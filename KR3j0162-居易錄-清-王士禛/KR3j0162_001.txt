居易錄卷一刑部尚書王士禎撰
婺源黃(昌衢)刻宋范石湖詩集二十卷中多闕文吳郡門
人顧(嗣協)迂客亦刻石湖集摹宋板最工後村云石湖詩
三十四卷今顧刻卷數正合
慈谿友人姜(宸英)西溟示唐摹十七帖紙韌堅好點畫無
闕失真古物也秀水曹侍郎秋岳(溶)跋云貞觀中盛購
右軍墨蹟裴業進士以草書來上首有十七日字遂呼
十七帖今石刻傳世有二本唐刻尾有敕字及解勒褚
校者即此本也南唐後主得賀知章所臨散刻澄心堂
帖中王著再摹入淳化帖賀本也不及敕字本遠甚右
軍真蹟存者幾絶得此足以豪矣
海寧刻元戴表元剡源集四卷餘姚黃(宗羲)太冲定本也
戴以古文名淳祐大德間與柳貫齊名袁桷師事之予
昔在京師借鈔其集于門人陳(赤衷)葵獻亦太冲門人
海鹽胡孝轅(震亨)唐詩統籖戊集二百一卷皆晚唐五代
人詩孝轅撰統籖起甲訖癸凡千餘卷未盡刻梓此其
什一也
門人王(朱玉)元式崑山人官國子監博士嘗有句云秋雨
茂陵人獨卧西風汾水雁還來鬱鬱不得志謝病歸遊
贛州今年客死鳩兹可哀也太倉崔舉人(華)字不雕詩
尤清異出塵有句云丹楓江冷人初去黃葉聲多酒不
辭人目為崔黃葉亦不得志以歿予載其詩于感舊集
二君皆予順治庚子所得士
柘城王(培)益仲官新河知縣宋布衣登春號鵝池生者
縣人也益仲為置祠立碑為文祭之祭之日有雙天鵝
來立碑上人皆異之柏鄉魏相國以下賦詩者數十人
登春居江陵之天鵝池因以自號所産故里曰六戶鄉
今改天鵝聚云益仲又刻其雜文一卷詩古今體二卷
為宋布衣集
朱檢討(彛尊)竹垞貽所撰日下舊聞四十二卷所引書至
千三百餘部又所刻十家宫詞為倪檢討(粲)雁園家宋
刻本唐陜州司馬王建蜀花蕊夫人石晉丞相和凝宋
宣和御製丞相王珪珪子仲修學士宋白中大夫張公
庠直祕閣周彦質又胡偉集句凡十家
工部侍郎王岳生(承祖)說鱟魚血綠孫光禄(寳仍)孝堪因言
墨魚過則海無魚墨魚即烏鰂也蓬萊欒鴻臚言海族
惟鰕最大有如一島者漁人往往見之
楊子巵言云佛詩曰偈佛文曰莂劉熙釋名云莂别也
大書中央中破别之也莂在佛為授記在俗用為文契
合同也
黃(虞稷)俞邰言徐司寇健菴(乾學)奉
旨歸吳修一統志借
内府書有元岳璘所修一統志殘本尚二十餘大冊計
全書不下千卷
吳天章(雯)說薊州獨樂寺觀音閣凡三層其額乃李太
白書梁拱欂櫨皆架木為之不施斧鑿己未地震官廨
民舍無一存閣獨不圮菩薩像高與閣等約六丈有奇
乃酸棗木為之予鄉淄川縣黃埠村東有酸棗一株兩
人縈手始合抱其大不減粤東榕樹也
江盈科進之某中咏張浚一絶句云禹聖安能蓋鯀凶
曲端冤與岳飛同何人為立將軍廟更把頑金鑄魏公
予昔于慈仁寺市覩浚墨蹟極劣因題一詩跋其後云
巴西白骨接符離二十年中幾喪師太息長城君自壊
軍中空卓曲端旗宋岳侍郎珂著桯史述曲端本末甚
詳
馮舍人大木(廷櫆)言在
祕府見豫章先生熊朋來集舊刻極完好予曩從葉侍
郎訒菴鈔得豫章集七卷似非全書
天章賦予西城别墅古詩十四首甚工聊錄數篇于左
(石帆亭云)風動袈裟角洪濤四溟吼如何不動搖片石土囊
口為賞正定心添種菱三畆(樵唱軒云)采山因采真歸來發
高唱衣上烟霞斑雜坐無禮讓身忘草木年心寄尊盧
上(小華子岡云)右丞禪悟人千古生則傚每思茱萸沜一理
欹湖棹何意春城西犬吠夜如豹(小善卷云)洞中遇天地居
然小善卷焚香還晏坐獨理朱絲絃溪割罨畫水人耕
陽羡田(竹徑云)欹側錦石路窈窕無凡卉去去綠陰中凉
風動斐亹仙人何處來一萬青鸞尾(嘯臺云)蘇門有高士
求怒不可得出水仍大笑妙意誠難測為想鳳鸞音崇
臺願矜式
二程遺書一條云貴姓子弟於飲食玩好之物直是一
生將身服事不懈於管城之陳醋瓶洛中之史畫匣是
也噫今之世家子弟其不為醋瓶畫匣者鮮矣若摴蒱
六博之好往往破家覆産又不止畫匣而已
近京師筵席多尚異味予酒次戲占絶句云灤鯽黃羊
滿玉盤萊雞紫蟹等閒看不如隨分閒茶飯春韭秋菘
未是難嘗憶前輩有詩云秋來霜露滿東園蘆菔生兒
芥有孫我與何曾同一飽不知何苦食雞豚每喜諷之
此仁人所當念也
翰林院署前積沙號沙堤形家言衙門風水所係明嘉
靖初張桂用事去之詞林幾至空署近當事欲並開東
西門稍去其半數月間孟讀學端士(亮揆)沈讀學宗子(上墉)
王侍讀龍洲(鍾靈)等七人皆去位曹祭酒峨嵋(禾)朱讀學
天叙(典)趙宫贊伸符(執信)亦以他事詿誤去其騐如此
門人陳(奕禧)子文海寧人善為詩尤工鍾王書法以太學
上舍仕為安邑丞著皋蘭載筆益州于役記十餘卷詩
格尤進如斜日一川汧水北秋山萬點益門西之句不
愧古人予少為揚州推官時偶見泰州同知趙三麒一
詩云虞舜昔南巡不見南巡跡但留此墓旁一片瀟湘
石因呼與語會雄縣人馬之驦主江都簿能詩撰詩防
若干卷予皆禮之每詫人云吾以屈宋作衙官矣抱關
擊柝中莫謂無人人自不知耳弇州先生有詩云馬頭
拜迎不敢忽恐有當時高蜀州用心如此詎有遺才耶
陳近遷知深澤縣予曾序其虞州集又題詩云月映清
淮河水部雲飛隴首柳吳興
康熙壬子于安肅縣旅次見壁間大書云一劍有餘魏
武帝百身難贖楚懷王字極竒偉不著名氏亦不知何
指也
淮安門人張(弨)力臣博雅精六書之學嘗著一書辨俗
書之譌今老矣又耳聾攜其兩子一孫客京師以寫真
來索題予為賦二絶句云瘞鶴銘邊攜屐日羊侯祠下
卸帆時吳山楚水探竒徧不管秋霜點鬢絲金石遺文
太放紛摩挲千卷對鑪熏白頭更訪鴻都學手拓陳倉
石鼓文張嘗著瘞鶴銘辨及摹峴山石幢寄予首二句
皆實錄也
偶看鍾繇戎路帖因憶亡友韓郎中(詩)聖秋姬人某氏
好臨摹晉唐人法帖獨廢鍾書韓詰所以對曰季漢正
統關侯忠義而斥以賊帥狂誖甚矣書雖工抑何足道
韓有詩記其事云誰知太傅千年後敗闕端從戎路開
同年戶部王尚書(隲)人岳以
御書養素二大字及
御製詩一首見示圓勁秀美鸞停鵠跱實希代之寳也
詩云錦䌫無勞列畫艭輕橈自愛倚船窗勤民不憚周
行遠早又觀風向浙江此詩尤可仰見
省事寧人之意不惟
書法之工也又
大書地平天成四字乃
御書會稽禹陵廟額鈎摹鐫刻尚書疏請留
真蹟藏弆
許之尚書時官浙閩總督兵部侍郎云
予昔與梁侍御(熙)曰緝劉吏部(體仁)公㦷汪太史(琬)苕文
輩以同年同官曹郎好為謔語以資嗢噱康熙己未
詔徵博學鴻儒苕文與焉既至
京師予喜其來置酒邀之戲先之以詩云名山書未就
副已滿通都
天子詢年齒羣公愛腐儒抛殘青箬笠染郤白髭鬚凍
煞常彛甫來傾酒百壺苕文答詩有老乏染髭方之句
不怒也既而與同年薛給事(奮生)大武相謔有山人高價
賣青山之句予因戲柬四絶句云潁水箕山傲昔賢金
庭玉樹隔風煙逃名郤被山英笑兩字堯峰世已傳(苕文)
(居堯峰)談經人比鄭公鄉絲竹門生列後堂為奉侏儒一
囊粟山中閒煞束脩羊(苕文授生徒于堯峯)横山山外好煙波可
惜柴門掩綠蘿莫怪山人高價賣此中佳處本來多(此首)
(即用答給事語戲之)吳中高士謝山靈共指文星傍
帝庭今夜堯峯高處望不知何處少微星(苕文偶言文星甚明)苕
文見之遂大怒答以四詩有車服倘緣稽古力便應飛
札報諸生太史錯占天上象歲星元異少微星從此不
稱前進士故人親授隠君銜云云又有詩云區區誓墓
心豈因一懷祖為予發也予刻續稿久刪前詩適見鈍
翁續集具載見答諸作憶前事乃錄而存之以識予過
且示子孫以戲謔為戒云
宋王銍性之雪溪集五卷詩不能工獨附載廬山僧可
和詩一篇甚佳詩云空中千尺墮柳絮溪上一旗開茗
芽絶愛晴泥翻燕子未須風雨落梨花重江碧樹遠連
雁刺水綠蒲深映沙想見方舟端取醉酒酣風帽任欹
斜王集中有曉發石牛一絶云悤悤車馬出清晨日淡
風微已仲春松竹隂中山未盡梅花林外有行人寫景
頗工性之别有默記若干卷明清仲言之父也
元陳樵鹿皮子集四卷詩學温李寒食詞一篇有麥秀
黍離之痛古賦頗工
宋華岳集十一卷名翠微南征錄第一卷開禧元年上
皇帝書請誅韓侂胄蘇師旦語最伉直餘詩十卷率麤
豪無足錄其上侂胄詩云十廟英靈儼如在漫于宗社
作穿窬及誅侂胄議函首請和又有詩云反漢須知為
朝錯成秦恐不在於期皆不肻附和浮議盖陳東一流
人也然曹瞞不殺禰衡而黃祖殺之侂胄不殺岳而史
彌遠殺之彌遠又出侂胄下矣如岳詩不以工拙論可
也吳興掌故云翠微集華廉字仲清著不知何據
元傅汝礪若金詩集八卷有范德機揭曼碩序洪武壬
戌刊本歌行頗得子美一鱗片甲七律亦有格調視南
宋俚俗之體相去遠甚時借朱竹垞鈔本宋元人集十
數種如行黃茒白葦間忽逢嘉樹美箭為之眼明若金
妻孫淑字蕙蘭亦工詩見陶南村輟耕錄集中湘皋煙
草綠紛紛淚灑東風憶細君其悼亡之作也
天章說滄州人張漢儒嘗病彌留夢三梵僧以手三摩
其腹立愈遂發願謁四名山至普陀謁大士畢欲歸見
一老人于洞外掃除因與語曰若遠來寧欲見大士乎
張曰四千里至此得見大士死無憾然大士安得見老
人曰但虔禱當有所覩張乃與同軰十餘人跪禱久之
忽見洞口有金光老人曰大士出矣衆諦視果暏大士
自石壁中出唯見側面又禱曰既蒙大士現身願暏正
面頂禮歸日摹塑像設大士即又背洞面海去人咫尺
紺髮卷䰄高顴隆凖衣綠色半身在雲氣中不可見衆
歡喜稽首倏入石壁去老人云始亦以得遇大士現身
故捨身于此供灑掃之役久亦屢見按郎瑛類纂亦載
元張光弼普陀山觀世音善財應現詩盖自昔有之矣
昔在淮南為門人韓魏題寫真減字木蘭花一闋云横
磨大劍玉帳晨開兵百萬一卷隂符孺子功名圮上書
壯懷煙冷笑看吳姬雙鬢影封酒泉侯骨相輸君是
虎頭先是先兄西樵題云學信陵君飲酒兼之近婦人
故末句亦云然此詞佚其槀追記之
天章擕宋搨宣示帖樂毅論來乞跋有鄒衣白題字云
宣示與昨所見曹娥搨無異真宋搨也予跋云樂毅論
近日摹刻甚多觀宋拓本如衛協謝雉畫古列女近刻
則仇實父軰之仕女圖耳天章云是西溟所貽本
元臨川何中太虛集吳草廬序吳與何中表兄弟也中
善五言詩近體亦冲澹如聊隨碧溪轉忽與白鷗逢小
雨十數點淡煙三四峯落葉半蔵路清風時滿溪寒沙
梅影路微雪酒香村湖雪殘波岸船燈獨夜人西風一
夜雨丹桂滿林花皆有唐風又絶句冰合金河雪暗關
内家難覓一枝寒秖應獨結梅花伴水遠山長盡意看
(見梅花)深淺柴烟曲塢間杉皮小屋遶幽潺紫苔青石梅
花路隨意閒看雪後山(黃沙道中)中自序有易類象三卷書
傳補遺十卷通鑑綱自測海三卷通書問一卷吳才老
叶韻一卷六書綱領一卷補六書故三十二卷薊邱述
遊錄一卷搘頤錄十卷知非堂稿十七卷外稿十六卷
今詩稿止十六卷
周益公二老堂雜誌一條治頭風而吐瀉用枳壳白术
末煎湯下青州白丸子甚效則白丸子在宋已盛行不
自今也
雜誌又云種竹法正月用一日二月用二日隨月定日
無不活者(史相浩云)又云康與之在嚴州以糟雜細糠和土
種竹甚茂明年生笋成林種荷花以羊角投池中立成
又云臨安貴人家種竹木以麥拌土置根下雖盛夏亦
生癸辛雜誌種竹每歲以笋後竹已成竿即移先一歲
者當年八月可行鞭明年便可抽笋近聞
暢春苑移栽松有大合抱者皆活
南燼紀聞所載北狩事率不可信或謂是不得志于宣
和靖康間者所為理當然也
謝皋羽年譜遊錄注山隂徐(沁)埜公撰餘姚黃(宗羲)太冲
先有西臺慟哭記冬青引注徐注黃序之
宋永嘉二劉文集九卷留元剛序安上字元禮安節字
元承皆伊川弟子皆官御史安上廷劾蔡京安節追餞
鄒浩葉水心題二劉集謂為俊豪先覺之士者也集中
多經義大抵如訓詁不脱兔園冊習氣蓋當時科舉之
文如此其與詩賦餖飣之陋如以五十步笑百步也
元貢奎仲章雲林詩集境地未能深造歌行間工發端
而窘於邊幅視同時虞伯生范德機亦諸侯之附庸也
有三山陳嵦序草廬吳澄書後凡六卷
黃太學俞邰借草廬書纂言四卷二十八篇所謂今文
尚書也視蔡注加詳有正德辛巳草廬十世孫理跋嘉
靖己酉吳興顧應祥序滇本也
元太中大夫黃州路總管洛陽保八周易原旨六卷繫
辭二卷陵陽牟巘序焦澹園經籍志不載
高麗史韓昭(廟號僣稱光宗)十年秋遣使如周進别序孝經一
卷越王孝經新義八卷皇靈孝經一卷孝經雌雄圖三
卷按國史經籍志周顯德中新羅獻别序孝經緯書載
雌雄圖三卷不言越王皇靈二書
金姬傳一卷常熟楊儀作文極竒麗姬章邱人本李氏
章邱舊志乃楊君謙所撰不載姬事
吳越備史五卷武勝軍節度掌書記范坰節度廵官林
禹撰事止忠懿王俶戊辰年又補遺一卷明兵部尚書
王遴序予著五代詩話頗刺取之
禁扁五卷起甲訖戊元東平王士點繼志著虞集歐陽
玄序士點翰林學士承旨諡文康鶚子士熙繼學最以
古文著名士點其兄弟也
元金履祥吉父仁山集二卷董遵所編仁山道學不工
詩而廣箕子操一篇特工云炎方之將大地之洋波湯
湯翠華重省方獨立回天天無光此志未就死矣死南
荒不作田横横來者王不作幼安歸死其鄉欲作孔明
無地空翺翔惟餘箕子仁賢之意留滄茫穹壤無窮此
恨長千世萬世聞者徒悲傷吳師道跋云宋末為相者
曾聘先生館中先生以竒策干之不果用而去先生感
激舊知後為賦此辭旨悲慨音節高古真竒作也此操
似為陳宜中而作
元張伯淳養蒙集十卷鄧文原虞集序之詩歌雜文皆
膚淺不工伯淳官翰林侍講學士諡文穆趙子昂之内
兄也集有蘇公海外十扇跋謂一扇不減百金之直蓋
爾時去坡百餘年題扇猶有存者然貴重已如寳玉大
弓矣(坡在錢塘日有訴負綾絹錢二萬者公詢之云以製扇為業適父死又連雨天寒扇不售非故負之)
(也公熟視久之曰取汝扇來須臾而至公取白團夾扇二十就判筆作行草及枯木竹石頃刻而盡其人泣謝)
(出初踰府門人爭以千錢取一扇所持立盡遂償所逋杭人有感泣者見春渚紀聞)
宋陳洎亞之詩一卷僅二十五首有顔復長道序司馬
文正公文忠文定二蘇公孫莘老徐仲車及長樂林希
陳留張徽南蘭陵錢世雄眉山李&KR0811;皆跋其後又嘉定
丙子眉山任希夷題詩云如彼流泉必有源陳家詩律
自專門后山得法因鹽鐵不減唐時杜審言亞之師仲
師道之祖也
天台山人黃庚星父漫稾一卷詩庸下無足觀多館山
隂王修竹之作謝臯父林霽山軰皆脩竹客蓋同時人
也修竹名英孫
所安遺集一卷元長沙進士陳泰志同著歌行馳騁筆
力有太白之風在元人諸名家中當居道園之下諸公
之上而名不甚著豈名位半耶
楊儀明良記云錢方伯昕為御史時抄沒中官王振家
有金鑄觀音一座背識云孝孫周忱拜奉云云自注云
此與謝太傅忍饑倦見桓温事相類子謂文靖特忍須
臾耳未隳大節也如文襄果有是事大節隳矣豈得援
文靖事解免然文襄賢者必無此或傳聞之誤耳
高麗史正憲大夫工曹判書集賢殿大提學知經筵春
秋館事兼成均大司成鄭麟趾等纂修凡世家四十六
卷(起僣太祖王建終恭讓王)志三十九卷(天文歷五行地理禮樂輿服選舉百官食貨兵刑法)
表二卷(年表)列傳五十卷(后妃宗室公主將相洪儒等五卷至三十三卷良吏庾碩等忠)
(義洪灌等孝友列女方技宦者酷吏嬖幸姦臣文公仁等叛逆桓宣吉等至辛盹)通一百三十
九卷景泰二年箋進卷首冠世系一卷引其陪臣金寬
毅編年通錄謂王建之祖作帝建為唐肅宗之子閔漬
編年綱目辨其妄而以為宣宗皆誕而不可信今略其
史官之論于左云載稽舊集同知樞密兵部尚書金永
夫徵仕郎檢校軍器監金寬毅皆毅宗朝臣也寬毅作
編年通錄永夫采而進之其劄子亦曰寬毅訪集諸家
私蓄文書後閔漬撰編年綱目亦因寬毅之說獨李齊
賢援据宗族記聖源錄斥其傳訛之謬齊賢一代名儒
豈無所見而輕有議于時君世系乎其云肅宗宣宗者
以唐書考之肅宗自幼未嘗出閣宣宗雖封光王唐史
無藩王就封之制而其遭亂避禍之說亦是禪錄雜記
二說皆無所據(宣宗避禍隠于浮屠但必不至高麗耳)不足信也况龍女
之事何其荒怪若是之甚耶太祖實錄乃政堂文學修
國史黃周亮所撰周亮仕太祖孫顯宗之朝太祖時事
耳目所及其于追贈據實書之以貞和為國祖之配(寬毅)
(云後追尊寳育為國祖元德大王其女辰義為貞和王后辰義即作帝建母也)以為三代而略
無一語及于世傳之說寬毅乃毅宗朝微官且去太祖
二百六十餘年豈可舍當時實錄而信後代無稽雜出
之書耶其世家曰太祖(二卷)曰惠宗定宗光宗景宗成宗
穆宗顯宗(二卷)德宗靖宗文宗(三卷)順宗宣宗獻宗肅宗(二卷)
睿宗(三卷)仁宗(三卷)毅宗(三卷)明宗(二卷)神宗熙宗康宗高宗(三卷)
元宗(三卷)忠烈王(五卷)忠宣王(二卷)忠肅王(二卷)忠惠王忠穆王
忠定王忠愍王(七卷)恭讓王(二卷)凡僣號者二十四世稱王
者八世通計四百(闕)十(闕)年
宋刻晁公遡子西嵩山集五十四卷公遡公武子止弟
也古賦一卷神女廟賦最竒麗詩在叔用无咎之下頗
有警策如人生漢南樹風物劍西州一年風物倉庚報
萬里鄉心杜宇知萬里艱難炊劍首十年流落夢刀頭
又秋江水清不勝綠還與漢江顔色同望中白鳥忽飛
去落日丹楓相映紅(秋江)折得寒香日暮歸銅缾添水養
横枝書窗一夜月初滿却似小溪清淺時(詠缾中梅)征衣消
盡洛陽塵泣向東風拭淚痕不及青春歸有信一年一
到樂遊園(感事)不見罘罳闕于今已十春素衣不忍棄為
有洛陽塵(有感)皆佳集中多與師伯渾倡和之作師渾蜀
人見陸務觀集
葉石林建康集八卷有嘉泰癸亥孫簵跋二十代孫萬
跋云秣陵焦氏本也常熟毛氏嘗得宋刻建康集逸第
三卷當未見此按石林全集一百卷桑民懌家書目有
之今不可得此則紹興八年再帥建康作也石林晁氏
之甥及與无咎張文潜遊為詩文筆力雄厚猶有蘇門
遺風非南渡以下諸人可望平生邃于春秋集中答王
從一教授二書可見其梗槩
陵陽集二十四卷元初牟巘獻之著詩有盛宋時坡谷
門風題跋亦如之雜文皆典實詳雅其九日詩序云陶
公再為建威參軍劉裕幕府也忽棄去為彭澤令未幾
又棄去裕是時已有異志劉穆之寧死不與九錫王弘
自江北來首以此議諷朝廷裕遂移晉祚而弘為吏部
尚書為江州刺史遂被心腹之寄既來江州柴桑近在
境内於陶公時惓惓焉豈非内懷前愧欲附高人勝士
以自湔祓耶陶公未易致則使人中路具酒食候其出
醉而要之庶幾一見斯已甚廹則亦可以見我胸懷本
趣固有在豈端為一王弘哉適乘籃輿足以自返其視
華軒為何物而弘欲以此榮其歸此又可一笑也云云
此論發前人所未發詩五言亦佳不具錄獻之蜀陵陽
人清惠公存齋子寓吳興所與遊好者如劉會孟戴帥
初仇仁近周公謹趙子昂兄弟皆一時名勝可以知其
人已
陸啟浤客燕雜記云監板十三經注疏二十一史修于
萬歷二十三年頗無差訛崇禎十二年重修之古字難
讀悉遭改易云康熙二十三年予為祭酒疏請重修經
史刻板得
旨允行
陽羡門人陳(宗石)子萬為安平令偶從田壟間掘得北魏
崔敬邕墓誌銘石刻字類李北海不著撰書人姓名祖
父名爵皆列碑題之前云祖秀才諱殊字敬異夫人
從事中郎趙國李烋女父雙護中書侍郎冠軍將軍
豫州刺史安平敬侯夫人中書趙國李詵女魏故
持節龍驤將軍督營州諸軍事營州刺史征虜將軍太
中大夫臨青男崔公之墓誌銘其文曰君諱敬邕博陵
安平人也夫其殖姓之始蓋炎帝之胤其在隆周遠祖
尚父實作太師秉旄鷹揚尅佐&KR0008;殷若乃遠源之富奕
世之美故以備之前冊不待詳錄君即豫州刺史安平
敬侯之子胄積仁之基累榮構之峻特禀清貞少播令
譽然諾之信著於童孺瑶音玉震聞於弱冠年廿八而
攜華茂實以響流於京夏矣被旨起家召為司徒府主
簿納贊槐衡能和鼎味俄而轉尚書都官郎中時高祖
孝文皇帝將改制創物大崇革正復以君兼吏部郎詮
叙彛倫九流斯順太和二十二年春宣武皇帝副光崇
正妙簡宫衛復以君為東朝步兵景明初丁母憂還家
喪致毁幾於滅性服終朝廷以君膽思凝果善謀好成
臨事發竒前略無滯徵君拜為左中郎將大都督中山
王長史出闈偽義陽城拔凱旋君有協規之效功績隆
盛授龍驤將軍太府少卿臨青男忠勤之稱實顯於兹
永平初聖主以東海遐邦宣化佇賢肅慎契丹必也緩
接於是除君持節營州刺史將軍如故君軒䥥始邁聲
猷以先麾蓋踐疆而温膏均被於是殊俗知仁荒嵎識
澤惠液達於逋遐德潤覃於邊服延昌四年以君清政
懷柔宣風自遠徵君為征虜將軍太中大夫方授美任
而君嬰疾連歲遂以熙平二年十一月廿一日卒於位
縉紳痛惜姻舊咸酸依君績行蒙贈左將軍濟州刺史
加諡曰貞禮也孤息伯茂銜哀在疚摧號罔訴泣庭訓
之崩沉淚松楊之以樹洞抽絶其何言刊遺德於泉路
其辭曰綿哉遐胄帝炎之緒爰歷姬初祖唯尚父日周
日漢榮光繼武邁德傳輝儒賢代舉於穆叡考誕質含
靈秉仁岳峻動智淵明育善以和奬幹以貞響發邽邱
翼起槐庭慶鍾盛世皇澤遠融入參彛叙出佐邊戎謀
成轅幕績著軍功偽城颷偃蠢境懷風王恩流賞作捍
東荒惠沾海服愛洽遼鄉天情方渥簡爵唯良如何倉
昊國寳淪光白楊晦以籠雲松區杳而煙邃藐孤呌其
崩惌親賓䬃而垂淚仰層穹而摧號痛尊靈之長秘
誌遺德兮何陳篆幽石兮深𡑞嗚呼哀哉
居易錄卷一
