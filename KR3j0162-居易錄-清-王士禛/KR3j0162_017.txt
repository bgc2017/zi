居易錄卷十七刑部尚書王士禎撰
陸友記天下湯泉知名者七匡廬汝水尉氏驪山鳳翔
之駱谷和州之惠濟渝州陳氏山居又云燕之昌平亦
有溫泉而不及遵化之石門李太僕日華云溫泉有三
種朱砂者水光赤琉黃者有琉氣乳石則流白而無氣
黃山朱砂汝上琉黃石門鍾乳也溫泉與
孝陵密邇康熙二十年
車駕謁
陵畢
命宰臣李霨以下往觀皆賦詩刻石泉上
袁桷云大篆不得入小篆隸書最忌入八分今世俗乃
以八分為隸何其不察耶
研北雜志云韓侂冑閱古堂圖書皆出向若水鑒定此
亦賈似道之廖瑩中
鐔津集十五卷宋僧契嵩著嵩有非韓三十篇在集中
其詩亦多秀句如習忍如幽草觀身類片雲桑柘雨中
綠人烟關外疎天岸日將出田家雞更啼好山沿岸去
驟雨落花來雲迷飛鳥道雨出古龍湫明月出已滿白
雲歸未多皆佳夢梁錄云姓李字仲靈嘉祐中進輔教
編賜號明教禪師林間錄嵩明教初至開先主者命掌
書記笑曰我豈為汝一杯薑杏湯耶乃去之西湖坡公
所云契嵩禪師多嗔人未嘗見其笑者是也
林外野言二卷元崑山郭翼所著詩翼字熙仲與楊廉
夫顧阿瑛倡和風氣亦頗相類
張說西岳碑云西岳太華山者當少隂用事萬物生華
故曰華山如此則與吾濟華不注山同音義故華山有
平去二讀
張萱内閣藏書目錄詳載卷數及撰人姓氏其書視文
淵閣目所載則缺失多矣累朝亦間有增益者因並錄
毛詩疏解諸目於此
毛詩注疏毛詩要義二十卷(長孫無忌等永徽四年上)詩總聞
二十卷(王質東平人有雪山集四十卷)詩緝三十六卷(嚴粲)毛詩指說
(成伯瑜)萬歷間存本止此文淵書目所有又多不可詰矣
宋嘉定間著作郎曾從龍請嚴臣僚借書之禁紹定三
年三月詔祕書省書籍非係省官毋得借書許從監少
置簿有欲關文籍為檢閱較正等用即先批簿以憑請
取俟還本庫隨與點收或借出已久亦須檢舉以察隠
遺從祕書監葉禾言也蓋古今通弊如此
内閣藏書目錄載林光朝謙之艾軒集二十三卷(闕第三第四第)
(二十一第二十三卷)陳藻元潔網山集八卷林亦之學可樂軒集
十六卷(闕第八卷)劉攽貢父彭城文集十四册(有闕)三劉文
集(中允渙祕丞恕檢討羲仲)三孔清江文集四十卷(孔文仲武仲平仲)南
陽集三十卷(韓維)劉忠肅集(摰)盤洲集八十卷(洪适竹垞鈔本)
(止有詩)野處前後集九册無卷數(邁)灊山集(朱翌)元清
河集三十九卷(有闕元明善)元遺山集四十卷(元好問)豫章
集二十四卷(熊朋來)滋溪集三十卷(蘇天爵)牧菴文五十
卷(姚燧)右宋元數公文集曾覩其本而卷數未合者錄記
再訪若原貢二劉先生公是公非集内府亦闕如可歎也
國史樂律志四卷南充陳文憲公(于陛)為史官時譔文憲
在内閣請開史館未幾去位館亦罷惟此志及葉文忠
公臺山四裔志焦修撰澹園經籍志僅存
中興館閣續錄載南渡祕閣所藏徽宗御題畫三十一
軸八軸有詩皆絶句擇其近雅者錄於此杏花鸚鵡並
亞隴雲飛穩巢文杏枝高棲良自得蜂蝶莫相疑桃竹
黃鶯出谷傳聲美遷喬立志高故教桃竹映不使近蓬
蒿(已上七軸有宣和殿御製並書七字)趙昌江梅山茶趙昌下筆摘韶光
一軸黃金滿㪷量借我圭田三百畆真須買取作花王
(又御書趙昌竒筆四字)
圖畫一百八十七軸御府續行降付併舊藏九百十一
軸嘉定三年六月并用都堂印仍於畫背用祕書省印
御前書經史子集二千五百二卷四庫書二萬三千
五百八十三卷續搜訪庫書二萬三千一百四十五卷
諸州印板書六千九百八卷名賢墨蹟一百二十六
軸一册續行降付八十九軸古器四百十八件續降
八十三件硯七十五琴七右宋中興館閣錄所載
竹垞輯宋人小集四十餘種自前卷所列江湖詩外如
劉翼躔父心游摘槀問道論詩也一宗燒柴煨芋佛家
風要知真樂人間少聽雨空山破寺中(山寺聽雨)林希逸鬳
齋十一槀寬心可要流香酒圓夢何湏正焙茶(入局)眀皇
按笛逹磨渡蘆二圖長歌皆佳又六言蚯蚓兩頭是性
桃花一見不疑了得葛藤三昧却參芣苢諸詩(鬳齋為林艾軒)
(理學嫡派而詩多宗門語鬳齋有全集)敖陶孫器之臞翁集古詩歌行頗
有盛時江西風氣其詩評尤為談萟家所推引朱繼芳
季實靜佳集屈指秋風與雁期陽關西去到何時側身
一望腸堪斷天似穹廬碧四垂(客路)不踏長安十二門鸕
鷀飛處數家村停橈試向灘頭問可是嚴光末世孫(漁父)
緩行松葉滑小摘藥苖稀(招隠)大江流禹蹟老樹見秦時
(登桃)魚唼垂絲柳鷗眠折葉茭(湖蕩)青天浮渤澥白日走崑
崙(對酒)騷客五花唐殿馬主家七葉漢宫貂(謝野水郎君召飲)金
陵王氣水東流流到淮南古岸頭夜半一聲天上曲錦
帆天子下揚州(揚州)相逢已恨十年遲買酒吳山(闕)詩明
日送春仍送客柳花風颺鬢絲絲(題李秋堂詩卷)老眼看花興未厭
不知頭上雨廉纖流鶯浪語春風恨誰拗花枝插帽簷
(遊甘園)我登滄浪亭復歌滄浪曲歌竟復長歌杳杳山水
綠天風吹散髮山月照濯足為謝獨醒人魚家酒初熟
(滄浪風月)林尚志潤叟端隱槀江亭飲罷起離愁何事西風
又越遊潮信欲來人欲去夕陽紅蓼滿汀洲(適越留别)杜宇
一聲詩思減楊花三月客愁多(春日)留客醉終日愛花吟
過春(贈許紒)陳必復无咎山居槀冷烟寒食月小雨浴蠶
天(百五節)一夜簷花雨十年江樹春(贈張駉)蘆蓼作秋意汀
洲生晚寒(舟行)人家半在桑柘住春水忽迷蘆荻叢(舟中傚東)
(坡)
劉過改之龍洲集叫囂排突純是子路冠雄鷄佩豭豚
氣象風雅掃地劉仙倫叔擬招山集頗乏警秀七言山
僧幾輩雪垂領水鳥數聲雲滿谿(西林)黃文雷希聲看雲
集差有骨力長句西域圖昭君曲甚佳又獄吏但能書
牘背相君終欲割鴻&KR1474;(東林拜岳王遺像)黃大受德容露香拾
槀虎穴山川險蛟涎草木腥(白水漈)武衍朝宗藏拙槀皆
絶句多佳作如牡丹春籞正穠華有旨今年不賞花剪
落金盤三百朵内批分賜近臣家(宫詞補遺)桂華珠殿水精
樓柘䄂籠香乙夜遊飛下銀橋人不覺月眀三十六宫
秋(開元廣寒詞)靈和殿裏最風流三月飛花滿御樓換得玉
人眉樣巧一春渾不下簾鈎(柳枝)飛鷁鳴鑣鼔吹喧繁華
應勝渡江前吟梅處士今還在肯住孤山爾許年(湖上)寳
髻無光玉貌昏銜悲空感舊承恩君王愛問先朝事時
許車兒到殿門侍輦看花上苑春太皇宣索鳳笙頻如
今猶記當時曲對譜閒教小内人(老宫人)鈿車轣轆輾芳
塵步鄣香移一片春花下玉盤行禁臠御前宣勸到湖
濱(貴遊)疊疊滄波隔亂山白鷗飛去復飛還吟邊好思無
多子只在孤鴻落照間(吴江水月塔院)粉靨嬌春掌上輕玉琴
聲裏見深情花邊欲别重回首猶恐絲絃說未眀(阮客)碧
雲千嶂合紅樹九秋深(松陵晚泊)寒食棃花月新晴楊柳風
愁消山色裏興極酒杯中綠髮日夜變青春今古同忍
教行樂地容易夕陽紅(飲湖亭)張蘊仁溥斗野集春風酒
棹湖堤柳晚月吟韉輦路花(春朝偶題)雲生不沒仙人跡丹
化猶啼搗藥禽(大滌洞天)丹青嶺樹眀寒葉水墨江天噪亂
鴉(東菴)連山黃獨雪一雁白蘋風(霅川)暑退凉生體氣佳捲
簾聽雨感年華西風葉葉梧桐冷開遍庭前白鶴花(秋思)
憶著前遊十四年三高祠下夕陽船無錢買得鱸魚鱠
吟就橘花香裏眠(垂虹)劉翰武子小山集凄凉池館欲棲
鴉彩筆無心賦落霞怊悵後庭風味薄自鉏眀月種梅
花(種梅)送客歸來月滿簷梅花微笑隔疎簾酒醒今夜銀
屏冷沉水薰爐旋旋添(客去)長句鴻門宴玉斗歌吴門行
皆佳張良臣武子雪窗集叢叢竹雀閙人家農事春來
漸有涯品字柴頭煨正暖不知風雪到梅花(示長蘆仁禪師)白
鷺悠悠去不還渚雲汀草一生閒暮年不入西州路空
倚梅花說住山(吴興投老菴)三十六陂春水綠四十九年人
事非揚子江頭永嘉後吴儂蕩漿北人稀(感&KR1471;)帖帖平湖
印晚天踏歌遊女臂相牽鳳城半掩人爭路猶有胡琴
落後船(西湖晚歸)趙希㯝誼父抱拙集市井蕭條景物非居
人猶號永和隄春山十里斜陽樹漠漠殘紅杜宇啼(過臨)
平利登履道骳槀擁巖千修篁中有寒泉飛(遊佛巖)何應
龍子翔橘潭槀樓上佳人唱渭城樓前楊柳綰離情一
聲未是難聽處最是難聽第四聲(有别)沈說惟肖庸齋集
海眀看出日山晚倦行春(寄慈溪何贊府)釋永頤山老雲泉集
手攜一束書秋風獨來此松深孤月眀水冷夫蓉死時
看澗鼠來食我山茶子(西峯日暮)拒霜花落碧潭秋嬾向山
巔水際遊貪看夕陽烏桕樹白雲紅葉亂溪流(秋晚)獨聽
子規叫况逢山月眀(冷泉亭)溪色乍凉雙鷺下雨聲纔絶
一蟬鳴(憶舊隱)薛嵎仲止雲泉集二十里松聲千山雪未
晴(太白觀雪)巖隂常候雨松色不知春(真隠寺)雪渡溪流澀廚
烟栢葉香(閒居)芳草思無際春風情最多(春晴)随身惟一鉢
留偈别雙松(松風隆首座)離家買湖石開印對巾山(送台州倅)湖
水涵秋霽風荷動夕陽(漁舍)俞桂希郄漁隱槀西風蕭瑟
入船窗送客離愁酒滿缸好記此時分𬒮處暮烟微雨
過松江(松江送人)葛天民無懷集月趁潮頭上山随柁尾行
大江中夜滿雙櫓半空鳴(訪端叔)一杯殘臘酒萬古夕陽
愁(雪後)寒食少逢天氣佳十日九日雨如麻新巢初見燕
生子小巷已無人賣花(即事)花枝照眼堂堂去茗椀關心
故故香(上已)下塘六月關心處西塞扁舟入手時(荷葉浦)姚
鏞希聲雪篷集病起春風過閒居野草生(懷頤山老)風帆逆
水上江鶴背人飛(桐廬)王戴溪頭小隱仙漁翁引上霅溪
船幾回倦釣思歸去又為蘋花住一年(寓霅川)雨徑生新
草風牀受落花(賃居)踏雨來敲竹下門荷香清透紫綃裙
相逢未暇論竒字先向水邊看白雲(訪中洲)右諸人唯葛
天民及與楊誠齋相倡和劉改之亦前輩人餘多摹擬
四靈家數小氣格卑風氣日下非復紹興乾道之舊無
論東京盛時已可一慨也
宋牧仲中丞寄薛尚功古鐘鼎彜器欵識二十卷陶南
村書史會要十卷皆厭原山人隱之王孫刊本會要第
十卷為隱之所續明代善書人名欵識雕版最精末有
張天雨趙松雪楊伯巖周公謹柯丹邱周伯溫豐南禺
鑒定題䟦蓋從古本臨摹者極可寳玩
牧仲中丞寄豫章張吏部泰來扶長所撰江西詩派圖
錄人各為傳其二十五人名氏次第遵王伯厚小學紺
珠定本扶長云胡氏苕溪漁隱與山堂肆考有何顗無
高荷又列洪朋於徐俯之後豫章志有高荷何顒無何
顗吕本中復不在二十五人之中云予按劉克莊後村
江西詩派序云吕紫微作江西宗派自山谷而下凡二
十六人内三人袁顒潘仲逹大觀有姓名而無詩詩存
者凡二十四家王直方詩少絶無可采云云其次第則
首山谷次后山韓子蒼徐師川潘邠老三洪(龜父駒父玉父)夏
均父二謝(無逸幼槃)二林(子仁子來)晁叔用汪信民李商老三僧
(如璧即饒德操祖可善權)高子勉江子之李希聲楊信祖吕紫微合
山谷為二十四人王立之無傳袁顒則與今本作何顗
迥異後村伯厚皆宋末人不知各何据依而異同如此
張云梓於厭原山中者詩派一百三十七卷續派十三
卷今其書不可得而見矣張傳頗詳博而於後村傳無
所稱引蓋未覩後村全集耳張康熙庚戌進士
會稽釋子元璟字借山平湖人投詩為䞇頗有秀句如
相思若鷗鳥咫尺隔風烟鄰衲司吟卷門生致酒錢風
曳鵝黃淺寒吹鴨綠平坐看春艓子吟到闔閭城清鐘
來木末白鳥落風湍人家收桕子楓樹著霜花晚菘分
竹圃秋水遶籬根烟中多翡翠花裏又鈎輈一笛破寒
渚千帆凑夕陽懶呼猿引客閒許鹿參禪試看青菡萏
倒浸碧玻瓈卜築精籃似淨名愛君三絶擅平生桑條
綠滿門前徑客到幽禽啼數聲瘦策衝泥訪鐵厓銅坑小
喫雨前茶無端攪亂春愁客屋角一枝山杏花玉削羣
峯抱一村甘泉如乳出雲根負薪伐竹扶犁叟多是楊
家十葉孫(過楊鐡厓故里)
崔文敏公後渠漫記云宋史濫矣誤國之臣亂真之儒
後猶有稱述之者道其不眀矣夫王安石之變法其弟
安國諫之不從乃哭於影堂曰吾家必滅門蓋知其必
亡宋也一張浚出師與高宗克日復中原岳飛曰相公
睡語耶遂忌岳陷之高宗謂趙鼎曰浚措置三年竭民
力耗國用何嘗復尺寸之土朕寧亡國不用此人浚又
上䟽言兵高宗曰浚用兵天下皆知之富平淮西兩敗
矣今又生事乃下永州之命史氏皆咎其君之不用浚
也非實也(二)實錄曰苻離軍敗浚鼻息如雷果然是輕
民之命宜其敢用罔也(三)考亭於二人多恕詞予所未
喻特錄洹詞數條正之文敏理學大儒其言不阿如此
宣城梅孝廉淵公(清)别字瞿山以詩名江左畫山水入
妙品松入神品數年來罷公車輯梅氏詩略十二卷始
唐梅遠次宋侍讀學士詢昌言都官員外郎堯臣聖俞
迄眀守箕季豹鼎祚禹金輩凡百有八人寄予請序又
寫黃山天都蓮花雲門諸峯光眀頂文殊臺師子林煉
丹臺蒲團松西海門後海始信峯百丈雲梯湯池桃花
源白龍潭松谷凡十二幅偹極烟雲變幻之妙自題其
首云漁洋山人居身東岱縱目南溟西巴蜀北幽燕宇
内大觀憑軒殆徧俯視一切直培塿耳憶十年前曾訊
黃海之勝索予作圖久而未報康熙壬申正月春雪初
晴拈毫灑墨偶爾成雲此則天都第一峯也又寄畫梅
一卷烟雪歴落枝幹竒古似過王孟端海内文章之交大
半凋謝惟瞿山巋然尚存其畫已貴重於世更數十年
斷紈零素當不減蘇黃也
宋人工於題䟦海虞毛氏汲古閣刻入津逮者不下十
餘家予讀樓宣獻攻媿集題䟦多至十數卷往往可稽
掌故而毛氏遺之
仁和吴檢討志伊(任臣)家有唐會典開元因革禮長洲陸
醫其清家有王象之輿地紀勝皆宋刻
杜氏編珠四卷隋著作佐郎兼散騎侍郎杜公瞻撰自
序云隋皇在江都日好為雜詠及新體詩暨緣屬思顧
謂侍讀學士曰且經籍浩汗子史恢博朕每煩閱覽欲
其故實簡者易為比諷爰命微臣編錄得窺書囿故目
之曰編珠其朱書者故實墨書者正義時大業七年正
月奉敇撰勒成四卷謹序右内府寫本闕三四卷序稱
煬帝曰隋皇不可曉其云在江都日者按史大業元年自
長安至江都置離宫四十餘所秋八月行幸江都二年
三月發江都四月至東京書蓋奉詔旨編於是時而稱
大業七年何也隋世類書僅見此如初學記北堂書鈔
之例但差簡耳所引多緯書如靈憲河圖括地象易緯
易通卦驗易飛候春秋說文元命包尚書中候師曠占
孝經援神契春秋歷序風角之屬若任豫益州記鄭緝
之東陽記徐先生南岳記庾仲雍荆州記羅含湘中記
黃閔武陵川記王韶之始興記王孚安成記史筌武昌
記桓氏臨汝記沈氏南越志盛弘之荆州記孔曄會稽
記孔靈符會稽記石虎鄴中記伏琛齊地記三齊略記
雷次宗豫章記楊佺期洛陽記裴淵廣州記邱淵之征
齊道里記張僧鑒潯陽記華延儁洛陽記辛氏三秦記
郭仲産泰州記荆州記山謙之南徐州記吳興記鄧德
明南康記白裒晉國記習鑿齒襄陽耆舊記周景式廬
山記紀義宣城記釋惠遠廬山記劉欣期交州記陸機
洛陽記陶氏京都記謝靈運遊名山志郭緣生述征記
續記伏滔北征記戴祚西征記宋永初山川古今記周
處風土記徐道士履名山略記諸宫名三輔舊事晉宫
闕名洛陽宫殿名交州以南外國傳楊孚交州異物志
南方記魏略漢宫典職鄴宫殿觀閣名應劭漢宫名王
孫新昌書張璠漢記蒲元别傳晉安帝記王粲刀名蔡
邕禮樂志語林又何宣城婦遊仙賦見王母於瑶臺之
上云云右諸書今多不傳特錄其目公瞻涿人
夢梁錄二十卷不著名氏是宋亡後追記臨安盛時風
物自郊廟宫殿下至百工雜戲之流皆具似東京夢華
錄而文不雅馴
晁以道與三泉李奉議書云本朝王元之之後晏公晏
公之後歐陽公歐陽之後東坡皆號一代龍門其門下
灑掃應對之士後為名公卿將相者不可勝數也
晁以道作蘇叔黨墓誌云先生帥定武謫知英州繼貶
惠州遷儋耳漸徙廉州永州邈乎萬死不測之險獨叔
黨侍先生以往來於先生飲食服用凡生理晝夜寒暑
之所湏者一身百為而不知其難翁板則兒築之翁樵
則兒薪之翁賦詩著書則兒更端起拜之為能湏臾樂
乎先生者也其初至海上也為文一篇曰志隠效於先
生前先生覽之曰吾可以安於島夷矣先生因欲自為
廣志隠以極窮通得喪之理嘗命叔黨作孔子弟子别
傳則固有以處其子矣先生不至永州稍還仕版居陽
羨不幸疾不起叔黨兄弟葬先生於汝州郟城縣之小
峨眉山遂家潁昌偶從湖隂營水竹數畆名之曰小斜
川自號為斜川居士時一至京師自得於醒醒而徜徉
一世之外所遇者與談靡不傾盡造次大笑謔浪間節
概存焉若世未嘗有小人也宣和五年十二月乙未以
暴疾卒鎮陽行道中年五十有二悲夫諸葛孔明初不
得申所志而躬耕南陽卒亦﨑嶇巴蜀幸而有子曰曕
可以肆所志而無邦家以容瞻則赴魏軍而死耳嵇叔
夜之志氣尤異而曾不得一席以全其軀而子紹身血
亦何益於邦家古之父子有如此忠孝兩全而可恨者
天乎不夀吾叔黨於盛世一振發之耶叔父欒城公每
稱其孝以訓宗族云云此文略盡叔黨生平梗概惜有
闕文節錄之
劉後村作江西詩派序不為王直方立之作傳牧仲中
丞頃寄張吏部扶長江西詩派圖錄補立之傳適讀晁
以道嵩山集有立之墓銘蓋吏部亦未之見略錄數條
以備考證立之少樂從諸丈人行遊無他嗜好惟晝夜
讀書手自傳錄凡大編數十時遐荒窮海有先生居焉
立之身不出京師而傳彼所賦歌詩獨早且多若只尺
居而手授受也立之於人顧豈燥濕寒暑之異哉然非
其所好雖以勢力美官誘致之莫肯自枉也常監懷州
酒稅尋易冀州糴官僅數月投劾歸凡十五年處城隅
小園嘯傲自適命其園之堂曰賦歸亭曰頓有一時文
士多為賦詩彭城陳無已卒於京師立之割田十頃以
周其孤多此類者立之病中取其平生書畫古器散之
四方朋友無遺慕義樂善如此此事蓋古人所未有也大
觀三年三月日葬密縣立之病卧久口不能良言猶慷慨
忠憤不少憊且曰我所作詩文他日无咎序之死則以
道銘我所謂遐荒窮海有先生居焉者蓋東坡也
後村作江端本傳太略但云子我弟也子我詩多而工
舍兄而取弟亦不可曉張不為端本傳缺其字而謂臨川
人予按晁以道江子和端禮墓誌云祖休復(即鄰幾)仁宗時
修起居注有重名父懋相朝散郎又夀昌縣君劉氏墓
誌曰夫人劉原父侍讀家女嫁為江鄰幾舍人之子婦
男三人長端禮次端友端本端友等一日白夫人曰幸
見聽敢有言夫人笑曰不欲從科舉乎是吾素已疑之
矣且汝兄力學能文屈於有司二十年常為予言有司
待士之禮薄而法益苛愧之終其身汝等尚少而能不
樂於此乎汝安之則吾何有故端友與弟端本遂優游
於圉城數畆之田人多高之又按子和誌云江氏自轑
陽侯德為陳留圉城人非臨川也端友字子我端本字
子之
陸農師佃放翁之曾祖也受經安石為禮部侍郎持議
多為安石隠諱山谷目為佞史予讀其所著埤雅說魚
說木二篇元豐間經進御覽首一條云今相士謂曾公
亮得龍之脊王安石得龍之睛夫姑布之言何關故實
況進御之書尤乖理體此之為佞不既多乎
三月十七日
上諭諭兵部甘肅提督孫思克久歴邊地熟諳機宜當
秦省用兵之時素著勞績自簡任提督以來益殫謀猷
實心幹濟惠愛洽於士卒威望讋乎外彛特沛殊恩用
昭寵奬着加太子少保給一拜他喇布勒哈番以示
朕酬勞至意當王輔臣之叛秦隴震驚思克與靖逆侯
張勇奮威將軍王進寳同心討賊戮力
王室會故大學士文襄公圖海大軍入關秋毫無犯
王師屢戰屢捷賊所據惟平凉一城腹背受敵力屈糧
匱束手請降河西三大將之功為多今文襄及靖逆奮
威皆殁惟思克在而年亦老矣故
王言褒嘉如此功懋懋賞實無媿焉予昔作平凉凱歌
其一云河西三將氣如虹百戰功名次上公(文襄進封公)
詔下一時齊虎拜漢朝争羡竇安豐此詩曾經
御覽云
三月十八日
萬壽節不受朝賀諸王内閣九卿三品以上皆赴
暢春苑四品以下官員仍集午門
唐摭言載任華上嚴大夫牋上京兆杜中丞書上庾中
丞書辭京兆尹賈大夫書雜引辟陽侯朱建潘安仁孫
秀嵇叔夜鍾會平原君躄者等事其詞傲慢無禮至云
禍患之機怨仇之府豈在利劍相擊拔戟相撞哉其亦
在乎詞色相于拜揖耳又云君猶惜馬蹄不顧我况有
請美人頭者豈復得哉華有寄李杜長句各一篇語頗
狂易觀此數書亦唐末李山甫姚巖傑之流江湖道士
之狡猾者耳蓋天寳盛時已有此風不至唐末而然矣
王銍默記云時人語曰王家兄弟小底不如大㡳謂安
石安禮安國也子謂論人以道德不以爵位當易之云
王家兄弟大底不如小底論世者或有取于予言
三月二十三日内閣傳問九卿故大學士馮溥品行宦
業皆奏云品行端方服官敬慎遂覆
旨
上諭内閣云溥有耿介之氣
賜諡文&KR1063;
以總督河道靳輔年老
命原任工部左侍郎降補順天府府丞徐廷璽以本官
往協理河道事務
萬歷間浮梁人吳十九者自號壺隱隱于陶能詩書似
趙承旨所製磁器妙極人巧嘗作卵幕杯瑩白可愛一
枚重纔半銖性不嗜利所居席門甕牖而已樊玉衡贈
詩云宣窰薄甚永窰厚天下知名吴十九更有小詩清
動人匡廬山下重回首李日華詩云為覓丹砂到市塵
松聲雲影自壺天憑君點出流霞盞去汎蘭亭九曲泉
宋牧仲中丞最好古銅玉陶器在江右予嘗寄訊訪昊
所製不可得矣
東坡云西湖處士骨應槁只有此詩君壓倒按林詩疎
影暗香一聫乃南唐江為詩止易竹字為疎桂字為暗
耳雖勝原句畢竟不免偷江東之誚如坡言逋生平竟
無一詩矣然如沙泥行郭索雲木呌鈎輈晝巖松鼠静
春棧竹鷄深又詠梅雪後園林纔半樹水邊籬落忽横
枝皆不失佳句也
李君實璽召錄載汶上王尚書年七十致政一日置酒
遍别親戚不知所往後二十餘年家人朝武當遇之石
巖中泣拜求歸不可因求教公曰記取吾言屈死莫告
狀餓死莫作賊二語足矣公手築墳於南旺湖濱其地
隨水消長出没按王公諱杲嘉靖中官戶部尚書謫戍
雷州居肇慶之崧臺書院予以祭告南海過之端人猶
能言其遺蹟云嘗見汶上縣志亦不言公仙去
蜀中石蟬花其說不同益部方物記云蟬之不蛻者至
秋則花其頭長一二寸黃碧色治小兒瘈瘲又能已瘧
是昆蟲之屬化為草木也又一說石蟬花葉如菖蒲紫
萼五出與蟬甚類蜀人因以名之白者號玉蟬花宋景
文贊曰取其肖象莫類於蟬是花以似蟬而名非真蟬
花也
文昌雜錄記太子太師張公昇大中祥符八年乙夘登
科熙寧九年丙辰終自初仕至薨謝歴一甲子先伯祖
太子太師贈太師大司馬公(諱象乾)隆慶庚午年二十四
登第崇禎庚午年八十四終亦歴一甲子約略相似
秦吉了鳥名又龍生二卵一名吉了見北夢𤨏言
居易錄卷十七
