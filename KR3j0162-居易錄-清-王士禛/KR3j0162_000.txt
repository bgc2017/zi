居易錄雜家類三(雜說之屬)
提要
(臣)等謹按居易錄三十四卷
國朝王士禎撰士禎字貽上號阮亭亦稱漁洋
山人蠶尾老人山東新城人順治乙未進士
官至刑部尚書乾隆三十年
賜諡文簡原名下一字犯
世宗憲皇帝廟諱刊本多改書為正乾隆四十年奉
旨以禎字代之是書乃其康熙己巳官左副都御
史以後至辛巳官刑部尚書以前十三年中
所記前有自序稱取顧况長安米貴居大不
易之意末又以居易俟命為說其義兩岐莫
知何取也中多論詩之語標舉名儁自其所
長其記所見諸古書攷據源流論斷得失亦
最為詳悉其他辨證之處可取者亦多惟三
卷以後忽記時事九卷以後兼及差遣遷除
全以日歷起居注體編年紀月參錯于襍說
之中其法雖本于龐元英文昌雜錄究為有
乖義例又喜自錄其平反之獄辭伉直之廷
議以表所長夫鄴侯家傳乃出自子孫魏公
遺事亦撰由僚屬自為之而自書之自書之
而自譽之即言言實錄抑亦淺矣是則其瑕
瑜不揜者也乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
居易錄自序
古書目錄經史子集外厥有說部盖子之属也莊列諸
書為洞冥搜神之祖亦史之属也左傳史漢所紀述識
小者鈎纂剪截其足以廣異聞者亦多矣劉歆西京雜
記二萬許言葛稚川以為漢書所不取故知說者史之
别也唐四庫書乙部史之類十三有故事雜記丙部子
之類十七有小說家此例之較然者也六朝已来代有
之尤莫甚于唐宋唐人好為浮誕豔異之說宋人則詳
于朝章國故前言往行史家往往取裁焉如王明清揮
塵三錄李心傳建炎以来朝野雜記之属是也予自束
髮好讀史傳旁及說部聞有古本為類書家所不及收
者必展轉借錄老而不衰二十年来官京師每從士大
夫間有所見聞私輒掌記芟其繁複尚得二十六卷目
曰池北偶談南海之役裒道路見聞别為皇華紀聞四
卷康熙己巳冬杪重入京師時冬不雪其明年春夏不
雨米價踊貴
天子憂勞為罷元正朝賀遣大臣分賑畿南北
命大司農禱雨泰山余備員卿貳時惴惴有尸素之懼
在公之暇結習未忘有所見聞時復筆記歲月既積得
數百條釐為三十四卷憶顧況語長安米貴居大不易
因取以名其書予仕宦四十年居易俟命鈍拙無似而
顧以此蒙知
主上則首陽柳下又未知孰為工拙也取以名書亦以
見志云爾
經筵講官刑部尚書前都察院掌院事左都御史濟南
王士禎序
