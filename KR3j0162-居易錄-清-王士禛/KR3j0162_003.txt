居易錄卷三刑部尚書王士禎撰
唐太宗賜房元齡黃銀帶曰世傳黃銀鬼神畏之唐本
草注有黃銀本經不載俗云為器避惡朱翌云别自一
種銀非金也予按漢虞淵上林簿有黃銀樹樹名取此
未詳何義
長山縣南白雲山長白支麓也有趙道士者嘗靜坐一
室數年後恒見一小人寸許自頂中出跳至地上久之
復入于頂今道士尚存予邑北關真武廟趙道士大名
人字雲山道行精嚴衣食之外輒以賑貧人偶病僵卧
無給使市人競奔走為之樵爨舍側有蔬圃預造生壙
時偃仰其中有大蛇時來聽經趙輒食之日以為常今
道士八十尚無恙
陳給事說過喀魯三百里喀爾喀車臣部落界即南望
北斗矣
福建廵撫張(仲舉)疏言宋儒朱熹祖籍江南徽州府之婺
源其父松歴官閩土遂家焉熹長子塾之後世居建安
次子埜之後至元中詔回祖籍故有徽閩二派閩派至
九世孫梃景泰六年詔許世襲五經博士主祀徽派至
十一世孫墅嘉靖二年亦以五經博士主婺源祖祀熹
裔原有五經博士二員閩自梃後七傳至之儁廕襲則
明天啟間事也續有朱瀠呈稱係熹十八世嫡孫父金
鉉早亡祖之儁順治九年請文赴部中途病卒瀠時尚
幼今籲請承襲伏惟
皇上重道崇儒徽派業蒙襲廕閩地紫陽書院亦荷
欽頒祠額伏祈
敕查舊典熹裔原有博士二員之例俾朱瀠得叨承襲
下部議奉
旨以朱瀠為世襲五經博士
宋神宗惑于荆舒厭棄正人熙寧元豐之際正國家否
極之時然一隙之明未嘗不在王定國聞見近錄載其
末年諭執政曰延安郡王出閣當議宫僚司馬光端重
宜為宫官吕公著孫覺皆可作之文貽慶可作洗馬又
一日召執政詣天章閣議官制除目至太常少卿曰可
除范純仁至禮部郎中曰南宫舍人非他曹比可除劉
摯至著作郎曰此非蘇軾不可觀此則神宗知人之哲
何曾盡為煬竈所蔽哉若持之甚堅太平之治不俟元
祐矣安石之罪可勝誅乎
詩我姑酌彼金罍疏一升曰爵爵盡也足也二升曰觚
觚寡也三升曰觶觶適也四升曰角角觸也五升曰散
散訕也其實曰觴觴餉也觥大七升觥廓也
顔氏家訓云借人典籍皆當護惜先有殘缺就為補綴
亦士大夫百行之一也此真厚德之言或謂還書一癡
小人之言反是
二月十二日甲戌
上御經筵己刻出景運門至文華殿滿漢大學士九卿
翰林詹事等衙門官及起居注科道等官立班階之東
西
上至殿門下輦升
御座羣臣東西分班鴻臚引贊行二跪六叩頭禮畢仍
分東西班趨入講官大學士兼掌翰林院事徐元文禮
部尚書張玉書兵部尚書李天馥刑部尚書杜臻工部
尚書兼詹事張英内閣學士兼禮部侍郎彭孫遹立班
前行東向大學士伊桑阿阿蘭泰王熙梁清標吏部尚
書張士甄戶部侍郎蔣宏道禮部侍郎顧汧刑部侍郎
鄭重工部侍郎王承祖左副都御史李迥通政使黃斐
大理卿陳汝器少詹事兼侍講學士王士禎東西侍班
日講起居注官少詹事兼侍講學士田喜&KR0034;立西班稍
下東向給事中何楷次東班西向御史顧鐔次西班東
向講官出班行一跪三叩頭禮畢大學士徐元文禮部
侍郎兼翰林院學士庫勒納講論語志於道章禮部尚
書張玉書刑部尚書圖納講尚書無逸篇畢各官仍分
東西趨出至階下鴻臚引贊行二跪六叩頭禮仍分班
立候
駕出回宫
賜宴太和門宴畢謝
恩而退
庚午二月望月食禮書張玉書等行救護禮自寅二刻
迄辰二刻罷按明時月食百官角素于中軍都督府行
禮今都督府廢移于太常寺百官則具朝服行禮
護月先一日宿都察院與僉都御史蕭山周先生(之麟)石
公夜話及湘湖蓴菜周因言何孝子事云湘湖本宋楊
龜山所開其利甚溥後漸為豪強侵并明魏文靖公驥
力圖復舊未竟其志以屬門人何御史贍贍以是為豪
民所搆遣戍值御史鄒魯者謫令蕭山與何有隙逼之
戍所途中謀殺之何之子兢避難山東王僉事家王何
同年友也常夜扣兢門而兢寝不覺明日責之曰忘父
仇而安寝非復仇者也兢泣拜之自是夜寐未嘗安枕
一日聞鄒遷山西僉事辭王公曰可以行矣王餞之取
骰子使卜曰得六紅仇當雪一擲果得六紅遂治裝遣
之兢歸潛部勒親黨數十人俟鄒將渡江邀于路矐其
目折其四支鄒訴于官兢直前慷慨流涕自陳父冤請
死當事為之動容僅擬流徒得免予謂兢之孝僉事之
友皆有古人之誼因筆于書按林貞肅俊撰何文肅喬
新神道碑云御史鄒魯謀躐大理丞公薦魏紳魯遂誣
劾公魯尋謫外以罪論死天下快之
門人查(嗣瑮)德尹遺崧山碑刻五一啟母石闕漢篆一唐
文皇御製少林寺碑上方横刻御札稱太尉尚書令陜
東道益州道行臺雍州牧左右武候大將軍使持節凉
州總管上柱國秦王世民(二字草書)又上横刻云已上七字
開元神武皇帝書蓋碑額也則天御製從駕少林寺詩
一首書一首司門郎中太子諮議王知敬正書一唐大
理評事崔琪靈運禪師功德碑一宋潞國文忠烈公先
塋石刻皇祐三年七月中書門下牒後列銜者三工部
侍郎參知政事劉戶部侍郎參知政事高禮部尚書平
章事文按綱目仁宗慶歷八年戍子正月以文彦博同
平章事皇祐元年己丑八月以高若訥參知政事三年
辛夘三月以劉沆參知政事是年十月貶殿中侍御史
裏行唐介為英州别駕文彦博免又五年至和二年乙
未六月以文彦博富弼同平章事明年嘉祐元年丙申
閏三月彦博薦介召還知諫院此牒允潞公奏請而潞
公亦得列銜其後蓋宋制然也皇祐三年三月同平章
事宋庠免故平章事惟潞公一人
高麗史鄭敘傳敘仕為内侍郎中有才藝為金存中鄭
諴誣搆流于東萊將行王謂之曰今日之事廹于朝議
行當召卿叙既流召命久不至乃撫琴作歌辭極悽惋
叙自號瓜亭後人名其曲曰鄭瓜亭又琴儀傅儀字節
之仕至中書門下侍郎平章事致仕以琴酒自娱翰林
曲有琴學士
高麗史權守平者安東人嘗為隊正貧居郎中卜章漢
以非罪見竄守平遞食其田有年及章漢遇赦還守平
素不相識守平袖租簿就與之章漢曰當我竄謫君即
不食豈無他人君哀我還其田足矣何用租為守平曰
乘人之危食其田猶恐不義今既還尚忍食耶遂投其
簿章漢不受閉門而入守平竟以簿繫石擲之而去後
官至樞密副使子韙翰林學士予服其行誼有中國士
君子所不及者書之以風世云
高麗宰相李藏用字顯甫從其王入朝于元翰林學士
王鶚邀宴于第歌人唱吳彦高人月圓春從天上來二
曲藏用微吟其詞抗墜中音節鶚起執其手歎為東海
賢人
江西廵撫宋中丞(犖)牧仲寄豫章祠紀予復書云再接
良書承問動止頗用慰藉辱惠示豫章祠紀表章先軌
砥礪末流所謂以經術緣飾吏治此其第一義也贊詞
古雅亦復可傳稍有欲商者鍾公同萬公燝王公錫三
君子忠義凛然至今與日月爭光不在劉公球之下似
當補祀某公傅會張桂為清議所薄恐梓溪東廊諸公
亦且羞與並列似當退黜隅見如此敢以質之高明
高麗太師門下侍中集賢殿大學士金富軾新羅人兄
弟皆以文章功名顯致位卿相其命名曰富弼曰富軾
曰富轍轍又以子由為字計其時當宋高宗朝慶歷元
祐諸名賢已為海外所景慕如此富軾以文章名世通
古今樂撰新羅高句驪百濟三國史嘗在書筵為其王
言司馬温公之賢卒諡文烈宋使路允廸徐兢著高麗
圖經載富軾世家又圖其形以歸弟富轍官吏戶禮三
部尚書翰林學士承旨王嘗問邊事上奏曰杜牧言時
事云上策莫如自治宋神宗與文彦博議邊事彦博曰
須先自治不可略近圖遠今我三韓之地豈惟七十里
而已哉然而不免畏人者其咎在乎不先自治而已良
騎野合交鋒接矢决勝于當時外國之所長而中國之
所短也強弩乘城堅壁固守以待其衰此中國之所長
而外國之所短也宜先務所長以觀其變此梁商之策
甚合于今之形勢云云筆勢雄辯有秦晁之風富轍諡
文懿
柳公權字正平高麗儒州人官同知樞密院事諡文簡
史稱其好學工草隸書或亦慕誠懸之為人而襲其名
耶
申淑高靈郡人官右諫議大夫知門下省事以直諫稱
棄官歸鄉有詩云耕田消白日采藥過青春有水有山
處無榮無辱身後以參知政事致仕
二月十四日予與工書兼詹事桐城張公(英)少詹兼侍
講學士馬邑田公(喜寗)啟
奏東宫春季會講題目及講官職名講官
欽點張公及左春坊李諭德(鎧)四書擬進二題博學而
篤志節誠者非自成己而已也節
欽定君子不重則不威章仰歎
豫教之切一命題亦不忘訓誡如此聞
上在宫中
親為東宫講授四書五經每日
御門之前必令將前一日所授書背誦覆講一遍務精
熟貫通乃已士大夫家不及也
濟南青城有無核棗小而甘移之他處即生核爾雅曰
晳無實棗又曰休無實李東坡有求無實棗帖
二月望陪祭社稷壇趙少司馬玉峯(士麟)楊常少敬菴(爾淑)
述定興杜君異先生(越)鹿太常忠節公高弟也(鹿諱善繼)與
孫鍾元徵君(竒逢)善家貧教授生徒以給饘粥粗糲衣褐
苟完而已即束脩亦不受孺人與同志紡織佐之與人
處油然和易終身無疾言怒色而剛介絶俗有壁立萬
仞之槩亂後居新安新安人化之風俗一變老穉婦孺
親如父兄年八十餘飲啖不衰縣人高尚書問以養生
之術曰無之但平生未嘗嗔怒或以此得老夀耳所著
有紫峯集若干卷玉峯為刊行趙云至聖言過勿憚改
若先生則無過可改楊云先生年八十五未嘗一日不
樂予謂邵子居洛四十載安貧樂道生平未嘗攢眉先
生殆庶幾矣
直隸廵撫于(成龍)疏言先賢閔子孝行著于聖門具體同
于顔子其六十二代嫡孫閔先達具呈請援元聖周公
先賢仲由及宋儒後裔之例祈予世襲五經博士奉
旨不准行按閔子宿州人州有騫山閔子祠裔孫奉祀
今閔先達具呈直撫何耶
御史徐(樹榖)上言自古設立史官原以修葺國史為重典
謨訓誥皆是當時史官之筆三代以降列國并有記載
春秋即魯史舊文列于諸經此為編年之史漢司馬遷
剏為紀傳表志之體後世國史因之皆命儒臣纂修本
朝之史謂之正史如後漢班固受詔撰光武本紀及列
傳二十八篇李尤受詔與謁者僕射劉珍等俱撰漢記
晉徐廣受詔勒成晉記唐有修國史之官如劉知幾吳
兢韋述柳芳等俱以直史館著名宋兩朝國史乃宰相
王旦所修吕夷簡益以真宗朝為三朝國史又有仁英
神哲四朝國史皆歴歴可考者也編年則凡起居注日
歷聖政記皆集取當時議論政事及制誥章奏隨日撰
錄以備信史而紀傳表志之正史亦併于此時纂修盖
必用本朝之人修昭代之史事皆親睹言為可徵故歴
代最重此選明世史官虛設初雖編有日歷後即旋廢
至于正史并未議及萬歷中禮部尚書陳于陛始請編
輯又復中止論者惜焉今
大清會典已經告成政治典訓平定三逆方略將次葺
完請于三書進呈之後倣古聖政記日歷體例自
皇上龍飛初歲按年編纂上自
詔諭及諸司章奏批答合之起居注所紀勒成鉅編一
事而具始末一言而備原委至于肇修正史自漢以來
俱有成例洪惟
太祖高皇帝創業垂統
太宗文皇帝定亂安民
世祖章皇帝混一區夏深仁厚澤
三朝實錄謨烈具存與其待修于後時不若亟議于今
日乞以時
頒諭開局次第汗青
列聖之豐功峻德懸日月而常明
皇上之孝思作求炳穹壤而無極得
旨下九卿翰林詹事科道會議允行
邊司徒華泉詩自聞秋雨聲不種芭蕉樹或議之謂芭
蕉不得稱樹又或議王右丞畫雪中芭蕉宋朱翌云曲
江冬大雪芭蕉自若紅蕉方作花知前軰畫之不苟彼
身未到蜀粤故少所見多所怪耳花間詞云笑指芭蕉
林裏住既可稱林顧不得稱樹耶
元翰林直學士諡文清宋褧燕石集至正八年聖旨下
都省移江浙省于各路有錢糧學校内刊行中書省御
史臺據御史段弼楊忠王思順蘇寧等奏請也此與石
田集皆奉旨刊行元時崇文如此或謂九儒十丐當是
天歷未行科舉以前時語耶文清詩温潤清麗濟南數
篇偶錄于此渡濟河初見近城諸山云華山高聳䧿山
東一帶煙霏翠掃空安石從來多雅興却如新婦閉車
中中秋與吕仲實清話憶李溉之内翰云大明湖上水
涵天月色偏宜李謫仙應笑吾曹煞風景碧梧窗下對
燈眠兄本官國子祭酒諡正獻工于古文時號二宋
二月二十日主敬殿演禮遇監察御史賽(圖)求其父故
内閣學士禮部侍郎鄂(貎圖)公墓銘公字麟閣
太宗時滿洲科目解元幼而貧常爇馬通讀書无好為
詩滿洲文學之開實自公始壬戌御史官中書科中書
舍人以公遺集來求予作誌久未報也滿洲文字則剏
于大學士榜式逹(海)公特諡文成云
大學士宛平王公招同大學士真定梁公學士涓來兄
(澤宏)遊怡園水石之妙有若天然華亭張然所造也然字
陶菴其父號南垣以意剏為假山以營邱北苑大癡黃
鶴畫法為之峯壑湍瀨曲折平遠經營慘澹巧奪化工
南垣死然繼之今瀛臺玉泉
暢春苑皆其所布置也唐楊惠之變畫而為塑此更變
為山水平遠尤竒矣昔人謂俞清侍郎園峯大小凡百
餘衆峯之間縈以曲澗旁引清流淙淙然下注石潭潭
中多文龜斑魚潭上巨竹壽藤蒼寒茂密不見天日未
知視此何如耳
閩中近有集碎石嵌為扁聯巨書者鈎趯波磔神理皆
具益都趙韞退(進美)官福建按察使攜清音閣一扁歸置
園中予為青城韓燕翼(庭芑)副使誌墓其家以一聯為潤
筆乃人意淡如菊詩懷清似梅十字時
宸翰堂菊花初開遂置堂中觀者咸謂絶技聞剏者張
姓云
羅明仲嘗語李賓之三言詩亦可視為一體以扇命作
李援筆題云揚風帆出江樹家遥遥在何處其意致頗
近古前明李西涯以樂府擅名其所作三五七言諸體
靡不悉具以視賓之其高下為何如耶三言之作其體
已久為作者所宜備詩談云三言起于散騎常侍夏侯
湛
近見藥地禪師所著物理小識可補贊寧物類相感志
所未及又見閩人林朝儀撰蟲異賦二卷彷彿吳淑事
類賦但一賦而櫽括鳥獸鱗介蟲豸之屬三百餘種其
句法學禽經隸事亦博雅可喜
同年劉吏部公㦷云七律較五律多二字耳其難什倍
譬開硬弩秖到七分若到十分滿古今亦罕矣予最喜
其語因思唐宋以來為此體者何啻千百人求其十分
滿者唯杜甫李頎李商隠陸游及明之空同滄溟二李
數家耳公㦷詩頗有竒句如云直溪束天色湍激橡林
左峭刻極似東野語
田詹學(喜&KR0034;)子湄言
上在暢春苑每引見諸臣常
御澹寧居止三楹不施丹雘亦無花卉之觀其西即
無逸殿東宫讀書處殿外種藝五榖之屬蓋欲子孫知
稼穡之艱難意深遠矣
三月初一日
上傳問内閣大學士邵子問伊川雷起于何處伊川曰
起于起處邵子愕然稱善何謂也大學士徐元文對邵
子言數程子言理予按伊川答晁以道書云頤與堯夫
同里巷居三十餘年世間事無所不問惟未嘗一字及
數即此如邵程之學異而同處(按堯峯顥暹禪師亦有聞雷示衆一則)
工部奉
旨修理闕里
聖廟議于康熙三十年四月十二日開工大成等殿五
十四間大成等門六十一間圍房八十八間估計銀八
萬六千零十八兩特發内帑銀兩採辦修理
上之崇儒重道如此
載酒園詩話丹陽賀(裳)著其持論有不可解處如范石
湖之視陸放翁何啻霄壤而賀則云至能有驊驑騄耳
過都歴塊之能又云務觀才具無多意境不遠惟善寫
眼前景物音節琅然可聽如山谷千古竒作于杜韓蘇
之外自闢一宗故為江西初祖而賀謂其所得不如楊
劉并疵其春網薦琴高之句豈曹瞞何以解憂惟有杜
康之句亦未嘗寓目耶更捨其汪洋大篇而取其二三
律句此如乞兒輕議波斯賈胡足發一笑耳其論晁具
著亦然大扺所取率晚唐窕巧之語以為雋異豈得輒
衡量大家耶
三月初九日天章自天津來贈所刻寒山子詩詩家每
稱其鸚鵡花間弄琵琶月下彈長歌三月響短舞萬人
看謂有唐調其詩有工語有率語有莊語有諧語至云
不煩鄭氏箋豈待毛公解又似儒生語大抵佛語菩薩
語也天章詩情高逸當世無軰素耽二氏之書有出世
之志予曾序其蓮洋詩又常誦其句于故友葉文敏訒
菴云泉遶漢祠外雪眀秦樹根濃雲濕西嶺春泥霑條
桑至今堯峯上猶上堯時日凡數聯訒菴贊歎一日講
筵罷先往訪之康熙己未以博學宏詞徵赴京師獨不
掃門時相所居在中條山南永樂鎮即春秋魏畢萬所
封古河中府河東縣也唐相李石李福李程兄弟及吕
仙巖故里有玉溪即李商隠所居
三月初十日
上在暢春苑
命下(士禎)陞都察院左副都御史先是禮部侍郎缺陞
内閣學士王(澤宏)為禮部侍郎兼翰林院學士時予名列
第四至是應開列陞閣學諸員予名在第二吏部疏未
上也前此左副都御史許(三禮)遷兵部督捕侍郎吏部列
通政使黃(斐)大理寺卿陳(汝器)等名上留中久之不下及
命下乃以予陞補許缺
上用人之不測如此
予前議劉後村賀賈似道云云莆田門人林禮部(麟焻)石
來自閩來談及莆前軰艾軒網山竹溪樂軒(林光朝林亦之林希)
(逸陳藻)後村諸遺集石來因言後村居鄉不為鄉人所與
父老傳其後村舍側有一井汲其醫病輒愈後村塞之
他事刻薄多此類益信士大夫居鄉必先品望則立朝
定有可觀後村之媚秋壑有由然矣又云後村在城中
與石來所居相距僅里許
門人吳(雯)天章蔣(景祈)京少查(嗣□)德尹偶集邸舍談及門
人陳(奕禧)子文在京師時上陸(嘉淑)冰修詩云借問如何是
撥鐙冰修陳同里尊行也與子文皆以書法名見詩甚
恚子文近自安邑丞遷知深澤縣有大吏頗自矜其書
查言子文倘以書法見知定自水乳予笑云固然第不
可獻詩問撥鐙法耳合坐大笑
幽州妙峯山龍泉寺有巨石一日有道人過之曰此中
有寳使匠鑿之且囑曰命汝止乃止匠力倦不如所戒
俄有二白鴿自石中飛去道人歎曰寳亡矣何用鑿為
昌平州柳林村夜有物似馬食人田禾羣伺之不可得
乃相約攅弓矢射之馬被創逸去衆隨血跡尋之至周
皇親墓一石馬身有血痕始知食禾者乃石馬耳
銀山有延聖寺甲申闖寇掠昌平遊騎至山下見一美
婦人獨行追之不及射之徑行入寺寺門扃未啟也寇
訝之啟門而入閴無人跡而箭在佛像之背堅不可拔
寇相顧愕然羅拜而去
昌平人有遊吳郡者遇老翁以一函書授之曰煩歸至
清涼洞投之洞門外有石鼓擊之當有人相引入比歸
往尋果見石鼓如言擊之有聲童子出𨗳客入洞有老
叟長髯而癯肅客坐語留為設食則白石也謝不能又
命童子别取菽一升付之曰勞三千里寄書聊此為謝
歸視之皆黃金也再至訪之石鼓已不見惟峭壁千尋
而已
積小塘京師人家昌平山中少遇異人受術能冬月致
菡蓞花嘗召客飲不治具客至取之壁間水陸畢備有
他客叩門輒復納諸壁室空無所有又嘗取甆盌碎之
推入壁曰為我治之聞壁中謖謖有聲須臾取出盌已
如故總兵麻承恩召之謂曰若能盗吾頭上巾否曰易
耳麻坐甲士于庭晝夜伺之明日巾已失去麻怒下之
獄小塘畫一舟于壁躍而登之遂不見後有人遇于醫
無閭山
燕山樵兒澗有熊道人者能辟榖嘗旬日不食食即以
其餘飼虎虎時時馴擾卧階下或問其術道人曰人忘
機于物物亦忘其機何術之有此與列子海鷗之說可
相發明
天壽山長陵有東井西井明太宗殉葬妃嬪十六人葬
處也每夜深守陵者嘗見紅紗燈籠自二井穿松楸來
至陵門而入崇禎末燈不復見
居易錄卷三
