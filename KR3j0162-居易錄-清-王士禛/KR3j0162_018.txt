居易錄卷十八刑部尚書王士禎撰
洪洞范鄗鼎彪西寄所著理學備考廣備考乞序范順
治辛丑進士養親不仕隠居師曠故里講洛閩之學河
汾間人士多從授經康熙戊午山西巡撫應
詔以博學宏詞薦不出奉
溫旨人益仰重之所著書凡數十種云
輝縣冀氏世傳楊忠愍公詔獄中畫梅一卷自題長歌
其上河南提學副使族兄書年(際有)常見而和之
李閣學柟倚江言其世祖文定公(春芳)狀元及第明世廟
甚眷之超拜翰林學士同侍講嚴訥中允董份俱直西
内撰元賜一品服時六部尚書無一品服者一日候朝
午門外文定衣賜衣趨而入六卿於棕棚下望之色動
鄭端簡公曉口占絶句云翰林學士信堪誇新賜宫袍
一品紗可惜六卿身上鶴一朝飛向别人家諸公皆大
笑絶倒
又言始祖李翁老農也居句容山中地名大村為縣人
曹尚書義家佃種會尚書擇葬地青烏家爭集其門江
西一地師來獻圖云某壤最吉即大村地也尚書不甚
信薄贈而遣之地師怏怏復往大村徘徊瞻眺自恨其
言之不售已而風雪大作日已暮無託宿處翁適往田
因延至其家饋以鷄黍地師深德之次日晨起見屋後
有草舍半間雪壓將圮雙棺暴露問之翁曰吾父母也
貧不能買兆域久而未葬地師曰窮途荷君高誼無以
為報此間曹尚書家有吉壤若葬之富貴可數百年科
第不絶翁曰吾方為尚書家佃田安能有之地師曰但
往哀乞無害也然葬畢當速去慮其追悔耳翁如其言
往值尚書方據案作書泣拜以告尚書頷之翁則出白
布一幅求尚書押字又允之急歸以告地師喜曰君福
人也為指其穴葬畢辭去翁往謝尚書即星夜攜妻孥
荷擔渡江而北至興化居焉自是漸饒裕至曾孫遂狀元
及第至宰相即文定公也嗣是累世簪笏不絶文定賜
塋在儀真子孫歸葬句容大村者甚衆
李小有嘗云其族喬世臣嗣京少文胞兄弟也皆以文
名其父即文定公之孫一日行龍潭山中夜夢神告曰
明日賜汝墨二丸汝子功名盡在此墨藏之勿忽也既
覺不喻其故明日憩道左神祠神像宛如夢中所見視
神座下二墨在焉駭然再拜攜歸以賜喬嗣京二子繼
成進士鄉會二試皆用此墨未盡也喬歴官兵部侍郎
嗣京監察御史
六科都左右給事中給事中共二十四員康熙元年後
裁去左右給事中十二員六科止留十二員改都給事
中為掌印按水東日記公文承旨舊稱五府六部都察
院六科給事中景泰中李顯為給事中強加都字則知
去都字為復古制云
御門聽政冬春辰初三刻夏秋辰正三刻内閣部院官
率以昧爽齊集午門次至中左門稍憩乃入候於
乾清門外
駕出陞
御座六部都察院等衙門以次奏事如初一日首吏部
則初二日首戶部周而復始若宗人府奏事則恒居部
院之首三法司例居第三部院奏事畢然後臺省官奏
事既畢然後内閣大學士學士至
御前承
旨翰詹
起居注官滿漢各一員輪直立西楹下
葉文莊公盛水東日記備紀省垣督撫時僚友姓氏籍貫
先曾大父大司徒公歴仕錄亦然前輩敦友誼念故舊如
此今人以薄為道用心如此者鮮矣予官京師三十年洊
更數署受同人之益不少暇日追憶筆之簡冊亦欲使兒
孫輩知之耳(遷祭酒後掌院學士遷少詹事奉不具載命祭告後掌詹詹事以未及共事)
禮部尚書沙公澄(順治丙戌進士蓬萊人)
梁公清標(崇禎癸未進士真定人以兵書大拜)
黃公機(順治丁亥進士錢塘人以吏書大拜諡文僖)
郝公惟訥(順治丁亥進士霸州人終吏部尚書諡恭定)
龔公鼎孳(崇禎甲戌進士合肥人諡端毅)
禮部左右侍郎王公熙(順治丁亥進士宛平人以兵書大拜)
黃公機(見上)
董公安國(奉天人)
田公種玉(順治乙未進士同年宛平人)
曹公申吉(順治乙未進士同年安丘人終貴州巡撫)
禮部主客郎中劉廣國(順治己丑進士潛江人終漢羌道僉事)
南廷鉉(順治丙戊舉人渭南人終松茂道僉事予撰墓誌)
禮部儀制郎中曹首望(功貢豐潤人終蘇州府知府)
主事侯杲(順治己丑進士無錫人終刑部郎中)
顔光敏(康熙丁未進士曲阜人終吏部考功郎中)
戶部尚書郝公惟訥(見上)
梁公清標(見上)
戶部左右侍郎劉公鴻儒(順治丙戌進士遷安人終左都御史)
嚴公正矩(崇禎癸未進士孝感人)
田公逢吉(順治乙未進士同年高平人終浙江巡撫)
魏公象樞(順治丙戌進士蔚州人終刑部尚書諡敏果)
于公可託(順治乙未進士同年文登人)
戶部福建司員外郎程可則(順治壬辰會元南海人終桂林府知府)
沈振豪(貢生山隂人)
戶部主事王如辰(順治乙未進士同年膠州人終廣西提學道僉事)
戶部四川司員外郎佟湘年(奉天人終瓊州府知府)
翰林院掌院學士兼禮部侍郎陳廷敬(順治戊戌進士同年歴吏部尚書今刑部尚書)
葉公方藹(順治己亥進士及第終刑部侍郎加禮部尚書諡文敏)
國子監司業劉公芳喆(順治辛丑進士宛平人)
詹事府詹事兼翰林院侍讀學士加禮部侍郎沈公荃
(順治壬辰進士及第華亭人諡文恪)
郭公棻(順治壬辰進士清苑人終内閣學士兼禮部侍郎)
禮部尚書兼掌翰林院詹事府事張公英(康熙丁未進士桐城人)
詹事府少詹事兼翰林院侍講學士周公之麟(順治己亥進士)
(蕭山人終通政使司通政使)
盧公琦(康熙丁未進士仁和人終内閣學士兼禮部侍郎)
田公喜&KR0034;(順治辛丑進士馬邑人終内閣學士兼禮部侍郎)
都察院掌院事左都御史陳公廷敬(見上)
于公成龍(奉天人兼管都統)
協理院事左副都御史李公迥(康熙甲辰進士夀光人終刑部右侍郎)
左僉都御史周公之麟(見上)
兵部督捕左理事官羅公秉倫(康熙癸丑進士江寕人終通政使司通政使)
勞公之辨(康熙甲辰進士石門人太僕寺卿)
右理事官宫公夢仁(康熙庚戌會元癸丑進士泰州籍静海人終福建巡撫)
錢公晉錫(拔貢太倉人順天府尹)
顧公藻(康熙丙辰進士崇明人由翰林院侍講改終工部右侍郎)
督捕衙門例以每年四月彙題一年八旗逃獲之數别
有綠頭牌奏知逃官逃兵若干員名止紀總數以備
問人名地名不能悉也而捧牌啟奏係滿洲堂官專責
乾清門啓奏
上問侍衛馬三捷逃往何處席珠不能對士禎又不解
國語遂蒙
上諭下吏部都察院察議堂司官左都御史于公成龍
言綠頭牌啓奏漢官例不與聞與公無涉席珠公亦云
然予曰不然滿漢堂官平日共事一堂又同啓奏小有
利害輒分彼此既非大臣之體又非協恭之誼某不忍
為也于公與副都御史徐公潮深歎服謬許有古大臣
風且云
本朝此事惟一見於魏敏果公(象樞)今乃再見公耳于公
至内閣又申言之然予與席珠公等竟同一口供上遂
俱議降一級留任仍罰俸一年蒙
聖恩予與漢理事官勞公之辨照部院議而席珠公等
三人皆降三級隨旗上
朝吏部尚書李公天馥亦語侍郎彭公孫遹曰王公不失厚道
然未免過於忠厚吾所不能掌院學士張公英云公此一事
起居注諸公皆傳道之
李侍讀漁村(澄中)滇行日紀載板橋驛驛壁有題句云滇
海盈盈一水遥解鞍明日問歸橈還如謝眺宣城路南
浦新林過板橋甚有風調不知誰作也按此升菴詩也
題作于役江鄉歸經板橋首句千里長征不憚遥滇程
記云楊林逹板橋號三亭實六亭
克什兔者紅帶宗屬自四川隨征回京至鳳翔病疽危
甚有張希仁者業瘍醫藥之而愈克什兔遂攜入京師
張有子玉女蛇妃等九人克什兔利之私作譌契誣以
賣身及張歸鳳翔克什兔即以逃人告提比解至部讞
得實予與席珠公斷張夫妻子女歸復版籍為良民克
什兔送宗人府察議克什兔怒牒訴掌宗人府郡王郡
王召侍郎等辨質克什兔刁悍甚然絀於理府是部議
克什兔革職鞭責疏上得
旨依議予在部不敢以強禦骫法率如此聊記此一事
不及備書也
湯尚書荆峴(斌)巡撫江蘇毁上方山五通祅廟撤土偶
扑之而投諸水有人於地中得古石碣上刻肉山酒海
遇湯而敗八字云仙人張三丰書也烏程陳煉師說
山東巡撫題報部撥陜西協餉銀九十萬兩已解本年
地丁錢糧銀四十五萬兩其未解銀四十五萬兩儘徵
儘解奉
旨陜西需用銀兩已將戶部庫帑撥給這未解協餉若
不拘定限儘徵儘解恐致累民着不必解送仍留該省
候部撥用同日戶部奉
旨西安鳳翔各屬二麥無收供應軍需賑恤民生俱關
緊要着將爾部庫銀撥一百萬兩作速解送陜西支用
先一日内閣傳
上諭諭九卿以
聖意如此臣士禎恭對曰普天之下皆
朝廷赤子
皇上軫念秦民不惜公帑百萬朝發夕至起白骨而肉
之恩至厚矣又軫念齊魯之民停協解以紓民力真天
地父母之心無不覆載者也嗚呼
九重之上慮周萬里宵旰憂勤惟懼一夫不得其所聖
帝明王憂民至此者古今能幾見哉忝備員九卿謹備
識之
四月中屢
諭九卿會議西安鳳翔賑濟事宜十八日内閣傳
上諭略云西安鳳翔饑荒朕在宫中夙夜軫念有從陜
西往來人員必親加詢問頃四川巡撫噶爾圖來京陛
見問所過陜西州縣情形噶爾圖奏稱西鳳二府百姓
流亡者多以饑餒其疾疫而死者亦間有之不勝惻然
云云議得捐納人員應令於布政司及西安鳳翔二府屬
各州縣聽便捐納仍特遣大臣會同該督撫不論捐納
及撥解銀兩并運送米石於被災州縣作速通行給發奉
旨着戶部尚書王隲工部尚書沙木哈去先是遣兵部
尚書索諾和往勘災未回再有是
命
康熙丙寅睢州湯公斌自江寕巡撫
特旨加禮部尚書召還掌詹時正詹為清苑郭公棻二
公同時未幾郭遷内閣學士去不另推補及湯遷工部
尚書則以禮部侍郎掌翰林院事桐城張公英兼掌府
事張遷工禮二部尚書皆兼掌翰林院詹事府迄不另
推云
王翬字石谷自號烏目山人常熟人畫與太倉王太
常時敏王廉州鑑齊名江左稱三王辛未來京師頗
自貴重其畫不為人作獨欲得予一詩為贈屢屬諸
公通意於予又特作長幅及冊子八幅相遺其意濃
至可感竹垞題冊後云王翬老去畫尤工小幅吳裝
倣惠崇曾上北高峯頂望村村風景似圖中八幅其
一倣大癡溪山雨意圖一倣王叔明小景一題夕陽
山外山倣巨然一倣趙吳興采菱圖一倣北苑一倣
黃子久天池石壁圖一寫唐伯虎詩意詩云吳山多
近打魚磯磯上家家住翠微曉日五竿人未起查查
山鷓遶簷飛又十月江南未隕霜青楓欲赤碧梧黃
停橈坐對西山晚新雁題詩小著行
海淀在明時有戚里李氏園米太僕仲詔(萬鍾)勺園亦在
卒即葬焉
暢春御園落成而米之墓逼近苑外其家欲改卜
上知之特傳
旨令勿遷仍許歲時上冢如常
上之曲體人情如此真盛德也
命九卿會議京口荆州截留漕糧令該駐防將軍以兵
船各運十萬石至襄陽以西安鳳翔雨澤愆期秋成未
可必也
内閣傳
諭九卿及翰詹卿寺各衙門堂上官書嵩山中岳廟濟
瀆神祠孟子遊梁祠二程子祠扁額各四字進呈曰嵩
高峻極曰靈瀆安瀾曰昌明仁義曰功存河洛先是河
南巡撫閻中丞興邦恭請
御書也
國子博士孔尚任東塘精於音律常得漢玉羌笛唐製
胡琴各一枚形製古雅自為跋刻之云康熙壬申官京
師獲玉笛吹孔之下止具三孔世無識者考之馬融笛
賦稱笛出於羌舊四孔京房加一孔於後以備五音所
云四孔者乃連吹孔數之其底原有洞孔故加一孔而
五音備焉後之長笛又加二孔以應七律許慎說文注
笛七孔筩羌笛三孔是也其曲有落梅花折楊柳古愛
其曲多為玉笛吹之此笛色如柳花蓋古之甘黃玉也
雙鈎碾製肖形竹節頂節二寸中節八寸尾節五寸較
以漢尺分毫不爽應劭風俗通載漢武帝時丘仲作笛
長尺四寸今長尺五寸且無後孔當在漢之初年矣噫
古噐存而古音莫解笛之三孔亦猶文字之一畫也與
(右跋漢玉羌笛)胡琴本北方馬上樂亦謂之二絃琵琶蓋琵琶所托
始也南部新書載唐韓晉公滉入蜀伐奇樹堅緻如紫石
匠曰為胡琴槽他木不能並遂為二胡琴曰大忽雷小忽
雷後獻德皇樂府雜錄云文宗朝兩忽雷猶在内庫内
侍鄭中丞特善之訓注之亂始落民間康熙辛未予得
自燕市蓋其小者質理之精可方良玉雕鏤之巧疑出
鬼工今八百餘年矣頻經喪亂此噐徒存而已無習之
之人俗藝且然傷哉(右跋唐製胡琴)又嘗於慈仁寺市得前代内
府琵琶二賦詩曰喬木世臣事已革零書破琴存故國
每逢舊物重摩挲必詰此物何從得廟市曾收兩琵仄
琶製作不同各臻極其一龜錦裹周身剪犀鏤牙如縷
織背上雙紐蹲盤螭盈尺曲柄玳瑁飾雲楸作面波濤
生三十六峯更竒特橫挾不起斜按難滿輪明月遮胸
臆其一瘦削美人肩螳螂匙頭蜻蜓翼水波雷文到四
邊碎砌檀槽百衲式異寳妝成兩樹花牡丹秋菊真氣
逼不似螺蜔非硨□剔硃填漆無顏色次第傳觀反覆
猜旁有老伶長太息前朝琵琶屬教坊玉熙宫中數承
直方響前列琵琶隨一派韶音揚舜德先皇顧曲愛繁
絃天府之藏示樂職大者名為大海潮南宋流傳今到北
四絃彈動殷殿庭却疑腕中萬斛力小者斵從萬歷初
内府金錢費千億年年風露催白頭才人懷袖聲啾唧
聽來恰似秋蟬吟針鋒細字將名刻大聲宏亮小聲清
雄鳴雌和無差忒龍錦囊中只兩張舊時中侍皆能識
可惜淪落在市塵四十八年塵漬黑折軸斷品誰安排
玉帶銀撥漫拂拭有腹無絃訴怨難撫今懷古中心惻
造者前王毁者誰甲申三月遭流賊(右詠大海潮小吟蟬兩琵琶歌)
徐宗伯學謨冰廳劄記云毘陵唐荆川順之始以宫僚
言事削籍海内有景星慶雲之望繼倭亂江南趙文華
薦之朝起南兵部郎轉北至京朝士爭往候之荆川闔
門謝客客至常不得見及報謝自九卿外庶僚惟翰林
科道吏部而已是時分宜當國久勢傾中外欲借荆川
為名高日令其子置酒致款洽荆川儒者一見隆重遂
為莫逆以謂可附之行道不知入其牢籠也巡邊之役分
宜享之西苑直房飲以薏苡酒荆川以為佳分宜曰酒故
薊遼王總督餽予酒則一年佳一年官却一年不佳一年
荆川頷之至薊欲馳總督甬道王公自以帶兵部堂銜難
之荆川殊怏怏還朝先以巡邊䟽稿託白儀制啓常呈
世蕃内參王公至數百言世蕃覽之大驚曰此䟽入王
公械逮矣乃以筆盡刪去止留一卒不練誠如聖諭云云
四句乃得秋後處治之旨朝論以薏苡酒之語謂荆川
為嚴氏報效此其故不可知矣如宗伯所言王司馬思
質之獄發指雖由相嵩荆川實為搏擊何殊文華之媒
孽張半洲耶李中麓(開先)荆川至交也常遺之書曰此一
起官頗紛物議出非其時託非其人將舉平日所守而
盡喪之矣又云或佛肸欲往之意也豈知其終是不可
哉蓋良友之言如此
大興劉顯績字元公明崇禎丁丑進士順治初官給事
中終陜西僉事有知人之鑒前明崇禎癸未會試為同
考官得大學士成公克鞏刑部尚書諡端恪姚公文然
學士魏公天賞順治丁亥會試再為同考官得大學士
王公熙大學士李公之芳太常卿一甲第二程公芳朝
修撰一甲第三蔣公超而四川按察使宋公琬詩家宗
匠亦本房也視朱平涵相國湧幢小品所載吳中丞維
嶽以嘉靖丁未分考得張相居正殷相士儋陸尚書光
祖汪侍郎道昆胡太常正蒙胡又會元也前後可以方
軌然劉得人二次尤竒
士禎以順治辛夘羇貫中山東鄉試是科同考得人極
盛者餘杭孫應龍海門以德州知州閱書經得七人為
安邱曹澹餘申吉吏部侍郎大嵩李望石贊元(榜名立)兵部
督捕侍郎樂安成愚崑其範兵部侍郎鄒平馬右實光
監察御史平度崔老山誼之通永道僉事禹城盧公鉉
鑄鼎淮安府推官膠州韓名卿魏衡州府通判七人皆
登進士李成馬皆嘗以御史巡鹽而成與馬又皆兩浙
孫之桑梓也時年七十餘家居尚無恙士禛以詩經出
夀州夏侍御敬孚先生(人佺)之門忝冠本房(初擬解元改第六)今官經
筵講官刑部尚書安丘劉子延祚遠巡撫順天副都御
史日照李宗周簠官知縣子應廌内閣學士兼禮部侍
郎抑亦其次今先生年七十九矣清健如五十許人
今吏部尚書李容齋天馥禮部尚書前大學士熊青岳
賜履兵部尚書杜肇余臻刑部尚書前吏部尚書陳說
巖廷敬皆順治戊戌進士同時領六卿前此所少
長洲宋文恪德宜善擇壻王藻儒掞内閣學士兼禮部
侍郎顧懿樸藻翰林侍講改兵部督捕理事官顧雨若
用霖西充知縣陳廣陵元龍翰林編修李丹壑孚青翰
林編修五人皆進士其四入翰林文恪子大業亦翰林
編修
上海姚公永濟字通所明萬歷戊戌進士歴官浙江左
布政使至順治十五年戊戌尚無恙與戊戌新進士叙
同年之誼時人傳為盛事先是崇禎中先祖康宇公官
浙右轄與姚公共事相得甚懽姚公丁丑入覲以考課
不及額下詔獄先公署篆悉以徵解完姚公考成遂得
復任率子孫詣先公謝曰活我者公也鼎革後先公田
居尚無恙辛夘外兄高念東(珩)以翰林侍講學士典江
南試先公附書問訊姚公答書殷勤道契闊士禎是秋
領山東鄉薦猶及見之先公是歲夀九十一又二年癸巳
考終後五年為戊戌姚公尚在蓋近百歲矣
明彭吏侍華為庶吉士其兄文憲公時以學士教習然
猶三從兄弟康熙癸丑崑山徐宫允秉義果亭以鼎甲
第三授編修入館其母弟相國立齋以翰林掌院學士
司教習具疏題明
特旨免秉義教習曠典也乙丑會試華亭王戶侍鴻緒
儼齋為總裁其母兄編修九齡為同考試官尤為僅見
李少司馬厚菴言在江淮晤督學許贊善汝霖傳治失
血方云高郵一學官年八十二有少容自云少患血症
得異人傳此方服之良愈久服老而益健其方用青布
(不用五棓子者)於荷稻或草木上接秋露最潔者取其水以磁瓶
盛之分為十八碗作三次服每次六碗入人參湯五分
冬蜜人乳各一鍾煎温服
李少司寇奉倩言得一秘方治疫氣傷寒等症最效其
方用麥門冬三錢烏梅三枚棗三枚芫荽梗三十寸燈
心三十寸竹葉三十片熱煎服
厚菴扇繫一物色如伽楠而不堅無香問之曰粵西梧
州所產鯖魚膽也用少許和水點眼疾立效然不必多
用又粵西山羊血治血凝滯如神其家一僕偶墜艙底
艙深丈餘及救甦遍身血暈療之漸痊惟頭目岑岑作
苦既三年矣偶得山羊血治之頭風立除
南工侍懷仁大西洋人嘗言其國取珠有如雞卵大者
螺蚌亦絶大有臭腐者則夜明珠產其中其法不用剖
取惟以殼曝日中久則蚌渴吐珠弄之伺其吐急取可得
晉江黃給事熙纉字敬菴嘗為安慶府推官予與順治
庚子同為江南同考試官以己亥城守功内陞其僕人
一日得大螺將煮食之湯忽沸有聲甚巨螺忽自釡躍
起室内氣如烟霧不辨人皆驚而走匿移時視之螺死
有珠如龍目大在其側以經水火晶光遂減秤之重三
錢亦夜明之類
李厚菴說明末閩中神祠土木偶及人家家祠木主皆起自行
少司空齊穡公言察兒罕國元之嫡派也世雄長西北
諸部傳至靈丹可汗在位久忽欲往西域皈佛教其台
吉那顔等苦諫不聽國中無主
太宗皇帝因發兵追降之其尚璽近侍以傳國玉璽倉
卒坎地而霾之兵既退有童豎牧羊其地一羊屢至坎
所蹄之不已驅之復來牧覺有異試發土則璽見焉聞
於官遂進
上時天聰某年也今蔵
御府予按何文肅喬新椒邱集有傳國璽志一篇叙述甚
詳五代後唐從珂時秦璽燬石敬塘入洛更以玉為之重
貴獻之遼興宗試進士遂以有傳國璽者為正統命題金
滅遼延禧遺傳國璽於桑乾河元世祖時有札刺爾氏者
漁於桑乾之濱得之夜有光監察御史楊桓辨其文以為
歴代傳國璽上之至正末中山大兵至燕順帝攜之北遁
沙漠其本末如此以文肅言考之自五代之亂璽歸於遼
遼歸於金金歸於元在察爾罕國者又二百餘年而歸於
本朝詎偶然哉又按王冕詩青象不將傳國璽紫駝空
引舊氊房蓋未詳矣
門人楊吉士名時江隂人向屬其訪宋胡恢南唐書及
元席帽山人王逢集適來言胡本李忠毅公仲逹家舊
有之亂後其家零落不可得矣原吉(逄字)梧溪集凡七卷
有至正間新安汪澤民鄱陽周伯琦二序景泰中南康
府知府陳敏政後序細書工緻似鍾太傅終卷如一云
是周硯農榮起手錄周江隂老儒常熟毛子晉刻較古
書多其刊正尤精六書之學其子長源字鄴侯予在淮
南時從遊門下甚久硯農年八十七乃卒今歿才五六
年耳書雜八分信可寳也女禧祐皆工畫禧名尤著予
昔在江南嘗得其畫惜花春起早詩意士女一幀又嘗
屬江隂知縣陸次雲訪其所畫楚詞九歌九章圖陸在
江隂數載不相聞聞已購得裝潢而未寄予也當問之
吳中閨媛文俶字端容寒山趙靈均之配工於寫生梁
谿太學浦生貽其所作花卉草蟲十二幅雅淡有生氣
昔聞有著色本草一部惜未見
米南宫寫隂符經墨蹟細行書結搆精密神韻溢於楮
墨與世傳刻米書迥别大似褚河南也首有黃帝像兩
童子奉劍印侍前有一鼎後題甲申初夏廿日南山米
老學書課凡十三字經後書元章及劉巨濟倡和龍真
行二篇字尤妙云龍真行為元章待制林公書跋云祕
府右軍書一卷有一龍形真字印故作此米芾詩龍形
真字芸香裏伏日道山聊一啓媼來鵝去已千年莫怪
癡兒收䗶紙蕭衍老翁食無肉錦質繡章能獨侈不知
劫火付冤家却誤葛仙求令史文皇有金無鑒目賴取
穹官齊押尾徐生小黠辨茅簷不道天真難力至晚薄
功名歸一戲一奩充勝三公貴牡丹不語人能醉墨光
覺勝朱鉛媚與身俱生無術治又染膏肓劉巨濟後有
劉涇和秦火蕩焚天地赤孔堂壞後無餘壁不知科斗
六書文化作龍蛇二王跡集賢他日作仙久官姓篆章
存歴歴自憐黃眼未親逢一段因依徒奪魄元章揮灑
早驚動秘篋墨皇曾敬識孤標未要後生知劣許下官
論莫逆好竒舉世不多肯神物尤來終變易神鋒雙合
會有時真璽一飛無處覓頗聞秘篋作訛語别有擾龍
招異客不知乾沒歸去來勝在箇家遭水厄米芾自命
此書為跋尾書惟題於家真蹟後不寫以遺人(闕)樞密
太尉論書詣奥前篇有天真難力至語後篇知劉侅收
書自芾始故寫獻其後有跋云米氏小錄云宣和間聖
主命寫小楷故倣右軍黃庭少酬聖意不能以備御覽
也余留京師購得此帖命工裝潢與諸子習書誠可寳
愛堅白老人敬題
居易錄卷十八
