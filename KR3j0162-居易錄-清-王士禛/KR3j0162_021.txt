居易錄卷二十一刑部尚書王士禎撰
謝鎮西妾阿妃有國色甚善吹笛謝亡阿妃誓不嫁比
中郎將郄曇以計得之阿妃終身不與曇言此與息夫
人極相似王右丞息媯怨云看花滿眼淚不共楚王言
意尚含蓄吾鄉孫文定公沚亭(廷銓)詠息夫人詩云無言
空有恨兒女粲成行讀之輒失笑以贈阿妃不知當作
何對也
錢氏力攻空同其稍能與空同異者則亟進之至云空
同就醫京口吳中人士皆絶弗與通又言高郵王磐口
占詠老人燈詩面譏空同尤非事實當時空同文章氣
節震動天下王磐何人敢爾無禮且空同劾夀寧侯劾
劉瑾名榜朝堂號為黨魁即不以詩名世已仰之如泰
山北斗乃絶弗與通如避豺虎蝮蛇然何為者耶錢氏
尊一學張禹孔光之西涯強擬東坡貶一能為汲黯之
空同曲加文致以此修史其顛倒是非必矣(按此亦斥謙益語故存之)
初三日皇長子奉
命告祭
孝陵以
聖躬初豫也(禮部尚書顧八代從)
前監察御史陸隴其卒隴其字稼書浙江平湖人康熙
庚戌進士隴其以御史罷歸潜心理學授徒常熟逼歲
除乃返扺家頃之卒年六十三壬申冬十二月二十八
日也
姜南鹽車道聽云國初庶吉士或在中書省或在文華
堂後乃改置翰林梁用之作徐孟昭傳云孟昭登洪武
乙丑進士第行浙江道監察御史入為禮科庶吉士日
記事侍上左右然則洪武中六科亦有庶吉士矣
宋程卓使金錄云十八日早頓欒城縣蘇黃門轍墓尚
存縣治之側按潁濱自嶺外歸老許州葬郟縣小峩眉
與長公同兆域欒城安得有墓按歐陽公銘老泉墓云
蘇顯唐世實欒城人以宦留眉蕃蕃子孫潁濱文集號
欒城示不忘本也
初九日
命宗室公福善内大臣舅舅佟國維内大臣明珠吏部
尚書庫勒納以
上體初豫告祭
天
地
宗廟社稷
予生平喜竹所居輒種之順治庚子辛丑間任揚州府
推官於讞事廳前後皆種竹爰書之暇輒嘯詠其下廳
後故有小亭可置牀几倦即偃息其中自賦一詞題壁
上偶未編入衍波詞今錄於左云手種墻南千箇竹春
雨瀟瀟拔地參天綠斫取杉皮新縳屋直須傲煞篔簹
谷解道難醫惟有俗試問旁人無竹何如肉未必禪
心超忍辱且從玉版參尊宿存之亦可追想少年高邁
之氣不為卑冗縛束如此
庚午歲聞周石公(之麟)僉都述鄒魯害御史何贍贍子兢
報父讎事遂筆之第二卷中適讀杭人姜南明叔蓉塘
詩話乃知贍亦小人耳姜云弘治初浙江巡按御史暢
亨劾鎮守太監張慶不法事慶亦誣亨以他事具奏草
則出於致仕御史蕭山何贍舜賓之手也後何卒為知
縣鄒魯殛死人皆冤之而不知其得罪名教不足惜也
故知人論世不可草草
四川提督總兵官吳英說昔得秘方治撲打跌損傷極
效雖重傷瀕死但一絲未絶灌下立甦往在福建為副
將時軍中有二弁相鬭皆重傷其一則死矣吳聞馳往
視之惟心頭氣尚微煖亟命以藥灌入覺胸間喀喀有
聲不移時張目索食翌日遂能起行自後屢著神效云
其方以十一月采野菊花連枝葉隂乾用時每野菊花
一兩加童便無灰好酒各一碗同煎熱服
又一方未退胎毛小雞一隻和骨生𢷬如泥作餅入五
加皮傅傷處接骨如神
宋古文始於柳開穆修鄭條三人柳穆今有集人多知
之條蘇州人天聖八年王拱辰榜第三甲進士咸平三
年陳堯咨榜進士為之子也兄修景祐三年王整榜進
士及第見姑蘇科第表
宋鄭虎臣殺賈似道者吳人也其家居第甚盛號鄭半
州四時飲饌各有品目自著集珍日用一卷元夕閏燈
實錄一卷亦見姑蘇志
李侍郎厚菴(光地)言聞兵部尚書索諾和公說用未熟青
黃色大柿一枚好酒煎至九沸去酒取柿食之治失血
症神效
張寳菴(璽)妺壻知新野縣寄李文逹公賢古穰文集寫
本三十卷天順日錄古穰雜錄皆在集中予按篁墩集
云古穰集三十卷走所編者梓行已久公子尚寳卿士
欽弟錦衣千戶士敬蒐其家藏與得之四方者復畀走
詮次為續集定為二十卷如右此蓋前集也篁墩撰公
行狀又云有和陶詩二卷和杜詩一卷讀易記讀詩記
各一卷南陽李氏族譜若干卷體驗錄一卷今本皆無
之大抵公之得君與李文饒相似才略相業亦略相當
然公遇石亨曹吉祥而不死以功名終文饒晚遭貶竄
竟死太牢之黨則命也
鍾退谷惺論高岑云唐人如沈宋王孟李杜錢劉雖兩
人並稱皆有不能強同處惟高岑心手如出一人此語
謬矣所舉數家惟李杜門庭判然其他皆不甚相遠推
而至於元白張王溫李皮陸之流莫不皆然獨高岑迥
不相似五言古則高古樸岑靈秀七言古則高雄渾多
正調岑竒峭多變調強同之不已疎乎
近日金陵有刻唐詩十集者謂為予所訂或作序假為
予言云予奉此為金科玉律年來於此道稍有會者得
力於是書良多云云不勝駭異及訪是集閱之乃標華
亭唐汝詢仲言名大旨在通高漫士李滄溟鍾退谷三
選之郵而以汝詢詩解附之強分甲乙丙丁等目淺陋
割裂可一笑也門人盛侍御珍示方為予較刻唐詩
十種選集集名適同慮其亂真且悞後學當寄書使正
之
唐五言詩開元天寳間大匠同時並出王右丞而下如
孟浩然王昌齡岑參常建劉眘虚李頎綦母潛祖詠盧
象陶翰之數公者皆與摩詰相頡頏獨儲光羲詩多龍
虎鉛汞之氣田園樵牧諸篇又迂闊不切事情而古今
稱儲王何也高適質樸不免笨伯杜甫沉鬱多出變調
李白韋應物超然復古然李詩有古調有唐調要須分
别觀之
盛唐諸公五言之妙多本阮籍郭璞陶潛謝靈運謝朓
江淹何遜邊塞之作則出鮑照吳筠也唐人於六朝率
攬其菁華汰其蕪蔓可為學古者之法
七言古詩諸公一調唯杜甫横絶古今同時大匠無
敢抗行李白岑參二家别出機杼語羞雷同亦稱竒
特
杜常北宋人其過華清宫詩云行盡江南數十程曉風
殘月入華清朝元閣上西風急都入長楊作雨聲今唐
詩多誤收之又荆叔漢闕山河在一首不知何代人僅
見石刻今亦收入唐詩
六月大雷震電右安門萬夀宫側雷擊一人震死者三
人皆屠戶耳
吾鄉沂州有土瑪瑙紅多細潤者佳胡桃紋者最貴亦
有大雲頭花及纏絲者次之紅白麤花者又次之大者
至五六尺性堅用砂鋸開板嵌桌面胡牀屏風之類又
名錦犀瑪瑙右見格古要論雲林石譜云峽州宜都縣
有瑪瑙石紋理旋繞如絲間有人物鳥獸雲氣之形泗
州盱眙縣寳積山與招信縣皆産瑪瑙石宣和間招信
令獲一石大如升其質甚白中有黃龍屈盤之狀貢入
内府又云黃龍府山中産栢子瑪瑙石色瑩白上生栢
枝或青或黃白蒙亨使北北主遺一石大如桃上有鸜
鵒如豆許棲栢枝上頗竒密州安丘縣瑪瑙石産土中
水際色瑩白紋如刷絲盤繞石面成諸佛像汝州瑪瑙
石色多青白粉紅瑩徹有紋理如刷絲右皆石之似瑪
瑙者然漿水瑪瑙淡紅者内有花紋如栢枝亦謂之栢
枝瑪瑙瑪瑙出北方及南蕃西蕃非石非玉堅而且脆
有人物鳥獸形者最貴有錦紅合子截子纏絲等名次
淡水紅者曰漿水紫紅者曰醬斑有海蜇色者兔面花
者皆見要論
王文恪鏊姑蘇志方技載席謙善棋下引杜詩云席謙
不見近彈棋是亦譌彈棋為奕也何怪今人沿襲之
謬
莊子漁父篇所謂四患者好經大事變更易常謂之叨
專知善事侵人自用謂之貪見過不更聞諫愈甚謂之
狠人同於已則可不同於己雖善不善謂之矜右數語
王安石贊也予以為更勝老泉辯姦論
睢州田蘭芳梁紫寄予所著文集梁紫與商邱劉榛山
蔚同里同起侯方域朝宗之後為古文有聲梁宋間今
劉死田老於諸生皆宋牧仲中丞友也
宋牧仲撫江西一夜夢予屬賦瀟湘雁立成五言覺而
憶之不遺一字詩云岸闊水無際月明春雁翔徘徊念
儔侣清影落瀟湘時康熙壬申四月十九日也
李焞字振雅長垣人萬歷甲辰進士好道術蓄一不灰
木火爐爐中香烟自起則吕仙降其室與寤言中夜
惟一小僮聞之餘人不聞也官青州知府府署後有
園前守遊者輒病恒扃鐍之焞入園周視曰無他異
唯荷池中瘞萬金此為祟耳其二子請發之焞曰金
鐫柴寅賓名字吾何可妄取乃復扃其門加封識焉
柴寅賓者亦長垣人時方成進士知某縣也一日坐
公堂忽對城南雲門山咄咄久之呼兩隸前曰南山
某處有兩狼厄一擔夫亟往救緩無及矣隸馳往至
南門外過一伎館索茶焞坐堂上忽發怒曰吾戒諭
嚴切乃淹留伎館耶即遣急足偵之果在為述守言
乃大驚急同至南山下則一擔夫與兩狼相持力盡
幾斃矣遂協力殪一狼擔夫得脱其神異往往類此
在郡無疾一日忽召二子曰吕仙召我我將逝矣遂
卒年甫五十二後十餘年柴寅賓果守青州發池獲
藏金萬富甲邑中柴歿其子不能守竟敗落李族孫
丙辰進士聘說
六月二十五日滿漢大學士滿尚書都御史漢禮部
尚書張英
賜遊暢春苑泛舟
賜肴饌既而
賜大學士王熙以
御書長春宫頌及滿尚書人
御書扇一先數日張蒙
賜扇
御書唐詩忽見寒梅樹花開漢水濱不知春色早疑是
弄珠人其背面畫梅一枝左都御史沙海得登登山路
行將盡一首
諸公言在
暢春苑見外國所貢玻瓈瓶二一貯水去其蓋覆即有烟
自水中出夜有火燄一水中貯小木一段鈎出别以木拭
之可以取火士禎按拾遺記西海有泘王山山下有穴穴
中有水其色如火波濤灌蕩其光不滅晝則通朧不明夜
則照曜穴外是謂陰火木華海賦所云陰火潛然是也太
平寰宇記曰不灰木俗多為鋌子燒之成炭而不灰出膠
州其葉如蒲齊地記曰盧水側有勝火木方俗音曰檉子
即東方朔神異經不灰(一作燼)之木也又徐無山有不灰之木
色黑似炭而無葉有赤石磨之則火發以然不灰之木
可以終日郎瑛自言得不灰之木須石腦油塗之始然
右見升菴新語及方氏通雅又關尹子曰兩木摩火生
麥粉不拘多少用陳醋熬膏貼無名腫毒神效(寧都令李聘說)
李中麓太常云如楊慈湖之易林之竒之書詩則王氏
總聞春秋則木訥經筌及魏湜之禮記集說多有高出
朱註之上者此外能發明經旨者抑又不止四五十家
宋刻已古鈔冊漸訛再過百年俱失傳矣必須題請之
後有京板以及各書坊有鏤板始可遍行天下不然則
以拘拘背朱為嫌而經術不幸不減秦火矣又有與霍
渭厓書云解詩者無論漢唐宋儒如王氏總聞歐陽本
義李黃集解錢氏詩說嚴粲詩輯吕東萊讀詩記有高
出朱上者有互相發明者古人於詩之山水制度魚蟲
草木詳為之釋而意則欲得之言外故夫虛心活法斷
章取義者讀詩之大約也譬諸聞人之言而又轉述於
人巳不能無訛乃又強定一主意是豈逆志之道哉詩
之柄者詩之病也不小序而詩柄焉此世儒之拘見也
中麓邃於經學其言如此
萊陽姜如農埰如須垓兄弟齊名時稱二姜如農崇禎
末為給事中建言謫戍宣城衛鼎革後兄弟遂卜居吳
郡不歸鄉里給事死遺命葬宣城以謂故君未賜環不
敢首邱吾友張杞園(貞)作祠記書其事南北名士多歌
詠之既而遷其夫人之匶合葬於宣而葬給事之衣冠
於父母墓左予謂非禮也夫給事身值滄桑居吳不返
或歲一歸省墓或數年一歸省墓猶可也死不首邱又
不歸骨先壟顧遠葬戍所此則矯激好名之過而害天
性之恩可已而不已者也至遷其夫人遠祔江南而以
衣冠代歸葬此尤非也已不歸葬已無以慰父母之望
於地下乃并其婦已葬之骸骨大去其鄉明其與父母
絶矣孝子忍乎哉是何其於君臣之義厚而於父子之
恩薄也禮曰鳥獸失喪其羣匹越月踰時則必反巡過
其故鄉回翔焉鳴號焉蹢躅焉踟躕焉然後乃能去之
而況人乎況父母之墳墓乎予讀思潁詩每致憾於歐
陽永叔兹給事之葬亦未敢傅會以為然聊書祀園記
後以質諸知禮者云
牛僧孺以詩謁劉夢得夢得為飛筆點竄僧孺深憾之
至作相後纔吐劉愧悔以戒子孫故王建云人怪考詩
嚴予生平手定朋友之詩多矣率從直諒諒之者固多
抑豈必無怪其嚴者昔為郎中時嘗為戶侍魏敏果公
(象樞)閱其集魏以手札報謝云于論文談藝之中見吾心
不欺之學魏講學故云云然不欺二字實談藝根柢耳
杜詩公孫大娘弟子舞劍噐行序云開元五載余尚童
稺記於郾城觀公孫氏舞劍噐渾脱瀏灕頓挫獨出冠
時按陳暘樂書云樂府諸曲自古不用犯聲唐自則天
末年劍噐入渾脱為犯聲之始劍噐宫調渾脱商調以
臣犯君故為犯聲又唐多解曲如柘枝用渾脱解之類
觀此則劍噐渾脱自各為舞曲之名今人誤讀杜詩序
以劍器為句而以渾脱瀏灕頓挫六字為句以為皆極
贊舞劍噐之妙譌謬沿襲文字中往往以渾脱瀏灕四
字連綴用之可笑也
唐王義方彈李義府曰昔事馬周分桃見寵後交劉洎
割袖承恩義府固姦邪乃出身如此又小人輩所羞道
梅聖俞宣州雜詩有云一過響山畔常思路中丞中丞
之中亦作竹仲切僅見於此
王弇州朝野異聞錄載何心隠事甚詳其略云心隠才
高於顔山農而狠幻勝之有吕光午者力敵萬夫相與
為死友嘗遊吳興幾誘其豪為不軌又與一富室子善
偕之數百里外忽曰天下唯子能殺我我且先殺汝紲
之湖中而挾使手書取其家數百金而後縱之善御史
耿定向遊京師與處而故相張江陵來訪既去忽謂定
向曰此人當殺我吕光午又數遊蠻中以兵法教其酋
長事稍稍聞江陵屬江西湖廣撫按密捕之得之於嶺
北見撫臣王(先曾祖諱之垣)不肯跪曰若安能殺我殺我者張居
正也擇健卒痛笞之百餘乾笑而已遂死獄中心隠之
本末如此予小時於家故籍中見先曾王父大司徒公
撫楚時所刊大姦何心隠即梁夫山(變名不一此其一耳)招案惜不
存矣而萬歷疏鈔乃載南給事中趙崇善劾曾王父一
疏中以殺心隠為罪而曲護心隠謂公欲嫄江陵而枉
殺之其言比於狂吠愚嘗痛心疾首於此因讀弇州所
記心隠惡蹟與當日爰書脗合遂手錄之史館諸公自
有公議非崇善一人之私言可亂千古之白黑者也
延綏鎮新誌花木類有後姚婆一莖作蓓蕾開花五六
瓣翠色俗云舜母亦曰虞美人因虞字而傅會殊謬按
虞美人即鶯粟花俗名米囊有千瓣五色又名滿園春
通雅曰虞美人有吳蜀二種碧雞雜志言桑景舒作虞
美人曲而此花輒動先王父方伯公羣芳譜云虞美人
草獨莖三葉葉如決明一葉在莖之端兩葉在莖之半相
對人或歌虞美人曲則葉動如舞又名舞草出雅州宋
曾慥詩芳心寂寞寄寒枝舊曲聞來似斂眉哀怨裴回
愁不語恰如初聽楚歌時今詩餘調有虞美人古今通
詠虞姬事舜母之名妄矣(通雅蓓蕾謂之葧又為䓈北人謂之孤&KR1512;音如孤都即宋景文)
(所云胍&KR1975;今山東方言尚云孤都也)
惠顯字晦我清澗人東林黨人世揚同産弟也少為諸
生去而從軍積功至延綏副將李自成寇榆林顯激厲
將士勉以忠義城陷賊說降且曰若世揚弟能從我當
為權將軍顯極口罵賊賊怒磔之顯初名顯揚恥兄世
揚降賊故更名云世揚子漸字碩亭為撫邊守備亦罵
賊死獨世揚降賊受偽官
來順威武堡應襲傅鏜僕也主母病亟順泣曰主母如
此我受撫育猶子也報恩在斯時矣自割臂肉煎進之
病尋愈王覺明靈壁人從其主謝成夫婦戍綏德州幼
子鏞在襁褓道棄之覺明適前行既問知其故痛哭返
求之得於草間乃籠負而行後成無他出賴鏞不絶右
二義僕事見譚吉璁延綏鎮志皆明時人
一産三男本朝五十年來直省每歲屢告殊不以為異
戶禮二部會題止行有司給米布而已然南唐時真州
民一産三男皆封將軍之號則侈為非常祥瑞矣古今
事不同有如此
涓來少宗伯說劉修撰克猷(子壯)中明崇禎庚午舉人困
於公車至順治己丑赴會試初入京居黃岡會館是夜
夢一神人自空而下類人間所繪畫魁星者連呼狀元
劉驚起遜謝顧曰數定矣何遜謝為是科遂捷南宫殿
試果及第第一既入翰林又一夕夢人告曰君雖狀元
及第然官不過五品年不過五十時遇
覃恩加一級為從五品急請告歸未久病卒年四十三卒時
命家人開窗仰視曰天樂迎我我逝矣又曰我東華真君第
三弟子今召復故位耳劉生平力行功過格制行不減古人
七月十三日漢人九卿卿寺赴
暢春園起居有
旨入見於澹寧居(澹寧居在苑東偏南向僅三楹製極樸素)
棲霞竺菴禪師名大成覺浪盛公弟子也有和寒山詩
云我著弊垢衣衆人生譏誚我著珍御衣衆人稱切要
我著毛羽衣衆人皆大笑若我不著衣何人知我妙又
白鶴欲升天黃鶴不相許飛入鸚鵡洲求食洞庭渚千
年復千年雙雙變毛羽兩兩竟成仙誰向凡人語
康熙壬子十月攝山僧旭初者誘少婦入山藏於中峯
之麓將狎之忽見一金甲神人身高數丈推大石懸空
而下旭驚走其婦已虀粉矣旭病年餘始愈
僧天花者山東人不持戒律酗酒亡賴人皆惡之遊方
至河西務居焉而飲酒食肉如故久之人頗厭苦天花
一日大市牛酒召鄰里畢集酒酣諗衆曰吾行脚至此
久溷諸檀越今將行矣聊此言别轟飲至夜半起曰吾
明早乃行居士輩留此勿歸須送我乃返耳衆疑其所
為去留各半比天曉索湯沐浴拜佛竟呼衆曰居士珍
重吾行矣入室敷坐而化
予昔讀三原王端毅公逸事愛其詩著之池北偶談單
縣族姪溥適貽秦襄毅公(紘)年譜公事功氣節卓然為
成弘間名臣詳在國史昔亦載於偶談獨其詩人無知
者略識於此以南道御史謫沅陵北容驛驛丞寄南臺
諸僚友云幾磴烟村傍水涯驛亭喜得遠繁華閑穿洞
口尋鍾乳悶向江頭看蓼花葛粉熟時堪代飯釣船到
處即為家深源(作洪喬誤)賢矣非知命咄咄書空秖自嗟以
戶部侍郎忤萬安謫廣西參政述懷云休嗟飄泊在天
邊且趁時光度眼前地勝那同凡世界官閑真是散神
仙春嫌花鳥牽吟興曉厭松風聒醉眠疎懶竟能成底
事幾回猶夢聽朝鞭以南京戶部尚書致政居谷亭述
懷云許國何嘗敢愛身鐵衣重整幾番新羞貪棧豆甘
求退怕累兒孫願受貧賜玦三為嚴譴客沉湘兩度再
生人秖今留得形骸在薄暮纔臨蔗境春
秦襄毅公生時母朱夫人夢天大雷雨有二物蜿蜒攀
窗内窺頭角如麟目光如電驚寤而公生年十七讀書
學宫夜夢神人衣冠甚偉飲以盂水水面光浮星月自
是文思日進景泰元年公車過德州夢一龍自深淵奮
躍而起公攀龍角騎項而飛明年登進士第
秦襄毅公自言平生居官事神務極誠潔行事惟任理
不任情治民惟用絜矩二字御吏惟用易大畜獖豕之
牙一爻刑罰一以欽恤為主(爾雅豬大防則豬是隄防之義豬其牙謂防止其牙)
秦襄毅公以右都御史總督兩廣軍務公弟南太僕卿
崇寄書云聞兩廣事繁自都指揮以下得專生殺權重
如此在兄處之必其有道公答書曰事繁當以無事處
之權重當以無權處之如是而已
大學士兼吏部尚書李天馥赴
暢春園謝
恩回籍守制
温旨慰勞天馥因為母
誥封一品太夫人瞿恭請
御筆亦蒙
俞旨頒賜天馥因奏前恭遇
萬夀節所進書畫等未蒙俯納不敢帶回仍祈
俞旨收入内府有
旨止留劉松年溪亭圖一軸黃庭堅書江安詩一卷范寬
江雪漁歸圖一卷趙孟頫書福仙院記一册文徵明泥金楷
書一册董其昌書酒德頌一卷澄泥井田硯一方皆異數也
廣陵所刻唐詩七言律神韻集是予三十年前在揚州
啓涑兄弟初入家塾暇日偶摘取唐律絶句五七言授
之者頗約而精如皋冒丹書青若見而好之手鈔七律
一卷擕歸其後二十年泰州繆肇甲黃泰來刻之非完
書也集中有陳太史其年及二子增入數十篇亦非本
來面目矣
僧寳傳石門聰禪師謂逹觀曇穎禪師曰此事如人學
書點畫可效者工否者拙何以故未忘法耳如有法執
故自為斷續當筆忘手手忘心乃可此道人語亦吾輩
作詩文真訣
佛印元禪師謂衆曰昔雲門說法如雲雨絶不喜人記
錄其語見即罵曰汝口不用反記吾語異時禆販我去
學者漁獵語言文字正如吹網欲滿非愚即狂吾輩作
詩文最忌禆販所謂汝口不用反記吾語者也
上命内閣學士戴通賫
御書賜大學士李天馥母瞿曰貞松堂上方有璽曰康熙
御筆之寳又
賜天馥
御書一卷曰儒者當學探本原行迪醇茂循序進德守
已冲虛一言一動罔有不謹嘉謨嘉猷必以入告斯廣
譽翕聞而為周行之士也凡四十七字未書癸酉倣松
雪道人筆意卷首璽亦用康熙
御筆之寶
五祖演禪師綿州人造白雲端端謂曰川藞苴汝來耶
又明覺顯襌師與棲賢諟襌師藞苴不合按字書云藞
力瓦切藞䕢泥不熟貌郭一經曰出安子文贊苴又側
下切音鮓土苴查滓也糞草糟粕之類蓋謂其但講教
典未經罏韛所得尚糟粕也今山東謂物之不磨礱滑
潤者及人性情乖角不平易者皆有此稱其來古矣
今語謂皮衣之長者曰褡&KR0008;此語最古郭一經曰半臂
衫也起於隋時内官服之
執金吾金吾鳥名古今注云金吾棒也以銅為之黃金
塗兩末謂為金吾二說不同
段干姓也老子子宗為魏將封於段干段干蓋以地為
氏
居易錄卷二十一
