居易錄卷十六刑部尚書王士禎撰
山谷有陶商翁碑在粤西之興安見鄒道鄉集未悉陶
何如人也讀劉後村詩話載其詩五言如梟鳴社旁樹
盜發冢中金煉成丹竈在騎去鶴巢空七言如山險未
能留伯業水聲惟解送年華將老未聞金作印師寒猶
用鐵為衣皆警策
予嘗議子美八哀詩後村詩話先已言之曰如鄭虔之
類每篇多蕪詞累句或為韻拘殊欠條鬯不如飲中八
仙之警策蓋八仙歌每人止三兩句八哀詩或累押二
三十韻以此知繁不如簡大手筆亦然又云八哀詩崔
德符以為表裏雅頌中古作者莫及韓子蒼謂其筆力
變化與太史公諸贊方駕惟葉石林謂長篇最難魏晉
已前不過十韻常使人以意逆志初不以叙事傾倒為
工此八篇本非集中高作而世多尊稱不敢議其病蓋
傷於多如李北海蘇源明篇中多累句刮去其半方善
石林之評累句之病為長篇者不可不知右皆確論與
予意脗合
張嵲巨山評山谷云譽者或過其實毁者或損其真皆
非真知魯直者魯直自以為出於詩於楚詞過矣蓋規
橅漢魏以下者也佳處往往與古樂府玉臺新詠諸人
所作合古律詩酷學少陵雄健太過遂流而入於險怪
要其病在太著意欲道古今人所未道語爾其文專學
西漢惜才力褊局不能汪洋趦趄如其紀事立言頗有
類處此論極公但以山谷似玉臺新詠擬非其倫矣
辛稼軒詩傳者甚少後村又記其一聮云身為僧禪老
家因赴詔貧稼軒墓在鉛山州南十五里陽原山中見
研北雜志
福州仁王寺有僧喜唱望江南詞一日忽題壁云云或
言於當路延主一刹久之不樂又題詩云當初只欲轉
頭銜轉得頭銜轉不堪何似仁王高閣上倚闌閒唱望
江南李内翰每稱之倦遊輒曰吾欲唱望江南矣此與
不暇唱渭城語相似而僧詩特佳
鄭清之安晚集六十卷兹本僅古近體詩第六卷至第
十二卷殘缺多矣詩多禪語清之相理宗召還真西山
魏鶴山諸君子時號小元祐亦南渡賢宰執也
元黃鎮成元鎮秋聲集四卷予愛其秋風詩云秋風淅
淅生庭柯蕭蕭木落洞庭波紅樹夕陽蟬噪急白蘋秋
水雁來多王孫不歸怨芳草山鬼欲啼牽女蘿蒹葭蒼
蒼白露下望美人兮將奈何又李仲明秋山小景云家住
夕陽三峽口人行秋雨二崤間不知何處真堪畫移得
柴門對楚山五曲精廬云歌棹曾窮九曲源精廬迢逓
隠屏前閒尋五曲樵溪上三十六峰秋滿船甚有風調
按諡法通考鎮成邵武人至正間諡貞文處士
唐王保定摭言足本凡十五卷宋嘉定中柯山鄭昉刻
於宜春竹垞有寫本予戊辰辛未於京師兩借觀今會
稽商氏刻僅什之一耳商刻稗海多得之浙東鈕石溪
家
張伯雨句曲外史集外詩一卷中有魏國趙夫人管君
挽詩落句云千秋鄉中名不沒墓有通兒書老銀自注
歐陽率更子通自書母夫人銘夫人諱老銀
伯雨有鵲華秋色圖詩序曰吳興公自序云公謹父齊
人也余通守齊州罷官來歸為公謹說齊之山川獨華
不注最知名見於左氏而其狀又峻削特立有足竒者
為作此圖其東(當作西)則鵲山也命之曰鵲華秋色云張
雨賦詩於左弁陽老人公謹父周之孫子猶懷土南來
寄食弁山陽夢作齊東野人語濟南别駕平原君為貌
家山入囊楮鵲華秋色翠可餐耕稼漁陶在其下吳儂
白頭不歸去不如掩卷聽春雨此吾郡故實故錄之公
謹名密著書數種齊東野語其一也
吾邱衍學古編小册秀水項藥師家寫本首有危素夏
溥二序泰定甲子安處道人跋又陸文裕深題後云元
人書法有復古之功吾邱子行尤長篆籀圖印之學今
京師所刻學古編不工間為挍定數字稍加次第以便
考觀云
宋事實類苑四十卷祖宗聖訓第一至第五(神宗止)君臣
知遇第六至第七名臣事跡第八至第十二德量知識
第十三至十四顧問奏對第十五忠言讜論第十六至
十七典禮樂律第十八至二十官政治績第二十一至
二十三衣冠盛事第二十四官職儀制第二十五至二
十八詞翰書籍第二十九至三十一典故沿革第三十
二至三十三詩賦歌詠第三十四至第四十文章四六
第四十一至四十二曠達隠逸第四十三至四十四仙
釋僧道第四十五至四十六休祥夢兆第四十七至四
十九占相醫藥第五十至五十一書畫伎藝第五十二
至五十四忠孝節義第五十五至五十六將帥才略第
五十七至五十八知人屬舉第五十九廣知博識第六
十至六十一風俗雜誌第六十二至六十三左朝請大
夫權廢遣吉州軍州事江少虞撰有自序題紹興十五
年五月十七日此書蓋合宋人載錄傳記數十家薈萃
成之自云聖謨神訓朝事典物與夫勲名賢達前言往
行藝術仙釋神怪之事外國風俗之殊纖悉備具宋人
說部之弘備而有禆於史者門人庶吉士楊中訥言黃
太沖宗羲家所有宋人說部可作史料者凡三百餘種
又常令門生輩取漢唐宋元以來諸儒經解刪其煩複
著其異同將勒成一書經始春秋秖春王正月一句已
盈五大帙度不可成遂罷去
宋江西洪亶郎中妻文城縣君李公擇尚書姊也治春
秋博學能文作公擇挽詩云久歴金門貴未酬黃屋知
如聞天祿客抱恨作銘詩不減前人載江少虞類苑黃
山谷公擇甥也有題姨母畫竹絶句云白頭腕中萬斛
力或即文城耳
孫文定公(廷銓)作
世祖皇帝挽詩云周京衅甲將歸馬漢畤逢春自射牛
時以為工予讀張文潛集論裴守真云守真為太常博士
論射牲禮曰古者天子自射牲漢遣侍中今天子奠玉
酌獻而已可也古今異宜不必射牲夫射牲古也古也
勞而今也佚則從今立觀舞今也今也勞而古也佚則
從古守真非真能法古也特從其佚使人主便之而已
按禮祭之日王祖牽牲及詔於庭而麗於碑則王射之
國語曰禘郊之事天子必自射其牲諸侯殺牲之禮與
天子同大夫士視殺事之而不親卑者之事也
李刑部言遵義府多虎有四種斑虎與常虎文質同黃
毛虎無黑文尤獰惡蓑衣虎毛長被體如蓑衣狀刀箭
不能入而朱虎最獰嘗于綏陽村落間二日齧三十七
人捕之則咆烋入山卒不能致其毛殷紅如猩猩氊色
章邱胡武舉隨其兄任真安州州遵義屬也云鹿亦有
三四種最大者曰水鹿狀如水牛重五百斤李又云遵
義有山水豹皮有斑文自然成山水形宛如圖畫
同年王陹胎仙景州人有道術知湖州府有虎食人以
符咒致虎于公堂杖殺之弁山每稻熟嘗有雲霧居人
輒見霧中有人若負擔者什伯為羣霧散則稻穗已空
矣王命結壇山上令道士吳梅岑者代已禮拜而自具
衣冠書符籙忽顧吳曰大風且至但勿動須臾果大風
發屋拔木壇上人皆惴恐已而風息自是雲霧不作歲
獲豐稔宗伯昊廬(澤宏)聞之吳云
鄺露赤雅云南方火浣布有三種畢方麻者一端數金
祝融木者一端百金火鼠毛者一端千金凡卉服績其
皮者有勾芒布紅蕉布績其花者有桐花布瓊枝布娑
羅布吉貝布桃花布(南中千葉桃花似牡丹穗長尺許織穗成布勝於火浣)又鳥
毳之精織成文章者曰鎖袱其粗者市於狑獞曰鵝罽
錦有鵝頭花蘂簇蝶龍油龍油錦以蛇膏澤之入水不濡
兩粤山中有大蝸殼可容升者以米水去涎竹刀膾之
角大如指甘脆云解積毒
猺髻有芙蓉望仙懷人雙龍孤鳳濃春散夏懊儂萬疊
愁急就妝其下者曰盤蛇曰垂鞭曰鹿角或目為丁妝
鼻夷獠族鼻如垂鈎以猿臂鱷骨為笛吹之作龍吟與
之酒鼻飲輒盡
木客形如小兒在恭城見之衣服不異人自云秦時造
阿房宫采木流寓於此嘗見其賦細雨詩云劍閣鈴逾
動長門燭更深又云何處殘春夜和花落故宫此鄺露
湛若所云恐因坡老木客解吟詩之句而附會之耳
崇山有驩兜故宫四十里即至越裳
南方溪澗謂之究如金山郎究越裳究南陵究文狼究
金雞究之屬
博白縣山村號曰綠含其山多鳳皇有高三尺者備五
采冠似金杯常棲高樹之巔又有大如鵝者尾甚長羽
聲如轉輪名大頭鳳或為猺獞所射緝毛為裘涅而不
滓兩江溪洞中出鳴鳳形如孔雀頭上有彩毫光如掣
電冠上垂二弱骨長一尺五寸其鳴叶宫商猺女握兵
符者衣鳳裘蝶綃裘即綠含鳳毛所緝蝶綃冰蠶所織
也
邕州産鴆有二種一大如鴉黑身赤目一大如鴞毛紫
綠色頸長七八寸雄曰連目雌曰隂諧聲如羯鼔鴆羽
櫟酒犀角立解故鴆穴多犀
鶬鸆似鵩而散尾聲甚哀亦名鬼車帝嚳書曰逆鶬爾
雅曰鶬糜鴰啼血如杜鵑儒書竒鶬十首周公命庭氏
射之血其一首今餘其九夫子子夏見而歌之曰鶬兮
鴰兮逆毛衰兮一身九尾長兮予在鬼門見者正一身
九尾其九首者雄鶬猶九首曰雄虺也
王母似練雀青色長尾尾有錢如孔翠猺中有王母裘
山都形如崑崙青毛有尾見人輒閉目張口好笑好在
深澗中翻石覓蟹噉之
熊有綠者猺獞取為鄣泥塵不敢揚威懾虎豹樂府云
郎眠綠熊席又温柔藉綠熊
懶婦狀如豪豬而小好食黍以機杼織絍挂於田中則
望之却走齒長入海化為巨魚名奔䱐取以煎油其膏
百斛澆蠟作燭取以飲酒則明讀書則暗
貘生銅坑中食銅鐵鍊糞為兵可以切玉接溺為水可
以銷鐵有十首者名曰貘白居易貘屏贊序曰寢其皮
辟温圖其形辟邪
肉翅虎出石抱山晨伏宵出比虎差小翅如蝙蝠身如
虎文飛而食人其皮可辟鬼物
彖似犀而角小知吉凶耳大如掌目常含笑生於兩粤
東曰茅犀西曰猪神遇之則吉
藤江有鯖魚大者餘百斤其膽治目功比空青魚大膽
小者上魚大膽大者中上魚小膽大者中下漁者得魚
官税其膽始敢市其偽者以&KR0008;膽灌黃藤膏為之鄺詩
云金環殉吉鷯花縣税鯖魚
白妾魚一名婢妾臉如芙蕖膚如凝脂有天然肉結長
四尺五寸臍下有帶白光映人作膾香脆水陸無方者
印魚方額有印文似竹葉符鳴如鐘
海蠻師虎頭無鱗身有豹文長八九尺見人泣數行下
蛋人網得輒放之
忽雷鱷魚也用其齒骨作樂器有異響經曰河有怪魚
厥名曰鱷其身已朽其齒三作
斑衣山子散居横州震龍六磨諸山無版籍定居夫婦
交媾插青路衢以斷行旅銜弩獸交媾精入地是生短
狐短狐人所生也詩曰蜮書射工騷曰短狐狐長三寸
狀如黃熊口銜毒弩巧伺人影南海有蟲亦名水弩亦
能射人以四月一日上弩八月一日卸弩與此不同射
工之毒惟蟾能解之
赤蟻若象渾身帶火力負萬鈞雜食虎豹虺蛇遺卵如斗
人取為醬是名蚳醢
蚺蛇長九十丈者吞蟻六十丈者吞象三十丈者吞虎
豹凡蛇盤處必在壬地
猺人社日以南天燭染飯競相餽遺曰青精飯
泗城州土司有雄黃㨶衣砧光可以鑑
治瘴法宜温中固下升降隂陽及炙中腕氣海三里
或炙大指及第五指皆能止熱若用大柴胡湯及麻黃
金沸草散青龍湯膠柱鼓瑟尠不敗矣又中瘴失語俗
為中草子移時血凝立死法當用鍼刺頭額及上唇仍
以楮葉擦其舌令血出徐以藥解其内熱立效
卵卜者握卵祝之書墨於殼記其四維煑截視當墨處
辨殼中厚薄定吉凶獞人卜葬請雞匠祝之以卵投地
不破者吉
馬伏波銅柱一在憑祥州思明府南界一在欽州分茅
嶺交址東界又於林邑北岸立三銅柱為海界林邑南
立五銅柱為山界唐馬總為安南都護立銅柱二於漢
故地五代馬希範平蠻立銅柱二於溪州自漢已來立
銅柱者凡三皆馬氏(右二十九則皆出鄺露赤雅錄之以廣見聞露字湛若南海人工詩)
(名嶠雅)
予觀楊文貞公所進文淵閣書目經解錄毛詩於卷以
備訪云
詩傳毛詩童子問朱氏傳鄭氏箋注疏
正義要義鮮于傳錢氏傳文公傳李樗詳
解總聞嚴氏解(即詩緝)補傳詩𫝊通釋吕
氏讀詩紀詩學備忘毛詩詁訓指說毛詩音
訓潁濱傳歐陽本義詩纂圖詩傳遺說楊
慈湖傳詩傳附錄纂疏詩釋文詩音義放翁
詩說詩講義李黃詩傳詩傳旁通名物鈔
鳥獸草木蟲魚疏詩疑大鳴錄圖說辨疑疑
問解頤斷法詩義指南詩義矜式梁寅詩
考
内府所藏止此亦鮮祕本
文淵閣書目唐人文集出於聞見之外者亦鮮併識於此
張說王維韓愈元結李翺柳宗元吕温
杜牧皮日休駱賓王獨孤及陸贄
歐陽詹顔真卿司空圖許渾李絳劉長卿
劉禹錫白居易權德輿陳子昂李商隠
李觀張九齡沈佺期皇甫湜松陵集沈亞
之李德裕元稹黃滔(誤次宋人)杜甫李白韋
應物孟郊竇氏聯珠李賀鄭谷姚合王
建李益杜荀鶴桃山集(未知名氏)羅隠孟浩然
張祜錢起孫樵岑參高適温庭筠方干
陸龜蒙張籍王績儲光羲鮑溶李嘉祐
漢上題襟集河岳英靈集歲時雜詠麗澤集
蕙畝拾英中興間氣集唐賢詩集唐百家詩
三體鼔吹唐音
長山李某知石首縣將之任予屬訪楊文定公後人并
其祠祀及文集頃有書至云已重修公祠堂錄祠中洪
熙元年碑敕一通遺文五首詩九首文定五世孫元音
所撰公生平行事大槩記一篇鈔錄者九世孫先駿先
恒也名臣之裔零落如此為之三歎按文定公文集十
二卷見國史經籍志今文貞東里集文敏兩京類稾皆
傳於世而文定集獨湮沒亦可慨也
李侍讀漁村(澄中)典雲南庚午鄉試著滇程日紀又云滇
中鳥有靈鷲形如鵝好集松上點蒼雞足多有之金線
鳥大如雅青色背有金線文如錦繡人罕見之錦雞有
全身如雪尾帶黑斑者土人呼曰竹鵝又有青色朱頂
者或赤色頭有綠角遍身珍珠點者多在深山竹林中
五色俱備
又云點蒼山之巔有石屋登者入其中輒忘饑渴
僰彝近水居能變牛馬猫犬鷹雀等形夜入人家又有
栗蘇以捕禽獸為業多百餘歲者死輒化為虎豹熊羆
毛人諸物此二種與月山叢談所述大同小異毛人亦
曰山魈形與人似徧身長毛見人則執手而笑竟日方
醒醒則食人每笑則脣上掩目獨畏爆竹按此物名&KR0859;
&KR0859;&KR0859;&KR0859;梟羊也人遇之以竹筒置臂姑與之握俟其笑
曲臂以鑿綴其脣於額格殺之故吳都賦云猩猩啼而
就擒&KR0859;&KR0859;笑而被格
宋葛立方常之歸愚集十卷(詩四卷樂府一卷騷賦雜文一卷外制二卷表啓二)
(卷)諡文康勝仲之子諡文定邲之父也國史經籍志作
二十卷文定公南渡賢相有文集二百卷詞業五十卷
不知傳於世否
費著撰蜀杜氏族譜云杜翊世以死節顯其世祖甫來
蜀依嚴武家青城者實宗文裔世孫準皇祐五年第進
士宰綿竹以卒子翊世徙成都紹聖元年第進士官至
朝議大夫通判懷德軍靖康元年死節特贈正議大夫
命官其後十人五子慥忱以賞得官孫逸老俊老廷老
曾孫光祖大臨以忠義遺澤得官今猶稱忠義杜云著
此說不知何據坡詩有云聞道華陽版籍中至今尚有
城南杜則子美有後於蜀其信然耶
工部左侍郎徐廷璽罷以都察院左副都御史李元振
為工部侍郎通政使司通政使徐潮為都察院左副都
御史光祿寺卿羅秉倫為通政使
二月十九日未刻
文華殿經筵講官滿洲禮部尚書顧八代工部尚書索諾
和禮部左侍郎席爾達右侍郎多竒刑部左侍郎傅臘
塔漢吏部尚書李天馥刑部尚書陳廷敬工部尚書李
振裕吏部右侍郎兼翰林學士彭孫遹兵部督捕右侍
郎王士禎翰林院掌院學士兼禮部侍郎張英侍戶部
尚書庫勒納禮部尚書熊賜履以
欽差往濟南兵部尚書杜臻以耳病不與尚書陳廷敬
侍郎席爾逹講中庸天地之道一節侍郎傅臘塔學士
張英講尚書臯陶謨日宣三德四句講畢
賜宴太和門謝
恩而退
二十一日内閣傳
諭問故吏部尚書蘇赫品行宦業九卿對曰明敏决斷
遂覆
旨無諡
竹垞言文淵閣書目不識卷數萬歷中東粤人張萱官
中書舍人别為内閣藏書目錄甚詳又涿州高儒者武
弁也家多藏書有百川書目尤詳按萱歸善人仕終平
越府知府嘗譔西園聞見錄一百二十卷又西省識小
錄西園彙史各若干卷
章邱縣北一里女郎山有宋隱士穆賓廷秀墓洛陽王
壽卿魯翁題墓表篆書黃魯直有贊刻於碑額明萬歷
間大名董復亨為令移置文昌祠稱二絶按魯翁祖擇
之外孫工篆隸嘗召至京師使篆字說辭以與王氏學
異以布衣終陸友研北雜志言家有魯翁篆閒居賦筆
力如紐金屈鐵
樓玫媿答杜仲高書曰杜留花門連雲屯左輔百里見
積雪以趙次公之詳且博略不注釋蓋花門即回鶻嘗
考回鶻之俗衣冠皆白故連屯左輔百里如積雪然又
嘗與蜀士黃文叔裳食花椑因問蜀有此乎黃曰此物
甚多正出閬州杜詩黃知橘柚来誤矣嘗至蒼溪順流
而下兩岸黃色照耀直似橘柚其實乃此椑耳有好事
者欲為子美解嘲於其處大非橘柚終以非其土宜無
一活者此二條頗新異可喜
晁說之以道嵩山集有儒言一卷為荆舒作也記錄數
則於此春秋云儒者必夲諸六萟而六萟之志在春秋
苟舍春秋而論六萟亦已末矣紛然雜於釋老申韓而
不知其弊者不學春秋之過也此因王安石廢春秋而
發俗學云學者同尊孔氏法詩書躬仁義俗學之目何
自而得哉建隆已來禮樂文明煥然大備皆諸儒之力
也誰當其目也耶如惡其衆而欲致獨則比屋可封之
民為罪人歟又或厭其久而欲新之則日月之出特久
矣後漢治古學者貴文章以章句之徒為俗儒則斥俗
學者身自謂耶此因王氏學而發漢儒云典籍之存詁
訓之傳皆漢儒之力漢儒於學者何負而例貶之歟後
生殆不知漢儒姓名有書幾種而惡斥如讐漢儒真不
幸哉昔人歎廢興由於好惡盛衰繫之辯訥良有以也
公議云凡變律亂常則不當乎人心雖百人之譽不能
當一人之毁蓋不待高識博達之士乃知其非雖涂土
人故自有白黑矣譽之者一時之偽而毁之者天下之
公也昔公孫祿斥王莽國師秀顛倒五經毁師法令學
士疑宜誅以慰天下侯景陳梁武帝十失一曰敷演六
經排擯前儒王莽之法也當彼時猶有是言則公議不
可泯云彼乘勢怙力以肆其說者果誰欺哉的云温公
曰經猶的也一人射之不若衆人射之其中者多也嗚
呼此公天下之言待天下忠且敬也顧肯申已而屈人
必人之從已哉彼排擯前儒顛倒五經者宜媿諸此謂
安石排擯韓富文司馬諸公之異已者同異云董仲舒
曰詩無達詁易無達言春秋無達辭范寗曰經同而傳
異者甚衆此吾徒所以不及古人也嗚呼古人之善學
如此今一字詁訓嚴不可易一說所及詩書無辨若五
經同意三代同時何其固耶此指安石字說害教云害
辭未至於害義害義未至於害教害教則三綱五常絶
矣謂天不足畏百姓或可咈之類其害教奈何此條直
述安石對神宗天變不足畏人言不足恤云云尤明鹿
馬云因一鹿指以為一馬者一時跋扈之言也如因先
王之格言而顛倒破壊者以天下為鹿而縱指之也不
亦甚乎此刺安石借周禮以文其奸欺大言云袁紹與
曹操論天下形勢操知袁氏世有河北未易圖欲捨而
他之則示弱乃出大言曰任天下之智力以道御之無
所不可是豈操之誠心哉今談經者不覈其實喜為高
論大言一切取勝皆操之下塵歟知本云言書者不取
正於古文言詩者既恥言毛氏而又不知齊魯韓三家
之辨果以詩為何詩耶言周禮者真以為周公致太平
之書而不知有六國之隂謀地不足於封民不足於役
農不足於賦有司不足於祭將誰欺耶春秋孝經則絶
而不言未為知本慕古云善哉鄭康成之言曰既知今
亦當知古蓋今古交相為質則取道不遠或為高絶不
可跂及之論曰在古當然不知古之道亦何利於今而
必尚之耶王莽好空言慕古法今猶其遺風耶此數條
皆指安石廢春秋假周禮南北之學云南方之學異乎
北方之學大抵出於晉魏分據之後其在隋唐間猶云
爾者不惟其地而惟其人也蓋南方北方之強與夫商
人齊人之音其來遠矣今亦不可誣也師先儒者北方
之學也主新說者南方之學也此刺王氏之徒先王云
姜至之先生謂商周之所稱先王者近自其祖宗而遠
及異代之君也如舍祖宗而必在昔之法則亦悖矣此
直糾安石言祖宗不足法之非傳勢云張禹專帝與太
后之寵所謂張侯論者迺盛於天下崔浩威福震宇内
其五經之注學者尚之至勒為石經逮禹死浩誅之後
無一人稱道其說者則前之所傳者非經也勢也此以
禹浩著作擬安石名聖云荀卿之弟子與叔孫通之弟
子皆以其師為聖人至於何曾之孫又以其祖為聖人
聖人之名亦可私得乎卿之弟子學無所成通之弟子
因賜金之利曾之孫歎世事之驗於是乎云爾使其成
學而不外慕則俊造之名尚未易許人矣祀聖云爾朱
榮晉公護無君大惡既死廟而祀之以配聖人范陽間
祀安史為二聖嗟夫人文悖而不已則鬼享僭而不法
可不戒哉此二條指蔡卞輩以安石配享孔子其餘尚
多予曰此王安石爰書也儒言云乎哉
金蘭集三卷元蘇人徐逹左良夫輯其友朋贈答之詩
主行止仲序之良夫居光福山中自號耕漁子高巽志
為作軒記楊基孟載為之說武功伯徐珵為之傳俱附
見集中元末如周伯琦高啓鄭元祐倪瓉張雨仇機沙
諸名勝皆在不减金粟道人玉山雅集
隆平集二十卷曾子固撰紹興十二年淄國趙伯衛序
云子固為左史日嘗撰隆平集以進自太祖至於英宗
凡一百六年為書二十卷當時號為審訂頒付史館副
存於家卷首有大德少陽印楊士竒印梅花閣書畫印
蓋楊文貞公故書得之元内府者
叢桂毛詩集觧三十卷宋朝奉郎段昌武撰大旨本之
東萊詩記恭以晦菴詩傳卷首有行在國子監權尚書
禮部侍郎兼祭酒兼同修國史實錄院同修撰兼侍講
徐押行丞程押淳祐八年七月給貢士羅樾公據
居易錄卷十六
