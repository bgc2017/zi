居易錄卷十刑部尚書王士禎撰
國子監博士孔尚任字東塘曲阜聖裔博雅好古丙寅
丁卯間從故工部侍郎孫屺瞻(在豐)治下河在江都得漢
銅尺一上有文字曰慮虒銅尺建初六年八月十五日
造後又得一尺定為司馬文正公布帛尺也孔自作漢
銅尺記周尺考周尺辨三篇極精核今備載於左方漢
銅尺記云江都閔義行博雅好古所藏銅尺一朱碧繡
錯為賞鑒家所玩余既得之乃不敢以玩物蓄焉古者
黃鍾律歷疆畮冕服圭璧尊彝之屬皆取裁於尺而周
尺為准自王制不講鄉遂都鄙之間各從其俗於是布
帛營造等尺代異區分遺法蕩然况禮樂之大者乎此
尺有文曰慮虒(音廬夷)銅尺建初六年八月十五日造慮
虒乃太原邑建初則東漢章帝年號也考章帝時冷道
舜祠下得玉律以為尺與周尺同因鑄為銅尺頒郡國
謂之漢官尺此或其遺與漢代去周未遠且禮經皆出
漢儒漢尺之存即周尺之存也聞之先王制法近取諸
身遠取諸物然後尺寸之度起何休曰側手為膚按指
知寸布手知尺此則尺之取諸身者也律歷志謂一黍
之廣為分十分為寸十寸為尺此則尺之取諸物者也
指有長短黍有巨細每不相符漢儒因有指黍二尺之
辨此尺取指取黍固不能定今以中指中節量之適當
一寸無毫髮差及纍黍試之正足一百何指與黍之偶
符若此耶廣一寸厚五分重抵廣法十八兩歸之闕里
凡造禮樂器皆准之准周尺也周尺考云虞書同律度
量衡三代共之至秦不師古而後紛綸莫定迨六朝割
裂之餘乃有大升大兩長尺不等當時調鍾律測晷景
及冠冕禮制用小者餘公私俱用大者宋人考定制度
集古尺法為十五種曰周尺曰晉田父玉尺曰梁表尺
曰漢官尺曰魏尺曰晉後尺曰後魏前尺曰中尺曰後
尺曰東魏後尺曰蔡邕銅籥尺曰宋氏尺曰隋水尺曰
雜尺曰梁俗間尺而必以周尺為之本盖非周尺無以
定諸尺之失蔡邕獨斷曰夏十寸為尺殷九寸為尺周
八寸為尺何以知其八寸為尺也王制曰周尺八尺為
步司馬法曰一舉足曰跬跬三尺兩舉足曰步步六尺
儀禮注武跡也中人之跡尺二寸五武為步步六尺故
禮書以周六尺四寸為步又說文曰伸臂一尋八尺徐
鍇曰六尺曰尋小爾雅曰四尺為仞倍曰尋包咸鄭康
成皆以仞為七尺應邵以為五尺六寸顔籀曰八尺為
仞取人臂一尋語為山九仞釋文曰仞七尺孟子掘井
九仞註仞八尺然皆不越乎八與六之間故禮書以周
六尺四寸為尋六尺四寸者十寸之尺也十寸之尺六
尺四寸乃八寸之尺八尺也兩足步之如是兩手尋之
亦如是按禮記周尺鄭註周猶以十寸為尺六國變法
度或言周尺八寸然亦非也所云周尺八寸者盖以當
時所用尺較周尺之長短止當八寸故云周尺八寸而
非但用八寸也考工記于案言十有二寸於鎮圭言尺
有二寸則是周之長尺有十寸周之短尺亦有十寸文
公家禮言古尺五寸五分周尺七寸五分則又以宋時
布帛尺較之矣郎瑛曰周八寸為尺秦比周七寸四分
前漢官尺比周一尺三分七毫劉歆銅斛尺後漢建武
銅尺與周同(建初間得周玉律以為尺謂之後漢官尺疑非建武)三國蜀吳同周
魏比周一尺四分七毫後魏前尺比周一尺二寸七釐
中尺比周一尺二寸一分一釐後尺比周一尺二寸八
分一釐晉田父玉尺(世說田父於野中得周時玉尺)與梁法尺比周一
尺七釐後晉比周一尺六分二釐宋齊尺比周一尺六
分四釐梁表尺比周一尺二分陳尺同後晉東魏比周
一尺五寸八釐市尺與後魏後尺同隋開皇官尺同上
(市尺官尺皆鐵尺)萬寳常所造木尺比周一尺一寸八分六釐
(以前多銅為之至此用木)唐尺與古玉尺同(貞觀中武延秀為太常得玉尺以為竒玩獻而)
(失之其迹猶存所定得六之五)開元尺度以十寸為尺尺二寸為大尺
五代世短多相應襲志無考也惟周王朴所定尺比周
一尺二分有竒及宋二景表尺比周一尺六分有竒胡
瑗樂書黍尺比周一尺七分司馬光布帛尺比周一尺
三寸四分元尺傳聞至長志無考明部定官尺皆依家
禮布帛尺凡田畝布帛營造所用悉同雖南北稍有參
差然必以部定官尺為准五尺為尋十尺為丈一百八
十尺為一里五尺為步十尺為弓二百四十步為一畝
茲建初銅尺當明所用官尺七寸五分明所用官尺即
宋布帛尺也布帛尺比周一尺三寸四分固知銅尺與
周尺無二周尺八尺為步八尺為尋今以銅尺較止足
六尺六寸五分或者今人身短小故步尋較古減一尺
若用明官尺六尺為步六尺為尋而銅尺乃足八尺之
數若再分銅尺為八寸更益二寸則是古十寸尺當得
六尺四寸之數我
朝丈田稍增尺數每尺加一寸以明官尺五尺五寸為
一步尋而銅尺又當用七尺四寸矣去古日遠遺法莫
考幸得漢銅尺與周尺相准歴代制度了然無疑因詳
書之以俟後賢參考焉周尺辨云世儒考制度皆本周
尺盖三代損益惟周為詳本之是已然亦何所得周尺
而本之哉或者皆臆說耳宋潘時舉註家禮曰程先生
木主之制取象甚精可以為萬世法然用其制者多失
其真往往不考周尺之長短故也盖周尺當今省尺七
寸五分弱而陳氏文集與温公書儀多誤註為五寸五
分弱而所謂省尺者亦莫知其為何尺時舉舊常質之
晦翁先生荅云省尺乃是京尺温公有圖所謂三司布
帛尺者是也繼從會稽司馬侍郎家求得此圖其間有
古尺數等周尺居其右三司布帛尺居其左以周尺較
之布帛尺正是七寸五分弱因圖二尺長短而著伊川
之說於其旁庶幾用其制者可以曉然無惑余觀家禮
三尺圖各分十寸為冊幅所限僅圖尺形而非尺准也
其古尺圖註云當今省尺五寸五分弱周尺圖註云當
三司布帛尺七寸五分弱當浙尺八寸四分三司布帛
尺圖註云即是省尺又名京尺比上周尺更加三寸四
分當周尺一尺三寸四分當浙尺一尺一寸二分盖司
馬公家有石刻本故其說可據今刻本已不可見而世
但以家禮所圖為尺式豈知乃尺形非尺准也如為尺
准何以短二寸五分之周尺與長三寸五分之布帛尺
式相等耶世儒紛紜傅會止據家禮之尺形余故知其
皆臆說也今既得建初銅尺與周尺同周尺既定何尺
不定因定曰建初銅尺與周尺同當古尺一尺三寸六
分當漢末尺八寸與唐開元尺同當宋省尺七寸五分
當宋浙尺八寸四分當明部定官尺七寸五分弱當今
工匠尺七寸四分當今裁尺六寸七分當今量地官尺
六寸六分當今河北大布尺四寸七分余之能定者以
有建初銅尺在也設無之此說亦臆矣
予鄉文獻舊家以臨胊馮氏為首初閭山公裕居遼東
從賀醫閭學中正德進士官止副使歸居青州有四子
惟健舉人惟重進士官行人惟敏舉人官通判惟訥進
士官光禄寺卿惟訥字汝言最有文名著古詩紀風雅
廣逸諸書惟健字汝強以詩名惟敏字汝行詞曲為明
第一手惟重字汝威名稍遜伯叔季而其子子咸以進
士官給事中夢天帝以韓魏公為其子遂生文敏公琦
官至禮部尚書號文章經濟大儒光禄曾孫易齋公溥
本朝官少傅文華殿大學士兼刑部尚書數代皆有集
傳於世
院寺舊無員外主事之名後翰林院起居注添設主事
四員太僕寺員外郎八員皆以滿洲人為之
同年僉都御史陳省齋肇昌黃岡人有六子次子大章
康熙戊辰進士翰林庶吉士第四子大羣五子大華庚
午同捷楚榜大華又解元也是科長子大年亦中順天
副榜第一省齋即於是冬擢僉憲父子兄弟極一時之
盛朝士榮之後幼子大輦又中壬午鄉試
陳司空說巖招同朱竹垞姜西溟飲觀東坡穎沙彌書
迹帖凡數百字甚竒又觀劉松年宫蠶圖
門人蒲城趙舉人善昌貽曹全碑碑在漢隸中最為完
好書法圓美此碑萬歷時出於郃陽歲月未久故鮮刓
缺趙崡石墨鐫華于奕正金石志始載之都元敬著金
薤琳琅未及見也碑尾署中平二年十月丙辰造
郭祥正功甫青山集閩謝氏寫本六卷古詩二卷近體
詩四卷七言歌行僅二篇或有闕文也祥正多與王安
石倡和之作李之儀晚居姑孰與祥正有隙至為詩排
詆最力盖各有所主也方安石當國祥正上言請以天
下大計專聽相公區畫罷一切異議者其人可知己詩
格亦不高偶喜其三絶句云原武城西看杏花紛紛紅
雪委泥沙何如姑孰溪頭見照水蒙烟小謝家又渡江
乘興泊江干草襯殘花色未乾慣在釣魚船上住一簔
一笠伴春寒又籃輿投曉出重城桃李無言似有情淡
白輕紅能幾日可憐吹洗過清明又稻秧才一寸蠶子
始三眠句
張光啟字元明章邱人世居白雲湖上少為諸生有名
為梅長公朱未孩二公所知崇禎庚辰年四十遂棄諸
生闢一圃曰省園以種樹藝花自樂亂後足不履城市
年八十餘卒有張仲集詩若干篇予刪存百餘首往往
可傳嘗有句云盡日閒看高士傳一生怕讀早朝詩即
其志可知也
宋時士大夫多重兖墨余已記之前卷讀范忠宣公集有
兖墨詩云誰爇長松製作勤輕煤勻膩雜蘭薰中疑元
石無纖翳外似靈犀有密紋溪石乍研浮紫翠蜀牋試
寫落煙雲會將點畫傳青簡千古忠邪為爾分忠宣公
不以詩名五言如溪風消酒力煙樹入春愁最工
李戶部說蜀有墨猿通體黝黑可愛常於樹上騰跳足
不履地獵者不能獲又有謳猿其聲如謳
四川道監察御史陸龍其疏言孝道為萬事之本奪情
非治世所宜仰祈
聖斷以維綱常事臣辦事署中聞九卿科道會議湖南
巡撫于養志在任守制一事臣以資淺不在會議之列
不知所議云何及詢與議諸臣謂會議之時昌言其不
可者固有其人而依違不斷者比比而是臣竊怪之此
明白顯易之事有何可疑而依違若是夫治天下之不
可不以孝易明也在任守制之非所以教孝易明也天
下正當承平之時湖南又非用兵之地無藉於在任守
制易明也
皇上以孝治天下在廷諸臣沐浴於
皇上孝治之中久矣何難一言直斷其不可耶且臣不
知議者以于養志為何如人如其非賢者耶則固不當
使之在任守制矣如其誠賢者耶則必不肯安心於在
任守制矣在督臣代為題請或從愛惜人才起見然臣
以為使之解任全孝正所以深愛惜之况
皇上一日所行天下萬世奉為法程者也若使一撫臣
因督臣之題請而留將來督撫之丁憂者皆將援此以
為例其不思僥倖奪情者鮮矣名教自此而弛綱常自
此而壊此端一開關係天下實非淺鮮至於湖南一省
之人是則是傚不復知有父母又無足論矣云云龍其
字稼書平湖人庚戌進士初官嘉定知縣有廉名巡撫
慕天顔惡之疏劾降級故尚書魏敏果象樞力言於朝
得還職補靈夀知縣今年夏五月
詔九卿舉廉吏龍其與三河知縣彭鵬清苑知縣邵嗣
堯麻城知縣趙蒼璧四人奉
特旨行取彭給事中邵陸趙三人俱御史
梅(文鼎)字定九宣城諸生也著中西算學通若干卷中者
中國之法西者泰西之法也其書有九一曰籌算(目有七曰)
(乘除平方立方帶縱平方帶縱立方開方捷法開方分秒)二曰筆算(目六曰加減乘除異乘同除開)
(方法其别有二曰西域法回回法)三曰度算(目十曰平分線分面線分體線更面線更體線分圓)
(線正弦線割線切線五金線其别為矩算)四曰比例算(目三曰比例四線比例四線新比例)
五曰幾何摘要(目三曰線面體)六曰三角法(目二曰平三角弧三角)七曰
方程論(目六曰正名極數致用刊誤測量雜法)八曰勾股測量(目三曰測高測深測)
(遠象其别有六曰矩度矩尺限儀鏡測笠測扇測)九曰九數存古(目九曰方田粟布差分少)
(廣均輸商功盈不足方程勾股)梅精於歷學嘗合七十餘家著歷學通
考亦今之異人也
予家世業毛詩幼時即疑晦菴臆改小序之非宋元明
已來駁之者甚衆非予創論也嘗欲輯歐蘇呂嚴諸家
之說作為一書嘗著其說於木瓜詩辯猶恨藏書少耳
頃得崑山新刻經解又數種如逸齋補傳成伯璵指說
李樗黃櫄集解朱倬疑問朱善解頤詳略雖不同要皆
可互相發明獨王栢詩疑輔廣童子問朱鑑遺說朱升
旁注傅會固陋無足采錄
武昌舉人葉道復以其父工部主事井叔(封)遺詩來井
叔本嘉興人寓黃州順治己亥進士篤實君子也由登
封令入為兵馬司指揮其族弟文敏公方藹介於予以
詩來質予盡刪其舊作獨取其嵩山詩五六十篇為嵩
遊集序而刻之又選其己未庚申詩刻之列其詩於十
子中於是井叔之名益噪康熙己未以博學宏詞徵罷
歸及吏部銓授虞衡司主事而井叔已前卒年六十餘
矣井叔精爾雅說文學有根柢所輯嵩山志嵩山石刻
集記皆可傳
井叔未第時酷貧嗜讀書家樊口湖中王宗伯昊廬(澤宏)
常扁舟過之值湖漲不辨涯涘日已暮聞有書聲出蘆
荻中先悲哀而後愉樂曰此必井叔也迹之果然
文則詩則各三卷周居岐撰居岐字伯康號與泉濟南
歴城人嘉靖間官當塗知縣周吾里前輩無詩文名然
其自序二篇甚有理致
潁川劉氏閨閣皆知書同年公㦷吏部往為予述其女
姪名第五幼工詩兼能古文從姪搢妻李氏亦工詩予
壬子使蜀時搢令洪洞李以詩卷來相質今皆歿矣第
五之女姪名令佑嫁為公㦷甥寗擢益賢子婦今年才
二十詩詞書迹以至金石篆刻皆臻妙何巾幗之多才
也嘗為予刻二小印款云潁川女士
康熙三十年辛未元旦
上御太和門受朝賀午
賜宴召滿漢内閣大學士學士六部尚書侍郎都察院
都御史副都御史上殿
賜酒是日風日暄霽仰瞻
天顔悅豫羣臣皆喜
以太僕寺卿李元振為都察院左副都御史(胡副憲昇猷以疾卒)
(於位)
命禮部尚書熊賜履兵部督捕侍郎王士禎俱以原銜
充
經筵講官先是大學士徐公元文以兼領翰林院掌院
事不解講官去年某月罷禮部尚書張公玉書為文華
殿大學士例解講官翰林院以部院由翰林出身諸臣
名上留中數月至是以仲春
經筵届期特有是
命士禎以菲才與焉既感
聖恩高厚益自愧報稱之難也
二月初二日同兵書李公天馥刑書杜公臻工書陳公
廷敬吏侍李公振裕赴
起居注館會看
經筵講章先是翰林院進擬題目
欽點孟子后稷教民稼穡一段尚書六卿分職一段講
章則張公英及陳公撰也
以大理寺少卿唐朝彝為太僕寺卿山東布政使衛既
齊為順天府府尹
初六日晨内閣九卿啟
奏乾清門辰刻奉
旨以戶部尚書文華殿大學士張玉書
經筵講官工部尚書陳廷敬兵部右侍郎李光地
經筵講官兵部督捕右侍郎王士禎為會試主考官禮
部左侍郎王颺昌為知貢舉官同考十八人翰林院編
修許承家等七人兵科掌印給事中卞三畏等四人吏
部郎中鍾儀傑等七人宴於禮部
賜金花綵緞表裏各有差宴畢入鎖院
二十七日恭呈十卷進
御覽次日奉
旨著考試官自定次第先是二十四年乙丑科會試主
考官刑部尚書張公士甄(今吏部尚書)等始進擬十卷恭請
上裁
欽定名次以陸肯堂為第一戊辰已來遵為定例然戊
辰亦未
欽定云
三月初一日放榜中式舉人百五十六人會元張瑗江
南祁門人滿洲巴海等四人烏金超哈胡麟徵等二人
以試監察御史邵嗣堯為直隸守道參議舊例科道官
非外轉無出為監司者至是守道缺奉
特旨直隸守道員缺緊要著以邵嗣堯轉補重其選也
掌河南道監察御史王承祐疏請以安慶廬州鳳陽三
府滁和徐三州仍歸南卷舊例會試以廣西四川雲南
貴州四省及江北三府三州為中卷自丙辰科以滇黔
亂去中卷之名以三府三州歸南卷雲南平復舊是科
榜發廣西雲貴三省遂無一人入彀者故言官有是請
部議允行
徐編修元正子貞貽石門呂氏新刊司馬文正公稽古
錄二十卷首有文正公進表一首朱文公與鄭知院書
以為此書當與六經同進講筵云
貴州巡撫田中丞子綸(雯)寄所著黔書乞序中述名宦
頗及先太僕太師二公太僕嘉靖中官貴州監司歿於
黔今永寧衛有專祠太師則萬歷中以兵侍總督川湖
貴州軍務云
盤山拙菴智朴禪師以所創山誌若干卷屬參訂頗有
體裁所錄碑刻詩文等亦不汎濫所述山中物産一卷
尤雅
田子綸中丞作黔書凡七十六篇篇不一格其記苗蠻
種類記水西烏蒙馬記革器記朱砂水銀雄黃凱里鉛
蒟醬卭竹諸篇有似爾雅者似考工記者似公榖檀弓
者似越絶書者讀之如觀化人之戲故相國孫文定公
沚亭作顔山雜記記山蠶琉璃窑器煤井鐵冶等文筆
竒峭亦如此
戊辰春予來京師朱太史竹垞招飲古藤書屋食半翅
甚美不知是何鳥閱盤山新誌云爾雅鵽鳩冠雉郭璞
注鵽大如鴿似雌雉鼠脚無後指岐尾為鳥憨急羣飛出
北方沙漠盤山多有之土人呼為半翅即沙雞也一名
鐵脚
拙菴山居詩有極似寒山子者其佳句如雪衲經時補
春薪帶雨燒青溝一派水紫盖萬重山閒心將白日隨
意斬青茅木蛇鱗甲異俊鷂羽毛青蒲團安養地秋色
淨居天鬢從新處白天自舊来青竹窗来夜月茆屋隠
春雲皆可誦
庚午於慈仁寺市得如臯孫應鼇淮海易談四卷每舉
以語揚之士大夫訪其他所著書輒無知者讀黔書乃
知公字山甫本如臯人籍清平衛嘉靖己酉舉貴州鄉
試第一癸丑進士改庶吉士歴僉都御史撫治鄖陽入
為大理卿以禮侍掌國子監祭酒事終南京工部尚書
萬歷庚子黔撫郭子章為請諡諡曰文恭始青螺入黔
鄒南臯謂之曰黔孫淮海李同野馬心菴皆致力道學
君此行惜不及見三君耳又胡正甫語青螺宇内講明
正學楚有黃安耿公蜀有内江趙公黔有清平孫公豫
章有南城羅公孫公著述有學孔精舍類稿教秦語錄
春秋節要律呂分解等書易談其一耳
史多曲筆所謂盡信書不如無書也漢昌邑王之事吾
嘗疑之及讀東坡所論始暢然坡云觀昌邑王與張敞
語真清狂不慧者烏能為惡既廢則已矣何至誅其從
官二百餘人以吾觀之從官中必有謀光者光知之故
廢賀非專以淫亂故也二百人者方誅號呼於市曰當
斷不斷反受其亂此其有謀明矣特其事秘史無緣得
之著此者亦欲後人微見其意也武王數紂之罪孔子
猶且疑之光等數賀之惡可盡信耶論世者須具如此
識力乃不墮古人雲霧中
十八日
萬夀節
上不受朝賀免廷臣進表惟在外督撫進表如故
二十三日
御太和門傳臚
賜中式舉人戴有祺及第第一初讀卷官内閣九卿擬
吳昺第一有祺第二楊中訥第三既進
御覽改有祺第一昺第二黃叔琳第三中訥居二甲之
首昺全椒人故禮科給事中國龍子對策倣陸宣公奏
議
上以書法拔有祺狀元而昺次之又以鼎甲久無北人
拔叔琳次昺叔琳大興人中訥海寧人同年兵部左侍
郎雍建子遇合之有定數如此
有祺戊辰進士休寧人籍華亭
本朝狀元非本科中式者壬辰之鄒修撰忠倚己丑中
式甲辰之嚴侍郎我斯榜眼李都御史元振皆辛丑中
式及此而三
添設盛京兵部調兵部左侍郎舜拜為盛京兵部侍郎
盛京舊止設戶禮刑工四部侍郎及郎中等官至是奉
旨添設戶科給事中王原祁因疏請倣明南京例并添
設漢侍郎以下下九卿詹事科道會議不行
昺試卷在會闈予所特拔及拆號王少宗伯昊廬亟稱
之明旦榜發入
朝遇李少宰醒齋(振裕)王閣學鶴汀(尹方)皆為主司賀得人
李前督江南學政王即庚午江南鄉闈主司也昺父伯
叔兄弟五人進士第者凡四其世父國對順治戊戌一
甲第三人也兄晟丙辰進士從兄昇戊午舉人盖家學
云後其弟早又中壬午順天鄉試
人家科第在積學種德堪輿之說非所論也然亦有灼
然可信者門人全椒吴昺述其曾祖體泉翁為父卜吉
壤致閩人簡堯坡者於家廩餼甚厚簡日為擇兆域三
年不可得辭歸翁固留之一日同往梅花山中遇大雪
同飲陳家市酒樓簡倚檻遠眺久之罷酒起曰異哉吾
遠近求之三年不得乃在此乎遂同往三里許審視良
久曰是矣雪晴更往觀之喜曰天賜也得此地足報君
矣然葬後君子未即發至孫乃大發發必兄弟同之對
面文峯秀絶發必鼎甲然稍偏未必鼎元或第二第三
人亦不僅一世而止翁如言卜葬其後孫國鼎字玉鉉
中崇禎癸未進士國縉字玉林順治己丑進士國對玉
隨國龍玉騧孿生玉隨順治戊戌進士及第一甲第三
人官翰林侍讀玉騧亦癸未進士官禮科都給事中至
昺兄弟又前後舉科第而昺今辛未科及第一甲第二
人簡之術亦神矣
兵部職方司督捕主事齊祖望雞澤人予令訪其縣人
殷岳伯巖遺集得留耕草堂詩一卷僅讀史三十首登
嵩登岱詩各六首餘十八首共五十餘篇皆五言古體
也殷平生不為律詩永年申涵光和孟序之云宗山不
多作詩復不耐聲偶為古詩淳龐淵穆莽莽可敵萬夫
乙未正旦祀先畢即皂帽跨驢攜一童子遊嵩少婆娑
緱嶺有遺世之思已乃入大騩大騩人好之留數月予
與傅掌靁太史將登岱宗山衣塵未拂欣然同往時方
病腰脊比歴天門松聲謖謖萬山在下大呌竒絶棄肩
輿步登不知沈疴之去體也夜宿岳頂予二人憊而偃
卧宗山夜數起謂羽人日出時喚我已而雨聲淅瀝少
止即躍起視戶外以星辰隠見為憂喜竟夕不寐其嗜
竒癖山水如此宗山亦殷字也予往見其咏史詩於國
門集古鬱涼壮有横槊之風河朔一竒士也和孟節愍
公子有高義與予兄弟相友善同時有張盖字覆輿狂
士詩亦竒皆廣平人又趙湛秋水劉逢源津逮亦廣平
人能詩皆與予善
王侍郎損仲(惟儉)留心宋後三史苦宋史煩蕪删定成書
吳興潘昭度鈔得副本損仲家圖籍沈於汴京之水未
知吳興鈔本云何庚午歲石門吕葆中無黨遊太學至
京師予見其行笈有此書蓋即潘本塗乙宛然凡二百
五十卷首紀次表次傳次志紀十五表五列傳二百志
三十通為宋史記其義例大略本紀則更瀛國公為帝
㬎增端宗帝昺二紀年表於宰輔外增南唐諸國及遼
金二表而附以夏國宗室傳於英宗皇考濮王孝宗皇
考秀王之後增理宗考榮王希瓐改南唐北漢世家依
漢書項羽例總名列傳宰執中如王安石之亂法耿南
仲之悞國皆特書以示戒若庸臣如李昌齡姜遵輩倣
漢書陶青劉舍之例止於他傳末附見姓名年表具爵
位而已史彌遠嵩之一代窮奇李知孝梁成大相門鷹
犬舊史於二史虚事褒揚梁李徒有官簿幷從刊正諸
史止有儒林宋史始列道學道學之目乃賈同胡紘諸
奸創之以攻朱熹者今删去道學通曰儒林舊史奸臣
傳倣新唐書例然既列惇布諸人而史彌遠之易皇嗣
史嵩之之酖直臣罪豈可貰史家據事直書忠邪自見
不必復别之為奸始足懲戒也若薛昂羅汝楫陳自強
王次翁之流皆附諸奸本傳之下志則歷法(删天文五行二志)
郡邑禮(儀衛輿服二志併入)樂食貨河渠兵刑百官選舉凡十篇
卷帙繁重未及繕寫聊述其大凡於此吉水劉晉卿(同升)
狀元亦曾删定宋史江右洊經兵燹不知其書猶有存
否朱竹垞云此書改定目錄是湯義仍親筆詳東都事
略跋中
戶部郎中宗人培益仲示新著周禮左傳國語刊誤益
仲舊著二十一史通鑑綱目刊誤二卷亦讀書稽古之
士
居易錄卷十
