居易錄卷三十刑部尚書王士禎撰
浯溪新志言黃山谷題魯公磨厓碑詩凡一百八十餘
字刻中興頌之右順治中永州府推官某過而賦詩屬
祁陽令刻之石令媚推官輒鐫去山谷書一角刻焉千
古名蹟一旦刓缺志載之災異宜矣
宋文憲公濓集有題長白山居圖詩云滿地雲林稱隠
居燕泥汚我讀殘書五更風急烏聲散時有隔花來賣
魚予撰長白山錄未及載入因錄于此然不知為何人
作也
三月初一日補行
經筵于文華殿吏部尚書庫勤納熊賜履進講中庸中
也者天下之大本也二句禮部尚書張英刑部尚書傅
臘塔進講易繫辭唯深也故能通天下之志二句講畢
賜宴太和殿前
新定刨參之例刨參人親王一百四十名人參七十斤
世子一百二十名人參六十斤郡王一百名人參五十
斤長子九十名人參四十五斤貝勒八十名人參四十
斤貝子六十名人參三十斤鎮國公四十五名人參二
十二斤半輔國公三十五名人參十七斤半護國將軍
二十五名人參十二斤半輔國將軍二十名人參十斤
奉國將軍十八名人參九斤奉恩將軍十五名人參七
斤半准免關税餘參每斤納税六錢其出關買參之人
准于盛京開原等處採買不許于打牲之處採買云
以王國昌為兵部督捕右侍郎(前督捕右侍郎丁憂服闋)
改督捕侍郎王國昌為兵部右侍郎兼都察院右副都
御史巡撫山東(巡撫李鈵未任以病予告尋補安徽)
丁丑冬有
旨三品以上朝官年及六十許乘肩輿入東西華門至
闕門蓋
聖朝優老之意先是百官皆由長安門出入惟内閣由
東華門然亦必易馬始得入又滿洲閣部大臣皆騎無
肩輿者自是亦多乘肩輿矣
河南巡撫李國亮疏言滎澤縣北臨黃河丹沁二水會
歸黃流逼近城下查滎陽郡舊基高阜將縣城移建于
此可永無衝決之虞部覆不允得
旨這遷移滎澤縣城着照該撫所題行(估計銀一萬二千兩部允先動)
(支地丁銀八千兩)
華亭門人王原令詒說雲間人蕭中素字芷涯木工也
居亭林好為詩往往多佳句晚年傳藝子孫從受詩者
數十人又有鍛工胡姓號良甫居茶山亦好為詩而不
及蕭云
南渡馬阮用亊濁亂極矣惟追復懿文太子諡廟號興
宗追上建文帝諡曰讓皇帝廟號惠宗景皇帝廟號代
宗補二百餘年未舉缺典又追封開國功臣傳友德麗
江王諡武靖馮勝寧陵王諡武壯又予遜國忠臣諡方
孝孺文正景清忠烈鐵鉉忠襄徐輝祖忠貞之類此天
理人心之至公不可以亂邦没其一節之善也
甲乙事案載兵科給事中陳子龍疏云清歌漏舟之中
痛飲焚屋之下想見金陵當日馬阮當國光景欲為東
晉南宋豈可得乎
槎杯元銀工朱碧山所製有古篆二十八字云欲度銀
河隔上闌時人浪說貫銀灣如何不覓天孫錦只帶支
機片石還朱名華玉浙之秀水人杯是故吏部孫侍郎
北海(承澤)家物
山西某方伯家富鉅萬子孫敗其産其孫某不慧至持
銀椀行乞于市陳大司徒說
御史荆元實請以宋范仲淹從祀
聖廟下九卿集議不行元實號敢言後假歸予為左都
御史留之再三不得以病卒于天津舟中
戊寅六月
上聞廂白旗原任步軍校博爾輝年九十有九引
見暢春苑
召戶部左侍郎庸愛諭給全俸米三十八石銀八十兩
終其身又
命八旗都統查男婦高年者以
聞又得三人其一百六歲一百三歲皆
賜銀布有差
五月山東巡撫王國昌進長人鄭克巳長六尺八寸兵
部以
聞召見景山
賜食留侍禁中克巳新城人業農故山西寧武道僉事
獨復浙江嘉湖道僉事問玄之族也是時年三十二(是秋)
(陜西亦進長人某其長與鄭等予于乾清門見之)
宋任淵撰山谷精華錄八卷詩賦銘贊六卷雜文二卷
宋槧本也有章邱李中麓太常(開先)圖書印記淵自序云
萬寶集于前則萬其價萬其色因不無去取擇而千之
亦自具一可否有上選焉黃太史山谷集幾萬其篇章
走常節其要而謬注之什之一也然其間猶有幽蘭叢
桂奇玉特珠萃類拔出者又别帙焉是上選也一日雷
子誠過而見之喜欲授梓來索實版故併述其所以然
而與之天社任淵序按淵即注陳后山集者惜錄中取
舍未愜人意耳
戊寅六月保和殿大學士兼戶部尚書張玉書丁母何
氏憂七月初二日以刑部尚書吳琠為保和殿大學士
兼刑部尚書
雲南巡撫石文晟疏言元江廣化廣南廣西四府界連
粤西南太慶思四府之外烟瘴特甚請援粤西例于滇
省内地郡守之中特疏調補三年俸滿照臺灣例即行
陞用又鶴慶順寧永昌三府及臣另疏題改府治之北
勝州鄰逼蒙番接連中甸外即烏思藏之地甚為緊要
嗣後鶴慶等府缺更祈簡選賢能之員五年稱職亦即
陞擢部覆得
旨允行
祭告五嶽四瀆帝王陵寢
先師孔子闕里舊例遣侍郎副都通大至四品京堂而
止翰林則閣學掌詹至少詹而止予為祭酒日曾與禮
部言及輒云例不開列丙子之役則讀講學士雲麾使
皆列名矣丁丑之役則祭酒已下至諭洗讀講悉列名
矣不知例起于何年也
戊寅六月得洪洞范彪西(鄗鼎)書略云丁丑三月恭捧手
教確是講學之書即如論文成一節名正言順馮恭定
公有言除却氣節事功文章將于何處見道學先生云
陽明即不名道學而氣節事功文章皆是第一流人物
先生豈止以道學予文成哉為萬世立公論為昭代嚴
祀典也近日時文選家竟指文成為異端狎侮前哲訕
謗學官先生謂其無羞惡之心某更謂其失為下不倍
之道也至于黃梨洲學案曾見原稾屬意處專在文成
亦屬偏見某取其收羅明儒之富兼取其自序處不諱
淺深各得醇疵互見之意故統錄之以備參考此霍渭
厓之所以失入也先生公論竊欲添注于渭厓幅中以
見後人眼目欺瞞不得誠有如東林諸賢會議者可否
候裁敝鄉辛復元先生學本闇然某雖極力表章而人
微言賤今不與荒烟蔓草同歸滅没者實自康熙二十
二年十月十二日大疏始矣跡此舉動因輒以小刻備
考兩集僭凟左右妄干玄宴既荷俞命敢不拜嘉河東
分守吳公入境即齒芬見及雖未謀面一時枯木春而
冷灰然先生之德愛噫甚矣過矣長白山錄考核博而
有要篋中著作如織倘惠然肯來引領望之
沈作喆寓簡云許詢與沙門曇彦同建浮圖未成而詢
亡彦長年及見詢後身為岳陽王詧鎮越州云云按玄
度與王謝道林同時彦安得歷宋齊梁末尚在殆不足
信
特擢工科給事中彭鵬為貴州按察使司按察使
容齋隨筆載樂府有白鴿鹽神雀鹽即昔昔鹽刮骨鹽之類
以宗人府府丞金璽為左副都御史(副都御史劉元慧休致)
原任禮部左侍郎兼翰林院學士嚴我斯卒嚴湖州歸
安人康熙甲辰狀元
予告在籍
友人顧炎武字寧人别號亭林按顧野王讀書處名顧
亭林在華亭
以太常寺卿梅鋗為宗人府府丞
上用人慎重多
命内閣下詢九卿予從來不敢徇請託未嘗輕薦一人
丁丑戊寅間以吏部開列應陞人數内而聞見最真者
三人從公首言于衆幸不拂于清議獨蒙
點用則臨江府知府李濤以舉陞兩浙都轉運使襄陽
府同知鞠宸咨陞潞安府知府鄖陽府知府衞台瑺陞
陜西潼商道副使内李鞠皆山東人定例同鄉不得相
薦舉予云
明旨下問惟期得廉能之官知而不言則虚
上咨詢之意故破例言之以俟公論云又常舉河南按
察使孟世泰尋陞貴州布政使予忝九卿已九年所推
薦不過此數人然其人皆不知也
賜禮部侍郎掌翰林院事韓菼
御書篤志經學四大字
以都察院掌院亊左都御史張鵬翮為刑部尚書
擢戶部左侍郎王士禎為都察院掌院左都御史(康熙三十)
(七年七月十三日)
以都察院左僉都御史王焯為太常寺卿大理寺少卿
王紳為僉都御史
戶部右侍郎王掞轉左侍郎以都察院左副都御史錢
三錫為戶部右侍郎太僕寺卿吳涵為都察院左副都
御史通政使司右通政勵杜訥為太僕寺卿
沈氏大姑者本紹興人父達仁僑居京師以字同郡朱
謙穆謙穆幼孤母龔氏年十九苦節撫子迄于成立家
貧賴其舅某贍廩以給朝夕康熙丁丑之秋始納采沈
氏以貧故未能娶也無何謙穆病且篤大姑聞之自誓
歸朱脱夫有不諱願奉孀姑終身言已即日命駕歸朱
氏居五日謙穆死大姑撫屍一慟而絶康熙戊寅六月
二十八日也年甫十九夫婦死不踰日有八十老人蔣
玉生者叙述其亊傳之而詞不雅馴予因略次之如右
七月二十九日昧爽
大駕發京師謁
永陵
福陵
昭陵由古北口出塞
命總督管直隸巡撫兵部尚書于成龍原任總河兵部
右侍郎王新命開霸州新安等處新河告成
賜名永定并
敕建河神廟于保定府
御書賜額七月
命會視漳滏二河
允貴州布政使王毓賢請建其父原任四川提督王之
鼎祠于貴陽府
御書賜額曰忠節垂芳(之鼎殉節貴陽)
以都察院左副都御史金璽為偏沅巡撫(巡撫楊鳳起罷)以宗
人府府丞梅鋗為都察院左副都御史太僕寺卿勵杜
訥為宗人府府丞左通政錢晉錫為太僕寺卿
副都御史額倫德公說京師一少年好吹横笛每風月
之夕輒操數弄一日日未暮坐院中手笛吹之忽有綵
衣小兒自外而入頃刻至數百人結束如一階墀盡滿
懼避室中引被蒙頭而臥久之寂然閴其無人不知所
往自是不敢復吹笛
副都御史吳匪菴(涵)說宜興許生者年十七八居近村
一夕入城玩月長橋橋上先有二女子皆姝麗與許目
成久之是日宿于其親某家漏下二鼔聞扣門聲啟視
之即長橋所見侍婢也曰小姐申意許郎有夙緣明日
歸當來議之許不知所謂唯唯而已明夕獨坐村墅婢
果至申前約許曰當告父母耳父怒曰此非人也何議
姻之有叱婢去又明日婢再至曰小姐來矣言未既女
子已入室中光豔照人真絶色也請見其母母悦其美
豔柔順許之奩具幃帟之屬咄嗟備陳于室多非人間
所習見者許乃與定情焉踰月其父往投訴于城隍之
神女子已知之謂許曰翁疑我我何面目居此且與君
夙緣止此今當去矣妾已姙他日當使采蘋來邀君一
至山中為别采蘋婢之名也遂去奩具之屬亦不見踰
歲采蘋果來邀許俱行令閉目頃之已至山中峯巒秀
麗一洞㟏岈中啟采蘋引許入所見奇花異鳥迥非人
間有美女數百人皆鳴機織作錦綺炫目不可名狀女
迎許入閣設榻坐視之則星冠霞帔為女道士裝謂許
曰郎别來無恙翁姑無恙向所姙今已生女故欲君知
之然不可將歸且留山中為擇佳配因叩以夙緣之說
曰妾前生唐開元宮人也君前生亦為内侍一夕偶語
有婚姻之約為上所見箠殺之君投胎已歷數世妾誤
託狐身賴勤修煉得證仙籙以夙緣故訪君陽羨得遂
昔盟且為君生一女夙願畢矣請從此辭當令采蘋時
通消息勿以為念因贈以二葛奇妙光瑩云歸獻公姑
許欲留止尋伉儷之好不可曰緣盡矣慮有幽譴遂令
采蘋送歸後十三年任少京兆宏嘉字葵尊亦縣人也
一日同一士夫訪許之父方飲酒而采蘋至曰所生女
已能通五經將適人矣輒來相報聞座客方談易采蘋
笑曰諸君所說皆俗諦耳經意殊不爾因請之講乾卦
妙義皆出意表因言女子早通五經此皆夙昔所聞非
以臆說女子博通百家二氏之書不僅諸經也采蘋至
今尚往來許氏不絶女子則不復至矣
同年秦宮諭留仙(松齡)寄所輯著毛詩日箋屬予序書云
詩之必用古序先儒言之詳矣然首句確有承授不可
移易後序未免雜以講師之說或非詩之本意潁濱詩
傳止取首句不為無見注疏之外則歐陽氏蘇氏呂氏
嚴氏李氏黃氏多所發明朱子斥棄舊說遂使美刺之
意盡亡然其中有不悖古序文從字順亦有勝諸家者
未可廢也明儒則郝楚望何玄子二家最善松齡誦習
之餘間倣黃氏日鈔之例於諸家之說稍為折衷而偶
有鄙見亦附著焉云云此書所論與予夙昔之見頗同
其所采取亦甚簡當當為序而傳之
梁溪秦靖然字藥師宮諭從子以宮諭命來執䞇貽予
宋槧韓文公集歸震川家舊物也有熙甫印記是宋寶
慶三年承議郎特添差通判南劍州軍州王伯大音釋
有伯大序所謂留耕王氏者即其人也今坊本韓文考
異無此序
譚公道者惠州人幼為人牧牛後得道羅浮一日降乩
題王子千太守(煐)憶雪樓長句云鵝城刺史城西住伐
木結樓最高處當窗便見四百峯遶屋何須三十樹江
光山色望無邊不學蘇森慣懶眠雨過披襟共長嘯月
來把酒問青天滄桑幾度荒蕪久恰喜停驂向君後疎
櫺白屋只尋常徑轉林開已非舊知君元是住山人五
馬南來不失真試倩維摩留妙筆吳綾一幅可傳神滿
前花開復花落人情翻覆秋雲薄何如萬卷攤匡牀么
鳳飛來棲綠萼百年瞬息本無多及時行樂莫磋跎紛
紛紅土爭顔色奏爾瑶琴白雪歌載笠他時約蓬島(闕)
依稀挂檐角尊中有酒綠如澠會須坐向樓頭酌又
一詞調江城子亦可誦
皇甫百泉(汸)解頤新語殊不能啟發人意非徐國昌(楨卿)
談藝錄之比此書戊寅秋九月門人蘇州通判張友宓
所寄
潘烈女六安州人御史某五世孫父瀚生員幼許聘舉
人夏聲之子待年于家夫夭死其母往弔未歸女自經
以殉門人孫戶部謙文益來徵詩惜其家世年月皆未
詳聊記梗槩于此
阿含經言人壽八萬歲時毘婆尸佛出世人壽七萬歲
時尸棄佛出世云云下至賢劫第三尊迦葉佛出世人
壽亦二萬歲其次第四尊即釋迦牟尼佛當周昭王時
年三十成道住世四十九年年止七十九耳去第三尊
世尚未遠何以壽遽不滿百歲佛書支離多不可以理
詰如此而内經素問黃帝問于天師曰余聞上古之人
春秋皆度百歲而動作不衰今時之人年半百而動作
皆衰何也岐伯對曰上古之人法於陰陽和於術數故
能形與神俱而盡終其天年度百歲乃去今人不然故
半百而衰云云夫軒轅在五帝之前而問答如此殊與
末世年壽無異以此證阿含叙七佛其誕妄益較然矣
乃小司馬補三皇本紀又云天皇兄弟十二人立各一
萬八千歲地皇十一人亦各一萬八千歲其誕妄與阿
含經又何以異
趙松雪墨梅一卷甚饒氣韻後書陳簡齋五絶句自跋
云世之論墨梅者皆以花光為稱首而簡齋五絶句誠
為絶唱余既效花光作墨梅圖復寫此詩于後大德十
一年二月十三日子昂記
十一月十三日
駕入都
高麗史朝鮮産金銀鐵水晶鹽苧布白硾紙狼尾筆果
下馬長尾雞豽海豹人參
侯官門人林佶字吉人說黃公石齋初公車時墮水隨
福州南烏龍江中逆水而上至福城北二十里白沙登
岸自言初不見水至一宮殿有王者冕旒坐堂上迎揖
命坐示以金書二大字審視之乃倪黃也是年壬戌登
第入翰林與上虞倪文正公元璐同館交最善後先後
殉國以死乃知江神之示預兆之矣先生繼配蔡氏能
詩文尤工書書法與先生亂真近始卒年八十矣
以總督管直隸巡撫兵部尚書于成龍為河道總督(總河)
(董安國罷)仍以奉天府府尹徐廷璽副之
刑部尚書張鵬翮改兵部尚書兼右都御史總督江南
江西以工部尚書李振裕為刑部尚書工部右侍郎熊
一瀟為工部尚書
以工部左侍郎提督順天學政李光地為直隸巡撫改
兵部左侍郎兼都察院副都御史起復原任工部右侍
郎李柟為工部左侍郎以内閣學士顧藻為工部右侍
郎大理寺少卿胡會恩為内閣學士兼禮部侍郎
以光禄寺卿高裔為太常寺卿(太常寺卿王焯罷)右通政江繁
為光禄寺卿
擢巡撫陜西右副都御史巴錫為總督雲南貴州兵部
右侍郎兼副都御史改戶部右侍郎博和諾為兵部右
侍郎兼副都御史巡撫陜西
十一月二十四日
命戶部尚書陳廷敬都察院左都御史王士禎原任左
都御史王鴻緒直南書房
陳氏鳳陽府虹縣民陳文升女也初文升父宗卿以事
株連繫獄有陳玉秀者仗義營救得免因以女許字玉
秀子某時甫八齡值歲祲玉秀將攜其子遠適留半鏡
為他日之驗泗州人周二虎者土豪也瞰玉秀年久不
歸強委禽焉女知之以死自誓二虎率衆劫之女自縊
以死時康熙三十二年九月二十四日女是時年十八
矣父母葬之而歸妹于周十月初十日忽有羣犬開其
墓女復甦過者聞棺中女子啼聲走報其家父母亟趣
至問曰汝死已半月今人耶鬼耶女曰女非鬼乃人也
急開棺攜歸二虎聞之復欲劫娶女遂投玉皇菴為尼
二虎終凌偪不已女乃凂其鄰黃子貴妻胡氏同赴京
師訴于刑部康熙三十七年戊寅十二月事也女年二十有三
福建廵撫宫夢仁疏漳浦縣士人林梅元妻魏氏現年
一百四歲循例請
旌部復建坊表曰貞夀之門
鉅鹿太學生董繼芳者居城東二十里小樹村其父中
瑋明崇禎間貸縣人吉夢川百金貧不能償易代之後
中瑋夢川皆物故夢川有孫惠迪為諸生故藏董劵以
繼芳貧寠不往索也後繼芳具知其事自詣惠迪願以
父遺宅一區抵逋惠迪不受強之再三然後可康熙庚
午畿南旱惠迪轉粥其宅以給朝夕值不百金繼芳又
貸金贈之曰君祖與吾先人緩急相通誼不可忘今君
食貧吾忍坐視耶敢以是補前償之不足惠迪堅不受
曰前已受宅今粥值偶不得善價耳君何與焉繼芳仍
遍告鄰里共為言之惠迪乃受于是諸生袁䱋吉大用
等高兩人之義公舉于縣縣令陳汝明黼功蜀人予門
生也為文旌其義行因略之于此以風世之儇薄者云
邊鸞長安人丹青馳譽于時常轉徙澤潞間畫帶根五
參極工巧(宣和畫譜)
漢人如韓詩外傳說苑之屬有最可笑者如孔子適楚
至于阿谷之隧有處子佩瑱而浣子曰彼婦人可與言
乎抽觴以授子貢云云又抽琴去其軫云云抽絺綌五
兩云云而證以南有喬木漢有遊女四句豈不近兒戲
乎
康熙三十八年己卯元旦晴予同内閣大學士後先詣
保和殿候
駕行禮仍趨
太和殿侍班故事惟内閣及都察院堂官得侍殿上翰
林院學士侍直殿中閣臣憲臣在檻外東西相向
正月初七日以
南巡視河點扈從諸臣都察院左副都御史吳涵與焉
二月初三日
駕發京師
工部尚書熊一瀟内閣學士兼禮部侍郎徐嘉炎俱以
原官致仕以詹事府詹事顧祖榮為内閣學士兼侍郎
(時顧扈從南巡)少詹事徐秉義為詹事兼侍讀學士
命吏部尚書熊賜履禮部尚書張英日侍東宮進講性
理
上舟次東昌府
賜郡人原任刑部左侍郎任克溥
御書曰玉壺朗映仍
諭復原官給與
誥命異數也
西華門外廣濟寺老僧湛佑有
東宮睿賜方竹杖一乃文徵明故物上有徵明篆書鳳
尾二字又八分自記一篇是八十七歲時書
張敦復(英)大宗伯言有色侍衞者滿洲人少曾駐防
東粤性嗜花卉凡南方草木異種皆致以歸老而退間
深諳栽植之法所居精舍數椽佛桑建蘭茉莉之屬環
遶其中更不凋謝又多取蝶蛋養之奩中每冬月梅花
盛開輒下簾放蝶千百為羣飛舞花間忘風雪之寒沍
客至則瀹茗治具極歡亦一高士也
上諭截留漕米二十萬石于淮安府邳州以七萬石減
價糶于淮揚被水七州縣以一萬石減糶于邳宿等處
窮民以二萬石貯淮揚二府
上諭赦山東江南浙江經過地方見在議降罰各官及
罪人殊死以下
康熙三十七年十月二十三日
恩詔軍民七十以上許一丁侍養仍免雜汛徭役八十
以上者給絹一疋綿一斤米一石肉十斤九十以上倍
之
詔下郡邑各撫臣上其數于戶部直隸九十以上五百
三十五人奉天九十以上五人山東九十以上一千三
百三十人百歲以上九人山西九十以上二百五十人
河南九十以上四百五十一人江南九十以上一千六
十五人百歲以上三人浙江九十以上九百八十二人
陜西九十以上三百十七人湖廣九十以上二千八百
五十人百歲以上四人江西九十以上五百八十人福
建九十以上三百六十九人廣東九十以上五百九十
一人廣西九十以上一百十四人四川九十以上一十
三人雲南九十以上四百五十人貴州九十以上九十
四人按宋開寶五年鄢陵人許永罷盧氏縣尉詣匭上
言臣年七十五父瓊年九十九長兄八十一次兄七十
九欲乞近地一官以就榮養上悦其父子兄弟俱享遐
齡賜瓊襲衣犀帶銀鞍勒馬帛三十疋茶二十斤授永
郾城令是時澶密齊沂萊江吉等州各奏八十以上呂
繼美等二十九人並賜爵公士史冊書之以為盛事然
未有如今日之盛者也故備列之
宋思陵得李伯時畫人參地黃二藥裝演之御書東坡
二贊有鍾太常家法贊云上黨天下脊遼東真井底元
泉傾海腴白露灑天醴靈苗此孕毓肩股或具體移根
到羅浮越水灌清泚地殊風雨隔臭味終祖禰青椏綴
紫萼圓實墮紅米窮年生意足黃土手自啟上藥無炮
炙齕齧盡根柢開心定魂魄憂恚何足洗糜身副吾生
既食首重稽地黃贊不錄
炔音挂漢書哀帝時有博士炔欽與申咸上書理師丹
者又賊捕掾絮舜見張敞傳終南羣盜傰宗見王尊傳
傰音倍
擢貴州按察使彭鵬為巡撫廣西都察院僉都御史(巡撫)
(王起元罷)
駐蹕揚州府
諭加外轉原任掌印給事中李宗孔為大理寺少卿
上諭戶部蠲免江南浙江康熙三十四五六七等年舊
欠地丁錢糧及山東泰安等十七州縣帶徵錢糧又除
兩淮加額二十萬及各省鹽差關差以軍興增額百餘
萬悉除之
董卓將謀廢立謂司隸袁紹云云紹横刀長揖曰天下
健者豈惟董公班固哀帝紀贊亦云婉孌董公謂董賢
也
尚某言昔在粤東與都司李某交善後李殁其妻售濠
畔街宅與尚仍分院而居兩家往來如親串然一日李
妻私語尚夫人有女及笄而病病且甚異欲求尚診之
而難于言夫人以告尚曰與李君夙交好言之何傷李
妻乃言女初患腹痛久之溲溺甚艱溲内有物能游泳
或二或三似有鱗鬛者取視之乃比目魚半體也身微
黑止具一目其背白置水中果如所云試診之乃肝氣
久鬱所致投以疏肝之劑而愈李河南人
金陵邱翁者平生好善遇道釋尤加敬邱一子為諸生
有文名年三十矣忽覺遍體骨痛方藥無效久之身體
忽漸縮小日短二三寸邱生素頎而長數月後縮至寸
餘聲如蠅蜹家人置几案上以茶椀覆之翁嫗旁皇莫
知所為一日有道士形神清異坐門外數日不去亦不
募化翁延入叩之初不肯言叩之再四始問君家有異
事乎翁悟呼嫗出同禮拜極虔述子疾狀道士曰吾知
之久矣以君積善故遠道來此予之藥三緘令翁于夜
深暗中自取研水令服之三日後必有驗但勿見燈火
勿近婦人手言畢飄然而去翁遵其教戒次日視其子
已長數尺又踰日身長復舊矣三日後道士竟不至試
開第三緘緘内有一小人寸許躍出落地上覓之不得
邱生遂謝諸生為道裝今五十餘尚在
有任參將者藩下世職也其第三子名中麟幼不與羣
兒嬉戲稍長好讀書間為詩作畫娶婦生二子其兄殁
中麟當襲世職力辭日兀坐小園繙道書夙奉呂真人
甚虔一日閉門作觀想欲為真人寫照于縑素移時不
能下筆隠几而臥及覺則縑上畫像已就濃眉短鬚與
俗所傳真人像迥殊自此世緣益澹告其母欲往廬山
母不許曰吾老矣汝忍絶裾往乎中麟謹受教曰天上
固無不忠孝神仙遂止不行母以壽終既葬中麟盡粥
其田宅攜妻子三人往遊廬山愛簡寂觀將終焉妻泣
曰君即留此粤中已無棲止之所妻子將何依中麟曰
吾固知之乃買茅屋八九間石田十餘畝于山中令居
之而身居觀中日唯兀坐月令其長子一往省視久之
出衣裝盡散道衆集山中羽衲話别云今日亭午吾將
行矣及期沐浴更衣趺坐而逝時正午皆見紫氣凌空
中麟乘白鶴揮手謝衆而去肉身今在簡寂觀東廊
居易錄卷三十
