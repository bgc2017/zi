居易錄卷二十五刑部尚書王士禎撰
蘇子美與梅聖俞齊名永叔稱之曰蘇梅且云子美筆
力豪雋以超邁横絶為奇聖俞覃思精微以深遠閒澹
為意雖善論者不能優劣也梅集蘇集予家皆有之聖
俞詩實勝子美然子美有言平生不幸寫字被人比周
越作詩比梅堯臣此言妄矣文士相輕習氣自古而然
錢思公留守西京與謝希深尹師魯歐陽永叔日游宴
賦詩思公遷隨州諸公送之出涕王文康曙繼之頗以
職事相苦一日府會語及寇萊公曙云云永叔執笏起
對曰萊公之責正由老不知退耳曙默然澠水燕談乃
謂是思公事何其乖反
王安石嘗三謁周茂叔皆拒而不見安石恚曰吾獨不
能求之六經乎遂不復見茂叔知人與蘇明允同然使
不峻拒之使變化氣質未必不為良臣即不然亦未必
禍天下若斯之烈也鶴林玉露嘗深惜之以為此有天
意
宋人如章惇最工書其論書亦最精自謂墨禪黃長睿
亦謂其筆勢超超意出褚薛然後人不屑道蔡京亦然
脫有存者賞鑒家亦罕收藏不中作蘇黃奴隷是故君
子惡居下流此之謂也
蕭相國封酇酇二音一音贊者在南陽一音嵯者在沛
班孟堅泗水亭銘云文昌四友漢有蕭何序功第一就
封於酇孟堅漢人本朝故事必不誤且相國沛人自合
封沛舍沛之酇而遠食南陽之酇安所取乎而王楙野
客叢書據唐書劉晏傳釋文以駁孟堅之非且歴引楊
巨源姚合賈島諸人詩作嵯字用者以為皆誤謬矣按
劉肅大唐新語云蕭何封酇侯先儒及師古以為南陽
筑陽之城筑陽今屬襄州竊以封功臣當就本土張良
封留是為成例何須穿鑿更制别音此言得之矣七修
類稿云沛國者何始封邑南陽者何子孫所封
予向以韓吏部送李愿序愿即西平王長子而駁李濓
嵩渚集疑愿唐書無傳之誤適見閻若璩博湖掌錄一
則辨此李愿别是一人其略云按昌黎年譜貞元十七
年公在京師是年有送李愿歸盤谷序觀稱愿之言蓋
終其身官不挂朝籍者安得有如唐書李愿傳所載云
云手其别為一人一也退之有盧郎中寄示送盤谷子
詩二章和歌首云昔尋李愿向盤谷當又在貞元八年
退之未第之前故得入太行訪隱淪是時西平尚在愿
安得輒隱於此二也和歌又云開緘忽覩送歸作字向
紙上皆軒昂又知李侯竟不顧方冬獨入崔嵬藏則知
序作於是年冬蓋愿嘗隠盤谷兹來遊長安不得志故
序曰送歸豈如傳所稱勳閥乎三也貞元中濟源令刻
此序盤谷石上後書云昌黎韓愈知名士也高愿之賢
故序而送之此當時目擊其事者僅稱之曰賢無一語
鋪張其人地四也李愿傳晟立功時諸子未官宰相以
聞即日召授太子賓客上柱國考晟傳廣德初擊党項
有功即所謂立功時也下距貞元辛巳愿已歴宦三十
九年矣安得如序所云五也退之貞元辛巳冬尚在京
師參調明年始授四門博士唐人最重爵安敢與歴宦
三十九年者雁行曰友人某六也愿傳邇聲色而政衰
又云結納權近官貲隨賂遺輒盡其人如是安能吐高
論俾退之聞而壯之七也西平洮州臨潭人貞元七年
辛未以臨洮未復請附貫萬年詔可是愿當為長安人
安得於濟源之盤谷曰歸乎八也右詞甚辨予北征日
紀云云亦已疎矣故備著之
宋人兩張先皆字子野人往往不能辨前卷已各詳其
履歴然未有如道山清話之訛舛者道山云張先京師
人有文章尤長於詩詞人目為張三影(又號三中此官都官郎中居湖)
(州者年八十餘尚無恙)以三影為京師人已誤其下又云其祖母
宋氏孝章皇后妹也子野生貴家刻苦過於寒儒取高
科甫改秩為鹿邑縣以殂歐陽永叔雅敬重之云云今
人乃以張三影呼之哀哉歐陽為其墓銘(此戚里官鹿邑縣者年四)
(十八卒不號三影)觀此則曾參秋胡之誤又何怪乎又按湖州
張子野年八十五尚買妾東坡贈詩云詩人老去鶯鶯
在公子歸來燕燕忙早年有一叢花詞云不如桃杏猶
得嫁東風歐陽公稱為桃李嫁東風郎中見范公稱過
庭錄知兩張子野皆從歐公遊也
今小說演義記貝州王則事其中人亦多有依據如馬
遂擊賊被殺是也其云成都神醫嚴三點者江西人能
以三指間知六脉之受病以是得名見癸辛雜識
張含愈光題潁公祠云野老爭傳傅潁川當時功業冠
南滇平蠻壁壘蒼山外破鹵旌旗白石邊祇見荒祠通
落日不聞遺像照凌烟陰風古樹無窮恨長為英雄弔
九泉蓋滇人之思潁公猶蜀人之思忠武也
虙子賤碑云濟南伏生即子賤之後虙與伏古通用見
趙彥衞雲麓漫鈔(又云子賤虙羲之後)
活字板起於畢昇昇宋時人
桐城友人姚文燮字經三順治己亥進士詩畫皆有名
年六十餘忽病不識字即其姓名亦不自知醫不知為
何症也竟以是終按夢溪筆談記松滋令姜愚者忽不
識字者數年後稍稍復舊信竒疾也
墨莊漫錄載明州士人陳生泛海至一地曰天宫之
院堂上有老人據牀坐左右白袍烏巾者三百餘人
云云老人唐相裴休也山中生人葠甚大多如人形
陳欲乞數本老人曰此物鬼神所護惜持歸經涉海洋
恐貽禍也山中良金美玉皆至寳任爾取之又云楞嚴
經心地之本當循習之時元祐間也因錄人參事記於
此
姑蘇志古蹟類滄浪亭之後載梅都官園引祝槱野錄
云聖俞晚年謝事卜築滄浪之旁與子美為鄰云云按
歐陽文忠作聖俞墓誌及集序初無晚年謝事卜居蘇
州之文但云累官至尚書都官員外郎命編修唐書書
成未奏而卒年五十有九其卒在京師亦未嘗謝事也
小說之妄如此王文恪顧取之何也
印本書始於五代諸家之說皆然惟陸文裕燕閒錄云
隋文帝開皇十三年十二月八日勅廢象遺經悉令雕
撰此印書之始予詳其文義蓋雕者乃像撰者乃經儼
山連讀之悞耳
王安石子雱云君子多喜食酸小人多喜食鹹蓋酸得
木性而上鹹得水性而下也右見青箱雜記六月九日
雨中觀此語不覺失笑或問之予曰安石變法引用吕
惠卿曾布等一輩小人想皆用鹹醬試過若韓富司馬
諸公直是呷得三斗醋故安石讐之不遺餘力耳座中
失笑
後唐裴尚書年老致政其門生馬裔孫知舉放榜後引
諸進士謁謝裴賦詩云三主禮闈今八十門生門下見
門生按此即今榜下引見之禮然門生門下見門生今
詞林相隔僅兩科即已有之不足異也
却掃編言宋文臣起復必先授武官蓋用墨縗從戎之
義示不得已也故富文忠公以宰相丁憂起復初授冠
軍大將軍餘官皆授雲麾將軍是以明知奪情起復之
非也明初猶沿此習雖東楊蹇夏諸名臣不能免特不
授武職耳
本朝雖提督總兵官槩令丁憂其或邊疆要地令在任守
制者必出
特旨
孝治過宋明遠哉
老學菴筆記張文潛言王中父詩好用助語又記韓少
師持國詩數聯如用舍時焉耳窮通命也歟之類明啓
禎間尚竟陵詩多用助語世以為口實然古名輩先已
有之
筆記司馬文正公五字詩云烟曲香尋篆杯深酒過花
可謂工麗此與文忠烈趙清獻詩擬西崑相似也
坡公與殿帥姚麟相謔云傳語本官今日斷屠故人戲
以坡書為換羊書然麟亦武臣中之錚錚者春渚紀聞
記其二事云王介甫當國一日折柬召麟麟不往裕陵
知而詢之麟對曰臣職掌禁旅宰相非時以片紙召臣
臣不知其意故不敢往又有言麟馭下嚴者裕陵亦因
亊勵之對曰誠如聖訓然臣自行列蒙陛下拔擢使掌
衛兵於殿庭之間豈當以私恩結下為身計耶裕陵皆
善之據此二事其為坡公之友無愧矣按麟關中人世
稱姚硬弓家陸放翁云
茅亭客話記蜀處士滕昌祐種荷竹法錄於此埋一大
盆拌土令細切生葱酒糟各少許深二尺餘以水漬之
候春初掘取藕根麤者和顛三節已上四五莖埋入深
泥令近盆底才及春分葉生當年有花移竹以八月
社前後先掘地坑令寬大以水調細土作稀泥即掘
竹四面鑿斷大根科連根以繩錮定舁時勿令動著
根鬚間土舁入坑致泥漿中令泥漿周帀徧滿乃東
西搖之復南北搖之令泥漿入至鬚間便以細土覆之
勿令土壅過竹本根也若竹稍長者芟去顛葉纏竹架
之恐風搖動即不活每窠相去二尺餘不須實斸只以
一脚踏之來年生筍速也宜於園東北軟土種之根勿
頻澆水水多則肥死(按蜀地入秋多隂雨故種竹宜八月耳他處仍以五六月伏雨時為)
(宜竹性西南行故曰東北)又栽果法以冬至後立春前斫美果直枝
須有鶴膝大如拇指者長二尺以來劄於芋魁中掘土
令寬調泥漿細切生䓤一升許攪於泥中將芋置泥中
以細土覆之勿令竪即當年有花來年結實絶勝種核
也
坡詩胡椒銖兩多安用八百斛然建炎初籍王黼家
黃雀鮓乃至八十罋童貫家劑成理中丸至八百斤
弇州朝野異聞錄載籍没嚴嵩家有珊瑚樹六十株
玻瓈瑪瑙水晶珊瑚哥柴官汝窑象牙瑇瑁檀香等
器三千五百五十六件沈香五千五十八斤空青四
枚古銅龍耳等鼎犧樽獅象寳鴨等爐一千一百二
十七件大理石倭金等屏風一百八座金徽玉軫等
古琴五十四張二王懷素歐虞禇蘇黃米蔡趙孟頫
等墨蹟三百五十八册王維小李將軍吳道子等清
明上河海天落照長江萬里南岳朝元等古名畫三
千二百卷冊宋版書籍六千八百五十三部軸大理
石牀十六張雜嵌螺鈿瑪瑙瑇瑁等牀六百七十五
張倭刀兵器三百四十一件象牙瑇瑁等鑲嵌筝琵
琶絃子樂器八十件紫礦白礦三百九十五兩辰砂
二百五十斤羊脂白玉碧玉黑玉等帶二百二條金
龍壺杯盤等三千五百八件紅玉杯漢始建國元年
注水扈白玉永和鎮宅世寳杯盤玉屏風玉山玉船
玉盆玉佛玉人玉馬玉斗玉珮玉罏玉壺玉瓢玉盌
玉杯玉版玉節等八百五十七件黃金三萬二千九
百兩有竒白金二百二萬七千兩有竒他物稱是籍
沒朱寧黃金十萬五千兩白金四百九十八萬兩碎
金四箱銀十櫃玉𢃄二千五百束織金仙鶴二對螺
鈿屏風五十座大理石屏風三十三座胡椒三千五
十石(此物已什倍元載矣)蘇木七十三扛祖母綠佛像一尊白
玉琴琵琶各一金船二古畫四十扛古銅器五十扛
銅獅子四百車古銅罏八百三十座巧石八十扛他
物稱是殆又過前代矣世蕃又有金絲帳金溺器人雙
陸之屬
京師見倪元鎮小畫(古木竹石)有余銓題云三春雷雨蒼龍角
萬里雲霄翠鳳毛怪得君家圖畫裏虚窗凉月夜蕭騷
唐肅云木客夜吟秋露翻山空無人石榻寒不似君家
子午谷雲旗晝下玄都壇高㢲志云蒼然古木石巖
幽移得江南一叚秋共說倪君知籕法數竿瀟灑更風
流醉樵云斷劍故留碧錯刀終有神陂陀歲寒意不似
醉時真王璲云流光冉冉逐驚波文物空思晉永和遼
鶴重尋舊城郭當時風致已無多又于思緝盧充&KR1846;
二詩不具錄倪畫甚蒼秀諸人字畫亦多工皆元末人
也
張中丞南溟(鵬)修小清河自作濬河議謂白雲湖在長
山縣非也按白雲湖在章丘縣距長山尚百里李中麓
云章丘西北有湖名白雲湖東接淯河諸山七十二峪
西灌鵝女溝七十二渠谿谷縷注衆水瀦而為湖白雲
英英出其中湖因以名其水入大清與小清無涉不知
南溟何據而云然
廬山白鹿洞隔溪有古松大幾十圍松半枝節間生竹
一叢僅三尺許安中丞命工圖之此與湖南松上寄生
蘭同
山谷甥徐師川洪龜父輩人皆知之吕居仁紫微詩話
記楊道孚克一張文潛之甥少有才思為舅所知元符
初滎陽公(呂希哲)謫居歴陽道孚為州法曹掾嘗從出遊
以職事遽歸遺公詩云雨綠霜紅郭外田山濃水澹欲
寒天參軍抱病陪清賞一檄呼歸亦可憐此詩之妙不
減徐洪也道孚極喜李義山詩嫦娥應悔偷靈藥碧海
清天夜夜心以為作詩當如此學亦居仁云又石林詩
話記吳縣主簿寇國寶一絶云黃葉西陂水漫流籧篨
風急滯扁舟夕陽暝色來千里人語雞聲共一丘又云
寇徐州人久從陳無已學此詩尤佳從蘇黃門庭中來
固自不同正石林所云文字淵源有所自來亦不難辨
也豫章别集有題道孚畫竹所謂人物英秀有外家風
氣者即克一也
左先生蘿石有古辣水詩一篇予在揚州日通州有老
布衣古姓者自號古辣泉初未詳其義云何辟寒錄云
古辣本賓横間墟名以墟中之泉釀酒埋之地中日足
取出名古辣泉予同年孟縣薛理丞大武(奮生)自號老峯
按薛老峯乃嵩山之峯名也
郎瑛七修類稾言魏有邯鄲淳所書三體石經恐訛淳
乃漢順帝時人作曹娥碑至魏文時已百數十年矣或
鍾繇梁鵠等書耳云云予按陳壽魏志邯鄲淳與王粲
同傳云淳一名竺字子叔潁川人博學有文章又善蒼
雅蟲篆許氏字指黃初初為博士給事中張懷瓘書斷
云梁鵠書受法於師宜官時邯鄲淳亦得次仲法淳宜
小字鵠宜大字又云八體悉工尤精古文大篆八分隸
書淳師曹喜韋誕師淳而不及羊欣采能書人名云陳
留邯鄲淳為魏臨淄侯文學得次仲法名在鵠後其為
魏人昭昭如此瑛素號精核而有此誤亦可見著書考
古之難也
六月十五日
欽賜滿漢大學士滿尚書及滿掌院學士等
御筆大學士伊桑阿曰光贊堂阿蘭泰曰容德堂王熙
曰曲江風度張玉書曰光輔尚書吏庫勒納冰鑑堂戶
馬竒九式經邦兵索諾和崇志堂刑圖納詳慎工薩木
哈存誠堂掌翰林院吏部侍郎常書曰掌絲綸
六月二十一日
世廟安慤妃薨公侯伯以下滿漢文武官員赴裕親王
府齊集是日
皇太后與
上車駕親臨妃裕親王生母也
梁庾肩吾書品今汲古閣刊本下之上凡二十人而列
魏徵第三注元成二字於下譌謬極矣惜不得古本正
也
李川父(濂)撰祥符人物志倣名臣言行錄例予久訪西
亭灌甫王孫中州人物志不可得此亦買王得羊也川
父正德癸酉解元甲戌進士與李空同同時所著嵩渚
集最傳川父自號嵩渚山人按嵩渚山在滎陽縣東南
一名小陘山非中岳也
上諭諭兵部湖廣提督徐治都勞績懋著前孫思克施
琅俱授將軍徐治都亦應授為將軍欽此該部請
旨徐治都著授為鎮平將軍治都宿素名將捍蜀寇平
夏逆屢有大功其夫人某氏死彝陵甚烈軍政有
旨問九卿各直省提鎮孰優予在班行曾極推孫徐二
公蓋所聞於公論如此今二公果奉
特旨進位將軍仰見
皇上知人之明懋功之賞必當乎人心若此
命禮部尚書掌翰林院事張英戶部右侍郎王士禎内
閣學士王掞陸葇為纂修類函總裁官翰林官
欽點分纂四十人
神仙傳多誕妄無稽即吾儒所常稱說者可例其餘如
言焦先年一百七十歲河上公對漢文帝言吾注道德
經以來一千七百餘年墨子得地仙漢武帝時遣使束
帛加璧以聘墨子墨子不出孔安國事越相范蠡年三
百歲色如童子張志和與顏魯公遊平望鋪一席於水
面揮手上昇又言孫登忤太傅楊駿駿錄之不放去登
乃卒死駿埋之於振橋後數日有人見登在董馬坡之
類夫蘇門先生誡嵇叔夜以才多識寡難乎免於今世
云云故叔夜詩云遠慙柳下近愧孫登今乃謂駿使傳
致登遺之布袍登借刀斷袍上下異處置駿門下復斫
碎之時謂為狂豈以公和之葆光晦曜而為此兒戲以
賈禍哉其妄大抵如此可一笑也
楊升菴先生在滇有張半谷含輩從遊時謂楊門六學
士以比黃秦晁張諸人半谷即愈光餘則楊弘山士雲
王純菴廷表胡在軒廷祿李中溪元陽唐池南錡又有
吳高河懋為七子以擬廖明略升菴謂七子文藻皆在
滇南一時盛事是也按朱曰藩射陂集人日草堂詩引
云升菴先生在江陽以畫像寄余白下揭於寓齋日夕
虔奉如在函丈嘉靖己未人日西域金大輿東海何良
俊吳門文伯仁黃姬水郭第秣陵盛時泰顧應祥相約
過余觴之齋中齋南嚮先生像在壁間諸子不敢背之
坐各東西席如侍側之禮比邱員瀾餉中泠泉覓得陽
羨貢茶一角烹茶為供以宣甌注之焚沈水於罏作禮
畢就坐皆歎曰幸甚今日乃得覩升菴先生文子曰今
日之會奇矣余當作人日草堂圖以寄先生余欣然拊
掌因拈人日題詩寄草堂遥憐故人思故鄉之句作八
&KR0848;散諸子請各賦一篇并寄先生見吾輩萬里馳仰之
懷越二日文子圖成又二日諸子詩次第成余乃為之
引云考行狀嘉靖乙未先生年七十二以是年六月卒
於永昌詩畫郵致之時先生已不及見矣按先生集有
己未六月病中訣李張唐三君詩所謂魑魅禦客八千
里羲皇上人四十年是也當時先生流離顛沛遠在天
末而遠近為人企慕如此何殊東坡惜身殁南荒不及
玉局之尘還耳彼讒人者遺臭萬年豈止與烟草同腐
已哉
余向喜陳白沙恰到溪窮處山山枳殼花楊夢山太宰
常憶任家亭子上連翹花發共銜杯新異不經人道偶
閱升菴先生集一絶句云滿城幾日黃梅雨開徧金釵
石斛花益新
以戶部左侍郎蔣宏道為都察院左都御史右侍郎王
士禎轉左侍郎内閣學士兼禮部侍郎王掞為戶部右
侍郎(江南江西總督兵部侍郎傅臘塔卒左都御史范承勲未任改兵部尚書總督兩江故也)
滇南舊無鴻雁順治庚子始有之千百為羣皆西向飛
去自是年年有之不見北鄉者右見滇志然升菴集有
泛滇池見新雁詩
升菴客滇遊其門者自六學士外又有隱士董難難字
西羽太和人常輯轉注古音著韻譜滇志列隠逸傳曾
見其題玉局寺一詩極佳錄之杜鵑枝上春可憐杜鵑
聲裏雨如烟萋萋滿目芳草碧杳杳一髮青山懸忽悲
麥秀客遊次却憶楝風花信前惆悵池塘綠隂樹驚心
一曲南薰絃風格宛似升菴
何易于唐書在循吏傳孫樵嘗書其事文極工按檀弓
曰易則易于則于易于雜者未之有也易于之名義蓋
取此然取名於喪禮何耶
以翰林侍讀學士徐嘉炎為内閣學士兼禮部侍郎
特賜原任福建興泉道參議陳啓泰諡忠毅原任浙江
溫處道僉事陳丹赤亦諡忠毅
過國子博士孔東塘(尚任)觀宋方爐款識云紹興二年大
寧厰臣蘇漢臣監督姜氏鑄至德壇用凡二十字小篆
姜氏即姜娘子
東塘又出示蔡卞書曹娥碑大字末云宋元祐八年正
月左朝請郎充龍圖閣待制知越州軍州事蔡卞重書
京卞兄弟皆工書亦章惇之比不中與蘇黃作奴
又觀歐陽永叔瀧岡阡表此永叔在青州所刻石為江
神借觀者其事甚異然書法殊平平不如江神嗜山谷
書韋詩具眼或嗜其文章耶
觀漢甘黃玉笛吹之成聲又觀漢銅尺司馬溫公布帛
尺唐韓晉公滉小忽雷宋紹興御製大海潮背有横書
小篆三字背皆龜文其面紋理自然成三十六峰其下
有潮汐浩洶之狀故名
淮隂門人張力臣(弨)年七十矣寄所刻昭陵六馬圖贊
及辯云唐太宗葬文德皇后於昭陵御製刻石文并六
馬像贊皆立於陵後命歐陽詢書無庸疑矣乃游景叔
云高宗又詔殷仲容别題馬贊於石座又云詢書不復
見殷書獨存今所傳之贊正仲容所别題非太宗御製
若然則贊有異詞書有兩種矣謂得之園陵記果足信
否是以趙紫函有四疑范仲闇又援升菴殷譔歐書之
說互有不同弨於康熙辛亥冬從漢南過雲棧冒雪至
醴泉抵趙村石鼔寺宿明日登九嵕甬道恭謁殿前上
下歴覽皆如昭陵諸志所云審視六馬其制琢石如屏
風每方高四尺五寸廣五尺五寸厚一尺週遭邊界稜
起馬身半鑿空處刳下三寸西第一四蹄端立有馬圉
前立拔箭東第一西第二則三蹄立前左一蹄作奔勢
餘三則絶塵而奔各馬頭之上一隅皆留石一尺正方
與邊界相平隠隠有字跡是當日刻贊處也下座每邊
三馬相連各離尺許共置一座座面之石即與地平合
縫有鐵錠連屬是石座無容書處也不知景叔何以不
察紫函以為馬無座書誠是矣弨忍凍槃旋其旁者兩
日撫摩推測惟喜得上一隅書贊之處顯然可見想因
其地位頗狹筆法細瘦非同大書深刻更經千百載風
雨剝蝕固當漫滅幸趙氏金石錄云昭陵刻石文六馬
贊皆歐陽詢八分書世或以為殷仲容書非是至諸降
將名氏乃仲容書耳今附於卷末是歐殷兩書各存之
徵也今馬之上方無一字可見是歐書已亡之徵也又
據志云駿石居後殿左右下一坎兩行列數石人或無
上半且下埋入於土皆不全此貞觀中擒服諸番將君
長頡利等十四人之像琢石刻之北司馬門内者弨視
之其餘無幾并下半衣甲之紋亦殘毁不可名狀安得
有胸前之字是殷書已亡之徵也紛紛懸擬不須置辯
但觀趙說自明矣越翊日馳至舊縣觀太宗廟遺址見
昭陵圖六駿圖(即游景叔倣陵石制畫刻一碑每馬高七寸許)二碑巍然對列
各拓數紙歸乃倣刻為圖綴鄙說焉至番將十四人游
記止有十二人蓋彼時已闕其二矣己未入都見朱竹
垞太史所察唐書列傳載有十人其相同者七不同者
三為棄宗弄讚龜兹王白葉護于闐王尉遲伏闍信亦
無確據未敢指定誰是附書於末以待識者教之癸酉
端午日戊申
註書之難不惟吾儒如陸務觀所云不敢註蘇杜之說
也乃如釋氏亦然神僧傳道安注諸經誓曰若所說不
遠於理願見瑞相乃夢一道人頭白眉長語安云子所
注甚合道理我不得入泥洹住在西域當相助通所夢
即賓頭盧也宗門統要唐紫璘供奉擬注思益經南陽
忠國師問凡注經須會佛意始得供奉云若不會佛意
爭解注得師令侍者盛一椀水著七粒米在水中椀面
安一隻箸問遮箇是甚麽義璘無語師云老僧意尚不
會豈況佛意此二條可與陸說發明
戸部疏奏在京王以下滿漢文武官員康熙三十三年
秋季分應支俸銀五十八萬五千五百六兩有奇
武攸緒則天兄子也少變姓名賣卜長安市後盤桓龍
門少室間冬蔽茅椒夏居石室晚年瞳有紫光晝能見
星右見唐書又釋靈坦則天姪孫常聞空中語云開心
地即見菩薩如文殊像曰與汝印驗令舉首以手按之
後印跡恒見止潤州金山寺山北有龍穴常吐毒氣如
雲坦居之毒雲滅跡華林寺内有張遼墓寺僧多為鬼
物惑亂坦居之鬼息右見神僧傳牝狐家多出高人如
此亦異事也平一雖畏禍隠嵩山終不能遠引而去不
足道矣世亦傳李林甫與其女皆仙女即太白詩所謂
廬山女道士李騰空者
特贈總督兩江侍郎傅臘塔太子太保給一拜他喇布
勒哈番令其子承襲
居易錄卷二十五
