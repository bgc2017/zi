居易錄卷二十六刑部尚書王士禎撰
今人事事不及古人如郡縣志書亦其一也華陽國志
三輔黃圖等勿論矣即予近所得明黃才伯佐廣東志
李川父濂河南通志洎舊藏陸鼎儀釴山東通志皆精
審不苟惜升菴四川總志馬伯循陜西通志未及見爾
曩曲沃相衞文清公(周祚)入
朝請修
大清一統志暨修直省通志而吾鄉新通志修於癸丑
當事既視為具文秉筆者又鹵莽滅裂不諳掌故如人
物一門竟將曹縣李襄敏公秉單縣秦襄毅公紘沂州
王恭簡公景三鉅公姓名事實削去不存一字其餘可
槩見矣時方伯施泰瞻天裔主其事聘吳郡顧炎武亭
林在局而不一是正潦草成書甚可惜也今方修一統
志似當以舊通志為藍本
蘇氏織錦迴文詩則天記云二百餘首楊文公讀至五
百餘首明僧起宗乃又分為七圖一百四十七段得三
四五六七言詩至三千七百首某王府刻之僧亦異人
而蘇氏方寸之圖古今衍之如無盡藏神矣哉
田少司寇漪亭(雯)言撫黔時署中庭砌有草結實甚紅
可玩詢之役人曰斷腸草也一日有釵頭小鳥色如鸚
鵡飛啄其上捕之甚易馴致名斷腸鳥唯食斷腸草子不
食餘物按博物志云太陽之精名曰黃精天老曰太陰
之精名曰鈎吻鈎吻即斷腸草也七修類稿鈎吻與黃
精同穴對待而生形如黃精
周篔字青士家禾郡之梅里以賣米為業自晨至午居
肆過午輒下簾閉肆登小樓讀書喜為詩與朱彝尊李
良年鍾淵映比鄰相善一日遊嘉善館柯氏園月夜吟
詩意得遂至達旦適郡丞季某以事至署與園鄰聞周
吟聲彷徨不能寐詰朝詢知其故逮至杖而逐之予曰
袁彥伯使不遇謝鎮西幾不免虎口
唐人好為鬼神誕妄之說如織女弄玉西子等事皆屬
不經李羣玉賦詩湘女廟自云遇娥皇女英段成式戲
之曰君虞舜之辟陽侯也侮聖如此可謂無忌憚矣
晉僧意在瓦官寺問王修曰聖人有情不曰無意曰聖
人如柱耶莊子謂東郭子曰道在螻蟻在稊稗在瓦甓
在屎溺此等語與禪宗墻壁瓦礫樹林水鳥露柱燈籠
等話頭何異
華亭門人周綸字鷹垂才士不偶有子名稚廉字冰持
少年以錢塘觀潮賦知名下筆千言而悠悠忽忽迹類
清狂常除夕署門一聯云論家世如閣帖官窑可稱舊
矣問文章似談箋顧繡換得錢無未幾卒二物皆松江
產也(或云稚廉好食生蝸牛)
十五日
上諭諭戶部朕惟黎元率育全恃農桑每遇歲時豐穰
比屋皆能自贍倘一經旱潦粒食無資即有俯仰不給
之虞非相時緩急而先事圖維則補助之恩難以遍霈
頃巡歴邊外道經密雲等處地方見田畝歉收米穀價
貴閭閻匱乏衣食不充日前既已艱難來歲何所依賴
宜預為籌畫用裨資生著遣部院堂上官二員會同直
隷巡撫親詣州縣詳察明白應作何區處賙濟確議具
奏其八旗披甲當差及年老有疾中傷退閒人等有實
係貧窶窘於謀生者著該都統詳察姓名報部應作何
恩恤爾部議奏尋有
旨遣吏部侍郎安布祿戸部侍郎法爾哈往
二十四日武闈榜放會元倪錦浙江蕭山人
上諭復已故原任刑部尚書徐乾學官以修書舊勞也
蔣總憲裕菴說康熙癸丑滇逆未變時一日有人喚兩
輿夫云欲往齊化門外嶽廟謁客比至下輿入徑趨廊
下其中先有多人切切低語至晡不出輿夫恐城門閉
入視之閴無其人神案上有僱值錢若干在焉乃知非
人也
景陵熊寅字國亮萬歷壬辰進士客京師遇異人自稱
鄒月賓以赫蹏書授寅曰有阨發此當相助俟芙蓉嶺
更相見也後渡彭蠡風大作檣摧桅折急發書視之風
忽止舟得無恙書中有告汝婺源云云謁選果得婺源
縣令一日自縣之郡行峻嶺上忽於空中見月賓相與
道故良久始不見詢其地則芙蓉嶺也壬寅元日夢鄒
來曰龍華會近矣遂卒
九月二十二日已刻經筵
上御文華殿滿講官吏部尚書庫勒納兵部尚書索諾
和刑部尚書圖納都察院左都御史傅臘塔吏部左侍
郎兼掌翰林院事常書禮部左右侍郎席爾達多奇工
部右侍郎常綬漢講官吏部尚書熊賜履禮部尚書兼
掌翰林院事張英兵部尚書杜臻刑部尚書翁叔元工
部尚書李振裕吏部右侍郎兼翰林院學士彭孫遹戶
部左侍郎王士禎禮部右侍郎兼翰林院學士王封濴
東西侍尚書庫勒納侍郎彭孫遹進講大學詩云樂只
君子一節都御史傅臘塔尚書英進講尚書敷奏以言
三句講畢
上御
乾清門召見内閣九卿詢問原任將軍趙良棟御史任
宏嘉條奏事移晷乃退
賜宴太和門
召原任内閣學士兼禮部侍郎韓菼原任右春坊右中
允徐秉義於田間并召原任刑部尚書徐乾學左都御
史王鴻緒少詹事兼侍講學士高士竒入京修書
禪宗頓漸二門分途久矣而頓門又自為矛盾互相排
詆於佛祖無諍之義何居嘗讀吳興皎然禪師能秀二
祖贊云二祖之心如月如日南北分宗工言之失此語
足為今日僧徒好鬭諍之良藥特拈出之
召試戊辰科進士唐孫華特授禮部儀制司主事(孫華太倉)
(人予門人時已銓補朝邑知縣)
十月朔
午門頒三十四年歷始列蒙古屬國諸部節氣晝夜時
刻曰烏米穆秦曰科爾沁扎賴特阿霸哈納蘇尼特杜
爾伯特蒿齊忒毛明安郭爾囉斯阿彔科爾沁阿霸垓
四子部落巴林札魯特喀爾喀喀喇沁敖漢翁牛特土
默特奈曼克西克勝吳喇忒鄂爾多斯
本朝正朔之遠暨如此
以兵部左侍郎王維珍為浙江巡撫巡撫浙江僉都御
史張鵬翮陞兵部右侍郎
初七日武進士臚傳一甲三人狀元曹曰瑋京衛人榜
眼丁爽陜西人探花石鈞湖廣人
初九日大雪初晴
駕幸南海子初十日
幸暢春園十一日
幸玉泉山十二日十三日大閱於玉泉
宗姪茂京(原祁)庚戌進士今為禮科都給事中太常烟客
先生孫同年端士兄(揆)長子也畫品與其祖太常頡頏
為予雜倣荆關董巨倪黃諸大家山水小幅十幀真元
人得意之筆又自題絶句多工其二云蟹舍漁莊略彴
邊柳絲荷葉鬭清妍十年零落荒園景彷彿當時趙大
年(西田圖)横岡側面出烟鬟小樹周遮雲往還尺幅巒容
寫荒率曉來剪取富春山(大癡富春山嶺)一日秋雨中茂京攜
畫見過因極論畫理其義皆與詩文相通大約謂始貴
深入既貴透出又須沈著痛快又謂畫家之有董巨猶
禪家之有南宗董巨後嫡派元惟黃子久倪元鎮明惟
董思白耳予問倪董以閒遠為工與沈著痛快之說何
居曰閒遠中沈著痛快惟解人知之又曰仇英非士大
夫畫何以聲價在唐沈之間徵明之右曰劉松年仇英
之畫正如溫李之詩彼亦自有沈著痛快處昔人謂義
山善學杜子美亦此意也
命兵部督捕侍郎趙山通政使司右通政張雲翮工科
掌印給事中博爾濟兵科給事中趙心抃閱視河工(心抃)
(蜀西充人予門人也)
濟源縣段少司空園是玉川子煎茶處中有二泉或曰
玉泉去盤谷不十里門外一水曰漭水出王屋山按通
志玉泉在瀧水上盧仝煎茶於此今水經注不載
車駕主事龔衡圃(翔麟)借襄陽守城錄寫本一卷記南宋
開禧二年荆鄂都統趙淳守襄陽事首署門生忠訓郎
趙萬年編無名氏跋云按史開禧用兵止載畢再遇數
有功而詳其事趙淳止有焚樊城而遁之計魏友諒突
圍而去事今幕客記注乃若此然則魏當何如記之耶
豈史臣多遺逸而不及見此耶抑以為誇張失真而不
之取耶皆不可考也
陸右丞蹈海錄一卷京口丁元吉撰首宋史陸秀夫列
傳次熊開傳次輓詩有龔序五言方回曾微一抔土魚
腹葬君臣龍仁夫無地參黃鉞終天慘玉衣仇遠甘抱
白日沒不知滄海深方鳳鼇背舟中國龍胡水底天七
言湯炳龍人心自感興元詔天意難同建武時盛彪平
地已無行在所丹心猶數中興年數聫最警策末載吳
萊桑海遺錄序右丞遺文丹陽館記一首
保越錄一卷記元至正十八年浙江等處行樞密院副
使吕珍守紹興本末不著作者姓氏
先曾祖大司徒府君昔撫楚誅何心隠一案千古自有
定論前卷詳其顚末矣近觀馮文敏公(琦)北海集有寄
府君一帖云南中縉紳皆謂何心隠行兼三游罪浮四
凶置之憲典孰以為非三尺之平今中丞不辨其當罪
而以罪之者不在已若將移事於臺下者蓋季孫行父
逐莒僕而自以為於舜之功二十之一也意在搆怨而
適足歸功於臺下何病為此書與弇州先生云云皆公
論益知趙崇善狂吠為可恨也
西洋意大利亞國遣其臣世襲公斯畢呶納及瑪諾薩
進貢將至香山㠗門而斯畢呶納病死瑪諾薩言彼國
恒患大風數年無之且雨暘時若彼國善天文者云中
國有聖人在位故貢方物以輸悃誠其國距中國十萬
里凡經七國行三年始至粤其貢物有自鳴琴千里鏡
等凡二十二種九十八件(右見廣東巡撫題疏)
采石瓜洲斃敵記一卷紀虞雍公事雍公門人潼川蹇
駒撰隆興改元漫叟序擬以韓碑柳雅不著姓名
酌中志餘彙載泰昌啓禎三朝書八種東林朋黨錄點
將錄同志錄東林籍貫盜柄東林夥夥壊封疆錄天鑒
錄欽定逆案附天啓宫詞同志錄部院五十七人先太
師公名列十一部曹四十一人從叔祖吏部(象春)名列第
一東林籍貫山東十三人首太師終吏部其十一人曰
畢自嚴張鳳翔劉策柳佐王洽宋槃翟鳳翀程紹史永
安房可壯袁化中云
御製百家姓首云孔師闕黨孟席齊梁高山詹仰鄒魯
榮昌冉季宗政游夏文章即開端數語已見
崇儒重道之盛心矣
以通政使司左通政常翼聖為都察院左僉都御史(僉都)
(御史劉超凡病卒)
十一月初三日
貴妃薨初五日權厝城東花園滿漢三品大臣已上俱
赴殯宮予以
南郊陪祀例不與十三日
冊諡溫僖以大學士吏部尚書伊桑阿禮部左侍郎兼
太常寺卿席爾達充正副使是日五鼓民公侯伯已下
郎中已上俱赴殯宫
宋劉昌詩蘆浦筆記載治喘方麻黃三兩不去根節湯
浴過訶子二兩去核用肉二味為粗末每服三大匕水
二盞煎減一半入臘茶一錢再煎作八分熱服無不驗
者又云彭子壽侍郎一方用新羅(即今高麗)人參一兩為末
雞子清和為丸如桐子大陰乾每服百粒溫臘茶清下
一服立止
宗人通政使司右通政青巖(焯)傳一方治男婦氣血虧
損即喘𠻳寒熱重症亦能治之其方止用人參一分真
三七二分共為末無灰熱酒調服二煎三煎皆如前日服
三次有奇效
以兵部右侍郎張鵬翮提督江南學政(提督江南學政參議邵嗣堯卒)
禮部疏請廣八旗生員額數查八旗滿洲蒙古原額取
生員四十名今將上三旗包衣滿洲佐領渾托和并五
旗包衣滿洲佐領俱應歸併八旗滿洲蒙古考試共取
進生員六十名八旗漢軍原額取生員二十名今將上
三旗包衣漢佐領併五旗包衣漢佐領俱應歸併八旗
漢軍考試共取進生員三十名奉
旨允行奉天府府丞金璽疏請照例廣生員額亦允行
唐趙蕤長短經第二十篇曰懼誡引尸子曰昔周公反
政孔子非之曰周公其不聖乎以天下讓不為兆人云
云此荒唐悠謬之論乃孔子之所必誅而託名聖人真
可謂無忌憚者孟子惡處士横議正謂是也
命兵部覆試下第武舉取五十人
駕幸瀛臺親試騎射技勇
以在籍原任刑部尚書陳廷敬為戶部尚書
命吏部右侍郎安布祿戶部右侍郎法爾哈查勘直隷
被災州縣復
命得
旨這安州等十一州縣賑濟貧民著一半給與米穀一
半給與銀兩所餘米穀著照時價稍減發糶於民密雲
迤北州縣著守道沈朝聘文安等迤南州縣著巡撫郭
世隆親行散賑發糶仍著戶部賢能司官各一員公同
料理務俾小民得霑實惠其十一州縣康熙三十四年
地丁錢糧俱著蠲免
十一月初三日致仕文華殿大學士兼吏部尚書李之
芳卒年七十有四
賜諡文襄昔閩逆之亂兩浙震驚公方駐節杭州聞警
即移鎮衢州與賊大小百七十餘戰身冒矢石為將士
先賊卒不能踰錢塘江一步窺江南者公之力也公屬
予為作年譜序未脱稾而公薨
十五日刑部左侍郎鄭重卒於位公字山公福建建安
人順治戊戌進士予同年石交也往哭之慟予平生哭
友最慟者施侍讀愚山(閏章)葉文敏訒菴(方藹)沈文恪繹堂
(荃)暨公四人耳
初江陰縣治鄰廣福寺令出入以寺鐘為度康熙初鐘
忽累夕不鳴令怪而詰之僧對曰樓有妖物不可上令
怒笞之縣有杲禪師者戒行甚高寺僧試往求之杲曰
必狐也狐性嗜雞而忌梧子油可以梧子油炙雞置樓
下彼來竊啖必大吐委頓伺之可掩取也僧如教果獲
一狐色純黑而九尾狐被縛怒曰吾千歲狐也得道已
來横行大江南北無敢攖者所畏者惟三人耳若何人
斯而敢賺我僧詰三人為誰狐曰東郭單學究城南劍
菴杲和尚靖江知縣鄭公重也三人外吾皆得而侮之
僧曰是即杲和尚命也狐曰然則吾當遠避且鄭公將
來攝此邑吾從此逝矣僧釋之遂去未幾令遷去鄭果
至鄭起家靖江令為政清惠平恕入為行人擢吏部歴
掌考功文選有清望洊歴副憲少司宼矜慎庶獄言無
不盡不肯媕阿詭隨雖和易近人不立崖岸而是非之
介屹然不可搖奪下直閉門晏坐於名利澹如也尤篤
友誼同年故交或物故數十年其子姓來京師者必極
意賙䘏之無倦色遇人一以至誠不逆詐也田少司寇
綸霞(雯)云鄭公真聖賢真名臣予以為知言
契丹國志后妃傳道宗蕭皇后本傳云性恬寡欲魯王
宗元之亂道宗同獵未知音耗后勒兵鎮帖中外甚有
聲稱崩葬祖州云云而已焚椒錄所紀耶律伊遜張孝
傑輩讒搆賜死之事絶無一字及之又錄稱后為南院
樞密使惠之少女而志云贈同平章事顯然之女志言
勒兵似嫻武略者而錄言幼能誦詩旁及經子錄中所
載射虎應制諸詩及迴心院詞皆極工而無一語及武
事且本紀道宗在位四十七年改元者三清寧咸雍壽
昌初無太康之號而錄載伊遜密奏太康元年十月據
宫婢單登及教坊朱頂鶴陳首云云已上皆牴牾不合
不可解也按遼史宣懿皇后傳雖略而與焚椒錄所紀
同蓋契丹志之疏耳志惟載天祚文妃善歌詩其詠史
云丞相朝來劍珮鳴千官側目寂無聲養成外患嗟何
及禍盡忠臣罰不明親戚並連藩翰地私門潛蓄爪牙
兵可憐昔代秦天子猶向宫中望太平按史亦載此詩
是騷體非律
同年梁溪秦宮諭留仙(松齡)以寫本詩總聞相寄宋人汶
陽王質撰其例曰聞南聞風聞雅聞頌又聞音聞訓聞
跡聞事聞物聞用聞章聞句聞字而終以總聞其書援
據亦博而好與毛鄭異亦絶與朱子不合如衞詩栢舟
燕燕鶉之奔奔二子乘舟鄭詩狡童將仲子有女同車
青青子衿之類甚多如云鄭忽言行蓋多近賢不可以
成敗論人所謂狡童非忽也又云文姜鄭忽所辭者也
以為賢而不娶識者更詳之此言最允然於齊詩南山
猗嗟諸篇皆無異詞後有宋人跋云右雪山王先生詩
說二十卷其家櫝藏且五十年未有發揮之者臨川貳
車國正韓公攝守是邦念前輩著述不可湮沒乃從其
孫宗旦求此書鋟梓以傳命工經始而日強分符來此
公餘取讀之其刪除詩序實與文公朱先生合至以意
逆志自成一家真能寤寐詩人之意於千載之上斯可
謂之窮經矣淳祐癸卯季冬上澣吳興陳日強書此跋
謂與晦翁合亦非也
王紱孟端友石先生集亦秦宫諭寫寄有曾棨王璡二
序翰林修撰王洪撰傳中書舍人章炳如撰行狀翰林
學士胡廣撰墓表按孟端為人狂簡今集中詩多卑弱
蕭灑不如倪元鎮沈鬱不如王原吉磊砢不如孫大雅
差與浦長源伯仲耳
西域南懷仁著坤輿圖說所記西洋諸國物產多異其
尤奇者有七一亞細亞州巴必鸞城瑟彌&KR0008;米德王后
造形勢矩方周迴二百里城門凡百皆範銅為之城高
十九丈闊四丈八尺白石砌成上有園囿引水為飛瀑
如溪澗然一樂德海島銅鑄一巨人高三十丈立海口
兩足踏兩石臺跨下能容海舶往來其手指逾合抱右
手持鐙佑舟望之知泊處其身中空自足至手有螺旋
梯造十二年乃成一亞細亞州嘉略省茅索祿王墓亞
爾德彌細王后為其夫造下層矩方四面各有白石柱
二十六株回廊相通寬七丈餘中為石梯以達絶頂頂
上銅輦一銅馬二茅索祿王象一工既畢后遂殉之一
亞細亞州厄弗俗府供月祠祠建湖中高四十四丈闊
二十一丈中有石柱一百五十七株各高七丈祠外有
白石飛梁四以通四門相傳二百二十年乃成(其他不錄)又
亞墨利加墨是可國都城四十八里皆在大湖中以獨
鹿木為樁上加板城郭宫室弘麗精絶意大理亞(在佛郎察)
(東南)西北為勿搦祭亞國城建於海中異木為樁入水不
朽其上鋪石造宮室衢中皆海兩旁通陸行城中有海
艘三萬橋梁之下可渡風帆又印度河西百爾西亞國
城百二十門有苑囿造於空際下以石柱承之上覆土
石樓臺池沼草木鳥獸皆具羅瑪國城有名苑鑄銅為
百鳥發機皆鼔翼而鳴如其本音(此不在七事之列)所載鳥獸
草木略摘錄於左瓜哇島有無對鳥無足腹下生長皮
類筋恒纏於樹毛羽五采服氣不飲不食印度國有獨
角獸毛黃頭有角能觸師子解諸毒印度國有鼻角獸
鼻上一角堅如鋼鐵能觸象南印度國有山羊頂生兩
乳意大理亞國有般第狗晝潛水中夜臥於陸歐邏巴
州熱爾瑪尼亞國有獸名撒辣漫答辣性寒能滅火利
未亞州額第約必亞國有狸猿其身上如狸下如猿重
腹類囊遇獵人即藏子於囊中亞毘心域國有獸名惡
西那約如馬形足前長後短頸甚長自前足至首高二
丈五尺毛具五采亞墨利加州白露國有雞大常雞數
倍有肉鼻能伸縮毛羽黑白相間尾開屏如孔雀伯西
爾有鵲吻長等身空明如紙南亞墨利加州有駱駝鳥
形如鵝首高如人乘馬行則張其翼疾如馬其腹熱能
鎔鐵意而蘭大有犬能殺虎印第亞即天竺五印度有
陰樹夜中開花晝則否有菩薩樹有異象能通人語有
巨鳥喙能解毒一喙直金錢五十枚其猫有肉翅能飛
印度河西曰百兒西亞有塔以黃金鑄成之亞喇北亞
有樹如橡栗夜露墜其上即凝為蜜得白得以珊瑚為
幣則意蘭海生珠河生猫睛昔泥紅金剛石亦多水晶
國人或琢為棺呂宋之南曰木落各有大龜壳容一人
國人用之為盾亞細亞海中曰祭波里島有蒲桃酒可
度八十年不壊有火浣布乃煉石為之歐邏巴州有利
諾草為布細滑堅韌敝可搗為紙佛郎察有藍石覆屋
代瓦羅瑪西北為勿搦祭亞有溫泉女子不育者浴之
輒育哥生濟亞有兩河一濯髮則黃濯絲則白一濯絲
髮皆黑又從納波里至布里城有山山多洞洞各主療
一疾西齊里亞有巧工造百鳥能飛乃至蠅蜹亦能飛
又有幾墨德者天文師也嘗有敵國乘數百艘至鑄一
巨鏡映日注射敵艘即有火發衆艘皆燼又造巨船千
人不能運幾墨德一舉手船即入海又造渾天儀凡十
二重日月星宿運行遲疾與天無二以玻璃為之哥而
西加有犬善戰一犬可當一騎&KR0034;郎察東北曰熱爾瑪
尼亞工作精巧能於戒指内納一自鳴鐘羅得林日亞
其國王堂中以珊瑚琅玕作屏幛又波羅尼亞屬國有
波多里亞海濱出琥珀是海底脂膏自石罅流出浮水
面見風始凝翁加里亞在波羅尼亞之南有四水一從
地中噴薄而出即凝為石一冬解夏冰一投以鐵化為
泥再鎔又為精銅一水色沈綠凍則成綠玉不復化歐
邏巴西北有四國曰大泥亞諾而勿諾亞雷際亞鄂底
亞其南夏至日長六十九刻其中長八十二刻夏至日
輪横行地面半年為一晝夜羅馬泥亞國有島曰厄歐
白亞海潮日七至哥兒府產橘柚香櫞更無他樹亞細
亞西盡境曰莫斯哥未亞其地夜長晝短冬至日僅二
時地中海有島百千六百曰甘的亞有草名阿力滿食
之不饑風浪最大不可行海鳥有亞爾爵虐者巢於水
次一歲一乳乳時風浪不作商船候之以渡海歐邏巴
西北西海迤北至冰海為意而蘭大有湖插木其中入
土者化為鐵水中者化為石為諳厄利亞有聾石隔石
即銃砲不聞有湖長百五十里魚味最美皆無鰭翅中
有小島無根因風往來上生林木甚茂又有三湖相通
其魚不相往來有海窖潮時吸水不盈潮退則噴水如
山其迤北多巨魚以魚骨為舟車宫室皮為舟遇風不
溺又格落蘭得地多火宛轉作溝以通火火所至便置
甑釜終古不滅利未亞州產葡萄樹極高大有鳥名亞
既刺為百鳥王羽毛黃黑色高三尺首有冠喙如鷹隼
有山狸臍後一肉囊香滿其中如麝病向石上剔出之
乃痊有馬善走能鬭虎國人夜睡不夢曷噩刺國西南
海有大浪山海船不能渡有暗礁利若鋒刃皆珊瑚利
未亞東北大國曰厄日多其地自古無雲氣不雨有河
曰泥琭河水到處即成膏腴有巧工作龍尾車以時蓄
洩臝能生育殊他國弗撒國王所居殿長廣三里開三
十門夜然燈九百盞亞非利加一麥秀三百四十穗莫
訥木大彼亞國有巨象一齒重二百斤有獸類猫尾有
香汗汗沾木即成奇香利未亞西北有福島無雨百穀
自生中有鐵島生樹最大日夕有雲氣抱之釀成甘露
下滴日出雲散下作數池皆滿人畜沾足南亞墨利加
州白露國有羊可代馬能絶食三四日肝生一物如卵
療諸疾海商貴之有鳥名厄馬長頸高足羽毛珍麗足
若牛蹄不飛而善走奔馬不能及卵可作杯番船所市
龍卵是也伯西爾國人皆老壽無疾病他方病不能療
至其地則瘳有虎饑時百夫莫當飽即大可斃之婦人
幼即鑿頤脣為孔嵌以猫睛夜光諸寶有大魚曰白都
狼漁者乘之以捕他魚有銀河河水溢則布地皆銀沙
智加國人最長大可一丈許一齒闊三指長餘四指北
亞墨利加州墨是可國工人緝鳥羽作畫光彩生動市
肆鬻書西南曰花地人皆牧鹿飲其乳若牧羊然曰瓦
革子地多沙以魚頭布沙中每頭種穀二三粒魚腐地
肥穫倍常土曰古巴有鳥夜舒翼有光自照海族有魚
名把勒亞長數十丈首有二孔噴水仰出遇海船則昂
其首注水船中水滿舟沈遇之者以盛酒巨木&KR1125;投之
輒吞數&KR1125;而逝又斯得白長二十五丈性善能保護人
人或為鱷魚困者此魚輒往鬭解其厄故國法禁捕之
仁魚性亦慈嘗負一兒登岸兒為鬐觸死魚亦自觸死
劍魚㭰長丈許齒如鋸與把勒魚戰海水盡赤瓦刺多
似鱷魚鱗甲甚堅刀箭不能入足有利爪性獰惡入水
食魚登陸人畜食無所擇口中無舌不喜食蜜初生子
如鵝卵漸長至二丈許吐涎於地踐之者輒仆因就食
之見人遠則哭近則噬仁魚能以利鬐刺其腹而殺之
有乙苟滿者鼠屬大如猫以泥塗身令滑入腹齧其五
臟又能破其卵有香草曰雜腹蘭魚畏之輒避去又落
斯馬長四丈足短居海底罕出額有二角如鈎睡則以
角挂石盡日不醒(魚目不瞑此獨善睡)有獸名海魔二手二足力
甚獰遇海船輒顛倒播弄之多遭沈溺有飛魚可以占
風船魚介屬有殼而六足足有皮以半殼為舟以足為
帆乘風而行海蟹大踰丈以螯夾人脰立斷海女上體
是女子下體魚形其骨止血海人有二種一通體皆人
鬚眉畢具特手指相連如鳬爪西海人有得之獻國王
者不言亦不食復縦之海回盻鼔掌大笑而去又西洋
曷蘭達地於海中獲一女子與之食輒食亦為人役但
不能言自有肉皮無生地如長衣然西人亦莫測其族
類
東西二紅海水色淡紅是海㡳珊瑚所映也
以大理寺卿陳汝器為刑部右侍郎太常寺卿李輝祖
為大理寺卿
居易錄卷二十六
