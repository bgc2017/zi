居易錄卷十九刑部尚書王士禎撰
梧溪集記宋元末國事人才多史家所未備予讀
之信然又如宋高皇壽成殿汝甆觶引孟郡王忠
厚佩印歌制置彭大雅瑪瑙酒椀歌之類尤令觀
者一唱三歎予最愛其題王冕墨梅一絶云霜落
銀河月在天美人松下鬭嬋娟一枝倒影吳牛角
曾似知章踏酒船自序云冕耆畫梅常韉牛遊京
城名貴側目
兵部員外郎裴(袠)新安人假歸將行以其邑訓儀封王
世治所刻吳江計甫草(東)讀予論詩絶句記來徵士大
夫詩歌紀事以計此記為予詩作也因先呈予世治跋
云不肖生也晚距先肅敏公六世時已百餘年守家蔵
集恒虞失墜有莫為之後之懼康熙壬戌七月太邱王
瑗郵致甫草計先生讀阮亭詩記一篇世治讀之不禁涕
洟深歎知巳之難而相遇之奇也世治半世俯首老諸生
不能與當代賢士大夫挈長比藝焜耀先澤而甫草乃
從阮亭王公少谷山人之句而致其感動痛哭之辭至欲
為先肅敏死斯亦竒矣嗟乎是少谷阮亭兩公之知先
肅敏而總藉傳於計先生之一痛也海内文人其誰不
願為計先生死者哉予康熙癸夘在揚州一日雨行如
臯道上得論詩絶句四十首蓋倣元裕之作其一云三
代而還盡好名文人從古善相輕君看少谷山人死獨
有平生王子衡甫草丁未於都門見此詩因作記今載
甫里集袠字盧院康熙甲辰進士以溧陽知縣行取循
吏之聲甚著為督捕司屬予擬薦之未果
席帽山人集載台州余季女寄夫詩五章云妾誰怨兮
薄命一氣孔神兮化生若甑春山娟兮秋水淨秉貞潔
兮妾之性一夜夢兮食棃靈氛兮為予占之曰行道兮
遲遲斂角枕兮粲如風動幃兮心悲(二)雲黯黯兮雪飛
棘夫子介兮如石苦復留兮不得望平原兮太息涕泗
橫兮霑臆(三)送子去兮春樹青望子來兮秋樹零樹有
枝兮枝有英我胡為兮煢煢(四)織女兮牛郎豈謂化兮
為參商欲徑渡兮河無梁霜露侵襲兮病偃在牀嗟嗟
夫子兮誰與縫裳(五)右詞旨悽婉音族古雅不減徐淑
誰謂宋元以下無樂府耶得之女子尤竒
睢州湯尚書荆峴斌醇儒也仕至開府九列而家甚清
貧居京師委巷陋室冬禦寒一羊裘外無長物尚書歿
後有僕劉振者鬻身旗下一日赴部告提妻子云在睢
州生員湯漙家司具稿呈堂欲為行提予不可曰彼自
言因債負典身湯氏年滿復鬻身旗下烏知非賣身於湯
而背主投旗者乎行提則墮此輩計中既索妻子又將
索衣物索路費不滿其谿壑不止且背主投旗自有應
坐之律主僕名分地方風俗關係甚鉅豈可自此一事
開其端耶遂諭司改稿遞發劉振令河南巡撫嚴行質
審有無背主投旗情節閻中丞興邦審擬得情照例治
振罪仍斷與湯氏為奴而開歸諸郡背主覬覦者懼矣
溥者尚書子也
新城民牛德者鬻身及妻女於旗下逃歸十餘年矣一
旦為有司獲解自供子女幾人有司復查解到部而長
女次女皆已適人有司來請明示按條例長女係旗下
所生帶逃應提解次女係逃後民間所生應追身銀四
十兩解部給主予以提解則夫婦離異方難之其旗主
李文士者忽具呈自言不忍其女夫婦斷離人與身銀
俱不願領祈行知地方官各令寧家永無改悔予驚歎
曰世乃有如此人乎隂德大矣其後必昌亟面加奬勵准
行而二女皆安室家矣文士之義不可使湮沒無傳也
特表而出之
安邱張杞園(貞)以明經需次翰林孔目博雅好古工篆
刻喜交遊青州名士也以寫本宋岳珂肅之玉楮集相
寄集八卷有嘉熙庚子自序肅之鄂忠武王孫霖子官
戶部侍郎著書甚多如金陀粹編桯史愧郯錄皆傳於
世又有東陲事略未及見此集乃衡府高唐王家鈔本
流傳絶少高唐王諱某號岱翁工篆隸癖嗜古書寫錄
多祕本鼎革後散落市肆紙墨精好裝潢工緻康熙乙
巳予歸自揚州一日至青州與杞園觀書市中得劉貢
父春秋權衡意林二書亦高唐府中物杞園云曾見岱
翁篆書入藥鏡一篇淳整茂密亦希有也
戶部郎中王埏以其遠祖孝行錄索題孝子名原文安
人父珣以逃里役去鄉里原方在襁褓稍長有室段氏
日問母張兒父安在母告以故原哀痛跪母前欲遠遊
覓其父母止不聽乃去之齊魯數年至田横島宿神祠夜
夢入古刹日當午見僧方炊就乞食僧與之一盂曰此
莎米飯也味苦為汝和以肉羹既覺有一丈人攜杖入
原告之夢丈人曰日當午南方也莎草根附子也和以
肉羹附子膾也急去當於山寺求之原謝而行抵輝縣
入帶山夢覺寺會大雪宿山門下僧見而叩所從來具
以對是時珣在寺為僧都養僧引原示之曰此少年亦
文安人試作鄉語於是父子語合抱持大哭聚觀者皆
感動泣下住持僧法林者贈詩云豐干豈是好饒舌我
佛如來非偶爾昔日曾聞吕尚之明時又見王君子借
留衣鉢種前緣但笑懶牛鞭不起歸家日誦法華經苦
惱衆生今有此原遂奉珣以歸年六十有四矣又二十
年始卒原卒時亦八十有四子六人孫十五人曾孫二
十二人應霖應期皆進士李本寧維楨李卓吾贄皆為
之傳其大略如此六世孫景祚(本名胤祚後改今名)字迂叟順治
丙戌進士官大理卿埏即廷尉子也
門人太原閻詠字復申其父若璩字百詩邃於經術博
雅好古詠寄子書云此間有一傖父自謂精通小學問
詠今代詩人誰為第一詠以吾師新城公對渠云吾家
少陵詩賓客減應劉應為人姓當讀作平聲何新城公
作仄聲用詠不能對歸質家尊家尊云皆可用也此字
正為左傳國語應為武王之子所封之國陸氏宋氏無
音故黃公紹韻會於蒸部應字曰人姓隂時夫韻府於
徑部應字曰人姓非平仄兩用之證乎亦猶吾鄉之枚
乘漢書無音故子美作仄聲枚乘文章古是也太白又
作平聲八月枚乘筆是也安得是李而非杜是杜而非
李乎伍子胥之員讀作運亦讀作云故陸魯望詩賴得
伍員騷思少未聞以令公四俊之謠而病其不識字也
新城公博極羣書作詩字字有根據豈容輕議議之者
所謂蚍蜉撼大樹耳徐自笑曰吾作新城公桓譚得否
百詩博聞強記漢唐注疏皆能舉其詞此其緒餘耳然予
詩用應劉只作平聲彼云作仄用者不知其何據也
從來辨夏正周正者幾成聚訟百詩近著博湖掌錄有
改歲改時改月解一篇最博而核聊記於此云事有為
當代所通尚習聞習見隨人舉及言下輙知此屬某彼
屬某不復煩疏解者三正之通於民俗亦其一也予嘗
以豳風七月詩言月夏正也言日周正也周禮太宰小
宰正月建子也正歲建寅也一篇一官之中已交錯言
之然猶曰字有不同也若何以卒歲夏正之歲也曰為
改歲周正之歲也月令季秋曰來歲秦正之歲也季冬
曰來歲夏正之歲也十月蟋蟀入我牀下夏正之十月
也十月之交朔日辛夘周正之十月也臨卦至於八月
有凶夏之八月也玉藻至於八月不雨周之八月也月
令孟春乘鸞路夏之孟春也明堂位孟春乘大路周之
孟春也臣工詩維莫之春周之暮春也論語暮春者夏
之暮春也明堂位季夏六月改時與改月也左傳襄十
四年正月孟春不改月與時也君牙夏暑雨冬祁寒不
改時即不改氣者也雜記正月日至七月日至改月却不
改節者也左傳昭十七年當夏四月建巳也於商為四
月建辰也武成惟四月顧命惟四月建夘也郊特牲歲
十二月孟子歲十二月建亥也伊訓十有二月三統歷
商十二月建子也夏小正十有二月凌人十二月建丑
也四代之制連類錯舉昭昭别異然猶曰書有不同也
若曾子一人口中病於夏畦夏夏之夏也秋陽以暴之
秋周之秋也趙岐註周之秋夏之五六月盛陽也郝仲
輿曰周以五六月為秋陽光燥烈金遇火伏暴之極乾
也夫以暴物極乾言有不須午未月之陽者乎同一綘
縣人之生正月甲子朔在晉為七十三年在魯則七十
四年也同一史蘇之占六年逃明年死在晉則合在魯
中隔一年也所以者何用夏正與周正之不同不惟此
也昭元年正月趙武相晉國祁午曰於今七年及至秋
醫和曰於今八年所以者何昭元年正月仍晉平公十
六年十一月昭元年秋則晉平公十七年之夏或秋也
以至三統歷殷十一月戊子後三日得周正月辛夘朔
周正月殷十二月洛誥傳以十二月戊辰晦到明月為
夏之仲冬夏仲冬周孟春漢古詩明月皎夜光一篇玉
衡指孟冬漢以十月為歲首此孟冬乃建申之月指改
時而言下文秋蟬鳴樹間為明實候故以不改者言唐
儲光羲詩夏王紀冬令殷人乃正月則又和盤托出楊
升菴曰唐人不辯而自了然是也惟宋儒始生異說明
人出而益滋妄解矣
近所聞見異姓再筆於此漢有屋豫宋有憘實姑蘇志
科第表宋有侍其瑋崇大年順德府志職官表有塵洪
堂昭賞瑨科第表有撖大經只好仁尼登紅慶烈女要
氏長葛志有義敬聰芳東陽志有點舄新城志有彪準
章邱志有部文華及恩术菅訾鬲襲類德繩邭勾絮善
能盈匿付太俎昊乙禡隆鑒書等姓癸未齒錄藺完瑝
妻叱氏丙戌題名錄青伯昌洛陽人近科齒錄有香氏
戰氏三仕一得云臨淄有泊姓宣城有後姓平陽府有
棕姓癸酉吏部選人有力姓直隸巡撫爰書有耳姓南皮
婦人氐氏山東巡撫爰書有帖姓牙姓税姓督捕文案有
嵩氏戶部文案有芰氏豸氏上姓讓姓野姓細姓鎮姓行姓
改姓穰姓冬姓賣姓買姓擺姓麗姓念姓容姓瓢姓馮具
區集有職姓彭少宰僕蕢姓勞書升通政云督學山東時
諸生有酒姓字姓賢姓又戶部文案有縱姓蹤姓布姓腰
姓倉姓朋姓資姓欀姓伯姓拜姓茂姓延綏鎮志有守備
匙北鑰希勝蛟又汝州志有罋大噐怯迅然魯山志有長
可舉斐興廣撫疏有閉聚秀彭少宰羨門云宏治間進士
有不負恩陜西有荔姓當是荔非之後圖繪寳鑑有跋異
汧陽人又交河人雪宷又寧夏衛守備㸑化元
趙叔向肯綮錄列子九方臯善相馬九姓方臯名
本朝會試自順治丙戌至康熙辛未已歴十八科(中增二科)
其登内閣九卿督撫三品者惟丙戌乙未二科最盛丙
戌大拜四人傅聊城以漸李文勤霨魏栢鄉裔介馮文
毅溥尚書八人沙宗伯澄高司寇景傅司空維鱗冀司
空如錫朱司空之弼艾司寇元徵魏敏果象樞劉端敏
楗督撫尚書三人袁清獻懋功朱河督之錫林漕督起
龍左都御史一人劉遷安鴻儒侍郎十五人李宗伯奭
棠石司農申張司寇爾素陳司農協王司空天眷胡少
宰兆龍梁少宰清寬梁少宰清遠田司農六善楊司馬
時薦于司寇嗣登朱司農裴李司馬棠馥楊司空運昌
王司農度左副都御史一人董洛陽篤行巡撫右副都
御史一人張閩撫汧通政使二人晉洪洞淑軾劉羅山
士蘭大理卿一人王文安景祚(本名胤祚)内院學士一人夏蓋
州敷九
乙未大拜一人宋文恪德宜尚書三人王司農日藻王司
農隲陳文安敱永侍郎十二人史宗伯大成田宗伯種玉
王宗伯澤宏胡少宰簡敬于司農可托嚴司農沆王司農
遵訓暨不佞士禎孫司馬光祀楊司馬雍建李司馬贊元
梁司空鋐左副都御史一人徐武進元珙總督侍郎二人
徐清獻旭齡慕漕督天顔巡撫侍郎三人田浙撫逢吉劉
東撫芳躅曹貴撫中吉巡撫副都御史二人劉直撫祚
遠伊雲撫闢内閣學士一人綦高密汝楫通政使一人
楊臨清鼐太常卿一人洪南安士銘太僕卿一人蔣丹
徒寅國子監祭酒一人馮涿州源濟盖丙戌龍飛首科
即乙未極盛不能及也後王宗伯澤宏與予亦至尚書
六月十六日滿洲内閣部院赴
暢春苑啓奏
御賜大學士伊桑阿阿蘭泰吏部尚書庫勒納各
御書扇一庫勒納公得素扇詩云亂隂堆裏結茅廬已
共紅塵跡漸疎莫問野人生計少窗前流水枕前書末書錄
唐山中前有小璽文曰潄芳後有小璽文曰含英咀華
王太史肯堂宇泰金壇人恭簡公樵之子初太夫人與
恭簡各處者已十年一日大風雨公留宿已而遂娠太
夫人惡之兩取墮胎丸墮之不下將再市藥肆中人夢
神告曰若更予墮胎丸災必及汝詰旦市藥乃不敢予
及太史生兩丸在兩握中宛然所著證治準繩律例考
筆麈諸書皆盛傳於世
予於唐文最喜杜牧牧之孫樵可之以為在翺湜之右
樊川集家有舊刻本可之集止見毛本壬申六月偶過
慈仁寺得金陵舊刻有謝兆申跋云是集得之南昌宗
侯慎學攜之南北數歲矣頃與王相如校刻以傳同好
萬歷四十一年癸丑有王文恪鏊序云是内閣祕本手
鈔以歸者王名若
十八日九卿集議運大同米十萬石往西安府自大同
陸運六百三十里至裴家川口及湖灘入舟先是命郎
中常住等往船隖造船至是戶部議陸運車價疏上事
下九卿會議
特旨起外轉御史李時謙為陜西督糧道參議仍令作
速赴任
副將王國憲嘗為臺灣參將言其地無橘柚荔支龍眼
之屬如北地蒲桃蘋婆桃杏梨李之類皆無之有果曰
番蒜五月熟大如蘋婆味甘香多津液樹大而葉圓又
有果曰黃來(去聲)八月熟長可尺許味尤甘香其樹類蕉
實生節間多竻竹如粤中多猿多野牛無虎豹
臺灣多番民呼中國人曰唐人亦如荷蘭暹羅之謂唐
人也婚嫁不以媒妁男女相悦以㯽榔相授受然後歸
告父母女子塗髮及面臂皆以鹿油男女皆跣足市肆
猶用永樂錢云臺灣府無城别有城在其西南曰紅毛
城鄭氏僭竊時宫殿在焉今設參將一員統兵三千駐
之距臺灣二十里
臺灣多野牛千百為羣欲取之先置木城四面一面為
門驅之急則皆入入即扄閉而饑餓之然後徐施羈靮
豢之芻豆與家牛無異矣
賜大學士伊柔阿洋扇一
御筆楷書唐人朱慶餘詩云林居向晚饒清景惜去非
關戀酒杯石淨每因杉露滴地偏漸覺水禽來藥蔬秋
後供僧盡竹杖吟中望月迴紅葉閒飄籬落迥行人遠
見草堂開前亦用潄芳小璽後二小璽文曰正心誠意
賜大學士阿蘭泰素扇一
御筆楷書唐人方干詩云東南雲路落斜行入樹穿村見
赤城遠近常時皆藥氣高低無處不泉聲映巖日向牀頭
沒濕燭雲從柱底生更有仙花與靈鳥恐君多半未知名
吾邑耿太淑人徐氏長山人巡撫僉都御史以貞孫長治
知縣繼志女陜西參議耿公鳴世之配巡撫浙江僉都
御史庭栢之母也幼讀書工詩偶記數篇於此寄子中
丞云家内平安報爾知田園歲入有餘資絲毫不用南
中物好做清官答聖時輓王烈婦畢孺人(先叔祖檢討配)云烈矣
王門婦賢聲著帝京貞心同玉潔素質宛冰清取義邱
山重捐生一羽輕恩承明主詔千載播芳名偶成云時
近清明二月天嬌花粉竹正鮮妍秋千架上人如玉溪
水堤邊柳似烟紫燕飛飛歸畫棟白鷗點點浴晴川年來
景物還依舊不見人生再少年其篇什最多壬午亂後
盡散佚矣
予舊為潛江門人朱載震悔人題小竹山人王叔楚畫
竹卷云茅齋青壁幾年成谿路無人略彴橫一夜春雷
動崖谷四山風雨籜龍驚爾時但愛其畫之瀟灑亦不
詳叔楚誰何也讀徐宗伯叔明海隅集有王山人墓銘
乃知為吳嘉定之羅溪人名翹字時羽一字叔楚幼嬉
戲圖繪兼解唐人韻語已棄諸生為山人詩宗孟郊山
水宗米芾間出新意尤工草蟲與竹不甚靳惜其技有
求輙應之酒酣濡筆無不滿意去人以其易購無致重
賄者即有得旋散斥之性骯髒不喜媕阿貴勢人以故
名不出闤闠比老性益卞急有召而饗之饔者已布豆
而主弗見也山人怒罵曰而將尸予耶覆豆而出隆慶
壬申年六十八卒婁堅子柔叙其先友亦有叔楚名
錢氏貶空同滄溟二李先生至矣吳人之師友二李者
如徐廸功黃五嶽以及弇州皆絶之於吳且夷廸功於
文璧唐寅之列比之明妃遠嫁一日閱馮時可元成集
辯徐太室二羅集序云吳詩清淺而靡弱不以二李劑
之而何以詩哉元成吳人也其言如此天下後世其又
可欺乎錢氏稱文徵仲詩近同年汪鈍翁注歸熙甫詩
人之嗜好實有不可解者(按此條乃斥謙益以偏見論詩欺世故存之以著其妄)
渾脱之義予向詳之皇華紀聞閱李中麓(開先)太僕塞上
曲一首云黃河萬里障邊隅黠鹵年來謀計殊不用輕
帆并短棹渾脫飛渡只須臾與朱秉噐中丞河上楮談
所記略同李自注云脱音駝然後知渾脫舞渾脫帽皆
當作平聲也
戶部尚書王隲工部尚書沙木哈自陜西賑濟回京奏
賑過饑民三十萬共支過銀二十二萬兩有竒
上命内閣出問九卿以宋富弼知青州活饑民至五十萬
今朝廷殫力賑救止活得三十萬人其故何也對以史
舉成數而言今則册報實有此數耳
以太僕寺卿嚴曾榘為通政使司通政使(通政使羅秉倫以艱歸)
七月二十八日九卿百官送
駕於神武門外是日
駐驆昌平州温泉
八月初五日調補兵部督捕右侍郎王士禎為戶部右
侍郎(戶部右侍郎徐誥武以疾卒於位)
欽天監疏請頒時憲歷於蒙古諸國仍載諸國名於歷
首事下部覆准行
以内閣學士兼禮部侍郎王國昌為兵部督捕右侍郎
以太常寺少卿李應廌為内閣學士兼禮部侍郎李前
左春坊掌坊庶子也(是時漢人内閣學士凡四人)
起前工部尚書翁叔元為刑部尚書(刑部尚書陳廷敬以外艱歸)
詔停今年秋決其矜疑者仍今具題減等發落
九月十三日百官迎
駕於東華門
九月二十一日未時
經筵經筵講官滿禮部尚書顧八代兵部尚書索諾和
禮部左侍郎兼太常寺卿席爾達右侍郎多竒漢吏部
尚書李天馥禮部尚書熊賜履兵部尚書杜臻工部尚
書李振裕吏部右侍郎兼翰林學士彭孫遹戶部右侍
郎王士禎翰林院掌院學士兼禮部侍郎張英侍内閣
九卿
起居注給事中御史侍班兵書索諾和杜臻講天地之
道可一言而盡也一節禮侍席爾逹學士張英講尚書
洪範貌曰恭五句講畢
賜宴太和門
十月初四日未刻戶部右侍郎王士禎接出
上諭諭戶部陜西西安等處地方連歲凶荒繼以瘟疫
因而閭閻失業漸致流移朕軫視民艱焦勞宵旰自去
歲冬月以來頻發帑金蠲免正賦輓運積榖轉運漕糧
屢次特遣大臣察勘多方賑濟念國家所重惟在養民
目今秦省雖薄有秋收但民間匱乏已極倘非格外加
恩無以使積困盡甦轉徙盡復陜撫所屬府州衛所康
熙三十二年地丁銀米著通行免徵從前所有積欠未
完錢糧亦著通行蠲豁務俾比屋同沾實惠小民咸慶
更生用稱朕子愛元元撫育安全至意爾部即遵諭行
特諭
初五日
駕謁
孝陵内閣九卿跪送於東華門是日以吏部尚書李天
馥為武英殿大學士兼吏部尚書
十五日
駕入内閣九卿跪迎於東華門
以禮部尚書熊賜履為吏部尚書以翰林院掌院學士
兼禮部侍郎張英為禮部尚書(前禮書也)仍兼掌翰林院詹
事府事又兼
起居注日講乃特典也
工部左侍郎年遐齡改兵部兼都察院右副都御史廵
撫湖北以左副都御史徐潮為工部右侍郎以通政使
司通政使嚴曾榘為都察院左副都御史僉都御史宫
夢仁為通政使左通政劉超凡為左僉都御史
命内閣大學士張玉書刑部尚書圖納視高堰堤工吏
部尚書熊賜履往鳳淮揚三府徐州會同督撫清查開
河築堤建造閘壩栽柳田畆應豁錢糧幷兩河歸故中
河告成後淤成熟地應陞科田畆允總河尚書靳輔請
也
以原任吏部右侍郎王封濴為禮部右侍郎(禮部左侍郎王颺昌)
(以病予告尋卒)
總督川陜尚書佛倫上籌秦十疏其第七疏言湖廣襄
陽府有自襄江進小江口通陜西商州龍駒寨水路一
道自襄陽府至小江口二百四十里襄江大船載運每船
可八九十石至百石自小江口換小船至河南淅川縣
荆子關二百餘里每船可四五十石又於淅川縣換小
船至陜西商南縣徐家店二百餘里河狹灘多每船可
載七八石自徐家店至商州龍駒寨二百里此叚水路
多灘險每船可載五六石至龍駒寨已上不通舟楫龍
駒寨至西安府相距四百餘里中間有秦嶺藍關七盤
等則係嶺路有百里許臣惟小江口至龍駒寨雖係山
河亦古來轉運河道但近代久不行運恐河道間有淤
廢若此運道果能廣運楚米至龍駒寨積貯較之陸路
輓運殊為便易龍駒寨至省城不遠所積糧米自可隨
時調度以備不虞奉
旨命内閣學士德珠往會同查勘
内閣奉
旨問九卿詹事科道等故總河尚書靳輔居官如何對
任事年久諳練河務
賜諡文襄
内閣傳奉
上諭諭戶部廣東竈丁竈地等項康熙二十二年額外
加增銀一萬四千二百四十六兩零此項加增銀兩自
今年起着免一半
禮部尚書張公敦復(英)言懷寕劉方伯尚志隆慶辛未
進士也年六十有三子皆成立一日諸子置酒上夀方
伯忽顧夫人慨然曰吾雖有子三人然無足繼書香者
奈何夫人曰相公年未為老且精力猶健何不置姬妾
數人廣繼嗣乎方伯笑頷之夫人遂為置簉方伯六十
後復生九子一女若宰中崇禎戊辰進士狀元及第仕
至春坊諭德若宜丁丑進士官兵部職方員方郎若
孫輝祖康熙庚午解元
改都察院左都御史于成龍為兵部尚書總督河道(總河)
(靳輔病卒)以總督漕運兵部右侍郎董訥為左都御史
康修撰對山作武功志文古事核厥後秦中士大夫撰
郡邑志率矜式之故陜西諸志多可觀戶部主事葉晟
以&KR1307;縣知縣入為郎遺嘉靖中劉御史九經字豫吾所
撰&KR1307;志凡八卷訓詞爾雅有對山之風武功志列璿璣
廻文詩圖&KR1307;志列武侯八陣圖流馬法尤可玩(劉萬歷壬辰進士)
唐權文公德輿集五十卷(詩賦十卷文四十卷碑銘八卷議論二卷記二卷集序三)
(卷贈送序四卷策問一卷書二卷疏表狀五卷祭文三卷)集賢殿大學士楊嗣復為
序序云别有制集五十卷湖南觀察使楊憑為序今不
在編次之内此集故友潁川劉考功公㦷(體仁)得之梁谿
顧孝廉修遠(宸)家考功之子凡字元歎寫以見寄者凡
丙辰進士今知河南孟縣
竟陵胡褒手寫其父石莊先生讀書說四卷繹志十九
卷相寄屬序其書亦申鑒中論論衡之流也石莊名承
諾明孝廉博雅工詩尤長於五言古選褒太學生亦能
詩有寄予八詩極佳予編感舊集取石莊五言頗多褒
詩云未假新文充祕玩先將詩格入編題謂此也
歐陽永叔致仕乞居潁終其身不歸廬陵前人議者
一洪文敏二筆駁之尤詳略云歐公吉人其父崇公葬
於其里之瀧岡公自為阡表而公中年乃欲居潁其思
潁詩序云云逍遙於潁蓋無幾時惜無一語及松楸之
思崇公惟一子公生四子皆為潁人瀧岡之上遂無復
有子孫臨之是因一代貴顯而墳墓乃隔為他壤予每
讀之輒為太息嗟乎此文不可作也此言雖起永叔於
九原不知何以自解於不孝之罪
上幸紅螺山遣内大臣明珠賫
御酒祭奠故大學士諡文肅范文程及其子福建總督
諡忠貞范承謨
東武瑯邪臺上每晴明輒望見海外山林城郭髣髴有
人物車馬往來馳驟之狀不知其何地也然月僅一二
亦不恒見又城東盧山盧敖隱處有地市常有士人數
輩飲山巔倏見對面復有一峯形狀與盧山無二方共
訝之頃之幻滅乃知其地市也李侍讀漁村云
二月初八日已刻
御文華殿經筵經筵講官滿吏部尚書庫勒納禮部尚書
顧八代兵部尚書索訥和吏部右侍郎傅臘塔禮部左
侍郎兼太常寺卿席爾達右侍郎多竒漢吏部尚書兼
掌翰林院詹事府事張英兵部尚書杜臻刑部尚書翁
叔元工部尚書李振裕吏部右侍郎兼翰林院學士彭
孫遹戶部右侍郎王士禎禮部右侍郎兼翰林院學士
王封濴侍滿尚書庫勒納漢尚書張英講論語老者安
之三句滿侍郎傅臘塔漢侍郎彭孫遹講周易咸卦天
地感而萬物化生聖人感人心而天下和平二句講畢
賜宴太和門
山西廵撫僉都御史葉穆濟疏請旌表臨汾縣割股孝
子賈從淮奉
旨割股不准旌表久有定例葉某并不詳查具題請旌
嚴飭行
居易錄卷十九
