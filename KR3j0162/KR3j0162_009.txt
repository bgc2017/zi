居易錄卷九刑部尚書王士禎撰
邾世家一卷雜采春秋及三𫝊國語為之年表一卷起
己未周平王四十九年魯隠公元年終癸酉周元王八
年魯哀公二十七年凡二百五十五年會盟戰伐之蹟
具焉其自序以為以邾繫魯以魯繫周以周繫天元末
朱右作也右字伯賢臨海人洪武初預修元史官至晉
府長史有白雲集
梁溪門人秦道然言倪元鎮故居今為祇陀寺在無錫
縣東南二十里所謂雲林堂清閟閣故址皆在寺至今
猶多梧桐梁溪有潘氏者與元鎮友善家藏其真蹟甚
富今亦散在人間矣元鎮之族今為郳世以貨殖貲雄
里中士人甚少其家有元鎮寫真上有張伯雨楊廉夫
柯敬仲輩題贊具存
元制左右詹事正二品太子詹事從二品翰林學士承
旨同副詹事正三品翰林學士知制誥修國史集賢學
士同國子祭酒從三品翰林集賢侍讀侍講學士同太
子中庶子中允左右諭德正四品翰林集賢直學士俱
從四品翰林集賢待制國史國子司業俱正五品翰林
集賢修撰從六品翰林國史院編修官檢閱官正八品
元制御史大夫正二品御史中丞從二品六部尚書正
三品侍御史六部侍郎正四品給事中同修起居注知
登聞鼓院同治書侍御史正五品監察御史殿中侍御
史正七品
避暑錄云劉原父集百七十五卷貢父集五十卷
庚午順天鄉試考試官翰林院侍講學士王掞編修魏
希徵同考試官知縣何訥等十五人舊例順天鄉試考
試官例用編修檢討皆史官也武試則用侍讀侍講(康熙)
(戊午武鄉試予以侍讀為正主考官侍講韓公元少副考)特用講學防揣摩也同考
例用京官員外郎主事中書舍人行人等官用外官自
是科始
都察院為臺員内陞外轉事奉
旨常翼聖著内陞李時謙著外轉
安南志二十卷安南人内附元奉議大夫僉歸化路宣
撫司事黎崱字景高撰曰漢交州九真日南刺史太守
三國時制守唐安南都督都護經略使交愛驩三州刺
史趙氏世家五代時僭竊丁氏世家黎氏世家李氏世
家陳氏世家郡邑山川學校官制章服刑政兵制人物
物産之類悉具有察罕程鉅夫元明善龍仁夫歐陽玄
許有壬序崱自序一通末有敘事述家世官階及内附
顛末甚詳
安南志第十八卷載安南人詩皆近體内附安南國公
善樂老人山園云不是文公逃晉難庶幾微子慨殷亡
大明殿侍宴云雍容湛露歌詩什彷彿鈞天入夢魂還
國云幾年去國杳雲沙身寄狨鞍暫到家簇簇樓臺空
日影盈盈珠翠各天涯真成東海歸遼鶴敢望南門入
鄭蛇人物凄凉何處問江風吹老茘支花送天使張顯
卿云四方專對詩三百五嶺歸來路八千陳聖王挽宋
臣陳仲微云無端天上編年月不管人間有死生萬疊
白雲遮故國一堆黃壤盖香名陳仁王竹林大士饋天
使張顯卿春餅云柘枝舞罷試春衫况直今朝三月三
紅雪雕盤春菜餅從來風俗舊安南和喬元朗云馬頭
風雪重回首眼底江山小駐驂陳英王送天使李景山
云五嶺山高人未度三湘水闊雁先歸老國叔昭明王
樂道先生贈天使柴莊卿李振云北闕衣冠争祖道南
州草木盡知名内附封輔義公陳粹山登岳陽樓云烏
沈谷口千林暝龍戰波心六月寒安撫使賴益歸賡參
議許公東山飄然樓詩云秋興亭前月上時滿樓山色
索題詩心如柳絮沾泥早身似蓮花出水遲經卷已輸
居士樂酒尊宜與可人期倚闌看遍郎湖景塵俗紛紛
總不知崱詩尤有佳句内附云中朝一統有今日南國
小臣如此江喜詔云黃雞催曉唱玲瓏尺五飛來紫禁
中遂使堯言布天下始知漢詔感山東侍宴云元年新
紀黃龍瑞重譯今傳白雉來都城云寒盡苑花初著蕊
春深宫柳已藏鴉重九懷張憲使云猶思馬上西門哭
不記螯邊左手持贈趙郎中云梅花南北路篁竹短長
亭送侍郎智子元云桂林南去接交州柳葉桄榔暗驛
樓使者持書臨絶域侍郎鞭馬照清秋元年詔下黃龍
漢九譯人歸白雉周便化文身作章甫歸來陸賈說前
旒送傅與礪云滄海龍飛天子詔青冥鶴下趙王臺諸
溪篁竹參差動五嶺梅花次第開用載道韻晚遊郎官
湖云鷗邊人立城隂晚柳外花明水淨時大别山禹栢
云神功四載殷周上元氣一枝天地間題桂林驛云千
里鄉心蝴蝶夢一船秋色鷓鴣聲雖中州士人無以過
之
明永樂間胡廣等奉詔撰五經大全皆鈔錄前人成書
竄易其名易則董楷董鼎董真卿詩則劉瑾書則陳櫟
春秋則汪克寬李太宰默續孤樹裒談曾言之
錢武肅王常作金銅佛塔以金萬片聚成之宋姜堯章
嘗得數片其友周文璞為賦長句所云錢王納土歸京
師流落多在西湖寺者是也今嘉禾白蓮寺尚藏其一
上刻放下屠刀立地成佛公案周篔說
諡法貴一字二字其說不一如歐陽永叔初欲諡文以
配韓退之而常秩增一字為文忠議者以為必留此以
待王安石已而果然朱元晦太常初擬諡文正上諡也
考功劉彌正謂先生當繼唐韓文公宜特諡曰文詔從
之自後周程張呂諸儒遂皆用一字此諡貴一字也京
鏜諡文穆其子沆請避家諱改文忠言者以為楊億鉅
儒既諡曰文議者欲加一忠字竟不之與加一字猶不
可况二字極美乎此諡貴二字也二說不知何者為是
崇禎九年漢中人劉一真入終南山採藥遇仙人自言
是徐元直令一真奏事有旨下撫按察訪成都費經虞
有詩云傳聞徐元直尚在南山雲我欲從之去高峯麋
鹿羣
經禮補逸九卷祁門環谷汪克寬著洪武二年臨江曾
魯序弘治中少詹事程敏政序其書盖本朱子經傳通
解之意别為義例以吉凶軍賓嘉為綱條目甚晰集儀
禮周官大小戴記易詩書春秋傳孝經家語及漢儒紀
錄凡有合於禮者各著其目列為五禮其自序大略如
此環谷之學受於雲峰胡炳文可堂吴仲迂受春秋於
嚴陵吴朝陽其祖東山先生華字榮夫受經於饒雙峰
雙峰為黃勉齋高第弟子勉齋朱子之門人朱子修三
禮以喪祭二禮屬勉齋其淵源授受如此環溪著書别
有春秋纂疏考異左傳分紀刻於閩綱目考異刻於祁
其易傳義音考二十六卷詩集傳音義會通三十卷周
禮類要若干卷四書音證十卷未刻近門人汪比部懋
麟刻環谷集惜未覩諸書之全
畫繼云李伯時畫多以澄心堂紙為之不施丹粉不用
縑素倪雲林盖取法於此
蘇叔黨最工畫晁以道誌其墓云書畫之勝克肖似其
先人又時出新意作山水遠水多紋依巖多屋木皆人
跡絶處並以焦墨為之此出竒也欒城公嘗稱其孝云
先祖方伯府君晚年嘗懸六賊戲彌陀圖於堂壁先祭
酒府君亦然(在揚州余氏女子韞珠繡此圖最工)畫繼云燕龍圖曾孫興
祖家有龍圖公忍事敵災星圖命意甚佳但不知若為
命筆又閩中林退菴尚書歸老子孫請教但云學喫虧
今霸州郝氏自戶侍公傑以學喫虧三字揭堂額其子
恭定公惟訥世守之恭定丁亥進士官至吏部尚書弟
惟謙丙戌舉人監察御史惟諤江西布政使司參議惟
謙子士鈞戊辰進士翰林院庶吉士弟士錞舉人戶侍
公弟位舉人子惟訓壬辰進士廬州府推官惟謨癸丑
進士内閣中書舍人都人以為盛德之報聞
駕至霸州嘗幸其第親見之云
米芾畫史云潁州公庫顧凱之維摩百補是杜牧之摹
寄潁守本精彩照人是小杜亦工畫也又圖畫聞見志
潤州甘露寺有謝靈運畫歴代名畫記宣和畫譜皆不
載其名
一說易者廬&KR2786;之名蜥蜴是也身色一日十二變易者
取其變也彖者狶神之名茅犀是也犀形獨角知幾知
祥彖者取其幾也象者大荒之獸人希見之按圖而想
其形耳象者取其想也卦者挂物之杙也爻者交疏之
窗也卦取其示爻取其交互而旁通也右說殊穿鑿未
覩出於何書
華隂宗人宏撰山史博物君子也寄所著十七帖述并
注極雋而核述云此帖前人謂皆與周益州者周名撫
字道和永和三年桓温攻成都李勢降以撫代毌邱奥
為益州刺史進爵建成公征西都護進鎮西將軍在官
三十餘年有惠政卒蜀人廟祀之帖中多言蜀事又按
淳化帖有一帖云周益州送此卭竹杖卿尊長或須此
今送則此帖謂是與周者可信而中有數帖非與周語
来禽帖宋僧邦詩謂與桓宣武楊用修四川志只載八
帖是與周則謂此帖皆是與周者亦不然也帖凡二十
有七以第一帖首字名篇故曰十七帖張彦遠法書要
錄云十七帖長一丈二尺即貞觀中内本一百七行九
百四十三字是烜赫著名帖也黃長睿東觀餘論云十
七帖多臨本永禪師虞世南褚庭誨臨字皆不甚遠故
書有數本皆不同南唐李後主勒石澄心堂者乃賀知
章臨本宋魏泰家有硬黃本淳熙秘閣續帖亦有刻淳
化帖刻多殘缺今世所傳雖非皆右軍真蹟然皆出於
右軍要皆不及唐人摹刻㢧尾有敕字及解褚勒定者
為佳也山史工書嘗刻華州郭宗昌金石史家藏漢唐
已来金石文字甚富古文辭亦嫻雅康熙己未以博學
鴻儒徵至京師居城西昊天寺不謁貴遊以老病辭不
入試罷歸嘗攜示蘭亭湍流帶右天五字未損本唐棣
水仙圖乞予作長歌同觀者施侍讀愚山也在關中盖
張芸叟一流人
書家謂索靖有一筆飛白書畫家謂戚文秀畫清濟灌
河圖中有一筆超騰回摺逾五丈通貫於波浪之間予
謂文家亦有此訣惟司馬子長之史韓退之蘇子瞻之
文杜李韓蘇之歌行大篇足以當之
門人嘉善魏坤禹平持水村圖求題予為作四絶句云
云朱竹垞詩云綠蘋不礙板橋樁紅葉常堆老樹腔他
日相過任風雨抽帆直到讀書窗又跋云通川錢德鈞
居魏塘趙承旨為作水村圖予嘗見其真蹟信墨寳也
禹平以水村自號吴江徐虹亭檢討亦為作水村圖予
題之云鷗波亭子趙王孫曾為錢郎畫水村過眼雲煙
難再覩披圖彷彿筆蹤存斜插魚標颺酒旗柳隂小犬
吠笆籬歸田最是汾湖好我亦相期作釣師既而禹平
復至京師屬李南溟上舍又作此卷按德鈞當日亦有
二圖承旨作之於前薊邱李息齋為之於後何古今人
事之相類也姜西溟詩云通志堂前前日見生綃一幅
似桃源不知神物歸何處留得青衫舊酒痕跋云曾見
松雪公水村圖主人零落此圖遂不可復問矣或云已
入祕府予一日入朝待漏偶與陳說巖大司空談及云
曾於大内見松雪真蹟後有元人題跋甚多盖即姜所
云也
九月二十三日
上御乾清門召九卿奏事舊例六部都通大分曹次第
上殿是日侍衛傳
旨九卿一同入奏盖
上初愈未可久勞也
吴道子畫鍾馗以左手捉鬼右手抉鬼目有得之以獻
蜀主者蜀主甚愛之常張於卧内一日召黃筌曰若用
拇指掐其目愈有力令筌改之筌請歸私室數日别畫
用拇指者并吴畫以獻蜀主問之對曰道子畫鍾馗一
身之力氣色眼貌俱在第二指臣今所畫一身之力併
在拇指以故不敢輒改蜀主嗟賞其言此雖論畫實文
章家要訣也
門人潛江朱載震悔人為顧舍人貞觀梁汾以竹罏卷
索詩王舍人孟端物也罏在惠山聽松菴吳文定及見
之與盛侍郎冰壑賦詩相倡和程篁墩謝文正倪文毅
皆和錢鶴灘跋共為一卷文正篁墩書甚佳但詩限於
韻亦成弘前風氣然也匏菴紀事云己亥之春予過無
錫遊惠山入聽松菴觀竹罏酌第二泉煮茶嘗賦詩紀
其事今刑部侍郎盛公無錫人也謂罏出於故王舍人
孟端制古而雅乃倣而為之且自銘其上其姪虞字舜
臣性尤好古来省其伯父不遠數千里攜以與俱予獲
觀焉因取前詩次韻賞之詩不具錄前有孟端畫山水
題云九龍山人王黻為真性海上人製上人者聽松菴
主僧也卷首有李西涯篆書竹罏新詠四大字
同年長洲汪鈍翁琬以庚午十二月十三日卒汪狷急多忤交
友罕善終者雖予以至誠交之亦不免其齮齕予終不較也海
内交知甚多至於議論有根柢終推此君汪官止翰林編修云
十月朔午門
頒賜康熙三十年新歷是日相國真定梁公招同李
容齋大司馬杜肇余大司寇陳說巖大司空小集
蕉林書屋觀黃大癡九峯雪霽圖至正九年年八十
一為班彦功作氣韻深厚神品也又趙松雪真草千
文有袁永之董思白二跋北宋人洛陽耆英會圖一卷
會中十一人圖止八人後書耆英會序文三橋兄弟跋
定為温公手蹟有延祐二年月日子昂觀題字
浙江巡撫揭中有地名狗葬不解何義周石公中丞云
秦檜墓也
姜西溟云嘗於吴門董姓家見南唐澄心堂法帖六冊
真祖搨也後三冊歸吴江徐翰林釚電發以八十金粥
之王少宗伯涓来其三冊不知流轉誰氏矣(此帖吳天章曾攜示)
(予又有宋槧晉宋竒談一書)又宋刻江西宗派圖圖如年表世系之
例後再過則已亾之矣
西溟家有范中立長江霽雪圖崔白郭索敗葦二圖又
有巫山十二峰英石一長可三尺許竒秀天成後歸張
參議能鱗
西山清凉寺有無名子題詩甚高古竹垞為予誦之詩
云山僧汲空潭驚起二龍子十里雲冥濛三日雨不止
宋趙與旹賓退錄云漢世重錢宣帝元康間穀石五錢
金城湟中穀斛亦不過八錢惟元帝永光二年歲比不
登京師穀石二百餘邊郡四百關東五百而其先初元
二年齊饑穀石財三百民已多餓死王莽時黃金一斤
直錢萬朱提善銀八兩直錢一千五百八十他銀八兩
直一千而已高帝賀呂公紿曰賀錢萬呂公大驚若今
世十千何足驚也惠帝元年民有罪得買爵三十級以
免死應劭謂一級直錢二千凡為錢六萬武帝天漢太
始間募死罪入贖錢五十萬減死一等雖數逾惠帝時
八倍然後世正使匱乏亦何肯出此令至成帝鴻嘉中
買爵又殺而為千錢可見當時錢之難得也近自洋銅
不至各布政司皆停鼔鑄錢日益貴銀日益賤今歲屢
經條奏九卿雜議究無良策即每銀一兩抵錢一千之
令戶部再三申飭亦不能行官民皆病然視漢時猶霄
壤矣豈漢之金銀充溢如泥沙耶觀史漢所言黃金動
輒數十斤後世抑豈能有此
左都御史于公振甲(成龍)說瀛臺蠶房有綠蠶視常蠶差
小作繭碧綠色遼東種也
偶約座客賦琴魚詩姜宸英西溟吳麐仁趾魏坤禹平
作皆佳姜詩云枯藤雙倚退食餘折柬相召一事無坐
中惟有城西朱(竹垞)且喜南榮日曝書軟語移時動深酌
仰看參横挂屋角閒徵瑣細到蟲魚飣盤遥數江南樂
不見涪翁句春網薦琴高千里誰封裹致此溪中毛神
仙風味遺爾雅自得新詩更蕭灑(中丞先有長句)儂家本住扶
桑東扶寸的皪連杈筒海艷之味將無同(海艷甬東産酷肖此魚)
勿訝鄉物輕比擬為公多致為佳耳他日徵公海艷詩
但言此心已馳彼吳云憑誰封寄到京華下筯猶憐道
路賒怪底人誇風味美年年春漲食桃花魏驀山溪詞
云桃花潭近千尺揉藍早一曲是琴溪過清明腥風吹
到仙人去後水族也留名鱗影細浪痕圓翠網都收了
騎鯨無分客裏銜杯好玉椀忽擎来最堪憐小於白
小脆能下酒不用鱠銀絲除非並箭頭魚風味輸多少
按賓退錄云涇縣東北二十里有琴溪溪側有石高一
丈曰琴高臺有廟存焉溪中别有一種小魚相傳琴高
投藥汁所化號琴高魚歲三月數十萬一日來集舊以
入貢乾道中始罷前輩多形之賦詠梅聖俞歐陽文忠
公王禹玉皆有和梅公儀琴高魚詩梅詩云大魚人騎
天上去留得小鱗來按觴吾物吾鄉不須念大官常膳
有肥羊歐云琴高一去不復見神仙雖有亦何為溪鱗
佳味自可愛何必虚名務好竒公儀元倡未見禹玉人
不足道詩句亦平平歐梅大手二絶句乃傖父面目以
今視昔孰謂古今人不相及耶錄又記汪彦章些字韻
古詩頗勝諸作
十月安慶巡撫江有良咨工部言懷寕縣民楊子育漁
於陶鵝夾湖獲巨蚌剖之得大珠一顆如龍眼核重六
錢四分非民間所宜留咨送代進
于總憲振甲傳三祕方云皆有竒驗治噎食倒食症一
方用真柿霜拌稻米蒸飯食之八日不飲滴水效又一
方用虎肚燒末存性好酒調服效治傷寒症用糯米粽
無棗者和滑石末研成錠曝乾燒炭浸酒去炭熱飲之
不論七日内外皆效七日内者即汗七日外者次日汗
侯鯖錄載紹聖中貶東坡毁上清宮碑令蔡京别撰有
人過臨江驛題二詩不書姓名或云江鄰幾或云張文
潛作也其二云晉公功業冠吾唐吏部文章日月光千
載斷碑人膾炙不知世有段文昌此詩因坡公而發特
以退之淮西事為譬非元和間人作也其言吾唐者是
時黨禁方嚴故託之前代云爾以為直言淮西事者誤
婁堅以為東坡詩尤誤矣
豫章集詩命輕人鮓罋頭船日瘦鬼門關外天北人墮
淚南人笑青壁無梯聞杜鵑或云李白歌羅驛詩夢中
為魯直誦之盖寓言也侯鯖錄以為少游南遷度鬼門
關作首句作身在鬼門關外天墮淚作慟哭末句作日
落荒村聞杜鵑趙德麟及與黃秦游不應有誤然山谷
書歌羅驛尚有二篇而此詩絶類山谷與少游不類且
少游謫藤州人鮓鬼門亦非所經之路也錄所載改數
字不及黃本遠甚
坡公吴興飛英寺詩起句云微雨止還作小窗幽更妍
盆山不見日草木自蒼然古今妙絶語然不若截取四
句作絶句尤雋永如柳子厚漁翁夜傍西巖宿只以欵
乃一聲山水綠作結當為絶唱添二句反蛇足而聾者
顧深贊之可一笑也予嘗定故友程職方周量詩愛其
一首云朝行青山頭暮歇青山曲青山不見人猿聲相
斷續云云刪作絶句其妙什倍此可為知者道耳
東坡云歲行盡矣風雪凄然紙窗竹屋燈火青熒時於
此中得少佳趣予平生嘗於歲寒風雪時領略此一段
風味自謂雖三公不易然沈酣富貴人或難語此
十月二十八日予蒙
恩遷兵部右侍郎專理督捕事務往晤趙少宰玉峰(士麟)
趙前以江寧巡撫内遷督捕侍郎有美名故往請益趙
曰比年條例已極寬大吾輩更當推廣
朝廷德意行之某在督捕三年只以功過格計之日行
幾善事則夜卧始安否則寝亦不寧也久之反以得行
善事為樂而㤀其官之久也仁人之言哉趙雲南澂江
人甲辰進士子宸黼庚午新榜舉人
吾鄉刑部侍郎念東高公珩下筆妙天下而留意二氏
之學生平撰著不減萬篇常廣東坡勸爾一杯聊復醉
人間貧富海茫茫之意作小詞八首雖出遊戲亦絶調
也偶記一二於此云亭長歸來屯萬乘大風雲起飛揚
數行泣下美人裳楚歌為若舞何似在烏江銅雀雙鸞
春宛轉挂釵便到分香西陵歌吹為誰長一杯聊復醉
啼笑海茫茫送客白衣看短劍羽聲擊筑相將雪園寒
月倦遊梁夷門虚左地春暮綠蕪長香水吳宫多少恨
魚腸酒後如霜姑蘇麋鹿亦荒凉一杯聊復醉恩怨海
茫茫楊柳春風何婀娜幽蘭瑟瑟秋霜江潭憔悴子蘭
狂世情雙燕子隨處得雕梁驚道碧紗新姓氏大槐争
鑄金章木棉菴近半閒堂一杯聊復醉榮悴海茫茫野
外秋蓬風外絮一生萍海中央青衫紅淚弔潯陽江雲
天漠漠楓樹夢蒼蒼漢月秦關秋雁斷短歌對酒河梁
西風班馬玉鞭長一杯聊復醉離合海茫茫不盡江潮
鐵綽板商歌玉樹秋江莓苔因雨上宮牆金仙留剰淚
百度續沾裳汾水年年秋雁去雷塘楊柳含霜漁歌樵
唱下斜陽一杯聊復醉興廢海茫茫又三首不及錄使
明皇聞之必歎為真才子也
元仇遠字仁近興觀詩集有牟巘方鳳二序俞希魯蘇
霖王洪胡儼瞿佑諸人跋尾此集仁近手錄以贈盛元
仁者僅律詩三十八首又書贈士瞻上人律詩十首皆
釋子題跋道衍其一也别有三十首亦皆近體仇號山
村南宋遺老有詩名格調靡靡遠在趙子昂之下閻妃
園池春日田園雜興(此詩見月泉吟社)石屋洞數首差可觀仁
近有句云咸平處士真堪羨死守梅花住裏湖有味乎
其言之也
己巳正月
南巡視河士禎以少詹事兼翰林侍講學士家居迎
駕於德州四奉
溫諭蒙
上尊天廚之賜已述紀
恩錄一卷備載其事矣十一月初七日會議端門李少
司馬厚菴語予云是日蒙
上賜謝
恩散歸後
上諭侍衛云王某如尚在外可召令入見侍衛傳
旨則士禎已入城矣復命
上云既回不必往召
上之恩遇至此此前錄所未及謹識於右以示子孫世
世勿忘
以太常寺卿胡昇猷為都察院左副都御史前刑部尚
書也僉都御史周之麟為太常寺卿左通政陳肇昌為
僉都御史
以宗人府府丞年遐齡為内閣學士兼禮部侍郎以太
僕寺卿魏雙鳳為宗人府府丞左通政李元振為太僕
寺卿李甲辰及第第二人前繼予為國子祭酒
禮部尚書張英罷仍以禮部侍郎掌翰林院詹事府事
以熊賜履為禮部尚書前武英殿大學士
居易錄卷九
