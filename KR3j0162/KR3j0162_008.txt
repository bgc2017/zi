居易錄卷八刑部尚書王士禎撰
高麗國王僭號仁宗時其國老李資謙擅權兩府兩制
侍從官議資謙不稱臣不與百官廷賀徑詣幕次拜王
答拜金富軾為寳文閣待制獨上奏曰漢高帝初定天
下五日一朝太公家令說太公曰天無二日土無二王
皇帝雖子人主也太公雖父人臣也奈何令人主拜人
臣高帝善家令言詔曰人之至親莫親于父子故父有
天下傳歸于子子有天下尊歸于父此人道之極也今
王侯卿大夫已尊朕為皇帝而太公未有號今上尊太
公曰太上皇以此論之雖天子之父若無尊號則不可
令人主拜也不其侯伏完獻帝皇后父也鄭玄議曰不
其侯在京師禮事出入宜從臣禮若后息離宫及歸寧
父母則從子禮故父完朝賀公庭如羣臣及皇后在宫
后拜如子又東晉羣臣議穆帝母褚太后見父之禮紛
紜不一博士徐禪依鄭玄議曰王庭正君臣之禮私覿
全父子之親是大順之道也况外祖乎按儀禮五服制
度母之父母服小功五月而已豈得與上抗禮宜令上
表稱臣在王庭則行君臣之禮宫闈之内則以家人禮
相見如此則公義私恩兩相順矣又欲號資謙生日為
仁夀節富軾言稱節自古所無唐玄宗時始稱皇帝生
日為千秋節未聞人臣有稱節者觀其論議不愧漢唐
宋名臣其兄弟慕富韓公蘇文忠公兄弟而命名誠不
虛也
北宋名臣如韓忠獻范文正富文忠曾宣靖晁文元韓
忠憲吕正獻諸家父子祖孫相繼鼎盛獨司馬文正公
之後寥落不振公無子以從子康為嗣最賢元祐間方
欲大用而康早卒子植字公立亦有賢聲早死無子詳
邵伯溫聞見錄天道之不可問如此
四朝聞見錄丙集載司馬武子忠節事甚詳大略云司
馬朴字文秀池之後(光父)以兵部侍郎使北不屈在北生
子名通國字武子蓋本蘇武之意通國有大志嘗結北
方之豪韓玉舉事未得要領紹興初玉挈家而南授江
淮都督府計議軍事其兄璘在北亦與通國善癸未九
月璘以扇寄玉詩云&KR1523;&KR1523;鳴雁落江濱夢裏年來相見
頻吟盡楚辭招不得夕陽愁煞倚樓人都督魏公(張浚)見
此詩甲申春遣侯澤往大梁諷璘通國等至亳州為邏
者所獲通國璘與常所與交聶山等三百餘口同日遇
害是歲三月十六日也通國之姪孫振自序其事曰昔
李翰作張巡傳云云吾祖尚書靖康間奉使辭氣激烈
雖不能遏方張之勢而亦足以起其敬畏之心及扈從
北狩不以利動不以死懼高宗加諡忠潔著之國史吾
祖大節無遺憾矣若季父武子一心本朝遽遭屠戮後
韓太監紀其詳王尚書希吕書其略雖未能載諸史冊
而節義之名庶幾不至磨滅云希吕序略云昔我先正
溫國文正公逮事四朝惟忠惟孝忠潔公繼之今通國
又繼之皆以忠義憤發效死異域忠孝之節其萃于司
馬氏乎司馬後人如此其視京檜彌遠之流家勢翔貴
者流芳遺臭為何如耶敖陶孫挽趙忠定詩云九原若
遇韓忠獻休說渠家末代孫然則忠獻雖仍世賢相其
後視司馬氏亦有愧色矣
宋時制科以詞賦試士凡用經釋音以首釋為證用史
釋音以末釋為證徐鳳少監代嗣王謝賜玉帶表用禮
記孚尹二字以尹為平聲乃用第二音有司謂其失粘
見葉紹翁聞見錄
查嗣瑮德尹以雲林畫索題云頃登崧少道轘轅謁登
封宫詹學士逸菴耿先生(介)于其齋中見此幅歎美不
容口學士言此故同年友顧見山(大申)所貽吾無所需此
撤以相贈云上方有倪自題詩云江城風雨歇筆硯晚
生涼囊楮未埋沒悲歌何慨慷秋山翠冉冉湖水玉汪
汪珍重張高士閒披對石牀此余乙未歲戲寫于王雲
浦漁莊忽十八年矣不意子宜友契藏而不忍棄捐感
懷疇昔因成五言壬子七月廿日瓚檇李項氏物也朱
竹垞題云房山潑墨太糢糊那似倪迂意匠殊一片湖
光幾株樹分明秋色小長蘆吳天章題云經營慘澹意
如何渺渺秋山遠遠波豈但穠華謝桃李空林黃葉亦
無多予亦題二絶句云平生不作王門客莫把倪迂配
米顛最憶推篷寫松石菰蘆秋雨爇龍涎曾上神嵩眺
雒陽碧伊清洛迥蒼蒼怪來舒卷烟雲滿得自盧鴻舊
草堂
史達祖邦卿南渡後詞家冠冕然其人乃韓侂胄堂吏
耳御史中丞雷孝友彈侂胄疏云蘇師旦既逐之後堂
吏史達祖耿橒董如璧三名隨即用事言無不從公受
賄賂共為姦利葉紹翁記蘇師旦周均等本末云師旦
既逐韓為平章專倚省吏史邦卿奉行文字擬帖撰旨
俱出其手權炙縉紳侍從柬札至用申呈有李姓者嘗
與史遊于史几上大書曰危哉邦卿侍從申呈未幾致
黥焉其人品流又遠在康與之下矣
曲阜陳見智力菴以陳畱知縣入為兵部主事貽明少
傅文肅劉公野亭文集凡八卷公相武宗以木強聞不
悦于瑾永之黨在位僅三月致仕歸武宗常語于朝曰
劉先生真老乾板也公既歸于南郭積土為山引水為
池搆亭其上題曰野亭著樵牧餘音一卷歸來亭曲一
卷此集有郭文簡公朴鄒文莊公守益二序崔文敏公
銑作傳
白樂天作六帖本當時科舉之書通典載唐制帖經者
所以習經掩其兩端中間微開一行裁紙為帖凡帖三
字隨時增損可否不一或得四得五得六者為通蓋取
中帖之數以名其書故曰六帖
元故宫遺錄一卷工部郎中廬陵蕭洵撰有洪武丙子松
陵吳節序洵文筆不甚雅馴然有元一代大内規制瞭然
可見與楊奐汴宋故宫陳隨應南渡行宫二記皆足備考
中堂事記載元丞相史天澤等宴高麗世子植于都堂
問其國王世系答曰是唐順宗第十三子逃難而立于
此以王家後易姓為王與高麗史所云略相似蓋其引
中國以為重舊矣
海鹽朱朴明嘉隆時布衣其西村詩雖未脱臨摹之迹
亦有佳句因略加揀擇以備盛明時一種七言如數峯蒼
翠寺門迥三月落花溪水深棟花風過蠶蛾老麥秀城空
雉子斑千年玉骨湘纍墓萬里堅城少保家雁來關塞暮
天碧龍起江湖秋水腥巫峽曉風髽短髻楚江秋水練
長裙山圍野色迷秦駐海送潮頭上浙江落花時節已
寒食流水陂塘還祓除白雲出岫澹如掃紅藕作花香
可憐月明蒼壁繫仙舫風細幔亭流白雲此例皆佳
唐詩人劉方平河南洛陽人家世最貴政會事高祖太
宗為洪州大都督贈戸部尚書封渝國公諡襄四世至
褧開元中以功臣後賜進士第官東河縣令子藻全成
方平皆有文方平子符戶部侍郎贈司徒八子崇龜崇
珪等皆仕宦崇珪子岳後唐吏部侍郎贈司徒子溫叟
宋初御史中丞子照贊善大夫烈龍圖閣直學士烈子
几登第忱為監司子唐老右正言溫叟嘗求退太祖曰
俟選有守道正直如卿者即可代卿嘗獨對明肅太后
謂曰知卿名族十餘世欲一見卿家譜恐吾同宗也
對曰不敢后數問度不可免因陛對佯為風眩仆而出
蓋世有風節如此唐中葉詩人後嗣昌盛者莫如盧綸
而方平歴五代迄宋科名德業相繼又為過之
宋初進士過省殿試尚有被黜者遠方寒士或至赴河
而死仁宗聞之惻然自是殿試不黜落雖雜犯亦收之
末名明制洎
本朝皆遵之仁宗之澤及萬世矣
沈存中云信安滄景之間冬月作小坐牀冰上拽之謂
之凌牀今京師尚有此制名凌車其來遠矣
元王惲秋澗玉堂嘉話多有訛舛如錢文僖跋鍾繇墨
蹟議事表云尚父嘗寳此帖惲云尚父謂忠懿王鏐按
吳越國王鏐諡武肅若忠懿乃俶諡也李北海毒熱帖
後題觀者黃魯直已下六十九人並列張浮休張舜民
不知舜民即浮休也楊凝式小字詩凝式字虛白按歐
史凝式附見唐六臣傳陶岳五代史補皆不言字虛白
未知何據柘枝舞本拓拔舞金人以名不佳改之按樂
府雜錄健舞曲有柘枝軟舞曲有屈柘樂苑羽調有柘
枝曲商調有屈柘枝舞因曲為名又雜見教坊記羯鼔
錄唐沈亞之柘枝賦云柘枝信其多妍其本曲首句七
字第二第三句皆五字第四句復七字薛能有三首止
是五言六句溫庭筠屈柘詞所謂楊柳縈橋綠玫瑰拂
地紅則五言律詩也柘枝自唐世已盛傳烏得云自金
人始耶宋高宗善書學擇諸王命史彌遠教之孝宗其
一按彌遠寧宗時人安得云教孝宗耶宋曾冊金為東
懷國乃遼冊之非宋也其謬誤大抵如此
王秋澗云海州東入海八百里峽島是龍宫地生海棠
作矮樹花色深紅大如茶盌而百葉香韻殊絶每歲自
島中移百本入海州御園明年再移百本而以先所種
者供御每花一金籖牌記之重九始開昔人謂惟昌州
海棠有香不知海州然云開于九月當别是一種非西
府垂絲之類
濟南長清縣靈巖山寺有元至治元年呼圖克郡王太
夫人巴延氏詩云巖前松檜年年綠殿上君王歲歲
春
唐魯國顔文忠公一帖云真卿奉命來此事期未竟止
緣忠勤無有旋意然中心悢悢始終不改遊于波濤宜
得斯報千百年間察真卿心者見此一事知我是行亦
足達于時命耳又題十字云人心無路見時事只天知
右魯公書并畫像刻石在蒲州有宋人跋云觀此筆蹟
不顯歲月以事實考之蓋使李希烈時也希烈以建中
元年陷汝州盧杞建議遣公奉使至貞元元年八月公
不幸遇害困躓賊庭者逾二年刃加于頸而色不變度
無還期誓不易節蓋書此以自表云重既摹公之像于
蒲繪而祠之又訪得此石本狀貌老矣公以乾元元年
自同徙蒲至奉使之時垂三十載氣節不衰而狀貌非
昔也乃刻石而寘之祠堂俾觀者有考焉靖康元年七
月壬申朝散郎祕閣修撰知同州軍州事唐重書載
崑山顧絳亭林求古錄
葉紹翁四朝聞見錄云湧金門外柳洲上有龍王祠開
禧中帥臣趙師□重塑五王像冕旒珪服畢具其中三
像一模韓侂胄像二模陳自強像三模師□像至今猶
存
今俗謂妻之父為岳丈皆云起于張說之子均然漢郊
祀志大山川有岳山小山川有岳壻山晉裴松之注三
國志言獻帝舅董承謂古無丈人之名故謂之舅則岳
翁丈人之名自漢晉已然不始于唐
八月初八日
車駕還京師内閣九卿迎
駕于東直門外十二里時雨濘已二鼔矣先是大將軍
裕親王以諸道兵破厄魯特于烏蘭布通初一日捷書
聞
行在次日至京師宣捷午門
常熟趙文毅公萬歷中以詞林劾江陵奪情杖闕下其
孫東田士春崇禎丁丑及第復以詞林劾武陵奪情杖
闕下祖孫一轍而所劾二相君皆以奪情又皆楚人又一
竒也東田之孫廷珪字禹玉康熙庚戌進士與先兄叔
子同年今為御史遺先生保閒堂集因感其家學書
之
范淳祖禹唐鑑二十四卷吕東萊祖謙注有淳自序及
元祐元年二月二十八日上太皇太后及哲宗表三通
明弘治十年知武進縣鼔城吕鏜刻也有刑部尚書白
昂序此書凡三百六篇據自序及表本十二卷伯恭析
為二十四卷耳近有石門吕氏刊本
太平治迹統類七十三卷宋眉山彭伯川叔融撰略用
袁樞通鑑紀事本末條例前集四十卷中興後集三十
三卷見陳振孫書錄解題趙希弁讀書附志此前集尚
有譌闕乃秣陵焦氏本
兩漢刊誤補遺十卷宋河南吳仁傑南英著蓋因劉
敞原父攽貢父刊誤而增補釐正之有汴人曾絳淳熙
己酉序稱其的當精確如目擊東西都事者周益公子
充遺人書曰吳斗南博物洽聞今之五總龜也
康熙二十八年
上南巡視河次淮陽泰州女子蔡蕙上疏訟父冤略云
妾聞在昔淳于緹縈為父鳴冤贖罪漢文帝憐而釋之
載之前史千古傳為盛典今臣妾父被仇害自逮獄已
來妾衣不解帶卧不登牀捐膏粉以誰施棄綺紈而弗
御日夜悲號籲天無路每夕遙望
宸闕禮拜千餘於今三年寒暑靡輟唯祝
玉輦南巡妾父盆冤見日今幸
駕臨淮海是誠千載竒逢妾願效緹縈之故事冒死鳴
哀伏惟
天鑒奉
旨下江南江西總督二十九年八月讞上其父免死改
城旦
建炎以來朝野雜記甲集二十卷乙集二十卷蜀井研
李心傳伯微撰編首有國史院劄子行下隆州宣取高
宗繫年要錄指揮孝宗光宗兩朝繫年要錄指揮公牒
三通心傳自序二通此書于宋南渡後朝章國故大綱
細目粲然悉備史家巨擘也
龍泉葉紹翁四朝見聞錄自甲集迄戊集亦纂述南渡
事蹟其間頗有涉煩碎者不及李氏朝野雜記二書皆
鈔本
中秋前二日内閣九卿詣後左門起居予與彭學士羨
門(孫遹)接坐兵部李侍郎厚菴(光地)盛談閩中江瑶柱之美
予因問學士浙中蓴菜如何學士答言不知其味予戲
謂曰應緣不知其味是以無蓴鱸之思坐皆絶倒
胡震亨云李義山碧城三首蓋咏其時貴主事唐公主
多自請出家與二教人媟近商隱同時如文安潯陽平
恩邵陽永嘉永安義昌安康諸主皆丐為道士築觀于
外史即不言他醜頗著微辭詩中簫史洪厓一聯及引
用董偃水精盤事大指已明又劉夢得題九仙公主舊
院詩武皇曾駐蹕親問主人翁前此詩人亦不諱言又
何疑于義山耶予謂義山他詩如梁家宅裏秦宫入趙
后樓中赤鳳來賈氏窺簾韓掾少宓妃畱枕魏王才一
片非烟隔九枝蓬巒仙仗儼雲旗人間桑海須臾事莫
遣佳期更後期之類率皆戚里中語亦非泛詠也
王建宫詞每遍舞頭分兩向太平萬歲字當中今外國
猶傳其制鄭麟趾高麗史云教坊女弟子奏王母隊歌
舞一隊五十五人舞成四字或君王萬歲或天下太平此
其遺意也
高麗史郊廟朝會雜用唐樂宋大晟樂明雅樂又有俗
樂俗樂之名頗有新異聊誌之以廣見聞云舞鼔侍中
李混謫寧海得海上浮查制為舞鼔其聲宏壯動動
其詞效仙語而為之無㝵出自西域歌詞多用佛
語西京西京即箕子始封地其民習于禮讓作此
歌大同江殷太師箕子封于朝鮮施八條之教以
興禮俗人民大悦以大同江比黃河永明嶺比崧山
頌禱其君也五冠山孝子李文忠所作李齊賢詩曰
木頭雕作小唐雞筋子拈來壁上棲此烏膠膠執時節
慈顔始似日平西揚州揚州即高麗漢陽府地繁華
男女方春好遊相樂而歌之也月精花普州妓名司
錄魏齊萬惑之里人刺之而作長湍偽太祖王建巡
省民風補助不給民思其德久而不忘伐谷鳥伐谷
鳥鳥之善鳴者也偽睿宗廣開言路作此歌以諭羣下
也金剛城偽顯宗收復開京築羅城國人喜而歌之
長生浦侍中柳濯出鎮金羅有威惠倭寇長生浦濯
赴援倭望見即引去軍士悦而作歌叢石亭竒轍所
作轍元后之弟東還至江陵登此亭臨望大海感四仙
之迹作是歌處容新羅憲康王遊鶴城還至開雲浦
有一人竒形詭服從入京自號處容每月夜輒歌于市
以為神人李齊賢詩新羅當日處容翁見說來從碧海
中貝齒頳唇歌夜月鳶肩紫袖舞春風沙里花賦役
繁重託言黃鳥啄粟以怨之李齊賢詩黃雀何妨來去
飛一年農事不曾知鰥翁獨自耕耘了耗盡田中禾黍
為長巖長巖老人譏平章事杜英哲而作安東紫
青婦人一失其身人所賤惡故作此歌以絲之紅綠青
白反覆比之濟危寳婦人以罪徒役至濟危寳恨其
手為人所執作是歌以自怨李齊賢詩浣沙溪上傍垂
楊執手論心白馬郎縱有連簷三月雨指頭何忍洗餘
香冬栢木蔡洪哲流遠島作此歌王聞之即日召還
寒松亭世傳此歌書于瑟底流至江南國人張晉公
奉使江南江南人問之張作詩解之曰月白寒松夜波
平鏡浦秋哀鳴來又去有信一沙鷗禮成江唐商賀
頭綱善棋至禮成江見一美婦人乃與其夫賭棋佯不
勝輸物倍夫利之果以妻注一舉勝之舟載而去其夫
悔恨作是歌也鄭瓜亭内侍郎中鄭叙作已見前李
齊賢詩憶君無日不霑衣政似春山蜀子規為是為非
人莫問只應殘月曉星知風入松(有辭)夜深詞(冇辭)翰林
别曲日元淳文(俞)仁老詩(李)公老四六(李)李正言陳翰
林雙韻走筆(奎報萍)冲基對策(劉)光鈞經義(閔)良鏡詩賦
(金)琴學士(儀)玉筍門生三藏蛇龍二歌忠烈王狎
羣小選官妓女巫有姿色者籍置宫中時人歌之其詞
古拙有捉搦遺意錄之三藏寺裏點燈去有社主兮執
吾手倘此言兮出寺外謂上座兮是汝語有蛇舍龍
尾聞過太山岑岑人各一語斟酌在兩心紫霞洞侍
中蔡洪哲所作(有辭)附著三國俗樂亦錄其目新羅曰東
京(即雞林府)木州(孝女所作)佘那山長漢城(紀功)利見臺(羅王失其子得之築臺而歌)百
濟曰禪雲山(婦人望征役而作)無等山方等山(長日縣女子為賊所掠而作)
井邑(商婦望夫而作)智異山(求禮縣有女居此山百濟王聞其美欲納之女不從而作)高句驪曰
来遠城延陽(延山府)溟州(溟州女子與書生約為婚父母不欲女以帛書屬魚書生烹魚得書遂往諧焉)
八月初一日己未朔日食自卯正三刻五分至辰初二
刻五分行救護禮于禮部是日當食不食唐一行曰古
之太平日不食星不孛蓋有之矣月或變行以避日或
五星潛在日下禦侮以救日或涉交數淺或陽盛隂微
則不食或德之休明則天為之隱雖交不食此四者德
教所由生也是歲浙江福建江南江西河南湖廣陜西
四川廣東廣西貴州雲南十二省皆不食
八月十八日
上諭内閣甚欲一見内閣部院大臣先是
駕在塞外偶違和還宫未
御門接見羣臣者十日矣内閣九卿等每日詣後左門
起居聞
旨皆踴躍十九日五鼔集後左門辰刻
上御乾清門有
旨召羣臣入大學士尚書等奏請
聖躬萬安
上微笑頷之仰瞻
天顔神氣充悅羣臣退以手加額相賀
訪唐先生(夢賚)濟武于天寧寺觀隋舍利塔坐塔院院僧
出
御書金剛般若波羅蜜經敬觀書法逼真右軍樂毅論
康熙二十七年十二月初八日書版庋藏觀音寺
或問溫公于伊川伊川曰君實九分人也予嘗疑立德
立功立言如溫公不知欠一分竟在何處晦菴贊涑水
先生云篤學力行清修苦節有德有言有功有烈此數
語略盡溫公平生恐伊川尚欠一半在
宋趙忠定公汝愚撰皇朝名臣奏議數百卷有淳祐庚
戌王孫希瀞眉山史季溫二序忠定乞進奏議劄子一
通序一通時淳熙十三年也溫陵黃氏所藏宋刻本序
略云伏覩建隆以來諸臣莫盛于慶歷元祐之際莫弊
于熙寧紹聖之時方其盛也朝廷庶事微有過差上自
公卿大夫下及郡縣小吏皆得盡言極諫無所諱忌其
論議不已至于舉國之士咸出死力以爭之然而聖君
賢相卒善遇而優容之故其治效卓然士以增氣及其
弊也朝廷有大黜陟大政令至無一人敢論議者縱或
有之其言委曲畏避終無以感悟人主之意而獻諛者
遂以為内外安靜若無一事可言殊不知禍亂之機發
于所伏萬幾餘閒幸賜紬繹推觀慶歷元祐諸臣其詞
直其計從而見效如此熙寧紹聖諸臣其言切其人放
逐而致禍如彼則言路之通塞國家之治亂可以鑒矣
其言可謂深切著明蓋進書在孝宗時也及慶元紹熙
間何澹劉珏輩偽學之說起入黨籍者五十有九人而
忠定為之首遂貶永州紹聖之事不幸再見可勝歎哉
此書載北宋名臣讜論竑議略偹然如丁謂邢恕李清
臣秦檜之流亦點其間豈不以人廢言之意歟
女仙吳彩鸞王惲玉堂嘉話又載其書龍鱗楷韻天寳
八年製後有柳誠懸題云吳彩鸞世傳謫仙也一夕書
唐韻一部即粥於市人不測其意稔聞此說罕見其書
數載勤求方獲斯本觀其神全氣古筆力遒勁出於自
然非古今學人可及也時太和九年九月十五日題其
冊共五十四葉鱗次相積皆留紙縫研比雜志云宇文
廷臣家有吳彩鸞玉篇鈔書一先為廿三先廿四仙不
可曉又導江縣迎祥寺有彩鸞書佛本行經六十卷
居易錄卷八
