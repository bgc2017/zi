居易錄卷二刑部尚書王士禎撰
賈似道鑒賞畫有悦生小印往往于士大夫家見之癸
辛雜識載其與門客廖瑩中刊書甚多聊志其目全唐
詩話悦生堂隨鈔一百卷(所援引多竒書)九經(以撫州萆抄紙油烟墨印造最)
(精)韓柳文集三禮節左傳節諸史要略文選未刊者十
三經注疏節姚氏注戰國策注東坡詩研北雜志云韓
侂胄閱古堂圖書皆向若水鑒定又秦檜子熺亦好聚
書
李商隠温庭筠段成式倡和號三十六體初不解其義
小學紺珠云三人皆行第十六也漢上題襟集今潛江
莫進士(與先)家有之予託門人朱(載震)借鈔則云擕遊江右
寄鄱陽人家失之矣
今人但貴宋槧本顧宋板亦多訛舛但從善本可耳如
朱長孺所定杜集九日寄岑參詩從宋刻作兩脚但如
舊而注其下云陳本作雨此甚可笑冷齋夜話云老杜
詩雨脚泥滑滑世俗乃作兩脚泥滑滑此類當時已辨
之然猶不如前句之必不可通也
滁州豐山有漢高帝廟予昔過之以為宋太祖王業基
此有端命殿奉神御或是藝祖廟之訛耳偶讀老學菴
筆記乃見所錄碑隂略云滁之西曰豐山有漢高帝廟
或云漢諸將追項羽道經此山至今土俗以五月十七
日為高帝生日遠近畢集薦肴觴焉始知漢廟緣起如
此而予向者之輕于持論也
吏部最重寅誼前軰雖登九列名刺必書舊寅二字順
治乙未散館安邱劉(祚遠)補吏科給事中尋以其族祖憲
石官大學士引例廻避改吏部主事孫文定公(廷銓)時已
為戶部侍郎投謁偶不書舊寅字劉返其刺文定遜謝
而已
潁川同年劉吏部公㦷在京師與予軰為詩社每自詫
曰吾詩文片叚柴窑也予笑應之曰良然兄畫乃兔毛
褐耳座客皆軒渠唐時宣州以兔毛為褐亞于錦綺復
有染絲織者尤妙時人以為兔毛褐真不如假(見國史補)公
㦷喜作畫而不甚工家常蓄畫師為捉刀人予每索畫
輒柬之云勿煩真作故以此戲之
寧都魏冰叔(禧)和公(禮)皆以文章名禮之子(世傚)字昭士
年少而氣銳文筆有諸父風近自虔州寄予書略云竊
惟張堪朱穆以一言知已終身不敢忘閣下掇巍科之
年傚始生于世閣下都盛名詩古文為海内宗主乃荷
不遺葑菲奬借裁成幾欲摶扶搖而振塵&KR1631;于青雲之
上非惟頓忘其貴勢且自忘其名與年矣傚雖不肖弗
克堪任能無感恩知己之思報稱耶往在嶺南閣下方
持使節祀南海之神與家君子解后僧舍閣下欲以年
齒為坐次家君子執道里南北之說作主賓閣下謂家
君子六年以長以古道屬家君子遂不獲辭後復與傚
遇端州傚乘如芥之舟適潮信至播蕩傾仄翁山諸子
望之而反走閣下扶掖必登舟拳屈欵曲而别且出南
來志命以序既成遍示座客重其聲價夫折節之美古
今有之矣以南北遼闊未謀面之人名位尊重于巖穴
下士罕所知識之孺子推致不遺餘力古今人中誰可
匹擬者其自命為何等也兹事志之于心更述于筆每
懷閣下時自展視亦足當見閣下一度勝西向笑多多
可
宋中丞牧仲(犖)說濮州守劉某家有綠鳩一雙狀如鸚
鵡近京師花兒市鬻黃鴒二毛羽作黃金色索直甚高
又日照張琦言其縣人安鴻臚有孫年十三矣甚穎慧
讀書樓上忽見樓窗外樹間有紅鴿一隻驚呼示人自
探身往取之墜而死鴿亦不見
謝比部方山(重輝)所觀李小將軍起蛟圖山樹樓閣皆勾
金細入毛髮山頂有雲氣一蛟騰起微露頭角無題跋
考宣和畫譜二李畫舉無此目不知何以定為李作
宛平相國王公家一小畫山溪紅樹間一人騎欵段馬
一人執宫扇隨其後人馬不及寸而意態生動題詩云
騎龍重過到溪頭紅葉還春碧水流省得壺中見天地
壺中天地不曾秋前有乾卦小圓印後有御筆小印予
曩從祁縣戴楓仲(廷栻)見明宣宗所畫西山霽雪筆意與
此正相類定為宣宗御筆無疑
戚文秀畫水一幀袁區題云戚文秀清濟灌河圖為畫
鑑所載秀北宋名士推重一時善於畫水筆力調暢一
筆長數丈自邊際起貫於波濤之間超騰迥絶毫不失
序日與相對怳然流動愈看愈竒
今人上官忌正五九月流俗相沿不知其故按内典以
正五九三月為長齋月云天以大寳鏡照四大部洲此
三月照南洲故宜修福耳忌者非也
元馬祖常伯庸石田文集十五卷至元五年江北淮東
道肅政廉訪司奉旨刊行弘治中都御史熊翀重刊本
翀與祖常皆光州人也元代文章極盛色目人著名者
尤多如祖常及趙世延孛术魯翀康里巙巙貫雲石辛
文房薩都刺軰皆是也伯庸文五卷向厪從劉欽謨中
州文表見之有文而無詩康熙己巳冬杪于竹垞寓齋
得覯此本留旬日而歸之集首有肅政廉訪司牒趙郡
蘇天爵太原王守誠閩陳旅三序李東陽熊翀二序
蕭山毛檢討(竒齡)大可生平不喜東坡詩在京師日汪(懋麟)
季甪舉坡絶句云竹外桃花三兩枝春江水暖鴨先知
蔞蒿滿地蘆芽短正是河豚欲上時語毛曰如此詩亦
可道不佳耶毛憤然曰鵝也先知怎只說鴨衆為捧腹
益都孫(寳侗)仲孺文定公次子也持論好與予左一日見
予蜀道詩高秋華岳三峯出曉日潼關四扇開之句輒
疵之或告以此本昌黎上裴晉公詩非杜撰也仲孺怒
曰道是昌黎便如何畢竟是兩扇又予題涪陵石魚云
涪陵水落見雙魚北望鄉園萬里餘三十六鱗空自好
乘潮不寄一封書又曰既是雙魚合道七十二鱗聞者
皆笑之或以諗予予亦笑曰此東坡所謂鼈厮踢也
宋嚴粲坦叔華谷詩集一卷氣格卑弱類晚唐之靡靡
者一二絶句差有可觀如秋入白蘋風浪生癡雲未放
楚天晴青山湖外知何處中有斜陽一段明(秋入)昨夜湖
心共泊船一天星露宿寒烟朝來極目無洲渚知採蘋
花何處邊(宿石潭寺寄黃炳)稍有唐人音節華谷作詩緝林希
逸以為在歐蘇王劉東萊諸鉅儒之上今盛傳其書又
稱其五七言幽深天矯意具言外觀此集殆不然也集
中贈李賈詩云汝與吾宗好注賈與嚴滄浪遊華谷與
滄浪蓋有宗族之誼詩𣲖相似而差不及戴石屏贈二
嚴詩云前年得嚴粲今年得嚴羽我自得二嚴牛鐸諧
鐘吕
邵秋堂集二卷至五卷殘本内府書也詩古今體皆淺
俚不成家亦不知其名字何許人卷中有與鮮于伯機
倡和詩
南宋詩小集二十八家黃俞邰鈔自宋刻所謂江湖詩
也大概規橅晚唐調多俗下唯番陽姜䕫堯章白石集
汶陽周弼伯弜端平詩雋臨江鄧林性之皇荂曲三家
最可觀白石詞中大家與誠齋石湖遂初諸老友善伯
弜即編三體唐詩者鄧姓字稍僻然其樂府絶句甚有
義山之風蓋鐵中錚錚者也三君詩予手鈔之餘一二
佳者倣摘句圖附于後
開封趙汝鐩明翁野谷集五言律時有佳句七言俚俗
歌行漫無音節頓挫後村序乃謂跌宕頓挫真剸蛟縛
虎手又許以建安黃初妄矣喬松二十里翠微三五
家塵埃雙老鬢天地幾斜陽持觴送南浦鳴櫓下東甌
風霜先遠客天地獨扁舟秋影清涵水煙痕澹著山蘭
風香楚佩竹淚冷湘斑任梅斜到牖聽竹長侵階雨茶
烹顧渚春酒醉烏程醉行沙市月吟破渚宫秋楚岸猿
吟樹湘江月滿船晚紅殘照在秋碧遠山横煙巖松葉
暗風陌稻花香孤雁影誰伴亂蛩吟不休曉清秋已到
葉落客先聞歸雲起齋鉢高浪送行舟笠戴天童雨鞋
穿雪竇秋一年春易老雙鬢雪難消煙松迷五鬛風柳
起三眠篷響過雲雨帆開逆水風波及無忘晉渠成亦
利秦籬落一團飛蛺蝶汀州數點立鵁鶄笠澤葉茵
景文吟稿杜宇鄉心重楊花世事輕曉霧沉山色春
禽和水聲一泉走石夜多雨萬竹圍松風似秋天台
戴復古式之石屏集石屏以詩名而多直率氣骨終勝
耳春水渡傍渡夕陽山外山黃花一杯酒白髮幾重
陽忽聞啼鳥不知處細看好山無厭時一百五日客懷
惡三十六峯春雨愁梅邊竹外三杯酒歲尾年頭幾局
棋綠隂亭云千山横碧一溪清白鳥飛邊落照明吏散
庭階無一事綠隂亭上又詩成巾子山翠微閣云雙峯
直上與天參僧共白雲棲一菴今古詩人吟不盡好山
無數滿江南馬上云青松路徑白雲關有客來尋半日
閑十載灞橋驢子上爭如騎馬看廬山四明高似孫
續古疏寮集劉後村謂能參誠齋活句者四聖觀詩後
村亟賞之詩云水明一色抱神州雨壓輕塵不敢浮山
北山南人喚酒春前春後客凭樓射熊館暗花扶扆下
鵠池深柳拂舟白髮邦人能道舊君王曾奉上皇遊
花知西洛事雁叫北人心山横赤壁含情斷水出瞿塘
快意流建安葉紹翁嗣宗靖逸集古柳無多樹新
蟬第一聲西湖秋晚云愛山不買城中地畏客長撐屋
後船荷葉無多秋事晚又隨鷗鷺過殘年北關云脱衣
命僕浣塵埃籬落人家未見梅出得城門能幾步船頭
便有白鷗來臨川危稹逢吉巽齋稿蛾眉對酒舞
凉伊舞身還逐歌聲齊卷花萬段忽進酒鬭高蛺蝶飛
來低斯植建中采芝集相逢春草外歸隠石房西
春風思華嶽夜雨夢瀟湘住當南嶽寺門對赤城霞月
過東西浦潮分遠近山水國今宵别天涯隔歲歸春歸
芳草暗雲入暮山長野雲低水樹春雨閉山城鐘聲兩
寺合人影一溪分路長沙鳥盡人在翠微深落花千點
恨疎雨一簾風野店春寒雨江城橘樹林斷雲連雨雪
落日遠人煙鳥啼山雨急春盡故人稀煙波春雨渡燈
火夜漁村島雨連秋曙江風入雁聲滿山晴葉雨四壁
暮蛩秋一夜霜欺鬢連朝雨送愁桃花曉落水流去山
鳥晚啼風送來遠山云萬里色蒼然寒林夕照邊舊過
南嶽寺曾向雨中看鳩云何處芳草多相呼向深塢竹
外立寒枝山南又春雨雪中寄巖泉云吟罷新詩秪自
看曉風吹恨上闌干夜來雪滿前山路誰對梅花說歲
寒此君及趙汝鐩五言皆多佳句而無遠神羅與之
與甫雪坡稿因沽江畔酒始見竹間梅一夜西風急
千山落葉深閑吟小山賦歸思大江流山居云雨作糟
牀注秋生鱸鱠思卷簾了清景流水裊煙絲河陽張
弋彦發秋江煙草夏新看藕葉夜久見蠙珠春詩定
多少旬日又清明前路逢梅處同誰倚棹看雲為今夜
雪梅發去年枝金華杜㫋仲高癖齋稿歌行有張王
風調如綠珠行明鏡行王粲宅别魏元長書懷諸篇皆
可誦送陸放翁赴召長句最佳滄洲高九萬菊磵集
半夜雨聲急一谿流水深桐花快落春風老梅子微
酸晚雨晴老淚怕從衣袂見閑情但有帽簷知題小姬
扇云湘湘未識羞獨坐抱箜篌貪學耆婆舞擡身拜部
頭春懷云江南春盡尚春寒添盡征衣獨掩關日暮酒
醒間謝豹所思多在水雲間臨平云征颿一似白鷗輕
起揭船篷看晚晴梅子着花霜壓岸自披風帽過臨平
田父辭云啄黍黃雞沒骨肥繞籬綠橘綴枝垂新釀酒
旋裁衣正是婚男嫁女時三山陳鑒之剛父東齋
集稍有江西風氣而筆力苦孱踏徧苔溪石梅花又
滿林花淡水紋麗鳥啼人意閑彎彎竹徑微微雪小小
溪橋淡淡雲畫蘭云托迹不辭巖谷深異于蕭艾亦何
心清風披拂自多事斜日淡雲香滿林建安徐集孫
義夫竹所吟稾齋板驚閑鷺苔碑卧夕陽清源胡
仲參希道竹莊稿門掩梅花月禽翻竹葉霜界首云
幾重嶺隔幾重灣路入濛濛煙雨間獨立溪橋重回首
前頭已是劍州山開封趙崇鉘元冶鷗渚吟都昌
即事云世事可無酒春藤還有花山雲欲到地街鼓又
催衙風緊魚休市官貧飯帶沙天機不得問暮色欲棲
鴉湖中云汀蒲獵獵起涼颸碧藕香中獨立時機事兩
忘吾喪我扁舟吟過水仙祠柯山毛珝元白吾竹稿
丹陽館一篇最警策渡江南來第一驛幾度華堂延
雁客百年運逐曉雲空愁殺鞮官老無職南徐今日古
陽關不斷歌聲祖離席國讎已復事尤多折損年年春
柳碧臨江鄒登龍震父梅屋吟有真西山劉後村戴
石屏三跋詩稍優于倣古梅花云約臂金寒拓綺疏
搔頭玉重壓香酥含章簷下新妝額試啟菱花得似無
江南春云玲瓏樓閣江城晚楊柳絲絲凝(去聲)碧煙飛燕
不歸春滿地百花香裏聽啼鵑括蒼王琮中玉雅林
稿凉從曉來覺秋向雨中深九十日秋蛩共語兩三
夜雨雁供愁四明陳允平衡仲西麓稿斷腸春洛
浦殘夢夜瀟湘簾卷千重樹窗開四面山樓臺秋淡玉
簫遠簾幕夜寒銅漏遲明月鷺鶿菱葉浦西風蟋蟀豆
花籬江南謠云柳絮飛時話别離梅花開後待郎歸梅
花開後無消息更待明年柳絮飛登西樓云楊柳飄飄
春思長綠橋流水繞宫牆碧雲望斷空回首一半闌干
無夕陽餘如建安張至龍季靈雪林刪餘壺山許棐忱
父梅屋稿浮玉施樞知言横舟稿菏澤李龏和父梅花
衲南徐朱南埜學吟旴江余觀復中行北窗稿槩無足
錄
劉克莊後村大全集六十卷自四十六卷已後皆詩話
詩餘無詩有晉安謝氏家藏圖書印謝在杭鈔本也首
有林希逸二序後村在宋末號文章大家其詩予别有
論說此集中題跋詩話最佳詩話新集多摭中晚唐人
詩無所取裁可刪也後村論揚雄劇秦美新及作元后
誄言天之所廢人不敢支歴世運移屬在新聖云云蔡
邕代作羣臣上表言卓黜廢頑凶援立聖哲云云又論
阮籍跌宕棄禮法晚為勸進表志行掃地詞嚴義正然
其賀賈相啟略云像畫雲臺令漢家九鼎之重手扶日
轂措天下泰山之安昔茂弘歎邱墟百年孔明欲宫府
一體彼徒懷乎此志公允踐于斯言賀賈太師復相云
孤忠貫日雙手擎天聞勇退則眉攢杜陵老之愁覩登
庸則心動石徂徠之喜再賀平章云屏羣隂于散地聚
衆芳于本朝無官可酬爰峻久虚之位有謀則就所謂
不召之臣諛詞諂語連章累牘豈真以似道為伊周武
鄉之比哉抑蹈雄邕之覆轍而不自覺耶按後村作此
時年已八十惜哉
辛稼軒詞中大家而詩不多見劉後村詩話載其送别
湖南部曲一詩云青衫匹馬萬人呼幕府當年急急符
愧我明珠成薏苡負君赤手縛於菟觀書到老眼如鏡
論事驚人膽滿軀萬里雲霄送君去不妨風雨破吾廬
稼軒吾濟南人故錄之其長短句予家有舊刊本
後村云張易之昌宗目不識字手不知書謝表及和御
製皆依附者為之所進三教珠英乃崔融張說軰為之
而易之竊名為首(見詩話)適見李日華紫桃軒雜綴云張
昌宗粉面膏唇以媚女主其人疑優伶不齒然亦名擅
文翰之譽有三教珠英一千三百餘卷其所著恐亦未
可以人廢也則以編著果出昌宗之手亦愚矣
劉後村序王隠君六學九書引所見丹家四人鄒子益
曾景建黃天谷白玉蟾鄒不登七十曾黃僅六十玉蟾
天死
後村序宋慶之希仁詩摘句有云多年翁仲在寒食子
孫稀又跋徐寳之詩摘句云盡日飛花急隔溪芳草深
皆晚唐人佳句不知二集猶傳否記訪之
坡公之有斜川人豔稱之而集不傳唯傳其颶風賦及
試誦北山移為我招琴聰數語耳谷之甥徐師川洪駒
父軰皆著名而世不知其後人之盛後村云思陵尤重
谷詞翰擢其甥至執政至茂陵而其後益蕃子邁子畊
皆顯融伯庸尤貴重克昌者最後出為名公所稱示予
甲稾丙稾春風雜咏過秦詩字其名曰紹谷集曰後谷
甲稾已有鼻祖熙豐氣骨丙稾而後則漸入元祐建中
境界使加一年駸駸黔宜晚筆矣坡谷之後南渡以後
皆昌大又能以文章世其家豈非天哉
孟忠毅公(喬芳)開國名臣其子(熊弼)求予文其神道之碑一
日偶訪之師儉堂恭睹
世祖皇帝御賜公畫像一軸上方篆書天子命我四大
字公永平人也偉幹豐頤腰腹十圍善馭諸將皆為盡
死力麾下偏裨封侯至大將者不下數十人如靖逆侯
張(勇)勇略將軍趙(良棟)提督馬(寧)王(可臣)總兵趙(光瑞)陳(德)王
(平)等皆是也熊弼幼患目眚不能視以公功世襲精竒
尼哈番而嗜書攻詩亦異人也
門人盱眙李(嶟瑞)以其世祖崇德先生諱(紹賢)顯忠錄來謁
先生正德十二年進士官行人十四年江彬等將挾威
武南廵先生與翰林舒公芬同官余公廷瓚等伏闕疏
諫死杖下世宗立贈御史於是舒公作墓誌銘崔公銑
為己夘紀事鄒公守益為贊而鄉人趙卿復為之傳嶟
瑞字蒼存詩文皆從衡有竒氣江淮間一才士也
俗以鍾離權吕洞賓等為八仙後蜀孟昶生日道士張
素卿進八仙圖乃李耳容成董仲舒張道陵嚴君平李
八百范長夀葛永瑰也詳見黃休復茅亭客話又圖畫
見聞志作李阿長夀仙
續酉陽雜俎云曼殊院東廊大歷中畫人陳子昂畫是
畫工與拾遺同姓名也
馬仲塗家藏蔡君謨一帖云梅二馬五蔡九中春寒食
前一日會飲于普照院仲塗和墨聖俞按紙君謨揮翰
蘇談載中峯和尚草堂馮海粟煉泥趙松雪搬運中峯
塗壁二事風流名勝正可作對邢和璞居崧山伐薪汲
泉皆是名士千載而下如靈山一會儼然未散恨不傳
之丹青耳
六研齋三筆載元僧覺隠語覺隠喫飯坾仙亦飽有時
坾仙飯覺隠亦飽李君實以為禪宗所云有人終日喫
飯未曾齩著一粒米之謂蓋寓言也然方士實有此術
叔祖季木吏部家有一客忘其姓往往代人食其人亦
飽亦往往令人代食至溲溺亦如之
李君實日華鑒别法書名畫最精然引古人詩文往往
紕繆如云子昂行書詩一幅不知子昂自作或書古人
作語氣似白樂天陸放翁因錄之云山石犖确行逕微
云云不知乃韓退之詩也又云白樂天孫龜年住嵩山
遇李白曰近過潼關有一詞曰曾宴桃源深洞云云乃
後唐莊宗作也又云杜樊川詩獨憐幽草澗邊生云云
有甲秀堂刻牧之行草真蹟此韋蘇州詩與前韓詩載
本集中皆人人耳而目之者而舛午至此陋矣又一條
云林君復極富畫情見與可伯時終日琭琭徇人遂不
為和靖乃大中祥符間人文李後出安得此不根語又
云元有兩閑閑一為禮部尚書趙秉文或云今人蓋未
目金史及中州集耳意此公留意書畫而于詩文考證
全疎然劉原父黃伯思軰考證何嘗不精確耶
金黃華老人王庭筠自書高歡避暑宫詩四絶句詩字
皆竒偉今石刻在汾州府及城武縣學君實云曾見所
書老杜宛馬蟋蟀螢火林猿等四詩沈頓雄快與南宋
諸老並行南北非元初巙巙子山軰所及按東昌府學
三絶碑庭筠書王去非撰党懷英篆
元僧温日觀善畫蒲桃須梗枝葉皆草書法見楊璉真
伽輒罵為掘墳賊事見輟耕錄予曾于宋中丞牧仲齋
中觀其畫葡萄一幀後題詩云明月清風宗炳社夕陽
秋色庾公樓修心未到無心地萬種千般逐水流適見
六研齋所記此畫此詩正同復有自題云舉世只知嗟
逝水何人微解悟空花此大唐貫休禪師佳句皇宋温
日觀書之仍為寫龍鬚于後癸巳年三月二十日扁舟
至天佛院晴窗晚興有兄副寺寳之後又書云紙長宜
書好詩為後之名勝笑攬即前詩是也後尚有益川張
夢應山隂曾寅孫鄱陽葉衡上饒程鳳飛諸人題跋向
俱無有蓋為人剪截矣
康熙庚申春予與施侍讀(閏章)愚山同過弘衍菴看海棠
各有四絶句今庚午二月重來海棠三株皆已化去而
愚山之墓木拱矣不勝今昔存歿之感因復成一絶云
十年不見謝宣城目極澄江遠恨生白首重吟枯樹賦
江潭蕉萃庾蘭成
盤山和尚智朴號拙菴徐州人能詩居青溝
上幸盤山嘗
御書戶外一峯四字賜之拙菴丁巳以詩抵子以所著
電光雲鶴諸集屬序予亦兩有詩懷之庚午二月五日
侍者自山中來寄詩云宫詹學士老詩伯筆掃時風絶
世才日把盤山懷我句横肩楖栗幾時來
監察御史李(時謙)疏請舉行禘禮事下九卿詹事科道會
議禮部尚書張(玉書)等議曰臣等綜考禮制言禘者不一
有謂虞夏禘黃帝殷周禘帝嚳皆配祭昊天於圜丘者
有謂祖之所自出為感生帝而祭之于南郊者有謂圜
丘方澤宗廟為三禘者先儒皆辯其非而言宗廟之禘
又不一說有謂禘祭止及毁廟不及親廟者有謂長發
之詩為殷之禘雍之詩為周之禘而親廟與毁廟皆兼
祭者惟唐趙匡陸淳皆以為禘異于祫不兼羣廟王者
既立始祖之廟直推始祖所自出之帝而以始祖配之
故名為禘至于三年一祫五年一禘經無明文其說始
於漢儒而後之議禮者咸宗之漢唐宋所行禘禮亦莫
考始祖之所自出止於五歲之中行一祫一禘兩大祭
於其宗廟而已大抵夏商以前有禘之祭而其制未詳
漢唐以後有禘之名而與祫無别惟周以后稷為始祖
以帝嚳為所自出之帝而太廟之中原無帝嚳之位故
祫祭不及帝嚳至禘祭時乃特設帝嚳之位以稷配焉
行于後代不能盡合故宋神宗諭廷臣議罷禘禮明洪
武初御史答禄與權請舉禘祭衆議亦以為不必行詔
從其議至嘉靖中乃立虚位祀皇初祖帝而以太祖配
享事屬不經禮亦旋罷洪惟我
國家受天顯命世德相承定鼎之初追上
四祖尊稱以
肇祖原皇帝始基王迹故立廟崇祀自
肇祖始夫太廟之中以受命之君為太祖允宜特尊者也我
太祖高皇帝功德隆盛與天無極自當為
太廟萬世之祖上而推所自出則締造之業
肇祖為最著今
太廟祭祀四孟分祭于前殿後殿以各伸其尊歲暮祫
享于前殿以同將其敬一歲之中自
肇祖以下屢伸祼獻仁孝誠敬已無不極五年一禘之
祭不必舉行
王定國甲申雜記云歷日載幾龍治水惟少則雨多殊
不然崇寧四年乙酉凡十一龍治水自春夏迄秋皆大
雨水溢
盱眙李生嶟瑞言康熙十九年淮水暴漲壊泗州城郭
公私廬舍漂沒無算唯僧伽塔僅存今議治河者皆知
黃強淮弱而不知淮之為害如此
百脉泉在章邱縣南明水鎮澄泓一𤱔清鑑毛髮北流
為淯水即繡江也予同年劉石洲(渡)家回村有繡江園
康熙己巳四月過宿其居題點絳唇詞一闋于壁云小
雨班班垂楊影裏青青麥越阡度陌好箇南村宅雁
塔同題相對俱頭白今何夕修篁怪石留我狂吟客
金檢討(德嘉)字會公楚廣濟人康熙壬戌會元温然長者
也以書抵予皆古人之誼備載于此云昨詣候及門而
還胸中有數事欲聞左右黃湄給諫之知潛江捍患禦
災不愧古之循吏名宦則悔人責也第鄉賢之祀尚煩
及秦中士大夫議之敝鄉茶陵李文正公墓在畏吾村
劉同人祠堂記云萬歷中鄰人取土幾露其前和宛平
方公從哲封之坎掩而已第不知當日門生故吏斂金
錢為葬具何以不表其墓方公封坎古道矣何難勒片
石以紀之又數十年馬鬛且平地矣懷麓集賴陽羡蔣
先生重刊若墓則危甚既而思之惟閣學昊廬先生可
告以此事若先生晤語從容及之損一宴會之費遂可
令先賢之壠昭揭千古真盛德事也李卓吾墓在通潞
當時葬之者馬御史表之者某中丞而書者麻城邱坦
迄今巋然亡恙豈文正一抔反樵蘇不禁乎迂談腐論
恐為世譏唯先生有同志故敢布于左右至先大夫墓
誌銘劉千里先生所撰近淅川七十老生作名宦祠記
有數事乃先慈所未及言者竊欲丐先生作一傳未敢
遽請容諏日泥首階下皇恐皇恐
宋淳熙間孫紹遠稽仲纂古今人題畫詩八卷為聲畫
集因念六朝已來題畫詩絶罕見盛唐如李太白軰間
一為之拙劣不工王季友一篇雖小有致不能佳也杜
子美始剏為畫松畫馬畫鷹畫山水諸大篇搜竒抉奥
筆補造化嗣是蘇黃二公極妍盡態物無遁形虞伯生
尤專工于此學古錄中歌行佳者皆題畫之作也入明
劉槎軒李西崖沈石田輩以迨空同大復皆擬少陵如
有好事廣而續之亦佳事也
西亭王孫睦㮮所刻革書紀正統北狩事甚詳乃天順
間劉某所述劉與袁彬哈銘同侍英宗行在者塞外無
紙書之于革故名革書黃俞邰千頃堂藏書有之
居易錄卷二
