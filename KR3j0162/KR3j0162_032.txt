居易錄卷三十二刑部尚書王士禎撰
康熙三十九年庚辰正月門人李御史子來(先復)攜示李
在換鵝圖筆意疎放圖中一丈夫相向坐右軍座後一
女子捧硯立對坐一丈夫回顧童子抱鵝至鵝宛頸似
欲鳴者意態生動衣褶飄灑按圖繪寶鑑李在字以政
莆田人遷雲南山水細潤宗郭熙豪放宗夏圭馬遠其
人物評者謂八面生動故四方重之云又元磁椀一視
今磁絶厚素質青花花紋皆作盤螭形云是曹縣李襄
敏公(秉)家物自元時先世所傳至襄敏已數世今乂三
百年矣
正月二十七日
乾清門
御試己卯科順天舉人四書題三道内閣九卿在
懋勤殿閱卷四鼓始出宿館中次日仍召小九卿科道
官覆閱
二十九日
駕出由天津水路閱永定河工
二月初三日有
旨欽定覆試順天舉人一等至三等俱准會試四等革
黜者七人
初五日吏部集議順天考試官同考試官衆問或以磨
勘疏為主或以覆試為主予謂准舉人會試者
皇上之特恩磨勘處分者科場之定例若因覆試而廢
磨勘恐將來科場之弊益不可問矣滿洲太宰庫勒納
公深以予言為然議遂定
黃石齋先生蔡夫人名潤石字玉卿工書法與先生逼
似康熙庚辰春得其楷書律詩一卷楷法稍雜分隸題
云偶寄夏太守時山中聞警崇禎丙子秋八月蔡氏玉
卿書於石養山中時多崇禎中魔道語蓋先生作也
庚辰科會試總裁大學士兼刑部尚書吳琠大學士兼
吏部尚書熊賜履戶部右侍郎李柟都察院僉都御史
王九齡熊自癸丑至甲戌丁丑今庚辰凡四典禮闈向
所未有也僉憲舊不列名聞自丁丑科始
唐樂府往往節取當時詩人之作率緣情切事可以意
會理解然亦有不可解者如陸州歌第一分野中峯變
乃節王右丞終南山詩後四句凉州歌第三開篋淚沾
臆乃節高常侍歌詩前四句也不知與邊塞閨情何涉
而取之
經筵講官例以尚書侍郎及内閣學士翰林院掌院學
士充大拜者則解講官惟徐崑山立齋(元丈)以戶部入相
仍掌翰林院事兼經筵講官己卯十一月熊孝感青岳
(賜履)以吏書張桐城敦復(英)以禮書同日大拜皆帶經筵
講官盖三臣在經筵最久故用異數非故事也
三月初一日午時
文華殿經筵滿講官吏部尚書庫勒納刑部尚書傅臘
塔禮部右侍郎努赫刑部右侍郎常綬工部左侍郎羅
察内閣學士兼禮部侍郎布泰翰林院掌院學士兼禮
部侍郎阿山漢講官東閣大學士兼吏部尚書熊賜履
文華殿大學士兼禮部尚書張英吏部尚書陳廷敬戶
部尚書李振裕禮部尚書杜臻刑部尚書王士禎禮部
左侍郎王封濚大學士英尚書庫勒納講論語子以四
教一節尚書廷敬侍郎阿山講禹貢禹敷土隨山刊木
三句講畢
賜宴太和門
祝希哲書評云孟頫雖媚猶可言也其似算子率俗書
不可言也王元美云李北海傷佻然自雅趙松雪稍穩
然近俗又云承旨精工之内時有俗筆予謂松雪詩亦
有法所患未能免俗耳
聞會試外簾諸公說二月某日貢院中忽聞小兒啼聲
跡之在明遠樓上登樓視之果有一小兒如初生者卧
而啼哭莫知所從来亦異事也
宋牧仲(犖)中丞寄所刻施注蘇文忠公詩集四十三卷
宋司諫吳興施元之德初與吳郡顧禧景繁同撰元之
子宿字武子增補見陸游渭南集此書牧仲得之牧仲
藏書家闕十二卷牧仲偕幕中文士某某共為得之始
為完書
唐黃御史滔刻集八卷賦一卷詩三卷碑誌記序牋啟
雜文四卷附錄一卷首有楊誠齋洪容齋二序淳熙四
年渝州謝諤序唐萟文志云黃滔集十五卷又泉山秀
句三十卷此集初名東家編略宋紹興丙子尚書考功
員外郎黃公度撰誌滔之八世孫也
江蘇廵撫宋犖疏稱江寧縣故民林起龍妻黃氏内則
克嫻婦道無忝于歸八十九載現年百有二歲所當題
請旌揚以昭人瑞事下禮部
命翰林掌院學士法良韓菼教習庶吉士
以都察院左都御史王澤宏為禮部尚書擢戶部右侍
郎李柟為左都御史副都御史王紳為戶部右侍郎順
天府府尹甘國樞為副都御史
振武將軍凉州提督總兵官孫思克卒年七十四思克
旗下人鎮西陲三十八年兵畏民懷番&KR0624;戴之如父母
王輔臣噶爾丹之亂兩次用兵恢復征𠞰累立大功
本朝名將也屢以老病疏乞骸骨
上溫諭慰留不允至是卒奉
旨從優議恤贈太子少保加太子太保諡襄武
總督河道兵部尚書于成龍卒奉
旨從優議恤改江南江西總督兵部尚書張鵬翮為
河道總督
徐昌國談藝錄云未睹鈞天之美則北里為工不詠關
睢之亂則桑中為雋當是既見空同之後深悔其吳歈
耳而錢氏顧力揚其少作正弇州所云舞陽絳灌既貴
後稱其屠狗吹簫以為佳事寧不泚顙者也(按此亦斥謙益語)
石守道作怪論三篇毁楊文公予嘗駁之矣又讀其救
說一首最誖于理如云漢祚微王莽簒道大壞揚雄存
之五代之亂馮瀛王存之數語蠱世道人心不淺而篇
終又云天下國家有難患以死殉之忠臣之節(云云)何又
自相矛盾之甚守道持論率僻謬如此
南海舉人歐之麟貽其從世祖禎伯虞部集若干卷後
附禎伯青衣李英詩曰歴遊集餐霞集當壚集又贈言
一卷則徐子與沈蛟門文五峯諸人之作皆在子與極
稱英咏月五言絶句云云予尤喜其臯蘭觀獵七言云白
草黃沙羽獵齊將軍鏖戰馬頻嘶籌邊已斷匈奴臂百
萬蒐田大夏西頗見格調顧氏國雅集登其人非過也
唐詩人以畫名家者首薛稷王右丞次鄭虔顧况張志
和張諲劉商圖繪寶鑑云劉方平工山水樹石汧國公
李勉甚重之又李林甫善山水類昭道昭道思訓之子
林甫思誨子盖從兄弟也世人知滕王元嬰善作蜂蝶
不知嗣滕王湛然亦善畫花鳥蜂蝶官至太子詹事又
吳越王錢鏐善墨竹
都察院同官題名(康熙三十七年七月予自戶部左侍郎遷都察院掌院左都御史)
滿左都御史哈雅爾圖(由兵部右侍郎陞改包衣諳班三十八年十一月再補左都御)
(史)
左都御史馬爾漢(由兵部左侍郎陞調補兵部尚書)
左副都御史額倫特(由通政使陞)
左副都御史夀鼐(由内閣學士改)
漢左副都御史錢三錫(太倉人由宗人府丞陞遷戸部右侍郎卒)
左副都御史金璽(旗人由宗人府丞陞遷偏沅巡撫)
左副都御史吳涵(石門人由太僕寺卿陞遷工部右侍郎)
左副都御史梅鋗(宣城人由宗人府丞陞遷福建巡撫)
左副都御史王紳(睢州人由大理寺卿陞遷戶部侍郎)
左僉都御史王紳(由大理寺少卿陞遷大理寺卿)
左僉都御史王九齡(華亭人由少詹事陞遷内閣學士)
刑部同官題名(康熙三十八年十一月予自左都御史調補刑部尚書)
滿尚書傅臘塔(由左都御史調補)
尚書安布禄(由左都御史調補)
左侍郎綏色(由内閣學士陞)
左侍郎蘇赫納(由内閣學士陞)
右侍郎吳赫(由川陜總督調補改工部右侍郎尋革)
右侍郎常綬(由工部左侍郎調補管右侍郎事)
右侍郎舒輅(由工部侍郎調補)
漢左侍郎徐潮(錢塘人由工部侍郎調補遷河南巡撫)
右侍郎李輝祖(旗人由湖廣總督調補尋革)
右侍郎喻成龍(旗人由兵部督捕侍郎調補添註尋題明即補李輝祖之缺遷安徽巡撫)
左侍郎卞永譽(旗人由福建巡撫調補)
右侍郎吳涵(石門人由工部侍郎調補遷吏部侍郎)
右侍郎金璽(旗人由偏沅巡撫調補)
畫家有兩李營丘北宋李成人皆知之南宋李永亦稱
營丘知之者殊少太原王穉登云李營丘以山水擅名
為宋畫院第一謂永也
三月二十日策試中式舉人王露等三百五人二十二
日
上御太和殿臚傳第一甲第一名汪繹江南常熟人(丁丑)
(會試第三人)第二名季愈江南寶應人(庚辰會試第二人)第三名王
露(庚辰會元)二甲一名張成遇番禺人
長安薦福寺僧行義予遊秦時識之近謁普陀山歸見
過云與雲水僧七人雨中炷香潮音洞虔禱願覩大士
慈容倏見洞中現五色光光中有大士立像旁有白鸚
鵡像莊嚴妙好是女人身他僧見者種種不一久之乃
沒又云法華洞為大士演法處有老僧智玉居之年百
有二十歲本明邊將也落伽山有老尼相傳百六七十
歲獨居是山無伴侣弟子距普陀尚百里寺僧往致供
給有見之者寺有玉印佩之可以辟邪已疾菽園雜記
以為普陀梵語白也落伽華也以山多山礬花故名本
一山也
吳郡故孝廉徐昭法枋卒貧不能葬一日有武林高士
某者來弔自任窀穸然其人亦貧而特工分隸乃賃居
郡中鬻書以庀葬具幅直一金吳人高其誼爭售之得
數十金遂卜日以葬而以羨歸其子為饘粥費語之曰
吾欲稱貸富人懼先生吐之故寧勞吾腕知先生所心
許也惜不得其名氏
近于刑部案牘中又得數異姓蘚奬蹤遠奉尋偃布職
慈流力學貌稀又天順甲申進士覺茂音陜英宗命改
姓陜字
禮部考核各省學道奉
旨停止内陞著為例
近科鼎甲未有如癸丑之盛者狀元韓少宰菼榜眼王
大司空鴻緒探花徐詹學秉義同時在
朝位三品上徐尋遷禮吏二部侍郎
鼎甲之衰未有如丁丑者庚辰春尚未解館而狀元李
修撰蟠以科場事流徙奉天府安插探花姜編修宸英
卒于非所榜眼嚴編修虞惇以子弟中式牽連降謫
裴秀冀州記云王僑犍為武陽人為柏人令于緱氏山
登仙按今唐山縣即漢之柏人巏&KR2932;山在其城北故馬
彧贈韓定辭詩云别後巏&KR2932;山上望羨君時復見王喬
後漢書王喬河東人顯宗時為葉令或云即古仙人王
子喬
天上人予曾兩記之近觀田藝蘅留青日札云己卯曾
都御史在南京見雲中二人冉冉直下僅相去七八尺
信陽蔡夢官云己卯十一月二十五日自徐回潁川午
後見天上西北白雲一條如路上行者七人有唐巾者
科頭者長衣者兩截者手中各有所執亦有背負者往
東南去可十里入山而滅見者六七十人予亦曾見三
人一全體二半坐云
馮開之先生(夢禎)快雪堂集頗得禪悦山水之趣子少時
極喜之武林孝廉馮念祖字文子先生曾孫也執經于
予一日請集序予問之曰初刻此集成僅摹印三十部
板尋燬于火故流通絶少欲以頻年館榖所入重鋟之
梓予嘉其志匆匆數年未有以報聊記于此
東坡居士在儋耳作十八大阿羅漢頌予最愛其二頌
(第九尊者)云飯食已畢撲鉢而坐童子茗供發籥吹火我作
佛事淵乎妙哉空山無人水流花開(第十六尊者)云盆花浮
紅篆煙繚青無問無答如意自横點瑟既希昭琴不鼓
此間有曲可歌可舞此頌真契拈花微笑之妙者又一
頌(第十五尊者)云薪水井臼老矣不能摧伏魔軍不戰而勝
得非自寓之詞耶
吾鄉益都孫文定公(廷銓)順治十八年以吏部尚書乞假
歸省途中作北曲(歸田)有句云閃煞人旌門畫戟虎頭牌
喜煞人神錢花鼓牛王廟又有北曲(自笑)云把一箇洛陽
街花攢錦簇美前程生扭做望江亭風清月冷喬丰韻
甚得元人遺意
古云太子處則監國出則撫軍撫軍二字乃儲貳之稱
今人謂巡撫為撫軍沿襲之久莫知其非不典甚矣
浙之石門有語兒亭(國語曰禦兒)野史謂勾踐使范蠡獻西
施于夫差三年始達于吳至此亭生一子因名語兒亭
夫當君臣卧薪嘗膽之日而范蠡乃以兒女子之情道
路野合不忠甚矣何以為霸佐聲施至今且吳越相隔
一江信使頻數三年始達勾踐豈土木偶耶乃聽其淹
留鄰國置若罔聞俗語不實流為丹青可為嗢噱
門人黃郎中元治字自先常兩官滇黔云浪穹縣平遠
州皆有鳳凰山每至某月日輒有衆鳥千百其羣集于
山上毛羽形狀多不可名按一統志浪穹山初名羅浮
蒙氏細奴羅興時鳳翔于此改名鳳羽及鳳死每歲冬
衆鳥哀弔其上故又名鳥弔山
董卓吳元濟黃巢三祠前記之矣近讀蕭山来元成集
之樵書(明崇禎庚辰進士其子燕雯今年庚辰進士)所載古今淫祠會稽舊
記秦始皇與大禹同廟王朗為會稽太守除之見三國
志注宋孝宗乾道四年加封楚州顯濟廟靈威王乃吳
主孫皓祠以汪大猷等使北邊言其威靈故封又蔡人
歲時祀吳元濟王質知蔡州毁之更祀狄仁傑李愬見
宋史常山郡有董卓祠祠有栢樹魏蘭根盡伐以為槨
材見北齊書予按唐高常侍適有後漢賊臣董卓廟議
云狄道之人不慙卓之不臣而務其為鬼則漢莽可得
而神晉敦可得而廟桓溫父子可享于江鄉爾朱兄弟
可祠於塞上云云則是卓祠常山狄道兩地皆有之矣樵
書又載杭州有秦檜祠朗州有梁松祠名陽山廟見讕
言長語鄴有石虎廟見南史華容有朱太尉祠云是朱
泚見耳談予按湖南祀泚事尤不經恐有訛誤又無為
州有曹操廟和州亦有魏武祠見劉禹錫詩及一統志
又澧州有驩兜廟石室存焉又某郡有盜跖廟
月之御曰望舒又曰纖阿又扶支國有望舒草紅色其
葉如荷月出則舒月沒則卷或即所謂夜舒荷也二說
不同
世說林公道王中郎(文度)云著膩顔帢&KR0008;布單衣挾左傳
逐鄭康成車後云云按魏造白帢横縫其前後名之曰顔
帢永嘉間稍去其縫名無顔帢也
四月初十日
命下丁丑科庶吉士徐樹本(故大學士元文子)等二十五人俱
授翰林院編修檢討朱啟昆等六人仍留館教習
己卯福建解元張遠字超然舊交也今為予門人翰林
檢討阿金工部主事潘鵬雲所取士言西山廣泉寺有
老僧不求食于人不出山者數十年矣日唯采如意草
食之草不知所從來唯此僧種之其葉光澤而味甘美
云聞諸馮補之補之名行賢常熟人亦交于予能詩工
書予二十年前曾選定其詩云
康熙甲子溧陽西塘里人夜見田間有光遂掘土數尺
得古銅器一具中貯大黃布刀百餘紅綠斑駁真漢時
物其形製與宣和博古圖所載漢盉同今歸門人狄庶
常億(字立人)
麡牀者後漢書冉駹夷出麡異物志麡似鹿角觸向前
皮可作履襪角正四據南人因以為牀字書前西切音
齊
四月改翰林院編修檢討為科道官馮雲驌湯右曾俱
給事中彭始摶宋朝楠劉灝張瑗俱監察御史
本朝鼎甲之盛無如蘇州蘇州之盛又以長洲常熟二
縣為最長洲狀元四人康熙丁未繆侍講彤癸丑韓少
宰菼丙辰彭侍講定求乙丑陸侍講肯堂韓以下三人
又皆兼會狀兩元常熟狀元三人順治戊戌孫承恩康
熙己未歸少詹允肅今科庚辰汪修撰繹他若湖州之
德清兩狀元皆蔡氏康熙庚戌啟僔壬戌升元叔姪也
又皆戌科大竒
江北數省鼎甲甚少惟直隸滄州二榜眼順治丙戌吕
讀學纘祖乙未戴參議王綸河南柘城一榜眼康熙甲
辰李少司空元振一探花今科庚辰王編修露
吾鄉艾大司寇(元徵)為總憲時疏請禁言官風聞言事違
者降罰人或咎之近遂有疏請復風聞之例者然不知
乃唐武氏所剏非故事也唐史武后以術制羣下諫官
御史得以風聞言事自御史大夫至監察御史皆得互
相彈劾率以險詖相傾此風聞言事之始盖羅織告密
之别名耳偶讀東阿于文定公筆麈載此一則錄之當
知請禁之非過而請復者之失考也
唐咸通五年彗星見長三尺司天奏以為含譽瑞星宣
示中外近年彗星見粘給事中本盛亦上言以為含譽
星其言本此也抑暗合耶粘字質公閩人
本朝内閣各部院府寺皆設滿洲漢軍筆帖式主翻譯
文書或七品或八品内而閣部外而督撫以下率自筆
帖式起家于文定公筆麈載元朝丞相謂之大筆且齊
盖主文字之稱此猶謁者僕射之名始于秦而六朝以
來遂為宰相之稱耳
秦置御史大夫以貳丞相漢沿其制丞相缺則御史大
夫以次遷即今都察院左都御史也副都御史乃漢之
御史中丞今人不知多稱總憲為中丞殊可笑筆麈亦
言之盖自明已誤矣
海寧陸冰修嘉淑浙西名宿也康熙己未庚申間客京
師每與宣城施愚山侍講梅耦長庚毘陵邵子湘長蘅
夜過予邸舍劇談至三鼓始各散去陸有詩紀事云科
跣到門衣不船船襟紐也或以杜子美飲中八仙歌天
子呼來不上船亦作此解謬甚菽園雜記已言之矣
四月十六日
駕謁
孝陵視永定河工
從叔祖考功郎中季木(象春)常得寶刀映日光成五色吹
毛立斷上有十四字類蝌蚪文譯之云掃電流虹拜帝
朝啟疆正號識長武裕州吳平子阿衡以四良馬易之
吳官至總督薊遼都御史
戶部主事孔尚任東塘有龍卵聫句云燕市得一卵其
堅如石圓尺有三寸鵝子形色類漬象牙徧體黧點有
紋蟠結如蛟螭狀古云龍蛇卵有黧點蛇圓龍長龍卵
經火不燬試之良然
天禄辟邪皆獸名一角曰天禄兩角曰辟邪總謂之桃
祓或琢玉肖其形陸文量菽園雜記載奉天門常朝御
座後内官持一小扇金黃絹裹之名卓影辟邪永樂中
外國所進但聞其名不知何物也
今諸衙門滿漢設官略同其同而異者如詹事府滿洲
掌詹以下皆不兼翰林院銜左右春坊司經局銜上皆
冠以詹事府十三道監察御史皆冠以都察院而不分
某某道是也
天下佛寺之名率用梵典予所經歴其名有新異者如
蜀重慶府有相思寺青州府沂水縣有花之寺相思者
以寺産相思竹得名花之二字不可解曹侍郎秋岳(溶)
詩云月明蕭寺夢花之其長子在浚字雪客予門生也
遂取二字以名其詞太好竒矣潛山道中有釣魚寺則
因河上有釣魚臺而稱之未必是寺本名也
明初選進士為庶吉士分置近侍諸署若解縉為中書
庶吉士是也右見菽園雜記予池北偶談嘗記六科庶
吉士初未詳官制如何觀此乃曉然盖中書六科皆近
侍也
煙蘿子晉天福間人居王屋山佃陽臺宫田積功行一
日于山中得異參闔家食之拔宅上昇今山有煙蘿子
祠見李川父遊王屋山記
菽園雜記載蘇州志云菘菜北方種之一年半為蕪菁
二年菘種都絶猶橘之變于淮北云此說大謬今京師
以安肅白菜為珍品其肥美香嫩南方士大夫以為渡
江所無不知蘇志何據云然豈南北地氣遽反易有如
此耶按先大父方伯贈司徒公羣芳譜蔬部云白菜一
名菘燕趙維揚所種最肥大而厚一本有重十餘斤者
益可證蘇志之妄
五月初一日
命九卿舉司道可内陞京卿者予舉湖廣武昌道參議
莊搢搢江南武進人康熙庚戌科進士尋陞通參莊亦
不知為予所薦也
舊說江以南無蝗蝻近時始有之俗祀南宋劉漫塘宰
為蝗神劉金壇人有專祠往祀之則蝗不為災俗呼莽
將殊為不經按趙樞密蔡作漫塘集序稱其學術本伊
雒文藝過漢唐不知身後何以矯誣如此亦如江湖間
祀張睢陽作青面鬼之類也
山東巡撫王國昌題為援例陳請等事該臣看得奉文
行查端木謙閔煌是否先賢端木子閔子嫡派保送一
案據布政使劉暟詳稱衍聖公孔毓圻咨併據兖州府
覆稱閔煌端木謙俱係先賢後裔據濬縣以端木子墓
祠載在縣誌其後裔端木謙春秋祭祀由來已久確係
嫡派出結保送據濟寧州以閔煌自魯遷歙自歙遷濟
世為主祀其兄閔煒修理祠墓招佃祭田有據今閔煌
又以兄子閔衍籀乃係宗子請以衍籀承襲出結保送
臣謹會同衍聖公臣孔毓圻合詞具題伏祈
敕部議覆施行奉
旨下九卿集議端木子七十代孫端木謙閔子六十七
代孫閔衍籀俱准給世襲五經博士
予嘗謂時人好私其鄉人前輩而不顧天下後世之公
議如秦人之於張尚書綵吳人之於陸尚書完楚人之
於張相國居正是已然未有如艾南英之於嚴相嵩者
閱其題弇州四部稿後論嘉靖事至以為才相英君千
秋知遇雖誅戮稍稍過當云云如南英之言則楊忠愍夏
忠愍諸公之死皆宜而嵩不當與宋之惇布京檜同列
奸臣傳矣南英負文名愚而誖乃至此不亦怪哉
五月初六日
御乾清門選庚辰科進士張成遇(廣東人二甲第一)等四十三
人為庶吉士
調陜西巡撫兵部侍郎兼副都御史貝和訥為四川巡
撫以内閣學士兼禮部侍郎華顯為甘肅巡撫(四川巡撫于養)
(志革職甘肅巡撫喀拜丅憂)
黃山谷題畫云烈風偃草木客子當藏舟入浦溆中強
人力牽挽欲何之耶數語見道之言極有味然蘇之貶
惠貶儋黃之貶戎貶宜皆似未解此者何也豈亦能言
之而不能行耶
康熙庚辰庶吉士李薛河南夏邑人其前身武進薛寀
諧孟也薛明崇禎進士官歸德知府有善政卒後人傳
為歸德府城隍之神一日李叟夢神人峩冠章服至其
家曰我薛某也上帝命為汝子寤而薛生因以名之仍
以諧孟為字
江鄰幾雜志載宋時一郊費六百萬後至一千餘萬今
每歲南北郊
駕必親祭亦無冗費而昭事之誠通于神祇最得禮意
不知宋時何以所費不訾乃爾
直省各巡撫共議裁官三百三十六員内直隸井陘道
口北道二員山東青州道一員浙江金衢嚴道一員陜
西神木道一員福建督糧道一員奉
旨口北神木二道仍留不裁允漢軍御史郭金城之請
也
以禮部侍郎掌翰林院事阿山為江南江西總督改兵
部右侍郎兼都察院副都御史
甘肅巡撫喀拜起復在任守制調華顯為陜西巡撫
近代李贄稱武瞾馮道足覘其心術古人亦有類此者
如丁謂以曹操司馬懿為聖人夏竦美李林甫相業之
類
江休復云宋審刑奏案貼黃更加撮白撮白上復有貼
黃不知撮白是何許語
司馬温公言王右丞詩崇梵僧初謂是僧名乃寺名近
東阿覆釡村名見鄰幾雜志然覆釡自是山名司馬公
不知何據
雜志云白水縣堯山掘得誌石是員半千墓云十八代
祖凝本劉氏彭城人自梁入魏以其雅正似伍員遂賜
姓員此說亦竒按半千全節人即吾郡之平陵故城也
何以葬白水未及考
康熙三十九年間北城民徐起龍有女嫁馮繼隆甫數
日其姑曹氏淫悍婦人也引所私辛二僧宣召等逼姦
之女不從則加炮烙畏而從之既兩月始許歸寧女泣
訴父母起龍羞憤偕其表弟侯六登曹氏之門欲毆之
曹及其姦夫辛二出禦遂鳴于官解赴刑部余適為尚
書司讞訖呈堂以起龍兄弟白晝打搶草率結案余先
已訪得其情實見有二人鋃鐺繫頸問之云徐起龍侯
六余大怒碎其牘擲地詰滿漢司官曰汝曹畏勢乎徇
情乎抑納賄乎如此爰書乃敢誑我天地神明其可欺
耶立令釋二人鋃鐺繫曹氏辛二之頸而令嚴提宣召
到案辛二囊三木曹氏拶指皆吐實宣召至亦具伏遂
按律定擬而斷女離異歸父母都人皆以為快庚辰五
月事也
汪主事蛟門嘗謂淮南一士夫云家鮮詩書之氣門無
貧賤之交其累世富貴宜矣
康熙三十八年青州議修葺府學青屬十四州縣分任
之而總司于府學訓某某多侵漁木石久不訖工一日
忽得狂疾搏顙大呼子路擊之跪拜祈哀號呼宛轉數
日竟死
明永樂中忽有玉鴿十二枚從南飛来集天夀山後于
其地卜長陵至德陵凡十二陵而止景帝别葬金山思
宗則渴葬田妃墓而已
五月禮部尚書杜臻上疏乞休
温旨以原官致仕(時年六十七)
居易錄卷三十二
