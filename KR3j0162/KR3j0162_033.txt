居易錄卷三十三刑部尚書王士禎撰
六月十七日
御試翰詹諸臣于
暢春苑自正詹事徐秉義以下八十七人題為
萬夀無疆賦擬
御製仍以題中五字為韻秉義第一
賜宴又賜
御筆擢秀清流四大字少詹以下皆有賜惟不合式者
滿漢二十人不與
定例凡旗人得罪其主主人以喫酒行兇呈部部不取
供即移送戶部發黑龍江將軍分與新滿洲披甲之人
為奴行之既久遂多冤抑一日滿主事索善審得某案
非惟行兇無據即買契亦屬偽造斷出為民予深奬之
遂堂諭十五司以後須詳究真情必有行兇實據乃坐
不得朦混一槩行遣以防霸佔妻女等弊或有不悦者
不恤也
六月二十八日
特賜刑部尚書(臣)王士禎帶經堂
御書扁額令中官送大學士張英處轉頒(臣)寓二十九
日五鼓赴
暢春苑謝
恩是日候補掌印給事中王原祁恭進元人畫二軸自
畫山水軸二卷二素扇十柄賜
御書一幅先是
賜吏部尚書陳廷敬典翰堂額禮部尚書王澤宏夙夜
惟寅左都御史李柟臺閣生風各四大字戶部尚書李
振裕臨唐詩一幅
賜國子祭酒孫岳頒
御書筆端垂露四大字仍
命蘇州織造工部為置田宅異數也
棲霞楚雲禪師者名興源天界浪杖人之孫竺菴成公
法嗣也康熙癸酉曾訪予于京師庚辰自建昌之夀昌
返棲霞復來京師過訪云將歸老南嶽且云居士大名
今日歐蘇也吾住江西三年乂嘗往閩中博山東苑二
祖庭掃塔凡深山窮谷漁樵耕牧之徒無人不知居士
名者此何故也予謝之云歐蘇之喻某不敢當然昔人
相永叔云耳白于面名滿天下唇不掩齒動而得謗名
亦隨之某生平涉世殆與此數語脗合似是本命干支
合如此耳
庚辰六月總督河道尚書張鵬翮疏報海口疏通河流
直下請建祠廟仍
賜名大通口
以内閣學士胡會恩為兵部右侍郎(兵部右侍郎嚴曾榘卒官)僉都
御史王九齡為内閣學士兼禮部侍郎
以太僕寺卿錢晉錫為順天府府尹
上諭翰林院官員内有甚貧者作何施恩并給假回籍
不能來京者該地方督撫酌量料理送京之處内閣翰
林院會議具奏
唐人章八元題慈恩寺塔詩云迴梯暗踏如穿洞絶頂
初攀似出籠俚鄙極矣乃元白激贊之不容口且曰不
意嚴維出此弟子論詩至此亦一劫也盛唐諸大家有
同登慈恩寺塔詩如杜工部云七星在北戶河漢聲西
流又秦山忽破碎涇渭不可求俯視但一氣焉能辨皇
州高常侍云秋風昨夜至秦塞多清曠千里何蒼蒼五
陵鬱相望岑嘉州云下窺指高鳥俯聽聞驚風又秋色
從西來蒼然滿關中五陵北原上萬古青濛濛已上數
公如大將旗鼓相當皆萬人敵視八元詩真鬼窟中作
活計殆奴僕儓隸之不如矣元白豈未覩此耶
詹事兼侍讀學士徐秉義祭酒孫岳頒俱授禮部侍郎
仍掌詹事府國子監事
順天府尹缺吏部列應陞正陪太僕寺卿錢晉錫光禄
寺卿江蘩名上令内閣傳
諭九卿各舉所知衆相顧未發予曰凡科道吏部及監
司内陞者皆經
皇上鑒拔其品其才
上所稔知九卿所舉未必能如
睿裁之真確翻恐挂一漏萬且如太僕光禄皆有職掌
事務煩劇今之府尹與古之京兆事體不同號為閒曹
未有可為太僕光禄列卿而不能勝京尹之任者也皆
韙予言遂罷舉仍以前二君及大四品左右通政大理
寺少卿名列上
上竟用錢為府尹而擢左通政勞之辨為太僕卿人皆
服其至公
七月二十四日與諸公内直
賜御書唐詩湘竹金扇其一面畫人物山水花鳥臣得
人物其詩乃主人能政訟庭閒云云末題臨董二字小
御印引首曰中和後曰康熙宸翰
内大臣阿爾廸諡勤僖康熙三十五年八月二十八
日
浙江温州總兵官左都督一等阿逹哈哈番
贈太子少保蔣懋勲諡襄僖康熙三十六年二月初
四日
領侍衛内大臣議政大臣佐領蘇爾達諡恪僖康熙
三十六年(闕)月(闕)日
鎮守杭州將軍一等阿達哈哈番札木陽諡敏恪康
熙三十八年十月二十日
予嘗言詩小序授受有據而不可廢紫陽集傳臆斷而
不可憑適讀黃省曾五岳集孔子春秋序云欲聞京都
之事者遠而四裔孰若中州中州孰若畿輔畿輔孰若
左右之人今之人四裔類也漢氏諸名家中州類也戰
國齊魯諸生畿輔類也左氏公穀左右類也三傳之旨
後之人安得超駕企並之耶此喻極快明乎三傳則可
知小序之不可廢矣
今京師臘月即賣牡丹梅花緋桃探春諸花皆貯暖室
以火烘之所謂堂花又名唐花是也按漢書召信臣傳
信臣為少府大官園種冬生葱韭菜茹覆以屋廡晝夜
㸐藴火待温氣乃生唐人詩内園分得温湯水二月中
旬已進瓜盖漢唐以来皆然
庚辰九月七日門人寧波府同知靳熊封治荆以公務
入都貽予鈔本說部書數種有金元遺山續夷堅志舊
所未睹也内記二事一曰劉太博機貞祐亂後遷濟州
刺史時民居官舍皆被焚復立州宅掘地得古冢乃唐
一行禪師墓有石記云劉機當破吾墓一曰石守道墓
在奉符太和中墓崩諸孫具棺葬骸骨獨其心如合兩
手已化為石
又記二事云安常字順之從党承旨學大篆多識古文
竒字太和末曾見内府所藏湯盤作白玉方斗近四寸
底銘九字即德日新日日新又日新也又一方鼎耳二
足四饕餮象在雷文中銘云魯公作文王尊彝瑩如碧
玉無復銅性矣
庚辰七月六日夜三更後淮安洪澤湖大風雨雷電發
屋拔樹時督高堰堤工大臣如吏侍王顓菴(掞)戸侍田
蒙齋(雯)王公垂紳諸公及分修督撫諸公皆在避匿岸
下土穴中質明望見空中十二龍鬭色皆青鱗鬛畢現
至七夕入夜始罷
九月有
旨河工責任宜專其差督河工兵部尚書范承勲等九
臣皆撤回京
十二日
車駕還宫有
旨停三十九年秋決其緩決矜疑者仍令具
奏(以下二條皆九月十五日)
行取知縣止以河道總督張鵬翮直隸巡撫李光地保
薦者八人為科道官餘皆以部屬用(蠡縣知縣左必蕃良鄉𫝊作楫靈夀)
(李發甲滿城朱元春滋陽方永澄汾西靳讓善化梁仕南鄭魏夀期)
上駕經寶坻欲
親臨奠故大學士杜立德墓其子刑部郎中某懇辭乃
御書永懷惟舊四大字
賜之
以少詹事曹鑑倫為内閣學士兼禮部侍郎
改刑部左侍郎徐潮為兵部右侍郎兼副都御史巡撫
河南(河南巡撫李國亮罷)
以大理寺少卿王材任為都察院左僉都御史(禮部尚書澤宏)
(次子)
二十二日辰時
文華殿經筵講官東閣大學士吏部尚書熊賜履文華
殿大學士禮部尚書張英吏部尚書陳廷敬戸部尚書
李振裕刑部尚書王士禎吏部右侍郎兼翰林院學士
韓菼禮部左侍郎兼翰林院學士王封濚禮部右侍郎
三寶刑部右侍郎常綬工部左侍郎羅察掌翰林院學
士兼禮部侍郎法良侍大學士賜履侍郎常綬進講中
庸仲尼祖述堯舜一節大學士英學士法良進講易恒
卦聖人久於其道而天下化成一句講畢
賜宴
太和殿前
二十二日武會試揭榜會元周卜昌湖廣彝陵州人中
式凡一百名
以前福建巡撫卞永譽為刑部右侍郎(喻成龍轉左侍郎)
元遺山續夷堅志記平陽有賈叟者無目而能刻佛像
交城一寺中佛是其所刻相好端嚴初立木胎先以手
摸索之意有所會運斤如風又趙州瞽僧能噀墨作畫
上布五色亦噀之毛提舉家一虎蹲大樹下旁卧一青
彪虎目爍爍如金望之毛髮森豎雖趙邈齪不能過也
殆佛氏所謂六根互用者耶
德州馮舍人廷櫆字大木予同年之子也中康熙壬戌
進士詩名書法擅絶一時庚辰秋九月十六之夕尚與
客談讌中夜忽中煤炭毒以卒質明僕輩始知之盖京
師煤炭皆有毒惟室中貯水盆盎中毒即解又續夷堅
志云河中人趙才卿言煤炭熏人往往致死臨卧削蘆
菔一片著火中即烟不能毒人如無蘆菔之時預亁為
末用之亦佳
阿魏散治骨烝傳尸勞寒熱羸弱喘𠻳方亦載續夷堅
志阿魏三錢研青蒿一握細切向東桃枝一握細剉甘
草如病人中指許大男左女右童便二升半先以童便
隔夜浸藥明早煎一大升空心温服服時分為三次次
服調㯽榔末三錢如人行十里許時再一服丈夫病用
婦人煎婦人病丈夫煎合藥時忌孝子孕婦病人及腥
穢之物勿令雞犬見服藥後忌油膩濕麫諸冷硬食物
服一二劑即吐出蟲或泄瀉更不須服餘藥若未吐利
即當盡服之或吐或利出蟲皆如人髮馬尾之狀病即
瘥又云此方得自神授隨手取效陵川進士劉俞字彬
叔傳吐利後虚羸魂魄不安以茯苓湯補之白茯苓茯
神各一錢人參三錢遠志去心三錢龍骨二錢防風二
錢甘草三錢麥門冬去心四錢犀角五錢剉為末生乾
地黃四錢大棗七枚水二大升煎作八分分三服温下
如人行五里許時更一服謹避風寒若未安隔日再作
一劑已上二方須連服之
又云治發背腦疽一切惡瘡初起時採獨科蒼耳一根
連葉帶子細剉不見鐵器用砂鍋熬水二大碗熬及一
碗如瘡在上飯後徐徐服吐出吐定再服以盡為度如
瘡在下空心服瘡自破出膿以膏藥傅之京兆張伯玉
榜示傳人後昆仲皆登第又治一切惡瘡服瓜蔞方
懸蔞一枚去皮用穰及子生薑四兩甘草二兩(横紋者佳)細
切用白灰酒一碗煎及半濃服之煎時不見銅鐵患在
上食後服在下空心服亦見續夷堅志又云張戸部林
卿說有加大黃或木香或乳香沒藥者病瘡先疏利次
用瓜蔞方日以乳香菉豆粉温下三五錢防毒氣入腹
外以膏塗傅之自無不愈
十月初三日
皇太后六十大夀大學士尚書人進緞八疋侍郎學士
副都御史通政使大理卿宗人府丞人進緞六疋止各
收其一諸親郡王進馬鞍皆珊瑚瑪瑙諸寳飾之璀璨
奪目
初四日
太和殿試庚辰科武進士周卜昌等一百人士禎以刑
部尚書與讀卷是晚閱卷六十初五日晨同部院啟
奏畢與大學士馬公熊公張公左都御史李公禮部右
侍郎李公(錄予)等趨往紫光閣候
駕觀馬射
上登舟至行殿
御弓矢親射諸皇子宗室及侍衛以次射畢始試進士
讀卷官侍坐終日試畢
上復
御弓矢如前射畢隨
駕入晚閱四十卷初六日啟
奏畢復趨
行殿候
駕觀步射
駕至
御弓矢如前射畢
上親選十三人既而止留八人至暮復
御弓矢隨
駕入即同諸(臣)賫
殿試卷至
乾清門
上秉燭御西暖閣
欽定第一甲三名二甲前五名以是科進士多嫻習騎
射
特諭二甲取四十二名與三甲等異數也是日垂問(臣)
士禎年齒科分甚悉又
命取西洋近視眼鏡令試之歸館已及二更初七日啟
奏畢出至
太和殿前更朝服候臚傳一甲狀元馮會伯寧夏衛人
榜眼林濬江寧縣人探花朱士植靈州衛人二甲傳臚
嚴廷訓寧夏衛人三甲傳臚章立幟錢唐縣人
偶得孫山人太白詩集六卷大名董復亨元仲刻本也
集中載與費文憲公鵝湖倡和二詩又有約費閣老先
生遊武夷山二絶句云他日移居溪水上衲衣同拜武
夷君觀數詩則山人與文憲交契不薄小說記載恐非
事實特欲重山人聲價耳
浙江巡撫張勄罷調福建巡撫張志棟為浙江巡撫
宋施宿字武子湖州長城人(今長興縣)紹興間為左司諫又
為淮東倉曹言路與有嫌欲劾之無以為罪宿嘗以其
父所注坡詩鋟板倉司因摭此事坐以贜私右見西吳
里語按坡在湖為小人所譖興詩案之獄至高宗朝正
蘇黃詩文大顯之日而小人猶能為祟如此又在湖州
尤竒牧仲中丞近刻此注于吳下因錄緣起于後以備
遺事云
十月二十四日
欽差督修河工兵部尚書范承勲工部尚書王鴻緒等
九人回京
陛見
聻音積又音箋按字書人死為鬼鬼死為聻李石續博
物志二廣之俗門畫虎頭書聻字謂隂司刀鬼名其說
小異皆鬼所畏也又音你指物貌内典多用此字乃語
助耳
人參類薺苨檜類栢木蘭類桂奚醯類檀蛇牀類蘼蕪
見續博物志
燕避戊巳蝠伏庚申道書守庚申之說盖取諸此漢設
戊巳校尉于車師前王庭以制西域諸國則取鎮撫中
央之義
博物志太子丹遁到關關門不開丹為雞鳴於是衆雞
悉鳴是雞鳴出關不止一孟嘗矣紀載傅會失實可笑
往往如此
以都察院左副都御史梅鋗為福建巡撫宗人府府丞
勵杜訥為副都御史詹事府少詹事王頊齡為宗人府
府丞
德州城壁塹高深城門内起直城前障掩蔽内外左右
馳道其尾相屬皆顔魯公制也右見王秋澗玉堂嘉話
按唐德州今陵縣也
十一月調刑部侍郎喻成龍工部工部侍郎吳涵刑部
偶得宣銅宫盤一中有凸起御製錦堂春詞一闋云映
日穠花旖旎縈風細柳輕盈遊絲千尺重門静金鴨午
烟清戲蝶渾如有意啼鶯還似多情遊人來往知多少
歌吹散春聲宣德七年正月十五日背刻交龍中有内
用二字
通鑑紀事本末宋刻大字有尚寶司卿柳莊袁忠徹家
藏印及陸子淵項子京諸印浙江人攜至京師索價百
二十金留二日而還之
十一月十三日
上親祀南郊
十四日
駕謁
孝陵
御書賜河南巡撫徐潮曰撫四封福建巡撫梅鋗曰攄
誠信(徐以十月賜梅以十一月賜)
以吏部右侍郎韓菼為禮部尚書仍兼掌翰林院事(禮部)
(尚書王澤宏致仕)禮部侍郎掌詹事府徐秉義為吏部右侍郎
仍兼掌詹事府事
元吳草廬集有毁曹操廟詩序云山南江北道憲司巡
歴至夷陸毁冀牧曹操廟其議自書記申屠駉發之然
則駉亦快士也唐肅亦有申屠子迪毁曹操廟文
十一月廿六日小集卞侍郎令之齋中觀宋江貫道山
水巨軸題曰山隂會真霅川江參作又王黻孟端小幅
山水有自題一絶句云溪水涵秋鶴影孤草堂雲冷樹
糢糊相看未遂還山約空復年來寫畫圖又王汝玉王
達善梁用行俞行之韓奕諸人題詩皆明初吳郡名勝
也又董思白宗伯臨黃鶴山樵一軸作崇山巨壑瀑布
曲注而下山氣沉鬱不類文敏他作自題辛酉三月玄
宰
都元敬鐵網珊瑚載逢澤湯允謨云宣和天水雙龍印
有方圓二樣法書用圓名畫則用方又宣和明昌二帝
題簽法書用墨名畫則用泥金鑒古者當知之
湯云見竒石子一色青大如鵝卵而形扁上有兜塵觀
音像如圖畫磨洗愈見又張伯雨家有一劍背有字云
許旌陽斬蛇第三劍昔有漁者于江頭見雷公逐一小
黃蛇化為此劍又唐王建親書宫詞二十首極婉麗後
有錢武肅王印押又竹龜一以老竹片製首尾四足皆
他竹外表者竅小兩頭倍大可轉動背上負三截碑碑
一面兩側有轉動亦是外表之竹首大腰小不知何故
得入或云鬼工也又司馬文正公手錄富文忠公使北
日鈔一卷字近古拙首尾端謹如一
李木菴總憲(枏)說湖廣提督林本直進鸞尾雲霧鳥二
物予詢之卞少司寇令之(永譽)云雲霧鳥出紅毛國有二
種其一五彩相錯如繡其一純白有山水文最可愛玩
卞為閩撫時從海舶得二枚亦以進
上鸞尾略如孔雀而其目睛加密翅上皆有之不獨尾
也又有金錢雞亦與鸞尾孔雀尾相類徧體有目睛金
碧照耀時辰鳥大如雞黑身朱冠咮距皆赤十二時按
節而鳴惟子午則鳴三通尤為靈慧也
十二月初十日
駕還宫
遣皇太子祭
孝陵
太皇太后權厝梓宫以歲暮也
湯允謨云識文夏用鳥跡篆商蟲魚篆周蟲魚大篆秦
大小篆漢小篆隸書三國隸書晉宋以來皆楷書唐用
楷隸三代同隂識謂之偃嚢其字凹漢以來或用陽識
其字凸間有凹者或用刀刻如鐫碑凡陽識決非三代
物(鐵網珊瑚)
允謨又云有士人家蔵十二時鐘能應時自鳴按此即
今西洋所製自鳴鐘也殊不為異一紹興士夫家有異
石峯趾有穴有水應潮自生嘉定間越帥以重價購得
之
山虚水深萬籟蕭蕭古無人蹤惟石嶕嶢右古琴銘攫
之幽然如水赴谷釋之蕭然如葉脫木右文與可琴銘
二銘造語之妙不減蘇黃
宋英宗御書固齒及血衂方生地黃細辛白芷皂角各
一兩去黑皮并子入瓶黃泥封固用炭火五六斤煆令
炭盡入白僵蠶一分甘草二錢并為細末早晚用
予家舊物有十六應真圖董思白題為支仲元鐵網珊
瑚云支仲元筆法師顧陸緊細有力每見高宗題作晉
六朝高古名筆者多仲元作也
又云張敦禮汴人哲宗壻也善畫人物師六朝嘗見其
陳元達鎖諫圖阮孚蠟屐圖并師顧陸
又云畢少董畫山水不在米芾之下
卞少司寇云司馬文正公資治通鑑手稿曾見一册皆
極端楷為好事者分去卞得其二三紙耳
頻年已來海内耆舊零落欲盡今歲庚辰四月南海
梁太史佩蘭(藥亭)卒九月海鹽彭少宰羨門(孫遹)卒十一月予
門人崑山盛珍示(符升)卒真有凋謝之歎
御史彭始摶仍為翰林檢討檢討劉琰
特改江寧府知府以其會試分校能守正故也
咸賓錄雲南姚安府産人參
庚辰臘月下浣六日同田綸霞少司徒(雯)吳容大少司
寇(涵)小集卞少司寇令之(永譽)齋中觀畫略記其槩唐吳
道子維摩像殊不清癯而髮披至額如頭陀狀大乘山
比丘志恩題上方云被髮編蒲淨法身手持經卷現童
真法門不二無言說慙愧毘耶彼上人唐崔徽自寫真
題云崔徽病中寫真寄裴使君但不及卷中人矣此似
傅會為之上有東坡長句字頗佳唐曹霸人馬又郭熙
三松趙大年柳莊觀荷關穜(即仝)袁安卧雪大軸畫雪入
妙一人覆紺衣僵卧草堂中一人登柴栅窺之洛陽令
却騎徒行雪中一人執盖其後寒態可掬餘從者四五
人蔽虧林間一一生動真竒作也高房山山水林木橋
道極分明但烟雲似南宫父子耳自題至治元年七月
高克恭周昉孟母斷機圖趙德齊瑶島會真圖嚴秋月
山水黃筌榴花黃鸝趙松雪山水自題至大二年秋九
月十日為進之作文徵仲臨松雪秋山訪隠自題嘉靖
壬子年八十有二唐伯虎良知圖為吳匏菴摹松雪自
署壬午花朝詩不甚佳弗及錄圖中二人偶坐林下旁
有童子及石鼎茗具之屬似是紀朱陸鵝湖之會但題
作良知殊未雅馴又小幀元方方壺山水(道士)徐賁幼文
眠雲軒圖楊基孟載記書畫皆佳又有至正丙午秋八
月渤海高啟字三子皆明初四傑中人也又燕文貴山
水李昭道東華訪道圖李伯時王母獻桃圖人物衣裝
皆着色金雷淵題詩并跋淵字希顔渾源人名載中州
集李伯時普賢洗象圖着色如新趙松雪寫天育驃騎
歌上有松雪小篆杜詩延祐四年九月既望趙秋郊飲
馬圖皇慶元年十一月有奎章閣學士院鑒書博士柯
九思跋錢舜舉石勒問道圖太原王稺登六跋柯丹丘
古木劉堪子輿題云短日虛窗俯遠郊高林古木見寒
梢春風一去支離久無復丹丘綵鳳巢元顧定之竹題
晚節兩字贈恭道人明初馬治王達二跋鶺鴒圖至正
庚子張子政作
祁陽浯溪山谷題中興頌碑後詩刻世謂之小磨厓與
顔書並重順治初有縣令媚其上官乃磨去一角刻其
詩過者驚惋予觀歐陽詹弔九江驛碑材文云美玉抵
禽高冠藉足又云與有道而黥無罪而劓投四裔魑魅
何以别耶石不能言其豈無冤吾反復其言而悲之先
顔後黃其揆一也欲擬作一篇輒著于此
少司寇綏色公言昔使蕪湖道山中有地一區雪甚不
積居人以畚鍤劚之及丈得土横亘甚堅其形蜿蜒象
蛟螭而角鬛未完者急擊碎之云不碎之即成蛟變化
去矣崩山汩壤殺人至無算土不含靈乃能為蛟異哉
或曰蛟乃雉化雉與蛇交理宜有之又土石之怪曰蘷
罔象土將有怪物憑之耶
少司寇常綬公言康熙三十六年奉使西域經大宛國
一山云是五百羅漢湼槃之所徧山之石皆如水精云
羅漢骨所化
常又言寧夏衛城多平屋人行屋上者什六行衢路者
什四按廣雅屠㢝平屋也
西域自土魯番以往兵力皆強勁惟哈密最弱明代吐
魯番阿哈瑪特攻哈密擄忠順王善巴金印盖強弱之
形自昔而然
宋九域志十卷總三十三路京府四次府十州二百四
十二軍三十七監四縣一千二百三十五首京府郡軍
名次所隸縣縣隸四京者分畿赤凡二等外郡者分望
緊上中中下下凡六等止列地里戸口土貢餘皆不及
進表自謂文直事核顧太簡略矣承議郎知制誥丹陽
縣開國子賜紫金魚袋王存國史院編修官奉議郎充
集賢校理曾肇宣義郎輕車都尉李德芻同撰進盖本
唐十道圖宋九域圖而為之者康熙戊午奉
旨令翰詹諸臣修皇輿表倣史記年表之例代為一格
横書之惟詳歴代沿革名號他皆不及與此書互有詳
略予時官侍讀分纂山東布政使司六府云
調蕭永藻為廣西巡撫彭鵬為廣東巡撫
以太常寺卿李鎧為通政使司通政使光禄寺卿江蘩
為太常寺卿
升菴集梁書檄文潛窺鴈鼎鴈鼎疑用戰國策顔率求
鼎難事又或用柳下惠岑鼎事則鴈當作贗按古鴈贗
字通用升菴深于字學何未考耶
小說載盧杞李林甫仙去固誕妄可笑然近世有遇徐
庶者或云在終南或云峨眉成都費經虞有詩云傳聞
徐元直尚在南山雲
王敬祖者寶坻諸生年十七失明常虔誦白衣觀音咒
康熙己巳四月二十六日夜夢一婦人素衣澹妝手啟
敬祖左目以小鉗鉗之出血筋長可寸許復啟右目鉗
之其血筋亦出而中斷謂之曰爾目無恙矣質明視物
瞭然惟右目微有所障自是合家持此咒不懈益虔盤
山拙菴禪師智朴作王敬祖傳咒云南無佛南無法南
無僧怛(搭)只哆(多)唵伽(茄)囉(拉)伐哆伽囉伐哆伽訶(呵)
伐哆囉伽伐哆囉伽伐哆娑訶
宋末又有朱勔者小校也不屈于元死甚烈
曾子固曾通判吾州愛其山水賦詠最多鮑山鵲山華
不注山皆有詩而于西湖尤惓惓焉如鵲山亭環波亭
芍藥廳水香亭静化堂仁風廳凝香齋北渚亭歴山堂
濼源堂閱武堂下新渠舜泉趵突泉金絲泉北池郡樓
郡齋皆有作及遷知襄州尤不能忘情離齊州後云千
里相隨是明月水西亭上一般明又文犀剡剡穿林筍
翠靨田田出水荷正是西湖消暑日却將離恨寄烟波
將家須向習池遊難忘西湖十頃秋從此七橋(明湖上有七橋)
風與月夢魂長到木蘭舟荷氣夜凉生枕蓆水聲秋醉
入簾幃一帆千里空回首寂寞船窗秖自知西湖一曲
舞霓裳勸客花前白玉觴誰對七橋今夜月有情千里
莫相忘按明湖一名濯纓一名蓮子今俗稱北湖而子
固謂之西湖以在城中西北隅也當從之曾文有齊州
北水門齊州二堂兩記
蘇子由官齊州亦有西湖諸詩環波亭云過盡綠荷橋
斷處忽逢朱檻水中央又北渚亭鵲山亭檻泉亭(疑此即趵)
(突泉)和李誠之燕别西湖西湖觀捕魚食雞頭踏藕凡八
九篇後又寄濟南守李公擇云岱隂皆平田濟南附山
麓山窮水泉見發越遍溪谷下田滿稉稻秋成比禾菽
池塘浸餘潤菱芡亦云足又云不知西城下滉漾千畆
綠仰見鷗鷺翻俯視龜魚浴其于吾州亦不薄矣蘇文
有濼原石橋閔子祠堂二記
李退菴侍郎(敬)竹鎮記略云白龍王廟民賓某見一媪
持古鏡以斗米易之令鏡工磨治初磨見已像是牛再
照乃是丐者三照始復本形怪而益磨之後竟無他
又云鎮人熊申有一石如指大形扁光瑩如瑠璃中有
兔銜靈芝轉側照之皆具體
特命翰林院侍讀汪灝提督山西學政初以翰林官出
視學政惟直隸為然康熙二十(闕)年以浙江人文之藪
亦用翰林他省仍舊其改用翰林則自此始(山西學道僉事于漢)
(翔休致)
竹鎮有人病溺不下求于乩仙判云牛膝三錢車前
子五錢同剉為麤末將來白水煎空心服之果愈
天啟辛酉秋六合巴山菴新造地藏忽左膝生花二朵
三日如盌七日如盤高可盈尺色淺黃嫩白清芬襲人
又云右脇下生蓮華一莖四十餘瓣如栗玉色逾月又
生一莖縣人孫國敉記其事
宋文憲燕書有玉戭生與三烏叢臣約異時立朝勢人
之門足勿涉也云云時趙宣子得君諸大夫日奔走其庭
三烏叢臣雞初鳴即去候宣子入門見有危坐東榮者
舉火照之則玉戭生也各慙而退近有大臣出入權門
者五更往候于廡下見有偃卧者迫視之亦某大臣也
與玉戭生之事正同
漢玉錢一枚題云王府布刀有趙松雪鐫盖及贊盖已
損壊惟贊存末云延祐二年仲春良日翰林院集賢直
學士趙孟頫贊門人狄庶常億得之吳中好事家
居易錄卷三十三
