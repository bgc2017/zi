居易錄卷七刑部尚書王士禎撰
村歌聒耳烏鹽角社酒柔情白練槌宋末月泉吟社中
佳句也山居雜志載杭人徐炬酒譜乃引作少陵詩不
辨格調之類否而妄稱子美則虢國夫人杜鵑行(黃鶴陳浩)
(然二本)狂歌行(裴煜所收)諸篇妄人皆雜入杜集又何怪乎
古名酒皆以春名如竹葉春梨花春松醪春石凍春之
類今關中之俗尚如此西安酒以渼波春為第一
今大臣
賜諡京朝官惟閣臣尚書總憲得請侍郎副憲已下多無之侍
郎如葉文敏方藹沈文恪荃以久在侍從宋端慤文運以廉介受
知加太子少保
特予諡
捫蝨新話云琴有古人之雅琴頌琴蓋古之為琴皆以歌乎
詩古之雅頌即今之琴操耳舜南風歌楚白雪辭本合歌舞
漢高帝大風歌項王垓下歌亦入琴曲今琴家遂有大風起
力拔山操文中子與楊素蘇瓊李德林語歸而援琴鼔蕩
之什乃知其聲至隋末猶存予嘗不解雅琴頌琴之義見此
了然然不知何以獨不言風耳
捫蝨新話云柳子厚夀州安豐縣孝門銘云云以表為序
而徐鉉所編文粹乃錄銘于前而于題下注云并夀州刺史表
此鉉之陋也云云按文粹吳興姚鉉所撰陳善以為鼎臣謬
予遊廬山唯白鹿洞開先寺古碑刻最多萬杉寺乃宋
仁宗所建而碑刻絶少相傳有仁宗御書亦不復存唯
石上有龍虎嵐慶四大字云是宋人槐京書殊無文義
適讀桯史見張孝祥與王阮同遊萬杉賦詩張云老榦
參天一萬株廬山佳處著浮圖秖因買斷山中景破費
神龍百斛珠王云昭陵龍去奎文在萬歲靈杉守百神
四十二年真雨露山川草木至今春阮詩號義豐集
桑御史喬作廬山紀事極簡潔而不收此予匆匆題
五言一篇云晨過玉京山緬想陶公里谿迴得寺門
曲折松杉裏雨中念佛鳥交語清人耳風吹修竹林
下有寒泉水爾時未覩二公詩又不詳仁宗建寺始末
故略之殊以為憾
元祐中舒州有李亮工以文鳴與蘇黃遊又有李元中
字畫之工追蹤鍾王與李伯時號龍眠三李同年登進
士出處相若今人但知伯時而已
章惇之父俞郇公族子早歲無行妻之母楊氏早寡俞
與之通已而生子以一合置水緘置其内持以還俞俞
得之云此子五行甚佳將大吾門既長登第即惇也東
坡先生送其出守湖州詩云方丈仙人出淼茫高情猶
愛水雲鄉惇以為譏已怨之紹聖中為相坡渡海蓋修
報也所謂燕國夫人獨處而無祔者即楊氏也揮麈餘
話載之甚晰一惡少通妻之母乂生子而育之遂至流
毒天下禍及人國噫妖孽哉又惇舉進士在京師館郇
公第私族父之妾包希仁尹開封罰贖銅見溫公所
記云
刻書咸云始于後唐明宗予池北偶談已備考羣說適
讀揮麈餘話云毌邱儉貧賤時借文選于交遊間有難
色發憤異日若貴當板鏤之遺學者後仕蜀為宰相遂
踐其言刊之印行書籍創見于此事載陶岳五代史補
唐平蜀明宗命太學博士李諤書五經倣其製作刊板
于國子監監中印書之始今盛行于天下蜀中為最明
清家有諤書印本五經後題長興二年予考常熟毛氏
刻五代史補無此條吳太史(任臣)十國春秋蜀毋昭裔傳
請後主鏤板印九經又令門人句中正孫逢吉書文選
初學記白氏六帖刻板行之錄誤昭裔為母邱儉耳
唐詩人人多慕而寫之傳于畫圖如王右丞畫孟浩然
吟詩圖之類故白太傅詩云兼聞好事者畫我作屏
風前蜀房從真嘗畫常建冒雪入京圖見圖繪寳鑑
王仲言揮麈前後四錄著宋賢前言往行最悉又嘗疵
碧雲&KR3563;江南野錄二書不可信而其書極述曾布相業
之賢蓋仲言父銍乃布孫壻也布與京惇輩同列奸臣
傳錄之云云又可信哉
稗官小說不盡鑿空必有所本如施耐菴水滸傳微獨
三十六人姓名見于龔聖予贊而首篇叙高俅出身與
揮麈後錄所載一一脗合俅本東坡先生小史工筆札
坡出帥中山留以予曾子宣辭之以屬王晉卿晉卿一
日遣俅送篦刀子于端王邸值王在園中蹴踘俅睥睨
之王呼來前詢曰汝亦解此耶曰能之令對蹴大喜呼
隸云往傳語都尉謝篦刀之貺并送人皆輟畱矣踰月
王登大寳眷渥日厚不次遷拜數年間持節至使相父
敦復復為節度使兄伸亦登八座子姪皆為郎傳所云
小蘇學士即東坡而稍變其文耳都尉即詵也俅富貴
不忘蘇氏每子弟入都問䘏甚厚亦有可取時梁師成
自詭東坡之子二人皆嬖倖擅權勢而叔黨卒終于小
官可以知其賢矣或謂二蘇黨禁方嚴李公麟遇蘇氏
子弟至以扇障面而過之坡族孫元老上時相啟乃至
云念與黨人偶同高祖此輩愧俅師成不亦多乎(鄒浩道鄉)
(集有高俅轉官制)
李肇國史補云御史故事大明朝則監察押班常參則
殿中知班入閣則侍御史監奏蓋含元殿最遠用八品
其次宣政用七品紫宸最近用六品殿中得立五花磚
綠衣用紫案褥之類號為七貴監察院長與同院禮隔
語曰事長如事端凡上堂絶言笑雜端笑則合座皆笑
謂之烘堂雜端視今之河南道御史所謂南牀也
又云每大朝會監察御史押班不足則使下御史因朝
奏者攝之諫院以章疏之故憂患略同臺中則務苛禮
省中多事旨趣不一故言遺補相惜御史相憎郎官相
輕今六科每考選或庶吉士散館之後前輩必先謁後
輩意氣較臺銓為洽尚有古意
元世祖至元五年置御史臺秩從二品二十一年陞正
二品大德十一年陞從一品大夫(即左都御史)一人後增一
人中丞(即左副都御史)二人後增二人隨復故侍御史二人治
書侍御史二人殿中侍御史二人治朝著之事監察御
史十二人後增至十六人皆漢人又增蒙古色目人如
漢人之數今三十二人至元十四年既取送置南行臺
專莅江南之地號江南諸道行御史臺秩如内臺監察
御史二十四人西行臺初治雲南大德元年移治陜西
號陜西諸道行御史臺莅陜西甘肅四川雲南之地秩
如南臺監察御史二十人詳載虞道園題名記陶南村
著于輟耕錄有殿中司有察院
國朝始置都察院滿洲漢人掌院事左都御史各一人
漢人或以内閣大學士出掌院事協理院事左副都御
史各二人左僉都御史一人先用漢軍後漢軍漢人參
用監察御史四十人皆漢人滿洲則曰理事官副理事
官後改監察御史康熙初裁臺省官滿洲監察御史二
十三人漢監察御史二十四人又置漢軍御史八人(部郎)
(遷補)每年二八月御史内陞外轉漢軍亦與漢人並列内
陞京卿或陞内閣侍讀學士
六月以禮部尚書張玉書為文華大學士兼戸部尚書
以工部尚書張英為禮部尚書仍兼掌翰林院詹事府事
右軍黃庭經真蹟今藏
内府康熙某年曾
賜閣臣學士同觀樂毅論真蹟原藏涿州馮氏後歸衍
聖公孔翊宸毓圻康熙二十四年進入
内府孔馮氏甥也
七月初九日以左都御史陳廷敬為工部尚書以順天
巡撫僉都御史于成龍為左都御史自順治已來烏金
超哈為部院之長者自于始
揮麈錄載宋有三李定其一濟南人嘉祐治平已來以
風裁聞嘗遍歷天下諸路計度轉運使官制未行老于
正卿乃敦老如岡之祖其一洪州人字仲求晏元獻公
之甥即興蘇子美賽神會之獄者其一揚州人字資深
元豐御史中丞即與舒亶媒孽坡公者同姓名者三世
或指而為一故明辨之然其二陷二蘇皆小人吾郡先
哲則獨以功名著鄉後學所當知也
權敬中高麗人初學神仙辟穀之術累官尚書禮部侍
郎知制誥與同官李奎報俞升旦等撰偽明宗實錄分
年秉筆敬中議曰臣所編四年之間記災異者凡若干
事謹按春秋二百四十二年記天變者多矣只書日有
食之而不書月食豈以日實也無待而明君象也月闕
也有待而明臣象也取詩所謂彼月而食則維其常此
日而食于何不臧之說忌陽之虧而不忌月闕故歟丁
未七月之日食者即是日而應見矣曹元正石隣之黨
夜犯宫闈而作亂豈非隂侵陽臣犯君之效歟魯昭公
二十四年五月日食梓愼曰水也昭子曰旱也其言曰
日過分而陽猶不克克必甚能無旱乎陽不克莫若積
聚也是歲果旱說者曰二至二分日有食之不為災日
月之行也春秋分日夜等故同道而食輕不為災水旱
而已己酉二月之日食在於春分是以至閏五月而旱
此其應也日赤薄無光日旁有背氣外赤内黃日有東
西珥者各一按前漢書註云日旁氣在旁直對曰珥向
日為抱向外為背背者背象也氣往迫之為薄晉志曰
其君無德其臣亂國則日赤無光天之譴告豈不丁寧
乎雖云曹石之輩復有東南之賊縱横煽亂者故譴告
如此當此時而覺悟豈非令終之兆乎月犯昴者五月
食昴者三月犯心者二月食心者二月犯心前星者一
食心後星者二月貫心而行者一按星傳昴旄頭胡星
也為白衣會又天之珥也主獄事心三星天王正位也
前星為太子後星為庶子中星為明堂大辰主天下賞
罰天下變動心星見祥據此而言上國當有因刑罰失
中之亊胡兵殘蹂天街波及於外又且天王失位而嫡
庶子孫蕩析不振者故罰之所示者如此其多也有國
家者宜鑑省焉月犯角左星者三月入羽林者二月犯
五車者二月犯箕星者四月入太微者二月入南斗魁
者三月食房者一月犯房南星者一月赤如血者一角
為天田亦為理主刑則恐有刑法失理而不平者羽林
為天軍亦主翼王恐天軍多非其人翼王不謹者乎五
車五帝軍舍也恐主軍非人不能嚴毅武勇致撓敗故
歟太微天子庭也月五星入太微軌道吉不識月果軌
道否乎南斗天廟也丞相太宰之位得非丞相太宰不
能褒進賢士稟授爵祿之罰歟房為天府又為天駟而
月掩食者天閑之駟散於非人故罰之所示者如此月
者太隂之精白而明者也今變赤如血者豈非星傳所
謂月變色將有殃者乎歲犯執法者二歲與太白同舍
者一歲犯房上相者二太白與辰星合者一太白入犯
太微者一太白犯南斗者一太白入氐行者一太白經
天者二太白在北熒惑在南犯鎮者一太白在東熒惑
在西相犯者一太白在東熒惑在西犯胃者一火入東
井者一熒惑入輿鬼者四火犯司怪者一火入軒轅者
一填犯歲者一填犯亢者一填入氐者一填犯太微東
上相者一辰現房之東北者一按志曰仁虧貌失逆春
令傷木氣則罰見歲星義虧言失逆秋令傷金氣則罰
見太白星禮虧視失逆夏令傷火氣則罰見熒惑星智
虧聽失逆冬令傷水氣則罰見辰星仁義禮智以信為
主貌言視聽以心為正故四星皆失填乃為之動五星
之應大抵如此但仁義禮智之虧與貌言視聽之失果
誰之為歟將為君天下者之應乎擅一國者之應乎不
可不知也星傳月食五星其國皆亡註云其國者分野
之國也則當以分野論今不書分野則不可以論其應
也又曰太白經天天下革民更王則凡五星之變多是
上國之事非本國之變不足懼也氣之變者西方赤氣
如火又東南竟天自坤竟天者各一坤方赤氣如火者
一按周禮有眡祲氏之官掌十煇之法以觀其妖祥辨
其吉凶而赤祲乃憂氣之所應則當時必有憂恚而謀
亂者乎五色虹南北相衡者一乾坤二方虹蜺垂地者
一白虹見西北方者一太廟蜺見垂地者二按晉志白
虹百殃之本衆亂所基又云白虹霧姦臣謀君擅權立
威夜霧白虹臣有憂晝霧白虹君有憂虹頭尾垂地流
血之象以此鑑戒可也雨土大霧者各二志曰雨不霑
衣而有土名曰霾君臣乖君臣道合廓然成泰霾何有
焉霧者衆邪之氣隂來冒陽若白日中天幽枉畢照衆
邪之氣安得冒乎流星出入者二十有五星傳曰流星
天使也自上而下曰流自下而上曰飛其大者曰奔奔
亦流星也漢書註云飛絶迹而去也流光迹相連也其
吉凶之應以所出入論大雨雹者八按魯僖二十九年
昭公四年皆書大雨雹左氏記季武子問申豐曰雹可
禦乎申豐對以聖人在上無雹雖有不為災而以藏冰
用冰之事演之是故冬則陽入於地隂行於外於是有
愆陽故鑿冰而取之洩陽杜隂至春則陽不暴發而無
凄風夏則隂入地中陽發於外將有伏隂故出冰而頒
之助隂抑陽至秋則隂不暴作而無苦雨今我朝藏冰
用冰之法竊恐未盡合於古先請議黑牡秬黍之奠桃
弧棘矢之禳藏之周用之遍則雹之災庶可禦矣物之
怪神像頭亡者一宫門鴟尾自頽者一神者民之主也
况智異山南紀之巨鎮其神尤為靈異今示其像無頭
者豈非内外人民咸懷無上之意故示以如此欲其省
悟而革心也門者人所出入莫不由之者也今鴟尾自
頽尚宜修省木之變則木介者二蟲食栗葉者二震殿
柱者一傳曰妄興徭役以奪民時則木失其性而為變
怪魯成公十六年正月雨木冰而劉向以謂冰者隂之
盛而水滯者也木者少陽貴臣卿大夫之象也此人將
有害則隂氣脅木木先寒故得雨而冰也或以木冰為
木介介者甲也甲兵象則憂其兵亂栗北方之果蟲食
其葉則北方之臣當憂讒賊震柱亦楝撓之凶可不戒
哉火之變則樞院火者一太倉災者一平壤祠堂災者
一傳曰棄法律逐功臣以妾為妻則火不炎上說曰火
南方揚光輝為明者也其於王者南面向明而理或耀
虛偽讒夫昌邪勝正則火失其性而為災矣明宗早失
配偶中無内主七嬖爭寵五孽招權是以火樞密為示
譴牝雞女謁失於樞機之密也太倉之火示不復畜養
人也平壤祠堂災者示無神也水之變則井水沸流者
一大水者三雪消如血者一傳曰簡宗廟下禱祀廢祭
祀逆天時則水不潤下而失其性說曰水北方終藏萬
物者也王者即位必郊祀天地望秩山川懷柔百神此
所以順隂陽和神人也明宗四時之享不躬行者有年
宜水之為沴也京房易傳曰饑而不損兹謂泰厥災水
水流殺人又曰辟遏有德厥災水水流殺人已水地生
蟲往年關東饑而有司莫以告不舉荒政故今兹之水
漂屋者一百流殺人者一千餘豈非泰之罰歟戊申之
水水已而生黃蟲黃鼠豈非辟遏有德之罰歟石之變
自移者一裂隕者三金石同類其自移與裂隕金失其
性也故或說石山之骨也骨已裂隕山亦將崩國主山
川而山崩則國將危亡可不戒哉鳥之變雞鳴不鼓翅
者一按易說卦巽為大雞酉為小雞又巽主風風主號
令故雞號知時巽木含火火生風火炎上故雄雞有冠
乃鳴巽者離之再變兌者離之變而巽為股離為羽翰
故雞將號動股擊羽翰而後有聲今雞鳴不鼔翅得非
知時者非其人隳官曠職之罰乎獸之怪虎入宫者一
豹入城者一犢有兩頭者一虎豹山野之惡獸也今見
于宫中與朝路得非將為惡獸之所窟穴乎犢生兩頭
者下民不一之兆也大抵世治則天變略世亂則天變
繁道勝之君以人理天德衰然後天亦譴告王者布德
行政以順人心則災何不消福何不至哉此奏有董仲
舒劉向之風中國士大夫所難備錄之
鳥曰雄雌獸曰牝牡然牝雞司晨雉鳴求其牡見于經
文者亦可互用高麗史辛禑傳遣密直副使張方平獻
歲貢雄馬十五匹雌馬三十五匹馬亦得稱雄雌也古
詩云雄兔脚撲朔雌兔眼迷離詩曰雄狐綏綏
觀李中丞奉倩家周文矩畫五王飲酪圖按宣和畫譜
有文矩五王避暑圖四又圖畫見聞志玉堂故事有南
唐周文矩五王飲酪圖二元人王惲有五王避暑圖一
絶云翠幄畱香郁棣華紅雲縈暖鶺鴒沙豆萁不免陳
思歎朱李寒泉是浪誇見秋澗集
夢溪筆談載寇萊公好柘枝舞每宴客必舞柘枝舞輒
竟日時人號為柘枝顛朱凌谿詩遙憶風流王柱史西
臺銀燭柘枝顛正用此事陳大樽乃改顛字作前風趣
竒減豈未覩出處耶
古書固有晦于前而顯于後者聞見後錄云神宗惡范
曄之名欲更修後漢書求東觀漢紀久之不得後高麗
以其本付醫官某來上神宗已厭代矣元祐中高麗使
人言狀訪于書省無知者醫已死于其家得之藏于中
秘予嘗寫本于吕汲公家亦棄之兵火中矣又予官長
安時或云鄠杜民家有江表志英雄傳因為外臺言之
委官以取民驚懼遽焚之世今無此三書矣今荀悦漢
紀與袁宏後漢紀嘉靖間吳郡雕板甚精流傳于世當
是有神物護持之耳
世言蘇黃相訾毁予嘗辨之于池北偶談又見王明清
所記李邯鄲孫亨仲言家有梅聖俞詩善本世所傳多
為歐陽公去其尤者忌能名之壓已也明清辨其非實
以歐公在諫路頗詆邯鄲云爾以歐梅蘇黃四公深相
知而世俗之論尚如此則謂子美贈李詩李侯有佳句
往往似隂鏗太白贈杜詩飯顆山頭云云皆為譏誚者又
何足怪乎
世說有看煞衞玠之語東坡自海外歸毘陵病暑著小
冠披半臂坐船中夾岸萬人隨觀之先生顧坐客曰莫
看煞軾否蓋用世說語為謔也予昔過毘陵借用其語
為絶句云買得蜻蛉小如葉推篷看煞九龍山
周益公玉堂雜記故事交趾其王初立封交趾郡王久
之進南平王死則贈侍中南越王至李天祚又自南平
王特封安南國王上欲厚其禮予請仍贈侍中追封南
越國王(安南志天祚在位三十九年)又云安南為國蓋曾丞相之失其
奏章行移舊止稱安南道加封之後浸自尊大文書稱
國不復可改沈存中夢溪筆談云交趾乃漢唐交州故
地五代離亂吳文昌始據安南後為丁璉所殺開寳六
年歸附授靜海軍節度使八年封交趾郡王此安南封
王之始按安南在明初置布政使司嘉靖中又降為都統使
本朝順治中黎維禔莫敬耀俱求内附未授爵後冊封
維禔子維禧為安南國王(宋孝宗隆興二年交趾入貢賜安南國名)敬耀子
元清為都統使云詳予池北偶談
七月十四日
駕幸古北口外寅刻百官跪送于東華門和碩簡親王
從先是厄魯特與喀爾喀交惡厄魯特興兵侵喀爾喀
地近在邊境七月
命鎮國公蘇努彭春等帥師出張家口和碩康親王信
郡王帥師繼之屯歸化城初六日
命和碩裕親王為撫遠大將軍與皇長子統大軍出古
北口至是
駕行十六日安北大將軍和碩恭親王繼行
沈存中筆談内諸司舍屋唯祕閣最宏壯閣下穹窿高
敞謂之木天今以翰林署為木天蓋起于宋代
明時翰林官初上或奉使回例以書籍送署中書庫後
無復此制矣又如御史廵鹽茶學政部郎㩁關等差率
出俸錢刊書今亦罕見宋王琪守蘇州假庫錢數千緡
大修設廳既成漕司不肯破除琪家有杜集善本即俾
公使庫鏤板印萬本每部直千錢士人争買之既償省
庫羡餘以給公厨此又大裨帑費不但文雅也
康熙二十三年
上南廵江南提督昭武將軍楊捷迎
駕慰勞甚至
賜
御書丹誠二大字額揭
御筆二字鈐以
御璽紙尾題康熙甲子冬至前賜老將軍楊捷十三字
又
御書
御制五言一首岐陽方較獵騕褭盡龍媒仗下黃金勒
横秋號逸材紙尾題咏馬二字皆用
御璽董御史文驥為記
偶于故書肆買得書法源流一帙乃元人傅與礪若金
述范德機語也後附杜詩律格(有接項纖腰充股連珠等)有元至治
壬戌楊仲弘序略云少從叔文圭遊成都過浣花求工
部之祠而觀焉有主祠者子美九世孫杜舉居祠之後
造而問之舉之言曰甫不傳諸子而獨干門人吳成鄒
遂王恭傳其法予傳之三子者子從遠方來敢不以三
子所傳者與子言之按舉之名不見于書傳吳鄒王三
子亦不見于諸家誌序中且子美全家避亂下峽不應
復有裔孫畱居成都又所拈秋興燕子來舟中等篇載
三子之說大扺如村學究語如仙侣同舟晚更移一句
解為明王與貴妃諸臣汎舟渼陂可笑至此餘可例推
苐不知仲弘之序何人偽造如醉人夢囈可恨也
舒城縣南有璇源館相傳李伯時别業予過舒行李匆
匆未及訪其遺迹若龍眠山莊則舒城桐城争之而問
其所在土人皆不能詳偶讀欒城集題李公麟山莊圖
二十絶句聊識其亭館之名于左曰建德館墨禪堂華
巖堂雲薌發真䲧薌茅館瓔珞巖棲雲室秘全菴延華
洞澄元谷雨花谷泠泠谷玉龍峽觀音巖垂雲沜勝金
巖寳華巖陳彭漈鵲源陸友仁云李伯時嘗讀書龍眠
山故有龍眠書院在舒城縣治東飛霞嶺之北
周(靖)敉寧說長洲徐(枋)昭法隠居靈巖不入城市湯潛
菴尚書撫吳日屏騶從往訪之避不見潛菴登其堂堅
坐移晷周覧太息而去亦不報謝川湖總督蔡尚書仁
菴自荆州專价致書以兼金為壽求其畫答書而返幣
竟不為作予謂返蔡幣可也湯大儒又有恩德于吳人
不往見可也避之則矯矣然予昔在廣陵時年甚少與
徐初無介紹特畫靈芝于縑素見寄且題欵其上似非
泛然者予何以得此于昭法哉予嘗有齋中三咏其一
曰天池白雲裏寫此商山姿感君黃綺意勝食齋房芝
又金俊明孝章畫梅云鄧尉花時雪幽人日往還生綃
才半樹忽憶漁洋山王光承玠右草書云逃名東海上
時復帶經鋤自是高人筆非關餓隸書三君皆吳中高
士也孝章于辛亥歲曾親寫陶詩見寄畫梅則壬子寄
予兄弟比至西樵已殁聞孝章旋亦捐賓客矣故予有
詩云維摩丈室幾黃昏春草閒房日閉門成佛生天兩
何處暗香疎影為招魂當年五字寫柴桑又寄孤山世
外香一幅生綃千載意也應配食水仙王孝章所居曰
春草閒房十笏草堂先兄讀書處也
吳門有夏忠靖周文襄二公合祠蓋忠靖嘗以治水至
與文襄皆有恩德于吳者也滄桑之後久堙廢有胥吏
陶姓者自詭為靖節後裔遂即其地改祀淵明淵明之
祀應在豫章或在彭澤東流今祀于吳不典甚矣且攘
夏周之祀尤為不可湯潛菴撫吳日力毁淫祠乃未及
釐正修復可惜也
居易錄卷七
