居易錄卷二十二刑部尚書王士禎撰
沙門自魏晉以來依師為姓道安尊釋迦乃以釋為氏
後見阿含經云四河入海無復河名四姓沙門皆稱釋
種自是遂為定式右沙門稱釋之始程大昌雍錄曰葱
嶺之西餘國冠昭武為姓者皆釋種也錢湘靈釋迦方
誌辨云釋種者即刹利帝王種釋姓最貴中天竺王奕
世君臨居四天竺之會其散而之四方者王曰塞王民
曰塞種人引顏師古漢書注釋塞聲相近本一姓也
予昔使粤過韶州得曹溪誌讀之載靈通侍者事侍者
嗜酒今銅像侍立祖肉身旁像頂布帽鄉人日盛一鉢
酒供之供後酒化水布帽欹側考釋氏稽古錄侍者占
城國王太子也父王遣太子及其臣五人來曹溪請六
祖往彼國供養祖不許太子五臣俱立化於海濱今南
華山門外有相公祠太子既化復現身為侍者獨不戒
酒祖許之後得法去留一鉢寺中憨山大師入山為衆
授戒又為文啓祖座前使侍者斷酒因碎其鉢是後或
以酒供之酒不成水帽不復側
曹溪有室女發願繡千佛衣一襲奉供憨山大師衣成
而師已遷化衣留寶林庫及師肉身自廬山還曹溪出
龕時紫&KR0008;羅衣見風而碎遂取此衣衣之光彩如新在
庫已二十二年矣衆謂此女願力所致(二則記於此補皇華紀聞之缺)
先十七從祖齊音有晏公廟詩自敘謂本江中棕繩為
怪許旌陽以法印擊之中額遂稱正神云按國憲家猷
載猪婆龍事有老漁語衆云云問其姓曰晏也如其言
上河江岸成太祖悟曰昔救我於覆舟山是云晏公遂
封神霄玉府晏公都督大元帥命有司祀之不云棕怪
也
予嘗疑晦菴議論多偏讀灼艾集益信其言曰朱文公
談道著書百世宗之愚觀其評論古今人品誠有違公
是而遠人情者王安石引用姦邪傾覆宗社元惡大憝
也乃列之名臣錄稱其道德文章夫文章可也焉有引
用姦邪而可名為道德耶蘇文忠公文章忠義古今所
共仰也乃極詆之謂得行其志其禍甚於安石以安石
之姦則末減其已著之罪以文忠之賢則巧索其未形
之瘢不特此也秦檜之姦人皆欲食其肉者也乃稱其
有骨力岳忠武之死人盡為垂涕者也乃譏之為横漢
儒董賈之流皆議其疵匡衡之言頗純粹無疵則云匡
衡好懷挾其不成人之美例如此以至諸葛忠武侯則
名其為申韓陶靖節則譏其為莊老韓文公則文致其
大顛往來之書亹亹千言必使之不為全人而後已古
人云君子當於有過中求無過不當於無過中求有過
朱子語錄論人皆於無過中求有過者也云云
宋吳處厚訐蔡確車蓋亭詩小人也又宋史直筆言其
因神宗闕嗣上書請立程嬰公孫杵臼廟優加封爵語
極不經然神宗納其言詔封嬰成信侯杵臼忠智侯立
廟絳州其誕妄如此又按程篁墩集藏山在太原府盂
縣北五十里春秋程嬰公孫杵臼藏趙孤於此故名旁
有聖水宋立廟乃在絳州與此異
八月初三日戶部左侍郎蔣宏道接出
上諭略曰朕撫馭寰宇早夜孜孜以實惠及民俾登
康阜為念廣西四川雲南貴州四省俱屬邊地土壤
磽瘠民生艱苦與腹内舟車輻輳得以廣資生計者
不同朕時切軫懷歴歲以来屢施恩恤兹念育民之
道無如寬賦矧邊省地方非再沛優恤之恩則閭閻
無由充裕所有康熙三十三年四省應徵地丁銀米
着通行蠲免仍行文督撫徧加曉諭務令人沾實澤
以稱朕加惠遠省民生至意(廣西銀三十七萬有竒米七萬八千有竒四川)
(銀一十八萬八千有竒米一萬三千有竒雲南銀一十六萬九千冇竒米二十八萬四千有竒貴州銀六)
(萬三千有竒米十萬五千有竒)
咸和五年石勒稱天王奉佛圖澄彌加敬號曰大
和尚今沙門出世領衆者例稱大和尚蓋自澄
始
禮部題覆國子監請廣八旗中額疏查庚午順天鄉試
滿洲蒙古原取中舉人十名今增六名共取中舉人十
六名漢軍原取中舉人五名今增三名共取中舉人八
名辛未會試滿洲蒙古原取中進士四名今增二名共
取中進士六名漢軍原取中進士二名今增一名共取
中進士三名奉
旨依議自康熙三十二年癸酉科始
雲谿友議載李翺在潭州席上有妓舞柘枝者顔色憂
悴問知為蘇州韋中丞女殷堯藩當筵贈詩云姑蘇太
守青蛾女流落長沙舞柘枝云云李乃於賓榻中選士
而嫁之輟耕錄載姚燧官翰林學士日玉堂設宴歌妓
中一人秀麗閑雅微操閩音叩之泣而訴曰妾建寧人
真西山之後也遂白丞相三寶努為落籍嫁小史黃埭
嘉興貝闕有詩記事云妾本建寧女遠出西山翁云云
此皆好事者為之媢嫉君子汚衊大賢亦猶南渡小人
傾朱晦翁至有帷簿不修之謗可謂無忌憚之尤者矣
友議出范攄手鄙俚不足道陶宗儀元末名士乃亦爾
可怪也
律八議條下罪至死者唯云准犯依律合死不正言云
云取自
上裁近自吏部侍郎胡簡敬貴州巡撫都御史衛既齊
二案九卿詹事科道會議
上聞始變此例注云所以使應議之人咸知自重而不
犯法也
九月十六日
上諭江浙二省今年憂旱雖不成災秋收量必有限若
漕糧照常徵收起運恐民食將至匱乏朕為此常切軫
念除浙江漕糧已經改于今年蠲免外其江南漕糧今
年或三分免一或免一半俟至該省應蠲年分將今年
所免米石照數補徵起運於漕糧既無缺少官民大有
裨益著滿漢大學士等會同戶部堂上官倉場侍郎等
作速確議具奏次日士禎同戸部尚書馬齊王隲左侍
郎蔣宏道總督倉場侍郎常書等赴内閣會議得江南
今年漕糧應遵
上諭蠲免十分之三先是三十年十二月奉
上諭逓蠲河南湖廣江西浙江安徽蘇松山東等各省
漕糧今年已蠲江西漕米五十六萬三百石有奇嗣以
浙江旱災部覆巡撫張鵬翮疏准將康熙三十三年之
蠲免移於三十二年又蠲米七十萬四千九百石有奇
江南又蠲三分之一上下江共計米五十四萬七千九
百九十石有奇
浩蕩之恩振古罕覯漢之賜租何足道哉士禎適備員
度支目覩
皇上憂民之切如此因恭紀以示後來
按各省漕糧額數每年共米三百五十六萬九千二百
五十五石今康熙三十二年江西蠲米五十六萬三百
七石零浙江預蠲米七十萬四千九百七石零江南預
蠲三分之一計米五十四萬七千九百九十四石三省
共約蠲一百八十一萬二千石有奇京通各倉現存歴
年支剰米八百三十萬五千五百二十石有奇每年應
支官俸兵餉米計二百八十七萬五千六百石
陳君說康熙癸酉黃旗下一撥什庫家有一女年四歲
矣女初生時其室書橱中忽有金石絲竹之音日夜不
絶屢延法師禳之不效是歲重九前女忽告其父母曰
兒將歸矣遂示疾一日橱中如撾鼔聲震動屋瓦疾風
自内出舉家恫駭頃之女卒矣
癸酉鄉試江南以少詹事李錄予為正考前此所無
褚河南臨子敬十三行有宣和書寶後有清和堂圖書
印晉府圖書之印内府書印鈐山堂印天籟閣小印尾
又有晉府圖書之印
獻之洛神賦遺跡頭尾外得一十三行都二百字重加
整背祥符八年八月十日周越記又括蒼周采觀熙寧
十年九月廿七日三衢官舍書又梁邱孫亞夫熙寧丁
巳仲冬十一日雙檜堂觀又建康王旂武林張彥中吳
興茅鐔同觀於清心堂元祐丙寅秋七月二日又三茅
翁丁卯八月八日觀不書年號禾郡項氏故物也
癸酉夏鄒平民家婦薛氏者娠十二月矣腹中脹痛不
可忍啾啾有聲日漸骨立臨蓐有物蜿蜒而下則蛇也
凡下二十四其婦竟無恙前數年長山黃莊有少年入
眢井探雀鷇得一卵含置於口其卵不覺嚥下久之腹
中啾啾有聲見肉則吞啖不休食兼數人一日之舅家
食肉畢倦寢几上有餘肉舅見少年口中一蛇出半身
直向盤中啖肉急掣之蛇墮地鬚毿毿可畏乃殺之少
年絶而復甦服藥半載始愈
以襄陽米水運至商州累民有
旨停罷
李厚菴(光地)司馬說泉州僧定因者膂力絶人尤精少林
拳棍弟子習其伎者數百人每有遠行輒煮米數斗盡
食之途中可數日不食時漳州有虎獰甚食人畜亾算
太守必欲殪之集兵士丁壯千人持利械以往虎負嵎
眈眈無敢近者定因適以事至衆望見之譟曰事濟矣
羣走告之定因曰殺虎易耳顧此虎非他比須鐵鈀五
十斤者乃足制之耳遍試無當意者僅一纔滿十五六
斤曰此稍可耳然不能制其死命須弟子一人同行乃
可以槍授弟子已持鐵鈀先之未至十步外虎怒騰起
數丈直取定因者三皆避之急以鈀擊虎首虎哮吼鈀
折急呼弟子以槍刺之自喉達尻虎立斃官重賞之不
受而去時臺灣方竊據漳泉間拳勇少年多往從之往
往得官定因不屑也或厚遺之亦隨手散去卒以老壽
終
以兵部督捕右理事官顧藻為内閣學士兼禮部侍郎
(内閣學士王尹方終養歸)
有
旨停止今年秋決其可矜者仍分别減等以聞
十月初一日
頒康熙三十三年時憲書於午門是日琉球貢使行禮
琉球國中山王尚貞謹奉表上言伏以布教溢中華設
席闡洙泗之祕覲光來異域執經分泮水之光棫樸篇
中時展縹緗歌夜月杏花壇上長垂衣帶拂春風喜動
儒林歡騰海國恭惟
皇帝陛下允文允武乃聖乃神
王澤廣敷措一代於利樂賢親之内文風遠播範四方
於詩書禮樂之中(臣)貞觀海有懷望洋徒歎眷中山而
傾印綬蟻封久叨帶紡之榮入國學而奏典章虎觀不
遺駑駘之選一之以聲音點畫口誦心維教之以節義
文章耳提面命况夫冬裘夏葛授衣盡内府之藏兼之
朝饔夕餐賜食悉天厨之饌恩深似海難㤀推解之隆
澤沛如天莫報裁成之大雖三年國子敢云得九邱八
索之微言而一介豎儒尤幸聞四書五經之大旨祇為
養親念切
君門上重譯之章何意逮下
恩殊
天闕賜還鄉之
詔歸而言忠言孝咸知
君父之尊固當獻藻獻芹聊表臣子之敬伏願車書一
統玉帛萬方有分土而無分民到處珠璣生腕下得大
才乃得大用何人錦繡不胸中幸且耳目股肱不出圖
書之府亦使東西南北無非翰墨之林矣臣貞無任瞻
天仰
聖激切屏營之至
禮部為重修闕里
聖廟告成䟽請遣官告祭奉
旨遣胤祉告祭皇第三子也
皇第四子皇第八子皆從以十一月初六日行禮
上之崇儒重道如此(十月十五日啓行禮部左侍郎席爾逹兵部左侍郎朱都納從)
十月初五日辰時補行
經筵於文華殿滿洲講官吏部尚書庫勒納兵部尚書
索諾和刑部尚書圖納吏部右侍郎傅臘塔禮部左侍
郎席爾逹掌翰林院事學士兼禮部侍郎傳繼祖漢人
講官吏部尚書熊賜履禮部尚書張英(兵部尚書杜臻以病不與)刑
部尚書翁叔元工部尚書李振裕吏部右侍郎兼翰林
院學士彭孫遹戶部右侍郎王士禎(禮部右侍郎兼翰林院學士王封濚)
(以病不與)侍尚書張英侍郎傅臘塔講中庸誠者自成也章
侍郎彭孫遹學士傅繼祖講尚書益曰吁戒哉無虞至
四夷來王講畢
上還宫
賜宴太和門
九卿詹事科道會同秋審畢有人命三案擬議未愜予
不敢默至九月二十八日刑部傳集天安門覆議彙題
予乃侃侃言之滿太宰庫勒納公以下幸皆虚懷以聽
三案悉得平反三案者其一於相元聊城縣人年七十
五矣舊買薛慎言之田契價久明而慎言之孫小喜自
鬻旗下逃歸挾索相元地價其祖呵之不聽相元不得
已款以酒食予以錢帛不受而索金乃議往市易白金
給之鄉保以其旗人也繩繫而行繫急脰絶遂死有司
當相元故殺予謂旗人索詐原有禁例况小喜之死死
於繫非死於毆殺也且相元年七十五老矣於律例亦
宜末減得改緩決其一王訓太平縣人太學生也其父
者佐素封者佐父喪其行財人關中鍵獨不弔奠者佐
以逋欠告之縣中鍵因妻激怒輒飲毒往王氏辱詈者
佐不能堪毆之歸途毒發死有司索賄不得遂當訓故
殺予謂此一事京輦士大夫皆言其冤且訓甘代父罪
至擬大辟其父已死是一命已有一抵况向來秋審凡
以救父殺人者原情率從末減况訓實不殺人又身甘
代父反不得原非向隅乎得改可矜其一房得亮齊河
縣人有族人房懷德幼子阿羣者戱嘲其父名得亮怒
掌擊之阿羣又詈適䥥刀在側得亮取而刺之中要害
當以故殺予謂此鬭毆非故也得改緩決勞書升(之辨)通
政梅桐厓(鋗)大理皆極歎服謂公平反三獄吾儕今日
集議不虚此行矣予每遇秋審
朝審必盡言以俟諸公決擇不敢緘口類如此耳
康熙三十年秋審有衡陽縣人蕭儒英者素挾左道惑
衆會有鹽商王子明宿逆旅夜失三百金募能緝獲者
重酬之江西士人曠鼐與妻蕭氏僑寓於衡孱而貧儒
英語商能入冥司知盜主名翌日又云已至冥司見青
面鬼王示以盜即曠鼐也遂率其黨東張飛等禽鼐至
誣拷之又禽蕭氏拷之以其少艾復逼姦之廵撫止擬
強姦律絞先是予在都院謂儒英罪狀不止是當改照
左道律斬庶足蔽辜如撫擬秋審或邀矜緩則大姦漏
網鼐夫婦冤弗伸矣司寇以畫難之予乃要以題秋審
必不可從末減司寇然之是年奉
旨秋決停止三十一年秋審予向司寇及三法司諸公
復理前語皆曰公言是遂寘儒英於法又楊成者京師
細民也貸旗人某甲錢會新年成往省父母妻某氏獨
處室中甲適索逋至窺成未歸乃遷延至暮入室挾姦
明日成歸妻泣訴之成往甲所誥責甲傲然不屑反毆
擊成成走甲持挺逐之成急顧市肆有小刀取擲之中
甲要害而斃法司當成故殺斬予力持言凡故殺則有
必死其人之心有必死之之心則必挾挺刃以往今成
徒手往而反為甲毆逐急而倉皇取他人之刃以禦之
是誤殺非故殺也二律懸殊况甲強姦其婦罪固應死
乎遂改擬可矜奉
旨末減亦予在都院時所争之獄至三十一年
朝審得改正者與蕭儒英之獄一出一入皆不敢從衆
也
十月初十日内閣奉
上諭朕聞山東省今年九月間曾有蝗起其遺種必已
在地今年雨水較多若來春稍旱則蝗蟲復生不可不
預為之計宜及早將田土悉行耨耕俾蝗蟲為覆土所
壓爛則勢不復孳縱稍有遺種明歲復生地方官即各
行設法驅捕不致繁多大有裨益著交與戶部作速移
咨直隸山東山西河南廵撫通行曉諭所屬地方將田
土於今冬來春務急耕耨以弭蝗患如有不能遍耕之
田蝗蟲復生亦必速行驅捕勿至為災
十月十二日奉
上諭諭戶部陜西西安鳳翔二府地方連被災傷朕多
方賑救轉粟蠲租又招集流移散給牛種然後四方仳
離之民漸次復還鄉井今歲雨澤霑足百榖阜成而人
民甫脱饑寒未饒生計若明歲應徵錢糧即令輸納誠
恐閭閻儲蓄終難充裕西鳳二府屬被災州縣衛所康
熙三十三年糧米照舊徵收外其地丁銀两著通與蠲
免爾部即行文該督撫嚴飭各屬遍加曉諭務俾均沾
實惠以稱朕愛養休息至意
十一月初二日
駕謁
孝陵
二十一日
駕入部院諸臣集朝房午後傳戶部堂官至
乾清宫西暖閣
諭免順永保河四府錢糧
上諭諭戶部朕謁
孝陵沿途體察民生今歲雨水頗多田禾失收米價亦
貴來春至夏米價愈貴民食必致艱難不得不預為籌
畫朕意將通倉米每月發出萬石較時價稍減糶賣止
許賣與窮民不得賣與多收販賣商賈似有益於民生
爾部即會同倉場侍郎議奏部議遵行於今年十二月
起至來年麥收米價平賤之時停止
輪菴和尚名同揆明相國文文肅弟震亨之子少為諸
生名果字園公出世後常往雲南大理府著洱海叢談
云大理一名羊苴咩城狄青討儂智高宋史稱智高棄
金龍衣而遁不知所終殊不知其終於大理也今其宅
遺冡尚存又云感通寺在府南十里點蒼山麓摩騰竺
法蘭建楊升菴先生寓止寺前之小閣題曰寫韻樓四
壁皆公墨妙啓窗則雞足雪山横亘雲表明末滇詩人
唐泰大來薙染號擔當和尚亦寓此樓夀九十餘而化
又云三塔寺内有黃華老人草書石刻字大如椀相傳
以㯽榔殼蘸墨汁書之老人宋元間人自江右來此久
之仙去其詩即挂鏡臺西挂玉龍半山飛雪舞天風寒
雲直上三千尺人道高歡避暑宫云云士禎按黃華老
人即金翰林修撰王庭筠字子端此四詩有真蹟石刻
在汾州府學朱翰林彝尊吳徵士雯皆曾見之蓋李中
溪(元陽)侍御摹刻於點蒼而滇人傅會為仙耳又云蒼山
中巖亦號雪山相傳即如來苦行之地草石皆作栴檀
香旁有鳳眼洞有天生木橋其木半月一換四季長新
又永昌鶴麗皆有此異又云洱海每八月望夜海中出
珊瑚樹高數丈冬月大風海水倒卓起火光如山又云
籬落間生圓果如龍眼紅黃色土人謂之橄欖入口咀
嚼真橄欖也又云三塔寺有三塔隔洱海百里即望見
之中塔正方高四十八丈十六級絶頂四角範四金鵝
各高二丈塔下人以巨石投地金鵝輒昂首而鳴音響
清越又云大理為龍窟逆藩吳世璠將滅時太和城上
晴天正午一白龍長數十丈飛舞雲際萬目共覩良久
歸蒼山是歲大兵入境不血刃而定
十一月二十五日奉
上諭朕念切民生時厪宵旰或在宫禁之中或經巡省
之地務以編氓疾苦備悉諮詢其從各省來京陛見官
員及往來奉使人等亦無不以該省雨澤曾否應時田
畆有無收穫并閭閻資生情形一一體訪比年以来因
國家經費尚充遂將各省地丁額賦及舊欠錢糧節次
蠲免即從前未經停徵之漕糧亦逐年免徵總欲使海
隅蒼生培固元氣以臻於家給人足之風今歲畿輔地
方雖禾稼未獲稔收初意小民餬口之需猶足資給未
必生計遂臻艱難頃者展謁
山陵沿途察訪民隠見今歲雨水過溢田畆被淹沒者
甚多榖耗不登米價翔貴又聞順天河間保定永平四
府所屬皆然目前米價既貴將来春夏之際時值益昂
小民必艱粒食此朕目所親覩若来歲錢糧仍然徵收
朕心實有未忍順天河間保定永平四府康熙三十三
年應徵地丁銀米著通行蠲免所有歷年舊欠悉與豁
除行文該府曉諭各屬務令人沾實惠以副朕子育黎
元至意
李皓白道士也順治中居南嶽之九仙觀一日與巴陵
舉人李粲立觀前忽見水簾洞口有殿閣廊廡三四重
前後皆松杉歷歷可數久之乃不見即朱陵宫故址也
王肯堂太史筆麈云關内劉貽哲謪海南市舶提舉云
見一犀杯注酒晝則日夜則月見於酒中酒盡則隱又
見一珠自然作師子形纖悉畢具
衍聖公孔毓圻
奏為恭謝
天恩事康熙三十二年十月蒙
皇上以闕里
聖廟新成
特遣皇子告祭於十一月初六日致祭禮成謹望
闕叩頭謝
恩訖(臣)欽惟我
皇上日御講筵契詩書易禮春秋之奥躬親庶政接堯
舜禹湯文武之傳乃
聖心益隆俎豆而寵光遂賁几筵
特遣皇子告祭皇子肅膺祀事祼獻加虔升降從容欣
覩素孄之大禮始終恭恪共欽精白之淵衷維時風清
雲朗日麗星輝凡夫幽明交感莫非誠敬所孚(臣)遭逢
盛世感戴
天恩為此具本跪捧親齎詣
闕恭謝謹具奏聞
十一月二十五日冬至
上親祭南郊次日
御太和門行慶賀禮
康熙三十三年歲需兵餉戶部派撥各直省總數直
隸歲需銀八十九萬七千九百一十四两三錢一分零
河南銀二十萬六千七十五兩七錢一分零山東銀三
十八萬二千九十二兩七分零山西銀五十六萬八千
四百八十四兩三錢二分七釐零陜西銀糧一百四十
二萬八十一兩七錢一分八釐零甘肅銀糧一百五十
一萬二千三百一十七兩五錢八分九釐零安徽銀五
十七萬五千四百二十二兩九錢零江蘇銀八十萬五
千一百一十九兩四錢九分零江西銀二十七萬八千
四百一十二兩六錢二分零浙江銀一百九萬六千四
百九十兩二錢七分零湖北銀六十三萬九千八百六
兩八錢九分零湖南銀三十七萬七千六十五兩一錢
三分零福建銀一百五十萬一千一百九十七兩九錢
一分零廣東銀一百五十萬九千八十三兩八錢一分
零廣西銀三十七萬五千九十二兩九錢八分零四川
銀七十五萬二千七百五十六兩九錢三分零雲南銀
八十七萬四千二百一十二兩五錢五分零貴州銀四
十萬六千一百六十四兩三分零已上共歲需銀糧
一千四百一十七萬七千七百九十兩二錢一分零
三十三年兵餉各直隸恊解總數山西協解直隸銀
二十萬兩山東協解陜西銀八十萬兩河南協解陜西
銀二十五萬兩河南協解甘肅銀四十五萬兩河東運
司協解甘肅銀一十萬兩兩淮運司協解安徽銀一十
萬兩兩浙運司協解安徽銀一十萬兩兩淮運司協解
湖南銀三十萬兩河南協解四川銀一十萬兩山西協
解四川銀二十八萬兩陜西協解四川捐納銀二十萬
兩又河南協解四川銀一十五萬兩(預備三十四年春季兵餉)安徽
協解雲南銀二十萬兩湖廣協解雲南銀四十萬兩江
西解雲南銀二十萬兩(預備三十四年春季兵餉)江西協解貴州銀
銀三十萬兩安徽協解貴州銀一十萬兩(預備三十四年春季兵餉)
已上共協解銀四百二十三萬兩
三十三年除派撥兵餉外各直省存剩銀數直隸存
剩銀八十九萬六千七百二十兩零河南存剩銀一百
六十萬二千九百七十兩零山東存剩銀二百五十九
萬九千七百兩零山西存剩銀三百四十七萬八千八
百五十兩零陜西存剩銀糧二百六十七萬一千一百
八十兩零甘肅存剩銀糧七十七萬九百五十兩零安
徽存剩銀七十八萬三千七百二十八兩零江寧存剩
銀二百一十五萬二千八百兩零江西存剩銀一百八
十二萬五千八百四十兩零浙江存剩銀一百四十五
萬四千四百一十兩零湖北存剩銀一百一萬六千六
百九十兩零湖南存剩銀七十一萬三千三百兩零福
建存剩銀五十一萬九千兩零廣東存剩銀七十六萬
七千七百一十兩零廣西存剩銀四十萬三千二百五
十五兩零四川存剩銀一十一萬八千三百五十兩零
雲南存剩銀六十九萬一千二百二十兩零貴州存剩
銀六萬二千七百二十三兩零關税存剩銀六十萬七
千一百五十三兩六錢零長蘆運司存剩銀五十四萬
四千二百七十五兩零河東運司存剩銀四萬四千三
百三十一兩零兩淮運司存剩銀一百五十六萬八千
四百三十四兩零兩浙運司存剩銀五十三萬六千七
百五十萬零已上共存剩銀二千五百八十三萬三
百二十九兩零
居易錄卷二十二
