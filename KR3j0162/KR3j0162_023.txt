居易錄卷二十三刑部尚書王士禎撰
天台山慧明寺有陳智者大師手書方等陀羅尼經四
卷前三卷久亡宋僧元通倣大師書補完之别書後一
卷以備亡失明嘉靖中有譚守取去大師手書一卷今
存者皆元通書吳江潘檢討次耕(耒)遊天台見之云第
四卷筆法精勁神采奕奕知譚所取乃元通書耳大師
手蹟故在也
潘次耕云從天封上華頂惟善興寺有衆三十號叢林
然亦編茅代瓦其餘小小茅蓬散處巖谷中單棲偶隠
一瓢一衲齋鉢不繼而巖阿澗曲間值團瓢獨木為橋
老樹縛屋落花不掃經聲琅琅為聖為凡不得而知也
予謂風穴沼禪師單丁七年日乞村落夜然松脂倚遇
禪師住法昌無僧徒開罏日撾鼔上堂為泥塑十八羅
漢說法有偈云法昌今日開罏行脚僧無一箇只有十
八高賢緘口圍罏打坐諸方傳之固知真善知識未必
開堂領衆千百為羣如吳越間習氣也
近歲吳中洞庭山民金姓者入林屋洞深處見清水一
泓中有玉大士像及銅龍數枚攜歸既而大病人有分
取銅龍者無不病亟送還故處乃已
寒山子有二皆載天台山志其一即寒山拾得文殊化
身其一道士李褐遇貧士去數日復乘白馬來謂褐曰
頗知寒山子乎即吾是也見續仙傳
停止湖灘河所運米允山西巡撫噶爾圖之請也
王少宗伯慎菴(封濴)說黃州大聖寺崇禎中忽有鬼物為
祟住持僧晨盥輒擊其首甚患之會歲除乃炷香佛座
之前熾炭於罏而借寓鄰寺避之元旦忽覩寺中火光
市人驚入視之乃一獨脚鬼醉臥佛殿上鼾睡未醒僧
急取鐵索穿其臂衆縶諸殿柱鬼醒叫呶怒詈以其一
足禦人終不能脱日將晡一童子於佛殿後觀世音像
掌中見一紅果色如珊瑚圓如龍目異之取示衆人方
傳玩鬼忽奮臂攫去吞口中即遁去不見唯遺鐵索在
或曰此所謂䕫蝄蜽也
以前巡撫貴州僉都御史田雯為刑部右侍郎(刑部右侍郎李)
(迥給假歸)
甲戌元旦
上御太和門受
朝賀禮
上諭直省學院須得人
命九卿會舉如陸龍其邵嗣堯其人者時龍其已殁尋
有
特旨以兵部右侍郎李光地提督順天等處學政直隷
守道參議邵嗣堯提督江南學政以翰林院檢討顏光
斆提督浙江學政
女郎徐元象字奇孺黃州廣濟人舉人張楚偉字小損
配詩文有雋才其京口寄父書云兒自襁褓未離掌膝
江頭道别意緒淒然舟行風水便利遂達京口江南佳
麗過眼成陳廣谷大川靡能記憶舅氏出鮑明遠大雷
岸與妹書與兒讀之如賦如頌篷窗瑣瑣恨不能竟所
思官舍清華几案如滌挑燈夜坐日起奉甘旨晨昏戀
切切耳阿爺阿母無恙四時之序成功者退山林觴詠
幽情暢遂何必紆拖青紫乃稱貴乎又送外絶句云送
君入楚江悠悠歸路長一去隔千里魂夢伴瀟湘
無錫張秋紹(夏)老儒也以理學名東南與予未相識特
寫浦舍人長源東海生集四卷相寄并示所著孝經問
業予深愧其意會同年秦諭德留仙(松齡)書來亦許鈔宋
王質詩總聞及王舍人孟端集相寄十峰山人錢礎日
(肅潤)選予詩六卷亦至皆梁谿人也
戸部疏覆直隷巡撫郭世隆為謹陳被災等事奉
旨依議速行州縣積貯米穀減價發糶於民生大有裨
益霸州等被災地方所有積穀除散賑外餘著減價發
糶其沿河一帶景州等各州縣衞著將山東漕米每處
截留二千石亦發糶以平米價爾部行文該撫責成州
縣官實心奉行務俾小民均沾實惠朕不時遣人稽察
如民間不沾實惠將該管官一併從重治罪自去冬至
今凡奉
旨兩糶官米減値以平市價矣
聖謨洋洋可為萬古救荒良法彼遏糶者真盛世之罪
人也
二月初三日巳時舉
經筵於
文華殿滿洲講官吏部尚書庫勒納兵部尚書索諾和
刑部尚書圖納吏部右侍郎傅臘塔禮部左侍郎席爾
達右侍郎多奇漢人講官吏部尚書熊賜履禮部尚書
張英兵部尚書杜臻刑部尚書翁叔元工部尚書李振
裕吏部右侍郎彭孫遹戶部右侍郎王士禎禮部右侍
郎王封濴侍尚書庫勒納賜履講孟子言近而指遠者
善言也二節尚書英侍郎傅臘塔講易經繫辭易之為
書也廣大悉備五句講畢
賜宴太和門
命吏部尚書熊賜履兵部尚書杜臻兵部左侍郎王維
珍工部右侍郎徐潮為會試主考
二月初九日
命戶部右侍郎王士禎署兵部事
凡
經筵
駕將出滿洲禮部尚書侍郎二人候於
乾清門導
駕前行至
文華殿門然後就班講畢
駕還宫仍前導至
文華門而止滿漢掌院學士赴
乾清門恭繳講章故學士往往不獲與宴
田漪亭少司寇(雯)說貴陽府城西有泉應十二時消長
泉上刻石記時刻候之百不爽一漪亭名之曰信泉
楊君謙廬陽客記云東坡子孫在六安不知何據戶部
主事趙琯郟縣人來謁予問二蘇公墓云尚有後裔為
奉祀生員守冢云客記又言伊川子孫在英山
命内閣大學士阿蘭泰戶部尚書馬齊兵部尚書索諾
和同法司清理刑部獄囚減釋者一百有八人兵部督
捕順天府等衙門人犯一併減釋有差
前詹事府少詹事兼翰林院侍講學士以副使原品休
致耿介卒介字逸菴河南登封人順治壬辰進士與睢
州湯尚書斌上蔡張知縣沐齊名稱中州三大儒云
門人莆田林石來(麟焻)以禮部儀制司郎中出督貴州學
政云去年在閩得王文成公龍岡漫興詩墨跡一卷蓋
公謫龍場驛時所書屬予跋其首章云投荒萬里入炎
州却喜官閒得自由心在夷居何有陋身雖吏隱未忘
憂春山卉服時相問雪寨籃輿每獨遊擬把犁鉏從許
子漫將弦誦比言游若為之兆者按文成以疏救戴銑
等忤逆瑾貶黔之龍場驛作何陋軒居之日夜默坐頓
悟致知格物之旨席文襄書為提學闢貴陽書院親率
諸生北面事之蓋公平生之學得力於龍場時居多觀
卷中五章可想見其無入不自得之樂石來閩之名士
私淑文成有年故以倡明絶學勖之文成書遒勁似山
谷
姑孰曹淼字滄波明光祿卿履吉子年七十矣示所著
瀟灑堂集文頗有奇氣其霍光論以莽操例之最有見
二月二十八日揭曉會元裴之仙江南丹徒人
尤翰檢悔菴(侗)寄都元敬南濠文略寫本凡六卷其後
二卷即金薤琳瑯諸碑跋也又楊君謙雜著寫本若干
卷文曰燈窗末藝曰攢眉集詩曰齋中拙詠曰都下贈
僧詩曰菊花百詠别有所謂金山雜志(山在吳縣西三十里)
廬陽客記者客記最簡古有史裁其自序云廬守馬汝
礪以舊約來迓遂赴之由夏涉秋始歸於廬之風土頗
能記憶暇日因載之筆札命曰廬陽客記馬君名金蜀
西充人予同年進士博敏好文禮予良厚惟著書則鮮
合云按馬嘗刻汪藻浮溪文粹於廬者亦文雅非俗吏
予曾記其前生事於皇華紀聞君謙又嘗修吾鄉章邱
縣誌稱善本云南濠題跋極稱安福顏德侔陜州誌得
古人敘事之法登封令李君新誌去取甚嚴敘事有法
二誌予所未睹併記之以待訪
三月戶部尚書王隲原品休致内閣學士兼禮部侍郎
李應廌都察院左都御史董訥罷
辛未科庶吉士散館
御試於
暢春苑授史職者二十人(内張豫章戊辰一甲第三人竇克勤徐日晅戊辰庶吉士)留
館教習者二人(一甲第三黃叔琳庶吉士狄億)以知縣外用者八人(惠周惕張)
(孝時陳汝咸毛&KR0008;金潮張翔鳳胡麟徵陳綍綍戊辰庶吉士)革職者一人(張禹玉壬戌庶吉士)
翰林院滿洲掌院學士傅繼祖罷以戶部倉場侍郎常
書兼掌院事
上諭諭戶部山西平陽府澤州沁州所屬地方前因蝗
旱災傷民生困苦已經蠲免額賦並加賑濟而被荒失
業之衆猶未盡覩幹寧其康熙三十年三十一年未完
地丁錢糧及借賑銀米若仍令帶徵刻期完納誠恐閭
閻力絀益致艱難著將所逋欠錢糧五十八萬一千六
百餘兩米豆二萬八千五百八十餘石通行蠲豁用紓
民力爾部行文該撫嚴飭該府州縣官悉心奉行務俾
人沾實惠倘有已完在官捏稱民欠及已奉蠲免仍復
重徵官吏作奸侵漁中飽一有發覺定以軍法從事遇
赦不宥爾部即遵諭行特諭
三月二十三日
上御太和門傳臚第一甲及第三人狀元胡任輿江南
上元人榜眼顧圖河江南江都人探花顧悅履浙江海
寧人二甲傳臚汪倓江南長洲人(汪辛未中式)
總督雲貴兵部右侍郎范承勲擢都察院左都御史原
任内閣學士田喜&KR0034;補内閣學士兼禮部侍郎
四月十三日
御保和殿親選庶吉士汪倓等三十九人(滿洲七人俱改庶吉士辛未補)
(殿試入選者四人汪倓長洲人王楨華亭人陳成永海寧人五哥滿洲人)
是科經房得人最盛者翰林院檢討彭直上(始摶)鼎甲二
人胡任輿顧悦履庶吉士四人黃龍眉黃中理周起渭
殷元福也直上鄧州人故布政使禹峰(而述)子諸生時執
經於予任輿以辛未受知於予佹得而復失之後知為
任輿名解元也惋歎彌日今乃受知直上信遇合有時
文章有神也聞任輿少時嘗夢登高山手摘香櫞二枚
自吟詩云手弄雙元小天下至是果驗(胡辛酉江南解元)
慎菴少宗伯(封濴)言明末楚中某公官雲南過一山險絶
處輿夫失足其愛女墮山澗中謂必無生理號泣而去
任滿遷官去滇再經其地設祭招魂而哭女忽自空中
飛至家人皆驚以為鬼也詢之曰女人也非鬼也當墮
澗時自意必死比及山半罥於樹得不墮久之饑甚然
不得下乃解帶繫樹徐緣而下其下乃無水聞澗草甚
香試采食之遂不饑四望皆絶壁不通人久而安焉茹
草既久遍體生毛遂能輕舉意之所至翩然赴之捷如
飛隼適遊行澗中聞父母呼女名字故來耳父母欲攜
之歸不可曰此中甚樂不思家也復飛而去
大鐵椎者不知何許人亦無姓名嘗為懷慶清華鎮宋
氏客宋善技擊遠近多就學號宋將軍客貌寢右脇挾
大鐵椎重五十斤飲食不暫離其椎鐵柄摺疊環複如
鎖上鍊引之長丈許有陳燦者嘗過宋與客同宿夜半
客曰我去矣言訖忽不見視窗戶皆扄如故昧爽醒客
已在榻鼾睡矣一日辭宋去曰吾數殺賊奪其金皆仇
我久居此禍且及君今夜夜半約決鬭某所當往赴之
宋欲往助客曰不可賊且衆吾欲護君則不能快吾意
奈何宋強與偕將至謂宋曰君但登堡望之慎不可近
時星光照曠野百步見人客馳下吹觱篥數聲頃之賊
四面集約二十餘騎操弓矢步從者百餘人客大呼揮
其椎左右擊殺馬步三十許人餘皆潰竄又大呼曰吾
去矣遂向東馳去疾如鳥隼莫知所之寧都魏禧為之
傳
人知李北海文學本於父善不知善文選學本於其師
曹憲也憲江都人隋祕書學士常注廣雅以昭明文選
授同郡魏模公孫羅江夏李善於是其學大興見唐書
儒學列傳
嘉靖二年蘇州太湖中龍與蚌鬭龍自雲中直下其爪
可數十丈蚌於水面旋轉如風仰噴其涎亦數十丈三
四日乃已後漁人得死蚌殼可貯粟四五石
上諭禮部取霸州廩膳生員林佳廕充内官學漢文教
習
旨曰教朕書林師之孫其家甚貧云云故舊不遺如此
真
帝王之盛節也恭誌之
慎菴少宗伯言河南某府縣有人(忘其姓)因避黃巢之亂
入山久之無所得食日采松柏葉食之遂絶煙火兀坐
巖洞中始則有虎豹虺蛇千百遶之不為動繼又有夜
义鬼魅之屬變態百出終不為動又久之乃無所見時
時出游人間其二十餘代孫皆及見之留止輒數日為
之抱子至蟄蟲坏戶輒坎土穴蟄其中雷發聲始起
康熙十年其縣令有子病羸醫皆謝去胥史或言某仙
人能療此疾若因其裔孫以禮虔請宜可致令如其言
果至令夫婦焚香跪拜呼以仙人搖手避謝不敢當令
其子出望見之曰無害也命作土室僅容兩人為穴通
飲食扄其戶戒家人不得潛窺五日後聞擊戶聲乃啓
其扄子出已豐腴如平時病霍然矣父母問之云初入
兩人皆坐以背相抵其背熱如火不可當戒勿移動既
又抵足臥足之熱又甚於背遂覺精神頓王肌肉復生
不知沈疴之去體也令謝之金不受送之布取其四遂
辭去途遇丐者輒予之比出郭布已散盡令使人隨之
其行如風奔馬不能及歸報令歎息而已又云其狀貎似
五十許人也
沔陽州王翁者夫婦皆奉佛里稱善士年五十無子始
舉一女甚明慧授以書輒能強記翁媼晨夕禮佛女輒
膜拜於後年十五一夕就寢夢寐中若有衆捧持之以
手撫摩者晨起如厠則變為男子矣康熙己巳春鄖陽
軍帥致之留月餘乃去予門人衞台瑺凡夫曲沃文清
公子也時知府事親見之其客慈谿馮之俊至京師述
之如此
曲沃賈中丞漢復巡撫陜西日有民婦孕二十月不產
一日忽從左脅迸出婦昏仆而死其子至今尚存
西安又一民婦孕將娩暴卒殮且葬矣一日其夫過市
見一婦人攜竹筐前走衣飾舉止悉如其妻心動尾其
後遶出城郭婦人直趨墓所忽不見即妻葬處也告於
官啓而視之發土及槨輒聞兒啼棺已開矣兒坐槨中
旁有竹筐貯餺飥如初飼兒口中者捫其妻則無生氣
乃闔棺仍瘞之取子以歸與生人產者無異二事亦凡
夫說馮述之云
命戶部總督倉場侍郎兼翰林院掌院學士常書禮部
尚書兼翰林院掌院學士張英教習庶吉士又
命侍讀張榕端等八人教滿洲漢軍庶吉士詩賦古文
說文云人葠字與參同扁鵲云有毒或生邯鄲三月生
葉小花核黑莖有毛九月採根有頭足手面目如人春
秋運斗樞云搖光星散為人參廢江淮山瀆之利則搖
光不明人參不生廣雅云參地精人參也梁書阮孝緒
母疾須人葠舊傳鍾山所出有鹿引之鹿滅得此草異
苑與廣五行記云土下有呼聲掘之得人參如人形四
體備具聲遂絶右宋人姚寬西溪叢語所載今遼參所
產在烏喇黑龍江等處每歲除
上供外惟親王郡王世子貝勒貝子公鎮國奉國將軍
得遣人往採人各有定數康熙三十三年以夾帶私參
入關數多下九卿議減去王等以下采參人數人參亦
有定額山海關設𣙜稅部員法嚴重矣
田疇傳字子泰或云子春陶詩聞有田子春節義為士
雄姚寬引漢書劉澤傳云高后時齊人田生遊乏資以
書干澤澤大悦之用金二百斤為田生夀田生如長安
幸謁者張卿諷高后立澤為瑯琊王晉灼曰楚漢春秋
云田生字子春按此詩上文云策馬至無終無終正疇
所居若澤傳田生乃齊人其說謁者張卿乃遊士說客
之流安得稱節義此寬好奇之過也又杜詩少年行黃
衫年少來宜數寬引霍小玉傳有一豪士衣輕黃衫挾
朱筋彈云云更為無稽而箋注杜詩者取之按寬字
令威嘗測金海陵之敗所著書二百卷古今同異無不
該括晚始召對殿中忽感風眩而卒見葉正則集
顏文忠公書干禄字書碑在蜀潼川州唐梓州也建昌
道僉事宗人省齋(曰曾)摹搨相寄字尚完好首云朝議大
夫滁沂濠三州刺史上柱國贈祕書監顏元孫撰第十
三姪男金紫光祿大夫行湖州刺史上柱國魯郡開國
公真卿書舊志稱公從兄杲卿為梓州司法參軍公往
省之因書按集古錄公在湖州所書惟干祿字書放生
池碑也又按集古錄云干祿字樣顏真卿書楊漢公摹
真卿書乃大歷九年刻石開成中已訛缺又云干祿字
樣别有模本文注完全可備檢此刻殘缺處多直以魯
公所書真本而錄之爾此完好者當是漢公模本耶
宋牧仲中丞自吳中鈔寄洪炎玉父西渡集僅一卷考
焦氏經籍志玉父西渡集一卷與此本合然編首題卷
第一又似不全之書何也坐上呈師川有懷駒父七律
所云欣逢白鶴歸華表更想黃能出羽淵正在集中其
詩局促去豫章殊遠又經籍志載洪芻駒父老圃集洪
朋龜父清非集皆止一卷此本牧仲鈔之醫士陸其清
家
總督湖廣兵部右侍郎丁思孔調補雲貴總督以在籍
丁憂原任巡撫湖廣兵部右侍郎吳琠為湖廣總督仍
令服闋赴任先是戶部尚書缺吏部列名上
特諭俟丁憂原任刑部尚書陳廷敬服闋啓
奏皆異數也
五月初八日
特諭翰詹衙門自少詹至史官日輪四員内直南書房
初九日試夏日内庭應
制(七言律)初十日試賦得西園翰墨林應
制(五言排律)
賜侍讀學士徐嘉炎
御筆陶詩臨蘇軾書(閒居三十載一首末云元豐四年三月望後二日書於綠雪齋中眉)
(山蘇軾)十一日試賦得膏雨潤公田應
制(五言律)
賜右庶子孫岳頒
御筆臨米芾書一卷又
賜庶子陳論等三人
御書石刻千文十二日試賦得紫禁朱櫻出上蘭應
制限韻五微(七言律)
賜侍讀陸肯堂等二人
御書石刻千文十三日試詠五臺金蓮花詩限韻八齊
(五言律)
御製一首又
命掌院尚書張英太常少卿勵杜訥同賦十四日試賦
得崇文聊駐輦應
制限輦字(五言古)十五日試賦得衣露淨琴張限韻五微
(五言律)是日編修仇兆鼇進所注道德經十六日試恭讀
御製覽貞觀政要詩應
制限韻二蕭(五言律)十七日試恭讀
御製時巡近郊憫農事有作應
制限韻八齊(五言律)十八日試恭讀
御製懋勤殿讀尚書至無逸篇有作應
制限韻五微(五言律)
賜編修張希良
御書白羽扇賦十九日雨試恭讀
御製觀天儀器詩應
制限韻九佳(五言律)是日入直者八人
賜編修宋大業
御書李白詩(渭北春天樹四句)二十日
駕幸通州二十五日
駕入二十六日試
聖駕夏日閱視河隄詩應
制限韻六魚(五言律)是日入直者九人二十七日試恭讀
御製宫門聽政示閣部諸臣詩應
制限韻六麻(五言律)二十八日試恭讀
御製詠史詩應
制限韻十灰(七言律)二十九日
上躬祀北郊還宫試渾天儀詩應
制限韻十蒸(七言律)閏五月初一日試賦得虚心高節雪
霜中應
制限韻十二文(七言律)初二日試讀朱文公文集應
制限韻十四寒(五言律)初三日試賦得駐輦華林側應
制限韻十三覃(五言律)
五月十二日
特諭釋原任貴州巡撫右副都御史衛既齊原任翰林
院編修楊瑄放歸本籍(衞猗氏人甲辰進士時流黑龍江楊華亭人丙辰進士時安置)
(奉天)
特召二甲進士陳夢球試誠者聖人之本論一篇以為
庶吉士同胡任輿等教習讀書(夢球同安人籍旗下)是科甲戌選
庶吉士凡四十人前此未有也
順治己亥重行會試自鼎甲三人外選庶吉士四十人
復增興化周漁凡四十一人
本朝館選惟此兩科最多
以原任吏部右侍郎張集為兵部右侍郎
以詹事府少詹事兼翰林院侍講學士朱阜提督順天
等處學政
馮具區集載元張伯雨墓在南高峯左麓明正德
間有山民鉏地數尺見墓中一人盤膝坐爪髮俱長
偶傷其腦漿忽迸出良久復合懼而掩之墓中有書
二册攜其一出至鄭栗菴環家鄭願以一金易之其
人云當至墓所再取其一途中忽風雷大作失書所
在
又云虞長孺祖母年八十餘露坐庭中見有三人挨月
而過急呼其姒同觀姒出遲僅見其二須臾俱入月中
矣此與予池北偶談所載文登畢生二事相類
五月十六日以翰林院侍讀張榕端為國子監祭酒(祭酒)
(吳苑予假歸)
龐工部塏霽公示甲戌歲新詩其病足一絶句尤可喜
短歌微吟朝復昏吾患何有有身存即妨美人笑躄者
春來不過平原門龐前翰林檢討任邱人
大學士張玉書尚書李振裕學士顧藻被
旨各書冊子綾幅進呈隨
賜
御筆張得臨米芾大字一卷(五言律秋帆尋賀老載酒過江東末云元祐戊辰八)
(月八日襄陽米芾)李得臨董其昌天馬賦一卷顧得錄唐銅梁
千里曙雲開一首張李二卷首用康熙
御筆之寶顧幀末用乾卦圓印文曰體元主人又稽古
右文之章皆絹素也
馮具區集跋宋孫尚書覿仲益尺牘云聞之毘陵人尚
書實大蘇公遺體孫老得公棄婢而生畏時禁不能自
明而詳其顛末於家乘予按仲益非君子且爾時梁師
成亦自詭坡公遺體公安得有如許既娠之婢而嫁之
又安得皆僉人夤緣附託適足以辱公耳又按國史經
籍志覿鴻慶集四十二卷予家有其曲簡尺牘舊刻本
若干卷
鄞范氏藏書甲於東浙康熙辛未壬申間予在戶部范
會元光陽國雯為屬從借天一閣書目所藏經解唐人
集亦不甚多聊錄於右以備咨訪(宋元人集不及載)
詩輯毛詩名物解梁寅詩衍義詩童子問詩
補傳毛詩本義魯詩世學詩疑問詩斷法
倪畏菴詩傳纂義吕氏讀詩記詩解頤
右凡十二部
唐太宗集杜工部詩史舊集韋江州集(又蘇州集)温
庭筠集張曲江集李翰林集盧仝集杜牧樊
川集張燕公集岑嘉州文集劉賓客集外集
李頎集李衞公集顏魯公集李賀集孟東野
集郎士元集杜審言集王右丞集唐僧宏秀
集賈閬仙集楊炯集盧照鄰集松陵集錢
考功集王勃集駱賓王集陳子昂集沈佺期
集孟浩然集(補遺)高常侍集劉乂集崔顥集
鄭谷雲臺編蘇許公集歐陽詹集常建集劉
隨州集李洞才江集沈下賢集吕溫集羅隱
集陸龜蒙集皮日休集李元賓集韋莊集
杜光庭廣成集李紳追昔遊集鮑溶集韓昌黎
集柳柳州集李頻梨岳集薛能集王建宮詞
右凡五十五部詩集多而文集頗少即予所見如
獨孤及權德輿李翺皇甫湜元結孫樵劉蛻司空
圖之屬亦無之蓋非全目矣
歴城門人趙于京豐原官城武教諭寄其邑二碑尚極
完好蓋世鮮知之摹搨者少故也一虞永興夫子廟堂
碑不減王彥超翻刻西安本元贈中憲大夫中書兵部
侍郎上騎都尉清河郡伯張公墓碑銘翰林侍講學士
中奉大夫知制誥同修國史元明善撰集賢學士資德
大夫趙孟頫書資善大夫御史中丞王毅篆額張諱成
濟寧之虞城人戶部侍郎孜之父元清河古文為當時
之冠與吳興書法真兩絶也二碑近金薤琳瑯金石志
俱失載
辛稼軒帥長沙見舉子名趙鼎者怒擲卷於地曰忠簡
佐國元勲胡又一趙鼎耶近日後生小子命名不避前
輩甚非古道即如海豐王少宰清與先兄西樵同年有
兄弟之誼而其孫命名與先高王父太僕府君同三原
王考功九鼎與予同朝亦通譜誼交甚稔而其諸孫皆
竊予洎諸兄名豈得云不知耶近於戶部見一湖州援
例監生名汪苕文亦殊可笑蘇湖鄰郡亦得云不知世
有汪鈍翁耶筆之以為薄俗之戒
歙縣門人汪洪度于鼎寄書曰生少從諸遺老游竊聞
其緒論以為詩之以仙稱者古今得四人焉曰陳思曰
青蓮曰眉山曰新城心識其語而未測其所以然稍長
縦觀載籍由漢魏以迄於今大而塞乎無垠細而入乎
無間集古今之大成夐萬象而獨出者莫先杜陵尊之
曰聖誠莫與京矣而新城公實亞之矣乃未遽尊之為
聖而僅推之為仙何與毌亦其氣超乎鴻濛之先味在
於酸鹹之外往往使人一唱三歎恍游神於㵳泬駕鸞
鶴摘星斗蒼蒼然遠而無所至極矣而實不在格調音
響間也島嶼雲霞有目者莫不瞥然一見而實有不可
即者然則其不遽尊為聖者智未足以知而其推之為
仙者殆亦有如列子所云藐姑射之神人邯鄲生所歎
以為天人者非先生不足以當之歟要非熟復五先生
之書咀其菁華探其根柢猶未知諸遺老之言之不我
欺也因思仙聖間代而生生又同時久擬裹糧三月北
學遊燕執經問業計毛髓縦難洗伐而流風可起懦頑
逡巡至今未果斯願已又思鄙人居處雖近黃山碧溪
而耳目終在塵土倘得飛仙吹嘘所及不必入海求蓬
萊仙仙乎亦足以遺世焉昨歲不揣卑賤屬敝郡吳司
成代陳以黃山始信峰草堂杏花春雨樓圖卷奉乞鴻
章洎司成書至謂先生一身繫天下之重政府精勤雖
甚存注而筆墨未遑生聞之而躍躍然怦怦然惟懼其
究未易得也敢因家弟孝廉漋公車之便再申前請伏
冀先生吐握之餘錫以五字咳唾九天隨風珠玉引雞
犬而納之雲中或亦度世真仙所慈憫而不終遐棄者
也瑇瑁筆牀一具松明茶一斤附貢主臣(漋是科庶吉士其父文選)
(郎中錞庚戌進士與先兄東亭同年)
居易錄卷二十三
