居易錄卷十三刑部尚書王士禎撰
予曩與亡友葉文敏論牛李之黨李為君子牛為小人
勿論兩人本末即視其所與之友可知文敏不甚以為
然適觀眉山唐庚集寄郭潛夫詩云黔江清且碧瀘江
濁而紅須臾盡變濁混混顔色同清固不勝濁此理天
下通君視開成間牛李爭長雄卒之贊皇老不勝太牢
公物理自古然徘徊歎無窮因憶吾前之持論非謬而
文敏或别有見未必然也葉石林云李德裕是唐中世
第一流人物可與姚崇並立而不至為崇之權譎使武
宗之才如明皇之初則開元不難致良然
生男胎衣名紫河車别有草藥亦名紫河車生楚蜀峽
山中范石湖詠之云綠英吐弱線翠葉抱修莖矗如青
旄節草中立亭亭根有却老藥鱗皴友松苓詩見石湖
集
宋臨川王世說雖儇巧而有文外之味予己未年在翰
林曾見吳客攜二秩索重價求售其一南唐昇元閣帖
其一則宋槧本晉宋竒談略似世說忘撰人姓名至今
恨之又予家有唐語林乃德州盧御史世㴶德水鈔本
宋孔平仲作續世說今不傳何良俊作語林以廣世說
其書最傳焦竑作類林錢唐張墉作廿一史識餘頗存
古意廣信鄭仲䕫作清言粗得一鱗半甲耳近顔從喬
作僧世說王晫作今世說汪琬作說鈴皆倣而為之者
王汪二書記予輩酒茗間語最多要是本色人難學
耳
閏七月十八日内閣大學士學士傳
旨問九卿以故吏部尚書鄂爾多應行諡法否皆稱其
老成持重云先是故内閣大學士兼禮部尚書杜立德
訃聞亦詢九卿然後
予諡蓋易名之典其慎如此按明制京官三品已上例
予諡其品秩未高而侍從有勞或以勤事者不拘成例
本朝則六卿總憲始得
賜諡侍郎得諡者無幾人然諡具美惡上有
睿裁下有清議亦不但以有無為優劣也(大明會典載洪武初議諡)
(俱禮部奉旨施行二十五年令本部行翰林院議奏請旨又本部行吏兵二部備查實蹟定為上中下三等以)
(行業俱優者為上行實頗可者為中行實無取者為下開送翰林院擬諡請旨)
(本朝則歸之内閣司之典籍云)
南史邱仲孚傳每讀書以中宵鐘為限墨客揮犀云古
有分夜鐘則議張繼楓橋夜泊詩者真兒童之見也
翡翠産粤中予于皇華紀聞詳其族類然所謂翡翠屑
金乃别自一物歸田錄歐陽永叔家有玉罌一形製甚
古以為碧玉在潁以示座客有兵馬鈐轄鄧保吉者真
宗朝老内臣也識之曰此寶器名翡翠宜聖庫有翡翠
琖一隻所以識也後偶以金鐶於罌腹信手磨之金屑
紛紛而落始知翡翠能屑金也則翡翠又玉石之屬
予自初仕揚州李官至叨九列三十年間往往謬司文
衡順治庚子江南鄉試為同考官分較易二房得盛符
升(甲辰進士監察御史)等十人康熙癸夘江南武鄉試為同考官
得邱湛(甲辰武會元)等十九人壬子以戶部郎中為四川鄉
試正考官得楊兆龍等四十二人副之者工部員外郎
貴溪鄭公日奎戊午以翰林院侍讀為順天武鄉試正
考官得王來泰等一百八十六人副之者侍講今内閣
學士兼禮部侍郎韓公菼是榜羅淇中己未武狀元(湖州)
(副將)徐憲武中壬戌武狀元(貴州副將)繳煜章中丁丑武狀元
(山西參將)庚申遷國子監祭酒辛酉甲子兩值科試矢公甄
拔得士尤衆如壬戌之史䕫(春坊中允)等乙丑之高曜(編修)金
居敬(靈邱知縣)等戊辰之湯右曾(編修改給事中)查嗣韓(榜眼編修)查昇
(編修)等不下數十人率皆一時名士辛未會試為考試官
同事者文華殿大學士兼戶部尚書張公玉書工部尚
書陳公廷敬兵部右侍郎李公光地也得張瑗(編修改御史)
等一百五十六人而前在揚州日所賞拔士如許承宣
(丙辰進士給事中)許承家(乙丑進士編修)汪懋麟(丁未進士刑部主事)喬萊(丁未進士)
(侍讀)汪楫(己未召試檢討河南知府)許嗣隆(壬戌進士檢討)吳世燾(戊辰進士編修)張
琴(癸丑進士中書舍人)劉長發(丁未進士工部主事)張楷(丁未進士延平知府)張琬彭
士右夏九叙王司龍之屬以文章登科甲者亦不下數
十人予幸生右文之代獲以文事自效略抒其推賢進
達之義少逭罪戾詎非天幸聊疏其概用示吾子孫云
少保兼太子太保昭武將軍提督江南總兵官楊捷卒
賜諡敏壯捷字元凱義州人予官揚州時與定交甚契
後兩為山東提督文武協和兵民安堵武臣中之賢者
也甲子
上南巡捷朝
行在慰勞甚至稱老將軍蓋異數云
吳郡門人惠周惕著詩說三卷言博而辨不主故常可
備說詩一家之言周惕字元龍康熙己酉予在淮隂始
來執贄及予為祭酒又從遊太學辛未會試予以兵部
侍郎為考試官周惕適以第六人中第入翰林
以禮部左侍郎掌翰林院事庫勒納為戶部尚書通政
使司通政使兼掌詹事府事尹泰為都察院左副都御
史仍掌通政司詹事府事康熙元年已來一人兼掌三
衙門者尹泰公及張公英也一人兼掌兩衙門者禮部
左侍郎兼太常寺卿席爾達公也
以左通政劉元慧為都察院僉都御史羅秉倫為光祿
寺卿
八月初一日保和殿大學士兼兵部尚書梁清標卒于
位公真定人崇禎癸未進士卒年七十二無諡公與故
大學士大名成公克鞏寶坻杜公立德皆直隷人又皆
癸未進士至是前後卒公早登館閣拜大司馬年未四
十歴戶禮兵刑四部尚書康熙戊辰以兵書大拜在相
位甫三年公精賞鑒蒐羅金石文字書畫鼎彛之屬甲
于海内領袖詞林數十年風流宏長巋然為鉅人長德
予順治中未弱冠偕計吏入京師公與合肥龔端毅公
(鼎孳)知之尤深在禮部戶部為郎日又為公屬每放衙吏
散必引與論文章究風雅相期在吏牒之外龔公以癸
丑厭世又十九年而公卒(公家世翔貴甲于河朔曾祖夢龍明吏部尚書諡貞敏兄)
(清寬吏部侍郎從凡清遠吏部侍郎公亦以吏部侍郎拜兵部尚書祖孫凡弟四入吏部前後相望縉紳榮之)
吉贑間鳥有名功曹主簿者故予過泰和有詩云木客
山都人比舍功曹主簿鳥多名茅亭客話云孔雀名都
護酉陽雜俎云齊郡函山有鳥名王母使者
俗失物炙狼筋即得段成式云武宗四年官市郎巾因
言僧泰賢為涇帥段祐就西市賈胡市郎巾至修竹南
街金吾舖偶問官健朱秀曰甚易得但人不識耳即于
古琣摘出三枚如巨蟲兩頭光帶黃色祐集奴婢環庭
炙之蟲慄蠕動一女奴臉唇瞤動詰之果竊器者則郎
巾别是一蟲今傳訛作狼筋耳
己巳冬十二月戶部主事族姪那以前文登令行取需
次都下遣其族子景修歸鄠縣行至獲鹿遇于自保等
五人約同行不知其盜也早行至柏井鎮西撾殺景修
而奪其貲及所乘牝馬去人莫知也既復東行途次遇
裕親王府護衛自山西勾當公事回京者與秦人候補
守備某某偕行至胡桃園皆宿焉明日盜早行而舍其
牝馬既而王府護衛行馬自高崖躍下從之屢麾不去
午次榆林鎮馬忽奔馳入一店隨視之則自保等在焉
詰其縱馬之故不服二守備搜其裝得景修路引曰此
吾秦人也今安在盜語塞護衛縳諸盜詣保定巡撫于
中丞(成龍)鞫之盜乃吐實皆論斬馬之報冤竒矣
春秋左傳類對賦一卷似連珠體宋將仕郎試祕書省
校書郎徐晉卿撰海昌重刊本晉卿自序云余讀五經
酷好春秋治春秋三傳雅尚左氏然義理牽合卷帙繁
多顧兹謏聞難以殫記乃以暇日撰成錄賦一篇凡一
百五十韻計一萬五千言首尾貫穿十得其九命曰春
秋經傳類對賦北宋人也又有元至大戊申長沙教授
區斗英跋云是賦乃徐祕書所作江陵路總管太原趙
嘉山得善本授之郡庠俾鋟梓以淑諸生予觀其比事
屬辭頗自斐然然無關經傳要義大抵宋人著述如事
類賦蒙求之類皆類徘體取便記誦云爾
康熙庚戌冬沛縣閻爾梅古古在京師先考功兄召同
吳江顧萬祺庶其飲予在座閻老而狂好使酒罵坐酒
間愚兄弟叩其所作閻朗誦數篇顧以前輩事閻執禮
甚恭至是起贊曰先生詩不減杜少陵矣閻勃然怒直
視顧曰小子何知何物杜甫輒以況我耶顧面色如土
踧踖而已予殊惡閻之僭誕思抵巇以折其氣有頃閻
又自舉其雲中與曹侍郎秋岳倡和近體詩當日戰場
成遇禮至今兵氣滿寒空地高天近星辰大春少秋多
草木窮云云予曰先生此詩可追空同黃河水遶漢宫
牆之作閻大悅曰知言哉向者芝麓(謂合肥龔端毅)云有詩當
示西樵阮亭兄弟信然予徐笑曰知言某不敢當然有
一言相質先生謂李獻吉顧出杜子美上乎閻愕然曰
何謂也予曰適顧生以子美擬先生某私以為太過而
先生怒斥之某以獻吉擬先生而先生乃大喜然則獻
吉不遠過子美乎此某所未喻也閻赧甚不能答但連
呼曰不必言且可飲酒耳未久遁去明日西樵謂予弟
昨困此老已甚予觀閻作但工七言八句然率有句無
篇又皆客氣不合古人風調至七言古詩幷音節亦不
解直如瞽詞信口演說世人但為其氣岸所奪耳自法
眼觀之不免野狐外道
門人盛御史符升珍示云佛手柑臨水種之則多實花
色白或五出或六出陽月結實如指隂月結實如拳
吳草廬于諸經皆有纂言詩獨無之禮纂言予家舊有
刊本易纂言康熙丙辰得之京師亦刊本也書纂言寫
本己巳冬初入都借之黃虞稷俞邰獨未見春秋耳朱
檢討云曾從吳郡陸醫其清家藏書見之
今人賦詩用事不詳出處譌謬相沿最為可笑如彈棋
之戲西京雜記云成帝好蹴踘羣臣以為勞體非至尊
所宜帝曰可擇似而不勞者奏之家君(歆謂向也)作彈棋以
獻博物志云魏文帝善彈棋能用手巾角時有書生又
能低頭以所冠著葛巾角撇棋故李義山詩云玉作彈
棋局中心最不平此與奕棋有何干涉而今人率以奕
為彈棋此類甚多
戊午夏予與翰林掌院學士今刑部尚書澤州陳公(廷敬)
侍讀學士故刑部侍郎諡文敏崑山葉公(方藹)侍講學士
今禮部尚書桐城張公(英)同内直每有
御製必
命和進一日
賜侍衛輔國公俄啓詩云觀德由來尚古風手彎滿月
綠沈弓云云俄啓蓋以宗室宿衛有穿楊貫札之能故
聖製云然(臣士禎)恭和云
宸章高視漢歌風絶藝爭誇兩石弓自是
君王勤拊髀一時龍種盡英雄蓋此題有三難
御製首倡一也旌俄啓之射二也宗室而兼宿衛三也
詩僅四句包此三義所以難也壬戌
賜宴
乾清宫賦昇平嘉宴傚柏梁體詩
御製首倡云麗日和風被萬方和者自内閣大學士已
下凡若干人(士禎)時以祭酒領成均句云三德六行為
士坊翊日詩成恭進
上手製詩序
御書之詩則
詔故詹事禮部侍郎沈文恪荃書之刻石養心殿摹搨
裝潢九月九日
宣賜與宴諸臣人一本真昇平盛事云
張仁熙字長人楚之廣濟人隠居著書與竟陵胡承諾
君信吳驥既閑蘄州顧景星黃公皆前代逸民有名江
漢間庚午冬寄予書時年八十矣書云仁熙聞之古稱
一代人文必有英絶領袖之者翺湜籍漢之於退之黃
晁張秦之於子瞻是也而昌黎與于襄陽書則曰或為
之先焉或為之後焉取其責均肩之蓋原本孟氏之旨
以高其自據之地僕則以為不然僕以為非真有憂世
覺民之責如孟子者皆當遁迹利名謝絶丐乞豹霧冥
冥枯槁自腴即間有須之殷而遇或疎者合有道得有
緣迹其間殆非一死生一旦夕之故如俗所稱知己無
憾者此夙契也而或因以為奔競砥焉何至如昌黎慷
慨沾沾類有所挾而至耶至于上之人一處高位汲汲
求賢以奠邦國安民人其於名譽之士長養而成就之
其無所挾固明矣僕少孤屺岵無瞻稍長知讀書亦嘗
手執經卷山椒水涯青燐白骨口不絶吟於兵賊疫饑
之中年踰壯多病即決棄科目文字昔人有云王仲宣
泥下潛蛙何由翼繡虎哉甲辰曾一過都門聞濟南領
袖復有先生時苦京寓雜遝一月即歸歸而商邱宋牧
仲通守黃州迎至雪堂訓其子弟屢道先生己酉商邱
别去忽忽十五年商邱移節通州兒子佳晟因會試入
通見長者商邱為致先生倡和評點種種大序且曰近
與阮亭宫詹屈指海内耆舊江漢間僕與顧黃公耳僕
心異之已而捧讀漁洋集天韻標令穎識通遠間出光
怪包合韓蘇而士之遊先生門者靡不曰入阮亭之室
而緒其派當世之頌說北面竊先生以為名者種種而
僕終不敢楮墨付兒輩入都者上謁則僕硜硜小人所
謂遁迹利名謝絶丐乞者也數年以來僕日益老食壤
之蚓日昃不留逾益閉影謝客而敝友金蔚齋尺牘數
千里道先生繾綣下垂不已或曰秋水蒹葭或曰癖嗜
項說至欲頒尺素下遺詫以為素未邂逅而神交若此
且曰王先生退居古處至勤
聖天子召問便殿拔之侍從僕至此殆不能矜小節而
嘿嘿于大君子之前矣大君子本領罏錘俾一切心儀
古聖者旅大海而得指南又不苐千古著述何幸如之
僕樸遫山林不敢附於作者三十年前誤聽友人為刻
詩文少許向溷高賢視聽者即此本也近亦增稿數帙
其稍異於前者詩有山川酬答之作文多史傳論列之
言貧艱繕寫排正仍以舊本付小兒獻之閣下昔謝元
暉好奬聲名未達之士孔闓聲施張茂先不棄窮巷侯
門一分之善遂羅英傑僕杜門已久枯槁自娛然仰先
達以重生冀修名於不朽雖古賢高隠間亦不廢王山
子一字拔人黃公衡不去口實或不至薄崔彦烈片言
自達也翹首俟命
太倉周瓚元恭以南公菴稿相示所撰明史稿也中
間載先太師先方伯先侍御事略頗具瓚熟史事梅
村晚年招與讀書或事有疑誤輒就問之瓚庚午夏
遺予書曰瓚於三十年前知有阮亭先生者非今之
人而古之君子也意欲望見顔色而生於江南蒿蘆
之下志氣弇鄙見聞單陋無以具行李又為同里梅
村先生留訂春秋諸書朝夕晤對垂二十年弗獲造
先生之門親奉謦欬梅村殁後饑驅出門糊其口於
四方又逾十年而年漸遲暮自傷將終不得見先生
矣去年踐故人之訂策蹇北來私心自喜可以一見
先生而才至都門疾病顛連一身孑然及健菴南歸
寄食同里錢黃門之邸暫為蒙師嗟乎如瓚之遭逢
亦可謂之不幸矣惟是先生為一代之名賢三十年
所願見而不可得者今既在此詎可覿面失之然又
不敢貿貿而前遂恐終不得見故以一言介於左右
瓚自少有志於史於有明三百年之人物粗有纂輯
然中間尚缺十之二三而貧家無藏書可以考證又
自以才之不充學之不裕識之不確未敢出而問世
藏弆篋中有年矣前則梅村後則健菴俱未寓目今
欲是正於先生乃既無紙筆又無書人草稿塗乙不
可以瀆高明終欲就先生謀之倘不棄微賤而辱見
焉則請蠲吉以進幸甚
命太常少卿沙拜巡視廣東廣西鹽課閩粤鹽課舊以
巡撫兼理之至是始專差朝官亦由都察院題請但不
專差御史允兵科給事中卞三畏之請也
前太子太傅武英殿大學士兼禮部尚書吳正治卒于
江寧公漢陽人順治己丑進士卒年七十五
友人自粤東遺書寄文待詔畫江南春卷長丈許山水
間多作招提蘭若中幅及卷盡處兩作瀑布最為竒絶
卷首江南春三篆字卷尾嘉靖丙辰春日製七字皆待
詔自署書
前文華殿大學士兼戶部尚書徐元文卒公崑山人順
治己亥狀元及第卒年五十八
命宗人府副理事官吳爾泰巡視福建鹽課
鄒平長白山有釋宗泐季潭石刻手蹟古今詩十五首
後題云右諸詩皆予洪武初雜處亂軍中迄今已三十
年偶持鉢過長白山宿劉老别業憶舊作書之&KR0719;然自
失時永樂二年九月天台釋宗泐滄溟跋尾云此長白
山名蹟也嘉靖乙丑三月歴下李攀龍書其詩如戰城
南江南曲祖龍行等作列朝詩皆載之按季潭以胡惟
庸之獄有連奉旨免死命往鳳陽槎峰至江浦石佛寺
示寂夀七十四事在洪武間而此刻署永樂二年必有
訛誤記之以俟考
無錫侯氏新刊十家樂府南唐二主(中主四首後主三十三首)馮延
已陽春集(宋嘉祐陳世修序序謂馮遠圖長策不矜不伐云云)子野(張先)東湖(賀鑄)信
齋(葛剡)竹洲(吳儆)虚齋(趙以夫有淳祐己酉芝山老人自序)松雪(趙孟頫)天錫(薩都)
(刺)古山(張埜邯鄲人有至治初元臨川李長翁序)皆在毛氏宋詞六十家之
外向見宋牧仲中丞所得李長文(昌垣)學士鈔本數十家
不甚流傳者尚多有之恐不止此也
都察院左副都御史衛既齊改右副都御史巡撫貴州
(巡撫僉都御史田雯以内艱歸)
宋貴兖墨前卷屢載之晁氏墨經云今兖州泰山徂徠
山(二山今屬濟南)鳧山嶧山沂州龜山蒙山密州(今諸城)九仙山
登州牢山(即大勞小勞二山)皆産松之所兖沂登密之山總謂
之東山東山之松色澤肥膩性質沈重品惟上上工則
兖州陳朗朗弟遠遠子惟進惟迨與易水奚氏並稱又
東坡題跋云此墨兖人東野暉所製每枚必十千信非
凡墨之比東野氏周公之裔至今居曲阜云
同年成愚崑(其範)青州樂安人通知天文賊據岳州官軍
未即攻拔成時為御史密疏言當于某月日克復岳州
已而捷至如所言後長沙之捷雲南會城之捷皆密疏
克復時日不爽遂内擢通政司參議超拜太常寺卿進
兵部右侍郎罷歸
余家與臨邑邢太僕子愿(侗)為婚姻故先祖方伯贈侍
郎公得其手蹟為多亂後盡化劫灰矣惟蘭亭序白鸚
鵡賦(王摩詰)二卷僅存余兄弟幼時從先祭酒府君侍坐
隅公顧謂曰邢書吾所珍愛今僅存二卷汝輩先取科
第者當得之勿負期望順治戊子先吏部西樵卂舉鄉
試公喜以蘭亭卷賜之辛卯余未弱冠繼舉公尤喜又
以白鸚鵡卷賜之此卷曹侍郎秋岳(溶)周侍郎櫟園(亮工)
諸公皆有題跋記事
先方伯公有知人之鑒年九十餘聰明不衰嘗語祭酒
公曰汝諸子皆佳將來成進士者三人某某是也幼者
尤早達既而先西樵兄(士祿)以順治壬辰不肖(士禎)以順治
乙未先東亭兄(士祐)以康熙庚戌相繼成進士而(士禎)得雋
尤早異哉長兄壬辰會試(士禎)辛卯鄉試公皆及見之
李侍講(澄中)渭清言滇黔山水竒勝當以憑虛清溪二洞
為冠清溪石筍最竒多不可以數計憑虛有大士羅漢
像皆鍾乳滴成最上有萬年田石方畝許縱横界畫皆
如町畦之狀人工刻鏤不及也二洞之竒在飛雲巖之
上
又言五華山在滇城中明初命黔國鎮雲南畫滇城形
勢進呈請建府第之所太祖指五華曰此山有王氣宜
建寺于山巔其後永明王改建宫殿至吳世璠作逆又
居之明祖之言卒驗
諸城古東武即宋密州坡公超然臺在焉縣學有石刻
坡八分書云明叔傳道禹功子瞻遊軾凡十字坡書滿
天下而八分僅見此石
東粤石刻惟湞陽峽周䕫到難一篇最古予皇華紀聞
記之讀郭功父青山集補到難篇詩云文格迥欺韓愈
老字書尤逼小王真蓋宋人已珍重之如此此文姚鉉
收之文粹碧瀾之下寸寸秋色乃篇中竒語元遺山詩
云碧瀾寸寸皆秋色空對山靈說到難
汃字說文引爾雅云西至于汃國汃西極之水也府巾
切杜牧送孟遲先輩詩小溪光汃汃自注普八切宋黃
仁傑䕫州苦雨詩汃月不虛為朽月今年賴得是豐年
汃音怕平聲東方朔傳令壺齟老柏塗塗與汃同注云
丈加切
粤人食檳榔用蔞葉牡蠣灰雜裹之葉即扶留藤一名
穫扶留一名南扶留顧微廣州記曰其花實即蒟也蛤
名古賁燒以為灰曰牡蠣粉詳齊民要術又吳都賦曰
東風浮留廣州記東風華葉似落娠婦莖紫作羹味如
酪香氣似馬藺
爾雅購蔏蔞郭璞注蔏蔞蔞蒿也生下田初出可啖江
東用羹魚故坡詩云蔞蒿滿地蘆芽短正是河豚欲上
時七字非泛詠景物可見坡詩無一字無來歴也
爾雅曰荼苦菜可食齊民要術引詩義疏曰山田苦菜
甜所謂堇荼如飴又爾雅曰檟苦荼郭璞注云樹小似
梔子冬生葉可煑作羹飲今呼早采者為荼晚取者為
茗一名荈蜀人名之苦荼齊民要術引博物志曰飲真
茶令人少眠前人乃謂古無茶字以荼即是茶大謬
皇覽冢記孔子冢塋中樹數百皆異種有柞枌雒離女
貞五味&KR0034;檀之屬
以都察院左僉都御史劉元慧為順天府府尹(府尹陳肇昌以)
(病請告)
命禮部尚書熊賜履工部右侍郎王承祖為武會試主
考官戶科給事中王原祁戶部郎中羅大美禮部郎中
莫之翰刑部郎中宋嗣京為同考官
詩四始五際按詩緯汎歷樞曰大明在亥金始也四牡
在寅木始也嘉魚在已火始也鴻雁在申金始也卯天
保也酉祈父也午采芑也亥大明也午亥之際為革命
卯酉之際為改正辰者天門出入退聽
以通政使司通政使黃斐為都察院左副都御史大理
寺少卿宫夢仁為都察院左僉都御史
九月二十一日九卿啓
奏會議直隷巡撫郭世隆請停大計一疏三年大計仍
舊行二年舉劾應停止
二十二日未刻
駕由景運門出
御文華殿經筵講官滿洲戶部尚書庫勒納禮部尚書
顧八代工部尚書石柱戶部左侍郎阿山禮部左右侍
郎席爾達多竒刑部左侍郎傅臘塔漢吏部尚書李天
馥禮部尚書熊賜履兵部尚書杜臻刑部尚書陳廷敬
吏部左侍郎李振裕兵部督捕右侍郎王士禎翰林院
掌院學士兼禮部侍郎兼掌詹事府事張英内閣學士
兼禮部侍郎彭孫遹尚書庫勒納陳廷敬講四書放勲
曰一段侍郎傅臘塔學士張英講周易立天之道一節講畢
駕還宫
賜宴太和殿前
二十五日
朝審畢過慈仁寺閱故書攤買得陶隠居集三卷嘉靖
中贑人黃吏部注汝霖刊於虔州宋禮部侍郎王欽臣
所集也有注及吉郡胡直序陳侍中尚書令江總元序
又二曹詩集各三卷唐詩人鄴唐二曹也一臨桂人一
陽朔人皆西粤産有蔣文定公冕序文定亦粤全州産
此集謝肇淛在杭刊于桂林曹學佺能始序之
李少司馬厚菴(光地)戲謂予昔人謂讀書聲紡績聲凡人
家不可不有公在會議朝審班中屢有正論不肯唯阿
此聲亦
朝廷之上不可不有者也
命戶部侍郎博濟兵部侍郎李光地工部侍郎徐廷璽
閱視淮揚等處河工
以太常寺卿周之麟為通政使司通政使太僕寺卿唐
朝彝為太常寺卿
予過江西建昌縣南渡修水岸上有亭貯白樂天詩碣
一絶句云脩江江水縣門前立馬教人喚渡船好似當年
歸蔡渡草風莎雨渭河邊愛其風調然未詳蔡渡所在
偶閱渭南縣圖經云渭水至臨潼縣交口渡東入渭南
境又東折至縣城北曰上漲渡又東南流曰下漲渡又
東北折而流曰蔡渡以漢孝子蔡順得名其地有蔡順
碑與樂天故居紫蘭村正隔渭河一水耳
居易錄卷十三
