居易錄卷二十八刑部尚書王士禎撰
門人翰林侍講學士史胄司(䕫)言直
大内曾睹淳化閣帖初搨有畢文簡公士安手跋
十一月初一日日食集禮部行救護禮是日天陰微雪
不見
門人國子監助教趙(善慶)德州人前戶侍景毅(繼鼎)之孫也
家藏一玉爐云耕夫得之古冢中冢有斷碑云君諱植
字子建始疑是陳思王考之乃北齊高植墓按高氏渤
海蓨人正今德州境然北齊書竟不載植姓名何也
不偢倸俚諺也北齊書後主穆后名舍利母名輕霄後
入宮幸於後主女侍中陸大姬養以為女(即令萱)后以陸
為母提婆為家更不倸輕霄蓋南北朝已有此語
門人戶部主事陳子文(奕禧)工書所藏陳白沙草書一卷
皆七言絶句用禿筆書甚頽放有白沙像頗豐偉似四
五十許歲人湛文簡公題二句云坐忘碧玉今何世獨
對青山不著書門人湛若水
晉書載記慕容德立鐵冶於商山立鹽官於烏常澤按
商山即今新城縣東南鐵山是也烏常澤不詳何地太
平寰宇記引續述征記曰烏常泛齊人謂湖為泛中有
臺生結蒲秦始皇結蒲繫馬於此今蒲生皆結齊乘謂
堯水由黑冢泊入海注黑冢即烏常泛也按蒲臺縣一
名秦臺命名以此則烏常當在蒲臺宋九域志亦載濱
州下正今蒲臺地
郡國志臨淄縣東有陰陽里即諸葛武侯梁甫吟云步
出齊城門遥望陰陽里云云今樂府作蕩陰非是
太平寰宇記云商山有鐵鑛亦出磁石
上諭諭戶部順天保定河間永平四府地方今年水潦
傷稼三農歉收朕巡幸所至徧加諮訪聞高阜之産
尚有秋成而卑下之田被潦者多計所收穫不能相
敵雖經勘災頒賑不致仳離失所而額辦錢糧若仍
行徵取民力匱乏難以輸將朕心深為不忍着將四府
康熙三十五年地丁銀米全與蠲免用示寬恤其霸州
雄縣香河寳坻四處皆有水道可以轉輸着各發米一
萬石各差司官一員齎往減值發糶以濟民食以副朕
軫念災黎至意尋以直隸巡撫沈朝聘題報宣化府霜
災奉
旨三十五年錢糧照順天等四府通行蠲免
元和郡縣圖志(唐相李吉甫撰)崑山徐庶子果亭(秉義)有鈔本九
域志(宋王存撰)徐亦有鈔本第二卷以下尚完其第一卷京
東東路及序多闕軼正吾鄉齊淄青等州也惜無從考
證之祝穆方輿勝覽亦闕此幾卷朱太史竹垞(彝尊)向有
此書當寄問之
十賢后妃圖一卷元至大三年庚戌王振鵬畫首列名
阿實克布哈臣塔斯布哈臣托克托臣李邦寧臣李孟
臣三寶努前有表一通其略曰至大三年皇上朝興慶
宮上皇太后尊號曰儀天興聖慈仁昭懿壽元皇太后
大赦天下慶溢宮庭歡騰海澨是日宴阿實克布哈等
於五花殿中臣等捧觴稱賀隨蒙皇太后手示臣等以
臣王振鵬所進聖母賢妃圖十冊臣等恭閱一過還至
御前復蒙命臣等登記名氏於首以彰一時君臣相得
之盛云云
越中若邪谿亦云若耶邪于遮切宋九域志云徐浩遊
若邪谿曰曾子不居勝母之閭吾豈遊若邪之谿因改
為五雲谿是讀作邪正之邪類惡谿矣
九域志宋時潞州上黨郡貢人參一千斤墨一百枚兖
州絳州皆貢墨一百枚今三地墨皆絶響上黨人參徒
存其名耳志載澤州亦貢人參十斤
董澤在河東猗氏聞喜二縣間九域志載於兖州云龍
池九州要記云董父好龍舜遣豢龍於陶邱為豢龍氏
又云豢龍城在穎昌府許昌郡又云劉累豢龍城在汝
州臨汝郡(水經注堯之孫劉累)又云豢龍井即劉累畜龍之所在
滑州靈河郡一事而紛紛如此
琴高事列仙傳云趙人浮游冀州涿郡間後入涿水九
域志宣州宣城郡有琴溪琴高山琴高釣臺又潞州銅
鞮縣有琴仙祠即琴高也地里書傅會不足考據大抵
類此
九域志衢州信安軍有殷浩宅土人號曰殷墻
張華封壯武郡公今青州府諸城東二十里有壯武城
是其地也
芮城陰氏得古鼎於冢墓中高二尺餘腹可容二斗許
脰有䕫文有銘凡七十一字陳子文(奕禧)搨之譯得五十
二字以示同官孔東塘(尚任)譯得六十九字然未敢遽信
不疑也姑錄於此
王大狩蒐于野(陳闕)田既王射有率衆(陳闕)師從(陳作人)小子
卿射王歸自野田王&KR0008;乘(二字陳并闕)中(陳作仲)广命衆(陳并闕)
奮先馬步王曰命衆奮乃克至于(陳作余)舍其(陳本有孔本闕)舍
汝臣卿(陳闕)家王至于南(陳闕)宮王命拜稽首曰小(闕)其
(闕)字命對揚王休右似是田獵歸而君臣宴享公卿拜
賜之詞古篆與焦山文王鼎相類
杜大司馬肇余(臻)言康熙十四年官内閣學士時恭遇
立儲大典諸相議
赦書條欵進呈或言八旗逃人甚多應不赦臨胊馮文
毅公(溥)獨持不可争之極力天已暮立促入奏遂兩議以進
上面詢其故文毅持已議益堅
上曰卿等暫出另議畫一以聞至閣已二鼓矣諸公譬
說百端文毅斷斷不可竟再具兩議上之
上竟從文毅議
杜大司馬又言東粤初返正所司具正賦雜税之數以
聞
上以問諸閣臣寶坻杜文端公(立德)對曰廣東雜税多係
尚之信所加為民間大累非
朝廷舊額也
皇上富有四海何需此區區數萬金錢今兩粤變亂甫
定正合與民休息臣謂除之便
上從之二相勁直如此宜
恩禮終始不衰云
起丁憂服闋在籍文華殿大學士兼吏部尚書李天馥
赴京入閣辦事
朝房偶徵駝事予因言駝以柳為酒食柳條則醉太宰
熊公青岳(賜履)云醉駝當作何對予曰狂象諸公以為切
予又戲舉湯若士傳奇云駝子駝孫亦有對否少宰彭
公羨門(孫遹)應聲曰鸚父鸚姆予曰魚爺魚舅亦佳按&KR1515;
魚亦名魚母
一日東闕門會議既畢倦甚與陳大司徒說巖(廷敬)同出
端門行稍疾回顧諸公皆在後予笑謂陳公曰今日可
謂高才捷足陳曰否不過急流勇退耳明日集朝房述
之皆大笑
京師某梨園部一旦有姿首解文義喜誦韓閣學元少
(菼)制舉文一日啓奏後左門予向韓詢其人本末孝感
熊公(賜履)因言金陵某樂部一旦最喜誦杜于皇(濬)詩陳
大司徒曰杜詩韓文固自應爾衆亦一笑
宋二中丞牧仲(犖)偶於蘇州閶門桃花隖野圃中得片
碣題唐六如墓因封樹之立碑焉近有書至云方重建
蘇子美滄浪亭取予送尤太史展成(侗)詩句作亭聯云
戲魚明鏡闊喬木古亭深俾予作亭記其好事如此
遣刑部主事宋駿業往浙江紹興杭州二府重建蘭亭
并重葺孤山放鶴亭仍奉
御書蘭亭禊序鮑照舞鶴賦刻石
以大理寺卿李鈵為兵部督捕右侍郎(督捕侍郎王國昌丁内艱)
以太常寺卿喻成龍為大理寺卿前工部尚書熊一瀟
為太常寺卿
十二月十七日頒
赦百官候宣
詔於天安門戶部赦江南等九省山西平陽府積欠錢
糧二百三十餘萬刑部奏釋繫獄前陜西巡撫布哈湖
廣巡撫張汧兵部督捕理事官熊賜瓚
潁上縣玉版蘭亭黃庭本出井中藏於縣庫後又摹刻
一本寘
文廟中明末流寇之亂庫石碎於賊今惟摹本尚存學
官
擢奉天府府丞徐廷璽為府尹(府尹王國安丁内艱廷璽前工部右侍郎)
郭紹儀字丹葵平湖人明御史也嘗雪夜讀書地涌汞
盈尺許因悟坎離之義又嘗飲酒肆見一人古貌翛然
徧身絲縷如牛毛紅類丹砂異之就與語自言是靖難
時人遂從受養生之術鼎革後卒年八十四
魯顛子者無名字云是宋肅簡公裔常居平湖盛暑或
衣綿絮雪中則赤體遊行嬉笑自得亦嘗過人家索酒
飲數斗不醉自言當在雲間脱殼遂往松江遇知府方
禹修(岳貢)出作醉顛狀大呼斥其名且曰當不良死方怒
杖之立斃後二年有人見之吳閶門有醉歌一首云擲
杖下丹邱寒花點石樓十年殘醉裏不見海山秋
唐人小說謂張祐之子為冬瓜蓋以瓠子冬瓜為謔耳
紫桃軒雜綴謂祜曾為秀州冬瓜堰官則是以所官之
地名其子耳
宋洪忠宣公皓奉使大節不殊蘇子卿子文敏公邁又
奉使可稱無忝乃太學諸生謗之曰厥父既無謀厥子
安能解國憂云云南渡太學之横如此
趙子固落水蘭亭在孫北海(承澤)侍郎家前人題跋甚衆
鄒忠介公(元標)與慈谿姜松槃太常(應麟)以氣節相許嘗從
奉常曾孫西溟見公與姜公數柬聊錄其一云翁丈與
吾輩俱老年雖稟得厚未可輕恃日間只用一味如臨
深淵如履薄冰養德養身並切要諸世間事何足齒牙
天奉林泉佚我老政是大賜敢不拜嘉又工詩錄其一
云曾向承明並直廬當年意氣重璠璵登車已負澄清
志盛事猶存痛哭書雞黍喜來論舊雨雲山聊自共閒
居相看爾我俱垂老且向衡門賦遂初讀之可想見前
輩道義交契之厚
以刑部右侍郎陳汝器為安徽巡撫改兵部兼副都御
史調線一信為浙江巡撫(浙撫王維珍卒官)
予頃搜人葠故事欲作人參譜未暇雜見於池北偶談
居易錄卷中讀坡集又得數篇其一紫團參寄王定國
(帥中山時作)其小圃五詠第一首為人參(居惠州作)又次韻表兄
程正輔同遊白水山云恣傾白蜜收五稜細斸黃土栽
三椏自注云正輔分人參一苗歸種韶陽
黃山谷送顧子敦赴河東詩紫參可掘宜包貢青鐵無
多莫鑄錢
以大理寺卿喻成龍為刑部右侍郎太常寺卿熊一瀟
為大理寺卿
夷堅丙志云青城老澤平時無人至其處關壽卿與同
志七八人作意往遊未到二十里日勢薄暮鳥鳴猿悲
境界凄厲久之山月稍出花香撲鼻諦視滿山皆牡丹
也幾二更乃得一民家老人猶未睡見客至欣然延入
布席而坐少頃設麥飯一鉢菜羹一盂揖客坐食翁獨
據榻正坐俄出一物如小兒狀置於前衆莫敢下箸獨
壽卿擘食少許翁曰儲此味六十年規以待老今遇重
客不敢藏而皆不顧何也取而盡食之曰此松根人參
也
一日集朝房待漏冢宰熊公青嶽問少宰彭公羨門貴
郡何名檇李諸公皆不能知余按李日華君實云檇从
木从雋木有所擣也嘉興徐氏園有李甘脆異常核止
半菽無仁人云即檇李未知然否
堯峯顥暹禪師聞雷示衆云還聞雷聲麽還知起處麽
若知起處便知身命落處若也不知所以古人道不知
天地者剛道有乾坤不如喫茶去此段公案可與伊川
答問雷起處語參觀
以光禄寺卿李錦為太常寺卿大理寺少卿錢三錫為
光禄寺卿
門人陳戶部子文(奕禧)說所見數奇姓算(真定人)香(山東人)炅
(音桂)而最奇者崇效寺碑陰列名有斬姓又字之奇者山
(安邑人音如妾)□(音厥)又丙子河南試錄有千姓望姓順天府誌
有島姓大同有監生蒿姓三法司爰書有貌姓遆(音提)姓
郝侍御惟謙妻勇姓
碧禪師者不知何許人駢姓居遼東山中
世祖皇帝聞其名累召不至遣索鼐公召之師曰吾先
行矣遂坐脱茶毘時空中現觀音大士及樓閣龍象蓮
華種種之相繪圖奏之
世祖親為題贊
新城城隍廟住持僧明還年七十餘性朴誠不與人交
閉門念佛旦暮灑掃殿宇虔奉香火所與往來者惟真
武廟趙雲山道士而巳乙亥四月某日命其徒具浴浴
罷敷坐而化知縣桐城孫湘南元衡親往禮拜緇俗奔
赴其剃度弟子荆菴禪師(成楚)為下火負骨塔于法慶(雲山)
(縣誌别有傳)
宗弟少司徒顓菴(掞)云少時聞太常公(時敏)言在徑山親
見雪嶠禪師將入涅槃召集大衆陞座說法竟呼茶茶
至笑謂衆曰喫一杯茶坐脱去也置茶椀而寂
列子程生馬馬生人林注云人草名也如前所謂人參
人面子也
天狗人參也天猪菖蒲也天牛雌黃也天羊雄黃也天
鼠防風也(海錄)
漢武帝李夫人事史武紀封禪書作少翁桓譚新論作
李少君拾遺記作董仲君唐韋進士縷金裙記詩云不
教布施剛留得恰似初逢李少君
唐書文苑傳張昌齡兄昌宗官至太子舍人修文館學
士撰古史紀年新傳三十卷此又一張昌宗
擢安徽布政使司布政使李煒為山東巡撫副都御史
(巡撫楊廷耀罷)
以大理寺卿熊一瀟為都察院左副都御史(副都御史黃斐卒)
太常寺卿李錦為大理寺卿太僕寺卿楊爾淑為太常
寺卿
擢順天府尹蕭永藻為巡撫廣東都察院副都御史(高承)
(爵丁艱)甘肅布政使司布政使郭洪為巡撫甘肅都察院
副都御史(舒書病卒)
田少司寇漪亭(雯)說巡撫貴州時有孝廉黃之驂耳不
能聽以眉聽古謂牛以鼻聽龍以角聽人亦有之
閩荔支有翰墨香者産銅山黃氏圃中石齋之祖别墅
也石齋之生圃生荔一株結實三百六十五枚每歲實
如之鄉試會試入翰林實倍之石齋死樹亦枯
擢湖廣總督吳琠為都察院左都御史河南巡撫李輝
祖為總督湖廣兵部右侍郎兼都察院副都御史
擢河南布政使司布政使李國亮為河南巡撫副都御史
隋書五行志云高祖時上黨人家宅後每夜有人呼聲
求之不得去宅一里所但見人參一本枝葉峻茂因掘
去之其根五尺餘具體人狀呼聲遂絶蓋草妖也
康熙三十六年四月初六日明天壽山昭陵裬恩殿災
初守陵内官見雷電遶殿火從中出遂焚以仁宗之賢
而有是何哉
六月十五日于慈仁寺見文俶寫生花鳥十二幅極妍
盡態中落花遊魚尤瀟灑俶字端容衡山徵明之孫女
趙寒山宧光子婦也
靈隠碩揆禪師昔與予别于揚州禪智寺今住常熟之
三峯即漢月和尚祖庭也丙子冬十月寺中桃花盛開
明年四月梅花又開花葉相間碩揆與老友錢湘靈(陸燦)
書來徵詩予賦六絶句寄之至則師已化去矣
康熙二十八年餘姚烏山胡氏有牛産一麟狼項馬足
麕身牛尾遍體肉鱗金紫相錯明年七月蛟蜃出者以
千計餘姚大水縣西三十里有宋元符古屋一所當時
之人刻水痕于廳柱留示子孫是年水較舊痕增二尺
五寸
康熙三十六年閏三月初七日鎮平將軍提督湖北湖
南等處總兵官徐治都卒于位
詔贈太子少保諡襄毅治都正白旗人滇寇亂蜀自三
峽窺荆岳治都時以總兵官鎮彝陵保鄣有大功夫人
中礟死十八年以功擢提督戊辰夏逢龍之變治都自
常德提師滅賊恢復武漢黃德諸府功尤偉三十三年
進位鎮平將軍
本朝忠勇之將與奮威將軍王進寶振武將軍孫思克
齊名乙亥入覲余曾于午門見之老成謙厚真儒將也
丁丑夏五月有通州漁戶張二娶男子王四魁為婦伉
儷二十五年矣王抱義子養之長為娶婦婦歸語其父
母告官事乃發覺解送刑部問擬流徒田綸霞司寇云
其人已年四十餘面施粉澤言詞行步宛然女子真人
妖也
特旨起用建言罷歸科道官原任給事中鄭昱彭鵬監
察御史甯爾講吳升東
張方洲(寧)雜錄云嘗見侯家美石一方中有緋袍玉帶
人端拱而坐又先人曾發砌石一紫色者剖為二其中
樹石茂密一冠帶人立樹下凝眸遠望若筆墨描畫者
又家藏石蟹一枚具體如生以水磨之腥氣如蟹病目
者稍塗兩眥能已痛皆奇物也
以通政使司通政司宫夢仁為巡撫福建副都御史(巡撫)
(卞永譽丁艱)太常寺卿楊爾淑為通政使僉都御史常翼聖
為順天府尹
刑部尚書翁叔元罷以左都御史吳琠為刑部尚書擢
兵部右侍郎張鵬翮為都察院左都御史都察院左副
都御史嚴曾榘為兵部右侍郎宗人府府丞劉元慧為
都察院副都御史太常寺卿錢三錫為宗人府府丞太
僕寺卿梅鋗為太常寺卿左通政吳涵為太僕寺卿
擢山西按察使司按察使巴錫為巡撫陜西僉都御史
(巡撫党愛罷)以内閣學士喀拜為甘肅巡撫副都御史(巡撫郭洪)
(罷)
賜内大臣阿爾迪諡勤僖康熙三十五年八月二十
八日
浙江温州總兵官左都督一等阿達哈哈番贈太子太
保蔣懋勲諡襄僖康熙三十六年二月初四日
和碩康親王傑書諡良康熙三十六年四月二十八
日
經筵講官刑部尚書圖納諡文恪康熙三十六年六
月初七日
議政大臣領侍衞内大臣佐領蘇爾達諡恪僖康熙
三十六年六月初七日
七月工部尚書薩木哈李振裕等上言
太和殿大工告成十九日
上御殿設朝并以額魯特噶爾丹蕩平頒
詔天下肆赦
命左都御史張鵬翮等十四人祭告五嶽四瀆及歴代
帝王陵寢
孔子闕里舊例祭告遣侍郎以下遣部院正卿自鵬翮
始時以鵬翮父在蜀特令往西嶽江瀆以便省覲蓋異
數也又舊例嶽瀆遣侍郎學士副都御史等官陵寢以
下遣京堂官今東嶽遣侍讀學士傅珅中嶽遣侍讀特
默德南嶽遣侍讀學士張廷瓚顓頊高陽氏遣吏部侍
郎阿爾稗黃帝軒轅氏遣内閣學士兼禮部侍郎顧藻
亦非舊例
丁丑會試以吏部尚書熊賜履禮部尚書兼掌翰林院
詹事府事張英都察院左都御史吳琠刑部左侍郎田
雯為總裁官中式滿漢舉人一百五十九名會元汪士
鋐江南長洲人汪予太學門生也原名僎
七月十三日殿試十七日
上御太和殿傳臚狀元及第李蟠徐州人榜眼張虞惇
華亭人(本姓嚴常熟人明大學士諡文靖訥之元孫)探花姜宸英慈谿人二
甲第一汪士鋐
宸英字西溟以古文名世四十年入明史一統志二館
充纂修官食七品俸十餘年
上久知其名康熙癸酉始中順天鄉試年已六十餘至
是中會試第八名殿試初擬汪士鋐一甲第二張虞惇
第三宸英名在二甲第四及讀卷
上問進呈十卷中有姜某乎韓閣學菼對宸英在史館
久臣識其字蹟某卷當是也
上云姜某讀書多能古文可拔置一甲於是升置及第
第三人而虞惇移第二士鋐移二甲第一宸英晚遇而
蒙
特達之知曠代所無也
二十五日甲戌科庶吉士汪倓等散館試于
乾清門辛未科探花黃叔琳甲戌科狀元胡任輿探花
顧悦履已經授職外(榜眼顧圖河給假歸不與)授編修檢討者二十
人(内查昇史申義閏錫爵戊辰庶吉士汪倓辛未中式滿洲滿保傅森海寳三人漢軍陳夢球高其倬二人)
(傅森第一)科道吳甫生江球二人(球辛未庶吉士)部曹拉都立林文
英二人(文英戊辰科庶吉士)以知縣用張壽峝等六人(壽峝辛未科庶吉士)
(内張逸少大學士玉書子陳豫朋戶部尚書廷敬子)隨旗行走五哥一人(辛未中式禮部)
(右侍郎努黑子)
二十六日
御保和殿選庶吉士二甲汪士鋐等十三人三甲朱啟
昆等十八人(内徐樹本故大學士元文子陳壯履戶部尚書廷敬子趙衰黼吏部侍郎士麟子吳)
(宗豐故大學士正治子李甡麟故大學士之芳嫡姪孔尚先至聖裔滿洲桑格查眘阿爾賽常哥阿進泰𫝊敏)
(六人漢軍蔡珽一人舊例解元皆留館是科四川解元任爾瓊不入選南充人)
唐人宮怨詩云事與年俱往恩無日再中按秦王執留
太子丹與誓曰使日再中天雨粟烏頭白馬生角廚門
木象生肉足乃得歸如此用事可謂脱化
王充論衡末篇自叙家世云世祖勇任氣卒咸不揆于
人怨仇衆多父誦伯父蒙任氣滋甚在錢唐勇勢凌人
末復與豪家丁伯結怨徙上虞充生而恭愿仁順禮敬
具備矝莊寂寥有巨人之志在鄉里慕蘧伯玉之節在
朝廷貪史子魚之行又云母驪犢騂無害犧牲祖濁裔
清不牓(讀如妨)奇人鯀惡禹聖叟頑舜神顔路庸固回傑
超倫孔墨祖愚丘翟聖賢夫證父攘羊聖人所惡況暴
祖父之惡不啻自口出乎以舜禹孔顔自處而擬祖父
于伯鯀瞽瞍不僭且誖乎若王充者真人倫之梟獍也
蔡邕祕其書帳中以為談助豈不惑哉
太公名涓字子牙見羅氏路史又云老子始生名玄禄
鍾馗亦曰終葵羅泌云終葵商侯國後有終葵氏則又
姓也商有於陵侯國書大傳散宜生之於陵氏取怪
獸白虎以獻紂羅云今淄之長山正吾鄉也路史周
世侯伯首曰詩即邿國也漢書地理志云詩亭詩國水
經注春秋詩國也在濟寧州界浮來山名路史以為
周世國名有公來山雜國名有牆國曰廧也昭二十
三年有廧人茌國泰山茌縣即地里志東郡茌平有
茌氏(杜疑切)盍國齊地在沂水西注陳仲子兄戴邑王
信為盍侯即此音蛤(漢景帝封后兄)&KR2375;也&KR0008;乃音冠蓋之蓋今
讀為蓋非圁水名在今延安府亦周國名也蟲亦
雜國之名邾地後有蟲氏(昭十九年)柏人今趙郡柏人縣
(即唐山也)蜀一作&KR2540;杜預云泰山博平西北有蜀亭今兖
州奉符郮潛夫論詹資郮翟黃帝之後玉篇資郮故
國黃帝之後封在岐山之陽所謂周原膴膴者此非周
之先何以其封地同又引大雅綿之詩也
羅長源云今之歴下等處發地悉是流水濟所過也東
阿之井正濟所溢故阿膠止濁住吐下隔而疎痰以濟
之性趨下清而不重故治淤濁逆上之疴
遼東之佟為
本朝望族按路史終國下云商有終古疑即佟後有佟
氏(見廣蒼北燕文人佟萬)又泈通今襄陽有泈水
嬴姓一十八國一曰時博昌有時水春秋之乾時是也
亦見路史時水今屬新城縣
宗兄同年禮部左侍郎涓來(澤宏)黃州黃岡人每自署邾
城按黃岡東南百三十里邾縣故城楚滅邾徙之此若
春秋之邾婁曹姓則在任城今濟寧州地小邾亦曹姓
倪(亦曰郳)之分今之滕縣也又云一曰仙源今曲阜東南
四十里古邾城
吾鄉鄒平縣漢梁鄒地東都賦云制同乎梁鄒韓詩云
梁鄒者天子之田也故九成宫頌云司馬奉梁騶之典
(詩騶虞亦作鄒虞)梁鄒命名豈亦有取于此者耶又西河有鄒
虞縣
路史云邢之堯山縣漢之柏人西十二里有南蠻古城
今相有古柏人城九域記引世紀為堯都縣東北二十
二里有柏鄉城與趙都柏鄉縣東西中分城冢記言堯
所置有堯廟謂堯登此眺洪水訪賢人者今唐山縣之
巏嵍山是也五代馬彧詩别後巏嵍(讀如權旄)山上望羨君
時復見王喬
分野之說謬悠傅會予常疑之近見黃太沖(宗羲)文集辯
之甚晰路史星次說一篇固先之矣文多不具錄其最
與予說合者如云春秋戰國地每遷變三晉未分晉果
何分秦拔西河魏當何屬周既東西何都而直鶉火陳
滅于楚何自而入韓分云云終云要以九州之分為正
此為直截不易之論費直蔡邕皇甫謐紛紛支離牽合
之談皆可廢矣
呂梁碑劉耽作字為小篆可認者僅六十言長源云甲
申秋七月觀于内相郭知章明叔家公異時嘗集錄古
碑刻多六一先生未見者二百斯其一也呂梁者龍門
也(非彭城之呂梁)此集又在歐劉趙洪諸家之外人罕知之
浙江巡撫線一信疏請建雙忠祠于温州略云康熙十
三年原任温處道陳丹赤永嘉縣知縣馬琾值耿逆之
變矢守孤城不意叛賊變起倉卒環刃脅降丹赤與琾
堅持臣節慷慨授命既同日而捐軀復全家而蒙難已
蒙贈䘏加銜光被泉壤而温州府屬士民皆願建祠崇
祀查福建殉難巡海道副使陳啟泰建祠任所奉有
特旨伏祈
皇上俞允建立雙忠合祠于浙省以光俎豆以愜輿情
云云下部議允行奉
旨賜
御書扁額
貍一名不來見封禪書徐廣注周靈王時諸侯莫朝周
萇弘乃明鬼神事設射貍首貍首諸侯之不來者依物
怪欲以致諸侯諸侯莫從
六月
上在暢春苑出畫扇示内直諸臣禮部張英等
命各賦詩畫作二白鷺一青蓮華題曰路路清廉云
上御書懷冰雪三大字製扁額
賜都察院左都御史張鵬翮(命禮部尚書張英傳旨頒賜)
擢湖廣布政使王燕為都察院副都御史巡撫貴州(巡撫)
(閻興邦卒官)
居易錄卷二十八
