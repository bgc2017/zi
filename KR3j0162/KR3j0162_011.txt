居易錄卷十一刑部尚書王士禎撰
絳州趙師尹字子衡作石鼓文音注考異其自序曰周
宣中興續雅十見籀詩石鼓之文視車攻吉日不知孰
為稾草唐貞觀中始出太史采詩之遺非孔子所刪也
後百六十餘年至韓氏愈尚毫髮無譌又三百年宋蘇
氏軾摹其文一鼓已泐間有訓注或未身詣鼔旁或幷
罕見蘇本(惟潘迪陶滋親見石鼓陶與楊慎趙宧光又皆得蘇本)競相揣量汔無
諦據元潘氏迪作音訓&KR0034;走章止一□字字存三百八
十六今䃺滅又四十六世無摹本元文寖剥從誰究詰
乎由唐距今幾經罅裂幾經搨損宋大觀中金填其文
又經匠斵未免以說文釋籀或采諸注則又以隸釋籀
矣說文所存籀書二百餘三爾其在石鼔僅九字全文
七百餘三而什一不見於說文烏可以說文釋籀耶諸
家詁訓言人人殊此是彼非已難隃度鼓孔子所不得
見許慎所不得說而欲以意求之其於籀果何如又烏
可以隸釋籀耶天不欲斯文盡喪幸存蘇本蘇在金填
匠斵先七十載所見必真趙氏宧光為章句為補亡恃
有此爾(陶氏楊氏同)余原本六書考據諸氏糾其失六十又
三亦恃有此爾蘇不摹籀則籀已亡繼蘇摹籀籀書不
尚存天地乎茲鼓在岐陽榛莽千四百餘年而石理未
損唐至今僅千餘年大半湮沒鑿臼也填金也沈諸水
也如使石能言必且曰吾出而睨於世吾厄也吾入廟
而蒙以金毋寧岐陽榛莽爾匪剥奚駁匪摹奚存摹而
存非吾儒之責誰責乎余絳諸生也摹注以傳僅此爾
周宣大閱又十見籀鼔所謂樂石者也貞諸樂石留諸
太學亦曰此周詩爾孔子而在義合存周孔子之徒膴
仕朝列代不乏人奏大君附小雅與車攻吉日並垂千
古是其在後君子所引據書凡五十二部博雅士也朱
竹垞翰林著日下舊聞亦作石鼓考三卷
宋翰林學士楊億大年武夷新集二十卷景德丁未大
年在翰林所自編定也詩五卷雜文十五卷閩謝在杭
寫本大年以西崑體擅名宋初其詩在同時錢劉諸公
之上覽其全集警策絶少文皆駢體大抵五季已來風
氣如此而石守道作怪說三篇刺之張皇其詞亦過矣
介最推柳仲塗至擬之周孔尤妄予嘗於池北偶談辨
之
古靈集二十卷宋樞密直學士陳襄述古著李忠定公
綱序從孫知贑州輝跋子煜撰年譜一卷附集後詩六
卷雜文十四卷(以書啟狀序記内制奏狀劄子詳定禮文祭文議論策問易禮講義誌銘為次)
亦謝氏寫本述古熙寧中在講筵論薦司馬温公已下
三十三人各有品騭皆定論也司馬公云忠亮正直以
道自任韓持國云器識方重學亦醇正呂正獻公云道
德醇明學有原本以進賢汲善為己任蘇子容云記問
博洽長於史學國朝典故多所練達孫莘老云素有鄉
行明經術義理之學李公擇云性行醇正兼治經術可
比孫覺(即莘老)范忠宣公云忠義骨鯁其才足以濟大事
蘇文忠公云豪俊端方雖不長於經術然子史百氏之
書無所不覽居官敏恕尤通政事曾子固云以文學名
於時詞近典雅與軾之文各為一體孫巨源云博學能
文所守亦端可充文翰史臣之選劉莘老云性行端淳
詞學淵邃置之文館必為遠器程明道云性行端醇明
於義理可備風憲之任張横渠云學行修明養心事道
不苟仕進西方學者如載一人而已蘇潁濱云其學與
文若不逮軾而静厚過之孔經父云性行淳粹如不能
言發為文章温厚正直王平甫云材器磊落文亦豪邁
向居罪廢不㤀進學鄭介夫云小臣愚直敢言發於忠
義非陛下矜憐其志使得生還誰復為俠言者讀述古
薦章可想見當時人才之盛而元祐更化首相温公申
公衆正盈朝不外所薦諸君子使宰相為國用人公忠
如此古云噐使何以加茲今集中以此列編首而冠以
紹興元年求賢手詔略云近得陳襄薦章起草司馬光
而下三十三人德行言語政事文學皆所具備審如所
薦斯為極矣後世瞻之仰之以襄為何如人耶
四月十二日
車駕出塞百官跪送於東華門以喀爾喀七旗部落内
附故也
宋謝薖幼槃竹友集十卷詩七卷雜文三卷謝方伯在
杭手鈔本薖臨川人逸之弟江西詩派二十五人之一
也在杭跋云幼槃詩文不傳於世此本從内府借出時
方沍寒京師傭書甚貴需銓京邸資用不贍乃手自鈔
寫每清霜呵凍十指如槌幾二十日始克竣帙藏之於
家亦足詫一段竒事也萬歷己酉十二月二十四日辛
酉前有苗昌言呂本中二跋幼槃詩居仁稱其似宣城
非也在江西派中亦清逸可喜然涪翁沈雄豪健之氣
則去之遠矣顔魯公祠堂十八學士圖諸長歌頗佳格
詩如尋山紅葉半旬雨過我黃花三徑秋挼莎蕉葉展
新綠從臾榴花開晚紅瘦藤拄下萬峯頂野鶴來歸千
歲巢皆佳句又靡靡江蘺只喚愁眼中何物可㤀憂楝
花淨盡綠隂滿纔見一枝安石榴甚有風致非蘇黃門
庭中人不能道也無逸詩尤有名溪堂集視此未知何
如耳
鄞人萬斯同字季野明都督表之後舉人泰之子黃宗
羲太沖之弟子也投予所著禘說八篇駁鄭康成之非
而據唐趙匡宋程子之說以為證其言甚辯而核又嘗
補歴代史表五十四卷凡六十篇益以明史表一十三
篇曰東漢世表外戚侯表雲臺功臣侯表宦官侯表將
相大臣年表九卿年表曰三國漢季方鎮年表魏諸王
世表漢諸王世表吳諸王世表魏國將相大臣年表魏
將相大臣年表魏方鎮年表漢將相大臣年表吳將相
大臣年表曰晉諸王世表功臣世表僭偽諸國世表將
相大臣年表東晉將相大臣年表方鎮年表東晉方鎮
年表僭偽諸國年表偽漢將相大臣年表偽趙將相大
臣年表偽燕將相大臣年表偽秦將相大臣年表偽燕
(慕容垂)將相大臣年表南燕將相大臣年表偽秦(姚萇)將相
大臣年表偽成將相大臣年表曰宋諸王世表將相大
臣年表方鎮年表曰齊諸王世表將相大臣年表方鎮
年表曰梁諸王世表將相大臣年表曰陳諸王世表將
相大臣年表曰魏諸王世表異姓諸王世表將相大臣
年表西魏將相大臣年表東魏將相大臣年表曰北齊
諸王世表將相大臣年表曰後周諸王世表公卿年表
曰隋諸王世表大臣年表曰五代諸王世表將相大臣
年表吳將相大臣年表南唐將相大臣年表前蜀將相
大臣年表後蜀將相大臣年表南漢將相大臣年表北
漢將相大臣年表十國興廢年表方鎮年表李鄴嗣序
又云三國則倣大事記作三國大事年表隋唐之際則
倣秦楚之際作月表觀其目錄可知其史學之淹通也
斯同兄斯大字充宗深於經學予及見所著學禮質疑
太沖序之其姪言字貞一予門人也能古文有管村文
集鄞又有陳赤衷者字葵獻亦邃於經學在太學從予
遊歿於京師嘗鈔袁桷清容集遺予又董允瑫字在中
舉人丙辰公車嘗以古文質予皆太沖門人亦早歿黃
之子百家今在京師
宋樓宣獻公鑰攻媿集八十五卷温陵黃氏寫本詩僅
九卷雜文七十六卷諸體中題跋最勝宋集多叢冗此
集如表状内外制書啓之類刪去半部亦可宣獻與楊
誠齋范石湖陸放翁同時詩亦石湖伯仲歌行學蘇黃
氣或不遒格詩苦鈍然不為楊范佻巧取媚七字如行
盡杉松三十里看來樓閣幾由旬一百五日麥秋冷二
十四番花信風水真綠淨不可唾魚若空行無所依雖
宋調亦佳句也
樓攻媿集跋坡書三笑圖贊辨慧遠法師陶淵明陸修
静始末甚詳錄之以備參考云坡書三笑圖贊不言為
誰山谷實以陶陸遠公事陳舜俞廬山記亦云舉世信
之宗室彦通作廬山獨笑一編乃以謂遠公不與修静
同時予因其言細考之十八高賢傳遠公卒於晉義熙
十二年丙辰年八十三而吳筠所撰簡寂陸君碑修静
卒於宋明帝元徽五年丙辰去遠公之亡正一甲子而
修静年七十有二推而上之生於義熙之三年丁未遠
公之亾修静才十歲況修静宋元嘉末始來廬山遠之
亡已三十餘年淵明之亡亦二十餘年矣淵明生於晉
興寧之乙丑少遠公三十一歲卒於元嘉四年丁卯遠
亡時淵明年已五十矣固宜相從姑志之以示好事者
攻媿又跋宇文廷臣所藏吳彩鸞玉篇鈔云始予讀文
簫傳言吳彩鸞書唐韻事疑其不然後於汪季路尚書
家見之雖不敢必其一日可辦然亦竒矣為之賦詩且
辨其為陸法言切韻茲見樞密宇文公所藏玉篇鈔則
又過之是尤可寳也既謂之鈔竊以為如北堂書鈔之
類盖節文耳以今玉篇驗之果然不知舊有此鈔而書
之耶抑彩鸞以意去取之耶有可用之字而略之有非
日用之字而反取之部居如今本皆以朱字别之而三
字五字止以墨書字之次序皆不與今合皆不可致詰
輒書前歲所與汪氏詩跋於左庶來者得以覽觀今玉
篇唯越本最善末題吳氏三十一娘寫問之越人莫有
知者楷法殊精豈亦彩鸞之苗裔耶
攻媿跋唐昭宗賜憘實敕書云張唐英著外史檮杌王
建永平四年書張琳始末有云大順初憘實為黔南節
度辟為推官憘字唯集韻有之與喜同他未之見鄧校
書名世古今姓氏書辨證引檮杌之說且曰姓書未有
此氏今增入乃知姓憘而名實也又邵御史嗣堯云臨
淄有泊姓又近見序齒刻錄有香姓静姓予向於池北
偶談皇華紀聞二書頗記所聞見異姓因并錄於此以
廣異聞(朱竹垞云今檮杌無此條)
圖繪寳鑑宋仁宗嘗畫龍樹菩薩又善畫馬徽宗宣和
御墨至今流傳尤多然不聞欽宗工畫也攻媿集有恭
題欽宗御畫十八學士圖云唐文皇十八學士猶在秦
府盖武德四年也仰惟欽宗皇帝毓德青宮以仁孝恭
儉聞天下手臨舊畫而又親灑宸翰以誌之誠有慕於
貞觀之盛云云則欽宗在儲位薰習宣和之風亦攻繪
事而諸書皆不載非宣獻此跋世竟無知之者矣
五月十八日
大駕還京師二十一日内閣九卿翰詹府寺科道等衙
門以喀爾喀土謝圖汗札薩克圖汗車陳汗率諸濟農
那顔台吉等七旗之衆舉國内附上表賀請上
尊號不許
二十一日
上御乾清門
欽選進士楊中訥等三十一人為庶吉士漢軍胡麟徵
滿洲阿金喀爾喀與焉
監察御史江蘩條奏會試事宜奉
旨與御史王承祐前疏下九卿詹事科道再議以直隸
山東為北左河南山西陜西為北右江南浙江為南左
江西湖廣福建廣東為南右四川雲南為中左廣西貴
州為中右從江請也得
旨允行著於功令
吏部尚書張士甄罷總督倉場戶部右侍郎李廷松光
禄寺卿金鼐罷
兵部尚書李天馥遷吏部尚書原任侍郎石文桂為總
督倉場戸部右侍郎左通政劉楷遷光禄寺卿
國初創設兵部督捕衙門滿漢左右侍郎二人滿洲左
右理事官二人漢協理督捕太僕寺少卿二人旋改左
右理事官滿漢郎中各一人滿洲員外郎主事若干人
漢員外郎一人主事六人分理八司治八旗逋逃及京
城盜賊緝捕之事凡三營將弁之屬皆隸焉盖古僕區
之法亦明戎政遺意也康熙辛未以三營改隸九門提
督而督捕乃專司逋逃之事矣
前太子太傅保和殿大學士兼戶部尚書致仕成克鞏
卒公大名人崇禎癸未進士卒年八十五無諡
六月初二日羣臣再疏請上
尊號留中
前卷記唐詩人河南劉方平累代閥閱之盛按唐書河
中盧綸子姓貴盛功名著聞唐之詩人亦罕其比綸子
四人簡能簡辭宏正簡求皆有文名登進士(李衛公對文宗云云)
簡能字子拙司封郎中簡辭字子策歴戸兵刑三部侍
郎工刑二部尚書兼御史大夫忠武山南二軍節度使
弘正字子強歴工部侍郎戶兵二部尚書武寧宣武二
軍節度使贈右僕射簡求字子臧歴工刑二部尚書兼
御史大夫義武隴西二軍節度使太原尹以太子太師
致仕贈左僕射唯簡能不登六卿其子知猷歴兵部侍
郎戶工二部尚書右僕射太子少師兼太師檢校司空
簡求子汝弼仕後唐歴官戶部侍郎贈兵部尚書簡求
子嗣業禮部郎中其子文紀仕後周官至中書侍郎平
章事
六月十五日進呈辛未科會試錄士禎例撰後序
朝邑李瓉中黃以其父岸翁遺墨來求跋岸翁名楷關
中耆宿國初仕為寳應知縣高才凌物為忌者所中罷
官平生作詩文每廣坐酒酣令兩人張絹素疋紙懸腕
直書略不加點如疾雷破山怒潮穿脇移晷而罷擲筆
引滿旁若無人舉坐為之奪氣名噪一時亦以此坎壈
失職傲然不屑也書學東坡尤善飛白此卷皆自書雜
詩中冥蒙二章如云天子傅粉墨臣亦舞八風古人略
小節其究莫能終小器易以滿如狂彼愚蒙晉家嗜放
達四郊生兵戎優孟何足為致身㤀其崇似為南渡甲
乙時事而作關中名士予生平交善者如三原孫豹人
枝蔚韓聖秋詩華隂王無異宏撰富平李子德因篤郃
陽王幼華又旦富平曹陸海玉珂皆一時人豪要當以
岸翁為冠
李瓉貽管夫人畫竹卷長丈餘離披錯落姿態百出與
怪石奔峭相間氣韻生動真竒作也後自題二句云竹
勢撒崩雲觸石應是瀟湘夜雨時皇慶三年秋日作道
昇下方有管氏道昇仲姬二印(湖州天聖寺壁有管夫人畫竹或題其旁云數)
(枝密葉數枝疎露壓烟啼秋雨餘宋室山河多少淚略無半點到箖箊)
瓉又貽韓苑洛先生墨蹟一卷自書平陽絶句盖四時
詞也詩云汾水春深落晚霞綠堤十里盡桃花畫船簫
鼓遊人醉漫說風流是杜家薰風綠沼碧荷香玳宴歌
兒舞袖長一醉襄陵傾百盞不知風景是平陽姑射泉
邊萬竹稠清風樓外四山秋重陽醉後歸來晚黃菊紛
紛插滿頭清曉寒霜候早朝小僮羸馬禁天遥平陽判
府催徵出棨戟重羅過豫橋自署苑洛生稿苑洛理學
經濟一代偉人而詩名不及其弟五泉之著詩亦以人
重耳
總兵官蔡元疏請修築邊墻
上命閣臣集九卿面詢可否以聞羣臣未及對大學士
伊桑阿公傳
玉音云衆志成城豈在邊墻羣臣肅然曰真大哉王言
也尋有
旨不准行
前太子太傅加太子太師保和殿大學士兼禮部尚書
致仕杜立德卒公寳坻人崇禎癸未進士卒年八十一
賜諡文端(内閣以文端文毅文肅文定等上欽定今諡云)
巡視南城監察御史阿爾賽畢興霖阮爾詢等題為曲
全孝義以敦風化事據江南鳳陽府亳州女子王氏告
稱云云該臣等看得王知禮即叛案牽連李範同之子
李殿機也其母張氏給配象房校尉王福殿機年甫三
歲因冒王姓後充校尉經鑾儀衛革退賣身鑲紅旗佛
爾海佐領下厄爾庫之家據幼聘王氏稱年三十四歲
伊叔王中凡伊兄王邁千逼嫁決志不從探得伊夫尚
存不忍即死守婦人從一之義匍匐千餘里外誓圖完
聚此女子真有丈夫行也據厄爾庫稱我本一窮巴牙
喇價買李殿機供役復買蕭氏配為夫婦今重王氏節
義不取伊僕身價情願斷出又不忍拆離李殿機已配
之婦并許與蕭氏同歸輕財好義此巴牙喇真有義士
風也據范一魁稱年六十二歲但以異姓人攜一女子
同行跡涉嫌疑事干非分因喚穏婆更番驗過已得真
實處女之供是范一魁憐王氏立志尋夫不顧是非成
敗護持完節似亦人情所難此皆
皇上至德深仁恩濡化洽人心風俗直嫓唐虞是以女
子懷貞匹夫嚮義共成一段竒緣播之海内傳之千秋知
聖世貞節之風超出往昔載籍之外如此臣等查在
官人與旗人原有定例何敢越例妄請但王氏矢志守
節冒死尋夫若不准其完聚王氏無從歸著情事可憫
雖據厄爾庫稱情願斷出聽其完聚然又非現行之例
臣等因事關風化仰體
皇上堯舜不忍一夫一婦不得其所至意輒敢備述上
聞格外之仁均候
睿斷云云事下禮部議得李殿機先應役於象房後鬻
身於旗下雖無放出為民之例但亳州女子王五姐逼
嫁不從千里尋夫巴牙喇厄爾庫不取李殿機併蕭氏
身價情願放出為民應將李殿機併蕭氏等准其出旗
與王氏完聚仍令王氏母家給與資賠令其得所可也
康熙二十八年四月二十九日奉
旨依議予山居時於邸鈔見此疏竊歎王氏以未嫁之
弱女其夫幼更患難歴三十載生死契闊不復相聞即
叔兄勸其改字亦非悖理乃﨑嶇千里堅貞百折卒成
其志竒哉女子真可愧世之鬚眉丈夫多矣至於厄爾
庫輕財利而慕義范一魁冒不韙以全貞皆有古人之
誼良史所宜大書特書者不可以無傳焉予承乏中丞
時阮侍御貽以全疏刊本因節錄之
山東濟寧州民盧行之父廷輔以康熙十三年為異母
弟廷獻毆死行尚幼穉及年十五其母劉氏病不起語
以父死之故令長大為父報讐行泣涕受教時廷獻避
居金鄉縣行以孤孱未敢輕發乃偽與廷獻子阿黑和
好若㤀前事者廷獻信之康熙二十九年七月初八日
廷獻醉卧行抽刃刺殺之自縛詣吏吏稽前案其族盧
得捷盧廣居等詞證皆有左騐巡撫讞上下法司核擬
照祖父母父母為人所殺而子孫不告官司擅殺行兇
人者杖六十律熱審減等笞五十奉
俞旨一時公卿士大夫無不竒行者
宋唐庚子西眉山集二十四卷詩賦十卷雜文十二卷
(以論記傳贊銘誌状表啟書說箴疏為次)三國雜事二卷紹興二十一年朝
奉郎鄭康佐刊於惠州有鄭總呂榮義康佐及庚弟庾
子文若序徐渤興公鈔自何楷元子家藏本渤有序庚
自說云詩最難事也吾於他文不至蹇澀惟作詩甚苦
悲吟累日始能成篇史言名治察言諸論為時所稱予
錄其古今詩為二卷文賦二十二首為一卷雜事上下
為一卷都為四卷庚生三蘇之鄉又前後與東坡貶惠
州而集中無一字及之盖庚起家為張商英所薦其貶
惠州亦以商英連染視韓子蒼異趣宜其不為眉山之
徒歟
門人莆田林禮部麟焻石來寄宋林艾山光朝林網山
亦之陳樂軒藻林鬳齋希逸四先生詩鈔艾山與朱子
同時講學有重名稱南夫子官至國子祭酒集賢殿修
撰常論曾覿龍大淵不賀張說封還謝廓然内批其立
朝大節本末如此網山其高第弟子樂軒又網山高弟
也鬳齋與後村同時予曾見所著三子口義此鈔甚略
然艾山已下皆以道學相授受風雅非所究心也艾山
文鈔一卷其族孫兆珂所刻云是鄭山齋本僅二三十
篇又多表啟祭文不足見其所長後村稱其文高逼檀
弓平亦驅韓固過情之論要是南宋一作手予昔從黃
虞稷俞邰借觀全集未及鈔錄至今抱憾集中有與王
宣子舍人書云讀書如飲啖一日不得食便如此空苶
三朝五日或不近書卷虧耗不少是真讀書人語又云
海中一山名眉洲隔岸視之約五七里許一水可到有
千家無一人讀書亦有田數十頃可耕可食魚米極易
辦可以卜室讀書隔絶人世無賓客書尺之擾令人彷
彿想像其處如桃花源也兆珂號博雅所著多識編宙
合編檀弓述注等書傳於世
殿試策例有規式違式輒不得與上第康熙戊辰仁和
凌紹雯少習清書殿試對策遂用清書漢書兩體寫之
讀卷官奏請
上裁置二甲之末
刑部尚書杜臻遷兵部尚書工部尚書陳廷敬遷刑部
尚書以刑部右侍郎高爾位為工部尚書左副都御史
李迥為刑部右侍郎
德清舉人陳述古字雲瞻著簮雲樓集記一事云慈溪
劉仲照家有老婢其曾王父幼時人也顔如五六十許
少遇道士授藥一丸吞之永無疾厄亦不記某甲子為
生辰但憶若干歲時倭寇犯慈曾抱小郎君避某所獲
免小郎君即仲照曾王父也從康熙戊申逆推之已百
三十八歲矣
康熙三十二年京城東田家有老嫗已百三十歲日飲
啖止水米一酒杯晝夜危坐形如嬰兒
楊龜山云齊桓公攘戎狄而封衛未嘗請命於天子而
專封之也故春秋書城楚邱而不言其封衛盖無取焉
然則木瓜美桓公孔子何以取之曰木瓜之詩衛人之
詩也衛為狄所滅桓公救而封之其恩豈可㤀也欲厚
報之不亦宜乎在衛人之義不得不以為美其取之也
以衛人之義而已若春秋褒貶示天下之公故無取夫
興滅繼絶善之大者況衛人報德之辭豈得不錄龜山
以此辨詩春秋去取異同則可耳桓公大義烏可沒耶
(已下三條讀楊龜山集偶記)
龜山論叔于田云仁且有禮矣而又有武焉固宜國人
之所說而歸之而詩以為不義得衆何也曰先王之迹
微而理義消亡政教不明而國俗傷敗故人之好惡不
足以當是非而毁譽不足以公善惡叔段不義而為衆
所說亦以衰俗好惡毁譽不當其實故也予以為此意
猶有未盡者人之賢不肖各有其黨黨羽嬖幸更相貢
諛彼詎恤公論哉如淮南王之伍被左吳宸濠之李士
實劉養正輩甘佐畔逆躬陷大戮此曹猶足以禮義責
之乎此詩當是其黨嬖幸之屬造作以愚國人者而非
其國人之愛之稱之也觀其後公子封伐京京人叛太
叔段則豈國人果說而歸之哉
龜山論將仲子云共叔段繕甲治兵國人說而歸之而
詩人以刺莊公何也曰叔段以不義得衆其失在莊公
之不制其早也君明義以正衆使衆知義則雖有不義
莫之與也雖有僭竊莫之助也尚何使人說而歸之哉
民說而歸之則其取之也固不說矣故莊公雖以仲為
可懷而終畏人之多言也此意亦有未盡嚴華谷云說
詩者探莊公之心在於殺段而託諸父母諸兄國人以
為說冀以稔成其惡耳此駁後序未盡莊公之惡則然
而說詩之本意則未也叔段舊有奪嫡之謀云云及段
將襲鄭公曰可矣盖幸其釁自彼作謂人不得以議我
豈有涕泣而道之之意哉此詩正以公與祭仲有殺段
之謀故設為公拒祭仲之辭以天理感動之公論開悟
之耳此言深得詩意如龜山之論猶是以至誠待莊公
矣
有女同車序曰刺忽之不昏於齊卒以無大國之助至
於見逐云云刺字殊失詩旨張南軒曰忽之不昏於齊
未為失也而詩人追恨其失大國之助者盖見忽之弱
為甚追念其資於大國或有以自立盖忽者先君之世
子其立也正故國人見其逐而憐其無助嚴華谷曰突
挟宋之援以逐忽故國人惜忽之無援而作此詩曰惜
曰憐得其旨矣且忽所辭之齊女乃文姜也豈為不智
哉
李泰伯覯文章皆談經濟其本領尤在周禮一書范文
正薦之以為著書立言有孟軻揚雄之風在北宋歐蘇
曾王間别成一家予嘗病其不能詩長夏借讀旴江集
絶句間有似義山者如王方平云五百餘年别恨多東
征重得見青蛾擗麟始擬窮歡樂不奈閒人背痒何璧
月云璧月迢迢出暮山素娥心事問應難世間最解悲
圓缺祗有方諸淚不乾梁帝云凝旒南面總虚名廟祀
何曾暫割牲但學禪心能忍辱莫羞侯景陷臺城送僧
遊廬山云行非為客住非家此去廬山况不遐要見南
朝舊人物池中惟有白蓮花憶錢塘江云當年乘醉舉
歸帆隠隠前山日半銜好是滿江涵返照水仙齊著淡
紅衫皆有風致此集乃正德乙亥南城令孫甫刊本有
祖無擇及泰伯自序最為完善予家藏本差不及
新建縣令族姪懋才寄陳宏緒士業石莊集徐世溥巨
源榆溪集鈔本巨源集即吾友陳允衡伯璣所定别有
榆墩集八卷則熊人霖伯甘所刻者夏小正解東園類
語詩話伯璣本所無二君南州眉目士業之文暢巨源
之文潔觀石莊酉陽藏書鈔本書二記榆溪上愚山施
公借宋集書二君可謂真讀書人名下故無虚士也番
禺黎延祖方回亦寄其父遂球美周蓮鬚閣集至索序
美周與二君及萬時華茂先友善巨源序美周集以太
白子瞻擬之推許過情要亦崇禎末一才士也
居易錄卷十一
