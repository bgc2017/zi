居易錄卷十四刑部尚書王士禎撰
予少喜徐渭詩句椎牛千嶂外騎象百蠻中昔使蜀有
詩三百餘篇凡四押蠻字云秋河落百蠻飛鳥入南蠻
江山真萬里雨雪到諸蠻客心爭歲暮猶自滯烏蠻及
使粤又有句云鬢從五嶺白山入百蠻青後有談者未
知可追蹤文長否耳
竟陵胡承諾字君信博學工詩尤長五言予官廣陵日
君信以集見寄三十年矣君信以康熙辛酉卒年七十
五其從孫泌謁選來京師言君信老而嗜學晝夜不輟
所著有繹志數十篇讀書說若干卷泌明太僕卿承詔
之孫太僕萬歷甲辰進士先方伯贈侍郎公同年也
十二月十一日前太子太傅文華殿大學士兼刑部尚
書馮溥卒公益都人本籍臨胊順治丙戌會試中式丁
亥進士卒年八十三是歲内閣大學士卒者凡六人
門人陳僖藹公清苑人以古文名河北有燕山草堂集
若干卷來京師弔真定梁公示予上谷殉節紀事叙述
甲申流賊之變邵同知宗玄張光祿羅彦金御史毓峒
諸公事蹟甚得太史公筆
故禮部尚書王文貞公(崇簡)箋記云奏疏揭其要書于後
謂之貼黃外封所書事目月日謂之引黃明崇禎元年
輔臣李文敏公(國&KR1376;)請章奏倣古貼黃之法撮節要粘元
本以進至今因之
陳僖酒間述崇禎中浙西舉人祝淵北遊上谷寓其家
一日與僖父(闕二字)翁飲酒酣忽發憤曰丈夫負此七尺
貴有傳于後世耳吾欲以詩文自見則當世已有某某
度不能與爭名方今可為之事惟上書救石齋耳石齋
謂漳浦也明日遂入京師詣長安門上疏論救予門杖
舊例門杖甚于廷杖十死八九祝談笑解衣無恐怖色
監杖内閹曰竒男子也令輕其罰真定梁金吾(清宏)左右
護持之得遣戍蓋明季士人好名如此
予家自太僕司徒二公發祥然藏書尚少至司馬方伯
二公藏書頗具矣亂後盡燬兵火予兄弟宦遊南北稍
復收緝康熙乙巳自揚州歸惟圖書數十篋而已官都
下二十餘載俸錢之入盡以買書嘗冬日過慈仁寺市
見孔安國尚書大傳朱子儀禮經傳通解荀悅袁宏漢
紀欲購之異日侵晨往索已為他人所有歸來怊悵不
可釋病臥旬日始起古稱書淫書癖未知視予何如自
知玩物喪志故是一病不能改也亦欲使吾子孫知之
朱翰林竹垞嘗為予作池北書庫記
凡祭祀進少牢以黃旗前導一羊居前謂之引羊引羊
終身豢用之不復屠宰少司馬朱都納公說如此
康熙庚午歲浙東諸郡縣驟雨山中多起蛟蜃而餘姚
尤甚水高于城堞幾至陸沉山隂沈進士五㮚說姚有
城居之民負販他出聞水漲急操小舟歸視其家甫至
城門水已踰城下注乃冒水入見一物頭角鬚鬛如世
所繪畫蛟龍狀其身則烟霧擁之不可辨奮迅突門而
出驚懼仆地移時始甦已失所在尋其家則為澤國矣
辛未十月初三日
仁憲皇太后萬夀節是日奉
慈寧旨免行禮而法司乃先一日傳集九卿于天安門
議朝審會稿予以為是日雖有
旨免行慶賀禮而各衙門不理刑名況于朝堂集議之
大者乎大體所關改日為是力言之乃各散去
九月十八日
上諭諭戶部朕頃巡行邊外入喜峰口見有民間田畝
為蝗蝻所傷又聞榛子鎮及豐潤縣等處地方被蝗災
者所在間有秋成失望則粒食維艱朕心深切軫念著
行該撫親歴直隸被災各州縣通加察勘悉心籌畫應
作何積貯該撫詳議具奏其被災各地方明歲錢糧若
仍照例催科小民必致苦累着俟該撫察報分數到日
將康熙三十一年春夏二季應徵錢糧緩至秋季徵收
用稱朕體恤民生休息愛養至意
十九日
上諭諭戶部河南一省連歲秋成未獲豐稔非沛特恩
蠲恤恐致生計艱難康熙三十一年錢糧著通行蠲免
併漕糧亦着停徵至山西陜西被災州縣錢糧除照分
數蠲免外其康熙三十一年春夏二季應徵錢糧俱着
緩至秋季徵收用稱朕眷愛黎元撫綏休養至意
自罷兵十數年來凡被兵及運饟地方歲有捐租之
命洊及内地己巳
南巡視河所過蠲租如山東江南浙江諸省蠲至二千
餘萬真亘古所稀覯也萬年有道之長實基此矣
琉球國中山王臣尚貞奏為籲
恩題請歸養以廣
皇仁事據臣國入監官生梁作楫等啓稱等于康熙二
十五年遵
旨同貢使進京入監讀書抵今四載感荷
皇仁優恤之恩給以廩餼衣服楫等雖頂踵俱捐
天恩莫報况學海之淵源深䆳
聖朝之法制昭明雖終身寢食其中亦楫等所深願但
緣貢使毛起龍等入京得接家信知父母衰老倚閭望
切楫等雖三冬之講究宜深而一本之瞻依倍摯此陳
情表所以有報劉日短之語也叩乞恩賜具疏題請歸
國等情據此該臣貞案查康熙二十三年蒙册封天使
汪楫題准臣國陪臣子弟入監讀書臣貞遵奉
俞旨業於康熙二十五年遣官生梁成等三人同貢使
魏應伯進京仰荷
皇上令其入監讀書月糜廩餼季給衣服正梁成楫等
感泣
高厚殫心誦讀之時也但伊父前經節次入貢萬里梯
航罔辭勞瘁今皆年老奉養需人臣貞亦當念之矣且
梁成楫等三人俱未有室父母之願人皆有之況臣國
人皆愚昧自成楫等進監之後臣貞望其返國與臣言
忠與子言孝以宣布
皇上一道同風之化更為不淺今據梁成楫等乞題請
歸養等情應否准其歸養臣貞未敢擅便伏乞
睿鑒云云予官祭酒時琉球國王奏遣梁成楫等赴京
入監讀書未至而予遷詹事去至是已數年聞成楫等
學頗有成即制舉文字亦能為之
本朝文教之遠信前代所未有也部議梁成楫等三人
照都通事例賞賜仍
賜宴禮部遣歸國
琉球國中山王臣尚貞誠惶誠恐稽首頓首上言伏以
皇圖永奠開萬年歷數之祥帝德廣敷昭一統車書之
盛輯五瑞班五瑞瞻紫閣而肅朝儀玉萬方帛萬方望
丹墀而宣正朔一人有道四國傾心恭惟
皇帝陛下道隆堯舜德邁湯文秉二十九載之乾綱善
述善繼承億萬千年之道統惟一惟精四海為家普天
悉遵聲教萬邦歸命率土盡入版圖臣貞僻居海島世
沐
天恩欲瞻雲而未從僅望風而拜祝敬遵朝貢之期敢
憚舟車之險專遣陪臣温允傑金元達等謹賫土物之
微聊效野芹之獻伏願
睿算無極
聖學彌新綜百王之心以為心常調玉燭馭千聖之治
以為治永固金甌則社稷光添景星與慶雲並見而山
川繡錯醴泉與芝草偕生矣臣貞無任瞻
天仰
聖激切屏營之至
安南國王黎維禎誠惶誠恐稽首頓首謹上言伏以
皇極居中用錫九疇之福藩侯奉上遙馳萬里之誠驛
路三千龍階咫尺臣欽惟
皇帝陛下聰明天錫聖敬日躋端衮冕于九重雍容帝
象執玉帛者萬國森集王廷凡仰照臨咸孚親戴臣遙
居丹壤密拱
紫宸貢惟齒革羽毛仰遵夏典夀如岡陵日月願上周
詩臣無任瞻
天仰
聖激切屏營之至
一日與理事勞書升(之辨)錢方來(晉錫)同在署見文書有人
名螃蠏者頃之勞語錢曰聞津門蠏不時至市直甚昂
予笑謂曰公適見紙上郭索食指欲動耶二君為一笑
十月初四日殿試天下武舉人王式坦等初五六日
上御西苑觀騎射七日臚傳狀元張文煥陜西寧夏人
晁以道說之嵩山集十九卷有邢居實墓誌中云趙括
少談兵而父奢不能難者非不能難也不欲怒之也劉
歆之異同其父向者非為斯文漢廷與新室不可並處
也如惇夫於父尚書則於斯文而不能難者也是曾參
之事點也非曾元之事參也又曰魏武之子倉舒十三
歲而存則漢之存亡雖未可知必不至於殺荀文若輩
矣前輩立言婉而直如此
兵部職方司督捕主事康莊說李卓吾所居馬誠所(經綸)
御史别業在通州城中東南隅近文昌閣瀕水曰蓮花
菴今為袁氏園亭其墓在北門外里許圈為馬厰墓上
僅存古柏一株劉僉都廷諫作袁住傳云袁住通州人
日為馬侍御家傭水李卓吾寓於馬氏多嫚罵縉紳輩
相接或終日不與語一見袁住輒曰好男子好男子或
一日不見輒曰目中何無袁住然住形貌嵬瑣傭水外
無他能無以異衆人也卓吾死詔獄方暑尸腐馬氏諸
僕亡敢近者獨住直前抱持痛哭殮含曲盡其事噫袁
住至性耶卓吾前知耶抑無心之遇如佛家所謂動止
皆因者耶
無錫門人劉雷恒震修寄華子潛巖居稿至予題其卷
曰向嘗與學子論詩云工于五言不必工于七言工于
古體不必工于近體觀鴻山及唐孟襄陽集可悟今人
自古樂府古詩十九首已下無不擬者乃妄人也
門人常熟陸輅次公昔為恩縣令遷東昌别駕適補撫
州以石田翁秋山晴靄圖卷贈别卷長三丈餘筆墨蒼
勁邱壑崇深殆絶作也自題云向予所臨松雪翁秋山
晴靄卷適與匏翁此詩有合用呈請正不識當作是觀
否弘治五年四月望後有吳匏菴題詩云長松忽生風
潨瀨復濺濺喬岑植秋宇翠色映雲鮮中有高世士攜
琴寓心賞逍遙與物平道靜地相養愐兹林壑致本超
塵土蹤二者各有取不必求其同末有嘉靖乙丑雅宜
山人王寵跋云石田翁畫如裴令公粗服亂頭皆好
以詹事府少詹事兼翰林院侍講學士徐潮為通政使
司通政使侍讀學士李錄予為少詹事會吏部疏言京
堂官多缺員
上命以翰詹官改補自庶子至編檢悉列上
欽點左春坊左庶子李應廌為太常寺少卿翰林院侍
講顧藻為兵部督捕右理事官仍提督順天等處學政
國子監司業吳涵編修王九齡俱通政使司左參議右
庶子高裔司經局洗馬周清原俱通政使司右參議侍
講熊賜瓚大理寺丞侍講勵杜訥光祿寺少卿侍讀胡
會恩鴻臚寺少卿
内閣等衙門進平定方略七十卷
讀元氏白氏長慶集婁堅子柔二序紆餘唱歎真古文
也子柔嘉定人與唐時升程嘉燧李流芳齊名萬歷末
婁之文程之詩號吳中二絶崇禎中有臨川傅占衡字
平叔能古文在艾南英之上入
國朝言古文者益多如婁傅者予未見其比也占衡乃
天啓中閹黨給事中櫆之子
鄭夾漈閩人于西北地里水道多不能詳康對山武功
志常辨其漆湋二水自富平入渭之非予未暇他引即
就予鄉之水考之淄水杜云出泰山梁父縣西入汶班
云出萊蕪縣原山東至博昌入濟桑欽云出萊蕪原山
東北入海漁仲云考其形勢當以杜言為正按淄水出
益都縣顔神鎮東南岳陽山東麓即原山也北逕馬陵
俗名長谷道(今青石關是也于侍郎齊乘云即晉郤克追齊至馬陵賈逵云馬陘)東北逕
牛山折而北漸臨淄東城又東北逕安平故城北又東
北逕樂安城東又北至馬車瀆合時水入海今淄水流
經臨淄城南十里沙石迅急東北至樂安境與時水同
入海與汶水判若秦越安得有西入汶之理以此推之
通志之舛訛多矣
十七從叔祖季木(象春)仕南吏部考功郎中以詩名萬歷
間與文光祿天瑞翔鳳齊名然今所傳問山亭前後集
汰其蕪雜擷其菁英可傳者尚可得什之二三也少時
詩如故人江漢絶疎雨戶庭過之句不減大復蘇門八
叔祖伯石(象艮)仕為姚安府同知著迂園詩集詩名遠出
考功下然謹守唐人矩矱不失尺寸如咏魯仲連云孤
城一飛矢六國有心人又蕭條兩岸柳怊悵五更雞魚
藏蘆底穴雪壓竹門廬青熒茅舍火縹緲竹林烟南雁
迎花早東風帶雪多月明才十日人病已經旬皆五言
之選也後人不振予購其刻板藏之十八叔祖晦甫(象明)
著鶴隠雨蘿諸集才不逮考功而欲馳驟從之故時有
銜蹶之患未能成家今刻版僅有存者予有三公詩選
頗有可傳
再從伯與玫字文玉甲辰進士中書舍人從兄士驥之
父也好為艷體少時有悼亡詩句云二十五年將就木
一千里路不通書欲喚小兒求夢草定呼妙子到稠桑
煢煢白兔東西顧恰恰黃鸝四五聲通德每宵談秘事
清娛隨處品名山皆工有籠鵝館集行齊魯間
工部尚書高爾位右侍郎王承祖罷以吏部左侍郎兼
翰林院學士李振裕為工部尚書漢軍内閣學士兼禮
部侍郎年遐齡為工部右侍郎
元微之詩顧我無衣搜藎箧本集注藎草名今刻作畫
箧字形之譌也段柯古連句詩蝶間移忍草忍草雜蘭
蓀忍皆作綛
以内閣學士兼禮部侍郎彭孫遹為吏部右侍郎仍兼
翰林院學士
翰林院侍讀學士王掞侍讀學士李柟皆内閣學士兼
禮部侍郎舊制内閣學士滿洲六員漢軍漢人各二員
至是漢人用三員與翰林掌院凡四學士云
十二月初二日内閣傳集九卿宣
諭旨欲盡蠲三十一年天下直省漕糧漕糧自前代無
蠲免之例
浩蕩之恩三百餘年剙見也時九卿議各不同有未正
糧之外向有餘米京師地大人衆胥仰給焉若漕艘不
至京師米價翔貴於事體未更或謂此固當慮只須分
省分年作三年逓為蠲免則
皇仁普遍而京師米價亦平矣遂具兩議啟
奏
上以分省逓蠲之議為然頒
上諭云朕撫馭區宇三十年來早夜圖維惟以愛育蒼
生俾咸臻安阜為念比歲各省額徵錢糧業已次第蠲
豁其歲運漕米向來未經議免朕時切軫懷所
有京通倉米穀撙節支給數載于兹今觀歷年
儲積之粟恰足供用應將起運漕糧逐省蠲免
以紓民力除河南省明歲漕糧已頒諭免徵外湖廣
江西浙江江蘇安徽山東應翰漕米著自康熙
三十一年始以次各蠲免一年至江寧京口杭
州荆州大兵駐防地方亦應預行積貯將康熙三
十一年起運三十年漕米各截留十萬石存置倉
厫令該地方官敬慎守視以備需用爾部即遵諭
行
王氏談錄云李廷珪墨凡數等其作下邽之邽者為上
作圭潔之圭者次之作珪璧之珪者又次之其云奚廷
珪者最下又云公在濠梁彭門常走人取兖州善煤手
自和揉妙為形體光色與廷珪相上下此又宋人重兖
墨之一證也
辛未冬京師民家生子一身兩首眉目耳鼻皆具
濮州門人王家楨亮工言明末榆林賊起以濮州范縣
為窟穴蔓延朝城觀城鄆城武城諸縣凡數百里始因
地荒不耕榆錢落地歲久皆成大樹賊首任七張七等
嘯聚其中饑民歸之號百萬官軍至無徑路可入賊又
掘地道出入無時屢敗官軍行旅裏足者幾二十年至
順治十二年黃河決荆隆口水灌榆林樹盡椔地道亦
壊無餘官軍乘之乃滅賊蓋有天意焉從來萑苻弄兵
必因山川險阻自固此賊獨以榆林為地利亂東兖之
境者將二紀亦史傳所罕覩者故備著之
陸文定公樹聲長水日抄云淄川楊宏道著六忍一日
忍觸觸者人犯我也二曰忍辱辱者人陵我也三曰忍
惡惡者我憎人也四曰忍怒怒則憎之重也五曰忍忽
忽則憎而發之輕也六曰忍欲欲者貪而不知止也此
吾鄉前輩格言惜未詳其生平本末當考之
長水日抄云東坡翰墨在崇寧大觀間盡令焚毁及宣
和間上自内府搜訪一紙至直萬錢而梁師成以三百
千取英州石橋銘譚稹以五萬錢輟月林堂榜書三字
至幽人釋子寸紙尺幅皆重購歸之觀此則坡公著作
書翰不至南渡而始貴重矣
予嘗辦周文襄媚閹事書之前卷冬日偶閱陸儼山願
豐堂漫書一則云周文襄忱巡撫江南日王振新作居
第(今京衛武學是)公預令人度其齋閣使松江作剪羢毬遺之
覆地不失尺寸振大喜公在江南凡上利便事振悉從
中贊之然則前說亦未必無事實也隠忍以就功名不
顧名節掃地雖有功德于吳中豈足道哉
陸文裕深金臺紀聞云葉石林時印書以杭州為上蜀
本次之福建最下又云比歲京師印板不減杭州蜀閩
多木柔木刻之取其易售今杭絶無刻國初蜀尚有板
差勝建刻今建益下去永樂宣德亦不逮矣唯蘇州工
匠稍追古作此嘉靖初語也近則金陵蘇杭書坊刻板
盛行建本不復過嶺蜀更兵燹城郭邱墟都無刊書之
事京師亦鮮佳手數年以來虞山(即常熟縣)毛氏崑山徐氏
雕行古書頗倣宋槧坊刻皆所不逮古今之變如此其
亟也
黃巢張元之事人皆知之貴耳集云儂智高發三解不
得志遂作亂兩廣遂有兩解試攝官之格後村詩話云
李振勸朱温殺朝士于白馬驛蘇楷駁昭宗謚李山甫
教樂彦輔害王鐸三百口皆不得志于場屋者為之也
唐文皇御端門見進士綴行而出喜曰天下英雄入吾
彀中真帝王之偉略也釋同揆洱海叢談云
貴耳集又云張元因殿試落第徑往西夏自此殿試無
黜落之士此又與前卷所載不同併記于此釋同揆洱
海叢談云儂智高終于大理府
會試進士呈十卷候
御筆批定會元已下名第始於康熙乙丑然考之玉堂
漫筆宋朝故事每廷試卷前十名御藥院先以文卷奏
御定高下高宗建炎間始罷之古之人亦有行之者矣
今
殿試第三日讀卷官例擬鼎甲三人及二甲前七名凡
十卷進呈
御覽往往有
改易者不盡依所擬名第也
特遣戶部左侍郎阿山往陜西動支正項銀二十萬兩
賑濟西安鳳翔二府饑民
上諭諭禮部自昔帝王敬天勤政凡遇垂象示儆必實
修人事以答天戒頃欽天監奏推算日食當在三十一
年正月朔日夫日食為天象之變且又見於歲首朕兢
惕靡寧力圖修省大小臣工務精白乃心各盡職業以
稱朕欽承昭格至意其元旦行禮筵宴着停止
曹州五色牡丹天下第一居人于花圃種植左牡丹右
芍藥則花繁盛反是則不花花亦不繁
予于慈仁寺市得徐一䕫始豐稿文十四卷無詩陳繼
儒嘗稱一䕫宋行宫考吳越國考研檢精確予觀集中
如歐史十國年譜備證錢塘鐵箭辯等篇皆極精核不
獨二考也
中酒之中平聲中興之中去聲然又有不盡然者王楙
野客叢談引漢書樊噲傳軍士中酒注竹仲反齊已詩
穠低似中陶潛酒作去聲祖此予按葉石林建康集次
韻程伯禹次章云漢道中興此一時作平聲石林號博
雅必有所本
竹垞說吳門陸醫士其清家有洪炎玉父集元人稅汝
權易啓蒙小傳顧阿瑛選元人詩亦名玉山雅集又阿
瑛選張伯雨詩皆毛氏刻十元人詩所不載
門人新安江闓辰六說前知均州日在武當親見一黃
冠無名字其髮鏥結人以鏥頭道人呼之長鬚斑白短
鬚及腦後頂髮盡黑髮多且長齒晳白完固面似七十
歲人飲食步履如少壯自言程姓歴城人也生嘉靖三
十年萬歷初元即入雲夢山為道士萬歷間曾歸濟南
至泰安州為蕭尚書(大亨)療病後此遊於四方
國初至普陀後住中州往來懷慶南陽問順治中來武
當已復去邇年重來結茅七星樹側辰六見之在戊辰
康熙二十七年也上距嘉靖三十年蓋百五十歲矣
長短經十卷總六十三篇唐梓州郪縣草莽臣趙蕤撰
其文亦申鑒論衡之流蕤自序云大旨在乎寧固根蔕
革易時弊興亡治亂具載諸篇此書流傳絶少徐健菴
過任城得之市中者宋刻也按楊天惠彰明逸事云潼
江趙蕤任俠有氣善為縱横學著書號長短經
鐵樹予昔在廣州見之著於皇華紀聞勞少卿書升(之辨)
言其大父方伯宦閩日曾攜二株歸植之廳事甚鬱茂
可蔭數弓喜食鐵歲以鐵屑如泥土壅其根又以鐵釘
釘之即如他木得水灌溉然乙巳江浙大寒二株皆凍
死
宋高僧詩前後二集錢唐陳起宗之編多近體五言予
按前集即六一詩話所謂九僧詩也所稱春生桂嶺外
人在海門西希晝句也馬放降來地鵰盤戰後雲宇昭
句也今具載集中當永叔時已云其集不傳世多不知
所謂九僧者而此集更歴六七百年完好如此殆不可
曉又按周輝清波雜誌云昔𫝊九僧劍南希晝金華保
暹南越文兆天台行肇沃洲簡長青城惟鳳江東宇昭
峨眉懷古淮南惠崇名字與今本悉合又云九僧詩極
不多有景德五年直史館張亢所著序引惠崇人遊曲
江少草入未央深之句皆不載疑為節本或即此本是
也今亢序亦不載大抵九僧詩規橅大歷十子稍窘邊
幅若河分岡勢斷春入燒痕青自是佳句而輕薄子有
司空曙劉長卿之嘲非篤論也今摘其秀句列於左方
希晝捲幕知來客懸燈見宿禽(吏隠亭)千峰臨積水秋勢
遠相依路在深雲裏人思絶頂歸(送僧歸雁蕩)故國寒潮闊
春城夜夢長(書惠崇房)會茶多野客啼竹半沙禽(宋侍郎林亭)春
齋山藥徧夜舶海書通(寄夀春陳學士)微陽生遠道殘雪下中
宵(寄觀公)秋聲動羣木暮色起千山(送李堪)保暹城中無舊
識門外是他山(書惟鳳壁)高樹下殘照寒潮平遠山(文兆水閣)野
禪依樹遠中飯傍泉清(送簡長)懸厓乘雪度飛瀑過雲看
(寄白閣元貞)山影到平地湖光生四鄰(送蒋白)半空山遠近寒
日水東西(徐希别業)深院無人語長松滴雨聲(寄宇昭)文兆吳
楚十年客蒹葭一夜風(寄希晝)諸峰微下雪一路獨行僧
(送宇昭)一徑杉松老三更雨雪深(宿西山精舍)行肇列樹無殘
隂積水有異光(中秋)達士絃性直佞人膠辭柔靳尚一言
巧靈均千古愁(湘江冇感)野宿清溪深月在諸峰頂(送希晝之九華)
遙山去意長大江歸夢直(送惟鳳)心絃世寡聽意鑑古亦
稀(送從律)春通三徑晚家别九江遙(贈夢真上人)宿館荷香接
吟亭島色圍(送蒲奉禮)簡長朱絃愁零落古意空徘徊(懷盧叔微)
藉兹徘徊芳強起寂寞遊(步春謠)落日懸秋樹寒蕪上廢
城(次江陵)寄禪依鳥道絶食過漁村楚雪粘缾凍江沙濺
衲昏(送行禪師)惟鳳林泉歸計晚雨雪向春多(答宇昭)客路逢
人少家書入闕稀(寄希晝)靜卧侵仙掌微吟隔楚波(寄文兆)
惠崇河冰堅渡馬塞雪密藏鵰(塞上贈王太尉)獨鶴窺朝講鄰
僧聽夜琴(贈文兆)海帆通夜市山雨遍春耕(送安學士之睦州)三
年不下嶽衣屨古苔侵(贈吳黔山人)水烟常似暝林雪乍如
春(林逸人壁)五月無青草滹沲流斷冰(古塞下曲)夕景孤嶼明暗
蟲四鄰響(剡中秋懷希晝)宇昭白道沿嵩直青蕪夾渭長(送從律師)
試泉尋寺遠買鶴到家遲(贈魏野)懷古算程芳草盡去國
故人稀(送田錫)遠水去無極離人來幾時(灞陵秋居酬友人)白髮
有先後青山無古今(爛柯山)中間惟行肇詩學孟東野但
全體微弱耳後集以贊寧壓卷凡三十一人文瑩道潛
清順皆在焉文瑩常撰玉壺清話道潛即參寥清順為
東坡所賞續集十九人以祕演壓卷惠洪守詮皆在焉
祕演歐陽永叔友守詮亦東坡所喜而惠洪名尤著許
彦周詩話云覺範題李愬畫像云云當與黔安並驅(黔安)
(謂山谷)仲殊參寥雖名世皆不能及也
予嘗厭古今注杜詩者而深服陸務觀不敢注蘇詩
之說如劉會孟本須溪與其子將孫二序深契言外之
意自謂如郭象注莊偶看至己公茅屋下一首引歐陽
公云己公齊己也按齊己唐末人客荆南高氏豈得與
子美同時此注不知果出永叔否以此例之古今注家
訛謬可勝道耶
居易錄卷十四
