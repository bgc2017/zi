採芹錄卷四
明徐三重撰
高皇帝奮劍淮甸以布衣定天下真所謂取之羣雄之
手當時天兵北臨元主自遁其子姓被繋者寵以封
爵護送歸庭絶無洛邑頑民之疑此聖度天容國家
萬萬世無疆基命之盛德也且又保全忠節厭薄降
人以作興一代正氣漢高惟宥季布戮丁公兩事耳
高皇於勝國舊人強項者明視其偃蹇而不忤其改
心推奉者即有勤勞才藝終身疑之必獲罪而後己
此所以培養志節鼔舞人心為後世綱常大計聖謨
弘遠矣嗚呼藉令畱夢炎王積翁委身歸朝必不保
其富貴而文丞相謝提刑抗節致命當更如何遇以
不臣耶
英廟冲齡受壐姦璫王振竊柄禍國遂有土木之警天
命眷祐卒得奉旋大運重新載履宸極躬嘗勞瘁勤
攬萬幾自曹石誅鋤以後陰翳併揭外弼刑政獨裁
邊警已希中土樂業海内休裕復還熙明昔漢宣少
遭戾園之厄出死得生其後踐位以賢明綜理致漢
家隆郅絶域臣享雖成性特逹然不無涉歴焉嗚呼
明主之不廢艱虞如是
孝廟生自覀宫六歲而逹大内踰月而孝穆賓天盖為
昭德宫所間外庭深為危疑然大命所在萬靈護持
憲廟一念而泰山震動者七豈非天乎踐阼之後仁
明恭儉委信耆賢以成一代太平極治正與宋仁宗
事相脗合仁宗生於李宸妃為章獻攘育以登寳位
主德世道皆略相當若追蹤前代則有漢孝文苐不
知成康之世視此復何如耳臣謹按英廟復辟後與
孝廟一朝俱躬裁萬幾召問臣下羣小罕得任事故
朝廷清明海内康静稱太平之世世廟承統睿哲天
成雄斷由已議禮折獄鼎新革故咸决廟謨故載振
中葉及元修之後稍隔外朝柄臣尚得乘隙竊弄威
福何况英廟初立中人全執大柄有不亂政生禍
者耶乃知人主御世惟親政勤事天下必受其福
也
永樂間名臣職列外庭事任最重勲望亦最著者莫蹇
夏二公若所稱二公質行皆恭謹温厚以老成濟事
若侃侃遂直風采振世則非二公所居盖緣國紀當
元政寬玩之後頗從嚴飭以合張弛文皇承之獨裁
威命如周憲使解參議皆以觸忤抵戮蹇夏位望勲
地已極巍崇然一事罣誤猶未免囚繫折辱當時勤
勵以圖稱塞周密以免罪愆不得不私兢兢至如吕
震陳瑛之徒以阿迎媚上以苛險完軀視二公則大
天淵殊矣
永樂五年命戶科都給事中胡濙徧行天下以訪異人
張三丰為名或云實為蹤跡遜國事慮有别端耳彼
異人何益而徧訪之且特煩朝使也是年令改造海
運船二百五十隻備使覀洋至七年正月遣中官鄭
和領兵自福建之長樂五虎門航海徧通西南諸島
夷西洋取寳船至仁廟登極乃詔停止夫勞人遠島
小夷索取無用之物至耗費巨萬涉歴大險必非聖
主本意明矣成化間中人遂援為故事不有劉忠宣
隂收舊案幾成載舉
皇明内閣名臣三楊為稱首歴事四朝預議密勿文經
武緯共濟昇平可謂思皇楨國之彦云苐後之論者
尚有未盡天順日錄謂格君心之非引之當道槩乎
未聞𤨏綴錄謂王振之禍麓川之師皆三楊失政所
致丘文莊雜著及䨇溪雜記中皆明指當前闕事而
目為輔理之責盖瑕瑜自不相掩得失亦有定衡大
要量其勢之可為惜其事之不副又何嫌求備於賢
者𤨏綴謂世稱賢相必曰三楊由所善者多亦不没
其大矣竊謂三公當成仁宣朝主德剛徤圖治勵精
政令决於朝堂而三公以文墨議論參畫其間雖多
所匡維而轉圜勢易未可盡謂是其拮据之力至昭
聖上賓裕陵未能親政旁落宵閹不經黃閣盖國家
祖制原無秉鈞重任可以專制中外之威柄而一旦
侵攘有挾而令不可盡咎是其委巽之過使前者主
非克明咨詢罔及三楊何以為功使後來英廟冲政
遂如復辟之年三楊亦無遺憾如䨇溪所議兵馬律
法諸弊不克釐革者或尚有思慮未周議論未合在
廷當共任之丘文莊所議軒龍易位勅使旁午等事
則三公不免俛首矣至於格君心之非引之當道此
湏有先民學術負居潜之德施文明之化乃可言之
未容輕以望人也
國初理學名儒曹月川最在前人稱其學行在吴康齋
右盖康齋㩀通紀所論尚有未滿於人而月川純修
雅教端已化人所到向信完養終始其所著諸書未
獲見苐摘其夜行燭中語佛氏以空為性非天命之性人
受之中老氏以虛為道非率性之道共由之路信精
義所至造道名言也時宣廟在御好學右文懷賢若
渴常著猗蘭招隱諸篇以風示大臣一時舘閣顧問
諸僚恩禮隆渥不異親舊則聖情傾慕可知乃有明
聖賢之道如月川者卒於霍州校職不令一處論思
之列惜哉正統間康齋為石亨所薦勅書聘起龍光
帝庭為一代異數絶典而月川闇然下位公卿不為
稱揚方岳不為表逹道振一州聲不名世此豈在廷
貴近真不聞知抑或隔於好尚之殊方也
陳孝廉茂烈以御史乞歸終飬身治畦圃以給供奉朝
廷初與教職次給月米資之皆堅疏辭免其所以辭
者以不仕不可受禄用力供飬之義也平日以顔曾
自厲省身克己心體躬修識者謂得在孔門可幾顔
閔雖其至性純孝亦由學問淵深如此名賢真不易
屈指
王端毅剛直忠貞為一代人物冠冕弘治初在吏部厄
於劉吉有所舉措輙為沮持頼賢璫懷恩在内知公
最深吉卒不得中傷當時海内輿論首推賢惟公而
極賤斥劉萬如靈鳳妖梟倫類懸絶昭灼婦人稚子
之口然吉所比結御史尚有異議於其間乃知物情
相遠人苟不畏名義雖令吠堯嚙舜猶為之也
劉忠宣公人品表識表儀一代在弘治間受知最深恩
寵禮數冠絶羣宰至正德時名列黨籍囚繫折辱遠
戍西荒躬執戟戎伍之間候操閫帥之國大賢君子
遇與不遇何啻天升淵墜當時搆害公者劉宇焦芳
二人也
弘治十七年左都御史戴公珊求退不允私懇劉公大
夏代奏上曰卿去說與他朕以天下事推誠付托猶
家人父子太平未兆何忍舍朕先歸公聞之泣下曰
吾不得還家矣考戴公禄仕十餘年家無餘貲常因
面對與劉公各賜元寳一綻諭曰卿等將去買茶果
用朕聞朝覲日有避嫌閉戶不與人接見者如卿等
雖開門延客誰復有以賄賂通也夫上之慰晉真識
其忠廉下之求退非勉強應例而劉戴二公寵任隆
重絶無敢以苞苴及其門藉令得請而退必不能為
子孫營厚業嗚呼此皆盛世名公太平懿事安得起
斯人於九原為後進巖巖觀仰
國朝大臣功在社稷而死不當罪者無若於忠愍竊疑
公於景泰間寵任最專易儲之事何無一語匡正豈
緣九重情念所向難於轉旋故耶漢留侯曰始上數
在急困之中幸用臣策今天下安定雖臣等百人何
益公似亦明料此事不易以唇舌濟者獨功高位極
猶秉樞筦其來側目而啟嫉口己非旦暮知幾貞吉
公似失此矣迨憲廟履極每念公功而不聞督其過
重惜其勤身苦節而不苛責其所不得為聖明睿照
可謂無失秋毫亦由公重扶鼎運之大勲青官所曾
目覩而心眷必不輕以回謀疑之也
薛文清公為大理少卿以持正忤王振因駁議冤婦獄
臺長阿振意欲䧟以死遂刻公受賄棄律故出入罪
坐公重辟禁繫至將决大臣有申救者乃得免放歸
當時搆入公罪者都御史王文而申救大臣未知何
人又不知從何處何術救之也兇璫擅命憸人趨承
至曲法誣害忠賢以悅其意恬不復為後代清論惜
嗚呼如王總憲者戮死復辟時豈足惜哉豈足惜哉
吾學編記陳白沙謂張東海曰吴康齋以布衣為石亨
所薦以故不受職求觀秘書冀得開悟主上惜時相
不悟以為實然言之上令受職然後觀書殊戾康齋
意遂决去如此則康齋去就亦不為苟矣薦由石亨
本不宜出顧朝廷禮命隆重義不可辭不受職而觀
書因得以賓友之禮乘間啟沃豈不脱然勢位而兼有
稱塞哉違其微志而决幾高蹈更極光朗也第陳釣
叟編通紀則言康齋不受官之故以為勅書聘以伊
傅禮今嫌官僚而不居又謂曾䟦石亨族譜自稱門
下士又謂曾因弟奪其田囚首跪訟公庭張廷祥編
修有上告素王正名定罪之責俱不識誠有是事否果
若云然則不惟難稱醇儒即高士亦未為允也嗚呼
名聲太溢者多遭毁嫉如康齋學行章聞一時豈應
無實至是而白沙道其微意豈亦因故所受業為之
曲解者乎
吴聘君之薦由李文逹及承聘至京則又周旋其進退
得全始終恩禮雖聘君名實後來議者不無異同而
一時崇奬深見風尚幽人之意盖國家以學行聘起
遺逸而有禮以成其去就大體當如是也若𤨏綴錄
瘢索聘君疵垢極口不减唾罵縱令自取不無他累
然論者猶當並存得失何得一切破壊如斯耶至如
陳白沙學術淵源容有未合先正而人品卓朗見者
多重其風格藴藉亦定不凡𤨏綴錄亦極為醜詆似
更出尋常之外此豈白沙所自待與盖𤨏綴作於尹
直詳直物情朝議則其捉筆肆論斷有不足深信者
李文逹作天順目錄於聘君美行載之頗多即由掩
瑕存厚亦見君子用情夫善者好之不善者惡之於
此觀人尤易彷彿也
孝廟冲齡内官覃吉輔道匡正之功居多其言曰吾老
矣安望富貴但得天下有賢主足矣此可謂有賢士
大夫之心憲廟嘗以五庄賜東宫吉勸辭之曰天下
山河皆主所有何以庄為徒勞民傷財為左右之利
而已東宫出講加禮講官皆吉道之曰尊師重傅當
如此此可謂有賢士大夫之見
權姦擅政早能見幾乞休者天順間薛公文清正德間
王公文恪皆正人也而文清險夷一德幽顯同行至
於淵源正學尤稱真儒身受顧命不敢上負先皇志
清君側遭搆斥逐者正德間劉公文靖謝公文正皆
社禝臣也而文靖持議時推案悲憤溢出忠誠畢老
山林獨終令譽商文毅抗言於汪直毒虐之時正不
顧其私與恭謹保位者自别岳文肅法語於曹石猖
狂之日直不圖其濟與浮沉巧宦者亦殊
山懷遠雲鎮廣西有老隸鄭牢性鯁敢言公呼牢試問
曰世謂為將者不忌貪廣西饒珍貨我亦可貪否牢
曰白袍點墨終不可湔公笑曰人言土夷饋送苟不
納彼疑且忿奈何牢曰居官黷貨國憲甚嚴公不畏
朝廷乃畏蠻子耶公舉手禮牢曰教我教我山公智
勇名將而廉正嚴潔又武籍中所希聞鄭牢隸人而
明識端論乃如此公固知牢牢亦知公不難其語者
可謂两賢矣嗚呼士大夫以文儒致位卿宰可不迨
山鎮戎寧可不迨鄭隸耶
何椒丘學行為世名賢而冢宰公之失不能盖也冢宰
名實大喪晚節而椒丘之美不為累也冢宰為温州
刑部日清操自著不得以後事并没為冢宰日物議
大垢又不得以先美特寬盖瑕瑜得失各有定論聖
人於仲弓父子不相假借而臧武仲之智作不順而
施不恕終受責於春秋如是乃為是非之正
成化二年二月李文逹父喪奪情起復暫歸視葬旋卽
還京羅一峯上疏乞令終制内批出羅提舉福建市
舶至十二月文逹捐舘相距纔十月耳次年二月一
峯復原官一峯之貶陳莊靜附和有力焉成化四年
莊静卒士人爲詩誚之末云九原若遇南陽李為道
羅倫已復官嗚呼人事反覆何常苐為所當為寧有
生死兩截事也文達才識通明持論端雅被遇英廟
隨事獻納委曲匡維多所弘濟獨此一事及處張岳
二賢不無遺議識者知其器美而心未純焉
李文正在康陵時劉瑾初得事劉謝二公俱被逐而公
得獨留人謂隕名毁迹以保護善類然其時衣冠之
禍最稱酷烈善類之得庇者固有而不獲脫免者未
為不多夫聖賢正人須先直已有莘之五就為能全
濟天下故耳倘以一二得濟者為功而掩屈身之跡
彼多所不得濟者又何以塞天下之望陳平謂王陵
曰面折廷諍臣不如君安社稷定劉氏君亦不如臣
後卒能踐之方劉謝去位亦有面質語而公竟無以
答人遂有漏泄阿附之疑然其初既不得與忠賢同
謝而共事姦兇周旋其間者五歴年身安其官義不
形色朝常日紊國祚幾危縱真有隂護善類之功終
未有以解漏泄阿附之疑也
成化二十年以妖僧繼曉言發内庫銀數十萬建大鎮
國永昌寺刑部員外郎林俊疏諫下獄後軍都督府
經歴張黻救之亦下獄上怒且不測時萬安劉吉在
内閣噤不出一語頼王端毅及賢璫懷恩苦救乃得
釋是年山西陜西河南等處饑萬安等議令天下生
員納粟入監又令被灾所在三年六年考滿官納粟
賑濟免赴部給由濁賢關以興利壊課法而生財大
臣經綸如是耶何不一言以建寺帑銀活人也彼未
嘗言不可謂上不能行他人有言而得罪者彼居大
位而偶坐睜視况肯自言乎繼曉乃其所結納以希
寵固位者建寺之事曉實倡之彼烏肯正言相忤也
然則以名設策救灾而苟應在位之事者非生員考
滿官納粟無計矣至弘治初萬安去繼曉誅雖劉吉
尚在而王端毅已召用掌銓懷璫又居中相左右大
隂忮懷傾憸而不得肆故王公得少安位行意漸改弊
事元年奏停止生員吏典納銀例二年奏復官員給
由例其復給由疏曰各官廪禄有限而雜職之俸尤
微苟非取於民必至剥於下貪惰之風由茲而起考
課之法不行大非政體自後考滿者仍赴部考覆上
納例元年已具奏停止而灾傷者輙復奏開公復疏
曰訪得永樂宣德正統間天下亦有灾傷各邊亦有
軍馬當時未聞有納銀兩納糧草爲監生吏典等項
事例糧草不聞不足軍民不聞困敝近年以來守土
等官止圖目前之利不為國家久長之計輙奏開納
粟等事項例彼此效尤遂為長策自有此例雜進者
日多一日以致正途監生吏典因而壅滯不得出身
候選多至十五六年以上始得一官年已向衰誰肯
盡心職業不謀歸計况又此等既以財進他日豈肯
以廉律已欲不貪財害民天下治安何由可得觀此
二疏老臣謀國卓識長慮固如是與小人規巧阿世
苟且言利而不惜大體者寧不天淵哉
楊文襄為張永畫計誅劉瑾似挾數任秘非裁惡之正
然昔王沂公曾用之祛丁謂論者快其事而不非也
盖摶豺斷虺豈必拘方擇械但能格裂投棄卽為仁
人天下人方怨苦毒惡一旦有旁出者計擒殺之凡
在血氣稱快如一人心所同願不得謂非事之正也
石碏以詭言殺州吁石厚弑逆之賊春秋豈得非之
哉
况公鍾知蘇州府請便宜勅以行初至佯為不解事以
試諸吏吏抱案立公一一問所行止輙聽吏至三日
宣勅縳不法吏栲掠擲殺數人一府皆振慴宿弊盡
革時府稱大繁吏姦弊不可詰公用強眀先以威厲
肅之而後政事施行吏乃不敢為姦惠澤可究於下
此亦弛張之一術第佯自愚以餂衆出其姦狀而遽
責治之亦似非先教後戮推心變化之道也歷考前
事中官藉寵竊柄有矯命枉殺士大夫者矣未有内
閣為之者内閣枉殺縉紳自近日始盖高皇以政事
分任六部而總於宸斷内閣自洪宣後漸有平章之
寄然事必部院定議科道彈駁故雖有恩怨僅得借
票擬通塞其間於生死威福不易得逞其敢為此者
必大以知數熒惑宸聰而收結中外挾制異已方得
行之然快意一朝亦鮮能善其後國家威靈可欺耶
偶覩襍錄中所載成化正德間二三柄人最為公論所
難容者其身咸得老斃首丘安享贏畜尤幸者死且
蒙贈諡䘏典人心大未暢塞乃紀其家世後禍以章
天刑雖於惡惡之義亦足懲警然春秋大法正不必
如此公私記錄已咸有特書穢狀姦情暴列編簡遺
詬萬代自足戮其生世甚於肆諸市朝且萬萬不可
巧釋倖漏者若必拘於顯禍脱有一二不效小人必
援以自寬縱意目前之利徼望天目之疎則靡所不
為矣聖人斥惡義正辭直皆明揭於就事令不得自
匿於將來縱有孝子順孫無由湔黑為白所以禠姦
凶之死魄為萬世之象刑嗚呼此正可懼哉
正德四年冬劉宇由吏部尚書入内閣五年春曹元由
兵部尚書入内閣皆以阿附劉瑾得之本年八月劉
瑾被誅二人皆以罪斥免半載黃閣之榮與千萬年
青史之辱不知孰為輕重
雙溪襍記言新都楊公初因劉瑾東宮共事之舊不越
數年而入内閣似目為瑾黨又云寧藩乞復護衛疏
是公票擬以寧之亂為公罪案而霍文敏曾為梁文
康辨誣亦謂票擬由公人乃疑文康文康恐傷同官
而不言寧自當之盖楊公在康陵朝誠鮮建明然襍
記出王晉溪手晉溪與公釁甚深紀此不無慍筆詆
誹霍公大禮議曾與公執異而與梁公俱粤産此豈
重為梁公地移誣他人耶要皆未足盡信也楊公自
編視草餘錄咸次第閣中機事當逆瑾時公尚未柄
政所錄無幾寧藩復護衛公已為元宰錄中云予與
費鵝湖極力諫止鵝湖言近日夲府䭾載金銀數騾
以謀此事聞者變色予曰我輩但知護衞不可復無
問銀之有無也鵝湖曰正是盖宸濠逆謀予料之久
矣時權倖有納賂主其事者竟得請後謀為不軌予
與敬所礪菴請遣官賫勅往諭獻還護衞亦無及矣
時忌予者謂寧府本不反因削護衞乃反何耶其自
為說如此襍記則云寧藩乞復護衞輦載金器銀寳
藏於臧賢家分饋諸權要大學士費宏知之大言於
内閣曰寧王以金寳巨萬打點復護衞苟聽其所為
吾江西無噍類矣陸完知宏必為梗乃密謀於朱寧
楊廷和時三月既望廷試進士内閣官與部院大臣
皆在東閣讀卷完於十四日投覆寧王乞復護衞疏
次日中官盧明以疏下閣擬旨過東閣言只請楊師
傅到閣諸公不必動勞廷和趋出票旨云既王奏缺
人使用護衞屯田都准與王管業費宏讀卷出知之
因言納王賄許護衞者何人也會言官交章論其事
諸近倖以為宏嗾之乃共譛宏五月宏罷大學士致
仕去此亦晉溪所記未敢遂謂皆實獨有可疑者復
屯田護衞乃寧藩逆謀非細事楊公錄中於他事俱
反復叙述甚詳惟此為略當時且為首相所云與鵝
湖極力諫止者其諫說云何何無一語與中貴人往
復可書也此覆疏旨既由閣擬竟屬何人曾有疑梁
公者梁不自辨而霍為辨之若楊公所謂權倖有納
賂主其事者遂得請納賂得請由權倖矣而秉筆亦
豈由中耶末復云忌予者曰寧藩不反由削護衞乃
反是明指晉溪語然寧藩之反速於削護衞而成於
復護衞公亦自謂料之已久然則公有獻替正當在
復時何可但因循至削時而後言乃真無及也且費
公去位以持異此事見嫉於羣小公既得安然又不
聞曾為費公地同極力諫止者似未應如是後代所
疑不無在此數端耳王晉溪以正德十年閏四月為
兵部尚書十一年九月王陽明為南贑汀漳廵撫十
二年七月加陽明提督軍務十四年六月寧藩反七
月陽明討平之陽明捷疏有世徒知嬖奚之多獲而
不知王良之善御盖推功晉溪則先事委任假便宜
使得成功者晉溪不為無力楊公錄中所摘晉溪諸
事甚猥陋或未盡虛但叙寧藩反與陽明成功則寂
無二三語豈謀不由已而不肯語及耶抑不滿晉溪
而并欲掩瑜耶其後江西功次多所沉抑人亦不無
後言或又謂楊公之多議由陽明感晉溪知己而其
徒遂有抑揚大禮持異者又加煩口此亦物情之所
有也大要二公當命亂之日在羣隂之間才術智數
不無濟事委曲權姦自圖厝足亦各有隐微其功過
可論者或於新命之朝曾分慶讓若以槩生平優劣
亦難輕言如記錄中事則皆彼此相詆私衷惡可據
為實然也楊公揆端風采雅見奉迎之初反弊除姦
有利社稷若大禮一議既局於古事之難合又堅於
己意之莫回盖前者偶未深詳而後者不無留滯夫
論人當觀偉度端持意見偶偏賢者不免顧持平之
德正在虚懷國家正名定典垂憲百代必欲執元老
之成說不肯輕易以輸後生儻因誤為過無乃非詢
謀從善之意乎
憲皇之用汪直止以詗察外事獨向信大過致怙勢賊
人内庭未必審察也商文毅抗疏諫罷舉朝稱快不
兩月而復設雖九重之疑事未釋亦由縉紳輩附和
成之部院大僚數人謟奉阿承以比黨要結御史一
二輩又稱功頌德淆亂是非内閣自商公去後既皆
不能自振之人外廷諸司畏禍全軀則多為宛順彌
縫之計是以寵任彌專兇狂愈肆始禍臣庶後及邊
方非天啟聖聰燭此姦蜮安能一旦放斥并鏟同邪
大暢海内公憤耶
成化間汪直坐西厰酷害官民商文毅抗言論列時有
御史戴縉上疏頌直行事皆公又御史王億言直所
行不獨可為今日法可為萬世法二人因此俱得進
用致通顯弘治初劉吉在内閣締姻戚里曲媚科道
以固位營私左庶子張昇疏其惡有御史魏璋阿吉
意劾昇為輕薄小人又搆誣湯鼐以快吉私憤此三
御史不知何肺腸公犯天下清議以側媚權貴真世
間最無忌憚者
成化癸卯蘇州諸生罵内臣王敬事通紀直謂王端毅
公以廵撫至疏敬罪惡激變朝廷乃差官校械至京
下獄論竄之楊循吉作吳中故語謂罵敬後王公已
有疏言其事敬後至京亦以諸生上聞至動霆怒下
廵按推治時廵按張淮故延緩之後敬事敗下獄諸
生乃得末减則公言時未便械治敬也鄭淡泉名臣
記言敬騷擾東南公上疏極言其苛暴失人心損國
軆傷和氣而召灾沴上立詔戒敬久之敬等俱收捕
下獄斬其黨中外稱快則一時未便收敬而敬之得
罪實因公言也是時内竪之勢横甚與佞倖戚里表
裏竊威福大臣不肖者内附外結以固禄位營姦私
無有剛中毅色與相牴牾者公獨抗疏其非法直摶
憑城之姦而略罔顧慮且得有所發舒亦無所顛躓
孤忠壯氣信為宇宙一代偉人亦必當時潜扶大運
者隂相持佑於宙漠之表不令醜類得有所齮齕所
謂社稷有靈者其真不虚耶
我朝中官之孽莫甚於正統正德初而成化間次之汪
直以昭德小䜿密藉詗察之勢酷陵縉紳一時宵壬
固多阿附而廟堂正人尚能持議相扼彼亦不至侵
攬朝廷大政也及跡敗罪露覆手斥逐如孤腐耳王
振劉瑾則乘主少之朝全握太阿之柄縉紳之受禍
且無論也一則擅命弄兵南北致䧟辱乘輿幾延廟
社一則憑狡變亂祖法至流毒海内羣盗蜂屯盖論
罪逆則䧟主之刑為極論兇禍則四海之亂為深矣
然振斃敵刅而翠華旋即回輪瑾正天刑而國紀漸
亦返舊是乃祖宗陟降上帝之靈佑而皇祚萬萬年
無疆之明徵夫豈偶然哉
前人紀汪直用事時有部院二大僚進見相效跪拜叩
頭者其說甚醜穢或謂事未必實有余亦未敢以必
有信之雖造化之内物理難齊然面目亦同靈生豈
應頑鈍蕩敗若是至如邊廵擣蒜燒䓤之謠彼或為
呼吸禍福所震不耻含垢屈軆要亦非負氣士流稍
有志節者所甘矣正統初有王振同姓侍郎媚振云
老爺無鬚兒子安敢有鬚以彼斯言甘同産育又何
惜叩頭跪拜者哉天順時南科有疏言保全内臣云
近有無耻大臣結交内臣或行叩頭之禮或有翁父
之稱因而鬻獄賣官擅作威福此亦必非無據語然
則縱二大僚事或不實亦必有實為此事而誤傳二
大僚者嗚呼詩書何言冠裳何物忍令如是掃地國
家安所頼於斯人
成化末年内閣四人萬安劉吉彭華尹直萬劉俱贈太
師一諡文康一諡文穆彭贈太子少傅諡文思尹諡
文和夫易名以諡諡乃以名重也士大夫名不足貴
諡亦罕所見稱然則華其諡毋寧美其名乎
建文庚辰進士一甲三人首胡廣永樂時歴官文淵閣
大學士卒贈禮部尚書諡文穆次王艮聞靖難兵起
服毒死艮庭試策最優以貌不揚置胡廣後次李貫
迎附後嘗奉命繙閱建文時指斥章疏曰臣獨無之
文皇曰爾以獨無為賢耶二甲以下吳溥迎附後以
胡儼薦為司業楊榮楊溥金幼孜在内閣胡濙任禮
部四人皆位公孤殁有贈諡世稱名臣陳繼之為建
文給事中革除後名在奸㮄二十九人之列黃鉞為
給事中死義投琴川橋下又有劉瑞王高俱為大理
丞坐縱方孝孺息樹下劓鼻死顧都御史佐由知縣
歴憲職京尹宣德時為風紀名臣
河南道御史劉景辰疏邊事言邊帥之官非可徒手得
必借力於貴人而貴人之力又不可徒手借必假情
於錢神一假錢神烏得有安疆立事之心不過刻軍
充室求什伯之利而足耳所謂内安外寧者曷嘗一
置於念乎賊不來時下之咽扼於上之手而恩義已
離賊來時上之命懸於下之手而誅賞難措二三年
後叢怨已深不可站足或謀升或謀調勢尤急者則
告病均之為脱身計而故套已精故路已熟又將操
其利以求利於是有既入而復出者有既去而復來
者比至新任又復如是士馬憧憧送路迎轎諸邊軍
政不待外寇之擾而已决裂於守圉之臣矣此萬歷
丁酉四月疏也爾時邊垂交警海内徬徨而邊方情
狀與將臣去來如此司其政者烏得謂有赤心疏中
貴人盖指密勿與樞筦也
刑科給事中彭惟成有慎簡輔臣疏言選館入閣之弊
云今專選科甲之新進而優之以不習民事之官又
專選不習民事之官而隆之以股肱之任又云自初
選庶常時或有一二熱中者桑梓同年之間不憚隱
書蜚謗管鮑論交之素猶成攘臂爭先觧館乞留則
百計傾其勝已館資漸久則一路芟其碍人剥琢元
氣敗壊心田十五年之前結歡臺省以穩本官十五
年以後結交近侍以希大拜前所云是宣正以後相
延故事後所云則近年世變風衰之極弊也
劉文成公基勝國取士也負絶世才略三任幕職三被
詘高皇帝收攬雋傑乃束身歸命得親帷幄密議光
贊大業稱佐命謀臣此天與竒遇也如公之英資博
識若早知廢知興而直以韋素際雲龍之會則子房
何多遜焉傳者謂公殁不土葬遺命燔屍揚灰未得
問公封域果有無誠若傳語是遵何法典盖公曾以
淡洋廵司事為慍口所誣賴高皇帝神聖直置不問
公亦不敢自理入朝留居京師病篤乃歸卒於家遺
命之意將毋慮身後指目由一抔土與公素博精占
候推筭諸秘術以筴高皇帝兵謀國事皆竒中世所
傳聞若神淡洋之事謗者謂公識其地有王氣欲營
葬而不得故假鹺盗奏設廵司以踞之言者巧乘其
能公亦難以本情自解而知公之能者又何由信其
不出此嗟哉乃術之為累乎夫術數之事杳渺聖賢
之所不道古之君子以道正世天下信其道尚不能
無詘於其身况乎持世所不可知之術而欲天下必
能諒其心亦難之矣
王文成公為兵部主事疏救被逮言官戴詵忤劉瑾廷
杖降謫龍場驛丞瑾敗遷廬陵令薦歴部寺出建戎
旌所至並樹膚功以膺列爵當瑾擅横時公父吏部
曾行賂於瑾事絓獄詞而公疏與之梗殆父子異趣
盖瑾威福震天下非矯然自竪者鮮不靡人謂吏部
謹厚無所見稱而公沉機精識必不依回匪人可知
也公初被謫南遷時或言瑾畜眼隂遣人間道行賊
公紿以投江乃得免浮海入閩間關至貶所此或由
公自計防禍未必瑾有意殺公彼操外庭生死直示
頥睫耳公時名位未振不遂斃挺下而得遠入瘴嶺
豈盡天幸哉且公疏止救言事人拂瑾所惡非有直
數瑾罪逆彼亦何顧忌而隂間行事若以公大臣子
不得遽殺即矯命與假手等耳彼何有於公卿間也
談者每竒公事謂於武林題絶命詞入水七晝夜老
人送至廣信半日而達千里皆類語怪不足深信公
已受任仗鉞用師閩廣諸寇巢秘謀神料淵藏電發
所加必株摧籜捲無幽不入無險不夷盤錯積逋鏟
刈略盡籌亦竒矣苐攻心之道有所未試豈山箐别
氣必難化馴耶若田寧就撫乃緣威望素彰略法伸
恩庶幾不殺大籐一窟仍張剪薙夫亦招懷搜剔各
有機宜乎至叛宗稱戈舉義式遏國無興發民釋屯
危社稷宏勲堂堂正正矣惟講學立宗頗由自信如
格物良知等說不欲襲守河閩盖識心亦近道體而
窮理乃可立誠從下學而入德聖門於上智大賢猶
恐廢序失路也當時朝論遂有以偽目之盖緣公機
藏神用有涉任數苐以此籠匪人罟猾敵濟緩急脱
顛危人但見其利涉而莫測其變化此公才智所獨
操而以槩其大本則醇疵尚當擬議耳論往者當知
公竒資明略為一代利國幹臣至於學術定論且俟
折衷淵源是在後之有道
採芹錄卷四
