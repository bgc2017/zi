畫史會要卷三
明朱謀垔撰
南宋
高宗諱構徽宗第九子書畫皆妙作人物山水竹石自
有天成之趣上用乾卦印晚居北内多用太上皇帝
之寳德壽殿寳御府圖書
景獻太子諱詢燕王德昭九世孫希懌之子善畫竹石
臨川郡王廼裕景獻太子之子孝宗之弟書學高孝兩
朝筆法尤工墨竹喜作挂屏長竿枝梢旁出如簷底
乍見濃墨獵獵頗具掀舞之態題詩其上用善雅堂
印
子澄字處度廉介修潔流落巴峽四十年藉添差禄以
自給善草隸長歌詩人不知其能畫也紹興末官秭
鄉士子重其風度每載酒從之遊一日乘醉入小肆
見素壁可愛案上拈秃筆作濺瀑勢欲動屋筆力極
遒壯
伯駒字千里優于山水花果翎毛光堯嘗命畫集英殿
屏賞賚甚厚多作小圖流𫝊于世官至浙東路鈐轄
伯驌字希遠千里之弟善畫山水人物尤長于花禽𫝊
染輕盈頓有生意嘗畫姑蘇天慶觀樣進呈孝宗書
其上令依元樣建造今玄妙觀是也仕至觀察使子
師睪官至八座亦善畫花二趙有皂隸趙大亨衛松
兩人者供其畫事多獲遺稿且熟其用意傅色每倣
千里希遠圖寫皆能亂真世傳大亨之蹟多青綠山
水神僊故實
孟堅字子固號彛齋居士居海鹽廣陳鎮寳慶二年進
士修雅博識人比米南宫東西游適一舟横陳雅玩
意到吟弄至忘寢食過者望而知為趙子固書畫船
嘗得姜白石所藏定武本禊帖夜泛至霅之昇山風
起舟敗子固立淺水中手持禊帖語人曰蘭亭在此
餘不足問因題于卷首云性命可輕至寳是保又嘗
與周公謹諸好事家各擕書畫放舟湖上相與評賞
子固脱帽以酒晞髮箕踞歌離騷旁若無人薄暮入
西泠掠孤山艤棹茂樹間指林麓最幽處瞪目絶叫
曰此是洪谷子董北苑得意筆也隣舟皆駭絶以為
真謫仙人畫善水墨白描水仙梅蘭山&KR0552;竹石清而
不凡秀而雅淡有梅譜傳世官至朝散大夫嚴州守
孟淳字子真子固之弟繼秀安僖王後自號竹所墨竹
可觀
孟奎字文耀號春谷畫竹石蘭蕙官至秘閣修撰
士表善山水尤喜作墨竹思致如鄆王秀潤過之
子厚作小山藂竹有思致
師宰字牧之號隨菴居天台臨海登真西山門學墨竹
得徐熙之妙
與懃號蘭坡居處州青田嘉熙間知臨安府以右文殿
修撰奉祠善臨摹古畫作墨竹亦佳
已上南渡後帝王宗室
米友仁元章之子也小字虎兒幼年山谷贈詩曰我有
元暉古印章即刓不忍與諸郎虎兒筆力能扛鼎教
字元暉繼阿章遂字元暉寧和中為大名尹天機超
逸不事繩墨其所作山水點滴煙雲草草而成不失
天真風氣絶肖乃翁每自題其畫曰墨戲被遇光堯
官至工部侍郎敷文閣直學士日奉清閒之燕方未
遇時士大夫往往可得其筆既貴甚自秘惜衆嘲之
曰解作無根樹能描濛鴻雲如今供御也不肯與閒
人後享年八十神明如少壯時無疾而逝
朱敦儒字希真少從陳東野學嘗賦古鏡云試將天下
照萬象總分明東野竒之紹興間官至浙東憲秦檜
當國有擕希真畫山水謁檜檜薦于上頗被眷遇與
米元暉對御輒畫而希真耻以畫名輒退避不居常
語人曰吾非善畫者所畫多出錢端回之手其實非
也
廉布字宣仲山陽人少年登第官武學博士以連貴婣
坐廢後居紹興既絶仕宦之念專意繪事山水林石
種種飄逸師東坡幾于升堂
江參字貫道江南人形貌清臞嗜香茶以為生居霅川
深得湖天之景平遠曠蕩盡在方寸山水學董源而
豪放過之趙叔問居三衢治園築館取楚詞之言名
曰崇蘭嘗與陳簡齋程致道從容其中命貫道為之
圖乃命畫史各繪像其上乃賦詩焉曾被召至臨安
即有旨館于府治明當引見是夕殂信有命也
張鎡字功父號約齋清標雅致為時聞人詩酒之餘能
畫竹石古木字畫亦工
翟汝文字公巽丹陽人紹興初參知政事嘗自畫佛道
像六十餘軸及着色楚天春曉圖藏于家
張翼字性之號竹林金陵人初學畫于明彦龍成于盛
師顔人物道像雜迹外尤工逸筆居杭時嘗為巨璫
羅大節作導引四圖各系以自製小讃羅上直時張
于直舍中理宗顧見之曰此畫格工緻可于閣下開
版竟不問誰筆其運窮不偶如此
李昭字晉傑鄄城人仕江州德化尉長于墨竹自云他
人以蕭疎為能余以重密為巧吾之墨竹一派不讓
湖州又善墨花小筆亦能山水學范寬尤精篆學紹
興間終于江南
朱熹字元晦徽州婺源人有宋大儒書畫俱能畫得吳
道子筆法
林逋字君復杭州人賜諡和靖先生亦善繪事
曾士賢字進之精于畫凡山水翎毛鱗介竹梅花草點
染綽有神氣傳神寫照曲臻其妙
連鰲字仲舉吉州人自號石臺居士精于長短句工畫
魚幾于徐白紹興間人
揚補之字無咎號逃禪老人南昌人也祖漢子雲其書
從才不從木高宗朝以不直秦檜累徵不起又自號
清夷長者水墨人物學李伯時梅竹松石水仙筆法
清淡閒野為世一絶
戚畹吳琚字居父號雲壑汴人慶元年間以鎮安節度
使留守建康遷少保性寡嗜好唯以詞翰自娛字類
米南宮嘗作墨竹坡石品自不俗
楊瓚字繼翁號守齋度宗朝女為淑妃官列卿好古博
雅善琴能作墨竹
楊鎮字子仁嚴陵人號中齋尚理宗周漢國公主書學
張即之墨竹在鄆王員大夫間藴藉可觀畫上印記
用駙馬都尉印
謝堂號恕齋善竹石松蘭清雅可愛官至樞密使
王清叔號惺齋開封人乾道間進士學廉宣仲枯木竹
石
韓侂冑嘉泰間為平章太師善作水墨竹石所畫大葉
琅玕自稱太師竹卷軸上用安陽開國印記
俞徵字子清吳興人作竹石得文蘇二公遺意清潤可
愛光宗朝任大理少卿號且軒
王利用字賓王潼川人舉進士終䕫憲善書為光堯所
愛畫則山水長于人物但精謹而已不及書也
鄭希古河東人長于平畫出新意輒過人初不甚精後
遇郝章盡得其法
揚簡字敬仲慶元慈溪人師于陸象山喜作墨竹士大
夫求者欣然落筆有石本横枝傳世理宗朝官至寳
謨閣學士諡文元人尊稱曰慈湖先生
王會字元叟工花鳥頗拘院體枝葉爪羽窮極微細乾
道間官朝請大夫
馬和之錢塘人紹興中登第官至工部侍郎善畫人物
佛像山水傚吳裝筆法飄逸務去華藻自成一家高
孝兩朝深重其畫每書毛詩三百篇令和之圖寫
湯正仲字叔雅江西人楊補之甥後居黃巖號閒菴開
仙蘭亦佳弟叔用能墨梅
畢良史字少董紹興間進士作窠木竹石兼寫雲龍小
楷亦妙
馬宋英温州人放達能詩父殁家資日削至錢唐游淨
慈寺寫古松于壁題云磨出一錠兩錠墨掃出千年
萬年樹月明烏鵲誤飛來踏枝不着空歸去丁大全
丞相賞其詩畫急命索之人忌其能閟不令出卒不
遇此誠詩䜟作墨梅竹俱妙
毛信卿温州人放意詩酒畫竹自給號篔山杭人舁其
片幅轉售于市輒爭取之自言大竹畫形小竹畫意
得法于趙牧之
裴叔泳字德游號靜菴居士其先汴人徙錢唐財雄鄉
里建炎間裴節使之孫也與楊中齋駙馬為書畫友
善蘭竹枯木怪石畫上用嘉善堂印
水丘覽雲杭州臨安人效米元暉作山水逼眞又善寫
貌
楊季衡
劉夢良
二人洪都人俱善墨梅季衡補之姪夢良其親黨也
季衡亦作水墨翎毛
闕生不知何許人作古木雪景梅花寒鴉凍鵲深得其
意
李唐字晞古河陽三城人徽宗朝曾補入畫院建炎間
太尉邵淵薦之奉旨授成忠郎畫院待詔賜金帶時
年近八十善畫山水人物筆意不凡尤工畫牛高宗
雅愛之嘗題長夏江寺卷上云李唐可比唐李思訓
劉宗古汴京人宣和間待詔成忠郎畫人物山水佛像
靖康亂流落江右紹興二年進車輅式稱旨復舊職
提舉車輅院事其畫人物長于成染不肯粉水墨輕
成但筆墨纖弱耳
馬興祖河中人賁之後紹興間待詔工花鳥人物山水
高宗每獲名蹤卷軸多令辨騐子公顯世榮能世其
傳紹興間承務郎畫院待詔賜金帶
馬逵
馬遠
二人世榮之子山水人物花禽得家傳之妙逵疏渲
極工毛羽燦然飛鳴生動之態逼真殊過于遠它皆
不逮遠能種種臻妙獨步畫院中光寧朝為待詔
馬麟遠之子能世家學然不逮父遠愛其子多于己畫
上題作馬麟蓋欲子得譽也為畫院祗候
夏珪字禹玉錢塘人寧宗朝待詔賜金帶畫人物高低
醖釀墨色如傅粉之色筆法蒼老墨汁淋漓雪景全
學范寬院中人畫山水自李唐以下無出其右者子
森世其學而不逮
楊士賢師郭熙多作小景山水林木勁挺似亦可取峰
石水口雄偉之筆遠不逮熙
李廸河陽人花鳥竹石頗有生意亦畫犬高季廸題有
絶句
李安忠花鳥走獸差高于廸尤工捉勒山水平平子公
茂世其學
蘇漢臣開封人師劉宗古釋道人物尤善嬰兒
朱銳河北人山水人物師王維尤好寫騾綱雪獵盤車
等圖形容布置曲盡其妙筆法類張敦禮弟森學于
兄而不逮
張浹
顧亮師郭熙山水人物與張浹同業
李從訓工道釋人物花鳥
周儀宣畫人物謹守法度清秀入格摹唐畫有可觀
焦錫師石恪人物
李端汴人作梨花鳩子得法
右十一人宣和畫院待詔紹興復舊職有賜金帶者
為廸子德茂從訓子珏能世其業德茂淳祐待詔珏
淳熙待詔
胡舜臣
張著
二人俱張浹顧亮同門各得熙之一偏亮能大幅巨
軸浹喜布置著畫重山疊巘頗繁冗舜臣謹密雖皆
不逮其師然後人無及之者
羅仲通汴人
霍适字南仲渭州人
李明友字題[孑(焉-正+?)]成都人
黃廣字彦暉靖州人
吳璜延陵人
王世英字才仲號頥齋
來子章
員眞字光祖一字勝之金陵人
尹大夫遺其名高宗朝畫院待詔
萬濟
吳瓌琚之弟
右十三人俱畫竹丁權有竹譜仲通所作類院體行
筆巧妙乏蕭散氣象璜效文湖州世英及真效東坡
子章畫葉失之太短
張瑞衡鎮江人畫木石有名以進士調句容縣尉
陳珩字行用號此山所翁弟亦善龍水時作水墨枯荷
折葦蟲魚蟹鵲及墨竹極有生意仕朝請郎
艾叔字景孟建寧人號竹坡早游太學善畫竹與陳所
翁同舍畫龍俱得名時稱六館二妙仕為寧海軍節
度判官時又有茅汝元進士號靜齋善墨梅人以艾
竹茅梅為稱
魯之茂海鹽當湖人號雪村畫梅竹寧宗朝仕為郎
王栢字會之號魯齋金華人事朱氏之學不求聞逹梅
竹之妙不妄與人世罕知之
林椿錢唐人師趙昌花鳥傳色輕淡深得造化之妙淳
熙間畫院待詔
趙彦汴人居臨安不入畫院開市畫扇得名作人物山
水細碎深遠
蕭照濩澤人頗知書亦善畫靖康中流入太行為羣盗
一日掠至李唐照雅聞其名即辭賊隨唐南渡唐盡
以所能授之紹興中入畫院其畫山水人物異松怪
石蒼琅古野惜用墨太多書名于樹石間
劉松年錢唐人居清波門俗呼為暗門劉山水人物師
張敦禮而神氣過之寧宗朝進畊織圖稱旨賜金帶
院中人絶品也
李嵩錢唐人少為木工頗遠繩墨後為李從訓養子工
畫人物道釋得從訓遺意尤長于界畫光寧理三朝
畫院待詔有宋宮觀潮圖楊眉菴題之姪永年世其
家學咸熙秪候
賈師古汴人紹興畫院祗候師李伯時自描人物得閒
逸自在之狀
王訓成山東人人物山水描寫粗惡紹興畫院待詔名
餅&KR0008;王當時上方所尚蕭李之迹故訓成不得志而
死
徐珂蘇漢臣婿學婦翁畫人物得其遺意
梁楷東平相義之後善畫人物山水道釋鬼神師賈師
古描寫飄逸青過于藍嘉泰年畫院待詔賜金帶楷
不受挂于院内嗜酒自樂號曰梁風子院人見其精
妙之筆無不敬伏但傳于世者皆草草謂之减筆
毛松沛人一作崑山人畫花鳥四時之景子益益子允
昇皆世其業益乾道間待詔允昇景定待詔
王定國汴人隨吳郡王渡江居臨安花鳥師李安忠亦
學二崔筆法傅色輕淺清雅不凡後郡王薦入仕賜
金紫
陳居中嘉泰年畫院待詔專工人物蕃馬布景著色可
亞黃宗道
白良玉錢唐人工道釋鬼神子用和能世其學俱為畫
院待詔
王輝錢唐人理度朝畫院祗候人物道釋頗工亦能作
山水草率間嘗用左手描寫遂目為左手王子用之
世其能
李&KR0008;安忠子紹興時待詔
侯守忠
呂源
衛昇
宋良臣
吳元亨金陵人
徐世昌石城人本之從子
王安道
劉興祖
何世昌淳熙畫院人
衛光遠
劉文惠
何浩
曹瑩
宋碧雲景定間畫院待詔
右十五人並工花鳥安道光遠浩瑩四人宗李廸興
祖宗韓祐碧雲兼善人物
何青年錢唐人
蘇堅焯之子慶元間待詔
曹正國字良有景定待詔
顧師顔杭人景定待詔
周鼎臣杭人
孫用和
李春
毛政廬江人
李煥
孫必逹錢唐人師蘇漢臣
右十人並工道釋人物
陸青師李唐作山人得筆法用墨清秀簡易不凡喜用
濃墨木葉不分唯風雨圖最佳紹興畫院待詔
張訓禮舊名敦禮避光宗諱改今名學李唐山水人物
恬潔滋潤時輩不可及劉松年師之一說著色青綠
如趙千里筆法
於青年毗陵人嘉定間專畫荷花草蟲世號於荷
馮大有文簡公族孫自號怡齋寓居吳門專畫荷蓮精
巧入格
彭皋錢唐人師林椿花果寫生
高嗣昌珣之從子師李唐作山水寒林古木嘉定間畫
院待詔
韓祐石城人小景花鳥草蟲師林椿染色筆法可並石
橋王紹興畫院祗候
許廸毗陵人專工草蟲師居寧作黃花紫菜青草紅葉
精妙入神
楊安道九江人
林谷成
二人並師范寬人物山水安道有江湖氣韻谷成樹
石平遠秀麗清潤
牟仲甫隨州人畫猿獐猴鹿與易元吉相似湖廣多有
之
樓觀錢塘人工畫花鳥人物山水學馬遠筆法傅色俱
不細潤咸淳祗候
方椿年錢塘人工人物道釋著色山水神仙故實景定
祗候
范安仁錢塘人俗呼范癩子寳祐待詔
錢光甫杭人景定待詔
陳可久寳祐待詔
何閣長
陳廣宣城人
雎世雄
右六人俱工魚水可久兼師徐熙花木幅中上花下
魚用色鮮明甚自精妙廣師徐白
胡彦龍儀真人畫人物天神寒林水石描法用大落墨
自成一家格法紹定間以薦為待詔
趙芾鎮江人作人物山水江勢波浪金焦二山有氣韻
有筆力師古人無院體惜乎僅作一郡之景畫意不
遠耳
魯宗貴錢塘人花石鳥獸描染極佳尤長寫生雞雛鴨
黃最有生意紹定待詔
范彬
陳珏號桂岩
李章
史顯祖端平待詔
陳琳珏之子
右俱錢塘人工人物山水彬師李權章為從訓後人
崔友諒金陵人畫道釋人物絳色山水多作大幅雪景
及小簇子淳祐待詔
劉朴師范彬又師梁楷畫人物子耀世其學
徐道廣杭人花鳥師樓觀景定待詔
謝昇杭人善花竹仕女景定待詔
朱玉杭人號柳林寳祐待詔
張翠峰淮陽人
二人善畫天龍鬼神雷部兵將
蘇顯祖嘉定待詔
朱懷瑾寳祐待詔
俞珙紹定待詔
李權咸淳祗候
右四人俱錢唐人俱工山水人物顯祖與馬遠同時
筆法亦相類但稍弱耳俗呼其畫為沒興馬遠懷瑾
多畫雪景筆法用墨師夏珪謹守規矩殊欠瀟灑珙
師梁楷布景著色逼真筆法亦弱權亦師楷
陳清波錢塘人多作西湖全景喬鍾馗喬三教寳祐待
詔
葉肖岩杭人寳祐間作人物小景類馬遠專工𫝊寫
馬永忠寳祐待詔
曹興祖景定待詔
二人並錢唐人並出李嵩之門嵩多令永忠代作興
祖界畫更精
張仲工畫花禽筆法可並林椿亦善人物山水寳祐待
詔
顧興裔錢塘人專師馬和而筆不逮淳祐待詔
孫覺善水墨白描毛女筆力細巧寳慶待詔
陳宗訓杭人師蘇漢臣道釋人物仕女描染未精人呼
鐵陳紹興待詔
單邦顯
老戴忘其名
二人皆吳郡人取法二趙單于山水林木可以追蹤
戴惟花卉蜂蝶粗可彷彿
趙子雲江西人能作一筆畫凡寫人面及手描畫頗工
至衣摺則如草符篆一筆而就蓋不欲蹈襲自成一
家爾
左建西京人
朱光普字東美汴人南渡後入畫院
毛文昌
李東
建用逸筆作田家風俗光普效之作農家迎婦等圖
文昌及東亦善此技東于理宗時嘗以所畫于御街
鬻之
陳善紹興間人學易元吉猿獐禽鳥花果頗能逼真傅
色輕淡過于林吳
劉思義紹興待詔專畫青綠山水拙于布置善于傅色
亦不足觀
楊公傑畫小景禽鳥得荒閒之趣
張紀錢唐人師李廸花竹禽獸
朱紹宗畫人物猫犬花禽描染精邃遠過流輩隸籍畫
院
王宗元家居石橋人遂目為石橋王專學惠崇作池塘
小景頗有野趣
周詢錢唐人工界畫樓臺占籍后邸少與人畫故所𫝊
不多
王友端工獵犬亦善花鳥
秦友諒毗陵人少為縣吏善草蟲傳色輕妙
畢生文簡公諸孫寓居吳郡畫牡丹甚有生意其婿姚
亨能繼其業
聞秀才
吳廸字泰之杭州人所居扁曰惠齋號心玉道人
二人善梅蘭竹石
陸仲明
田宗源字子濟東京人習范寬
綱兵朱
李思賢
黃益師夏珪
王公道
張團練
徐凱之
夏子文
葉森
赤目張師夏珪
蔣太尉
陶忠
游昭京口人
祝次仲字孝友太末人
林俊民紹興畫院待詔
施義金陵人習李唐
周白平之曾祖
董琛金陵人習施義
熊應周金陵人習小米
趙山甫京口人習老米
王洪
龍祥二人蜀俱習范寬
陳椿杭人習郭熙乾道間袛應甲庫
徐京宗馬遠
周左師周儀
吳浚臣江南人淳祐待詔師朱銳
已上二十六人俱善山水
張思義
李遵
夏東叟
黃承務
執煥紹興中殿前使臣
黃庭浩
魯莊杭人乾應祗應
顔直之字方叔號樂閒吳郡人
右八人俱以人物名思義兼善花竹遵畫有女孝經
圖𫝊世
李確白描學梁楷
房歛
儲大有
侯必大
右三人畫花竹
徐世榮界畫兼工嬰兒
王木
武克温上京人
陸琮
右三人俱工蕃馬琮兼山水
魏爕字彦密北人長於水墨雜畫光堯見之喜動天顔
遂除浙西參議
師水錫蜀人嘗畫老木枯竹
張茂杭人光宗朝隸畫院作山水花鳥俱精緻小景更
佳
劉浩無錫人作窠石人物紹興時人子顯世其業
揚人門司畫蘭石窠木
劉門司
李苑使二人者以墨戲名
毛存杭人父伯益坐韓侂冑黨流嶺表存乃䟦涉數千
里函骨歸杭人稱篤孝善墨竹水石如楊中齋裴德
游諸人皆宗之號勿齋人但謂之毛門司
周珏紹興時人專畫水
時光大名人習賀真山水筆蹟細碎喜作短松怪石密
林茅樹後居鎮江男建亨小字烏郎亦能畫
張鎰字季萬比人後居滁州善草書山水得破墨法
徐本
陳禧金陵人
二人俱工雜畫本名紹興時禧名乾道時
陸懷道通州人習田宗源山水作濺瀑出而無源流而
不散
趙君壽臨安人
趙賓王鄂渚人
二人工𫝊寫君壽兼善仕女
陳左仕女宗陳宗訓
林彦祥紹興間人嘗臨盧鴻草堂圖小米䟦其後
梁松隸畫院師賈師古描寫飄逸青過于藍
包寀宣城人家世畫虎能紹其業
盛師顔金陵人工雜迹及道釋像仕女疑面每用比螺
青或煙墨水淡開謂之青蛾粉白有一種富貴氣象
牟益字德新理度朝人畫入能品
戚仲寳慶年殿司軍士善絳色山水師楊士賢兼畫虎
師李廸畫左手書戚仲字多喜作江湖圖扇面
鑑湖懶民賀方回裔孫名字未詳作平遠細竹瀟灑可
愛
許龍湫江南術士山水師米元暉
内臣王介號默菴慶元間至太尉善作人物山水似馬
遠夏珪亦能梅蘭
劉夫人號字希夫人建炎年掌内翰文字善畫人物得
古人筆法高宗甚愛之畫上用春華堂印
胡夫人平江胡元功尚書女黃尚書由之妻自號惠齋
居士精于琴書畫梅竹小景俱不凡時比李易安夫
人
湯夫人叔雅之女趙希泉妻寫梅竹每以父閒菴圖書
識其上
翠翹供内翰侍人能畫程大昌題詩云戲作風枝斜再
惱玉堂宿
蘇氏建寧人淳祐間流落樂籍以蘇翠名嘗寫墨竹旁
人分書題如倚雲拂雲之類頗不俗亦作梅蘭
武道光錢唐人東太乙宫道士善潜補六朝古名畫又
能作花鳥窠木竹石
左幻山錢唐道士善花鳥山水人物師閻次平
葛長庚閩人自號白玉蟾嗜酒苦吟善草書畫竹石嘗
畫祖師張平叔薛道及已像
丁野堂住廬山清虚觀善梅竹理宗因召見問曰卿所
畫者恐非宫梅對曰臣所見江路野梅耳遂號野堂
歐陽楚翁字無塵龍虎山道士善山水墨梅尤工畫龍
其子雪友亦臻其妙
紫微劉尊師偽齊豫之孫工山水人物
僧超然其山水峰巒礬頭酷似郭熙至于屋宇林石坡
灘水口筆法孱弱與巨然殊不相類今人多以巨然
超然連稱莫曉所謂
梵隆字茂宗號無住吳興人白描人物山水師李伯時
而氣韻筆法不逮然高宗極喜其畫每見輒加品題
嘗畫圓澤三生公案一卷畫法高古宋元題者二十
餘人獨趙松雪絶句云川上清風非有著松間明月
本無塵不知二子緣何事苦戀前身與後身識見超
脱過人遠甚
法常號牧溪畫龍虎猿鶴蘆雁山水人物皆隨筆點墨
而成意思簡當不費粧飾但麤惡無古法誠非雅玩
月蓬貌古怪不知何許人亦不知止宿何地畫觀音佛
像天王得古人體韻其畫不妄與人人罕有之
靜賓號白雲作異松怪石如龍騰虎踞上寫草字
瑩玉澗西湖慈靜寺僧師惠崇山水
羅忩西湖僧畫意與牧溪相侔
子温字仲言號日觀作水墨葡萄人莫能測又號知歸
子
若芬字仲石婺州曹氏子為上竺寺書記模寫雲山以
寓意求者漸衆因謂世間宜假不宜真如錢唐八月
潮西湖雪後諸峯極天下偉觀二三子當面蹉過却
求玩道人數點殘墨何邪歸老家山古澗側流蒼壁
間占勝作亭扁曰玉澗因以為號又建閣對夫容峯
號夫容峯主嘗自題畫竹云不是老僧親寫曉來誰
報平安
仁濟字澤翁姓童氏玉澗之甥書學東坡墨竹學俞子
清梅學楊補之自謂用心四十年作花圈稍圓耳山
水亦得意
圓悟閩人號枯崖能詩喜作竹石
慧舟號一山叟天台人能詩作小藂竹或三二竿或百
十成林不見其重複冗雜
太虚江西人竹學鄆王楷
智叶白描佛像人物
眞惠善花窠
希白白描荷花
金
顯宗完顔氏諱允廸章宗之父獐鹿人馬學李伯時墨
竹自成一家
海陵煬王亮嘗作墨戲喜畫方竹
密國公璹字仲實號樗軒家藏法書名畫幾與中秘等
喜作墨竹自成規格亦甚可觀
王庭筠字子端號黃華老人遼東人大定中進士官至
翰林修撰善山水古木竹石上逼古人論者謂胸次
不在米元章下子曼慶字禧伯號澹游善墨竹樹石
絶佳亦能山水官至行省左司郎中
任詢字君謨號南麓易州人山水在王子端下
馬天騋字雲章介休人作小竹石瀟灑可喜弟雲卿雲
漢皆善畫
李早畫人物甚佳樹石不稱明昌間人張翰林翥嘗題
其三馬圖云金原六葉全盛年明昌政似宣和前寳
書玉軸充内府時以李早方龍眠
黃謁精蕃騎嘗見雪獵圖題大金國御前應奉黃詔
李澥字公渡相州人
劉謙字光甫號東野
耶律浩然
胡叟
杜文字莘老雲中人
右五人以山水名
龐鑄字才卿號默翁大興人明昌進士官至京兆轉運
使善山水禽鳥
李遹字平甫號寄菴欒城人明昌進士官至東平府治
中善山水嘗為元裕之畫繫舟山圖得前輩不𫝊之
妙龍虎亦佳
李仲略字簡之大定進士官至山東按院使
錢過庭
二人畫山水以米老楚山清曉圖為法
王競字無競彰德人官至翰林承旨
虞仲文字質夫武州定遠人官至平章封秦國公
蔡珪字正甫丞相松之子官濰州守
張汝霖字仲澤遼陽人
耶律履字履道契丹人東丹王七世孫官至尚書右丞
韓將軍
劉器之祁陽人
陳道輔京兆人自號夜江散人
右八人俱善墨竹仲文及珪學文湖州汝霖師黃華
律履兼畫鹿及人馬器之兼精小景
周廉則善畫鷹嘗之海上見孤鷹立石上揮毫模擬沉
鷙甚勁如真頗自珍重故𫝊之者少
武元直字善夫明昌名士有窠雲曙雪等作
大簡之渤海人工松石小景
李仲華善畫湍流高樹
張珪正隆中人工人物
叚志賢工畫龍
徐榮之工花鳥
李漢卿東平人工草蟲
武伯英崞縣人進士官至觀州同知
李元素
趙霖
周濟川
右四人並善畫
阿環謝宜休妻之小字也山水學李成精妙合格竹學王華
喬夫人工墨竹
重陽真人王壽字知明咸陽人大定中得道登真初度
馬丹陽夫婦日嘗畫髑髏天堂二圖并自寫真及作
松鶴圖與史宗密真人
元
趙孟頫字子昂宋太祖秦王德芳之後世居湖州故為
湖州人有古琴二一曰大雅一曰松雪因以大雅名
堂而號松雪焉在宋試中國子監入元以訪遺佚得
首選世祖授兵部郎中歷事成武仁英五朝累官翰
林學士承旨卒贈魏國公諡文敏公肌膚極細潤常
服止用軟綾絹遇絺葛肌即傷擦元主以其儀觀非
常且宋宗室懼為衆望所歸竊忌之一日步至館閣
松雪適據案書牘乃默從後相其肩背笑云此不過
秀才官耳自是信任不疑性通敏善鑒定古器物名
畫畫山水竹石人馬花鳥取法唐晉悉造其微吳人
虞勝伯嘗題子昂苕溪圖云吳興公子玉堂僊寫出
苕溪似輞川回首青山紅樹下那無十畆種瓜田沈
石南題畫馬云隅目晶熒耳竹披江南流落乘黃姿
千金千里無人識笑看王孫買去騎又周良臣題竹
枝云中原日暮龍旂遠南國春深水殿寒留得一枝
煙雨裏又隨人去報平安三詩蓋譏之也
趙雍字仲穆文敏子也官至集賢待制同知湖州總管
府事山水師董源尤善人馬花石有江浦歸帆秋林
瀟灑二圖藏沈才幹家張伯雨題其墨蘭詩曰滋蘭
九畹空多種何似墨池三兩花近日國香零落盡王
孫芳草徧天涯仲穆見而愧之遂不作蘭子鳳字允
文畫蘭竹與乃父亂真鳳弟麟字彦徵為江浙行省
檢校善畫人馬
趙孟籲字子俊文敏弟官至知州畫人物花鳥頗佳
王蒙字叔明吳興人趙文敏甥山水師巨然甚得用墨
法秀潤可喜亦善人物京口張修羽家藏有巨幅香
光居士圖筆勢飄舉皴法有極細者點苔用秃筆正
鋒趙希遠愛而臨之
胡廷暉吳興人寫山水趙文敏家藏小李將軍摘瓜圖
歷代寳之嘗倩廷暉全補暉私記其筆意歸寫一幅
質公公大驚賞亂真由此名實俱進
陳仲仁江右人官至陽城主簿善山水人物花鳥為湖
州安定書院山長日與趙文敏論畫法文敏所不及
後見其寫生花鳥含豪命意追配古人嘆曰雖黃筌
復生亦復爾耳其見重如此
李澄叟湘中人生嘉定時自幼觀湘中山水長游三峽
䕫門或水或陸盡得其態寫之水墨甚有妙悟作山
水訣一卷嘗云南渡以來惟李蕭二公超然今古李
先生畫落墨蒼硬辟綽簡徑謂之實裏有虚蕭大夫
畫在煙雲氣霧得景謂之虚中有實如能二體兼之
回環變動眞所謂神上品也
黃公望字子久其父九十始得之曰黃公望子久矣因
而名字焉號一峯又號大癡道人平江常熟人幼聰
敏應神童科經史二氏九流之學無不通曉開三教
堂于蘇之文德橋後隱於富春山水師董源巨然晚
年變其法自成一家山頂多礬石别有一種風度太
平清話云大癡九十而貌如童顔米友仁八十餘神
明不衰無疾而逝盖畫中煙雲供養也
吳鎮字仲圭號梅花道人嘉興魏塘鎮人山水師巨然
其臨摹與合作者絶佳而往往傳于世者皆不專志
故極率略亦能作墨竹墨花嘗畫髑髏一幅題云身
外求身夢中索夢不是髑髏却是骨董萬里神歸一
點春動依舊活來拽開鼻孔
張觀字可觀松江楓涇人山水學夏珪馬遠特長于模
倣太平清話云可觀與吳仲圭游故其筆力古勁無
俗弱之氣嘗徙居華亭再徙嘉興還寓長洲之周莊
高克恭字彥敬號房山其先西域人後居燕京官至刑
部尚書山水師二米後學董源李成墨竹學黃華大
有思致怪石噴浪灘頭水口烘瑣潑染作者鮮及張
靜居雲山歌云前朝畫品誰第一房山尚書趙公子
又一首云君家此畫何由得峭壁陰森如鐵色高閣
平臨煙霧低長松總含雷雨墨寒綃七尺半是雲深
林窈窕路莫分幽尋恐與神明遇靜聽唯應猿狖聞
倪瓚字元鎮無錫人署名曰東海瓚或曰嬾瓚變姓名
曰奚玄朗或云玄映别號五曰荆蠻民淨名居士朱
陽館主蕭閒仙卿雲林子雲林多用以題詩畫故尤著
素有潔癖人號曰倪迂畫林木平遠竹石殊無市朝
塵埃氣寫山水不著人物謂天下無人也當元季知
天下將亂斥賣田宅盡散交親扁舟飄然于五湖三
泖間有人贈詩曰夜雨推蓬寫松石焚香何處獨題
詩張士誠士信聞其名以重幣將絹欲求其筆元鎮
怒曰倪瓚不為王門畫師即裂去其絹士信啣之一
日士信與諸文士泛舟太湖聞小舟有異香急索之
得元鎮士信大怒欲手刅之諸士解救得免猶鞭之
元鎮不作一語有人問當窘辱時何故不出聲元鎮
云出聲便俗張伯雨題其畫云無畫史縱横習氣又
嘗自題其師子林圖云予此畫眞得荆關遺意非王
蒙輩所能夢見也其高自標置如此顧謹中云倪迂
初以董源為宗及乎晚年愈益精詣一變古法以天
眞幽淡為宗所謂漸老漸熟者若不從董比苑築基
不容易到耳縱横習氣即黃子久未斷幽淡兩言則
趙吳興猶遜迂翁其胸次自别乎董玄宰云雲林倣
關仝不用正鋒乃更秀潤所謂師法舍短陳仲醇云
雲林生平不畫人物惟龍門僧一幅有之
盛懋字子昭嘉興魏塘鎮人父洪甫善畫懋世其學而
過之善畫山水人物花鳥始學陳仲美略變其法精
緻有餘特過于巧
金應桂字一之號蓀壁錢唐人在宋為縣令歸附後隱
風篁嶺書法歐陽率更畫學李龍眠嘗作岩居上眞
出塵觀音刻石
唐棣字子華臨安人少從趙文敏學詩畫俱有所受仕
為休寧令遷吳江知州
錢選字舜舉號玉潭霅川人宋景定間鄉貢進士及元
初吳興有八俊之號以子昂為稱首而舜舉與焉及
子昂被薦登朝諸公皆相附取宦達獨舜舉齟齬不
合流連詩畫以終其身人物山水花鳥師趙昌青碌
山水師趙千里尤善作折枝其得意者賦詩其上張
靜居曾題其曉日照羣山圖
龔開字聖與號翠巖淮陰人宋景定間兩淮制置司監
當官山水師二米人物師曹覇描法甚麄尤喜作墨
鬼鍾馗等畫怪怪竒竒自出一家
陳琳字仲美珏之次子山水人物花鳥俱師古人無不
臻妙見畫臨模咄咄逼眞盖得趙魏公講明多所資
益故其畫不俗論者謂宋南度二百年工人無此手
也
顧正之
劉敏字有功宣德龍門縣人賜號龍門居士自號年豐
老人子世亨字嘉甫
李倜字士弘號員嶠眞逸官至集賢侍讀學士
田衍字師孟彰德人性穎異博識多藏古法書名畫
范庭玉保定人
韓公麟字國瑞號雪谷眞定人為太醫副使
牛麟字伯祥太原人業詞賦作大字
劉德淵字仲淵官至藍山縣尹
張敏夫燕人
趙淇潭州人宋趙蔡之仲子號平遠又號太初道人故
合而曰平初又云靜華翁官至湖南宣慰使
周堯敏字禹卿號學山海鹽當湖人
謝顯字耀卿號隱麓大名人
劉廣之燕人
宋敏字好古
胡瓚字元禮京兆人衡州路同知
姚雪心黃巖人
牛老大名人居市㕓間作絲絹牙郎號窩絲牛
顧安字定之泉州路判官
李篔嶠河東人翰林學士
謝庭芝字仲和號雪村崑山人
戈叔義
喬逹字達之翰林學士
王鼎字德新海鹽人子泰之號竹趣
李升字子雲號紫篔生濠梁人
陶復初字明本號介軒老人天台人官台州儒學教授
右二十七人俱善墨竹正之庭玉師樂善老人劉敏
張敏夫學顧正之敏有風煙夕翠圖傳于世倜及堯
敏雪心宗文湖州衍宗王澹游公麟筆意簡當牛麟
意度蕭散趙洪長竿勁節風致甚佳德淵學劉自然
謝顯學員大夫牛老不師古人得于巧性文粗可觀
逹之初學王庭筠後學文湖州兼善李成山水王鼎
父子學丁子卿深悟筆意李升兼能窠石平遠復初
師李薊丘父子及著色竹甚佳亦能山水
史杠字柔明號橘齋道人官至行省左丞讀書餘暇弄
筆作人物山水花竹翎毛咸精到
郭敏字伯逹把縣人幼讀書長好丹青工畫人物山水
喜武元直畫師其意不師其法至花卉墨竹亦臻妙
官至州倅
張衡字士衡樂陵人為中書左司員外郎辭閒屢辟不
起文字務竒古書學張長史山水學荆關墨竹不師
古人自成一家
劉貫通字仲賢中山人道釋人物鳥獸花竹一一師古
集諸家之長故尤高出時輩亦善山水宗郭熙佳處
逼眞至元十六年寫裕宗容稱旨補御衣局使
信世昌字雲甫東平人自號中隱山水學沈士元有出
藍之譽墨竹别成一家蓋黃華之後又一變者也
張德琪字廷玉燕中豪家讀書樂道工行草書墨竹學
王澹然亦寫梅
高吉甫燕人
盛昭字克明揚州人
右二人畫竹石吉甫宗劉自然昭宗文湖州
郭昇字天錫京口人
蘇大年字昌齡號西坡眞定人居揚州
右二人畫竹石窠禾大年竹石師蘇東坡窠木師廉
宣仲
林士能字若拙畫山水無渾厚秀潤之氣
李衎字仲賓號息齋道人薊丘人官至浙江行省平章
政事封薊國公謚文簡竹石枯槎始學王澹然後學
文湖州著色者學李頗馳譽當世子士行字遵道官
至黃岩知州竹石得家法而妙過之尤善山水
商琦字德符曹南人左山參政第七子官至集賢學士
山水師李營丘得用墨法墨竹自成一家
商璹字台元琦之從弟自號遜齋安恬不仕山水得破
墨法窠石最佳
柯九思字敬仲號丹丘生台州人官至奎章閣鑒書博
士博學能文墨竹師文湖州亦善墨花
王振鵬字朋梅永嘉人官至漕運千戸界畫極工緻仁
宗眷愛之賜號孤雲處士
周密字公謹號草窗歷山人居錢唐宋寳祐間為義烏
令家藏名畫法書甚富善梅竹蘭石賦詩其上
鄭思肖字所南福州人工畫墨蘭嘗自畫一卷長丈餘
高可五尺許天眞爛漫超出物表題云純是君子絶
無小人
王士熙字繼學東平人御史中丞
霍元鎮師董北苑米南宮父子
朱裕字敏道延陵人師李成
沈月田
趙元字善長山東人師董源
張義上字師䕫
戴淳字厚夫錢塘人
李冲字用之學李成荆浩
周如齋杭人學高房山
陶鉉號菊村師李成
劉耀字耀卿朴之子學馬遠夏珪
簡生蜀人
吳古松杭人學郭熙
王起宗
劉融字伯熙薊丘人秘書卿師郭熙
張中字子正松江人師黃一峯
徐愷字士元湖州南潯鎮人師李成張靜居詩云吳興
徐卿好心手貌得郭熙定眞否二三隱人長於下茅
屋正對青山口前者廻顧後者恭抱琴傴僂隨孤童
世間豈復有此輩定是栗里柴桑翁請君更試虎頭
筆為寫我像添其中
曾瑞卿號褐夫居錢唐學范寬
朱德潤字澤民吳郡人官征東儒學提舉師郭熙高季
廸題其荆南舊業圖
右二十人畫山水
韓紹曄字子華燕人官至御衣局使山水學武元直墨
竹學樂善老人
李有字仲方先名立義燕人兩浙運司經歷善古木竹
石筆意高遠
王英孫字才翁號修竹紹興人宋將作監簿入元隱居
不仕作墨竹蘭蕙雅潔不凡
柴楨字君正東平人自號適齋善畫山水才思天賦不
習而工
莘野字叔耕湖之蓮花庄人寫山水寒林張靜居題其
梅雪軒圖
沈雪坡嘉興魏塘人
趙天澤字鑑淵蜀人
右二人好寫梅竹
趙雲岩温州人寓華亭青龍鎮花鳥設色有法亦善墨
戲墨竹
喬戚里名字出處未詳畫梅竹石建安白鶴山嶽祠東
廡中壁有其畫
王仲元
吳梅溪
馮君道錢塘人
賈策字治安中州人杭仁和尹
楊月澗
朱梅間
馬中虚
林伯英嘉興魏塘人
臧良字祥卿錢塘人
沈孟堅
右十人善花鳥仲元尤善作小景得用墨之法温潤
可喜君道喜鵪鶉每袖養之觀其飲啄以資畫筆策
能盡飛鳴翔集之狀月澗兼龍虎虛中兼山水伯英
師樓觀良師王若水孟堅師錢舜舉
自然老人姓劉真定祈州人兵後居燕工墨竹禽鳥
朱淳甫濟陰人居曹之樂平坊世業丹青山水人物樹
石俱精梅竹亦有佳致
陳植字叔方吳郡人畫樹石甚有意趣
杜本字原父畫墨中葡萄亦善山水
吳垕字從禮杭人臨摹畫院咄咄逼眞
孟玉澗
吳廷暉
姚彦卿
孟吳俱吳興人畫青綠山水花鳥雖極精密未免工
氣姚亦同時而能畫者
王淵字若水號澹軒杭人幼習丹青趙文敏多指教之
故所畫皆師古人無一筆院體山水師郭熙花鳥師
黃筌人物師唐人一一精妙尤精墨花鳥竹石當代
絶藝也
張遜字仲敏號溪雲吳郡人善畫竹作鈎勒法妙絶當
世山水學巨然則不逮竹
惟志字彦功號恕齋大梁人官集賢待制善墨戲
邊魯字至愚號魯生善墨戲花鳥
陳君佐宿州人山水師馬遠夏圭戲墨師徽廟
邊武字伯京京兆人善戲墨花鳥
李士𫝊字仲芳薊丘人山水人物學李伯時尤善摹徽
廟墨戲
陸廣字季弘號天游生吳人畫倣王叔明落筆蒼古用
墨不凡其寫樹枝有鸞舞蛇驚之勢嘗見其秋江漁
笛圖題云蘆花飛雪滿天秋人在思歸兩地愁長笛
一聲江上晚却驚鷗鷺散前洲
張渥字叔厚號貞期生杭人善白描人物筆法不老無
古意
吳瓘字瑩之嘉興人多藏法書名畫能作窠石墨梅學
楊補之頗有清趣
王廸簡字庭吉號蕺隱越人善畫水仙
謝佑之居都下畫折枝傅色差厚盖欲倣趙昌而未能
升堂者
劉夢良蜀人梅花宗楊補之
孫君澤杭人
吳梅山
右二人工人物山水
焦善甫燕人
楊說岩
顧逵字周道中吳人
沈麟字秋澗杭人
陳鑑如居杭州子芝田
佟士明居上都
冷起岩居京師
王繹字思善杭人
潘桂金陵人
右九人工寫貌鑑如推當時第一手王繹尤長小像
最得神氣善甫兼雜畫花竹人物說岩兼道釋逵麟
兼山水
何大夫工畫人馬虞先生詩云國朝畫手何大夫親臨
伯時閱馬圖
顔輝字秋月江山人與許擇山並工佛像
毛倫字仲庠諸暨人居貞自樂放情吟嘯或寫木石或
作墨牛與遊處多名人或勸之仕則張目不荅
曹知白字貞素號雲西華亭人山水師馮覲筆墨差弱
而清氣可愛有僕夏汲清亦能畫
李容瑾字公琰
衛九鼎字明鉉天台人
右二人界畫山水師王孤雲
夏廸字簡伯温州人畫山水竹石
華岳善山水楊孟載詩云華岳能詩世有名學畫丹青
亦疏放
趙清澗淮人工人物仕女
伯顔不花高昌世子鮮于伯幾之甥號蒼巖官至江東
廉訪副使工畫龍
亦盞君實女眞人居燕城畫竹學劉自然頗有意趣
蕭鵬摶字圖南本契丹人父榮甫王子端之甥圖南幼
有巧思博學多能詩書畫三事皆追宗黃華尤長山
水亦善墨寫梅竹
丁野夫回紇人山水人物學馬遠夏圭筆法
宋嘉禾上黨人潜心書畫人物學石恪減筆好作利市
仙官和尚骨格態度俗工莫及亦能墨竹小景絶佳
陳昇張靜居有陳昇畫馬歌
鄭禧字熙之吳郡人山水學董源筆法用墨清潤可愛
墨竹禽鳥全法趙文敏惜乎夭折
張文樞字石隱湖州德清人幼嘗為僧山水學巨然亦
善墨竹
張遠字梅岩華亭人山水人物學馬遠夏珪至于潜補
古畫無出其右臨摹亦能亂眞
夏文彦吳興人後居雲間精圖畫著圖繪寳鑑五卷行
于世
管夫人道昇字仲姬趙文敏室贈魏國夫人能書善畫
墨竹梅蘭亦嘗畫懸崖朱竹一枝楊廉夫題云網得
珊瑚枝擲向篔簹谷明年錦掤兒春風生面目太平
清話云管夫人出泖西小蒸今其路尚名營道仲姬
題漁父圖云人生貴極是王矦浮利浮名不自由爭
得似一扁舟弄月吟風歸去休子昂和云渺渺煙波
一葉舟西風木落五湖秋盟鷗鷺傲王矦管甚鱸魚
不上鈎
劉氏號尚温居士孟運判室能臨古人字逼眞喜吟小
詩墨竹效金顯宗亦粗可觀
蔣氏汴人完顔用之室嫠居以清淨自守好作墨竹
張氏喬德玉室善寫竹
上正眞先名纘字承之號竹齋又號筠溪杭人以宋内
侍奉謝后北覲受命佩虎符一旦辭入道山水墨竹
學毛勿齋
宋汝志錢唐人宋景定間畫院待詔入元為開元觀道
士號碧雲人物山水花鳥師樓觀
天師張與材字甲梁號薇山别號廣微子封甾國公居
信州龍虎山畫竹與龍
張嗣成號太玄能畫龍亦畫有廬山圖
張嗣德號太一畫墨竹禽鳥
道士方方壺居上清宮山水極瀟灑無塵俗氣
吳霞所居龍虎山善畫龍
六一道士張彦輔
徐太虚
右二人畫山水
趙元靖不知何許人浪游閩浙間以墨竹有名所至淋
漓墻壁雖頗近繁重亦有可觀
丁清溪錢唐人
王景昇杭人居開元宮
蕭月潭淮人
右三人畫道釋人物清溪景昇學李嵩王輝清溪尤
善寫貌月潭善白描
張羽字伯雨素不善畫嘗醉寫竒石一種逸韻為雲林
所稱
盧益修天台道士善畫水仙學趙子固
宗師溥光字玄暉號雪菴俗姓李氏大同人特封昭文
館大學士賜號玄悟大師山水學關仝墨竹學文湖
州俱成趣
頭陀漙圓字大方號如菴俗姓李氏河南人雪菴法弟
山水墨竹俱學黃華
僧海雲
妙圓
道隱字仲孺號日澗海鹽當湖人
時漙字君澤號雨岩華亭人通經律作詩
智海居燕中
右五僧俱善墨竹海雲學樗軒道隱學王翠岩時漙
所作三梢五葉而已智海學海雲禪師道隱兼學趙
子固蘭石
明雪忩
栢子庭
雪窗畫蘭子庭畫枯木菖蒲止可施之僧坊不足為
文房清玩
外國
日本國其國𫝊寫風物山水設色甚重多用金碧殊方
異域留意繪事亦可尚已至今倭僧多能墨畫觀音
佛像
高昌國畫用金銀箔子及朱墨點點如雨銷洒紙上畫
翎毛如國花卉亦佳
夏國英宗元昊通蕃漢文字善繪畫
西蕃畫佛像多于布上作竒形詭狀上用油油之
高麗畫觀音像甚工其原出尉遲一僧筆法流而至于
纖麗
畫史會要卷三
