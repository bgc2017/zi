畫史會要卷五
明朱謀垔撰
畫法
梁元帝山水松石格曰夫天地之名造化為靈設竒巧
之體勢寫山水之縱横或格高而思逸信筆妙而墨
精由是設粉壁運神情素屏連隅山脉濺樸首尾相
映項腹相迎丈尺分寸約有常桯樹石雲水俱無正
形樹有大小叢貫孤平扶疎曲直聳拔凌亭乍起伏
於柔條(缺)便同(缺)文字或難合於破墨體向異於丹
青隠隠半壁高潛入冥插空類劍陷地如坑秋毛冬
骨夏蔭春英炎緋寒碧暖日凉星巨松沁水噴之蔚
冋褒茂林之幽趣割雜草之芳情泉源至曲霧破山
明精藍觀宇橋彴關城行人犬吠獸走禽驚高墨猶
綠下墨猶赬水因斷而流遠雲欲墜而霞輕桂不疎
於胡越松不難於弟兄路廣石隔天遥鳥征雲中樹
石宜先點石上枝柯末後成高嶺最嫌隣刻石遠山
大忌學圖經審問既然𫝊筆訣秘之勿泄於戸庭
王維山水訣曰夫畫道之中水墨最為上肇自然之性
成造化之功或咫尺之圖寫千里之景東西南北宛
爾目前春夏秋冬生於筆下初鋪水際忌為浮泛之
山次布路岐莫作連綿之道主峯最宜高聳客山須
要奔趨迴抱處僧舍可安水陸邊人家可置村莊著
數樹以成林枝須抱體山崖合一水而瀑瀉泉不亂
流渡口只宜寂寂人行須是疎疎通舟檝之橋梁且
宜高聳著漁人之釣艇低乃無妨懸崖險峻之間好
安怪木峭壁巉岩之處不可通途遠岫與雲容相接
遙天共水色交光山鈎鏁處㳂流最出其中路接危
時棧道可安於此平地樓臺偏宜高柳映人家名山
寺觀雅稱竒杉襯樓閣遠景烟籠深岩雲鎻酒旗則
當路高懸客帆宜遇水低掛遠山須要低排近樹惟
宜拔迸手親筆硯之餘有時遊戲三昧歲月遙永頗
探幽微妙悟者不在多言善學者還從規矩
荆浩山水賦曰凢畫山水意在筆先丈山尺樹寸馬豆
人遠人無目遠樹無枝遠山無皴隠隠似眉遠水無
波高與雲齊此其訣也山腰雲塞石壁泉塞樓臺樹
寒道路人塞石看三面路看兩蹊樹觀頂𩕳水看岸
塞此其法也凢畫山水尖峭者峯平夷者嶺峭壁者
崖有宂者岫懸石者岩形圖者巒路通者川兩山夾
路者壑兩山夾水者澗注水者溪泉通者谷路下小
土山者坡極目而平者坂若能辯别此類則粗知山
水之彷彿也觀者先看氣象後辯清濁分賓主之朝
揖列羣峯之威儀多則亂少則慢不多不少要分遠
近遠山不得連近山遠水不得連近水水要縈迴山
要回抱古木茂林寺觀可安斷岸頽堤小橋可置有路
處人行無路處林木岸斷處古渡山斷處荒村水闊
處征帆林密處店舍臨岸古木露根而藤纏臨流石
岸嵌空而水痕凡作林木遠則疎平近則高密有葉
者枝柔無葉者枝硬松皮如鱗栢皮纏身生於土者
修長而淨直長于石者拳曲而伶仃古木節多而半
死寒林扶疎而蕭森凢畫山水須要四時春景則霧
鎻烟籠樹林隠隠遠木拖藍山色堆青夏景則林木
蔽天綠蕪平坂倚雲瀑布近水幽亭秋景則水天一
色簌簌疎林鴈横烟塞蘆裊沙汀冬景則藉地為雪
老樵負薪漁舟倚岸水淺沙平凍雲黯淡酒帘孤村
風雨則不分天地難辨東西行人傘笠漁父蓑衣有
風無雨樹葉斜披有雨無風枝葉垂下雨霽則雲收
天碧薄霧霏微山光添翠網曬斜暉曉景則千山欲
曙霧靄霏霏曚曨殘月曉色熹微暮景則山銜殘日
帆卸江湄路人歸急半掩柴扉或烟斜霧横或遠岫
雲歸或秋江晩渡或古塜斷碑或洞庭春靄或瀟湘
霧迷筆法布置更看臨期山形不得犯重樹頭不得
整齊樹借山為骨山借樹為衣樹不可繁要見山之
秀麗山不可亂要顯樹之精神若留意於此者須心
會于玄微
李成山水訣曰凢畫山水先立賓主之位次定遠近之
形然後穿鑿景物擺布高低落筆無令太重重則濁
而不清不可太輕輕則燥而不潤烘染過度則不嘉
辟綽繁絮則失神發樹枝左長右短立石勢上重下
輕擺布栽插勢使相偎上下雲烟取秀不可太多多
則𣪚漫無神左右林麓鋪陳不可太繁繁則拍塞不
舒山高峻無使傾危水深遠勿教窮涸路須曲折山
要高昂孤城置之遠邊墟市依于山脚雪天不用雲
烟雨裏無多遠望山舍仍居隘窄漁翁要在平灘朝
晴晃朗暮雨隂昏舍屋不在多間漁釣有時而作藤
蔓依纏古木窠叢簇扎山頭高山烟鎻其腰長嶺雲
翳其脚遠水縈紆而来還用雲烟以斷其𣲖怪石巉
岩而立仍須土阜以培其根原野曠蕩相連蒼山依
其低淺石須圓混鋒芒八面稜層木要交乂挺幹四
時枯茂迅風拔木暴雨崩崖淺流則岸畔平灘深澗
則陡崖直下聳坡之土必要高低烟林之木亦宜疎
密重岩切忌頭齊羣峯更宜高下孤峯遠設野水遙
拖道路時隠時顯橋梁或有或無遠怕隂昏近防重
濁顛崖怪石不用頻施峻嶺枯槎也宜少作遙烟遠
曙太繁恐失朝昏密樹稠林斷續防他版刻山原峻
嶮依稀樵逕猶存崖岸傾危隠約雲林深暗平川雖
遠參差皴染而成流水泉源彷彿還多濺瀑布兩路
有明有晦起雙峯陡高陡低霧薄明爽舒晴烟靄濛
騰欲雨喬木聳直蟠屈者一株二株亂石礧堆竒怪
者三塊兩塊點樹葉稀疎間密皴石脉以重分輕亭
菴不在常施樓觀仍須間作人物轉顧多般野店猶
防相似氣象則春山明媚夏木繁隂秋林搖落蕭疎
冬樹槎牙妥帖樹根栽插龍爪宛若&KR0946;拏石布稜層
根脚還須帶土之字水不過三轉濺瀑泉不過兩重
侵天一道飛泉湧瀑爭湍徹底翻濤巨浪淺瀨平流
烟波茫茫雲浪浩浩山無獨木石不孤單林烟一𣲖
便休(缺)木數株而已喬木疎於平野矮窠密布山頭
孤烟起自水邊薄靄驟依岩脚野橋寂寞遥通竹塢
人家古寺蕭條掩映松株佛塔春水綠而㶑灎夏津
漲而瀰漫秋潦盡而澄清寒泉涸而凝泚新窠脾骨
岸石須要皴(缺)古樹槎牙景物兼還秀媚分清分濁
庶幾濃淡相兼淳重淳輕病在偏枯損體山高木小
雖幽遠而氣雄木大山低雖雄豪而勢薄千岩萬壑
要低昂聚散而不同疊巘層巒但起伏崢嶸而各異
不迷顛倒回還自然遊戲三昧
郭思畫論曰大率圖畫風力氣韻固在當人其如種種
之要不可不察矣畫人物者必分貴賤氣貌朝代衣冠釋
門則有善功方便之顔道像必具修真度世之範帝王當
崇上聖天日之表外夷應得慕華欽順之情儒賢即見忠
信禮義之風武士固多勇悍英烈之貌隠逸俄識肥遯高
世之節貴戚蓋尚紛華侈靡之容帝釋須明威福嚴重之
儀鬼神乃作醜魄(尺者切)馳趡(干見切)之狀士女宜富秀色婑
(鳥果切)媠(媠坐切)之態田家自有醇甿村野之真畫衣紋林石用筆
全類于書畫衣紋有重大而調暢者有縝細而勁健者勾綽縱
掣理無妄下以狀高側深斜卷摺飄舉之勢畫林木
者有樛枝挺榦屈節皺皮紐裂多端分敷萬狀作怒
龍驚虺之勢聳凌雲翳日之姿宜須崖岸豐隆方稱
蟠根老壮也畫山石者多作礬頭亦為凌面落筆便
見堅重之性皴淡即生窊凸之形每留素以成雲或
借地而為雪其破墨之功尤為難也畫畜獸者全要
停分向背筋力精神肉分肥圓毛骨隠起仍分諸物
所禀動止之性(四足唯兔掌底有毛謂之建毛)畫龍者折出三停(自首)
(至膞膞至腰腰至尾也)分成九似(角似鹿頭似駞眼似鬼項似蛇腹似蜃鱗似魚瓜似鷹掌)
(似虎耳似牛)窮游泳蜿蜒之妙得回蟠升降之宜仍要騣
鬛肘毛筆畫壯快直自肉中生出為佳也(凢畫龍開口者易為)
(巧合口者難為功畫家稱開口猫兒合口龍言其兩難也)畫水者有一擺之波三
摺之浪布之字之勢分虎爪之形湯湯若動使觀者
浩然有江湖之思為妙也畫屋木者折筭無虧筆畫
勾壯深遠透空一去百斜如隋唐五代已前洎國初
郭忠恕王士元之流畫樓閣多見四角其斗拱逐鋪
作為之向背分明不失繩墨今之畫者多用直尺一
就界畫分成斗栱筆迹繁雜無壯麗閒雅之意畫花
果草木自有四時景候隂陽向背笋條老嫩苞萼後
先逮諸園蔬野草咸有出土體性畫翎毛者必須知
識諸禽形體名件自嘴啄口臉眼緣(去聲)叢林腦毛披
蓑毛翅有梢(去聲)翅有蛤翅翅邦(上聲)上有大節小節大
小窩翎次及六梢又有斜(平聲)風掠草(彌縫翅習之間)散毛壓
磾尾肚毛腿袴尾錐脚有探爪(三節)食爪(三節)撩爪(四節)托
爪(一節)宣黃八甲鷙鳥眼上謂之看棚(一名看簷)背毛之間
謂之合溜山鵲鷄類各有歲時蒼嫩皮毛眼爪之異
家鵝鴨即有子肚野飛水禽自然輕梢(去聲)如此之類
或鳴集而羽翮緊戢或寒棲而毛葉鬆泡(去聲)已上具
有名體處所必須融會闕一不可設或未識漢殿吴
殿梁柱斗栱乂手替木熟柱駞峯方莖額道抱間昂
頭羅花羅幔暗制綽幕猢猻頭琥珀枋龜頭虎座飛簷噗
水膊風化廢垂魚草惹當鈎曲脊之類憑何以畫屋
木也畫者尚罕能精䆒况觀者乎
饒自然繪宗十二忌
一曰布置迫塞凢畫山水必先置絹素于明淨之室
伺神間意定然後入思小幅巨軸隨意經營若障過
數幅壁過十丈先以行竿引炭朽布山谿樹石樓閣
人物大小高低一一位置然後立於數十步之外詳
審諦觀自見其可却將淡墨約定謂之小落筆然後
肆志揮灑無不得宜宋元名手所謂盤礴睥睨意在
筆先之謂也亦須上下空闊四傍疎通庶幾瀟灑若
充塞滿腹便不風致此第一事也
二曰遠近不分作山水先要分遠近使高低大小得
宜假如一尺之山當作幾大人物為是蓋近則坡石樹
木當大屋宇人物稱之遠則峰巒樹木當小屋宇人
物稱之極遠不可作人物墨則遠淡近濃逾遠逾淡
不易之論也
三曰山無氣脉畫山于一幅之中先作一山為主却
從主山分布起伏餘山皆氣脉連接形勢映帶如山
頂層疊下必有數重脚方盛得住凢多山頂而無脚
者大謬也此全景之大義也若夫透角不在此限
四曰水無源流泉必于山峽中流出頂上有山數重
則其源高遠平溪小澗必見水口寒灘淺瀨必見跳
波乃活水也間有畫一摺山便畫一派泉架上懸巾
絶為可笑
五曰境無夷險古人布境不一有崒嵂者有平遠者
有縈廻者有空闊者有層疊者每遇一圖必當立意
如之
六曰路無出入山水貫出遠近全在徑路分明或林
下透見而水末復出或巨石遮斷而林&KR3558;半露或隠
坡隴以人物點之或近屋宇以竹木藏之庶幾有不
盡之景
七曰石止一面各家畫石皴法不一當各隨所學一
家為法須要有頂有脚分稜面為佳
八曰樹少四枝前代畫樹有法大槩生崖壁者多纏
錯生坡隴者多高直千霄多頂近水多根枝幹不可
分左右須當間作葉有單筆雙筆更分榮悴乃按四
時
九曰人物傴僂山水人物各有家數描畫者眉目分
明點鑿者筆力蒼古必皆意態閒雅古人所作可法
切不可以行者望者負荷者鞭策者一例作傴僂之狀
十曰樓閣錯雜界劃雖未科然重樓疊閣方寸之間
而向背要分明不必用界劃為之
十一曰滃淡失宜下墨不論水墨設色金碧即以墨
瀋滃淡須要淺深得宜如晴景空明雨夜昏蒙雪景
稍明不可與雨霧烟嵐相似青山白雲止當夏秋之
景為之
十二曰點染無法謂設色金碧各有重輕輕者山用
螺青樹石用合綠染為人物不用粉襯重者山用石
青綠拜綴樹石為人物用粉襯間有用石青綠皴者
樹葉多夾筆則以合綠染再以石青綠加之此一家
只宜晴景乃照耀陸離而明豔如此也人物樓閣雖
用粉襯亦雖清淡除紅葉外不可妄用朱金丹青之
屬方是家數如唐李將軍父子宋董源王晉卿趙大
年諸家可法
沈括圖畫歌曰畫中最妙言山水摩詰峯巒兩面起李
成筆奪造化工荆浩開圖論千里范寬石瀾烟林深
枯木關仝極難比江南董源僧巨然淡墨輕嵐為一
體宋廸長于遠與平王端善作寒江行克明已往道
寧逝郭熙遂得新來名花竹翎毛不同等獨出徐熙
入神境趙昌設色古無如王友劉常亦堪並黃筌居
寀及譚宏鷗鷺春葩蜀中景艾宣孔雀世絶倫羊仲
甫鷄皆妙品惟有長安易元吉豈止獐猿人不及鵰
鷹飛動美張涇番馬胡瓌岌然立濠梁崔白及崔㲄
羣虎屏風供御幄海河徐易魚水科鱗鬛如生頗難
學金陵佛像王齊翰顧德謙名皆雅玩老曹菩薩各
精神道士李劉俱偉觀星辰獨尚孫知微盧氏楞伽
亦為伴勾龍爽筆勢飄颻錦里三人共輝煥西川女
子分十眉宫粧撚銀周昉肥堯氏擊壤鼓腹笑滕王
蛺蝶相交飛居寧草蟲名浙右孤松韋偃稱世稀韓
幹能為大宛馬包鼎虎有驚人威將軍曹霸善圖寫
玉花驄並今𫝊之馭人相扶似偶語老杜詠入丹青
詩少保薛稷偏攻鶴雜品皆竒怪石恪戴嵩韓滉能
畫牛小景惠崇烟漠漠唐僧𫝊古精畫龍毫端想與
精神通拏珠奮身奔海窟鬛如飛火騰虛空忠恕樓
臺真有功山頭突出華清宫用及象坤能畫鬼角嘴
鐡面頭蓬鬆侯翼曾為五侯圖海山聚出風雲烏爾
朱先生着儒服吕翁碧眼長髭鬚愷之維摩失舊跡
但見累世令人模探微真跡存一本甘露板壁狻猊
枯操蛇惡鬼銜火獸鑿名道子𫝊注吴僧繇殿龍點
雙目即時便有雷霆驅仙翁葛老度溪嶺瀟灑數幅
名仙居輞川弄水并捕魚長河亂葦寒疎疎予家所
有將盈車高下百品難俱書相𫝊好古雅君子覩詩
觀畫言無虛
董廣川書孫白畫水圖曰畫師相與言靠山不靠水謂
山有峯巒崖谷烟雲樹石可以縈帶掩連見之至水
則更無帶映曲文斜勢要盡其窊隆派别故于畫為
尤難彼或爭勝取竒以夸張當世者不過蹙紋起浪
若更作蛟蜃出沒便是山海圖矣唐人孫位畫水必
雜石為驚濤怒浪蓋失水之本性而求假于物以發
其湍瀑是不足于水也曲陽廟壁有畫水世𫝊為異
蓋水紋平漫隠起浮流混混不息其後有梯升而崇
者知辟為隆窪為下隨勢為水以是衒于世俗而人
初未識其偽也元初孫白始剏意作㶘&KR2974;浚原平波
細流停為㶑灔引為決泄盡出前人意外别為新規
勝槩不假山石為激躍而自成迅流不借灘瀨為湍
濺而自為衝波使夫縈紆曲直隨流蕩漾自然長文
細絡有序不亂乃真入神水也大開一門戶矣嘗言
畫漫水要不斷水脉為工畫急水要不混洄瀾為工
若今以二說觀世之畫水者真可一笑也夫漫流之
水則為池水風紋更無流脉畫迅流者則浪頭沸起
反如印板豈勝道哉要知畫水者當觀其源次觀其
瀾又其次則觀其流然知此者蓋鮮耳故知汪洋涵
蓄以滔沒為平引脉分流以澹蕩為勢至于聚為漪
瀾散為淰㴸游泳乎其中而不繫于物者此真天下
之水者也亦知求于此乎
六法三品
謝赫云畫有六法一曰氣韻生動二曰骨法用筆三曰
應物寫形四曰隨類賦彩五曰經營位置六曰𫝊模
移寫六法精論萬古不移自骨法用筆以下五法可
學而能如其氣韻必在生知固不可以巧密得復不
可以歲月到默契神會不知其然而然也故氣韻生
動出于天成人莫窺其巧者謂之神品筆墨超絶𫝊
染得宜意趣有餘者謂之妙品得其形似而不失規
矩者謂之能品
六要六長
劉道醇云識畫之訣在乎明六要而審六長所謂六要
者氣韻兼力一也格制俱老二也變異合理三也彩
繪有澤四也去來自然五也師學捨短六也所謂六
長者麄鹵求筆一也僻澁求才二也細巧求力三也
狂怪求理四也無墨求染五也平畫求長六也既明
彼六要是審彼長雖卷帙溢箱屏壁周廡自然至於
别識矣
氣韻
鄧公壽云氣韻生動非師可𫝊多是軒冕才賢巖穴上
士高雅之情之所寄也人品既已高矣氣韻不得不
高氣韻既已高矣生動不得不至不爾雖竭巧思止
同衆工之事雖曰畫而非畫昔人評趙大年畫謂胸
中必有千卷書非真有千卷書也蓋大年以宋宗室
不得遠遊每集四方遠客山人縱談名山大川以為
古今至快能動筆者便欲其想像而出之故其胸中
富于聞見便富于丘壑然則不行萬里路不讀萬卷
書欲作畫祖其可得乎此在士夫勉之無望于庸史
矣
唐志契云氣運生動與烟潤不同世人妄指烟潤遂謂
生動何相謬之甚也蓋氣者有筆氣有墨氣有色氣
俱謂之氣而又有氣勢有氣力有氣機此間即謂之
運而生動處又非運之可代矣生者生生不窮深遠
難盡動而不板活潑迎人要皆可默會而不可名言
如劉褒畫雲漢圖見者覺熱又畫北風圖見者覺寒
又如畫猫絶鼠畫大士渡海而滅風畫龍點睛飛去
此之謂也至如烟潤不過點墨無痕迹皴法不生澁
而已豈可混而一之哉
用筆
或問張吳顧陸用筆何如張彦遠曰顧凱之之迹緊勁
聯緜循環超忽調格逸易風趨電疾意存筆先畫盡
意枉所以全神氣也昔張芝學崔瑗杜度草書之法
因而變之以成今草氣韻通連隔行不斷唯王子敬
深明其旨故行首之字往往繼其前行世謂之一筆
書其後陸探微亦作一筆畫故知書畫用筆同法張
僧繇點曳研拂依衛夫人筆陣圖一點一畫别是一
巧鉤戟利劍森森然又知書畫用筆同矣本朝吳道
玄授筆法于張旭此又知書畫用筆同矣又問曰夫
運思精深者筆迹周密其有筆不周者謂之如何對
曰顧陸之神不可見其盻際所謂筆迹周密也張吳
之妙筆纔一二像已應焉離披點畫時見缺落此雖
筆不周而意周也若知畫有疎密二體方可議乎畫
荆浩云筆有四勢謂筋肉骨氣筆絶而不斷謂之筋起
伏成實謂之肉生死剛正謂之骨跡畫不敗謂之氣
故知墨太質者失其體色微者敗正氣筋死者無肉
跡斷者無筋苟媚者無肉韓純全云筆絶而不斷謂
之筋纏轉隨骨謂之皮筆跡剛正而露節謂之骨起
伏圓混而肥謂之肉
郭淳夫云以淡墨重疊旋旋而取之謂之斡淡以銳
筆横卧惹惹而取之謂之皴擦以水墨再三而淋
之謂之渲以水墨滚同而澤之謂之刷以筆頭
直往而指之謂之捽以筆頭特下而指之謂之
擢以筆端而注之謂之點點施于人物亦施于木
葉以筆引而去之謂之畫畫施于樓臺亦施于松
針
唐志契云古畫譜言用筆之法未嘗不詳乃畫家僅知
皴刷點拖四則而已此外如斡如渲如捽如擢其誰
知之蓋斡者以淡墨重疊六七次加而深厚者也渲
者有意無意再用細筆細擦而淋漓使人不知數十
次點染者也捽與擢雖與點相同而實相異捽用卧
筆彷彿乎皴而帶水擢用直指彷彿乎點而用力必
八法皆通乃謂之善用筆乃謂之善用墨
韓純全云吳道子山水有筆而無墨項容山水有墨而
無筆惟洪谷子兼二子之長而有之蓋有筆而無墨
者見落墨蹊徑而少自然有墨而無筆者去斧鑿痕
而多變態故王洽之畫取潑墨自然之勢而為之浩
介乎二者之間則人與天成兩得之矣雲間莫是龍
云畫豈無筆墨哉但有輪廓而無皴法即謂之無筆
有皴法而無輕重向背明晦即謂之無墨古人云石
分三面此語是筆亦是墨
又曰古云用筆有三病一曰版二曰刻三曰結腕弱筆
癡取與全虧物狀平扁不能圓混者版也筆跡顯露
用筆中凝勾畫之次妄生圭角者刻也欲行不行當散
不散似物凝碍不能流暢者結也愚又論一病謂之
礭病筆路謹細而癡拘全無變通筆墨雖行類同死
物狀如雕刻之迹者礭也
唐子畏云工畫如楷書寫意如草聖不過執筆轉腕靈
妙耳世之善書者多善畫由其轉腕用筆之不滯也
王思善云畫山石有披麻皴亂麻皴亂雲皴斧
鑿皴亂柴皴芝麻皴雨點皴骷髏皴鬼
皮皴彈窩皴細濃礬潑墨礬頭稜面筆有老潤
者有帖潔者描人物有鐡線筆蘭葉筆遊絲筆戰筆
各師一家但調暢勁徤為妙也
寫形
郭淳夫云學畫花者以一株花置深坑中臨其上而瞰
之則花之四面得矣學畫竹者取一枝竹因月夜照
其影于素壁之上則竹之真形出矣學畫山水者何
以異此蓋身即山川而取之則山水之意度見矣
真山水之川谷遠望之以取其勢近看之以取其質
真山水之雲氣四時不同春融怡夏蓊鬱秋疎薄冬
黯淡畫見其大象而不為斬刻之形則雲氣之態度
活矣真山水之烟嵐四時不同春山澹冶而如笑夏
山蒼翠而如滴秋山明淨而如粧冬山慘淡而如睡
畫見其大意而不為刻畫之迹則烟嵐之景象正矣
山近看如此遠數里看又如此遠數十里看又如此
每遠每異所謂山形步步移也山正面看如此側面
又如此背面又如此每看每異所謂山形面面看也
如此是一山而兼數十百山之形狀可得不悉乎山
春夏看如此秋冬看又如此所謂四時之景不同也
山朝看如此暮看又如此隂晴看又如此所謂朝暮
之變態不同也如此是一山而兼數百山之意態可
不究乎
山大物也其形欲聳拔欲偃蹇欲軒豁欲箕踞欲盤
礴欲渾厚欲雄豪欲精神欲嚴重欲顧盼欲朝揖欲
上有蓋欲下有乘欲前有據欲後有倚欲下瞰而若
臨觀欲上游而若指麾此為山之大形體也
水活物也其形欲深静欲柔滑欲汪洋欲回環欲肥
膩欲噴薄欲激射欲多泉欲遠流欲瀑布插天欲濺
瀑入地欲漁釣怡怡欲草木欣欣欲挾雲烟而秀媚
欲照溪谷而光輝此水活之體也
山有高有下高者血脉在下其肩股開張基脚壯厚
巒岫岡勢培擁勾連映帶不絶此高山也故如是高
山謂之不孤謂之不仆下者血脉在上其顛半露項
領相攀根基龐大堆阜臃腫直下深插莫測其淺深
此淺山也故如是淺山謂之不薄謂之不泄高山而
體幹孤有仆之理淺山而薄神氣有泄之理
山欲高盡出之則不高烟雲鎻其腰則高矣水欲遠
盡出之則不遠掩映斷其派則遠矣蓋山盡出不唯
無秀拔之高兼何異畫碓嘴水盡出不唯無盤折之
遠兼何異畫蚯蚓
韓云凢木貴蒼徤老硬其形甚多或聳而迸枝者或曲
折而俯仰者或躬而若揖者或如醉狂舞者或如披
頭仗劍者皆松也又若怒龍驚虬之勢騰龍伏虎之
形似狂怪而飄逸似偃蹇而躬身或坡側倒趄飲于
水中或巔峻倒崖而身復起為松之儀其勢萬状變
態莫測且松者公侯也為衆木之長亭亭氣槩高上
盤于空勢鋪霄漢枝迸而覆掛下接凢木以貴待賤
如君子之德周而不比也右丞曰松不離于兄弟謂
高低相亞亦有子孫謂新舊相續為幼松者其梢凌
空而聳出其針交結而蔭重也栢者侯伯也訣曰栢
下叢生要老逸而舒暢皮宜轉紐捧節有紋多枝少
葉節眼嵌空勢若蛟龍身去復回蕩迭縱横乃古栢
之狀也幼栢者葉密枝迸梢聳拔也檜者松身栢皮
會于松栢故名曰檜其枝横肆而盤屈其葉散而不
定古檜之體也餘種羣木難以具述惟楸梧槐柳形
儀各異大抵有葉之木貴要豐茂而蔭鬱至于寒林
者務森聳重深分布而不雜宜作枯梢老槎背後當
用淺墨畫以相類之木伴和為之故得幽韻之氣清
也林罅不用明白尤宜烟嵐映帶誠為得其妙用者
矣
梁元帝云木有四時春英夏蔭秋毛冬骨春英者謂葉
細而花繁也夏蔭者謂葉密而茂盛也秋毛者謂葉
疎而飄零也冬骨者謂枝枯而葉槁也
其有林巒者山巖石上有密木也有林麓者山脚下
林木也林廻者遠林烟暝也(四則論林木)
夫畫石者貴要磊落雄壯蒼硬頑澀礬頭菱面層疊
厚薄覆壓重深落墨堅實凹深凸淺皴拂隂陽點均
高下乃為破墨之功也昔人云石無十步真山有千
里遠况石為山之體貴韻而不貴枯燥畫者不可失
此論(一則論石)
夫通山川之氣以雲為總也雲出于深谷納于愚夷
弇日映空渺渺無拘昇之晴霽則顯其四時之氣散
之隂晦則逐其四時之象故春雲如白鶴其體閒逸
和而舒暢也夏雲如竒峯其勢隂鬱濃淡靉靆而無定
也秋雲如輕浪飄零或若兜羅之狀廓静而清明冬
雲澄墨慘翳示其玄冥之色昏寒而深重此晴雲四
時之象春隂則雲氣淡蕩夏隂則雲氣突黑秋隂則
雲氣輕浮冬隂則雲氣慘淡此隂雲四時之氣也然
雲之體聚散不一輕而為烟重而為霧浮而為靄聚
而為氣凢雲霞烟霧靄之氣皆嵐光山色遥岑遠樹
之彩也山水所用者霞不重以抒青雲不施以彩繪
恐失其嵐光野色自然之氣也(一則論雲氣)
唐志契云寫枯樹最難得蒼古每畫最不可少即茂林
盛夏亦須用之山水訣云畫無枯樹則不疎通此之
謂也但名家枯樹各各不同如荆關則秋冬二景最
為善枯樹古而渾亂而整簡而有趣到郭河陽則用
鶯爪加以細密又或如垂槐蓋倣關荆者多也如范
寬則直上如掃帚樣亦有古趣李成則繁而瑣碎筆
筆清勁董源則一味古雅簡當而老成如荆關之枯
樹也則此數君可以兼之要皆神乎技也非專習數
十年妙出自然者不能倣其萬一今人假古畫丘壑
山石或能勉為僅似若到精神骨髓則非矣以是知
枯枝要妙最難(一則論枯樹)
畫不點苔山無生氣昔人謂苔痕為美人簮花信不
可少者人謂畫山容易點苔難此何得輕言之蓋樹
根石上之苔細生叢木或雜草叢生至于高處大山
上之苔則松耶柏耶或未可知豈有長于突處不堅
牢之理乃近有作畫者率意點擢不顧其當與否倘
以識者觀之皆浮寄如鳥鼠之糞堆形狀耳那得有
生氣夫生氣者必點點從石縫中出或濃或淡或濃
淡相間有一點不可多一點不可少之妙天然粧就
不失之妙不失之疎豈易事哉古畫横苔直苔不點
苔者往往有之要未有一點不中窽者此皆是預先
畫山石無一筆頽敗破壊之處故臨點自然加一點
一點好看少一點容或無妨也今人不察妄謂山石
醜處須以苔遮掩之此愈遮所以愈醜是以浮寄煩
腫之病都坐于此(一則論點苔)
賦彩
張希遠云夫隂陽陶蒸萬象錯布玄化無言神工獨運草
木敷榮不待丹碌之采雲雪飄颺不待鉛粉而白山
不待空青而翠鳳不待五色而彩是故運墨而五色
具謂之得意意在五色則物象乖矣
郭淳夫云運墨有時而用淡墨有時而用濃墨有時而
用焦墨有時而用宿墨有時而用退墨有時而用厨
中埃墨有時而取青黛雜墨水而用之用淡墨六七
加而成深即墨色滋潤而不枯燥用濃墨焦墨欲特
然取其界限非濃與焦則松稜石角不瞭然故爾瞭
然然後用青墨水重疊過之即墨色分明常如霧露
中出也
雪色用濃淡墨作濃淡但墨之色不一而染就烟色
就縑素本色縈拂以淡水而痕之不可見筆墨迹風
色用黃土或埃墨而得之土色用淡墨埃墨而得之
石色用青黛和墨而淺深取之瀑布用縑素本色但
焦墨作其旁以得之
米海岳云唐閻立本畫皆著色而細銷銀作月色布地
今人收得便謂之李將軍思訓皆非也
董思白曰畫山水惟寫意水墨最妙何也形質畢肖則
無氣韻彩氣畢具則無筆法
位置
郭淳夫曰凢經營下筆必合天地謂如尺幅之上上留
天之位下留地之位中間方立意定景見世之初學
率爾立意觸情塗抹滿幅看之填塞人目已令人意
不恢那得取賞于瀟灑見情于高大哉
山水先理會大山名為主峯主峯已定方作以次近
者遠者小者大者以其一境主之於此故曰主峯其
象若大君赫然當陽而百辟奔走朝會無偃蹇背却
之勢也
林石先理會一大松名為宗老宗老意定方作以次
雜窠小卉女蘿碎石以其一山表之於此其勢若君
子軒然得時而衆小人為之役使無憑陵愁挫之態
也
山之人物以標道路山之樓觀以標勝槩山之林木
映蔽以分遠近山之溪谷斷續以分淺深水之津渡
橋梁以足人事水之漁艇釣竿以足人意
店舍依溪不依水衝依溪以近水不依水衝以遠害
或有依水衝者水雖衝之必無水害處也村落依陸
不依山依陸以便耕不依山以為耕遠或有依山者
山之間必有可耕處也
山有三遠自山下而仰山顛謂之高遠自山前而窺
山後謂之深遠自近山而望遠山謂之平遠無深遠
則淺無平遠則近無高遠則下高遠之色清明深遠
之色重晦平遠之色有明有晦高遠之勢突兀深遠
之意重疊平遠之意冲融而縹縹緲緲山有三大山
大于木木大于人山不數十里如木之大則山不大
木不數十里如人之大則木不大木之所以比夫人
者先自其葉而人之所以比夫木者先自其頭木葉
若干可以敵人之頭人之頭自苦干葉而成之則人
之大小木之大小山之大小自此而皆中程度此三
大也
專於坡陀失之粗專於幽閒失之薄專於人物失之
俗專於樓觀失之冗專於石則骨露專於土則肉多
嵩山多好溪華山多好峯衡山多好别岫常山多好
列岫泰山特好主峯
千里之山不能盡竒萬里之水豈能盡秀太行枕華
夏而面目者林慮泰山占齊魯而勝絶者龍巖一槩
畫之何異版圖
韓云凢畫全景者山重疊覆壓咫尺重深以近次遠或
由下層疊分布相輔以卑次尊各有順序又不可太
實仍要嵐霧鎻映林木遮藏不可露體如人無依乃
窮山也且山以林木為衣以草為毛髮以烟霞為神
彩以景物為粧餙以水為血脉以嵐霧為氣象
山有四方體貌景物各異東山敦厚而廣博景質而
水少西山川峽而峭拔高聳而嶮峻南山低小而水
多江湖景秀而華盛北山闊墁而多阜林木氣重而
水窄東山宜村落薪鉏旅店山居官宦行客之類西
山宜用關城棧路羅網高閣觀宇之類北山宜用盤
車駱駝樵人背負之類南山宜江村漁市水邦山閣
之類但加稻田漁樂勿用車盤駱駝要知南北風故
不同耳深宜分别
傳模
唐志契云畫家𫝊模移寫自謝赫始此法遂為畫家捷
徑蓋臨摹最易神氣難𫝊師其意而不師其迹乃真
臨摹也如巨然學北苑元章學北苑大癡學北苑倪
迂學北苑一北苑耳各各學之而各各不相似使俗
人為之定要筆筆與原本相同若之何能名世也
屠緯真云臨摹古畫著色最難極力模擬或有相似惟
紅不可及然無出宋人宋人臨摹唐朝五代之畫如
出一手國朝戴文進臨摹宋人得其三昧效黃子久
王叔明畫較勝二家沈石田摹倣諸舊筆意奪真獨
于倪元鎮不似蓋老筆過之也評者云子昂近宋而
人物為勝沈啟南近元而山水為尤今吳中莫樂泉
臨畫亦稱當代一絶
郭淳夫云近世畫手生吴越者寫東南之聳瘦居咸秦
者貌關隴之壯浪學范寬者乏營丘之秀媚師王維
者缺關仝之風骨至于大人逹士不局一家必兼收
並覽廣議博考使我自成一家然後為得畫意
郭淳夫云近者畫手有仁者樂山圖作一叟支頥于峯
畔智者樂水圖作一叟側耳于岩前此不擴充之病
也盖仁者樂山宜如白樂天草堂圖山居之意裕足
也智者樂水宜如王摩詰輞川圖水中之樂饒給也
仁智所樂豈只一夫之形狀可見之哉
郭若虛云西山走馬圖先子作衡州時作此以付思其
山作秋意于深山中數人驟馬出谷口内一人隊下
人馬不大而神氣如生先子指之曰躁進者如此自
此而下得一長板橋有皂幘數人乘欵叚而來者先
子指之曰恬退者如此又于峭壁之隈青林之蔭半
出一野艇艇中蓬菴菴中酒榼書秩菴前露頂坦腹
一人若仰看白雲俯聽流泉冥搜遐想之象舟側一
夫理棹先子指之曰斯則又高矣
李廌畫品云毗陵戚化元作歸龍入海圖筆力崢嶸波
浪起伏令人心目眩漾一龍蜿蜓翔于水上然先後
之浪皆勻未有飜湧濆薄之形雲氣雖從然不自水
出予見而知之曰此非游龍出海圖乃歸龍入海圖
也因以名之
春龍起蟄圖蜀孫位作山臨大江有二龍自山下出
一龍蜿蜒驤首雲間水隨雲氣布上雨自爪鬛中出
魚蝦隨之或半空而隕一龍尾尚在穴前踞大石而
蹲舉首望雲中意欲俱往怒爪如腥草木盡靡波濤
震駭澗谷瀰漫山下橋路皆没山中居民老少聚觀
扶之闞牖戶人驚畏若屋顛墜筆勢超然氣象雄放
非其胸中磊落不凡能窺神物變化窮究百物情狀
未易能也
仙游圖唐關仝所作仝畫山水入妙必使胡翼主人
物此圖人物翼所作也大石叢立矻然萬仞色若精
鐡上無塵埃下無糞埌四面斬絶不通人迹而深巖
委澗有樓觀洞府鸞鶴花竹之勝杖履而遨遊者皆
羽衣蹁躚若仰風而上征者非仙靈所居而何
董逌畫䟦云列子御風世有圖其說者崇寧五年官試
畫學生監試疏出本文為目俾試者圖之明日來上
悉風脚雨勢濃雲重烟空中人立勢若將陊蓋無能
得其意者他日有持古圖者作草樹相依層疊遠近
披拂靃靡假為游雲飛霧依隨蹁躚扶搖上下輕重
相映放弗有羽服而游于其中者神淡而氣藏形解
而魄寂若同乎一氣者也衆昉共歎謂筆墨蹊徑得
畫中縣解雖布列形狀亦不能到古人地也
鑑别
鄧公壽云自㫺鑒賞家分品有三曰神曰妙曰能獨唐
朱景真撰唐賢畫錄三品之外更增逸品其後黃休
復作益州名畫記乃以逸為先而神妙次之景真雖
云逸格不拘常法用表賢愚然逸之高豈得附于三
品之末未若休復首推之為當也至徽宗皇帝專尚
法度乃以神逸妙能為次
米南宫云李成淡墨如夢霧中石如雲動多巧少真意
范寬勢雖雄傑然深暗如草夜晦暝土石不分物象
之幽雅品固在李成上關仝麄山工關河之勢峯巒
少秀氣董源峯頂不工絶澗危徑幽壑荒迥率多真
意巨然明潤鬱䓤最有爽氣礬頭太多荆浩善為雲
中山頂四面峻厚
韓純全云王晉卿每閱畫必召某同觀論乎淵奥構其
名實偶一日于賜書堂東掛李成西掛范寬先觀李
公之迹云李公家法墨潤而筆精烟嵐輕動如對面
千里秀氣可掬次觀范寬之作如面前真列峯巒氣
勢雄逸筆力老徤此二畫之迹真一文一武也余嘗
思其言之當真可謂鑒通骨髓矣
郭若虛云畫山水惟營丘李成長安關仝華原范寬智
妙入神才高出類三家鼎峙百代標程夫氣象蕭疎
烟林清曠毫端穎脫墨法精微者營丘之制也石體
堅凝雜木豐茂臺閣古雅人物幽閒此關氏之風也
峯巒渾厚勢狀雄強搶筆俱勻人屋皆質者范氏之
法也
烟林平遠之妙始自營丘畫松葉謂之攅針筆不染
淡自有榮茂之色關畫木葉間用墨揾時出枯梢筆
蹤勁利學者難到范寬林木或側形如偃蓋别是一
種風規但未見畫松栢耳畫屋既質以墨籠染後軰
目為鐡屋
莫雲卿云禪家有南北二宗唐時始分畫之南北二宗
亦唐時分也但其人非南北耳北宗則李思訓父子
𫝊而為宋之趙幹趙伯駒伯驌以至馬夏軰南宗則
王摩詰始用渲淡一變鈎斫之法其𫝊為張璪荆關
郭忠恕董巨米家父子以至元之四大家亦如六祖
之後馬駒雲門也
趙希遠云辛酉秋余同宗伯董玄宰至京口訪張修羽
見其所藏黃子久浮巒暖翠章法筆法墨法與諸作
迥絶宗伯云我所見黃子久畫不下三十幅要知此
幅為第一屬余收縮小幅以便隨身展觀修羽有别
業在城南中有三層樓可望江帆茂因諸山名勝四
面旋遶余從容臨摹其間心境閒曠頗得領略浮巒
暖翠趣向修羽間出示所藏鼎彛古玩及宋元人名
蹟與國朝文沈諸家畫種種不一余不暇一一記之
如盧鴻草堂十册位置竒特人物林木泉石極其古
雅精妙皴擦渲染有力有韻用墨如漆光采陸離奪
人心目宜乎海内共寳之也有王叔明香光居士圖
乃巨幅筆勢飄舉皴法有極細者點苔用秃筆正鋒
蒼莽混融余亦愛而臨之内有倪高士一小幅從
吾鄉曹起莘家得來作懸崖絶筆筆法全學關仝亦
是神物余得探討月餘亦生平一快事也因以記之
新安吳江村所藏董展畫余在維揚見之作挺秀枯
枝樹四五株以青綠朱粉點葉分出樹頭山石用麻
皮皴青綠刷色山巒只一兩轉便完極有氣格經年
累月味之不盡
鄒愚谷云米公癡絶所為雲山獨創一家卓立千古此
中三昧惟伊家父子自相𫝊賞不令他人窺竊一臠
越二百年而有高尚書者出盡伊父子而有之雲樹
罨靄大有生氣墨汁漓漓欲墮几席真足當鼎峙矣
夫房山高先生有竒癖而所畫亦竒豈性帶癡癖者
乃能為絶筆耶予因遠想于長康之三絶也喭云不
顛不狂其名不揚或正謂此
袁玄石云畫山水不可太熟熟則少文不可太生生則
多戾練熟還生斯妙矣
張元春云大樹論根大松錯節遠山可斷近山脉接大
石崔嵬小石錯雜總要得勢皴法各别筆潤淋漓不
在重疊
夏烟林云意嬾石不硬心煩水不清筆尖樹不老墨濃
雲不輕
王無倪云畫無絶筆𫝊授為先古哲妙墨代代相沿猶
夫子之云識大識小也若廣訪名師加以心慧古跡
不但可亞還可自謂過之
徐仲修云山有翠微不可無路岸有人家不可無渡石
有自然最忌作怪寫人任真定犯俗態
鄭超宗云山水妙處在暗不在明古人以烟雲為第一
蓋此意襄陽米父子獨得北苑三昧高房山以渾厚
入之方方壺便開陳白陽門戸矣
評畫
畫法六朝不及晉魏宋元不及六朝至唐畫則各自
成佛作祖不以時代為限
賞鑑好事
書畫有賞鑑好事二家其說舊矣若求其人則自人
主侯王將相以及方外衲子固宜有之張彦遠云有
收藏而不能鑒識能鑒識而不善閱翫能閱翫而不
能裝褫而無銓次皆病也
似不似
畫花趙昌意在似徐熙意不在似非高手畫者不能
以似不似第其高遠蓋意不在似者太史公之于文
杜陵老之于詩也
古畫
上古之畫跡簡意淡真趣自然畫譜繪鑒雖備歴年
遠甚箋素敗腐不可得矣
唐畫
意趣具于筆前故畫成神足莊重嚴律不求工巧而
自多妙處後人刻意工巧有物趣而乏天趣
宋畫
評者謂之院畫不以為高謂巧太過而神不足也不
知宋人之畫亦非後人可造堂室如李唐劉松年馬
遠夏珪此南渡以後四大家也畫家雖以殘山剰水
目之然可謂精工之極
元畫
評者謂士夫畫世獨尚之蓋士氣畫者廼士林中能
作隸家畫品全乏氣運生動不求物趣以得天趣為
高觀其曰寫而不曰畫者蓋欲脫盡畫工院氣故耳
此等謂之寄興但可取玩一世若云善畫何以上擬
古人而為後世寳藏如趙松雪黃子久王叔明吴仲
圭之四大家及錢舜舉倪雲林趙仲穆軰形神俱妙
絶無邪學可垂久不磨此真士氣畫也雖宋人復起
亦甘心服其天趣然亦得宋人之家法而一變者
明畫
明興丹青可宋可元與之並駕馳驅者何啻數百家
而吴中獨踞其大半即盡諸方之燁然者不及也
邪學
如鄭顛仙張復陽鍾欽禮蔣三松張平山汪海雲軰
皆畫家邪學徒逞狂態者也俱無足取
粉本
古人畫藁謂之粉本草草不經意處廼其天機偶發
生意勃然落筆趣成自有神妙有則宜寳藏之
看畫法
看畫之法如看字法松雪詩云石如飛白木如籕寫
竹應從八法來求正謂此也須着眼圓活勿偏見細
看古人命筆立意委曲妙處方是
品第畫
以山水為上人物小者次之花鳥竹石又次之走獸
蟲魚又其下也更須縜素紙地完整不破色雖古而
清潔精神如新照無貼襯嗅之異香可掬此其最上
品也
無名畫
古畫無名欵者多畫院進呈卷軸皆有名大家廼御
府畫也世以無名人畫即填某人欵字深為可笑
單條畫
高齋精舍宜掛單條若對軸即少雅致况四五軸乎
且高人之畫適興偶作數筆人即寳𫝊何能有對乎
今人以孤軸為嫌不足與言畫矣
古絹畫
唐紙則硬黃短簾絹則絲粗而厚有搗熟者有四尺
闊者宋紙則鵠白澄心堂絹則光細若紙揩摩如玉
間有闊五六尺者名曰獨梭元絹有獨梭者與宋相
似有宓家機縜皆妙
裱錦
古有摴蒲錦又名闍婆有樓閣錦紫駞花鸞章錦朱
雀錦鳳凰錦斑文錦走龍錦飜鴻錦(皆御府中物)有海馬
錦龜紋錦粟地錦皮毬錦(皆宣和綾)今蘇州有落花流水
錦皆用作表首
學畫
人能以畫寓意明窗淨几描寫景物或觀佳山水處
胸中便生景物象或觀名花折枝想其態度綽約枝
梗轉折向日舒笑迎風欹斜含烟弄雨初開殘落布
置筆端不覺妙合天趣自是一樂若不以天生活潑
為法徒竊紙上形似終為俗品古之高尚士夫如李
公鱗范寬李成蘇長公米家父子軰靡不盡臻神品
賞鑒大雅須學一二名家方得深知畫意
軸頭
用檀香為之可以除濕遠蠧芸麝樟腦亦辟蠧
藏畫
以杉桫木為匣匣内切勿油漆糊紙恐惹黴濕遇四
五六月之先將畫幅幅展玩微見風日收起入匣用
紙封口勿令通氣置透風空閣或去地丈餘又當常
近人氣過此二候方開可免黴曰平時張掛名畫須
三五日一易則不厭觀不久惹塵濕收起先拂去兩
面塵垢略見風日即珍藏之久則恐為風濕損其質
地
小畫匣
單條短軸作横面開關門扇匣子畫直放入軸頭貼
籖細書某畫甚便取看
捲畫
須顧邊齊不宜局促亦不可着力捲緊恐急裂絹素
拭畫
揩抹畫片不可用粗布恐模擦失神
出示畫
古畫不可出示俗人不知看法以手托起畫背就觀
絹素隨折或忽慢墮地損裂莫補
裱畫
畫不脱落不宜數裱一裝揩則一捐精神靈跡亦然
掛畫
對景不宜掛畫以偽不勝真也
收畫
書畫古人精神所鍾頗能擇主而事遇真賞鑒家不
終秘也但不可強求余每見以計得者失不旋踵當
為誡之
畫史會要卷五
