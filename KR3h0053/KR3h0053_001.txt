畫史會要卷一
明朱謀垔撰
三皇
太昊伏羲氏一號春皇氏一號權皇氏風姓其王天下
也日月重輪山明海静故天地瑞應龍馬負圖出於
榮河帝則之以畫八卦而圖畫之事始此
炎帝神農氏生於烈山長於姜水故姜姓繼伏羲氏而
興重八卦為六十四以窮鬼神之情狀又命其臣白
阜甄四海紀地形而圖畫之以通水道之脉
黃帝有熊氏姓公孫名軒轅生於夀丘長於姬水國於
有熊帝受河圖鬭苞授規始畫日月星辰之象又漬
草木之英變為五色著於器服以成文章此又後世
設色之始
史皇與蒼頡俱黃帝之臣史皇善圖畫體象天地功侔
造化寫魚龍龜鳥諸形以授蒼頡頡因而作字相繼
相更而圖畫典籍乃著故六書之中三曰象形繪畫
是也
五帝
少昊金天氏黃帝之子名栔字青陽以金德王故號金
天氏生於華渚邑於窮桑又曰金窮氏時有金鳴於
山銀湧於地或如龜蛇之狀或如人鬼之形有水屈
曲亦如龍鳳之形有山盤紆亦如屈龍之勢此圖繪
之事彰於造化者
顓頊高陽氏姬姓黃帝之孫帝之生也手有文如龍亦
有玉圖之象
帝堯陶唐氏堯名帝嚳之子帝在位盛德光洽河洛之
濱得玉版方尺圖天地之形
帝舜有虞氏舜名姚姓其先有名幕者顓頊之世國於
虞自幕至于瞽瞍無違命舜重之以明德有天下曰
有虞氏益稷篇帝曰予欲觀古人之象日月星辰山
龍華蟲作會宗彛藻火粉米黼黻絺繡以五采彰施
于五色作服汝明故昔賢有云有虞氏作繪畫明焉
春秋運斗樞云舜即位五年二月東巡與三公臨觀
河黃龍五采負圖出置舜前舜與司徒禹臨侯博望
發圖玄色綈長三十二尺中有七十二帝地形之圖
天文位置之差藏之大麓
畫嫘說文舜妹也畫始于嫘故曰畫嫘(嫘一作婐一作繫)
三代
夏禹名文命字密帝顓頊之後登衡岳夢玄夷蒼水使
者授以金簡玉字通水之理巡行四瀆與益䕫共謀
行到名山大澤召其神而問之山川脉理金玉所有
鳥獸昆蟲之類使益圖而記之名曰山海經即陶元
亮所謂流觀山海圖也
帝啓使蜚廉圖百物之象鑄之于鼎使民知神姦故民
入山林川澤不逢不若
殷高宗恭默思道夢帝賚以良弼乃審厥象俾以形旁
求于天下說築傅巖之野惟肖爰立作相是以黃休
復名畫錄有巖野旁求徒聞審象之語
畫工
繢工考工記設色之工五一曰畫二曰繢畫繢之事雜
五色東方謂之青南方謂之赤西方謂之白北方謂
之黑天謂之玄地謂之黃青與白相次也赤與黑相
次也玄與黃相次也青與赤謂之文赤與白謂之章
白與黑謂之黼黑與青謂之黻五采備謂之繡土以
黃其象方天時變火以圜山以章水以龍鳥獸蛇雜
四時五色之位以章之謂之巧凡畫繢之事後素功
注云模成物體謂之畫分布五色謂之繢
封膜張彦遠名畫記云封膜周時人善畫見穆天子𫝊
郭璞注云封姓膜名今考穆天子𫝊云封膜晝于河
水之陽以為殷人主郭注云膜晝人名彦遠豈誤看
晝字為畫字遂令妄有一人列名畫譜今駁正之
列國
畫莢者客有為周君畫莢者三年而成周君觀之與髹
莢者同狀周君大怒畫莢者曰築十版之牆鑿八尺
之牖而以日始出時加之其上而觀周君為之望見
其狀盡成龍蛇禽獸車馬萬物之狀畢具周君大悦
齊客客有為齊王畫者齊王問曰畫孰最難者曰犬馬
難孰易者曰鬼魅最易夫犬馬人所知也旦暮罄于
前不可類之故難鬼神無形者不罄于前故易之也
葉公好龍居室皆畫以龍天龍聞之而降其家葉公驚
走
公輸班魯人見水上&KR0034;形以足畫之
宋畫史宋元君將畫圖衆史皆至受揖而立䑛筆和墨
在外者半有一史後至者儃儃然不趨受揖不立因
之舍公使人視之則解衣盤礴臝君曰可矣是真畫
者也
敬君齊王起九重臺召敬君畫之敬君久不得歸思其
妻乃畫妻對之齊王知其妻美與錢百萬納其妻
秦
始皇帝姓嬴氏名政遊海上望見海神使左右巧者以
足畫之
畫工裔始皇元年騫霄國獻善畫工名裔使含丹青以
潄地即成魑魅及詭怪羣物之象以指畫地長百丈
直如繩墨方寸之内畫以四瀆五岳列國之圖又畫
龍鳳鶱翥若飛皆不可點睛或點之必飛走裔又善
刻玉
漢
武帝好僊道常禱祠名山大川以求神仙元封元年七
月七日西王母降于延靈之臺帝見王母巾笈中有
一卷書盛以紫錦之囊帝問此何書王母出以示之
曰此五岳真形圖也王母以帝非仙才不肯授帝固
請不已乃得拜賜
宣帝甘露三年上以戎狄賓服思股肱之美乃圖畫其
人于麒麟閣首博陸侯霍氏至蘇武凡十一人
公玉帶公玉複姓帶名濟南郡人武帝欲作明堂未暁
其制帶上明堂圖上令如其圖造于汶上
毛延夀杜陵人元帝好内後宫既多使圖其狀每披圖
召見諸宫人競賂畫工獨王嬙貌麗意不苟求工人
遂為醜狀及匈奴求漢美女上按圖召昭君行帝見
昭君貌第一甚悔之而籍已定乃窮其事畫工毛延
夀等皆棄市延夀畫人老少美惡皆得其真
陳敞安陵人
劉白新豐人
龔寬洛陽人
三人與延夀同時但人物不及延夀而工畫牛馬
陽望下杜人
樊育長安人
二人亦永光建康時善畫尤善布色
東漢
明帝諱莊光武之子帝雅好畫圖别立畫室又創立鴻
都學以積奇藝詔博洽之士班固賈逵輩取諸經史
事命上方畫工圖畫謂之畫贊至陳思王曹植為贊
𫝊帝又思中興功臣之美乃圖二十八將于雲臺起
鄧禹止劉隆又益以王常等四人合三十二人
趙岐字邠卿京兆長陵人獻帝時官至太常卿多才藝
善畫自為夀藏于郢城畫季札子産晏嬰叔向四人
居賓位自居主位各為贊頌
劉褒桓帝時官至蜀郡太守曾畫雲漢圖人見之覺熱
又畫山風圖人見之覺涼
蔡邕字伯喈陳留人靈帝召邕畫赤泉侯五代將相于
省兼命為贊及書邕書畫與贊皆擅名于代時稱三
美又畫有講學圖小列女圖𫝊于代
張衡字平子南陽西鄂人高才過人性巧明天象善畫
累拜侍中昔建州浦城山有獸名駭邪豕耳人首狀
貌醜惡百鬼惡之好出水邊石上平子往寫之獸入
潭中不出或云此獸畏人畫故不出也可去紙筆獸
果出平子拱手不動潜以足指畫獸今號為巴潭獸
高朕漢文翁學堂在益州大城内昔經頽廢朕為蜀郡
太守復繕立乃圖畫古人聖賢之像及禮器瑞物于
壁
劉旦
楊魯
二人並光和中畫手待詔尚方畫于鴻都學
蜀漢
諸葛亮字孔明征南夷克之以其俗難化乃畫夷圖以
賜夷夷甚重之
諸葛瞻字思遠為侍中僕射軍師將軍善書畫
魏
少帝曹氏諱髦字士彦初封高貴鄉公後即帝位年二
十被弑幼好學善書畫有祖二疏圖盜跖圖黃河流
勢新豐放雞犬圖𫝊于代又有於陵子黔婁夫妻圖
楊修字德祖華隂人也有俊才為丞相主簿曾與太祖
畫扇誤點墨遂成蠅形其畫有西京圖嚴君平像吳
季札像並晉明帝題𫝊于代
桓範字元則沛國龍穴人在漢為羽林左監入魏拜大
司農少以才學稱時號智囊善丹青
徐邈字景山燕國薊人性嗜酒太祖時為尚書郎時酒
禁甚嚴邈私飲沈醉趙達問以曹事邈曰中聖人太
祖聞之怒鮮于輔進曰醉客謂酒清者為聖人濁者
為賢人邈偶醉言耳文帝踐阼問邈曰頗復中聖否
對曰昔子反斃于陽榖御叔罰于飲酒臣嗜同二子
不能自懲時復中之帝大笑曰名不虛立後累遷至
司空以清節著盧欽曰聖人以清為難而徐公之所
易嘗從明帝遊洛水帝見白獺愛之不可得邈曰獺
嗜鰿魚乃不避死遂畫板作鰿魚懸岸羣獺競來一
時執得帝嘉歎曰卿畫何其神耶答曰臣未嘗執筆
人所作者自可庶幾
吳
曹不興吳興人孫權命畫屛風誤落筆點素因成蠅狀
權疑其真以手彈之時吳有八絶不興預一焉赤
烏中不興之青谿見赤龍出水上寫獻孫皓皓送秘
府至宋朝陸探微見畫嘆其精妙因取龍置水上應
時蓄水成霧累日䨦霈謝赫云不興之迹代不復見
秘閣内一龍頭而已觀其風骨擅名不虚又嘗畫兵
符圖極工
吳王趙夫人丞相趙遠之妹善書畫巧妙無雙孫權嘗
嘆魏蜀未平思得善畫者圖山川地形夫人乃進所
寫九州山岳之勢
晉
明帝司馬氏諱紹字道幾元帝長子幼異有對日之奇
長善書畫有識鑒最善畫佛像蔡謨集云帝畫佛于
樂賢堂經歷寇亂而堂獨存顯宗效著作為頌謝赫
評云雖略于形色頗得神氣筆迹超越張彦遠曾見
其毛詩圖舊目云羊欣題字驗其迹乃子敬也又有
豳詩七月圖遊清池圖息徒蘭圃圖雜異鳥獸圖洛
神賦圖遊獵圖東王公西王母圖洛中貴戚圖穆王
宴瑤池圖漢武回中圖瀛洲神圖人物風土圖列女
圖禹會塗山圖殷湯伐桀圖𫝊于代
荀勖字公曾潁川人多才藝善書畫在魏為大將軍入
晉至光禄大夫尚書令鍾會嘗詐勖書就勖母取寳
劒會于時方造第勖潜畫會祖父形于壁會兄弟入
門見之感慟乃廢宅嘗畫有大列女圖小列女圖
張墨謝赫云與荀勖並風範氣韻極妙參神但取精靈
遺其骨法畫有維摩像擣練圖𫝊于代
衛協當時與張墨並稱畫聖謝赫云古畫皆略至協始
精六法頗為兼善顧愷之以丹青自命獨慎許可見
協七佛與列女圖偉而有情勢毛詩北風圖巧密于
情思自以為不及
張牧官益州刺史于成都周公禮殿畫三皇五帝三代
至漢以來君臣賢聖人物燦然滿殿令人識萬世禮
樂王右軍恨不克見
王廙字世將瑯琊臨沂人元帝時為左衛將軍封武康
侯過江以後為晉代書畫第一故畫為晉明帝師書
為王右軍法鎮軍謝尚于武昌昌樂寺造東塔戴若
思造西塔並請廙畫其𫝊世有異獸圖列女仁知圖
獅子擊象圖吳楚放牧圖魚龍戲水絹圖村社齊屏
風犀兕圖
王羲之字逸少廙從子也官至右軍將軍會稽内史書
既為古今冠冕亦從廙學畫廙畫孔子十弟子贊云
余兄子羲之幼而岐嶷必將隆余堂構今年始十六
學藝之外書畫過目便能就余請書畫法余畫孔子
十弟子圖以勵之嘗于扇上畫小人物又臨鏡自寫
其真
王獻之字子敬羲之子也少有盛名風流高邁官至中
書令草隸繼父之美丹青亦工桓温嘗請畫扇誤落
筆因就成烏駮牸牛極精妙又書牸牛賦于上此扇
義熙中猶在
康昕字君明外國胡人或云義興人官至臨沂令畫絶
妙有五獸圖𫝊于代書類子敬曾潜易子敬題方山
亭壁子敬初不疑之
顧凱之字長康小字虎頭晉陵無錫人義熙中為散騎
常侍多才藝尤工丹青𫝊寫形勢莫不妙絶謝安謂
之曰卿畫自生人以來未之有也常悦一隣女乃畫
女于壁當心釘之女患心痛告于長康拔去釘乃愈
又欲寫殷仲堪真仲堪素有目疾固辭長康曰明府
正為眼耳若明點瞳子飛白拂其上使如輕雲之蔽
月畫人嘗數年不點睛人問其故答曰四體妍媸本
無關於妙處𫝊神寫照正在阿堵中又畫裴楷真頰
上益三毛云楷俊朗有識具此正是其識具觀者詳
之定覺神明殊勝重嵇康四言詩畫為圖嘗云手揮
五絃易目送飛鴻難又畫謝幼輿于一巖裏曰一丘
一壑自謂過之此子宜置丘壑中又曾于瓦棺寺北
小殿畫維摩詰畫訖光彩耀目數日桓大司馬每請
與羊欣論書畫竟夕忘疲曾以一厨畫暫寄桓玄皆
其妙迹所珍秘者封題之玄開其後取之誑言不開
愷之不擬是竊去直云畫妙通神變化飛去猶人之
登仙也故人稱愷之三絶畫絶才絶癡絶張懷瓘云
顧公運思精微襟靈莫測雖寄迹翰墨其神氣飄然
在煙霄之上不可以圖畫求象人之美張得其肉陸
得其骨顧得其神神妙亡方以顧為最喻之書則顧
陸比之鍾張僧繇比之逸少俱古今之獨絶所著有
論畫一篇皆模寫要法
史道碩兄弟四人并善畫而道碩尤工人馬及鵝初與
王微并師荀勖衛協優劣未辨謝恭謂王得其意史
得其似
謝稚陳郡陽夏人初為晉司徒主簿入宋為寧朔將軍
西陽太守善畫多為賢臣孝子節婦烈女之圖有補
于風教雖䑛筆和墨不無意也
夏侯瞻有郢匠圖高士圖倕山圖楚人祠鬼神圖𫝊于
代謝云氣韻不足精密有餘擅名當代事非虚美
嵇康字叔夜譙國銍人也在魏拜中散大夫入晉不仕
自以高潔難偶所與神交者唯王戎山濤等為竹林
七賢而已美風儀能屬詞善鼓琴工書畫有獅子擊
象圖巢由圖𫝊于代
温嶠字太真太原祁人秀朗有才鑒善畫明帝時官至
平南將軍江州刺史年四十二贈侍中大將軍追封
始安公諡曰武
謝巖
曹龍
丁遠
楊惠
江思遠
以上五人皆善畫思遠陳留圉人有孝行征西將軍
庾亮請為儒林參軍其他辟召皆不就
王濛字仲祖晉陽人放誕不羈書比庾翼丹青甚妙頗
希高達常往鱸肆家畫轜車自云我嗜酒好肉善畫
但人有飲食美酒精絹我何在不往也特善清言為
時所重官至司徒左長史
戴逵字安道譙郡銍人幼有巧慧聰悟博學善鼓琴工
書畫為童兒時以白瓦屑雞卵汁和溲作小碑子為
鄭玄碑時稱詞美又善鑄銅像及雕刻曾造無量壽佛
木像高丈六并菩薩逵以古制朴拙至於開敬不足
動心乃潛坐帷中密聽衆論所聽褒貶輒加詳研積
思三年刻像乃成迎至山隂靈寳寺郄超觀而禮之其
畫古人山水極妙十餘歲時於瓦棺寺畫王長史見之
云此兒終享大名恐我不得見耳逵嘗就范宣學范見
逵畫以為亡用之事不宜虚勞心思逵乃與宣畫南
都賦范觀畢嗟嘆甚以為有益乃亦學畫安道中年
畫行像甚精妙庾道秀看之語戴云神猶太俗蓋卿
世情未盡耳戴云惟務光當免卿此語耳子勃有父
風孫暢之云山水勝顧晉義熙初以散騎郎徵不至
所畫有九州名山圖秦皇東遊風雲水月等圖𫝊于
代勃弟顒字仲若巧思亦逵之流父之琴書丹青皆
能𫝊之一門隠遁高風振于晉宋凡所徵辟皆不起
宋
顧景秀武帝時畫手也常居帝左右帝賜何戢蟬雀扇
是景秀畫後戢為吳興太守齊高帝求好畫扇戢持
獻之陸探微顧寳光見之皆嘆其巧絶
陸探微吳人宋明帝時嘗為侍從丹青之妙最推有名
謝赫評云畫有六法自古作者鮮能備之唯陸探微
及衛協備之矣窮理盡性事絶言象色前孕後古今
獨立李嗣真云陸公參靈酌妙動與神會筆迹勁利
如錐刀焉秀骨清像似覺生動令人懍懍若對神明
張彦遠紀其𫝊世之畫多是古聖賢名人像子綏體
運遒舉風力頓挫一點一拂動筆新奇綏弟弘肅最
藉庭訓雖所得不多亦有家法在張僧繇毛稜上
宗炳字少文南陽沮陽人江夏王義恭嘗薦炳于宰相
前後辟召竟不就善書畫鼔琴好山水西陟荆巫南
登衡岳因結宇衡山懷尚平之志以疾還江陵嘆曰
噫老病俱至名山恐難徧遊唯當澄懷觀道卧以遊
之凡所遊歷皆圖于壁坐卧向之其高情如此又自
為畫山水序以白其志
王微字景賢瑯琊臨沂人善書畫嘗居一室讀書玩古
不出十餘年與友人何偃書曰吾性知畫蓋鳴鵠識
夜之機盤紆糺紛咸紀心目故山水之好一往迹求
皆得髣髴竟不就辟世祖以貞棲絶俗贈秘書監嘗
作畫序一篇張彦遠曰宗炳王微皆擬迹巢由放情
林壑與琴酒而俱適縱煙霞而獨往各有畫序意遠
跡高不知畫者難可與論
顧寳光吳郡人大明中為尚書水部郎畫師宗炳𫝊世
有帝王名臣等像及射雉鬭雞鸂鶒等圖
謝莊字希逸陳郡陽夏人初為始興王濬後軍參軍官
至散騎常侍兼中書令幼有才學多巧思善畫制水
方丈圖天下山川土地各有分理離之則州郡殊合
之則宇内為一
袁倩北面陸氏最為高足象人之妙亞美前修但守師
法不出新意其于婦人特為古拙子質風力爽俊不
墜家聲姚最曾見其莊周木鴈圖卞和抱璞圖筆勢
徤勁繼父之美
史敬文有黃帝昇仙圖樂冀人馬畫張平子西京賦圖
史藝有屈原漁父圖王羲之像孫綽像
劉斌有詩黍離圖
尹長生或作尹扈生寫南朝貴戚圖
吳暕謝云體法雅媚制置才巧擅美當年有聲京洛
張則謝云意態宏逸動筆新奇在吳暕下
劉胤祖官至尚書吏部郎謝云蟬雀特盡微妙筆蹟超
越俊爽不凡子璞體運精嚴稍亞于父
劉紹祖胤祖弟官至太康太守謝云筆跡調快勁滑有
餘然傷于師工乏其士體其于模寫特為精密
蔡斌有遊仙圖蘇武像
濮萬年有蘇門先生及名臣像
史粲有白畫八駿圖
宋僧辯
康允之
范惟賢已上三人皆善畫
顧駿之結搆高樓以為畫所每登樓去梯家人罕見若
時景融朗然後含豪天地隂慘則不操筆謝赫品云
神韻氣力不逮前賢精微謹細始變古則今賦彩製
形皆創新意若色犧始更八卦史籕初改書法也始
畫蟬雀天下莫競
南齊
宗測字敬微炳之孫也代居江陵不應辟召驃騎將軍
豫章王嶷請為參軍測荅曰何得謬傷海鳥横斤山
木性善書畫𫝊其祖業志欲遊名山乃寫祖炳所畫
尚子平圖于壁隠廬山居炳舊宅畫阮籍遇孫登于
行障上坐卧對之又畫永業寺佛影臺皆臻絶妙
劉係宗丹陽人官至宣城太守善書畫
姚曇度畫有逸才巧變鋒出魑魅鬼神出人意表
蘧道愍
章繼伯
右二人並善寺壁兼能畫扇人馬數分毫釐不失别
體之妙可謂入神蘧始師章冰寒于水
范懷珍或作懷粲或作懷堅有渥洼馬圖孝子屏風
鍾宗之有王獻之王攸之等像
王效有嘯賦圖
王殿有曹長孺真列女傅丹儀圖三馬圖敗春圖
戴蜀有孝子圖息媯圖
陳公思有列女貞節圖列女仁智圖朱買臣圖
陶景真有孔雀鸚鵡圖虎豹圖
張季和有遊清池圖
沈標亡所偏善觸類涉習留意鉛華亦有可觀
謝赫寫貌人物不俟對看所須一覽便工操筆目想毫
髮皆亡遺失至于氣運精靈未窮生動之致筆路纖
弱不副雅壯之懷然中興以來象人為最
沈粲筆迹調媚專工羅綺屏幛所圖頗有情趣
丁光擅名蟬雀然筆迹輕羸非不精謹但乏生氣
周曇研沙門彦悰云師塞壯勤授曹仲達比曹不足方
塞有餘
謝惠連陳郡夏陽人官至司徒府參軍幼有詞學族兄
靈運嘆服之兼善書畫
謝約官衛尉參軍善山水有大山圖聲伎樂圖
虞堅
丁寬
右二人並工畫李嗣真列在下品
劉琪字士温彭城人官至吏部郎少聰慧多才藝工書
畫飲酒至數斗畫嬪嬙當代第一
毛惠遠滎陽陽武人官至少府卿畫馬稱當代第一
毛惠秀惠遠弟也永明中待詔秘閣世祖將北伐命惠
秀畫漢武北伐圖中書郎王融監其事融好功名秀
又善圖畫成帝極珍貴置瑯琊臺上每披玩焉姚最
云繪事詳悉太自矜持翻成羸鈍遒勁不及惠遠精
思有過于稜矣
毛稜惠遠子也姚最云便速有餘真巧不足善于布置
比之叔父則牀下安牀
釋惠覺姚曇度之子也丹青繼父之美有殷洪像白馬
寺寳臺樣行于先代
釋僧珍蘧道愍外甥遂師舅畫與惠覺同品
梁
元帝姓蕭氏諱繹字世誠武帝第七子初封湘東王任
荆州刺史後即帝位初生便眇一目聰慧俊朗博涉
技藝嘗畫聖僧武帝親為贊之又畫蕃客入朝圖帝
極稱善又畫職貢圖并序又畫芙蓉湖醮鼎圖姚最
云畫有六法真仙為難王于像人特盡神妙
忠莊太子諱方等字實相元帝長子能寫真坐上賓客
隨意點染即成數人問兒童皆識之
南郡王大連字仁靖簡文帝第五子少俊爽風流有巧
思洞達音律工丹青
蕭責字文奐蘭陵人仕梁為河東太守多詞學工書畫
曾于扇上畫山水咫尺之内而瞻萬里之遙方寸之
中乃辯千尋之峻學不為人自娛而已雖有好事罕
見其蹟
陵杲字明霞吳郡人初仕齊入梁官至特進揚州大中
正好詞學信佛理工書畫與舅張融齊名
陶弘景字道明丹陽秣陵人幼有異操年十歲得葛洪
神仙𫝊便有神仙之志初徵為諸王侍讀永明十年
辭禄止句曲山自號華陽隠居好著述明衆藝工書
畫卒年八十五贈中散大夫諡曰貞白先生武帝嘗
欲徵用隠居畫二牛一以金籠頭牽之一則逶迤就
水草武帝知其意不以官爵逼之朝廷有事多就而
詢之號山中宰相
張僧繇吳中人天監中官至右將軍吳興太守武帝崇
飾佛寺多命僧繇畫之時諸王在外武帝思之遣僧
繇乘𫝊寫貌對之如面也江陵天皇寺明帝置内有
栢堂僧繇畫盧金那佛像及仲尼十哲帝怪問釋門
内如何畫孔聖僧繇曰後當賴此耳及後周滅佛法
焚天下寺塔獨以此殿有宣尼像乃不令毁折又金陵
安樂寺四白龍云點睛即飛去人以為妄誕固請點
之須臾雷電破壁兩龍乘雲騰去上天二龍未點睛
者見在初吳曹不興圖青谿龍僧繇見而鄙之乃廣
其像于武帝龍泉亭至太清中震龍泉亭遂失其壁
又畫天竺二胡僧因侯景亂散拆為二後一僧為唐
右常侍陸堅所寳堅疾篤夢一胡僧告之我有同侣
離拆多時今在洛陽李家若求合之當以法力助君
陸以錢帛購得疾乃愈其制作之妙擬于隂陽者如
此蓋其生平手不釋筆俾夜作晝未嘗倦怠數紀之
内無須臾之間所以思若湧泉取資天造筆紙一二
而像已應焉子善果所作多亂真于父善果弟儒童
亦有釋迦會圖寳積經變𫝊于代
袁昂字千里陳郡陽夏人官至中書監幼以孝稱頗善
畫
焦寳願姚最云早遊張謝靳固不𫝊傍求造請事均盜
道衣制樹色皆自新意點黛施朱輕重不失
嵇寳鈞姚最云雖無師範而意兼真俗賦彩鮮麗觀之
悦情張彦遠云畫性所貴上何必師範
聶松梁帝云與稽同品言其優劣僧繇之亞在解倩上
有支道林像
解倩最長寺壁有丁貴人彈曲項琵琶圖五夫人像九
子魔圖
陸整有佛像
江僧寳斟酌袁陸親漸朱藍用筆骨鯁甚有師法象人
外亡所長
釋威公光宅寺僧下筆為京洛所知
釋吉底
釋摩羅菩提二僧俱外國人能畫
釋迦佛陁天竺人學行精慤靈感極多初在魏魏帝重
之至隋隋帝于嵩山起少林寺有拂菻國人物圖器
物樣外國獸圖鬼神圖
陳
顧野王字希馮吳郡人七歲讀五經九歲能屬文長為
鴻儒天象地理無不畢習在梁為中領軍時宣城王
為揚州野王與王褒俱為賓友野王嘗畫古賢王褒
書贊時稱二絶尤工草蟲入陳官至黃門侍郎
後魏
蔣少遊樂安博昌人官至將作大匠太常少卿前將軍
都水兼此四官敏慧機巧善畫人物及雕刻雖有才
學常在剞劂繩墨之間園湖城殿之側識者嘆息少
遊坦然以為己任不告疲勞
李平頓丘人宣武即位除黃門郎拜長樂太守以本官
行相州事帝至鄴親幸其第見平諸子尋正刺史平
勸農桑修飾太學簡試通儒以充博士選五郡聰敏
者教之圖孔子及七十二弟子于講堂親為之贊前
來臺使頗好侵漁平乃畫履虎尾踐薄冰于客館注
頌其下以示誡焉
楊乞德封新鄉侯歸心釋門施身入寺善畫佛像
王由字茂道官至東萊太守摹畫佛像為時所服
祖班東魏人善畫
北齊
廣寧郡王高氏名孝珩世宗第二子博涉多才藝嘗于
廳事壁上畫蒼鷹覩者疑其真鳩雀不敢近又畫朝
士圖當時絶妙
蕭放字希逸梁武帝猶子也為本朝著作郎入齊待詔
詞林館善丹青因于宫中監諸畫工帝令采古來麗
美詩及賢哲充畫圖帝甚善之
楊子華世祖時任直閣將軍員外散騎常侍嘗畫馬于
壁夜聽蹄齧長鳴如索水草圖龍于素舒卷輒雲氣
縈集世祖重之使居禁中天下號為畫聖非有詔不
得與外人畫閻立本云自像人以來曲盡其妙簡易
標美多不可減少不可踰其唯子華乎子華又善畫
牡丹語在陳眉公珍珠船
田僧亮官至三公中郎將入周為常侍當時之名高于
董展畫田家野服柴車古今獨絶
劉殺鬼與楊子華同時世祖俱重之畫鬭雀于壁常見
之以為生拂之方覺常在禁中錫賚鉅萬任梁州刺
史
曹仲達曹國人官至朝散大夫沙門彦悰云師依周研
竹樹山水外國佛像無競於時
殿英童善畫兼楷隸
高尚士
徐德祖
曹仲璞
已上三人並當時名手
後周
馮提伽北平人官至散騎常侍兼禮部侍郎志尚清遠
後避周末之亂傭畫并汾之間竇蒙云寺壁皆有合
作其若山川草樹宛然塞北車馬
隋
閻毗榆林盛樂人周武帝時拜儀同三司入隋官至朝
散大夫將作少監篆隸丹青當時稱絶
展子虔歷北齊周隋在隋為朝散大夫帳内都督所畫
臺閣雖一時如董展不得以窺其妙寫江山遠近之
勢尤工故咫尺有千里之趣
董展字伯仁汝南人多材藝鄉里號為智海官至光禄
大夫殿中將軍時與展子虔齊名三昧輪奐董氏造
其微六轡沃若展生居其駿董有展之車馬展無董
之臺閣曾作道經變相為時所稱謂非畫外有情參
靈酌妙入華胥之夢與化人同遊何以臻此
鄭法士在周為大都督員外侍郎建中將軍在隋授中
散大夫畫師僧繇尤長于人物論者謂江左自僧繇
以降法士稱獨步焉僧悰云飛觀層樓間以高林嘉
樹碧潭素瀨糅以雜英芳草必曖曖然有春臺之思
此其絶倫也
鄭法輪法士之弟李云輿馬之際比兄為劣及其闢臺
苑恣登臨羅綺如春芳菲似雪亦為絶塵子德文亦
擅家法但筆迹纖弱英靈銷歇耳
孫尚子睦州建德縣尉師模顧陸骨氣有餘鬼神特所
偏善婦人亦有風態善為戰筆之體衣服手足木葉
川流莫不戰動唯鬚髮獨爾調利他人效之終莫能
及尚子自姓孫故時有孫鄭之稱作寳鑑者以為鄭
法輪之孫謬何至此
楊契丹官至上儀同僧悰云六法備該甚有骨氣山東
體制允屬伊人時與田僧亮齊名田楊與鄭法士同
于京師光明寺畫小塔鄭圖東壁北壁田圖西壁南
壁楊畫外邊四面是稱三絶楊以簟蔽畫處鄭竊觀
之謂楊曰卿畫終不可學何勞鄣蔽又求楊畫本楊
引鄭至朝堂指宫闕衣冠車馬曰此是吾畫本也鄭
深嘆服
劉烏學于鄭不少風格屏帳有功
陳善見准的于鄭遒媚温潤則不及之
江志筆力勁徤風韻頓挫模山擬石妙得其真
李雅為滕王庫直神氣抑揚獨越倫伍聖僧形制是所
尤工
王仲舒北面孫公風骨不逮精熟潤媚推于名筆
閻思光
解悰
程瓉
已上三人並當時名手
尉遲跋質那西國人善畫外國及佛像𫝊至唐時謂之
大尉遲
曇摩拙义天竺僧也隋文帝時自本國來徧禮中夏阿
育王塔至成都雒縣大石寺空中見十二神形便一
一寫之乃刻木為十二神形于寺塔
唐
太宗諱世民高祖次子也高祖武德四年為天策上將
軍位三公上乃銳意經籍怡神藝學開學館以待四
方之士有杜如晦房玄齡等十八人賓游幕府禮遇
温渥乃命庫直閻立本圖形貌具題名字爵里仍教
文學褚亮為之贊及即帝位貞觀十七年又詔立本
畫功臣長孫無忌等二十四人于凌煙閣上自為讃
中宗諱顯太宗之孫
玄宗諱隆基中宗之姪右二帝留心藝事書畫備能玄
宗曾令畫十眉圖一曰鴛鴦眉又曰八字眉二曰小
山眉又名遠山眉三曰五岳眉四曰三峰眉五曰垂
珠眉六曰稜眉又名却月眉七曰分梢眉八曰涵煙
眉九曰拂雲眉又曰横煙眉十曰倒暈眉高平公張
諗進玄宗馬射真圖于憲宗表云玄宗天縱神武藝
冠前王凡所游畋必存繪事豈止雲夢殪兕楚人美
旌蓋之雄潯陽射蛟漢史稱舳艫之盛
漢王元昌高祖第七子博學善畫李嗣真謂天人之姿
博綜伎藝頗得風韻自然超舉有畫鞍馬鷹鶻𫝊于
時雖閻立德立本不得以季孟之間
韓王元嘉高祖于善畫龍馬虎豹
滕王元嬰高祖子善畫蝶故王建宫詞有内中數日無
呼喚搨得滕王峽蝶圖之句酉陽雜俎曰滕王畫蛺
蝶有數名江夏斑大海眼小海眼村裏來菜花子唐
藝文志有滕王蛺蝶圖二卷
嗣滕王湛然善畫花鳥蜂蝶驢子水牛
江都王緒霍王元軌之子太宗姪也能畫最長于鞍馬
杜子美詩謂國初以來畫鞍馬神妙獨數江都王
寧王成器代宗子善畫馬花萼樓壁上有六馬衮塵圖
明皇愛玉面花驄風鬃霧鬙纖悉皆備後壁上惟有
五馬其一失去信知神妙特與變化俱也
閻立德名讓字立德以字行于代父毗在隋以丹青知
名與弟立本俱𫝊家業官至工部尚書封太安縣公
閻立本立德弟也代立德為工部尚書後拜右相封博
陵縣公有應務之才兼能書畫朝廷號為丹青神化
史云太宗與侍臣泛游春苑池中有奇鳥隨波容與
上愛玩不已召侍從之臣歌詠之急召立本寫貌閣
内𫝊呼畫師閻立本立本時已為主爵郎中奔走流
汗俯伏池側手揮丹素目瞻坐賓不勝愧赧退戒其
子曰吾少好讀書屬詞今獨以丹青見知躬厮役之
務辱莫大焉爾宜深戒勿習此藝及為右相與左相
姜恪對掌樞務恪曾立邊功立本唯善丹青時人語
曰左相宣威沙漠右相馳譽丹青言并非宰相器李
嗣真云博陵太安難兄難弟自江右陸衡云亡北朝
子華長逝象人之妙號為中興至若萬國來庭奉塗
山之玉帛百蠻朝貢接應門之位序折旋矩度端簮
奉笏之儀魁詭譎怪鼻飲頭飛之俗盡該毫末備得
人情二閻同在上品
張孝師為驃騎尉善畫地獄氣候幽默嘗死而復蘇具
見冥中事故備得之吳道玄見之因效為地獄變相
范長夀官司徒校尉學張僧繇畫然能知風俗好尚作
田家景候人物皆極其情至于山川形勢屈曲向背
分布遠近各有條理
何長夀與范同師法但微劣于范范何並有醉道士圖
𫝊于代
尉遲乙僧于闐國人跋質那子也授宿衛官襲封郡公
時人以跋質那為大尉遲乙僧為小尉遲畫外國及
佛像小則用筆緊勁如屈鐡盤絲大則灑落有氣槩
劉孝師點畫不多皆為樞要鳥雀奇變甚為酷似
靳智異祖述仲達改張琴瑟變夷為夏肇自斯人
王定官至中散大夫尚方令貞觀初以菩薩聖僧得名
又有本草訓戒圖𫝊世
梁寬
吳智敏僧琮云智敏師于寬神襟更為俊逸
康薩陁無所服膺虛心自悟初花晚葉變態多端異獸
奇禽千形萬狀
王知敬太原人官至秘書少監
王知慎知敬弟也終少府監兄弟並以工書畫名
王韶應畫鬼神深有風韻亦善山水
檀州敏為振武校尉僧悰云棟宇樓臺隂陽向背歷觀
前古獨見斯人
鄭儔屋木樓臺師于檀州敏
裴寬絳州人以文詞有能稱明皇時為范陽節度使頗
受眷知所畫小馬圖蕭散閒適筆墨典雅
黃諤畫馬獨善于時
左全蜀人本儒家工佛像人物寳歷中聲馳宇内多倣
吳生頗得其妙
姜皎玄宗時太常卿封楚國公寓綿州畫角鷹于督郵
亭壁極其精妙一刺史模石豎州堂後當時鷹隼不
敢入城杜少陵詩楚公畫鷹鷹戴角殺氣森森到幽
朔是也
范瓊
陳皓
彭堅
已上三人同藝同時寓居成都名振三川瓊嘗作烏
瑟摩像設色未半而罷筆迹超絶後之名手莫能完
補皓堅嘗以杜悰相公命畫淨衆寺壁天王各一堵
南畔仗劍振威者彭之筆北畔持弓奮赫者陳之筆
二人筆力相似觀者莫能昇降大約宗吳道玄之筆
而𫝊彩拂澹過之畫有六法名輩少該唯此三人俱
盡其美
常粲雍京人也咸通年路巖侍中牧蜀賓禮待之畫人
物喜為上古衣冠不墮近習有伏羲畫卦神農播種
孔子問禮釋伽等像
常重胤粲之子也僖宗幸蜀回鑾之日蜀民請留御容
于大聖慈寺時隨駕待詔皆操筆不體天顔太師陳
敬瑄表進重胤一寫而成内外官屬無不嘆駭謂為
僧繇後身復宣令于中和院壁寫隨駕臣僚陳敬瑄
等三十七人尋授駕前翰林待詔賜緋魚袋駕歸韋
相國昭度為西川節制而陳太師與監護田軍容拒
命據城王蜀先主時為行軍司馬攻圍三年乃以城
降既克下王先主至寺拜僖宗御容觀繪壁唯不見
陳田真因問寺僧對云拒扞王師近方塗抹先主曰
某豈與丹青為參商遽命重寫重胤乃挼皂莢水洗
去而風姿宛然先主嘉賜之常公自言我畫梁摧爛
之外雨淋水洗終無剥落者善其設色與人殊也偽
通王家裕性多猜忌惑一媵嬖欲為寫貌而惡人久
視謂常曰頗不熟視審可乎曰可頃之夫人至拜立
斯須而退翼日貌其姿容短長無遺毫髦敏妙皆此
類也
孫遇初名位後遇異人得度世法更名遇東越人也僖
宗幸蜀遇自京入蜀自稱會稽山人舉止疎野襟韻
曠達喜飲酒罕見其醉樂與幽人為物外交光啟中
畫應天寺壁勢若飛動世稱龍水尤其所長
張南本善畫人物尤工畫火南本初與孫遇並學畫水
皆得其法南本以為同能不如獨勝遂專意畫火獨
得其妙中和年寓止成都金華寺畫八明王時游僧
升殿見火勢逼人驚怛幾仆又畫辟支佛結跏趺坐
火周其身筆氣焱銳煙飛電掣烈烈有焚林之勢佛
以定慧力坐其間安然不動宋李廌為之贊時論孫
遇之水幾于道南本之火幾于神
石恪字子專成都郫人性輕率尤好陵轢人常為嘲謔
之句略協聲韻與俳優不異有雜言𫝊于世初事張
南本纔數年已出其右多為古僻人物詭形殊狀以
蔑辱豪右而川人患之嘗畫五丁開山及巨靈擘太
華圖其氣韻剛峭為世所稱又畫陳子昂盧藏用宋
之問高適畢構李白孟浩然王維賀知章司馬承楨
仙宗十友圖畫品云玉皇朝會圖石恪所作凡天仙
靈官金童玉女三官太乙七元四聖經緯星宿風雨
雷電諸神嶽瀆君長地上地下主者皆集帝所玉皇
大帝南面端扆而坐衆真仰首承望清光見之者神
爽超然如在通明殿中也其作水府官吏腰間繫魚
蟹作綬盖以侮觀者又作鬼百戱圖鍾馗夫婦對案
置酒供張果肴作執事諸鬼背學其情態前有大小
鬼數十合樂呈伎曲盡其妙此圖玉皇像不敢深戱
然猶不免懸蟹欲調後人一笑也
麻居禮蜀人師張南本光化天復間聲迹甚高
李洪度成都人
張騰
張贊河陽人
王浹已上四人並工道釋人物
王弘太原人畫人馬永徽時人
牛昭善山水
高道興成都人光化中與趙德齊同畫西平王儀仗授
翰林待詔
趙德玄長安人天復中入蜀工畫車馬人物山水佛像
屋木
衛憲師周昉花木竹雀
張立不知何許人蜀中畫跡甚多亦能水墨
周古言善畫人物尤工婦人多畫宫禁歲時行樂之勝
然摹寫形似未為奇特至于布景命意則意在筆外
杜庭睦喜畫故實畫明皇斫膾圖人物流品見之風神
氣骨間非有得于心何以臻妙至此
吳侁作林泉平遠溪友釣徒皆有生致
姚思元林泉人畫道釋一時知名作紫微二十四化皆
所以警悟世俗非止游戲丹青而自娛悦者
鍾師紹蜀人畫釋道人物犬馬頗工
尹繼昭工人物臺閣
吕嶤
竹虔
二人並京兆人尹繼昭弟子工釋道人物嶤僖宗朝
翰林待詔
胡瓌范陽人工畫番馬鋪敘巧密近類繁冗而用筆清
勁至于穹廬什器射獵形容備盡凡畫槖駝及馬以
狼毫筆疏染取其生意亦善體物者也後以筆法授
子虔
張詢南海人不第後流寓長安以畫自適後至蜀中為
僧夢休畫壁三堵一早景一午景一晚景謂之三時
山僖宗幸蜀見之盡日歡賞王蜀太子欲遷壁于東
宫為壁泥通枋移損不全乃止
楊須跋
趙武端
范龍樹
周烏孫
楊德紹已上五人擅名唐初
陳義工寫貌玄宗少與之善特承恩遇為武德南薰中
尚等使銀青光禄大夫少府監
殷&KR3066;
殷季友
許琨
三人與同州僧法明于開元中並善寫貌常在内廷
畫人物海内知名
錢國養開元中人
左文通已上二人亦善寫貌
王陁子善山水幽致峯巒極佳世人言山水者稱陁子
頭道子脚
吳道玄字道子東京陽翟人少孤貧天授之性年未弱
冠窮丹青之妙明皇知其名召入内供奉開元中從
駕東洛與裴旻將軍張旭長史相遇各陳其能裴以
金帛請道子于天宫寺為所親繪壁道子封還金帛
謂旻曰聞將軍善舞劍觀其壯氣可助揮毫旻因縗
墨為道子舞劍舞畢奮筆俄頃而成有若神助張長
史亦書一壁都邑士庶皆云一日之中獲覩三絶又
明皇天寳中忽思蜀道嘉陵江水遂假吳生驛駟令
往寫貌及回帝問其狀對曰臣無粉本並記在心後
宣令于大同殿圖之嘉陵江三百餘里山水一日而
畢時李思訓亦于大同殿圖累月方畢明皇云李思
訓數月之功吳道子一日之蹟皆極其妙又畫内殿
五龍其麟甲飛動每天欲雨即生煙霧凡畫人物佛
像皆冠絶于世凡圖圓光皆不用尺度規畫一筆而
成其早年行筆差細中年行筆如蓴菜條人物有八
面生意活動其𫝊采于焦墨㾗中略旋微染自然超
出縑素世謂之吳裝或謂張僧繇後身良不誣也
翟琰吳生弟子也吳生每畫落筆便去多使琰與張藏
布色濃淡無不得所
李生失名亦吳弟子善畫地獄佛像有類于吳而稍劣
張藏亦吳弟子裁度麄快思若湧泉寺壁十間不旬而
畢
楊庭光與吳同時佛像經變雜畫山水極妙
盧稜伽吳弟子也畫迹似吳但才力有限經變佛事是
其所長吳生嘗于京師畫總持寺三門大獲泉貨稜
伽乃竊畫莊嚴寺三門銳意開張頗臻其妙一日吳
生忽見之歎曰此子筆力當時不及我今乃類我是
子也精爽盡于此矣居一月稜伽卒
武静藏善畫鬼神有氣韻
董萼字重照善雜畫車牛最推其妙
陳静心善寺壁弟静眼善地獄山水
程維善雜畫
楊垣
楊仙喬二人並長安人好圖佛寺鬼神垣子爽亦善之
解倩善鬼神
馮昭正(一作紹政)開元中任少府監善鷹鶻鷄雉盡其形態
曾于禁中畫五龍堂有降雲蓄雨之感
李思訓官至左武衛大將軍封彭城公其畫山水樹石
筆格遒勁湍瀨潺湲雲霞縹緲難寫之狀用金碧輝
映為一家法後人所畫著色山往往宗之然至妙處
不可到也荆浩云李將軍理深思遠筆跡甚精雖巧
而華大虧墨彩
李昭道思訓子也變父之勢妙又過之官至太子中舍
當世言山水者稱思訓為大李將軍昭道為小李將
軍
李思誨思訓之弟即林甫之父任朝散大夫楊州參軍
李林甫高詹事嘗與之詩曰興中唯白雲身外即丹青
其畫小山水類李中舍
李湊林甫之姪為廣陵倉曹尤工綺羅人物蓋一家五
人並善丹青當時以為盛
薛稷字嗣通河東汾隂人道衡之曾孫元超之從子嗣
學名家軒冕繼代先天時官至銀青光禄大夫太子
少保封晉國公善花鳥人物雜畫畫鶴知名屏風六
扇鶴樣自稷始也
郎餘令有才名工山水古賢為著作佐郎撰自古帝王
圖按據史𫝊想像風采時稱精妙
曹元廓天后朝為朝散大夫左尚方令工騎獵人馬山
水善于布置天后鑄九鼎于東郡備九州山川物産
詔命元廓畫樣鍾紹京書時稱絶妙
劉行臣善畫鬼神類王韶應
暢𧦬善山水似李將軍𧦬子明瑾妙過于父
楊寧
楊昇
張萱
已上三人善畫人物萱尤好畫婦女嬰兒
尹林善佛像鬼神寺壁高宗時得名筆迹快利畫慈恩
寺塔下南面師利普賢極妙
李仲昌
李嗣真二人並林弟子並善佛道鬼神
韋无忝官至左武衛將軍善鞍馬鶻象鷹圖雜獸皆妙
韋无縱无忝之弟善寫貌
朱抱一開元間直集賢寫張果先生真為好事所𫝊
竹元標
蔡金剛
毛蒿
姚彦山
程遜以上五人並善寺壁禽獸
董好子善人物
楊樹兒
耿純
任直亮
暢整
李相國
陳慤
劉志敏
史晟
何君墨
京元成
崔霞
冷元秀
馬光業
李蠻子
馬樹鷹
祝丘
潘細衣
周子敬
段去惑
張彦遠云以上皆唐朝以來名手畫士有同蘭菊叢
芳競秀蹤跡布在人間姓名不可遺棄
陸廷曜善人物鬼神有氣韻
殷不害陳郡人子令名並工書畫
殷聞禮字大端弘文館學士亦不害子書畫妙過于父
殷仲容聞禮子天后朝太僕秘書丞工寫貌及花鳥妙
得其真或用墨色如兼五采
談皎畫人物有態度衣裳潤媚但格律不高大髻寬衣
亦當時所尚
張遵禮善畫鬭將鞍馬戈矛器械用筆槧差小畫尤佳
王紹宗瑯琊人官秘書少監與父修禮並善書畫
宋令文汾州人之問之父也亦書畫皆善
盧鴻一名顥然以字行范陽高士也善畫山水樹石隠
於嵩山開元初徵拜諫議大夫不就賜隠居服官為
營草堂一所鴻自為圖有十景謂之玄居十志𫝊至
宋劉子禮得于錢氏後李伯時曾臨一本蓋與輞川
圖并𫝊于世云
鄭虔鄭州人為廣文館學士饑窮轗軻好琴酒篇詠工
山水進獻詩篇及書畫玄宗題曰鄭虔三絶
鄭逾善山水天寳中得名于梁宋間
曹霸魏曹髦之後官至左衛將軍天寳末每詔畫御馬
及功臣杜工部有丹青引贈之
李果奴寫貌人物及僧佛為妙元和初有李士昉即果
奴之孫筆迹及其祖在翰林集賢院
韓幹京兆人官至大府丞天寳中召入供奉上令師陳
閎畫馬帝怪其不同因詰之奏云臣自有師陛下内
廐之馬皆臣之師也幹蓋初師曹霸後自獨擅杜甫
贈霸畫馬歌云弟子韓幹早入室亦能畫馬窮殊相
幹惟畫肉不畫骨忍使驊騮氣凋喪則幹不及霸遠甚
張彦遠云玄宗好大馬御廐至四十萬遂有沛艾大
馬命幹悉圖其駿則有玉花驄照夜白等時岐薛寧
申王廐中皆有善馬幹並圖之遂為古今獨步禄山
之亂沛艾馬種遂絶韓君端居無事忽有鬼使請馬
一匹韓君畫馬焚之他日見鬼使乘馬來謝宋嘉祐
中一貴人使江南攜韓馬一匹行及采石風大作三日
不可渡禱于水府廟是夕夢神告留馬當相濟翼日
詣廟獻之風止乃渡其感神如此弟子孔榮頗得其
法幹又能高僧鬼神菩薩等蹟陳仲醇云韓幹嘗畫
下生嗔彌勒
陳閎永王府長史善寫貌工鞍馬家蓄圖畫絶多玄宗
召入供奉寫御容及射獵按舞諸圖皆妙絶又寫肅
宗御容
孟仲暉善寫貌筆迹類陳閎又似閻令
杜景祥
王允之二人畫與仲暉相似
王維字摩詰太原人官至尚書右丞家于輞川與弟縉
並以科名文學冠絶當時其畫山水松石蹤似吳生
而風致標格特出嘗畫輞川圖山谷鬱鬱盤盤雲水
飛動意出塵外怪生筆端又自題詩云當世謬詞客
前身應畫師不能捨餘習偶被時人知張彦遠曾見
其破墨山水筆迹雄勁荆浩云王右丞筆墨宛麗氣
韻高清巧寫象成亦動真思
張諲官至刑部員外郎明易象善草隸與王維李頎為
詩酒丹青之友尤善畫山水王維答詩曰屏風誤點
惑孫郎團扇草書輕内史李頎詩曰小玉破體閒文
策落日梨花照空壁書堪記室妬風流畫與將軍作
勍敵
劉方平工山水樹石
王熊官至潭州都督善湘中山水似李將軍
王象有畫鹵簿圖或云是熊兄弟
田畸鴈門人官至汝南太守善寫貌人物有洪崖子橘
木圖𫝊于代
竇師綸字希言初為太宗秦王府諮議相國錄事參軍
封陵陽郡公性巧絶草創之際乘輿皆闕勅兼益州
大行臺撿挍修造凡創瑞錦宫綾章彩奇麗有對雉
鬭羊翔鳳游麟之狀蜀人謂之陵陽公樣
李逖工畫蜂蝶蠅蟬之類
李平鈞宗室也為汴州陳留令工山水
崔陽元
李炅
張維亘
李滔
張通
耿昌言
耿昌期昌言之弟
已上七人並工山水雜畫通尤精贍
趙公祐長安人寳歷中寓蜀贊皇公賓禮之工佛道鬼
神益州畫錄云公祐天資神用筆奪化權應變無涯
㒺象莫測名高當代時無等倫數仞之牆用筆最尚
風神骨氣六法全矣
趙温奇幼而穎秀長有父風畫天王及梵王帝釋大輪
部屬等像于蜀寺壁
趙德齊温奇之子光化中詔許王建于成都置生祠命
德齊畫西平王儀仗及朝真殿上畫后妃嬪御皆極
精妙昭宗喜之遷翰林待詔
嚴□
楊德本並吳人善雜畫
貝俊
李韶
魏晉孫已上三人並工花鳥
蒯廉性野愛畫鶴後師于薛稷深得其妙
白旻官至同州澄城令工花鳥鷹鶻觜爪鮮利甚得其
趣
韓嶷工婦女雜畫善布色
宇文肅善禽蟲花
高江
車道正二人並善寫貌道政兼善佛事迹簡而筆健
齊皎高陽人官至澤州刺史善外番人馬亦工山水
齊映皎之弟官拜中書侍郎平章政事性雅正好學善
山水
朱審吳興人張彦遠云山水深沈環壯險墨磊落湍瀨
激人平遠極目朱景玄云唐安寺講堂西壁最其得
意其峻極之狀重深之妙潭色若澄石文似裂岳聳
筆下雲起鋒端咫尺之地溪谷幽邃松篁交加雲雨
暗淡
王宰家于西蜀多畫蜀山玲瓏窳窆巉差巧峭出于象
外杜工部贈歌云十日畫一水五日畫一石能事不
受相促迫王宰始肯留真蹟山水松石擅場當代
畢宏官至庶子工松石時稱絶妙
楊炎字公南華隂人貞元中宰相風骨俊秀神情爽邁
松石山水出于人表初稱處士謁盧黃門館之甚厚
久而知其丹青之能意欲求未敢發言炎遽欲辭去
盧公復苦留之知其家洛中衣食乏少心所不寧乃
潜令人將數百千至洛供之取其家書回以示炎炎
極感未知所報盧從容言欲求一蹤為子孫家寳爾
意尚難之遂月餘圖一障松石雲物移動造化觀者
謂之神異
史讃官至省郎善鞍馬人物
裴諝字士明河東人官至兵部尚書畫山水極有思
韋鑒長安人工龍馬妙得氣韻
韋鑾鑒之弟工山水松石雖有時名未免古拙官至少
監
韋鷗鑒之弟工山水高僧奇士老松異石筆力勁健風
格高舉善小馬牛羊山原人空知鷗善馬不知松石
更佳咫尺千尋駢柯攅影煙霞翳薄風雨颼颼輪囷
盡偃蓋之形宛轉極盤龍之態宋蔣永仲收韋侯松
一幅千枝萬葉非經歲不成鱗文一一如真筆細圓
潤
韋偃鑾之子嘗以越筆點簇鞍馬人物山水雲煙千變
萬態或騰或倚或齕或飲或驚或止或走或起或翹
或跂其小者或頭一點或尾一抹山以墨幹水以手
擦曲盡其妙宛然如真巧妙精奇韓幹之匹也
張璪(一作藻)字文通吳郡人官祠部員外郎坐事貶衡州
司馬衣冠文行為一時名流善畫松石山水自撰繪
境一篇言畫之要訣畢庶子一見驚異嘗手握雙管
一時齊下一為生枝一為枯枿而四時之氣遂驅筆
得之所畫山水高低秀麗咫尺重深石尖欲落泉噴
如吼其近也若逼人而寒其遠若極天之盡荆浩云
夫隨類賦彩自古有能如水暈墨章興我唐代故張
璪員外樹石氣韻俱盛筆墨積微真思卓然不貴五
彩曠古絶今未之有也張彦遠云山水之變始于吳
成于二李樹石之狀妙于韋偃窮于張通通能用紫
禿鋒以掌模色中遺巧飾外若混成
陳曇字玄成官至御史中丞工山水有情趣但峰巒少
奇往往繁碎
顧况字逋翁吳興人官著作郎善山水有畫評一篇
沈寧善樹石山水
劉商官至檢校禮部郎中少年有篇詠高情工山水樹
石初師于張璪後自造真為意自張貶竄後惆悵賦
詩曰苔石蒼蒼臨澗水谿風裊裊動松枝世間惟有
張通會流向衡陽那得知或云商後得道
劉整任秘書省正字善山水有氣象時有劉之奇亦能
山水
邊鸞京兆人也為右衛長史最長于花鳥折枝草木下
筆輕利用色鮮明冠于當代貞元中新羅國獻孔雀
解舞者德宗詔于玄武殿寫貌一正一背翠彩生動
金羽輝灼若連清聲宛應繁節
于錫善花鳥及鷄
強穎善水鳥
梁廣工花鳥善賦彩
陳庶揚州人師邊鸞
陳恪工山水師張鄭有氣韻
戴重席工子女極精細
周昉字景元一字仲朗長安人官至宣州長史節制之
後好屬文窮丹青之妙遊卿相間貴公子也善畫貴
遊人物作士女多為穠麗豐盈之態蓋其所見然也
郭令公壻趙縱侍郎嘗令韓幹寫真人稱其善又請
周長史寫之令公嘗列二真于坐側莫定優劣因趙
夫人歸省令公問何者最似對曰韓畫得趙郎貌周
畫得趙郎神遂定二畫優劣送周錦綵數百段
趙博文尚書左丞涓之子
趙博宣博文之兄
王朏太原人終劍南刺史
鄭寓善果之後
右四人皆師周昉博文善子母犬兔兼寫貌朏寓俱
善子女及天王菩薩
程修己其先冀州人祖大歷中任越州醫學博士時周
昉任越州長史遂令修己師事之盡得其畫人物口
授之妙尤精山水花竹寳歷中應明經擢第太和中
文宗好古重道以晉明帝衛協畫毛詩圖草木鳥獸
古賢君臣之像不得其真遂召修己圖之皆據經定
名任意採掇由是冠冕之制生植之姿遠無不詳幽
無不顯又嘗畫竹障于文思殿文皇有歌云良工運
精思巧極似有神臨窗時乍覩繁隂合再明當時在
朝學士等皆奉詔繼和自貞元後以畫藝進身承恩
稱旨京都一人而已
韓滉字太冲德宗朝宰相封晉公書師張顛畫師陸探
微其畫人物牛馬極工尤好圖田家風俗嘗自言不
能定筆不可論書畫以非急務故自晦不𫝊于人
戴嵩初韓滉鎮浙西命為巡官師滉畫皆不及獨于牛
能盡野性過滉遠甚至于田家川原亦各臻妙畫錄
云嵩畫牛與牧童點睛圜明照見形容著目中至飲
流赴水則浮景見牛唇鼻相連弟嶧亦能畫牛得名
善作奔逸之態
李漸官沂州刺史善番人番馬放牧川原之妙筆迹氣
調當世𦕈儔子仲和能繼其藝而筆力不及
張符善畫牛頗工筆法有得于韓滉亦韓之流亞也
蕭祐為桂州觀察使畫山水甚有意思
周太素終尚書郎善花鳥佛像
鞠庭善山水
蕭悦協律郎工竹一色有雅趣
王默一作王墨不知其名善潑墨畫時人號曰王墨一
云墨名洽能山水松石雜樹性疎野好酒醉後以頭
髻取墨抵于絹素或揮或掃或濃或淡隨其形狀為
山為石為雲為水應手隨意倏若造化俯觀不覺墨
汙之迹可謂神異貞元末歿于潤州舉棺若空皆云
化去平生大有奇事顧著作知新亭監時默請為海
中都巡問其意云要見海中山水耳為職半年解去
爾後落筆有奇趣顧生乃其弟子耳
李靈省落托不拘嗜酒傲睨凡畫山水樹石皆一點一
抹便得其象物勢皆出自然
張志和字子同會稽人漁釣于洞庭自稱煙波釣叟顔
魯公知吳興知其高節以漁歌五首贈之張乃為卷
軸隨句賦象人物舟船鳥獸煙波風月皆依其文曲
盡其妙肅宗朝官至左金吾衛錄事參軍本名龜齡
詔改之
張彦遠字愛賓河東人能文工字學其家既累世縉紳
之後且好事故藏積圖書甚富嘗作法書要錄十卷
又撰歷代名畫記十卷自序云得此二書則書畫之
事畢矣觀其編次之善果非虚語
吳恬處士青州人
鄭町處士滎陽人
梁洽處士
右三人並善山水鄭雅淡梁美秀吳險巧
項容處士天台人山水師王默作松風泉石圖筆法枯
硬而少温潤故評者有頑澀之譏然挺特巉絶亦自
一家
景朴蜀人蜀廣政年于應天寺門西畔畫西方天王及
部從兩堵以對孫遇筆識者比之蹄涔巨浸未得萬
分之一
韋機為檀州刺史以邊人僻陋不知文儒之貴修學館
畫孔子七十二弟子漢晉名儒像自為讃敦勸生徒
繇兹大化
辛澄工畫佛像
刁光胤長安人天復中避地入蜀善畫湖石花竹猫兔
鳥雀之類慎交游所與者皆一時佳士黃筌孔嵩皆
師事之
周滉善畫水石花竹禽鳥頗臻其妙
陳厦字重構工山水用意極精
司馬承禎字子微自梁隠居至先生四世𫝊授仙法開
元中自天台徵至天子師之十五年至王屋山勅造
陽臺觀居之嘗畫于屋壁
吳士顧大歷中人畫山水甚怪先布絹于地研調采色
使數十人吹角擊鼔呌噪着錦襖纏頭飲酒半醉取
墨汁瀉絹上次瀉諸色以大筆開決為峰巒島嶼之
狀
張素卿簡州人少孤貧作道士乾符中居青城山焚修
至中和元年僖宗遣使與賜紫道士杜光庭封丈人
山為希夷公李卿上表五嶽既已封王丈人位居五
嶽上不可稱公上可其奏于是改封五丈人為希夷
真君詔賜紫嘗作十二真君像各寫其賣卜貨丹書
符導引之意人稱其妙
陳若愚蜀中道士師張素卿得其筆法
苖龍唐初人失其名能畫龍人以苖龍呼之後得道仙
去今會稽龍瑞宫東南一峰崛起上平如砥相𫝊為
苖龍上昇處
徐仁表初為僧號宗偃師道芬則入室吳興郡南堂有
兩壁樹石張彦遠甚賞之云觀其潜蓄嵐瀨遮藏洞
泉蛟根束鱗危幹凌碧重質委地青嵐滿堂蓋得意
深奇之作
釋翛然俗姓裴氏楚州刺史思訓之子為人恢諧強學
不成一名好朋從詩酒善丹青山水暁解絲竹
僧智隗善山水鬼神氣韻灑落
金剛三昧獅子國人善西域佛像
道芬會稽人善山水時有精緻周沓之譽
法明同州人善寫貌開元時張燕公徵令寫貌諸學士
上稱善
辨才永禪師弟子不惟書法擅場而畫亦工
僧徽五羊人畫龍不誇角及&KR0034;鱗只求筋骨與精神齊
已有詩贈之云
五代
南唐後主李煜自號鍾峯隠居又略其言曰鍾隠後人
能文善畫書作顫筆樛曲之狀遒勁如寒松霜竹謂
之金錯刀畫山水人物禽鳥墨竹皆清爽不凡别為
一格然書畫同體高出意外
韓求(一作虬)
李祝(一作柷)二人倜儻不拘有經略才能屬唐祚陵季不
仕以丹青自汙而好游晉唐間時朱全忠簒唐晉王
李克用欲圖之而懼求柷知乃命往陜畫龍興寺回
廊列壁二百餘堵由是為天下畫流所妬乃譛于克
用謂二人露其異圖克用遂為水嬉而溺之君子為
之太息二人畫實神品
張圖字仲謀洛陽人朱梁時掌行軍資糧簿籍故時人
呼為張將軍善潑墨山水尤長于大像作衣文不師
吳𢃄當風曹衣出水之例用濃墨麄筆如草書顫掣
飛動勢甚豪放至于手面及服飾儀物則用細筆輕
色詳緩端慎無一欹昃怪怪奇奇自一家法
朱瑤字温琪嘗客雍洛間所畫作吳道子筆迹
跋異汧陽人眉目疎秀舉止詳雅善畫佛道鬼神及大
像異恃能自負嘗于廣愛寺為張圖排斥洛陽謠曰
赫赫洛下唯說異畫張氏出頭跋異無價後畫福先
寺方朽約忽一人自稱滑臺人姓李善畫羅漢人稱
為李羅漢當與汝對異嘿然恐如張圖者遂讓西壁
與之異乃竭精竚思屹成一神侍從嚴毅又設色鮮麗
蓋平生之所未能者李服其精妙入神非己所及遂
手足失錯時人謠曰李生來跋君怕不意今日却增
價不畫羅漢畫駝馬異大有得色遂誇咤曰昔見敗
于張將軍今取捷于李羅漢李倏起如厠異往視之
已縊于僧園矣
曹仲元豐城人江南李氏時為翰林待詔少學吳道玄
畫釋道鬼神後乃頓棄吳法别作細密自為一家尤
工傅彩
陶守立池陽人世業儒通經史南唐李璟時應舉下第
退處齊山禁門却掃琴棋酒外以丹青自娛釋道鬼
神殿閣山川車馬靡不精妙
王仁夀汝南宛人石晉時作待詔工釋道鬼神及馬
竹夢松建康溧陽人仕南唐為東川别駕嘗畫春景士
女其布景命意綽約體態宛得周昉之格
陸晃嘉禾人性疎逸沈湎于酒多畫村野人物遇筆揮
灑略不預搆故妍醜互出或在絶格或入末品
荆浩字皓然沁水人業儒善屬文五季多故退隠太行
之洪谷自號洪谷子嘗畫山水樹石以自適時鄴都
青蓮寺沙門大愚乞畫于浩寄詩曰六幅故牢建知
君恣筆蹤不求千澗水止要兩株松樹下留盤石天
邊縱遠峰近巖幽濕處惟藉墨烟濃浩畫山水仍答
以詩恣意縱横掃峰巒次第成筆尖寒樹瘦墨淡野
雲輕巖石噴泉窄山根到水平禪房時一展兼稱苦
空情著有山水訣一卷米海岳云荆浩善為雲中山
頂四面峻厚
關仝長安人山水師荆浩晚更出藍脱略毫楮筆愈簡
而氣愈壯景愈少而意愈長深造古淡石樹出于畢
宏有枝無幹當時郭忠恕亦師事之然仝于人物非
所長多求胡翼為之
胡瓌山後契丹人善畫蕃馬其于穹廬部族帳幕旗旆
弧矢鞍韉或隨水草放牧或在馳逐弋獵而又胡天
慘冽沙磧平遠能曲盡塞外不毛之景
東丹王李贊華契丹大姓善畫馬之權奇者梁唐及晉
初重之然畫鞍馬人物不作中國衣冠亦安于所習
也
鍾隠字晦叔天台人少清悟不嬰俗事好肥遁自處畫
鷙禽榛棘能以墨色深淺分其向背李唐後主重之
升元中齊安張校尉得鶡鳥二軸張之賓次金昌宗
題詩曰為厭翻翔下葦叢戢翰側腦思何窮侍童莫
便褰簾過只恐驚飛入碧空
郭乾輝北海營丘人俗呼郭將軍師鍾隠飛走特構一
第止蓄禽鳥澄思滌慮縱玩其間故舉意肆筆率得
其真
郭乾佑乾輝之弟亦工花鳥
施璘字仲寳京兆藍田人善畫生竹老根薄石笋枝附
籜扶疎交映青翠滿庭宛得三湘高秋之野色故後
周起居郎韋重過留題曰枯籜危根繳石頭千竿交
映近清流堪珍仲寳窮幽筆留得荆湘一片秋
丁謙義興人始師蕭悦雜畫後專寫生竹
衛賢京兆人仕南唐為内供奉初師尹繼昭後學吳生
長于樓觀殿宇盤車水磨嘗作春江釣叟圖南唐李
煜金索書漁父詞二首其一曰閬苑有情千里雪桃
李無言一隊春一壺酒一竿身快活如儂有幾人其
二曰一棹春風一葉舟一輪繭縷一輕鈎花滿渚酒
盈甌萬頃波中得自由
何遇河南長水人善畫宫室池閣尤善山水樹石其間
人物則假手于人
王商工畫道釋仕女尤精外國人物與胡翼同時並為
都尉趙嵓所厚
李昇成都人小字錦奴弱冠工山水天縱生知不從師
授初得張藻員外山水一軸玩之數日棄去曰未盡
妙也遂出意寫蜀中山川平遠心思造化創一家之
能唐明皇朝有李將軍思訓擅名山水蜀中乃呼昇
為小李將軍蓋藝相匹云
燕筠工畫天王筆師周昉
支仲元鳳翔人畫神仙人物多作奕棋之勢宋高宗題
作晉六朝者多仲元所作
左禮成都人道釋像學吳道玄描染與楊庭光相類但
行筆差細耳宣和畫譜謂與張南本相似
朱繇長安人工道釋妙得吳生筆意所畫必以為法時
出新意千變萬態動人耳目有弟子趙裔亦知名
杜子瓌成都人一云華隂人善于賦采拂淡偏長唯工
佛像王蜀時于龍華禪院畫毗盧佛據紅日輪乘碧
蓮花座每誇同輩云某粧此圓光如日初出淺深瑩
然無筆玷之迹
杜齯龜秦人避地居蜀事王衍為翰林待詔博學強記
善畫佛像
張元簡州人善羅漢
趙嵓梁駙馬都尉本名霖後改今名工人物格韻超絶
尤能鑒畫
杜霄仕女得周昉筆法尤工蜂蝶
丘文播廣漢人又名潜與弟文曉俱以人物山水得名
又善畫牛子仁慶尤長花雀
阮郜為太廟齋郎工人物特于仕女得纖穠淑婉之態
胡翼字鵬雲工道釋人物車馬樓臺山水嘗臨摹古今
名筆目之曰安定鵬雲記
杜楷(一作措)蜀人也幼喜摹李昇山水長亦勤學廿年中
晝夜不捨作枯木斷崖雲崦烟岫之態思致頗遠
房從真成都人王蜀時為翰林待詔畫甲馬人物鬼神
冠絶當時
羅塞翁隠之子為吳中從事善畫羊精妙卓絶
張及之京兆人畫犬馬花鳥頗工畫犬得敦龐之狀無
搖尾乞憐之態
李靄之華隂人善山水林石尤善畫猫于藥苖間雅為
羅紹威所厚建一亭為靄之援毫之所名曰金波號
為金波處士
胡擢博學能詩善畫花鳥亦詩人感物之作也
梅竹思(一作再思)江夏人畫人物牛馬最工于鷄為南唐李
氏翰林待詔
黃筌字原叔成都人學畫早得時名十七歲仕蜀王衍
為待詔至孟昶加撿較少府監花竹師滕昌祐鳥雀
師刁光山水師李昇鶴師薛稷人物龍水師孫位資
諸家之善而兼有之無不臻妙蜀王少廣政時淮南
通聘使有生鶴數隻蜀王命筌畫鶴于殿壁警露者
啄苔者理毛者整羽者唳天者翹足者精彩體態更
愈于生往往生鶴立于畫側蜀王嘆賞遂目為六鶴
殿焉又搆八卦殿成命筌于四壁畫四時花竹兔雉
鳥雀五坊使于此殿前進白鷹誤認殿上畫雉為生
掣臂數四蜀王歎異久之遂命翰林學士歐陽炯撰
畫壁奇異記以旌之筌有春山秋山山家晚景山家
早景山家雨景山家雪景山居詩意及瀟湘等圖
黃居寳字辭玉筌之次子也事蜀為待詔累遷至水部
員外郎前輩畫太湖石皆以淺深墨淡嵌空而已居
寳以筆端摤攃文理縱横夾雜砂石稜角峭硬如虬
虎將踴厥狀非一其畫松竹花雀變態舊規皆如湖
石之類
黃居寀字伯鸞筌少子也事蜀授翰林待詔曾奉命畫
秋山圖學士徐光溥作歌紀之有運思潜通造化根
揮毫空得神仙訣之句花竹翎毛亦工
黃居實紹興秘閣中有會禽圖一而諸書不載其名筌
有五子不審其為第幾人
滕昌祐字勝華吳人後游蜀以文學從事初不婚宦志
趣高潔脱略時態工花鳥蟬蝶傅彩鮮澤宛有生意
尤長于畫鵝
李頗(一作坡)南昌人善畫竹氣韻飄舉不求小巧而多于
情任率落墨便有生意
于兢梁之相國也善畫牡丹幼年從學因覩檻中牡丹
乃命筆倣之不浹旬奪真遂酷思無倦動必增奇
劉彦齊梁千牛衛將軍也善畫竹有孟宗泣竹湘妃寺
圖𫝊于世人物多假胡翼之手
王殷工畫佛道士女尤精外國人物
李羣唐宗室也工畫人物
李玄應洎弟玄審並工蕃馬專學胡瓌
韋道豐江夏人善人物寒林逸思奇僻不拘小節當代
珍之然經歲月方成一圖成則驚人
朱簡章江夏人工人物屋木
王喬士工佛道人物
鄭唐卿工人物兼長寫貌
郭權江南人師鍾隠
史瓊善雉兔竹石
程凝善竹鶴兼長遠水
王道古善雀竹當時號雀兒王
唐垓善野禽生菜水族諸物
王道求工佛道鬼神人物畜獸始倣周昉後學盧稜迦
宋卓工道釋志學吳筆不事傅彩
富玫工佛道
黃延浩工人物
王偉工釋道
張質定州人工田家風俗
宋藝工寫貌王蜀時為翰林待詔
阮知誨成都人工寫貴戚子女兼長寫貌王蜀時為待
詔
高從遇道興之子襲父藝為孟蜀翰林待詔
阮惟德知誨之子紹精父業事孟蜀為翰林待詔善狀
宫闈禁苑皇妃帝戚富貴之事
杜敬安齯龜之子孟蜀翰林待詔妙于佛像尤能傅彩
趙忠義德玄之子妙于鬼神屋木為孟蜀翰林待詔故
事翰林每年冬杪例進鍾馗忠義所進以第二指挑
鬼眼睛蒲師訓所進以拇指剜之蜀主問黃監孰為
優劣筌優師訓蜀主曰師訓力在拇指忠義力在食
指二者筆力相敵義難升降並賜之
蒲師訓蜀人曉音律善談論幼師房從真學纔十年從
真自以為不及仕孟蜀為待詔長于車服冠冕旌旗
器械神鬼
蒲延昌師訓子也孟蜀待詔工佛道鬼神尤精獅子福
感寺僧模寫宗展子虔獅子于壁延昌見之曰但得
其樣未得其筆爾遂寫獅子圖獻進時王昭遠公有
嬖妾患痁以之懸于卧内其疾遂減怪而問之對云
宋展氏子虔于金陵延祚寺殿壁畫二獅子患者坐
壁下或有愈者又梁昭明太子以張僧繇獅子愈疾
名曰辟邪其來久矣按僧繇之畫獅子飜身側視鬃
尾俱就八分爪牙似二龍拿珠之狀展氏古本一則
奔走奮迅一則迴擲咆哮
徐德昌
張玫右二人成都人為孟蜀翰林祇候工人物仕女玫
兼長寫貌
周行通
趙才右二人亦蜀人俱工人物鬼神周精嬰孩趙精甲騎
程承辯眉州彭山人也工畫人物鬼神當孟氏廣政年
與蒲師訓蒲延昌趙才遞相較敵皆推妙手承辯兼
善彫刻機巧人鬼禽獸之類
孔嵩蜀人善畫龍兼工花雀與蟬師刁處士
姜道隠一云張姓緜竹人齠齔好畫及長不務農桑無
妻孥孑然一身常戴一竹笠隨身布衣草履筆墨而
已不事談論不與人交往不拜跪人謂之猱頭相國
李昊使畫屏風因問姓名則蜀語答云姜姓無名昊
曰既無名是以道𨼆也自此名為道隠居緜竹山中
讀老莊暇則好圖龍興思忽至即畫百尺之狀飄飄
然雲隂雨氣作蜿蜒勢已而擲筆撫掌常以此為適
意撰集龍証筆訣三卷嘗于淨泉寺畫山水松石趙
廷隠贈之十縑置僧堂前拂衣而去
楊元真蜀人畫釋道羅漢
董從誨成都人世本儒家游心繪事佛道人物舉意皆
精
張景思金水石城山張玄之裔工佛道
李文才華陽人孟蜀待詔工人物山水兼寫真
杜弘義蜀晉原人工佛道羅漢
吳越王錢鏐畫墨竹
朱澄
高太沖右二人俱江南李中主翰林待詔澄工屋木太
沖工寫真二人合畫雪景宴圖時稱絶手
李仁章并州人學吳畫長於鬼神當時謂非盧稜迦無
以並轡
李夫人西蜀名家未詳世胄善屬文尤工書畫郭崇韜
伐蜀得之夫人以崇韜武弁常鬱鬱不樂月夕獨坐
南軒竹影婆娑可喜即起揮毫濡墨模寫窗紙上明
日視之生意具足人間往往效之遂有墨竹
童氏江南人所學出王齊翰工道釋人物童以婦人而
能丹青故當時縉紳家婦女往往求寫照焉
道士厲歸真莫知其鄉里善畫牛虎並竹雀鷙禽筆簡
意盡氣韻蕭爽坡岸山林亦佳嘗游洪州信果觀内
塑像是玄宗時夾紵雀蛤糞其上歸真畫一鷂于壁
筆迹奇異自是鳥雀無復棲者
僧貫休俗姓姜氏字德隠婺州金溪人初以詩得名後
入兩川頗為王衍待遇因賜紫衣號禪月大師能畫
唯羅漢最著其像多作古野之貌不類世間所𫝊
傅古四明人畫龍筆墨遒爽善為蜿蜒之狀弟子德饒
無染皆臻其妙
楚安漢州什邡人俗姓勾氏善畫山水人物樓臺點綴
甚細論者謂筆蹤全虧六法非大手高格
智藴河南人工佛像人物學深曹體
德符畫松柏氣韻瀟灑
令宗乃丘文播異姓弟工山水人物佛像天王
浙僧藴能工雜畫及佛像
方匡高季迪題其畫云畫圖忽見白雲峰茶屋香臺樹
幾重身若在師行道處晚來惟訝不聞鐘
畫史會要卷一
