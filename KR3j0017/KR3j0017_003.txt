化書卷三
南唐譚峭撰
德化
五常
儒有講五常之道者分之為五事屬之為五行散之為
五色化之為五聲俯之為五嶽仰之為五星物之為五
金族之為五靈配之為五味感之為五情所以聽之者
若醯雞之遊太虚如井蛙之浮滄溟莫見其鴻濛之涯
莫測其浩渺之程日暮途遠無不倒行殊不知五常之
道一也忘其名則得其理忘其理則得其情然後牧之
以清静棲之以杳冥使混我神氣符我心靈若水投水
不分其清若火投火不間其明是謂奪五行之英盜五
常之精聚之則一芥可包散之則萬機齊亨其用事也
如酌醴以投器其應物也如懸鏡以鑒形於是乎變之
為萬象化之為萬生通之為隂陽虚之為神明所以運
帝王之籌策代天地之權衡則仲尼其人也
飛蛾
天下賢愚營營然若飛蛾之投夜燭蒼蠅之觸暁窗知
往而不知返知進而不知退而但知避害而就利不知
聚利而就害夫賢於人而不賢於身何賢之謂也博於
物而不博於己何博之謂也是以大人利害俱亡何往
不臧
異心
虎踞於林蛇遊於澤非鴟鳶之讐鴟鳶從而號之以其
蓄異心之故也牛牧於田豕眠於圃非烏鵲之馭烏鵲
從而乘之以其無異心之故也是故麟有利角衆獸不
伏鳳有利觜衆鳥不賓君有竒智天下不臣善馳者終
於蹶善鬭者終於敗有數則終有智則窮巧者為不巧
者所使詐者為不詐者所理
弓矢
天子作弓矢以威天下天下盜弓矢以侮天子君子作
禮樂以防小人小人盜禮樂以僭君子有國者好聚斂
蓄粟帛具甲兵以禦賊盜賊盜擅甲兵踞(一作據)粟帛以
奪其國或曰安危德也又曰興亡數也苟德可以恃何
必廣粟帛乎苟數可以憑何必廣甲兵乎
聰明
無所不能者有大不能無所不知者有大不知夫忘弓
矢然後知射之道忘策轡然後知馭之道忘絃匏然後
知樂之道忘智慮然後知大人之道是以天下之主道
德出於人理國之主仁義出於人亡國之主聰明出於
人
有國
有國之禮享郊廟敬鬼神也釁(一作舋)龜策占吉凶也敬
鬼神信禍福之職也占吉凶信興亡之數也奈何有大
不信窮民之力以為城郭奪民之食以為儲蓄是福可
以力取是亡可以力敵是疑貳於鬼神是欺惑於龜策
是不信於天下之人斯道也賞不足勸罰不足懼國不
足守
黃雀
黃雀之為物也日遊於庭日親於人而常畏人而人常
撓之玄鳥之為物也時遊於戶時親於人而不畏人而
人不撓之彼行促促此行佯佯彼鳴啾啾此鳴鏘鏘彼
視矍矍此視汪汪彼心慼慼此心堂堂是故疑人者為
人所疑防人者為人所防君子之道仁與義中與正何
憂何害
籠猿
籠中之猿踴躍萬變不能出於籠柙中之虎狂怒萬變
不能出於柙小人之機智慮萬變不能出於大人之道
夫大人之道如地之負如天之垂無日不怨無人不欺
怨不我怒欺不我夷然後萬物知其所歸
常道
仁義者常行之道行之不得其術以至於亡國忠信者
常用之道用之不得其術以至於獲罪廉潔者常守之
道守之不得其術以至於暴民材辯者常御之道御之
不得其術以至於罹禍盖拙在用於人巧在用於身使
民親稼則怨誡民輕食則怒夫餌者魚之嗜羶者蟻之
慕以餌投魚魚必懼以羶投蟻蟻必去由不得化之道
感喜
感父之慈非孝也喜君之寵非忠也感始於不感喜始
於不喜多感必多怨多喜必多怒感喜在心猶物之有
毒猶蓬之藏火不可不慮是以君子之業爵之不貴禮
之不下親之不知疎之不疑辱之不得何感喜之有
太醫
太醫之道脉和而實者為君子生之道也撓而浮者為
小人死之道也太卜之道策平而慢者為君子吉之道
也曲而利者為小人凶之道也以是論之天下之理一
也是故觀其國則知其臣觀其臣則知其君觀其君則
知其興亡臣可以擇君而仕君可以擇臣而任夫揖讓
可作而躁静不可作衣冠可詐而形器不可詐言語可
文而聲音不可文
䜛語
蔵於人者謂之機竒於人者謂之謀殊不知道德之機
衆人不知仁義之謀衆人所無是故有賞罰之教則邪
道進有親疎之分則小人入夫棄金於市盜不敢取詢
政於朝䜛不敢語天下之至公也
刻畫
畫者不敢易於圖像苟易之必有咎刻者不敢侮於木
偶苟侮之必貽禍始製作於我又要敬於我又寘禍於
我是故張機者用於機設險者入於險建功者辱於功
立法者罹於法動一竅則百竅相會舉一事則萬事有
害所以機貴乎明險貴乎平功貴乎無狀法貴乎無象
能出刻畫者可以名之為大象
酒醴
夫酒醴者迫之飲愈不飲恕之飲愈欲飲是故抑人者
人抑之容人者人容之貸其死者樂其死貸其輸者樂
其輸所以民道君之德君盗民之力能知反復之道者
可以居兆民之職
恩賞
侯者人所貴金者人所重衆人封公而得侯者不美衆
人分玉而得金者不樂是故賞不可妄行恩不可妄施
其當也猶為争奪之漸其不當也即為亂亡之基故我
自卑則賞不能大我自儉則恩不得竒歷觀亂亡之史
皆驕侈恩賞之所為也
飬民
民不怨火而怨使之禁火民不怨盜而怨使之防盜是
故濟民不如不濟愛民不如不愛天有雨露所以招其
怨神受禱祝所以招其謗夫禁民火不如禁心火防人
盜不如防我盜其飬民也如是
化書卷三
