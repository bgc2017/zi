古今說海卷七十二
明陸楫編
說淵五十二(别傳五十二)
人虎傳(闕名)
隴西李微皇族子家于虢略微少博學善屬文弱冠從
州府貢焉時號名士天寶十五載春於尚書右丞楊門下
登進士第後數年調選補尉江南微性疎逸恃才倨傲
不能屈跡卑僚嘗鬱鬱不樂每同舍會既酣顧謂其羣
官曰生乃與君等為伍邪其僚友咸側目之及謝秩則
退歸閒適不與人通者近歲餘後迫以食且缺乃東遊
吳楚間期歛于郡國長吏楚人聞其聲固久矣及至皆
開館以俟之畱宴遊極歡將去悉厚賄以實其囊槖微
在吳楚且周歲所獲饋遺甚多西歸虢略未至舍於汝
墳逆旅中忽被疾發狂鞭捶僕者不勝其苦如是旬餘
疾益甚無何夜狂走莫知其適家僮跡其去而伺之盡
一月而微竟不回於是僕者驅其乘馬挈其囊槖而遠
遁去至明年陳郡李儼以監察御史奉詔使嶺南乘傳
至商於界晨將去其驛吏白曰道有虎暴而食人故途
於此者非晝莫敢進今尚早願且駐車固不可前儼怒
曰我天子使後騎極多山澤之獸能為害邪遂命駕而
行去未盡一里果有虎自草中突而出儼驚甚俄而虎
匿身草中人聲而言曰異乎哉幾傷我故人也儼聆其
音似李微者儼昔與微同登進士第分極深别有年矣
忽聞其語既驚且異而莫測焉遂問曰子為誰豈非故
人隴西子乎虎呼吟數聲若嗟泣之狀已而謂儼曰我
李微也儼乃下馬曰君何由至此且儼始與君同場屋
十餘年情好歡甚愈於他友不意吾先登仕路君亦繼
捷科選睽間言笑歷時頗久傾風結想如渴待飲幸因
出使得此遇君而乃自匿草中豈故人疇昔之意也虎
曰吾已為異類使君見吾形則且畏怖而惡之矣何暇
疇昔之念邪雖然君無遽去得少盡欵曲乃我之幸也
儼曰我素以兄事故人願展拜禮乃再拜虎曰我自與
足下别音容曠阻且久矣僕夫得無恙乎宦途不致淹
畱乎今又何適向者見君有二吏驅而前驛隸挈印囊
以導庸非為御史而出使乎儼曰近者幸得備御史之
列今奉使嶺南虎曰君子以文學立身位登朝序可謂
盛矣況憲臺清要分糾百揆聖明愼擇尤異於人心喜
故人居此地甚可賀儼曰往者吾與執事同年成名交
契深密異於常友自聲容間阻去日如流想望風儀心
目俱斷不意今日獲君念舊之言雖然執事何為不見
我而自匿於草莽中故人之分豈當如是邪虎曰我今
不為人矣安得見君乎儼曰願詳其事虎曰我前身客
吳楚去歲方還道次汝墳忽嬰疾發狂夜聞戶外有呼
吾名者遂應聲而出走山谷間不覺以左右手攫地而
步自是覺心愈狠力愈倍及視其肱髀則有斑毛生焉
心甚異之既而臨溪照影已成虎矣悲慟良久然尚不
忍攫生物食也既久飢不可忍遂取山中鹿豕獐兔充
食又久諸獸皆遠避無所得飢益甚一日有婦人從山
下過時正餒迫徘徊數四不能自禁遂取而食殊覺甘
美今其首飾猶在巖石之下也自是見冕而乘者徒而
行者負而趨者翼而翔者毳而馳者力之所及悉擒而
咀之立盡率以為常非不念妻孥思朋友直以行負神
祗一旦化為異獸有靦於人故分不見矣嗟夫我與君
同年登第交契素厚君今日執天憲耀親友而我匿身
林藪永謝人世躍而呼天俛而泣地身毁不用是果命
乎因呼吟咨嗟殆不自勝遂泣儼且問曰君今既為異
類何尚能人言邪虎曰我今形變而心甚悟耳自居此
地不知歲月多少但見草木榮枯耳近日絶無過客久
飢難堪不幸唐突故人慙惶殊甚儼曰君久飢某有餘
馬一疋畱以為贈如何虎曰食吾故人之駿乘何異傷
吾故人乎願無及此儼曰食籃中有羊肉數斤畱以為
贈可乎曰吾方與故人道舊未暇食也君去則畱之又
曰我與君眞忘形之友也而我將有所託其可乎儼曰
平昔故人安有不可哉恨未知何如事願盡教之虎曰
君不許我我何敢言今既許我豈我望邪初我於逆旅
中為疾發狂既入荒山而僕者驅我乘馬衣囊悉逃去
吾妻孥尚在號怨豈知我化為異類乎君自南回為齎
書訪吾妻子但云我已死無言今日事志之乃曰吾於
人世且無資業有子尚稚固難自謀君位列周行素秉
風義昔日之分豈他人能右哉必望念其孤弱時賑其
乏無使殍死於道途亦恩之大者言已又悲泣儼亦泣
曰儼與足下休戚同焉然則足下子亦儼子也當力副
厚命又何虞其不至哉虎曰我有舊文數十篇未行於
代雖有遺藁當盡散落君為我傳錄誠不能列文人之
戸閾然亦貴傳於子孫也儼即呼僕命筆隨其口書近
二十章文甚高理甚遠閱而歎者至于再三虎曰此吾
平生之業也又安得寢而不傳歟既又曰吾欲為詩一
篇蓋欲表吾外雖異而中無所異亦欲以道吾懷而攄
吾憤也儼復命吏以筆授之詩曰偶因狂疾成殊類災
患相仍不可逃今日爪牙誰敢敵當時聲跡共相高我
為異物蓬茅下君已乘軺氣勢豪此夕溪山對明月不
成長嘯但成嘷儼覽之驚曰君之才行我知之久矣而
君至於此者君平生得無有自恨乎虎曰二儀造物固
無親疎厚薄之間若其所遇之時所遭之數吾又不知
也噫顏子之不幸伯牛斯疾尼父常深歎之矣若反求
其所自恨則吾亦有之矣不知定因此乎吾遇故人則
無所自匿也吾嘗記之於南陽郊外嘗私一孀婦其家
竊知之常有害我心孀婦由是不得再合吾因乘風縱
火一家數人盡焚殺之而去此為恨爾又曰使回日幸
取道他郡無再遊此途吾今日尚悟一日都醉則君過
此吾亦不省將碎足下於齒牙間終成士林之笑焉此
吾之切祝也君前去百餘步上小山下視盡見此將令
君見我焉非欲矜勇令君見而不復再過此則知吾待
故人之不薄也復曰君還都見吾友人妻子愼無言今
日之事吾恐久畱使旆稽滯王程願與子訣叙别甚久
儼乃再拜上馬回視草茅中悲泣所不忍聞儼亦大慟
行數里登嶺再視則虎自林中躍出咆哮巖谷皆震後
回自南中乃取他道不復由此遣使持書及賵贈之禮
計於微子月餘微子自虢略入京詣儼求先人之柩儼
不得已具疏其事遂以己俸均給微妻子免飢凍焉儼
後官至兵部侍郎
古今說海卷七十二
