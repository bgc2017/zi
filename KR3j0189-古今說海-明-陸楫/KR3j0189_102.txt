古今說海卷一百二
明陸楫編
說略十八(雜記十八)
暌車志(宋郭彖)
長安近城官道之側有大古冢以當行人常所往來故
獨久存不毁建炎初寇亂有人發之得古銅鐘鼎之屬
甚多驗欵識皆三代物冢為隧道窟室土堅如石周匝
皆刻成人物侍衛之狀其冠服丈夫則幞頭婦人則段
紒衣皆寬袖頗類今制而小異乃知數千載前冠服已
嘗如此
龍舒人劉觀任平江許浦監稅其子堯舉字唐卿因就
嘉禾流寓試僦舟以行舟人有女堯舉調之舟人防閑
甚密無由得間既引試舟人以其重扃棘闈無他慮也
日出市貿易而試題適唐卿私課既得意出院甚早比
兩場皆然遂與舟女得諧私約觀夫婦一夕夢黃衣二
人馳至報牓云郎君首薦觀前欲視其牓傍一人忽掣
去云劉堯舉近作欺心事天符殿一舉矣覺言其夢而
協頗驚異俄而拆卷堯舉以雜犯見黜主文皆歎惜其
文既歸觀以夢語之且詰其近作何事匿不敢言次舉
果首薦于舒然至今未第也
岳侯死後臨安西溪寨軍將子弟因請紫姑神而岳侯
降之大書其名衆已驚愕請其花押則宛然平日真迹
也復書一絶云經略中原二十秋功多過少未全酬丹
心似石今誰愬空有遊魂徧九州秦相聞而惡之擒治
其徒流竄者數人有死者
常州一村媪老而盲家惟一子一婦婦一日方炊未熟
而其子呼之田所婦囑姑為畢其炊媪盲無所覩飯成
捫器貯之誤得溺器婦歸不敢言先取其當中潔者食
姑次以餉夫其親器臭惡者乃以自食良久天忽晝暝
覿面不相覩其婦暗中若為人攝去俄頃開明身乃在
近舍林中懷掖間得小布囊貯米三四升適足供朝晡
明旦視囊米復如故寳之至今
治平丁未漳州地震裂長數十丈闊丈餘有狗自中出
視其底皆林木枝葉蔚然
程迥者伊川之後紹興八年來居臨安之後洋街門臨
通衢垂簾為蔽一日有物如燕瞥然自外飛入往著于
堂壁家人就視乃一美婦人僅長五六寸而形體皆具
容服甚麗見人殊不驚小聲歴歴可辨自言我玉真娘
子也偶至此非為君祟苟能事我亦甚善其家乃就壁
為小龕香火奉之頗能預言休咎皆驗好事者爭往求
觀人輸百錢乃為啓龕至者絡繹小阜程氏矣如是朞
年忽復飛去不知所在
紹興初福建寇亂賊魁曰張義張萬全葉百三凶熖頗
盛提刑李稷臣諭降之二張譖葉於稷臣且言初無降
意將復為變稷臣信之乃植大柱於通衢取葉以鐵索
鎖縛於柱熾炭圍繞醯和五辛飲之備極楚毒稷臣躬
臨視之葉大呼曰我已就降何罪至此體皆焦爛乃死
自是稷臣每獨坐時見葉在側大惡之後三年稷臣徧
體生瘡疱狀如火灼痛不可忍竟卒
宗左藏睍嘗言家故澤州有第宅園圃墻角有古冢因
治地及之得一石誌題曰郡守李公之墓疊石為藏棺
中朽骨一具無他物而棺之側斵石為乳婢抱哺一嬰
兒不知其何為也
向汲與其弟孿生狀貌酷相肖人不能辨一日汲自外
歸弟婦以為其夫也迎而呼之不應隨而詈之遂批其
頰汲正色謂之曰我乃伯也婦惶愧而退汲自是更其
衣冠以自别異
宣和間沂密有優人持二子號曰鬍孩兒年各六七歲
童首而長鬛所至觀者如堵自云其婦孿生此二子生
而有髭亦不知優人所自來後失所在尋而金人入寇
蓋人妖也
金亮末年自製尖鞾頭極長銳云便於鐙而足指所不
及謂之不到頭又為短鞭僅存其半謂之沒下稍其後渝
盟犯順果為其下所戕死于江上
劉先生者河朔人年六十餘居衡嶽紫蓋峰下間出衡
山縣市從人丐得錢則市鹽酪以歸盡則更出日攜一
竹籃中貯大小筆椶帚麻拂數事遍遊諸寺廟拂拭神
佛塑像鼻耳竅有塵土即以筆撚出之率以為常環百
里人皆熟識之縣市一富人嘗贈一衲袍劉欣謝而去
越數日見之則故褐如初問之云吾幾為子所累吾常
日出菴有門不掩既歸就寢門亦不扃自得袍之後不
衣而出則心繫念因市一鎖出則鎖之或衣以出夜歸
則牢關以備盜數日營營不能自決今日偶衣至市忽
自悟以一袍故使方寸如此是大可笑適遇一人過前
即脫與之吾心方坦然無復繫念嘻吾幾為子所累矣
嘗至上封歸路遇雨視途邊一冢有穴遂入以避會昏
暮因就寢夜將半睡覺雨止月明透穴照壙中歴歴可
見甓甃甚光潔北壁惟白骨一具自頂至足俱全餘無
一物劉方起坐少近視之白骨倏然而起急前抱劉劉
極力奮擊乃零落墮地不復動矣劉出每與人談此異
或曰此非怪也劉真氣壯盛足以翕附於枯骨耳今兒
童拔雞羽置之懷以手指上下引之隨應羽稍折斷即
不應亦此類也
古今說海卷一百二
