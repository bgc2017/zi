古今說海卷三十三
明陸楫編
說淵十三(别傳十三)
袁氏傳(闕名)
廣德中有孫恪秀才者因下第遊于洛中至魏王池側
忽有一大第土木皆新路人指云斯袁氏之第也恪
徑往扣扉無有應者戸側有小房簾帷頗潔謂伺客之
所恪遂褰簾而入良久忽聞啟關者一女子光容鑒物
豔麗驚人珠初滌其月華柳乍含其煙媚蘭芳靈濯玉
瑩塵清恪疑主人之處子但潛窺而已女摘庭中之萱
草凝思久立遂吟詩曰彼見是忘憂此看同腐草青山
與白雲方展我懷抱吟諷既畢容色慘然因來褰簾忽
覩恪遂驚慙入戸使青衣詰之曰子何人而向於此恪
乃語是稅居之士曰不幸衝突頗益慙駭幸望陳達於
小娘子青衣具以告女曰某之醜拙況不修容郎君久
盼簾帷當盡所覩豈敢更迴避耶願郎君少佇内廳當
暫飾裝而出恪慕其容美喜不自勝語青衣曰誰氏之
子曰故袁長官之女少孤更無姻戚唯與妾輩三五人
據此第耳小娘子見未適人且求售也良久乃出見恪
美豔愈於嚮者所覩命侍婢進茶果曰郎君既無第舍
便可遷囊槖於此廳院中指青衣謂恪曰小有所須但
告此輩恪愧荷而已恪未室又覩女子之婉麗如是乃
進媒而請之女亦欣然相受遂納為室袁氏贍足巨有
金繒而恪久貧忽車馬煥赫服玩華麗頗為親友之疑
訝多來詰恪恪竟不實對恪因驕倨不求名第日洽豪
貴縱酒狂歌如此三四歲不離洛中忽遇表兄張閒雲
處士恪謂曰既久暌間頗思從容願攜衾綢一永宵話
張生如其所約及夜永將寢張生握恪手密謂之曰愚
兄於道門曾有所授適觀弟詞色妖氣頗濃未審别有
何所遇事之周細必願見陳不然者當受禍耳恪曰不
肖未有所遇張生又曰夫人稟陽精妖受隂氣魂掩魄
盡人則長生魄掩魂銷人則立死故鬼怪無形而全隂
也仙人無影而全陽也隂陽之盛衰魂魄之交戰在體
而微有失位莫不表白於氣色嚮觀弟神彩隂侵陽位
邪干正府真精已耗識用漸隳津液傾輸根蔕浮動骨
將化土顔非渥丹必為怪異所鑠何堅隠而不剖其由
也恪方驚悟遂陳娶納之因張生大駭曰即此是也其
奈之何恪曰弟之忖度何以為異張曰豈有袁氏海内
無瓜葛之親哉又辨慧多能如是以為驗遂告張曰某
一生邅迍久處凍餒因兹婚娶頗似蘇息不能負意何
以為計張生怒曰大丈夫未能事人焉能事鬼傳云妖
由人興人無釁焉妖不自作且義與身孰親身受其災
而顧其鬼怪之恩義三尺童子尚以為不可何況大丈
夫乎張又曰吾有寶劒亦干將之儔亞也凡有魍魎見
者滅没前後神奇不可備數詰朝奉借儻攜密室必覩
其狼狽不下昔日王君攜寶鏡而照鸚鵡也不然者則
必被恩愛所迷耳明日恪遂受劒張生告去執手曰善
伺其便恪遂攜劒隠於室内而終有難色袁氏俄覺大
怒而謂恪曰子之窮愁我使暢泰不顧恩義遂興非為
如此用心且犬彘不食其餘豈能立節行於人世也恪
既被責慙顔息慮叩頭曰受教於表兄非宿心也願以
㰱血為盟更不敢有他意矣因雨泣伏地袁氏遂搜得
其劒寸折之若斷輕藕耳恪愈懼似欲奔迸袁氏乃大
笑曰張生一小子不能以道義誨其表弟使行其兇毒
來當辱之然觀子之心的應不如是然吾匹君已數歲
矣子何慮哉恪方稍安後數日因出遇張生曰奈何使
我撩虎鬚幾不脱虎口耳張生問劒之所在具以實對
張生大駭曰非吾所知也深懼而不敢來謁後十餘年
袁氏已鞠育二子治家甚嚴不喜參雜後恪之長安謁
舊友人王相國縉遂薦于南康張萬頃大夫為經略判
官挈家而往袁氏每遇青松高山凝睇久之若有不快
意到瑞州袁氏曰去此半程江壖有峽山寺我家舊有
門徒僧惠幽居于此寺别來數十年僧行夏臘極高能
别形骸善出塵垢儻經彼設食頗益南行之福恪曰然
遂辦齋蔬之具及抵寺袁氏欣然易服理鬢攜二子詣
老僧院若熟其逕者恪頗異之遂持碧玉環子而獻僧
曰此是院中舊物僧亦不曉及齋罷有野猿數十連臂
下于高松而食于臺上後悲嘯捫蘿而躍袁氏惻然俄
命筆題僧壁曰剖破恩情役此心無端變化幾湮沉不
如逐伴歸山去長嘯一聲烟霧深乃擲筆於地撫二子
咽泣數聲語恪曰好住好住吾當永訣矣遂裂衣化為
老猿追嘯者躍樹而去將抵深山而復返視恪乃驚怛
若魂飛神喪良久撫二子一慟乃詢於老僧僧方悟此
猿是貧道為沙彌時所養開元中有天使高力士經過
此憐其慧黠以束帛而易之聞抵洛京獻于天子時有
天使來往多說其慧黠過人常馴擾于上陽宫内聞安
史之亂即不知所之於戲不期今日更覩其怪異耳碧
玉環者本訶陵胡人所施當時亦隨猿頸而往今方悟
矣恪遂惆悵艤舟六七日攜二子而迴棹更不能之任
矣
古今說海卷三十三
