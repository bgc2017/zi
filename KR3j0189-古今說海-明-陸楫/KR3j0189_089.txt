古今說海卷八十九
明陸楫編
說略五(雜記五)
墨客揮犀(闕名)
張相昇為御史數上封章論及兩府仁廟顧謂曰卿本
孤寒何故屢言近臣公奏曰臣安得謂之孤寒臣自布
衣不數年致身清近曳朱腰金不如陛下為孤寒也帝
曰何謂也奏曰陛下内無賢相外無名將官冗而失黜
陟兵多而少教習孤立朝廷之上此所以孤寒也帝喜
而優容之近侍皆為之懼自此名重朝野
世人畫韓退之小面而美髯著紗帽此乃江南韓熙載
耳尚有當時所畫題志甚明熙載諡文靖江南人謂之
韓文公因此遂謬以為退之退之肥而寡髯元豐中以
退之從享文宣王廟郡縣所畫皆是熙載後世不復可
辨退之遂為熙載矣
今人於榜下擇壻曰臠婚其語蓋本諸袁山松尤無義
理其間或有不願就而為貴勢豪族擁逼不得辭者嘗
有一新先輩少年有風姿為貴族之有勢力者所慕命
十數僕擁致其第少年欣然而行略不辭避既至觀者
如堵須臾有衣金紫者出曰某惟一女亦不至醜陋願
配君子可乎少年鞠躬謝曰寒微得托迹高門固幸待
歸家試與妻子商量看如何衆皆大笑而散
藏書畫者多取空名偶傳為鍾王顧陸之筆見者爭售
此所謂耳鑒又有觀畫而以手摸之相傳以謂色不印
指者為佳畫此又在耳鑒之下謂之揣骨聽聲歐陽公
嘗得一古畫牡丹其下有一猫未知其精丞相正肅吳
公與歐姻家一見曰此正午牡丹也何以明之花瓣悉
張而色燥此日中時花也猫眼黑睛如線正午猫眼也
有帶露花則房歛而色澤猫眼早暮則睛圓正午則如
一線耳此亦善求古人之意也
毘陵郡士人姓李家有女方十六歲能詩甚有佳句吴
人多得之有拾得破錢詩云半輪殘月揜塵埃依稀猶
有開元字想得清光未破時買盡人間不平事
河州有禽名骨託狀如鵰高三尺許常鳴自呼其名能
食鐡石郡守每置酒輒出以樂坐客或疑鐡石至堅非
可食之物乃取三寸白石繫以絲繩擲其前即啄而吞
之良久牽出是石已如泥矣
漳州漳浦縣地連潮陽素多象往往十數為羣然不為
害惟獨象遇之逐人蹂踐至骨肉糜碎乃去蓋獨象乃
衆象中最獷悍不為羣象所容者故遇之則忿而害人
僧悟空在江外見一猿坐樹杪弋人伺其便射之正中
母腹母呼其雄至付子已哀鳴數聲乃拔箭墜地而死
射者折矢棄弓誓不復射
余伯祖嘗於野外見蜈蚣逐一大蛇甚急蛇奔過溪蜈
蚣亦隨之蛇之力屈不免乃回身張口向之蜈蚣遽入
其口俄頃蛇死乃穴其腹旁而出析蛇視之已無腸矣
傳言蝍蛆甘帶蝍蛆即蜈蚣之别名
蝸牛不獨能伏蝎亦能制蜈蚣蜈蚣見蝸牛則不復能
去蝸徐登其背以涎繞之其足盡落
太常博士李處厚知廬州梁縣嘗有毆人死者處厚往
驗傷以糟或灰湯之類薄之都無傷跡有一老父求見
乃邑之老書吏也曰知驗傷不見跡此易辨也以新赤
油繖日中覆之以水沃屍其跡必見處厚如其言傷跡
宛然自此江淮之間官司往往用此法
世謂太守為五馬人罕知其故事或言詩云孑孑干旟
在浚之都素絲組之良馬五之鄭註謂周禮州長建旟
漢太守比州長法御五馬故云後見龐幾先朝奉云古
乘駟馬秦至漢時太守出則增一馬事見漢官儀也
杜牧華清宮詩云長安回望繡成堆山頂千門次第開
一騎紅塵妃子笑無人知是荔枝來尤膾炙人口據唐
記明皇帝以十月幸驪山至春即還宫是未嘗六月在
驪山也荔枝盛暑方熟詞意雖美而失事實矣
子瞻常自言平生有三不如人謂著棋吃酒唱曲也然
三者亦何用如人子瞻之詞雖工而多不入腔蓋以不
能唱曲耳
荆公禹玉熙寧中同在相府一日同侍朝忽見虱自荆
公襦領而上直緣其鬚上顧之而笑公不自知也朝退
禹玉指以告公公命從者去之禹玉曰未可輕去輒獻
一言以頌虱之功公曰如何禹玉笑而應曰屢遊相鬚
曾經御覽荆公亦為之解頥
蒲傳正知杭州有術士請謁蓋年踰九十而猶有嬰兒
之色傳正接之甚歡因訪以長年之術答曰某術甚簡
而易行他無所忌惟當絶色慾耳傳正俛思良久曰若
然則夀雖千歲何益
王元澤數歲時客有以一獐一鹿同籠以問雱何者是
獐何者為鹿雱實未識良久對曰獐邊是鹿鹿邊是獐
客大竒之
古今說海卷八十九
