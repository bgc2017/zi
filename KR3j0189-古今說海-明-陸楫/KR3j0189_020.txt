古今說海卷二十
明陸楫編
說選二十(偏記十七)
星槎勝覽(明費信)
榜葛剌國卜剌哇國竹步國
木骨都束國阿丹國剌撒國
佐法兒國忽魯謨斯國天方國
榜葛剌國
自蘇門答剌順風二十晝夜可至其國即西印度之地
西通金剛寶座國曰詔納福兒乃釋迦得道之所永樂
十三年二次上命少監侯顯等統舟師齎詔勅賞賜國
王王妃頭目其國海口有港曰察地港立抽分之所其
王知我中國寶船到彼遣部領齎衣服等禮人馬千數
迎港口起程十六站至瑣納兒江有城池街市聚貨通
商又差人齎禮象馬迎接再行二十站至板獨哇是酋
長之居處城郭甚嚴街市鋪店連楹接棟聚貨百有其
王之舍皆磚灰甃砌高廣殿宇平頂白灰為之内門三
重九間長殿其柱皆黃銅包飾雕琢花獸左右長廊内
設明甲馬隊千餘外列巨漢明盔明甲執鋒刃弓矢威
儀壯甚丹墀左右設孔雀翎傘盖百數又置象隊百數
於殿前其王於正殿高座飾八寶冠箕踞上坐劔横於
膝乃令銀拄杖二人皆穿纏頭來引道前五步一呼至
中則止又金拄杖二人接引如前禮其王拜迎詔勅叩
頭加額開讀賞賜受畢鋪毧毯於殿地待我天使宴我
官兵禮之甚厚燔炙牛羊禁不飲酒恐亂性而失禮以
薔薇露和香蜜水飲之宴畢復以金盔金繫腰金瓶金
盆贈天使其副使皆以銀盔銀繋腰銀瓶銀盆贈之其
下官員亦贈以金鈴紉紵絲長衣兵士俱有銀錢盖此
國富而有禮者也其後躬置金筒金葉表文差使臣齎
捧貢獻方物于廷其國風俗甚厚男子白布纏頭穿白
布長衫足穿金線羊皮靴濟濟然有文字者衆凡交易
雖有萬金價定打手永無悔改婦女穿短衫圍色布絲
錦不施脂粉自然嬌白耳垂寶鈿項掛纓絡髻堆腦後
四腕金鐲手足戒指其有一種曰印度不食牛肉飲食
男女不同處夫死不再嫁妻死不再娶若孤寡無倚一
村人家輪流養之不容别村求食其義氣有足稱者田
沃豐足一歲二收不用耘耔隨時自宜男女勤於耕織
果有波羅蜜大如斗甘甜甚美菴摩羅香酸甚佳其餘
瓜果蔬菜牛馬雞羊鳬鴨海魚之類甚廣通使海貨准
錢市用地產細布撒哈剌毯絨兜羅錦水晶馬瑙珊瑚
真珠寶石糖蜜酥油翠毛各色手巾被面貨用金銀段
絹青花白磁器銅鐵麝香銀硃水銀草蓆之屬
卜剌哇國
自錫蘭山别羅里南去二十一晝夜可至其國與木骨都
束國接連山地傍海而居壘石為城砌石為屋山地無
草木地廣斥鹵有鹽池但投樹枝於池良久撈起結成
白鹽風俗頗淳無田耕種捕魚為業男女拳髮穿短衫
圍梢布婦女兩耳帶金錢項掛纓絡惟有葱蒜無瓜茄
地産馬哈獸狀如麝獐花福禄狀如花驢豹麂犀牛没
藥乳香龍涎香象牙駱駝貨用金銀段絹米豆磁器之
屬其酋長感慕恩賜進貢方物
竹步國
其處與木骨都束山地連接村居寥落壘石為城砌石
為屋風俗亦淳男女拳髮男子圍布婦女出則以布兜
頭不露身面山地黃赤數年不雨草木不生絞車深井
網魚為業地產獅子金錢豹駝蹄雞有六七尺高者其
足如駝蹄龍涎香乳香金珀貨用土硃段絹金銀磁器
胡椒米穀之屬酋長受賜感化奉貢方物
木骨都束國
自小葛蘭順風二十晝夜可至其國瀕海堆石為城壘
石為屋四五層厨厠待客俱在其上男子拳髮四垂腰
圍梢布女人髮盤於腦黃漆光頂兩耳掛絡索數枚項
帶銀圈纓絡垂胷出則單布兜遮青紗蔽面足履皮鞋
山連地曠黃赤土石田瘠少收數年無雨穿井甚深絞
車以羊皮袋水風俗囂頑操兵習射其富民附舶遠通
商貨貧民網捕海魚曬乾為食及餵養駝馬牛羊地產
乳香金錢豹龍涎香貨用金銀色段檀香米穀磁器色
絹之屬其酋長效禮進貢方物
阿丹國
自古里國順風二十二晝夜可至其國傍海而居草木
不生田肥種植粟麥豐盛壘石為城砌羅股石為屋三
四層高厨房卧室皆在其上風俗頗淳民下富饒男女
拳髮穿長衫婦女出則用青紗蔽面布帽兜頭不露形
貌兩耳垂金錢數枚項掛纓絡地產羚羊自胷中至尾
垂九塊名為九尾羊千里駱駝黑色花驢駝蹄雞金錢
豹貨用金銀色段青白花磁器檀香胡椒之屬其酋長
感慕恩賜躬以方物貢獻
剌撒國
自古里國順風二十晝夜可至其國傍海而居壘石為
城連山曠地草木不生牛羊駝馬皆以海魚乾啖之氣
候常熱田瘠少收惟有麥耳數年無雨鑿井絞車羊皮
袋水男女拳髮穿長衫婦女妝點兜頭與忽魯謨斯國
同壘石築土為屋三四層者其上廚厠卧室待客其下
奴僕居之地產龍涎香乳香千里駱駝民俗淳厚喪葬
有禮有事禱於鬼神其酋長感慕聖恩遣使捧金葉表
文奉貢方物貨用金銀段絹磁器米穀胡椒檀香金銀
之屬
佐法兒國
自古里國順風二十晝夜可至其國壘石為城砌羅股
石為屋有高三四層若塔之狀廚厠卧室皆在其上田
廣少收山地黃赤亦不生草木民捕海魚曬乾大者人
食小者餵養牛馬駝羊男女拳髮穿長衫女人出則以
布兜頭面不令人見風俗頗淳地產祖剌法金錢豹駝
蹄雞乳香龍涎香貨用金銀檀香米穀胡椒段絹磁器
之屬其酋長感慕恩賜遣使奉貢方物
忽魯謨斯國
自古里國十晝夜可至其國傍海居聚民為市地無草
木牛羊駝馬皆食海魚乾或言深山中亦有草木風俗
頗淳壘石為城酋長深居練兵畜馬田瘠麥廣穀少民
富饒山連五色皆是鹽也鑿之鏇為盤碟碗器之類食
物就用而不加鹽矣壘石為屋有三四層者其廚厠卧
室待客之所俱在上男子拳髮穿長衫善弓矢騎射女
子編髮四垂黃漆其頂出則布幔兜頭面用青紅紗布
以蔽之兩耳輪周掛絡索金錢數枚以青石磨水妝點
眼眶唇臉花紋以為美飾頂掛寳石真珠寳石金珀龍
涎香撒哈刺梭腹絨毯貨用金銀青花磁器五色段絹
木香胡椒之屬其酋長感慕恩賜躬獻方物
天方國
其國自忽魯謨斯四十晝夜可至其國乃西海之盡也
有言陸路一年可達中國其地多曠漠即古筠冲之地
名為西域風景融和四時皆春也田沃稻饒居民安業
男女穿白長衫男子削髮以布纏頭婦女編髮盤頭風
俗好善酋長無科擾於民亦無刑罰自然淳化不作盗
賊上下安和古置禮拜寺見月初生其酋長與民皆拜
天號呼稱揚以為禮餘無所施其寺分為四方每方九
十間共三百六十間皆白玉為柱黃甘玉為地中有黑
石一片方丈餘曰漢初時天降也其寺層次高上如塔
之狀每至日落聚為夜市盖日中熱故也地産金珀寳
石真珠獅子駱駝祖刺法豹麂馬有八尺高者名為天
馬貨用金銀段疋色絹青白花磁器鐵鼎鐵銚之屬其
國王臣深感天朝使至加額頂天以方物獅子麒麟貢
于廷
古今說海卷二十
