古今說海卷四十九
明陸楫編
說淵二十九(别傳二十九)
中山狼傳(闕名)
趙簡子大獵於中山虞人導前嬖奚驂右捷禽鷙獸應
弦而倒者不可勝數有狼當道人立而啼簡子怒唾手
奮髯援烏號之弓挾肅慎氏之矢一發飲羽狼失聲而
逋簡子怒驅車逐之驚塵蔽天十步之外不辨人馬時
墨者東郭先生將北適中山以干仕策蹇驢囊圖書夙
行失道卒然值之惶不及避狼顧而人言曰先生豈相
厄哉昔隋侯救蛇而獲珠蛇固弗靈於狼也今日之事
何不使我得早處囊中以延殘喘異時脱穎而出先生
之恩大矣敢不努力以效隋侯之蛇先生曰嘻私汝狼
以犯趙孟禍且不測敢望報乎然墨者之道兼愛為本
吾固當有以活汝也遂出圖書空囊槖徐實狼其中前
虞跋胡後虞㚄尾三内之而未克徘徊籌處追者益近
狼請曰事急矣惟先生速圖乃跼蹐其四足索繩於先
生束縳之下首至尾曲脊掩胡蝟縮蠖屈蛇盤龜息以
聽命先生先生如其指入狼於囊遂括囊口肩舉驢上
引避道左以待趙人之過已而簡子至求狼弗得不勝
怒拔劒斬轅端示先生罵曰敢諱狼方向者有如此轅
先生伏質就地匍匐以進跪而言曰鄙人不慧將有志
于世奔走四方寔迷其途又安能指迷于夫子也然聞
之大道以多岐亡羊夫羊一童子可制之尚以多岐而
亡今狼非羊比也況中山之岐可以亡狼者何限乃區
區循大道以求之不幾於守株緣木者乎況田獵虞人
之所有事也今兹之失君請問諸皮冠行道之人何罪
哉且鄙人雖愚亦熟知夫狼矣性貪而狠助豺為虐君
能除之固當窺左足以效微勞也又安敢諱匿其蹤跡
哉簡子默然回車就道先生亦驅驢兼程而進良久羽
旄之影漸没車馬之音不聞狼度簡子之去已遠乃作
聲囊中曰先生可以留意矣願先生出我囊解我縳拔
流矢我臂我將逝矣先生舉手出狼狼出咆哮謂先生
曰適為趙人逐其來甚遠雖先生生我然饑餒特甚使
不食亦終必亡而已矣與其餓死道路為烏鳶食毋寧
斃於虞人之手以俎豆趙孟之堂也先生既墨者摩頂
放踵利天下為之又何吝一軀不以啖我而活此微命
乎遂鼓吻奮爪以向先生先生倉卒以手搏之且搏且
郤擁蔽驢後狼逐之便旋而走自朝至於日中昃狼終
不能有加於先生先生亦極力為之拒遂至俱倦隔驢
喘息先生曰狼負我狼負我狼曰吾不獲食汝不止相
持既久日晷荐移先生心口私語曰天色苟暮狼若羣
至吾死矣夫紿狼曰民俗為疑必詢三老第行矣求三
老而質之苟謂我當食我死且無憾狼大喜即與偕行
踰時道無行人狼饞甚望見老樹僵立路側謂先生曰
可問是老先生曰草木無知叩焉何益狼曰第問之彼
當為汝言矣先生不得已揖老樹具述其始末問曰狼
當食我邪樹中轟轟有聲如人謂先生曰是當食汝且
我杏也往年老圃種我不過費一核耳踰年華再踰年
實三年拱把十年合抱於今三十年矣老圃我食之老
圃之妻子我食之外至賓客下至奴僕我食之又時復
鬻我實於市以規利其有德於老圃甚腆今老矣不能
斂華就實老圃怒伐我條枚芟我枝葉且將售我工師
之肆取直焉噫以樗朽之材當桑榆之景求免於主人
斧鉞之誅而不可得汝何德於狼乃覬倖免乎言下狼
鼔吻奮爪以向先生先生曰狼爽盟矣詢三老今始值
其一何遽見食邪復與偕行狼愈饞甚望見老牸曝日
敗垣中謂先生曰可問是老先生曰向者草木無知謬
言害事今牛又禽獸耳更何問焉狼曰第問之不問將
咥汝矣先生不得已揖老㹀再述其始末問曰狼當食
我邪牛皺眉瞠目䑛鼻張口向先生作人言曰是當食
汝我頭角繭栗時觔力頗徤老農鍾愛我使貳羣牛從
事於南畝既壯羣牛日以老憊我都其事老農出我駕
車先驅老農耕我引犁效力老農視我如左右手一歲
中衣食仰我而給婚姻仰我而畢賦税仰我而輸今欺
我老弱逐我於野酸風射眸寒日吊影瘦骨如山老淚
如雨涎垂而不可收步艱而不可舉皮毛俱亡瘡痍未
差邇聞老農將不利於我其妻復妬又朝夕進說其夫
曰牛之一身無棄物也其肉可脯皮可革骨角可切磋
為器指大兒曰汝受業庖丁之門有年矣胡不礪刃於
硎以待乎跡是觀之我不知死所矣夫我有功老農如
是其大且久尚將蒙禍汝何德於狼乃覬倖免乎言下
狼又鼓吻奮爪以向先生先生曰毋欲速遙望老子杖
藜而來鬚眉皓然衣冠閒雅蓋有道者也先生且愕且
喜舍狼而前拜跪涕泣致辭曰乞丈人一言而生丈人
問故先生曰是狼為趙人窘幾死求救於我我生之今
反欲咥我我力求不免誓決三老初逄老樹強我問之
草木無知幾殺我次逄老牸強我問之禽獸無知又幾
殺我今逄丈人是天未喪斯文也願賜一言而生因頓
首杖下俯伏聽命丈人聞之欷歔再三以杖叩狼脛厲
聲曰汝誤矣夫人有恩而背之不祥莫大焉汝速去不
然將杖殺汝狼艴然不悦曰丈人知其一未知其二初
先生救我束縛我足閉我囊中我跼蹐不敢息又蔓辭
以說簡子語刺刺不能休且詆毁我其意蓋將死我於
囊而獨竊其利也是安得不咥丈人顧先生曰果如是
亦羿有罪焉先生不平具道其囊狼之意狼亦巧言不
已以求勝丈人曰是皆不足信也嘗試囊之我觀其狀
果困苦否狼欣然從之先生囊縛如前而狼未之知也
丈人附耳曰有匕首否先生曰有於是出匕丈人目先
生使引匕摘狼先生猶豫未忍丈人撫掌笑曰禽獸負
恩如是而猶不忍殺子則仁矣其如愚何遂舉手助先
生操刃共殪狼棄道上而去
古今說海卷四十九
