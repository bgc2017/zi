古今說海卷六十三
明陸楫編
說淵四十三(别傳四十三)
睦仁蒨傳(闕名)
唐睦仁蒨趙郡邯鄲人也少事經學不信鬼神常欲試
其有無就見鬼人學之十餘年不能得見後徙家向縣
於路見一人如大官衣冠甚偉乘好馬從五十餘騎視
仁蒨而不言後數見之經十年凡數十相見後忽駐馬
呼仁蒨曰比頻見君情相眷慕願與君交游仁蒨即拜
之問公何人邪答曰吾是鬼耳姓成名景本弘農人西
晉時為别駕今任臨湖國長史仁蒨問其國何在王何
姓名答曰黃河以北總謂臨湖國都在樓煩西北沙磧
是也其王即故趙武靈王今統此國總受太山控攝每
月各使上相朝於太山是以數來過此與君相遇也吾
乃能有相益令君預知禍難而先避之可免横苦唯死
生之命與大禍福之報不能移動耳仁蒨從之景因命
其從騎常掌事以贈之遣隨蒨行有事令先報之即爾
所不知當來告我於是便别掌事恒隨逐如侍從者每
有所問無不先知時大業初江陵岑之象為邯鄲令子
文本年未弱冠之象請仁蒨於家教文本仁蒨以此事
告文本仍謂曰成長史語我有一事羞君不得道既與
君交亦不能不告鬼神道亦有食然不能得飽常苦饑
若得人食便得一年飽衆鬼多偷竊人食我既貴重不
能偷之從君請一食仁蒨既告文本文本即為具饌備
設珍羞仁蒨曰鬼不欲入人屋可於外水邊張幕設席
陳酒食於上文本如其言至時仁蒨見景與兩客來坐
從百餘騎既坐文本向席再拜謝以食之不精景亦傳
意辭謝初文本將設食仁蒨請有金帛以贈之文本問
是何等物仁蒨云鬼所用物皆與人異唯黃金及絹為
得通用然亦不如假者以黃色塗大錫作金以紙為絹
帛最為貴上文本如言作之及景食畢令其從騎更代
坐食文本以所作金錢絹贈之景深喜謝曰因睦生煩
郎君供給郎君頗欲知夀命乎文本辭云不願知也景
笑而去數年後仁蒨遇病不甚困篤而不起月餘問常
掌事掌事不知便問長史長史報云月内不知後月應
朝太山為問消息相報至後月長史來報云是君鄉人
趙某為太山主簿主簿一員闕薦君為此官故為文案
經紀召君耳案成者當死仁蒨問計將安出景云君夀
應年六十餘今始四十但以趙主簿横徵召耳當為請
之乃曰趙主簿相問睦兄昔與同學恩情深至今幸得
為太山主簿適遇一員官闕明府令擇人吾已啓公公
許相用兄既不得長生命當有死死過際會未必當官
何惜一二十年苟生邪今文書已出不可復止願決作
來意無所疑也仁蒨憂懼病愈篤景謂仁蒨曰趙主簿
必欲致官君可自往太山於府君陳訴則可以免仁蒨
問何由見府君景曰往太山廟東度一小嶺平地是其
都所君往自當見之仁蒨以告文本文本為具行裝數
日景又告仁蒨曰文書欲成君訴懼不可免急作一佛
像彼文書自消仁蒨告文本以三千錢為畫一座像於
寺西壁訖而景來告曰免矣仁蒨素不信佛意尚疑之
因問景云佛法說有三世因果此為虚實答曰皆實仁
蒨曰即如是人死當分入六道那得盡為鬼而趙武靈
王及君尚為鬼邪景曰君縣内幾戶仁蒨曰萬餘戶又
曰獄囚幾人仁蒨曰常二十人已下又曰萬戶之内有
九品已上官幾人仁蒨曰數十人景曰六道之義亦如
此耳其得天道萬無一人如君縣内無一五品官得人
道者萬有數十如君縣内九品數十人入地獄者萬亦
數十如君獄内囚惟鬼及畜生最為多也如君縣内課
戶就此道中又有等級因指其從者曰彼人大不如我
其不及彼者尤多仁蒨曰鬼有死乎曰然仁蒨曰死入
何道答曰不知如人知生而不知死仁蒨曰道家章醮
為有益否景曰道者代天帝總綂六道是為天曹閻羅
者如人間天子太山府君如尚書令錄五道神如諸尚
書若我輩國如大州郡每人間事道士上章請福如求
神之恩天曹受之下閻羅王云以某月日得某申訴云
盡理勿令枉濫閻羅敬受而奉行之如人奉詔也無理
不可求免有枉必當得申何為無益也仁蒨又問佛法
家修福何如景曰佛是大聖無文書行下其修福者天
神敬奉多得寬宥若福厚者雖有惡道文簿不得追攝
此非吾所識亦莫知其所以然言畢即去仁蒨一二日
能起便愈文本父卒還鄉里仁蒨寄書曰鬼神定有貪
謟往日欲郎君飲食乃爾殷勤比知無復利相見殊落
漠然常掌事猶見隨本縣為賊所䧟死亡略盡僕為掌
事所導如常賊不見竟以獲全貞觀十六年九月八日
文官賜射於玄武門文本時為中書侍郎自語人云爾
古今說海卷六十三
