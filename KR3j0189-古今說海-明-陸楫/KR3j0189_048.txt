古今說海卷四十八
明陸楫編
說淵二十八(别傳二十八)
王恭伯傳(闕名)
裴諶王恭伯梁芳約為方外之友隋大業中相與入白
鹿山學道謂黃白可成不死之藥可致雲飛羽化無非
積學辛勤採煉手足腁胝十數年間無何梁芳死恭伯
謂諶曰吾所以忘家耳絶絲竹口厭肥豢目棄奇色去
華屋而樂茅齋賤歡娛而貴寂寞者豈非覬乘雲駕鶴
遊戲蓬壺縱其不成亦望長生夀畢天地耶今仙海無
涯長生未致辛勤於雲山之外而終不免就死恭伯將
下山乘肥衣輕聽歌玩色遊於京洛意足然後求達垂
功立事以榮耀人寰縱不能憩三山飲瑤池驂龍衣霞
歌鸞舞鳳與仙翁為侣且腰金拖紫圖影凌煙厠卿大
夫之間何如哉子盍歸乎無空死深山諶曰吾乃夢醒
者不復低迷恭伯遂歸諶留之不得時唐貞觀初以舊
籍調授左武衞騎曹參軍大將軍趙朏妻之以女數年
間遷大理廷評衣緋奉使淮南舟行過高郵制使之行
呵叱風生行船不敢動時天微雨忽有一漁舟突過中
有老人衣蓑戴笠鼔櫂而去其疾如風恭伯以為吾乃
制使威振遠近此漁父敢突過我試視之乃諶也遽令
追之因請維舟延之坐内握手慰之曰兄久居深山抛
擲名宦而無成到此極也夫風不可繫影不可捕古人
倦夜長尚秉燭遊況少年白晝而擲之乎恭伯粤自出
山數年今廷尉評事矣昨者推獄平允乃天錫命服淮
南疑獄今讞于有司上擇詳明吏覆訊之恭伯預其選
故有是行雖未可言官達比之山叟自謂差勝兄甘勞
苦竟如曩日奇哉奇哉今何所須當以奉給諶曰吾儕
野人心近雲鶴未可以腐鼠嚇也吾沈子浮魚鳥各適
何必矜炫也夫人世之所須者吾當給爾子何以贈我
吾山中之友或市藥於廣陵亦有息肩之地青園橋東
有數里櫻桃園園北車門即吾宅也子公事少隙當尋
我於此遂翛然而去恭伯到廣陵十餘日事少閒思諶
言因出尋之果有車門試問之乃裴宅也人引以入初
尚荒涼移步愈佳行數百步方及大門樓閣重複花木
鮮秀似非人境煙翠葱蘢景色妍媚不可形狀香風颯
來神清氣爽飄飄然有凌雲之意不復以使車為重視
其身若腐鼠視其徒若螻蟻既而稍聞劒珮之聲二青
衣出曰阿郎來俄有一人衣冠偉然儀貌奇麗恭伯前
拜視之乃諶也裴慰之曰塵界仕官久食腥羶愁慾之
火焰于心中負之而行固甚勞困遂揖以入坐於中堂
窗戶棟梁飾以異寶屏帳皆畫雲鶴有頃四青衣捧碧
玉臺盤而至器物珍異皆非人世所有香醪嘉饌目所
未窺既而日將暮命其促席燃九光之燈光華滿座女
樂二十人皆絶代之色列坐其前裴顧小黃頭曰王評
事昔吾山中之友道情不固棄吾下山别近十年纔為
廷尉屬今俗心已就須俗妓以樂之顧伶家女無足召
者當召士大夫之女已適人者如近無姝麗五千里内
皆可擇之小黃頭唯唯而去諸妓調碧玉箏調未諧而
黃頭已復命引一妓自西階登拜裴席前詣曰參評事
恭伯荅拜細視之乃恭伯妻趙氏也恭伯驚訝不敢言
妻亦甚駭目之不已遂令坐玉階下一青衣捧玳瑁箏
授之趙素所善也因令與妓合曲以送酒恭伯坐間取
一殷色朱李投之趙顧恭伯潛繫於衣帶妓作之曲趙
皆不能逐裴乃令隨趙所奏時時停趙以呈其曲其歌
雖非雲韶九奏之樂而清亮宛轉酬獻極歡天將曉裴
召前黃頭曰送趙氏夫人且謂曰此堂乃九天畫堂常
人不到吾昔與王為方外之交憐其為俗所迷自投湯
火以智自燒以明自賊將沈浮於生死海中求岸不得
故命於此一以醒之今日之會誠難再得亦夫人宿命
乃得暫遊雲山萬重往復勞苦無辭也趙拜而去裴謂
恭伯曰評公使車留此一宿得無驚郡將乎宜且就館
未赴闕間時訪我可也塵路遐遠萬愁攻人努力自愛
恭伯拜謝而去後五日將還潛詣取别其門不復有宅
乃荒凉之地煙草極目惆悵而反及京奏事畢得歸私
第諸趙競怒曰女子誠陋拙不足以奉事君子然已辱
厚禮亦宜敬之夫上以承先祖下以繼後嗣豈苟而已
哉奈何以妖術致之萬里而娛人之視聽乎朱李尚在
其筵足徵何諱乎恭伯盡言之且曰當此之時恭伯亦
自不測此蓋裴之道成矣以此相炫也其妻亦記得裴
言遂不復責吁神仙之變化誠如此乎將幻者鬻術以
致惑乎固非常智之所及且夫雀為蛤雉為蜃人為虎
腐草為螢蜣為蟬鯤為鵬萬物之變化書傳之記者不
可以智達況耳目之外乎
古今說海卷四十八
