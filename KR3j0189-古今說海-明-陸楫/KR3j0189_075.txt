古今說海卷七十五
明陸楫編
說淵五十五(别傳五十五)
白蛇記(闕名)
元和二年隴西李㼅鹽鐵使遜之猶子也因調選次乘
暇於長安東市見一犢車侍婢數人於車中貨易李潛
目車中因見白衣之姝綽約有絶代之色李子求問侍
者曰娘子孀居袁氏之女前事李家今身衣李之服方
將外除所以市此耳又詢可能再從人乎乃笑曰不知
李子乃與出錢貨諸錦繡姝遂傳言云且貸錢買之請
隨到莊嚴寺左側宅中相還不晚李子甚悦時日已晩
遂逐犢車而行礙夜方至所止犢車入中門白衣姝一
人下車侍者以帷擁之而入李下馬俄見一使者將榻
而出云且坐坐畢侍者云今夜郎君豈暇領錢乎不然
此有主人否且歸主人明晨不晚也李子曰我本無索
錢之志然此亦無主人何見隔之甚也侍者入白復出
曰若無主人此豈不可但勿以疎漏為誚也俄而侍者
云屈郎君李子整衣而入見青服老女郎立於庭相見
曰白衣之姨也中庭坐少頃白衣方出素裙粲然凝質
皎若辭氣閒雅神仙不殊略序欵曲翻然却入姨坐謝
曰垂情與貨諸彩色比日來市者皆不知之然所假殊
荷深愧李子曰綵帛麤繆不足以奉佳人服御何苦指
價乎荅曰渠淺陋不足侍君子巾櫛然貧居有三數十
千債負郎君儻不棄則願侍左右矣李子悦拜於侍側
俯而圖之李子有貨易所先在近遂命所使取錢三十
千須臾而至堂西間門剨然而開飯食畢備皆在西間
姨遂延李子入坐轉盼華煥女郎旋至命生拜姨而坐
六七人具飯食畢命酒歡飲一住三日飲樂無所不至
第四日姨云李郎且歸恐尚書怪遲後往來亦何難也
李亦有歸志承命拜辭而出上馬僕人覺李子有腥臊
氣異常遂歸宅問何處許日不見以他語對遂覺身重
頭旋命被而寢先是婚鄭氏女在側云足下調官已成
昨日過官覓公不得某二兄替過官已了李荅以媿佩
之辭俄而鄭兄至責以所往時李已漸覺恍忽祗對失
次謂妻曰吾不起矣口雖語但覺被㡳身漸消盡揭被
而視空注水而已唯有頭存家大驚懾呼從者訊之僕
者具言其事及去尋舊宅所在乃空園有一皂筴樹樹
上有十五千樹下有十五千餘無所見問彼處人云往
往有巨白蛇在樹下更無别物姓袁者蓋以空園為姓
耳復一說元和中鳳翔節度李聽從子琯在金吾參軍
自永寧里出遊及安化門外乃遇一車子通以銀糚頗
極鮮麗駕以白牛從二女奴皆乘白馬衣服皆素而姿
容婉媚琯貴家子不知檢束即隨之將暮焉二女奴曰
郎君貴人所見莫非麗質某皆賤隸又皆麤陋不敢當
公子厚意然車中幸有姝麗誠可畱意也琯遂求女奴
女奴乃馳馬傍車笑而顧曰郎君但隨行勿捨去某適
已言矣琯既隨之聞其異香盈路日暮及奉誠園二女
奴曰娘子住此之東今先去矣郎君且此迴翔某即出
奉迎耳車子既入琯乃駐馬於路側良久見一婢出門
招手琯乃下馬入坐於廳中但聞名香入鼻似非人世
所有琯遂令人馬入安邑里寄宿黃昏後方見一女子
素衣年十五六姿豔若神仙琯自喜之心所不能諭因
畱止宿及明而出已見人馬在門外遂别而歸纔及家
便覺腦疼斯須益甚至辰巳間腦裂而卒其家詢問奴
僕昨夜所歷之處從者具述其事云郎君頗聞異香某
輩所聞但蛇臊不可近舉家冤駭遽命僕人於昨夜所
止之處覆驗之但見枯槐樹中有大蛇蟠屈之跡乃伐
其樹發掘已失大蛇但有小蛇數條盡白皆殺之而歸
古今說海卷七十五
