古今說海卷六十二
明陸楫編
說淵四十二(别傳四十二)
同昌公主外傳(闕名)
咸通九年同昌公主出降宅于廣化里錫錢五百萬貫
仍罄内庫寶貨以實其宅而房櫳戶牖無不以衆寶飾
之更以金銀為井欄藥臼食櫃水槽鐺釡盆甕之屬仍
縷金為笊籬箕筐製水精火齊琉璃玳瑁等床悉支以
金龜銀塹更琢五色玉為器什合百寶為圓案更賜金
麥銀粟共數斛此皆太宗朝條支國所獻也堂中設連
珠之帳却寒之簾犀簟牙席龍鳳繡連珠帳續真珠以
成也却寒簾類玳瑁斑有紫色云却寒之鳥骨所為也
但未知出在何國更有鷓鴣枕翡翠匣神絲繡被其枕
以七寶合為鷓鴣翡翠毛羽神絲繡被三千鴛鴦仍間
以奇花異葉則精巧瑰麗可得而知矣其上綴以靈粟
之珠如粟粒五色輝煥更帶蠲忿犀如意玉其犀圓如
彈丸入土不朽爛帶之令人蠲忿怒如意玉類桃實上
有七孔云通明之象更有瑟瑟幕紋布巾火蠶綿九玉
釵其幕色如瑟瑟闊三丈長一百尺輕明虛薄無以為
比向空張之則疎朗之紋如碧絲之貫其珠雖大雨暴
降不能濕漏云以蛟人瑞香膏所傅故也紋布巾即手巾
也潔白如雪光軟拭水不濡用之彌年亦未嘗生垢膩
二物稱得鬼谷國火蠶綿云出火洲絮衣一襲用之一
兩稍過度則熇蒸之氣不可近云九玉釵上刻九鸞皆
九色其上有字曰玉兒工巧妙麗殆非人製有得於金
陵者因以獻公主酬之甚厚一日晝寢夢絳衣奴致語
云南齊潘淑妃取九鸞釵及覺具以夢中之言言於左
右公主薨其釵亦亡其處韋氏異其事遂以實話於門人
或曰玉兒即潘妃小字逮諸珍異不可具載漢至唐公
主出降之盛未之有也公主乘七寶步輦四面綴五色
玉香囊囊中貯辟邪香瑞麟香金鳳香此皆異國獻也
仍雜以龍腦金屑則鏤水晶瑪瑙辟塵犀為龍鳳花其
上仍絡真珠玳瑁更以金絲為流蘇雕輕玉為浮動每
一出遊則所過芬香街巷晶照看者眩惑其目是時某
中貴人買酒於廣化旗亭忽相謂曰坐來香氣何大異
也同席曰豈非龍腦邪曰非也余幼給事於嬪妃宫故
常聞此未知今日自何而致因顧問當壚者云公主步
輦夫以錦衣换酒於此中貴人共請視之益歎其異上
賜御饌湯藥則道路之使相屬其饌有消靈炙紅虬脯
其酒則有凝露漿桂花醖其茶則綠花紫英之號消靈
炙一羊之肉取之四兩雖經暑毒終不臭敗紅虬脯非
虬也但貯於盤中虬健如紅絲高一尺以筯抑之無三
數分撤即復其故迨諸品味人莫能識而公主家人饜
飫如里中糠粃一日大會韋氏之族於廣化里玉饌俱
陳暑氣將甚公主命取澄水帛以蘸之挂于南軒滿座
則皆思挾纊澄水帛長八九尺似布輕細明薄可鑑云
其中有龍涎故能消暑也韋氏諸宗好為葉子戲夜則
公主以紅琉璃盤盛夜光珠令僧祁捧立堂中而光明
如晝焉公主始有疾召術士來賨為禳法乃以香蠟燭
遺之來氏之隣人覺香氣異常或詣門詰其故賨則具
以事對其燭方二寸其上被五彩文卷而爇之竟夕不
盡郁烈之氣可聞於百步餘煙出其上即成樓閣臺殿
之狀或云燭中有蜃脂也公主疾既甚醫者欲難藥餌
奏云得紅蜜白猿膏食之可愈上令檢内庫得紅蜜數
石本兜离國所貢白猿膏數甕本南海所獻也雖日加
餌終無其驗公主薨上哀痛甚遂自製挽歌詞令百官
繼和及庭祭日百司與内官皆用金玉飾車輿服玩以
焚於韋氏庭韋家爭取灰以擇金寶及葬於東郊上與
淑妃御延興門出内庫金玉駝馬鳳凰麒麟各高數尺
以為儀從其衣服玩具與人無異一物以上皆至一百二
十舁刻木為樓殿龍鳳花木人畜之象者不可勝計以
絳羅裙繡絡金銀瑟瑟為帳幕者千隊結為幢節傘蓋
彌街翳日旌旗珂珮鹵簿率多加等以賜紫尼及女道
士為侍從引翼則焚昇霄靈芝香而擊歸天紫金之碧
磬繁華輝煥殆餘二十里上賜酒一百斛餅㗖三十駱
駝各徑闊二尺飼役夫也京城士庶罷業來觀者流汗
相屬唯恐居後及靈舁過延興門上與淑妃慟哭中外
聞者無不傷痛同日葬乳母上更作祭乳母文詞質而
意切人多傳寫是後上日夕惴心挂意李可及歎追百
年曲聲詞怨切聽之莫不淚下更教千數人作歎百年
隊取内庫珍寶雕成首飾畫八百匹官綾作魚龍波浪
文以為地衣而舞一舞珠翠滿地可及官歴大將軍賞
賜盈萬甚無狀左軍容使西門季玄素頗梗直乃謂可
及曰爾恣巧媚以惑天子族無日矣可及恃寵未嘗改
作可及善囀喉舌於天子前弄眼作頭腦連聲著詞唱
雜聲曲須臾間百數不休是時京城不調少年相效謂
之拍彈(去聲)一日可及乞假為子娶婦上曰即令送酒麪
及米以助汝嘉禮可及歸至舍見一中貴人監二銀榼
各高二尺餘宣賜可及始謂之酒及封啓皆實中也上
賜可及銀麒麟高數尺可及取官庫車載往私第西門
季玄曰今日受賜吏用官車他日破家亦須輦還内府
不道受賞徒勞牛足後果流可及於嶺表舊賜珍玩悉
皆進納君子謂季玄有先見之明
古今說海卷六十二
