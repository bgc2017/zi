古今說海卷七十七
明陸楫編
說淵五十七(别傳五十七)
桺歸舜傳(闕名)
吳興桺歸舜隋開皇九年自巴陵泛舟遇風吹至君山
因維舟登岸尋小徑不覺遂行四五里興酣踰越磎澗
不由徑路忽道傍有一大石表裏洞徹圓而坦平周匝
六七畝其外盡生翠竹圓大如盎高百餘尺葉曳白雲
森羅映天清風徐吹戞戞為絲竹音石中又生一樹高
百餘尺條幹偃陰為五色翠葉如盤花徑尺餘色深碧
蘂深紅異香成煙著物霏霏有鸚鵡數千丹嘴翠衣尾
長二三尺翺翔其間相呼姓字音旨清越有名武遊郎
者有名阿蘇兒者有名武仙郎者有名自在先生者有
名踏蓮露者有名鳳花臺者有名戴蟬兒者有名多花
子者或有唱歌者曰吾此曲是漢武鉤弋夫人常所唱
詞曰戴蟬兒分明傳與君王語建章殿裏未得歸朱箔
金缸雙鳳舞名阿蘇兒者曰我憶得阿嬌深宮淚唱曰
昔請司馬相如為作長門賦徒使費百金君王終不顧
又有誦司馬相如大人賦者曰吾初學賦時為趙昭儀抽
七寶釵橫鞭余痛實不徹今日誦得還是終身一藝名
武遊郎者言余昔見漢武帝乘鬱金楫泛積翠池自吹
紫玉笛音韻朗暢帝意歡適李夫人歌以隨歌曰顧鄙
賤奉恩私願吾君萬歲期又名武仙郎者問歸舜曰君
何姓氏第幾歸舜曰姓柳第十二曰桺十二自何許來
歸舜曰吾將至巴陵遭風泊舟興酣至此耳武仙郎曰
桺十二官人偶因遭風得臻異境此所謂因病致妍耳
然下官禽鳥不能致力生人為足下轉達桂家三十娘
子因遥呼曰阿春此間有客即有紫雲數片自西南飛
來去地丈餘雲氣漸散遂見珠樓翠幕重檻飛楹周匝
石際一青衣自戸出年始十三四身衣珠翠顏甚姝美
謂歸舜曰三十娘子傳語郎君貧居僻遠勞此檢校不
知朝來食否請垂略坐以具蔬饌即有捧水晶床出者
歸舜再讓而坐阿春因呼鳳花臺鳥何不看客三十娘
子以黃郎不在不敢接對郎君汝若等閒似前度受捶有鸚
鵡即飛至曰吾乃鳳花臺也近有一篇君能聽乎歸舜
曰平生所好實契所願鳳花臺乃曰吾時過蓬萊玉樓
因有一章詩曰露接朝陽生海波翻水晶玉樓間寥廓
天地相照明此時下棲止投跡依舊楹顧余復何忝自
侍羣仙行歸舜曰麗則麗矣足下師乃誰人鳳花臺曰
僕在王丹左右一千餘歲杜蘭香教我眞錄東方朔授我袐
訣漢武帝求大中大夫遂在石渠署見揚雄王褒等賦
頌始曉箴論王莽之亂方得還吳後為朱然所得轉遺
陸遜復見機雲制作方學綴篇行機雲被戮便至于此
殊不知近日誰為宗師歸舜曰薛道衡江總也因誦數
篇示之鳳花臺曰近代非不靡麗殊少骨氣俄而阿春
捧玉盤珍羞萬品目所不識甘香裂鼻飲食訖忽有二
道士自空飛下顧見歸舜曰大難得與鸚鵡相對君非
桺十二乎君船以風便索君甚急何不促回因投一尺
綺曰以此掩眼即去矣歸舜從之忽如身飛却墜以達
舟所舟人欲發問之失歸舜已三日矣後却至此泊舟
尋訪不復見也
古今說海卷七十七
