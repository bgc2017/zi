古今說海卷二十四
明陸楫編
說淵四(別傳四)
吳保安傳(闕名)
吳保安字永固河北人任遂州方義尉其鄉人郭仲翔
即元振從姪也仲翔有才學元振將成其名宦會南蠻
作亂以李蒙為姚州都督帥師討焉蒙臨行辭元振元
振乃見仲翔謂蒙曰弟之孤子未有名宦子姑將行如
破賊立功某在政事當接引之俾其縻薄俸也蒙諾之
仲翔頗有幹用乃以為判官委之軍事至蜀保安寓書
於仲翔曰幸共鄉里籍甚風猷雖曠不展拜而心常慕
仰吾子國相猶子幕府碩才果以良能而受委寄李將
軍秉文兼武受命專征親綰大兵將平小寇以將軍英
勇兼足下才賢師之克殄功在旦夕保安幼而嗜學長
而專經才乏兼人官從一尉僻在劒外地邇蠻陬鄉國
數千關河阻隔況此官已滿後任難期以保安之不才
厄選曹之格限更思微禄豈有望焉將歸老丘園轉死
溝壑側聞吾子急人之憂不遺鄉曲之情忽垂特達之
眷使保安得執鞭弭以奉周旋錄及細微薄霑功效承
兹凱入得預末班是吾子丘山之恩即保安銘鏤之日
非敢望也願為圖之幸照其欵誠而寬其造次專策駑
蹇以望招攜仲翔得書深感之即言於李將軍召為管
記未至而蠻賊轉逼李將軍至姚州與戰破之乘勝深
入蠻覆而敗之李身死軍没仲翔為虜蠻夷利漢財物
其没落者皆通音耗令其家贖之人絹三十匹保安既至
姚州適值軍没遲留未返而仲翔於蠻中間關致書於
保安曰永固無恙頃辱書未報值大軍已發深入賊庭
果逢撓敗李公戰没吾為囚俘假息偷生天涯地角顧
身世已矣念鄉國窅然才謝鍾儀居然受縶身非箕子
且見為奴海畔牧羊有類於蘇武宫中射鴈寧期於李
陵吾自陷蠻夷備嘗艱苦肌膚毁剔血泪滂沱生人至
艱吾身盡受以中華世族為絶域窮囚日居月諸暑退
寒襲思老親於舊國望松檟於先塋忽忽發狂腷臆流
慟不知涕之無從行路見吾猶為傷愍吾與永固雖未
披欵而鄉里先達風味相親想覩光儀不離夢寐昨蒙
枉問承間便言李公素知足下才名則請為管記大軍
去遠足下來遲乃足下自後於戎行非僕遲遺於鄉曲
也足下門傳餘慶天祚積善果事期不入而身名並全
向若早事麾下同參幕府則絶域之人與僕何異吾今
在厄力屈計窮而蠻俗没留許親族往贖以吾國相之
姪不同衆人乃苦相邀求絹千匹此信通問仍索百縑
願足下早附白書報吾伯父宜以時到得贖吾還使亡
魂復歸死骨更肉惟望足下耳今日之事請不辭勞若
吾伯父已去廟堂難可諮啟即願足下親脱石父解夷
吾之驂往贖華元類宋人之事濟物之道古人猶難以
足下道義素高名節特著故有斯請而不生疑若足下
不見哀矜猥同流俗則僕生為俘囚之豎死則蠻夷之
鬼耳更何望哉已矣吳君無落吾事保安得書甚傷之
時元振已卒保安乃為報許贖仲翔仍傾其家得絹二
百匹因往嶲州十年不歸經營財物前後得絹七百匹
數猶未至保安素貧窶妻子又在遂州貪贖仲翔遂與
家絶每於人有得雖尺布升粟皆漸積之後妻子饑寒
不能自立其妻乃率弱子駕一驢自往瀘南求保安所
在於途中糧盡猶去姚州數百里其妻計無所出因哭
於路左哀感行人時姚州都督楊安居乘驛赴郡見保
安妻哭異而訪之妻曰妾夫遂州方義尉吳保安以友
人没蕃丐而往贖因住姚州棄妾母子十年不通音問
妾今貧苦往尋保安糧乏路長是以悲哭安居大奇之
謂曰吾前至驛當候夫人濟其所乏既至驛安居賜保
安妻錢數千給乘令進安居馳至郡先求保安見之執
其手升堂謂保安曰吾嘗讀古人書見古人行事不謂
今日親覩於公何分義情深妻子意淺捐棄家室求贖
友朋而至是乎我見公妻來思公道義乃心勤佇願見
顔色吾今初到無物助公且於庫中假官絹四百匹濟
公此用待友人到後吾方徐為填還保安喜取其絹令
蠻中通信者持往向二百日而仲翔至姚州形狀憔悴
殆非人也方與保安相識語相泣也安居曾事郭尚書
則為仲翔洗沐賜衣裝引與同坐宴樂之安居重保安
行事甚寵之於是令仲翔攝治下尉仲翔久於蠻中知
其欵曲使人於蠻洞市女口十人皆有姿色既至因辭
安居歸北且以蠻口贈之安居不受曰吾非市井之人
豈待報邪欽吳生分義故因人成事耳公有親老在北
且充甘脆之資仲翔謝曰鄙身得還公之恩也微命得
全公之賜也翔雖瞑目敢忘大造但此蠻口固為公求
來公今見辭翔以死請安居難違乃見其小女曰公既
頻繁有言不敢違公雅意此女最小常所鍾愛今為此
女受公一小口耳因辭其九人而保安亦為安居厚遇
大獲資糧而去仲翔到家辭親十五年矣却至京以功
授蔚州錄事參軍則迎親到官兩歲又以優授代州戸
曹參軍秩滿内憂葬畢因行服幕次乃曰吾賴吳公見
贖故能拜職養親今親殁服除可以行吾志矣乃行求
保安而保安自方義尉選授眉州彭山丞仲翔遂至蜀
訪之保安秩滿不能歸與其妻皆卒於彼權窆寺内仲
翔聞之哭甚哀因製縗麻環絰加杖自蜀郡徒跣哭不
絶聲遂至彭山設祭酹畢乃出其骨每節皆墨記之(墨記)
(骨節書其次第恐葬歛時有失也)盛於練囊又出其妻骨亦墨記貯於
竹籠而徒跣親負之行數千里至魏郡保安有一子仲
翔愛之如弟盡以家財二十萬厚葬保安仍刻石頌美
親廬墓側行服三年既而為嵐州長史又加朝散大夫
攜保安子之官為娶妻恩養甚至仲翔德保安不已天
寶十二載詣闕讓朱紱及官於保安之子以報時人甚
高之初仲翔之没也賜蠻酋為奴其主愛之飲食與之
等經歲仲翔思北因逃歸追而得之轉賣與南洞洞主
嚴惡得仲翔苦役之鞭笞甚至仲翔棄而走又被逐得
更賣南洞中其洞號菩薩蠻仲翔居中經歲困厄復走
蠻又追得之復賣他洞洞主得仲翔怒曰奴好走難禁
止耶乃取兩板各長數尺令仲翔立於板以釘自足背
釘之釘達於木每役使常帶二木行夜則納地檻中親
自鏁閉仲翔二足經數年瘡方愈木鏁地檻如此七年
仲翔初不堪其憂保安之使人往贖也初得仲翔之首
主展轉為取之故仲翔得歸焉
古今說海卷二十四
