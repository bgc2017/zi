古今說海卷四十四
明陸楫編
說淵二十四(别傳二十四)
玉壺記(闕名)
元和初有元胤柳實者居于衡山二公俱有從父為官
淛右李庶人連累於驩愛州二公共結行邁而往省
焉至于廉州合浦縣登舟而欲越海將抵交阯艤舟於
合浦岸夜有村人饗神簫鼓諠譁舟人與二公僕使齊
往看焉夜將午俄飄風歘起斷纜漂舟入于大海莫知
所適突長鯨之鬐搶巨鼇之背浪浮雪嶠日湧火輪觸
蛟室而梭停撞蜃樓而瓦解擺簸數四幾欲傾沈然後
抵孤島而風止二公愁悶而陟焉但見天王尊像瑩然
于嶺所有金鑄香爐而别無人物二公周覽次忽覩海
面上巨獸出首四顧若有察聽牙森劒戟目閃電光良
久而没逡巡復有紫雲自海面湧出蔓衍數百步中有
五色大芙蓉高百餘尺葉葉而綻内有帳幄若繡綺錯
雜耀奪人眼又見虹橋忽展直抵於島上俄有雙鬟侍
女捧玉合持金爐自蓮葉而來天尊所易其殘燼炷以
異香二公見之前告叩頭辭理哀酸求送人世雙鬟不
答二公請益苦良久女曰子是何人而遽至此二公具
以實白之女曰少頃有玉虚尊師當降此島與南溟夫
人會約子但堅請之將有所遂言訖有道士乘白鹿馭
彩霞直降于島上二公前拜而泣告尊師憫之言曰子
可隨此女而謁南溟夫人當有歸期無以礙矣尊師語
雙鬟曰余暫修真畢當詣彼二子受教至帳前行拜謁
之禮見一女未髻衣五色文彩皓玉凝肌紅粧豔絶神
出天表氣肅滄溟二子告以姓字夫人哂之曰昔時天
台有劉晨今有柳實昔有阮肇今有元胤昔時有劉阮
今有元柳莫非天也設二榻而坐俄命侍女歌舞雅合
節奏二子恍忽若夢于鈞天即人世罕聞見矣遂命飛
觴忽有玄鶴銜彩牋自空而至曰安期生知尊師赴南
溟會暫請枉駕尊師讀之謂玄鶴曰尋當至彼尊師語
夫人曰與安期生間闊千年不直南遊無因訪語夫人
遂促侍女進饌玉器光潔夫人對食而二子不得餉尊
師曰二子雖未合餉然為求人間之食而餉之夫人曰
然即别進饌乃人間味也尊師食畢懷中出丹篆一卷
授夫人夫人拜而受之遂告去迴謂二子曰子有道骨歸
乃不難然邂逅相遇合有靈藥相貺子但宿分自有師
吾不當為子師耳二子拜尊師遂去俄海上有武夫長
數丈衣金甲仗劒而進曰奉使天真清道不謹法當顯
戮今已行刑遂趨而没夫人命侍女紫衣鳳冠者曰可
送客去而所乘者何侍女曰有百花橋可馭二子二子
感謝拜别夫人贈以玉壺一枚高尺餘夫人命筆題玉
壺詩贈曰來從一葉舟中來去向百花橋上去若到人
間扣玉壺鴛鴦自解分明語俄有橋長數百步闌檻之
上皆有異花二子於花間潛窺見千龍萬蛇遽相繳遶
為橋之柱又見昔海上獸已身首異處浮于波上二子
因詰使者使者曰此獸為不知二客故也使者曰我不
當為使而送子蓋有深意欲奉託彊為此行遂襟帶間
解一琥珀合子中有物隱隱若蜘蛛形狀謂二子曰吾
輩水仙也水仙陰也而無男子吾昔遇番禺少年情之
至感遂有子未三歲合棄之夫人命與南岳神為子其
來久矣聞南岳迴鴈使者有事于水府返日憑寄吾子
所弄玉環往而使者隱之吾頗為恨望二君子為持此
合子至迴鴈峯下訪使者廟而投之當有異變即得玉
環為送吾子吾子亦當自有報效耳慎勿啓之二子受
之謂使者曰夫人詩云若到人間扣玉壺鴛鴦自解分明
語何也曰子歸有事但扣玉壺當有憑而應之事無不
從矣又曰玉虚尊師云吾輩自有師師復是誰曰南岳
太極先生耳二子及回岸詢時已一十二年矣驩愛二
州親屬已殂謝矣問道將歸衡山中途因餒而扣壺遂
有鴛鴦語曰當欲飲食前行自遇耳俄而道左有盤饌
豐備二子食而數日不思他味尋即達家昔日童稚已
弱冠矣然二子妻各謝世數年家人輩悲喜不勝曰人
云郎君已没大海服闋已九秋矣二子情厭人世體以
清虛覩妻之喪不甚悲感遂相與直抵迴鴈峯訪使者
廟以合子而投之儵有黑龍長數丈激風噴電折樹揭
屋霹靂一聲而廟立碎二子戰慄不敢熟視空中乃有
擲玉環者二子取之而送岳廟及歸有黃衣少年持二
合子各到二子家曰中有藥若有斃者雖一甲子猶可
塗其口中俄頃則活授之而使者不見二子遂以活妻
室後共尋雲水訪太極先生而曾無影響可問却歸因
大雪見老叟肩樵而鬻二子哀其衰邁飲之以酒覩樵
擔上有太極字遂禮而為師以玉壺告之叟曰吾貯玉
液者亡來數十甲子甚喜再見二子因隨詣祝融峯自
此而得道不復見矣
古今說海卷四十四
