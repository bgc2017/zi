古今說海卷十
明陸楫編
說選十(偏記七)
北邊備對(宋程大昌)
淳熙二年臣大昌備數講官因講禹貢夀皇問曰卿言
中國山川悉矣北方地里亦能詳知之否大昌對曰塞
外無文史間有可傳者多弗詳實臣安敢強以不知為
知也後暨紹熙大昌乃得奉祠家居無為常愧前此淺
學無以酬塞顧問追采古来中華北狄樞紐相關者條
列而推言之則北方事雖不盡知而亦可云涉獵矣初
時奉訓指問者惟北狄故專主北以言不容雜舉他方
也紹熙辛亥八月新安程大昌叙
四海
四海之邊中國者在山東則為東海在廣南則為南海
人人得而聞見不待證說矣若夫禹迹所及西境流沙
而極不言西海東北嘗至碣石而北海之名不著于經
則謂外薄四海訖于四海者如之何而四也漢武帝事
遠有效使命方行四表故西北二海遂有身歴而目擊
之者矣非道聽塗說之比也於是條支之西有海焉先
漢使命固嘗見之而入諸史矣後漢班超又嘗遣甘華
軰親至其地也至於西海之西又有大秦者焉(即波斯也)夷
人之與海商皆嘗往来若夫北海則又其甚遠者矣而
霍去病之封狼居胥山也其山實臨瀚海者北海也蘇武
郭吉皆為匈奴所幽寘諸北海之上而唐史所載又曰
突厥部北海之北更有所謂骨利榦之國焉在海北岸
也然則詩書所稱四海者實皆環夷夏而四之非寓言
矣若夫西北二方有西海栢海青海蒲類海蒲菖海居
延海白亭海鮮水海皆嘗竝海立稱矣然要其實致則
衆水鍾為大澤如洞庭彭蠡之類故借海以名之非真
海也李吉甫辨白亭海而曰河北得水便名為河塞外
有水便名為海其說確也班固叙張掖之水曰羌水出
羌中東北至居延入海則眞以居延為海矣
漢緣邊九郡
五原(鹽州)朔方(夏州)雲中(雲州)代郡(鴈門)定襄(忻州)北
平(平州)上谷(易州)漁陽(薊州)
秦漢河南
漢史凡記三輔以及虜事而曰河南者非洛陽河之南
也上郡北地隴西朔方西河皆在積石豐勝龍門三河
之南故曰河南也
北邊名號
北狄者太王之獯鬻宣王之玁狁幽王之犬戎桓公之
山戎也為其居四夷之北故總名北狄也至戰國遂有
林胡烏桓之先也後為鮮卑至漢初東胡遂為冒頓所
并而冒頓國于東胡之西即漢世之匈奴也漢史之叙
北狄事自秦以前皆名為犬戎而史記李牧傳已有匈
奴之名則狄人以匈奴為國號久矣若以時世求之則
蒙恬所郤之胡其酋長即頭曼也故漢史曰頭曼不勝
秦而北徙頭曼者冒頓之父也頭曼之時已稱單于後
又增稱撑犂孤塗單于史著其義曰撑犂者天也單于
者廣大之貌也自秦至漢在北最強者惟此一族他族
雖盛莫之與京也後魏之世蠕蠕社崘始改稱單于為
可汗者其擬則皇帝也故唐高宗曰今之可汗古單于
也突厥也者本匈奴之北部居金山之陽以鐡工屬蠕
蠕已而益大改稱突厥突厥者兜牟也以兜牟名國明
其肇迹於兵也唐初頡利大盛所據之地三垂薄海南
抵大漠其地正與華夏對立而力亦相抗唐自突厥以
外其彊大能與中國抗力者薛延陀回紇沙陀吐谷渾
四種最大若吐蕃雖嘗侵入北境其實西戎也
契丹
五代史曰契丹在潢水之南黃龍之北鮮卑故地或云
亦鮮卑别種戰國之世命為東胡者是也及阿保機并
小族稱帝援立石晉又得其所割鴈門以北幽州節度
管内十六州盖其地東北有盧龍塞西北有居庸關中
國恃此以限界北狄自十六州既割之後山險皆為所
有而河北盡在平地無險可以拒守矣
回紇(九姓)
唐史回紇者其先匈奴也後呼鐡勒薛延陀者回紇之
部落也貞觀初突厥已亡惟回紇與薛延陀為最雄強
已而回紇攻薛延陀併有其地遣使獻功太宗為幸靈
州次涇陽受其功乃以回紇部為瀚海部督多質葛部
為燕然部督凢六部督天寳初回紇之臣裴羅襲破拔
密自稱骨咄禄毗伽欵可汗天子以為奉義王居突厥
故地徙牙烏德鞬山南去高闕無二千里則去塞甚不
遠而又盡九姓之地九姓者曰樂葛羅曰胡咄葛為族
凡九也其後裴羅又殺白眉可汗得地愈廣盡得古匈
奴地肅宗初遣兵助廣平王收長安帝以幼女妻之此
在唐之中世北方最強者也
匈奴庭
匈奴之族雖曰逐水草遷徙不常然亦擇形勢便利據
一地以為之庭猶中國之有京邑也遇戰爭游獵則隨
事而出事已復歸其舊其設險據要略與中國同惟不
建築城郭則大異耳
北狄無城郭
東西南三夷皆以有城郭為固至於北夷則以不立城
郭為武韓安國曰匈奴輕疾悍亟之兵也至如飇風去
如收電居處無常難得而制漢叙西域諸國有城郭國
有行國城郭則其築城有守者也行國則不立城郭而
以馬上為國者也
突厥建牙
匈奴屯聚之地則曰置庭突厥兵師所駐即曰建牙其
實一也
黃河四大折
黃河自鹽澤西來暨達潼關其面勢所向凡四大折或
與北狄分境或當北狄來路其初一折由積石而逕湟
中則鄯蘭也是一折也及至靈州西南遂轉北而行凡
千餘里此河西岸即為凉肅甘沙四郡是又一折也迨
其北流千里而遥至九原豐州則又轉而東流故豐州
北面正拄大河是又一折也豐州之東為榆林北境固
抵大河而河從此州之東又轉而南故勝州北東兩面
皆抵大河也自此而往直至潼關皆是河南矣此又一
折也
長城
古来築長城以扞北邊者四世燕趙秦隋也秦制多承
燕趙而隋氏不盡因秦也史記燕城起於造陽而至襄
平遼陽造陽者上谷地也襄平者遼東縣也遼陽者遼
水之北也皆燕國沿邊之地故其建築亦在此地也趙
之城則自代地而西屬于高闕代者鴈門郡也高闕者
靈州北流河之西隂山之上游也趙武靈王國於雲代
故其備胡之城但能竝河而西以極乎趙境耳至秦已
并六國天下為一西自上郡北地而東至遼東西悉為
秦有故蒙恬之致役也西起臨洮則中國極西之地也
北屬遼東則中國極東之地也自東迄西殆萬餘里無
論燕趙之與岷蘭其在當時盖無一地而無長城也於
是會合三制而要其所宿則秦城之長固周乎中國之
北矣然審而求之則其城不皆秦築也秦但補築使足
耳元和志曰開皇長城自代之繁峙縣北經蔚州北十
里入飛狐縣夫其自代而蔚則極北而邊匈奴中國之
地不出此外秦人為城以城中夏勝地固當在此矣志
又曰開皇城起嵐州合河縣經幽州皆因古跡修築夫
嵐州者樓煩郡也初為胡地後為趙惠文所取則合河
縣固可立城矣幽州者戰國時屬燕地則非趙人所得
有何由可施版築也是前乎燕趙别有築之者史所不
傳故槩言因古跡修築也以此知古事湮落無載者多
也元和志又有大業城在靈州懷遠縣界河外則越積
石河而北秦無此迹矣
大漠
漢趙信既降匈奴與之畫謀令遠度幕北以要疲漢軍
故武帝必欲越漠征之而大漠之名始通中國也幕者
漠也言沙磧廣莫望之漠漠然也漢以後史家變稱為
磧磧者沙積也其義一也
玉門陽關
漢之兩關皆在燉煌郡夀昌縣通典曰漢龍勒縣也玉
門在縣之北陽關在玉門之南故曰陽一縣而設兩關
者自此而趨西域有南北道故也
居庸關
太行山南自河陽懷縣迤邐北出直至燕北無有間斷
也此其為山不同他地蓋數百千里自麓至脊皆陡峻
不可登越獨有八處麤通微徑名之曰陘居庸關也者
即其最北之第八陘也此陘東西横亘五十里而中間
通行之地才闊五步即李左車謂井陘車不得方軌騎
不得成列其險可以類推也
天山
天山即祁連山也又名時漫羅山又名祁漫羅山蓋北
語謂為祁連也時漫羅也祁漫羅也皆天也通典元和
志於張掖縣既著祁連山矣而伊西庭三州皆有此山
則是自甘張掖而西至于庭州相去三千五六百里而
天山皆能周徧其地則此山亦廣長矣
隂山
漢朔方之北雲中之南代郡之西高關之東有隂山焉
又有陽山焉漢書音義曰陽山在河北隂山在河南予
以史漢夲文考之始知隂山陽山皆在豐勝河之北謂
為河南者誤也
燕然山
後漢和帝永元元年竇憲與耿䕫出朔方鷄鹿塞至涿
山與南匈奴兵合憲分遣精騎與戰於稽落山大破之
八十一部俱降遂登燕然山去塞五千餘里刻石勒功
紀漢威德若夫燕然山者必在速邪烏之地而速邪烏
必在漠北而非薊之燕山也
焉支山
霍去病元狩三年出隴西有功武帝曰驃騎涉狐奴轉
戰六日至焉支山千有餘里合短兵鏖戰臯蘭下通典
甘州刪丹縣有焉支山匈奴失之乃歌曰失我焉支山
使我婦女無顔色說者曰焉支閼氏也今之燕脂也此
山産紅藍可為燕脂而閼氏資以為餙故失之則婦女
無顔色其說或然也
浚稽山
應邵曰浚稽山在武威塞北匈奴以為蔽障路
金山
隋唐間突厥阿史那氏得古匈奴北部之地居金山之
陽
賀蘭山
賀蘭山在靈州保靜縣山有林木青白望如駿馬北人
呼駝馬為賀蘭
古今說海卷十
