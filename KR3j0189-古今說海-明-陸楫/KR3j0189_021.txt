古今說海卷二十一
明陸楫編
說淵一(別傳一)
靈應傳(闕名)
涇州之東二十里有故薛舉城城之隅有善女湫廣袤
數里蒹葭藂翠古木蕭疎其水湛然而碧莫有測其淺
深者水族靈怪往往見焉鄉人立祠於旁曰九娘子神
歲之水旱祲禳皆得祈請焉又州之西二百餘里朝那
鎮之北有湫神因地而名曰朝那神其肹蠁靈應則居
善女之右唐乾符五年節度使周寶在鎮日自仲夏之
初數數有雲氣如奇峯者如美女者如鼠如虎者由二
湫而興至于叢激迅風震雷電發屋拔樹數刻而止傷
人害稼其數甚多寶責躬勵已謂為政之未效致隂靈
之所譴也至六月五日日午視事之暇昏然思寐乃解
巾就枕寐猶未熟見一武士冠鍪被鎧持鉞而立於階
下曰有女客在門欲申參謁故先聽命寶曰爾為誰乎
曰某即君之閽者效役有年矣寶將詰其由己見二青
衣歴階而升長跪于前曰九娘子自郊墅特來告謁故
先使下執事致命于明公寶曰九娘子非吾通家親戚
安敢造次相面乎言猶未終而見祥雲細雨異香襲人
俄有一婦人年可十七八衣裙素澹容質窈窕憑空而
下立庭廡之間容儀綽約有絶世之貌侍者十餘輩皆
服飾鮮潔有如妃主之儀顧步徊翔漸及階所寶將少
避之以俟其意侍者趨而言曰貴主以君之節義可申
誠信可託故將冤抑之狀上訴明公明公忍不救其急
難寶遂命升階相見賓主之禮頗甚肅恭登席而坐祥
煙四合紫氣充庭歛態低鬟若有憂戚之貌寶命酌醴
設饌厚禮以待之俄而歛袂離席逡巡而言曰幸以寓
止郊園綿歴多祀醉酒飽德蒙惠誠深雖以孤枕寒床
甘心没齒煢婺有託負荷逾多但以顯晦殊途行止乖
互今乃迫於情禮豈暇緘藏儻鑒幽情當敢披露寶曰
願聞其說兼冀識其宗系苟可展分安敢以幽顯為辭
君子殺身以成仁徇其毅烈蹈赴湯火旁雪不平乃寶
之志也對曰妾家世會稽之鄮縣卜築於東海之潭桑
榆墳隴百有餘代其後遭世不造瞰室貽灾五百人皆
遭庾氏焚炙之禍纂紹幾絶不忍戴天潛遁幽岩庾冤
莫雪至梁天鑒中武帝好奇召人通龍宫入枯桑島以
燒燕奇味結好於洞庭君寶藏主第七女以求異寶尋
聞家讐庾毘羅自鄮縣白水郎棄官解印欲承命請行
隂懷不道因使得入龍宫假以求貨覆吾宗嗣賴杰公
敏鑒知渠挾私請行欲賜無辜之害慮其反貽伊戚辱
君之命言於武帝武帝遂止乃命合浦郡落黎縣歐越
羅子春代行妾之先宗羞其共戴慮其後患乃率其族
韜光滅跡易姓變名避仇於新平真寧縣安村披榛鑿
穴築室于兹先人弊廬殆成胡越今三世卜居先為靈
應君尋受封應聖侯後以隂靈普濟功德及民又封普
濟王威德臨人為世所重妾即王之第九女也笄年配
於象郡石龍之少子良人以世襲猛烈血氣方剛憲法
不拘嚴父不禁殘虐視事禮教蔑聞未及朞年果貽天
譴覆宗絶嗣削跡除名唯妾一身僅以獲免父母抑遣
再行妾終違命王侯致聘接軫交轅誠願既堅遂欲援
刀自劓父母斥其剛烈遂遣屏居于兹土之別邑音問
不通于今三紀雖慈顔未復温凊久違離羣索居甚為
得志近年為朝那小龍以季弟未婚潛行禮聘甘言厚
幣峻阻復來滅性毁形殆將不可朝那遂通好於家君
欲成其事遂使其季弟權徙居於王畿之西將質於我
王以成姻好家君知妾之不可奪情乃令朝那縱兵相
逼妾亦率其家僮五千餘人付以兵仗逆戰郊原衆寡
不敵三戰三北師徒倦弊犄角無怙將欲收拾餘燼背
城借一而慮晉陽水急臺城火炎一旦攻下為頑童所
辱縱没于泉下無面見石氏之子故詩云汎彼栢舟在彼
中河髧彼兩髦實維我儀之死矢靡他母也天只不諒
人只此衞世子孀婦自誓之詞又云誰謂鼠無牙何以
穿我墉誰謂女無家何以速我訟雖速我訟亦不女從
此召伯聽訟衰亂之俗微貞信之教興強暴之男不能
侵凌貞女也今則公之教可以精通顯晦貽範古今貞
信之教固不為姬奭之下者幸以君之餘力少假兵鋒
挫彼兇狂存其鰥寡成賤妾終天之誓彰明公赴難之
心輙傾至誠幸無見阻寶心雖許之訝其辨博欲拒以
他事以觀其詞乃曰邊徼事繁煙塵在望朝廷以西陲
陷敵蕪没者三十餘州將議舉戈復其土壤曉夕恭命
不敢自安匪夕伊朝前茅即舉空多憤悱未暇承命對
曰昔者楚昭王以方城為城漢水為池盡有荆蠻之地
藉父兄之資強國外連三良内助而吳兵一舉烏迸雲
奔不暇嬰城迫於奔走寶玉遷徙宗社陵夷萬乘之靈
不能庇先王之朽骨使申胥乞師於嬴氏血淚汚於秦
庭七日長號晝夜靡息秦伯憫其窘急竟為出師復楚
退吳僅存亡國況芉氏為春秋之強國申胥乃衰楚之
大夫而以矢盡兵窮委身折節肝腦塗地感動於強秦
矧妾一女子父母斥其孤貞狂童凌其寡弱綴旒之急
安得不少動仁人之心乎寶曰九娘子靈宗異派呼吸
風雲蠢爾黎元固在掌握又焉得示弱於世俗之人而
自困如是者哉對曰妾家族望海内咸知只如彭蠡洞
庭皆外祖也陵水羅水皆中表也内外昆季百有餘人
散居吳越之間各分地土咸京八水半是宗親若以遣
一介之使飛咫尺之書告彭蠡洞庭召陵水羅水率維
揚之輕銳徵八水之鷹揚然後檄馮夷說巨靈鼔子胥
之波濤混陽侯之鬼怪鞭驅列缺指揮豐隆扇疾風翻
暴浪百道俱進六師鼓行一戰而成功則朝那一鱗立
為虀粉涇城千里坐變汙瀦言下可觀安敢謬矣頃者
涇陽君與洞庭外祖世為姻戚後以琴瑟不調棄擲少
婦遭錢塘之一怒傷生害稼懷山襄陵涇水窮鱗尋斃
外祖之牙齒今涇上車輪馬跡猶在史傳具存固非謬
也妾又以夫族得罪於天未蒙上帝昭雪所以銷聲避
影而自困如是君若不悉誠欵終以多事為辭則向者
之言不敢避上帝之責也寶遂許諾卒爵撤饌再拜而
去寶及晡方寤耳聞目覽恍然如在翌日遂遣兵士一
千五百人戍於湫廟之側是月七日鷄初鳴寶將晨興
疎牖尚暗忽於帳前有一人經行於帷幌之間有若侍
巾櫛者呼之命燭竟無醻對遂勵聲而叱之乃言曰幽
明有隔幸不以燈燭見迫也寶潛知其異乃屏氣息音
徐謂之曰得非九娘子乎對曰某即九娘子之執事者
也昨日蒙君假以師徒救其危患但以幽顯事別不能
驅策苟能存其始卒幸再思之俄而紗窗漸白注目視
之悄無所見寶良久思之方達其義遂呼按吏命兵籍
選亡没者名得馬軍五百人步卒一千五百人數内選
押衙孟遠充行營都虞候牒送善女湫神是月十一日
抽迴戍廟之卒見於廳事之前轉旋之際有一甲士仆
地口動目瞬問無所應亦不似暴卒者遂置於廊廡之
間及明方寤遂使人詰之對曰某初見一人衣青袍自
東而來相見甚有禮謂某曰貴主蒙相公垂莫大之恩
拯其焚溺然亦未盡誠欵假爾明敏再通幽情幸無辭
免也某急以他詞拒之遂以袂相牽懵然顛仆但覺與
青衣者繼踵偕行俄至其廟促呼連步至於帷薄之前
見貴主謂某云昨蒙相公憫念孤危俾爾戍於弊邑往
返途路得無勞止余近蒙相公再借兵師深愜誠願觀
其士馬精強衣甲銛利然都虞候孟遠才輕位下甚無
機略今月九日有遊軍三千餘騎掠我近郊遂令孟遠
領新到將士要擊於平原之上設伏不密反為彼軍所
敗甚思一權謀之將俾爾速歸達我情素言訖拜辭而
出昏然似醉餘無所知矣寶驗其說與夢相符意欲質
其前事遂差制勝關使鄭承符以代孟遠是月十三日
晚衙於後毬場瀝酒焚香牒請九娘神收管至十六日
制勝關申云今月十三日夜三更已來關使暴卒寶驚
歎急使人馳傳看之至則果卒唯心背不冷暑月停屍
亦不敗壊其家甚異之忽一夜隂風慘冽吹砂走石發
屋拔樹禾苗盡偃及曉而止雲霧四布連夕不解至暝
有迅雷一聲劃如天裂承符忽呻吟數息其家剖棺視
之良久復蘇是夕親隣咸聚悲喜相仍信宿如故家人
詰其由乃曰余初見一人衣紫綬乘驪駒從者十餘人
至門下馬命吾相見揖讓周旋手捧一牒授吾云貴主
得吹塵之夢知君負命世之才欲遵南陽故事思殄邦
讐使下臣持兹禮幣聊展敬於君子而冀再康國步幸
不以三顧為勞也余不暇他辭唯稱不敢醻酢之際已
見聘幣羅於階下鞍馬器甲錦綵服翫櫜鞬之屬咸布
列於庭吾辭不獲免遂再拜受之即相促登車所乘馬
異常駿快飾裝鮮潔僕御整肅倏忽行百餘里有甲馬
三百騎已來迎候驅殿有大將軍之行李余亦頗得志
指顧之間望見一城雉堞穹崇溝洫深濬余戃恍不知
所自俄於郊外備帳樂設享燕罷入城觀者如堵傳呼
小使交錯其間所經之門不記重數及至一處有如公
署左右使余下馬易衣趨見貴主貴主使人傳命請以
賓主之禮見余自謂既受公文器甲臨戎之具即是臣
也遂堅辭具戎服入見貴主使人復命請去櫜鞬賓主
之間降殺可也余遂捨器仗而趨入見貴主坐於廳上
余拜一如君臣之禮拜訖連呼登階余亦再拜升自西
階見紅粧翠眉蟠龍髻鳳而侍立者二十餘輩彈弦握
管穠花異服而執役者又數十輩腰金拖紫曳組攢簮
而趨隅者又非止一人也輕裘大帶白玉横腰而森羅
於階下者其數甚多次命召女客五六人各有侍者十
數輩差肩接跡累累而進余亦低視長揖不敢施拜坐
定有大校數人皆令與坐舉酒進樂酒至貴主歛袂舉
觴將欲興詞叙向來徵聘之意俄聞烽燧四起呌噪喧
呼云朝那賊部步騎數萬人今日平明攻破堡寨尋已
入界數道齊進煙火不絶請發兵救應侍坐者相顧失
色諸女不及叙別狼狽而散余及諸校降階拜謝佇立
聽命貴主臨軒謂余曰吾受相公非常之惠憫以孤惸
繼發師徒拯其患難然以車甲不利權略是思今不羞
弊陋所以命將軍者正為此危急也幸不以幽僻為辭
少匡不逮遂別賜戰馬二匹黃金甲一副旌旗旄鉞珍
寶器用充庭溢目不可勝計彩女二人給以兵符錫賚
甚豐余拜捧而出傳呼諸將指揮部伍内外響應是夜
出城相次探報皆云賊勢漸雄余素諳其山川地里形
勢孤虛遂引軍夜出去城百餘里分布要害明懸賞罰
號令三軍設三伏以待之遲明排布已畢賊汰其前功
頗甚輕進猶謂孟遠之統衆也余自引輕騎登高視之
見煙塵四合行陣整肅余先使輕兵搦戰示弱以誘之
接以短兵且行且戰金革之聲天裂地坼余引兵詐北
彼亦盡銳前趨鼓噪一聲伏兵盡起十里轉戰四面夾
攻彼軍敗績死者如麻再戰再奔朝那狡童漏刃而去
從亡之卒不過十人余選生馬二十騎追之果生置於
麾下由是血肉漬草木脂膏潤原野腥穢蕩空戈甲山
積賊帥以輕車馳送於貴主貴主登平朔樓受之舉國
士民咸來會集引於樓前以禮責問唯稱死罪竟絶他
詞遂令押赴都市腰斬臨刑有一使乘傳來自王所持
急詔令促赦朝那曰朝那之罪吾之罪也汝可赦之以
輕吾過貴主以父母再通音問喜不自勝顧謂諸將曰
朝那妄動即父之命也今使赦之亦父之命也昔吾違
命乃貞節也今若又違是不祥也遂命解縳使單騎送
歸未及朝那包羞而卒於路余以克敵之功大被寵賜
尋備禮拜平難大將軍食朔方一萬三千戸別賜第宅
輿馬寶器衣服婢僕園林邸第麾幢鎧甲次及諸將賞
賚有差明日大宴預坐者不過五六人前所見六七女
皆來侍坐丰姿豔態愈更動人笑語竟夕酣飲甚歡酒
至貴主觴而言曰妾之不幸少處空閨天賦孤貞不從
嚴父之命屏居於此三紀矣蓬首灰心未得其死鄰童
迫脅幾至顛危若非相公之殊惠將軍之雄武則息國
不言之婦又為朝那之囚耳永言斯惠終天不忘遂以
七寶鐘酌酒使人持送鄭將軍吾因避席再拜而飲余
自是頗動歸心詞理懇切遂許給假一月宴罷明日辭
謝訖擁其麾下三十餘人返於來路所經之處聞雞犬
頗甚酸辛俄頃到家見家人聚哭靈帳儼然麾下一人
令余促入棺縫之中余擬前而為左右所聳俄聞震雷
一聲醒然而悟承符自此不事家産唯以後事付妻孥
果經一月無疾而終其初欲暴卒每告其所親曰余本
機鈐入用效節戎行雖奇功蔑聞而薄效麄立洎遭釁
累譴謫于兹平生志氣欝然未申丈夫終當扇長風摧
巨浪推泰山以壓卵決東海以沃螢奮其鷹犬之心為
人雪不平之事吾朝夕當有所受與子分襟固不久矣
其月十三日有人自薛舉城晨發十餘里天初平曉忽
見前有車塵競起旌旗煥赫甲馬數百人中擁一人氣
槩洋洋然逼而視之鄭承符也此人驚訝移時因佇於
路左見瞥如風雲抵善女湫而去俄無所見
古今說海卷二十一
