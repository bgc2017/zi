古今說海卷二十二
明陸楫編
說淵二(別傳二)
洛神傳(闕名)
大和中處士蕭曠自洛東遊至孝義館夜憩于雙美亭
時月朗風清曠善琴遂取琴彈之夜半調甚苦俄聞洛
水之上有長歎者漸相逼乃一美人曠因捨琴而揖之
曰彼何人斯女曰洛浦神女也昔陳思王有賦子不憶
也邪曠曰然曠又問曰或聞洛神即甄皇后后謝世陳
思王遇其魄於洛濱遂為感甄賦後覺事之不正改為
洛神賦寄意於宓妃有之乎女曰妾即甄后也為慕陳
思王之才調文帝怒而幽死後精魄遇王於洛水之上
叙其冤抑因感而賦之覺事之不典易其題乃不謬矣
俄有雙鬟持茵席具酒殽而至謂曠曰妾為袁家新婦
時性好鼓琴每彈至悲風及三峽流泉未嘗不盡夕而
止適聞君琴韻清雅願一聽之曠乃彈别鶴操及悲風
神女長歎曰真蔡中郎之儔也問曠曰陳思王洛神賦
如何曠曰真體物瀏亮為梁昭明之精選爾女微笑曰
狀妾之舉止云翩若驚鴻婉若遊龍得無疎矣曠曰陳
思王之精魄今何在女曰見為遮須國王曠曰何為遮
須國女曰劉聰子死而復生語其父曰有人告某云遮
須國久無主待汝父來作主即此國是也俄有一青衣
引一女曰織綃娘子至矣神女曰洛浦龍君之愛女善
織綃于水府適令召之爾曠因語織綃曰近日人世或
傳柳毅靈姻之事有之乎女曰十得其四五爾餘皆飾
詞不可惑也曠曰或聞龍畏鐵有之乎女曰龍之神化
雖鐵石金玉盡可透達何獨畏鐵乎畏者蛟螭輩也曠
又曰雷氏子佩豐城劒至延平津躍入水化為龍有之
乎女曰妄也龍木類劒乃金金既尅木而不相生焉能
變化豈同雀入水為蛤雉入水為蜃哉但寶劒靈物金
水相生而入水雷生自不能沈于泉耳其後搜劒不獲
乃妄言為龍且雷煥只言化去張司空但言終合俱不
說為龍任劒之靈異亦人之鼔鑄鍛鍊非自然之物是
知終不能為龍明矣曠又曰梭化為龍如何女曰梭木
也龍本屬木變化歸本又何怪也曠又曰龍之變化如
神又何病而求馬師皇療之女曰師皇是上界高真哀
馬之引重負遠故為馬醫愈其疾者萬有餘匹上天降
鑒化其疾於龍辱吻間欲驗師皇之能龍後負而登天
天假之非龍真有病也曠又曰龍之嗜鷰血有之乎女
曰龍之清虛食飲沆瀣若食鷰血豈能行藏蓋嗜者乃
蛟蜃輩耳無信造作皆梁朝四公誕妄之詞爾曠又曰
龍何好曰好睡大即千年小不下數百歲偃仰于洞穴
鱗甲間聚積沙塵或有鳥銜木實遺棄其上乃甲坼生
樹至于合抱龍方覺悟遂振迅修行脱其體而入虚無
澄其神而歸寂滅自然形之與氣隨其化用散入真空
若未胚腪若未凝結如物在恍忽精奇杳冥當此之時
雖百骸五體盡可入于芥子之内隨其舉止無所不之
自得還元返本之術與造化爭功矣曠又曰龍之修行
向何門而得女曰高真所修之術何異上士修之形神
俱達中士修之神超而形沉下士修之形神俱墜且當
修之時氣爽而神凝有物出焉即老子云恍恍忽忽其
中有物也其於幽微不敢泄露恐為上天譴謫爾神女
遂命左右傳觴叙語情况眤洽蘭艷動人若左瓊枝而
右玉樹繾綣永夕感暢其懷曠曰遇二仙娥於此真所
謂雙美亭也忽聞鷄嗚神女乃留詩曰玉筯凝腮憶魏
宫朱絲一弄洗清風明晨追賞應愁寂沙渚煙銷翠羽
空織綃詩曰織綃泉底少歡娛更勸蕭郎盡此壺愁見
玉琴彈别鶴又將清淚滴真珠曠答二女詩曰紅蘭吐
艷間天桃自喜尋芳數已遭珠珮鵲橋從此斷遥天空
恨碧雲高神女遂出明珠翠羽二物贈曠曰此乃陳思
王賦云或採明珠或拾翠羽故有斯贈以成洛神賦之
詠也龍女出輕綃一匹贈曠曰若有賈人購之非萬金
不可神女曰君有奇骨異相當出世但澹味薄俗清襟
養真妾當為隂助言訖超然躡虛而去無所睹矣後曠
寳其珠綃多遊嵩岳友人嘗遇之備寫其事今遁世不
復見焉
古今說海卷二十二
