古今說海卷一百二十
明陸楫編
說纂四(逸事四)
煬帝海山記(闕名)
隋煬帝生時有紅光燭天里中牛馬皆鳴先是獨孤后
夢龍出身中飛高十餘里龍墮地尾輙斷以告文帝帝
沉吟默塞不答帝三歲戲於文帝前文帝抱之玩視甚
久曰是兒極貴恐破吾家自兹雖愛帝而亦不快於帝
帝十歲好觀古今書傳至於方藥天文地理伎藝術數
無不通曉然而性𥚹急隂賊刻忌好鉤索人情深淺時
楊素有戰功方貴用事帝傾意結之文帝得疾内外莫
有知者帝坐便室召素謀曰君國之元老能了吾家事
者君也乃私執素手曰使我得志我亦終身報公素曰
待之當自有計素入問疾文帝見素起坐謂素曰吾常
親鋒刃冒矢石出入生死與子同之方享今日之貴吾
自惟不免此疾不能臨天下汝吾族中人吾不諱汝
立吾兒勇為帝汝倍吾言吾去世亦殺汝此事吾不語
人素曰國本不可屢易臣不敢奉詔文帝忿懣乃大呼
左右曰召吾兒勇來乃氣哽塞回面向之不言素乃出
語帝曰事未可更待之有頃左右出報素曰帝呼不應
喉中呦呦有聲帝拜素曰以終身累公素急入帝已崩
矣乃不發喪明日素袖遺詔立帝時百官猶未知素執
圭謂百官曰大行遺詔立帝有不從者戮於此左右扶
帝上殿帝足弱欲倒者數四不能上素下去左右以手
扶接帝帝援之乃上百官莫不嗟嘆素歸謂家人輩曰
小兒子吾已提起教作大家即不知了當得否素恃有
功見帝多呼為郎君時宴内宫宫人偶覆酒汚素衣素
怒叱左右引下加撻焉帝頗惡之隱忍不發一日帝與
素釣魚於池並坐左右張傘以遮日帝起如厠回見素
坐赭傘下風骨秀異堂堂然帝大忌之帝多欲有所為
素輙請而抑之由是愈有害素意會素死帝曰使素不
死夷其九族先素欲入朝出見文帝執金鉞逐之曰此
賊吾欲立勇汝竟不從吾言今必殺汝素驚呼入室召
子弟二人而語曰吾必死矣出見文帝語不移時素死
帝自素死益無憚乃闢地周二百里為西苑役民力常
百萬内為十六院聚巧石為山鑿池為五湖四海詔天
下境内所有鳥獸草木驛至京師天下共進花木鳥獸
魚蟲莫知其數此不具載詔定西苑十六院名景明一
迎暉二棲鸞三晨光四明霞五翠華六文安七積珍八
影紋九儀鳳十仁智十一清修十二寶林十三和明十
四綺隂十五降陽十六皆帝自製名院有二十人皆擇
宫中佳麗謹厚有容色美人實之每一院選帝常幸御
者為之首每院有宦者主出入易市又鑿五湖每湖四
方十里東曰翠光湖南曰迎陽湖西曰金光湖北曰潔
水湖中曰廣明湖湖中積土石為山構亭殿屈曲環遶
澄碧皆窮極人間華麗又鑿北海周環四十里中有三
山效蓬萊方丈瀛洲上皆臺榭迴廊水深數丈開溝通
五湖北海溝盡通行龍鳳舸帝多泛東湖因製湖上曲
望江南八闋云湖上月徧照列仙家水浸寒光鋪枕
簟浪搖晴影走金蛇偏稱泛靈槎光景好輕彩望中
斜清露冷侵銀兔影西風吹落桂枝花開宴思無涯
湖上柳煙裏不勝摧宿霧洗開明媚眼東風搖弄好腰
支煙雨更相宜環曲岸隂覆畫橋低線拂行人春晩
後絮飛晴雪暖風時幽意更依依湖上雪風急墮還
多輕片有時敲竹戶素華無韻入澄波望外玉相磨
湖水遠天地色相和仰面莫思梁苑賦朝來且聽玉人
歌不醉擬如何湖上草碧翠浪通津修帶不為歌舞
緩濃鋪堪作醉人茵無意襯香衾晴霽後顔色一般
新游子不歸生滿地佳人遠意寄青春留咏卒難伸
湖上花天水浸靈芽淺蕊水邊勻玉粉濃苞天外剪明
霞只在列仙家開爛漫插鬢若相遮水殿春寒幽冷
艷玉軒晴照暖添華清賞思何賖湖上女精選正輕
盈猶恨乍離金殿侣相將盡是採蓮人清唱謾頻頻
軒内好嬉戲下龍津玉管朱絃聞盡夜踏青鬭草事青
春玉輦從羣真湖上酒終日助清歡檀板輕聲銀甲
緩醅浮香米玉蛆寒醉眼暗相看春殿晩仙艷奉杯
盤湖上風光真可愛醉鄉天地就中寬帝主正清安
湖上水流遶禁園中斜日影搖清翠動落花香暖衆紋
紅蘋末起清風閒縱目魚躍小蓮東泛泛輕搖蘭棹
穩沉沉寒影上仙宫遠意更重重帝常遊湖上多令宫
中美人歌唱此曲大業六年後苑草木鳥獸繁息茂盛
桃蹊李徑翠隂交合金猿青鹿動輙成羣自大内開為
御道直通西苑夾道植長松高柳帝多幸苑中去來無
時侍御多夾道而宿帝往往中夜即幸焉一夕帝泛舟
遊北海與宦人十數輩升海山是時月色朦朧晩風輕
軟浮浪無聲萬籟俱寂恍惚間水上有一小舟祗容兩
人帝謂為十六院中美人洎至首一人先登贊唱陳後
主謁帝帝亦忘其死帝幼年與後主甚善乃起迎之後
主再拜帝亦鞠躬勞謝既坐後主曰憶昔與帝同隊遊
戲情愛甚於同氣今陛下富有四海令人欽服始者謂
帝將致理於三王之上今乃甚取當時之樂以快平生
無甚美事聞陛下已開隋渠引洪河之水東遊維揚因
作詩來奏乃探懷出詩上帝詩曰隋室開兹水初心謀
大賖一千里力役百萬民吁嗟水殿不復返龍舟成小
瑕溢流隨陡岸濁浪噴黃沙兩人迎客至三月柳飛花
日脚沉雲外榆梢噪暝鴉如今遊子俗異日便天家且
樂人間景休尋海上槎人喧舟艤岸風細錦帆斜莫言
無後利千古壯京華帝觀詩拂衣怒曰死生命也興亡
數也爾安知吾開河為後人之利帝怒叱之後主曰子
之壯氣能得幾日其終始更不若吾帝乃起逐之後主
走曰且去且去後一年吳公臺下相見乃没於水際帝
方悟其死兀然不自知驚悸移時一日明霞院美人楊
夫人喜報帝曰酸棗邑所進玉李一日忽長清隂數畝
帝沉默甚久曰何故而忽茂夫人云是夕院中人聞空
中若有千百人語言云李木當茂洎曉看之已茂盛如
此帝欲伐去左右或奏曰木德來助之應也又一夕晨
光院周夫人來奏云院中楊梅一夕忽爾繁盛帝喜問
曰楊梅之茂能如玉李乎或曰楊梅雖茂終不敵玉李
之盛帝往兩院觀之亦自見玉李繁茂後梅李同時結
實院妃來獻帝問二果孰勝院妃曰楊梅雖好味頗清
酸終不若玉李之甘苑中人多好玉李帝歎曰惡梅好
李豈人情哉天意乎後帝將崩揚州一日院妃報楊梅
已枯死帝果崩於揚州異乎一日洛水漁者獲生鯉一
尾金鱗赭尾鮮明可愛帝問漁者之姓姓解未有名帝
以朱筆於魚額上題解生字以記之乃放之北海中後
帝幸北海其鯉已長丈餘浮水見帝其魚不没帝與蕭
后及諸院妃嬪同看魚之額朱字尚存惟解字無半尚
隱隱角字存焉蕭后曰鯉有角龍也帝曰朕為人主豈
不知此意遂引弓射之魚乃沉大業四年道州貢矮民
王義眉目濃秀應對甚敏帝尤愛之常從帝遊終不得
入宫曰爾非宫中物也義乃自宫帝由是愈加憐愛得
出入内寢義多卧御榻下帝遊湖海回多宿十六院一
夕帝中夜潛入棲鸞院時夏氣暄煩院妃慶兒卧於簾
下初月照軒頗明朗慶兒睡中驚魘若不救者帝使義
呼慶兒帝自扶起久方清醒帝曰汝夢中何故而如此
慶兒曰妾夢中如常時帝握妾臂遊十六院至第十院
帝入院坐殿上俄時火發妾乃奔走回視帝坐烈熖中
驚呼人救帝久方睡覺帝自強解曰夢死得生火有威
烈之勢吾居其中得威者也大業十年幸江都被弑帝
入第十院居火中此其應也龍舟為楊玄感所燒後勑
揚州刺史再造制度又華麗仍長廣於前舟江都來進
帝東幸維揚後宫十六院皆隨行西苑令馬守忠别帝
曰願陛下早還都輦臣整頓西苑以待乘輿之來西苑
風景臺殿如此陛下豈不思戀舍之而遠遊也又泣下
帝亦愴然謂守忠曰為吾好看西苑無令後人笑吾不
解裝景趣也左右甚疑訝帝御龍舟中道夜半聞歌者
甚悲其辭曰我兄征遼東餓死青山下今我挽龍舟又
困隋隄道方今天下饑路糧無些小前去三千程此身
安可保寒骨枕荒沙幽魂泣煙草悲損門内妻望斷吾
家老安得義男兒焚此無主屍引其孤魂回負其白骨
歸帝聞其歌遽遣人求其歌者至曉不得其人帝頗徬
徨通夕不寐揚州朝百官天下朝貢使無一人至者有
來者在途遭兵奪其貢物帝猶與羣臣議詔十三道起
兵誅不朝貢者帝知世阼已去意欲遂幸永嘉羣臣皆
不願從帝未遇害前數日帝亦微識玄象多夜起觀天
乃召太史令袁充問曰天象如何充伏地泣涕曰星文
大惡賊星逼帝座甚急恐禍起旦夕願陛下遽修德滅
之帝不樂乃起入便殿按膝俛首不語顧王義曰汝知
天下將亂乎汝何故省言而不告我也義泣對曰臣遠
方廢民得蒙上貢自入深宫久膺聖澤又常自宫以近
陛下天下大亂固非今日履霜堅冰其來久矣臣料大
禍事在不救帝曰子何不早告我也義曰臣不早言言
即臣死久矣帝乃泣下曰卿為我陳成敗之理朕貴知
也翌日義上書云臣本南楚卑薄之地逢聖明為治之
時不愛此身願從入貢臣本侏儒性尤蒙滯出入左右
積有歲華濃被聖私皆踰素望侍從乘輿周旋臺閣臣
雖至鄙酷好窮經頗知善惡之本源少識興亡之所以
還往民間周知利害深蒙顧問方敢敷陳自陛下嗣守
元符體臨大器聖神獨斷諫謀莫從獨發睿謀不容人
獻大興西苑兩至遼東龍舟踰於萬艘宫闕徧于天下
兵甲常役百萬士民窮乎山谷征遼者百不存十殁葬
者十未有一帑藏全虛穀粟踴貴乘輿竟往行幸無時
兵人侍從常踰萬人遂令四方失望天下為墟方今有
家之村存者可數子弟死于兵役老弱困于蓬蒿兵屍
如嶽餓莩盈郊狗彘厭人之肉鳶魚食人之餘臭聞千
里骨積高原膏血草野狐犬盡肥隂風無人之墟鬼哭
寒草之下目斷平野千里無煙萬民剥落莫保朝昏父
遺幼子妻號故夫孤苦何多饑荒尤甚亂離方始生死
孰知人主愛人一何如此陛下恒性毅然孰敢上諫或
有鯁言又令賜死臣下相顧箝結自全龍逄復生安敢
議奏左右近臣阿諛順旨迎合帝意造作拒諫皆出此
途乃逢富貴陛下惡過從何得聞方今又敗遼師再幸
東土社稷危於春雪干戈遍於四方生民已入塗炭官
吏猶未敢言陛下自惟若何為計陛下欲幸永嘉坐延
歲月神武威嚴一何銷鑠陛下欲興師則兵吏不順欲
行幸則侍衛莫從適當此時如何自處陛下雖欲發憤
修德特加愛民聖慈雖切救時天下不可復得大勢已
去時不再來巨厦之崩一木不能支洪河已決掬壤不
能救臣本遠人不知忌諱事忽至此安敢不言臣今不
死後必死兵敢獻此書延頸待盡帝省義奏曰自古安
有不亡之國不死之主乎義曰陛下尚猶蔽飾已過陛
下常言吾當跨三皇超五帝下視商周使萬世不可及
今日其勢如何能自復回都輦乎帝乃泣下再三嘉歎
義曰臣昔不言誠愛生也今既具奏願以死謝也天下
方亂陛下自愛少選報云義自刎矣帝不勝悲傷命厚
葬焉不數日帝遇害時中夜聞外切切有聲帝急起衣
冠御内殿坐未久左右伏兵俱起司馬戡攜刃向帝帝
叱之曰吾終年重禄養汝吾無負汝汝何負吾帝常所
幸朱貴兒在帝傍謂戡曰三日前帝慮侍衛秋寒詔宫
人悉絮袍褲帝自臨視造數千袍兩日畢工前日賜公
等豈不知也爾等何敢逼脅乘輿乃大罵戡戡曰臣實
負陛下但今天下俱叛二京已為賊據陛下歸亦無終
臣生亦無門臣已虧臣節雖欲復已不可得也願得陛
下首以謝天下乃攜劒上殿帝復叱曰汝豈不知諸侯
之血入地尚大旱況天子乎戡進帛帝入内閤自經貴
兒猶大罵不息為亂兵所殺
古今說海卷一百二十
