古今說海卷四十五
明陸楫編
說淵二十五(别傳二十五)
姚生傳(闕名)
唐御史姚生罷官居于蒲之左邑有子一人外甥二人
各一姓年皆及壯而頑駑不肖姚之子稍長於二生姚
惜其不學日以誨責而怠遊不悛遂於條山之陽結茅
以居之冀絶外事得專藝學林壑重深囂塵不到將遣
之日姚誡之曰每時季一試汝之所能學有不進必檟
楚及汝汝其勉焉及到山中二子曾不開卷但樸斵塗
塈為務居數月其長謂二人曰試期至矣汝曹都不省
書吾為汝懼二子曾不介意其長讀書甚勤忽一夕子
夜臨燭凭儿披書之次覺所衣之裘後裾為物所牽襟
領漸下亦不之異徐引而襲焉俄頃復爾如是數四遂
回視之見一小豚籍裘而伏色甚潔白光潤如玉因以
壓書界方擊之豚聲駭而走遽呼二子秉燭索于堂中
牖戶甚密周視無隙而莫知豚所往明日有蒼頭騎馬
扣門搢箠而入謂三人曰夫人問訊昨夜嬰兒無知誤
入君衣裾殊以為慙然君擊之過傷今則平矣君勿為
慮三人俱遜詞謝之相視莫測其故少頃向來騎僮復
至兼抱持所傷之兒并乳保數人衣襦皆綺紈精麗非
尋常所見復傳夫人語云小兒無恙故以相示逼而觀
之自眉至鼻端如丹縷焉則界方棱所擊之跡也三子
愈恐使者及乳保皆甘言慰安之又云少頃夫人自來
言訖而去三子悉欲潛去避之惶惑未決有蒼頭及紫
衣宫監數十奔波而至前施屏幃䄄席炳煥香氣殊異
旋見一油壁車青牛舟轂其疾如風寳馬數百前後導
從及門下車則夫人也三子趨出再拜夫人微笑曰不意
小兒至此君昨所傷亦不至甚恐為君憂故來相慰耳
夫人年可三十餘風姿閒整俯仰如神亦不知何人也
問三子曰有家室未三子皆以未對曰吾有三女殊姿
淑德可以配三君子三子拜謝夫人因留不去為三子
各創一院指顧之間畫堂高閣連雲而具翊日有輜軿
至焉賓從粲麗逾於戚里車服炫晃流光照地香滿山
谷三女自車而下皆年十七八夫人引三女升堂又延
三子就坐酒殽珍備果實豐衍非常世所有多未之識
三子殊不自意夫人指三女曰各以配君三子避席拜
謝復有送女數十若神仙焉是夕合卺夫人謂三子曰
人之所重者生也所欲者貴也但百日不泄於人令君
長生度世位極人臣三子復拜謝但以遇姝廢業捶楚
為憂夫人曰君勿憂斯易耳乃敕地上主者令召孔宣
父須臾宣尼具冠劒而至夫人臨階宣父拜謁甚恭夫
人端立微勞問之謂曰吾三壻欲學君其導之宣父乃
命三子指六籍篇目以示之莫不了然解悟大義悉通
咸若素習既而宣父謝去夫人又命周尚父示以玄女
兵符玉璜祕訣三子又得之無遺復坐與言則皆文武
全才學究天人之際矣三子相視頓覺風度夷曠神明
開爽悉將相之具矣其後姚使家僮饋糧至則大駭而
走姚問其故具對以屋宇帷帳之盛人物豔麗之多姚
驚謂所親曰是必山鬼所魅也促召三子三子將行夫
人戒之曰慎勿泄露縱加楚撻亦勿言之三子至姚亦
訝其神氣秀發瞻對閒雅姚曰三子驟爾皆有鬼物憑
焉苦問之故不言遂鞭之數十不勝其痛具道本末姚
乃幽之别所姚素館一碩儒因召而與話儒者驚曰大
異大異君何用責三子乎向使三子不泄其事則必為
公相貴極人臣今泄之其命也夫姚問其故而云吾見
織女婺女須女星皆無光是三女星降下人間將福三
子今泄天機三子免禍幸矣其夜儒者引姚視三星果
無光姚乃釋三子遣之歸山至則三女邈然如不相識
夫人讓之曰子不用吾言既泄天機當與子訣因以湯
飲三子既飲則昏頑如舊一無所知儒謂姚曰三女星
猶在人間亦不遠此地分密為所親言其處或云河東
張嘉貞家其後將相三代矣
古今說海卷四十五
