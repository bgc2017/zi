古今說海卷三十九
明陸楫編
說淵十九(别傳十九)
顔濬傳(闕名)
會昌中進士顔濬下第遊廣陵遂之建業賃小舟抵白
沙同載有青衣年二十許服飾古朴言辭清麗濬揖之
問其姓氏對曰幼芳姓趙問其所適曰亦之建業濬甚
喜每住舟即買酒果與之宴飲多說陳隋間事濬頗異
之或諧謔即正色歛袵不對及抵白沙各遷舟航青衣
謝濬曰數日承君深顧某陋拙不足奉歡笑然亦有一
事可以奉酬中元必遊瓦棺閣此時當為君類會一神
仙中人況君風儀才調亦甚相稱望不渝此約至時某
候於彼言訖各登舟而去濬志其言中元日決遊瓦棺
閣士女闐咽及登閣果有美人從二女僕皆雙鬟而有
媚態美人倚闌獨語悲歎久之濬注視不易美人亦訝
之又曰幼芳之言不謬耳使雙鬟傳語曰西廊有惠監
闍黎院則某舊門徒君可至彼幼芳亦在此濬深喜躡
其蹤而去果見同舟青衣出而微笑濬遂逐美人叙寒
暄言話竟日僧進茶果至暮謂濬曰今日偶此登眺為
惜高閣痛兹用功不久毁除故來一别幸接歡笑某家
在清溪頗多松月室無他人今夕必相過某前往可與
幼芳後來濬然之遂乘軒而去及夜幼芳引濬前行可
數里而至有青衣數輩秉燭迎之遂延入内室與幼芳
環坐曰孔家娘子相隣使邀之曰今日偶有佳賓相訪
願同傾觴以解煩憤少頃而至遂延入亦多說陳朝故
事濬因起白不審夫人復何姓第頗貯疑訝答曰某即
是陳朝張貴妃彼即孔貴嬪居世之時謬當後主眷顧
寵幸之禮有過嬪嬙不幸國亡為楊廣所殺然此賊不
仁何甚昔劉禪孫皓豈無嬪御獨有斯人行此冤暴且
一種亡國我後主實即風流詩酒追歡琴樽取樂而已
不似楊廣西築長城東征遼海使天下男冤女曠婦寡
子孤途窮廣陵死於匹夫之手亦上天降鑒為我報讐
耳孔貴嬪曰莫出此言在坐有人不樂美人大笑曰渾
忘却濬曰何人不欲斯言耶幼芳曰某本江令公家嬖
者後為貴妃侍兒亡國之後為隋宫侍女煬帝幸江都
為侍湯膳者宇文化及亂兵入某以身蔽帝遂為所殺
蕭皇后憐其盡忠因使殉葬後改葬於雷塘側不得從
焉時至此謁貴妃耳孔貴嬪曰前說盡是閒亊不如命
酒略延曩日之歡耳遂命雙鬟持樂器洽飲久之貴妃
題詩一章曰秋草荒臺響夜蟲白楊凋盡減悲風綵牋
曾擘欺江總綺閣塵消玉樹空孔貴嬪曰寶閣排雲稱
望仙五雲高豔擁朝天清溪猶有當時月應照瓊花綻
綺筵幼芳曰皓魄初圓恨翠娥繁華濃豔昔如何兩朝
唯有長江水依舊門前作逝波濬亦和曰簫管清吟怨
麗華秋江寒月綺窗斜慙非後主題牋客得見臨春閣
上花俄聞扣門曰江修容何婕妤京昭儀來謁貴妃曰
竊聞今夕嘉賓幽會不免輙窺盛筵俱艷其衣裾明其
璫珮而入坐及見四篇捧而泣曰今夕不意再逢三閣
之會又與新狎客題詩耳頃之聞鷄鳴孔貴嬪等俱起
各辭而去濬與貴妃就寢欲曙而起貴妃贈辟塵犀簪
一枚曰異日覩物思人昨宵值客多未盡歡情别日終
更卜一會然須諮祈幽府嗚咽而别濬翌日懵然若有
所失信宿更尋曩日地則路近清溪松桂丘墟詢之於
人乃陳朝宫人墓也愴惻而返數月閣因寺廢而毁後
至廣陵訪得吳公臺煬帝舊陵果有宫人趙幼芳墓因
以奠之
古今說海卷三十九
