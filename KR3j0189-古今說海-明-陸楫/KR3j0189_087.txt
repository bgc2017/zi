古今說海卷八十七
明陸楫編
說略三(雜記三)
靖康朝野僉言(闕名)
靖康元年丙午十一月二十五日金兵至京城尼雅滿
於城南青城屯兵斡里雅布於城北劉家寺屯兵環城列
栅分地為必拔之計
閏十一月初六日卯時有大星東南落流光數丈初七
日不見斗二夜初八日夜遺火焚蔡京宅火光亘天鄰
屋無所犯明旦士庶觀之咸謂國家召禍造端乃蔡為
首宅焚無片木而不及鄰實本天意
二十六日早城南百姓相驚云向北金兵下城入五嶽
觀醴泉觀陳橋南薰封丘門皆有金人下城殺人劫取
財物城中百姓皆以布被蒙體而走士大夫以綺羅錦
繡易貧民衲襖布袴以藏婦女提携童稚於泥雪中走
惶急棄河者無數自縊投井者萬餘哭聲徹天軍民踰
城出走者十餘萬人城外為番兵殺死者居半是夜上
在小殿中抱太子内侍止三四人餘皆遁道君自龍德
宮徒行入大内與諸王妃主相聚哭亦有遁於民間者
二十八日夜彗星其長亘天二十九日日出赤如血
十二月初一日帝出南薰門初三日見二帥初四日還
復入南薰門城中百姓父老捧香列拜呼萬歲而泣涕
者不知其數
靖康二年丁未正月初十日上出郊至十五日方見二
帥士庶每日望車駕還内時大雨雪十餘日不止王宗
凂自軍前傳詔云元帥留上打毬未得晴俟打毬畢即
還内士庶聞之各請僧道作道場祈晴又願車駕早還
大内自諸王宗室執政侍從寺監省部官吏在京百姓
各貼黃榜自宣德門至南薰門羅列道場百姓忠義之
士然頂煉臂跪於南薰門父老持香爐於雪中跪拜哭
泣十餘日百姓每日御街上候駕時雨雪大凍餓死者
無數
二十九日軍前索教坊内侍等四十五人露臺妓女千
人蔡京童貫王黼梁師成等家歌舞及宮女數百人先
是權貴歌舞及内人自上皇襌位後皆散去至是令開
封府勒牙婆媒人追尋矣哭泣之聲徧於閭巷者不勝
其哀
二月初七日上皇與諸王后妃以下乘金銅車子出詣
金營内人宦官多相携步從諸王三十二人駙馬四十
七人百姓見之咸知將欲廢立驚憂戰慄心膽喪亂皆
不樂生市井小人張目相視色若死灰人心大擾留守
司恐軍民亂致金人縱兵乃出榜曰太上道君皇帝并
妃嬪諸王詣軍前懇元帥乞車駕還内軍士宜各體國
安業不得亂有驚疑見者咸知其虛誕矣
古今說海卷八十七
