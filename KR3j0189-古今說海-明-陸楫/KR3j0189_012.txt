古今說海卷十二
明陸楫編
說選十二(偏記九)
真臘風土記總敘(元周達觀)
真臘國或稱占臘其國自稱曰甘孛智今聖朝按西番
經名其國曰澉浦只盖亦甘孛智之近音也自温州開
洋行丁未針歷閩廣海外諸州港口過七洲洋經交阯
洋到占城又自占城順風可半月到真蒲乃其境也又
自真蒲行坤申針過崑崙洋入港港凡數十惟第四港
可入其餘悉以沙淺故不通巨舟然而彌望皆修藤古
木黃沙白葦倉卒未易辨認故舟人以尋港為難事自
港口北行順水可半月抵其地曰查南乃其屬郡也又
自查南換小舟順水可十餘日過半路村佛村渡淡洋
可抵其地曰干傍取城五十里按諸番志稱其地廣七
千里其國北抵占城半月路西南距暹邏半月程南距
番禺十日程其東則大海也舊為通商來往之國聖朝
誕膺天命奄有四海索多元帥之置省占城也嘗遣一
虎符百戶一金牌千戶同到本國竟為拘執不返元貞
之乙未六月聖天子遣使招諭俾余從行以次年丙申
二月離明州二十日自温州港口開洋三月十五日抵
占城中途逆風不利秋七月始至遂得臣服至大德丁
酉六月回舟八月十二日抵四明舶岸其風土國事之
詳雖不能盡知然其大略亦可見矣
城郭
州城周圍可二十里有五門門各兩重惟東向開二門
餘向皆一門城之外巨濠濠之外皆通衢大橋橋之兩
傍各有石神五十四枚如石將軍之狀甚巨而獰五門
皆相似橋之闌皆石為之鑿為蛇形蛇皆九頭五十四
神皆以手拔蛇有不容其走逸之勢城門之上有大石
佛頭五面向西方中置其一飾之以金門之兩傍鑿石
為象形城皆疊石為之可二丈石甚周密堅固且不生
繁草却無女墻城之上間或種桄榔木比比皆空屋其
内向如坡子厚可十餘丈坡上皆有大門夜閉早開亦
有監門者惟狗不許入門其城甚方整四方各有石塔
一座曾受斬趾刑人亦不許入門當國之中有金塔一
座傍有石塔二十餘座石屋百餘間東向金橋一所金
獅子二枚列於橋之左右金佛八身列于石屋之下金
塔至北可一里許有銅塔一座比金塔更高望之鬱然
其下亦有石屋十數間又其北一里許則國主之廬也
其寢室又有金塔一座焉所以舶商自來有富貴真臘
之褒者想為此也石塔出南門外半里餘俗傳魯般一
夜造成魯般墓在南門外一里許周圍可十里石屋數
百間東池在城東十里周圍可百里中有石塔石屋塔
之中有卧銅佛一身臍中常有水流出北池在城北五
里中有金方塔一座石屋數十間金獅子金佛銅象銅
牛銅馬之屬皆有之
宫室
國宫及官舍府第皆面東國宮在金塔金橋之北近門
周圍可五六里其正室之瓦以鉛為之餘皆土瓦黃色
橋柱甚巨皆雕畫佛形屋頭壯觀修廊複道突兀參差
稍有規模其蒞事處有金窗欞左右方柱上有鏡約有
四五十面列放於窗之旁其下為象形聞内中多有奇
處防禁甚嚴不可得而見也其内中金塔國主夜則卧
其上土人皆謂塔之中有九頭蛇精乃一國之土地主
也係女身每夜則見國主則先與之同寢交媾雖其妻
亦不敢入二鼓乃出方可與妻妾同睡若此精一夜不
見則番王死期至矣若番王一夜不往則必獲灾禍其
次如國戚大臣等屋制度廣袤與常人家迥别周圍皆用
草盖獨家廟及正寢二處許用瓦亦各隨其官之等級以
為屋室廣狹之制其下如百姓之家止草盖瓦片不敢
上屋其廣狹雖隨家之貧富然終不敢傚府第制度也
服飾
自國主以下男女皆椎髻袒裼止以布圍腰出入則加
以大布一條纏於小布之上布甚有等級國主所打之
布有值金三四兩者極其華麗精美其國中雖自織布
暹羅及占城皆有來者往往以來自西洋者為上以其
精巧而細樣故人惟國主可打純花布頭戴金冠子如
金剛頭上所戴者或有時不戴冠但以線穿香花如茉
莉之類周匝於髻間項上戴大珍珠三斤許手足及諸
指上皆帶金鐲指展上皆篏猫兒眼睛石其下跣足足
下及手掌皆以紅藥染赤色出則手持金劔百姓間惟
婦女可染手足掌男子不敢也大臣國戚可打疎花布
惟官人可打兩頭花布百姓間惟婦人可打之新唐人
雖打兩頭花布人亦不敢罪之以其暗丁八殺故也暗
丁八殺不識體例也
官屬
國中亦有丞相將帥司天等官其下各設司吏之屬但
名稱不同耳大抵皆國戚為之否則亦納女為嬪其出
入儀從亦有等級用金轎扛四金傘柄者為上金轎扛
二金傘柄者次之金轎扛一金傘柄者又次之止用一
金傘柄者又其次之也其下者止用一銀傘柄者而已
亦有用銀轎扛者金傘柄以上官皆呼為巴丁或呼暗
丁銀傘柄者呼為厮辣的傘皆用中國紅絹為之其裙
直拖地油傘皆以綠絹為之裙却短
三教
為儒者呼為班詰為僧者呼為苧姑為道者呼為八思
惟班詰不知其所祖亦無所謂學舍講習之處亦難究
其所讀何書但見其如常人打布之外於項上掛白線
一條以此别其為儒耳由班詰入仕者則為高上之人
項上之線終身不去苧姑削髮穿黃偏袒右肩其下則
繫黃布裙跣足寺亦許用瓦盖中止有一像正如釋迦
佛之狀呼為孛頼穿紅塑以泥飾以丹青外此别無像
也塔中之佛相貌又别皆以銅鑄成無鐘鼓鐃鈸與幢
幡寶盖之類僧皆茹魚肉惟不飲酒供佛亦用魚肉每
日一齋皆取辦于齋主之家寺中不設廚竈所誦之經
甚多皆以貝葉壘成極其齊整於上寫黑字既不用筆
墨但不知以何物書寫僧亦用金銀轎扛傘柄者國王
有大政亦咨訪之却無尼姑八思惟正如常人打布之
外但於頭上戴一紅布或白布如韃靼娘子罟姑之狀
而略低亦有宫觀但比之寺院較狹而道教者亦不如
僧教之盛耳所供無别像但止一塊石如中國社壇中
之石耳亦不知其何所祖也却有女道士宮觀亦得用
瓦八思惟不食他人之食亦不令人見食亦不飲酒不
曾見其誦經及與人功果之事俗之小兒入學者皆先
就僧家教習暨長而還俗其詳莫能考也
人物
人但知蠻俗人物麤醜而甚黑殊不知居于海島村僻
尋常閭巷間者則信然矣至如宮人及南棚(南棚乃府第也)婦
女多有其白如玉者盖以不見天日之光故也大抵一
布經腰之外不以男女皆露出胸酥椎髻跣足雖國主
之妻亦只如此國主凡有五妻正室一人四方四人其
下嬪婢之屬聞有三五千亦自分等級未嘗輕出戶余
每一入内見番主必與正妻同出乃坐正室金窗中諸
宮人皆次第列于兩廊窗下徙倚窺視余備獲一見凡
人家有女美貌者必召入内其下供内中出入之役者
呼為陳家蘭亦不下一二千却皆有丈夫與民間雜處
只於𩕄門之前削去其髮如北人開水道之狀塗以銀
硃及塗于兩鬢之傍以此為陳家蘭别耳惟此婦可以
入内其下餘人不可得而入也内宮之前後有絡繹于
道塗間尋常婦女椎髻之外别無釵梳頭面之飾但臂
中帶金鐲指中帶金指展且陳家蘭及内中諸宫人皆
用之男女身上常塗香藥以檀麝等香合成家家皆修
佛事國中多有二形人每日以十數成羣行於墟場間
常有招徠唐人之意反有厚饋可醜可惡
産婦
番婦産後即作熱飯抹之以鹽納于隂戶凡一晝夜而
除之以此産中無病且收斂常如室女余初聞而詫之
深疑其不然既而所泊之家有女育子備知其事且次
日即抱嬰兒同往河内澡洗尤所怪見又每見人言番
婦多淫産後一兩日即與夫合若丈夫不中所欲即有
買臣見棄之事若丈夫適有遠役只可過數夜過十數
夜其婦必曰我非是鬼如何孤眠淫蕩之心尤切然亦
聞有守志者婦女最易老盖其婚嫁産育既早二三十
歲人已如中國四五十人矣
室女
人家養女其父母必祝之曰願汝有人要將來嫁千百
箇丈夫富室之女自七歲至九歲至貧之家則止于十
一歲必命僧道去其童身名曰陣毯盖官司每歲于中
國四月内擇一日頒行本國應有養女當陣毯之家先
行申報官司官司先給巨燭一條燭間刻畫一處約是
夜遇昏點燭至刻畫處則為陣毯時候矣先期一月或
半月或十日父母必擇一僧或一道隨其何處寺觀往
往亦自有主顧向上好僧皆為官戶富室所先貧者亦
不暇擇也官富之家饋以酒米布帛㯽榔銀器之類至
有一百擔者直中國白金二三百兩之物少者或三四
十擔或一二十擔隨家豐儉所以貧人家至于十一歲
而始行事者為難辦此物耳亦有捨錢與貧女陣毯者
謂之做好事盖一歲中一僧止可御一女僧既允受更
不他許是夜大設飲食鼓樂會親隣門外縛一高棚裝
塑泥人泥獸之屬于其上或十餘或止三四枚貧家則
無之各按故事凡七日而始撤既昏則轎傘鼓樂迎此
僧而歸以綵帛結二亭子一則坐女于其中一則僧坐
其中不曉其口說何語鼓樂之聲喧闐是夜不禁犯夜
聞至期與女俱入房親以手去其童納之酒中或謂父
母親隣各點于額上或謂俱嘗以口或謂僧與女交媾
之事或謂無此但不容唐人見之所以莫知其的至天
將明時則又以轎傘鼓樂送僧去後當以布帛之類與
僧贖身否則此女終為此僧所有不可得而他適也余
所見者大德丁酉之四月初六夜也前此父母必與女
同寢此後則斥於房外任其所之無復拘束隄防之矣
至若嫁娶則雖有納幣之禮不過苟簡從事多有先姦
而後娶者其風俗既不以為耻亦不以為怪也陣毯之
夜一巷中或十餘家城中迎僧道者交錯於途路間鼓
樂之聲無處無之
奴婢
人家奴婢皆買野人以充其役多者百餘少者亦有一
二十枚除至貧之家則無之盖野人者山野中之人也
自有種類俗呼為撞賊到城中亦不敢出入人之家城
間人相罵者一呼之為撞則恨入骨髓其見輕於人如
此少壯者一枚可直百布老弱者止三四十布可得秖
許於樓下坐卧若執役方許登樓亦必跪膝合掌頂禮
而後敢進呼主人為巴駞主母為米巴駞者父也米者
母也若有過撻之則俯首受杖略不敢動其牝牡者自
相配偶主人終無與之交接之理或唐人到彼久曠者
不擇一與之接主人聞之次日不肯與同坐以其曾與
野人接故也或與外人交至於有姙養子主人亦不詰
問其所從來盖以其所不齒且利其得子仍可為異日
奴婢也或有逃者擒而復得必於面刺以青或於項上
帶鐵以錮之亦有帶於臂腿間者
語言
國中語言自成音聲雖近而占城暹人皆不通話說如
以一為梅二為别三為卑四為般五為孛監六為孛監
梅七為孛監别八為孛監卑九為孛監般十為答呼父
為巴駞叔伯亦呼為巴駞呼母為米姑姨嬸姆以至鄰
人之尊年者亦呼為米呼兄為邦姊亦呼為邦呼弟為
補温呼舅為吃賴姑夫亦呼為孛賴大抵多以下字在
上如言此人乃張三之弟則曰補温張三彼人乃李四
之舅則曰吃賴李四又如呼中國為備世呼官人為巴
丁呼秀才為班詰乃呼中國官人不曰備世巴丁而曰
巴丁備世中國之秀才不曰備世班詰而曰班詰備世
大抵皆如此此其大略耳至若官府則有官府之議論
秀才則有秀才之文談僧道自有僧道之語說城市村
落言語各自不同亦與中國無異也
野人
野人有二種有一等通往來話言之野人乃賣與城間
為奴之類是也有一等不屬教化不通言語之野人此
輩皆無家可居但領其家屬巡行於山頭戴一瓦盆而
走遇有野獸以弧矢標槍射之而得乃擊火于石共烹
食而去其性甚狠其藥甚毒同黨中常自相殺戮近地
亦有種荳蔲木棉花織布為業者布甚麤厚花紋甚别
文字
尋常文字及官府文書皆以麂鹿皮等物染黑隨其大
小闊狹以意裁之用一等粉如中國白堊之類磋為小
條子其名為梭拈於手中就皮畫以成字永不脱落用
畢則插於耳之上字跡亦可辨認為何人書寫須以濕
物揩拭方去大率字樣正如回鶻字凡文書皆自後書
向前却不自上書下也余聞之額森哈雅云其字母音
聲正與蒙古音相鄰但所不同者三兩字耳初無印信
人家告狀亦有書鋪書寫
正朔時序
每用中國十月為正月是月也名為佳得當國宫之前
縛一大棚上可容千餘人盡掛燈毬花朵之屬其對岸
遠離二十丈地則以木接續縛成高棚如造塔撲竿之
狀可高二十餘丈每夜設三四座或五六座裝烟火爆
杖于其上此皆諸屬郡及諸府第認直遇夜則請國主
出觀點放烟火爆杖烟火雖百里之外皆見之爆杖其
大如砲聲震一城其官屬貴戚每人分以巨燭㯽榔所
費甚夥國主亦請奉使觀焉如是者半月而後止每一
月必有一事如四月則抛毬九月則壓獵壓獵者聚一
國之衆皆來城中教閱於國宫之前五月則迎佛水聚
一國遠近之佛皆送水與國主洗身陸地行舟國主登
樓以觀七月則燒稻其時新稻已熟迎於南門外燒之
以供佛婦女車象往觀者無數主却不出八月則挨藍
挨藍者舞也點差伎樂每日就國宫内挨藍且鬭猪鬭
象國主亦請奉使觀焉如是者一旬其餘月分不能詳
記也國人亦有通天文者日月薄蝕皆能推算但是大
小盡却與中國不同閏歲則彼亦必置閏但只閏九月
殊不可曉一夜只分四更每七日一輪亦如中國所謂
開閉建除之類番人既無姓名亦不記生日多有以所
生之日頭為名者有兩日最吉三日平平四日最凶何
日可出東方何日可出西方雖婦女皆能算之十二生
肖亦與中國同但所呼之名異耳如以馬為卜賽呼雞
之聲為欒呼猪之聲為直盧呼牛為箇之類也
爭訟
民間爭訟雖小事亦必上聞國主初無笞杖之責但聞
罸金而已其人大逆重事亦無絞斬之事止於城西門
外掘地成坑納罪人於内實以土石堅築而罷其次有
斬手足指者有去鼻者但姦與賭無禁姦婦之夫或知
之則以兩柴絞姦夫之足痛不可忍竭其資而與之方
可獲免然裝局欺騙者亦有之或有死於門首者則自
用繩拖置城外野地初無所謂體究檢驗之事人家獲
盜亦可施監禁拷掠之刑却有一項可取且如人家失
物疑此人為盜不肯招認遂以鍋煎油極熱令此人伸
手於中若果偷物則手腐爛否則皮肉如故云番人有
法如此又兩家爭訟莫辨曲直國宫之對岸有小石塔
十二座令一人各坐一塔中其外兩家自以親屬互相
隄防或坐一二日或三四日其無理者必獲證候而出
或身上生瘡癤或咳𠻳熱證之類有理者略無纖事以
此剖判曲直謂之天獄盖其土地之靈有如此也
病癩
國人尋常有病多是入水浸浴及頻頻洗頭便自痊可
然多病癩者比比道途間土人雖與之同卧同食亦不
校或謂彼中風土有此疾曾有國主患此疾故人不之
嫌以愚意觀之往往好色之餘便入水澡洗故成此疾
聞土人色慾纔畢皆入水澡洗其患痢者十死八九亦
有貨藥於市者與中國不類不知其為何物更有一等
師巫之屬與人行持尤可笑
死亡
人死無棺止以&KR1237;席之類盖之以布其出喪也前亦用
旗幟鼓樂之屬又以兩柈炒米繞路抛撒擡至城外僻
遠無人之地棄擲而去俟有鷹犬畜類來食頃刻而盡
則謂父母有福故獲此報若不食或食而不盡反謂父
母有罪而至此今亦漸有焚者往往皆唐人之遺種也
父母死别無服制男子則髠其髮女子則於𩕄門翦髮
似錢大以此為孝耳國主仍有塔葬埋但不知葬身與
葬骨耳
耕種
大抵一歲中可三四番收種盖四時常如五六月天且
不識霜雪故也其地半年有雨半年絶無自四月至九
月每日下雨午後方下淡水洋中水㾗高可七八丈巨
樹盡没僅留一杪耳人家濱水而居者皆移入山後十
月至三月點雨絶無洋中僅可通小舟深處不過三五
尺人家又復移下耕種者指至何時稻熟是時水可渰
至何處隨其地而播種之耕不用牛耒耜鎌鋤之器雖
稍相類而制自不同又有一等野田不種常生水高至
一丈而稻亦與之俱高想别一種也但糞田及種蔬皆
不用穢嫌其不潔也唐人到彼皆不與之言及中國糞
壅之事恐為所鄙每三兩家共掘地為一坑盖其草滿
則填之又别掘地為之凡登溷既畢必入池洗淨止用
左手右手留以拿飰見唐人登厠用紙揩拭者笑之甚
至不欲其登門婦女亦有立而溺者可笑可笑
山川
自入真蒲以來率多平林叢昧長江巨港綿亘數百里
古樹脩藤森隂蒙蘙禽獸之聲遝雜其間至半港而始
見有曠田絶無寸木彌望芃芃禾黍而已野牛以千百
成羣聚於此地又有竹坡亦綿亘數百里其間竹節相
間生刺筍味至苦四畔皆有高山
出産
山多異木無木處乃犀象屯聚養育之地珍禽竒獸不
計其數細色有翠毛象牙犀角黃臘麤色有降真荳蔲
畫黃紫梗大風子油翡翠其得也頗難盖叢林中有池
池中有魚翡翠自林中飛出求魚番人以樹葉蔽身而
坐水濱籠一雌以誘之手持小網伺其來則罩有一日
獲三五隻有終日全不得者象牙則山僻人家有之每
一象死方有二牙舊傳謂每歲一換牙者非也其牙以
標而殺之者上也自死而隨時為人所取者次之死于
山中多年者斯為下矣黃臘出於村落朽樹間其一種
細腰蜂如螻蟻者番人取而得之每一船可收二三千
塊每塊大者三四十斤小者亦不下十八九斤犀角白
而帶花者為上黑為下降真生叢林中番人頗費砍斫
之勞盖此乃樹之心耳其外白木可厚八九寸小者亦
不下四五寸荳蔲皆野人山上所種畫黃乃一等樹間
之脂番人預先一年以刀斫樹滴瀝其脂至次年而始
收紫梗生于一等樹枝間正如桑寄生之狀亦頗難得
大風子油乃大樹之子狀如椰子而圓中有子數十枚胡
椒間亦有之纏藤而生纍纍如綠草子其生而青者更辣
貿易
國人交易皆婦人能之所以唐人到彼必先納一婦人
者兼亦利其能買賣故也每日一墟自卯至午即罷無
居鋪但以蓬席之類鋪於地間各有處聞亦有納官司
賃地錢小交關則用米穀及唐貨次則用布若乃大交
關則用金銀矣往往土人最朴見唐人頗加敬畏呼之
為佛見則伏地頂禮近亦有脱騙欺負唐人由去人之
多故也
欲得唐貨
其地想不出金銀以唐人金銀為第一五色輕縑帛次
之其次如真州之錫鑞温州之漆盤泉州之青甆器及
水銀銀硃紙劄硫黃熖硝檀香白芷麝香麻布黃草布
雨傘鐵鍋銅盤水珠桐油篦箕木梳針其麤重則如明
州之蓆甚欲得者則菽麥也然不可將去耳
草木
惟石榴甘蔗荷花蓮藕芋桃蕉芎與中國同荔枝橘子
狀雖同而酸其餘皆中國所未曾見樹木亦甚各别草
花更多且香而豔水中之花更有多品皆不知其名至
若桃李杏梅松栢杉檜梨棗楊柳桂蘭菊蕊之類皆所
無也其中正月亦有荷花
飛鳥
禽有孔雀翡翠鸚&KR1765;乃中國所無餘如鷹鴉鷺鷥雀兒
鸕鷀鸛鶴野鴨黃雀等物皆有之所無者喜鵲鴻鴈黃
鶯杜宇燕鴿之屬
走獸
獸有犀象野牛山馬乃中國所無者其餘如虎豹熊羆
野猪麋鹿麞麂猿狐之類甚多所少者獅子猩猩駱駞
耳鷄鴨牛馬猪羊所不在論也馬甚矮小牛甚多生敢
騎死不敢食亦不敢剝其皮聽其腐爛而已以其與人
出力故也但以駕車耳在先無鵝近有舟人自中國攜
去故得其種鼠有大如猫者又有一等鼠頭腦絶類新
生小狗兒
蔬菜
蔬菜有蔥芥韭茄瓜西瓜東瓜王瓜莧菜所無者蘿蔔
生菜苦蕒菠薐之類瓜茄正月間即有之茄樹有經數
年不除者木綿花樹高可過屋有十餘年不換者不識
名之菜甚多水中之菜亦多種
魚龍
魚鱉惟黑鯉魚最多其他如鯉鯽草魚最多有吐哺魚
大者重二斤已上有不識名之魚亦甚多此皆淡水洋
中所來者至若海中之魚色色有之鱔魚湖鰻田雞土
人不食入夜則縱横道途間黿鼉大如合苧雖六藏之
龜亦充食用查南之蝦重一斤已上真蒲龜脚可長八
九寸許鰐魚大者如船有四脚絶類龍特無角耳肚甚
脆美蛤蜆螄螺之屬淡水洋中可捧而得獨不見蟹想
亦有之而人不食耳
醖釀
酒有四等第一唐人呼為蜜糖酒用藥麴以蜜及水中
半為之其次者土人呼為朋牙四以樹葉為之朋牙四
者乃一等樹葉之名也又其次以米或以剰飯為之名
曰包稜角盖包稜角者米也其下有糖鑑酒以糖為之
又入港濱水又有茭漿酒盖有一等茭葉生于水濱其
漿可以釀酒
鹽醋醬麪
醝物國中無禁自真蒲巴澗濱海等處率皆燒山間更
有一等石味勝于鹽可琢以成器土人不能為醋羹中
欲酸則著以咸平樹葉樹既莢則用莢既生子則用子
亦不識合醬為無麥與豆故也亦不曾造麴盖以蜜水
及樹葉釀酒所用者酒藥耳亦如鄉間白酒藥之狀
蠶桑
土人皆不事蠶桑婦人亦不曉針線縫補之事僅能織
木綿布而已亦不能紡但以手理成條無機杼以織但
以一頭縳腰一頭搭上梭亦止用一竹管近年暹人來
居却以蠶桑為業桑種蠶種皆自暹中來亦無麻苧惟
有絡麻暹人却以絲自織皂綾衣著暹婦却能縫補土
人打布損破皆倩其補之
器用
尋常人家房舍之外别無卓凳盂桶之類但作飯則用
一瓦釡作羹又用一瓦銚地埋三石為竈以椰子殼為
杓盛飯用中國瓦盤或銅盤羹則用樹葉造一小碗雖
盛汁亦不漏又以茭葉製一小杓用兜汁入口用畢則
棄之雖祭祀神佛亦然又以一錫器或瓦器盛水于傍
用以醮手蓋飯只用手拏其粘於手非此水不能去也
飲酒則用鑞注子貧人則用瓦鉢子若府第富室則一
一用銀至有用金者國之慶賀多用金為器皿制度
形狀又别地下所鋪者明州之草席或有鋪虎豹麂鹿
等皮及藤簟者近新置矮卓高尺許睡只竹席卧於板
近又用矮床者往往皆唐人制作也食品用布罩國主
内中以銷金縑帛為之皆舶商所饋也稻不用礱只用
杵舂碓耳
車轎
轎之制以一木屈其中兩頭竪起雕刻花樣以金銀裹
之所謂金銀轎扛者此也每頭一尺之内釘鉤子以大
布一條厚摺用繩繫於兩頭鉤中人挽於布以兩人擡
之轎則又加一物如船篷而更闊飾以五色縑帛四人
扛有隨轎而走若遠行亦有騎象騎馬者亦有用車者
車之制却與他地一般馬無鞍象無凳可坐
舟楫
巨舟以硬樹破版為之匠者無鋸但以斧鑿之開成版
既費木且費工也凡要木成段亦只以鑿鑿斷起屋亦
然船亦用鐵釘上以茭葉盖覆却以㯽榔木破片壓之
此船名為新挐用櫂所粘之油魚油也所和之灰石灰
也小舟却以一巨木鑿成槽以火熏軟用木撑開腹大
兩頭尖無篷可載數人只以櫂划之名為皮闌
屬郡
屬郡九十餘曰真蒲曰查南曰巴澗曰莫良曰八薛曰
蒲買曰雉棍曰木津波曰賴敢坑曰八厮里其餘不能
悉記各置官屬皆以木排栅為城
村落
每一村或有寺或有塔人家稍密亦自有鎮守之官名
為買節大路上自有歇息如郵亭之類其名為森木近
與暹人交兵遂皆成曠地
取膽
前此於八月内取膽盖占城王每年索人膽一甕萬千餘
枚遇夜則多方令人於城中及村落去處遇有夜行者
以繩兜住其頭用小刀於右脇下取去其膽俟數足以
饋占城王獨不取唐人之膽盖因一年取唐人一膽雜
於其中遂至甕中之膽俱臭腐而不可用故也近年已
除取膽之事另置取膽官屬居北門之裏
異事
東門之裏有蠻人淫其妹者皮肉相粘不開歴三日不
食而俱死余鄉人薛氏居番三十五年矣渠謂兩見此
事盖其用聖佛之靈所以如此
澡浴
地苦炎熱每日非數次澡洗則不可過入夜亦不免一二
次初無浴室盂桶之類但每家須有一池否則兩三家合
一池不分男女皆裸形入池惟父母尊年在池則子女卑
幼不敢入或卑幼先在池則尊長亦迴避之如行輩則無
拘也但以左手遮其牝門入水而已或三四日或五六日
城中婦女三三五五咸至城外河中漾洗至河邊脱去所
纏之布而入水會聚於河者動以千數雖府第婦女亦
預焉略不以為耻自踵至頂皆得而見之城外大河無
日無之唐人暇日頗以此為遊觀之樂聞亦有就水中
偷期者水常温如湯惟五更則微凉至日出則復温矣
流寓
唐人之為水手者利其國中不著衣裳且米糧易求婦
女易得屋室易辦器用易足買賣易為往往皆逃逸于彼
軍馬
軍馬亦是裸體跣足右手執摽槍左手執戰牌别無所
謂弓箭砲石甲胄之屬傳聞與暹人相攻皆驅百姓使
戰往往亦别無智略謀畫
國主出入
聞在先國主轍迹未嘗離戶盖亦防有不測之變也新
主乃故國主之壻原以典兵為職其婦翁愛女女密竊金
劒以往其夫以故親子不得承襲嘗謀起兵為新主所覺
斬其趾而安置于幽室新主身嵌聖鐵縱使刀箭之屬著
體不能為害因恃此遂敢出入余宿留歲餘見其出者四
五凡出時諸軍馬擁其前旗幟鼓樂踵其後宫女三五百
花布花髻手執巨燭自成一隊雖白日亦照燭又有宫女
皆執内中金銀器皿及文飾之具制度迥别不知其何所
用又有宫女執標槍摽牌為内兵又成一隊又有羊車馬
車皆以金為飾其諸臣僚國戚皆騎象在前遠望紅凉
傘不計其數又其次則國主之妻及妾媵或轎或車或
馬或象其銷金凉傘何止百餘其後則是國主立于象
上手持寳劔象之牙亦以金套之打銷金白凉傘凡二十
餘柄其傘柄皆金為之其四圍擁簇之象甚多又有軍馬
護之若遊近處止用金轎子皆以宫女擡之大凡出入必
迎小金塔金佛在其前觀者皆當跪地頂禮名為三罷不
然則為貌事者所擒不虚釋也每日國主兩次坐衙治事
亦無定文及諸臣與百姓之欲見國主者皆列坐地上以
俟少頃聞内中隠隠有樂聲在外方吹螺以迎之聞止用
金車子來處稍遠須臾見二宫女纖手捲簾而國主乃
仗劒立于金窗之中矣臣僚以下皆合掌叩頭螺聲方
絶乃許擡頭國主特隨亦就坐坐處有獅子皮一領乃
傳國之寳言事既畢國主尋即轉身二宫女復垂其簾
諸人各起以此觀之則雖蠻貊之邦未嘗不知有君也
古今說海卷十二
