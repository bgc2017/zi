古今說海卷七十一
明陸楫編
說淵五十一(别傳五十一)
柳參軍傳(闕名)
華州柳參軍名族之子寡慾早孤無兄弟罷官于長安
閒遊上巳日於曲江見一車子飾以金碧從一青衣殊
亦俊雅已而翠簾徐褰見摻手如玉指畫青衣令摘芙
蓉女容色絶代斜晲柳生良久生鞭馬從之即見車入
永從里柳生知其大姓崔氏女亦有母青衣字輕紅柳
生不甚貧多方賂輕紅竟不之受他日崔氏女病其舅
執金吾王因候其妹且告曰請為子納焉崔氏不樂其
母不敢違兄之命女曰願得嫁前時柳生足矣必不允
以某與外兄終恐不生全其母念女深乃命輕紅於薦
福寺僧道省院達意柳生為輕紅所誘又悦輕紅輕紅
大怒曰君性正麤奈何小娘子如此待于君某一微賤
便忘前好欲保歲寒其可得乎某且以足下事白小娘
子柳生再拜謝不敏始曰夫人惜小娘子情切今小娘
子不樂適王家夫人是以偷成婚約君可三兩日就禮
事柳生極喜備數百十財禮期日結婚後五日柳挈妻
與輕紅于金城里居及旬月金吾到永從其母王氏泣
云吾夫亡子女孤露被姪不待禮會強竊女去矣兄豈
無教訓之道金吾大怒歸笞其子數十密令捕訪彌年
無獲無何王氏殂柳生挈妻與輕紅自金城里赴喪金
吾之子既見遂告父父擒柳生生云某于外姑王氏處
納采娶妻非越禮私誘也家人大小皆熟知之王氏既
殁無所明遂訟于官公斷王家先下財禮合歸于王金
吾子常悦表妹亦不怨前横也經數年輕紅竟潔已處
焉金吾又亡移其宅于崇義里崔氏不樂事外兄乃使
輕紅訪柳生所在時柳生尚居金城里崔氏又使輕紅
與柳生為期兼賚看圃豎令積糞堆與宅垣齊崔氏女
遂與輕紅躡之同詣柳生柳生驚喜又不出城只遷羣
賢里後本夫終尋崔氏女知羣賢里住復興訟奪之王
生情深崔氏萬途求免託以體孕又不責而納焉柳生
長流江陵二年崔氏與輕紅相繼殂王生送喪哀慟之
禮至矣輕紅亦葬于崔氏墳側柳生江陵閒居春二月
繁花滿庭追念崔氏凝想形影且不知存亡忽聞叩門
甚急俄見輕紅抱粧奩而進乃曰小娘子且至聞似車
馬之聲比崔氏入門更無他見柳生與崔氏叙契闊悲
歡之甚問其由則曰某已與王生訣自此可以同穴矣
人生意專必果夙願因言曰某少習樂箜篌頗有功柳
生即時置箜篌調弄絶妙二年間可謂盡平生矣無何
王生舊使蒼頭過柳生門忽見輕紅驚不知其所以又
疑人有相似者未敢遽言問閭里又流人柳參軍彌怪
更伺之輕紅知是王生家人亦具言于柳生匿之蒼頭
却還城具言于王生生聞之命駕千里而來既至柳生
門於隙窺之正見柳生坦腹於臨軒榻上崔氏女新粧
輕紅捧鏡于側崔氏勻鉛黃未竟王生門外極叫輕紅
鏡墜地有聲如磬崔氏與王生無憾遂入柳生驚亦待
如賓禮俄又失崔氏所在柳生與王生言事二人相看
不喻大異之相與造長安發崔氏所葬驗之即江陵所
施鉛黃如新衣服肌肉且無損敗輕紅亦然柳與王相
誓却葬之二人入終南訪道遂不返
古今說海卷七十一
