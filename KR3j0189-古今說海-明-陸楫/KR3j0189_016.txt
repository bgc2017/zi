古今說海卷十六
明陸楫編
說選十六(偏記十三)
滇載記(明楊慎)
滇域未通中國之先有低牟苴者居永昌哀牢之山麓
(今金齒地)有婦曰沙壹浣絮水中觸沈木若有感是生九男
曰九隆族種類滋長支裔蔓衍竊據土地散居谿谷分
為九十九部其渠酋有六各號為詔夷語謂詔為王其
一曰蒙舍詔(今蒙化府)其二曰浪施詔(今浪穹縣)其三曰鄧&KR1714;詔
(今鄧川州)其四曰施浪詔(今浪穹縣蒙次和之地)其五曰摩些詔(今麗江府)
其六曰蒙嶲詔(今建昌)兵埒不能相君長至漢有仁果時
九隆八族之四世孫也強大居昆彌川(今白崖定西嶺)傳十七
世至龍祐那當蜀漢建興三年諸葛武侯南征雍闓師
次白崖川獲闓斬之封龍祐那為酋長賜姓張氏割永
昌益州地置雲南郡於白崖諸夷慕武侯之德漸去山
林徙居平地建城邑務農桑諸部於是始有姓氏龍祐
那之十六世孫曰張樂進求遜位于蒙氏考其時盖唐
世也張氏或稱昆彌國或稱白國或稱建寧國其年系
莫可推詳
蒙氏始興曰細奴羅九隆五族牟苴篤之三十六世孫
也耕于巍山之麓數有神異孳牧繁息部衆日盛代張
氏立國號曰封民蒙氏偽稱南詔實唐貞觀三年也遷
居瓏玗圖山(今蒙化)及高宗時遣子入侍朝命授細奴羅
以巍州刺史死偽諡高祖又稱奇王子羅晟嗣
羅晟僭立當高宗上元元年至睿宗景雲中姚州蠻先
附吐蕃御史李知古請兵擊降之築城置州縣重稅賦
因誅其豪雋掠其子女為奴婢羣蠻怨怒引吐蕃攻知
古殺之於是姚嶲路絶晟猶奉唐正朔死偽諡世宗子
晟羅皮嗣
晟羅皮之立當玄宗先天元年立孔子廟于國中死諡
威成王子皮羅閣嗣
皮羅閣之立當玄宗開元二十六年受唐册封為雲南王
賜名歸義於是南詔寖強大而五詔微弱皮羅閣因仲
夏二十五日祭先之期建松明為樓以會五詔宴醉後
羅閣佯下樓擊鼔舉火焚樓五詔遂滅閣賂劔南節度
使求合五詔為一朝廷許之於是盡有雲南之地因破
吐蕃卒為邊患不可復制既併五詔乃卜太和形勝左
洱水右蒼山山海之交結於子午遂築太和城自蒙舍
徙居之立上下二關曰龍首曰龍尾連陷遼川永昌石
鼓沙追賧龍佉賧後遣其孫鳳伽異入朝唐授鴻臚少
卿妻以宗女賜樂一部南詔於是始有中國之樂死子
閣羅鳳嗣
閣羅鳳之立以天寶八年故事酋長謁都督偕妻子行
鳳挈家至雲南太守張虔陁皆私之復多徵求鳳怒反
攻雲南殺乾陁取夷州三十二陷嶲州獲唐西瀘令鄭
回拜清平官(即其國丞相也)天寶十年夏四月庚寅劔南節度
使鮮于仲通將命致討鳳伽異及段儉魏逆戰于西洱
河唐兵死者六萬人仲通僅以身免封儉魏為清平賜
名段忠國以旌之遂臣于吐蕃吐蕃封之為東帝刻碑
國門之外明叛唐非得已也僭國號曰大蒙始建年號
曰贊普鐘十三年劔南留後李宓將兵擊之為蒙氏所
誘全軍没焉唐益發兵竟不能克前後死者二十萬人
南詔自是始與中國隔絶矣代宗大歷十四年死偽諡
神武子鳳伽異未嗣而死孫異牟尋立(僭改元贊普鍾七長壽十一)
異牟尋以唐代宗大歷十四年嗣立有智數善撫衆居
史城(史城今喜州也)連兵吐蕃入寇唐神策都將李晟擊破之
異牟尋懼改城牟&KR1714;苴咩(今大理)改國號曰大理自稱曰
日東王僭封五嶽四瀆并立祠三皇廟春秋致祭以國
界内點蒼山為中嶽東川界江雲露松外龍山為東嶽
(在今禄勸州一名絳雲露山一名雲龍山有十二峯皆峭拔其山有共命鳥穴)銀生部日界蒙
樂山為南嶽(在今者樂甸又名無量山其山千仞有一殿瑶柱自空中來天帝娶天女處)永
昌騰越界高黎共山為西嶽(在今騰衝一名崑崙隅東臨濃江西臨龍川左右有)
(平川名為穹甸草卉貫四序不凋瘴氣最惡冬雪至春方融夏秋穹甸炎熾商賈愁怨為之謠曰冬時欲歸來)
(高黎共上雪夏秋欲歸來無奈穹甸熱春時欲歸來囊中資糧絶)麗江界玉龍山為北
嶽(在今麗江一名聳雪山其山九峯雪貫四時玉立萬仞千里望之若在咫尺與蜀松州諸山相接也)以
黑惠江瀾滄江潞江麗江為四瀆接點蒼之顛添洱河
之永立官號曰九爽三托其地東至於銅柱鐵橋蟠桃
玉榆東南至於交趾南至於驃國木落山西至於太石
西北至於吐蕃北至於神川東北至於黔巫八方之地
屬以八演從中國教令都曰苴咩别都曰善闡皆中國
降人為之經畫也德宗貞元三年鄭回說以大義令復
歸唐異牟尋然之會西川節度使韋臯招撫羣蠻尋因
求内附而猶結好吐蕃臯乃為書遺尋敘其歸化之誠
轉至吐蕃吐蕃疑之異牟尋歸附之志益堅九年上表
請絶吐蕃復臣於唐十年自將數萬人襲吐蕃大破之
遣其弟獻圖納貢及吐蕃所頒金印請復號南詔唐以
其功遣使册之賜銀窠黃金印王北面跪受之宴使者
出玄宗所賜器物指老笛工歌女曰皇帝所賜龜兹樂惟
二人在耳使者曰南詔當深思祖考子孫勿替盡忠皇
唐對曰敢不敬使者之命死偽諡孝恒改元二(見龍上元)子
尋閣勸嗣
尋閣勸以唐德宗貞元十五年立死子勸龍晟立偽諡
孝文改元應道
勸龍晟以唐永貞元年立淫虐不道其臣嵳顛殺之而
立其弟勸利晟諡曰幽改元龍興
勸利晟以唐憲宗元和元年立死偽諡靖王子晟豐祐
立改元全義
晟豐祐以穆宗長慶四年立趫敢善用其下文宗太和
三年西川節度使杜元穎不恤士卒有流入蠻境者蠻
衣食之由是盡得蜀之虛實與其臣嵳顛遂謀入寇以
蜀卒為鄉道襲陷卭戎嶲三州引兵徑入成都取諸經
籍大掠子女工技數萬人及珍貨而還南詔工技文織
自是與中國埒矣豐祐乃遣使上表請罪元穎朝廷以
李德裕代之德裕保障有方索南詔所掠百姓得四千
人豐祐死偽諡昭成子世隆立改元二保和天啓
世隆之立以唐武宗會昌十三年初韋臯開蜀清溪道
以通羣蠻入貢又選子弟聚之成都教之書數以羈縻
之而軍府不時給其餼廪南詔因是不肯入貢及世隆
立朝廷以其名同玄宗諱不行册禮諭令更名謝恩然
後遣使會世隆寇嶲州事遂寢世隆乃僭稱皇帝懿宗
咸通三年西寇安南四年寇交趾殺虜幾十五萬人留
兵二萬使其將楊思縉據之谿洞夷獠皆降五年寇邕
州敗還七年節度使高駢大破之復定交趾十年世隆
傾國入寇陷犍為及黎雅嘉三州十一年進攻成都不
克引還僖宗乾符元年復寇西川陷黎州入寇卭崍關
勝負不常二年攻雅州聞高駢改西川遣使請和駢發
兵追至大渡河殺獲甚衆擒其酋長數十人四年復寇
越嶲死於景淨寺自世隆嗣立以來為邊患殆二十年
中國為之虛耗而其國亦弊偽諡景莊皇帝子隆舜嗣
改元建極
隆舜(通鑑作法誤也南詔名皆父子相承世隆之子曰隆舜近是)之立以僖宗乾符
四年性好畋獵酣宴委國事於其臣是歲請和許之又
迭請和親廣明元年遣宗正少卿李龜年充使中和元
年上表欵附三年以宗室女妻之後内嬖失道為豎臣
楊登所弑偽諡宣武子舜化真嗣改元二貞明嵳耶
舜化真之立以唐昭宗乾寧四年改元中興上書於唐
唐欲報以詔王建言小夷不足辱詔書臣在西南彼何
敢犯塞從之立四年其臣鄭買嗣奪之而滅其國追諡
孝哀蒙氏自細奴羅至舜化真十有三世立三百十年
而為鄭氏
鄭買嗣本唐鄭回之後世為蒙氏清平唐昭宗光化三
年既滅蒙氏而自立改國號曰大長和改元曰安國死
偽諡德桓子旻嗣立攻蜀黎州王建發兵大破之俘斬
數萬級溺死數萬人求婚於南漢漢主以增城公主妻
之改元五曰始元曰天瑞景星曰安和曰貞祐曰初歴
死偽諡肅文子隆亶嗣立改元天應未幾為東川節度
使楊干真所殺鄭氏三傳歴年二十有六而為趙氏
趙氏名善政為封民清平楊干真既殺滅鄭氏遂拔善
政而立之後唐明宗之天成三年也改國號曰大天興
立僅十月干真又奪之而為楊氏
楊氏名干真既奪趙氏而有蒙國改國號曰大義寧改
元曰尊聖貪虐無道中外咸怨通海節度使段思平興
師問罪干真不能禦走死楊氏立僅二年而段氏興焉
段氏之先武威郡人有名儉魏者佐蒙氏有功賜名忠
國擢清平官六傳而生思平思平生有異兆楊干真忌
之使人索捕思平逃匿得奇戟于品甸波犬村又得神
驥於葉鏡湖(在雲南縣正南大波鋪是也)饑摘野桃剖之核膚有文
曰青昔思平拆之曰青乃十二月昔乃二十一日今楊
氏政亂吾當以是日舉義乎遂借兵東方黑㸑松㸑三
十七部皆助之衆至河尾是夕思平夢人斬其首又夢
玉瓶耳缺乂夢鏡破懼不敢進兵其軍師董迦羅曰三
夢皆吉兆也公為大夫夫去首為天天子兆也玉瓶去
耳為王王者兆也鏡中有影如人有敵鏡破則無影無
影則無敵矣三夢皆吉兆也思平乃決明旦引兵欲渡
莫知所從見江尾一婦被瓔而浣者指曰人從我江尾
馬從三沙矣爾國名大理從之得濟既逐楊氏而有蒙
國遂改國號曰大理改元曰文德時後晉天福二年也
死偽諡太祖傳子思英立未幾死偽諡文經武(闕)皇帝
國人立其叔思良思良以後晉開運三年改元至治死
偽諡(原闕)傳子思聰
思聰以後周廣順三年立改元三曰明德廣德聖德死
偽諡(原闕)傳于素順(素順於思聰未知何屬也)
素順以宋太祖建隆四年立時王全斌既平蜀欲因兵
威取滇以圖進於上太祖鑒唐之禍基於南詔以玉斧
畫大渡河曰此外非吾有也由是雲南三百年不通中
國段氏得以睨臨僰㸑以長世焉素順十七年改元明
正死偽諡應道皇帝傳子素英素英以宋太宗雍熙二
年立改元五曰廣明明應明聖明德明治死偽諡昭明
傳于素廉
素廉以宋真宗祥符二年立改元二曰明啓乾興死偽
諡敬明傳于素隆
素隆以宋天禧二年立改元曰明通天聖避位為僧死
偽諡秉義傳于素貞
素貞以宋仁宗天聖四年立改元正治死偽諡聖德傳
于素興
素興以宋慶歷元年立改元二曰聖明天明以無道國
人廢之而立思廉
思廉以宋慶歷四年立皇祐中廣西儂智高掠廣州敗
走大理狄青募死士使大理求之會智高已死於大理
函其首至京師段氏至是始聞名於中國思廉立三十
一年改元四曰保安政安政德(原闕)死偽諡世宗傳子
連義
連義以宋熙寧八年立改元二曰上德廣安為其臣楊
義貞所弑楊義貞簒立自號廣安皇帝凡四年段氏臣
岳侯高智昇遣子昇太起東方兵討滅之而立段壽輝
(壽輝連義之從子)壽輝立二年改元曰上明傳於正明
正明以宋元豐五年立改元三曰保立建安天祐避位
為僧時國人皆歸心高氏遂奉高昇太為主而段氏中
絶
高昇太有功段氏為國人所立以宋哲宗之元符二年
立國改國號曰大中國改元上治臨終屬其子太明曰
段氏不振國人推我我不得已從之今其子已長可還
其故物爾後人勿效尤也太明遵其遺言求段氏餘子
正淳立之而段氏復興號曰後理國高氏世相之賞罰
政令皆由之國人稱為高國主波斯崑崙諸國來貢大
理者皆先謁相國焉
正淳復國改元天授以高太明為相高太連為栅主遣
太連朝宋求經籍得六十九家立十三年再改元曰開
明文安避位為僧傳子正嚴死偽諡中宗
正嚴以宋徽宗大觀二年立四十年改元四曰日新永
嘉保天廣運避位為僧傳子正興死偽諡憲宗
正興以宋高宗紹興十七年立改元四曰永貞太寶龍興
盛明避位為僧傳子智興死偽諡景宗
智興以宋孝宗乾道八年立改元五曰利貞盛德嘉會
元亨安定死偽諡宣宗傳子智連
智連以宋寧宗慶元六年立改元(原闕)死偽諡享天傳
弟智祥
智祥以宋寧宗開禧元年立改元天開仁壽死偽諡神
宗傳子祥興
祥興以宋理宗嘉熙三年立改元道隆甲辰元兵攻之
高禾逆戰敗死宋遣使祭之祥興死偽諡孝義傳子興
智
興智以元憲宗元年立改元天定壬子歲元呼必哷將
兵擊之分三道進自臨洮經行山谷二千餘里浮金沙
江以革囊濟進薄大理興智及高太祥拒戰大敗興智
奔善闡太祥就擒不屈斬于五華樓下時白日當午忽
雲起雷震世祖異之曰忠臣也遂虜興智滅其國段氏
自思平至興智二十二主歴三百五十年
元既滅叚氏而有其地得五城八府蠻郡三十有七設
大理都元帥府仍錄段氏子姓世守其土赦興智封為
摩訶羅嵳管領八方興智死元季亂中原多故段氏復
據之於是有十一總管出焉
一代總管曰信苴段實元中統二年入覲世祖嘉之賜
璽書令總管大理善闡會川建昌永昌騰越諸郡以功
累授行省參政以攻石城(今曲靖)及仁德府(今尋甸)功錫虎
符為總管
二代總管信苴段忠至元中隨元帥伐西林破會川通
善闡平休林武定緬甸之役皆有功授金齒宣慰兼掌
軍民萬戸府
三代總管信苴段慶元封為宣武將軍妻以公主入朝
歸授雲南省參政
四代總管信苴段正
五代總管信苴段隆
六代總管信苴段俊
七代總管信苴段義
八代總管信苴段光時元大德中中原板蕩梁王以元
宗室鎮善闡與段氏分域搆隙至大二年梁王大破光
兵光將高蓬守羅那關梁王密招之不從乃賂蓬庖人
刺蓬以其首獻梁王王并庖人戮之至治元年玉案山
產小赤犬羣吠遍野占云天狗墜地為赤犬其下有大
軍覆境又時雨鐵民舍山石皆穿人物值之多斃謠俗
號曰鐵雨
九代總管段功初襲爵為蒙化知府至正十二年繼立
為總管癸卯明玉珍自楚入蜀據之分兵四掠號曰紅
巾明玉珍自將紅巾三萬攻雲南梁王及憲司官皆奔
威楚諸部悉亂功謀于員外楊淵海淵海卜之吉乃進
兵至吕閣敗紅巾于關灘江殺獲千計紅巾收合餘䘐
再戰復勝殺段氏驍酋鐵萬戸紅巾屯古田寺段氏夕
潛火其寺紅巾軍亂死者什七八又追至回磴關大敗
之紅巾大呼之曰待明年來復仇時功在戰間得玉珍
母寄其子書云爾征南務得之不得輕還軍少糧乏我
當添補楊淵海效其書跡易之曰中國兵來急爾宜早
歸遂募能入紅軍營者有小卒陳惠願行玉珍得書恐
國中有變又新失利遂急收軍功追之至七星關又勝
之而還紅巾既退梁王深德段功以女阿結妻之為之
奏授雲南平章功自是威望大著于西南梁王曲意奉
之功戀戀不肯歸國其大理夫人高氏寄樂府促之歸
其詞曰風捲殘雲九霄冉冉逐龍池無偶水雲一片綠
寂寞倚屏幃春雨紛紛促蜀錦半牀閒鴛鴦獨自宿好
語我將軍只恐樂極生悲冤鬼哭功得書乃歸既而復
往其臣楊智張希喬留之不聽既至善闡梁人私語梁
王曰段平章復來有吞金馬嚥碧雞之心矣盍早圖之
梁王始啓疑於平章密召阿結主命之曰親莫若父母
寶莫若社稷功今志不滅我不已脫無彼猶有他平章
不失富貴也今付汝以孔雀膽一具乘便可毒殪之主
潸然不敢受命夜寂人定私語平章曰我父忌阿奴願
與阿奴西歸因出毒具示之平章曰我有功爾家我趾
自蹶傷爾父尚嘗為我裹之爾何造言至此三諫之終
不聽明日邀功東寺演梵至通濟橋馬逸因令番將格
殺之阿結主聞變失聲哭曰昨暝燭下纔講與阿奴雲
南施宗施秀煙花殞身今日果然阿奴雖死奴不負信
黃泉也欲自盡梁王防衛者乃萬方主愁憤作詩曰吾
家住在鴈門深一片閒雲到滇海心懸明月照青天青
天不語今三載欲隨明月到蒼山悞我一生路裏彩(錦被)
(名也)吐嚕吐嚕段阿奴(吐嚕可惜也)施宗施秀同奴歹(歹不好也)雲
片波潾不見人押不蘆花顔色改(押不蘆乃北方起死回生草名)肉屏
獨坐細思量(肉屏駱駝背也)西山鐵立霜瀟灑(鐵立松林也)平章從
官員外楊淵海亦題詩粉壁飲藥而卒詩曰半紙功名
百戰身不堪今日總紅塵死生自古皆由命禍福于今
豈怨人蝴蝶夢殘滇海月杜鵑啼破點蒼春哀憐永訣
雲南土錦酒休教灑淚頻梁王哀淵海之才綣意欲為
已用見詩痛悼之乃厚恤之令隨平章槥歸葬大理
十代總管信苴段寶功之子洪武元年嗣職梁王遣矢
刺平章七攻大理不克乃講和奏陞寶為雲南左丞未
幾明玉珍復侵善闡梁王遣叔特穆爾達爾罕借兵大理時
寶已長答書云殺虎子而還喂其虎母分狙栗而自詐
其狙公假途滅虢獻璧吞虞金印玉書乃為釣魚之香
餌繡閨淑女自設掩雉之網羅况平章既亡弟兄罄絶
今止遺一獒一奴奴再贅華黎氏獒又可配阿結妃如
此事諾我必借大兵如其不可待金馬山換作點蒼山
昆明池改作西洱河時來矣書後附以詩云𤇺火狼煙
信不符驪山舉戲是支吾平章枉喪紅羅帳員外虛題
粉壁圖鳳别岐山祥兆隱麟遊郊藪瑞光無自從界限
鴻溝後成敗興衰不屬吾梁王見之恨寶入骨平章女
僧奴志恒不忘復仇將適建昌阿黎氏出手刺繡文旗
以與寶曰我自束髮聞母稱父冤恨非男子不能報此
旗所以識也今歸夫家收合東兵飛檄西洱汝急應兵
會善闡又作詩二章曰珊瑚勾我出香閨滿目&KR1008;然淚
濕衣冰鑑銀臺前長大金枝玉葉下芳菲烏飛兔走頻
來往桂馥梅馨不暫移惆悵同胞未忍别應知含恨點
蒼低何彼穠穠花自紅歸車獨别洱江東鴻臺燕苑難
經目風刺霜刀易塞胷雲舊山高連水遠月新春疊與
秋重淚珠恰似通宵雨千里關河幾處逢後寶聞高
皇帝開基金陵遣其叔段真自會川入京奉表歸欵
朝廷亦以書報之(見御製文集)時有妖巫女歌曰莫道君
為山海主山海笑諧諧園中花謝千萬朵别有明主來
寶數日疾卒子明嗣
十一代總管信苴段明洪武十四年授以宣慰壬戌春
正月天兵破鄯闡梁王自鴆黨屬悉俘明遣都使張元
亨馳書潁川侯傅友德西平侯沐英麾下曰大理乃唐
交綏之外國鄯闡實宋斧畫之餘邦難列營屯徒勞兵
甲請依唐宋故事寬我蒙段奉正朔佩華篆比年一小
貢三年一大貢友德怒拷辱其使明再上書曰漢武習
戰僅置益州元祖親征秪緣鄯闡乞冀班師友德
答明書曰我大明龍飛淮甸混一區宇陋漢唐之
小智卑宋元之淺圖天兵所至神龍助陣天地應符
汝段氏接武蒙氏運已絶於元世寬命延息以至于
今我師已殱梁王報汝世仇不降何待三月傅沐二
將分兵宵緣點蒼顛繞出下關之背先樹旗幟遲明
段兵驚潰大軍策馬亂流而濟明遂就擒并其二
子仁義至金陵太祖聖諭曰爾父寶曾有降表朕不
忍廢賜長子名歸仁授永昌衛鎮撫次子名歸義
授鴈門衛鎮撫大理悉定是夏六月元巴延篤復
叛據佛光寨(在鄧州東北)額森布哈叛據鄧州甲子正月
十七日潁川侯傅友德復自七星關回軍大理平鄧川
破佛光寨因定賦法築城隍設衛堡立學校比於中州
列郡焉
逸史氏曰史稱西南夷靡莫之屬以什數滇最大元封中以
兵臨滇王舉國降然未有稱也及張氏受姓後世迭君長者
蒙氏鄭氏趙氏楊氏段氏高氏凡七姓惟蒙段最久故著稱
焉夷裔盗名號互起滅若蜂蟻然不足錄也然至與中夏交
綏抗陵疲我齊民世主甘心焉以無用戕有用是可嘅已漢
司馬氏傳西南夷誠有意哉余嬰罪投裔求蒙段之故
於圖經而不得也問其籍於舊家有白古通玄峰年運
志其書用僰文義兼衆教稍為刪正令其可讀其可載
者盖盡此矣滇僰於三代為荒服漢僅剽分其方雖元
兵力勝之而不能守也于今列箐落而郡縣之馴鱗介
而衣裳之華風沃澤同域共貫昭代恢宇前是孰竝傳
稱神農地過日月之表幾近是哉夫分隔之亂昔如彼
大一統之治今若此干羽不警百五十年探言其故則
金匱秘文縉紳罕睹况荒徼乎余慕宋司馬氏作通鑑
采獲小說若河洛行年紀廣陵妖亂志者百二十家法
孔子著春秋取羣書於百二十國也因是有感遂纂蒙
段事以為滇載記其諸君子祖春秋而述二司馬氏者
亦將有取於斯焉
古今說海卷十六
