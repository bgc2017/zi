古今說海卷一百七
明陸楫編
說略二十三(雜記二十三)
文昌雜錄(闕名)
禮部侍郎謝公言有一養珠法以今所作假珠擇光瑩
圓潤者取稍大蚌蛤以清水浸之伺其口開急以珠投
之頻換清水夜置月中蚌蛤采玩月華比經兩秋即成
眞珠矣
禮部王員外言昔在金陵有一士子為魚鯁所苦累日
不能飲食忽見賣白餳者因買食之頓覺無恙然後知
餳能治鯁也後見孫眞人書已有此方矣余知安州有
鼎州通判柳應辰為余傳治魚鯁法以倒流水半盞先
問其人使之應吸其氣入水中面東誦元亨利貞七遍
吸氣入水飲少許即差亦嘗試之甚驗
禮部謝侍郎言乾山藥法刮去皮以厚紙裹掛於風中
最良又置焙籠中下鋪茅數寸以微火烘之亦佳作湯
點如新者乳香最難研先置璧罅中半日許入鉢乃不
粘祠部趙郎中亦云研乳香取指甲三兩片置鉢中尤
易末爾
禮部王員外言今謂面油為玉龍膏太宗皇帝始合此
藥以白玉碾龍合子貯之因以名焉
禮部王員外言崔豹古今注蛺蝶大者名鳳子然詞人
罕用余讀韓偓詩有鵝兒唼啑雌黃觜鳳子輕盈膩粉
腰正為蝶也
元微之詩云松門待制應全遠藥樹監搜可得知蓋有
唐宣政殿為正衙殿廷東西有四松松下待制官立班
之地舊圖至今猶存
按開成元年正月詔以入閤日次對官班退立於東
階松樹下俟宰臣奏事畢齊至香桉前各言本司事
雖紫宸殿亦有松樹為待對官立位云殿門外有藥
樹監察御史監搜之位在焉唐制百官入宫殿門必
搜監察所掌也太和元年下詔曰自魏晉以降參用
霸制虛儀搜索因習尚存朕方推表大信寘人心腹
况吾台宰又何間焉自今已後坐朝衆寮既退宰臣
復進奏事其監搜宜停
禮部王員外言昔見朝議大夫李冠卿說揚州所居堂
前杏一株極大花多而不實適有一媒姥見如此笑謂
家人曰來春與嫁了此杏冬深忽攜酒一尊來云是婚
家撞門酒索處子裙一腰繫杏上已而奠酒辭祝再三
家人莫不笑之至來春此杏結子無數江淮亦多有嫁
橘法不知是何術也
國子朱司業言南方柑橘雖多然亦畏霜每霜時亦不
甚收惟洞庭霜雖多亦無所損詢彼人云洞庭四面皆
水也水氣上騰尤能辟霜所以洞庭柑橘最佳歲收不
耗正為此爾
司門范郎中云叔父蜀郡公鎮近居許昌作高菴以待
司馬公累招未至菴極高在一臺基上司馬公居洛作
地室隧而入以避暑熱故蜀公作高菴以為戲也北京
留守王宣徽洛中園宅尤勝中堂七間上起高樓更為
華侈司馬公在陋巷所居才能庇風雨又作地室常讀
書於其中洛人戲云王家鑽天司馬家入地然而道德
之尊彼亦不知顔氏子之樂也
元豐三年高麗國遣使柳洪副朴寅亮朝貢且獻日本
國車一乘洪云諸侯不貢車服誠知非禮本國所以上
進者欲中朝見日本工拙爾朝廷為留之高麗本箕子
之國其知禮如此
熙寧中福建賊廖恩聚羣黨於山林招撫久之方出降
朝廷赦其罪授右班殿直既至有司供脚色一項云歴
任以來並無公私過犯見者無不笑之
淳化中有司言油衣帟幕損弊者萬數欲毁棄詔令煑
而浣之命尚方染以雜色刺為旗幟焉
晉志云袴褶之制未詳所起近代車駕親戎中外戒嚴
則服之唐制三品已上紫褶五品已上緋褶通用細綾
七品已上綠褶九品已上碧褶通用小綾玉藻云襌為
絅(音扃)急引也帛為褶今袷也鄭云禪為絅有衣裳而無裏
者也帛為褶有表裏而無著者也周遷輿服雜事云趙
武靈王縵胡之纓戎服有袴褶之制始自漢武近世服
以從戎隋制纘嚴文武百官咸服之車駕親戎則縛袴
使不舒散皇朝導駕官袴褶盖馬上之服也
通典梁御史中丞給威儀十人其八人武冠絳韝一人
緗衣執鞭杖依行列行七人唱呼入殿引喤(音横)至階一
人執青儀囊不喤國朝故事御史中丞涖官呵引至朝
堂門兩朱衣吏雙引入朝堂至文德殿門止蓋亦引喤
之比也
唐德宗貞元十年七月賜故唐安公主諡曰莊穆蓋公
主賜諡始於此也
杜甫紫宸退朝詩云香飄合殿春風轉花覆千官淑景
移又晩出左掖云退朝花底散歸院柳邊迷乃知唐朝
殿前種花柳今殿庭惟對植槐楸鬱鬱然有嚴毅之氣
世言市井市㕓未曉其義如何因讀風俗通曰市亦謂
之市井言人至市有鬻賣者當於井上洗濯令香潔然
後到市或曰古者二十畆為井田因井為市故云又市
中空地謂之㕓顔師古乃云凡言市井者市交易之處
井共汲之所總而言也
契丹謂住坐處曰巴納四時皆然如春巴納之類是也
不曉其義近者彼國中書舍人王師儒來修祭奠余充
接伴使因以問師儒答云是契丹家語猶言行在也
梁沈約有修竹彈甘蕉文其略曰渭川長兼淇園貞幹臣
修竹稽首言切尋姑蘇臺前甘蕉一叢宿漸雲露荏苒歲
月今月某日有臺西階澤蘭萱草到園同訴自稱今月
某日巫岫歛雲秦樓開照乾光弘普罔幽不燭而甘蕉
攢莖布影獨見障蔽雖處臺隅遂同幽谷臣謂偏辭難
信取察以情登攝甘蕉左近杜若江蘺依原辨覆兩草
各處異列同欵既有証據差非風聞妨賢敗類孰過於
此而不除戮憲章何用請以見事徙根翦葉斥出臺隅
庶懲彼將來謝此衆屈歴觀自昔文集未嘗有此類者
雖曰新竒蓋亦有所寓託也
史記趙同漢書同作談蓋司馬遷以父名故改之今人
與父同名者改曰同為是也
古今說海卷一百七
