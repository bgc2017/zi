古今說海卷二十五
明陸楫編
說淵五(別傳五)
崐崘奴傳(闕名)
唐大歴中有崔生者其父為顯僚與蓋代之勳臣一品
者熟生是時為千牛其父使往省一品疾生少年容貌
如玉性稟孤介舉止安詳發言清雅一品命妓軸簾召
生入室生拜傳父命一品忻然慕愛命坐與語時三妓
人豔皆絶代居前以金甌貯緋桃而擘之沃以甘酪而
進一品遂命衣紅綃妓者擎一甌與生食生少年赧妓
輩終不食一品命紅綃妓以匙而進之生不得已而食
妓哂之遂告辭而去一品曰郎君閒暇必須一相訪無
間老夫也命紅綃送出院時生回顧妓立三指又反掌
者三然後指胷前小鏡子云記取餘更無言生歸達一
品意返學院神迷意奪語減容沮怳然凝思日不暇食
但吟詩曰悞到蓬山頂上遊明璫玉女動星眸朱扉半
掩深宫月應照瓊芝雪豔愁左右莫能究其意時家中
有崐崘磨勒顧瞻郎君曰心中有何事如此抱恨不已
何不報老奴生曰汝輩何知而問我襟懷間事磨勒曰
但言當為郎君釋解遠近必能成之生駭其言異遂具
告知磨勒曰此小事耳何不早言之而自苦耶生又白
其隠語勒曰有何難會立三指者一品宅中有十院歌
姬此乃第三院耳反掌三者數十五指以應十五日之
數胷前小鏡子十五夜月圓如鏡令郎君來耳生大喜
不自勝謂勒曰何計而能達我鬱結耶磨勒笑曰後夜
乃十五夜請深青絹兩匹為郎君製束身之衣一品宅
有猛犬守歌妓院門外常人不得輙入入必噬殺之其
警如神其猛如虎即曹孟海州之犬也世間非老奴不
能斃此犬耳今夕當為郎君撾殺之遂宴犒以酒肉至
三更攜鍊椎而往食頃而回曰犬已斃訖固無障塞耳
是夜三更與生衣青衣遂負而逾十重垣乃入歌妓院
内止第三門繡戸不扃金釭微明惟聞妓長嘆而坐若
有所伺翠鬟初墜紅臉纔舒幽恨方深殊愁轉結但吟
詩曰深谷鸎啼恨阮郎偷來花下解珠璫碧雲飄斷音
書絶空倚玉簫愁鳳凰侍衞皆寢隣近閴然生遂掀簾
而入姬默然良久躍下榻執生手曰知郎君穎悟必能
默識所以手語耳又不知郎君有何神術而至此生具
告磨勒之謀負荷而至姬曰磨勒何在曰簾外耳遂召
入以金甌酌酒而飲之姬白生曰某家本居朔方主人
擁旄逼為姬僕不能自死尚且偷生臉雖鉛華心頗鬱
結縱玉筯舉饌金鑪泛槳雲屏而每近綺羅繡被而常
眠珠翠皆非所願如在桎梏賢爪牙既有神術何妨為
脱狴牢所願既伸雖死不悔請為僕隸願侍光容又不
知郎君高意如何生愀然不語磨勒曰娘子既堅確如
是此亦小事耳姬甚喜磨勒請先為姬負其囊槖粧奩
如此三復焉然後曰恐遲明遂負生與姬而飛出峻垣
十餘重一品家之守禦無有警者遂歸學院而匿之及
旦一品家方覺又見犬已斃一品大駭曰我家門垣從
來邃密扃鐍甚嚴勢似飛蹻寂無形跡此必是一大俠
矣無更聲聞徒為患禍耳姬隠崔生家二歲因花時駕
小車而遊曲江為一品家人潛誌認遂白一品一品異
之召崔生而詰之事懼而不敢隠遂細言端由皆因奴
磨勒負荷而去一品曰是姬大罪過但郎君驅使踰年
即不能問是非某須為天下人除害命甲士五十人嚴
持兵仗圍崔生院使擒磨勒磨勒遂持匕首飛出高垣
瞥若趐翎疾同鷹隼攢矢如雨莫能中之頃刻之間不
知所向然崔家大驚愕後一品悔懼每夕多以家童持
劒戟自衞如此周歲方止十餘年崔家有人見磨勒賣
藥於洛陽市容髮如舊耳
古今說海卷二十五
