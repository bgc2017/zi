古今說海卷七十
明陸楫編
說淵五十(别傳五十)
竇玉傳(闕名)
進士王勝蓋夷元和中同求薦於州時賓館填溢假郡
功曹王翥第以俟試既而他室皆有客惟正堂以小繩
繫門自牖而窺之獨床上有褐衾床北有破籠此外更
無有問其隣曰處士竇三郎玉居也二客以西廂為窄
思與同居甚喜其無姬僕也及暮竇處士者一驢一襆
乘醉而來夷勝前謁且曰勝求解于郡以賓館喧故寓
于此所得西廊亦甚窄君子既無姬僕又是方外之人
願略同此堂以俟郡試玉固辭接對之色甚傲夜深將
寢忽聞異香驚起尋之則見堂中垂簾帷喧然笑語於
是夷勝突然入其堂中屏帷四合奇香撲人雕盤珍膳
不可名狀有一女年可十八九嬌麗無比與竇對食侍
婢十餘人亦皆端妙銀爐煮茗方熟坐者起入西廂帷
中侍婢悉入曰是何兒郎突衝人家竇面色如土端坐
不語夷勝無以致辭啜茗而出既下階聞閉戶之聲曰
風狂兒郎因何共止古人所以卜隣者豈虛語哉竇辭
以非己所居難拒異客必慮輕侮豈無他宅因復歡笑
及明往覘之盡復其舊竇獨偃於褐衾中拭目方起夷
勝詰之不對夷勝曰君晝為布衣夜會公族苟非妖幻
何以致麗人不言其實當即告郡竇曰此固秘事言亦
無妨比者玉薄遊太原晚發冷泉將宿于孝義縣陰晦
失道夜投人莊問其主其僕曰汾州崔司馬莊也令人
告焉出曰延入崔司馬年可五十餘衣緋儀貌可愛問
竇之先及伯叔昆弟詰其中外親族乃玉舊親知其為
表丈也自幼亦嘗聞此丈人但不知官位慰問殷勤情
意甚優重因令報其妻曰竇秀才乃是右衞將軍七兄
之子是吾之重表姪夫人亦是丈母可見之從宦異方
親戚離阻不因行李豈得相逢請即見有頃一青衣曰
屈三郎入其中堂陳設之盛若王侯之居盤饌珍奇味
窮海陸既食丈人曰君今此遊將何所求曰求舉資耳
曰家在何郡曰海内無家丈人曰君生涯如此身事蕭
然蓬遊無抵徒勞往復丈人有女年近長成今便令奉
亊衣食之給不求于人可乎玉起拜謝夫人喜曰今夕
甚佳又有牢饌親戚中配屬何必廣召賓客吉禮既具
便取今夕謝訖復坐又進食食畢揖玉憩于西廳具沐
浴訖授衣巾引相者三人來皆聰明之士一姓王稱郡
法曹一姓裴稱戶曹一姓韋稱郡督郵相揖而坐俄而
禮輿香車皆具花燭前引自西廳至中門展親御之禮
因又遶莊一周自南門入及中堂堂中帷帳已具成禮
訖初三更妻告玉曰此非人間乃神道也所言汾州陰
道汾州非人間也相者數子無非冥官妾與君宿緣合
為夫婦故得相遇人神路殊不可久住君宜即去玉曰
人神既殊安得配屬已為夫妻便合相從何為一夕而
别也妻曰妾身奉君固無遠近但君生人不合久居于
此君速命駕常令君篋中有絹百疋用盡復滿所到必
求靜室獨居少以存想隨念即至十年之外可以同行
今且晝别宵會爾玉乃入辭崔曰明晦雖殊人神無二
小女子得奉巾櫛蓋是宿緣勿謂異類遂猜薄之亦不
可言于人公法訊問言亦無妨言訖得絹百疋而别自
後獨宿思之則來供帳饌具悉其㩦也若此者五年矣
夷勝開其篋果有絹百疋因各贈三十疋求其秘之言
訖遁去不知所在焉
古今說海卷七十
