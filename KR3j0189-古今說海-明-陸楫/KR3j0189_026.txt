古今說海卷二十六
明陸楫編
說淵六(別傳六)
鄭德璘傳(闕名)
貞元中湘潭尉鄭德璘家居長沙有親表居江夏每歲
一往省焉中間涉洞庭歴湘潭多遇老叟棹舟而鬻菱
芡雖白髮而有少容德璘與語多及玄解詰曰舟無糗
糧何以為食叟曰菱芡耳德璘好酒每挈松醪春過江
夏遇叟無不飲之叟飲亦不甚媿荷德璘抵江夏將返
長沙駐舟于黃鶴樓下傍有鹺賈韋生者乘巨舟亦抵
于湘潭其夜與隣舟告別飲酒韋生有女居于舟之柁
樓隣舟女亦來訪別二女同處笑語夜將半聞江中有
秀才吟詩曰物觸輕舟心自知風恬浪靜月光微夜深
江上解愁思拾得紅蕖香惹衣隣舟女善筆札因覩韋
氏粧奩中有紅牋一幅取而題所聞之句亦哦吟良久
然莫曉誰人所製也及旦東西而去德璘舟與韋氏舟
同離鄂渚信宿及暮又同宿至洞庭之畔與韋生舟楫
頗以相近韋氏美而豔瓊英膩雲蓮蕊瑩波露濯舜姿
月鮮珠彩於水窗中垂鈎德璘因窺見之甚悦遂以紅
綃一尺上題詩曰纖手垂鈎對水窗紅蕖秋色豔長江
既能解珮投交甫更有明珠乞一雙彊以紅綃惹其鈎
女因收得吟翫久之然雖諷讀即不能曉其義女不工
刀札又恥無所報遂以鈎絲而投夜來隣舟女所題紅
牋者德璘謂女所製疑思頗悦喜暢可知然莫曉詩之
意義亦無計遂其欵曲由是女以所得紅綃繫臂自愛
惜之明月清風韋舟遽張帆而去風勢將緊波濤恐人
德璘小舟不敢同越然意殊恨恨將暮有漁人語德璘
曰向者賈客巨舟已全家没于洞庭矣德璘大駭神思
恍惚悲惋久之不能排抑將夜為弔江姝詩二首曰湖
面狂風且莫吹浪花初綻月光微沉潛暗想横波淚得
共鮫人相對垂又曰洞庭風軟荻花秋新沒青娥細浪
愁淚滴白蘋君不見月明江上有輕鷗詩成酹而投之
精貫神祗至誠感應遂感水神持詣水府府君覽之召
溺者數輩曰誰是鄭生所愛而韋氏亦不能曉其來由
有主者搜臂見紅綃而語府君曰德璘異日是吾邑之
明宰況曩有義相及不可不曲活爾命因召主者攜韋
氏送鄭生韋氏視府君乃一老叟也逐主者疾趨而無
所礙道將盡覩一大池碧水汪然遂為主者推墮其中
或沉或浮亦甚困苦時已三更德璘未寢但吟紅牋之
詩悲而益苦忽有物觸舟然舟人已寢德璘遂秉炬照
之見衣服彩繡似是人物驚而拯之乃韋氏也繫臂紅
綃尚在德璘喜驟良久女蘇息及曉方能言乃說府君
感君而活我命德璘曰府君何人也終不省悟遂納為
室感其異也將歸長沙後三年德璘當調選欲謀醴陵
令韋氏曰不過作巴陵耳德璘曰子何以知韋氏曰向
者水府君言是吾邑之明宰洞庭乃屬巴陵此可驗矣
德璘志之選果得巴陵令及至巴陵縣使人迎韋氏舟
楫至洞庭側值逆風不進德璘使傭篙工者五人而迎
之内一老叟挽舟若不為意韋氏怒而唾之叟回顧曰
我昔水府活汝性命不以為德今反生怒韋氏乃悟恐
悸召叟登舟拜而進酒果叩頭曰吾之父母當在水府
可省覲否曰可須臾舟楫似沒于波然無所苦俄到往
時之水府大小倚舟號慟訪其父母父母居止儼然第
舍與人世無異韋氏詢其所須父母曰所溺之物皆能
至此但無火化所食惟菱芡耳持白金器數事而遺女
曰吾此無用處可以贈爾不得久停促其相別韋氏遂
哀慟別其父母叟以筆大書韋氏巾曰昔日江頭菱芡
人蒙君數飲松醪春活君家室以為報珍重長沙鄭德
璘書訖叟遂為僕侍數百輩自舟迎歸府舍俄頃舟却
出于湖畔一舟之人咸有所覩德璘詳詩意方悟水府
老叟乃昔日鬻菱芡者歲餘有秀才崔希周投詩卷于
德璘内有江上夜拾得芙蓉詩即韋氏所投德璘紅牋
詩也德璘疑詩乃詰希周對曰數年前泊輕舟于鄂渚
江上月明時當未寢有微物觸舟芳馨襲鼻取而視之
乃一束芙蓉也因而製詩既成諷咏良久敢以實對德
璘歎曰命也然後更不敢越洞庭德璘官至刺史
古今說海卷二十六
