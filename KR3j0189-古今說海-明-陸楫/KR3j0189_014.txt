古今說海卷十四
明陸楫編
說選十四(偏記十一)
西使記(元劉郁)
壬子歲皇弟錫喇綂諸軍奉詔西征凡六年拓境幾萬
里己未正月甲子常德(字仁卿)馳驛西覲自和林出烏遜
珠勒西北行二百餘里地漸高八站經瀚海地極高寒雖
暑酷雪不消山石皆松文西南七日過瀚海行三百里
地漸下有河闊數里曰昏木輦夏漲以舟楫濟數日過
龍骨河復西北行與巴實伯里南以相直近五百里多
漢民有二麥黍榖河西注瀦為海約千餘里曰赫色勒
巴斯多魚可食有碾磑亦以水激之行漸西有城曰伊
滿又西南行過博囉城所種皆麥稻山多栢不能株絡
石而長城居肆囿間錯土屋窗戸皆琉璃城北有海鐵
山風出往往吹行人墮海中西南行二十里有關曰特
穆爾錫濟木守關者皆漢民關徑崎嶇似棧道出關至阿
爾穆爾城市井皆流水交貫有諸果唯瓜蒲萄石榴最
佳回紇與漢民雜居其俗漸染頗似中國又南有楚瑪
爾城居民多并汾人有獸似虎毛厚金色無文善傷人
有蟲如蛛毒中人則煩渴飲水立死惟過醉蒲萄酒吐
則解有㗜酒博囉城迤西金銀銅為錢有文而無孔方
至瑪阿中以馬撁拖床遞鋪負重而行疾或曰竒爾濟
蘇易馬以犬二月二十四日過亦堵兩山間土平民夥
溝洫映帶多故壘壊垣問之盖契丹故居也計其地去
和林萬五千里而近有河曰亦運流洶洶東注土人云
此黃河也二十八日過德哷蘇五日夜宿賽哩木城有
浮圖諸回紇祈拜之所三日過别石蘭諸回紇貿易如
上已節四日過忽章河渡船如弓鞋然土人云河源出
南大山地多產玉疑為崑崙山以西多龜蛇行相雜郵
亭客舍甃如浴室門戸皆以琉璃飾之民賦歲止輸金
錢十文然貧富有差八日過塔什干城大而民繁時羣
花正開唯棃花薔薇玫瑰如中國餘多不能名城之西
所植皆蒲萄粳稻有麥亦秋種滿地產藥十數種皆中
國所無藥物療疾甚效曰阿只爾狀如苦參治馬鼠瘡
婦人損胎及打撲内損用豆許嚥之自消曰阿息爾狀
如地骨皮治婦人產後衣不下又治金瘡膿不出嚼碎
傅瘡上即出曰尼格薩勒形似桔梗治金瘡及腸與筋
斷者嚼碎傅之自續餘不能盡錄十四日過安巴河夏
不雨秋則雨溉田以水地多蝗有鳥飛食之十九日過
里丑城其地有桑棗征西奥魯屯駐于此二十六日過
馬蘭城又過納商城草皆苜蓿藩籬以柏二十九日過
殢埽兒城滿山皆鹽如水晶狀近西南六七里新得國
曰木乃奚牛皆駝峯黑色地無水土人隔山嶺鑿井相
㳂數十里下通流以溉田所屬山城三百六十已而皆
下惟檐寒西一山城名竒都卜孤峯峻絶不能矢石丙
辰年王師至城下城絶高險仰視之帽為墮諸道並進
敵大驚令相大者納克實勒来納欵已而烏爾古廼蘇勒坦
出降蘇勒坦猶國王也其父領兵别據山城令其子取之
七日而陷金玉寶物甚多一帶有直銀千笏者其國兵
皆刺客俗見男子勇壯者以利誘之令手刃父兄然後
充兵醉酒扶入窟室娛以音樂美女縱其欲數日復置
故處既醒問其所見教之能為刺客死則享福如此因
授以經呪日誦盖使蠱其心志死無悔也令潛使未服
之國必刺其主而後已雖婦人亦然其木乃奚在西域
中最為兇悍威脅鄰國霸四十餘年王師既克誅之無
遺類四月六日過竒拉爾城所産蛇皆四跗長五尺餘
首黑身黃皮如鯊魚口吐紫艷過阿喇廸城瑪資摖勒
人被髮率以紅帕勒首衣青如鬼然王師自入西域降
者幾三十國有佛國名克什密爾在印毒西北盖傳釋
迦氏衣鉢者其人儀狀甚古如世所繪達摩像不茹葷
酒日啖粳一合所談皆佛法禪定至暮方語丁巳歲取
報達國南北二千里其王曰赫佛里其城有東西城中
有大河西城無壁壘東城固之以甓繪其上甚盛王師
至城下一交戰破勝兵四十餘萬西城䧟皆盡屠其民
尋圍東城六日而破死者以數十萬計赫佛里以舸走獲
焉其國俗富庶為西域冠宫殿皆以沈檀烏木降真為
之壁皆以黑白玉為之金珠珍貝不可勝計其妃后皆
漢人所產大珠曰太歲彈蘭石瑟瑟金剛鑽之類帶有
直千金者其國六百餘年傳四十主至赫佛里而亡人
物頗秀於諸國所產馬名托必楚赫佛里不悅以橙漿
和糖為飲琵琶三十六絃初赫佛里患頭痛醫不能治
一伶人作新琵琶七十二絃聽之立解土人相傳報達
諸羌之祖故諸羌皆臣服報達之西馬行二十日有天
房内有天使神羌之祖葬所也師名𣲖哈木帕爾房中懸
鐵絙以手捫之心誠可及不誠者竟不得捫經文甚多
皆𣲖哈木帕爾所作轄大城數十其民富實西有密奇爾
國尤富地產金人夜視有光處誌之以灰翼日發之有
大如棗者至報達六千餘里國西即海海西有富浪國
婦人衣冠如世所畫菩薩狀男子異服皆善寢不去衣
雖夫婦亦異處有大鳥駝蹄蒼色鼔翅而行高丈餘食
火其聲與凡鳥異羅子國出珍珠其王名鄂斯阿塔畢
云西南海也採珠盛以革囊止露兩手腰絙石墜入海
手取蚌并泥沙貯于囊中遇惡蟲以醋噀之即去既得
蚌滿囊撼絙舟人引出之往往有死者印毒國去中國
最近軍民一千二百萬戸所出細藥大胡桃珠寶烏木
雞舌鑌鐵諸物國中懸大鐘有訴者擊之司鐘者紀其
事及時王官亦紀其名以防姦欺民居以蒲為屋夏大
熱人處水中己未年七月烏凌國阿喇迪蘇勒坦來降城
大小一百二十民一百七十萬山產銀黑契丹國名齊
拉衮王名和卓瑪迪音蘇勒坦聞王大賢亦來降其托里斯
大城獅子雄者鬃尾如纓拂傷人吼則聲從腹中出馬
聞之怖溺血狼有鬃孔雀如中國畫者惟尾在翅内每
日中振羽香猫似土豹糞溺皆香如麝鸚鵡多五邑風
駝急使乘日可千里鵓鴿傳日亦千里珊瑚出西南海
取以鐵網高有至三尺者蘭赤生西南海山石中有五
色鴨思價最高金剛鑽出印毒以肉投大澗底飛鳥食其肉
糞中得之薩巴爾出西海中盖瑇瑁之遺精蛟魚食之吐出
年深結成價如金其假者即犀牛糞為之也骨篤犀大蛇之角
也解諸毒龍種馬出西海中有鱗角牝馬有駒不敢同牧被
引入海不復出皂鵰一產三卵内一卵生犬灰色而毛
短隨母影而走所逐禽無不獲者壠種羊出西海以羊
臍種土中溉以水聞雷而生臍系地中及長驚以木臍
斷便行囓草至秋可食臍内復有種又一胡婦解馬語
即知吉凶甚驗其怪異等事不可殫紀往返凡一十四
月郁歎曰西域之開始自張騫其土地山川固在也然
世代浸遠國號變易事亦難考今之所謂瀚海者即古
金山也印毒即漢身毒也曰駝鳥者即安息所產大馬
爵也密竒爾即唐拂菻地也觀其土産風俗可知已又新
唐書載拂菻去京師四萬里在西海上所産珍異之物
與今日地里正同盖無疑也中綂四年三月劉郁記
古今說海卷十四
