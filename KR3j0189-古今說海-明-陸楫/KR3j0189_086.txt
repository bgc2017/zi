古今說海卷八十六
明陸楫編
說略二(雜記二)
宣政雜錄(闕名)
政和中宗室士頓所居鈍軒忽生白芝數本於梁棟上
因易名芝軒賓客詠歌以為和氣次年士頓死又一年
賜所居入四聖觀族衆散徙蓋不祥也壬寅春太傅王
黼賜第有白芝生於正寢附卧榻後屏風而出又一本
在廳事照壁上隔六年有戮身之禍
宣和庚子滄州南皮縣弓手張德平日以健勇擒捕有
獲然多及平人因瘟疫死半歲墓中忽有聲人報其子
往視則墓已穴露出其面矣及破墓欲出之則身變白
蛇子驚問曰何為異類父曰我以殺平人多獲此報子
可作屋置我於中開竅於頂時出頭四望以肉飼我日
十餘斤足矣年餘身漸大所食增多家貧謂其子曰我
雖壞爾財物切無害我若殺我則十二年後復生為白
蛇則天下兵矣子憤其妖曰此正喪門神也殺之乃所
以止兵乘醉礪刃斷之蛇奮躍展轉壞屋宇桑麻數里
宣和年都下趙倚年十二隨母嫁里中田生生勇於力
母每遭毒手積六年倚每見母被凌辱即勸母去母終
無意一日倚病母遭叱詈倚病中憤鬱因力遣母出買
藥時田生尚寢倚乃闔戶持刀殺田生連十餘下以力
弱不能中要害而田亦宛轉血中隣人排闥入倚曰吾
母以身歸田生執爨具飯乳子澣衣勤勞旦夕而未嘗
得田生一善言為人子者得不痛心恨吾病甚不能力
斷其首即以刀付邏卒束手就執既行猶回視諸人曰
好視吾母行人皆為之泣下獄察其孝亦為讞上上哀
其誠止從杖而編置焉
政和中濟南府禹城縣孝義村崔志有女甚孝母臥病
久冬忽思魚食而不可得其女曰聞昔者王祥臥冰得
魚想不難也兄弟皆曰盡信書則不如無書汝女子何
妄論古今女曰不然父母有兒女者本欲養生送死兄
謂女不能邪乃同乳媼焚香誓天即往河中臥冰凡十
日果得魚三尾鱗鬛稍異歸以饋母食之所病頓愈人
或問方臥冰時曰以身試冰殊不覺寒也
濟南府開元寺因更修掘地得古碑蓋會昌中汰僧碑
也字皆刓缺磨滅不可讀惟八字獨存云僧盡烏巾尼
皆綠鬢僧惡而碎之後有詔改德士遂符碑言
唐武后昇中述志碑后自撰睿宗書極壯偉在嵩山下
政和中河南尹上言請碎其碑詔從之
靖康初民間以竹徑二寸長五尺許冒皮於首鼓成節
奏取其聲似曰通同部又謂製作之法曰漫上不漫下
通衢用以為戲云
建炎戊申鎮江府民家兒生四歲暴得腹脹疾經數月
臍裂有兒從裂中生眉目口鼻人也但頭以下手足不
分莫辨男女又出白汁斗餘三日二子俱死
徽宗北狩經薊縣梁魚務務有還鄉橋石少主命名人
至今呼之上曰此乃亂世之主後聖必能力伸此冤令
我回此橋因不食而去
徽宗遜位前一年中秋後在苑中賦晚間景物一聯云
日射晩霞金世界月臨天宇玉乾坤寫示宰臣甚謂得
意皆稱贊取對精切格韻高勝聖學非從臣可及然次
年戎馬犯順後國號金亦先兆金世界也
古今說海卷八十六
