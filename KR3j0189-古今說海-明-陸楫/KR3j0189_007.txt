古今說海卷七
明陸楫編
說選七(偏記四)
三楚新錄(宋周羽沖)
周氏諱行逢武陵人也世業農嘗犯法顯德中馬氏荒
亂吳命邊鎬將兵伐之盡有湘中之地時鎬雖克勝然
不能安撫民多怨叛武陵酋豪王逵劉咬牙等十數人
乘時舉兵襲之數日而有八千之衆行逢與焉部衆兼
行遇夜奄至城下鼓譟斬門而入時鎬軍驟勝士卒解
甲不復防禦又昏黑之際忽聞兵入倉卒驚駭計無所
出皆束手就戮遲明死者十有八九鎬以單騎遁走於
是逵據其境土表於朝廷天子嘉之就除湖南節度兼
中書令逵素雄豪得志之後不拘小禮車服制度擬於
王者先是吳有術士言南楚之分氣色甚盛將有王氏
起焉偽主聞而憂之且問曰今之節將處南楚者誰為
王姓或對曰有永州刺史王温耳偽主疑之遣使拜温
征南將軍賜以印綬巾帶密於巾中置毒使至温拜命
著巾俄頃腦裂而死未幾逵舉兵襲長沙據之即其應
也時行逢已為麾下將衆頗服其才略逵因命為副貳
行逢雖受命然終以逵非君長才密謀圖之未幾逵領
兵侵南越留行逢知留後事行逢因謂所親曰王公必
不返然以後事付吾者所謂以雲雨資蛟龍也及逵至
桂陽果為越兵所破僅以身免竟死於路行逢果代其
位時軍吏多武陵人咸有戀土之心或說行逢曰富貴
不還鄉如衣錦夜行公起於徒而為列侯可謂富且貴
矣然無西還意使鄉人父老何以瞻望風采耶行逢感
悟即日命駕歸武陵以武陵為西府使人迎其妻潘潘
貎素陋然性剛烈雖行逢已為侯王待之蔑如也先是
所侍皆勸之使詣行逢對曰人心自非聖賢必多變動
以吾老醜雖往公豈以曩時心相向哉我有死而已聞
者未以為然及使至果不從命惟躬率婢僕以耕織自
給賦税亦及時輸納未嘗逋懸行逢止之而不從曰賦
税官物也豈以己為主而自免之哉行逢聞而有慙色
時兵革之後郡邑官吏以聚斂為務行逢患之潛使人
察其姓名一旦除去管内稍清至於建官設職亦皆慎
選有女壻乞補吏行逢曰吏所以理民也觀汝不堪其
事吾當為汝置鍬犁數具汝能用之鉏種以飬老幼亦
是美事何禄之求竟不補焉時一方翕然號為英主然
多猜忌好發人隂事故麾下恐其不免多有謀叛而行
逢亦能預為之備往往未發而誅於是公府凛然入者
若履冰雪先是前進士何景山為王逵記室每輕行逢
行逢得志命景山為益陽令未幾因事縛而投之江曰
汝嘗佐王逵今王逵死且為我告龍王其殘忍皆此類
也故天策學士徐仲雅有清才然性好滑稽國破之後
傷於凍餒行逢素聞其名且以窮困謂必能改節因召
為節度判官初王逵之起兵也欲其得衆苟能應募皆
置司空太保以誘之自是武陵村落廛市豪横之軰稱
司空太保者無筭及仲雅至行逢問曰自吾遷鎮西土
控雄盛之地四境懼之乎仲雅對曰公管内滿天太保
滿地司空何不懼之行逢不悦未幾大宴僚吏仲雅在
座行逢夷音每呼字多誤仲雅戲曰不於五月五日剪
却舌頭使語音乖錯如此行逢大怒然仲雅嘗歴事馬
氏諸王民信之矣故不敢加誅後仲雅竟以忤旨去職
因退居山寺暇日咏㯶樹曰葉似新蒲綠身如亂錦纏
任君千度剥意氣自衝天蓋怨行逢而發也有鄧洵美
連郡人也登進士第將歸連上行逢署館驛巡官洵美
背傴時謂之鄧䭾為性迂僻類其形衆不悦之雖處幕
府僚而食貧不暇及同年王溥為相聞洵美不得志乃
為詩曰綵衣我已登黃閣白社君猶困故廬自是行逢
稍優給之未幾給事中李昉至昉亦洵美同年也相見
話舊不覺號慟久而忤行逢貶為易俗場官湏臾使人
詐為山賊突入公署殺之聞者無不痛惜後李昉再奉
命祠南嶽知洵美墳在近為詩弔之曰今日向君墳畔
過不勝懷抱暗酸辛李觀象為節度使以行逢嚴酷恐
及禍乃寢紙帳臥紙被行逢信用之凡軍府事無輕重
皆取決焉而觀象性多嫉忌好蔽人之好零陵儒士蔣
密能吟咏頗得風騷之旨嘗題桑云綺羅因片葉桃李
謾同時為作者所許觀象聞之佯驚曰此僕詩何蔣密
之能為士林鄙之及行逢疾病命子保權尊師之且謂
保權曰麾下將校兇狠難制者除之已盡惟衡州張文
表耳吾死之後此人必叛萬一不可敵當舉族北歸無
使骨肉落虎狼之口言訖而逝數月文表果叛舉舟師
順流而下以襲長沙時行軍司馬廖簡知留後事方與
軍吏聚會有報文表至簡素輕殊不介意謂軍吏曰黃
口小兒到而擒之何憂乎伐鼓飲酒如初是晩文表入
城麾軍直至會所簡已醉不能發弓矢惟按膝作氣而
已文表親以戈戮之座間遇害者數十人時保權年方
十三英爽有膽氣聞叛歎曰先君可謂知人矣僕雖無
能安可使軍國落此賊手乎遽命部將楊師璠率萬餘
衆討之及師璠將行親出餞送泣對三軍曰先君薨背
墳土未乾而兇賊悖逆實保權不孝所致安敢勞於諸
君幸以先君之故無忘戮力苟滅此賊於地下足矣各
希勉之吐氣發言義形於色三軍無不感激然保權猶
慮其敗且馳表乞師未逾旬師璠大破文表於亭津梟
其首餘黨皆戮初文表將叛猶豫未定有從者夜夢文
表領上出一龍文表大喜曰此天命也於是舉兵及敗
論者以龍神物也而出於領是禍將作神去焉保權以
文表已滅命使止師而王師已破江陵逼境矣保權懼
召李觀象議之觀象曰夫請師以討文表也今文表已
破而師不還豈非朝廷將有事南地乎我國所恃者江
陵之在北境耳今江陵已束手不能自救欲與相拒所
謂魚入沸鼎而更鼔腮掉尾其可免乎惟公善自圖之
無失子孫萬世利也保權不得已乃出郊迎且請入覲
天子聞而悦命以禮遣既至宗族封拜有差初行逢以
滛祀為患管内祠廟非前代有功及民者皆毁拆一時
有識之士忻然以為明斷及末年酷信釋氏每歲設大
會齋者四破耗國用仍度僧建寺所在不輟因暇復召
郡僧於府中講唱而已自執爐焚香以聽凡披緇之士
雖三尺童子皆搶地伏拜之雖梁武篤好未之加也故
君子知其不克永世矣
古今說海卷七
