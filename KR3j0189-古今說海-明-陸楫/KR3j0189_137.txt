古今說海卷一百三十七
明陸楫編
說纂二十一(雜纂九)
復辟錄(闕名)
景泰八年春正月上染疾免百官朝數日内外羣臣患
之十有一日左都御史蕭維禎左副都御史徐有貞率
十三道同百官問安於左順門外太監興安自内出問
曰若皆何官維禎答曰乃都御史六科十三道給事中
御史五府六部堂上官聖體不寧謹來問安興安以指
作十字謂病之篤不過是日耳又曰若皆朝廷大臣耳
目不能為社稷計日日徒問安耳衆乃惶惶而退即日
維禎同有貞集十三道御史議曰今日興安之言若皆
達其意否衆曰皇儲一立無他患矣請早立之二公喜
曰斯議得矣衆還道中作封事草其略曰聖躬不寧五
日未朝内外憂懼京民震恐盖為皇儲未立以致如此
伏望皇土早建元良正位東宫以鎮人心草具呈堂二
公是之會藁於朝集文武羣臣石亨張輗張軏于謙王
文胡濙楊善等於左掖門議允僉題維禎舉筆曰我更
一字乃更建字為擇字笑曰吾帶亦欲更也是日進奏
十有三日本出奉聖旨朕這幾日偶染寒疾是以不曾
視朝待正月十七日早朝請擇元良一節難准部院科
道皆勃勃憂慮瑄與同官監察御史錢璡樊英同曰斯
當復請未幾禮部尚書胡濙令一辦事官赴道報曰請
立東宫事今本部會閣下及文武大小羣臣於十七日
待上視朝合辭懇請令来報知僉名瑄與璡英不勝忻
忭約曰上再不可吾等皆免冠叩頭辭職乞還田里滿
朝若是上亦心動事無不可皆會議於禮部學士商輅
主筆草奏其略曰天下者太祖太宗之天下傳之於宣
宗陛下宣宗之子見深宣宗之孫以祖父之天下傳之
於孫此萬古不易之常法稿成登正本會僉因姓氏衆
字畫多訛至十六日晡時方完是日先進題知明日對
仗陳進亦無害也徐有貞時常往返石亨家人莫知其
故是日未末有貞自造亨家燃燭時方出十七日四鼓
時衆集於朝人人謹待上出以期事濟頃之南城呼噪
震地羣臣失色須臾鳴鐘鼓上皇御極矣於是朝野歡
騰以為復見太平本遂不進旨下擒于謙王文等以其
迎立外藩故也有貞亨等皆進爵有差究迎立之迹無
實可驗乃曰謀而未成于謙王文論死棄市商輅免還
為民餘從編戎伍有貞以己乃謀首功冠文武論於上
前乃錫以奉天翊運推誠宣力守正文臣特進光禄大
夫武功伯兼東閣大學士亨一日自引千戶盧旺顔敬
二人侍於文華殿前上問日二人何人也亨對曰臣之
心腹何謂心腹對曰臣每有機事與二人謀他人不知
也如迎請上時亦與斯二人謀乃特拜二人為指揮使
自是求請無虚日冒報功次陞六千餘人上甚厭之事
定日久上察迎立事愈無狀心頗見疑每訐亨及張軏
曹吉祥等迎立外藩之故對曰臣亦不知乃有貞向臣
言耳石曹二家專權恣肆無復畏忌死生予奪皆在其
手士皆重足而立莫敢仰視君子患焉有貞亦欲遏其
勢每沮其謀互相排抑於是文武二途矣成化改元修
國史瑄詢史館未載是事瑄乃身為目見故謹錄於斯
以彰國史之公以備修史者采焉浙江按察司副使豐
城楊瑄識
初景泰不豫圖富貴者因起異謀大學士王文與太監
王誠謀欲取襄王世子立為東宫其事漸泄既而景泰
疾亟太監興安諷羣臣請復立東宫僉謂上皇子固宜
復之惟王文之意不在此閣下陳循輩亦知之賢因會
議問學士蕭鉉乃曰既退不可再賢始覺其有異謀也
文入對衆曰今只請立東宫安知朝廷之意在誰賢益
知其必然明日早觀奏詞曰早選元良人皆曰此非復
立之意遂駕其說於石亨輩曰王文于謙已遣人齎金
牌𠡠符取襄王世子去矣即於十七日早帶兵入南城
請上皇復位是時景泰不朝已四日矣先一二日又駕
其說於石亨輩云景泰命太監張永等拏亨數人掌兵
者其謀立上皇中官吉祥蔣冕輩白于太后寫𠡠旨與
亨輩成此事遂以王文輩為大逆姦惡然王文初謀于
謙輩未必知亨輩不過因于謙平日總督軍務一切兵
政專而行之亨不得遂其所私乃乘此機而除之其餘
皆因平日不足者而中傷之未必皆知王文之初謀也
况王文之謀其實未發所以誅戮者多非其罪乃曰臣
等舍命舉此大事以為有社稷之功上亦信之極其報
典之隆而亨等遂招權納賄擅作威福冒濫官爵恣情
妄為勢焰赫然天下寒心初徐有貞亦與迎駕之謀特
命入閣有貞以陳循輩在前不得自專乃助亨除去循
輩未幾有貞亦為亨所嫉而出之人以為天道好還不
意亨復遭烈禍益見天道之好還也(李賢天順日錄)
景泰有疾都督張軏武清侯石亨太監曹吉祥以南城
之謀叩太常卿許彬彬曰此社稷功也雖然彬老矣無
能為也盍圖之徐元玉軏亨等從其言是月十四日夜
會有貞有貞曰太上皇帝昔者出狩非以遊畋為赤子
故耳今天下無離心謀必在此特不知南城知此意否
軏等曰兩日前有隂達者有貞曰必伺獲審報乃可議
軏等去兩日夜再會有貞言報得矣計將安施有貞乃
升屋覽步乾象亟下附軏等耳言時在今夕不可失遂
相與密語人不得聞已而軏云今敵騎薄都城奈何有
貞言正宜乘此以備非常為名隂納兵入内誰不可者
軏等首肯之復密語既倉皇以出有貞焚香祝天與家
人訣曰事成社稷之福不成家族之禍矣歸人不歸鬼
遂往會軏亨吉祥王驥楊善陳汝言等收諸門鑰夜四
鼓開長安門納兵近千人宿衛官軍驚愕不知所為有
出入者兵輒叱止之有貞命仍鎻諸門曰萬一内外夾
攻事去矣鎻訖有貞取鑰投水竇并軏等莫之知時天
色晦冥軏等惶惑有貞趣行軏顧謂曰事當濟否有貞
大言時至矣勿退薄南宫城門鐵錮牢密叩不應俄聞
城中隱隱然有開門聲有貞等命取巨木架懸之數十
人舉撞城門又令勇士踰垣入與外兵合毁垣垣壊門
啓城中黯無燈火軏等入見太上皇燭下獨出問曰爾
等何為衆俯伏合聲請陛下登位乃呼兵士舉轝来兵
士驚懼不能舉有貞等助挽以前掖上皇登轝有貞等
又自挽以行忽天色昭朗星月輝光上皇顧問有貞等
卿為誰各對某官某有貞等前導密邇屬車既升奉天
殿諸臣猶有在轝前者武士以椎擊有貞上叱止之時
斧座尚在殿隅諸臣往推之至中上升座鼓鐘鳴羣臣
百官入賀景皇帝聞鐘鼓聲問左右云于謙耶左右對
曰太上皇帝景皇帝曰哥哥做好上既復辟即日命有
貞依舊左副都御史兼翰林學士明日陞兵部尚書命
掌内閣事三月封武功伯仍命兼華盖殿大學士掌文
淵閣事(蘇材小纂)
景泰八年正月十二日禮部會内閣及文武羣臣議立
東宫事具奏不允十四日内閣大臣陳循等招石亨至
東閣會本請復立茂陵為皇太子亨對曰上面有病休
要激惱他又言少停慢慢說話因見人多不曾說得初
景皇帝有病羣臣不知其危劇本月十三日夜石亨獨
蒙宣到郊壇齋宫榻前面受命代行禮親見知必難起
於是時有南城之謀十七日早四更時有郎中龍文至
循家盖文素善張軏得之軏謂前日石總兵要與循計
較說道西邊病重難起若請復立東宫不如就請太上
皇復位可以得功賞要與循說輳循不著却與徐有貞
計較言先要與陳學士說不曾說得本官回言陳學士
往日在人前說你無功封侯此事如何與他說他見為
首請立東宫若他得知西邊難起是的又會集百官懇
請太上皇復位大衆所為必無功賞切不可令之知只
約内外典兵柄者三五人密為之庶幾功勲有歸權寵
在己又與亨計必須捏箇異故方顯得吾輩功高此事
在今日早發(見陳循辨冤疏)
天順元年正月十七日聖上復位當日拿于謙王文第
二拿項文曜聞父喪未起身送錦衣衛皆打一百第二
日拿陳循蕭鎡商輅俞士悦江淵王偉顧鏞丁澄沈敬
等多官問皆打二十擬謀逆重罪題奉聖旨且監着内
臣王誠舒良弄權者十四五人皆擬重罪陞副都御史徐有
貞為兵部尚書太常卿許彬大理卿薛瑄加禮部侍郎
𠡠朕居南城今既七年心已忘天下不幸姦臣謀逆武
清侯石亨等能察機謀共申忠義奉迎朕復正大位
功在宗社可特進封為忠國公食禄一千五百石右都督
張軏為太平侯食禄一千三百石張輗為文安侯都御史
楊善為興濟伯食禄一千二百石俱子孫世襲如𠡠奉行
正月二十二日聖旨于謙王文舒良王誠張永王勤論
法本當凌遲從輕決了罷家下人口免死充軍家小免
為奴着隨住家財入官陳循江淵俞士悦項文曜免死
發口外永遠充軍家小隨住蕭鎡商輅王偉顧鏞丁澄
原籍為民
天順元年正月二十六日都察院左都御史蕭維禎等
於奉天門欽奉聖旨于謙王文結同内賊王誠舒良張
永王勤等搆成邪謀逢迎景泰簒位易儲依阿從諛廢
黜正后内外朋姦紊亂朝政擅奪兵權將軍國大事都
弄壊了近因祁鈺有疾不能臨朝視政這厮每自知罪
惡深重恐朕不容因共謀為不軌糾合心腹都督范廣
等要將總兵官等擒殺迎立外藩以樹私恩動搖宗社
其一班姦黨陳循蕭鎡項文曜俞士悦王偉顧鏞丁澄
商輅亦各密知前謀不行發舉及朕復位這厮每姦謀
節次敗露已將于謙王文王誠舒良張永王勤處以極
刑籍没家産成丁男子俱發充軍仍將其餘姦黨陳循
等發口外永遠充軍及原籍為民了論這厮每圖危宗
社的情理窮兇極惡本當族滅如今體上天好生之德
都從輕處治了今後内外的官務要竭力盡忠奉公守
法以保身家不許似這厮每朋姦亂政違了必誅不饒
恁都察院便出榜曉諭多人每知道欽此
天順元年二月初六日奉聖旨張輗陞刑部尚書劉廣
衡刑部左侍郎李賓調大理寺卿李秉調南直隸管糧
儲張鳳調南京戶部薛希璉調南京刑部蕭維禎調南
京都察院姚䕫調南京禮部宋琰調兵部鄭泰李敏孟
鑑張睿沈翼張惠孫元貞張純楊寧張敏王騋年富馬
瑾馬昂韓福欒憚程南雲蔡翼嚴增姜勝都着他致仕
劉本道替張睿管京倉糧儲翰林院便寫勑書着人鋪
馬裏去欽此
上復寳位二三日間諸文臣首功之人列侍文華殿上
喜見眉宇呼諸臣曰弟弟好矣喫粥矣事固無預弟弟
小人壊之耳諸臣默然時都督劉深亦帶刀在侍亦以
復位功進左都督後充總兵官掛征蠻將軍印來廣西
為盛偶及此其語尤詳(水東日記)
壬申易儲之詔既下何文淵嘗告人曰詔文天佑下民
作之君父有天下傳之子此文淵語陳閣老思不及也
既歸田里又屢以告郡邑親識人皆知之天順改元鄉
人固虞文淵必及禍謂在旦夕一日遞報陳都御史將
至邑人並驚信文淵因自經死未幾至者乃廣東陳副
使泰便道過家耳陳以都憲改職因誤傳云(同上)
天順初上以郕王薨欲令汪妃殉葬賢因奏曰汪妃雖
立為后即遭廢棄幽閉幸與兩女度日若令隨去情所
不堪况幼女無依尤可矜閔上惻然曰卿言是朕以弟
婦少年不宜存内初不計其母子之命一日上曰汪妃
既存不宜在内欲移居舊府何如賢曰如此誠便但衣
食用度不可闕減上曰朕更欲加厚豈可減乎其原侍
宫人悉隨之復遣老成中官數人以備使令由是母子
保全甚得其所
上之復位天下人心無不歡戴若無亨輩攪擾左右前
後得正人輔導行事三代可復不幸而遇亨輩讒言一
入未能遽解數年之久言路猶塞所謂開國承家小人
勿用可不戒哉
初朝廷旨意多出内閣臣條進藁留閣中號絲綸簿其
後宦寺專恣時奏收簿秘内徐有貞既得權寵乃告上
如故事還簿閣中
景泰不豫文武羣臣不過候其不起請上皇復位時武
清侯石亨都督張軏掌大兵小人欲圖富貴者以為少
保王文于謙與中官王誠等欲取宗室立之之說以激
亨等借其勢而成功亨等遂以迎駕為功殺王文于謙
等并貶謫陳循等數十人亨封忠國公軏封太平侯乃
固寵攬權冒濫官爵黷貨無厭方復位之初人心大悦
及見亨等所行人皆失望干動天象彗出星變日暈數
重數月不息乃羣邪固蔽太陽之象而亨恬不知戒賄
賂公行強預朝政掠美市恩易置文武大臣邊將以彰
其威有不出於門下者便欲中傷中外見其勢焰莫不
寒心敢怨而不敢言亨姪彪頗驍勇驟陞都督性尤貪
暴初立邊功大肆兇惡謀鎮大同邀人保奏朝廷覺其
不實使人廉察果皆虚詐置彪於法人心皆快已而罪
連亨朝廷初念其功累宥之未幾家人傳說怨謗有不
軌之謀於是置亨於法籍其家受禍甚烈議者以為天
道好還如此人見其爵位勢力重如泰山一旦除之曾
不少阻盖幽明冤抑從此伸氣雖朝廷大法有所不免
亦其罪惡貫盈人神共怒助力於其間當時若以彪鎮大
同誠為可憂且在京武官多出亨門下而亨又握兵權
天下精兵無如大同稍有變動内外相應其禍可勝言
哉此時雖欲撲滅力不能及今辨之於早除此大害非
上之剛明果斷不能如此而亦祖宗在天之靈默相之
社稷綿遠兆端於此(天順日錄)
法司奏石亨等報陞官員俱合查究上召賢問曰此事
可否恐驚動人心賢對曰若查究則不可但此等冒陞
職者自不能安欲自首猶豫不決若朝廷許令自首免
罪事方妥帖上曰然遂行之於是冒陞職者四千人盡
自首改正人心皆快或有擬欲追其支過俸米者賢曰不
可戶部奏請得旨乃免人心皆安亨既置于法平日出
入門下者無不驚懼一日賢言於上曰元惡既除宜戒
諭羣臣慰安人心不究其餘上允之中外釋然無不感
戴朝廷之恩者(天順日錄)
石亨下獄死法司請瘞其屍上召賢曰如何賢對曰如
此行之未為盡善法司宜執法論罪欲梟首示衆朝廷
不從特全其首領尤見恩義上曰然即從之(天順日錄)
石亨嘗往来大同顧紫荆關謂左右曰塞守斯關京城
何由能至識者知其心矣忌憚于謙兼懼正人之多不
敢決為天順初自南城迎復之功封忠國公益恃寵招
權納賂天下都司及邊將多出門下是年二月初三日
朝退歸私第所親盧旺顔敬杜清等二十餘人各叩頭
起侍亨曰我這職事皆爾之所欲為者衆不知所謂咸
曰我等賴公擡舉各衛都指揮及指揮之職至是足矣
三公之位何敢望也亨曰當時趙太祖陳橋之變史不
稱其謀反爾等若助我至此我職非爾為之而何衆皆
股戰南城有功瞽目指揮童先乃手出妖書曰惟有石
人不動盖天意有在爾等勉力為之乃謀曰大同人馬
甲天下我撫之素厚今石彪在彼充遊擊將軍異日以
彪代李文掛鎮朔將軍印北塞紫荆關東出山東拒臨
清決高郵之堤以絶餉道則京城可不戰而疲遂議以
盧旺守裏河一道各有分地三月敵入延綏命亨征之
童先力勸亨成前謀亨曰為此事不難但天下各處都
司除代未週待週為之不晩也童先曰時者難得而易
失也恐時一失不可復得亨不聽童先私罵曰這厮不
是幹此事底亨師還無功見上於文華殿上命環衛露
刃以待
天順五年七月初二日太監吉祥姪昭武伯曹欽作亂
放火燒東西長安門殺害左都御史寇深恭順侯吳瑾
錦衣指揮同知逯杲等前夕指揮丕勒瑪哈穆特在欽
家飲酒謀叛既而悔之乃以聞内官吉祥居禁庭最
久為人惟喜私恩小惠招權納賂擅作威福嘗往雲
南福建殺賊帶去達官軍能騎射取功因而收於部下
加以恩澤為心腹天順初呼召此輩迎駕俱陞大職
此輩亦感吉祥之恩後石亨事發冒官者俱革去此
輩又為吉祥所庇不動吉祥初以迎駕為功貪圖富
貴一家弟姪俱得大官又賣官鬻獄黷貨無厭上初不
得已而從之後不能堪稍疎抑焉吉祥輒懷異志令其
姪昭武伯欽糾集所恩之人謀為不軌會兵部尚書馬
昂懷寧伯孫鏜統官軍往陜西殺賊於五年七月初二
日早辭朝欽等乘機欲殺昂等就擁兵入内為變幸而
鏜等先覺二鼓時即報於内禁門不開欽兄弟與同惡
者詣錦衣衛指揮逯杲宅前遇杲方出斬其首碎其尸
盖杲亦吉祥所恩之人後朝廷委任行事且發欽非理
之事所最恨者先害之然後分布於各禁門待其開擁
入三鼓至門欽兄弟四五人俱在長安門予四鼓到朝
房聞鎗馬驚亂以為出征之軍及入房聞呼錦衣指揮
焦夀郭英等拿住予亦不知何如俄又呼予官名曰尋
李學士予方恐即出房至門前見披甲持刀者數人一
人砍予一刀又打一刀背曹欽適至見予不忍殺連呼
尊長執予手曰毋恐叱退持刀者且告曰我父子兄弟
盡忠迎駕復位逯杲譖毁反欲相害提杲頭示予曰誠
為此人激變不得已也予曰此人生事害人誰不怨恨
既除此害即可請命欽曰就與我寫本進入即令防予
至吏部朝房尚書王翺處借紙筆寫成予拉翺同行門
縫投進欽見門不開乃舉火焚燒復欲害予令持刀者
同予尋尚書馬昂得翺等解之及天明上馬呼衆馳往
東安門又令披甲持刀者一人馳馬尋予翺等復解之
忽孫鏜領官軍襲而圍之予乃得脱時恭順侯吳瑾左
都御史寇深俱被殺死予被傷在吏部至晚大雨不止
聞官軍圍欽等於其宅盡誅之予慮其脅從者不寧即
進本請急宣聖旨脅從者罔治以安反側之心然後詔
示天下布寬恤之恩一切不急之務悉皆停罷與民休
息吉祥已正典刑盖此亂臣賊子肆行反逆天地鬼神
所不容當時若不早覺各門既開此賊擁入縱横一時
不能禦之其禍不可勝言幸而早撲滅之此實宗社之
福也(天順日錄)
吉祥初傳太后𠡠旨令石亨等迎駕有功與政然不通
文墨恐事歸司禮監以此極力贊說凡事與二學士商
議而行時徐有貞李賢己為吉祥所引入閣辦事故除
于謙等皆用徐有貞策而賢隂助之先吏部侍郎闕調
兵部侍郎項文曜於吏部李賢以吏部郎中陞兵部侍
郎代文曜盖嫌於陞本部與尚書王翺並之意謙嘗薦
文曜賢以為今調出謙意深銜之嗾給事中王鎮等劾
文曜為謙姦黨都御史蕭維禎亦吉祥所引用文致謙
罪以為欲迎立外藩依謀反者律凌遲處死以文曜為
知于謙謀反故縱者律斬事載李賢天順日錄及蕭維
禎所搆獄案日錄内賢自言助有貞展盡底藴又言有
貞素行持公者少及予持公助之遂改前轍觀此則有
貞害謙之事謂賢不與謀可乎况日錄屢言文曜黨謙
士林非笑夫謙本非邪人文曜所黨何事唐李訓鄭注
為宦官所引用既而欲除宦官以自解訓又恐注專其
功遂致甘露之禍賢與有貞既為吉祥亨所引用而慮
為所累欲以至公除之幾致禍變初亨每来閣議事則
欲以己意令内閣行之有貞等得無厭乎又亨欲薦吳
與弼賢乃代草附亨奏之則吉祥亨初與有貞賢相親
厚可見矣(雙溪雜記)
古今說海卷一百三十七
