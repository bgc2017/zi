古今說海卷六十六
明陸楫編
說淵四十六(别傳四十六)
李清傳(闕名)
李清北海人也代傳染業清少學道多延齊魯之術士
道流必誠敬接奉之終無所遇而勤求之意彌切家富
於財素為青州之豪甿子孫及内外婣族近數百家皆
能游手射利於益都每清之生日則爭先餽遺凡積百
餘萬清性仁儉來則不拒納亦不散如此相因填累藏
舍年六十九生日前一旬忽召婣族大陳酒食已而謂
曰吾賴爾輩勤力無過各能生活以是吾獲優贍然吾
布衣蔬食逾三十年矣寧復有意于華侈哉爾輩以吾
老長行每遺吾生日衣裝服玩其侈亦至矣然吾自久
所得緘之一室曾未閱視徒損爾之給用資吾之糞土
竟何為哉幸天未錄吾魂氣行將又及生辰吾固知爾
輩又營續夀之禮吾所以先期而會蓋止爾之常態耳
子孫皆曰續夀自遠有之非此將何以展卑下孝敬之
心願無止絶婚婣故舊不安也清曰苟爾輩之志不可
奪則從吾所欲而致之可乎皆曰願聞尊旨清曰各能
遺吾洪纖麻縻百尺總而計之是吾獲數千百丈矣以
此為紹續吾夀豈不延長哉皆曰謹奉教然尊旨的有
所以卑小敢問清笑而謂曰終亦須令爾輩知之吾下
界俗人妄意求道精神心力夙夜勤勞于今六十載矣
而曾無影響吾年老矣耄朽殆盡自期筋骸止可遷延
三二年耳欲乘視聽步履之尚能將行早志爾輩幸無
阻吾先是青州南十里有高山俯壓郡城峯頂中裂豁
為關崖州人家家坐對嵐岫歸雲過鳥歷歷盡見按圖
經云雲門山俗亦謂之劈山而清蓄意多時及是謂婣
族曰雲門山神仙之窟宅也吾將往焉吾生日坐大竹
簣以轆轤自縋而用纖縻為媒焉脱不可前吾當急引
其媒爾則出吾於媒未振候及實而止肆吾志所如當
復來歸子孫婣族泣而諫曰冥寞深遠不測紀極況山
精木魅蛇虺怪物何類不儲忍以千金之身自投於斯豈久
視永年之階乎清曰吾之志也汝輩必阻則吾私行矣
是不獲竹簣洪縻之安也衆知不可回則共成其事及
期而婣族鄉里凡千百人競齎酒饌遲明大會於山椒
清乃揮手謝辭而入焉良久及地其中極暗仰視天纔
如手掌捫四壁止容兩席許東南有穴可俯僂而入乃
棄簣遊焉初甚狹細漸往則可伸腰如此約行三十里
晃朗微明俄及洞口山川景象雲煙草樹宛非人世曠
望久之惟東南十數里隠映若有居人焉因徐步詣之
至則陡絶一臺階級極峻而南行可以登陟遂虔誠而
上頗懷恐懼及至先窺堂宇甚嚴中有道士四五人清
於是叩門俄有青童應門問曰青州染工李清青童如
詞以報清聞中堂曰李清伊來也乃令前進清惶怖趨
拜當軒一人遙語曰未宜來何即遽至因令遍拜諸賢其
時日已午忽有白髮翁自門而入禮謁啓曰蓬萊霞明
觀丁尊師新到衆聖令邀諸真登上清赴會於是列真
偕行謂清曰汝且居此臨出顧曰慎無開北扉清巡視
院宇兼啟東西門情意飃飃然自惟永棲真境因至堂
北見北戶斜掩偶出顧望下為青州宛然在掌離思歸
心良久方爾悔恨欲返諸真則已還矣其中相謂曰令
其勿犯北門竟爾自惑信知仙界不可妄至也因與瓶
中酒飲一甌其色濃白既而謂曰汝可且歸清則叩頭
求哀又云無路却返衆謂清曰會當至此但時限未耳
汝勿苦無途但閉目足至地則到鄉也清不得已流涕
辭行或相謂曰遣其歸須令有以為生清心恃豪富訝
此語為不知已一人顧清曰汝於堂内閣上取一軸書
去清既得謂清曰脱無依賴可以此書自給清遂閉目
遂覺身如飛鳥但聞風水之聲相激須臾履地開目即
青州之南門其時纔申末城隍阡陌髣髴如舊至於屋
室樹木人民服用俱已變改獨行盡日更無一人相識
者即詣故居朝來之大宅宏門改張新舊曾無倣像左
側有業染者因投詣與之語其人稱姓李自云我本北
海富家因指前後閭閈曰此皆我祖先之故業曾祖求
道隋開皇四年生日自縋南山不知所終因是家道淪
破清悒怏久之乃換姓氏寓遊城邑即取所得書開之
則療小兒諸疾方也其年青州小兒癘疫清之所醫無
不立愈不旬月財産復振時高宗永徽元年天下富庶
而北海往往有知清者因是齊魯人從而學道術者凡
百千輩至五年清乃謝門徒云吾往泰山觀封禪自此
莫知所往
古今說海卷六十六
