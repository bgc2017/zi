古今說海卷三十八
明陸楫編
說淵十八(别傳十八)
甘棠靈會錄(闕名)
會昌元年春孝廉許生下第東歸次壽安將宿于甘泉
至甘棠館西一里已來逢白衣叟躍青驄自西而來徒
從極盛醺顔怡怡朗吟云春草凄凄春水綠野棠開盡
飄香玉繡嶺宫前鶴髮人猶唱開元太平曲生策馬前
進問其姓氏叟微笑不對又吟一篇云厭世逃名者誰
能答姓名曾聞三樂否看取路傍情生知其鬼物矣遂
不復問但繼後而行凡二三里日已暮矣至噴玉泉牌
候之叟笑謂生曰吾聞三數君子今夕追舊遊於此泉
吾昨已被召自此南去吾子不可連騎矣生固請從叟
不對而去生聳轡以隨之去甘棠一里餘見車馬導從
填隘路岐生仄蓋而進既至泉亭乃下馬伏于叢棘之
下屏氣以窺之見四丈夫有少年神貌揚揚者有短小
器宇落落者有長大少髭髯者有清瘦言語及瞻視疾
速者皆衣金紫坐于泉之北磯叟既至曰玉川來何遲
叟曰適傍石墨澗尋賞憩馬甘棠館亭於西檻偶見詩
人題一章駐步吟諷不覺良久座首者曰是何篇什得
先生賞歎之若是叟曰此詩亦似為席中一二公有其
題而晦其姓名憐其終篇皆有意思乃曰浮雲悽慘日
微明沉痛將軍負罪名白晝呌閽無近戚縞衣飲氣只
書生佳人暗泣填宫淚廏馬連嘶換主聲六合茫茫皆
漢土此身無處哭田横座中聞之皆襟袖掩面如欲慟
絶神貌揚揚者云我知作詩人矣得非伊水之上受我
推食脱衣之士乎久之白衣叟飛杯凡數十巡而座中
欷歔未已叟曰再經舊遊無以自適宜賦篇詠以代管
絃命左右取筆硯乃出題云噴玉泉感舊遊書懷各七
言長句白衣叟唱云樹色川光向曉晴舊曾遊處事分
明鼠穿月榭荆榛合草掩花園畦隴平跡陷黃沙仍未
悟罪標青簡竟何名傷心谷口東流水猶噴當時寒玉
聲少年神貌揚揚者詩云鳥啼鶯語思何窮一世榮華
一夢中李固有冤藏蠧簡鄧攸無子續清風文章高韻
傳流水絲管遺音託草蟲春月不知人事改閒垂光影
照洿宫短小器宇落落者詩云桃蹊李徑盡荒凉訪舊
尋新益自傷雖有衣衾藏李固終無表疏雪王章羈魂
尚覺霜風冷朽骨徒驚月桂香天爵竟為人爵誤誰能
高呌問蒼蒼清瘦及瞻視疾速者詩云落花寂寂草綿
綿雲彩山光盡宛然壞室基摧新石鼠瀦宫水引故山
泉青雲自致慙天爵白首同歸感昔賢惆悵林間中夜
月孤光曾照讀書筵長大少髭鬚者詩云新荆棘路舊
衡門又駐高車會一樽寒骨未霑新雨露春風不長敗
蘭蓀丹誠豈分埋幽壤白日終希照覆盆珍重昔年金
谷友共來泉際話孤魂詩成各自諷詠長號數四響動
岩谷逡巡鬼車怪鴞相率啾唧哀猿老狸次第鳴呌頃
之騾脚自東而來金鐸之聲振于坐中各命僕馬頗甚
草草慘無言語掩泣攀鞍若煙霧狀自庭而散生于是
出叢棘尋舊路匹馬齧草於澗側蹇童美寢於路隅未
明達甘泉店店媪詰冒夜生具以對媪媪曰昨夜三更
走馬挈壺就我買酒得非此耶開櫃視之紙錢也(此傷涯餗)
(諸公枉死於甘露之變也)
古今說海卷三十八
