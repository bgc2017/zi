古今說海卷二十九
明陸楫編
說淵九(别傳九)
趙合傳(闕名)
進士趙合貌温氣直行義甚高太和初遊五原路經砂
磧覩物悲歎遂飲酒與僕使並醉因寢于砂磧中宵半
醒月色皎然聞砂中有女人悲吟曰雲鬟消盡轉蓬稀
埋骨窮荒無所依牧馬不嘶沙月白孤魂空逐鴈南飛
合遂起而訪焉果有一女子年猶未笄容色絶代語合
曰某姓李氏居于奉天有姊嫁洛源鎮帥因往省焉道
遭党羌所虜至此撾殺劫其首飾而去後為路人所悲
掩于沙内經今三載知君頗有義心儻能為歸骨於奉
天城南小李村即某家枌榆耳當有奉報合許之請示
其掩骼處女子感泣告之合遂收其骨包於橐中伺旦
俄有紫衣丈人躍騎而至揖合曰知子仁而義信而廉
女子咨祈尚有感激我李文悦尚書也元和十三年分
守五原為犬戎三十萬圍逼城池之四隅兵各厚數十
里連弩灑雨飛梯排雲穿壁決壕晝夜攻擊城危若累
卵大有瓦解之勢當其時禦捍之兵纔三千激勵其居
人婦女老幼負土而立者不知寒餒犬戎於城北建獨
脚樓高數十丈城中巨細咸得窺之某遂設奇定計其
樓立毁羌酋&KR0787;然以為神功又語城中人曰慎勿拆屋
燒吾且為汝取薪積於城下許人鈎上又太隂稍䀲即
聞城之四隅多有人物行動聲云以夜攻城城中懾慄
不敢暫安某曰不然潛以鐵索下燭而照之乃空驅牛
羊行脅其城兵士稍安又西北隅被攻摧十餘丈將遇
昏晦羣寇大喜縱酒狂歌云候明晨而入某以馬弩五
百張而擬之遂下皮牆障之一夕併工暗築不使有聲
滌之以水時嚴寒來日冰堅城之瑩如銀不可攻擊又
羌酋建大將之旗乃贊普所賜立之於五花營内某夜
穿壁而奪之如飛衆羌號泣誓請還前擄掠之人而贖
其旗納其老幼婦女百餘人待其盡歸然後擲旗而還
之時邠涇救兵二萬人臨其境股慄不進如此相持三
十七日羌酋乃遙拜曰此城内有神將吾今不敢欺遂
卷甲而去不信宿達宥州一晝夜而攻破其城老小三
萬人盡遭虜去以此利害則余之功及斯城不細但當
時賞罰無章不得仗節出此城空加一貂蟬耳余聞鍾
陵韋大夫舊築一隄將防水潦後三十年尚有百姓及
廉問周公感其功而奏立德政碑峨然若余當時守壁
不堅城中之人盡為遠羌之賤隸豈存今日子孫乎知
子有心請白其百姓諷其州尊與立德政碑足矣言訖
長揖而去合既受教就五原以語百姓及刺史俱以為
妖不聽惆悵而返至沙中又逢昔日神人謝曰君為言
五原無知之俗刺史不明此城當有大災方與祈求幽
府吾言於五原之事不諧此意亦息其禍不三旬而及
矣言訖而没果如期災生五原城饉死萬人老幼相食
合挈女骸骨至奉天訪得小李村而葬之及明日道側
遇昔日女子曰感君之義吾之大父乃貞元中得道之
士有演參同契續混元經子能窮之龍虎之丹不日而成
矣合受之女子已没合遂捨舉究其玄微居于少室燒
之一年能使瓦礫為金寶二年能起斃者三年餌之度
世今時有人遇之於嵩嶺耳
古今說海卷二十九
