古今說海卷九十二
明陸楫編
說略八(雜記八)
山房隨筆(元蔣正子)
辛稼軒帥浙東時晦菴南軒任倉憲使劉改之欲見辛
不納二公為之地云某日公宴至後筵便坐君可來門
者不納但喧争之必可入既而改之如所教門下果喧
譁辛問故門者以告辛怒甚二公因言改之豪傑也善
賦詩可試納之改之至長揖公問能詩乎曰能時方進
羊腰腎羹辛命賦之改之對甚寒願乞巵酒酒罷乞韻
時飲酒手顫餘瀝流於懷因以流字為韻即吟云拔毫
已付管城子爛胃曾封關内侯死後不知身外物也隨
樽俎伴風流辛大喜命共嘗此羹終席而去厚餽焉席
散南軒邀至公廨置酒語之曰先君魏公一生公忠為
國功厄於命來挽者竟無一章得此意願君有意為發
幽潛改之即賦一絶云背水未成韓信陣明星已隕武
侯軍平生一點不平氣化作祝融峰上雲南軒為之墮
淚今龍洲集中不見此二詩豈遺珠邪又稼軒守京口
時大雪率僚佐登多景樓改之弊衣曳履而前辛令賦
雪以難字為韻即賦云功名有命平吳易貧賤無交訪
戴難自此莫逆云
李恭山節汾州人也賦楊妃菊云命委馬嵬坡上泥驚
魂飛上傲霜枝西風落日東籬下薄倖三郎知不知
直北某州有道君題壁一詩曰徹夜西風撼破扉蕭條
孤館一燈微家山回首三千里目斷天南無鴈飛
曾聞海上鐡斗膽猶見雲中金甲神乃陸樞密君實挽
張郢州世傑詩郢州擁德祐景炎祥興於海上各擁兵南
北岸一日大風雨行止皆不利郢州舟覆而薨翼早尋
屍棺歛焚島上其膽如斗更焚不化諸軍感慟須臾雲
中現金甲神人且云今天亡我關係不小後身出必驅
除恢復矣此詩全篇不傳忠誠義烈雖亡猶耿耿也
京口天慶觀主聶碧窗江西人嘗為龍翔宫書記北朝赦
至感而有詩云乾坤殺氣正沉沉又聽燕臺降德音萬
口盡傳新詔好累朝誰念舊恩深分茅列土將軍志問舍
求田父老心麗正押班猶昨日小臣無語淚沾襟又哀
被擄婦云當年結髮在深閨豈料人生有别離到底不
知因色誤馬前猶自買臙脂又(闕)婦云雙柳垂鬟别樣梳
醉來馬上倩人扶江南有眼何曾見争捲珠簾看鷓鴣
觀中有趙太祖真容北來見者必拜聶因題其上鳳表
龍姿儼若親一回展卷一傷神天顔亦怪君非昔河北
山東總舊臣
三水林觀過年七歲嬉遊市中以鬻詩自命或戲令詠
轉失氣云視之不見名曰夷聽之不聞名曰希不啻若
自其口出人皆掩鼻而過之林試神童科不甚逹
薛制機言有賀自長沙移鎮南昌者啓云夜醉長沙曉行
湘水難教檣燕之留朝飛南浦暮捲西山來聽佩鸞之
舞又有賀除直祕閣依舊㳂江制置司幹辦公事云望玉
宇瓊樓之邃何似人間從綸巾羽扇之游依然江表上
已請客云三月三日長安水邊多麗人一詠一觴會稽
山陰修禊事又云良辰美景賞心樂事四者難并崇山
峻嶺修竹茂林羣賢畢至端平中余申周翰分教毘陵
題捷人簿云三年大比視郊祀天地之禮均萬乘臨軒
與封拜公孤之儀等中一聯云昭陵之仁如天積歲月
而養成巨棟歐公之學如海鼔波濤而放出老龍惜未
見全篇
文本心典淮郡蕭條甚謝賈相啓有云人家如破寺十
室九空太守若頭陀兩粥一飯
蔣復軒鑷白髮詩云勸君休鑷鬢毛斑鬢到斑時已自
難多少朱門少年子業風吹上北邙山
杜氏婦作北行詩江淮幼女别鄉閭一似昭君遠嫁胡
默默一身歸故國區區千里逐狂夫慵拈簫管吹羌曲
嬾繫羅裙舞鷓鴣多少眼前悲泣事不如花柳舊江都
此等多有戲作題之驛亭以為美談
元遺山好問裕之北方文雄也其妹為女冠文而艷張
平章當揆欲娶之使人囑裕之辭以可否在妺妺以為
可則可張喜自往訪覘其所向至則方自手補天花板
輟而迎之張詢近日所作應聲荅曰補天手叚暫施張
不許纖塵落畫堂寄語新来雙燕子移巢别處覓雕梁張
悚然而出
遨溪張復題雨竹圖云娟娟而淨森森而立孟宗何之
淚痕猶濕風竹圖云可屈者氣不屈者節故人之來盡
掃秋月有思致可采
天台陳剛中孚在燕端陽日當母誕作太常引二章云
綵絲堂上簇蘭翹記生母正今朝無地捧金焦奈煙水
龍沙路遥碧天迢遞白雲何處急雨瀟瀟萬里夢魂消
待飛逐錢塘夜潮其二短衣孤劍客乾坤奈無策報親
恩三載隔晨昏更疎雨寒燈斷魂赤城霞外西風鶴髮
猶想倚柴門蒲醑漫盈樽倩誰寫青衫淚痕時為編修
云
三山卓用字稼翁能賦馳聲嘗作詞云丈夫隻手把吳
鉤欲斷萬人頭因何鐡石打成心性却為花柔君看項
籍并劉季一怒使人愁只因撞虞姬戚氏豪傑都休其
為人溺志可想
翰林學士王文炳鐡椎銘朱亥貢金張良受之合以忠
義鍜成此鎚銅山可破鎚不可缺金埒可碎鎚不可折
噫亂臣滔滔四海嗷嗷長蛇其毒封豕其饕上帝憤之
以鎚畀著鎚不自奮假手於汝數未莫先時來敢後曾
是一揮元凶碎首匪鎚之重唯人之勇匪鎚之功惟人
之忠長僅數尺重纔數斤物小用大策此竒勛鎚在人
亡再用者誰藏之武庫永鎮姦回
陳野水言昔紹興學正任滿後入城給取觧由道經婺
境至山中村舍時暑行倦饑渴入一野室見數人擣桐
油一老下碓詢所以來野水言自紹興又問往紹興何
為野水言學正任滿往倒解由老笑曰汝自倒解由我
自擣桐油上碓不顧野水怪之出問其鄰曰此何人也
鄰人云此我郡傅省元兵革以來隠處山中父子碓油
種藝以自給野水取紙書一絶云忽遇山中避世翁居
然沮溺古人風白頭方作求名計不滿先生一笑中傅
觀詩訖召坐曰子真悟者耶即命置飲食勞之要之山
澤之臞長往不返者顛涯果何限也役役蝸蠅苟竊升
斗彼視之一噱耳
趙静齋淮被執於溧陽豐登莊至府辭家廟云祖父有
功王室德澤霑及子孫今淮計窮被執誓以一死報君
刀鋸置之不問萬折忠義猶存急告先靈速引庶幾不辱
家門即登櫂去至瓜州被刑無敢埋其屍者有一寵姬
在焦僉省處此姬啟僉省云趙四知府今日已死妾元
是他婢子望相公以妾之故夫許妾將屍焚化也是相
公一叚陰隲焦許焉乃作一棺焚之又啟收骨散之於
水亦許之遂以裙盛骨殖到江下大慟投江而死又聞
其孫享祭靜齋降筆云生居四代將門家不幸遭逄被
虜拏死在瓜州無葬地幽魂夜夜到長沙其兄冰壺溍
自京口遷金陵北兵至棄家而遁南徙不返死葬海傍
山上
探花王昂榜下擇壻時作催妝詞云喜氣滿門闌光動
綺羅香陌行紫薇花下悟身非凡客不須脂粉汚天真
嫌他太紅白留取黛眉淺處共畫章臺春色
湘人陳詵登第授岳陽教官夜踰墻與妓江柳狎頗為
人所知時孟之經守岳聞其故一日公燕江柳不侍呼
至杖之文其眉鬢間以陳詵二字仍押隸辰州妓之父
母詣學宮咎詵云自岳去辰八百里且求資糧且泣且
悔詵罄其所有及資衣物得千緡以六百贈柳餘付監
押吏卒令善視且以詞餞别云鬢邊一點似飛鴉休把
翠鈿遮二年三載千攔百就今日天涯楊花又逐東風
去隨分入人家要不思量除非酒醒休照菱花柳將行
會陸雲西以荆湖制司幹官霑檄至岳與陳有故將至
陳先出迎以情告陸陸即取空名制幹劄填陳姓名檄
入制幕既而並迎陸入即開宴陸曰聞籍中有江柳者
善謳誰是也孟即呼至柳花鈿隠眉間所文飲間陸越
語孟曰能以柳見予否孟曰唯命陸笑曰君尚不能容
一陳教豈能與我孟因叙詵之過陸嘆慨既而終席陸
呼柳問其事柳出詵送别詞陸大嗟賞而再登席陸舉
詞示孟且誚之曰君試目此作可謂不知人矣今制司
檄詵入幕將若之何孟求解於陸并召詵同宴明日列
薦詵且除柳名陸遂將詵如江陵見之閫公秋壑俾充
幕僚詵不獨洗一時之辱且有倖進之喜至今巴陵傳
為佳話矣
楊州瓊花天下秖一本士大夫愛重作亭花側扁曰無
雙德祐乙亥北師至花遂不榮趙棠國炎有絶句弔曰
名擅無雙氣色雄忍將一死報東風他年我若修花史
合傳瓊妃烈女中
北方王郎中宥有歸婦吟其序曰天馬浮江兵強將銳
所征無敵所掠無遺俘戮之民奚啻億萬然生死存亡
悲歡聚散豈無數存乎其間夫劉氏者吉之永豐人也
問其父母兄弟舅姑夫與子皆在焉夫我不知則已既
知之何獨不令其歸寧於父母乎吾力雖不能使其死
者生亡者存亦可謂歡悲聚散者嗚呼不幸之幸莫大
於斯故不可無一言以送之東平士王宥詩曰烈火俱
將玉石焚死生契闊憶中分信音一絶思青鳥淚眼雙
穿望白雲殘日鶺鴒還有難北風鴻雁正離羣新詩送
汝還家去重續當年織錦文
交交桑扈交交桑扈桑滿墻隂三月暮去年蠶時處深閨
今年蠶時涉遠路路傍忽聞人採桑恨不相與㩦傾筐
一身不蠶甘凍死秪憶兒女無衣裳不如歸去不如歸
去家在浙江東畔住離家一程遠一程飲食不同言語
異今之眷聚皆寇讐開口強笑心懷憂家鄉欲歸歸不
得不如狐死猶首丘泥滑滑泥滑滑脱了繡鞋脱羅襪
前營上馬忙起行後隊搭駝疾催發行來數里日已低
北望燕京在天末朝来傳令更可怪落後行遲都砍殺
鵓鴣鴣鵓鴣鴣帳房徧野常前呼阿姊含羞對阿妹大
嫂揮涕看小姑一家不幸俱被擄猶幸同處為妻孥願
言相憐莫相妬這箇不是親丈夫辭意婉切誦之可傷
此金沙潘武子文虎四寓言詞也少有雋才善賦
梁棟隆吉亦作四禽言云不如歸去錦官宫殿迷煙樹
天津橋邊呌一聲呌破中原無住處不如歸去脱却布
袴貧家能有幾尺布寒機織盡無得裁可人不來廉叔
度脱却布袴提葫蘆近來酒賤頻頻沽衆人皆醉我亦
醉湘江喚起醒三閭提葫蘆行不得也哥哥湖南湖北
春意多九疑山前呌虞舜奈此乾坤無路何行不得也
哥哥寓意甚遠諸作不及
賈秋壑敗師亡國後有人刺以詩曰深院無人草已荒
漆屏金字尚煇煌底知事去身宜去豈料人亡國亦亡
理考發身端有自鄭人應夢果何祥臥龍不肯留渠住
空使晴光滿畫墻又云事到窮時計亦窮此行難倚鄂
州功木棉菴上千年恨秋壑堂中一夢空石砌苔稠猿
步月松庭葉落鳥呼風客來未用多惆悵試向吳山望
故宮又湯西樓詩云檀板敲殘月上花過墻荆棘刺簷
牙指麾已失鐡如意賜予寧存玉辟邪破屋春歸無主
燕壊池雨産在官蛙木棉菴外尢愁絶月黑夜深聞鬼
車有和之者云榮華富貴等浮花膂力難勝國爪牙漢
世但知光擁立唐朝誰識杞姦邪綺羅化作春風蝶絃
管翻成夜雨蛙縱有清漳人去也碧天難挽紫雲車
秋壑在朝有術者言平章不利姓鄭人因此每朝士鄭
姓者多困抑之武學生鄭虎臣登科輒以罪竄之後遇
赦得還秋壑喪師陳靜觀諸公欲置之死地遂尋其平
日極仇者為押送官虎臣遂請為之乃假以武功大夫
押往為虎臣一路陵辱求死不能至漳州木綿菴病篤
泄瀉踞虎子欲絶虎臣知其服腦子求死乃云好教秪
恁地死遂鎚數下而殂先是履齋吳相循州安置以秋
壑賈相私憾之故未幾除承節郎劉宗申知循州劉江湖
遊士專以口舌哄逼當路要人貨賄官爵士大夫畏其
口姑厚飽彌縫之其得官亦由此守循之際廟堂意責
之以黃祖之事宗申至郡所以捃摭履齋者無不至其
隨行吏僕以次病死人謂寘毒循州貢院井中故飲此
水者皆患足軟而卒履齋終不免秋壑後亦遭鄭虎臣
之辱其時趙介如守漳賈門下客也燕虎臣於公舍秋
壑亦與焉介如欲客似道似道不可以譲虎臣稱天使
惟謹虎臣不答似道側坐於下介如察虎臣有殺賈意
命館人訪鄭且以辭挑之於時似道衣服飲食皆為鄭
減抑介如作綿衣等餽之見其行李輜重令截寄其處
得命放回日就取之去其館人語鄭云天使今日押使
至此度必無生理曷若令速殞無許多苦惱鄭即云便
是這物事受得許多苦欲其死而不死未幾告殂趙往
哭鄭不許趙固爭鄭無如之何趙經紀棺殮且致祭其
辭云嗚呼履齋死循死於宗申先生死閩死於虎臣嗚
呼秪此四句然哀激之悃無往不復之微意悉寓於中
秋壑敗後有題其養樂園曰老壑曾居葛嶺西游人誰
敢問蘇隄勢將覆餗不回首事到出師方噬臍廢圃更
無人作主敗垣惟有客留題算來秪是孤山耐依舊梅
花伴月低養樂者以其奉母而樂也秋壑賜第正在蘇隄
葛嶺孤山之近游人常往此地有游騎過門偵事者密
報必為所羅織有官者被黜有財者被禍世變而凌夷
矣
古今說海卷九十二
