古今說海卷一百十九
明陸楫編
說纂三(逸事三)
青溪寇軌(宋方勺)
宣和二年十月睦州青溪縣堨村居人方臘託左道以
惑衆知縣事承議郎陳光不即鉏治臘自號聖公改元
永樂置偏禆將以巾飾為别自紅巾而上凡六等無甲
胄惟以鬼神詭秘事相煽搖數日聚惡少千餘焚民居
掠金帛子女提點刑獄張苑通判州事葉居中不能招
致欲盡殺乃已故賊得脅虜良民為兵旬日有衆數萬
十一月二十九日將領蔡遵與戰於息坑死之遂䧟青
溪縣十二月四日䧟睦州初七日天章閣待制歙守曾
孝藴以京東賊宋江等出青齊濟濮間有旨移知青社
一宗室通判州事守禦無策十三日又䧟歙州乘勢取
桐廬新城富陽等縣二十九日進逼杭州知州事趙霆
棄城走州即䧟節制直龍圖閣陳建廉訪使者趙約被
害賊縱火六日官吏居民死者十三朝廷遣領樞密院
童貫常德軍節度使譚稹二中貴率禁旅及京畿關右
河東蕃漢兵制置江淮二淛明年正月二十四日賊將
七佛引衆六萬攻秀州統軍王子武聚兵與州民登城
固守屬大兵至開門表裏合擊斬首九千築京觀五賊
退據杭州二月七日前鋒至清河堰賊列陣以待王師
水陸並進戰六日斬賊二萬十八日再火官舍學宫府
庫與僧民之居經夕不絶翌日宵遁大兵入城當是時
少保劉延慶由江東入至宣州涇縣遇賊偽八大王斬
五千級復歙州出賊背統制王禀王渙楊惟忠辛興宗
自杭趍睦取睦州與江東兵合斬獲七百里生擒方臘
及偽相方肥等妻印子亳二太子等凡五十二人(亳二太子)
(其子之號)於梓桐石穴中殺賊七萬招來老幼四十餘萬復
使歸業四月二十六日也餘黨走衢婺而蘭溪縣靈山
賊朱言吳邦起應之據處州而越州剡縣魔賊仇道人
台州仙居人吕師囊方品山賊陳十四公等起兵掠温
台諸縣四年三月討平之是役也用兵十五萬斬賊百
餘萬自出師至凱旋凡四百五十日收杭睦歙處衢婺
六州與五十二縣所殺平民不下二百萬始唐永徽四
年睦州女子陳碩真反自稱文佳皇帝婺州刺史崔義
玄平之故梓桐相傳有天子基萬年樓方臘因得憑藉
以起又以沙門寶誌䜟記誘惑愚民而貧窮游手之徒
相乘為亂青溪為睦大邑梓桐幫源等號山谷幽僻處
東北趨睦西近歙民物繁庶有漆楮林木之饒富商巨
賈多往來江淛地勢迂險賊一旦焚蕩無一存者羣黨
據險以守因謂之洞而淛人安習太平不識兵革一聞
金鼔聲則斂手聽命不逞小民往往反為賊鄉導劫富
室殺官吏士人以徼利渠魁未授首間所掠婦女自洞
逃出裸而雉經於林中者由湯嵓榴樹嶺一帶凡八十
五里九村山谷相望不知其數會稽進士沈傑嘗部民
深入賊境親覩其事為余言賊之始末因稽合衆論摭
其實著于篇青溪知縣陳光既坐不治賊就戮朝廷改
睦為嚴州歙為徽州青溪界至歙州路皆鳥道縈紆兩
旁峭壁萬仞僅通單車方臘之亂曾待制出守但以兩
崖上駐兵防遏下瞰來路雖蚍蜉之微皆可數賊亦不
敢犯境宋江擾京東曾公移守青社掌兵者以霧毒為
辭移屯山谷間州遂䧟
後漢張角張燕輩託天師道陵為遠祖立祭酒治病使
人出米五斗而病遂愈謂之五斗米道至其滋盛則剽
劫州縣無所不為其流至今喫菜事魔夜聚曉散者是
也凡魔拜必北向以張角實起於北方觀其拜足以知
其所宗原其平時不飲酒食肉甘枯槁趨靜默若有志
於為善者然男女無别不事耕織衣食無所得輒務攘
敚以挺亂其可不早辨之乎有以其疑似難識欲痛繩
之恐其滋蔓因置而不問馴致禍變則陳光之於方臘
是也有舍法令一切弗問但魔迹稍露則使屬邑盡驅
之死地務絶其本源肅清境内而此曹急則據邑聚而
反則越守劉韐之於仇賊是也(仇破剡縣新昌上虞凡三縣)此風日
煽殆未易察也始知能上體國禁之嚴下念愚民之無
辜迷入於此道不急不怠銷患於冥冥之中者良有司
也
容齋逸史曰甚哉小人患得患失貽禍之深也初元祐
間宣仁太后臨朝天下大政事皆太后與二三大臣議
可而行時雖天下稱治哲宗内弗平也一旦太后崩方
欲悉反其政以攄宿憤而小人揣知上旨遂引吕武為
喻上益惑焉明年改元紹聖而熙豐羣邪彙進矣是後
天下監司牧守無非時宰私人所在貪墨民不聊生迨
徽廟繼綂蔡京父子欲固其位乃倡豐亨豫大之說以
恣蠱惑童貫遂開造作局于蘇杭以制御器又引吳人
朱勔進花石媚上上心既侈歲加增焉舳艫相銜於淮
汴號花石綱至截諸道糧餉綱旁羅商舟揭所貢暴其
上篙師柁工倚勢貪横凌轢州縣道路以目其尤重者
漕河弗能運則取道於海每遇風濤則人船皆没枉死
無算江南數十郡深山幽谷搜剔殆遍或有竒石在江
湖不測之淵百計取之必得乃止程限慘刻無間寒暑
士庶之家一石一木稍堪玩者即領健卒直入其家用
黃帊覆之指為御物又不即取因使護視微不謹則重
譴隨之及啓行必發屋徹牆以出由是人有一物小異
共指為不祥惟恐芟夷之不速民預是役者多鬻田宅
子女以供其須思亂者益衆初方臘生而數有妖異一
日臨溪顧影自見其冠服如王者由此自負遂託左道
以惑衆縣境梓桐幫源諸洞皆落山谷幽險處民物繁
夥有漆楮松杉之饒商賈輻輳臘有漆園造作局屢酷
取之臘怨而未敢發會花石綱之擾遂因民不忍隂取
貧乏游手之徒賑恤結納之衆心既歸乃椎牛釃酒召
惡少之尤者百餘人會飲酒數行臘起曰天下國家本
同一理今有子弟耕織終歲勞苦少有粟帛父兄悉取
而靡蕩之稍不如意則鞭笞酷虐至死弗恤於汝甘乎
皆曰不能臘曰靡蕩之餘又悉舉而奉之仇讐仇讐頼
我之資益以富實反見侵侮則使子弟應之子弟力弗
能支則譴責無所不至然歲奉仇讐之物初不以侵侮
廢也於汝甘乎皆曰安有此理臘涕泣曰今賦役繁重
官吏侵漁農桑不足以供應吾儕所賴為命者漆楮竹
木耳又悉科取無錙銖遺夫天生烝民樹之司牧本以
養民也乃暴虐如是天人之心能無愠乎且聲色狗馬
土木禱祠甲兵花石糜費之外歲賂西北二敵銀絹以
百萬計皆吾東南赤子膏血也敵人得此益輕中國歲
歲侵擾不已朝廷奉之不敢廢宰相以為安邊之長策
也獨吾民終歲勤動妻子凍餒求一日飽食不可得諸
君以為何如皆憤憤曰惟命臘曰三十年來元老舊臣
貶死殆盡當軸者皆齷齪邪佞之徒但知以聲色土木
淫蠱上心耳朝廷大政事一切弗恤也在外監司牧守
亦皆貪鄙成風不以地方為意東南之民苦於剥削久
矣近歲花石之擾尤所弗堪諸君若能仗義而起四方
必聞風響應旬日之間萬衆可集守臣聞之固將招徠
商議未便申奏我以計縻之延滯一兩月江南列郡可
一鼔下也朝廷得報亦未能決策發兵計其遷延集議
亦須月餘調集兵食非半年不可是我起兵已首尾期
月矣此時當已大定無足慮也況西北二敵歲幣百萬
朝廷軍國經費千萬多出東南我既據有江表必將酷
取於中原中原不堪必生内變敵人聞之亦將乘機而
入腹背受敵雖有伊吕不能為之謀也我但畫江而守
輕徭薄賦以寬民力四方孰不斂袵來朝十年之間終
當混一矣不然徒死于貪吏耳諸君其籌之皆曰善遂
部署其衆千餘人以誅朱勔為名見官吏公使人皆殺
之民方苦於侵漁果所在響應數日有衆十萬遂連䧟
郡縣數十衆殆百萬四方大震時朝廷方約女真夾攻
契丹取燕雲地兵食皆已調集待命適聞臘起遂以童
貫為江淮荆淛宣撫使移師南下臘不虞如是速也貫
至蘇州始承詔罷造作局及御前綱運并木石彩色等
場前至秀州累敗賊鋒追至幫源洞賊尚二十餘萬與
官軍力戰而敗深據巖穴為三窟諸將莫知所入韓蘄
王世忠時為王淵禆將潛行谿谷問野婦得徑即挺身
直前度險數重擣其穴格殺數十人擒臘以出遂併取
臘妻子符印及方肥等其黨皆潰前後所戕人命數百
萬江南由是凋瘵不復昔日之十一矣迨建炎南渡經
費多端愈益窮困不可復支向非臘之耗亂江淮二淛
公私充實南渡後或可藉為恢復之資亦未可知也噫
臘之耗亂可哀也已然所以致是者誰歟泊宅翁之志
寇軌也蘄王猶未知名故略之且時宰猶多在朝臘黨
隂謀語多忌諱亦削不載吾故表而出之以戒後世司
民者
附錄
喫菜事魔法禁甚嚴有犯者家人雖不知情亦流遠方
財產半給告人餘皆没官而近時事者益衆始自福建
流至温州遂及二淛睦州方臘之亂其徒處處相煽而
起聞其法斷葷酒不事神物祖先不會賓客死則袒葬
方斂盡飾衣冠其徒使二人坐于尸傍其一問曰來時
有冠否則答曰無遂去其冠次問衣履逐一去之以至
于盡乃曰來時何有曰有包衣則以布囊盛尸焉云事
後致富小人無識不知絶酒肉燕祭厚葬自能積財也
又始投其黨有甚貧者衆率財以助積微以至於小康
矣凡出入經過不必相識黨人皆館穀焉凡物用之無
間謂為一家故有無礙被之說以是誘惑其衆其魁謂
之魔王右者謂之魔母各有誘化旦望人出四十九錢
於魔公處燒香魔母則聚所得緡錢以時納於魔王歲
獲不貲云亦誦金剛經取以色見我為邪道故不事神
佛但拜日月以為真佛其說不經如是法平等無有高
下則以無字連上句大抵多如此解釋俗訛以魔為麻
謂其魁為麻黃或云易魔王之名也其初授法設誓甚
重然以張角為祖雖死於湯鑊終不敢言角字傳言何
執中守官台州州獲事魔之人勘鞫久不能得或云何
處州龍泉人其鄉邑多有事者必能察其虛實乃委之
窮究何以雜物百數問能識其名則非是而置一羊角
其間餘皆名之至角則不言遂決其獄如不事祖先喪
葬之類已害風俗而又謂人生為苦若殺之是救其苦
也謂之度人度人多者則可成佛故結集既衆乘亂而
起日嗜殺人最為大患尤憎惡釋氏蓋以不殺與之為
戾耳但禁令太嚴罕有告者株連既廣又當籍没全家
流放與死為等必協力同心以舉官吏州縣憚之率不
敢按反致增多也
古今說海卷一百十九
