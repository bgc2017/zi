古今說海卷七十三
明陸楫編
說淵五十三(别傳五十三)
馬自然傳(闕名)
馬湘字自然鹽官人也世為縣小吏而湘獨好經史攻
文學嘗與道士遍遊天下後歸江南嘗醉於湖州墮霅
溪經日坐水上而來衣履不濕言適為項羽相召飲酒
而返溪濱觀者如堵酒氣猶衝人狀若風狂路人多隨
看之又時復以拳入鼻及出拳鼻如故又指溪水令逆
流食頃指桺樹令隨溪水走來去指橋令斷復續後遊
常州會宰相馬植出官量移常州刺史素聞湘名乃邀
相見延禮甚異之植問曰幸與道兄同姓欲為兄弟冀
師道術可乎湘曰相公何望植曰扶風湘曰相公扶風
馬湘則馬風牛但且相知無徵同姓亦言與植風馬牛
不相及也然植畱之郡齋益敬禮之或飲食次植請見
小術乃於席上以磁器盛土種瓜須臾引蔓生花結實
取食衆賓皆稱香美此常瓜更異又於遍身及襪上摸
錢所出錢不知多少擲之皆青銅錢撮投井中呼之一
一飛出人有收取頃之復失又植言此城中鼠極多湘
乃書一符令人帖於南壁下以筯擊盤長嘯鼠成羣而
來走就符下俯伏湘即呼鼠有一大者趨近階前相曰
汝毛蟲微物天與粒食何得穿屋穴牆晝夜擾於相公
且以慈憫為心未能盡殺汝輩宜便相率離此大鼠乃
回羣鼠前皆若叩磕謝罪遂作隊行莫知其數出城門
去自後城内更絶鼠迹湘後南遊越州經洞巖禪院僧
三百方齋而湘與婺州永康縣收馬巖道士王知微及
弟子王延叟同行僧見湘知微到踞而食略無揖者湘
不食促知微延叟及食而去僧齋未畢及出門又促速
行道諸暨縣南店中約去禪院七十餘里深夜聞尋道
士聲主人遽應此有三人外面極喜請於主人願見道
士但禮拜哀鳴云禪僧不識道者昨失奉迎致遺責怒
三百僧到今下牀不得某二僧主事不坐所以得來固
乞舍之湘惟睡而不對知微延叟但笑之僧愈哀乞湘
乃曰此後無以輕慢為意汝回入門坐僧當能下牀矣
僧回果如其言湘翊日又南行時方春見道旁一家好
菘菜求之不得仍聞惡語湘命延叟取紙筆知微遂言
求菜見阻誠無訟理況在道門詎宜施之湘笑曰我非
訟者也作小戲耳於是延叟授紙筆湘畫一白鷺以水
噀之遂化成眞鷺飛入菜畦中啄菜其主逐起又飛下
再三湘又畫一猧子亦以水噀化成走趁捉白鷺共踐
其菜一時碎盡主人見道士戲笑曾求菜致此慮復為
他術遂來哀乞湘曰非求菜也故相戲耳於是呼鷺及
犬皆飛走投入湘懷中視菜如故悉無所損又南遊霍
桐山入長溪縣界夜投旅舍宿舍少而行旅已多主人
戱言無宿處道士能壁上睡即相容時已逼日暮知微
延叟切於止宿湘曰爾但於俗旅中睡而自躍身梁上
以一脚掛梁倒睡適主人夜起燭火照見始大驚異湘
曰梁上猶能壁上何難俄而入壁久之不出主人祈謝
移知微延叟入家内靜處湘乃出及旦主人畱連忽失
湘所在知微延叟前行數里尋求已在路旁自霍桐回
永康縣東天寶觀駐泊觀有大枯松湘指之曰此松已
後三十餘年即化為石自後松果化為石忽大風雷震
石倒山側作數截會陽發自廣州節度責婺州發性尚
奇異乃徙兩截就郡齋兩截致之龍興寺各高六七尺
徑三尺餘其石松皮鱗皴如故今猶存焉人或有疾告
者湘無藥但以竹拄杖打痛處腹内身上百病以竹杖
指之口吹杖頭如雷鳴便愈有患腰脚駝曲拄杖而來
者亦以竹拄杖打之令放杖應手便伸展時有以財帛
與湘者固讓不受強與之復散與貧人所遊行之處或
宫觀巖洞多題詩句其登杭州秦望山詩曰太一初
分何處尋空畱歷數變人心九天日月移朝暮萬里山
川自古今風動水光吞遠嶠雨添嵐氣沒高林秦皇謾
作驅山計滄海茫茫轉更深復歸故鄉省兄兄適出嫂
姪喜叔歸湘曰我與兄共此宅歸來要明此地我惟愛
東園耳嫂姪異之私計小叔久離家歸來兄猶未相面
何便言分地骨肉之情必不忍如此駐畱三日嫂姪與
食皆不食但飲酒而已待兄不歸及夜遽卒明日兄歸
問妻子其故具以實對兄感慟乃曰弟學道多年非歸
要分宅是歸託化於我以絶思望耳乃棺歛其夕棺中
忽然有聲一家驚異乃窆之東園時大中十年也明年
東川奏劍州梓潼縣道士馬自然白日上昇湘嘗於東
川謂人我仙官也勅浙西道杭州覆之發冢視棺乃一
竹杖而已
古今說海卷七十三
