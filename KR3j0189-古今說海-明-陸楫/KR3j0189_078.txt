古今說海卷七十八
明陸楫編
說淵五十八(别傳五十八)
求心錄(闕名)
乾元初會稽民有楊叟者家以資産豐贍聞於郡中一
日叟將死臥而呻吟且經數月叟有子曰宗素以孝行
稱於里人迨其父病罄其産以求醫術後得陳生者究
其脈曰是翁之病心也蓋以財產既多其心為利所運
故心神已離去其身非食生人心不可以補之而天下
生人之心焉可致邪如是則非吾之所知也宗素既聞
之以為生心故莫可得之獨修浮圖氏法庶可以佑其
疾即召僧轉經命工圖鑄其像已而自齎食詣郡中佛
寺飯僧一日因挈食去誤入一山逕中見山下有石龕
龕有胡僧貌甚老而枯瘠衣褐毛縷成袈裟露坐於磐
石上宗素以為異人即禮而問曰師何人也獨處窮谷
以人跡不到之地為家又無侍者不懼山野之獸有害
於師乎不然是得釋氏之術者邪僧曰吾本是袁氏某
祖居巴山其後子孫或在弋陽散遊諸山谷中盡能世
修祖業為林泉逸士極得吟嘯之趣人有好為詩者多
稱其善吟嘯於是稍聞於天下有孫氏亦族也則多遊
豪貴之門亦以善談謔故又以之遊於市肆間每一戱
能使人獲其利焉獨吾好浮圖氏不悦塵俗棲心巖谷
中不動而在此且有年矣常慕育利王割截身體及委
身投崖以飼餓虎故吾啖橡栗飲流泉恨未有虎狼噬
吾吾固甘之也宗素因告曰師眞至人能舍其身而不
顧將以飼山獸可謂義勇俱極矣雖然弟子父有疾已
數月進而不瘳某夙夜憂迫計無所出有醫者云是心
之病也非食生人之心固不可得而愈矣今師能棄身
於豺虎以救其餒豈若舍命於人以惠其生乎願師詳
之僧曰誠如是果吾之志也檀越為父而求吾吾豈有
不可之意且吾以身委於野獸曷若惠人之生乎然今
日尚未食願致一飽而後死也宗素且喜且謝即以所
挈食致於僧前食之立盡乃曰吾既食矣當禮四方之
聖然後奉教也於是整其衣出龕而禮禮東方已畢忽
躍而騰上一高樹宗素以為神通變化殆不可測俄召
宗素厲聲而問曰檀越向者所求何也宗素曰願得生
人心以療父疾僧曰檀越所願者吾已許焉今欲先設
金剛經之奥義且欲聞乎宗素曰某素尚浮圖氏今日
獲遇吾師安敢不聽乎僧曰金剛經云過去心不可得
見在心不可得未來心不可得檀越若要取吾心亦不
可得矣言巳忽跳躍大呼化為一猿而去宗素驚異惶
駭而歸
古今說海卷七十八
