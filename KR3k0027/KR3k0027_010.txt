羣書會元截江網卷十
府庫
歷代事實
禹關石和鈞王府則有太公為周立九府圜法(前志)太府
王府内府外府職内職幣泉府天府
職金(並周禮)魯人為長府(論語)滕有倉廪府庫(孟子)漢武帝初
府庫餘財京師之錢貫朽而不可校東置滄海郡又興
十萬餘人築衛朔方費數十百鉅萬府庫並虚天子與
公卿議更錢幣是時少府多銀錫大農言山海天地之
藏宜属少府楊可告緍上林財物甚衆乃令水衡主上
林(並前志)靈帝於西園造萬金堂以為私藏隋十二年有
司言庫藏皆滿於是闢左藏之院以受之下詔曰寧積
於人無藏府庫(隋食貨志)天寶時非租庸正額者(積百寶)大盈
庫以供天子燕私安祿山反楊國忠以為正庫物不可
給士故事天下財賦歸左藏而大府以時上其數京
師豪將假取不能禁第五琦請皆歸大盈庫主以中宫
自是天下之財為人君私藏(並唐志詳見財用門)德宗時楊炎請
出之以歸有司乃詔歲中裁取以入大盈度支具所以
聞德宗於奉天行宫立二庫陸宣公曰瓊林大盈古無
其制創自開元今逆寇亂常鑾輿臨幸忽覩二廊之下
榜列二庫之名萬目所覩孰能忍懷(並本傳)德宗時裴延
齡言左藏天下穀入不貲於是以天下宿負八百萬緡
折為府庫抽貲三百萬緡為羡庫樣物三百萬緡為季
庫帛以素出以色入者為月庫憲宗曰宫中用物極節
儉故當時内庫甚充實元和末田洪正入朝李絳請發
内庫錢百萬緡賜之自會昌來置偹邊庫收度支戸部
鹽鐵錢物宣宗更號延資庫(唐志)
偶句
必析正庫而立四庫則延齡為欺君
不移東庫而實四庫則李絳為盡職
桑洪羊以山海属大農而財之私者猶公
第五琦以財計歸大盈而利之公者反私
皇朝事實
左藏庫太祖乾德三年國初貢賦悉入左藏及取荆湖
西蜀儲積充羡乃於講武殿後别為内庫以貯金帛號
曰封庫椿太宗興國二年命賈黃中程能馮贊分掌左
藏三庫先是貨泉與金帛通堂及儲蓄盈美始命分之
謂侍臣曰朕奉行先帝成規不敢有改易然財貨充溢
埶須别置官吏使各專其職爾(並長編)左藏庫者國家經
賦所貯也淳熙申請給金銀錢帛共約計三千萬緡而
宗廟宫禁非泛之費不與焉(雜記)寕宗嘉定十六年臣僚
上言左帑一職限以重門分以東西統之以提轄然庫
官之權不容太重門宫之任不容不謹𣙜官之分不容
不遵臣望聖慈察邦計之司存豈容玩視慢令如此嘉
定元年置拘𣙜安邊錢物所(並長編)
内藏庫真宗景德四年出内藏庫錢五十萬貫付三司
市菽麥(長編)出陳彭年所撰内藏庫記示王旦等曰太祖
以來有景福内庫先帝改為此名所著金帛備軍國之
用非自奉也顧外庭不知耳二聖之平荆湖西蜀嶺表
江左河東親祠郊丘所費巨萬皆出於是不取於民三
司所假凡六千萬自淳化迄景德每歲多至三百萬少
亦不下百萬累年不能償即命除之又曰此庫乃為計
司備經費爾且計司有缺必取于民苟非節用何以獲
濟(寶訓)祥符九年三司言諸州欠商賈飛錢詔發内藏錢
二十萬緡以給其費天禧元年上出歲入財用數曰今
當出金帛數百萬借三司李廸曰天子於財無内外願
下詔賜三司仁宗明道二年三司言用度不足請假於
内藏庫出緡錢百萬賜之因曰國家錢本無内外盖以
助經費康定元年出左藏内藏庫緡各十萬下陕西給
軍需出内藏庫絹一百萬下三司助邊費神宗熙寧元
年詔出奉宸珠付河北四𣙜場鬻之别封樁以偹買馬
二年上謂輔臣曰近年内藏庫籍文具而已財貨出入
略無關防嘗聞太宗時内藏財貨每千計用一牙錢計
之名物不同所用錢名色亦異他人莫能曉也嘗匣而
置之御閣以參驗帳籍中定數晩年嘗出其錢示真宗
曰善保此足矣今守藏内臣皆不曉帳籍關防之法當
更擇人領之元豐元年十二月上每憤北虜倔強慨然
有復幽燕之志即景福殿庫聚金帛為金費是年始更
庫名製詩以揭之曰五季失圖玁狁孔熾藝祖造邦思
有懲艾爰設内府期以募士曾孫保之敢忘厥志凡二
十二庫後積羡嬴又揭以詩曰每虔夕惕心妄意遵遺
業顧予不武姿何以成戎捷元豐初蓄積嬴溢司農請
發坊場百萬緡輸忠都三年遂於寺南作元豐庫貯之
哲宗元祐三年三月乙丑詔改元豐元祐庫為元豐南
北庫增置南庫監官一員(並長編)高宗紹興五年川陕宣
撫將上供錢帛依舊留充贍軍上曰祖宗蓄積内帑本
以偹邊陲緩急之用遂捐内帑以贍軍(聖政)二十七年九
月詔淮南荆西湖北路内藏紬絹錢帛並與蠲免上曰
朕約於奉已内帑未嘗妄費一金邊郡所欠固多然戸
口未復責輸實難可悉與蠲免(係年錄)二十八年九月三
省言平江紹興府湖秀州被水上曰朕平時無妄費内
庫所積正欲偹水旱爾本是民間錢却與民間用復何
所惜耶(同上)二十九年上曰比緣河流淺澁綱運稽緩已
令内帑支降錢五百萬貫以供調度朕自息兵講好二
十年間所積錢物豈以自奉哉盖欲偹不時之須免臨
時科取重擾民爾(聖政)三十一年十月上謂大臣曰朕曩
於内帑儲錢偹邊士大夫不喻朕意甚者至指為瓊林
大盈之比(係年錄)孝宗淳熙七年上曰朕為内帑無毫髮
妄用苟利百姓則不惜也(聖政)内藏庫者始因藝祖收諸
國帑藏貯於講武殿太宗興國三年因分左藏北庫為
内藏庫亦謂之景福内庫三司所假多至三百萬不能
償即蠲之神宗用王荆公計凡山海坑治𣙜貨絶沒常
平免役坊場河渡悉歸朝廷元豐元年凡三十二庫五
年又取苖役羡財為元豐庫在内藏之外元祐初又建
元祐庫以偹封樁皆歸朝廷庫務崇觀後則大觀東西
庫皆天子私藏而版曹告竭矣高宗渡江但有内藏及
激賞二庫秦丞相用事皆獻金幣由是内帑山積(雜記)
封樁庫太祖乾德三年國初貢賦悉入左藏庫及取荆
湖下西蜀儲積充羡上曰軍旅飢饉當預為之偹不可
臨事厚歛於民乃於講武殿後别為内庫以貯金帛號
曰封樁庫凡歲終用度贏餘之數皆入焉太祖嘗曰石
晉割幽薊以賂契丹朕欲俟此庫所蓄滿三五千萬即
遣使與契丹約苟能歸我土地民庶則當盡此金帛以
充其贖直如不能朕將散滯財募勇士俾圖攻取爾太
宗興國三年上幸左藏庫視其儲積語宰相曰此金帛
如山用何能盡於是分左藏北庫為内藏庫并以講武
殿後封樁庫属正改封樁庫為景福内庫(同上)左藏南庫
者本御前樁管激賞庫也孝宗即位改之然南庫移用
皆自朝廷非若内帑直隸版曹而為經費也淳熙十年
始歸戸部而戸部緫二百九萬緡皆奉親及内教所須
是南庫歸版曹者益也十二年以左藏西庫名之紹興
元年改稱封樁下庫焉左藏封樁庫者孝宗所剏也其
法非奉親非軍需不支至淳熙末往往以犒軍或造軍
噐為名撥入内庫或修内司有司不敢執(並雜記)
激賞庫高宗時有激賞庫孝宗改為南庫又有三省樞
密院激賞庫者渡江後所創也自建炎龍興堂膳始减
紹興四年趙鼎為都督不行遂以都督金錢入激賞庫
十年秦檜以兀术叛盟需犒賜之物乃計畝率錢遍天
下民無得免者然兵未嘗舉而錢歸激賞庫其後歲支
堂厨犒設議者指為冗費孝宗减歲用為十萬緡(雜記)
瞻軍庫東南酒課自祖宗時悉以留州建炎四年每井
驟增二十四謂之軍期錢行在戸部膳軍南中東三庫
并殿司所獻酒坊七十五錢收息錢亦為一百三十萬
諸路酒課約五百餘萬盖自軍興諸帥擅𣙜酷之利朝
廷所仰者茶鹽耳(雜記)
安邊庫安邊所者嘉定元年置時廢國用司而㑆胄及
諸閹省吏之家貲財皆以簿錄黃伯庸請剏此名遂與
沈信同領其事即御史臺置局卿監一員提領朝士二
員為拘𣙜官其後會其入歲得七十萬緡專充北虜所
增歲幣其田宅契劵皆藏之御史臺庫(雜記)
諸州軍諸州軍貲庫者歲用省計也近歲添差俸入大
為郡郡之害民力安得不困公使庫者祖宗以前代牧
伯皆歛民以做厨傳故制公使錢以給之省其民也(雜記)
偶句
貨泉金帛分命有司專職掌也
牙錢匣藏參驗定數防渗漏也
出内帑以偹水旱紹興之二十八年也
出内帑以佐調度紹興之二十九年也
陜西賞軍此公費也而亦出内庫之帛(皇祐)
河北買馬此外事也而亦賜奉宸之珠(熙寧)
講武殿立内庫貯金帛而太祖則心乎飢饉
景福殿設内庫聚金帛而神宗則心乎恢復
經傳格言
未有府庫財非其財者也(大學)百姓虚而府庫滿是謂國
蹙(荀子)魯人為長府閔子騫曰仍舊貫如之何何必改作
(論語)
名臣奏議
楊炎請以内庫歸左藏哲宗朝范祖禹奏唐制天下財
賦皆納左藏庫太府四時以數聞尚書北部覆其出入
至代宗時租賦悉進入大盈内庫以中人主之有司不
能窺其多少國用不能計其贏縮及德宗即位宰相楊
炎頓首於上前曰夫財賦邦國之大本是以前代歴選
近臣主之猶懼不集往往覆敗大計一失則天下搖動
先朝擢以中人領其職豐儉盈虚雖大臣不得知則無
以計天下利害請出之以歸有司如此然後可以議政
德宗乃詔凡財賦皆歸左藏庫炎以片言移人主之意
議者美之以炎知為相之體德宗知為國之務也(元祐四年)
内藏以私蓄財仁宗慶歷三年韓琦言祖宗置内藏庫
盖偹水旱兵革之用非私蓄財而充已欲也自用兵以
来財用匱竭宜稍出金帛以佐邊用民力寬而衆心安
矣
内藏非供奉養賜予嘉祐七年司馬光言祖宗置内藏
以偹飢饉兵革非常之費非以供陛下奉養賜予之具
也今内庫專以内臣掌之不領於三司其出納之多少
積蓄之虚實簿書之是非有司莫得而知也
患在天下空虚范祖禹奏當今之患在於天下空虚朝
廷不可不為之計封樁之與經費均出於民皆陛下一
家之財也苟可以利國何所愛焉譬如移之於東而還
之於西出之於内而歸之於外也
上供多入内帑光宗朝朱熹奏建炎以来地削兵多而
權宜科歛又復數倍供輸日久民力以殫而間者諸路
上供内入内帑是置戸部經費不足遂廢祖宗破分之
法而上供歲額必取十分登足而後已期限廹促科責
嚴峻監司州縣更相督廹惟務自寬已責何暇更察民
情而州縣歲入多作上供起發則又於額外巧作名色
夤緣刻剥此民力之所以大窮也
偶句
韓公琦謂祖宗置内藏盖偹水旱兵革之用非畜私財
而充已欲
司馬光曰祖宗置内藏以偹飢饉兵革之費非以供奉
養偹賜予
諸儒至論
周三府今為四鄭郎卿曰以周官之制參國朝之制玉
府即今之奉宸庫也内府即今之内藏庫也外府即今
之左藏庫也中興以後又别置激賞庫今之南庫是也
周之三府今分為四凡天下金玉之物皆歸於奉宸庫
山澤鹽鐵之賦皆歸於内藏庫以為天子之私藏其他
泛常所入一歸於南庫謂之宰相制國用至於天下戸
口租入則歸之戸部所以版曹都做不行正由權不歸
一也
内庫失周人之意余亮曰國朝之左藏即周之外府也
國朝之内藏即周之内府也然宰相不得而與知則去
周人太宰兼統之意遠矣故當太祖時立為内庫實欲
俘取契丹削平幽壤故為此以偹一旦之用自中世以
後内庭之支數日多而韓琦孫沔諸臣亦皆欲約女御
之費以省國計嚴宣取之弊以防吏奸是其弊之積亦
非一日矣渡江以来國用未裕惟以南庫属宰相其果
周人之意否乎
主意
古人皆公用古者藏富於民後世藏富於國又其後藏
富于府庫世儒皆有是言矣嘻亦嘗觀其用之之意乎
夫内庭之費外朝之所不知宫掖之藏有司之所不敢
間固也然使其均節之有人出入之有度則雖籍而在
内内猶外也名而為私私猶公也何慊乎嘗觀古今公
私之意矣周人制於冡宰冡宰大臣也故不敢有侈用
之心漢初属於少府少府外朝也故亦無滲漏之弊至
東漢歴唐率以閹人主之則財用始專為私用爾我朝
舉内帑之財而属於三司之使其亦成周之意歟
後世為私藏古人以財為天下用故有公帑而無私藏
後世以財為一已用故有私藏而無公帑愚未嘗不三
歎後世之不古也盖人主之用財由一身而逹之天下
孰非國家之常用何以私為哉乃若宫庭玩好之常人
君賜與之費在内所不能免古人立為法度以樽節之
不敢以一已之私而害天下之公也自人主求便于已
而後公私之藏始分自設官不属其聯而後内外之職
始異費皆異供財皆異掌内而侈用有非外庭之所知
外而費用有非内庭之所預不能以天下之財為天下
用而且分其出入便為已私則人主示人之意已不廣
矣然公私雖易藏而所謂私者猶不得以亂乎公也設
官雖典属而此猶不得以侵乎彼也是則古意雖已壞
猶未至於已甚也奈何人主侈心一萌費用亡度財之
有無不問也國之費用不恤也嗚乎古人所謂公用者
一變而至於為私矣
警段
財貴均於下財用非人君之所私也而有志之君每至
於私藏者則亦以其有公天下之心也夫惟人君有公
天下之心則藏之府庫與藏之四海均也而且有内庫
之積抑何耶盖有志之君慮邊患之不可不偹也民飢
之不可不賑也軍旅之不可不充也而財之在外庫者
則有司掌焉而有司之所掌特欲紓目前之急耳何暇
為邊患軍民計哉則内庫之積所以為邊患軍民偹也
烏得不謂之公天下之心耶而或不為濟軍民之計則
未免於私耳
財物富於上古人藏富于民後世藏富于國又其甚者
藏富於君藏富於民則民之富即國與君之富也自其
藏富於國則民始貧矣自其藏富於君則國與民俱貧
矣民貧則國之富也不足恃國與民俱貧則人君之富
果足恃哉三代取民之法無過什一故上用足而下不
匱後世人君不知出此惟知聚財於其上而不知藏富
於其下嗟夫彼亦孰知夫百姓足君孰與不足百姓不
足君孰與足之說乎彼又孰知夫財聚則人散財散則
人聚之說乎
偶句
天子無私藏
内庭無濫費
今之左藏即外府也
今之内藏即内府也
帑蔵調於屢空之餘
泉府竭於積涸之後
粟帛之有餘民命之有餘也
府藏之增衍國用之增衍也
事證
周人掌財異其職周有太府玉府天府外府内府皆王
之府藏也凡領其貨於受藏之府頒其賄于受用之府
則太府掌之凡良賄之藏以共王之珠玉則玉府掌之
凡藏國之寶鎮寶噐則天府掌之而外府之職則掌布
之出入以供百物之用内府之藏則受九貢九賦之貨
賄以待邦之大用别而言之府庫之名不同合而言之
皆聖人之所藏然而内府之藏所以待邦之大用者尤
異他府而受九貢貨賄又出於太宰之手以此知周人
之積所用者又安有一己之私哉
漢人蓄財殊其制漢有治粟内史實掌榖貨而又少府
實掌鹽鐵以給私養其初皆本秦官列於九卿而其後
景帝始致治粟内使為大農武帝始改為大司農說者
為大司農供軍國之用少府以養天子之私財財始分
為二矣武帝元鼎之初又復置水衡郡尉實掌地苑之
入財又始分為三矣故大農聚財少府水衡又各聚財
他時有都内錢四十萬萬水衡錢二十萬萬少府錢十
八萬萬則財分而為三而其權盖始不能一矣其後大
農錢盡乃以少府禁錢續之而宣帝出水衡錢以給縣
官之用說者以為當仰給司農而宣帝令出水衡實為
異政則少府水衡之錢往往皆為人主私藏而國家自
經用之外一或無所取辨則大農之錢盖始不能給矣
自光武以山海鹽鐵而歸之郡縣出少府禁錢而属之
司農使官中私用一切皆於司農取之而司農又不盡
應其求章和以來不能堪此於是别自立監而用閹人
以領之而威靈之君故每歎天子無私財而開洪都賣
爵後園自為私藏矣
唐人主財非其人唐始以財賦所入皆在左藏盈虚之
數太府上之出納之數北部覆之非不可也及第五琦
不能禁豪將之求取乃悉納之内帑天子以給取為便
而天下公賦皆為天子私藏有司不敢計而弊端舞弄
於孺宦之手至楊炎請出内帑以歸有司當時方喜有
貞觀之風未幾盧杞一用而炎率貶死前日之法盡變
異時瓊林大盈第為已蓄而無補邦國之虚盈矣夫唐
人之大盈是亦周漢内府少府之制然不歸於大臣而
歸于孺宦不屬於外朝而属於内庭帳籍無攷奸弊肆
出以啟異時宦官之恣此其所以為失也
祖宗所藏者為公藝祖皇帝手提干將汛掃宇宙梯来
索引之國奉琛相望嶺表海嶠之邦入貢不絶府庫充
盈林積山峙遂别建内帑以藏之時乾德之初年也夫
上不歸於有司下不散於小民而第藏於府庫之私我
祖果何意哉嘻孰知聖人深長慮歟太祖常語左右曰
軍興飢饉須預為備臨事厚歛非長計也遂别於内庫
以貯金帛我祖之意為民計也則内帑之立私耶公耶
又嘗語近臣曰朕閔八州之民久䧟夷虜俟蓄滿五百
萬緡以贖山後諸郡我祖之意為國慮也則内帑之立
私耶公耶聖人用心與天地同其公與臣民同其情於
此可見矣
祖宗所蓄者非私祖宗朝歲斤緡錢六十萬以助三司
德至渥也天禧三年嘗詔毋得復有假貸矣而後四年
之間所借錢帛凡九百七十餘萬景祐四年又嘗以天
禧詔書從事矣而康定之元年九月出納庫錢絹百萬
十二月又出内庫絹百萬一年之間所出若此他可知
已貨之錢不償則遂除之借之名立異則遂賜之祖宗
之不為私奉盖如此非時取索必經三司天子無泛費
牙錢匣藏參驗定數有司無侵用而宫中私費孫奭有
諫近倖侵漁吕誨有諫當時羣臣上下更相飭戒如此
此祖宗之治所以遠過漢唐也歟
祖宗所給者皆當列聖相承銖積寸累異時三十庫之
羡修為歌詩皆列聖積累儉約之所致至有軍國經常
之費又皆取而為吾國吾民之用非徒為是蓄積也明
道出禁錢以賜三司慶歴罷月進錢以賜縣官此則為
經費之助也皇祐出内藏庫絹以糴軍粮至和又出内
藏庫錢以糴軍儲此則為軍食之費也陕西博糴以濟
民飢取賚奉宸銀三萬河西河北水災欲行賑貸則出
内藏絹三十萬匹非為民用乎河北軍賞此公費也而
亦出内庫之帛河北買馬此外帑也而亦賚奉宸之珠
此非兵用乎以至平荆湖則用之祠郊丘則用之皆非
為一已私奉爾
時政
所蓄當明所察共惟主上天性儉約嗜好不聞是宜府
庫充斥阜若丘山可也然内帑累年之積枵然無餘封
樁左藏之儲常慮空匱其豈非出納不齊於有司會計
不當於委吏奸欺百出源流莫考乎其豈非禁中呼索
輒稱上旨應奉無度莫得檢覈乎為今之計亦宜付之
外庭窒其滲漏察其欺蠧文書有所稽考出入有所會
計則内帑財用立見其有餘矣不然内外扞格各分畦
畛制用者假周官不會之意主藏者便外庭不預之文
則吏奸滲漏又何自而足哉
結尾
所取不如所予人皆曰歛民可以富國愚則曰與民所
以富國夫百物生於民者也生於民而積於民則百姓
足而君足矣歛於民而積於國國則富矣民竭而物窮
吾恐一旦有所求於民而不能繼也是故謂將以取之
必有以與之人君之儲蓄何以異於是哉若然則鬻爵
度僧不必也頭會箕歛之政亦無所施矣將見君有餘
財民有餘力粟之倉腐錢之貫朽民猶君也君猶民也
噫此不儲蓄之儲蓄也此亦萬世長久通行之大計也
為國者無以熟復而厭聞也執事其然之乎
羣書會元截江網卷十
