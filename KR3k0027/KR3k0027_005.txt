羣書會元截江網卷五
儲積(附常平倉豐儲倉)(義倉倉社倉廣惠)
歴代事實
堯有九年之水湯有七年之旱國亡捐瘠者蓄積多而
備先具也(前晁錯傳)公劉乃積乃倉乃褁餱粮(詩公劉)武王發
鉅橋之粟(書武臣)成王遺人掌邦之委積以待施惠鄉里
之委積以恤民之艱阨關市之委積以養老孤郊里之
委積以待賓客野鄙之委積以待羇旅縣都之委積以
待凶荒倉人掌粟之藏以待邦用若不足則止餘法
用有餘則藏之以待凶而頒之(禮)宣王王命召伯徹申
伯土疆以峙其粻(詩)管仲曰市有新成田者二家君請
式壁而聘之行令半年萬民為囷以藏粟者過半(通典)
高祖築甬道屬河以取敖倉粟(本紀)天下既定民無盖藏
文帝躬修節儉思安百姓賈誼說上曰古之人曰一夫
不耕或受之饑生之有時而用之亡度則物力必屈
今背本而趍末食者甚衆是天下之大殘也淫侈之俗
日日以長是天下之大賊也生之者甚少而靡之者甚
多天下財産何得不蹙漢之為漢幾四十年矣公私之
積猶可哀痛失時不雨民且狼顧歲惡不入請賣爵子
即不幸有方二三千里之旱國胡以相恤夫積貯者天下
之大命也苟粟多而財有餘以攻則取以守則固以戰
則勝今敺民而歸之農末技游食之民轉而緣南畆則
蓄積足而人樂得其所矣上感誼言始開籍田躬耕以
勸百姓晁錯說上令民入粟于邊以受爵免罪復言
邊食足支五歲令民入粟郡縣可時赦勿收民租至武
帝初都鄙庾廩盡滿太倉之粟陳陳相因充溢露積於
外腐敗而不可食末年乃徇征伐之事以趙過為搜粟
都尉(前漢志)顯宗永平五年常滿倉立粟市於城東粟
斛直錢三十(晉志)隋開皇三年朝廷以京師倉廩尚虚議
為水旱之備於是詔於蒲陜寺水次十三州置募運米
丁又於衞州置黎陽倉洛州置河陽倉陜州置常平倉
華州置廣通倉轉相灌注漕關東及汾晉之粟以給京
師(隋志)唐馬周上疏自古以來國之興亡不由積蓄多少
在百姓苦樂也隋貯洛口倉而李密因之積布帛東都
而王世充因之而都府庫以為國家之用積貯者要當
人有餘力豈人勞而強斂之以資寇邪(本傳)太宗亦云
務蓄積而不恤人甚非國家計(陸䞇奏議)元宗時牛仙客
為相廣關輔之糴京師益羨自是元宗不復幸東都(唐志)
天寶中諸道輸京師者百餘萬斛文宗時劉蕡對
策願斥游惰之人以篤其耕植省不急之費以贍其黎
元則廩蓄不乏矣(同上)
常平齊管仲相桓公通輕重之權曰歲有凶穰故糓有
貴賤令有緩急故物有輕重民有餘則輕之故人君斂
之以輕民不足則重之故人君散之以重魏李悝曰糴
甚貴傷民甚賤傷農善為國者使民毋傷而農益勸是
故善平糴者必謹觀歲有上中下熟上熟其收自四餘
四百石中熟自三餘三百石下熟自倍餘百石小饑則
收百石中饑七十石大饑三十石故大熟則上糴三而
舍一中熟則糴二下熟則糴一使民適足賈平則止小
饑則發小熟之所斂中饑則發中熟之所斂大饑則發
大熟之所斂而糶之故雖遇饑饉水旱糴不貴而民不
散行之魏國日以富強漢宣帝時耿壽昌曰令邊郡
皆築倉以穀賤時增其價而糴以利農糓貴時减價而
糶名曰常平倉民便之元帝時諸儒多言常平可罷
毋與民爭利遂廢(並前志)明帝欲復置公卿多以為便
劉般以為外有優民之名内實侵刻不便帝乃止晉
武帝立常平倉豐則糴儉則糶以利百姓(晉志)隋漕關東汾
晉之粟以給京師伊洛相幽徐齊并秦蒲州又置常平
倉以備凶荒粟藏九年米藏五年(隋志)肅宗時第五琦請
天下常平皆置庫以蓄本錢元宗天寶中歲以錢賦諸
道和糴賤則少府加倍而糴貴則賤價而糶德宗時趙
贊言陛下於京城置常平官雖頻年少雨米不騰貴宜
閱商錢税竹木以充本錢屬軍用迫蹙亦隨而耗竭不
能備常平之積(通典及本紀)
義倉自北齊河清中有墾租義租墾租送臺義租送郡
以備水旱隋開皇五年長孫平奏令諸州百姓及軍人
勸課當社共立義倉收穫之日隨其所得勸課出粟及
麥熟當社造倉窖貯之若時或不熟當社有饑饉者即
以此糓賑給自是諸州儲峙委積(隋志)唐太宗時凶
荒則有社倉賑給不足則徙民就食諸州戴胄廷議自
王公以下計墾田秋熟所在為義倉歲凶以給民太宗
善之乃詔畆税二升粟麥秔稻隨土地所宜寬鄉斂以
所種狹鄉據青苗簿而督之田耗十四者免其半耗十
七者皆免之商賈無田者以其戸為九等出粟自五石
至于五斗為差歲不登則以賑饑民或貸為種子至秋
而償(唐志)則天以後貨義倉支用神龍以後義倉費用
向盡(通典)德宗時陸䞇奏宜計諸道戶口均之穀麥
熟則平糴亦以義倉為名時稔則優價而廣糴穀貴而
止歉則借貸循環斂散疏入不報(唐志)
偶句
倉積於豳糧峙於申
黎陽置衞常平置陜
壽昌常平之法行於漢
戴胄義倉之法舉於唐
堯湯備水旱而蓄積之具修
成周待凶荒而委積之惠舉
餘三年九年之食則捐瘠何足憂
謹上熟中熟之收則饑饉不足慮
令民出粟以賑饑饉隋人義倉之實惠也
計田出粟以備凶年唐人義倉之實惠也
門關道路之委積是上之所有散而儲於下也
鉅橋鹿臺之財粟是下之所有聚而儲於上也
皇朝事實
太宗淳化中嘗曰古人所謂有九年之蓄者蓋三代以
前禁軍無多今六軍盡在都下江淮歲漕不下數千萬
若比分屯之秋何啻九年之蓄矣(五朝寶訓)上嘗謂廷臣曰
國家以民為本百姓以食為命則知儲蓄最為急務當
諭諸路轉運常為計度省察倉儲毋使損敗真宗祥
符三年上閱元和國計簿三司使丁謂曰唐江淮歲運
米四十萬今乃五百餘萬倉庫盈溢上曰國儲有備
亦自計臣宣力也曰上五年并州上芻粟之數可給
四五年上曰河東仍歲豐穰儲峙尤廣自今諸路稔
歲宜以時積穀為凶年之備(長編)高宗建炎四年
中書奏秋成可期宜及時儲蓄詔廣東福建以所部年
額為上供本錢(聖政)孝宗乾道八年上曰今歲再得
一稔想見粒米狼戾更積得二年經常米便有三年
之蓄(長編)
常平倉太宗淳化三年京畿大穰京城四門置場增
價以糴令有司虚近倉以貯命曰常平遂為永制(長)
(編)真宗景德三年始置常平倉言事者以為水旱
灾沴有備無患江淮兩浙計戶口多少量留上供錢
每歲夏秋準市估加錢收糴貴則減價出糶於是置
常平倉案大率萬戶歲餘萬石或三年不經糶則充
糧廩别以新粟補之仁宗嘉祐七年詔天下常平
倉多所移用而不足以支凶年其令内藏庫與三司
共支緡錢一百萬下諸路助茶神宗熙寧三年詔
諸路常平廣惠倉給散青苗錢本並取民情願(並同上)
高宗建炎元年臣寮言伏見神宗講常平之政置
提舉官錢穀充斥不可勝數邇來罷提舉官而常平
之財所存一二欲望復常平官講補助之政廣儲蓄
之具從之二年臣寮言常平和糴之法州縣視為
文具以新易陳此成法也間有積歲食腐而未嘗問
不許借貸此成法也問有悉充它用而實無儲願委
官徧行省按從之(並會要)紹興元年詔以米價踴貴
細民闕食令諸路州軍以常平倉粟量度出糶(聖政)
九年鄭鬲奏和糴上曰常平法不許他用惟待賑荒
恤饑取於民者還以與民也(小歷)二十一年上曰國家
設常平倉宜令有司以陳易新不得妄有侵移孝宗
乾道六年上曰若一州得二十萬石常平米雖有水旱
不足憂矣淳熙二年詔諸路常平司每歲於秋成之
際取見所部郡縣豐歉及見管米斛於九月初旬條具
聞奏(並聖政)常平苗役之政自熙寧始建炎初罷之二年
置諸路主管官追還糴米然自軍興後常平窠名往往
掇以贍軍無復如曩時之封樁矣(雜記)寧宗開禧元年
正月辛未申嚴生子棄殺之禁仍令諸路主管常平官
月給錢米收養之
義倉太宗乾德元年令州縣置義倉所收二税每石輸
一斗以備凶荒(長編)四年以重疊供給遂成勞費詔罷之
(會要)咸平二年成肅請復置義倉張齊賢對曰義倉本
為豐年與民聚蓄然給納之際民以為患上曰民之利
病故在官吏能否(通典)仁宗慶歷元年詔天下立義倉
自乾德初置義倉未久而罷明道二年詔議復之不果
景祐中集賢校理王琪上疏引隋唐故事請復置上納
之已而衆論紛然以為不便遂詔第令三等戶輸粟尋
復罷(長編)五年韓琦言近詔罷義倉若便撥入官倉恐未
副朝廷示民以信之意乞撥與常平倉别作樁管或遇
水旱灾傷即賑濟貧民從之(會要)神宗熙寧二年嘗欲
復之王介甫主青苗因言人有餘粟藏之家何害乃止
熙寧末復之仍聽就縣倉輸然義倉當留鄉今入縣倉
悉為官吏移用後又令上三等戶輸郡倉轉充軍倉失
立法之意(雜記)哲宗元祐八年黃慶基言義倉者良法
也元豐間先帝復行其法以為隋唐取民太重慮民不
堪其求於是納苗米一石者輸義倉米五升可謂至薄
矣望自今歲復行詔令戶部詳度紹聖元年詔復置
義倉專充賑濟(並會要)高宗紹興十三年浙西米貴義
倉米各一萬五千石减價出糶務要惠及細民十八年
上曰義倉所以備凶荒水旱比年州縣或侵支盜用或
賑濟無術僻遠窮困之民不得均被其惠可令戶部措
置二十年上曰祖宗置義倉最為良法令監司檢視實
數補還侵失淳熙八年上曰義倉米本是民間寄納
在官以備水旱既遇荒歲自合還以與民(並會要)八年二
月詔今雖米價低平其間鰥寡孤獨無錢收糴可令抄
籍姓名將義倉米賑濟務要實惠及民十一年詔諸路
提舉行下所部隨鄉豐歉收納入倉不得侵隠他用候
歲終具舊管及新收數目申尚書省(並聖政)
豐儲倉紹興二十六年夏始置先是王公明為司農寺
丞請令諸路以見管錢糴米赴行在鍾侍郎世明因奏
令諸州歲發常平陳米十五萬斛赴省倉贍軍言者以
其壞常平法奏絀之韓仲通在版曹乃請别儲粟百萬
斛於行都以備水旱號豐儲其後又儲二百萬斛於鎮
江建康然頗有借兊者(雜記)
廣惠倉仁宗嘉祐二年置天下廣惠倉初韓琦請罷税
諸路戶絶田募人承佃以夏秋所輸之課給在城老幼
貧乏不能自存者既建倉乃詔提刑領之歲終具所支
上三司(長編)四年詔廣惠倉隸司農寺逐州選官專監每
歲十月便差官檢視老病之人籍定姓名日給米一升
(同上)寧宗時四川制置廣惠倉乃丘宗卿所創歲凶
頗賴其用(朝野雜記)
社倉神宗熙寧二年上論社倉法行之未得其方王安
石曰隋文帝時風俗法度豈能勝今日則社倉輸給安
能無擾但當時糓賤百姓不為苦爾且人有餘藏藏之
於家有何所害而固欲使之輸官非良法也至是御史
錢顗言齊州義倉取數太多乃詔罷之(通略)乾道四年
建人大饑某請於官始作社倉於崇安縣使貧者歲以
中夏受粟於倉冬則加息二分以償歲少不收則弛其
息之半大侵則盡弛之期以數年子什其母則惠足以
廣而息可遂捐以予民矣行之累年人以為便淳熙辛
丑某以事入奏因得條上其說孝宗皇帝幸不以為
不可即詔頒其法於四方德意甚厚而吏惰不恭不能
奉承以布于下是以至今幾二十年而江浙近郡田野
之民猶有不與知者其能慕而從之者僅可一二數也
(晦菴建昌南城社倉記)
偶句
提舉置於熙寧而常平壞
提舉復於紹興而常平修
常平之法行於淳祐之元年
常平之倉置於景德之三年
乾德元年始令州縣置義倉
元豐元年復詔畿縣立義倉
依實發米賑民高宗紹興之詔也
務要實惠及民孝宗淳熙之詔也
太祖以京畿大穰而令置場增價以糴義倉
哲宗以河北麥熟而令比價添錢收糴常平
經傳格言
國無九年之蓄曰不足無六年之蓄曰急無三年之蓄
曰國非其國也三年耕必有一年之食九年耕必有三
年之食以三十年之通制國用雖有凶旱水溢民無菜
色(記王制)三載考績餘三年食進業曰登再登曰平餘六
年食三登曰太平二十七歲遺九年食(前制)足國之道節
用裕民而善藏其餘垣&KR1038;倉廩者財之末也(荀子)夫人待
君子而後化理國待蓄積乃無憂患君子非自農桑以
衣食者也蓄積非横賦斂以取優饒者也(仲長統云)
偶句
粟多財餘晁錯謂之大命
理兵足食陸䞇謂之大經
名臣奏議
常平無救恤之實仁宗朝范仲淹言常平倉司農寺管
轄官小權輕提刑多不舉職盡被州縣借出錢本使用
致不及時聚糴每有灾沴無所振發徒有安撫之名且
無救恤之實請選輔臣一員兼領司農寺
常平不當變青苗神宗時范鎮言常平始於漢之盛時
賤則貴而斂之恐傷農也貴則賤而散之恐傷民也猶
為近古雖唐虞之政無以易也而青苗者唐衰亂之世
所為青苗在田賤估其直收斂未畢而必其償是盜跖
之法也今以盜跖之法而變唐虞不易之政此人情所
以不安
常平所及者廣神宗朝蘇軾言常平之為法也可謂至
矣所守者約而所及者廣借使萬家之邑上有千斛而
糓貴之際千斛在市物價自平一市之價既平一邦之
食自足無專㪷乞丐之弊無里正催驅之勞今若變為
青苗家貸一斛則千戶之外誰救其饑
乞置社倉仁宗朝賈黯言水灾之灾雖堯湯所不能免
今不思所以備灾之術而歲幸年穀之熟則是求出於
堯湯之所不可必者也臣嘗讀隋史見所謂立民社義
倉者取之以時而藏之於民下足以備凶灾而上實無
所利焉願倣隋制詔天下州軍遇年豐穀熟立法勸課
廣蓄積以備灾
義倉支移之弊孝宗朝楊炎上言義倉之法唯充賑急
不許他用諸路州縣歲收苗米六百餘萬石其合收義
倉米斛數目不少年來雖間有灾傷去處支給不多訪
聞諸路州軍往往將遞年所收米數更不依條逐項樁
管皆是擅行侵用從來未曾稽察乞下諸路委逐州主
管常平官取索五年的實收支數目仍開說逐年有無
灾傷檢放稽察施行
乞天下置義倉神宗朝熙寧九年錢顗乞於天下州縣
逐鄉村各令依舊置社倉當豐年秋成之時只於上三
等有田人戶量出斛斗以備賑濟若遇荒旱即盡數俵
借於下等貧民聽將來歲稔日官為索還依前入社倉
收貯候及三年或無水旱即具數存留所積有二年備
諸儒至論
均田務農為儲粟之法程明道曰古者民必有九年之
食無三年之食者以為國非其國臣觀天下耕之者少
食之者衆地力不盡人功不勤雖富室強宗鮮有餘積
况其貧弱者乎或一州一縣有年歲之凶即盜賊縱横
饑死滿路如不幸有縱方二千里之灾或連年之歉則
未知朝廷何道以處之則其患有不可勝言矣豈可曰
昔何久不至是因以幸為可恃也哉固宜漸從古制均
田務農公私交為儲粟之法為之備此亦無古今之異
者也(十事劄子)
保民以食為本伊川曰保民之道以食為本今自京師
以至于天下計平時之用率無三年之蓄民間空匱則
又甚焉以萬室之邑觀之有厚蓄者百無一二困衣食
者十居六七統而較之天下虚竭可知矣豐年樂歲饑
寒見於道路一穀不稔便致流離卒有方數千里連數
年之水旱不知何以待之
義倉寄留之法李太伯曰古制之宜於時莫若義倉之
為愈也唐太宗曰既為百姓先作儲貯官為舉掌以備
凶年非朕所須然太宗用心固善矣斂散之法則未盡
得宜出此而入彼有喪而無得奚以異於厚斂乎今莫
若以農末之民各分戶等每於秋成以次入粟謂之寄
留至於凶年則下戶之乏食者準數給還其上戶則以
轉給窮民書其轉給之數積以歲年數登若干者拜以
爵級以寵異之則富人樂輸窮人受賜矣
古無發粟之令陳季雅曰古者國有九年之蓄率土臣
庶通為之計非獨富公庾也故荒政十有二不聞有發
粟之令是歲藏富於民上之人不操其權如戰國時李
悝作盡地力之教以為平糴之法此意已與古異蓋當
時富藏在官而斂散在上漢自賈誼晁錯勸文帝教民
務本皆未知此意民既務本農有餘粟一以歸之於公
上内郡之民僅足而無餘名為富足實與貧困無異武
帝即位初年河内人傷水旱汲黯以便宜發粟歸伏矯
制罪則當時倉廩在郡縣者有司不得擅發明矣宣帝
時耿壽昌行常平倉於邊郡亦非郡縣之所專漢時内
郡邊郡不曾使民自為蓄積雖小有備具皆出於朝廷
留寄於郡縣是以無可觀者
舒散賙救之說陳亮曰井法既廢而斂散之權兼并用
以乘時而射利賙救之法兼并用以謀息而取嬴魏之
平糴唐之常平所以制斂散之權於公上也隋之社倉
唐義倉所以公賙救之法於天下也及其衰也常平可
以牟出入之利義倉可以應緩急之須取兼并之法而
自用之則亦無怪乎人心之不和而水旱之隨至也本
朝神宗皇帝立為定制專置一司以掌之分隸戶部右
曹不使參之經用郡縣則屬之丞貳移用擅發皆有常
禁故常平義倉之積盈天下其後從事於西北而用度
之不給固已不免時發而用之渡江以來諸司郡縣又
皆不免貸用而常平之法幾於廢矣
廣濟廣惠罷置余亮曰仁宗之世韓琦請以没官之田
募人耕佃為廣惠倉散與孤寡幼獨慶歷嘉祐間既有
常平倉又有廣濟倉廣惠倉仁宗德澤洋溢三倉力也
王安石用事常平廣濟量以支給餘皆盡糶轉而為錢
變而為青苗取二分之息廣惠之田轉易皆盡雖濟一
時為禍不細元祐間三倉雖復未幾而章子厚繼之而
三倉遂壞
義倉在郡之弊胡致堂曰賑濟莫要乎近其人隋義倉
取之於民不厚而置倉於當社饑民之得食也其庶矣
乎儲備如此猶曰關中大旱民猶不免食粟糠豆屑帝
躬帥之如洛陽就食況素無備乎百姓知擠于溝壑而
已矣後世義倉之名固在而置倉于州郡一有凶饑無
狀有司固不以上聞也良有司敢以上聞矣比及報可
委屬吏出而施之文移反覆給散艱阻往往監官胥吏
相與侵没
主意
有餘不足之異古之蓄積也常有餘後之蓄積也常不
足豈天之生物不如古之多人之謀事不如古之智蓋
古之費給也為有限後之費給也為無窮以有限之生
植充無窮之費給無怪乎有餘不足之不同也古者兵
即農也農即兵也無事則襏襫耒耜盡力南畆而為耕
耨之農有事則弓矢戈矛效力行陣而為戰守之備居
有積倉固未嘗仰給於公家行有裹囊亦未嘗仰給於
公家故蓄積不期於有餘而自然有餘也後世為兵者
不農為農者不兵一人為兵一家仰食於縣官一人征
行一家又有以廩給男子疾耕不足以供其餽餉女子
疾織不足以供其衣褐平居無事一歲僅可以支一歲
一旦有急一歲豈足以支一歲哉故蓄積不期於不足
而自然不足也
斂散不可失初意因民之有餘而斂之以時初意也其
後徒見以能斂而疾民矣因民之不足而散之以時初
意也其後則未見以能散而裕民矣夫斂者官為藏其
所有待其無而賙之散者官為察其所無推其有以濟
之此君民一體之義也蓋立法創制必貴於通設官分
職必貴乎嚴通者所以待民故常平義倉之政立焉嚴
者所以待吏故常平義倉之政行焉不然名美而實亡
規模困於積弊之餘上勤而下壅調度廢於循習之後
徒知斂而藏者在有司不知散而用者在天下徒知聚
於斗升之誅求而不知行於勺合之賙恤愚見其弊未
見其利也
官吏當有憂民之心郡縣有憂民之吏則常平義倉之
法雖弊而猶可復行官吏無憂民之心則常平義倉之
法雖詳而徒為文具蓋近民之官莫州縣若也心乎憂
民則無利不興無害不除均為足食之計豐年而為饑
年之蓄無事而為有事之防靡所不用其力焉豈特常
平義倉而已哉故曰法雖弊而猶可復行者此也志不
在民則米不待實麥不待成已嚴追胥之令知剥民而
不知裕民知聚利而不知散利何往而非弊焉义豈特
常平義倉而已哉故曰法雖詳而徒為文具者此也
貪吏不可不去朝廷有仁民之心而天下無仁民之政
者何也愚一言以弊之曰貪吏之罪也甚矣貪吏巧於
籠天下利以為已有也夫天時之豐凶難必而國家之
積貯當先其來尚矣且堯湯備具之事遠矣後世如欲
祖周官之法以為積貯計亦必去貪吏而後可也周官
斂貨之滯以待不時而買者漢踵其意如穀賤則糴穀
貴則糶是也吁使當時皆貪吏而無一壽昌耶則心不
在民而增價减價之策無有矣周官以委積及民必以
其時唐彷其意如畆收二升賑貸饑民是也吁使當時
皆貪吏而無一戴胄耶則念不及民從使取給之策無
有矣
警段
循名資吏之弊常平者所以均穀價也今粒米狼戾而
闕額不補囷窖塵朽而虚籍徒存賤未嘗糴貴未嘗糶
而常平之置法祗有其名耳義倉所以為民儲也今則
州縣苛求殆成官物民戶帶鈔不敢名言豐固嘗輸歉
何嘗給而義倉之設法適以資吏耳甚至茶鹽酒酤一
孔之利無不在官尺攘寸取殆類邦危之陋風津梁門
關國中之地莫不有禁手舉足蹈無非罔民之䧟穽也
民以食為先洪範八政食貨為先子貢問政夫子告以
足食為首是則民食之在天下固不可一日闕而天地
之消息盈虚尤不能保歲無上下之異古者三年耕必
冀其有一年之蓄而周官遺人之職所以必拳拳於委
積是計者凡以先事而憂雖堯湯亦為之備先具也或
者徒見論治之君子且有三十年通制國用而無以紓
憂於旦夕之言則其為食者天施地生之物固非可以
人力計而救艱食之民有不可待其儲蓄而後濟者然
不知管仲之富國李悝之平糴耿壽昌之常平君子猶
有取焉亦曷嘗曰置儲蓄於不論乎
當有足民之實常平義倉今所以裕民而謂之食者在
是然美名徒存實惠何有乘軺車者非不嚴移貸之令
非不命搬運之官一遇水旱旋為影射昭昭然號於人
曰官以常平賑糶也不知槩量出入虧折萬狀吏胥旁
午巧為侵刻而民不受常平之賜矣每鄉置局科抑都
保汲汲然告於人曰官以義倉賑濟也不知深山窮谷
所予幾何下戶貧民反貽欺取而民不受義倉之賜矣
使至仁測怛真有以風動官寮真有以感率鄉井則食
之裕民縱未足以擬神禹武王之盛而常平義倉猶髣
髴漢隋之舊也何至坐視赤子之捐瘠哉
偶句
古者藏富於民
後世藏富於國
不恃無凶荒之虞
惟恃有蓄積之素
無事而為有事之備
豐歲而為歉歲之憂
有九年之食則天灾不足慮
無三年之蓄則君子以為憂
自成囷藏粟於齊而常平之意形
至築倉糴穀於漢而常平之名立
事證
其說有三唐虞盛際洪水湯湯害不細矣惟曰益奏庶
鮮食不聞其國有捐瘠也惟曰稷奏庶艱食不聞其民
有饑殍也意其平時必有為之平者及考典謨一書初
未嘗有實倉廩充府庫之說不識果何以禦天災耶果
何以救民饑耶得非國無横斂民有餘粟儲峙盖藏充
滿於畎畆之間故凶旱水溢不至為溝壑之轉然則所
謂蓄積多而備先具者亦曰藏富於民至於湯旱七年
而民無菜色荀卿惟稱其知本末源流不歸之於實倉
廩府庫參之唐虞亦一揆也是之謂因民以利民周官
委積之掌曰鄉里曰門關曰野鄙曰縣都悉皆有之王
制冢宰制國用三年耕必有一年之食九年耕必有三
年之食以三十年之通水旱而民不病雖其斟酌之權
歸於官而相賙相䘏在民亦未嘗無所蓄焉降及後世
以其穀賤傷農榖貴傷民也於是常平之法創於漢之
耿壽昌以其豐年則粒米狼戾凶歲則糟糠不厭也於
是義倉之法創於隋之長孫平其始者立法亦緣周官
委積之意王制國用之說耳其後雖或廢或置變更不
一然推而行之實為有利古人謂上為百姓先作儲貯
官為舉掌以備凶年非横生賦斂而利人實深固英君
誼辟往往修舉焉是之謂以官而利民世變陵遲愈降
愈下前人之創法已不待古而後人之守法復不加前
將如之何哉常平良法也廢於漢元而明帝復欲立之
善矣而外有利民之名内實侵刻百姓已見於劉般之
言義倉良法也廢於武德而貞觀侵立之善矣公私窘
迫貸用向盡遽見於再傳之後
隋唐義倉之法隋之義倉民弊之者一其他則官弊之
唐以來皆官弊也民無與焉隋開皇五年百姓軍人共
立義倉收獲之日貯粟及麥社司執帳隨時檢校當社
饑歉即行賑給自是諸州儲峙在在相望此豈非善意
乎因仍既久以義倉貯在人間而百姓輕於費捐遂至
乏絶所謂民弊者此特一節耳其後靈夏日瓜等義倉
則納于州渭河綏銀等義倉則置於縣至大業而雜費
之是其弊在官不在民也唐之義倉法非不善王公衆
庶畆税二升取之之均也高宗武后十數年間不許雜
用禁之又嚴也永徽新格出粟各有其差開元之式商
賈不收其税及其盛也天寶八年通天下諸州米數獨
義倉六千三百一十七萬七千石有奇比之常年幾十
五倍兹其所儲亦富矣然以義倉與常平同籍於官義
乎公私窘迫皆貸義倉義乎神龍之後費用殆盡義乎
或以為天子外庾或以資後世軍興是則民以義而儲
官以非義而用抑其過在官不在民矣
祖宗義倉始末義倉之置自乾德而始亦自乾德而止
夫倉以義名賑民良法也我太祖以仁義開國凡仁民
之政蓋終其身行之至于千萬世不易顧於此法亟行
而亟罷何也太抵常平義倉均之為荒政良法然常平
出於官義倉出於民出於官者官自斂之官自出之其
弊也雖不足以利民亦不至於病民出於民者民實出
之官實斂之其弊也不惟民無利而官且從而病之矣
我太祖之亟行亟罷非為一時慮也為異日慮也是法
也王琪嘗言於景祐矣而言之不果行賈黯嘗言於皇
祐矣而言不果行錢顗又於熙寧言之言不行於熙寧
而行於元豐黃慶基又於元祐言之言不行於元祐而
行於紹聖迨今大觀增定數額至于今用之
祖宗常平之法國家常平之法行於淳化之二年常平
之置置於景德之三年四路常平雖罷於康定而又行
於慶歴或八場或十四場减價以糴或出内藏錢或取
絶戶錢添助以糴或令三司撥還借支或詔三司毋得
擅支其在縣則監以知縣其在州則監以通判又鎮之
以司農緫之以轉運主之以輔臣有月帳有季帳有三
司條貫出納之平司存之謹其惠大矣
祖宗常平興廢提舉置於熙寧而常平壞提舉復於紹
興而常平修常平之修廢其不係於提舉之廢置乎曰
蓋熙寧之提舉為青苗設也建炎之提舉為常平設也
使熙寧果為常平而置也則歛散以時必無稽滯出納
有人必無移用而何有荒政不修之慮也夫惟以盜跖
之法變唐虞之政苗青在田賤估其直此為何意屠牛
伐桑輸錢於官此為何法恤民之制轉為厲民或者得
以有辭矣中興之制則異於是三司錢榖提舉主之無
䧟失也常平斂散提舉主之無愆滯也若是而置提舉
又何議耶
偶句
義倉立於太祖之建隆
常平建於太宗之淳化
太祖詔貯義倉之米以備凶歉
真宗詔留部内之米以備水旱
乾德立别輸之制而義倉始立
熙寧行預支之令而義倉始明
韓琦請以官田為廣惠而倉法以立
王安石變常平為青苗而倉法以壞
時政
常平義倉之弊常平義倉之法自昔行之久矣我朝祖
宗尤切加意義倉建於太祖之建隆常平立於太宗之
淳化中雖暫廢旋即復舊逮高宗中興其於常平也則
職以通曉世務習知民事之人其於義倉也則禁其州
縣侵支販濟無術之弊利固宏矣然而法久則弊愈生
弊積則法愈壞因仍至今幾不可救常平有名而無其
具義倉有人而無其所平者變為不平之地義者流為
不義之資一逢水旱餓殍填委吁尚忍言哉
今日貪吏之弊本朝以仁得天下以仁守天下如積貯
一事尤為介念然其法往往成於仁人之心而壞於貪
吏之手祖宗盛時或留上供以收糴非見於景德乎
或支内帑以助糴非見於嘉祐乎其後或輸一斗或輸
五升豐年寄之官凶歲給之民蓋誠如執事所謂循環
無窮而民賴其利也此無他祖宗為民父母一念所到
惟恐赤子失所仰耳愚所謂積貯之法往往成於仁人
之心者此也數十年來氣象頓異夫糴本所以為豐年
積貯計也今問諸糴本則貪吏為之羽化矣民輸所以
為凶年賑給計也今問諸民輸則貪吏為之乾没矣借
使義租送郡之法尚在亦秪以助此輩席卷耳借使拘
收穀麥之策尚行亦秪以飽此輩溪壑耳執事謂有糴
無糶有斂無散斯言盡之矣此無他貪吏厭忽民命何
啻棄梗侵移公廩何啻穿窬於是朝廷有仁心州縣無
仁政愚所謂積貯之法往往壞於貪吏之手者此也
今日科抑折納今日常平之糴本朝廷之給降也不知
歲糴之數果有定額乎義倉之敷科苗米之帶納也不
知科敷之數果有常入乎夫秋成畢矣歲事稔矣因狼
戾之餘而官為出本以收之斂滯貨之淹而官為薄征
以積之意者於有餘之中而為不足之備也豈料和糴
一轉而為科抑乎帶納一轉而為強市乎夫科抑者非
其所樂矣亦以官之與民非真有以交相付也特強市
之爾使遇適然之變尚能發廩以賑之猶可也而民有
饑道有饉問之有司則持空簿以相授而已抑納者非
其所便矣亦以官之與民非真有以交相通也特重斂
之爾使值偶然之虞尚能傾囷以裕之猶可也而旱有
魃水有沴問之有司則指空槖以相視而已
今日奸吏病民今也監司以前賦責之守令守令懼其
責也而責之民文移急於星火推剥及於肌膚蚕未浴
繭已科夏稅禾未登場已催秋苗稍不如期則暴吏登
門雞犬為之一空故今為之民者百畆所收輸縣官者
十一輸富室者十二三而輸暴吏者又十五六鋤擾未
收而倉無餘粒機軸方停而身無全絲豐年樂歲且不
足以為仰事俯育之計不幸一遇水旱而必欲持公家
有限之儲活嗷嗷之民正恐難繼而況平日奸吏又百
蠧於其間其所積者豈不耗哉故互用有禁非不嚴也
而借貸之侵移者自若登載有籍非不詳也而數目之
虚偽者莫攷申嚴戒敕前後不知其幾矣而積弊愈甚
不可得而剗革有如執事之所云者此誠今日之實患
也
今日無及民之實惠且向者常平之法曰賤而入貴而
出所以使物價之平而民無困乏也今聞其為公而入
未聞其為民而出也聞其擁虚數以資吏奸未聞其有
實惠以為民利也向者義倉之立曰畆税二升或二税
之外則輸米所以公斂散之權也今聞其病民而已末
聞其濟民也聞其侵支移用敢於冒禁而取矣未聞其
賑恤施惠敢於冒禁而發也積弊至此豈非名之徒存
也哉
偶句
既耗於官吏之科撥
又耗於胥吏之並緣
移用不禁文書徒存
腐敗不蠲虚籍徒存
太倉之粟未必多於漢
洛口之倉未必富於隋
互用之禁非不嚴而借兊侵移者自若
登載之籍非不詳而數目虚偽者莫考
結尾
吏蠧不可不懲愚謂為今之計將欲循名責實使有司
奉行者不狃於具文取贏散滯而斯民養生者不至於
匱闕夫豈無道是則斂散之道固不可弛而吏之蠧者
亦不可以不懲也監司之精察必責以勸守令之賑濟
必責以均截上供之錢以與之為糴本必申明乎景祐
之詔留歲漕之米使豫為之偹必舉行乎祥符之令使
官吏奉行各體實惠不為虚文則必有出米以活饑民
有如陳堯佐之以身率人者矣發有餘之財以拯貧者
有如范文正之條叙荒政者矣受糧以活流民之十五
萬有如富鄭公之勸貯官廩者矣上有實政下有實惠
又何法之弊哉班固嘗曰吏良而令行是則必有任其
責者
當藏富於天下人皆曰斂民可以富國愚則曰與民所
以富國夫百物生於民者也生於民而積於民則百姓
足而君足矣斂於民而積於國國則富矣民竭而物窮
吾恐一旦有所求於民而不能繼也是故謂將以取之
必有以與之人君之儲蓄何以異於是哉若然則鬻爵
度僧不必為矣頭會箕斂不必施矣將見君有餘財民
有餘力粟之倉腐錢之貫朽民猶君也君猶民也嘻此
不儲蓄之儲蓄也此亦萬世長久通行之大計也為國
計者所當詳議而熟籌之執事其然之乎
察官吏之弊雖然今日百費繁興廩庾赤立經常之賦
固不可弛官吏之擾可不禁乎使州縣之吏不敢繭絲
寧為尹鐸毋願為矯制擅發之汲黯催科政拙寧為陽
城毋願為發廩賑饑之韓韶則常平義倉之儲法存而
意亦存矣不然今日出一令曰吾憂民之食也明日出
一令曰吾慮民之饑也是徒拜其名而未拜其實民何
頼焉
羣書會元截江網卷五
