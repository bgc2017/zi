羣書會元截江網卷十一
錢帛
歴代事實
虞夏之幣金為三品或黃或白或赤或錢(史平凖書)湯七年
早禹五年水湯以莊山之金鑄幣(管子)禹以歴山之金鑄
幣(管子)太公為周立九府圜法錢圜函方輕重以銖流於
泉布於布太公又行之於齊景王錢輕將鑄大錢單穆
公曰古者量資幣以救民患輕則作重幣以行之於是
有母權子而行若不堪重則當作輕而行之於是有子
權母而行今王廢輕而作重民失其資能無匱乎弗聽
卒鑄大錢文曰寶貨内外皆有周郭百姓蒙利焉秦兼
天下幣為二等銅錢質如周錢文曰半兩重如其文漢
興更鑄莢錢高后二年行八銖又行五銖錢孝文鑄四
銖文為半兩除盗鑄令使民放鑄是時吳以諸侯即山
鑄銅富埒天子鄧通以鑄錢財過王者故吳鄧之錢布
天下武帝造銀鍚為白金三品重八兩圜之其文龍直
三千其文馬直五百其文龜直三百令銷半兩錢更作
三銖錢盗鑄諸金錢罪皆死其后又改五銖民盗鑄白
金二錢死者數十萬人公卿請令京師鑄官赤仄一當
五賦官用非赤仄不得行白金稍賤歲餘終廢不行后
二歲赤仄錢財又廢於是悉禁郡國無鑄專令上林三
官鑄錢今天下非三官錢不得行自元狩五年三官初
鑄五銖至平帝元始中成錢二百八十億萬云王莽又
造契錢錯錢與五銖錢凡四品(前食貨志詳見財用門)後漢光武
中興復用五銖錢和帝時有言改鑄大錢者劉陶議曰
民可百年無貨不可一朝有飢遂不鑄文帝罷五銖錢
明帝更立五銖孫權赤烏元年鑄當千重十二銖晉元
帝用孫氏錢雜行沈充鑄小錢謂沈郎錢宋文帝時行
四銖錢江夏王義恭議以大錢一當兩武帝孝建初鑄
四銖文曰孝建廢帝時為二銖錢又有菜子荇葉之名
滿一千長不盈三寸謂之蝸眼劣於此者謂之綖環入
水不沈十萬不盈一掬斗米一萬商賈不行(晉志)梁武帝
乃鑄錢肉好周郭文曰五銖重如其文而又别鑄除其
肉郭謂之女錢自破顔以東八十為百名曰東錢江郢
已上七十為百名曰西錢京師以九十為百名曰長錢
至末年以三十五為百云梁末又有兩柱錢及鵝眼錢
北齊文襄王以錢文五銖隋高祖更鑄新錢背面肉好
皆有周郭(隋食貨志)唐高祖武德四年鑄開元通錢積十錢
重一兩得輕重大小之中乾封元年改鑄乾封泉寳開
元初宰相宋璟請禁惡錢行一銖四参錢毁舊錢三十
二年宰相張九齡建議宜縱民鑄公卿皆以為不便二
十六年盗鑄益起江淮偏鑪錢雜以鉄鍚輕漫無復錢
形兩京錢有鵝眼古文綫環之别每貫重不過三四斤
肅宗乾元元年經費不給鑄錢使第五琦鑄乾元重寳
錢與開元通寶參用以一當十亦號乾元十當錢復命
絳州諸鑪鑄重輪乾元錢是時民間行三錢大而重稜
者亦號重稜錢法既屢易物價騰踴米斗錢七千上元
元年减重輪錢以一當三十開元舊錢與乾元十當錢
皆以一當十代宗即位乾元重寶錢以一當一德宗正
元初駱谷散關禁行人以一錢出者憲宗時商賈至京
師委錢諸道進奏院及諸軍諸使富家以輕装趨四方
合劵乃取之號飛錢武宗廢浮屠法永平監官李郁彦
謂以銅像鐘磬鑪鐸皆歸巡院州縣銅益多矣(唐食貨志)坑
冶禹任土作貢荆揚貢金三品梁州貢鏐鐵銀鏤(禹貢)卝
人掌金玉錫石之地而為之厲禁以守之若以時取之
則竭其地圖而受之巡其禁令(周禮)齊威公鑄莊山之金
以為幣(管子)漢吳有章山之銅丹陽郡有銅官蜀有嚴道
卭都益郡皆産銅之地(地理志)武帝時孔僅言山海天地
之藏宜属少府陛下弗私以属大農募民自給費敢私
鑄鐵器者斷右趾(漢志詳見財用門)唐太宗時權萬紀奏宣繞
部中鑿山冶銀歲可得數百萬上曰以利規我耶(本傳)元
宗時李適之言華山生金采之可以富國李林甫曰華
山陛下本命上怒罷適之(本傳)德宗時戶部韓潤建議山
澤之利宜歸主者自是皆隸鹽鐵使憲宗元和中天下
銀冶廢者四十處宣宗增銀冶二鐵山二十一銅冶二
十七鉛山二千斤(唐志)銅禁賈誼曰今采銅者日蕃釋其
耒耨冶鎔吹炭銅布於天下其為禍博矣何謂七福上
收銅勿令布銅畢歸於上則官富實武帝悉禁郡國無
鑄錢輸入其銅三官(漢志)唐德宗張滂奏禁江淮鑄銅為
噐惟金鑑而已十年銷錢者以盗鑄論文宗時禁銅為
噐(唐志)
偶句
漢鑄五銖人以為便
周鑄大錢民失其資
賈誼謂取銅則七福可致
劉秩言禁銅則四美可兼
堯鑄錢於歴山以造洪水而鑄也
湯鑄錢於莊山以造大旱而鑄也
周景王大錢之鑄所以權錢之輕
漢武帝白金之造所以救物之重
黃牛五銖之謠足以開光武中天之基
赤鳥比輪之行足以啟元帝江左之業
官鑄赤仄人肆其奸無益於漢俗之虚耗
寶鑄開元輕重得中可以壮唐室之精神
皇朝事實
太祖開寶九年升州言所鑄銅錢一年共鑄三十萬貫
乃命江南運司應采銅處經度採取以給其用(會要)太宗
太平興國二年初李煜舊用鐵錢於民不便二月樊若
水請置監於升鄂饒等州大鑄銅錢銅流既不得渡江
益以新錢民間錢愈多鉄錢自當不用悉鑄為農噐且
除銅錢渡江之禁詔從其請民甚便之(長編)二年九月詔
所在悉用七十七為陌每千錢必及四斤半以上四年
詔兩川民許雜用銅鉄錢即不得出他境邊郡戒疆吏
謹視之八年張齊賢鑄錢於江南饒信等州淳化元年
國初錢文曰宋元通寶又改鑄淳化元寶錢上親書其
文作真草行三體自後每改元必更鑄以年號云真宗
至道三年屯駐兵士所請銅錢一文與拆支鉄錢五文
(並長編)咸平二年初鑄錢但用饒州永平池州永豐二監
至是宰臣張齊賢言今錢貨未多望擇使臣按行出銅
易得薪炭之處增監鑄錢乃命虞部員外郎馮亮等至
建州置豐國監江州置廣寧監明年凡鉄錢一百二十
五萬(通略)景德二年二月知益州張詠於嘉卭州鑄大鉄
錢與銅錢相兼用之天禧五年錢幣之制有銅錢二等
凡鑄銅錢有四監饒州永平池州永豐江州廣寧建寧
府豐國至道中歲鑄八十萬貫景德末至一百八十三
萬貫大中祥符後銅坑多不發天禧末鑄二百五萬貫
鑄鉄錢有三監卭州惠民嘉州豐遠興州濟衆益州雅
州舊有監役廢之銅錢行乎天下鉄錢止乎川陕仁宗
慶歷元年知永興軍范雍請下三司舉官於河東産鉄
州軍鑄大錢以助陜西軍費仍罷興元等處輦置小鉄
錢從之初陕西軍興移用不足皮仲容始獻議置阜民
朱陽二監以鑄錢既而范雍請鑄大錢與小錢兼行大
錢一當小錢十(並同上)神宗熙寧四年皮公弼在陕西嘗
建言陕西見行當二大銅錢頃歲西邊用兵始鑄當十
錢後兵罷多盗鑄乃此當三猶私鑄乃减當二行之至
今銅費相當民無冐利盗鑄衰息請以舊銅鉛盡鑄當
二錢從之其後折二錢遂行(長編)紹聖三年七月三省言
陕西路比年鉄錢益輕鈔價益重公私受弊詔相度措
置講究利害曾布曰鈔價减則鉄錢重鹽課增商旅行
人不食貴鹽未見其不可(同上)徽宗崇寧元年游經奏自
興鉛山場膽銅已收九十萬斤緣左坑有膽水膽土膽
水侵銅工少利多其水有限膽土煎銅工多利少其土
無窮(通略)五年中書省言諸路十監歲鑄錢額以緡計者
江州廣寧二十四萬池州永豐三十四萬饒州永平四
十六萬建州豐國四十四萬凡一百三十萬皆以上供
衡州熙寧二十萬舒州安國十萬陸州神泉十五萬鄂
州寶泉十萬韶州永通八十三萬梧州元豐十八萬(同上)
祖宗時内帑雖歲收錢一百五萬而每年退却六十萬
三年一郊又支一百萬赴三月是内帑每年纔得十一
萬六千餘緡而左帑約九十三萬三千餘緡也今歲額
止十五萬而隸封樁庫者半内帑者半左帑咸無焉是
宜版曹之日困也(朝野雜記)
坑冶太祖開寶三年上覽桂陽監歲入白金數曰山澤
之利雖多頗聞採納不易詔减舊額三分之一(長編)太宗
至道二年有司言鳳州出銅䤵定州出銀䤵請置官掌
其事上曰地不愛寶當與衆庶共之不許陜西轉運使
奏成州金坑歲不登望遣使按行更立新製詔曰捐金
於山前聖之盛德惟寶惟榖舊史之格言朕緬慕太古
之風不貴難得之貨何必言利徒以勦民其金坑並廢
真宗祥符九年李𫝊言信州鉛山等處銅坑自咸平初
興發商旅兢集官場歲買五六萬斤採取既多其後止
及二三百萬斤望酌中定額上曰嘗記咸平中陳恕以
江南銅多請官少市未幾銅礦漸少迄今常不豐天地
所欲皆貴濟用豈人心可料其增損耶國家産金之所
六産銀之所四十有七産銅之所三十有六産鐵之所
四十有七産鉛之所七産錫之所一水銀朱硃之所一
此舊制為然後增罷不止此
仁宗慶歷三年詔曰議者多言天下茶鹽礬銀坑冶之
有遺利朕懼開掊克之政常抑而弗宣然尚慮有過取
而傷民者轉運司其諭所部官吏條上利害以聞(並長編)
高宗紹興十四年戸部奏禁止妄告坑冶之法上曰寧
於國計有損不可有害於民若富藏於民猶外府也(聖政)
孝宗以饒州貢金千兩民力不支遂减十分之七以蘇
一部之民(饒州貢金記)乾道六年劉焞奏蜀中毁錢以為銅
而乃欲𣙜其銅以鑄錢上曰如此豈可(聖政)
銅禁太祖開寶元年詔曰舊禁銅錢無出化外乃聞沿
邊縱弛不復檢察自今五貫以下其罪死五年禁民鑄
錢為佛像浮屠及人物之無用者上慮愚民多毁農噐
以徼福故禁之(並聖政)神宗時王安石用政始罷銅禁奸
民日銷錢為噐邊防海舶不復討錢之出故中國錢日
耗而西北邊皆山積(文定墓志)高宗紹興四年十二月王僎
言江浙之間巧偽有素銷毁錢寶一兩所費不過十數
錢噐成之日即市百金奸民兢利靡所不鑄乞申嚴銅
禁(長編)二十八年上曰前日共遵論鑄錢頗有可採於是
有旨出御府銅器千餘件付外銷毁(聖政)孝宗乾道六年
詔淮安使人来往並令篙稍結罪船載錢寶一文以上
過界流配(聖政)孝宗曰朕以禁銅器事刻之記事版每京
尹上任則示之(同上)寧宗慶元三年復禁銅噐民間舊有
者限兩月赴官投賣以錢酬之再限不復酬錢違許人
告湖州舊鬻鏡至是官自鑄之(雜記)
偶句
滲漏之法罪及主史紹興之制也
銅噐之禁刻之事版淳熙之制也
禁將見錢入化外則行於開寶之六年
禁載見錢出外國則見於淳化之元年
限民間銅噐一月送官給價者興國之詔也
出御府銅噐千餘付外銷毁者紹興之詔也
名臣奏議
除錢禁之弊神宗熙寧八年張方平論錢禁曰錢者國
之重利用之所給生民衣食之所資有天下者以此制
人應變立萬資之本故錢者人君之大權御世之神物
也自熙寧七年頒行新勅刪去舊條例除錢禁以此邊
關重車而出海舶飽載而迴錢本中國寶貨今乃與四
夷共用又自廢罷銅禁民間銷毁無復可辨銷鎔十錢
得精銅一兩造作噐物獲利五倍如此遂州置鑪每鑪
增課是猶畎澮之益供尾閭之泄也
錢不宣洩哲宗元祐三年蘇轍言自熙寧以前民間兩
税皆用米麥布帛雖有沿納諸色雜錢然皆以榖帛拆
納盖未常納錢也錢之入官者惟有茶酒税雜料而已
自熙寧以來民間出錢免役又出長平役錢官庫之錢
貫朽而不可校民間官錢搜索殆盡朝廷近日雖已减
損常平放免役錢使民休息然而錢積於官無宣洩之
道民無見錢百物益賤
併三監高宗紹興元年李擢言國初得唐乾元中所置
饒州永平監鑄錢舊基因之歲鑄錢四十六萬餘緡迨
至道咸平間又置池州永豐江州廣寕建州豐國三監
計所鑄又緫八十六萬緡計一歲上供京師者三百十
餘萬緡艱難以來侵成廢壞紹興元年遂以廣寧永豐
并歸虔饒提點兩司使之分認歲額之數二年又罷豐
國今虔司與福建運司各立歲額臣嘗取虔饒兩司歲
供之數考之兩司所報元年歲額鼓鑄至少方國家多
事之時用度不貲鼓鑄之利曾不及往時十之二三而
差官置吏尚仍前日徒費廪祿甚可惜也
産銅莫盛於東南寧宗嘉定十四年臣僚奏産銅之地
莫盛於東南如括蒼之銅廊南弄直潢澳九峰長技殿
山爐頭小莊等處諸暨之天富永嘉之湖溪信上之羅
銅浦城之因漿尤溪之安仁社唐江南子坑五十餘所
多係銀銅共産悉皆坑源興盛昔年充鑛出坑動是為
斤數萬大場月解净銅萬計小場不下數千銀各不下
千兩為利甚博至若雙瑞西瑞十二岩之坑每月出銀
繁澣大定永興等場銀鉛並産興盛日見又信之鉛山
與處之銅廊皆有膽水春夏以釘投之銅色立變
偶句
當三鑄於崇寕鄭戬實啓之
折二行於熙寕皮弼曾言之
置監鑄錢樊若水興國之奏也
曾監鑄錢張齊賢咸平之請也
錢禁之除錢出界外張方平言之
銅禁既開錢多為噐沈存忠言之
諸儒至論
古今用錢不同葉正則曰古者因物權之以錢三代之
世用錢至少民有常業一家之用皆因其力以自致其
待錢而具者無幾如李悝平糴法計名一歲用錢只一
千以上已為多矣後世百物皆由錢起銖兩多少貴賤
輕重皆由錢而制上自朝廷之運用下至民間輸貢州
縣委藏商賈貿易皆主於錢故用錢百倍于前三代各
斷其國以自治故書曰惟土物愛其用錢安得不少後
世天下為一商賈往来南北互致錢安得不多古者以
玉為服飾以龜為寶以金銀為幣錢只處其一漢宣元
以後金幣始盡王莽欲復古制分三等幣後不復行東
漢以後佛老之教盛行故金銀不復為幣反以為器用
服玩之具故幣始專用錢今世富人既務藏錢而朝廷
亦盡征天下錢入于王府已入者不使之出乃立楮於
外以代之楮行而錢益少廢交子然後可使所藏之錢
復出
偶句
單穆公言權之之術在乎有子而權母
韓文公論救之之法貴乎重榖而輕錢
章帝榖貴而賤錢張林有封錢勿出之言
穆公錢重而貨輕於陵有以粟上供之論
主意
用實以用虚以實權虚易以虚用虚難幣虚物也錢則
其實令其虚乎國家以東南半壁之天下依造幣以立
國所恃已行於經久者以錢權之而以令行之也令不
以實而以虚則民不我信不我從雖有泉流山積之錢
且日滲日漏於冥冥之中實者已虚矣况欲權三尺之
虚幣其何以行之哉今者國家之重實也當信之如四
時不可朝更而暮改當執之如金石不可年行而復輟
秤提兊使非無定策也漏泄坯銷非無明禁也然可以
行于暫而不可以行于久可以行于賤而不可行于貴
則牆壁之文特虚令耳以實權虚行之且不可况以虚
用虚行之其可乎
不貪則不神嘗謂頌魯褒錢神之論不若誦子罕不貪
為寶之言褒之論役於彼之神也子罕之言守其在我
之神也錢果非神乎無德而尊無勢而熱錢亦非不神
也錢果神乎弗貪其利視如臭腐錢亦非果神乎錢之
所以神者吾心之神汨矣彼之神行焉錢之所以不神
者吾心之神澹矣彼之神窮焉神乎神乎當守吾心之
神乎神亦於彼之神乎自其以錢為神也則嚢金櫃帛
可以啟媚竈之私門賄賂苞苴可以開筮士之捷徑廉
可使之而貪貧可使之而富賤可使之而貴榮可使之
而辱貪濁鬼蜮流於世禍謂非錢之神可乎自其以此
心為神也則金磈珠礫去其迷心之魑魅而義道德守
其養心之靈龜富貴不能撓其清貧賤不能移其志貪
饕不能易其廉珍竒不能奪其好名節與璧可質神明
謂非此心之神可乎
權重而權輕錢重則散之使輕錢輕則斂之使重此非
陸贄之言乎民患輕則作重幣以行若不堪重則作輕
以行之此非卓穆公之言乎愚嘗因二公之言而觀之
則知錢之為用不能無輕重之異而所以制其輕重之
宜者當有權以行乎其間也盖物重錢輕則民用常見
其不足物輕錢重則民用常見其有餘古人所以分為
三品而有珠玉黃金白金之等别為九府而有金刀泉
布之名而又為之立一市之平收滯貨之精惟欲均調
裁一以歸之適中而已
偶句
變錢幣易
重錢幣難
錢者所以權物之輕重也
幣者所以權錢之輕重也
古者視錢為輕故錢雖少而用有餘
後世倚錢太重故錢雖多而用不足
警叚
當究耗財之端貴戚豪家竒玩珍器鑄就蟲魚之状治
成鳥獸之形威殺而無不至如之何而不坯銷也富商
大賈巨艦長艘去資惟楫之功歸有金珠之利睨視而
不敢呵如之何而不漏泄也且坯漏之禁特可行於下
而不可行於上也毋怪夫坑冶一歲之所輸不足以敵
茶場一日之所造也内帑金銀出收舊楮特以權一時
之宜今都城金銀又難其貨輦轂之下泉壅竟流如之
何而兊便也二淛輔郡猶且折閱遠方外郡從可知之
監司郡守強民而從一不從令籍沒其家是又無策之
甚者如之何而秤提也是折閱之令徒知問之遠方而
不知問之近地也毋怪夫操之而入一關之市曾不足
少制百貨之低昂也
毋啓貪財之念錢乎錢乎何足謂之神乎錢非不神也
然能神於受賂之張武不能神於隂山之太守能神於
銅山之鄧氏不能神於關西之夫子能神於金塢之董
卓不能神於酌貪泉之刺史孰謂孔方子能移伯夷之
清能動伊尹之一介不取乎至是則錢之神亦窮矣
用權理財之宜以錢則廣鼔鑄也禁坯銷也嚴界外之
漏泄而戢富民之窖藏也否則坑冶歲額當權子母之
勢更鑄大錢以助經費也以楮則嚴偽造也省兩界也
入納純楮之令當信必也大軍純新之支當謹審也否
則鬻爵有令姑為權宜之舉籍其進納以廣收楮也哉
事證
言輕重之由鼔鑄之事始於堯之歴山定於周之圜法
漢初懲秦而鑄筴錢及筴錢輕而鑄八銖八銖重而鑄
四銖或輕而三銖或重而半兩要皆不若武帝五銖之
得中也故變於新室而光武復之罷於魏文而明帝復
之其他若吳之十六銖既失之太重宋之荇葉又失之
太輕皆不足言矣此非銖兩輕重之不同乎梁之四柱
唐之乾封皆嘗以一當十吳之千錢隋之永通皆嘗以
一當十成都嘗鑄直百乾元嘗當五十要皆不若元嘉
當二之得中也故唐自肅代以後皆嘗以一而當二或
以一而當三大抵經費不給則議鑄兵役不反則議鑄
而非得已也古者以重錢為母輕錢為子故但以輕錢
重錢而相權今日以實錢為母虚券為子故當以實錢
虚劵而相濟虚之與實權然後知
言治鑄之咎景王欲鑄大錢穆公謂絶民用而實王府
猶塞川源為潢汚於是有母權子子權母之說文帝令
民放鑄誼則謂事有召禍而法有起奸於是有行七福
退博禍之說東都患貨輕錢薄陶則謂良苗盡杼抽空
就使隂陽為炭萬物為銅砂礫化南金瓦石變和玉亦
不能用於是有後治鑄之說三子之論不同其識太公
圜法之意一也
鑄錢不若昔我朝國初歲鑄僅七萬緡而國用不匱元
豐歲至六百萬增二使領之則置景福殿庫以圖幽燕
置元豐庫以偹非常非以奉己私也中興而後泉府之
入侵减於舊永平一監歲鑄十五萬爾近稍增至十六
萬而鉛銅鐵炭之所入官吏兵工雜費之所出率以本
錢三百餘萬而得十六萬比比年淮之鐵蜀之銅湖襄
之若錫若鉛皆不復至地寶既愛膽力亦簿三百萬之
本其半已無從出矣則十六萬之入安保其不虧哉
收鐵錢可釋疑仁宗朝呂湜言陜西鐵錢不便百姓疑
不肯用市多閉肆文彦博出其家縑帛數百匹納其直
盡以鐵錢衆知鐵錢不廢市肆復安今獨不可祖故置
耶
時政
錢少而楮多今日之財也夫農無數月之儲京師無百萬
之積倍數之印造不足以供一歲經費之需一歲之鼔
鑄不足以當一日印造之直楮之多日以輕錢之少日
以耗嚴銅禁而禁私藏戢輕銷而防滲漏豈無明文竟
成虚語通都大邑氣象蕭條貫陌之低昂不定物價之
騰踴安窮空劵交馳一孔莫售則夫飛錢之令本以便
民者今則反以病民矣(徐貴午)
錢貴而楮賤愚願皇上寡慾清心以道御物不作無益
而害有益不以可樂而忘可憂嬖倖錫予之費一切省
之神仙祠觀之請一切斥之上有好者下有甚焉儉朴
之風行奢靡之習銷然後錢之為用也逸矣夫錢之為
用也勞則耗而少錢之為用也逸則積而多錢少則錢
貴而楮賤錢多則錢不貴而楮不賤此錢楮之說也奸
臣顧乃内奉宫掖奢麗之欲以蠱人君之心外矜理財
富裕之名以釋人君之憂奢而能富天下豈有是理哉
心為錢所奪今日士大夫以吾心之所可貴者反自賤
之是雖輦載之厚稇積之多謂之錢愚可也神惡乎在
吾心之所可重者忍自輕之是雖銅山之積地土之流
謂之錢虜可也神惡乎有此心之所可珍者甘自棄之
是雖有通神之靈役鬼之物謂之錢僻可也神其果若
是哉吁錢不自神人自愚爾
法因錢而厲端平易楮幣空如枵不可復行矣端平履
畝人怨入骨不可復議矣執事者思通變之策而歸咎
於銅鏹之耗夫鏹耗誠當慮也販一錢可得數千百錢
之貨海舶烏乎而不泄化一鏹可牟數十百鏹之嬴銷
毁烏乎而不衆今法錢奸錢殽於閩之南江之西而京
畿之内覿楮而不覿錢則耗之故也是可不為厲禁哉
然羡魚而結網七年病而求三年艾則非救急之着也
結尾
防禁不可不嚴雖然今日生財之道不必求多於鼔鑄
之利可也亦惟禁戢其銷耗疏剔其壅滯而已風帆浪
舶錢虧於漏泄者多矣藝祖出界之禁當嚴也竒玩珍
噐錢壞於銷毁者多矣孝宗記事之版可刻也則消耗
者有所禁矣山積於大官之家者非錢乎諭之以子文
毁家紓國可也窖藏於富民之室者非錢乎諭之以卜
式輸財佐邊可也則壅滯者有所疏剔矣何至創法新
竒人皆皇惑至有如先正之所言者哉噫得一劉晏錢
流地上則用江淮以濟中興將日月可冀矣執事毋以
為迂
用度不可不節雖然節用之說又今日第一議也先正
有言節用非偶節一事便能有濟須事事裁節國家取
財至今日極矣其用財至今日亦極矣無從泛用以傷
財無務美觀以蠧財無圖竒功以竭財庶使其錢並行
無偏壅之病則可保其往矣不然好大喜功雖鼔鑄告
緡無益於虚耗之幣世德不繼雖改鑄大錢無補於西
周之弱是不可不深長思也幸執事以復於上
羣書會元截江網卷十一
