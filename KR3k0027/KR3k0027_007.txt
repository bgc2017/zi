羣書會元截江網卷七
和糴(附)(平糴博糴)(便糴邊糴)
歴代事實
魏李悝曰糴甚貴傷民甚賤傷農平糴者必視歲有上
中下熟大熟則糴三舍一中熟則糴二下熟則糴一漢
宣帝耿夀昌曰令邊郡皆築倉以榖賤時增價而糴以
利農(前志詳見常平門)趙充國擊先零羌曰金城湟中榖斛八
錢吾謂景中丞糴三百萬斛羌人不敢動矣中丞請糴
百萬斛乃得四十萬斛耳(本傳)北魏孝莊時李彪上疏曰
立官司年豐糴積於倉時减私之十二糴之如此人必
力田以賈官絹唐初置和糴開元後緣邊戍兵營田地
課不足扵是初有和糴有彭果者獻策廣關輔之糴京
師糧益羡自是元宗不復幸東都天寳中歲以六十萬
緡賦諸道和糴每歲輸京倉者百餘萬斛德宗正元初
吐蕃劫盟召諸道兵戍邊諸道戍兵月給粟十七萬斛
皆糴於關東宰相陸䞇以關東榖賤請和糴帝乃命度
支增和糴粟三十三萬斛然不能盡用䞇議興元元年
詔所在和糴是年上畋扵新店入民趙光竒家問百姓
樂乎對曰詔令不信前云兩稅之外無他徭今非稅而
誅求者殆過於税又名為和糴其實強取不識一錢每
月詔書憂䘏徒然空文恐聖主深居未之知也上命復
光竒家憲宗即位有司以歲豐熟請畿内和糴當時府
縣配戶督限有稽違則迫蹙鞭撻甚於税賦號為和糴
其實害民(唐志)
偶句
糴榖以省餽運夀昌獻謀於宣帝也
糴粟以給屯戍李泌進策於德宗也
糴湟中之粟三百萬則羌人不敢動
糴關中之粟十七萬則戍兵為可安
號和糴而實害民唐史志之言也
名和糴而實強取趙光竒之言也
李彪創於後魏而為邊備之儲
陸䞇行於李唐而為漕運之首
皇朝事實
太祖建隆元年以河北仍歲豐稔榖價彌賤命高價以
糴(長編)太宗淳化三年京城大穰物價至賤分遣使臣於
京城四門置增價以糴令場有司虛近倉以貯以常參
官領之俟歲飢則减價糶與貧民遂為永制真宗至道
三年詔以國家大本足食為先今億兆至蕃未聞有九
歲之蓄令兩制議致豐盈之術以聞詔三司及兹歲稔
大為市糴以實倉廩祥符二年詔近臣曰聞江淮因和
糴榖米增價今逐處米穀甚多宜權罷和糴如賤當復
糴五年諸州言歲豐榖賤咸請博糴上慮傷農詔丁謂
規畫以聞謂言莫若和市而諸州積鏹數少出内藏錢
百萬貫付三司以佐用度六年冬詔今歲秋成始聞諸
路和糴不均民戶頗有煩優可令河北陜西京東西各
蠲其半中等戶以下免之(並同上)仁宗天聖二年淮南江
浙制置司請所部三路計民稅米一石量糴四分之一
上曰常賦之外復有量糴之名是重歛也不許寳訓四年
出内藏庫緡錢二十萬下京西糴軍儲皇祐三年上曰
江淮荒歉發運轉運司和糴抑配其减今年上供米百
萬至和二年出内藏庫絹二十萬下弁州市糴軍儲初
薛向言糴法之弊以為被邊十四州悉仰食度支歲費
五百萬緡入於商賈蓄販之家今既用見錢實價革去
二說虛加之弊矣然必有以佐之則其法可行嘉祐元
年出内藏庫銀十萬两絹二十萬疋錢一十萬貫下河
北市糴軍儲神宗熙寧二年上曰朝廷每更一事舉朝
士大夫洶洶皆以為不可又不能指名其不便者果何
事也光曰朝廷散青苖錢兹事非便吕惠卿曰彼富室
為之則害民今縣官為之乃所以利民也光曰昔太宗
平河東輕民租稅而戍兵甚衆命和糴糧草以給之當
是時人稀物賤米一斗十餘錢草一圍八錢民皆樂與
官為市不以為病其後人益衆物益貴而轉運司常守
舊價不肯復增或更以折茶布或復移支折變歲飢租
税皆免而和糴不免至今為膏肓之疾朝廷雖知其害
民以用度之不能救也臣恐異日青苗之害亦如河東
之為和糴也哲宗元祐四年司馬康劉安世范祖禹言
今歲秋成望增價收糴来春榖貴則减價出糶詔戶部
指揮諸路提刑司下豐熟州縣量添錢廣行收糴(並長編)
高宗建炎四年兩省奏今秋成可期宜及時儲蓄詔以
所部年額上供為本錢非有制書而妄取者皆從軍法
(聖政)紹興三年詔和糴法如有違戾去處當職官吏並從
徒二年先是都省言和糴並係朝廷支降金銀錢帛免
科敷之擾州縣多將糴本停留不即支還百端阻節尅
减遂置糴賈數少故有是詔(同上)八年發運使程邁入見
上諭以置場和糴毋甚賤傷農扵是䧏本錢四百萬緡
令於六路豐熟之地置場和糴焉(係年錄)八年上曰昨浙
東漕梁澤民奏今秋糴價事朕嘗諭以錢給之於民宜
戒减尅榖輸之於倉毋取羡餘則公私兩便(聖政)十八年
秦檜奏乞免和糴上大喜曰朕向在河朔見民以為苦
朝廷所降本錢州縣往往移用不以時給又為吏多端
乞取十不一二今幸時和歲豐軍儲粗足朕豈得已而
不已也(係年錄)二十三年知静江陳璹乞增和糴米價及
折納適中以舒民力以足漕計上曰陳璹善治郡可與
直秘閣(聖政)孝宗乾道三年劉琇言和糴之弊欲望䧏詔
鐫和糴之數絶白著之害以裕民力上曰可於江西取
十萬湖南取五萬以充和糴之數今两路繳回元給絳
關子庶幾不至科擾百姓為一方害也(同上)
博糴便糴邊糴本朝三邊芻粟皆令商人入中舊傳有
三說或謂見錢為一說香藥為一說此乃三分法耳沈
括在三司求得舊案正三說法乃是博糴為一說便糴
為一說直便為一說博糴者極邊糧草每歲所入必欲
足常額每歲自三司抛數下庫務先封樁見錢緊便錢
緊茶鈔(商旅錢謂水路緊便所便處緊茶鈔謂上三山場𣙜務)然後召人入中便
糴者次邊糧草商人先入中糧草乃詣京師筭請慢便
錢慢茶鈔及雜貨(慢便謂道路貨易非便處慢茶鈔謂下三場𣙜務)直便者商
人取便於緣邊入納見錢於京師請領三說(三說乃見錢茶香藥)
(象牙)先傳茶數足然後聽便糴及直便以此商人争先赴
極邊博糴故邊粟常足
偶句
真宗以儲積多而罷和糴
高宗以軍儲足而免和糴
真宗慮煩擾而免下戶之糴
仁宗恐抑配而减上供之米
給錢和糴不許减尅高宗之德音
置場和糴不得科擾孝宗之聖訓
上供之錢糴於福建高宗之初政也
内庫之銀糴於两浙孝宗之初政也
祥符之和糴則出内藏錢以佐之(五年)
淳熙之和糴則出封樁會以充之(十二年)
建隆初河北頻稔太祖則命使添價以糴
淳化中京畿大穰太宗則置場增價以糴
或以民食之艱用申存恤而罷和糴之令(祥符)
或以常賦之外不忍加歛而却量糴之請(天聖)
制司請計税量糴仁宗則曰賦外量糴是重歛也
漕臣以敷額為能仁宗則曰名為和糴實抑配耳
名臣奏議
和糴四弊乾道元年臣僚言去歲江西湖南和糴其弊
非一不問家之有無例以稅錢均敷無異二税此一弊
也州縣各以水脚耗折為名收耗米十之二三此二弊
也公吏並緣多方乞覓量米則有使用請錢則有縻費
此三弊也官以會償價許之還以輸官然所在往往折
閱至於輸官則不肯受此四弊也苟四弊不去欲民之
不病其可得耶
和糴深為民害趙汝愚言為民之害者固不一然其大
者莫甚於和糴凡縣所以認於州州之認於漕漕之所
認於戶部其米皆有定數一或不足則譴罰随之加之
所給之直種種變折不逮民糴之半而所入之米吏緣
為奸常多所糴之數
邊糴借内庫錢包拯言河北麥熟價賤乞支借見錢及
時收糴外可以實邊備内可以寬國用欲望權扵内庫
支借見錢或絹帛百餘萬廣謀收糴俾邊廩稍實有數
年之蓄庶少寬䘏民力
偶句
紹興中臣僚乞免和糴之事(高宗)
乾道間臣僚乞依市直之糴(孝宗)
高價以糴韓公琦言於天聖也
增價以糴范祖禹請於元祐也
諸儒至論
平糴錢榖貴賤不等李泰伯曰古人有言曰榖甚賤則
傷農貴則傷民謂農常糶而民常糴此一切之論也愚
以為賤則傷農貴亦傷農腰鎌未解日輸於市焉糶者
既多其價不得不賤賤則賈人乘時而㒺之輕其幣而
大其量不然則不售矣故曰歛時多賤賤則傷農而利
末也土將生而或無種也耒將執而或無食也於是乎
日取於市焉糴者既多其價不得不貴貴則賈人乘勢而
閉之重其幣而小其量不然則不予矣故曰種時多貴
亦傷農而利末也此平糴之法有為而作也
名殊而為法一曾子固曰使歲穰榖不賤出歲凶民不
病食故平糴之令自此始李悝修之魏以富強漢興耿
夀昌開常平之法而晉齊不能廢後魏定和糴之制北
齊築富民之倉隋人置監唐人置東西市之糴雖號名
殊其為法一也
和糴博糴便糴陳君曰舉市糴之法又當立為三策曰
和糴則以見緡給之曰博糴則以犀象寳貨易之曰便
糴則募商人入粟以鹵茗償之此三者國家之故典也
若夫出内府緡錢百萬付之三司以歛邊糴此則和糴
之法而祥符之利也出内府綾羅錦綺直百八十萬付
北河漕臣以市糴此博糴之法而咸平之制也募商人
芻粟扵極邊度地理遠近增其虛估給劵以茶償之此
則便糴之法而景德之制也
主意
糴為民之慮有便國之策有便民之策知所以為國之
計又思所以為民之慮則可以言今日和糴之法矣國
計之仰於和糴舊矣趙充國備羌謂金城湟中糴榖三
百萬斛虜不敢動矣以是知和糴為禦戎之急務然是
法也行於無事之時則易行於多事之時則難厥今供
上之粟不足贍於經常内郡之綱且侵虧於撥隸於是
仰給於和糴者愈重糴場之置名色雜出有朝廷之和
糴有制總之和糴又有監司州郡之和糴握粟之權不
一而足知所以為國計之便矣然官價民價相去殊絶
抑配從事官吏並緣變糴為科反和為怨閭里之民在
在愁嘆亦思所以為民計乎
糴者吏之商昔之糴也吏與民為商雖有吏商之實而
猶諱吏商之名今之糴也吏與民為商甘受吏商之名
以行吏商之實久矣吏商之病而斯民之膏血盡矣然
而以廉吏而商則糴之弊猶輕以汚吏而商則糴之弊
愈重幸而遇一廉吏不攘拏攫之臂不垂豪奪之涎通
民有無視價軒輊則必有如范忠宣公藉客舟之轉糴
如趙清獻公誘商販之輸運春風惠政玉雪清規惟恐
毫髮以脧民膏庶乎可以避吏商之名矣不幸而遇一
汚吏大開龍斷之門自張駔儈之網百計苛奪一槩取
嬴則必有如趙光竒所謂不給一錢如趙公汝愚所謂
吏緣為奸多其糴數秋霜捶楚星火文移惟求銖利以
富歸囊於是始不得辭吏商之名矣
吏為和糴之弊朝廷有不忍人之心士大夫行不得已
之政今日國事大率如此而和糴為甚夫糴以和為名
欲民之樂於為市而無損也不敢以虚政行之懼其有
以戕其生不敢以多數取之懼其有以奪其食不敢以
非時迫之懼其應之難而輸之不及也豈非朝廷不忍
人之心乎自貪吏並緣以飽溪壑科以糴數之多而不
得不嚴於取自庸吏巽懦以縱虎狼諉以任糴之難而
不得不肆其威自猾吏沽名以釣爵禄託以援忍死之
民而不得不以一切而從事豈非士大夫不得已之政
乎
偶句
郡縣有愛民之吏則和糴之法雖弊而可行
官吏無憂民之心則和糴之法雖善而難行
和糴之法意在朝廷
和糴之利害在郡縣
警段
和糴無策先支糴本使民應糴其策非不善也如國用
告匱何務先减糴數以紓民力其說非不當也如軍食
不足何將增减於浙右之民若少便矣或者又有涉遠
之憂金刀布帛可以貼濟糴本而國帑又無郡縣之儲
官告度牒可以折充糴價而民間又有折閱之病然則
如之何而可曰貴家貸取内帑助糴此二說尚可行乎
且貴近世臣休戚關係國之不立爾能獨存喻之以實
意申之以命令夫區第之在京者必捐米以應濟糶之
急雖近親之懿不可貸也凡田産之在畿者必捐廩以
應敷糴之急雖權倖之家不容免也以至宫掖之費亦
不可以承平全盛之時視之可節則節可省則省當思
民患之未紓痛念邊戍之未撤勿扭於拘攣勿失之牽
制主之以力行之以果則内帑有助糴之費是亦紓急
之一畫也
和糴循虚東南之民力竭矣而歲有五六百萬之和糴
則民於何而能寬然使糴實足以禦敵庶乎王師有休
息之期赤子有生聚之望今也貔貅待哺歲輒苦之計
畆敷糴浸成常額甚至有並緣擾民以為巳利者矣多
數科率以求羡餘者矣是民以虚病也
當去和糴之弊今日和糴何如哉楮價折閱高臺抑配
狹鄉下戶雷例科敷寬量而不得其平縮價而不償其
直貪胥黠吏百種侵漁豪民狡儈多方招攬糴本東那
而西兌支撥未免於後時生養日益以月增飛輓尚多
於缺數民戶既有不樂為市之心公家豈容峻行一切
之法然則欲為兵食而和糴必痛去此弊而後可
當察和糴之奸自招糴之壊於奸胥也和糴常數之外
輒增數倍以敷糴戶向之和糴猶云計産今則不復計
産矣倒囷有限無粟可輸於是不得不飛錢神以賂刻
輦然後始為之裁减此奸胥之為商者一也自招糴之
壊於奸民也妄一男子操尺紙走公庭吏輒以數千斛
糴價畀之不問其米之所從来也比及取償則東牽西
惹有司雖眀知攤賴而為民蠧又恐失陷以為已責枝
連蔓及十室九空此奸民之為商者二也夫以剜肉醫
瘡之氓當此推肌剥髄之政有奸胥之商以助其暴有
奸民之商以濟其凶吏商為虐至此極矣
不便於民有三古之所謂和糴者糴其有餘者爾而今
日悉以稅論固有稅高産薄者例皆抑配而強糴此不
便於民一也古者糴其所宜出爾而今則不問其地之
有無而悉限之以本色既責之以所無則必增直以轉
糴此不便於民二也如民之家有數百畆之田一歲之
收百費具在舉而歸諸官所得未必皆緡錢分以銀鋌
雜以楮劵逮其出售則折閱尢甚此不便於民三也
偶句
和糴之法與民為市
博糴之法與商為市
其糴於民也既有抑配之患
其積於官也亦有虛數之欺
事證
歴代糴法自李悝為魏作盡地力之法以畮之損益别
民之勤惰大率為國與民設耳乃視歲之熟有三而為
收糴取舍之數使民無傷而農益勸雖其創法之初徒
欲致一時之富強然而取義之善亦可夀有生之民命
是立其名者猶可以存其意夀昌繼之三輔之榖一糴
遂可省關中漕運之勞湟中之數雖减猶足制羌虜不
敢動之勢盖其增價而糴有以利農而人自安之是以
能存其意以行其法由後魏而晉齊或以絹綿布帛為
市而和平之意日漸斷散侵抑之弊日益繁滋矣唐因
牛仙客之言而行糴法至德宗時已有強取之差車摧
牛斃破産不能支雖復一趙光竒而亡補於萬姓之怨
憲宗時和糴畿内督限稽違則廹蹙鞭撻復有府縣配
戶之擾是盖失其意而反至於病其法
祖宗善於和糴惟我祖宗盛時法存而意亦善行之以
公處之以和耳著之令申和糴給以見錢其不給者寘
之辟藝祖則增價以惠貧民太宗則收糴以貯近倉先
後相承不失初意祥符之詔慮煩擾而免下戶之糴皇
祐之詔恐抑配而减上供之半紹興則戒邀覓之吏乾
道則依實糴之直凡所以凴藉美意維持公法因其名
而存其實者又如此
祖宗寬於和糴與民為市給以見錢此和糴良法也朝
廷所降者十州縣所給者一時則有官吏移用之弊官
之所給者十民之所得者一時則有胥吏侵漁之弊且
其輸曰均輸不見其均凖曰平凖不得其平糴曰和糴
不覩其和因名以求其實豈非君天下者之責哉思昔
太宗之世河東物賤民樂為市而和糴之法立焉當是
時民不以為病也自時厥後或以積蓄之多而罷和糴
或以煩擾而免之或以重歛而却之使和糴而常如其
初又何有不可者夫何循襲日久弊端百出官吏之移
用不得免焉甚矣作法之難也
時政
我宋仁厚立國未嘗以政病民糴名以和深得古意至
於荒政尤切究心今祖宗立法已數百年矣不幸比歲
關浙頻驚田萊不治是故邊無可糴之儲而和糴之當
緩者不得已而急農扈不登貧富俱竭是以廩無可發
之粟而荒政之當急者不得已而緩今之事亟矣君臣
上下是將付之悠悠而止耶上之行和糴者必相體曰
今之和糴幾類虐取然事勢有不得已非吾心也朝廷
總制以是體州郡郡守縣令以是體富家則糴本可漸
支糴數可量减浙右之價可增則增廣中之粟可運則
運富家可貸取内帑可助糴金刀布帛可貼濟也官告
度牒可折充也寬之一分民受一分之賜矣為編戶者
必相體曰此非國家仁厚之意頓渝也不得已也期限
之廹促當亮事機之遑遽而不當以促廹為怨價直之
折閱當亮財計之空匱而不當以折閱為議上下如是
相體而後今日不得已之和糴可行矣
徒負立法之名愚深歎夫用是法而有負於法之名也
一壊於有司再壊於胥吏號為和糴實則擾民陽為輸
官實則資吏垂涎於糴本之贏餘假威於文移之迫急
是催科之擾有以傷其和不勸富室而多均敷於中産
之家憑用駔儈而復賣弄於黠胥之手不蹙額於價直
之虧則太息於給償之緩是侵刻之害有以戕其和倉
囷空矣而陸負水運者幾於乾沒本數損矣而箕歛斛
增者過於横稅飛輓勞耗生聚困窮又幾類於和買之
白著是愁嘆之苦又有以干其和民之疾吏如仇不欲
為市括有為無苟圖避免豈民之情哉吏之罪也豈立
名之過哉不實其名之過也
民不樂於和糴廣糴一行有乘時以射利者有創例以
侵蠧者糴名以平乃險之穽糴名以和乃怨之府糴名
以便乃擾之階閭閻小民不以此望公家也然則孟子
之論終堕迂闊而已乎抑先儒有言必有關雎麟趾之
化而後可以行周公之法度
民皆怨於和糴今日任和糴之責者則不然糴有常數
量民之力可也計數供輸貧民下戶不暇頋問之則曰
吾以濟一時之急也勸民樂輸勿為已甚可也笞楚廹
脅之非命不暇恤問之則曰吾以寬一時之責也富室
民之根本勿戕賊之可也而破家折産號泣無訴不暇
䘏問之則又曰吾以應一時之需而濟一時之窘也託
不得已之言而行不得已之政今日士大夫負國負民
者多矣然吾以不得已而取扵民而彼亦不得已而怨
乎上頭會箕歛之法惨乃所以啟隴首言志之人間架
除陌之令嚴亦所以召京畿嘯聚之卒此豈其情之得
已哉盖亦不得已之至者耳嗟夫吾之不得已尚可為
也彼之不得已不可有也可畏也哉
吏不䘏民顧今和糴之數乃一歲支用之不可省者盍
亦申諭於吏曰天地生民同此一氣痒疴疾痛莫不相
關今吾室廬已鬻矣則吏之第宅彫文而飾鏤也夫何
安民之骨肉已離矣則吏之妻子衣錦而食肉也夫何
忍朝廷日有皇皇不給之憂吾民日有流離死亡之歎
而吏居其間乃欲享和糴之利其可乎無已則察民情
之所苦量民力之所堪禁奸胥之虛而無額外之科擾
急糴本之償而無酬直之稽緩吾庶幾其有瘳乎
偶句
垂涎於貨財之贏餘
立威於期會之廹急
耗蠧日多而糴本亦難辨矣
和糴不繼而邊郡亦告乏矣
不勸富室而均敷於中産之家
移用糴本而取贏於斛面之利
攫拏之禁非不嚴而攫拏者自若也
减尅之戒非不至而减尅者如故也
寬量有制而量未嘗寬也况於斛面之外又有加量焉
平價有令而價未嘗平也况於阻抑之外又有乾没焉
結尾
有和氣則用足嗚呼權平物也然有首重尾輕者持之
者病之也琴瑟和聲也然有此宫彼商者調之者失之
也和之者非在人乎班固曰吏民而令行愚願今日以
朝廷之和召官吏之和感民心之和以是心而用是制
區區糴法特其小者耳執事毋得以為常談
有良吏則法善雖然有良法有良吏固也亦孰知因吏
而良乎昔范忠宣公之在襄减常籍客舟諭以糴穀卒
能蓄粟有餘而濟民飢富鄭公之在青州亦嘗擇所部
豐稔者勸之出粟随所出廩之而其後亦足賑民夫藉
舟之舉出粟之勸若人情之所未易強者而當時皆以
為便豈非二公求其愛民而非以擾民耶今日而欲立
和糴之法其莫若擇和糴之吏云
和糴不如屯田抑愚有獻焉和糴以足食不如屯田以
積粟和糴之策有時而窮而屯田之利無時而已故也
胡不取古人明效而觀之金城期年之役宜無事於屯
田而將軍守其議今疆場駐師歲復一歲其視金城之
役孰近而孰久強胡騁毒邊城屢警其視許下之屯孰
急而孰暇况又近年清野茅葦相望是有可耕之地流
民遷徙游手無藝是有可耕之人苟給以資糧僦以農器
則塞下之粟何以不如漢給其耕種時其調戍則府兵
之法何以不如唐行之歲月决可就緒又何憚而不為
哉
羣書會元截江網卷七
