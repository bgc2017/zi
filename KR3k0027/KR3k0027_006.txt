羣書會元截江網卷六
漕運
歷代事實
秦欲攻匈奴運糧使天下飛芻輓粟起於黃陲琅邪負
海之郡轉輸北河率三十鍾而致一石(通典)漢高祖
與項羽相持於榮陽間蕭何鎮守關中計戶轉餉給軍
高祖曰鎮國家撫百姓給餽餉不絶糧道不如蕭何
(本紀)轉漕山東之粟以給中都官歲不過數十萬石(前志)
孝武建元中通西南夷作者數萬人千里負檐饋糧
率十餘鍾致一石其後衞青擊匈奴取河南地復興十
餘萬人築朔方轉漕甚遠自山東咸被其勞元光中發
卒穿漕渠以漕大便利宣帝五鳳中耿壽昌奏言故
事歲漕關中粟四百萬斛以給京師用卒六萬人宜糴
三輔弘農河東上黨太原等郡榖足給京師可以省關
東漕卒過半(通典)趙充國擊先零條便宜十二事其五
曰至春省甲士卒循河湟漕穀至臨羌以眎羌虜揚威
武傳世折衝之具(充國傳)後漢光武命寇恂守河内轉運
給足軍糧恂以輦車驪駕轉輸前後不絶(本傳)虞詡為武
都太守先是運道艱險舟車不通僦五致一(用五石貨致一石)
乃按行川谷自沮至下辨開漕船道於是水運通利歲
省四十餘萬(本傳)蜀諸葛亮出軍至祁山始以木牛運其
後又出斜谷以流馬運魏正始四年鄧艾謂良田水
少不足以盡地利宜開河渠可以大積軍糧又通運漕
之道乃開廣漕渠(通典)隋文帝開皇三年以京師倉
廩尚虚議為水旱之備詔於伊洛汴許等十三州置運
米丁又於衛置黎陽倉於陜置常平倉於華置廣通倉
轉相灌注漕關東及汾晉之粟以給京師又募人能於
洛陽運米四十石經砥柱之險達于常平者免其征戍
其後以渭水多沙流有深淺漕者苦之四年命宇文愷
率水工鑿渠引渭水自大興城東至潼關三百餘里名
曰廣通渠轉運通利關内賴之(隋志)唐都長安關中號
稱沃野然其土地狹所出不足以給京師備水旱故常
轉漕東南之粟高祖太宗之時用物有節而易贍水陸
漕運歲不過二十萬石故漕事簡自高宗已後歲益增
多而功役繁興民亦罹其弊矣初江淮漕租米至東都
輸含嘉倉以車或䭾陸運至陜而水行來遠多風波覆
溺之患其失十常七八其率一斛而得八斗為成勞而
陸運至陜纔三百里率兩斛計庸錢千緡送租者皆有
水陸之直(唐志)開元十八年宣州刺史裴耀卿朝集京
師元宗訪以漕事耀卿條上便宜元宗初不省二十一
年耀卿為京兆尹京師雨水穀踊貴元宗復問耀卿漕
事耀卿因請罷陜陸運而置倉河口使江南漕舟至河
口者輸粟於倉而去縣官僱舟以分入河洛置倉三門
東西漕舟輸其東倉而陸運以輸西倉復以舟漕以避
三門之水險元宗以為然乃於河陰置河隂倉河西置
拍崖倉三門東置集津倉西置鹽倉鑿山十八里以陸
運自江淮漕者皆輸河陰倉自河西至太原倉謂之北
運自太原倉浮渭以實關中元宗大悅拜耀卿為黃門
侍郎同中書門下平章事兼江淮都運使凡三歲漕七
百萬石省陸運傭錢三十萬緡是時民久不罹兵革物
力豐富朝廷用度亦廣不計道里之費而民之輸送所
出水陸之直增以凾脚營窖之名民間傳言用斗錢運
斗米其縻耗如此及耀卿罷相北運頗艱米歲至京師
纔百萬石二十五年遂罷北運二十九年韋堅兼水陸
運使堅治漢隋運渠又鑿潭於望春樓下以聚漕舟堅
因使諸州各揭其郡名陳其土地所産貨寶諸竒物於
袱上先時民間唱俚歌曰得體紇那邪其後得寶符於
桃林於是陜縣尉崔成甫更得體歌為得寶弘農野堅
命舟人為吳楚服大笠廣袖芒屩以歌之成甫又廣之
為歌辭十闋婦女百餘人鮮服靚粧鳴鼓吹笛以和之
衆艘以次輳樓下天子望見大悦賜名曰廣運潭是歲
漕山東粟四百萬石自裴耀卿言漕事進用者常兼轉
運之職而韋堅為最(唐志)肅宗寶應元年元載以淮河
阻兵飛輓無路絶鹽鐵租賦皆泝漢而上(會要)末年史朝
義兵分出宋州淮運阻絶劉晏運江淮粟帛由襄漢越
商於以輸京師代宗廣德二年以劉晏顓領轉運租
庸鑄錢鹽鐵轉輸至上都度支所領諸道租庸觀察使
凡潭事亦皆決於晏晏為歇艎支江船二千艘人人習
河險江船不入汴汴船不入河河船不入渭江南之運
積揚州汴河之運積渭口河船之運積渭口渭船之運
入太倉歲運粟百一十萬石無升斗溺者(唐志)劉晏領
轉運按行浮淮泗達于汴盡得利病迺移書元載以為
運之利與害各有四載即盡以漕事委晏故晏得盡其
才歲輸始至天子大悦遣衞士以鼓吹迓東渭橋馳勞
曰卿朕酇侯也凡歲致四十萬自是關中雖水旱物不
翔貴矣(本傳)初州縣取富人督漕輓謂之船頭税外横取
謂之白着人不堪命晏始以官船漕罷無名之斂以禆
用度(本傳)晏自天寶末掌出納監歲運知左右藏主財穀
三十餘年矣及楊炎為相以舊惡罷晏轉運使復歸度
支李泌鑿集津倉山西逕為運道屬于三門又為入渭
船輸米渭橋大倉米至凡百三十萬石遂罷南路陸運
(唐志)德宗時江淮米不至六軍脱巾呼於道上憂之
甚會韓滉運米至陜上喜謂太子曰米已至陜吾父子
得生矣(通鑑)秦漢時故漕興成堰東達永豐倉韓遼請疏
之自咸陽扺潼關三百里可以省車輓之勞宰相李周
言以為非時文宗曰苟利於人陰陽拘忌非朕所顧也
議遂決堰成罷輓車之牛以供農耕關中賴其利(唐志)
偶句
輦車驪駕而中天之基以成
木牛流馬而峙鼎之勢以就
有蕭何之轉餉則漢軍無乏食之憂
有韓滉之運米則唐人免脱巾之變
劉晏設舟載之策米斗减錢者九十
耀卿得置倉之利陸運省緡三十萬
三十鍾而致一石則秦人之耗不可支
十萬斛而七十緡則唐人之費為甚省
漢穿渭渠以通漕運故關東之粟為易達
隋置洛倉以相灌注故汾陽之粟為易輸
有蕭何以居關中則餽餉日給足以佐高祖之創業
有寇恂以守河内則軍食日裕足以成光武之中興
皇朝事實
太祖建隆元年汴都仰給漕運故河渠最為急務先是歲
調丁夫開浚糗糧皆民自備丁夫詔悉從官給二年命
給事范陽劉載浚五丈渠以通東方之漕上因曰煩民奉
己之事朕必不為也開導溝洫以濟京邑蓋不獲已初五
丈河泥淤不利行舟詔陳承昭於京城之西夾汴河過斗
門自榮陽鑿渠百餘里引京索二水通城壕入斗門架流
于汴東滙于五丈河以便東北漕運開寶四年以王明
為廣南諸州轉運使王師南伐嶺道險絶不通舟車但以
丁夫負荷糗糧數萬衆仰給無闕五年三司言倉儲月
給止及明年二月請分屯諸軍盡率民船以資江淮漕運
上大怒召判三司楚昭輔切責之昭輔詣皇弟光義泣告曰
舊定八十日一運一歲三運今若去淹留之虚日則歲可
增一運矣光義以告上從之(並長編)八年范旻為淮南轉運
使每歲運米萬餘石以給京師時論許其有心計(會要)太
宗太平興國八年初置水陸發運於京師以許田王賓許
昌裔同知水路發運王繼昇劉蟠同知陸路發運凡一綱
計幾舟每舟計所給挽船之直悉以附主綱吏令自僱民
勿復調發凡水陸舟車輦運官物及財貨之出納悉關報
而催督之自是貢輸無滯矣
雍熙元年以喬維岳為淮南轉運使先是淮河西流三
十里曰山陽灣水勢湍悍運舟所過多罹覆溺維岳規
度開故沙湖又創二斗門于西河第三堰設門蓄水俟
故沙湖平乃泄之建横橋於岸築土累石以固其址自
是盡革其弊而運舟往來無滯矣(並長編)淳化四年楊
允恭盡籍三路舟與所運物數令諸州擇才吏悉集允
恭乃辨數授之江浙所運止於淮泗由淮泗輸京師行
之一歲上供者六百萬焉(通略)至道元年先是汴河歲運
江淮米三百萬石菽一百萬石黃河粟五十萬石菽三
十萬石惠民河粟四十萬石菽二十萬石廣濟河粟十
二萬石凡五百五十萬石非水旱大蠲民租未嘗不及
數是歲汴河運米至五百八十萬石真宗景德元年
宋雄監河隂屯兵雄習河渠利害因領護汴口均節水
勢以濟江淮遭運四年先是江淮歲運米輸京師未
有定制是歲始定六百萬石歲額祥符二年江淮發
運李傳言江淮廩粟除留州約支及三年外當上供者
凡一千三百餘萬石每歲水運止及五百萬今歲當及
七百萬望少損其數上曰足食養人之本豈患太多耶
仁宗天聖四年定江淮制置發運司歲漕米課六百
萬石初景德中歲不過四百五十萬石其後益至六百
五十萬石故江淮之間穀常貴而民貧吳耀卿請約咸
平景德歲漕之數立為中制故裁減之慶歷三年江
淮歲漕不給京師乏軍儲大臣以為憂范仲淹言許元
可獨辦擢元江淮兩浙荆湖制置發運判官元曰以六
路七十二州之粟不能足京師吾不信也至則命瀕江
州縣留三月糧餘悉發之遠近以次相補引千餘艘轉
漕而西未幾京師足食嘉祐元年張方平為三司使
畫漕運十四策宰相富弼讀方平奏上前晝漏盡十刻
侍衛皆跛倚上太息稱善弼曰此國之大本非常奏也
悉如所啟施行其後未朞年而京師有五年之蓄
神宗元豐六年江淮等路發運使蔣之奇歲漕穀六百二
十萬石之奇入覲上勞問備至之奇因條利病三十餘
事多見納用(並長編)高宗紹興五年李光言陛下駐蹕
東南江浙實為根本之地自兵興以來科須百出民力
既殫理宜優䘏今州縣綱運漕司既不任責轉輸之職
趣辦州縣乞求舊例應州縣上供及軍糧錢帛並令漕
司計置綱運專差使臣專綱起發其水脚糜費等錢乞
依條將直達係省頭子錢樁充漕司不得互用詔諸處
轉運司措置依此施行(會要)十一年初建康屯重兵歲費
錢八百萬緡米八十萬斛𣙜貨務所入不足以贍至是
禁旅與諸道之師皆至葉夢得被命兼緫四路漕計以
給饋餉軍用不乏故諸將得悉力以戰朝廷益嘉之(係年)
(錄)二十年上曰比緣河流淺澁綱運遲緩已令内帑支
降錢五百萬貫以佐調度(聖政)
偶句
陳恕同知利害而有真鹽鐵之號
李溥盡知錢穀而有發運使之除
江淮之間輦運相繼范旻之主漕計也
瀕海之粟千艘而西許元之為判官也
淳化上供六百萬以允武之為淮浙發運也
祥符上供七百萬以李溥之為江淮發運也
范旻歲運倍於正元太宗曰實我倉廩卿之功也
丁謂運米數倍唐朝真宗曰國儲有備卿等力也
至道以前黃河五十萬惠民四十萬而汴河則三百萬
熙寧以後廣濟六十萬惠民六十萬而汴河則六百萬
經傳格言
粟行三百里則國無一年之積粟行四百里則國無二
年之積粟行五百里則衆有饑色(管子)千里饋糧士有饑
色食敵一鍾當吾二十鍾&KR2055;秆一石當吾二十石(並孫)
(子)
偶句
粟行五百里則衆有饑色此運糧之為害也
食敵一鍾則當吾二十鍾此因糧之為利也
名臣奏議
漢隋唐漕運因革歐陽修上仁宗漢初歲漕山東粟十
數萬石是時運路未修其漕尚少其後武帝益修渭渠
至漕百萬餘石隋文帝時㳂水為倉轉相運置而關東
汾晉之粟皆至渭南運物最多其遺倉之迹往往皆在
然尚有三門之險自唐裴耀卿又尋隋跡於三門東西
置倉開山十八里為陸運以避其險率泝河而入渭當
時歲運不減二三百萬石其後劉晏遵耀卿之路悉漕
江淮之米以實關西後世言能經財利而善漕運者耀
卿與晏為首耀卿與晏初理漕時其所得少至其末年
所入十倍是可久行之法明矣
本朝漕運之費倍於古蘇轍上神宗曰漢唐以來重兵
分於四方雖莫大之憂而饋運之勞不至於太甚祖宗
受命懲其大患而略其細故斂重兵而聚之京師根本
既強天下承命而服然而轉漕之費遂倍於古凡命東
南之米每歲遡汴而上以石計者至五六百萬山林之
木盡於舟楫州縣之卒斃於道路月廩歲給之奉不可
勝計往返數千里饑寒困迫每每侵盜雜以他物米之
至京師者率非全物矣由是觀之今世之糴法以其力
致之而不計其患非法之良也
漕運急則民困朱熹上光宗建炎以來指揮兵多權宜
科次又復數倍供輸日久民力已殫而間者諸路上供
多入内帑是致戶部經費不足遂廢祖宗破分之法而
上供歲額必取十分登足而後已期限迫促科責嚴峻
監司州縣更相督迫唯務自寬已責何暇更察民情捶
撻號呼有使人不忍聞者而州縣歲入多作上供起發
則又於額外巧作名色夤緣刻剥此民力之所以大窮
也
偶句
畫漕運十四策者張方平之在嘉祐也
條利病三十事者蔣之奇之在元豐也
張方平論漕運以河渠為主(熙寧八年)
歐陽修論漕運以河渠為先(康定元年)
賈宇請開揚州古河歲省官費功利甚厚
文彥博言自汴入河用力不多所費極少
修勸農之法以省江淮漕運則陳濟之議也
去兵吏之冗以減江淮漕運則仲淹之請也
景德間定江淮運米六百萬石從李溥之請也
天聖間減江淮運米五十萬石從吳耀卿之請也
諸儒至論
本朝漕運凡四東萊曰本朝定都於汴是時漕運之法
分為四路東南之粟自淮入汴至京師陜西之粟自三
門白波轉黃河入汴至京師陳蔡一路粟自惠民河至
京師京西之粟自廣濟河至京師四方之粟有四路四
條河至京師然而本朝所謂歲漕六百萬石專倚辦江
淮其所謂三門白波之類非大農仰給之所惟是江淮
最重在祖宗時陸路之粟至真州入轉般倉自真方船
即下貯發運司入汴方至京師諸州回船却自真州請
鹽散於諸州雖有所費亦有鹽以償之此是本朝之良
法
漕運當各從其便張守曰祖宗以來每歲上供六百餘
萬斛悉出於東南而轉輸未嘗以為病也今宜以兩浙
之粟專供行在而江東之粟以餉淮東江西之粟以餉
淮西荆湖之粟以餉鄂岳荆南量所用之數責漕臣將
輸而歸其餘於行在錢帛亦然恐未至於不足也
漕運必因水勢華子西曰蕭何發敖倉之粟以飽韓信
之師皆得之於河渭之順流孔明下巴蜀之粟以餉荆
州之卒皆藉夫嘉陵一江之力隋人開汴水而淮漕以
通吳人堰京口而可以運江南之粟
主意
得人則漕辦論餽餉之計於今日者一曰因地勢二曰
便民力而已要其所以致是者必得人任其責也夫興
師十萬日費千金千里餽糧士有饑色民食之不可不
講也尚矣三代而上兵農一致無事則出耕有事則習
戰故餽餉自給糧道不絶未聞有餽兵之勞自兵民既
分不能以自養雲屯萬竈日仰食於縣官而上之人始
有廩給不繼之憂要之經理之有其人則雖當干戈擾
攘之中而常見其有餘經理之無其人則雖當平居無
事之際而亦見其不足方漢楚相距滎陽成臯間兵無
見糧高帝若難乎為力矣得一蕭何以任守關之責則
餽餉日給而不聞其有匱乏之虞三國鼎峙蜀處偏方
軍食之計先主方難乎為力矣得一諸葛亮以任其責
則木牛流馬之運亦不見其漕運之苦兵食之餽必得
人若此而後可以論餽餉之計矣
省戍則漕減言省運之策易為省戍之策難蓋邊民之
困起於餽運餽運之困起於戍兵兵精則戍可省戍省
則餽運亦省餽運省則邊民之困可以少瘳矣昔在熙
河之師並邊之民相從于役乘沙道河死者枕籍每讀
國史至此未嘗不浩歎夫兵禍之酷也而孰知厥今淮
襄千里之地均罹此毒而棗陽浮光之役有不可言者
矣荷戈以戰民之死者半負檐而輸民之死者又半為
民上者可不思所以處之乎昔之所急者屯田今屯田
間興而不足仰給則充國之便不足施也昔之所務者
和糴今和糴已行而不足取辦則壽昌之計不足用也
昔之所病者道險今千里如掌以邊為囷諸葛亮木馬
牛之法又無所取也不知兵戍之已多而唯曰餽餉之
難省不已拘乎
經久權宜之說有經久之宜有權時之宜經久之宜可
講於暇豫平居之間權時之宜可施於倥&KR1555;多事之際
何者天下之事公私雖不兩便然未有彼此之俱扞格
者也利害雖不兩立然亦未必有利而無害者也抑亦
視時宜之緩急利害之輕重於公私之間焉蓋今日漕
運之說是也
警段
為國便為民病比年以來和糴之抛降夥矣疲氓剜肉
勉強送輸積粟埋梁中外填溢散漫諸郡易有侵耗之
憂揔括一司兼有漕運之利於是議者請置轉般一倉
專為儲糴之地是知便國之良畫矣然曩時派數雖多
倉庾未建而或者猶以糴艱為憂猶以取運為苦而其
數或少殺今焉亦有高廩萬億及秭既可無弊蠧之欺
宜為折閱之慮何憚而不可為愚恐繼此糴事無窮已
之時舊逋未償新數已抛矣鉅室告匱下戶重困矣其
如民之不便何故曰法有便於國而不便於民者今之
轉般倉是也
有民害有官弊陸運何始乎始於秦之飛芻輓粟乎水
運何始乎始於春秋汎舟之役乎嘗謂陸運之弊其弊
在民水運之弊其弊在官蕭何計戶轉輸以給軍食號
稱良法然猶有老弱疲轉餉之語則陸運之弊民也明
矣吾漕長安之粟風波覆溺十常七八率一斛而得八
㪷為成勞則水運之弊官亦明矣夫軍民百萬之衆而
仰給於漕計此事之不容廢者然省冗食之繁行屯田
之策獨不可少減其半乎不然木牛流馬囊米載舟必
有孔明劉晏之術而後可也
偶句
行齎居送而煩費億萬
舟運陸輸而虧折過半
事證
唐魏漕運漕運之法古嘗行之矣置倉以貯江淮之粟
凡三年運七百萬石者非裴耀卿不能也自陳項以至
壽春之地開廣漕渠逮于江淮者非鄧艾不能也苟得
其人則緣水置倉轉相受給豈不可為而奚有行齎居
送之患哉
漢唐漕運自秦罷侯置郡漕法始講致瀕海之粟輸北
河之倉蓋以三十餘鍾而致一石而民始病矣然則秦
為漕運之俑乎漢初京師之用止仰近郡諸侯之粟不
歸天子當時關東之漕僅數十萬石而已其省何如也
及武帝以後山東漕益而為百餘萬石既而縣官廩食
者衆則河漕又益而為四百萬石繼而言利之臣愈請
增益則山東之漕且至六百萬石焉迨至軍旅既息之
後每歲漕榖為石猶不下四百萬唐初府兵之法未壞
平時無事身居田畆一有征行自為調度當時關中之
漕不過十萬而已其省何如也及明皇天寶以後每歲
三百五十萬廣德歲轉亦不下百一十萬甚至江淮之
運少緩六軍脱巾於道韓滉之米一至君臣舉酒相慶
則唐人所以倚辦於此可謂急矣噫引渭穿渠之謀不
見於高文之時而見於武帝之世泝河入渭之說不用
於太宗之日而用代宗之後蓋漢唐中年以兵費之故
所以屢講而屢詳其勢不得不然也噫漢以用兵而費
財唐以養兵而蠧粟養兵者未可遽息用兵者朝罷而
夕安此唐之漕運又加詳於漢也大抵漢漕皆仰於山
東唐漕皆仰於江淮故武帝時潘系言漕者山東也弘
羊益漕者亦山東也蓋江淮之漕未通而多仰於山東
矣天寶以後劉晏所漕者江淮也韓滉所漕者亦江淮
也蓋諸道之漕不通而皆仰於江淮矣此漢唐漕法之
本末也
歷代諸人通漕戰勝攻取則惟韓信漕給餉餽則惟蕭
何而誅秦蹙項迄成帝業以裴度緫淮西之役而財隸于
皇甫鏄而奏伐蔡之捷以德裕緫澤潞之師而財隸於
杜悰而策討叛之勲吁韓信裴李所以成大功者皆諸
人漕運之力也
祖宗四河通漕國家都汴四方輻湊遠近俱便過於漢
唐是時漕運之法分為四路東南之粟自汴河而至陜
西之粟自黃河而入陳蔡之粟自惠民河通之京師之
粟自廣濟河通之然論四河之利害汴河為重黃河次
之而惠民廣濟又其次也何以言之視諸道所漕之數
廣濟十二萬惠民四十萬黃河五十萬而汴河至三百
萬於此可見矣故汴河以發運使副領之黃河以運使
判官領之而惠民特命催綱廣濟特用使臣然本朝所
謂歲漕六百萬石專倚辦於江淮其他三河所入非大
農仰給之所惟是江淮最重故獨於汴河漕法為詳也
中興專侍江淮自翠華暫臨吳會前日漕運之計如置
倉以轉輸散鹽以供費時異事殊皆可略矣獨以謂祖
宗時養兵未必多於今日也京師歲貢亦未必過於今
日也而有四路轉運之供餽陜西之運陳蔡之運京西
之運有所未至則所恃者江淮耳今夫民力困竭天時
變易要不可專恃於此往者申請欲以兩浙近甸置場
糴米以減東南之歲入庶乎不虚此而盈彼亦一策也
張文定畫漕運十四策宰相讀於上前漏盡十刻而仁
宗深歎為國計大本非常奏也夫一漕運而講明之詳
至有十四策以見足國裕民之計不容輕議
時政
今日當汰冗食今日㳂邊營屯星分棋布不知其幾非
特浮光棗陽之戌未撤也其能果無老弱可汰者乎其
果皆勇敢精銳而無冗食者乎若猶未也則老師費財
古人所戒冗兵之汰善將者每先焉是必汰其冗食以
為省餽運之計餽運既省則邊民可轉而歸南畝轉餉
之勞庶可少息廩給之費庶有所繼如是則舟運可也
陸運亦可也又何有單寡隔絶之慮乎雖然是餽特運
計爾若夫經久之謀則淮甸之地猶未盡墾使得如鄧
艾羊祜之徒講行屯田之策是又有餽運之一端也若
以為事難卒行則及今淮甸歲豐舉行陸宣公和糴之
議亦所不容緩權以和糴經以屯田豈獨可以濟餽運
而已乎
今日至勞遠餉自邊方驛騷以來廟堂以餽餉為重緫
司以給餉為難州郡以轉餉為苦邊閫以請餉為急上
煎下迫至此靡底水載陸搬漕運不絶而邊人猶以乏
用告日攢月計如恐不及而戎司猶以寡積言丁夫勞
瘁僵仆枕藉而督部猶以後期斥何也蓋昔人之餉軍
因地以為餉而今之餉軍則越境以致餉此千里饋糧
士有饑色正兵法所謂師不宿飽者也向者京湖富實
隨復諸州皆產米之鄉土地所有儘有餘力今產米之
地莽為荆榛兵屯既增贅食又衆地之所產不足供億
於是取辦於江西之糴頃又取辦於江東之糴今又轉
其糴於吳門矣窮山倒海不足以應其需椎肌剥膚不
能以充其數況吳門之米輦轂之重屯寄焉浙西之民
食藉焉當此豐穰猶切凜凜脱有水旱胡以相䘏謀國
者詎可姑為支撑之計而不思變通之策乎
清野為餽餉害今之所苦於餽餉者其禍皆始於清野
蓋邊城之地有人民則有耕稼有耕稼則有糧穀官既
可賴其賦入之輸而糴又可為就便之利今也邊之所
存孤城巋然無人民無耕稼始不得不仰於内郡之餉
餉之所仰者廣始不得不出一切不得已之政今欲通
其變而紓其急則亦有反清野之說而已
偶句
慮循目前非漕計也
剥下奉上非漕計也
萬竈列屯率皆待哺
千里餽運寧無煩擾
自轉般之法行而君子以為便
自直達之法用而識者以為憂
蜀漢之粟順流而下以供荆襄之軍
閩浙之舟水運而上以供中都之用
結尾
漕運要在得人竊謂強兵之道在食足食之政在人得
其人以任饋餉之責則糧道不絶可以制強楚而有餘
無其人以任和糴之寄則湟中虚數雖欲捍先零不足
今日居四緫之任者固皆漢之蕭何唐之劉晏矣惟上
之人明詔申儆俾之多方調度悉力經營如周申之峙
糧金城之積糓則士飽而歌馬騰於槽之詩將復用於
今日矣傳曰待其人而後行謀國者毋曰常談
漕運不如屯田抑又論之輦粟以給一月是給一月而
已也一月之外其能給之乎輓漕以餉一歲是餉一歲
而已也一歲之外其能餉之乎惟夫屯田之規烽燧不
驚則執耒耜以耘耨羽檄一馳則被甲胄以征行高
宗皇帝書趙充國傳賜邊臣以講求營屯之政誠以不
擾於民則民享安逸之利服勞於兵則兵無驕脆之憂
得粟百斛愈於在外之千斛得藁一束愈於在外之十
束見其利未見其害見其益未見其損愚又愛其法之
可以經遠所惜者邊臣之鹵莽爾循是而行兵食其不
足乎惟上之人留意
言省漕之策難仰又有聞焉言通漕運之策易言省漕
運之策難昔呂源嘗言於高宗矣吉州起發金銀輦入
京師朝廷頒收糴金銀降付江西吉州起發紬絹輦入
京師朝廷給岳飛軍糧搬赴吉州彼此勞費擾動一吉
州且然他可知矣較移用之更互蠲出入之勞擾獨非
省漕運之一策乎若夫修勸農之法以省江淮漕運如
陳靖之議去冗兵冗吏以減江淮漕運如范仲淹之請
此非根本說也而未可以易言也在今日而驟言之激
長江之水以救涸轍之魚君子謂之不知務
羣書會元截江網卷六
