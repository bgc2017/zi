羣書會元截江網卷十五
步騎(附)車戰
歴代事實
總步騎漢王以韓信曹參灌嬰俱擊魏酈食其還王問
騎將誰也對曰馮敬曰雖賢不能當灌嬰步卒將誰也
曰項它曰不能當曹參吾無患矣九月信等虜豹(漢史)
武帝令大將軍衛青霍去病各將五萬騎步兵去病出
代郡青出定襄擊敗匈奴(霍去病傳)光武與莽戰自將
步騎千餘合戰斬首數十級諸將喜曰劉將軍平生見
小敵怯今見大敵勇甚可怪也(本紀)馬援為隴西太守
發步騎三千人擊先零羌援潛行間道掩赴其營其後
乘夜放火擊鼓呌譟虜遂大敗(本傳)三國曹操與袁紹
戰操乃自將步騎五千人夜從間道出盡焚其粮榖殺
士卒千餘人(魏帝紀)蜀丞相亮身率大軍攻祁山魏乃
勒步騎五萬遣右將軍張郃督之西拒亮絶其粮道擊
大破之(蜀志)唐王世充率衆臨榖水太宗命屈突通以
步卒渡水擊之自以精兵直出其背(通鑑)李光弼與史
思明戰因問賊陣何所最堅曰西北隅召郝廷玉曰為
我以麾下破之曰廷玉所將步卒請騎五百與之三百
復問其次曰東南隅召論惟正辭曰蕃將也不知步戰
請鐵騎三百與之二百諸軍爭奮賊衆奔敗(光弼傳)
步兵漢武帝擊單于李陵請曰無所事騎臣願以少擊
衆步兵五千人涉單于庭上壯而許之(李陵傳)秦苻堅
以百萬之衆伐晉謝玄以八千精卒渡淝水逼之苻融
馳騎略陣馬倒被殺軍遂大敗(通鑑)魏明帝自征蜀遣
張郃諸軍勁卒四十餘萬向劍閣諸葛亮有戰士萬二
千更下者八千時魏軍始陣亮參佐咸以敵強衆多非
力所制亮曰吾聞用武行師以大信為本去者束裝以
待期妻子企踵而計日乃𠡠速遣於是去者感悦願留
一戰往者憤踊咸思致命殺張郃却司馬宣王一戰大
尅(通鑑)唐李嗣業應募安西軍中高仙芝討勃律命嗣
業為(闕)刀將提步士升山頽石四面以擊賊又立大旗
先走險諸將從之虜不虞軍至因大潰號為神通大將
李抱真策山東有變澤潞兵所走集乘戰伐後賦重人
困軍伍彫刓籍戶三丁擇一蠲其徭租給弓矢令閑月
得曹偶習射歲終大校親按籍苐能否賞責比三年皆
為精兵遂雄山東天下稱昭義步兵為諸軍冠(本傳)
騎兵趙武靈王以中山在其腹心北有燕東有胡西有
林胡樓煩秦韓之邊不可無強兵之助於是欲胡服騎
射羣臣皆不欲王遂胡服明年略中山地西略胡地又
數年遂滅中山(史紀)漢遣韓信擊趙信使間人窺之知
其不用廣武君策乃引兵遂下選輕騎三千人人持一
赤幟戒曰趙見我走必空壁逐我若疾入拔趙旗幟立
漢幟趙軍歸見漢幟遂亂遁走(本傳)周亞夫東擊吳楚
吳方攻梁梁急請救亞夫堅壁不出而使輕騎絶吳楚
兵後食道吳楚兵乏糧亞夫破吳(本傳)臧宫以謹信見
任匈奴分爭帝以問宫宫曰願得五千騎以立功帝曰
常勝之家難與慮敵(本傳)陳俊為安集掾從擊銅馬與
五校戰於安次俊言與光武曰宜令輕騎出賊前使百
姓各自堅守城壁以絶其食可不戰而殄也光武然之
賊遂散敗(本傳)唐李靖率驍騎三千自馬邑進屯惡陽
嶺夜襲定襄破之(本傳)郭子儀屯涇陽軍纔萬人比到
虜騎圍已合乃使李國臣等各當一面身自率鎧騎二
千出入陣中回紇怪問報曰郭令公驚曰令公我得見
乎子儀將出左右請以五百騎從不聽即傳呼曰令公
来虜皆持滿待子儀以數十騎出免胄見其大酋回紇
舍兵下馬拜曰果吾父也(本傳)李愬討吳元濟吳秀琳
為愬策曰必破賊非李祐無與成功者愬侯祐護穫於
野遣史用誠以壯騎三百擒而還
偶句
馮敬為騎將則不足以當曹參之鋒
項它為步將則不足以敵灌嬰之勇
李陵以步卒五千不能成絶漠之功
苻堅以鐵騎數萬不能取淮淝之捷
有騎而無步所以致白登之圍
有步而無騎所以致李陵之敗
將步卒五千擊單于非李陵不足任其責
率輕騎三千襲突厥非李靖不足成其功
漁陽突騎佐漢中興
昭義步兵為唐勁卒
以五千兵而涉單于之庭則步兵為有功矣
以三千騎而澡渭橋之恥則騎兵為有功矣
張郃督步騎五萬足以拒諸葛之師
元祐將步騎二千足以潰元魏之衆
巴蜀甲卒恢漢之基荆楚勇士涉敵之庭則
卒亦可用矣而何假乎馬政
游闕之車楚以敗晉偏兩之乘吳以斃楚則
車亦可用矣而何資乎騎兵
皇朝事實
總步騎太祖建隆二年禁旅精銳其後殿前司領騎兵
之額三十七步兵之額二十六侍衛司領騎兵之額三十
五步兵之額八十三(通略)乾德元年遣酒坊副使盧德忠
等帥步騎數千人並赴襄州三年上御講武殿閱諸道
兵得萬餘人以馬軍為驍雄步軍為雄武並屬侍衛開
寳三年契丹六萬騎寇定州命判四方館事田欽祚領兵
三千禦之欽祚馬中流矢而踣騎士王超以馬授欽祚軍
復振北邊傳言三千打六萬太宗太平興國二年詔以
美名易禁軍舊號鐵騎曰日騎控鶴曰天武龍騎曰龍衛
虎捷曰神衛(並長編)雍熙四年以北敵未平方資戰騎分
遣使臣收買京城及諸道私家所蓄之馬凡勝衣甲者三
等定價頗優以市之次弱者不取有逸羣駔駿不拘常價
厚給其直(會要)端拱元年李寬言冀北燕代馬之所生北
戎之所恃也制敵之用資騎兵為急至道元年上閱武
便殿令騎兵步兵數百東西列陳強弩視其進退發矢如
一容止中節上曰此殿庭間數百人猶兵威可觀况堂堂
之陣數萬成列乎(聖政)眞宗景德二年省河北諸州戎
兵十之五緣邊三之一令河東發并代廣銳騎軍三十指
揮歸本道代自京師遣禁卒萬七千餘人咸平六年内
出陣圖示輔臣曰今敵勢未整尤須過防屯兵雖多必擇
精銳先據要害以制之凡鎮定高陽正路兵悉會定州夾
唐河為大陣以騎卒居中步卒環之短兵接戰勿離保伍
仁宗康定元年鄜延鈴轄張元上疏請下韓琦范仲淹
分按逐路以馬步軍八千以上至萬人擇才位兼高者為
總領其下分為三將一為前鋒一為策前鋒一為後陣每
將以使臣忠佐三兩八分屯要害之地若敵小入則一將
出大入則大將出量敵數多少又使隣路出兵而應援
之此所謂常山蛇勢也皇祐五年孫沔始受命數請
騎兵又令軍中制長刀巨斧人謂南方地形不便騎兵
而刀斧無所用狄青竟用騎兵破賊賊翳大盾翼兩傍
置陣甚堅矢石不可動竟賴刀斧雜短兵摶戰陣乃破
人皆謂不及也(並長編)高宗建炎二年廣西撫諭明
槖言大理國欲進奉及置馬事上曰進奉勿許但令帥
臣邊將償其馬直當價則馬當繼至庶可增諸將騎兵
不為無益也紹興七年宰執言楊沂中乞綱馬上曰
川廣馬到朕未嘗留盡以均給諸將若小不均則謂朕
有所偏沂中馬少而張俊又以老馬數百匹納樞密院
可以兩綱付沂中以一綱付浚十年上曰諸將奏捷
皆在平原以步兵勝鐵騎方信朕前日之語(並會要)
孝宗紹興三十二年張浚奏臣近招御前萬弩手多是
莊農稍出衆者恥與為伍昨乞别置武毅騎士三百員
以待謀慮過人勇敢絶衆者至今未蒙指揮契勘見招
武勇教用每月食錢九百米九斗皆是旋刺南兵難於
教習今欲將效用二人請愛給騎士一名從之(聖政)
寧宗嘉泰元年詔樞密院覈禁衛班士(聖政)三年增置
襄陽騎軍(長編)
偶句
殿前司騎兵之額三十七步兵之額二十六
侍衛司騎兵之額三十五步兵之額八十三
步騎列陣進退如一此太宗之閱武也
步騎交屬左右相向此真宗之閱武也
太宗資戰騎以平邊而北土遂寧
仁宗發騎兵以破賊而南方以定
環慶山險非騎所宜則以騎兵之半而易河
北之步兵
江湖沮洳雖騎何用則以步兵之衆而勝金
人之鐵騎
騎卒居中步卒環之咸平御製之陣圖然也
有馬無馬分而為隊熙寧新降之隊法然也
馳控引滿綽有餘勇如王貴
射自教閱騎悉精銳如燕達
步卒居前伏騎於後狄武襄所以平蠻儂也
伏兵既發蹂以勁騎韓世忠所以破烏珠也
儂寇恃步兵之強而狄青用蕃騎以破之
金人恃鐵騎之銳而諸將以步兵而勝之
車戰
歴代事實
周巾車氏卒路即戎車供掌戎路之萃(音倅通典)文
王出車勞還率也我出我車于彼牧矣(詩)西伯以天子
之命出我戎車於我所牧之地將使戎征伐(上注)出車
彭彭旂旐央央(詩)戎車既駕四牡業業豈敢定居一月
三捷(詩采薇)武王戎車三百輛虎賁三千人與受戰
于牧野註兵車百夫長所載車稱兩一車步卒七十二
人凡二萬一千人舉全數(書牧誓)牧野洋洋檀車煌煌
駟騵彭彭(詩大明)武王戎右掌戎車之兵革(周禮夏官)
宣王元戎十乘以先啓行(詩六月)方叔涖止其車三千
師干之試戎車嘽嘽嘽嘽焞焞如霆如雷(采芑)脩車
馬備器械因田獵而選車徒馬(車攻)魯僖公戎車孔
博徒御無斁既克淮夷孔淑不逆(泮水)衞文公革車三
十乘季年乃三百乘(左閔二年)北戎侵鄭鄭伯禦之患
戎師曰彼徒我車懼其侵軼我也為三復以待之戎師
大奔(注)三覆為三部伏兵(隠九年)晉中行穆子敗無終
及羣狄于太原崇卒也將戰魏舒曰彼徒我車所遇又
阨請皆卒乃毁車以為行伍乘為三伍為五陳以相離
兩於前伍於後專為右角參為左角偏為前拒以誘之
大敗之(昭元年)漢因周有輕車朱輪與不巾不蓋建茅
戟幢麾以輟弩服藏在武庫大駕出次屬車在鹵簿車
其式如耕車魏初改正朔戎事乘黑首白馬建大赤
之旗大始中並建赤旗晉制輕車駕二馬宋輕車之制
因漢不易齊梁以下及後周有隋並或用之(通典)衛青
見凶奴以武剛車自環為營即兵車也(前本傳)馬隆討
羌依八陣圖作偏箱車地廣為鹿角車營路狹則為木
屋施於車上且戰且前弓矢所及應弦而倒(晉本傳)唐
房琯持節招討西京防禦蒲潼兩關步馬節度使琯次
便橋遇賊陳濤斜戰不利琯初用春秋時戰法以車二
千乘繚營騎步夾之既戰賊乘風躁汗悉髀慄賊投芻
而火之人畜焚燒殺卒四萬(本傳)馬燧為戰車冐以狻
猊象列陣於後行以載兵止則為陣討田悦燧乃推大
車焚悦將楊朝光栅破之(本傳)
皇朝事實
眞宗咸平四年吳淑上疏云車戰之利自古有之故衛
青李陵田豫馬隆及漢光武與虜戰皆用車而勝近事
苻彦卿破虜陽城亦以拒馬為寨因大風出不意開拒
馬出騎兵掩擊之夫匈奴所長者騎兵也苟非連車以
制之則何以禦其奔突哉故用車戰為便其制取常用
車接其衡軛駕以牛車上置槍以刃外向列士卒於車
外賊至射之散去乃出騎兵擊之此控制之要術也故
可以行止為營陣賊至則歛兵付車以拒之賊退則乘
勝出兵以擊之出則藉此為所歸之地入則以此為所
居之宅故人心有依不懼勁騎之陵突也
至和二年以郭固為衛尉寺丞初韓琦言郭固嘗造車
陣法今以固所說就民車約古制為之臨陣禦敵緩急
易集其車前銳後方上七鎗置以為前後二拒此馬燧
戰車行載兵甲止為營陣也又以民車之集增為重廂
高四尺四寸以牛輓之吳起所謂革車掩戶輓輪籠轂
是也琦以為可用於平川之地臨陣以折奔衝下營以
為寨脚今令固自賫車式進呈試之神宗熙寧七年
先是遣内侍籍民車以備邊人未諭朝廷之意相搖大
搔沈括修起居注上顧括曰卿知籍車之事乎括曰車
戰之利見於歴世但古人所謂輕車者兵車也今之民
車重大以牛輓日不能三十里少蒙雨雪則跬步不進
故俗謂之太平車恐兵間不可用爾上喜曰人無如此
曉朕明日事寢(並長編)高宗紹興元年進呈王大智
造軍器上曰車戰可用否古法既廢不聞用車取勝莫
若多造弩(聖政)二十九年宰執進呈陳敏戰車之議上
曰戰車雖出於古然用各有宜兼一車所費浩大其間
材有東南所産者姑令三帥臣議之(會要)三十年上宣
諭宰執曰近有獻用車戰者朕以謂在人不在車至於
南北異宜木性亦殊大舟以荔枝木為棹北方絶無而
造車多用榆木南方亦不多得况江湖沮洳之地雖有
車騎無所用之卿等更宜精思(聖政)東京留守宗澤募
義士守京城且造決勝戰車千二百乘每乘用五十有
五人運車者十有一執器械輔車者四十有四周旋曲
折可以應用又據形勝立二十四壁於城外駐兵數萬
繹往来按視之周而復始㳂大河鱗次為壘(小歴)
偶句
城濮之役晉車七百乘乃能敗強楚(僖公三十六年)
平邱之會晉車四千乘乃能服諸侯(昭十三年)
巫臣教吳乘車吳始伐楚
曹劌見齊轍亂魯遂逐齊
子玉過三百乘敗於城濮剛者固不可用也
李陵以車為營敗於匈奴勇者尤不可用也
夏侯嬰以兵車而破李田
公孫賀以輕車而出雲中
經傳格言
漢晁錯言兵事曰山林積右徑川丘阜此步兵之地車
騎二不當一土山丘陵平川曠野此車騎之地步兵十
不當一又曰匈奴地形技藝與中國異上下山阪出入
溪澗中國之馬弗與也險道傾仄且馳且射中國之騎
弗與也此匈奴長技也輕車突騎則匈奴之衆易撓亂
也下馬地間去就相薄匈奴之足不能給也此中國之
長技也今降胡數千宜益以邊郡之良騎有險阻以當
之平地通道則以輕車材官制之兩用長技此萬全之
術(本傳)衛公李靖曰危阪高陵谿谷阻難則用步卒平
原廣衍草淺草堅則用車追奔逐北乘虚獵散反覆百
里則用騎故步為腹心車為羽翼騎為耳目三者相待
參合廼行(通典)武王問太公曰騎戰奈何太公曰騎有
十勝九敗武王曰十勝奈何太公曰敵人始至行陣未
定前後不屬䧟其前騎擊其左右敵人行陣整齊堅固
士卒欲鬭吾騎翼而勿去或馳而往或馳而来其疾如
風其暴如雷白晝而昏數更旌旗變易衣服其軍可克
敵人行陣不固士卒欲鬭薄其前後獵其左右翼而擊
之敵人必懼敵人暮欲歸會三軍恐駭翼其兩旁疾擊
其後薄其壘口無使得入敵人必敗敵人無險阻保固
深入長驅絶其粮路敵人必饑地平而易四面見敵車
騎䧟之敵人必亂敵人亡走士卒散亂或翼其兩旁或
掩其前後其將可擒敵人暮返其兵甚衆其行陣或亂
令我騎士而為隊百而為屯車五而為聚十而為羣多
設旌旗雜以強弩或擊兩旁或絶其前後後敵將可虜
此騎之十勝也武王曰九敗柰何太公曰凡以騎䧟而
不能破陣敵人保走以車騎返擊我後此騎之敗地也
地踰險阻長驅不上敵人伐我兩旁又絶我後此騎之
圍地也往而無以返入而無以出是謂䧟於天井頓於
地穴此騎之死地也所從入者隘所從出者遠彼弱可
以擊我強彼寡可以擊我衆此騎之沒地大澗深谷翳
茂林木此騎之竭地也左右有水前有大阜後有高山
三軍戰於兩水之間敵居表裏此騎之艱地也敵人絶
我粮道往而無以返此騎之困地也汙下沮澤進退漸
洳此騎之患地也左有深溝右有大阜高下如平地進
退誘敵此騎之䧟地也此九者騎之死地明將之所以
遠避闇將之所以䧟敗(六韜)凡車之死地有十其勝地
有八往而無還者車之死地也越絶險阻乘敵遠行者
車之竭地也前易後險者車之困地也䧟之險阻而難
出者車之絶地也圯下漸澤黑土秥嵮者車之勞地也
左險右易上陵仰阪者車之逆地也殷草横畞犯歴深
澤車之拂地也車少地易與步不敵者車之敗地也後
有溝瀆左有深水右有峻阪者車之壞地也日夜霖雨
旬日不止道路潰䧟前不能進後不能解者車之䧟地
也此十者車之死地也敵之前後行陣未定即䧟之旌旗
擾亂人馬數動即䧟之士卒或前或後或左或右即䧟
之陳不堅固士卒前後相顧即䧟之前往而疑後恐而
怯即䧟之三軍卒驚皆薄而起即䧟之戰於易地暮不
能解即䧟之遠行而暮舍三軍恐懼即䧟之此八者車
之勝地也(六韜)
名臣奏議
步兵可省費慶歴元年田况言沿邊屯戍騎兵車額高
者無如龍衛聞其有不能被甲上馬者馳走梚弓不過
五六斗每教射騎望空發箭馬二十步即已墮地請密
料邊兵益步卒而減騎軍但五分得一足矣以一騎軍
之資可贍步軍二人而又寬市馬之煩擾違害就利莫
善於此也
用騎兵不在多馬知節上眞宗今之將帥用騎兵以多
為勝臣謂善用騎兵不以多為貴在能設伏觀戎寇之
多少度地形之險易少則邀而擊之衆則聚而攻之常
依城邑為旋師之所無不捷矣
論造車之法李綱上高宗步不足以勝騎騎不足以勝
車請以車制頒於京東西路使製造而教習之因繪圖
進呈其法用靖康間統制官張行中所創兩竿雙輪上
載弓弩又設皮䈑以捍矢石下設鐵裙以衛人足長兵
禦人短兵禦馬傍施鐵索行則布以為陣止則聯以為
營每車用卒二十有五人四人推竿以運車一人登車
以發矢餘執軍器夾車之兩傍每軍二千五百人以五
之一為輜重及衛兵餘常車八十乘即布方陣則四面
各二十乘而輜重處其中諸將皆以為可用(小歴)
諸儒至論
善用兵者多用騎古之善用兵者於什圍五攻之道未
嘗忽然漢武時匈奴承冐頓之後號為盛強控弦百萬
與中國抗衡衛青霍去病之徒每出塞至少不下三萬
騎其多至十萬騎又皆有諸將相爭為應援然後有功
陵乃以步卒五千出居延北三十日至浚稽與單于七
八萬騎接戰一日數十合安得不敗哉(蘇文)
主意
當善用其所長因時制變善用所長則以之制勝為有
餘與勢背馳失所當用則以之自保為不足夫步之與
騎騎之與車各有所宜昔人論之熟矣故平原曠野土
山丘陵則宜車騎山林積石險阪高岡則宜步兵貴乎
用我之所長而不䧟彼之所短斯可以求勝矣李少卿
以步卒五千足以當匈奴吳漢以突騎五千足以擊王
郎擊單于之兵衛青則用武剛車敗西羌之衆馬隆則
用偏箱車此皆善用所長者也項它為步將不能當曹
參苻堅之鐵騎不足敵謝玄房琯以牛車取敗於陳濤
斜此皆不善用所長者也然則欲求制勝之道而不用
所長吾未見其可也
車戰用以取勝出車彭彭玁狁于襄文武之詩也我車
既攻駕言徂東宣王之雅也革車掩戶挽輪籠轂吾得
諸吳起行載甲兵止為營陣吾聞諸馬燧自古用車戰
以取勝者多矣獨曰房次律陳濤斜之一敗而後人懲
創竟廢車而不可是豈前車既覆後車果不可尋邪嗚
呼即嘗推原次律所以致敗之由乎天下之事習熟者
易用而創見者難行新竒之說雖聽而平常之說多有
益是故南人長於舟師故常以勝北北人利於騎戰故
多以勝南無他習與不習故也然則次律之敗非不幸
也毋乃泥於古而不通於今歟
警段
論車戰有三論車戰者大概有三一曰法二曰地三曰
將法所以制車地所以用車將所以善夫車之用何謂
法偏五相參傍拒相抵圓外而方内輕馳而重載角捍
而固甲守而堅此則制車之法也何謂地平原曠野淺
草疎蕭彌望千里戰場所在進退自如周旋不滯此則
用車之地也有制車之法有用車之地無善用之將則
法非其法則地非其地矣故必有智將以詳其制有重
將以立其堅有勇將以果其進有忍將以安其守如此
然後車可用矣
南北各有所長沙平草淺土不成丘水不成谷馬肥人
輕往来電駭雙𢃄不鞬左右馳射此非南軍之所長也
山陵險阻草木蓊鬱江流吞天巨浪時起行人疑惑飛
鳥不度徒涉相搏短兵相擊此非北軍之所長也
偶句
或馳而往其疾如風
或馳而来其暴如雷
曠野平原可馳可突
駢鞍接轡載驟載奔
出車彭彭旂旐央央玁狁于襄易事也
我車既攻我馬既同夷狄之攘易事也
北邊之士知有櫓車而不知戰車之利
中原之士知有輜重而不知櫓車之利
襄漢却政約不出於騎兵而出於步卒
川蜀保境力不在於戰士而在於民丁
山林積石車騎二不能當步兵之一
平原曠野步兵十不能當車騎之一
步卒精練而猛如虎狠如狼也
騎士衝突而来如風去如電也
率騎校獵殆類美觀
分兵就屯豈皆勁卒
專於用騎則利於平原曠野之間而不利於
險道相扼之地
專於用少則利於山林積石之處而不利於
鐵馬蹂踐之場
事證
當因地而用車自車不得方軌之言不見用於成安君
而後有泜水之敗自房琯以車二千乘夾步騎而有後
陳濤斜之役不能以有成夫成安儒者兵也琯春秋法
也而卒以是取敗何耶是豈古法不可用於後耶抑車
戰之法終不可用耶嘗攷之古矣文王之伐崇也曰臨
衝閑閑其禦朔方也曰我出我車武王以戎車三百而
戰牧野宣王以車三千而威蠻荆皆以車戰而勝也非
惟三代之兵為然也雖春秋亦然戎車孔博遂克淮夷
矜其車甲西戎就討紅之蒐革車千乘平丘之會甲車
數千乘而楚子之游闕且四十乘齊之會諸侯有兵車
有乘車鄭之賂晉侯有廣車有軘車是又以車戰而勝
也非惟春秋為然雖漢唐以下亦然也夏侯嬰之破李
田也以兵車馬燧之威震北方也以戰車而武剛車用
之足以擊匈奴員陣車用之足以平代郡偏箱車用之
足以定梁州鹿角車用之足擒頡利是以車戰之勝也
然則如之何曰平原曠野此車騎之地晁錯嘗言之矣
平原曠野衍草淺地堅則用車李靖又言之矣不順地
利而強為之者皆取敗之道者歟不然則彼徒我車鄭
何以懼其侵軼而毁車為行晉何以遂敗羣狄也哉
漢兵因地而用漢有材官有騎士有輕車三者之兵惟
其地之險易而用之故能以我之所長不䧟於其所短
此所以多取勝也漢之初興多戰於兖豫徐宋之郊故
夏侯嬰以兵車破李田於雍丘灌嬰以車騎破項籍於
東城秦之騎將敗於東河者不能勝漢之車也楚之餘
卒圍於垓下者不能勝漢之騎也則騎之與車步之與
騎其所遇之地固有優劣也
漢人用有優劣嘗攷韓信之伐趙未至井陘而止舍選
輕騎二千擊趙王於汦水誠以井陘之險非車騎之所
便而彼則能權其地而用之歟伐胡之師大戰於幽并
河朔之境故霍去病以萬騎出定襄公孫賀以輕車出
雲中皆車騎雜用之地也然白登之圍漢步卒不能勝
虜之騎李陵之敗漢車營不能禦虜之兵則騎之與步
車之與騎其所遇之地故自有優劣也
漢人獨利步卒自蕭何請用巴蜀以定三秦而漢始知
步戰之為利故高帝自南鄭引兵從故道出襲雍卒降
秦將以有咸陽此豈非山阪之利於步乎大抵北地便
於騎中原長於車而隴蜀宜步卒各随其利而用之晁
錯兵書亦幾乎是矣
古之騎步有人步騎之軍為人主者苟能擇其人而用
之何戰而不勝何攻而不克哉趙充國以輕騎而襲先
零岑彭以精騎而拔城都吳漢以突騎五千而擊王郎
之軍臨淮王以鐵騎三百而走臨清之卒是皆騎將之
得人也曹參能將漢之步兵足以勝魏豹之師李抱真
惟能用昭義步兵可以為天下冠是皆步將之得人也
古之騎戰有人有其騎有其人斯足恃以取勝有其騎
無其人騎亦不足恃也苻堅鐵騎數萬而謝玄以八千
之卒勝之單于十萬騎李陵以步兵五千敵之魏文帝
百萬騎吳以一徐盛之智而制之此皆有其騎而無其
人也晉平公嘗言晉有三不殆也司馬侯以為恃險與
馬而虞隣國之難是三殆也其意亦無異於此
古人車戰得人雄略如劉裕以兵過峴則兩翼並進可
以蹙窮燕志略如馬隆阪敵於險則偏箱鹿角可以平
西戎得其人而用勢其何往不克若乃陳濤險阪視車
騎之地其勢已非矣而房琯復拘牽古制反用牛車宜
其堕於敵人因風縱火之計於車乎何尤不論其勢而
論技之長短不觀其人而觀其勢之強弱則或得或失
其皆有定論乎
車戰貴乎善用春秋以来鄭子封以車六百乘伐宋楚
子元以車六百乘伐鄭用車戰之時也晉卻克以車八
百乘而敗齊於鞌鄭子展以車六百乘而入陳境用車
戰之效也鄭伯胡為乎乃有彼徒我車懼其侵軼之患
卒為三覆以敗戎魏舒胡為乎禦狄之役乃有彼徒我
車所遇又阪之憂卒毁車為行以敗狄豈車之不如徒
哉蓋車戰者春秋之常徒戰者春秋之變雖然車固可
用亦貴善用險野步為主易野車為主時則有用車之
地矣(闕)廉之衝其師欒枝之曳柴偽遁時則有用車之
將矣至唐房琯用於陳濤斜而敗既失古人用車之意
且違古人制車之法古以馬而琯易以牛其敗固宜
國朝善用步騎山林積石川徑丘阜所利在步兵土山
陵谷平原曠野所利在騎兵是二者不可闕一也而益
步減騎田公况有言釋騎就步富公弼有言損馬益步
宋公祁有言夫步騎二兵均之而不可闕也而四君子
於此有所輕重焉何也蓋步兵中國之所長騎兵匈奴
之所長用其所長而不強其所短數君子之慮則然也
然用中國之所長兼外國之所長獨非帝王萬全之策
乎昔者竊聞之咸平之備禦也屯保州者騎五千屯北
平者騎五千屯威遠軍者騎六千不曰捨騎而用步也
慶歴之議攻也鄜延之騎兵三千涇源之騎兵一千環
慶之馬步一萬不曰捨騎而用步也惟不量地形之寬
險而徒務自便於是乎有省騎之說惟不料改國之多
少而徒務騎多於是乎有省騎之說夫苟以騎卒居中
步卒環之短兵接戰騎其有不勝乎連車以制禦其奔
突出騎兵擊之騎其有勝乎
國朝用車隨地國初能於西北制敵取勝車戰為利澶
淵之戰李繼隆以大車環壘步騎處中戎馬因是而遁
去陽城之勝苻彦師以拒馬為行寨敵騎因是而莫禦
行載兵甲止為營陣郭固之式馬燧之舊制也駕以牛
車上置鎗刀吳淑之法衛青之故智也此固國朝用騎
之明驗也然亦不輕用也若山徑之蹊可用小車而不
用大車其察形熟矣干戈之際宜用兵車而不藉民車
其度用審矣
時政
今日在用所長地有險夷之不同兵有車徒之各異古
者戰以車後世易之而用騎古者兵以徒後世更之而
為步車騎利坦夷徒步利險阻是故平原曠野草淺土
厚前無山林後無溝瀆此車騎之所利也林木隂翳澗
谷交錯出沒不常踰越不一此徒步之所利也善用兵
者視地形而用步騎即步騎而出竒正以吾所長擊彼
所短何患其不勝哉
今日車騎在人間之環車自營縱敵以衛此衛青之制
也吳淑以屯兵出之法言之於咸平淑其今之衛青歟
行載兵甲止於營陣此馬隆之制也郭固以抑衝寨栅
之法用之於至和固今之馬隆歟有大車有小車山徑
之蹊不可以用大車大車以施平原可也吾必如范希
文然後可以辨其用有兵車有民車干戈之際不可以
用民車民車以俟太平可也吾必如沈存忠而後可以
明其制凡此皆祖宗之舊典先王之格言不務遠大之
圖而守狹小之見其何以謀國哉
結尾
用兵貴乎出竒雖然用兵而無竒不可以必勝也狄武
襄公戰於歸仁鋪令步卒居前騎兵居後蠻軍大潰此
用步而出竒也烏珠入侵世忠至大儀設伏三十餘處
縱敵騎過伏發世忠以勁騎蹂之大半乞降此以騎兵
而出竒也今日得狄青世忠之將而用此竒計則戰勝
攻取當復見之
在賢得將子玉卻子均以車乘而戰者也子玉過三百
乘而有城濮之敗卻子加八百乘而有鞍之捷是豈子
玉所將之少而敗卻子所將之多而勝耶愚知夫剛而
無禮者不若遜功者之為賢也衛青李陵均以車戰者
也衛青作武剛車而匈奴為之削迹李陵以車為營而
卒見衂於匈奴是何李陵以驍勇敗衛青以樸魯勝耶
愚知夫輕而矜能不若持重者之為貴也
步騎相為用雖然平原曠野馳逐奔驅騎之場也回山
復道進退便利步之場也騎以乘其銳步以伺其便未
可取一而廢一也故數請騎兵長刀巨斧破其堅陣孫
沔則以騎勝步師伍迭進各持長斧下矟馬足韓世忠
則以步勝騎步者南方之所長吾不失其所長騎者北
人之所習吾亦精其所習此所以能成功歟誠能鑒王
權棄馬用步之失知紹興諸將以步兵勝鐵騎之得則
今日應敵之計斯兩盡矣
羣書會元截江網卷十五
