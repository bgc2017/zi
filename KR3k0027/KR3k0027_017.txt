羣書會元截江網卷十七
紀綱
歴代事實
堯有天下舉大綱命舜禹不膠者卓矣(揚先知)夏殷周
之衰也特數十王而不傾者紀綱存焉耳(韓文)禹亹
亹穆穆為紀為綱(本紀)太康五子之歌其三曰惟彼
陶唐有此冀方今失厥道亂其紀綱乃始滅亡(書)湯先
王肇修人紀(伊訓)文王勉勉我王紀綱四方(棫樸)成
王受福無彊四方之綱之綱之紀燕及朋友(假樂)蕩凡
伯刺厲王大壊也厲王無道天下蕩蕩無綱紀文章(詩序)
秦人不綱網漏於吞舟(高祖贊)漢興綱紀大基(前漢律)
(歷志)漢之紀綱日紊者由其不能擇賢明任之失其操
柄也(劉蕡策)光武明政體總攬權綱(本紀)唐之官制其
名號祿秩雖因時增損大抵皆沿隋之故然由職有常
守位有常員方唐之盛時其制如此盖其治未嘗不欲
明制度紀綱為萬世法而常至於交侵紛亂者由其時
君不能謹守而徇一時苟且故其事繁而官益冗至失
其職業而不能復初(百官志)上謂尉遲敬德曰國家紀
綱惟賞與罰非分之恩不可數得(通鑑)玄宗天寶之季
嬖倖傾國爵因情授賞以寵加紀綱始壊矣(陸贄奏議)
憲宗杜黃裳曰陛下必欲振舉紀綱宜稍以法度裁制
藩鎮(通鑑)杜黃裳知帝銳於治恐不得其要因推言王
者之道在修己任賢操執綱領要得其大者文宗狄
兼謩遷御史中丞帝曰御史臺朝廷紀綱紀綱正則朝
廷治朝廷正則天下治(並本傳)
偶句
堯之治不在於協和而在於大綱之既舉
湯之治不在於輯寧而在於人紀之肇修
夏之天下禹之綱紀實為之禹為是綱紀也
𫝊不云乎亹亹穆穆為紀為綱未幾太康
失道而亂之禹之紀綱無有也少康以一
成一旅之衆復禹之績以中興有夏而禹
之紀綱不以是而滅
周之天下文武之紀綱實為之文武為是紀
綱也詩不云乎勉勉我王綱紀四方未幾
厲王無道而蕩蕩文武之紀綱無有也及
宣王興衰撥亂明其功業周道粲然復興
而昔之紀綱不以是而絶
權綱總攬政事畢張故漢已微而中興
紀綱寖張威令一振故唐雖衰而復盛
漢不紀綱大基則庶事將至倥傯矣
唐非紀綱可憑則後世無所維持矣
皇朝事實
興國八年太宗曰朕撫御萬方固不能家至戶曉但持
其綱領行其正道以齊一之端拱元年上謂宰相曰
國之興衰視其威柄可知矣朕思與卿等謹守法度務
振紀綱以致太平至道元年上曰漢晉紀綱大壊朕
革故鼎新别立為一朝之法雖二三大臣猶有異論朕
執心堅固勤行不怠修明憲度興利除害亦無慙於古
矣真宗咸平四年曹彬曰北鄙終成和好上曰此事
當屈節為天下蒼生然須執紀綱存大體即久遠之利
也上謂輔臣曰諫官御史論事若指斥奸邪維持
綱紀固當極言朕亦虚心聽納焉仁宗天聖四年楊
崇勲嘗詣中書白事雨新霽穿泥靴登階王曾劾奏
其失上詔釋其罪太后問其故曾曰崇勲不知朝廷之
儀舉劾者相臣所以振綱紀寬釋者人君所以示恩德
如此則仁愛歸於上而威令肅於下矣(並長編)神宗朝
韓公琦既罷相當時新法方熾或聞更祖宗之法度壊
朝廷之紀綱則終日鬱鬱(行状)高宗紹興十六年上
曰監司郡守須修舉職事若不恤民不奉行法令郡守
令監司按劾監司令御史臺按劾然後上下有紀綱
高宗詔臺諫風憲之地振舉紀綱糾劾奸邪密贊治道
朕今親除公正之士以革前弊乾道七年上曰昔人
以嚴致平非謂深文峻法也紀綱嚴整使人不敢犯耳譬
如人家父子兄弟森然法度之中不必須用鞭扑然後
謂之嚴也淳熙十三年上曰今之要務不過擇人才
正紀綱明賞罰而已(並聖政)高宗紹興四年臣僚上
言陛下承祖宗付託之重正宜使上下内外共為一心
以扶持而安全之奈何命之出於上者下不得矯其非
政之行於下者上無以稽其惑夫所謂命出於上而下
不能矯其非者盖人主之行事豈能一一其盡善也今
陛下必欲杜私謁而存公道舉朝廷之紀綱法度以與
臣下共守之是誠國之福也(本紀)
偶句
務振紀綱以致太平者太宗之聖訓也
紀綱嚴整人不敢犯者孝宗之聖訓也
經傳格言
聖人作為紀綱紀綱既正天下大定(表記)若網在綱有
條而不紊(書盤庚)干國之紀不聽政也(左昭元年)三綱
之首王政之端君為臣綱父為子綱夫為婦綱(論語周南)
(召南註)君子為國張其綱紀(楊先知)大作綱小作紀(同上)
綱者張也紀者理也大者為綱小者為紀所以張理上下
整齊人道若羅網之有綱紀而萬目張也(白虎通)立綱陳
紀後可以為萬世法程國制搶攘非甚有紀(賈誼策)仁
者君之綱(司馬談論六家)善為政者綱舉而目張(前漢書)
自古受命之君非有德不王自夏后氏以來始傳以世而
有賢不肖故其為世數亦或短或長論者乃謂周自后
稷至於文武積功累仁其來也遠故其為世尤長然考於
世本夏商周皆出於黃帝夏自鯀以前商自契至於成湯
其間寂寥而無聞與周之興異矣而漢亦起於亭長叛
亡之徒及其興也有天下皆數百年而後已由是言之天
命豈易知哉然考其終始治亂顧其德功有厚薄與其
制度紀綱所以維持者如何而其後世或浸以隆昌或遽
以壊亂或漸以陵遲或能振而復起或遂至於不可支持
雖各因其勢然有德則興無德則絶豈非所謂天命者常
不顯其符而俾有國者兢兢以自勉耶唐在周隋之際世
雖貴矣然焉有所謂積功累仁之漸而高祖之興亦何異
因時而特起者歟雖其有治有亂或絶或微然其有天下
年幾三百可謂盛矣豈非人厭隋亂而蒙德澤繼以太宗
之治制度綱紀之法後世有以憑藉扶持而能永其天命歟
(唐高祖贊)善計天下者其視天下猶人也安危者肥瘠也紀
綱者脉也脉不病雖瘠不害脉病而肥者死矣(韓雜說)
偶句
杜黃裳論王道必貴乎綱領之操執
劉頌言為政惟在乎綱舉而目陳
名臣奏議
以臺諫為紀綱蘇軾上神宗書願陛下存紀綱大略
曰國家租賦籍於計省重兵聚於京師以古揆今則似
内重又云祖宗所以委任臺諫之一端則是聖人預防
之至計建隆以來未嘗罪一言者言及乘輿則天子改
容事關廊廟則宰相待罪朝廷紀綱孰大於此
臺諫持紀綱沈與求上高宗書曰臺諫與朝廷分持紀
綱要須得沉厚練達之人則論事不苟上曰極是
攬威柄以立紀綱明道二年宋綬言帝王臨御天下在
總攬權柄陛下念王業艱難整齊紀綱正在今日
以威斷立紀綱慶歷二年何剡奏今之政令紀綱多所
不舉盖失於寬之漸也陛下但當總攬威權以奮乾剛
之斷俾政令紀綱粲然復興則寬之失可救也
舉其綱在擇人司馬光奏政有本末事有細火舉其綱
則萬目張挈其領則衆毛理先其本後其末急其大緩
其細擇人而任政之本也
立紀綱在刑賞龐籍言國家之重係乎紀綱紀綱之要
實在刑賞二者或失紀綱必隳
立紀綱在賞罰慶元臣僚奏聖王御下務先紀綱紀綱
之立無踰賞罰
正心術以立紀綱朱文公熹上孝宗封事曰治天下莫
先於正心術以立紀綱夫所謂綱者猶網之有綱也所
謂紀者猶絲之有紀也網無綱則不能以自張絲無紀
則不能以自理故一家則有一家之綱紀一國則有一
國之綱紀乃若鄉總於縣縣總於州州總於諸路諸
路總於臺省臺省總於宰相而宰相兼總衆職以與天
子相可否而出政令此天下之綱紀也然而綱紀不能
自立必人主之心術公平正大無偏黨反側之私然後
紀綱有所繫而立君心不能以自正必親賢臣遠小人
講明義理之歸閉塞私邪之路然後可得而正也今日
紀綱不正於上是以風俗頹靡於下盖其為患久矣
諸儒至論
漢唐本朝之綱目唐有天下雖號治平然亦有夷狄之
風三綱不正無君臣父子夫婦其原始於太宗也故其
後世子弟皆不可使君不君臣不臣故藩鎮不賓權臣
跋扈陵夷有五代之亂漢之治過於唐漢大綱正唐萬
目舉本朝大綱正萬目亦未盡舉先王之世以道治
天下後世只是以法把持天下(明道遺書)
以五事為紀綱嘗觀自三代而後本朝有超越古今者
五事如百年無内亂四聖百年受命之日市不易肆百
年未嘗誅大臣至誠以待夷狄此皆大抵以忠厚廉恥
為之紀綱盖藝祖開基規模自别(伊川入關語錄)
為政有紀綱文章為政者必要有綱紀文章先有司鄉
飲讀法平價謹權量皆不可闕也(明道語錄)
當先正大綱欲興治撥亂者當正大綱知大綱然後本
可正而末可定大綱不知雖或善於條目有一時之功
終必於大綱不正之處而生大亂
理明則紀綱正為天下者必本於義理理也者天下之
大體也義也者天下之大用也理不可以不明義不可
以不精理明而後紀綱可正義精而後權衡可平紀綱
正權衡平則萬事治百姓服四海同(並胡子知書)
主意
扶植在君心善用天下者必有一定之規模善扶天下
者必有先定之綱紀曷謂規模治是也曷謂紀綱心是
也厥今夀俊在位端人聚朝必有一定之規模矣而識
者則以為紀綱之未立也夫立規模者在紀綱立紀綱
者在君心朱文公有云紀綱不能以自立必人主之心
公平廣大無一毫偏黨反側之私然後紀綱有所係而
立必人主之心真静純一無一毫聲色貨利之惑然後
紀綱有所係而立故心溺於聲色則紀綱壊心惑於近
習則紀綱壊其端甚微其禍甚烈世之議者徒見廟堂
者百揆之紀綱也間者措置大事不由中書廢置罷行
或從内降則曰廟堂之紀綱壊徒見給舍者封駁之紀
綱也間者事無巨細動輙掣肘調停不可宣諭再三則
曰給舍之紀綱壊又徒見臺諫者糾彈之紀綱也間者
發而不中觸犯天威電掣雹碎一斥不復則曰臺諫之
紀綱壊殊不知綱者猶網之有綱也紀者猶絲之有紀
也紀綱不自立必主上無偏黨無反側則紀綱有所係
而立君心不自正必主上親賢臣遠小人則此心有所
主而定推是以往何紀綱之不正規模之不立乎(己酉)
(解)
振舉在君相君相精勤振厲志向則紀綱正而國事無
一之不舉上下苟安玩愒歲月則紀綱紊而國事無一
之可為人君所以植立此紀綱者也宰相所以維持此
紀綱者也不有聖君紀綱何所賴以植立不有賢相紀
綱何所頼以維持方其聖賢相逢植一時之慶會明良
相遇同一念之作興君必厲精而正心誠意於宫閫之
間臣必羽翼而叶謀并智於廟堂之上精神以壮圯壊
可使之修明風采以新紊亂可使之條理典章文物之
細莫不井然而可觀禮樂刑政之繁莫不燦然而可觀
矣愚故曰君相精勤則紀綱正而國事無一之不舉者
此也否則聖賢不作而彼此之弗相助上下不交而意
向之不相合君或飬恬而玩愒於歲月之久臣或飬諛而
偷安於祿位之高視萬事之自為修廢邈焉無係於休
戚聽天下之自為安危恝然無關於懷抱大綱且不正
矣况節目乎體統且不明矣况纖悉乎愚故曰上下苟
安則紀綱紊而國事無一之可為者此也
過於懲過於遜權雖人主之所獨專也而不可過於有
所懲而事事攬權權非大臣之所敢專也而不可過於
有所遜而事事避權過於懲則其弊必有甚於前過於
遜則其患又將起於後矣執事策諸生以今日之飭紀
綱為第一義且謂大權歸於人主大政歸於中書欲並
行而不悖顧草茅何敢為專攻上身之說亦不敢妄為
執政然否之議區區恤緯之誠竊謂今日大權已歸於
人主則不可因前日之失權而過於懲惟當以成周之
信任其臣者為法則振飭紀綱可以申明責實之一詔
也大政已歸於中書則不可因前日之竊權而過於遜惟
當以周公之敬事其君者為法則維持紀綱可以責成
務實之庶政也
偶句
振一國之衆目易
舉一國之大綱難
人主知所以任大臣者重
大臣知所以任天下者重
警段
君相不可玩弛愚謂紀綱之大固非君相之聖賢不足
以植立而維持亦非君相之玩弛所能以把握而運量
為之君者必主之以剛果守之以堅凝勿移心於晏安
勿溺志於聲色勿以仁義之未效而遽損其始初之精
勤而後紀綱之可以植立為之相者必行之以公正持
之以廉平勿徇私以變更勿偷安於暇逸勿以持禄固
位之可樂而不為扶顛持危之謀而後紀綱之可以維
持矣
紀綱不立之弊自古為天下者必振厲紀綱以為整齊
嚴肅之地今也倖門大開蠧宄難窒御筆多而帝制輕
内降煩而睿旨輕不惟諸司陞補仰瀆選舉也而統帥躐
級閣職超榮非望恩渥亦可夤緣而執劵矣不惟奸贓
湔洗上䙝渙汗也而府胥逃刑巨室免糶蕞爾狠戾亦
可梯媒而探囊矣金穴錢神塞破憸士之屋而璧瑕圭
玷疵纇寒素之身如此而欲紀綱不紊得乎
定紀綱自規模始今日規模之所以不定者寧不以主
上尚懷盧把之小心疑儒效之迂闊不肯定此規模歟
二三大臣憂章蔡之後入懼後禍之立至不敢定此規
模歟如其定也有堅凝之定志而不為事物之所怵廹
有把握之定力而不為是非之所轉遷有精審之定向而
不為成敗之所計較其或權相謀復吾其屛之竒民肆
妖吾其絶之規模定則朝廷宫闈之紀綱有不定乎兵
財脉絡爾其通之乘輿缺失爾其補之規模定則宰執
臺諫之紀綱有不定乎鰌鱔晝舞汝其逐之狐狸夜嘯
汝其遏之規模定則給舍外臺之紀綱有不定乎
紀綱次第而舉夫所謂紀綱者非但制度法令而已也
品式條目而已也自其身而形於家閨門肅肅無以異
於宗廟之間袵席雍雍無以異於朝廷之上内外有章
宫庭有度此一家之紀綱也自其家而推其君臣相正
有同德叶心之和官帥相規無分朋植黨之私宫府一
體上下一心此一國之紀綱也舉而措之天下則尊君
卑臣内夏外夷截然有分而不相悖井田溝洫貢賦車
乘繩然有法而不可越此天下之紀綱也
宫閫朝廷為紀綱盖宫閫者天下國家之儀刑人君誠
以植立紀綱為心則戰兢夕惕無敢荒寧動静語默不
容輕易宫庭密勿常若祖宗之臨其上暗室屋漏常若
神明之在其前提挈精神收存念慮事無精粗悉合
理道言無大小必由典常如此則宫閫之紀綱其有不
正者乎朝廷廟堂者政事教化之根本大臣誠以扶持
紀綱為念則為國惜法不徇私情為官擇人必從公命
愛君乃所以愛身則不敢先身而後君保國乃所以保
家則不敢先家而遺國存心正大為謀深長事無可否
惟理之循言無同異惟是之聽如是則朝廷廟堂之紀
綱其有不正乎
偶句
紀綱振起四海聳聞
條目森嚴萬物改觀
大綱既舉井若有條
一目不正紛若難理
大綱小紀繩乎有條
本度末數秩乎有序
紀綱既立朝廷清明
法制既備蠧弊盡飭
紀綱不飭取辨彌縫
事權散出積成扞格
醇化懿綱儀刑四海
洪模碩畫標準百王
權綱賞罰支泒於宫庭
政事號令旁落於幽隠
權綱雖總而旁蹊之未窒
治具雖舉而根本之未修
謂之綱則所執者要而不繁劇紛擾也
謂之紀則所舉者詳而不疎漏蹙狹也
宰相不平章執政不參預則無以維持是綱
臺諫不論列給舍不繳駁則無以振舉是綱
事證
古者紀綱修廢唐虞三代之所以治其紀綱法度何為
而修也以堯舜禹湯文武為之君以臯䕫伊傅周召為
之相同寅協恭勤恤罔間烏乎而不修春秋戰國之所
以亂其紀綱法度何為而廢也以齊宣梁惠之徒為之
君以景子沈同等軰為之臣縱横詭譎務相權謀烏乎
而不廢迨于漢唐之或興或衰紀綱法度之或修或廢
則聖君賢相之不時出故耳觀乎唐虞三代者若此驗
之春秋戰國者如彼質之漢唐又昭昭焉不可誣也
漢唐本朝綱目漢以規模為紀綱故大綱正而衆目未
張唐以法令為紀綱故衆目張而大綱未正我朝以禮
樂為紀綱紀綱既正而衆目復張此古今治亂之所由
分也
漢初大綱正方漢之始興也非劉不王約在盟府親疎
有别也興朝將佐擢在大臣内外無間也列置郡縣分
設刺史尊卑相臨也漢以規模為紀綱亦善矣然吕氏
之勢益横而事皆關於房闈家之紀綱安在哉恭顯
之寵益甚而事皆由於閹宦國之紀綱安在哉邊陲之
釁既開而夷狄幾擾中國天下之紀綱又安在哉然幾
危而安幾仆而興者規模宏遠而尚有大綱之舉是故
諸吕之變一日掃除而無遺孽之尚存恭顯之專一日
失勢而至祈死之不暇夷狄之強一日争立而甘心來
朝之恐後此漢大綱舉而衆目未張之驗也
漢大綱亦未正所謂大綱何在哉創業之主莫如高帝
然五日之朝有擁篲之嫌上夀之始悻悻然較兄仲之
功而驕氣德色之未去則父子兄弟之綱紊溺戚姬之
愛幾搖國本鴻鵠之歌悲傷而不能自克其欲則夫婦
之綱紊械繫相國之辱葅醢功臣之禍則君臣之綱又紊
矣
唐初萬目舉方唐之始興也凌煙起舞春風和氣宫庭
和穆也周典建官星羅棋布而朝廷整肅也府衛置兵
首重尾輕而郡國聯屬也唐以法令為紀綱亦具矣然
宫闈夫婦之間民無則焉一傳而殱之武氏而諸李幾
無遺育家之紀綱何如哉開元以後權在輔相奸臣擅
國蒙蔽中外而安史之禍成矣國之紀綱何如哉引戎
亂華民不聊生冠履倒置而中國之禍慘矣天下之紀
綱又何如哉
漢唐紀綱未正漢高帝能知軍法之常伸而不能救白
登之困能知章程之當定而不能忍葅醢之慘能知禮
儀之當制而不能不安於度吾能行之語百度草創而
纖悉有遺慮萬目脱略而罅漏有未至唐太宗晉陽之
私侍巢刺之啓封其紀綱不正甚矣再傳之後蕭墻之
憂無時無之川蜀之幸而唐幾危奉天之幸而唐幾亡
關陜之幸唐又幾於不振三百年間治日常少亂日常
多是豈可盡歸咎於後世繼守之君哉皆其紀綱紊亂
無以為子孫憑藉扶持之計耳
本朝綱舉目張恭惟藝祖仁義立國土地不如漢戸口
不如唐紀綱修明與周比隆齊家治國平天下之道千
載一日也慈闈一言載在金匱而社稷蒙福焉戚里有
過例繩國法而私謁不行焉内言不及於外私恩不及
於公則一家之紀綱何如也官莫重於三省而置給舍
使小大之相制柄莫尊於樞府而統閹宦俾内外之相
通財用布中外而總三司吏治在州縣而置監司則一
國之紀綱何如也若夫天下之勢雖無周之封建而朝
廷郡縣合為一體初無彼重此輕之患雖無周之井田
而賦入有經賑恤有廪民生盛時未嘗見暴兵虐刑之
慘則天下之紀綱何如也
時政
今日紀綱非昔朝廷者紀綱之原宫闈者紀綱之則也
祖宗朝不以女謁進人不以戚里廢法貂璫不以典機
密輿臺不得加節鉞此良法也側聞近日貴游充塞於
要津竒民出入於清禁恬不問也何其輕歟宰執者紀
綱之總臺諫者紀綱之糾也祖宗政歸中書分以參貳
事關廊廟臺諫極言此定制也側聞時事中書多矛盾
之私抨彈皆調護而止甚不満也何其廢歟給舍者紀
綱賴之以糾正監司者紀綱賴之以奮揚也祖宗命出
三省給舍可繳駁之官分州縣監司得按察之此明訓
也側聞近日左右潜制其威福囊槖公行於畿甸略不
顧也何其玩歟
今日紀綱屢變端平則更寶紹之越僭者也又一紀綱
也嘉熙則改端平之輕躁者也又一紀綱也今日淳祐
之作新則又更淳祐初年之專制矣抑不知紀綱將出
於正邪猶有撓亂其中也
上過於懲下過於遜曩權奸當國臣下知有穰苴侯而
不知有王左右知畏石顯不知有帝獨不曰威福惟辟
不可使之移也今乾剛夬夬威柄復收固可以鑒前日
之失也初是以失權為戒而因有所懲然懲之深則必
欲事事而攬權官無緊慢動煩親擢有不由中書進擬
者也事無巨細多出聖裁有不容外庭與聞者矣此其
弊必至於躬親雖得賢相而不知所以任也不思膳庖
酒醢宰屬猶得掌於王官陳殷置輔冡宰亦以施於邦
國人主而欲攬權是可以親細務為攬權乎天下事恐
不可過於懲也曩政柄下移鹿馬趙高而心術隂險劍
腹林甫而黨與奸深獨不曰權者人主之操柄非臣下所
可干也今革故鼎新正人柄用固可以鍳前日之專也
於是以專權為戒而因有所遜然遜之甚則必欲事事
而避權官府不合為一體政本不重於中書將順之情
多而無可否獻替之直奉行之意恪而無執奏封還之
嚴此其弊則牽於形迹色有憂勤而終不敢以天下為
己任也不思按劍不校霍光得以擅增秩之賞留屯金
城魏相得以主伐叛之謀大臣而欲避權是可以失體統
為避權乎天下事恐不可過於遜也嗚呼紀綱所立不
以細微而忽不以内外而紊不以苟且為玩大奸距脱
紀綱似飭矣或者旁蹊曲徑果不為紀綱累乎衆垢
盡除紀綱似振矣或者乘間伺隙果不為紀綱病乎把
握堅而政柄無僣移之虞防閑密而倖門無雜出之患豈
非所當加意乎
結尾
君心正則紀綱正然則正紀綱者將何如曰正一人之心
而已皇上經天下之變故已多閱天下之義理已熟其
於正心誠意之學講明之素矣而奈何其未之正心寶
紹之心似有所恐懼而不得其正也端平之心似有所
忿懥而不得其正也嘉熙之心似有所憂患而不得其
正也淳祐之心似有所好樂而不得其正也以一人之心
而二三十年之間凡幾更易凡幾變遷吾心既無所主
規模何自而定紀綱何自而正事功何自而成乎昔新安
夫子有曰紀綱不能自正必人主之心公平廣大而後
紀綱有所係而立至哉斯言萬世之藥石也倘能行則
今日之紀綱祖宗之紀綱也惟朝夕論思者有以推廣
上心幸甚
臺諫扶持紀綱故嘗因是為之說曰正此紀綱人主之
責也翼此紀綱大臣之責也扶持此紀綱臺諫之責也
人主有公心而後可以正此紀綱大臣有公道而後可
以翼此紀綱臺諫有公論而後可以維持此紀綱然人
主之公心大臣之公道一有所未至而臺諫之公論皆
得以救其源而正其失也盖祖宗之重臺諫正以為振
紀綱之地也如范仲淹之議時政公也高若訥毁之仁
祖終以為直所以成慶歴之治司馬之議新法公也王
安石之黨誹之神宗獨諒其賢所以回元豐之脉然則
人主有公心大臣有公道所以振紀綱以植公法者又自
重臺諫之公論始
羣書會元截江網卷十七
