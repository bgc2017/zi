羣書會元截江網類書類
提要
(臣)等謹案羣書會元截江網三十五卷不著
撰人名氏首題太學增修中有淳祐端平年
號蓋理宗時程試策論之本也元時麻沙刻
本前有至正七年東陽胡助序黃虞稷千頃
堂書目遂指為助撰誤矣其書凡分六十五
門每門間附子目各類之中以歷代事實宋
朝事實經𫝊格言名臣奏議諸儒至論分段
標識又有所謂主意事證時政警段結尾諸
目至扵排偶成句亦備載焉考宋禮部條式
元祐舊制第一場以經義詩賦分兩科第二
場則均試論一道限五百字以上第三場則
均試策三道御試亦均用策三道限一千字
以上紹興六年改制四場試士其第三場仍
試論一道第四場减策二道御試亦仍用策
一道故講科舉之學者率輯舊文以備用其
出白士大夫者則為永嘉八面鋒東萊制度詳
說其出自坊本者則為是書之類大抵意求
廣絡故叢冗日增然其間每事皆具首尾頗
便省覽于宋代典故引用尤詳間可以裨史
闕蓋在當日為俗書在後世則為古籍此亦
言不一端各有當矣乾隆四十四年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
羣書會元截江網原序
昔人嘗曰文以載道書以紀文夫道之廣大非文無以
載文之浩瀚非書無以紀故必載之文則廣大者有所
寓紀之書則浩瀚者有所歸矣於戲自羲皇迄於有宋
歷數千百世紀事之書汗牛充棟欲遍觀歷覽將不勝
檢閱之勞況窮陬僻壤求之不得見之不廣者乎幸有
志道者出摭拾古今分類纂集名曰羣書會元截江網
謂之會元者以見其有會歸之地也謂之截江網者以
見其無遺漏之虞也嘻所謂廣大而浩瀚者一展卷舉
在目前其惠後學不淺淺矣惜乎成是書君子不著其
名愚不敢没其善故引於端云胡助識
