羣書會元截江網卷八
官制(新增)
歴代事實
伏羲氏以龍紀故為龍師而龍名共工水師而水名神
農火師而火名黃帝雲師而雲名顓頊以來不能遠紀
乃紀於近為民師而命以民事唐堯之世命羲和欽若
昊天敬授人時内有揆岳之官外有牧伯之任舜有天
下以禹作司空弃作后稷契作司徒臯陶作士垂作共
工伯益作虞䕫典樂龍納言盖亦為六官以主天地四
時夏后之制亦置六卿其官名次皆承虞制殷有六太
之官以典司六典有五官以典司五衆六府典司六職
六工典制六材王畿之外亦有方伯州長之任(通典)盖至
于周立太師太傅太保以為三公使之論道經邦爕理
隂陽又立少師少傅少保曰三孤貳公弘化寅亮天地
(周官)成王改殷官而制周禮作天地四時之名謂六卿天
官冡宰掌邦治地官司徒掌邦教春官宗伯掌邦禮夏
官司馬掌邦政秋官司寇掌邦事各有徒屬其别三百
六十是也自周衰而百職亂戰國並争各有變易秦兼
天下罷侯置守而以太尉主五兵丞相總百揆又置御
史大夫以貳於相(並通典)漢以大司馬前後將軍侍中常
侍散騎諸吏為中朝之官丞相而下至六百石為外朝
之官初循秦制少有變革及景帝時始罷御史大夫以
下官武帝即位置大司馬大將軍位在丞相上增驃騎
伏波將軍都護校尉部刺史等官又置賞官名曰武功
爵級十七萬諸置武功爵至千夫者得除為吏於是吏
道雜而多端官職耗蠧矣逮至哀平新莽用事欲竊復
古之名乃以大司馬大司徒大司空為三公又立師傅
保為上公光武中興務從節約并官省軄費减億計癈
丞相御史而以三司綜理庶務洎于叔世事歸臺閣論
道之官備員而已魏與吴蜀多依漢制晉氏繼之大抵
略同爰及宋齊亦無改作官司有三臺五省之號有三
歲為滿之期(通典)元魏置六謁以凖六卿又倣上古龍鳥
之號謂諸曹之使為鳬鳴取其飛之迅疾也謂候官伺
察者為白鷺取其延頸常望也(晉安帝紀)西魏之末宇文泰
用事命蘇綽依周禮以定六官其餘皆倣周制逮簒魏
而為後周厥號無改隋廢周官還依漢魏凡官以四考
而代煬帝大業三年始行新令有三臺五省五監十二
衛十六府之制(本紀)唐人因之略有增損高祖定令以大
尉司徒司空為三公次尚書門下中書秘書殿中内侍
為六省次御史臺次太常至太府為九寺次將作監次
國子學次天策上將府次左右衛至左右領為十四衛
東宫置三師三少詹事及两坊三寺十率府王公置府
佐國官公主置邑司並為京職事官州縣鎮戍為外職
事官自開府儀同三司至將仕郎一十八階為文散官
大將軍至陪戎副三十一階為武𣪚官上柱國至武騎
尉十二等為勲官(通鑑)龍朔二年又改京司及百官之名
咸亨元年復舊武后再易庶官或從宜創號或参用古
典天授二年凡舉人無賢不肖咸加擢用大置試官以
處之試官之名盖起於此神龍初官復舊號元宗開元
二十五年刊定職次著為格令盖尚書省以統會衆務
舉持繩目門下省以侍從獻替規駁非宜中書省以獻
納制冊敷揚宣勞秘書以監錄圖事殿中書以供修膳
服内侍省以承旨奉行御史臺以肅清僚庶九寺五監
以分理羣司六軍十六衛以嚴其禁禦一詹事府二春
坊三寺十率俾又儲官牧守督護分臨畿服設官以經
之置使以緯之自六品以上率由選曹居官者以五歲
為限於是百官具舉庶政咸理(通典)牌子黃帝六相(堯有十六)
(相)為之輔相不必官名少昊司徒(前漢嘗加大後漢又加大)司馬(項羽)
(加大漢以後曰大後周又加大)司空(前漢加大改御史大夫為之後周又加大)司寇(周有大司寇卿)
(後周又加大)唐羲和羲仲羲叔和仲和叔州牧
虞太師太保納言(隋及大唐嘗改侍中為之)后稷秩宗士
共工虞夏九卿商太宰(晉宋齊梁陳改太師為之)太宗太史
太祝太士太卜司士司土司水司水
司革司器司貨太子太師太子太保太子
太傅方伯周太傅少傅少師少保冡宰(後周)
(加大)宗伯(後周加大)内史(大唐亦嘗以中書為内史)太僕正大將軍(自戰國時)
(楚置)前後左右將軍(周末置)秦太尉左右丞相丞相
相國侍中(本丞相史隋改為納言又改為侍内大唐嘗為納言或為左相或為黃門監)黃門
侍郎散騎常侍少府吏在殿中主發書謂之尚書
四人(漢置五人其一人為僕射四人分曹後漢為五曹至晉有大曹)尚書令僕射尚
書丞御史大夫奉常郎中令宗正治粟内
史主爵中尉廷尉典客典屬國少府將
作少府中尉中書謁者令僕射詹事中庶
子庶子太子家令率更令僕率内史郡
守太中二大夫漢領尚書事(至漢後為錄尚書事)三公曹尚書
主客公卿(後漢改為吏曹主選舉又為選部魏為吏部宋嘗置两員大唐嘗改為司制太常伯又嘗)
(為天官)中書侍郎御史中丞光禄大夫中散大夫
游擊衛車騎驍騎伏波上騎材官
輕車樓船横海護軍渡遼貳師蒲類
強弩戈船奮威建威積射二十一將軍後
漢賊曹尚書尚書侍郎三十六人(魏有尚書郎晉又十有郎中隋初置三)
(六侍郎後置員外郎一人後又六曹各置侍郎唐改曹郎為郎中)秘書監四中郎將
都督儀同三司魏五兵尚書度支尚書祠部
曹尚書殿中監中衛中領軍鎮軍大冠軍
游騎四平鎮北虎威撫軍凌江寧朔
等將軍行臺晉三公尚書掌刑獄起居尚書國
子祭酒中軍龍驤寕遠宋殿中將軍齊都官尚書
梁太府卿雲麾中武壮武明威定遠宇宙
等大將軍始以太常等名卿分為四時凡十二卿
後魏柱國天柱二大將軍諸少卿後周軍器隋左
右武候府大將軍大緫管通守(佐太守)折衝府正議
通議朝議朝請朝散等大夫左右驍衛府(大唐)
(除府字)大唐太子賓客(漢之四皓非官)左右千牛衛左右屯營
(後改為羽林軍嘗改為衛)左右威衛(嘗改左右豹韜衛)左右龍武將軍平
章事知政事参知機務同中書門下三品平
章軍國重事節度使採訪使宣威(武散)懷化歸
德等將軍(並通典)
官數唐六十員虞六十員(鄭玄云虞官六十唐官未聞見舜問道)夏百二
十員(鄭玄曰百二十)殷二百四十員(鄭玄曰百四十)周六万三千六百
七十五員漢自丞相至佐史凡十三萬二百八十五員
後漢七千五百六十七員晉六千八百三十六員宋六
千一百七十二員齊二千一百三員後魏七千七百六
十四員北齊二千三百二十二員(並内官)後周二千九百
八十九員(並内官)隋一萬二千五百七十六員大唐二萬
八千八百五員(並通典)
官品周官九命漢自中二千至百石凡十六等後漢自
中二千石至百石凡十三等魏因漢制更置九品晉宋
齊並因之梁更置十八班班多為貴又置施外國將軍
二十四班凡一百九號陳並因之後魏置九品品各置
從凡十八品自四品以下每品分為上下階凡三十階
北齊並因之後周制九命每命分為二以正為上凡十
八命隋置九品品各有從自四品以下每品分為上下
凡三十階自太師始焉謂之流内流内自此始焉煬帝
除上下附惟留正從各九品又置視正二品至九品品
各有從自行臺尚書令始焉謂之視流内自此始唐自
流内以上並因隋制又置視正五品視從七品謂之視
流内又置勲品九品自謂衛錄事及五省令史始焉謂
之流外流外自此始勲品自齊梁即有之本朝亦為九
品品各有從
偶句
雲龍鳥火各異其名
天地四時各立其號
尭分四子羲首欽天
舜命九官禹先宅揆
百揆時叙庶政惟和
三公論道兆民是阜
周召毛原布列卿相
韓彭英盧分據侯王
舜官所當慕不可因王莽廢九官之名
周制所當倣不可因後周廢六典之制
夏有六卿之置而百揆四岳則仍乎舊
殷有六太之官而方伯州長各設其名
既有三公又有九卿秦制也而漢因之
既有省臺又有寺監隋制也而唐因之
太宗定制七百三十員以待天下之賢
憲宗省吏一千四百員而减州縣之費
刀筆之吏不當並用漢人謂不可為公卿
工商雜流不容濫進唐人令無得與士伍
材能不擇漢相雖一言而可致
賞拔任情晉掾以三語而遽除
皇朝事實
太祖設官分職襲五代之制雖稍有增損而大體俱舊
制也其唐制省部寺監之官備員而已無所職掌别領
内外任使而省部寺監則設主判官員額惟其侍中中
書令同中書門下平章事為宰相此尚書循唐制也至
乾德二年始置參知政事為宰相副貳宰相所居者謂
之中書門下因政所出也而兵政隸樞密承五代之制
有使有副尚書省置判尚書都省一員但掌百官赴省
集議及大祀受誓戒之事六部各有判率以學士待制
館閣官領之翰林學士沿唐制以六員為額内年德俱
重者一員為承旨兼門下封駁事即中書舍人之職也
(詳見两制門)御史臺雖有大夫員數而不除以中丞為臺長
(詳見臺官門)諫官以别官兼領者即為知諫院同知諫院亦
有正諫議大夫司諫正言者九寺即卿之任秘書省即
昭文館集賢院謂之三館與秘閣同隸本省有直館直
院直閣校理館閣校勘謂之館職(詳見館閣門)國子監有判
監資淺者為同知或同管即祭酒司業之任而博士轉
而為直謂將作少府軍器三監之職並屬三司而都水
無常職員遇興役即差官職掌官外有學士待詔等員
惟觀文殿大學士仁宗朝以賈昌朝辭使相特建此職
仍詔非曾任宰相者不除觀文殿學士資政殿大學士
端明殿學士翰林侍講侍讀學士龍圖天章寳文閣學
士直學士樞密直學士三閣侍制皆為侍從清望之選
並無職掌多帶職以領在内省府寺監在外藩方任使
自資政以上多以授一時舊臣國家舊官制如此文臣
則兼帶勲階即自武騎尉至上柱國十二轉是也武臣
則兼帶勲階憲御檢校官四色憲銜自監察御史至御
史大夫號為憲御檢校
元豐官制
元豐之初始命置局詳定官制大槩皆本唐六典為法
稍損益之在内設尚者置左右僕射門下省置令已上
為宰相而兩令侍中不除人尚書左右丞門有中書各
有侍郎樞密院有知樞密院事同知樞密院上為執政
官左右司郎官各一員通糾六部號都司專佐宰相理
省事謂之宰屬尚書六部(見六部門)翰林學士定以二員為
額久次為丞相御火臺官各如舊制而除知事雜及裏行之
名門下後省置左散騎常侍而不除人給事中一員起居
郎一員而左諫議大夫左司諫左正言屬焉中書後省置右散
騎常侍而不除人中書舍人六員起居舍人一員而右諫議
大夫右司諫右正言屬焉號两省官秘書監少監丞郎校書郎
正字而著作佐郎屬焉號館職罷直館院校理等員闕惟
存修撰直秘閣號貼職而别領在外任使九寺(見九卿門)四監將
作少府軍器監丞簿都水置使者丞簿南外西外丞以
上為寺監官國子監有祭酒司業丞簿太學有博士正錄已
上為學官是謂職事官罷三司使副及諸主判官而其職分
隸諸省部寺監羣牧司使名不除而不命官其職皆屬太
僕寺以太師太保太傅為三師太尉司徒司空為三公皆
論道之官無專領之職為宰相兼官以開府儀同三司易
節度使詔中書門下平章事號為使相以唐文散階換省
部寺監官歸釐本務號階官寄禄官而食其俸以領内
外任使以特進易左右僕射金紫光禄大夫易吏部尚
書銀青光禄大夫易五曹尚書光禄大夫易左右丞正
議大夫易列曹侍郎通議大夫易給舍大中大夫易左
右諫議大夫中大夫易秘書監殿中監中散大夫易大
卿監朝議大夫易少卿監朝請朝散朝奉郎易員外郎
承議郎易太常國子博士奉議郎易太常秘書殿中丞
通直郎易太子中允中舍左右贊善大夫宣德郎易寺
丞宣議郎易監丞承事郎易大理評事承奉郎易太常寺
太祝奉禮郎承務郎易寺監主簿自承務至特進為寄
禄官其大學士至侍制其名皆存以為二府罷政省部
長貳給舍臺諫補外之職集賢殿修撰直龍圖閣號貼
職庶僚領在外煩劇任使者帶之削去憲銜檢校官留
勲十二自通直郎以上帶入銜此為元豐新制官名即
循唐舊典職掌亦倣周禮六官之法也(並黃琮官制)徽宗政
和間重條官制高宗建炎元年詔省臺寺監以煩簡相
兼學官館職之類减半宰執及見任官觀待闕未有差
遣京朝以上俸錢併减二分之一紹興間重修官制
武官階職
本朝武臣以節度使留後觀察使防禦團練使刺史為
正任以殿前馬步軍副都指揮使三衙都虞候天武捧
日龍武神衛四廂都指揮使為管軍以内客省引進四
方館東西上閣門使副為横行以通事舍人閣門祗候
為閣館以横行使及諸司使帶防禦團練使刺史為遥
郡以諸司使副内殿承制崇班為入使臣供奉官侍禁
殿直供奉職為小使臣
權行守試
唐有檢校試攝判知之官(皆詔除非正命通典)本朝凡除尚書侍
郎郎官以寄禄官之高下為凖五品以上為行下一品
為守下一品為試品同者否他職事官倣此崇寧中吏
部授選人差遣亦用資屬高下分行守試三等焉(官制)
本朝官數
景德官一萬餘員皇祐官二萬餘員慕職州縣官三千
三百餘員總二萬四千餘員(南豐集)國初以來供奉官左
右班殿直為三班立都知行首以領之又有殿有承旨
班院端拱以後分東西供奉又置左右侍禁及承旨初
三班吏員止於三百至天禧間乃總四千三百至于熙
寧間乃總一萬一千六百九十宗室又八百七十(同上)
本朝更置
太祖乾德元年常参官知縣自奚嶼等始也開寳二年
李昉盧多遜分直學士院直學士院自昉及多遜始也
開寳八年王祐擢權知貢舉扈蒙梁周翰雷德驤並權
同知貢舉命權同知貢舉始此開寳元年以張洎直舍
人院直舍人院自洎始(通鑑長編)太平興國二年初置文思
院興國四年簽書樞密院事自石熙載始初置皇子侍
讀以可法為之興國七年以奚陟王明同判三司同判
三司自陟明始雍熙三年始用士人為司理判官端拱元年
置都轉運使自樊知古始淳化二年翰林學士賈黃中
蘇易簡幹當差遣院李沆同判吏部流内銓學士領外
司自此始也淳化三年置理檢院以錢若水領之復唐
制也淳化五年竇神興充莊宅使兼黃門左班都知内
官領諸司使始此先是王繼恩有平賊功議立宣政使
名序在昭宣使上以授之至道元年始命諸王教授(同上)
咸平元年改御帶曰帶御器械以授張旻等三人咸平
二年置翰林侍讀學士以楊徽之夏侯嶠吕文仲為之
翰林侍讀學士以邴昺為之咸平三年始置群牧司於
是内外廐之事自騏驥院而下悉聽命於羣牧司也咸
平四年審官院初引對京官于崇政殿京朝官磨勘引
對自此始景德二年資政殿置大學士自此始景德四
年復致諸路提點刑獄官又置龍圖閣學士杜鎬充職
(同上)明道元年諫官置諫院自此始明道二年復置諸路
提點刑獄官仍參用武臣景德元年始置崇政殿說書
賈昌楊安國等為之高若納為殿中侍御史裏行殿中
裏行始此寳元元年市舶置使自任中師始也皇祐元
年觀文殿置大學士自此始任詔自今非嘗為宰相母
得除嘉祐五年置江南東西等十一路轉運判官(長編)熙
寧五年權發遣總管自燕達始熙寧八年詔减將作監
冗官十六員後復增主簿一員(長編)
文武九品
國朝官制自文臣開府儀同三司為從一品至登仕為
從九品武臣自驃騎大將軍為從一品至陪戎校尉為
從九品(會要)
元豐九品
元豐官制諸太師太傅太保司徒司空侍中書令王為
正一品開府儀同三司至郡王國公為從一品金紫光
禄大夫至開國郡公上柱國為正二品銀青光禄大夫
至開國縣公柱國為從二品光禄大夫至上護軍為正
三品正議大夫至開國侯護軍為從三品通議大夫至
開國伯上輕車都尉為正四品太中大夫至輕車都尉
為從四品中大夫至開國子上騎都尉為正五品中散
大夫至開國男騎都尉為從五品朝議大夫至驍騎尉
為正六品朝請郎至雲騎尉為正七品承議郎至武騎
尉為從七品奉議郎至尚書省都事為正八品宣德郎
至書令史為從八品承事郎至長史司馬為正九品承
務郎至文學參軍為從九品
偶句
州縣之官差减其員開寳三年之詔也
寺監之官裁减其半建炎元年之詔也
王化基言五事而冗官之省則居其四(太宗)
宋公祁論三冗而限員之定則處其一(仁宗)
富公弼上奏帝王辯大臣大臣辯百職(神宗)
魯周詢進言天子擇宰相宰相擇百官(仁宗)
魏德仁教坊使太祖不允其上佐之求(類苑)
陳舜封伶官子太宗不畀其清望之任(類苑)
漢超守關南者十七年此久任之法也(太祖)
李允在河北者二十年亦久任之意也(太宗)
神宗本唐六典而正其臺省寺監之名(官制)
徽宗以古三公而易其侍中僕射之號(官制)
元豐三年之詔罷去省寺官空名之額(神宗)
大觀二年之詔釐正寄禄官左右之字(徽宗)
熙寧中張公商英則有重正官制之語(神宗)
紹聖間蒋公之竒則有脩飾官名之奏(哲宗)
名臣奏議
仲淹請委輔臣仁宗慶歷六年范仲淹奏周制三公外
兼六官之職漢以三公分部六卿唐以宰相分判六曹
今中書古天官冡宰也樞密院古夏官司馬也四官散
於羣有司無三公兼領之重而二府惟擢差除循資給
議賞罰檢用條例而已上不專三公論道之任下不專
六卿佐王之職非治法也臣請倣前代以三司司農審
官流内銓三班院國子監太常刑部審刑大理羣牧殿
前馬步軍司各委輔臣兼判其事
司馬光請擇人司馬光上仁宗云竊見國家所以御羣
臣之道累日月以進秩循資格而授任苟日月積久則
不擇其人之賢愚而寘高位資格相值則不問其人之
能否而居重職所以然者其失在於采名而不采實誅
文不誅意陛下誠能博選在位之士不問其始所以進
及資序所當為使有德行者掌教化有文學者待顧問
有政術者為守長有勇略者為將帥明於禮者典禮明
於法者主法下至醫卜百工皆度材而授任則官無曠
職矣
宋祁請定員額國家郡縣素有定官譬以十人為額則
常以什二加之即廷代罪謫足以充之今則不然一官
未缺十人兢逐紆朱滿路襲紫成林州縣之地不廣於
前而官五倍於舊吏不可以苟法進官不可以濫除請
詔三班審官院諸司流内銓明立定員以為定法其門
廕之外真舉之色實置選限稍務擇人候有闕官計員
補吏則二冗去矣(仁宗朝)
王甫請加判知臣聞名不正則言不順盖名以出信初
無内外小大之間臣竊見司官府長貳舊多謂之判知
判國子監判太常寺之類是也元豐中官制既脩一切
釐正惟太宗正司官尊有稱判其次曰知曰同知而已
今登聞鼔撿二院官宜如諸道進奏院官稱監可也而
乃曰判此百執之間其名不可以不正者也(徽宗朝)
諸儒至論
資格拘閡之弊今賢材之伏於下者資格閡之也職業
之廢於官者資格牽之也士之寡廉鮮恥者争於資格
也民之困於虐政暴吏資格之人衆也萬事之所以玩
弊百吏之所以廢弛法制之所以頽爛决潰而不之救
者皆資格之失也雖然不無小利也小便也利之者蠢
愚而廢滯者也便之者耄老而昏庸者也提選部者亦
以是法為易守不復銓叙人物而端覆功實一吏在前
勘簿呼名而授之矣坐廟堂者亦以是法為易行可為
太息也(孫洙)
流品常使有别前輩謂祖宗舊官制其所以甄别流品
者至於嚴密一官凡數等宰執侍從之遷為一等卿列
館職之遷為一等出身人之遷為一等蔭補人之遷為
一等其所以别流品而重名位非故為是紛紛哉誠以
流品有别則安其分而無僥倖妄進之心元豐更制以
唐六典為宗臺省寺監職掌之官名實正矣而寄禄之
制混為一統無復差别當時不能推原祖宗制官之意
立為品章學士士大夫頗慊然以新制為未盡詔書屢
下最後又曰敢有弗欽將抵厥罪盖指羣議之未洽而
不能抑其議也(林賢良)
主意
建官體制分合論一代建官之制當知一代經國之體
盖分職授任各有攸司尊卑不得以相踰彼此不得以
相紊循名責實而無曠瘝之失服休服采而致賢勞之
用此建官之制然也然而聫事合治體統相維因有降
其號而損其實者亦有殊其號而一其權者或宜分而
合以防二三之漸或宜合而分以杜專制之原毋乃經
國之體然歟唐虞稽古建官惟百夏商倍之至周而有
三百六十之屬矣三公惟人官不必備六卿分職各率
其屬所以為國體計者何審也自秦不師古而官制紊
矣漢仍秦舊以迄於隋卒無有能明周公之意者太宗
造唐制度紀綱粲然具舉盖將有志於成周之治可以
官制而不先定乎
道揆法守輕重論建官之制則道揆之權重而法守之
權輕推建官之意則法守之權重而道揆之權輕不論
其制無以知道揆之任事無不可行不權其意則無以
知法守之司事無不可言盖總道揆之樞者宰相也持
法守之綱者臺諫也官職之建以為宰相事無不統社
稷頼以表倡苟不重其權則以之鈞軸萬務陶冶四海
其勢必有所阻礙而不行則何以奏格天洗日之功哉
故立制之初舉一國之權而悉付之宰相盖以行天下
之事也雖然宰相行天下之事者也臺諫言天下之事
者也宰相曰可臺諫曰不可不用也宰相曰行臺諫曰
不行不施也以制參之臺諫之重固出於羣臣統屬之
中以意推之宰相之尊反隸於臺諫舉劾之内是道揆
固當輕而法守尤當重也
偶句
古者為官擇人有古者建官之制
後世為人擇官有古者任官之權
制度必詳名號必辯固當考古人建官之良法
内外相維小大相統尤當得古人建官之美意
警段
宰相總衆權天下之大不可獨治故有百官百官之衆
不可獨總故論一相國有相臣家有宗老其分一也謂
名不可以不正也故命之曰相名既正矣而實不可以
不相符也故與之以權既與之以權矣謂是職不可以
不專故有一而無二謂是政之不可以不一故有要而
不煩謂聯事合治而脉絡不可以不相關也故其事通
融而無間謂篤近舉遠而體統不可以不相維也故其
勢聯屬而無外謂端本自内始也故正君之責任焉謂
正已而後百官正也故馭吏之法存焉又請國柄在已
而嫌於偪也故其權而不敢專夫然後其源清則其流
無不澄其表直則其影無不正自是以降尊者處乎上
卑者居乎下大者治其綱小者理其目而第第相承係
一相也
後世非古制一代之典必有一代之制盡其責如古亦
難矣惟因其名而得其意則斯為一代之良法也後世
之相不同漢魏晉隋唐多相更改或大司徒大司馬太
尉大司空中書令侍中尚書令僕射號為宰相品位既
崇不欲輕授人常以他官居宰相職而假以他名參掌
者無定員夫相者總領六官紀綱百揆平章軍國之重
事苟無其人則天下多事矣故五教則命契百榖則命
稷而天象之大則又分命四人而重其職官之所以詳
者不得不詳也至周之時則教化行而民知禮義矣田
野闢而民得粒食矣倘成王於此復詳其官焉是贅員
也是虛位也而聖人何假於詳哉
歷代建官名實三代而上建官皆實用三代而下建
官皆虛名古者設官置吏皆為民設唐虞稽古建官惟
百内有百揆四岳外有州牧侯伯夏商事繁官倍其數
至周增而至三百六十三公論道經邦三孤貳公弘化
至六卿分職各帥其屬以倡九牧阜成兆民其建官皆
實用也自秦罷侯置守大尉掌五兵丞相總百揆御史
大夫二丞相至漢則以大司馬前後將軍侍中中常侍
散騎為中朝之官自丞相以下至六百石為外朝之官
光武併省官職廢丞相御史而以三司總理庶政其後
事歸臺閣丞相為備員魏吴蜀晉大抵異同宋齊有三
臺五省之號梁世置戎抶之官擬雲鳥之義後周追復
六典隋文還依舊制至煬帝有三臺五省五監十二衛
十二府之名唐太宗有内外官制為七百三十員已有
員外之置其特置同正員檢校兼守判知之類皆非本
制軍功冗濫自後愈甚
漢人事權未正漢以少府領天子之私藏宦者黃門共
掌之漢制卿一人中二十石掌中服御諸物衣服寳貨
珍膳之屬承秦之制凡山澤陂池之税名曰禁錢屬少
府世祖改屬司農漢官曰員吏三十四人也故稱少府
田租芻藁以給經用山澤魚塩而稅少府以給私用後
漢以榖入司農錢入少府楊雄箴實實少府奉養是供
嗜不可不察欲不可不圖未嘗失之於約嘗失之於奢
府臣司共而黃門令六百石禁門曰黃闥以中人主之
宦者主省中諸宦屬少府武帝時咸陽僅言山海屬少
府陛下不私以屬大司農佐賍毋將隆曰供養勞賜一
出少府召信臣為少府奏請上林離遠宫館希幸御勿
復膳供張奏省樂府黃門倡優諸戱及宫館兵弩什器
减太半太官不時非法食物悉奏罷省費數十萬元帝
時少府錢十八萬萬初元元年詔江海陂湖園池屬少
府者以假貧民凡列侯至飲酎少府省金其内外相週
之意非不善也然國用之制皆主少府其無節用財之
權故召信臣悉奏罷省之其御史大夫位上卿秩千石
在殿中蘭臺掌秘書外督刺史内領侍御史十五員受
公卿奏事舉劾漢成帝更名大司空續置司空掌水土
凡營城邑浚溝洫脩堤防之事則議其利建其功且御
史大夫内承朝廷之風化外佐丞相統理天下任大責
重建安十三年罷司空復置御史大夫果前是乎果後
是乎夫以一官綜理衆務恐不能悉分職司存而乃建
置徒詳規畫徒泛名號職守紛紛無統亦何取於關雎
麟趾之意也
祖宗創革不同國初庶官只存空名元豐新制以階易
唐人之階二十九國初之階十有五而元之階三十四
盖参錯二制損益之也左右之制置於元祐紹聖罷之
惟存其五五者之名則定於大觀選人之制起於國初
崇寧七階已定其四而三者之名更於政和此其建制
之大凡也盖國初懲藩鎮之弊詞官文臣出領外寄即
曹卿監皆為虛名特以是窮禄秩班位序而權制不由
終鮮憑陵之釁唐失天下之大體悉以一方軍國刑政
委之藩鎮積漸既久至有不可易苟因其釁而欲易之
彼則執符事推之其肯歸職與從命哉我朝鍳唐之失
酌古之宜必有道矣
祖宗因唐之制三省與唐為一而本朝召事不以大小
並中書取旨門下復審尚書施行交相維而互相制不
使其專此其意以為何如六曹與唐為一耳而分曹置
局各有所掌互以其屬相承絲牽繩聯見其脉絡相通
而不見其冗此其意為何如諫官所輔翊君臺臣所以
糾劾百僚大抵皆出人主之親擢而廟堂之尊亦為之
歛迹異時扶植公議根起弱勢社稷長遠終必頼之此
其意為何如夫以漢仍秦之官制而用之以漢之意則
為漢之精神本朝因唐之官制而用以我朝之意則為
我朝之精神
偶句
高宗論選用羣材有曰朝廷當為官擇人
孝宗因進呈闕次有曰古者不為人擇官
學士制誥以蘇公軾之才猶遲之
閣門通事以李用和之子終斬之
時政
今日當重一相宰相一職古者號為三公盖經邦論道
之重非庶官百職之比自三公之外殆不可以妄居也
而今也一宰相之職分為三省中書之造命門下之駁
議尚書之奉行既各分其屬矣而密宥一府又分宰之
兵權而專主之自是而下樞密掌兵矣而又有兵部焉
工部掌役矣而又有軍器將作二監焉刑部曰掌刑棘
寺又曰掌刑戶部曰治財司農又曰治財禮部曰議禮
太常又曰式禮紛紛藉藉之間無所統一得無冗散者
乎嗟夫官制一也成周既倍於唐虞為今日又倍於成
周其變愈盛猶江河之勢日趨於下盖有不足怪者而
其所當正者則宰相不可分也有能合東西二府而總
司於一相然後罷九寺三監而總歸於吏部則庶幾綱
舉目張而虞周之制復見於今日矣
今日當事爵秩愚願今日不輕視人才重視爵秩常謹
於授任之時而後賢者可至而不肖者可劾能者可勸
而不能者可遠也誠知人才而不敢輕視也則必出除
授之命者盡至公之心於謀謨之際而後可以助人主
不敢輕人才之意則必中書行繳駁之任有任怨之心
而無循情之舉而後可以逹人主不敢輕人才之意則
必膺霜臺諫省之任者有徇公之心而無廢國法之事
而後可以廣人主不敢輕人才之意彼得居是任者苟
得為榮而蒙負乘之羞其或不能皆知義禮也則其榮
辱輕重固不足論而所以講明吾國用人之意者不可
不急圖也愚願聖天子無輕視人才之心則爵禄不期
重而自重也
結尾
建官不如省官雖然建官固不可以不定冗官尤不可
以不去盖官無定制則格法為之不明官有冗員則廪
禄為之虛費然則去冗官者今日第一義也昔荀勉建
議於晉武之朝其言九寺可併於尚書蘭省宜付於省
府王彪之進言亦以職事之修在於省官朝風之澄在
於併職二君子之論官制盖有可以為後世法矣官省
則員有定制職併則禄無妄用雖隆古之法不過是也
今日欲復古制請自削冗員始
徇名不如務實雖然天下之事有名有實必也不徇其
名專務其實而後可以定官制彼其實則殊其名則同
雖名與古同祇虛文耳此漢唐之命官也彼其名則不
足而其實則有餘雖名與古殊猶良制也此成周之命
官也不然元魏王珪常準古六卿以見六謁如斯之意
胡為而不古西魏雖公卿之號爵位之級同於古人而
實則異於古人彼其以為名者所謂側而視之此愚所
以展轉於成周之思而秦漢以下則何足以言官制哉
故曰欲觀古道當審今日
羣書會元截江網卷八
