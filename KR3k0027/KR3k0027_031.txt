羣書會元截江網卷三十一
伊洛傳授
吕正字名大臨字與叔學於横渠横渠卒乃東見二先
生而卒業焉著克己銘(見仁門)克己詩(見學門)
孟子序舉世多智則雖不言而道已眀雖不辨而事已
白君子奚事乎言辨哉舉世多愚則雖欲不言不辨不
可得也故孔子曰予欲無言而未嘗不言孟子曰予豈
好辨而未嘗不辨夫不得不辨者以其世之愚而已矣
諸儒至論
伊川曰呂與叔守横渠學甚固横渠無說處皆相從纔
有說便不回朱子曰呂與叔惜乎夀不永天假之
年必所見又别程子稱其深潛縝密(語錄)
偶句
復禮有錄所以見師法之源流
克己有銘所以見仁道之廣大
范内翰名祖禹字淳夫蜀人嘗與伊川論唐事及作唐
鑑盡用其言伊川曰淳夫相信如此(淵源錄)
諸儒至論
客有見伊川先生几案惟唐鑑一部先生曰三代以来
無此議論伊川曰講筵須得淳夫来色温而氣和
尤可以開陳是非導人主之意(同上)朱子曰范淳夫
資質極平正點化得是甚次第范淳夫純粹精神雖
知尊敬程子而講學處欠闕
偶句
色温氣和伊川以此稱之
純粹精神晦庵以此譽之
謝上蔡名良佐字顯道上蔡人學於河南程夫子兄弟
之門初頗以該洽自多講貫之間旁引傳記至或終篇
成誦夫子笑曰可謂玩物喪志矣先生爽然自失面熱
汗下若無所容乃盡棄其所學而學論語序邈乎希
聲一唱而三嘆誰其聽之淡乎無味酒元而爼腥誰其
嗜之以謂無隠乎爾則天何言哉夫子之言性與天道
不可得而聞也以謂有隠乎爾則四時行焉百物生焉
夫子之文章可得而聞也是豈真不可得而聞哉詩云
鳶飛戾天魚躍于淵此天下之至顯聖人惡得而隠哉
所謂吾無行而不與二三子者也上天之載無聲無臭
此天下之至賾聖人亦惡得而顯哉宜其二三子以為
有隠乎我者也語錄伊川曰相别一年做得甚工夫
曰也只去箇矜字伊川因語同志者曰此人為學切問
近思或問謝子於勢利如何曰打透此關十餘年矣
朱子發見謝子曰何以見教曰聽說論語夫聖人之
道無微顯無内外由洒掃應對進退而上達天道本未
一以貫之一部論語只恁看呂晉伯甚好但處事太
煩碎如召賓客食亦須臨時改换食次吾嘗語之曰每
日早晩衙纔覆便令放者只為定故也凡事皆有恁地
簡易不易底道理看得分明何勞之有易曰易簡而天
下之理得晉伯甚好學初理會仁字不透吾因曰世人
說仁只管着愛上怎生見得仁只是力行近乎仁力行
關愛甚事何故知近乎仁推此類而言之晉伯因悟曰
公說仁字正如尊宿門說禪一般晉伯兄弟中皆有見
處一人作詩說曾點事曰凾丈從容問且酧展才無不
志諸侯可憐曾點惟鳴瑟獨對春風詠不休一人有詩
曰學如元凱方成癖文到相如反類俳獨立孔門無一
伎只傳顔子得心齋天理也人亦理也循理則與天
為一與天為一我非我也理非理也天也惟文王有純
德故曰在帝左右帝謂文王帝是天之作用處或曰意
必固我有一焉則與天地不相似矣鳶飛戾天魚躍
于淵無此私意上下察以明道體無所不在非指鳶魚
而言也若指鳶魚為言則上面更有天下面更有地在
知勿忘勿助長則知此知此則知夫子與點之意一敬
是常惺惺法心齋是事事放下其理不同荅胡康侯
簡云承諭進學加功處甚善甚善若欲少立得住做自
家物須著如此邇来學者何足道能言真如鸚鵡也富
貴利達今人少見出脱得者所以全看不得難以好事
期待他非是小事切須勉之透得名利關便是小歇處
然須藉窮理工夫至此方可望有入聖域之理不然休
說一心者何也仁是已活者為仁死者為不仁今人身
體麻痺不知痛痒謂之不仁桃杏之核可種而生者謂
之桃仁杏仁言有生之意推此仁可見矣學佛者知此
謂之見性遂以為了故終歸妄誕聖門學者見此消息
必加功焉或問横渠教人以禮為先與明道使學者
從敬入何故不同荅曰既有知識窮得物理却從敬上
㴠養出来自然是别正容謹節外面威儀非禮之本一
學者且須是窮理物物皆有理窮理則知天之所為則
與天為一與天為一無往而非理也窮理則是尋箇是
處有我不能窮理人誰識真我何者為我理便是我窮
理之至自然不勉而中不思而得從容中道曰理必物
物而窮之乎曰必窮其大者理一而已一處理窮觸處
皆通恕其窮理之本歟
諸儒至論
朱子曰上蔡為人英果眀決強力不倦克己復禮有程
二夫子盖嘗許其有切問近思之功所著論語說及門
人所記遺語皆行于世如以生意論仁實理論誠以常
惺惺論敬以求是論窮理皆精當而直指窮理居敬為
入德之門則於夫子教人之法又最為得其綱領(文公語錄)
游御史名酢字定夫建州建陽人自幼不羣讀書一過
目輒成誦壯益自力心傳目到不為世儒之習誠於中
形於外儀容辭令燦然有文望之知其為成德君子也
論語序立不教坐不議默而該之者道也此聖人所以
嘗欲無言也學不厭教不倦揮而散之者人也此聖人
所以不免於有言也盖無言者道之全有言者道之散
聖人之於人以謂無待而興者常少有待而興者常多
則散道而明教有教而立道且得無言乎
諸儒至論
伊川一見謂其賢可與適道謂楊龜山曰游君德器粹
然問學日進政事亦絶人遠甚游酢於西銘讀之已
能不逆於心言語外立得箇意思便道中庸矣遺書朱
子曰定夫夾雜王氏學當時王氏學甚行薰炙得其廣
南軒曰二程先生兄弟倡明道學於河南東南之士
受業於門見推高弟有三人焉曰上蔡謝公龜山楊公
而游公其一也楊公謂公心傳目到誠於中形於外儀
容辭令燦然有文望而知其為成德君子矣
楊龜山名時字中立家於南劒之將樂縣諡文靖公天
資夷廣濟以學問充養有道德器早成積於中者純粹
而宏深見於外者簡易而平淡閑居和樂色笑可親臨
事裁處不動聲氣與之游者雖羣居終日澹然不語接
物以和而鄙薄之態自不形也擢諫議大夫兼祭酒言
蔡京以繼述神宗皇帝為名實挾王安石以圖身利故
推尊安石加以王爵配享孔子廟廷謹按安石為邪說
以塗學者耳目敗壊其心術者不可縷數乞追奪安石
王爵毀去配享之像遂降安石從祀之列諫官馮解上
䟽詆公遂罷上即位除工部侍郎論自古聖賢之君未
有不以典學為務後以老疾乞出告老從之(胡文定公)
(作墓誌)或說當世貴人以為事至此必敗宜力引耆德
老成置上左右開導上意度今猶可及也遂以秘書郎
語錄六經不言無心惟佛氏言之亦不言脩性惟楊雄
言之心不可無性不可脩故易止言洗心盡性記言正
心尊德性孟子言存心養性佛氏和順於道德之意蓋
有之理於義則未也聖人以為尋常事者莊周則誇言
之莊周之傳召禪家呵佛罵祖之類是也如逍遙遊養
生主廣譬曲喻張大其說論其要則逍遙遊一篇子思
所謂無入而不自得而養生主一篇乃孟子所謂行其
所無事而已
諸儒至論
明道在穎昌時先生尋醫調官京師因往穎昌從學明
道甚喜每言曰楊君最會得容易及歸送之出門謂坐
客曰吾道南矣(語錄)朱子曰龜山只要閑散然却讀書
尹和靖便不讀書龜山雜傳是讀多少文字將樂
人性急粗率龜山却寬平此是間出然相率處依前有
風土在龜山天資高朴實簡易然所見一定更不復
窮究某嘗謂這般人皆是天資出人非假學力(語錄)
偶句
會得容易吾道南矣明道以此稱之
天資出人不假學力晦菴以此稱之
尹和靖諱焞字彦明洛陽人年二十師伊川程子舉闈
策士議誅元祐黨人不荅遂棄舉子業靖康初以布衣
召不至詔褒為和靖處士洛陽陷家殱焉先生死復甦
竄長安山谷中逆豫以禮聘溺水逃去展轉蜀道紹興
五年以崇政說書召凡二十辭八年冬始入見除秘書
郎明年遷少監太常少卿權禮部侍郎每遷輒力辭其
冬除徽猷閣侍制提舉萬夀觀辭不已遂奉外祠即虎
丘以居年已七十矣貧無以歸也後二年沒於會嵇之
寓舍(祠堂記)
語錄近有人說吾伊川學乃聞而知之者某曰不知聞
箇甚底孟子所謂聞而知之不知聞何事見何物和
靖言初見伊川時教某看敬字某請益伊川曰主一則
是敬當時雖領此語然不若近時看得親切寬問如何
是主一曰敬有甚形影只收斂身心且如人到神祠中
其心收斂更着不得毫髮事非主一而何一日看大
學有所得問伊川曰心廣體胖只有自樂伊川曰到這
裏和樂字着也不得昔嘗請益於伊川曰某謂動静
一理伊川曰試喻之適聞鐘聲某曰譬如鐘未撞時聲
固在也伊川喜曰且更㴠養(並語錄)先生之學學聖人
者也聖人所言吾當言也聖人所為吾當為也詞章云
乎哉其要有三一曰玩味諷詠言詞研索指歸以求聖
賢用心之精微二曰㴠養㴠泳自得藴蓄不撓存養氣
質成就充實至於剛大然後為得也三曰踐履不徒誦
其空言要須見之行事窮行之實施於日用形於動静
語默開物成務之際不離此道所謂脩學如此而已所
謂讀書如此而已(涪陵記善錄序)
諸儒至論
朱子曰尹和靖從伊川半年方得見西銘大學不知那
半年是在做甚麽想見只是且教聽他說話尹和靖
主一之功多窮理之功少和靖不觀書只是持守得好
(語錄)黃勉齋曰盖嘗考先生之所學篤於踐行不為虛
語未嘗求人之知人亦莫能窺其所藴也今其可見者
經帷進講門人記錄耳性即其所遇於世者觀其所處
然後知先生之於道卓乎不可及矣利害者人心之私
義理者道心之公公私之間迭為勝負一取一舍而賢
不肖可知也至於歴險難之極而不變處貴顯之驟而
不動抱仁戴義終其身而不悔非盛德能若是乎理義
充於中則禍福成敗榮辱得失膠轕萬變日陳乎前而
此心自若也程子之門從遊之士皆宏博俊偉極天下
之選而於先生亟稱之其察之審矣(祠堂記)
偶句
持敬在乎主一聞於伊川者如此
學聖之要有三記於涪陵者如此
胡文定諱安國字康侯建之崇安人不及登二程之門
謝上蔡為應城宰公以典學使者過之不敢問以職事
以弟子禮入門遂禀學焉公語五峯曰吾於謝游楊三
公皆義兼師友實尊信之若論傳授吾所聞在春秋自
伊川所發紹興間有毀程氏學者公入劄力明二程邵
張之學乞加封號載之祀典程門高弟皆以斯文之任
期公中興以来傳伊洛之學者惟公得其正紹聖中廷
試策問主紹述公推大學格物平天下之道考官定為
第一宰執以不詆元祐將降哲宗再讀親擢為第三高
宗即位召為中書舍人兼侍講專以春秋進講公乞在
外編集書成奏御上屢稱善
春秋傳序古者列國各有史官掌記時事春秋魯史爾仲
尼就加筆削乃史外傳心之要典也而孟氏發明宗旨
可為天子之事者周道衰微乾綱解紐亂臣賊子接迹
當世人欲肆而天理滅矣仲尼天理之所在不以為己
任而誰可故曰我欲載之空言不如見之行事之深切
著明也空言獨能載其理行事然後見其用是故假魯
史以寓王法撥亂世反之正又曰知我者其惟春秋乎
罪我者亦惟春秋乎知孔子者謂此書遏人欲横流存
天理既滅為後世慮至深遠也罪孔子者無其位而託
二百四十二年南面之權使亂臣賊子禁其欲而不得肆
其戚矣近世推隆王氏新說按為國是獨於春秋貢舉
不以取士庠序不以設官經筵不以進讀斷國論者無
所折衷天下不知所適人欲日長天理日消其效致亂
臣賊子莫之遏也吁至此極矣仲尼親手筆削撥亂反
正之書亦可以行矣天縦聖學崇信是經乃欲斯時奉
承詔旨輒不自揆謹述所聞以為之說以獻雖微辭奥
義或未嘗貫通然尊君父討亂賊闢邪說正人心春秋
大經大法略具庶幾聖王經世之志小有補云
諸儒至論
上蔡曰胡康侯如大冬嚴雪百草萎死松栢挺然獨秀
尹子曰康侯可謂聞而知之者侯師聖曰視不義
富貴如浮雲者惟康侯一人朱子曰文定從龜山求書
見上蔡畢竟文定之學後来得於上蔡者為多文定
五峯之學只有太過無不及(語錄)自伊洛之教被於東
南胡氏之學本於上蔡而騐於春秋故其於事物尤親
切不徒為空言
偶句
所聞在春秋盖發於伊川也
對策惟大學不詆夫元祐也
胡五峯名宏字仁仲文定公季子自幼志於大道嘗見
楊中立先生於京師又從侯師聖先生於荆門而卒傳
文定公學優游南山之下餘二十年玩心神明不舍晝
夜力行所知親切至到析太極精微之藴窮皇王制作
之端綜事物於一源貫古今於一息指人欲之偏以見
天理之全即形而下而發無聲無臭之妙使學者驗端
倪之不遠而造高深之無極體用該備可舉而行晚歲
嘗被召不幸寢疾不克造朝而卒
胡子知言静觀萬物之理得吾心之悅也易動處萬
物之分得吾心之樂也難是故智仁合一然後君子之
學成義者權之行也仁其審權者乎道充乎身塞
乎天地而拘於軀者不見其大存乎飲食男女之事而
溺於流者不知其精誠者命之道乎中者性之道乎
仁者心之道乎惟仁者為能盡性至命萬物生於天
萬事宰於心性天命也命人心也而氣經緯乎其間萬
變著見而不可掩莫或使之非鬼神而何天理人欲
同體而異用同行而異情進修君子宜探别焉有其
德無其位君子安之有其位無其德君子恥之君子
有宰天下之心裁之自親始君子有善萬世之心行之
自身始探視聽言動無息之本可以知性察視聽言
動不息之際可以會情視聽言動道義明著孰知其為
此心視聽言動物欲引取孰知其為人欲是故誠成天
下之性性立天下之有情效天下之動心妙情性之德
庸人與聖人同聖人妙而庸人之所以不妙者拘滯於
有形而不能通矣今欲通之非致一何適哉一日之早
暮天地之始終具焉一事之始終鬼神之變化具焉
天下有三大大本也大幾也大法也大本一心也大幾
萬變也大法三綱也有大本然後可以有天下見大幾
然後可以取天下行大法然後可以理天下
皇王大紀序三皇五帝三王五伯者人之英傑為君為
長率其陪二應時成物如春生夏長秋之利冬之正也
自堯而上六閼逢無紀堯之初載甲辰迄于周赧乙巳
三千有三十年天運之一周人事之治亂備矣萬世不
能易其道者也後人欲稽養生理性之法則舍皇帝王
伯之事何適哉愚嘗研精經典泛觀史籍致大荒于兩
離齊萬古于一息諸家所載所謂史也史之有經猶身
之支體有脉絡也易詩書春秋所謂經也經之有史猶
身之脉絡有支體也支體具脉絡存孰能得其生乎夫
生之者人也人仁則生矣生則天坤交泰乾坤正禮樂
作而萬物俱生矣是故萬物成於性者也萬事貫於理
者也萬化者一體之所變也萬世者一息之所累也若
太極不立則三才不備人情横故事不貫物不成變化
不興而天命不幾於息乎此皇王大紀之所以書也又
云天下之無仁政也久矣立宗廟井田封建學校軍制
宮室車騎冠服聘射燕飲養老喪葬服制祭祀皆仁政
之大者也集五十有三篇以見帝王之法制大略具存
若能引而伸之觸類而長之亦可以大治
諸儒至論
朱子曰五峰善思然過處亦有之(語錄)南軒知言序曰
是書乃平日之所自著其言約其義微誠道學之樞要
制治之蓍龜也或問於栻曰先生是書論性特詳無乃
與聖賢之意異乎栻應之曰今之異端直自以為識心
見性譸張雄誕高眀之士樂聞一喜趋之先生烏得而
忘言哉其言曰誠成天下之性性立天下之有情效天
下之動而必繼之曰心妙性情之德有曰誠者命之道
乎中者性之道乎而必繼之曰惟仁者為能盡性至命
夫學者誠能因其言而精察於視聽言動之間卓然知
夫心之所以為妙則性命之理蓋可默識
偶句
析太極精微之藴五峰之理學也
窮皇王制作之端五峰之道學也
胡致堂名寅字眀仲文定公長子也朱文公曰胡致堂
議論英發人物偉然向嘗侍之坐見其數杯後歌孔眀
出師表誦張才叔自靖人自獻于先王義陳了翁奏狀
等可謂豪傑之士也讀史管見乃嶺表所作當時並無
一册文字随行只是記憶所以其間有牴牾處(語錄)
吕東莱名祖謙字伯恭六世祖申國文靖公公之問學
術業本於天資習於家庭稽諸中原文獻之所傳博諸
四方師友之所講融液無所偏滯晩雖卧疾其任重道
遠之意達於家政纖悉委曲皆可為後世法(吕祖儉撰墓誌)
諸儒至論
朱子曰東莱聰明看義理却不仔細緣他先讀史多所
以看粗着眼伯恭於史却分外去子細看於經却不甚
去理會或問東莱之學如何曰合陳君舉陳同父二
人之學問而一之伯恭門徒氣宇厭厭四分五裂各
自為說久之必至消歇子静則不然精神緊峭其說分
眀能變化他人使旦異而歲不同其流害未艾也(並語)
(錄)以一身而備四氣之和以一心而㴠千古之祕推其
有足以尊主而庇民出其餘足以立教而垂世然而狀
貌不踰於中人衣冠不詭於流俗近之而不見其来随之
而莫規其躅矧是丹青孰形心曲惟觀之者有以得其
大焉則庶或遺編之可續(文公贊)
偶句
胡眀仲議論英發可謂豪傑之士也
吕祖謙天資高眀可謂博雅之士也
張南軒名栻字敬夫謚宣公自幼而觀於先正忠獻公
之左右則所見聞固已莫非仁義忠孝之實既長又以
公命學於五峯胡公仲仁之門一見契合遂得其傳然
猶不以自足益務取友四方以力求其所未至蓋又十
有餘年然後所造愈深遠公為人坦蕩明白表裏洞然
講理既精信道又篤其樂於聞道而勇於徙義則又奮
厲明決無一毫滯吝意固其德新業廣日進無疆而其
承家之學許國之忠判決之明計憲之審蓋舉一世而
不兩人也(朱文公作墓銘)
洙泗言仁昔者夫子講道洙泗示人以求仁之方蓋仁
者天地之心天地之心而存乎人所謂仁也人惟蔽於
有已而不能以推失其所以為人之道故學必貴於求
仁也自孟子沒寥寥千有餘載間論語一書家蔵人誦
而真知其指歸者何人哉其讀程子之書其間教門人
取聖賢言仁處類聚以観而體認之因裒魯論所載疏
程子之說于下而推己見題曰洙泗言仁與同心者共
講焉
諸儒至論
朱子曰敬夫太聰明看道理不仔細敬夫聽人說話便
肯改南軒見識純粹踐行誠實使人望而敬畏之
敬夫高明他將讀人都似他纔一說時便更不問曉會
與否且要說盡他箇某則性鈍讀書極辛苦故與人言
多不敢為高遠之論南軒疾革定叟求教南軒曰朝
廷官爵莫愛他底一朋友求教力疾謂之曰蟬脫人欲
之私春融天理之妙語訖而逝敬夫見識極高都不耐
事(並語錄)廣仁義之端至於可以彌六合謹義利之判
至於可以析秋毫拳拳乎其致主之切伋伋乎其幹父
之勞仡仡乎其任道之勇卓卓乎其立心之高知之者
識其春風沂水之樂不知者以為湖海一世之豪彼其
揚休山立之既與其不可傳者死矣觀於此者尚有卜
其見伊呂而失蕭曹也耶(文公贊)
主意
朱子發眀程氏之言理學至伊洛而大明理學至考亭
而愈著一門伯仲自相發明其同也不為苟同其異也
亦非立異至朱子而其論始備學者以朱子之言求二
程先生之說可以旁通而曲暢矣性出於天固程子之
言也以朱子所論天地之性專指理而言氣質之性則
以理與氣言之則性之出於天也審矣才出於氣固程
子之言也以朱子所謂氣清則才亦清氣濁則才亦濁
觀之則才之出於氣也明矣生之謂性性即氣氣即性
亦程子之言也今以朱子性氣二字兼言方備而論之
則性即氣也氣即性也確矣一隂一陽謂之道此朱子
之言也通乎此則程子隂陽形而下者非道之語豈不
信乎天地之間隂陽交錯實理流行與道為體此朱子
之論也知乎此則程子離了隂陽更無道之語豈不的
乎考論至此豈非理學至伊洛而大明至考亭而愈著
歟
諸儒繼紹程氏之學發揮正學啟迪後人在二程既
有以紹百聖不傳之統源流正學繼續前人在諸儒亦
能以紹二程可傳之統夫斯道之大有所絶而後續有
所繼而益眀非人則不傳繼往聖開来哲者不在二程
乎非人則不行守正理光前業者不在諸儒乎是故軻
死不傳道非不傳也傳之者無其人也荀揚大醇小疵
道無醇疵也所以醇疵者其人之罪也天地自我位人
極自我立彰眀三五聖人之旨發揮千古道源之大得
濓溪之真傳一話一言無非至理一步一履無非妙道
紹已絶之統繼未墜之業夫是之謂有所絶而必續然
而淵源所漸豈惟游夏從游速肖豈惟顔閔繼前聖絶
學為萬世開太平皆我責也吾師曾行之吾惟步趋乎
吾師可也吾師曾言之吾惟謦欬乎吾師可也紹伊洛
之正傳升堂入室環珮鏘如難疑荅問流風藹如發揮
已眀之理闡揚無窮之妙肆之使愈大推之使愈宏夫
是之謂有所闡而益明
警段
諸賢按二程之派太極一圖周子蓋以傳之二程其意
銘之疏殆如日星之炳煥然融而會之則大哉乾元萬
物資始原於造化之初者無二極也通書一編會陰陽
動静於一心合天地萬物於一體猶根荄之始露發而
為剛柔善惡之性演而為仁義中正之理猶枝幹之條
暢至程子謂中重於正正而必中至朱子謂仁義中正
皆有體用殆如枝葉之敷發然貫而通之則乾道變化
各正性命得於禀賦之初者無二理也
論太極一圖之用太極一圖體用精粗羲畫文爻訓明
旨敷仁義中正意會心孚抽關啟鑰道學範模吁嗟乎
惟濓溪之易乎民胞物與西銘次序伊川得之怡然理
悟傳銘遺圖發明有緒同耶異耶歸於理越吁嗟乎奚
張程之殊於周乎伊洛之清粹毓二程愈傳愈大文公
其人誠實禮敬更相辨眀惟恐後學莫曉逕庭吁嗟乎
是豈一賢四君子之矛盾乎若夫挹風月之光霽想西
銘之仁意吾願景周張之高致春風滿襟雪立於門廉
退樂道吾師朱程
觀黨禍方知守道之篤嗚呼不觀宋衛之辱無以知孔
門諸子從道之堅不觀齊梁之沮無以知孟氏諸弟尊
師之篤不觀黨禍之惨無以知伊川門人特立之操方
黨事之起也根連株繫禍發如矢而張繹屹然砥柱甘
心溝壑之不變方率禁之嚴也遠遯深逝不敢親承而
馬時中歲寒不改至執贄十反而不已吾道可守而夷
狄之法不可徇則謝顯道其人也進士可棄而元祐之
學不可議則尹彦明其人也嗚呼風雨如晦雞鳴不已
諸君子有焉吾道幾墜而復續性學已晦而復明至今
談伊川之學者斂袵起誦伊川之誨者書紳自守是雖
先生善淑之教亦諸君子固守之誠也
觀我宋乃知人才之盛我宋受命五星聚奎宗工鉅儒
與時疊出建圖属書根極領要畫隂陽動静而不入於
迂誕談仁義中正而不淪於卑賤則周元公其人也二
程之學得之濓溪温然春風使人愛慕肅然秋霜使人
敬畏君子有取於二程一張之學參之二程氣質變遷
動與理合德性混成言與道俱君子有取於二張大學
之教既絶而復續中庸之道愈抑而愈明是故飲於河
南者各充其量不特如揚如游而止而關中之士躬行
者為多如吕如蘇者又不一人也明道之功大矣哉
道學自天之所相國朝尊崇儒術文治昌明天相昭代
篤生先覺不由師傳默契道體泄造化之機發太極之
妙則有若濓溪之周闡乾坤之秘揭東西之銘則有若
關中之張高極於太極之妙而下及於仁義禮樂剛柔
善惡之際推本於乾父坤母之初而廣及於宇宙民物
昆蟲草木之衆畫圖著書與世立極俾秦漢以来之墜
緒一旦晦而復明豈非天之所以夀斯道之脉淑斯人
於無窮者歟
道學何代以無人我宋受命五星聚奎休運文明開先
於此明清之氣全付於人名世大儒相望挺出不由師
傳默契道體太極有圖所以發是理之幽秘易通有書
所以闡是圖之精微吾幸有濓溪焉負特立之才知太
學之要博聞強識明物察倫辨異端似是之非開百世
未眀之惑材賞經正有中立不倚之風識慮詳明造知
幾其神之妙悼斯文之湮晦而傳周易慮聖人之志不
明而傳春秋吾得明道伊川焉且先後數十年間得春
秋之本義見王道之治亂則有孫太山揭東西之銘明
體用之學則有張興胡斯文有傳學者有師雄視百代
自作一家則有歐與蘇此數公者或以經術理致鳴當
時或以古文之學唱天下無非接伊洛之正𣲖為後人
之師模推原其由則二程學於濓溪諸儒學於二程者
也
道學幾廢而復盛惟我國朝星奎水洛言其風俗何其
粹也言其人才何其盛也是豈山川風氣之會天地氣
數之旺至是而一值哉今觀其時大者光明而俊偉小
者靖共而豈弟以敢言為忠以緘默為耻世道清明葱
舊一時中更介甫諸人以私意而斷喪之黨以銷天下
之氣偽以排天下之學生意幾一髮矣然湖之南洛之
北西而關輔大儒輩出教道復行精而窮性命之原微
而析義理之辨盖至於南渡以後其流𣲖遠其餘波衍
斯道一脉愈盛焉故朱子鳴於建張子鳴於湘吕東莱
鳴於浙又相與紬關洛已著之書紹聖賢不傳之秘羽
振宫沉金相玉潤一時之風俗人才又足以追還祖宗
之舊是何教道獨盛於我朝也
結尾
耕道而得道嗟夫木鐸音微杏壇迹滅聖人吾不得而見
矣猶幸其有孔氏之六經乎北睇黃陂西望舂陵先賢
不可作已猶幸其有濓洛之遺編乎吾於六經之中師
孔氏遺編之内師周程則洙泗之問答即我之問答濓
洛之請承即我之請承鑚堅仰高何必曰顔舞雩詠歸
何必曰點對榻夜談吾其為侯師聖乎春風中坐吾其
為朱光庭乎雪深侍立吾其為游楊二賢乎室一千古
潛會方寸吾胸中之靈觸之則發道學正傳顧不在我
耶非我能之願學焉
見賢思齊賢然則泛伊洛之航問洙泗之津脫落佔畢
融會太真所謂文字口耳抵贅耳胸中洒落光風霽月
嘗以是想像濓溪立侍坐之雪吟詠歸之風嘗以是步
趋二程終日危坐俯詠仰思嘗以是斂袵横渠虚心㴠
泳切已省察嘗以是景慕晦翁諸生志此久矣執事許
之進否
羣書會元截江網卷三十一
