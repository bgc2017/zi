洞冥記卷一
漢郭憲撰
漢武帝未誕之時景帝夢一赤彘從雲中直下入崇芳
閣帝覺而坐於閣上果見赤氣如烟霧來蔽戶牖望上
有丹霞蓊鬱而起乃改崇芳閣為猗蘭殿後王夫人誕
武帝於此殿有青雀羣飛於霸城門乃改為青雀門乃
更修飾刻木為綺橑雀去因名青綺門
東方朔字曼倩父張夷字少平妻田氏女夷年二百歲
顔如童子朔生三日而田氏死時景帝三年也隣母拾
而養之年三歲天下秘䜟一覧闇誦於口常指撝天下
空中獨語鄰母忽失朔累月方歸母笞之後復去經年
乃歸母忽見大驚曰汝行經年一歸何以慰我耶朔曰
兒至紫泥海有紫水汚衣仍過虞淵湔浣朝發中返何
云經年乎母問之汝悉是何處行朔曰兒湔衣竟暫息
都崇堂王公飴之以丹霞漿兒食之太飽悶幾死乃飲
玄天黃露半合即醒既而還路遇一蒼虎息於路傍兒
騎虎還打捶過痛虎囓兒脚傷母悲嗟乃裂青布裳裹
之朔復去家萬里見一枯樹脱布挂於樹布化為龍因
名其地為布龍澤朔以元封中遊濛鴻之澤忽見王母
采桑於白海之濱俄有黃翁指阿母以告朔曰昔為吾
妻託形為太白之精今汝此星精也吾却食吞氣已九
千餘歲目中瞳子色皆青光能見幽𨼆之物三千歲一
反骨洗髓二千歲一刻骨伐毛自吾生已三洗髓五伐
毛矣
建元二年帝起騰光臺以望四遠於臺上撞碧玉之鐘
掛懸黎之磬吹霜條之篪唱來雲依日之曲方朔再拜
於帝前曰臣東遊萬林之野獲九色鳳雛涔源丹瀨之
水赤色西過洞壑得滄淵虬子静海遊珠洞壑在虞淵
西虬泉池在五柞宫北中有追雲舟起風舟侍仙舟含
烟舟或以沙棠為枻檝或以木蘭文柘為櫓棹又起五
層臺於月下
釣影山去昭河三萬里有雲氣望之如山影丹藿生於
影中葉浮水上有紫河萬里深十丈中有寒荷霜下方
香盛有降靈壇養靈池分光殿五間奔雷室七間望蟾
閣十二丈上有金鍾廣四尺元封中有祇國獻此鏡照
見魑魅不獲𨼆形
都夷香如棗核食一片則歴月不饑以粒如粟米許投
水中俄而滿大盂也
甘泉宫南昆明池中有靈波殿七間皆以桂為柱風來
自香帝既躭於靈怪常得丹豹之髓白鳳之膏磨青錫
為屑以蘇油和之照於神壇夜暴雨光不滅有霜蛾如
蜂赴火侍者舉麟鬚拂拂之
元光中帝起夀靈壇壇上列植垂龍之木似青梧高十
丈有朱露色如丹汁灑其葉地皆成珠其枝似龍之倒
垂亦曰珍枝樹此壇高八丈帝使董謁乘雲霞之輦以
昇壇至夜三更聞野鷄鳴忽如曙西王母駕玄鸞歌春
歸樂謁乃聞王母歌聲而不見其形歌聲遶梁三帀乃
止壇傍草樹枝葉或翻或動歌之感也四面列種軟棗
條如青桂風至自拂階上遊塵
董謁字仲玄武都郁邑人也少好學嘗遊山澤負挾圖
書患其繁重家貧拾樹葉以代書簡言其易卷懷也編
荆為床聚鳥獸毛以寢其上
波祗國亦名波弋國獻神精香草亦名荃蘼一名春蕪
一根百條其間如竹節柔軟其皮如絲可為布所謂春
蕪布亦名香荃布堅密如紈冰也握一片滿室皆香婦
人𢃄之彌月芬馥
翕韓國獻飛骸獸狀如鹿青色以寒青之絲為繩繫之
及死帝惜之而不瘞掛於苑門皮毛皆爛朽惟骨色猶
青時人咸知其神異更以繩繫其足往視之惟見所繫
處存而頭尾及骨皆飛去
旦露池西有靈池方四百步有連錢荇浮根菱倒枝藻
連錢荇荇如錢文浮根菱根出水上葉沉波下實細薄
皮甘香葉半青半白霜降彌美因名青冰菱也倒枝藻
者枝横倒水中長九尺餘如結網有野鴨秋鳬及鷗鷖
來翔水上入此草中皆不得出如繒網也亦名水網藻
中有轉羽舫凌龍舫凌波舫帝嘗遊宴於此
洞冥記卷一
