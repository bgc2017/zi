洞冥記卷三
漢郭憲撰
天漢二年帝昇蒼龍閣思仙術召諸方士言遠國遐方
之事惟東方朔下席操筆跪而進帝曰大夫為朕言乎
朔曰臣遊北極至種火之山日月所不照有青龍銜燭
火以照山之四極亦有園圃池苑皆植異木異草有明
莖草夜如金燈折枝為炬照見鬼物之形仙人寗封常
服此草於夜暝時轉見腹光通外亦名洞冥草帝令剉
此草為泥以塗雲明之館夜坐此館不加燈燭亦名照
魅草以藉足履水不沉
有夢草似蒲色紅晝縮入地夜則出亦名懷夢懷其葉
則知夢之吉凶立騐也帝思李夫人之容不可得朔乃
獻一枝帝懷之夜果夢夫人因改曰懷夢草
有鳳葵草色丹葉長四寸味甘久食令人身輕肌滑赤
松子餌之三歲乘黃蛇入水得黃珠一枚色如真金或
言是黃蛇之卵故名蛇珠亦名銷疾珠語曰寧失千里
駒不失黃蛇珠
有五味草初生味甘花時味酸食之使人不眠名曰却
睡草末多國獻此草此國人長四寸織麟毛為布以文
石為床人形雖小而室宇崇曠織鳳毛錦以錦為帷幕
也
鳥哀國有龍爪薤長九尺色如玉煎之有膏以和紫桂
為丸服一粒千歲不饑故語曰薤和膏身生毛
有掌中芥葉如松子取其子置掌中吹之而生一吹長
一尺至三尺而止然後可移於地上若不經掌中吹者
刖不生也食之能空中孤立足不躡地亦名躡空草
帝常見彗星東方朔折指星之木以授帝帝以木指彗
星星尋則没也星出之夜野獸皆鳴别說謂之獸鳴星
有紫柰大如斗甜如蜜核紫花青研之有汁如漆可染
衣其汁着衣不可湔浣亦名闇衣柰
有龍肝瓜長一尺花紅葉素生於冰谷所謂冰谷素葉
之瓜仙人瑕丘仲採藥得此瓜食之千歲不渴瓜上恒
如霜雪刮嘗如蜜滓及帝封泰山從者皆賜冰谷素葉
之瓜帝解鳴鴻之刀以賜朔刀長三尺朔曰此刀黃帝
采首山之銅鑄之雄已飛去雌者猶存帝臨崩舉刀以
示朔恐人得此刀欲銷之刀以手中化為鵲赤色飛去
雲中
有鵲銜火於清溪之上鵲化成龍
西域獻火龍高七尺映日看之光如聚炬火有童子遙
見有黃鵠白首鼓翅於帝前即方朔着黃綾單衣頭已
斑白漢朝皆異其神化而不測其年矣
善苑國嘗貢一蠏長九尺有百足四螯因名百足蠏煮
其殼勝於黃膠亦謂之螯膠勝于鳳喙之膠也
帝常夕望東邊有青雲起俄而見䨇白鵠集臺之上倏
忽變為二神女舞於臺握鳳管之簫撫落霞之琴歌青
吳春波之曲帝舒闇海玄落之席散明天發日之香香
出胥池寒國地有發日樹言日從雲出雲來掩日風吹
樹枝拂雲開日光也亦名開日樹樹有汁滴如松脂也
有玄都翠水水中有菱碧色狀如雞飛亦名翔雞菱仙
人鳬伯子常遊翠水之涯采菱而食之令骨輕兼身生
毛羽也
有遠飛雞夕則還依人曉則絶飛四海朝往夕還常銜
桂枝之實歸於南山或落地而生高七八尺衆仙奇愛
之剉以釀酒名曰桂醪嘗一滴舉體如金色陸通嘗餌
黃桂之酒祝雞公善養雞得遠飛雞之卵伏之名曰翻
明雞如鵠大色紫有翼翼下有目亦曰目羽雞
帝於望鵠臺西起俯月臺臺下穿池廣千尺登臺以眺
月影入池中使仙人乘舟弄月影因名影娥池亦曰眺
蟾臺酌雲&KR0034;酒&KR0034;以玄草黑蕨金蒲甜蓼果以青櫻龍
瓜白芋紫莖寒蕨地花氣葛此葛于地下生花入地十
丈乃得此葛其根倒出亦名金虎鬚草因名紫鬚葛也
影娥池中有遊月船觸月船鴻毛船遠見船載數百人
或以青桂之枝為櫂或以木蘭之心為檝練實之竹為
篙紉石脉之為繩䌫也石脉出晡東國細如絲可縋萬
斤生石裏破石而後得此脉縈緒如麻紵也名曰石麻
亦可為布也
影娥池中有鼊龜望其羣出岸上如連璧弄於沙岸也
故語曰夜未央待龜黃
影娥池北作鳴禽之苑有生金樹破之皮間有屑如金
而色青亦名青金樹
有司夜雞隨鼓節而鳴不息從夜至曉一更為一聲五
五為五聲亦曰五時雞
有喜日鵝至日出時銜翅而舞又名曰舞日鵝
有升渠鴨赤色每止於芙蕖上不食五穀惟𠯗葉上垂
露因名垂露鴨一名丹毛鳬
有女香樹細枝葉婦人𢃄之香終年不减
洞冥記卷三
