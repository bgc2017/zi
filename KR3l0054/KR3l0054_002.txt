墨客揮犀卷二宋彭乘撰
倪彦及朝奉嘗為太原府幕官云太原人喜食棗無貴
賤老少常置棗於懷䄂間等閑探取食之則人之齒
皆黃緣食棗故乃驗嵇叔夜齒居晉而黃之說
福州雪峯有應潮泉其廣不過二三尺水纔數寸而進
退淺深與潮候無差然四傍皆頑石惟當中有數沙
眼每潮上則涓涓而出潮退復竭故老相傳以為海
眼但其處高當山脊不知何以能與水澤相通也又
湯院有泉凡四五泓其一當中獨冷如冰餘鼎沸引
入浴室冷煖正得其中餘澗導以灌田為利甚博蔣
穎叔留題詩所謂及物孰為多灌田一萬頃是也
蒲陽壺公山有蟹泉在嵌嵓之側一竇大可容臂其源
常竭求涓滴不可得州縣遇旱暵即遣吏齋沐置淨
器於前以茅接之泉乃徐徐引出滿器而止有一蟹
大如錢色紅可愛緣茅入器中戲泳俄頃乃去若遇
蟹出雨必霑足此亦應天寺鰻井之𩔖也
王聖美為縣令時尚未知名謁一達官主人方與客談
孟子殊不顧聖美竊哂其所論久之忽顧聖美曰嘗
讀孟子否聖美對曰生平愛之但都不曉其義主人
問不曉何義聖美曰從頭不曉主人曰何如不曉試
言之聖美曰孟子見梁惠王不曉此語達官深訝之
曰此有何奥義聖美曰既云孟子不見諸侯因何見
梁惠王其人愕然無對
往歲士人多尚對偶為文穆修張景輩始為平文當時
謂之古文穆張嘗同造朝待旦於東華門方論文次
適見有奔馬踐死一犬二人各記其事以較工拙穆
修曰馬逸有黃犬遇蹄而斃張景曰有犬死奔馬之
下時文體新變二人之語皆拙澀當時已謂之工傳
之至今
桂州婦人産男者取其胞衣淨濯細切五味煎調之召
至親者合宴置酒而啖若不與者必致怒争
紹聖初曾子宣在西府淵材往謁之論邊事極言官軍
不可用用士人為良子宣喜之既罷與余過興國寺
和尚食素分茶甚美將畢問奴楊照取錢奴曰忘持
錢來奈何淵材色窘余戲曰兵計將安出淵材以手
持鬚良久曰余趨自後門出若將便旋然余迫之淵
材以手挈帽搴衣走如飛余與奴楊照過二相公廟
淵材乃敢回顧喘立面無人色曰編虎頭撩虎鬚幾
不免虎口哉余又戲曰在兵法何計淵材曰三十六
計走為上計
湖南之俗好事妖神殺人以祭之凡得儒生為上祀僧
為次餘人為下有儒生行郴連道中日將暮遇耕者
問秀才欲何往生告之故耕者曰前有猛獸為暴不
宜夜行此村下有民居可以託宿生信之趨而前始
入一荒逕詰屈行者甚少忽見高門大第主人出見
客甚喜延入一室供帳赫然肴饌豐美既夕有婦人
出問生所闚其色甚妍生戲一言挑之欣然而就生
由是留連數日婦人亦比夜而至情意欲昵乃私謂
生曰是家將謀殺子以祭鬼宜早自為計我亦良家
子為其所劫至此所以遣妾侍君者欲以綴君留耳
生聞大駭乃夜穴壁與婦人同出比明行四十里投
近縣縣遣吏卒捕之盡得姦狀前後被殺者數十人
前所見指途耕者亦其黨也於是一家盡抵極法生
用賞得官遂與婦人偕老焉
北人喜鴉聲而惡鵲聲南人喜鵲聲而惡鴉聲鴉聲吉
凶不常鵲聲吉多而凶少故俗呼喜鵲古所謂乾鵲
是也南中多有信鵲者𩔖鵲而小能為百禽聲春時
其聲極可愛忽飛鳴而過庭簷間者則其占為有喜
凡野禽或獐狐之𩔖入人家者必有不祥事余累試
甚驗不但人家路行遇飛鳥過者切避之若遺糞汚
人衣者亦不祥又見雀鬭者不得相逐遭官事
鸂䳵能勑水故水宿而物莫能害鴆能巫步禁蛇故食
蛇啄木遇蠧穴能以觜畫字成符印蠧蟲自出鵲有
隱巢木故鷙鳥莫能見燕銜泥嘗避戊巳日故巢固
而不傾鸛有長水石故能於巢中養魚而水不涸燕
惡艾雀欲奪其巢即銜艾置其巢中燕遂避去此皆
鳥之有智者也
毗陵郡士人家有一女姓李氏方年十六歲頗能詩甚
有佳句吴人多得之有拾得破錢詩云半輪殘月掩
塵埃依稀猶有開元字想見清光未破時買盡人間
不平事又有彈琴詩云昔年剛笑卓文君豈信絲桐
解誤身今日未彈心已亂此心元自不由人雖有情
致乃非女子所宜
王君貺為三司使乞更河北鹽法條約頗精密仁廟批
曰朕不忍河北軍民頓食貴鹽三司即時寢罷後刻
詔於北京望宸閣
錢君倚學士服除知江寧府常州有無賴男子來謁曰
我乃先公故侶也先公嘗貸我二十萬幸見還君倚
愀然變色起謝之延饌送保寧館留且將聚質償之
常有老先生數人聞之俱知責無賴子曰舍人方起
復貧甚柰何以其親為言欺取無劵質之財父老俱
白君倚請却逐之君倚笑曰豈可彼以吾父有所貸
未償為請公輔為之子何敢不償哉於是償之遣去
無賴至常州人人聚罵遂自縊而死
雀有色純白者有尾白者搆巢人家多為祥瑞余曾見
賃藥老人育白雀數枚問何從得之荅云雀方出殼
未羽時以蜜和飯飼之乃然
䕫峽間有子母鵲比常鵲差大雌雄未嘗相離虞者必
雙得之閉雌於籠中縱雄出食食飽輙歸縱雌亦然
若雙縱則徑去不復返矣
河州有禽名骨托狀𩔖雕高三尺許常以名自呼能食
鐵石郡守每置酒輙出以示坐客或疑鐵石至堅非
可食之物乃取三寸白石繫以絲繩擲其前即啄而
吞之良久牽出視石已軟爛如泥矣
文潞公住洛日年七十八同時有中散大夫和昫朝議
大夫司馬旦司封郎中致仕席汝言皆七十八嘗為
同甲會各賦詩一首潞公詩曰四人三百二十歲况
是同生丙午年招得梁園為賦客合成商嶺採芝仙
清談亹亹風盈席素髮飄飄雪滿肩此會從來誠未
有洛中應作畫圖傳
河中府鸛雀樓五層前瞻中條下瞰大河唐人留詩者
甚多惟李益王之渙暢當三篇能狀其景李益詩曰
鸛雀樓西百尺牆汀洲雲樹共茫茫漢家簫鼓隨流
水魏國山河半夕陽事去千年猶恨速愁來一日即
知長風烟併在思歸處遠目非春亦自傷王之渙詩
曰白日依山盡黃河入海流欲窮千里目更上一層
樓暢當詩曰迥臨飛鳥上高出世塵間天勢圍平野
河流入斷山
韓侍中薨差内臣張都知督葬事玄堂甃以石一切用
度皆出於官上自撰墓碑題其額曰兩朝顧命定冊
元勲之碑明年曾侍中薨上題其墓碑額曰兩朝顧
命贊冊亞勲之碑
彭淵材初見范文正公畫像驚喜再拜前磬折稱新昌
布衣彭几幸獲拜謁既罷熟視曰有竒德者必有竒
形乃引鏡自照又捋其鬚曰大略似之矣但只無耳
毫數莖耳年大當十相具足也又至廬山太平觀見
狄梁公像眉目入鬢又前再拜贊曰有宋進士彭几
謹拜謁又熟視久之呼刀鑷者使剃其眉尾令作卓
枝入鬢之狀家人輩望見驚笑淵材怒曰何笑吾前
見范文正公恨無耳毫今見狄梁公不敢不剃眉何
笑之乎耳毫未至天也剃眉人也君子修人事以應天
奈何兒女子以為笑乎吾每欲行古道而不見知於
人所謂傷古人之不見嗟吾道之難行也
鼓山有老僧云數十年前曾登靈源洞見一禽自海上
至身大如牛翼廣二丈餘下村疃間低飛掠食俄攫
二大羖羊復望海而去識者云是虎鷹能捉捕虎豹
墨客揮犀卷二
