上緝古算經表
臣孝通言臣聞九疇載叙紀法著於彛倫六藝成功數
術參於造化夫為君上者司牧黔首布神道而設教采
能事而經綸盡性窮源莫重於筭昔周公制禮有九數
之名竊尋九數即九章是也其理幽而微其形祕而約
重句聊用測海寸木可以量天非宇宙之至精其孰能
與於此者漢代張蒼删補殘缺校其條目頗與古術不
同魏朝劉徽篤好斯言博綜纖隠更為之注徽思極毫
芒觸類增長乃造重差之法列於終篇雖即未為司南
然亦一時獨步自兹厥後不繼前蹤賀循徐岳之徒王
彪甄鸞之輩會通之數無聞焉耳但舊經殘駮尚有闕
漏自劉已下更不足言其祖暅之綴術時人稱之精妙
曾不覺方邑進行之術全錯不通芻亭方亭之問於理
未盡臣今更作新術於此附伸臣長自閭閻少小學算
鐫磨愚鈍迄將皓首鑚尋祕奥曲盡無遺代乏知音終
成寡和伏蒙聖朝收拾用臣為太史丞比年已來奉勅
校勘傅仁均歷凡駮正術錯三十餘道即付太史施行
伏尋九章商功篇有平地役功受袤之術至于上寬下
狹前高後卑正經之内闕而不論致使今代之人不達
深理就平正之門同欹邪之用斯乃圓孔方柄如何可
安臣晝思夜想臨書浩歎恐一旦瞑目將來莫覩遂於
平地之餘續狹斜之法凡二十術名曰緝古請訪能算
之人考論得失如有排其一字臣欲謝以千金輕用陳
聞伏深戰悚謹言
