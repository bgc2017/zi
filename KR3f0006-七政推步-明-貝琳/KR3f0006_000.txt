七政推步天文算法類一(推步之屬)
提要
(臣)等謹案七政推步七卷明南京欽天監監
副貝琳修輯即焦竑國史經籍志所載瑪沙
伊赫(原作馬沙亦黑今改正)之回回歷也考明史歷志
回回歷法乃西域默德訥(原作默狄納今改正)國王瑪
哈穆特(原作馬哈麻今改正)所作元時入中國而未行
洪武初得其書于元都十五年命翰林李翀
吳伯宗同回回大師瑪沙伊赫等譯其書遂
設回回歷科隸欽天監而貝琳自跋又稱洪
武十八年遠夷歸化獻土盤法預推六曜干
犯名曰經緯度時歷官元統去土盤譯為漢
算而書始行于中國與史所載頗不合按書
中有西域歲前積年至洪武甲子歲積若干
算之語甲子為洪武十七年其時書已譯行
則琳之說非也其書首釋用數次日躔次月
離次五星求法並太隂出入時刻凌化五星
恒星度分末載日食月食算術餘皆立成表
其法以隋開皇己未歲為歷元不用閏月以
白羊金牛等十二宫為不動之月以一至十
二大小月為動月各有閠日所推交食之分
寸晷刻雖亦時有出入而在西域術中視九
執萬年二歷實為精密梅文鼎勿菴歷算書
記曰回回歷刻于貝琳其布立成以太隂年
而取距算以太陽年巧藏根數雖其子孫隸
臺官者弗能知然回歷即西化之舊率泰西
本回歷而加精耳亦公論也明一代皆與大
統歷參用明史頗述其立法大略然此為原
書更稱詳晰惟其法本以土盤布算用本國
之書明初譯漢之後傳習頗寡故無所校讎
訛脱尤甚今以兩本互校著之于錄用存術
家之一種而補明史所未備焉乾隆四十六
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
