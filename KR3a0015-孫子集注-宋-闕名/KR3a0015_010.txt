孫子集註卷之十
地形篇(曹操曰欲戰審地形以立勝也李筌曰軍出之後必有地形變動王)
(晳曰地利當周知險隘支挂之形也張預曰凡軍有所行先五十里内山川形勢使軍)
(士伺其伏兵將乃自行視地之勢因而圖之知其險易故行師越境審地形而立勝故次)
(行軍)
孫子曰地形有通者
梅堯臣曰道路交達
有挂者
梅堯臣曰網羅之地往必掛綴
有支者
梅堯臣曰相持之地
有隘者
梅堯臣曰兩山通谷之間
有險者
梅堯臣曰山川丘陵也
有遠者
曹操曰此六者地之形也梅堯臣曰平陸也
杜佑曰此六地之名教民居之得便利則勝也
張預曰地形有此六者之别也
我可以往彼可以來曰通
杜佑曰謂俱在平陸往來通利也張預曰俱在
平陸往來通達
通形者先居高陽利糧道以戰則利
曹操曰寧致人無致於人李筌曰先之以待敵
杜牧曰通者四戰之地須先據高陽之處勿使
敵人先得而我後至也利糧道者每於津阨或敵
人要衝則築壘或作甬道以護之賈林曰通利
者無有岡坂亦無要害故兩通往來處高易于望
候向陽視生通糧道便易轉運於此利於戰也
杜佑曰寧致人無致於人巳先據高地分爲屯守
於歸來之路無使敵絶巳糧道也梅堯臣曰先
據高陽利糧通阨敵人來至我戰則利王晳註
同曹操何氏同杜佑註張預曰先處戰地以
待敵則致人而不致於人我雖居高面陽坐以致
敵亦慮敵人不來赴戰故須使糧餉不絶然後爲
利
可以往難以返曰挂
杜佑曰掛者牽掛也
挂形者敵無備出而勝之敵若有備出而不勝難以
返不利
李筌曰往難以返曰挂杜牧曰挂者險阻之地
與敵共有犬牙相錯動有挂礙也往攻敵敵若無
備攻之必勝則雖與險阻相錯敵人巳敗不得復
邀我歸路矣若往攻敵人敵人有備不能勝之則
爲敵人守險阻邀我歸路難以返也陳皥曰不
得已陷在此則須爲持久之計掠取敵人之糧以
伺利便而擊之杜佑曰敵無備出攻之勝可也
有備不得勝之則難還返也梅堯臣曰出其不
意往則獲利若其有備往必受制張預曰察知
敵情果爲無備一舉而勝之則可矣若其有備出
而弗克欲戰則不可留欲歸則不得返非所利也
我出而不利彼出而不利曰支
杜佑曰支久也俱不便久相持也張預曰各守
險固以相支持
支形者敵雖利我我無出也引而去之令敵半出而
擊之利
李筌曰支者兩俱不利如挂之形故各分其勢
杜牧曰支者我與敵人各守高險對壘而軍中有
平地狹而且長出軍則不能成陳遇敵則自下禦
上彼我之勢俱不利便如此則堂堂引去伏卒待
之敵若躡我候其半出發兵擊之則利若敵人先
去以誘我我不可出也陳皥曰此說理繁而語
倒但彼此出軍地形不便敵若設利誘我而去我
愼勿追之我若引去敵止則巳若來襲我候其半
出則急擊之賈林曰支者隔險阻可以相要截
足得相支持故不利先出也杜佑曰利利我也
佯背我去我無出逐待其引而擊之可敗也梅
堯臣曰各居所險先出必敗利而誘我我不可愛
僞去引敵半出而擊王晳曰敵不肯至則設奇
伏而退且詭之令必出張預曰利我謂佯背我
去也不可出攻我捨險則反爲所乘當自引去敵
若來追伺其半出行列未定銳卒攻之必獲利焉
李靖兵法曰彼此不利之地引而佯去待其半出
而邀擊之
隘形者我先居之必盈之以待敵
杜佑曰盈滿也以兵陳滿隘形欲使敵不得進退
也
若敵先居之盈而勿從不盈而從之
曹操曰隘形者兩山間通谷也敵勢不得撓我也
我先居之必前齊隘口陳而守之以出竒也敵若
先居此地齊口陳勿從也卽半隘陳者從之而與
敵共此利也李筌曰盈平也敵先守隘我去之
趙不守井陘之口韓信下之陳豨不守漳水高祖
下之是也杜牧曰盈者滿也言遇兩山之間中
有通谷則須當山口爲營與兩山口齊如水之在
器而盈滿也杜佑曰謂齊口亦滿也如水之滿
器與口齊也若我居之平易險阻皆制在我然後
出奇以制敵若敵人據隘之半不知齊口滿盈之
道我則入隘以從之蓋敵亦在隘我亦在隘俱得
地形勝敗在我不在地形也夫齊口盈滿之術非
惟隘形獨解有口譬如平坡㢠澤車馬不通舟楫
不勝中有一逕亦須據其路口使敵不得進也諸
可知矣陳皥曰隘口言陳是也言營非也賈
林曰從逐也盈實也敵若實而滿之則不可逐討
若虚而無備則入而討之梅堯臣同杜牧註
王晳同曹操註張預曰左右高山中有平谷我
先至之必齊滿山口以爲陳使敵不得進也我可
以出奇兵彼不能以撓我敵若先居此地盈塞隘
口而陳者不可從也若雖守隘口俱不齊滿者入
而從之與敵共此險阻之利吳起曰無當天竈天
竈者大谷之口言不可迎隘口而居之也
險形者我先居之必居高陽以待敵
杜佑曰居高陽之地以待敵人敵人從其下隂而
來擊之則勝
若敵先居之引而去之勿從也
曹操曰地形險隘尤不可致於人李筌曰若險
阻之地不可後於人杜牧曰險者山峻谷深非人
力所能作爲必居高陽以待敵若敵人先據之必
不可以爭則當引去陽者南面之地恐敵人持久
我居隂而生疾也今若於崤澠遇敵則先據北山
此乃是面隂而背陽也高陽二者止可捨陽而就
高不可捨高而就陽孫子乃統而言之也杜佑
曰地險先據則不致於人也梅堯臣曰先得險
固居高就陽待敵則強敵苟先之就戰則殆引去
勿疑王晳曰此亦爭地若唐太宗先據武牢以
待竇建德是也張預曰平陸之地尚宜先據況
險阨之所豈可以致於人故先處高陽以佚待勞
則勝矣若敵已據此地宜速引退不可與戰裴行
儉討突厥嘗際晚下營壍壘方周忽令移就崇岡
將士不悅以謂不可勞衆行儉不從速令徙之是
夜風雨暴至前設營所水深丈餘將吏驚服以此
觀之居高陽不惟戰便亦無水澇之患也
遠形者勢均難以挑戰戰而不利
曹操曰挑戰者延敵也李筌曰力敵而挑則利
未可知也杜牧曰譬如我與敵壘相去三十里
若我來就敵壘而延敵欲戰者是我困敵銳故戰
者不利若敵來就我壘延我欲戰者是我佚敵勞
敵亦不利故言勢均然則如何曰欲必戰者則移
相近也陳皥曰夫與敵營壘相遠兵力又均難
以挑戰戰則不利故下文云勢均以一擊十曰走
是也夫挑戰先須料我兵衆強弱可以加敵則爲
之不然則不可輕進自取敗也孟氏曰兵勢旣
均我遠入挑則不利也杜佑曰挑迎敵也遠形
去國遠也地勢均等無獨便利先挑之戰不利也
梅堯臣曰勢旣均一挑戰則勞致敵則佚王
晳曰以遠致我勞也張預曰營壘相遠勢力又
均止可坐以致敵不宜挑人而求戰也
凡此六者地之道也將之至任不可不察也
李筌曰此地形之勢也將不知者以敗賈林曰
天生地形可以目察梅堯臣曰夫地形者助兵
立勝之本豈得不度也張預曰六地之形將不
可不知
故兵有走者有弛者有陷者有崩者有亂者有北者
凡此六者非天之災將之過也
賈林曰走弛陷崩亂北皆敗壞大小變易之名也
張預曰凡此六敗咎在人事
夫勢均以一擊十曰走
曹操曰不料力李筌曰不量力也若得形便之
地用奇㐲之計則可矣杜牧曰夫以一擊十之
道先須敵人與我將之智謀兵之勇怯天時地利
飢飽勞佚十倍相懸然後可以奮一擊十若勢均
力敵不能自料以我之一擊敵之十則須奔走不
能返舍復爲駐止矣梅堯臣曰勢雖均而兵甚
寡以寡擊衆必走之道也王晳曰不待鬭而走
也張預曰勢均謂將之智勇兵之利鈍一切相
敵也夫體敵勢等自不可輕戰況奮寡以擊衆能
無走乎
卒強吏弱曰弛
曹操曰吏不能統故弛壞杜牧曰言卒伍豪強
將帥懦弱不能驅率故弛坼壞散也國家長慶初
命田布帥魏以伐王廷湊布長在魏魏人輕易之
數萬人皆乘驢行營布不能禁居數月欲合戰兵
士潰散布自剄身死賈林曰令之不從威之不
服見敵則亂不壞何爲梅堯臣曰吏無統率者
則軍政弛壞王晳同曹操註何氏曰言卒伍
豪強將帥懦弱不能驅領故弛坼壞散也張預
曰士卒豪悍將吏懦弱不能統轄約束故軍政弛
壞也吳楚相攻吳公子光曰楚軍多寵政令不一
帥賤而不能整無大威命楚可敗果大敗楚師也
吏強卒弱曰陷
曹操曰吏強欲進卒弱輙陷敗也李筌曰陷敗
也卒弱不一則難以爲戰是以強陷也杜牧曰
言欲爲攻取士卒怯弱不量其力強進之則陷沒
於死地也陳皥曰夫人皆有血氣誰無鬪敵之
心若將乏刑德士乏訓練則人皆懦怯不可用也
賈林曰士卒皆羸鼓之不進吏強獨戰徒陷其
身也梅堯臣曰吏雖強進不能激之以勇故陷
於死王晳曰爲下所陷張預曰將吏剛勇欲
戰而士卒素乏訓練不能齊勇同奮苟用之必陷
於亡敗
大吏怒而不服遇敵懟而自戰將不知其能曰崩
曹操曰大吏小將也大將怒之而不猒服忿而赴
敵不量輕重則心崩壞李筌曰將爲敵所怒不
料強弱驅士卒如命者必崩壞杜牧曰春秋時
楚子伐鄭晉師救之伍參言於楚子曰晉之從政
者新未能行令其佐先縠剛愎不仁未肯用命其
三帥者專行不獲聽而無上衆無適從此行也晉
師必敗晉魏錡求公族未得而怒欲敗晉師請致
師不許請使許之遂往請戰而還趙旃求卿未得
請挑戰不許召盟許之與魏錡皆命而往卻克曰
二憾往矣弗備必敗隨會曰若二子怒楚楚人乘
我喪師無日矣不如備之先縠曰不可隨會使鞏
朔韓穿師七覆於敖前故上軍不敗而中軍下軍
果敗七覆七處伏兵也敖山名也陳皥曰此大
將無理而怒小將使之心內懷不服因緣怨怒遇
敵便戰不顧能否所以大敗也賈林曰自上墮
下曰崩大吏小將不相壓㐲崩壞之道將又不量
己之能否不知卒之勇怯強與敵鬪自取賊害豈
非自上而崩乎梅堯臣曰小將心怒而不服遇
敵怨懟而不顧自取崩敗者蓋將不知其能也
王晳曰謂將怒不以理且不知禆佐之才激致其
兇懟如山之崩壞也何氏曰三軍同力上下一
心則勝也張預曰大凡百將一心三軍同力則
能勝敵今小將恚怒而不服於大將之令意欲俱
敗逢敵便戰不量能否故必崩覆晉伐秦荀偃行
令是也曰雞鳴而駕唯余馬首是瞻欒書怒曰晉
國之命未是有也遂棄之歸又趙穿惡臾騈而逐
秦魏錡怒晉師而乘楚
將弱不嚴教道不明吏卒無常陳兵縱橫曰亂
曹操曰爲將若此亂之道也李筌曰將或有一
於此亂之道也杜牧曰言吏卒皆不拘常度故
引兵出陳或縱或橫皆自亂之也賈林曰威令
旣不嚴明士卒則無常禀如此軍幕不亂何爲謂
將無嚴令賞罰不行之故梅堯臣曰懦而不嚴
則士無常檢教而不明則出陳縱橫不整亂之道
也王晳曰亂者不勝其敗張預曰將弱不嚴
謂將帥無威德也教道不明謂教閱無古法也吏
卒無常謂將臣無久任也陳兵縱橫謂士卒無節
制也爲將若此自亂之道
將不能料敵以少合衆以弱擊強兵無選鋒曰北
曹操曰其勢若此必走之兵也李筌曰軍敗曰
北不料敵也杜牧曰衛公李靖兵法有戰鋒隊
言㨂擇敢勇之士每戰皆爲先鋒司馬法曰選良
次兵益人之強註曰勇猛勁捷戰不得功後戰必
選於前當以激致其銳氣也東晉大將軍謝玄北
鎮廣陵時符堅強盛玄多募勇勁劉牢之何謙諸
葛侃高衡劉軌田洛孫無終等以驍猛應募玄以
牢之領精銳爲前鋒百戰百勝號爲北府兵敵人
畏之所向必克也賈林曰兵鋒不選利鈍士卒
不知勇怯如此用兵自取背道也梅堯臣曰不
能量敵情以少當衆不能選精銳以弱擊強皆奔
北之理也何氏曰夫士卒疲勇不可混同爲一
一則勇士不勸疲兵因有所容出而不戰自敗也
故兵法曰兵無選鋒曰北昔齊以伎擊強魏以武
卒奮秦以銳士勝漢有三河俠士劒客奇材吳謂
之解煩齊謂之決命唐謂之跳盪是皆選鋒之别
名也兵之勝術無先於此凡軍衆旣具則大將勒
諸營各選精銳之士須趫健出衆武藝格者部
爲别隊大約十人選一人萬人選千人所選務寡
要在必當擇腹心健將統率自大將親兵前鋒奇
㐲之類皆品量配之也張預曰設若奮寡以擊
衆驅弱以敵強又不選驍勇之士使爲先鋒兵必
敗北也凡戰必用精銳爲前鋒者一則壯吾志一
則挫敵威也故尉繚子曰武士不選則衆不強曹
公以張遼爲先鋒而敗鮮卑謝玄以劉牢之領精
銳而拒符堅是也
凡此六者敗之道也
陳皥曰一曰不量寡衆二曰本乏刑德三曰失於
訓練四曰非理興怒五曰法令不行六曰不擇驍
果此名六敗也
將之至任不可不察也
張預曰巳上六事必敗之道
夫地形者兵之助也
杜牧曰夫兵之主在於仁義節制而巳若得地形
可以爲兵之助所以取勝也助一作易陳皥曰
天時不如地利孟氏曰地利待人而險賈林
曰戰雖在兵得地易勝故曰兵之易也山可障水
可灌高勝卑險勝平也王晳曰兵道則在人
張預曰能審地形者兵之助耳乃未也料敵制勝
者兵之本也
料敵制勝計險阨遠近上將之道也
杜牧曰饋用之費人馬之力攻守之便皆在險阨
遠近也言若能料此以制敵乃爲將臻極之道
王晳曰料敵窮極之情險阨遠近之利害此兵道
也何氏曰知敵知地將軍之職張預曰旣能
料敵虚實強弱之情又能度地險阨遠近之形本
末皆知爲將之道畢矣
知此而用戰者必勝不知此而用戰者必敗
杜牧曰謂知險阨遠近也梅堯臣曰將知地形
又知軍政則勝不知則敗張預曰旣知敵情又
知地利以戰則勝俱不知之以戰卽敗
故戰道必勝主曰無戰必戰可也戰道不勝主曰必
戰無戰可也
李筌曰得戰勝之道必可戰也失戰勝之道必無
戰可也立主人者發其行也杜牧曰主者君也
黃石公曰出軍行師將在自專進退内御則功難
成故聖主明王跪而推轂曰閫外之事將軍裁之
孟氏曰寧違於君不逆士衆梅堯臣曰將在
軍君命有所不受張預曰苟有必勝之道雖君
命不戰可必戰也苟無必戰之道雖君命必戰可
不戰也與其從令而敗事不若違制而成功故曰
軍中不聞天子之詔
故進不求名退不避罪
王晳曰皆忠以爲國也何氏曰進豈求名也見
利於國家士民則進也退豈避罪也見其蹙國殘
民之害雖君命使進而不進罪及其身不悔也
唯人是保而利合於主國之寳也
李筌曰進退皆保人非爲身也杜牧曰進不求
戰勝之名退不避違命之罪也如此之將國家之
珍寳言其少得也陳皥曰合猶歸也梅堯臣
曰寧違命而取勝勿順命而致敗王晳曰戰與
不戰皆在保民利主而巳矣張預曰進退違命
非爲巳也皆所以保民命而合主利此忠臣國家
之寳也
視卒如嬰兒故可與之赴深谿視卒如愛子故可與
之俱死
李筌曰若撫之如此得其死力也故楚子一言三
軍之士皆如挾纊也杜牧曰戰國時吳起爲將
與士卒最下者同衣食卧不設席行不乘騎親裹
贏糧與士卒分勞若卒有病疽吳起吮之其卒毋
聞而哭之或問曰子卒也而將軍自吮疽何爲而
哭母曰往年吳公吮其父其父不旋踵而死於敵
今復吮此子妾不知其死所矣梅堯臣曰撫而
育之則親而不離愛而勖之則信而不疑故雖死
與死雖危與危王晳曰以仁恩結人心也何
氏曰如後漢段熲爲破羌將軍以征西羌行軍仁
愛士卒傷者親自瞻省手爲裹瘡在邊十餘年未
嘗一日蓐寢與將士同苦故皆樂爲死戰也晉王
濬爲巴郡太守郡邊吳境兵士苦役生男多不舉
濬乃嚴其科條寬其徭課其産育者皆與休復所
全活者數千人及後伐吳先在巴郡之所全活者
皆堪徭役供軍其父母戒之曰王府君生爾爾必
勉之無愛死也故吳子有父子之兵張預曰將
視卒如子則卒視將如父未有父在危難而子不
致死故荀卿曰臣之於君也下之於上也如子弟
之事父兄手足之捍頭目也夫美酒泛流三軍皆
醉溫言一撫士同挾纊信乎以恩遇下古人所重
也故兵法曰勤勞之師將必先巳暑不張蓋寒不
重衣險必下步軍并成而後飲軍食熟而後飯軍
壘成而後舍
厚而不能使愛而不能令亂而不能治譬若驕子不
可用也
曹操曰恩不可專用罰不可獨任若驕子之喜怒
對目還害而不可用也李筌曰雖厚愛人不合
如驕子者有勃逆之心不可用也杜牧曰黃石
公曰士卒可下而不可驕夫恩以養士謙以接之
故曰可下制之以法故曰不可驕隂符曰害生於
恩吳起曰夫鼓鼙金鐸所以威耳旌旗麾章所以
威目禁令刑罰所以威心耳威於聲不得不淸目
威於色不得不明心威於形不得不嚴三者不立
必敗於敵故曰將之所撝莫不從移將之所指莫
不前死衛公李靖曰古之善爲將者必能十卒而
殺其三次者十殺其一十殺其三威振於敵國十
殺其一令行於三軍是知畏我者不畏敵畏敵者
不畏我善無細而不賞惡無微而不貶馬謖軍敗
葛亮對泣而行誅鄕人盜笠吕蒙垂涕而後斬馬
逸犯禾曹公割髮而自刑兩掾辭屈黃蓋詰問而
俱斬故能威克其愛雖少必濟愛加其威雖多必
敗孟氏曰唯務行恩恩勢巳成刑之必怨唯務
行刑刑怨巳深恩之不附必使恩威相參賞罰並
用然後可以爲將可以統衆也梅堯臣曰厚養
而不使愛寵而不教亂法而不治猶如驕子安得
而用也王晳曰恩不以嚴未可濟也何氏曰
言恩不可純任純任則還爲巳害張預曰恩不
可以專用罰不可以獨行專用恩則卒如驕子而
不能使此曹公所以割髮而自刑卧龍所以垂泣
而行戮楊素所以流血盈前而言笑自若李靖所
以十殺其三使畏我而不畏敵也獨行罰則士不
親附而不可用此古將所以投酒楚子所以挾纊
吳起所以分衣食闔閭所以同勞佚也在易之師
初六曰師出以律謂齊衆以法也九二曰師中承
天寵謂勸士以賞也以此觀之王者之兵亦德刑
參任而恩威並行矣尉繚子曰不愛悅其心者不
我用也不嚴畏其心者不我舉也故善將者愛與
畏而巳
知吾卒之可以擊而不知敵之不可擊勝之半也
梅堯臣曰知巳而不知彼或有勝耳
知敵之可擊而不知吾卒之不可以擊勝之半也
杜牧曰可擊者勇敢輕死也不可擊者頓弊怯弱
也陳皥曰此說非也可擊不可擊者所謂兵衆
孰強士卒孰練賞罰孰明也梅堯臣曰知彼而
不知巳或有勝耳王晳曰知巳不知彼知彼不
知己皆未可以決勝也張預曰或知巳而不知
彼或知彼而不知巳則有勝有負也唐太宗曰吾
嘗臨陳先料敵心與巳之心孰審然後彼可得而
知焉察敵氣與巳之氣孰治然後我可得而知焉
言料心審治亂察氣見強弱形也可戰與不可戰
也
知敵之可擊知吾卒之可以擊而不知地形之不可
以戰勝之半也
曹操李筌曰勝之半者未可知也杜牧曰地形
者險易遠近出入迂直也梅堯臣曰知彼知巳
而不知地形亦或不勝王晳曰雖知彼巳可以
戰然不可虧地利也張預曰旣知巳而又知彼
但不得地形之助亦不可全勝
故知兵者動而不迷舉而不窮
杜牧曰未動未舉勝負巳定故動則不迷舉則不
窮也一云動而不困舉而不頓陳皡曰窮者困
也我若識彼此之動否量地形之得失則進而不
迷戰而不困者也梅堯臣曰無所不知則動不
迷闇舉不困窮也王晳曰善計者不迷善軍者
不窮張預曰不妄動故動則不誤不輕舉故舉
則不困識彼我之虚實得地形之便利而後戰也
故曰知彼知巳勝乃不殆
張預曰曉攻守之術則有勝而無危
知天知地勝乃不窮
李筌曰人事天時地利三者同知則百戰百勝
杜佑曰知地之便知天之時地之便依險阻向高
陽也天之時順寒暑法刑德也旣能知彼知巳又
按地形法天道勝乃可全又何難也梅堯臣曰
知彼利知此利故不危知天時知地形故不極
王晳同梅堯臣註張預曰順天時得地利取勝
無極
孫子集註卷之十
