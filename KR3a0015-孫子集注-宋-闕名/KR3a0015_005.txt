孫子集註卷之五
勢篇(曹操曰用兵任勢也李筌曰陳以形成如決建瓴之勢故以是篇次是王)
(晳曰勢者積勢之變也善戰者能任勢以取勝不勞力也張預曰兵勢一成然後任勢)
(以取勝故次形)
孫子曰凡治衆如治寡分數是也
曹操曰部曲爲分什伍爲數李筌曰善用兵者
將鳴一金舉一旌而三軍盡應號令旣定如寡焉
杜牧曰分者分别也數者人數也言部曲行伍
皆分别其人數多少各任偏裨長伍訓練昇降皆
責成之故我所治者寡也韓信曰多多益辦是也
陳皥曰若聚兵旣衆即須多爲部伍部伍之內
各有小吏以主之故分其人數使之訓齊決斷遇
敵臨陳授以方略則我統之雖衆治之益寡孟
氏曰分隊伍也數兵之大數也分數多少制置先
定梅堯臣曰部伍奇正之分數各有所統王
晳曰分數謂部曲也偏禆各有部分與其人數若
師旅卒兩之屬張預曰統衆旣多必先分偏禆
之任定行伍之數使不相亂然後可用故治兵之
法一人曰獨二人曰比三人曰參比參爲伍五人
爲列二列爲火五火爲隊二隊爲官二官爲曲二
曲爲部二部爲校二校爲禆二禆爲軍遞相統屬
各加訓練雖治百萬之衆如治寡也
闘衆如闘寡形名是也
曹操曰旌旗曰形金鼓曰名杜牧曰旌旗鍾鼓
敵亦有之我安得獨爲形名闘衆如闘寡也夫形
者陳形也名者旌旗也戰法曰陳間容陳足曳白
刃故大陳之中復有小陳各占地分皆有陳形旗
者各依方色或認以鳥獸某將某陳自有名號形
名巳定志專勢孤人自爲戰敗則自敗勝則自勝
戰百萬之兵如戰一夫此之是也陳皥曰夫軍
士旣衆分布必廣臨陳對敵遞不相知故設旌旗
之形使各認之進退遲速又不相聞故設金鼓以
節之所以令之曰聞鼓則進聞金則止曹說是也
梅堯臣曰形以旌旗名以采章指麾應速無有
後先王晳曰曹公曰旌旗曰形金鼓曰名晳謂
形者旌旗金鼓之制度名者各有其名號也張
預曰軍政曰言不相聞故爲鼓鐸視不相見故爲
旌旗今用兵旣衆相去必遠耳目之力所不聞見
故令士卒望旌旗之形而前却聽金鼓之號而行
止則勇者不得獨進怯者不得獨退故曰此用衆
之法也
三軍之衆可使必受敵而無敗者奇正是也
曹操曰先出合戰爲正後出爲奇李筌曰當敵
爲正傍出爲奇將三軍無奇兵未可與人爭利漢
吳王濞擁兵入大梁吳將田伯禄說吳王曰兵屯
聚而西無他奇道難以立功臣願得五萬人别循
江淮而上收淮南長沙入武關與大王大王會此
亦一奇也不從遂爲周亞夫所敗此則有正無奇
杜牧曰解在下文賈林曰當敵以正陳取勝
以奇兵前後左右俱能相應則常勝而不敗也
梅堯臣曰動爲奇靜爲正靜以待之動以勝之
王晳曰必當作畢字誤也奇正還相生故畢受敵
而無敗也何氏曰兵體萬變紛紜混沌無不是
正無不是奇若兵以義舉者正也臨敵合變者奇
也我之正使敵視之爲奇我之奇使敵視之爲正
正亦爲奇奇亦爲正大抵用兵皆有奇正無奇正
而勝者幸勝也浪戰也如韓信背水而陳以兵循
山而拔趙幟以破其國則背水正也循山奇也信
又盛兵臨晉而以木罌從夏陽襲安邑而虜魏王
豹則臨晉正也夏陽奇也由是觀之受敵無敗者
奇正之謂也尉繚子曰今以鏌鎁之利犀兕之堅
三軍之衆有所奇正則天下莫當其戰矣張預
曰三軍雖衆使人人皆受敵而不敗者在乎奇正
也奇正之說諸家不同尉繚子則曰正兵貴先奇
兵貴後曹公則曰先出合戰爲正後出爲奇李衞
公則曰兵以前向爲正後却爲奇此皆以正爲正
以奇爲奇曾不說相變循環之義唯唐太宗曰以
奇爲正使敵視以爲正則吾以奇擊之以正爲奇
使敵視以爲奇則吾以正擊之混爲一法使敵莫
測玆最詳矣
兵之所加如以碬投卵者虚實是也
曹操曰以至實擊至虚李筌曰碬實卵虚以實
擊虚其勢易也孟氏曰碬石也兵若訓練至整
部領分明更能審料敵情委知虚實後以兵而加
之實同以碬石投卵也梅堯臣曰碬石也音遐
以實擊虚猶以堅破脆也王晳曰鍜治鐡也
何氏曰用兵識虚實之勢則無不勝張預曰下
篇曰善戰者致人而不致於人此虚實彼我之法
也引致敵來則彼勢常虚不往赴彼則我勢常實
以實擊虚如舉石投卵其破之必矣夫合軍聚衆
先定分數分數明然後習形名形名正然後分奇
正奇正審然後虚實可見矣四事所以次序也
凡戰者以正合以奇勝
曹操曰正者當敵奇兵從傍擊不備也李筌曰
戰無其詐難以勝敵杜佑曰正者當敵奇者從
傍擊不備以正道合戰以奇變取勝也梅堯臣
曰用正合戰用奇勝敵何氏曰如戰國廉頗爲
趙將秦使間曰秦獨畏趙括耳廉頗易與且降矣
會頗軍多亡失數敗堅壁不戰又聞秦反間之言
使括代頗至則出軍擊秦秦軍佯敗而走張二奇
兵以劫之趙軍逐勝追造秦壁壁堅拒不得入而
秦奇兵二萬五千絶趙軍後又五千騎絶趙壁間
趙兵分爲二糧道絶括卒敗又唐突厥犯塞煬帝
令唐高祖與馬邑太守王仁恭率衆備邊會虜寇
馬邑仁恭以衆寡不敵有懼色高祖曰今主上遐
遠孤城絶援若不死戰難以圖全於是親選精騎
四千出爲遊軍居處飲食隨逐水草一同於突厥
見虜候騎但馳騁獵耳若輕之及與虜相遇則掎
角置陳選善射者爲别隊持滿以待之虜莫能測
不敢決戰因縱奇兵擊走之獲其特勒所乘駿馬
斬首千餘級又太宗選精銳千餘騎爲奇兵皆黑
衣玄甲分爲左右隊建大旗令騎將秦叔寳程䶧
金等分統之每臨寇太宗躬被玄甲先鋒率之候
機而進所向摧殄常以少擊衆賊徒氣懾又五代
漢高祖在晉陽郭進往依之漢祖壮其材會北虜
屠安陽城因遣進攻拔之戎人遁去授坊州刺史
虜主道斃高祖出奇兵井陘進以間道先入沼北
因定河北此皆以奇勝之迹也張預曰兩軍相
臨先以正兵與之合戰徐發奇兵或擣其旁或擊
其後以勝之若鄭伯禦燕師以三軍軍其前以潛
軍軍其後是也
故善出奇者無窮如天地
李筌曰動靜也
不竭如江河
李筌曰通流不絶杜佑曰言應變出奇無窮竭
張預曰言應變出奇無有窮竭
終而復始日月是也死而復生四時是也
李筌曰奇變如日月四時虧盈寒暑不停杜佑
曰日月運行入而復出四時更王興而復廢言奇
正變化或若日月之進退四時之盛衰也張預
曰日月運行入而復出四時更互盛而復衰喻奇
正相變紛紜渾沌終始無窮也
聲不過五
李筌曰宫商角徵羽也
五聲之變不可勝聽也
李筌曰變入八音奏樂之曲不可盡聽
色不過五
李筌曰靑黃赤白黑也
五色之變不可勝觀也味不過五
李筌曰酸辛醎甘苦也
五味之變不可勝嘗也
曹操曰自無窮如天地巳下皆以喻奇正之無窮
也李筌曰五味之變庖宰鼎飪也杜牧曰自
無窮如天地巳下皆喻八陳奇正也張預曰引
五聲五色五味之變以喻奇正相生之無窮
戰勢不過奇正奇正之變不可勝窮也
李筌曰邀截掩襲萬途之勢不可窮盡也梅堯
臣曰奇正之變猶五聲五色五味之變無盡也
王晳曰奇正者用兵之鈐鍵制勝之樞機也臨敵
運變循環不窮窮則敗也孟氏曰六韜云奇正
發於無窮之源張預曰戰陳之勢止於奇正一
事而巳及其變而用之則萬途千轍烏可窮盡也
奇正相生如循環之無端孰能窮之
李筌曰奇正相依而生如環團圓不可窮端倪也
梅堯臣曰變動周旋之不極王晳曰敵不能
窮我也何氏曰奇正生而轉相爲變如循歷其
環求首尾之莫窮也張預曰奇亦爲正正亦爲
奇變化相生若循環之無本末誰能窮詰
激水之疾至於漂石者勢也
孟氏曰勢峻則巨石雖重不能止杜佑曰言水
性柔弱石性剛重至於漂轉大石投之洿下皆由
急疾之流激得其勢張預曰水性柔弱險徑要
路激之疾流則其勢可以轉巨石也
鷙鳥之疾至於毁折者節也
曹操曰發起擊敵李筌曰柔勢可以轉剛況於
兵者乎彈射之所以中飛鳥者善於疾而有節制
杜牧曰勢者自高注下得險疾之勢故能漂石
也節者節量遠近則攫之故能毁折物也杜佑
曰發起討敵如鷹鸇之攫撮也必能挫折禽獸者
皆由伺候之明邀得屈折之節也王子曰鷹隼一
擊百鳥無以爭其勢猛虎一奮萬獸無以爭其威
梅堯臣曰水雖柔勢迅則漂石鷙雖微節勁則
折物王晳曰鷙鳥之疾亦勢也由勢然後有摶
擊之節下要云險故先取漂石以喻也何氏曰
水能動石高下之勢也鷙能摶物能節其遠近也
張預曰鷹鸇之擒鳥雀必節量遠近伺候審而
後擊故能折物尉繚子曰便吾器用養吾武勇發
之如鳥擊李靖曰鷙鳥將擊卑飛歛翼皆言待之
而後發也
是故善戰者其勢險
曹操李筌曰險猶疾也杜牧曰險者言戰爭之
勢發則殺人故下文喻如彍弩王晳曰險者折
以致其疾也如水得險隘而成勢
其節短
曹操李筌曰短近也杜牧曰言以近節也如鷙
鳥之發近則摶之力全志專則必獲也杜佑曰
短近也節斷也短近言能因危取勝以卒擊近也
梅堯臣曰險則迅短則勁故戰之勢當險疾而
短近也王晳曰鷙之能摶者發必中來勢遠而
所摶之節至短也兵之乘機當如是耳曹公曰短
者近也孟氏同杜牧註張預曰險疾短近也
言善戰者先度地之遠近形之廣狹然後立陳使
部伍行列相去不遠其進擊則以五十步爲節不
可過遠故勢迅則難禦節近則易勝
勢如彍弩節如發機
曹操曰在度不遠發則中也李筌曰弩不疾則
不遠矢不近則不中勢尚疾節務速杜牧曰彍
張也如弩巳張發則殺人故上文云其勢險也機
者固須以近節量之然後必能中故上文云其節
短短乃近也此言戰陳不可遠逐敵人恐有隊伍
離散斷絶反爲敵所乘也故牧野誓曰六步七步
四伐五伐是以近也陳皥曰弩之發機近則易
中戰之遇敵疾則易捷若趨馳不速奮擊不近則
不能克敵而全勝賈林曰戰之勢如弩之張兵
之勢如機之發梅堯臣曰彍音霍彍張也如弩
之張勢不逡巡如機之發節近易中也王晳曰
戰勢如弩之張者所以有待也待其有可乘之勢
如發其機何氏曰險疾也短近也此言擊戰得
形便如張弩發機勢宜疾速仍利於便近不得追
擊過差也故太公曰擊如發機者所以破精微也
張預曰如弩之張勢不可緩如機之發節不可
遠言趨利尚疾奮擊貴近也故太公曰擊如發機
者所以破精微也
紛紛紜紜闘亂而不可亂也渾渾沌沌形圓而不可
敗也
曹操曰旌旗亂也示敵若亂以金鼓齊之卒騎轉
而形圓者出入有道齊整也李筌曰紛紜而闘
示如可亂建旌有部鳴金有節是以不可亂也渾
沌合雜也形圓無向背也示敵可敗而不可敗者
號令齊整也杜牧曰此言陳法也風后握奇文
曰四爲正四爲奇餘奇爲握奇音機或總稱之先
出遊軍定兩端此之是也奇者零也陳數有九中
心有零者大將握之不動以制四面八陳而取凖
則焉其人之列面面相向背背相承也周禮蒐苗
獮狩車驟徒趨及表乃止進退疾徐䟽密之節一
如戰陳表乃旗也旗者蓋與民期於下也握奇文
曰先出遊軍定兩端蓋遊軍執本方旗先定地界
然後軍士赴之兵於旗下乃出奇正變爲陳也周
禮蒐苗獮狩車驟徒趨及表乃止此則八陳遺制
握奇之文止此而已其餘之詞乃後之作者增加
之以重難其事耳夫五兵之利無如弧矢之利以
威天下五兵同致天獨有弧矢星聖人獨言弧矢
能威天下不言他兵何也蓋戰法利於弧矢者非
得陳不見其利故黃帝勝於蚩尤以中夏車徒制
夷虜騎士此乃弧矢之利也在於近代可以驗之
者晉武時羌䧟凉州司馬督馬隆請募勇士三千
平之募腰引弩三十六鈞弓四鈞立標簡試軍西
渡溫水虜樹機能以衆萬計遏隆隆依八陳法且
戰且前弓矢所人皆應弦而倒誅殺萬計凉州遂
平隋時突厥入寇楊素擊之先是諸將與虜戰每
虞胡騎奔突皆戎車徒步相參舁鹿角爲方陳騎
在其内素至悉除舊法令諸軍各爲步騎突厥聞
之以手加額仰天曰天賜我也大率精騎十餘萬
而至素一戰大破之此乃以徒步制騎士若非有
陳法知開闔首尾之道安能致勝也曲禮曰行前
朱雀而後玄武左靑龍而右白虎招搖在上急繕
其怒鄭司農云以四獸爲軍陳象天也孔䟽曰此
言軍行象天文而作陳法但不知作之何如耳何
徹云畫此四獸於旌旗上以標前後左右之陳也
急繕其怒言其卒之勁利威怒如天之怒也招搖
北斗杓第七星也舉此則六星可知也陳象天文
卽北斗也復曰進退有度鄭司農註曰度謂伐與
步數也孔䟽曰如牧野誓云六步七步四伐五伐
是也復曰左右有局鄭司農註曰局是步分孔䟽
曰言軍之左右各有部分進則就敵退則就列不
相差濫也下文復曰父之讎弗與共戴天兄弟之
讎不返兵交遊之讎不同國四郊多壘此卿大夫
之辱也此言讎辱至於戰争期在必勝固不可不
知陳法也其文故相次而言乃聖賢之深旨矣軍
志曰陳間容陳足曳白刃隊間容隊可與敵對前
禦其前後當其後左防其左右防其右行必魚貫
立必鴈行長以參短短以參長回軍轉陳以前爲
後以後爲前進無奔迸退無違走四頭八尾觸處
爲首敵衝其中兩頭俱救此亦與曲禮之說同數
起於五而終於八今夔州州前諸葛武侯以石縱
橫入行布爲方陳奇正之出皆生於此奇亦爲正
之正正亦爲奇之奇彼此相用循環無窮也諸葛
出斜谷以兵少但能正用六數今盩厔司竹園乃
有舊壘司馬懿以十萬步騎不敢決戰蓋知其能
也杜佑曰旌旗亂也示敵若亂以金鼓齊之紛
紛旌旗像紜紜士卒貌言旌旗翻轉一合一離士
卒進退或往或來視之若散擾之若亂然其法令
素定度職分明各有分數擾而不亂者也車騎齊
轉形圓者出入有道齊整也渾渾車輪轉行沌沌
步驟奔馳視其行陳縱横圓而不方然而指趨各
有所應故王子曰將欲內明而外暗內治而外混
所以示敵之輕巳者也梅堯臣曰分數巳定形名
巳立離合散聚似亂而不能亂形無首尾應無前
後陽旋隂轉欲敗而不能敗王晳曰曹公曰旌
旗亂也示敵若亂以金鼓齊之矣晳謂紛紜闘亂
之貌也不可亂者節制嚴明耳又曹公曰車騎轉
而形圓者出入有道齊整也晳謂渾沌形圓不測
之貌也不可敗者無所隙缺又不測故也何氏
曰此言闘勢也善將兵者進退紛紛似亂然士馬
素習旌旗有節非亂也渾沌形勢乍離乍合人以
爲敗而號令素明離合有勢非可敗也形圓無行
列也張預曰此八陳法也昔黃帝始立丘井之
法因以制兵故井分四道八家處之井字之形開
方九焉五爲陳法四爲閑地所謂數起於五也虚
其中大將居之環其四面諸部連繞所謂終於八
也及乎變化制敵則紛紜聚散闘雖亂而法不亂
渾沌交錯形雖圓而勢不散所謂分而成八復而
爲一也後世武侯之方陳李靖之六花唐太宗之
破陳樂舞皆其遺制也
亂生於治怯生於勇弱生於彊
曹操曰皆毁形匿情也李筌曰恃治之整不撫
其下而多怨其亂必生秦幷天下銷兵焚書以列
國爲郡縣而秦自稱始皇都關中以爲至萬代有
之至胡亥矜驕陳勝吳廣乘弊而起所謂亂生於
治也以勇陵人爲敵所敗秦王符堅鼓行伐晉勇
也及其敗聞風聲鶴唳以爲晉軍是其怯也所謂
怯生於勇也吳王夫差兵無敵於天下陵齊於黃
池陵越於會稽是其彊也爲越所敗城門不守兵
圍王宫殺夫差而幷其國所謂弱生於彊也杜
牧曰言欲僞爲亂形以誘敵人先須至治然後能
爲僞亂也欲僞爲怯形以伺敵人先須至勇然後
能爲僞怯也欲僞爲弱形以驕敵人先須至彊然
後能爲僞弱也賈林曰恃治則亂生恃勇彊則
怯弱生梅堯臣曰治則能僞爲亂勇則能僞爲
怯彊則能僞爲弱王晳同梅堯臣註何氏曰
言戰時爲奇正形勢以破敵也我兵素治矣我士
素勇矣我勢素彊矣若不匿治勇彊之勢何以致
敵須張似亂似怯似弱之形以誘敵人彼惑我誘
之之狀破之必矣張預曰能示敵以紛亂必已
之治也能示敵以懦怯必已之勇也能示敵以羸
弱必已之強也皆匿形以誤敵人
治亂數也
曹操曰以部曲分名數爲之故不亂也李筌曰
應數也百六之災隂陽之數不由人興時所會也
杜牧曰言行伍各有分畫部曲皆有名數故能
爲治然後能爲僞亂也夫爲僞亂者出入不時樵
採縱横刁斗不嚴是也賈林曰治亂之分各有
度數梅堯臣曰以治爲亂存之乎分數王晳
曰治亂者數之變數謂法制張預曰實治而僞
示以亂明其部曲行伍之數也上文所謂治衆如
治寡分數是也
勇怯勢也
李筌曰夫兵得其勢則怯者勇失其勢則勇者怯
兵法無定惟因勢而成也杜牧曰言以勇爲怯
者也見有利之勢而不動敵人以我爲實怯也
陳皥曰勇者奮速也怯者淹緩也敵人見我欲進
不進卽以我爲怯也必有輕易之心我因其懈惰
假勢以攻之龍且輕韓信鄭人誘我師是也孟
氏註同陳皥梅堯臣曰以勇為怯示之以不取
王晳曰勇怯者勢之變張預曰實勇而僞示
以怯因其勢也魏將龐㳙攻韓齊將田忌救之孫
臏謂忌曰彼三晉之兵素悍勇而輕齊齊號爲怯
善戰者因其勢而利導之使齊軍入魏地日減其
竈㳙聞之大喜曰吾素知齊怯乃倍日幷行逐之
遂敗於馬陵
彊弱形也
曹操曰形勢所宜杜牧曰以彊爲弱須示其形
匈奴冒頓示婁敬以羸老是也陳皥曰楚王毁
中軍以張隨人用爲後圖此類也梅堯臣曰以彊
爲弱形之以羸懦王晳曰彊弱者形之變何
氏曰形勢暫變以誘敵戰非怯非弱也示亂不亂
隊伍本整也張預曰實彊而僞示以弱見其形
也漢高祖欲擊匈奴遣使覘之匈奴匿其壯士肥
馬見其弱兵羸畜使者十軰皆言可擊惟婁敬曰
兩國相攻宜矜誇所長今徒見老弱必有奇兵不
可擊也帝不從果有白登之圍
故善動敵者形之敵必從之
曹操曰見羸形也李筌曰善誘敵者軍或彊能
進退其敵也晉人伐齊斥山澤之險雖所不至必
旆而䟽陳之輿曳柴從之齊人登山而望晉師見
旌旗揚塵謂其衆而夜遁則晉弱齊爲彊也齊伐
魏將田忌用孫臏謀減竈而趨大梁魏將龐㳙逐
之曰齊魯何其怯也入吾境亡者半矣及馬陵爲
齊人所敗殺龐㳙虜魏太子而旋形以弱而敵從
之也杜牧曰非止於羸弱也言我強敵弱則示
以羸形動之使來我弱敵強則示之以強形動之
使去敵之動作皆須從我孫臏曰齊國號怯三晉
輕之令入魏境爲十萬竈明日爲五萬竈魏龐㳙
逐之曰齊虜何怯也入吾境土亡者太半因急追
之至馬陵道狹臏乃斫木書之曰龐㳙死此樹下
伏弩於側令曰見火始發㳙至鑚燧讀之萬弩齊
發龐㳙死此乃示以羸形能動龐㳙遂來從我而
殺之也隋煬帝於鴈門爲突厥始畢可汗所圍太
宗應募救援隷將軍雲定興營將行謂定興曰必
多齎旗鼓以設疑兵且始畢可汗敢圍天子必以
我倉卒無援我張吾軍容今數十里晝則旌旗相
續夜則鉦鼓相應虜必以爲救兵雲集覩塵而遁
不然彼衆我寡不能久矣定興從之師次崞縣始
畢遁去此乃我弱敵強示之以強動之令去故敵
之來去一皆從我之形也梅堯臣曰形亂弱而
必從王晳曰誘敵使必從何氏曰移形變勢
誘動敵人敵昧於戰必落我計中而來力足制之
張預曰形之以羸弱敵必來從晉楚相攻苗賁
皇謂晉侯曰若欒范易行以誘之中行二卻必克
二穆果敗楚師又楚伐隋羸師以張之季良曰楚
之羸誘我也皆此二義也
予之敵必取之
曹操曰以利誘敵敵遠離其壘而以便勢擊其空
虚孤特也杜牧曰曹公與袁紹相持官渡曹公
循河而西紹於是渡河追公公營南阪下馬解鞍
時白馬輜重就道諸將以爲敵騎多不如還營荀
攸曰此所以餌敵也安可去之紹將文醜與劉備
將五六千騎前後繼至或分趨輜重公曰可矣乃
皆上馬時騎不滿六百人遂大破之斬文醜梅
堯臣曰示畏怯而必取王晳曰餌敵使必取予
與同張預曰誘之以小利敵必來取吳以囚徒
誘越楚以樵者誘絞是也
以利動之以卒待之
曹操曰以利動敵也李筌曰後漢大司馬鄧禹
之攻赤眉也赤眉佯此棄輜重而遁車皆載土覆
之以豆禹軍乏食競趨之不爲行列赤眉伏兵奄
至擊之禹大敗則其義也杜牧曰以利動敵敵
旣從我則嚴兵以待之上文所解是也梅堯臣
曰以上數事動誘動而從我則以精卒待之王
晳曰或使之從或使之取必先嚴兵以待之也
何氏曰敵貪我利則失行列利旣能動則以所待
之卒擊之無不勝也如曹公西征馬超與超夾關
爲軍公急持之而潛遣徐晃朱靈等夜渡蒲坂津
據河西爲營公自潼關北渡未濟超赴船急戰公
放牛馬以餌賊賊亂取牛馬公得渡循河爲甬道
而南賊退距渭口公乃多設疑兵潛以舟載兵入
渭爲浮橋夜分兵結營於渭南賊夜攻營伏兵奮
擊破之十六國南梁秃髮傉檀守姑臧後秦姚興
遣將姚弼等至於城下傉檀驅牛羊於野弼衆採
掠傉檀分兵擊大破之後魏末大將廣陽王元深
伐北狄使于謹單騎入賊中示以恩信於是西部
鐡勒酋長乜列河等三萬餘戸竝欵附相率南遷
廣陽欲與謹至折敷嶺迎接之謹曰破六汗拔陵
兵衆不少聞乜列河等歸附必來邀擊彼若先據
險要則難與爭鋒今以乜列河等餌之當競來抄
掠然後設伏而待必指掌破之廣陽然其計拔陵
果來邀擊破乜列河於嶺上部衆皆没謹伏兵發
賊遂大敗悉收得乜列河之衆張預曰形之旣
從予之又取是能以利動之而來也則以勁卒待
之李靖以卒爲本以本待之者謂正兵節制之師
故善戰者求之於勢不責於人
杜佑曰言勝負之道自圖於中不求之下責怒師
衆強使力進也若秦穆悔過不替孟明也
故能擇人而任勢
一作故能擇人而任之諸家作任勢者多矣曹
操曰求之於勢者專任權也不責於人者權變明
也李筌曰得勢而戰人怯者能勇故能擇其所
能任之夫勇者可戰謹慎者可守智者可說無棄
物也杜牧曰言善戰者先料兵勢然後量人之
材隨短長以任之不責成於不材者也曹公征張
魯於漢中張遼李典樂進將一千餘人守合淝教
與護軍薛悌署函邊曰賊至乃發俄而吳孫權十
萬人衆圍合淝乃共發教曰若孫權至者張李將
軍出戰樂將軍守護軍勿得與戰諸將皆疑遼曰
公征在外比救至彼破我必矣是以教及其未合
逆擊之折其威勢以安衆心然後可守成敗之機
在此一舉典與遼同出果大破孫權吳人奪氣還
脩守備衆心乃安權攻城十日不拔乃退孫盛論
曰夫兵詭道也至於合淝之守懸弱無援專任勇
者則好戰生患專任怯者則懼心難保且彼衆我
寡衆者必懷貪惰我以致命之師擊貪惰之卒其
勢必勝勝而後守則必固矣是以魏武雜選武力
參以異同爲之密教節宣其用事至而應若合符
契也賈林曰讀爲擇人而任勢言示以必勝之
勢使人從之豈更外責於人求其勝敗擇勇怯之
人任進退之勢陳皥曰善戰者專求於勢見利
速進不爲敵先專任機權不責成於人苟不獲巳
而用人即須擇而任之杜佑曰權變之明能簡
置於人任已之形勢也梅堯臣曰用人以勢則
易責人以力則難能者當在擇人而任勢何氏
曰得勢自勝不專責人以力也王晳曰謂將能
擇人任勢以戰則自然勝矣人者謂偏禆與張
預曰任人之法使貪使愚使智使勇各任自然之
勢不責人之所不能故隨材大小擇而任之尉繚
子曰因其所長而用之言三軍之中有長於步者
有長於騎者因能而用則人盡其材又晉侯類能
而使之是也
任勢者其戰人也如轉木石木石之性安則静危則
動方則止圓則行
曹操曰任自然勢也李筌曰任勢御衆當如此
也杜佑曰言投之安地則安投之危地則危不
知有所回避也任勢自然也方圓之形猶兵勝負
之形梅堯臣曰木石重物也易以勢動難以力
移三軍至衆也可以勢戰不可以力使自然之道
也何氏同梅堯臣註張預曰木石之性置之安
地則靜置之危地則動方正則止圓斜則行自然
之勢也三軍之衆甚䧟則不懼無所往則固不得
已則闘亦自然之道
故善戰人之勢如轉圓石於千仞之山者勢也
李筌曰蒯通以爲坂上走丸言其易也杜牧曰
轉石於千仞之山不可止遏者在山不在石也戰
人有百勝之勇強弱一貫者在勢不在人也杜公
元凱曰昔樂毅藉濟西一戰能幷強齊今兵威巳
成如破竹數節之後迎刃自解無復著手此勢也
勢不可失乃東下建鄴終滅吳此篇大抵言兵貴
任勢以險迅疾速爲本故能用力少而得功多也
梅堯臣曰圓石在山屹然其勢一人推之千人
莫制也王晳曰石不能自轉因山之勢而不可
遏也戰不能妄勝因兵之勢而不可支也張預
曰石轉於山而不可止遏者由勢使之也兵在於
險而不可制禦者亦勢使之也李靖曰兵有三勢
將輕敵士樂戰志勵靑雲氣等飄風謂之氣勢關
山狹路羊腸狗門一夫守之千人不過謂之地勢
因敵怠慢勞役饑渴前營未舍後軍半濟謂之因
勢故用兵任勢如峻坂走丸用力至微而成功甚
慱也
孫子集註卷之五
