提要
李虛中命書三卷術數類五(命書相書之屬)
(臣)等謹案李虛中命書三卷舊本題鬼谷子
撰唐李虛中註虛中字常容魏侍中李冲八
世孫進士及第元和中官至殿中侍御史韓
愈為作墓誌銘見於昌黎文集後世傳星命
之學者皆以虚中為祖愈墓誌中所云最深
五行書以人之始生年月日所值日辰支干
相生勝衰死王相斟酌推人夀夭貴賤利不
利輙先處其年時百不失一二者是也然愈
但極稱其說之汪洋奧美萬端千緒而不言
有所著書唐書藝文志亦無是書之名至宋
志始有李虛中命書格局二卷鄭樵藝文略
則作李虚中命術一卷命書補遺一卷晁公
武讀書志又作李虚中命書三卷焦氏經籍
志又於命書三卷外别出命書補遺一卷名
目卷數皆參錯不合世間傳本久絶無以考
正其異同惟永樂大典所收其文尚多完具
卷帙前後亦頗有次苐並載有虚中自序一
萹稱司馬李主於壺山之陽遇鬼谷子出遺
文九篇論幽微之理虛中為掇拾諸家注釋
成集云云詳勘書中義例首論六十甲子不
及生人時刻干支其法頗與韓愈墓誌所言
始生年月日者相合而後半乃多稱四柱其
說實起於宋與前文殊相繆戾且其他職官
稱謂多涉宋代之事其不盡出虚中手尤為
明甚中間文筆有古奧難解者似屬唐人所
為又有鄙淺可嗤者似出後來附益真偽雜
出莫可究詰疑唐代本有此書宋時談星學
者以說闌入其間托名於虚中之注鬼谷以
自神其術耳今以其議論精切近理多得星
命正旨與後來之幻渺恍惚者不同故依晁氏
原目釐為三卷著之於錄以存其法而於其
依托之顯然者則各加案語隨文紏正俾讀
者母為所惑焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
昔司馬季主居壺山之陽一夕雨餘風清月朗有叟踵
門自謂鬼谷子季主因與談天地之始論河洛之書箕
子九疇文王八卦探賾幽微造化至曉出遺文九篇包
括三才指陳萬物季主得而明之每言人之禍福時數
吉凶應如神察為當時所貴今余得其舊文稽攷頗經
證效惟歴世之久篇目次序似乎乖異其五行之要尚
或備載余恐其本術將至湮沒故掇拾諸家註釋成集
非敢補於闕文且傳之不朽高明君子毋我誚焉唐元
和初載九月十三日殿中侍御史李常容虛中序
案唐惟天寶至德稱載此序後元和而亦稱載是即
作偽之一證
