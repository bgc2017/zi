重修宣和博古圖卷六
尊罍總說
尊一(一十八器)
商(一十四器)
持刀父癸尊(銘三字)
祖戍尊(銘五字)
蜼尊(銘八字)
父已尊(銘三字)
&KR0605;尊(銘三字)
父乙尊(銘五字)
父丁尊(銘二字)
立戈癸尊(銘四字)
從尊(銘三字)
祖丁尊(銘五字)
兄丁尊(銘八字)
持刀父已尊(銘七字)
諫尊(銘七字)
龍鳳方尊
周(四器)
月星尊(銘四字)
召公尊(銘七十二字)
高克尊(銘五十八字)
師艅尊(銘三十二字)
總說
在昔三代盛時凡酌獻祼將通用於人神之際故酌獻
用於人亦用於神祼將所以禮神亦所以禮人是以尊
罍彝舟相為先後而行之然周官羃人先尊以尊尊而
彝卑小宗伯先彝以言其用則先彝耳彝用以祼既祼
則已尊用以飲飲則必有繼之者故繼之必資諸罍此
詩所謂缾之罄矣維罍之恥之義也於司尊彝之職有
六尊言其數復言其名酒正之職有八尊言其數不言
其名者蓋八尊所以廣六尊之數也至于罍則一種而
已有六罍所以副六尊耳夫尊有六而在周則設官以
司之辨其用與其實故有謂之獻謂之象則凡春祀夏
禴其朝踐再獻之所用也謂之著謂之壺則凡秋嘗冬
烝其朝獻饋獻之所用也謂之泰謂之山則凡追享朝
享其朝踐再獻之所用也若夫爾雅不言尊而曰彝卣
罍器也者謂彝卣罍皆盛酒尊意其尊必有罍亦猶彝
之有舟此又一家之說也且尊之用于世久矣泰尊虞
氏之尊也山罍夏后氏之尊也著商尊也犧象周尊也
合而言之總謂之尊彝以周兼四代之禮故皆有之周
官言六尊者兼得而用之也捨周官而見於他傳則分
而言之故有所謂上尊曰彝中尊曰卣下尊曰壺凡以
彝之為常也故曰上尊而已在商之世以質為尚而法
度之所在故器之所載皆曰彝至周之文武制作未備
商制尚或存者則尊彝之名間未易焉今召公尊文考
尊皆周時器而亦謂之彝蓋本諸此
右高九寸二分深八寸口徑七寸八分腹徑七寸五分
容六升重七斤十有二兩銘三字是尊狀觚形而所容
則倍之設飾雖華而字畫極古銘之父癸癸者成湯之
父號且銘者自名自名以稱揚其先祖之美而明著之
後世者也故於父癸而言孫者亦自名之而已所謂身
比焉順也者是歟
右高一尺一寸七分深八寸六分口徑八寸三分腹徑
四寸容五升八合重八斤五兩銘五字此尊為太戊作
不書名尊其祖也太戊之廟在商稱中宗蓋九世君也
是器字畫位置不拘於偏旁之陋或左而右或右而左
點畫或繁或省故以□謂之祖□謂之尊而純質未鑿
於世俗之習渾厚端雅若有道之士觀是器者豈不改
觀歛袵耶
右通蓋高六寸二分深四寸一分口徑三寸三分腹徑
三寸五分容一升一合共重一斤二兩蓋器銘共八字
周官謂四時之間祀追享朝享祼用乕蜼&KR0595;皆有舟其
朝踐用兩大尊今尊也而以蜼豈非商之蜼彝所配之
尊耶今考禮圖蜼彝之制蜼尾長數尺似獺尾末有岐
是器款識旁刻獸形其尾長而末有岐正蜼也蓋銘曰
五紀其器之數曰周作父乙者蓋商有太史周任乙則
商之君名乙者也豈非作之者周任耶
右高八寸六分深七寸口徑六寸六分腹徑四寸八分
容三升二合重三斤十有二兩銘三字上有畫作鬲狀
夫鬲炊器也尊以盛酒而取銘於鬲者王安石謂鬲空
二足氣自是通上下則鬲之為用欲其通而已用鬲識
尊凡欲交通而無間耳曰父已者商之雍已也凡器之
銘有曰祖曰父曰伯曰叔各因其人而銘之也鬲作畫
形殆河圖洛書之遺意非書家八法所可議也
右高八寸五分深七寸口徑六寸八分腹徑三寸七分
容三升一合重三斤銘三字曰亞者次也或主於獻或
主於器蓋未可以定論也商之君以&KR0605;名者多矣曰祖
辛曰小&KR0605;曰廪&KR0605;而此言人&KR0605;者按商立戈癸尊其銘
亦稱曰人則人&KR0605;者乃商君之號&KR0605;者耳且此君也而
謂之人蓋二帝而上體天以治人故謂之帝帝也者天
道也三代而下修人以奉天故謂之王王也者人道也
故記禮者稱商曰商人周曰周人者蓋如此觀是器不
銘功不載誓宜其後世泯滅而無聞矣今也千萬世而
下人得而想見之此所謂其人亡而其政存者類矣且
夫政存猶得而考之矧乃託之金石而禮之所藏正在
於是則考之固不謬矣
右高八寸八分深七寸口徑六寸八分腹徑四寸五分
容三升重三斤十有二兩銘五字凡人君錫有功必為
冊書以命之此孫為父乙作而亦曰冊者蓋為孫者有
勤王之功焉然後得作彝器而銘之祖此所以言冊命
也既謂之孫其視乙也當尊為祖而此曰父者蓋祖考
雖殊謂之父則一所謂大父者是也夫商以乙為號者
六曰執乙曰天乙曰祖乙曰小乙曰武乙曰太乙而父
乙者未知其為何乙觀其刻作兩冊切於形似非尚質
無以及此若夫周人務為簡約而忽於取象為□□之
形雖有内史策命之臣以掌之而商之純古固已變矣
右高八寸三分深七寸口徑六寸七分腹徑四寸容三
升六合重三斤九兩銘二字父丁作是尊特載銘而不
侈其文商世質有餘故宜如此純足皆素當中為從理
即兩端分寫䕫龍形若相追逐以為先後色幾渥赭而
綠花萍綴其古意最為觀美與商父乙尊無異也
右高八寸九分深七寸六分口徑六寸九分腹徑四寸
一分容三升九合重四斤八兩銘四字文飾甚簡而腹
間有雲雷之狀上一字作立戈形王安石云戈从一不
得已而用欲一而止今尊酒器也而畫立戈之狀不特
如鼎之節飲食又欲一而止之不至於流湎也故凡酒
器制字之義必示其戒曰人癸則謂商之主癸也主癸
子天一是為成湯乃知是尊為湯宗廟孝享之器明矣
於癸曰人癸蓋與&KR0605;尊言人&KR0605;之意同
右高六寸三分深五寸一分口徑五寸四分腹徑三寸
五分容二升二合重一斤九兩銘三字曰作從謂從器
也曰單謂姓也周之單族最為大姓則知其原有出於
此蓋昔人作器有以名姓書諸銘文之上者如曰單作
從彝有以名姓書其下者如曰甚作父戊寶尊沈子與
夫此器曰作從單皆以姓書其下也商之時尚質故其
語略耳
右高八寸三分深六寸九分口徑六寸四分腹徑三寸
五分容三升重二斤銘五字曰孫作祖丁旁一字畫旗
狀商畫類取諸物以為形此作旗亦取其書功太常之
義銘孫者蓋孫可以為王父尸而是器又知其為祭享
之用祖丁者商祖&KR0605;之子觀其器質渾厚文鏤純簡知
所以為商物故不待考其銘載而後辨也
右通蓋高七寸二分深四寸六分口徑長四寸二分闊
三寸七分腹徑長四寸六分闊四寸容二升一合共重
二斤十有五兩蓋器銘共八字曰兄丁大其一字作雞
形銘兄丁者當是其弟為兄作此尊也按商有沃丁仲
丁武丁庚丁太丁之别然以兄弟傳國者獨有太庚外
壬而太庚之兄曰沃丁外壬之兄曰仲丁蓋不知其太
庚與外壬作也銘雞者按周官司尊彝六彝有雞六尊
無雞此尊也而以雞銘之者恐商之世其制未分耳周
之禮樂庶事備則於是尊彝析而為二焉以理求之則
尊與彝是或一道也
右高六寸四分深五寸六分口徑六寸一分腹徑四寸
容二升有半重二斤三兩銘七字曰作父已寶尊彝其
上復作子字狀持刀形蓋商器固有執戟荷戈與此持
刀之狀者豈其耆定武功而後世享於宗廟者必銘諸
器如樂之武舞也父已者雍已也雍已之子是為太戊
為其父作是器耳然而商器復有曰祖已者又因其孫
而言之蓋莫不有謂也商尚簡嚴故其詞如此
右高三寸八分深三寸一分口徑長三寸四分闊二寸
七分腹徑長三寸八分闊二寸容八合重十有二兩銘
七字上一字未詳曰諫作父已尊彝諫當是其父己之
子名言諫得以作是器以薦於考廟也然是器在尊為
特小比觶則加闊而不類且歸之尊者以其形制則然
又其名曰尊彝也豈往古彝器亦固有小大輕重之别
以稱其人之所享歟
右高九寸八分深八寸一分口徑五寸六分腹徑七寸
四分容一斗四升六合重一十斤無銘是器尊也製造
純古其上為龍首四稜為鳳形周以雲雷盖龍以取其
升降自如鳳以取其因時隱顯雷取其奮豫雲取其需
澤飲食燕樂而節文之禮有在其中其狀近類方壺盖
周官尊有六而饋獻用兩壺尊故下尊亦有謂壺者是
尊所以比他器而方其取象於壺制焉
右高一尺二寸五分深九寸一分口徑七分腹徑二寸
七分容三升三合重五斤八兩銘四字作月星狀而上
下為禾稼之形攷周官司尊彝祼用斝彝禮圖以斝讀
為稼而以禾為飾此尊也疑祭饗之禮昔人所嚴而六
尊用於祭饗者自有定名也若夫祭饗之外或用於講
禮示情文之際則亦無所不致其義月有遡明之道星
有拱北之理禾有養人之實凡取以為飾者當以是為
義焉蓋銘之斯所以戒之也(按薛尚功亦作月季尊)
右通蓋高六寸七分深四寸一分口徑長四寸五分闊
三寸八分腹徑長五寸四分闊四寸二分容一升七合
共重二斤有半蓋器銘共七十二字内一字未詳按召
公奭在成王時作保封于燕其國僻小不通諸夏至簡
公已二十九世乃齒諸侯又十一世而燕始亡此器乃
周王襃大召公之族于其廟之器也又旅陳其王所錫
之馬駪駪衆多也錫馬蕃庶駪于南宫南宫亦廟也此
所謂襃大之也乙者父之名王襃大於廟為其父作此
寶器乃周家召公子孫之酒彝也古人恭慎凡酒器執
之恐墜觚亦酒器也為稜以礙手狀如今之屋脊故後
人以屋脊謂之觚稜者是也此彝有五指痕執之而不
墜失以示其謹於禮今此指痕以蠟為模以指按蠟所
成也其曰王大□字當為召又疑作見字蓋象形之意
古文馬作□而文&KR0008;字旁作□此小異變體爾其間王
字下畫差重蓋尊王有土之意諸鼎㪟中王字多如此
或大於别字
右高一尺五寸五分深一尺三寸三分口徑四寸六分
腹徑一尺容二斗二升有半重二十一斤兩耳連環銘
五十八字曰克敢對揚天佑用作朕穆考後仲尊高克
用丐眉壽高克者不見於他傳惟周末衛文公時有高
克將兵後䘚奔於陳疑克者廼斯人歟若爾則是器蓋
衛物也其曰作朕穆考則又言宗廟之制也蓋天子有
三昭三穆與太祖之廟而七諸侯有二昭二穆與太祖
之廟而五至於言考則不特止其父而已故謂其大父
曰王考謂其曾祖曰皇考謂其高祖曰顯考此其言穆
考之法也周室至於春秋諸侯分裂之時其世雖衰而
至於典刑文物者尚在於是立言有如此者
右高六寸七分深六寸五分口徑六寸三分腹徑三寸
八分容二升六合重三斤六兩銘三十二字曰汝上侯
者上侯猶上公以言其官曰師艅以言其人師艅既有
王功於是王乃錫艅金而俾作彝以薦家廟故又曰錫
師艅金艅則對揚乃德用作乃文考寶彝其言文考與
詩言文人同字書德从行而此器从辵蓋德出於道从
辵亦篆籀之本意由此於金石遺文每得以攷正其字
畫之謬
重修宣和博古圖卷六
