重修宣和博古圖譜錄類一(器物之屬)
提要
(臣)等謹案重修宣和博古圖三十卷晁公武
讀書志稱為王楚撰而錢曾讀書敏求記稱
元至大中重刻博古圖凡臣王黼撰云云都
為削去殆以人廢書則是書實王黼撰楚字
為傳寫之訛矣曾又稱博古圖成於宣和年
間而謂之重修者盖以採取黃長睿博古圖
說在前也考陳振孫書錄解題曰博古圖說
十二卷秘書郎昭武黃伯思長睿撰凡諸器
五十九品其數五百二十七印章十七品其
數四十五長睿殁於政和八年其後修博古
圖頗采用之而亦有刪改云云錢曾所說良
信然考蔡絛鐵圍山叢談曰李公麟字伯時
最善畫性喜古取生平所得及其聞睹者作
為圖狀而名之曰考古圖及大觀初乃倣公
麟之考古作宣和殿博古圖則此書踵李公
麟而作非踵黃伯思而作且作於大觀初不
作於宣和中絛蔡京之子所記皆其目睹當
必不誤陳氏盖考之未審其時未有宣和年
號而曰宣和博古圖者盖徽宗禁中有宣和
殿以藏古器書畫後政和八年改元重和左
丞范致虚言犯遼國年號(案遼先以重熙建元後因天祚諱禧)
(遂追稱重和)徽宗不樂遂以常所處殿名其年且
自號曰宣和人亦見鐵圍山叢談則是書實
以殿名不以年號名自洪邁容齋隨筆始誤
稱政和宣和間朝廷置書局以數十計其荒
陋而可笑莫若博古圖云云錢曾遂沿以立
說亦失考也絛又稱尚方所貯至六千餘數
百器遂盡見三代典禮文章而讀先儒所講
說殆有可哂者而洪邁則摘其父癸匜漢注
水匜楚姬盤漢梁山鋗及州吁高克諸條以
為詬厲皆確中其病知絛說回護時局不為
定評然其書考證雖疎而形模未失音釋雖
謬而字畫具存讀者尚可因其所繪以識三
代鼎彛之製欵識之文以重為之核訂當時
裒集之功亦不可没其支離悠謬之說不足
以當駁詰置之不論不議可矣乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
