重修宣和博古圖卷十八
簠簋豆鋪總說
簠簋(四器)
周
叔邦父簠(銘二十二字)
太師望簋(銘一十八字)
亰叔簋(銘一十一字)
素簋
豆(六器)
周(四器)
魚豆
疑生豆(銘八字)
蟠虺豆一
蟠虺豆二
漢(二器)
輕重雷紋豆一
輕重雷紋豆二
鋪(一器)
周
劉公鋪(銘一十字)
甗錠揔說
甗(一十四器)
商(七器)
父己甗一(銘三字)
父己甗二(銘七字)
父乙甗(銘四字)
祖己甗(銘六字)
鬲甗一(銘一字)
鬲甗二(銘一字)
饕餮甗
周(五器)
垂花雷紋甗
盤雲饕餮甗
雷紋饕餮甗
純素甗一
純素甗二
漢(二器)
偃耳甗
直耳甗
錠(一器)
漢
虹燭錠(銘一十八字)
簠簋豆鋪總說
禮始於因人情而為之盖以義起而制之使歸於中而
已明以交人幽以交神無所不用必寓諸器而後行則
簠簋之屬由是而陳焉然去古既遠禮文寖失况遭秦
滅學之後其書焚矣疑以傳疑而無所考證則諸儒臨
時泛起臆說無足觀者故見於禮圖則以簠為外方而
内圜以簋為外圜而内方穴其中以實稻梁黍稷又皆
刻木為之上作龜盖以體蟲鏤之飾而去古益遠矣曾
不知簠盛加膳簋盛常膳皆熟食用匕之器若如禮圖
則略無食器之用今三代之器方圜異制且可以用匕
而食復出於冶鑄之妙而銘載燦然則先王制作尚及
論也豈刻木鏤形者所能髣髴哉至於豆則乃其實水
土之品亦所以養其隂者夏以楬豆商以玉豆周以獻
豆制作雖殊所以為實濡物之器則一也昔醢人掌四
豆之實凡祭祀供薦羞則豆之用於祭祀者如此士昏
禮設六豆於房中則豆之陳於昏禮者如此以之示慈
惠訓恭儉之饗亦待此以有行者也是以天子之豆二
十有六諸公十有六諸侯十有二上大夫八下大夫七
凡以尚德也鄉老六十者三七十者四八十者五九十
者六凡以尚齒也然則用豆之義其可忽諸嘗考制字
之法禮必從豆以禮之不可廢也豐必從豆以時之不
可緩也戲必從豆以交際之不可忘也故孔子於造次
之間與夫答問之際嘗眷眷於此者盖為是爾若夫劉
公鋪與夫君養鋪之二器舊以其鋪之聲與簠相近因
以附諸簠今考簠之器方而鋪之器圜又自與豆登略
無少異故其銘前曰君作養鋪而疑生之豆亦曰養豆
右高三寸四分深二寸一分口徑長一尺闊八寸一分
容四升一合重四斤八兩兩耳銘二十二字曰叔邦父
莫知其誰特春秋轅氏名邦盖季晳之子也今所藏寅
簋銘曰叔邦父豈非一種器耶曰用征用行則叔夜鼎
亦銘以征以行按王安石字說征正行也凡言征者皆
以正行銘之臣有從君之義故又繼之曰用從君王是
器飾以蟠螭周以重雷耳作螭首實周器也
右通盖高六寸七分深二寸八分口徑長七寸二分闊
五寸腹徑長七寸九分闊五寸六分容三升七合共重
八斤十有四兩兩耳四足銘共一十八字曰太師小子
師望作䵼彝按齊世譜太公出於姜姓而呂其氏也故
曰呂尚西伯獵於渭陽得尚與語說之曰自吾先君太
公云當有聖人適周周以興子真是邪吾太公望子久
矣故號之曰太公望載與俱歸立為師銘曰太師者語
其官也曰望者語其號也曰小子則孤寡不穀侯王自
稱之義也今簋也而謂之䵼彝盖䵼訓煮熟食簋盛黍
稷惟熟然後可食耳
右通盖高六寸二分深三寸口徑長六寸八分闊五寸
腹徑長七寸一分闊五寸三分容四升共重五斤十有
二兩兩耳四足銘十一字按春秋隱公元年經書鄭伯
克段于鄢左傳言鄭武公娶于申曰武姜生莊公及公
叔段姜氏愛叔段請京邑使居之因謂之京城大叔者
疑出於是也諸簋銘款有言旅簋有言寳簋而此曰饗
者因饗禮以錫其器若彤弓言一朝饗之者是也
右高四寸二分深一寸六分口徑長八寸四分闊七寸
七分腹徑長九寸闊八寸二分容三升重五斤十有二
兩兩耳無銘是器如豆而方如鋪而橢要當歸之簋然
其下四面作䟽櫺之状則又與他簋特異豈為簋之制
則同而種種施其智巧則不同耳古人制器類皆如是
右高五寸二分深一寸八分口徑七寸六分足徑五寸
四分容二升五合重三斤一十兩無銘夫豆盛濡物則
醢菹在焉是器飾以魚鱗而魚醢物之屬又為豐年衆
多之兆故詩言衆維魚矣寳維豐年古之以多為貴者
莫不取此
右高四寸五分口徑五寸四分重二斤一兩銘八字單
疑生考之傳記無見惟周有單穆公號為盛族然所謂
疑生者盖指其名若左氏言寤生書言宜生皆言其名
也此器上若盤狀而復穿鏤於濡物宜非所設然純旁
尚餘四拱意其必有承盤是必亡之矣
前一器高七寸深一寸二分口徑七寸四分足徑六寸
容二升重六斤有半無銘
後一器高七寸二分深一寸一分口徑七寸四分足徑
五寸五分容二升重六斤十有二兩無銘
右按禮家言木曰豆竹曰籩瓦曰豋今豆以銅為之則
知禮家之學多出漢儒臆度爾盖昔人於彝器未始不
用銅也此二器皆著以蟠虺亦與著饕餮以革貪得同
意是器周物周官言用豆之禮為詳宜其設飾者致理
為多也
前一器通盖高六寸九分深四寸口徑五寸七分容五
升有半共重五斤九兩兩耳無銘
後一器高六寸深四寸一分口徑五寸七分容五升重
四斤十有二兩兩耳闕盖無銘
右二器皆以雷紋為飾或輕或重非它紋之比下作垂
花前盖端状荇葉間錯粟紋與漢鼎盖全相類其為漢
器無疑
右高五寸五分深一寸六分口徑七寸六分容二升三
合重五斤銘十字按周靈王時有劉定公景王時有劉
獻公此曰劉公未審其誰也然言公而不言諡以其劉
公自作是器追享杜嬬宜乎不言其謚也劉字當從卯
金刀而說文止有鎦字從卯金田此以又易田乃近刀
意而許慎解金字今聲也下從土□注兩旁象金生於
土中此去其聲單取生金意其省文如此曰杜嬬者無
見於書傅觀此形制雖承槃小異於豆然下為圈足宜
豆類也攷禮圖有所謂豐者亦與豆不異鄭玄謂豐似
豆而卑者是也是器形全若豐然銘曰鋪者意其銘鋪
薦之義鋪雖無所經見要之不過豆類盖銘之有或異
者是宜列之於豆左也
甗錠總說
甗之為器上若甑而足以炊物下若鬲而足以飪物盖
兼二器而有之或三足而圜或四足而方考之經傳惟
周官陶人為甗止言實二鬴厚半寸唇寸而不釋其器
之形制鄭玄乃謂甗無底甑而王安石則曰從獻從瓦
鬲獻其氣甗能受焉然後知甑無底者所以言其上鬲
獻氣者所以言其下也然說文止謂為甑盖舉其具體
而言之耳五方之民言語不同故各為方言以自便是
以自關以東謂之甗或謂之鬵至梁乃謂之鉹或謂之
酢&KR4080;名雖不同所以為器則一而已是甗也有銘曰彝
者謂其法度之所寓而有常故也惟有常而不作竒巧
此所以為軌物歟其後復有名錠者用以薦熟物其上
則環以通氣之管其中則置以蒸飪之具其下則致以
水火之齊盖致用實有類於甗故有所謂虹燭錠與夫
素錠者於是咸附之於甗末焉
前一器高一尺三寸深自口至隔六寸有半自隔至底
三寸口徑八寸九分耳高二寸二分闊二寸五分容自
口至隔一斗一升自隔至底三升九合重一十四斤十
有四兩三足銘三字
後一器高一尺二寸一分深自口至隔五寸八分自隔
至底三寸口徑九寸耳高二寸闊二寸一分容自口至
隔九升自隔至底三升三合重十有一斤三足銘七字
右按三代之間惟商人號為尊神率民以事神先鬼而
後禮陳之祭祀者曲致其盡故於此特以見為銘盖以
祭神如神在而僾然必有見乎其位故也非事亡如事
存者曷以至此後一器曰亞者廟室之形曰無儔者疑
其作器者之名也
右高一尺一寸九分深自口至隔五寸九分自隔至底
四寸一分口徑八寸八分耳高二寸一分闊二寸二分
容自口至隔八升自隔至底三升五合重十有一斤四
兩三足銘四字曰子虎父乙子商器類銘之盖子商姓
也乙商君之號曰虎則取似其形而所藏器有五虎父丁
鼎亦作此虎形盖饗禮形鹽亦虎也以人道事神故宜
有此而司尊彝用虎以為追享之器則虎之為義其或
取此是器純緣之外三面作雷電饕餮而隔腹皆不加
文飾為商物也
右高一尺一寸四分深自口至隔五寸八分自隔至底
二寸八分口徑八寸六分耳高二寸二分闊二寸一分
容自口至隔七升自隔至底二升五合重九斤有半三
足銘六字或以商高宗朝有臣嘗作高宗肜日以訓王
曰祖已則祖己者疑商之臣乎然按彝器間類多以祖
乙祖丁祖戊祖辛為銘則凡稱祖者孫之所作也乙丁
戊辛云者乃其號耳用是考之祖己者其惟商之雍己
歟言癸者商有天癸癸為己作祭器也此甗而謂之尊
彝非周官所謂六尊六彝之謂盖商制未分凡可尊可
法者則曰尊彝
前一器高一尺一寸八分深自口至隔五寸九分自隔
至底四寸耳高二寸二分闊二寸二分口徑九寸一分
容自口至隔八升三合自隔至底三升二合重十有一
斤七兩三足銘一字
後一器高一尺二寸一分深自口至隔六寸自隔至底
三寸三分口徑九寸三分容自口至隔九升自隔至底
三升二合重十有一斤四兩兩耳三足銘一字
右二器銘各一字皆象鬲之形盖甗之為器上體作甑
下體作鬲王安石嘗釋其義以謂鬲獻其氣甗能受焉
取鬲以為銘可謂得之矣
右高一尺一寸五分深自口至隔五寸五分自隔至底
二寸八分口徑八寸六分耳高二寸闊一寸八分容自
口至隔五升八合自隔至底二升四合重七斤三足無
銘足間所飾饕餮與商甗皆相類而兩耳純緣文鏤至
隔又與商立戈甗無少異製鍊精工非商物不能及此
右高一尺四寸二分深自口至隔一尺自隔至底六寸
口徑九寸耳高二寸一分闊二寸三分容自口至隔九
升自隔至底三升重九斤八兩三足無銘是器甗也所
以為炊物之具三面設饕餮之飾間以雷紋如連珠相
屬下有垂花隔作三象出鼻為足中有隔可以熟物古
人創物之智其所以造形窮理為備於此是必周器也
右高一尺七寸七分深自口至隔八寸二分自隔至底
三寸八分耳高四寸三分闊三寸七分口徑一尺三寸
九分闕隔通容三斗六升重三十五斤三足無銘且甗
常隔而能通所以獻其氣於上以為飪物之具以達水
火之氣盖熟物自下始也飾以&KR1083;雲以象其氣&KR1083;結不
散致雨之道也氣之熟物其猶是歟飾以饕餮所以思
患豫防之義存焉
右高一尺二寸三分深自口至隔六寸自隔至底四寸
六分口徑九寸三分耳高二寸四分闊二寸五分容自
口至隔九升有半自隔至底三升六合重十有一斤八
兩三足無銘是器甗也甗之為飾類以饕餮雷紋間錯
而耳作綯紐足為象鼻盖先後製作相承故無少異非
若尊彝各有取法所以無嫌於沿襲也
前一器高一尺三寸深自口至隔七寸一分自隔至底
三寸八分口徑八寸六分耳高二寸二分闊二寸六分
容自口至隔一斗一升自隔至底三升有半重一十五
斤十有二兩三足無銘
後一器高一尺二寸一分深自口至隔五寸八分自隔
至底三寸九分口徑八寸七分耳高二寸三分闊二寸
六分容自口至隔九升自隔至底二升九合重十有二
斤六兩三足無銘
右二器純素不加雕鏤其上則甑而無底其下則隔以
獻氣合二體而甗之所以備焉周禮則陶人為甗而此
悉銅為之考其所自由關而東謂之甗至梁乃謂之鉹
鉹之字从金則甗未必為陶器也
右高六寸深五寸七分口徑八寸三分耳高二寸一分
闊二寸容一斗六合重四斤無銘耳外附如釴而偃底
疎通不設隔與蟠䕫甗一類惟腹著蟬紋為少異盖亦
漢物也
右高一尺六寸深自口至隔七寸自隔至底三寸五分
口徑一尺四分耳高一寸三分闊二寸二分容自口至
隔一斗九升自隔至底六升八合重二十一斤六兩三
足無銘是器腹間微歛可以承隔而無鼻鋬雖鍊冶未
盡善而形制近古必漢初物也
右高五寸四分深四寸五分口徑三寸容四升八合重
四斤八兩三足銘一十八字自三代至秦器無斤兩之
識此器顯其斤重又字畫與漢五鳳罏款識相類實漢
物也說文以錠為鐙鐙則登而有用者銘曰虹燭者取
其氣運如虹之義殆薦熟食之器但闕其盖而不完曰
王氏者未審其為誰也曰第一則知為虹燭者數不特
此耳
重修宣和博古圖卷十八
