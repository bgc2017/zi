重修宣和博古圖卷二十二
鐘總說
鐘一(一十七器)
周
齊侯鎛鐘(銘四百九十二字)
齊侯鎛鐘一(銘八十五字)
齊侯鎛鐘二(銘七十三字)
齊侯鎛鐘三(銘八十一字)
齊侯鎛鐘四(銘七十二字)
蛟篆鐘(銘五十二字)
遲父鐘(銘四十字)
聘鐘(銘一十五字)
寳和鐘一(銘二十二字)
寳和鐘二(銘二十二字)
寳和鐘三(銘二十二字)
宋公䪫鐘一(銘六字)
宋公䪫鐘二(銘六字)
宋公䪫鐘三(銘六字)
宋公䪫鐘四(銘六字)
宋公䪫鐘五(銘六字)
宋公䪫鐘六(銘六字)
鐘總說
聖人之作樂也文之以五聲播之以八音而八音之始
必原於律吕律吕之氣肇於黃鍾黃鍾之生而平於中
正則鑄之金磨之石繫之絲木越之匏竹其大不過宫
其細不過羽或戛或擊或搏或拊一合焉一止焉而樂
由此以成矣然八音之器語其制作既肇於黃鍾之數
而上下相生月律互間周一歲之月十二數而金奏舉
其餘絲竹之類必因鐘律以求協而同歸於和者為備
樂然則鐘固樂之始也其大者為特鐘則獨垂其一是
律倍黃鍾之數而成者也其小者為編鐘是律數不倍
十有六枚而同一簴者也有鎛焉則大於編鐘而減於
特鐘者也考之周官鳧氏所以鎔範者有兩欒而為銑
銑間則有于而鼓鉦舞與之相次其上為衡甬旋蟲以
屬於簴而體備枚篆攠隧之飾焉且特鐘編鐘至於鎛
之為器小大雖殊凡兹致飾惟一而已此先王之法也
由漢以來浸失其傳枚所以節聲而長短異狀衡甬旋
蟲所就以固結而易之為係以下垂枚短則聲不能節
而有隆殺易之為係以下垂則動搖而有餘韻參雜相
紊雅正或乖而能知之者䕫襄不世出良可歎夫今之
所獲上追商周下逮秦漢古法具存固可因器以考其
聲因聲以為其樂將見濩武之遺音可復𫝊於斯日矣
顧不美歟
右高一尺七寸五分鈕高二寸一分闊二寸三分兩舞
相距一尺一寸八分横九寸四分兩銑相距一尺四寸
七分横一尺二寸三分重一百二十二斤八兩銘四百
九十二字按是器今考其銘文有曰師于淄陲按太公
吕望周封于爽鳩之墟營丘之地是為齊郡今臨淄是
也曰命汝政于朕三軍肅成朕師旟之政州申以誥戒
之辭也曰咸有九州則齊之封域有所謂臨淄東萊北
海高密膠東太山樂安濟南平原蓋九州也曰處禹之
都者齊四岳之後四岳佐禹有功封于申吕故言處禹
之都也曰不顯穆公之孫其配&KR0008;公之&KR0008;而&KR0008;公之女
者蓋古之彝器不獨銘其功業而又及其配偶之事是
猶詩言齊侯之子衞侯之妻東宫之妹邢侯之姨皆紀
其當時婚姻異姓之國也曰擇吉金用作鑄其寳鎛者
鎛鐘屬也王安石解其字以謂厚以厚物為大薄以薄
物為小鎛從薄訓小故也國語曰細鈞有鐘無鎛尚大
故也大鈞有鎛無鐘尚細故也以此推之則鎛比特鐘
為小比編鐘為大今此鐘銘曰鎛考其形制乃大於鐘
蓋春秋之時禮樂征伐自諸侯出而等夷制度無復先
王之法而妄自夸大耳以周官制器則首言鐘師而以
鎛師為之次是其大小自異而此制器之時蓋齊之中
世其實周鐘也詳其銘彧受錫者三一曰錫汝釐都其
縣三百國徒三千二曰錫汝車馬戎都釐僕二百有五
十家三曰錫乃吉金鈇鎬錯鏐鋈鑢乃用作鑄其寳鐘
彧蓋齊之巨臣以勲庸顯者其錫蕃庶如此其銘之鋪
張又如此此臧武仲所謂作彝器銘功烈以示子孫以
昭明德者也齊之中世桓公之業替焉文字之傳尚復
燦然可觀若此周監于二代郁郁乎文哉信矣
第一器高一尺五分甬長三寸七分徑一寸二分兩舞
相距四寸五分橫三寸二分重二十八斤銘八十五字
第二器高一尺一寸六分甬長四寸五分徑一寸兩舞
相距六寸五分横四寸六分重三十一斤有半銘七十
三字
第三器高一尺二分甬長五寸五分徑一寸三分有旋
兩舞相距七寸橫五寸六分兩銑相距七寸五分橫五
寸六分枚三十六各長七分重三十五斤銘八十一字
第四器高九寸三分甬長五寸四分徑一寸二分有旋
兩舞相距五寸八分横五寸兩銑相距六寸二分横五
寸三分枚三十六各長七分重三十斤銘七十二字
右四器形制皆相肖但巨細不等自第一器至第四器
其銘文叙致初疑當合為一及得齊侯鎛鐘銘觀之則
辭語先後果與今所次者適相脗合有曰刻伐履司敗
乃靈師伿少臣惟輔咸有九州處禹之都至於錫乃吉
金則次三之鐘辭也有曰鈇鎬玄鏐䥈鋁乃用作鑄其
寳鐘至於母或承類則次四之鐘辭也合四鐘之辭至
是語而止矣此又或詳或略之不同也是鐘齊物也齊
自太公望得國而周天子使召康公命之曰五侯九伯
汝實征之以夾輔王室東至於海西至於河南至于穆
陵北至于無棣皆得而正之故自太公流澤之久迄于
桓公凡兵車之會三乘車之會六而終以霸焉是器必
首稱於桓公者其以此也至於言封域之出處世次之
先後錫賚之多寡此不復論蓋已具於齊侯鎛鐘矣
右高七寸六分甬長四寸九分徑一寸一分有旋兩舞
相距四寸八分横三寸七分兩銑相距五寸五分横四
寸三分枚三十六各長七分重十有五斤銘五十二字
字極古間作鸞鵠蛟螭之形其銘不可辨識者凡九字
曰惟正月仲春吉日者猶漢麟鳳銘言秋十月也蓋正
月之吉適得仲春之節故謹其時而言之昔張懷瓘在
翰林時見古鐘紀夏禹之績皆紫金鈿以大篆神彩驚
人此鐘款識蓋亦鈿金篆也是鐘甬旋比它鐘蟲鏤尤
劇瑰妙當甬旋之間設環象獸形聶崇義所謂旋當甬
之中央為環飾之以蟲曰旋蟲者是也爾後甬旋之制
或變為龍螭虎紐與夫圜環之類蓋制作不純於古者
如此(按薛尚功款識法帖當作商器)
右高一尺二寸甬長六寸徑一寸五分兩舞相距九寸
横六寸七分兩銑相距一尺三分横七寸五分枚三十
六各長一寸四分重四十五斤銘四十字是鐘遲父為
姬齊姜作也曰用昭乃穆穆不顯龍光則穆穆以言其
欽和不顯以言其甚顯而龍光者又言其承天子之寵
光也詩言為龍為光是矣蓋鐘樂之大者樂所以示其
和而銘之所載又以形容其和之之德福以類應故祈
此多福亦求福不回之謂也是其所以為子孫無疆之
傳焉
右高一尺二分甬長四寸七分徑一寸一分兩舞相距
七寸五分横五寸三分兩銑相距七寸九分横五寸二
分枚三十六各長一寸銘一十五字在昔人臣有功於
國者必昭其功而勒諸金石故若魏絳和戎而獲五利
則賜之樂而始具金石之奏是也夫編鐘之數十六而
聘之所錫十有二足知其為分方應月律者如此耳若
夫名氏所出典籍缺漏蓋無得而考焉
高一尺二寸甬長五寸二分徑一寸九分兩舞相距八
寸三分横六寸兩銑相距九寸七分横七寸一分枚三
十六各長一寸重三十四斤銘二十二字
高一尺二寸六分甬長五寸八分徑一寸二分兩舞相
距八寸九分横六寸九分兩銑相距一尺五分横七寸
五分枚三十六各長一寸五分重三十二斤銘二十二
字
高一尺一寸二分甬長五寸二分徑一寸七分兩舞相
距八寸横五寸六分兩銑相距九寸三分横六寸五分
枚三十六各長九分重三十二斤銘二十二字
右三器皆銘曰走夫走自卑之辭如司馬遷所謂牛馬
走是也且孤寡不穀侯王自稱之耳曰文考者如曹楚
晉衞或侯或王皆以文稱蓋以德立國者必曰文以功
立國者必曰武是則稱文者特不一也然此鐘制樣皆
周物豈以追享文王而作歟在周之時於后稷曰思文
於文王曰文考於太姒曰文母是皆稱其德也今曰皇
祖文考則宜在成康之後作樂以承祖宗時耳
高一尺三寸六分鈕高三寸九分闊九寸五分兩舞相
距一尺横六寸六分兩銑相距一尺一寸七分横九寸
四分枚三十六各長三分重三十三斤銘六字
高一尺二寸八分鈕高三寸九分闊九寸三分兩舞相
距九寸五分横七寸五分兩銑相距一尺一寸三分横
九寸三分枚三十六各長五分重三十二斤銘六字
高一尺二寸二分鈕高三寸七分闊八寸八分兩舞相
距九寸一分横七寸一分兩銑相距一尺五分横八寸
二分枚三十六各長五分重二十八斤八兩銘六字
高一尺一寸鈕高三寸八分闊八寸四分兩舞相距八
寸横六寸五分兩銑相距一尺横七寸二分枚三十六
各長三分重二十六斤有半銘六字
高一尺一寸鈕高三寸七分闊八寸七分兩舞相距七
寸五分横五寸五分兩銑相距九寸一分横六寸七分
枚三十六各長四分重十有八斤一十兩銘六字
高一尺三分鈕高三寸七分闊八寸六分兩舞相距七
寸一分横五寸一分兩銑相距八寸六分横六寸三分
枚三十六各長三分重一十六斤有半銘六字
右六器銘文略無小異皆曰宋公成之䪫鐘夫歴代之
樂顓帝曰六莖帝嚳曰五英黃帝曰雲門堯曰大章舜
曰大韶禹曰大夏商曰大濩周曰大武夫䪫字與莖通
用則䪫鐘者是為顓帝之樂宋者商之系二王之後得
用天子禮樂則歴代之樂章固當有之蓋此鐘特其一
代之名耳宋自微子有國二十世而有共公固成又一
世而有平公成又七世而有剔公成則所謂宋公成者
不知其為誰也惟太祖有天下實起睢陽故國號大宋
是六鐘既出于宋地而銘文又有曰宋公成則其於受
命之邦出為太平之符者正其時歟由是作樂之初特
詔大晟府取是為式遂成有宋一代之樂焉當知古今
符命莫不各有所感召云
重修宣和博古圖卷二十二
