重修宣和博古圖卷二十七
弩機鐓奩錢硯滴托轅承轅輿輅飾表座刀茟杖
頭等總說
漢
弩機(七器)
書言府弩機(銘二十七字)
銀錯弩機一
銀錯弩機二
銀錯弩機三
銀錯弩機四
銀錯弩機五
銀錯弩機六
鐓(三器)
金銀錯鐓
鳩杖首鐓
鉞鐓
奩(五器)
鳳奩
獸奩
四神奩
蟠虬攜奩
連環攜奩
錢(九器)
厭勝錢一
厭勝錢二
厭勝錢三
厭勝錢四
厭勝錢五
藕心錢一
藕心錢二
藕心錢三
藕心錢四
硯滴(二器)
龜蛇硯滴一
龜蛇硯滴二
周
托轅(二器)
辟邪車輅托轅一
辟邪車輅托轅二
承轅(一器)
輅飾虎首承轅
漢輿輅飾
周雙螭表座
漢(五器)
表座
旂鈴
刀筆
蟠龍杖頭
蟠螭杖頭
唐蹲龍
漢鳩車
六朝鳩車
漢龍提梁
弩機鐓奩錢硯滴托轅承轅輿輅飾表座刀筆杖
頭等總說
百工之事皆聖人作故凝土鑠金載諸傳記莫不由夫
智者創巧者述後世因之以為天下用而取法以成焉
不然則兊之戈和之弓垂之竹矢藏乎王府時出而陳
之復何意耶夫弩生於弓謂夫出自於越與吳讎敵而
為之則爾然在商書固已有曰若虞機張往省括于度
則釋之語足見弩機之設其來久矣今此則有機焉詩
所謂厹矛鋈鐓則已嘗見於成周之世矣今此則有鐓
焉古之貴老為其近於親也老者其食多噎而鳩為不
噎之鳥則賜之鳩杖今此鳩杖乃其遺制也奩者閨房
脂澤之器自漢盖有之矣錢則或鑄厭勝藕心之異硯
滴則或具龜蛇之形各出一時之巧製也且一器而百
工備焉者車為多則托轅承轅與夫致飾之物猶可觀
也立表以測影則表之遺座猶足用也旂則有鈴在上
刀則與筆相副杖若靈夀而以龍首冠之以至蹲龍充
乘輿之物鳩車戲兒童之樂銅梁備提挈之要事雖末
務器則精工凡此諸物煎鍊鎔範塗金錯銀雕鎪詰曲
若蛟螭蟲魚之紋與夫竒葩異卉雲盤而水折者細若
馬氂縈如蛛絲極天下之妙而為其觀美焉是雖異夫
鐘鼎禮樂之器亦或可以取法故宜繼其後者也
右高三寸八分長四寸三分闊二寸一分重一斤一十
兩銘二十七字曰延光三年閏月書言府作按延光三
年盖東漢孝安皇帝即位之十九年也是年歲在甲子
閏在十月不言十月而言閏月舉閏則知十月也書言
府者所謂言則左史書之之義天祿石渠之屬也盖漢
之武庫隨府有之如盾省是也又若工若令若丞若史
皆銘之於機則知除戎器戒不虞昔人尤在所慎者是
機之形方且密而紋鏤細若絲縷綰結則可賴此以固
邦國者非特於前書孝宣之際以示後人也
第一器長五寸闊一寸二分重一斤一兩無銘
第二器長四寸八分闊一寸一分重一斤一兩無銘
第三器長四寸六分闊一寸一分重一斤一十兩無銘
第四器長五寸一分闊一寸二分重一斤七兩無銘
第五器長五寸一分闊一寸二分重一斤十有三兩無
銘
第六器長五寸七分闊一寸四分重二斤二兩無銘
右六器皆飾以銀錯細紋獨後二器復著飛鳥之形如
詩之常武言如飛如翰而大眀稱尚父亦曰維時鷹揚
以取擊搏飛揚之勢則弩機之飾此古人豈無意哉至
於機間立度以銀約之為分寸正所謂機有度以准望
者也
右長二寸九分圜徑二寸一分重三兩無銘是器為圜
筩起節如竹一端中空可以置幹一端為頂作方稜是
必古人用以飾物柄者鈿以黃金間以白銀花雲之狀
燦然可愛雖非古亦近世所不能到
右通長七寸五分徑長一寸闊六分共重九兩無銘是
杖之端獨狀鳩形蹲伏其上復回其喙以理左翼錯以
金銀其管□處又飾之以山雲鷹隼&KR0951;兔之狀僅若毫
髮宛然畫筆耳其鐓則專以銀飾花草雖精巧而韻古
也
右通長三寸九分上闊一寸二分下闊八分重七兩有
半無銘其鐓平而不銳鐓之上通(闕)稜又其上授鉞
柄處作小竅横簮以固之猶冠之有簮導也按司馬法
三代之斧在夏執玄鉞在商執白戚在周杖黃鉞盖夏
商周所尚之色不同而所以為斧則一也漢之鉞鐓有
古遺法歟
通盖高六寸深三寸五分口徑長三寸二分闊二寸六
分容九合有半共重一斤十有(闕)兩無銘
通盖高六寸深二寸七分口徑長三寸四分闊二寸四
分容七合共重二斤一兩無銘
右按許慎以奩為鑑觀古人貯物之器多以奩稱不獨
為鑑而設昔丁度以奩為香器意其有得於是考其形
方若檻盖如屋栱一飾以鳳一飾以獸所飾雖異制度
大槩相若
右通盖高六寸八分深四寸三分口徑七寸五分容六
升八合共重六斤九兩無銘是器奩也盖起三羊回頸
相向頂間以四神為飾且四神乃在天之象昔人於軍
陳已嘗取此然奩乃妝鑑之具飾以此者古人制器尚象
至於冕旒服飾未有不取象於天者也此器純間為方
斜雷紋三足作熊狀然熊者男子之祥著為妝鑑之飾
深有旨也
右通盖高八寸四分深七寸三分口徑三寸二分容三
升共重二斤無銘奩盖閨房脂澤之具按是器狀若截
筩盖頂飾以蟠虬上下純素三足為熊形而耳作獸狀
連環龍首以為提梁取其便於攜挈
右通盖高六寸八分深五寸二分口徑三寸九分容三
升共重二斤七兩無銘是器狀如截筩以揜其上提梁
作連環可以舒卷其體則純素無紋而承以三足盖漢
物之製中深以有納而連環又便於提攜必昔人用以
為從遊之具故以攜奩名之自中古以降所謂尚象之
器已掃地矣其足以適用周急者或多出于一時私意
耳
第一錢通長六寸八分闊二寸一分重六兩有半無銘
第二錢通長五寸六分闊一寸七分重三兩有半無銘
第三錢通長五寸七分闊一寸七分重三兩有半無銘
第四錢通長五寸七分闊一寸八分重三兩有半無銘
第五錢通長五寸七分闊一寸八分重三兩有半無銘
右按封演錢譜漢武造銅錫白金為三品一曰其文龍
二曰其文馬三曰其文龜而小橢之謂其圜而長也今
此錢一體之間龍馬並著形長而方意有類扵此然下
體蟠屈隠起粟文似非漢武之制者又李孝美圖譜有
永安五男錢體勢雖圜輪郭皆著要文與此少類然孝
美號之曰厭勝錢則是錢殆亦用之為厭勝者邪且錢
謂之泉布則取其流行無窮之義而此著龍馬者盖行
天莫如龍行地莫如馬亦泉布流行之謂歟
第一錢長一寸二分闊九分重二兩一錢無銘
第二錢長一寸一分闊七分重一兩三錢無銘
第三錢長一寸二分闊七分重一兩二錢無銘
第四錢長一寸二分闊三分重二錢有半無銘
右四者大小雖殊皆若破藕狀按李孝美錢譜稱世有
藕心錢不著出於何時及觀其畫像與此雖異然其說
以謂上下通缺若藕挺中破狀與此乃正相合但未知
其何世物耳
前一器高一寸五分深一寸二分口徑三分有半容半
合重六兩無銘
後一器高一寸四分深一寸一分口徑三分容半合重
四兩三分無銘
右二器硯席中竒玩也作龜負蛇而有行勢背為圜空
可以納水其一製小獸如指大以立背上皆口銜物若
杯狀遇水出則吐杯中製作精妙宛有生意非古人不
能為也按龜蛇北方獸主水用以飾此盖取其類耳
前一器高二寸三分通長六寸重一斤無銘
後一器高二寸三分通長六寸重一斤無銘
右二器輿輅飾也盖古人輿服未嘗無制結旌綏旌有
見於車之别如輊如軒有見於車之容衡則有鸞和則
在軾而輿輅之設取象為備焉是物作辟邪蹲伏之狀
復飾以螭虺其圜空可以容横梁盖所謂車之托轅也
右長七寸三分闊一寸九分容&KR0008;徑一寸二分重一斤
一兩無銘古之車制行一車者有輈駕一輈者有梁服
馬則出於梁下而兩驂又所以佐服馬耳故輈一謂之
承轅為銜梁之具是器作虎首侈口則口銜其梁也然
其上間錯金銀復飾以鸞鵲回舞之態固知昔人於輿
服每有法度此特一轅之飾耳盖工之所聚於車為多
則求其他可知也
右高二寸五分闊五分長二寸七分重三兩無銘按車
輅之制陶唐氏制彤車有虞氏制鸞車夏因鸞車而為
鉤車商因鉤車而為大輅至周而後五輅備焉唯制度
略存而文采之詳皆莫考據也秦漢間輿服號稱甚盛
而史亦闕其制唯後漢光武平公孫述始𫉬葆車輿輦
遂因舊制金根車以擬周之玉輅輪皆朱斑重牙貳轂
兩轄文虎伏軾龍首銜軛與其弛虎飾皆備見於史是
物弛曲作鵝頸形匾而方下為鐓可以植於欄楯上有
螭紋而為斧刃狀然其兩旁皆以行虎飾之考其形
制疑為伏軾所用之物而此得之為不完不能盡䆒其
設施之所惜哉
右高一尺三寸七分下徑一尺九寸二分重五十五斤
無銘周官置𣙗晝以參諸日中測景𣙗即表也是器形
若大盤上蟠雙螭而仰其首於兩螭間又出一筩中通
上下是為表座中通所以植𣙗無欹側以取其端焉
右高四寸六分深四寸二分闊七寸一分口徑一寸一
分重三斤九兩無銘是器表座也作三圜筩相合為一
體措之地則一筩端立可以立表周官所謂𣙗者是其
所以為測日之具也
右長五寸徑一寸三分重六兩有半無銘按左氏曰錫
鸞和鈴昭其聲也盖錫在馬額鸞在鑣和在衡鈴在旂
皆動而有和聲今此雖作鈴狀然未知其所設果如何
今觀鈴之為飾其數有七而九旂名物其斿數盖亦有
等是以交龍之旂其斿有九鳥隼之旟其斿有七熊虎
之旗其斿有六龜蛇之旐其斿有四然則鈴之多寡若
擬旂之斿數當是旟之數耶
右長七寸四分闊六分重六兩有半無銘形制全若刀
匕而柄間可以置纓結正攜佩之器也盖古者用簡牒
則人皆以刀筆自隨而削書詩云豈不懷歸畏此簡書
盖在三代時固已有削書矣西漢書贊蕭何曺參謂皆
起秦刀筆吏則自秦抵漢亦復用之然在秦時蒙恬已
嘗造筆而於漢尚言刀筆者疑其時未能全革猶有存
者耳
右長五寸闊一寸四分厚五分重六兩無銘杖頭為一
龍蟠屈而下銜其柄蜿蜒若飛動勢且以金鋈之非近
世物也昔漢費長房從壷公之遊及其歸以杖投葛陂
澤中化龍而去則以龍蟠杖頭豈其取法耶為漢物固
宜有之且九章之服龍居其最以龍者升降自如不見
制蓄神而變者也於是惟尊者得專有之耳
右長六寸闊一寸五分厚六分重五兩無銘按是器與
蟠龍杖頭略相似但以土花所蝕見其彷彿比之龍而
無角故以螭名之螭於鼎彝間無所不用宜杖頭亦或
有之夏官伊祁氏供王之齒杖謂賜老者漢文以優老
臣故賜吴王濞几杖其後靈夀杖亦為大臣孔光之賜
是則蟠螭當錫臣下之物其於龍頭杖非一等物也盖
若古之衣服車馬制度之等級同焉
右高三寸闊一寸七分重四兩無銘且昔人於欄楯帷
幄車輅間每有所飾故或作水芝或為鬭鴨種種不同
考之亦無意義惟龍之飾則非臣下可得用凡衣服器
用著以龍者皆表其人君所用之物是器作龍狀而蹲
之疑宫廟乘輿以為之飾考其器則唐物也
前一器高二寸二分長三寸二分闊一寸七分輪徑各
二寸二分重一十兩無銘
後一器高一寸八分長三寸二分闊一寸二分輪徑各
一寸三分重三兩無銘
右二器狀鳲鳩形置兩輪間輪行則鳩從之前一器漢
物也其禽背負一子有鈕置之前以貫䋲盖縶維之所
也後一器六朝物也其禽前後負二子亦有鈕以貫䋲
焉尾際又有小輪以助之盖制度略相似但增損不同
耳按鳲鳩之詩以况毋道均一故象其子以附之因以
為兒童戲若杜氏幽求子所謂兒年五歲有鳩車之樂
七歲有竹馬之歡者是也
右高二寸三分長六寸三分闊八分重八兩七錢無銘
通作龍形蜿蜒之狀角鬛瓜足燦然備足真提梁也盖
鱗蟲三百六十龍為之長故舜之時觀古人之象而繪
龍於衣周為九章而登龍於山歷代尊之以為差等扵
是後世人臣服飾皆不得而有之此提梁漢物也而狀
以龍形宜非臣下所有者
重修宣和博古圖卷二十七
