重修宣和博古圖卷十四
總說
爵(三十五器)
商
招父丁爵(銘九字)
父乙爵一(銘二字)
父乙爵二(銘三字)
父乙爵三(銘二字)
父乙爵四(銘二字)
父乙爵五(銘二字)
父乙爵六(銘二字)
父乙爵七(銘二字)
祖乙爵(銘二字)
祖丙爵(銘四字)
父戊爵(銘三字)
祖己爵(銘二字)
守父丁爵(銘三字)
飲父丁爵(銘三字)
斧爵(銘一字)
子孫己爵(銘四字)
子爵一(銘五字)
子爵二(銘三字)
已舉爵一(銘二字)
己舉爵二(銘二字)
車爵(銘一字)
秉仲爵(銘三字)
父壬爵(銘二字)
庚爵(銘二字)
父癸爵(銘二字)
中爵(銘一字)
尊癸爵(銘二字)
雷篆爵(銘一字)
素爵一(銘一字)
素爵二
繶爵
雲雷爵一
雲雷爵二
雲雷爵三
雲雷爵四
總說
凡彝器有取於物者小而在禮實大其為器也至微而
其所以設施也至廣若爵之為器是也蓋爵於飲器為
特小然主飲必自爵始故曰在禮實大爵於彝器是為
至微然而禮天地交鬼神和賓客以至冠昏喪祭朝聘
鄉射無所不用則其為設施也至廣矣攷之前世凡觴
一升曰爵二升曰觚三升曰觶四升曰角五升曰散則
爵之所取者小又其為器至微也信然然周鑒前古禮
文大成而特以爵名其一代之器則豈不有謂蓋以在
夏曰琖在商曰斝在周曰爵名雖殊而用則一則其取
象各具一妙理耳故其形制大抵皆近似之琖从戔故
三足象戈斝戒喧故二口作喧爵則又取其雀之象蓋
爵之字通於雀雀小者之道下順而上逆也俛而啄仰
而四顧其慮患也深今攷諸爵前若噣後若尾足脩而
銳形若戈然兩柱為耳及求之禮圖則刻木作雀形背
負琖無復古制是皆漢儒臆說之學也使夫觀此三代
之器則豈復有是陋哉
右高六寸五分深二寸八分口徑長六寸三分闊二寸
九分容五合重一斤七兩三足有流有鋬銘九字其文
曰父丁尊彝蓋商人作禮器多銘之彝義取有常而無
變也是爵曰招者名載其人為父丁而作也形製特無
二柱為反坫之用比諸爵為小異未知古人所以立意
何如耳
高七寸五分深三寸四分口徑長五寸六分闊二寸四
分容五合重一斤有半兩柱三足有流有鋬銘二字
高六寸八分深一寸八分口徑長五寸六分闊二寸五
分容五合重一斤兩柱三足有流有鋬銘三字
高六寸六分深三寸一分口徑長六寸闊三寸六分容
五合重一斤四兩兩柱三足有流有鋬銘二字
高六寸一分深二寸八分口徑長五寸五分闊二寸五
分容四合重一斤三兩兩柱三足有流有鋬銘二字
高六寸七分深三寸口徑長五寸五分闊二寸六分容
四合半重一斤三兩兩柱三足有流有鋬銘二字
高六寸六分深二寸八分口徑長五寸四分闊二寸六
分容四合重一斤兩柱三足有流有鋬銘二字
高六寸八分深三寸口徑長五寸五分闊二寸六分容
五合重一斤兩柱三足有流有鋬銘二字
右商之君稱乙者六曰報乙者成湯四世祖也曰天乙
者成湯也於後則又有祖乙小乙武乙太乙是諸器皆
曰父乙蓋出乎此而未知其决為何乙耳然諸器所同
者咸以牛首為鋬以雲紋為柱其小異者或有雷紋雲
氣饕餮蟠䕫之飾視其簡古不煩真商物也
右高七寸深二寸八分口徑長五寸闊二寸七分容三
合重一斤一兩兩柱三足有流有鋬銘二字且商之君
以乙名者不一而祖乙與一焉然諸爵之銘有曰父乙
蓋謂報乙天乙小乙武乙之君也其子銘之故云父乙
此獨曰祖乙則謂成湯以来十四世之君曰祖乙者是
也按士虞禮主婦洗足爵釋者謂有足無文而是器純
古略不加飾兹所謂足爵者歟
右高六寸五分深三寸二分口徑長五寸五分闊二寸
六分容五合重一斤五兩兩柱三足有流有鋬銘上作
矢形旁為一孫字其下著祖丙焉商世之君類以十日
銘其器而配以乃祖乃父則此爵亦其一耳古之訟者
入束矢以自明其直則矢有直之義况於為之孫者固
當直已以從祀事於乃祖兹取以寓其意也
右高六寸四分深三寸口俓長五寸六分闊一寸六分
容三合有半重一斤兩柱三足有流有鋬銘三字曰父
戊丁夫戊者謂太戊也丁則紀其日耳先王之時外事
用剛日内事用柔日所謂剛日則甲丙戊庚壬是也所
謂柔日則乙丁己辛癸是也宗廟之祀内事也此所以
用丁日歟是器純厖之質樸而不彫蓋原其時則商物
也故其製作近似之
右高七寸三分深三寸一分口徑長六寸四分闊二寸
九分容四合重一斤七兩兩柱三足有流有鋬銘二字
曰祖已按商有雍已而無祖己此曰祖已以見其孫之
所作也且三代之器銘載不一然愈簡為愈古愈詳為
愈近此夏商周之辨也道降而下辭費而已故周人作
會而民始疑蓋會出於不信矣若夫大信不約故不言
可也此墟墓之間未施哀而民哀社稷宗廟之中未施
欽而民欽者是所謂愈簡而愈古者也質是器豈苟云
乎哉
第一器高七寸五分深三寸口徑長三寸九分闊二寸
八分容三合有半重一斤四兩兩柱三足有流有鋬銘
三字
第二器高六寸九分深三寸一分口徑長六寸一分闊
二寸七分容四合重一斤二兩有半兩柱三足有流有
鋬銘三字
右二器一曰守父丁言子之為父丁作也曰守者又示
其持盈守成善繼志述事之義易所謂守器者莫若長
子是也一曰飲父丁若所謂以飲平公者是歟器以載
銘銘以立義視其器而求其義則知古人所以制作豈
徒然哉
右高六寸六分深三寸口徑長五寸七分闊二寸七分
容三合有半重一斤三兩兩柱三足有流有鋬銘一字
作斧形按天子之服十二章而黼作斧形盖斧之為意
取其有斷惟有斷則剛足以立我而不流於沈湎亦飲
者之戒也且禮始於飲食之初故汙尊抔飲而禮已在
焉今斧作畫形書體未易蓋禮之所蔵器已備矣豈在
夫曲禮三千而後見諸鋪筵設几之虛文哉
右高六寸五分深三寸一分口徑長五寸七分闊二寸
六分容四合重一斤二兩兩柱三足有流有鋬銘四字
曰析子孫己爵以飲福貽之子孫者故曰析子孫析之
義蓋取夫歛之則在我析之則在下曰己者商之君號
有曰雍己也夫為人後之道能享其祖考則是乃所以
来其福嘏耳銘之於宗廟之器宜哉
前一器高六寸七分深三寸一分口徑長五寸一分闊
二寸四分容三合重一斤四兩兩柱三足有流有鋬銘
五字
後一器高六寸五分深二寸九分口徑長五寸闊二寸
四分容四合重十有四兩兩柱三足有流有鋬銘三字
右前一器銘五字所可辨者子與作二字而已後一器
三字曰子父壬嘗考諸姓夏后氏曰姒商曰子周曰姬
皆以其祖賜姓於君故子孫得而承之然而論三代之
祖則一出於黃帝夏之祖昌意商之祖契周之祖稷皆
黃帝之子孫也黃帝四世而禹始有夏又十七世而湯
始有商又十九世而武王始有周其三代未有天下之
初則皆始封為諸侯於是賜姓此所以有姒子姬之異
姓也商之器大抵多銘一子字著國姓也曰壬則商之
君有仲壬外壬此銘父壬故知為商爵無疑
前一器高七寸三分深三寸三分口徑長六寸闊二寸
六分容四合重一斤十兩兩柱三足有流有鋬銘二字
後一器高七寸深三寸口徑長五寸九分闊二寸六分
容三合重一斤六兩兩柱三足有流有鋬銘二字
右二器皆曰已舉已者商之雍已也舉者因獻酬而舉
之故名其器曰舉至於尊罍鼎彝其銘通謂之彝者蓋
此類耳
右高五寸五分深二寸七分口徑長四寸八分闊二寸
四分容三合重十有五兩兩柱三足有流有鋬銘一字
曰車以牛首為鋬柱上加雲紋流尾與足並皆純素兩
面作饕餮而雷紋間之先王之時凡誥戒於酒無所不
致其嚴若銘之以車則豈無其義蓋車有量酒亦有量
也車載禮酒亦載禮也然則一醉日富鮮克由禮多見
其不知量者豈不如覆車之有戒耶蓋以車銘之不徒
設也
右高六寸二分深三寸一分口徑長五寸二分闊二寸
六分容五合重一斤二兩兩柱三足有流有鋬銘三字
曰辛秉仲是器流尾與足純素無紋兩邊作饕餮状間
以雲雷夫辛者紀其日也秉仲無所經見而秉者疑其
為名仲則伯仲之稱也前有秉仲鼎而此亦曰秉仲正
一類物耳
右高七寸三分深三寸一分口徑長五寸七分闊二寸
七分容五合重一斤四兩兩柱三足有流有鋬銘二字
曰父壬按商之君有曰仲壬其子曰太甲有曰外壬其
子曰祖乙是器必太甲祖乙為其父而銘之然二君未
知其孰是也
右高八寸深三寸三分口徑長五寸七分闊二寸七分
容四合有半重一斤七兩兩柱三足有流有鋬銘二字
按商紀有太庚南庚盤庚祖庚而此謂之庚者必出於
是然言庚者自銘也且商庚鼎庚之字作□而取形於
垂實蓋庚位西方象秋時萬物庚庚有實字適相同比
庚鼎字形為已變矣蓋世之相去有先後故字畫亦因
世而為損益之
右高五寸五分深二寸九分口徑長五寸五分闊二寸
五分容五合重一斤一兩兩柱三足有流有鋬銘二字
曰父癸者即商成湯之父蓋子為父作於祭享燕饗之
間著癸以正名也
右高六寸深二寸九分口徑長五寸闊二寸五分容四
合重十有二兩兩柱三足有流有鋬商人作器尚質而
字畫亦簡古非若周之彝器燦然成文故是器特銘一
字曰中而己中之為義王安石釋其字云上以交乎下
下以交乎上左以交乎右右以交乎左則以禮為飲者
其上下左右見於勸酬交舉無過不及之咎也蓋其語
簡則義微故耳
右高六寸五分深三寸口徑長五寸闊二寸六分容四
合重一斤兩柱三足有流有鋬銘二字曰尊癸按癸者
成湯之父此商器宜以是識之然又以尊銘之者則王
安石解六尊所謂尊居其所而爵從之也蓋舉彼則知
此焉是器兩面作饕餮而間以雲雷上為山形以牛首
為鋬三足純素柱上復作雲紋銘飾簡古真周以前物
也
右高六寸七分深三寸四分口徑長六寸二分闊二寸
七分容四合重一斤五兩兩柱三足有流有鋬銘一字
象爵之形而文鏤回轉若古文雷字昔人雖飲食之末
尤謹於禮故飲器多取雷象蓋雷也者養神於冬而起
用於震其動也時故易有山下雷頤之象頤者養也酒
以養陽食以養隂過則失所養矣此著雷以為之戒者
凡以示其動惟以時而已
前一器高六寸五分深三寸四分口徑長五寸六分闊
二寸四分容四合有半重一斤二兩兩柱三足有流有
鋬銘一字
後一器高六寸七分深三寸四分口徑長五寸六分闊
二寸五分容四合重一斤一兩兩柱三足有流有鋬無
銘
右前一器銘一字象人拱物形近類子字蓋商子姓而
凡見於器之銘者類多如此且王安石云酒尊居其所
而爵者從之蓋制字之義酋者在上拱者在下爵之所
從亦以下而拱上也後一器無銘款然此二器其體純
古無紋質朴渾厚雖銘載或有或無各有所寓要之皆
商物也
右高六寸四分深三寸一分口徑長五寸(闕)分闊二寸
五分容三合重一斤兩柱三足有流有鋬無銘是爵篆
飾皆䕫龍之象士虞禮所謂繶爵者其是歟爵繶則如
屨之繶蓋繶者紃底縫而文在其中故爵之所飾著於
口之下足之上正鄭玄所謂口足之間有篆文彌飾者
也雖然諸爵非無文也特以是為繶者舉一隅則可以
類見矣
第一器高七寸有半深二寸五分口徑長六寸一分闊
二寸八分容三合重一斤二兩兩柱三足有流有鋬無
銘
第二器高六寸深三寸一分口徑長五寸二分闊二寸
有半容三合重一斤兩柱三足有流有鋬無銘
第三器高六寸九分深三寸四分口徑長五寸七分闊
二寸有半容三合重一斤五兩兩柱三足有流有鋬無
銘
第四器高六寸五分深三寸口徑長五寸六分闊二寸
六分容三合有半重一斤兩柱三足有流有鋬無銘
右四器制樣蟲鏤若出於一體腹有雲雷為飾其規模
頗類父丁爵意其一時之製也
重修宣和博古圖卷十四
