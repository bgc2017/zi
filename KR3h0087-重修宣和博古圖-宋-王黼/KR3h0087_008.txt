重修宣和博古圖錄卷八
總說
彛(二十七器)
商(七器)
&KR2938;彝(銘五字)
已舉彝(銘二字)
子孫父辛彝(銘七字)
子孫彝(銘二字)
父丁彝(銘七字)
立戈父甲彝(銘三字)
虎耳彝(銘三字)
周(十八器)
己酉方彝(銘三十七字)
單彝(銘三字)
召父彝(銘七字)
叔彝(銘六字)
雲雷寶彝(銘三字)
雷紋寶彝(銘三字)
伯映彝(銘一十字)
百乳彝
乳彝一
乳彝二
䕫龍乳彝
夔龍彝
高足彝一
高足彝二
蟬紋雷彝
饕餮彝
蟠夔彝
蟠夔直紋彝
舟
漢(二器)
敦足舟
垂花舟
總說
周官載六彝之說則雞彝鳥彝斝彝黃彝與夫虎蜼之
屬也釋者謂或以盛明水或以盛鬱鬯其盛明水則雞
彝斝彝虎彝是也其盛鬱鬯則鳥彝黃彝蜼彝是也彝
皆有舟焉設而陳之用為禮神之器至於春祠夏禴秋
嘗冬烝以酌以祼莫不挹諸其中而注之耳然器以藏
禮載禮而行之則即器以明其用而器固不能常存也
繇是去古既遠或失其傳而當世無從稽考往往遂為
一時穿鑿臆說而聚訟紛糾當年莫能破其謬妄焉國
家因積德百年之後講禮明樂收攬前代遺製而範金
之堅多出於僻陋潛壤之奥者四方來上如鍾鼎尊壺
之類動以百數因暇日悉討論其義多得於款識銘文
之間於是彝舟亦較然詳辨而悟先儒之失也彼殊不
知彝之有舟蓋其類相須之器猶尊之與壺瓶之與罍
焉先儒則以謂舟者其形如盤若舟之載而彝居其上
豈其然歟今之所存有如敦足舟垂花舟大略與彝僅
似則其為相須之器斷可見矣雖然夫所謂彝則法之
有常而寓於器者皆可謂之彝故周之伯寶卣其銘有
曰尊彝周之召公尊亦曰父乙寶尊彝也若夫特謂之
彝則惟周官六彝為正名無二焉
右高五寸七分深四寸五分口徑七寸一分腹徑七寸
二分容五升八合重五斤十有二兩兩耳有珥銘五字
純緣圈足皆飾以夔龍之形夔之字从夔夔貪獸也今
彝以是為飾蓋亦戒其貪曰&KR2938;者莫知其為名與氏也
然作字取象皆商制耳
右高六寸深四寸七分口徑八寸二分腹徑八寸容七
升重七斤六兩兩耳銘二字今按此彝腹間作乳乳百
四十有一銘曰已舉己者在商八世君有雍已疑謂是
也昔李公麟得古爵於壽陽紫金山腹有二字曰已舉
而王玠亦獲古爵於洛下有二字曰丁舉字體正與此
同舉之為字从手从與以手致而與人之意爵觶皆酒
器也因獻酬而舉之故銘其器曰舉是以記禮者言杜
蕢洗而揚觶以飲平公因謂之杜舉故以舉銘之
右高四寸八分深四寸三分口徑七寸一分腹徑六寸
七分容五升重四斤十有一兩兩耳有珥銘七字凡商
器以此銘者多矣言父辛則若祖辛之類是也曰析子
孫乃貽厥子孫之義是器純緣間及圈足皆作夔形相
環若循走之狀腹間純素其製作與銘文實商物也
右高三寸五分深二寸九分口徑五寸腹徑四寸六分
容一升八合重二斤銘二字曰子孫而孫作兩手拱戴
日之狀考諸鼎彝銘有曰子子孫孫有曰子孫者皆取
其相承之義是器言子孫而有拱日之飾蓋取日以象
君道也尊君道則知盡臣子之禮銘辭甚簡於此可見
真商物也
右高五寸四分深四寸一分口徑六寸九分腹徑七寸
容五升重六斤六兩兩耳有珥銘七字曰古者姓或名
耶按淮父卣有曰戍于古則古又言其地矣商以丁為
號者六而此曰父丁者未知其為誰也
右高五寸深四寸口徑六寸七分腹徑五寸四分足徑
五寸二分容四升五合重三斤十有五兩兩耳有珥銘
三字曰戈父甲蓋商之君十有七世以甲稱者有五若
沃丁祖乙南庚之類皆甲之子也其間以兄弟繼之者
則不可以子稱是器言父甲則子為父設之矣但不知
兹器為何甲而設也純緣與足以上並作雷篆於兩旁
以螭首為耳致飾精工字畫典重非後世所能及
右高四寸三分深三寸五分口徑六寸三分腹徑六寸
五分容三升重二斤十有三兩兩耳有珥銘三字是器
也雖不書名然耳作虎首豈非所謂虎彝耶父已彝已
嘗取此以飾其耳蓋施於禘祫之間者當致其義焉非
特如此虎西方獸於五德為義於五行為金金與義皆
主乎剛而有斷其周之虎彝實體於是有制於酒之意
也
右高七寸九分深五寸五分口徑長六寸一分闊五寸
一分腹徑長六寸二分闊五寸二分容六升七合重十
有二斤六兩銘三十七字曰己酉者以紀其歲方周之
時卜世三十卜年七百歲己酉者不一故莫知其次也
曰戍者守也以地而有所守如春秋齊侯使連稱管至
父戍葵丘之謂宜于招黻黻者以言其别故旌以别之
如衮衣取其藻米黼黻之類商貝朋方者五貝為朋如
詩錫我百朋言其禄之多用室圍宗彝者彝宗廟常器
如周官所載六彝之類也其曰惟王一祀則記其即位
之始年耳夫商曰祀周曰年然武王克商而訪於箕子
亦曰惟十有三祀則知周固常相因如此其器方而通
體為盤夔雷紋四隅并腹間峻拔作觚稜之狀精巧絶
世為可佳焉
右高五寸八分深四寸一分口徑七寸三分腹徑六寸
九分容五升五合重五斤三兩圈足銘三字曰旗雞單
上二字作旗雞形曰單則叔向所謂周其再興乎其有
單子也故知單所以為姓曰旗則穆公旗也單自襄公
至穆公凡六世而世有明德今所藏單父乙鼎銘亦曰
旗單而紋鏤竊相似耳
右通座高六寸一分深三寸一分口徑五寸八分座長
五寸四分闊四寸八分容二升六合重五斤七兩兩耳
有珥是器耳作螭狀下為方座雲雷之紋與夔龍間錯
銘七字一字磨滅不可考曰召父則召公奭也凡周器
彝有六而因形以為用見於銘載者類書錫命孝享此
曰作乃寶彝而又比它彝其制小異特自寶用之器也
然銘簡篆古方召公奭時去商為未遠故知其為周初
物耳
右高五寸七分深二寸七分口徑五寸三分座自方四
寸八分下有響鐸容二升重四斤五兩兩耳有珥銘六
字一字不可辨五字曰叔作寶尊彝且尊用以酌彝用
以祼是故尊彝之所用也不同此統言尊彝者蓋先王
之時用器不中度不鬻於市戒在於作為淫巧以法度
為繩約要使其器可尊可法而後已是以沈子作盉而
銘曰寶尊孟金作㪟而銘曰尊㪟父已作彝而銘曰尊
彝虢叔作鬲而銘曰尊鬲此曰尊彝者非六尊之謂也
曰叔則周之以叔名者如虢叔榮叔祭叔之類是也上
字磨滅故不可考其為誰觀其形制則耳為水獸下有
方座周身為饕餮狀純緣下與足上有行螭之飾螭亦
水獸也蓋有以戒沈湎而使不沒於禮而已是則制器
尚象豈虚為文飾也哉
右高五寸五分深四寸二分口徑七寸一分腹徑七寸
容五升二合重四斤十有一兩兩耳有珥銘三字曰作
寶彝而飾以雲雷夫雲以致澤雷以啓蟄所以養成萬
彙也然苟或過焉則亦所以為害人之於食飲猶是也
夫有以養其氣體則不能無益矣然而染指者至於傷
恩酒薄者以之用戈則害有甚於此者故昔人於是切
切致意凡器之所形目之所擊莫不有微意焉
右高五寸二分深四寸口徑六寸三分腹徑六寸四分
容四升有半重三斤十有五兩兩耳有珥銘三字曰作
寶彝字畫高古不書名豈諱賢也歟純緣之下與足皆
作雷紋蹙成饕餮狀以鹿首為耳蓋雷之為物養神於
冬起用於震其動也時而義有在是以其彝者法也著
之文飾亦法之所在焉
右高三寸五分深三寸四分口徑六寸腹徑五寸七分
容三升三合重二斤一十兩兩耳有珥銘一十字曰伯
映者於經傳無見考其形制耳作獸形純緣與足飾以
夔龍間之雷紋大槩與周叔彝相似則知伯映為周人
無疑曰伯恐其字耳
右高八寸九分深六寸二分口徑一尺二分腹徑九寸
五分容一斗七升有半重二十三斤兩耳有珥無銘周
身皆乳凡二百一十有六四耳今所存者有二耳足皆
飾夔龍内外有二牛首腹間周以直紋其大比諸彝為
最乳所以養人者也猶瓜之保子著之於器以示其永
保用之意
前一器高五寸九分深四寸四分口徑八寸五分腹徑
八寸一分容七升六合重七斤圈足無銘
後一器高五寸深四寸口徑八寸腹徑七寸六分容四
升重三斤一兩圈足無銘
右彝之為器所以盛秬鬯而祼地求神者神守其幽當
以類感而出之斯致養焉故用乳為飾之意其純緣之
下分為四獸首兼著饕餮之形夫以昭貪婪之戒二者
制作相類特前一器銅滓漸漬黃綠相間後一器黤如
鉛色非久於潛壤者不能如此宜皆出於周
右高四寸三分深三寸七分口俓五寸四分腹俓六寸
一分容三升四合重四斤六兩兩耳有珥無銘是器純
緣之外作夔龍狀間以雷紋而腹間有乳環之足下作
饕餮以虎首為耳按六彝有虎彝然無它飾是器雜然
取象故以夔龍乳命之庶幾不謬其所稱耳
右高四寸九分深二寸八分口徑五寸四分腹徑五寸
二分容二升重二斤四兩兩耳無銘是器腹間純素足
與純緣之外夔龍雷紋交錯足間兩竅可以貫繩形模
雖與周饕餮彝相類但此器差小然赤綠相間略無銅
色為可佳耳
前一器高八寸一分深四寸八分口徑八寸五分腹徑
七寸二分容八升重八斤無銘
後一器高八寸七分深五寸九分口徑一尺七分腹徑
九寸七分容一斗二升有半重五斤十有二兩無銘
右二器其足比它彝稍高前一器純緣之下及足之上
雷紋與夔龍相蹂蹙周以連珠後一器三面作饕餮周
體飾以雲雷其足有竅可以貫繩比商彝文鏤過之純
質則有所不逮其為周器明矣
右高六寸一分深四寸一分口徑一尺三分腹徑九寸
五分足徑六寸六分容一斗一升三合重五斤四兩無
銘是器腹間著以蟬紋而腹之上與足則以雷紋飾之
純與腹之下則皆無紋豈非周初之時尚存商質之風
耶
右高五寸七分深四寸一分口徑七寸四分腹徑六寸
六分容四升八合重四斤十有四兩無銘是器彝也純
緣之下以饕餮為飾饕餮之間作細雷紋腹足純素不
加瑑鏤寔周初物耳
右高四寸八分深三寸三分口徑六寸腹俓五寸二分
容二升六合重三斤七兩兩耳有珥無銘是器兩旁蟠
以四夔以雷紋間之足間飾以飛鳳耳狀螭首製作竒
古非周全盛時不能有此夫夔獸之害物者今蟠而不
申鳳鳥之瑞世者今翔而來儀則其德及鳥獸昆蟲也
至矣彝之為器所以享神於宗廟非盛德成功無以享
也於是以其彝器而飾之焉蓋周之尊彝每以鳥獸為
飾者固各有義所謂遠取諸物者是也
右高五寸深三寸九分口徑六寸九分腹徑六寸五分
容四升七合重五斤四兩兩耳有珥無銘是器純緣下
飾以蟠夔腹間密布直紋如疎櫺設飾簡妙而製作去
商為未遠大概與商雲雷寶彝略相類耳
右高四寸九分深三寸一分口徑九寸二分容六升六
合重六斤二兩兩耳無銘此舟上圜下方取象天地而
耳作螭首物之流形圜則行方則止行則能應止則能
定夫耳間著螭盖示其威之能剛制矣又方其足以取
能止之義古人垂訓豈不美哉雖然舟之形制通體上
下皆圜而此乃變體與毁㪟相類故因名之曰㪟足云
右高三寸七分深三寸二分口徑八寸五分容五升七
合重四斤兩耳無銘以牛首為耳腹間飾以虺紋其下
垂花舟之用在於承彝而花萼亦有相承相蔽之義故
特取諸此是器與伯戔盫相類但差大爾恐漢人象彼
而為之
重修宣和博古圖錄卷八
