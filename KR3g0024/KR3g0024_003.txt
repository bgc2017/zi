欽定四庫全書
天玉經卷三唐楊筠松撰
内傳下
乾山乾向水朝乾乾峰出狀元卯山卯向迎源水驟富
石崇比午山午向午來堂大將鎮邊疆坤山坤向水坤
流富貴永無休
此卷首以乾坤震離分隂陽二局其他倣此乾山向
上水朝乾而朝峰大高方出狀元非乾山又作乾向
也或曰此回龍顧祖第一大地之格如玄女關天大
卦亦是此意
辨得隂陽兩路行五星要分明泥鰍浪裏跳龍門渤海
便飛身
隂陽有順逆之不同五行有倒顛之異路苟能究其
源而折納之辟若泥鰍之輩自能變化崢嶸
依得四神為第一官職無休息穴上八卦要知情穴内
卦裝清
四神四維也水由生旺入四金墓地則富貴悠久乃
穴上之卦耳至若先天連山後天歸藏人元周易三
卦為穿山透地折納之用所以收四吉發三竒取六
親定貴人禄馬以集天地靈秀乃穴内所裝之卦必
清其本源而用之亦可助吉
要求富貴三般卦出卦家貧乏寅申巳亥水來長五行
向中藏辰戌丑未叩金龍動得永不窮若還借庫富後
貧自庫樂長春
三般卦者乃東西南北之三卦也水神自本卦父母
合官旺來朝主大富貴若水自卦外來不合官旺主
家漸退敗水流四金墓地曰動金龍發福悠久自庫
者水合天地二卦乙丙趨戌辛壬會辰是也借庫者
水歸天卦庫不合地卦庫主驟富貴而後代興廢不
常若水歸地卦庫不合天卦庫則公位發福有差必
以四龍折水之法控制方為全美
大都星起何方是五行長生旺火旆相對起高岡職位
在學堂捍門官國華表起山水亦同例水秀峰竒出大
官四位一般看
山家長生峰峙為大都星起同水朝合局主出大貴
對宮病方為火旂冠帶為學堂衰為捍門死為官國
墓為華表合龍回貪巨武方水朝峰秀主大富貴盈
顯發福極遠
坎離水火中天過龍墀移帝座寳蓋鳳閣四維朝寳殿
登龍樓罡劫弔殺休犯著四墓多消鑠金枝玉葉四盂
裝金箱玉印藏
大凡折納天星以子為帝座午為龍墀卯為將星金
水酉為華蓋太隂乾為龍樓太陽坤為寳蓋佐尊艮
為鳳閣不曜㢲為寳殿紫炁寅為金箱申為玉印天
財巳為金枝亥為玉葉紫微辰為天罡戌為天劫丑
為天弔未為天殺申為鬼劫庚為劫殺丙為帝釋炎
烈壬為玄武咸池乙為功曹辛為直符丁為帝輦帝
敕癸為鑾駕其行龍折水得吉星逢生旺而貴顯合
凶殺逢死墓而多災乃吉凶禍福之玄竅也
帝釋一神定州府紫微同八武倒排父母養龍神富貴
萬餘春
帝釋即丙也多為州府縣治之向亥為紫微壬為八
武倒排父母者如隂亥木作丙向合寅申㢲丙官旺
水朝同歸戌乾遶本卦父母而去為倒排父母同養
龍神主富貴世享
識得父母三般卦便是真神路北斗七星去打劫離宫
要相合
父母卦即東西南北三卦共二父母也真神路者南
北水火真神共一途東西金木真神則殊途而同歸
北斗者子也折納天星以子午為天劫子午相對故
曰打劫相合者坎離交媾水火既濟南北八神共一
父母山向水流但不出本卦為父母同途故曰相合
更有一星佐尊貴坤是金神位甲庚丙壬四龍神俱屬
陽干行艮㢲乾坤水向同富貴足興隆辰戌丑未一路
行驟富振家聲
坤為佐尊星天卦屬金甲庚丙壬屬陽幹乾坤艮㢲
從陽向俱順起五行以排九星如合得三陽水朝主
富貴興隆若流歸四墓合天地二卦夫婦同歸一路
而行主驟然富貴而家聲遠振也此舉天卦五行之
陽位則隂位可類推矣
依得卦中為第一失卦軍賊出不依方卦失真傳何必
亂談天
言依天地玄空三卦立向消納水為第一吉福失卦
則貧賤間生而軍賊雜出矣不遵父母東西南北卦
作用則失地理正傳何必浮文妄談天地也
子午卯酉四龍岡作祖人財旺水長百里佐君王水短
便遭傷
子午卯酉乃五行自專旺位來龍本此大旺人財
吳公曰子午名天劫星卯為將星酉為華蓋其行水
若自江河溪澗流神長遠合本卦官旺應局龍神雄
壯主出將相權臣若水短帶殺初年必損人財過沐
浴之鄉主男女淫亂風聲醜陋不合天卦先出軍職
兼龍弱主盗劫殺傷之禍
識得隂陽兩路行富貴逹京城不識隂陽兩路行萬丈
火坑深
此承上文開山立向能明五行隂陽順逆生死之法
主富貴顯逹于京華不能明此隂陽五行顛倒之理
則誤人陷于萬丈火坑即經云顛顛倒二十四山有
珠寳逆順行二十四山有火坑
前兼龍神前兼向聮珠莫相放後兼龍神後兼向排定
隂陽筭明得零神與正神指日入青雲不識零神及正
神代代絶除根
前兼後兼者即天卦前兼後地卦後兼前凡從五行
隂陽順逆而推吉凶禍福皆由乎此零神正神者支
為正干為零山向折水宜從零神五行而推則指日
可得富貴若誤用正神消納主一代暫富而遂至敗
絶
乾甲丁聮珠即前兼後也亥卯未聮珠即後兼前也
倒排父母是真龍子息逹天聰順排父母到子息代代
人財退
此二節論四龍折水之法古法以一龍為父母二龍
為子息三龍為兄弟四龍為孫嗣折水宜由孫子以
逹父母為倒排父母吉由父母以逹子孫凶
吳公曰父子相生旺財帛兄弟同生強官禄父子相
克主刑傷兄弟相克換妻媳乃折水關殺也
一龍宫中水便行子息受艱辛四三二一龍逆去四子
均榮貴龍行位遠主離鄉四位發經商
一折水初步自一龍而去主子孫貧若自四三二一
折水而行則公位均發折水出卦曰龍行位遠主出
外離鄉若復折歸本卦父母而去則主經商得外財
而歸
此言折水要四三二一逆行後言折水要一二三四
順去同一天玉同一内傳而所言不同姑兩存之
詳味本文要四三二一逆行又云一二三四順行總
要順不紊順之序逆不紊逆之序更當酌之
時師不識挨星學只作天心摸東邊財谷引西歸北到
南方推老龍終日卧山中何嘗不易逢止是自家眼不
的亂把山岡覓
此言時師不明挨星之法只依天心十道立向生旺
水在東而誤向收西臨冠水在北而妄向納南雖龍
真穴正流神失度與棄尸同焉能發富貴以福人哉
復云時師目不明妄指山岡言禍福者深戒之也
世人不知天機秘洩破有何益汝今傳得地中仙玄空
妙難言翻天倒地更玄玄大卦不易傳更有收山出殺
訣亦兼為汝說相逢大地能幾人箇箇是知心若還求
地不種德隱口深藏舌
此一節乃楊公授曾仙之偈語言玄空之妙其體玄
而理微用空而功神不可以言語形容翻天倒地者
玄空大卦也收山出殺者玄空小五行也復重言以
結之
天玉經卷三
欽定四庫全書
天玉經唐楊筠松撰
外編
卦號玄空理最幽乾坤艮㢲問蹤由坎離震兊分天地
五行更在位中求第一天寳經最妙第二要看龍子經
第三一經名玄女第四寳照經為名乾丙乙與子寅辰
六位排來俱屬金艮庚丁與卯巳丑六位屬水由人數
以上數者盡屬陽陽山陽水始相當坤壬辛與午申戌
六位屬木無人識㢲甲癸與亥酉未六位屬火君須記
以上數者盡為隂隂山隂水正相應此是隂陽天地卦
五行之内號四經不破旺方財禄聚流破生方損少丁
長生位上黃泉是干化之年定見刑此是九天真口訣
毋得輕傳薄行人
正神上山零神下水一也支神為正干神為零正神
為龍零神為水山上龍神不下水水底龍神不上山
零山作零向發財禄而抱養零山作正向當進舍而
奸生雖然支在水尤貴兩相生相生家富貴相剋絶
人丁須看大五行五行配定吉凶名知了便横行
山管人丁水管財禄二也四龍分四房如子寅辰不
在山則是長房無山乾丙乙不在水則是長房無水
山向水路要順一二三四之次序三也如子一龍在
山午二龍在向則可以行二龍水順而吉若三龍在
山而行二龍水謂之逆凶災立至如壬丙向金剋水
是向剋山為逆雖發福人丁不旺若子山午向金剋
木是山剋向為順主大富貴百子千孫以大五行論
山不論向
山向水皆在卦内主貴出卦不出貴四也二十四山
分為三卦寅甲卯乙辰㢲己丙為東卦申庚酉辛戌
乾亥壬為西卦午丁未坤子癸丑艮為南北一卦
水去要回頭五也四龍中皆要見一龍水則出貴無
一龍水富而不貴如乙丙放水當三四折再是乙水
方得人財長久或本向有來水亦謂之回頭
一龍金位家富貴百子千孫位
如辰山乾向放乾水又乾山乙向放乙水皆是金見
金主富而且貴
二龍行來到本鄉外保置田莊
如坤山壬向放壬水是木見木主富貴
三龍行從本位去金玉家無數
如艮山丁向放丁水庚向放庚水是水見水主富貴
四龍行位到火中富貴出三公
如酉山甲向放甲水是火見火主富貴
正神山上水交值百子千孫出零神前來水上交富貴
出官僚零神正神相交著兒孫遭跌薄正神百步始成
龍水短便遭凶零神不問長和短凶吉不同斷每見時
師錯用心便謂來主真若將入首為端的隂陽何處覓
則取過龍來作主真龍却無取須要真龍來勢真錯認
誤殺人
此言正神宜在山零神宜在水而歸重正神百步一
句欲人認龍要真不可草草
五行若水剋向上百子千孫旺遇向若然行兩神代代
富無貧
凡本山剋向出百子千孫如子山午向即為長剋次
又為金剋木金一神水一神即遇向行兩神也又巳
山亥向巳屬水亥屬火亦為行兩神可見山剋向者
吉
一龍生處有三龍世代富無窮更知三是五行主本身
原屬土水重一土在五行生旺墓同情三龍三個人家
富銀瓶多盞筯三龍位上若當凶三子絶根宗四龍得
位人肥滿開庫有錢典
一龍生處有三龍言四龍順序自然均發惟三龍兼
土水土生旺墓皆同故吉則三家均吉凶則三家均
凶如卯乙山卯乙向水上寅甲出簾幕官見辰水出
提刑如巳山丙向巳山辰㢲向㢲巳文章出龍圖學
士辰㢲山巳向此是父母本山本向本水亦出龍圖
學士八位公卿
乾坤艮㢲山水長出錄公見乾水出無不出
丙壬庚甲山水長出曹司見丙水出無乙水不出
乙辛丁癸山水長出節綸見乙水出無丙水不出
卯巳丑山見艮庚丁水長出緇衣和尚短不出
艮庚丁山見卯巳丑水長出道士短不出
酉亥未山見㢲甲癸水長出尼姑短出尼童
㢲甲癸山見酉亥未水長出女貞潔
財水財山財易發七通并八逹資財巨富出聰明只是
少人丁且要順龍順水去人才從此至順龍来去子孫
昌代代足衣粮
如金剋木為財因相剋少人丁須水與龍順方好
排山排向明堂水折盡諸道理小心但看四龍經一經
各一名五行無根水上折時師那會得放水與山同路
行世代坐專城
此總結上文
子寅辰與乾丙乙長子真端的午申戌與坤壬辛次男
此位真卯巳丑與艮庚丁三男從此分酉亥未與㢲甲
癸四男當其位第一摺水長房折乾丙更要乙第三折
水二男情坤辛壬同行第三折水三男位艮庚丁吉利
第四折水四男宫㢲甲癸相逢若無四男還歸長仔細
分明講一龍行宫水口去兒孫多不吉龍行位遠主離
鄉水位却無妨二龍先行一龍上内反家抱養二折行
二見真龍白手置田豐三龍先行一龍上入舍兼抱養
四龍行位不分明父子絶人丁
凡二十四字父母子孫兄弟孫息要尊卑順序下關
先行插上關則為尊卑不順五行内反主子孫過房抱養
金木水火各一宫生命亦不同查得四行合生命自然
發福盛
子寅等山屬金如艮山丙向流丁及流庚金生水也
金水命人富貴
午申等山屬木如壬山午向水流坤流午木命人富
貴如午山甲向癸向乃木生火木火人富貴
卯巳等山屬水如艮山丁向庚向水土命人富貴丙
亥等山屬火如酉山㢲向水流㢲歸乾順上水命人富貴
干支二水要相依更把天星卦例推震宫長男邀福應
兌宫少位吉凶知中宫離坎從天定子息排來位却移
公位見上震長兊少離坎中此形家常談若以父母
兄弟子息排來與此不同
金木水火四龍位生剋無窮極相生為吉相剋凶禍福
在其中
子寅辰乾丙乙六山屬金金水相生為順龍假如丙
向宜放丁水乃金生水放庚水亦同放辛水乃是金
剋木相剋便為凶是上同一字陽
午申戌坤壬辛六山屬水來山立向切忌相剋假如
戌向不宜放乾水金剋木也是下同一字隂
卯巳丑艮庚丁六山屬水如未山丑向不宜放癸水
未山火丑向水癸又是火是水剋火也經云水剋火
人少死若艮山午向放丁水水不相生為順龍
酉亥未甲㢲癸六山屬火如酉山甲向不宜放艮水
申屬火艮屬水是水剋火也剋者損人丁
金到火宫人死絶火入金宫定損妻金火相刑人自縊
縱然不縊也相離
如亥山丙向是火到金宫乾山㢲向是金到火宫雖
然如此又有移宫順龍之法不可拘執如亥山丙向
水流㢲甲酉山乙向水流㢲甲世代三公午山癸向
水歸甲若流庚酉辛發福久長流乾亦發主子孫疾
病
子寅辰並乾丙乙切忌㢲水出午申戌與坤辛壬乾水
破長生卯巳丑及艮庚丁坤水要留停酉亥未兼㢲甲
癸艮水下宜去
子寅辰乾丙乙屬金生在巳㢲巳同宫為流破長生
來則吉午申戌坤辛壬屬木生在亥乾亥同宫為流
破長生來則吉
夘巳丑艮庚丁屬水生在申坤申同宫為流破長生来則吉
酉亥未巽甲癸屬火生在寅艮寅同宫為流破長生来則吉
庚丁坤上是黃泉乙丙須防㢲水先甲癸向中憂見艮
辛壬水路怕當乾
張宗道青嚢經謂自庚至丁皆忌坤自乙至丙皆忌
㢲自癸至甲皆忌艮自辛至壬皆忌乾其法立向開
門折水放水行水無一不忌犯之近則六年十二年
見遠則二十四年内見忌去不忌來蓋水從此地過
者必禍如庚向水流丁却十二年流坤止量其長短
以定年數過到未字即無事矣若已向坤水長流主絶
卯辰巳午怕㢲宫午未申酉坤莫逢酉戌亥子當乾是
子丑寅卯艮水凶
來宜生旺去宜病死陽干立向水口絶胎流去主富
貴此真催官水攻墓為隂得陽而後發屋宅屬陽要
戴天覆地如甲寅庚申壬子丙午上干下支
辛入乾宫百萬莊癸歸艮位發文章乙向㢲流清富貴
丁坤終是萬斯箱
此名救貧黃泉皆主向上論來水吉去水凶新安府
志壬山丙向甲門開五百年中産大才走了紫陽山
下水乙庚之歲損嬰孩註曰子寅辰乾丙乙屬金紫
陽水流㢲巳之位是射破生方也乙庚化金故其年
見禍其曰損嬰孩養生之位主小兒且㢲位有獄囚
可當黃泉之殺故不殺壯丁耳其法以向為主門路
池井溝壑折水皆莫犯之若㢲巳方有行路謂之踏
破長生故曰入黃泉
更有一神難為說時師會不得辰山戌向戌山辰驚動
世間人寅歸甲水乙歸㢲長流為(闕)寅為
虎仔細尋根取㢲丙正為(闕)代無煩惱卯山辛
向水為乾富貴出官員
此俱以相剋言另是一格辰為天羅戌為地網最稱
不吉舉二神而其他可知矣
金遇戌為鉄火向未申絶木辰枝葉枯水上丑寅滅
五行逢衰為關又忌五般水形金圓木直水曲火斜
土横方水城出口處犯前項關煞主少亡
此經名天玉觀經中所言多與内傳相重則其經必
内傳而非外傳也因于重者删之而次第其文自成
一書第同一天玉同一内傳也前所云水要四三二
一逆行此所言折水要一二三四順去竟不可曉竊
意折水順行為是而前說亦竝仍其文以俟知者
天玉經卷四
