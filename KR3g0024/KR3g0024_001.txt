欽定四庫全書
天王經卷一唐楊筠松撰
内傳上
江東一卦從来吉八神四個一
古以天卦為東卦地卦為西卦楊公養老看雌雄以
二十四龍分為三卦江東一卦江西一卦震兌始交
共一父母江南江北一卦水火既濟共一父母四經
五行以二十四位列為四龍一龍六位亦分三卦而
東西南北之四方始定天卦地卦皆准于此東卦自
寅至丙止為江東一卦收貪巨武三吉砂水其曰八
神四個一者言自寅至丙八位是八神而寅辰丙乙
四個在一龍也舊以丑艮辰㢲未坤戌乾為八神而
此以支干維俱謂之神泥舊說不得其解
江西二卦排龍位八神四個二
江西八龍申庚酉辛戌乾亥壬為第二卦收貪巨武
三吉砂水而八神之中甲戌壬辛四神俱在二卦
南北八神共一卦端的應無差
江南午丁未坤江北子癸丑艮八神共為一卦逢貪
巨武砂水應局查騐富貴一毫不差
青嚢序云江南龍來江北望江西龍去望江東南北
相望者火歸艮水歸坤也東西相望者木歸乾金歸
㢲也
二十四龍管三卦莫與時師話忽然識得便通仙代代
鼓駢闐
二十四龍不出三卦二父母坎離震兌四生四旺乾
坤艮㢲四生四墓而南北東西隂陽會合之情盡于
此矣
吳公發揮曰上古以寅卯辰列東巳午未布南申酉
戌置西亥子丑奠北惟取十二支以布四方者蓋方
以象地則法河圖乃東西南北之正位也後復加乾
艮坤㢲於四隅取十干除戊己為中土以甲乙輔東
震丙丁輔南離庚辛輔西兑壬癸輔北坎盖圓以象
天則法洛書而東西南北四維始定以二十四位折
為江東江西江南江北約為三卦合為二父母者取
五行八卦從合從生從墓從類之義寅甲卯乙辰㢲
己丙其為江東卦者㢲位東南以木而從乎木類也
申庚酉辛戌乾亥壬共為江西卦者乾位西北以金
而從乎金類也午丁未坤壬癸丑艮共為一卦者午
丁屬火逢未坤而衰亦從午丁而屬火壬癸為水逢
丑艮而衰亦從子癸而屬水也東西南北雖各殊途
然乾坤老亢艮㢲不雜震兌妙始交之初故東西合
為一父母坎離交媾水火既濟故南北合為一父母
凡三卦各從本生父母收貪巨武吉星是為大玄空
天卦江東掌上尋知了值千金
天卦者古東卦前兼後也自子癸丑艮寅甲卯乙辰
㢲巳丙午丁未坤申庚酉辛戌乾亥壬以地支從天
干故曰天卦名曰挨星五行從掌上分隂陽順逆起
生死旺墓排九星以定水神吉凶
天卦即天干以地支從天干水之用也是為四經之
祖
吳公曰天卦本自東卦來故曰江東掌上尋
地畫八卦誰能會山與水相對
地卦者古西卦後兼前也自壬子癸丑艮寅甲卯乙
辰㢲巳丙午丁未坤申庚酉辛戌乾亥以天干從地
支故曰地卦名曰雙山三合五行亦無人能會此五
行隂陽順逆生死之訣
地卦即地支以天干從地支山與水相對之用也是
為三合之祖
吳公曰上文以天卦從向論水神旺墓此節以地卦
從龍論山水生死二卦體用相兼故曰相對三合之
法原是十二支盤乾甲丁屬亥卯未内盤亥卯未即
外盤之乾甲丁也若乾有一半屬戊只後半截屬亥
則前位屬戌火不得為木後劉伯温等以辛屬隂金
墓神辰壬屬陽水墓神辰等法用外盤庶幾得之僅
用内盤前一半不幾錯耶
父母隂陽仔細尋前後相兼定前後相兼兩路看分定
兩邊安
此一節論天地之本源
父母不同而有隂陽之異前後相兼而有左右之分
吳公曰東西卦隂陽父母不同途如子癸丑艮寅甲
卯乙辰㢲巳丙午丁未坤申庚酉辛戌㢲乾亥壬前
兼後為東卦即天卦也如壬子癸丑艮寅甲卯乙辰
㢲巳丙午丁未坤申庚酉辛戌乾亥後兼前為西卦
即地卦也東西二卦各分隂陽順逆之不同而一則
關于向首一則係乎龍家其作用亦有兩邊之異
卦内八卦不出位代代人尊貴向水流歸一路行到處
有聲名龍行出卦無官貴不用勞心力只把天醫福德
裝未解見榮光
前言二十四龍只是八龍管三卦三八二十四也此
則備言三卦山向若水自官旺來朝流歸本卦父母
而行則富貴聲名顯揚天下如無本卦官旺砂水應
局則不必勞心以求官貴世俗以小流年翻卦尋貪
為生炁巨為天醫武為福德以要官貴豈能見榮顯
哉誤矣
金木水火隂陽左右總在八神之内則向水歸一路
矣
倒排父母蔭龍位山向同流水十二隂陽一路排總是
卦中來
前言天卦地卦此則備言龍向共一父母合向卦水
朝流歸龍卦為倒排父母
金在西而生于巳墓于辰水在東而生于亥墓于戌
東北水火無不皆然此則倒排蔭龍之說也
吳公曰二十四位隂陽各半天卦從陽轉地卦從隂
旋天卦從陽轉者分十二陽位順推五行地卦從隂
旋者分十二隂位逆排九星其吉凶不出天地二卦
之中
關天關地定雌雄富貴此中逢翻天倒地對不同秘密
在玄空
承上關天關地者即左關右關隂陽二局也陽從左
旋順行為雄隂從右轉逆行為雌以地卦倒加天卦
隨流神隂陽順逆起九星為翻天倒地此玄中更玄
空中又空名玄空八卦至若丙丁乙酉屬(闕)之類名
玄空小五行先師以之究小路為收山出殺之用關天
關地者辰戌丑未也翻天倒地者隂陽生(闕)也
余介石曰世人誤以玄空小五行加向上論水神生
死何水土獨占十二向生死豈可一例而推之哉其
如未知先師玄玄之妙用何也
李賓湖曰丙丁乙酉原屬火等語乃玄空五行此古
人步水論生剋量山論雙金之法也楊公云用此步
水與量山言足徵矣今人未得其旨設為水法遂執
四火向生於寅四金向生於巳四水向生于亥四土
八水共十二向俱生于申羅經二十四字水土已去
一半矣法果騐乎不騐乎可想見矣蓋水法當以雙
山連珠為的其法員神不滯位位有長生山山有玄
竅彼此不相假借其法玄之又玄必口傳始得真訣
非聰明才辯之士可臆度也
三陽水口盡源流富貴永無休三陽六秀二神當立見
入朝堂
以下十八句以水中小貴格言之三陽者貪巨武也
六秀者艮丙㢲辛兑丁也二神者凡一卦首尾二神
也言三陽水朝流歸墓地收盡源頭水富貴萬代無
休若三陽水符六秀之位入局不出本卦二神之外
立見居於廟廊之上
水到玉街官便至神童狀元出印綬若然居水口玉御
近台輔
乾坤艮㢲一名玉街一名御街上二句言水中玉街
謂玉街水自官旺方來朝主出神童狀元下二句言
水出玉街謂玉街水自四墓方位流出主爵位台鼎
鼕鼕鼓角隨流水艷艷紅旆貴
山家大五行長生前一位為鼓角後二位為紅旆有
水朝砂秀主出顯官承上玉街水外又有此水以起
下文
上按三才竝六建排定隂陽算下按玉輦捍門流龍去
要回頭
三才即三陽貪巨武也六建天地人財鬼禄也玉輦
五行逆行衰位也癸艮乙木衰位乙㢲丁火衰位丁
坤辛金衰位辛乾癸水衰位一名捍門水宜澤于衰
方故曰下按一曰子寅辰乾丙乙子為捍門寅為旗
鼓辰為華表乾為印綬丙為玉街乙為玉輦曰六建
此名六宿非六建也龍去回頭者言水流或出卦外
必回頭歸本卦父母為美
吳公曰五行以長生為天建乃隂陽化育之氣沐冠
為地建乃隂陽脱授之氣臨官為人建乃隂陽中和
之氣帝旺為財建乃隂陽盛極之氣死墓絶為鬼建
乃隂陽凝結之氣胎養為禄建乃隂陽剝復之氣故
來宜自禄天人建來朝流財鬼入墓遶本卦父母方
合全格
六建分明號六龍名姓逹天聰正山正向流支上寡夭
遭刑杖
此承上文水上排龍由天人建來朝流財鬼入墓主
姓名逹於天朝若正神龍作正支向見正神水必主
刑獄寡夭之禍
向若回山是父母水流回向首水若上山父母同定見
出三公
此以四經天卦言如亥龍作丙向為向回山東西共
一父母也見丁水去合墓庫為水流回向若見㢲丙
水來合隂水局流戌乾歸庫遶本父母曰上山亦同
父母主出三公之貴發福綿遠
共路兩神為夫婦認取真神路仙人秘密定隂陽便是
正龍岡
此以三合地卦言雙山三合五行以支為陽為夫以
干為隂為婦干支同行夫婦共路如壬子坤申乙辰
為水神即夫婦共路
吳公曰雙山干從支神分五行者乃隂從陽婦從夫
之義但以正神為主如寅午戌陽火神艮丙辛隂火
神隨之申子辰陽水神坤壬乙隂水神隨之亥卯未
陽木神乾甲子隂木神隨之也
隂陽二字看零正坐向須知病若遇正神正位裝發水
入零堂零堂正向須知好認取來山腦水上排龍點位
裝積粟萬餘倉
此又以雙山三合言隂陽十二支正神屬陽八干四
維零神屬隂立向不可不知支神不可作正向必發
水入于干神干神可正向亦要審來龍是何五行入
首以消納之
吳公曰朱雀源于生氣派于未盛朝于大旺澤于將
衰流于休謝即水上排龍位也
正神百步始成龍水短便遭凶零神不問長何短吉凶
不同斷
言正神行水合官旺源流遠大主大貴顯在田澗必
百步之遠始吉短則帶煞零神行水則不拘源流遠
近惟以五行生旺休墓論吉凶若折水自正神出者
必招横禍不可不慎
正神上山零神下水山上龍神不下水水㡳龍神不
上山而此言正神行水吉恐百步成龍還自山言非
水也姑存之
父母排來到子媳須去認生剋水上排龍照位分兄弟
更子孫
此以四經折水言乾金為父坤木為母艮水為兄弟
㢲火為子媳須認五行論生剋排水路公位以分禍
福水上二句則自艮水至㢲火言
吳公曰折水宜干卦生山則吉剋山則凶
二十四山分兩路認取五行主龍中交戰水中裝便是
正龍傷前面若無凶交破莫斷為凶禍凶星看在何公
頭仔細認蹤由
此又以天地玄空三卦交論而公位則專以天卦四
經為主言二十四位分隂陽順逆以别吉凶必究天
地玄空三卦是何五行主之以定禍福于中又忌正
神水路互相交戰前面無凶交破者謂如水路不值
禄破廉文凶位不可遽作凶斷如在凶位交戰看值
何公位若在子寅辰宫禍及長子
吳公曰子午卯酉辰戌丑未八路相見交互定主刑
傷子午見辰戌損男人卯酉見丑未損隂人卯酉見
辰戌為隂陽不交主公訟小口之災寅申巳亥四水
與子午卯酉戰悉主刑傷
先定來山後定向聮珠不相放須知細覓五行蹤富貴
結全龍
此論雙山三合立向如亥乾龍立甲卯丁未向庚酉
龍立㢲巳癸丑向名聮珠三合必須審龍向二家五
行合生官旺砂水應局歸庫則知富貴結于全局矣
五行若然翻值向百年子孫旺隂陽配合亦同論富貴
此中尋
吳公曰以龍家五行翻值生官旺位立向不拘方位
隂陽純比只要流神合度則生方旺人丁官旺主富
貴若五行隂陽配合立向亦不拘淨隂淨陽死套
余介石曰古人以隂㢲龍扞壬向者取辛金配壬水
曰配亥龍作寅向者取寅與亥合曰合賴公云胎沐
養生官旺墓不須更論隂陽疵者是也
東西父母三般卦筭值千金價二十四路出高官緋紫
入長安父母不是未為好無官只富豪
此又以三般卦結之挨星卦玄空卦俱有三般卦東
西二卦共一父母南北二卦共一父毋若二十四山
合本卦官旺水潮流遶本父母者主世居尊爵衣紫
長安若無本卦官旺水潮則父母不是主富而不貴
縱六秀砂水應局不過一二代官員而已
吳公曰坎離震兌四卦夫婦配合互相立向不論納
甲隂陽方位但合本父母武曲水朝歸庫主富貴若
三吉六秀水自外卦來去不過暫時官貴不能世享
故三合催官挨星救貧合此者富貴全且悠久
父母排來看左右向首分休咎雙山雙向水零神富貴
永無貧若遇正神須敗絶五行當分别隔向一神仲子
當千萬細推詳
五行父母分左右隂陽順逆然必向家以天卦定水
神休咎立向須干支兼作而發水必自干神主富貴
綿遠若立正支向折水正神主敗絶退落亦必以五
行較論禍福輕重若係向家死絶之宫其禍必重在
官旺之位惟不利于初年以公位論之見午申戌宫
禍及仲子其曰隔向者自一龍隔二龍言也
吳公曰大抵支神行水多帶殺若自三吉之位來長
合水路玄空收山出殺符山家大五行生入克出龍
神雄偉主大富貴若龍弱帶殺大不利于初年更逢
水路交戰吉凶不可不慎
若行宫位看順逆接得方竒持宫位若來見逆龍男女
失其蹤
水流本卦曰行宫位須看五行隂陽順逆接得生官
旺砂水應局方竒特而速發富貴
吳公曰水出本卦宮位又與五行水路生旺相反逆
乃隂陽不交男女失配雖龍真穴正必不能發福
更看父母下三吉三般卦第一
言五行父母要合貪巨武三吉之砂水又看東西南
北三卦父母方為第一其曰下者以在父母之下也
天玉經卷一
