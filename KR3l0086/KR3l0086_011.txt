菽園雜記卷十一
明陸容撰
國初各布政司府州縣祭社稷風雲雷雨山川等壇以
守禦武官為初獻文官為亞終獻洪武十四年定以
文職長官行三獻禮武官不令與祭禮官之議大抵
謂有司春祈秋報為民祈福文官職在事神治民武
官職掌兵戎務專捍禦古之刑官不使與祭而况兵
又為刑之大者武官不令與祭所以嚴事神之道而
達幽明之交也然當時但言社稷等神而不及先聖
此固主春祈秋報之說豈不以報本於先聖者不當
以是拘抑豈不以古者出師受成釋奠皆必於學故
略之耶宣德乙卯各處軍衛俱得設學春秋二祭皆
武官主之學官分獻而已使當時議禮者兼先聖廟
祭而言則今日武官主祭與禮制悖矣此等事本出
偶然然亦若預為之地者誠可異也
琅邪郡名韻書云今沂州一曰滁州當以沂州為是齊
景欲遵海而南放於琅邪是也滁州乃山名耳韻書
誤矣
家有化書一冊云宋齊丘撰宋學士景濓諸子辯云齊
丘子六卷一名化書世傳為偽唐宋齊丘子嵩作非
也作者終南山𨼆者譚峭景升齊丘竊之者也後見
一書有云景昇因游三茅道過金陵見宋齊丘出化
書授之曰是書之化化化無窮願子序而傳之後世
齊丘以酒飲景昇虐之盛醉以革囊裹景昇縫之投
深淵中奪此以為己書作序傳世後有𨼆者漁淵獲
革囊剖而視之一人齁睡囊中漁者大呼乃覺問其
姓名曰我譚景昇也宋齊丘奪我化書沉我于淵今
化書曾無行乎漁者答曰化書行之久矣景昇曰化
書若行不復人世矣吾睡此囊中得大休歇煩君將
若囊再縫而復投斯淵是亦願望漁者如其言再沈
之齊丘後為南唐相不得其死宜哉此記齊丘奪書
頗詳而似涉怪誕化書道藏中亦有之云真人譚景
昇撰沈淵事若信有之景昇其所謂真人耶
嘗聞一醫者云酒不宜冷飲頗忽之謂其未知丹溪之
論而云然耳數年後秋間病利致此醫治之云公莫
非多飲凉酒乎予實告以遵信丹溪之言暑中常冷
飲醇酒醫云丹溪知熱酒之為害而不知冷酒之害
尤甚也予因其言而思之熱酒固能傷肺然行氣和
血之功居多冷酒於肺無傷而胃性惡寒多飲之必
致鬱滯其氣而為停飲蓋不冷不熱適其中和斯無
患害古人有温酒煖酒之名有以也
宋祥興二年己卯元主呼必賚滅宋大興佛教任番僧
國師等滅道教十月二十日盡焚道藏經書是日火
焚祅廟憫忠等寺一十三處其徒被火焚死者八十
三人雷震死想埋等一十九人及張伯淳王磐等五
人北方奉佛教者以非時雷震為懼每年至是日拜
天謝過出歲時𩔖紀此事若信有之神異甚矣但恐
是道家者流附會之說
今人以正五九月新官不宜上任俗吏信之而見道明
者固不忌也或云宋尚道教正五九月禁屠宰新官
上任祭告應祀神壇必用宰殺故忌之今人多不知
其原遂有吉凶禁忌之疑此說有理然其事非始於
宋始於唐高祖武德二年正月甲子詔天下每年正
五九月並不行刑所在公私宜斷屠殺意者宋因之
而益嚴耳詳見揮麈新錄
古稱肩輿腰輿板輿筍輿兜子即今轎也洪武永樂間
大臣無乘轎者觀兩京諸司儀門外各有上馬臺可
知矣或云乘轎始於宣德間成化間始有禁例文職
三品以上得乘轎四品以下乘馬宋儒謂乘轎以人
代畜於理不宜固是正論然南中亦有無驢馬雇覓
處縱有之山嶺陡峻局促處非馬驢所能行兩人肩
一轎便捷之甚此又當從民便不可以執一論也
諸司職掌是唐宋以來舊書本朝因而損益之洪武二
十三年改戸刑二部所屬皆為浙江等十二部後又
改六部子部為清吏司然今衙門名目制度改革官
員品秩事體更易又多與國初不同亦多該載未盡
者衙門名目不同如吏部所屬文選等四清吏司舊
云選部司封等部鴻臚寺舊云儀禮司之𩔖是也制
度改革不同如北平都布按三司今改為順天府并
直隸府衛承天門待詔觀察使中都國子監回回欽
天監五軍斷事司蒙古衛今皆裁革舊有左右春坊
而無詹事府之𩔖是也官員品秩不同如六科都給
事中正八品左右給事中從八品給事中行人司正
俱九品各衙門司務行人司行人皆未入流之𩔖是
也事體更易不同如兵部之整點軍士飛報聲息舊
屬司馬部今屬職方清吏司之𩔖是也該載未盡者
如兵部之將官將軍勇士之𩔖是也必得刪訂增廣
成書使一代之制燦然明白垂之萬世而足徵可也
鄼有二音一則旰切一才何切皆地名才何者縣屬沛
國蕭何初封邑則旰者縣屬南陽蕭何子孫所封也
楊震三鱣事音當作鱓若作本字則其魚長一二丈
鸛鵲豈能兼致乎近見一詩有只恐留侯笑鄼侯之
句一詩以三鱣押入天字韻皆失之矣
嘗聞父老云太宗初無入承大統之意袁珙之相有以
啓之近見姚少師廣孝撰珙墓志有云洪武間上在
潜邸聞先生名遣使以幣禮聘焉既拜受即沐浴戒
行李而起及見上大悦於是肅恭而前面對聖容俯
仰左右一目而盡得矣先生再拜稽首而言曰聖上
太平天子也龍形而鳳姿天廣地闊日麗中天重瞳
龍髯二肘若肉印之狀龍行虎步聲如鐘實乃蒼生
真主太平天子也年交四十髯鬚長過於臍即登寶
位時上雖聽其說而未全信居無何先生辭還故里
洪武三十五年壬午六月十七日上誕膺天籙嗣登
大寶因感先生昔言之驗於是勑遣内侍驛召至京
拜太常寺丞授承直郎待以特禮賜冠服鞍馬文綺
鈔錠及居第在京以便其老珙别有紀云洪武二十
三年九月敬蒙燕府差人取至北平觀此則知太宗
之有大志久矣珙之相特决之耳珙字廷玉號柳莊
鄞人相術之妙詳見九靈山人戴良所著傳
河南湖廣之俗樹衰將死以沸湯灌之令浹洽即復茂
盛名曰炙樹竹已成林者時車水灌之故其竹不衰
宋朝崇信道教當時宫觀寺院少有不賜名額神鬼少
有不封爵號者如上虞曹娥立廟表曰始自漢世亦
足以示勸矣宋大觀四年八月封為靈孝夫人政和
五年十一月封為靈孝昭順夫人淳祐六年六月封
為靈孝昭順純懿夫人又封娥父為和應侯母為慶
善夫人各有封勑尚存予嘗謂當時中書省官一半
歲月與神鬼幹事其代言之臣尤為孟浪如漢碑言
娥父盱能按節歌舞婆娑樂神婆娑盖舞貌其封和
應侯勑乃云爾迎婆娑之神至於溺死不亦可笑乎
本朝著令有司春秋致祭神主曰漢孝女曹娥之神
革去前代封爵名正言順真可謂萬世法矣然娥之
孝豈待爵號顯哉今其江其鎮其館驛鹽場壩堰急
逓鋪之𩔖皆以曹娥為名蓋將歴萬世而不冺矣
舊制軍職疾故子弟年十五得承襲官職者比試武藝
而官之試不中者不得輙入選老而無子者月給全
俸早亡而妻守寡者月給俸二石子患殘疾不能承
襲者月支俸三石十年内有子仍襲祖職十年後有
子不准襲令為民無子而有孤女者月給俸五石年
至十五住支名曰優養故官子弟年幼未襲者亦給
全俸名曰優給在任犯罪監故子弟應優給者月給
半俸出幼即承襲者免調别衛年二十以上俱調衛
仍支全俸至永樂間凡以奉天征討得功者子弟俱
容至十六歲承襲且免比試武藝子患殘疾者給全
俸終身十年後有子俱准承襲父犯罪監故子承襲
者不拘年之長幼一例免調衛孤女優養者不拘出
幼至適人始住給凡事優厚于舊名曰新官而以開
國功臣名曰舊官予官武選時嘗竊以為高皇帝起
布衣得天下於羣雄之手文皇起藩邸得天下於一
家之親其難易固當有辨而待功臣之典厚薄如此
揆之治體似未穏當嘗欲建白其事而一之使法制
適均事跡不顯未幾外陞而止
寧波奉化縣有鮚&KR0008;巡檢司初不解其名義攷之志書
引顔師古云鮚音結蚌也長一寸廣二分有小蟹在
其腹中埼鉅依反曲岸也其中多鮚故以名今埼作
&KR0008;韻書並無因印文之誤耳
梁山伯祝英臺事自幼聞之以其無稽不之道也近覽
寧波志梁祝皆東晉人梁家會稽祝家上虞嘗同學
祝先歸梁後過上虞尋訪之始知為女歸乃告父母
欲娶之而祝已許馬氏子矣梁悵然若有所失後三
年梁為鄞令病死遺言葬清道山下又明年祝適馬
氏過其處風濤大作舟不能進祝乃造梁塜失聲哀
慟忽地裂祝投而死焉馬氏聞其事於朝丞相謝安
請封為義婦和帝時梁復顯靈異效勞於國封為義
忠有司立廟於鄞云吳中有花蝴蝶橘蠧所化也婦
孺以梁山伯祝英臺呼之
世傳元塔濟太后寓懷慶時惡聞蛙聲傳旨諭之蛙不
復鳴及僧法衍禁蛙池事蓋皆後人附會之說耳吾
崑城半山橋人家夏月不設蚊帳而終夜無蚊餘杭
抵富陽各縣皆深山茂林中暑月不聞蟬鳴渡江至
蕭山界則蟬聲滿耳觸𩔖而長之乃知蛙事之妄也
駱賓王靈𨼆寺詩有待入天台路看予度石橋之句釋
之者云赤城山上有石橋懸渡石屏風横截其上赤
城山即天台山之一也又引顧愷之云天台石橋廣
不盈尺長數十步至滑下臨絶冥之澗嘗問之天台
人亦極誇其幽迥竒絶似非人世所有者壬子七月
十八日與潘僉憲應昌乘興往觀跋涉嶺澗行三十
餘里至其處路極險僻盖天台諸山之水自西北流
者中分二𣲖一下自南一下自東皆會於此當二水
之衝有石𨼆𨼆横亘其下者三横石之外石勢直下
壁立數丈飛瀑下瀉其聲如雷而石橋正當其前橋
之兩端抵澗兩崖約長數十步其上中隆而旁殺若
&KR1042;背然其下齊平如截橋之下石勢壁立而下者又
數丈飛瀑出其下歕激震怒勢益湍急自此而下其
深莫測矣始信其幽怪竒絶誠非人間所有又以知
石橋本在山下深澗中彼以為懸渡赤城山上石屏
風横截其上者皆妄也應昌生長天台亦未之到則
台人所云其中方廣寺為羅漢出没之處皆謬妄不
足信矣
雁蕩山之勝著聞古今然其地險遠至者絶少弘治庚
戌十月按部樂清嘗一至焉蕩在山之絶頂中多葭
葦每深秋鴻雁來集故名山僧亦不能到其處聞之
樵者云然耳山下有東西二谷東谷有剪刀峯瀑布
泉頗竒大龍湫在其上西谷有常雲峯在馬鞍嶺之
東展旗石屏天柱玉女卓筆諸峯皆竒峭聳直高插
天半而不沾寸土其北最高且大横亘數十里石理
如湧浪名平霞嶂靈岩寺在諸峰㠝岏中於此獨立
四顧心目驚悸清氣砭骨似非人世令人眷戀徘徊
不忍舍去回視西湖飛來等峯便覺塵俗無餘韻矣
平霞嶂西一洞中有石下垂泉涓涓出二竅中名𧰼
鼻泉古今題詠頗多别有游雁蕩山記
宋建炎初孔子四十八代孫襲衍聖公端友扈駕南渡
端友殁子玠襲封始寓衢州紹興六年詔權以衢州
學為家廟賜田五頃孫搢文遠萬春洙六十年間俱
襲封淳祐乙卯郡守孫子秀請于朝以城北閒地建
孔氏家廟規制視祖庭丙子燬於盗洙遂即其家以
祀元至元十九年有詔孔氏子孫寓衢者赴闕洙及
弟演子楷入覲奉問勞奬諭授國子祭酒浙東提學
以宋政和年所降襲封銅印納于朝其封爵遜于曲
阜弟襲焉
浙江王都指揮澤嘗宿嘉興天寧寺既去有僧入其卧
處見一蛇蟠榻上乃闔門而出俄而二健卒趨至取
其所遺金帶去蓋即僧所見蛇也
浙江銀課洪武間歲辦二千八百七十餘兩永樂間增
至七萬七千五百五十餘兩宣德間增至八萬七千
五百八十餘兩後鎮守太監李德兵部尚書孫原真
奏坑戶實辦銀二萬五千七百九十餘兩陪納六萬
一千七百八十餘兩正統間减數止辦三萬八千九
百三十餘兩景泰七年實得一萬六千零六十五兩
天順六年三萬零四十八兩成化三年奉勑辦銀二
萬一千二百五十兩成化五年减數一萬零二百三
十七兩有竒因太監盧永之奏也未幾又有勑照天
順六年三萬零四十八兩成化十九年又因太監張
慶之奏照成化三年二萬一千二百五十兩以後額
辦處州府所屬各縣二萬一千二百五十兩温州府
泰順縣九百九十一兩八錢共二萬二千二百四十
一兩比之成化三年額數多九百九十一兩弘治二
年减免一萬一千四百兩止辦解一萬零八百四十
一兩又禁取額外耗銀三千餘兩從巡按御史暢亨
之奏而刑部侍郎彭公韶覈實其事今人全歸功於
彭非也暢後以事調外任而其功不可冺故記之
孔子先簿正祭噐不以四方之物供簿正釋者謂先以
簿書正其祭器使有定數而不以四方難繼之物實
之今之祭禮通行天下器有定數物有定品使易遵
行正合此意然天下風氣不同土産異宜自有不能
律者如鹿兔北方最易得南方澤國則得之已難今
蘇松嘉興二祭鹿兔皆買之隣郡價亦頗費廣東全
不産兔每以胡孫代之聖人知周萬物而猶如此然
則堯舜猶病亦勢然也
廣西有蚺蛇其肉無毒土人食之其脂與涎沫著男隂
即消縮不舉嘗聞有軍士若干涉一水皆病隂痿蓋
此水乃蚺蛇出没處有涎沫其中故也輟耕錄記佻
達少年奸滛藥被人左使致終身不舉者疑即其脂
也又見孫思邈千金方鹿脂亦然
張御史云成化間盗發韓魏公塜得金銀器頗多黃金
帶至三十六腰其富可知予意此帶必是君賜若其
自置則失之不儉受之人則失之不廉以此殉葬非
徒無益而反害之魏公在當時偉然人望也必其子
孫愚昧致有此耳按葉文莊嘗問永寧倉官言魏公
墳去彰德城不及二十里碑石羊虎悉因營建趙王
府鑿煉盡矣數年前亦經盗發此當是公為山西參
政在宣府修理八城時所記則魏公塜被發久矣此
蓋别一韓姓者
客商同財共聚者名火計古木蘭辭云出門看火伴火
伴皆驚忙唐兵制以十人為火五十人為隊火字之
來久矣今街市巡警鋪夫率以十人為甲謂之火夫
蓋火伴之火非水火之火也俗以火計為夥計者妄
矣
高皇嘗問劉三吾所居山川形勢三吾具言其家所面
峯巒甚竒乃圖以上上笑云何用如許以筆視山峯
尖起處悉塗抹之未幾其山一夕被雷尖起處悉擊
去意者聖天子動與天合而然耶聞之劉時雍云
成化間山東魚臺縣民穿窖得古塜中一甕取以貯水
貯之輙涸民以其不利置之大樹上時嗚嗚作聲民
怪而破之後有識者云此寶器也一鏡照野外數里
村落人畜皆見縣官聞而取之浙江督漕張都指揮
洪嘗買其石槨二板親聞其事
投壺射禮之變也雖主樂賓而觀德之意在焉後世若
司馬公圖格雖非古制猶有古人遺意近時投壺者
則滛巧百出略無古意如常格之外有投小字川字
畫卦過橋隔山斜插花一把蓮之𩔖是以壺矢為戲
具耳予初時於燕集見人寫字畫卦亦嘗為之後即
慙悔雖違衆不恤蓋非欲自重亦以禮制心之一也
近見鎮江一倅有鐵投壺狀𩔖燭檠身為竹節梃下
分三足上分兩岐横置一鐵條貫以三圈為壺口耳
皆有機發矢觸之則旋轉不定轉定復平投矢其中
昔孔子歎觚不觚其所感者大矣今壺而不壺能無
感乎蓋世之衒竒弄巧廢壞古制至此極矣豈但投
壺之非禮而已哉
羅狀元應魁復官後以病請告還鄉從游者頗衆遂立
為鄉約凡為不善者衆不之齒大惡者棄之於是有
強梁者一二人皆被執而投之水鄉人不平訟於官
而應魁適己卒其徒十餘人皆坐謀殺人為羅倫從
者律使應魁不死將置之重辟無辭矣今幸而不受
顯戮然殺人之名沾污案牘傳道人口寧不為文法
吏之所詆笑哉借曰起自草茅未嘗讀律然臣而作
福作威及非士師而殺人者經傳具有明訓而妄作
如是何耶予初聞此不信近審之劉方伯時雍乃知
誠然未嘗不深為之惜也
花蕊夫人有二以宫詞著者本蜀主孟昶妾費氏宋太
祖取蜀收入掖庭其有墓在閩之崇安者本南唐宫
人隨後主歸宋選入後宫太祖以其能詩謂之小花
蘂云
司禮太監懷恩成化初以祖充雲南某衛軍乞取其族
子一人為後尋官之太倉有武職以將才舉者久不
遷寅緣其族子求見恩笞其族子而拒之都御史王
公越嘗至其内宅恩命小火者二三人以頭拄其腰
而出之越之不得入兵部王公恕之得召為吏部皆
其力也成化末邵妃方被寵上將有廢易意召恩與
謀之恩叩頭曰此朝廷大事不敢苟且明早退朝時
當與内閣大臣議之上以為然明日將臨御呼恩左
右以疾對使問之云本無疾昨聞聖旨驚成疾耳由
是事不諧而止未幾發遣司香皇陵今上即位復召
入多所匡正卒于官
内閣文臣之設始於永樂年間此予所舊聞故弘治初
論事嘗及之近聞李子易内翰云嘗見太祖實錄洪
武中黃子澄齊泰皆太常少卿方孝孺翰林侍講同
在内閣意者其時備顧問而已未必若後來諸公寵
任之隆得專政柄也
温州樂清縣近海有村落曰三山黃渡其民兄弟共娶
一妻無兄弟者女家多不樂與以其孤立恐不能養
也既娶後兄弟各以手巾為記日暮兄先懸巾則弟
不敢入或弟先懸之則兄不入故又名其地為手巾
嶴成化間台州府開設太平縣割其地屬焉予初聞
此風未信後按行太平訪之果然蓋島夷之俗自前
代以來因襲久矣弘治四年予始陳言于朝請禁之
有弗悛者徙諸化外法司議擬先令所司出榜禁約
後有犯者論如姦兄弟之妻者律上可之有例見行
菽園雜記卷十一
