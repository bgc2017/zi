菽園雜記卷二
明陸容撰
天順初有歐御史者考𨕖學校士去留多不公富室子
弟懼黜者或以賄免吾崑鄭進士文康篤論士也嘗
送一被黜生詩篇末云王嬙本是傾城色愛惜黃金
自悞身事可知矣時有被黜者相率鳴訴於廵撫曹
州李公秉公不為理未幾李得代順德崔公恭繼之
諸生復往訴公一一親試之取其可者檄送入學不
數年去而成名者甚衆皆崔公之力也二公一以鎮
静為務一以伸理為心似皆有見若其孰為得失必
有能辨之者
天順三年南直隸清理軍伍御史郭觀持法頗刻崑山
縣有一人誣首者至連坐二十四人充軍予家時為
里正亦在遣中將欲伸冤於廵撫公聞太倉查用純
閑習吏學與謀之查云廵撫與御史各領勑書行事
訴之無益又謀之崑城高以平氏高云訴之可也或
以查語質之高云此非有識之言也在京刑部都察
院獄情必大理寺評允無礙才敢决斷御史在外行
事旁若無人刑獄苟有冤抑伸理平反非廵撫而誰
訴之有益於是往訴都憲崔公果為平反之二十四
人皆復為民諺云事要好問三老信然
天順癸未會試寓京邸嘗戲為魁星圖題其上云天門
之下有鬼踢斗癸未之魁筆錠入手貼於座壁亡何
失去時陸鼎儀寓友人温秉中家出以為翫予為之
惘然問所從來云昨日倚門一兒持此示我以果易
之予默以為吾二人得失之兆矣未幾鼎儀中第一
名予下第
本朝開科取士京畿與各布政司鄉試在子卯午酉年
秋八月禮部會試在辰丑未戍年春二月蓋定規也
洪武癸未太宗渡江天順癸未貢院火皆以其年八
月會試明年三月殿試於是二次有甲申科貢院火
時舉人死者九十餘人好事者為詩云回禄如何也
忌才春風散作禮闈災碧桃難向天邊種丹桂翻從
火裏開豪氣滿場争吐㷔壮心一夜盡成灰曲江勝
事今何在白骨稜稜漫作堆至今誦之令人傷感或
云蘇州奚昌元啓作
正統間工部侍郎王某出入太監王振之門某貌美而
無鬚善伺候振顔色振甚眷之一日問某曰王侍郎
爾何無鬚某對云公無鬚兒子豈敢有鬚人𫝊以為
笑
新舉人朝見著青衫不著襴衫者聞始於宣宗有命欲
其異於歲貢生耳及其下第送國子監仍著襴衫盖
國學自有成規也
夲朝政體度越前代者甚多其大者數事如前代公主
寡再為擇婿今無之前代中官被寵與朝臣竝任有
以功封公侯者今中官有寵者賜袍帶有軍功者增
其禄食而已前代京尹刺史皆有生殺之權今雖王
公不敢擅殺人前代重臣得自辟任下寮今大臣有
專擅𨕖官之律前代文廟聖賢皆用塑像本朝初建
國學革去塑像皆用木主前代嶽鎮海瀆皆有崇名
美號今止以山水夲名稱其神郡縣城隍及歴代忠
臣烈士後世溢美之稱俱令革去前代文武官皆得
用官妓今挾妓宿娼有禁甚至罷職不叙
陳元孚先生讀書法生則慢讀吟語句熟則疾讀貪遍
數攀聫以續其斷喝怒以正其誤未熟切忌背誦既
倦不如少住如此力少功多乃是讀書要務
薛主事機河東人言其鄉人有患耳鳴者時或作癢以
物探之出蟲蜕輕白如鵝翎管中膜一日與其侣竝
耕忽雷雨交作語其侣曰今日耳鳴特甚何也言未
既震雷一聲二人皆踣於地其一復甦其一腦裂而
死即耳鳴者乃知龍蟄其耳至是化去也戴主事春
松江人言其鄉有衞生者手大指甲中見一紅觔時
或曲直或蜿蜿而動或恐之曰此必承兩濯手龍集
指甲也衞因號其指曰赤龍甲一日與客泛湖酒半
雷電繞船水波震蕩衞戲語坐客曰吾家赤龍得無
欲去邪乃出手船忩外龍果裂指而去此正與青州
婦人青觔癢則龍出事相𩔖𫝊云神龍或飛或潜能
大能小其變化不測信矣哉
舊習舉業時嘗作詩說質疑一册近已焚去存其有關
大義者一二云
羔裘三章朱氏云舍命不渝則必不徼幸以苟得而
於守身之道得矣邦之司直則必不阿諛以求容而
於事君之道得矣既能順命以持身又能忠直以事
上此其所以為邦之美士也如此說未為不可但詳
味語意重在首章邦之司直邦之彦兮者贊美之辭
耳
彤弓三章輔氏云大抵此詩云云疑此說非是盖載
與櫜是蔵之之事喜與好是貺之之心右與醻是饗
之之節耳當重在首章
六月有嚴有翼謝氏云為將必嚴云云軍事不整疑
此說非是嚴敬二字相因豈可分屬將帥
甫田二章朱氏曰齊明犧羊禮之盛也云云祈年之
祭言之疑此說非是此章上下五句各以韻相叶而
互見其義耳非必報成之祭無樂以逹和祈年之祭
無禮以備物也
思文無此疆爾界朱氏疏義以此句專指來牟言疑
非作詩者夲意此句文意正如魯頌之無小無大書
之無偏無黨皆是形容下文耳
臣工王釐爾成來咨來茹先儒說此二句太支離愈
致窒礙惟劉湏溪未有所言一句得之
玄鳥三頌多宗廟樂歌與風雅不同故其分節以音
韻而不以義理如天命玄鳥至正域彼四方以商茫
湯方韻為一節若義理則在方命厥后奄有九有處
斷分屬商之先后一叚者以音韻之協也商之先后
受命不殆正應上文天命帝命今讀詩者多不觧此
移文中字有日用而不知所自及因襲誤用而未能正
者姑舉一二如查字音義與槎同水中浮木也今云
查理查勘有稽考之義弔本傷也愍也今云弔卷弔
問有索取之義票與慓同夲訓急疾今以為票帖綽
夲訓寬緩今以為廵綽盔夲盂也今以名鉄胄鐲夲
鉦也今以名釧屬又如閘朝閘班課程其義皆未曉
其亦始於方言與價直為價值足彀為足勾斡運為
穵運此𩔖尤多甚者施之章奏刻之牓文此則承譌
踵謬而未能正者也
佛夲音弼詩云佛時仔肩又音拂禮記云獻鳥者佛其
首註云佛不順也謂以翼戾之禪本音擅孟子云唐
虞禪是已自方言各不同佛始作符勿切禪始音蟬
今人反以輔佛之佛禪受之禪為借用圈科非知書
學者
僧慧暕涉獵儒書而有戒行永樂中嘗預修大典歸老
太倉興福寺予弱冠猶及見之時年八十餘矣嘗語
坐客云此等秀才皆是討債者客問其故曰洪武間
秀才做官喫多少辛苦受多少驚怕與朝廷出多少
心力到頭來小有過犯輕則充軍重則刑戮善終者
十二三耳其時士大夫無負國家國家負天下士大
夫多矣這便是還債的近來聖恩寬大法網疎闊秀
才做官飲食衣服輿馬宫室子女妻妾多少好受用
幹得幾許好事來到頭全無一些罪過今日國家無
負士大夫天下士大夫負國家多矣這便是討債者
還債討債之說固是佛家緒餘然謂今日士大夫有
負朝廷則確論也省之不能無愧
回回教門異於中國者不供佛不祭神不拜屍所尊敬
者惟一天字天之外最敬孔聖人故其言云僧言佛
子在西空道說蓬萊住海東惟有孔門真實事眼前
無日不春風見中國人修齋設醮笑之初生小兒先
以熟羊脂納其口中使不能吐嚥待消盡而後乳之
則其子有力且無病其俗善保養者無他法惟護外
腎使不着寒見南人著夏布袴者甚以爲非恐凉傷
外腎也云夜卧當以手握之令暖謂此乃生人性命
之本根不可不保護此說最有理
太倉未有學校之前海寧寺僧善定能講四書里之子
弟多從之游嘗與人曰爲人不可壊了大題目如爲
子須孝爲臣須忠之𩔖是也淮雲寺僧惟寅亦能講
解儒書嘗語人曰凡人學藝須學有跡者無跡者不
能傳後如琴奕皆爲無跡書畫詩文有跡可傳也此
亦有見之言其徒嘗誦之有詰之者曰爲人而去其
天倫謂之不壊大題目可乎爲學出日用彛倫之外
而歸於寂滅謂之有跡可乎其徒不能答
古諸器物異名屭贔其形似龜性好負重故用載石碑
螭吻其形似獸性好望故立屋角上徒牢其形似龍
而小性吼呌有神力故懸於鐘上憲章其形似獸有
威性好囚故立於獄門上饕餮性好水故立橋頭蟋
蜴形似獸鬼頭性好腥故用於刀柄上䘎&KR0008;其形似
龍性好風雨故用於殿脊上螭虎其形似龍性好文
彩故立於碑文上金猊其形似獅性好火烟故立於
香爐蓋上椒圖其形似螺螄性好閉口故立於門上
今呼鼓丁非也虭蛥其形似龍而小性好立險故立
於護朽上鰲魚其形似龍好吞火故立於屋脊上獸
&KR0008;其形似獅子性好食隂邪故立門環上金吾其形
似美人首魚尾有兩翼其性通靈不睡故用廵警出
山海經博物志右嘗過倪村民家見其雜錄中有此
因錄之以備參考如詞曲有門迎四馬車戶列八椒
圖之句八椒圖人皆不能曉今觀椒圖之名義亦有
出也然考山海經博物志皆無之山海經原缺第十
四十五卷聞博物志自有全本與今書坊本不同豈
記此者嘗得見其全書歟
關雲長封漢夀亭侯漢夀本亭名今人以漢為國號止
稱夀亭侯誤矣漢法十里一亭十亭一鄉萬戶以上
或不滿萬戶為縣凡封侯視功大小初亭侯次鄉縣
都侯雲長漢夀亭侯蓋初封也今印譜有夀亭侯印
盖亦不知此而偽為之耳
談星命者以十二宫值十一曜立說論人行年休咎十
一曜宋潜溪嘗辯之而十二宫亦有可以破愚昧者
三代之時人授五畆之宅百畞之田非若後世富連
阡陌貧無立錐其時田宅未聞餘欠也男則稼穡女
則桑麻以衣以食用器不足以其所有易其所無務
本者不至乎貧逐未者不至乎富其時財帛蓋無不
足者子事其父弟事其兄少事其長奴僕惟官府有
之民庶之家非敢畜也天子諸侯公卿大夫士庶人
后夫人妃嬪妻妾各有定制男子二十而冠三十而
有室女子十五而笄二十而嫁各有其節婚姻之早
晚妻妾之多寡無容異也鄉田同井死徙無出鄉其
時遷移之議何自而興四十始仕五十命為大夫七
十致仕出身遲速官職崇卑之說何自而起蓋後世
上無道揆下無法守於是小道邪說以作雖有聰明
才智之士不能不為之惑何則教化不足以深入人
心故人自信不篤而徇物易移也
京畿民家羡慕内官富貴私自奄割幼男以求收用亦
有無籍子弟已婚而自奄者禮部每為奏請大率御
批之出皆免死編配口外衞所名净軍遇赦則所司
按故事奏送南苑種菜遇缺𨕖入應役亦有聦敏觧
事躋至顯要者然此軰惟軍前奄入内府者得𨕖送
書堂讀書後多得在近侍人品頗重自净者其同𩔖
亦薄之識者以為朝廷法禁太寬故其傷殘肢體習
以成風如此欲潜消此風莫若於遇赦之日不必發
遣種菜悉奏髠為僧私蓄髮者終身禁錮之則此風
自息矣
吳中民家計一歲食米若干石至冬月舂白以蓄之名
冬舂米嘗疑開春農務將興不暇為此及冬預為之
聞之老農云不特為此春氣動則米芽浮起米粒亦
不堅此時舂者多碎而為粞折耗頗多冬月米堅折
耗少故及冬舂之
韓文公送浮屠文暢師序理到之言也髠緇氏乃以不
識浮屠字議譏之此可見文公高處蓋是平生不看
佛書然耳若稱沙門比丘之𩔖則墮其窠臼中矣後
人註身毒國云即今浮屠胡是也又如世俗信浮屠
誑誘伊川先生治喪不用浮屠之𩔖皆襲之而作古
者韓公也
禮不下庶人非謂庶人不當行勢有所不可也且如娶
婦三月然後廟見及見舅姑此禮必是諸侯大夫家
才可行若民庶之家大率為養而娶况室廬不廣家
人父子朝暮近在目前安能待三月哉又如内外不
共井不共湢浴不共湢浴猶為可行若鑿井一事在
北方最為不易今山東北畿大家亦不能家自鑿井
民家甚至令婦女沿河擔水山西少河渠有力之家
以小車載井綆出數里汲井無力者以器積雨雪水
為食耳亦何常得&KR1151;餘水以浴此𩔖推之意者古人
大抵言其禮當如此未必一一能行之也
京師有李實名牛心紅核必中斷云是王戎鑽核遺跡
湖湘間有湘妃竹斑痕點點云是舜妃灑淚致然吳
中有白牡丹每瓣有紅色一點云是楊妃粧時指捻
痕有舜哥麥其穟無芒熟時遥望之焦黑若火燎然
云是舜後母炒熟麥令其播種天佑之而生故名有
王莽竹每竿著土一節必有剖裂痕云是莽將簒位
蔵銅人於竹中以應符䜟而然凡此固皆附會之事
然其種異常亦造化之妙莫能測也
杜子飲中八僊歌云李白一斗詩百篇長安市上酒家
眠天子呼來不上船說者以船為襟紐竊意明皇或
在船召白白醉而不能上耳不必鑿說也唐人韋處
士郊居詩云門外晚晴秋色老萬條寒玉一谿烟萬
條寒玉謂竹也近時作草書者皆書作蕭條寒玉誤
也張繼楓橋夜泊詩二句云江村漁父對愁眠然不
若舊本江楓漁火為佳此皆刻本之悞也(原本江楓漁火為佳)
(之下曰但不知繼自改定定於他人爾)
崑山吕寅叔家貧授徒為養平居無故不出門戶每歲
春秋祀先師必半夜預詣學隨班行禮禮畢輙去不
令縣官知予在崑學數年見其始終如此雖隂雨不
爽也可謂篤厚君子矣
陶浩字巨源太倉名醫讀書有識景泰間崑學教諭嚴
先生敏妻病予時為學生遣迎巨源治之嚴杭人適
其鄉人尚書于公加少保官其子為千戶嚴極口譽
之巨源從容曰雖曰不要君吾不信也嚴為默然巨
源之識可想矣
常朝官懸帶牙牌專主關防出入與古所佩魚袋之制
不同觀其正面刻各衙門官名背面刻出京不用字
及禁令可知天順三年淛江鄉試策問及之而終無
决斷盖見之不明也凡在内府出入者貴賤皆懸牌
以别嫌疑如内使火者烏木牌校尉力士勇士小厮
銅牌匠人木牌内官及詣司常朝官牙牌若以為滎
美之飾則朝廷待兩京為一體何在京伶官之卑亦
有之而南京諸司尊官不以此榮美之邪况古者金
魚之佩未必出京不用也
沈質文卿居太倉家甚貧以受徒為生一夕寒不成寐
穿窬者穿其壁文卿知之口占云風寒月黑夜迢迢
辜負勞心此一遭只有破書三四束也堪將去教兒
曹穿壁者一笑而去視世上如今半似君之句頗為
優柔矣
張倬山隂人景泰初為崑山學訓年未三十以聦敏聞
典史姜某體肥嘗戲張云二十三歲小先生倬應云
四五百斤肥典史有璵僧會者嘗對客云儒教雖正
不如佛學之博如僧人多能讀儒書儒人不能通釋
典是也本朝能通釋典者宋景濓一人而已倬云譬
如飲食人可食者狗亦能食之狗可食者人决不食
之矣此雖一時戲言亦自可取
東西長安門通五府各部處總門京師市井人謂之孔
聖門其有識者則曰拱辰門然亦非也本名公生門
予官南京時於一鋪額見之近語兵部同寮以為無
意義多譁之問之工部官以予為然衆乃服
吏人稱外郎者古有中郎外郎皆臺省官故僣擬以尊
之醫人稱郎中鑷工稱待詔磨工稱博士師巫稱太
保茶酒稱院使皆然此前朝俗語相沿之舊習也國
初有禁
鎻鑰云者以其形如籥耳今鎻有圓身者古制也方身
鎻近世所為唐人云銀鑰卻收金鎻合誤以開鎻具
為鑰開鎻具自名鑰匙亦云鎻匙
菽園雜記卷二
