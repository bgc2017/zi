夷堅志乙卷六
宋洪邁撰
建康三孕
建康醫者楊有成說目擊三事皆婦人異產者桐林灣
客邸主人王氏妻年二十九歲紹熙三年八月懷姙臨
產生大蛇五六於草上乳醫及夫皆驚走蛇徑出赴秦
淮水中遇夜復入其家訪母飲乳天明始去在店居人
悉徙避他舍凢七日乃絶跡鹽商劉一妻當產不下氣
厭厭且死有成為診脉曰腹内必有怪宜救其母與藥
灌服至于中夜生子頭甚大茁髮長五寸許兩肉角隆
起滿口十餘牙白而鋸利其家殺而投之江又斗門橋
河沿張大哥之婦產一雞夫持刀臠剉未竟婦仍稱腹
痛復誕一猴亦殺之包以布縫以大石舉而擲于深淵
三母幸無恙不能測致怪之由
羅伯固腦瘤
春渚紀聞載何次翁生瘤於鼻日以益大遇道人於襄
陽授以藥如粟粒使是夜徑用針剔小穴寘藥焉俄頃
覺藥在内旋轉若游行然迨曉瘤已失去吾鄉羅伯固
鞏為士人時腦後生一瘤數月後大如半升器不可櫛
髮聞婺源有瘍醫藝絶精遣僕邀迎于家醫塗藥線繫
瘤際再匝縛其末剪斷之而出憩外舍踰兩時久繫處
痛甚至齕齩衫袖弗堪忍呼其子去線曰寧逐日受苦
此痛殆徹骨髓子將奉戒而斷線無餘地欲施手不得
方冬月因卧火閣席上遂熟睡及醒枕畔皆如水沾濕
有皮囊一片在傍捫其瘤已不見諸子秉燭就視腦外
略無瘢痕蓋附著成贅初不相干也
閻義方家雷
汴人閻義方隨父官於鄱陽因買宅以居義方死其子
黻習行五雷術而為人儇薄少誠敬先娶嚴陵余氏女
經數歲休離之而蓄妾每數月無娠姙逐去前後七八
人夜耽著酒色不復於法籙介意紹興中五年六月正
晝大雨氛霧蔽蒙其室黻之女年十二三歲見白衣老
翁丈許伈伈而入滚大火毬于庭戶女駭顫欲仆翁挈
之歸房震雷轟擊一柱一梁皆有損劈痕侏儒盡碎其
家先事四聖繪立像嘗為廏下兩馬闕齒至柱處傷像
兩目乃令畫工復寫别本為坐像而捲束舊物覆以東
坡石刻墨竹是日悉捽烈無餘一轎析如粉椅桌之屬
皆然燈架二檠一長一短短者捽而長檠不動庖婢遭
火敗面鄰居一婢郭氏亦為殘焰所灼灰埃積地厚寸
許若累年無人居者附近數家屋宇皆搖動黻憂降罰
未艾招王仙壇場道士醮謝王蓋素行雷者語之曰此
法中神祗威猛吾羽流清净猶常常戒惕豈君塵俗輩
所應用心凡所傳文書之類宜以付我不然將獲大戾
黻懼而從之且上章謝罪繳納方法誓不復敢行初黻
之女兄為母楊氏鍾愛招樂平洪野將仕作贅壻是歲
秋以病亡臨終與母訣曰此宅蹀躞已久必生變怪宜
急徙以避之母不暇如其說未幾有雷禍
茅君山隱士
元豐中金陵大水溪壑暴溢有一木長可及尋泛泛出
茅君山中蘿荔蒙羃被以蒼蘚過者不覺其有異也有
漁者遇於曲渚其氣薰然就視之人也亟走告茅山觀
主劉混康劉率其徒至驗之信然為遷於岸側剔荔去
蘚從而浴之敝衣凋落如網罟然紺髮玉色方瞳冏冏
蹶然而興顧謂衆曰飲我以水既飲復問歲歷對以今
某年悵然曰二十年矣余昔歲客真州遇二僧語予曰
觀子風標清峙有方外之趣可以學道然通都囂塵非
棲養之地宜游茅君山以鍊真觀予以無資可游為解
僧曰但從吾行遂同塗以來寓洞中授我收視反聽之
術臨别一方技見授且戒曰融神寂慮勿撓勿畏他日
當復見汝自居於此茫不知晦明寒煖風雷霜雪之變
人間得喪去取欣戚之累方翺翔廣漢之鄉莽蒼之野
倀倀然如偃於巨室而無所覺今寤而偶俗詎可見吾
師邪道流驚異延致齋室朝夕奉香火盥沐謹慎鄉閭
奔趨浸浸聞於郡邑金陵守備禮迎置館舍達官搢紳
日造謁曲拳跽拜以祈養生之方流傳他邦聞者以不
得見為恨而此人本無悟入歲餘志日驕汰間有遺之
果實者稍取啖食或饋以素羞亦喜而弗拒衣衾錢帛
到輒受之至於服靡囓肥耽嗜醇酒情欲所肆漫不省
擇未幾病死略無他異上官彥衡作傳書其事嘆其以
俄頃之間棄累年之養畔師教捐初心云
因揭尊者
邵武光澤縣龍興院僧師滿紹興十四年十一月夢老
僧百衲支笻跏趺而坐云來自南嶽將赴上官氏供翌
日聞近村富郴守作供十六尊者繼有雲游比丘至彼
室言方適遠塗而行資不裕欲以所藏武洞清畫羅漢
及中尊碑本售於人取視之至第十三因揭尊者則宛然
疇昔入夢之人也滿大歎異謂諸佛慈悲將以堅其信
心遂空囊易之别置于定光園應堂之兩壁因欲少加
潤色為供槃巾鉢之類而力未能及於是宣說夢証丐
諸檀越甫及鄉士上官之才之門則亦先見夢矣之才
謂滿曰子貧無貲吾為子作佛事子勤香火可也乃償
其初贖之價為設標飾益之以家所常事惠應圓覺二
像且增葺其堂李都光祖作記
英州野橋
先公謫居英州無禄粟以食日糴于市郡人或云去城
七十里曰東鄉有良田於是旋空裝買百畝令季弟景
徐往檢校方冬穫稻而先公忽被疾遣僕走報徐弟得
信時已黃昏急馳馬歸行半道馬忽踡跼縮栗若有所
畏馭者曰近有虎在適月朧明遙望數百步外叢薄中
果一虎弭耳而過馬蓋已見之徐亦怖然思親念極強
加鞭將至城五里許值斷港無船可渡臨淵上下得横
木經水中謂為野橋遽踐之甚滑不可移足乃跨之而
進手所托處黏腥如飴餳暨到家東方已明他日再經
彼處原無所為橋蓋晨夕蛟螭睡熟以故人履其背而
不之覺或謂誠孝所感得濟幸還且免搏噬之害其危
如此
單于問家世詞
東坡送子由奉使契丹詩末句云單于若問君家世莫
道中朝第一人用唐李揆事也紹興中曹勛功顯使金
國好事者戲作小詞其後闋曰單于若問君家世說與
教知說與教知便是紅窗迥底兒謂功顯之父元寵昔
以此曲著名也後大璫張去偽之子安世以閤門宣贊
為副使或改其語曰說與教知便是中朝一漢兒蓋京
師人謂内侍養子不閹者為漢兒也最後知閤門事孟
思恭亦使北或又改曰便是鹽商孟客兒謂思恭之父
為販鹺巨賈也
真揚慧倡
江淮閩浙土俗各有公諱如杭之福兒蘇之獃子常之
歐爹之類細民或相犯至於鬭擊宣和中真州倡迎新
守於維揚揚守置酒大會兩班妓樂揚州諱缺耳真州
諱火柴頭揚倡自恃會府意輕屬城故令茶酒兵爇火
而有煙焰使小鬟戒之已而不止呼責之曰貴官在大
廳上張筵如何燒灰不謹却著柴頭咄置再四真倡笑
語兵曰行首三四度指揮何得不聽汝是有耳朵邪没
耳朵邪揚倡大慙乾道中滁州教授考試於揚府既出
院赴郡集帥命妓侑觴教授者儇子也呼一倡歌於側
怒其不如指誚之曰大府樂籍却山野如此倡徐徐答
曰環滁皆山也此客愕然終席不復敢出一語
合生詩詞
江浙間路歧伶女有慧黠知文墨能於席上指物題詠
應命輙成者謂之合生其滑稽含玩諷者謂之喬合生
蓋京都遺風也張安國守臨川王宣子解廬陵郡印歸
次撫安國置酒郡齋招郡士陳漢卿參會適散樂一妓
言學作詩漢卿語之曰太守呼為五馬今日兩州使君
對席遂成十馬汝體此意做八句妓凝立良久即高吟
曰同是天邊侍從臣江頭相遇轉情親瑩如臨汝無瑕
玉暖作廬陵有脚春五馬今朝成十馬兩人前日壓千
人便看飛詔催歸去共坐中書秉化鈞安國為之嘆賞
竟日賞以萬錢予守會稽有歌諸宫調女子洪惠英正
唱詞次忽停鼓白曰惠英有述懷小曲願容舉似乃歌
曰梅花似雪剛被雪來相挫折雪裏梅花無限精神總
屬他梅花無語只有東風來作主傳與東君且與梅花
做主人歌畢再拜云梅者惠英自喻非敢僭擬名花姑
以借意雪者指無賴惡少者官奴因言其人在府一月
而遭惡子困擾者至四五故情見乎詞在流輩中誠不
易得
了奭應夢
鄱陽永寧僧了奭初行脚往廬山將參天池長老行機
法席方入室機逆問曰汝非某人乎對曰和尚所問乃
了奭祖師今亡久矣不審何以知之機曰吾夜夢此人
來作禮今而汝至汝得非乃祖後身也蓋奭之祖以試
經得僧而奭亦然聞者證為後身之兆機自稱簡堂名
震叢林不妄接納奭於弟子中遂為上首後嗣法出世
住持圓通始入寺之夕夢延衆僧會茶而已居第六位
覺而莫曉纔閱六月移莅他刹乃悟第六之義久之歸
薦福而終
永悟侍者
福州僧永悟屢住禪刹一駐錫處必擕其親姪為侍者
悟規矩峻整他人有犯必致訶譴唯此姪過舉一切優
容未嘗少加訶責人莫敢言後住白州國清寺姪愈恣
不律諸上首羣起攻之詣方丈白曰若是人不出大衆
當散去悟始慘然曰此事久不忍言今度不可隱此僧
乃吾母也衆拱問其說曰吾雖出家然多在故居一室
打坐時母氏已亡忽一夕見其掩面入兄之舍方驚怛
欲起則聞孕嫂免身生男既長遂為買牒落髮常以自
隨故雖知其犯禪禁不忍問也衆皆嘆悔摧謝悟曰事
既彰露彼不宜復留遂遣出院未幾悟亦避席臯之姪
過南康見兜率長老法端說
廣福寺藏
江州彭澤縣北四十里廣福寺有輪藏極華壯妥潔紹
興初巨盜李成犯江西駐軍寺下留一宿將以質明焚
燒而南且欲盡戕縣人是夜成設榻藏殿睡正熟間藏
轉動不止疑其下有寺家所伏僕隸將為己害起呼健
將在帳前者秉炬仗劔接續入視則寂無一人而藏聲
愈響旋運愈速成甚懼即具衣冠詣佛所焚香謝過隨
即寂然迨旦引衆行過縣秋毫不犯百里賴以全活
復州防庫犬
復州簽判廳主管諸司錢物故畜犬以警盜名為防庫
一黃犬在彼十餘年吳興周礪居官尤加意飼養犬一
如感恩者常坐卧其傍洎滿秩予姪臯之代之以小兒
女多慮或為所驚嚙牽以付浮橋之南二十里外蓮臺
寺明日復來又執拘以往已爾而復周未去間嘗謁臯
之犬認所乘轎識為故主迎繞馴伏掉尾戀戀伺其退
即隨以行解其意語周使寘于船中後數日船至巴河
犬登岸未返而船人解纜東下犬望見跳躑嘷鳴奔隨
不置凡三四十里周顧見之命小船呼載既得上不勝
喜遂至湖州
夷陵小兒
峽州夷陵縣數十里間村民家以紹興元年生一子纔
周歲忽頓生髭數莖及三歲遂蔚然滿頷雖頭如瓠壺
咿呀學語只是嬰兒然長鬚已過臍多可把握其色極
黑嘗抱入郡城予仲子簽書判官事見之將從其父買
以歸未及而天曾不登五齡亦云異矣
夷堅志乙卷六
