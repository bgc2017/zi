夷堅志乙卷十
宋洪邁撰
趙主簿妾
潭州貧民某人死妻挾二女改嫁稍長悉售之為人妾
次者入湘隂趙主簿家歲滿不得歸繼父死厥母經官
取之方在趙時為主簿之子所私雖已出猶竊之弗巳
母寓城下客邸無僦直主人逐之去乃徙東街易二十
三店中趙子不復至女懷姙易妻問曰爾未有夫何以
孕曰自為繼父所賣抱氣成蠱故腹皤然非孕也後數
月腹愈大母又不償僦直遂詣府誣之訴易之子姦其
女府逮易并女係右司理獄受拷笞月餘不肯承而女
以娠重不可訊一日正午囚者困睡女亦睡忽驚覺則
有大白蛇纏其腹三匝首尾翹然相向女惟叫呼求救
同室相視怖栗伴媪出語推吏吏驗之而信走白理掾
掾具衣冠焚香楮拜而祈蛇解縛緣壁登屋遂不見旋
誕一男方道本始蓋趙生之子易乃獲免母受杖女以
產故免時淳熙十六年閏五月間也
王尚書名紙
南城陳元字常卿淳熙十年再以鄉薦赴省試寓貢院
前旅館夢一吏呼曰王尚書送名紙来謁既覺殊以為
疑越三日王被命知貢舉元遂登第
何氏魚子
金谿士人何少義乾道九年冬取池魚為鮓醢剖腹得
子盈盆置廡下室中夜半聞盆内唧唧有聲謂為鼠齧
起視之喧愈甚敲其盆即止既而復然明日以語人或
勸之使投溪何妻不聽悉烹食無餘次年春一夜少義
嘗夢烏衣婦乞命覺而妻家遣僕以筠籠盛巨鼈來餉
頓感昨夢即親詣江濱出放之惜其妻不能然也
桂林兵
淳熙十六年桂林守應孟明仲實遣效用兩兵將匠伐
木於桂林山中夜宿民家一兵夢神人持刀割去其腎
夢中叫呼傍兵亦驚覺問所以急秉炬照視則兩腎已
墮床下流血如注恍莫測何以致此民與傍兵掖以歸
城中且白于府仲實疑弗信送獄根治使權節度推官
修仁主簿梁輈詣效用軍究治傷者吐曲折出腎示之
狀貌全如宦官云
梁主簿書院
梁輈仁仲潭州人居聚星門外僦大街索將軍廟前吕
氏空宅以為書院其徒從學者三十人一夕梁還家諸
生七輩同坐庭上未燃燭見有披髮自浴堂出者初疑
同舍許國梁為戲以相嚇既而非也國梁走登樓餘人
繼踵而上未及為鬼物所擊邵陽士人劉開道遂與講
禮云即日恭惟槎木大王萬福且云不干閒事鬼又擊
之良久諸生至樓上恍惚間有肥肉一盤雞頭子數包
在案衆迷罔不自知共食二物俄頃嘔吐滿板惟國梁
在床帳内不遭擊隱隱見諸人食吐雞頭每擘一枚各
捼莎之至長尺餘猶相詫曰此乾脯香也鬼手大如烏
鴉扇倏焉没于壁隙事定始就枕旦起視所吐了無一
跡競磨礪白刃以待之後數日讀書燈下復見大手自
窗櫺入揕以刀不中而遁於是百怪俱集然皆相約勿
與先生言居之凢七閱月逮罷官方以告云
一明主簿
建寧劉策字獻卿乾道丙戌赴省試已老中魁本經而
以孟子小義失一出處被黜又二舉復就試與臨川黃
日新邂逅信州道間云嘗乞靈邵武廣佑王廟夢神人
書字其字曰一月主簿豈非他日宦至此乎黃答登科
决不致注是秩也是歲下第後六年中省闈第十三名
不得為教官遂擬鄰州司戶以歸時春秋已高侍從中
有矜其潦倒者為移書澧臺得攝松溪主簿到邑止一
月適欲上章論𣙜局之弊令尉皆不許即日罷歸未及
而卒
黃講書禱子
黃廓講書者興化人家信州未有子攜妻施氏及侍妾
詣佛寺禱於羅漢堂是夜夢與妻妾同數羅漢位次相
視而笑羅漢忽發言顧之曰前後各三年既寤歷歷能
憶妻妾同時亦感此夢俱莫曉旨意但謂當相去各三
年孕育而已已而同歲得男廓卒後施氏教讀書甚力
妾之子曰燾為長施之子曰杰淳熙中甲辰杰登第至
丁未榜燾繼之方悟前後各三年之說廓又别有四子
燾字子元其婦翁饒大中為黃日新說
劉堯夫
劉堯夫字醇叟撫州金谿人本名單將詣郡赴春補夢
有以文卷示之者題曰太學饒堯夫覺而思之以姓氏
不類姑先易名既而中選入學偶急不暇倩友人嚴太
伯作刺嚴誤書劉為饒他日再至見而恍然元未嘗以
昨夢語人也後補入太學臨當秋試忽苦頭痛不可忍
嘆曰吾必死前一日鄰齋生夢人來告曰劉堯夫作魁
視其試卷塗注五百餘字以報劉劉謝曰感君愛我厚
然吾今日不知死所豈復計較功名事哉鄰生退密為
投卷薄暮始告之明旦強起以巾遮腦扶掖就坐信筆
塞白洎日中灑然而醒讀文大笑悉抹去凡數百言而
改為之揭榜果第一既陞上舍鄰生又夢學門洞啓從
者傳呼而來曰劉吟詩釋褐劉聞之曰邵先生詩有堯
夫非是愛吟詩之句此殆為我也遂以兩優賜第初劉
為兒時夢占牌上題云劉通判宅親誌於庭柱以故不
用高遠自期由太學博士倅貳豫章其後暴得疾危甚
家人環泣劉曰吾久知必止此獨不閱吾柱上所誌乎
且死手疏家事數紙仍作偈曰不到清泉白石邊却來
城市走喧喧夜來一派銀潢水瀉向銀臺玉鑑前蓋平
生未嘗參禪也
劉暐做官
劉暐黃則皆宜黃士人乾道戊子黃冠鄉書劉免舉偕
赴己丑省試邵武人謝極者精地理學嘗遊術臨川與
二子相識是時在其鄉相識張德庸家宿夢人告曰黃
則及第劉暐做官覺以語張張曰劉若當恩科乎曰然
然則可知矣渠必不正奏名故只說做官也已而黃登
科劉特恩入第三等補太學謝生喜其夢應他日到撫
州為言之皆抵掌一笑黃調分寧主簿臨當赴而遭母
憂再調衡州安仁酒官在家須次早晨起開門一鵩飛
入立主位屏風上急擊之已失所在時適卧病黃憂之
既而愈而安仁遣吏來報見任者物故黃曰鵩飛殆為
彼邪亟上道到縣一歲忽自唱解官詞其夕無疾而卒
劉注官得韶州司戶當待六年闕在臨安適與新太守
同邸邸吏云司戶原無正官一在任以憂去及迓後改
者則已死劉遂之任首尾凢五考再調𧰼山武仙令閱
考亦如韶嘗攝倅攝郡歸家買田致仕改京秩年幾八
十乃終談者論謝生之夢所謂黃則及第蓋止于策名
而劉始做官也黃族子日新言之甚詳
玉姐求酒
建昌葉氏子多内寵一妾王姐病死以無子之故雖葬
于墓園而春秋薦奠弗及淳熙己酉葉自韶州終詣闕
攜二妾行俱夢王姐來求酒且愀然曰吾殁後幽魂無
所歸欲自取覆官人又近不得你兩人幸為我一言既
寤白于主翁亦為悽惻逮還家即命祀其墓仍以中元
日為設齋位云
張詡夢名
建昌新城太守張詡淳熙十六年初夏夢游鄉先逹葉
昭州民極園逢白髯老叟曰君今秋應舉但用葉使君
名可得也詡覺而異之以謂身為晚輩豈得輙犯長者
名然私心竊喜惟恐失之乃只用下一字更為極是歲
中解試第二人謁謝昭州自言其夢以謝過此二事皆
邑子王揆聞之于葉云
吳中小經義
新城吳中字克明紹興乙夘赴鄉舉其兄在邑於初場
之夜夢克明歸云小經義第四句言神聖有作大是愜
意今兹中定發舉覺而書于壁克明試歸兄遽問曰汝
作小經義得毋用神聖有作之句乎克明駭然所為程
文原未嘗示人也兄何知之即引觀壁閒所書未幾預
選後十年登科
陳氏賃宅
陳玠者建昌人生計甚厚將新所居門為木工所欺日
趨于侈自門至廳堂一切更建寖隆及于什器歷數年
輪奐整潔而膏腴上田掃空無餘其始從事于木匠也
當乾道丙辰之春妻蔡氏夢人告曰聶有及第矣蔡曰
他人及第何預我事告者不復言但以錢二千緡置于
地而去蔡寤以語玠聶君同郡人也是時方赴省試登
科十年後玠家益以貧蔡氏又死略無一錢可活遂以
宅售于聶恰得二千餘緡追悔弗及自為人說如此
楊壽子
唐小說所載吳郡漁人張鬍子於太湖釣得巨魚腹上有
丹書曰九登龍門山三飲太湖水畢竟不成龍命付張
鬍子近建昌一事亦然淳熙八年春南城縣境久雨溪
漲漁者於岸滸設網罟前此郡無大魚江中所得極大
不過一二觔他皆池塘中豢養者耳是歲民楊壽子置
網於章山支港及舉之覺其太重獨力牽挽不能勝遂
為所困幾墜而溺叫呼求救同業者三人共助之乃一
魚絶大騰躍于中徐徐曳至岸百計攻刺始死凢重百
觔熟視之額上隱隱有鮮紅字衆漁皆村甿無以識者
一士人至為釋之曰三度入潮門四度遭大水下梢却
逢楊壽子後村多楊氏取此魚者正楊壽子云
陳如塤
陳如塤字伯和南城人其父適用曾與山谷先生倡和
名見集中塤雖不讀書而為人剛烈嗜酒使氣無憚一
妹嫁遠鄉何屯田之孫嘗往其家見一樓寬敞旋欲宿
妹曰此中多鬼怪何氏之人尚不敢登兄毋取禍已洒
掃書房延待矣塤弗聽遣僕伴直又却之妹憂甚而不
能回奪夜將半一女子盛飾含笑迤邐從他處來塤
知為鬼也佯若熟寐女稍前趨牀原未與人談即推其股
時時移足向下至地推轉急&KR1143;身起立大聲叱之隨没
不見復上理衣衾安枕迨曉寂然妹急問說乃詳告之
聞者服其勇凢留連旬日不復有影響爾後亦無人敢
再寢于彼者
傅全美僕
紹興十七年七月建昌軍管下箬嶺士人傅宗道置酒
延客方就席聞鑼聲錚錚然遥望乃羣盜也其徒數十
人因急喚壯僕治禦備婦人皆登山盜入門見酒饌恣
飲食焉掠財物四十緡而去隅保聞寇至盡持刀矛來
盜已醉所攘半為諸人所得近村厚平里有傅全美家
兩田僕亡命邀擊死于盜手其魂每夕至主人之門冤
憤呼叫全美之父怒甚開門厲聲叱罵之曰汝自利賊
財至于喪身何干主家事而來恐動人如此吾念汝積
年奔走之勤不忍加治今將繪汝形于近廟俾沾受香
火待時託生宜速去自是其聲日遠及繪畢遂寂然
夷堅志乙卷十
