夷堅志乙卷三
宋洪邁撰
安國寺僧
饒州安國寺僧據莊園地池之入資用饒給勝于他刹
名為禪林而所畜僧行皆土人相承以牟利自潤僧妙
辨者尤習為不善於持戒參學略無分毫可稱衣鉢差
厚寶護之如頭目紹興甲寅五月以病死臨命之際喉
中介介若貪戀不忍捨之狀寺衆在傍觀之知其昏於
篋匱精神混亂所致既絶就歛行者法珍守其柩未及
舉焚六月旦日將黃昏法珍方爇燭拈香覺左右前後
履聲窸窣四頋無所覩頗懼焉且二鼓寐未熟見妙辨
從壁中徐徐而來貌如生時手拍供案彈指長吁又往
發遺篋周視所貯復闔之繼徹關啓戶旋亦闔之作怒
推壁兩堵砉然而摧珍大駭呼救乃滅迹由是感疾幾
死主僧命厥侣奉柩出城焚之而悉斥賣其物為修薦
焉怪變始息
劉氏僦居
忠順官王成為饒州指使而卒其妻劉氏自故居城隍
廟西巷徙於牌樓南僦鍾氏邸舍先是郡吏李生寓焉
病瘵癘不勝煩躁赴井死鬼數出空屋為怪鄱民多知
之劉氏以賃直少且不審前事既徙入便聞剥啄嗟吁
之聲始訪得其故於是取北斗經置井盖上舉家盡夕
不寐明燈待之二鼓後見井盖自舉起一人從中伸兩
手攀攔裸出拈經戱弄大笑曰縱使是北斗經將如我
何復反諸元處緩步往前門咳嗽數聲而還劉家人怖
懼相抱而坐良久隔忩扯人衣裾彈指常歎盤旋過夜
半乃奄冉趨井中次夕復然劉亟移去自是無人敢卜
居
景德鎮鬼鬭
淳熙元年初夏浮梁景德鎮漁者設網於鄱江天色亭
午景物清和水波不興正往來投餌俄頃迅風大作冷
氣如深秋漁拏舟趍伏滸岸忽見偉男子百餘輩皆文
身椎髻容貌魁昂盤旋于沙渚一巨人青巾綠袍褐鞾
玉帶持金瓜坐繩床指呼羣衆分為東西兩朋各執矛
戟刀仗互前鬭擊其勇如虎格格有聲久之東朋獲勝
退立少息西朋負敗而走悉化為牛浮鼻而渡東隊鼓
譟追襲震搖太空牛既渡從横散佚不知其所如是歲
近境疫癘從縣鎮以西比屋抱疾而東村帖然始悟漁
者所見向日爭戰而勝者里社之神其奔敗化牛者瘟
鬼也
峱千一郎
淳熙庚子秋余鏞仲庸赴饒州鄉舉還家貢闈未啓之
前其僕程信夢報榜數人懷小帖云至余知府宅纔入
門又出曰錯了錯了自是峱千一郎耳明日又語鏞鏞
不樂千一郎者其族子知權雖能作程文然學藝出鏞
下峱者里俗戲相標謔憨癡之𩔖也及九月十日榜至
果先訪鏞家徐以為誤而識知權處得酒一壺飲竟而
持正榜者來乃鏞薦送盖造榜者之際偵人例以小紙
疏舉士姓名匆匆探賾或以預選則蕝搯為證以故妄
謬者多有頃知權來賀鏞慰拊之而償其所犒酒
余榮古
樂平余榮古乾道中以歲饑流泊淮上偶得五雷法稍
習行之時村落耕牛多病疾往治之輒瘉頗獲酬謝可
以餬口因是居焉淳熙己巳暫還鄉其族姪知權妻詹
氏者父母適如淮地知權與妻送之妻還舍感疾妄言
譫語如狂如癡不復省人事乃招榮古視其狀及行法
考召盖詹之先亡也榮古顧曰可縳起病者時卧房内
便舉手前向宛若受縳繼使鞭訊則又呌呼服罪徐諭
之曰汝是詹家祖先自合隨子孫住處受香如何敢擅
入他人門庭且作殃禍吾念汝係姻親未欲致法宜速
去即謝過請釋放許之俄頃間病者平如常
余尉二婦人
樂平余嘉績再娶徐氏攜故夫程氏子來為娶婦徐
氏性嚴急日夜詈責苛峻婦不能堪遂自縊死又一婢
因為小兒烘鞋火誤爇幇帛遭痛杖亦繼死後數歲
當紹興五年六月嘉績將赴峽州遠安尉庖妾于屋末
置梯覆醬缶甫登一級失足墜即不作聲但兩手執梯
舉領掛梯齒老媪見而呼之弗應就視之面色或青或
赤痰喘如曳鋸屹然不動扶與歸灌以湯飲到曉略不
寤余族子泰亨頗能行符法使驗治之喘雖稍定而瞢
騰如昔泰亨曰是為鬼所祟非我所能驅禳也去此二
十里有彭法師者精習三壇正法宜急呼之於是走僕
竟夜邀之彭至篆符噀水步罡誦咒移時乃蘇言記得
纔上梯時見兩個婦女來便搦我咽喉頓于地覺神志
迷罔冥冥隨之去抵大宅庭宇高煥堂上鋪設筵席酒
器羅列盡金銀也引我入厨貯鍋内菜羹與我聞賓客
飲笑聲甚驩如經一夜俄外人奔入呼曰天師喚乃得
歸始悟二鬼盖故婦及婢也
董縡兄弟
余鎰伯益之女嫁餘干董縡縡赴鄉舉泊舟東湖嘗謁
余姊壻徐大聲徐往報之日董僕辭以出徐望縡故在
船上偃然自若以為皆余氏壻已為尊屬而無禮如是
怒罵極口其人儼若不聞徐還至城門則與縡遇相迎
揖敘致徐猶懷憤不已但訝其適方坐船上何以能遽
來朋輩為言縡兄弟孿生顔狀如一偃然者乃兄耳始
愧而大笑此與前志所書豫章道人婺源行者事甚相
似也
周狗師
岳州崇陽縣村巫周狗師者能行禁禱小術而嗜食狗
肉以是得名最工於致雨其法以紙錢十數束猪頭雞
鴨之供乘昏夜詣湫洞有水源處而用大竹插紙錢入
水謂之刺泉凡以旱來請者命之列姓及田疇畝步具
于疏内不移日雨必降唯名在禱疏者得雨它或隔一
塍越一塹雖本出泉處黃旱自若村民方有求時先持
錢粟為餉未能辦者至牽牛為質及應感則齎錢贖取
之周所獲不鮮然但以買酒肉飲啖所居則茅屋一區
而已其所刺泉穴或源水即時乾竭懼為彼民所抑故
必夜往邑宰常苦旱並走羣祠了不嚮荅呼周使禱周
曰請知縣與佐官皆詣某所須攜雨具以行恐蒼卒沾
濡無以自蔽宰勉從之施法甫畢大雨至臨川眼醫鄭
宗說嘗游行到岳識其人悔不捐橐裝𫝊其術也刺泉
之法方策不載他處亦未之有
妙靜道姑
余仲庸初病目招臨川醫鄭宗說刮障翳出次于舍傍
徐氏菴廬盖法當避囂塵以護損處時十一月中憩泊
甫定立于門遇一道姑負月琴貿貿然前來僅能辨衢
路向前揖不去問為何人何自而至對曰妙靜只是餘
干人尋常多往大家求化不幸有眼疾見鄉里傳說官
人迎良醫到此是以願見之但妙靜行丐苟活囊無一
錢乞為結一段姻緣使得再見天日余惻然命僧童引
入竈下留之宿時已昏暮將俟旦拯視童見之甚喜燒
湯與濯足時時以微言挑謔迫夜置榻偕宿明日呼之
出鄭曰此名到睫睫毛入睚所以不能覷物治之絶易
然亦須數日乃可了余語之曰汝是女子住此有嫌汝
不過有眠食之慮吾令汝往田僕家暫歇以餉飼汝其
人笑曰妙靜乃男子非女也余察其行步容止語言氣
味為婦女不疑不欲逆詐竟喚僕導之彼舍徐徐訪之
果一男子耳平日自稱道姑徧詣富室或留連十餘夕
其為姦滛不一而足至是方有知之者
龍旋窩
樂平縣西三十五里地名龍漩窩相傳以為昔有龍從
地出䧟為汚池不知其何歲年也紹熙歲甲寅七月十
八日天大雷雨白晝晦暝人對坐不相覿皆謂昏暮已
而廓然開霽日脚銜山視官道傍桑園中一穴氣蓬勃
如烟霧少頃有從二里外至者云正見此處一大龍夭
矯幾百餘丈拏空而升觀者蓄縮驚懼累日始定以小
繩數十丈矴石墜入穴内不得所止是歲十一月余仲
庸過焉聞父老言即詣其所穴口徑可二尺許涵水極
清澈愈下愈廣猶有白氣出于外距舊渦纔百步此地
去江湖遠而神龍居之不可曉也
小𨼆蛇
文安公小𨼆園在妙淨寺南其西偏地勢幽僻久不平
治蔓莽極目紹熙五年七月二十圃人徐三以正午酌
水放甕見二犬共擒一蛇大如柱其長五六尺蛇回頭
反齧其領一犬徑銜蛇頭吞嚼喉間滯凝不能伸縮復
為蛇齧舌遽吐之俄頃犬死其一亦遭毒不踰時斃蛇
體黑花方紋間之遍身生毛茸茸然名為鐵甲五步盖
蝮也
朱五十秀才
朱仲山者鄱陽人本憲臺小吏後謝役讀書為士稱五
十秀才居于上巷紹熙五年八月四日晩俄風起雨下
電光雷聲繞其室甚久一更後聞空中語曰往田頭收
未了又有問曰在甚處應曰章田也語畢倏然黑氣如
曳帛穿西北去光響寖息家人旦起見屋瓦皆破碎是
時朱乃在莊數日監割稻妻慮必致天譴邀天慶道士
張在一往禳謝張曰是天威也吾不敢行午後一僕來
言秀才昨夜遭雷震死矣朱平生臨財慳吝不與人為
周旋然未聞顯惡既罹禍酷或疑為胥時必有𨼆慝云
其壻陶生在城中聞之奔往視之還家兩日亦死朱將
葬之日送喪者行田塍畔忽遭雷怖皆俯而竄伏至十
月六日雷復震出其柩妻命僧誦經作懴哀祈所有變
異久而未息
諸湖僧
鄱陽諸湖寺僧夜夢人告曰須用三盌水煑過言之至
再寤而不能曉明日一童持白蕈來大如桶曰得於後
山樹下僧喜即命煑之初用水一升許踰時皆乾蕈偃
然如生又益以水至于三不熟僧忽憶昨夢疑其異物
喚童負鋤就所生處纔二尺見一菜花蛇蟠穴内已死
而口中猶出氣正蒸薄于上遂成蕈傍有小枿甚多村
民采食之一日間死者三人寺僧盡脱此厄夢之靈如
此
洪季立
洪烜季立生於元符己夘至紹興丙子歲五十八矣六
月某日蚤起招館客從姪喬語之曰吾夜得佳夢宜賀
我昨夕正熟睡間見神人拊背而笑曰爾壽數本止於
六十八緣近有陰德幽冥所重遂增十年未暇扣其何
事瞿然而寤然則吾春秋幾至八十自今以往猶有二
十年優游田里可謂無望之福矣喬相與誦歎纔擬召
親黨置酒為慶是夕雞鳴時忽得疾暴下迨明日午不
起視神告之數乃減十年惡鬼侮人如此
彭婦棺
從姪孫佋之婦彭氏紹熙五年八月下旬生子不成而
死彭婦得病危甚佋之父以事留金陵伯父蒙之為置
棺且豫漆飾凡為錢百千經旬病少間蒙念凶具留家
不祥議轉鬻之以供藥餌費既有王三郎者酬直矣九
月七日正午蒙假寢夢老叟長七尺自外策杖來謂曰
此器便欲用切勿妄動爾何情急若此萬一不如意倉
卒間如何尋覓蒙覺而駭之急遣童問訊則病者勢已
變徙三日而亡
夷堅志乙卷三
