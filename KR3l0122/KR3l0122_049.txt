夷堅志戊卷九
宋洪邁撰
同州白蛇
同州自元符以後常有妖物出為人害皆言白蛇之精
官民多被禍至於郡守亦時隕於怪中知之者不敢以
作牧為請政和間宰相之壻某必欲得之盖貪俸入優厚
之故相君諭之曰馮翊妖蛇甚惡無以身試禍壻意不
可抑竟拜命往焉交印之三日大張樂會官僚忽顧諸
倡曰我方視事置宴汝曹當華飾展慶顧乃着白衣何
也倡知其故不敢答宴罷即病明日詢於客將對曰使
君得非乍到眼眩妄有所覩邪實無此人其家走騎報
於相君相君白於徽宗詔虚静張天師往治至則壻不
知所之矣到郡纔十日張召内外諸神問蛇所在皆莫
對繼呼城隍扣之亦辭曰不知張怒責甚峻敇隂兵行
箠撻楚毒備極訴云彼物之靈上與天通言脫於口大
禍立至張曰吾之法力誅之有餘今但欲得其窟穴汝
若不告當先受戮於是神俯首密白其處張擇日詣之
去穴三里結壇五層其廣數十丈壇成悉集一城吏民
使居於其上而領衆道士作法初飛一白符寂然無聞
次飛赤符繼以黃符良久風雲勃興雷電四起青氛黑
烟蔽滿山谷見者危懼少頃烟散張持法如初俄白氣
滃於天際或黃或紫如是者四五變壇上人盡顛仆怖
哭立待吞噬張使人人口銜土一塊以禦邪沴遣取州
印置前語衆曰白蛇之神盡於是矣必將自出如越過
五壇雖吾亦不復有生理苟不吾敵則止於三層邪不
勝正此邦當無憂也已而烈火從穴中發漸及壇側大
蛇呀然張口勢欲吞壇矯首傃空高出望表迤邐且近
引其身繞下層四五匝張左手執州印右手執玉印端
立對之蛇縮栗挫沮進退不可軀幹漸低摧若為一山
所壓衝第三級而止即飛劍殺之其後累累而出小者
猶如柱幾數萬條張曰首惡盖牝者種𩔖實繁此難悉
誅然亦不可恕擇其為孽者去之足矣顧父老壯勇者
解所齎刀劍斬其如柱如楹者二十餘條皆為法力所
束帖帖受劍自餘以符付神將驅出外境又數日率郡民
視其穴有石床正中盖其蟠憩之處白骨山積皆前後
所啖食之人臭聞百里經月方息虚静為漢天師三十
代孫平生不娶京師將亂潛出城還鄉尸解復隱於峩
眉山蜀人或見之天師嫡派遂絶今以族人紹厥後云
蔡京孫婦
宣和二年太師蔡京府有竒祟染着其孫婦每以黃昏
時艷裝盛服端坐戶外若有所待已則入房昵昵與人
語歡笑徹旦然後昏困熟睡視骨肉如胡越然飲食盡
廢蔡甚憂恚招寳錄宫道士治之及京城名術道流前
後數十輩皆痛遭折辱狼狽乞命而退時張虛静在京
師密奏召之財及堂上鬼嘯於梁張曰此妖怪力絶大
盖生於混沌初分之際恐未易遽除容以兩日密行法
若不能去决非同輩所能施功吾亦末如之何矣蔡問
所欲何物但令瓣香花茶果他一切弗用三日後詣蔡
府坐未定有大飛石自梁而墜幾敗張面俄梁上一物
如猿猱笑謂張曰都下法師無數並出手不得汝何等
小鬼敢來相抗張弗顧但焚香作法猱忽自左手第一
指出火下燒灼之張凝然不動就火中加持良久而滅
又自第二指出火如初五指既徧復用右手暨兩眼最
後舉體發烈焰滿堂熾然不可嚮邇張略無所傷喜曰
祟技止爾叱之使下縮栗震懾張納諸袖中將起蔡曰
可使其形大乎曰大則首在空中慮不無驚怖蔡固欲
騐之乃出而再叱聲未絶口已高數十丈蔡懼請急收
之遂復故形蔡諭使致誅不可曰此妖上通於天殺之
將有大禍今竄之海外如人間之沙門島永無還期譴
罰如是足矣遂捨去孫婦即日平愈時此老七十四歲
稔惡誤國家禍將及矣故變異如是
海鹽巨鰍
紹興二十年四月秀州海鹽縣並海之民未晚將趨縣
忽聞海中歌謳之聲讙沸盈耳驚而東望遥覩大舟從
洋波間來皆竚立凝俟稍近見大蝦數十枚各長丈許
策翼兩傍隨之而進頃刻抵岸則元非舟艫羣蝦亦散
但一巨鰍困閣沙上時時揚鬐撥刺巍然而高殆與縣
鼓樓等長百丈不啻額上有竅徑尺其中空傾邑傳聞
争來聚觀接踵於道以為怪物不敢輙犯經日始有架
梯躡其背者久而知無他異競臠其肉又兩日尚能掉
尾轉動遭壓死者十人或疑為謫龍雖得肉弗敢食一
無賴子先煮嘗之云極珍美於是厥價斗貴至持入州
城每斤為錢二百涉旬乃盡吾鄉祝次騫時為縣宰命
取其目睛大如桃光采可鑑儼然雙明珠也凡數日水
滴盡而枯頷骨長二丈五尺縣後溪闊二丈祝遣人輿
致用以為梁每脊一節堪作臼搗米祝之宗人在彼攜
數臼以歸至今猶存識者謂鰍居京淵中必嘗為人害
故神明誅之云祝長子東老時年十一歲親見之甲志
所書漳浦崇照場大魚正此𩔖也
董漢州孫女
董賓卿字仲臣饒州德興人娶於同縣祝氏紹興初為
漢州守卒於官其家不能遽歸暫寓蜀道長子元廣亦
娶於祝既除服調房州竹山令妻生三女而死元廣再
娶一武人之室秩滿挈家東下與蜀客吕使君不欲者
方舟偕行日夕還往相與如骨肉繼室微有姿色性頗
蕩元廣到臨安亦死吕陽示高義攜其孥復西遂據以
為外婦蓄之郫縣而三女不知存亡矣祝次騫以兩世
宗姻之故痛惻不去心屢囑鄉人制帥王恭簡公訪求
之杳不聞問乾道初祝知嘉州就除利路運使正與吕
為代惡其人不俟合符先期解印去歲在丙戌其子震
亨東老攝四川總屬受檄來成都塗經左綿吴侯仲廣
待制為綿守開宴延之倡優畢集一妓立於戶椽傍姿
態恬雅不𩔖流輩東老注目詢隊魁曰彼何人曰官人
喜之邪曰不然吾以其不似汝曹故疑異而問耳魁曰
是薛情也未暇應吴適舉杯相屬辭以不能飲吴責隊
魁必使勸釂魁笑曰若欲總幹飲盡非薛情不可吳亦
解顔曰素識其人乎曰前者未嘗到大府何由與此曹
款接但見其標格如野鶴在雞羣度非箇中人所以扣
諸其長無他意也吳即令侍席因密諗之曰汝定不是
風塵中物安得在此始猶羞澁弗語久乃言我本好人
家兒女父祖皆作官不幸失身辱境只是前生業債今
世負償夫復何說東老矍然有感曰汝祖汝父非漢州
知州竹山知縣乎情驚泣曰吾官如何得知東老曰汝
母姓祝乎乃我姑也吾聞汝母子流落尋覓每年不謂
邂逅於此又歷道所從來乃知昨為繼母鬻於薛媪得
錢七十千今在籍歲餘矣語竟不覺墮淚一坐傾駭争
致問東老曰其話甚長兹未可以立談盡他日當言之
酒罷歸館舍翌日情偕行母來吳守亦至因備述本末
丐為除籍吳曰此易爾事竟如何曰正有望於公其人
於震亨為表妹必嫁之當以此行所得諸臺及諸郡餉
贐為資送費今且託之於令人所吳笑曰天下義事豈
應一人獨擅吾當以二十萬錢助之東老遂往成都越
一月復還合所得為五十萬悉付備吳喜曰已為擇一
佳壻即嫁之矣壻姓史失其名次年預鄉薦又物色其
兄弟所在運使皆賙以生理漢州之後賴以不絶
嘉州江中鏡
嘉州漁人王甲者世世以捕魚為業家於江上每日與
其妻子棹小舟往來數里間網罟所得僅足以給食他
日見一物蕩漾水底其形如日光采赫然射人漫布網
下取即得之乃古銅鏡一枚徑圓八寸許亦有琱鏤瑑
刻固不能識也持歸家因此生計浸豐不假經營而錢
自至越兩歲如天運鬼輸盈塞敗屋幾滿室萬緡王無
所用之翻以多為患與妻謀曰我家從父祖以來漁釣
為活極不過日得百錢自獲寳鏡以來何啻千倍念本
何人而暴富乃爾無勞受福天必殃之我惡衣惡食錢
多何用懼此鏡不應久留不如攜詣峩眉山白水禪寺
獻於聖前永為佛供妻以為然於是沐浴齋戒卜日入
寺為長老說因依盛具美饌延堂僧皆有襯施而出鏡
授之長老言此天下之至寳也神明靳之吾何敢輙預
檀越謹置諸三寳前作禮而去可也王既下山長老密
喚巧匠寫倣形模别鑄其一迨成與真者無小異乘夜
易取而藏之王之貲貨日削初無横費若遭巨盜輦竊
而去者又兩歲貧困如初夫婦歸咎於棄鏡復往白水
拜主僧輸以故情冀返元物僧曰君知向時吾不輙預
之意乎今日之來理之必至吾為出家子視色身非巳
有况於外物邪常憂落姦偷手中無以藉口兹得全而
歸吾又何惜王遂以鏡還不覺其贗也鏡雖存而貧自
若僧之衣鉢充牣買祠部牒度童奴數溢三百聞者盡
證元鏡在僧所提點刑獄使者建臺於漢嘉貪人也認
為竒貨命健吏從僧逼索不肯付羅致之獄用楚掠就
死使者藉其貲空無貯儲盖入獄之初為親信行者席
卷而隱知僧已死穿山谷徑路擬向黎州到溪頭值神
人金甲持戟長身甚武叱曰還我寳鏡行者不顧疾走
投林未百步一猛虎張口奮迅來若將搏噬始顫懼探
懷擲鏡而竄久乃還寺為其儔侣言之後不知所在鏡
所隱沒亦足為富矣隆興元年祝東老泛舟嘉陵逢王
生自說其事時年六十餘
黃師憲嘉兆
林開三命世俗日者多託其書以自衒然初未覩厥真
也宣和間其入在京師莆田黃至一静以太學上舍登
科秘書省正字嘗邀之論命長子方齠齔立於傍亦漫
令談休咎林曰此兄科名遠勝君至究竟處但只相似
耳其後至一終於朝奉郎長子者師憲也狀元及第然
亦至郎官而止師憲初發鄉舉時以紹興五年試南宫
既出院夢題院門曰依舊家山萬里重新場室三年是
歲本中優選以誤用韻牓罷八年遂冠省闈以無廷對
擢居正奏第一先是其伯父夢神人告曰君家有此雙
名士天下流傳第一人又隣人王氏夢其居挂金書牓
曰狀元坊自謂子孫必應兆每誇語於里閭久而益貧
遂貨於黃氏不數年師憲捷書來初命名時盖慕東漢
隱君子鼻祖叔度之為人已而年夀纔止於四十八與
叔度同
胡邦衡詩䜟
黃師憲魁省闈時胡邦衡以樞密院編修官點檢試卷
得其程文黃袖啟謝之有欲治之主不世出大名之下
難久居之語胡雖賞其駢儷精切而訝難久居之句為
不祥後胡獲罪來福州黃致子魚紅酒為餉胡報以詩
曰盈尺子魚來丙穴一瓶女酒敵新州自言以子對女
丙對新為工盖新興酒絶佳閩人重之故形於詩句未
幾胡再謫新州黃亦不至達官所謂難久之詞皆先䜟
也
雷斧
黃水永泳莆田人師憲狀元之從兄也幼時戱於廳正晝
雲雨晦冥雷震轟轟繞柱穿屋壁而過家人意其驚怖
争出尋之元在戲處端坐無所覺也得一斧長三寸非
鉄非石鑿小孔而無柄盖雷神所執而誤墮者諸人傳
翫未巳黃持入藏之雷復至似訪其物不可取俄頃開
霽宣和間黃以童子入京蒙召對賜五經及第仕止郢
州通判斧至今存
夷堅志戊卷九
