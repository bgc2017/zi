夷堅志丙卷五
宋洪邁撰
臨安吏高生
朱思彦則淳熙初知臨安縣因鉤校官物得押錄高生
盜侵之過其妻尤貪冒每攬鄉民納官錢詐給印鈔而
私其直時高以事上府先逮妻送獄高歸詢詰之應荅
殊不遜遂併鞫治囚繫月餘日加絣訊一夕丞行牢二
人哀泣言楚毒已極恐無生理丞惻然憐之會朱延過
客飲宴席未散乃為破械出之使潜竄跡明日丞詣縣
與朱言高某為胥長而夫婦盜没民錢且對長官咆哮
誠宜痛治然久在囹圄昨夜呼其名已困頓不能應不
免釋出之旋聞皆到家即死幸不隕於獄不必彰聞其
子亦願歛瘞既從其請矣失於耑擅此請悚然朱喜丞
之同嫉惡又處事委曲無跡致詞言謝迨反室復念彼
罪不至死一旦併命異時豈不累已即不然將有陰譴
冤祟之撓自是寢食為之不寧遂見二鬼裸形被髮箠
痕遍體徑前挽衣裾曰我罪不過徒隸乃淪冥塗又使
縣丞屏去骸骨慘忍如是非得爾從地下證辨斷無相
捨之理朱噤不得對遂感疾鬼朝夕在傍丞來問疾朱
告之故且曰思不忍一時之憤至不可悔今又奚言丞
笑曰兩人實不死吾憫其困而脱之匿諸邑下親戚家
而紿以死告耳朱曰若是則日日現形吾前者為何人
丞曰此憂疑太過所致當呼使來甫經宿果至拜於廷
下朱登時心志豁然厥疾頓愈命高復故役焉或又言
朱所治胥真死而常出為厲任漢陽復州守時恍惚見
高入府猶怒家人不誰何及兵校不捉搦皆決杖有黜
配者郡民知曩事莫敢白至今未能安泰云
許六郎
湖州城南市民許六者本以貨餅餌蓼撒為生人呼曰
許糖餅獲利日給稍有寬餘因出子本錢於里閭之急
缺者取息比他處利多家業漸進遂有六郎之稱乾道
六年病死其甥女嫁秀州魏塘陳氏鄰家牝犬生三子
其一白色腹下有褐毛五字曰湖州許六郎甥女往視
信然使其夫將千錢買之未忍報許子而許氏為亡者
設三七齋會一家皆夢見之泣訴云我在生無顯過只
緣放錢取利太多致貧民不能償或鬻妻賣子坐此墮
犬身猶幸生於陳婿之鄰外甥已贖我可便取歸然不
過一百日則業緣盡矣明日其子即遣僕往陳氏甫到
乳犬迎門搖尾僕以絮窩負之歸至家據主席而坐兩
眼淚落妻子不勝悲惋豢育盡志滿百日果死
童七屠
台州近城三十里有小寺亦曰徑山路口有屠者童七
累世以刺豕為業每歲不啻千數又轉販于城中專用
以肥其家淳熙初元歲夕家人夢先亡祖考盡集云因
小七不改故已十餘次作猪死於其手今圈中所蓄總
是我輩然還債已足切勿更加殺害至旦往視之羣豕
首悉變為人若祖若父若伯叔若姑姊妹皆悲酸出言
大略與昨夢所告等而下體固畜𩔖也頃之復故而外
人無所見童遽空羣捨入寺且飯僧懴佛痛自洗悔而
改貨紗帛以自給至今猶存
淳安潘翁
紹興二十五年忠翊郎刁端禮隨所親邵運使往江西
經嚴州淳安道上晚泊旅邸日未暮乃縦步村徑二三
里入一村舍少憩見主家夫婦舂穀問其姓氏曰姓潘
婦瀹茗以進聞旁舍窸窣有聲試窺之乃一無頭人織
草屨運手快疾刁大驚愕扣潘生生曰此吾父潘翁也
宣和庚子歲邅幫源方賊之亂斬首而死某偶逃外得
脱還訪尸於積骸中尚可辨認舁以歸手足猶能動肌
體皆溫不忍斂殯唯造小函寘首埋於屋後而用藥敷
斷處其後瘡愈别生一竅欲飲食則啾啾然徐灌以粥
湯故賴以活今三十六年翁已七十矣刁亟反僦邸神
志恍然不寧者累日後每思之毛髮輒灑淅也已志所
書廣民亦如此
湯教授妾
湯衡平甫臨安人登進士第待某州教授闕就上饒王
侍郎家館舍攜孥寓于門屋之側乾道中王氏邅火災
焚燒俱盡湯妻得驚疾致亡窆於彼處湯後至都城買
一妾頗有色藝悉取故妻箱笥首飾付之嘗以清明節
上冢將偕游山未及行白晝見妻舉手搦妾碎其冠珥
裳衣肆擊移時乃没舉室怖駭又不敢招邀巫法敺禦
湯於是為檢點遺物可直千緡盡付寺觀追營薦度妾
病踰月方愈影響亦絶
高子潤
文林郎高子潤淳熙庚子歲為真州判官因被疾夜夢
神人告云汝前生作官誤斷公事陷一平人於死今雖
隔世猶日日伺隙欲償冤對以吾衞護之故未能前然
恐終不能庇汝若能急納禄不獨可以延年兼此鬼亦
不復為祟矣高悟以告妻子使治歸装明旦白郡守乞
致仕守留之甚力高詳舉昨夢云儻知而不去恐不脱
死守愴然即從其請上諸朝時相嘉其恬退奏於合遷
秩上更加一官歸秀州居東門之外一意治生遂為富
室且賦性倜儻有氣義高氏巨族也姻黨至多以窮來
言者必蒙其惠或云方夢時神人他有緒訓既不為人
言故莫能審
鄭四客
鄭四客台州仙居人為林通判家佃戶後稍有儲羨或
出外販貿紗帛海物淳熙二年偕其僕陳二負擔至摘
星嶺鄭有姑嫁于嶺西十里間將由徑路往訪之日色
已晚忽值暴雨不能前遇一空屋趨入泊憩旋敲石取
火折葦籬炊燃覺積槀下若有物蝡動視之乃三乳虎
亟以隨身矛刺殺之而用他木撑閉門戶少焉聞撞扉
聲甚猛窺諸隙中蓋眈眈兩大虎其一銜物長數尺頓
于地其一舉爪穿閾中意欲突入鄭以利刃斷其三爪
兩虎皆捨去良久審聽如人呻吟莫敢啟關迨旦出視
乃通判之女為虎所搏幸無損傷鄭負以下山迤邐回
縣送歸林氏一家方聚哭不勝喜厚謝鄭生鄭因小贍
亦懲虎暴不復為商矣
聖七娘
建炎初車駕駐蹕揚州中原士大夫避地來南多不暇
挈家淄州姜廷言到行在參選以母夫人與弟孚言已
離鄉在道久不得家書日久憂惱邦人盛稱女巫聖七
娘者行滅跡法通靈能預知未來事乃造其家焚香默
禱才入門見巫蓋盛年女子已跣足立於通紅火磚之
上首戴熱鏊神將方降即云迪功郎監潭州南岳廟姜
詵問母與弟消息更十日當知又三日可相見姜聞語
敬拜積憂稍釋恰旬日果得書又三日家人皆至姜悲
喜交集厚致錢往謝一切弗受唯留香燭幡花而已姜
後為工部侍郎每為客道此
吕德卿夢
吕德卿自贑州石城宰滿秩赴調夢人持牓子來謁曰
前信州通判洪朝奉其字廣長二寸許蓋其大兒也前
此無一面之雅叙次但云以家君於門下託契故願識
面今亦將相與周旋矣覺而熟念不能測時大兒已除
倅福州既還鄉里後數月被受甲寅覃霈遷秩之命告
中乃載云洪梓等五人擬官如右遂同轉朝散郎始憶
前夢
范諤妻
范諤字昌言夷陵人好學工文娶白雲郭先生頤正女
為妻夫婦絶相驩年過三十而郭氏死諤夢之如平生
挽其裾曰與我同行諤謝曰汝不忘疇昔恩義至厚吾
亦何辭但親老子弱勢難如願耳郭曰既不可同歸須
勿赴省試乃可自是諤舉於春官每在塗惴惴然恐蹈
不測雖無所患苦竟坎壈不第以没勿赴省試之語斯
其兆歟
伍相授賦
建昌李朝𨼆字兼美其家素事伍子胥之神甚謹民俗
呼為相王有禱必應李在太學以寇至守城得免舉夢
神遣駛步示以賦一首其題曰光武同符高祖夢覺不
能記憶次夜再夢且使熟讀遂悉記之紹興辛亥江東
西舉子𩔖試於饒州正用前句作賦題遂奏名後官至
左通直郎
董性之母
饒州德興縣常豐村士人董性之母李氏淳熙十二年
五月苦腹疾是時村野間多嬰此患李疾勢日進七月
九日夜半氣息不續家人相守啜泣棺斂衣衾悉已辨
治天時正暑須明即就木翼日夘時微若欠伸扶起坐
乃言曰吾殆落冥境初行平陸曠野數里許入大城聞
人聲嘈嘈而眼界絶闇一無所覩自分必死矣以口語
心曰吾受持觀音普門品經凡三十年未嘗少懈今一
旦入鬼錄佛如有靈不無覬幸於是大聲疾呼救苦觀
音菩薩僅百聲恍然若有以右手把吾左臂而偕行者
纔三十餘步漸覺光明如晝乃一婦人瓔珞被體璀璨
照耀香氣芬郁相貌端嚴吾知為菩薩示現告使救命
若曰爾數已盡緣善根素具故來相援宜急歸勿留更
半紀復相見吾方作禮敬謝則舉步愈高相距愈遠指
西方而去遙望幡蓋導前金碧輝晃使人蕩心駭目旋
如夢覺不知身之卧此榻也自是康樂安平後五載紹
熙元年八月十七日無疾坐逝性之自為文記其事
董參政
廬陵董體仁參政德元累舉不第用特恩得州助教貧
甚無以自養乃從富人家書館紹興丁夘秋試諸生有
赴漕臺請舉者欲使偕入貢場董年時已高無復有功
名奮飛志不肯往強挽以東道過臨江郡守彭子從合
鄉人也視其刺字曰老榜官耳何足道略不加恤是歲
預薦選次年南宫奏名廷試居第一以有官之故詔升
王宣子居上而董次之恩例與大魁等得左承事郎簽
書鎮南軍判官歸次臨江彭守遣介持公状迎候董批
絶句于紙尾曰黃牒初開墨未乾君恩重許拜金鑾故
鄉知己來相迓便是從前老榜官彭聞之慚悔自是六
七年董驟進用為侍御史彭不敢出求官已而董執政
適揆路虚席遂行相事起彭為廣東使者人善其能捐
怨云
南岳廟梁
淳熙中南岳廟火詔潭州重修命湘潭令薛大主督役
所用材木絶大深山窮谷求取殆遍而正殿缺一梁當
長五丈而徑五六尺者乃中度搜訪不可得或言湘潭
境内黃岡白馬大王廟前有巨杉其高戛雲他處所産
皆莫及今將集事非此木不可但廟神靈威怖人那復
敢近薛審訪得實即具文牒遣邑尉王以寧焚于廟下
然後領工匠百輩厲斤斧伐木至其傍見長蛇蟠踞根
株匠手顫股栗拱立相視尉遣信馳報薛薛策馬親詣
廟致牲牢酒醴敬禱曰此方壤地皆嶽帝所司今崇建
宫宇出於制勅區區一木當以為棟梁之獻尚何愛惜
哉取杯珓擲之得吉卜於是百斧併進聞𣗳杪鏘然如
劍戟聲匠懼欲止薛不聽明日樹根汁出如血迸流滿
地大聲如雷𣗳既斷而盤空旋繞欲墮不墮薛麾衆趨
避復白神云既已許我願勿以光響靈異動人如是者
踰時方仆還謁廟奠謝神像遍體悉拆裂觀者落膽𣗳
蛇是其精魂云
夷堅志丙卷五
