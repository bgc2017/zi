夷堅志甲卷六
宋洪邁撰
西湖女子
乾道中江西某官人赴調都下因游西湖獨行疲倦小
憩道傍民家望雙鬟女子在内明豔動人寓目不少置
女亦流盼寄情士眷眷若失自是時時一往女必出相
接笑綢繆挑以微詞殊無羞拒意然冀頃刻之歡不可
得既注官言歸往告别女乘間私語曰自與君相識彼
此傾心將從君西度父母必不許奔而騁志又我不忍
為使人曉夕勞於寤寐如之何則可士求之於父母啖
以重幣果峻却焉到家之後不復相聞知又五年再赴
調亟尋舊遊茫然無所覩矣悵然空還忽遇之於半塗
雖年貌加長而容態益娟秀即呼揖問訊女曰隔闊滋
久君已忘之邪士喜甚扣其徙居之由女曰我久適人
所居在城中某巷吾夫坐庫務事暫繫府獄故出而祈
援不自意值故人能過我啜茶否士欣然並行二里許
過士旅館指示之女約就彼從容遂與之狎士館僻在
一處無他客同邸女曰此自可棲泊無庸至吾家乃攜
手入其室留半歲女不復顧家亦間出外略無分毫求
索士亦不憶其有夫未嘗問將還議挾以偕逝始斂袵
顰蹙曰自向來君去後不勝憶念之苦厭厭蹙疾甫期
年而亡今之此身蓋非人也以宿生緣契幽魂相從歡
期有盡終天無再合之歡無由可陪後誠慮見疑訝故
詳言之但陰氣侵君已深勢當暴瀉唯宜服平胃散以
補安精血士聞語驚惋良久乃云我曾看夷堅志見孫
九鼎遇鬼亦服此藥吾思之藥味皆平何得功效如是
女曰其中用蒼术去邪氣上品也第如吾言既而泣下
是夜同寢如常將旦慟哭而别暴瀉服藥一切用其言
後每為人說尚悽慘不已予族姪圭子錫知其事
蔣良輔
南城人蔣良輔業儒不成老於鄉校淳熙十年病卒半
日復蘇語家人曰適被追到冥府竚立廷下偶閻羅王
未出廳故得暫還然亦不能久也越二時頃竟長逝
遠安老兵
峽州遠安民家篤信仙佛嘗作吕公純陽會道衆預者
頗盛齋供既罷一老兵從外來著敝青布袍躡破麻鞋
負兩篛籠弛擔踞坐呼叫索食却之不可其家尚有餘
饌隨與之既又求酒畀以小尊一吸而盡至於再三皆
然主人駭其量語之曰尚能飲酒乎曰固所願也但為
君家費已多不敢請耳酒至到手即空不遺涓滴徐問
今日所作齋會云何告以故客曰儻吕真人自來必不
能識主人指壁間畫像示之客注視微笑曰我却曾識
他面貌結束全然與此别與我絹五尺當為追寫一本
主人喜既付之客接絹不施粉墨但寘手中捼莏俄而
大吐就以拭殘汚主始惡焉度其已醉無可奈何旁觀
者至唾罵引去良久納絹於空缾笑揖而出一童探缾
中取視則仙像已成衣履穿決宛與向客無小異其家
方悟真人下臨悔恨不遇標飾寘淨室謹事之時淳熙
七年筠州新昌人鄒兼善為邑主簿傳其事
巴東太守
余紹祖奉新人登紹興丁丑進士第淳熙末通判江陵
當赴官以道遠不挈家唯二子一館客同途啓行次日
抵分寧縣境毛竹山晚宿僧寺纔入松徑主僧率其徒
迎揖甚肅别有一道人居其中既下車憩坐法堂上余
以僧禮勤厚問之曰適間元不曾遣駛卒先至師何以
知吾之來僧曰山村寂寞本不預聞外事偶今早見道
人說夜夢大官當到此故終日洒掃敬俟而吾官果至
異日必為貴人矣余默喜僧退命邀道人與之酒審厥
夢曰實然但不暇為僧語其詳今請畢其說昨夢貴客
至寺徑入寺後古木朽穴中而木甚茂盛方訝其異旁
有一人云是某郡太守也余聞之謂正為倅貳距郡守
只一間且身棲木穴殆非吉兆道人以丁固生松事與
館客同寬釋余意頗自慰與道人衣一領錢一千謝使
去暨到官將受代適巴東缺守荆帥趙丞相薦其姓名
朝廷從其請命既下趙公就遣吏卒送之西未行感疾
趙諭幕客張鎮為挾醫治療醫言脈已絶趙餌以金丹
似少間一日正寢呼其子曰天色已夜何不張燈子答
以日當晝余叱之其僕燃兩燭至又云了不見有光須
臾增至十餘條亦如初子疑為失明近而瞻視雙目瞭
然俄頃而卒蓋將亡時精神消散所謂眼光落地者此
歟
林學正
福州老儒林君自少力學而終身不偶以教授生徒為
業守約食貧居於州之南境莆田陳魏公與之有舊及
為相貽書招之詣闕欲有所成就辭不行王瞻叔參政
帥閩魏公言林平生行不妄取予使加禮重王訪其所
止遣五兵一車齎錢三萬聘以為學正林受帖甚喜館
使者於旁舍置酒設饌約以即治裝黎明戒塗是夕無
疾而卒鄉人嗟惻其窮謂無此横財當未入鬼錄乃知
踰分躁求固有定數筠州通判李善學嘗在其席下備
言本末
高周二婦
南城鄧札生子雇田傭周僕妻高氏為乳母時其夫已
亡高與惡少年通姦至於孕育慮為人所訟溺殺兒後
數年得蠱病腹脹膨亨面色如梔蠟徹日夜呼痛至不可
忍聞淳熙十四年七月病亟家人環視高曰天氣毒熱
我身如火何故更抱嬰孩來相惱亂俄伸足為蹴踏狀
又曰爾輩不為我除去我已自踏向牀下了少頃復為搪
觸之勢且望空紛拏辯數皆知其殺子之冤生受此報明
日死其女在旁目擊之既嫁因産女患其已多貧無以贍
給即漬諸水盆内明年再懷姙見異蛇入房驚而成疾
至困臨終譫語累日略與母死時同
趙岳州
朝散大夫趙善宰字彦平居於建昌淳熙丁未除岳州
守未及上以十一月卒于家明年其子汝昌夢到官曹
徐行抵廷下望乃父朝服据案決事見昌至甚喜未及
相語視四隅文書充塞棟宇父曰吾纔去世即受命作
陰官權力不減在生為郡時特苦於省閱文牘之繁卒
無斯須暇吾殊不樂居此也昌曰大人既不樂何不求
脱去曰已除代者兩人吾獲免不久矣昌曰代者為誰
姓名可得聞乎曰乃周昭卿童伯虞二鄉人也言畢而
寤詰旦白母戴氏及弟妹皆悲泣因讙傳一城聞者謂
不應連用三同郡士夫為一職不以為信昭卿者朝奉
郎周熺方調坑冶贑州主管官次年冬當赴而卒伯虞
者朝請郎童括聞此說深惡之時自吉州萬安縣解印
亟詣闕注此官且以禳趙夢云若已與周為代者即之
任紹熙壬子秩滿吏部差知雷州客都城待班陛對買
二少年妾滯留頗久歲將盡卒邸中三君子在建昌稱
善𩔖聰明正直為神不誣其相去亦只二年或三年幾
如世間資考也甲志記孫點石倪徐揩相踵為太山府
君三人同一檄甚與兹事𩔖但此皆鄉人接武為小異
云
豐城下渡
豐城縣界三港口新開河一津名下渡紹興庚戌八月
岸上居者王媪夢一客衣服不潔淨形容瘦瘠若平生
素相識來致謝云寓此經年煩擾多矣數日間當捨去
故專告别媪覺以語其子莫知何謂後五日同邑苦竹
村民嚴克誠二子往西山玉隆宫謁許真君過而登舟
未濟並溺死道俗奉許真君極虔謹二嚴沿途飲酒食
肉疑以是獲譴云
兜率寺僧
分寧縣兜率寺有張天覺所書圓覺經兵火後為近居
民黃生所得寺僧求之不許黃愚人也不知為可貴重
其子堅淨遂毁以為卧榻單久之得癩疾痛苦穢腐數
年乃死
吳滲二龍
營道士人吳沂淳熙丙午獲鄉舉丁未下第夢二龍挾
其體又夢人令更名滲則當再獲薦至己酉春上登寳
位吳自謂且手掇一第每語人曰二龍夾吾身蓋來歲
龍飛策士吾必魁天下為龍首也遂更名果再預選乃
居末綴牓首蓋其叔應龍而待補小榜有石應龍遂符
其兆洎庚戌省試吳訖不偶怏怏成疾還家忽具緣袍
鞾簡着服之入揖祖母及母氏家人怪問之答曰冥司
請我作判官今便赴上遽再拜叙别而出徑赴井傍直
墮其中而死
資聖土地
建昌孔目吏范荀為子納婦貸錢十千於資聖寺長老
經二十年僧既死荀亦歸攝因循失於償逋荀後得疾
且篤呼其子觀光謂之曰憶汝娶婦時曾借資聖寺錢
今本處伽藍神遣人押長老來索取可急買紙錢燒與
之又指示家衆曰土地之使偕長老見在此拱立汝輩
不見邪洎焚楮訖又曰兩人已去欲往報恩寺前尋徐
省幹理會事也至夜荀死徐生名以寧萊州人方自吉
州監贍軍酒庫替回未幾亦卒時淳熙七年先是徐父
奉直大夫寓居彼寺寺之人用常住物假其名以規利
奉直因是頗揜有其貲以寧與聞之故致然僧祖珏說
張尚書
張彦文尚書大經長者也布衣時與建昌景德寺僧紹
光厚善後為諫議大夫紹光死于鄉張公蓋未知也夢
其荷械立庭下泣訴曰紹光以某月某日死緣生前罪
業沈重沈淪地獄無從脱免願公不忘平生特為救釋
請作佛事以濟冥塗憶有金一兩在弟子姚和尚處并
有錢二十千在市上某家儻索而用之庶可獲助張許
之他日遣僕歸詢其事皆合乃命其子元晉取金與錢
為誦經轉輪仍塑觀音像一軀於太平興國寺燃長明
燈以供且刻石紀以示人當淳熙初張提舉湖南常平
廵歴屬城至道州北境二十里宿於杏園寺夜夢婦人
求葬已言甚懇切旦以告主僧得其柩以屬營道宰瘞
諸原蓋其惻隱之心𩔖如是也
七姑子
乙志載汀州七姑子贑州亦有之蓋山鬼也遍城郭邑
聚多立祠宇其狀乃七婦人頗能興禍福淳熙十年臨
安人王大光為坑冶司幹辦公事閽卒白曰今早啓戶
未幾有賣豆乳者來數女婦從宅出就買謂之曰汝少
頃於此當持錢以還久而不出不知誰人敢以告大光
駭曰我家人不應侵晨自買物必妄也若或有之殆鬼
物假託但白日昭昭寧得如是閽以姑子為言遂往視
其祠豆乳正在香几上大光即命烹熟以薦而代償所
值
甄錡家醮
甄錡知南康軍感疾遂亟醫者已束手其子曰倜曰儻
延天慶觀道士即軍治建醮筵請命備極誠敬至供獻
器皿匕箸皆易以新者既畢事錡與二子及主醮道士
俱夢入大官府見一神呼曰甄錡大數已盡上帝以二
子孝誠可嘉並齋筵精潔如法特與延壽一紀明日皆
欲言之倜曰果獲響答宜以紙筆具述勿形口說庶幾
可信於是如其請所夢悉同咸為甄氏致慶意老人壽
算當蒙所增之數然至明年是日而卒計其時恰十有
二月識者謂一紀為十二歲陰司不欲明言故以一月
為歲天限之不可逃如此
夷堅志甲卷六
