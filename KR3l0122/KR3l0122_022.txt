夷堅志丙卷二
宋洪邁撰
孔雀逐厲鬼
撫州宜黃人鄒智明家饒於財暴得癘疾昏昏不知人
一日少間語其妻請師叔師叔者其房叔也為僧住持
臨江寺能誦孔雀明王經至則曰可於房外鋪設佛像
而即床前誦經妻如其戒僧誦兩卷畢出就飯智明望
見挂像處一孔雀以尾逐癘鬼僧竟經讀疏去日將暮
一小鬼來告曰我輩佩佛勅行當去此但公頭上有釘未
拔願多燒冥錢與我便相為除之於是呼幹僕饒山散
買楮幣聚焚於庭諸鬼竒形異状以十數舞謝歡喜其
先告者徑登床拔釘而出且言曰我明日往縣市曾打
銀家行病矣先是智明最苦頭極痛登時豁然如失平
旦即能起欲驗其事走介扣曾匠家果云忽害傷寒
雲門僧鬼
建昌麻源第三谷山水清邃為江西勝處有僧寺道觀
各一所僧姓陳者自縊死其弟子邦彦鄒氏子也代掌
僧事嘗詣三里外民家作緣會徒衆盡行旋募村農陳
三守舍甫二更明燈獨坐聞戸外咄咄聲方疑怖間一
僧揭簾入吐舌至地陳驚奔入厨握庖刀望空亂斫殆
如失心夜過半寺衆歸覺屋内呼擾撼閙趨視陳已昏
惑良久乃蘇臨川漆匠陸生者常為僧役然至暮則寓
宿觀中南城王三錫時在觀讀書謂之曰汝就彼用工
何不擇一室休憩乃挈挈來此陸笑曰吾往來兩處久
矣向者元不知有變怪昨攜小子以暑月宿于寺廡因
為蚊蚋所撓避之於法堂中屏内時夜方半月色滿庭
望見一僧繫皂裙曳靸鞋從東廊上西廊下口呼邦彦
不已如是者數次吾父子恐甚憂其且來屏息不敢喘
幸而自去從此不復夜往云
蓬頭小鬼
雲門寺人有魈怪頗幻嚇人嘗有游客至主僧邦彦館
之于山門傍小室冬夜附火不覺昏睡及開目見一物
長三尺蓬髮鬅鬙正相對坐客驚呼出戸邦彦聞之徐
行笑視曰何害只是蓬頭小鬼耳麻源巡檢鄧珫來治
小亭館于寢室時表兄王三錫在道觀常相遇王告之
曰深山多怪異須益寘僕從以備不虞不然徙入僧房
乃可安寢珫弗信一日折簡招飯遽言便欲還家王訝
其忽忽珫曰不聽兄教昨夕只一小吏伴直珫寢於大
床上夜分熟寐聞左榻上如人擲重物敲擊者數四倉
惶呼吏吏固已怖慴遂相攜開關而走歷堂階十餘層
不暇躡級滚攧趣下驚魂至今未定豈容更留哉是晚
辭去
鄧富民妻
邵武光澤縣村里曰牛田烏陪富民鄧生買一妾嬖愛
殊甚妻不能堪遂自經而死即日響怪百端鄧苦之而
無計可息召墓師兩人為卜葬館於書室鄧不敢徑就
枕且傍壁寢令客處外夜月正明聞窗下芭蕉林風敲
撲蔌聲失驚曰又來也客方問其故死妻已被髮立帳
邊漸逼枕席客口舌間為髮所沾絆三人呼駭起走不
復寢於彼矣妾當晝入酒庫見主母垂髮立其側即悸
倒地上幾至隕命訖於妻葬乃已
會稽獨脚鬼
方子張為會稽倉官僦民屋作廨舍庖中炊飯熟婢舉
甑時忽三分失其一已而殽饌亦然陰伺之了無所見
主母疑婢盜與人屢加鞭笞而竟不能得其實一老媪
嘗至彼遇異物一足踸踔不暇細覩容状悸而出以告
子張子張異焉謀徙居以避他禍偶步至鄰家小室内
望一龕帳極華潔試往視止畫一巨脚略無相貎扣其
人但窘撓不答若無所措乃悟常日盜飯者此也郡士
姚縣尉精法籙善治鬼語之故姚曰是名獨脚五通蓋
魈𩔖也君欲治之乎子張曰幸不為大過無用深懲只
令絶跡勿相犯足矣姚為飛符約勅之自此寂不至
孫判官
孫判官者汴京人南渡後居於秀州魏塘氣質軒舉好
談脩身養生之事每歲初夏舁一桌輒置庭前烈日中
偃卧其桌又以一桌覆之當食時略起食已復然自旦
迨暮乃罷如是者竟三日劇暑不渴凡所謂暑藥未嘗
向口專啖冷虀粟飯亦無蔵府瀉泄之疾常自矜詫言
可以不死識者亦以得道當享上夀期之乾道五年官
於毗陵恃色力盛壮與倡女媟狎無期度訖喪其軀年
才六十餘
孫儔擊鬼
孫儔大夫者鄧州人在金國為千戶長紹興末歸正得
官淳熙中為京西兵馬副都監因買田築室於穀城其
人甚勇也庖婢嘗報比夜入厨輒有一物蹲竈下蓬頭
散髮不可認面目呼之不應逐之不退必鬼也孫曰此
後再來當告我明夕又至孫往視之信然笑曰是桑伸
軍喫了底人魂魄耳即奮拳揕其頂立没于地迨早命
僕發土得遺骨一具乃輦而棄諸野
孫儔寳劍
孫儔家蔵寳劍絶異夜置庭下暗處則星象皆粲列其
上襄陽前軍統制趙嚴者亦自北來為予弟景裴言頃
遼主天祚在位日有星隕於燕光徹禁廷既入土猶熒
熒然召太史訊其占對曰其下必有異立遣掘視之深
入七八尺得鐵鑛一塊其重百餘斤命付八作司鑄為
十劍欲試其利鈍喚獄中一死囚出被以厚甲三重曰
我今赦汝囚喜而拜謝即舉劍斫其腰并三甲皆斷其
堅利如是嘗以一與駙馬都尉孫君蓋得此云裴弟屢
求觀力拒曰元未嘗有其意畏人奪取之也裴時官襄
帥幕府
易村婦人
慶元元年五月湖州南門外一婦人顔色潔白著皂弓
鞋踽踽獨行呼賃小艇欲從何山路往易村既登舟未
幾即偃卧自取葦席蔽其上舟纔一葉展轉謦欵必相
聞而寂然無聲舟人訝焉舉席視之乃見小烏蛇可長
尺許凡數千條蟠繞成聚驚怛汗流復覆之凡行六十
里始抵岸步扣舷警之奮而起則儼然人形與初來時
不小異腰間取錢二百償雇直舟人不敢受婦問其故
曰我適見汝如此那敢接錢笑曰切莫說與人我從城
内來此行蛇瘟一个月後卻歸矣徐行入竹林數步而
𨼆彼村居人七百家是夏死者殆半初湖常秀三州自
春徂夏疫厲大作湖州尤甚獨五月少寧六月復然當
是蛇婦再還也吁可畏哉沈清臣女嫁閩帥唐元善老
嫗來福州說此
潘仙人丹
高州茂名縣本唐潘州也縣界有黃尖嶺父老言昔有
仙人姓潘居此鍊丹近十數年來工人入山鑿石乃得
𣗳木屏於石中蓋仙所遺丹劑墮地融結者一層復一
層殆可揭取但枝葉端正者百無一二民黃氏擅此山
外人欲來伐則先以鹽綵與之然後入山祀土神畢徐
徐施工朱子淵為桂帥致兩屏遺予老幹扶疎上挾雲
氣下臨廣漠混然天成略無斧鑿之跡非若祁陽所産
藉人力磨治故垠齶高下失其自然又云海函萬族無
所不有范石湖虞衡志嘗載石柏今方得一枝自海底
石塊上生根株盤錯枝葉如畫其色紫其根白其質皆
石也天陰雨時必有水珠在葉上枝間亦有柏子皆石
脂凝結而成子淵賦詩云海物難窮造化竒後凋惟有
歲寒知誰將脩月黃金斧斵就凌雲紫玉枝直榦詎容
塵點涴靈根偏與石相宜天然不假栽培力肯逐春風
盛與衰予和之云海樹凌根石效竒山經地志不曾知
凝丹幻出珠千顆染紫装成玉一枝鶴骨龍姿隨質見
鸞棲鳳宿與香宜元戎高唱真難和愧我年來筆力衰
又有石梅石松則未之見也
余氏蛇怪
樂平余六七郎者妻程氏女才一年嘗白晝欲登榻見
一蛇蜿蜒于上僅長尺餘而匾闊三寸許程駭怖呼家
人共取仗擊逐之蛇躍下徑出房門遂不見里俗相傳
山木間有所謂旺神者魈𩔖也頗能見妖怪邀索祭享
然其威靈亦殊不章赫雖村巫社覡亦能去之甚者化
為人或為蛇與婦人亂於是余氏疑焉程意状罔罔稍
與平日異亦莫知其邅祟與否也踰月而死方斂尸於
地蛇復來踞其腹形模全似前所覩者人攜杖至亟奔
趨而出不知所在此蛇蓋名曰猪豚云是時慶元元年
二月也
蜀中道人
張魏公宣和中為成都士曺母冀夫人奉道每日齋道
人一員不問所從來或親焚香加禮嘗有一客至歎曰
夫人當有貴子今安在曰見為曺官方在州倉納粟客
徑往就謁既相見熟視不語公呼小吏有所言乃揖公
起行數十步即呼為相公拱白曰公之貴相在語聲與
行步間從此不十年海内將大亂公當出入將相掌握
兵柄為國家立事建功願自愛公竦然謝不敢當客亟
趨出不暇扣其何處人何姓氏也所言既驗每託蜀士
陰訪求之莫能得後謫居和州為秦丞相所忌必欲寘
諸死地公絶憂之未知所以自脱此客忽排闥而入望
其儀貎儼與三十年前無少異迎語之曰吾昔求先生
不可致正爾牢落肯惠然相顧何邪客曰知公以時相
為憂故來奉告彼乃死人耳何足慮異時公當復舊物
福未艾也公長子敬夫栻出揖客熟睨良久曰兩眼視
物欲裂好處正在阿堵中他日為西南帥臣名滿天下
時次子定叟杓方數歲在寢未起公曰尚有稚兒欲丐
題品但正睡熟不可喚覺客秉燭就視之笑曰大有福
勝如哥哥未易量也少頃告去訖不復再見余仲庸聞
此事於敬夫
應山槐
德安府應山縣治南半里許過小溪有野寺寺外數十
步間一槐𣗳高可二丈闊稱之根株與常槐等但遍體
柔條纏結若藤蔓然莫見其所起處每枝必分兩岐葉
葉皆背面而生無一相對雖孫枝數寸者亦然婆娑茂
蔚土民相與愛護故露植空曠之野未嘗翦伐士大夫
經此必往賞翫政和中花石之役興有欲徙置禁苑者
而盤踞牢甚不可發掘乃止鄱陽張焄為邑宰命畫師
睥睨將寫為圖以寄餉四遠竟不能落筆亦止
牙兒魚
應山縣外大龜山高峻可二十里其上有小寺寺外一
池泉源未嘗竭産一種魚形模與常異名曰牙兒魚有
四足能登岸升木作聲咿嚘全如嬰孩大者亦重一斤
許相傳云不可網釣嘗為寺頭陀捕取其一欲烹而食
之傍人苦詞勸止不聽未幾疫死自是人莫敢害張芸
叟南遷錄云過武昌見蘇子瞻言近獲一魚似鮎而有
四足能履地而行不敢殺復縦之江中或曰此鯢魚也
殆亦此𩔖王聞禮立之過雅州有饋一枚如前所說
蘄州三洞
蘄州境有三洞一曰龍洞在蘄水縣三角山下神龍居
之禱雨皆應而光景變化未嘗表露二曰龜洞在近郊
廣教寺龜生其中品𩔖不一而綠毛者尤多三曰蛇洞
在蘄州口鎮側蓋白花蛇所聚今不復有矣土人捕採
乃出羅田山谷中施少路温舒自信陽守解印造朝舟
抵蘄口詣近處龍峯寺游觀距蛇洞不遠詢於寺僧皆
言徒有其名爾因信步到方丈後躡石級百層得一堂
方疊足坐憩傍人驚曰一巨蛇正蟠屈于下相與持挺
擊逐施遽下榻蛇徑入山見者無不汗駭此蛇之毒甚
於蝮或為所傷須急剜去肉少緩則遍體盡生白紋方
花如其形不踰時必死施到闕除蘄春守蓋其將為地
主故山川之靈陰相之特令此物出異以示衆吁其危
哉言之使人毛豎
夷堅志丙卷二
