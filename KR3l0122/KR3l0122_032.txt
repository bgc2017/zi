夷堅志丁卷二
宋洪邁撰
小陳留旅舍女
黃寅字清之建安人政和二年試京師未到六十里抵
小陳留旅舍寓宿夜將二更觀書且讀聞人扣戶聲其
音嬌婉出視之乃雙髻女子衣服華麗微笑而言曰我
只在西邊隔三兩家住少好文字頗知書所恨墮於女
流父母只令習針縷之工不遂志願今夕二親皆出姻
知家赴禮會因乘間竊步至此聞君讀書聲歡喜無限
能許我從容乎寅留與坐即捻書冊玩誦又索飲寅具
酒款接微言挑之略不羞避遂就寢鷄鳴而去復約再
會往還幾半月店媼訝其無故而久留其所親柳仲恭
者過而相遇拉以同入都女子已知之倏來告别攜手
而泣寅發篋出銀五兩以贈旦而行可二十里地名柳
林子見一廟神座旁侍女宛然是所遇者詳觀之其色
赧赧然若負愧之狀銀在手中初未嘗啟視也
燕太尉樓
燕達太尉元祐初以殿前都指揮使終於京師家有樓
甚宏麗其孫詁年十三歲頗剛果一夕見吏士數十輩
擁一男子著淺黃衫裹青荷巾執白羽扇徑登樓歌童
舞女繼至男子正中坐衆姬以次奏伎酒行正洽詁自
隙窺之喚僕妾執器仗欲上纔至梯半聞空中人厲聲
曰漢王子在此不可無禮逮至樓闃無所覩而酒炙果
實在焉所用尊罍匕箸悉燕氏物也高明鬼瞰其語誠
然自後不復至
吳庚登科
吳五承事者合州赤水縣人其家頗饒於財傳四世皆
一子專務隂德凡可以濟衆振貧者無所不盡至五承
事遂生兩男其婿張溥司戶勸其次子庚讀書招邑士
張坦館於舍及赴鄉舉坦黜而庚預薦將就𩔖試乃捐
錢百千結同舉勾龍渙以為助迨入𩔖場則兩人分坐
東西廂是歲紹興丙子場屋嚴肅不得相往來庚才短
思澁窘迫無計髣髴見坦在側取其試卷一揮而成文
凡三日皆然遂中高等張扣其所著略不能言溥曰即使
全出勾龍手獨不稍記梗槩以答交游間問訊者乎庚
言曰與勾龍對廊坐遠甚失望非獨賴張先生力殆成
曳白矣漙感坦之德亟往見道謝坦駭曰坦既不發解
何由入得𩔖場君無戲我俄庚亦來謝坦怪歎其異曰
是亡它乃君家累世隂隲彰聞天地神祗故以善祥相
報爾庚登科調果州相如主簿按登科記丁丑牓無此
人姓名疑未必然或年歲有誤也
顧百一
溫州村落一山去城市遠無人買佃但名為官山乾道
中農民陳李兩叟各斸地種粟聞深處有哭聲甚哀輟
鋤聽之俄又聞其傍一人慰解之曰不須憂明日有車
頭大洋擔大麻人顧百一替汝矣明日陳李復往正見
擔麻者來問其姓曰顧問所居曰車頭大洋於是為說
昨事力挽之回言若不相信必死於鬼手顧善謝與之
俱還將至家未及門立仆於道
黃衣婦人
安自強字行老紹興二十年為荆南安撫參議官其子
勱令幹僕魏璋以十月一日買黃牸牛并其犢既殺犢
為脯矣才數日又欲屠其母先一夕勱夢婦人著黃衣
泣拜無數懇言曰女子已遭官人剮了乞恕妾命勱未
及對其人相隨申訴不已遂寤為表弟盛來話其異且
扣魏璋乃知巳縛牸牛方擬屠剝勱大悔悟棄死犢餘
肉於江而牽牸付與化寺終身不食牛
安妾柔奴
蜀人安自牧喪妻之後買妾曰柔奴付以閫政恃主人
寵嬖恣横頗甚一婢安兒産子方滿月用計殺之而逐
其母乾道七年自牧以制置司幹官卒於成都其家歸
常州寓居新興寺柔奴感水蟲疾歲餘而死所親盛子
東及諸安族來弔以候大殮命僧修設薦嚴方咒亡位
食尸忽自起而坐衆駭懼奔走惟一老僧獨留不去曰
此尸蹷爾何足畏伸腳蹴之倒亟舁入棺咸以為積惡
之報
盛八總幹
盛八總幹者名挺字特夫開封尹章之族孫也寓居潤
之金壇小曲觀生三子長曰木登進士第次曰粟季曰
果紹興十九年十一月十九日晡後有異怪起甲士鐵
馬可百輩各長三寸分為兩陣馳驟戰鬭於庭除凡歷
半月日增數十騎稍聞金鼓之聲閙喧特甚挺不勝駭
憤抛大磚亂擲則散走門堂庖厠隨處四集咸遺下弓
矢刀矛皆絶小而形製悉具至日暮乃不見一家不知
所為歲未盡挺卧疾而卒木待次揚州教官繼死粟忽
失所在罄地搜尋杳不得其蹤跡妻徐氏愳禍之延亟
挈孤幼往常州依表叔安自強同居始得息厲鬼為妖
若是所未之聞也
大善寺白衣人
恩平郡王娶司農丞王揖女其家因是寓居於越府大
善寺之羅漢堂次子元卿出入王府董督繕修之役率
意營築凡所謂方隅禁忌一切不問淳熙十三年四月
得病危困遷泊外書室中二十六日晡時似夢非夢見
偉人長可九尺裹唐巾白衫黑帶曰汝犯九梁星當死
故來報汝有一法可以禳治今夜三鼓當有二神人來
必不利於汝宜取木一截覆以衾置於床上却用物籍
地而卧可脱此厄元卿頓首奉命俄覺夜半二神人果
來奇形猛狀獰惡可怖營營忽忽若尋覓之狀俄劃然
有聲唐巾者出曰可賀可賀彼已為韲粉矣舉手拽之
二神遂去元卿謝曰不知尊神是何靈祗而蒙委曲救
護如此曰汝前生事我極謹是以救汝無用問其詳疾
步而出至旦視衾内之木碎如柹屑矣病從此愈思報
其恩而不可得憶昨見時衣衫頗故敝乃以絹兩匹作
大衫具疏并楮鏹焚獻之其兄正卿嘗作記
圓潭墜鐘
福州長溪縣境有圓潭者水深叵測左右有徑路通商
賈往來而變異靡常曾有荷擔而過者見一徑頗廣塼
甃整潔且多金銀器物并擲於地人爭趨之則沒於潭
中不可得紹興三年近居村民姚叟當秋夜聞鐘聲鏗
訇響振山谷偕二子乘月往觀之正見一鐘墜於潭潭
之側三寺環繞僧知其異明旦各持誦經咒投牒請禱
冀得鐘左右二寺皆邈然弗應惟中寺才擲牒水即涌
高丈餘鐘隨而浮上僧具威儀梵唄迎以歸其重三千
斤雙龍蟠結精巧特甚安奉於寺樓上繼此一潭帖然不
復有異後數歲寺遭火一空獨鐘樓屹存
張次山妻
洛陽張濤次山宣和甲辰為宿州戶曹喪其妻是歲冬
入京參選因南至休暇日游相國寺於稠人中與亡妾
迎兒遇驚問之曰爾死已久何因得來此對曰見伏事
媽媽在城西門外五里間一空宅居官人可以明日飯
後來彼相尋迎兒當迎候於路張如其言果見妻妻泣
訴曰我坐平生妬忌使酒任情在此受罪君幸少駐可
見也至晡後聞騶哄傳呼旌旆劍戟儀衞甚盛紫衣貴
人下馬入正廳一行從卒悉變為獰鬼猙猙形狀運長
叉揕妻至前斬首且折其四體為數十段已而復生鞭
訊痛楚移時紫衣去一切如初來時妻曰每日受苦如
此須請泗州大聖寺成僧看誦金剛經方免兹業明日
更在此觀之及期所覩如昨但只加執縛不復斬臠紫
衣問曰汝必曾發願故惡業漸消可實告我妻具對即
合掌曰善哉善哉勉之既去妻與夫訣張調官東下至
泗設齋賽經回向畢再詣京師西茫無所見其妾迎兒
云媽媽傳與官人謝經文資薦為士人家男子矣紹興
中濤知常州其甥安勸說
范之綱妻
會稽士人范之綱居於城中壯歲下世有兩子能謹畏
治生日以給足其母早夜焚香敬禱天地百神旦誦經
五十遍凡十餘年未嘗少輟淳熙元年設三官位供事
甚勤燭下一神人出現語之曰婆婆年來家道長
進兩箇兒子留意産業孫男女五人仍有奴僕又已
身安強無疾病居於塵世真不易得此外復何求而朝
朝暮暮香火誠至如此願聞所欲母謝曰老妾感謝天
地護祐一家百無所望只願單得飽飯喫神曰衣食定
不闕若欲安然得之恐難也語畢而沒予謂世之人無
功無德坐享富貴使聞范嫗之事宜知所警
張承事女
湖州張承事一女容色姝麗以乾道癸巳歲生至紹熙
庚戌年十八矣事父母孝謹不妄出戶庭是春忽得惑
疾常切切與人昵語醫巫不能治時有道流善攝治鬼
魅行業孤高呼為煞先生郡人延譽於張邀至家方仗
劍噀水此女出侮困之殊不少懾生深自愧悶起行外
間假寐橋側魂氣索繞而上若出神然逢九天采訪使
者巡遊儀衞甚肅因詣車下再拜告以張氏女為妖所
纏不容遣逐願賜指示使者曰可用金橋訣治之旋即
夢覺再登張門行法女抑首屈服問其姓名曰某乃其
隣廟神張承事昔貧時來禱於某願以此女為妻緣是
加意擁護今既成富翁而頓負盟約所以作祟盖其父
母素心相許如此非敢擅殃之法師賜鑒可也生曰欲
命工塑女像於神位之左儘可從容而令舍其精魂復
還故幹如何神謝曰敬諾後遂帖然今已納婿
龍溪巨蟹
福州長溪之東二百里有湫淵曰龍溪與温州平陽接
境上為龍井山其下有大井相傳神龍居之淳熙初年
七八月之交不雨五十日民間焦熬不聊生罄其禱請
皆莫應士人劉盈之者一鄉稱善良急義好施倡率道
士僧巫具旗鼓幡鐃農俗三百輩用鷄初鳴時詣井投
牒請水到彼處天已曉僧道方四環誦經咒將掬水於
潭見一巨蟹游水面螯如鉗大背上七星狀如斗大眼
如彈丸光采殊煥爛遂滌淨器迎挹之蟹隨以入舁者
方動雲霧滃然勃興未達龍溪雨已傾注明日遍迎往
鄉閭觀者擁塞忽失蟹所在甘澤霑足衆議送之歸彷
徨訪尋乃在劉後園池内又明日始備禮供謝復致井
中自後有祈必應
朱巨川
餘干團湖民朱巨川一意治生以不仁為富嘗白晝有
人抛磚入室意姦盜所為審視之無所覩亦未以為異
旬日後又自空墜大磨石於庭中繼而衣笥箱篋火從
内起於是呼村巫治之怪愈益肆男女皆遭扼喉批頰
弔縳箠楚舉室晝夜不寧乃命道士設醮延禳諸衆悉
見大毬旋繞壇下科儀未竟抛石及於坐旁不復可施
法其居旋為火焚遂徙寓别野相去十數里百怪交作
生計蕩析幾半有喻貞官者過其家為言此非邪鬼敢
然以君家用秤斗出入不平好利太過造物所不容天
降其罰非人力所能救宜改過悛心禍將自息朱悔懼
引咎一切改為逮今無恙
夷堅志丁卷二
