思辨錄輯要卷十七
太倉陸世儀撰
治平類
兵陣仁人之事也不仁之人為民害不得已而殺人以
生人此非大仁人不可乃世之論兵者必委之孫吳
又曰用兵非天性猛鷙者不可噫失先王之意矣
殺人之中有禮樂焉者莫善於陣陣之中堂堂正正有
典有則燦然明備者莫善於八陣
或曰孟子曰我善為戰我善為陣大罪也今子以陣為
殺人之中有理存焉得無非孟子之意乎曰天理人
欲同行異情兵陣一也而仁與不仁異亦觀其用心
何如耳
孔子不答衞靈公問陣非真未學軍旅盖陣是儒者學
問中一小支節對大聖人不問道而問陣猶之對工
師不問宫室規制而問一瓦一椽也失之遠矣
孫吳司馬法等七書世謂之武經盖談兵之家幾以之
配四書五經矣此大謬不然七書中惟司馬法近正
孫子雖權譎然學兵者心術既正之後亦不可不盡
兵之變至吳子則淺矣其餘若尉繚甚粗略六韜三
略衛公問答皆偽書皆無足觀而後世功令率以之
課武弁宜乎武弁中無人也
武臣第一不可教壞他心術若心術不正愈有用愈不可用課
武臣而以武經七書教壞他心術矣
兵家有體用學兵者必先體而後用故體立而用行知
方體也有勇用也用之中又有體用旗鼓步伐用之
體也出竒制勝用之用也
兵家所言出竒制勝者多矣言旗鼓步伐者少出竒制
勝者法虚旗鼓步伐之法實虚處聰明人自可會得
實處非學不可猶之名物度數即聖人亦不能生知
也孫吳不必言即通鑑一書凡言戰攻處孰非出竒
制勝之法惟旗鼓步伐所𫝊甚少唐有李靖兵法此
其書也然不得見全書今僅存杜氏通典所載戚南
塘紀效新書是從此書中脱出故於旗鼓步伐之法
獨詳讀者不知以為戚公必有異人𫝊授亦可笑也
予嘗欲輯兵書為三卷曰道曰法曰術道只是道理凡
四書五經中言兵處如教民七年以不教民戰易之
師卦書之步伐詩之車攻吉日以及聖賢古今論矣
格言必有合於王者之道者乃取法則法制如司馬
法李靖兵法及紀要新書八陣發明之類術則智術
如孫吳兵法及古今史𫝊所紀攻戰之迹令學兵者
先知道次學法次論術庶體用不殽而人才有造
戚少保制陣深合古法然常以五倍勝一倍此用衆用
弱之法也正兵也岳少保好野戰無陣法然能以背
嵬破拐子此用寡用強之法也竒兵也合二少保之
長可以言戰矣
向閱武偹志陣法無慮百數不能得其要領心頗輕之
及閱戚少保鴛鴦陣始知陣法之妙即吾儒之禮樂
不可須臾離者也語曰節制之師又曰堂堂之陣正
正之旗夫欲稱節制與堂堂正正非精於陣法未足
語此也
鴛鴦陣皆是古法必為方陣八陣之正形也遇敵者為
正兵八陣之四頭八尾觸處相生也兩儀五行大三
才小三才大陣包小陣也中軍不動握竒也陣必為
伏八陣之遊兵也必為間隊疊追疊出古之魚麗吳
璘之疊陣也竒正相生如環無端常山蛇勢也
制陣先制隊制隊先制器鴛鴦陣之妙制隊制器之妙
也今之言陣法者多矣而未有得制隊制器之精意
者又何貴於浪言乎
戚少保紀效新書所載皆節制之法其將領不必選絶
力絶技之士凡中材皆可能所謂勇者不得獨進而
怯者不得獨退也然絶力絶技之士軍中正不可少
趙奢曰道遠險陿譬猶兩鼠鬭於穴中將勇者勝儻
遇此地勢奪隘争險非堂堂正正之陣所能克也必
於軍中另選突鬭敢死之將聚為一卒以應卒然之
用方妙
戚繼光精於用南兵故紀效新書特勝以其曾經實歴
故也若在薊門適北邊無事未經實戰故所制車兵
馬兵之法與夫戰陣之力尚有可商其所著練兵紀
實不如紀效新書
南塘陣法不過萬人之陣而已萬人以外未之詳也故
繼光亦嘗言吾才止堪十萬過此以往未之或知予
謂十萬亦何易言非精於分數未易幾也必如八陣
法方謂之能用衆
戚繼光陣法其初亦止是五人為伍五伍為隊後來見
得五人力弱不足以敵倭故特倡為鴛鴦隊雖曰五
人為伍二伍為隊其實是十人為伍也
凡陣法或以三起數或以五起數大要視兵數多寡不
拘成格至於隊法必不可變假如戚將軍陣若以三
起數則三隊為旗旗三十人三旗為哨哨九十人三
哨為總總二百七十人三總為營營八百一十人合
家丁雜役之類約成一千人之陣若以五起數則五
隊為旗旗五十人五旗為哨哨二百五十人五哨為
總總一千二百五十人五總為營營六千二百五十
人合家丁哨探遊兵之類約成一萬人之陣或三或
五其數不拘要之隊法則總是一鴛鴦隊
戚繼光隊法定於十人周禮隊法定於百人周禮五人
為伍五伍為兩四兩為卒五卒為旅五旅為師五師
為軍夫周之兵法既以五起數矣而至於卒則獨以
四為數何哉盖周之時皆用車戰每車定用百人四
兩正合此數二為正二為竒增減一人不得矣故名
之曰卒卒者止也言兵法止於此也所以周之兵法
亦有一軍二軍者要之百人為卒之法却是一定不
易
戚繼光隊法止於十人步戰法也周禮隊法定於百人
車戰法也
戚繼光車隊法意欲用八十八人以兵少止用四十四
人盖亦欲法周制二為正二為竒以不可得故減半
也然畢竟八十八人方妙使遇險阻則一半保守車
營一半列步陣出戰方不為敵所困
愚嘗欲創為戰車状如拒馬下施兩輪欲戰則為拒馬
欲守則以步兵團牌掛撘成車似為輕利(萬歷中中書趙士禎)
(刊神器譜載車制甚妙時不能用)
古者革車一乘馳車一乘馳車者衝車也又曰輕車突
騎車輕小則利於衝車重大則利於守令人講車戰
者有矣然但知革車之制而不知馳車之制即有用
輕車者但取其便於運動至用以守而不用以衝則
猶之乎革車也八陣發明中頗詳其制
撒星陣全是隊法妙陣散而隊不散故能聚散如意今
人動稱撒星陣之妙而不知其妙處在隊法一散則
竟散矣何能復聚
騎軍隊法無如連環甲馬如金人拐子馬是也舍此雖
有隊法然衝時未有不亂者亂則勢分勢分則力減
矣
行陣之妙全在隊法步軍結隊以數人之力合為一人
也馬軍馳驟進退惟憑馬力雖有隊法不能如步軍
之整齊若一故古人之制陣必以步兵為正兵馬兵
但出竒耳金人拐子馬之制是於馬軍中想出步軍
隊法合三馬之力為一馬安得不所向無敵
馬軍使馬力猶舟師使船力俱難整齊約束昔人以連
環結馬隊亦以連環結舟隊意思大槩相同然連環
馬畏鈎䥥麻扎刀連環舟畏火攻所忌亦大略相近
在智者善用之耳
教陣先教隊教隊先教器器雖一技之微儒者亦不可
不學學而後知其用知其用而後可以教士可以制
隊即如鴛鴦陣至今稱絶然其妙處全在隊法隊法
妙處又全在制器得當設使猶是鴛鴦陣而以他器
易其原器則隊壞即仍其原器而或顛倒其次序則
隊亦壞原器不易次序不失而不知藝法教習不精
則隊雖不壞而無用故隊者一陣之所由始藝者一
隊之所由始儒者欲存心兵學慎勿以一技為可忽
雖不能行之亦務為知之
昔唐荆川於譙樓自持槍教俞大猷一時以為韻事然
其言謂一圈槍之功至於十年則亦藝師之言非大
將之言也盖藝師之藝雖工不過一人敵耳若大將
則須通知各藝之情而善用之盖藝一也在一人則
有一人獨用之法在一隊則有一隊合用之法在一
陣則有一陣合用之法若不能通知而徒敝精神於
一技則亦藝師而已矣
火器之害烈矣歴代之砲不過以機發石然至元人之
襄陽砲則已前無堅城若夫近代之火器則始於交
趾而彌甚於西洋西洋之器其大者能摧數仞之城
能擊數十里之遠當之者無不糜爛自有此器而守
者不可為守戰者不可為戰矣自兹以往器之多將
彌甚火之毒將彌烈生靈幾何堪此塗炭嘗欲思一斷
絶之法而不得因念國家既有此器將憑以為長城
欲盡去之不可得矣宜制為厲禁凡火器藥物之官
皆如天文世襲此外不許私習設火器營於京師京
師而外不得用火器諸邊鎮當用者皆自京師給遣
或四方有寇盜者亦然事平仍歸京師庶四方不習
其法不至流毒無已
火器不惟難用亦難藏近者王宫厰之變可以鑒矣或
者天亦惡物毒物而示之戒歟奈何人有津津而談
之者
人有兵間來者言火器大者甚難用人亦不肯輕用行
陣之間人欲趨避利害皆嫌其重鈍不肯用惟攻城
守城用之又云火器之發皆噴薄向天而來對陣者
皆伏地避之則不能傷又將之驍者俟敵陣銃烟方
熄即能於銃烟中疾馳入射殺其點放者而身不傷
則知銃亦非全勝必克之物世人亦何苦而必用之
況一遇風雨則又不能用或不戢自焚豈不反為敵
所乘乎軍中攻守利器莫如襄陽炮此即孫子之機
石也漢曹公亦嘗用之元初最盛曾以之攻襄陽城
故名自國初火砲起而石砲遂廢然亦是近時始廢
耳今城門下常有三四圓石如斗大者即砲石也武
經總要中頗詳其法予初閱之不解久之忽悟大約
砲稍如人臂砲窩如人手指妙在蠆尾活索能開張
如意耳以之攻守最妙守江用之亦得可以代火器
之窮
今之諸葛弩弩上為匣一發三矢者十步之内不能穿
魯縞此兒戲具也漢唐時弩皆以角為之諸葛破張
郃獲黑角弩三千是也其牙用銅杜詩正觀銅牙弩
是也今銅弩機古器肆中尚有之製極精工兩牙上
鈎如人兩指中間空三分可容箭銛盖用角弓則不
得不用長箭用長箭則難以安箭弩身離弦擊發不
得不用有扣之箭以入弦其製神妙真有非今人思
致所可及者諸葛損益為連弩一人可發數十弩如
近日耕戈之製也今之諸葛弩全非諸葛之舊
漢馬隆腰開弩及宋之床子弩神臂弓皆銅牙弩也其
製大同小異然腰間為尤妙一夫之力能勝八百斤
射可及五百步真軍中利器也
凡守令欲守城不可不知城操之法盖人知戰陣中號
令不可不於平日練習無論别項只吃飯寢息若無
號令便自紛然何以禦敵况戰陣屬兵守城屬百姓
百姓平日全不知號令豈可不豫習一旦有事驅之
臨埤孔子所謂以不教民戰是謂棄之也
崇禎庚辰間以天下多寇盜縣官不知城守乃部頒修
練儲備書令縣官皆習城守州守希聲錢公以問張
臨川受先受先以問予予曰是不難太倉一邑地不
下百里田不下百萬但使畝出米三合銀三釐則修
練儲備之法可以畢舉矣受先請籌之予曰兵志守
城之法一步一甲士十步加五人積貯大縣五千小
縣二三千今太倉一邑城不下千垜則千夫不可少
矣今使畝出米三合銀三分則一歲當得米三千石
銀三千兩以米千石為歲給千兵之用其二千石以
備儲蓄積之三年得六千石可以為常平賤歛貴糶
其息可以給軍食不必復議歛矣其銀三千兩則以
為修鑿城隍置買馬匹造作弓矢衣甲火器及不時
賞賫之用積之三年可九千兩百物充足不必復議
置矣受先曰食廪之費莫甚於兵今營兵日餉三分
且猶不足即使每人日給米二升亦歲需米七千二
百何云千石也予曰不然守城之兵與出戰之兵不
同養無事時之守兵與有事時之守兵又不同是有
權焉受先問云何時方議官糶予曰即此可以寄軍
令矣江南之人未知寇盜不願為守獨每歲五月米
價騰湧負販之家常苦乏食往往望官糶減一二錢
為幸今試令坊郭之長集里巷貧民欲得米而願充
守兵者約千人稍為什伍諭以每歲五六七月缺米
價貴准人給米日一升三月人共九斗餘月不給其
守兵雖有籍仍不入營伍惟於暇日守令率之城操
習守禦法歲四五次不拘操之日仍入給米二升以
為他日守城之凖百姓知其無所苦而有所利必不
憚為應命是以百人之食養千人千石之米恰可當
一歲之用此其便有三焉凡兵非養之為難既養而
欲去之為難今惟城操日給米餘日不給則操縱在
我用之不缺其餉不用即停止便也每歲官糶費而
無益今所費無幾一舉兩得吏胥不能乾没奸民不
得妄食而常平有本又不必歲歛於民二便也歲時
城操百姓聚觀一人學守教成百人百人學守教成
千人使民皆習於金鼓旌旗之令分合進退之法三
便也受先深以為然告之錢公錢公悦擬於明年值
辛巳歲大祲遂不果行守城之法全在節制須通看
一城有幾門有若干臺舗若干城垜以門統臺舗以
臺舗統垜然後以城中兵民量數分番配之仍以民
為經兵為緯民為正兵為竒興居有時勞逸有節則
可以持久而不弊矣至於節目之詳則愚於戊寅歲
曾輯城守全書頗為詳密
有人自兵間來述流寇攻城之法多用大銃攅聚一處
擊去城垜一垜碎復擊一垜漸漸兩邊分開至擊去
十餘垜則城上人不能存立矣然後兩邊仍用銃猛
擊中間却只放空銃令甲士從空銃下匍匐至城足
鍬钁斜穿磴道登城城上無人莫能下禦此因城足
無羊馬墻故也若有羊馬墻則垜雖碎賊亦不能至
城足
銃利仰攻不利下擊故攻城之賊聞銃聲則急蒲伏過
則起而疾趨愈近則銃愈不足恃矣善守者必於城
足設羊馬墻於墻中用銃則賊不能逼
凡都城中必當用重城重城以多為貴盖城大則難守
一處竊發滿城擾亂畫地而守此八陣大陣包小陣
大營包小營之法也予於甲申臆議中曾有畫都城
為九區之說聞者笑之此不讀書耳唐肅宗時武威
九姓商胡反時武威大城中有小城七胡據其五二
城堅守不下度支判官崔稱以二城兵拒之旬有七
日而平非重城之益乎
愚嘗云人習戰鬭法令森嚴之時宜於兵民合太平日
久人不知兵之時宜於兵民分此雖一時臆說及觀
鶴林玉露載韓魏公一段亦言承平時寓兵於民之
害則予之所論似不為迂闊京營莫善於分莫不善
於合昔漢高祖與韓信論將兵信曰臣多多益善則
知多多益善非韓信之才不能今京營之弊多只是
無善將兵者統之耳然假如十萬人為一營則必須
才堪十萬者將之使十萬人分為十營則才堪萬人
者皆可以為將矣更勿拘以文法使得各自為訓練
而以一文臣知兵者統之以時廵閱各營令嚴兵精
者奬擢將驕卒惰者誅之賞罰既公士氣自肅京營
積弊自去矣
京營既分當使之分屯城外不可使之聚屯城内須量
地勢每門一軍軍三營為小堡授以閒田使自屯種
父母妻子咸往安焉死徙無出其鄉則庶幾心志一
而戰守日固矣
京營兵當令天下郡縣妙選材武勇力之士三歲一貢
京師立法教練教練既精出戍邊關立功立功既久
則歸耕給田屯守没世其法選貢材武必年自十六
以上二十以下者教練則五年立功則二十年至二
十年之後軍人大約已四十餘矣歸休給田止任耕
守之事如此則壮不虚其力老不棄其身庶幾得之
京營有分必有合須用八陣法操練始得鄭給諫官京
八陣法殊未得孔明遺意
明制武官不丁憂最為未妥古者墨衰臨戎謂當衰絰
之中而有軍旅之患不得以常禮拘變故也若此則
何但武吏即文吏亦當爾明制文吏丁憂武吏不丁
憂立為定法是使有事之時文吏皆得引故事以謝
擔無事之日武吏斷滅天性而不顧也噫嘻
忠出於孝者也無事之時而不令武官丁憂則非所以
孝矣安望其能忠乎
練兵之法亂世猶易惟承平時最難宜因勢利導古人
蒐苗獮狩即此意也今之為兵者但知兵之苦而不
知兵之利練兵者但知練之難而不知練之易皆不
明因勢利導之術也愚謂今之為陸兵者其營業但
當令習拳棒外此則有禁為水兵者其營業但當令
習操舟非此則汰革如此則就其私居旦晝之所為
亦無非公家練習之所寓矣
今上官多禁人打鳥禁之是也而不知即此可以寓教
兵之法宜令營兵習鳥銃者乃得打鳥其非營兵及
為營兵而非習銃者皆不許則生物之仁與練兵之
智俱備矣
昔人遇端陽節作龍舟競渡又令武士射柳為樂此即
默寓教練水陸營兵之意今人不喻此意射柳之戲
已亡惟龍舟尚存僅以為遊觀之資耳今宜復此法
於端陽日令水營兵大治龍舟陸營兵大修器械所
在官司率通邑縉紳士民傾城觀覽水兵盡出没波
濤之巧陸兵盡馳射擊刺之術擇其能者大加賞賫
令通邑之衆咸出纏頭則兵有所利皆思勸進於技
矣推此以往因勢利導之術豈獨一端陽哉
今上司往來水陸營兵例皆送迎然探信不確行止不
齊紛雜錯亂毫無紀律殊非教兵之道宜令管兵官
凡迎送時其隊五啓行哨探止宿悉照紀效新書矩
規上司既到時抽一隊點騐以隊長腰牌點視本隊
兵夫觀其果係同隊與否并騐其器械馬疋行李餱
糧之類如此習熟不惟教練愈精而卒然有警亦可
調集無難矣
淮隂侯驅市人不是無法浪戰正有深於法者在
凡衞所軍官斷不宜與守土之官共處一城盖勢分不
相統攝便易生乖戾無事則強弱相凌有事則緩急
坐視此必敗之道也
凡軍丁所居不當與民丁襍軍田所在不宜與民田襍
如此清軍不難清屯亦易
刑者禮之反也教之以孝禮不孝則有刑教之以弟禮
不弟則有刑是以民知所趨避樂於教而惕於法周
禮教民以孝友婣睦任䘏而鄉刑即有不孝不友不
婣不睦不任不䘏之刑用此道也此謂齊之以禮未
嘗廢刑而不得謂之刑也後世但知責備於民設為
刑律動繋千百然不申明教之之法是孟子所為罔
民矣焉有仁人在位罔民而可為也
古者兵刑皆出於學校明於五刑以弼五教伯夷降典
折民惟刑此刑出於學校也在泮獻馘在泮獻囚此
兵出於學校也惟知學然後可以刑人惟知學然後
可以殺人此皆王道一貫之事自後世分兵刑於學
校而兵陣遂屬之於悍將武夫法律遂屬之於法家
酷吏可慨也
五刑向稱墨劓剕宫大辟謂之肉刑以為二帝三王之
世皆用之予竊以為疑墨劓剕宫大辟之名惟見吕
刑中然吕刑之首有曰苖民弗用靈作五虐之刑爰
始淫為劓則㭬黥劓即五刑之劓黥即五刑之墨也
則五肉刑焉知非即苖民之刑惟其為苖民之刑故
穆王易之以贖孔子刪書而存吕刑雖以見用贖之
非亦以見肉刑之非古乎後世乃以肉刑與封建井
田並言吾未敢信也
五刑字典謨中常見如象以典刑流宥五刑五刑有服
五服三就明于五刑以弼五教俱未見墨劓剕宫大
辟字恐未可以肉刑訓五刑也又舜誅四凶流放竄
殛亦未見有肉刑意
吕刑言刑罰世輕世重周禮曰刑新國用輕典刑亂國
用重典刑平國用中典子產曰寬以濟猛猛以濟寬
此皆世輕世重之謂也刑書一定不易而用刑之意
則可量時世為輕重宜輕而重固非即宜重而輕亦
非惠奸宄賊良民此言深可為戒
問堯舜之世而誅四凶莫有傷於刑措之治否曰使堯
舜之世而四凶幸免便有傷於治今四凶竟服其辜
則適得其平矣庸何傷
思辨錄輯要卷十七
