思辨錄輯要卷四
太倉陸世儀撰
格致類
學字雖兼知行然畢竟知一邊多觀何必讀書然後為
學及仕而優則學句可見陽明良知之說勝至有訓
學為覺者良可歎也
讀書不費精神且能長精神凡言費精神者皆不善學
者也程子則老而衰斯言大有味在
讀書當思致遠若不知致遠便為一二項書所縛假如
史書一項若欲廿一史俱淹貫則一生頭白矣詩文
之類俱然豈不可惜但智小謀大力小任重則又往
往博而無成當如胡文定教學之法經義之外視己
才力所近專習一事似為易造其有才力者自當務
為全學
求放心然後可以讀書讀書正所以求放心盖交相養
互相發
凡看書須句句就自己身心上體貼又要就依書上說
話做去待做得有些滋味便覺得書上說話句句親
切看書愈加明白矣即如學而一節如何是學如何
是時習如何是時習便悦體貼之後便把來一一躬
行自然書與身一聖賢言語句句不錯不然只就今
日看去讀書是最苦事了如何聖人反說時習而說
凡讀書能開闢只是信得過
問朱子有言讀書須是徧布周滿四字請下註脚曰徧
布周滿只是無滲漏曰如何便無滲漏曰學問思辨
行步步着力便無滲漏
凡案頭必不可無古人書如言行錄伊洛淵源之類使
心目常常與古人相接自然意思不同如止看詩文
恐溺於世俗
人有以講學為苦者予曰講學未有所得是最苦事既
有所得則講學之樂其味無窮人不肯苦中下手何
由得樂處
讀書不絶干禄念頭終無得處亦終無樂處
凡讀書須識貨方不錯用工夫如四書五經性理綱目
此所當終身誦讀者也水利農政天文兵法諸書亦
要一一尋究得其要領其於子史百家不過觀其大
意而已如欲一一記誦便是玩物喪志
謝上蔡見明道舉史書成誦明道以為玩物喪志及明
道看史又逐行看過不差一字謝甚不服後却有悟
却將此事作話頭接引博學之士愚謂上蔡不服固
非即以此作話頭接引博學之士亦非也凡讀書皆
不可稍有忽易之心亦不可徒存記誦之念有忽易
之心則掩卷茫然事理俱無所得有記誦之念則隨
人可否事雖察而理或遺故上蔡記誦而明道以為
玩物喪志者懼其詳於事而略於理也明道看史却
又逐行看過不差一字者求詳其事將以深察其理
也凡讀書之人皆當以此為法奈何獨以接引博學
之士哉
玩物喪志四字今人最易犯假如一部通鑑只平平看
去依舊鑑斷是曰是非曰非矮人觀場隨人笑罵絶
無一些心得儘有多少大事被前人瞞殺如此雖記
得一部廿一史只是死書有何益處
讀書不能窮理俱是玩物喪志若能窮理即記誦亦不
妨愈熟愈妙
記誦之功讀史不必用若五經四書太極西銘之類必
不可不成誦不成誦則義理不出也
古之學聖賢易今之學聖賢難只如讀書一節書籍之
多千倍於古學者苟欲學為聖賢非博學不可然苟
欲博學則此汗牛充棟者將何如耶偶思得一讀書
法欲將所讀之書分為三節自五歲至十五為一節
十年誦讀自十五歲至二十五為一節十年講貫自
二十五至三十五為一節十年涉獵使學有漸次書
分緩急則庶幾學者可由此而程功朝廷亦可因之
而試士矣所當讀之書約略開後
十年誦讀
小學(文公小學頗繁愚欲另編節韻幼儀語見前卷)
四書(先讀正文後讀註)
五經(先讀正文)
周禮(柯尚遷者佳)
太極通書西銘
綱目(先讀綱又有歴世統譜秋檠錄等書載古今興亡大槩俱編有歌括宜先講讀)
古文(宜先讀左傳其國策史漢八大家文理易曉易於記誦俟十五歲後可也予近有書鑑)
(一編專取古文中之有關於興亡治亂者後各為論使學者讀之可知古今似可備覧)
古詩(離騷經陶詩宜先讀合予近有詩鑑一編專取漢唐以後詩之有於興觀群怨者後各)
(為論似可備覧)
各家歌訣(此天文地理水利算學諸家俱有歌訣取其切於日用者暇時記誦)
十年講貫
四書(宜看大全)
五經(宜看大全)
周禮(柯尚遷註近有集說亦好)
性理(尚宜重輯内如洪範皇極律吕新書易學啓蒙皇極經世等書俱宜各自為書不必入集)
綱目(宜與資治通鑑紀事本末二書同看仍以綱目為主)
本朝事實
本朝典禮
本朝律令(按此三書最為知今之要而今之學者至有終其身未之聞者盖國家既不以)
(入功令而又無欽定之成書無怪乎學者之不讀也)
文獻通考(此書與綱目相表裏不可不講)
大學衍義衍義補(理學經濟類書之簡明者不可不講)
天文書(宜專學歷數)
地理書(宜詳險要)
水利農田書(有新刊水利全書農政全書)
兵法書(孫子新書)(吳子實司馬法講武備志以紀效練兵紀俱宜究按上四)
(家苟非全才或專習一家亦可)
古文(左國史漢八大家)
古詩(李杜宜全閱)
十年涉獵
四書
五經
周禮(以上參看註疏及諸家之說)
諸儒語錄
二十一史(或旁及野史)
本朝實錄及典禮律令諸書
諸家經濟類書
諸家天文
諸家地理(各省輿地志或旁及堪輿家)
諸家水利農田書
諸家兵法
諸家古文
諸家詩
已上諸書力能兼者兼之力不能兼則略其涉獵而專
其講貫又不然則去其詩文其於經濟中或專習一
家其餘則斷斷在所必讀庶學者俱為有體有用之
士今天下之精神皆耗於帖括矣誰肯為真讀書人
而國家又安得收讀書之益哉
自漢唐以来皆以五經為聖人所定尊經之士率取五
經而表章之或添註疏或增論觧無慮數千百家五
經而外則以為非聖人所定而忽之其有擬經續經
者咸共非笑詆排以為得罪聖人莫此為甚此世儒
尊經之過而未知經之所以為經也惟易具天人之
理完完全全無少欠缺為不可擬亦不必擬其若書
與春秋即後世之史也春秋專記事實書則兼載文
章亦即後世古文之類詩即後世之詩也禮則紀三
代之典禮後世帝王代起有一代則有一代之制作
禮未常無也故愚以為五經之中惟易在所不必續
其如詩書禮春秋皆在所必續今惟綱目一書為繼
春秋而作其餘三經則皆無敢繼者一則怵於王通
擬經之說一則泥於邵子刪後無詩之言也世儒之
言曰後世之詩文豈能如三代之詩文後世之禮豈
能如三代之禮此言誠然然即三代之典禮文章亦
非言言可為法則者如書之吕刑文侯之命詩之鄭
衛諸篇禮則三代互有得失此世運升降使然三代
自不如唐虞漢唐宋自不如三代聖人刪定筆削亦
但取其文字之有關係者存之以待後世讀者自辨
其得失耳豈以為此五書者自經吾刪定筆削而外
遂無一言一字可復繼五書而起乎王通續經之謬
在續之而不得其正傳非經不當續也余不自揣有
詩鑑書鑑二集書鑑取古今文字之有關於興衰治
亂者詩鑑取古今詩歌之有合於興觀群怨者後各
為論以竊附於孔氏詩書之義雖識見淺陋意議庸
鄙所不免於君子之譏然其心其志則固願為聖人
之徒而無可罪也未識後世其能諒我否
太玄潜虚洪範皇極此皆擬易之書其精微既不能如
前聖而又無補於後學殊為無謂學者不惟不敢議
之又從而尊之乃專罪王通不惟有耳無目亦可謂
勢利矣
禮者天理之節文故有一代則有一代之制作皆有意
義不必是古而非今也孔子曰殷因於夏禮所損益
可知也周因於殷禮所損益可知也則知生百代之
後者其禮必將損益百代乃秦漢以来其制作禮樂
者多非明理之儒而明理之儒則又多是古非今動
輒有礙其原多由誤認非天子不議禮之語盖中庸
所謂不議禮者謂不敢輕議而改時王之制也若私
居議論考訂折衷此正儒者之事亦何罪之有焉孔
子答為邦之問是一証也朱子儀禮經傳集觧亦是
此意而此書成於門人未及折衷亦且多泥古禮而
不能揆之於今使後世無所遵守愚意欲一依朱子
集觧所分之目如家禮國禮王朝禮之類自三代以
至近代一一類載其禮而後以己意為文以折衷之
名曰典禮折衷庶幾議禮之家有所攷據
議禮在朝廷甚難盖既有拘忌又有掣肘意見分争私
心角立從来議禮之家每稱聚訟良有故也即如近
代興獻皇帝之事張桂始議遠勝楊石齋諸君子然
諸君子之心無私而張桂之心則有私設以身處其
時欲從諸君子則於禮不可欲從張桂則跡類乎私
而必為諸君子所掊擊遂一無可置喙矣時禮臣席
書陽明之高足也以大禮事質之陽明陽明不答為
詩曰無端禮樂紛紛議誰與青天掃俗塵盖深見諸
君子争禮之非而又不敢倡議隨張桂之後也故愚
謂此等大禮儒者皆當於平居無事時攷訂折衷著
為定說則後人可引以為斷不至有臨事分争之患
矣
禮記中如曾子問檀弓最好所謂儒者平居議禮而攷
訂折衷也不如此不足以盡禮之變吾欲於典禮折
衷之後更為或問以發明之
議禮中格致工夫最多今人久不講此殊為學問欠事
致知工夫莫備於六書盖天地間一物必有一字而聖
賢制字一字必具一理能即字以觀理則格物之道
存焉矣許氏說文雖略存古人之意而理有未偹吾
友王子石隱作六書正論每字必據理精思直窮原
本其精確處竟可作爾雅讀為格致之學者不可不
知也
讀史當以朱子綱目為主参之資治通鑑以觀其得失
益之紀事本末以求其淹貫廣之二十一史以博其
記覧然約禮之功一綱目足矣資治通鑑紀事本末
猶不可不讀二十一史雖不讀可也備查足矣
二十一史列傳甚冗亂其諸志却不可不讀盖一代之
禮樂刑政存焉未可忽也予嘗欲去二十一史紀傳
别取諸志合為一書天文地理各從其類是誠大觀
文獻通考亦彷彿其意但終不若獨觀一代為覩一
代之全耳
讀史有必不可少諸書如歴代地圖建置沿革歴代官
制建置沿革年號攷甲子攷帝王世系帝王授受建
都攷歴世統譜秋檠錄等書俱不可少欲彙為一集
名曰讀史要覽亦是便學者之事
讀書一頓工夫最難人一歲中每多事務擔閣能讀書
時不過三之二耳綱目一書合前編及宋元不下萬
餘紙應務之暇日讀五十餘紙亦須得二百日况又
有考試雜書間之是一歲工夫止堪讀一部綱目何
以卒事愚意學者有意讀書决當離家入山謝絶世
事分年讀書每一項書作一年讀如通鑑綱目紀事
三書便可作一年讀過亦快事也
讀史須一氣看過一氣看過則前後事連貫易於記憶
讀書連早起夜坐窮日之力性敏者可得二百葉評點
攷索之功俱在内更多則不能精察矣綱目通鑑紀
事三書不下四萬餘紙值二百日其餘日以當反覆
玩味優游涵泳之功是三書者亦可以無憾矣
看二十一史只當在長夏不用評點只約略揭過其志
書另作一項看
薛文清云凡國家禮文制度法律條例之類皆當熟讀
深考愚謂孔子動稱周家法度雖周公制作之善亦
從周故也予每怪後儒學孔子亦動稱周家法度而
於昭代之制則廢而不講亦不善學孔子者矣
居官而讀律令所謂入國問禁也昔陸文量公嘗言國
家當設宰相及讀律令有以後官員人等有妄言設
立宰相者滿朝文武大臣一時執奏將本犯凌遲處
死不覺失色因嘆居官不可不讀律令今學者奈何
忽諸
文獻通考與綱目相表裏綱目詳歴代之事實通考詳
歴代之典禮皆學問之所在也今綱目頒於學宫載
在功令而文獻通考獨否此世所以鮮實學之士也
鄧元錫函史下編朱健治平略二書宜與通考参看
修己治人之道莫備於大學西山衍義瓊山衍義補則
旁通而曲暢之者也學者能熟讀深考則於修己治
人之道其庶幾乎
能讀衍義衍義補二書則知天下無一書不可入大學
其不可入大學者皆無用之書皆無益於修己治人
者也
或問天文書係國家禁書不宜讀者非也國家所禁在
占驗之書恐其妄言禍福耳若歷數則人人當知亦
國家所急頼自立法以来從未聞有以天文歷數犯
禁者如徐光啓邢雲路諸公則又明明以天文歷數
建明於時何可不學也
歷數或可不必學而天文日月五星運行薄蝕之理必
不可不知此儒者之事非一藝之司也觀古諸大儒
可見
地理書宜詳險要一統志所載多泛記山川人物名勝
而於險要獨略或亦朝廷秘慎之意然學者必不可
不知也予嘗取二十一史戰争之事其有關於險要
者分省分郡各以類註頗有關學問以未得其暇屬
虞九長源聖傳而兩兄亦未暇聖傳竟續成之大有
禆益
水利農田是一事兩書可互相發能知水利則農田思
過半矣
兵法儒者不可不習此雖毒天下之事而實仁天下之
事儒者不習而顧使強武之人習之得以肆行其不
義此天下之所以常亂而不治也
看書不可看重疊書徒費心目如唐荆川左編李卓吾
藏書鄧元錫函史上編不過摘史中諸人分門别類
不用更看
凡讀書分類不惟有益且兼省心目如綱目等三書所
載大約相同若綱目用心看過則此二書不必更用
細閱但點過便是譬如復讀極省工夫然湏一齊看
去不可看完一部再看一部久則記憶生疎也其餘
若理學書如先儒語錄之類作一項看經濟書如文
獻通考函史下編治平略大學衍義補經濟類編之
類作一項看天文兵法地利河渠樂律之類皆然成
就自不可量也
問孔子教人先以博文後以約禮朱子亦使人先博而
後求之約故程子為學泛濫於釋老者數年然後反
而求之今吾軰為學如釋老之類亦當博涉否曰若
論泛濫釋老豈特程子即朱子未見李延平時亦嘗
學禪於開謙王陽明羅整菴少年皆曾學禪只是各
人力量不同有與之出入泛濫而不為之惑者大程
子是也有學而後知其非者朱子與羅整菴是也有
始而學焉而棄焉而終未免稍涉其餘習者陽明是
也吾軰欲為大儒欲任斯道之責二氏之書豈得閉
而不窺然須各人自審力量何如若力量不足不如
且守先儒淫聲美色之訓盖先儒决不作欺人語决
不誤人不可厭常喜新貪多務博遂至墜坑落塹也
思辨錄輯要卷四
