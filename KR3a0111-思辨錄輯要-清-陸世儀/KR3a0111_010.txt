思辨錄輯要卷十
太倉陸世儀撰
修齊類
冬温夏凊昏定晨省是事父母小節能讀書修身學為
聖賢使其親為聖賢之親方盡得孝之分量舜稱大
孝亦只是德為聖人一句
事父母不獨盡敬飬於庭幃中方謂之孝凡一笑一嚬
舉足動步俱是事父母知此方可與言孝
以身事君不若以人事君以人事父母不若以妻子事
父母
孝經言王者合萬國之歡心以事其先王此語最妙吾
謂士庶人亦當合一家之歡心以事其父母凡婢妾
僕隸之間為類甚微然亦易生釁骨肉為孝子者須
是無往不敬古人親在叱咤之聲未嘗至於犬馬正
識得此意
重遠弟不得於其親坐談之頃甚切憂思予因為講怨
慕章且令其細玩父母之不我愛二句謂父母之不
愛其子與子之不得於其父母其中必有一個緣故
但不知為着那一件惟大孝之子能痛心疾首蚤夜
思量畢竟要尋出那一件來盡情改過自然能得親
順親不然即孝到大舜地位於父母之怒我責我一
槩夷然遇之曰我自盡其子職父母之不我愛聽之
而已這便是恝然恝然者終不得謂之孝
孟子於我何哉註云自責不知己有何罪妙甚人子不
能得親順親只是不知尋討自己過失若識得於我
何哉之意將自己不得親心處徹上徹下反覆搜求
若有一毫未盡必要將來盡情改換如此久久斷無
不得親順親之理舜五十而慕光景簇新此時正底
豫之時孺慕之情當分外加勝也
古人飬志難於飬口體今人飬口體難於飬志盖古人
家有百畝鷄豚狗彘無失其時王者先為區處停當
矣惟父母之志必待人子知之而人子飬之今則不
然家温食厚者或供膳不難若寒素之家而又區區
於仁粟菽水不供且勿論飬志口體非尺寸之膚矣
可勝三嘆
養志難於飬口體飬口體急於飬志觀曾子曾晳俱必
有酒肉則口體之急可知矣啜菽飲水老人豈堪久
饑耶久饑不可而甘旨又不能辦乃知奉&KR0702;色喜亦
是萬不獲已當此愈令人思王政也
嚴威儼恪非所以事親此語最妙盖父母雖愛其子之
成人而人子必待其親以孺慕若家庭有賢知先人
之意為蔑其親矣斑衣之舞老萊豈故為兒戲耶
事繼母盡敬易盡愛難人子能盡愛則繼母之心無不
格矣
朋友是後來的兄弟兄弟是天然的朋友少同游長同
學若得一心一德之兄弟何樂如之此古人所以深
貴乎兄弟之互相師友也
人家兄弟輯睦多是長子賢長子賢則從幼便能轉移
化誨其弟即其弟終不可化誨然其分居長處之亦
必有方斷不至决裂若長子不賢則諸弟從幼先被
他教壞及長又被他凡事率先諸弟不賢固群起而
為紛争即諸弟賢亦無奈長兄何因知長子所係甚
重人家父兄欲兄弟輯睦諸子固不可不教然尤是
長子要緊長子率教而賢則以下諸子長子便可為
父母分一臂之力矣故古人語教必曰賢父兄
古人重宗子則知其教長子亦必有道所以能合族衆
能治羣弟今人不重宗子不知教長子之法又長子
多是少年時所生父母氣識尚未定安能教子只是
姑息戲弄所以人家長子尤多驕惰以此知古人三
十而娶不特合於保身之宜亦合於教子之道
陸子静兄弟學問相師順而得其正者也王覧兄弟患
難相恤變而得其正者也處順能如子夀子静處變
能如王覽王祥吾無間然矣
人所最不可觧者是兄弟嫉妬彼秦越之人漫不相關
尚或喜其富慕其貴惟於兄弟之間一富一貧一貴
一賤則頓起嫉妬之念此勿思之甚者也彼其心以
為勢相形名相軋耳不知以䦧墻禦侮之詩觀之則
貧賤之兄弟尚於我有益而况其為富貴者乎若能
以父母之心為心則何富何貴何貧何賤總之同氣
連枝也
兄弟富貴而不念貧賤者其人固不足言若自己貧賤
而嫉妬兄弟之富貴者則在賢者亦往往不免盖起
於先分形迹見得他人富貴不知父母同胞有何形
迹一分形迹早已為他人覷破一文不值也
齊家之化第一在刑于詩云刑于寡妻至于兄弟以御
於家邦又曰妻子好合如鼓瑟琴兄弟既翕和樂且
躭詩首關雎易稱家人從來家道之敗在女德家道
之興亦在女德人能感格得妻子治家之道思過半
矣
以身孝父母不若以妻子孝父母以身孝父母庸有不
盡之時以妻子事父母更無不到之處子曰父母其
順矣乎一句煞有意味
家之有妻猶國之有相治天下以擇相為本治家以刑
于寡妻為本
刑于之化第一在閨門袵席間於此而無所苟則更無
有苟焉者矣
閨門之中最難是一敬字古人動云夫婦相待如賓又
曰閨門之内肅若朝廷皆言敬也此處能敬便是真
工夫真學問於齊家乎何有朱子有言閨門袵席之
間一息斷絶則天命不行每念及此令人神悚
聞某和尚為人說五戒曰在家居士邪淫不可正淫不
妨予曰關雎樂而不淫若說淫便不正
家之不齊多起於妻子父母不順由於妻子兄弟不睦
由於妻子子孫不肖由於妻子婢僕不供由於妻子
奢侈不節由於妻子妻子不齊而以云齊家吾未之
見也
男正位乎外女正位乎内男子雖有治家之責然其勢
處暫婦人終日在家若不知禮便多操却家政也人
欲齊家只是齊妻子
教子工夫第一在齊家第二在擇師若不能齊家則其
子自孩提以來愛憎嚬笑必有不能一軌於正者矣
雖有良師化誨亦難
古人云教孝愚謂亦當教慈慈者所以致孝之本也愚
見人家儘有中才子弟却因父母不慈打入不孝一
邊遇頑嚚而成底豫者古今自大舜後能有幾人
教子須是以身率先每見人家子弟父兄未嘗着意督
率而規模動定性情好尚輒酷肖其父皆身教為之
也念及此豈可不知自省
教家之道第一以敬祖宗為本敬祖宗在修祭法祭法
立則家禮行家禮行則百事舉矣
家禮莫先於祭祭者人道之始敬之所由先也孝子之
所以報本而追遠也能報本追遠則源深而流長矣
凡事俱有綱領祭法亦家之綱領
家之有宗猶國之有君卿長貳軍之有將帥部落故宗
者統也主也有宗則治無宗則亂
周禮有云宗以族得民宗者所以統一族衆無宗則一
族之人渙散無紀故古人最重宗子然宗子欲統一
族人無如祭法文公家禮所載祭禮雖詳整有法顧
惟宗子而有官爵及富厚者方得行之不能通諸貧
士又一歲四合族衆繁重難舉無差等隆殺之别愚
意欲彷古族食世降一等之意定為宗祭法歲始則
祭始祖凡五服之外皆與大宗主之仲春則祭四代
以高祖為主曾祖考則分昭穆居左右合同高祖之
衆繼高之宗主之仲夏則祭三代以曾祖為主祖考
則分昭穆居左右合同曾祖之衆繼曾之宗主之仲
秋則祭二代以祖為主考妣居傍昭位合同祖之衆
繼祖之宗主之仲冬則祭一代以考為主合同父昆
弟繼禰之宗主之皆宗子主祭而餘子則獻物以助
祭如此不惟愛敬各盡而祖考高曾隆殺有等一從
再從遠近有别事雖創闢似與古禮初無所倍
或云高曾祖考祭則俱祭古人具有成法不當隨時減
損非也凡禮皆以義起耳禮有云上殺傍殺下殺中
庸云親親之殺是古人於禮皆事有等殺况喪禮服
制父母三年而高祖則齊衰三月是喪禮已有等殺
何獨於祭禮無之此雖創闢恐於禮不為無補也
予自庚辰即為陸氏宗祭禮四卷一提綱一疏義一儀
節一圖說俱備衍前義欲會五服行此禮以世際荒
亂族衆凋落未及舉行未知何日得遂此願也
一族之衆凡婣喪慶弔患難周恤皆當有禮必須宗祭
舉行後方可次第而施
今人多寳愛骨董鋪張陳設以供玩賞此真所謂玩物
喪志殊為無謂予向惡之近日思得此種噐物亦有
用處盖古者宗廟祭噐必用貴重華美之物如瑚璉
簠簋之類雖有家與有國不同然古人祭噐必用重
物無疑今世士大夫金玉之噐充滿几席祖宗祭噐
則僅取充數殊非古人致孝鬼神致美黻冕之意也
愚以為士大夫家凡有家傳重噐如古銅爐鼎及哥
窑定窑之類當即以為祭噐貧者則以精潔之噐為
之斷不可以濫惡之物進御鬼神也用重噐為祭噐
有三善焉致尊敬之意一善也赫赫煌煌動人瞻仰
二善也滌噐進饌之時執是噐者咸有執玉捧盈之
心則無往而不可致吾尊敬之意三善也
人家有祖宗所著遺書宜另寫副本其真本手筆當装
訂珍藏如己欲看及子姓借觀俱當用副本真本非
致齋之日不得妄啓
今士大夫家每好言家法不言家禮法使人遵禮使人
化法使人畏禮使人親只此是一家中王霸之辨
今所集文公家禮輯冠婚喪祭四事有云出於文公者
有云非出於文公者然大槩凖今酌古俱可遵行只
要行之者貫以誠心不必拘拘儀式即如冠禮凡阼
階東房三加命詞之類俱是述禮法大槩如此行之
者須是融會貫通若照依禮文板板行去便是優人
唱戲一再行已嚼蠟無餘味矣愚意阼階東房當一
從人家廳事之便至於三加命詞則擇平日執友中
之有識見者速之為賓俾之或為文或為訓詞以戒
我子弟禮畢則飲酒數爵以伸其敬是雖不盡泥禮
文而實得禮之精意
予男允純行冠禮請介石先生翼王石隱為賓俱有訓
詞言夏為字說
凡男女皆當至十四五然後議聘則無貴賤壽夭之憾
予謂言夏昔人云娶妻必須不若吾家者嫁女必須勝
吾家者若看得理透正不必然男家只是擇婦女家
只是擇壻
擇壻易擇婦難壻露頭角選擇可憑婦在深閨風聞難
據也
擇壻須觀頭角擇婦湏觀庭訓
聖人制服五世而窮煞有深意凡人家祖孫相見大約
只好五世相見便有情有情便有服所謂緣人情而
制禮也無六世相見者故五世而服窮也曰今人家
祖孫相見多不及五世聖人必以五世為凖何也曰
此只是立隆為極聖人制五世服窮之義最妙不惟
約之以禮亦且限之以勢盖恐人丁太衆則有不可
禁戢之事也今江南大家有二三世以内即目不相
識者固非然如徽歙江西聚族而處有多至萬餘丁
者亦非也要必如古人五世之制乃得
伊川先生以塑像之故并不取影神之說以為苟毫髮
而不似我父母則未免為他人矣此言似属太過夫
父母之有影神亦人子思慕音容之一助也亦何害
於義理而必欲去之是使人子之幼喪其父母者并
其彷彿而亦不得一覩也此予所以亦抱終天之憾
也
人子於父母之亡决當依禮立主至於影神則隨其心
力若祖宗有賢德及為時名臣則斷不可不傳其影
神以為後人瞻仰之資是亦立碑勒象之意也
凡傳影神於男子則可於婦人則不可盖畫工傳寫當
遠男女之嫌也若其父母沒時其子尚無知識當於
死後傳之今俗所謂揭白也
葬者送死之大事故古者未葬不除服今世闕焉不講
無論庶民即士大夫有終身不葬者矣今宜制為令
典人子葬親不拘日月凡士大夫必葬親然後起復
庶幾無不葬之親矣
江君遴問風水之說於理有之乎曰山水是天地骨血
其廻合會聚處自有真穴所以古人建都必擇善地
然人子葬親又自有說擇地次也其要處在立心立
心欲親之體魄安不至有水泉螻蟻之患此公心也
天理之至情也如是者得善地而富貴應之立心為
求富貴或停柩不喪或欺盗侵奪此私心也人欲之
惡念也如是者雖得善地而富貴不應焉譬之種植
人心則種子之善否也風水則土地之肥磽也種子
善雖瘠土未嘗不生種子不善雖極肥之土未有種
草而得荳種稗而得榖者所以儒者重心術不重風
水
錢蕃侯兄有妹未嫁喪其翁夫家無人欲乘凶而娶蕃
侯家不允而勢不可已時蕃侯兄尚尊翁為政諫不
得行因與儀及聖傳兄議其事且曰是律有明禁夫
豈不知但世俗習而不察而彼家時勢不得不娶是
亦有善處之法乎儀曰此處決不可通融然士大夫
之家猶可庶民之家儘有勢必不能不娶者是亦不
可無通融之法其說有三因問二兄試思之得其說
乎蕃侯曰不用鼔樂儀曰得之聖傳曰娶後不同寢
儀曰得之其一說未得儀曰嫁之夕以奔喪之禮往
交拜哭踊成禮喪畢而就婚禮之正也
人欲省事不如勤事若厭事則事愈煩盖饑食渴飲公
私諸務仍有不可廢者若一生厭棄則委積叢脞將
不勝其擾矣若分外之事則一以斷絶為主又不可
託勤事之名也
貨殖本非學道者所為然許魯齊曰學者讀書當先治生
凡貨殖之類皆可似乎又無妨學道者乙酉予既棄
儒業念無以資生亦略從事於此始覺得殊廢學業
盖貨殖雖小事然心苟不存則過時失算欲以資生
反足以害生矣畏其害生而朝夕計較訪問不惟學
業放失將此心為之撓亂以小害大以賤害貴不美
孰甚焉因念聖人受命之言真是見其大者
魯齋之言與夫子不受命而貨殖之言若出二道然細
思之盖亦時為之也孔子之時雖非盛世然先王之
遺法猶在使有百畝之田則亦足以糊口卒歲矣於
此時而貨殖誠不受命也乃魯齋之時士無恒産八
口無所飬則雖欲不治生而不可得死生又急於禮
義矣至於今有田則憂賦税貨殖則憂通塞教授則
道義不尊而不足以糊口難哉難哉
孔子與釡與庾冉子與五秉自世俗觀之似孔子嗇於
用財冉子能輕財然却是冉子看得財重所謂猶有
這箇在明道所云胸中有妓也不但是不能周急繼
富
史記稱漢高祖不事家人生産此一句今人多錯讀盖
史以此稱高祖謂其志大而略於小不事一家而有
事於天下也今人多以英雄無賴四字看之使無頼
子弟亦每每以此藉口試反而思之若不能有事於
天下又不能有事於一家此為何如人
大抵能成大事者不顧小節朱子所謂志有在而不暇
及也若其志果在一國吾不責備其一家若其志果
在天下吾不責備其一國苟一無所成謾言欺人不
過一無頼子弟而已
成大事者不顧小節此亦為英雄言之若聖賢則步步
踏實地做去盈科而後進大學所謂家齊而后國治
國治而后天下平也
治家人生産非必如今人封殖只是條理得停當使一
家衣食無缺如許衡治生之謂盖衣食所以飬廉衣
食足自不至輕易求人輕為非禮之事然後可立定
脚根向上做去若忽視治生不問生産每見豪傑之
士往往以衣食不足不矜細行而喪其生平者多矣
可不戒哉
吾輩治生無别法只一儉字是根本古人所謂咬定菜
根百事可做也若不識儉字而反以經營為治生何
啻天壤即治生一節聖狂二字只在毫釐分寸間可
畏可畏
古人語學問工夫必曰勿忘勿助治生亦然忘則便失
之不及助則便失之過此間自有一大中至正之理
無過不及之道
切莫為力量所不能為之事是亦治生一訣也
思辨錄輯要卷十
