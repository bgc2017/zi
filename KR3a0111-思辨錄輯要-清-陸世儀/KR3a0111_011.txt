思辨錄輯要卷十一
太倉陸世儀撰
修齊類
自甲申乙酉以來教授不行飬生之道幾廢乙酉冬季
學為賈而此心與賈終不習因念古人隱居多躬耕
自給予素孱弱又城居不習四事不能親執耒耜但
此中之理不可不略一究心虞九江兄向有水田在
西郭已躬耕有年矣為予略說其概予有薄田二十
畝在廿三都佃甚貧不能具種予乃出工本買牛具
自往督而佐之一則古人省耕省斂之方一則稍欲
涉獵其事以驗農田水利之學也天時地利人和不
特用兵為然凡事皆有之即農田一事關係尤重水
旱天時也肥瘠地利也修治墾闢人和也三者之中
亦以人和為重地利次之天時又次之假如雨暘時
若此固人之所望也然天不可必一有不時磽确卑
下之地先受其害矣惟良田不然此天時不如地利
也田雖上産然或溝洫不修種植不時則雖良田無
所用之故諺云買田買佃此地利不如人和也三者
之中論其重則莫重於人和而地利次之天時又次
之論其要則莫要於天時而地利次之人和又次之
故雨暘時若則下地之所獲與上地之獲等土性肥
美則下農之所獲與上農之獲等勞逸頓殊故也然
使既得天時既得地利而又能濟之以人和則所獲
必更與他人不同所以必貴於人和也
予向讀區田法而異之以為播種之中既有此妙法古
人何不悉以之教民又民間何以竟不傳此法嘗疑
不决及讀元史見元時嘗以此法下之民間教民如
法耕種民卒不應又特遣耑官分督究竟迄無成功
未審教督者非人耶抑此法終不可行耶予嘗欲親
試之而未暇今歲既親田事將以此法徧商之老農
且以語陳子言夏亦令試其事庶可得其實也今備
錄此法於後
區田說曰地一畝闊一十五步每步五尺計七十五尺
每一行占地一尺五寸該分五十行長一十六步計
八十尺每行一尺五寸該分五十四行長闊相乘通
二千七百區空一行種一行於所種行内隔一區種
一區除隔空外可種六百七十五區每區深一尺用
熟糞一升與區土相和布榖勻覆以手按實令土種
相着苗出看稀稠存留鋤不厭頻旱則澆灌結子時
鋤土深壅其根以防大風搖擺古人以此布種每區
收榖一斗每畝可收六十六石今人學種可减半計
又汜勝之書及務本書謂湯有七年之旱伊尹作為區
田教民糞種負水澆稼諸山陵傾阪及高丘城上皆
可為之大麥山藥艿子大小豆俱可如式課種又曰
向年壬辰戊戌饑歉之際但依此法種之皆免饑餒
此已試之明效也若果爾似又無不可為者
王禎曰古人區種之法本為濟旱惟近家瀕水為上其
種不必牛犁但鍬钁墾劚便於貧難大率一家五口
可種一畝男子兼作婦人童穉量力分工定為課業
各務精勤用省工倍田少收多按此云近家瀕水則
丘陵城阪之地必不可種矣又聞常州鎮江田甚高
仰而土性受水每農夫轉水一日則可停二三日太
倉土性獨不然其高仰之地遇旱日必打水二遍若
㽘地則全不受水未可一槩論也
賈思&KR0008;曰區田以糞氣為美不必皆良田又不耕旁地
庶盡地力盖區種不先治地即荒地為之也又曰區
中生草拔之區間草以剗剗之若苗長不能用鋤則
以鈎鏟比地刈其草穢又曰兖州刺史劉仁之昔在
洛陽於宅田七十步之地域為區田收粟三十六石
然則一畝之收有過百石矣
徐玄扈曰區收一斗畝六十六石即區田一畝可食二
十許人矣盖古今斗斛絶異周禮食一豆肉飲一豆
酒中人之食也孔明每食不過數升而仲達以為食
少事煩若如今斗則中人豈能頓盡孔明數升已自
不少廉頗五斗過於太多計今之畝若斗則每畝可
收數石可食兩人以下耳見文學張弘言有糞種壅
法即今常種稻田亦可得榖畝二十餘斛也
按區田之法云田一畝可收榖六十六石許計今榖一
石大約得米四斗六十六石榖則當得米二十六石
四斗也田法積步二百四十為一畝今得二十六石
四斗米是約每步得米一斗一升也今江南種田法
每人蒔秧六稞相去八寸則一步之地當得稞六十
餘刈穫之日每人刈稻一行為六稞又一行共十二
稞為一鋪收束之日或二鋪三鋪四鋪五鋪為一束
不等二鋪為上三鋪為中四五鋪為下今以三鋪言
每地一步約可得禾二束每禾一束得米五合二束
共得米一升一畝二百四十步當得禾四百八十束
米二石四斗其二鋪者每步約得禾兩束半米一升
五合一畝該得米三石六斗之數今江南湖蕩間膏
腴去處地闢工修者大約如此其餘常田大約三鋪
為束者得一石五六二鋪為束者得二石五六此地
力薄亦種藝不得法也
蒔秧之法每人蒔一行每行横蒔六稞每稞相去八寸
此定法也今田家或互相換工或喚人代蒔包蒔奸
人偷力多將秧稞蒔開每稞相去或至一尺外及尺
許不等者則一畝地幾減秧稞大半收穫鮮少半由
於此不可不知吾聞婁東鄕舊有富人善種田蒔秧
之日酒飯極豐其蒔法每人俱以䋲約使不過五寸
故其田秧稞密而分行整收穫亦倍則蒔秧法亦宜
講也又聞江鄕有秧繵以竹為之以約蒔秧者即此
意
予欲以區田語鄕人詢其可否恐鄕人以為書本中語
駭而不信乃言曰近有自湖廣來者云彼處種田有
區種法畝可得米二十石許果否因以其術詳告之
鄕人曰理或有此吾卿有種芋者其法近此因言種
芋法先掘地為區每區深闊各三尺許熟糞壅之每
區種芋一株漸鋤土壅芋既成每區得芋若干斤每
斤得金若干計每畝約得金四十兩許即此法也則
區田似亦可行予又問種芋得利如此今人家何不
多種曰工力甚費人不耐煩然則區田之法不行亦
工力費而人不耐煩也歟然當賦役煩重之世苟能
躬耕四五畝即可為一家數口之飬此莫大之樂又
何工力煩費之足憂乎
予聞東鄕有撮榖法種必倍收而人每不肯種又不能
多種予問其詳云撮榖有二難一則耘鐋難二則易
酣不能耐風潮也盖撮榖之法先耕地車水浸田然
後下種以三指撮榖種下之約五六寸一撮如蒔秧
状撮畢以足徐退復撮如初足從水中行水微蕩漾
則榖種不定多四散不能成稞簇故不便耘鐋又根
出浮面入土不深稞長大上實下虚故易酣且不耐
風雨也以此知區田之法之善隔區分種則下種有
地不必足立水中以手按實則無蕩漾之患苗出看
稀稠存留則無耘鐋之艱漸耨隴草以壅其根則根
深蒂固無酣側之虞而耐風與旱以此徵之區田之
倍收必矣人何不略倣此意而小試之
撮榖區田之倍收有故盖秧不移種元氣未洩也今田
家蒔秧先一日拔秧浸水中或一宿或再宿不等甚
者或經三四宿而後始蒔蒔之時抛擲堆垜略不少
惜蒔後遇赤日則黃萎數日而後始醒盖秧之元氣
洩盡矣其值隂雨而易醒者則稻必勝早蒔之勝於
晚蒔亦以過小暑則氣漸熱秧難遽醒也由此觀之
同一蒔也醒之難易猶係禾之善否而况移種之分
乎
看來秧性亦太耐磨折今草木之類必賤種乃易植其
貴種則移種之頃百方調護猶多萎死秧則不然其
拔也信手速拔略不顧惜抛折堆垜棄置累日其蒔
也兩指夾之插入水土縱横欹斜未嘗壅治然及其
既成猶能每畝收三四石使壅護愛惜曲盡其道如
區田諸法所獲過倍亦何足疑乃今人習於苟簡惟
務欲速終不肯加功加力至誣古法以為必不可用
吾末如之何也已矣古人云鹵莾而耕滅裂而穫此
言豈欺我哉但野人愚而固未可以言語争有心者
能躬行以率之則庶幾矣
秧苗入土深則難出秧根入土不深則難久故農人於
播種之始則撒秧於一處以浮灰輕盖之既長則另
分而插蒔所以順其淺深之性也是亦可謂得其術
矣然孰若區田之法不用移植而盡淺深之宜為尤
得其術哉亢倉子曰稼欲産於塵而植於堅淺深之
謂也
凡秧行最宜整蒔秧最不宜速速則秧行亂矣亂則疏
密失宜難於耘鐋且不通風吕不韋作吕覽言農事
甚悉其辨土篇曰衡行必得縱行必術正其行通其
風禾心中央帥為冷風正此意也乃知古人之於農
事其用心至矣
漢武帝使趙過為搜粟都尉過能為代田其耕耘下種
田噐皆有便巧一歲之收常過縵田畝一斛以上用
力少而得榖多按代田即古后稷法一畝三甽歲代
其處故曰代田后稷以二耜為耦廣尺深尺田甽甽
長終畝一畝三甽一夫三百甽而播種於甽中苗生
葉以上稍耨隴草因壝其土以附苗根故詩曰或耘
或耔黍稷嶷嶷耘除草也耔附根也言苗稍壮每耨
輒附根比盛暑隴盡甽平則根深而能耐風與旱故
嶷嶷而盛縵田平田也謂如今之田畮不為甽漫漫
然故曰縵田此大約如區田而簡易過之然曰過縵
田每畝一斛以上則亦不過略勝而已區田數倍之
說恐未必也
趙過代田之法其簡易遠過區田盖區田之法必用鍬
钁墾掘有牛犁不能用其勞一必擔水澆灌有車戽
不能用其勞二且隔行種行田去其半於所種行内
隔區種區則半之中又去其半田且存四之一矣以
四之一之田而得粟欲數十倍於縵田雖有良法恐
不及此今欲以代田之法參區田之意更斟酌今農
治田之方而用之凡未下種之初先令民以牛犂治
田甽甽深一尺廣二尺長終其畝畝間為隴隴廣一
尺積甽中之土於隴上一畝之地闊十五步步當六
尺十五步得九十尺當為甽隴三十道甽之首為橫
溝以通灌輸夫甽隴分則牛犂用矣衡溝通則車戽
便矣甽廣於隴則田無棄地矣乃令民治糞糞之法
各以其土之所宜及時播種播種之法一如區田先
以水灌溝使土少蘇平其塊&KR1235;乃徐播種以手按實
盖之以灰而微潤之苗出耘之如法使其中為四行
行相去五寸間可容鐋生葉以上乃漸耨隴草壝土
以附之其應下壅及應閣水復水俱依今農法試之
當必有驗
耘苗法吕覧辨土篇最詳其言曰苗其弱也欲孤其長
也欲相與居其熟也欲相扶孤謂相懸去如孤也相
與居則漸近矣相扶則叢立如軋盖初時耘之使稀
則後來長開方有地步否則根軋而不實矣又曰三
以為族禾乃多粟大約耘苗當存三莖為一簇其傍
相去五寸此為要法今蒔秧者亦大約三四莖一蒔
吕覽又曰凡禾之患不俱生而俱死是以先生者美米
後生者為粃是故其耨也長其兄而去其弟謂存其
長大而去其弱小者也若弱小者不去則長大者亦
因之而多粃矣又曰樹肥無使扶疏樹磽不欲專生
而族居肥而扶疏則多粃磽而專生則多死盖肥磽
之地其禾根株易盛故立苗欲稀不然則氣鬱而不
展故多粃磽确之地其苗根株難盛故欲相援以立
不然則氣弱而不能自存故多死吕覽之言亦精矣
予嘗行田間見溝間有禾長茂特盛於他禾顧問之曰
此秧之餘未遑他蒔者也予曰長茂如此他日收穫
亦必倍他禾鄕人曰不然雖長而軋他日盖多粃耳
此即吕覽肥而扶疏則多粃之說也使如長兄去弟
之法則何至聽其多粃哉
今人不種區田者一則不知其法一則工力費一則江
南水田田中冬夏積水不便開溝分甽惟高田可分
甽則又有不便者高田冬必種麥麥至夏至方收穫
若區田則清明榖雨之時已將播種其開溝分甽須
於冬春之間做完是因榖而廢麥區田所以紛不可
行也然予於此又有一說今人欲種早花或早稻則
冬間便荒地不種二麥其言曰雖少却一熟然地力
總在内不較輸也早稻早花之穫不及區田然農人
猶能舍彼就此况區田乎故吾以為農人能分早花
早稻之田以種區田亦庶幾兩得矣
種區田又有兩便之法凡農家種稻先於清明時治地為
秧田俟小滿前後分蒔其種秧之田亦拔起再蒔今何
不寄種秧於區田當播種時分其田十之二三開甽
如前法俟苗長插蒔之際則分其餘秧以蒔他田在
區田則以當耘耔在常田則以當播種是誠兩便
農家種稻最畏耘鐋盖耘鐋之時正當溽暑又苗禾已
長人行其中暑氣蒸鬱大不堪耐故農耘錫多在清
早日稍中即起或有竟不耘鐋者區田費耘故人尤
畏然吾又有說於此當田耘鐋多在暑中者以蒔時
故晏也若區田不用插蒔則苗長自速大約常田插
蒔之時區田已將耘鐋矣何暑之有至於鋤土壅根
則今種棉之家日暴於田不以為苦而不鋤區田隴
高土不濡水與鋤棉同亦何憚而不為哉
種田唱歌最妙盖田衆羣聚人多口雜非閒話即互謔
雖嚴禁之不可止惟歌聲一發則羣囂寂然應節赴
工力齊事速但歌辭淫穢殊壊風俗擬效吳歈體撰
歌辭數十首一本人情發揮風雅凡田家作苦孝弟
力行以及種植事宜家常工課與夫較時量雨賽社
祈年之類俱入之歌中以教農民似亦於風教有禆
稻熟時予往觀刈穫見田傍一禾甚長高衆禾約尺餘
顧問之佃曰此予偶遺一粒榖未嘗糞治今秀實如
此亦甚竒予因數其穗得二百餘粟時衆禾遍數皆
九十餘粟是禾不啻倍之因思此禾蓋未嘗多種元
氣未洩故也然偶遺田傍不糞不耘纖毫未加人力
其稍壮碩者特以得全於天耳使如前法盡種植之
宜其穗之長茂堅好又豈特如斯已信乎樹藝之法
不可不講也
高鄕人種稻甚勞甚費故諺曰倒一囷竪一囷信非誣
也古語云榖賤傷農以甚勞甚費之物而又值賤價
則農誠有傷者有位者當此時豈可不講常平法耶
考工記匠人為溝洫耜廣五寸二耜為耦一耦之伐廣
尺深尺謂之畎耜即今鋤頭也然鋤便於除草不便
於起土發土者今謂之鐡&KR0008;鐡&KR0008;頭廣一尺其功用
殆勝耜矣使為廣尺之畎則一人可勝若两人併發
則廣二尺矣
象山先生嘗述其家治田之法用長大钁頭鋤深至二
尺許廣一尺半植一禾大旱時以田肉深獨得不旱
每穗數至二百粒他處不及百粒故所收嘗倍古人
云深耕易耨觀此信耕之貴深也但云廣一尺半立
一禾又古有云立苗方二尺者恐太稀與八寸之說
太相遠當試之
劉章耕田歌深耕播種立苗欲稀非其種者鋤而去之
此猶畎畝遺意
亢倉吕覽之言皆曰稼容足耨容耰耘容手又曰其種
勿使數亦無使迹疎則苗立苗方二尺及尺半之說
恐太稀八寸之說是
俗說動稱犁耙今江南農家犁則有之未見用耙耙製
見農政全書有方耙有人字耙其意大約如犁亦用
牛駕但横闊而多齒犁後用之盖犁以起土惟深為
功耙以破磈惟細為功耙之後又用耖用勞耖如耙
而齒更長所以耖土益細勞則條木編之以摩田也
今農家種稻耕犁之後先放水浸田然後集衆用鐡
&KR0008;&KR1564;&KR1810;土塊謂之曰攤亦謂之削亦謂之落别(江南呼土)
(塊為别)用力頗衆使有耙耖勞諸噐可省工夫大半
中土有耬車製状如三足犁中置耬斗藏種以牛駕之
一人執耬且行且搖種乃隨下又有用糞耬者用篩
過細糞或蚕沙隨種而下按此噐可用以種麥然於
耙耖之尾用之為佳又崔實論曰漢武帝以趙過為
搜粟都尉教民耕植其法三犂共一牛一人將之下
種挽耬皆取備焉日種一頃即此耬車之謂
蘇文忠序有秧馬之說亦甚竒云予昔遊武昌見農夫
皆騎秧馬以榆棘為腹欲其滑以楸梧為背欲其輕
腹如小舟昂其首尾背如覆瓦以便兩髀雀躍於泥
中繋束藁其首以縛秧日行千畦較之傴僂而作者
勞逸相絶矣按秧馬製甚有理今農家拔秧時宜用
之可省足力兼可載秧供拔蒔者甚便
今耘鐋耘瓜江浙間新製也古無此噐匍匐水中以手
耘之故農人惟耘田為尤苦今得此噐勞逸不啻天
壤乃知何事不可為便巧惟聖哲者能用其心則天
下萬世被無窮之利矣可不加之意哉
農人刈穫時最苦傴僂而行手足腰俱病予甚憫之欲
思一巧便之噐而無其法農政全書有推鏟以木為
之柄長七尺首岐兩股如乂形貫以横木兩端各穿
小輸圓轉中嵌鏟刀用則就地推去以斷禾莖云用
以收喬麥此亦甚便但恐稻稞甚大未能即斷也記
此以俟
言夏躬耕於蔚村予以區田法告之言夏有舍傍地七
分因掘七區曰若得一區一斗予此七區當七分地
矣然法不俱盡善區底不平又下種時不按實苗出
聚中央一處又不耘稀又為惡客糞壊四區餘三區
結子時渴水不實反不如常禾但根葉頗茂於常禾
耳
思辨錄輯要卷十一
