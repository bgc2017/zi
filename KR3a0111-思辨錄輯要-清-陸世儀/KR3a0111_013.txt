思辨錄輯要卷十三
太倉陸世儀撰
治平類
設官分職所以為民極也故官制清則民志定周制在
天下惟公侯伯子男在一國惟卿大夫士而已自秦
罷侯置守分爵二十級而漢唐宋因之愈棼愈亂其
制有爵有職官有加官又有散階勲爵或一官而兼
數術或一事而設數官或古貴而今卑或古卑而今
貴名目混淆等第雜亂欲居官者顧名思義難矣於
以治民不亦謬哉故愚謂治天下斷自清官制始
三代以官為治事之司故其制簡而清後世以官為賞
人之物故其制繁而亂
勲階之制始於唐歴代因之夫既有品級又有勲階不
繁而益繁乎且古制卿大夫士至明始一以大夫為
稱而但以榮禄光禄資善資政為次第亦何所分别
甚有大夫與卿同稱者如資德大夫正治上卿之類
盖因循於唐宋之舊而不知取法於三代也
九品之制竟以上卿亞卿少卿上大夫中大夫下大夫
上士中士别之似覺清楚
三公三孤古所謂論道經邦貳公弘化者也記曰天子
無職三公無官參職天子何官之稱盖非特參職天
子直尊於天子矣故其稱曰師曰傅曰保皆尊於天
子之稱也惟周召之倫足以當之無則寧缺故曰官
不必備惟其人周召之以公孤兼宰相以公孤宰相
非周召不可也後世不務得周召其人而概以公孤
為兼官馴至唐宋或以之加武臣或以之加寺宦或
以之加親王子弟名實之乖遂至大壞先王之意荒
矣愚謂師傅等官多屬空名似不必設之獨所謂國
子監者是誠首善之地而老更又所當敬禮者也當
慎擇其人即以師傅之禮尊之北面受教隆之以禮
而不煩之以事重之以道而不授之以權即古公孤
之遺意而善用之是亦治古變通之法也後世公孤
既徒設空名不徵實用愚故欲以管窺蠡測之見存
諸私記焉
語曰人主之職在論相堯以不得舜為己憂舜以不得
禹臯陶為己憂自古及今未有宰相不得其人而天
下治者自明初不許設丞相心竊疑之及歴攷古今
周禮無宰相之官自秦始制丞相堯之於舜舜之於
禹信之專任之久盖將禪之也家天下以後此任未
可專寄漢承秦制始設丞相旋改三公唐宋以來其
名不一或稱尚書令或稱中書令或稱僕射或稱平
章或稱同三品或稱大學士雖皆宰相之職然大約
皆二三並任不獨任且皆兼官非專官其專官而獨
任者在漢則曹操在魏則司馬師昭又有黃鉞大將
軍大丞相諸大將軍之類皆為專官獨任未嘗授人惟
宋齊梁陳隋諸臣將受禪則居之此外惟桓温王敦
侯景則知丞相之職其不可專官獨任亦較然矣按
周禮六官之外無官則宰相舍六官又誰相乎黃帝
得六相而天下治六相即六官也周禮天官謂之冢
宰則既以宰與天官矣但專任恐權太重故使之同
於五官後世誠能法周官之意竟以六官為六相冢
宰提其衡五官襄其事而天子親决萬幾於上則既
無專擅之嫌亦無紛擾之患天下受置相之利而不
受置相之害或者其庶幾乎
國家設五軍都督府其衙門及官銜品級俱尊於部院
盖以兵柄不可下移略寓天子親操之意也然凡衞
所武官一應承替襲職之事皆必達於兵部而後行
則尤有犬牙相制之意盖開國之慮深矣
親軍衞之與五軍府即漢之南北軍也其勢互相制馭
不為不善但五軍府都督多以勲臣為之錦衣則專
以恩賚大臣子弟雖即周官庶子之意然率以不知
兵之人充任緩急莫可恃矣愚意二軍之將亦當間
用邊將中之年老者盖既以示國家優厚之恩而亦
可藉其老成練達之力居中制馭兩得之道也
吏部古天官冢宰之職也然古者太宰之職掌建邦之
六典以佐王治邦國曰治典曰教典曰禮典曰政典
曰刑典曰事典盖偏言則專一職統言則包六職猶
四德之仁兼四端統萬善也今則專於選事猶一郎
曹之職矣愚謂宰相可不必設而吏部則不可偏於
一事也宜稍倣古冢宰之職事權雖分掌於六官而
權要則獨綰於冢宰庶無專權之虞亦無渙散之弊
天下之官皆選於吏部故冗雜繁亂人才不能周知不
得已而用資格此吏胥之事非官長之事也試能參
用古法朝廷擇冢宰冢宰舉五官五官各舉其屬外
官之長及外官之僚屬亦如之吏部但總其成則頭
緒清而人才易於器使矣吏部未知職要之法用人
之效未可期也
周制地官司徒主教養萬民今之戶部但主戶口田賦
貢役經費非古制也盖古者王畿千里千里之外以
封諸侯而千里之地又分采地九賦之斂其入無多
故可專意教養今則海内之田賦皆屬戶部勢不得
不以教之一字聽之學校而全部專心會計矣明初
止分四司而其後又分十三司十三司各分四科誠
以庶務之浩繁也然古者有教有養而後世但聞取
民世代升降感慨係之矣
古者成均教土司徒教民三物八刑五禮六樂皆所以
齊民也漢唐以來成均教士之法猶存其名至司徒
教民則名實俱亡矣孟子云無恒産而有恒心者惟
士為能若民則無恒産因無恒心以此知教民尤急
於教士也為人上者可不加之意乎
禮部一王禮樂教化之所出也而有僧錄道錄二司何
居且僧錄道錄不己而又有教坊司傷化甚矣其一
舉而釐正之乎
在昔漢有太尉大司馬大將軍五季有樞密院大約皆
主兵柄而權在宰相之上權臣挾震主之威者率居
此任盖兵權在握則無所不為也國初亦設大都督
府後以朱文正坐罪廢不設尋分為五軍都督府雖
品秩如故而兵部隂移之其權分矣至永樂中盡歸
兵部五府都督不過守空名與虚數防微杜漸莫此
為善有國者所當法也
伏讀諸司職掌内刑部一條有曰凡籍産不得及其先
墳塋此一語真王者之言與文王罪人不孥之意並
美千古矣
宗人不即市宫人不即獄二語亦王政也
工部凡軍器軍装火器屬虞衡戰車屬都水名義未正
愚謂都水屯田可并也軍器則宜另為一司
慎刑雖天子美事然愚以為慎刑莫如簡法盖簡則冤
抑少繁則冤抑愈多欲救之而適以斃之今一刑也
既有刑部又有大理又有都察院謂之三法司為太
繁矣而鎮撫詔獄又得參其間欲無冤抑得乎故愚
以為不特鎮撫可廢即大理亦可廢也一刑部足矣
從來帝王之家處宗族最難尊其位重其禄固親親之
道然過於優厚不為限制宗繁費大為惠終窮亦國
家莫大之憂也愚謂子孫之親與祖宗等祖宗尚以
親盡為隆殺況於子孫而不為之差等乎有天下者
宜一以古禮為準上則子孫曾玄皆以四代為次第
如天子之庶子則為皇子皇子之子為皇孫以下為
皇曾孫為皇玄孫其禄以漸而降至皇玄孫後則不
降不可降也皇子之庶子又為王子王子之子為王
孫為王曾孫為王玄孫其禄亦以漸而降至王玄孫
則不降無可降也如此則不至有過重之憂亦不至
有失所之患庶幾情義兼至矣今試擬圖如左至於
禄之厚薄則君相臨時斟酌可也
宗藩逓降圖
皇子皇孫皇曾孫皇玄孫五世不降
王玄孫五世不降
王曾孫王玄孫五世不降
王孫王曾孫王玄孫五世不降
王子王孫王曾孫王玄孫五世不降
夏殷周皆有九卿即少師少傅少保及六官外此無卿
今制六部都通大謂之大九卿而鴻臚太常光禄寺
又謂之小九卿以今觀之殊可併省如鴻臚太常光
禄可併入禮部太僕苑馬可併入兵部翰林尚寳欽
天可併入吏部國子監則當格外獨尊而不當儕於
諸卿此勢之至便而制之至善者也昔宋初雖有九
卿之名皆以為命官之品秩而無執事元豐正名始
有執掌中興初併省冗職衞尉太僕併兵部太府司
農併戶部光禄鴻臚併禮部亦惡其頭緒之分也立
官制而能使頭緒井然則治天下之道思過半矣
周禮不設諫官先儒以為人人可諫故不設諫官此亦
一說然亦可見三代信大臣之專待大臣之厚此由
三代人主皆能正心誠意以身取人故也故愚以為
朝廷設臺諫不如設師傅師傅教人主以正心誠意
之學學進則人主自能辨大臣之賢奸也
昔人謂周禮無諫官凡官皆可諫者其言似是而實非
也天官之屬師氏詔王善保氏諫王惡則保氏便是
諫官故後世之設諫官非周禮意也其必復師氏保
氏之舊而在於王所乎翰林院始於唐唐制乘輿所
在必有文詞經學之士下至醫卜伎術之流皆寘於
别院以備燕見而文書詔令則掌於中書舍人未之
及也乾封以後始召文士元萬頃等草文辭謂之北
門學士玄宗初置翰林待詔以陸九齡張說等為之
掌四方表疏批答又改翰林供奉為學士别置學士
院專掌内命凡拜免將相號令征伐皆用白麻其後
選用益重禮遇益親至號為内相又為天子私人而
翰林院始大重然所謂學士皆以親疎遠近為貴賤
未嘗有一定之品秩也宋始有定制職始貴顯至於
今制則直以為儲相之地士子登高第者竟入翰林
不數年可坐致館閣夫宰相天子安危之所寄也人
主擇相當務取洞悉國體民情者豈可徒取文章華
國乎(儀)謂翰林既為儲相地當即以相業期之入院
之後宜講貫歷朝經制務為明體適用之學則得之
矣
古者太子太傅在前少傅在後入則有保出則有師無
所謂東宫官屬也秦漢以下始加置詹事中庶子及
諸府寺等官亦有以他官而監護者(儀)謂太子在東
宫止有學問無他職事何必另建官屬保傅之任宜
擇勲戚老臣為之至於師則有太學之師在太子當
日夕習禮樂政事於太學更妙選太學端方之士與
之朝夕周旋更迭進見所謂太子入學則與士齒是
也若設專官是狹小其途矣
太常司祭祀禮樂之事宜妙選官屬擇知禮識樂者為
之不宜泛泛升授也
周禮醫師歲終則稽其醫事以制其食十全為上十失
一次之十失二次之十失三次之十失四為下夫十
失四亦醫中之佼佼者矣而考猶為下則上古之重
民命也今制雖亦有三年五年試法而俱為虚文無
怪乎世之無良醫也
馮相保章周禮俱屬秋官明朝特設欽天監重之也亦
秘之也然其職太卑又其官世𫝊不選於外止能知
數未能明理是以久而廢弛鮮克勝任欽若昊天者
當尊其官寬其禁令博求賢者以講明歷理而時修
歷法則庶幾乎
洪武初設國子學後十五年改國子監按監木國學孟
子云學則三代共之宜正其名稱為妥若以監名則
與諸寺監同非古人重學校之意
洪武初祭酒為正四品後改為從四品夀州學訓導劉
亨疏國子祭酒品位不當在太僕卿下當時頗納其
言然卒未改正夫祭酒天下之師也隆重師儒乃治
天下第一要義不知當時何故不改正
每見前代好釋道者往往稱釋道二家為國師夫祭酒
者年長之稱也以之命官屬以師長之任豈若方外
之稱乎
洪武二十八年重定内官品秩内官監凡十一監設太
監一人秩四品左右少監一人秩從四品是内官與
國子師品秩相並且過之也又其衙門同以監名當
時何以無人論正
明自南北京而外分十三省每省設都布按三司盖古
者方伯之任節度使之職也然則布政之職宜獨尊
今三司等級都居上布次之按又次之盖明初每事
右武故以五府居六部之先以都司居布政之先其
實非也一省之政聽於布政則都司按察皆布政佐
貳之官也乃既並列以分其權而布政復有左右二
員防制嫌於過矣
設官當以民事為主布政主民事者也故宜居二司之
先若謂恐其權專而莫可制則權莫重於兵顧以都
司為可制乎
朝廷設官甚多惟州縣為親民之官昔漢宣帝謂與我
共天下者其惟良二千石乎後則共天下者惟良有
司而已盖即古者百里之諸侯也其體貌不可不崇
其委任不可不專一邑人才使得自行辟召一邑兵
食使得自行調度若徒掣其肘而又欲責其成功難
矣或謂制馭之道不可不講(儀)謂不然盖權勢太重
如一郡一省誠不可不防若州縣則一弹丸地耳正
賈誼所謂衆建諸侯而少其力者過防則太弱且不
能自振又何能為王家宣力哉
思辨錄輯要卷十三
