欽定四庫全書
御製小學序
古者八歲而入小學教之以灑掃應對進退之節愛親
敬長之義俾童而習之以養其德性其說散見經傳朱
子採集為小學一書所以示人教學之方而有以為正
心修身之本其言約其理該盖六經四子性理諸書之
階梯也
皇考聖祖仁皇帝嘗
特頒諭旨令有司兼以命題課士海内士子固已咸知誦法
矣又
命尚書顧八代一人翻譯清文曰進呈
覽
欽定三年而後成嘉惠後學之心至深且厚當曰未經刊刻
頒行朕敬承
皇考遺志特命校對授梓以資肄習讀者宜知綱常倫紀之
當崇視聽言動之當謹與夫嘉言懿行之當遵循慕效
修其職自在家庭日用之常經而充其量可以成聖賢
忠孝之大節子弟之習於是而淳教化之原於是而備
詩曰成人有德小子有造朕盖深有望焉
雍正五年十二月初三日
欽定四庫全書子部一
御定小學集註儒家類
提要
(臣)等謹案
御定小學集註六卷雍正五年
世宗憲皇帝詔儒(臣)因明臣陳選集注而訂正刊行
之者冠以
御製序文發明綱常倫紀之當崇視聽言動之當謹
與嘉言懿行之當遵循慕效蓋儒者為學之
始基實備於此朱子作小學内外篇以廸蒙
幼皆雜取經傳中論幼儀者分類條繫而以
史事廣之宋儒所謂養正之功立教之本諒
非溢美選為此註隨文衍義務取明白曉暢
俾鄉塾童蒙皆可省覽而得其意義實為有
功初訓選字士賢臨海人天順庚辰進士官
至廣東布政使追贈光禄寺卿謚恭慤其為
御史時救羅倫劾倪謙錢溥馬昂汪直風采
可觀及官廣東又以争市舶忤宦官卒至逮
死其立身本末足以不愧所學而此注復得
大聖人表章家絃戶誦其食報亦榮且厚矣乾隆四
十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
小學原序
古者小學教人以灑掃應對進退之節愛親敬長隆師
親友之道皆所以為脩身齊家治國平天下之本(灑去聲掃)
(去聲長上聲治平聲後不圈者皆去聲古者夏商周也小學鄕學也人指八歲以至十四歲之子弟也灑謂)
(灑水以斂塵掃謂掃地以去塵應謂應尊長之呼對謂對尊長之問節禮節也親父母也隆尊也親近也道者)
(當然之理脩齊治平大學之事也古人由小學以收心養性基本已立至大學特收其成功耳)而必使
其講而習之於幼穉之時欲其習與智長化與心成而
無扞格不勝之患也(穉音治長上聲扞音汗格胡得切勝音升講以明其理習以熟其)
(事穉亦幼也扞格猶牴牾也不勝不能勝當其教也幼穉之子心知未有所主及時而教之使習於善而與智)
(俱長化於善而與心俱成故無扞格不勝之患而大學之教亦易入矣此兩節言古者小學教人之意)今
其全書雖不可見而雜出於傳記者亦多讀者往往直
以古今異宜而莫之行殊不知其無古今之異者固未
始不可行也(傅去聲今朱子自謂宋時也古者小學之全書不可見者以秦火焚之也傳記謂)
(禮記管子諸書直猶但也殊猶絶也古今異宜謂宜於古而不宜於今也無古今之異謂古法亦有宜於今也)
今頗蒐輯以為此書授之童蒙資其講習庶幾有補於
風化之萬一云爾(蒐音搜輯音集幾平聲蒐輯者索古法之宜於今者而纂輯之也授付)
(也童蒙童幼而蒙昧也資助庶幾近辭風化詩序曰上以風化下是也萬一萬分之一也云爾語辭朱子此書)
(續古者小學之教以為大學基本有補於國家之風化大矣曰庶幾曰萬一皆謙辭耳吳氏曰朱子之於世教)
(豈惟有補於當時實則有功於萬世也此兩節言繼絶學輯小學之意)淳熙丁未三月朔
旦晦菴題(淳熙丁未宋孝宗十四年也晦菴朱子草堂之名因以為號)
小學原序
小學題辭
(饒氏曰小學者小子之學也題辭者標題書首之辭也)
元亨利貞天道之常仁義禮智人性之綱(元者生物之始亨者)
(生物之通利者生物之遂貞者生物之成四者謂之天道天理自然之本體也亘萬世而不易故曰常仁者温)
(和慈愛之理義者斷制裁割之理禮者恭敬撙節之理智者分别是非之理四者謂之人性人人所禀之天理)
(也統萬善而不遺故曰綱猶網之綱下文所謂四端四行則其目之大者也元於時為春於人為仁亨於時)
(為夏於人為禮利於時為秋於人為義貞於時為冬於人為智此一節言天道流行賦於人而為性也)
凡此厥初無有不善藹然四端隨感而見(見音現饒氏曰此者指)
(上文仁義禮智之性也厥語辭初謂本然也藹然衆盛貌端緒也孟子曰惻隱之心仁之端也羞惡之心義之)
(端也辭讓之心禮之端也是非之心智之端也此言仁義禮智之性其本然無有不善是以惻隱羞惡辭讓是)
(非四者之善端藹藹然隨其物之所感動而形見也此一節言性發而為情也)愛親敬兄
忠君弟長是曰秉彝有順無彊(長上聲彝音夷彊上聲饒氏曰忠者盡己之)
(心也弟順是此秉執彝常也順者因其自然彊者抑之使然此言愛親敬兄忠君弟長四者人之善行根於秉)
(執之常性因其自然而非抑之使然也此一節言性之見於行也)惟聖性者浩浩其
天不加毫末萬善足焉(惟語辭天即理也毫末一毫之末也萬善如四端四行是也此)
(言聖人性全於天無所汚壊其本然之理浩浩然廣大不待增加毫末人為而萬善自足無少欠缺也此一)
(節言聖人之盡其性也)衆人蚩蚩物欲交蔽乃頽其綱安此暴
棄(蚩音笞頽徒回切饒氏曰蚩蚩無知之貌物欲謂凡聲色臭味之欲也暴害也此言衆人氣禀昏愚而)
(無知物欲交互而遮蔽是以頽墜其仁義禮智之綱而安於自暴自棄也此一節言衆人之汩其性也)
惟聖斯惻建學立師以培其根以逹其支(惻音測培音裴支與枝同)
(斯語辭建亦立也此言聖人見衆人安於暴棄於是惻然傷憫而建學立師以教之小學之教所以收其放)
(心養其德性如培擁木之根本也大學之教所以開發聰明進德修業如發逹木之支條也此一節言聖人)
(興學設教之意)小學之方灑掃應對入孝出恭動罔或悖行
有餘力誦詩讀書詠歌舞蹈思罔或逾(悖音佩蹈音稻逾音俞方法)
(也罔無也手曰舞足曰蹈饒氏曰此言小學之方必使學者謹夫灑掃應對之節入則愛其親出則敬其長凡)
(所動作無或悖戾乎此也行此數者而有餘力則誦詩讀書或詠歌以習樂之聲或舞蹈以習樂之容凡所思)
(慮無或逾越乎此也此一節言小學之教所以培其根也)窮理修身斯學之大
明命赫然罔有内外德崇業廣乃復其初昔非不足今
豈有餘(復音伏饒氏曰斯人而人之所得以為)(也明命即天之所賦於者也赫然明盛貌德者)
(道之得於内者也業者功之成於外者也復還也初謂本然也此言格物致知以窮究其理誠意正心以修治)
(其身此乃大學之道也然天之明命赫然照著無有内外之間學者誠能從事於大學使物格知至意誠心正)
(身修而德之積於内者極乎崇高由是推之使家齊國治天下平而業之施於外者極乎廣博則有以復其性)
(之本然矣昔日之安於暴棄也此性固非不足今日之德崇業廣也此性亦非有餘但昔為氣稟物欲之所蔽)
(今則復其本然耳此一節言大學之教所以逹其支也)世遠人亡經殘教弛蒙
養弗端長益浮靡鄉無善俗世乏良材利欲紛拏異言
喧豗(弛音始靡音米拏汝加切豗音灰饒氏曰端正也乏無也利欲猶言物欲也拏牽引也豗相擊也)
(此言前世既遠聖人既沒六經殘缺而教法亦廢弛矣小學之教廢故學者自童蒙之時而養之不以其正大)
(學之教廢故及其年長則所習日益輕浮華靡是以鄉無淳厚之習俗世無粹美之人材但見利欲之習紛然)
(而相牽引異端之言喧然而相攻擊也此一節言後世教學不明之害)幸兹秉彝極天
罔墜爰輯舊聞庶覺來裔嗟嗟小子敬受此書匪我言
耄惟聖之謨(輯音集裔以制切耄音冒極終也極天罔墜言人心秉彝之理萬古常存也我朱)
(子自稱也饒氏曰爰於也裔衣襟之末來裔謂後學也嗟嗟歎辭耄老而昏也此言後世教學不明雖如上文)
(所云然所幸者人之秉彝極天罔墜我於是纂輯舊所聞者以為小學之書庶幾可以覺悟後來之學者爾初)
(學之小子宜敬受此書而學之此非我老耄之妄言是乃前聖之謨訓也此一節言輯小學開後學之意)
小學題辭
