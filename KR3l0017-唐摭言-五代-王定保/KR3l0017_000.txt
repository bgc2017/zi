唐摭言小說家𩔖一(雜事之屬)
提要
(臣)等謹案唐摭言十五卷五代王定保撰舊
本不題其里貫其序稱王溥為從翁則溥之
族也陳振孫書錄解題謂定保為吳融之壻
光化三年進士喪亂後入湖南五代史南漢
世家稱定保為邕管巡官遭亂不得還劉隱
辟置幕府至劉龑號號之時尚在其所終則
不得而詳矣考定保登第之歲距朱温簒唐
僅六年又序中稱溥為丞相則是書成於周
世宗顯德元年以後故題唐國號不復作内
詞然定保生於咸通庚寅至是年八十五矣
是書蓋其暮年所作也同時南唐鄉貢士何
晦亦有唐摭言十五卷與定保書同名今晦
書未見而定保書刻於商氏稗海者刪削大
半殊失其真此本為松江宋賓王所錄末有
䟦語稱以汪士鋐本校正較稗海所載特為
完備近日揚州新刻即從此本錄出惟是晁
公武讀書志稱是書分六十三門而此本實
一百有三門數目差舛不應至是豈商維濬
之前已先有刪本耶是書述有唐一代貢舉
之制特詳多史志所未及其一切雜事亦足
以覘名場之風氣騐士習之淳澆法戒兼陳
可為永鑑不似他家雜錄但記異聞己也據
定保自述蓋聞之陸扆吳融李渥顔蕘王溥
王渙盧延讓楊贊圖崔籍若等所談云乾隆
四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
