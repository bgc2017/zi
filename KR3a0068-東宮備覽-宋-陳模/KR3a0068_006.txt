東宫備覽卷六
宋陳模撰
規諫
西漢賈誼𫝊曰太子既冠成人免于保傅之嚴則有記
過之史徹膳之宰進善之旌誹謗之木敢諫之鼓瞽史
誦詩工誦箴諫大夫進謀士𫝊民語習與智長故切而
不媿化與心成故中道若性
本朝淳化五年姚坦為益王府翊善王每有過失坦未
嘗不盡言規正宫中自王以下皆不喜左右乃教王詐
疾踰月不朝上甚憂之召王乳母入宫問王疾增損狀
乳母曰王本無疾但以翊善姚坦檢束王起居不得自
便王不樂故成疾爾上怒曰吾選端士為王僚屬固欲
輔佐王為善今王不能用規諫而又詐疾欲使朕逐去
正人以自便何可得也且王年少未知出此必汝輩為
之謀爾因命捽至後園杖之數十召坦慰諭之
至道元年以夀王為皇太子上謂李至等曰朕以太子
仁孝賢明尤所鍾愛今立為儲貳以固國本賴正人輔
之以道卿等可盡心調護若動皆由禮則宜贊成事或
未當必須力言勿因循而順從也
臣某曰人不可使一日無畏心也畏心消則慢心生
矣一言之不擇若未害也自是心之無所畏則他日
或至于無一之非過言一行之不謹若未害也自是
心之無所畏則他日或至於無一之非過行是故古
之人於太子既冠則有記過之史使之戒謹恐懼之
心常動於中而慙惕愧恥之容常形於外惟恐一過
之記而終身之羞則庶乎改過遷善以日新厥德况
於徹膳有宰進善有旌誹謗有木敢諫有鼓常若有
以臨乎左右前後而不敢以俄頃自安者則怠荒慢
忽之心自無一之敢萌而况見諸行事者乎後世輔導
之官未嘗無人而記過之史與夫謗木諫鼓獨有所
闕彼安所畏而去其不善又安所恥而勉于為善也
哉昔成湯聖君也而猶曰改過不吝從諫弗咈傅說
之相高宗則惓惓焉以無恥過作非后從諫則聖告
之矧夫國之儲貳實衆望之所屬當以賢聖仁孝聞
於天下者而猶有過之未改有諫之不聽可乎然則
欲養成太子之德者當如賈誼所陳斯可矣否則如
太宗皇帝所以用姚坦與坦所以檢束益王者庶乎
其寡過也
幾諫
西漢元帝紀曰八歲立為太子壯仁柔好儒見宣帝所
用多文法吏以刑名繩下嘗侍燕從容言陛下持刑太
深宜用儒生宣帝作色曰漢家自有制度本以霸王道
雜之俗儒何足委任迺歎曰亂我家者太子也
東漢光武紀曰帝每日視朝日昃乃罷數引公卿郎將
講論經理夜分乃寐皇太子見帝勤勞不怠承間諫曰
陛下有禹湯之明而失黃老養性之福願頤愛精神優
游自寧帝曰我自樂此不為疲也
唐順宗紀曰順宗為皇太子侍宴魚藻宫德宗懽甚顧
太子曰今日何如太子誦詩好樂無荒以對及裴延齡
韋渠牟用事世皆畏其相太子每候顔色陳其不可故
二人卒不得用本紀贊曰韓愈言順宗在東宫二十年
天下隂受其賜
本朝開寳九年上以生於洛陽樂其土風嘗有遷都之
意始議西幸李符李懷忠皆言其不便上不從晉王從
容言遷都非便上曰遷河南未久當遷長安王叩頭切
諫曰吾將西遷者無他欲據山河之勝而去冗兵循周
漢故事以安天下也王又曰在德不在險上不答王出上
顧左右曰晉王之言善今始從之
太宗朝以契丹犯邊將大舉遣使往河北諸州科鄉民
為兵昭成太子元僖論其不便時趙普亦言其事太宗
納之普為朋邪所疾元僖又上表言普開國忠臣也願
復以為相太宗從之
臣某曰父子之間與君臣異難乎其為諫也故夫子
以幾諫為言夫臣之事君諫不從言不聽則納履而
去雖犯顔逆耳汙車折檻殫吾之忠直可也子之事
親則不然温凊定省蓋無湏臾敢離者而可以去乎
父母過而不諫則若寘之于有過之地諫之甚則傷
恩豈人子所安者若夫幾諫則於其事之幾微言之
於其幾微而諫則親易於聽子易於言矣曾子曰父
母有過諫而不逆内則曰父母有過下氣怡色柔聲
以諫夫諫而不至于逆且怡悅其色柔順其聲可謂
善矣然猶待其有過而諫夫豈若過之未見而諫於
幾微之先者乎蓋嘗以幾諫之說而攷漢唐之事則
順宗為上元帝明帝次之順宗于裴韋未相之前
每候顔色陳其不可此所謂幾諫者宜韓愈以為在
東宫二十年而天下隂受其賜也宣帝持刑太深蓋
刑名之學而元帝則以宜用儒生為言光武日昃夜
分蓋過於勤者而明帝則以黃老養性之福為言彼
知用儒術則必不至深于持刑矣彼知養性之福則
必不至過於勤勞矣此皆善於諫者然非其事未見
之先則非所謂幾諫故曰次之若夫晉王叩頭而切
諫似過於直者然太祖方有欲遷之謀而晉王之言
已入昭成重興兵之諫則見于將大舉之始安故相
之言又形於朋邪方入之初皆其事之發者故太祖
太宗皆易于聽亦庶乎幾諫者矣
監國
春秋閔公二年左氏𫝊曰晉侯使太子申生伐東山臯
落氏里克諫曰太子奉冡祀社稷之粢盛以朝夕親君
膳者也故曰冡子君行則守有守則從從曰撫軍守曰
監國古之制也夫帥師專行謀誓軍旅君與國政之所
圖也非太子之事也師在制命而己稟命則不威專命
則不孝故君之嗣適不可以帥師君失其官帥師不威
將焉用之
西漢高帝紀曰帝征黔布良因說上令太子監關中兵
又發上郡北地隴西車騎巴蜀材官及中尉卒三百人
為太子衛軍於霸上
東漢光武紀曰帝自隴蜀平後非儆急未嘗復言軍旅
皇太子嘗問攻戰之事帝曰此非爾所及
唐杜正倫𫝊曰正倫為左庶子太宗謂曰國之儲副自
古所重今太子年幼沖志意未定朕若朝夕見之可得隨
事誡約今既委以監國不在目前知卿志懷正慤能執
正道故輟卿於朕以輔太子宜知委任輕重也
本朝太祖皇帝紀曰晉王性仁孝上雅鍾愛尹京十五
年庶務修舉
乾道九年上謂宰執曰皇太子前日奏領臨安府二年
幸而諳歷民事欲乞罷免庶得耑意講學敷陳甚有條
理已降詔不允而懇請益堅從之
東宫備覽卷六
