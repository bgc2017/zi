土决地茶味甲於諸焙丁謂亦云鳳山高不百丈無危
峰絶崦而崗阜環抱氣勢柔秀宜乎嘉植靈卉之所發
也又以建安茶品甲於天下疑山川至靈之卉天地始
和之氣盡此茶矣又論石乳出壑嶺斷崖缺石之間盖
草木之仙骨丁謂之記錄建溪茶事詳備矣至於品載
止云北苑壑源嶺及總記官私諸焙千三百三十六耳
近蔡公亦云惟北苑鳳凰山連屬諸焙所産者味佳故
四方以建茶為目皆曰北苑建人以近山所得故謂之
壑源好者亦取壑源口南諸葉皆云彌珍絶傳致之間
識者以色味品第反以壑源為疑今書所異者從二公
紀土地勝絶之目具䟽園隴百名之異香味精麤之别
庶知茶於草木為靈最矣去畆步之間别移其性又以
佛嶺葉源沙溪附見以質二焙之美故曰東溪試茶錄
自東宫西溪南焙北苑皆不足品第今略而不論
總叙焙名(北苑諸焙或還民間或隸北苑前書未盡今始終其事)
舊記建安郡官焙三十有八自南唐歲率六縣民採造
大為民間所苦我宋建隆已来環北苑近焙歲取上供
外焙俱還民間而裁稅之至道年中始分游坑臨江汾
常西濛洲西小豐大熟六焙隸南劔又免五縣茶民專
以建安一縣民力裁足之而除其口率泉慶歷中取蘇
口曾坑石坑重院還屬北苑焉又丁氏舊錄云官私之
焙千三百三十有六而獨記官焙三十二東山之焙十
有四北苑龍焙一乳橘内焙二乳橘外焙三重院四壑
嶺五謂源六范源七蘇口八東宫九石坑十建溪十一
香口十二火梨十三開山十四南溪之焙十有二下瞿
一濛洲東二汾東三南溪四斯源五小香六際會七謝
坑八沙龍九南鄉十中瞿十一黃熟十二西溪之焙四
慈善西一慈善東二慈惠三船坑四北山之焙二慈善
東一豐樂二
北苑(曾坑石坑附)
建溪之焙三十有二北苑首其一而園别為二十五苦
竹園頭甲之鼯鼠窠次之張坑頭又次之苦竹園頭連
屬窠坑在大山之北園植北山之陽大山多修木叢林
鬱廕相及自焙口逹源頭五里地遠而益高以園多苦
竹故名曰苦竹以高遠居衆山之首故曰園頭直西定
山之隈土石廻向如窠然南挾泉流積隂之處而多飛
鼠故曰鼯鼠窠其下曰小苦竹園又西至於大園絶山
尾疎竹蓊翳昔多飛雉故曰雞藪窠又南出壌園麥園
言其土壤沃宜麰麥也自青山曲折而北嶺勢屬如貫
魚凡十有二又隈曲如窠巢者九其地利為九窠十二
壠隈深絶數里曰廟坑坑有山神祠焉又焙南直東嶺
極高峻曰教練壠東入張坑南距苦竹帶北岡勢横直
故曰坑坑又北出鳳凰山其勢中跱如鳳之首兩山相
向如鳳之翼因取象焉鳳凰山東南至於袁雲壠又南
至於張坑又南最高處曰張坑頭言昔有袁氏張氏居
於此因名其地焉出袁雲之北平下故曰平園絶嶺之
表曰西際其東為東際焙東之山縈紆如帶故曰帶園
其中曰中歴坑東又曰馬鞍山又東黃淡窠謂山多黃
淡也絶東為林園又南曰柢園又有蘇口焙與北苑不
相屬昔有蘇氏居之其園别為四其最高處曰曾坑際
上又曰尼園又北曰官坑上園下坑園慶歷中始入北
苑歲貢有曾坑上品一斤叢出於此曾坑山淺土薄苖
發多紫復不肥乳氣味殊薄今歲貢以苦竹園茶充之
而蔡公茶錄亦不云曾坑者佳又石坑者涉溪東北距
焙僅一舍諸焙絶下慶歷中分屬北苑園之别有十一
曰大&KR0034;二曰石雞望三曰黃園四曰石坑古焙五曰重
院六曰彭坑七曰蓮湖八曰嚴歷九曰烏石高十曰高
尾山多古木修林今為本焙取材之所園焙歲久今廢
不開二焙非産茶之所今附見之
壑源(葉源附)
建安郡東望北苑之南山叢然而秀高峙數百丈如郛
郭焉(民間所謂捍火山也)其絶頂西南下視建之地邑(民間謂之望州山)
山起壑源口而西周抱北苑之羣山迤邐南絶其尾巋
然山阜高者為壑源頭言壑源嶺山自此首也大山南
北以限沙溪其東曰壑水之所出水出山之南東北合
為建溪壑源口者在北苑之東北南徑數里有僧居曰
承天有園隴北稅官山其茶甘香特勝近焙受水則渾
然色重粥面無澤道山之南又西至於章歷章歷西曰
後坑西曰連焙南曰焙山又南曰新宅又西曰嶺根言
北山之根也茶多植山之陽其土赤埴其茶香少而黃
白嶺根有流泉清淺可涉涉泉而南山勢回曲東去如
鈎故其地謂之壑嶺坑頭茶為勝絶處又東别為大窠
坑頭至大窠為正壑嶺實為南山土皆黑埴茶生山隂
厥味甘香厥色青白及受水則淳淳光澤(民間謂之冷粥面)視
其面渙散如粟雖去社芽葉過老色益青明氣益鬱然
其止則苦去而甘至(民間謂之草木大而味大是也)他焙芽葉遇老色
益青濁氣益勃然甘至則味去而苦留為異矣大窠之
東山勢平盡曰壑嶺尾茶生其間色黃而味多土氣絶
大窠南山其陽曰林坑又西南曰壑嶺根其西曰壑嶺
頭道南山而東曰穿欄焙又東曰黃際其北曰李坑山
漸平下茶色黃而味短自壑嶺尾之東南溪流繚遶岡
阜不相連附極南塢中曰長坑踰嶺為葉源又東為梁
坑而盡於下湖葉源者土赤多石茶生其中色多黃青
無粥面粟紋而頗明爽復性重喜沉為次也
佛嶺
佛嶺連接葉源下湖之東而在北苑之東南隔壑源溪
水道自章阪東際為丘坑坑口西對壑源亦曰壑口其
茶黃白而味短東南曰曾坑(今屬北苑)其正東曰後歷曾坑
之陽曰佛嶺又東至於張坑又東曰李坑又有硬頭後
洋蘇池蘇源郭源南源畢源苦竹坑岐頭槎頭皆周環
佛嶺之東南茶少甘而多苦色亦重濁又有篢源(篢音膽未)
(詳此字)石門江源白沙皆在佛嶺之東北茶泛然縹塵色
而不鮮明味短而香少為劣耳
沙溪
沙溪去北苑西十里山淺土薄茶生則葉細芽不肥乳
自溪口諸焙色黃而土氣自龔漈南曰挺頭又西曰章
坑又南曰永安西南曰南坑漈其西曰砰溪又有周坑
范源温湯漈厄源黃坑石龜李坑章坑章村小梨皆屬
沙溪茶大率氣味全薄其輕而浮浡浡如土色製造亦
殊壑源者不多留膏盖以去膏盡則味少而無澤也(茶之)
(面無光澤也)故多苦而少甘
茶名(茶之名類殊别故錄之)
茶之名有七一曰白葉茶民間大重出於近歲園焙時
有之地不以山川遠近發不以社之先後芽葉如紙民
間以為茶瑞取其第一者為鬭茶而氣味殊薄非食茶
之比今出壑源之大窠者六(葉仲元葉世萬葉世榮葉勇葉世積葉相)壑源
巖下一(葉務滋)源頭二(葉團葉肱)壑源後坑(葉久)壑源嶺根三(葉公)
(葉品葉居)林坑黃漈一(游容)丘坑一(游用章)畢源一(王大照)佛嶺尾
一(游道生)沙溪之大梨漈上一(謝汀)高石巖一(雲摖院)大梨一
(呂演)砰溪嶺根一(任道者)次有柑葉茶樹高丈餘徑頭七八
寸葉厚而圓狀類柑橘之葉其芽發即肥乳長二寸許
為食茶之上品三曰早茶亦類柑葉發常先春民間採
製為試焙者四曰細葉茶葉比柑葉細薄樹高者五六
尺芽短而不乳今生沙溪山中盖土薄而不茂也五曰
稽茶葉細而厚密芽晩而青黃六曰晩茶盖稽茶之類
發比諸茶晩生於社後七曰叢茶亦曰蘖茶叢生高不
數尺一歲之間發者數四貧民取以為利
採茶(辨茶須知製造之始故次)
建溪茶比他郡最先北苑壑源者尤早歲多暖則先驚
蟄十日即芽歲多寒則後驚蟄五日始發先芽者氣味
俱不佳惟過驚蟄者最為第一民間常以驚蟄為候諸
焙後北苑者半月去遠則益晩凡採茶必以晨興不以
日出日出露晞為陽所薄則使芽之膏腴立耗於内茶
反受水而不鮮明故常以早為最凡斷芽必以甲不以
指以甲則速斷不柔以指則多温易損擇之必精濯之
必潔蒸之必香火之必良一失其度俱為茶病(民間常以春隂)
(為採茶得時日出而採則芽葉易損建人謂之採摘不鮮是也)
茶病(試茶辨味必須知茶之病故又次之)
芽擇肥乳則甘香而粥面着盞而不散土瘠而芽短則
雲脚渙亂去盞而易散葉梗半則受水鮮白葉梗短則
色黃而泛(梗謂芽之身除去白合處茶民以茶之色味俱在梗中)烏蔕白合茶之
大病不去烏蔕則色黃黑而惡不去白合則味苦澁(丁謂)
(之論備矣)蒸芽必熟去膏必盡蒸芽未熟則草木氣存(適口則知)
去膏未盡則色濁而味重受煙則香奪壓黃則味失此
皆茶之病也(受煙謂過黃時火中有煙使茶香盡而煙臭不去也壓去膏之時久留茶黃未造使)
(黃經宿香味俱失弇然氣如假雞卵臭也)
東溪試茶錄
