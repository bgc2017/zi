近思錄儒家類
提要
(臣)等謹案近思錄十四卷宋朱子與吕祖
謙所共輯蓋周張二程之書宏深奥衍承
學之士莫由得其涯涘朱子慮其不知所擇
因與祖謙分類緝纂以成是書獨取太極圖
說易通西銘正蒙經學理窟二程遺書易傳
而於邵子之書則從姑舍蓋其慎也書以近
思名蓋取切問近思之義俾學者致力於日
用之實而不使騖於高遠論者謂為五經之
階梯信不誣歟宋明諸儒若何氏基薛氏瑄
羅氏欽順莫不服膺是書其後因有續而廣
之者亦堪輔翼而權輿之精無過是編云乾
隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
