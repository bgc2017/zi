名義考卷十目錄
物部
鳳五鳩
九雇鯤鵬
烏鵙鶷&KR1534;
黃鸝鸒
鵜雉
鵫鴩鷊
鳥隹鳥鼠
三臭龍
鱗之而騶虞斗牛螭虎
風馬牛天禄辟邪
角甪牛溲馬勃
太牢少牢一牢五牲八珍犗騬&KR1779;羯
魚須飛魚白澤
邛邛岠虚獬豸鸂鶒
象鼻鱷尾豭豝
鱣鮪鮆鱖
鮞䲊蛤四蜃二
蛤蠯觜蠵贔屭
鼃黽馬螘
青蚨海月麛
馬頭娘狼戾很戾
決明螵蛸各二䗁蟢
蜥蜴蝘蜓𤨏&KR1436;水母
蝍蛆蜈蚣蚿鷄尸蚌兩
桂蠧鎻陽五靈脂紫稍花
音聲木鸂鶒灘螽
皮革十四物取義
鴟鴞
名義考卷十明周祈撰
物部
鳳
鳳神鳥也朋鵬皆古鳳字其雌曰凰一名鶠爾雅鳳曰
鶠一名鶉南方七㝛鶉是也漢蔡衡曰凡鳥象鳳者有
五多赤色者鳳多青色者鸞多黃色者鵷多紫色者鷟
多白色者鵠蓋鳳五色備舉總言之謂之鳳就其中赤
多者獨得鳳名故曰朱鳳或曰丹鳳又曰朱雀鸞也鵷
也鷟也鵠也四者皆鳳也其色小異古謂鸞曰青鸞是
矣鵷曰鵷鶵鷟曰鸑鷟鵠曰鴻鵠皆不言色惟鵠又曰
黃鵠楚辭寧與黃鵠比翼乎漢始元元年黃鵠下建章
宫雖言色而非白大抵皆鳳類而稱名或異也今人知
鳳不常有而不知鸞鵷鷟鵠亦不常有乃謂某為鸞為
鵠妄矣
五鳩
左傳郯子五鳩祝鳩鴡鳩鳲鳩鷞鳩鶻鳩爾雅隹其鳺
鴀疏云祝鳩也今水鳧是鳥之謹愿與波上下者詩詁
鴡鳩王鴡也王鴡鶗鴂也今杜鵑是秋則為鶚春復為
杜鵑月令鷹化為鳩者此也方其為杜鵑居幽閒遠人
之地故曰在河之洲及為鶚則能摶擊故曰摯莊子誤
以為布穀爾雅鳲鳩鴶鵴今布穀是牝牡飛鳴以翼相
排居鵲之成巢有均一之德鷞鳩杜云鷹是爾雅謂之
鶆鳩鶆蓋鷞字之誤鶻鳩杜云鶻鵃也一名鶌鳩今鷓
鴣是其聲軥輈故謂之鵃陸璣以為斑鳩非五鳩之外
如鴿而灰色者曰鵓鳩天晴則呼其牝雨則逐之常聞
其聲又曰鳴鳩似鵓鳩而大有繡項者曰斑鳩(隹音錐鳺音扶)
(鴀音浮鴶音甲鵴音局鶻音骨鵃音昭鵓音勃)
九雇(雇音戶)
左傳帝少昊以鳥名官有九雇為九農正說文九雇農
桑候鳥雇民不淫者也春雇鳻鶞夏雇竊玄秋雇竊藍
冬雇竊黃棘雇竊丹行雇唶唶宵雇嘖嘖桑雇竊脂老
雇鷃蔡邕獨斷曰春扈氏趣民耕種夏扈氏趣民芸除
秋扈氏趣民收斂冬扈氏趣民蓋藏棘扈氏掌民百果
行扈氏晝為民驅鳥宵扈氏夜為民驅獸桑扈氏趣民
養蠶老扈氏趣民收麥九雇有名而不知為何鳥按直
音鳻鶞鸎也禽經竊玄曰鵰廣韻鷃鴽屬則春雇為黃
鸝夏雇為鵰老雇似䳺餘無可考郭璞曰竊淺也竊藍
謂毛羽淺青竊黃竊丹竊脂猶淺黃淺赤淺白也一曰
竊脂以盜脂膏而食得名唶唶嘖嘖其聲也(鳻音分鶞音春鸝音)
(梨)
鯤鵬
自有北冥篇人疑天壤間有鯤鵬焉若不得見不知無
所謂鯤鵬者鯤魚子國語禁鯤鮞鵬古文鳳字鯤雖有
而未成魚鵬不常有莊子蓋寓言耳郭象曰鯤鵬之實
未詳象固疑之矣諸韻書訓鯤為大魚阮宣子大鵬讃
李白大鵬賦皆濫觴於北冥篇也
烏
烏即鴉鴉與雅同猶鷄與雞無異也韓文魚魚雅雅是
已小爾雅謂鵯鶋為雅烏失之複雅正之雅本作疋古
文大疋小疋爾疋是已後人借作雅今人止知烏為鴉
雅則語下切為大小雅疋則僻吉切為倍兩之疋矣
鵙鶷&KR1534;
爾雅鵙伯勞也郭璞曰似鶷&KR1534;而大左傳鵙伯趙氏說
文鵙博勞也曰鵙曰伯勞曰伯趙曰博勞不省為何物
服虔曰鵜鴂一名鵙博雅鶗鴂子規也知子規而鵙與
伯勞伯趙博勞皆可知矣第服虔所謂鵜鴂博雅所謂
鶗鴂皆譌也子規本作&KR0008;鳺&KR0008;从&KR1659;音子从弟乃鵜鶘
之鵜从是乃鶗鵳之鶗鳺从夫音規从夬乃鸋鴂之鴂
鵜鶘為淘河鸋鴂為巧婦二鳥與子規迥别鶗鵳為鶚
又子規所化者焉有一鳥而借三鳥以為名也歷書子
作秭集韻規作&KR2620;意自可見離騷恐鵜鴂之先鳴兮亦
當作恐&KR0008;鳺之先鳴兮為是非屈子之誤乃傳寫譌耳
蓋鵙一名&KR0008;鳺&KR0008;鳺亦作子巂又作鷤䳏通借作子規
猶贔屭之借作臂係也&KR0008;鳺即郯子所謂鴡鳩一名杜
宇又名杜鵑莫春始鳴夜啼達旦血漬草木至秋化為
鶚仲春復化為&KR0008;鳺春鳴百草芳秋鳴百草死先鳴恐
其未秋即化而鳴也其曰賊害之鳥與應隂氣之動者
皆謂化為鶚時也詩七月鳴鵙七月已化為鶚復曰鵙
者本始言之也字林云鶷&KR1534;似伯勞而小即今八哥鳥
或呼八八者鶷胡八切&KR1534;牙八切因切音而曰八八也
或呼八葛者&KR1534;从葛上以切音下以所以也葛又轉而
為哥由不識二字故也鶷&KR1534;一名鸜鵒陸佃云鸜鵒似
鵙而有幘今鸜鵒黑而有幘子規黑而無幘鸜鵒視子
規而小子規視鸜鵒而大二鳥始辨矣韻會并鶷&KR1534;字
亦不載非以其不知而略乎據字義而言博鮮不誤矣
(鵜鶗俱音提鸋音寧)
黃鸝
黃鸝之鸝本作離猶烏鴉之鴉本作雅後人以離為離
别别作鸝字猶以雅為雅頌别作鴉字說文離黃倉庚
也以是鳥黧黑而黃因名離黃庚金黃也倉與蒼同亦
黧黑也猶黧首謂之蒼生故曰離黃倉庚也俗呼黃離
留或謂之黃栗留栗離之訛也一名商庚商倉之訛也
或又謂之鵹黃一名楚雀一名摶黍今所謂黃鶯也
鸒
錢氏曰詩弁彼鸒斯孔疏曰此鳥名鸒而云斯者語辭
猶蓼彼蕭斯菀彼柳斯以劉孝標之博學而類苑鳥部
乃立鸒斯目是不精也此說是矣爾雅鸒斯鵯鶋不獨
類苑也釋名鸒&KR2111;鵯鶋則又以斯从鳥矣若然則螽斯
之斯當从虫鹿斯之斯當从鹿寧有是理乎
鵜
陸璣云鵜水鳥形如鶚而極大喙長尺餘頷下胡大如
數升囊小澤中便羣共抒水滿其胡棄之令水渴魚見
乃共食之俗名淘河一名鵜鶘以頷下有胡也一名鴮
鸅以渴澤食魚也郭璞作洿澤為是亦淘河意不知胡
何以加鳥作鶘洿澤何以去水並从鳥作鴮鸅也爾雅
亦莫之辨然則鵜其名胡其形淘河洿澤鵜之用則然
矣
雉
爾雅鷂雉青質五彩鷮雉長尾走且鳴鳪雉黃色鳴自
呼鷩雉似山鷄而小冠背毛黃腹下赤項綠鸐雉長尾
者雗雉今白鵫也鷂鷮鳪其為禽不可辨鷩即今錦鷄
鸐即今野鷄雗即今白鷴鷩尚書所謂華蟲廣韻鷩即
今鵕䴊也南越志鵕䴊山鷄也今錦鷄冠背黃腹赤項
綠為山鷄無疑曰似誤也華蟲唐虞以為十二章鷩周
以為冕鵕䴊漢以為侍中冠錦鷄今以為一品服是知
錦鷄山鷄鵕䴊華蟲鷩一也鸐一名翬王后之服以為
飾周禮褘衣畫翬者是也亦作翟書羽畎夏翟又作狄
周禮褕狄又南方曰□東方曰鶅北方曰鵗西方曰鷷
皆翟也因地異名鷂鷮鳪或亦皆翟也色微不同耳又
西京雜記南越王獻高帝白鷴黑鷴各一隻黑鷴疑即
爾雅所謂秩秩如雉而黑在海中山上者雉之種類實
繁要以羽毛見重亦因色而異名故古人服物多用之為
飾(鷂音搖鷮音驕鳪音撲鷩音别鸐音狄雗音汗鵫音罩䴊音倪翬禕俱音揮□音儔鶅音緇鵗音希鷷音尊)
鵫鴩(鵫音罩鴩音秩)
楊用脩曰後周皇后服制受繭則服鷩衣聽女教則服
鵫衣歸寧則服鴩衣鵫鴩字惟見此蓋蘇綽所制也用
脩其亦未讀爾雅耶爾雅秩秩海雉雗雉鵫雉郭璞云
秩秩似雉而黑鵫雉今白鵫也是鵫鴩已見爾雅但鴩
作秩古字通用廣韻鴩讀若益餔豉鳥未知即秩秩否
而云鵫鴩惟見此已非是又云蘇綽所制尤非
鷊(鷊音逆)
說文鷊鶃也春秋傳六鶃退飛一作六鷁廣韻鶂水鳥
亦作鶃鷁鷊是知鷊也鶃也鶂也鷁也四者一鳥也按字
書鶂水鳥九頭博物志鶂雌雄相視則孕莊子鶂相視眸
子不運而風化然則果何鳥也裴瑜注爾雅云鶬麋鴰
是九頭鳥也孔子聞河上人鶬歌曰逆毛衰兮一身九
尾長兮逆當作鶂楊用脩曰鬼車九頭鳥也白澤圖謂
之蒼鸆帝嚳書謂之逆鶬逆亦當作鶂是知鶂即鶬鴰
鶬鴰即鬼車蓋鵂鶹類也爾雅鷊綬鳥埤雅綬鳥大如
鸜鵒有時吐物長數寸古今注綬鳥行必遠草木慮觸
其嗉倦游錄吐綬一名真珠鷄遇晴日先出兩肉角然
後徐舒其綬踰時歛於嗉下爾雅誤以綬鳥釋鷊陸佃
諸人因名生義皆未得其實也予謂吐綬當是鷩古者
盭綬綠色施於左肩以佩印鷩郭璞云冠背毛黃腹下
赤項綠細辨之冠下别有毛黃而黑文長足覆項及肩
仰則綠盡韜俯則綠漸舒若吐綬然是知吐綬乃鷩非
鷊也劉禹錫吐綬鳥詩朱鳥星精鍾異氣鷩為赤雉故
云朱鳥王介甫錦鷄詩天日晴明聊一吐鷩一名錦鷄
吐謂吐綬質之二詩可信
鳥隹(隹音錐)
說文禽長尾者曰鳥短尾者曰隹尾莫長於鳳故鳳从
鳥莫短於寉故寉以隹亦有不盡然者雉尾本長而从
隹鵜尾本短而从鳥有兩从者雅或从隹或从鳥鷄或
从鳥或从隹有並从者鵻既从鳥又从隹鷹既从隹又
从鳥然鵻隹聲鷹膺省也寉本从冂从隹加鳥作鶴者
俗文也(冂音坰義同)
鳥鼠
禹貢導渭自鳥鼠同穴爾雅鳥鼠同穴其鳥為鵌其鼠
為鼵注鼵如人家鼠而短尾鵌似鵽而小黃黑色共處一
穴山以是得名在今臨洮渭源縣南俗名青雀山(鵌音徒鼵)
(音突鵽音奪)
三臭
爾雅鳥曰臭注張兩翼也論語三臭而作謂雉張兩翼
臭臭者三遂舉去於上文色斯舉矣意實相應劉聘君
亦主此說不知朱子何以不取也
龍
廣雅云有鱗曰蛟龍有翼曰應龍有角曰虯龍無角曰
螭龍未升天曰蟠龍其言若辨而實非也按說文龍从
肉童省聲□象肉飛之形何有於翼也龍時飛則飛時
潛則潛蟠非定稱也說文蛟龍屬無角曰蛟虯龍子無
角者螭若龍無角而黃北方謂之土螻蛟則謂之蛟虯
則謂之虯螭則謂之螭不可言蛟龍虯龍螭龍也亦猶
謂螣為螣蛇也埤雅螣龍類將亦可謂螣龍哉
鱗之而
考工記凡攫閷援簭之類必深其瓜出其目作其鱗之
而鄭注謂筍虡之獸也之而頰&KR1867;也按頰面旁&KR1867;頭秃
無髮義本不相承以訓之而似未得且之語助亦不當
以之而為句許慎云而頰毛也後又从彡作耏鱗謂龍
蛇也蓋筍虡之獸刻為龍蛇之狀閷與殺同簭與噬同
言其狀飛動可畏攫著而欲殺援攬而欲噬如此者必
深入其瓜突出其目振起其頰毛也(虡音巨&KR1867;音哭彡音杉耏音而攫音)
(夹)
騶虞斗牛螭虎
相傳物象有騶虞有斗牛有螭虎而今皆亡之騶虞見
詩漢儒以為義獸合四靈以配五行其說誣罔歐陽脩
引賈誼新書亦既辨之矣戴植謂天子田獵七騶虞虞
人也言文王田獵雖騶從與虞人之賤皆有仁心故嘆
美之也至斗牛螭虎别無考見即其形狀斗牛似龍而
觩角螭虎似龍而岐尾乃知所謂斗牛者天文北宫七
㝛斗牛也埤雅云虚危以前象蛇蛇體似龍故以為人
臣最尊貴之服所謂螭虎者傳譌也蔡邕獨斷曰天子
璽以玉螭虎紐衞宏曰秦以前皆以金玉為印龍虎紐
邕謂或螭或虎宏謂或龍或虎非謂螭虎一物也螭若
龍無角而黃亦非岐尾岐尾者蜼也(蜼音壘)
風馬牛
左傳唯是風馬牛不相及也服虔曰馬牛風逸是未界
之末事喻不相干也此訓亦未為得俞文豹曰牛馬見
風則走牛喜順風馬喜逆風南風則牛南而馬北北風
則牛北而馬南相去遂遠正如楚處南海齊處北海也
故曰不相及
天禄辟邪
西域傳烏弋山離國有桃拔一名符拔似鹿長尾一角
者為天禄兩角者為辟邪予謂桃拔符拔當作桃祓符
祓以是獸能祓除不祥也祓誤作拔曰桃曰符者猶度
朔山桃梗之意祓除不祥故謂之辟邪永綏百禄故謂
之天禄漢立天禄于閣門古人置辟邪於步摇上南陽
宗資碑旁有兩石獸一曰天禄一曰辟邪皆取祓除永
綏之意一統志忽魯謨斯國產福禄似驢而花文可愛
即天禄也今元旦賜近臣福禄獅子亦其遺與
角甪
說文角作□古岳切獸角也象形角與刀魚相似崔偓
佺云角从刀作角音覺頭骨上出也甪以一點一丿作
□音鹿無訓廣韻甪獸角挺番陽董敬菴饒雙峯皆云
甪鳥咮骨也咮即喙也予按說文與崔偓佺所云互有
得失說文角象形予謂甪亦象形角本作□上象頭骨
有岐下象骨文甪亦當作□上象咮骨直而銳下亦象
骨文訓角為刀魚相似以刀訓甪為獸角挺及从一點
一丿者俱非也甪為鳥咮骨其說始見於董饒二氏最
為得之廣韻觜鳥喙也此甪為觜會意詩誰謂雀無甪
何以穿我屋言雀有甪而能穿屋也漢書予之齒者去
其甪言獸有齒無咮骨也顔師古以牛無上齒為訓非
是詩與漢書皆當作鹿音讀(偓音握佺音詮丿音撇咮音晝喙音誨角音覺甪音)
(鹿)
牛溲馬勃(溲音小)
牛溲牛溺也本草黃犍牛鳥牯牛溺主水腫馬勃菌也
本草注俗呼馬氣勃紫色虚軟狀如狗肺彈之粉出生
濕地及腐木上主惡瘡(溺音尿)
太牢少牢一牢五牲八珍
太牢牛也少牢羊也一牢牛羊豕也五牲麋鹿麕狼兔
也八珍牛羊麋鹿麕豕狗狼也
犗騬&KR1779;羯(犗音介騬音呈&KR1779;音堅羯音揭)
說文犗騬牛也騬犗馬也羯羊牯犗也廣韻&KR1779;犗牛人
多未喻增韻凡畜健強者皆為犗唐郭崇韜謂魏王繼
岌曰騬馬亦不可乘是以不馴為義按漢陳宫傳宫刑
或云犗刑廣韻㓺以刀去牛勢也或作&KR1779;則犗也騬也
&KR1779;也羯也皆馬牛羊去勢之名說文廣韻得之(㓺音堅羯音結)
魚須(須音斑)
玉藻笏大夫以魚須文竹士竹本象可也馮鑑云大夫
用魚鬚文士以竹誤以須為鬚於文字下又去竹字以
文士連讀史繩祖辨之是矣即本註亦未為得崔云用
文竹及魚斑也隠義云以魚須飾文竹之邊且亦未明
為何物按廣韻魚獸名陸機云魚獸似豬出東海肉背
有斑文肉雖乾每潮至及將雨毛皆起是大夫笏以竹
為質以魚斑飾之士則竹而已故曰本象魚斑不獨以
飾笏古以為箭室詩象弭魚服是也又以為旗吳都賦
旗魚須子虚賦靡魚須之撓㫋是也
飛魚白澤
飛魚&KR2090;也山海經秦器之山淮水出焉是多&KR2090;魚鳥翼
蒼文白首赤喙群飛海上常有大風爾雅翼&KR2090;長尺許
翅與尾齊一名飛魚白澤貘也說文貘似熊而黃黑色白
居易貘屏贊象鼻犀目牛尾虎足寢其皮辟濕圖其形辟
邪徐氏謂即白澤也
邛邛岠虚
爾雅西方有比肩獸焉與邛邛岠虚比為邛邛岠虚齧甘
草即有難邛邛岠虚負而走其名謂之蟨吕氏春秋北方
有獸其名為蟨鼠前而兔後趨則頓走則顛邛邛岠虚鼠
後而兔前高不得取甘草故須蟨食之孔叢子蟨得甘草
必齧以遺蛩蛩駏驉二獸見人來必負蟨以走爾雅與吕
氏春秋作邛邛岠虚孔叢子作蛩蛩駏驉其說有無不可
知子虚賦注邛邛青獸如馬距虚似驘而小岠又作距今
驢父馬母生曰駏或即岠虚也邛邛或亦此類與
獬豸鸂鶒
今制品官服色法官服獬豸七品官服鸂鶒而鸂鶒又諫
垣獨服之說文獬豸似山羊一角古者決獄令觸不直者
埤雅鸂鶒性食短狐蓋鳥之勑邪逐害者法官與諫垣上
則弼違下則癉惡有觸不直勑邪逐害之義故服之脫有
不然是仗馬是窮竒矣
象鼻鱷尾
虞衡志象頭不可俯頸不可回口隠於頤去地尚遠以鼻為用
一軀之力皆在鼻將行先以鼻柱地鼻端甚深可以開闔取
物中有小肉夾雖芥子亦可拾每取物就爪甲擊去泥垢
而後捲以入口飲水亦以鼻吸嶺表異物志鱷形如鼉喙長
半其身牙如鋸尾有二鈎極利遇鹿豕以尾戟之以食生卵
甚多或為魚鼉其為鱷不過一二象食以鼻鱷食以尾物類
之異者也象孕五年乃乳鱷生卵為魚鼉天不欲其類繁也
豭豝(猳音加豝音巴)
說文豭牡豕也左傳盍反吾艾豭豭音轉為牙又轉為假
俗謂牙猪假肉也稱假者今武昌稱牙者所至皆然說文
豝牝豕也詩一發五豝南人謂餈曰巴北人謂女隂曰巴
南人有音而無字作粑者俗也北人取義於牝故每聞南
人言輒盧胡
鱣鮪
詩鱣鮪發發鱣今海東黃魚俗作鰉鮪一名鱏俗作鱘
郭璞曰鱣大魚似鱏而短鼻口在頷下體有斜行甲肉
黃大者長二三丈鮪鱣屬大者名王鮪小者叔鮪似鱣
而青黑頭小而尖似鐵兜鍪陸璣曰鮪身形似龍周洛
曰鮪出鞏山穴中三月遡河流上能度龍門則為龍是
化龍者鱣鮪也俗謂鯉化龍因鯉亦謂之鱣故譌也字
說云龍八十一鱗能變者也鯉三十六鱗雖無變而有
理者也無變又豈能化
鮆鱖(鮆在禮切鱖居衛切)
漢貨殖傳鮐鮆千斤說文鮆刀魚也飲而不食俗作鰶
韻書無鰶字唐人詩桃花流水鱖魚肥爾雅翼鱖魚有
肚能嚼者廣韻大口細鱗有斑文一名婢魚訛作鱀鱀
鼻在額上似鱏
鮞䲊(鮞音而䲊音妥)
說文鮞魚子也䲊魚子生者也鮞是子之在胎者䲊是
子之散泊在草者
蛤四蜃二(蜃音矧)
蛤蜯也亦曰蜆又曰珧狹而長者曰蠯附石而生者曰
蠣又曰蠔海蛤蚶也亦曰魁陸圓而厚外有理縱横山
蛤石鱗魚也似蝦蟆而大身長黑色無痱癗三者皆可
食蛤蚧似守宫而大長四五寸尾與身等可入藥蜃車
螯也似蛤而大其甲可為器煆之以為灰禮鬯人職四
方山川用蜃器㡛氏淫之以蜃謂薄粉之也又蜃似蛟
而無足天官書海旁蜃氣象樓臺謂之海市者此也(珧音)
(搖蠯音排痱音肺瘤音疊㡛音荒贔音被屭音戲)
蛤蠯
今人或以紙或以繒重糊之以為書衣冠武履襯曰蛤
蠯不悟其義嘗閱韻書蛤蜃屬大曰蛤小曰蜆蠯蚌狹
而長者皆甲蟲也書之衣冠之武履之襯皆殼也殼甲
也借蛤蠯以名殼也北音呼歌排南人呼格簿皆蛤蠯
之訛也凡俗呼未嘗無字但人不察耳
觜蠵贔屭(觜音咨蠵音兮贔音被屭音戲)
觜蠵玉篇大龜也似瑇瑁而薄有文今龜同是也又西
方㝛名贔屭廣韻鼇也一曰雌鼇為贔今碑跗其像也
又作力貌楊孚嶺表異物贊係臂如龜生於海洲係臂
當作臂係即贔屭也楊用脩以臂係為海錯之名又以
贔屭為鴟吻之類殆猶未辨耳
鼃黽(黽音猛)
周禮蟈氏掌去鼃黽鼃即蛙說文蝦蟆屬長脚喜鳴色
青謂之青蛙一名田鷄又曰水鷄黽郭璞云蝦蟆屬似
青蛙大腹一名土鴨二者皆可食陶弘景云蝦蟆腹大
皮上多痱㿔不可食今但以取蟾酥一名螻蟈子名科
斗一名活東形圓有尾聞雷震則尾脫脚生爾雅鼀鼀
詹諸也其鳴詹諸其形鼀鼀詹諸作蟾蠩似蝦蟆居陸
地玄中記蟾蠩生角食之壽千歲尚書故實百越人以
蝦蟆為上味皮最佳謂之錦襖子非真蝦蟆蓋謂石鱗
魚耳石鱗魚似蝦蟆而大生石澗中此即所謂蛤所謂
鼀鼀所謂錦襖子者也生角又其異者耳(痱音肺㿔音壘鼀音蔟或)
(作&KR1434;)
馬螘(螘與蟻同)
爾雅蚍蜉大螘小者螘注大螘俗呼為馬蚍蜉大戴禮
注螘為玄駒毌以大螘馬小螘駒與或以馬善陣螘亦
善陣有似於馬故得馬名古今注謂人成蚊蚋馬成大
螘恐非
青蚨海月
博雅&KR1874;&KR1599;魚伯青蚨也謝靈運詩挂席拾海月青蚨海
月二者皆水蟲也搜神記南海有蟲名&KR0008;蠋如蟬大辛
美可食其子如蠶種殺其母塗錢子塗貫用錢則自還
即青蚨也今閩廣所食龍虱是本草云海月南海水沫
所化煮時猶變為水似半月因以名之海蛤類也黃直
翁以為寳名誤矣
麛
按麛鹿子也韻會凡獸子初生皆曰麛引韓愈猛虎行
子食赤豹麛誤矣羔小羊也北人罵人年少曰羔然則
羔亦豈人與麛為豹子借用耳
馬頭娘
雲笈云黃帝元妃西陵氏始養蠶為絲禮記皇妃祭先
蠶西陵氏也周禮疏蠶為龍精與馬同氣禁原蠶為其
害馬也由雲笈與禮記則蠶祖為西陵氏黃帝妃也由
周禮疏則蠶馬之所視以為盛衰馬胎于蠶也古之可
見者如此圖經高辛時蜀蠶女父為人所掠惟所乘馬
在母誓得父者娶以女馬振迅去得父還父違誓殺馬
曝其皮皮捲女飛去女化為蠶披馬皮謂之馬頭娘蜀
人祀以祈蠶曰娘者因西陵氏而譌也曰馬者因馬同
氣而譌也曰祀以祈蠶者托于皇妃祀先蠶之文也其
不經如此至有謂高辛氏募得犬戎將吳將軍頭以少
女娶槃瓠皆此類也
狼戾很戾(很下懇切)
狼性多藉其草穢亂故曰狼藉曰狼貪又曰狼戾皆言
多也羊性很愈牽愈不進其曰很戾言不順從也狼从
犬良聲很从彳艮聲字相近而迥異今言不順從者乃
曰狼戾或曰貪很則失之矣(彳音尺)
決明螵蛸各二
石決明鰒也似蛤附石而生王莽所啗者菜決明芰也
葉黃銳赤華實如山茱萸屈到所嗜者桑螵蛸螳蜋子
螳蜋逢木便產唯桑上者為佳陶隠居以為得桑之津
氣也海螵蛸烏賊止背上一骨輕虚而白腹中血及膽
如墨本草以為生東海池澤者也
䗁蟢(䗁音豈)
廣韻䗁長足蟲也說文蠨蛸長股者一名長蚑詩疏長
䗁河内人謂之喜母著人衣當有親客至今產子牆壁
上護以白膜亦有足抱子行者俗謂之喜喜則䗁也西
京雜記蜘蛛集而百事喜陸賈云蟢子垂而百事喜李
德裕云人將有喜兆垂於冠冕蜘蛛有三種一種布網
簷端一種絡幕草上俱蒼黑色一種小而微紅謂之蟢
蛛則蟢也郭璞以小蜘蛛長脚者為蠨蛸是猶未辨
蜥蜴蝘蜓
說文在草曰蜥蜴在壁曰蝘蜓爾雅疏在草澤中者名
蠑螈蜥蜴在壁名蝘蜓守宫蜥蜴又名蛇醫又曰龍子
其色青紺長二三尺守宫又名蝎虎灰色大如指夷堅
志劉居中至嵩山嶺有大蜥蜴數百就水飲纔入口即
吐雹圓結如彈丸忽雷震彈丸皆失去故人用以禱雨
蜥蜴龍子理或然也顔師古曰守宫術家以器養之飼
以丹砂滿七斤擣治萬杵以點女子臂終身不滅有房
室之事則滅矣劉邠曰守宫生屋壁如守宫然故名之
何在防淫佚也邠此言是矣儒行篇宫牆垣也蝘蜓常
居牆垣之中若守然東方朔&KR0008;&KR0008;胍胍善緣壁是也
𤨏&KR1436;水母
郭景純江賦𤨏&KR1436;腹蟹水母目鰕松陵集注𤨏&KR1436;似蜯
有一小蟹在腹中為𤨏&KR1436;出求食或不歸𤨏&KR1436;餒死淮
南人呼為蟹奴廣韻水母名&KR1853;形如羊胃無目以鰕為
目嶺表錄水母腹下有物如絮謂之足而無口眼常有
數十鰕寄腹下捕者或遇之即沈乃是鰕有所見耳一
名䖳又名摴蒱魚又名海靼二物者亦異矣
蝍蛆蜈蚣蚿
爾雅蒺藜蝍蛆郭璞云似蝗而大腹長角能食蛇腦莊
子蝍蛆甘帶是也埤雅蝍蛆蜈蚣今俗謂之百足魯連
子百足之蟲三斷不蹶是也韻會馬蚿蟲百足似蜈蚣
而小尤多脚不能毒人莊子蚿憐蛇是也按蒺藜茨也
爾雅以為蝍蛆不可曉或亦以果蠃為蒲盧之類郭璞
以蝍蛆似蝗非食蛇唯蜈蚣為然埤雅以為蜈蚣是廣
韻帶蛇别名亦非帶腦也中州人謂頭為腦帶莊子謂
甘帶即郭璞所謂食蛇腦也蜈蚣謂之百足蚿亦謂之
百足
鷄尸蚌兩
史記蘇秦說韓宣惠王曰寧為鷄口無為牛後戰國策
作鷄尸牛從戰國策蘇代語趙惠王曰鷸曰今日不雨
明日不雨即有死蚌蚌亦謂鷸曰今日不出明日不出
即有死鷸陸農師讀雨作兩秦稱牛後者將激其怒而
從也史記為是鷸知天將雨鳥也雨即解去戰國策為
是
桂蠧
漢成帝紀桂蠧花不實文帝紀賜尉佗書衣服使者獻
桂蠧一器東方朔七諫桂蠧不知所淹留兮大業拾遺
錄桂蠧紫色有香噉之已隂痿之疾按桂蠧桂樹中蝎
蟲食桂味辛蜜漬之可食成帝紀桂蠧謂桂有蠧後三
言桂蠧皆指蝎蟲言此亦可見桂有實
鎻陽五靈脂紫稍花
輟耕錄韃靼田地野馬或與蛟龍交遺精入地久之發
起如笋上豐下儉鱗甲櫛比筋脈連絡其形類男隂名
曰鎻陽五臺山有鳥名號寒蟲四足肉翅不能飛盛夏
文采絢爛自鳴曰鳳凰不如我深冬毛羽落索然如
鷇雛又自鳴曰得過且過其糞五靈脂秇林伐山龍生
三卵一為吉吊上岸與鹿交或在水邊遺精流槎遇粘
裹浮木枝如蒲桃焉號紫稍花道樞謂之龍鹽如所云
則三物亦希有矣有或贗也
音聲木鸂鶒灘
因話錄唐尚書省南門有古槐垂隂甚廣相傳夜深聞
絲竹之音省中即有入相者謂之音聲木劇談錄河南
府尹闕前臨大溪每僚佐有入臺則水中先有小灘漲
出牛僧孺為縣尉忽報灘出邑宰與同僚往觀之有老
吏云此必分司御史若是西臺灘上當有一雙鸂鶒俄
鸂鶒飛下不數日拜西臺御史由此則人之出處當有
定也
螽
爾雅䘀螽蠜草螽負蠜蜤螽蚣蝑蟿螽螇蚸土螽蠰谿
厥類有五蠜蝗也一生八十一子或云九十九子信㝛
即飛周南螽斯是已負蠜大小長短如蝗奇音青色好
在茅草中因謂之草螽蚣蝑長而青色長角似股以股
鳴者也詩五月斯螽動股毛鄭誤以釋螽斯螇蚸似蚣
蝑而細長飛翅作聲蠰谿一名蚱蜢似蝗而小善跳䘀
或謂即草蟲因其多子故詩人取喻也(䘀音負蠜音凡蜤音斯蚣)
(音嵩蝑音胥蟿音契蚸音歷)
皮革
生曰皮理之曰革柔之曰韋柔之不均謂之&KR0008;(&KR0008;音虧)
十四物取義
贔屭形似龜性好負重故用載碑螭&KR0008;形似獸性好望
故立屋角上徒牢形似龍而小性好吼有神力故懸於
鐘上憲章形似獸有威性好囚故立於獄門上饕餮性
好水故立於橋所蟋蜴形似獸鬼頭性好腥故用於刀
柄上&KR0008;&KR0008;形似龍性好風雨故用於殿脊上螭虎形似
龍性好文彩故立於碑首金猊形似獅性好火烟故立
於爐蓋上椒圖形似螺螄好閉口故立於門上今呼鼓
了非也虭蛥形似龍而小好立險故立於護杇上鰲魚
形似龍好吞火故立於屋脊上獸吻形似獅好食隂邪
故立於門鐶上金吾形似美人首魚尾有兩翼性通靈
不睡故用巡警見菽園雜記得之倪村民家雜錄中必
博雅者有所采也其曰螭虎亦不免訛耳恐訛亦不止
此云
鴟鴞
爾雅鴟鴞鸋鴂按鴟鴞惡鳥鸋鴂小鳥即鷦鷯也二鳥
本不同蓋誤也正名曰鴟鴞分言之或曰鴟或曰鴞又
或作梟有三種一種茅鴟似鷹而白有冠一名鵵一名
鵟今未知為何鳥一種怪鴟又分二種一似鷹性嗜鼠
俗名夜食鷹頭圓而有耳俗又名猫兒頭即鵂鶹也曰
角鴟曰鵋䳢曰鴝鵒曰訓狐曰姑獲皆其名也一似黃
鸝背有文如鋤雄鳴扛雌鳴孔俗名快扛即鵩也曰鶂曰
鶹離曰鬼車曰車截板曰九頭鳥皆其名也二鳥晝伏
夜見鳴則凶一種梟鴟又名土梟少好長醜大則食其
母日至捕磔之以頭挂木上因謂挂首為梟亦未詳其
形似或云即鵂鶹也
名義考卷十
