名義考卷五目錄
人部
姓氏族國家縣官
黔首蒼頭黃耇台背
府君家公主臣
鼻祖耳孫阿翁姑章賤息子姓
丈夫丈人大夫夫人先生太夫人
伯仲叔姪昆玉
稾椹娣姒
孩咳誕日初度
六尺之孤公卿
黃閤内閣特進開府
尚書台鼎
黃門都堂
太史三法司
翰林院察院
鳳凰池玉筍班龍虎榜
守令蓮幕
稗官古官名
陪臣陪儓承學
不速之客臧獲厮養輿臺奚奴
胥靡餘胥皂卒
五百官銜官聯
寮當家
駔儈日者風角
四凶三苖
九夷突厥單于可汗
閼氏屠耆居次小幼
乃表虔婆營婦&KR0992;拉姑
生旦淨丑鬝俚
名義考卷五明周祈撰
人部
姓氏族
天子賜姓命氏諸侯命族姓者所以繫統百世使不别
氏者所以别子孫所出族者氏之别名也朱子吕伯恭
雖嘗有辨亦誤認氏為姓如黃帝公孫姓此百世不别
者也少昊黃帝子已氏顓頊黃帝孫姬氏此别子孫所
出也又如魯姬氏黃帝後亦公孫姓無駭以字為展氏
因以為族楚芈氏亦黃帝後亦公孫姓屈景昭為三族
又謂之三閭此族者氏之别名也天子之後别以氏所
謂胙之土而命之氏也諸侯之後别以族所謂官有世
功則有官族也後世氏族通謂之姓而曰姓某氏史記
黃帝二十五子其得姓者十四人即司馬遷亦不免誤
况其後乎(芉音米)
國家縣官
漢官儀封禪記詔百官以次下國家隨後明日太醫令
問國家起居國家曰不勞東平王傳今暑熱縣官年少
霍光子禹傳縣官非我家將軍不得至是曰國家曰縣
官皆謂天子也漢書中如此稱甚衆又蔡邕獨斷曰天
子無外以天下為家稱天家廣記云五帝官天下三王
家天下稱官家猶言帝王也資暇集云至尊以天下為
宅四海為家又曰宅家
黔首蒼頭
秦本記更名民曰黔首祭義疏謂以黑布覆首謂之黔
首戰國策魏蒼頭鮑彪註謂以青帕首項也又漢名奴
亦曰蒼頭黔首則自唐虞以來所謂黎民也亦曰黔黎
黃耇台背
耇老夀也黃耇老人面色黃也台鯸鮐河豚也其背青
老人背色若鮐也詩註謂黃為黃髮耇為凍梨爾雅疏
謂燕代北鄙謂耇為梨說文又謂老人面梨若垢諸說
似牽強舍人曰老人氣衰皮膚消瘠背若台魚此亦是
以意釋不實知鮐者也鮐背豐滿但青黑耳(鯸音侯鮐音胎耇音)
(苟)
府君家公
朱子曰府君漢人碑已有之只是尊神之辭如言官府
之君列子云家公執席二者皆父稱也家公稱於存時
府君稱於亡日
主臣
史記陳丞相世家漢文帝問陳平一歲决獄錢穀幾何
平曰有主者上曰而君所主者何事也平謝曰主臣馮
唐傳文帝聞廉頗李牧為人良曰嗟乎吾獨不得廉頗
李牧時為吾牧吾豈憂匈奴哉唐曰主臣魏志魏武謂
陳琳曰卿為本初檄何乃上及父祖琳謝曰主臣馬援
龍虎賦勇怯見之莫不主臣文選任昉奏彈曹景宗先
叙其罪後繼之曰景宗即主臣景宗又彈劉整亦曰整
即主臣齊沈約彈王源文亦然主臣前人多用之解者
皆不得其義孟康曰主羣臣也韋昭曰主臣道不敢欺
也張晏曰惶恐也文穎曰猶今言死罪樂彦曰猶上書
前言昧死晉灼曰主擊也臣服也言其擊服惶恐也孟
韋之說非是張晏以下亦鮮的見按古文臣作臣如人
伏地也說文臣擊也事君也象屈服之形蓋人臣對君
不容不惶恐不屈服也主臣是一於惶恐屈服之意惶
恐乃驚怖非慚愧也上表者云誠惶誠恐是驚怖稽首
頓首是屈服知此則死罪昧死惶恐擊服之義皆在其
中然史記魏志龍虎賦所云主臣意在驚怖文選所云
主臣意在屈服賈子曰主臣禮之正也斯言得之矣
鼻祖耳孫
鼻祖始祖也方言梁益謂鼻為祖獸之初生其鼻先見
故謂鼻為祖耳孫玄孫之曾孫也顔師古曰耳孫諸說
不同據平帝紀及諸侯王表昆孫之子耳孫耳音仍則
耳仍一也為昆孫之子來孫之孫玄孫之曾孫或云唯
耳可得聞非是
阿翁姑章賤息子姓
阿翁父也方言周晉秦隴謂父曰翁廣韻翁鳥頸毛也
老人頸毛白而疆短若此鳥也善見律翁親則謂祖是
父祖皆可稱翁姑章姑也廣川王傳皆尊章師古曰尊
章猶言尊姑也或曰舅姑為尊章章本作嫜杜詩何以
拜姑嫜又釋名兄公亦曰兄章舅公亦曰舅章息生也
子女皆可稱息左師觸龍曰賤息舒祺東觀漢紀此蓋
我子息是子稱息吕公見劉季曰僕有弱息願為箕箒
妾是女亦稱息子姓孫也玉藻注姓生也孫是子之所
生故謂之子姓今人稱尊貴者曰翁稱壻曰姑章稱婦
曰息婦息又从女稱子姪輩曰子姓是殆未之考也
丈夫丈人大夫夫人
丈夫詩疏有傅相之德而可倚仗丈人師古曰嚴莊之
稱凡親而老者皆稱焉此丈夫丈人之義也又十尺曰
丈古一丈得今六尺六寸丈夫丈人以身長言也而倚
仗嚴莊之義在其中大夫白虎通曰扶達於人者也夫
人曲禮注扶持於王者也此大夫夫人之義也又夫本
作夰从人一象簪也男冠女副皆須簪焉男女皆可稱
夫也而扶達扶持之義在其中
先生太夫人
今尊貴者人稱曰先生則怒稱其母曰太夫人則不以
為怪論語曰有酒食先生饌韓愈進學解招諸生弟子
事先生于兹有年矣一則為父兄一則為師何怒也漢
文紀注列侯妻稱夫人列侯死子復為列侯乃得稱太
夫人是太者父亡母存之號今制猶然奈何稱者見稱
於人者不論人父與父存否率以太為尊稱不可怪乎
伯仲叔姪
伯仲兄弟之稱詩伯氏吹壎仲氏吹箎次仲者為叔詩
叔兮伯兮次叔者為季書仲叔季弟姪對姑而言爾雅
女子謂晜弟之子為姪狄仁傑云未聞姪為天子而祔
姑於廟者此則古人稱伯仲叔姪之義也今人謂父之
兄弟曰伯叔謂兄弟之子曰姪皆舛也父之兄弟當曰
伯父叔父爾雅父之晜弟先生為世父後生為叔父是
也兄弟之子當曰猶子檀弓兄弟之子猶子也或曰從
子朱子語錄漢人謂姪為從子却得其正是也(晜與昆同箎音)
(池)
昆玉
謂兄弟曰昆玉者蓋錯舉金昆玉友之文也兄弟何以
謂之昆友昆本作罤周人謂兄曰罤从眔沓弟為罤今
猶云沓肩兄弟通作昆詩謂他人昆是也說文友从二
又相交徐氏曰二手相順也友有相左右之義兄弟如
左右手故謂兄弟為友晏子兄愛而友是也金玉言其
貴重耳(罤與晜同眔音沓)
稾椹
古樂府稾椹謂夫也古有罪者席稾伏於椹上以鈇斬
之言稾椹則兼言鈇矣鈇與夫同音故隠語稾椹為夫
也稾禾稈椹斫木櫍俗作砧鈇斧也(椹與砧同櫍音質)
娣姒
爾雅長婦謂稚婦為娣婦娣婦謂長婦為姒婦即今妯
娌自以其年為長幼耳廣雅娣姒之名從身長幼左傳
穆姜謂聲伯之母為姒叔向之嫂謂叔向之妻為姒二
者皆呼夫弟之妻為姒不從夫之齒也
孩咳(咳音孩)
廣韻孩小兒將學語時能鼓頷也莊子未致乎孩而始
誰是也說文咳小兒笑聲禮記咳而名之是也孟子孩
提之童注知孩笑是以孩作咳也扁鵲傳咳嬰之兒又
禮記孩蟲皆以幼小為義一曰咳古文作孩(頷音含)
誕日初度
今人謂生辰曰誕日又曰初度詩曰誕彌厥月𫝊誕大
也謂大矣后稷之在母終人道十月而生今曰誕日則
是大日降誕則是降大矣離騷經曰皇覽揆予於初度
兮肇錫予以嘉名注初度猶言初節也古者子生三月
父名之謂命名之初節也非謂生也今自幼而壯而老
皆云初度是期頤皆三月時矣其謬誤有如此者
六尺之孤
周禮國中自七尺以及六十野自六尺以及六十有五
皆征之韓詩外傳曰國中二十行役是七尺二十歲也
其升降皆以五年為率則六尺十五歲也孟子五尺之
童十歲也
公卿
背私為公有制為卿公之為字八背也厶私也背私則
可以為公矣卿之為字卯事之制也有制則可以為卿
矣知二字之義則公卿之職舉人其頋名而思義哉(八音)
(背厶音私卯音賫)
黃閤内閣
按唐門下省以黃塗門謂之黃閤明興罷中書省永樂
初以解縉等七人直文淵閣謂之内閣則是黃閤為閨
閤之閤从合爾雅小閨謂之閤漢文翁傳出入閨閤公
孫弘傳開東閤皆謂門也内閣為庋閣之閣从各内則
天子之閣左達五右達五漢宫殿疏騏驎天禄等閣皆
謂重屋也又唐制天子日御前朝見羣臣曰常參朔望
薦食陵寢有思慕之感御便殿謂之入閤唐志中書舍
人以久次者一人為閤老制本省雜事二閤字皆从合
今輔臣延登曰入閣稱謂曰閣老二閣字皆从各名雖
同而義則異(庋音几)
特進開府
特進自漢宣帝以許廣漢為平恩侯位特進始開府自
安帝以鄧隲為開府儀同三司始魏晉以特進為加官
隋唐以為文散官宋以特進居文官之首大觀著令非
宰臣不除今制亦以為散官文武之穹階也宋太宰以
下至光禄大夫開府者為文公大司馬以下至諸將軍
開府為武公梁位次三公唐以為文散官雖三公三師
亦必冠以此號宋改唐節度使為使相亦稱開府今巡
撫私稱開府者本使相之遺意也
尚書
今曹郎自署銜曰尚書某部郎何謬也夫尚書秦官在
殿中主發書漢置尚書令貳有尚書僕射有尚書成帝
初分常侍曹二千石曹民曹南北主客曹五曹曹又置
尚書及左右丞侍郎光武改常侍曹曰吏部增都官曹
為六曹魏為吏部左民客曹五兵度支五曹晉為吏部
三公客曹駕部屯田度支六曹隋為吏民禮兵刑工六
部唐改民部曰戶部部各總四司以本司為頭司餘為
子司亦謂之部如金部祠部之類六部迄今因之自漢
以來曰尚書臺或曰中臺宋曰尚書省北齊謂之都省
省有尚書令六部有尚書子部有郎是六尚書者皆隸
尚書省故曰尚書某部也今則異於是矣如之何古之
襲也
台鼎
後漢郎顗傳三公上應台階彭宣傳三公鼎足承君此
台鼎之稱也周禮大宗伯疏上台司命為太尉中台司
中為司徒下台司禄為司空晉天文志曰在人曰三公
在天曰三台主開德宣符也環濟要略云三公者象鼎
三足共承其上也台鼎之義如此
黃門
今給諫有稱黃門者以唐諫議大夫隸門下省開元間
改省為黃門省之故不知漢唐以來中書門下二省間
雜奄人為之大抵黃門謂奄人也漢輿服志禁門曰黃
門中人主之故曰黃門百官公卿表中書謁者令中黃
門屬焉師古曰黃門謂奄人居禁中給事者也佛書優
婆娑論般荼迦注此云黃門謂去勢及天奄者若以開
元改省之故諫議與侍中自異以諫議以來中黃門内
給事之故彼皆奄人也
都堂
唐制尚書省都堂居中左右分司堂東有吏戶禮三行
每行四司左司統之西有兵刑工三行每行四司右司
統之凡二十四司分曹共理今巡撫俗稱都堂無謂
太史
秦漢以來太史之任兼成周太史馮相保章三職以著
述為事而兼掌星歷司馬談父子所職是也至宣帝時
著述以他官領之太史惟知占候而已唐為司天臺宋
為司天監我朝為欽天監不復稱太史
三法司
唐百官志凡冤而無告者三司詰之三司謂御史大夫
中書門下也六典高宗武后之際當時大獄以尚書刑
部御史臺大理寺推案謂之三司今刑部都察院大理
寺為三法司唐制也
翰林院
唐翰林院在麒德殿西以處天下藝能技術之士學士
院弘文舘集賢院以處文儒玄宗始選有詞藝學識者
入居翰林供奉肅宗令掌詔勑始兼學士之名五代晉
翰林學士與中書舍人分為兩制宋翰林學士掌内制
制勑詔赦國書及宫禁所用文字乘輿行幸則侍從以
備顧問今翰林院知制誥及一應纂脩與宋同而入閣
辦事自弘正以來為定制矣
察院
今都察院即秦漢以來御史臺也唐御史臺其屬有三
一曰臺院侍御史隸焉二曰殿院殿中侍御史隸焉三
曰察院監察御史隸焉今有監察御史分十三道隸都
察院而省察院其曰察院者相襲如此非官制也
鳳凰池
通典中書省地在樞近人因其位謂之鳳凰池按中書
尚書為兩省秦有尚書令屬少府漢以大將軍領尚書
事以大尉錄尚書事權尊重矣漢有中書謁者亦屬少
府自武帝始用宦者元帝復委以政事魏以中書典尚
書奏事而尚書之權漸減故荀勖自中書監遷尚書令
恚曰奪我鳳凰池
玉筍班龍虎榜
李宗敏知貢舉門生多清秀俊茂唐伸薛庠袁郁輩時
謂之玉筍陸贄主試得韓愈歐陽詹賈稜陳羽等皆天
下孤儁偉傑之士號龍虎榜今人謂朝班為玉筍揭曉
懸龍虎畫於榜前者可笑也
守令
大郡曰守小郡曰尉大縣曰令小縣曰長秦制也漢初
因之如魏尚雲中守趙佗南海尉董宣洛陽令陳寔太
丘長之謂又郡佐亦謂之尉郡守秦以前稱上大夫即
州牧侯伯漢名太守唐名刺史宋名知州或加將軍或
號持節或𢃄團練防禦或曰總管皆守也治中别駕長
史司馬通判皆郡丞也軍事判官防團推官司理司戶
皆增置亞于丞者也主簿功曹督郵錄事參軍曹掾皆
郡尉也縣令秦以前稱下大夫即附庸或又稱宰稱尹
稱公漢以後俱稱令宋始稱知縣有戍兵則兼兵馬都
監押亦有丞尉又增主簿郡守掌治京師曰内史曰尹
王國曰相
蓮幕
齊王儉領吏部用庾杲之為長史蕭緬與儉書盛府元
僚每難其選使杲得泛綠水依芙蓉何其麗也時人以
儉府為蓮花池今謂幕官曰蓮幕義出此
稗官
漢藝文志小說出於稗官細米曰稗王者欲知閭巷風
俗細碎之言故立稗官
古官名
古官名姑舉一二人不常知者如挏馬主馬乳酒者鍾
官主鑄錢者大誰長主問非常者都船主徼循京師者
平凖主錢穀者司商主賜族受姓者將行主宫掖者若
盧主弩射者尚方主御刀劍諸好器物者復陶主衣服
者率更主刻漏者負弩主亭者督郵主諸縣糾攝者水
衡主税入者遒人主宣令者郵表畷主督約農事者簮
裊主飾馬者佽飛主射者剽姚主兵者掌故主故事者
鞮鞻氏主夷樂者婕妤娙娥嬪嬙傛華皆女官也中涓
黃門皆宦官也
陪臣陪儓
陪重也陪臣重臣也諸侯之臣於天子曰陪臣陪儓猶
陪臣也儓亦作臺左傳僕臣臺方言南楚罵庸賤謂之
田臺輟畊錄凡婢役於婢者俗謂之重臺(重平聲)
承學
承學言學者分門各自承襲其家學如楊何施酬孟喜
梁丘賀之徒學易皆祖田何歐陽生大小夏侯勝建之
徒學書皆祖伏生翼奉遵后蒼而非韓魯蕭初善賈馬
而詆鄭玄儒林傳所謂斯文未陵亦各有承是也
不速之客
易有不速之客廣韵速徵也猶俗謂請也今折簡云速
者正此意
臧獲厮養輿臺奚奴
風俗通臧被罪没官為奴婢獲逃亡獲得為奴婢揚雄
凡民男而壻婢謂之臧女而婦奴謂之獲張楫壻婢之
子謂之臧婦奴之女謂之獲張耳𫝊厮養卒韋昭注析
薪為厮炊烹為養左傳王臣公公臣大夫大夫臣士士
臣皂皂臣輿輿臣隸隸臣僚僚臣僕僕臣臺禮奚八人
鄭玄曰古者從坐男女没官其少才智以為奚今侍史
女婢也說文奴婢皆古罪人周禮其奴男入於皂隸女
入於舂藁今人家役使者但可謂之傭王逸云傭厮賤
之人前功臣表咸出傭保之中師古曰傭賣功傭保可
信任皆賃作者今律謂之雇工人也
胥靡餘胥
傅說胥靡莊子注刑徒之人以鐵鎖相連繫周公曰憎
人者憎其餘胥廣韻須者賤妾之稱古人以婢僕為餘
須亦作餘胥
皂卒
左傳士臣皂方言梁宋齊燕之間謂櫪曰皂因謂賤人
直馬者曰皂說文卒隸人給事者方言南楚東海之間
或謂卒為赬郭璞曰言其衣赤今隸卒首與要尚衣赤
云(赬音蟶)
五百
漢宦者傳越騎營五百妻有美色韋昭曰五百本為伍
陌伍當也陌道也言使之導引當道陌中以驅除也唐
謂行杖人亦曰五百是五百即今之皂隸以除路又以
行杖
官銜官聯
徐氏曰馬銜所以制馬之行也官吏階位亦曰銜者以
尊卑相銜所以制百官也徐又曰周禮官府之聯事謂
大事非一官所了衆共成之也
寮
爾雅寀寮官也郭璞曰官地為寀同官為寮無同地為
寀之文邢昺曰寀采也采取賦稅以供己有采地及言
同寮者皆謂有官者也寮亦作僚說文僚好貌廣韻僚
賤稱同官相好曰僚僕臣僚故以為賤稱寮之義如此
楊用脩謂寮為小忩以齋署同忩為義不知忩竂之竂
从穴不从宀說文竂穿也玉篇竂舍也後人遂以竂為
忩是窗竂之竂與采寮之寮文既不同義亦自别安得
以同窗釋同寮乎(寀采俱音菜宀音綿)
當家
奴婢之監知家務者謂之當家或云管家霍光傳愛幸
監奴王建詩不是當家頻向說在朝之蒼頭廬兒在官
之侍史官婢皆當家也(當平聲)
駔儈(駔子朗切儈音會)
貨殖傳駔儈注會二家交易者如今度市師古曰駔者
其首率即今所謂牙行牙本作互以交互為義互與牙
字相近因訛為牙行廣韻儈會合市人
日者風角
日者占候時日者也風角占候四方四隅之風者也
四凶
帝鴻氏有不才子曰渾沌少昊氏有不才子曰窮竒顓
頊氏有不才子曰檮杌縉雲氏有不才子曰饕餮謂之
四凶按帝鴻氏繼黃帝而為君縉雲氏帝鴻氏之子與
少昊俱去舜三百餘歲顓頊亦去舜二百餘歲四凶何
若是之夀耶必四氏之後有若人耳非子也渾沌驩兜
也窮竒共工也檮杌鯀也饕餮三苖也訓者謂渾沌為
不開通窮竒為其行窮其好竒檮杌為頑凶無疇匹貪
財為饕貪食為餮不知窮竒獸名狀如牛蝟毛音如嘷
狗食人人鬭乃助不直者饕餮獸之嗜食者古者象於
彝鼎以為食戒渾沌水不通也檮杌斷木也四凶有似
於四者因以目之也(檮音陶)
三苖
書傳三苖國在江南荆楊之間地里沿革表潭州古三
苖國潭州今長沙蓋建國在長沙而所治則江南荆揚
也國中多猫姓
九夷
九夷東夷也有畎于方黃白赤玄風陽九種箕子之封
國俗仁而夀夫子欲居者此也即今朝鮮其字从大从
弓重射也男子之所有事也南蠻从虫地多蛇虺也北
狄从犬西羌从羊畜宜犬羊也其不及東夷也有以哉
又同謂之夷者猶公侯伯子男通謂諸侯也(虫虺俱音卉蛇一音)
(疑)
突厥單于可汗
突厥北夷國號夏曰獯鬻殷曰鬼方周曰玁狁漢曰匃
奴魏曰突厥北夷謂兜鍪為突厥世居金山山形如兜
鍪因以為國號單于北夷酋長號北夷謂廣大為單于
言主北方象天廣大單于然也可汗于闐王號于闐謂
金翅為&KR2091;鱗黑韓宋封為&KR2091;鱗黑韓王自稱為黑汗王
譌為可汗
閼氏屠耆居次(閼音焉氏音攴)
閼氏單于妻號謂可愛如烟支屠耆單于子號謂賢為
屠耆居次單于女號猶漢言公主也
小幼
歌童俗謂之小幼柔曼溢於女德或謂能侑飲為小侑
不知幼之名有自來即漢所謂孺也高之藉孺惠之閎
孺皆以婉媚與上起卧藉閎其名孺則幼小而可親慕
也三風頑童亦是此輩
夃表(夃音孤)
俗謂娼曰表子私娼者曰夃老表對裏之稱表子猶言
外婦夃秦以市買多得為夃蓋負販之徒夃老猶言客
人
虔婆營婦&KR0992;拉姑(&KR0992;音歪)
方言謂賊為虔虔婆猶賊婆也營妓古以待軍之無妻
者營婦猶軍妻也&KR0992;不正也&KR0992;拉俗謂一拉&KR0992;&KR0992;拉姑
猶不正之婦也
生旦淨丑
今角戲有生旦淨丑之名嘗求其義而不得偶思樂記
及優侏儒獶雜子女注謂俳優雜戲如獼猴之狀乃知
生狌也猩猩也山海經猩猩人面豕身聲似小兒啼旦
狚也猵狚也莊子猨猵狚以為雌淨猙也廣韻似豹一
角五尾又云似狐有翼丑狃也廣韻犬性驕又狐狸等
獸跡謂俳優之人如四獸也所謂獶雜子女也末猶末
厥之末外猶員外之外其意亦相通(獶音撓獮音迷猩音生猵音篇狚音)
(旦猙音静)
鬝俚(鬝音戞)
俗謂白秃曰臘梨又曰梅花掐或以白如梨與梅花也
不知其字之譌臘梨蓋鬝俚梅花掐蓋梅花鬝也博雅
鬝秃也丘八切通作揭明堂位注齊人謂無髮為秃揭
俚蠻屬也鬝俚猶言秃蠻也梅花鬝猶言白鬝也鬝與
臘掐聲相近俚梨亦聲相近遂譌也說文&KR1867;秃也苦骨
切法華經&KR1867;瘦注&KR1867;口轄切&KR1867;與鬝一也說文切是法
華注妄讀作臘音矣(掐音恰)
名義考卷五
