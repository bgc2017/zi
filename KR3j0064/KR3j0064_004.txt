名義考卷四目錄
地部
菑畬街階祴
濫觴濫竽陽溝
州郡府縣四十雙
衙門康衢擊壤
端門掖門五鳳樓濡湏沙羨
建瓴甌窶汙邪
柣棖橛榫卯
白屋衡門三戸
黃鶴樓沙堤火城
草莽市井揭涉厲
圯上脽上鴛鴦瓦
紫微堂虚集
開阡陌東南西北音義
酇䣜古南衙
盬字有三義井幹
杝巴銅柱
耤田行馬
灃灃帶礪
胥濤江黃
瀚海古今地名不同
雷首龍門吕梁
辨先儒江漢經文之誤
弱水黑水三危
舜陵陟方岳
滄浪蒼梧鳴條熊耳各二
鹵莽滅裂荆蠻
東陵
名義考卷四明周祈撰
地部
菑畬(菑音淄畬音予)
爾雅田一歲曰菑二歲曰新田三歲曰畬鄭云田一歲
曰菑二歲曰畬三歲曰新田鄭與爾雅小異鄭說是也
菑災也始災殺其草木也畬漸和柔也新謂已成田尚
新也四歲則田矣
街階祴(祴音皆)
街四通道也今街衢之街階陛也今階級之階祴磚道
也周禮考工記堂涂注若今令甓祴今之磚砌地也令
與瓴同爾雅瓴甋謂之甓
濫觴濫竽
家語江出㟭山源可濫觴言其初尚微也韓子齊宣王
使人吹竽有三百人南郭先生不知竽而濫於三百人
之中以食禄言非據也
陽溝
中華古今注楊溝植高楊於其上也一曰羊溝為溝以
阻羊之觝觸也二說皆非楊當作陽隂溝水入地潛行
陽溝水出地顯行見不見之别耳
州郡府縣
人皇氏依山川土地之勢財度九州州之名始見周制
天子地方千里分為百縣縣有四郡郡縣之名始見唐
改郡為州改大州為府府之名始見人皇氏之九州即
舜之十二州秦之三十六郡西漢之十三州唐之十道
宋之二十三路今之十三布政司也周制千里百縣百
里之國也縣有四郡不能五十里之國也七十里五十
里之國又損益於其中秦以後其制盡廢今之府由漢
以來之郡之州也今之縣由秦以來之縣也其廣狹大
小代有不同耳
四十雙
金黃花老人詩招客先開四十雙雲南雜志夷人耕者
三人使二牛前牽中壓而後驅之犂一日為一雙約有
中原四畝地盖一日二牛謂之雙地則四畝今粤西計
田以工二工言一人可耕耘也大率三工為一畝
衙門
古者天子出建大牙旗故有建牙之號吳志孫權作黃
龍大牙帶在軍中視其所向又立於帳前謂之牙門公
孫瓉傳拔其牙門是也唐制天子居曰衙行曰駕遂謂
正朝為正衙後通謂官府為衙門乃牙門之訛不知何
始官寺日再視事謂之放衙丁文果射覆蘤蘤華華雖
無官職一日兩衙是也(蘤音委)
康衢擊壤
爾雅四達謂之衢五達謂之康六達謂之莊史記所謂
康莊之衢風土記擊壤以木為之長三四寸其形如履
臘節僮少以為戲分部以擿摶也將戲先側一壤於地
遙於三四十步以手中壤擿之中者為上(擿音直)
端門掖門五鳳樓
端門見周勃傳師古曰殿之正門掖門見成帝紀服虔
曰正門之旁小門如人臂掖也五鳳樓梁太祖即位羅
紹威取魏良材建周翰所謂去地百丈在天半空五鳳
翹翼者也
濡湏沙羨(湏音誨羡音夷)
濡湏水名在今巢縣南一名天河水湏从水俗从彡是
須臾之須矣沙羨邑名即今江夏地羨近知切今讀作
延面切是歆羨之羨矣形聲少差其義迥别(彡音衫)
建瓴(建音蹇)
史記高屋之上建瓴水注瓴盛水瓶建翻水也韻會覆
也覆瓶水於高屋之上其下注之勢順也
甌窶汙邪(窶音樓)
甌窶偏側之地汙邪下地也淳于髠傳甌窶滿篝汙邪
滿車謂偏側汙下之地皆生五穀篝笭與車皆滿也
柣棖橛(柣音送)
爾雅柣謂之閾棖謂之楔橛謂之闑郭璞云閾門限也
楔門兩旁木橛門閫孫炎云門限謂門下横木為内外
之限今亦謂之門限其制有三有一定者今宫府及南
人門多用之有起落者有不設者蓋古者多乘車入門
必脫限棖門兩旁斜柱兩木中為容以受限耑以便起
落也橛門中所豎短木以礙扉此不設限者也二者今
驛舍城門及北人門多用之是門限謂之柣曲禮云不
履閾是也門兩旁斜木謂之棖玉藻大夫中棖與闑之
間是也門中橛為闑玉藻君入門介拂闑是也(限音歉)
榫卯(榫音筍)
伊川語錄云枘鑿者榫卯也楊用脩謂榫卯當作簨牡
按簨所以懸鐘鼔者横曰簨卯固當作牡榫亦當作牝
蓋牡與卯牝與榫聲相近遂譌也直音雖有榫字只是
俗書蓋枘以入鑿其象牡鑿以受枘其象牝今俗猶云
公母榫(枘音銳)
白屋衡門
白屋以白茅覆屋也衡門横一木為門也巖穴之士其
居如此
三戸
楚南公曰楚雖三戸亡秦必楚韋昭謂三戸楚三大姓
屈景昭左傳以界楚師於三戸杜預注今丹水縣北三
戸亭則三戸當是地名服虔云三戸漳水津也括地志
漳水北經三戸峽為三戸津在相州滏陽縣界後項羽
宷渡三戸津破章邯軍邯降秦遂亡南公六國時人善
䜟緯知秦亡必於三戸也昭說雖通非南公術數曰雖
者設為疑辭不顯言也相州今彰德府滏陽縣今磁州
黃鶴樓
黃鶴樓在今武昌唐圖經云費文禕登仙駕黃鶴返憩
於此張南軒云黃鶴以山得名今黃鶴樓側有山名黃
鵠南軒說是也按鵠蔡衡曰鳳多白色者鵠索隠曰鴻
鵠是一鳥若鳳凰然則鵠鳳類也或稱鴻或稱白或稱
黃耳黃與白色相近鴻大也司裘注鵠者鳱鵠小鳥難
中者也玉篇鳱鵠鵲也鳥之知來者今靈鵲是鳱鵠為
小則鴻鵠為大矣既以山得名何又言鶴蓋鵠不常有
人鮮的識後人因易以鶴圖經妄託之費文褘也鳱鵠
後人又妄作乾鵲(鳱音干)
沙堤火城
唐故事凡拜相者府縣載沙填路自私第至子城東街
名曰沙堤李肇國史補每大朝會百官己集宰相方至
列燭多至數百炬謂之火城宰相火城至衆皆滅燭以
避之唐宋相如此今亦無矣
草莽市井
杜預曰草生廣野莽莽然故曰草莽師古曰凡言市井
者市交易之處井共汲之所一說古者一井之地以二
十畝為廬舍因為市以交易故曰市井
揭涉厲
爾雅繇膝以下為揭繇膝以上為涉繇帶以上為厲蓋
水淺自膝以下攝衣而渡曰揭差深自膝以上徒行而
渡曰涉若深至衣帶以上以衣而渡曰厲攝衣之衣謂
裳以衣之衣謂褌也徒行不止攝裳又不必用褌也厲
本作濿
圯上脽上
張良傳良游下邳圯上遇老父墜履圯下楚人謂橋為
圯李白詩我來圯橋下懷古欽英風既曰圯又曰橋複
矣白誤讀圯為圮族之圮猶云敗橋不知圯上之圯从
已矣之已左無缺圮族之圮从人已之已左缺文微不
同漢武紀祭后土汾脽上師古曰脽以形高起如人尻
脽嘗考鄈河東臨汾地漢祭后土處彼土呼鄈為誰訛
為脽師古不知而以尻脽釋之鄈在河東岸長四五里
廣一里高十餘丈安得似尻脽也(圯音痞尻音&KR1201;鄈音葵汾與焚同脽與誰)
(同)
鴛鴦瓦
唐人鴛鴦詩耿霧盡迷朱殿瓦魏文帝夢殿上雙瓦落
地化為鴛鴦以問周宣對曰後宫當有暴死者已而果
然則鴛鴦瓦不惟不吉特文帝所夢則然耳安得謂瓦
為鴛鴦乎至詠鴛鴦用瓦尤為不通
紫微堂
今藩司堂扁有曰紫薇堂者其義不可曉意必因元人
行中書省之故也唐開元間改中書省曰紫微省以中
書令掌佐天子執大政有藩臣匡衛之義取象於紫微
星則微乃微顯之微今扁者作薇藿之薇殊未考也
虛集
古謂市賣之區曰虚曰集集聚也神農日中為市致天
下之民聚天下之貨故謂之集方市則集市罷則虚故
謂之虚柳宗元云虚所賣之嶺表錄虚市以易醑峒氓
詩綠荷包飯赴虚人作墟者誤也况虚本从业乎业古
丘字
開阡陌
顔師古謂阡陌是商鞅所開朱子謂阡陌之外有地商
鞅却破開了使成田更不要齊整二說恐非先王井田
之制阡是洫上之路陌是遂上之塗有井田便有阡陌
豈得是鞅所開又豈得是鞅破開了若云阡陌之外破
開成田則此阡陌尚存井田猶末廢蓋開猶除也開除
阡陌并其經界而去之也正是廢井田
東南西北音義
東春方又音當丁東玉聲也南夏方又音淫詩以雅以
南樂舞也西秋方又音先漢郊祀歌白集西遷方也北
冬方又音佩書分北三苖分異之也穀梁隠十年注戰
不逐北敗也
酇䣜(酇音贊䣜音磋)
酇則旦切䣜才何切皆秦之縣名酇屬南陽郡漢初以
封蕭何䣜屬沛郡後續封何之子地本不同字亦各異
集韻酇又才何切䣜亦作酇韻會謂酇蕭何子孫所封
䣜蕭何初封邑是二字果同音而亦可互用耶此其必
不然也何初封本南陽之酇非才何切續封則沛郡之
䣜亦不可作酇而乃有訛者何也蓋其後以初封本酇
後雖改封䣜仍稱酇也猶楚初封郢後徙陳徙夀春仍
稱郢也然則郢亦可他隣女救二切陳與夀亦可作郢
耶
古南衙
今開封府稱古南衙不知其義古者前朝後市王宫在
南漢以宫城之軍謂之南軍唐謂之南衙五代謂之殿
前司宋以殿前都檢點受周禪都汴梁今開封府治或
即宋殿前司治所猶襲唐南衙之名也
盬字有三義
鼠璞曰食貨志猗頓用盬鹽注盬鹽池也詩王事靡盬
注不堅固也周禮盬人共甘苦鹽杜子春謂盬鹽不練
治也詩禮注謂盬為不堅固不練治食貨注謂盬為鹽
池二說似異然盬池練治後成鹽其為鹽也難壊出水
即成鹽其為鹽也易壊其理一也予又思左傳夢楚子
伏已而盬其腦注盬啑也啑啖也鹽可啖故謂啖為盬
字義固有不同者其因此生彼者甚衆如殿大堂也有
鎮意故謂軍後曰殿廉堂垂也有分辨意故謂不苟取
曰廉初讀若判然不相蒙細思理實相通也(啑音匝啖音淡鹽音)
(古)
井幹(幹音寒)
漢書武帝立井幹之樓楊子重黎篇或問茅焦歷井幹
之死按井幹井上木欄其形四角或八角師古曰積木
而高於樓若井幹之形司馬曰始皇殺諫者二十七人
積之闕下如井幹之狀
杝巴
通俗文柴垣曰杝木垣曰栖南土悉以竹為之斜織者
謂之巴非杝杝本作籬釋名以柴為之疎離離然爾雅
樊藩也郭璞云藩籬也
銅柱
銅柱二一在交趾漢光武時交趾女子徵側反光武拜
馬援為伏波將軍討平之援立銅柱為漢之極西界一
在辰州府城西北五代晉時漢州刺史彭士愁納土求
盟于楚楚王馬希範立銅柱為界
耤田(耤音瘠)
耤田多作藉風俗通曰古者使民如借故曰藉田鄭玄
曰藉之言借也从艸作藉字與訓皆非也國語宣王不
耤於千畝月令藏帝耤於神倉从表昔聲作耤按玉篇
鋤耤也天子親耕有事於鋤故曰耤田盧植曰藉耕也
引左傳鄅人藉耕意雖得而字不免於誤一曰藉蹈藉
也謂天子親蹈之也亦通王制古者公田藉而不稅孟
子助者藉也則當从艸作藉
行馬
今制朝門及公府以衡木為斜好别以木交錯穿之樹
於門外俗謂鹿角义即古之行馬也魏文帝拜楊彪光
禄大夫令門施行馬晉孝武置檢校御史知行馬外事
行馬即周禮所謂梐枑也夫本以禁馬曰行馬者反言
之也今言者請禁百官馬不得入柞内按柞疾各切櫟
也又陟格切除草也並非行馬之義亦非鋤駕切若謂
為遮欄則當用&KR0034;字&KR0034;胡挂切横木不入也(&KR0034;音化)
灃灃(灃音風灃音里)
灃灃二水名灃水出鄠南山豐谷北入渭周都酆邑酆
以灃水得名通作豐詩維豐之垣書王來自商至於豐
灃字从水豐聲豐从兩丰从山从豆灃水出衡山乃江
沅之别流今岳之灃州以灃水得名書東至於灃楚辭
濯余佩於灃浦灃字从水豐聲豐从兩丰从凵从豆文
本相似但其中一从山一从凵耳蔡邕以豐同豐誤(凵音)
(歉)
帶礪
漢功臣誓黃河若帶泰山若礪謂河竭若束帶山泐如
礪石猶岸為谷谷為陵之意俗云海枯石爛也
胥濤
臨安志吳王既賜子胥死盛以鴟夷之革浮之江中子
胥因流揚波依潮來往或有見其乘素車白馬在潮頭
者盧元輔謂憤悱致怒配濤作神范希文云伍胥神不
滅玄貞子云濤之靈曰江胥皆以濤子胥為之也論衡
雖辨其妄以子路彭越不能發怒於鼎鑊之中似亦不
必以此為證吳越之中惟江濤最雄擁如山岳奮如雷
霆山海經以為海鰌出入浮屠書以為神龍變化猶臨
安志以為子胥揚波也素車白馬亦猶李白所謂連山
噴雪耳或當時為是說以懼吳王後遂謬傳之也
江黃
江黃人多以為今九江黃州不知非也江春秋時國名
漢改為陽安縣晉省故城在今息縣西南一十里黃古
黃子國漢初屬汝南後屬江夏魏省故城在今光州西
一十二里
瀚海
博物志四海之外皆復有海南海之外有漲海北海之
外有瀚海是以瀚海與漲海等皆水也不知瀚海在火
州柳城東北地皆沙磧若大風則行者人馬相失夷人
呼為瀚海宋史云瀚海沙深五尺不育五穀沙中生草
名登相可食以沙飛若浪人馬相失若沉視猶海然非
真濁晦之海也
古今地名不同
古今地名不同者甚衆姑舉一二顯著者黃帝與蚩尤
戰於涿鹿今保安州涿鹿山非涿州舜耕於歷山今蒲
州南有歷山非濟南歷城禹避舜之子於陽城今登封
縣非澤州陽城周封熊繹於丹陽之地今歸州東七里
春秋丹陽邑秦彭超謂苻堅曰丹陽不足平今應天府
又今寧國府漢初為丹陽郡俱非鎮江丹陽陳勝吳廣
起兵於蘄今宿州南四十里秦蘄縣非蘄州圯上老父
謂良曰十三年孺子見我穀城山下黃石即我矣今東
阿縣黃山非德安穀城漢擊韓王信餘寇過柏人今唐
山縣非柏鄉縣景帝徙衡山王勃為濟北王今六安州
漢衡山國非衡州衡山漢遣謁者說降漢陽散羌今秦
州非漢陽府朱邑少為桐鄉嗇夫今懷寧縣非嘉興桐
鄉成帝封王根為曲陽侯今濟源縣西南一十五里春
秋曲陽邑非定州曲陽吳漢耿弇擊富平獲索於平原
今樂陵縣非耀州富平樂安太守陸康上書今武定縣
非撫州樂安沮授勸袁紹畱屯延津今滑縣東二十里
漢延津縣非開封延津曹操鑿泉州渠以通漕今武清
縣東南四十里漢泉州縣非泉州府丁忠說吳主亮弋
陽可襲而取今光州漢弋陽國非廣信弋陽晉燕寇陷
魯高平今濟寧州晉高平國非澤州高平劉裕至東莞
與燕兵戰於臨朐今沂水縣非廣州東莞梁定州刺史
蕭勃會楊㬓於西江今鬱林州陳定州刺史田龍升以
江北叛今麻城縣俱非真定定州若以今之地名而求
古人之蹟則舛矣
雷首
禹貢雷首即首陽山徐廣云雷首山在河東蒲坂縣封
禪書所謂薄山也括地志云薄山一名襄山一名雷首
山一名首陽山在芮縣北十里蒲坂即今蒲州芮縣即
今芮城此山盤亘蒲芮數百里之地或云在蒲坂或云
在芮縣也今蒲州首陽山上有夷齊墓者是一云在偃
師縣西北一云在襄城縣南皆非
龍門吕梁
(闕)
龍門伊水所出又以吕梁洪為吕梁夫吕梁洪在徐州
雖河流所經遠去孟門數千里皆非也按龍門古耿國
殷王相所都在今河津縣三秦記河津一名龍門江海
大魚集門下數十不得上上即為龍是龍門山也吕梁
在今石州書治梁及岐春秋梁山崩莊子孔子觀於吕
梁縣水三十仞流沫四十里酈道元謂吕梁之石崇竦
河流激盪震動天地皆謂在石州者也龍門吕梁皆晉
山故二山未治河出孟門之上也
辨先儒江漢經文之誤
禹貢嶓冡導漾二條先儒疑經文與地理不合朱子謂
彭蠡即今番陽湖受湖東西諸州之水趨湖口以入於
江為江水所遏因却而自豬為澤初無所仰於漢水又
謂漢水入江之後未嘗不相持以東惡覩所謂中江北
江之别蔡沈謂江漢之間三苗頑不即工禹未嘗親蒞
即官屬亦未深入其境以此致誤鄭漁仲謂東滙澤以
下十三字為衍文是皆未之考也嶓冡山在今漢中沔
縣漢水發源名漾東流至洋縣為漢又東至均州為滄
浪過景陵三澨至漢陽大别南入於江徐鉉云江水出
岷山至楚都名南江此云南入於江謂漢水入於南江
也東滙澤為彭蠡滙當作會言漢水東會於彭蠡也為
彭蠡者言澤為彭蠡非謂漢為彭蠡也故下文云東迤
北會於滙東為北江即徐鉉所謂江至南徐州為北江
漢水至此為北江也南徐州即今鎮江府漢至是趨揚
州之海門縣入海矣岷山在今成都府茂州江水發源
東至新繁為沱又東至於灃灃即離騷灃浦在今慈利
者也九江今洞庭湖江水過之至於東陵地志東陵道
士洑在今黃州東者也自漢水南入於江二水合流東
迤北會於滙滙猶言彭蠡江既言會漢惡得言滙乎東
為中江即徐鉉所謂江至潯江為九道名中江也亦至
海門縣入海是南江在今武昌中江在今九江北江在
今鎮江揚之三江既入正謂此也書將言揚州治故云
三江既入將言荆州治故云江漢朝宗於海江漢發源
於梁州荆之上流也南江在荆州揚之上流也上流治
則下流無不治矣此書法也韋昭謂松江錢塘浦陽為
三江唐仲初謂婁江東江松江為三江張守節謂三江
在蘇州東南三十里名三江口與諸家三江之說皆非
也如此訓則經文未嘗與地理不合夫何疑乎
弱水黑水
薛氏曰弱水出吐谷渾界窮石山至合黎與張掖河合
漢張掖郡今陕西甘州衛合黎其山鎮也弱水與張掖
河合則弱水當在甘州境内今甘州一帶環青海渥洼
之流浸居延鮮卑之水未見有所謂弱水者豈古有而
今湮塞耶西域傳弱水在條支然條支去雍州幾二萬
里非是或别一弱水也至謂蓬萊弱水則又荒唐矣黑
水水經出張掖郡雞山地志出&KR1779;為郡南廣縣汾關山
今平凉府開城縣有川曰大黑水平凉去甘州不遠在
漢屬張掖郡雍州西據黑水者此也&KR1779;為郡今叙州府
城南馬湖江一名盧水盧黑也梁州西據黑水者此也
是黑水有二雍州雞山黑水至三危與梁州汾關山黑
水南流入於南海故蘇綽云黑水自雍之西北而直出
梁之西南二州皆以黑水為界也或以麗水為黑水或
以西珥河為黑水俱非是然黑水亦非一今定州漢故
奴盧縣奴不流盧黑以縣有黑水不流故名陕西安化
縣文縣山東蓬萊縣皆有黑水
三危
三危蔡沈云西裔之地又云即舜竄三苖之地或以為
燉煌水經黑水南至燉煌過三危山蘇綽云麗水者即
古之黑水也三危山臨峙其上由蔡說則三危地名由
水經蘇綽之說則三危山名按燉煌今陜西赤斤蒙古
衛三危既宅見雍州則三危為燉煌明矣非山也如水
經所云則燉煌與三危為二如蘇綽所云麗水今雲南
麗江府則三危既宅當見梁州不應在雍州也二說非
是蔡說為近之但未詳其實也
舜陵
史記舜南巡崩於蒼梧之野葬零陵之九疑此馬遷牽
合有庳之事附會家語而不覺其謬也家語舜陟方岳
死於蒼梧之野而葬焉按蒼梧有二一郡名今梧州府
一山名郴陽何孟春云在海州舜葬當於此孟子舜卒
於鳴條吕氏春秋舜葬於紀何孟春云鳴條亭名在陳
留縣紀城名在莒州蒼梧山近莒之紀城去鳴條不遠
故或言蒼梧或言鳴條或言紀也皆東方之地若蒼梧
郡則南方矣且蒼梧郡漢武時始置九疑在秦時屬長
沙郡即零陵猶未有也何得言葬零陵之九疑為崩於
蒼梧之野然則遷何所本歟昔者舜封象於有庳有庳
今道州也九疑山在道州象建國於此死而葬焉後人
誤以象冡為舜陵遷因家語有死於蒼梧之文又因九
疑有象冡遂不疑謂舜崩於蒼梧之野葬零陵之九疑
也使舜南巡崩當云死於衡山之野而葬焉不應云死
於蒼梧之野也且衡山去古帝都最遠黃帝以灊霍二
山為副漢武徙南嶽之祭於灊山皆以遠故也九疑去
衡山又將千里舜勤事野死至衡山足矣葬衡山已矣
何暇至蒼梧葬九疑也今九疑有舜嶺舜源簫韶峰臯
陶祠皆濫觴於遷耳或曰屈原九辨有湘君湘夫人黃
陵廟有舜二妃墓此又何也曰湘君湘夫人不可知為
誰即舜南巡豈以二妃從舜既崩二妃豈涉萬里以殉
皆誣也
陟方岳
舜年百有十歲崩尚書陟方乃死家語陟方岳死於蒼
梧之野而葬焉尚書脫一岳字當以家語為是孔安國
不察以升遐訓陟方謂陟為升遐其義雖通以方屬陟
為讀則不可且既言升遐焉得又言乃死也如馬遷所
云葬零陵之九疑當是陟南嶽據今所考葬海州之蒼
梧山則是陟東嶽家語所謂陟乃陟彼岵兮之陟安國
所云陟乃殷禮陟配天之陟自有能辨之者
滄浪蒼梧鳴條熊耳各二
滄浪水名一在嶧縣孟子滄浪之水清兮一在均州禹
貢又東為滄浪之水蒼梧二一郡名今梧州府一山名
在海州家語舜死於蒼梧之野而葬焉鳴條二一亭名
在陳留孟子舜卒於鳴條一邑名今安邑縣伊訓造攻
自鳴條熊耳山名一在盧氏縣禹貢導洛自熊耳一在
洛南縣禹貢熊耳外方桐栢至於陪尾
鹵莽滅裂
長梧封人曰予昔為禾耕而鹵莽之則其實亦鹵莽而
報予芸而滅裂之其實亦滅裂而報予按鹵鹹地也莽
草淹地也滅赤地也裂龜坼地也四者地之不可耕芸
者也為禾者因其鹵莽而鹵莽之滅裂而滅裂之其實有
不鹵莽不滅裂而報予者乎所謂欲惡之孽為性萑葦
也善為禾者去鹵莽之耕善養性者去欲惡之孽善為
政者去淫衺之民楊用脩所訓四字殊覺牽強通義愈
疎
荆蠻
太伯犇荆蠻自號句吳按吳揚州域非荆不應謂之荆
蠻太伯與仲雍初犇所至地為梅里聚梅里聚人立以
為君號句吳梅里聚在今吳縣北句發語聲吳大也言
太伯當昌大也吳之名始此而曰荆蠻者何荆楚也蠻
越也梅里聚介在楚越之間故曰荆蠻
東陵
禹貢導江過九江至於東陵集傳謂東陵為巴陵按九
江今洞庭湖在巴陵不應過洞庭又至巴陵也地志以
東陵為道士洑在黃州東一百二十里與江水經流次
第相恊史記楚世家秦將白起拔我西陵括地志西陵
故城在黃州黃山西二里以此互證則東陵為道士洑
無疑
名義考卷四
