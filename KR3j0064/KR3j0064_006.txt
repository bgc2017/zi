名義考卷六目錄
人部
角羈于思
踑踞腁胝皸瘃
溲膏肓
臄齶青白眼
夢龍鍾潦倒
顔面夸毗
籧篨戚施欠伸
扶寸上頭
半面輔車
睢盱睚眦身重
揖拜跪唱喏
醋大首鼠章首
啟處委質惡臭
瞽瞍叩首叩頭
如柴如泥九畆兩觀
詞辭辤嗚呼
烏烏咄咄翹材
瓜葛葭莩肺附病力力疾
入月不月休假
物故登假大行
婚姻絶句
員把麻
貳乃辟古人逸名
名非用之字書翰刀筆
折簡疊幅數借用字
御尚儲胥
多古祗字寧馨阿堵
行李能為
臚句鴻臚
名義考卷六明周祈撰
人部
角羈
記剪髮為鬌男角女羈注夾囟曰角雙髻也午達曰羈
三髻也(鬌音柁囟音信)
于思
左傳于思于思棄甲復來注于思多鬚貌按廣韻䯱䰄
多鬚也作不思于當是不之訛(䯱音丕)
踑踞
踞蹲也踑亦踞也晉書南越踑踞一說踑踞大坐也張
耳傳高祖箕踞師古曰伸兩足狀如箕此因箕生義不
知箕本作踑
腁胝皸瘃(腁音楩胝音之皸音均瘃音捉)
腁胝皮厚也人勤苦則手足皮厚李斯傳禹手足腁胝
墨子重繭而不休息繭本作趼亦腁胝意皸凍裂也瘃
寒瘍也寒甚之病李甘傳凍膚皸瘃莊子不龜手之藥
龜與皸同(趼音繭龜音均)
溲(溲音小)
廣韻溲先了切便溺也此即小便溲字後人借作小也
東方朔傳小遺殿上注小便也張湛傳遺失溲便注溲
小便也朔傳以小作溲猶以矢作&KR2522;古字假借者多有
之湛傳溲便是本字注者讀作疎鳩切云溲小便也則
失之矣疎鳩切與所九切皆訓沃也水調粉麵也以溲
為小便因以&KR2522;為大便可笑也(溺與尿同&KR2522;與屎同)
膏肓(肓音荒)
左傳居肓之上膏之下若我何按說文肓心上鬲下也
膏毋即所謂鬲與
臄齶(臄音却齶音愕)
臄說文口上阿也通俗文云口上曰臄口下曰函校獵
賦注口中之上下曰臄齶廣韻口中齗齶梵書作□謂
齒内上下肉也是臄者通指口中之上下分之則上為
臄下為函齗通指齒根之内外分之則内為齶(齗音銀)
青白眼
阮籍能為青白眼母死嵇喜來吊籍作白眼弟康齎酒
挾琴造焉籍大悦乃見青眼故後人有青盼垂青之語
人平視睛圓則青上視睛蔵則白上視怒目而視也
夢
說文夢寐而覺者也覺謂有知周禮六夢一正夢二噩
夢三思夢四寤夢五喜夢六懼夢又太卜三夢一致夢
二觭夢三咸涉列子隂氣壯則夢涉大水而恐懼陽氣
壯則夢入大火而燔焫浮虚為疾者則夢揚沉實為疾
者則夢溺莊子夢飲酒者旦而哭泣夢哭泣者旦而田
獵文中子曰至人無夢佛者曰攝心無寐無夢則可無
寐則非
龍鍾潦倒
湘素雜記古語有二聲合為一字者如不可為叵何不
為盍從西域二合之音切字之元也龍鍾潦倒正二合
之音龍鍾切癃字潦倒切老字欲言癃欲言老即以龍
鍾潦倒言之後有釋者皆不得其義而臆說也
顔面
說文顔眉目之間也增韻頟角曰顔方言湘江間謂之
□中夏謂之頟東齊謂之顙汝潁淮泗之間謂之顔說
文面顔前也象人面形今人顔面通一面而言更不復
分别(□音氊額俗作額)
夸毗(夸音誇毗音脾)
爾雅夸毗體柔也按夸毗本作䠸&KR0008;以體柔為訓朱子
釋詩無為夸毗曰夸大毗附也言小人不以大言夸之
則以䛕言毗之失䠸&KR0008;之意矣爾雅猶足據也
籧篨戚施
爾雅籧篨口柔也戚施面柔也說文籧篨粗竹席曹氏
曰竹席之為用常仰而不能俯口柔之人視人顔色以
為辭常仰面於人因名為籧篨戚施本作&KR0008;䙾廣韻&KR0008;
面柔也說文䙾司人也司與伺同愚謂&KR0008;从見尗聲亦
伺也今巡緝字當作&KR0008;廣韻亦誤釋蓋面柔者必低首
下人媚以容色有似於伺人者故曰&KR0008;䙾詩作戚施古
字通用
欠伸
禮記君子欠伸欠張口氣悟也今言呵欠伸舒也今言
伸要手足亦然亦作申論語申申如也又作信莊子熊
經鳥信蓋人志倦則欠體疲則伸
扶寸
記投壺堂上七扶室中五扶注舖四指曰扶通作膚公
羊傳膚寸而合注側手曰膚案指曰寸
上頭
女子笄曰上頭花蕊夫人宫詞年初十五最風流新賜
雲鬟使上頭娼家處女初薦寢於人亦曰上頭俗謂梳
櫳言上頭須梳櫳也
半面
今人謂曾相識曰半面之雅漢應奉少時詣彭城相袁
賀賀出閉門造車匠於内啟扉出半面視奉後數年遭
於道奉識而呼之至今云半面或云一面也
輔車
左傳輔車相倚注輔夾輔也車牙車也輔乃車兩旁木
所以夾車者其字从車人頰骨似車輔故曰輔車左右
相待故曰相倚(頰音劫)
睢盱睚眦(睢隳位二音盱音吁)
睢仰目也盱張目也睢盱小人喜悦貌恣睢暴戾也漢
五行志恣睢者衆荀彧傳負功恣睢盱衡眉上曰衡王
莽傳盱衡厲色又莊子睢睢盱盱則元氣也睚眦舉目
相忤貌范睢睚眦之怨必報眦亦作眥孔光傳睚眥莫
不誅傷左雄疏髠鉗之戮生于睚眦
身重
婦人懷姙曰娠通作身詩大任有身注云重也箋云重
謂懷孕也今人亦曰有身或曰身重
揖拜跪
手與胷平為揖詩詁推手曰揖引手曰厭推手手與胷
離也厭則着手於胷首與要平為拜荀子平衡曰拜平
衡謂磬折正首與要平兩膝屈地危隉為跪說文跪拜
也周禮大祝九拜以首至地曰稽首以首置地曰頓首
不至地曰空首恐悚蹙迫而下手曰振動雍容而下手
曰吉拜泣血而下手曰凶拜拜不再拜曰竒拜答拜曰
褒拜直身肅容而微下手曰肅拜凡言下手與首不至
地是立而拜稽首頓首非跪不能拜竒拜褒拜兼跪立
二者故跪亦曰拜稽首即稽顙鄭康成曰拜而後稽顙
曰吉拜稽顙而後拜曰凶拜婦人吉事肅拜凶事手拜
肅拜即九拜之肅拜手拜以首至手又謂拜手婦人古
無屈膝而拜者有則自武后始也(厭音壓隉音臬)
唱喏(喏音惹)
左傳使訓羣騶知禮注騶喏喝聲也喏玉篇敬言也喝
訶也貴者將出唱使避已故曰唱喏亦曰鳴騶即孟子
行辟人也今俗謂揖曰唱喏不可曉
醋大
資暇錄云世稱士流為醋大言其峭酸冠四民之首此
說得之猶言酸子也或云衣冠儼然比於醋更釅或云
能措置大事皆非新鄭志謂邑有醋溝溝東多甲族又
以為彼邑之事恐未然
首鼠章首
灌夫傳首鼠兩端吳越春秋章首傽偟也俗云麞頭蓋
鼠性疑出穴多不果一前一却麞膽怯飲水見影輒奔
走道書麞鹿無魂
啟處委質
詩不遑啟處左傳策名委質啟處跽也長跪也兩膝着
地而立身委質屈膝也拜則屈膝而委身於地(跽音起)
惡臭
大學如惡惡臭惡今但以穢惡為義顔師古曰惡即矢
也昌邑王傳如是青蠅惡矣越王勾踐為吳王嘗惡皆
指言矢矢本作&KR2522;俗作屎借作矢猶溲借作小也
瞽瞍
鄭云無目眹謂之瞽有目無眸子謂之瞍按眹兆也無
目眹謂目上下相合漫無兆域若鼓皮然故曰瞽說文
瞽目但有眹也非是瞍即今青盲目上下開有眹而無
珠子故曰有目無眸子詩所謂矇瞍也(眹音引)
叩首叩頭
叩首以手至首也所謂舉手加額也叩頭以首至地也
所謂頓為叩地也叩一也首與頭一也而其辨如此
如柴如泥
今人謂瘦甚曰如柴醉甚曰如泥埤雅曰柴豺也豺體
細瘦謂之豺棘人骨立謂之柴毁豺柴通小說南海有
蟲無骨在水中則活去水醉如一塊泥因名泥人醉則
肢體軟如泥蟲然
九畆兩觀
史記禹致羣臣於會稽之山防風後至禹殺而戮之身
横九畆司馬法六尺為步步百為畆防風亦人耳何至
如是之大戮辱也九畆地也殺而辱之陳尸於九畆也
猶肆諸市朝之意家語載孔子誅少正夘事世曰兩觀
之誅夘行僻而堅記醜而博罪非死比也攝相七日而
誅之毋乃過乎朱子嘗致疑矣予按兩觀即闕以觀雙
植謂之兩觀以記教令謂之冀闕古者刑人於市兩觀
豈市耶誅責也周禮宰夫以告而誅之是也故責人之
隱曰心誅宰予不足責曰於予與何誅則正夘兩觀之
誅或是當時列其罪狀於兩觀使人無效尤也
詞辭辤
詞說文音内而言外徐氏曰語之助也聲成文謂之音
詞不出於音故曰音之内為音之助故曰言之外辭說
文辭訟也通論曰□理也辛辠也理辠為辭辤說文不
受也受辛宜辤也三字義異今人辭訟之辭作詞言詞
之詞作辭又以辭為辤受之辤雖經史亦循用(□古辭字辠古)
(罪字)
嗚呼
刊謬正俗曰嗚呼歎辭也或佳其美或傷其悲古文作
於戲其義一也後人于哀誄祭文用嗚呼于封拜册命
用於戲謂嗚呼為哀傷於戲為歎美詩於乎小子未知
臧否是傷也書嗚呼威克厥愛允濟是歎美也何所分
别乎
烏烏咄咄(咄讀若篤)
李斯彈筝拊髀而呼烏烏楊惲仰天拊缶而呼烏烏蓋
烏見異則噪烏烏必秦中舊有此曲歎所異也斯下吏
惲失爵位皆自以為異云殷浩終日書空作咄咄怪事
四字咄咄驚怪聲浩山桑之敗心不能平故自驚怪如
此(髀音粃惲音藴缶音可否之否)
翹材
說文翹尾長毛也又翹翹高也翹材者猶言長才高才
也
瓜葛葭莩肺附
瓜葛蔓延相及屬之綿遠者云瓜葛王導嘗與其子奕
爭道導笑曰相與瓜葛葭蘆也莩蘆中白也雖薄而不
相離親之薄者云葭莩中山王傳非有葭莩之親肺附
言肝肺相附着通屬籍託心膂者云肺附劉向傳臣幸
得託肺附
病力力疾
汲黯傳今病力謂病甚也杜詩力疾坐清曉謂雖病而
勉強之意
入月不月
女子天癸謂之月事以時下曰入月王建宫詞密奏君
王知入月過時不下為不月内經女子不月
休假
孟康曰古者名吏休假曰告漢法在官連有三最則予
告病三月賜告予告得歸賜告不得歸至成帝時賜告
亦得歸和帝賜予皆絶師古曰請休或謂之謝謝亦告
也又漢律吏五日一休休言休息以洗沐也亦曰休澣
今稱日曰上澣下澣者以此又謂之急晉令急假者五
日一急一年以六十日為限曰取急請急長假併假今
稱給假非李裴曰休謁之名吉曰告凶曰寧陳忠傳光
武絶告寧之典是休假始絶於光武再絶於和帝也今
制内臣得告病外臣否正旦放假餘月否
物故
蘇武傳物故師古曰謂死也言其同於鬼物也魏臺訪
問物故之義高堂隆答曰物無也故事也言死者無所
復能於事二說俱未得蓋人亡則物故不忍直言之也
登假大行(假作遐行下孟切)
曲禮告喪曰天王登假注假已也楚辭載營魄而登霞
兮注霞與遐同猶言遠適云耳楚辭注是或謂霞赤黃
氣莊子作登假釋音讀假為格俱非周書曰謚者行之
跡是以大行受大名細行受細名風俗通皇帝新崩未
有定謚故總其名曰大行皇帝此說是漢書音義作何
庚切曰禮有大行小行人主諡號韋昭曰大行者不在
之辭皆非也
婚姻
禮記疏壻曰婚妻曰姻詩疏婦黨為婚兄弟之黨為姻
杜預曰妻父曰婚壻父曰姻字林婚婦家姻壻家諸說
不同說文婚婦家也禮記娶婦以昏時故曰婚姻壻家
也女之所因故曰姻說文是字林如說文杜預說為近
絶句
絶句謂句絶而意則相承如柳宗元千山鳥飛絶四句
是也若兩箇黃鸝一行白鷺之句則句絶而意亦絶矣
或云絶取八句律之四句或云絶妙之句皆非也
員
說文員物數也徐氏曰古以貝為貨故數之字从具猶
言一錢二錢也增韻入官數也今官曰官員生曰生員
吏曰吏員皆以數為言也
把麻
唐六典通事舍人多不知書至宣詔多失句讀拾遺低
聲以助之謂之把麻麻黃白麻也把持也把持之使無
失也
貳乃辟
左傳策名委質貳乃辟也狐突謂其子既己臣矣不可
貳也貳則不忠莫大焉是天下刑戮之民也故曰貳乃
辟又曰父教子貳何以事君辟乃刑辟之辟非違辟之
辟注謂不可以貳心辟罪殊非
古人逸名
索隱孤竹君本墨台氏殷湯所封孤竹君名初字子朝
伯夷名元或作允字公信叔齊名智或作致字公達夷
齊其謚也帝王世紀漢太上皇名煓字執嘉相經云吕
公名文字叔平荀悦漢紀壺關三老姓令狐名茂陳留
志東園公姓唐字宣明夏黃公姓崔名廣字少通甪里
先生河内軹人姓周名術字元道惟綺里季姓名無傳
或曰綺里季夏一人即崔廣也惟黃公名無傳古人傳
記中無名者史氏偶未之及耳後來别見他書必有所
承非盡杜撰也
名非用之字
潁川語小曰左氏云介之推燭之武二之字非名也特
語助也荀悦云高祖諱邦之字曰國惠帝諱盈之字曰
滿文帝諱恒之字曰常此之字非語助示兒編曰之字
訓變謂君諱臣下所避者變以相代也諱邦變國字以
代之如左傳遇觀之否謂變觀為否也今以盈之恒之
為名而以滿常為字益非矣
書翰刀筆
古者用羽翰為筆以書故曰書翰刀以削簡牘吏以刀
筆自隨故曰刀筆今人直以翰為字以刀為深文殺人
失古人命名之義矣
折簡疊幅
王凌面縛水次遥謂司馬宣王曰卿直以折簡召我我
何敢不至折簡猶今拜帖盧光啟受知於張濬每致書
凡事别為一紙謂之疊幅疊幅猶今副啟
數借用字
一二三四五六七八九十百千万此數本字也文省易
緣為奸文移家以專壹之壹代一以副貳之貳代二以
參錯之參代三以矜肆之肆代四以什伍之伍代五以
水陸之陸代六以膠㭍之㭍代七以捌破之捌代八以
瓊玖之玖代九以攟拾之拾代十以南北之阡代千以
東西之陌代百以蜂萬之萬代万不知起自何時左傳
萬盈數漢書阡陌之得相承已久俗呼本字為小借字
為大可笑即文移家戶口錢糧當用借字款目次第猶
當用本字為是(㭍俗桼字)
御尚
凡天子所止謂之御前曰御前書曰御書服曰御服皆
取統御四海之義又尊者謂之御卑者謂之服御前言
臣下所進御也凡主天子之物皆曰尚主醫曰尚醫主
食曰尚食主文書曰尚書尚書之尚陸音常又娶公主
謂之尚言帝王之女尊而尚之不敢言娶又司馬相如
傳卓王孫自以使女尚司馬長卿注尚配也
儲胥
長楊賦搤熊羆拖豪豬木&KR0008;槍櫐以為儲胥此天下之
窮覽極觀也注木槍相櫐以為柵也儲胥舘名按雄以
上田獵失時農民不得收歛而賦此何得方言田獵而
遽及於宫舘蓋謂所獲之獸如木之&KR0008;如槍之櫐可為
乾豆可充君庖儲之以待需故曰以為儲胥也斯於上
下文義相承
多古祇字
論語多見其不知量也左傳多見疏也二多字乃古祗
字與詩祗自底兮之祗同適所以之辭今讀為多寡之
多非甚
寧馨阿堵(寧音寗馨音亨)
王衍神情明秀總角時見山濤濤曰何物老嫗生寧馨
兒宋廢帝性凶悖母疾篤召之不往母恚曰持刀來破
我腹那得生此寧馨兒寧馨猶言恁地也又衍嫉妻貪
鄙口不言錢妻以錢遶床晨起謂婢曰舉此阿堵物去
顧凱之每畫人成或數年不點睛曰傳神寫照正在阿
堵中李耕之女奴却要美容止長子欲蒸之詒曰可於
東南隅相待少頃燃炬豁扉照之曰阿堵貧兒爭敢向
這裏宿阿堵猶言這箇也(嫗音遇恚音畏)
行李
李濟翁資暇錄謂□古文使字誤以為李行李當作行
使黃直翁謂行李本作行理古文李與理通皆謂使人
李說近竒而黃說為是左傳僖三十年行李之往來共
其乏困襄八年亦不使一介行李告於寡君用李字昭
十三年行理之命無月不至國語行理以節逆之用理
字管子書大理亦作李可見理李通用理治也行理行
而治事者也因謂行槖曰行理
能為
說文能熊屬足似鹿獸之堅中而彊壯者故謂人強幹
曰能為母猴其為禽好爪有作造之意故凡作造曰為
臚句鴻臚
叔孫通𫝊大行設九賓臚句𫝊蘇林曰上𫝊語告下為
臚下告上為句百官表典客更名大鴻臚韋昭曰鴻大
也臚陳序也欲以禮大陳序賓客也是臚一以𫝊語告
下一以陳序賓客為義今鴻臚寺其職也在𫝊語其聲
大在陳序其儀大故總謂之鴻但臚音閭在魚韻今讀
作盧音非唐和逢堯𫝊攝鴻盧卿并字作盧尤非然臚
从肉廬省聲說文皮也故籀文作膚
名義考卷六
