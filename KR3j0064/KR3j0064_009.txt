名義考卷九目錄
物部
蒲盧菉竹
苞桑葑菲
鬱鬯黍稷穜稑
粱粟秔稻蘭蕙
鳧茈頻婆
蘋蘩藴藻芄蘭
杜蘅蔆芡
萑葦荇蓴
蓬蒿杜榮萇楚
荷水紅花
苹萍芝
芀藜藿蘿蔦
菖蒲花甘菊
遠志寄生雕苽
芹獻葵傾天棘
南燭石南花
菟葵燕麥菘芥蘆菔蔓菁
稂莠胡麻戎菽
茶即荼松柏
橘柚枏
楩梓豫章女貞合歡
芧栗木蘭
桐桂子
陽燧隂燧崖蜜石蜜木蜜竹蜜波羅蜜
唐棣沈速
木芍藥木芙蓉樗櫟
茈竹
嶰谷蘄
離離
名義考卷九明周祈撰
物部
蒲盧
蒲盧沈括以為蒲葦或問以為果蠃爾雅果蠃之實栝
樓夫蒲似莞葦大葭也果蠃蜂也栝樓天瓜也不應相
遠如此埤雅曰似匏而圓曰壺小而細腰曰蒲盧其根
著在土而浮蔓常緣於木蓋蒲以浮為義盧猶壺盧今
人以盛藥物者是浮蔓與敏樹意正合果蠃腰細有似
於蒲盧借蒲盧以名果蠃所謂玄蜂若壺也非謂果蠃
為蒲盧栝樓實兩兩相值有似於果蠃又借果蠃以名
栝樓所謂果蠃之實栝樓也非謂栝樓為果蠃朱子訓
蒲盧時意亦未安故託之沈括也
菉竹
大學菉竹毛詩作綠竹是以竹為冬生草篠簜之屬綠
為色矣以故二章青青三章如簀皆不可訓不知非也
按爾雅菉王芻注云菉蓐也今呼鴟脚莎又爾雅竹扁
竹注云似小黎赤莖節好生道旁可食又殺蟲疏皆引
菉竹猗猗為據是菉非綠乃王芻竹非冬生草乃扁竹
也詩傳亦主此說但王芻扁竹識之者尠嘗考王芻即
本草藎草扁竹即本草萹蓄唐慎微云藎草葉似竹而
細薄莖亦圓小生平澤溪澗之側煮以染黃極鮮好洗
瘡有效俗名菉蓐草圖經曰萹蓄一名扁竹生下濕地
苗似瞿麥葉細綠如竹赤莖如釵股節間花出甚細微
青黃色根如蒿根二草皆云似竹一生平澤溪澗之間
一生下濕地正與淇澳水涯相應藎草今尚無的識萹
蓄在處有之南人呼鐵線草者是二草生於淇澳猗猗
初生貌青青生而盛也如簀猶言草如茵也詩終朝采
綠亦當作采菉若菉豆之菉當作綠其色綠也菉筍之
菉當作甪筍嫩者如鳥喙也(卄音入甪音綠啄音惠)
苞桑
易其亡其亡繫於苞桑傳謂苞桑為安固之道以桑之
為物其根深固苞謂叢生者其固尤甚此非善說易者
也易謂休否之大人其視否也有其亡之戒故曰其亡
其亡若繫於叢生之桑即書所謂若蹈虎尾涉於春冰
也否休則泰來此大人所以吉也凡木樨則叢生喬則
特立未有樨而可以為固者也書曰草木漸包包與苞
同云水退而草木始叢生也至詩言苞者亦不一肅肅
鴇行集于苞桑洌彼下泉浸彼苞稂亦可謂鴇集安固
之桑泉浸安固之稂乎此其不然也大人致泰之意在
言外(鴇音保稂音郎)
葑菲
詩采葑采菲無以下體注謂不可以其根之惡而棄其
莖之美此說非由不辨二物故也葑今蘿蔔箋葑蔓菁
之類也陸佃云蕪菁一名葑紫華者謂之蘆菔郭璞云
蘆菔蕪菁屬紫華大根蕪菁即蔓菁與葑相似紫華惟
蘆菔為然是葑為蘆菔故曰蔓菁之類也佃說微有疵
吉州人謂蘆菔之脆美者為芋頭葑葑其名芋其形耳
謂蘆菔為葑者陳楚方言吉州故楚地名猶存菲今土
瓜郭璞云菲芴土瓜也唐慎微土瓜根似葛細而多糝
即月令所謂王瓜二物根為美詩人謂采葑采菲者得
無以下體之故乎言已之顔色不足采而德音或可以
配君子故承言及爾同死也(蘆音盧菔音白糁音繖)
鬱鬯
記曰鬱合鬯臭先儒謂擣鬱金香草之汁和合鬯酒按
本草鬱金無定識嘗考達磨俱含論鬱金樹名出罽賓
國花黃色壓汁為香竊恐周以前罽賓未通中國先王
不寳遠物亦何取鬱金也蓋鬱非草乃草之舂築猶鬯
非酒乃酒之條達說文鬱作鬱芳草也十葉為貫百廾
貫築以煮之為鬱故其字从臼从缶又曰百草之華遠
方鬱人所貢則鬱乃合衆香草舂築之故曰鬱鬱人亦
以是得名以是鬱和酒其氣條達故曰鬯衆香草薰蘭
蕭艾之屬皆備也故曰百草之華王度記天子以鬯諸
侯以薰大夫以蘭芝士以蕭庶人以艾諸侯以下各一
物天子備物耳禮記釋鬱鬯誤引鬱金本草釋鬱金誤
引鬱鬯於是交亂矣埤雅釋草至以鬯亦為草名非甚
黍稷穜稑(穜音童稑音六)
詩黍稷重穋黍即今黍北人曰黃米以釀酒者古以為
秬鬯者也赤黍謂之虋黑黍謂之秬黑黍一稃二米者
謂之秠稷即今穄北人曰小米以炊飲者古以為粢盛
者也關西謂之&KR1265;冀州謂之□重穋本作穜稑其實不
可知鄭司農曰先種後熟曰穜後種先熟曰稑恐亦無
是種疑即今楚人所謂芒穀最先種者稑即今楚人所
謂綠穀最後種者萌與穜聲相近綠則稑之譌也(虋音門秬)
(音巨稃音敷穄音祭&KR1265;音糜□音欠)
粱粟秔稻
粱與粟同類粱大而粟小詩詁曰粱似粟而大是也粱
有青黃白三種最益脾胃但收穫少損地力故人多種
粟而少種粱粟即禾說文禾嘉穀二月始生八月而熟
粟嘉穀實春秋二十八年冬大無麥禾是也粟有黏不
黏二種黏者謂之秫爾雅秫黏粟釀酒汁少於黍為糵
温於大麥或以秫為稷之黏或以禾為苗皆非秔與稻
亦同類稻黏而秔不黏說文秔稻屬沛國謂稻為稬是
也秔今人所常食米有赤白大小四五種惟白晚米最
勝一名秈别一種謂之占亦不黏宋真宗給江淮兩浙
占城種也稻今造酒者是雜記曰醴稻醴字書解餈稻
餅明醴與餈皆稻所為可見稻是稬說文沛國謂稻為
稬無疑此本草所以有秔米稻米而無稬米一名稌爾
雅稌稻孔子曰食夫稻謂飲酒不然居喪者不粒食耶
自漢人置稻田使者字林有稬稻秔稻之說於是始亂
矣(稬俗作糯)
蘭蕙
古所佩蘭蓋都梁香一名蘭澤與澤蘭又别澤蘭俗名
孩兒菊葉尖微有毛方莖紫節花似蘭澤而不香蘭澤
葉似澤蘭光潤而有岐隂微紫花紅白色而香二蘭相
似而小異又有山蘭似劉寄奴葉無椏馬蘭花似菊而
紫今人所種蘭草葉似麥門冬而闊且韌花黃有細紫
點與所釋佩蘭全異陶隠居以蘭澤為澤蘭本草衍義
以今蘭草為蘭澤皆非古所稱蕙蓋零陵香一名薰南
越謂之燕草麻葉方莖赤花黑實氣如靡蕪可以已厲
雖乾枯猶香爾雅翼蘭一荑一花蕙一荑五六花荑初
生芽有荑而後有柎有柎而後有花一荑一花單出者
也一荑五六花叢出者也黃山谷曰一幹一花為蘭一
幹數花為蕙並蘭蕙俱不識今人已不識蘭又執此以
辨蘭蕙益謬矣(韌音刃荑音移)
鳧茈(茈音疵)
今果實有曰荸薺諸書無荸薺字必鳧茈也爾雅芍鳧
茈郭璞曰生下田苗似龍鬚而細根如指頭黑色可食
本草謂之藉姑又苗曰剪刀草漢劉玄傳掘鳧茈而食
是也續漢書作符訾已非今作荸薺益妄矣
頻婆
北方有果六七月熟似林檎而大色通碧注以丹名頻
婆按華嚴經脣口丹潔如頻婆果注頻婆果名此果似
北方林檎極鮮好者也又西域有頻婆帳頻婆香蓋頻
婆梵音猶華言色相端好也此果鮮赤端好得頻婆名
故西域種不知何時入中國也帳與香色似此果故亦
謂之頻婆
蘋蘩藴藻
蘋今浮萍也爾雅萍蓱其大者蘋季春始生可糝為茹
蘩今白蒿也埤雅蘩葉麄於青蒿從初生至枯白於衆
蒿欲似細艾者陸璣云白蒿春始生及秋香美可生食
又可蒸爾雅謂之皤蒿蔏蔞亦似艾白色初生即可食
詩食野之苹謂蔏蔞也又非蘩藻陸璣云生水底有二
種一種葉如鷄蘇莖大如箸長四五尺一種莖大如釵
股葉似蓬蒿皆好聚生故曰藴藻(蓱音平糝音繖蔏音商蔞音閭莖音横箸)
(音著)
芄蘭(芄音丸)
爾雅雚芄蘭說文芄蘭莞也莞即蒲一名苻蘺其上臺
名蒚一種極纖者名&KR2356;皆可為席但有精粗耳(雚音貫莞音官)
(苻音蒲蒚音歴)
杜蘅
陶𨼆居云杜若葉似廉薑而有文理根似高良薑而細
味辛香又絶似旋復根唐慎微云陶所注旋復根即真
杜若也一名杜蘅又别有杜蘅圖經曰杜蘅苗似細辛
根麄黃白色葉似馬蹄之下布者名馬蹄香山海經曰
狀如葵其臭如靡蕪名曰杜蘅可以走馬食之已癭杜
若廣雅所謂楚蘅者也杜蘅爾雅所謂土鹵者也
蔆芡
蔆今蔆角武陵記曰四角三角曰芰兩角曰蔆爾雅蕨
&KR0008;是也又芰菜名實如山茱萸關西謂之薢茩爾雅芵
茪是也即屈到所耆者芡今鷄頭子一名鴈頭根謂之
䓈莖謂之蒍&KR0034;爾雅所謂鉤芺也蔆華背日性寒芡華
向日性暖故醫家本草諸書有蔆寒芡暖之諸要之
芡有益于人也(&KR0008;音眉薢音皆茩音狗芵音決茪音光䓈音役)
萑葦(萑音桓)
埤雅葦即今之蘆一名葭葭葦之未秀者也萑即今之
荻一名蒹蒹萑之未秀者也字說蘆謂之葭其小曰萑
荻謂之蒹其小曰葦埤雅以萑為蒹荻葦為葭蘆字說
以萑為葭蘆葦為蒹荻大都不過二種而萑葦所屬不
同今南土多蘆小者曰荻以代薪北土多葦以織箔此
可見大者為蘆為葭南土所謂荻者萑也小者為荻為
蒹為葦字說為得埤雅不及也即爾雅亦未辨曰菼葭
中赤黑色曰薍以根旁行曰虇初生苗也(菼音毯薍音翫虇音綣埤)
(音皮)
荇蓴(荇音杏蓴音純)
荇一作莕一名接余葉紫赤色正圓徑寸餘浮水上莖
上青下白與水淺深等大如釵股以苦酒浸之可案酒
根在水底正白而細可糟食詩所謂參差荇菜也蓴一
名苑一名鳬葵又謂&KR1910;&KR0008;草葉大如手圓而色赤莖大
如箸柔滑可羹以篩盛漏水中結如冰柱張翰所思蓴
羹也(&KR1910;音鴨&KR0008;音鹿)
蓬蒿
陸佃云蓬葉遇風輒拔而旋未識為何草古者觀轉蓬
為輪葉雖乘風亦難圓轉今野外有草高尺許黃花花
罷出白穗如彈丸極輕虚表裏洞見風起輒飛揚著地
若轉環然疑此蓬也說文蒿菣也爾雅蘩之類青蒿謂
之菣皤蒿謂之蘩牡蒿蔚薌蒿蕭藾蒿苹蘿蒿莪其名
不同至秋皆為蒿也一云皤蒿謂之蓬蒿(菣覲欠二音)
杜榮萇楚
杜榮今莣草也似茅皮可為繩索履屩萇楚今羊桃也
葉長而狹紫花實亦似桃枝莖弱引蔓草上莖浸以水
汁出如膠可以黏土
荷
爾雅荷芙蕖其莖茄其葉蕸其本蔤其華菡萏其實蓮
其根藕其中的的中薏注蔤莖下白蒻在泥中者蓮房
也的蓮中子也薏中心苦(茄音欹蕸音遐蔤音密菡音喊萏音橝蒻音弱莖音横薏)
(音意)
水紅花
詩隰有游蘢毛云蘢紅草也陸機云一名馬蓼葉大而
赤白色生水澤中高丈餘爾雅紅蘢古其大者蘬是也
今北人多植之院落生水澤者謂之水蓼高不過二三
尺
苹萍
苹藾蒿陸地所生者詩呦呦鹿鳴食野之苹是也萍浮
萍水生楊花所化一夜七子者爾雅萍蓱其大者蘋詩
于以采蘋是也
芝
說文芝神草徐氏曰芝為瑞服之神仙本草有青赤黃
白玄紫六色今所見者玄紫二色如鹿角或如繖蓋皆
堅實芳香叩之有聲一種木檽朽木株上生又名木椹
賀氏曰芝木椹也一種胡菌天隂生糞上見日則死莊
注謂之大芝菌與檽皆得名芝非芝也
芀藜藿(艻音條)
芀說文葦華也通作苕抽條搖遠生華而無莩萼遇風
則吹揚如雪其聚地如絮稍大為蘆今人取之以為帚
曰芀帚是也一名茢禮記巫祝桃茢藜徐鉉曰今落帚
或謂落藜初生可食邢昺以為王彗爾雅曰藜之科大
為樹可為帚又可為杖今人曰杖藜是也子名地復子
可入藥一名萊詩北山有萊藿說文菽之少豆葉也初
生可食一種鹿藿即䝁豆(䝁音勞)
蘿蔦
蘿正名女蘿即唐蒙也一名兔絲陸佃云在木為女蘿
在草為兔絲爾雅翼女蘿正青而細長無雜蔓蔦即宛
童寄生草也陶𨼆居云生桑上者為桑寄生亦有生楊
及楓上者各隨其樹名
菖蒲花
古詩菖蒲開花馬生角甚言菖蒲無花也梁太祖后忽
見庭前菖蒲花謂侍者曰女見否曰不見因取吞之是
月產武帝此猶是異事至蘇子瞻和子由盆中石菖蒲
忽開九花則誠有花矣風俗通菖蒲放花人取而食之
長年則是菖蒲有花但不常有耳
甘菊
風俗通南陽郡酈縣有甘谷其上有大菊水得其滋液
飲者多壽爾雅疏菊有兩種一種莖紫氣香而味甘葉
可作羹食者為真一種莖青作艾蒿氣味苦不堪食者
名苦薏今菊甘谷者亡矣大抵味甘者甘菊也
遠志寄生
世說謝安晦跡東山已而就桓温辟有餉温遠志者温
以問安此藥又名小草何也安未即答郝隆曰處則為
遠志出則為小草安有媿色其實苗名小草東方朔傳
幸倡郭舍人覆樹上寄生令朔射之朔曰是窶藪也舍
人曰果知朔不能中也朔曰生肉為膾乾肉為脯寄生
盆下為窶藪上令倡監搒舍人注以盆盛物戴於首故
以窶藪薦之楊惲傳鼠不容穴銜窶藪其實窶藪不盡
皆寄生(搒音彭)
雕苽(苽音孤)
說文雕一名蔣今所食茭苗米也初生苗謂之茭白中
心生薹如藕至秋如小兒臂可蒸食其中有黑點者謂
之茭鬱至後結實可炊為飯乃雕苽米也爾雅齧雕蓬
是也西京雜記作雕胡内則注作彫胡枚乘作安胡相
如傳作觚盧爾雅翼云江南人呼茭草刈以飼馬肥土
人謂之葑田其莖謂之苽書峙乃芻茭即此物又爾雅
茭牛蘄郭璞注今馬蘄葉細銳似芹可食本草注茭生
水澤中苗似鬼鍼花青白色子黃黑色似防風子皆是
物也但其名有異爾雅又兩言之耳
芹獻葵傾
今人言芹獻非水芹乃馬芹也言葵傾非蜀葵乃葵菜
也芹獻說出嵇康野人美芹子韻會馬芹俗謂胡芹不
可食惟子香美可調羹飲若水芹則無子故知是馬芹
也葵傾說出左傳葵猶能衛其足說文葵菜也有紫白
莖二種常傾葉向日不令照其根若蜀葵蜀之言獨也
無附枝葉不能衛足故知是葵菜也
天棘
杜詩天棘蔓青絲人多不識天棘為何物鄭樵以為柳
非是學林新編以為天門冬按博物志天門冬逆捋有
刺若葉滑者名絺體一名顛棘抱朴子天門冬在東嶽
名淫羊藿在中嶽名天門冬在西嶽名管松在北嶽名
無不愈在南嶽名百部在京陸山阜名顛棘二書所云
皆顛棘又按說文天顛也則顛棘即天棘也天棘即天
門冬也
南燭
南燭日華子謂即烏飯草也本草圖經葉類苦楝而小
冬生紅子作穗謂之南天燭其種是木而似草又號南
燭葉可以染飯食之令人健即太極真人青精乾石&KR0008;
也根治誤吞銅鐵(&KR0008;音訊)
石南花
石南花即今白繡毬花本草注石南生石上葉似枇杷
但背無毛光而不皺正二月間開花冬含胎為苞一荑
五六苞一苞中十餘花一花六葉如椿花甚細碎淡白
綠色葉多於花既開惟見葉不見花花纔罷舊葉盡脫
漸生新者湖南北江湘皆有之此惟白繡毬花為然故
知為白繡毬花也
菟葵燕麥
爾雅莃菟葵蘥燕麥本草注菟葵苗如石龍花白如梅
莖紫色煮汁極滑堪噉燕麥苗似小麥而弱實似穬麥
而細二者今在處有之
菘芥蘆菔蔓菁(菘音松菔音白)
菘今白菜也芥今辣菜也蘆菔今蘿蔔也一名葑蔓菁
即蕪菁也又名蕘本草圖經菘與蕪菁相類梗長葉不
光者為蕪菁梗短葉闊厚而肥痺者為菘衍義曰菘葉
似蕪菁綠色差淡其味微苦陶𨼆居曰芥似菘而有毛
味辛郭璞曰蘆菔蕪菁屬紫花大根又云蕪菁根細於
温菘而葉似菘此說四物之最精者也菘謂之白菜者
以白菘得名蘆菔謂之温菘又謂之紫色菘一曰大芥
爾雅疏謂葑也須也蕪菁也蔓菁也飱蕪也蕘也芥也
七者一物也夫葑與蘆菔一物蕪菁蔓菁蕘一物芥一
物須飱蕪郭璞謂似羊蹄葉細味酢與四物又不類當
别一物疏殆未之辨與
稂莠(稂音郎莠音酉)
爾雅疏稂一名童梁陸璣云禾秀為穗不成則嶷然謂
之童梁爾雅翼莠似稷而無實今狗尾草一名葽詩注
物成自秀葽始
胡麻戎菽
胡麻似脂麻而大胡麻稭短而圓一名藤苰脂麻稭長
而方一名苣蕂皆可壓油古以為飯鄭司農以居五穀
之首今脂麻南北皆有胡麻惟陜西近邊一帶有之云
種出大宛故得胡名戎菽即今黃黑大豆大者曰菽小
者曰荅古以為粥鄭司農以居五穀之一或以種出山
戎得戎名一曰戎大也戎菽猶言大豆也對小者荅而
言
茶即荼
嘗考茶即荼也說文荼从艸余聲有二音一鉏加切一
同都切有四義一苦苣霜後可食詩誰謂荼苦是也一
委葉布地而生花黃如菊𫝊秦網密於秋荼是也三苑
秀其穗色白詩有女如荼是也四苦荼茗也爾雅檟苦
荼郭璞曰樹如梔子冬生葉可煮為羹飲本草苦荼能
去脂使人不睡是也後人視苦苣委葉苑秀為惡草作
荼作同都切視茗為嘉木妄作茶作鉏加切於是有荼
字又有茶字不知茶非正文也陸羽荼經曰其字或从
艸或从木或艸木并从艸者荼正文也艸木并者旁从
木作&KR2002;也巴南人曰椵&KR2002;俗以上从艸下从木作茶亦
曰木并不知下余聲非从木也
松柏
松南土為多北鮮唯塞上者為尤大柏南北皆有之身
曲而葉直者松葉曲而身直者柏爾雅樅松葉柏身檜
柏葉松身樅葉與身俱直檜葉與身俱曲也埤雅樅直
而從檜曲而會柏木理堅緻美於松樅又美於柏尸子
云松柏之鼠不知堂密之有美樅今塞上大者或即樅
與古以為太廟梁材者也
橘柚(柚音宥)
橘今黃柑也劉晏𫝊江淮珍甘以味甘得名柑木銜馬
口俗借用耳柚大於橘皮薄而苦不可口犀中小瓣如
麥粒解之視橘不易敗汁少而微酸詩秦風有條列子
吳楚之國有大木其名為櫾皆謂柚也似橘而小如彈
丸者名楱似橘而大皮麄厚香美者名橙似柚而大如
盂皮厚二三寸中似枳食之少味者名椵一種皮似橙
狀如手指俗名佛手柑
枏
爾雅梅枏夫梅之曰枏猶鯉之曰鱣也枏即楠本大木
木理細緻於豫章一名交讓木後人因爾雅梅枏之文遂
謂枏為梅雖許慎孫炎亦不復知有楠矣猶鱣本鱣鮪
大魚鯉亦謂之鱣不應遂謂鱣獨為鯉也
楩梓豫章
古人稱美材曰楩梓豫章然四木鮮有辨之者楩蓋椿
屬爾雅棆楩屬說文棆母杶此可見為椿屬也梓今梓
木楸屬陸璣云楸之白色而生子者為梓正義云豫今
枕木章今樟木服虔曰豫章生七年乃可知以枕樟初
生相似也
女貞合歡
女貞一名萬年枝一名冬青江東人呼為凍生又訛為
粽心葉凌冬不凋堪染緋木理白文如象齒子赤如郁
李山海經秦山多貞木合歡一名夜合一名青裳北人
謂之馬纓花木似梧桐葉與皂莢槐等至暮而合五月
花開紅白色若絲茸然嵇康合歡蠲忿
芧栗(芧音序)
杜甫詩園收芧栗未全貧與山農詞歲暮鋤犁空傍壁
呼兒登山收橡栗意同芧栗即橡栗櫟木子也材善為
炭殼可以染子澁腸可禦歉歲莊子狙公賦芧即此物
一作杼莊子食杼栗一名栩詩集于包栩一名柞陸機
今柞櫟也一名棌相如傳棌椽不斵史記作采俗名皂
斗今刻本與讀者皆云芋栗芋為蹲鴟栗為莍蝟是二
物矣朱山人其富翁耶
木蘭
世傳木蘭舟不知木蘭為何物陶𨼆居云似楠木皮甚
薄而味辛香相如傳注如椒而香可作面膏或云與桂
同或云桂中之一種玉篇欃木蘭也廣韻欃檀木别名
則木蘭其理與材堅緻故云似楠皮亦香故云似椒桂
桐
陶弘景謂桐有四種青桐梧桐白桐岡桐青桐似梧桐
無子白桐與岡桐無異惟白桐有花子此不足據賈思
勰曰華而不實者曰白桐實而皮青者曰梧桐青白之
外復有岡桐即油桐也埤雅曰青桐即今梧桐白桐無
子材中琹瑟岡桐子大而有油二說為是則桐止三種
賈又曰白桐無子冬結似子者乃是明年之華房爾雅
所謂榮桐者也鄭氏曰諸桐惟白桐最大可為棺槨爾
雅所謂櫬梧者也注指櫬梧與榮桐木皆為梧桐非即
郭璞亦未辨況其他乎岡桐埤雅云桐性便濕不生於
岡反得岡名
桂子
桂子如蓮實閩粤間多有之郭璞云桂花而不著子謂
白花者也埤雅桂黃花者著子謂在閩粤者也餘則否
陽燧隂燧
周禮以夫遂取明火於日謂陽燧也淮南子方諸見月
則津而為水謂隂燧也廣韻陽檖木名一名赤羅檖與
燧同以其木謂之檖以其取火謂之燧今江浙間欏木
也與榆棗槐檀皆可取火淮南子注隂燧大蛤也說文
方石也諸珠也周禮注鏡謂之方諸韻會方諸鑑名由
淮南子注則方諸為蛤由說文則方諸為石與珠由周
禮注韻會則方諸為鏡珠胎于蛤孕月而生以取水氣
相感也鏡呵之則水出亦可取水以鏡故又謂之鐩
崖蜜石蜜木蜜竹蜜波羅蜜
杜詩崖蜜亦易求注以為櫻桃南中八郡志窄甘蔗汁
曝成飲謂之石蜜詩註枳枸樹高大似白楊有子著枝
端如指長數寸噉之甘美如飴八月熟亦名木蜜孔氏
六帖蜀中有竹蜜蜂好于野竹上結窠窠與蜜并紺色
甘倍于常蜜一統志安南有波羅蜜大如冬瓜皮有軟
刺五六月熟味最甜香食能飽人
唐棣
爾雅唐棣栘注似白楊江東呼夫栘陸璣疏云唐棣奥
李也一名雀梅陸佃云唐棣一名栘其華反而後合凡
木之華皆先合而後開惟此華先開而後合故曰偏其
反而
沈速
本草沈香木類椿櫸多節皮幹俱朽心與節不壊者香
也色黑而沈水者為沈香半沈半浮為鷄骨香最粗者
為箋香酉陽雜俎一木四香根曰㫋檀節曰沈香花曰
鷄舌膠曰薰陸一名乳香丁香母亦謂之鷄舌伐樹而
得者名生結樹自朽而得者名熟結又曰伐樹去木而
得香者謂之生速樹仆於地木腐而香存者謂之熟速
葉廷珪香譜更不名速何樹或生速熟速即生結熟結
也速亦沈香與本產自異域鮮的名以其沈水謂之沈
香以其自腐謂之熟結速又熟音之譌也
木芍藥木芙蓉
牡丹唐人謂之木芍藥李白序開元中禁中初種木芍
藥謂牡丹也拒霜唐人謂之木芙蓉柳宗元詩嘉木開
芙蓉李白詩花盡木蓮開皆謂拒霜也
樗櫟
韻會樗似椿北人呼山椿江東呼虎目葉脫處有痕如
摴蒲子又如眼目故名材易大而不中器用今臭椿是
爾雅櫟其實梂孫炎曰櫟實橡也有梂彙自裹木雖堅
而不堪充材今櫟炭木是
茈
茈音子廣韻茈薑玉篇茈草作紫者非又音豺廣韻茈
胡作柴者非
竹
竹類甚多本草所載惟䈽淡苦三竹而已按竹譜䈽音
斤其竹堅而促節體圓而質勁皮白如霜大者宜刺船
細者可為笛淡竹肉薄節闊有粉南人以燒竹瀝者苦
竹有二種一種出江西及閩中本極麄大味殊苦不可
噉一種出江浙肉厚而葉長闊笋微有苦味俗呼甜苦
笋食品所最貴者不入藥
嶰谷
吕氏春秋伶倫自大夏之西沅渝之隂取竹于嶰谷兩
節間注解脫也谷溝也取竹之無谷節者則嶰當作解
兩節間自無谷節故云取竹于解谷兩節間或以為地
名者非也
蘄
郡志蘄香草也葉如蘼蕪即今之芹菜此說非蓋因廣
韻蘄通作芹之說而誤也廣韻謂古文作蘄後通作芹
如云馬蘄馬芹非謂蘄即芹也芹楚葵莖潔白有節其
氣芬香可食蘄一名茝一名蘼蕪爾雅蘄茝蘼蕪郭璞
云香草葉小如萎狀淮南子云似蛇床邢昺云芎藭苗
也本草芎藭其葉名蘼蕪圖經蘼蕪一名蘄即楚詞所
謂江離也楚謂之蘺晉謂之虈齊謂之茝諸說甚明何
得謂之芹也陶弘景云芎藭出歷陽者節大莖細狀如
馬銜謂之馬銜芎藭因謂馬銜為蘄三都賦結駟方蘄
此亦可證吾郡之得名以此管子曰五沃之土生蘼蕪
蘄在荆域中亦沃土與說文江夏有蘄春亭前漢志江
夏郡有蘄春縣蘄在秦為亭在漢高析南郡置江夏郡
始為縣也又薜名山蘄又名白蘄茭名牛蘄又名馬蘄
而白芷一名茝是以混而莫辨也(茝音齒又昌亥切虈音梟芎音熊藭音窮)
(芷音止)
離離
詩彼黍離離說文釋䅻引詩彼黍䅻䅻長沙人謂禾把
曰䅻詩作離離與說文作䅻䅻俱非是按集韻穲穲黍
稷行列也當作彼黍穲穲
名義考卷九
