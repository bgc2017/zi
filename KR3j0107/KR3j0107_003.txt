巖下放言卷下
宋葉夢得撰
楊朴魏野皆咸平景德間隠士朴居鄭州魏野居陕皆
號能詩朴性癖嘗騎驢往來鄭圃每欲作詩即㐲草
中冥搜或得之則躍而出適遇之者無不驚真宗祀
汾隂過鄭召朴欲命之官即問卿來得無以詩送行
者乎朴揣知帝意謬云無有惟臣妻一篇帝使誦之
曰更休落魄貪杯酒切莫猖狂愛做詩今日捉將官
裏去這回斷送老頭皮帝大笑賜束帛遣還山野和
易通俗人樂從之游魏王公當國尤愛之野亦數相
問無間天禧末魏公屢求退不許適野寄以詩曰人
間宰相惟三載君在中書四十年西祀東封俱已了
好來平地作神仙魏公亟䄂以聞遂得謝朴死無子
野有子閑能襲其父風年八十餘亦得長生之術司
馬溫公陕人閑死為誌其墓故世知野者多而朴無
甚聞然皆一節之士世競于進取也不可時無此曺
一二警勵之與指嵩少為仕途捷徑者異也
郎簡侍郎錢塘人慶歷問能吏與杜岐公極相厚善簡
長岐公十許歲岐公以兄事之既老謝事居里中作
别館徑山下善服食得養生之術即術山澗旁種菖
蒲數畆歲採以自餌山中目之菖蒲田時岐公以老
就第居宋簡數以書招岐公同處不果往然書問與
詩往來無虛月范文正知錢塘亦重其為人捷皇祐
大饗明堂亟請召岐公為三老以任參政布及簡為
五更不報簡猶後岐公三四年卒幾九十雖無甚顯
跡然能善其身終始岐公未嘗輕與人獨重簡為重
友亦必有以取之矣士大夫處世何用事業赫在人
耳目若必求此將有擾擾用意營之者若是安得自
適于休静無事之地或不免累于仕而不能去于家
先世與簡有素今日客有自徑山來言菖蒲田問之
兒子多不知其詳乃為語之
余守許昌時洛中方營西内甚急宋昇以都運使主之
其徒韓溶李實等皆用事宫室梁柱欄檻&KR1141;牖皆用
灰布期既廹竭洛陽内外猪羊牛骨不克用韓溶建
議掘漏澤人骨以代昇欣然從之一日李實暴疾死
而還魂其言冥官初追正以灰骨事有數百人訟于
庭冥官問狀實言此非我盖韓溶忽有吏趨而出有
頃復至過實曰果然君當還然宋都運亦不免既白
冥官而下所抱文字風動其紙略有滅門二字後三
日溶有三子連死尚幼其妻哭之哀又三日亦死而
溶亦死昇時入為殿中監未幾傳昇忽溺血不止經
日下數石而斃人始信幽冥之事有不可誣者時有
范德儒卒纔數月其家語予近有人之鄆州夜過野
中見有屋百間如官府揭其榜曰西證獄問其故曰
此范龍圖治西内事也家亦有兆相符會有属吏往
洛余始復其言于李實亦然甚哉禍福不可畏乎余
素不樂言鬼神幽怪特書此一亊以示兒子以為當
官無所忌憚者戒之
文潞公洛陽居地袁象先舊基屋雖不甚宏大晚年得
其傍羡地數畆為園號東西日挟家童數軰肩輿與
賓客姻親共遊無虛時既罷遣聲妓取營籍十餘人
月賦以金每行必命之執事人以為適然時公年已
高捨居家而適别館且未免平昔之好則猶若有少
勞者杜岐公謝事不造宅假官舍回車院居之積十
年薨于其中余守宋時嘗往觀湫隘與居民不遠耆
老猶指癈屋三間為公之書屋公未嘗出亦不甚飲
酒客至粟飯一盂雜以餅餌他品不過兩種無客即
静坐不聞人聲有瞷之者或賦詩作草書未嘗不滿
也一等貴人奢儉所享雖各其性然亦必自有賦之
如潞公出入將相窮極奉飬而能安于約如此固自
不可及若岐公則尤人之所難然此但以俗人論耳
稍知道者其何有于是潞公必不以其約自矜岐公
必不以其廉自異晉人記有比王逸少蘭亭于金谷
而逸少喜者彼其所知恐未嘗夢見逸少也
李習之學識過韓退之盖其所知也各異退之主張吾
道千載一人而余為是言故不韙矣然余自不以為
疑曷不取其原道讀之循粹而不雜明果而不二世
皆以比孟子然究其所終則得儒者之說而苟知學
孔子者皆能為是言習之他文不多見而其復性書
三篇于秦漢以下諸儒略無所習獨超然知顔子之
用心唐人之為文者亦或似然其言矯而幸中必有
乖忤未能如習之坦然至到盖二人之為儒一也今
世言三代周公孔子之道者莫如禮記禮記之傳駁而
直得孔子之言者惟中庸與大學退之出于大學而
未至故原道之末論正心誠意曰古人為是者將以
有為今之為是也外其天下國家而滅其常盖以詆
佛老意謂絶仁義棄禮樂皆以其莊語而不窮其旨
區區以孟子荀卿楊雄為辨則已下矣故曰未至習
之學出中庸而不膠其言故論誠盡性之道自孟子
推之至於子思推之至於孔子合于易之寂然不動
感而遂通天下之故知顔子之不遠復為三月不違
仁卿與雄曾無足議而退之之所未嘗語也故曰不
膠其言二人要不可偏廢將以正人則不可無退之
將以自治則不可無習之惟其見者明故其文章合
處以追蹤退之無甚愧唐人記習之退之姪婿似有
不宜相下雖退之強毅亦不肯而以從已弟子之者
惟籍湜軰爾近歲無能知習之者惟老蘇嘗及之然
止與其文辭子瞻兄弟不復言甚矣學之難也後必
有與余同者然後知予之言不謬
凢人之生不過出入二途讀莊周達生一篇使人意蕭
然直若能遺其刑者出所以接物也入所以飬已也
周設為单豹張毅二名盖寓言張毅張而物物敵其
走高門縣簿固然单讀當如丹朱之丹豹以其文避
患而虎食之亦言有其類之賦于内者禍必不在外
也則有心于出入者也均不免于有累不若忘其形
而飬其神忘形則能遺生飬神則外物不能干故物
有餘而形不飬者聲色臭味是也形不離而生亡者
枯槁沈溺之過而反以自瘠者也是以其說不以能
棄事為貴必使為事本無不足棄則無與役于外而
形不勞矣不以能遺生為難必使知生本無不足遺
則無與累于内而精不虧矣形與精相為表裏者也
形前則精後二者合而與天為一則區區賦于人者
亦何足言哉夫然則不獨善其生而已雖死可也故
繼言合成體易所謂精氣為物者是也散則成始易
所謂遊魄為變者是也生則自散移之于合而成體
死則自合移之于散而成始是謂能移此與天為一
而非人也老氏論生之徒死之徒與動而之死地者
皆曰十有三人多不能曉曲為異論說不正謂其形
而言爾故河上公以解四肢九竅之數當之不知此
說自見韓非子非與老略先後其書人特謂之觧老
喻老必不謬吾為老氏觧特取此章先言出生入死
盖謂不能明乎出入是故由之而生徇之而死其類
不一而自少而壯自壯而老無非動而之死地者同
以是形也愛之固已失委之亦非是不求其精而求
形未有不單豹張毅者也孔子與子貢子夏言詩皆
曰起予而謂可與言詩已矣至於顔子乃曰回非助
我者也於吾言無所不悦吾然後知顔子之異于諸
子也夫道不可言而言非也言且不可而况有所不
達而至於辨然此理非至到而相與造乎忘言之域
未足以語顔子與孔子既知其高可仰堅可鑚又見
其變化而在前後者雖其欲從而不可及亦能名其
所謂卓則顔子之于孔子盖無不得矣特至之有深
淺爾此孟子所謂具體而微者矣如是苟不言言之
未有不當于心則安用於言乎及他弟子言而能文
者文章而已性與天道雖言之而不得聞則吾何從
可以與之言夫閉其所不得聞而開其所能聞則雖
言固將有疑而未遽達者幸而或中固孔子之所喜
而樂與之言者也起于與非助我于是乎辨莊子記
孔子見温伯雪子而不言子路曰欲見温伯雪子久
矣見之而不言何耶孔子曰夫人者目擊而道存矣
亦不可以容聲矣此意正可與顔子之事相發温伯
雪子寓言也温而曰雪固妙矣彼見之可以不言而
吾聞之亦可以皆說然孔子以不容委而不言顔子
以聞其言而猶說兹顔子之異于孔子者也故繼之
步趨言辨之同而奔軼絶塵之異止于交一臂而失
人乃子張子夏則所謂諫我也似子道我也似父者
歟
張芸叟侍郎長安人忠厚質直尚氣節而不為名前朝
人物中殆難多數元豐中多事西夏五路並入時廟
議經營久既有定策欲一舉遂滅夏五路帥鄜延种
諤環慶高遵裕涇原劉昌祚三人河東王中正熙河
李憲芸叟為高遵裕機宜諸軍皆聽裕節制帥出既
無功遵裕坐貶有得芸叟軍中詩上聞者坐謗訕謪
監彬州酒税余先大父魏公適為湖南憲傾意侍之
芸叟意感激自是以兄事大父終始無少異故先君
與諸父皆得從其遊芸叟好古博學喜為詩然皆思
致綏而不廹非若徒為矯忿者初謫時言五路事者
其賓客各自為主不同芸叟每折中之以故人皆不
樂會道中聞蛙聲乃有詩曰一夜秋聲不暫停近如
相和遠如争信知不為官私亊應恨疎螢徹夜明荆
公見而笑曰舜民此語不為過崇寧間以黨籍廢居
長安關中人無貴賤以為父師余季父官鄜州時往
過之始當國者欲逐元祐人召其腹心數軰更排擊
略盡後當國者勢替復為召致者所攻芸叟言事苟
不以理相乘自應爾指其壁後題字曰亦嘗見吾扇
詩乎季父趨視之則曰扇子觧招風本要熱時用秋
來掛壁間却被風吹動其詩大抵多類此夜與梗等
語不甚悉其為人前軰風流日遠後生不可不少知
為道其本末大父在湖南年纔六十餘求宫祠歸吳
下芸叟有行詩先君嘗使予謹藏之後為兵亂亡去
偶記其篇附之把還使節請祠真便作吳江漸退身
憑軾幾州沾惠愛歸裝一味是清貧相思欲控琴高
鯉卜宅須邀季子鄰不是薦章論再起朝廷自重老
成人吴下有乘魚橋云高乘鯉登仙處故有控鯉之
句云
前史載李廣以殺降終不封侯廣何止不侯盖自不能
免其身于公以治獄有隂德大其門閭而貴報于天
如符契然因果報應之說何必待釋氏而後知也世
傳歐希范五藏圖此慶歴問杜把待制治廣南賊歐
希範所作也希範本書生桀黠有志數通曉文法嘗
為攝官乘元昊叛西方有兵時度王師必不能及乃
與黨蒙翰嘯聚數千人聲搖湖南朝廷遣楊略討之
不得乃以把代把入境即偽招降之說與之通好希
范猖獗久亦幸苟免遂從之與幹挾其酋領數十人
偕至把大為燕犒醉之以酒已而乃執于坐上翌日
盡磔于市且使皆剖腹刳其腎腸因使醫與畫人一
一探索繪以為圖用是遷待制帥慶州未幾若有所
覩一夕至圊忽仆于圊中家人急出之口鼻皆流血
微言希范以拳擊我後三日竟卒把有略幹亦知書
號能吏歐陽永叔為誌其墓夫為將不得已而至于
殺降彼自有罪固不得已然既以降矣何至殘忍而
重苦之乎此固造物者所不得私計希范起盗賊而
殺無辜亦已多矣兵興已來士好功名如把所為而
有異聞者問有之余未敢以為盡信而希范之傳不
可誣也故余出入兵間十餘年所將計十萬所平治
不為不多非特不敢為把之為固自不敢萌于心幕
府禆數有以竒策相干一切皆謝之今退老一壑庶
幾幸無憾不然既有希范之聞亦安得不自疑也
莊子記孔子西藏書周室與子路謀子路告以老𣆀免
藏史歸居請試往因焉孔子見老𣆀不許乃繙十二
經以說一叚人多不能了言貴書傳周嘗論之以藏
書者欲藏其言而廢書也然往周室則孔子忘乎世
者猶未定也故與子路謀凡論語載孔子與長沮桀
溺晨門荷蓧之徒言皆命子路未嘗及他弟子盖子
路勇于有聞欲行其所知故以激之今周亦云達此
意矣言𣆀免藏史歸居者子路以𣆀以忘世而忘言
者也故曰往因焉欲因𣆀以定其說也老𣆀不許𣆀
豈其枮槁無言者哉故孔子復繙十二經以說學者
或以十二經為春秋是矣莊周嘗兩言春秋一曰春
秋經世先王之志聖人議而不辦一曰春秋以導名
分周于春秋亦知之深矣老𣆀以為大謾而問其要
則以孔子為不喻其意欲其出而經世也故孔子復
以兼愛無私為仁義者對𣆀復以兼愛為迂無私乃
私謂春秋之作欲利天下而愛之使是非賞罸一出
于公然不知有為之之迹則若建鼓而求亡子反所
以亂人之性也乃放德而行循道而招則仁義故存
于其間雖為春秋而無害大旨以聖人之道在有心
無心之間蔽于有心者繙十二經固不可蔽于無心
雖藏書亦不可仁義無心于為則合人之性有心于
為則亂人之性老𣆀之免而歸居藏書不足以言之
故復以輪扁與齊小白之論終之此五千言之所以
作也
韓退之有木居士詩在衡州來陽縣灌口寺退之作此
詩疑自有意其謂便有無窮求福人盖當時固以尸
祝之矣至元豐初猶存遠近祈禱祭祀未嘗輟一日
邑中旱久不雨縣令力禱無騐怒伐而焚之一邑争
救不聽蘇子曕在黃州時聞而喜曰木居士誅之為
已晚矣間乃有此明眼人乎過丹霞遠矣然邑人念
之終不己已後有主寺亊者復以木做其像再刻之
歲仍以祀或曰寺規其祭亨之餘以不能廢張芸叟
謫郴州過詩以題于壁曰波穿水透本無竒初見潮
州刺史詩當日老翁終不免後來居士欲奚為山中
雷雨誰宜主水底蛟龍自不知若使天年俱自遂如
今已復有孫枝相傳以為口實余聞蜀人言陳子昂
閬州人祠子昂有拾遺廟訛為十姨不知何時遂更
廟貎為婦人裝餙甚嚴有禱亦或騐利之所在苟可
得豚肩巵酒子昂且屈為婦人勉應之不辭新木居
士亦何為不可為乎聞者為之絶倒
子貢告漢隂丈人以桔槹忿然作色曰有機械則有機
亊有機事則有機心子貢懼而驚孔子以為假修混
沌之術云者謂上古之世也執古之道以御今之有
則混沌之世亦何必然惟漢隂不能察此事故一拂
其意遂至于忿然作色則是非之辯已役于外而善
惡之術已亂于中矣是以區區以抱甕為是終身役
而不自知其勞也師今當語顔子以子夏不見夫桔
槹者乎引之則俯捨之則仰彼人之所引非引人也
故俯仰不知罪于人漢隂而知此亦何傷夫桔橰哉
巖下放言卷下
