欽定四庫全書
御定佩文齋書畫譜目錄
第十一卷
論畫一(畫體上)
史皇作圖
虞作繪
虞畫衣冠
夏圖畫
商畫象
周畫扆
周土地圖
周畫九旗
周畫服冕
周畫尊彝
周畫門
周畫采侯
周設色之工
周畫繢之事
周明堂畫
周畫盾
畫羔鴈
魯畫
楚畫
燕畫
秦畫
漢未央宫畫
漢明堂圖
漢甘泉宫畫
漢天文圖
漢兵家圖
漢畫鹵簿
漢畫車
漢麒麟閣畫
漢畫堂
漢省中畫
漢殿門畫
漢畫列士
漢周公禮殿畫
漢魯靈光殿畫
漢應劭記畫桃板
漢畫雞
後漢畫列仙
後漢畫經史
後漢禹貢圖
後漢雲臺畫
後漢畫佛像
後漢畫府舍
後漢郡府聽事壁畫
後漢鴻都門畫
後漢三禮圖
後漢畫列女
後漢畫飛軨
後漢石刻畫
魏温室畫
蜀賜南夷畫
晉漆畫
晉油畫
晉扇上畫
晉陸翽記石晉畫扇
晉陸翽記石晉屏風畫
晉顧愷之論畫
晉顧愷之畫壁
晉郭璞爾雅圖
晉戴逵畫南都賦圖
宋宗炳一筆畫
宋畫蟬雀扇
齊畫山水扇
梁周易圖
梁毛詩圖
梁春秋圖
梁孝經圖
梁畫山海經
梁畫職貢圖
梁庾元威記瑞應圖畫
陳東府畫
北齊畫書史詩賦
隋地圖
隋孫尚子戰筆體
唐畫團扇
唐畫旌節
唐文學舘十八學士畫像
唐忠孝圖
唐凌煙閣功臣畫像
唐明堂鍼灸圖
唐王會圖
唐本草圖
唐畫雲
唐明皇畫墨竹
唐金橋圖
唐上陽宫十八學士圖像
唐武成廟名將畫像
唐古君臣圖
唐麟德殿漢名臣畫像
唐畫甲
唐内殿畫
唐太液亭畫
唐畫毛詩
唐毛詩草木蟲魚圖
唐春秋圖
唐著色畫
唐畫鶴
唐畫地衣
唐裴孝源論畫
唐張璪手畫
唐韋偃點簇畫
唐王墨潑墨畫
唐李思訓金碧山水
唐王宰畫蜀山
唐周昉畫菩薩
唐張孝師畫變相
唐畫筆管
唐畫筍
唐張彦遠叙畫之源流
南唐後主李煜畫鈎勒竹
南唐後主李煜金錯刀畫
南唐畫鋪殿花
南唐徐熙折枝畫
後蜀僧仁顯記曹吳體
欽定四庫全書
御定佩文齋書畫譜卷十一
論畫一(畫體上)
史皇作圖
世本曰史皇作圖宋忠曰史皇黃帝臣圖謂畫物象(李)
(善文選注)
虞作繪
尚書益稷予欲觀古人之象日月星辰山龍華蟲作會
宗彝藻火粉米黼黻絺繡以五采彰施於五色作服汝
眀孔安國云會五采也以五采成此畫焉(尚書注疏)
虞畫衣冠
蓋聞有虞氏之時畫衣冠異章服以為戮而民弗犯何
治之至也(漢書刑法志)
夏圖畫
昔夏之有德也遠方圖物貢金九牧鑄鼎象物百物而
為之備使民知神姦杜預注禹之世圖畫山川竒異之
物而獻之使九州之牧貢金象所圖物著之於鼎圖鬼
神百物之形使民逆備之(左傳)
商畫象
史記伊尹從湯言素王及九主之事注劉向别錄九主
者有法君專君授君勞君等君寄君破君固君三歲社
君凡九品圖畫其形(史記裴駰集解)
尚書說命恭默思道夢帝賚予良弼其代予言乃審厥
象俾以形旁求於天下說築傅巖之野惟肖正義曰使
百工寫其形象求諸天下(尚書注疏)
周畫扆
孔安國尚書傳云扆屏風也畫為斧形置戶牖間是也
(尚書注疏)
周土地圖
周禮地官大司徒之職掌建邦之土地之圖鄭氏注云
土地之圖若今司空郡國輿地圖(周禮注疏)
周畫九旗
周禮春官司常掌九旗之物名各有屬以待國事日月
為常交龍為旂通帛為旜雜帛為物熊虎為旗鳥隼為
旟龜蛇為旐全羽為旞析羽為旌(鄭氏注云物名者所畫異物則異名也)
及國之大閱贊司馬頒旗物王建太常諸侯建旂孤卿
建旜大夫士建物師都建旗州里建旟縣鄙建旐道車
載旞斿車載旌皆畫其象焉(鄭氏注云旗畫成物之象王畫日月象天明也諸侯)
(畫交龍一象其升朝一象其下復也孤卿不畫言奉王之政教而已畫熊虎者鄉遂出軍賦象其守猛莫敢犯)
(也鳥隼象其勇健也龜蛇象其扞難避害也疏)(周禮注)
周畫服冕
周禮天官司服注云古天子冕服十二章王者相變至
周而以日月星辰畫於旌旗所謂三辰旂旗昭其明也
冕服九章登龍於山登火於宗彝尊其神明也九章初
一曰龍次二曰山次三曰華蟲次四曰火次五曰宗彝
皆畫以為繢次六曰藻次七曰粉米次八曰黼次九曰
黻皆希以為繡鷩畫以雉謂華蟲也毳畫虎蜼謂宗彝
也希刺粉米無畫也(周禮注疏一儀禮會通圖云繪龍天子之龍升一降上公但有降)
(龍無升龍龍首卷然故謂之衮)
周畫尊彝
周禮春官司尊彝掌六尊六彝之位鄭氏注云雞彝鳥
彝謂刻而畫之為雞鳳皇之形稼彝畫禾稼也山罍亦
刻而畫之為山雲之形(周禮注疏)
後漢阮諶禮圖云犧尊飾以牛象尊飾以象於尊腹之
上畫為牛象之形(王應麟漢制攷)
周畫門
周禮春官師氏居虎門之左司王朝鄭氏注云虎門路
寢門也王日視朝於路寢門外畫虎焉以明勇猛於守
宜也(周禮注疏)
周畫采侯
周禮冬官梓人張五采之侯則遠國屬鄭氏注云五采
者内朱白次之蒼次之黃次之黑次之其侯之飾又以
五采畫雲氣焉(周禮注疏)
周設色之工
周禮冬官設色之工畫繢鍾筐㡛賈公彦疏云畫繢二
者别官同職共其事者畫繢相須故也(周禮注疏)
周畫繢之事
周禮冬官畫繢之事雜五色東方謂之青南方謂之赤
西方謂之白北方謂之黑天謂之玄地謂之黃青與白
相次也玄與黃相次也(鄭氏注云此言畫繢六色所象及布采之第次繢以為衣)土
以黃其象方天時變(鄭司農云謂畫天隨四時色)火以圜山以章水
以龍鳥獸蛇雜四時五色之位以章之謂之巧凡畫繢
之事後素功(周禮注疏)
周明堂畫
孔子觀乎明堂覩四門墉有堯舜之容桀紂之象而各
有善惡之狀興廢之誡焉又有周公相成王抱之負斧
扆南面以朝諸侯之圖焉孔子徘徊而望之謂從者曰
此周之所以盛也(孔子家語)
周畫盾
毛詩龍盾之合傳云龍盾畫龍其盾也(毛詩注疏南毛詩正變指圖)
(云畫龍以為飾故曰龍盾)
畫羔鴈
曲禮曰飾羔鴈者以繢鄭氏注繢畫也諸侯大夫以布
天子大夫以畫孔穎達疏飾覆也畫布為雲氣以覆羔
鴈為飾以相見也(禮記注疏)
魯畫
百家書云公輸班之水見蠡曰見汝形蠡邇出頭班以
足畫圖之(風俗通義)
舊有忖留神像此神嘗與魯班語班令其人出忖留曰
我貌獰醜卿善圖物容我不能出班於是拱手與言曰
出頭見我忖留乃出首班於是以脚畫地忖留覺之便
還沒水故置其像於水唯背以上立水上(水經注)
楚畫
楚有先王之廟及公卿祠堂圖天地山川神靈琦瑋僪
佹及古賢聖怪物行事(王逸楚辭章句)
燕畫
燕太子丹使荆軻獻督亢地圖於秦徐廣云督亢之田
在燕東甚良沃欲獻秦故畫其圖而獻焉(史記燕世家)
秦畫
秦每破諸侯寫放其宫室作之咸陽北阪上(史記秦始皇本紀)
秦始皇求與海神相見神云我形醜約莫圖我形當與
帝會始皇入海三十里與神相見左右有巧者潛以脚
畫神形(三齊略記)
漢未央宫畫
唐盧碩畫諫曰漢文帝三年於未央宫承明殿畫屈軼
草進善旌誹謗木敢諫鼓獬廌(文苑英華)
漢明堂圖
上欲治明堂奉高旁未曉其制度濟南人公玉帶上黃
帝時明堂圖明堂中有一殿四面無壁以茅蓋通水水
圜宫垣為複道上有樓從西南入名曰崑崙天子從之
入以拜祀上帝焉於是上令奉高作明堂汶上如帶圖
(漢書郊祀志)
漢甘泉宫畫
武帝作甘泉宫中為臺室畫天地太一諸鬼神而置其
祭具以致天神(漢書郊祀志)
漢天文圖
凡天文在圖籍昭昭可知者經星常宿中外官凡百七
十八名積數七百八十三星皆有州國官宫物類之象
(漢書天文志)
漢兵家圖
吳孫子兵法圖九卷齊孫子圖四卷兵形勢十一家圖
十八卷楚兵法圖四卷孫軫圖二卷王孫圖五卷魏公
子圖十卷兵陰陽圖十卷黃帝圖三卷風后圖二卷鵊
冶子圖一卷鬼容區圖一卷别成子望軍氣圖三卷兵
技巧鮑子兵法圖一卷伍子胥圖一卷苖子圖一卷凡
兵書五十三家圖四十三卷任宏校兵書分四種(漢書)
(藝文志)
漢畫鹵簿
蔡邕表志曰國家舊章幽僻藏蔽莫之得見應劭漢官
鹵簿圖曰乘輿大駕則御鳳皇車以金根為副(玉海)
漢畫車
文成言上即欲與神通宫室被服非象神神物不至乃
作畫雲氣車及各以勝日(漢書郊祀志)
古今注曰武帝天漢四年令諸侯王大國朱輪畫特虎
居前左兕右麋小國朱輪畫特熊居前寢麋居左右卿
車者也(後漢書輿服志注)
漢麒麟閣畫
漢宣帝甘露三年單于始入朝上思股肱之美迺圖畫
其人於麒麟閣法其形貌署其官爵姓名(漢書蘇武傳)
漢畫堂
漢元帝在太子宫成帝生甲觀畫堂顔師古注畫堂謂
畫飾(漢書成帝紀)
漢省中畫
尚書奏事於明光殿省中皆以胡粉塗壁紫青界之畫
古烈士重行書贊(蔡質漢官典職)
漢殿門畫
廣川惠王越殿門有成慶畫短衣大袴長劍師古曰成
慶古之勇士也(漢書景十三王傳)
漢畫列士
宣帝之時畫圖漢列士或不在於畫上者子孫耻之(王)
(充論衡)
漢周公禮殿畫
益州記成都學有周公禮殿記云漢獻帝時立高朕文
翁石室在焉益州刺史張收畫盤古三皇五帝三代君
臣與仲尼七十弟子於壁間(玉海)
漢魯靈光殿畫
圖畫天地品類羣生雜物竒怪山神海靈寫載其狀託
之丹青千變萬化事各繆形隨色象類曲得其情(王延)
(壽魯靈光殿賦)
漢應劭記畫桃板
黃帝時有神荼欝壘兄弟二人能執鬼於度朔山桃樹
下簡閱百鬼之無道者縛以葦索執以飼虎帝乃立桃
板於門畫二人像以禦鬼謂之仙木(風俗通義)
漢畫雞
堯時有祗支國來獻重明之鳥狀如雞能捕猛獸是日
或刻木鑄金為此鳥狀置於門戶鬼退今日畫雞是其
遺像(王子年拾遺記)
後漢畫列仙
中元六年冬東平憲王蒼上疏求朝明年正月帝許之
蒼既至升殿乃拜天子親答之三月大鴻臚奏遣諸王
歸國帝特留蒼賜以秘書列仙圖道術秘方(後漢書東)
(平憲王𫝊)
後漢畫經史
漢明帝雅好圖畫别立畫官詔博洽之士班固賈逵軰
取諸經史事命尚方畫工圖畫(張彦遠歴代名畫記)
後漢禹貢圖
永平十二年議修汴渠乃引見景問以理水形便景陳
其利害應對敏給帝善之又以嘗修浚儀功業有成乃
賜景山海經河渠書禹貢圖及錢帛衣物(後漢書王景)
(傳)
後漢雲臺畫
永平中顯宗追感前世功臣乃圖畫二十八將於南宫
雲臺其外有王常李通竇融卓茂合三十二人(後漢書)
(二十八將傳論)
顯宗圖畫建武中名臣列將於雲臺以椒房故獨不及
馬援東平王蒼觀圖言於帝曰何故不畫伏波將軍像
帝笑而不言(後漢書馬援傳)
後漢畫佛像
漢明帝夢見金人長大頂有光明以問羣臣或曰西方
有神名曰佛其形長丈六尺而黃金色帝於是遣使天
竺問佛道法遂於中國圖畫形像焉(後漢書西域傳)
後漢畫府舍
肅宗時郡尉府舍皆有雕飾畫山神海靈竒禽異獸以
炫燿之夷人益畏憚焉(後漢書南蠻傳)
後漢郡府聽事壁畫
郡府聽事壁諸尹畫肇自建武訖於陽嘉注其清濁進
退(後漢書郡國志注)
後漢鴻都門畫
光和元年置鴻都門學畫孔子及七十二弟子像(後漢)
(書蔡邕傳)
後漢三禮圖
阮諶禮圖并載秦漢以來輿服(後魏書禮志)
三禮圖九卷鄭玄及後漢侍中阮諶等撰(隋書經籍志)
楊傑補正三禮圖次篇序曰禮圖之次一曰地制二曰
丘壇三曰宗廟四曰宫室五曰庠序六曰衣冠七曰車
旗八曰寳貨九曰物用十曰樂制十一曰武制十二曰
歴象十三曰失令災應(玉海)
後漢畫列女
順烈梁皇后常以列女圖畫置於左右以自監戒注劉
向列女傳八篇圖畫其像(後漢書皇后紀)
後漢畫飛軨
薛綜曰飛軨以緹油廣八寸長注地畫左蒼龍右白虎
繋軸頭二千石亦然但無畫耳後(漢書輿服志注)
後漢石刻畫
漢武都太守漢陽阿陽李翕西狹頌稱翕嘗令澠池治
崤嶔之道有黃龍白鹿之瑞其後治武都又有嘉禾甘
露木連理之祥皆圖畫其像刻石在側近世士大夫喜
藏畫自晉已來名能畫者其筆迹有存於尺帛幅紙蓋
莫知其真偽往往皆傳而貴之而漢畫則未有能得之
者及得此圖所畫龍鹿承露人嘉禾連理之木然後漢
畫始見於今又皆出於石刻可知其非偽也(元豐類藁)
范史趙岐傳云岐自為壽藏圖季札子産晏嬰叔向四
像居賓位自畫像居主位皆為贊頌以獻帝建安六年
卒家在荆州古郢城中漢人圖畫於墟墓間見之史册
者如此水經所載則有魯恭李剛碑碣所傳則有朱浮
梁武畫繪之事莫古於此也(洪适隸續)
趙氏跋北齊隴東王感孝頌云濟州平陰山頂有古冡
隧道尚存塞其後而空其前類杜預所見邢山鄭大夫
冢上有石室制作工巧其内鐫刻人物車馬似是後漢
時人所為水經謂之孝子堂隴東訪之耆舊以為郭巨
墓又跋唐趙冬曦祭仲山父文云水經謂成陽有仲山
父墓嘗得其石室畫像上有八分書題云君為從事時
以字畫及衣冠人物騐之乃東漢時所為漢末仲氏為
成陽大族後人因仲氏所葬遂誤指為山父墓歴陽徐
藏子禮謂予曰其季父兢政和年自濟陽代還所得漢
世人物畫頗多則知兖豫間冢中畫像殆不一姓(同上)
米元章畫史云有麟鳳圖半篆半隸麟一角上高如足
翹如惡馬鳳高冠尾長甚可怪也漢碑有麟鳳者不特
此一碑元章特未之見耳(同上)
魏温室畫
左思魏都賦丹青炳煥特有温室儀形宇宙歴象賢聖
圖以百瑞綷以藻詠李善注鳴鶴之堂次聽政殿之後
東西二坊之中央有温室中有畫像贊(文選)
蜀賜南夷畫
南夷俗徵巫鬼好盟詛要質諸葛亮乃為夷作圖先畫
天地日月君臣城府次畫神龍及牛馬駝羊後畫部主
吏乘馬幡蓋遠行安卹又畫夷牽牛負酒齎金寳詣之
以賜夷夷甚重之(華陽郡國志)
晉漆畫
畫輪車駕牛以綵漆畫輪故名曰畫輪車(晉書輿服志)
晉油畫
公主油畫安車駕三青交路以紫絳罽軿車駕三為副
王太妃三夫人亦如之(晉書輿服志)
晉扇上畫
晉陶潛扇上畫贊荷篠丈人長沮桀溺於陵仲子張長
公丙曼容鄭次都薛孟嘗周陽珪凡九人(陶靖節集)
晉陸翽記石晉畫扇
石季龍作雲母五明金薄莫難扇薄打純金如蟬翼二
面采漆畫列仙竒鳥異獸其五明方中辟方三寸或五
寸隨扇大小雲母帖其中細縷縫其際雖掩畫而彩色
明徹看之如金可取故名莫難也季龍出時以扇挾乘
輿(鄴中記)
晉陸翽記石晉屏風畫
石虎作金銀紐屈膝屏風衣以白縑畫義士仙人禽獸
之像贊者皆三十二言高施則八尺下施四尺或六尺
隨意所欲也(鄴中記)
晉顧愷之論畫
凢畫人最難次山水次狗馬臺榭一定器耳難成而易
好不待遷想妙得也此以巧歴不能差其品也
小列女面如銀刻削為容儀不畫生氣又插置丈夫
支體不似自然然服章與衆物既甚竒作女子尤麗衣
髻俯仰中一點一畫皆相與成其艷姿且尊卑貴賤之
形覺然易了難可遠過之也
周本記重疊彌綸有骨法然人形不如小列女也
漢本記李王首也有天骨而少細美至於龍顔一像
超豁高雄覽之若面也
孫武大荀首也骨趣甚竒二婕以憐美之體有驚據
之則著以臨見妙絶尋其置陳布勢是達畫之變也
醉容作人形骨成而制衣服幔之亦以助神醉耳多
有骨俱然藺生變趣佳作者矣
穰苴類孫武而不如
壯士有奔騰大勢恨不盡激揚之態
列士有骨俱然藺生恨意列不似英賢之槩以求古
人未之見也然秦王之對荆卿及覆大蘭凡此類雖美
而不盡善也
三馬雋骨天竒其騰罩如躡虛空於馬勢盡善也
東王公如小吳神靈居然為神靈之器不似世中生
人也
七佛及夏殷與大列女二皆衛恊手傳而有情勢
北風詩亦衛手恐密於精思名作然未離南中南中
像興即形布施之象轉不可同年而語矣美麗之形尺
寸之制陰陽之數纖妙之迹世所並貴神儀在心面手
稱其目者玄賞則不待喻不然真絶夫人心之達不可
惑以衆論執偏見以擬過者亦必貴觀於明識末學詳
此思過半矣
清遊池不見京鎬作山形勢者見龍虎雜獸雖不極
體以為舉勢變動多方
七賢唯嵇生一像欲佳其餘雖不妙合以比前諸竹
林之畫莫能及者
嵇輕車詩作嘯人似人嘯然容悴不似中散處置意
事既佳又林木雍容調暢亦有天趣
陳太丘二方太丘夷素似古賢二方為爾耳
嵇興如其人
臨深履薄兢戰之形異佳有裁自七賢以來並戴手
也(歴代名畫記)
晉顧愷之畫壁
京師寺記云興慶中瓦棺寺初置僧衆設會請朝賢鳴
刹注疏其時士大夫莫有過十萬者既至長康直打刹
注百萬長康素貧衆以為大言後寺衆請勾疏長康曰
宜備一壁遂閉戸往來一月餘日所畫維摩詰一軀工
畢將欲點眸子乃謂寺僧曰第一日觀者請施十萬第
二日可五萬第三日可任例責施及開戶光照一寺施
者填咽俄而得百萬錢(歴代名畫記)
晉郭璞爾雅圖
郭璞爾雅序曰别為音圖用祛未寤邢昺疏曰謂注解
之外别為音一卷圖贊二卷字形難識者則審音以知
之物狀難辨者則披圖以别之(爾雅注疏)
晉戴逵畫南都賦圖
戴安道獨好畫范宣以為無用不宜勞心於此戴乃畫
南都賦圖范看畢咨嗟甚以為有益始重畫(世說新語)
宋宗炳一筆畫
宋武帝東征劉毅道廬山隠士宗炳獻一筆畫一百事
帝賜以犀柄麈尾(東觀餘論)
宋畫蟬雀扇
宋武帝常賜何戢蟬雀扇是景秀畫扇畫蟬雀是景秀
始也(歴代名畫記)
齊畫山水扇
齊蕭賁於扇上圖山水咫尺之内便覺萬里為遥(南史)
(蕭賁傳)
梁周易圖
梁有周易新圖一卷周易普玄圖八卷薛景和撰(隋書)
(經籍志)
梁毛詩圖
梁有毛詩圖三卷毛詩孔子經圖十二卷毛詩古聖賢
圖二卷(隋書經籍志)
梁春秋圖
梁有春秋古今盟會地圖一卷(隋書經籍志)
梁孝經圖
梁有孝經圖一卷孝經孔子圖二卷孝經古秘圖一卷
孝經左右契圖一卷孝經雌雄圖三卷孝經異本雌雄
圖二卷孝經分野圖一卷孝經内事圖二卷孝經内事
講堂七十二弟子圖一卷又口授圖一卷(隋書經籍志)
梁畫山海經
山海圖十卷本梁張僧繇畫咸平二年校理舒雅銓次
舘閣圖書見僧繇舊蹤尚有存者重繪為十卷(中興書)
(目)
梁畫職貢圖
元帝畫職貢圖并序外國來獻之事(歴代名畫記)
梁元帝鎮荆州作職貢圖首虜而終蜑凡三十餘國(玉)
(海)
梁庾元威記瑞應圖畫
宗炳造畫瑞應圖王元長頗加增定乃有虞舜獬廌周
穆狻猊漢武神鳳衛君舞鶴五城九井螺杯魚硯金縢
玉英玄圭朱草等凡二百一十物余經取其善草嘉禾
靈禽瑞獸樓臺器服可為玩對者盈縮其形狀參詳其
動植制一部焉此乃青出於藍而實世中未有(法書要)
(錄)
陳東府畫
陳宣城王為揚州刺史野王及琅邪王褒並為賓客王
甚愛其才野王又善丹青王於東府起齋令野王畫古
賢命王褒書贊時人稱為二絶(南史顧野王傳)
北齊畫書史詩賦
蕭放在宫中披覽書史及近世詩賦監畫工作屏風等
雜物(北齊書蕭放傳)
隋地圖
隋大業中普詔天下諸郡條其風俗物産地圖上於尚
書(隋書經籍志)
隋孫尚子戰筆體
隋孫尚子善為戰筆之體甚有氣力衣服手足木葉川
流莫不戰動唯鬚髮獨爾調利他人效之終莫能得此
其變態也(歴代名畫記)
唐畫團扇
唐人君舉動必以扇雉尾扇八夾繖左右横行次小雉
尾扇朱畫團扇皆十二左右横行(唐書儀衛志)
唐畫旌節
大將出賜旌以顓賞節以顓殺旌以絳帛五丈粉畫虎
有銅龍一首纏緋旛紫縑為袋油囊為表節懸畫木盤
之相去數寸隅垂赤麻餘與旌同(唐書車服志)
唐文學舘十八學士畫像
唐武德四年太宗為天策上將軍宫城西作文學舘收
聘賢才每暇日訪以政事討論墳籍𣙜略前載命閻立
本圖象使褚亮為之贊名字爵里號十八學士藏之書
府以章禮賢之重(唐書褚亮傳)
唐忠孝圖
貞觀十三年揚州長史李襲譽撰忠孝圖二十卷上之
太宗覽而稱善(唐會要)
唐凌煙閣功臣畫像
貞觀十七年圖長孫無忌等勲臣二十四人於凌煙閣
(舊唐書太宗紀)
代宗廣德元年給功臣鐡劵藏名於太廟圖形於凌煙
閣實錄云雍王至曹楚王三十三人(唐書代宗紀)
憲宗貞元五年詔以褚遂良已下至李晟等二十七人
圖形於凌煙閣以繼國初功臣之像(舊唐書憲宗紀)
大中初詔求李峴等三十七人畫像繪圖凌煙閣(唐書)
(忠義傳)
唐明堂鍼灸圖
太宗嘗覽明堂鍼灸圖見人之五藏皆近背鍼灸失所
則其害致死歎曰夫箠者五刑之輕死者人之所重安
得犯至輕之刑而或致死遂詔罪人無得鞭背(唐書刑)
(法志)
唐王會圖
唐貞觀三年東蠻謝元深入朝冠烏熊皮冠以金絡額
毛帔以韋為行縢著履中書侍郎顔師古奏言昔周武
王治致太平遠國歸欵周史乃集其事為王會篇今聖
德所及萬國來朝卉服鳥章俱集蠻邸實可圖寫貽於
後以彰懷遠之德上從之乃命閻立德等圖畫之(圖畫)
(見聞志)
唐本草圖
唐高宗命司空英國公李勣等修陶隠居所注神農本
草經增為七卷世謂之英公唐本草頗有增益顯慶中
右監門長史蘇恭重加注訂表請修定帝復命太尉趙
國公長孫無忌等二十二人與恭詳定增藥一百一十
四種分為玉石草木人獸禽蟲魚果米穀菜有名未用
十一部凡二十卷目錄一卷别為藥圖二十五卷圖經
七卷共五十三卷世謂之唐新本草(木草綱目)
唐畫雲
唐中宗景龍二年皇后自言衣箱中裙上有五色雲起
令畫工圖之以示百寮乃大赦天下(舊唐書本紀)
唐明皇畫墨竹
墨竹者肇自明皇後傳蕭悅因觀竹影而得意故寫墨
君(張退)(墨竹記)
唐金橋圖
唐明皇封泰山回車駕次上黨潞之父老負擔壺漿遠
近迎謁帝皆親加存問受其獻饋錫賚有差其間有先
與帝相識者悉賜以酒食與之話舊故所過村部必令
詢訪孤老喪疾之家加弔恤之父老欣欣然莫不瞻戴
叩乞駐留焉及車駕過金橋御路縈轉上見數十里間
旗纛鮮華羽衛齊肅顧左右曰張說言我勒兵三十萬
旌旗經千里挾右上黨至於太原真才子也帝遂召吳
道子韋無忝陳閎令同製金橋圖御容及帝所乘照夜
白馬陳閎主之橋梁山水車輿人物草木鷙鳥器仗帷
幕吳道子主之狗馬驢騾牛羊槖駝猴兔豬&KR0008;之屬韋
無忝主之圖成時謂三絶焉(圖畫見聞志)
唐上陽宫十八學士圖像
開元中拜張說等十八人為學士於東都上陽宫含象
亭圖象寫御贊述之(翰林盛事)
唐武成廟名將畫像
建中三年禮儀使顔真卿奏武成廟請如月令春秋釋
奠詔考定可配享者刊古今名將凡六十四人圖形焉
(唐書禮樂志)
唐古君臣圖
陸質永貞年侍東宫為古君臣圖以獻(舊唐書本傳)
唐麟德殿漢名臣畫像
貞元十二年以寒食節御麟德殿内宴於宰相位後施
畫屏風圖漢名臣仍紀其嘉言美行題之於下(唐會要)
唐畫甲
吳少誠乘騾以戰號騾子軍尤悍銳甲皆畫雷公星文
以厭勝(唐書本傳)
唐内殿畫
長慶初穆宗問貞觀開元治道植曰元宗即位得姚宋
納君於道璟嘗手寫無逸為圖以獻勸帝出入觀省以
自戒其後開元之末朽暗乃易以山水圖稍怠於勤今
願陛下以無逸為元龜(唐書崔植傳)
唐太液亭畫
文宗太和二年自撰集尚書中君臣事迹命畫工圖太
液亭朝夕觀覽(玉海)
唐畫毛詩
唐太和中文宗好古重道以晉明帝朝衛恊畫毛詩圖
草木鳥獸古賢君臣之像不得其真召程修已圖之皆
據經定名任意採掇由是冠冕之製生植之姿遠無不
詳幽無不顯(名賢畫錄)
唐毛詩草木蟲魚圖
毛詩草木蟲魚圖開成中文宗命集賢院修撰幷繪物
象大學士楊嗣復學士張次宗上之(唐書藝文志)
唐春秋圖
唐張傑以春秋所載車服器用都城井邑之制繢而表
之(崇文總目)
唐著色畫
閻立本畫皆著色而細銷銀作月色布地今人收得便
謂李將軍思訓非也(米芾畫史)
唐畫鶴
薛稷畫鶴知名屏風六扇鶴樣自稷始也(歴代名畫記)
唐畫地衣
懿宗時伶官李可及為歎百年舞曲舞人珠翠盛飾者
數百人畫魚龍地衣用官絁五千匹(舊唐書曹確傳)
唐裴孝源論畫
虙犠氏受龍圖之後史為掌圖之官有體物之作蓋以
照遠顯幽侔列羣象自玄黃萌始方圓辯正有形可明
之事前賢成建之跡遂追而寫之至虞夏殷周及秦漢
之代皆有史掌雖遭罹播散而終有所歸及吳魏晉宋
世多竒人皆心目相授斯道始興其於忠臣孝子賢愚
美惡莫不圖之屋壁以訓將來或想功烈於千年聆英
威於百代乃心存懿迹默匠儀形其餘風化幽微感而
遂至飛遊騰竄騐之目前皆可圖畫(貞觀公私畫史序)
唐張璪手畫
畢宏庶子擅名於代一見璪畫驚歎之璪又有用秃筆
或以手摸絹素而成畫者因問璪所授璪曰外師造化
中得心源畢君於是閣筆(圖畫見聞志)
唐韋偃點簇畫
韋偃常以越筆默簇鞍馬人物山水雲煙千變萬態或
騰或倚或齕或飲或驚或止或走或起或翹或跂其小
者或頭一點或尾一抹山以墨斡水以手擦曲盡其妙
宛然如真(朱景玄唐朝名畫錄)
唐王墨潑墨畫
王墨性多疎野好酒凡欲畫圖幛先飲醺酣之後即以
墨潑或笑或吟脚蹙手抹或揮或埽或淡或濃隨其形
狀為山為石為雲為水應手隨意倏若造化圖出雲霞
染成風雨宛若神巧俯觀不見其墨汚之迹(唐朝名畫)
(錄)
唐李思訓金碧山水
李思訓畫著色山水用金碧暉映自為一家法(湯垕畫)
(鑒)
唐王宰畫蜀山
王宰多畫蜀山玲瓏窳窆巉差巧峭(歴代名畫記)
唐周昉畫菩薩
唐周昉畫菩薩端嚴妙創水月之體(同上)
唐張孝師畫變相
張孝師入冥得識所見為畫陰刑陽囚衆苦具在酸慘
悲惻使人畏栗(廣川畫跋)
唐畫筆管
唐德州刺史王倚家有筆一管稍麤於常用筆管兩頭
各出半寸已來中間刻從軍行一鋪人馬毛髮亭臺遠
水無不精絶每一事刻從軍行詩兩句若庭前琪樹已
堪攀塞外征人殊未還是也似非人功其畫蹟若粉描
向明方可辨之云用鼠牙雕刻(圖畫見聞志)
唐畫筍
劉涇巨濟收唐人畫脫殼筍如生(畫史)
唐張彦遠叙畫之源流
夫畫者成教化助人倫窮神變測幽微與六籍同功四
時並運發於天然非由述作古先聖王受命應籙則有
龜字效靈龍圖呈寳自巢燧以來皆有此瑞迹映乎瑶
牒事傳乎金冊庖犧氏發於滎河中典籍圖畫萌矣軒
轅氏得於温洛中史皇蒼頡狀焉奎有芒角下主辭章
頡有四目仰觀垂象因儷鳥龜之跡遂定書字之形造
化不能藏其秘故天雨粟靈怪不能遁其形故鬼夜哭
是時也書畫同體而未分象制肇創而猶略無以傳其
意故有書無以見其形故有畫天地聖人之意也按字
學之部其體有六一古文二竒字三篆書四佐書五繆
篆六鳥書在幡信上書端象鳥頭者則畫之流也顔光
禄云圖載之意有三一曰圖理卦象是也二曰圖識字
學是也三曰圖形繪畫是也又周官教國子以六書其
三曰象形則畫之意也是故知書畫異名而同體也洎
乎有虞作繪繪畫明焉既就彰施仍深比象於是禮樂
大闡教化由興故能揖讓而天下治煥乎而詞章備廣
雅云畫類也爾雅云畫形也說文云畫畛也象田畛畔
所以畫也釋名云畫挂也以彩色挂物象也故鐘鼎刻
則識魑魅而知神姦旂章明則昭軌度而備國制清廟
肅而尊彝陳廣輪度而疆理辨以忠以孝盡在於雲臺
有烈有勲皆登於麟閣見賢足以戒惡見惡足以思賢
留乎形容式昭盛德之事具其成敗以傳既往之蹤記
傳所以叙其事不能載其形賦頌所以詠其美不能備
其象圖畫之制所以兼之也故陸士衡云丹青之興比
雅頌之述作美大業之馨香宣物莫大於言存形莫善
於畫此之謂也善哉曹植有言曰觀畫者見三皇五帝
莫不仰戴見三季異主莫不悲惋見簒臣賊嗣莫不切
齒見高節妙士莫不忘食見忠臣死難莫不抗節見放
臣逐子莫不歎息見婬夫妬婦莫不側目見令妃順后
莫不嘉貴是知存乎鑒戒者圖畫也(歴代名畫記)
南唐後主李煜畫鈎勒竹
世𫝊江南李主作竹自根至梢極小者一一鈎勒謂之
鐡鈎鎖自云惟柳公權有此筆法(山谷集)
南唐後主李煜金錯刀畫
江南後主李煜畫作顫筆樛曲之狀遒勁如寒松霜竹
謂之金錯刀畫亦清爽不凡另為一格法書畫同體故
唐希雅好學後主李煜金錯書有一筆三過之法雖若
甚疲而風神有餘晩年變而為畫故顫掣乃如書法有
顫掣之狀而李氏又復能墨竹此互相備也(宣和畫譜)
南唐畫鋪殿花
江南徐熙軰有於雙縑幅素上畫叢豔疊石傍出藥苖
雜以禽鳥蜂蟬之妙乃是供李主宫中挂設之具謂之
鋪殿花次曰裝堂花意在位置端莊駢羅整肅多不取
生意自然之態故觀者往往不甚采鑒(圖畫見聞志)
南唐徐熙折枝畫
徐熙大小折枝吾家亦有士人家往往有之桃一大枝
謂之滿堂春色(畫史)
後蜀僧仁顯記曹吳體
昔竺乾有康僧會者初入吳設像行道時曹不興見西
國佛畫像範寫之故天下盛𫝊曹也又言吳者起於宋
之吳暕之作故號吳也(廣畫新集)
御定佩文齋書畫譜卷十一
