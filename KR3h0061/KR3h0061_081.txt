欽定四庫全書
御定佩文齋書畫譜目錄
第八十一卷
歴代名人畫跋一
晉顧愷之勘書圖
晉顧愷之畫桓宣武像
晉顧愷之畫維摩像
晉史道碩八駿圖卷
宋陸探微師子畫
宋陸探微姜后免冠圖
南齊謝赫畫晉明帝步輦圖
梁張僧繇畫僧
隋展子虔畫馬
唐閻立夲畫洪崖仙圖
唐閻立夲校書圖
唐閻立夲渭橋圖
唐閻立夲二十八宿真形圖
唐閻立夲畫列帝圖
唐閻立夲畫蘭亭
唐閻立夲畫五星
唐閻立夲畫唐文皇訓子圖
唐閻立夲畫十八學士真像
唐閻立夲畫西升經
唐閻立夲職貢師子圖
唐李思訓摘瓜圖
唐李思訓三騣馬圖
唐李思訓御苑採蓮圖
唐李昭道秦王獨獵圖
唐李昭道落照圖
唐李昭道幸蜀圖
唐吳道子畫
唐吳道子地獄變相圖
唐吳道子畫護法神
唐吳道子畫人物
唐吳道子畫驢
唐吳道子畫卷
唐盧鴻草堂圖
唐王維輞川圖
唐王維袁安臥雪圖
唐王維畫黃梅出山圖
唐王維藍田煙雨圖
唐王維捕魚圖
唐王維畫維摩文殊不二圖
唐王維畫孟浩然騎驢圖
唐王維畫山水
唐王維山水真蹟
唐王維秋林晚岫圖
唐王維畫渡水羅漢
唐王維畫伏生像
唐王維真蹟
唐王維演教羅漢
唐王維雪溪圖
唐王維江山雪霽卷
唐曹霸馬圖
唐曹霸汗血馬圖
唐曹霸照夜白圖
唐曹霸人馬圖
唐曹霸馬圖
唐韓幹御馬圖
唐韓幹馬圖
唐韓幹三馬圖
唐韓幹畫郭家師子花
唐韓幹飲馬圖
唐韓幹五馬圖
唐韓幹二馬圖
唐韓幹八馬圖
唐陳閎人馬圖
唐陳閎楊妃並馬上馬圖
唐韋鶠十馬圖
唐韋鶠馬圖
唐韋偃放驢圖
唐韓滉畫牛圖
唐韓滉畫子母犢
唐韓滉五牛圖
唐韓滉畫七才子圖
唐周昉按樂圖
唐周昉西施圖
唐周昉按箏圖
唐周昉大内圖
唐周昉袁安臥雪圖
唐周昉明皇吹簫圖
唐周昉畫美人琴阮圖
唐周昉擘阮圖
唐戴嵩畫牛
唐戴嵩牛圖
唐戴嵩放牧圖
唐邊鸞畫華
唐趙公佑畫
唐趙公祐畫正坐佛
唐孫位畫春龍起蟄圖
唐張南夲大佛像
唐范瓊大悲觀音像
欽定四庫全書
御定佩文齋書畫譜卷八十一
歴代名人畫跋一
晉顧愷之勘書圖
此畫舊傳顧虎頭而畫錄不具世有疑者或曰凡物以
求名者常蔽於實觀畫者如口察味甘酸辛苦自以實
得此可異而惑邪虎頭筆墨世人不復見雖其錄有可
求者亦莫察其真偽特以其後世不可及故貴之而畫
錄乃出自後人采綴又未必能盡當時所見世人何必
信耳而不信目以自蔽哉然畫手簡古筆力圜成窊隆
色理傍直向背生意隠顯至與塑工爭勝不似筆墨中
來至於神明煥發意態随出顧非畫入三昧不能到此
地縱非虎頭當亦是其流品爾跋畫者作義寕二年十
一月洛州太守贊皇公文房今以隋唐書參校則此年
五月唐受命改元四年然後舉東都始改豫為洛與此
皆異以大業雜記河洛記武德起居錄考之洛州其初
石季龍分州七都建於河南之河東義寕元年以弘農
為洛州竇軌為其守進封贊皇公則此當時為竇軌書
也唐武德改元為是年六月則洛州不應尚用隋號今
考劉仁軌書其年十月二日猶作義寕則當時隋之臣
子亦有以此自列者江淮間書記至稱大業十五年則
此與用漢伏臘以自見何異故箕子於武王亦稱祀者
商禮也然義寕雖隋恭帝所建而義旗之所假立難稱
為唐當時如此者衆矣(廣川畫跋)
晉顧愷之畫桓宣武像
竇蒙南齊畫目中有桓温像一&KR1505;上之上&KR1505;後題云上
品上正此畫也但長康乃晉陵無錫人此云譙國人不
知何謂袁倩毛惠遠宋人沈熾文姚懷珍梁人當時祕
府書畫多此諸人題但此&KR1505;以袁毛姚題於唐褚令後
恐誤錄也(東觀餘論)
晉顧愷之畫維摩像
張彦遠古今名畫記所載顧長康傳云興寕中瓦官寺
初置僧衆設刹會請朝賢鳴刹注其疏時士大夫莫有
過十萬者長康素貧打刹獨注百萬衆以為大言後請
勾疏長康曰宜備一壁遂閉戶往來一月餘日畫維摩
詰一軀工畢將點眸子乃謂僧曰第一日觀者請施十
萬第二日可五萬第三日任例責施及開戶光照一寺
施者填咽俄而得錢百萬又論畫體工用云顧生首創
維摩詰像有清羸示病之容隱几忘言之状陸探微張
僧繇效之終不及至唐寺廢杜紫薇牧之為池州刺史
過金陵歎其將圯募工搨寫十餘夲以遺好事者其一
乃汝隂太守某人也不敢攜去至今置於州廨丞相晏
臨淄公鎮潁日嘗語從事鑱石以記其始末嘉祐壬寅
予領郡事暇日數取以觀之案長康晉人故所畫服飾
器用皆當時所尚其意態位置固非常畫之比也或云
杜夲已為後人竊取今所存者盖再經謄搨矣然而氣
象超遠髣髴如見當時之人物已可愛也况牧之所傳
乎况長康之真蹟乎想慕不足因命工人即其夲移寫
藏之家楮又題於像旁丹陽蘇子容記(蘇魏公集)
晉史道碩八駿圖卷
謝赫畫品謂史道碩師曹衛與王微齊名而王得其意
史得其似不無甲乙至李嗣真續畫品雖屈第中上然
在二曹顧陸前則與赫異矣貞觀公私畫史稱史有八
駿圖為隋朝官夲宋宣和帝因之遂入畫譜此卷首雖
殘破然有祕殿印記即趙吳興白錢塘亦定其為史夲
無疑也余嘗考圖畫見聞志謂晉武帝臨御得穆王時
八駿圖夲令道碩摹寫之歷宋齊梁陳以為國寳至隋
破臺城為賀若弼所有齊王暕以駿馬四十蹄美錦四
十段購得之尋獻煬帝至唐貞觀中敕借魏王泰因而
傳摹於世今此卷無貞觀小印當是人間摹夲第其絹
素精古筆力高妙與郭若虚所記騣鬛腹項蹄尾色状
無不脗合雖神彩小剥落而騀駊蹀躞權竒滅沒之態
固可按而想見也少陵咏曹霸與後世所稱二韓陳閎
龍暝吳興較之不知當何如耳萬歷初黃金臺買此以
為差勝駿骨遂識於後(弇州山人稾)
宋陸探微師子畫
陸生板畫天下惟此夲初留建康境中唐太和間李文
饒鎮浙西徙置鎮江甘露寺余猶及見焉元符初甘露
火板亦随燼常恨絶蹟世不復見忽有得東坡所摹以
獻會府治草堂成因傳寫為照壁屏之隂筆墨之妙雖
不可追然尚可想其髣髴亦以存建康故事之一云(石)
(林建康集)
宋陸探微姜后免冠圖
右免冠進諫圖周宣王姜后故實也劉宋時吳人陸探
微所作其法遒勁傅色清潤人品端莊神氣超越六法
具備出乎天成盖世傳探微乃畫中之聖者也此卷希
世之珍畫入神品其故實誠有補於風教觀之者使齊
家治國咸有助焉駙馬都尉公當以什襲珍藏使子孫
永保珍貝珠玉不足貴也元祐三年八月提舉太平興
國宫賜紫金魚袋王至跋(書畫題跋記)
南齊謝赫畫晉明帝步輦圖
右晉明帝步輦圖南齊謝赫畫雖經傳摹意象高古但
所畫輦上設一几傍施雙扛殊無輦制余按輦自漢以
來始為人君之乘魏晉小出則御之過江遂亡制度太
元中謝安率意造焉及破苻秦獲京都舊輦形製無差
時人服其精記則明帝時輦無制度宜矣又東晉時鞾
袍尚未盛行而此圖侍臣服之豈當時值漢趙之後江
左已襲其風歟&KR1505;首題云廣順癸丑季夏狂生摹常見
陶榖家逸少帖後有顯德初酒狂題字與此正同廣順
顯德相接當是此人苐未能名之耳(東觀餘論)
梁張僧繇畫僧
天竺僧畫像者梁直閣將軍張僧繇之真蹟也張公繪
事之始厥有二僧後屬侯景師至金陵江南喪亂此畫
流離散落多歴年所遂遭剖割分而為二其一在唐故
右常侍陸堅處即此僧也陸公嘗嬰篤疾殆將屬纊忽
於夢寐覩此故僧謂公曰我有同侣一人自從離析已
百餘年今在洛陽故城東李君家深所寳玩舉世莫知
若能為我求之再得會合當以法力扶助令爾無憂陸
公既寤遽以求訪果如夢中之旨獲見斯人而僧亦俱
在乃以俸錢十萬贖而合焉即日陸公疾瘳勿藥有喜
信知造思之巧通於神祗識者以為干將鏌鋣散而復
合亦其類也嗟乎陸公已沒子孫不守有姬鬻之於市
為校書郎宋儋所得開元中儋服藥過度因而喪明其
李氏之僧復失所在惟入夢者巍然獨存儋卒傳故人
劉傑傑居之室不求聞達天寳末遭禄山之難避地淮
隂與道士魏審交深相結納無何傑以老卒傳乎審交
審交傳楚州刺史李陽陽傳睦州司馬劉長卿今為劉
氏之寳藏矣(文苑英華)
隋展子虔畫馬
展子虔作立馬而有走勢其為臥馬則腹有騰驤起躍
勢若不可掩覆也不知觀者曾得求於此乎世有伯樂
喜相馬弟子九方皋得其妙解謂可與相真馬馬之真
者將以有而為之其趣偽矣則其謂牡而黃者是求人
見而有知者也不可謂已盡伯樂術矣立說者於此亦
有分也豈可不求其趣詎謂方皋到伯樂地哉能知此
者曹將軍將軍去展子虔其間亦自是地矣長安薛翁
於馬得一種妙明其得於妙解者未有能遺此者也(廣)
(川畫跋)
唐閻立夲畫洪崖仙圖
洪崖先生不知何許人也姓張名藴字藏真風神秀逸
志趣閑雅仙書秘典九經諸史無所不通開元中已千
歲矣盖古之高仙明皇仰其神異累詔不赴多遊終南
泰華或往青城王屋與東羅二大師為侣每述金丹華
池之事易形鍊丹之術人莫究其微妙焉先生戴烏帽
衣紅蕉葛衫烏犀帶短靿鞾僕五人名状各怪曰橘术
栗葛柮有白驢曰雪精日行千里復有随身之用白藤
笠六角扇木如意筇竹杖長盈壺□蒲杯自然流酌每
跨驢領僕游於市㕓酒酣笑傲自若明皇詔圖其像庶
朝夕得瞻觀之元祐四年東坡蘇軾書(鐡網珊瑚)
唐閻立夲校書圖
唐右相閻君粉夲北齊校書圖士大夫十二員執事者
十三人坐榻胡牀四書卷筆硯二十二投壺一琴二嬾
几三搘頤一酒榼果櫑十五一人坐胡牀脱帽方落筆
左右侍者六人似書省中官長四人共一榻陳飲具其
一下筆疾書其一把筆若有所營搆其一欲逃酒為一
同舍挽留之且使侍者著鞾兩榻對設坐者七人其一
開卷其一捉筆顧視若有所訪問其一以手拄頰顧侍
者行酒其一抱膝坐酒旁其一右手執卷左手據搘頤
其一右手捉筆拄頰左手開半卷其一仰負嬾几左右
手開書筆法簡者不缺煩者不亂天下竒筆也右故奉
議郎知冨順監京兆宋元夀所藏初得之滎陽盛孟適
盖文肅公家舊物也建中靖國元年二月甲午江西黃
庭堅自戎州來將下荆州泊舟漢東市始識富順君之
子兆吉長觀此畫歎賞彌日吉長舉以見惠余不忍取
為書其大槩使并藏之此筆墨之妙必待精鑒乃出示
之廉者必不取貪者必不與也趙潤甫家燭下書(山谷)
(集)
唐閻立夲渭橋圖
渭橋圖漢受呼韓邪朝正月於渭上者也紹聖三年邵
仲恭出其圖且訪其畫長闊遠近或不可料至芙蓉李
杏親見一時人馬屋木全失形似大不與今世畫工所
見相類此其理何哉余曰世之論畫謂其似也若謂形
似長說假畫非有得於真象者也若謂得其神明造其
縣解自當脱去轍迹豈嫓紅配綠求衆工摹寫卷界而
為之邪畫至於此是解衣槃礴不能偃傴而趍於庭矣
恐時人未能以此求其下筆時也立夲是以畫顯當在
荆州時得張僧繇畫初猶未解曰定虚得名耳明日又
往曰猶是近代好手明日又往曰名下定無虚士十日
不能去寝臥其下對之夫畫至於出轍迹者其難悟如
此後人畫未能辨筆畫而學不知形像所主見解又非
得若立夲極其功用至於論畫一望而縣斷是非得失
者妄也但恐世之所論非真得殊絶而不留者當是平
平者爾若在四五間者猶可意識求之其遇於什一者
果可辨其真偽哉若謂出於一二而得非數者恐非立
夲不能言也(廣川畫跋)
唐閻立夲二十八宿真形圖
祕閣所藏五星二十八宿真形圖唐閻立夲畫五星獨
有金火土二十八宿存者十三餘亡失疑守藏吏盜易
於外嘗見畢文簡公家所收與此同蘇舜欽書其後比
此完具知其為榻夲也道藏傳五曜圖金為女形火為
童子形木為帝王形土為老人形而此畫金形若美女
兩鬢如羽翼乘飛鳳而翔洋土為道人不知何据經說
昴形如梯畢形如芝參形如婦人井如足跡鬼如佛胸
柳如蛇張如瞿曇軫如人手房如瓔珞心如大麥尾如
蝎此圖皆異惟翼形如牛頭斗為人形虚如鳥婁如馬
與經相合不知經之所云如是矣而畫者又異於經果
得言有据邪立夲以畫名世後人顧莫及其妙絶天下
不當詰其所畫是非也(廣川畫跋)
唐閻立夲畫列帝圖
右閻立夲畫列帝圖凡十三人嘉祐名勝楊之美裒藏
之後入吳幵内翰家吳氏子孫今寓贑貧質諸市過期
不能贖予兄子中為守用錢二十萬鬻以相示初展視
而斷爛不可觸亟以四萬錢付工李謹葺治乃可觀十
三人中惟陳宣帝侍臣兩人從者並執扇各兩人潔輿
者四人筆勢尤竒絹亦特敝是閻真跡無疑餘似經摹
傳故稍完好自冨韓公而下皆有題識往往缺落破碎
第一跋文雖具而年月姓名俱漫滅賴紹聖間張勵引
六一先生戲揚直講詩兩句而印縱有之美及四世三
公之家兩印然後知其為裒也古帝王多矣繪事必不
止此無乃後人欲獻宫禁而削其偏方不令之主故間
得流傳於世如晉人弔喪帖邪然漢文光武儼然卷首
何也文帝而曰昭文殊不可曉豈題者誤邪林叔豹謂
孝文廟樂曰昭德頗以遷就或云載記李夀在蜀嘗以
漢王僭位改元漢興其死也諡昭文帝廟曰中宗豈其
然乎必有能辨之者東里周某書是日延和奏事退皇
太子初決庶務於議事堂盖淳熙十五年正月二日也
(平園集)
唐閻立夲畫蘭亭
右圖寫人物一軸凡五軰唐右丞相閻立夲筆一書生
状者唐太宗朝西臺御史蕭翼也一老僧状者智永嫡
孫會稽比丘辯才也唐太宗雅好法書聞辯才寳藏其
祖智永所蓄晉右將軍王羲之蘭亭修禊敘真蹟遣蕭
翼出使求之翼至會稽不與州郡通變姓名易士服徑
詣辯才朝暮還往情意習洽一日因論右軍筆蹟悉以
所攜御府諸帖示辯才相與反復折難真贋優劣以激
發之辯才迺云老僧有永禪師所寳右軍蘭亭真蹟非
此可擬藏之梁間不使人知與君相好因取以相示翼
既見之即出太宗詔札以字軸置懷袖閻立夲所圖盖
状此一段事蹟書生意氣揚揚有自得之色老僧口張
不呿有失志之態執事二人其一嘘氣止沸者其状如
生非善寫貌馳譽丹青者不能辦此上有三印其一内
合同印其一大章漫滅難辨皆印以朱其一集賢院圖
書印印以墨朱久則渝以故唐人間以墨印如王涯小
章李德裕贊皇印皆印以墨此圖江南内庫所藏簪頂
古玉軸猶是故物太宗皇帝初定江南以兵部外郎楊
克(闕一字)知昇州時江南内府物封識如故克遜不敢啟
封具以聞太宗悉以賜之此圖居第一品克遜蔡人寳
此物傳五世以歸其子壻周氏傳再世其孫榖藏之甚
祕梁師成請以禮部度牒易之不與後經擾攘榖將遠
適以與其同郡人謝伋伋至建康為郡守趙明誠所借
因不歸紹興元年七月望有攜此軸貨於錢塘者郡人
吳說得之後見謝伋言舊有大牙籖後主親題刻其上
云上品畫蕭翼籖今不存此畫宜歸太宗神府而久落
人間疑非所當寳有者吳說記(施宿會稽志)
此圖世多摹夲或謂韓昌黎見大顛或謂李王見夲平
皆非也使是工者不應僧據禪牀而客在下座正是蕭
翼耳吳公傅朋云書生意氣揚揚有歸全璧之色老僧
口張不脅有遺元珠之態亦非也翼以權謀被選遠取
蘭亭首奏乞二王雜帖三數通以行至越衣黃衫極寬
長潦倒得山東書生之體方卑辭以求見銜袖之書乃
是御府所齎野童自随亦攜書帙此正畫其納交之時
後既得蘭亭則以御史召辯才曉然告之不復作此儒
酸態矣且其時此僧為之絶倒良久何止口張不脅而
已右相不惟丹青精妙其人物意度曲折尤非後人可
及也(攻媿集)
唐閻立夲畫五星
宣和内府所藏閻相畫三十有二予嘗於故祕書少監
吕公家觀其房宿盖大德中先朝所賜宣和舊物也今
乃獲覩此五星東海徐公謂所見三夲皆不逮此則其
所畫宜非一夲此卷雖無内府印章而徐公在宣和間
已鑒定為真蹟誠可寳矣(黃文獻公集)
唐閻立夲畫唐文皇訓子圖
右一卷相傳為唐文皇訓子圖閻侍中立夲畫元故恒
陽文正王手定為神品第一圖中隠几而坐者天顔肅
穆目力注視奕奕有生氣童子娟好靜秀展卷畏篤一
武將拱立豐下而謹若不敢肆者然可想見其搴旗挾
將之力餘一侍童二介士皆各得其意上有宣和殿印
初翳若霧余令善工洗之則硃色隐透光彩射眉睫間
而器物之妙絹素之精斷有非後人所能贋者第文皇
面頳而髯虯挺發可畏以故世稱之曰日表曰髭聖今
像頗不甚合且爾時教承乾則不應命立夲圖教高宗
則已長亦似未通而余又嘗考宣和畫譜立夲所遺無
此圖僅有偽蜀黃筌勘書圖二卷此豈其一邪盖宋初
諸降王中獨孟昶有天人相見於花蕊夫人所供其童
子為元喆武士為趙廷隠而當時進御者以勝國故不
敢具其實故目之為勘書圖理稍近耳第其冠服類六
朝不甚似五代則有未可曉者姑闕以俟精鑒博識之
士(弇州山人稾)
唐閻立夲畫十八學士真像
閻立夲畫十八學士真像一卷于志寕贊沈存中跋絹
紙剥落其畫意與近時所傳全不同當是立夲真蹟卷
藏山西蒲州監生魏希古家嘉靖癸卯甲辰間希古攜
以游京師京山侯崔都尉以二百金購之不與希古因
條陳邊事並以此卷封進意圖進用會世宗不好翰墨
其所言邊事又無當疏入不省謾以其疏并卷俱發兵
科而此卷遂留藏科中近有好事者乃言成祖得此卷
仁廟與漢王爭求成祖難兩與遂發該科收藏殊為可
笑也(張居正太岳集)
右十八學士圖督府參軍李子獲閻中令舊夲摹勒上
石所謂周昉貌趙郎并得情性者也内薛收不早死何
減房杜許敬宗得早死不與李貓同傳生亦有幸有不
幸耳余舊嘗為朱司空題此圖末句云諸公詰朝且虚
左雋州流人來上坐意謂王魏兩侍中也不知此圖今
在司空所否然此十八文學之士以庶僚為秦王參預
謀議耳高武朝始有北門學士及崇玄集賢漸以官著
聞盖至於今而極矣當李子兄少師公為學士時至十
餘人併英宗朝李文達公軰亦十餘人為我明前後盛
事焉知後世有不託之繪史也邪(弇州山人稾)
余為李參軍書十八學士石刻之明歲而公瑕以畫夲
見遺云自青瑣摹得者其人物極為精雅服有緋紫青
綠四色皆巾裹而獨蘇世長黃冠秃無髮腦傍有七黑
黶若星者極肥而短頷胡鬖鬖被口與虞世南面皆皺
紋盖二公仕隋代甚久年可六十房杜少而澤與史合
也其間有牴牾者圖稱房玄齡字喬年薛收字元敬陸
元朗字德明姚柬字思廉顔相時字師古而唐書稱姚
思廉字簡之房喬字玄齡以字行陸德明薛元敬字即
名也沈存中欲以是畫而證史之誤余又考之史蘇典
籖名勖今曰旭顔相時亦不當字師古師古相時兄也
又唐武德中制三品服用紫五品以上朱八九品用青
綠腰帶搢垂頭於下用撻尾勲官随品加佩刀礪紛帨
貞觀初始以深綠為六品淺綠七品深青淺青八九品
服今所不可曉者房杜既勲邸元僚官品並等不宜杜
青而房緋豈房封臨淄侯而如晦僅建平男邪蘇世長
以陜府長史為軍諮祭酒故宜紫然不宜于志寕陸德
明亦紫二君官甚卑傳可考又助教盖文達綠而佩印
玄齡虞世南緋而佩紛帨世長志寕兼佩印及紛帨德
明亦佩紛帨而它無之也衣皆窄袖短下束帶遒緊無
委蛇寬博之象豈其時服制尚未定邪存中博極羣書
其易持論固宜然吾意尚未敢以史而廢圖今欲以圖
而糾史亦未之敢也姑識以俟知者(同上)
唐閻立夲畫西升經
閻立夲在唐以丹墨名世而後畫錄謂其入神解而此
經示相粉墨經昧不能得其神態意度然筆力圜勁存
規模可以知也(廣川畫跋)
唐閻立夲職貢師子圖
此職貢師子圖也唐閻立夲寔為之宋宣和中嘗祕之
内府按唐史貞觀九年四月壬寅康國獻師子太宗珍
其遠來詔虞世南作賦編之東觀而張九齡等咸為之
贊立夲時以圖畫見知其秦府十八學士圖凌煙閣功
臣圖與春苑池異鳥圖當時以為絶妙余意此圖必與
世南九齡等賦贊一時為之偶未著耳余觀其所圖師
猛異状雄詭俊特真能肉視犀象孩撫熊羆有非他獸
可比至其斂尾弭耳柔馴服御與羣胡並馳又若有依
仁率舞之態揆之賦贊所稱往往而合是以知其出於
一時無疑也(俞允文仲蔚先生集)
唐李思訓摘瓜圖
元稹望雲騅歌云明皇當時無此馬不免騎驢來幸蜀
信如稹言豈有此權竒蹀躞與嬪御摘瓜山谷間如思
訓之圖乎然禄山之亂崔圓在蜀儲設甚備騎驢當時
虚語耳(東坡集)
唐李思訓三騣馬圖
唐李將軍思訓作明皇摘瓜圖嘉陵山川帝乘赤驃起
三騣與諸王及嬪御十數騎出飛仙嶺下初見平陸馬
皆若驚而帝馬見小橋作徘徊不進状不知三騣謂何
後見岑嘉州詩有衛節度赤驃歌云赤髯胡雛金剪刀
平明剪出三騣高乃知唐御馬多剪治而三騣其飾也
(東坡集)
唐李思訓御苑採蓮圖
右唐李思訓採蓮圖内有宫殿臺閣赤欄橋青龍舟盖
寫禁中景物非泛然圖江湖之筆也按思訓有唐宗室
官至左武衛大將軍妙極丹青最為當時所重其設色
布景皆極超絶得煙霞縹緲難寫之状時其子昭道亦
善畫故人有大小李將軍之稱大則思訓小謂昭道然
余前在豫章屢見其父子之筆然昭道不及思訓此卷
可稱重也萬歴乙亥春正月觀扵歸來堂中因題其後
茂苑文嘉(清河書畫舫)
大李將軍采蓮圖一卷樓觀房櫳衣裳舟檝精巧細密
妙入毫芒而山光掩映湖波浩渺朱華冒水綠樹羃雲
又有濠濮之思唐人去晉未遠猶有顧陸遺風非後代
畫手所能髣髴也此卷夲趙宋尚方間物思陵好古圖
史而鑒定乃出曾覿龍大淵軰名流題識往往翦削不
留一二若此圖者嶷然獨立如魯靈光使覽者不勝扼
腕耳太原王穉登書(同上)
唐李昭道秦王獨獵圖
山谷題摹燕郭尚父圖云往時李伯時為余作李廣奪
健兒馬挾兒南馳取健兒弓引滿以擬追騎觀箭鋒所
直發之人馬皆應弦也伯時笑曰使俗子為之當作中
箭追騎矣余因此深悟畫格此文皇獨獵圖唐小李將
軍之筆建炎間内府宣取扵宗室家奉以非所敢惜但
以前射一豕而上生於亥故不敢進復令取之亟摹一
夲而以真者進御三馬一豕皆極奔驟弓既引滿而箭
鋒正與豕相直豈山谷龍眠俱未見此畫邪(攻媿集)
唐李昭道落照圖
落照圖宋祕府物嘗入賈丞相家洪武中崑山有道士
王玄微者寳祕是圖今藏琴川劉氏唐人畫之入神品
者若閻立夲大小二李王摩詰吳道子其真筆余皆嘗
見之是圖歴年數百而氣韻不失當為唐人第一名畫
神品(寓意編)
唐李昭道幸蜀圖
友人湖州沈不疑有横軸明皇幸蜀圖一幅出令余勘
之其山水樹木橋彴工妙無比而人物顧盻俯仰髣髴
如生真絶筆也上有王百榖張伯起二跋語并題為仇
實父摹趙千里諦視之殊不類趙作因取歸懸壁上細
看之見左方山石内有金書李昭道三小字歲久漫漶
不易可覩為之大快呌絶信吾不負吾眼也其下又有
宣和小璽因定為唐夲無疑因考蔡絛鐡圍山記書宣
和帝常以小李將軍唐明皇幸蜀圖一横軸賜閣下不
知即此夲否此圖今藏余歸鴻館中因漫紀其由於此
俟如李伯時米元章軰辨賞之(顧起元嬾真草堂集)
唐吳道子畫
知者創物能者述焉非一人而成也君子之於學百工
之於技自三代歴漢至唐而備矣故詩至於杜子美文
至於韓退之書至於顔魯公畫至於吳道子而古今之
變天下之能事畢矣道子畫人物如以燈取影逆來順
往傍見側出横斜平直各相乘除得自然之數不差毫
末出新意於法度之中寄妙理於豪放之外所謂游刃
餘地運斤成風盖古今一人而已余於他畫或不能必
其主名至扵道子望而知其真偽也然世罕有真者如
史全叔所藏平生盖一二見而已元豐八年十一月七
日書(東坡集)
唐吳道子地獄變相圖
道子畫聖也出新意於法度之内寄妙理於豪放之外
盖所謂游刃餘地運斤成風者邪觀地獄變相不見其
造業之因而見其受罪之状悲哉悲哉能於此間一念
清淨豈無脱理但恐如路旁草野火燒不盡春風吹又
生耳元豐六年七月十日齊安臨臯亭借觀(東坡集)
吳道玄作此畫視今寺刹所圖殊弗同了無刀林沸鑊
牛頭阿旁之像而變状隂慘使觀者腋汗毛聳不寒而
栗因之遷善遠罪者衆矣孰謂丹青為末技歟政和七
年歲丁酉十二月二日武陽黃某長睿父書同觀者外
弟鄱陽侯張熹子昭建安翁招士修時寓楚之衮華堂
(東觀餘論)
一技所得雖以藝自列必致一者然後能造其微至於
妙解投機精潛應感則械用不存而神者受之其有轍
迹而可求哉吳生初為此圖請裴旻纏結舞劒因其陵
厲條通幽冥至於騰太白之光徵蓐收之耀踔獵風輝
英精互繞劒擊電光透空而下執鞘承之衆大怪駭於
是賈其逸藝潛發神明寓之於畫魔魅化出恢詭形見
李光謂道玄平生得意在是夫以道子書畫自號絶藝
不可以繩尺約之况此得之縣解者世可復睥睨於其
間哉三階舊墨廢毁久矣賴此夲見其位置雖搨臨不
得盡其妙用然物形械具猶有尺度可校則功用之力
當有得其餘習者可以諭其形似也(廣川畫跋)
唐吳道子畫護法神
諸佛於過去世振大法音作獅子吼其破聾抉聵如天
鼔雷音裂山發地於是天龍神各司其方咸出護持以
左右大法又嘗發大誓願以救末法其考於經名在諸
神不可勝數也吳生作護法神止在一象以經考者知
其非護佛而持法者也特護經而來爾故不為衆相而
特以焉纏為象者也當元徽間法獻自西方來得諸佛
設法傳之震方有神伽藍毗羅護持佛牙與其經說皆
東至末而求反其國獻即圖其形留之後入莊嚴寺則
吳子於畫盖稽於經矣非如後世繪工塑師於僧坊下
冠冕相者豈止無所据邪(廣川畫跋)
唐吳道子畫人物
吳生之畫如塑然隆頰豐鼻眣目陷臉非謂引墨濃厚
面目自具其勢有不得不然者正使塑者如畫則分位
皆重疊便不能求其鼻目顴額可分也楊惠之與吳生
俱出開元時惠之進學不及乃改其塑自畫為塑易工
若塑者由彩繪設飾自不能入縑素為難吳生畫人物
如塑旁見周視盖四面可意會其筆蹟圜細如銅絲縈
盤朱粉厚薄皆見骨高下而肉起陷處此其自有得者
恐觀者不能於此求之故并以說彩者見焉此畫人物
尤小氣韻落落有宏大放縱之態又其難也(廣川畫跋)
唐吳道子畫驢
范魯公舊藏横幅畫首末缺爛中圖羣驢跋者皆曰吳
生客疑韋偃以此得名余謂此圖全於生意固是名手
若必曰某所為某所為則余不能知也唐人說吳生嘗
畫驢於僧壁夜起蹋踤其用具然吳生嘗優為之矣(廣)
(川畫跋)
唐吳道子畫卷
頃年見張敬夫家藏吳畫昊天觀壁草卷與此絶相類
但人物差大耳此卷用紙而不設色又有補畫頭面手
足處應亦是草夲也張氏所藏夲出長安安氏後有張
芸叟題記云其兄弟析産分而為二此特其半耳頃經
臨安之火今不知其在亡而此卷斷裂之餘所謂龍天
八部者亦不免為焦頭爛額之客豈三災厄會仙聖所
不能逃邪是可笑也吳筆之妙冠絶古今盖所謂不思
不勉而從容中道者兹其所以為畫聖與季路所藏法
書名畫甚冨計無出其右者既以得觀為幸因記歲月
於其後時慶元丁巳十月十日己夘也朱熹仲晦父(朱)
(子文集)
唐盧鴻草堂圖
盧顥然在開元中嘗賜隐居服官為營草堂逮還山迺
廣學廬聚徒肄業其居之室號寕極則取所謂深根而
反一者也鴻嘗自圖其居以見世共傳之其夲嘗在叚
成式家當時號山林勝絶不知逮今存不高希中嘗出
此圖考之古夲則有樾館等而無寕極者又景物增多
致多煩碎此後人追想勝槩而浪為之也(廣川畫跋)
盧鴻草堂圖舊藏中貴人劉有方家余往有慶歷中摹
夲亦名手精妙猶記後載唐人題跋云相國鄒平段公
家藏圖書並用所歴方鎮印記咸通初余為荆州從事
與柯古同在蘭陵公幕下閱此軸今所歴歲時倏踰二
紀洊罹多難編軸尚存物在時遷所宜興歎丁未年駕
在岐山涿郡子謩記又書己酉歲重九日專謁太儀遂
載覽閱累經多難頓釋愁襟子謩再題鄒平公段文公
也柯古其子成式字也子謩不知何人涿郡盖亦盧氏
望蘭陵公或云蕭鄴其罷相出為荆南節度使咸通初
成式終太常少卿則所謂太儀也丁未僖宗光啟二年
己酉昭宗龍紀元年此畫宣和庚子余在楚州為賀方
回取去不歸當時余方自許昌得請洞霄思卜築於此
山之下視圖中草堂樾館桃煙館羃翠亭渺然若不可
及今余東西兩巖略有亭堂十餘所比年松竹稍環合
每杖策登山竒石森聳左右詰曲行雲霞中不知視鴻
居為如何但恨水泉不壮無雲錦淙金碧潭耳(石林避)
(暑錄)
唐王維輞川圖
王摩詰自作輞川圖筆墨可謂造微入妙然世有兩夲
一夲用矮紙一夲用高紙意皆出摩詰不疑臨摹得人
猶可見其得意於林泉之髣髴(山谷集)
元祐丁夘余為汝南郡學官夏得腸癖之疾臥直舍中
所善高符仲攜摩詰輞川圖示余曰閱此可以愈疾余
夲江海人得圖喜甚即使二兒從旁引之閱於枕上怳
然若與摩詰入輞川度華子岡經孟城坳憩輞川莊泊
文杏館上斤竹嶺並木蘭砦絶茱萸沜躡槐陌窺鹿柴
返於南北垞航攲湖戲柳浪濯欒家瀨酌金屑泉過白
石灘停竹里館轉辛夷塢抵漆園幅巾杖履棋奕茗飲
或賦詩自娛忘其身之匏繫於汝南也數日疾良愈而
符仲亦為夏侯太冲來取圖遂題其末而歸諸高氏(秦)
(淮海集)
輞川集緫田園所為詩分序先後可以意得其處古傳
輞水如車縛頭因以得名維自罷官居輞口者十年日
與裴廸浮舟往來彈琴賦詩此圖於像見之然詩有南
垞北垞華子岡攲湖竹里館茱萸沜辛夷塢此畫頗失
其舊當依其說改定其後維舍此地為浮圖居今清原
寺是也(廣川畫跋)
輞川二十境勝槩冠秦雍摩詰既居之畫之又與裴生
詩之其畫與詩後得贊皇父子書之善并美具無以復
加宜為後人寳玩摹傳永垂不刊然此地今遺趾僅存
園湖垞沜率為疇畝未有高士踵兹逸懷使人慨想深
政和二年六月五日常山宋烜武陽黃某於河南官舍
同觀(東觀餘論)
宋景文公著唐書列傳文法嚴簡其勢無由汎及散漫
而摩詰備載華子岡攲湖竹里館柳溪茱萸沜辛夷塢
之目何所不憚煩邪君子隠居以求其志行義以達其
道随所寓而自得焉必欲山水花木之勝則其志荒矣
是故文藝絶人高韻天放而無卓然節操者志荒之罪
也宋公之意其殆有儆於玩物者乎善觀是圖者併以
是求之(道園學古錄)
唐王維袁安臥雪圖
彦遠畫評言王維畫物多不問四時如畫花往往以桃
杏芙蓉蓮花同畫一景余家所藏摩詰畫袁安臥雪圖
有雪中芭蕉此乃得心應手意到便成故造理入神迥
得天意謝赫云衛協之畫雖不該備形妙而有氣韻凌
跨羣雄曠代絶筆(夢溪筆談)
唐王維畫黃梅出山圖
王仲至閱吾家畫最愛王維畫黃梅出山圖盖其所圖
黃梅曹溪二人氣韻神檢皆如其為人讀二人事跡還
觀所畫可以想見其人(夢溪筆談)
唐王維藍田煙雨圖
味摩詰之詩詩中有畫觀摩詰之畫畫中有詩詩曰藍
谿白石出玉川紅葉稀山路元無雨空翠濕人衣此摩
詰之詩或曰非也好事者以補摩詰之遺(東坡集)
唐王維捕魚圖
右畫捕魚一卷或云王右丞草也紙廣不充幅長丈許
水波渺瀰洲渚隐隐見其背岸木葭菼向搖落草萋然
始黃天慘慘雲而風人物衣裘有寒意盖畫江南初冬
欲雪時也兩人挽舟循厓一人篙而下之三人巾帽袍
帶而騎或馬或驢寒峙肩擁袖者前揚鞭顧後攬轡語
袂翩然者僮負囊尾馬背而荷若擁鼻者三人屈竹為
屋三童子踞而起大網一童從旁出者縛竹跨水上一
人立旁維舟其下有笱者方舟而下四人篙而前其舟
坐若立者兩童子曳方罟行水間者縳竹跨水上一人
巾而依蘧蒢坐沈大網旁笱屈竹為屋縛竹跨水上童
子跪而起大網者一人屈竹為屋前有瓶盂可見者篙
者槳者俛下罩者三人皆笠方舟載大網行且漁兩兒
兩盖依蘧蒢坐有巾而&KR1046;出網中得者&KR1468;操楫一人縛
竹跨水上顧而語前有杯盂者方舟載大網出網中得
者縛竹跨水上兩兒沈大網旁維艓者兩人篙其舟甚
力有帷幕坐而濟若婦人可見者方舟依渚一人篙一
人小而&KR1046;三童子若飲食若寐前有杯盂者一人推葦
間童子俛而曳循厓者人物數十許目相望不過五六
里若百里千里右丞妙於詩故畫意有餘世人欲以語
言粉墨追之不似也常憶楚人云帝子降兮北渚目渺
渺兮愁予嫋嫋兮秋風洞庭波兮木葉下引物連類謂
便若湖湘在目前思頃時歲晩道吳江如此漁者男子
婦女童稚舟楫梁笱網罟罾罩紛然在江然其業廉而
事佚故無市㕓爭利意此與畫二大夫去國其色無别
恨奚以異元祐元年四月二十日李希孝出之欲摹寫
無善工乃借韓退之序畫人物意識之(雞肋集)
朱景玄畫斷曰王維畫山水松石似吳生而風標特出
京師西塔院有輞川圖山谷鬱盤雲水飛動山谷詩丹
青出右轄詩句妙九州物外常獨往人間無所求袖手
南山雨輞川桑柘秋胸中有佳處涇渭看同流此詩足
以氣吞右轄筆墨今所見者摹夲不足道也余與徐淵
子同點檢南宫出右丞捕魚圖一卷如旡咎公所題者
余曰此善摹者為之徐不以為然一日得一卷僅存三
分之一徐圖葭葦之外意其為水耳此特波濤浩瀰水
痕浪迹一一畢具人物尤精絶淵子必欲易之余有難
色已而又有一卷題曰摩詰寒江釣雪上施祕閣之印
此迺淳化以前未更祕書省印篆也畫筆竒古全不類
世間所見山水圖也(緯略)
唐王維畫維摩文殊不二圖
王輞川以凝碧詩見知當世餘事丹青亦造神品晩年
長齋刻意空門學室中唯繩牀經案退朝之後焚香獨
坐大有所契證三復斯畫知其不苟毗邪一會儼然目
中觀者要當於默然處驚海濤春雷之作始不負渠(李)
(彌遜筠溪集)
唐王維畫孟浩然騎驢圖
孟浩然以詩稱於時亦以詩見棄於其主然策蹇東歸
風袂飄舉使人想慨嘉歎一時之棄適以重千古之稱
也明皇雖善揚相如忠佞之言而積忤生增也萌於此
此力爭之九齡所以得罪媚柔之林甫所以見用而卒
以危社稷也歟(杜範清獻公集)
唐王維畫山水
世言摩詰筆蹤措思參於造化而剏意經圖即有所缺
如山水平遠雲峰石色絶迹天機非繪者所及觀此圖
便知古人之論為得正使後之評者不能加此余見或
以畫名者無復生動氣象不過聚石為山分畫寫水又
豈可與論人家在仙掌雲氣欲生衣者邪(廣川畫跋)
唐王維山水真蹟
自崇寕興畫學名筆間出有賜紫待詔高克明者頗得
摩詰用筆意當時甚重之今已不易致况唐朝真蹟乎
淳熙丁未八月八日過史院翰林洪公景盧出示此軸
輒記其後(平園集)
唐王維秋林晩岫圖
王右丞生平畫卷所稱最者惟輞川雪溪捕魚等圖耳
吾意以為絶響不謂太樸於中州友人家又得此卷而
用筆之妙布置之神殆尤過焉固知右丞胸中伎倆未
易測識而千竒萬變時露於指腕間無窮播弄豈非千
載一人哉(鐡網珊瑚)
唐王維畫渡水羅漢
此軸必有十六僧所存者卷末三僧爾王摩詰三字恨
無摩詰他字可參校上用圓角印其文為埜釋豈摩詰
别號邪世畫渡水僧或乘龍或履龜黿類多詭怪恍忽
不近人情今最後一僧先登於岸雖目視雲際孤鶴然
脫衣在磐石上欠伸垂足若休其勞苦者前一僧未渡
纔數寸淺水而中一僧乃倒錫杖以援之三僧者皆至
人大士而涉川之際謹重如彭祖之觀井曷嘗以蘆渡
杯渡為神哉嗚呼此固非摩詰不能作歟三僧者抑禪
家所謂老古錐云(後邨集)
唐王維畫伏生像
右唐王維畫濟南伏生像宋祕府物今藏金陵王休伯
家余官金陵聞休伯所藏書畫甚富一日與顧吏部華
玉過之休伯張燕余戲謂之曰必出書畫乃飲始出宋
元者亦有唐人筆余與休伯笑而不答遂出此及維著
色山水一卷余不覺驚伏以為平生之未見也但古人
之坐以兩膝著地未嘗箕股而秦漢之書當用竹簡今
像乃箕股而坐馮几伸卷此則余所未曉抑余聞維嘗
畫雪中之蕉毋乃類是而不必拘拘於形似者邪(寓意)
(編)
唐王維真蹟
嗟乎魏晉六朝之蹟余不得而見之矣入唐固當以輞
川為宗祖山西有摩詰四景山水石夲四方方尺有只
薛尚功軰題識徧其上繪事豈金石所能辦亦存其骨
肉大都耳可見在當時已稀闊珍貴之至故謀及琢磨
而况於今乎儻能見之非人生大慶快邪邇來聞有一
軸在親軍黃君所昨者乃得捧閱大内後宰門有丹漆
巨挺一以支北扉不知幾何年矣成化間挺偶墮地破
乃髹竹也中藏卷三其一即此事聞進御重瞳一閱明
日左右請所歸掌時親軍伯父司禮侍側上遂以賜之
親軍云爾圖用細練高尺二寸長四尺竒前後周完末
下正書三言曰王維製(懷星堂集)
唐王維演教羅漢
摩詰演教羅漢圖一軸上有徽宗御題押按宣和畫譜
摩詰羅漢凡四十六軸此其一也公繪事既妙絶而奉
佛尤篤所畫羅漢於端嚴靜雅外别具一種慈悲意袈
裟文織組秀麗千載奕奕有生色此君當云夙世自禪
伯前身應畫師乃稱耳(弇州山人稾)
唐王維雪溪圖
蓬萊道山人間風日不到玉&KR0034;金鑰典祕甚嚴有平生
畜眼未嘗見者天旋地轉散落委棄故人李君祥得之
出以示余其犀玉已被剔取所幸畫無恙耳展玩之餘
不覺涕淚闌干盖歎是圖之不遭也請靳固之以待異
日萬金之購云蓬山道人劉詡題(珊瑚網)
唐王維江山雪霽卷
畫家右丞如書家右軍世不多見余昔年於嘉興項太
學元汴所見雪江圖都不皴擦但有輪廓耳及世所傳
摹夲若王叔明劒閣圖筆法類李中舍疑非右丞畫格
又余至長安得趙大年臨右丞湖莊清夏圖亦不細皴
稍似項氏所藏雪江卷而竊意其未盡右丞之致盖大
家神品必於皴法有竒大年雖俊爽不耐多皴遂為無
筆此得右丞一體者也最後復得郭忠恕輞川粉夲乃
極細皴相傳真夲在武林既稱摹寫當不甚遠然余所
見者庸史夲故不足以定其畫法矣惟京師楊高郵州
將處有趙吳興雪圖小幅頗用金粉閒遠清潤迥異常
作余一見定為學王維或曰何以知是學維余應之曰
凡諸皴法自唐及宋皆有門庭如禪燈五家宗派使人
聞片語單詞可定其為何派兒孫今文敏此圖行筆非
僧繇非思訓非洪谷非關全乃知董巨李范皆所不攝
非學維而何今年秋聞廣陵有王維江山霽雪一卷為
馮宫庶所收亟令友人走武林索觀宫庶珍之自謂如
頭目腦髓以余有右丞畫癖勉應余請清齋三日始展
閱一過宛然吳興小幅筆意也余用是自喜且右丞自
云宿世謬詞客前身應畫師余未嘗得覩其跡但以想
心取之果得與真肖合豈前身曾入右丞之室而親覽
其盤礴之致故結習不昧乃爾邪庶子書云此卷是京
師後宰門拆古屋於折竿中得之凡有三卷皆唐宋書
畫也余又妄想彼二卷者安知非右軍蹟或虞褚諸名
公臨晉帖邪儻得合劒還珠足辦吾兩事豈造物妒完
聊畀余於此卷中消受清福邪老子云同於道者道亦
樂得之余且珍之以俟(容臺集)
吳崑麓夫人與余外族有葭莩之親偶攜此卷見示述
其先得之管後宰門小火者火者家有一鐡櫪門閂或
云漆布竹筒搖之似有聲一日為物所觸逐破墮三卷
此其一也余初未深信翻閱再三不覺神王因閉戸焚
香屏絶他事便覺神峰吐溜春浦生煙真若蠶之吐絲
蟲之蝕木至如粉縷曲折毫膩淺深皆有意致信摩詰
精神與水墨相和蒸成至寳得此數月以來每一念及
輒狂走入丈室飽閱無聲出戸見俗中紛紜殊令人捉
鼻也真實居士記於南翰林院之寄樂亭(快雪堂集)
此馮真實先生物昔年假予披閱留春波草閣中者三
四浹歲先生沒余以義歸長公權竒權竒寓春波里第
值居人不戒於火沿爇幾付烈燄而此卷獨存不勝厚
幸然而權竒不能終有也今於季白所得再展閱如蘇
卿絶域重逢李陵圓澤隔世再會洪井喜慶寕可籌量
季白云亦假之石交吳瑞生瑞生多蓄精鑒又善繪事
兹卷得所託矣二君臭味此卷得盤旋其間余或因季
白得交瑞生則清晨暇日時請出而觀之定不致向之
沈淪莫可問也題畢余又為之深喜(恬致堂集)
唐曹霸馬圖
曹霸畫馬與當時人絶迹其徑度似不可得而尋也若
其以形似求者亦馬也不過類真馬耳杜子美謂人間
又見真乘黃夫乘黃其状如狐背上有角霸之馬未嘗
如此將論其神駿語大而夸不知其形状異也(廣川畫)
(跋)
唐曹霸汗血馬圖
余書李氏曹霸馬圖矣明日復持古夲汗血馬圖以示
與前畫異余考之汗血神馬也前記雖屢言然其状卒
未得知此畫汗血發於華毛似與古異夫宛邱有良馬
其大二丈鬛至膝委於地蹄如汗腕可据日中而汗血
乘者當以緜絮纏頭要小腹漢武帝親得天馬見血從
前膊上小孔中出今考說者終不可同今世又無汗血
馬得据以斷衆說則畫者將何從哉(廣川畫跋)
唐曹霸照夜白圖
論天下之馬者不於形骨毛色中求彼得其白體者若
搏執絆羈不可離也且將以形容骨相而求畫吾知天
下無馬矣况若得若喪其一而見之恍惚難窮哉觀者
不能盡知於此也謂畫者能之將託之神遇而得其妙
解者邪曹霸得此誠於馬也放乎技矣彼以無托於外
者或未始見有也其守以形似而得其骨相者果其馬
乎照夜白玉花騘此良馬也可以形容毛骨求也於良
馬而論形似者其神遁矣其得於蘭筋初成肉翅已就
此千里馬也神駒天馬有常形其異者角相翅力赭流
吻下血出膊中霸皆不及也是真有意於馬乎夫能忘
心於馬無見馬之累形畫倏忽若滅若沒成象已具寓
之胷中將逐逐而出不知所制則騰驤而上景入縑帛
初不自覺而馬或見前者真馬也若放乎象者為真馬
也豈復有馬哉(廣川畫跋)
唐曹霸人馬圖
余嘗讀杜少陵丹青引今觀此圖乃曹將軍真蹟所謂
一洗萬古凡馬空者其在是歟(張益文僖公集)
唐曹霸馬圖
昔米元章得韓幹馬絹素斷裂四蹄俱無而走不輟盖
得其神也弟子曹霸盡幹之道而尤以為未足曰臣自
以廏馬萬匹為師藝益超越此卷骨氣深穏神采騰翥
的係霸筆且從滇南來滇俗醇古不學吳人狡獪既無
装綴亦無點汙瑩然白璧良快心耳(恬致堂集)
唐韓幹御馬圖
盖雖天廏四十萬匹亦難得全材耳今天下以孤蹄棄
驥可勝歎哉(山谷集)
唐韓幹馬圖
世傳韓幹凡作馬必考時日面方位然後定形骨毛色
大抵以馬為火畜而南為離方其色青驪驒駱皆以支
干相加故得入妙又以為畫得馬之神駿故能如是云
天移神景寫照寓神自是奪物精魄苟造其微得於玄
解則物有寓者馬之疑於神者其幾於是邪夫以刻鳶
而飛為像而行削胡僧而能語作偃師而歌應律此其
得於妙用者將神運之而不知也畫獨不可至是哉方
幹以畫名時遽有玄冠朱衣者鬼使也願賜匹馬畫而
焚之數日有揖而謝者曰蒙惠得免山水跋涉之苦夫
以一用之極通於神者必物有託焉則以畫參妙託於
鬼神者未足過異也(廣川畫跋)
唐韓幹三馬圖
龍眠馬於今未易得况幹馬乎以畫家記載考之幹仕
至太府寺丞此題云韓將軍筆幹畫馬師曹霸霸仕至
左武衛將軍然則稱將軍者霸也疑子中誤記按子中
元豐間為禮官當使高麗辭行謫監杭之樓店務清獻
餉畫當在此時或曰清獻亦厚子中耶余曰子中在紹
聖以前其議論未嘗不是涑水而非荆舒厚坡公而薄
亶定未出元祐老姦之語也未擲筆而發名節埽地之
歎也清獻安能逆料其晩節乎因子中父子題識反為
名畫之累(後村集)
唐韓幹畫郭家師子花
韓幹畫郭家師子花此畫夲江南故物自腕而下絹素
爛脫李伯時得之馬忠肅家補足之(周少隠太倉稊米)
(集)
唐韓幹飲馬圖
右唐韓幹用黃麻紙畫飲馬圖真蹟畫馬開元中獨稱
江都王緒曹髦之父子得骨肉勻停法於戲筆處稱裴
絳州天寳間雖陳閎名擅一時而韓幹不肯師謂其徒
摹寫形似唯曹家沉著神采生動有自然風格所謂竒
也惟元朝趙松雪深得曹韓之法今觀此圖風致縱横
随意所如稱為神手且題識盈卷極諸名公鉅儒珠玉
錦繡雲蒸霧蓊誠為希世之寳也永樂丁酉仲秋月朔
廬陵周岐鳳題(珊瑚網)
唐韓幹五馬圖
右五馬圖宋時嘗入内府蘇子美趙德麟題識以為韓
幹真蹟近藏臨海錢氏兵亂馬失其二而題識猶存錢
君克邦重装褫之恐後人不知其故也俾著其語幹於
斯藝可謂精矣而杜甫以畫肉少之世以為名言余謂
觀畫之法山川草木當求其精華所聚不必計其巨細
疎密鳥獸蟲魚當求其意態性情於筆墨之外不必較
其肥瘠大小推而至於文章之繁簡字畫之重輕莫不
皆然甫論字則貴瘦硬論畫馬則鄙多肉此自其天資
所好而言耳未足為通論也覽此圖者尚以斯言求之
(遜志齋集)
唐韓幹二馬圖
右唐韓幹所畫二馬今藏松江一友士家後有米元章
王堯臣薛紹彭蘇子由秦少游諸名勝題名及東坡翁
絶句坡詩今見集中但集夲以餘姿作妍姿為不同耳
近余又於冡宰石淙公處見幹馬性圖亦是真筆惜無
題識盖世之售書畫者或為贋夲必移置題識以規厚
利若書畫既真人覽之自知雖無題識可也(寓意編)
唐韓幹八馬圖
右八馬深家太史公竹坡先生購得之以呈先大父筠
松翁翁目之曰八駿圖最所欣賞長兄友琴先生受而
藏之深兒時影略記其如此盖吾邑一士夫家故物倉
卒流落後有題識甚富尚藏其家正德戊辰南歸明年
理先世舊物友琴先生持以見畀是時筠松府君即世
餘一紀矣相與捧泣装為横卷每以自随因誦東坡所
題韓幹十四馬詩按圖而索正為是作是殆韓畫也惜
自後涉而下亡其六焉庚辰之歲因有損脫付之重装
而先兄友琴亦復小祥矣感悼之餘乃錄蘇文忠公詩
跋其後以示子孫夫法書名畫果入神妙猶為無益於
世而巧偷奪胎禍以累德者不少君子之所為殷鑒也
徒以是卷擊吾家世澤所以重者有不在區區藝能之
末亦復以示子孫是歲秋七月朔日(陸儼山集)
唐陳閎(一作宏)人馬圖
世以韓幹馬為第一然明皇猶怪其無閎筆力令師之
今觀此卷雖破爛而人馬精神猶存信出幹之上也(匏)
(翁家藏集)
唐陳閎楊妃並馬上馬圖
有持二畫求售乃楊妃並馬上馬圖題陳宏二字筆力
甚清壮又如有兩墨蹟如飛燕状全類鳳尾者殊不可
曉徐考之迺江南李主花書陳宏者會稽人天寳間妙
於畫嘗寫明皇御容與太真二圖筆墨之妙不可贊歎
韓子蒼詩翠華欲幸長生殿立馬樓前待貴妃尚覓君
王一回顧金鞍欲上故遲遲即此二圖也蔡天啟集中
亦有此詩程子山題宋㬇景晉待制所藏陳宏畫明皇
太真聮鑣圖太真上馬圖詩並轡春風禁籞遊外間底
事上心頭騎驢後日嘉陵道料得君王始欲愁阿環百
巧專恩寵自是三郎騃不知上馬未應渾乏力要回一
顧特遲遲余所得二圖即此夲也(緯略)
唐韋鶠十馬圖
韋鶠十馬後有元和李丞相吉父題字真佳蹟也少陵
有韋偃畫馬詩偃當作鶠盖轉寫之誤閤中集名畫記
唐志皆作鶠云大觀戊子歲三月初吉黃某書(東觀餘)
(論)
唐韋鶠馬圖
張彦遠謂鶠善畫川原小馬牛羊今晉玉所藏夲皆沛
艾(二字見子虚賦)余謂杜子詠鶠秃筆埽驊騮騏驎出東壁即
不特善小駟而已盖曹將軍畫馬神勝形韓丞畫馬形
勝神鶠從容二人間第筆格差不及耳昔余見嘶囓二
馬小圖於江左人家筆勢駸駸亦若此此夲鶠畫不疑
四月八日(東觀餘論)
唐韋偃放驢圖
青脊絳身長頸廣額尾旌搖曳耳大磔磔龐然類有德
者而又其能可以回衡其智有以随時艱難定亂有濟
師旅之功㩻䧢救患有載重負乘之力則雖任為令僕
託之俳戲可也豈止一宮亭侯哉畫者之意深矣漢驪
當前&KR1042;子後逐其生有封其死有弔至其超桀變化者
而謂仙矣則廣野茂林豐草甘水齅地仰天飲嚙自若
應候長鳴前跳後踢羣嬉而對躍盡白日以為娛求清
夜之俛息無服駕負囊之憂者是廬山公之全其性者
也此畫得之(廣川畫跋)
唐韓滉畫牛圖
余居鏡湖北渚每見村童牧牛於風林煙草之間便覺
身在圖畫自奉詔紬史逾年不復見此寝飯皆無味今
行且奏書矣奏後三日不力求去求不聽輒止者有如
日嘉泰癸亥四月一日笠澤陸某務觀書(渭南集)
唐韓滉畫子母犢
余平生見三尤物王公明家韓幹散馬吳子副家薛稷
小鶴及此子母牛是也不知未死間尚復眼中有此竒
偉否開禧二年四月甲子陸務觀老學菴北窗書(渭南)
(集)
唐韓滉五牛圖
程季白蓄韓滉五牛圖雖著色取相而骨骼轉折筋肉
纏裹處皆以粗筆辣手取之如吳道子佛象衣紋無一
弱筆求工之意然久對之神氣溢出如生所以為千古
絶蹟也趙文敏再三題之真其所寳秘者初題云余南
北宦游於好事家見韓滉畫數種集賢官畫有豐年圖
醉學士圖最神張可與家堯民擊壤圖筆極細鮮于伯
機家醉道士圖與此五牛皆真蹟初田師孟以此示余
余甚愛之乃知為趙伯昂物因託劉彦方求之伯昂欣
然輟贈時至元廿八年七月也明年六月攜歸吳興重
装又明年濟南東倉官舍題二月既望趙孟頫書(六研)
(齋三筆)
右唐韓晉公五牛圖神氣磊落希世名筆也昔梁武欲
用陶弘景弘景畫二牛一以金絡首一自放於水草之
際梁武歎其高致不復強之此圖殆寫其意云子昂重
題(同上)
此圖僕舊藏不知何時歸太子書房太子以賜唐古台
平章因得再展抑何幸邪延祐元年三月十三日集賢
侍讀學士正奉大夫趙孟頫又題(同上)
善相馬者不於驪黃牝牡而於天機余謂觀畫亦然海
虞鄒君君玉示余五牛圖有步者齕者縱跱而鳴者顧
而舚者翹首而馳者其天機之妙宛若見之於東皋西
壟間亦神矣哉吳興趙文敏公以為唐韓晉公所畫也
品題再三至稱為希世名筆盖有得於此矣君其寳之
至正十二年二月七日魯孔克表題(同上)
唐韓滉畫七才子圖
右七才子圖盖唐檢校左僕射同中書門下平章事韓
滉所作滉善書得顛旭筆意畫則與宗人韓幹齊名其
妙不待贊也宋宣和間嘗入御府故用小璽識於前後
其第六璽乃帝筆二字見林罕偏傍記或者以此圖乃
祐陵所臨祐陵作畫固有晉唐風致然畫後必有署押
余於中祕屢見之因知其非也或又歸之丘文播文播
雖亦畫七才子其運思平凡烏足以敵是哉黃金白璧
可得而此卷未易得尚永寶之(潛溪集)
唐周昉按樂圖
周昉丹青始以道佛像及寫真知名故畫章敬寺壁圖
趙縱像畫史稱之今洛城南宫有楊真人降真及瓊樓
仙人等畫盖妙絶一時今世但傳其子女而已是可歎
也此圖尤有思致而設色濃淡得顧陸舊法故可珍愛
(東觀餘論)
唐周昉西施圖
余謂若耶溪中采薪者恃其甚美以見爾世亦以其絶
麗傳焉其濃纖疏淡可得按而求之今世傳古女人形
貌盡出一槩豈可異而别哉古人有言畫西施之面善
而不可說規孟賁之目大而不足畏君形者亡焉若昉
之畫不特取其麗也正以使形者猶可意色得之更覺
神明頓異此其沒世不復加也(廣川畫跋)
唐周昉按箏圖
龍眠居士知自嬉於藝或謂畫入三昧不得辭也嘗得
周昉畫按箏圖其用功力不遺餘巧矣媚色豔態明眸
善睞後世自不得其形容骨相况傳神寫照可暫得於
阿堵中邪嘗持以問曰人物豐穰肌勝於骨盖畫者自
有所好哉余曰此固唐世所好嘗見諸說太真妃豐肌
秀骨今見於畫亦肌勝過骨昔韓公言曲眉豐頰便知
唐人所尚以豐肌為美昉於此時知所好而圖之矣(廣)
(川畫跋)
唐周昉大内圖
有國之化每自内以及外然下以承上從風而靡矣周
昉能仿像禁密繪以為圖則用心於美化欲作世範志
意亦廣矣是宜藏之况丹青人物之妙深造原抵盖有
唐名筆也(松隠集)
唐周昉袁安臥雪圖
金陵賞心亭丁晉公出鎮日重建也秦淮絶致清在軒
檻取家篋所寳袁安臥雪圖張於亭之屏乃唐周昉絶
筆凡經十四守雖極愛而不敢輒覬偶一帥遂竊去以
市畫蘆鴈掩之後君玉王公琪復守是郡登亭留詩曰
千里秦淮在玉壺江山清麗壮吳都昔人已化遼天鶴
舊畫難尋臥雪圖冉冉流年去京國蕭蕭華髮老江湖
殘蟬不會登臨意又噪西風入座隅此詩與江山相表
裏為貿畫者之蕭斧也(湘山野錄)
唐周昉明皇吹簫圖
此周昉畫家舊有南唐摹夲筆蹟如屈髮今亡之矣其
傍有海棠一株寕王坐其左執板者黃幡綽也此夲出
梁仲謨家僅存其五六爾紹興庚申二月十二日久隂
初晴為山亭與何彦發同觀(石林建康集)
唐周昉畫美人琴阮圖
高子勉詩序云龍眠李亮功家藏周昉畫美人琴阮圖
兼有宫禁冨貴氣象旁有竹馬小兒欲折檻前柳者亮
功官長沙山谷謫宜州過之歎愛彌日大書一詩於黃
素上丹青有神藝周郎獨能兼圖畫絶世人真態不可
添却憐如畫者相與落誰手想像猶可言兩重煙籠柳
此畫後歸禁中流落何許而詩亦世不傳獨僕舊見之
位置猶可想象病中追和其詩當令善工細圖之(史季)
(温山谷别集詩注)
唐周昉擘阮圖
擘阮圖相傳為周昉畫一人坐而擘阮即蔡京詩所謂
左彈右擘弄清音者也一坐而持扇若拍口若啟所謂
手撚輕蕉口自吟者也一坐而傾聽意甚專所謂側耳
含情披月影者也京不足道其詩亦長語苐奉宣和帝
命題此詩而帝手署三字用瘦金體極遒美押法尤妙
考宣和畫譜不載昉擘阮圖僅周文矩有之文矩五代
人亦一時名手此圖設色運筆風神態度幾可與顧凱
之陸探微爭衡似非文矩所辦若文矩畫帝亦不令京
題詠也豈譜成而昉此畫最後得之者邪記以俟夫鑒
識者(弇州山人稾)
唐戴嵩畫牛
蜀中有杜處士好書畫所寳以百數有戴牛一軸尤所
愛錦囊玉軸常以自随一日曝書畫有一牧童見之拊
掌大笑曰此畫鬭牛也牛鬭力在角尾搐入兩股間今
乃掉尾而鬭謬矣處士笑而然之古語有云耕當問奴
織當問婢不可改也(東坡集)
唐戴嵩牛圖
戴嵩畫牛得其性相盡處畫錄至謂牛與牧童點晴圜
明對照見形容著目中至飲流赴水則浮景見牛脣鼻
相連余見嵩畫至多求其如畫錄所說無有也且牛與
童子之形其大小可知也眸子點墨不過僅如脫殼彼
安能更復作人牛形邪嵩畫牛不過妙於形似非有他
異至於鼻上故作潤澤它異者思之不得其術相趨之
意不能效然又不可便按此為嵩絶藝嵩非工人夲士
子仕為浙西推官韓滉從之受其法(廣川畫跋)
唐戴嵩放牧圖
戴嵩放牧圖作三子母牛一牧兒踞其背一壮者牽牯
筆墨極草草得簡古之趣衰柳四五樹尤横斜縱恣有
態固知象物者不在工謹貴得其神而捷取之耳元人
吳從正一歌亦殊灑落歌云牧牛兒遠陂牧遠陂牧牛
芳草綠兒怒掉鞭牛不觸澗邊柳古南風清麥深蔽日
田野平烏犍礪角逐草行老㹀臥噍飢不鳴犢兒跳梁
沒草去隔林應母時一聲老翁念兒自攜餉出門先向
崗頭望日斜風雨濕蓑衣拍手唱歌尋伴歸遠村放牧
風日薄近村放牛泥水惡珠璣燕趙兒不知兒生但知
牛背樂(六研齋二筆)
唐邊鸞畫華
邊鸞作牡丹圖而其下為人畜小大六七相戲状妙得
世意推鸞絶筆於此矣然花色紅淡若浥雨疏風光色
豔發披多而色燥不失潤澤凝結信設色有異也沈存
中言有辨畫日中華者若葳蕤倒下而貓目睛中有竪
線世且信之此特見叚成式說爾目睛竪線點畫殆難
見矣然花色妥委便絶生意畫者不宜為此也鸞名最
顯而於貓睛不能為竪線相餘工決不能然(廣川畫跋)
唐趙公佑畫
黟川吕太淵藏此畫以為趙公佑畫也以余觀之誠妙
於筆非俗工所能辦也余初未嘗識畫然參禪而知無
功之功學道而知至道不煩於是觀圖畫悉知其巧拙
工俗造微入妙然此豈可為單見寡聞者道哉(山谷集)
唐趙公祐畫正坐佛
唐趙公祐所作余遠祖相國衛公為浙西觀察使幕中
僚也世俗畫佛菩薩者或作西域像則拳髮虯髯穹鼻
黝目一如金人或作莊嚴相妍柔姣好竒衣寳服一如
婦人皆失之矣公祐所作三十二相八十種好皆具而
慈悲威重有巍巍天人師之容筆跡勁細用色精密縑
素暗腐而丹青不渝真可寳也(李廌畫品)
唐孫位畫春龍起蟄圖
孫位所作山臨大江有二龍自山下出龍蜿蜒驤首雲
間水随雲氣布上雨自爪鬛中出魚鰕随之或半空而
隕一龍尾尚在穴前踞大石而蹲舉首望雲中意欲俱
往怒爪如腥草木盡靡波濤震駭澗谷瀰漫山下橋路
皆沒山中居民老小聚觀扶戸闞牖人人驚畏若屋顛
墜筆勢超軼氣象雄放非其胷中磊落不凡能窺神物
變化窮究百物情状未易能也位後名異盖遇異人得
度世法信乎非俗士也(李廌畫品)
唐張南夲大佛像
世之畫史但能寫物之定形故水火之状難盡其變始
張南夲與孫位並學畫水皆得其法南夲以為同能不
如獨勝遂專意畫火獨得其妙今此辟支佛結跏趺坐
火周其身筆氣焱銳得火之性觀者以煙飛電掣烈烈
有焚林燎原之勢佛以定慧力坐其間安然不動則豈
毫末小利害足以動其心乎予為之偈曰大士坐禪心
若水月火周其身熾燄炎烈靜觀無始火夲不熱與火
相忘何生何滅吾觀若人孰懼燒劫(李廌畫品)
唐范瓊大悲觀音像
唐大中年范瓊所畫像軀不盈尺而三十六臂皆端重
安穏如汝州香山大悲化身自作塑像襄陽東津大悲
化身自作畫像意韻相若盖臂手雖多左右對偶其意
相應混然天成不見其有餘所執諸物各盡其妙筆跡
如縷而精勁温潤妙窮毫釐其盧楞伽曹仲宣之徒歟
(畫苑補益)
御定佩文齋書畫譜卷八十一
