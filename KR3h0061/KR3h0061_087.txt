欽定四庫全書
御定佩文齋書畫譜目錄
第八十七卷
歷代名人畫跋七
明沈周畫卷
明沈周古木慈烏圖
明沈周湖山卷
明沈周有竹居畫卷
明沈周臨王叔明小景
明沈周金焦二山圖
明沈周大石山聯句圖
明沈周虞山七星檜圖
明沈周虎丘圖
明沈周滌齋圖
明沈周贈吳文定行卷山水
明沈周臨梅花道人秋江待渡圖
明沈周林居圖
明沈周春山欲雨圖
明沈周吳會溪山卷
明沈周載酒圖
明沈周畫隆池阡
明沈周錢塘山行圖
明沈周臨黃鶴山樵太白圖
明沈周臨倪迂畫
明沈周灣東草堂圖
明沈周柳洲煙艇圖
明沈周漁莊邨店圖
明沈周安老亭圖
明沈周南屏山卷
明沈周雪景長卷
明沈周倣宋人畫十六幀
明沈周南湖草堂圖
明沈周陽岡圖
明沈周雪館情話圖
明沈周畫卷
明沈周畫乾坤四大景
明沈周雞雛圖
明沈周畫雜花果冊
明沈周綵卉卷
明沈周梅花圖
明沈周雪梅卷
明沈周寫生冊
明沈周墨荷
明杜菫畫天神
明王一鵬寫生卷
明郭詡畫醉仙
明唐寅畫王文恪公出山圖
明唐寅風雪歸窑圖
明唐寅野望憫言圖
明唐寅畫梅谷卷
明唐寅赤壁圖
明唐寅畫賓鶴圖
明唐寅曉行圖
明唐寅仙山樓閣圖
明唐寅水亭午翠圖
明唐寅越城泛月圖
明唐寅畫卷
明唐寅黃茅小景
明唐寅倦繡圖
明唐寅絶代名姝圖
明唐寅寫生冊
明周臣賓鶴圖
明周臣畫韓熙載夜宴圖
明周臣畫九世同居圖
明仇英摹松雪沙苑圖
明仇英雪棧圖
明仇英九歌圖
明仇英海天落照圖
明仇英臨西園雅集圖
明仇英洛神圖
明仇英摹輞川圖
明仇英桃源圖
明仇英仙奕圖
明仇英臨趙伯駒光武渡河圖
明仇英揭鉢圖
明仇英白描番馬卷
明仇英子虚上林圖
明仇英職貢圖
明仇英湖上仙山圖
明仇英蓮溪漁隱圖
明仇英畫阿羅漢卷
明文徵明居竹卷
明文徵明勸農圖
明文徵明玄墓四游圖
明文徵明雲山卷
明文徵明畫冊
明文徵明十景畫冊
明文徵明蘭卷
明文徵明畫卷
明文徵明倣趙文敏滄浪濯足圖
明文徵明倣燕穆之山水卷
明文徵明横塘詩意
明文徵明畫寒林
明文徵明白描老子像
明文徵明郭西閑泛圖
明文徵明山園圖
明文徵明松窗試筆圖
明文嘉倣米雲山卷
明文嘉蛺蝶圖
明文嘉米山小卷
明文伯仁燕臺八景
明文伯仁溪山自適卷
明文伯仁萬壑松風圖
明文伯仁友竹圖卷
明王寵倣雲林筆意
明陳淳倣米氏雲山
明陳淳煙巒疉嶂圖
明陳淳水仙梅卷
明陳淳畫牡丹
明陳淳水墨畫卷
明陳淳薜荔園圖卷
明錢穀溪山深秀圖
明錢穀紀行圖
明錢穀鍾馗移家圖
明錢穀夏山欲雨圖
明鄭善夫畫卷
明謝時臣畫卷
明謝時臣畫淵明卷
明謝時臣山水圖卷
明陸治臨王安道華山圖
明陸治遊洞庭詩畫十六幀
明陸治溪山餘靄卷
明陸治寫生卷
明徐渭荷花圖
明項元汴花草冊
明項元汴荆筠圖
明孫克弘摹米氏研山圖
明孫克弘寫生冊
明孫克弘朱竹
明孫克弘梅花冊
明孫克弘畫梅竹卷
明孫克弘畫石卷
明孫克弘畫冊
明顧正誼山水小幅
明顧正誼倣一峯道人冊
明顧正誼山水冊
明莫是龍山水
明莫是龍畫卷
明莫是龍畫
明趙左雲山
明張復畫
明張復畫東谿卷
明周之冕花卉冊
明尤求華清上馬圖
明朱蔚蘭竹卷
明丁雲鵬八生花卷
明丁雲鵬白描羅漢
明董其昌倣米畫
明董其昌倣煙江疊嶂圖
明董其昌臨巨然畫
明董其昌倣三趙畫
明董其昌横雲秋霽圖
明董其昌畫小赤壁
明董其昌雲海三神山圖
明董其昌江山秋思圖
明董其昌幽亭秀木圖
明董其昌孤煙遠邨圖
明董其昌寒林遠岫圖
明董其昌廬山讀書圖
明董其昌山莊清夏圖
明董其昌畫杜樊川詩
明董其昌畫卷
明董其昌畫
明鄒廸光畫卷
明李流芳畫卷
明李流芳西湖夢遊圖
明李流芳畫冊
明楊文驄畫
明項聖謨畫冊
明項聖謨倣叔明畫
明項聖謨寫生冊
明項聖謨五牛圖
明冷謙蓬萊仙奕圖
明道士張復陽山水
明薛素花裏觀音
欽定四庫全書
御定佩文齋書畫譜卷八十七
歴代名人畫跋七
明沈周畫卷
沈啓南以詩畫名吳中其畫格率出詩意無描寫界畫
之態畫家者流乃以分寸繩墨指而病之豈未知芭蕉
為雪中物邪亞卿楊公貫之得此卷於趙中美氏趙與
沈有連當為眞筆近吳人所攜贗本充人事似此卷者
蓋少指彼而議此又可乎哉予不深於畫每愛啓南之
詩見其屋烏若無不可愛者故為一辨(懷麓堂集)
明沈周古木慈烏圖
石田作此蓋偶寫其西莊景物耳其子雲鴻遂藏護謹
甚以予父之執也奉以乞言夫其啞啞而鳴翩翩而集
相覆以羽相哺以食者雲鴻固有感於烏之孝矣若夫
扶疎糾結輪囷離奇上聳旁撐其大數圍者非木邪世
之故家莫不有此木子孫不能保其先業伐而薪之而
烏止於他人之屋者多有之雲鴻視此而有感焉詎非
孝之深者乎(匏翁家藏集)
明沈周湖山卷
吳中多湖山之勝予數與沈君啓南往游其間尤勝處
輒有詩紀之然不若啓南紀之於畫之似也大理楊公
方嚮用於時顧有山水之好得此卷愛之而以示予予
去吳中數年矣山水勝處雖嘗往來於懷然其景象特
如夢寐中不復了了閱此何異短輿孤棹穿雲涉澗徜
徉終日而凡市橋田舍林亭溪閣與夫漁樵所集仙佛
所居魚鳥之閒暇烟霞之晻靄几案間一覽殆徧而且
免夫登頓之勞何其樂哉(匏翁家藏集)
明沈周有竹居畫卷
武功伯徐公始歸吳時首為沈氏落筆誌墓自後與白
石公父子遂有忘形之交故其翰墨留於有竹居者為
多也此卷中諸詩皆武功同時一班人物亦有稍後者
雖不能盡出於吳中然遠亦不在嘉湖之外也聞之前
輩惟洪武間有此一盛至今時始復見也南濠楊循吉
題(松籌堂集)
石田先生人品既高文章敏贍而學力尤深出其緒餘
以供游戲要非一時庸工俗匠所能及也先生早師叔
明子久旣而無所不學學皆逼真晚歲得高尚書粉本
十三段喜其高雅渾融氣韻生動得米氏父子之趣間
有所作不啻過之若此卷是也是豈可以藝言哉嘉靖
乙巳三月十又三日徵明題(清河書畫舫)
米襄陽父子作畫一掃畫之謬習元則高彦敬我朝則
沈啓南先生時時爛漫寫之觀此卷筆法縱逸若有元
氣淋漓在毫素間宜太史公之嗟賞也王穉登題(同上)
明沈周臨王叔明小景
石田先生風神玄朗識趣甚高自其少時作畫已脱去
家習上師古人有所摹臨輒亂真蹟然所為率盈尺小
景至四十外始拓為大幅粗株大葉草草而成雖天眞
爛發而規度點染不復向時精工矣湯文瑞氏所藏此
幅亦少時筆完菴諸公題在辛卯歲距今廿又七年矣
用筆全法王叔明尤其初年擅場者秀潤可愛而一時
題識亦皆名人今皆不可得矣(甫田集)
明沈周金焦二山圖
昔人有詩云長江如白龍金焦雙角短自詭以為善名
狀蓋兩山之對雄久矣而未有圖之者白石翁乃能於
三尺赫蹏中寫沈深滃鬱之勢一開卷而此身若登鐵
甕城東西指顧皆奇觀也然考公題句實未嘗登焦山
今郭五遊次父剪茅於焦之最勝處而杖履往來金山
若家圃顧舍而寶愛兹圖出入必與偕不忍釋手豈幻
者眞眞者幻邪(弇州續藁)
明沈周大石山聮句圖
余始從吳興凌玄旻所獲覩李貞白先生所書大石山
與吳文定張子定史明古三君子聮句其結法精勁遒
密為生平冠而詩亦險刻有昌黎城南鬭雞遺調後則
楊君謙和章祝希哲文徵仲徐昌穀徐子仁署尾尤可
愛而獨軼沈石田啓南圖玄旻乃託錢穀叔寶補意錢
固佳手玄旻意若有所不足者而乞余題以解嘲未幾
而家弟敬美偶購得沈圖一閱之則墨氣秀潤如欲滴
罨靄掩映大有致覺顧長康王子敬山隂下語為不遠
間與玄旻之父大夫及之緩頰欲為延津之合不得也
此圖後聮句則吳文定書似不能當貞伯而沈亦自和
一五言古體余老且倦遊矣大石在屋簷下尚阻一躡
屐而啓南畫貞伯書百年内竒物既分散數百里外而
後先寓目焉事固不可曉也敬美善秘之(弇州續藁)
明沈周虞山七星檜圖
今天下闕里檜已焚秦松非舊獨虞山致道觀有昭明
太子手植七星檜然其存者三耳幽竒怪崛種種横出
意表且在理外餘俱宋人補者雖自遒偉方之蔑如矣
余嘗欲令錢叔寶尤子求貌之袖手莫敢先晚得沈石
田翁畫獨其最舊者三株且為詩歌紀之與余意甚合
余家小祇園縹緲臺望山頂蒼翠一株今復得此篋笥
中又有虞山矣(弇州山人藁)
明沈周虎丘圖
沈石田先生此圖為虎丘寫而讀先生手書詩與匏翁
歌似皆以游靈巖雨興敗而次日得虎丘足之者蓋以
靈巖不可雨故也若虎丘則風雪花月之境無不與人
宜者余嘗再遊靈巖其一亦遇雨委頓返而雨中宿虎
丘蘭若汲第三泉拾松枝煮茗啜之取所攜酒脯從僧
雛作起麯餅供賦詩小酌至夜分後猶聞四山歌聲隱
隱出簷溜樹滴外若靈巖有此當不得二公敗興語也
(弇州續藁)
明沈周滌齋圖
范良父出所藏滌齋圖圖為白石翁沈周筆而吾鄉毛
文簡公記之詩者三人余所知文待詔潘司空也白石
翁與待詔以書畫名天下余無所復贅獨文簡公所造
皆篤實近裏語不作後人孟浪而書法亦精謹如司馬
文正無一筆造次尤可重也(弇州續藁)
明沈周贈吳文定行卷山水
白石翁生平石交獨吳文定公而所圖以贈文定行者
卷幾五丈許凡三年而始就草樹水石橋道無一筆不
自古人而以胸中一派天機發之千竒萬怪種種有眞
理至於氣韻神采觸眼若新落墨皴點獨絶蹊逕予所
閱此老畫多矣無如此者令黃鶴山樵梅道人見之却
走三舍董北苑僧巨然當驚而啼曰此子出藍掩吾名
矣鑒賞者亦以予為知言否(弇州山人藁)
明沈周臨梅花道人秋江待渡圖
石田先生秋江待渡圖是其臨梅花道人筆耳老氣紛
披皴法峭挺而墨色秀潤山容水態若峙若流不獨似
董巨之遒勁也至其位置清遠眞有曠朗彌高一碧萬
頃之意昔人稱畫有可游者此當是其一矣先生之畫
於古人無所不摹摹者多勝於自運至作水墨偏好學
梅道人得毋亦其性之所近邪康侯胸貯江山而鑒定
如海岳外史宜其寶此於笥中不啻宗家之卧遊也(嬾)
(眞草堂集)
啓南秋江待渡圖朱民部所藏自其大父一溪公而來
不啻百餘歲矣啓南畫於北苑巨然諸名家無不撮其
勝而奄有之此卷落墨皴點氣韻生動觀其懸崖斷岸
江流逶迤橋彴參差雲煙變滅無一筆不自古人而以
胸中一片天機發之如身坐扁舟出入於巒容川色中
令人應接不暇眞明興第一手也昔人得先世一畫扇
輒緘藏之時出為感思之助民部以此索題意亦猶此
非獨楮墨之玩而已(澹園續集)
明沈周林居圖
此圖乃白石翁沈啓南早歲為北山僧作其倣黃鶴山
樵遂無一筆失度圖成垂二十餘年而始題詩又三十
年而始棄僧而歸文待詔所楊君謙蔡九逵王履吉白
貞夫皆和之又六十餘年而始歸余余又和之後有屬
者和者定皆非凡士也(弇州續藁)
明沈周春山欲雨圖
石田畫卷無過春山欲雨其源出巨然僧梅花道人而
加以秀潤不作驚風怒霆勃怒戰掣之狀而元氣在含
吐間峯巒出没草樹滃鬱頽然若玉環醉西涼蒲桃後
將賜温泉沐者卷距今垂百年每一展覽覺風格若生
墨瀋猶濕眞神品也夏日九宜堂與沈山人嘉則舍弟
敬美曹甥子念相約為此歌雖咄咄賞新語猶自後塵
(弇州山人藁)
明沈周吳會溪山卷
予少有棲遯之志每於傳記中見前賢之適意溪山者
輒歆慕不置弱冠遵家君命出踐場屋仕朝著忽忽幾
三十年雖生於吳會而於溪山之勝固未嘗得徧覽也
而况得登臨其間以償夙昔之素志乎節推樊君舜舉
以沈啓南此畫求題展玩之餘不勝慨歎(李傑石城山房藁)
明沈周載酒圖
石田詩落句云主人昨夜載春酒酌月還須喚老夫似
未得與此會也其描寫風物情景乃爾佳知此老胸中
丘壑矣煙波畫舫垂楊曲岸事事髣髴小祗園獨眞山
磊塊竒勝耳然吾園兩高對聳湖石嵌空若羅刹窈窕
曲折花竹臺榭又似過之恨不與此老同生作天然一
段真色也(弇州山人藁)
明沈周畫隆池阡
石田先生游支硎之隆池阡有記記中有詩至其為圖
則後三百日而始成以此知先生之易於文而不易於
畫也一展卷際便覺蒼翠秀潤之氣入人眉睫間余游
其中再矣不知視畫孰勝也(弇州山人藁)
明沈周錢塘山行圖
余嘗從桐廬陸行至錢塘諸山不甚遒聳而掩映草樹
出没廬井甚有意態峰巒翠色欲滴白雲間之時時道
坌江上沿廻渺瀰帆檣相望又别一境界也王子猷云
山隂道上行使人應接不暇豈欺我哉比時有公事不
能出一語傳其勝忽忽往來胸中今得沈啓南先生所
圖閱之頓還舊觀置山房中比於宗生之遊不讓矣(弇)
(州山人藁)
明沈周臨黃鶴山樵太白圖
白石翁筆底走董巨何况黃鶴山樵此畫太白山圖不
知視老樵原本如何當自勝之唯翁亦云榾榾追三月
極擬加精緻便欲無此卷後輩豈可易其自負出藍亦
不淺矣遠浦良疇扁舟矮屋出没於雲霧杳靄間連峯
障天竒石插地楓丹楸碧應接不暇茂來出示之幾欲
移家此間買兩豢角犢墾十雙也(弇州山人藁)
明沈周臨倪迂畫
石田先生於勝國諸賢名蹟無不摹寫亦絶相似或出
其上獨倪迂一種淡墨自謂難學蓋先生老筆密思於
元鎮若淡若疎者異趣耳獨此幀蕭散秀潤最為逼眞
亦平生得意筆也(畫禪随筆)
明沈周灣東草堂圖
沈石田灣東草堂圖酣濃蓊鬱純法董源有題句云愛
子别業灣之東去家僅在一里中蔽門遮屋樹未大矮
簷但見麻芃芃頻年一意躭詩酒翻然改與耕夫耦赤
脚饁飯走細塍戴笠牽牛映新柳時人喃喃笑子愚阿
翁儘有高明居何至妻子嫌側陋何信兄弟專錙銖從
人自說渠自好力田養親殊有道強於遠宦竊升斗手
種長腰使親飽力田養親樂已多兄弟妻子如予何我
與題詩解嘲罵門外雨來蛙滿河成化壬辰五月二日
為德韞弟作沈周(六研齋二筆)
明沈周柳洲煙艇圖
石翁倣董元寫柳洲煙艇極有氣骨而蒼莽蕭淡處又
似江貫道海岸觀者漫謂倣梅沙彌正未夢見此老脚
根也題云江上浮雲撥不開故人今雨却能來人生離
合未容易起拂松花浸酒杯弘治乙未四月八日惟寅
扶憊能過我林屋余亦病起各不能事酒淺酌沾脣而
已然談謔之樂不減劇飲時也時有雨作雨汎長卷識
别云沈周(六研齋二筆)
明沈周漁莊邨店圖
石田漁莊邨店圖乘興數筆酷似北苑非許道寧所能
及也以其愈率澹愈眞愈簡愈遠耳題句亦妙云漁莊
蟹舍一叢叢湖上成邨似畫中互渚斷沙橋自貫輕鷗
遠水地俱空舡迷楊柳人衣綠燈隔蒹葭火影紅全與
我家風致合草堂亦有此漁翁弘治庚申秋八月偶遊
石湖道經邨居野店遂作此圖并系以詩沈周(六研齋二)
(筆)
明沈周安老亭圖
石田安老亭圖倣梅道人灑落成就晚年筆也題云老
人欲得安老具草堂之資空復空買書無處可映雪持
疏覓錢如捕風預先種竹須十箇及早誅茅當一弓他
時會遇王錄事大庇風雨何愁翁沈周(六研齋二筆)
明沈周南屏山卷
沈石翁長卷寫南屏諸山淋漓欲滴逼眞梅沙彌也用
黃雙井法大書一詩亦雄岸有氣此老眞書畫中獅子
也詩云抱衾兩夜宿北山忽夢南山即飛去出門草露
拂衣裳鼻觀晴薰百花氣一登一頓複嶺間猿洞龍湫
探不畏緣竒更到虎泉頭吟肺久枯思灌漑夾城劉郎
負宿約泉為酒多應薄味山僧煮茶一再熟目斷松行
日移未不知歌舞何處邊欲寄清泠醒醉尉我來此地
本為客握手日談何足慰便追好事李節推三日先期
豈云費别泉有詩兼柬劉三匝諷歌泉或沸正德二年
八十翁長洲沈周(六研齋筆記)
明沈周雪景長卷
沈石田雪景長卷雄肆渾厚意倣巨然公亦殊自滿志
後擘窠作黃雙井書一歌以貽吳匏翁太宰歌曰眼中
飛雪作竒觀江山一夜皆玉換前岡陂陀帶複嶺小彴
凌兢連斷岸水邊疎柳似華髮忽有微風與飄散紺宫
幾簇林影分白鷗一箇江光亂老漁簔笠祗自苦冰拂
凍鬚莖欲斷江空天遠迥幽蹤只有一竿聊作伴此時
此景憑誰領亦笑此漁從我玩圖成一笑寒戰腕萬里
江山在吾案成化臘月吳中歸途遇雪所見竒甚呵凍
作此圖以寄匏翁老友長洲沈周(六研齋二筆)
明沈周倣宋人畫十六幀
昔元微之讀杜工部詩稱其盡得古今之體勢而兼人
人之所獨專我明以畫名世者毋逾啓南先生蓋能集
諸家之大成而兼撮其勝擬之於詩當與工部並驅者
今觀此冊舉唐宋以來名人之體勢一一揮灑於豪翰
間合之則競秀爭妍離之則孤鶱獨出所謂分其才藝
足了十人至是乃信斯道之有所總萃也先生題墨標
賞其自珍惜可知向為吾師具區先生所寶今在次公
雲將笥中吾師家無籯金獨以是貽其子雲將祕而藏
之視彭淵材之李廷珪墨歐陽公五代史草囊中不啻
富十倍矣(嬾眞草堂集)
明沈周南湖草堂圖
董玄宰太史嘗言石田山水其用界畫者絶少自當餅
金懸購近於相城施氏獲公南湖草堂圖卷筆法精細
蓋用界畫而成珍重何異尺璧邪(清河書畫舫)
明沈周陽岡圖
啓南之畫故法大癡亦是其本色乃所圖陽岡亭子獨
作老米筆苔點更圓活生動嘗聞翁積畫盈篋俱未點
苔語人曰須清明澄徹時為之蓋山水林石家以苔為
眉目古人極不草草時董太史欲以子久山水相易而
未果樂卿記(珊瑚網)
明沈周雪館情話圖
寒林森聳石坡重複林下多作翠篠緣坡雪屋數椽二
老促膝於其下屋後林背復作一亭純用子久畫法卷
端大書雪館情話極類徐季海(珊瑚網)
明沈周畫卷
啓南先生畫法高一代所謂闊幀巨軸位置穩密水墨
淋漓天工人巧蔑以加矣宜吳閶光價登伯虎衡山上
也此卷都倣董北苑長且二丈許靡一筆不愜可頓之
米家船恐蛟龍攫之而去北卿其善有之勿令向日禁
臠臭咄咄逼人合作旃檀供養為得(邢侗來禽館集)
明沈周畫乾坤四大景
石田翁作山水好衍為長卷此其一也翁胸藏丘壑妙
合造化出之筆端不煩意而自有無窮之趣且四景摹
古人筆法鏘鏘然如對前人面目也覽此卷不覺慨然
有所興起墨池王渙(珊瑚網)
明沈周雞雛圖
昔五代梅行思善畫雞世遂稱為梅家雞而周此圖所
畫雞雛能各極生態假令在當時亦豈後於行思哉此
圖出於王府博家而魏子購得之珍於金玉攜以相示
余以雞特常畜一點染於豪端便使人嗜玩之不已其
神妙眞有出於形似之外者因留几間數日題其後而
歸之而知尤物之能移人也(俞允文仲蔚先生集)
明沈周畫雜花果冊
此冊白石翁雜花果十六紙折枝鳥三紙鵝一紙渡溪
虎一紙秋蟬一紙其合者往往登神逸品按五代徐黃
而下至宣和主寫花鳥妙在設色粉繪隱起如粟精工
之極儼若生肖石田氏乃能以淺色淡墨作之而神采
更自翩翩所謂妙而眞者也意足不求顔色似前身相
馬九方臯語雖俊似不必用為公解嘲(弇州山人藁)
明沈周綵卉卷
白石翁折枝自徐熙易元吉來不作成都派以故種種
有生氣此十五花望而知其非凡筆也陸文裕以領解
之三年秋游大學跋此結法疎俊妍美隱然有陶貞白
吳興小兒評是二絶足富小祗園老圃矣(弇州山人藁)
明沈周梅花圖
燕山雪花大如掌薊門而北一白萬里而恨無梅羅浮
大庾間梅花滿天地參横夢醒翠禽啁哳别是一境界
而苦無雪獨吳越諸山水間在在不乏沈啓南先生畫
雪不下摩詰巨然梅雖作本色然亦能攀楊无咎弟畜
王冕陳憲章此圖一時遂為二種傳神致足賞也今年
冬晴遂不見滕六公而甔瓶一枝寥落不快意偶獲寓
目兹卷覺眉宇間朗朗神王九咽為爽不佞老矣無暇
躡不借横玉&KR1055;汎水晶叵羅結孤山銅坑一段勝緣小
盤礴時尚能謂宗生之不我誣(弇州續藁)
明沈周雪梅卷
世懋往從家兄及吳下諸名士游光福虎山橋諸勝處
行銅坑萬梅花下醉十五日不醒眼中糢糊望諸山間
梅盡如六花籠羃不必從天墮也瞬息廿載來掩關蕭
然無復曩態昔人所謂去此雖近邈若山河矣霽巖陳
公出示沈徵君卷玉鱗瀰漫梅雪一色青雀中奚奴人
手一枝綘玉煥若舊觀為之憮然動色遐想當年鉅公
卿下榻高人相攜湖山間冰壺意興寧復有異今日人
代湮隔賴此斐亹僅存故事王右軍山陰之慨良有以
也陳公於此意當求之丹青外矣(王奉常集)
明沈周寫生冊
寫生與山水不能兼長惟黃要叔能之余所藏勘書圖
學李昇金盤鵓鴿學周昉皆有奪藍之手我朝則沈啓
南一人而已此冊寫生更勝山水間有本色然皆眞虎
也(容臺集)
明沈周墨荷
沈石田墨荷一花一葉一房一蕊下連折藕一段先以
墨汁濃淡漬成後以焦筆辨其筋縷孔竅氣象渾化生
意奕然題句云為愛南塘好倩郎種綠荷秋時來踏藕
兼聽踏吳歌此老清眞寡慾絶無冶豔之好而筆端風
調如此(六研齋筆記)
明杜菫畫天神
杜古狂菫為徐髯仙寫天神一幅長尺餘形貌怪詭有
持巨斧者有執火炬者有握霹靂砧者蓋雷部鬼神也
髯仙每遇端午日七月十五日中堂設之詫人曰此古
狂輞川圖也余亦有古狂陶靖節白樂天二像靖節曳
杖五柳之下樂天逍遥步履似對永豐坊垂柳皆衣冠
雍雅神韻靜深望而知其為有道名公較之髯仙余所
得多矣(六研齋三筆)
明王一鵬寫生卷
王西園為吾郡先輩名流蓋與錢鶴灘同時詶倡甚有
高韻余得其日紀數冊每遇書畫題咏隨手記錄如周
密雲煙過眼錄之類想見其人絶去俗事山水畫亦老
筆紛披似啓南本色此寫生四種拙中有巧非時師所
能輳泊也後有孫漢陽周山人宋居士各為寫生似欲
與爭席恐非野老所堪然古質今妍各有獨詣未可抹
殺前人草創之力余不工花草畫以意定如此(容臺集)
明郭詡畫醉仙
清狂生好寫醉仙其筆意天放得醉中三昧予聞仙人
騖輕舉化形物外如入醉鄉游無何有此忘形而任神
者也畫史所寓意若此覽者徒作醉觀謂神仙家多沉
湎託憒憒以混世其於識畫殆餔糟而啜其醨者耳(陸)
(學士題跋)
明唐寅畫王文恪公出山圖
王文恪公濟之為吳中名宰相無論學術科第德業聲
望載在傳志者照映千古即其門人交友周旋於公者
莫非名流韻士此卷一圖七詩乃正德改元公方大拜
詔起之洞庭此出山圖詠之所由作也圖中樹石斆李
唐人物倣公麟而車中傳神不減長康乃子畏用意筆
佐以希哲京兆精楷昌穀廷韓古調足稱三絶而夢晉
以下諸作亦皆翩翩一展玩間如入山隂道中應接不
暇也辛亥春公之四世孫伯貞命工裝潢出以相示俯
仰今昔甲子再週而紙墨如新雖鬼神呵護而亦可以
占雲仍之善保矣故為識之長洲後學張鳳翼(處實堂集)
明唐寅風雪歸窑圖
右風雪歸窑圖子畏先生筆也先生此卷全法宋李唐
行筆如屈鐵絲而一種寒凍之狀宛在目前眞穎端有
化工者也豈惟冠絶一時自當不朽千古耳後學文嘉
題(珊瑚網)
明唐寅野望憫言圖
野望憫言一卷為宗讓校書作也卷中為圖者一為詩
跋者三後先皆名筆凡三年而歸於施民素氏民素傳
子若孫歷四世七十六年而始歸茂實府君此其相傳
之自也府君云當正德己巳吳中大水時有宗讓者適
居相城不無牢愁騷屑之感一時士大夫若王文恪輩
爭為謌詩慰藉之獨子畏先生旣成有聲之畫復購無
聲之詩殆是詩中畫畫中詩恐摩詰復生子畏無多讓
也暇日出示張進士伯起伯起謂其天眞爛發逸趣宛
然一段蕭疎清曠之氣出没於煙波柳岸間使人應接
不暇藉令營丘北苑松雪翁極意為之亦自不遠眞神
筆也顧其詩往往自成一家語比於唐人篇什為不類
耳府君服其知言而卒無以復之又云此卷在施子所
時方買田相城東恒從主人借觀焉歎賞之誠見乎辭
色幾欲作米顚據舷狡獪未有因也萬歷丁亥吳中復
大水施子以此卷來質米爾時極喜戲語之曰昔宗讓
以水厄得此卷吾子以水厄失之是何彼此不類與施
子曰主臣有之不聞人亡弓人得之夫復奚恨與我傳
之後人而不知所重何如歸於識者邪為一笑而留之
卷首故有野望憫言四大字亦子畏書曩者猶及見之
惜已失矣屢欲倩名手補其亡復計虎賁之似未若延
津之合也遂虚右以俟後七年府君析箸謙得田籍在
相城東有難色府君出此卷示不肖曰以此當汙邪十
畆可善護持毋為人所豪奪寧非吾家一雅語乎遂百
拜受之而識其顚末於卷後時又明年丙申九月十二
日張謙德謹書(清河書畫舫)
明唐寅畫梅谷卷
梅谷者當是吾吳德靖間名士唐六如伯虎為作圖祝
京兆希哲題署而王太學履吉選部祿之各賦一詩殊
足三絶偶以示文休承休承謂尚有京兆一序及待詔
一語不知何緣脫落因補書舊和楊補之柳梢青詞於
後甫成而信陽王胤昌太史書來以元章補之梅竹為
贈因舉以報之古人折梅寄遠故詩中用驛使語為雅
事苐不知仙骨寒香一辭條後所存幾何故不若郵筒
中尺素之堪遠也自今後南北山房各留之以備歲寒
一友生如玉川子所云忽到窗前疑是君猶足代面(弇)
(州續藁)
明唐寅赤壁圖
吾嘗以七月望登赤壁酒酣耳熱歌坡老所作二賦飄
然欲仙者久之然坡後賦所紀及伯虎此圖俱與景不
甚似當相賞有象外意耳伯虎才氣髣髴此老而窮逹
絶不埒却有一事相關坡於黃岡作中吕滿庭芳詞結
句有百年強半來日苦無多見者縮舌以為詩䜟無幾
而入鑾坡領巖部出入貴要者十餘年而後謫又八年
而後逝伯虎祈夢九仙得中吕滿庭芳五字至年五十
三驟見坡石刻詞而惡之趨令徹去尋病卒夫詞語不
䜟於作者而䜟於見者何也以其為二君子且黃岡故
事因漫及之(弇州續藁)
明唐寅畫賓鶴圖
友人張幼于以故唐伯虎先生為其王父寫賓鶴圖乞
余跋伯虎丹青妙天下獨此圖一叟烏巾白袷据坐大
樹傍一朱頂鶴竇荆扉而出於賓鶴意小不倫豈叟為
賓鶴顧為主邪然度叟羽化之日今已踰七十年有如
一旦坐幼于先人壠華表而鳴唳者焉知非叟也邪又
焉知鶴之為叟也賓之為主也伯虎之昔非而今是也
邪余又焉能辨之圖首有文徵仲古隸可寶他圖及文
辭鸛雀伍耳幼于去之可也(弇州續藁)
明唐寅曉行圖
唐子畏曉行圖在玉峰顧氏瀟湘夜雨圖在錫山鄒氏
詩畫款識皆精此等揮灑足稱妙絶一世矣亦何必古
人歟評定書畫今人多以款識為據不知晉魏字蹟唐
宋畫本有款者十無一二間有出後人蛇足者在慧眼
自不難辨如近年啓南子畏二公往往首題他人畫筆
為應酬之具倘非刻意玩索徒知款識雅士亦為其所
眩矣(清河書畫舫)
明唐寅仙山樓閣圖
仙山樓閣一題創自李思訓宋元名手多作之向從王
龍岡家購得子畏横披青綠大幅(計高六尺闊九尺餘)原係寫壽
履吉母氏者其布景用筆全法王右丞雖精細層疊稍
讓蔡氏白石翁卷然樹石古雅屋宇壯麗實子畏用意
作也左方署書仙山樓閣晉昌唐寅凡八字後有詩云
何處碧桃雨飛花渺去津山中自流水物外有長春路
轉通幽處雲深隔世塵洞天曾不遠或有避秦民徵明
題其字全倣聖教尤足嘉賞耳或云徵明盛年亦曾畫
成一卷乃是倣傚伯駒遺法筆墨精妙金碧輝映凡經
歲而始就近聞得六十千歸洞庭人家惜未及見(清河書)
(畫舫)
明唐寅水亭午翠圖
施氏舊藏子畏水亭午翠一幀見僕纂修稗官家言卷
以見贈上題云小亭如笠水颸寬一卷開窗了稗官停
午樹隂深合翠篆絲裊裊下清湍唐寅畫兼詩凡三十
三字此圖樹石高古峰巒樸茂當為子畏遺蹟第一品
惜乎絹素弊壞不入好事家目耳即使完好其筆法亦
非俗士所能識也(清河書畫舫)
明唐寅越城泛月圖
次兄仲服收得唐寅越城泛月小幅水墨天成景色最
為深遠覺與承受先世野望憫言畫卷筆趣正同品格
不相上下足稱化工之筆越城泛月玄宰公謂其有墨
無筆至野望憫言公又賞其筆法類趙大年非平時畫
本可及持論不同乃爾(清河書畫舫)
明唐寅畫卷
子畏畫法雖祖李河陽而筆蹤秀韻務取清曠然其經
營似以人物屋木為主故其局近而不遠俛仰眺適庭
除沼沚而已此卷獨寫老樹壽藤煙壁沙浪於荒江之
濱是以有無映帶濃淡相發控搏吐吞有濯足萬里之
槩所以為奇客於首署一標云天下唐卷第一誠第一
也(六研齋筆記)
明唐寅黃茅小景
黃茅小景唐子畏畫太湖濱幽絶處名曰熨斗柄昔柳
子厚作遊鈷鉧潭記鈷鉧者即熨斗義也題句云震澤
東南稱巨浸吳郡繁華天下勝衣食肉帛百萬戶樵山
汲水投其剩我生何幸厠其間短笠扁舟水共山黃茅
石壁一百丈熨斗湖水三十灣北風烈烈耳欲墮十里
梅花雪如磨地爐通紅瓶酒熱日日蒲團對僧坐四月
清和雨乍晴楊梅滿樹火珠明岸巾高屐攜小伎低唱
并州第四聲人生誰得常如此此味唯君曾染指若還
說與未遊人生盲却把東西指吳趨唐寅為丘舜咨題
(六研齋筆記)
明唐寅倦繡圖
唐伯虎解元於畫無所不佳而尤工於美人在錢舜舉
杜檉居之上蓋其生平風韻多也此倦繡圖從趙文敏
公摹來故設色之豓位置之工迥勝他日作至其雅韻
風流意在筆外則伯虎自有伯虎在覽者當自得之沔
陽陳玉叔為詩人玉臺之儁得此圖甚珍之以世懋伯
虎鄉人也命書數語於後(王奉常集)
明唐寅絶代名姝圖
相如之賦昔人稱為勸百風一此冊子畏之畫似勸希
哲之詩似風又幾於詈矣若夫王嬙以女兵報漢薛濤
以才媛娛賓不在亡國敗家之列當置輕典否則不免
重臺之誚(容臺集)
明唐寅寫生冊
人以為徐熙之野逸勝黃筌之富豓品遂分矣吾吳中
寫生無過白石翁而伯虎次之此十六幅種種臻妙蓋
得徐氏三昧而稍兼筌筆不在白石翁下山齋時一展
玩覺乾坤一種生氣落翰墨間為之欣然獨賞也徵仲
待詔有折枝小鳥二履吉題句附於冊後足稱聮璧矣
(弇州山人藁)
明周臣賓鶴圖
周東村臣為賓鶴翁作圖文太史題字稱二絶偶有長
康之化幾五十年而翁諸孫幼于復購得之諸公嘖嘖
歎賞幼于兄伯起至以唐伯虎為其曾大父畫西園圖
失之不能復以為痛恨為我謝伯起公家司空飛去古
干將劒吳中老人家藏長史批諾丞相燕公饋九公主
雞林夜光簾可併覓也幼于不忘其先故當自愉快人
得人失伯起亦姑置之何如(弇州山人藁)
明周臣畫韓熙載夜宴圖
韓熙載夜宴圖乃李主遣國手顧宏中於熙載第偷寫
得者曲盡其縱狎跌宕之態宏中别寫本行人間宣和
帝收得凡四本俱宏中筆而又有顧大中二本亦佳帝
自著譜云大中應是宏中昆季也弘治間杜菫古狂稍
損益之尋落江南好事大姓家以百斛米遺祝希哲為
作一歌八絶句手題其後稱吳中三絶此則東村周臣
摹菫圖而白陽陳淳書祝詩周行筆精工不減杜而陳
書亦在逸品蓋第四佳本也熙載事絶不足道顧其意
欲自汙有出於長卿犢鼻之上者昔嚴續僕射為其父
可求索熙載神道碑以千金雙鬟為贐熙載不肯作諛
辭重相苦欲刪潤立郤其婢題一絶泥金帶曰風柳搖
搖無定枝陽臺雲雨夢中歸他年蓬島音塵斷留取樽
前舊舞衣宋人傳竒所載陶學士風光好事此老風流
中耿介權譎種種不乏也(弇州山人藁)
明周臣畫九世同居圖
家有唐張公藝九世同居圖一軸相傳以為姑蘇周臣
作也自祖傳先君數十年先君性落落無嗜欲諸凡家
什物美麗無所取顧獨取此畫亦非必知丹青賞其品
格神理也然獨徘徊盼視不休畫可值數十金方先君
貧居至鬻田宅為朝夕獨不忍鬻畫蓋有以金來者先
君愕眙且笑謝曰吾尚欲得吾畫畫人物馬匹多不可
紀皆躍然飛揚至室屋嚴飾環佩繽紛山林杳靄原麓
馳亘各曲極其變周旣國工說者以為是平生最勝者
也(孫愼行玄晏齋文鈔)
明仇英摹松雪沙苑圖
余見趙松雪所畫唐馬一卷縱觀之其態有立者伏者
走者飲者浴者嘶者奔者逸者歸者戲而駢者或寢或
起奮發精神各能窮其狀今者閱十洲此卷其運墨設
色風韻氣骨斷斷乎自一手者不然何天閑之若是邪
時嘉靖丁未仲冬之望許初(珊瑚網)
明仇英雪棧圖
王右丞劒閣圖余嘗見叔明臨本乃古尺小幅石田先
生廣二圖余皆曾摹今俱不能記矣偶見實甫此幅不
覺有似人之喜因題其上萬歷乙亥六月文嘉識(珊瑚網)
明仇英九歌圖
仇實父圖九歌凡九章章各有徵仲待詔書余所見數
本皆闕招魂而此則併國殤去之其儀從人物都不詳
僅雲中君有少雲氣河伯持杖御一龍山鬼乘赤豹乃
類虎而已山鬼殊窈窕令人消魂其他種種有生氣待
詔書似草草而筆勢汎瀾可愛余嘗謂屈子偶歌此以
下神後人各自出意摹寫其繁簡工拙之不同宜也此
卷筆雖簡而意足視他本不啻勝之因識於尾(弇州續藁)
明仇英海天落照圖
唐李將軍父子畫世不多有王大理元美遺示仇實父
所為湯氏摹昭道海天落照圖特為竒絶若其晴蛟蒸
雲不能彌天而怪氣曛黃悉變初色海島瀲灩村樹晶
熒參差縷分如出幻景措意著色尤非平時落照可比
今摹本若此不知昭道之蹟又當何如邪昭道本已入
内府經煨燼矣則此本宜為人間所寶綴書其後云(仲)
(蔚先生集)
唐李思訓海天落照圖往歲於姑蘇富民家為有力者
奪去以賂貴人貴人敗此圖没入天府不復流落人間
矣而是卷為郡人仇英摹本其精巧工緻亦非近時畫
家所能余故不知畫即以此謂為李思訓眞蹟亦何從
而辨識之邪世人貴遠而忽近好事者往往破産以收
畜朽楮敗墨不者則相目為俗客然其子孫多不能守
而竟為有力者所奪乃珍異瑋怪之物又不能久處於
有力者之家必歸於天府而後已前事如此者歷歷可
鍳也是卷以近蹟不為人所豔羡故得獨存於陳上饒
之篋陳君宦游江浙必攜之以行當其政務龐壅氣煩
慮亂一披展之霞日掩映風濤澒洞千艘萬舶往來於
眉睫間陳君固有自得於心者在若必欲區區辨識於
翰墨之眞假不為幻人之說幻邪陳君當一笑而藏之
矣(徐學謨海隅集)
明仇英臨西園雅集圖
余嘗見楊東里先生所題西園雅集圖乃臨李檢法伯
時筆有崇山絶壑雲林泉石之致與此圖略不同此圖
僅一古檜一怪石一立壁捉筆書者為子瞻學士從旁
喜觀者王晉卿按卷對竚者蔡天啓倚樹睨者李端叔
彼圖則有張文潛而無端叔此圖據方石畫淵明歸去
來辭者即伯時握麈尾觀者蘇子由握蕉扇者黃魯直
撫肩立者晁无咎捉石者張文潛按膝者鄭靖老彼圖
有端叔而無靖老益以陳無已若摘阮之陳碧虚與聽
阮之秦少游說法之圓通大士與聽法之劉巨濟題壁
之米元章與傍觀之王仲至則所同也彼圖有名姬二
曰雲英春鶯而此皆削之楊先生又云曾見劉松年臨
本無文潛端叔无咎器物小異而僧梵隆趙千里亦嘗
摹之此圖吾吳郡仇英實父臨千里本也余竊謂諸公
蹤跡不恒聚大梁其文雅風流之盛未必盡在此一時
蓋晉卿合其所與游長者而圖之諸公又各以其意而
傳寫之以故不無牴牾耳實父視千里大有出藍之妙
其運筆古雅髣髴長康探微元祐諸君子人人有國士
風一展卷間覺金谷富家兒形穢因為之識尾(弇州續藁)
明仇英洛神圖
陳思王洛神賦妙極形容遂為千古絶調王子敬好寫
此賦謂其書姿態似之也文太史規模二王此書是其
合作即未可目驚鴻游龍亦庶幾於儀靜體閒柔情綽
態矣仇實父圖之雅得神光離合之趣足稱二絶族孫
定鼎舟中出示此卷為之擊節而題其後才情二字久
為道民屏謝忽復作此伎倆如支遯畜馬覽者得無笑
其不韻邪(王奉常集)
明仇英摹輞川圖
右王摩詰輞川圖臨之者郭忠恕再臨者仇英實父也
其二十絶句書者文待詔徵仲也余嘗謂讀摩詰絶句
更一覽輞川圖覺便如上下華子岡斤竹嶺騁於宫槐
陌汎南北垞欹湖柳浪徙倚木蘭柴茱萸沜即文杏館
而休焉酌金屑之泉與裴廸秀才對語不知我之為摩
詰摩詰之為我與否也然則摹本何必實父而書亦何
必徵仲哉(弇州續藁)
明仇英桃源圖
此仇實父摹趙千里桃源圖憶吾吳二三月間湖中盤
螭桃與甪里棃俱爛發如海雲蒸霞初日照雪山中人
往往取花瓣雜茶芽中待游客而士女多旦夕醟酒虎
阜片場無肯以一葦航者由是推之雖桃源在前漁人
揖而入之問津者亦不多見也(王衡緱山集)
明仇英仙奕圖
仇十洲蓬萊仙奕圖乃冷謙本謙學小李將軍所謂心
死方得神活仙家之秘藏也仇實父以趙伯駒為之自
當遠肖董玄宰(珊瑚網)
明仇英臨趙伯駒光武渡河圖
右仇實父臨趙伯駒光武渡河圖衷於李伯時單騎免
胄與陳居中文姬歸漢二圖之間位置古雅設色妍麗
為近代高手第一(容臺集)
明仇英揭鉢圖
頃過崑山憶昔所與俱來者強半已非其故况客中之
舊好乎獨於王以寧兄得共從容間又攜示仇實父揭
鉢圖蓋臨李伯時本也然譬猶未識其人偶覩畫像而
妄言肖否其孰信之所據吳沈二跋耳而文定首言五
代人所繪即非摹李沈又及於著色即非白描豈裝潢
之或誤歟余昔於京口識新安丁南羽見其畫佛像老
筆紛披於簡澹中出奇古歎曰此其為學吳道子者歟
比歸又於友人沈公路處得見羅漢渡海圖一卷變幻
百出莫可端倪而纖細妍妙極於毫髮則又歎曰不知
李龍眠更當何如凡余所未獲見而髣髴焉者其持論
每如此以寧兄試别以示識者不知於鄙言亦有取焉
否也即據所稱此繪賓伽羅故事當必有考而釋典或
載賓伽羅此云青目蓋論主之一人亦不詳其為波旬
也當更於翻繹名義一編求之率爾獻疑誠所未暇耳
(學古緒言)
明仇英白描番馬卷
余於京師曾見唐胡瓌番馬雖古素斷裂注視良久則
猛迅之意如在蹄尾令人慨然有煙沙雪磧之想蓋所
貌初不在肥瘠論也自世以羸瘠求竒至為隱肋可數
然而滅没之氣亡矣予蓄伯時二馬骨肉亦勻此正是
摹胡瓌者而休承以為臨伯時豈其轉相傚者邪沈伯
遠作文務雄駿而薄於腴藻故論馬以寓其意唯伯遠
念之(恬致堂集)
明仇英子虚上林圖
仇英字實父號十洲嘗執事丹青周臣異而教之遂知
名於世壯歲為崑山周六觀作子虚上林圖卷長幾五
丈歷年始就所畫人物鳥獸山林臺觀旗輦軍容皆臆
寫古賢名筆斟酌而成可謂圖繪之絶境藝林之勝事
也兼有文徵仲小楷二賦在後其家稱為三絶豈過許
邪後歸之嚴氏(清河書畫舫)
明仇英職貢圖
仇實甫諸夷職貢圖卷在姚氏絹本大著色布景甚奇
或云倣閻令筆也前有許元復題署後有文徵仲彭孔
嘉跋尾極稱許之云(清河書畫舫)
明仇英湖上仙山圖
又見實甫湖上仙山圖一名洞庭春色本青綠大横披
也按款乃是寫壽崦西徐公者精細層累非歷日不可
了山石師王維林木師李成人物師吳元瑜設色師趙
伯駒資諸家之長而渾合之種種臻妙或云實甫畫劉
松年殆擬非其倫矣(清河書畫舫)
明仇英蓮溪漁隱圖
徐晉逸藏實甫蓮溪漁隱圖一軸絹本淺綘色細潤之
極亦復清逸超羣實為仇畫第一品今歸其弟太沖矣
至今尚在夢想(清河書畫舫)
明仇英畫阿羅漢卷
龍眠畫馬鐵面秀禪師訶其洞入馬腹中遂改寫佛像
今實甫摹臨長卷千二百五十人俱向指頭重來出現
若不落仇欵竟疑龍眠手筆要之二人者皆千二百五
十人中以畫說法者也咄咄竒哉靈山一會儼然未散
(書畫記)
明文徵明居竹卷
右居竹卷皆吳中一時聞人為海寧王君作者王君不
詳為何人觀其絹素精好交無雜賓亦可尚已不知何
緣流落京師震川先生得之先生雅好種竹而亦姓王
亦可以為奇矣偶攜過敝寓因歎物之得其所歸而卷
中諸人震川所交幾半時一展玩殆若為震川而設者
題此以記歲月蓋自戊子至今已三十九年又不勝存
沒之感於諸公也嘉靖丙寅秋七月三橋文彭書(書畫題)
(跋記)
明文徵明勸農圖
文待詔作勸農圖瀟灑冲玄往往有意外色是孟襄陽
韋蘇州詩境令田父覽之亦解忘風雨作勞跋尾從蘭
亭聖教來視暮年結法小涉佻耳祝京兆文吾所不敢
論其書絶類褚河南而老徤過之是平生最合作者噫
二百年無此筆矣(弇州山人藁)
明文徵明玄墓四游圖
玄墓者昔宋青州刺史郁泰玄墓在山中初泰玄為人
仁恕德感鳥獸葬日有羣燕數千銜土冡上時人異之
遂以郁名命其山其山巖巒迴複翠竹蒼松蓊蔚嵐霧
面挹太湖又遠離城市有奥絶之勝余嘗至光福云有
山徑可數里抵玄墓時雨氣昏甚不果往遂出虎山至
銅阬而還今觀文太史所為與陸儀部畫四游小幅益
知其勝非他山可比悔當時之不能往也為題四絶遥
紀其勝云(仲蔚先生集)
明文徵明雲山卷
文太史徵仲諸生時為黃博士應龍作此卷畫倣老米
氣暈生色遂不減高彦敬書法圓熟翩翩出晉人比之
晚年筆少骨而多韻詩雖大歷以後語亦自楚楚應龍
絶寳愛之戒其後人勿為餅金懸購者所得去六十年
而其諸孫強以留余得厚直而去余聊以寓吾目而已
平泉莊草木不能畢文饒身人失弓人得之吾又安能
預為子孫作劵邪(弇州山人藁)
文太史生九十年名播海内旣沒而名彌重丹青一紙
購者重若璵璠其實勝也此卷以元章淋漓之趣兼子
昂秀潤之色重以吳下風流題詠略備著巾箱中寳愛
有年矣友人李納言伯玉好古博雅兼妙太史蘭竹和
璧燕石莫逃鑒别出按關中不佞先已歸田秦雲吳月
相望各天輒割所愛遺之屈指擊節之辰瀝酒相矚也
(王奉常集)
明文徵明畫冊
文待詔所圖十六幀多東南名山水雖間以險絶奇勝
為功而不離清遠蕭散之致稍一展視覺秀色幽韻直
撲眉睫間此翁眞易仙宫中人也幀各有周公瑕陸子
傳一絶句内補公瑕闕者王百谷三君子故竭其心思
腕力而趨後塵以擬三絶則吾未之敢許此圖為朱子
朗作今屬徐建甫氏要余題其後賴余老僅作雲霞觀
耳不然幾令三日不成寐(弇州續藁)
明文徵明十景畫冊
文徵仲先生畫妙集諸家此冊十景取法趙承旨為多
而首作特倣夏圭尤為竒出至其千里方幅平遠閒逸
之趣又多出於蹊徑外者蓋生平得意作也書法中行
草是其下駟而此冊題字獨盡遵美之致豈亦自珍其
畫邪昔范宣素不重畫見戴安道畫始咨嗟以為有益
故梅都官詩云晚知書畫眞有益却悔歲月來無多余
少諳書畫之趣年過五十而病游戲其中頗不作東流
之悔兒子駰亦同斯好憐其侍疾謹暇中為題此冊賜
之且訓之曰而不幸有若翁癖要當似若翁之好而不
留也不爾昔人所謂益將無為若累邪(王奉常集)
明文徵明蘭卷
文待詔畫蘭品高甚幾欲出趙承旨上同年友納言李
公夙禀清尚酷愛畫蘭與余論次亟欲得待詔蘭余偶
憶篋中有兩種蘭石是待詔及陳太學道復手筆因出
案頭相賞雖草草都不經意而天真爛然又有徐子擴
充朱子儋承爵者詩畫錯列其後公笑而視曰此故吾
江隂名士何所得相值余因謂公雅好蘭是卷兩以蘭
冠家本江隂而江隂人遺墨具在此故非王生物也天
以乞李公者吾安得有是為書其尾而歸之(王奉常集)
明文徵明畫卷
文徵仲此卷在高尚書米氏父子間墨瀋淋漓筆勢蒼
潤絶勝其平日當是得趣時作今徵仲謝世後畫品遂
登上古若此卷尤難得沈開府什襲藏之奚囊余獲觀
於清眞館中時吾友陸君策同賞余與陸皆知繪事或
其言足信也開父因屬題其後(莫廷韓集)
明文徵明倣趙文敏滄浪濯足圖
文徵仲畫大類趙承旨苐微尖利耳同能不如獨勝無
取絶肖似所謂魯男子學柳下惠其昌題(珊瑚網)
明文徵明倣燕穆之山水卷
文徵仲先生繪事從宋入李營丘燕穆之方幅小景輒
具百里之變貴於几端卷舒而游趣足也此作是其倣
燕著王履吉詩行草楚楚秀逸若來與畫競爽眞雙璧
也春寒無事從玉水假過恣玩旬日意猶未飽會玉水
治入燕裝促歸囊中系此李日華(恬致堂集)
明文徵明横塘詩意
花光惠崇喜用王洽潑墨法寫湘西山水極有神韻二
米實祖述之非創作也衡山公此卷蒼秀婉逸直追二
衲不入南宫廡下詩筆亦以涪翁手腕鼓國初高徐口
頰俱可寳也(恬致堂集)
明文徵明畫寒林
文衡山先生寒林捎空戳雲有從地一湧而出者斷不
可以手追焚香默坐對之如在荒江野岸維舟霜柳之
下而已(六研齋筆記)
明文徵明白描老子像
猶龍公道貌玄言吾夫子以為不可測識者而徵仲先
生以筆墨追之幾得影響此不復當以藝事目矣必焚
登流眉香一銖乃可開卷壬戌十二日李日華敬題(恬)
(致堂集)
明文徵明郭西閑泛圖
文太史郭西閑泛小幅絹本青綠山水精細全法趙千
里而逸趣不減松雪翁足稱合作且上方行書一律大
類荳子而能縱横自恣尤為可愛其詞曰雨足新蒲長
碧芽野塘十里抱村斜青春語燕歸游舫白日流雲漾
淺沙湖上修眉遠山色風前薄面小桃花老翁負汲歸
何處深樹雞鳴有隱家徵明此畫舊藏琴川徐氏今歸
余家(清河書畫舫)
明文徵明山園圖
太史公為默川先輩作山園圖長卷絹本大著色前後
位置泉石樓閣極古雅中間襟寫桃杏芙蕖拒霜橙橘
之屬一圖皆備尤為緋娓絶倫識者稱其遠師右丞遺
法以成之眞仙品也徵仲先輩摹李成寒林圖有大小
二本在長兄伯含所筆墨精銳樹石幽竒得而藏之足
可壓倒元白矣(清河書畫舫)
明文徵明松忩試筆圖
文太史松窗試筆圖一軸紙本淺綘色妙絶無雙不惟
畫筆勾研極細精温雅兼所題詩句作蠅頭行草宛然
聖教遺法詳觀題辭蓋為金小溪作也(清河書畫舫)
明文嘉倣米雲山卷
米南宫眞迹所見不過二三卷往從西吳閔氏見者大
率與文休承所臨本相類吳文定有題語嘗記誦其詩
云雲山烟樹總糢糊此是南宫鶻突圖自笑頂門無慧
眼臨窗墨迹淡如無苕上人藏畫絶少惟此人共知寳
余得一目甚幸甚幸休承是作不特墨氣之佳而八十
老人用筆精妙可方駕南宫即友仁亦當是退舍也六
止生周天球題(珊瑚網)
明文嘉蛺蝶圖
文休承作蛺蝶圖蕭遠高逸非近世丹青之士所得夢
見也同時題咏並濯濯名流今不可復作矣此扇出入
懷袖髣髴猶生薝蔔香也王穉登(珊瑚網)
明文嘉米山小卷
天空沙虚浪湧石沒白雲蒼山相負而出此米氏創起
法門也然其峰勢低迴樹影單複細披之悉有位置無
一筆漫作者余嘗有詩云虎兒若到精微處仍落營丘
意地中正於頂𩕳上剔此一眼耳米蹟漸不可得休承
此作是其法印試嘗以余意求之必有會耳(恬致堂集)
明文伯仁燕臺八景
永樂中人主移蹕大都而一時館閣諸先生扈從者光
侈其事分勝標咏大抵損益勝國之遺如所傳金臺八
景然往往多七言近體湯王孫所以見屈於劉尚醫者
此也自李何後詩格絶不作讕長語而丹青之託則杜
菫古狂外亦不復再見文德承薄遊燕市久取王藍田
畫中詩法别貯奚囊隱隱有盧龍龍虎氣覽者果公子
牟邪江湖間亦足慰魏闕思矣(弇州山人藁)
明文伯仁溪山自適卷
東南佳山水太湖之抱於三吳者最號清遠然大較山
不勝水自富陽而溯新安之黃山白嶽尤竒峻然往往
水不能勝山五峰文伯仁家吳中足以窮水之勝矣而
猶未快乃因游新安遂盡擥其竒而發之於丹青余近
得一寓目眞若坐籃轝翠微間使人應接不暇區區山
隂道上行烏足以當之哉此君穢而好罵坐不知胸中
何以富此一段丘壑也(弇州續藁)
明文伯仁萬壑松風圖
寫層巒疊巘棼瀑重林在層數明折搭辨稍加以煙靄
出没則能事具矣然非有吞海雄襟蕩雲竒思即極意
施設未必能合乎自然之數也余家有衡老寒林一幅
勢若攢空此則借松枝披拂有動摇山岳之意眞所謂
驚天動地之作也己巳閏四月霪潦彌旬空齋坐悶焚
香展對藉以自壯玉水使來敬題還之顧畫味迴環在
念終不去也(恬致堂集)
明文伯仁友竹圖卷
吾山居極有好竹獨喜杜少陵詩露洗娟娟净風吹細
細香以細香榜其亭不意五峰老人寫此圖先獲我心
此圖全摹三趙蓋千里令穰子昂也余與君餘展玩宛
似六逸中人物適新篁解籜細隂映帶窗下曾未染世
間一點纖塵擘茗煮香覺清福消受不過視友竹先生
差過之昔賢在輦下題竹云我亦有亭修竹裏也思歸
去聽秋聲見卷時將無妬色(珊瑚網)
明王寵倣雲林筆意
履吉不以畫名此幅乃偶然興到隨筆點染耳然深得
大癡雲林墨外之趣可見高人胸中無所不能從伯穀
齋中見之為之心熱文嘉(珊瑚網)
明陳淳倣米氏雲山
尺素中作長山大江畫家所難我吳中惟沈石田先生
得此竒淡他未能及偶閱此卷乃白陽得意之筆谿山
雲壑將數十尺連畫似萬里觀者不覺有遠心使石田
復起未必不展卷嘖嘖也寶之吳門陳鎏題(書畫題跋記)
陳白陽作畫天趣多而境界少或殘山剩水或遠岫疎
林或雲容雨態點染標致脫去塵俗而自出畦徑蓋得
意忘象者也此作長卷乃獨窮盡山川之狀重疊變幻
實而復虚斷而復續煙雲吞吐草木蔽虧景有盡而意
無窮也又非若平日所作而已若此卷豈可多得哉觀
者當自識之酉室王穀祥題(同上)
昔米南宫女嫁吳中大姚村某氏故敷文每過吳必往
視妹嘗作雲山卷留其家越四百年而先逹中丞陳公
大姚人也乃於京得之甚以為竒西涯匏菴石田俱有
題咏白陽先生即中丞之孫幼而篤好日就臨搨領其
眞趣逸思故所作多煙巒雲樹約略點染而已獨此卷
連楮尋文備極畫家諸法有江貫道江山千里之勢豈
非高人博古既無所不見而亦何所不學舊吳彭年題
(同上)
錢君子儀亦頗能畫其請白陽寫畫蓋欲以為規式耳
故白陽為之點筆與平時所作太異諸公題語極其稱
許則與殘山剩水似有如無之筆大不同矣文嘉(同上)
陳白陽先君門人也其家藏不惟有大姚村圖又有海
岳菴圖所以得二米筆法為多嘗為余作匹紙長卷又
嘗於燈下以紙蘸墨作雲山此何異張旭以髮作書哉
偶閱此卷因題於後隆慶戊戌六月廿三日文彭(同上)
白陽此卷專摹荆浩洪谷子洪谷子筆法倪元鎮王叔
明特窺三昧餘未能夢見也不見荆浩畫不知此卷來
歷若以南宫大姚村海岳菴許之此老尚未心服華亭
陳繼儒題(同上)
明陳淳烟巒疊嶂圖
予嘗見米南宫父子雲山特臻玄妙而倣之者如元之
方壺國初時錢塘戴進雖各底其極亦特具體而微戴
聊窺其一斑耳未之擬也如我白陽陳先生用筆瀟灑
覽如汗漫無統而波瀾有緒識者云縱横二米之間者
此卷也予以為然不知鑒者亦與之否江夏黃學曾(珊)
(瑚網)
明陳淳水仙梅卷
清池新月下看梅花水仙全似苧羅女為吳王縞素時
狀道復此卷併其神情得之當作百花中周昉也(弇州山)
(人藁)
明陳淳畫牡丹
陳復甫作墨本牡丹甚得徐熙野逸之趣記宋有去非
先生者作墨梅絶句至今藝林以為與梅傳神復甫豈
其苖裔邪何無聲之詩與無色之畫兩相契也(弇州續藁)
明陳淳水墨畫卷
余少閱白陽山人畫花卉為多大都不經意乃自佳妍
蚩眞贋故易辨也覩畫後題詩遒逸不羣掩卷歎賞定
為名家筆已乃見儼山二字始信名下定無虚士耳然
一之所得吳畫小幅至能使大老津津賞識如此其為
人賢而好事可知矣書此以歸一之佳兒知余所屬意
不在畫而在題不在題而在所藏人也子聞其識之(王)
(奉常集)
明陳淳薜荔園圖卷
薜荔園既徐氏勝處白陽畫亦爽爽有神力題詠諸公
如獻吉仲默華玉君采皆一時辭家之選而命筆則隆
池與壽承休承兄弟雜為之皆為可寶也(恬致堂集)
明錢穀溪山深秀圖
余近獲高麗貢繭潔白如玉夏月錢叔寶見過令作矮
行長幀淺色溪山深秀圖結法一𣲖流自黃子久而間
以啓南老筆蒼古秀潤絶出蹊徑之外一時吳中名士
俱在歌賞羡之眞勝事也人或謂余有所寄則不然大
丈夫好山水便當謝去朝市安用役役寄此為然人生
有義命要不當以一端成出處也譬如見佳畫輙云是
眞山水見佳山水輙云一幅眞畫究竟何所歸書此志
感且以解嘲(弇州山人藁)
明錢穀紀行圖
吾家太倉去神都為水道三千七百里自吾過舞象而
還往者十二而水居其八得失憂喜之事相錯接淅卜
夜所經由都會繁盛若雲煙之過眼而已去年春二月
入領太僕友人錢叔寶以繪事妙天下為余圖自吾家
小祗園而起至廣陵得三十二幀蓋余嘗笑叔寶如趙
大年不能作五百里觀也叔寶上足曰張復附余舟而
北所至屬圖之為五十幀以貽叔寶稍於晴晦旦暮之
間加色澤或為理其映帶輕重而已昔宗少文圖五嶽
名山於齋壁曰鼓琴動操欲令衆山皆響吾請老之日
以此冊置書齋阿堵得之不自笑令淚出邪然終南山
有捷徑又安知長安道中之無隱淪也且吾與二子俱
幸而不死是不能為向子平亦終當為少文矣因題於
後(弇州山人藁)
明錢穀鍾馗移家圖
鍾馗事僅見唐傳竒中楊用修以為喬鍾葵字辟邪後
人因而附會之恐亦非也李伯時舊戲作嫁妹圖或云
即移家圖余嘗見其副本叔寶雖髣髴其意而所增飾
過半作魈魑虚耗得志跳踉之態深得小人情狀昔謂
橋神貌醜畏張平子圖之不敢見異日叔寶可免勾攝
之苦矣(弇州山人藁)
明錢穀夏山欲雨圖
余未冠則侍文太史先生先生設小供張一紙畫乃嶺
南梁思伯寫贈先生者爾時已知思伯名矣後二十年
而余與思伯為莫逆友先生仙去十載餘門下士錢叔
寶畫遂有大名幾欲出其師上此夏山欲雨圖叔寶合
作也兩人皆先生門下投贈故應不凡余亦雅厚叔寶
覩此畫眞不減先生恍憶廿載前事為之憮然然余生
亦多幸矣夏山欲雨意余兄業已道之余不能為越客
解嘲姑置勿論(王奉常集)
明鄭善夫畫卷
余少年不喜畫以為無關性情特小技耳已而聞其筆
意則與書法相似其摸形措意則又近於詩家於是始
寓目其間然卒不能深解也少谷有物外之逸興視世
間穢濁一若不屑廼獨兼長乎此將以游其心邪夫論
百技者不專精皆不能有成而精易耗莫甚巧思由是
言之吾不能不致恨於少谷之兼長矣(羅洪先念菴集)
明謝時臣畫卷
吾人之於繪事古固尚矣苟非出於天資之妙則運筆
之際不免有蹶求其心手相應左右逢原歷代以來不
多見也樗仙謝子業儒而丹青故其所作往往近古其
人物尤精此卷其得意之作玩畢歎賞久之嘉靖癸巳
仲冬一日(陳道復白陽山人集)
明謝時臣畫淵明卷
吳中畫多惜墨謝老用墨頗侈其鄉訝之觀場而矮者
相附和十幾八九不知畫病不病不在墨重與輕在生
動與不生動耳飛燕玉環纖穠縣絶使兩主易地絶不
相入令妙於鑒者從旁睨之皆不妨於傾國古人論書
已如此矣矧畫乎謝老嘗至越最後至杭遺予素可四
五並爽甚一去而絶筆矣今復見此能無慨然(徐文長集)
明謝時臣山水圖卷
蓋騷人以微言相感而良工執藝以通其意凡民有心
靜躁殊分故仕進則卑山林巖穴之士亦慁軒冕子貢
大賢也結駟連騎而羞甕牖莊生洸洋自恣亦輕千乘
道不同不相為謀也李君膺鴻漸之期然顧感恬曠澹
泊之語躭丘壑放浪之好此其致可與淺陋沉溺者言
邪嗟乎誰為為之孰令聽之非樗仙子烏能為是繪哉
(許應元陭堂摘藁)
明陸治臨王安道華山圖
余旣為武侯跋王安道華山圖意欲乞錢叔寶手摸而
未果踰月陸叔平來訪難其老待之至暮口不忍言摹
畫事也陸丈手其冊不置曰此老遂能接宋人不至作
勝國弱腕苐少生耳顧欣然謂余為子留數日存其大
都當更為究丹青理也陸丈畫品與安道同故特相契
合畫成當彼此以意甲乙耳不必規規驪黃之迹也吾
友人俞仲蔚周公瑕莫雲卿輩特妙小楷吾悉取安道
敘記及古近體詩託仲蔚唐人雜記并詩託雲卿李于
鱗一記六詩喬莊蕳一記一賦託公瑕都玄敬一記託
程孟孺别書一冊附於後此冊成安道有靈不免作衛
夫人泣矣甲戌夏日琅邪王世貞題(書畫題跋記)
明陸治游洞庭詩畫十六幀
余以壬申之秋九月游洞庭而陸丈叔平時亦從諸少
年往蓋七十七矣而簪履在雲氣間若飛歸日始草一
記及古體若干首以貽陸丈存故事耳居明年之五月
而陸丈來訪則出古紙十六幅各為一景若採余詩之
景不重犯者而貌之其秋骨秀削浮天渺瀰的然為太
湖兩洞庭傳神無爽也妙處上逼李營丘郭河中馬夏
而下所不論矣陸丈畫品高天下遠近望里間而趨者
求一水一石而不可得今乃舉太湖全洞庭之勝而贈
我且復㢲辭以其畫將託余詩而不朽也余固有偏幸
陸丈毋亦有偏嗜邪問之陸丈自言至八十二畫當大
成審爾吾於其時上章乞道士服策一杖從探未竟之
勝歸而吾二人者合作摩詰一身毋謂繪少年得隴望
蜀也(弇州山人藁)
明陸治溪山餘靄卷
吳溪陽先生者新安人其所居里名溪南先生溯流結
廬因以溪陽自號歲辛丑吳門陸叔平作溪陽圖貽之
迄今癸未先生下世且十年所矣其長君惟明復丐邑
人丁生補圖於後常挈之旅橐中時一寓目不勝太行
白雲之悲惟明與遊多一時名流競為詩歌題贈而不
佞為記其顛末如此是歲重陽前一日江都陸弼書於
白下長千里石字菴中(珊瑚網)
明陸治寫生卷
畫家寫生右徐熙易元吉而小左黃氏父子政在天眞
人巧間耳宣和主稍能斟酌之明興獨吾吳沈啓南入
熙室而唐伯虎於黃氏有出藍之美陳復甫後出以意
為之高者幾無色下者遂脫胎矣叔平此卷卉草果蓏
之屬四十二種種有天趣而不至出驪黃外庶幾能斟
酌者印文甚古雅而署字不類豈所為蛇足也邪漫題
不覺滿紙(弇州續藁)
明徐渭荷花圖
青藤道人詩字畫一代三絶此蓮花圖葉葉如在八面
風中百折不回具有千鈞力勢花即宴然不用力勢如
屋裏人不知屋外事險刻亦用力勢字頽放亦不用力
勢應照應處各不相照應不照應處恰好照應且道是
什麽境界(偏行堂集)
明項元汴花草冊
寫生至宣和殿畫院諸名手始具衆妙亦由徽廟自工
此種畫法能品題甲乙耳元時惟錢舜舉一家猶傳古
法吳中雖有國能多成逸品墨林子醖釀甚富兼以巧
思閒情獨饒宋意此諸冊如入山隂道應接不暇也董
其昌題(書畫題跋記)
明項元汴荆筠圖
余家季父畫蘭竹樹石頗妙絶至山水間亦佳勝然完
璧甚難惟此卷墨氣筆法俱自有神當入元鎮孟端堂
奥矣是或緣慧空上人之請而荆筠翩翩典雅足可重
之謂邪荆筠其寳之萬歷癸巳八月潮日項德裕識(珊)
(瑚網)
明孫克弘摹米氏研山圖
孫漢陽寫蘇長公石供四種并手錄諸作為齋頭清賞
體物摹態如有生氣昔蘇公寶愛仇池石惟恐為人所
奪而晉卿又珍重韓馬往來酬和大費脣吻筆札錢穆
父兼取二物穎叔至欲焚畫碎石可發一笑壺中九華
長公謀重價購求竟落他手今漢陽以方寸紙畫收之
抑又逸矣夫以道眼等觀一切有相皆幻影空塵讀參
寥辨証語覺有會心焉余既為題其卷後而手摹米氏
研山圖及元章易宅事於左方合為一帙以見古人雅
好之同若僧孺德裕輩所聚洛陽泉石一朝失勢遂成
瓦礫無復後人仰止之思則幾於悖矣漢陽先生何以
教我邪(莫廷韓集)
右錄米元章一帖觀此知米薛相易事誠有之鐵圍叢
譚或傳訛耳然余又於宋光禄家得米元章所畫研山
雲根雪浪直鑿混沌吾鄉雪居先生又圖為卷可與元
章競爽余將以米畫贈之惟欲易東臯草堂前一片煙
霞便意足也(畫禪隨筆)
江右馬鵬揚得雪居先生研山圖持以眎余漫為書識
今先生所自為圖復出相眎因理前語書之米老以研
易宅事未論有無苐研山為米老所愛當亦具衣冠拜
之自是雲霞最上品而先生好石之癖不減米老即其
提筆為圖峰巒之狀宛然天成殆不徒肖其形似而已
腕間信有神哉先生其秘藏之毋令好事者所見恐亦
徵入九禁中不得為東臯雪堂几案前物矣不然又恐
如豐城之劒或從風雨中飛去(何三畏漱六齋集)
明孫克弘寫生冊
雪居士寫生入妙此筆作自禪院向禪悦游戲中得之
故筆端幻出姿態生動溢有眞趣夫世間何幻非眞眞
即是幻雲上人寶藏是冊禪餘展玩劃然一下將不有
如靈雲得悟邪雖然悟後則眞幻兩忘何煩著語(陸學士)
(題跋)
明孫克弘朱竹
孫漢陽筆端三昧幻出朱竹蕭散有高韻卷中用戲筆
追和之者復一二輩暇日就几展玩惟恐收去君自謂
世無朱竹復挽前人名勝作始者實之不知大化中色
肖何者非幻苟心與象會則作者自命何暇步邯鄲也
(陸學士題跋)
明孫克弘梅花冊
雪居先生藏巧在心借書於手所圖梅花六十幀即不
出方寸之紙而布景種種神竒無論近代丹青家不能
染指恐前有作者其標韻變態亦未易過之賞鑒者謂
先生為化工之筆不虚耳(漱六齋集)
明孫克弘畫梅竹卷
羣卉多以豔態爭妍獨梅花清芬古勁有士大夫之風
故非驅俗絶塵不能寫其神韻漢陽太守雪居士好游
戲於丹青花鳥生意下筆輒得其妙晚好寫梅竹蓋亦
有雅尚云此幅尤得馬氏父子筆法可寶也(莫廷韓集)
明孫克弘畫石卷
唐李德裕採天下怪石聚之平泉别墅遺誡後昆曰有
以平泉石輕予人者非佳子弟也内一醒酒石尤珍愛
之醉則踞焉今漢陽之寶七石似不少遜而石疑較勝
唐詩云寒姿數片奇突兀曾作秋江秋水骨又云雪盡
身還瘦雲生勢不孤此頗足以狀石(畫禪隨筆)
明孫克弘畫冊
漢陽竹倣文湖州蘭倣鄭思肖時寫人物兼帶梁楷寫
石兼帶米芾寫水兼帶馬遠縱横點綴皆有根據非畫
史市官苑中者所敢望也(珊瑚網)
漢陽寫生古則趙昌黃筌父子近則沈石翁陸叔平皆
能抗衡至於文房諸玩隨意拈寫不肖不止十指間眞
有陶冶雖宋畫苑名手未能夢見也所居東郭草堂多
列法書名畫於秋琳閣中盤礴觴咏客至如歸退則游
戲為此無纖塵留於胸中此卷尤其得意壯年之筆今
廣陵散矣(同上)
明顧正誼山水小幅
先輩嘗言畫以氣韻為勝故第逸品於神品之上其說
以為失於自然而後神此縣解之論也顧仲方人品師
法翩翩超詣游戲三昧便登作者之堂覩此小筆居然
江山萬里之趣其韻之妙眞當求之元季大家伯仲間
矣武林陳徵君我黨勝流使能如宗少文所云澄懷觀
道臥以遊之即時有烟霞發襟袖中也(莫廷韓集)
明顧正誼倣一峰道人冊
顧仲方寫一峰道人筆意冊子既贈余復為宋伯靈所
乞余謂伯靈方遠遊名山大川且在耳目乃復愛此畫
其用意何為仲方筆全寫江南諸竒勝伯靈事此游宛
然作舊林想也其畫精緻絶倫更宜寶藏之(莫廷韓集)
明顧正誼山水冊
米元章論畫曰紙千年而神去絹八百年而神去非篤
論也神猶火也火無新故神何去來大都世近則託形
以傳世遠則託聲以傳耳曹弗興衛協輩妙迹永絶獨
名稱至今則千載以上有耳而目之者矣薛稷之鶴曹
霸之馬王宰之山水故擅國能即不擅國能而有甫之
詩歌在自足千古雖謂紙素之壽壽於金石可也神安
得去乎君畫初學馬文璧後出入黃子久王叔明倪元
鎮吳仲圭無不肖似而世尤好其為子久者(畫禪隨筆)
明莫是龍山水
莫廷韓山水小景得白石翁筆意此卷為宋光禄安之
寫即其洄流沓嶂煙霏雲樹開合隱映山居風致宛然
余家九山中朝夕無非畫境自來城居此景為樵人牧
豎所乾沒展卷頓還舊觀復起余芒鞵竹杖之想光禄
君家有泉石之勝而蓄此也好事無乃多取邪(陸學士題跋)
明莫是龍畫卷
莫廷韓為宋光禄作此圖在己卯之秋時余同觀咄咄
稱賞今已二十年事矣仲文愛之護惜特甚自蘇過松
周撿襲藏備至不忍轉入他氏手亦交誼也(畫禪隨筆)
明莫是龍畫
廷韓摹倣大癡畫十年必坐密室染就不令左右賓友
知之及工甚乃輙出以眎人其潛心如是此幀神情秀
潤墨采淋漓一日得從晉叔先生舟次披閱凛有生氣
恨不能起之九原也試雜之大癡眞蹟中恐亦未易識
别(漱六齋集)
明趙左雲山
米虎兒雲山在似山非山之間趙文度雲山在似米非
米之間余曾和玄宰一絶欲出不出雲山巔欲斷不斷
村樹煙欲見不見林中僧欲渡不渡林外川可謂與雲
山傳神矣(書畫記)
明張復畫
萬歷九年春余有關中之役張子元春送余京口袖出
此圖為别其畫境則自渡江始歷淮汴河洛抵潼關止
其畫思則始宗黃鶴山人中雜倣董北苑黃大癡至趙
承旨松雪終焉大都窮研極搆盡平生所長以暴酬德
之感翩翩可稱合作矣今人親見張子行事不能異人
未便許超吳子輩然後世有知畫者賞之當不啻拱璧
也萬里單行奚囊不辦有他物攜此時一展視因為記
顚末使覽者知畫意所自云(王奉常集)
明張復畫東谿卷
陽羡東谿之勝甲於江南櫂舟而入者輒有游汗漫登
蓬瀛之想張元春此卷大意師王叔明而其用筆用墨
妙得古人藏鋒透紙三昧不獨布置之高勝氣韻之生
動一洗向來文沈二家殘瀋而已是足以當卧遊矣昔
李伯時作山居圖見之者後踐其境髣髴如所曾到畫
之奪眞其妙如此元春得似之乎之矩家有東谿即今
方羽儀廊廟而松風之夢自在第攜此卷以往時一披
之不必如謝太傅起樓墅以象東山矣(嬾眞草堂集)
明周之冕花卉冊
盛國以來寫卉草者無如吾吳郡而吳郡自沈啓南之
後無如陳道復陸叔平然道復妙而不眞叔平眞而不
妙周之冕似能兼撮二子之長特以嗜酒落魄如李邈
卓不甚為世重耳日坐弇園與花事周旋此卷遂來爭
勝聊題數語不覺芳英爛漫筆端(弇州續藁)
明尤求華清上馬圖
楊太眞華清上馬圖舊有粉本而寂寥不甚稱尤子求
善白描會余得蜀箋乃乞子求作圖而以意增損之遂
妙其太眞上馬時態與三郎停鞭顧盼之狀儼有生色
太眞及諸姨應俱善騎觀麗人行所稱足下何所著紅
蕖羅襪穿銀蹬又當軒下馬入錦茵故自可想也當其
乘照夜白扈從入蜀尚自謂得策六師一小停而馬嵬
之騎不復前矣吳中善書者俞仲蔚連昌宫詞彭孔嘉
長恨歌周公瑕津陽門行黃淳父清平調八首及袁魯
望張伯起王百穀王元馭華幼圜舍弟輩各以小楷書
宫詞遂成佳本其他固所不暇論也(弇州山人藁)
明朱蔚蘭竹卷
朱將軍文豹名蔚别號香城上海人與喬伯圭將軍同
時氣誼甚篤後伯圭死東事文豹度無可為乃日縱詩
酒間寫蘭竹嘗曰伯圭作草書不啻神龍鬭海鱗甲翕
張又如百丈老藤懸崖絡壁一種夭矯堅勁之狀莫得
而形容之吾寫蘭竹亦用此法雖風狂雨横極摧折中
固自挺然夫蘭竹之法不盡於此而文豹自道其胸臆
固爾伯圭以死事建祠於鄉有司歲時祭祀文豹則悲
憤無聊第託之筆墨可悲也矣桐鄉錢君某寶藏此卷
而未悉將軍本末故題二百餘字歸之近時杜撰百出
人競愛之謂之海鹽派得文豹卷示之所謂尚有典型
也(放鷼亭藁)
明丁雲鵬八生花卷
丁南羽為畢生與權寫生花八品自名為八生花卷其
傅粉染色描寫皆得品物眞態足追古人畫成而畢生
逝矣夫良友物化而空花尚存可為慨矣今南羽裝付
其子庶幾延陵之劒哉(莫廷韓集)
明丁雲鵬白描羅漢
此羅漢婁水王弇山先生所藏乃吾友丁南羽游雲間
時筆當為丙子丁丑年如生力駒順風鴻非復晚歲枯
木禪也詩文書畫少而工老而淡淡勝工不工亦何能
淡東坡云筆勢崢嶸文采絢爛漸老漸熟乃造平淡實
非平淡絢爛之極也觀此卷者當以意求之(容臺集)
衆生有胎生卵生濕生化生余以菩薩為毫生蓋從畫
師指頭放光拈筆之時菩薩下生矣佛所云種種意生
身我說皆心造以此邪南羽在余齋中寫大阿羅漢余
因贈印章曰毫生館(冏上)
明董其昌倣米畫
米元章作畫一正畫家謬習觀其高自標置謂無一點
吳生習氣又云王維之蹟殆如刻畫眞可一笑蓋唐人
畫法至宋乃畼至米又一變耳余雅不學米畫恐流入
率易兹一戲倣之猶不敢失董巨意善學下惠頗不能
當也(畫禪隨筆)
明董其昌倣煙江疊嶂圖
右東坡先生題王晉卿畫晉卿亦有和歌語特奇麗東
坡為再和之意當時晉卿必自畫二三本不獨為王定
國藏也今皆不傳亦無復摹本在人間雖王元美所自
題家藏煙江圖亦自以為與詩意無取知非眞矣余從
嘉禾項氏見晉卿瀛山圖筆法似李營丘而設色似李
思訓脫去畫史習氣惜項氏本不戒於火已歸天上晉
卿蹟遂同廣陵散矣今為想像其意作煙江疉嶂圖於
時秋也輒臨秋景於所謂春風搖江天漠漠等語存而
弗論矣(畫禪隨筆)
明董其昌臨巨然畫
上元後三日友人以巨然松隂論古圖售於余者余懸
之畫禪室合樂以享同觀者復秉燭掃二圖厥明以示
客客曰君參巨公禪幾於一宿覺矣(畫禪隨筆)
明董其昌倣三趙畫
余家有趙伯駒春山讀書圖趙大年江鄉清夏圖今年
長至項晦甫以子昂鵲華秋色卷見貽余兼採三趙筆
意為此圖然趙吳興已兼二子余所學則吳興為多也
(畫禪隨筆)
明董其昌横雲秋霽圖
此倣倪高士筆也雲林畫法大都樹木似營丘寒林山
石宗關仝參以北苑而各有變局學古人不能變便是
籬堵間物去之轉遠乃由絶似耳横雲山吾郡名勝本
陸士龍故居今敬韜構草舍其下敬韜韻致書畫皆類
倪高士故余用倪法作圖贈之(畫禪隨筆)
明董其昌畫小赤壁
吾郡九峰之間有小赤壁余頃過齊安至赤壁其高僅
數仞廣容兩亭耳吾郡赤壁乃三四倍之山靈負屈莫
為解嘲昔齊安名人鹵莽如是因畫赤壁一正向來之
謬然予以是并疑吾郡有小崑山未知去扺鵲村路幾
許使余得鑿空游之或亦如小赤壁不須多遜也(畫禪隨)
(筆)
明董其昌雲海三神山圖
李思訓寫海外山董源寫江南山米元暉寫南徐山李
唐寫中州山馬遠夏圭寫錢塘山趙吳興寫霅苕山黃
子久寫海虞山若夫方壺蓬閬必有羽人傳照余以意
為之未知似否(畫禪隨筆)
明董其昌江山秋思圖
余與平原程黃門以使事過江南一日閣輿道上陂陀
廻複峯巒孤秀下有平湖碧澄萬頃湖之外長江吞山
征帆點點與鳥相沒黃門曰此何山也余曰其齊山乎
以江涵秋影句測之果然(畫禪隨筆)
明董其昌幽亭秀木圖
幽亭秀木古人嘗繪圖世無解其意者余為下註脚曰
亭下無俗物謂之幽木不臃腫經霜變紅黃者謂之秀
昌黎云坐茂樹以終日當作嘉樹則四時皆宜霜松雪
竹雖凝寒亦自堪對(畫禪隨筆)
明董其昌孤煙遠村圖
山下孤煙遠村天邊獨樹高原非右丞工於畫道不能
得此語米元暉猶謂右丞畫如刻畫故余以米家山寫
其詩(畫禪隨筆)
明董其昌寒林遠岫圖
昔人評王右丞畫以為雲峰石色迥出天機筆思縱横
參乎造化余未之見也往在京華聞馮開之得一圖於
金陵走使緘書借觀既至凡三薰三沐乃長跽開卷經
歲開之復索還一似漁郎出桃花源再往迷誤悵惘久
之不知何時重得路也因想像為寒林遠岫圖世有見
右丞畫者或不至河漢(畫禪隨筆)
明董其昌廬山讀書圖
余既為君策作畸墅詩復作此補圖然畫中剰水殘山
不能盡畸墅之勝命之曰廬山讀書圖云(畫禪隨筆)
明董其昌山莊清夏圖
小莊清夏三商而起撿所藏法書名畫鑒閱一過極人
間清曠之樂作此圖以記事(畫禪隨筆)
明董其昌畫杜樊川詩
杜樊川詩時堪入畫南陵水面漫悠悠風緊雲繁欲變
秋正是客心孤迥處誰家紅袖倚高樓陸瑾趙千里皆
圖之余家有吳興小冊故臨於此(畫禪隨筆)
明董其昌畫卷
董宗伯喜以翰墨到處結緣晚年行草灑落終日至不
停腕若墨戲則雖片紙未易得請也此卷沉著秀媚斷
非贗手可作董於繪事宿有重名其值日昂今又當其
祕惜時得此者應作千黃金想也(恬致堂集)
明董其昌畫
東坡以書法寫一木一石柯丹丘學之不能髣髴正為
坡老氣韻勝耳玄宰按賈耘老故人公據寫此相贈如
有煙雲風雨出入其中恨不使老坡見之(書畫記)
明鄒廸光畫卷
鄒彦吉使君畫稱一代名手此卷作溪山平遠之勢白
水翠巖互相映發人物蕭散往往有山澤間意披之者
何異入山隂道中邪吳中圖繪家競傳石田衡山衣鉢
此卷獨出入輞川伯虎而窈窕幽深更在筆墨蹊徑之
外非胸中具一丘壑者未易及此也炎蒸中對此毛骨
冷然乃知劉襃畫北風圖見者覺寒畫雲漢圖見者覺
熱畫之玄微能移人意理自應爾非虚語耳(嬾眞草堂集)
明李流芳畫卷
李孝廉長蘅清修素心人也平生交有二孟陽一為程
孟陽善畫一為鄒孟陽善鑒畫過於程蓋程以能畫故
不受法縛而鄒孟陽居六橋三竺湖山間每長蘅遊屐
所至必與之俱乘頽然微醉有意放筆時輙以紙墨應
無論合作與否收貯如頭目腦髓果有以十五城易者
知其必不為割好也長蘅以山水擅長余所服膺乃其
寫生又有别趣如此冊者竹石花卉之類無所不備出
入宋元逸氣飛動嗟嗟其人千古其技千古而孟陽為
荆卿之漸離其交道亦足千古可傳也(容臺集)
明李流芳西湖夢遊圖
長蘅與鄒孟陽有水乳之契過西湖必與孟陽偕為寫
西湖夢遊圖跋數行於後皆清異可喜獨江南卧遊尚
闕數幅每思續成之巳巳病不起騎箕上天矣孟陽展
圖淚漬紙上又恐為好事借觀如落束薪手中特詣吳
門裝潢之祕藏香龕將六乙泥封口惟恐穿厨飛出耳
孟陽挾此冊遊天台十三日躡履奇險處大呼李大安
在松光雲氣間髣髴有長蘅應聲而出但為數萬丈擲
空瀑布召呼五百毒龍横作搏攫之狀一時截斷兩人
安能攝長蘅坐之筆端潑天台數幅生綃也雖然吾度
長蘅墨仙也决不死宿世再生當為孟陽補完江南圖
如張安道楞伽經邢和璞地中藏甕相似證明者為眉
道人異日見之一笑於三生石上夢遊西湖此夢尚未
即了(珊瑚網)
明李流芳畫冊
長蘅富八斗才懷萬斛愁而以一病為之糵生平所著
翰墨淋漓酣肆悉是物也此卷稍入平淡然亦長吉詩
之可解者耳奇趣不乏也寶之(恬致堂集)
明楊文驄畫
畫家盡態極妍祇如義學沙門文人之畫則西來直指
也龍友於筆墨畦逕脱落都盡故千山秀色現清淨身
明明祖師意只在裏許然亦有自詡别傳不諳教相者
欲離畫家死法又墮文人活計如龍友深探南北二宗
方能脱離一切未許通宗不通教者横拳竪指(卓發之漉)
(籬集)
明項聖謨畫冊
古人論畫以取物無疑為一合非三十科全備未能至
此范寬山水神品猶借名手為人物故知兼長之難項
孔彰此冊乃衆美畢臻樹石屋宇花卉人物皆與宋人
血戰就中山水又兼元人氣韻雖其天骨自合要亦功
力深至所謂士氣作家俱備項子京有此文孫不負好
古鑒賞百年食報之勝事矣乙丑秋董其昌題(珊瑚網)
明項聖謨倣叔明畫
世人學叔明止肖其罨藹滃潤一種其别行蒼峭荒率
饒古趣者實本於常粲吳道玄諸人圖佛菩薩襯景不
易擬也唯孔彰此卷得之可貴可貴(恬致堂集)
明項聖謨寫生冊
爾雅箋蟲魚古人以為非壯夫事又謂摘剔刻削窮物
情狀恐犯造化之忌夫技至犯造化亦不可謂非壯矣
孔彰此冊大抵半部爾雅顧余性歴落不耐細入終當
以醜石怪松自見雖然亦姑言之耳未能踐也一笑(恬)
(致堂集)
明項聖謨五牛圖
韓晉公節度時見疑於帝李鄴侯百口保之適輸米數
萬石入京師帝父子相慶得更生此唐之功臣也不意
工於體物至此人知有韓幹馬不知有韓滉牛項孔彰
摹臨一卷筆力高古正類三代犧尊間篆隸非戴嵩所
能勁敵也李冏卿小賦直壓柳宗元劉禹錫後宜倩名
手寫相牛經一篇而以李涉牧牛詞張文潛陳去非永
叔子瞻諸公繼之無令烟蓑雨笠躑躅於豐草鄉耳(書)
(畫記)
明冷謙蓬萊仙奕圖
三丰遇老題是圖云蓬萊仙奕圖乃龍陽子冷君所作
君武陵人字啓敬龍陽子其别號也中統初君年尚少
與邢臺劉秉忠從沙門海雲遊書無不讀尤䆳於易及
邵氏經世天文地理律歴衆伎皆能通之至元間秉忠
入拜太保參中書事君乃棄釋業儒遊於霅川與故宋
司戶參軍趙孟頫於四明史衛王府觀唐李思訓之畫
忽發胷臆效之不月餘山水人物悉得其法而傅彩尤
加纖細神品幻出由此以丹青鳴於時隸淮陽遇異人
授以中黃大丹出示平叔悟真之指悟之如己作至正
間百數歲矣綠鬢童顔如方壯時值紅巾之亂避於金
陵以方藥濟人如神天朝維新君有畫鶴之誣隱壁仙
逝此卷乃至元六年五月五日為予作者予方將訪君
於十洲三島恐後人不識其奇仙異筆混之凡流故識
之奉遺元老太師淇國公丘公三丰此跋蓋永樂二年
四月也冷君名謙字啟敬洪武初以善音律任太常協
律郎今名啓敬或以字行亦未可知跋謂至正間啓敬
已百數歲及謂其隱壁而逝誠神仙也三丰張姓名玄
玄跋謂至元五年端陽日得此至永樂二年始輙以贈
人計其齒當過冷君其為眞仙亦無疑矣予嘗於王屋
山遇三丰徒孫所謂陳鐵牌者言三丰遼東人正統間
猶在後不知所之蓋二公我朝神仙之最顯者儒先君
子槩以為世無神仙豈通論哉(寓意編)
故協律郎冷啓敬以畫鶴之誣瓶隱其所圖仙奕張三
丰道人已詳記之今年春有攜售者以直太昂不能應
聊為摹其大都因戲謂石室仙奕太遲取滑待詔天人
奕太速孤山仙姑婦奕太巧恒山仙奕太拙吾不知此
仙人於巧遲拙速何似有粲者姝樂於橘中叟遠矣漫
為題尾(弇州續藁)
明道士張復陽山水
余弄鳩車時見先荆翁齋閣懸山水二幅云以墨洒之
而成為張復陽筆復陽當湖人業儒棄去從朱艮菴學
道妻亦為尼善詩攻畫倣吳仲圭蒼鬱淋漓喜作雲水
遊止金陵朝天宫與尹蓬頭為侣復擔書住餘杭洞霄
宫凡廿年丹就還里南宫有司建一枝堂棲玄樓以居
之弘治三年復陽八十有八矣竟尸解去仙樂滿空香
氣經月不散舉棺甚輕至今以鐵索懸後堂如空器焉
思白董老嘗見此畫曰仙眞遺蹟不可不珍祕也蠡湖
南白癡散仙水玉磊珂者記(珊瑚網)
明薛素花裏觀音
薛姬能挾彈調箏鳴機刺繡又善理眉掠鬢人間可喜
可樂以娛男子事種種皆出其手然花繁春老後人情
不免有綠隂青子之思姬無可著力今又以繪法精寫
大士代天下有情夫婦祈嗣此又是於姬已分上補一
段大闕䧟也乃歡喜以贊曰慧女春風手百花指端吐
菩薩現花中自結眞實果日華(恬致堂集)
御定佩文齋書畫譜卷八十七
