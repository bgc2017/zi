欽定四庫全書
御定佩文齋書畫譜目錄
第八十二卷
歴代名人畫跋二
五代趙巖神駿圖卷
五代荆浩楚山秋晚圖
五代荆浩交泰圖
五代關仝側作泰山圖
五代關仝層巒秋靄圖
五代關仝仙遊圖
五代張圖紫微朝會圖
五代厲歸真畫渡水牛出林虎
五代厲歸真夕陽圖
五代李贊華畫千角鹿
五代胡瓌報塵圖
五代胡瓌番騎圖
五代徐熙鶴竹圖
五代徐熙牡丹圖
五代顧閎中畫韓熙載夜宴圖
五代顧閎中六逸圖
五代周文矩唐宫春晩圖
五代周文矩畫狄梁公諫武后圖
五代李昇出峽圖
五代李昇瀟湘煙雨圖
五代釋貫休應真高僧像卷
五代黃筌畫雀
五代黃筌寒龜曝背圖
宋李成畫松石
宋李成畫營丘圖
宋李成畫
宋李成晴巒蕭寺圖
宋李成江山雪眺圖
宋范寬山水圖
宋范寬雪景
宋范寬畫卷
宋范寬山水卷
宋范寬長江萬里卷
宋董源畫
宋董源畫卷
宋董源瀟湘圖卷
宋董源秋山行旅圖
宋董源仙山樓閣圖
宋郭忠恕摹開元按樂圖
宋郭忠恕畫
宋郭忠恕畫軸
宋郭忠恕畫夲
宋郭忠恕摹輞川圖
宋郭忠恕避暑宫圖
宋郭忠恕樓居仙圖
宋王藹乞巧圖
宋石恪玉皇朝會圖
宋石恪鍾馗氏小妹圖
宋張戡歇騎圖
宋朱羲桃村雨牧圖
宋包鼎乳虎圖
宋徐崇嗣没骨華圖
宋燕文貴山水
宋燕文貴畫
宋孫知微畫雪鍾馗
宋孫知微畫水圖
宋孫知微十六羅漢像
宋趙昌菡萏圖
宋易元吉猩猩圖
宋王拙紡車圖
宋許道寧畫
宋燕肅寫蜀圖
宋燕肅山居圖
宋燕肅楚江秋曉卷
宋高克明雪意卷
宋宋迪畫
宋宋迪瀟湘八景圖
宋宋迪鞏洛小景
宋郭熙畫山水
宋郭熙隂崖密雪圖
宋郭熙長江萬里圖
宋郭熙畫樹色平遠圖卷
宋崔白畫風竹上鸜鵒
宋崔白蟬雀圖
宋勾龍爽普陀觀音像
宋蔡襄荔枝圖
宋文同畫䊸竹
宋文同墨竹
宋文同竹
宋文同晩靄圖
宋文同畫竹上鸜鵒
宋文同竹卷
宋文同畫竹
宋文同畫怪木疎篁
宋文同畫盤谷圖
宋蘇軾畫竹石
宋蘇軾畫蟹
宋蘇軾畫枯木竹石
宋蘇軾自畫背面圖
宋蘇軾枯木疎竹圖
宋蘇軾墨竹圖
宋蘇軾竹卷
欽定四庫全書
御定佩文齋書畫譜卷八十二
歴代名人畫跋二
五代趙巖神駿圖卷
右調馬圖乃後梁駙馬都尉趙巖筆也巖喜丹青工於
人馬而胸次不凡能脱去筆墨畛域故其所作與尋常
畫手不同圖後松雪所題筆法精警異於他書豈亦重
其畫而然耶此圖舊藏余友何翰林元朗處今始見之
因題其後時萬歴丁丑三月二十日茂苑文嘉(珊瑚網)
五代荆浩楚山秋晚圖
洪谷子有云吴道子畫山水有筆而無墨項容有墨而
無筆吾當採二子所長成一家之格以此則知其未嘗
不好古而亦未嘗不好學今太樸先生近購所畫楚山
秋晚圖骨體夐絶思致高深誠有合於斯語非南宋人
所得夢見也(珊瑚網)
五代荆浩交泰圖
世論洪谷子畫為唐末之冠此幅得之於高友明家樹
石蒼古三羊有生動之趣因相傳為交泰圖真有筆有
墨不獨善為雲中山頂以山水專門也汪砢玉識(珊瑚網)
五代關仝側作泰山圖
以匠石極巧以賁育極力或謂不能敗泰山之體吾將
假夀千歲令之操規矩舉繩墨挺干將而求正則韓子
亦知終身不得矣不可敗者體也其不可正者勢也今
觀此畫則且人敗之既正之矣且謂彼何施見巧而至
耶吾嘗背泰山西之導靈巖而東鄉則雖與蹈其背脊
可以坐而察之關仝於畫其有見於此則亦何必舉墨
索而游乎而下求其反而正哉世人不知天下有自然
者何往而不適邪乃謂極盛於夀盡力於巧反泰山於
筆下是韓子之說也(廣川畫跋)
五代關仝層巒秋靄圖
關仝此卷雖祖洪谷子而間以王摩詰筆法融液秀潤
正其中歲精進之作也人謂有出藍之美詎不信夫(珊瑚)
(網)
五代關仝仙遊圖
唐關仝所作故相國丁公印章在焉仝畫山水入妙然
於人物非工每有得意者必使胡翼主人物此圖神仙
翼所作也大石叢立矻然萬仞色若精鐵上無塵埃下
無糞垠四面斬絶不通人迹而深巖委澗有樓觀洞府
鸞鶴花竹之勝杖履而遨遊者皆羽毛飄飄若仰風而
上征者非仙靈所居而何石之並者左右視之各見其
圓銳長短遠近之勢石之坐臥者上下視之各見其方
圜廣狹薄厚之形筆墨略到便能移人心目使人必求
其意趣此又足以見其能也(李廌畫品)
五代張圖紫微朝會圖
朱梁時將軍張圖所作帝被衮執圭五星七曜七元四
聖左右執侍十二宫神二十八舍星各居其次乘雲來
下其容色皆端敬其服章皆嚴謹道家謂玉皇大帝為
衆仙天子紫微大天帝為衆星天子觀此圖者知君臣
之義雖九天之上亦未嘗廢也圖作衣文不師吴帶當
風曹衣出水之例用濃墨麤筆如草書顫掣飛動勢極
豪放至於作面與手及諸服餙儀物則用細筆輕色詳
緩端慎無一欹仄亦一家之妙用(李廌畫品)
五代厲歸真畫渡水牛出林虎
朱梁時道士厲歸真所作缺岸平波遠山坡&KR0008;青林淺
草牛與牧人情味俱適筆閒意盡氣韻蕭爽與戴嵩韓
滉所畫未知其孰賢也歸真畫虎毛色明潤其視躭躭
有威加百獸之意嘗作棚於山中大木上下觀虎欲見
真態又或自衣虎皮跳躑於庭以思倣其勢今觀此圖
非心識意解未易得其自然也(李廌畫品)
五代厲歸真夕陽圖
此畫不待模寫青山猶銜半邊日之句而卷中自有蒼
然暮色畫家以韓滉戴嵩牛為神品厲道士唐未五代
間亦以此技擅名其妙不减韓戴非近時范顛輩所敢
望但輕蓑短笠日與觳觫君相周旋乃在野民農者之
事竹溪方當駕天廏之飛黃行綠槐之御路顧寶惜戴
厲之二畫嗜好如此毋乃侵余之疆乎昔徐師川拜内
相子蒼寄詩云尚憶平生故人否夜驅黃犢在田間竹
溪他日坐摛文堂草制罷展卷觀畫毋忘老矣(後邨集)
五代李贊華畫千角鹿
祕閣有李贊華畫鹿角直而岐出若斜籐相扶而生長
三倍其身觵&KR0008;鬭立羣角森列故畫錄號千角鹿其實
則角上横出者衆也崇寕四年詔下祕閣收其畫以入
使者疑其状且求其說古有是類者當得其名以備顧
問所及余謂邪希有鹿兩頭而角且千雲南郡有神鹿
一身兩頭而角衆列合浦有鹿額帶斜藤一枝四條直
上各大人以為角條支桃杖一角者為天鹿兩角者為
辟拔道書有五頭鹿其角且十皆古之異鹿也此畫得
之殆為瑞應而出者邪條錄謹上(李廌畫品)
五代胡瓌報塵圖
胡瓌報塵圖事具畫史此作騰趠精迅豪縷罅縫間俱
有動意是其真蹟無疑報塵者異時邊&KR1380;以塵起計馬
數多寡數騎疾馳東首鳥舉電抹前無行羣後脱追者
壯哉(剡源集)
五代胡瓌番騎圖
唐胡瓌番騎圖一卷先師翰林學士吴文定公所藏也
瓌畫番騎鋪叙巧密至於穹廬什器無不畢具可謂善
於體物者矣余嘗官主客凡四譯之使日接乎前暨出
使寕夏經西戎出没之境見其山緜亘起伏狀如坡陀
上無寸木四顧惟黃沙野蒿行路之人有欲求勺水而
不可得鞭馬疾馳惟恐邊騎突至今見斯卷不覺惘然
然非余之目擊則亦莫能知其妙也(寓意編)
五代徐熙鶴竹圖
南唐朝覇府之庫物舊有集賢院印章梅翰林詢塗去
故印復用梅昌言印以蓋之徐熙所作也叢生竹篠根
幹節葉皆用濃墨麤筆其間節比略以青絲點拂而其
梢蕭然有拂雲之氣兩雉馴啄其下羽翼鮮華喙欲鳴
距欲動近時畫師作翎毛務以疏渲細密為工一羽雖
似而舉體或不得其大全雖羽毛不復疏渲分布衆采
映帶而成生意真態無不具非造妙自然莫能至此(李廌)
(畫品)
五代徐熙牡丹圖
世之評畫者曰妙於生意能不失真如此矣至是為能
盡其技嘗問如何是生意曰殆謂自然其問自然則曰
能不異真者斯得之矣且觀天地生物特一氣運化爾
其功用妙移與物有宜莫知為之者故能成於自然今
畫者信妙矣方且暈形布色求物比之似而效之以成
者皆人力之後先也豈能以合於自然者哉徐熙作華
則與常工異也其謂可亂本失真者非邪若葉有鄉背
花有低昂絪緼相成發為餘潤而花光豔逸曄曄灼灼
使人目識昡耀以此僅云生意可也趙昌花妙於設色
比熙畫更無生理若繡屏帳者(李廌畫品)
五代顧閎中畫韓熙載夜宴圖
南唐中書侍郎韓公熙載後主時知國祚將廢放懷杯
酒間以自許後主欲用為相而聞縱逸不檢每伺其家
宴令畫工顧閎中丹青以進其卷首即與公門生朱銑
紫微郎粲狀元及教坊副使李嘉明并其妹按胡琴又
公自擊鼓妓王屋山舞六么王屋山俊慧非常公最憐
愛每醉須樂聒之乃醒幼令二婢出家號凝酥素質後
主復信小人之譖遂黜公以左庶子分司南京受命日
盡逐羣婢单車即路後主憐之留為尚書不數日羣婢
復集飲逸愈甚後主歎曰孤不得熙載為相矣既而薨
於私第後主哭之慟贈平章事諡曰文元豐己未孟夏
二十日洛陽祖無頗題(龍學集)
顧閎中南唐人事後主為待詔善畫獨見於人物是時
中書舍人韓熙載以貴遊世胄多好聲伎專為夜飲雖
賓客揉雜歡呼狂逸不復拘制李氏惜其才置而不問
聲傳中外頗聞其荒縱然欲見樽俎燈燭間觥籌交錯
之態度不可得乃命閎中夜至其第竊窺之目識心記
圖繪以上之此圖乃閎中之所作者也其不化為神物
也幸矣宜寶藏之泰定改元仲秋既望天水趙昇識彦
昇(鐵網珊瑚)
五代顧閎中六逸圖
閎中寫六人像皆取其曠逸而淵明非其倫也露臥者
其劉伯倫乎所謂枕麯藉糟吹篴者其桓伊乎所謂臥
吹三弄題以為孝先馬融非其時矣缺題者其嵇叔夜
乎所謂目送歸鴻妄意如此惜不及與石田評之(震澤集)
五代周文矩唐宫春晩圖
周文矩宫中圖婦人小兒其數八十一男子寫神而装
具樂器盆盂扇倚席鸚鵡犬蝶不與文矩句容人為江
南翰林待詔作士女近周昉而加纖麗嘗為後主畫南
莊圖號一時絶筆他日上之朝廷詔籍之祕閣宫中圖
云是真跡藏前太府卿朱載家或摹以見餽婦人高髻
自唐以來如此此卷豐肌長𥜗裠周昉法也余在嶠南
於端溪陳高之裔見其世藏諸帝像左右宫人梳髻與
此略同而了鬟乃作兩大鬟垂肩項間雖醜而有真態
李氏自謂南唐故衣冠多用唐製然風流實承六朝之
餘畫家者言辨古今當先問衣冠車服蓋謂此也紹興
庚申五月乙酉澹嵒居士張澂題(郁逄慶書畫題跋記)
五代周文矩畫狄梁公諫武后圖
右狄文惠公諫天后圖相傳為長安周景元作以筆法
重輕較之蓋建業周文矩爾非景元也余於祕府多見
二子真跡故敢鑒定若此未知賞識之家以為何如也
若夫狄公拳拳存唐之忠史書之天下士大夫皆能道
之余尚何言哉(潛溪集)
五代李昇出峽圖
是卷雪景山頭皆襯金著色法度森整而筆墨清潤極
為精工心知為唐人之作而卒未能定其名氏舊有籖
題小李將軍紙最古而字問草率因未之信予購得之
京師間示知畫者以為當出王摩詰予家所有王維雪
溪圖并小幅鳳舟圖與此皆不類又曾見輞川圖與高
士奕棋小幅惟奕圖用筆與此同因題為王摩詰而禠
去舊籖見者同聲以為摩詰無疑閒居以來校勘頗勤
遂定為李昇出峽圖云昇唐末成都人也初得法於李
思訓思訓時號大李將軍其子昭道號小李將軍皆唐
宗室至昇畫與昭道並譽故亦名小李將軍載在宣和
畫譜者論序如此乃知前人題識雖小亦未易輕也又
按畫譜記御府所藏昇畫五十有二出峽圖在焉流傳
數百載而完好如新意必經好事之手或有神物呵護
以至於予大抵法書名畫所貴收藏苟存憲古藝游之
意其於檢心蓄德未為無助彼徒以為文具玩物則喪
志之戒攸在吾子孫其念之宣和書畫譜皆出蔡京之
手其識鑑自繫人品已難盡據至稱昇筆意幽閒清麗
過於思訓往往誤為王右丞者殆有自來云觀於是卷
可以神會矣(陸儼山集)
五代李昇瀟湘烟雨圖
李昇瀟湘烟雨圖筆意瀟灑濃淡有無含不盡之妙甲
午南翰署中與王維雪霽卷同日寓目措大薄福不能
並嬖毛嬙西施遂任李卷流落然去今十年無日能遣
諸懷也今歲避暑湖上驥兒嚢致二卷其一即李昇煙
雨圖也(馮夢禎快雪堂集)
五代釋貫休應真高僧像卷
此卷相傳為十六羅漢及觀題揭皆初祖以後應真高
僧作者豈深於禪宗不屑果位者邪畫法亦非伯時以
後有也貫休之徒方能為之董其昌題(珊瑚網)
面目手腕描法如春蠶吐絲衣摺用玉箸篆也王子才
亦參禪有得者又跋梵隆十散聖衣紋用水荇描法氣
韻古澹余最喜其頌金華聖者云李日華(同上)
五代黃筌畫雀
黃筌畫飛鳥頸足皆展或曰飛鳥縮頸則展足縮足則
展頸無兩展者驗之信然乃知觀物不審者雖畫師且
不能况其大者乎君子是以務學而好問也(東坡集)
五代黃筌寒龜曝背圖
蜀黃監所作即黃筌也筆墨老硬無少柔媚監平時所
作雀竹魚鱉龍亦皆淡色鮮華以示其巧此獨為水墨
枯林之下一龜盤跚曳尾而行若春雷已動餘寒未去
負朝陽以曝其背有舒緩彎跧之態其趣甚樂頃在丞
相尤公家見監一龜筆與此無異但其色光澤水旁之
草方茂蓋方自水中出又非寒時其狀不得不殊故觀
者當審其畫時用意處也(李廌畫品)
宋李成畫松石
余家所收李成至李冠卿大扇愛之不已為天下之冠
既購得之背於真州昭宣使宋用臣自舒州召還見之
太息云慈聖光獻太后於上温凊小次盡購李成畫貼
成屏風以上所好至輙玩之因吴丞相冲卿夫人入朝
太皇使引辨真偽成之孫女也内以四幅拆奉上别購
補之敕用臣背於内東門正與此類因語泫然囑吾愛
惜余亦甚珍之及得盛文肅家松石片幅如紙幹挺可
為隆棟枝茂凄然生隂作節處不用墨圈下一大點以
通身淡墨空過乃如天成對面皴石圓潤突起至坡峰
落筆與石脚及水中一石相平下用淡墨作水相凖乃
是一磧直入水中不若世俗所效直斜落筆下更無地
又無水勢如飛空中使妄評之人以李成無脚蓋未見
真耳劉涇自以李成真筆多於是出示之乃良久曰此
必成師也(米芾畫史)
宋李成畫營丘圖
望之舊國都者暢然增重彼知求其本心者能得其未
嘗離者乎見之真城社者悲心更微彼知失其本心者
能反其未嘗喪者乎二者其於得失有辨矣而迷妄相
矇不知解時求心之本原已失當處而不知求復其初
今人知重暢然者失於真見微悲心者得於疑見時其
有此累邪李咸熙作營丘山水圖寓象賦景得其全勝
溪山縈帶林屋映蔽煙雲出没求其圖者可以知其處
也余去國十年矣官繫於朝不得歸每升高東顧想在
家山而神馳意到自有見聞賓想既悟而悲悼隨之及
觀正夫所示圖真得鄉路矣反若不敢識者亦似失其
本心者也咸熙畫手妙絶今世共知之至營丘之寓於
畫者余獨知之它人恐不能盡識也敢問主者長河千
里應無斷處願借竹葉浮之上游當泛泛而下無所疑
阻吾從此去矣(廣川畫跋)
宋李成畫
王無逸聚畫既多真偽相乘除余得盡為考之此畫李
成所出也雖其臨視而别出自為一種然陵突抗立幾
欲亂原隰之平山谷之險皆得望而盡之故知形範既
正金錫不耗剖形而出豈不莫邪似哉此知其所從來
遠也子盡而求之徐察其深識之要其至處雖觀三山
於雲外猶足見蓬萊之人而上下者邪(廣川畫跋)
宋李成晴巒蕭寺圖
宋時有無李論米元章僅見真蹟二本著色者尤絶望
此圖為内府所收宜元章畫史未之及也石角有臣李
等字余藏之二十年未曾寓目兹以湯生重装潢而得
之本出自文夀承歸項子京自余復易於程季白季白
力能守此為傳世珍令營丘不朽則畫苑中一叚竒事
戊午夏五之望玄宰題(珊瑚網)
宋李成江山雪眺圖
繪雪者無非在峰頭樹杪積粉堆素而已斯時清焦墨
成黯淡之色覺雪意恍然一云古人最喜畫雪如王摩
詰林亭雪岫趙幹江行初雪關仝關山積雪宋徽宗雪
江歸棹黃大痴九峰雪霽現在人間皆守常法惟李營
丘作峰巒林屋皆以淡墨為之而水天空處全用粉填
此其超衆長而獨自標竒即吾家江山雪眺變局也故
當年吴功甫極珍此册價頗不貲樂卿(珊瑚網)
宋范寬山水圖
伯樂以御求於世而所遇無非馬者庖丁善刀藏之十
九年知天下無全牛余於是知中立放筆時蓋天地間
無遺物矣拂隆施所從自來忽乎太行王屋起於前而
連連若不可掩計其功當與夸娥争力吴嘗夜半求之
石破天驚元氣淋漓謂蒲城之所過而問者不可求於
冀南漢隂矣(廣川畫跋)
觀中立畫如齊王嗜及鷄跖必千百而後足雖不足者
猶若有跖其嗜者專也故物無得移之當中立有山水
之嗜者神凝智解得於心者必發於外則解衣磅礴正
與山林泉石相遇雖賁育逄之失其勇矣故能攬須彌
盡於一芥氣振而有餘無復山之相矣彼含墨咀毫受
揖入趨者可執工而隨其後邪世人不識真山而求畫
者疊石累土以自詫也豈知心放於造化鑪錘者遇物
得之此其為真畫者也潞國文公嘗謂寬於山水為寫
生手余以是取之(同上)
宋范寬雪景
范寬畫不可摹見真者輙能辨之刻削窮絲髮而行筆
堅勁鐵屋石人無能及者非其天性甚寬亦不能為此
也(攻媿集)
宋范寬畫卷
范寬本名中立其為人簡率故人以寬名之所畫山皆
寫秦隴峻拔之勢大圖闊幅山勢逼人真古今絶筆也
子昂題(鐵網珊瑚)
宋范寬山水卷
范中立畫與李營丘甲乙俱在神品此卷層巒疊嶂掩
映向背自有條理與宋人評遠望不離坐外者誠相合
哉燕中投刺作勞歸獲一展閱塵襟如洗(弇州山人槀)
宋范寬長江萬里卷
昔在苑西有吴太學持范中立長江圖見示位置正如
此卷猶心疑為裴旻之虎今見真本快心洞目之觀始
信鑒裁不謬史官董其昌(珊瑚網)
宋董源畫
翰林沈存中筆談云僧巨然畫近視之幾不成物象遠
視之則晦明向背意趣皆得余得二軸於外弟杜天逹
家近存中評也然巨然蓋師董元此董筆也與余二軸
不類乃知自昔與者皆師心而不蹈跡唐人最名善書
而筆法皆祖二王離而視之觀歐無虞覩顔忘柳若蹈
跡者則今院體書無以復增損故曰尋常之内畫者謹
毛而失貎乙酉十一月二十六日晁補之書(鷄肋集)
宋董源畫卷
右董源畫一卷卷首畫古松泉石松節處作點盤錯蕭
森樹木五株可愛來者三人一人扶笻且前一抱琴隨
之一以篙插船將陟岸叢襍麓濃淡二人扶杖去濱水
茅簷下頫視一人若手持器物者渡橋一騎驢者状畏
怯僕童擔右手顧其後一人牽舉巨網一舉小網小罩
撈網中三艇泊岸下一艇釣一橛其艇負魚登岸過蘆
葦中隐隐有小屋數椽作平沙無岸草木叢薄倒懸作
風雨勢三艘舉颿坐船尾一人有快然自適意樓觀高
出樹杪古杉細泉雲霧吞吐一人持雨蓋走沙際風揭
其蓋力持之厓下有居室雉堞隐隐若江城者一人蓑
笠而輓輅前曳後推之柏聚生泉下瀑橋渡一扶笻一
騎驢者纔數點人離情狀具層樓出山峽間林下阪杖
而下者有艱難匱乏意兩浦水亭一杖傴僂且登一悵
而旴衡者疑皆閑老人也兩岸下艇相往來疑歌相和
者茅亭泉上修竹掩映行者幅簉若聞其語笑樹林高
下煙横抹之隐顯有無勢入平野岸絶樓閣雲霧中蘿
下垂拂江石疑若動者漁船店泊青帘白屋雁陣縱横
忽不可數疑若嘹喨山石瀟灑丁香枝亞淡波倒侵微
茫平遠縱筆肆意略無雕鐫愈玩愈覺其精到令人忘
倦渾然天造霄壌丹青蓋源畫無疑他人不能至也畫
四十餘尺無所脱略衆體備焉噫人之學問亦若源之
畫亦庶幾哉(春雨集)
宋董源瀟湘圖卷
此卷余以丁酉六月得於長妄卷有文夀承題董北苑
字失其半不知何圖也既展之乃定為瀟湘圖蓋宣和
畫譜所載而以選詩為境所謂洞庭張樂地瀟湘帝子
游耳憶余丙申持節長沙行瀟湘道中蒹葭漁網汀洲
叢木茅菴樵逕晴巒遠隄一一如此圖令人不動步而
重作湘江之客昔人乃有以畫為假山水而以山水為
真畫者何顛倒見也董源畫世如星鳳此卷尤竒古荒
率僧巨然於此還丹梅道人嘗其一臠者余何幸得臥
游其間邪(容臺集)
玄宰攜示北苑一卷諦審之有二姝及鼓瑟吹笙者有
漁人布網漉魚者玄宰曰瀟湘圖也蓋取洞庭張樂地
瀟湘帝子游二語為境耳又云余曾遊瀟湘道上山川
竒秀大都如此而是時方見伯時瀟湘卷亦復效之作
一小幅今見北苑乃知伯時雖名家殊乏蒼茫之氣耳
宋宣和譜有北苑瀟湘圖云(妮古錄)
宋董源秋山行旅圖
北苑畫米南宫時止見五本余家所藏凡七本以為觀
止矣都門又見夏口待渡卷吴閶泊舟又見此本皆世
之罕物其昌題(書畫題跋記)
宋董源仙山樓閣圖
河南俞氏藏董源仙山樓閣圖一幅絹本淺絳色用筆
最為疎逸不惟樹石古雅人物生動而中間界畫精妙
不譲衞賢郭忠恕軰余每展玩如從山隂道上行令人
應接不暇始知湯垕評源夏山圖者端非虚語乃沈存
中云北苑多寫江南真山不為竒峭其用筆極草草近
視之幾不類物象遠觀則景色粲然是未許其秀潤也
(清河書畫舫)
宋郭忠恕摹開元按樂圖
開元按樂圖周昉畫是本蓋國初郭忠恕所摹中有髯
者乃恕先自寫真也黃某書(東觀餘論)
宋郭忠恕畫
龍門李偃藏郭恕先寒林晩山圖雖託李咸熙舊本自
出新規勝槩風乾木老沙明水静煙開霧合蓋是江皋
舊遊使人有憂愁窮悴之歎也筆蹟天放不入畦畛然
氣攝萬山隨意取之往往得於勝似外人以見有而索
之恐不得盡也此畫雖與長安寒林大小並行而各有
至到處恐不能伯仲間譬若轉崑崙而陵九陂不盡一
級雖是未極五山然既已窮河源也(廣川畫跋)
宋郭忠恕畫軸
郭恕先神仙也事蹟見於國史史亦載能畫入神品然
世罕有得其畫者予家藏此軸三世雖屢遭驚恐唯不
失此豈神仙護持得珍玩以永世邪(松隐集)
宋郭忠恕畫本
恕先高賢絶藝世所共知其筆墨精妙蟬蛇變化夀臣
父叔記之矣然恕先要為難知以為異人邪自應會意
物表不當復賓賓效世俗為者而此畫本範模關吴輩
一二曲折毫髮點綴惟謹不謬豈大匠誨人必以規矩
者歟其遺跡不多有世傳圖上一角數峰尺素本末作
童子紙鳶中引線滿之離絶匠意此又豈規矩筆墨可
求者哉彌明道士云吾不解人間書而石鼎聫句極唐
詩之巧語侯劉輩以謂吾就汝所能者為之恕先其近
是哉(鷄肋集)
宋郭忠恕摹輞川圖
王右丞輞川圖與余昔在杭苕故家見者一樣前有集
賢院御書印内合同印題摩詰本後書河北郭忠恕奉
命復本則知為江南李後主時臨本也虎賁中郎更無
辨處郭亦妙筆矣右丞唐開元天寶朝士名維字摩詰
工詩畫輞川其所居自寫為圖精密細潤在小李將軍
著色山水上今如魯寶玉大弓絶無僅有吾昂霄珍之
重之攜上天京名公相一見賞識鑒定價增十倍大德
戊戌冬至廬陵民八十叟李珏元暉敬跋(書畫題跋記)
宋郭忠恕避暑宫圖
畫家宫室最難為工謂須折算無差乃為合作蓋束於
繩矩筆墨不可以逞稍涉畦畛便入庸匠故自唐以前
不聞名家至五代衞賢始以此得名然而未為極致獨
郭忠恕以俊偉竒特之氣輔以博文強學之資遊規矩
凖繩中而不為所窘論者以為古今絶藝此卷水殿圖
千榱萬桷曲折高下纖悉不遺而行筆天放設色古雅
非忠恕不能也宣和御府所藏三十四種有明皇避暑
宫圖四此豈其一邪舊傳此為釣鰲圖按趙與時賓退
錄載唐人酒令有釣鰲圖一卷刻木為鰲魚沉水中釣
之以行勸罰此圖有鰲魚之類浮水面豈避暑時用以
行酒邪其事不可考而此圖則避暑宫無疑矣忠恕字
恕先洛陽人通九經尤精小學仕漢為湘隂令從事謝
去周世宗召為周易博士貶乾州司戶秩滿不仕宋初
復召為國子監主簿後竟尸解事具東坡集而畫譜稱
忠恕字國寶不知何許人與坡集所記不同要為怪誕
不經之人然其畫法之妙則不可掩也中書舍人王君
子貞出以相示遂為記此正德十四年己卯七月既望
書(甫田集)
宋郭忠恕樓居仙圖
郭忠恕恕先所作中書令趙韓王普思默堂印相國王
冀公欽若太原欽若圖書作石似李思訓作樹似王摩
詰至於屋木樓閣恕先自為一家最為獨妙棟樑楹桷
望之中虚若可躡足闌楯牖戶則若可以捫歴而開闔
之也以毫計寸以分計尺以尺計丈增而倍之以作大
宇皆中規度曾無小差非至詳至悉委曲於法度之内
者不能也然恕先仕於朝所弛不羈放浪玩世卒以傲
恣流竄海島中道仆地蜕形仙去其圖寫樓居乃如此
精密非徒精密也蕭散簡遠無塵埃氣東坡先生嘗為
之贊長松參天蒼壁插水縹緲飛觀憑闌誰子空蒙寂
歴煙雨滅没恕先在焉呼之或出非神仙中人孰能知
神仙之樂而審於畫也余嘗見恕先清泰元年所作盤
車圖粉本水磨大圖今并此圖最能知其妙處孔子所
謂從心所欲不踰矩莊子所謂猖狂妄行而踏乎大方
者乎其為人無法度如彼其為畫有法度如此則知天
下妙理從容自能中度使恕先規度量而為之則亦疲
矣恕先亦為是乎(李廌畫品)
宋王藹(一作靄)乞巧圖
既為李氏書乞巧圖明年閱祕閣書畫得丁晉公没入
乞巧圖幅書曰王藹制之藹有能名世謂神品閣下新
定止入能品然畫已有筆力而為人物状深得圜成法
與世之畫者異矣其遂進而品於張吴顧陸非也圖所
見大致與李氏所收相類多有椒香粉鋪地及椒花空
中者又其上畫天漢白氣光曜又有五色雲其下望拜
如行宫儀此其異者後檢周處記乃知其畫不妄作處
謂守者咸懷私願見天漢中有奕奕正白氣有光曜五
色然則其說皆出處之記也夫畫工以技藝取求售悦
世俗以期易入惟恐其異不見要於世也今乃能以書
為證不與世俗合則非庸人竄名丹墨者儒館舊學陋
矣未嘗考如此畫有據為之方且訾誚詆譏其失可不
為藹之徒嗢噱哉(廣川畫跋)
宋石恪玉皇朝會圖
蜀石恪所作天仙靈官金童玉女三官太一七元四聖
經緯星宿風雨雷電諸神岳瀆君長地上地下主者皆
集於帝所玉皇大天帝南面端扆而坐衆真仰首承望
清光見之者神爽超然如在乎通明殿中也恪性不羈
滑稽玩世故畫筆豪放出入繩檢之外而不失其竒所
以作形相或醜怪竒倔以示變水府官吏或繫魚蟹於
腰目以侮觀者頃見恪所畫翁媪嘗醋圖褰鼻撮口以
明其酸又嘗見恪所作鬼百戲圖鍾馗夫婦對案置酒
供張果肴乃執事左右皆極其情態前有大小鬼數十
合樂呈伎倆曲盡其妙此圖玉皇像不敢深戲然猶不
免懸蟹欲調後人之一笑也(李廌畫品)
宋石恪鍾馗氏小妹圖
遯齋閒覽云宋皇祐中掘地得宋宗慤母墓誌刻石載
其妹名鍾馗此鍾馗氏小妹之始見於簡錄也今觀石
恪所畫一年少婦人四女鬼相從豈謂是邪其行筆老
勁傳色妍麗猶有唐人遺韻故可賞也(朱德潤存復齋集)
宋張戡歇騎圖
良馬世不易得良畫者尤不易得人恒稱曹覇韓幹絶
藝觀此戡固未相遠也此翰林侍講金君家舊物殆歐
陽氏七賢畫也既以予鼎貞固侍講之心不累於物耶
鼎貞寶之不下拱璧夫一藝之精見重於人若此古之
君子其精義妙道在人不可一日無者其宜寶重何如
哉鼎貞方明經飭行潜心古人因金君求題此圖故書
其後(東里續槀)
宋朱羲桃村雨牧圖
北宋朱羲江南人畫牛得名作斜陽芳草村落荒閒之
趣雖望戴嵩不及亦自名家此為桃花村舍煙雨中綠
蓑牽犢而過正羲得意筆也桃花潭水人跋(珊瑚網)
宋包鼎乳虎圖
宣城包鼎所作絹素雖破而色毛精潤如新包氏以虎
世其家而鼎之所畫居最虎天下之至猛於牽制父子
牝牡之情則雖威而不怒荒榛赤草鳥噪其上兩虎引
子而行意甚安佚其雄前行觀其意中亦有禦衞之意
小虎牙爪未備已有食牛之氣但吞噬之獸夫婦父子
相從而羣行人或遇之誠可懼也(李廌畫品)
宋徐崇嗣沒骨華圖
沈存中言徐熙之子崇嗣剏造新意不華不墨弮直疊
色漬染當時號沒骨華以傾黃居宷父子余嘗見駙馬
都尉王詵所收徐崇嗣沒骨華圖其花則草芍藥也自
其破萼散葉蓓蕾露蕊以至離披格側皆寫其花始終
盛衰如此其他崇嗣畫花不一皆不名沒骨華也唐鄭
虔著胡本草記芍藥一名沒骨華今王晉卿所收獨名
沒骨然則存中所論豈因此圖而得之邪(廣川畫跋)
宋燕文貴山水
風雨圖本出於李成超軼不可及也近世郭熙時得一
筆亦自難得(山谷集)
宋燕文貴畫
圖畫見聞誌載燕文貴本隸尺籍工畫山水不專師法
自立一家規範預玉清昭應宫之役偶畫山水一幅人
有告多知者廼補圖畫院祗候實為精品此卷不入家
數而布置精工别有一種風氣豈具是邪(攻媿集)
宋孫知微畫雪鍾馗
破巾短褐束縳一鬼荷於擔端行雪林中想見武舉不
第胸中未平又恐鬼物擾人擒捕擊搏戲用餘勇也皆
孫知微所作知微華陽真人有尊行寓意於畫隐者也
筆墨神妙超然度越衆人乖崖公詠鎮蜀雅聞其名欲
一見之終不可致張公聞在僧舍飲亟損車騎却鳴騶
往詣之即投閣遁去乖崖公還朝出劍關逄一村童持
知微書負一篋迎道左書曰公所喜者畫也今以二圖
為獻問知微所在即曰適一山人以書授我今去已遠
矣張公益歎其高余外曾祖正惠馬公知節守成都知
微日居府中相從甚善得畫最多馬公解所服金帶贈
之即繫於苧袍上人見其標韻蕭散白衣金帶皆以為
孫思邈李太白也馬公在前朝貴人中最名識畫一時
公卿家畫往往聽其審定蓋久與知微語得辯之要故
也(李廌畫品)
宋孫知微畫水圖
觀水有術必觀其瀾然則汙池潢潦渟滀涓溜果可勝
而寄心賞邪孫生為此圖甚哉其壯觀者也初為平漫
横&KR0008;汪洋淳㶏依山占石魚龍出沒至於&KR0008;抰太山前
直衝飇卒風暴雨横發水勢坡落而隴起想其磅礴解
衣雖雷霆之震無所駭其視聽放乎天機者也豈區區
吮筆塗墨求索形似者同年而語哉(廣川畫跋)
宋孫知微十六羅漢像
孫太古畫十六羅漢一卷前元趙子昂故物後有蘧菴
陳忠詩跋今在城西王氏其長三丈有竒乃禇紙真跡
此圖樹石高古人物清逸望而知為良史也(清河書畫舫)
宋趙昌菡萏圖
昌善畫花設色明潤筆跡柔美國朝以來有名於蜀士
大夫舊云徐熙畫花傳花神趙昌畫花寫花形然比之
徐熙則差劣其後譚宏王友之輩皆不逮也蓮荷花生
泥汙之中出於水而不著水昌此花標韻清遠能識此
意耳(李廌畫品)
宋易元吉猩猩圖
此言猩猩取其血可以染朱罽獵者既得於朴擊使自
道升斗皆如其數余每疑此說嘗得杜幽公謂遍問胡
商元無此事今人之論猶為國志為然傳誤韻謬不必
論也廣志獨言猩猩唯聞其啼不聞其言永昌武平今
在東蜀廣南盡王封之内也人易知者此說不可謂謬
至謂交趾貢能言鳥反以猩猩供庖膳此說尤不足信
當俟知者訊知此圖蓋朴擊斟酌以求升斗之數者也
嘗聞叚成式言狒狒飲其血可以見鬼力負千金笑輙
上吻掩額狀如獼猴作人言如鳥聲血可染緋髮可為
髮宋建武中高城郡進雌雄二頭獵者言無膝睡常倚
物今世盡以謂猩猩豈誤以此况之邪(廣川畫跋)
宋王拙紡車圖
王拙河東人也大中祥符間父子以畫馳名海内延祐
四年七月余客燕都有持此卷相似者因以五十金購
之乃賈師相故物也圖雖尺許而氣韻雄壯命意高古
精采飛動真可謂神品者矣是歲中秋日松雪道人趙
孟頫識(珊瑚網)
宋許道寕畫
秦人有屈鼎筆者許道寧之師善分布澗谷間見屈曲
之狀然有筆而無思致林木皆晻靄而已道寧氣格似
過之學不及也(東坡集)
宋燕肅寫蜀圖
山水在於位置其於遠近闊狹工者增减在其天機務
得收歛衆景發之圖素惟不失自然使氣象全得無筆
墨轍迹然後畫妙故前人謂畫無真山活水豈此意也
哉燕仲穆以畫自嬉而山水猶妙於真形然生平不妄
落筆登臨探索遇物興懷胸中磊落自成丘壑至於意
好已傳然後發之或自形像求之皆盡所見不能措思
慮於其間自號能移景物隨盡故平生畫皆因所見為
之此圖世人不能知縱復能知未必識其意也(廣川畫跋)
宋燕肅山居圖
吴郡之地廣袤沃衍遠於崇山峻嶺拙上人禪居高閒
罕事杖履時獨手燕侍郎墨於眀牎之下以自記其登
臨高遠之意信夫天台衡嶽往來者之良勞也虞集題
(書畫題跋記)
宋燕肅楚江秋曉卷
燕龍圖在王府以德業自勵後世乃以能畫稱觀此足
見其藝之不凡但恨為此所掩噫以顔魯公之政事而
世亦以書稱可見學之不可以不慎也乙丑二月門山
老樵齊郡張紳(鐵網珊瑚)
燕尚書生有巧思能奮志功業圖畫特其一事耳在燕
府侍書時王求畫一筆不肯與蓋恐王之志尚偏也故
其畫尚見於世此卷筆力遒媚其在早年所製無疑也
吴郡張適識(同上)
宋高克明雪意卷
畫譜稱高克明得李成筆意蒼古清潤為北宗丹青名
家思陵嘗有評詩云克明往道寧逝郭熙遂得新成名
則其品第皆出熙上也而其真跡世不多見此雪意卷
廷美僉憲得之於道遜太僕圖不盈丈而三遠備焉誠
不易得者余題之為劉氏山房所藏第一云題竟廷美
復強余詩余適游雪湖得一律猶能記之湖山勝趣自
難窮雪後登臨興倍濃大地化成銀色界一塵不到水
晶宫舟移月洞雲庭外人在冰壼玉鑑中我欲題詩誰
屬和惜無魯望與逋翁成化己丑春仲天全翁有貞書
於虞山尚湖舟中(續書畫題跋記)
宋絳州高克明受眷仁廟累官至少府監主簿賜紫仍
畫院供奉大梁劉道醇第其格鴈行李營丘范華原雖
屈居妙品第一而謂其端愿謹退尤喜幽默多行郊野
間博山水之趣箕坐終日歸則求静室以居沈屏思慮
神游物外景造筆端所請豪舉之士即勢迫利購弗應
也今世稱二馬劉夏要亦以易知之耳若克明殆猶顧
陸之於張吴此可同日語哉此卷雪霽溪山圖其飄瞥
窅窕映帶深淺曲盡灞橋剡溪象態而筆力蒼古風格
遒勁妙出丹青蹊徑真神物也卷尾二跋為徐武功吴
文定書亦是素師首坐蘇長公入室當武功時卷在劉
完菴所文定為沈石田周題已不無楚弓之歎今又再
易主屬之家弟矣弓之得失何足計但令此神物在在
護持天地間豈不快哉作一歌仍題其後(弇州山人槀)
宋宋廸畫
舊聞房琯開元中嘗宰盧氏與道士邢和璞出游過夏
口村入廢佛寺坐古松下和璞使人鑿地得甕中所藏
婁師德與永禪師書笑謂琯曰頗憶此邪琯因悵然悟
前生之為永禪師也故人柳子玉寶此畫曰是唐本宋
復古所臨者元祐六年三月十九日余自杭還朝宿吴
松江夢長老仲殊挾琴過余彈之有異聲熟視琴頗損
而有十三弦余歎息不已殊曰雖損尚可修曰奈十三
弦何殊不答誦詩曰度數形名豈偶然破琴今有十三
弦此生若遇邢和璞方信秦筝是響泉今夢中了然識
其所謂既覺而忘之明日晝臥復夢殊來理問再誦其
詩方驚覺而殊適至意其非夢也問之殊蓋不知是歲
六月見子玉之子子文於京師求得其畫乃作詩并書
所夢其上子玉名瑾善作詩及行草書復古名廸畫山
水草木蓋妙絶一時仲殊本書生棄家學佛通脱無所
著皆竒士也詩曰破琴雖未修中有琴意足誰云十三
弦音節如佩玉新弦雖高張絲聲不附木宛然七弦事
動與世好逐陋矣房次律回循墮流俗懸心董廷蘭不
識無弦曲(東坡集)
宋宋廸瀟湘八景圖
宋迪山水長於平遠近好事家收其瀟湘八景一卷秀
雅清潤冠絶一時每幅有印文曰雲谷寓物雍熙寺僧
所藏真蹟也迪以進士擢第善畫林木得李成遺法運
思高古筆墨神竒迪兄道尤精山水閒澹簡遠取重一
時但傳世不多耳(東坡集)
宋宋迪鞏洛小景
宋迪字復古洛陽人由進士為郎善山水松石此卷林
徑深窈煙嵐開合蓋即鞏洛之景而模寫也曾入紹興
内府故思陵題識尚存世傳宣和所藏未免白玉微瑕
非若紹興皆極精選復有劉宸妃奉華寶藏之印又神
品上上今圖後有奉華瑶暉堂印信為真玩也彦廉其
保諸汝易袁華書於陳氏之春草軒(珊瑚網)
復古運意高妙筆墨清潤大抵多師法李成議者謂山
之體貎古今第一則復古之高妙有自來矣袁子榮先
生精於鑒畫以有奉華堂印知為思陵所藏時劉夫人
侍高宗掌内翰文字居奉華堂故以識之後為陳氏彦
廉所得自季迪諸公題識以來又幾十年矣先觀復古
之畫復觀諸公之作恍然寘我於林壑窈冥間與行旅
相逐歸途也品在神妙不亦宜乎東吴張洪識(同上)
宋郭熙畫山水
郭熙元豐未為顯聖寺悟道者作十二幅大屛高二丈
餘山重水複不以雲物映帶筆意不乏余嘗招子瞻兄
弟共觀之子由歎息終日以為郭熙因為蘇才翁家摹
六幅李成驟雨從此筆墨大進觀此圖乃是老年所作
可貴也元符三年九月丁亥觀於青神蘇漢侯所(山谷集)
宋郭熙隂崖密雪圖
河陽郭熙以善畫山水寒林名蓋得營丘李咸熙筆法
其所作隂崖密雪圖大隂霮䨴而皓素淋漓使人玩之
肌膚纍纍然起粟矣或者強指為楊士賢相類者殆未
見其衝氣機也(宋學士集)
宋郭熙長江萬里圖
此卷長江萬里圖為張夏山大參所藏予於京口見米
元章澄心堂紙一卷筆力竒怪有意外象家居時吴人
持至一卷夏圭墨氣古勁可愛此卷則規模郭熙而平
遠清潤有不盡之趣宋室倚長江為湯池故當時畫手
多喜為之卒不能守而鐵騎飛渡矣乃相與為之浩歎
夏山家金華山中景物絶勝而宦嚢半貯此物將行住
坐臥不離邪復相與為之大笑(陸儼山集)
宋郭熙畫樹色平遠圖卷
右郭熙樹色平遠圖一卷按熙河陽温人渠宗若虚稱
其施為巧贍位置淵深雖復學慕營丘亦能自放胸臆
巨障高壁多多益壯至宣和帝則盛推李成而謂熙與
范寬王詵雖自成名僅得一體然熙之傳世者多號平
遠與若虚所記頗不同余嘗得戴文進倣熙卷絶愛之
時置几案間以當臥遊之樂今覽熙此圖乃覺文進尚
有蹊徑也孤亭木未平楚蒼然遥艇小橋時自映帶若
深若淺或晦或明幾欲置身此間文進應退三舍矣卷
尾趙松雪虞道園馮海粟柯丹丘輩皆勝國名士恨語
不甚稱耳(弇州山人槀)
宋崔白畫風竹上鸜鵒
風枝調調鸜鵒翛翛遷枝未安何有於巢崔生丹墨盗
造物機後有識者恨不同時(山谷集)
宋崔白蟬雀圖
顧愷之論畫以人物為上次山次水次狗馬臺榭不及
禽鳥故張舜賓評畫以禽鳥為下而蜂蝶蟬虫又次之
大抵畫以得其形似為難而人物則又以神明為勝苟
求其理物各有神明也但患未知求於此耳崔白為蟬
雀近時為絶筆非居寧牛戩輩可頡頏其間世以畫評
為據不知此亦何所主哉宋孝武賜何戢蟬雀扇顧景
秀所畫時陸探微顧彦先皆有能名欲其巧絶今畫錄
雖叙蜂蝶蟬蟲不為極品便是不考古人遺跡况景秀
妙絶一世而舜賓不知考者豈可與論古人畫邪(廣川畫跋)
宋勾龍爽普陀觀音像
蜀勾龍爽所作具天人種種殊相寳珠纓絡銖衣紺髻
使人瞻之敬心自起筆氣清潤意通幻妙所居普陀伽
山在海岸孤絶處煙巒蒙密佳氣藹然余嘗與德麟雨
後望㐮陽鳳林諸山氣象略相似頗恨是中無此大士
也(李廌畫品)
宋蔡㐮荔枝圖
右宋端明殿學士蔡君謨畫荔枝一卷詳觀筆墨精謹
絹素縝密乃其進呈譜圖也蓋蔡君謨工於書畫頗自
惜不妄為人作見歐陽公墓誌然奏伎人主之前未有
不殫竭生平造詣者今此卷行筆清勁傅色濃古既非
庸史可及而泥金小楷標題次第悉與譜合其出君謨
之手益無疑耳但遭靖康兵火得不化為烏有先生足
稱幸甚似難免乎前後之殘闕矣厥後紹興南渡人主
重修宣和故事潜命搜訪圖書一時斷縑殘墨咸蒙收
錄由是君謨荔枝六種復為天府珍竒嗚呼盛哉奈何
守約諸公漫不加考因見紹興御書等印遂題為思陵
所作例不滿焉此類認陶作阮得毋為有識者所嗤乎
是以丑雖不敏直攄鄙見如右定為君謨真跡縱未敢
曰破千古之疑沾沾自喜較之買王得羊不失所望差
堪軒軒豪舉也邪庚戌開歲三日真賞齋凍筆謹跋清
河張丑青父審定真跡秘玩(清河書畫舫)
宋文同畫䊸竹
䊸竹生於陵陽守居之北崖蓋岐竹也其一未脱籜為
蝎所傷其一困於嵌嵓是以為此狀也吾亡友文與可
為陵陽守見而異之以墨圖其形余得其摹本以遺玉
册宫祁永使刻之石以為好事者動心駭目詭特之觀
且以想見亡友之風節其屈而不撓者蓋如此云(東坡集)
宋文同墨竹
昔時與可墨竹見精練良紙輙憤筆揮灑不能自已坐
客争奪持去與可亦不甚惜後來見人設置筆研即逡
廵避去人就求索至終歲不可得或問其故與可曰吾
乃者學道未至意有所不適而無所遣之故一發於墨
竹是病也今吾病良已可若何然以余觀之與可之病
亦未得為已也獨不容有不發乎余將伺其發而掩取
之彼方以為病而吾又利其病是吾亦病也熙寕庚戌
七月二十一日子瞻書(東坡集)
宋文同竹
與可所至詩在口竹在手來京師不及歲請郡還鄉而
詩與竹皆西矣一日不見使人思之其面目嚴冷可使
静險躁厚鄙薄今相去數千里其詩可求其竹可乞其
所以静厚者不可致此余所以見竹而歎也(東坡集)
宋文同晩靄圖
吴君惠示文湖州晩靄横卷觀之歎息彌日瀟灑大似
王摩詰而工夫不減關仝東坡先生稱與可下筆能兼
衆妙而不言其善山水豈東坡亦未嘗見邪此畫初入
手心欲留玩數月乃歸之會余遠竄宜州亟遣光山之
僕自此往來余夢寐中耳(山谷集)
石室先生人知其妙於墨竹而不知山水之妙乃復如
是且山谷老人親為題識尤可寳愛余舊嘗見石室竹
卷有元鄧善之詩其後詩云客京師時獲觀是圖以為
絶品而余今復見之亦信昔賢之能事非後人之所及
也(寓意編)
宋文同畫竹上鸜鵒
建中靖國元年發篋㬥書畫乃見文湖州之妻姪黃斌
老所惠與可竹上鸜鵒此所謂功刮造化窟者也(山谷集)
文湖州竹上鸜鵒曲折有思觀者能言之許渠具一隻
眼(同上)
宋文同竹卷
笑字从竹从夭而字書不迹其義李陽冰云竹得風其
體夭屈如人之笑坡公亦曾用其說湖州兩枝開卷一
閱真欲向人而笑者妙處可得而云哉(攻媿集)
宋文同畫竹
僕平生篤好文筆所至必求披玩所見不啻數百卷真
者十餘耳其真偽可望而知之文蘇同時德業相望墨
竹之法親授彭城故湖州之作多雪堂所題若必東坡
題誌而定真偽則膠柱鼓瑟之論也此卷文畫蘇題遂
成全美余舊嘗見之每往來胸中未忘今復於益清亭
中披閱令人不忍釋手故為之識同觀者倪元鎮至正
二年七月十九日丹丘柯九思書(鐵網珊瑚)
宋文同畫怪木疎篁
文湖州墨竹世所通識不聞其喜作他畫也州倅番易
吴侯熙載家世雅素乃能寶藏怪木一紙湖州自是日
嘗并寫疎篁而熙載偶逸之矣薊丘李侯仲賓作竹來
自湖州筆力足以追配因請為補遺而合刊於奉化學
宫以與好事者共之異時風流潤澤衣被照映於是邦
文獻為有助云(戴表元剡源集)
宋文同畫盤谷圖
文湖州以寫竹名天下而山水人物世固未之覩甲寅
之秋夏叔宜兄弟出其所作盤谷圖相示曰此蓋湖州
得意時筆也余為之把玩不釋手蓋湖州胸次之高足
以冠絶天下翰墨之妙足以追配古人去之四百餘年
覽此一圖尚足使人油然感動如李愿初入盤谷韓昌
黎與酒作歌時也此圖乃袁文靖公家舊物鑒定真蹟
無疑九靈山人書於囂囂亭(清河書畫舫)
宋蘇軾畫竹石
石潤竹勁佳筆也恨不得李伯時發揮耳(山谷集)
宋蘇軾畫蟹
翰林東坡公畫蟹蘭陵胡世將得於開封夏大韶以示
補之補之曰本朝初以辭律謀議參取人東坡公之始
中禮部第一也其啓事有博觀策論精取詩賦之言言
有所縱者有所拘也其謝主司而譽其能如此曰竒文
高論大或出於繩檢比聲恊句小或合於方圓蓋公平
居胸中閎放所謂吞若雲夢曾不芥蔕者而此畫水蟲
瑣屑毛介曲隈芒縷具備殊不類其胸中豈公之才固
若是大或出於繩檢小或合於方圓邪抑孔子之教人
退者進之兼人者退之君之治氣養心亦固若是邪嘗
試折衷於孟子之言曰觀水有術必觀其瀾日月有明
容光必照焉歸墟盪沃不見水端此觀其大者也牆隙
散射無非大眀此觀其小者也而後可以言成全或曰
夜光之劍切玉如泥以此挑菜不如兩錢之錐此不善
用大者余於公知之(鷄肋集)
宋蘇軾畫枯木竹石
蘇公此紙出於一時滑稽詼笑之餘初不經意而其傲
風霆閱古今之氣猶足以想見其人也以道東西南北
未嘗寕居而能挾此以俱寶玩無斁此其意已不凡矣
且不以視王公貴人而獨以誇於畸人逐客則又不可
曉者雲谷老人因覽為識時慶元己未仲秋既望(朱子文集)
宋蘇軾自畫背面圖
畫舉扇障面并作元祐罪人寫影示邁八字楊廷秀有
跋(吴禮部集)
宋蘇軾枯木疎竹圖
此圖王眉叟真人所藏也東坡先生用松煤作古木拙
而勁疎竹老而活政所謂美人為破顔恰似腰肢裊此
圖亦同此意真佳作也高昌正臣舊有東坡墨竹圖一
軸與此豈同時作者共向背位置若合璧然真人因輟
此以贈正臣神物會合各自有時其是之謂乎奎章閣
學士院鑒書博士柯九思書於錫訓堂(清河書畫舫)
宋蘇軾墨竹圖
右東坡先生蘇文忠公墨竹圖墨竹聖於文湖州文忠
親得其傳故湖州嘗云吾墨竹一𣲖近在彭城然文忠
亦少變其法文忠云竹何嘗節節而生故其墨竹自下
一筆而上然後點綴而成節目為得造化生意今此圖
政合此論余家亦藏蘇竹一幅臨摹數百過雖得其髣
髴終莫能及也觀此圖令人起敬奎章閣學士院鑒書
博士柯九思識於高昌正臣之芳雲軒(清河書畫舫)
宋蘇軾竹卷
坡翁墨竹其法得之文與可與可云吾墨竹一𣲖近在
彭城然坡每自謂不如可特作老幹磊砢數葉蕭疎而
其意已足蓋其胸次不凡故落筆便有超妙處此幅新
篁卷石婀娜蒼潤豈其法之變乎(震澤集)
御定佩文齋書畫譜卷八十二
