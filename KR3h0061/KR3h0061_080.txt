欽定四庫全書
御定佩文齋書畫譜目錄
第八十卷
歴代名人書跋十一
明宋濓手書鄭生名解
眀宋濓手帖
眀危素炬法師塔銘
眀危素書隸書歌
明宋璲篆書
明宋璲草書自作詩
眀宋璲雪月軒三篆字
明宋璲草書
眀宋璲篆文金剛經後
眀宋璲書千文
明宋克書七姬志
眀宋克墨蹟
明宋克草書
明宋克書陶詩
眀宋克書急就章
眀宋克書前後出塞詩
明宋克書畫帖
眀詹希元千文
明詹希元書晝錦堂記
明詹希元書王光菴敘字
眀陳璧通波阡表
明張扆書宋清傳玉連環歌
明張扆書金剛經
眀俞和楷書悟真篇
明俞和書急就章
明俞和書四體千文
眀劉永之書贈方壺道士詩
明劉永之遺墨
明袁飬福書郭有道碑文
眀姚廣孝書劉太保詩
明解縉書茟舫銘
眀解縉墨蹟
眀解縉書黃庭經
明胡廣草書杜詩
眀楊士竒書宣宗御製詩
明沈度臨樂毅論
眀沈度書先賢格言
眀沈粲草書千文
明沈粲書姜堯章續書譜
明程南雲千字文
明徐有貞詩卷
明徐有貞二札
眀葉盛手書
眀姜立綱書四子全文
明張弼草書卷
眀張弼雜書
明張弼草書
明桑悅書
明李東陽字刻
眀李東陽詩翰卷
眀李東陽書風雨歎
眀李東陽書苦熱行
眀李東陽書長江行
明吳寬及第後謝恩表稾
明吳寬臨懷素自敘帖
眀吴寬與沈石田手札
明吳寬自書詩卷
眀吳寬書大石聮句
眀吳寬書
明李應禎手帖
明李應禎書石湖詩
眀李應禎帖
眀王鏊書蹋莎行詞
明王守仁墨蹟
眀王守仁手簡
明王守仁書君子亭記
眀祝允明草書月賦卷
明祝允眀手稾
眀祝允明十九首帖
眀祝允明小楷黃庭經
明祝允眀楷書卷
眀祝允明書祖廷貴墓志真蹟
明祝允眀書夷堅志
明祝允明書成趣園記
明祝允眀書王文恪公墓志銘
明祝允明味泉賦帖
明祝允眀真蹟
明文徵眀小楷周召二南詩二王目錄
眀文徵明楷書原道
眀文徵眀書進學觧
眀文徵明書杜陽編
明文徵眀書楊南峰墓志
眀文徵明書華氏義田記
眀文徵明草書卷
眀文徵眀歐體千文
明文徵明千文
眀文徵明四體千文
眀文徵眀三體書
明文彭隸書卷
明文嘉書後十九首
眀王寵白雀帖
眀王寵墨蹟
眀王寵真蹟
眀陳淳武林帖
眀陳淳草書卷
明陳淳書李青蓮宫詞
眀周天球書道德經
眀徐霖三體千文卷
眀徐霖手蹟
眀金琮手蹟
眀嚴訥臨趙文敏四十二章經後
眀陸深書
明豐坊書卷
眀豐坊論書真蹟
眀王問墨刻
眀莫如忠崇蘭館帖
眀莫是龍書茟麈
眀俞允文書金剛經
眀王錫爵書黃庭經
明王錫爵書
明邢侗法帖
眀邪侗尺牘
眀董其昌字卷
明董其昌書誥
眀董其昌倣顔清臣楊景度書
眀董其昌與沈侍御書牘
明董其昌手書家誥
明董其昌書
明董其昌書道公碑
明董其昌書法華經
眀董其昌尺牘
眀黃輝書
明陳元素書海嶽菴小記
欽定四庫全書
御定佩文齋書畫譜卷八十
歴代名人書跋十一
明宋濓手書鄭生名觧
右包參軍家藏宋太史書鄭生名觧示余按書述稱太
史父子不失邯鄲此書行筆極蕭散而有純綿裹鐡之
意似非規規學步者跋尾如烏傷王子充金華胡仲申
豫章揭汯號能文章家初不以臨池名而結法翩翩自
佳皆可重也汯故曼碩應奉子太史名濓鄭生亦名濓
豈古所謂慕藺齊莊之遺邪則其文該洽辨覈固宜爾
昔斛律丞相至不能署其名而更之猶以為繁若太史
者得無乃愧其簡乎此語頗有意然當不免參軍一胡
盧也(弇州山人稾)
眀宋濓手帖
某年二十時獲見先生扵翰林遂受業扵門及先生致
事還金華侍左右者數年每蒙奬與以為易教所以陶
冶鞭策之者甚至此帖乃庚申歲謫蜀將辭京師時所
發詞意重厚拳拳以古賢哲之事見勉若誠以為可望
者(遜志齋集)
明危素炬法師塔銘
寳石山蓀師以臨川危公所撰炬法師塔銘装潢成卷
持以示余曰此危公垂沒之筆也其文總若干字而點
竄又計若干字字大如蝇頭而兼用行草其孤㫃識其
後曰此文洪武五年正月十日先君子所作是月廿又
五日以疾終今以此文寄其徒秋巖昆仲用見先君子
之意㫃今為安慶府教授秋巖則蓀師字也余以此夲
乃公未脫稾之文行草兼用且加點竄讀者難認取今
天界寺住持泐公所為行状正其差訛命諸生方質錄
扵稾夲之後以便讀者且屬蓀師請善書者登其文扵
右而以稾夲留扵山中使人見公當垂歿之際其文與
字畫不苟如此公以文章翰墨名世著作既高而楷行
草三體並臻扵妙凡世臣大家釋老寺觀穹碑短碣多
出公手至扵遐方裔壤得其片言隻字莫不寳以為玩
當時號稱辭翰兩絶公凡為文既脫稾類皆楷書登石
此文如其孤所誌去捐館之日十又五日爾蓋以病僅
克屬稿不及别書也因識扵卷末以歸蓀師八年十月
(徐一䕫始豐稿)
眀危素書隸書歌
學必博而後所見精非惟諸經奥旨皆當研摩至扵隸
書之學漢魏以来其運筆結䋲多不同苟不歴考其變
何以充其知識而袪流俗之陋哉吾友危先生太朴作
隸書歌一篇贈四明汪君大雅備括諸碑之所自且歴
疏之亹亹千餘言不休嗚呼世以空虚之學浮談強辨
如蠭起泉湧者視此曷知愧哉大雅方以隸學知名扵
時復能惓惓扵先生之詩装潢襲藏惟謹則其尚德之
心為不可及矣(宋學士集)
明宋璲篆書
篆書以清圓勁拔為高秦唐二李皆以是名世其用心
至矣自江南徐鼎臣始變而肥已稍遠扵古然能不失
其意故論者尚之近代趙魏公子昂愛鼎臣書所作大
小篆多類鼎臣繇是學者翕然效之甚至彭亨濁俗如
腯豕然不知魏公天資高邁故所書自過扵人俗子輩
麄胸陋質欲逐其跡無怪其謬也金華宋君仲珩病古
學之不振學大小篆匪二李不師其用心甚久故所作
駸駸逼真此王荆公刻漏銘為李思問書亦其一也嗚
呼古人不可見矣欲識其遺意者尚扵宋君觀之(遜志)
(齋集)
明宋璲草書自作詩
近代善書尤著者稱吳興趙文敏公及康里子山文敏
妙在真行奕奕得晉人氣度所乏者格力不展子山善
懸腕行草逸邁可喜所缺者沈著不足金華宋君仲珩
兼得二公之妙而加以俊放如天驥奔行不躡故步而
意氣閑美有踧蹋凡馬之勢當今推為第一乃余在金
華時自亰師書其所作詩寄余者詩與書皆翩然有塵
外意誠希世竒玩也(遜志齋集)
明宋璲雪月軒三篆字
右雪月軒三篆字前中書舍人宋君仲珩書也仲珩諱
璲金華宋學士景濓先生仲子名能詩歌而小篆之工
國朝第一初學巙子山行草書而篆師張有講扵宋季
子吴志淳孫子林朱孟辨及見太朴危公乃合師獻之
行草而篆法以李斯為宗嘗見梁朝有草堂法師墓篆
字竒古及吳天璽中皇象書三段石刻皆真蹟觀之至
㤀寝食遂悟筆法絶出流輩學士君亦甚愛其書每見
佳處便曰寫老夫名足可傳世矣此三字余友蕭君世
英得之余猶及見有學士姓名印識蕭君與余别幾二
十年中間亦播遷南北兹幸會扵桂林復以相示則姓
名印識不知為何人裁去蕭君甚惋惜之俾余追書其
事以示後之人若夫雪月名軒則有賢士大夫詩文所
以稱美蕭君而勸之備矣余但祝頌君之必有以副其
所期耳(春雨集)
明宋璲草書
宋舍人草書余游南都時屢觀之今復觀扵此披玩數
四殊不猒也(匏翁家藏集)
眀宋璲篆文金剛經後
從曲江過韋曲宿牛頭寺汪右轄以虚出是卷卷首有
伯時繪子昂篆皆極精工而金剛經則宋仲珩篆書也
仲珩草書為當代第一而篆不多見今見此卷勁如屈
鐵豐道生不及也景濓一跋叙實詳委此公邃扵禪而
教典尤博紫陽圭峰分身入流者也卷尾有姚少師書
極遒逸少師書數變而晚更秀余嘗見其自題畫像及
跋樂天竹窗詩雋氣見扵筆端復可皆高禪兩書俱出
他手可不善書而復有臨池之譽不知何以借捉刀人
也若余不能書者然每見佳卷輒書此亦可發一笑雨
中至興教寺小史設長案山僧出麄石硯雞尾筆強余
書以虚曰仲珩必屏處書子豈亦有此癖邪余曰彼工
書畏敗名耳余亦何畏也遂笑而識之(袁宏道嵩華遊)
(草)
明宋璲書千文
仲珩此書頗得晉唐人筆圓熟流便有弄丸運斤之勢
惟結法小疎耳嘗見方遜志評其草云如天驥行中原
一日千里起澗度險不動氣力初以遜志為太史公故
未免曲筆覧而信其非妄也(弇州山人稾)
明宋克書七姬志
七姬厝志張来儀文宋仲温書余得之姑蘇王汝玉七
姬皆潘妾不負其主俱死扵一日之間可謂烈矣而其
文其書亦皆竒也(東里集)
國朝真行書當以宋克為第一所書七姬帖文真冠絶
也然其事則可疑七姬之死蓋出扵潘之逼之謂不幸
則可非徇節也宋之書人多珍之故其帖盛傳適以播
潘惡耳(楊升庵集)
明宋克墨蹟
國初書家稱三宋謂璲克廣也克字仲温號南宫生其
書出魏晉深得鍾王之法故筆墨精妙而風度翩翩可
愛或者反以纖巧病之可謂知書者乎仲温為吳人其
墨蹟在吳中者顧少開化徐君惇夫乃有此巨册而真
行草章草皆具信可寳也(匏翁家藏集)
明宋克草書
右索靖草書勢宋仲温書蓋得其妙而無愧扵靖者也
今人或肆妄議則以學之者之過而未見其真蹟耳(匏)
(翁家藏集)
眀宋克書陶詩
鄉先生宋仲温氏書法師鍾元常後竟以是妙絶天下
其書今人間往往有之余所閱殆不止此獨元常書世
遠罕傳幷刻石者亦不多見曩成化間嘗觀元常薦焦
季直表真蹟始知仲温之誠有得扵元常而今豈易得
哉(寓意編)
眀宋克書急就章
余往與徐獻忠先生論書法歎章草自二王後僅一蕭
子雲即顔桺蘇米以至趙吴興負當代能聲而不一及
之黃長睿刻意其學而無其法國初宋南宫仲温可備
述者然波險太過筋距溢出遂成佻卞先生笑謂余家
藏仲温急就章二百年矣差不露筋距舉以乞余贉池
零落若追蠡而絹墨幸不敗結意純美余欣然重表飾
之以為征誅之後獲覩揖譲而後偶取葉少藴刻皇象
石夲閱之大小行模及前後缺處若一惟波撇小異耳
此豈亦仲温手臨象夲邪然一二傍釋小字圓稳有藏
蓄與仲温他書不類而仲温别自補急就闕文與張夢
辰則小而勁此恐或非仲温筆也然因是得覩皇象渥
洼之種遠出仲温蹀躞上語曰買王得羊不失所望夫
寧啻不失而已(弇州山人稾)
眀宋克書前後出塞詩
宋克書此詩及後一帖皆合作者其精巧更勝古章法
乃所以終不及耳(弇州山人稾)
明宋克書畫帖
宋仲温在勝國時以書名雲間其源出章草後二沈揚
波雲間士人比比學之至錢原博輩濫觴幾以仲温為
惡札祖此世人不多見宋書從其末流論也仲温七姬
帖石夲最精諸為急就章者皆贋此一帖乃不經意天
真殊自爛漫且談書畫津津因以知古書家未有不溺
情古蹟不獨米顛癖也今人信筆作字字那得佳生其
識之(王奉常集)
明詹希元千文
右中書舍人詹希元大字千文刻板在蜀中余得之禮
部胡侍郎國朝大字希元為第一蓋兼歐虞顔柳之法
而有冠冕佩玉之風者也(東里集)
眀詹希元書晝錦堂記
韓公之功烈歐公之文章皆世所甚重此記自出入將
相至社稷之臣數語古今言韓公者未有能逼真若此
也當時書石是蔡君謨至今傳世為寳詹君此書不減
君謨亦可寳也(東里續集)
眀詹希元書王光菴敘字
右詹中書孟舉書吾鄉王光菴先生敘字一首敘為沈
學菴及其子貴成作學菴名宗學字起宗隐扵鍊墨又
自號墨翁高太史為作傳稱其能書徑尺大字貴成字
志道隐扵櫛髮皆博學善書抱竒崛之行學菴尤精扵
醫故與光菴善所著書有夲草發揮精華十二經絡治
療溯源外科新錄墨法集要增補廣韻七音字母今皆
不傳傳者新錄耳然獨王氏有之孟舉婺源人仕元為
供奉監照磨麻善用庫副使洪武初授吏部奏差鑄印
局副使後為中書舍人卒其書評者謂兼歐虞顔桺之
法而有冠冕佩玉之風為國朝書家第一此紙沈氏物
光菴從玄孫雲偶購得之装池成卷俾余疏其事詹書
近時絶少此文既有關王氏而又家集所不載雲之寳
此尚可以尋常翰墨論哉光菴名賓字仲光其行能之
詳自具家傳兹不復著云弘治辛酉徵明(停雲館帖)
眀陳璧通波阡表
右通波阡表余得之張氏之孫戶部主事賓陽其文楊
廉夫撰其書真篆二體皆出陳文東而用太樸伯温名
者太史公所謂附青雲之士施扵後世者也文東極力
晉唐其書姿媚醖藉自成一家所未足者骨力耳(東里)
(續集)
眀張扆書宋清傳玉連環歌
右小楷宋清傳一通行草玉連環歌一通南翔張翰宸
先生書姚文光照所藏装池成卷以示余二文皆醫客
言而文光亦好書習醫故尤愛之翰宸嘗署嘉定校官
國初以能書名在宋仲温陳文東之間今觀其行筆用
鋒楚楚有法前輩自可想也夫書學必窮點畫波磔之
妙方能成家其猶醫也必知望聞問切之道乃可濟世
諺云學書止扵廢紙學醫將至扵廢人嗚呼可不慎哉
文光其寶之(陸儼山集)
明張扆書金剛經
嘉定張先生翰宸在洪武中以母夫人生日手書是經
用以資福此可以見其孝而字書之勁徤清美則又可
以頡頏古人而不多讓嗚呼若先生者可謂有德有文
之士矣惜乎甫官訓導而遽罹扵非辜故百餘年来其
名罕傳雖以穆為鄉後進而所閱墨蹟亦惟此而已穆
嘗謂天之生才甚艱宜其愛護保惜而先生乃獨不然
其亦可悲也夫其亦可感也夫(都穆南濠文跋)
明俞和楷書悟真篇
張平子悟真篇仙道指南道光子野所著不知能得其
旨意否此卷為俞紫芝所書深得松雪筆意而圭角稍
露比之松雪正如獻之之扵羲之也清癖劉君深知書
法試共商確之弘治壬戌正月廿日海虞桑悅書(書畫)
(題跋記)
明俞和書急就章
錢唐俞和子中頗得趙魏公三昧此帖以宋經箋紙用
章法書急就章覺古色藹然令人不忍釋手按章法自
王象索靖後惟右軍父子豹奴孫權二帖至唐蕩盡黃
長睿始振之然往往筆下不逮意子中獨能尋考遺則
扵斷墨殘楮遂與仲温並驅昔孔北海思蔡中郎見虎
賁貌類者輒引與同飲曰雖無老成人尚有典刑俞此
紙覧之能不興北海之賞乎(弇州山人稾)
明俞和書四體千文
俞和元末人紫芝其别號也刻意吳興頗稱優孟此四
體尤精然不免露本色耳宋俞秀老號紫芝此君亦號
紫芝吾友俞允文絶不稱號近刻一私印亦曰紫芝三
君子皆俞姓皆善書亦大竒事也(弇州山人稾)
眀劉永之書贈方壺道士詩
仲修劉先生文章識量節槩凛然不慕聲利國初徵集
賢禮書常拜官以瞶辭宋公景濓極畏服之其&KR0685;生交
友若季大父求我禮部侍郎曾公得之文學掾金公守
正皆鄉里莫逆也今劉先生無後人曾氏亦落莫獨余
家藏其手書若干本數年去家亦不知存否矣此其為
金公書贈方壺道士詩金公令子幼孜寶藏每以示余
為好事者持去情不能已遂俾書之幷識歲月傳之後
世古人交友之際可以想見也(春雨集)
眀劉永之遺墨
仲修先生詞翰之美獨步江右先生初不自貴重有求
者輙與之世俗亦不知其可寶先生沒後數年而擅斯
美者殆不多見矣故片楮寸墨士大夫莫不秘襲之以
為久遠之玩焉嗚呼文章翰墨自有定價固有忽乎近
而貴乎遠者矣矧先生之節行有足以高世者邪然則
區區字畫之工蓋其淺者爾邑庠錢伯淳氏得先生所
書蘇文忠雜說二而無題識懼歲月之久而或泯其自
也謁余識之余因慨慕先生之風而恨其不可作者遂
不辭而書其後亦以見先生之可貴者此特其萬一耳
(王佐金川玉屑集)
明袁飬福書郭有道碑文
前輩下筆便有典刑雖行草不苟况正書乎此吾徒所
當媿者袁君飬福元石洞山長静春先生之孫也而郡
學教授仲長之子所書郭有道碑文端勁清峭深得歐
陽率更茟意以其字畫之妙如此宜有書名扵時然吳
人固不知有袁飬福也使余不見此幅亦幾失之乃知
前輩能書者尚多而失之者不少矣其曾孫㫤字以昭
者持示余請題一言以昭之意在乎先世手蹟耳初不
計其書之何如也飬福字能伯仕國初為福建憲史高
太史季廸有詩贈行而陳檢討嗣初稱其行潔負才氣
有詩聲蓋不特能書而已其書碑文外又有九歌藏扵
家(匏翁家藏集)
明姚廣孝書劉太保詩
元劉太保詩一絶國朝姚少師所書也劉姚俱隐扵僧
劉瑞州人名子聰號藏春居士改名秉忠佐世祖建號
立國為國朝驅除今亰都地是也姚蘇州人名道衍號
逃虚老人洪武間以高僧徵事文廟潛邸參謀贊成大
業其改名廣孝世傳以為御筆所定也兩翁雖遭際不
同跡頗相類觀姚書劉作有契會之意焉陳錦衣用眀
持以視余兩翁皆天下竒士其學余則不能知後有具
法眼者不知作何等觀也姑書此以俟(懷麓堂集)
明解縉書茟舫銘
茟之用扵世久矣自韓文公作毛穎傳其名始起文字
間吳興張文寶在國初業擅製造因名其舟當時士大
夫多為詩文遺之而學士解公大紳特為作銘蓋公之
書妙固資其用而賞之也文寶之孫士行僑居吳中能
傳其業持公銘文求余題識余以文字為職而亦資其
用者惜書不若解莫能賞其妙而文不若韓可以增重
其名然念毛穎之功不可負而士行之意不可拂也聊
題數語歸之(匏翁家藏集)
眀解縉墨蹟
永樂時人多能書當以學士解公為首此冊真行草小
楷皆具而紙墨並佳故其下茟圓滑純熟尤為得意乃
公傳家物也觀公前後題識所以示其族人者可見今
為吾鄉薛朝英得之朝英保愛甚其亦識公之意者歟
(匏翁家藏集)
學士解公才名蓋世其翰墨奔放而意向特謹嚴如此
卷前輩正自可敬也姚文學文光携示閱之累日不忍
釋手别有李文正吳文定王文恪三跋正為此卷乃知
為薛二守朝英物今為南翔張子竒所藏可寶也(陸儼)
(山集)
明解縉書黃庭經
觧春雨才名噪一時而書法亦稱之能使趙吳興失價
百年後寥寥乃爾然世所多見者狂草其所以寥寥者
亦坐狂草故今此紙小楷黃庭全摹臨右軍茟婉麗端
雅雖骨格少遜要不輸詹孟舉陳文東也按右軍所書
黃庭是外景非内景與南真所傳揚司命者雖理同而
句字小異亦微有斷缺當是渡江以前南真受之景林
真人者偶爾逸出行世故右軍得而書之今大藏中内
外景經則陶貞白訪尋司命手書的派也數年内與黃
長睿分析甚苦今可以無辨矣(弇州續稾)
明胡廣草書杜詩
三十年来士大夫以書名家者光大之行草民則之八
分皆獨步當世兩人時同在禁林亦交相推慕常出所
有以易所無此詩光大為民則書跌宕雄偉得意之迹
也作書必盡臨池之工而非天趣自得不臻扵妙二公
皆有蕭閒簡遠之趣故高出衆作光大謝世已一紀民
則間出此書見示昔人有言懷舊惟顧念之悽愴蓋僕
扵光大亦然(東里集)
明楊士竒書宣宗御製詩
宣宗章皇帝之在位也天下晏然號稱至治亦惟有若
少師楊文貞公實左右之今四十年矣一時君臣既不
可見而獨見文貞手書御製詩慨想當時明良相逢之
盛一德一心雍容和樂幾事之餘彂扵聲畫蓋與虞舜
作歌皋陶賡歌同一意也嗚呼休哉是詩今為都御史
錫山楊公所藏翰林修撰臣寬獲觀而謹識之時成化
九年夏四月辛未也(匏翁家藏集)
眀沈度臨樂毅論
沈學士度以書鳴永樂中楊文貞公謂其婉麗飄逸雍
容矩度一時翰林善書者如觧胡輩與之齊名而度書
尤為上所愛凡一切大制作必命書之今觀其所臨樂
毅論無一茟不合右軍遺意解之草法胡之行體殆不
能及也(陸樹聲學士題跋)
眀沈度書先賢格言
此蓋翰林學士雲間民則沈先生書宋南軒先生之言
為余南亰太常少卿行時贈者也因憶先君子知上高
縣事時亦嘗&KR1213;朱文公書是言刻扵瑞州府學者示而
且屬之曰學者能服膺是言體而行之則不患不為賢
人君子故謹識之不㤀已今學士公復書此以為贈則
余安得不重惟先君子之遺訓而感學士之所愛以益
佩服先賢之格言哉(魏驥南齋集)
明沈粲草書千文
大理少卿華亭沈公粲興其兄學士度皆以能書擅名
天下稱我朝羲獻然學士特妙扵楷少卿特妙扵草今
片楮隻字流落人間者争寳愛之不啻金玉此卷藏扵
練川劉氏為少卿行草蓋其晚年得意茟也(寓意編)
眀沈粲書姜堯章續書譜
事固不可知沈民望以一書遇人主備法從更百五十
年乃不能與操觚少年争價問之人有不識者然此卷
行茟圓熟章法尤精足稱宋南宫入室而所書乃姜堯
章續書譜為臨池指南皆可玩也因收而志之(弇州山)
(人稾)
眀程南雲千字文
致堂胡先生作敘古千文朱子謂其足以飬正扵蒙是
則初學之士所當誦習乎此也周興嗣所次韻者可同
年語哉姑蘇姚鍊師可弘得南雲程公楷書夲而板刻
之請識歲月余謂鍊師年盛業廣蓋非初學者也刻此
誠為初學之所便云(張益文僖公集)
明徐有貞詩卷
右前一紙為聯句詩僅失詩題耳後一紙為水龍吟慢
句詞半已不全皆天全翁手茟故特存之人謂翁書由
米顛来非也其遒放波險全得長沙面目神彩風骨亦
自琅琅惜結體少疎耳(弇州山人稾)
眀徐有貞二札
天全翁出入長沙襄陽間余嘗評其書如劍客醉舞僛
僛中有俠氣此二紙皆真蹟而盤谷一章尤横逸不可
當豈所謂遇其合者耶(弇州山人稾)
眀葉盛手書
成化初鏊以童子遊學亰師時文莊公為禮侍陸參政
文量初第進士簡中所稱用光者張姓為太學生亟稱
鏊扵文莊所間以所業見扵禮部之廂房公奬勵備至
有將来忠肅之許蓋以鏊與王忠肅同嫌名故云成化
十一年鏊始登第則文莊已下世參政時為兵部郎往
来相好也弘治壬子歲余校文南畿參政子伸名在選
中未幾參政亦故今年為弘治十二年伸来會試禮部
出其父所得文莊手書一卷覧之慨念今昔為之泫然
敬書其後歸之(震澤集)
明姜立綱書四子全文
故姜太僕立綱書此四子全文句讀各有圈甚精當是
先朝春宫進讀本也結法圓熟端勁妙不可言初見絶
以為沈度學士書徐覺其波磔處小露鋒鎩乃敢定為
姜茟噫嘻今兩制諸君不復能辦此矣(弇州續稾)
明張弼草書卷
張汝弼嘗自評其草書以為大者勝小者余謂英雄欺
人每如此不足信也及觀韓黃門此卷則其大字果勝
賢者固不可測邪(懷麓堂集)
曩余問東海索書輒謝曰待偶然有得意者當舉以為
贈不敢取應酬者塞命也然竟不獲其所謂得意者恒
以寘憾乃若倡和詩篇往返書札則所得甚富每一展
玩疑所謂得意者或在其中雖東海亦或不能自知邪
時行黃門持此冊見過摩挲再三恍然如見其笑語而
東海之不作久矣噫時行尚謹護之安知不有好事者
以為得意之茟伺其傍而拔其尤者以去邪(程篁墩集)
東海先生以草聖蓋一世喜作擘窠大軸素狂旭醉震
盪人心目而此卷矮紙疎行尤擅清麗况詩律散語俱
有關繫處不但其子孫當寶之也後有吳文定公為陳
冷菴跋識蓋冷菴所得今為先生之孫敷善所收祖武
手澤不但尋常所當寶之書畫也冷菴名琦字粹之罷
察官歸至口食不給余少時猶及識焉清癯鶴立望而
可敬又聞文定公起歲貢先生獨識之曰歲貢中亦有
此人邪遂以状元及第卒為名臣五六十年前先生風
範如此最後東橋顧華玉衡山文徵仲文翰有法皆吳
産也語云魯無君子斯焉取斯深扵是為之斂衽敷善
其尚寶之敷善名其性後樂先生之長子涵飬粹深慨
然有求道之志又不但以辭翰世其家而已(陸儼山集)
明張弼雜書
東海張公守南安時雜書數紙郡掾劉暹得之成卷公
之子時行黃門持以示余中有公與余詩一首蓋公寫
而未發者余欲取之因感楚弓得失之語書其後而還
之(匏翁家藏集)
明張弼草書
右詩七首故南安守張公汝弼書以遺濮武庫者張公
草書師宋昌裔昌裔名廣洪武初與宋克仲温宋璲仲
珩俱以善書擅名人稱三宋然許者謂昌裔書較之二
宋不逮以其茟聮續不斷非古法也(寓意編)
眀桑悅書
桑民懌才名噪一時幾有雕龍繡虎之稱此卷為盛秋
官書者尤多生平得意語其書似不勝文文似不勝詩
大要不能去俗耳盛舉高第後至廣憲以廉名(弇州山)
(人稾)
眀李東陽字刻
西涯公德行文章重天下其書在金石者天下之人重
之若珪璧琬琰固無容贊矣但刻工有高下故其精神
之妙或不能無異公嘗謂近時亰師惟閻傑刻為第一
汴梁郝升篆文亦頗合古意後寄示揚州瓊花詩不知
何人刻又極稱許餘皆未滿公意刻工之難有如是哉
太原陳君邦瑞以所得公金石書若干通萃為一册邀
寶觀之寶出公門下聞公評書每及扵刻因附數語俾
觀者知之公真行草書皆自古篆中来晉以下特兼取
而時出之耳故所成如此若不求其原而惟迹之逐豈
知公書者哉(邵寶容春堂集)
明李東陽詩翰卷
太師李文正公詞翰擅聲館閣間此卷為宗易太史書
當謝首揆之次歲而卷端有牧羝擊賊笏二曲豈意有
所不足邪今年為甲戌距公書時正一甲子當此可無
感也宗易為任丘李文康公時亦以首揆贈太傅偶與
元馭語次及此因舉贈之以比扵虔刀之義云爾(弇州)
(山人稾)
眀李東陽書風雨歎
長沙公以壬辰為此風雨歎後二十年為苦熱行又後
十有八年因書一卷前以茅茟書苦熱後另以豪茟追
書此詩考其年皆公為史官宫坊日所作而扵天序民
情汲汲以為已憂已有相天下之槩焉彼其時而依違
委曲扵其間蓋亦潜為補救之苦心而論者不察豈欲
人各自顧其聲跡而置國事扵不恤所云末之難者又
足碩乎此字更謹嚴有體即不如苦熱之横逸而古雅
過之皆翰圃之瑰寶也(墨林快事)
眀李東陽書苦熱行
長沙公大草中古絶技也玲瓏飛動不可按抑而純雅
之色如精金美玉豪無怒張蹈厲之態蓋天資清澈全
不帶渣滓以出然公他作即刻石者乃多有一種習俗
之氣是以評者多不與之若皆如此紙則何處可容其
抨弹焉公振起文運令後来之雋遠陋宋元世人又多
以繞指病之大抵人各有品論世者宜另具心胸眼目
也天啟乙丑首夏三日(墨林快事)
明李東陽書長江行
西涯先生天資高朗愛才喜引接後進海内文章之士
翕爾歸之名日益尊然詩樂浮靡字以自出機軸為佳
人漫謂之臺閣體自爾以来遂致與海内才士分塗不
相通轉相誚者若而年今稍稍契合乃才士之力多矣
長江行正其本色余收有先生長卷大草二韻致與此
殊然彼佳矣金山諸刻以此蓋先生或未盡先生之美
識者當知長沙自有大全在天啟辛酉九月八日(墨林)
(快事)
明吳寬及第後謝恩表稿
成化壬辰科進士凡二百五十人而状元為吾鄉吳文
定公故事状元宴禮部受冠服之後當率諸進士上表
謝恩此則公所作表稾而藏扵其子中書舍人與公領
鄉薦時名列第三是科會試第一及廷試復居榜首入
翰林為修撰至學士進大宗伯專典内制天下之人無
不知有公者穆謂公之所以重扵天下豈直科第與官
而已其道德足以師乎後學述作足以匹乎古人至扵
書翰之妙識者亦以為不減大蘇國家自設科以来前
乎公者状元凡三十人為學士至大官蓋不知其幾道
德文章如公者可多見哉而况此表為公榮遇首作當
與廷對策並傳扵世可也(南濠文跋)
明吳寬臨懷素自敘帖
文至莊詩至太白草書至懷素皆兵法所謂竒也正有
法可循竒則非神解不能及觀文定所臨懷素此書用
茟結體譎誑恍惚幾不可為象矣若真蹟不知又當何
如邪令人遐想無已(顧璘息園存槀)
眀吳寬與沈石田手札
聞之王秋澗云字畫亦可以觀人之夀夭文定以甲子
七月十日奄逝此札作扵是月之六日相去四日耳點
畫法度具在言辭温潤諄切與平日無異也秋澗之言
豈欺我哉昔曾子臨終所以告孟敬子者也謹扵容貌
顔色詞氣之間文定此札久要之誠恬退之節蓋略見
焉其所飬可知矣公扵石田最厚往来簡牘尤多而此
札則若與永訣然者故尤重之寶之装潢成卷俾余書
其後於戲公之茟扵是乎絶矣(震澤集)
明吳寬自書詩卷
匏翁此詩余二十年前嘗見之今世宏復持以相示竊
有感焉翁詩如漢循吏所至無赫赫聲而去思不已世
或模擬之鮮能似也翁逝矣詩失扵彼而傳扵此余亦
何知哉正德六年正月十三日(容春堂集)
明吳寬書大石聯句
原博諸君子大石聯句久為吳中盛事原博書法第一
此書又&KR0685;生最合作者重以嗣響聯翩觸目琳琅江南
文獻盡在是矣事既竒勝蹟復完富便是我明蘭亭永
為世寶妙物通靈儻及搜剔異日山東書生過訪恐此
非先生有也(王奉常集)
明吳寬書
匏翁吳中前輩行誼擅絶不直文翰之工爾也書法法
蘇學士濃顔厚面祛去吳習亦畢竟趙宋本色耳超箸
實難(邢侗来禽館集)
明李應禎手帖
故太僕少卿李貞伯最喜交游然非其人輒怒見顔色
不與接一言此手帖一卷皆遺今孫太常志同者蓋非
志同契合之厚何以得此而志同重其為人雖貞伯沒
久片紙數字及瑣細事者亦不忍棄又所謂一死一生
乃見交情者歟(匏翁家藏集)
眀李應禎書石湖詩
右宋參知政事齊國范文穆公詩一律故太僕少卿李
公應禎所書李公與文穆同為吳人其云夏日雨坐因
書是詩則文穆詩語似為李公今日而發此可以見古
今之同心而李公崇重鄉賢之意抑又可知非特字書
之妙而已穆嘗灑掃李公之門今而九原不作懷想典
刑為之慨然(南濠文跋)
明李應禎帖
家君寺丞在太僕時公為少卿某以同寮子弟得朝夕
給事左右所承緒論為多一日書魏府君碑顧謂某曰
吾學書四十年今始有得然老無益矣子其及目力壮
時為之因極論書之要訣纍數百言凡運指凝思吮豪
濡墨與字之起落轉換大小向背長短疎密高下疾徐
莫不有法蓋公雖潜心古法而所自得為多當為國家
第一其尤妙能三指尖搦筦虚腕疾書今人莫能為也
余雖知之而心手不逮蓋數年未始有得今公已矣嘗
欲粹其言為李公論書錄而未暇也今日偶閱此帖不
覺感愴疇昔用記如此(甫田集)
自書學不講流習成弊聰達者病扵新巧篤古者泥扵
規模公既多閱古帖又深詣三昧遂自成家而古法不
亡嘗一日閱某書有涉玉局茟意因大咤曰破却工夫
何至隨人脚踵就令學成王羲之只是他人書耳按張
融自謂不恨已無二王法但恨二王無已法則古人固
已規規為恥矣此帖為郎中時書其轉折處鋒芒削利
蓋早年嘗學虞恭公碑如此後五日又題(同上)
明王鏊書蹋莎行詞
右蹋莎行詞一闋閣老震澤先生所作而書以遺鄉之
人者穆觀詞中之語可以知先生之高情雅致飄然物
外而富貴不足以累之若夫詞翰之妙此直先生之餘
事然亦豈他人之所能及哉(南濠文跋)
眀王守仁墨蹟
古人論右軍以書掩其人新建先生乃不然以人掩其
書今覩兹墨蹟非不翩翩然鳳翥而龍蟠也使其人少
亞扵書則書且傳矣而今重其人不翅扵鎰稱其書僅
得扵銖書之遇不遇固如此哉然而猶得號扵人曰此
新建王先生書也亦幸矣馬君博古君子也裒先生之
書如此其多將重先生之書邪抑重先生之人邪(徐文)
長集
眀王守仁手簡
王文成公素所私淑者道德耳未嘗覩其翰墨今過沈
叔敷許會施懋伯見其三紙與其王父臬大夫西亭公
相聞者法度不盡師古而遒邁沖逸韻氣超然塵表如
宿世仙人生具靈氣故其韻高冥合非假學也右軍子
孫在會稽書法獨不傳文成當其苖裔邪觀其骨氣雅
有祖風然而功業昌厥祖多矣其所未至有以也不朽
之三藝能不與焉曰游可耳(朱長春太復乙集)
眀王守仁書君子亭記
陽明先生謫龍場用王猷張廌例為亭竹間而手書記
扵壁後人為摹刻之其書與辭皆工(弇州山人稾)
眀祝允眀草書月賦卷
吾鄉前輩書家稱武功伯徐公次為太僕少卿李公李
楷法師歐顔而徐公草書出扵顛素枝山先生武功外
孫太僕之壻也早歲楷茟精謹實師婦翁而草法奔放
出扵外大父蓋兼二父之美而自成一家者也李公嘗
為余言祝壻茟嚴整而少姿態蓋不及見晚年之作耳
昔人評張長史書驚蛇入草飛鳥出林而郎官壁記乃
極嚴整世固無有能草書而不能正書者因觀九疇所
藏枝山月賦為拈出之徵眀題(珊瑚網)
祝亰兆書法當時無輩而或者評其不出正鋒蓋謂此
老目視短不能懸茟運肘耳此卷藏毛氏不克見嘗見
其刻本細騐扵點畫間皆正鋒也丙寅冬獲觀手蹟竊
謂所鍳不謬因識其末周天球題(同上)
眀祝允明手稾
右應天倅祝君希哲手稾一軸詩賦雜文共六十三首
皆癸邜甲辰歲作扵時君年甫二十有四同時有都君
玄敬者與君並以古文名吳中其年相若聲名亦略相
下上而祝君尤古邃竒奥為時所重又後數年某與唐
君伯虎亦追逐其間文酒倡酬不間時日扵時年少氣
銳僴然皆以古人自期既久困場屋而憂患乘之志皆
不遂惟都君稍起進士仕為徒官唐君雖舉扵鄉亦皆
不第君後雖仕亦不甚顯尋皆相繼下世余視三君最
為庸劣而仕亦最後嗚呼三君已矣其風流文雅照映
東南至今猶為人歆慕余雖老病幸存而潦倒無聞不
足為有無也此卷雖君少作而鑄詞發藻居然玄勝至
扵茟翰之妙亦在晉宋之間誠不易得也嘉靖十五年
丙申上距成化癸邜五十有四年而祝君下世亦十有
一年矣是歲三月二十二日徵明題時年六十有七(甫田)
集
明祝允眀十九首帖
祝亰兆書落茟輒好此卷尤為精絶翩翩然與大令抗
衡矣寵從休承處持歸臨摹數過留案上三閱月幾欲
奪之以義自止休承其再勿假人㦲丙戌夏五端陽日
王寵識(停雲館帖)
書法初見茟陣圖至孫過庭姜白石盡矣大抵拘則乏
天趣縦則無法度加之矜持又生俗氣不可觀須完字
具扵胸中則下茟之際自然從容中道今人惟祝枝山
文衡山得此法知音者希也今觀休承所請枝山書古
詩十九首為之憮然自恨骨格已定愛之不能學在休
承諸君勉之耳(息園存槀)
明祝允眀小楷黃庭經
余嘗見趙文敏所臨黃庭經刻夲雖時一露嫵媚而右
軍堂室已稱優入蓋不啻為叔敖之優孟中郎之虎賁
而已此卷為祝亰兆晚年所書不必點畫惟肖而結搆
疎密轉運遒逸神韻具足要非得書家三昧者不能苐
令右軍復起且當頷之矣豈獨追蹤文敏哉設有好事
儒者摹勒登石以嗣王趙二帖即以&KR1213;本一紙易一鵝
誰曰不可萬歷甲辰孟冬八日張鳳翼跋(處實堂集)
古今臨黃庭經者不下數十家然皆泥扵點畫形似鉤
環戈磔之間而已昔賢所以有脫塹之譏也枝指公獨
能扵榘矱繩度中而具豪縦犇逸意氣如豐肌妃子著
霓裳羽衣在翠盤中舞而驚鴻游龍徊翔自若信是書
家絶技也太原王穉登書扵快雪亭上(同上)
明祝允明楷書卷
吳人言祝亰兆希哲書至身後始貴是卷為太末徐儀
部可繩得之同縣方棠陵家棠陵嘗令崑山與希哲為
文字之交特相善希哲故無訾省數以居閒干棠陵棠
陵無不應之以是收其手劄甚多今觀卷中盡一時率
易之茟而書法逼古自非今人所及宜棠陵珍惜之以
遺其子孫也然則希哲之書不待身沒始貴明矣昔相
如為臨卭客太史公不以琴臺之故貶其詞賦希哲無
臨卭之行大都&KR1542;跎落魄人也乃其書傳玩縉紳間即
片紙隻字䓁之零金碎玉固知度外之士所恃以不朽
者蓋自有在而區區廉隅不足以束縳之也嘉靖己未
冬日識(海隅集)
眀祝允明書祖廷貴墓志真蹟
祝亰兆此書雖倣眉山而微墮樗寮塹然斤斤有古意
其文吃吃期期極步趋古而乏古意可謂兩反也(弇州)
(續槀)
眀祝允明書夷堅志
祝亰兆手書夷堅丁志凡三卷皆小楷雖不甚經意而
結體出吳興時時有晉人法計此例之為卷尚當有九
十七今不知所在矣夷堅志在諸說家中尤為卑猥庸
雜即刻本覧一過便舍之不足留何至作此不急事邪
亰兆任誕好怪與景盧臭味合宜其爾也比之待詔杜
陽春風斯下矣(弇州續稾)
明祝允明書成趣園記
祝亰兆希哲為華光禄尚古成趣園記幾三千言状其
峰巒池館紆餘曲折之勝不遺餘力其書法頗出趙吳
興然吳興遒而媚亰兆遒而古似更勝之余初得一夲
付駿兒為楷式八月自金陵過里中華之宗人叔達強
以投余輒去追而返之不肯納稍間校前本行欵大小
不甚遠而結搆微有出入然各遵其妙豈光禄有二子
亰兆各為書一本邪華之園餘八十載不復可蹤跡而
此記尚存言之不可以已也如此(弇州續槀)
明祝允眀書王文恪公墓誌銘
此書方扵晉而不疎圓扵歐而不局開卷時古雅之氣
照人眉睫間是祝金石中第一手(弇州山人稾)
明祝允眀味泉賦帖
此書二十行外隸分溢出古雅有餘雖大得蘭臺道因
茟不作寒儉態若鈎剔之際少加含蓄便是大家(弇州)
(山人稾)
明祝允眀真蹟
枝指山人書吳中多贋本此書律詩二十首如緜裹鐵
如印印泥方是本色真虎非裴將軍先射諸彪也(容臺)
(集)
明文徵眀小楷周召二南詩二王目錄
文待詔後先書周召二南中字誼之類詁者及臨江二
王帖目錄中之有元章長睿考訂語者皆作蠅頭小楷
精工之甚第毛詩全傳當更有數百千條二王帖當更
有大令而今不知落何所矣待詔此書在正德己邜業
五十歲而吃吃作老蠧魚不休當是通德里翁張烏巾
合作一人前輩用力精審廼爾真使人慨羡(弇州續稾)
衡山先生初名璧時作小楷多偏鋒太露芒穎年九十
時猶作蝇頭書人以為仙然行茟未免澀強其最稱合
作者以字行後五六十時也是書三紙據其孫上林君
肇祉所跋俱正德十四年書正先生盛年之作然二南
疏體匾而尚作尖茟猶帶少年之意二王帖目錄釋則
純用正鋒微加豐肉又時吐拙意余生平所見先生楷
書未有竒古如此者蓋是書雖為稾草而實刻意學古
兼有逸少元常之趣未可以二南疏同年而語也右軍
蘭亭記敘亦是醉後屬稾此豈先生神来時茟邪是卷
已分授兒子駰暇日取視復為識扵紙後駰雅好楷隸
即此便是指南毋他求也(王奉常集)
明文徵明楷書原道
蓋世懋年甫十有七而見文先生先生謬謂竒穎而愛
之因手寫是箋為贈紙尾所呼季美蓋先君初命字也
已復改稱今字云嘉靖戊午年世懋舉北畿先生猶在
人間笑指賢書曰此子果如余所料邪已未舉南宫而
先生已仙逝矣寶惜此册蓋終身不去目焉嘗為懷舊
詩云總角謁大賢握手呼小友蓋紀實也萬歷丁亥冬
十二月世懋以南奉常歸飬疴小圃再閱此册恍然卅
餘年事矣恐後吾見者不知季美為何人病中手題以
志弱齡之遇云(王奉常集)
眀文徵明書進學觧
史稱昌黎為進學觧執政憐而竒之遂以省郎知制誥
令昌黎今日出此文三日内不得回首望春明門鴟吻
矣然此文雖跌宕終不能如東方子雲雅質而饒古意
文待詔書法出聖教序亦然(弇州山人稾)
眀文徵明書杜陽編
蘇鶚杜陽編乃郭子横洞冥王子年拾遺之類而自詭
勝之以其頗雜時事也文待詔徵仲小時以精楷錄之
無一筆失度昔人稱孟蜀王仁鍇好手錄書至數千卷
卷皆白藤紙細書極為端好每候朝回扵檐子上得一
二番若待詔與仁鍇真可謂篤好書者也第公以誠實
心信侈誕事以精謹茟書狂肆語大若相反者聊識扵
後(弇州續槀)
明文徵眀書楊南峰墓志
文徵仲先生以古隸書楊君謙先生自草生志若可謂
二絶者第君謙負古文聲毋論其辭枝而不修即生平
軒豁得意在弘治己酉挂冠而數語極為牢落最骫頓
無状在正德庚辰冄趣行在試樂府嘉靖丙申獻九廟
頌及華陽求嗣儀而敘致津津不容口老誖一至此邪
曷不扵庚辰前親三尺土邪然則文先生此書之佳故
不為此老幸也(弇州續槀)
眀文徵明書華氏義田記
華從龍先生此舉是范氏家法應德此記宋文之有致
者徵仲此書漢隸之有鋒者聊為存之(弇州山人稾)
明文徵眀草書卷
文内翰衡山書體姿媚至其鋒藏處亦遒勁此卷為馮
山人書前後凡兩茟盡一卷山人從内翰學書及門久
故所得書蹟為多第觀者謂卷中後一茟結體小異遂
定以筆力衰壮不同不知内翰晩年多作山谷體茟意
少縦蓋書家游戲茟墨間用拙筆寫變體類若此昔人
謂崔白畫好處幾到古人不用心處觀者殆未可輕於
置評也(陸樹聲學士題跋)
明文徵明歐體千文
文待詔不多作率更體所見惟張奉直墓表石刻及此
千文手蹟耳石刻小扵皇甫碑茟近肥千文細扵化度
銘茟稍縦於整栗遒勁中不失虚和舒徐意致佳夲也
唯彭孔嘉中歲書有出藍田之美晚節則一束楚耳夏
日三四舒展令人忘暑弇(州續槀)
眀文徵明千文
文衡山先生扵書無所不學而行書出扵聖教序今學
先生書者目不覩聖教序惟規模刻畫以為優雲間人
乃謂敝邑惟有聖教序一路不亦冤乎先生少時學書
清晨籠首書千文畢然後下樓盥洗見賓客如此其勤
也此卷其未梳洗時書邪抑停雲館無事時書邪不可
知己戊子距今又經一戊子八十年所而紙墨完好如
新則知寶先生書者當愈重愈嚴矣(錢允治少室集)
眀文徵明四體千文
文待詔以小楷名海内其所沾沾者隸耳獨篆茟不輕
為人下然亦自入能品此卷千文四體楷法極精工有
黃庭遺教茟意行體蒼潤可稱玉板聖教隸亦妙得受
禪三昧篆書斤斤陽冰門風而皆有小法尤可寶也自
興嗣成此文後獨元時趙承旨及待詔能備此衆體惜
少章草耳(弇州山人稾)
明文徵明三體書
蘇文忠書錢唐伎女諸絶句真蹟字頗小文太史特以
意臨寫不拘拘形似而古徤遒偉隐然為眉山傳神抵
掌老優當自色恧後三體書擬豫章尤妙唯作米家茟
差不似耳昔人謂右軍臨摹宣示勝扵自運又云茟秃
千管墨磨萬定不作張芝作索靖信然信然(弇州山人)
(槀)
明文彭隸書卷
漢唐人隸法結撰古特宋則整矣文氏父子稍稍以秀
美出之幾似宋書元畫顧揆之兩家抑亦眉山雲林之
選也夀承曾掌故吾郡其書流傳頗多此卷聞入一俗
子手且覆醬瓿得藎卿見而寶之應是夀承有靈耳(鈃)
(園集)
眀文嘉書後十九首
昔聞祝亰兆欲有所貸文休承故置繭紙室中亰兆喜
為書古詩十九首大獲聲價世以休承譎得此書為萟
苑一謔然余以為京兆書雖佳欲與此詩旗鼔相當須令
右軍父子復生耳休承晚年書竒進幾不減亰兆而為
于鱗書後十九首亦尠愧色于鱗吾故人九原有知當
不平吾語然可與士衡並驅争長終隔兩漢一塵世自
有公論在王孫當以為何如(王奉常集)
明王寵白雀帖
王履吉先生飬疴白雀寺訪故人王元肅虞山不值作
此歌元肅拏舟追及之因以二丈許桑皮縦茟滿卷為
贈雖結法小疎而天骨爛然姿態横出有威鳳千仞之
勢蓋月餘而履吉物故當是絶茟也又二十餘歲而元
肅為䨇鈎入石嘗乞余言跋尾居數歲元肅亦歿又二
歲而有以此卷質者詰之知非王氏有也無何贖去又
數歲而復得之他所流落宛轉真如傳舍失弓得弓何
必在我因為題其後以俟後之君子主斯卷者時庚午
之夏伏日也(弇州山人槀)
明王寵墨蹟
王履吉書元自獻之出疏拓秀媚亭亭天拔即祝之竒
崛文之和雅尚難議鴈行矧餘子乎余三十許時實諳
此法久之易轍改塗茫然故步殊不任年華之感也此
軸陽丘銓部胡公家藏神明煥彂校别作更覺精㛠若
無論世代真可登子昂上估矣百糓向余言履吉品清
夷簡貴烏衣龍鳳儔拊今念昔願執厮役扵斯人(来禽)
(館集)
明王寵真蹟
雅宜先生余自少則聞之兹幸從近復兄把玩真蹟可
謂希世之珍矣本學大令乃自成家兹其所以善也夫
文亦然韓蘇諸公追的左國下乃史漢初不襲其字句
夫政亦然民田井地之遺也府兵乘田之義也重二千
石久任封建之制也莽奉周官斯陋也已故學書而似
謂之茟奴推此而百物盡可知也近復為九岳大夫之
才子文擅一時咸出匠心他日從政我知其不羣也已
因書以歸之(侯一元二谷山人近槀)
明陳淳武林帖
吾蘇陳白陽先生素以文翰自命其豪暢之懷跌宕之
氣每扵唫詩作字中發之詩步晉唐書則出入米蔡而
時有幻態蓋勾吳之宗匠也此卷皆武林遊覧諸作櫽
括湖山勝槩而揮毫體勢儼若崖谷巔&KR2404;烟霞呑吐亦
生平適意茟也昔司馬子長遊名山大川而文遂肆先
生蓋盡攬武林之勝云(申時行賜聞堂集)
陳道復少有逸氣作真行小書極清雅晚好李懷琳楊
凝式書率意縦茟不妨豪舉而臨池家尤重其體骨陸
君持示此結搆特密豈其銳意詠勝當神與景適之際
邪錢唐山水之勝為此老助一籌矣(王奉常集)
明陳淳草書卷
陳道復花卉豪一世草書飛動似之獨此帖既純完又
多而不敗蓋余嘗見閩楚壮士裘馬劍戟則凛然若熊
羆及觧而當繡刺之綳亦頽然若女婦可近也非道復
之書與染邪(徐文長逸槀)
明陳淳書李青蓮宫詞
陳徵君書李青蓮宫詞一卷筆氣縦横天真爛漫如駿
馬下坂翔鸞舞空較之米家父子不知誰為後先矣曺
駕部北行擕以自隨舟過高郵得一快覩扵雲濤縹緲
中政自令人有天際真人想也(莫廷韓集)
眀周天球書道德經
晉史右軍傳及書斷俱云為山隂道士寫道德經籠鵝
以歸而梁武陶隐君所評右軍遺蹟則稱有黃庭經青
蓮居士詩直謂黃庭換白鵝黃長睿則以右軍有道德
而無黃庭為詩誤洪景盧則以右軍有黃庭而無道德
為史誤又有云詩史兩不誤者然今世黃庭之蹟依希
尚存而道德則自古絶響矣今年六月望後友人周公
瑕避暑弇州園為作小楷二經道德極精嚴有古意而
黃庭真蹟之仍孫矣此子吾吳城一時右軍僕之得此
亦何異買王得羊哉惜無曇&KR1619;白鵝作潤茟因題扵後
以志吾快(弇州續稾)
眀徐霖三體千文卷
余友宣光蔭多蓄古書畫余數過花嶼山房中披覽竟
日夕此卷乃吾鄉徐九峰先生書以貽光蔭助其少歲
學書者余嘗聞九峰篆書直繼周玉雪之後李西涯喬
白巖推為當代一人真書有歐陽率更遺意行狎出入
李北海趙松雪二公之中豈徒二百年来江南傑出之
士蓋亦海内翩翩善書者也况此又暮年之書筆力尤
為勁麗極為光蔭珍秘久㽜余蒼潤軒昨自游攝山還
忽扵笥中檢得敬為題右云爾嘉靖甲寅中秋前五日
淨信居士盛時泰記(蒼潤軒碑跋)
明徐霖手蹟
余生平所得近代名蹟如仲温希哲徵仲履吉輩至多
獨扵徐髯仙子仁頗愛之而不能多得以為恨久栖靖
室扵一切豪翰付之烏有矣而新都汪仲嘉忽以此卷
見示皆書青蓮居士作為蜀道難梁父吟天馬陽春二
歌前有尊酒行凡五章書正草得二體其體乃有古隸
茟似歐陽蘭臺草書半得章法而實步趋會稽其精雅
姸媚使人嘖嘖生賞惜腕力少弱以登蘭臺堂則有餘
叩會稽室或不足耳漫題其後付兒輩藏之以備一種
(弇州續稾)
明金琮手蹟
王可大比部亟為余言金元玉書法勝徐子仁問之吳
中人不識也亡何購得此卷元玉茟橅倣吳興老意縦
横神爽奕奕可愛惜結茟小未去俗耳視子仁堆墨不
啻誠過之(弇州山人稾)
眀嚴訥臨趙文敏四十二章經
少保嚴文靖公故精八法苐扵魏國趙文敏公書不甚
規規效顰今覩所摹文敏佛說四十二章經墨妙譬之
周昉貌趙郎殆得其神彩情性固公臨池之力深要扵
此經有神解冥契者固不覺其轉蜣中鵠之妙至此也
公雖不名佛其操行制念與此經亦慈悲平實鮮不合
者眉山氏謂范蜀公為學佛作家而自詫臨成都講堂
帖為得右軍三昧則文靖公哉經云以此深心奉塵刹
是則名為大報恩公之子有焉(弇州續槀)
明陸深書
陸文裕公儼山先生書法雅宗趙松雪晚鎔李北海西
晉風格宛然具存足傳不朽人言先生平居雖尺簡裁
答必精鉛槧必工結搆即扵所甚暱者造次應之不廢
也其用力蓋勤如是今觀東濱朱君所藏諸帖信哉而
秦君鴻臚後沙東濱壻也寔彙緝成卷以備珍賞則公
雖往而神標輝暎已在二君冰玉間矣(崇蘭館集)
明豐坊書卷
昔王逸少人品為書法所掩天下知其書不能盡知其
人豐人翁實有筆人望不副天下惡其人并廢其書非
也今觀諸帖雖多老年頽茟然時出入二王兼存米顛
風致玉山程孟孺最善鍾顔二家書故特寶存此老遺
茟亦宋人不廢亰卞書意(王奉常集)
眀豐坊論書真蹟
本朝知書者推豐吏部而吳人往往短之四明李生子
初出此帖相示楷篆八分行凡四體大都論書法及舉
魏晉人名墨而未終者然其議論刻核非精其技者不
能也余茟札最拙亦願以暇日臨摹古人而未及安能
窺豐先生藩籬哉姑跋數語以塞子初之請(馮夢禎快)
(雪堂集)
眀王問墨刻
賦中有蘇長公前後赤壁余嘗謂如文中之有漆園書
中之有飛白畫中之有董巨要不可用湘纍蜀贅捃摭
詰曲例之今王子裕先生乃能縦茟以飛白寫其辭遒
逸勁迅神采飛動真可謂兩合矣余家藏陳道復書赤
壁後賦其堅偉庶幾並駕然飛而不白終當譲先生一
頭地也(弇州續稾)
王先生登武林晴暉樓歌起頷兩韻全是青蓮家法中
頗出入唐人然雄逸爽勁誦之如食哀家棃快不可言
若行草則多渴茟神采飛動令人思顛旭醉素先生之
子汝明&KR1213;石齋中以寓羹牆之思僕謂曷不龕之樓壁
與西湖對當兩高雲起雷電轟掣時方知此歌與此書
之妙(同上)
王子裕先生手書玉芝翁歌其八灋絶得坡仙三昧若
吳原博先生為之風骨雖有餘神觀似不足品故當在
先生下也詩歌婉潤飄逸寘之坡集中唯煙江疊嶂贈
畫御容師二歌可具賓主餘俱避舍嗚呼先生往矣所
謂仙而謫者非邪(同上)
明莫如忠崇蘭館帖
今天下墨池一派推重三吳而吾鄉獨以工書遇主前
有二沈後有二張沈公度至學士粲起翰林至大理少
卿張公天駿至大宗伯電至少宗伯其後如張南安東
海以草書勝得顛素茟陸學士儼山以行楷勝得李括
州趙吳興茟自莫方伯父子出聲寔烜赫掩其上今展
翫崇蘭館帖神眀煥然名不虚得真莫氏之山隂羲獻
也吾鄉書家如任子明仁發王伯静默朱孟辨芾陳文
東壁衛立中德辰章共辰弼曾心傳遇顧謹中禄皆名
載書史而以子孫彫零無從簡括其一點一畫若後有
賢者如君全兄弟豈至泯滅不傳哉故吾表而出之庶
幾托莫氏以不朽云(藝苑巵言)
明莫是龍書茟麈
廷韓作散語有蘇黃之致書灋米顛亦咄咄逼人此數
則乃得之不經意草草者而天真朗然中載天上立世
宗敕尤為竒話晴牎一展為之拍拍竹懶李日華識(恬)
致堂集
眀俞允文書金剛經
褚登善書隂符桺誠懸書度人二經余見褚石本又扵
項吏部處見桺真蹟皆小楷而桺尤勁挺有風骨今年
春仲蔚為余書金剛經一册微用米顛茟而八法種種
不乏其得桺為尤深此經是佛最妙語破一切著比之
隂符度人故不與易也凡書金剛經者眉山吳興幷仲
蔚而三皆法寶兼墨寶故志之(弇州山人稾)
明王錫爵書黃庭經
元馭學士書法在虞褚間而過自謙抑不肯與墨池盟
間興到作一薄蹏竟則裂之或有求者復不應以故行
世絶少今年乃為華亭徐長孺書黃庭内景經神采風
調翩翩出蹊徑外吾不知扵汝南公主志枯樹賦如何
書隂符者信本登善度人者誠懸金剛者子瞻法華大
洞玉者子昂余皆獲寓目焉昔許黃民所藏楊司命書
内景已散佚貞白先生間關訪購久而後得之長孺僅
一叩而得元馭手授不亦大幸哉今人知寶右軍殘誤
之外景而不知司命有内景惜其靈翰永秘聊為拈出
之以元馭書作司命隆凖可也(弇州續槀)
眀王錫爵書
太原相公書繇聖教孫虔禮出大是書家而靳不與人
書此其為州大夫今觀察韓公書初覺風骨凛然久之
頓成嫵媚太原一瓣香真為韓南宫(来禽館集)
明邢侗法帖
余少得古&KR1213;十七帖為邢子愿先生鑒定又綴語其後
知先生書法斷以山隂為宗唐宋名家不以屑意已又
得雜札數通古澹圜渾上掩鍾索昭代文祝諸公無
是調度也此刻大都與馮青方先生往来游戲翰墨之
語氣酣神肆有類中散絶交書者有類虚白神仙起居
法者情韻逾廓軌度逾超楨卿使君携以入苕而刻石
署中正如甓社之珠泳波而達震澤照耀南天光景煜
煜其禆益我南士不淺使君神明此特政之刃餘顧琳
瑯寶祕即與嘉胏二石並垂誰曰非可(恬致堂集)
明邢侗尺牘
邢子愿為友人作扇頭書多青李来禽語意其人必善
臨池者流恨雲山間之無繇見其人之風流藻翰頃從
姚百雉卷中見其遺牘政如桓南郡坐廳事上一時雪
飛五版並答皆粲然有章而惜乎子愿已矣九泉下顧
安所得知己其人百函相往復乎雖然子愿非常人也
生而為才子死而為才鬼疊韻千嶂清唫一灣月下歌
之當必如劉妙容婉轉可聽而物既多姿態復屢遷恨
不隨珠襦玉椀流播向人間也(錢文薦麗矚樓集)
明董其昌字卷
僕生平見玄宰真蹟幾百種此卷大有李邕徐浩風雖
小下晉人一䓁總之名世書也是日廣川刺史北卿先
生饟至彩毫遂濡墨為題此此時波撼河樓不減岳陽
惜茟勢不堪作敵(来禽館集)
明董其昌書誥
蔡忠惠公書法妙一世而風裁自持至郤温成書碑之
命以為職非侍書歐陽六一集古目錄成得公書敘以
為厚幸元趙文敏為其宗人書誥敕皆變用小楷亦欲
稍别中翰體耳唯唐顔魯公自書誥恭謹如式今董宗
伯為吳觀察公書綸誥一如魯公自書例無一茟越縦
者蓋觀察公才品文學宗伯素所推重不啻歐蔡之交
故樂為濡染而無猒斁也書法圓勁蒼秀兼有顔骨趙
姿而顧盻雄毅加精采焉觀察得此誠瓌寶矣(恬致堂)
集
眀董其昌倣顔清臣楊景度書
顔楊書扵唐人中可謂絶去縧鏇&KR1143;身青冥不可呼致
者矣其於右軍靈和一脈終有瞠若之歎玄宰扵書無
所不淹而少年得力在蘭亭聖教序所以妙會處多未
可一途取也余友孫茂敘雅善鍳極重玄宰此書故相
與許之(恬致堂集)
明董其昌與沈侍御書牘
思翁書法吾朝米㐮陽也未經特召反繋袍袖跳躍飛
捷落茟如雲煙博金硯匣玉鎮紙之賜又不如王岐公
宣入坐便殿&KR0897;宫嬪求詩與學士潤茟各取頭上珠花
装幞頭簮不盡者納入袖中旋取鍼線縫聯袖口宴罷
以金蓮燭送歸世傳為天子請客蓋國朝君臣禮嚴故
應爾爾若翰墨流傳朝野不減米博士王岐公獨復菴
沈侍御能寶扵未遇之前梁叔出入扵懷袖之内直是
真正賞鑒家家藏兩學士翰札也新思翁題曰御墨堂
為吾松第一名胄梁叔博雅堅守清白不佞事之在師
友間矣(書史會要)
明董其昌手書家誥
宋制誥與敇多兼給高宗詔文武官自大夫正任觀察
以上始命辭給誥餘則令吏具抄降敇而已唐最重誥
命開元二十三年加皇子榮王以下官誥張九齡蕭嵩
等十三人就集賢院人書一通以進三相各賜絹三百
匹餘官二百匹其愛重如此顔魯公太子少師依前充
禮儀使敕牒及父惟貞贈誥皆公自書不他屬也大宗
伯玄宰董公德首四科學綜六藝神考拔之中祕光廟
擢之講帷今皇帝追念甘盤累登禁近八座正席三代
疏榮雅知譽命之方新猶歎遯思之甚久歴按差次遷
除誥敇其升沉歲月大約可覩矣公七十一時手書數
通用以發皇祖德對揚王庥而冢孫貢士庭則請礱石
而傳之此公碑版中第一烜赫之書也昔包宗禮藏熙
陵誥詞則孝肅公十五代孫歐陽齊藏慶歷知諫院官
誥則文忠公十四代孫今庭能流通見在之祖蹟不待
數世而家謨國寶煥然揭日月而行聲價幾與顔魯公
自書誥等豈商伯乙鼎周淮父卣乃足以傳之無窮哉
賢者必有後其庭之謂矣(珊瑚網)
明董其昌書
玄宰太史精詣八法不擇紙茟輒書書輒如意此帖摹
米㐮陽書秦太虚龍井記大都以有意成風以無意取
態天真爛漫而結搆森然往往有書不盡茟茟不盡意
者龍蛇雲物飛動腕指間此書家最上乘也昔人謂伯
英書價可以敵國今太史片楮單牘人争寶之語不虚
哉門人張清臣氏䨇鈎廓填因以&KR1213;石蓋扵其書法加
意珍愛而謀以永其傳如此余生&KR0685;無所不拙而更獨
拙扵書然邇来頗亦觧書跋此聊以破俗(何三畏潄六)
(齋集)
明董其昌書道公碑
右道公碑董其昌撰幷書在少林寺按宗伯為當世名
茟而此書過扵豐腴豈其壮年如是邪(嵩陽石刻記)
眀董其昌書法華經
董宗伯書法擅天下作小楷玅法蓮華經風流藴藉掩
映一時余曾見之扵程雲岫家三十年矣王君慈現近
得此見示如舊相識古賢士大夫栖心大乘每以茟墨
而作佛事大藏經函裴丞相皆為手題白太傅所書金
剛曾著靈異余未及見僅見蘇學士石刻耳在毗陵日
有泥金書法華云是趙承旨茟恨力薄無由得之張大
尉書法華經秀勁絶倫猶是洪武間印本鄭翰林寶之
其公子素居贈余歸鎮山門一乘大法理須尊敬名手
遺蹟出自精誠廣大流通尤當祕重若僅作法書觀便
失却一隻眼况扵展轉輕䙝則風雷之變亦不待夙誓
相持也謹書標首幷題其前庶使来者知儆(偏行堂集)
眀董其昌尺牘
榮咨道費千金聚天下竒書而所作乃不能入中品為
識者笑此未得窺古人用心處亦繇其胸襟柴棘不盡
除耳故凡文章茟墨必須内外相應始許蹋飜前人窠
臼武夷道士王夀安年八十餘徒步負笈来遊雲間欲
覓董宗伯真蹟證其生平所見余家藏尺牘三紙是其
亂頭麤服時意致特舉以贈之昔嘗游武夷即一丘一
壑之間前後左右各自為景夀安得宗伯書試歸而求
之何如(李昰放鷳亭槀)
明黃輝書
先師黃平倩學士化去余始購其遺墨蜀友曾平仲寄
一卷皆&KR0685;日試茟殘紙而蒼奥之氣出剡楮外錄高子
業二詩淵逸生動想其風行腕指時竟陵譚元春友夏
雨雪入辰陽割此紙遺之先師豁達好推天下士得秦
亰而驚喜數贈以詩文使見友夏又當何如也書不落
款具眼人自能辨之書盡待款識而定淺矣董玄宰書
可贋而先師書不可贋蓋草草具有深心全力故也友
夏對此即見余幷可見先師李太白月影成三人未如
今日之確也子業慧人詩魂當亦稱快(蔡元履遯園集)
明陳元素書海嶽庵小記
此菴在北固山下乃丹徒趙令君所自記者陳太學古
白既為書碑石而又縮小書此以便學者古白天心茟
陣不下長公而狷介不苟有米老之潔其扵篤志之君
子千古可無愧色已(墨林快事)
御定佩文齋書畫譜卷八十
