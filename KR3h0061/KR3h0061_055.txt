欽定四庫全書
御定佩文齋書畫譜目錄
第五十五卷
畫家傳十一
明(一)
陳遇陳遠
楊基張羽
徐賁宋克
朱芾王冕
吳雲朱同
張紳詹儼
劉崧邵誼
邵孜章横塘
王行顧禄
烏斯道朱應辰
唐肅陸闓
陸顒陸瑄
陸琰陸錫
周砥宋杞
陸行直莘野
薛穆虞堪
馬琬華晞顔
張文昱陳汝秩
陳汝言董荆
徐敬沈元素
陳珪陳允文
朱祺朱佐
朱侃朱蒙
王賓王履
張尗起周位
孫文宗盛著
王直翁章葆
沈希遠王仲玉
張彦材馬良
相禮王葯
徐良甫陳敬止
胡秋碧許舟
朱月鑑王立本
王繼宗金潤甫
周孟容楊彝
史謹韓廉
胡唯鮑原禮
浦源陳太初
顧琳趙仲容
李石樓夏義甫
滕遠蔣月鍳
蒋玉泉徐景暘
李西山蘇照
藍瑜陳德顔
堵炳余仲揚
許如圭陳舉善
李克雋尚仲份
尚仲良茅澤民
姚繼華陳仲美
徐子修羅小川
虞魯瞻程玉泉
錢均羽李元中
毛元升俞景山
錢叔昂袁子初
顧囦朱士謙
俞凝清朱自方
胡仲厚吳景行
史均民傅子英
盧景春蕭澄
金黼范摹
范川莊周是修
鄭恕徐原父
姚廣孝胡儼
王璲陳繼
王紱夏㫤
夏昺張益
錢復張緒
屈礿吳瓛
林垍魏天驥
朱孔昜高廷禮
林銘金鉉
夏衡鄭閻
林遵性黃蒙
鄭昭甫王彦真
過儀過永曕
周號彭勗
茹洪卓廸
蘇伯厚高淮
高景度周冕
羅雅周原慶
朱亮范暹
張子明蘇致中
郭純郭鼎
謝晉蘇復
章瑾吳子陵
上官伯達李福智
殷善殷偕
蒋子成趙廉
邊文進邊楚芳
邊楚善俞存勝
張克信錢永善
阮福胡隆
鞏庸周庸
沈遇張子絃
袁廷玉鄒明
邊孟屯陳撝
陳以誠蕭以德
蕭士信蕭于喬
蕭于京朱孟淵
馬景約林景時
胡旻胡昱
胡昂胡昊
王毓觧琇
觧珙盛虞
王肇羅理
張僊童李時
劉祥林真士
顧寅鄭彦初
陸復柴昆陵
趙廸林宏顯
李焲林質齋
金文璡沈士廉
張德輝薛績
范禮董常
王養蒙羅汝文
張德輔詹仲至
高維端許俊
李明遠潘宗紹
魏以敬鄭克修
何景高洪澤
怤懋菴黃希榖
王恭張世禄
胡元素趙夀
劉憑姚繼宗
董太初盛叔大
沈觀汪文
李子安弓力本
史政李芳
許端季賓
吕端俊吕敬甫
朱孟約倪宗器
睦坦吳歸山
王元道曾沂
沈巽陳九成
沈彦誠夏鼎
梁叔剛楊雲林
鄭山輝顧文叙
趙友高旭
於竹屋趙從吉
顧叔潤李彬
張南伯陳希尹
林森趙子深
謝子德虞謙
衛靖陳勉
謝宇謝汝明
何澄盧瑛
張柷王田
孫隆黃暹
王超葉澄
戴進戴泉
王世祥方鉞
夏芷夏葵
仲昂謝環
倪端石銳
李在周文靖
周鼎馬軾
商喜商祚
韓秀實林廣
陳景初陳鳳
陳璣楊子英
鄭時敏鄭文英
張士達林輔
鄭克剛陸宣
顧應文張渙
滕杲莫藏
壺敏曹侃
張錦張鐸
許宏俞鵬
劉瑜周永新
周璿蘇季雅
雷濟民張子俊
裴日英陳公輔
陳公佐聞人紹宗
曹仲賓彭舜卿
沈誠傅禮
鄭春鄭堂
馬俊許昂
王挹真
欽定四庫全書
御定佩文齋書畫譜卷五十五
畫家𫝊十一
明(一)
陳遇
陳遇字中行金陵人天資沉粹篤學博覽自名靜誠人
稱之為靜誠先生上定金陵召見與語大悦三幸其第
與官輙辭不就既即位再除翰林學士禮部侍郎禮部
尚書皆固辭(鐡網珊瑚)
靜誠先生善山水曾寫太祖御容妙絶當時(金陵瑣事)
陳遠
陳遠字中復一字中孚(珊瑚網云陳遇之弟)善摸寫人物過四明
愛風尚敦厚遂家焉太祖召寫御容為文淵閣待詔(寧)
(波志)
陳中復先生少力學通易經歴宦江海晚寄居四明其
所得者皆一發之於畫識者謂其畫可比伯時(林右公)
(輔集)
楊基
楊基字孟載號眉菴(見書家𫝊)其先蜀人徙居吳中官至山
西按察使善山水竹石(朱謀垔畫史會要)
徐賁題楊孟載畫竹詩云君心飽有渭川思揮灑風煙
意閑散(北郭傳)
高楊張徐四先生惟太史不善畫(珊瑚網)
張羽
張羽字来儀更字附鳳號靜居(見書家𫝊)由潯陽徙居吳郡
畫法米氏父子筆意最妙仕終太常丞(畫史會要)
羽好著述工詩善畫(明詩綜)
張来儀不獨能詩兼亦善畫曾臨高房山小幅感而作
歌有云我縱有心嗟欲老又云乾坤浩蕩江湖闊縱我
執筆嗟何從盖深心於是者(六研齋筆記)
徐賁
徐賁字幼文(見書家𫝊)自蜀徙蘇州官至河南布政畫法董
源(畫史會要)
賁善圖染有山澤間意(珊瑚網)
徐幼文畫山水林石濯濯可愛(王穉登丹青志)
宋克
宋克字仲温長洲南宫里人(見書家𫝊)善寫竹雖寸岡尺塹
而千篁萬玉雨壘煙生蕭然無塵俗之氣(丹青志)
仲温唯寫細竹嘗見其作雞栖石叢篠一幅題語極自
滿意有藝成不覺自斂手之句盖謂不可復得也(六研)
(齋二筆)
朱芾
朱芾字孟辨松江人官中書舍人(見書家𫝊)善山水白描人
物(畫史會要)
王冕
王冕(畫史會要云字元章號煮石山農)諸暨人屢舉進士不第竟棄去
買舟下東吳渡大江入淮楚歴覽名山川北游燕都既
歸越攜妻孥隱於九里山善畫梅不減揚補之求者肩
背相望以繒幅短長為得米之差人譏之曰吾藉是以
養口體豈好為人家作畫師哉皇帝取婺州將攻越物
色得冕寘幕府授以諮議參軍(宋濂潛溪集)
吳雲
吳雲字友雲宜興人(見書家𫝊)洪武五年拜刑部尚書(列卿)
(記)
吳雲善畫山水(畫史會要)
朱同
朱同字大同號朱陳村民又號紫陽山樵(見書家𫝊)官至禮
部侍郎文才武略圖繪丹青無所不精時稱為三絶(朱)
(同覆瓿稿附錄)
張紳
張紳字士行(見書家𫝊)洪武中累官浙西布政善寫墨竹(劉)
(璋皇明書畫史)
詹儼
詹儼字以寬休寧人(見書家𫝊)洪武初官翰林學士畫馬師
唐人亦工但少韻以故與松雪分蹊水墨者勝(詹東圖)
(玄覽)
劉崧
劉崧字子高泰和人洪武三年以材學舉職方郎中出
為北平按察副使十四年為國子司業(珊瑚網)
劉崧善寫梅竹集多自題詩(劉槎翁集)
邵誼
邵誼字思宜休寧人(見書家傳)洪武初訓導工山水尤精紅
梅墨菊自號瓜圃鉏雲(萬姓統譜)
邵孜
邵孜字思善誼弟聰敏能文善梅竹山水縣尹唐子華
畫擅當時孜盡得其妙(萬姓統譜)
章横塘
章横塘號丹霞仙客有稽古之學善畫蘭家貧鬻蘭為
食不苟取與洪武初召拜知府辭弗就宋濂以詩贈其
行(栗祁湖州志)
王行
王行字止仲避跡吳山之石湖稱淡如居士(畫史會要云號半軒)
梁國藍公薦於朝以其闊於事不能用(張㫤吳中人物)
(志)
王行喜潑墨成山水時人謂之王潑墨(畫史會要)
顧禄
顧禄字謹中松江人(見書家𫝊)官太常典簿善雜畫亦能鈎
勒竹石(畫史會要)
國初士人猶有前輩之風都喜學畫顧謹中經進集有
自題畫竹詩(松事叢說)
烏斯道
烏斯道字繼善慈谿人(見書家𫝊)國初為永新令善寫竹(春)
(草齋集)
朱應辰
朱應辰字文奎(本作文奎字應辰今從姑蘇志藝文改正)號寄翁吳江人(見書)
(家𫝊)洪武中舉明經授蘇州府訓導善白描人物(畫史會)
(要)
唐肅
唐肅字處敬山隂人(見書家𫝊)洪武中供奉翰林文字書畫
皆能嘗自作梅石圖賦詩題之(皇明書畫史)
陸闓
陸闓字伯暘興化人(見書家𫝊)洪武中仕為楚府伴讀畫山
水木石為當時所重(楊士竒東里集)
陸顒
陸顒闓之弟(見書家𫝊)官禮部員外郎能畫人物與其詩字
稱為三絶(畫史會要)
陸瑄
陸瑄顒之子善山水人物花鳥草蟲雜品極其精妙以
賢良方正辟舉(歐陽東鳳興化志)
陸琰
陸琰顒之季子善唐馬蒼茫敗素時人獲之視為拱璧
(興化志)
陸錫
陸錫顒之孫瑄之子善花鳥有吕廷振之風能詩號東
村外史(興化志)
周砥
周砥字履道號匊溜生吳郡人(見書家𫝊)工畫山水(蘇州志)
周匊溜善山水能於叔明大癡兩家法度外獨標平淡
清遠之趣(紫桃軒雜綴)
宋杞
宋杞字授之錢唐人舉進士國初以考禮召授官知全
州未及任旅死於塗通易於史學尤邃兼善畫(唐肅丹)
(崖集)
陸行直
陸行直字季衡吳江人(見書家𫝊)洪武中授翰林典籍詩畫
清勁為人所稱(畫史會要)
莘野
莘野字叔耕歸安人洪武初由本縣儒學訓導遷棗強
知縣致仕後改麗波廵檢卒官(環州集)
張羽題莘野寒林云好畫誰如莘棗強墮馬折肱猶未
忘何年寫此寒林趣精絶未數左手王(靜居集)
薛穆
薛穆字公遠號澹園吳江人(見書家𫝊)洪武中為郴州通判
亦精於畫(畫史會要)
虞堪
虞堪字克用一字勝伯宋丞相雍公諸孫也後家長洲
好為詩兼能寫山水洪武中為雲南府學教授(鐡網珊)
(瑚)
馬琬
馬琬字文璧秦淮人少有志節尤工諸畫學春秋於鐵
崖國朝仕為撫州知府(畫史會要)
文璧工詩與書畫每遇佳山水必託之豪素有董北苑
米南宫之法輙自題其左時號三絶(松江志)
華晞顔(一作希賢)
華晞顔字以愚洪武初辟舉以老辭隱居東湖作詩畫
自娛(毘陵人品記)
華以愚善畫山水(無錫志)
華以愚祖法巨然而奄有雲西幼文之趣盖一時能手
也(六研齋三筆)
張文昱
張文昱金陵人洪武五年知邵武善詩文尤精於畫號
蒲塘散人後官刑部侍郎(江寧府志)
陳汝秩
陳汝秩字惟寅安貧力學工詩文性嗜古每購書畫傾
貲弗惜洪武初以人才徵至京師以母老辭歸(吳縣志)
惟寅蘇門高士繪法宗唐宋傅采著色有李思訓李營
丘之標致(六研齋三筆)
陳汝言
陳汝言字惟允(畫史會要云號秋水)與兄汝秩齊名工詩兼善繪
事洪武初以薦任濟南經歴坐事免(吳縣志)
惟允善畫山水宗趙魏公清潤可愛(皇明書畫史)
惟允溪山秋霽卷全學董巨慈母手中線小幅全學馬
和之(清河書畫舫)
董荆
董荆字宗楚新昌人博學好古長於詩文尤善畫洪武
十七年舉博學宏辭授縣丞辭不就(莫旦新昌縣志)
董宗楚善畫觧衣盤礴揮灑淋漓王維鄭虔之風盖可
追也(吕不用得月稿)
徐敬
徐敬字敬仲清江人洪武中為監察御史歴官春坊喜
寫墨梅為海内所稱重别號梅雪(江西通志)
沈元素
沈元素懷安人(見書家𫝊)工畫洪武初舉授本縣訓導後擢
僉憲(閩書)
陳珪
陳珪字伯圭常熟人務學不仕師米氏父子作山水筆
意高雅頗自愛不輕為人作洪武中嘗居京邸(蘇州志)
陳允文
陳允文(書畫史云號寳齋)珪子居鄉有隱德能詩亦善寫生(蘇)
(州志)
朱褀
朱褀字孟褀行已方雅有高韻畫山水兼諸家所長名
籍甚號拙菴居士(蘇州志)
朱佐
朱佐字廷輔褀子精於人物(蘇州志)
朱侃
朱侃字廷直祺子亦精人物山水師夏珪尤超逸(蘇州)
(志)
朱蒙
朱蒙佐子亦以畫名(蘇州志)
王賓
王賓(貧士𫝊云字仲光吳郡人)隱晦不仕嘗於天平山作龍門春曉
圖遂知名於繪事(吳中人物志)
王履
王履字安道崑山人博通羣籍教授鄉里能詩文工繪
事游華山作圖四十幅安道畫少師夏圭評者謂行筆
秀勁布置茂密作家士氣咸備及游華山見竒秀天出
乃知三十年學畫不過紙絹相承指為某家數於是屏
去舊習以意匠就天則出之(清河書畫舫)
張尗起
張尗起善畫元張師䕫高弟洪武初有盛名兩浙清介
凛然不苟接人(楊士竒東里續集)
周位
周位字玄素太倉人博學多材藝尤工繪事洪武初取
入畫院宫掖山水畫壁多出其筆(錢肅樂太倉州志)
孫文宗
孫文宗字仲文祥符人善丹青尤善𫝊神洪武三年召
至京𫝊寫太祖御容(李天麟祥符志)
盛著
盛著字叔彰嘉興人盛懋之姪能全補圖畫運筆著色
與古不殊洪武中供事内府(畫史會要)
王直翁
王直翁字子愚少從周耕雲游耕雲專寫神盡得其術
(春草齋集)
章葆
章葆字德玉金華人蚤歲北游嘗仕祕府年七十餘流
落梁宋間時寫翎毛花果生意入神(程本立巽隠集)
沈希遠
沈希遠崑山人山水宗馬遠亦善𫝊神洪武中寫御容
稱旨授中書舍人(畫史會要)
王仲玉
王仲玉洪武中以能畫召至京師(畫史會要)
張彦材
張彦材善𫝊神楊廉夫常主其家為詩畫交(太倉州志)
馬良
馬良字子善臨安人来學於吳因家焉自幼巧慧於繪
事尤精晚移崑山嘗作四天王像於僧寺甚竒特盧公
武為作𫝊(吳中人物志)
相禮
相禮字子先華亭人能詩善畫尤精於奕當世無敵洪
武中召至京師厚賜遣還誠意伯常為文贈之(松江志)
相子先學黃大癡畫輙逼真(鐡網珊瑚)
王葯
王葯字子約金華人善畫竹多用鈎勒蘇伯衡嘗為鈎
勒竹歌以美之(六研齋二筆)
徐良甫
徐良甫(與王葯同時)蘭溪人善畫梅(六研齋二筆)
陳敬止
陳敬止清江人嘗有志於學問文章而尤寓意於畫鳥
獸魚蟲之情性雲煙山水之變態莫不精究為人𫝊形
寫照猶能得其神(練安金川玉屑集)
胡秋碧
胡秋碧海鹽人善傳神嘗欲畫楚石禪師像千幅畫將
半而師化俄日本人至見之皆羅拜曰此吾國祖師也
競以金售之秋碧由此致饒(海鹽圖經)
許舟
許舟字子載石門人工畫山水初學盛子昭後倣黃子
久其得意處皆逼肖(石門志)
朱月鑑
朱月鑑亡其名蘭溪人國初以善畫荷花得名所居之
旁有小池可半畆許植荷數品作亭其上終日坐觀以
察荷之生長榮悴苗葉花實容色態度為之寫真筆妙
入神(陸鳳儀金華志)
王立本
王立本嘉善人山水人物師梁楷山水則麤筆遠意有
微茫煙雨之状(嘉善志)
王繼宗
王繼宗立本子畫師盛懋筆法精細(嘉善志)
金潤甫
金潤甫畫史明初謫大理繪武安王廟壁大理之工畫
自潤甫始(雲南府志)
周孟容
周孟容嘉定人工寫神王常宗嘗叙其聚英圖(吳中人)
(物志)
楊彝
楊彝字宗彝餘姚人别號銀塘生(見書家𫝊)乘牛出入四明
洞天遇風景林壑之美即箕踞長嘯状其草木水石題
詩於上墨光動盪(紹興志)
史謹
史謹字公謹少從倪瓉高啓游博學好古工詩什善丹
青洪武末用翰林學士王景薦授應天府推官左遷湘
隂丞既謝政僑居金陵自號吳門埜樵(崑山人物𫝊)
史謹長於寒林雪景(金陵瑣事)
韓廉
韓廉字仲廉婺源人博學工書善畫號樵野(徽州志)
胡唯
胡唯字貫道婺源人工詩善書尤善畫山水雲龍梅竹
人稱三絶嘗採六經子史之要詩文書畫之法名曰致
和編永樂中訪求遺書其從子士沂上之(徽州志)
鮑原禮
鮑原禮畫菜若生(畫史會要)
四明鮑原禮山水人物花鳥一卷國子博士臨安錢宰
伯均為之序原禮無所見伯均在國初與宋景濂諸公
俱以文顯(程敏政篁墩集)
浦源
浦源字長源工詩與福建林鴻為詩友號十才子尤善
畫舉授晉府引禮舍人號東海生(秦䕫無錫志)
浦長源雲林弟子善畫(巽隠集)
陳太初
陳太初劉伯温謂其善畫松亦能墨竹(畫史會要)
顧琳
顧琳號雲屋上虞人仕為知州讀書政治之暇游戲繪
事為世所重(畫史會要)
吳郡顧雲屋工山水畫鄭山輝稱其有出塵之趣(宋玄)
(僖庸庵集)
吕不用題顧雲屋雲山圖云我識東吳顧文學早歲丹
青動黃閣揮豪得意傲王侯霜刮虬髯面如削(得月稿)
趙仲容
趙仲容會稽人以繪事游山海間(庸庵集)
李石樓
李石樓太守寫竹有書法(庸庵集)
夏義甫
夏義甫鄣南人博學好古築室天目杜門隱居與張羽
諸君子相為師友每有所得輙為吟咏又喜繪事天目
山房圖盖其得意筆也(栗祁湖州志)
滕遠
滕遠吳郡人朱景春安分軒卷洪武辛酉滕遠畫(鐵網)
(珊瑚)
蒋月鑒蒋玉泉
蒋月鑒金壇人善寫照子玉泉得其𫝊(謝應芳龜巢集)
徐景𤾉
徐景暘南徐人工書史善吟詩旁通繪事有士韻而無
俗姿一時賢公卿皆與之游有薦於朝者以母老不仕
(宋濂學士集)
李西山
李西山未詳何許人宋太史景濂嘗題其古木圖(皇明)
(書畫史)
蘇照
蘇照字明遠建安人為黃叔暘作墨菊圖侑之以竹石
(宋濂翰苑别集)
藍瑜
藍瑜旴江人宋濂題柏菴圖後云上黨馬君庭堅其幼
也父名之以柏長遂築室而居曰柏菴及主事勲曹轉
閩省檢校官不至菴中者頗久乃命旴江藍瑜畫為圖
時展玩之(翰苑别集)
陳德顔
陳德顔松陽人善描真宋濂贈𫝊神陳德顔序云京都
之間天下藝能之所萃止如德顔者什百之中僅一見
焉(宋學士集)
堵炳
堵炳字文明官郎中善畫山水(劉槎翁集)
南溪耕漁圖刑曹郎中堵文明所作(貝瓊清江集)
余仲揚
余仲揚善山水劉崧題其畫云金華仙人余仲揚筆墨
蕭疎開老蒼(劉槎翁集)
許如圭
許如圭(太祖時人)劉崧題許霍州如圭所畫譽溪圖云許侯
作畫如作字點綴清妍極風致(劉槎翁集)
陳舉善
陳舉善泰和縣丞工山水(劉槎翁集)
李克雋
李克雋兵曹善作墨竹(劉槎翁集)
尚仲份
尚仲份善畫為陳孔碩作松岸輕舟圖(劉槎翁集)
尚仲良
尚仲良(太祖時人)張以寧題其畫鷺卷云滄江雨疎疎翻飛
一舂鋤老樹如人立欲下意躊躇明年柳條長遮汝行
捕魚(翠屏集)
茅澤民
茅澤民號臞叟高太史季廸題其夏山過雨圖云茅翁
素有丹青才新圖一片似海岳高堂未展凉先来嗟余
久逐揮汗客席帽障日趨黃埃問翁幾欲東游去如此
畫圖安在哉(畫史會要)
姚繼華
姚繼華以文學被徵任河間都轉運使張羽有題姚運
使畫溪山仙館圖詩(靜居集)
陳仲美
陳仲美(太祖時人)張羽題其夏木圖云陳郎筆力能扛鼎寫
此千章夏木寒(靜居集)
徐子修
徐子修善畫山水袁凱題其畫云襄陽小米師董源妙
處不受繩墨牽頃刻萬里皆自然房山尚書世稱賢化
為白雲滿晴巔李家將軍極清妍畏避退縮不敢前至
今海内人爭𫝊卿惟得此二家意損益往往無留滯意
思元居造化先筆力正在蒼茫際(海叟集)
羅小川
羅小川豫章人善畫(翠屏集)
虞魯瞻
虞魯瞻(太祖時人)貝瓊題其所畫山水云御史新来水石工
數峰依約米南宫試添茅屋新林下著我江南鶴髮翁
(貝清江集)
程玉泉
程玉泉(太祖時人)詹同題程玉泉竹云玉泉公子能寫竹曾
動天顔丹禁中今觀此圖亦清絶琅玕个个生秋風昔
日輞川王摩詰後来吳興趙子昂古今名筆兩竒絶玉
泉欲與爭輝光(天衢舒嘯集)
錢均羽
錢均羽善畫(丹崖集)
李元中
李元中(太祖時人)唐肅題其畫竹云城南初識李姚江筆底
風生鳳尾雙只許丹淵相伯仲開門合受薊丘降(丹崖)
(集)
毛元升
毛元升工畫花卉(皇明書畫史)
唐肅題毛元升畫薔薇云色是昭陽第一人縷金衣薄
不勝春毛生能畫非延夀不得黃金也逼真(丹崖集)
俞景山
俞景山(太祖時人)錢宰題其所畫山水幛云俞君作畫時雅
有山林癖朝登秦望山萬壑千巖淨横臆暮上香爐峰
海色秋清上遥碧歸来放筆倣董源筆底丹青浩無迹
(臨安集)
錢叔昂
錢叔昂(太祖時人)唐肅停雲春思圖記云吳郡陸振文從事
督府既而授官司廪於鳳陽同府錢叔昂惜其行也乃
託之豪素為圖以贈題曰停雲春思(唐肅息耒稿)
孫蕡題錢叔昂瀟湘圖云錢郎毛骨清寫此兼衆妙(西)
(菴集)
袁子初
袁子初字叔言號雪齋上虞人流落江西寫梅得王元
章法花多剜白不甚繁(戴冠紹興志)
顧囦
顧囦嘗為元官明初遁跡善繪事每見竒山水及樹石
佳者瞪目微睇心與境會輙恣揮灑初師董元出入諸
家尤工設色亦號大癡(常熟志)
朱士謙
朱士謙常熟人工寫人物設色精古(畫史會要)
俞凝清
俞凝清善畫董佐才題凝清小樓詩有畫幅遥臨列岫
来之句(賴良大雅集)
朱自方
朱自方號夢菴臨江人家奉化性尚沖澹喜寫水墨山
水晩年出入郭熙范寬而自成一家(畫史會要)
胡仲厚吳景行
胡仲厚吳景行俱鄞人畫青綠山水師董源亦自祕惜
人罕得之(張時徹寧波志)
史均民
史均民善畫水仙(寧波志)
傅子英
傅子英善摸寫人物(寧波志)
盧景春
盧景春字以和居城西繞屋種梅善寫花竹翎毛梅入
佳品號燕居(常熟志)
蕭澄
蕭澄以畫水名嘗於波濤轉折處寓一蕭字或一澄字
以為款識(畫史會要)
金黼
金黼字用文常熟人畫山水墨竹蘭石有佳趣號竹泉
生(畫史會要)
范摹
范摹字行式涉獵經史善詩歌多藝能凡金石款識篆
刻書畫之類皆能著其時代辨其真贋工畫山水人物
筆力瀟灑立趣幽遠(嘉興府志)
范川莊
范川莊崇安人家貧善丹青變態時出曲盡物状國初
有欲薦為金門畫史川莊自謀曰巖廊畫工必極天下
之選豈易應邪徑游金陵訪金門畫客有程姓者范求
見請曰川莊貧無以活生願身傭門下供薪水暇則洗
硯研墨以執事左右程許之川莊觀其畫出已下一日
昧爽往汲奔歸驚愕口不能言若佯狂然程急詢之對
曰適見羣怪不能形容請紙一幅貌之備寫幽怪屈伸
奔跳牽挽之状精入神妙程即下拜曰子吾之師也願
執弟子禮范辭避遂遁去抵家歲暮無以供臘其鄰嘲
之范曰吾有一鵝勞子市之鄰曰諾乃取紙畫鵝張翼
威頸作將鬭状鄰曰除夕矣孰用此也范曰汝候富家
有鵝歸者汝黏之壁人必取之如其言見童子驅鵝者
隨之黏諸壁鵝見畫鵝即雄聲展羽作鬭状既近畫遂
戢翼垂頭而走主人重價求之相𫝊為神筆云(閩畫記)
周是修
周是修吉水人善畫龍(羅鶴應菴隨錄)
鄭恕
鄭恕字本忠仙居人(見書家𫝊)建文時知蕭縣善書畫(珊瑚)
(網)
徐原父
徐原父金華人方孝孺畫梅贊曰潜溪公致仕家居時
嘗以郡人徐原父所畫梅寄余兄希學筆法清勁有出
塵之意(方孝孺遜志齋集)
姚廣孝
姚廣孝長洲人(見書家𫝊)幼名天禧至正間為僧名衍字志
道靖難後為太子少師(珊瑚網)
少師自題畫竹云永樂六年夏六月余因病不出獨坐
於夀椿堂之南窗忽想長洲舊業之竹歸心油然而坐
也故作短梢并詩以記其事云翠葉䙰褷拂水雲凌霜
勁節不同羣荒村寥落無人處誰謂茅菴有此君(珊瑚)
(網)
戴冠題姚少師畫竹即次其韻云北地風高卷塞雲驚
沙吹起雁成羣客邊偶寫龍孫譜忘却江南有此君(濯)
(纓子集)
胡儼
胡儼字若思號頤菴南昌人(見書家𫝊)官至國子祭酒以水
墨秃筆寫羊鹿甚有生動亦能竹石蘭蕙(畫史會要)
王璲
王璲字汝玉以字行號青城山人(見書家𫝊)其先蜀之遂寧
人從父宦遊占籍吳中永樂時官翰林檢討直内閣能
書亦能畫(畫史會要)
陳繼
陳繼字嗣初吳縣人從王行俞貞木游貫穿經學人呼
為陳五經初開弘文閣用楊士竒薦召授翰林五經博
士進檢討(書史會要)
陳嗣初以文章擅名翰林寫竹尤竒仲昭士謙皆師事
之(馮仙湜圖繪寳鑑續纂)
王紱(畫史會要作芾)
王紱字孟端號友石又號九龍山人(見書家𫝊)高介絶俗沐
黔公行金帛求畫謝絶之後忽作一幅遺其所厚同官
轉致之曰姑以是塞黔公意毋言我為公也月夜聞鄰
笛乘興畫幅竹訪遺之其人乃大賈喜甚與羢綺各二
更求配幅却其幣手裂畫壊之畫竹為國朝第一(書畫)
(記)
孟端善於繪事長江遠山叢篁怪石隨意所適無不妙
絶(王進友石先生詩集序)
芾平遠竹石師倪雲林其合作者甚佳山水師王叔明
自有一種風度(畫史會要)
文徵明曰友石先生畫品在能之上評者為作家士氣
皆備然其人品特高能不為藝事所役雖片紙尺縑苟
非其人不可得也(珊瑚網)
王孟端山水用筆精到超出幼文天游之上而與叔明
並駕(六研齋二筆)
夏㫤
夏㫤字仲昭崑山人(見書家𫝊)以進士自中書舍人累進太
常寺卿直内閣畫竹石師王紱至遠夷亦購之(珊瑚網)
畫家唯墨竹頗寓書法近時得其妙者莫過於毘陵王
孟端舍人而夏太常仲昭嘗師之早歲類其筆意其後
稍變而崑山之人師之者更數輩獨屈約處誠頗類之
而今人家所得往往出其手也(匏翁家藏集)
夏太常畫竹為當時第一有夏卿一个竹西涼十錠金
之謠所作竹枝煙姿雨色偃直濃疎動合榘度盖行家
也(丹青志)
夏昺
夏昺字孟暘太常卿仲昭兄(見書家𫝊)作畫師高房山平生
不多作故世惟知太常墨竹而不知孟暘(甫田集)
孟晹畫蕭蕭有林壑之氣仲氏有所不逮(丹青志)
張益
張益字士謙(見書家傳)與仲昭同郡同登第官至學士寫竹
亦妙(圖繪寳鑑續纂)
張益初與夏㫤同年及見陳嗣初王孟端俱善作文寫
竹後㫤見益作石渠閣賦出已上遂不復作益見㫤竹
妙絶亦不復寫竹竟各以其所能名世(列卿記)
錢復
錢復常熟人清逸不羈亦能書畫山水師董源入能品
(畫史會要)
張緒
張緒字廷端常熟人(見書家傳)為會昌侯府教授墨竹亞於
夏太常㫤(常熟志)
屈礿(畫史會要作約)
屈礿字處誠能讀先世遺書隱居不仕喜畫山水多深
遠穠麗之致嘗受竹於夏太常而太常故不喜向人寫
竹欲見其揮染弗得也故張絹素於壁從太常飲俟其
酣放時自為之太常既醉輙馳去公乃縱意潑墨為風
雨竹數竿他日太常見而訝曰吾何從作此礿以酒酣
對太常諦視良久曰醉也乃忘結索筆埽數葉其頂上
覺雨驟風旋竹情頓倍公乃自念吾終不能寫吾竹當
作太常竹耳去學寫松遂臻其妙(崑山人物志)
吳瓛
吳瓛字惟貢崑山人畫竹師夏太常亦知名於時(崑山)
(志)
林垍
林垍字惟堅侯官人善墨竹及夏㫤出名遂稍遜(閩書)
魏天驥
魏天驥字應祥善墨竹得夏仲昭正𫝊(興化志)
朱孔昜
朱孔昜名寅以字行華亭人(見書家𫝊)永樂初以能書被選
官至順天府丞亦善畫(松江志)
孔昜善山水寫東里少師歸田圖人稱絶筆(畫史會要)
高廷禮
高廷禮初名棅字彦恢號漫士長樂人(見書家𫝊)永樂初為
翰林典籍工書畫(名山藏)
廷禮善書畫客有求者輙曰欲我作無聲詩邪世稱三
絶(福建通志)
廷禮善畫山水筆力蒼古墨氣秀潤得米南宫高房山
之法自成一家(閩畫記)
林銘
林銘字良箴長樂人號琴樂子工山水竹石得宋元遺
意(閩畫記)
金鉉
金鉉字文鼎别字尚素華亭人(見書家𫝊)作書畫皆造極詣
(東里續集)
金鉉山水倣黃子久高房山(畫史會要)
夏衡
夏衡字以平松江人(見書家𫝊)自中書舍人進太常寺卿作
畫有黃子久之妙(圖繪寳鑑續纂)
以平竹石亦精(畫史會要)
鄭閻
鄭閻字公望閩縣人能詩善畫登永樂壬辰進士官至
廣信教授(閩畫記)
林遵性
林遵性名泉長樂人舉永樂甲午鄉薦隱居嶼南董山
之下善墨竹(閩畫記)
黃蒙
黃蒙字養正(温州志云以字行)瑞安人(見書家𫝊)永樂中授中書舍
人山水得黃子久筆意(畫史會要)
鄭昭甫
鄭昭甫善畫有節操嘗有駙馬都尉偕郡馬王恭逼致
圖其像投筆徑去因大哭二公無如之何(觧學士集)
鄭昭甫閩縣人善山水兼寫真(閩畫記)
王彦真
王彦真建安人善墨竹寫歲寒煙雨圖王典籍恭為之
題詩(閩畫記)
過儀
過儀字廷章(常州志云號聽松老人)無錫人善詞翰有司常薦於
朝不就放情詩酒畫松特妙山水小景亦佳人以方之
王紱(毘陵人品記)
過永瞻
過永瞻儀子亦善畫松(常州志)
周號
周號字德元號草庭崑山人(見書家𫝊)寫梅超絶王元章之
後一人而已(方鵬崑山志)
彭勗
彭勗字德勉號世竹周草庭之甥墨梅得舅氏之𫝊(皇)
(明書畫史)
茹洪
茹洪字仲宏一字樊明作窠石竹木法郭熙為山水氣
韻竒古永樂中召入都名重公卿間(無錫志)
卓廸
卓廸字民逸奉化松溪人(見書家𫝊)善寫水墨山水嘗師朱
自方得其心妙而筆法精緻實過焉永樂中召入翰林
南京報恩寺湧壁有民逸筆云(寧波志)
蘇伯厚
蘇伯厚名坤建安之璜溪人(見書家𫝊)永樂時檢討書畫俱
妙(畫史會要)
高淮
高淮字秦仲號竹所又號采芹子長樂人水墨山水遠
追房山近方漫士登永樂丁酉鄉薦(閩畫記)
高景度
高景度淮之族子亦工山水(福州志)
周冕
周冕字服卿鄞人(見書家𫝊)善畫梅竹山水永樂中預修大
典除正字遷右春坊號訥菴(寧波志)
羅雅
羅雅字正伯沙縣人永樂間以歲貢為戶部郎中歴官
山東參政善山水高待詔題羅正伯畫米家山水云豫
章賢俊裔二米是前身(閩畫記)
周原慶
周原慶麗水人永樂間由人材授廣東程鄉知縣終刑
部郎中畫得青山白雲之趣又善松石(何鏜括蒼志)
朱亮
朱亮字伯亮東吳人善寫山水時不厭人之數求能别
識古器物及畫格之高下藉商以給衣食嘗汎舟江湖
間自號曰商潜晩年置田淞南築室婁水之上又號婁
東散人(張文僖公集)
范暹
范暹字啓東號葦齋東吳人永樂中取入畫院花竹翎
毛人多尚之(史會要)
啓東善花鳥有談論館閣名公多重之老於京師人稱
范葦齋先生云(水東日記)
張子明
張子明彦材子亦善畫永樂間徵至京師有名公卿間
(太倉州志)
蘇致中
蘇致中蜀人嘗官郡守畫山水宗馬遠夏圭行筆如草
書法略不經意草草而成亦得其妙非淺近所能及(皇)
(明書畫史)
郭純
郭純永嘉人初名文通精繪事事太宗文皇帝賜名純
擢營繕所丞洪熙初陞閣門使(東里集)
長陵於書獨重雲間沈度於畫最愛永嘉郭文通以度
書豐腴温潤郭山水布置茂密故也有言夏珪馬遠者
輙斥之曰是殘山剰水宋僻安之物也何取焉(水東日)
(記)
郭文通充内供奉宣廟嘗面促之畫不即執筆以死怵
之對曰苦書樂畫寧死不能草草上為霽威(張汝弼東)
(海集)
郭純山水學盛子昭(畫史會要)
郭鼎
郭鼎純之後亦善琴畫(王繼明温州志)
謝晉(一作縉)
謝晉字孔昭别號蘭庭生亦稱深翠道人晩自稱葵丘
翁畫師王蒙趙原既精詣則益以爛漫千巖萬壑愈出
愈竒尋丈之軸不日而成畫遂名世(吳縣志)
謝晉性耿介里人疾之以繪工起貢京師僑居金陵廿
餘年以目眚放歸鐡(網珊瑚)
蘇復
蘇復字性初郡人仕綿州知州作畫師盛懋後宦游歸
畫趣盡變舊習然不苟作終歲不能脱一幀殆與孔昭
遲疾不同矣(吳中人物志)
章瑾
章瑾字公瑾號采芝華亭人善草書尤長於畫師法夏
珪馬遠盖張可觀以後一人而已為人雅淡有高致日
登山臨水所至成趣遇知己觴詠竟日畫或頃刻可成
或數日不欲著一筆(水東日記)
章瑾寫寒山拾得像春江送别圖皆不媿古人(松江志)
吳子陵(書畫史作子麟畫史會要作子璘)
吳子陵與章瑾同里善畫山水亦有名於時(松江志)
子麟山水學盛仲昭亦能作枯木竹石(皇明書畫史)
上官伯達
上官伯達邵武人善寫山水人物永樂間召詣京師直
仁智殿作百鳥朝鳳圖帝說之除官不受以年老請歸
(福建通志)
伯達神佛人物傅色既精神采亦備能使人起敬(圖繪)
(寳鑑續纂)
李福智
李福智釋道人物可繼上官伯達(圖繪寳鑑續纂)
殷善
殷善字從善金陵人花果翎毛極精致(圖繪寳鑑續纂)
殷偕
殷偕字汝同善子亦專其業(畫史會要)
蔣子成(金陵瑣事作子誠)
蔣子成宜興人(圖繪寳鑑云江東人)善畫山水人物傅彩精致尤
長於水墨大士像永樂間徵入京師時以趙廉虎邊景
昭翎毛并子成人物為禁中三絶(常州志)
子成幼工山水中年悔其習遂畫佛像為有明第一手
(金陵瑣事)
子成善畫道釋人物嘗命畫真相賜番國名重當時(畫)
(史會要)
有潘爛頭者浼子成作瘟元帥像久之弗與一夕召瘟
帥至子成家子成恐旋畫與之爛頭訝之曰神像舊所
懸金字碑書出入天門四字君何易曰無拘霄漢子成
曰旬日每夕吾見神所懸者如此(江寧縣志)
趙廉
趙廉湖州人善畫虎人稱趙虎(畫史會要)
邊文進
邊文進字景昭沙縣人為人夷曠灑落善繪事尤精於
花鳥永樂間召至京師授武英殿待詔(延平志)
邊景昭善翎毛花果花之嬌笑鳥之飛鳴葉之正反色
之藴藉不但鈎勒有筆其用墨無不合宜宋元之後殆
其人矣(圖繪寳鑑續纂)
諸畫譜皆謂景昭為隴西人盖邊姓舊出隴西題款或
署其故郡遂至𫝊訛(閩畫記)
邊楚芳(圖繪寳鑑作楚祥)
邊楚芳景昭長子善花果翎毛後占籍錦衣(閩畫記)
邊楚善
邊楚善景昭次子亦善花果翎毛工緻可愛(閩畫記)
俞存勝
俞存勝景昭之甥畫師舅氏(閩畫記)
張克信
張克信景昭之壻得邊氏粉墨門法遂為沙縣翎毛之
祖(閩畫記)
錢永善
錢永善花鳥宗邊景昭(畫史會要)
阮福
阮福北海人道釋物像亞於子誠(畫史會要)
胡隆
胡隆字必興蔣子誠門人工於神鬼(金陵瑣事)
鞏庸
鞏庸字友常早從張世禄學丹青寫人物山水綵鸞隨
筆有意永樂問應詔至京名動公卿(馮相陳州志)
周庸
周庸字叔常常熟人徙家崑山精於丹青而好吟咏(皇)
(明書畫史)
沈遇
沈遇字公濟號臞樵吳縣人善山水淺絳丹青種種能
之晩工雪景永樂末嘗召見歸以高年終吳原博曰余
數過雅趣堂臞樵翁出見客衣冠雅而言貌古宛有前
輩風雅非今世所謂畫史也(畫史會要)
沈遇水墨山水師馬夏淺絳法李唐深色摹趙伯駒皆
逼真常好畫古忠節孝義之跡置坐間使人觀感有求
者輙與之(吳縣志)
張子絃
張子絃閩人工畫梅林膳部鴻有題子絃畫梅歌(閩畫)
袁廷玉
袁廷玉名珙以字行鄞縣人得相法於别古崖洪武間
識長陵於潜邸登極後召拜太常寺丞於九流百氏靡
不涉究好為歌詩人稱為柳莊先生(鐡網珊瑚)
嚴氏畫品有袁柳莊畫竹(珊瑚網)
鄒明
鄒明字啓東善𫝊神得意時絲髮無不肖者(吳縣志)
邊孟屯
邊孟屯沙縣人善山水人物(延平志)
陳撝
陳撝字仲謙武昌人永樂中寫太宗御容稱旨(畫史會)
(要)
陳以誠
陳以誠秀水人善詩畫尤精於醫永樂間為太醫院判
(畫史會要)
蕭以德
蕭以德道士蕭自愚姪善畫天神古佛菩薩(東里集)
蕭士信
蕭士信以德之子以寫真遊兩京(東里集)
蕭于喬蕭于京
蕭于喬士信子益精其父之藝嘗至南京大夫士求之
者衆弟于京来北京其藝加精於寫貌酷似一時京師
之寫真者皆稱其難臨摹唐李杜宋歐陽司馬周程邵
張及胡澹菴諸君子皆精妙(東里集)
朱孟淵
朱孟淵閩縣人善畫人物番馬效李伯時獨得其奥(閩)
(畫記)
朱孟淵作西園雅集圖用水墨清韻灑灑可愛(東里集)
馬景約
馬景約字自牧閩縣人善山水逼真高彦敬出入董米
間峰巒結構煙雲變幻水木去就錯綜萬態談笑揮灑
曲臻其妙與高廷禮王偁輩友善私諡曰安素先生(閩)
(畫記)
林景時
林景時長樂人自號虚白子工山水專學二米間效商
高竹木林泉有意外趣(閩畫記)
胡旻胡昱胡昂胡昊
胡旻嘉興人父奫永樂中以善卜為刻漏博士旻及弟
昱昂昊皆棄占筮而學畫遂以善畫名山水人物尤精
(畫史會要)
王毓
王毓字用賢鄞人嘗慕宋廣平林和靖之為人植梅庭
下因寄之模寫標格勁瘦詩工於長歌隸書亦有新意
時稱三絶自號香雪坡老人(張時徹寧波志)
解琇
解琇興化人能旋佛光不以規矩成祖選繪報恩寺廊
壁(興化志)
解珙
解珙善山水人物雜科極其精妙號一壑(興化志)
盛虞
盛虞字舜臣號秋亭無錫人慕其鄉倪徵君雲林之畫
尤喜其秋亭野興一幅畢力摹之又取以為號其所作
大都與王舍人孟端相上下因倨傲不輕與人作其蹟
𫝊者遂少(六研齋二筆)
王肇
王肇字開若侯官人修撰王襃子也永樂宣德間以文
學屢徵不起少學詩於林鴻膳部學書於王偁檢討學
畫於高棅待詔棅送肇詩有云玉堂笑我金壺墨北苑
真源竟誰得好憑南雁寄相思為寫吳航故山色今畫
在人間百無一二(閩畫記)
羅理
羅理真寧人工於畫每作動物儼有生氣魏國公嘗見
所畫真武像願以百金購之(慶陽府志)
張僊童
張僊童安化人少從羅理凡寺廟牆壁經其畫者咸稱
神妙興教寺有羅漢十八幅并寒山拾得像儼然如生
(慶陽府志)
李時
李時字居中北京人善畫姚少師贈以詩云北苑當年
下筆竒浪𫝊千載亦堪悲天機爛漫無人悟誰道燕山
有李時(畫史會要)
劉祥
劉祥字瑞初號雪溪長樂人精醫善畫龍虎(閩書)
林真士
林真士長樂人工山水與高棅友善棅題真士畫云楚
雲天外數峰青春水桃花滿洞庭落日樓臺明鏡裏欲
停瑶瑟候湘靈(閩書)
顧寅
顧寅字叔明號友雲(書畫史云又號無心)蘇州人善畫山水竹石
松樹(畫史會要)
孫寧題半塘寺潤公房顧叔明所畫松壁云顧君叔明
善寫松妙處直與韋偃同片縑幅紙不易得人爭一覩
清雙瞳(畫史會要)
鄭彦初
鄭彦初閩縣人永樂初工墨梅(閩畫記)
陸復
陸復字明本吳江人善畫梅自號梅花主人(蘇州志)
柴昆陵
柴昆陵(成祖時人)李孝謙題柴昆陵越山春曉圖云柴侯晚
年天機精酒酣潑墨為予寫(中林集)
趙廸
趙廸字景哲閩縣人工水墨山水師法二米王恭題其
畫云濡豪不見米南宫墨客猶𫝊寳晉風應有離情何
處著盡隨殘雨上清楓可以知其風旨矣(閩畫記)
林宏顯
林宏顯號洞陽山人長樂人工畫梅石筆力蒼古效楊
補之王元章世稱洞陽梅(閩畫記)
李焲
李焲字純正號十洋長樂人善畫龍虎以能詩重(閩畫)
(記)
林質齋
林質齋閩縣人進士林玭之父善山水人物清幽瀟灑
王恭賦無聲詩趣以贈(閩畫記)
金文璡
金文璡字彦輝號筠石蘇州人有行義寫墨竹多喜作
叢篠之類(皇明書畫史)
沈士廉
沈士廉嘗官御史善畫墨梅(皇明書畫史)
張德輝
張德輝字秋蟾號雲巢老人居慈谿大寳山麓少學畫
龍飛雲驚電變化萬状極於神妙可追蹤陳所翁神祠
梵宇古壁尚存其跡(畫史會要)
薛績
薛績字汝嘉號古巖吳江人善山水(畫史會要)
范禮
范禮字宗嗣常熟人山水師馬遠(常熟志)
董常
董常嘉興人工道釋像筆力細而勁拔(嘉興府志)
王養蒙
王養蒙鄞人畫蒲萄障乘醉著新草履漬墨亂步絹上
就以為葉布藤綴實天趣自然(畫史會要)
羅汝文
羅汝文沙縣人善山水(閩畫記)
張德輔
張德輔長樂人善畫魚(閩畫記)
詹仲至
詹仲至福寧人善山水王修撰襃有題長溪詹仲至畫
明月一方圖詩(閩畫記)
高維端
高維端號正翁高棅之族善畫蒲萄得陳天民體(閩書)
許俊
許俊金陵人畫道釋人物(皇明書畫史)
李明遠
李明遠畫菊花(皇明書畫史)
潘宗紹
潘宗紹吳江人業醫畫枯木竹石(皇明書畫史)
魏以敬(畫史會要作魏敬)
魏以敬善畫花竹禽鳥(皇明書畫史)
鄭克修
鄭克修清江人工畫人馬雖未能追迹古人殊無塵俗
氣(皇明書畫史)
何景高
何景高不知何許人畫界畫宗朱君璧(皇明書畫史)
洪澤
洪澤不知何許人畫道釋人物(皇明書畫史)
怤懋菴(畫史會要作穆菴)
怤懋菴工墨梅(皇明書畫史)
黃希穀
黃希穀不知何許人工畫松(皇明書畫史)
王恭
王恭杭人畫山水宗馬遠無大過人者亦自可觀(皇明)
(書畫史)
張世禄
張世禄儀封人善畫山水人物道釋名重當世亦精寫
照(皇明書畫史)
胡元素
胡元素不知何許人工畫山水(皇明書畫史)
趙夀
趙夀字南山工畫人馬(皇明書畫史)
劉憑
劉憑不知何許人畫古木(皇明書畫史)
姚繼宗
姚繼宗淮揚人善寫照(皇明書畫史)
董太初
董太初未詳何許人善畫山水客死天台(皇明書畫史)
盛叔大
盛叔大不知何許人畫山水學盛子昭(皇明書畫史)
沈觀
沈觀字用賓錢唐人畫山水學馬遠盛子昭亦工雜畫
(皇明書畫史)
汪文
汪文不知何許人工畫花鳥頗善設色殊欠生動(皇明)
(書畫史)
李子安弓力本
李子安弓力本俱常熟人善𫝊神(皇明書畫史)
史政李芳
史政揚州人李芳雲中人俱能寫照(皇明書畫史)
許端(書畫史作湍)
許端工於畫龍但無蜿蜒飛動之勢(畫史會要)
季賓
季賓字汝和紹興人官主事善畫菊花(畫史會要)
吕端俊
吕端俊善畫竹(畫史會要)
吕敬甫
吕敬甫毘陵人畫草蟲師居寧(畫史會要)
朱孟約
朱孟約臨川人善畫蘭蕙竹石(畫史會要)
倪宗器
倪宗器江右人善畫蘭(畫史會要)
睦坦
睦坦字履道京口人善畫山水(畫史會要)
吳歸山(書畫史作歸吳山)
吳歸山善畫花鳥(畫史會要)
王元道
王元道越人工於山水(畫史會要)
曾沂
曾沂善畫水(畫史會要)
沈巽
沈巽字士偁號巽翁吳興人山水宗胡廷輝稍變其法
尤工雜畫(畫史會要)
陳九成
陳九成吳興人山水師沈士偁亦工花鳥(畫史會要)
沈彦誠(一作彦成)
沈彦誠錢唐人山水宗高房山(畫史會要)
夏鼎
夏鼎蘇州人善白描人物亦工山水(畫史會要)
梁叔剛
梁叔剛工小景山水(畫史會要)
楊雲林
楊雲林工花鳥(畫史會要)
鄭山輝
鄭山輝工畫蘭(畫史會要)
顧文叙
顧文叙蘇州人山水宗盛子昭(畫史會要)
趙友(書畫史作祓)
趙友括蒼人工花鳥(畫史會要)
高旭
高旭莆田人善畫山水(畫史會要)
於竹屋
於竹屋畫墨梅(畫史會要)
趙從吉
趙從吉號雲齋善畫墨梅(畫史會要)
顧叔潤
顧叔潤常熟人山水學盛子昭(畫史會要)
李彬
李彬字文中四明人工寫意人物(畫史會要)
張南伯
張南伯工墨梅(畫史會要)
陳希尹
陳希尹善寫照亦能畫虎(畫史會要)
林森
林森清江人工山水(畫史會要)
趙子深
趙子深清江人工山水(畫史會要)
謝子德
謝子德工山水兼工花鳥亦能𫝊神(畫史會要)
虞謙
虞謙字伯益(書畫史云號玉雪)金壇人洪武乙亥繇太學生擢
刑部郎仁宗即位拜大理寺卿以詩名於時喜寫山川
木石幽淡簡遠有倪雲林風致(東里集)
虞謙詩文政事為世推重家多蓄法書名畫公餘寫金
錯刀竹(畫史會要)
衛靖
衛靖字以嘉崑山人官中書舍人善畫枯木竹石(畫史)
(會要)
陳勉
陳勉字進之(見書家𫝊)為工部員外郎寫山水初倣王孟端
後法夏珪俱妙(秦䕫無錫志)
謝宇
謝宇字伯寬號容菴湖廣衡陽人宣德中以中書舍人
直内閣累進工部左侍郎掌通政司事山水法諸大家
花木鳥獸無不能者皆到妙處(圖繪寳鑑續纂)
謝汝明
謝汝明字晦卿號東巖謝宇仲子官中書舍人亦善山
水(圖繪寳鑑續纂)
何澄
何澄字彦澤江隂人永樂癸未舉於鄉同知蘄州遷刑
部郎中改文選謫武當宣德間以薦擢袁州牧號竹鶴
老人工繪事每月出梯牆望平楚蒼茫之景天欲雨扶
杖登山眺羣峰大江煙雲鬱浡状然後參以意匠飛灑
縑緗神韻生動不減房山巨然(江隂志)
何澄作梧竹蒲石尤佳(常州志)
澄山水宗米元章煙雲滿紙用墨亦佳然未脱去浙中
之派(畫史會要)
盧瑛
盧瑛字克修宣德五年進士工墨竹夏太常每語人吾
墨竹一派近在玉潤瑛太常壻也終刑部主事(崑山人)
(物傳)
張柷
張柷字起韶號賜閒長洲人宣德五年進士官大理評
事終保定知府工畫竹石(張氏世譜)
王田
王田字舜耕山東濟南人以縣佐請老歸田材敏喜為
樂府詞膾炙人口遠近𫝊播山水學高房山不失矩度
者(圖繪寳鑑續纂)
孫隆
孫隆字從吉(珊瑚網云號都癡毘陵人)為新安知府作梅花得會稽
王冕筆法(東里續集)
孫隆寫禽魚草蟲自成一家號没骨圖(珊瑚網)
黃暹
黃暹字孟東莆田人為祁陽縣儒學訓導善書畫能吟
咏(劉敬祁陽縣志)
王超
王超字景昇宜興人衣冠朴雅風致可並古人善畫適
意處輙題寫人爭求之(毘陵人品記)
葉澄
葉澄字原靜其先吳人畫山水倣董北苑戴文進之師
也(游居錄)
戴進
戴進字文進(圖繪寳鑑云號靜菴又號玉泉山人)錢塘人臨摹精博為本
朝畫流第一宣廟善繪事一時待詔有謝廷循倪端石
銳李在皆有名及進入京衆工妒之一日仁智殿呈畫
進首幅為秋江獨釣圖一紅袍人垂釣水次畫家惟傅
紅色最難而進獨得古法廷循曰此畫佳甚恨野鄙耳
宣廟叩之對曰紅品官服色也用以釣魚失大體矣宣
廟頷之遂揮去餘幅不復閱放歸以窮死死後而人始
重之(珊瑚網)
戴進山水得諸家之妙大率摸擬李唐馬遠居多神像
人物走獸花果翎毛俱極精緻而神像之威儀鬼怪之
勇猛衣紋設色重輕純熟亦不下於唐宋先賢也至於
臨仿舊人而無款者法眼觀之莫辨真偽此能品也(圖)
(繪寳鑑續纂)
戴進喜作蒲萄以配鈎勒竹蟹瓜草竒甚(同上)
戴進畫尊老用鐵線描間亦用蘭葉描其人物描法則
蠶頭鼠尾行筆有頓挫盖用蘭葉描而稍變其法者自
是絶技遠出南宋以後諸人之上山水師馬夏者亦稱
合作乃院體中第一手(何良俊四友齋叢說)
戴泉
戴泉字宗淵進子山水得其家𫝊(畫史會要)
王世祥
王世祥進壻亦善畫稍勝於泉(畫史會要)
方鉞
方鉞與戴進同邑學進畫已造閫域惜其早卒評者謂
戴門顔子(珊瑚網)
夏芷
夏芷字廷芳錢塘人從游戴靜菴克勤於學筆力逼其
師(圖繪寳鑑續纂)
芷善畫山水風雨圖甚佳(畫史會要)
夏葵
夏葵字廷暉芷弟山水人物皆工緻(圖繪寳鑑續纂)
仲昂
仲昂杭人親學戴門筆力雄健得意之作亦能亂真(畫)
(史會要)
謝環
謝環字庭循永嘉人知學問喜賦詩吟咏自適善畫師
張尗起馳名於時永樂中召在禁近宣宗妙繪事供奉
之臣特奬重庭循恒侍左右進官錦衣千戶(東里續集)
謝廷循山水宗荆浩關仝米芾(畫史會要)
倪端
倪端字仲正善畫道釋人物山水宗馬遠亦工花卉(畫)
(史會要)
石銳
石銳字以明錢塘人畫得盛子昭金碧山水界畫樓臺
及人物皆傅色鮮明温潤名著於時(圖繪寳鑑續纂)
李在
李在字以政莆田人山水細潤者宗郭熙豪放者宗夏
珪馬遠多摹倣古人筆氣生動四方貴其尺縑宣廟時
與戴文進謝庭循石銳周文靖同待詔直仁智殿(閩畫)
(記)
李在自戴文進以下一人而已有夏禹開山治水圖𫝊
世(畫史會要)
周文靖
周文靖閩人善山水蒼潤精密筆力古健醖釀墨色各
臻其妙山水學夏珪吳鎮人物花卉竹石翎毛樓閣牛
馬之類咸有高致宣德間以隂陽訓術徵直仁智殿御
試枯木寒鴉第一授大庾縣典史歴官鴻臚序班(閩書)
周鼎
周鼎文靖子亦善畫徵襲錦衣衛鎮撫(閩書)
馬軾
馬軾字敬瞻嘉定人明天文宣德中仕欽天監刻漏博
士旁精繪事與戴文進謝廷循同擅畫名於京師(吳中)
(人物志)
馬軾畫宗郭熙高古有法(畫史會要)
商喜
商喜字惟吉善山水人物畫虎得其勇猛之勢宣廟中
授錦衣衛指揮(畫史會要)
商喜山水人物花木翎毛全摹宋人筆意無不臻妙超
出衆類故明初士林之所首重也(圖繪寳鑑續纂)
商祚
商祚字天爵喜孫能世其學(圖繪寳鑑續纂)
韓秀實
韓秀實涿州人與商惟吉同被寵渥人物亦佳尤善畫
馬(畫史會要)
林廣
林廣廣陵人山水人物學李在得瀟灑活動之趣(圖繪)
(寳鑑續纂)
陳景初
陳景初號草庭海鹽人善繪事與錢塘戴文進同時筆
法亦類之蒼老可愛(海鹽圖經)
陳鳳
陳鳳景初孫尤善李伯時白描(海鹽圖經)
陳璣
陳璣字天器初受業陳景初後游錢塘故家多戴進名
蹟由此入悟所繪山石雲樹各成一家尤工寫照(海鹽)
(圖經)
楊子英
楊子英𫝊陳璣術亦有名(海鹽圖經)
鄭時敏
鄭時敏將樂人善山水宣德間應召至京稱旨官錦衣
衛鎮撫(延平志)
鄭文英
鄭文英(延平府志云時敏從子)工人馬學趙承旨頗得其大略(閩)
(畫記)
張士達
張士達長樂人善龍虎蘆鴈用墨設色俱入神妙(閩畫)
(記)
林輔
林輔字叔弼長樂人張士達授以筆法山水花竹龍虎
蘆鴈皆臻其妙(閩書)
鄭克剛
鄭克剛福清人善人馬得韓幹趙仲穆筆法宣德間徵
入京師賜御畫(福建通志)
陸宣
陸宣字廷旬華亭人號節菴能詩善畫尤長於𫝊神山
水不甚工而清淡蕭散無塵俗氣一時名人多與遊(松)
(江志)
顧應文
顧應文號石泉松江人善畫人物山水尤精釋道像脱
去習氣識者貴之宣德中徵至京未幾謝病歸(松江志)
張渙
張渙字文甫號雲心秀水人畫宗趙千里趙松雪石銳
諸家種種逼真(鄒衡嘉興志補)
滕杲
滕杲字宏甫嘉善人性恬靜不慕仕宦以筆墨自娛山
水花木妙絶一時(嘉善志)
莫藏
莫藏字用行號佩觽更號素軒海鹽人(見書家𫝊)作墨花清
潤可喜(張寧方洲集)
莫藏善繪花木禽魚水仙(海鹽圖經)
壺敏
壺敏字中行嘗乘舟玩水號浮瀾先生宣德時人能詩
工畫山水草蟲(張園真烏青文獻)
曹侃
曹侃字仲雍號竹齋烏程人永宣間人善畫山水竹石
(湖州志)
張錦
張錦慶陽衛人能畫(慶陽府志)
張鐸
張鐸錦之弟為兒時見其兄作畫即領悟長遂以畫名
家畫翎毛尤精(慶陽府志)
許宏
許宏字宗道建安人隱於醫又工詩文寫山水花卉皆
臻其妙(劉璵建寧府志)
俞鵬
俞鵬字漢遠上虞人善畫游兩京名重公卿間性耿介
其畫亦不易得興至乃寫(畫史會要)
劉瑜
劉瑜字尚美號西崖全椒人(見書家𫝊)善水墨山水氣韻生
動有天然趣(田梴全椒志)
周永新
周永新(宣宗時人)王直題其所畫山水云括蒼周永新作畫
有竒趣京師為我寫此圖髣髴鄉園昔游處(抑菴集)
周璿
周璿善畫松楊士竒題其所畫障子云當代畫松誰最
精王紱卓廸俱有名兩生以来鮮繼者鳳池周璿新得
名(東里續集)
蘇季雅
蘇季雅閩人善畫菊(東里續集)
雷濟民
雷濟民(宣宗時人)杜瓊題其畫云蜀中有士雷濟民天機之
精如有神遠追顧陸得深趣近於馬夏尤相親(東原集)
張子俊
張子俊號古淡浙江人由中書舍人至禮部員外郎山
水宗荆關楊文貞公曾以詩求畫云不盡平生山水興
勞君健筆寫幽情(畫史會要)
裴日英
裴日英字文璧台人精繪事著色花鳥悉臻其妙墨竹
坡石尤不可及(畫史會要)
陳公輔
陳公輔號江村居士吳江人涉獵書史畫山水宗盛子
昭亦能寫照兼工雜迹(皇明書畫史)
陳公佐
陳公佐號石泉公輔弟亦能畫山水(畫史會要)
聞人紹宗
聞人紹宗畫水墨松檜(畫史會要)
曹仲賓
曹仲賓畫九鸞圖𫝊世(畫史會要)
彭舜卿
彭舜卿號素仙長興人畫人物亦工山水(畫史會要)
沈誠
沈誠字文實别號味菜居士金陵人喜繪事興到落筆
自成一家(畫史會要)
傅禮鄭春鄭堂
傅禮字公緒與同時鄭春鄭堂皆善禽鳥花木布景染
色三人如出一手(畫史會要)
馬俊
馬俊字惟秀號訥軒山水倣唐宋人最古雅獨以鬼神
馳名(畫史會要)
許昂
許昂字世顒梅花清楚不俗(畫史會要)
王挹真(書畫史作挹珍)
王挹真江右人山水宗二米筆法欠老故𫝊之者鮮(畫)
(史會要)
御定佩文齋書畫譜卷五十五
