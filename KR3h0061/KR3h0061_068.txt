欽定四庫全書
御定佩文齋書畫譜目錄
第六十八卷
歴代帝王書跋
夏禹治水碑
周穆王壇山刻石
漢章帝書
晉武帝書
晉武帝我師帖
梁昭明太子書隱山寺榜碑
唐太宗真蹟
唐太宗晉祠銘
唐太宗屏風帖
唐高宗登封紀號文
唐睿宗書昇中述志碑
唐睿宗書武士彠碑
唐明皇書陜州盧奐廳事讃
唐明皇書鶺鴒頌
唐明皇謁玄元廟詩
唐明皇書裴光庭碑
唐明皇涼國長公主碑
唐明皇金仙長公主碑
唐明皇書太山銘
唐明皇書孝經
唐武后書昇仙太子碑
南唐李後主書
南唐李後主蚌帖
南唐李後主書太白詩
宋太宗書急就章
宋太宗御書歴子
宋太宗御書
宋太宗賜張齊賢御札
宋太宗行書蔡行勅
宋太宗至道御書帖
宋太宗御書飛白
宋真宗先天太后贊
宋仁宗御書飛白
宋仁宗賜王太尉手書
宋仁宗賜魏家刑政二字
宋神宗賜沈括御札
宋徽宗御書修禊序
宋徽宗御書
宋徽宗大觀五禮記
宋欽宗御書
宋高宗御書
宋高宗書樂毅論
宋高宗書翰墨志
宋高宗御書史實
宋高宗真草神翰
宋高宗賜胡直孺御札
宋高宗臨顔魯公乞米帖
宋高宗書便面
宋高宗書先聖先賢圖贊
宋高宗賜劉大中御札
宋高宗御書神女賦
宋高宗御書杜少陵詩
宋高宗書徽宗御集序
宋高宗石經殘本
宋高宗養生論
宋孝宗書千字文
宋孝宗御書心經
宋孝宗書用人論
宋孝宗䘏刑御筆
宋孝宗書阿房宫賦
宋孝宗書貞觀遺事
宋孝宗御書王褒賢臣頌
宋光宗御書
宋光宗宸翰
宋寧宗宸翰
宋理宗御書律詩
元文宗書奎章閣記
明太祖賜蘄春侯卷
明成祖宸翰卷
明仁宗御書
明宣宗賜謝庭循御筆詩卷
明宣宗書綠竹引
明孝宗御書
明世宗御書
明神宗御書卷
欽定四庫全書
御定佩文齋書畫譜卷六十八
歴代帝王書跋
夏禹治水碑
雲密峰有禹治水碑皆蝌蚪文字碑下有石壇流水縈
之最為勝絶(徐靈期衡山記)
雲密峰半有禹碑禹王至此量之高四千一十丈皆蝌
蚪之書曩有樵者見石壁有兩虯相交碑上雙睛掣電
字石光瑩目不可正視怖畏走之不已此後了無見者
(陳田夫南岳緫勝集)
劉禹錫寄吕衡州詩云傳聞祝融峰上有神禹銘古石
琅玕姿祕文龍虎形崔融云於鑠大禹顯允天德龍畫
傍分螺書匾刻韓退之詩岣嶁山尖神禹碑字青石赤
形模竒又云千搜萬索何處有森森綠樹猿猱悲古今
文士稱述禹碑者不一然劉禹錫盖徒聞其名矣未至
其地也韓退之至其地矣未見其碑也崔融所云則似
見之盖所謂螺書匾刻非目覩之不能道也宋朱晦翁
張南軒遊南岳尋訪不獲後晦翁作韓文考異遂謂退
之詩為傳聞之誤盖以耳目所限為斷也王象之輿地
紀勝云禹碑在岣嶁峰又傳在衡山縣雲密峰昔樵人
曾見之自後無有見者宋嘉定中蜀士因樵夫引至其
所以紙打其碑七十二字刻於夔門觀中後俱亡近張
季文僉憲自長沙得之云是宋嘉定中何政子一模刻
於岳麓書院者斯文顯晦信有神物護持哉韓公及朱
張求一見而不可得余生又後三公乃得見三公所未
見一竒矣禹碑凡七十七字輿地紀勝云七十二字誤
也其文云承帝曰嗟翼輔佐卿洲渚與登鳥獸之門參
身洪流明發爾興久旅忘家宿岳麓庭智營形折心罔
弗辰往求平定華岳泰衡宗疏事裒勞餘伸禋鬱塞昏
徙南凟衍亨衣制食備萬國其寧竄舞永奔子又考述
異記云空同山有堯碑禹碣皆科斗書淳化閣帖首有
禹篆十二字輿地志江西廬山紫霄峰下有石室室中
有禹刻篆文有好事者縋入模之凡七十餘字止有鴻
荒漾余乃檋六字可辨餘叵識後復追尋之已迷其處
矣福建莆田縣陳嵓山有自然仙篆以紙模之形類禹
刻何翥詩鳥書蟲文不可識如讀岣嶁神禹碑禹之遺
跡靈閟如此號曰神禹抑有由矣(楊慎升菴集)
余來為禮部尚書之明年傳聞衡山有神禹碑發於地
中即欲往觀之而未能又明年為嘉靖乙未之秋楚士
有摹神禹碑來遺者快覩而諦觀之字畫竒古與後來
篆籀手筆迥别而碑石復剥落雖習於古篆者僅能辨
其一二字既不可識其中所云獨於碑末有小楷書右
帝禹刻四字意者以後來漢唐人因見此碑别有所考
據而題之及考韓昌黎岣嶁山詩云岣嶁山尖神禹碑
字青石赤形模竒科斗拳身薤倒披鸞飄鳳泊挐虎螭
事嚴跡祕鬼莫窺道人獨上偶見之我來咨嗟涕漣洏
千搜萬索何處有森森綠樹猿猱悲而劉禹錫寄吕衡
州詩亦曰嘗聞祝融峰上有神禹銘古石琅玕姿祕文
螭虎形盛弘之荆州記云南岳周回數百里昔禹登而
祭之徐靈期南嶽記云夏禹導水通瀆刻石書名山之
高南嶽文云高四千一十丈由數說合禹貢而觀之則
大禹由岷山導江歴湖入海過南嶽登祭而刻石此山
即此碑無可疑者然韓劉二公盖皆聞而不及見今余
幸見之而其所謂科斗拳薤倒披鸞鳳飄挐虎螭悉知
此碑字畫之形狀豈所謂道人之偶見者所流傳而碑
末四字或即此時題之歟至於二公所云祕文祕跡則
理固有然者夫宇宙内神物固當天寳而地藏之藏之
則必復見而余幸當其數載復見之會又獲觀之則視
二公之不獲見而悲詫涕洏者顧不幸歟雖然又安知
此兆非我國家休嘉之治而文明之運益當大啓以復
三代之隆乎則又非特余之私幸已也門下太學生新
會容璊既請精搨而翻刻之於揚州甘泉山書院而府
庠生南京張生襄見而悦焉又請捐貲而重刻之合二
碑為一幅置於新泉精舍格物之中堂使來學者得共
觀焉雖不必識其字義覩其形模竒古想見古聖人之
心畫如覩古聖人之儀形因以得古聖人之心精一之
妙豈但供玩好而已邪夫天地之文蟲鳥之篆伏羲之
畫因象而得焉亦何有於文字哉(湛甘泉文集)
周穆王壇山刻石
右周穆王刻石曰吉日癸巳在今贊皇壇山上壇山在
縣南十三里穆天子𫝊云穆天子登贊皇以望臨城置
壇此山因以為名癸巳誌其日也圖經所載如此而又
别有四望山者云是穆王所登者據穆天子傳但云登
山不云刻石然字畫亦竒怪土人謂壇山為馬蹬山以
其字形類也慶歴中宋尚書祁在鎮陽遣人於壇山模
此字而趙州守將武臣也遽命工鑿山取其字龕於州
廨之壁聞者為之嗟惜(集古錄)
趙之贊皇有吉日癸巳四字在壇山崖石間世傳為周
穆王書宋皇祐四年九月宋景文公自亳遷鎮陽過趙
始遣人訪得之今劉莊者因鑿移郡廳筆力確峭有劍
拔弩張之勢其吉日字往往與周淮父卣伯碩父鼎齊
侯鎛鍾諸款識合實二千年竒迹也歐陽文忠公家藏
金石遺文甚多其最遠者唯毛伯伯冏二敦銘及此文
而已趙明誠繼著金石錄獨以筆畫類小篆為疑今用
周宣王時石鼓文考之其字形多如小篆恐當時與古
文科斗書兼行至李斯始以此擅其名爾明誠已信石
鼓為周人之書何獨於此而疑之邪濂既手摹刻於浦
陽山房恐人惑也又不得不辯(潛溪集)
漢章帝書
章草本漢章帝書也今官帖有海鹹河淡其書為後世
章草宗取其名如此(法書要錄)
晉武帝書
昨日閣下見晉武帝書甚有英偉氣乃知唐太宗書時
有似之(東坡集)
晉武帝我師帖
武帝書紙糜潰而墨色如新有墨處不破吁豈臨學所
能欲令人棄筆研也古人得此等書臨學安得不臻妙
境獨寫唐人筆札意格尫弱豈有勝理其氣象有若太
古之人自然滈野之質張長史懷素豈能臻其籓籬邪
昔歸公跋趙令畤家古帖得之矣欲盡舉一奩書易一
二帖恐未許也今日已嬾開篋但磨墨終日追想一二
字以自慰也(寳晉英光集)
晉武帝我師帖真蹟宣和祕府官本今在震澤王氏筆
勢雄健高古絶倫當為帝王書法之冠此無上妙帖也
(清河書畫舫)
梁昭明太子書隱山寺榜碑
建德縣隱山寺有梁昭明太子書榜隱山之寺四大字
昭明性愛山水嘗至池往往有遺跡處或亦涉縣境中
此書傳是其親作餘八百年而宛然獨存亦異矣宋崇
寧褒封有牌墨猶存之語宣和二年尉張畀摹本以刻
於郡城西廟中淳熙守袁說友又取真蹟龕置神殿側
其崇敬如此所傳信不誣某丙子秋以視旱抵寺尋訪
在東廡室隅塵土翳蝕徙以出拂拭諦觀歎其筆勢雄
秀莊重因語僧某曰此何惜一石而不為永久計邪間
稍剥落俾模池廟中石本參訂刻之庶幾完善明年春
以賑饑復至已買石礱治未幾來視則石斷為二不可
用矣仍語某毋以是懈當决成之又明年六月某來告
曰前之月寺傍溪水暴溢岸崩出一巨石高七尺許闊
幾半碑製具而無文容字位置且有餘殆神明之靈隂
有以相之發端實自公願紀其槩某欣然為書使併刻
於下方云是歲為至元重紀之四年龍集戊寅九月壬
戌朔具官吴師道題(禮部集)
唐太宗真蹟
唐太宗躬擐甲胄出入行陣親與羣雄搏戰而勝之計
其勇健虓武豈復翰墨間人也官法帖帝王部中有太
宗書真行千餘字觀其用筆精工法度粹美雜之二王
帖中不能辨也而其雄邁秀傑之氣則冠諸書者嗚呼
盛哉宜其備文武之大美兼聖賢之能事除隋之亂比
迹湯武致治之美庶幾成康雖數千載慨然可想也此
書畫目是其真蹟前數行亦自有法可愛乙酉仲夏柯
山東堂書(張耒宛丘集)
唐太宗晉祠銘
右唐晉祠銘太宗撰并書晉祠者唐叔虞祠也高祖初
起兵禱於叔虞祠貞觀二十年太宗為立碑焉(金石錄)
唐太宗屛風帖
右唐太宗屏風書余從凡季平家所藏盖從祖紹興初
為江西漕屬以重賂得於北人之南渡者凡十一幅皆
絹素也其上雜繪禽蟲水藻之文猶隱可認按唐會要
正觀十四年四月二十二日上自為真草書屏風以示
羣臣筆力遒勁為一時之絶誠可寳也淳熙九年冬十
一月祝寬夫公濟跋(戲鴻堂法帖)
文皇嘗作真草書古帝王龜鑑語為二屏風示羣臣今
所存者草書耳輕俊流便宛然有右軍永興風度惜天
骨小乏戈法猶滯後有祝寬夫姜夔王允初跋亦佳姜
遂題字荒傖不知體大可笑也(弇州山人藁)
唐高宗登封紀號文
右唐登封紀號文凡兩碑皆高宗自撰并書其一大字
磨崖刻於山頂其一字差小立於山下然世頗罕傳政
和初余親至泰山得此二碑入錄焉(金石錄)
唐睿宗書昇中述志碑
右周昇中述志碑武后自撰睿宗書碑極壯偉立於嵩
山之巔其隂鍾紹京書字畫皆工妙政和中河南尹上
言請碎其碑銘從之(金石錄)
唐睿宗書武士彠碑
右周武士彠碑武后時追尊士彠為無上孝明皇帝命
李嶠為碑文相王旦書石焉戎幕閑談載李德裕言昔
為太原從事見公牘中有文水縣牒稱武士彠墓碑元
和年忽失龜頭所在碑上有武字凡十一處皆鐫去之
碑高大非人力所及未幾武元衡遇害今此碑武字最
多皆刻畫完好無訛缺者以此知小說所載事多荒誕
不可信類如此(金石錄)
唐明皇書陜州盧奐廳事讃
盧奐廳事讃唐玄宗撰并書奐為陜州刺史玄宗行幸
過陜州書其廳壁而刻之(集古錄)
唐明皇書鶺鴒頌
當皇祐至和之間余在廣陵有勅使黃元吉者以唐明
皇自書鶺鴒頌本示余把玩久之後二十年獲此石本
於國子博士楊衷又三年來守青州始知刻本在故相
沂公宅熙寧三年五月二十八日書(集古錄)
唐明皇謁玄元廟詩
謁玄元廟詩唐玄宗撰并書余嘗見世有玄宗所書鶺
鴒頌與此字法正同碑在北邙山上洛陽人謂之老君
廟也(集古錄)
唐明皇書裴光庭碑
裴光庭碑張九齡撰玄宗御書按唐書列傳云光庭素
與蕭嵩不平及卒博士孫琬希嵩意以其用循資格非
奬勸之誼諡曰克平帝聞特賜諡曰忠憲今碑及題額
皆為忠憲傳云撰搖(一作瑶)山往則而碑云往記光庭以
開元二十一年薨二十四年見此碑玄宗自書不應誤
皆當以碑為是治平元年三月二十日書(集古錄)
唐明皇涼國長公主碑
右唐涼國長公主碑蘇頲撰明皇書公主睿宗女也新
唐書列傳云字華莊而碑云諱㝹字花粧傳云下嫁薛
伯陽而碑云嫁温彦博曾孫曦按新史睿宗第三女荆
山公主已嫁薛伯陽當以碑為正(金石錄)
右涼國長公主碑小許公撰而開元帝御書書法過肥
然點畫間自有異趣要之自唐變此體帝為最也碑辭
大半可讀攷之唐史睿宗第六女字華莊始封仙源下
嫁薛伯陽今碑内封爵先後同而字乃從花粧非華莊
也又稱歸故丞相虞公温彦博曾孫曦及攷彦博𫝊曾
孫曦尚涼國長公主伯陽傳尚仙源公主坐父稷誅流
嶺表自殺然則公主固嫁薛伯陽再嫁温曦史遺曦而
碑諱伯陽也(弇州山人藁)
唐明皇金仙長公主碑
右唐金仙長公主碑徐嶠之撰明皇御書據唐書本傳
云太極元年與玉真公主皆為道士而碑云丙午歲度
為道士盖神龍二年也(金石錄)
唐明皇書太山銘
記太山銘者唐玄宗皇帝御撰及書字徑可六寸許雖
小變漢法而婉縟雄逸有飛動之勢余嘗登太山轉天
門則見東可二里穹崖造天銘書若鸞鳳翔舞於雲煙
之表為之色飛既摩娑久之惜其下三尺許為搨工人
惡寒篝火焚蝕遂闕百餘字傍有蘇丞相頲東封頌正
書閩人林㷆以四大字刻其上惡札題名縱横漶滅不
可讀悵然而下後人事事可憎殆不特此(弇州山人藁)
唐明皇書孝經
唐玄宗書孝經後有太子亨右相林甫左相適之等題
名韋郇公陟稱彭城縣男盖自吏部侍郎出為河南採
訪始襲公爵此本封耳韋斌封平樂郡公可補本傳之
闕書法豐妍勻適與太山銘同行狎亦雄俊可喜當其
時為林甫所蠱媚極矣猶知有是經邪三子同日就隕
屬鏤南内淒涼廢食循覽遺跡為之慙慨王世貞(弇州)
(山人藁)
唐武后書昇仙太子碑
右周昇仙太子碑武后撰并書昇仙太子者王子晉也
是時張易之昌宗兄弟方有寵諂諛者以昌宗為子晉
後身故武后為葺其祠親銘而書可發萬古之一笑也
(金石錄)
南唐李後主書
觀江南李主手改表草筆力不減柳誠懸乃知今世石
刻曾不得其髣髴余嘗見李主與徐鉉書數紙自論其
文章筆法政如此但步驟太露精神不及此數字筆意
深穏盖刻意與率爾為之工拙便相懸也(山谷集)
南唐李後主蚌帖
江南當五代後中原衣冠趨之以故文物典禮有尚於
時觀此帖下屬州責蚌醬猶有古義知以宗廟為重恐
滋味䤔(音漸上聲)䣸(音冉䤔䣸味薄也集韻作&KR0034;&KR0034;音同味醨也)其下惶遽供命
不敢寧固知禮有貴於行事者也漢律會稽歲獻鮚(臣乙)
(切音結蚌也)醬二升以說文求之鮚為蚌知此為宗廟祭久
矣然謂漢有舊儀豈以此邪(廣川書跋)
南唐李後主書太白詩
李後主書太白詩出於歐陽率更蔡京師之所題徽宗
書畫皆用此筆意余家有雪江歸棹圖楚公跋正同要
得散卓方可為也(容臺集)
宋太宗書急就章
軾近至終南太平宫得觀三聖遺迹有太宗書急就章
一卷為妙絶自古英主少有不工書魯君之宋呼於垤
澤之門守者曰非吾君也何其聲之似吾君也軾於書
亦云(東坡集)
宋太宗御書歴子
京朝官中選三十人充知州而賜以御書歴子臣得此
可以為榮矣而審官任其事盖猶有古者選部激濁揚
清之風也非太宗皇帝知錢若水之深若水亦自信不
疑則三十人者獨獲此賜其能使人心服而無疑乎元
祐四年四月十九日龍圖閣直學士臣軾書(東坡集)
宋太宗御書
日行於天委照萬物之上光氣所及或流為慶雲結為
丹砂初豈有意哉太宗皇帝以武功定禍亂以文德致
太平天縱之能溢於筆墨摛藻尺素之上弄翰團扇之
中散流人間者幾何矣而三槐王氏得之為多子孫世
守之遂為希代之寳文正之孫懿敏之子奥出以示臣
軾敬拜手稽首書其後(東坡集)
熙陵以武定四方載櫜弓矢文治之餘垂意翰墨妙盡
八法當時士大夫皆親承指畫嘗稱奬忠懿王筆法入
神品中外書學不能出其右仰觀英鑒大不可誣(山谷)
(集)
宋太宗賜張齊賢御札
宋制天子御札付外謂之内批又謂之御筆其詞多詞
臣所擬進而皆内夫人所代書所謂御寳札者則或上
批或内夫人批皆用御寳也所謂親筆者則上所親書
或加押字不用寳也今觀熙陵賜丞相張文定公齊賢
母子二札前一札辭意字畫甚古質且不用御寳盖親
筆也後一札詞既温暢字亦秀潤復識御寳其後盖御
寳札也習典故之學者必有考於斯(王忠文公集)
宋太宗行書蔡行勅
此卷乃太宗皇帝御筆勅一道盖不允蔡行辭中書省
事者覿兹字畫飛動若虎踞龍騰風雲慶會正以見聖
天子生知不測遠異常流當時在廷之臣得之為至寳
中書公非問學忠勤有素曷承寵錫若是哉誠金玉錦
繡奚足比其直乎蔡氏子孫當知其所重永永其藏用
是書之以誌景仰云淳祐丙午三月望日鄭清之頓首
書於養魚莊(珊瑚網)
宋太宗至道御書帖
右至道御書法帖凡十一卷六十一條宋太宗晚年筆
也太宗以淳化之三年勒晉唐名蹟於棗木又二年而
書此其步趨諸名家遂無一筆脱銜高處可逼唐文皇
第不能超乘而上耳書辭多格言亦類屏風帖每條下
一敕字似亦倣文皇故事搨手紙墨皆精媺可寳也(弇)
(州續藁)
宋太宗御書飛白
醴陵縣東二十里有宫曰登真其前有山世傳仙人王
喬煉藥於此唐開元間神仙道家之說興天子為書六
大字賜而揭焉太宗皇帝時詔求天下前世名山異跡
而尤好書法聞登真有開元所賜字甚竒乃取至京師
閱焉已而還之又賜御書飛白字使藏焉其後登真大
火獨飛白書存康定元年道士彭知一探其私笈以市
工材悉復工之舊建樓若干尺以藏賜書予之故人處
士任君為予言其事來乞文以志凡十餘請而不懈予
所領職方悉掌天下圖書考圖驗之醴陵老佛之居凡
八十而所謂登真者其說皆然乃為之記(歐陽文忠公)
(集)
宋真宗先天太后贊
真宗此書在亳州龍德官遒逸有致盖以其年正月謁
龍德耳先天太后者老子母也唐系自老子尊徽號曰
玄元皇帝故太后之號因之乃宋亦爾邪(弇州山人藁)
宋仁宗御書飛白
治平四年夏五月余將赴亳假道於汝隂因得閱書於
子履之室而雲章爛然輝映日月為之正冠肅容再拜
而後敢仰視盖仁宗皇帝之御飛白也曰此寳文閣之
所藏也胡為於子之室乎子履曰曩者天子宴從臣於
羣玉而賜以飛白余幸得與賜焉予窮於世久矣少不
悦於時人流離竄斥十有餘年而得不老死江湖之上
者盖以遭時清明天子嚮學樂育天下之材而不遺一
介之賤使得與羣賢並遊於儒學之館而天下無事歲
時豐登民物安樂天子優游清閒不邇聲色方與羣臣
從容於翰墨之娱而余於斯時竊獲此賜非惟一介之
臣之榮遇亦朝廷一時之盛事也子其為我志之余曰
仁宗之德澤涵濡於萬物者四十餘年雖田夫野老之
無知猶能悲歌思慕於壠畝之間而況儒臣學士得望
清光蒙恩寵登金門而上玉堂者乎於是相與泫然流
涕而書之夫玉韞石而珠藏淵其光氣常見於外也故
山輝如(一本作而)白虹水變而五色者至寳之所在也今賜
書之藏於子室也吾知其將有望氣者言榮光起而燭
天者必賜書之所在也(歐陽文忠公集)
問世之治亂必觀其人問人之賢不肖必以世考之孟
子曰誦其詩讀其書不知其人可乎是以論其世也合
抱之木不生於步仞之丘千金之子不出於三家之市
臣嘗逮事仁宗皇帝其愚不足以測知聖德之所至獨
私竊覽觀四十餘年之間左右前後之人其大者固以
光明儁偉深厚雄傑不可窺較而其小者猶能敦朴愷
悌靖恭持重號稱長者當是之時天人和同上下驩心
才智不用而道德有餘功業難名而福禄無窮升遐以
來十有二年若臣若子罔有内外下至深山窮谷老婦
稚子外薄四海裔夷君長見當時之人聞當時之事未
有不流涕稽首者也此獨上之澤與凡在廷者與有力
焉太子少傅安簡王公諱舉正臣不及見其人矣而識
其為人其流風遺俗可得而稱者以世考之也熙寧六
年冬以事至姑蘇其子誨出慶歷中所賜公端敏字二
飛白筆一以示臣且謂臣記之將刻石而傳之世臣官
在太常職在太史於法得書且以為抱烏號之弓不若
藏此筆寳曲阜之履不若傳此書考追蠡以論音聲不
若推點畫以究觀其所用之意存昌歜以追嗜好不若
因褒貶以想見其所與之人或藏於名山或流於四方
凡見此者皆當聳然而作如望旄頭之塵而聽屬車之
音相與勉為忠厚而恥為浮薄或由此也夫(東坡集)
仁宗皇帝飛白書乃聖人不可窮之大藝而無所擬之
絶學者也法傳之於天義授之於神淵情睿思下寓豪
墨揮灑變動函負藏蓄齊隂陽之功合造化之巧宜乎
世人莫得窺其至精極妙之端涯者已若夫皇居奥瑑
貴室珍刻有容摹肖時亦飄墮其能於此以幸而獲之
者自將别為祕&KR1030;盡略他玩流畀後嗣傳於無極而況
密繇嚴從躬被寵錫將宜何如以奉其休榮者哉嘉祐
七年冬十二月戊申帝召侍臣二十有八人觀書於龍
圖天章閣又幸寳文閣是日上親御寳跗縱寫華楮貂
璫遞薦簪笏環視雲飛霧散之狀龍蟠鳳矯之勢震聳
驚眩流動衆目既而遂命以書分賜左右太子賓客掌
公禹錫時預此集乃蒙帝予之殊渥焉懷歸有光展對
猶濕觀其點分璽角下壓秦寳畫立圭植高掩周瑞仰
惟祥符之書氏陽之詔始可相與配其瓌麗而並其崇
嚴者歟熙寧五年十月其孫文紀為陵州貴平縣令襲
衍複櫝載以臨治願將刊鏤布示於遠謀奉堅琰留寘
佛廟見求短引以著其下懿哉侈君之賜揚祖之美乃
文紀為人臣子之道於是乎至矣故為題此初八日謹
序(文同丹淵集)
宋仁宗賜王太尉手書
大同王侍中力戰䧟沒為鹵所生得遂富貴於鹵庭而
能不忘藩邸舊恩數以忠信回豺狼之心受金帛之惠
休兵息民功賞不淺不惟鹵人稱道沙間王乃能盡忠
於兩主當時士大夫亦有微管之歎者臣恭惟章聖皇
帝以天下為度責臣子之節不一而足錄其修睦之義
恩給其孫雲而仁宗皇帝以諸子幼小不問存歿不絶
其禄賜所以能使君子盡心小人竭力者也惟二聖好
生之心不殺之武至於今天下歸心宗廟之靈當福萬
代不但卜年八百又過其歷而已元符三年十一月丁
亥故史官臣黃庭堅謹記(山谷集)
宋仁宗賜魏家刑政二字
臣嘗幸備員中祕恭睹仁皇奎畫凡五十有五軸亦既
盛矣以今見魏家刑政二字又以歎散落人間夷夏山
川之藏不知其幾也恭惟景祐以來上意日趨於寬任
子至於及員郎治獄至於貸贓吏理財至於弛茶禁蓋
後來新法之士謂之失刑政者以今所見帝雖燕閒與
疎遠小臣亦未嘗不講此二事然後知帝所謂刑政在
是不在彼也嗚呼仁哉(止齊集)
宋神宗賜沈括御札
臣仰惟神宗皇帝經略西事纖悉周密萬里風煙俱入
長駕時四明沈公括帥鄜延閱月才十有六承密詔至
二百七十三道元祐編裕陵御集悉已上送官此祕貯
所存者盡元豐五年十月盖以永樂事而公亦歸矣臣
頃在都下嘗恭視宣諭楊公繪宸翰筆法與此卷絶類
倉猝戒諭邊臣而字體莊重廟謨遠矣再拜欽歎謹識
於後視張丞相魏公後潭州舊題恰六十年矣(攻媿集)
宋徽宗御書修禊序
臣嘗觀蘭亭修禊序草本流傳千載唐太宗求之尤勤
自謂心摹手追一人而已唐人作字無不效之者故南
唐後主謂善法書者各得右軍之一體若虞世南得其
美韻而失其俊邁歐陽詢得其力而失其温秀褚遂良
得其意而失其變化薛稷得其清而失於窘拘顔真卿
得其筋而失於麤魯柳公權得其骨而失於生礦徐浩
得其肉而失於俗李邕得其氣而失於體格張旭得其
法而失於狂獨獻之俱得之而失於驚急無藴藉態度
觀此言則是終無有得其全者恭惟徽宗皇帝天縱多
能筆力超邁高掩前古自出機杼真書禊序雖曰出於
薛稷而楷法精妙何止青出於藍而已臣世受國恩先
臣大父某受不世之知俾守四明鄉郡者幾五年寵光
俾至細書方國之賜聯翩而下雖遭兵燬遺刻猶存者
兹焉恭覩於有簽書樞密院事紹節家藏御書真蹟昭
回之光照耀九日感歎不足謹流涕再拜書於左方歸
其書於宇文氏(攻媿集)
宋徽宗御書
徽宗皇帝宸翰宣和以前京師貴人皆得寳而藏之靖
康中清都九關虎豹失呵護當時御槖往往自禁中墜
落人間斷紙竄墨粲然猶新名卿大臣識而祕之以遺
子孫為無窮之榮耀紹興丙寅三月望日臣王庭珪謹
書(王庭珪盧溪文集)
宋徽宗大觀五禮記
大觀五禮記石刻在大名舊城字畫不甚密而遒朗可
取或云徽宗御筆也徽宗能作瘦金書於楷法不足或
是蔡京耳(弇州山人藁)
宋欽宗御書
臣靖康初誤蒙淵聖皇帝識擢承乏政府凡半年被命
宣撫兩河自出師至以疾丐罷凡五十餘日前後祇受
御筆七百餘件裝褫成七十軸寳藏私家謹以詔書宣
諭批答五道摹刻於石紹興五年八月五日具位臣李
綱謹跋(梁溪先生集)
宋高宗御書
皇帝以丁未歲五月朔自康王大元帥登寳位前數日
以御書遣官齎至荆湖北路賜臣迨今九年矣臣以衰
病屛伏海濱今年春被受詔旨令條陳邊防利害來上
臣具奏以聞七月十七日伏奉親筆詔書所以褒寵者
甚渥臣不勝感恩榮幸惶懼戰越之至謹摹勒上石以
示萬世紹興五年八月五日具位臣李綱謹跋(梁溪先)
(生集)
臣某少時與胡尚書之子杞同學於雲門山中見高皇
帝賜尚書御題扇曰文物多師古朝廷半老儒盖黃體
也與此手詔絶相類後數年蒙收召得面天顔距今四
十四年矣伏讀霣涕不知所云嘉泰癸亥五月一日史
官臣陸游謹題(渭南集)
宋高宗書樂毅論
臣伏讀高宗皇帝翰墨志云魏晉以來筆法無不臨摹
又云每得右軍之書手之不置初若食蜜少甘則已味
橄欖真味久愈在也故尤忘於手紹興三四年間嘗臨
羲之所書樂毅論以賜樞臣韓公肖之謂世傳高氏石
本間節三十餘字得非御府别藏真蹟自不同邪後六
十有三年樞臣之孫前韶州守臣亞卿示臣使記歲月
恭惟龍鸞飛動衆所共窺天日清明臣何敢繪慶元丙
辰四月二十八日具位臣周必大謹再拜稽首書其後
(平園集)
宋高宗書翰墨志
恭惟光堯壽聖憲天體道太上皇帝端命穆清化周綿
㝢盡無窮之能事覆有截而研幾物之不齊固藴萬變
道合至妙會以一心或於話言宜付以笑談或於翰墨
必詔以可否莫傳於世肆筆成書彰盛旦之嘉言重帝
王之懿德法宫多暇明牎淨几四方萬物時一志之不
愛珠玉不邇聲色迺獨並寒儒刻意聖學不滯古制不
徇今為惟斷以嚮善悉歸於雅正質文相濟為一代格
言題曰翰墨志又特灑宸翰書以賜臣顧無顯績獲兹
假寵不敢徒藏私室謹拜手稽首勒諸石用廣堯文之
煥以永下臣之榮(松隱文集)
宋高宗御書史實
紹興二十八年三月中澣日有旨以御書史漢事實賜
臣曹勛寳章奎畫焜耀天壤豈以臣羈紲之舊特被以
不世之遇俾為非常之恩顧臣草芥何可負荷恭惟皇
帝陛下聦明濬哲撫寧函夏崇儒憲古茂建丕圖謂懿
則嘉言流風善政有補治道者肆筆成書妙奎光璧彩
之神極龍蟠鳳翥之勢儲思淵默作之君師於皇偉哉
用以詔天下後世臣一介疎遠無文以形容聖謨神藻
之懿然叨榮過重撫已懷慙命工刊石上以廣緝熙之
光明次以賁子孫於奕世(松隱文集)
宋高宗真草神翰
恭惟光堯壽聖憲天體道太上皇帝早以神武撫寧寰
區恢淵默而宅衷擴易簡而敷化體元抱一將聖多能
考八法之楷模略為典則該二王之秀勁冠以風神高
攬前蹤擅場百代暇日伏蒙聖恩念臣羈紲之舊特以
真草御書為賜捧拜睿藻仰奉堯文豈應雲漢之章俯
降蓬茅之室謹摹宸翰刻於翠珉用為子孫之傳期答
崇深之貺(松隱文集)
宋高宗賜胡直孺御札
高宗皇帝垂精翰墨始為黃庭堅書今戒石銘之類是
也偽齊尚存故臣鄭億年輩密奏豫方使人習庭堅體
恐緩急與御筆相亂遂改米芾字皆奪其真嘗覩寫詩
自周南至商頌全袠上有帝筆命記天縱多能人固莫
及聖度協然其視使臣下為掘筆書者霄壤矣(攻媿集)
宋高宗臨顔魯公乞米帖
前代待士大夫禮意極厚禄稱其官不至乏絶況其貴
者乎苟有賢者安忍使之有食粥乞米之事於當日乎
思陵慨想河北能無感於斯文於乎此自有國家者言
之耳士大夫有恒節有不待夫重禄之勸者涿郡盧公
以此卷表章劉君達夫之善子孫可不知所自乎(道園)
(學古錄)
宋高宗書便面
前代端午賜扇内庭戚畹至於館閣皆有之此蘐草詩
當時已亡其畫徒存扇背者爾然戒殢酒祝以忘憂豈
黃髮為期之意乎(道園學古錄)
宋高宗書先聖先賢圖贊
右孔子幷七十二弟子像上有宋高宗贊附以尚書左
僕射同中書門下平章事秦檜記不知何人書檜所謂
搢紳之習或未純乎儒術顧馳騁狙詐權譎之說以徼
幸於功利盖指當時言恢復者昔齊襄公復九世之讐
春秋大之則夫言恢復者未必與孔子異意也詎可一
切以功利目之乎檜作此記時距其卒僅七十六日其
罔上誣民之心至死而不已也今其說猶與圖贊並存
庸表而出之以俟覽者詳焉(黃文獻公集)
宋高宗賜劉大中御札
光堯宸翰初倣黃庭堅時劉豫亦使人習庭堅書近臣
鄒億年恐緩急或致亂真奏止之遂改學米芾體至紹
興初又改法二王往往皆能逼真今觀與劉大中御札
尚類庭堅書考其歲月其當在建炎之初邪大中參知
政事時與趙忠簡公鼎不主和議賊檜遂使蕭振劾之
則大中者其亦君子也夫(潛溪集)
宋高宗御書神女賦
右宋思陵所書神女賦法度全類孫過庭且善用筆沉
毅之中兼有飄逸之態然思陵極留心書學九經皆嘗
親寫故其用功為最深此卷乃禪位後所書時春秋已
高而猶弗之廢誠可謂勤也已使其注意於虞夏商周
之治父讎不至不報王業未必偏安抑又可歎哉卷首
有奎章閣鑒書博士印盖天台柯敬仲為是官時所鑒
定云(潛溪集)
宋高宗御書杜少陵詩
右宋高宗御書杜少陵詩四章予友太學生方淵家藏
舊物也相傳淵九世祖金紫光禄大夫誾休致陛辭日
高宗適書此詩因以錫之時紹興辛亥歲也以其詩考
之良是誾仕歴右文殿修撰而階金紫光禄者階進而
官不進也龍章御寳光彩如新觀此可以想見當時君
臣相得之意然說者謂高宗是時金恥未雪宜詰戎兵
以陟舊服翰墨非其所急殊不知文事武備不可偏廢
光武投戈講藝前史美之高宗惟不用儒而已使其真
能嚮用儒術則中興之業當不在光武之下而如金紫
公者亦安能奉身而退得以直遂其山林之趣也哉淵
字向本學識卓異先世遺物能珍惜若是誠方氏賢子
孫云(商輅文毅公集)
宋高宗書徽宗御集序
宋高宗御製徽宗御集序云右宋高宗御書序文一首
前有斷簡後稱臣稱名盖御製徽宗御集序也按紹興
二十四年九月己巳宰臣進呈徽宗皇帝御集凡百卷
上自序之權奉安於天章閣今叙文無歲月豈即當時
所上邪後有龍舒故史胡珵跋亦無歲月但云書於袁
桷清容齋盖元袁文清公伯長所藏伯長自跋亦缺其
後按伯長生咸淳二年宋亡時才十有四歲胡跋盖作
於易世之後故不書年觀其書龍舒故史而不稱臣可
見已又云集藏敷文閣而史云天章按杭宋内府寳文
等十閣並貯諸帝御集而敷文實徽宗集所在天章則
屬真廟而史云權奉安者豈當時敷文未成邪然前此
侍臣已有帶敷文學士者而當時秦熺實為奉安御集
禮儀使鄭重如此不應閣尚未成此皆不可曉也惟宋
多右文之主自真宗而下皆有御集多至數百卷今皆
不傳而其所以為世輕重實不在此高宗翰墨尤號名
家此文皆典雅而翰札尤精然胡袁題識皆微致不滿
之意誠以帝王之學自有所重也(甫田集)
宋高宗石經殘本
右小字石經殘本百葉約萬有五千言前後斷缺無書
人名氏余考之盖宋思陵書也按紹興二年帝宣示御
書孝經繼書易書詩春秋左傳論孟及中庸大學樂記
儒行經解緫數千萬言刻石太學後孝宗建閣奉安名
曰光堯石經之閣即此是也盖思陵平時極留意字學
尤喜寫經嘗曰寫字當寫經書不惟學字又得經書不
忘此書楷法端重結搆渾成正思陵之筆但所書惟易
春秋左傳又皆不全視全本百分之一耳(甫田集)
宋高宗養生論
右太史姚君繼文藏宋思陵手書嵇中散養生論一篇
行楷真草相間後有德壽御書印德壽思陵為太上時
所居宫也思陵初擬豫章在青冰之間晚始刻意山隂
傍及鐵門限此尤其得意筆正書時於督策露章法一
二盖欲以拙救熟耳行草翩翩二王堂廡間而不能脱
蹊逕然要當於六代人求之(弇州山人藁)
宋孝宗書千字文
臣以紹興丁丑中詞科今上皇帝在普安邸數對宫寮
稱其試程逮庚辰九月召試館職太上皇帝喜所對策
諭宰相陳康伯參政朱倬欲除校書郎宰執奏選人只
當為正字偶不記前朝李邴等例耳上又宣諭他日當
令掌制康伯親為臣言如此未幾自依格改秩而校書
丞郎著作闕員進擬皆不及(闕二字)雖簡記然非侍從臺
諫未嘗親批壬午夏察官陳良祐引執政汪澈荐舉之
嫌出臺為郎五月御筆監察御史尋闕諫官同僚為臣
必選臣測聖意不在此果就下用袁孚為正言今上受
禪累月遂擢左史兼外制此則兩宫本指也後十七年
叨貳大政表謝太上云鑾坡召試金口褎揚許以能文
欲其掌制乏援助廟堂之上甘滯留館閣之中會臺察
之虛員簡宸衷而親擢皆記實也暨入謝德壽宫太上
盡記本末面賜御書千字文一軸前者執政罕嘗得此
退而伏讀太上御製翰墨志云智永禪師逸少七代孫
克嗣家法居永興寺閣三十年臨逸少真草千文擇八
百本散在浙東後并禊帖傳弟子辨才唐太宗三召恩
錫甚厚求禊帖終不與善保家傳抑可重也余得其千
文藏之今觀宸奎所臨疑皆是本淵民旦之外又缺才
字按米芾云吴郡滕元發家藏辨才弟子所書并缺永
字以尊智永兹拜賜書却有永而無才字豈非辨才門
人别本歟謹刻於石歴叙遭遇之由以示後世淳熙七
年七月日通議大夫參知政事滎陽郡臣周必大恭題
(平園集)
宋孝宗御書心經
淳熙十四年歲在丁未孝宗皇帝元命之年也二十二
日會慶聖節親灑翰墨書心經於禁中觀堂先是上天
竺山再建觀堂既成住山妙珪求記於臣嘗既登之石
矣嘉定二年孟夏之十日珪又來言蒙皇帝賜以孝宗
所書真蹟願得跋語併刻之山中臣仰惟孝宗皇帝聖
學高明度越前古是時在位已二十有六年不倦於勤
治體已定而進德不已退朝餘暇游心内典深味禪悦
比戶五千餘卷而此經獨名以心盖千經萬論之至要
也列聖在御相傳以仁忠厚積累福祚延永蘇軾有云
惟佛與佛乃識其真臣謹書於下方以詔後世(攻媿集)
宋孝宗書用人論
正獻公以乾道五年秋八月升昭文相其冬對選德殿
詔撰用人說今載在集中與所被宸翰文雖異而指則
同猗其盛哉君以是戒其臣臣以是復其君開誠布公
兼衆盡下孜孜若弗及焉凡以敕時幾而釐帝命云耳
詩曰鳶飛戾天魚躍于淵豈弟君子遐不作人猗其盛
哉後五十又八年靖州逐臣魏某獲拜觀於公之子宿
追惟一時明良之會不勝愾慕謹拜手稽首書於下方
(鶴山集)
宋孝宗卹刑御筆
臣案王制大司寇以獄之成告於王王命三公參聽之
三公以獄之成告於王王三宥然後制刑然則聽獄議
刑者真宰相事也古之論刑者曰惟克天德自作元命
配享在下君相之所以祈天永命正在於此宜孝宗皇
帝以屬之二府大臣與洪文惠公時以宰相承詔命當
是時龐恩厚澤滲漉海㝢和氣融液如歲方春此孝宗
之德而公與其僚奉行之功也嗚呼盛哉(西山集)
宋孝宗書阿房宫賦
臣聞有心法有書法心法見於所書之文書法見於字
畫之際恭惟皇帝陛下挺生知之聖躬天縱之能萬機
餘閒不以聲色為娱珍玩為好惟留神翰墨恬養天和
所書之文必聖賢格言所作之字備古今衆體宸奎藻
麗與雷霆風雲同變化之用豈特以翔鸞翥鳳下與鍾
王輩較能於位置點畫間哉今書杜牧賦聖意所寓尤
䆳於興寄盖欲敦舜禹之儉監亡秦之侈以安養斯民
混一區宇為心非止游戲筆墨三昧而已臣寔何人乃
獲斯榮拜賜榮耀蔀屋亦光感幸之情無以自見謹昧
死拜手稽首贊述於右復鑱琬琰傳示子孫垂諸無窮
以無忘聖明之休命(松隱文集)
宋孝宗書貞觀遺事
昔宋裕陵嘗以唐太宗問其臣王安石安石對曰陛下
當法堯舜既南渡國勢削弱阜陵慨然有志於當世其
手書貞觀數事盖有所奮發也患盜而推本廉恥憂國
而防乎欲盛論政而謹於擇臣其堯舜之事也本之以
堯舜之心不其盛乎此阜陵之意也傳曰君子多識前
言往行以畜其德有天下國家者所宜鑒哉至順史臣
虞集謹書(道園學古錄)
宋孝宗御書王褒賢臣頌
右王褒聖主得賢臣頌乾道八年先忠定王守福唐孝
宗皇帝御書遣使繇郡治所賜也始忠定為直講時嘗
沐是賜實署御名且書王字於後是後繳帖以進遂復
被是賜焉猗歟盛哉惟聖主之得賢臣唯高宗傅說事
相脗合方王之為直講訏謨定計盖已見於三善之陳
告監先王之成憲惟孝宗足以承式克欽承旁招俊乂
惟忠定足以繼舊學之素夫豈若持守希阿光禹輩然
哉故其在相位也知恢復為正論時有未至則寧受衆
誚而不避相位三月正色引去未幾符離潰師張魏公
首乞速定和議則昔之未敢出師盖實在是家居十年
王之心事露白於天而昔之言恢復者皆大言取官位
一無所成就至是君臣交孚過闕入對寳畫森著實彰
厥旨非偶然也桷之外大父敷文戶部為王嫡孫是生
會稽郡君桷實親出學術荒薄為國朝史官十五年獲
纂金宋舊史簡帙繁廣猶未克就五世孫公升王之大
宗獲寳是卷他日願上於太史俾有考焉延祐七年十
月己酉外曾孫具官袁桷拜手頓首謹書(清容居士集)
宋光宗御書
乾道壬辰春臣佐春官兼直翰林苑坐不草新除兩簽
樞答詔以外祠罷光宗在儲極對官僚數惜臣去淳熙
乙未召還孝宗簡注方厚自兵部侍郎選兼端尹光宗
實贊之陪侍六年凡御製御書或面賜或簽名封送真
行粲然室藏多矣逮戊申歲獨在揆路孝宗將内禪屢
令留身討論典禮初儀己酉春北使出門即擇日傳授
偶聞太史局言二月旦太陽蝕九分臣密奏云太子聽
政浹旬不應便講之禮可少展否孝宗大以為然曰朕
亦可以當災遂定上旬壬戌吉因奏太子生於丁夘是
日天地德合猶陛下生於丁未而壬午歲受禪也退不
敢以語人至正月末春坊姜特立相過云宫中人人知
上元後舉典禮今悄然何也但遜謝云此非外庭敢與
聞特立不悦而退間言或自此入輔初政之二月内外
相睥睨遂請罷政紹熙庚戌起鎮鄉部避言官懇免明
年三省擬鄭僑帥長沙光宗曰周某前宰相合先除授
乃知天心念舊非我可度甲寅巽位後數月臣亦謝事
君臣契合固豈偶然比敬裒高宗孝宗御書一二大者
刻石附以光宗翰墨各為之跋恭念紹興庚辰孝宗封
真王三皇子共置小學教授一員專差館職選較書郎
王十朋充頃之十朋輪對力攻楊存中又在王邸議賓
主禮異同十二月壬子選小解兼職徙越之宗丞而去
館職多闕臣任正字為之首宰執不欲自下越進他人
特降(闕二字)云今後王府小學教授闕館職學官通差殆
為臣設明日遂用國子博士劉藻丙辰擢藻祠部郎中
當解教授而不解新制墨未乾也是則光宗就傅臣不
得一至講堂詎知六年居詹省乎敬書以示子孫使知
被遇三朝本末如此為臣不易雖幸免於大戾歸美報
上老矣無能為也抑詩有之倬彼雲漢為章于天言天
子為法於天下也又曰追琢其章金玉其相言萬民觀
而樂之也臣之志願不在兹乎嘉泰四年二月旦(平園)
(集)
宋光宗宸翰
光宗皇帝受禪凡一話言一舉措必視太母慈顔稟壽
皇慈訓觀其以倪公草伯圭制為愜壽皇之意以徼吴
瑊除郎為契兩宫之心故驟自庶僚擢登禁從他可想
見異時小愆常度盖疾病則亂貴賤所同而近臣無如
韓魏公者小臣辱賜第龍飛之初嘗瞻日月之末光讀
此感涕不知所云(劉宰漫塘集)
宋寧宗宸翰
尚書之鎮當塗泉南撫摩其民不啻慈父母之於子故
京口命下闔境欣然引領南望曰庶撫我乎而竟改命
天下三百餘州那得一時邦伯皆尚書者恭覩寧宗宸
翰重為鄉邦惜(漫堂集)
宋理宗御書律詩
右宋御書律詩一首序曰朕誕節再臨集英錫燕其後
題曰賜鄭丞相識以二璽其一文曰庚戌集英杭宋殿
名庚戌則淳祐十年也然宋自南遷後凡三歴庚戌此
何以知之盖建炎四年紹興元年皆無鄭丞相有之者
淳祐也按宋史鄭清之以端平乙未拜左丞相丙申享
明堂以災異免淳祐甲辰為少保奉朝請丁未復為右
丞相己酉轉左賜詩盖在明年春又明年封齊國公致
仕越六日而卒此其證也或者不考指為徽宗詩夫當
時雖有鄭居中為省長然不名丞相至孝宗朝始改尚
書左右僕射同中書門下平章事為左右丞相借使用
古官稱之集英之署不古也況詩有青陽闓動之語徽
宗則以十月生且在位二十五年亦無庚戌歲此又易
辨者若宋君多能書其字畫識者自能鑒之又不暇論
也故此詩知為理宗錫清之無疑夫清之以舊學故致
位宰輔既免倏起眷遇益加翰墨之賜史家嘗載其顯
德謨明閣扁至於詩篇徽宗不勝紀錄此特流落人間
者耳然片紙揮灑官而不名即此足以見當時寵異之
恩矣世之覽者必將慨然於斯後二百三十七年為皇
明成化丁酉歲冬十二月己酉史官吴寬書(鐵網珊瑚)
右宋理宗誕節賜鄭丞相詩吴文定公鑒定為清之詳
且審矣按宋史理宗開禧元年正月癸亥每正月五日
為天基聖節紫宸殿上壽集英殿大宴又青陽闓動其
左驗之明者其為清之無疑清之預史彌遠廢立之謀
駸駸遂秉鈞軸理宗恩數無亦德其立己之功而豈為
社稷計邪然清之為相亦有可觀者端平初召用正人
時謂小元祐清之有力焉至其汲引徐清叟排抑程公
許其功過亦足相當予獨病其初進之不以正耳史謂
清之墮名於再相恐不獨再相而已使理宗移待清之
之恩以待天下之賢如真德秀魏了翁崔與之輩相業
寧止是乎(震澤集)
元文宗書奎章閣記
天歷二年春三月上肇開奎章閣延登儒流入侍燕閒
冬十月臣多爾濟作頌以獻至順二年春正月御製閣
記成秋某月某甲子大學士泰禧宗禋使臣阿榮傳旨
以刻本賜焉臣多爾濟抃蹈而退襲藏惟謹以臣溍待
罪太史屬俾記其歲月於下方臣竊聞前侍書學士臣
集為臣言皇上以萬幾之暇親灑宸翰書奎章閣記刻
寘禁中凡墨本悉識以天歷之寳或加用奎章閣寳應
賜者必閣學士畫旨具成案持詣榻前四復奏然後予
之非文學侍從近臣為上所知遇者未嘗輕畀臣多爾
濟當上踐祚之初以保寧等處萬戶召對明仁殿持詔
發兵河東陜西尋以前鋒迎敵遂巡鎮拊安河南山東
又被旨督諸將平雲南陛辭之日既賜之弓矢及它服
用貴珍之服以重其行逮凱旋而復命也顧以辭藝進
而特預是賜殊常之恩夐絶前比兹盖時清主聖弛武
而隆文示之意嚮以風厲於四方將使中林兔罝之士
莫不鼓舞變化於雲漢昭回之下甚盛德也一嚬一笑
豈虚乎哉臣多爾濟以周通之才出入文武動協上意
抑可謂不辱君賜矣臣是用備著之若夫天縱聖能心
畫超詣有非疏賤下愚所得而窺測者不敢贊一辭也
(黃文獻公集)
御書奎章閣記初刻石蒙賜摹本者甚少應賜者閣學
士畫旨具成案然後持詣榻前申稟而後予之盖慎重
之至此一卷今侍書學士臣圖喇以簽書樞密院事充
承制學士時所被受者也(道園學古錄)
文宗皇帝以天縱之聖歴試諸難既踐帝位海内思治
乃稽典禮述文章躬祠郊廟增建官儀黼黻治化詠歌
太平萬幾多暇命作奎章之閣陳列圖書怡心養神勅
文儒製閣記親灑宸翰鏤諸樂石臣於時執事史館不
獲一登文陛欽覩雲章之昭回及待罪南臺御史召入
中堂未至除授經郎而鼎湖上仙第有攀號而已今上
皇帝入正大統學士臣言延閣之建本以緝熙帝學輔
養聖德宜開經筵日陳聖賢謨訓祖宗典則制可於是
講官儀制進說經義凡所討論臣竊與焉即命兼經筵
譯文官嘗為宰臣言今所進說當指事據經因以規諫
不可悠悠歲月徒為觀美無何再擢六察建言講官宜
賜坐設几雍容延納迨忝右曹復有經筵參贊之命屢
嘗執經勸誦瞻望天威穆然淵默而臣才能謭薄不能
内積誠敬敷宣典訓仰答聖明之萬一比者學士臣請
模閣記識以奎章天歷之寳頒賜講官臣亦獲賜焉謹
述列聖右文典學之盛德書諸左方以示後世至元三
年丁丑秋七月壬子大中大夫禮部侍郎臣蘇天爵拜
手稽首記(滋溪集)
明太祖賜蘄春侯卷
洪武六年夏六月十又三日皇上幸大本堂堂乃儲君
講道之所而諸親王肄業於左右當時勛舊之子亦聽
執經入侍上既至召開平忠武王之子鄭國公常茂蘄
國武義公之子蘄春侯康鐸列於階下慰勉再三復勅
奉御具觚翰親書二帖一賜茂一賜鐸帖皆八字其賜
鐸者云謹承祖業愛爾勤功鐸稽首再拜而受乃命良
工用黃絹玉軸裝潢成卷珍襲以示子孫鐸嘗受經於
臣濓來請識之臣伏覩國家之遇勲舊義雖君臣情逾
父子上下相孚脗合無間蘄國公值四海雄爭之初多
樹竒功不幸蚤世不得見今混一之盛宸衷憫悼朝夕
弗忘既勅近臣經紀家事復令其子習學禁中且以承
祖業為勗其恩數至優渥也夫祖業未易承必勤功之
人乃克能之聖謨所及正合書中業廣惟勤之義鐸宜
拳拳服膺而弗失庶幾上不負君師之訓下可以保前
人之功業矣鐸尚勗之哉鐸尚勗之哉帖旁書康鐸二
字者以别與茂也二子鐸與其兄鑑鑑今僉廣西護衞
指揮使司事云九年秋七月二十二日翰林學士承旨
嘉議大夫知制誥兼修國史兼太子贊善大夫臣金華
宋濓謹識(宋學士集)
明成祖宸翰卷
臣觀於革命之際君臣之間何其難也盖英明神武之
君其駕馭者必雄偉跅&KR1375;之士然後操縱驅使得以展
其欲為舍是而就廉退則其恩威必有所不及恩威不
及則權輕權不欲輕則交必不終而廉退者鮮有能合
志固交使上之人不責其力而且遂其遠蹈此非才足
以結主智足以藏身又能澹然無求不為榮名之所制
束其必不可以倖免然是人也世不常有即有之亦必
不逃於英明神武之所駕馭於乎豈不難哉閬中何源
初為燕府奉祠受知成祖皇帝愛禮出諸臣上嘗親御
書忠恕二字賜之靖難師起源獨謝病歸閬中至今御
書存其家臣往待罪史官至成祖好文喜書書甚竒崛
凡有寵眷出特恩必賜親御書故一時諸臣起幽潛附
光景莫不多所蒙幸於乎源蒙幸於靖難之前與諸臣
同而廉退於靖難之初與諸臣異臣不知其當延攬之
秋得何遭以免也將所謂駕馭者各從所好以為鼔舞
若風雷乎亦雄偉廉退者並蓄兼容若天地乎抑文事
武備用之有時投之有機若隂陽乎源曾孫其高為吉
安知府時追感特恩裝襲御書傳示來世間以語臣臣
愚誠不能測謹拜手書所見使天下知成祖英明神武
固有大度而不屑屑於報禮之重何氏食禄於承平之
日得以從容旬宣者固當知有所自且宜慶有遭也(羅)
(洪先念菴集)
明仁宗御書
永樂七年太宗皇帝初廵北京翰林修撰王直留侍仁
宗皇帝監國與聞密務甚見奬重仁廟屢顧大臣論近
侍賢而文者曰王直何可多得十一年直當扈從北京
其後監國侍臣有不能了事者睿意未嘗不思直直父
瓊州知府伯貞入見以直故恩意曲盡臣士竒時為春
坊諭德皆所目覩惟聖明知人而至仁如天有非言語
所能髣髴於戲龍馭遠矣右宸翰四紙直所寳藏今裝
潢為卷永示子孫以臣當時舊人屬志之其第二紙寔
臣奉命齎賜者追思往昔何勝愴然敬為之志(楊士竒)
(東里續集)
南京人蔣用文永樂中官太醫院判侍仁宗昭皇帝於
東宫上時出手札示證取藥以進函封印押精密慎重
之意宛然在筆楮間中有稱正字號順字號柔字號親
字號者似是宫掖中人至於為贊善徐善述老疾勉用
文等加意調治崇禮輔導尤為優賢盛典若老乳媪之
病亦特垂睿諭亟圖拯療聖澤含弘盖無微不被己廟
號為仁不亦宜乎後用文卒上心憫悼賜祭葬諡以恭
靖遣中官護其喪入都城更稱異數其家裒所賜御書
為册世寳藏之臣頃從友人借觀因冊久弛落手為裝
飭歸之俾覽者知盛世泰交下濟雖醫卜亦回天眷若
此至御書之美乾文奎畫落在人間榮光異氣真有輝
山川而賁草木者而臣九朝之後獲從田間恭覩之尤
不可謂非生平之竒覯也(顧起元草堂集)
明宣宗賜謝庭循御筆詩卷
昔我宣宗皇帝萬幾之暇講論道德之餘間游藝書畫
時非厚重端雅之士不得給事左右永嘉謝庭循獨見
愛重恒侍燕閒盖庭循清謹有文每承顧問必以正對
尤精繪事每有所進必荷褒錫此卷其一也上素重官
職不輕授未幾進庭循五品為錦衣衞千戸盖亦兼重
其為人也庭循珍襲此卷甚謹以臣士竒宣德舊臣間
出示之臣拜稽瞻誦感慟歆豔并發於中有不能已焉
嗟夫是賜也非庭循不能得亦非庭循不足以當猗歟
盛矣若龍光寳氣上燭雲漢必有神物護持於永遠謝
氏之榮豈有窮乎(東里續集)
明宣宗書綠竹引
國初當天兵下徽時朱升請留宸翰以光後圃書屋上
親書梅花初月樓賜之自後則代擅奎藻萬歷間玉應
試留都見聖母御筆於瓦官寺之青蓮花閣天啓間在
燕京見神廟御書於李戚畹之清華園今復覩章皇帝
御蹟足可壓閣帖帝王書也臣珂玉識(珊瑚網)
明孝宗御書
於穆孝皇深明廣厚一十八年物蒙在宥德惟日新藝
乃天授奮豪落紙思入混茫氣吞顔柳勢壓鍾王淵渟
嶽峙玉質金相噫嘻近臣奎章侍立登牀或緣抱弓莫
及石室金縢藏之什襲(震澤集)
明世宗御書
伏蒙皇上親灑宸翰賜臣居正元輔大字一幅良臣大
字一幅臣調陽輔政大字一幅臣等恭捧天章不勝欽
戴仰惟皇上天縱睿資日勤聖學至於操觚染翰雖作
聖之餘功亦莫不究精微窮其墨妙一點一畫動以古
人為法臣等每侍帷幄輙欣仰欽服不能自已兹者所
賜大至盈尺運筆尤難乃裁自聖心不由摹擬比之常
日所書更為佳妙且筆意遒勁飛動有鸞翔鳳翥之形
信所謂雲漢之章翰墨之寳也顧臣等淺薄謬蒙眷奬
恭覩之餘欣愧交至謹各摹臨入&KR0922;懸扁居第晨夕瞻
仰如對天顔其御書真蹟當什襲珍藏永為世寳(張居)
(正太岳集)
明神宗御書卷
恭惟聖上冲年御極崇儒嚮道時時親灑宸翰以賜近
臣萬歷丙子臣位臣慎行題補講官一日上御文華内
殿顧謂閣臣二新講官尚未賜與大字閣臣對曰請上
乘暇一揮翌日内侍濡墨伸紙陳於别案上出見之即
取揮成受賜會極門下時聖齡方十五耳而天豪遒勁
具鸞回鳳翥之姿真冊府上瑞也章句小臣叨承日星
之輝寵榮何已惟是執經獻納十有四年終無萬一補
塞至今尊捧聖謨但有慙汗爾然自戊寅大婚以後上
益勞心萬幾罕涉文墨惟時作扇頭草書流傳禁中而
輔弼文學之臣無復受御書飛白之賜如初年光景者
則愚臣向日遭逢可謂一時之盛而於藝文翰墨之間
仰窺聖心之勤怠亦不能無關於治道也山居暇日偶
爾瞻捧感激之餘繼以慨歎惟祝天啓睿衷清心嚮道
毋替有初老臣伏在丘壑永有欣戴敬書數語卷末以
傳示後昆永保無斁云萬歷甲辰十月朔日禮部尚書
翰林學士臣于慎行頓首謹跋(榖城山房集)
御定佩文齋書畫譜卷六十八
