欽定四庫全書
御定佩文齋書畫譜目錄
第五十四卷
畫家𫝊十
元(二)
黃公望王蒙
倪瓉吳鎮
盛洪盛懋
曹知白曹慶孫
張以文張中
莊麟崔復
王珪朱玉
王繹陶復初
陶宗暹陳立善
陳處亨郯韶
趙元陸廣
陳植崔彦輔
毛倫李中明
柴浩陳亦所
繆佚徐愷
曾瑞周文質
趙良弼張觀
趙清澗冷起巖
胡欽亮孟玉澗
莫廷瑒姚彦卿
巴延布哈持嘉君實
蕭鵬摶丁野夫
李康周朗
黎仲瑾謝仲和
何思敬崔旭
金汝霖楊清溪
吳伯昭楊文昭
曾雲峰劉宗海
謝君績莫慶善
馮文仲虞瑞巖
吳筠軒宋元凱
倪驤葉可觀
葉清支謝伯誠
李立熊夢祥
趙渙陳貞
張渥束宗庚
倪宏邊魯
楊周卿高暹
林子文陳肖堂
毛楚哲董旭
鄧覺非堵簡
焦白瞿智
巴延守仁徐貽
束遂菴沈復
費松年姚淡如
王麟陳彦德
張明卿陳大倫
韓介玉支叔芳
陳昇王熙
趙希遠夏文彦
黃周田景延
孔叔平趙衷
任子昭吳近仁
陳可復方君瑞
金潤夫金質夫
姜清叟陸厚
魏顒葉梓素
吳大素于元鼒
閻驤顧伯高
錢君用趙安道
金禹瑞楊仲開
吕仲李士安
李道行李師孟
周巽卿湯有吉
李端堵信卿
南宫文信張心田
孟仲良陳公望
莫士元金德謙
吳宗起朱大年
吳若水李良心
張定鄭錄
朱肅夏子言
陳公才曾勉
焦粲伍元如
沈瑞曹煥章
張英於務道
陳寳生王立中
持嘉希曾陳岳
卞仲子卞珏
李通張令
喬戚里自然老人
牛老寫真張翁
簡生何大夫
吉學士孫寫真
馬郎中水東山人
沈處士蘇大年
夏汲清宋嘉禾
王正貞宋汝志
張羽材張嗣成
張嗣德方從義
吳霞所張彦輔
張雨簡天碧
馬臻趙元靖
丁清溪王景昇
徐太虚盧益修
蕭月潭李道士
周愚彭道士
莫起炎蕭得周
郎玄隠鄒復雷
鄒復元康鍊師
曾道士釋溥光
釋溥圓釋海雲
釋妙圓釋智浩
釋道隠釋允才
釋時溥釋智海
釋普明釋柏子庭
釋維翰釋慧甄
釋絶照釋性天然
釋枯林釋鏡塘
釋無詰釋南岳雲
釋蓮釋海
釋宗瑩釋大訢
釋亮釋用
釋鑑釋方厓
釋本誠釋慧梵
釋仲山釋樵枯子
松菴上人瑞上人
管夫人李夫人
劉氏蔣氏
張氏
欽定四庫全書
御定佩文齋書畫譜卷五十四
畫家𫝊十
元(二)
黃公望
黃公望字子久(輟耕錄云本姓陸繼永嘉黃氏)其父九十始得之曰黃
公望子久矣因而名字焉號一峰又號大癡道人平江
常熟人幼聰敏應神童科經史二氏九流之學無不通
曉開三教堂於蘇之文德橋後隠於富春(王逄梧溪集云黃公望嘗)
(掾中臺察院後入道去)山水師董源巨然晩年變其法自成一家
山頭多礬石别有一種風度(畫史會要)
倪瓉題子久畫云本朝畫山林水石高尚書之氣韻閒
逸趙榮禄之筆墨峻拔黃子久之逸邁王叔明之秀潤
清新其品第固自有甲乙之分然皆予斂袵無間言者
外此則非予所知矣(清閟閣遺藁)
唐棣云一峰道人晩年學畫山水便自精到(鐡網珊瑚)
黃公望畫入逸品其所作山水訣亦有理致(輟耕錄)
公望居富春領略江山釣灘之概性頗豪放袖攜紙筆
凡遇景物輙即模記後居常熟探閱虞山朝暮之變幻
四時隂霽之氣運得於心而形於筆故所畫千丘萬壑
愈出愈竒重巒疊嶂越深越妙其設色淺絳者為多青
綠水墨者少雖師董源實出於藍(圖繪寳鑑)
大癡畫格有二一種作淺絳色者山頭多礬石筆勢雄
偉一種作水墨者皴紋極少筆意尤為簡遠(清河書畫)
(舫)
元季四大家以黃公望為冠而王蒙倪瓉吳仲圭與之
對壘(容臺集)
王蒙
王蒙字叔明吳興人號黃鶴山樵趙松雪之外孫也素
好畫得外氏法然不求妍於時惟假筆意以寓其天機
之妙為文章不尚矩度頃刻數千言可就(王逹善聽雨)
(樓諸賢記)
王蒙山水師巨然甚得用墨法秀潤可喜亦善人物(畫)
(史會要)
叔明師王維穠郁深至(藝苑巵言)
王蒙生平不用絹素惟於紙上寫之其得意之筆常用
數家皴法山水多至數十重樹木不下數十種徑路迂
廻煙靄微茫曲盡山林幽致(續弘簡錄)
叔明自是寫圖手遠近位置歴然不為山林煙靄之所
汨沒為陶宗儀寫南村圖鳬鴨猫犬紡車舂碓家人噐
具一一畢備若子久渾厚雲林疎簡雖各極所擅而施
之圖似終遜黃鶴(六研齋二筆)
王叔明畫從趙文敏風韻中来故酷似其舅又汎濫唐
宋名家而以董源王維為宗故其縱逸多姿又往往出
文敏規格之外若使叔明專門師文敏未必不為文敏
所掩也(容臺集)
倪瓉
倪瓉字元鎮雲林其自號也(雲林遺事云署名曰東海瓉或曰嬾瓉變姓名曰奚)
(玄朗或曰玄映别號五曰荆蠻民淨名居士朱陽館主蕭閑仙卿雲林子雲林多用以題詩畫故尤著畫史會)
(要云無錫人)家故饒於資輕財好學嘗築清閟閣蓄古書畫
於中人罕跡其所愛寫溪山竹石攻詞翰皆極古意性
甚狷介好潔絶類海岳翁(畫史會要云素有潔癖人號曰倪迂)尤善自晦
匿盡棄其所蓄扁舟獨坐與漁夫野叟混跡於五湖三
泖間又類天随子(錢溥雲林詩集序)
元鎮好僧寺一住必旬日篝燈木榻蕭然宴坐時操紙
筆作竹石小景客求必與一時好事者購之價至數十
金壯年有巨幅雅宜山圖為當世所珍(顧元慶雲林遺)
(事)
張士誠弟士信聞元鎮善畫使人持絹縑侑以幣求其
筆元鎮怒曰予生不為王門畫師即裂其絹而却其幣
(同上)
雲林畫林木平遠竹石殊無市朝塵埃氣寫山水不著
人物(畫史會要)
顧謹中云倪迂初以董源為師及乎晩年愈益精詣一
變古法以天真幽淡為宗所謂漸老漸熟者若不從北
苑築基不容易到耳(同上)
元鎮極簡雅似嫩而蒼宋人易摹元人難摹元人猶可
學獨元鎮不可學也(藝苑巵言)
迂翁畫在勝國時可稱逸品古淡天然米癡後一人也
(容臺集)
雲林山水早歲學北苑乃自成一家圖繪寳鑑以為師
馮覲覲閹人耳雲林負氣節必不師其畫(同上)
雲林山水著色者甚少間作一二繪染深得古法(六研)
(齋二筆)
吳鎮
吳鎮字仲圭號梅花道人嘉興魏塘人工詞翰尤善畫
山水竹木臻極妙品不下許道寧文與可與可以竹掩
其畫仲圭以畫掩其竹為人抗簡孤潔其畫雖勢力不
能奪唯以佳紙筆投之欣然就几随所欲為乃可得也
故仲圭於絹素畫絶少(孫大雅滄螺集)
吳鎮畫山水師巨然其臨摹及合作者絶佳而往往𫝊
於世者皆不專志故極率略亦能墨竹墨花(圖繪寳鑑)
吳仲圭本與盛子昭比門而居四方以金帛求子昭畫
者甚衆而仲圭之門閴然妻子頗笑之仲圭曰二十年
後不復爾果如其言盛雖工實有筆墨蹊徑非若仲圭
之蒼蒼莽莽有林下風氣所謂氣韻非邪(容臺集)
仲圭忍貧孤隠極不喜為人作畫至於寫像尤所靳者
(六研齋二筆)
盛洪(畫史會要作盛洪甫)
盛洪字文裕子昭之父臨安人僑寓嘉興畫人物翎毛
山水各臻工巧(鄒衡嘉興志補)
盛懋
盛懋字子昭善畫山水人物花鳥始學陳仲美略變其
法精緻有餘特過於巧(畫史會要)
曹知白
曹知白字又玄(畫史會要云字貞素)别號雲西華亭人至元中為
崐山教諭意甚不樂遂辭去隠居讀易或放筆圖畫掀
髯長嘯人莫窺其際(松江志)
曹雲西山水師馮覲筆墨差弱而清氣可愛(畫史會要)
吾松善畫者在勝國時莫過曹雲西其平遠法李成山
水師郭熙盖郭亦本之李成也筆墨清潤全無俗氣(四)
(友齋叢說)
曹慶孫
曹慶孫字經善號安稚生雲西族姪官浮安教諭善畫
(劉璋書畫史)
張以文
張以文松江人董其昌云吾鄉畫家元時有曹雲西張
以文張子正諸人皆名筆(畫禪随筆)
張中
張中字子正(一作子政)松江人畫山水師黃一峰亦能墨戲
(圖繪寳鑑)
莊麟
莊麟字文昭江東人居京口書畫與郭畀齊名(鎮江府)
(志)
崔復
崔復趙雍壻有學行善繪事(徐一夔始豐藁)
王珪
王珪字君璋嘗以材異辟同知辰州辭不起築室於虞
山之間澄心觀道善鼔琴又工畫布置繁密意趣幽遠
號中陽老人(鄧韍常熟志)
朱玉
朱玉字君璧崑山人喜繪事聞佳山水每翛然獨往永
嘉王振鵬在仁宗朝以界畫稱旨玉從之遊盡得其技
嘗奉命圖藏經佛像引首以進方不盈矩曲盡其妙而
意度横生不束於繩墨人言王君盖不之過云(朱珪名)
(蹟錄)
君璧作紫霧龍宫翠蓬神闕二圖十年始就人謂其妙
入神品元季海寇犯境邑人棄家避難君璧獨抱二圖
坐樓上寇遥望城中虹氣貫月蹤跡而至虹自君璧樓
中出疑有至寳攘之見二圖大怒裂碎而去楊鐡崖名
其樓曰虹月樓(六研齋二筆)
王繹
王繹字思善自號癡絶其先睦人居杭之新門年十二
三已能丹青亦觧寫真於小像特妙著采繪法授人(輟)
(耕錄)
王繹長於小像不徒得其形似兼得其神氣(圖繪寳鑑)
陶復初
陶復初字明本號介軒老人天台人(見書家𫝊)官台州儒學
教授善墨竹師李薊丘父子及著色竹甚佳亦能山水
(畫史會要)
陶宗暹
陶宗暹一名文昭(復初從子)字晉生官江浙儒學提舉書畫
並擅一時(續弘簡錄)
陳立善
陳立善黃巖人至正中為慶元路照磨工梅花與會稽
王冕齊名(程敏政篁墩集)
陳處亨
陳處亨號方山立善子墨梅妙得其𫝊(篁墩集)
郯韶
郯韶字九成吳興人至正中嘗辟試漕府掾不事奔競
澹然以詩酒自樂自號雲臺散吏又號苕溪漁者日往
来於玉山與諸君相倡和素不善畫偶捉筆為山水圖
爛漫竒詭坐客咸嘖嘖稱歎(雲臺集)
趙元(一作原)
趙元字善長山東人畫山水師董源(圖繪寳鑑)
趙善長氏妙於繪事以荆關法為遜學周君畫天香深
處圖(雲林遺集)
趙善長山水雄麗可鴈行叔明其墨竹尤得簡貴一法
(六研齋筆記)
陸廣
陸廣字季弘號天游生吳人畫倣王叔明落筆蒼古用
墨不凡其寫樹枝有鸞舞蛇驚之勢(畫史會要)
陸天游在幼文雲西間以蕭散幽淡為宗(紫桃軒雜綴)
陳植
陳植字叔方號慎獨癡叟(圖繪寳鑑云吳郡人)純行篤孝又能力
學其為詩刻苦精練至於畫思之盤礴祼跣山林泉石
幽篁怪木各盡其變態然貴富以挟而求之者雖百金
不以予一筆(鄭元祐僑吳集)
陳植畫樹石甚有意趣(圖繪寳鑑)
陳慎獨寫江浦樹石蒼莽疎宕有子久氣韻(六研齋筆)
(記)
崔彦輔
崔彦輔錢塘人號雲林生(見書家𫝊)與王蒙俱吳興趙氏甥
畫亦超詣(陳善杭州志)
毛倫
毛倫字仲庠諸暨人居貧自樂放情吟嘯或寫木石或
作墨牛與遊者多名人或勸之仕則張目不答(駱問禮)
(萬縷集)
李中明
李中明工山水甚為鄉人黃鎮成所推(閩書)
柴浩
柴浩字飬吾永嘉人嘗寄跡於鄞師米南宫寫雲山煙
巒變滅渾然天成(楊實寧波郡志)
陳亦所
陳亦所失其名陳容四世孫亦善畫龍龍得容筆法(閩)
(書)
繆佚
繆佚字叔明侃弟能詩善畫嘗寫林塘圖倪雲林楊廉
夫並為題咏(常熟志)
徐愷
徐愷字士元(一作士原)湖州南潯鎮人畫山水師李成(圖繪)
(寳鑑)
曾瑞
曾瑞字瑞卿大興人羡錢唐景物之盛因而家焉志不
屈物故不願仕自號褐夫善丹青(鍾嗣成錄鬼簿)
瑞卿工畫山水學范寬(圖繪寳鑑)
曾瑞卿有神龍卧沙圖(劉詵桂隠詩集)
周文質
周文質字仲彬其先建德人後居杭州學問該博文章
新竒善丹青(錄鬼簿)
趙良弼
趙良弼字君卿東平人補嘉興路吏遷調杭州善丹青
(錄鬼簿)
張觀
張觀字可觀松江楓涇人畫山水學夏珪馬遠特長於
模倣(畫史會要)
可觀與吳仲圭遊故其筆力古勁無俗弱之氣(太平清)
(話)
趙清澗
趙清澗淮人工畫人物仕女(畫史會要)
冷起巖
冷起巖居京師工𫝊神至正間嘗寫御容稱旨(圖繪寳)
(鑑)
胡欽亮
胡欽亮烏程人以畫名(湖州志)
孟玉澗
孟玉澗(名珍楊鐡厓有題孟珍玉澗畫岳陽小景詩)字季生號天澤與胡欽
亮同學善花鳥翎毛為當世珍重尤長山水(徐守綱烏)
(程志)
莫廷瑒
莫廷瑒歸安人與孟玉澗同時亦以畫名(湖州志)
姚彦卿
姚彦卿與孟玉澗同時亦能畫(圖繪寳鑑)
姚彦卿寫山水師郭熙筆勁健而近熟乏高曠之趣(詹)
(東圖玄覽)
巴延布哈(巴延布哈德濟)
巴延布哈號蒼巖(元史作蒼崖)官至江東廉訪副使(見書家傳)工
畫龍(畫史會要)
持嘉君實
持嘉君實女真人居燕城畫竹學劉自然頗有意趣(畫)
(史會要)
蕭鵬摶
蕭鵬摶字圖南本契丹人(見書家𫝊)詩書畫三事皆追宗黃
華尤長山水亦善墨寫梅竹(畫史會要)
丁野夫
丁野夫回紇人畫山水人物學馬遠夏圭筆法頗類(圖)
(繪寳鑑)
李康
李康字寧之桐廬人(見書家傳)書畫琴奕冠絶一時(續弘簡)
(錄)
周朗
周朗(順帝時人)至正二年七月帝御慈仁殿拂郎國進天馬
勅周朗貌以為圖圖成揭傒斯為贊(歐陽玄圭齋集)
黎仲瑾
黎仲瑾號碧山工畫歐陽玄贈詩云碧山畫欲入神品
(圭齋集)
謝仲和
謝仲和善畫竹石郯韶題其畫云江南謝老獨風流愛
寫晴雲竹樹幽絶似玉堂殘月夜數枝晴雪映高秋(苕)
(溪漁者集)
何思敬
何思敬官祕書監丞戴良題其畫山水云至正以来畫
山水祕監何侯擅其美帝御宣文數召見抽毫幾動天
顔喜有時詔許閱内儲名筆班班世所無王吳李范已
心識餘者山堆皆手摹(九靈山房集)
崔旭
崔旭字行之張翥題其所畫雲巢圖云崔郎胷次竒突
兀興来從人索紙筆斯須千峰萬峰出底用一石畫五
日(蛻菴詩集)
金汝霖
金汝霖新安人才俊之士也薄聲名而慕閒曠從容山
水間游戲翰墨咸有深趣自號曰藤溪釣叟李祁藤溪
釣叟歌云有時欲寫蒼龍姿雷轟電掣風雨馳高堂素
壁見揮埽凛凛毛髮寒生肌有時直向梅花下弄筆摇
豪恣描寫新條舊幹總横斜嫩蕊疎花亦瀟灑(李祁雲)
(陽集)
楊清溪
楊清溪善畫竹(雲陽集)
吳伯昭
吳伯昭善畫黃鎮成題吳伯昭紅蓮綠幕圖云延陵公
子昔稱賢畫手復見今道玄(黃鎮成秋聲集)
楊文昭
楊文昭善畫貢性之詩云楊生好畫亦成癖醉墨淋漓
不停筆遠山近水漫塗抹鐵幹虯枝儼行立(貢性之南)
(湖集)
曾雲峰
曾雲峰善畫草蟲陳深題其畫云雲峰筆底超畦逕描
寫草蟲得其性(寧極齋藁)
劉宗海
劉宗海善山水(劉永之山隂集)
傅與礪題劉宗海山水歌云吾郡山水邑材藝皆絶倫
昔時稚川善游戲妙墨往往追前人後之作者非一士
劉生妙年下筆親(傅與礪集)
謝君績
謝君績官參軍郭鈺題秋江送别圖云問誰畫者謝君
績(郭鈺静思集)
莫慶善
莫慶善工畫鷹郭鈺詩云筆力精到天機微莫生所畫
詩我題(静思集)
馮文仲
馮文仲善畫姚文奐有題馮文仲畫秋亭野望詩(野航)
(亭藁)
虞瑞巖
虞瑞巖善畫姚文奐有題虞瑞巖描水仙花詩(野航亭)
(藁)
吳筠軒
吳筠軒海寧人舒頔題其山水窠木卷云松蘿山下延
陵裔自號筠軒詠淇澳明窗淨几泚霜豪暖日晴風弄
蒼玉有時乘興寫山水復貌時人真面目一丘一壑胷
次竒萬貌萬形心匠蓄(貞素齋集)
宋元凱
宋元凱善畫鄭洪有題宋元凱畫溪山晩釣圖詩(鄭洪)
(素軒集)
倪驤
倪驤字子舉吳興人絶仕宦志登山吟水忽有所得則
寫之於琴琴不足又寫之於畫識者謂其畫與今高吏
部争拙法於海岳菴(楊維楨東維子集)
葉可觀
葉可觀天台人嘗寫天顔被命為提舉梵像監(東維子)
(集)
葉清支
葉清支(可觀子)紹其家𫝊楊維楨送寫神葉清支序云清
支嘗為予寫鹿冠吹笛之象於五湖之間談者謂非徒
得予形骨而又得予神明不在長康之下(東維子集)
謝伯誠
謝伯誠任陽人畫法絶軼得董北苑風致(鐵崖集)
李立
李立吳人其畫法多傚小李將軍嘗為顧阿瑛作玉山
雅集圖(張㫤吳中人物志)
熊夢祥
熊夢祥字自得號松雲道人江西人(見書家𫝊)乘興寫山水
尤清古無庸工俗狀(玉山草堂雅集)
趙渙
趙渙字季文由憲掾陞湖州從事從政之暇放情詩畫
皆為時所重(玉山草堂雅集)
陳貞
陳貞字履元錢塘人善畫(劉璋書畫史)
鄭元祐題陳履元所畫玉山草堂圖云故人陳孟公辭
如春雲氣如虹畫法師海岳山如鶱鵬樹如龍(玉山草)
(堂雅集)
張渥
張渥字叔厚(畫史會要云號貞期生)時用李龍眠法作白描前無
古人(玉山草堂雅集)
張叔厚博學而多藝尤工寫人物(貝瓊清江集)
束宗庚
束宗庚字章孟吳郡人(玉山草堂雅集)
章孟善畫人物(畫史會要)
倪宏
倪宏字原道顧仲瑛題黃氏佳城圖云命畫生倪原道
寫小圖於前(鐵網珊瑚)
邊魯
邊魯字至愚號魯生(王逄梧溪集云宣城人官南臺宣使)善墨戲花鳥(畫)
(史會要)
魯生儒者畫名雅重江湖間(烏斯道春草齋集)
楊周卿
楊周卿善畫有金谷園圖(胡布元音遺響)
高暹
高暹善畫馬詹同贈詩云蜀人高暹能畫馬令人往往
愁龍化凡支肉眼匪方歅世間誰是識龍者前年曉御
慈仁殿拂郎之國天馬獻蘭筋虎脊渥洼姿長風西来
起雷電侍臣𫝊敕貌真龍周郎為圖圖最工玉堂學士
揭曼碩早朝奏賦蓬莱宫當時觀者集如堵勅賜金盤
五色露天馬出馳海子東但見中天黑煙霧君不聞太
宗奔虹赤玄宗照夜白唐初曾數江都王今之名畫亦
難得吾聞高暹善草書墨池向復飛龍駒黃鶴樓中獻
馬圖藩王一見極所娛天機剪取雲錦叚玉盌分賜葡
萄珠好去京師謁周郎應見揮豪九天上翠華所駕皆
龍媒何事江南繪屏障(詹同天衢舒嘯集)
林子文
林子文錢唐人以星術醫藥畫術遊食江湖(蟻術詩選)
陳肖堂
陳肖堂善寫照(王冕竹齋集)
毛楚哲
毛楚哲善畫葡萄(丁鶴年集)
董旭
董旭字泰初至正時人善畫有金焦圖𫝊於世(書畫史)
鄧覺非
鄧覺非善畫蘭(龔璛存悔齋集)
堵簡
堵簡字無傲能書畫官浙省掾(張紳元賢翰劄疏)
王逄寄堵無傲詩云新比鄭虔詩畫好草堂野趣莫辭
揮(梧溪集)
焦白
焦白字任道本淮人遷長於吳材志不羈張氏初辭湖
學教授避客泖海上興到作詩畫率不凡醉或濯風弄
泉曳影月下俗目之迂自若也張亡在所蒐儒遂變名
德乙郎浮寄冗食僧舍(梧溪集)
瞿智
瞿智字睿夫婁江人博學善詩以書法鈎勒蘭尤妙絶
累遷文學官攝紹興錄判(梧溪集)
巴延守仁
巴延守仁蒙古氏為平江教授時張士信柄政守仁遂
放遊九峰三泖間托寫竹石以自見志節在寒苦内士
咸高之(梧溪集)
徐貽
徐貽號醉墨生王逄贈詩云生也醉墨心醉畫落筆迥
奪天人精首法米南宫繼習北苑董試臨老閻職貢圖
頭飛鼻飲欲活動去年傳馬大夫黃冠野服賀監湖今
年寫鍾進士絶行高名魯男子不圖木落黃龍灣寫我
弄月扁舟間醉墨生復何有胸中魚鳥在沼囿所願淳
風化日回上為至尊千萬夀(梧溪集)
束遂菴
束遂菴合淝人官學正王逄題其所畫君山酹月圖云
束卿想像作此圖如見當時眼為豁(梧溪集)
沈復
沈復字復之嘉定人舊為僧名慧王逄題其所畫畹畝
同芳圖云爱吟楚詞畫楚蘭宿世應為獨醒客(梧溪集)
費松年
費松年善畫王逄鴈門秋意圖詩序云郝雲表命松年
寫此以寓鄉里之思(梧溪集)
姚淡如
姚淡如(見書家𫝊)王逄有題姚淡如畫雙松平遠圖詩(梧溪)
(集)
王麟
王麟字文明山隂人王千戶振鵬麟之母姨夫以畫名
於朝麟嘗從之遊故遂工繪畫(劉基覆瓿集)
陳彦德
陳彦德括蒼人劉基酬陳彦德贈畫歌云括蒼處士身
姓陳小郎英俊尤可人欲收大地入掌握筆意所到如
有神(覆瓿集)
張明卿
張明卿字子晦天台人(見書家𫝊)善畫竹石韻度清灑頗近
文湖州(潜溪集)
陳大倫
陳大倫字彦理其先居襄陽之宜城後徙居杭之萬松
嶺屢試不中益攻古文詞善寫竹樹蕭蕭有蒼勁之意
寫已競取為清玩自號尚雅(潜溪集)
韓介玉
韓介玉張仲舉門人張羽題其畫云我識河東老詞客
鶴骨伶俜長八尺白頭徒步拾公卿人生變化誰能測
將軍跋扈山為傾公持寸管力與争當時直氣動朝野
至今文采𫝊諸生諸生白面今已老三載儒冠空潦倒
罷歸百事無所為萬壑千巖恣揮埽丹山玄圃落眼前
澗水松風鳴浩浩由来絶藝出天機肉眼紛紛争醜好
(静居集)
支叔芳
支叔芳嘉興人世稱幽齋先生文藻高潔善繪事(支子)
(述餘)
陳昇
陳昇(順帝時人)張静居有陳昇畫馬歌(畫史會要)
王熙
王熙(順帝時人)胡儼有題故元端本殿臣王熙臨宋徽宗雪
鴈圖詩(頥菴文選)
趙希遠
趙希遠(與王蒙同時)王蒙香光居士圖筆勢飄舉皴法有極
細者點苔用秃筆正鋒趙希遠愛而臨之(畫史會要)
夏文彦
夏文彦吳興人後居雲間精圖畫著圖繪寳鑑五卷行
於世(栗祁湖州志)
黃周
黃周字仲文建陽人工墨竹元季擢本邑令尋判邵武
(何喬遠閩書)
田景延
田景延清苑人自幼有巧思山水人物花鳥下筆逼真
尤工寫真(張才保定志)
孔叔平
孔叔平未詳何許人(見書家傳)嘗為史官善畫古木竹石(書)
(畫史)
趙衷
趙衷字原初吳江人(見書家𫝊)號東吳野人善畫白描人物
(書畫史)
任子昭
任子昭仁發之子畫人馬能紹父業(書畫史)
吳近仁
吳近仁號柳原能詩善畫山水(書畫史)
陳可復
陳可復未詳何許人善畫(書畫史)
方君瑞
方君瑞毘陵人畫草蟲宗僧居寧兼工花鳥(書畫史)
金潤夫金質夫
金潤夫名璧蘇州人畫山水人物學馬遠弟質夫工畫
道釋人物(書畫史)
姜清叟
姜清叟不知何許人程文憲常作畫格贈之(書畫史)
陸厚
陸厚字景周號狂狷生工寫生花鳥(書畫史)
魏顒
魏顒字伯昂天台人工山水(書畫史)
葉梓素
葉梓素字楚材不知何許人善畫山水徐幼文曾題其
畫(書畫史)
吳大素
吳大素字季章號松齋會稽人善畫梅有梅譜𫝊世尤
能畫山礬水仙(書畫史)
于元鼒
于元鼒字仲實嘉興人善畫山水(書畫史)
閻驤
閻驤字仲彬餘姚人山水學郭熙(書畫史)
顧伯高
顧伯高定之子畫墨竹窠石得家𫝊(書畫史)
錢君用
錢君用毘陵人善畫禽鳥嘗作敗荷鷺鷥甚佳(書畫史)
趙安道
趙安道號西林善畫山水(書畫史)
金禹瑞
金禹瑞錢唐人王元章作詩贈之云錢唐有道金隠居
風流不讓今古人文章學古畫師古落筆正似螢之親
(書畫史)
楊仲開
楊仲開不知何許人善畫王元章詩云楊君綽有隠者
風䰅長骨瘦兩耳聾作詩作畫不比意造化不與常人
同(書畫史)
吕仲
吕仲善墨竹學李息齋(書畫史)
李士安
李士安至正間人畫山水學董元(書畫史)
李道行
李道行古魏人畫山水學郭熙(書畫史)
李師孟
李師孟畫山水學僧巨然(書畫史)
周巽卿
周巽卿嘉定人善畫道釋人物(書畫史)
湯有吉
湯有吉常熟人工寫生(書畫史)
李端
李端字彦章畫山水學李成郭熙(書畫史)
堵信卿
堵信卿毘陵人善畫草蟲(書畫史)
南宫文信
南宫文信字子中號懶心齋工畫墨戲禽鳥枯木竹石
(書畫史)
張心田
張心田崑山人善書畫(書畫史)
孟仲良
孟仲良工畫山水(書畫史)
陳公望莫士元
陳公望莫士元俱工山水(書畫史)
金德謙
金德謙昆陽人工花鳥(書畫史)
吳宗起朱大年吳若水
吳宗起朱大年吳若水俱工寫照(書畫史)
李良心
李良心古魏人畫山水宗二米(書畫史)
張定
張定號松巖嘉禾人善畫花竹翎毛(書畫史)
鄭錄
鄭錄字克敬三山人畫枯木竹石(書畫史)
朱肅
朱肅字敬之錢唐人畫枯木竹石平遠(書畫史)
夏子言
夏子言不知何許人號聽鶴畫白描人物(書畫史)
陳公才
陳公才至正間人畫山水宗米元暉(書畫史)
曾勉
曾勉號楂居又號偃月齋楂溪人畫水仙山礬墨梅(書)
(畫史)
焦粲
焦粲(順帝時人)陳基題其山居圖云故人焦粲妙丹青為寫
山居懸素壁(鐵網珊瑚)
伍元如
伍元如延平人工山水愛作煙雲出沒竹木變怪之勢
(延平志)
沈瑞
沈瑞華亭人得畫法於黃公望常為楊維楨作君山吹
笛圖木石幽潤山水清遠人物噐具點綴絶工(松江志)
曹煥章
曹煥章號采芝生雲間人好古博雅善書畫(賴良大雅)
(集)
曹煥章善寫生往往逼真見者相視而笑常寫席帽山
人像陶九成騎牛及濯足圖(松江志)
張英
張英字仁傑諸暨人善寫花鳥(戴冠紹興志)
於務道
於務道毘陵人善畫(朱昱毘陵志)
陳寳生
陳寳生字彦廉有才名作怪體詩兼善繪事交往多一
時名流與黃子久尤契密(海鹽圖經)
王立中
王立中字彦強吳人以蔭授開化尉(列朝詩集云元末為松江太守)長
於詞善畫(吳中人物志)
立中為劉性功畫破窗風雨圖(鐵網珊瑚)
持嘉希曾
持嘉希曾肅慎貴族讀書為詩善鼓琴且工墨菊有新
意(張以寧翠屏集)
陳岳
陳岳字甫申不著里籍隠居天台委羽山善書畫(陸樹)
(聲學士題跋)
卞仲子
卞仲子(佚其名)善畫花木(狄斯彬野志續編)
卞珏
卞珏字仲寳仲子子(見書家傳)著色花木綽有父風(野志續)
(編)
李通
李通鄉里莫考見元人畫冊(都穆寓意編)
張令
張令(佚其名)虞集題張令鹿門圖云張侯襄陽人深知襄
陽樂十年宦學懷襄陽故托豪縑寫山郭(道園學古錄)
喬戚里
喬戚里名字出處未詳畫梅竹石建安白鶴山嶽祠東
廡中壁有其畫(畫史會要)
自然老人
自然老人姓劉氏真定祁州人兵後居燕工墨竹禽鳥
(圖繪寳鑑)
牛老
牛老大名人自少居市㕓間作絲絹牙郎號窩絲牛能
畫墨竹得於巧性不師古人亦麤可觀(圖繪寳鑑)
寫真張翁
寫真張翁居京城南年八十一神清眼碧盖進於其技
而無求於世以自足焉者也(柳貫待制集)
簡生
簡生蜀人善山水(圖繪寳鑑)
虞集題簡生畫云簡生與我皆蜀人留滯東南凡幾春
每拂齊紈作山水使我感慨懷峨岷(道園學古錄)
何大夫
何大夫工畫人馬(畫史會要)
虞集題何大夫畫馬云國朝畫手何大夫親臨伯時閱
馬圖(道園學古錄)
吉學士
吉學士工墨梅杜本詩云臨窗喜見横斜影却有王孫
翰墨香(清江碧嶂集)
孫寫真
孫寫真(佚其名)李存贈孫寫真詩云平生嬾照鏡不自見
其老孫子偶寫之嗒焉一枯槁(俟菴集)
馬郎中
馬郎中(佚其名)劉永之題馬郎中畫鶴云郎中畫鶴稱第
一江海十年多見之(劉永之山隂集)
水東山人
水東山人亡其名字奕父工山水(書畫史)
沈處士
沈處士未詳其名精𫝊神(書畫史)
蘇大年
蘇大年字昌齡以字行(楊維楨東維子集云號西澗别號林屋洞主)真定人
僑居揚州元末官翰林編修避兵居吳張氏開籓特見
知遇用為參謀稱為蘇學士竹石師東坡松木師廉宣
仲畫家稱之(列朝詩集)
夏汲清
夏汲清曹雲西僕也亦能畫(畫史會要)
宋嘉禾
宋嘉禾上黨人伶優也畫人物學石恪減筆好作利市
仙官和尚骨格態度俗工莫及亦能墨竹小景絶佳(圖)
(繪寳鑑)
王正貞
王正貞先名瓉字承之號竹齋又號筠溪杭人以宋内
侍奉謝后北覲上命佩虎符一旦辭入道山水墨竹學
毛勿齋(陳善杭州志)
宋汝志
道士宋汝志錢唐人宋景定間畫院待詔入元為開元
觀道士號碧雲人物山水花鳥師樓觀(畫史會要)
張羽材
天師張羽材字國梁號薇山别號廣微子封留國公居
信州龍虎山畫竹與龍(圖繪寳鑑)
羽材善畫龍變化不測了無粉本求者鱗集晚年修道
嬾於舉筆人有絹素輒呼曰畫龍来頃之忽一龍飛上
絹素即成畫矣(丹青志)
張嗣成
天師張嗣成號太玄能畫龍亦嘗見其所畫廬山圖(圖)
(繪寳鑑)
張嗣德
天師張嗣德號太一畫墨竹禽鳥(畫史會要)
方從義
道士方從義字無隅號方壺貴溪人(見書家傳)性好畫人以
禮求之始為出其一二皆蕭散非世人所能及嘗言太
行居庸天下之巖險其雄傑竒麗皆古之名畫余所願
見者今皆見之而有以慊吾志充吾操吾非若世俗者
區區而至也(余闕青陽集)
方壺盖學仙之穎然者由無形而有形雖有形終歸於
無形畫能如是其至矣乎非仙者孰與於此(俟菴集)
方壺畫山水極瀟灑峰巒高聳樹木槎枒雲横嶺岫舟
泊莎汀墨氣冉冉非塵俗筆也遇興揮豪故𫝊世不多
耳(圖繪寳鑑)
方方壺品之逸者也(藝苑巵言)
吳霞所
道士吳霞所居龍虎山善畫龍(畫史會要)
張彦輔
道士張彦輔從玄德真人學道特精繪事為其友天台
徐中孚用商集賢家法作江南秋思圖(道園學古錄)
張彦輔畫拂郎馬圖自出新意不受羈紲超軼之勢見
於豪楷間(陳基夷白齋藁)
張彦輔多居京師善畫山水(圖繪寳鑑)
張雨
道士張雨字伯雨號句曲外史一名天雨號貞居子(見書)
(家傳)錢唐人(書史會要)
張外史素不善畫醉墨戲寫張洞竒石頗有一種逸韻
(雲林集)
張伯雨獨於畫未工或引敗筆點綴木石人物亦自賞
適盖論意不論象也姚(綬榖菴集)
伯雨善畫用筆古雅深得六朝氣韻使北苑復生不能
為也(珊瑚網)
簡天碧
道士簡天碧善畫有西山南浦圖(劉崧槎翁集)
虞集有贈道人簡天碧畫士詩(道園學古錄)
馬臻
道士馬臻字志道别號虚中少慕陶貞白為人著道士
服隠於西湖之濱手畫桑乾龍門二圖𫝊於世(霞外集)
馬虚中善畫花鳥山水(圖繪寳鑑)
趙元靖
道士趙元靖不知何許人浪遊閩浙間以墨竹有名所
至淋漓牆壁雖頗近繁重亦有可觀(畫史會要)
丁清溪
道士丁清溪錢唐人工畫道釋人物師李嵩王輝馬麟
尤善寫貌(陳善杭州志)
王景昇
道士王景昇杭人居開元宫善畫道釋人物學王輝李
嵩(圖繪寳鑑)
徐太虚
道士徐太虚不知何許人善畫山水(圖繪寳鑑)
盧益修
道士盧益修天台人善畫水仙學趙子固(圖繪寳鑑)
蕭月潭
道士蕭月潭淮人善白描道釋人物(圖繪寳鑑)
李道士
李道士(佚其名)宋旡題南岳李道士畫雙龍圖云道士醉
卧天柱峰睥睨石上千年之老松松精相感入夢寐化
作蒼髯雙老龍酒腸空洞生鱗角飛出兩龍醉不覺須
臾霹靂撼五岳豐隆縮手不敢捉神靈頃刻歸虚無壁
上但見雙松圖松邪龍邪莫能詰棟梁霖雨藏秃筆(宋)
(旡翠寒集)
周愚
道士周愚字藴古居龍虎山善畫龍(俟菴集)
彭道士
彭道士(佚其名)丁復有題茅山彭道士畫梅花仙子詩(檜)
(亭集)
莫起炎
道士莫起炎字月鼎幼習舉子業嘗三試弗利遂究心
玄學放浪江湖間縱酒任狂往往作字類霞僪雲佹靈
異惚怳使人莫測其所為至元戊子世皇徵如上京祈
雪驗上悦賜上尊命典其教固辭歸吳(梧溪集)
蕭得周
道士蕭得周號自愚翁善畫龍至今稱自愚龍有名盖
得之太玄子有𫝊受也(觧縉春雨集)
郎玄隠
道士郎玄隠洮湖人居三茅山善畫蘭得明雪窗筆法
(孔行素至正直記)
鄒復雷
道士鄒復雷齋居蓬蓽琴書餘興以寫梅自樂得華光
老人不𫝊之妙(鐵網珊瑚)
鄒復元
道士鄒復元(復雷凡)楊維楨云雷鍊師與其兄復元皆能
詩畫既見元竹復見雷梅(鐵網珊瑚)
康鍊師
康鍊師善畫陳泰天嶽圖歌序云雲間康鍊師来自岳
陽稱其友蔡素蟾好道之篤乃作天嶽圖以寄(陳泰所)
(安遺集)
曾道士
曾道士善畫龍釋圓至贈玉龍曾道士詩云我求寫龍
真畫仙許我不(牧潜集)
釋溥光
釋溥光字玄暉號雪菴俗姓李氏大同人(見書家傳)特封昭
文館大學士賜號玄悟大師山水學關仝墨竹學文湖
州俱成趣(畫史會要)
釋溥圓
釋溥圓字大方號如菴俗姓李氏河南人雪菴法弟山
水墨竹俱學黃華(畫史會要)
釋海雲
釋海雲墨竹學樗軒(圖繪寳鑑)
釋妙圓
釋妙圓墨竹頗有法度(圖繪寳鑑)
釋智浩
釋智浩號梅軒墨竹雖少藴藉脱灑簡略得自然趣(圖)
(繪寳鑑)
釋道隠
釋道隠字仲孺號月澗俗姓李氏蘭石學趙子固墨竹
宗王翠巖當湖人也(海鹽圖經)
釋允才
釋允才號雪岑受業嘉興石佛寺墨竹似丁子卿(圖繪)
(寳鑑)
釋時溥
釋時溥字君澤號雨巖華亭人通經律作詩亦畫墨竹
三梢五葉而已(畫史會要)
釋智海
釋智海居燕中善畫墨竹學海雲禪師(圖繪寳鑑)
釋普明
釋普明號雪窗住承天寺以畫蘭與柏子庭齊名(吳中)
(人物志)
釋柏子庭
釋柏子庭嘉定人嘗講台教於赤城性好浪迹雲遊乞
食村落對人不作長語間雜諧謔喜畫石菖蒲題句甚
多(弘秀集)
釋維翰
釋維翰字古清江右人畫龍學所翁(圖繪寳鑑)
釋慧甄
釋慧甄善畫虞集有題慧甄腐瓜行蟻圖詩(道園學古)
(錄)
釋絶照
釋絶照善畫龍(俟菴集)
釋性天然
釋性天然善畫龍(林屋山人漫藁)
釋枯林
釋枯林天台葉西澗丞相之後有才氣能詩以畫蘭名
世頗勇侠或不舟渡水盖隠於浮屠者(劉詵柱隠集)
釋鏡塘
釋鏡塘善寫神貢師泰有贈寫神鏡塘上人歸京口詩
(貢師泰玩齋集)
釋無詰
釋無詰善畫蘭竹(雲陽集)
釋南岳雲
釋南岳雲慈報寺長老畫山雲圖松圖(梧溪集)
釋蓮
釋蓮善畫王逄題其松檜圖云蓮公畫稱東吳精草蔓
花房未嘗寫常州貌得劔井松劔氣曣温相鬱蔥(梧溪)
(集)
釋海
釋海字一舟長蘆人工畫人物(書畫史)
釋宗瑩
釋宗瑩字仲默畫蘭蕙竹石亞於雪窗(書畫史)
釋大訢
釋大訢字笑隠南昌人能詩善畫墨竹(書畫史)
釋亮
釋亮字虚白崑山人墨竹枯梅宗文湖州(書畫史)
釋用
釋用字汝舟工畫山水(書畫史)
釋鑑
釋鑑字明仲號湛然住惠山寺善畫(書畫史)
釋方厓
釋方厓墨竹淅瀝默坐對之如有聲(六研齋三筆)
釋本誠
釋本誠字道元號覺隠元僧四隠之一品局高潔能書
畫託稱蜀畤坾翁筆而已特題之然實其自筆也山水
學巨然翎毛竹石俱有灑脱之韻是有得於道而簸弄
精光於筆墨間者(六研齋筆記)
釋慧梵
釋慧梵字竺卿石門顧氏子受具澄寂院性至孝縛茆
奉母榜曰蓬居居側遍樹梅水仙間寫二花亦極其妙
得梵隆茂宗筆法(石門志)
釋仲山
釋仲山(順帝時人)劉基題仲山和尚羣魚圖云濠梁之樂誰
能寫袁蟻死後無畫者上人安知身非魚援豪貌出態
更殊(劉文成公集)
釋樵枯子
釋樵枯子所畫羅漢雖非貫休比亦得其髣髴(閑居叢)
(藁)
松菴上人
松菴上人善畫墨蒲萄傅與礪贈詩云南岳山僧工學
幻空庭長愛翠婆娑若教親見宛西種醉墨淋漓意更
多(傅與礪詩集)
瑞上人
瑞上人(順帝時人)劉基題其山水圖云上人性癖耽山水應
是王維第二身(劉文成公集)
管夫人
管夫人道昇字仲姬趙文敏室封魏國夫人(見書家𫝊)作墨
竹筆意清絶(松雪齋集)
管夫人善畫墨竹梅蘭晴竹新篁是其始創寸綃片紙
人争購之後學為之模範(圖繪寳鑑)
管夫人嘗畫懸崖朱竹一枝楊廉夫題云網得珊瑚枝
擲向篔簹谷明年錦綳兒春風生面目(畫史會要)
管夫人亦工山水佛像(容臺集)
李夫人
李夫人名至規號淡軒宋狀元黃朴之女長適尚書李
珏子善撫琴畫蘭為郎中孫榮父作九畹圖自序其後
云予家䨇井公以蘭比君子父東野翁甚愛之予亦愛
之每女紅之暇嘗寫其真聊以備閨房之玩初非以此
求聞於人也(王惲秋澗集)
劉氏
劉氏號尚温居士(見書家傳)喜吟小詩寫墨竹效金顯宗亦
麤可觀(畫史會要)
蔣氏
蔣氏汴人完顔用之室嫠居以清淨自守好作墨竹(畫)
(史會要)
張氏
張氏喬德玉室善寫竹(畫史會要)
御定佩文齋書畫譜卷五十四
