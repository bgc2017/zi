欽定四庫全書
御定佩文齋書畫譜目錄
第六十六卷
歴代無名氏畫下
梁
七寳上帝像
王彦章畫像
南唐
李後主昭惠后畫像
李建勲等畫影
耿先生真
李長者畫像
錢亮畫像
戲珠龍畫障
障子畫
南唐剔耳圖
前蜀
王建畫像
功臣畫像
花木圖
後蜀
畫鶴圖
吳越
鍾馗擊鬼圖
宋
西蜀江山圖
洛陽宫殿圖
下江南圖
禪會圖
漢武封禪圖
趙氏神仙圖
陳摶畫像
种放山居圖
退思巖畫
優鉢羅華圖
七賢圖
許子春東園圖
洛陽牡丹圖
盤車圖
異獸圖
唐介畫像
廣州清刺史畫像
畫文殊普賢
嵩山圖
鎻諫圖
渡水羅漢畫
濟南伏勝圖
謝靈運盤足像
李冠卿所收畫
紫極宫畫
十客圖
小兒迷藏圖
雙蝶隊蟻圖
辟邪獸圖
秦妙觀圖
放光二大士像
百牛圖
駮馬圖
列子御風圖
吴王斫鱠圖
素法師行化圖
波利獻馬圖
織女圖
張季鷹還吳江圖
娵魚圖
列仙圖
兵車圖
月宫圖
古鷂圖
畫維摩石碑
石城釣月圖
重屏圖
騎牛澗谷圖
天王托塔圖
虎丘四賢像
八馬圖
石鼎聯句圖
楊通老移居圖
石虎禮佛圖
畢少董繙經圖
溪山風雨圖
紹興瑞應圖
二王石刻像
聖哲圖
謝靈運出浴圖
宋人傳燈圖
北宋畫卷
耕織圖粉本
遼
招諫圖
觀音像
太宗馳騎貫狐畫像
金
臨安湖山圖
元
職貢圖
蠶麥圖
雲南圖
七星堂畫
紡績圖
觳觫圖
孝經古畫圖
千里馬圖
題醉圖
御驃出廏圖
煮茶圖
瘦馬圖
邨田樂圖
老子度函谷關圖
華山圖
太真春睡圖
剪紙惜花春起早圖
太乙真人圖
石勒問法圖
崔鶯鶯真
西戎郊馬圖
明
太祖示子孫圖
天閑百馬圖
宋國興像
宋訥像
豳風圖
虎顧衆彪圖
古聖賢功臣像
匡廬社圖
羲之寫經換鵝圖
洛神圖
江山萬里圖
藍關圖
明妃寫照圖
禽鳥圖
七賢過關圖
任彦昇訪阮孝緒圖
進馬圖
樊素小蠻圖
毘盧寺壁畫水
軒轅圖
洛神圖
欽定四庫全書
御定佩文齋書畫譜卷六十六
歴代無名氏畫下
梁
七寳上帝像
石刻在天慶觀乾道中開齋堂掘得(輿地碑目)
王彦章畫像
歐陽修王彦章畫像記云歲之正月過鐵槍寺得公
畫像而拜焉歲久磨滅隠隱可見亟命工完理之畫
已百餘年矣完之復可百年(六一居士集)
南唐
李後主昭惠后畫像
周必大至廬山荆林寺登至樂亭觀李後主及昭惠
后畫像(周必大廬山後錄)
李建勲等畫影
李建勲等畫影皆輭裹公服一如盛唐(戚光南唐書)
(註)
耿先生真
耿先生為女道士玉貎鳥爪後不知所終金陵好事
者至今猶有耿先生寫真云(陸游南唐書)
李長者畫像
烈祖圖寫李長者像班之境内(陸游南唐書)
錢亮畫像
錢亮江南布衣時有圖亮之貎者亮見曰吾反不若
此常對聖人未幾一僧取圖置誌公塔中已而南唐
先主取入宫陳於内寢(十國春秋)
戲珠龍畫障
胡元龜居永新少有俊才嘗謁本邑令見其風貎瓌
傑因障間繪戲珠龍屬元龜詠之(十國春秋)
障子畫
元宗時有獻畫障子者僧文益問曰汝是手巧心巧
曰心巧文益曰誰是汝心其人默然無對(十國春秋)
南唐剔耳圖
宋蘇軾跋南唐剔耳圖云定國所藏挑耳圖云得之
晉卿(東坡集)
前蜀
王建畫像
永平五年起夀昌殿於龍興宫畫王建像於壁(五代)
(史前蜀世家)
功臣畫像
永平五年起扶天閣畫諸功臣像(五代史前蜀世家)
花木圖
前蜀王承休獻花木圖盛稱秦州山川土風之美(十)
(國春秋)
後蜀
畫鶴圖
廣政二十二年西班將軍黎德昭獻畫鶴圖詔授雅
州刺史(十國春秋)
吳越
鍾馗擊鬼圖
歲除畫工獻鍾馗擊鬼圖錢倧以詩題圖上(五代史)
(吳越世家)
宋
西蜀江山圖
太祖命王全斌伐蜀詔孫遇等指畫江山曲折之狀
及兵砦戍守之處道里遠近俾畫工圖之以授全斌
(宋史西蜀世家)
洛陽宫殿圖
韓重贇築皇城東北隅且令有司繪洛陽宫殿按圖
修之(宋史韓重贇傳)
下江南圖
曹翰貶汝州有中使來翰泣曰衆口食貧不能活以
袱封故衣一包質十千中使回奏之太宗開視乃一
畫障題曰下江南圖(俞文豹清夜錄)
禪會圖
李遵勗楊億劉筠常聚高僧論宗性遵勗命畫工各
繪其像成圖目曰禪會(王銍國老談苑)
漢武封禪圖
大中祥符初夏侯晟上漢武封禪圖繢金匱玉匱石
䃭石距之状皆有注釋上覧而善之(宋史夏侯嶠傳)
趙氏神仙圖
王欽若為景靈宫使閱道藏得趙氏神仙事迹四十
人繪於廊廡(宋史王欽若傳)
陳摶畫像
大中祥符四年真宗幸華隂至雲臺觀閱摶畫像除
其觀田租(宋史陳摶傳)
种放山居圖
咸平六年种放表謝歸故山詔命館閣官餞於瓊林
苑十月遣使就山撫問圖其林泉居處以獻(宋史种)
(放傳)
退思巖畫
魯宗道中書罷歸私宅别居一小齋繪山水題曰退
思巖(國老談苑)
優鉢羅華圖
祕閣有圖畫世不能名自昔號陀羅華考索帳目自
大中祥符六年京兆府進入崇寧三年曝書廡下出
其圖考名識之盖優鉢羅華也(廣川畫跋)
七賢圖
歐陽修七賢畫序云先人為綿州軍事推官三年不
營一物罷官有絹一匹畫為七賢圖六幅後歲時祭
祀張此圖於壁(歐陽文忠公集)
許子春東園圖
許子春以職事走京師圖其東園者來以示予(歐陽)
(文忠公集)
洛陽牡丹圖
歐陽修洛陽牡丹圖詩云洛陽地脈花最宜牡丹尤
為天下竒我昔所記數十種於今十年半忘之開圖
若見故人面其間數種昔未窺(歐陽文忠公集)
盤車圖
歐陽修和聖俞盤車圖詩云自言昔有數家筆畫古
傳多姓名失後來見者知謂誰乞詩梅老聊稱述(歐)
(陽文忠公集)
異獸圖
昔人好怪者指是方朔所說纂錄海荒之外部禽怪
獸圖而寳之或得鳳之一毛麟之一角肖人而體雜
混滉醜怪總命曰異獸圖(張詠乖崖集)
唐介畫像
神宗以唐介畫像不類命取禁中舊藏本賜其家(宋)
(史唐介傳)
廣州清刺史畫像
張田知廣州作欽賢堂繪古昔清刺史像日夕師拜
之(宋史張田傳)
畫文殊普賢
蘇轍詩云誰人畫此二菩薩趺坐花心乘象狻弟子
先後執盂缶老僧槎牙森比肩山林修道幾世劫顔
貎偉麗如開蓮重崖宛轉𢃄林樹野水荒蕩浮雲天
峨眉高處不可上下有絶澗錮九泉朝陽未出白霧
起有光升天如月圓靈仙居中粗可識有類白兔依
清躔遊人禮拜千萬萬迤邐漸遠如飛煙五臺不到
想亦爾今之畫圖誰所傳吾兄子瞻苦好異敗繒破
紙收明鮮自從西行止得此試與記錄代一觀(欒城)
(集)
嵩山圖
葆元法師蹇君未嘗至嵩山欲往遊焉元祐九年春
磐桓都下得古畫一幅以示其客客曰此嵩山圖也
(欒城後集)
鎖諫圖
鎖諫圖畫筆入能品(山谷集)
渡水羅漢畫
右摹寫唐人畫行脚僧渡水已渡而休與泛濟而未
及濟者涉深水者老憊極少者扶持幾欲不濟者有
臨流未涉者有見險在前依石坐卧者頗極其情状
明窗淨几𣪚髮解衣而縱觀之亦是幻法無真假(山)
(谷集)
濟南伏勝圖
御史晁大夫號為峭直刻深觀所寫形質似未至也
然作伏勝宛然齊之老書生耳又作勝女子鬱然是
儒家子此亦丹青之妙(山谷集)
謝靈運盤足像
錢世京家謝靈運盤足坐像亦竒古(米芾畫史)
李冠卿所收畫
李冠卿收两幅樓臺甚古上有三十餘宫人唐裝約
略行筆髮彩生動又收六幅大龍旁畫龍王不知何
人筆精彩動人云五郡祈輙雨(米芾畫史)
紫極宫畫
楚州紫極宫有畫沐㺅振索以戲馬頓索以驚圉人
不測從後鞭之人言沐㺅宜馬而今為累(陳師道后)
(山集)
十客圖
張敏叔有十客圖(姚寬西溪叢語)
小兒迷藏圖
無名子從學魯直題扇上畫小兒迷藏詩云路郎有
意嘲輕脫只有迷藏不入詩(范公稱過庭錄)
雙蝶隊蟻圖
山谷居黔有以屏圖遺之者繪雙蝶翾舞罥於蛛絲
而隊蟻憧憧其間題六言於上曰胡蝶雙飛得意偶
然畢命網羅羣蟻争收墜翼策勲歸去南柯(岳珂桯)
(史)
辟邪獸圖
山海經圖南方山谷中有獸曰貘人寢其皮辟濕圖
其形辟邪昔白樂天嘗作小屏圖而贊之今觀此畫
與山海圖樂天集所載同(東觀餘論)
秦妙觀圖
秦妙觀宣和名娼也色冠都邑畫工多圖其貎售於
外方(王明清玉照新志)
放光二大士像
高安龔德莊出畫軸有二比丘像皆梵帔相好上有
化佛下布雨花熟視之有光影滅沒如日在蒼蒼涼
涼之間於是大驚自失德莊曰始僧繇畫於漢州德
陽善寂寺之東壁自是有光世傳神異唐麟德中有
僧摸之亦有光以授資州牧王紀紀奉之舟行風濤
覆他舟而紀舟進止自若夜泊津次舟人聚語嗟異
有商婦孕踰二年不乳聞之從紀求摹像禱之一昔
而乳垂拱三年則天迎置内道場光尤猖狂中宗嘉
歎此為我家瑞唐祚其昌乎今朝治平丁未嘉禾陳
舜俞令舉為湖州獲之作贊藏為家寳政和六年春
獻於京師有詔摸傳禁中而光猶益竒變京師争售
之畫工致冨者比屋(石門文字禪)
百牛圖
一百牛形形不重出非形生有異所以使形者異也
畫家於此殆勞於知矣(廣川畫跋)
駮馬圖
劉原父使敵中會有獸馬形出道間食虎豹敵人不
知原父曰此駮也令畫工圖其形象(廣川畫跋)
列子御風圖
列子御風世有圖其說者崇寧五年官試畫學生俾
試者圖之(廣川畫跋)
吳王斫鱠圖
博物志言吳王嘗棄餘江中至今吳江有魚如斷鱠
其名為鱠魚則吳王斫鱠其傳久也(廣川畫跋)
素法師行化圖
素禪師事智者禪師不事威儀而能建立一切功用
世敬其教故畫工得傳其像以警發流俗(廣川畫跋)
波利獻馬圖
祕閣帳有波利獻馬圖畫入能品(廣川畫跋)
織女圖
此圖與他本小異用筆圜成得簡要趣(廣川畫跋)
張季鷹還吳江圖
吳江秋老霜乾木脫宜騷人行子去國千里起江湖
浩渺之思(廣川畫跋)
娵魚圖
成都府官給娵魚圖陳於宴廳此圖大小為魚數十
(廣川畫跋)
列仙圖
此圖筆力超詣而意象得之(廣川畫跋)
兵車圖
李子西出兵車圖左人持弓右人持矛主御者在中
乃知昔之畫者能深觀其隠察於制度此有稽於成
器者盖不妄作丹墨也(廣川畫跋)
月宫圖
李惟玉所收(廣川畫跋)
古鷂圖
程氏世收古鷂圖文簡常喜其神俊迅發謂毛色有
異處(廣川畫䟦)
畫維摩石碑
紹興間北山刻云郡之惠因寺藏殿壁陰有水墨畫
文殊詣維摩問疾一堵意全相妙合經所說恐浸漫
滅故石刻於此(輿地碑目)
石城釣月圖
樓鑰石城釣月圖詩云石城江頭可憐月曾照六朝
清夜獵古往今來知若何長江衮衮蕭蕭葉謫仙去
後詩盟寒王孫詩瘦清欒欒詩情浩蕩坐無奈扁舟
笑把磻溪竿(樓鑰攻媿集)
重屏圖
右重屏圖其一圖薾然衰疾人也識者以詩知其為
自傳無疑其一圖衣冠容貎甚偉必王公大人而莫
知之者(陳傅良止齋集)
騎牛澗谷圖
姚鏞姚古次孫以祖父勤王功除贛州太守命工繪
己像為騎牛澗谷圖(江寧府志)
天王托塔圖
馬子卿所藏宋天王托塔圖不知名(雲煙過眼錄)
虎丘四賢像
周必大游虎丘謁陳省華王禹偁葉參蒋堂畫像(周)
(必大吳郡錄)
八馬圖
范浚詩云何年畫工搦毛錐貎此八馬姿權竒(范浚)
(香溪集)
石鼎聯句圖
此必是臨李伯時周忘機本子其摸寫侯劉二子始
而倨傲繼而倡詶俄而起立又俄而屈伏又俄而避
席鞠躬欲罷不能末而困睡睡起覓道士不見與道
士終始雍容崛彊之状極得韓序之意(劉克莊後村)
(集)
楊通老移居圖
一帽而跣者荷藥瓢書卷先行一髫而牧者負布囊
驅三羊繼之一女子蓬首挾琴一童子肩貓一童子
背一小兒一奴荷薦席筠籃帛槌之屬又繼之處士
帽𢃄執卷騎驢一奴負琴又繼之細君抱一兒騎牛
别一兒坐母前持箠曳繩殿其後處士攅眉凝思若
覓句然雖妻子奴婢平生服用之具極天下之酸寒
繿縷然猶蓄二琴手不釋卷其迂闊野逸之態每一
展玩使人意消舊題云楊通老移居圖不知通老乃
畫師歟或即卷中之人歟(劉後村集)
石虎禮佛圖
石氏自勒已敬重澄公至虎尤加崇奉澄公坐磐石
假寐一胡合爪致恭二胡雛一持香合一持帨巾立
其後合爪者當是季龍二雛當是宣韜兄弟此畫乃
夾漈公舊物(劉後村集)
畢少董繙經圖
畢敷文少董名良史紹興初居汴閉戶著春秋正辭
論語探古書有宋哲夫李願良軰執經師之好事者
寫為繙經圖宋執一卷書背立且讀且指李執一卷
書向其師若有問者而少董坐一榻上後有二女奴
各有所執而阿冬者坐其間少董之季子也女奴之
髽者孫壽冠者馬惠真哲夫名城願良名師魏云(楊)
(萬里誠齋集)
溪山風雨圖
溪山風雨圖一卷無題識有私印曰容齋清玩官印
曰紹興省試總轄諸司印(懷麓堂文集)
紹興瑞應圖
陸全卿侍御以家藏瑞應圖見示此必高宗禪位後
畫史追述其事圖有十二各有贊詞不知作於何人
獨其畫手精妙非俗工可到(匏翁家藏集)
二王石刻像
晉二王帖右軍二卷大令一卷前為二像扶持者各
二盖宋臨江石刻也(弇州山人藁)
聖哲圖
右宣聖并十哲像乃宋人之筆卷尾糢滅數字當是
重和元年寫真(陸深儼山集)
謝靈運出浴圖
何元朗藏宋人畫謝靈運出浴圖絹已黑矣不鋪景
惟寫一大人手持一卷子跣足著屐䰅長幾及於屐
亦無畫者名欵(詹東圖玄覽)
宋人傳燈圖
昔人多畫古聖賢圖蹟謂文弗盡經緯不能形容乃
託之於畫其用意遠矣參禪者必當攷其源委此卷
咫尺中諸祖傳燈大意已自瞭然善巧方便之顔度
生利世之範可一寓目而得之自是熏修之一助微
獨以畫重也(澹園續集)
北宋畫卷
絹素黝黑而布置精謹成一段景物者必北宋物也
其法始於盧鴻一王右丞而宋之營丘河陽競祖述
之若張擇端則太著境矣此卷予不能定為何人然
斷非南渡後院本可及也(李日華恬致堂集)
耕織圖粉本
此宋人作耕織圖粉本也自問卜播種以至刈穫颺
簸自育蟻條桑以至絡緯絍織而終之以酬願佞佛
賽神醵飲樹石分䟽屋舍屈折與人物意態種種俱
絶或云出馬和之手驗其紙緊薄無簾紋信宋物也
(恬致堂集)
遼
招諫圖
太祖神冊六年五月詔畫前代直臣像為招諫圖(遼)
(史本紀)
觀音像
太宗幸弘福寺為皇后飯僧見觀音畫像乃大聖皇
帝應天皇后及人皇王所施乃自製文題於壁(遼史)
(本紀)
太宗馳騎貫狐畫像
大同元年世宗有騎獵於祖州大山中見太宗乘白
馬獨追白狐射之忽不見但獲狐與矢後於其地建
廟又於州之鳳凰門繪太宗馳騎貫狐之像(遼史地)
(里志)
金
臨安湖山圖
金主亮有南侵意隠畫工圖臨安湖山以歸(宋史虞)
(允文傳)
元
職貢圖
世祖二十五年禮部言會同館蕃夷使者時至宜令
有司倣古職貢繪而為圖及詢其風俗土産去國里
程籍而錄之實一代之盛事從之(元史世祖紀)
蠶麥圖
至治二年八月詔畫蠶麥圖於盝頂殿壁以時觀之
可知民事(元史英宗紀)
雲南圖
至元十一年帝謂賽音廸延齊曰雲南朕嘗親臨比因委
任失宜使遠人不安欲選謹厚者撫治之無如卿者
賽音廸延齊即訪求能知地理者畫其山川城郭驛舍
軍屯夷險遠近為圖以獻帝大悅遂拜平章政事(元)
(史本傳)
七星堂畫
元統三年達爾瑪除大都留守帝命修七星堂先是
修繕必用赤綠金銀装飾達爾瑪獨樸素命畫工圖
山林景物車駕自京還入觀之乃大喜以手撫壁歎
曰有心哉留守也(元史本傳)
紡績圖
昔時守令之門皆畫耕織之事豈獨勸其人民哉亦
使為吏者出入觀覽而知其本徒為箧笥之玩詠歎
之資則亦末矣(道園學古錄)
觳觫圖
客有持觳觫圖過余者作而言曰漁陽嚴君大德中
為川州判官州有屠牛者詐為病牛詣州上状君臨
視之則牛自其家逸出昂首屈膝望君悲鳴若有所
訴盖牝牛始孕不病也廼按致屠者罪牛母子獲全
今所畫騎而立者嚴君也持文書跪牛前屠者也右
顧受屠者文書若擁騎者後趨騎者旁君所從吏卒
也里父老既為之圖且率士友為賦詩(黃學士集)
孝經古畫圖
孝經盖聖人以孝道而告諸曾參者也昔人之所注
釋儒先之所刊正亦甚詳矣未聞圖之以為畫者此
卷水墨像曲盡其情若親拜尼山劒履日觀曾子所
以罄折答問之状使人容肅氣莊不敢以䙝而知聖
人之教人也嚴則其親炙也可知矣(何夢桂潛齋集)
千里馬圖
馬以千里名竒馬也物之竒者世不常有有則見竒
於世亦宜矣然漢文帝絶獻者而不受武帝喜得之
而作歌其遇與不遇盖如此嗟夫優游六閑食粟一
石備乘御者又不必皆竒者也乃獨有善畫者得神
駿之意而寄諸毫縑焉噫亦微矣(蘇天爵滋溪集)
題醉圖
古醉圖坐而飲者三人從旁卧者一人坐而背相倚
者三人抱琴而行不進者一人扶曳蹁蹮顧而笑者
二人一人俯而傾憑者在其前一人仰而頽僮從後
擁一人弛衣跣足偃者横體若斃兩童舉而遷之凡
醉者十三人僮四人良工心苦徒發醒者之笑(吴海)
(聞過齋集)
御驃出廏圖
王惲御驃出廏圖詩云何人拂絹素寫此房駟精(秋)
(澗集)
煑茶圖
袁桷題煑茶圖詩云何人丹青悟天巧落筆毫芒研
妙理(清容居士集)
瘦馬圖
蒲道源題瘦馬圖詩云誰寫驊騮草野間身行萬里
骨如山(閒居叢藁)
邨田樂圖
虞集題邨田樂圖詩云何人畫此畎畞閑二三老人
若相識(道園學古錄)
老子度函谷關圖
華嶽說經臺之左有老子度函谷關圖元大德庚子
刻(金石文字記)
華山圖
張翥題華山圖詩云何人想像圖真形疊崖隂洞高
林青(蛻菴集)
太真春睡圖
岑安卿詩云丹青誰寫春睡圖後世不須箴大寳(栲)
(栳山人集)
翦紙惜花春起早圖
岑安卿題張彦明所藏翦紙惜花春起早圖詩云誰
將妙意寄工巧溪藤雪瑩金刀小丹青退舍松煤枯
剪出天真數分杪(栲栳山人集)
太乙真人圖
是圖摹寫之妙較諸龍眠筆法人無間然其必善學
而得其傳乎(謝應芳龜巢集)
石勒問法圖
右石勒問法於佛圖澄圖一叚元人遺製也(祝氏集)
(略)
崔鶯鶯真
崔娘鶯鶯真像乃元人名手之所摹也(祝氏集略)
西戎郊馬圖
元人多作西戎郊馬圖此其矯然者也枯槎在野銑
然懍慄寒鴉數點似掠似窺情景宛其在目(邢侗來)
(禽館集)
明
太祖示子孫圖
洪武元年繪古孝行及身所歴艱難為圖示子孫(珊)
(瑚網)
天閑百馬圖
鄱湖之戰陳友諒遣吳徹閒行覘我有縳以獻者上
素聞徹名釋徹縳使題天閑百馬圖徹應聲上詩曰
聞渠何日渡江來百騎如雲畫鼔催九十九中皆汗
血當頭一箇是龍媒上竒之度其不為我用乃刺詭
譎秀才四字於面遣之還(珊瑚網)
宋國興像
高祖畫國興像賜其家衣白龍袍畫傍常開平方為
小校從捉刀(珊瑚網)
宋訥像
上使畫工瞷訥而圖其像訥方公服危坐面有怒色
訥朝上問訥昨者何怒因出圖示訥(書畫記)
豳風圖
上御無逸殿東室召費宏曰今日閒暇庶幾君臣同
遊之雅命出觀殿宇殿東壁書無逸篇北壁則皇考
所作農家忙詩上跋其後轉觀豳風亭東壁書七月
詩北壁則上所題豳風圖長句東西小亭二壁上製
文自儆兼述創造之故宏頓首稱頌(書畫記)
虎顧衆彪圖
解學士縉應制題虎顧衆彪圖曰虎為百獸尊誰敢
觸其怒惟有父子情一步一回顧(畜德錄)
古聖賢功臣像
胡拱辰嘗繪畫古聖賢功臣像數十幅日挂三幅於
全節堂三日一換每日必焚香再拜(列卿紀)
匡廬社圖
匡廬十八賢圖一卷上有博古堂印識不知何人所
作描法學馬和之人物布置則髣髴東林石刻而韻
度過焉(宋學士集)
羲之寫經換鵝圖
右王羲之寫道經圖筆意精妙非近代畫者所能髣
髴(東里續編)
洛神圖
洛神圖圓徑八寸許不知何人筆(邵寳泉齋勿藥集)
江山萬里圖
吾宗伯仁兄出其所得佳畫一幅相與展而觀之雲
煙蒼茫而江山萬里忽在几席間不知為何人之筆
真老杜所謂尤工遠勢古莫比者歟(黃樞後圃集)
藍關圖
沈周題藍關圖詩云卷中誰貎藍關雪瘦馬凌競寒
切骨(石田集)
明妃寫照圖
此明妃寫照圖圖凡十二人上一人䄖禕翟冠一手
指侍兒一手托几而坐一侍兒侍立看畫工畫工綠
衣博𢃄持&KR0008;北向又三美人迤邐來一人以扇掩口
而一人扯袂附語一人後行正簮一小姬抱象板随
焉傍又有二姬一立而持兔一插扇拽裾向執兔者
姬後又有二人服如三美人方舁盤持盂至曲盡意
度(康海對山集)
禽鳥圖
右平湖禽鳥圖一卷吾弟民秀所藏不知何人筆太
常卿夏衡題寫生清玩四大字於前觀其鳴者如有
聲吾疑耳塞飛者若進退吾疑目眩其平沙漫波野
樹芳草生意潑潑屡視几案又疑身置藪澤之畔而
欠扁舟釣竿也(桑悅思玄集)
七賢過關圖
右畫雪景谿山樹石間為關門下自關門騎而乘者
七人為黃牛一為騾凡五為馬之蒼者一從人八各
有所負持為琴書囊箱之類皆日用所需物若移居
然位置筆意頗有佳趣衣冠似魏晉間豈世傳所謂
七賢過關圖邪(陸儼山集)
任彦昇訪阮孝緒圖
此卷傳為任彦昇訪阮孝緒圖不著作者姓名(澹園)
(續集)
進馬圖
右進馬圖一人戴皮冠冠上懸赤丸一大如菽冠簷
則緣文貝為飾穿窄䄂袍袍用文綺為之縷金緣襕
著烏衣鞾鞾樣尖而直製若一字北向拱手立容甚
恭肅盖主進馬者一人拱手立於其後容亦恭肅袍
鞾同而冠不懸丸不緣貝必其從者也一人童顱辮
髮而不加冠牽一馬而前其馬毛色皆黑自頸至膊
黑瀋深潤如玄雲蒸雨獨鼻梁隆起而白状若玉隴
盖白鼻騧也一人亦不冠童顱椎結而鼻加高牽一
馬随之其馬昂首長鳴欲追前馬馬身皆旋紋如用
綖繯錢勻敷可以枚數而貫盖連錢騘也一人大略
如前牽一馬出於其後馬耳若批竹尾若擁篲兩蹄
拏空而出欲追前馬牽者死挽之而力不能制面有
努力容而馬之背則微赤自腹以下皆淺白色盖赭
白馬也相馬法曰彤白雜毛曰駁即赭白也此三馬
者神駿之氣有一空凡馬之意不知此圖摸何代所
進之馬獨羡畫師運思之精寫人物如生亦一竒也
(徐一䕫始豐藁)
樊素小蠻圖
石沆題主人壁間樊素小蠻圖詩云江州司馬兩紅
妝水墨何人畫此堂(清河書畫舫)
毘盧寺壁畫水
定州毘盧寺壁上畫水影波紋活動若湧高尺許不
知何人所畫(韓上桂定州志略)
軒轅圖
此軒轅問道圖寫圖手頗纖謹傅彩鮮勻亦必畫苑
應奉所為但軒轅古帝不應作唐帽盖俗工不知考
古者(恬致堂集)
洛神圖
昔余見梵隆所畫七佛皆用吳道子水荇戰掣之法
極有古韻其旁不作樹石别景與梁風子異調此洛
神卷乃寫種種然皆草草不求工緻而意在布置經
營實畫家粉本也(恬致堂集)
御定佩文齋書畫譜卷六十六
