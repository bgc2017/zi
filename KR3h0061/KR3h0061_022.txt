欽定四庫全書
御定佩文齋書畫譜目錄
第二十二卷
書家傳一
黃帝時人
倉頡沮誦
孔甲
夏
務光
周
史佚史籀
媒氏宋司馬
老子孔子
孔子弟子申魯二史
蘇秦張儀
屈原魯秋胡妻
秦
李斯程邈
胡母敬趙高
王次仲
漢
蕭何盧綰
叔孫通司馬相如
董謁董仲舒
孔安國李陵
劉耽張安世
張彭祖路温舒
嚴延年史游
李長張敞
杜鄴王尊
劉向谷永
孔光爰禮
秦近揚雄
劉棻甄豐
陳遵馮嫽
後漢
杜林衛宏
曹喜杜度
班固班超
徐幹賈逵
賈魴李郃
王溥崔瑗
崔寔許慎
尹珍張芝
張昶朱賜
羅暉趙襲
姜詡梁宣
田彦和蘇班
蔡邕堂谿典
楊賜馬日磾
張馴韓說
單颺趙䧕
劉弘張文
蘇陵傅楨
左立孫表
劉陶劉讓
仇子長張普
張景劉德升
張超師宜官
梁鵠毛弘
左伯荀爽
朱登徐安于
唐終郭伯道
王綺王瞻
羅朌劉懆
曹夀仇靖
王曜李廵
李譜文隂長生
王方平攝摩騰
皇甫規妻蔡琰
魏
鍾繇孫子荆
關枇杷鍾會
鍾毅宋翼
胡昭邯鄲淳
衛臻衛覬
韋誕韋康
韋熊蘇林
張揖劉廙
虞松應璩
杜畿杜恕
諸葛誕夏侯玄
張緝王明山
江偉陳翕
韋秀鍾輿
吴
張昭張紘
皇象陳梁甫
劉纂岑伯然
朱季平賀邵
蘇建朱育
諸葛融張弘
沈友釋支謙
康僧會
蜀漢
諸葛亮諸葛瞻
許靖劉敏
張飛來敏
譙周
欽定四庫全書
御定佩文齋書畫譜卷二十二
書家傳一
黃帝時人
倉頡(倉一作蒼)
倉頡(西溪叢語云姓侯剛氏禪通紀云居陽武而葬利陽)黃帝史也(珍珠船曰按春秋元命苞)
(云倉帝史皇氏河圖玉版云倉頡為帝是皆謂倉頡為帝也帝王世紀云黃帝史官倉頡說文云黃帝之史倉)
(頡是皆謂倉頡為史官也)頡首四目通於神明仰觀奎星員曲之勢
俯察龜文鳥跡之象博采衆美合而為字是曰古文(張)
(懷瓘書斷)
倉頡之作書也自環者謂之私背私謂之公(韓非子)
倉頡作書而天雨粟鬼夜哭(淮南鴻烈解)
倉頡藏書臺有碑文二十八字(通雅云倉頡之跡止傳藏書臺墓石)李斯
識八字云上天作命皇辟迭王(任昉述異記)
沮誦
沮誦(黃帝史)黃帝創制沮誦倉頡始作書契以代結繩(衛)
(恒四體書勢)
黃帝時有大鳥銜圖體備五色三文成字首文曰慎德
背文曰信義膺文曰仁智有臣沮誦(亦作頌)倉頡觀鳥跡
以作文字此文字之始也(雲笈七籖)
孔甲
孔甲黃帝史作盤盂二十九篇書盤盂中所以為法戒
也(漢書注)
夏
務光
務光者夏時人也耳長七寸好琴服蒲韭根後遊尚父
山(劉向列仙傳)
務光隠於清泠之陂植薤而食清風時至見其葉交偃
為倒薤書以寫太上紫真經三卷(唐玄度十體書)
周
史佚
史佚(周文王史)作虎書有虎不害人名騶虞因兹始也(韋續)
(墨藪)
史籀
史籀周宣王時為史官(庾元威曰柱下史)善書師模倉頡古文
損益而廣之或同或異謂之為篆亦曰史書(書斷)
史籀十五篇注周宣王太史作大篆十五篇(漢書藝文)
(志)
史籀六字見法帖(王應麟玉海)
媒氏
媒氏作填書魏韋誕用題宫闕王廙王隱皆好之(墨藪)
宋司馬(陶宗儀作宋司馬子韋按史記宋世家有司星子韋無司馬子韋宗儀誤也)
宋司馬以熒惑退舍作轉宿篆象蓮花未開形也(墨藪)
老子
老子者楚苦縣厲鄉曲仁里人也姓李氏名耳字伯陽
諡曰聃周守藏室之史也見周之衰遂去至關關令尹
喜曰子將隱矣彊為我著書於是老子乃著上下篇言
道德之意五千餘言而去莫知其所終(史記列傳)
周瀨鄉石室中有老子篆書道德經後蔡邕以隸字證
之(釋適之金壺記)
孔子
孔子題季札墓十字(吾衍學古編云按古帖止云嗚呼有吳君子而已篆法敦古似乎可)
(信今妄增延陵之墓四字除之字外三字是漢人方篆不與前六字合)在潤州(鄭樵金石)
(略)
延陵季子墓字今入淳化官帖中其字如書簡牘不類
豐碑石柱上所刻也書亦少異於籀文唐人於季子墓
刻此十字張從申書其後籀字極大李陽冰初學嶧山
碑後見仲尼書季札墓字便變化開合如虎如龍是陽
冰所從得法也(董逌廣川書跋)
比干墓在汲縣西北十五里墓前有殷比干墓四字世
以為孔子書體勢與周穆王吉日癸巳類先聖所篆比
干墓銅盤銘(文曰左林右泉後岡前道萬世之寧兹焉是寳)開元中為耕者(游武)
(之竒)所得不傳矣(郎瑛七修類藁)
孔子弟子申
孔子弟子申魯哀公十三年西狩獲麟為素王紀瑞制
麒麟書(墨藪)
魯二史
宓子賤為單父宰請君之近史二人與俱至官令二史
書方書輒掣其肘書不善則從而怒之(家語)
蘇秦張儀
蘇秦張儀二人同志傭力寫書行遇墳典無所題記則
以墨書字於掌内及股間夜還折竹寫之(王子年拾遺)
(記)
屈原
屈原名平楚之同姓也為楚懷王左徒王使造為憲令
屈平屬草藁未定上官大夫見而欲奪之(史記列傳)
草聖始自楚屈原(蔡希綜法書論)
魯秋胡妻
雕蟲篆(墨藪作蟲書)魯秋胡妻所作秋胡隨牒遠仕荏冉三
年桑時閒翫集為此書亦云戰筆書其體遒律垂畫纖
長旋繞屈曲有若蟲形(僧夢英十八體書)
秦
李斯
李斯(學古餘錄云字通古)楚上蔡人也從荀卿學成西入秦始皇
并天下以斯為丞相(史記列傳)
尚方大篆字皆古體莫測其文斯遂刪其繁冗取其合
宜參為小篆後刻諸名山碑篆玉璽銅人等斯之下筆
趙高以下咸見伏焉斯書聖功紀石云吾後九百四十
年間當有一人代吾迹焉(蒙恬筆經)
倉頡篇上七章(考工記注倉頡篇有鞄&KR2073;疏云倉頡有七章李斯所作鞄&KR2073;是其一篇江式云)
(造倉頡九章)秦丞相李斯作(漢書藝文志)
秦始皇登於嶧山之上命丞相李斯以大篆勒銘山嶺
名曰晝門(酈道元水經注)
細篆書李斯摹寫始皇碑序皆用此體亦曰繆篆仙人
篆古之所有李斯善辨古文改為篆形(墨藪)
秦璽李斯魚蟲篆(玉海)
始皇并六國斯乃奏罷不合秦文者於是天下行之畫
如鐡石字若飛動作楷隸之祖為不易之法其銘題鍾
鼎及作符印至今用焉(書斷)
程邈
程邈字元岑下邽(一作下杜)人始為衙縣獄吏得辠始皇幽
繫雲陽獄中覃思十年益大小篆方員而為隸書三千
字奏之始皇善之用為御史用其字以為隸人佐書故
曰隸書(書斷)
尚方大篆程邈所述後人飾之以為法焉(墨藪)
篆書始皇使程邈所作也隸書亦程邈所獻(漢書藝文)
(志注)
胡母敬
胡母敬本櫟陽獄吏為太史令博識古今文字與程邈
李斯省改大篆(書斷)
史籀篇博學七章者太史令胡母敬所作也(漢書藝文)
(志)
趙高
趙高始皇時為中車府令兼行符璽令事二世以為郎
中令後拜為中丞相(史記李斯列傳)
史籀篇爰歴六章車府令趙高所作也(漢書藝文志)
高善史書教始皇少子胡亥書(書斷)
刻符書鳥頭雲脚李斯趙高並善之用題印璽(墨藪)
王次仲
王次仲上谷人少有異志年及弱冠變倉頡舊文為今
隸書秦始皇時官務繁多以次仲文簡便於事要竒而
召之三徵而輒不至始皇怒其不恭令檻車送之於道
上化為大鳥出在車外翻然而去落二翮於斯山故其
峰巒有大翮小翮之名矣(水經注初張懷瓘曰王愔云次仲建中以隸草作楷法)
(蕭子良云靈帝時王次仲飾隸為八分二家俱言後漢而兩帝不同或云後漢亦有王次仲為上谷太守非上)
(谷人陶宗儀曰次仲與程邈同時增廣隸書為八分或云東漢末人又云有二王次仲皆非也)
王次仲以楷字法局促遂引而伸之為八字之分故號
八分(金壺記)
漢
蕭何
蕭何沛人也漢五年封鄼侯後拜為相國諡文終侯(漢)
(書本傳)
蕭何深善筆理嘗與張子房陳隠等論用筆之道何為
前殿覃思三月以題其額觀者如流水何便用秃筆(金壺)
(記云蕭何用退筆書裳尤工何善篆籀時人謂之蕭籀)常自為之(羊欣筆陣圖)
漢興蕭何草律著法曰太史試學童能諷九千字以上
乃得為史又以六體試之課最者以為尚書御史史書
令史吏民上書字或不正輒舉劾(漢書藝文志)
盧綰
盧綰豐人也與高祖同里綰親與高祖太上皇相愛高
祖綰壯學書又相愛也封為長安侯立為燕王(漢書本)
(傳)
叔孫通
叔孫通薛人也秦時博士高帝九年為太子太傅孝惠
即位徙奉常(漢書本傳)
倉頡墓碑文周時莫識李斯識八字至漢叔孫通識十
二字(述異記)
滕公駕至東都門馬鳴跼不肯前以足跑地滕公掘地
入三尺得石郭有銘焉乃以水洗其文文字皆古異左
右莫能知以問叔孫通通曰科斗書也以今文寫之(葛)
(洪西京雜記)
司馬相如
司馬相如字長卿蜀郡成都人也好讀書學擊劔名犬
子慕藺相如之為人也更名相如上讀子虚賦而善之
令尚書給筆札奏上林賦天子以為郎後拜孝文園令
(漢書本傳)
司馬相如作凡將篇(漢書藝文志)
氣候時書漢文帝令蜀郡司馬長卿採日辰禽屈伸之
體升伏之勢象四時為書(墨藪)
董謁
董謁字仲玄武都郁邑人也家去京師三百里或乘牛
驢或躡履不日而至常息人家於座以筆題掌還家以
竹籜寫之書竟則舐掌中世謂之董仲玄掌錄謁常遊
山澤負挾圖書患其繁重家貧拾樹葉以代書簡易卷
懷也(郭憲洞冥記)
董仲舒
董仲舒廣川人也為江都相中廢為中大夫遼東高廟
長陵高園殿災仲舒推說其意草藁未上主父偃竊其
書奏焉(漢書本傳)
藁書行草之文也董仲舒欲言災異主父偃竊而奏之
(墨藪)
孔安國
孔安國(魯人)孔氏有古文尚書安國以今文字讀之因以
起其家為諫大夫(漢書本傳)
孔子舊宅壁中所藏古文皆科斗文字時人無能知者
定其可知者為隸古定(陸游老學庵筆記云隸為隸書古為科斗前一簡作科斗後一)
(簡作隸書釋之)更以竹簡寫之(孔安國尚書序)
李陵
李陵字少卿廣孫隴西成紀人也拜為騎都尉至浚稽
山與單于戰兵敗遂降(漢書本傳)
馬騣山望鄉嶺(楊慎法帖神品目云在哈密)嶺上石龕有李陵題字
(宋史高昌國傳)
劉耽
劉耽書吕梁碑字為小篆耽於傳無聞据碑言皇帝登
封之歲蓋秦漢間人也(羅泌路史附按秦皇漢武皆登封今武帝之末)
張安世
張安世字子孺少以父任為郎用善書給事尚書宣帝
立拜為大司馬車騎將軍領尚書事更為衛將軍諡敬
侯(漢書本傳)
張彭祖
張彭祖安世子也安世兄賀無子子安世小男彭祖彭
祖少與上同席研書上追思賀恩封彭祖為陽都侯(漢)
(書張安世傳)
漢張彭祖行草品上之下(韋續九品書人論)
路温舒
路温舒字長君鉅鹿東里人也父為里監門使温舒牧
羊温舒取澤中蒲截以為牒編用寫書稍習善又受春
秋通大義至臨淮太守(漢書本傳)
嚴延年
嚴延年字次卿東海下邳人也為河南太守為人短小
精悍敏捷於事尤巧為獄文善史書奏成手中奄忽如
神(漢書酷吏傳)
史游
史游漢元帝時黃門令作急就章解散隸體麤書之(王)
(愔文字志)
存字之梗槩損隸之規矩縱任奔逸赴俗急就因草創
之義謂之草書後世謂之章草(書斷)
李長
李長成帝時將作大匠作元尚篇倉頡中正字也(漢書)
(藝文志)
張敞
張敞字子高本河東平陽人也祖父徙茂陵守京兆尹
復拜冀州刺史太原太守(漢書本傳)
倉頡多古字俗師失其讀宣帝時徵齊人能正讀者張
敞從受之(漢書藝文志)
美陽得鼎獻之有司議以為宜薦見宗廟如元鼎時故
事張敞好古文字按鼎銘勒而上議云此鼎細小又有
欵識不宜薦見宗廟(漢書郊祀志)
張敞善書見王愔文字志(法書要錄)
杜鄴
杜鄴字子夏本魏郡繁陽人也武帝時徙茂陵官為涼
州刺史(漢書本傳)
鄴工古文(書斷)
王尊
王尊字子贛涿郡高陽人也少孤歸諸父使牧羊澤中
尊竊學問能史書守京兆尹三歲免復遷東郡太守秩
中二千石卒官(漢書本傳)
劉向
劉向字子政本名更生年十二以父德任為輦郎既冠
以行修飭擢為諫大夫元帝初為散騎宗正給事中成
帝即位更名向為中郎使領護三輔都水遷光祿大夫
(漢書本傳)
劉子政校中秘書自史籀以下凡十家序為小學次於
六藝之末(洪邁容齋隨筆)
劉向博極羣書尤工字畫(陶宗儀書史會要)
谷永
谷永字子雲長安人也博學經書數上疏言得失至大
司農(漢書本傳)
樓護與谷永俱為五侯上客長安號曰谷子雲筆札樓
君卿脣舌(漢書游俠傳)
孔光
孔光字子夏孔子十四世孫也為御史大夫丞相各再
壹為大司徒太傅太師歴三世前後十七年封博山侯
諡簡烈侯(漢書本傳)
孔光經行著修書法古雅(書史會要)
爰禮
爰禮沛人孝平時徵禮等百餘人令說文字未央廷中
以禮為小學元士(許慎說文序)
爰禮善書見王愔文字志(張彦遠法書要錄)
秦近
秦近講學大夫通倉頡讀能言之(許慎說文序)
揚雄
揚雄字子雲蜀郡成都人也年四十餘游京師奏賦除
為郎給事黃門三世不徙官莽世轉為大夫作竒字嗜
酒好事者載酒肴從遊學(漢書本傳)
元始中徵天下通小學者以百數各令記字於庭中揚
雄取其有用者以作訓纂篇順續倉頡又易倉頡中重
復之字凡八十九章(漢書藝文志)
雄為郎詔令尚書賜筆墨錢六萬觀書石渠天下上計
孝廉及内郡衛率會者雄常把三寸弱翰齎油素四尺
以問其異語歸即以鉊摘次之於槧(楊子雲集)
劉棻
劉棻國師公歆子也王莽時侍中封隆威侯(漢書王莽)
(傳)
棻嘗從雄學作竒字(漢書揚雄傳)
甄豐
甄豐元始中封廣陽侯為少傅授四輔職(漢書王莽傳)
亡新居攝使大司空甄豐等挍文書之部自以為應制
作頗改定古文時有六書一曰古文二曰竒字三曰篆
書四曰佐書五曰繆篆六曰鳥蟲(許慎說文序)
陳遵
陳遵字孟公杜陵人也有功封嘉威侯遵嗜酒略涉傳
記贍於文辭性善書與人尺牘主皆藏去以為榮王莽
素竒遵材起為河南太守既至官召善書吏十人於前
治私書遵馮几口占書吏且省官事書數百封親疎各
有意河南大驚復為九江及河内都尉(漢書本傳)
芝英篆陳遵所作在漢中葉武帝臨朝爰有靈芝三本
植於殿前既歌芝房之曲又述芝英之書陳氏即芝英
之祖(夢英十八體書)
馮嫽
楚主侍者馮嫽能史書習事嘗持漢節為公主使行賞
於城郭諸國敬信之號曰馮夫人(漢書西域傳)
後漢
杜林
杜林字伯山扶風茂陵人也(鄴子)少好學深沉家既多書
又外氏張竦父子喜文采林從竦受學時稱通儒建武
六年徵拜侍御史林前於西州得漆書古文尚書一卷
嘗寳愛之雖遭艱困握持不離身代朱浮為大司空稱
為任職相(後漢書本傳)
倉頡多古字俗師失其讀杜林為作訓故(漢書藝文志)
林尤工古文過於鄴也(書斷)
衞宏
衛宏字敬仲(張懷瓘書斷作衛密字次仲)東海人也少與河南鄭興
俱好古學作毛詩傳從大司空杜林更受古文尚書為
作訓旨由是古學大興光武以為議郎(後漢書本傳)
衛宏詔定古文字書一卷(唐書藝文志)
曹喜
曹喜字仲則扶風平陵人章帝建初中為秘書郎篆隸
之工收名天下(書斷)
喜見李斯筆勢悲歎不已作筆論一卷(王羲之筆勢傳)
扶風曹喜少異於斯而亦稱善(衛恒四體書勢)
喜善懸針法後世行之以此書題五經篇目(唐玄度十)
(體書)
垂露篆喜之所作以書章表奏事謂其點綴如輕露(夢)
(英十八體書)
喜小篆法垂枝濃直若薤葉(金壺記)
杜度
杜度(蕭子良云本名操為魏武帝諱改為度)字伯度京兆杜陵人御史大
夫延年曾孫章帝時為齊相善章草(書斷)
建初中杜度善草書見稱於章帝上貴其蹟詔使草書
上事蓋因章奏後世謂之章草(法書要錄)
杜伯度章草時稱聖字(金壺記)
班固
班固字孟堅扶風安陵人也顯宗召詣校書部除蘭臺
令史後遷玄武司馬(後漢書本傳)
揚雄作訓纂篇臣復續揚雄作十三章無復字六藝羣
書所載略備矣韋昭注曰臣班固自謂也作十三章後
人不别疑在倉頡下篇三十四章中(漢書藝文志)
固工篆李斯曹喜之法悉能究之(書斷)
班超
班超字仲升扶風平陵人彪之少子也永平五年兄固
被召詣挍書郎超與母隨至洛陽家貧為官傭書以供
養久勞苦常輟業投筆歎曰大丈夫當效傅介子張騫
立功異域以取封侯安能久事筆研間乎久之顯宗問
固卿弟安在固對為官寫書受直以養母帝乃除超為
蘭臺令史後使西域立功為都護封定遠侯(後漢書本)
(傳)
徐幹
徐幹字伯章扶風平陵人為班超軍司馬善章草班固
與弟超書曰得伯章書藁勢殊工知識讀之莫不歎息
實亦藝由已立名自人成(班蘭臺集)
賈逵
賈逵字景伯扶風平陵人也永平中有神雀集明帝勅
蘭臺給筆札使作頌拜為郎與班固並挍祕書永元八
年為侍中領騎都尉(後漢書本傳)
賈逵和帝時修理倉頡舊史(書史會要)
賈魴
賈魴和帝時郎中撰滂喜篇以倉頡為上篇訓纂為中
篇滂喜為下篇所謂三倉也皆用隸字寫之隸法由兹
遂廣(書斷)
李郃
李郃字孟節漢中南鄭人也郃游大學通五經官至司
徒封涉都侯(後漢書本傳)
李郃游學京師常賃書自給(李郃别傳)
王溥
王溥琅邪人王吉之後安帝時家貧不得仕乃挾竹簡
插筆於洛陽市傭書美於形貌又多文辭來僦其書者
丈夫贈其衣冠婦人遺其珠玉一日之中衣寳盈車而
歸積粟於廪洛陽稱為善筆而得富後以一億輸官得
中壘挍尉(拾遺記)
崔瑗
崔瑗字子玉涿郡安平人駰之中子也早孤好學能傳
其父業諸儒宗之舉茂才後遷濟北相著草書勢(後漢)
(書本傳)
瑗善章草師於杜度點畫之間莫不調暢王隠謂之草
賢又妙小篆有張平子碑(書斷)
崔瑗撰飛龍篇合篆草勢三卷(唐書藝文志)
崔寔
崔寔字子真一名台字元始瑗之子也桓帝初舉至孝
獨行後為五原太守召拜尚書(後漢書本傳)
崔寔章草雅有父風張茂先甚稱之(書斷)
許慎
許慎字叔重汝南召陵人也少博學時語曰五經無雙
許叔重為郡功曹舉孝廉再遷除洨長作說文解字十
四篇(後漢書本傳)
許慎少好古學書正文字尤善小篆師模李斯甚得其
妙(書斷)
尹珍
尹珍(華陽國志字道真母斂縣人也)牂牁郡人桓帝時自以生於荒裔
不知禮義乃從汝南許慎授經書圖緯學成還鄉里教
授於是南域始有學焉珍官至荆州刺史(後漢書南蠻)
(傳)
尹珍善書見王愔文字志(法書要錄)
張芝
張芝字伯英燉煌酒泉人徙屬弘農華隂芝及弟昶並
善草書至今稱傳之(後漢書張奐傳)
伯英家之衣帛必書而練臨池學書池水盡黑下筆必
為楷則號悤悤不暇草書寸紙不見遺至今世尤寳其
書韋仲將謂之草聖(衛恒四體書勢)
張芝學崔杜之法因而變之以成今草書之體勢一筆
而成氣脈通聫隔行不斷謂之一筆書(張彦遠歴代名)
(畫記)
伯英行書則二王之亞也又善隸書(書斷)
張芝始作一筆飛白書(庾元威論書)
芝見蔡邕作筆勢遂作筆心論五篇(書勢傳)
張昶
張昶字文舒善草書(後漢書張奐傳)
文舒伯英季弟為黃門侍郎尤善章草書類伯英時人
謂之亞聖極工八分又善隸(書斷)
華嶽廟祠堂碑文漢給事黃門張昶造昶自書之元帝
又刊其二十餘字二書有重名傳於海内(水經注)
朱賜
朱賜杜陵人官太僕時稱工書(書斷)
羅暉
羅暉字叔景京兆杜陵人官至羽林監善草著聞三輔
(書斷)
杜度妙於章草崔瑗崔寔父子繼能羅暉趙襲亦法此
藝襲與張芝相善芝自云上比崔杜不足下方羅趙有
餘(同上)
趙襲
趙襲字元嗣京兆長安人為燉煌太守與羅暉並以能
草見重關西(書斷)
姜詡梁宣田彦和
姜孟穎(王愔文字志名詡)梁孔達(王愔文字志名宣)田彦和皆伯英弟
子有名於世(衛恒四體書勢)
余郡士梁孔達姜孟穎慕張生之草書過於希顔孔焉
(趙壹非草書)
蘇班
蘇班平陵人也五歲能書為張伯英所稱賞(書斷)
蔡邕
蔡邕字伯喈陳留圉人也少博學建寧中拜郎中挍書
東觀遷議郎熹平四年奏求正定六經文字靈帝許之
邕乃自書册(一作丹)於碑(洛陽伽藍記漢國子學堂前有三種字石經二十五碑表裏刻)
(之作篆科斗隸三種字蔡邕筆之遺蹟也王伯厚云漢石經乃蔡邕八分書)使工鐫刻立於
太學門外碑始立觀視及摹寫者車乘日千餘兩填塞
街陌初平元年拜左中郎將封高陽鄉侯著篆勢(後漢)
(書本傳)
蔡文姬曰臣父造八分時神授筆法注云邕初入嵩山
學書於石室中得素書八角垂芒寫史籀李斯用筆勢
讀誦三年遂通其理常居一室不寐恍然一客厥狀甚
異授以九勢(蔡邕石室神授筆勢)
蔡邕采斯喜之法為古今雜形(衛恒四體書勢)
蔡邕作聖皇篇成詣鴻都門上時方修飾鴻都門邕見
役人以堊帚成字心有悅焉歸而為飛白之書(書斷)
熹平四年邕與五官中郎將堂谿典光祿大夫楊賜諫
議大夫馬日磾議郎張馴(水經注作訓)韓說太史令單颺等
正定六經文字(後漢書蔡邕傳)
堂谿典(見上蔡邕傳)
堂谿典字子度潁川人為西鄂長(後漢書蔡邕傳注)
典有嵩高石闕銘云中郎將堂谿典伯并(先賢行状云典字子度延)
(篤傳注又作季度此云字伯并當以碑為正)熹平四年來請雨嵩高廟(趙明)
(誠金石錄)
楊賜(見上蔡邕傳)
楊賜字伯獻震之孫弘農華隂人也熹平二年拜光祿
大夫封臨晉侯為司空諡文烈侯(後漢書本傳)
馬日磾(見上蔡邕傳)
馬日磾字翁叔(扶風人)馬融之族子少傳融業以才學進
與楊彪盧植蔡邕等典校中書歴位九卿遂登三輔(趙)
(岐三輔決錄)
張馴
張馴字子儁濟隂定陶人也少遊太學拜議郎與蔡邕
共定六經文字擢拜侍中光和七年遷大司農(後漢書)
(本傳)
韓說(見上蔡邕傳)
韓說字叔儒會稽山隂人也博通五經尤善圖緯之學
與蔡邕友善遷侍中(後漢書本傳)
單颺(見上蔡邕傳)
單颺字武宣山陽湖陸人也善明天官算術稍遷太史
令後拜尚書令(後漢書本傳)
趙䧕劉弘張文蘇陵傅楨左立
孫表
史稱蔡邕自書丹使工鐫刻今所存諸經字體各不同
雖邕能分善隸兼備篆體但文字之多恐非一人可辦
史云邕與堂谿典等正定諸經别有趙䧕劉弘張文蘇
陵傅楨(東觀餘論云石經有一版公羊其末云臣趙䧕議郎臣劉弘郎中臣張文臣蘇陵臣傅楨)左
立孫表(東觀餘論云論語之末題曰詔書與博士臣左立郎中臣孫表)數人竊意其間
必有同時揮豪者(洪适隸釋)
劉陶
劉陶字子竒一名偉潁川潁隂人濟北貞王勃之後陶
明尚書訓詁古文是正文字三百餘事名曰中文尚書
靈帝時拜諫議大夫(後漢書本傳)
陶亦工古文(書斷)
劉讓
劉讓所題十六字相傳云在蜀中閣道建寧者靈帝年
號(隸釋)
仇子長
仇子長(靈帝時人)析里橋郙閣頌建寧五年仇子長書名紼
(天下碑錄)
張普
張普(靈帝時人)米巫祭酒張普題字熹平二年立在嘉州墨
寳云洪雅磨崖復齋碑目作張普施天師道法記(婁機)
(漢隸字原)
張景
張景(靈帝時人)太守張景題字光和六年立在高朕石室梁
上(漢隸字原)
劉德升
劉德升(一作昇)字君嗣潁川人桓靈之時以造行書擅名
(書斷)
德升小變楷法謂之行書兼真謂之真行帶草謂之草
行(陸深書輯)
德升造瓔珞篆因夜象觀星宿而為此法(夢英十八體)
(書)
張超
張超字子並河間鄭人有文才靈帝時從征為别部司
馬超善於草書妙絶時人世共傳之(後漢書本傳)
超工章草字勢甚峻吳人以皇象方之(書斷)
師宜官
師宜官南陽人靈帝好書徵天下工書者於鴻都門至
數百人八分稱宜官為最大則一字徑丈小乃方寸千
言甚矜其能性嗜酒或時空至酒家書其壁以售之觀
者雲集酤酒多售則鏟去之後為袁術將鉅鹿耿球碑
術所立是宜官書(書斷)
梁鵠
梁鵠字孟皇安定烏氏人以善八分知名舉孝廉為郎
靈帝重之亦在鴻都門下遷幽州刺史(書斷)
師宜官每書輒削而焚其柎梁鵠乃益為版而飲之酒
候其醉而竊其柎鵠卒以書至選部尚書鵠奔劉表魏
武帝破荆州募求鵠署軍假司馬在祕書以勤書自效
武帝懸著帳中及以釘壁玩之以為勝宜官今宫殿題
署多是鵠書(衛恒四體書勢)
鵠法師宜官師善小字梁善大字(金壺記)
毛弘
毛弘字大雅河南武陽人服膺梁鵠研精八分亦成一
家法獻帝時為郎中教於祕書(書斷)
弘善古文隸書章草(書史會要)
左伯
左伯字子邑(一作邕)東萊人特工八分與毛弘等列亦擅
名漢末又甚能作紙漢興有紙代簡和帝時蔡倫工為
之子邑尤得其妙(蕭子良集)
漢末左子邑小與淳鵠不同然亦有名(衛恒四體書勢)
荀爽
荀爽字慈明一名諝潁川潁隂人淑之第六子也幼而
好學年十二能通春秋論語潁川為之語曰荀氏八龍
慈明無雙延熹九年舉拜郎中獻帝時進拜司空(後漢)
(書本傳)
荀爽善書翰(書史會要)
朱登
朱登字仲條善隸建寧中嘗書衛(當作衡)府君碑(書史會)
(要惟後漢衛尉衡方碑集古錄墨池編皆不載撰書人名金薤琳瑯碑尾有門生平原樂凌朱登字仲下闕)
徐安于
徐安于(一作子)韋續云後漢東陽公徐安于搜諸史籀得
十二時書皆象神形也(墨藪)
唐終
唐終(王愔文字志作綜金壺記作晉唐琮)魯人當漢魏之際夢蛇繞身寤
而作蛇書(墨藪)
郭伯道(一作通)
郭伯道品中之上論曰伯道里居(一本作府問)朝廷遠討(一本)
(作封)其迹(庾肩吾書品)
王綺
王綺正隸草品上之上(韋續九品書人論)
王瞻
王瞻善草書(書史會要)
金張天錫集古名家草書一帖曰草書韻會其所取漢
諸家中有王瞻(楊慎墨池璅錄)
羅朌(一作盻)
羅朌善行書(書史會要)
劉懆
劉懆隸書巴郡太守繁敏碑(書史會要守按金石錄有漢巴郡太樊敏碑不著)
(書人姓名)
曹夀
曹夀(見王愔文字志)急就章一卷曹夀解(唐書藝文志)
仇靖
仇靖(未詳何時人)宋婁機云武都丞吕國以下題名在成州
天井碑側仇靖書文(漢隸字源)
王曜
王曜(未詳何時人)宋洪适云石經字體不同公羊詩書又在
論語上劉寬碑隂王曜題名則公羊詩書之鴈行也識
者當能别之(隸釋)
李廵
李廵汝陽人(靈帝時宦者)廵以諸博士有行賂定蘭臺漆書
經字以合其私文者乃白帝與諸儒共刻五經文於石
(後漢書宦者吕強傳)
李廵善書見王愔文字志(法書要錄)
李譜文
牧土上師李譜文老君之玄孫昔居代郡桑乾以漢武
之世得道為牧土宫主領治三十六土人鬼之政天中
三真太文錄凡六十餘卷號曰&KR0008;圖真經又銷練金丹
雲英八石玉漿之法皆有訣要上師李君手筆有數篇
其餘皆正真書曹趙道覆所書古文鳥跡篆隸雜體辭
約義辨婉而成章(魏書釋老志)
隂長生
隂長生新野人聞馬明生得度世道執役親勞十餘年
不懈明生乃將入靑城山中煮黃土為金以示之以太
清神丹經授之(雲笈七籖)
隂長生裂黃表寫用經一通封以文石之函置嵩山一
通黃櫨之簡漆書之封以青玉之函置太華山一通黃
金之簡刻而書之封以白銀之函置蜀綏山一封縑書
合為十篇付弟子使世世當有所傳(神仙傳)
王方平
王遠者字方平東海人也至中散大夫博學五經兼明
天文圖䜟漢桓帝連徵不出逼詣京師題宫門扇四百
餘字削之外字適去内字復見墨皆徹入材裏(雲笈七)
(籖)
王方平至蔡經家比舍有陳尉詣門求見後數十年方
平有書與陳尉真書書字廓落大而不楷陳尉家世世
存錄王君手書(蔡經傳)
攝摩騰(四十二章經作迦葉摩騰大藏一覽作摩鳩騰)
後漢明帝遣郎中蔡愔及秦景使天竺得佛經四十二
章并與沙門攝摩騰竺法蘭東還愔之來也以白馬負
經因立白馬寺於洛城雍關西以處之其經緘於蘭臺
石室永平中法蘭又譯十住經(隋書經籍志)
摩騰出其文四十二章翻為隸書其後稍稍不絶(李肇)
(東林寺經藏碑)
皇甫規妻
安定皇甫規妻不知何氏女也規初喪室家後更娶之
妻善屬文能草書時為規答書記衆人怪其工(後漢書)
(列女傳)
扶風馬夫人大司農皇甫規之妻也有才學工隸書夫
人寡董卓聘之夫人不屈卓殺之(書斷)
蔡琰
蔡琰字文姬蔡邕之女也博學有才辨又妙於音律興
平中亂沒於南匈奴曹操贖之操因問曰聞夫人家多
墳籍猶能憶識之不文姬曰昔亡父賜書四千許卷今
所誦憶裁四百餘篇耳操曰今當使十吏就夫人寫之
文姬曰男女之别禮不親授乞給紙筆真草唯命於是
繕書送之文無遺誤(後漢書列女傳)
蔡邕得筆法於神人傳女文姬(古今傳授筆法)
蔡琰胡笳引自書十八章極可觀(黃山谷集)
魏
鍾繇
鍾繇字元常潁川長社人也(筆勢傳云許昌人)封定陵侯遷太
傅諡成侯(魏志本傳)
繇同胡昭學書十六年未嘗窺戶繇與子會論曰吾精
思學書三十年若與人居畫地廣數步卧畫被穿過表
每見萬類皆畫象之(金壺記)
鍾繇見蔡邕筆法於韋誕坐中苦求不與搥胸嘔血太
祖以五靈丹救之誕死繇盜發其冢遂得之(虞喜志林)
繇書有三體一曰銘石之書(謂正書)最妙者也二曰章程
書(謂八分)傳祕書教小學者也三曰行狎書(謂行書)相聞者
也三法皆世人所善(羊欣能書人名)
鍾繇草書衛索之下(書斷)
孫子荆關枇杷
孫子荆關枇杷(與鍾繇同時)繇與太祖邯鄲淳韋誕孫子荆
關枇杷議用筆法(虞喜志林)
鍾會
鍾會字士季繇之少子也少敏慧夙成及壮有才數技
藝景元三年為征西將軍(魏志本傳)
會善效人書於劔閣要艾章程白事皆易其言又毁文
王報書手作以疑之也(世說新語注)
鍾會書有父風稍備筋骨兼美行草尤工隸書會嘗詐
為荀勗書就勗母鍾夫人取寳劔(書斷)
鍾毅
鍾毅會所養兄子也(魏志鍾會傳)
鍾毅行隸品下之上(韋續九品書人論)
宋翼
宋翼鍾繇弟子(書史會要云鍾繇之甥)常作書如算子繇乃叱之
翼三年不敢見晉太康中有人於許下破鍾繇墓遂得
筆勢論翼乃讀之依此法學名遂大振(王羲之題筆陣)
(圖後)
胡昭
胡昭字孔明潁川人養志不仕避地冀州辭袁紹之命
太祖頻加禮辟既至求去居陸渾山中以經籍自娱昭
善史書與鍾繇邯鄲淳衛覬韋誕並有名尺牘之蹟動
見模楷焉(魏志管寧傳)
衛恒云昭與鍾繇並師於劉德升俱善草行而胡肥鍾
瘦張華云胡昭善隸書(書斷)
邯鄲淳
邯鄲淳一名竺字子叔(一作子淑一作子禮)潁川人(一作陳留人)博學
有才章又善蒼雅蟲篆許氏字指初平時從三輔客荆
州太祖甚敬異之黃初初以淳為博士給事中(魏志王)
(粲傳注)
淳八體悉工師於曹喜尤精古文大篆八分隸書自杜
林衛密(當作宏)以來古文泯絶由淳復著(書斷)
淳以書教諸皇子又建三字石經於漢碑之西其文蔚
煥三體復宣挍之說文篆隸大同而古字小異(江式論)
(書表)
衛臻
衛臻字公振陳留襄邑人也始為漢黃門侍郎後為魏
司徒爵長垣侯追贈太尉諡敬侯(魏志本傳)
張懷瓘云王濛隸章草衛臻陶侃亞也(書斷)
竇臮云或仰則鍾繇或平視衛臻(述書賦)
衛覬
衛覬字伯儒河東安邑人也少夙成以才學稱太祖辟
為司空掾屬魏國既建拜侍中徙尚書明帝即位進封
閺鄉侯諡敬侯好古文鳥篆隸草無所不善(魏志本傳)
古文者傳出於邯鄲淳伯儒嘗寫淳古文尚書還以示
淳淳不能别(書斷)
韋誕
韋誕字仲將(京兆人)太僕端子有文才善屬辭章建安中
拜郎中稍遷侍中中書監以光祿大夫遜位邯鄲淳衛
覬及誕並善書有名(文章叙錄)
誕師邯鄲淳太和中誕為武都太守以能書留補侍中
魏氏寳器銘題皆誕書云(衛恒四體書勢)
誕及姜詡梁宣田彦和皆伯英弟子並善草書誕書最
優又善楷書(羊欣能書人名)
南宫既建明帝令侍中京兆韋誕以古篆書之(水經注)
誕諸書並善尤精題署明帝時淩雲臺初成令誕題榜
高下異好宜就加點正因致危懼頭鬢皆白既下戒子
孫無為大字楷法(書斷)
誕飛白入妙(同上)
韋誕作剪刀篆亦曰金錯書(夢英十八體書)
韋康
韋康字元將誕兄(官至涼州刺史)亦工書(書斷)
韋熊
韋熊字少季誕之子亦善隸書時人云名公之子不有
二事世所美焉(書斷)
蘇林
蘇林字孝友陳留人博學多通古今字指凡諸書傳文
間危疑林皆釋之建安中為五官將文學黃初中為博
士給事中文帝典論所稱蘇林者是也(魏志劉劭傳)
張揖
張揖清河人魏初博士著埤倉廣雅古今字詁(江式論)
(書表)
蘇林張揖並善書見王愔文字志(法書要錄)
劉廙(書斷誤作廣)
劉廙字恭嗣南陽安衆人也為五官將文學文帝器之
命廙通草書廙答書曰初以尊卑有序不敢修草必如
嚴命何敢以辭位為侍中爵關内侯(魏志本傳)
虞松
虞松字叔茂陳留人也(述書賦作會稽人)九江太守邊讓外孫
弱冠有才宣王辟為掾年二十四遷中書郎遂至太守
(魏志鍾繇傳注)
叔茂體裁簡約肌骨豐嫮(述書賦)
應璩
應璩字休璉瑒之弟汝南人博學好屬文善為書記文
明帝世歴官散騎常侍齊王即位遷侍中大將軍長史
(魏志王粲傳)
應璩以文章貴顯亦善書(書史會要)
杜畿
杜畿字伯侯京兆杜陵人也為河東太守文帝時為尚
書僕射諡戴侯(魏志本傳)
畿善行草(書斷)
杜恕
杜恕字務伯畿之子也太和中為散騎黃門侍郎後出
為幽州刺史加建威將軍護烏桓挍尉(魏志本傳)
恕亦善行草(書斷)
諸葛誕
諸葛誕字公休琅邪陽都人諸葛豐後也封高平侯為
征東大將軍(魏志本傳)
諸葛誕常倚柱書雷震其柱誕書自若(金壺記)
夏侯玄
夏侯玄字太初尚子沛國譙人少知名官至太常(魏志)
(本傳)
夏侯太初常倚柱作書時大雨霹靂破所倚柱神色無
變書亦如故(世說新語誕按金壺記與諸葛事並載)
張緝
張緝光祿大夫高貴鄉公后之父也正元元年謀以太
常夏侯玄輔政(晉書景帝紀)
張緝善書(書史會要)
王明山
王明山凌少子太原祁人最知名善書多技藝人得其
書皆以為法(魏志王凌傳注)
江偉
江偉(藝文類聚作晉人詩紀有江偉答賀蜡詩序云正元二年晉無正元之號按正元乃高貴鄉公年號)
(當是其時人)善書見王愔文字志(法書要錄)
陳翕
陳翕(未詳何時人)張平子碑隂二銘崔子玉及陳翕悉是隸
字(水經注)
韋秀
韋秀書品下之上(庾肩吾書品)
鍾輿
鍾輿書品下之上(庾肩吾書品)
吳
張昭
張昭字子布彭城人也少好學善隸書孫策命為長史
撫軍中郎將權稱尊號拜輔吴將軍諡文侯(吴志本傳)
張昭書品中之下(庾肩吾書品)
張紘
張紘字子綱廣陵人權以紘為長史(吴志本傳)
紘好文學又善楷篆書與孔融書自書融遺紘書曰前
勞手筆多篆書每舉篇見字欣然獨笑如復覩其人也
(吴志本傳注)
紘工小篆飛白(書史會要)
皇象
皇象字休明廣陵江都人幼工書時有張子並(張超)陳梁
甫能書甫恨逋(一作瘦)並恨峻象斟酌其間甚得其妙中
國善書者不能及也與嚴武棋曹不興畫等謂之八絶
云(吴志趙達傳注)
象官至侍中工章草師於杜度右軍隸書萬字皆别休
明章草萬字皆同各造其極(金壺記云時人謂之書聖)八分亞於蔡
邕小篆入能(書斷)
皇象書吳大帝碑在江寧府雖本漢隸然探竒振古有
三代純樸氣羊欣稱象善草書張懷瓘惟稱象小篆入
能獨不言象為隸字疑此碑近出前人未見(廣川書䟦)
急就篇前代能書者多以草書寫之今惟有一本相傳
是皇象寫(玉海春金壺記云其書秋尤妙)
陳梁甫
陳梁甫(書斷作梁輔)能書吳志(趙達傳注)
劉纂岑伯然朱季平
劉纂(吳志步夫人傳注劉纂尚孫權女)岑伯然(一作龍)朱季平(並與皇象同時)晉
葛洪云吴之善書者皇象劉纂岑伯然朱季平皆一代
之絶手(抱朴子)
賀邵
賀邵字興伯會稽山隂人也(吴書曰賀齊之孫景之子)孫皓時中書
令領太子太傅(吳志本傳)
邵善章草與皇象同時共體(述書賦)
蘇建
蘇建官至中郎其書與皇象同所書禪國文在宜興善
卷山中(書史會要)
吴後主紀功碑三段石碑華覈文皇象書金陵瑣事又
定為蘇建書非篆非隸最為竒古原刻在嚴山(江寧府)
(志)
朱育
朱育山隂人少好奇字凡所特達依體象類造作異字
千名以上育後仕為東觀令加位侍中推刺占射文藝
優絶(虞預會稽典錄)
朱育異字二卷(唐書藝文志)
諸葛融
諸葛融字叔長瑾之次子也琅邪陽都人學為章句博
而不精性寬容多技藝後拜騎都尉(吴志諸葛瑾傳注)
諸葛融善書(書史會要)
張弘
張弘字敬禮吳郡人篤學不仕恒著烏巾時號張烏巾
善篆隸其飛白妙絶當時(金壺記云弘飛白書有飛仙鶴舞之態歐陽詢曰張烏巾)
(飛白可冠於世)自作飛白序勢備說其美(書斷)
沈友
沈友字子正吳郡人弱冠博學善屬文辭(金壺記云沈友少好學書)
兼好武事注孫子兵法又辯於口衆咸言其筆之妙舌
之妙刀之妙三者皆過絶於人(張勃吴錄)
釋支謙
釋支謙字恭明一名越本月支人博覽經籍莫不諳究
世間伎藝多所綜習遍學異書通六國語孫權拜為博
士謙以經多梵文集衆本譯為漢文行於世(高僧傳)
康僧會
康僧會其先康居國人世居天竺父移交趾會篤志好
學明解三藏博覽六經天文圖緯多所綜涉頗屬文翰
吳赤烏十年初達建業權為建塔(高僧傳)
蜀漢
諸葛亮
諸葛亮字孔眀琅邪陽都人漢司隸校尉諸葛豐後也
先主即位策亮為丞相建興元年封武鄉侯諡忠武侯
(蜀志本傳)
蜀主採金牛山鐡鑄八劔並是亮書(陶弘景刀劔錄)
先主常作三鼎皆孔明篆隸八分書極工妙(周越古今)
(法書苑)
亮善畫亦喜作草字雖不以書稱世得其遺蹟必珍玩
之今御府藏草書遠涉帖(宣和書譜)
諸葛瞻
諸葛瞻字思遠亮之子也工書畫強識蜀人追思亮咸
愛其才敏每朝廷有善政佳事雖非瞻所建倡皆曰葛
侯之所為也景耀四年為行都護衛將軍平尚書事(蜀)
(志本傳)
許靖
許靖字文休汝南平輿人少與從弟劭俱知名建安十
六年轉在蜀郡先主即尊號策靖作司徒靖年逾七十
丞相諸葛亮皆為之拜(蜀志本傳)
許靖行草品下之下(韋續九品書人論)
劉敏
劉敏零陵人優之孫優父綽本彭城人為零陵太守因
徙家焉敏善草書帝禪時除侍御史為揚威將軍以功
封雲亭侯拜成都大尹(永州府志)
張飛
張飛字益德涿郡人也章武元年遷車騎將軍領司隸
校尉封西鄉侯諡曰桓(蜀志本傳)
涪陵有張飛刁斗銘其文字甚工飛所書也張士環詩
云人間刁斗見銀鈎(楊慎丹鉛總錄)
飛不獨有八分書刁斗銘又有流江縣紀功題名云漢
將軍飛率精卒萬人大破賊首張郃於八濛立馬勒銘
(陳繼儒太平清話)
來敏
來敏字敬達義陽新野人來歙之後也涉獵書籍善左
氏春秋尤精於倉雅訓詁好是正文字後為執慎將軍
(蜀志本傳)
譙周
譙周字允南巴西西充國人也研精六經尤善書札位
至光禄大夫後晉室踐祚以為散騎常侍不拜(蜀志本)
(傳)
御定佩文齋書畫譜卷二十二
