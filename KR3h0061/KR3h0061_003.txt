欽定四庫全書
御定佩文齋書畫譜目錄
第三卷
論書三(書法上)
後漢蔡邕九勢
晉衛夫人筆陣圖
晉王羲之題筆陣圖後
梁武帝觀鍾繇書法十二意
隋僧智果心成頌
唐太宗筆法訣
唐歐陽詢八法
永字八法詳說
翰林禁經九生法
翰林密論二十四條用筆法
唐顔真卿述張長史筆法十二意
唐李華二字訣
筆法門
古今𫝊授筆法十三訣
𫝊授筆法人名
唐張懷瓘用筆十法
唐張懷瓘玉堂禁經
唐韓方明授筆要說
唐盧攜臨池妙訣
唐林韞撥鐙四字法
唐陸希聲撥鐙五字法
南唐後主李煜書述
翰林傳授隐術
草訣百韻歌
歐陽率更書三十六法
欽定四庫全書
御定佩文齋書畫譜卷三
論書三(書法上)
後漢蔡邕九勢
夫書肇於自然自然既立隂陽生焉隂陽既生形勢出
矣藏頭護尾力在字中下筆用力肌膚之麗故曰勢来
不可止勢去不可遏惟筆軟則竒怪生焉
凡落筆結字上皆覆下下以承上使其形勢逓相映帶
無使勢背
轉筆宜左右回顧無使節目孤露
藏鋒點畫出入之迹欲左先右至回左亦爾
藏頭員筆屬紙令筆心常在點畫中行
護尾畫點勢盡力收之
疾勢出於啄磔之中又在竪筆緊趯之内
掠筆在於䟎鋒峻趯用之
澀勢在於緊駃戰行之法
横鱗竪勒之規
此名九勢得之雖無師授亦能妙合古人湏翰墨功
多即造妙境耳(書苑菁華)
晉衞夫人筆陣圖
夫三端之妙莫先乎用筆六藝之奥莫重乎銀鈎昔秦
丞相斯見周穆王書七日興歎患其無骨蔡尚書邕入
鴻都觀碣十旬不返嗟其出羣故知達其源者少闇於
理者多近代以来殊不師古而緣情棄道纔記姓名或
學不該贍聞見又寡致使成功不就虚費精神自非通
靈感物不可與談斯道矣今刪李斯筆妙更加潤色總
七條并作其形容列事如左貽諸子孫永為模範庶將
来君子時復覽焉筆要取崇山絶仞中兔毛八九月收
之其筆頭長一寸管長五寸鋒齊腰強者其硯取前涸
新石潤澀相兼浮津耀墨者其墨取廬山之松煙代郡
之鹿膠十年以上強如石者為之紙取東陽魚卵虚柔
滑淨者凡學書字先學執筆若真書去筆頭二寸一分
若行草書去筆頭三寸一分執之下筆點畫波撆屈曲
皆湏盡一身之力而送之初學先大書不得從小善鑒
者不寫善寫者不鑒善筆力者多骨不善筆力者多肉
多骨微肉者謂之筋書多肉微骨者謂之墨豬多力豐
筋者聖無力無筋者病一一從其消息而用之
一如千里陣雲隐隐然其實有形
丶如高峰墜石磕磕然實如崩也
丿陸斷犀象
□百鈞弩發
丨萬歲枯藤
乀崩浪雷奔
&KR1525;勁弩筋節
右七條筆陣出入斬斫圖執筆有七種有心急而執筆
緩者有心緩而執筆急者若執筆近而不能緊者心手
不齊意後筆前者敗若執筆遠而急意前筆後者勝又
有六種用筆結搆員備如篆法飄颺灑落如章草凶險
可畏如八分窈窕出入如飛白耿介特立如鶴頭鬱拔
縱横如古隸然心存委曲每為一字各象其形斯造妙
矣書道畢矣永和四年上虞製記(法書要錄)
晉王羲之題筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結搆者謀略也颺筆者
吉凶也出入者號令也屈折者殺戮也夫欲書者先乾
研墨凝神静思預想字形大小偃仰平直振動令筋脈
相連意在筆前然後作字若平直相似状如算子上下
方整前後齊平此不是書但得其點畫爾昔宋翼常作
此書其師鍾繇叱之翼三年不敢見繇即潛心改迹每
作一波常三過折筆每作一(原闕一字)常隐鋒而為之每作一
横畫如列陣之排雲每作一戈如百鈞之弩發每作一
點如高峰墜石(原闕四字)屈折如鋼鈎每作一牽如萬歲枯藤
每作一放縱如足行之趣驟翼先来書惡晉太康中有
人於許下破鍾繇墓遂得筆勢論翼讀之依此法學書
名遂大振欲真書及行書皆依此法若欲學草書又有
别法湏緩前急後字體形勢狀如龍蛇相鉤連不斷仍
湏稜側起復用筆亦不得使齊平大小一等每作一字
須有點處且作餘字總竟然後安點其點須空中遥擲
筆作之其草書亦復湏篆勢八分古隸相雜亦不得急
令墨不入紙若急作意思淺薄而筆即直過惟有章草
及章程行押等不用此勢但用擊石波而已其擊石波
者缺波也又八分更有一波謂之隼尾波即鍾公泰山
銘及魏文帝受禪碑中已有此體夫書先湏引八分章
草入隸字中發人意氣若直取俗字則不能先發予少
學衞夫人書將謂大能及渡江北游名山見李斯曹喜
等書又之許下見鍾繇梁鵠書又之洛下見蔡邕石經
三體書又於從兄洽處見張昶華岳碑始知學衞夫人
書徒費年月耳遂改本師仍於衆碑學習焉(王右軍集)
梁武帝觀鍾繇書法十二意
平(謂横也)直(謂縱也)均(謂間也)密(謂際也)鋒(謂端也)力(謂體也)
輕(謂屈也)決(謂牽掣也)補(謂不足也)損(謂有餘也)巧(謂布置也)稱(謂大小也)
字外之竒文所不書世之學者宗二王元常逸迹曾不
睥睨羲之有過人之論後生遂爾雷同元常謂之古肥
子敬謂之今瘦今古既殊肥瘦頗反如自省覽有異衆
說張芝鍾繇巧趣精細殆同機神肥瘦古今豈易致意
真跡雖少可得而推逸少至學鍾書勢巧形密及其獨
運意疎字緩譬猶楚音習夏不能無楚過言不悒未為
篤論又子敬之不迨逸少猶逸少之不迨元常學子敬
者如畫虎也學元常者如畫龍也余雖不習偶見其理
不習而言必慕之歟聊復自記以補其闕非欲明觧強
以示物也儻有均思思盈半矣(書苑菁華)
隋僧智果心成頌
廻展右肩
頭項長者向右展寧宣臺尚字是(非為頭項長)
長舒左足
有脚者向左舒寳典其類字是(謂亻彳木扌之類非其典之類)
峻拔一角
字方者擡右角國用周字是
潛虚半腹
畫稍麤於左右亦湏著遠近均勻遞相覆蓋放令右
虚用見岡月字是
間合間開
無字等四點四畫為縱上心開則下合也
隔仰隔覆
並字隔二畺字隔三皆斟酌二三字仰覆用之
廻互留放
謂字有磔掠重者若爻字上住下放茶字上放下住
是也不可并放
變換垂縮
謂兩竪畫一垂一縮并字右縮左垂斤字右垂左縮
上下亦然
繁則減除
王書懸字虞書毚字皆去下一點張書盛字改血從
皿也(盛本從皿)
疎當補續
王書神字處字皆加一點却字卩從阝是也
分若抵背
謂縱也卅册之類皆須自立其抵背鍾王歐虞皆守
之
合如對目
謂逢也八字州字皆須潛相矚視
孤單必大
一點一畫成其獨立者是也
重並仍促
謂昌吕爻棗等字上小林棘絲羽等字左促森淼字
兼用之
以側映斜
丿為斜乀為側交欠以入之類是也
以斜附曲
謂人為曲女安必互之類是也
覃精一字功歸自得盈虚
向背仰覆垂縮廻互不失也
統視連行妙在相承起復
行行皆相暎帶聮屬而不背違也(蘇霖書法鈎玄)
唐太宗筆法訣
夫欲書之時當收視反聽絶慮凝神心正氣和則契於
玄妙心神不正字則攲斜志氣不和書必顛覆其道同
魯廟之器虚則攲滿則覆中則正正者沖和之謂也
大抵腕竪則鋒正鋒正則四面勢全次實指指實則節
力均平次虚掌掌虚則運用便易
為點必收貴緊而重
為畫必勒貴澀而遲
為撆必掠貴險而勁
為竪必努貴戰而雄
為戈必潤貴遲疑而右顧
為環必郁貴蹙鋒而總轉
為波必磔貴三折而遣豪
側不得平其筆
勒不得臥其筆湏筆鋒先行
努不宜直直則失力
趯須存其筆鋒得勢而出
策湏仰策而收
掠湏筆鋒左出而利
啄須臥筆而疾罨
磔湏戰筆發外得意徐乃出之
夫點要作稜角忌於員平貴於通變
合策處策年字是也
合勒處勒士字是也
凡横畫並仰上覆收士字是也
三須觧磔上平中仰下覆春主字是也凡三畫悉用之
合掠即掠戸字是也
彡乃形影字右邊不可一向為之須背下撆之
爻須上磔衂鋒下磔放出不可雙出
多字四撆一縮二少縮三亦縮四須出鋒巧在乎躪躒
則古秀而意深拙在乎輕浮則薄俗而直置採摭菁葩
芟薙蕪穢庶近乎翰墨脱專執自賢闕於師授則衆病
蜂起衡鑑徒懸於闇矣(書苑菁華)
唐歐陽詢八法
丶如高峰之墜石
□似長空之初月
一若千里之陣雲
丨如萬歲之枯藤
□勁松倒折落挂石厓
&KR1525;如萬鈞之弩發
丿利劔截斷犀象之角牙
乀一波常三過筆
澄神静慮端已正容秉筆思生臨池志逸虚拳直腕指
齊掌空意在筆前文向思後分間布白勿令偏側墨淡
則傷神彩絶濃必滯鋒豪肥則為鈍瘦則露骨勿使傷
於軟弱不須怒降為竒四面停勻八邊俱備短長合度
麤細折中心眼準程疎密攲正筋骨精神隨其大小不
可頭輕尾重無令左短右長斜正如人上稱下載東映
西帶氣宇融和精神灑落省此微言孰為不可也(王氏法書苑)
永字八法
禁經云八法起於隸字之始自崔張鍾王傳授所用該
於萬字墨道之最不可不明也隋僧智永發其旨趣授
於虞袐監世南自兹傳授遂廣彰焉李陽冰云昔逸少
攻書多載十五年偏攻永字以其備八法之勢能通一
切字也八法者永字八畫是矣
丶一點為側□二横為勒
□三竪為努□四挑為趯
□五左上為策□六左下為掠
□七右上為啄永八右下為磔
訣一(一作顔真卿八法頌)
側蹲䲭而墜石勒緩縱以藏機
弩彎環而勢曲趯峻快以如錐
策依稀而似勒掠髣髴以宜肥
啄騰凌而速進磔抑趞以遲移
訣二(一作柳宗元八法頌)
側不愧臥勒常患平
努過直而力敗趯宜存而勢生
策仰收而暗揭掠左出而鋒輕
啄倉皇而疾掩磔䟐趞以開撑
永字八法詳說
側勢第一
側不得平其筆當側筆就右為之口訣云先右揭其腕
次輕蹲其鋒取勢緊則乘機頓挫借勢出之疾則失中
過又成俗夫側鋒顧右借勢而側之從勁輕揭潛出務
於勒也
問曰側不言點而言側何也
論曰謂筆鋒顧右審其勢險而側之故名側也止言點
則不明顧右無存鋒向背墜墨之勢若左顧右側則横
敵無力故側不險則失於鈍鈍則芒角隐而書之神格
喪矣筆訣云側者側下其筆使墨精暗墜徐乃反揭則
稜利矣
勒勢第二
勒不得臥其筆中高兩頭下以筆心壓之口訣云頭傍
鋒仰策次迅收若一出揭筆不趯而暗收則薄員而疎
筆無力矣夫勒筆鋒似及於紙須微進仰策峻趯
問曰勒不言畫而言勒何也
論曰勒者趯筆而行承其虚畫取其勁澀則功成矣今
止言畫者慮在不趯一出便畫則鋒拳而怯薄也夫勒
者藉於竪䟐䟐則筆勁澀亡其流滑微可稱工矣筆訣
云策筆須勒仰筆覆收準此則形勢自彰矣
努勢第三
努不宜直其筆直則無力立筆左偃而下最須有力又
云須發勢而卷筆若折骨而争力口訣云凡傍卷微曲
蹙筆累走而進之直則衆勢失力滯則神氣怯散夫努
須側鋒顧右潛趯輕挫其揭
問曰畫者中心聚畫也今謂之努何也
論曰努者勢微努曰努在乎䟐筆下行若直置其畫則
形員勢質書之病也筆訣云努筆之法竪筆徐行近左
引勢勢不欲直直則無力矣
趯勢第四
趯須蹲鋒得勢而出出則暗收又云前畫卷則别斂心
而出之口訣云傍鋒輕揭借勢勢不勁筆不挫則意不
深趯與挑一也鋒貴於澀出適期於倒收所謂欲挑還
置也夫趯自努出潛鋒輕挫借勢而趯之
問曰凡字之出鋒謂之挑今更為趯何也
論曰挑者語之小異而其體一也夫趯者筆鋒去而言
之趯自努畫收鋒竪筆潛勁借勢而趯之筆訣云即是
努筆下殺筆趯起是也法須挫衂轉筆出鋒佇思消息
則神蹤不墜矣
策勢第五
策須斫筆背發而仰收則背斫仰策也兩頭高中以筆
心舉之口訣云仰筆潛鋒以鱗勒之法揭腕趯勢於右
潛鋒之要在畫勢暗捷歸於右也夫策筆仰鋒竪趯微
勁借勢峻顧於掠也
問曰策一名折異畫今謂之策何也
論曰策之與畫理亦固殊仰筆趯鋒輕擡而進故曰策
也若及紙便畫不務遲澀向背偃仰者此備畫耳筆訣
云始築筆而仰策徐轉筆而成形是也
掠勢第六
掠者拂掠須迅其鋒左出而欲利又云微曲而下筆心
至卷處口訣云撇過謂之掠借於策勢以輕駐鋒右揭
其腕加以迅出勢旋於左法在澀而勁意欲暢而婉遲
留則傷於緩滯夫側鋒左出謂之掠
問曰掠一名分發今稱為掠何也
論曰掠廼徐疾有準隨手遣鋒自左出取勁險盡而為
節發則一出運用無的故掠之精旨可守矣夫掠之筆
趣意欲留而必勁又孫過庭書譜云遣不常速明矣筆
訣云從策筆下左出而鋒利不墜則自然佳
啄勢第七
啄者如禽之啄物也立筆下罨須疾為勝又云形似鳥
獸臥斫斜發亦云臥筆疾罨右出口訣云右向左之勢
為卷啄按筆蹲鋒潛蹙於右借勢收鋒迅擲旋右須精
險衂去之不可緩滯夫筆鋒及紙為啄在潛勒而啄之
問曰撇之與啄同出異名何也
論曰夫撇者蒙俗之言啄者因勢而立故非妄飾貽誤
學者啄用輕勁為勝去浮怯重體為工攻之遠源或不
妄耳筆訣云啄筆速進勁若鐵石則勢成也
磔勢第八
磔者不徐不疾戰行欲卷復駐而去之又云䟐筆戰行
翻筆轉下而出筆磔之口訣云右送之波皆名磔右揭
其腕逐勢緊䟐傍筆迅磔盡勢輕揭而潛收在勁迅得
之夫磔法筆鋒須䟐勢欲險而澀得勢而輕揭暗收存
勢候其勢盡而磔之
問曰發波之筆今謂之磔何也
論曰發波之法循古無蹤原其用筆磔法為徑磔豪聳
過法存乎神而磔之義明矣凡磔若左顧右則勢鈍矣
䟐重鋒緩則勢肥須遒勁而遲澀之凡險勁風骨泥滯
存亡以法師心以志專本則自然暗合旨趣矣筆訣云
始入筆緊築而微仰便下徐行勢足而後磔之其筆或
藏鋒出鋒由心所好也(書苑菁華)
翰林禁經九生法(文獻通考翰林禁經八卷晁氏曰唐李陽冰撰論書勢筆法所禁故以名書)
一生筆純豪為心軟而復徤
二生紙新出箧笥潤滑易書即受其墨若久露風日枯
燥難用
三生硯用則貯水畢則乾之司馬云硯石不可浸潤
四生水義在新汲不可久停停不堪用
五生墨隨要旋研淩利墨光為上研多則泥鈍也
六生手適攜執勞腕則無準
七生神凝神静思不可煩燥
八生目寢息適寤光朗分明
九生景天氣清朗人心舒悦乃可言書也
右此九法不可廢忘忽而怠之則其瑕矣(書苑菁華)
翰林密論二十四條用筆法
丶點法口訣云作點向左以中指斜頓向右以大指齊
頓作報荅便以中指挫鋒須收鋒在内按筆而收之又
衂側下其筆含濡其鋒摩輪簇心然後收筆慎在員平
禁經云點如利鑚鏤金是也又半蟻法宜字上用之為
避其傍點又側下其筆使墨精闇墜徐乃反揭則稜利
矣右軍云作點之法皆須落落如大石當衢又云點不
變為布棋要通變也又有打點單以指送筆似打物之
勢甚難用也
一畫法口訣云作横畫皆用大指遣之若作策法即指
擡筆上若作勒法即用中指鈎筆澀進覆畫以中指頓
筆然後以大指遣至盡處此三勢相近用法不同也鱗
勒法須仰收禁經云畫如長錐界石是也又緊走仰收
似長舟截小渚兩頭勢起使芒角不失遒潤借勢不策
不鱗勒稍須收之取古勁枯澀無求活利凡在字上宜
用之
&KR1899;筆法初緊策中擡鋒輕勁微勒向右按衂古經云鍾
書宣示字長畫用又云畫不變為布算行草法云勢須
嶮策露鋒飛動為勝
三三畫法口訣云上潛鋒平勒中背筆仰策下緊趯覆
收名遞相觧摘古經云黃庭三關字用草法上衂側中
策下奮筆横飛名遞相聳峙以嶮利為勝
丨懸針法口訣云鋒須先發管逐勢行䟐筆緊收澀進
如錐畫沙禁經云懸針如長錐綴地是也又契字下雙
筆須一努一垂變換用之三勢不同或垂或趯或外掠
而中努右軍云懸針垂露難為體制衞夫人云如萬歲
枯藤臨池訣云懸針法蘭亭年字盡其勢也
丨垂露法口訣云鋒管齊下勢盡殺筆縮鋒又始築筆
而極力終注鋒而作努又垂不縮此言頓筆以摧挫為
功右軍云竪如筍抽寒谷是也臨池訣云垂露本篆脚
名玉筯如古釵倚物也
&KR2151;背抛法口訣云蹲鋒緊掠徐擲之速則失勢遲則緩
怯臨池訣曰此鍾法稍涉八分蠆毒法引過其曲轉蹲
其鋒又徐收而蹲趯之不欲出湏闇收使其如負芒刺
則善右軍云援豪蹲節輕重有凖是也庾肩吾書論曰
欲抛而還置為駐鋒而後趯之也
乀抽筆法口訣云左罨掠須峻利右潛趯而戰行待勢
卷而機駐揭摘出而暗收若便抛必流滑凡淺又側起
平發緊殺按波為抽筆從腹内起庾肩吾書論曰將放
更留又人字第二筆云攙引抑拽是也夫木等字亦同
用
□背趯法悉以中指遣至盡處以名指拒而趯之又潛
鋒闇勒勢盡然後趯之右軍背趯戈法上則俯而過下
則曲而就盖所以失之於前正之於後也古經云鍾書
哉字用又永禪師澀出戈法下以名指築上借勢以中
指遣之至下以名指衂鋒潛趯此名秃出法張旭折芒
法潛鋒緊走意盡乃收而趯之鍾書常用也右軍云落
干之法峩峩如長松倚谿谷唐丈皇云為戈必潤貴遲
凝而右顧是也章草法潛按微進輕揭闇趯夫揭欲利
按欲輕輕則骨勁神清肥乃質滯鈍俗王濛能之
氵散水法口訣云上衂側中偃下潛挫趯鋒古經云黃
庭樂毅論同用柳宗元筆精賦云散水幽縱黃庭宗之
是也臨池訣云或藏或露狀類不同意要遞相顯異若
頻有則兩點相近而下點當高此名潛相矚視外雖觧
摘内相附屬為上中潛鋒闇衂下峻趯潛遣此盖鍾法
也行書勢微按而鈎揭以輕利為美
冫冰法口訣云上側覆收下築而趯之須相承揖若並
連衂側輕揭則率字左右用之草法湏借勢捷遣若緩
滯則為病也
灬烈火法口訣云衂鋒闇接臨池訣云須各自立勢抵
背潛衂所為視之不見考之則彰古經云鍾書然字用
灬聮飛法口訣云闇衂微駐輕揭潛趯筆鋒連緜相顧
不絶也禁經云聮飛如鴈陣當秋是也古經云樂毅論
燕然字用又虞永興兼字用其半勢盖中斷也
宀顯異法口訣云上點駐鋒左右挫鋒横畫按筆勢須
相順古經云出告誓文又上點側横畫勒左擡筆擺鋒
右峻啄輕揭出告誓寳字虞永興嘗守之行法以員峻
飛動為美章草法擬於員峻飛動其於嶮策務在露鋒
鈎裹忌於緩滯也
乀平磔法口訣云不遲不疾戰筆側去勢卷不可便出
須駐筆而後放禁經云磔磔如生蛇渡水是也又鍾元
常每作磔筆須三過折故文皇云為波必磔貴三折而
遣豪
&KR1525;勾裹法口訣云員角䟐鋒作努法勢未盡而趯之顔
魯公云勾法用筆如紙下行是也岡罔向字等用
&KR1525;勾努法口訣云員角激鋒待筋骨而成要如武人屈
臂右軍云廻角不用峻及有稜是也衞夫人名之勁努
法勺勻物等字用
□奮筆法口訣云左側而獨立中衂揭而右鈎古經云
鍾書宣示字下用若中竪則左右闇衂而潛趯又簇鋒
捷進為系字下三點也
彡衫法口訣云上平點中啄下衂側
乚外擘法口訣云左峻掠中潛鋒衂挫右蹲鋒外擲
丨竪&KR1899;法口訣云擡筆竪策挫鋒上下緊直嘗尚字中
竪畫用
丷八曾頭其脚法口訣云左潛揭而右啄曾頭用左啄
右側則其脚用之
□暗築法口訣云馭鋒直衝有點連物則名暗築月其
内兩點是
□衮筆法口訣云湏按鋒上下蹙衂之令今等字是也
戔縮出法口訣云上磔衂鋒下磔出之此八分法也盖
避雙出也又戔字上縮鋒作努下出鋒作趯張云戔如
束棘是也(書苑菁華)
唐顔真卿述張長史筆法十二意
予罷職醴泉特詣東洛訪金吾長史張公旭請師筆法
長史於時在裴儆宅憩止已一年矣衆有師張公求筆
法或有得者皆曰神妙僕頃在長安師事張公竟不蒙
傳授使知是道也人或問筆法者張公皆大笑而對之
便草書或三紙或五紙皆乘興而散竟不復有得其言
者予自再游洛下相見眷然不替僕因問裴儆足下師
敬長史有何所得曰但得書絹素屏數本亦嘗論請筆
法惟言倍加工學臨寫書法當自悟爾僕自停裴儆宅
月餘因與裴儆從長史言話散却廻長史前請曰僕既
承九丈奬誘日月滋深夙夜工勤耽溺翰墨雖四遠流
揚自未為穩儻得聞筆法要訣則終為師學以冀至於
能妙豈任感戴之誠也長史良久不言乃左右盼視怫
然而起僕乃從行歸於東竹林院小堂張公乃當堂踞
牀而命僕居乎小榻乃曰筆法玄微難妄𫝊授非志士
高人詎可言其要妙書之未能且攻真草今以授子可
須思妙
乃曰夫平謂横子知之乎僕思以對曰嘗聞長史示令
每為一平畫皆須縱横有象此豈非其謂乎長史乃笑
曰然
又曰夫直謂縱子知之乎曰豈不謂直者必縱之不令
邪曲之謂乎長史曰然
又曰均謂間子知之乎曰嘗蒙示以間不容光之謂乎
長史曰然
又曰密謂際子知之乎曰豈不謂築鋒下筆皆令完成
不令其疎之謂乎長史曰然
又曰鋒謂末子知之乎曰豈不謂末以成書使其鋒健
之謂乎長史曰然
又曰力謂骨體子知之乎曰豈不謂趯筆則點畫皆有
筋骨字體自然雄媚之謂乎長史曰然
又曰輕謂曲折子知之乎曰豈不謂鈎筆轉角折鋒輕
過亦謂轉角為暗過之謂乎長史曰然
又曰決謂牽掣子知之乎曰豈不謂牽掣為撇決意挫
鋒使不能怯滯令險峻而成以謂之決乎長史曰然
又曰補為不足子知之乎曰嘗聞於長史豈不謂結搆
點畫或有失趣者則以别點畫旁救之謂乎長史曰然
又曰損謂有餘子知之乎曰嘗蒙所授豈不謂趣長筆
短嘗使意氣有餘畫若不足之謂乎長史曰然
又曰巧謂布置子知之乎曰豈不謂欲書先預想字形
布置令其平穩或意外生體令有異勢是之謂巧乎長
史曰然
又曰稱謂大小子知之乎曰嘗聞教授豈不謂大字促
之令小小字展之使大兼令茂密所以為稱乎長史曰
然子言頗皆近之矣工若精勤悉自當為妙筆真卿前請
曰幸蒙長史九丈傳授用筆之法敢問工書之妙何如
得齊於古人張公曰妙在執筆令其員暢勿使拘攣其
次識法謂口傳手授之訣勿使無度所謂筆法也其次
在於布置布置不慢不越巧使合宜其次紙筆精佳其
次變通適懷縱捨掣奪咸有規矩五者備矣然後能齊
於古人曰敢問長史神用筆之理可得聞乎長史曰予
傳授筆法得之於老舅彦遠曰吾昔日學書雖功深奈
何迹不至殊妙後聞於褚河南曰用筆當湏如印印泥
思而不悟後於江島遇見沙平地静令人意悦欲書乃
偶以利鋒畫而書之其勁險之狀明利媚好自兹乃悟
用筆如錐畫沙使其藏鋒畫乃沉著當其用筆常欲使
其透過紙背此功成之極矣真草用筆悉如畫沙點畫
淨媚則其道至矣如此則其迹可久自然齊於古人但
思此理以專想功用故點畫不得妄動子其書紳予遂
銘謝逡廵再拜而退自此得攻書之妙於兹五年真草
自知可成矣(王氏法書苑)
唐李華二字訣
截拽
或有人示以文卷者中有小學說一篇其略曰鴻文先
生坐於堂上手執經一卷弟子以次立先生講既已而
為文焉示於衆子則不善書也小學家流曰先生通儒
也而弗能字學何哉鴻丈先生方隐几聞是言也笑而
召之責曰夫儒之立身以學乎以書乎苟其書則孔子
無以加也且止云典籍至是則無聞也爾徒學書記姓
名而已已乎已乎華既覽之心&KR0008;&KR0008;然思有以喻故作
論云
夫六藝中此為難事人罕曉其奥予非能也亦嘗聞其
旨盖用筆在乎虚掌而實指緩衂而急送意在筆前字
居筆後其勢如舞鳳翔鸞則其妙也大抵字不可拙不
可巧不可今不可古華質相半可也鍾王之法悉而備
矣近世虞世南深得其體别有婉媚之態凡云八法學
者悉善予有二字之訣至神之方所謂截拽也苟善斯
字逸少伯英彼何人哉噫諒哉書功之深人之難能知
也是歟曷可已乎(書苑菁華)
筆法門(未詳何人所撰王氏法書苑附李華後今從之)
一齧&KR0008;門此一門亦曰書之祖亦曰書之命也又云乾
坤清氣自古諸聖祕而不傳也
二隂陽門濃淡去住内外肥瘦等
三君臣門内外左右上下君須君臣湏臣不得違背
四向背門向即俱向背即俱背不得一向一背
五偏枯門不得一邊真一邊草一面大一面小
六孤露門肥瘦上下不等名曰孤露須得自在
七石指玲瓏門凡點筆常廻避相觸也
八停筆遲澀門遲自遲澀自澀常欲令其透過紙背
九通氣門(亦云通水)凡書畫内令通其氣不得塞也
十顧荅門凡點畫字勢常須相顧也(王氏法書苑)
古今𫝊授筆法十三訣(未詳何人所撰)
&KR1525;(鈎裹)罔岡南向田(諸皆例此)
勹(鈎努)勻旬均物(同上)
當豈長扆(返異勢)
常宣尚(促左轉右勢)
其月周同(實左虚右勢)
圖圍國(抑左昂右勢)
行河水(上下不齊勢)
永(側勒努趯策掠啄磔)
人(挫囊□決抛引仰曳殺)
口(托撲摺勒)
也(送鈎壓揖評)
州(蹲掠駐努趯搭)
交爻門賑(報荅勢)
已上十三訣先賢只口傳授並不形紙墨張旭惟傳永
字後自引五勢一切字法無不該矣(王氏法書苑)
傳授筆法人名
蔡邕受於神人傳之崔瑗及女文姬文姬傳之鍾繇鍾
繇傳之衞夫人衛夫人傳之王羲之王羲之傳之王獻
之王獻之傳之外甥羊欣羊欣傳之王僧虔王僧虔傳
之蕭子雲蕭子雲𫝊之僧智永智永傳之虞世南世南
傳之授於歐陽詢詢傳之陸柬之柬之傳之姪彦遠彦
遠傳之張旭旭傳之李陽冰陽冰傳徐浩顔真卿鄔彤
韋玩崔邈凡二十有三人文傳終於此矣(法書要錄)
唐張懷瓘論用筆十法
偃仰向背
謂兩字并為一字須求點畫上下偃仰離合之勢
隂陽相應
謂隂為内陽為外斂心為隂展筆為陽湏左右相應
鱗羽参差
謂點畫編次無使齊平如鱗羽参差之狀
峰巒起伏
謂起筆蹙衂如峰巒之狀殺筆亦須存結
真草偏枯
謂兩字或三字不得真草合成一字謂之偏枯須求
映帶字勢雄媚
邪真失則
謂落筆結字分寸點畫之法須依位次
遲澀飛動
謂勒鋒磔筆字須飛動無凝滯之勢是得法
射空玲瓏
謂煙感識字行草用筆不依前後
尺寸規度
謂不可長有餘而短不足須引筆至盡處則字有凝
重之態
隨字變轉
謂如蘭亭歲字一筆作垂露其下年字則變懸針又
其間一十八箇之字各别有體
翰林密論云凡攻書之門有十二種隐筆法即是遲筆
疾筆逆筆順筆澀筆倒筆轉筆渦筆提筆啄筆罨筆䟐
筆並用筆生死之法在於幽隱遲筆法在於疾疾筆法
在於遲逆入倒出取勢加攻診候調停偏宜寂静其於
得妙湏在功深草草求玄終難得也(王氏法書苑)
唐張懷瓘玉堂禁經
夫人工書須從師授必先識勢乃可加功功勢既明則
務遲澀遲澀分矣無繫拘跔拘跔既亡求諸變態變態
之旨在於奮斫奮斫之理資於異狀異狀之變無溺荒
僻荒僻去矣務於神采神采之至幾於玄微則宕逸無
方矣設乃一向規矩隨其工拙以追肥瘦之體疎密齊
平之狀過乃戒之於速留乃畏之於遲進退生疑臧否
不決運用迷於筆前震動惑於手下若此欲速造玄微
未之有也今論點畫偏旁用筆向背皆宗元常逸少兼
遞代傳變各有所由備其軌範並列條貫
用筆法
夫書之為體不可專執用筆之勢不可一槩雖心法古
而制在當時遲速之態資於合宜大凡筆法點畫八體
備于永字
八法之外更相五勢以備制度
門一曰鉤裹勢須圓而憿鋒罔閔二字用之
刀二曰鈎努勢須圓角而趯均勻旬勿字用之
丶三曰衮筆勢須按鋒上下衂之今令字下點用之
丨四曰儓筆勢緊策之鍾法上字用之
一五曰奮筆勢湏險策之草書一二三字用之
又有用筆腕下起伏之法用則有勢字無常形
一曰頓筆摧鋒驟衂是也則努法下脚用之
二曰挫筆挨鋒捷進是也下三點皆用之
三曰馭鋒直撞是也有點連物則名暗築目其是也
四曰蹲鋒緩豪蹲節輕重有準是也一乙等用之
五曰&KR2230;鋒駐筆下衂是也夫有趯者必先&KR2230;之刀一是
也
六曰衂鋒住鋒暗挼是也烈火用之
七曰趯鋒緊御澀進如錐畫石是也
八曰按鋒囊鋒虚闊草草磔法用之
九曰揭筆側鋒平發人天脚是也如鳥爪形
烈火異勢
从此名烈火勢出於正體書於銘石時或用之法以發
勢築迅憿而勁側从字頭僉字脚用之
灬此名各自立勢勢則抵背潜衂視之不見考之則彰
乃鍾法即繇白然字下是耳後王逸少用之不怠隸用
之
灬此名聮飛勢似連緜相顧不絶法以暗衂而微著勢
以輕揭而潜趯乃右軍變於鍾法而参諸行法則樂毅
論燕字無字時或用之為後遵用守而不替至於今矣
灬此名布棋俗勢凡拙不可為也
散水異法
氵此名遞相顯異意以或藏或露状類不同法以剛側
而中偃下潜挫而趯鋒則右軍黃庭經樂毅論用此也
氵此名潛相矚視外雖觧摘内則相附此盖鍾法上冫
以潜鋒暗衂下以迅趯而捷遣右軍遵用之於真隸常
為之
氵此行書法以微按而餉揭意以輕利為美鍾張二王
行書並用此法
&KR2151;此草書法&KR2151;以借勢捷遣而已若失之以緩滯即其
為病甚矣不可不慎也
勒法異勢
一此名鱗勒鱗勒之中勢存仰策而收雖云仰收無使
芒角芒角則失於遒潤矣鍾王以下常用之
丨此名借勢法以不仰策及鱗勒但取古勁枯澀無求
銛利則其妙也右軍通變以避駢勢夫為真隸必先用
之
一此名草勢法以險策捷挫鋒露飛動而已
一此名平布凡俗不可用也
策變異勢
二此名遞相顯異法以上背筆而仰策下緊趯而覆收
則鍾書常用此王逸少参而行之
二此名借勢不務策勒但取古澀而已雖云古澀用筆
之意不忘仰覆之理
二此名章草草書之勢法以險勁飛動鍾張二王章草
草書常用此法也
二此名布算時俗所貴非墨家之態戒之
三畫異勢
三此名遞相觧摘三畫用筆勢相類不求變異則涉凡
淺法以上畫潜鋒平勒中畫背筆仰策下畫緊趯覆收
此蓋王法則黃庭經三門三字用之
三此名遞相竦峙盖行書用之法以上勒側而中策下
奮筆横飛鍾張二王行草並依此法
三此名峭峻勢亦草書之法險利為勝
三此名畫卦勢俗鄙不可用
啄展異勢
人此人入等法法以左罨略而迅利右潜趯而戰行行
勢盡而微著摘出而暗收脱若便抛下虞流滑則冥於
凡淺梁庾肩吾書論云將欲放而更留謂此
人此名交爭勢盖行草法也法以衂鋒啄掣捷速疾進
為勢若交急意存力敵失之於鈍滑斯可慎也陳沙門
智永常用此法
人此名章草之法法以潜按而微進輕揭而暗收趯之
欲利按之欲輕輕則滑勁而神清肥乃質滯而俗鈍王
濛草善于此法
乙脚異勢
乙此名外略法蹲鋒緊略徐擲之不欲速速則失勢不
欲遲遲則緩怯此法盖鍾法稍涉于八分散隸則歐陽
詢守而不替
乙此名蠆毒法法以引過其曲微以輕&KR2230;其鋒又以徐
收而趯之不欲出欲出則暗收如芒刺為善梁庾肩吾
書論云欲挑還置謂駐鋒而後趯也
宀頭異勢
宀此名若&KR2230;夫上點既駐筆挫鋒左右亦須挫鋒横畫
亦須挫筆何者勢須順戒在及異則王書告誓實字之
宀是也
宀此名各相顯異上點既側横畫則勒左衂筆而擺鋒
右峻啄以輕揭則王書告誓容字之宀是也
宀此行書法法以圓而飛動為妙
宀此章草書之法其於險側務在露鋒其於勾裹忌於
緩滯人不得法則失之忽微耳切慎之
倚戈異勢
□此名折芒勢法以潜鋒緊趯趯意盡乃潜收之而趯
䟐之鍾繇哉字是也
□此名秃出上下縮鋒雖言縮鋒亦須潜趯而頓衂則
虞世南常用斯法也
□此名借勢既不潜趯而暗趯法以勁利而捷遣則虞
少監歐陽率更用此法也
□此名背趯時用之盖所以失之于前正之于後故右
軍有言曰上俯而過矣下衂勾而就之則告誓後載字
是也
頁脚異勢
頁此狀上畫平勒而仰收其次暗築而憿鋒左右謂之
鈎裹其中布點相顧以更稱美夫以上竦之而仰策則
中偃而平收夫以策而再竦則左啄而右側故鍾張二
王應從頁並用之
頁此名斗折不仰不策點不偃不收謂之壘塹張長史
名之緫櫺非書家所為也
垂針異勢
丨此名頓筆以摧挫為工此乃古法鍾元常守而不失
改為垂露
丨此名懸針古無此法右軍書曲江序年字緣向下頓
筆歲字三畫藏鋒與年字頓相逼遂改為垂露頓筆直
下垂針後人立懸針相承遵此也
結裹法
夫言抑左昇右者圖國圓冏等字是也
夫言舉左低右者崇豈耑等字是也
夫言促左展右者尚勢常宣寡等字是也
夫言實左虚右者月周用等字是也
夫言左右揭腕之勢者令人入等字是也
夫言一上下不齊之勢者行何川等字是也
夫言用鈎裹之勢者罔岡白田等字是也
夫言欲挑還置之勢者元行乙寸等字是也
夫言用鈎努之勢者均勻旬勿等字是也
夫言將欲放而更留者人入木火等字是也
凡工書點畫體理精玄約象立名䆒之可悟豈不以點
如利鑚鏤金畫如長錐界石仿兹用筆坐進千里夫書
第一用筆第二識勢第三裹束三者兼備然後為書苟
守一途即為未得夫用筆起止偏旁向背其要在蹲馭
起伏失勢豈止于散水烈火其要在權變改置裹束豈
止于虚實展促其要歸于互出曉此三者始可言書
書訣
剡紙易墨心圓管直漿深色濃萬豪齊力先臨告誓次
寫黃庭骨豐肉潤入妙通靈努如直槊勒為横釘虚專
妥帖毆鬭崢嶸開張鳳翼聳擢芝英麤不為重細不為
輕纖微向背豪髮死生工之未盡已擅時名(墨池編)
唐韓方明授筆要說
昔歲學書專求筆法貞元十五年授法於東海徐公璹
十七年授法於清河崔公邈由来遠矣自伯英以前未
有真行草書之法姚思廉奉詔論書云王僧虔荅竟陵
王書云張芝韋誕鍾會索靖二衞並得名書古今無以
辨其優劣唯見筆力驚絶耳時有羅暉趙襲並善書與
張芝同著名而張矜巧自許衆頗惑之嘗與大僕朱寬
書云上比崔杜不足下方羅趙有餘今言自古能書皆
曰鍾張按張自矜巧為衆所惑今言筆法亦不言自張
芝芝自云比崔杜不足即可信乎筆法起自崔瑗子玉
明矣清河公雖云傳筆法於張旭長史世之所傳得長
史法者唯有得永字八法次有五執筆已下並未之有
前聞者乎方明傳之於清河公問八法起於隸字之始
後漢崔子玉歴鍾王以下傳授至於永禪師而至張旭
始弘八法次演五勢更備九用則萬字無不該於此墨
道之妙無不由之以成也夫把筆有五種大凡筆管長
不過五六寸貴用易便也
第一執管夫書之妙在於執管既以雙指苞管亦當五
指共執其要實指虚掌鈎擫訐送亦曰抵送以備口傳
手授之說也世俗皆以單指抱之則力不足而無神氣
每作一畫點雖有鮮法亦當使用不成曰平腕雙苞虚
掌實指妙無所加也
第二&KR1911;管亦名拙管謂五指共&KR1911;其管末弔筆急疾無
體之書或起藁草用之今世俗多用五指&KR1911;管書則全
無筋骨慎不可效也
第三撮管謂以五指撮其管末惟大草書或書圖幛用
之亦與拙管同也
第四握管謂捻拳握管於掌中懸腕以肘助力書之或
云起自諸葛誕倚柱書時雷霹柱裂書亦不輟當用壯
氣率以此握管書之非書家流所用也後王僧虔用此
法盖以異於人故非本為也近有張從申郎中拙然而
為實為世笑也
第五搦管謂從頭指至小指以管於第一二指節中搦
之亦是效握管小異所為有好異之輩竊為流俗書圖
幛用之或以示凡淺時提轉甚為怪異此又非書家之
事也
徐公曰置筆於大指中節前居動轉之際以頭指齊中
指兼助為力指自然實掌自然虚雖執之使齊必湏用
之自在今人皆置筆當節礙其轉動拳指塞掌絶其力
勢况執之愈急愈滯不通縱用之規矩無以施為也
又曰夫執筆在乎便穩用筆在乎輕健故輕則湏沉便
則須澀謂藏鋒也不澀則險勁之狀無由而生也太流
則便成浮滑浮滑則是為俗也故每點畫須依筆法然
始稱書乃同古人之迹所為合於作者也
又曰夫欲書先當想看所書一紙之中是何詞句言語
多少及紙色目相稱以何等書令與書體相合或真或
行或草與紙相當然意在筆前筆居心後皆須存用筆
法想有難書之字預於心中布置然後下筆自然容與
徘徊意態雄逸不得臨時無法任筆所成則非謂能觧
也(書苑菁華)
唐盧攜臨池妙訣(一作范陽盧雋)
吳郡張旭言自智永禪師過江楷法隨渡永禪師乃羲
獻之孫得其家法以授虞世南虞傳陸柬之陸傳子彦
遠彦遠僕之堂舅以授余不然何以知古人之詞云爾
攜按永禪師從姪纂及孫渙皆善書能繼世張懷瓘書
斷稱上官儀師法虞公過於纂矣張志遜又纂之亞是
則非獨專於陸也王叔明書後品又云虞褚同師於史
陵陵盖隋人也旭之傳法盖多其人若韓太傅滉徐吏
部浩顔魯公真卿魏仲犀又傳蒋陸及從姪野奴二人
予所知者又傳清河崔邈邈傳褚長文韓方眀徐吏部
𫝊之皇甫閱閱以柳宗元員外為入室劉尚書禹錫為
及門者言柳公常未許為伍柳𫝊方少卿直温近代賀
拔員外惎宼司馬璋李中丞戎與方皆得名者盖書非
口傳手授而云能知未之見也小子蒙昧常有心焉而
良師不遇歲月久矣天機懵然因取翰林隐術右軍筆
勢論徐吏部論書竇臮字格永字八法勢論刪繁選要
以為其篇繫辭言智者觀其彖辭思過半矣儻學者覃
思於此鍾繇羲獻誠可見其心乎
第一用紙筆第二認勢
第三裹束第四真如立行如行
第五草如走第六上稀
第七中勻第八下密
用筆之法拓大指擫中指斂第二指拒名指令掌心虚
如握卵此大要也
凡用筆以大指節外置筆令動轉自在然後奔頭微拒
奔中中鈎筆拒亦勿令太緊名指拒中指小指拒名指
此細要也皆不過雙苞自然虚掌實指永字論云以大
指拓頭指鈎中指此盖言單苞者然必湏氣脈均勻拳
心須虚虚則轉側圓順腕須挺起黏紙則輕重失準把
筆淺深在去紙遠近遠則浮泛虚薄近則揾鋒體重
用水墨之法水散而墨在迹浮而稜斂有若自然紙剛
則用軟筆策掠按拂制在一鋒紙柔用硬筆衮努鈎磔
順成在指純剛如以錐畫石純柔如以泥洗泥既不圓
暢神格亡矣書石及壁同紙剛例盖相得也(書苑菁華)
唐林韞撥鐙四字法
推拖撚拽
序曰韞咸通末為州刑掾時廬陵盧肇罷南浦太守歸
宜春公之文翰故海内知名韞竊慕小學因師於盧公
子弟安期歲餘盧公忽相謂曰子學吾書但求其力爾
殊不知用筆之力不在於力用於力筆死矣虚掌實指
指不入掌東西上下何所閡焉常人云永字八法乃點
畫爾拘於一字何異守株翰林禁經云筆貴饒左書尚
遲澀此君臣之道也大凡點畫不在拘之長短遠近但
無遏其勢俾令筋骨相連意在筆前然後作字若平直
相似狀如算子此畫爾非書也吾昔授教於韓吏部其
法曰撥鐙今將授子子勿妄傳推拖撚拽是也訣盡於
此子其旨而味乎韞加以久罹戎事筆硯多亡終不能
窮其妙亦猶古之有得不死術者人將從學焉未至得
術者物故歎恨不極人或議之曰彼尚不能自免何恨
之有客曰昔有善算術者臨終傳於子終不能曉乃傳
於人他人盡其妙彼何妨得而不能演哉愚雖受盧公
之命既不能自益其要妙敢恡復傳於智者
鐙馬鐙也盖以筆管著中指名指尖令員活易轉動
筆皆既直則虎口間空員如馬鐙也足踏馬鐙淺則
易轉運手執筆管亦欲其淺則易於撥動矣(書苑菁華)
唐陸希聲撥鐙五字法
擫押鈎抵格
宋錢若水曰古之善書鮮有得筆法者唐陸希聲得之
凡五字擫押鈎抵格用筆雙鈎則點畫遒勁而盡妙矣
謂之撥鐙法希聲常言昔二王皆傳此法自斯公以至
陽冰亦得之希聲以授沙門辯光刁衍言江南後主得
此法書絶勁復增二字曰導送今待詔尹熙古亦得之
時所書為一時之絶李無惑工篆亦得其法查道始習
篆患其體勢柔弱熙古教以此法仍雙鈎用筆經半年
始熟而篆體勁直甚佳(陳賓桃源手聽)
南唐後主李煜書述
壯歲書亦壯猶嫖姚十八從軍初擁千騎憑陵沙漠而
目無全虜又如夏雲竒峰畏日烈景縱横炎炎不可向
邇其任勢也如此老来書亦老如諸葛亮董戎韋叡接
敵舉板輿自隨以白羽麾軍不見其風骨而豪素相適
筆無全鋒噫壯老不同功用則異唯所能者可與言之
書有七字法謂之撥鐙自衛夫人并鍾王傳授於歐顔
褚陸等流於此日然世人罕知其道者孤以幸會得受
誨於先生竒哉是書也非天賦其性口受要訣然後研
功覃思則不能窮其奥妙安得不祕而寳之所謂法者
擫壓鈎揭抵拒導送是也此字今有顔公真卿墨蹟尚
存於世余恐將来學者無所聞焉故聊記之
擫者擫大指骨上節下端用力欲直如提千鈞
壓者捺食指著中節旁
鈎者鈎中指著指尖鈎筆令向下
揭者揭名指著指爪肉之際揭筆令向上
抵者名指揭筆中指抵住
拒者中指鈎筆名指拒定
導者小指引名指過右
送者小指送名指過左(書苑菁華)
翰林傳授隐術(宋史藝文志作李訓撰)
夫學書者先須識點畫去處名字然後集其筆法則結
束得所變通有憑畫不變喻排算子點不變如若布棋
方不變成斗員不變成鈎斯則病之甚也崔子玉云觀
其法象俯仰有儀方不中矩員不中規抑左揚右望之
若攲陶隐居云近左虚右分間不同視之不足學之難
工並其術也
楷法起於上谷王次仲蔡邕崔瑗悉能為之鍾元常用
之盡妙王逸少得於神采永禪師不隳世德歐陽詢虞
世南克彰時譽遞於變互不失其宗八法熟閑異態皆
識若明此道始可攻書爾
夫學書先識宗旨不知隐術難以求工鍾王以来例皆
口授雖則心存於法而制在臨時遲速之態資於合宜
大凡筆法點畫八體備於永字取則而已然八體起於
疑字之始後漢崔子玉歴鍾王已下𫝊授所用八體該
於萬字墨道之最不可不明又有先達於八體之外更
演五勢以為制度
一鈎裹勢
須員角而蹲鋒用中指鈎以成之如岡同田白南等
字用之
二鈎努勢
須名指抵之中員角而趯鋒以指包而成之如均勻
旬勿力等字用之
三衮筆勢
須按鋒上下蹙衂之今令字下點是也
四&KR1899;筆勢
須擡筆豎策之鍾元常書上字常用之是也
五奮筆勢
險策是也草書一二三字用之
夫學先賢書實難為意氣先知筆理初會指歸行行皆
有活法字字盡如生動師資相契血脈相傳其理淵澄
不可具載(書苑菁華)
草訣百韻歌(楊慎丹鉊錄云乃宋人編成以示初學者托名於羲之)
草聖最為難龍蛇競筆端豪釐雖欲辨體勢更湏完有
點方為水空挑却是言宀頭無左畔之遶闕東邊長短
分知去微茫視每安步觀牛引足羞見羊踏田六手宜
為禀七紅即是袁十朱知奉巳三口代言宣左阜貝丁
反右刀寸點彎曾差頭不異歸浸體同觀孤殆通相似
矛柔總一般采夆身近取熙照眼前看思惠魚如畫禾
乎手似年既防吉作古更慎達為連宁乃繁於叔侯予
不減詹稱攝將屬倚某棗借来旋慰賦真難别朔邦豈
易参之加心上惡兆戴免頭龜點急堪成隐勾干認是
卑夀宜圭與可齒記止加司右邑月何異左方才亦為
舉身為乙未登體用北之路左言如借時邊寸莫違草
勾添反慶乙九貼人飛惟末分憂夏就中識弟夷齊齋
曾不校流染却相依或戒戈先設皋華脚豫施睿虞元
髣髴拒捉自依稀頂上哀衾别胷中器谷非止知民倚
氏不道樹多枝慮逼都来近論臨勿妄窺起傍合用短
遺上也同迷欲識高齊馬湏知兕既兒寺專無失錯巢
筆在思維大畔微彎使孫邊不緒絲常收無用直密上
不湏宀才畔詳牋牒水元看永泉柬同東且異府象辱
還偏才傍干成卉勾盤東作闌鄉卿隨口得愛鑿與奎
全玉出頭為武干銜點是丹蹄號應有法雲雪豈無傳
盜意脚同適熊絃身似然矣其頭少變兵共足雙聮莫
寫包庸守勿書綠是緣漫將䋲當臘休認寡為寬即脚
猶如恐還身附近遷寒容審有象憲告冥相牽滿外仍
知備醫初尚類堅直須明謹觧亦合别荆前顙向戈牛
始雞須下子先丿之非是乏勾木可成村蕭鼠頭先辯
寅賓腹裏推莫教凡作願勿使雍為離醉碎方行處䴡
琴初起時裁栽當自記友發更湏知忽訝劉如對從来
缶似垂含貪真不偶退邑尚参差減滅何曾誤黨堂未
易追女懷丹是母叟棄點成皮若謂涉同淺湏教賤作
師黿鼉鼂一類茶菊荣更親非作渾如化功勞總若身
示衣尤可惑奄宅建相鄰道昃吳難測竟充克有倫市
於增一點倉欲可同人數段情何密回甘勢則勻固難
防夢蕳自合定浮淳添一車牛幸點三上下心參参全
不别閧㢲豈曾分奪舊元無異嬴羸自有因勢頭宗掣
絜章體效平辛合戒哉依歲寧容拳近秦邪聽行復止
郎斷屈仍伸田月土成野七九了收聲最廹艱難歎尤
疑事予爭葛尊草上得廊廟月邊生里力斯成㬅圭心
可是舂我家曾不遠君畏自相仍出書觀項轉别列看
頭平甚人犬傍獲么交玉伴瓊膝滕中委曲次比兩分
明二下客為亂宀藏了則寧而由問上點早得幸頭門
恥死休相犯貎朝喜共臨鹿頭真戴草狐足乃疑心勿
使微成漸奚容悶即昆作南觀兩甫求鼎見棘林&KR0034;&KR0034;
一居下棄奔七尚尊隸頭真似繫帛下即如禽溝渫皆
從弋紙箋並用巾懼懷容易失會念等間并近息追微
異喬商矞不羣款頻終别白所取豈容昏慼感威相等
馭敦殷可親台名依召立敝類逐嚴分鄒歇歌難見成
幾賊易聞傅𫝊相競點留辨首從心昌曲終如魯食良
末若吞改頭聊近體曹甚不同根舊說唐同鴈嘗思孝
似存掃搊休得混彭赴可相侵世老偏多少謝衡正淺
深酒花分水草枝放别支文可愛郊鄰郭偏宜湛友諶
習觀羲獻迹免使墨池渾(稗編)
歐陽率更書三十六法(諸本都附歐陽詢後今考篇中有高宗書法東坡先生及學歐書者等語)
(必非唐人所撰故附於宋代之末)
排疊字欲其排疊疎密停勻不可或闊或狭如夀藁
畫竇筆麗羸爨之字系旁言旁之類八訣所謂分間
布白又曰調勻點畫是也高宗書法所謂堆垜亦是
也
避就避密就疎避險就易避遠就近欲其彼此映帶
得宜又如廬字上一撆既尖下一撆不當相同府字
一筆向下一筆向左逢字下辵拔出則上必作點亦
避重疊而就簡徑也
頂戴字之承上者多惟上重下輕者頂戴欲其得勢
如疊壘藥鸞驚鷺鬐聲醫之類八訣所謂正如人上
稱下載又謂不可頭輕尾重是也
穿插字畫交錯者欲其疎密長短大小勻停如中弗
井曲册兼禹禺爽爾㐮甬耳婁由垂車無密之類八
訣所謂四面停勻八邊具備是也
向背字有相向者有相背者各有體勢不可差錯相
向如非卯好知和之類是也相背如北兆肥根之類
是也
偏側字之正者固多若有偏側攲斜亦當隨其字勢
結體偏向右者如心戈衣幾之類向左者如夕朋乃
勿少厷之類正如偏者如亥女丈乂互不之類字法
所謂偏者正之正者偏之又其妙也八訣又謂勿令
偏側亦是也
挑&KR2488;字之形勢有須挑&KR2488;者如戈弋武丸氣之類又
如獻勵散斷之字左邊既多須得右邊&KR2488;之如省炙
之類上偏者須得下&KR2488;之使相稱為善
相讓字之左右或多或少須彼此相讓方為盡善如
馬旁系旁鳥旁諸字須左邊平直然後右邊可作字
否則妨礙不便如䜌字以中央言字上畫短讓兩糸
出如辦其中近下讓兩辛出如鷗鶠馳字兩旁俱上
狭下闊亦當相讓如嗚呼字口在左者宜近上和扣
字口在右者宜近下使不妨礙然後為佳此類是也
補空如我哉字作點須對左邊實處不可與成戟諸
戈字同如襲辟餐贛之類欲其四滿方正也如醴泉
銘建字是也
覆盖如寳容之類點須正畫須員明不宜相著上長
下短
貼零如令今冬寒之類是也
黏合字之本相離開者即欲黏合使相著顧揖乃佳
如諸偏旁字臥鑒非門之類是也
捷速如風鳳之類兩邊速宜員擥用筆時左邊勢宜
疾背筆時意中如電是也
滿不要虚如園圃圖國回包南隔目四勾之類是也
意連字有形斷而意連者如之以心必小川州水求
之類是也
覆冒字之上大者必覆冒其下如雲頭穴宀&KR3209;頭奢
金食夅巷泰之類是也
垂曳垂如都鄉卿卯夅之類曳如水支欠皮更辶走
民也之類是也
借換如醴泉銘祕字就示字右點作必字左點此借
換也黃庭經□字&KR0034;字亦借換也又如靈字法帖中
或作&KR0034;或作小亦借換也又如蘇之為蘇秋之為秌
鵝之為鵝為䳘之類為其字難結體故互換如此亦
借換也所謂東映西帶是也
增減字有難結體者或因筆畫少而增添如新之為
新建之為建是也或因筆畫多而減省如曹之為曺
美之為美但欲體勢茂美不論古字當如何書也
應副字之點畫稀少者欲其彼此相映帶故必得應
副相稱而後可又如龍詩讐轉之類必一畫對一畫
相應亦相副也
撐拄字之獨立者必得撐拄然後勁健可觀如可下
永亨亭寧丁手司卉草矛巾千予于弓之類是也
朝揖凡字之有偏旁者皆欲相顧兩文成字者為多
如鄒謝鋤儲之類與三體成字者若讐斑之類尤欲
相朝揖八訣所謂迎相顧揖是也
救應凡作字一筆纔落便當思第二三筆如何救應
如何結裹書法所謂意在筆先文向思後是也
附麗字之形體有宜相附近者不可相離如形影飛
起超飲勉凡有文欠支旁者之類以小附大以少附
多是也
回抱回抱向左者如曷丐易匊之類向右者如艮鬼
包旭它之類是也
包裹謂如園圃打圈之類四圍包裹也尚向上包下
幽凶下包上匱匡左包右旬匈右包左之類是也
郤好謂其包裹鬭湊不致失勢結束停當皆得其宜
也
小成大字以大成小者如冂辶下大者是也以小成
大則字之成形及其小字故謂之小成大如孤字只
在末後一乀寧字只在末後一亅欠字一拔戈字一
點之類是也
小大成形謂小字大字各字有形勢也東坡先生曰
大字難於結密而無間小字難於寬綽而有餘若能
大字結密小字寬綽則盡善盡美矣
小大大小書法曰大字促令小小字放令大自然
寬猛得宜譬如日字之小難與國字同大如一字二
字之疎亦欲字畫與密者相間必當思所以位置排
布令相映帶得宜然後為上或曰謂上小下大上大
下小欲其相稱亦一說也
左小右大此一節乃字之病左右大小欲其相停人
之結字易於左小而右大故此與下二節著其病也
左高右低左短右長此二節皆字之病不可左高
右低是謂單肩左短右長八訣所謂勿令左短右長
是也
褊學歐書者易於作字狭長故此法欲其結束整齊
收斂緊密排疊次第則有老氣書譜所謂密為老氣
此所以貴為褊也
各自成形凡寫字欲其合而為一亦好分而異體亦
好由其能各自成形故也至於疎密大小長短闊狭
亦然要當消詳也
相管領欲其彼此顧盼不失位置上欲覆下下欲承
上左右亦然
應接字之點畫欲其互相應接兩點者如小八忄自
相應接三點者如系則左朝右中朝上右朝左四點
如然無二字則兩旁二點相應中間接又作□亦相
應接至於丿乀水木州無之類亦然
已上皆言其大略又在學者能以意消詳觸類而長
之可也(書法鈎玄)
御定佩文齋書畫譜卷三
