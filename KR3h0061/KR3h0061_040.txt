欽定四庫全書
御定佩文齋書畫譜目錄
第四十卷
書家傳十九
明(一)
劉基宋濓
高啟楊基
張羽徐賁
危素危瓛
宋璲宋懌
杜環詹希元
宋克宋廣
陳璧揭樞
張扆朱芾
桂慎胡廷鉉
汪廣洋吳雲
趙好德鄭沂
朱同詹儼
邵誼程曰可
陳遠陳孟顒
熊鼎俞貞木
陶宗儀俞和
錢逵胡翰
王廉葉見泰
張宣焦伯誠
顧禄孔彥縉
秦約王行
袁華邵亨貞
朱應辰烏斯道
陶琛陶繼
曾鼎詹俊
吳履馬治
張簡劉永之
袁養福張員
盧熊盧熙
盧充&KR1846;周砥
王時唐肅
謝肅趙古則
林鴻鄭定
李汶林弼
胡泰黃瑛
黃銓袁復
陳昇解泰
金鉉金鈍
陸闓陸顒
沈元素劉檝
張宗華鄭煜
羅性楊胤
吳宏吳懋
俞友仁吳存
張矩馬兼善
鍾弼葉昭
章復林奐
張翼蕭質
孔訥宋季子
桂衡陸行直
楊耀宗徐定
秦震粘鵬
朱吉朱定安
朱永安鄭濟
鄭燧劉敏
陸宗善劉朴
楊熺任勉之
俞仲幾章昞如
楊彝徐濟
劉理劉素
劉良胡時
林觀屠任
嶽彦高顧孝淵
胡璉鎦恕
黃采黃夀
王洪謝林
張紳鄭金
薛穆吳原頤
芮麟林瑜
龔炯董紀
周淵王佐
薛績范禮
馬孜吳均
顔慤黃昶
劉爆吳植
張翨沈宗學
沈貴成都嗣成
徐彦裕楊仁夀
周昉金穎伯
李善祝望
許鳴鶴程輅
陸仁沈世遠
何琮謝章
陳元達胡朝翰
張榖方孝孺
徐輝祖陳性善
鄭恕王艮
龍鐔董倫
唐之淳姚廣孝
姚繼解縉
解禎期金幼孜
胡廣楊士竒
楊榮楊溥
蹇義夏原吉
胡儼王景
趙毅王達
鄒緝陳洽
許廓梁潛
朱勇蘇伯厚
凌信黃勉
高廷禮王紱
王尹實王偁
宣嗣宗沈度
沈粲沈藻
沈潮滕用亨
王璲王璉
梁時楊文遇
夏㫤夏昺
朱孔昜朱銓
朱奎陳登
陳景隆吴勤
端木智陳宗淵
柯暹倪維哲
陳輝王公亮
李禎黃卓
王恭熊槩
張誠虞原璩
季德基臧性
周冕梁礪
沈洪彭戢
潘吉張緒
陸伯倫張黻
張黼陳琮
夏宗文夏衡
范鼎周賢
丘宗趙楷
柴仲沈潤
趙友同方正
陳鐸葉藻
茹洪唐文楷
胡宗敏李勝
江得王賓
許性蔣暉
范暹張頤
周旼范能
趙遠黃蒙
吳餘慶黃約仲
楊尹銘張憬
張順曹夀
劉日升黃童
何博平思忠
曹衡陳敏
俞宗大俞珙
俞順王可與
潘暄陳撝
楊弘卓迪
王臣金畝
胡子昂唐子儀
陳儀陳佑
黃守一陳廉
王建中胡正
孫玉田致平
王毓林銘
陸友仁沈洪
李熹陳尚銘
支子傑范廷珍
葛貞丁禮
劉布俞行之
馬端鍾誌
陳旭陳琦
楊子超陳孔立
尹昇張衡
鄒穎周滸
薛章孫詡
朱天宥張潮
方瀾蘇復
張收曾魯
包公慶尹寬
朱雲陳肅
欽定四庫全書
御定佩文齋書畫譜卷四十
書家傳十九
明(一)
劉基
劉基字伯温青田人元末舉進士累仕皆投劾去太祖
定括蒼以命來聘遂詣金陵上即位擢御史中丞封誠
意伯(清河書畫舫)
公洞徹性理之學尤精天文兵法善行草(朱謀垔書史)
(會要)
宋濂
宋濂字景濂浦江人學於吳萊名文章高帝既下婺聘
為教授或時為文坐濓榻下口授書之洪武九年授翰
林承旨自少至老未嘗去書豐體近視乃一黍上能作
字十餘(清河書畫舫)
宋太史書清古有法(匏翁家藏集)
郎仁寳云公草書有龍盤鳳舞之象(書史會要)
唐宋名公俱以行草擅場昭代精細楷者宋景濓一人
而已(李日華六研齋筆記)
高啓
高啓字季迪吳郡人少警穎力學遂工於詩居吳淞江
上歌詠自適明興以薦與修元史授翰林國史編修官
久之推任喉舌之司待以不次懇辭歸里遨遊青丘甫
里之墟始號槎軒又號青丘子(李志光高太史傳)
啓善楷書飄逸之氣入人眉睫行草入妙(書史會要)
楊基
楊基字孟載(陶宗儀云其先蜀人徙居吳中)著書十萬餘言名曰論鑒
與高啓張羽徐賁號吳中四傑王師平吳籍置臨濠又
遷之豫後起令平陽復從坐徙白鹿為從史再起東安
還授員外出按山西(書畫記)
楊基正書師鍾元常行草師二王(書史會要)
張羽
張羽(鐵網珊瑚云字來儀一名附鳳潯陽人)好著述文辭典雅紀載行事
詳而有體洪武初以儒徵對不稱旨放還又徵起為太
常丞(珊瑚網)
張羽隸法韓擇木(弇州山人稿)
張羽楷法右軍曹娥碑雖未精極却能離俗而入於雅
(詹景鳳詹氏小辨)
來儀書法纖婉有異趣髣髴謝莊月賦(李日華六研齋)
(三筆)
張羽喜臨蘭亭帖(書史會要)
徐賁
徐賁(甫田集云字幼文自毘陵徙居吳之齊門號北郭生)洪武中徵起使晉冀還
槖惟所賦詩命給事殿中改御史又改刑曹參政廣西
進河南布政(書畫記)
徐賁小楷法鍾兼虞亦雅然皆拘拘法内(詹氏小辨)
賁楷書清逸可愛(書史會要)
徐幼文楷筆秀整端慎不為沓拖自恣其草書雄緊跌
宕出入旭素無不淋漓快健(六研齋筆記)
危素
危素字太樸臨川人至元中為翰林學士承旨洪武二
年授侍講學士知制誥博學善文辭尤精于書得片紙
隻字者寳祕以為榮(宋濓學士集)
素善楷書有釋智永虞永興典則(書史會要)
康里子山在南臺時臨川危素太樸饒介介之得其傳
授而太樸以教宋璲仲珩杜環叔循詹希元孟舉介之
以授宋克仲温(解縉書學傳授)
危瓛
危瓛字朝獻素之弟官衞府紀善亦善行楷(書畫記)
宋璲
宋璲字仲珩宋濓次子官中書舍人精篆隸真草書嘗
見梁草堂法師墓篆及吳天璽中皇象書三段石刻觀
之至忘寢食遂悟筆法小篆之工為國朝第一濓每見
佳處便曰寫老夫名足可傳世矣(珊瑚網)
高皇謂小宋字畫遒媚如美女簪花(黃應台浦江人物)
(補遺)
宋璲大小二篆純熟姿媚行書亦有氣韻(書史會要)
近代能草書者吳興趙公子昂公所敬者為鮮于公伯
幾稍後得名者為康里公子山繼三公而作者金華宋
仲珩草書如天驥行中原一日千里超澗渡險不動氣
力雖若不可蹤跡而馳驟必合程矩直可淩跨鮮于康
里使趙公見之必有起予之歎(方孝孺遜志齋集)
仲珩草書出入變化不主故常又非株守一格者此真
翰墨之雄也(李東陽懷麓堂集)
璲書法端勁温厚秀拔雄逸規矩二王出入旭素(過庭)
(訓分省人物考)
仲珩筆法沉頓雄快兼篆籀急就之能不獨步驟旭素
也(六研齋筆記)
宋懌
宋懌仲珩之子奉母居蜀思紹父學蜀王至國聞而閔
之時賜粟帛賙其家撫勞教育者甚至繇是得專於學
其書亦工(遜志齊集)
杜環
杜環字叔循其先廬陵人侍父一元游宦江東遂家金
陵好學工書為晉王府錄事(宋學士集)
國初環被薦太祖善其書入侍春坊仕終太常丞(書畫)
(記)
杜環正書入能品(藝苑巵言)
杜環書法端妍至於行草亦各臻妙(分省人物考)
詹希元
詹希元後更名希原字孟舉新安人號逸菴丙寅訥叟
幼從父官勝國至洪武初為鑄印副使後官中書舍人
(解縉書學傳授)
詹希原善大書兼歐虞顔柳凡宫殿城門坊扁皆希原
書(書畫記)
詹孟舉嘗作太學集賢門字畫遒勁第用趯太祖見而
怒曰安得梗吾賢路遂削其趯(李文鳳月山叢譚)
詹孟舉篆書用筆絶類台哈布哈王貞婦碑(葉盛水東口)
(記)
希原署書於端重嚴整中寓蒼勁雅秀之趣是為難能
耳若小字則稍熟媚(詹氏小辨)
宋克
宋克字仲温吳人(書畫記云洪武初為鳳翔同知)博涉書傳少任俠久
之稍厭事闔門寡將迎素工草隸逼鍾王患求者衆遂
自閟希家南宫里故自號南宫生(高啓南宫生傳)
宋克書出魏晉深得鍾王之法故筆精墨妙而風度翩
翩可愛或者反以纖巧病之可謂知書者乎(匏翁家藏)
(集)
克書學急就章得古人之妙(王穉登丹青志)
宋廣
宋廣字昌裔(陶宗儀云南陽人)仕沔陽同知善草書(珊瑚網)
昌裔善行草體兼晉唐筆勢翩翩而謫辰州後乃大有
造詣(楊士竒東里續集)
廣草書宗張旭懷素章草入神(書史會要)
廣與宋克宋璲俱以善書擅名人稱三宋然評者謂廣
書較之二宋不逮以其筆之聮續不斷非古法也(寓意)
(編)
陳璧
陳璧字文東華亭人(詹氏小辨云號谷陽生)以文學知名尤善篆
隸真草流暢快健冨於繩墨洪武間以秀才任解州判
官調湖廣(孔輔等華亭志)
璧與三宋齊名用筆俱從懷素自敘帖中流出(書史會)
(要)
宋克游松江陳文東嘗從授筆法吳僧善啟謂宋筆正
鋒陳多偏鋒以是不及云(松江志)
文東國初名筆松人宗之(懷麓堂集)
陳谷陽正書酷似歐陽率更行草漸逼大令篆書亦入
格(何良俊四友齋叢說)
揭樞
揭樞字平仲豐城人至正初揭文安公以楷法得名傳
其子汯其孫樞樞在洪武中仕為中書舍人與仲珩叔
循聲名埓云(解縉書學傳授)
樞正書得其家傳(書史會要)
張扆
張扆字翰宸(朱謀垔云一名子黼號草愚又號端白居士)嘉定人博學工古
文尤知名於書洪武初聘署儒學訓導(吳中人物志)
國朝書家如宋仲温陳文東張翰宸三人難為伯仲其
意外之意非常人可及(陸深儼山集)
朱芾
朱芾字孟辯華亭人(松江志云自號滄洲生鐡網珊瑚云洪武初以徵聘至官編修改中)
(書舍人)工詞章翰墨之學真草篆隸清潤遒勁風度不凡
(書史會要)
朱芾善篆以所書瘞之細林山中題曰篆冢(賴良大雅)
(集)
桂慎
桂慎(與朱芾同時)宋濓春秋本末序云正書入梓者中書舍
人朱孟辯宋璲桂慎鑄印局副使詹希元云(潜溪集)
胡廷鉉
胡廷鉉奉化滙溪人字公惠少學歐陽詢書法洪武初
召至京師上命詹孟舉廷鉉各寫千文一本以進上覽
之廷鉉書法過孟舉遂令書皇陵碑遒勁可嘉授中書
舍人(張時徹寧波志)
汪廣洋
汪廣洋字朝宗高郵人通經能文善篆隸大書尤工歌
詩少從余闕學游太平上渡江召入見與語大悅留幕
下洪武三年封忠勤伯四年為右丞相(書畫記)
廣洋大字莊重非時人所及(月山叢譚)
吴雲
吴雲字友雲宜興人仕元為翰林待制洪武元年徐逹
北定元都以禮敦遣赴京除弘文館校書郎五年拜刑
部尚書弘治中謚忠節(雷禮國朝列卿記)
吴雲書師虞永興(書史會要)
趙好德
趙好德字秉彝汝陽人幼警敏有經濟志刻苦力學能
文章善大書渡江見太祖以儒士命同知陜州事累官
吏部尚書(李宗延汝陽縣志云贈武節將軍驍騎尉汝陽縣子列卿紀)
鄭沂
鄭沂字仲與浦江人宋義門之裔洪武時召義門子弟
選擢備用又徵大姓賢能者授以重任除禮部尚書(列)
(卿紀)
沂善篆隸(書史會要)
朱同
朱同(范檁覆瓿稿跋云字大同號朱陳村民又號紫陽山樵)休寧人洪武中舉明
經授徽州府教授擢吏部員外郎試禮部侍郎(列卿紀)
同入侍懿文太子太子愛其書殊親重焉(詹氏小辯)
詹儼
詹儼字以寬休寧人洪武初官翰林學士以善書名與
朱大同旗鼔足相當而韻稍不逮(詹氏小辨)
邵誼
邵誼字思宜休寧人洪武初以文學舉授本縣訓導調
黟縣善篆隸詹希原朱同咸推重其字學(萬姓統譜)
思宜分書學受禪碑亦雅勁(詹氏小辨)
程曰可
程曰可休寧人與朱同同時楷書結體纖長而筆雅秀
腕力在陳文東上(詹氏小辨)
陳遠
陳遠字中復一字中孚(書畫記云陳遇之弟也)從中書左丞韓伯
高受易工書法有晉人風度太祖時為文淵閣待詔(張)
(時徹寧波志)
陳孟顒
陳孟顒中復子善書(書畫記)
熊鼎
熊鼎字伯穎臨川人太祖親征豫章徵授中書考功博
士後為岐寧衛經歴(潜溪集)
太祖命博士熊鼎編類古人行事可鑒戒者書壁間又
書大學衍義於兩廡(珊瑚網)
俞貞木
俞貞木初名楨字有立吳縣人受易於永嘉陳麟旁讀
他經史為古文辭元季杜門隠居洪武初以薦起知韶
之樂昌(王世貞吴中往哲像贊)
貞木善小楷長於用筆短於結構(書史會要)
陶宗儀
陶宗儀字九成黃巖人少舉進士一不中即棄去務古
學無所不窺尤刻志字學工舅氏趙集賢雍篆筆洪武
辛亥詔取天下士癸丑命守令舉人才又以病免(名賢遺墨)
(云九成詩自敘洪武二十九年丙子率諸生赴禮部考試讀大誥賜鈔遣歸豈其晩年亦曾列官教授邪建文)
(初尚在亦其詩云)由避兵家淞城之北泗水之南閉門著書有
書史會要九卷(孫作滄螺集)
俞和
俞和字子中杭人號紫芝(解縉云桐江人寓居錢塘)沖澹安恬隠居
不仕能詩喜書翰早年得見趙文敏運筆之法臨晉唐
諸帖甚夥行草逼真文敏好事者得其書每用趙款識
倉卒莫能辨(陳善杭州志)
俞和以書鳴洪武初後進猶及見之(解縉書學傳授)
錢逵
錢逵字伯行父良佑以家學有書名逵嘗為江湘行省
管勾架閣歴淮南行省員外郎國初選赴京師同太常
議禮禮成發鳳陽居住尋歸復以事遣詣京卒(吴中人)
(物志)
錢逵才氣飄逸真草篆隸不失規矩(書史會要)
胡翰
胡翰字仲申(書史會要云一字仲子)金華人太祖召見除衢州府
教授洪武乙酉纂修元史成賜白金文綺辭歸卜居長
山之陽學者稱曰長山先生(應廷育金華先民傳)
王世貞國朝名賢遺墨有胡翰書(弇州續稿)
王廉
王廉字希陽麗水人洪武初薦入翰林修史書成授太
子說書累官至陜西左布政字宗韓擇木兼精篆隸(何)
(鏜括蒼志)
葉見泰
葉見泰字夷仲臨海人讀古今兵法悉知用兵之道天
兵取台州衣褐衣造軍門署部從事授高唐判官終刑
部主事(林右公輔集)
見泰博學善草書(文徵明甫田集)
張宣
張宣字藻仲初名瑄江隂人少負才名洪武初以考禮
被徵尋入史局與修元史擢翰林院編修(鐵網珊瑚)
張宣作字得行楷之法(書史會要)
高啟草書歌贈張宣云昔聞汝祖東吳精醉傳草聖醒
而驚汝今能飲不滿杓逸氣欲與相崢嶸高堂把筆若
把槊長綃一拂悲風生隂垂大澤雷雨過響破巨峽波
濤傾颺颺游絲罥晴晝落落高斗廻寒更飲猿連臂深
澗絶飢鶻捩翅荒煙横自言静裏觀萬物故能變化窮
其情(高太史集)
焦伯誠
焦伯誠華亭人潔身修行教授于鄉通五經尤長於書
(松江志)
顧禄
顧禄字謹中華亭人能詩善書行楷學蘇文忠公而尤
工於分隸洪武中為太常典簿(華亭志)
顧禄嘗過鄱陽湖賦詩太祖聞之命盡進其所作故其
集名經進嗜酒善書高士敏贈詩有兩京書博士一代
酒神仙之語(名賢遺墨)
孔彦縉
孔彦縉襲封衍聖公精篆書筆力豪壯入於能品顧謹
中為賦詩云魯國名公篆法竒懸針倒薤總相宜其譽
在當時如此(書史會要)
秦約
秦約字文仲崇明人博通諸經尤䆳於詩洪武間以文
學薦擢禮部侍郎(陳沂南畿志)
秦約善書(詹氏小辨)
花雨軒記洪武四年秦約書(名蹟錄)
王行
王行字止仲號半軒更號楮園吴縣人洪武初郡庠延
為經師(朱國楨開國臣傳)
王行雖不以書名觀其二王書法辨曲盡書家之法必
能書也(書史會要)
袁華
袁華字子英少好讀書尤工為詩顧瑛家多名畫法書
日與共閱洪武初辟郡文學(劉鳳續吴先賢贊)
張公墓志銘洪武六年袁華撰并書(名蹟錄)
邵亨貞
邵亨貞字復孺華亭人(書史會要云卜築溪上以貞谿自號)博通經史贍
於文詞工真草篆隸書洪武初為府學訓導(顧清松江)
(志)
朱應辰
朱應辰字文奎與楊維楨游洪武初辟郡掌教為文繁
而不猥詩工長句篆籀法古嘗命書符印(開國臣傳)
烏斯道
烏斯道字繼善慈谿人文尚體要尤長於詩兼精書法
小楷行草各臻其妙國初薦為江西永新令(張時徹寧)
(波志)
陶琛
陶琛字彦珩有文學洪武初以薦為儒學官志尚高潔
工古篆書多得籀法(皇甫汸長洲志)
陶繼
陶繼字伯承琛子枝江知縣亦有能書名(皇甫汸長洲)
(志)
曾鼎
曾鼎字元友更字有實泰和人有孝行人稱曰曾孝子
元末為濂溪書院學正洪武三年以明經舉引疾辭博
學強記工詩擅八分書範金為小印章渾然古意(楊士)
(竒東里集)
詹俊
詹俊字用章姑孰人洪武四年被徵授磁州同知陞汝
寧通判善吟咏尤喜作大書(東里集)
吳履
吳履字德基蘭溪人俊邁有竒材通諸史願學司馬遷
班固最好書尤工行草得之者藏弆為榮國初為南康
丞(書史會要云擢知濰州宋學士集)
馬治
馬治字孝常宜興人為詩文典雅沖澹善真行書元末
與周砥避亂隐居西澗洪武初由茂才舉授内丘知縣
遷建昌府同知(沈敕荆溪外紀)
洪武而下至永樂多法詹宋馬治小字獨法晉唐豈其
人亦邁時者邪(詹氏小辨)
張簡
張簡字仲簡姑蘇人讀書知古今寄迹老子法隠居鴻
山(名賢遺墨云元季兵亂以母老辭歸遂返巾服洪武二年召修元史)作詩淡雅有陶韋
風翰墨無俗氣而暗合書法(顧瑛玉山草堂雅集)
張仲簡書法婉媚(劉鳳續吳先賢讃)
劉永之
劉永之字仲修清江人(管大勲臨江府志云自號山隂道人國史召編禮書成以疾辭)
(歸)詩文清麗古雅為當時所重工書法篆楷行草皆有
師承家富於貲賒貸施數郡仲修獨泊然布素日靜處
一室以書籍翰墨自娛(東里集)
袁養福
袁養福字能伯吳郡人國初為福建憲史有詩名精於
書法(書史會要)
養福所書郭有道碑文端勁清峭深得歐陽率更筆意
以其字畫之妙如此宜有書名於時然吴人固不知有
袁養福也(匏翁家藏集)
張員
張員字壹民一字天民(楊撫餘姚志云號雲航)左目無瞳子自稱
左瞽善草書洪武初辟為開化教諭(孫鑛紹興志)
盧熊
盧熊(甫田集云字公武崑山人)洪武初名儒通篆籀學嘗為兖州知
州既視篆具奏印文兖字誤類衮上不怡幾被禍後卒
坐累(水東日記)
盧熙
盧熙字公暨熊弟博學好古善楷法洪武初以薦授睢
州同知(張大復崑山人物傳)
盧充&KR1846;
盧充&KR1846;字次農熙子文學得於家傳制行尤高以能書
薦留誥司(蘇州志)
周砥
周砥字履道姑蘇人(甫田集云號匊溜生書畫史云洪武中以人才授興國州判官)性
宇閒靜學藝淹博行草書運筆分行勻穩(書史會要)
周砥效東坡書甚工(姑蘇志)
詹解鳴於朝盧(熊)周(砥)著於野朝者乃當譲野(祝允明)
(書述)
王時
王時字景南博學好古精於篆隸章草用意深密凡六
書源委靡不擇究深為盧熊之所稱美(方鵬崑山志)
唐肅
唐肅字處敬自號丹崖居士山隂人為文簡潔而雅奥
詩步驟盛唐尤工篆楷深得筆意洪武三年召修禮樂
書擢應奉翰林文字承事郎同知制誥兼國史院編修
官(蘇平仲集)
謝肅
謝肅字元功上虞人學問該博洪武中舉明經授福建
按察司僉事與唐肅齊名時號會稽二肅(紹興志)
謝肅正草皆宗晉(書史會要)
趙古則
趙古則字撝謙後改名謙餘姚人洪武初徵修正韻為
國子監典簿罷歸築考古臺述六書之旨精義入神得
於圖象言意之外後復召為瓊山教諭(紹興志)
謙嘗言讀書必貴識字故曰六書明則六經如指諸掌
乃著六書本義十二卷(書史會要)
林鴻
林鴻字子羽閩人洪武初以人才薦授將樂訓導七年
拜繕部員外郎(書畫記)
林鴻詩法盛唐書臨晉帖殆逼真矣惜惟得其貌耳(徐)
(泰詩談)
鄭定
鄭定字孟宣閩人善擊劔工古篆隸書洪武中舉明經
為延平府訓導永樂中遷國子助教(珊瑚網)
定以草書名天下甚為解學士所推許(書史會要)
李汶
李汶字宗茂博學多才善漢隸國初召為史館編修與
修元史授巴東南和令晩年歸隠鄉里扁其所居曰兼
山艮所號石泉翁嘗集蔡邕書成四言古詩以訓其子
寧門人張中謂其結體遒勁筆勢飛動若長鎗大劔交
馳其壯且武也若商彝周鼎之銘其文甚古也(李蕙太)
(平府志)
林弼
林弼字元凱龍溪人故名唐臣登至正進士授郡幕官
洪武二年郡以名儒聞於朝太祖遣使三徵之更名弼
授吏部考功主事轉郎中出知登州雅精臨池嘗與王
太史褘談書法謂用筆須偏正兼備乃臻妙境近世趙
孟頫側鋒太多不能逃筆牀月旦(閩書)
胡泰
胡泰字志同號雲松巢洪之南昌人善真草書能文洪
武初寓居萬載縣之涂泉(吴敬萬載縣志)
黃瑛
黃瑛字良潤一字玉田句容人洪武初由明經及字學
授應天府學教授益苦於學書法造詣精妙(江寧府志)
黃銓
黃銓字衡可一字金鼎瑛子洪武間亦以字學選入翰
林(江寧府志)
袁復
袁復字仲仁博學工文尤善晉人書法國初為大理少
卿(間人詮寳應志略)
陳昇
陳昇國初以能書舉為吏部主事(寳應志略)
解泰
解泰字季通一字成我吉水人絶意進取究竟六籍旁
搜百家尤善楷書不效妍媚方正嚴重類其為人洪武
初累辟不起(解學士集)
金鉉
金鉉字文鼎别字尚素華亭人自幼嗜學致孝其母洪
武中徵至京師有欲薦其才者懇以母老辭為人蕭灑
絶俗喜吟咏有古詩人風作書畫皆極造詣(東里續集)
鉉工章草(書史會要)
金鈍
金鈍字汝礪鉉子官至中書舍人精楷書章草(書史會)
(要)
陸闓
陸闓字伯陽(歐陽東鳳興化志云世稱友蘭先生)興化人洪武中任為楚
府伴讀長於詩兼工書法極力鍾元常王逸少父子曰
去此非第一義(東里集)
陸顒
陸顒字伯瞻闓之弟洪武中由明經辟舉任禮部主事
永樂中奉勅建湘獻王碑屢獻詩文字畫太宗以三絶
稱之(興化志)
沈元素
沈元素古田人元時赴都寫金字經授福州教授後謝
歸洪武初舉授古田學訓書篆琴畫皆工後擢僉憲(劉)
(曰暘古田志)
劉檝
劉檝字子川吉水人善楷書有才名洪武三年以明經
徵授兵部主事遷工部主事(周廣吉水縣志)
張宗華
張宗華字穎之沙縣人清介絶俗博學善文詞尤工書
法為時所重評其書者謂如秋雲捲雨蒼石纏藤洪武
中以懷才抱德舉詔再徵以老辭(譚耀沙縣志)
鄭煜
鄭煜字宗晦鄭枃子洪武中辟興化縣訓導天才逸出
長八分書(閩書)
羅性
羅性字子理以字行江西泰和人洪武初詔郡縣立學
聘為學師四年中鄉試授德安同知書法鍾元常(開國)
(臣傳)
楊胤
楊胤字嗣慶吉安人學有根柢行端謹妙於詩文洪武
中以孝廉文學善楷書舉皆不赴以纂修起亦不就取
足壟畝襟抱灑然卓然陶潛徐穉之風(開國臣傳)
吳宏
吳宏饒州餘干人仕陳友諒為行省參政上取江州遂
全城來降以功拜中書左丞後遷親軍指揮涉獵經史
能詩工書奉母至孝見重於士大夫(開國臣傳)
吳懋
吳懋西安人洪武初以蘇州知府左遷大冶知縣工楷
書(湖廣總志)
俞友仁
俞友仁錢塘人洪武辛亥進士為㐮陽縣學教諭博通
經史善草隸書尤工於楷(湖廣總志)
吳存
吳存南昌人洪武初領鄉薦授刑部主事歴湖廣參政
有才名善吟咏長於草書(湖廣總志)
張矩
張矩字孟方其先廣陵人徙家崇安得屏山先生遺書
讀之遂通五經所書諸體皆精絶國初薦為訓導(書史)
(會要)
馬兼善
馬兼善會稽人元季寓居華亭洪武初由明經任松江
訓導工行草(書史會要)
鍾弼
鍾弼善隸書洪武初為會稽主簿(書史會要)
葉昭
葉昭字子宣星子人通經術能詩文善隸古洪武初為
南康府訓導(林庭㭿等江西通志)
章復
章復江西鄱陽人有學行能文章尤工書翰洪武初為
全州知府(程廷珙廣西通志)
林奐
林奐字元美懷安人閉門讀書書法遒美國初被薦於
有司以聵眊辭(閩書)
張翼
張翼字飛卿(唐樞國琛集云無錫人)作行草書鳳舞鸞翔人以為
不可及(開國臣傳)
蕭質
蕭質字謙用洪武八年為永新學正詩有唐人風致又
喜作草書變化遒勁能步武羲獻(烏斯道春草齋集)
孔訥
孔訥字言伯宣聖五十七世孫襲封衍聖公(書畫記云洪武十七)
(年襲封)能詩工篆法人得之者皆傳誦誇美相貴重(胡儼)
(頤菴文選)
宋季子
宋季子以字行家於臨川為詩文有法且留意於隸古
之書所獲漢魏諸碑刻必夙夜潛玩三走鄱陽見伯誠
先生歐君復悉以作隸之法授焉復從龍虎山中質諸
方壺翁從義翁於是學大進遂以善隸書知名(宋濓重)
(校漢隸字源序)
季子善草隸洪武中為周府奉祠(金谿人物志)
桂衡
桂衡字孟平睦人洪武中為錢塘儒學修業齋訓導遷
山東轉谷府奉祠詩文字畫皆有可觀(水東日記)
陸行直
陸行直字季衡吳江人洪武中以人才授翰林典籍(書)
(史會要)
行直善書(詹氏小辨)
楊曜宗
楊曜宗晉江人洪武中以明經薦授晉江訓導累遷韓
府長史善古文書法(歐大任清源文獻)
徐定
徐定字弘道永嘉人工隸楷洪武庚午中應天鄉試擢
親王府紀善改監察御史(東里續集)
秦震
秦震臨邑人性聰慧不待學而能書嘗入水得古碑以
手摩之出而書錄不遺一字洪武庚午舉於鄉(張文炳)
(濟南府志)
粘鵬
粘鵬字時舉武邑人工於詩辭尤善草書篆洪武庚午
舉人除四川閬中教諭取入翰林未及赴京(黃試武邑)
(縣志)
朱吉
朱吉字季寧崑山人洪武中被薦授戶科給事中以善
書改中書舍人遷翰林侍書出為湖廣按察僉事(崑山)
(人物傳)
朱定安
朱定安字士隆吉長子精楷書尤工古篆得周伯琦筆
法嘗積其書草瘞之名篆冡(方鵬崑山志)
朱永安
朱永安字士常定安弟博學工詩文又善真草書得晉
人筆法嗜古書購蓄甚富(方鵬崑山志)
鄭濟
鄭濟字仲辨浦江人受學宋太史為詩文書法得晉唐
諸體洪武癸酉召授左春坊左庶子(鄭柏賢達傳)
鄭燧
鄭燧字允資濟從姪歌詩俊逸尤工楷書(賢達傳)
劉敏
劉敏字孟功長洲人洪武中薦授德清知縣後以善書
徵入翰林拜中書舍人(蘇州志)
陸宗善
陸宗善字尚訥華亭人洪武中以碩學高行舉於鄉再
令劇邑為詩流麗雄偉字畫亦清勁(華亭志)
劉朴
劉朴字子素吉水瀘江人少有志節耿介絶俗其書清
勁灑落為文章詩歌古雅典則洪武二十年試翰林得
官客死京師(解學士集)
楊熺
楊熺字尹昭縉雲人洪武戊辰進士除刑部主事轉御
史以清直著名工詩文及晉書法學者宗之(括蒼志)
任勉之
任勉之字近思華亭人登洪武甲戌進士官至睢州知
州文學楊鐡崖書學米南宫而不以自名(顧清松江志)
俞仲幾
俞仲幾(朱謀垔書史會要作仲基)其先河南人居上海竹岡西工書
與宋克相友善(松江志)
章昞如
章昞如能詩善楷書仕至中書舍人(松江志)
楊彝
楊彝(紹興府志云字宗彝)餘姚人文章書畫無不精妙尤長於詩
洪武間為長泰主簿長子志編戍普安彝乞就養居東
屯四面多松軒曰萬松自號萬松老人(貴州通志)
徐濟
徐濟蘇州人洪武中知邵武府工楷書(邵武志)
劉理
劉理字彥銘先世從開封徙金陵洪武中以善篆書為
中書舍人(劉思敬存徵續集)
劉素
劉素字太初理之子永樂中以正書選入翰林供奉久
之命繼父為中書舍人(存徵續集)
劉良
劉良素之子亦以能書薦修宣廟實錄(存徵續集贅顧起元客座語)
(云三世能書皆官中書舍人)
胡時
胡時字子俊上杭人以明經教授於鄉善詩工楷書洪
武間薦授本學訓導(伍晏汀州志)
林觀
林觀字用賓閩人洪武中隠居不仕善隸書(閩書)
屠任
屠任嵊人家貧力學善詩文兼精篆隸洪武間任蕭縣
訓導遷河南武陟知縣(紹興志)
嶽彦高
嶽彦高號雪樵蒙古色目人太祖時為雲陽令免官流
落江湖因家武塘精懷素草書(章士雅嘉善志)
顧孝淵
顧孝淵以孝友稱善草書宗雪樵後從事藩府以詿誤
遷文安(倪璣嘉善志)
胡璉
胡璉洪武中以楷書任工部主事(張雲翔鳳陽縣志)
鎦恕
鎦恕字如心洪武間為福建某驛丞歸隠越山之西喜
為古文及篆隸章草(書史會要)
黃采
黃采字宗素號一齋嘉定人洪武中貢之國學授御史
陞兖州知府書法趙承旨(詹氏小辨)
黃夀
黃夀字永齡采子亦能書(書史會要)
王洪
王洪撫州人詹景鳳云洪武中有撫州王洪者作小字
勻淨成家(詹氏小辨)
謝林
謝林字瓊樹好學工文詞尤精真行篆隸書著字學源
委五卷以正近代六書之謬洪武中用薦為新鄭教諭
(孫偉德毘陵志)
張紳
張紳字士行山東人(名賢遺墨云字仲紳洪武中為浙江布政)負才略談辨
縱横能作篆書(書史會要)
張紳工大小篆精於賞鑒法書名畫多所品題撰法書
通釋一卷自稱雲門山樵亦稱雲門遺老(静志居詩話)
鄭金
鄭金字公濟常熟人洪武二十四年由明經授大理評
事進監察御史陞廣東按察使改福建左遷濟南知府
能詩善書翰(鄧韍常熟志)
薛穆
薛穆字公遠號澹園洪武中為柳州通判能詩文善楷
書(書史會要)
吳原頤
吳原頤宣城人博學明經善詩文隸書洪武間為寧國
府訓導歴國子博士致仕後應召修書成乞歸(分省人)
(物考)
芮麟
芮麟字志文宣城人洪武間知台州府謫戍邊後以薦
知建寧府為政有古循吏風且好學不倦尤善楷書(分)
(省人物考)
林瑜
林瑜字子潤號後山漳之龍嵓人洪武中以太學生擢
五軍斷事終浙江參政能詩文善書法(書史會要)
龔炯
龔炯字延璋晉江人刻志為學詩文為當時所稱書翰
遒勁端嚴得歐陽率更筆意洪武中應薦以親老乞歸
(八閩通志)
董紀
董紀字良史(西郊笑端集云以字行更字述夫)號一槎上海人洪武中
任江西按察僉事善草書(書史會要)
周淵
周淵夀昌人洪武中為中書舍人累官四川參議善書
翰(書史會要)
王佐
王佐定遠人篤學好古凡法帖名畫多能鑒定善虞世
南書洪武時以才為鎮撫(開國臣傳)
薛績
薛績字汝嘉號古巖吴江人善書(書史會要)
范禮
范禮字宗嗣常熟人真草篆隸俱能(書史會要)
馬孜
馬孜字彦強吴江人善書洪武中嘗受薦不仕(吴中人)
(物志)
彦強從詹孟舉遊名山觀前人碑石議論筆法小楷歸
宗晉唐後自列門閥精絶可愛(書史會要)
吴均
吴均字平仲(廣東通志云臨川人洪武末寓瓊州後擢高第青陽集附錄云官右春坊右中允)
善書法(書史會要)
顔慤(誤作顧慤今從鐡網珊瑚)
顔慤字存誠慈溪人官司經局正字真草篆隸俱工(書)
(史會要)
黃昶
黃昶字叔暘義烏人以明經舉於鄉宋濓纂修實錄以
工書服勞史館事竣受命伴讀齊府(劉基犂眉公集)
劉爆
劉爆字彦正鄱陽人嘗為嚴之建德令留意篆學歴年
之久靡不貫通(宋濂篆韻集鈔序)
吴植
吴植字子立嚴州人以處士徵授藤州知州别自號白
玉壺善草書(書史會要)
張翨(一作翼)
張翨字翔南其先睦人徙居檇李(吴中人物志云太倉人)博學強
記屬文敏捷好為竒澀語而切於理正書宗晉(書史會)
(要)
翨書大字如斗終日揮灑不倦盖其所長也(吴中人物)
(志)
沈宗學
沈宗學字起宗隐於煉墨自號墨翁博學善書能作徑
尺大字詹孟舉評其書兼歐虞顔柳有冠裳佩玉氣象
(吴縣志)
沈貴成
沈貴成字志道宗學子亦博學能書(吴縣志)
都嗣成
都嗣成字文信善書有晉人筆意自號省菴(吴縣志)
徐彥裕
徐彦裕華亭人工草書善騎射(松江志)
楊仁夀
楊仁夀號漁隠天台人寓松江字學鮮于樞得其風韻
(松江志)
周昉
周昉字元亮號草庭讀書樂道以古人自期詩文典雅
作小楷得晉人筆意(杭州志)
金穎伯
金穎伯從武林俞紫芝游䆳於經學工書為人清介雅
飭(秀水志)
李善
李善字性初宜山人結茅隠居精楷書逼真晉人(王文)
(炳慶遠府志)
祝望
祝望字公望龍游人絶意仕進結廬石處山隠焉工於
琴詩尤善臨池技(萬廷謙龍游縣志)
許鳴鶴
許鳴鶴字暨廣廬陵人官中書舍人受業詹孟舉之門
行草沉著可愛(書史會要)
程輅
程輅字伯衡江西新城人精於書札尤長篆隸亦號東
臯處士(王材江西新城縣志)
陸仁
陸仁字良貴太倉人明經好古以詩名於時復工字學
楷書草書皆矜貴(錢肅樂太倉州志)
沈世遠何琮
沈世遠何琮皆不知爵里大抵洪武初人多法趙(詹氏)
(小辨)
謝章
謝章(太祖時人)詹同謝章隸書歌云君不見天雨粟泣魑魅
蒼頡制字洩天祕蝌蚪之文久茫然史籀秦斯兩相繼
大小二篆生八分此後六書從簡易邕邈隸字近古淳
羲旭行草紛如雲謝章讀書隸更好使我見之過所聞
不求妍巧自奇拙禹鼎周彝文斷缺連昌宫中墜井釵
赤壁江底沉沙鐡魚魚雅雅錐畫深一字豈但值百金
冠冕佩玉古君子天生古貌多古心春蚓秋蛇世交錯
嗟我豪端久荒落墨池風暖白日長正欲相從謝章學
(詹同天衢舒嘯集)
陳元達
陳元達(太祖時人)宋濓耘菴銘曰良鄉丞陳謙嗜學弗倦慨
然有志於事功陳翰林元達以飛白書其憩止之室曰
耘菴(宋濓翰苑别集)
胡朝翰
胡朝翰(太祖時人)方孝孺默山精舍記云余年十七八侍先
君守濟寧夀昌胡君朝翰自太學來分教魯諸生能為
詩執筆作行草書蜿蜒滿紙余私敬愛之(遜志齋集)
張穀(一作轂)
張穀(太祖時人)方孝孺感舊詩云杯酒論心有幾人天台張
穀舊相親近來詩句多奇語書比藏真更絶倫(遜志齋)
(集)
方孝孺
方孝孺字希直一字希古寧海人洪武二十五年擢漢
中教授蜀獻王聘為世子師為名其讀書之廬曰正學
皇太孫即位召為翰林博士進侍講尋陞侍講學士靖
難時以死殉(書畫記)
希直不以書名而剛方不折之氣流溢筆墨間(弇州山)
(人稿)
徐輝祖
徐輝祖中山王長子初名允恭太祖賜名輝祖嗣魏國
公嘗侍懿文太子學通經書大義從詹希元學書善書
大字建文君特見信任文皇即位勒罷幽繫卒(珊瑚網)
陳性善
陳性善名復初以字行山隂人洪武十八年進士授行
人司副改翰林檢討善楷書召書御前他中書見上威
嚴顫不能筆獨性善動止端詳稱上意賜酒留禁中竟
日累遷禮部侍郎靖難兵起以副都御史監軍靈壁與
彭與明等皆見執朝衣而沉河(珊瑚網)
鄭恕
鄭恕字本忠仙居人能賦詩善書畫好古博雅家甚貧
一介不妄取日與生徒講論經理高風勁節一時敬嚮
寧波知府禮聘為昌國訓導未幾知蕭縣靖難師破蕭
恕死之(書畫記)
王艮
王艮字欽止吉水人建文時進士官翰林修撰為人正
身飭色不可玩狎詩詞警永字畫精妙為文雄偉光彩
燕兵渡淮服腦子卒(名賢遺墨)
龍鐔
龍鐔字德剛萬載人問學該博長詩文善草隸洪武中
為浙江按察使謫知長洲縣尋陞晉府長史靖難師起
不屈死(吴敬萬載縣志)
董倫
董倫字安常恩縣人僑居宛平質直有文學從游者稱
為貝川先生洪武十五年徵為右贊善建文即位拜禮
部侍郎兼翰林學士(李贄續藏書)
董倫篆宗周左丞(書史會要)
唐之淳
唐之淳字愚士以字行(肅子)博聞多識為文蔚贍有俊氣
長於詩而善筆札洪武中屢欲有薦之者謝不就建文
即位召拜侍讀預修書事(遜志齋集)
姚廣孝
姚廣孝長洲人幼名天禧至正間為僧名衍字志道好
讀兵書尚謀略兼為詩學書靖難後為太子少師贈榮
國公諡恭靖(書畫記)
廣孝書法古雅全以筋勝(書史會要)
姚繼
姚繼(珊瑚網云太宗賜名)李東陽云少師一帖小楷書稱姪繼代
書少師賑濟還吴見酒帘字問知一少年書呼而見之
養以為子太宗官之至太常少卿是代書此跋者也(懷)
(麓堂集)
解縉
解縉字大紳(珊瑚網云一字縉紳格古要論云號春雨)吉水人自幼穎悟絶
人洪武二十一年進士授中書庶吉士文皇正位雅聞
縉名召置左右進侍讀學士其文雅勁竒古逼司馬子
長韓退之詩豪宕豐贍似李杜書小楷精絶行草皆佳
(列卿記)
天子愛惜其楷書至親為之持研(任亨泰解學士文集)
(序)
縉學書得法於危素周伯琦其書傲譲相綴神氣自倍
有農家陸穎者善縛筆縉欲作佳書必得穎筆(書畫記)
永樂時人多能書當以學士解公為首(匏翁家藏集)
縉狂草名一時然縱蕩無法正書頗精妍(藝苑巵言)
解禎期
解禎期縉之從子也以善書選天下第一仁宗召為中
書舍人(書畫記)
禎期書疎雋自喜不失春雨門風(王世貞續名賢遺墨)
(跋)
金幼孜
金幼孜名善以字行中進士乙科授戶科給事中太宗
初臨御改翰林檢討累官禮部尚書武英殿大學士諡
文靖其學該博文章和平寬厚類其德性書兼工真行
(東里集)
胡廣
胡廣字光大吉水人建文初以進士廷試稱旨擢第一
易其名曰靖授翰林修撰文皇履極遂進侍講仍復舊
名累官文淵閣大學士諡文穆為文援筆立就修高皇
帝實錄五經四書性理大全尤工書法行草之妙獨步
一時(列卿記)
上次玄石坡登頂製銘刻石命光大書并大書玄石坡
立馬峰六字書無巨筆鈎以小羊豪次捷勝岡上令光
大書捷勝岡於石上多雲母石并書刻曰雲母山(金幼)
(孜扈從北征錄)
胡文穆善真行草名不及解大紳而遇過之北征諸鎮
皆其勒石(藝苑巵言)
楊士奇
楊士奇初名寓以字行泰和人建文初以名儒薦徵授
教職太宗靖難後改編修入直文淵閣累官少師華盖
殿大學士贈太師諡文貞(名賢遺墨)
士竒善行草筆法古雅而少風韻(書史會要)
楊榮
楊榮字勉仁建安人初名子榮建文二年進士授編修
文皇履極更其名榮簡入内閣累官工部尚書謹身殿
大學士加少師諡文敏(列卿記)
榮楷書姿媚動人(書史會要)
楊溥
楊溥字宏濟石首人中庚辰進士授編修永樂二年轉司
經局洗馬歴官至少保武英殿大學士諡文定(列卿記)
溥行楷俱法趙文敏公(書史會要)
蹇義
蹇義字宜之四川巴縣人洪武乙丑進士授中書舍人
永樂二年命兼詹事累官吏部尚書諡忠文(列卿記)
義善書成祖手授金龍文牋命書外國詔偶落一字奏
曰臣敬畏之深輙復有此上曰朕亦有之此紙艱得姑
註之耳對曰示信遠人豈以是惜深然之復授以牋更
書之(陳沂畜德錄)
夏原吉
夏原吉字維喆湘隂人領鄉薦升國子生例入禁廡書
誥勑太祖見其字格方正賜緋衣一襲復遣人察諸生
所為獨原吉端坐正書竟日不色惰上心念之書滿授
戶部主事擢侍郎太宗入定大統進尚書贈太師諡忠
靖(懷麓堂集)
原吉善楷書雖神骨少合晉度筆勢遒媚亦有可觀(書)
(史會要)
胡儼
胡儼字若思南昌人幼好學若書琴詩文皆有傳授洪
武丁卯舉於鄉授華亭教諭文皇聞儼名召試之永樂
二年拜祭酒(列卿記)
儼文辭妍贍精於草書(書史會要)
儼行書矯健而蒼楷書精熟而整(詹氏小辨)
王景
王景字景彰松陽人洪武初起家懷遠教諭建文召修
高廟實錄為翰林侍講靖難後進學士博學能文章善
書(續藏書)
趙毅
趙毅字致遠(李本固汝南志云字孟弘)汝陽人洪武末年以儒士薦
授工科都給事善屬文工草書永樂中為工部左侍郎
(列卿記)
王達
王達字達善無錫人初以明經授訓導入補國子助教
成祖登極與修洪武實錄擢編修進侍讀學士(列卿記)
王世貞國朝名賢遺墨有王達書(弇州續稿)
鄒緝
鄒緝字仲熙吉水人洪武庚辰進士除星子縣訓導永
樂初入為翰林檢討歴官左春坊左庶子(名賢遺墨)
鄒緝自號素菴精楷書(書史會要)
陳洽
陳洽武進人淹貫經史謹敏有才識洪武中薦布衣善
書授兵科給事中靖難後累官兵部尚書鎮交趾贈少
保諡節愍(書畫記)
許廓
許廓字文起襄城人建文乙卯領鄉薦永樂中為工部
侍郎隨成祖北征進行在兵部尚書(列卿記)
廓善書翰(書史會要)
梁潛
梁潛(名賢遺墨云字用之)泰和人洪武二十九年鄉舉歴訓導知
縣靖難後召修實錄成陞修撰尋兼贊善(書畫記)
王世貞國朝名賢遺墨有梁潛書(弇州續稿)
朱勇
朱勇字惟貞鳳陽人永樂時襲封成國公贈隂平王諡
武愍善大字(書史會要)
蘇伯厚
蘇伯厚名坤以字行建安人洪武乙丑以明經薦授建
寧訓導成祖即位與修高廟實錄擢翰林侍書遷檢討
博通書史精書法(福建通志)
凌信
凌信字尚素吳江人以楷書授中書舍人(書畫史)
黃勉
黃勉字宗勉浮梁人工書翰長於律詩洪武中應善書
詔擢兵科給事中坐事免永樂初起為都事進文選郎
終浙江左參政(汪宗伊浮梁縣志)
高廷禮
高廷禮初名棅字彦恢自號漫士(名賢遺墨云長樂人)永樂初自
布衣召授翰林待詔遷為典籍博學能文工書畫所選
唐詩品彙唐詩正聲行於世(書史會要)
廷禮書得漢隸法(列朝詩集)
王紱
王紱字孟端(書畫記云號友石又號九龍山人)無錫人(見畫家傳)少為弟子
員永樂初以善書薦供事文淵閣拜中書舍人(鐡網珊)
(瑚)
王尹實
王尹實四明人(貝泰云官翰林中書)永樂時以篆書擅名海内(書)
(史會要)
王偁
王偁字孟敭長樂人洪武中領鄉薦永樂初以薦授翰
林檢討學博思深行草類蘇子瞻(閩書)
王尹實王偁以草篆鳴於時(鐡網珊瑚)
宣嗣宗
宣嗣宗字彦祁(書史會要云號凝素)嘉定人永樂三年詔郡縣舉
楷書士彦祁既命從中書舍人書誥勑無幾簡從事翰
林諸學士皆重之宣德初為吏部員外郎(東里續集)
沈度
沈度字民則(詹氏小辨云號自樂)華亭人少力學善篆隸真行八
分書洪武中舉文學不就成祖擢為翰林典籍一時翰
林善書如解大紳之真行草胡光大之行草滕用亨之
篆八分王汝玉梁用行之真楊文遇之行皆知名當世
而胡解及度之書獨為上所愛凡玉冊金簡用之宗廟
朝廷藏祕府施四裔刻之貞石傳於後世一切大制作
必命度書度書婉麗飄逸雍容矩度八分尤為高古渾
然漢意累官翰林學士(東里集)
太宗徵善書者試而官之最喜雲間二沈學士尤重度
書每稱曰我朝王羲之(李紹文皇明世說新語)
沈粲
沈粲字民望度之弟善真草書尤長於詩自中書舍人
累官大理少卿自號簡菴(松江志)
沈度嘗言於上云臣有弟粲其書勝臣遂亦被徵用(沈)
(津吏隠錄)
沈簡菴草聖擅一時真行皆佳與其兄自樂學士同在
翰林遭際列聖榮遇罕比(水東日記)
粲草書法宋仲珩(書史會要)
陸深曰國初書學吾松嘗甲天下大抵皆源流於宋仲
温陳文東至二沈先生特以豪翰際遇文皇入官禁近
屢遷為翰林學士故吾鄉有大學士小學士之稱民則
不作行草民望時習楷法不欲兄弟間爭能也(陸儼山)
(集)
沈藻
沈藻字凝清(朱謀垔云字仲藻)學士度子以父任為中書舍人
遷禮部員外郎亦以書名(松江志)
藻真行草書並佳論者云有父風(書史會要)
沈潮
沈潮度之孫永樂十九年卒年十八所為詩千餘首手
錄近代名人詩文及臨寫古法書尤多(東里集)
滕用亨
滕用亨初名權字用衡避諱更今名蘇人問學辨博文
詞爾雅尤精六書之學篆法之妙高出近世永樂三年
被薦召試篆書作麟鳳龜龍四大字又獻禎符三詩稱
旨授翰林待詔(延休堂漫錄)
用衡所獻禎符之詩三篇手寫副本而正書篆隸皆具
盖用衡以能書薦起篆隸尤其所長時未授職故欲以
此自見也(匏翁家藏集)
用衡正書師虞永興(書史會要)
王璲
王璲字汝玉以字行號青城山人其先蜀之遂寧人從
父宦游占籍吴中官翰林檢討直内閣贈太子賓客諡
文靖小楷行書法晉人皆雄秀(詹氏小辨)
王璉
王璉字汝噐官至翰林侍講從宋景濂學詩文古雅亦
善書與弟璲齊名(書史會要)
梁時
梁時字用行吴江人博學工文章亦善筆札洪武二十
一年以善書薦授岷府紀善永樂初遷翰林典籍(曹一)
(麟吴江志)
楊文遇
楊文遇官翰林學士善行書(書史會要)
夏㫤
夏㫤字仲昭崑山人舉進士為翰林庶吉士以工楷法
得幸文皇帝命書宫殿榜授中書舍人累遷太常寺卿
(王世貞吴中往哲像贊)
夏昺
夏昺字孟暘太常卿仲昭之兄能書初未知名洪武季
年為永寧丞謫戍雲南永樂乙未仲昭以進士簡入中
書習字上臨閱稱善仲昭頓首謝因言臣兄昺亦能書
召試稱旨命與仲昭同拜中書舍人時稱大小中書(甫)
(田集)
朱孔昜
朱孔昜名寅以字行(朱謀垔云字廷輝)華亭人永樂初以能書
被選成祖嘗召書大善殿榜稱旨授中書舍人累官順
天府丞(松江志)
永樂初詔求四方善書士寫外制又詔簡其尤善者於
翰林寫内制且出祕府古名人法書俾有暇益進所能
於時孔昜兼工署書駸駸詹希元矩度風韻偉然傑出
也一日上御右順門召孔昜書大善殿扁舉筆立就深
荷嘉奬即日授中書舍人明日有旨凡寫内制者皆授
中書舍人盖善書授官自孔昜始後北京宫殿成禁扁
皆孔昜書遂陞編修孔昜歴事四朝皆以法書被知遇
陞春坊中允(東里續集)
朱銓
朱銓字士選族兄孔昜以楷書鳴當世銓從之游得鍾
王筆法太宗選寫金字經入翰林終刑部侍郎(王誥等)
(江寧縣志)
朱奎
朱奎字文徵孔昜子亦工署書成化中為大理卿(松江)
(志)
陳登
陳登字思孝長樂人舉才學為浮梁丞永樂甲申詔吏
部簡能書者儲翰林思孝以篆籀最先至時吴中滕用
亨待詔翰林工篆籀自視天下無愈己者且恃春秋高
輕後進往往折屈之稠人廣坐中思孝就用亨語之戾
許叔重者十數事相辨難用亨乃始默默不復自矜時
四明王尹實篆書擅名海内考據精博亦推譲思孝思
孝於六書本原精考詳究周秦以來石刻雖殘缺剥落
歲月氏名無可考審度其出某代某人率中七八其收
蓄之富歐陽文忠趙明誠之後所僅見居翰林十年擢
中書舍人朝廷大扁率出其手四方求者無虛日(東里)
(集)
陳景隆
陳景隆登之孫舉進士官監察御史能世其學(書史會)
(要)
吴勤
吴勤字孟勤永新人永樂二年與修太祖實錄除開封
儒學教授為文章詩歌敏而甚工善行楷書在史館時
年七十矣運筆如飛舘中能書者數百人嘖口稱歎常
念其先舍南康故號匡山樵者居武昌又號黃鶴山樵
晩更號&KR1432;翁(解學士集)
成祖踐極胡廣薦勤善書召見命書御製永樂大典序
例字幾萬餘勤神閒意定書至終紙點畫一無纖訛上
大悦(永新志)
吳勤字有晉人風格不擇紙筆俱得其妙(書史會要)
端木智
端木智字孝思溧陽人與修太祖實錄擢武庫員外郎
智在國初獲師事危太樸而宋仲珩饒介之宋仲温杜
叔循皆篤志於書與之頡頏三四十年間遂空冀北無
以為比者(解學士集)
陳宗淵
陳宗淵(永樂時人)文廟嘗選中書舍人二十八人專習羲獻
書以黃淮領之一日上謂淮曰諸生習書如何淮對曰
日惟致勤耳惟今翰林有五墨匠陳宗淵者亦日習書
然不敢儕諸人之列但跪階下臨搨頗逼真因問卿嘗
持所書來否公因出諸袖中乃覽之喜甚曰此何鄉人
對曰越陳剛中之後上素聞剛中名改容久之曰自今
當令此人與二十八人者同習書淮曰然尚在匠籍又
須如例與飲食給筆札俱從之且令有司落其籍宗淵
遂得入士流云(劉昌懸笥璅探)
柯暹
柯暹字啟暉一字用晦(朱謀垔云號東岡)池州建德人永樂乙
酉領鄉薦明年預修大典尋選入翰林歴官雲南按察
使(東岡集)
柯暹善行草(書史會要)
倪維哲
倪維哲晉江人工字書文學才諝見稱永樂二年進士
官至郎中(福州府志)
陳輝(閩書作煇)
陳輝字伯煒閩縣人舉永樂乙未進士授監察御史官
終廣東按察副使工詩善鼔琴草書學懷素老而筆力
尤勁解縉雅推服之(福州府志)
王公亮
王公亮華亭人以能書舉任吏科給事中永樂初擢四
川右布政調廣東(顧清松江志)
李禎
李禎字昌祺廬陵人永樂中進士官至河南布政不以
書名行楷亦可觀(書史會要)
黃卓
黃卓江夏人永樂辛丑進士官翰林學士善草書亦善
章草(書史會要)
王恭
王恭字安中閩縣人自稱皆山樵者永樂四年以儒士
薦起待詔翰林與修大典授翰林典籍(鐵網珊瑚)
王恭善書(詹氏小辨)
熊槩
熊槩字元節豐城人永樂九年登進士官至右都御史
為詩文豪偉健麗尤善草書(分省人物考)
張誠
張誠高唐人以善楷書入太學太宗見而異之授監察
御史(王汝訓東昌府志)
虞原璩
虞原璩字叔囿瑞安人博涉經史永樂中以楷書薦與
修大典竣事將授官以母老辭歸(書畫記)
季德基
季德基與虞原璩同邑亦以善書應薦母老辭歸温州
守何文淵皆敬禮之時語人曰吾守温州得瑞安二隐
君子焉(珊瑚網)
臧性
臧性字孟庠鄞人永樂丙戌以能書徵入祕閣繕寫永
樂大典己丑成進士授成縣知縣薦授監察御史改良
鄉知縣調宜興(張時徹寧波志)
周冕
周冕字服卿鄞人玩心字學凡秦漢碑刻晉唐法書必
探其精妙永樂中以能書與修大典除正字遷右春坊
號訥菴(張時徹寧波志)
梁礪
梁礪字子善以楷書纂修永樂大典為大興知縣(符衍)
(溧陽志)
沈洪彭戢潘吉
沈洪字巨源與彭戢汝翼潘吉文迪並善楷書舉修永
樂大典洪擢戶部主事戢授樂安丞陞知衡山縣吉為
中書舍人(秦䕫無錫志)
張緒
張緒字廷端常熟人(圖繪寳鑑續纂云與夏仲昭同時)居鄉校有才名
以薦為會昌侯府教授詞筆通贍楷法端勁(常熟志)
陸伯倫
陸伯倫太倉人工楷書永樂中薦為中書舍人(太倉州)
(志)
張黻
張黻字孟著華亭人書學陳文東勁健有法永樂中為
中書舍人至禮部員外郎(松江志)
黻行草隸書咸入神妙(書史會要)
張黼
張黼字孟昭黻之弟官中書舍人篆隸得秦漢遺法(書)
(史會要)
陳琮
陳琮字叔正吳江人能詩書法遒美永樂初徵書誥勅
(潘檉章松陵文獻)
夏宗文
夏宗文華亭人善真草隸書名重於時預修永樂大典
授廣平主簿(松江志)
夏衡
夏衡字以平宗文子永樂中沈度以善楷書薦授中書
舍人累官至太常寺卿(分省人物考)
衡篆隸有古則(書史會要)
范鼎
范鼎字文鉉華亭人善屬文精書法以薦預修實錄書
成將授官固辭歸授徒於家别號桂樓時稱桂樓先生
(松江志)
周賢
周賢字思賢太倉人善書法永樂中詔修大典以母老
辭歸號惠齋先生(錢肅樂太倉州志)
丘宗
丘宗華亭人永樂中以楷書辟舉修永樂大典除中書
舍人大理寺正(松江志)
趙楷
趙楷字宗範精字學永樂中以楷書除廣西都昌縣縣
丞(錢肅樂太倉州志)
柴仲
柴仲江山人永樂中以楷書舉仕至參議(吾冔衢州府)
(志)
沈潤
沈潤武義人永樂六年應楷書例入監任監察御史(黃)
(春武義縣志)
趙友同
趙友同字彦如金華人少從宋景濂游攻古文辭善書
為華亭訓導與修永樂大典(松江志)
方正
方正合肥人由楷書任工部主事終福建左布政(朱鏞)
(廬州府志)
陳鐸葉藻
陳鐸葉藻巢縣人並以楷書任給事中(朱鏞廬州府志)
茹洪
茹洪字仲宏一字樊明無錫人質敏好學喜異書工書
畫永樂中以楷書薦召入都名重公卿間(無錫志)
唐文楷
唐文楷字子彰以善楷書徵至文淵閣與修永樂大典
欲官之以母老懇歸教授於鄉(徽州志)
胡宗敏
胡宗敏歙人永樂十六年以楷書徵赴文淵閣宣德九
年除泰安知州(徽州志)
李勝
李勝字仲質以楷書薦預修永樂大典已而中鄉舉授
無為州判官(劉繼善南平縣志)
江得
江得東流人永樂五年以楷書充貢官至按察司僉事
(何紹正池州府志)
王賓
王賓諸生善楷書永樂六年以楷書被徵授中書舍人
遷禮部郎中(黃承璉海寧縣志)
許性
許性善楷書永樂六年與王賓同被徵授贑州府同知
遷刑部郎中(黃承璉海寧縣志)
蔣暉
蔣暉字廷暉仁和人博學善楷法永樂中薦入翰林授
中書舍人歴禮部郎中兼侍書(分省人物考)
范暹
范暹字起東號葦齊東吳人(見畫家傳)蔣廷暉之壻工書法
(韓昂圖繪寳鑑續纂)
張頤
張頤錢塘人永樂五年以楷書生員選授禮部郎中轉
刑部(杭州志)
周旼
周旼字中和浦江人以文辭知名尤工真行書永樂初
召入文館與書大典擢中書舍人(鄭柏賢達傳)
范能
范能字仲能崑山人精醫善吟尤工法書永樂初被徵
以母老力辭(方鵬崑山志)
趙遠
趙遠字弘仲崑山人永樂中由楷書授臨劬縣丞遷禮
部主事擢河間知府(周世昌崑山志)
黃蒙
黃蒙字養正以字行善楷書永樂中授中書舍人宫殿
坊扁碑刻多其所書(温州志)
吳餘慶
吳餘慶字彦積别號斯白宜黃人能詩文尤善真草篆
隸永樂六年以薦除中書舍人歴右通政兼知制誥評
者謂其楷如美女簪花草如瑞雲飛空流水赴壑(黃漳)
(宜黃縣志)
黃約仲
黃約仲名守以字行永樂初徵至京師試上林曉鶯天
馬詩擢第官翰林典籍進檢討精楷法詩得唐人門徑
(陸夢祖興化府志)
楊尹銘(一作允銘)
楊尹銘鄞人永樂間以楷書進歴官中書舍人小篆師
周伯琦(張時徹寧波志)
烏斯道贈楊允銘小篆歌云元初最數松雪翁白野亦
可追其蹤鄱陽伯温用心苦錢塘益思無限功四明文
運代不泯學字亦有前賢風三代鼎彝俱在目楊生晩
出參其中(烏斯道春草齋集)
張憬
張憬甬東人善詩文小楷行草師鍾王(張時徹寧波志)
張順
張順江西奉新人永樂中累官國子監丞學者稱為誠
齋先生工草書入妙品(書史會要)
曹夀
曹夀字曼齡豐城人文章雅贍尤工臨池永樂八年以
經明行修薦授江都訓導擢春坊右司諫歴工部尚書
贈太子少保諡文莊(盧廷選南昌府志)
劉日升
劉日升河間人以書選入翰林(解學士集)
黃童
黃童字仲器懷安人事母盡孝永樂中以楷書徵入文
淵閣繕寫大典書成當拜官乞終養母累徵不起(閩書)
何博
何博字宗文别號收羊子金華人永樂中官行人治水
於吳工詩文書有晉人典則(書史會要)
平思忠
平思忠(蘇州志云自號退翁)吳江人永樂中官陜西參政善行楷
(書史會要)
曹衡
曹衡字士望青浦人精敏好學尤善真行草書仕至工
科給事中(青浦志)
陳敏
陳敏松江人永樂中以能書徵除知茂州陞四川左參
政(松江志)
俞宗大
俞宗大善楷法以薦授中書舍人歴吏部郎中致仕(松)
(江志)
俞珙
俞珙宗大子亦能書為中書舍人(松江志)
俞順
俞順宗大孫亦能書仕終南京鴻臚寺丞(松江志)
王可與
王可與字希與能文善書永樂間以賢良薦不就隱居
授經(括蒼志)
潘暄
潘暄字時暘號半散嘉定人舉進士官至刑部郎中善
楷書行草亦能作大書(書史會要)
陳撝
陳撝字仲謙武昌人永樂中寫御容稱旨書宗趙文敏
(書史會要)
楊弘
楊弘字德弘以楷書拔萃授宜春知縣(周士英義烏縣)
(志)
卓廸
卓廸字民逸自號清約善篆喜為詩奉母隱居絶無聲
利居山之久景趣漸涵時時見於翰墨之間竒峭深蔚
自視米南宫父子以下不論也後以能書選入翰林(解)
(學士集)
王臣
王臣字存節以能書授鴻臚序班亦善篆(書史會要)
金畆
金畆字希尹讀書刻苦精詣永樂間邑以楷書薦郡守
芮麟令書字以觀因書游子吟復之遂拂袖歸(李默建)
(寧人物傳)
胡子昂
胡子昂旴江人能詩嗜飲字體逼趙松雪自號竹雪(瞿)
(佑歸田詩話)
唐子儀
唐子儀名文鳳以字行歙人善真草隸書辟教紫陽書
院尋以薦授興國令文皇擢為趙王府紀善後調洛陽
丞(分省人物考)
陳儀
陳儀字羽伯常熟人通篆隸能鑒古器物(蘇州志)
陳佑
陳佑字惟孝儀子篆刻尤精亦善鑒古有小篆千文(蘇)
(州志)
黃守一
黃守一安福人以貲豪里門為人所誣陷亡匿新淦之
玉笥撫之太華遇異人頗得其道家書符呪之屬喜為
詩學唐人楷書(解學士集)
陳廉
陳廉字平叔福清人善草書學張長史晩居黃山搆醉
墨堂自號雪蓬散人(徐&KR0958;榕隂新檢)
陳廉學書二十年篆籀草隸皆嘗究意而草隸尤為時
重林鴻高廷禮諸名士皆有詩美之(書史會要)
陳廉草書得懷素法尤工篆隸求者如市每遇故人興
會輙解衣揮灑頃刻數十紙其他貴要求之不屑也(福)
(州志)
王建中
王建中字懋德閩縣人官博士草書學陳廉聲價重一
時(福州志)
胡正
胡正字端方廬陵人官御史草書用筆如篆(書史會要)
孫玉
孫玉字彦暉慈谿人洪武中其父為人所誣械送京師
卒於道玉年十二即匍匐返櫬歸葬及長受徒養母力
學不懈工詩善草書嘗舉賢良方正不就又以明經薦
亦不就(張時徹寧波志)
田致平
田致平字叔衡奉化人為詩累千百言字用章草篆隸
書帖應答無倦初為鄉里童子師比老不出方丈之室
號夢覺關(張時徹寧波志)
王毓
王毓字用賢鄞人(見畫家傳)工隸書自號香雪坡老人(張時)
(徹寧波志)
林銘
林銘字良箴長樂人工詩文草書琴尤精嘗與王恭高
棅往來自號琴樂子棅有琴歌贈之(閩書)
陸友仁
陸友仁名輔以字行華亭人沈粲弟子也善楷書官中
書舍人遷禮部主事(松江志)
沈洪
沈洪字雄仲其先世為中吳富室萬三公中衰嘗游京
師從陳登習篆時程雲南亦有書名洪又從之學凡漢
隸八分真行章草皆能書但拘於繩墨殊乏風韻偃蹇
老於江湖(皇甫汸長洲志)
李熹
李熹字景豫號琴清道人博雅能詩書法趙文敏晩更
號來鶴(王應麟鎮江志)
陳尚銘
陳尚銘錢唐人工書法喜吟詠縉紳重之(張昇文僖公)
(集)
支子傑
支子傑嘉興人工詩善行草書(支如玉支子述餘)
范廷珍
范廷珍字惟中洪永間人學極該洽喜吟詠字法歐陽
尤長於齋閣題署求者踵接年九十餘猶日作數十紙
弗厭(方鵬崑山志)
葛貞
葛貞字原良有至行不涉聲華樓居庋文籍以自愉鬯
詩有晉唐風書法王右軍人稱為悠然先生(徐待聘上)
(虞縣志)
丁禮
丁禮字思敬號蘭室耽吟詠工書札永樂中獻周禮補
注(王應麟鎮江府志)
劉布
劉布字孟升長樂人嗜古書法習書山中二十餘年篆
籀為時所重(閩書)
俞行之
俞行之字文輔清江人善草書及章草俱工妙(皇明書)
(畫史)
馬端
馬端工楷書永樂中人仕至夀州知州(褚相霍州志)
鍾誌
鍾誌字汝持閩縣人(閩書云自號樂夀山人)善楷書深得歐陽詢
筆意(福州府志)
陳旭
陳旭字叔旦閩縣人亦善楷書士大夫皆重之(福州府)
(志)
陳琦
陳𤦺天長人精書法為工部主事(張鑑天長縣志)
楊子超
楊子超(楊士竒季父)安貧守義喜為詩文工大字名其所居
齋曰螙書(東里續集)
陳孔立
陳孔立(楊士竒舅)白水縣丞教人學書必謹法度曰不精真
楷不可以趨行草然其平生未嘗作楷書而行書特佳
士竒嘗以質焉笑曰汝但為魯男子不用說柳下惠也
(東里續集)
尹昇
尹昇武昌人嘗為千戶為人慷慨豁逹有俠氣好草書
明四聲等字之學喜賓客尤喜接儒者所居直黃鶴樓
之北面大别山據武昌勝處作小亭其中亭中嘉客無
虛日(東里續集)
張衡
張衡字以平詩筆清麗書法遒美被徵入京師書誥勅
以老乞歸(鄧韍常熟志)
鄒穎
鄒穎字會原有清才書學趙孟頫得意可亂真兼善篆
隸以薦為四夷館儒士(常熟志)
周滸
周滸字時顯和敏得士愛為吉安府學訓導善草書超
縱有神正書小字清媚可觀(常熟志)
薛章孫詡
薛章字大章孫詡字甫卿同學張雨書後皆以隱終(常)
(熟志)
朱天宥
朱天宥字洪恩正書學沈度草倣解縉(常熟志)
張潮
張潮字思信自幼嗜學尤精於書隱居授徒未嘗輕出
(方鵬崑山志)
方瀾
方瀾字叔囦其先莆陽人至瀾居吳中閉門讀書恒教
授以自給善詩尤工筆札(吳中人物志)
蘇復
蘇復字性初長洲人以貢仕至綿州知州書得晉人筆
意(蘇州志)
張收
張收字用軫號放翁又號朴軒長洲人於書無所不讀
尤善音律之學永樂初徵至京問以治道及時政稱旨
賜予獨厚官之不拜還故里惟以琴書自娛善小楷求
者接踵應之無倦容(張氏世譜)
曾魯
曾魯字敏道讀書好禮教授里中善楷書書法顔歐頗
得其肯綮雖老猶日課百字至今其書猶有傳者(錢肅)
(樂太倉州志)
包公慶
包公慶號九芝山人松陽人能詩文善書劄見重於世
(括蒼志)
尹寬
尹寬字孟容號易齋吳江人善書(書史會要)
朱雲
朱雲吳江人善楷書(書史會要)
陳肅
陳肅號梅雪清江人能書(書史會要)
御定佩文齋書畫譜卷四十
