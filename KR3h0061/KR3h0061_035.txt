欽定四庫全書
御定佩文齋書畫譜目錄
第三十五卷
書家傳十四
宋(四)
虞允文劉珙
周利建周必大
周必正胡銓
吕祖謙洪适
陳康伯王淮
范成大汪應辰
汪逵王庭珪
王十朋黃中
王信吳益
吳蓋吳琚
樓弃林琰
陳登鄧增
劉致思吳公路
王珉富元衡
程迥戴敏
虞似良石起宗
木待問甘叔異
湯頤年李處全
姚平仲張&KR2115;
祝禹圭邵補之
沈樞宋㬇
湯思退楊芾
楊萬里謝諤
朱熹劉清之
尤袤蔡發
方士繇李積微
楊方鄒德久
吕勝己黃銖
朱頡朱協極
陸元長陸游
芮國器唐璘
蘇玭蔡迨
周模王禔絫
婁機陸九齡
蔡幼學樓鑰
顔直之顔汝勛
葉適范之柔
上官必克許弈
樓少虚薛師石
陳孔碩陳宓
卓景福余伯咎
夏執中張汝永
曾槃林師點
羅士友王補之
張孝忠秦鑄
危和朱拱臣
趙與衮韓補
樓㴶魏了翁
魏克愚李從周
李心傳鄭清之
真德秀余煥
杜杲史彌遠
楊簡薛季宣
陳傅良林希逸
林泳姜䕫
張即之陳讜
楊鎮單煒
徐璣曾三異
蔡抗劉克莊
王埜潘繼先
蕭崱蘇基先
陳公著韓境
曹松泉傅穉
丁魏林宗道
鄭東起張湜
趙希棐廖瑩中
何基何欽
馬光祖鄭僑
鄭寅文天祥
陳恕可葉閭
潘桂余聖錫
趙稟陳瑛
謝枋得姚勉
金應周密
李篔房趙孟堅
趙孟頖龔開
陳深趙昌甫
李翔陳振
黃仁儉陳仲輔
謝履黃孝綽
杜去輕黃穎
李銞鄭緼
葛剛正牟益
曹士冕杜良臣
鄭昂戴侗
魏宋直周頌
冀上之姚現
趙必睪單䕫
司馬括胡珵
朱昌齡張駒
葉鼎袁坰
張鎰祝次仲
姚敦鄭元秀
邢疏宋棻
杜茂修高&KR3993;
陳希愈曹之格
劉震孫張鎡
潜說友王原父
熊與龢張東
龔穎李慎由
郝德新潘容
楊小瑛李伉
張漴龐仁顯
張安祖
欽定四庫全書
御定佩文齋書畫譜卷三十五
書家傳十四
宋(四)
虞允文
虞允文字彬甫隆州仁夀人六歲能九經七歲能屬文
紹興二十三年登進士第高宗召對除祕書丞乾道五
年拜右僕射同中書門下平章事兼樞密使封雍國公
諡忠肅(宋史本傳)
虞忠肅手帖詞語詳雅氣象雍容(匏翁家藏集)
停雲館帖第六卷為南宋名人書如虞雍公之儼雅皆
有可采(弇州山人稿)
劉珙
劉珙字共父崇安人子羽長子生有竒質從季父子翬
學登進士乙科授禮部郎官遷中書舍人參知政事進
資政殿大學士淳熙二年移知建康府江東安撫使行
宫留守諡忠肅(宋史本傳)
劉共父學顔書鹿脯帖(朱子文集)
周利建
周利建(必大父)太學博士(宋史周必大傳進陸游周必正墓志銘云利建士擢第贈太)
(師秦國公)
周必大云先君秦國公平生喜學蔡忠惠公書家藏京
師舊石刻兩卷真行草畢備妙絶一世詛楚文待制董
公守汾日辨證刻石先君實為書丹(平園集)
周必大
周必大字子充一字洪道其先鄭州管城人祖詵宣和
中倅廬陵因家焉紹興二十年第進士授徽州戶曹中
博學宏詞科除太學錄召試館職守祕書省正字兼國
史院編修官淳熙十四年拜右丞相眀年拜左丞相少
保益國公贈太師諡文忠自號平園老叟(宋史本傳)
益公親書艾軒神道碑真蹟藏外孫方之泰巖仲家(劉)
(克莊後村集)
道林寺堂之顔吾鄉益國周公書之(文天祥文山集)
周必正
周必正字子中(必大兄)蔭補迪功郎監潭州南嶽廟貢至
禮部調袁州司戶參軍孝宗召對便殿改知建昌軍南
豐縣秩滿除主管官告陀進軍器監丞知舒州善屬文
尤長於詩書有古法四方豐碑巨扁多出其筆(渭南集)
周必大曰季兄子中筆法絶高(平園集)
胡銓
胡銓字邦衡廬陵人建炎二年高宗策士淮海銓策萬
餘言高宗見而異之將冠之多士有忌其直者移寘第
五乾道初為工部侍郎七年以資政殿學士致仕諡忠
簡(宋史本傳)
文天祥道山堂瞻御書詩云著庭更有邦人筆稽首承
休學二忠自注云著作之庭乃胡忠簡公書周文忠公
立(文山集)
胡侍郎大書著作之庭其形摹濫觴發於小篆豈八分
未出已有此書(林光朝艾軒集)
吕祖謙
吕祖謙字伯恭居婺州中進士後中博學宏詞科除太
學博士國史院編修官先是書肆有書曰聖宋文海孝
宗命祖謙類為百五十卷上之賜名皇朝文鑑除著作
郎諡曰成(宋史本傳)
吕伯恭能書大字(朱子文集)
洪适
洪适字景伯鄱陽人紹興十三年中博學宏詞科乾道
元年拜尚書右僕射同中書門下平章事諡文惠(宋史)
(本傳)
洪适取古今石刻法其字為之韻辨其文為之釋以辨
隸書曰隸釋隸續(中興藝文志)
鶻山寺有雄跨堂頗雄偉洪景伯書(周必大乾道庚寅)
(奏事錄)
陳康伯
陳康伯字長卿信之弋陽人宣和三年中上舍丙科孝
宗時封信國公拜尚書左僕射同中書平章事諡文正
(宋史本傳)
康伯工筆札其蹟雜見鳳墅續法帖中(書史會要)
王淮
王淮字季海婺州金華人幼穎悟力學屬文登紹興十
五年進士第淳熙中拜右丞相兼樞密事諡文定(宋史)
(本傳)
宋名賢遺墨帖有王淮劄子(弇州山人稿)
范成大
范成大字致能吳郡人紹興二十四年擢進士第孝宗
時拜參知政事進資政殿學士領洞霄宫加大學士素
有文名尤工於詩自號石湖(宋史本傳)
石湖以能書稱宗黃庭堅米芾遒勁可觀(書史會要)
汪應辰
汪應辰字聖錫信州玉山人紹興五年進士第一人授
鎮東軍僉判召為秘書省正字上疏謂和議不諧非所
患秦檜大不悅出通判建州檜死召為吏部郎官遷權
吏部尚書以端眀殿學士知平江府(宋史本傳)
周必大曰玉山汪公名重天下人得尺牘榮之與余通
問皆季路代作當時翰墨已難得(平園集)
汪逵
汪逵(樓鑰攻媿集云字季路)應辰子登進士第仕至吏部尚書端
眀殿學士(宋史汪應辰傳)
汪季路建集古堂藏竒書祕蹟金石遺文二千卷著淳
化閣帖辨記十卷(紫桃軒雜綴)
王庭珪
王庭珪安福人政和間進士調茶陵丞忤部使者遂拂
衣歸孝宗初除國子主簿乾道間召對内殿賜坐勞問
除直敷文閣所著有瀘溪集(鐵網珊瑚)
王瀘溪先生手書十簡雖紙敝墨渝而此老正氣勃勃
可挹(寓意編)
王十朋
王十朋字龜齡温州樂清人資穎悟日誦數千言及長
有文行聚徒梅溪受業者以百數上親政策士擢為第
一累官龍圖閣直學士(宋史本傳)
宋名公遺墨有王十朋帖(弇州山人稿)
黃中
黃中字通老紹武人紹興五年擢進士第二人乾道中
為敷文閣待制諡簡肅(宋史本傳)
崔清獻公嘗刪改處士劉臯語命其客吳中隸書為座
右銘(崔清獻公言行錄)
宋白雲崇福觀記黃中書(古今碑帖考)
王信
王信字誠之處州麗水人登紹興三十年進士第孝宗
時假禮部尚書使於金信得米芾書法金人寶之後加
煥章閣侍制(宋史本傳)
吳益吳蓋
吳益字叔謙蓋字叔平俱憲聖皇后弟帝與后皆喜翰
墨故益蓋兄弟師法亦有書名益歴官至敷文閣待制
進太師諡莊簡追封衛王蓋官至武寧軍節度使贈太
傅追封鄭王(宋史本傳)
吳琚
吳琚字居父號雲壑益子位少師判建康府兼留守(宋)
(史本傳)
琚留守建康近城與東樓平樓下設維摩榻酷愛古梅
日臨鍾王帖(江寧府志)
琚字畫類米芾以詞翰被遇孝宗大字極工(書史會要)
吳琚書似米元章而峻峭過之今京口北固天下第一
江山六大字額乃琚書也(董其昌容臺集)
樓弃
樓弃字元應鄞人讀書敏而勤無不該貫小學尤精鄙
流俗簡陋手以古字寫春秋左氏傳禮記莊子以課其
子(攻媿集)
林琰
林琰字稚圭乾道中舉進士善篆書(皇甫汸長洲志)
陳登
陳登字元龍晉江人有文名字畫尤精與王十朋相友
善(于光大泉州志)
鄧增
鄧增字如川建昌人以父恩得官將仕郎工製小詩作
大字(洪邁夷堅志支集)
劉致思
劉致思留心字學運筆流快風行草偃足以軒輊流輩
(屏山集)
吳公路
吳公路作功德院記成入山書丹劉子翬贈詩云忽驚
落筆散彤雲(屏山集)
王珉
王珉字中玉玉山人登進士第後為侍從善楷書作夢
山堂一時名流如吕東萊皆有題詠(華黼廣信郡志)
富元衡
富元衡字公權擢進士第隆興中除工部郎中效蘇軾
書能逼真尤善柳葉篆(姑蘇志)
程迥
程迥字可久應天府寧陵人家於沙隨徙紹興之餘姚
登隆興元年進士第歴揚州泰興尉知信州上饒縣奉
祠寓居鄱陽(宋史本傳)
朱熹曰沙隨程丈饒娥一紙蓋有意於黃絹之碑者亦
可愛也(朱子文集)
戴敏
戴敏字敏才號東臯子(戴復古父)復古有求先人墨蹟詩云
我翁有遺蹟數紙古田樣髣髴鍾王體吟句更豪放(石)
(屏集)
虞似良
虞似良字仲房號横溪自號寶蓮山人(書史會要云吳郡餘杭人)官
至監左藏東庫(台州志云建炎初以父授官於台寓台之横溪淳熙中為兵部郎官終成都府)
(路運判官)善篆隸家藏漢刻數千本心慕手追盡得旨趣大
至數尺小至蠅頭各臻其妙兼能古文竒字(謝翺金華)
(游錄)
似良詩詞清婉得唐人旨趣尤工隸書無一食頃去筆
札至寤寐猶運指作勢衾裯當指處皆裂有篆隸韻書
行於世(台州志)
虞兵部仲房書杜工部李潮八分小篆王宰山水圖兩
篇隸法壊自公始然亦自成一家摶搦騫騰鯨鵬撮摩
夭矯容與煙雲卷舒數十年間豐功厚德之所載識借
公為重不專在翰墨也不知公者獨以隸古稱豈知公
哉(釋居簡北磵文集)
隂符經碑小桃源碑物外碑洗耳碑並虞似良書(倪守)
(約金華赤松山志)
石起宗
石起宗字似之温陵人鄭僑榜進士及第治詩賦淳熙
二年除校書郎五年添差漳州通判祕書省汗青軒碑
石起宗書(中興館閣錄)
木待問
木待問字藴之永嘉人進士及第淳熙五年為著作郎
六年為起居舍人祕書省蓬巒碑木待問書(中興館閣)
(錄)
甘叔異
甘叔異字同叔豐城人力學精思工於詩咏淳熙進士
參桂州民曹攝荔浦縣(南昌府志)
叔異行書學米芾草書學黃庭堅(書史會要)
湯頤年
湯頤年字養正丹陽人好讀書尤熟班氏史字畫效歐
陽率更體豪髮不用己意淳熙己酉以詞賦貢名禮部
(劉宰漫塘集)
李處全
李處全字粹伯徐州豐縣人遷居溧陽文章宏肆詩體
兼衆長字畫遒麗登第由宗正寺簿遷太常丞後知舒
州(符衍溧陽志)
茅山凝神菴記淳熙十年朝散大夫新權發遣處州軍
州事贊皇李處全記并書(茅山志)
姚平仲
姚平仲字希晏世為西陲大將年十八與夏人戰滅底
河斬獲甚衆欽宗召對福寧殿許以殊賞平仲請斫營
擒帥以獻功不成遂乘青驢亡命奔蜀至青城山復入
大面山得石穴以居朝廷數下詔物色求之弗得乾道
淳熙之間始出至丈人觀道院年八十餘紫髯鬱然長
數尺面奕奕有光為人作草書頗奇偉(渭南集)
張&KR2115;
張&KR2115;(孝宗時人)晁公武古文尚書序云余抵少城得古文全
編於學宫乃延士張&KR2115;倣吕氏所鏤本書丹刻諸石末
云乾道庚寅(郡齋讀書志)
祝禹圭
祝禹圭(孝宗時人)湘山法堂記乾道辛卯州學教授信安祝
禹圭書(蔣擢湘山事狀)
邵補之
邵補之(孝宗時人)休寧縣眀倫堂記宋淳熙甲寅邵補之記
并書(玄牘記)
沈樞
沈樞(孝宗時人)修河漊記直學士程文昌撰待制沈樞書(吳)
(興掌故集)
宋㬇
宋㬇字景晉官待制手書金剛經端謹有法度始末一
體如摹印(平園集)
湯思退
湯思退字進之處州人紹興十五年試博學宏詞科除
祕書省正字二十五年由禮部侍郎除端眀殿學士拜
尚書右僕射以觀文殿學士奉祠隆興元年復相(宋史)
(本傳)
宋賢遺墨有湯僕射進之書(弇州山人稿)
楊芾
楊芾字文卿吉水人廷秀父詩句典實可以觀學問之
富字畫清壯可以知氣節之高(平園集)
楊萬里
楊萬里字廷秀吉州吉水人中紹興二十四年進士第
為永州零陵丞時張浚謫永萬里三往見之服其教終
身名讀書之室曰誠齋開禧中遷寶謨閣學士光宗為
書誠齋二字學者稱誠齋先生諡文節(宋史本傳)
萬里跋米南宫帖云萬里學書雖徧參十方然袖手一
瓣香五十年未曾拈出今得此帖乃知李密未見秦王
耳(誠齋集)
謝諤
謝諤字昌國臨江軍新喻人紹興二十七年中進士第
光宗登極除御史中丞權工部尚書提舉太平興國宫
諤為文倣歐陽修曾鞏初居縣南之竹坡名其燕坐曰
艮齋人稱艮齋先生(宋史本傳)
艮齋書法似蘇軾而少變其體自成一家(書史會要)
海鹽新修學記紹興三年謝諤記并書(至元嘉禾志)
朱熹
朱熹字元晦一字仲晦徽州婺源人中紹興十八年進
士第光宗時除煥章閣待制諡曰文贈太師封徽國公
(宋史本傳)
晦翁書筆勢迅疾曾無意於求工也而尋其點畫波磔
無一不合書家矩矱(震澤集)
嘗見朱子竿牘數張蓋法魯公爭坐書即行邊添注亦
復宛然意致蒼鬱沉深古雅有骨有筋有韻而不以書
名固以學掩之(詹氏小辨)
朱晦翁書自榜額之外不多見端州友石臺記近鍾太
傅法亦復有分隸意(容臺集)
朱熹書讀書二大字在長樂方安里三寶巖容膝二字
天光雲影四字在雲谷光風霽月四字在南康白鹿洞
脫去凡近四大字在瑞州府學上帝臨汝無貳爾心八
大字在撫州府學(古今碑帖考)
劉清之
劉清之字子澄臨江人登紹興二十七年進士第調袁
州宜春縣主簿孝宗召入對改太常寺主簿光宗即位
起知袁州初清之既舉進士欲應博學宏詞科及見朱
熹盡取所習焚之慨然志於義理之學(宋史本傳)
朱熹答吕伯恭書云濂溪祠記屬子澄書而刻之(朱子)
(文集)
尤袤
尤袤字延之常州無錫人紹興十八年擢進士第紹熙
中煥章閣待制嘗取孫綽遂初賦以自號光宗書扁賜
之諡文簡(宋史本傳)
尤延之論古人筆法來處如周太史奠世系真使人無
間言(朱子文集)
蔡發
蔡發字神與(宋史云蔡元定父號牧堂老人)家建陽麻沙幼警悟七歲
能為詩中年買田築室於武夷之陽字畫壯偉意氣閑
暇(朱子文集)
方士繇
方士繇字伯謩一名伯休莆陽人朱公元晦倡道學於
建安往從之以傳道為後學師工於書自篆籀分隸行
草諸體皆極其妙(渭南集)
朱熹荅蔡季通書云篆隸碑子字畫皆不滿人意未有
可寫之人令伯謩篆如何(朱子續集)
李積微
李積微篆字墨本近偶得之(朱子文集)
楊方
楊方字子直朱子答子直書云煩為作小楷四箴百十
字當字學絶欲得妙札時以寓目(朱子文集)
鄒德久
鄒德久文忠公浩子筆法追蹤山谷(石門交字禪)
鄒德久楷書大學今人寫得如此亦是難事(朱子文集)
吕勝己
吕勝己字季克邵武人與張栻朱熹講學工隸書得漢
法仕為湖南幹官歴倅江州知杭州自號渭川居士(八)
(閩通志)
黃銖
黃銖字子厚崇安人少師事劉子翬與朱熹為同門友
為文略相上下隸法甚古得魏晉以前筆意(八閩通志)
朱頡
朱頡(與朱熹同時)敬齋箴朱熹撰朱頡書在蘇州府學屏風
上(古今碑帖考)
朱協極
朱協極(與朱熹同時)宋敬齋箴朱熹撰朱協極隸(天下金石)
(志)
陸元長
陸元長(陸游伯父)病右臂以左手握筆而字法勁健過人(老)
(學菴筆記)
陸游
陸游字務觀越州山隂人年十二能詩文蔭補登仕郎
鎻廳薦送第一孝宗時范成大帥蜀游為參議官以文
字交不拘禮法人譏其頽放因自號放翁嘉泰三年升
寶章閣待制(宋史本傳)
陸游暇日弄筆戲書詩云草書學張顛行書學楊風(劒)
(南集)
務觀筆札精妙意致高遠(朱子文集)
芮國器
芮國器字仲蒙陸游詩云落筆龍蛇仲蒙帖(劒南集)
唐璘
唐璘字伯玉古田人嘉定十年舉進士為監察御史擢
太常少卿(宋史本傳)
伯玉工筆札其蹟雜見鳳墅續法帖中(書史會要)
蘇玭
蘇玭字訓直泉州同安人以恩補將仕郎調嚴州遂安
尉擢為尚書吏部郎屬文有體制筆法簡遠其尺牘尤
時所珍愛往往藏去(渭南集)
蔡迨
蔡迨字肩吾官犍為郡文詞字畫皆過人從銓部得桂
陽令(渭南集)
周模
周模字伯範鄞人篤志於學從濟南劉夀夫游又學書
於曜陽徐濟父有楷法(攻媿集)
王禔絫
王禔絫濟南人問學精深兼通醫卜工真行草篆不樂
進取屏居青崖山之兩河(攻媿集)
婁機
婁機字彦發嘉興人乾道二年進士為太常博士祕書
郎皇太子始就外傅以機兼資善堂小學教授以累朝
事親修身治國愛民四事手書以獻太子寘之座右朝
夕觀省太子得機所著廣干禄字一編尤喜命戴溪䟦
之擢監察御史遷禮部尚書同知樞密院事參知政事
嘉定二年以資政殿學士知福州機深於書學尺牘人
多藏弆云(宋史本傳)
漢隸字源檇李婁君彦發所輯也合蔡中郎諸人筆力
通神之妙皆聚此編(洪邁漢隸字源序)
陸九齡
陸九齡字子夀居撫州之金溪登乾道五年進士第調
全州教授寶慶二年特贈朝奉郎直祕閣賜諡文達與
弟九淵相為師友學者號二陸(宋史本傳)
子夀窮性命之原其於字畫未必屑屑求工者今觀所
書端穏深潤有法度臨學之士或有所未及乃知有德
有言於區區字畫亦不苟(徐一䕫始豐槀)
蔡幼學
蔡幼學字行之温州瑞安人年十八試禮部第一嘉定
中權兵部尚書兼太子詹事早以文鳴於時中年述作
益窮根本器質凝重莫窺其學(宋史本傳)
蔡行之擅豪翰其蹟雜見羣玉堂法帖中(書史會要)
樓鑰
樓鑰字大防眀州鄞縣人隆興元年試南宫考官胡銓
稱之曰此翰林才也寧宗時參知政事進資政殿大學
士提舉萬夀觀贈太師諡宣獻鑰文辭精博自號攻媿
主人(宋史本傳)
鑰善大字高宗時太學成奉敕書扁(書史會要)
顔直之
顔直之字方叔長洲人工小篆得秦詛楚文筆意嘗為
參政樓鑰書攻媿齋榜鑰賦詩美之著集古篆韻二十
卷直之氣貌豐碩善攝生以弓矢應格差監省倉匄祠
主管仙都觀(陶宗儀云官至中散大夫)號樂閒居士(張㫤吳中人物)
(志)
顔汝勛
顔汝勛直之子(陶宗儀云字元老官朝請大夫)亦工篆(皇甫汸長洲志)
葉適
葉適字正則温州永嘉人為文藻思英發擢淳熙五年
進士第二人寧宗時權工部侍郎奉祠者十三年至寶
文閣學士通議大夫贈光禄大夫諡忠定(宋史本傳)
葉正則書法蔡君謨而自有風骨(郁逢慶書畫題䟦記)
范之柔
范之柔字叔剛仲淹五世孫第進士嘉定初拜監察御
史歴官至禮部尚書致仕贈端眀殿學士諡清憲(姑蘇)
(志)
富陽縣主簿廳石鑱題名舊記嘉泰癸亥鄮峰汪之剛
撰姑蘇范之柔書(廖瑜杭州府志碑碣目)
上官必克
上官必克字復之一字師善幼警敏八九歲已善楷書
逾冠領鄉薦慶元五年授廸功郎監成都府稅務調全
州錄事參軍(陳譲邵武府志)
許弈
許弈字成子簡州人慶元五年寧宗親擢進士第一授
簽書劒南東川節度判官召為祕書省正字累遷吏部
侍郎龍圖閣待制以顯謨閣直學士致仕贈通議大夫
通籀隸書(宋史本傳)
弈詞章雅健字體端勁兼通籀篆書(鶴山集)
樓少虛
樓少虛官教授少好二王書筆力素高後得樂毅論古
刻深愛之一筆不妄下故楷法精妙字字可敬(攻媿集)
薛師石
薛師石字景石號瓜廬小楷初授法於單炳文日經月
緯已忽超詣落筆期於鍾王之次籀篆斯隸深造其極
四方士友求於門景石不靳惜畀之大者徑三數尺許
銘祖父有不得景石書為恨有瓜廬集若干卷(王綽薛)
(瓜廬墓誌銘)
陳孔碩
陳孔碩(陳韡父後村集云字崇清號北山)福州侯官人為朱熹吕祖謙
門人(宋史陳韡傳書宋鑑云累官尚郎)
北山先生陳公詞章翰墨為近世第一筆勢遒美嘗作
贑州三橋詩自書而篆之(西山集)
劉克莊曰余少欲為書堂復齋陳公為書金鳳池三字
北山陳公為書後邨精舍四字楷篆極妙(後村集)
陳宓
陳宓字師復(後村集云號復齋)丞相俊卿之子少嘗及登朱熹
之門長從黃榦游以父任歴泉州南安鹽稅知安溪縣
嘉定七年入監進奏院出知南康軍寶應二年直祕閣
主管崇禧觀贈直龍圖閣(宋史本傳)
陳師復字森嚴清勁見者如端人正士在前凛然起敬
(西山集)
自蔡公仙去里中書學遂絶近歲二陳出焉崇清宜大
字愈大愈奇復齋字可至二三尺而小楷行草端勁秀
麗在崇清上寸紙流落人争寶藏至今後生輩結字運
筆十人中九作復齋體(後村集)
卓景福
卓景福與陳復齋為中表親授筆法亦以能書名臨淳
化集帖老氣森嚴殆欲埽去歐虞褚薛而自為一家(後)
(村集)
余伯咎
余伯咎善小篆北山陳公曰伯咎筆法極高(後村集)
夏執中
夏執中孝宗夏皇后弟補承信郎累遷奉國軍節度使
寧宗即位加少保執中既貴始從師學作大字頗工高
宗行慶夀禮近戚爭獻珍環執中獨大書一人有慶萬
夀無疆以獻高宗喜賜賚甚渥(宋史夏皇后傳)
張汝永
張汝永字瑞袤世居金壇之上為文雅贍作字倣古法
而行書尤勝嘉定甲戌廷對中選授含山主簿調溧陽
縣丞(劉宰漫塘集)
曾槃
曾槃號樂道雅望甚偉善筆札(王柏魯齋集)
林師點
林師點字詠道臨海人自號竹村居士性嗜書傳近購
遠求藏數千卷至遇古帖祕文斷刻墜簡積之亦千餘
卷篆隸尤留心以張謙中虞仲房為法(林逢吉赤城集)
羅士友
羅士友字熹善一字晉卿自號融齋生而穎發嗜書忘
寢食學書入楷得蔡氏風度(文山集)
王補之
王補之(寧宗時人)惠寂院觀音記慶元丁巳朝奉大夫知嘉
興軍事澶囦王補之書(鄒衡嘉興志補)
張孝忠
張孝忠(寧宗時人)湘山甲亭記慶元丙辰歴陽張孝忠王臣
書(蔣擢湘山事狀)
秦鑄危和
秦鑄危和(並寧宗時人)方山定林寺碑廼宋嘉定庚辰免解
進士建康府校正書籍朱舜庸撰廸功郎新平江府錄
事參軍秦鑄書從正郎辟差充江南東路安撫司準備
遣危和篆額(周暉吉金陵𤨏事)
朱拱臣
朱拱臣(寧宗時人)嘉定皇后受籙記嘉定三年承議郎知建
康府句容縣事兼管内勸農營田公事臣朱拱臣建并
書(茅山志)
趙與衮
趙與衮(寧宗時人)崇德刻漏圖記嘉定八年嘉興府司戶參
軍權縣事趙與衮書(至元嘉禾志)
韓補
韓補(寧宗時人)湘山鐘樓記嘉定辛巳太府少卿林岊記慶
元府府學教授韓補書(蔣擢湘山事狀)
樓㴶
樓㴶(寧宗時人)海頭謠碑嘉定中四眀樓㴶書(鄒衡嘉興志)
(補)
魏了翁
魏了翁字華父邛州蒲江人慶元五年登進士第嘉熙
中資政殿大學士諡文靖贈秦國公(宋史本傳)
方岳圖書扁所詩云獨慙鶴山翁健筆照衡宇(秋崖集)
鶴山先生善篆不規規然繩尺中而有自然之勢嘗以
篆法寓諸隸最為近古(書史會要)
宋人能篆者頗多於唐蜀魏文靖公至今為人所稱(全)
(蜀藝文志)
魏克愚
魏克愚字眀己號静齋了翁子亦工篆(書史會要)
李從周
李從周字肩吾(書史會要作李肩吾字子我號蠙州)彭山人博見彊識書
名之學世亦鮮及之渠陽山中為余從子令憲書鄉黨
篇余獲與觀馬(鶴山集)
李肩吾魏文靖公門人能書取隸楷之合於六書者作
字通行於世(書史會要)
李心傳
李心傳字微之宗正寺簿舜臣之子也慶元元年薦于
鄉晚下第絶意不復應舉晚因崔與之許奕魏了翁等
合前後二十三人之薦為史館校勘賜進士出身端平
三年為工部侍郎(宋史本傳)
南渡諸公如魏鶴山李心傳書往往相似蘇黃筆法至
是又一變云(震澤集)
鄭清之
鄭清之字德源慶元之鄞人初名燮字文叔嘉泰十年
登進士第嘉熙七年拜太傅右丞相兼樞密使進封齊
國公追封魏郡王諡忠定(宋史本傳)
清之工筆札其蹟雜見鳳墅續法帖中(書史會要)
真德秀
真德秀字景元後更為景希建之浦城人登慶元五年
進士第授南劒州判官繼試中博學宏詞科為太學正
紹定中拜參知政事進資政殿學士提舉萬夀觀諡文
忠(宋史本傳)
真西山先生書似草草作諦觀之有非草草者雖不全
用晉人筆法而亦有出於法之外胸次高落筆故自不
同(震澤集)
余煥
余煥工大小篆書筆勢竒偉真文忠公嘗使書聖賢言
揭坐側稱其如正人端士服吉衣冠巍然拱手使人望
之起肅敬雖嚴師善友曾不過是(閩書)
杜杲
杜杲字子昕邵武人淳祐中為敷文閣學士兼吏部尚
書淹貫多能為文麗密清嚴善行草急就章(宋史本傳)
史彌遠
史彌遠字同叔淳熙十四年舉進士寶慶六年拜太師
右丞相兼樞密使魯國公追封衛王諡忠獻(宋史本傳)
彌遠工筆札其蹟雜見鳳墅續法帖中(書史會要)
楊簡
楊簡字敬仲慈溪人乾道五年舉進士授富陽主簿常
平使者朱熹薦之紹熙五年為國子博士嘉定元年授
祕書郎寶慶元年轉朝議大夫慈溪縣男尋以寶謨閣
直學士致仕咸淳間制置使劉黻即其居作慈湖書院
(宋史本傳)
慈湖先生楊公道德學問追嫓前修而於翰墨尤極嚴
謹酬答四方書問兼一字作行押體蓋其齋莊中正表
裏惟一故形於心畫亦絶類文正公而清勁過之(西山)
(集)
慈湖字畫端嚴清勁使人望之凜然亦足以見其所存
不惰而隨寓有則(杜範清獻公集)
薛季宣
薛季宣字士龍(一作士隆)永嘉人年十七起從荆南帥辟召
為大理寺主簿大理正出知湖州改常州(宋史本傳)
薛士龍抄書動千百卷未嘗有一字行草(止齋集)
薛寺正於書無不讀耽玩鐘鼎古文搜奇抉怪凡易識
者多不用古文所無間以小篆補其闕真好古哉(攻媿)
(集)
陳傅良
陳傅良字君舉温州瑞安人研精經史貫穿百氏以斯
文為己任官至寶謨閣待制贈通議大夫(宋史本傳云諡文節)風
度高遠動輙過人詩律之精深字畫之遒媚登覽高致
吟諷低昂親之則使人意消王謝韻度尚可想也(攻媿)
(集)
林希逸
林希逸字肅翁號竹溪又號鬳齋福清人乙未榜由上
庠登第凡三試皆第四是歲真西山知舉(癸辛雜識)
希逸官考功員外郎能書(書史會要)
林泳
林泳希逸子亦能篆(書史會要)
姜䕫
姜䕫字堯章番易布衣也自號為白石生好學無所不
通請于朝欲政頌臺樂律以議論不合而罷有大樂琴
瑟攷鐃歌等書傳於世運筆遒勁波瀾老成著續書譜
一卷議論精到用志刻苦筆法入能品(謝采續書譜序)
趙子固目姜堯章為書家申韓(研北雜志)
姜白石書法迥脫脂粉一洗塵俗(書史會要)
張即之
張即之字温夫(號樗寮)歴陽人參知政事孝伯子中進士
舉歴司農寺丞授直祕閣以能書聞天下金人尤寶其
翰墨(宋史本傳)
張温夫祕閣喜作擘窠大字不一詩輙盡一幅絹金人
極愛重之好讀少陵古柏行(弇州山人槀)
陳讜
陳讜字正仲興化人官至尚書與張即之同時並以書
名(書史會要)
張即之陳讜之書一時籍甚豐碑巨刻散流江左(衍極)
楊鎮
楊鎮字子仁號中齋嚴陵人尚理宗女周漢國公主官
至左領軍衛將軍駙馬都統諡端孝喜觀圖史書學張
即之(書史會要)
單煒
單煒字炳文號定齋居士沅陵人博學能文考訂法書
尤精字畫遒勁得二王法度(書史會要)
徐璣
徐璣字文淵任建安主簿移武當令改長泰令工唐詩
得魏人單煒教書法心悟所以然無一食去紙筆暮年
書近蘭亭(葉適水心集)
曾三異
曾三異字無疑(戴復古石屏集云臨江軍人)少有詩名楊文節公深
喜之尤尊經學屢從朱文公先生問辨端平初以祕閣
校勘召力辭強起造朝授承事郎主管華州雲臺觀能
作小楷書六經諸書自號雲篆(胡桐峽江縣志)
蔡抗
蔡抗字仲節處士元定孫紹定二年進士累官參知政
事諡文肅(宋史本傳)
致廣大十二大字建安人蔡抗書在鎮江府學壁上匣
石(古今碑帖考)
劉克莊
劉克莊字潛夫號後村興化人官至尚書諡文定書迹
亦佳(書史會要)
王埜
王埜字子文(金華游錄云號潛齋)婺州金華人登嘉定十二年進
士第寶祐二年拜端眀殿學士簽書樞密院事封吳郡
侯工於詩書法祖歐陽詢署書尤清勁(宋史本傳)
寶婺觀中八詠樓扁智者寺倚松亭扁靈源勝地四大
字皆潜齋王公埜書(金華游錄)
赤松山亭額王埜書(徐沁金華游錄注)
雨花臺緫秀堂扁宋王埜書(江寧府志)
潘繼先
潘繼先金華人謝翺云金華福地四字郡人潘繼先篆
(金華游錄)
蕭崱
蕭崱字則山新喻人紹定五年進士以史館校勘遷武
學博士進大府丞求補外遂奉祠得肆力於文字工篆
隸凡名勝扁額多其所書尤善吟咏號大山(管大勲臨)
(江府志)
蘇基先
蘇基先温之瑞安人登寶祐癸丑第初調臨安府浙江
稅終金華令辭章雋永不事雕飾作詩平淡潔雅正書
淳健結密行草有楊少師風致(王魯齋集)
陳公著
陳公著四眀人登寶祐丙辰進士初歴州縣時宰欲致
之門下弗附累官至朝奉大夫祕書監知台州題松江
圖古箋詩一首時年八十矣用筆沉著端勁而行復勻
整不苟足以占知其為有德君子也(匏翁家藏集)
韓境
韓境字仲容相臺之秀寓居于越嘗以架閣言事貶於
婺詩書筆札皆工(王魯齋集)
曹松泉
曹松泉天台人攝棗陽倅日穆陵遣賜督府詩字可尺
許松泉效李陽冰篆作一圖以賀又以古篆文十二冊
為侑(書史會要)
傅穉
傅穉字漢孺湖州人善歐書施宿刻父元之所注坡詩
俾書之(癸辛雜識)
丁魏
丁魏嘉熙間監行在左藏西庫能篆(書史會要)
林宗道
林宗道字仲學福清人為文章以材器自負善隸書晩
年用筆益蒼勁景定間嘗領鄉薦(八閩通志)
鄭東起
鄭東起舊名震龍福清人家居教授為文章有氣魄亦
善字書學者多寶愛之(八閩通志)
張湜
張湜丹陽人長於詞翰兼能篆(書史會要)
洞陽館記嘉熙丁酉丹陽張湜撰并書(茅山志)
趙希棐
趙希棐(理宗時人)長生東庫碑寶慶改元承信郎新監潭州
南嶽廟臨江趙希棐書(蔣擢湘山事狀)
廖瑩中
廖瑩中字羣玉撰福華編稱頌似道鄂功(宋史賈似道)
(傳)
賈師憲客廖羣玉以淳化閣帖絳州潘氏帖二十卷並
以真本書丹入石皆逼真(癸辛雜識)
何基
何基字子恭(王柏魯齋集云號北山)婺州金華人景定五年詔舉
賢基被命添差婺州學教授兼麗澤書院山長力辭咸
淳初授史館校勘兼崇政殿說書改承務郎主管西岳
廟終亦不受卒諡文定(宋史本傳)
北山何先生書清勁端楷無一筆匆匆亦足以見其心
德深潛純粹之懿(王魯齋集)
何欽
何欽字無適北山先生之嗣子也天才不羣有晉宋之
遺風焉(王魯齋集)
何無適善草書(何基北山文集附錄)
馬光祖
馬光祖字華父(號裕齋)婺州金華人寶慶二年進士調新
喻主簿從真德秀學累官寶章閣直學士沿江制置使
知建康府兼行宫留守咸淳三年拜參知政事五年拜
知樞密院事諡莊敏(宋史本傳)
高座寺雨花臺記宋馬光祖文并書眀道先生祠記三
朱熹游九言真德秀文馬光祖跋張文潛書太白鳳凰
臺詩馬光祖書䟦倪垕刻石臺上景定清化諸橋額皆
馬光祖書(江寧府志)
鄭僑
鄭僑字惠叔號回溪興化人狀元及第官至參知政事
贈太師封郇國公諡忠惠善行草著書衡三篇(書史會)
(要)
鄭寅
鄭寅字子敬僑子官至尚書左司除寶章閣致仕博極
羣書留心翰墨作包蒙七卷(書史會要)
文天祥
文天祥字宋瑞又字履善吉之吉水人年二十舉進士
理宗親拔為第一咸淳中除右丞相兼樞密使衛王立
加少保信國公至元十九年死衣帶中有贊曰孔曰成
仁孟曰取義惟其義盡所以仁至讀聖賢書所學何事
而今而後庶幾無媿(宋史本傳)
應天府學書眀德堂文天祥手書(江寧府志)
陳恕可
陳恕可字行之一字如心光州固始人以廕補將仕郎
咸淳十年中銓試授廸功郎泗州虹縣主簿以平江路
吳縣尹致仕詩文醇正近古小篆似吳興張有自號宛
委居士(陳旅安雅堂集)
葉閭
葉閭號秋臺金華人草法類小王勁潔可愛(何基北山)
(文集附錄)
潘桂
潘桂字仲性金華人善隸(何基北山文集附錄)
余聖錫
余聖錫號慎齋金華人善隸(何基北山文集附錄)
趙稟
趙稟(度宗時人)茭山石壁咸淳二年長沙趙稟題字徑四寸
許筆法甚似晦翁(符衍溧陽志)
陳瑛
陳瑛字伯英為郡教授篆書千文字體整潔咸淳中人
(全蜀藝文志)
謝枋得
謝枋得字君直(號叠山)信州弋陽人寶祐中舉進士德祐
元年以江東提刑江西招諭使知信州(宋史本傳)
元李存跋叠山帖云叠山先生筆力勁健去此且百年
方凛凛生氣(俟菴集)
姚勉
姚勉官校書郎文天祥云龍泉縣太霄觀扁額校書郎
姚君勉筆也(文山集)
金應
金應者性少剛知義為文天祥職書司入京補承信郎
官路分天祥奉使被執左右皆散應獨無畔志(宋史本)
(傳)
金應以筆札往來吾門二十年(文山集)
周密
周密字公謹號草牎齊人寓居吳興寘業弁山號弁陽
老人著齊東野語癸辛雜識雲煙過眼錄(陳繼儒祕笈)
李篔房
李篔房(與周密同時)薛梯飇為施岳仲山誌李篔房書(湖山)
(勝槩)
趙孟堅
趙孟堅字子固號彝齋居士宋宗室也不樂仕進隠居
秀州之廣陳鎮從弟子昂自苕中來訪閉門不納夫人
勸之始令從後門入坐定第問弁山笠澤近來佳否子
昂曰佳公曰弟奈山澤佳何子昂慚退便令蒼頭濯其
坐具(姚桐夀樂郊私語)
趙子固以北海學子敬病在欹側(容臺集)
趙孟頖
趙孟類字景魯(孟頫兄)廕補承務郎知臨安府仁和縣轉
承事郎授簽書高郵軍判官宋歸於元宦情素薄不求
仕進日以翰墨為娛書九經一過細字謹楷人傳以為
玩喜與名僧遊書蓮花華嚴楞嚴圓覺金剛諸經皆數
過眀牎淨几焚香㵸茗四時花草婆娑愛賞欣然自得
(松雪外集)
龔開
龔開字聖與號翠巖淮隂人宋兩淮制置司監官博聞
耿介作古隸得漢魏筆意(書史會要)
陳深
陳深字子微宋末吳人以字學知名(甫田集)
深書法追魏晉天歷間以能書薦不赴學者稱寧極先
生(姑蘇志)
趙昌甫
趙昌甫信州人趙師秀贈詩云文章出晚歲字畫猶壯
齡(趙師秀清苑齋集)
李翔
李翔作白字書霸王廟碑(珊瑚鈎詩話)
陳振
陳振字震亨古靈先生襄之後為文簡健無宋季陋習
好楷書有歐虞氣骨官至太府寺丞知永瑞二州以朝
議大夫致仕(方鵬崑山志)
黃仁儉
黃仁儉字約之奉化人官青田丞書法甚精源流二王
而遒勁似歐陽率更真草行書皆見重於世至今石刻
猶有存者(張時徹寧波志)
陳仲輔
陳仲輔歸善人博學善屬文工於隸篆為世所重嘗作
枕屏篆五箴文遺侍講陳鵬飛鵬飛以詩答之云闌干
一幅鵝溪絹中有五箴排小篆銀鉤小變科斗文挂我
牀頭星斗爛(楊載鳴惠州府志)
謝履
謝履字履道第進士調南安主簿歴祕書丞知婺州善
行隸有雙峰詩集行世(林應標惠安縣志)
黃孝綽
黃孝綽再舉進士不第後特奏名不合嘗游舒州太湖
灊山樂焉自號灊山叟尤善書其法本二王顔柳(康莊)
(浦城縣志)
杜去輕
杜去輕字端父有文名吳師道䟦端父墨蹟云此帖深
得山谷老人筆意(章懋蘭溪志)
黃穎
黃穎字秀實官至中書舍人提點江州太平觀工隸書
(八閩通志)
李銞
李銞字仲和號竹山溧水人進士為無為軍節制官工
書法譔稽古韻及存古正字編(書史會要)
鄭緼
鄭緼字天和工篆(書史會要)
葛剛正
葛剛正工篆(書史會要)
牟益
牟益字德新晚年喜篆書深究古文嘗取詛楚石鼓鐘
鼎等文為辨證一編以糾釋文之誤(書史會要)
曹士冕
曹士冕字端可號陶齋昌谷之後博參書法服膺蘭亭
(書史會要)
杜良臣
杜良臣字子卿豫章人學問該洽以小篆重一時筆法
精妙(書史會要)
鄭昂
鄭昂字尚眀福州人善筆翰嘗撰書史二十五卷(書史)
(會要)
戴侗
戴侗永嘉人能篆有所編六書故行於世(書史會要)
魏宋直
魏宋直號穎峰山人書宗米芾(書史會要)
周頌
周頌益公之後嘗倅洪其書清勁復工扁榜大字(書史)
(會要)
冀上之
冀上之字冠卿西河人楷書師歐陽率更(書史會要)
姚現
姚現草書極似王逸老(書史會要)
趙必睪
趙必睪字伯韋號庸齋宗室也官至奏院宗丞善隸楷
作續書譜辨妄以規姜䕫之失(書史會要)
單䕫
單䕫官至侍從倣唐八分方勁有體師豫章(書史會要)
司馬括
司馬括字子開文正公光之後寓居豫章長於隸亦善
行(書史會要)
胡珵
胡珵字德輝書學鍾繇(書史會要)
朱昌齡
朱昌齡書亦佳(書史會要)
張駒
張駒陽羡人善楷書(書史會要)
葉鼎
葉鼎字和仲號山澗古括人篆隸皆能書(書史會要)
袁坰
袁坰字季野豫章人學率更書亦遒媚可愛(書史會要)
張鎰
張鎰字季萬北人居滁州善草書(書史會要)
祝次仲
祝次仲字孝友太末人善草書(書史會要)
姚敦
姚敦字公儀江左人潛心篆學得前古遺意(書史會要)
鄭元秀
鄭元秀善隸(書史會要)
邢疏
邢疏善篆(書史會要)
宋棻
宋棻字文芳錢塘人善書(書史會要)
杜茂修
杜茂修善書(書史會要)
高&KR3993;
高&KR3993;字止善梁溪人善書(書史會要)
陳希愈
陳希愈字師韓善書(書史會要)
曹之格
曹之格嘗模古帖刻石曰寶晉齋帖(書史會要)
劉震孫
劉震孫字長卿號朔齋中州人善大字尤有位置(書史)
(會要)
張鎡
張鎡字功父號約齋(見畫家傳)字畫亦工(圖繪寶鑑)
潛說友
潛說友字君高縉雲人咸淳中知平江(姑蘇志)
仙都山銘潛說友篆(陳性定仙都志)
王原父
王原父楷書秋水篇字稍大於尚書宣示筆法肥渾而
精熟師蔡君謨但無君謨清氣後有元名人䟦(寓意編)
熊與龢
熊與龢字天樂豫章人性介澹無妻不食肉通經史百
氏之書布衣草履遨遊名山尤嗜彈琴草書(杜本谷音)
張東
張東書李白鳳皇臺詩(古今碑帖考)
龔穎
龔穎篆玉帶河三大字秀山斗門四大字俱在武陵(古)
(今碑帖考)
李慎由
李慎由(未詳何時人)凌虛堂三大字碑宋知同州事李慎由
書字古健結搆有法(喬世寧耀州志)
郝德新
郝德新(未詳何時人)於潛縣儒學重修記縣人吳度撰東平
郝德新書(廖瑜杭州府志碑碣目)
潘容
潘容(未詳何時人)於潛縣儒學重修記縣人吳度撰東平郝
德新書潘容篆額(廖瑜杭州府志碑碣目)
楊小瑛
楊小瑛(未詳何時人)宣和貴人家有寫唐會要一軸係第七
卷後題行官楊小瑛書字畫頗佳(西溪叢語)
李伉
李伉(未詳何時人)鄆州州學新田記碑宋李伉隸書題額下
款俱如漢刻有古受禪遺意(玄牘記)
張漴
張漴(未詳何時人)宋東嶽廟碑張漴書(天下金石志)
龐仁顯
龐仁顯(未詳何時人)宋清淨護命經龐仁顯書(天下金石志)
張安祖
張安祖(未詳何時人)石彦政吏隐堂記張安祖書字雖未足
名家然清宛不俗亦宋人中之平實者(墨林快事)
御定佩文齋書畫譜卷三十五
