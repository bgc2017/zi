欽定四庫全書
御定佩文齋書畫譜目錄
第二十四卷
書家傳三
宋
劉穆之朱齡石
朱超石王弘
王曇首王微
徐羡之徐湛之
傅隆王裕之
裴松之宗少文
戴顒謝靈運
謝方明謝惠連
謝綜羊欣
孔琳之蕭思話
范曄薄紹之
丘道護賀道力
顔騰之顔炳之
張裕張永
謝晦謝莊
顔延之顏竣
孟覬張暢
陶隆陶貞寶
江僧安垣護之
徐爰徐希秀
巢尚之孫奉伯
虞龢戴延夀
王道迄王道隆
褚欣遠王愔
王思玄駱簡
龐秀之王藻
史稜羊諮
山胤孔琳之妻
齊
王僧虔王慈
王儉王僧祐
王晏王融
褚淵褚賁
徐孝嗣到撝
顧寶先胡諧之
張融蕭惠基
劉休紀僧真
紀僧猛劉係宗
謝朓周顒
張欣泰崔偃
劉繪劉瑱
宗測沈驎士
徐伯珍兒珪之
張大隠藺静文
庾景休褚元明
陸彦遠韓蘭英
梁
沈約江淹
任昉徐勉
到沆陸杲
陸倕蕭子雲
蕭特陶弘景
阮研傅昭
江蒨江禄
袁峻劉孝綽
王僧孺王籍
王志王彬
王騫王泰
王筠王規
柳惲紀少瑜
朱异徐僧權
庾黔婁庾肩吾
殷鈞殷鐡石
孔敬通蕭幾
蕭賁蕭駿
蕭挹顔協
范懷約王琛
韋仲謝善勛
庾詵張孝秀
劉慧斐庾元威
王克許璠
貝義淵劉靈
程曠平李巖之
顏倩斛斯彦明
吳休尚施方泰
王崇素丁覘
王僧恕陳則
滿騫唐懷充
沈熾文姚懷珍
范胤祖陳廷祖
楊法象丁道矜
孫文韜陳宣懋
杜道士釋寶誌
陳
蔡景歷徐陵
周弘讓侯安都
趙知禮孫瑒
顧野王謝嘏
庾持張正見
張克見蕭乾
蕭引顧越
陸繕沈君理
毛喜江總
蔡凝謝貞
鄭㐰伏知道
賀朗丁初
蔡聖王公幹
釋洪偃釋智永
智楷
欽定四庫全書
御定佩文齋書畫譜卷二十四
書家傳三
宋
劉穆之
劉穆之字道和小字道人東莞莒人也世居京口穆之
與朱齡石並便尺牘嘗於武帝坐與齡石並荅書自旦
至日中穆之得百函齡石得八十函而穆之應對無廢
裁有閑暇手自寫書尋覽篇章校定墳籍在晉至左僕
射宋武又表天子贈侍中司徒封南昌縣侯宋受禪追
封南康郡公諡文宣(南史本傳)
道和閑雅高蹤絶塵(述書賦)
朱齡石
朱齡石字伯兒沛國沛人也封豐城侯為雍州刺史(南)
(史本傳)
朱齡石書品下之中(庾肩吾書品)
朱超石
朱超石齡石弟雖出自將家兄弟並閑尺牘除中書侍
郎封興平縣侯(南史本傳)
王弘
王弘字休元琅邪臨沂人也珣子元嘉九年進位太保
諡文昭弘人望所宗書翰儀體後人皆依放之(南史本)
(傳)
王曇首
王曇首太保弘之弟也幼有素尚兄弟分財曇首唯取
圖書而已文帝即位為侍中遷太子詹事追封豫寧縣
侯諡曰文(南史本傳)
曇首草字行筆痛快(宣和書譜)
王微
王微字景玄弘弟光禄大夫孺之子也少好學善屬文
工書為中書侍郎贈祕書監(南史本傳)
徐羨之
徐羨之字宗文(蔡廓傳云小字干木)東海郯人也武帝即位封南
昌縣公揚州刺史(南史本傳)
徐羨之書品下之下(庾肩吾書品)
徐湛之
徐湛之字孝源逵之子也善尺牘文帝時為尚書僕射
贈司空諡忠烈(南史本傳)
傅隆
傅隆字伯祚北地靈州人也以太常致仕拜光禄大夫
在家不釋卷嘗手抄書籍(宋書本傳)
王裕之
王裕之字敬弘廙之曾孫名與宋武帝諱同故以字行
官至開府儀同三司諡文貞(南史本傳)
敬弘翰墨古而樸略注今見草書四行(述書賦)
裴松之
裴松之字世期河東聞喜人也博覽墳集立身簡素上
使注陳夀三國志後為南琅邪太守致仕進大中大夫
(南史本傳)
世期參方回之章法得敬元之草意注今見章草書慰
勞文一卷(述書賦)
宗少文
宗少文(宋書作宗炳字少文)南陽湼陽人也妙善琴書圖畫元嘉
中頻徵不應(南史本傳)
宗炳放逸屈攝頗效康許量其直置孤梗是靈運之流
(李嗣真書品後)
宗炳出九體書所謂縑素書簡奏書牋表書弔記書行
狎書檝書藁書半草書全草書此九法極真草書之次
第(庾元威論書)
戴顒
戴顒字仲若譙郡銍人也父逵兄勃並隠遯有高名父
善琴書顒並傳之世居郯下後出居吳元嘉中徵並不
就(南史本傳)
謝靈運
謝靈運(謝弘微傳云小字客兒)陳郡陽夏人襲封康樂公靈運詩
書皆兼獨絶每文竟手自寫之文帝稱為二寶後為永
嘉太守臨川内史(南史本傳)
謝瞻與從叔琨族弟靈運俱有盛名嘗作喜霽詩靈運
寫之琨詠之王弘以為三絶(南史謝瞻傳)
子敬上表多在中書雜事中靈運竊寫易其真本相與
不疑元嘉初帝就索始進(王僧虔論書)
謝靈運母劉氏子敬之甥故靈運能書而特多王法(虞)
(龢論書表)
靈運學王羲之真草俱造其妙草尤為人所推(宣和書)
(譜)
謝方明
謝方明陳郡陽夏人宋武帝受命為侍中丹陽尹轉會
稽太守(南史本傳)
方明寬和隠媚注今見正書三行(述書賦)
謝惠連
謝惠連方明子也年十歲能屬文族兄靈運加賞之元
嘉七年為彭城王法曹行參軍(南史本傳)
惠連書畫並妙(歴代名畫記)
謝綜
謝綜述子陳郡陽夏人綜有才藝善隸書為太子中舍
人(南史謝述傳)
謝綜書其舅(范曄)云緊潔生起實為得賞至不重羊欣欣
亦憚之書法有力恨少媚好(王僧虔論書)
羊欣
羊欣字敬元泰山南城人也少靖默美言笑善容止泛
覽經籍尤長隸書年十二王獻之甚知愛之欣嘗夏月
著新絹裠晝寢獻之書裠數幅而去欣書本工因此彌
善會稽王世子元顯令書扇常不奉命除中散大夫素
好黃老常手自書章南(史本傳)
欣書見重一時行書尤善正乃不稱名(王僧虔論書)
敬元師資大令親承妙旨時人云買王得羊不失所望
(書斷)
欣嘗撰續筆陣圖一卷又撰古今能書人名一卷(宣和)
(書譜)
孔琳之
孔琳之字彦琳會稽山陰人也少好文義解音律能彈
棋妙善草隸宋永初中為祠部尚書贈太常南(史本傳)
琳之書天然放縱極有筆力(齊書王僧虔傳)
琳之善草行師於小王稍露筋骨(書斷)
蕭思話
蕭思話南蘭陵人宋孝懿皇后弟子也工隸書善彈琴
後拜郢州刺史贈征西將軍開府儀同三司諡曰穆侯
(南史本傳)
思話書羊欣之影風流媚好殆當不減筆力恨弱(齊書)
(王僧虔傳)
思話學於羊欣得其體法行草勢不斷絶上方琳之
不足下方范曄有餘(書斷)
范曄
范曄字蔚宗小字㙛泰第四子順陽人也少好學善為
文章能隸書曉音律累遷左衛將軍太子詹事及入獄
上有白團扇甚佳送曄令書出詩賦美句曄受旨援筆
而書曰去白日之炤炤襲長夜之悠悠上循覽悽然曄
自序云吾書雖小小有意筆勢不快餘竟不成就每愧
此名(南史本傳)
曄與思話同師羊欣後小畔失故步(王僧虔論書)
蔚宗工於草隸小篆尤精(書斷)
羊真孔草蕭行范篆各一時絶妙(袁昂書評)
薄紹之
薄紹之字敬叔(書史會要作欽叙)丹楊人官至給事中善書憲
章小王風格秀異行草倜儻時越羊欣(書斷)
丘道護
丘道護烏程人也善隸書便書素時司馬珣之為吳興
羊欣弟倫為臨安令欣過吳興看弟珣之乃以道護素
書洛陽賦示欣欣咨嗟其工以為勝已官至相國主簿
(書斷)
丘道護與羊欣俱面受子敬故當在欣後(齊書王僧虔)
(傳)
賀道力
賀道力會稽山陰人善三禮有盛名仕宋為尚書三公
郎建康令(南史賀瑒傳)
道力書亞丘道護(齊書王僧虔傳)
道力草雄圓轉不窮注今見章草二紙(述書賦)
顏騰之
顔騰之字弘道巴陵太守度支校尉善草隸書有風格
(顏真卿家廟碑)
顏騰之賀道力並善尺牘少行於代(梁武帝草書評)
顏炳之
顔炳之字叔豹騰之子輔國江夏王參軍以能書稱(顔)
(真卿家廟碑)
張裕
張裕字茂度吳郡吳人也名與宋武帝諱同故以字行
曾祖澄祖彭祖元嘉十八年除會稽太守諡恭子(南史)
(本傳)
張茂度今見行草書十行(述書賦注)
張永
張永字景雲(述書賦作景初)茂度第三子永涉獵書史能為文
章善隸書騎射雜藝觸類兼善又有巧思為文帝所知
紙墨皆自營造上每得永表啟輒執玩咨嗟自歎供御
者了不及也元徽二年為征北將軍南兖州刺史(南史)
(本傳)
謝晦
謝晦字宣明陳郡陽夏人晉太常裒之玄孫也晦美風
姿善言笑涉獵文義博贍多通時人以方楊德祖荆州
刺史封建平郡公(南史本傳)
謝晦善書(書史會要)
謝莊
謝莊字希逸弘微子也七歲能屬文及長韶令美容儀
明帝時加金紫光禄大夫中書令散騎常侍諡憲子(南)
(史本傳)
賀方回云謝莊詞翰傳自高祖廣平王聞得於南唐字
畫遒勁勢若飛動(董其昌戲鴻堂帖)
顔延之
顔延之字延年琅邪臨沂人也少孤貧好讀書文章冠
絶當時孝武登阼為金紫光禄大夫贈特進諡憲子(南)
(史本傳)
延之善草書(書斷)
顔峻
顔竣字士遜延之之長子也琅邪臨沂人大明元年為
東揚州刺史(南史本傳)
士遜墨妙大令典則中散氣調(述書賦)
孟覬
孟覬字彦重平昌安丘人衛將軍昶弟也昶覬並美風
姿時人謂之雙珠歴左光禄大夫終會稽太守(南史謝)
(靈運傳)
孟光禄書如崩崖人見可畏(袁昂書評)
張暢
張暢字少微吳郡吳人也孝建二年出為會稽太守諡
曰宣(南史本傳)
張暢工書(書史會要)
陶隆
陶隆(弘景祖)丹陽秣陵人也好學讀書善寫行參征南中
郎軍事從孝武有功封晉安侯後監新會郡大明五年
卒(華陽隠居錄)
陶貞寶(南史陶弘景傳無寶字)
陶貞寶字國重(弘景父)孝昌相(南史作令)善藁隸書家貧以寫
經為業一紙直價四十書體以羊欣蕭思話為法(華陽)
(隠居錄)
江僧安
江僧安夷之弟濟陽考城人(述書賦注作陳留人)宋太子中庶子
子智深(南史江智深傳)
江侯僧安健利輕媚注今見行書一紙八行(述書賦)
垣護之
垣護之字彦宗略陽垣道人也大明中為豫州刺史諡
壯侯(南史本傳)
垣公護之神凝筆遲注今見行書一紙(述書賦)
徐爰
徐爰字長玉南琅邪開陽人也本名瑗為濟南太守除
中散大夫(南史本傳)
長玉神閑態穠荷小王之偉質錯明帝之高蹤(述書賦)
徐希秀
徐希秀爰子甚有學解亦閑篆隸正覺禪靈二寺碑即
希秀書也位驍騎將軍淮南太守(南史徐爰傳)
希秀正則謹促有度草則拘檢靡伸(述書賦)
巢尚之
巢尚之(述書賦注字仲遠)魯郡人元嘉中侍始興王濬讀書涉
獵文史為上所知明帝初累遷黃門侍郎出為新安太
守(南史戴法興傳)
仲遠企彦琳之牆仞遵茂度(張裕)之軌躅注今見行書七
行(述書賦)
孫奉伯
孫奉伯(宋明帝時人)淮南太守詔與巢尚之徐希秀料簡二
王書評其品第(虞龢論書表)
奉伯書品下之上論曰動成楷則殆逼前良(庾肩吾書)
(品)
虞龢
虞龢(書史會要云會稽餘姚人)宋(東觀餘論作梁)中書侍郎上明皇帝表論
古今妙蹟正行草楷紙色標軸真偽卷數無不畢備表
本行於世真蹟故起居舍人李造得之(述書賦注)
虞龢法書目錄六卷(唐書藝文志)
戴延夀
戴延夀會稽山陰人也家貧父碩子以販絲為業三兒
並修立延夀善書法興好學(南史戴法興傳)
王道迄
王道迄(道隆兄)吳興烏程人涉學善書形貎又美吳興太
守王韶之謂人曰有子弟如王道迄無所少始興王濬
以為世子師以書補中書令史(宋書王道隆傳)
王道隆
王道隆亦知書為主書書史漸至主書廢帝即位遷
右軍將軍贈益州刺史(宋書本傳)
褚欣遠
褚欣遠錢塘人善模書宋文帝云矢下有五絶而皆出
錢塘謂杜道鞠彈棋范悦詩欣遠模書褚胤圍棋徐道
度療疾也(南史張融傳)
王愔
王愔魏平北將軍乂之子善草書(書史會要)
王思玄
王思玄琅邪人宋南康太守今見行書三行(述書賦注)
思玄穏厚而無法度淳和而蓄鋒芒(述書賦)
駱簡
駱簡字正祖丹陽人宋鉅野令今見行書五行(述書賦)
(注)
正祖師資小王深入閫域(述書賦)
龐秀之
龐秀之宋江州刺史今見正書一紙(述書賦注)
秀之書宗二王(書史會要)
王藻(韋續九品書人論作王藻之)
王藻琅邪臨沂人官至東陽太守工行草(書史會要)
史稜
史稜宋人行隸品中之上(韋續九品書人論)
羊諮
羊諮宋人(草書韻會)
山胤(未詳時代韋續附元嘉末今從之)
山胤河東人作花書(墨藪)
孔琳之妻
孔琳之妻謝氏亦善書(書斷)
齊
王僧虔
王僧虔琅邪臨沂人也善隸書宋文帝見其書素扇歎
曰非唯迹逾子敬方當器雅過之孝武擅書名僧虔大
明世嘗用掘(一作拙)筆書泰始中出為吳興太守王獻之
善書為吳興郡僧虔工書又為郡論者稱之齊太祖善
書與僧虔賭書畢曰誰為第一僧虔曰臣書第一陛下
亦第一上笑曰卿可謂善自為謀矣(南史云帝問我書何如卿荅曰臣正)
(書第一草書第二陛下草書第二而正書第三臣無第三陛下無第一帝大笑曰卿善為辭)示僧虔
古蹟十一袠就求能書入名僧虔得民間所有袠中所
無者十二卷奏之又上羊欣所撰能書人名一卷世祖
即位遷侍中左光祿大夫開府儀同三司贈司空諡簡
穆著書賦傳於世(齊書本傳)
昇明二年僧虔為尚書令嘗為飛白書題尚書省壁當
時以比座右銘(南史)
僧虔嘗自書讓尚書令表辭制旣雅筆迹又麗時人以
比王子敬(同上)
虎爪書王僧虔擬龍爪所作也(墨藪)
王慈
王慈字伯寶僧虔子少與從弟儉共書學謝鳳子超宗
詣慈慈正學書未即放筆超宗曰卿書何如虔公慈曰
慈書比大人如雞之比鳳超宗狼狽而退為東海太守
贈太常諡懿(南史本傳)
慈亦善隸書(書斷)
王儉
王儉字仲寶生而僧綽遇害為叔父僧虔所養幼篤學
手不釋卷賓客或相稱美僧虔曰我不患此兒無名政
恐名太盛耳乃手書崔子玉座右銘以貽之永明中開
府儀同三司改領中書監贈太尉諡文憲儉寡嗜慾惟
以經國為務手筆典裁為當時所重(南史本傳)
神功元年鳳閣侍郎王方慶進遺蹟一卷中有六代祖
仲寶書(唐朝敘書錄)
王僧祐
王僧佑字胤宗幼聰悟雅為從兄儉所重工草隸善鼓
琴不交當世自天子至於侯伯未嘗與一人遊終於黃
門郎(南史本傳)
王晏
王晏字休默一字士彦弘之之孫也齊武帝板為記室
軍旅書翰皆見委建武中領太子少傅進爵曲江縣公
(南史本傳)
王融
王融字元長琅邪臨沂人母謝惠宣女教融書學竟陵
王子良板融寧朔將軍軍主特相友好(齊書本傳)
王融圖古今雜體有六十四書(庾元威論書)
劉禹錫三癖詩序云柳吳興亭臯隴首之句王融書之
白團扇(唐詩紀事)
褚淵
褚淵字彦回河南陽翟人武帝時授司空侍中錄尚書
事諡文簡(齊書本傳)
彦回無節筆翰決利注今見草書二紙(述書賦)
褚賁
褚賁字蔚先彦回長子齊武帝以為侍中左部尚書(南)
(史本傳)
褚賁今見正書啟八行(述書賦注)
蔚先書法和雅(書史會要)
徐孝嗣
徐孝嗣字始昌小字遺奴東海郯人湛之之孫也封枝
江縣公位司空贈太尉諡文忠(齊書本傳)
始昌筆精源長注今見正書啟二紙(述書賦)
到撝(一作劉撝誤)
到撝字茂謙彭城武原人也襲爵建昌公宋明帝時為
太子洗馬才調流贍善納交遊永明中遷五兵尚書(齊)
(書本傳)
茂謙壯而不密注今見行書兩紙(述書賦)
顧寶先(書品名畫記皆作寶光)
顧寶先吳郡吳人琛次子大明中為尚書水部郎(南史)
(顧琛傳)(述書賦注云齊司徒左西掾)
寶光善書畫(歴代名畫記)
吳郡顧寶先卓越多竒自以伎能僧虔乃作飛白以示
之寶先曰下官今為飛白屈矣(南史王僧虔傳)
胡諧之(一作揩誤)
胡諧之豫章南昌人也世祖初為别駕爵關内侯永明
十年轉度支尚書贈右將軍豫州刺史諡曰肅(齊書本)
(傳)
寶光諧之同調合韻骨氣胡壯精神顧峻(述書賦)
張融
張融字思光暢子吳郡吳人也善草書常自美其能齊
高帝曰卿書殊有骨力但恨無二王法荅曰非恨臣無
二王法亦恨二王無臣法為司徒左長史(南史本傳)
草書以張融王僧虔為則體用得法意氣有餘(庾元威)
(論書)
融書兼衆體於草尤工齊梁之際殆無以過或見其有
古風多誤寶之以為張伯英書(書斷)
蕭惠基
蕭惠基思話子南蘭陵人善隸書及奕棋解音律官太
常贈金紫光禄大夫(南史本傳)
劉休(書斷誤作張休)
劉休字弘明沛郡相人也休多藝能(書斷云善隸書)齊建元四
年為豫章内史羊欣重王子敬正隸書世共宗之右軍
之體微輕反不復見貴及休始好右軍法因此大行云
(南史本傳)
紀僧真
紀僧真丹陽建康人也事齊高帝以閑書題令荅遠近
書疏帝令僧真學上手迹下名上觀之笑曰我亦不能
别也封新陽縣男後為廬陵内史(南史本傳)
紀僧猛
紀僧猛僧真弟為鎮蠻護軍晉熙太守兄弟皆有風姿
舉止並善隸書僧猛又能飛白書作飛白賦(南史紀僧)
(真傳)
劉係宗
劉係宗丹陽人也少便書畫齊高帝使寫諸處分敇令
及四方書疏使主書十人書吏二十人配之事皆稱旨
永明中魏使書常令係宗題荅祕書局皆隸之鬱林即
位除寧朔將軍宣城太守(南史本傳)
謝朓
謝脁字玄暉陳郡陽夏人也隆昌中為尚書吏部郎善
草隸長五言詩好奬人才會稽孔顗粗有才筆未為時
知孔珪常令草讓表以示朓朓嗟吟良久手自折簡寫
之(南史本傳)
慶歴中在金陵有農人以方石鎮肉視之若有鐫刻取
石洗濯乃海陵墓謝朓撰并書字畫如鍾繇(沈括夢溪)
(筆談)
周顒
周顒字彦倫顗七世孫汝南安成人少從外氏車騎將
軍臧質家得衛恒散隸書法學之甚工文惠太子使顒
書玄圃茅齋壁國子祭酒何胤以倒薤書求就顒換之
顒笑荅曰天下有道丘不與易也轉國子博士(南史本)
(傳)
周顒行草品中之下(韋續九品書人論)
張欣泰
張欣泰字義亨竟陵人也不以武業自居好隸書讀子
史東昏以為雍州刺史(南史本傳)
張欣泰書品下之下(庾肩吾書品)
崔偃
崔偃清河東武城人也博涉書記善蟲篆和帝以為
寧朔將軍(南史崔慧景傳)
劉繪
劉繪字士章彭城人聰警有文義善隸書高帝以為錄
事典筆翰為大司馬從事中郎繪撰能書人名自云善
飛白(齊書本傳)
劉繪書範近來少前(庾肩吾書品)
劉瑱
劉瑱字士溫繪弟也少有行業文藻篆隸丹青並為當
世所稱仕齊為義興太守(南史本傳)
宗測
宗測字敬微南陽人(見畫家傳)宋徵士炳孫也(南齊書本傳)
測性善書畫傳其祖業(歴代名畫記)
沈驎士
沈驎士字雲禎吳興武康人也元嘉末文帝令何尚之
抄撰五經訪舉學士縣以驎士應選少時歸鄉徵並不
就遭火燒書數千卷驎士年過八十抄寫火下細書復
成二三千卷滿數十箧時人以為養身靜默所致(南齊)
(書本傳)
徐伯珍
徐伯珍字文楚東陽太末人也少孤貧學書無紙常以
竹葉箬葉甘蕉及地上(金壺記云以釘畫地)學書禮辟不就建武
四年卒(南史本傳)
兒珪之(一作兒珪)
兒珪之(齊末東昏侯時人)南齊桐栢山金庭觀碑永元三年沈
約撰兒珪之正書(金石略)
張大隠(一作士隠)
張大隠書品下之上評云張益州參小令之體(李嗣真)
(書後品)
士隠行草品下之下(韋續九品書人論)
藺靜文(一作藺靜)
藺靜文書品下之上評云藺生正書甚為鮮緊殊有規
則(李嗣真書後品)
藺靜行草品下之下(韋續九品書人論)
庾景休
庾景休書品下之中(庾肩吾書品)
褚元明
褚元明書品下之中(庾肩吾書品)
陸彦遠
陸彦遠齊人行草品中之下(韋續九品書人論)
韓蘭英
韓蘭英吳郡人有文辭宋孝武時獻中興賦被賞入宮
宋明帝時用以為宫中職僚及武帝以為博士教六宮
書學以其年老多識呼為韓公云(南史齊武穆裴后傳)
梁
沈約
沈約字休文吳興武康人也篤志好學博通羣籍齊惠
文太子居東宫約管書記直永夀省校四部圖書梁受
禪封建昌縣侯尋加特進遷中軍將軍丹陽尹諡曰
隠(南史本傳)
約作草字亦工下筆超絶(宣和書譜)
江淹
江淹字文通濟陽考城人也梁光禄大夫封醴泉侯諡
曰憲(南史本傳)
江淹墨妙筆精(金壺記)
任昉
任昉字彦昇樂安博昌人也小名阿堆梁武帝以為記
室參軍專主文翰尋轉祕書監自齊永元以來祕閣四
部篇卷紛雜昉手自讐挍由是第目定焉出為新安太
守追贈太常諡曰敬子(南史本傳)
彦昇體雜閑利牽掣任懷(述書賦)
徐勉
徐勉字修仁東海郯人也天監六年遷吏部尚書勉旣
閑尺牘兼善辭令雖文案堆積坐客充滿應對如流手
不停筆授特進光禄大夫侍中中衛軍贈開府儀同
三司諡簡肅(南史本傳)
到沆
到沆字茂瀣彦之之孫彭城武原人幼聰敏五歲時父
撝於屏風抄古詩沆請教讀一遍便能諷誦及長善屬
文工篆隸美風神任昉范雲皆與善終於北中郎諮議
參軍(南史本傳)
陸杲
陸杲字明霞吳郡吳人也少好學工書舅張融有高名
杲風韻舉止頗類時稱曰無對日下唯舅與甥後為光
禄大夫諡質子(南史本傳)
陸倕
陸倕字佐公慧曉子吳郡吳人也少勤學善屬文所讀
一徧必誦於口嘗借人漢書失五行志四卷乃暗寫還
之略無遺脱累遷太常卿(南史本傳)
陸倕行草品下之中(韋續九品書人論)
蕭子雲
蕭子雲字景喬齊豫章文獻王嶷之子也善草隸為時
楷法自云善效鍾元常王逸少而微變字體其書迹雅
為武帝所重帝嘗論書曰筆力勁駿心手相應巧逾杜
度美過崔寔當與元常並驅爭先其見賞如此出為東
陽太守百濟國使人至建鄴求書逢子雲為郡維舟將
發使人於渚次候之望船三十許步行拜行前子雲遣
問之荅曰侍中尺牘之美遠流海外今日所求唯在名
迹子雲乃為停舟三日書三十紙與之獲金貨數百萬
性吝自外荅餉不書好紙好事者重加賂遺以要酬荅
太清元年復為侍中國子祭酒(南史本傳)
梁武帝大通元年於蔣山埋一鼎文曰大通真書又鑄
一鼎書老子五千言沉之九江中並蕭子雲書(虞荔鼎)
(錄)
子雲善草行小篆諸體兼備而剏造小篆飛白(武帝言王獻之)
(白而不飛卿書飛而不白可斟酌為之子雲乃以篆文為之雅合帝意)意趣飄然(書斷)
壁書蕭字子雲飛白圜卷側掠體法備焉歐陽率更云
蕭侍中飛白輕濃得中如蟬翼掩素(唐崔備壁書飛白)
(蕭字記)
子雲書筆蹟健瘦縈絲索鐡昔傳子雲作筆而心用胎
髮(江寧府志云南朝有姥善作筆蕭子雲常用之筆心用胎髮)故纖細不失(廣川書)
(跋)
蕭子雲五十二體書一卷(唐書藝文志)
蕭特
蕭特字世達子雲子亦善草隸時人比之衛恒衛瓘武
帝常使特書及奏帝曰子敬之迹不及逸少蕭特之書
遂逼於父位太子舍人海鹽令(南史蕭子雲傳)
簡文帝撰特墓誌云銀鈎之巧重世遹雋況此臨池蟬
輕露潤(梁簡文帝集)
陶弘景
陶弘景字通明丹陽秣陵人也幼有異操年四五歲恒
以荻為筆畫灰中學書(陶翊撰隠居本起錄云今猶有先生六歲時書已方幅成就)
及長讀書萬餘卷善琴棋工草隸(本起錄云隸書不類常式别作一家骨體)
(遒媚李渤撰傳云牋疏精麗為時所重)齊永明十年辭禄止句曲山(本起錄云)
(始往茅山便得楊許手書真蹟又到諸處名山並得真人遺蹟十餘卷黃伯思云其在華陽得楊許三真君真)
(蹟最多而學之故蕭遠澹雅若其為人)自號華陽陶隠居人間書札即以
隠居代名梁武早與之遊即位後書問不絶大事諮詢
時人謂為山中宰相贈大中大夫諡貞白先生(南史本)
(傳)
弘景書師鍾王采其氣骨時稱與蕭子雲阮研等各得
右軍一體其真書勁利歐虞往往不如隸行入能(書斷)
隠居書自竒世傳畫版帖及焦山下瘞鶴銘(銘云華陽真逸撰上)
(皇山樵書)皆其遺迹(東觀餘論)
阮研
阮研字文幾陳留人官至交州刺史善書行草出於大
王甚精熟時稱蕭陶等各得右軍一體而研筋力最優
其隸則習鍾公(書斷)
阮研居今觀古盡窺衆妙之門雖復師王祖鍾終成别
搆一體(庾肩吾書品)
傅昭
傅昭字茂遠北地靈州人普通五年為散騎常侍金紫
光禄大夫昭終日端居以書記為樂雖老不衰博極古
今無所遺失世稱為學府諡曰貞(南史本傳)
茂遠捷銳足以自給(述書賦)
傅昭撰書法品目(述書賦注)
江蒨
江蒨字彦標(述書賦作彦淵)濟陽考城人也幼聰警讀書過口
便誦天監中遷光禄大夫諡肅(南史本傳)
彦淵氣懦任力注今見行書一紙(述書賦)
江禄
江禄字彦遐蒨之弟幼篤學有文章工書善琴後為唐
侯相(南史本傳)
袁峻
袁峻字孝高陳郡陽夏人早孤篤志好學家貧無書每
從人假借必皆抄寫自課日五十紙紙數不登則不止
梁武帝時除員外郎散騎侍郎直文德學士省抄史記
漢書各為二十卷(南史本傳)
劉孝綽
劉孝綽字孝綽本名冉小字阿士繪子彭城人也幼聰
敏七歲能屬文兼善草隸自以書似父乃變為别體後
為祕書監(南史本傳)
王僧孺
王僧孺字僧孺東海郯人也魏衛將軍肅八世孫幼聰
慧家貧嘗傭書以養母寫畢諷誦亦了工屬文善楷隸
轉北中郎諮議參軍(南史本傳)
王籍
王籍字文海僧祐之子好學有才氣為詩慕謝靈運後
為作唐侯相籍又甚工草書筆勢遒放蓋孔琳之流亞
也(南史本傳)
王志
王志字次道琅邪臨沂人祖曇首父僧虔慈之弟也天
監九年為散騎常侍金紫光禄大夫志善藁隸當時以
為楷法齊遊擊將軍徐希秀亦號能書常謂志為書聖
(梁書本傳)
王彬
王彬字思文僧虔子也好文章習篆隸與志齊名時人
為之語曰三真六草為天下寶梁天監中歴吏部尚書
祕書監(南史本傳)
王騫
王騫字思寂本字玄成曇首曾孫騫梁武時為度支尚
書給事中贈金紫光禄大夫諡曰安(南史本傳)
神功元年鳳閣侍郎王方慶進遺蹟一卷有五代祖騫
書唐(朝叙書錄)
王泰
王泰字仲通慈之子也少好學手所抄寫二千餘卷梁
天監元年為祕書丞自齊永元之末後宮火延燒祕書
書圖散亂殆盡泰表校定繕寫高祖從之為吏部尚書
諡夷(梁書本傳)
王筠
王筠字元禮一字德柔僧虔之孫也七歲能屬文沈約
於郊居宅閣齋請筠為草木十詠書之壁簡文即位為
太子詹事其自序云余少好抄書老而彌篤雖遇見瞥
觀皆即疏記習與性成不覺筆倦幼年讀五經愛左氏
春秋凡三過五抄餘經及周官儀禮國語爾雅山海經
本草並再抄未嘗倩人假手並躬自抄錄大小百餘卷
(南史本傳)
筠尤工行書今御府藏行書至節帖(宣和書譜)
王規
王規字威明騫子襲封南昌侯後為太子中庶子領步
兵校尉贈光禄大夫諡曰文(南史本傳)
王方慶進遺蹟一卷有高祖規書(唐朝叙書錄)
柳惲
柳惲字文暢世隆子河東解人也少有志行好學善尺
牘再為吳興太守(南史本傳)
柳惲書縱横廓落大意不凡而德體未備(梁武帝評書)
紀少瑜
紀少瑜字幼瑒丹陽秣陵人也本姓吳養於紀氏因而
命族嘗夢陸倕以一束青縷管筆授之云我以此筆猶
可用卿自擇其善者其文因此遒進少瑜美容貎工藁
草到漑曰此人有大才而無貴仕後除武陵王記室參
軍(南史本傳)
朱异
朱异字彦和吳郡錢唐人也居貧以傭書自業寫畢便
誦涉獵文史兼通雜藝博奕書算皆其所長沈約戲曰
卿年少何乃不廉天下唯有文義棋書卿一時將去太
清二年為中領軍贈尚書右僕射(南史本傳)
彦和迅不可及注今見草書一紙(述書賦)
徐僧權
徐僧權東海人也梁東宮通事舍人領祕書以善書知
名(南史徐伯陽傳)
庾黔婁
庾黔婁字子貞一字貞正易之子新野人少好學多所
講誦梁散騎侍郎(南史本傳)
黔婁書品下之上(庾肩吾書品)
庾肩吾
庾肩吾字慎之八歲能賦詩初為晉安王國常侍王命
肩吾等十人抄撰衆籍豐其果饌號高齋學士歴江州
刺史封武康縣侯贈中書令(南史本傳)
肩吾書品論云余自少迄長留心兹藝敏手謝於臨池
銳意同於削板(法書要錄)
肩吾才華旣秀草隸兼善累紀專精徧探名法嘗作書
品亦有佳致(書斷)
殷鈞
殷鈞字季和陳郡長平人仲堪五世孫也好學有思理
善隸書為當時楷法梁武帝時歴祕書丞啟挍定祕閣
四部書又受詔料檢西省法書古迹列為品目後為國
子祭酒諡貞(南史本傳)
殷鐡石
殷鐵石梁大同中武帝勅周興嗣撰千字文使鐵石模
次羲之之迹(一云武帝令殷鐵石於大王書中搨一千字不重者召周興嗣韻之宋史李至傳)
(云武帝得鍾繇書破碑千餘字命周興嗣次韻中東坡詩云已將鐵石充逸少公自注云法帖大王書有殷)
(鐵石字)以賜八王(武平一徐氏法書記)
孔敬通
孔敬通梁大同中東宫學士創反左書又能一筆草書
一行一斷婉約流利特出天性頃來莫有繼者(庾元威)
(論書)
蕭幾
蕭幾字德玄齊曲江公遥欣子也年十歲能屬文好學
善草隸書為新安太守(梁書本傳)
蕭賁
蕭賁字文奐齊竟陵王子良之孫也(見畫家傳)能書善畫(南)
(史本傳)
蕭駿
蕭駿字德款長沙王懿之孫也善草隸工文章位尚書
殿中郎起武將軍封南安侯(南史本傳)
蕭挹
蕭挹梁尚書殿中郎智藏法師碑普通三年蕭繹撰銘
蕭幾作敘挹書世號三蕭碑其字畫麤可佳(歐陽修集)
(古錄)
蕭挹雖不以書名世其小楷猶有鍾王遺範(東觀餘論)
顔協
顔協字子和琅邪臨沂人也博涉羣書工於草隸飛白
時吳人范懷約能隸書協學其書殆過真也荆楚碑碣
皆協所書湘東王出鎮荆州以為記室(南史本傳)
范懷約
范懷約吳郡人(述書賦注梁東宮侍書)能隸書(南史顔協傳)
正書宜以殷鈞范懷約為主方正循紀修短合度(庾元)
(威論書)
王琛
王琛瑯邪人工書梁天監中勅使張率抄乙部書又使
撰古婦人事使琛與吳郡范懷約等寫給後宮(南史張)
(率傳)
韋仲
韋仲京兆人善飛白在湘東王府為中兵參軍(南史顔)
(協傳)
王融古今雜體六十四書湘東王遣沮陽令韋仲定為
九十一種功曹謝善勛增其九法合成百體書(庾元威)
(論書)
謝善勛
謝善勛會稽人能為八體六文方寸千言為湘東王錄
事參軍飲酒至數斗醉後輙張眼大罵時謂之謝方眼
(南史顔協傳)
庾詵
庾詵字彦寶新野人也幼聰警篤學經史百家無不該
綜緯候書射棋弄機巧並一時之絶普通中詔為黃門
侍郎不起諡貞節先生(南史本傳)
張孝秀
張孝秀字文逸南陽宛人也徙居尋陽建安王召為别
駕去職居東林寺孝秀善談論工隸書凡諸藝能莫不
明習普通三年卒(南史本傳)
劉慧斐
劉慧斐字宣文彭城人也少好學能屬文起家梁安成
王法曹行參軍後不仕居東林寺慧斐尤明釋典工篆
隸手寫佛經二千餘卷(南史本傳)
庾元威
庾元威(梁人)其論書云余經為正階侯書十牒屏風作百
體間以采墨當時衆所驚異復於屏風上作雜體篆二
十四種(太平御覽)
王克
王克瑯邪人梁尚書僕射今見草書四行(述書賦注)
王克行草品中之上(韋續九品書人論)
許璠
許璠(梁武帝時人)梁檀溪寺禪房碑天監十一年許璠正書
(金石略)
貝義淵
貝義淵(梁武帝時人)梁侍中司徒始興忠武王碑徐勉文貝
義淵書散騎常侍司空安成康王碑劉孝綽文貝義淵
書(江寧府志)
劉靈
劉靈(梁武帝時人)梁改墮淚碑(大同十年重立羊祜碑)劉靈正書(金石)
(略)
程曠平(唐人書評作程廣)
程曠平書如鴻鵠高飛弄翅頡頏(梁武帝評書)
李巖之
李巖之書如鏤金素月屈玉自照(梁武帝評書)
顔倩
顔倩書如貧家果實無妨可愛少乏珍羞(梁武帝評書)
斛斯彦明
斛斯彦明品下之上評曰斛斯筆勢咸有由來(李嗣真)
(書後品)
吳休尚
吳休尚書品中之中(庾肩吾書品)
施方泰
施方泰書品中之中論曰施吳鄴下同年拔萃(庾肩吾)
(書品)
王崇素
王崇素書品中之下論曰崇素繪靡篇書筆傳於里閭
(庾肩吾書品)
丁覘
丁覘善隸書時人云丁真永草(書斷)
梁孝元前在荆州有丁覘者洪亭民爾頗善屬文殊工
草隸孝元書記一皆使典之軍府輕賤多未之重恥令
子弟以為楷法時云丁君十紙不敵王襃數字孝元嘗
遣典籖惠編送文章示蕭祭酒祭酒問曰君王比賜書
翰及寫詩筆殊為佳手姓名為誰那得都無聲聞編以
實荅子雲歎曰此人後生無比遂不為世所稱亦是竒
事於是聞者少復刮目稍仕至尚書儀曹郎末為晉安
王侍讀隨王東下及西臺陷沒簡牘湮散丁亦尋卒于
揚州前所輕者後思一紙不可得矣(顔氏家訓)
王僧恕
王僧恕(梁人)吳延陵季子二碑梁王僧恕書(金石略)
陳則
陳則梁人(草書韻會)
滿騫
滿騫冨陽人押署如磐石臥虎(述書賦)
唐懷充
唐懷充(述書賦注云晉昌人)王羲之破羌帖有唐懷充跋(寶章待)
(訪錄)
沈熾文姚懷珍范胤祖陳廷祖
沈熾文姚懷珍並武康人范胤祖順陽人陳廷祖長城
人(述書賦注)
梁武帝好圖書天監中勅朱异徐僧權唐懷充姚懷珍
沈熾文㭊而裝之更加題檢(張懷瓘二王書錄法東觀餘論云魏晉以来書梁)
(御府藏之皆是沈熾文等題名於首尾紙縫間)
楊法象丁道矜
楊(一作湯)法象丁道矜舊刻洛神賦有普通三年正月徐
僧權楊法象滿騫丁道矜唐懷充等題名(袁泰家藏舊)
(刻跋)
孫文韜
道士孫文韜一名韜字文藏會稽剡縣人陶真白弟子
也其書初學楊許後學大王殊有深分有所書九錫碑
及舊館壇碑在茅山(書史會要)
陳宣懋
陳宣懋錢塘人茅山華陽宮有陶隠居井歲久湮沒政
和初去地三尺許得瓦井闌雖破合之尚全環刻大字
梁天監三年八月十五日錢塘陳宣懋書(江寕府志)
杜道士
杜道士陶先生弟子作隸書假託許慎為名(顔氏家訓)
釋寶誌
釋寶誌者不知何許人(傳燈錄云金城人姓朱氏)齊宋之交稍顯靈
蹟梁武帝尤深敬事俗呼為誌公好為讖記所謂誌公
符也天監十三年卒先是遇瑯邪王筠與交言歡飲至
亡勅命筠為碑蓋先覺云(南史陶弘景傳)
南唐元宗保大中伏龜山圯得石函中有銘云天監十
四年秋八月葬寶公於是銘有引曰寶公常為偈大字
書於版用帛羃之是時皆莫知其旨云在五百年後至
卒乃歸其銘同葬焉其字皆小篆體勢完具(吳淑江淮)
(異人錄)
僧寶誌文字釋訓三十卷(唐書藝文志)
陳
蔡景歴
蔡景歴字茂世濟陽考城人也少㑓爽善尺牘工草隸
陳武帝素聞其名以書要之景歷對使荅書筆不停輟
帝得書欽賞後至度支尚書禎明二年重贈侍中中撫
軍將軍諡忠敬(南史本傳)
徐陵
徐陵字孝穆東海郯人也封建昌縣侯後主即位遷左
光禄大夫太子少傅贈特進(南史本傳)
孝穆善正書(書小史)
周弘讓
周弘讓汝南安成人也性簡素博學多通陳天嘉初以
白衣領太常卿光禄大夫(南史本傳)
弘讓善隸書寫蔡邕勸學篇及古詩以遺文育(南史)
(周文育傳)
侯安都
侯安都字成師始興曲江人也工隸書能鼓琴涉獵書
傳為五言詩兼善騎射封桂陽郡公除征南大將軍江
州刺史(南史本傳)
趙知禮
趙知禮字齊旦天水隴西人也涉獵文史善隸書高祖
引為書記知禮為文贍速每占授軍書下筆便就封始
平縣伯領前軍將軍贈侍中諡曰忠(陳書本傳)
孫瑒
孫瑒字德璉吳郡吳人也博涉經史尤便書翰仕梁累
遷巴州刺史旣而歸陳為五兵尚書領左軍將軍諡曰
桓(南史本傳)
顧野王
顧野王字希馮吳郡吳人也幼好學長而徧觀經史蟲
篆竒字無所不通為黃門侍郎光禄卿贈祕書監右軍
將軍撰玉篇三十卷(南史本傳)
野王能書畫(歷代名畫記)
謝嘏
謝嘏字含茂陳郡陽夏人也風神清雅頗善屬文光大
元年遷中書令贈侍中諡光子(陳書本傳)
嘏工行草書(書小史)
庾持
庾持字允德潁川鄢陵人篤志好學尤善書記以才藝
聞世祖為吳興太守持掌書翰光大中領步兵校尉贈
光禄大夫持善字書屬辭好為竒字(陳書本傳)
張正見
張正見字見頤清河東武城人也幼好學有清才年十
三獻頌簡文深贊賞之高祖受禪累遷通直散騎侍郎
(陳書本傳)
張正見善行草書(書小史)
張克見
張克見善行草(書史會要)
蕭乾
蕭乾字思惕蘭陵人也祖嶷齊豫章文獻王乾容止雅
正性恬簡善隸書得叔父子雲之法世祖授五兵尚書
諡靜子(陳書本傳)
蕭引
蕭引字叔休南蘭陵人善隸書為當時所重高宗常披
奏事指引署名曰此字筆趣翩翩似鳥之欲飛引謝曰
此乃陛下假其毛羽耳後主即位為中庶子建康令(陳)
(書本傳)
顧越
顧越字允南吳郡鹽官人也徧該經藝工綴文閑尺牘
陳廢帝即位拜散騎常侍中書舍人(南史本傳)
陸繕
陸繕字士儒(一作繻)吳郡吳人幼有志尚以雅正知名太
建中遷左僕射贈特進諡安子(南史本傳)
繕草字風度飄逸(宣和書譜)
沈君理
沈君理字仲倫吳興人也宣帝以君理女為皇太子妃
賜爵望蔡縣侯位侍中尚書右僕射贈開府儀同三司
諡貞憲(南史本傳)
仲倫書快速馳突尺題已終筆勢仍餘注今見草書一
紙(述書賦)
沈君理行隸品中之下(韋續九品書人論)
毛喜
毛喜字伯武滎陽陽武人也少好學善草隸宣帝為驃
騎將軍喜領中記室府朝文翰皆喜辭也封東昌縣侯
至德中為南安内史(南史本傳)
喜草隸落筆峻激略無滯思奔放超絶(宣和書譜)
江總
江總字總持濟陽(一作南)考城人也幼聰敏及長博學有
辭采禎明二年進號中權將軍入隋為上開府(陳書本)
(傳)
總持作行草為時獨步以詞翰兼妙得名(宣和書譜)
蔡凝
蔡凝字子居濟陽考城人美容止及長博涉經傳有文
詞尤工草隸陳後主嗣位為給事黃門侍郎尋遷信威
晉熙王府長史(南史本傳)
蔡凝行書尤擅一時字畫秀潤可追步晉人(宣和書譜)
謝貞
謝貞字元正陳郡陽夏人晉太傅安之九世孫也幼聰
敏年十三善左氏春秋工草隸蟲篆再遷南平王友(南)
(史本傳)
鄭㐰
鄭㐰失其世系官至東宫洗馬善草字慕鍾王法而得
其旨喜用秃筆鋒藏韻古(宣和書譜)
伏知道
伏知道昌平人陳鎮北長史(述書賦注)
知道善草書書(小史)
賀朗
賀朗會稽人陳祕書監(述書賦注)
朗善行書書(小史)
丁初
丁初(陳宣帝時人)宣帝於大極殿前鑄一鼎文曰忠烈常侍
丁初正書(虞荔鼎錄)
蔡聖
蔡聖陳人正及草行品中之下(韋續九品書人論)
王公幹
王公幹(陳人見草書韻會)
釋洪偃
釋洪偃會稽山陰人善草隸見稱時俗纖過芝葉媚極
銀鈎(釋宣續高僧傳)
釋智永
釋智永(下黃私記云名法極俗姓王氏會稽人)右軍七世孫徽之之後也
與兄孝賓俱舍家入道俗號永禪師常居永欣寺閣上
臨書(國史異纂云智永於樓上學書業成方下)所退筆頭置大竹簏簏受一
石餘五簏皆滿凡三十年於閣上臨得真草千文八百
餘本浙東諸寺各施一本(何延之蘭亭記)
智永住永欣寺人來覓書并請題額者如市所居戸限
為穿穴乃用鐡葉裹之謂為鐵門限又取筆頭瘞之號
為退筆塜自製銘誌(尚書故實)
智永遠祖逸少歴紀專精微尚有道之風半得右軍之
肉兼能諸體於草最優章草草書入妙隸書入能(書斷)
永字八法自崔張鍾王傳授所用該於萬字智永發其
旨趣授虞世南(翰林禁經)
智楷
智楷智永兄(按智永兄孝賓改名惠欣此另是一人)亦工草(書斷)
御定佩文齋書畫譜卷二十四
