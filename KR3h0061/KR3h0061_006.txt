欽定四庫全書
御定佩文齋書畫譜目錄
第六卷
論書(書學中)
唐張懷瓘文字論
唐張懷瓘六體書論
唐張懷瓘評書藥石論
唐張懷瓘論執筆
唐韓愈送高閑上人序
唐李肇論書
唐柳公權筆法對
唐韋榮宗論書
唐張敬玄論書
唐釋亞棲論書
唐釋𧦬光論書法
唐人敘筆法
後蜀林罕論篆隸
宋歐陽修試筆
宋歐陽修書蔡君謨茶錄後
宋蘇舜欽論草書
宋蔡襄論書
宋蔡襄自論飛草書
宋雷太簡江聲帖
宋文同論草書
宋沈括論書
宋程顥論書
宋蘇軾論書
宋蘇軾論古人書
宋蘇軾自論書
宋蘇軾和子由論書詩
宋黃庭堅論書
宋黃庭堅自論書
宋黃庭堅與宜春朱和叔論書
宋米芾論書
宋米芾自論書
宋陳師道論書
宋張安國論書
宋張師正論書
宋李之儀論書
宋李之儀論草書
宋李之儀記蘇楊二公作字
宋晁補之論書
宋黃伯思論書
宋黃伯思論草書
宋黃伯思論飛白法
宋黃伯思論楷書
宋劉正夫論書
宋董逌論書
宋劉辰翁論書
宋王柏論書
欽定四庫全書
御定佩文齋書畫譜卷六
論書六(書學中)
唐張懷瓘文字論
天地無全功萬物無全用妙理何可備該常歎書不盡
言僕雖知之於言故人得之於書且知者博於聞見或
能知得者非假以天資必不能得是以知之與得又書
之比言俱有雲塵之懸所令自評敢違雅意夫鍾王眞
行一今一古各有自然天骨猶千里之迹邈不可追今
之自量可以比於虞褚而已其草諸賢未盡之得惟張
有道創意物象近於自然又精熟絶倫是其長也其書
勢不斷絶上下鈎連雖能如鐵並集若不能區别二家
尊幼混雜百年檢探可知是其短也夫人識在賢明用
在斷割不分涇渭餘何足云僕今所制不師古法探文
墨之妙有索萬物之元精以筋骨立形以神情潤色雖
迹在塵壤而志出雲霄靈變無常務於飛動或若擒虎
豹有強梁拏攫之形執蛟螭見蚴蟉盤旋之勢探彼意
象如此規模忽若電飛或疑星墜氣勢生乎流便精魄
出於鋒芒如觀之欲其駭目驚心肅然凜然殊可畏也
數百年方擬獨步其間自評若斯僕未審何如也(法書)
(要錄)
唐張懷瓘六體書論
臣聞形見曰象書者法象也心不能妙探於物墨不能
曲盡於心慮以圖之勢以生之氣以和之神以肅之合
而裁成隨變所適法本無體貴乎會通觀彼遺蹤悉其
微旨雖寂寥千載若面奉徽音其趣之幽深情之比興
可以默識不可言宣亦猶冥密鬼神有矣不可見而以
知啓其玄關會其至理即與大道不殊夫經是聖文尚
傳而不祕書是妙跡乃祕而不傳存殁光榮難以過此
誠不朽之盛事
大篆者廣乎古文法於鳥跡若鸞鳳奮翼虬龍掉尾或
花萼相承或枯葉敷暢勁直如矢宛曲若弓銛利精微
同乎神化史籀是其祖李斯蔡邕為其嗣小篆者或鏤
纖盤屈或懸針狀貎鱗羽參差而互進珪璧錯落以爭
明其勢飛騰其形端儼李斯是祖曹喜蔡邕為嗣八分
者點畫發動體骨雄異作威投戟騰氣揚波貴逸尚竒
探靈索妙可謂蔡邕為祖張昶皇象為子鍾繇索靖為
孫隸書者字皆眞正曰眞書大率眞書如立行書如行
草書如走其於舉趣蓋有殊焉夫學草行分不一二天
下老幼悉習眞書而罕能至其最難也鍾繇法於大篆
措思神妙得其古風亦有不足傷於疎瘦王羲之比鍾
繇鋒芒峻勢多所不及於增損則骨肉相稱潤色則婉
態妍華易乃過也王獻之遠減於父鋒芒往往直筆而
已鋒芒者若犀象之有牙角婉態者若蛟龍之恣盤游
夫物負陰而抱陽書亦外柔而内剛緩則乍纖急則若
滅修短相異巖谷相傾嶮不至崩&KR0008;不至失此其大略
也可謂元常為兄逸少為弟子敬為息行書者不眞不
草晨雞跟蹡而將飛暮鵶聮翩而欲下貴其承躡不絶
氣候通流逸少則動合規儀調諧金石天姿神縱無以
寄辭子敬不能純一或行草雜糅便者則為神會之間
其鋒不可當也宏逸遒健過於家尊可謂子敬為孟逸
少為仲元常為季草書者乃文字之末而伯英創意庶
乎文字之先其功鄰乎篆籀探乎萬象取其元精至於
形似最為近也字勢生動宛若天然實得造化之姿神
變無極然草法貴在簡易而此公傷於太簡也逸少雖
損益合宜其於風骨精熟去之尚遠伯英是其祖逸少
子敬為嗣若乃無所不通獨質天巧耀今抗古百代流
行則逸少為最所以然者古質今文世賤質而貴文文
則易俗合於情深識者必考之古乃先其質而後其文
質者如經文者如緯若鍾張為枝榦二王為花葉美則
美矣如彼桃李戛兮鏗子合乎宮徵磊落崑山之石嵯
峨碧海之波奔則激電飛空頓則懸流注壑雖貫珠之
一一亦行鴈之聮聮求之於希微見之於無物或儼子
其容或敦兮若樸或渙兮若冰之將釋然後為得矣故
學眞者不可不兼鍾學草者不可不兼張此皆書之骨
也如不參二家之法欲求於妙不亦難乎若有能越諸
家之法度草隸之規模獨照靈襟超然物表學乎造化
創開規矩不然不可不兼於鍾張也蓋無獨斷之明則
可詢於衆議捨短從長固鮮有敗書亦探諸家之美況
不遵其祖先乎(法書要錄)
唐張懷瓘評書藥石論
夫馬筋多肉少為上肉多筋少為下書亦如之今之書
人或得肉多筋少之法薰蕕同器十年不分寧知不有
藏其知能混其體法雷同賞遇或使之然至如馬之羣
行驥子不出其外列拖銜策方知逸足含識之物皆欲
骨肉相稱神貌洽然若筋骨不任其脂肉在馬為駑駘
在人為肉疾在書為墨豬推其病狀未即已也非醫緩
不能為之惟題署及八分則肥密可也自此之外皆宜
蕭散恣其運動然能之至難見之不易精察之者必若
庖丁解牛目無全形析支分理其有一點一畫意態縱
横偃亞中間綽有餘裕結字峻秀類於生動幽若深遠
煥若神明以不測為量書之妙也是曰無病勤而行之
益佳其有方闊齊平支體肥腯布置逼仄有所不容稜
角且形況復無像神貌昏懵氣候蔑然以濃淡為華者
書之困也是曰病甚稍須毒藥以攻之古文篆籀書之
祖也都無角節將古合道理亦可明蓋欲方而有規員
而失矩亦猶人之指腕促則如指之拳賖則如腕之屈
理須裹之以皮肉若露筋骨是乃病也豈曰壯哉書亦
湏用員轉順其天理若輒成稜角是乃病也豈曰力哉
夫良工理材斧斤無跡才子叙事潛刃其間書能入流
含於和氣宛與理會曲若天成刻角耀鋒無利餘害萬
事拙者易能者難童蒙書有稜角豈謂能也共人相知
若始疎而終密者則大同始密而終疎者則大異故小
人甘以壞君子淡以成耀俗之書甘而易入乍觀肥滿
則悅心開目亦猶鄭聲之在聽也稜角者書之弊薄也
脂肉者書之滓濊也嬰斯疾弊湏訪良醫滌蕩心胷除
其煩憒古人妙跡用思沉鬱自非冥搜不可得見夫學
鍾王尚不繼虞褚況他者哉(書法鈎玄)
唐張懷瓘論執筆
執筆亦有法若執淺而堅掣打勁利掣三寸而一寸著
紙勢有餘矣若執筆深而束牽三寸而一寸著紙勢已
盡矣其故何也筆在指端則掌虛運動適意騰躍頓挫
生氣在焉筆居半則掌實如樞不轉掣豈能自由轉運
迴旋乃成稜角筆既死矣寧望字之生動乎(書法鈎玄)
唐韓愈送高閑上人序
苟可以寓其巧智使機應於心不挫於氣則神完而守
固雖外物至不膠於心堯舜禹湯治天下養叔治射庖
丁治牛師曠治聲音扁鵲治病僚之於丸秋之於弈伯
倫之於酒樂之終身不厭奚暇外慕夫外慕徙業者皆
不造其堂不嚌其胾者也往時張旭善草書不治他技
喜怒窘窮憂悲愉佚怨恨思慕酣醉無聊不平有動於
心必於草書焉發之觀於物見山水崖谷鳥獸蟲魚草
木之花實日月列星風雨水火雷霆霹靂歌舞戰鬭天
地事物之變可喜可愕一寓於書故旭之書變動猶鬼
神不可端倪以此終其身而名後世今閑之於草書有
旭之心哉不得其心而逐其跡未見其能旭也為旭有
道利害必明無遺錙銖情炎於中利欲鬭進有得有喪
勃然不釋然後一決於書而後旭可幾也今閑師浮屠
氏一死生解外膠是其為心必泊然無所起其於世必
淡然無所嗜泊與淡相遭頽墮委靡潰敗不可收拾則
其於書得無象之然乎然吾聞浮屠人善幻多技能閑
如通其術則吾不能知矣(昌黎集)
唐李肇論書
懷素書工瘦張長史草工肥瘦硬易作肥勁難工(國史)
(補)
唐柳公權筆法對
穆宗問公權用筆法對曰心正則筆正筆正乃可法矣
帝改容悟其以筆諫也(唐書柳公權傳)
唐韋榮宗論書
凡下筆心生於手然後方可下若少等閑殆亦無憑湏
淺其執牢其筆實其指虚其掌論正書行草則曰眞書
小密執宜近頭行書寬縱執宜小遠草書流逸執宜更
遠遠取點畫長大近取分布齊均各有度數不可輕率
苟且湏養胸中無俗氣不論眞行草書自有一段清趣
學者當自得之(王氏法書苑)
唐張敬玄論書
楷書把筆妙在虚掌運腕不可太緊緊則腕不能轉既
腕不轉則字體或麤或細上下不均雖多用力元來不
當又云楷書只虚掌轉腕不要懸臂氣力有限行草書
即湏懸腕筆勢無限不懸腕筆勢有限又云其初學書
先學眞書此不失節也若不先學眞書便學縱體為宗
主後却學眞體難成矣(書史會要)
法成之後字體各有管束一字管兩字兩字管三字如
此管一行一行管兩行兩行管三行如此管一紙凡此
皆學者所當知也(王氏法書苑)
唐釋亞棲論書
凡書通即變王變白雲體歐變右軍體柳變歐陽體永
禪師褚遂良顔眞卿李邕虞世南等並得書中法後皆
自變其體以傳後世俱得垂名若執法不變縱能入石
三分亦被號為書奴終非自立之體是書家之大要(書)
(法鈎玄)
唐釋𧦬光論書法
書法猶釋氏心印發於心源成於了悟非口手所傳(魏)
(了翁鶴山集)
唐人敘筆法
學書之初執筆為最蓋明於位置點畫便於墨道也湏
其良師口授天性自悟縱横落紙筆無虚發即能專成
其勢大約虚掌實指平腕竪鋒意在筆前鋒行畫内心
想字形輕重邪正各得其趣切湏襟懷沉靜自然思盈
半矣待其功成即專勢況殊不可搨模寫樣輕自取拙
若藁行雜體掇筆往來懸管自在但取體勢雄壯不可
拘其小節若畏懼生疑否臧不決運用迷於筆前振動
惑於手下師心固乎獨見弟子執其寡聞耻請問於智
人忌藝能之勝已若欲造玄未之有也禁經云有攻無
性神彩不生有性無攻神彩不變兼此二事然後得齊
古人之景氣又云(此下當有第一用筆四字原本闕)第二識勢第三裹
束三者兼備然後為書苟守一途即未為得張懷瓘云
揖讓禮樂獻不及羲風神散逸羲不及獻證之於書藉
其神彩也李嗣眞云今之馳騖去聖逾遠徒識方員而
迷點畫猶莊生之歎盲者易象之談日中終不見矣唐
太宗與漢王元昌褚遂良等皆受之於史陵然褚首師
虞後又學史乃謂陵曰此法更不可以教人是其妙處
也陸柬之受之於虞世南世南受之於智永皆有體法
今人都不聞師範又自無鑒局雖古蹟昭然永不覺悟
而執燕珉以為寳玩楚鳳而稱珍不亦謬哉褚河南云
良師不遇歲月徒往今之能者時見一斑忽不悟者終
身瞑目蓋書非口傳手授而云能知者未之見也(書苑)
(菁華)
後蜀林罕論篆隸
篆勢有筆力遒健字勢妍麗者斯乃意巧之人臨文改
易或參差之長短之屈曲之拗綟之務於竒怪以媚一
時後習之人性有利鈍致與元篆隸不同蓋病由此起
今之學者但能明知八法洞曉六書道理既全體格自
實亦何必踵歐虞褚柳之惑亂哉(字源偏旁小說序)
宋歐陽修試筆
學書為樂
蘇子美嘗言明牎淨几筆硯紙墨皆極精良亦自是人
生一樂然能得此樂者甚稀其不為外物移其好者又
特稀也余晩知此趣恨字體不工不能到古人佳處若
以為樂則自是有餘
學書消日
自少所喜事多矣中年以來漸已廢去或厭而不為或
好之未厭力有不能而止者其愈久益深而尤不厭者
書也至於學字為於不倦時往往可以消日乃知昔賢
留意於此不為無意也
學書作故事
學書勿浪書事有可記者他時便為故事
學眞草書
自此已後隻日學草書雙日學眞書眞書兼行草書兼
楷十年不倦當得名然虚名已得而眞氣耗矣萬事莫
不皆然有以寓其意不知身之為勞也有以樂其心不
知物之為累也然則自古無不累心之物而有為物所
樂之心
學書工拙
每書字嘗自嫌其不佳而見者或稱其可取嘗有初不
自喜隔數日視之頗若有可愛者然此初欲寓其心以
消日何用較其工拙而區區於此遂成一役之勞豈非
人心蔽於好勝邪
作字要熟
作字要熟熟則神氣完實而有餘於靜坐中自是一樂
事然患少暇豈其於樂處常不足邪
用筆之法
蘇子美嘗言用筆之法此乃柳公權之法也亦嘗較之
斜正之間便分工拙能知此及虚腕則羲獻之書可以
意得也因知萬事有法揚子云斷木為棋刓革為鞠亦
皆有法豈正得此也
蘇子美論書
蘇子美喜論用筆而書字不迨其所論豈其力不副其
心邪然萬事以心為本未有心至而力不能者余獨以
為不然此所謂非知之難而行之難者也古之人不虚
勞其心力故其學精而無不至蓋方其幼也未有所為
時專其力於學書及其漸長則其所學漸近於用今人
不然多學書於晩年所以與古不同也
蘇子美蔡君謨書
自蘇子美死後遂覺筆法中絶近年君謨獨步當世然
謙讓不肯主盟往年予嘗戲謂君謨學書如泝急流用
盡氣力不離故處君謨頗笑以為能取譬今思此語已
二十餘年竟如何哉
李邕書
余始得李邕書不甚好之然疑邕以書自名必有深趣
及看之久遂為他書少及者得之最晩好之尤篤譬猶
結交其始也難則其合也必久余雖因邕書得筆法然
為字絶不相類豈得其意而忘其形者邪因見邕書追
求鍾王以來字法皆可以通然邕書未必獨然凡學書
者得其一可以通其餘余偶從邕書而得之耳(歐陽文)
(忠公集)
宋歐陽修書蔡君謨茶錄後
善為書者以眞楷為難而眞楷又以小字為難羲獻以
來遺跡見於今者多矣小楷惟樂毅論一篇而已今世
俗所傳出故高紳學士家最為眞本而斷裂之餘僅存
者百餘字耳此外吾家率更所書温彦博墓銘亦為絶
筆率更書世固不少而小字亦止此而已以此見前人
於小楷難工而傳於世者少而難得也君謨小字新出
而傳者二集古錄目序横逸飄發而茶錄勁實端嚴為
體雖殊而各極其妙蓋學之至者意之所到必造其精
予非知書者以接君謨之論久故亦麤識其一二焉(歐)
(陽文忠公集)
宋蘇舜欽論草書
草書把筆離紙三寸取其指寬掌平虚腕法圓轉則飄
縱之體自可出絶耳(困學齋雜錄)
宋蔡襄論書
鍾王索靖法相近張芝又離為一法今書有規矩者王
索其雄逸不常者皆本張也旭素盡出此流蓋其天資
近者學之易得門戶學書之要唯取神氣為佳若模象
體勢雖形似而無精神乃不知書者所為耳嘗觀石鼔
文愛其古質物象形勢有遺思焉及得原叔鼎器銘又
知古之篆文或多或省或移之左右上下唯其意之所
欲然亦有工拙秦漢以來裁得一體故古文所見止此
惜哉
唐初二王筆跡猶多當時學者莫不依仿今所存者無
幾然觀歐虞褚陸號為名書其結約字法皆出王家父
子學大令者多放縱而羲之投筆處皆有神妙予嘗謂
篆隸正書與草行通是一法吳道子善畫而張長史師
其筆法豈有異哉然其精麤繫性之利鈍學之淺深古
人有筆塚墨池之說當非虚也
近世篆書好為竒特都無古意唐李監通於斯氣力渾
厚可謂篆中之雄也學者宜知此說然後可與論篆矣
(蔡忠惠公集)
古之善書者必先楷法漸而至於行草亦不離乎楷正
張芝與旭變怪不常出於筆墨蹊徑之外神逸有餘而
與羲獻異矣襄近年麤知其意而力已不及烏足道哉
(君謨語錄)
宋蔡襄自論飛草書
每落筆為飛草書但覺煙雲龍蛇隨手運轉奔騰上下
殊可駭也靜而觀之神情歡欣可喜耳(蔡忠惠公集)
宋雷太簡江聲帖
予少年時學右軍樂毅論鍾東亭賀平賊表歐陽率更
九成宮醴泉銘褚河南聖教序魏庶子郭知運碑顔太
師家廟碑後又見顔行書馬病乞米蔡明遠帖苦愛重
但自恨未及其自然近刺雅州晝臥郡閣因聞平羌江
瀑漲聲想其波濤番番迅駃掀搕高下蹷逐奔去之狀
無物可寄其情遽起作書則心中之想盡出筆下矣噫
鳥迹之始乃書法之宗皆有狀也唐張顚觀飛蓬驚沙
公孫大孃舞劒懷素觀雲隨風變化顔公謂竪牽法折
釵股不如屋漏㾗斯師法之外皆其自得者也子聽江
聲亦有所得乃知斯說不專為草聖但通論筆法已欽
伏前賢之言果不相欺耳(墨池編)
宋文同論草書
余學草書凡十年終未得古人用筆相傳之法後因見
道上鬭蛇遂得其妙乃知顚素之各有所悟然後至於
此耳(東坡集)
宋沈括論書
予從子遼喜學書嘗論曰書之神韻雖得之於心然法
度必資講學常患世之作字分制無法凡字有兩字三
四字合為一字者湏字字可拆若筆畫多寡相近者湏
令大小均停所謂筆畫相近如殺字乃四字合為一當
使乂木几又四者大小皆均如未字乃二字合當使土
與小二者大小長短皆均若筆畫多寡相遠即不可強
牽使停寡在左則取上齊寡在右則取下齊如从口从
金此多寡不同也吟則取上齊釦則取下齊如从上小
从又及从口从胃三字合者多寡不同則叔當取下齊
喟當取上齊如此之類不可不知又曰運筆之時當思
意在筆前此古人良法(夢溪筆談)
宋程顥論書
某學書時甚敬非是要字好即此是學(明道先生全書)
宋蘇軾論書
筆墨之迹託於有形有形則有弊苟不至於無而自樂
於一時聊寓其心忘憂晩歲則猶賢於博奕也雖然不
假外物而有守於内者聖賢之高致也惟顔子得之
書必有神氣骨肉血五者闕一不為成書也
書法備於正書溢而為行草未能正書而能行草猶未
嘗莊語而輒放言無是道也
人貌有好醜而君子小人之態不可掩也言有辯訥而
君子小人之氣不可欺也書有工拙而君子小人之心
不可亂也
凡世之所貴必貴其難眞書難於飄揚草書難於嚴重
大字難於結密而無間小字難於寬綽而有餘
把筆無定法要使虚而寬歐陽文忠公謂余當使指運
而腕不知此語最妙方其運也左右前後却不免攲側
及其定也上下如引繩此之謂筆正柳誠懸之言良是
古人得筆法有所自張長史以劒器容有是理雷太簡
乃云聞江聲而筆法進文與可亦言見蛇鬭而草書長
此殆謬矣(東坡集)
宋蘇軾論古人書
獻之少時學書逸少從後取其筆而不可知其長大必
能名世僕以為知書不在於筆牢浩然聽筆之所之而
不失法度乃為得之然逸少所以重其不可取者獨以
其小兒子用意精至猝然掩之而意未始不在筆不然
則是天下有力者莫不能書也
筆成冢墨成池不及羲之即獻之筆秃千管墨磨萬錠
不作張芝作索靖(東坡集)
宋蘇軾自論書
書初無意於佳乃佳爾草書雖是積學乃成然要是出
於欲速古人云悤悤不及草書此語非是若悤悤不及
乃是平時亦有意於學此弊之極遂至於周越仲翼無
足怪者吾書雖不甚佳然自出新意不踐古人是一快
也
王荆公書得無法之法然不可學無法故僕書盡意作
之似蔡君謨稍得意似楊風子更放似言法華歐叔弼
云子書大似李北海予亦自覺其如此世或以為似徐
書者非也(東坡集)
宋蘇軾和子由論書詩
吾雖不善書曉書莫如我苟能通其意嘗謂不學可貌
妍容有顰璧美何妨橢端莊雜流麗剛健含婀娜好之
每自譏不學子亦頗書成輒棄去繆被旁人裹皆云本
闊落結束入細麽子詩亦見推語重未敢荷邇來又學
射力薄愁官笴多好竟無成不精安用夥何當盡屏去
萬事付嬾惰吾聞古書法守駿莫如跛世俗筆苦驕衆
中強嵬騀鍾張忽已遠此語與時左(東坡集)
宋黃庭堅論書
蘭亭雖眞行書之宗然不必一筆一畫為準譬如周公
孔子不能無小過過而不害其聰明睿聖所以為聖人
不善學者即聖人之過處而學之故蔽於一曲今世學
蘭亭者多此也魯之閉門者曰吾將以吾之不可學柳
下惠之可可以學書矣
王氏書法以為如錐畫沙如印印泥蓋有鋒藏筆中意
在筆前耳承學之人更用蘭亭永字以開字中眼目能
使學家多拘忌成一種俗氣要之右軍二言羣言之長
也
東坡先生云大字難於結密而無間小字難於寬綽而
有餘如東方朔畫像贊樂毅論蘭亭褉事詩敘先秦古
器科斗文字結密而無間如焦山崩崖瘞鶴銘永州磨
崖中興頌李斯嶧山刻秦始皇及二世皇帝詔近世兼
二美如楊少師之正書行草徐常侍之小篆此雖難為
俗學者言要歸畢竟如此如人眩時五色無主及其神
澄意定青黃皂白亦自粲然學書時時臨摹可得形似
大要多取古書細看令入神乃到妙處惟用心不雜乃
是入神要路
學書端正則窘於法度側筆取妍往往工左尚病右古
人作蘭亭敘孔子廟堂碑皆作一淡墨本蓋見古人用
筆迴腕餘勢若深墨本但得筆中意耳今人但見深墨
本收書鋒芒故以舊筆臨倣不知前輩書初亦有鋒鍔
此不傳之妙也
心能轉腕手能轉筆書字便如人意古人工書無他異
但能用筆耳
草書妙處湏學者自得然學久乃當知之墨池筆冢非
傳者妄也
凡書要拙多於巧近世少年作字如新婦子妝梳百種
點綴終無烈婦態也
學書湏要胷中有道義又廣之以聖哲之學書乃可貴
若其靈府無程政使筆墨不減元常逸少只是俗人耳
余常言士大夫處世可以百為唯不可俗俗便不可醫
也
字中有筆如禪家句中有眼直湏具此眼者乃能知之
凡學書欲先學用筆用筆之法欲雙鈎回腕掌虚指實
以無名指倚筆則有力古人學書不盡臨摹張古人書
於壁間觀之入神則下筆時隨人意學字既成且養於
心中無俗氣然後可以作示人為楷式凡作字湏熟觀
魏晉人書會之於心自得古人筆法也欲學草書湏精
眞書知下筆向背則識草書法不難工矣
肥字湏要有骨瘦字湏要有肉古人學書學其二處今
人學書肥瘦皆病又常偏得其人醜惡處如今人作顔
體乃其可慨然者
楷法欲如快馬入陣草法欲左規右矩此古人妙處也
書字雖工拙在人要湏年高手硬心意閒澹乃入微耳
(山谷文集)
宋黃庭堅自論書
余在黔南未甚覺書字緜弱及移戎州見舊書多可憎
大槩十字中有三四差可耳今方悟古人沉著痛快之
語但難為知音爾
元符二年三月十二日試宣城諸葛方散筆覺筆意與
黔州時書李太白白頭吟筆力同中有異異中有同後
百年如有别書者乃解余語耳張長史折釵股顔太師
屋漏法王右軍錐畫沙印印泥懷素飛鳥出林驚蛇入
草索靖銀鈎蠆尾同是一筆法心不知手手不知心法
耳若有心與能者爭衡後世不朽則與書工藝史同功
矣
幼安弟喜作草求法於老夫老夫之書本無法也但觀
世間萬緣如蚊蚋聚散未嘗一事横於胸中故不擇筆
墨遇紙則書紙盡則已亦不計較工拙與人之品藻譏
彈譬如木人舞中節拍人歎其工舞罷則又蕭然矣幼
安然吾言乎
余寓居開元寺之怡偲堂坐見江山每於此中作草似
得江山之助然顚長史狂僧皆倚酒而通神入妙余不
飲酒忽五十年雖欲善其事而器不利行筆處時時蹇
蹶計遂不得復如醉時書也
晁美叔嘗背議予書唯有韻耳至於右軍波戈點畫一
筆無也有附予者傳若言於陳留予笑之曰若美叔則
與右軍合者優孟抵掌談說乃是孫叔敖邪往嘗有丘
敬和者摹倣右軍書筆意亦潤澤便為繩墨所縛不得
左右予嘗贈之詩中有句云字身藏穎秀勁清問誰學
之果蘭亭大字無過瘞鶴銘晚有石崖頌中興小字莫
作癡凍蠅樂毅論勝遺教經隨人作計終後人自成一
家始逼眞不知美叔嘗聞此論乎
往年定國常謂予書不工書工不工大不足計較事由
今日觀之定國之言誠不謬也蓋字中無筆如禪句中
無眼非深解宗理者未易及此古人有言大字無過瘞
鶴銘小字莫學癡凍蠅隨人學人成舊人自成一家始
逼眞今人字自不按古體惟務排疊字勢悉無所法故
學者如登天之難凡學字時先當雙鈎用兩指相疊蹙
筆壓無名指高提筆令腕隨己意左右然後觀人字格
則不患其難矣異日當成一家之法焉(山谷文集)
宋黃庭堅與宜春朱和叔論書
凡書之害姿媚是其小疵輕佻是其大病直湏落筆一
一端正至於放筆自然成行草則雖草而筆意端正最
忌用意裝綴便不成書(山谷老人刀筆)
宋米芾論書
一日不書便覺思澀想古人未嘗片時廢書也因思蘇
之才桓公至洛帖字明意殊有工為天下法書第一
學書湏得趣他好俱忘乃入妙别為一好縈之便不工
也
智永研成臼乃能到右軍若穿透始到鍾索也可不勉
之
世人多寫大字時用力捉筆字愈無筋骨神氣作圓筆
頭如蒸餅大可鄙笑要湏如小字鋒勢備全都無刻意
做作乃佳自古及今余不敏實得之榜字固已滿世自
有識者知之
字之八面唯尚真楷見之大小各自有分智永有八面
已少鍾法丁道護歐虞筆始勻古法亡矣柳公權師歐
不及遠甚而為醜怪惡札之祖自柳世始有俗書
石刻不可學但自書使人刻之已非己書也故必湏眞
蹟觀之乃得趣如顔眞卿每使家僮刻字故會主人意
修改波撆致大失眞唯吉州廬山題名題訖而去後人
刻之故皆得其眞無做作之差乃知顔出於褚也又眞
蹟皆無蠶頭燕尾之筆與郭知運爭坐位帖有篆籀氣
顔傑思也柳與歐為醜怪惡札祖其弟公綽乃不俗與
兄筋骨之說出於柳世人但以怒張為筋骨不知不怒
張自有筋骨焉
凡大字要如小字小字要如大字褚遂良小字如大字
其後經生祖述間有造妙者大字如小字未之見也
石曼卿作佛號都無回互轉摺之勢蓋字有大小相稱
且如寫太一之殿作四窠分豈可將一字肥滿一窠以
對殿字乎蓋自有相稱大小不展促也余嘗書天慶之
觀天之字皆四筆慶觀字多畫在下各隨其相稱寫之
挂起氣勢自帶過皆如大小一般眞有飛動之勢也
書至隸興大篆古法大壞矣篆籀各隨字形大小故知
百物之狀活動圓備各各自足隸乃始有展促之勢而
三代法亡矣
字要骨格肉須裹筋筋湏藏肉秀潤生布置穏不俗險
不怪老不枯潤不肥變態貴形不貴苦苦生怒怒生怪
貴形不貴作作入畫畫入俗皆字病也(海岳名言)
宋米芾自論書
吾書小字行書有如大字唯家藏眞蹟跋尾間或有之
不以與求書者心既貯之隨意落筆皆得自然備其古
雅壯歲未能立家人謂吾書為集古字蓋取諸長處總
而成之既老始自成家人見之不知以何為祖也
少成若天性習慣若自然兹古語也吾夢古衣冠人授
以摺紙書書法自此差進寫與他人都不曉蔡元長見
而驚曰法何太遽異邪此公亦具眼人章子厚以眞自
名獨稱吾行草欲吾書如排笇子然眞字須有體勢乃
佳耳(海岳名言)
宋陳師道論書
善書不擇紙筆妙在心手不在物也古之至人耳目更
用惟心而已(後山叢談)
宋張安國論書
字學至唐最勝雖經生亦可觀其傳者以人不以書也
褚薛歐虞皆太宗之名臣魯公之忠義公權之筆諫雖
不能書若人如何哉(事文類聚)
宋張師正論書
唐初字學勁健得晉宋風開元以後變為肥厚元和以
後柳沈之徒復尚清勁五代楊凝式國初李建中妙絶
一時行筆亦至於肥厚李昌武不免於重濁江南李後
主善書有言顔魯公端勁有法後主曰眞卿之書有楷
法而無佳處正如扠手並脚田舍漢耳(倦游雜錄)
宋李之儀論書
凡書精神為上結密次之位置又次之楊少師度越前
古而一主於精神柳誠懸徐季海纖悉皆本規矩而不
能自展拓故精神有所不足或謂作字正如習馬步驟
馳騁各有先後一失其節御者所媿至其奔軼絶塵則
乃能見其材魯直草字有類誠懸季海與夫馬之在御
者正書行書則一爽秀為多要之足以名世也
學書生於行筆苟不知此老死不免背馳雖規模前人
點畫不離法度要亦氣韻各有所在略不繫其工拙也
(姑溪集)
宋李之儀論草書
家貧不辦素食事忙不及草書此特一時之語耳正不
暇則行行不暇則草蓋理之常也間有蔽於不及之語
而特於草字行筆故為遲緩從而加馳騁以遂其蔽久
之雖欲稍急不復可得今法帖二王部中多告哀問疾
家私往還之書方其作時亦可謂迫矣胡不正而反草
何邪此其據也然而非所造直與神遇則安能至是亦
足以自成一家而名於世也(姑溪集)
宋李之儀記蘇楊二公作字
東坡研墨幾如糊方染筆又握筆近下而行之遲楊文
公以方角小紙蠅頭細字運筆如飛東坡之濃與遲出
於習熟而文公之小紙細字亦非有所必也故知熟則
生之生則熟之貴乎無所滯閡耳(姑溪集)
宋晁補之論書
學書在法而其妙在人法可以人人而傳而妙必其胸
中之所獨得書工筆吏竭精神於日夜盡得古人點畫
之法而模之濃纖横斜豪髮必似而古人之妙處已亡
妙不在於法也(雞肋集)
宋黃伯思論書
昔人運筆側掠努趯皆有成規若法度禮樂不可斯湏
離及造微洞妙則出没飛動神會意得然所謂成規者
初未嘗失今世人作一波畫尚未知厝筆處徒規規強
效古人縱成但若印刻字耳
篆法之壞肇李監草法之弊肇張長史八分之俗肇韓
擇木此諸人書非不工也而闕古人之(闕一字恐是淵字)原教
俗士之升木於書家為患最深夫篆之方穩草之顚放
八分之纖麗學便可至而天(一作大)勢失矣彼觀鐘彝文
識漢世之碑王索遺跡寧不少損乎此可為知者道
流俗言作書皆欲懸腕而聚指管端眞草必用此法乃
善予謂不然逸少書法有眞一行二草三以言執筆去
筆跗遠近耳今筆長不過五寸雖作草書必在其三而
眞行彌近今不問正草必欲聚指管端乃妄論也今觀
晉宋及唐人畫圖執筆者未嘗若此可破俗之鄙說
凡書衡難從易方正在二者間不悟書意而作衡法不
斜則濁此體惟鍾索逸獻眞知也宋齊梁人似之陳隋
至唐皆不近也(東觀餘論)
宋黃伯思論草書
唐人更不作章草書近來有濟及洪府人強學之所謂
不堪位置舉止羞澀終不似眞俗人未嘗知古人用筆
處見其人書者隨衆稱善皆曰鍾索復出矣
張懷瓘論書以會稽草書第八在世將茂宏輩諸人下
意謂其拘法度少縱放也予謂草之狂怪乃書之下者
因陋就淺徒足以障拙目耳若逸少草之佳處蓋與縱
心者契妙寧可與不踰矩議之哉若懷瓘者以形模求
字不可告以天下之馬也(東觀餘論)
宋黃伯思論飛白法
觀唐玄度十體書因思張懷瓘云飛白全用隸法蓋八
分之輕者今世人為此書乃全用草法正與古背馳矣
又鮑照飛白用豪筆乃能成字或輕或重也蓋或輕若
絲髮或重若雲山濃淡相錯乃成字若不用豪筆書之
則不能若此今觀十體中飛龍二字作飛白書正用豪
筆作與散隸頗相近但增縹緲縈舉之勢又全用楷法
洛陽唐恭陵孝恭皇帝睿德之紀及牛口紀功碑首唐
太宗飛白皆用相思為片板若髹刷然以書殊不用豪
筆故作字無濃淡纖壯之變非古也當蔡邕於鴻都下
見工人以堊帚成字歸而為飛白之書非便用堊帚蓋
用筆效之而已今人便謂所用木筆為堊帚謬矣又云
飛而不白又云白而不飛蓋取其若絲髮處謂之白其
勢飛舉謂之飛而俚俗孏語又謂蔡中郎見帛飛空中
因作此字以白為帛此尤無稽也(東觀餘論)
宋黃伯思論楷書
自秦易篆為佐隸至漢世去古未遠當時正隸體尚有
篆籀意厥後魏鍾元常及士季晉王世將逸少子敬作
小楷法皆出於遷就漢隸運筆結體既圜勁淡雅字率
扁而弗撱今傳世者若鍾書力命表尚書宣示世將上
晉元帝二表逸少曹娥帖大令洛神帖雖經摹拓而古
隸典刑具在至江左六朝若謝宣城蕭挹輩雖不以書
名世至其小楷若齊海陵王志開善寺碑猶有鍾王遺
範至陳隋間正書結字漸方唐初猶爾獨歐陽率更虞
永興易方為長以就姿媚後人競效之遽不及二人遠
甚而鍾王楷法彌遠矣(東觀餘論)
宋劉正夫論書
字美觀則不古初見之使人甚愛次見之則得其不到
古人處三見之則偏旁點畫不合古者盈在眼矣字不
美觀者必古初見之則不甚愛再見之得其到古人處
三見之則偏旁點畫歷歷在眼矣故觀今之字如觀文
繡觀古之字如觀鍾鼎學古人字期於必到若至妙處
如會於道則無媿於古矣(學法鈎玄)
宋董逌論書
書法貴在得筆意若拘於法者正以唐經所傳者爾其
於古人極地不復到也觀前人於書自有得於天然者
下手便見筆意其於工夫不至雖不害為佳致然不合
於法者亦終不可語書也觀蘭亭敘樂毅論便知逸少
於法度備矣此皆已出後人摹勒以傳不能盡得當時
下筆意至其合處猶度絶前輩備有書法可考則知書
到古人地位自可以法度論也
古人於用筆時一法不立故衆技隨至而於見空時得
無字相此其不落世檢而天度自全也世人方將捉三
寸柔翰豪藉之緹油心量形象而暗度遠近疎密隨步
武之後躡其遺塵豈復有全書者邪鄔融嘗問素何不
學雨霤痕良久而省又問撥鐙法如何曰如人並乘鐙
不相犯剜鋒事密射如何曰不可言也
書法要得自然其於規矩權衡各有成法不可遁也至
於駿發陵厲自取氣決則縱釋法度隨機制宜不守一
定若一切束於法者非書也世稱王逸少為書祖觀其
遺文可以得之每為一畫則三過筆至波勢則偃筆從
字有同處剙為别體若其垂露懸針鎚石釵股諸體備
有至於神明煥發絶塵掣影則不謀自合此其貴也後
世論書法太嚴尊逸少太過如謂黃庭清濁字三點為
勢上勁側中偃下潛挫而趯鋒樂毅論燕字謂之聮飛
左揭右入告誓文客字一飛三動上則左竪右揭如此
類者豈復有書邪又謂一合用二兼三解橛四平分如
此論書正可謂唐經生等所為字若盡求於此雖逸少
未必能合也今人作字既無法而論書之法又常過是
亦未嘗求於古也
峻拔一角潛虚半股此於書法其體裁當如此矣至於
分若抵背合如並目以側映斜以斜附曲然後成書而
古人於此蓋盡之也
書貴得法然以點畫論法者皆蔽於書者也求法者當
在體用備處一法不忘濃纖健快各當其意然後結字
不失疎密合度可以論書矣(廣川書跋)
宋劉辰翁論書
舊見魏鶴山取篆字施之行書常笑其自苦無益近年
如楊慈湖畫心字文本心畫雲字在邯鄲匍匐中曲折
愈不相似自書學以來鍾王眉目可喜何嘗顚倒横竪
自不可及若如彼所為於字體則謬於經傳則乖不論
何所取也(劉將孫天下同文集)
宋王柏論書
鍾鼎䰛釜槃彝尊爵之款識罕傳於後世而籀篆寂寥
六義荒墜斯變小篆邈變隸書二人雖同時而斯猶有
所宗也邈則無復絲豪籀法矣隸轉而楷楷轉而行行
轉而草行已不莊草尤放蕩世變所趨淳厚斲喪可勝
言哉楷書首以元常稱惟江左諸賢頗得之至隋唐其
法漸壞歐虞褚薛顔柳諸公皆不能逮也今之學者不
能推其原以復乎古乃欲眩其詭以揚其波蓋部分偏
旁俱壞於能書者之手取妍好異惑亦甚矣後有作者
必將以六義正之(王柏魯齋集)
御定佩文齋書畫譜卷六
