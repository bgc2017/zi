欽定四庫全書
御定佩文齋書畫譜目錄
第四十一卷
書家傳二十
明(二)
伊恒龐敘
姜濬衛靖
劉仲珩曾棨
李時勉陳敬宗
凌安然龔永吉
蔣驥陳璉
黃翰吳凱
劉實吳惠
陳紹先盧瑛
陸贊李寯
徐明善劉淵
陳信鄭觀
黎斌沈愚
蕭曰賓周號
莫藏姚綸
盧垕陳用原
陳&KR1846;李昶
王錫林彬
謝克銘彭敘古
林宗林完
林儒林傅
陳景茂王直
王英魏驥
金問錢習禮
張益高榖
張楷程南雲
趙敏王一寧
馬愉金湜
金溥張翔
林文張翰
張約張汝昌
徐觀宋瑮
胡斆陳勉
張紳張綽
沈訥温良
蔣良曾纉
邢讓陳助
陳敏岑俊
莊琛周鼎
韓定鄭達
王麟張昺
易恒陳贄
蘇鎕蘇鉦
胡應東襲錡
朱紳凌廣
余孜善施達
劉瑜黃梅
徐叔礪黃惟天
沈恪鄒魯遺
凌暉張天保
程學于謙
俞山陳詢
楊翥王謙
沐璘汝訥
張寧任道遜
曹泰羅麟
劉昌劉嘉䋭
聶大年何觀
羅琥李淳
林春劉泰
張端沈性
翟政劉侃
林宗道封錦
錢華汪瀚
朱煜董璵
徐有貞岳正
彭時葉盛
劉鉉周瑄
李紹黃諫
趙昂劉珏
官廉孔公恂
胡信左贊
丘霽朱貞
沈鍾張泰
馬愈王徽
左明善徐忭
葉藻盧儒
伍福吳與弼
洪昌姜立綱
馬紹榮柳楷
趙榮俞綱
袁彬蘇致中
蘇雨張翼
章瑾錢進
許廉杜瓊
閭丘觀黃暹
李厚陸鑪
余謙陳翀
凌耀宗謝宇
吳謙商輅
劉珝錢溥
錢博韓雍
夏時正陳鑑
林鶚余子俊
倪謙沐琮
江玭陳獻章
羅倫莊㫤
張弼張弘宜
張駿蕭顯
王獻林章
姚黼姚綬
姚旬蔣文藻
桑琳桑悅
朱應祥陳旦
李承箕陳鋼
薛穰楊茂元
林俊涂瑞
吳佐華清
史琳翟瑛
奚昊邵珪
曹時中陶成
黃謙何洪
張西銘楊榮
沈瀚李經
趙寬尹藎
李漢陸淵之
李旻馬瓛
屠勲陳欽
施槃陳大章
陳煒陳㷆
趙子禧張錫
徐博周庚
顧謙陸鑾
洪鍾沈應竒
吳東升支鑑
陳謙張翔
胡鍾朱夏
蔡桂芳郁瓊
李元夀王瑛
陳文倪祚
莫懋王佑
張乾史循
王暘劉蒼
沈本初張晟
蔣主孝項麒
石璞周禋
方炯孫適
陶玻葉綬
梁淮沙洪
沙廷梧鄺海
傅佐吳震
柳濟吳鑒
張順余孟拳
陳綱王禮
欽定四庫全書
御定佩文齋書畫譜卷四十一
書家傳二十
明(二)
伊恒
伊恒字宗有吳人徙金陵少從博士弟子遊書蹟甚善
召侍東宫洪熙初與修撰金問同被命待詔闕前進符
璽少卿(王圻續文獻通考)
龐敘
龐敘字明敘吉水人永樂初詔郡縣舉善書士隸兩制
書制勅又簡其尤者十數人從學士於内閣明敘與焉
除中書舍人洪熙初為禮部儀制郎中(東里續集)
姜濬
姜濬字子澄工書仁廟在東宫召寫金字經洪熙中授
中書舍人歴稽勲主事出守雲南廣南府(劉思敬存徵)
(錄)
衛靖
衛靖字以嘉崑山人洪熙初以能書薦入直文淵閣進
禮部主事(劉鳳續吳先賢贊)
劉仲珩
劉仲珩泰和人洪熙中官蜀府長史工正書有書法要
覽刻石行世(書史會要)
曾棨
曾棨字子啟永豐人永樂二年進士第一人授翰林修
撰讀書文淵閣宣宗時為少詹事贈禮部左侍郎諡襄
敏工書法草書雄放有晉人風自解胡後獨步當世(書)
(畫記)
李時勉
李時勉名懋以字行安福人永樂二年進士選庶吉士
讀書文淵閣宣宗時進侍讀學士後為國子祭酒贈禮
部侍郎諡忠文善書鈎畫之内聚精藏鋒一筆不苟(珊)
(瑚網)
忠文清風勁節風表百世而書法乃婉媚而有致(弇州)
(續藁)
陳敬宗
陳敬宗字光世慈谿人永樂甲申進士選庶吉士宣德
時為國子祭酒德望文章名聞天下别號澹然居士又
號休樂老人(列卿紀)
敬宗小楷斐亹饒晉人意負臨池名固不虛也(弇州續)
(藁)
敬宗行草任筆成形如蒼虯老檜鐵屈銀蟠但欠圓熟
耳(書史會要)
凌安然
凌安然字晏如歸安人自少力學尤工書楷書學晉小
篆師秦相永樂中薦授中書舍人宣宗時為右僉都御
史(列卿紀)
龔永吉
龔永吉字天民義烏人善楷書得鍾王之法永樂庚子
舉於鄉會試乙榜不就入太學宣德初授兵部職方主
事終南京大理寺卿(列卿紀)
蔣驥
蔣驥字良夫錢塘人舉庚辰進士授行人宣宗時為禮
部侍郎素善筆札嘗奉命書烈女傳(列卿紀)
陳璉
陳璉字廷器東莞人洪武庚午舉人宣德初為南京國
子祭酒後調南京禮部侍郎文詞典重著作最多列(卿)
(紀)
璉詞翰俱清雅(王世貞國朝名賢遺墨跋)
黃翰
黃翰字汝申華亭人永樂壬辰進士宣德中為山東按
察使詩文豪健敏捷字畫亦遒勁行草題署得名(顧清)
(松江志)
翰善隸書尤工章草筆力雄健而有則與宋仲温相髣
髴(書史會要)
吳凱
吳凱字相虞崑山人為弟子員以工書被選修永樂大
典還以貢上中順天府鄉試宣德五年授刑部主事改
禮部遂乞歸養私諡貞孝先生(震澤集)
劉實
劉實字嘉秀號敬齋安城邑東竹江人宣德進士入翰
林官終南雄守為詩文時有高趣草書飄逸師晉體(書)
(史會要)
吳惠
吳惠字孟仁宣德中以進士授行人歴官廣西參政好
賦詩善行草(王鏊震澤編)
陳紹先
陳紹先字宗述吳縣人為文簡質書亦清媚宣德初徵
授荆州府學教授遼王奏授紀善謝歸以筆硯自食人
購之不輕與(蘇州志)
盧瑛
盧瑛字克修(開國臣傳云熊曾孫)宣德五年進士性敏學博工古
文篆籀終刑部主事(崑山人物傳)
陸贊
陸贊字順德(方洲集云號養正)海鹽人宣德間以詩文名兼善
篆隸為人嚴毅莊重以禮法自持鄉人諡之曰貞一先
生(海鹽圖經)
陸贊書法宗智永而自成家篆隸八分間出於詞翰中
平生文事思緩筆精始終無急就之作(方洲集)
李寯
李寯字邦傑宣德壬子鄉貢成化初為山西右參政嗜
學工書為人所重(徐拭湖廣緫志)
徐明善
徐明善邵陽人工詩文善草書宣德中以明經舉本學
訓導楊文貞公薦知鈞州(湖廣通志)
劉淵
劉淵字伯廣江陵人天資俊逸字法趙松雪詩傚薩天
錫宣德九年舉經明行修授京山教諭(湖廣通志)
陳信
陳信字秋鴻嘉興人宣德間為句容教諭博學工草書
善吟咏陞南京武學教授(丁賓句容縣志)
鄭觀
鄭觀字尚賢武進人博學善屬文工篆隸書宣德中舉
為安遠侯府訓導歴監察御史廣東按察僉事(孫偉德)
(毘陵志)
黎斌
黎斌華容人宣德間舉楷書為寧縣丞(懷麓堂集)
沈愚
沈愚字通理崑山人以詩名與劉溥諸人稱十才子善
行草曉音律詩餘樂府傳播人口或勸之仕曰吾非籠
絡中物也斂跡不出業醫授徒以終其身(書史會要)
蕭曰賓
蕭曰賓年少而喜書嘗闢一軒盡取晉唐以來諸家法
帖藏其中并置筆墨臨寫之顔之曰學書軒(曾棨西墅)
(集)
周號(一作昊)
周號字德元崑山人有司兩以賢良薦不就工於篆隸
凡碑碣題署多出其手(蘇州志)
莫藏
莫藏字用行初號佩觿子後更號素軒博書史善篆隸
行楷古文字書(陳暹海鹽縣志)
姚綸
姚綸字允言嘉善人為詩清麗有思致書法得晉人體
隱居教授(嘉善縣志)
盧垕
盧垕能詩善書以子瀚貴贈兖州推官(李廷龍維揚志)
陳用原
陳用原字志道東莞人性敏嗜學工詩文長於書翰(黃)
(佐廣東通志)
陳&KR1846;
陳&KR1846;江隂人以善楷書舉歴官按察僉事(江隂志)
李昶
李昶字啓明姑孰人以醫名於時且好讀書能吟詩善
楷書(清河書畫舫)
王錫
王錫字克剛長樂人仕歸善知縣工草書號醉樵(閩書)
林彬
林彬長樂人宣德中貢士任和州以善書預修大典(閩)
(書)
謝克銘
謝克銘(平橋藁云號用拙)太倉人宣德間以草書馳名(吳中人)
(物志)
彭敘古
彭敘古善書楊東里挽詩云年過二十工書法往往揮
豪逼古人(書史會要)
林宗林完
林宗字思孝號世梅弟完字思勉號梅屋俱隱居事學
並善楷隸世稱二林先生(鄧韍常熟志)
林儒林傅
林儒字應良傅字應祖俱宗子亦善篆隸(鄧黻常熟志)
陳景茂
陳景茂(宣宗時人)宣德五年林震榜進士題名碑金幼孜撰
文禮部精膳司郎中陳景茂篆書(劉中柱六館日抄)
王直
王直字行儉(朱謀垔云號仰菴)泰和人永樂二年進士正統中
為吏部尚書與王文安公英齊名時稱二王贈太師諡
文端(列卿紀)
王直善行楷結搆老成筆法精妙(書史會要)
王英
王英字時彦(朱謀垔云號泉坡)金谿人永樂二年進士庶吉士
入翰林正統中為南京禮部尚書諡文安文章典贍尤
善草書(書畫記)
魏驥
魏驥字仲房蕭山人永樂乙酉舉人正統中為南京吏
部尚書致仕歸求文者不絶篇章之富山刊板刻幾徧
天下諡文靖(列卿紀)
魏負書名雖圓健而不免俗(藝苑巵言)
金問
金問字公疏(吳縣志云别號恥菴)吳縣人永樂二年被薦為司經
局正字正統中為南禮部侍郎文章雅健善書得魏晉
筆法(列卿紀)
錢習禮
錢習禮名幹以字行吉水人永樂七年進士入翰林為
庶吉士正統中為禮部右侍郎諡文肅(列卿紀)
習禮善行草(書史會要)
張益
張益字士謙吳縣人永樂乙未進士選庶吉士改中書
舍人正統中為侍講學士諡文僖文章雅健有法楷書
亦工(列卿紀)
高榖
高榖字世用興化人永樂乙未進士改庶吉士授中書
舍人正統中為工部尚書謹身殿大學士諡文毅(列卿)
(紀)
榖嘗奉命入寺寫經雨歸而跣人曰病矣榖曰病直榖
耳若閣老言上不寫佛經不病甚矣(書畫記)
榖書文弱秀潤可愛而不甚著(藝苑巵言)
張楷
張楷字式之慈谿人登永樂甲辰進士第正統中為右
僉都御史為文有古法善行草篆隸尤耽於詩未嘗一
日廢吟咏(吕原文懿公集)
程南雲
程南雲(詹氏小辨云字清軒號遠齋)南城人永樂初以能書徵授中
書舍人精篆隸為時所尚正統中為南京太常卿(列卿)
(紀)
南雲篆法得陳思孝之傳隸真草俱有古則又善大字
(書史會要)
長陵碑正統初程南雲奉命書(英宗實錄)
趙敏
趙敏字子聦汝陽人能文章工書畫永樂庚子舉於鄉
授兵部主事正統中擢吏部郎中從上北征陷於陣(李)
(本固汝南志)
王一寧
王一寧號節齋仙居人永樂十六年進士授工部主事
改翰林修撰正統時入内閣草書深得懷素自叙法(書)
(史會要)
馬愉
馬愉字性和臨朐人宣德二年進士第一正統中以禮
部右侍郎兼學士直内閣贈禮部尚書(列卿紀)
王世貞國朝名賢遺墨有馬愉書(弇州續藁)
金湜
金湜字本清號朽木居士鄞人正統辛酉舉於鄉以習
古書法授中書舍人陞太僕寺丞篆隸行草綽有漢晉
人風度(寧波志)
李東陽古墨林卷跋云卷首三篆字太僕丞金湜本清
書金善摹印篆亦不俗(懷麓堂集)
金溥
金溥字本深湜之弟湜為中書時以書法薦仕至池州
守(寧波志)
張翔
張翔字元龍性清介不苟善楷書篆隸尤工詩文正統
初以材薦知歐寧仙居二縣終瀘州知州(周世昌崑山)
(志)
林文
林文字恒簡莆田人宣德庚戌進士第三人授行在翰
林編修正統初與修宣廟實錄陞修撰英宗復位拜學
士終太常寺少卿(列卿紀)
林學士文題張氏手澤記辭翰皆質勝(王世貞國朝名)
(賢遺墨跋)
張翰
張翰安丘人正統間由進士授廣東監察御史陞江西
左參議致仕(分省人物考)
張翰草書法懷素清勁有骨(書史會要)
張約
張約翰弟亦善書(書史會要)
張汝昌
張汝昌字仲光正統辛酉舉人為大名府同知能詩書
法倣宋克號求已生(錢肅樂太倉州志)
徐觀
徐觀字尚賓華亭人少工翰墨正統辛酉舉於鄉游國
學才名益著交南朝鮮諸國使者至購其書以為榮授
武選主事(松江志)
宋瑮
宋瑮字克純華亭人少游京師從婦翁俞宗大學楷書
正統乙丑舉進士拜御史數言事謫安福典史天順初
起知大庾調新淦未幾謝病歸治園蒔菊更號菊存(松)
(江志)
胡斆
胡斆字孟文江山人䆳於經學為文近古尤善楷書正
統三年領鄉薦為國子助教(徐文溥江山縣志)
陳勉
陳勉字進之無錫人正統七年貢入太學歴官工部員
外郎工大書(無錫志)
張紳
張紳字仲書正統間登商輅榜進士授行人終山東參
政工書片紙隻字人視之為拱璧(丁賓句容縣志)
張綽
張綽字時裕為山東恩縣教諭好學善書(丁賓句容縣)
(志)
沈訥
沈訥字文敏崑山人正統七年登進士第授大理評事
天順二年為福建按察副使善小楷得宋克筆意(鄭文)
(康平橋藁)
温良
温良字允仁晉江人正統十二年舉人能文章又工於
書朝士乞書者至滿屋壁片柬隻字重於兼金終中書
舍人(清源文獻)
蔣良
蔣良字希玉全州人正統丁卯舉鄉貢選授河西知縣
改廣東都指揮使司副斷事讀書求大義為詩裁取適
意不事雕繪而教子務通博以古文草篆為法病革時
召冢子昇於外手書數十字與之(懷麓堂集)
曾纉
曾纉字廷器邵陽人正統戊辰進士授戶部主事富於
詩文善楷書(陸東寳慶府志)
邢讓
邢讓字遜之善書得李北海體正統戊辰進士選庶吉
士授檢討終禮部左侍郎(范晟襄陵縣志)
陳助
陳助字賢佐精率更書法旁曉篆隸正統初以薦授桐
廬縣丞陞知臨江新淦縣改金谿(崑山人物傳)
陳敏
陳敏字思懋正統中為彭澤教諭工真草書文辭敏贍
時輩推重(閩書)
岑俊
岑俊字子英慈谿人隱雲巖通經史百家工書學篆隸
尤入妙正統間舉經明行修以親老辭(張時徹寧波志)
莊琛
莊琛字廷璽晉江人工四體書筆法遒勁正統時授大
理評事擢廣西按察僉事(閩書)
周鼎
周鼎字伯器嘉善人博極經史為弟子師正統中大征
閩寇沐陽伯金忠參贊軍務辟置幕下授沐陽典史年
近九十修杭州志燈下書蠅頭字界畫烏闌信手與目
不折紙為範豪髮不爽(書史會要)
伯器結法亦蕭灑(王世貞三吳楷法䟦)
韓定
韓定威縣人善書正統初入翰林授鴻臚寺序班累官
至太僕寺少卿(蔣彬廣平府志)
鄭達
鄭逹正統中為盩厔尹書虞文靖公十三詞有宋元遺
法(安世鳳墨林快事)
王麟
王麟正統間山陽教諭詩文楷書妙絶一時擢四川山
東提學僉事(陳沂南畿志)
張昺
張昺字德遠永昌人善行草(黃中永昌府志)
易恒
易恒字可久長沙人正統中自滇徙居騰衝績學篤行
尤善書工詩文(黃中永昌府志)
陳贄
陳贄字惟成餘姚人以薦為訓導纂修宣宗實錄稱有
史才任翰林待詔累遷太常少卿書法得晉人筆意(紹)
(興志)
蘇鎕
蘇鎕字良璇别號守愚性敏好學善柳書法正統間人
(李默建寧人物傳)
蘇鉦
蘇鉦字良聲鎕從弟工吟咏善楷書號竹坡(建寧人物)
(傳)
胡應東
胡應東龍溪人曲靖府經歴善詩文精篆隸真草書(閩)
(書)
襲錡
襲錡字台鼎一字良器建安人博學善詩字畫遒勁官
翰林編修(閩書)
朱紳
朱紳字孟端建水州人嗜詩文工書畫有竹坡集(張繹)
(臨安府志)
凌廣
凌廣字仲傑建水州人號煮雪道人能詩工篆書(張繹)
(臨安府志)
余孜善
余孜善字慶之臨川人(撫州府志云正統間以能書薦)官給事中善行
楷(書史會要)
施達
施達字德孚號梅坡咸陽知縣博學善楷書(田梴全椒)
(志)
劉瑜
劉瑜字尚美號西崖工詩文善行草書(田梴全椒志)
黃梅
黃梅字時濟號憨仙善行草書自成一家為海寧丞(田)
(梴全椒志)
徐叔礪
徐叔礪善詩能草書正統間薦於朝不起遂終身焉(歐)
(陽東鳳興化縣志)
黃惟天
黃惟天字景高黃樞孫善於字學筆法純粹(嚮明齋集)
(小傳)
沈恪
沈恪字克敬會稽人為人孝友善題署魏驥林鶚皆重
之今子孫猶世其楷法(孫鑛紹興志)
鄒魯遺
鄒魯遺餘姚人善署書法張即之今西興渡莊亭古蹟
是其所書書家謂入能品(孫鑛紹興志)
凌暉
凌暉(英宗時人)明崇福寺碑兵部左侍郎淳安商輅撰中書
舍人錢唐凌暉書(析津日記)
張天保
張天保(英宗時人)明慈源寺碑正統初太常少卿括蒼潘辰
撰中書舍人張天保書(沈進行國錄)
程學
程學(英宗時人)正統十年商輅榜進士題名碑曹鼐撰文中
書舍人程學書(六館日抄)
于謙
于謙字廷益錢塘人永樂十九年進士文如雲行水湧
有竒氣詩清麗頃刻千言景泰時為兵部尚書加少保
贈太傅諡肅愍(書史繪要杭州志云萬歷中改諡忠肅)
王世貞國朝名賢遺墨有于肅愍公書(弇州續藁)
俞山
俞山(鄒衡嘉興志補云初名基)字積之號梅莊秀水人永樂癸卯中
鄉試為崑山訓導正統中奏為伴讀擢鴻臚寺丞陞少
卿尋拜吏部侍郎為文章根據經史詩歌清麗典則善
大篆(吕文懿公集)
陳詢
陳詢字汝同華亭人永樂戊戌進士選庶吉士授編修
景泰五年為國子祭酒(列卿紀)
詢工於草書興至輙揮灑求者恒接踵焉(吕文懿公集)
楊翥
楊翥字仲舉景皇帝在邸時為宫僚以醇謹見重景泰
初用舊臣為禮部侍郎奉身還吳宦槖清貧寓棲故人
家詣闕表賀受尚書以歸(楊循吉吳中往哲記)
翥所書梅軒記辭翰皆頽然長者(王世貞國朝名賢遺)
(墨跋)
王謙
王謙武進人領鄉舉為太常寺少卿(列卿紀)
景泰二年柯潛榜進士題名碑大學士陳循撰文太常
寺少卿王謙書(六館日抄)
沐璘
沐璘字廷章襲指揮僉事景泰間為右軍都督同知鎮
雲南天順初陞右軍都督好讀書長於吟咏尤工篆籀
草書大字(季鳳雲南通志)
汝訥
汝訥字行敏吳江人景泰四年鄉試中式屢試禮部不
中素善書會修英宗實錄選入史館授中書舍人擢兵
部員外郎再遷郎中出知南安書法清勁得晉人筆意
(匏翁家藏集)
汝君行敏其為書楷正有法表然出儕輩凡卿大夫士
所得誥勅皆願得君手筆故君書傳於世日多(懷麓堂)
(集)
張寧
張寧字靖之(朱謀垔云别號方洲)海鹽人景泰五年進士授禮科
給事中成化時出為汀州知府(書畫記)
張寧善書(書史會要)
任道遜
任道遜字克誠瑞安人七歲能賦詩作字徑數尺有法
有司以神童薦宣宗聞而竒之面試其書命為國子生
景泰初授順天府照磨仍以書藝供奉累遷至太常寺
卿自號坦然居士又號八一道人(匏翁家藏集)
曹泰
曹泰字時和號九峰華亭人(松江志云景泰甲戌進士)工行書亦善
章草(書史會要)
羅麟
羅麟字仲祥性敏善書舉景泰四年鄉試累官廣東參
議(存徵錄)
劉昌
劉昌字欽謨吳縣人正統乙丑進士景泰初授南京虞
衡主事終廣東參政為文典雅詩尤温麗(李氏續藏書)
王世貞國朝名賢遺墨有劉昌書(弇州續藁)
劉嘉䋭
劉嘉䋭字協中欽謨之子也年數歲據小几習書選古
詩儼如成人十五喪父盡讀其遺書年二十四而卒(楊)
(循吉松籌堂集)
嘉䋭文筆如泉湧詩亦清遠與楊循吉頡頏一時尤善
書最得古法(吳縣志)
聶大年
聶大年(列朝詩集云字夀卿)臨川人景泰間用薦起為仁和訓導
博涉羣書篤意古文及唐人詩書法李北海其名傳於
遐邇(姜南蓉塘詩話)
大年書法趙承旨能自運俊爽可愛(詹氏小辨)
何觀
何觀晉江人景帝初為中書舍人謫九溪衛經歴轉知
象山縣致仕歸善草書嫁女無以為奩與書一簏隱跡
古玄山中不關俗務鄉人高焉(書畫記)
羅琥
羅琥字彦武茶陵人以楷書選入中書授南陽府通判
景泰時擢南京戶部郎中(懷麓堂集)
李淳
李淳號憩菴茶陵人(李東陽父)精通楷書東陽書先府君遺
墨後云嘗衍永字八法變化三十二勢及結搆八十四
例著論一道景泰間上之朝(懷麓堂集)
林春
林春字孟陽代州人工古文詞且精書翰景泰庚午領
鄉薦授應天通判性酷好書每暇輙磨墨伸紙揮汗呵
凍不輟字體清勁遒麗得者皆珍襲之(分省人物考)
劉泰
劉泰字世亨海鹽人能詩文工行草書景泰中以庶吉
士授監察御史(海鹽圖經)
張端
張端(朱謀垔云字正夫)將樂人少負才名景泰間以薦授鑄印
局使直南薰殿善楷草書尤工篆隸丘瓊山嘗作考隸
辨以遺之(延平志)
沈性
沈性字士彝一字克循號砥軒景泰時進士官至寧國
守詩章字畫皆有古意(書史會要)
翟政
翟政字以德安陽人景泰時進士仕至山西僉事罷政
歸日誦詩學書取古帖臨寫(書史會要)
劉侃
劉侃字克剛景泰初領鄉薦選知涇州擢知延平府謝
病歸授徒自給號樂閒公工楷書詩文亦清麗(沈堯章)
(嘉興府志)
林宗道
林宗道字仲學景定間領鄉薦為文詞氣豪逸尤善隸
書晩年用筆益蒼勁(閩書)
封錦
封錦字尚絅(書史會要作尚文號慎菴)嘉定人景泰間歲貢官東平
州同知善篆隸亦能行草(楊旦嘉定志)
錢華
錢華字允暉常熟人景泰間為浙江都司經歴能書真
隸大字善吟常闢南皋别業有山水花竹之勝日與騷
人觴咏自娛(常熟志)
汪瀚
汪瀚字以淵(祁門人)善真草書領景泰癸酉鄉薦授福州
通判終處州同知(徽州志)
朱煜
朱煜字寅仲建水州人能詩工書畫都督沐璘重禮之
(張繹臨安府志)
董璵
董璵(詹氏小辨云錢塘人)景泰五年孫賢榜進士題名碑大學士
陳循撰文吏部考功司郎中董璵書(六館日抄)
徐有貞
徐有貞初名珵字元玉(吳寬行狀云號天全)舉進士改庶吉士授
編修後迎太上皇於南城復辟進兵部尚書華蓋殿大
學士封武功伯於書少所不窺能詩歌善行草得長沙
素師米襄陽風(王世貞吳中往哲像贊)
武功真書法歐陽率更而加以飄動微失之弱(藝苑巵)
(言)
武功書法古雅雄健名重當時(書史會要)
岳正
岳正字季方别號蒙泉漷縣人正統戊辰進士授編修
英宗復辟直内閣憲宗時出知興化府為文高簡峻拔
追古作者詩亦雅健脫俗字法精䆳大書尤偉旁及雕
繪鐫刻悉臻其妙(懷麓堂集)
彭時
彭時字純道安福人正統戊辰賜進士第一天順初為
吏部尚書文淵閣大學士贈太師諡文憲(列卿紀)
王世貞國朝名賢遺墨有彭時書(弇州續藁)
葉盛
葉盛字與中崑山人正統乙丑進士授兵科給事中進
都給事中遷山西參政天順二年英宗驛召至京擢僉
都御史終吏部侍郎諡文莊(列卿紀)
葉盛善行楷得蘇文忠筆意(書史會要)
劉鉉
劉鉉字宗器(弇州續藁云别號假菴)長洲人永樂中以善書徵入
翰林筆法温媚推重一時久之中鄉試授中書舍人景
帝時為國子祭酒英宗復辟擢少詹事贈禮部侍郎諡
文恭(書畫記)
周瑄
周瑄字德孚陽曲人宣德乙卯鄉舉授刑部主事天順
二年為刑部侍郎終南京刑部尚書(列卿紀)
玉虚觀碑禮部尚書吳濙撰刑部侍郎周瑄篆(析津日)
(記)
李紹
李紹字克述江西安福人宣德癸丑進士選庶吉士天
順中為禮部侍郎刻苦問學有異書及古碑文字必購
求之字畫出入晉唐間參以蘇長公剛勁竒逸自成一
家(列卿紀)
李紹與人評書必先法度見有稍不合則者曰是無師
承不足觀也(分省人物考)
黃諫
黃諫字廷臣蘭州人正統壬戌進士及第授編修天順
中為侍講學士博涉諸經子史百氏之書為文根極理
致尤工於詩兼善書工古隸篆(列卿紀)
黃諫博學工書著從古正文五卷藝林宗之(梁維樞玉)
(劒尊聞)
趙昂
趙昂字伯顒號竹溪常山人正統乙丑進士授中書舍
人英廟復辟超擢通政使司左參議仕雖未達而姓氏
甚著童兒隸卒皆稱為趙伯顒先生無異辭尤博涉羣
籍苦吟咏工書翰(懷麓堂集)
劉珏
劉珏字廷美號完菴長洲人舉應天鄉試補太學生授
刑部主事遷山西按察僉事老而嗜學不衰為詩清麗
可詠書正行出趙吳興(王世貞吳中往哲像贊)
劉珏書效雲麾行草各極其妙(吳中人物志)
官廉
官廉字汝清(張昇文僖公集云號韋軒又號後樂居士)東萊平度人登天順
甲申進士授工部主事終戶部郎中楷行草書頗得二
王法(劉翊古直集)
官廉最好晉人遺帖雖疾猶臨倣不懈(張昇文僖公集)
孔公恂
孔公恂字宗文穎敏絶人能詩善書天順丁丑進士給
事中禮科陞少詹事(孔氏世家)
胡信
胡信字宗實丹徒人天順元年進士授戶部主事遷知
鶴慶軍民府為詩文温潤典則書法得晉人體(王應麟)
(鎮江府志)
左贊
左贊字時翊(江西通志云號桂坡)旴之南城人學書於程南雲以
詞翰名於時天順丁丑登進士第擢吏部主事成化中
為廣東右布政(何喬新椒丘文集)
左贊書法兼諸體而尤精於隸得二蔡筆意(書史會要)
丘霽
丘霽字時雍鄱陽人天順丁丑進士歴官知蘇州府能
詩文工懷素草法負才子名(鄱陽志)
朱貞
朱貞字惟正天順元年進士知磁州進四川參議幼工
楷法晩變為行益妙(江寧府志)
沈鍾
沈鍾字仲律上元人天順庚辰登進士授驗封主事終
山東按察副使所至詩成輙大書遒勁盈咫竟壁無攲
斜(魯鐸文恪公集)
張泰
張泰字亨父太倉人天順八年進士選庶吉士授檢討
遷修撰喜為詩雖不學書亦翩翩可喜(書史會要)
馬愈
馬愈字抑之嘉定人天順甲申進士官止刑部主事能
詩善書縱佚不羈人號為馬清癡(鐡網珊瑚)
王徽
王徽字尚文號辣齋南京人天順丁丑舉進士選庶吉
士除南京刑科給事中弘治初拜陜西左參議文章師
韓歐詩傚王維劉長卿筆札遒勁鑒别古書畫器物尤
稱精博(儲巏柴墟集)
尚文工小楷(金陵瑣事)
左明善
左明善字復初四川富順人天順丁丑進士為臨安知
府善書翰人得片紙隻字至今珍重(張繹臨安府志)
徐忭
徐忭字德充號雲崖嘉定人天順中舉人善楷書行草
宗聖教序(書史會要)
葉藻
葉藻字惟潔華亭人善行草天順中鄉舉官至太僕寺
丞(松江志)
盧儒
盧儒字為巳號重齋崑山人(書史會要云天順初以薦授中書舍人)博學
能文善筆札文學韓柳書法歐顔自負甚高誠亦時流
罕及(水東日記)
伍福
伍福字天錫臨川人正統甲子領鄉薦授咸寧教諭天
順間薦為陜西按察僉事遷副使詩文典雅篆隸真行
草書流麗俊美(許大經撫州府志)
吳與弼
吳與弼字子傳(書畫史云號康齋)崇仁人潛心理學善為詩天
順元年用忠國公石亨薦特勅召見授左諭德固辭不
拜(書史會要)
康齋書迹竒怪自成一家(書畫史)
洪昌
洪昌字汝言晉江人為常州府學訓導經學純正議論
雅古長詩文善草書(閩書)
姜立綱
姜立綱字廷憲瑞安人七歲以能書命為翰林院秀才
天順中授中書舍人歴官太常少卿善楷書清勁方正
中書科寫制誥悉宗之(書史會要)
立綱書體自成一家宫殿碑額多出其筆日本國門高
十三丈遣使求扁立綱為書之其國人每自夸曰此中
國惠我至寳也嘗臨湖舍作皆春二字適有操舟過其
前衝濤駭浪遂成風波行舟之勢法書行於天下稱曰
姜字(書畫記)
立綱小變二沈為方整就其體中可謂工至而不免俗
累(藝苑巵言)
馬紹榮
馬紹榮字宗勉太倉人慕范仲淹之為人號景范蘇之
常熟人登天順壬午鄉舉成化元年試書中選授中書
舍人至太常寺少卿與永嘉姜立綱並以能書名姜善
子昂紹榮善宋克為一時宗(蔡羽材屋集)
柳楷
柳楷字文範永嘉人(見畫家傳)與廷憲同直内閣詩文書畫
皆佳妙(圖繪寳鑑續纂)
趙榮
趙榮字孟仁閩縣人正統間以楷書生員授中書舍人
直文淵閣迎英宗還為工部左侍郎(珊瑚網)
俞綱
俞綱上元人以生員善書由中書舍人天順中官南禮
部左侍郎(存徵續集)
袁彬
袁彬江西人英宗北狩以校尉見上察其能書留之累
遷都指揮使(書畫記)
蘇致中
蘇致中字雪瑕蜀郡人官至太守以墨妙流聲景順間
評者謂其出入鍾王懷素而自適天然之趣(書史會要)
蘇雨
蘇雨致中四代孫亦善書(書史會要)
張翼
張翼字文翔太倉人慷慨尚氣節善書宗歐顔其書龍
門諫院題名記尤超偉天順間謫戍開平故其書名嶺
北(水東日記)
章瑾(一作莊瑾)
章瑾字公瑾號采芝華亭人宋莊敏公之後能詩善草
書學二王而硬健骨立自成一家(水東日記)
錢進
錢進字景升别號菊菴吳縣人攻書法始授學吳太常
既乃精思摹索晉唐諸名帖嘗曰法者迹也巧者所以
神妙也吾將心致其巧終不至泥古法迹故其書成一
家而士大夫珍之天順間有薦之朝者不報(何景明大)
(復集)
許廉
許廉字清夫眉州人三歲過州治憩城下仰見城扁眉
州二字因以手畫地宛然成書自是資性朗悟日誦數
百言試以詩皆立就稍長通詩書春秋旁涉百氏尤工
書法有司舉賢良不就徜徉山水間(懷麓堂集)
杜瓊
杜瓊字用嘉家吳城之樂圃里孝友退讓為鄉人表率
世稱東原先生又稱鹿冠道人(吳中往哲像贊云私諡淵孝先生震澤集)
杜瓊善書(書史會要)
閭丘觀
閭丘觀字賓用長洲人少好學長益喜習書攻詩詩平
實有理致書得晉人筆意(匏翁家藏集)
黃暹
黃暹字孟東莆田人為祁陽縣儒學訓導善書畫能吟
咏(劉敬祁陽縣志)
李厚
李厚字文山雲南思明人為三吾驛丞善楷書(祁陽縣)
(志)
陸鑪
陸鑪字國馨號筠臺嘉定人書宗鍾王小楷遒勁沈著
八法俱備人爭愛重行草章草亦入矩度(書史會要)
余謙
余謙(英宗時人)天順元年黎淳榜進士題名碑吏部尚書李
賢撰文順天府丞余謙書(六館日抄)
陳翀
陳翀(英宗時人)明安國寺碑天順元年禮部尚書胡濙撰中
書舍人陳翀書(行國錄)
凌耀宗
凌耀宗(英宗時人)天順四年王一夔榜進士題名碑吏部尚
書李賢撰文禮部儀制司員外郎凌耀宗書(六館日抄)
謝宇
謝宇(英宗時人)天順七年彭教榜進士題名碑吏部尚書兼
華蓋殿大學士李賢撰文禮部祠祭司員外郎謝宇書
(六館日抄)
吳謙
吳謙(英宗時人)明天慶寺碑天順戊寅尚寳司卿重慶蹇英
撰禮部員外郎錢唐吳謙書(行國錄)
商輅
商輅字弘載淳安人宣德乙卯發解乙丑會試廷試復
舉第一為翰林修撰成化中歴少保兼吏部尚書謹身
殿大學士贈太傅諡文毅(列卿紀)
王世貞國朝名賢遺墨有商輅書(弇州續藁)
劉珝(一作翊)
劉珝字叔温號古直夀光人正統戊辰進士改庶吉士
授編修成化中為戶部尚書謹身殿大學士贈太保諡
文和(列卿紀)
公書法飄逸行草尤長(徐溥謙齋集)
錢溥
錢溥字原溥華亭人正統四年進士試薔薇露詩大見
稱賞授檢討成化中為南京吏部尚書諡文通(列卿紀)
溥小楷行草俱工(書史會要)
原溥書蓋宋仲温派也硜硜負峭骨所乏者姿耳(王世)
(貞三吳楷法跋)
錢博
錢博字原博溥之弟正統乙丑進士授南京刑部主事
終四川按察使工古人詞善楷書行草(松江志)
錢博真行出自宋仲温(藝苑巵言)
國朝楷草推三宋首稱仲温然未免爛熟之譏又氣近
俗但體媚悅人目爾二沈兩錢承之益就纖濃遂成雲
間字習(詹氏小辨)
韓雍
韓雍字永熙吳人正統七年進士成化中為右都御史
緫督兩廣軍務諡襄毅摛詞灑翰風生泉湧天才逸發
(書畫記)
夏時正
夏時正(嘉善縣志云初名尚)字季爵仁和人正統十年進士成化
初為南京大理卿博學高才工詩文書寫最善多著述
尤詳禮文之事(珊瑚網)
陳鑑
陳鑑字緝熙長洲人正統戊辰進士成化中為國子祭
酒平居無聲色之好好止藏書并古書畫器物而已為
文才贍而氣完善筆札臨摹古人真蹟殆不可辨(匏翁)
(家藏集)
鑑日臨褚摹禊帖故似之而原本過佻不若魯男子之
善學耳(弇州續藁)
鑑作大字勁健竒古當代珍之(書史會要)
林鶚
林鶚字一鶚太平人景泰二年進士成化中為刑部侍
郎贈尚書諡恭肅秉禮植義造次必恭慎公餘輙危坐
閱書史臨古帖作楷書(珊瑚網)
余子俊
余子俊字士英青神人景泰二年進士成化中為兵部
尚書贈太保諡肅敏(書畫記)
王世貞國朝名賢遺墨有余子俊書(弇州續藁)
倪謙
倪謙字克讓上元人成化中為南京禮部尚書贈太子
少保諡文僖(列卿紀)
倪文僖公與僧求竹帖却無意而有筆(王世貞三吳墨)
(妙跋)
沐琮
沐琮字廷芳號益菴又號東山居士成化乙酉嗣爵鎮
雲南善草書歌詩樂府瑰麗可觀贈太師諡武僖(開國)
(臣傳)
江玭
江玭字用良仁和人景泰辛未進士授禮科給事中成
化時出為山東參議遷參政(分省人物考)
浙江布政司重建貢院記戶部尚書大學士淳安商輅
文山東左參政致仕仁和江玭書(廖瑜杭州府志碑碣)
(目)
陳獻章
陳獻章字公甫新會人居白沙村人稱之曰白沙先生
正統丁卯中鄉試兩赴禮闈不第從吳聘君講伊洛之
學憲宗時授翰林檢討能作古人數家字山居筆或不
給束茅代之晩年專用遂自成一家時呼為茅筆字得
其片紙藏以為家寳交南人購之每一幅易絹數疋(張)
(翊白沙先生行狀)
陳徵士獻章作詩脫略凡近其書法得之於心隨筆點
畫自成一家(游潛夢蕉詩話)
羅倫
羅倫字彝正永豐人成化二年進士第一為翰林修撰
謫副提舉福建市舶復官改南京尋辭疾歸閉門授徒
日以注經為業(書畫記)
倫善行楷法文信國筆力清健結搆端嚴評者謂為翰
墨中珊瑚玉樹(書史會要)
莊㫤
莊㫤字孔暘號木齋又號定山居士江浦人成化丙戌
進士授檢討上疏忤旨調湖廣桂陽判未行改南京行
人司副陞吏部郎中白沙先生曰定山草書迥然自成
一家(湛若水甘泉文集)
㫤為詩握唐人機軸變幻百出往往近踵風雅其字畫
亦然(嚴從簡使職文獻)
定山深解書法或問張汝弼草書曰好到極處俗到極
處問如何則可曰寫到好處變到拙處曰何居曰所謂
行墨因調性者是也(書史會要)
張弼
張弼字汝弼(書畫記云華亭人松江志云晩號東海翁)成化丙戌進士授兵
部主事進員外郎出守南安為文自立一家言詩多警
句往往為人傳誦其草書尤多自得酒酣興發頃刻數
十紙疾如風雨矯如龍蛇攲如墮石瘦如枯藤狂書醉
墨流落人間雖海外之國皆購其蹟世以為顛張復出
也(震澤集)
張東海草書名一世詩亦清健有風致嘗自評其書不
如詩詩不如文予戲之曰英雄欺人每如此不足信也
(李西涯詩話)
東海張先生守南安時各郡收兵議賞武夫悍卒乃惟
願得侯墨妙而過客亦往往以是罷誅永焉歲以筆劄
佐郡費類此(張鼐先進舊聞)
東海在當時以氣節重其書學懷素名動四夷自是吳
中書家輩出聲價少減然行押書尤佳今見者少耳(容)
(臺集)
張弘宜
張弘宜字時措號後樂南安守東海公之仲子成化辛
丑進士官至廣西按察副使詞翰得東海遺法尤長於
署書居然朱晦翁體(何三畏雲間志略)
張駿
張駿字天駿號南山華亭人工書法行草隸篆入妙入
神與東海齊名時號二張景泰癸酉舉於鄉成化初為
中書舍人直文華殿後以禮部尚書致仕(雲間志略)
天駿用南安體更變輕弱(藝苑巵言)
駿草書宗懷素得其龍蛇戰鬭之勢論者病其傷於雕
琢故居張東海之下(書史會要)
蕭顯
蕭顯字文明號履菴更號海釣永平山海衛人成化戊
辰進士擢兵科給事中終福建按察僉事為詩清簡有
思致書尤沉著頓挫自成一家卷軸徧天下傳至外國
(分省人物考)
蕭顯與張南安同時以狂草稱(藝苑巵言)
王獻
王獻字惟臣號退菴仁和人景泰辛未進士成化中為
太常寺卿兼學士作詩文有竒氣作字飄逸類其為人
(列卿紀)
林章
林章字以成錢唐人以大書薦於朝景泰初授中書舍
人成化中為太常寺少卿書法遒勁尤精鑒賞(懷麓堂)
(集)
姚黼
姚黼字廷章自號松雲(姚綬父)博涉書史工草書尤善五
七言詩築室數楹中列古彝鼎器金石遺文法書名畫
優游自樂人皆以可閒先生稱之(錢溥松雲姚處士志)
(銘)
姚綬
姚綬字公綬嘉興人天順中英宗賜為進士以監察御
史事憲宗尋出知永寧解官歸所居在大雲里東饒水
竹作室曰丹丘嘯咏其中人稱丹丘先生又作滄江虹
月之舟遊泛吳越間甚適善書法鍾王勁婉咸妙畫初
學水墨後遂進學唐品得古意(楊循吉松籌堂集)
姚綬書類張伯雨(書史會要)
姚旬
姚旬字用宣别號可竹晩號觀頤(綬子)詩宗杜字學沈民
則憲宗時以善書薦直仁夀殿授鴻臚寺序班(錢福鶴)
(灘集)
蔣文藻
蔣文藻與姚丹丘同隱大雲執師資之禮書畫步趨丹
丘(六研齋筆記)
桑琳
桑琳字廷貴(桑悅之父)常熟人好學工詩善書法性恬澹喜
黃老術(錢肅樂太倉志)
桑悅
桑悅字民懌别號鶴溪道人(詹氏小辨云號思玄)領成化乙酉鄉
薦三試得乙榜除泰和訓導遷長沙通判調柳州書法
趙子昂其俊秀實祖二王圓勁方正又得北海遺法(思)
(玄集小傳)
悅行楷宗晉人草書流暢法懷素(常熟文獻志)
朱應祥
朱應祥字岐鳳號鳳山松江人與桑民懌並以文名成
化丁酉以歲貢薦南畿書兼數家遒勁有法度尤長於
題壁(松江志)
應祥博學工詩善於行草(書史會要)
陳旦
陳旦字武臣太倉衛學生號易齋更號甘隱桑悅負才
尚氣不輕與人接見惟與旦交甚密旦亦愛桑書法摹
寫之多逼真(陳如綸冰玉堂綴逸藁)
李承箕
李承箕字世卿人稱大厓先生嘉魚人成化中領鄉舉
不肯會試往見白沙久之歸日端坐一室客至相與劇
飲賦詩醉起書之劄草濡墨斜斜整整無不如意(震澤)
(集)
陳鋼
陳鋼字堅遠號遲宜子鄞人徙南京舉成化乙酉鄉試
授黔陽知縣擢長沙通判書法褚河南所摹蘭亭奕奕
有致(江寧志)
薛穰
薛穰字有年鄞人成化壬午舉應天鄉薦授涿州知州
改灤州博學能文詩宗唐人書法學鍾王(張時徹寧波)
(志)
楊茂元
楊茂元字志仁鄞人成化五年進士授刑部主事正德
中為刑部右侍郎工篆隸草書字畫遒勁匪特臨池之
功抑亦正毅之氣隨寓而見也(分省人物考)
林俊
林俊字待用莆田人成化十四年進士授刑部主事遷
署員外郎僧繼曉以祕術幸上發内帑數十萬為建永
昌寺西華門太監梁芳主之臺諫莫敢言俊上疏直聲
大震都下傳草有繪圖而鬻者世宗時為刑部尚書贈
少保諡貞肅(書畫記)
俊書宗蘇米頗得筆勢(書史會要)
涂瑞
涂瑞字邦祥番禺人成化丁未進士授編修陞修撰以
文學著聲性豪宕不羈尤善書法(廣東通志)
吳佐
吳佐平湖人成化乙酉舉人授岳州通判工書法善吟
咏(平湖志)
華清
華清字廉夫應城人成化八年進士為蘇州府推官工
書畫善吟咏(馬龠德安府志)
史琳
史琳字天瑞餘姚人成化丙戌進士官至右都御史贈
太子少保善書(分省人物考)
翟瑛
翟瑛字廷光江寧人成化丙戌進士歴官太常卿作字
運筆如飛結體流麗可愛(金陵瑣事)
奚昊
奚昊字時亨别號干東子華亭人登成化己丑進士官
至刑部郎中性嗜書手未嘗釋卷口未嘗絶吟興至則
臨漢晉法書書輙盈几(雲間志略)
邵珪
邵珪字文敬宜興人成化己丑進士官至嚴州太守善
書工棋詩亦有新意有半江帆影落尊前之句人稱為
邵半江(書史會要)
珪善草書小楷得晉唐人筆意(常州志)
曹時中
曹時中初名節以字行號定菴又號晩宜居士華亭人
登成化己丑進士官至浙江按察副使喜為懷素草書
竟日不倦(雲間志略)
時中以詩名尤工書晉唐名家皆能以意會懷素宋克
則愛而摹倣者晩年益精小楷嘗曰自少至老已覺世
味淺薄惟學書一事可以消日(書史會要)
陶成
陶成字懋學寳應人成化辛卯舉人工詩畫篆隸號雲
湖仙人(寳應志)
黃謙
黃謙字撝之號紫芝江寧人成化壬辰進士授工部主
事工詩善書法碧峰寺額其筆也(存徵錄)
黃謙行草遒勁古雅榜書更妙(金陵瑣事)
何洪
何洪上虞人官鴻臚寺序班崇夀寺碑成化十二年翰
林國史院編修仁和汪諧撰文何洪書(釋昭永木葉山)
(花記)
張西銘
張西銘字希載寧州人工詩文字頗類晉而加勁健成
化乙未進士官至河南道御史(張繹臨安府志)
楊榮
楊榮字時秀餘姚人成化壬辰進士為戶部主事長於
詩書學懷素(分省人物考)
沈瀚
沈瀚字東之號敬齋歸德人成化甲辰舉進士授西安
府推官正德中為建寧知府工正書好為詩長於歌行
(李廷機文節集)
李經
李經字士常號力齋臨淮人成化戊戌進士入翰林為
庶吉士拜河南道御史善楷書(懷麓堂集)
趙寬
趙寬字栗夫世居吳江之雪灘因號半江成化辛丑會
試第一人仕終廣東按察使為文雄渾秀整行草亦清
潤(半江集小傳)
尹藎
尹藎字廷臣成化中以進士拜監察御史謫判澧州擢
知鄖陽府博學工詩尤工書人以為得晦翁筆法(震澤)
(集)
李漢
李漢字充昭號方塘南昌豐城人成化進士官至工科
都給事中平生喜追晦菴書法久乃逼真(羅玘圭峰集)
陸淵之
陸淵之字克深上虞人成化中進士授禮部主事出知
敘州府後參政河南進右布政使篤行好學詩文有古
意書善行草(孫鑛紹興志)
李旻
李旻字同仁益都人善行草書成化中領鄉薦授同州
守改潞州(分省人物考)
馬瓛
馬瓛字公信(江寧府志云成化二十年進士)官郎中書法趙孟頫(金陵)
(瑣事)
屠勲
屠勲字元勲籍平湖後居秀水成化乙丑進士授工部
主事累官至刑部尚書加太子太保(項元廉秀水志)
嘉善劉侯去思碑平湖刑部尚書屠勲書(鄒衡嘉興志)
(補)
陳欽
陳欽字亮之號自菴成化二十三年進士官廣東提學
副使(江寧府志)
自菴工書人寳愛之(顧起元客座贅語)
施槃
施槃字彦器號新齋成化甲辰進士官至山東按察副
使工草書人共珍之(袁應褀黃巖縣志)
陳大章
陳大章字明之號月隴旴𣅿人(見畫家傳)官至太僕少卿有
詩名尤工行草(圖繪寳鑑續纂)
陳煒
陳煒字文曜號恥菴閩縣人成化時官浙江左轄志高
行潔妙翰墨善吟咏片言隻字為人寳惜(書史會要)
陳㷆
陳㷆字文厚閩人成化辛卯鄉貢性豪宕疎曠工詩善
行草書達宦貴人求不能得至具酒脯屬田父野叟反
得之自號棲雲叟(閩書)
趙子禧
趙子禧字慶夫鶴慶府人成化十四年由舉人為建水
州儒學訓導有文學習章草字清勁可愛(張繹臨安府)
(志)
張錫
張錫成化時貢士善草書嘗云觀二王法帖極信子敬
不及逸少蓋逸少聖而神者變化無所不足獻之雖云
至妙其大而未化者邪(書史會要)
徐博
徐博(書史會要云字德宏號竹居徐忭弟)嘉定人成化中以監察御史出
知巴東縣卓有聲譽工書法(湖廣緫志)
周庚
周庚字原巳初名京吳縣人家世業醫而庚善讀書工
古文詞善行楷成化中以名醫徵歴官太醫院院判(蘇)
(州志)
顧謙
顧謙成化時貢士以楷書薦舉官主事(金陵瑣事)
陸鑾
陸鑾字克和七歲能詩歌成化間以善書徵授鴻臚序
班(過庭訓平湖志)
洪鍾
洪鍾(江西通志云字季和崇仁人年十八登弘治庚戌進士除中書舍人陞禮部員外郎)四歲能
作大書憲宗召見命書聖夀無疆鍾握筆久之不動上
曰汝容有不識者乎鍾叩頭曰臣非不識第此字不敢
於地上書耳上命内侍舁几一揮而就(皇明世說新語)
崇仁洪鍾四歲隨父入京至臨清見牌坊大字題額索
筆書之遂得字體至京師設肆鬻字憲宗聞之召見(治)
(世餘聞)
沈應竒
沈應竒字天瑞七歲能大字以神童薦憲宗召試命書
皇帝字應竒俯伏奏曰書皇帝字乞賜一几上竒之字
復稱旨命授中書舍人時内閣萬安奏當令讀書不宜
使有官遂改送順天府學中正德己卯鄉試與修武宗
實錄成復授中書舍人(張時徹寧波志)
吳東升
吳東升成化間為百戶善楷書劉士亨寄之詩云墨花
香滿研池頭盡說能書老戸侯顧兔分豪犀授管冷金
箋上字雙鈎(田汝成西湖遊覽志餘)
杭城十門皆東升書額淨慈寺壁書南屏二大字結搆
尤佳(杭州志)
支鑑
支鑑字汝同崑山人小楷學夏仲昭(書史會要)
支鑑整潔自喜都不與世作緣每旦起拂拭几案手界
烏絲欄作百十楷字繩頭蟬翼具有尋丈勢或請書宫
廟墟墓碑版莊體勻畫無異小楷人以為得書中三昧
云(崑山人物傳)
陳謙
陳謙字士謙姑蘇人居京師能楷行書專效趙松雪華
媚可人時染古紙偽作趙書猝莫能辨購書者踵接戶
外(懷麓堂集)
張翔
張翔字騰遠澤州人工書善記誦入州學為弟子員以
例貢禮部授朝邑訓導(懷麓堂集)
胡鍾
胡鍾字應律號澹菴撫州豐城人好學工書法以山水
琴書自娛封監察御史(魯鐸文恪公集)
朱夏
朱夏字日南别號勉齋吳人元儒學提舉德潤之曾孫
(周世昌崑山志云朱吉之孫)以授徒為業為詩文語皆平澹如其人
尤精於書甚得楷法(匏翁家藏集)
蔡桂芳
蔡桂芳字德馨崑山人居京師攻書翰所摹東坡三刻
用意精到與真蹟不差豪髮(匏翁家藏集)
郁瓊
郁瓊字文佩號松坡上海人文體好為連珠書如趙文
敏而遒勁有加焉(魯文恪公集)
李元夀
李元夀(崑山人物傳云字仁山)號鹿野翁崑山人少工書嘗書諸
經四書小本楷法精善三原王端毅公廵撫江南見而
愛之呼為李生使侍舟中為人淳篤而又善書以是為
縉紳所重碑石多其所書(歸有光震川集)
王瑛
王瑛字廷輝美容儀工書畫(王崇慶端溪集)
陳文
陳文字汝明號謹齋性嗜學為文出人意表書法晉人
小楷亦自拔俗(端溪集)
倪祚
倪祚攻詩善真行書(秦梁無錫志)
莫懋
莫懋字雲樓無錫人(見畫家傳)好為張旭狂草(無錫志)
王佑
王佑字彦貞雅尚文學所交皆一時才俊尤善草隸吟
咏别號玄谷道人(楊德政建陽志)
張乾
張乾字惟健太倉人(見畫家傳)能作大字州初立時題額多
出其手以薦入直仁智殿(錢肅樂太倉州志)
史循
史循咸陽人成化十八年輸粟濟邊拜散官善書翰通
子史大略教鄉社子弟二百餘(吉人咸陽縣志)
王暘
王暘字時暉慈溪人鄉舉在高選五試禮部不售居國
學餘十稔漁獵百氏作古文近體詩辭及晉人書日益
工將擢中書舍人遽以疾不起無不痛惜之(吕文懿公)
(集)
劉蒼
劉蒼字伯春鷹揚衛千戶九歲嗣官十五入武學篤志
刻勵通書史又能書(江寧府志)
沈本初
沈本初字大中詩有韋孟風小楷絶類顔平原時稱二
絶(崑山人物傳)
張晟
張晟字德齋嗜學好古能大書官千戶(江寧府志)
蔣主孝
蔣主孝(存徵錄云字宗倫)工小楷(金陵瑣事)
項麒
項麒(憲宗時人)孤山三賢祠重修記南京大理寺卿致仕夏
時正文南京刑部郎中項麒書(廖瑜杭州府志碑碣目)
石璞
石璞字元素崑山人性翛然不樂仕進書法蔡君謨有
肖神處(崑山人物傳)
周禋
周禋字維敬為府掾補樂平簿改興國尋告歸登臨眺
咏好著述工草書(松江志)
方炯
方炯字用晦莆田人學醫於蜀人虞仲文能詩工書自
號杏翁(八閩通志)
孫適
孫適號東巖老人錢塘人隱居甘泉里有詩名善行草
(杭州志)
陶玻
陶玻字仕珩縉雲人七歲能賦詩善楷書後厭科舉究
心聖賢著仁家訓諸錄窪尊見鳴諸藁(何鏜括蒼彙記)
葉綬
葉綬字叔章上虞人中江西鄉試仕應州學正學問該
博尤善古篆(書史會要)
梁淮
梁淮字伯海泰寧人工詩文善真草篆隸書教授鄉里
號雲麓樵者(廖富泰寧縣志)
沙洪
沙洪字文遠臨高人從吳琦學豁達坦夷善書大筆尤
遒勁(唐胄瓊臺志)
沙廷梧
沙廷梧洪子官汀衛經歴作楷有父風規(瓊臺志)
鄺海
鄺海右所人書名獨步一時稱入品盡得擫押鈎格抵
之法點畫生動不苟(瓊臺志)
傅佐
傅佐字秉忠右所人善書小楷尤峻密成化間任鴻臚
寺序班陞中書舍人後以武功為廣東後衛百戶(瓊臺)
(志)
吳震
吳震瓊山人善真草篆隸書為左衛經歴(瓊臺志)
柳濟
柳濟字孟淵别號耕叟德化人善楷書(李汛九江府志)
吳鑒
吳鑒字宗道為醫學訓科莊定山勸令讀書遂從講學
能詩善草書(沈孟化江浦縣志)
張順
張順字弘裕錢唐人成化中為定州學正草楷篆隸靡
不精佳(韓上桂定州志略)
余孟拳
余孟拳無錫人善小楷仕保定新城訓導(秦夔無錫志)
陳綱
陳綱(憲宗時人)成化二年羅倫榜進士題名碑大學士陳文
撰文禮部郎中陳綱書(六館日抄)
王禮
王禮(憲宗時人)明隆安寺碑成化中禮部郎中關西倪讓撰
中書舍人廣昌王禮書(香河志)
御定佩文齋書畫譜卷四十一
