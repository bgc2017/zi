欽定四庫全書
御定佩文齋書畫譜目錄
第三十一卷
書家傳十
梁
楊凝式荆浩
羅紹威薛貽矩
柳應辰厲歸真
釋大空釋無作
釋彦修
後唐
豆盧革李從曮
盧汝弼烏震
丁約梁邕
李元輔張恭嗣
郭在微李鶚
李夫人
晉
成知訓閻光遠
蘇曉
漢
楊邠王仁裕
周
馮吉郭嵠
王獻可朱延熙
顯德初酒狂釋師試
吳
吳居中方廷珪
吕子元
南唐
宋齊丘王紹顔
李建勲馮延巳
韓熙載高越
徐鍇朱銑
楊元鼎李蕭遠
李中潘佑
顔詡王文秉
應用唐希雅
任玄能釋應之
宫人喬氏
前蜀
韋莊王宗夀
王鍇任德筠
張昭胤釋貫休
釋曇域釋曉巒
黃崇嘏
後蜀
黃居寶滕昌祐
胡恬元昭嘏
張紹文孫朋古
孫逄吉周德政
張德昭羅綠
馮侃偽蜀童子
杜光庭釋夢歸
楚
石文德
吳越
羅隠林鼎
錢傳瑛錢弘儀
錢弘仰錢昭序
東漢
高君陳劉守清
王廷譽
張徐州孫昭祚
蘇武功薛存貴
楊永符
欽定四庫全書
御定佩文齋書畫譜卷三十一
書家傳十
梁
楊凝式
楊凝式(米芾書史云字景度)華隂人(宣和書譜云唐昭宗時登進士第)有文詞善
筆札歴仕梁唐晉漢周致仕居洛陽(王氏法書苑云凝式以心疾致仕人)
(謂之楊風子)官至太子太保(五代史本傳)
凝式筆跡遒放師歐陽詢顔真卿加以縱逸久居洛多
遨遊佛道祠遇山水勝槩輒流連賞詠有垣墻圭缺處
顧視引筆且吟且書若與神會其號或以姓名或稱癸
巳人或稱楊虚白或稱希維居士或稱關西老農其所
題後或真或草自顔中書後一人而已(唐詩外傳)
凝式自顔柳入二王楷法精絶(邵博聞見前錄)
余曩至洛師徧觀僧壁間楊少師書無一不造微入妙
當與吳生畫為洛中二絶見顔魯公書則知歐虞褚薛
未入右軍之室見楊少師書然後知徐沈有塵埃氣(山)
(谷集)
凝式喜作字尤工顛草筆跡雄強與顔真卿行書相上
下自是當時翰墨中豪傑(宣和書譜)
書學自顔真卿傳柳公權懷素鄔彤韋玩崔邈張從申
以至楊少師凝式(解縉書學傳授)
荆浩
荆浩字浩然河南沁水人(見畫家傳)隠於太行之洪谷自號
洪谷子(五代名畫補遺)
荆浩漁樂圖柳體書漁父詞數首(雲煙過眼錄)
羅紹威
羅紹威字端己魏州貴鄉人好學工書知屬文聚書數
萬卷開館以延四方之士仕梁拜太師兼中書令(五代)
(史本傳)
羅紹威錢俶皆武夫驕將之子其於字畫亦有以過人
(歐陽文忠公集)
薛貽矩
薛貽矩字熙用河東聞喜人唐乾符中登進士第歴集
賢校理翰林學士晩事梁太祖累官自僕射守司空喜
弄翰墨正書得古人用筆意贈𧦬光草書序秀潤可觀
一時學者亦鮮儷焉(宣和書譜)
柳應辰
柳應辰唐末五代時人書鄂州磨崖碑徑二尺四寸筆
勢清勁(洪邁容齋四筆)
厲歸真
道士厲歸真(見畫家傳)畫牧牛圖後有八分書乃其筆也(牛)
(戩畫評)
釋大空
釋大空(梁開平間人)萬年寺鐘銘釋大空書(墨池編)
釋無作
釋無作字不用姓司馬氏姑蘇人善草隸筆蹟遒健人
多摹寫開平中卒(釋義淨西域求法高僧傳)
釋彦修
釋彦修梁乾化中人能草書(書史會要)
僧彦修草書乾化時書今碑在西安府儒學(金石文字)
(記)
僧彦修草字詩李丕緒刻之於石曰筆力遒勁得張旭
法(石墨鐫華)
僧彦修與亞栖𧦬光齊名書法如淮隂惡少年風狂跳
浪俱非本色(王氏法書苑)
後唐
豆盧革
豆盧革唐舒州刺史瓉子避地中山唐莊宗建國以革
名家子召為行臺左丞相即帝位拜同中書門下平章
事(五代史本傳)
豆盧革作正書雖有隠者熊度然其點畫同為一律不
出五季人物風氣(宣和書譜)
李從曮
李從曮(馬令南唐書作從儼)深州博野人岐王茂貞子為人柔而
善書畫唐莊宗時拜鳳翔節度使歴鎮宣武天平(五代)
(史本傳)
盧汝弼
盧汝弼范陽人(宣和書譜云字子誥登進士第)李克用時為副使工書
畫唐莊宗嗣位承制封拜官爵皆出汝弼(五代史本傳)
汝弼留意書翰作正書取法有歸當五季士風凋弊以
字畫名家者尤少汝弼能力振所學誠不易得官至祠
部郎中知制誥贈兵部尚書(宣和書譜)
烏震
烏震冀州信都人唐莊宗時拜刺史歴深趙二州少好
學通左氏春秋喜作詩善書明宗擢拜河北道副招討
使領寧國軍節度使(五代史本傳)
丁約
丁約(莊宗時人)伯夷叔齊碑在蒲州首陽山二賢廟中後唐
同光元年護國軍節度押衙丁約建立廟宇題字(金石)
(文字記)
梁邕
梁邕(莊宗時人)李存進碑吕夢竒撰梁邕楷書并篆額同光
二年立碑在太原(金石表)
李元輔
李元輔(莊宗時人)黃庭堅跋繆篆後云同光二年李元輔書
元輔不甚知名蓋翰林書藝之流(山谷集)
張恭嗣郭在微
張恭嗣郭在微(並明宗時人)後唐尚父吳越國公諡武肅神
道碑楊凝式撰翰林待詔張恭嗣行書郭在微篆額長
興五年正月立廖(瑜杭州府志碑碣目)
李鶚
李鶚(一作鄂)五代時仕為國子丞九經印板多其所書筆
法蓋出歐陽率更然窘於法度而韻不能高非名書也
(金石錄)
後唐汾陽王真堂記清泰三年李悅撰李鶚書(同上)
五代時以揮翰馳名於當世者王文秉之小篆李鶚郭
忠恕之楷法楊凝式之行草(歐陽文忠公集)
李夫人
李夫人西蜀名家後唐郭崇韜伐蜀得之夫人以崇韜
武弁常鬱悒不樂善屬文尤工書畫(書史會要)
晉
成知訓
成知訓(高祖時人)建雄節度使相里金碑李象撰成知訓正
書天福五年十月(金石文字記)
閻光遠
閻光遠(高祖時人)駙馬都尉史匡翰碑陶榖撰閻光遠行書
天福八年立在太原(金石表)
蘇曉
蘇曉(出帝時人)開化寺瑶嚴閣記蘇禹珪撰蘇曉行書開運
二年立在太原縣(金石表)
漢
楊邠
楊邠魏州冠氏人少為州掌籍吏事漢高祖官至樞密
使隠帝即位加中書侍郎平章事邠長於吏事末年留
意縉紳延客門下知經史有用乃課吏傳寫至其作正
書雖不能造鍾王之藩翰然氣格超邁粗有可觀(宣和)
(書譜)
王仁裕
王仁裕字德輦天水人事蜀為翰林學士唐莊宗平蜀
仁裕事唐漢高祖時為兵部尚書太子少保喜為詩少
嘗夢剖其腸胃以西江水滌之顧見江中沙石皆為篆
籀之文由是文思益進(五代史本傳)
仁裕翰墨雖無聞於時觀其送張禹偁詩正書清勁自
成一家(宣和書譜)
周
馮吉
馮吉字惟一河南洛陽人(陶宗儀云太師中書令道子)周顯德中太
常寺少卿嗜屬文工草隸(宋史本傳)
郭嵠
郭嵠(太祖時人)洪邁云予家有舊監本周禮其末云大周廣
順三年癸丑五月雕造九經書畢前鄉貢三禮郭嵠書
(容齋續筆)
王獻可
王獻可(世宗時人)後周龍泉禪院記徐綸撰王獻可後序并
正書顯德二年立在陽城縣(金石表)
朱延熙
朱延熙(世宗時人)洪邁云予家有舊監本經典釋文末云顯
德六年己未三月太廟室長朱延熙書此書字畫端嚴
有楷法(容齋續筆)
顯德初酒狂
顯德初酒狂陶榖家逸少帖後有其題字(東觀餘論)
釋師試
釋師試(世宗時人)後周龍泉禪院記僧師試篆額顯德三年
立(金石表)
吳
吳居中
吳居中楊吳荆江京漢將軍也鄂州磨崖碑大字八十
五凡九行其文曰乾正元年大吳將軍出陳武昌詔太
守楊公出鎮後云荆江京漢推忠輔國侍衛將軍吳居
中記(容齋四筆)
方廷珪
方廷珪楊吳武義間書饒州浮梁縣鐘銘(書史會要)
吕子元
道士吕子元楊吳太和三年書王栖霞所撰靈寳院記
并篆額(書史會要)
南唐
宋齊丘
宋齊丘豫章人好學有大志烈祖為昇州刺史竒其才
以國士待之本字超回改字子嵩烈祖建國以齊丘為
左丞相遷司空卒謚繆醜齊丘為文有天才自以古今
獨步書札亦自矜衒而嗤鄙歐虞之徒(馬令南唐書)
王紹顔
王紹顔(與宋齊丘同時)齊丘陪烈祖登金陵城中鳳凰臺詩石
刻王紹顔奉勅書(戚光南唐書注)
李建勲
李建勲字致堯廣陵人南平王德誠子烈祖鎮金陵預
禪代之計拜中書侍郎平章事元宗即位拜司空以司
徒致仕賜號鍾山公博覽經史詩清淡平易見稱於時
(馬令南唐書)
李建勲送八分書與友人詩云跁跒為詩跁跒書不封
將去寄仙都仙翁拍手應相笑得似秦朝次仲無(書苑)
(菁華)
馮延巳
馮延巳字正中廣陵人有辭學多伎藝烈祖以為祕書
郎元宗即位累官中書侍郎平章事(馬令南唐書)
延巳工書遠勝宋齊丘齊丘謂曰子書往往似虞世南
(馬令南唐書宋齊丘傳)
韓熙載
韓熙載字叔言北海人弱冠擢進士第烈祖受禪除祕
書郎遷兵部尚書諡文靖才高氣逸善談論聽者忘倦
分書及畫名重當時見者以為神仙中人(馬令南唐書)
楊凝式傳於韓熙載徐鉉兄弟(解縉書學傳授)
高越
高越燕人舉進士文價藹然南歸烈祖終禮部侍郎與
江文蔚俱以詞賦知名江南士人言體物者以江高為
稱首(鄭文寳南唐近事)
李順公碑高越書在石子岡下(江寧府志)
徐鍇
徐鍇字楚金揚州廣陵人與兄鉉同有大名於江左第
進士累遷屯田郎中知制誥集賢殿學士(陸游南唐書)
鍇四歲而孤母方教鉉未暇及能自知書李景見其文
以為祕書省正字鍇善小學嘗以許慎說文依四聲譜
次為十卷目曰說文解字韻譜鉉親為之篆鏤板行世
(宋史徐鉉傳)
鉉鍇兄弟工染翰崇餙書具嘗出一月團墨云值價三
萬(南唐拾遺記)
南唐紫極宫石磬銘徐鍇撰并小篆書(金石錄)
朱銑
朱銑南唐人蔣莊武帝廟碑徐鉉撰朱銑書在蔣廟門
外張懿公神道碑亦銑書(于奕正天下金石志)
楊元鼎
楊元鼎南唐人(書史會要云官虞部郎中)茅山紫陽觀碑徐鉉撰楊
元鼎書并篆額(天下金石志)
李蕭遠
李蕭遠(南唐人)鍾陵清涼寺有元宗八分題名蕭遠草書
董羽畫海水為三絶(名畫評)
李中
李中字有中隴西人淦陽宰(按晁公武郡齋讀書志云南唐李有中有贈韓熙載)
(張洎徐鉉詩或作唐人誤)五七言兼六言二百篇目曰碧雲集(孟賓)
(于碧雲集序)
唐懷素草帖有李中書長深字(墨池編)
潘佑
潘佑散騎常侍處常子文章贍逸敏於議論以祕書省
正字釋褐後主即位遷虞部員外郎改知制誥(馬令南)
(唐書)
潘佑行書草帖筆跡奕奕超拔流俗有東晉之遺風(宣)
(和書譜)
顔詡
顔詡魯郡公真卿後唐末徙居木川雅辭翰謹禮法子
弟有與賓客戲者未嘗面責手寫韋曜博奕論署於屋
壁使之自媿(馬令南唐書)
王文秉
王文秉江南人篆書遠過徐鉉而鉉以文學名重當時
文秉人罕知者文秉筆甚精勁小篆千字文題云大唐
庚申歲者建隆元年也紫陽石磬銘張獻撰亦文秉書
(集古錄)
南唐王文秉工小篆自號王逸老欲與逸少相抗(紫桃)
(軒又綴)
應用
應用江南人以書法名善寫細字微如毛髮常於一錢
上寫心經又於一粒麻上寫國泰民安四字(龍衮江南)
(野史)
唐希雅
唐希雅嘉興人(見畫家傳)李煜好金索書希雅嘗學之(名畫)
(評)
任玄能
道士任玄能南唐人能篆(書史會要)
釋應之
釋應之姓王其先閩人能文章習柳氏筆法以善書冠
江左初舉進士一黜於有司遂學為浮屠保大中授文
章應制大德賜紫元宗喜楞嚴經勅應之書鏤版既成
上之元宗曰是深得公權之法者也吾聞公權嘗以筆
諫穆宗為之改容今效其法尚可想見其風采應之書
名益振遷右街僧錄(馬令南唐書)
應之江表名僧能文章善楷隸南唐昇元保大間為内
供奉中主後主書體與之相類當時碑刻多其寫者至
今盡存惟江寧府保寧寺四注金剛經兼備衆體尤為
精筆(蘇魏公集)
應之作行書以文絹寫進士沈崧曲直不相入賦頗有
氣骨(宣和書譜)
宫人喬氏
李後主手書金字心經一卷賜其宫人喬氏喬氏後入
太宗禁中聞後主薨自内廷出其經捨在相國寺西塔
以資薦且自書於後曰故李氏國主宫人喬氏伏遇國
主百日謹捨昔時賜妾所書般若心經一卷在相國寺
西塔院伏願彌勒尊前持一花而見佛云云其後江南
僧持歸故國置之天禧寺塔相輪中寺後失火相輪自
火中墮落而經不損為金陵守王君玉所得君玉卒子
孫不能保之以歸甯鳳子儀家喬氏所書在經後字極
整潔而詞甚悽惋所記止此徐鍇集南唐制誥有宫人
喬氏出家告豈斯人也(王銍默記)
前蜀
韋莊
韋莊字端己杜陵人見素之後五建辟為掌書記後相
建為平章事(全唐詩話)
韋莊在當時以作字名於世但今所見者少觀借書諸
帖有行書法非潛心於古而一意文詞翰墨間未易至
此也(宣和書譜)
王宗夀
王宗夀(字永年)許州民家子也建以同姓錄之為子工琴
弈事建為鎮江節度使衍立為太子太保唐明宗以為
保義軍行軍司馬(五代史前蜀世家)
宗夀能文與能仁院僧夘書札二十餘帙墨蹟多貯沖
妙觀中(十國春秋)
王鍇
王鍇字鱣祥唐天復時奉使西川因留蜀官翰林學士
武成二年除中書侍郎同平章事唐師入成都鍇至洛
陽授以州刺史(十國春秋)
前蜀王氏朝偽相王鍇家藏書二千卷一一皆親蹟并
寫藏經每趨朝於白藤檐子内寫書書法尤謹近代書
字之滛者也(金壺記)
任德筠
任德筠前蜀人本業寺碑僧契撫撰東山任德筠書乾
德五年立(周暉吉金陵𤨏事)
張昭胤
道士張昭胤前蜀人學柳公權書甚精(書史會要)
釋貫休
釋貫休姓姜氏字德隠婺州蘭溪人(見畫家傳)工篆隸初在
荆州成中令問其筆法曰此事湏登壇而授詎可草草
言之成怒遞放黔中入蜀王建遇之厚(唐詩紀事)
休公有詩集行於世兼善書謂之姜體以其俗姓姜也
(圖畫見聞志)
貫休善草書時人比諸懷素(益州名畫錄)
釋曇域
釋曇域前蜀人(高僧傳云貫休弟子景煥野人閑話云申天師門人)工小篆學李
陽冰(書史會要)
釋曉巒
釋曉巒(一作楚巒)前蜀人工草聖學張芝(書史會要)
曉巒草書得張旭筆意與曇域並稱(十國春秋)
黃崇嘏
黃崇嘏臨邛人周庠知邛州崇嘏上詩稱鄉貢進士年
三十許祗對詳敏復獻長歌庠益竒之召與諸生姪同
遊善琴弈妙書畫翼日薦攝府司戸參軍胥吏畏服案
牘一清庠美其風采欲以女妻之崇嘏袖封状謝仍貢
詩曰幕府若容為坦腹願天速變作男兒庠覽詩驚駭
召見詰問故黃使君女也乞罷歸臨邛不知所終(玉溪)
(編事)
後蜀
黃居寳
黃居寳字辭玉成都人待詔筌次子(見畫家傳)官水部員外
以八分書知名(書史會要)
唐張素卿作十二真人像太傅安思謙因蜀王氏誕辰
獻之命翰林學士歐陽炯作讃翰林待詔黃居寳八分
書題之(益州名畫錄)
滕昌祐
滕昌祐字勝華吳人(見畫家傳)攻書人號滕書大聖慈寺文
殊閣普賢閣蕭相院方丈院多利心院藥師院天花瑞
像數額並昌祐筆(益州名畫錄)
昌祐善書大字(圖畫見聞志)
胡恬
胡恬卜居於岳州湘隂縣白鶴觀父為晏州刺史恬獨
好道隂陽緯候星歴推步罏火飛白之事彭素道易占
術篆隸詞賦皆曲盡其能景福年於安州遇上蔡人馬
處謙賣卜憫其瞽疾致孝因挈入山諸侯辟召皆不能
致後仕蜀為少將作檢校僕射(杜光庭錄異記)
元昭嘏
元昭嘏工部員外郎倣韓擇木八分書昭嘏乃杜光庭
門人(耿煥野人閑話)
張紹文
張紹文(陶宗儀作昭文)廣政十四年成都石本諸經毛詩儀禮
禮記皆祕書省祕書郎張紹文書(容齋續筆)
孫朋古
孫朋古(陶宗儀作朋吉)成都石本周禮祕書省校書郎孫朋古
書(容齋續筆)
孫逢吉
孫逢吉成都人母昭裔性好藏書在成都令門人勾中
正孫逢吉書文選初學記白氏六帖鏤版至中朝行於
世(宋史西蜀世家)
成都石本周易國子博士孫逢吉書(容齋續筆)
周德政
周德政(陶宗儀作德貞)成都石本尚書校書郎周德政書(容齋)
(續筆)
張德昭
張德昭(陶宗儀作德釗)成都石本爾雅簡州平泉令張德昭書
(容齋續筆)
羅綠
羅綠官武軍廵官工篆(書史會要)
馮侃
馮侃偽蜀士人能書得二王之法然而以二指掐筆管
而書凡故筆必二爪跡可深二三分斯書札之異者也
(墨池編)
偽蜀童子
偽蜀有童子某者能書孟氏召入甚佳其穎悟錫之衣
服及墨一丸(墨池編)
杜光庭
道士杜光庭字賓聖道號東瀛子括蒼人喜讀經史工
詞章翰墨之學懿宗設萬言科光庭試不中棄儒衣冠
入道僖宗臨御光庭充麟德殿文章應制喜自錄所為
詩文而字皆楷書人爭得之入蜀以方術事孟昶進為
光禄大夫尚書戶部侍郎廣成先生上柱國蔡國公(宣)
(和書譜)
杜光庭寓滇嘗書蒙國大詔碑精妙有法(謝肇淛滇錄)
釋夢歸
釋夢歸孟蜀時人匡山處士景煥與翰林學士歐陽炯
聯騎遊成都應天寺覩孫位畫左壁天王煥遂畫右壁
天王以對之渤海歎重為長歌以美之繼有草書僧夢
歸後至因請書於廊壁書畫歌行一日而就成都人號
為應天三絶(圖畫見聞志)
楚
石文德
石文德連州人博覽經史經目不忘素不善草隸詩律
一日得晉帖數紙及閱殷璠詩選摹倣久之迥出儔軰
(十國春秋)
吳越
羅隠
羅隠字昭諫餘杭人唐乾符中舉進士不第錢繆辟掌
書記歴節度判官副使奏授司勲郎中梁祖以諫議大
夫召不行魏博羅紹威推為叔父表薦給事中卒作詩
自號江東生(晁公武郡齋讀書志)
隠雖不以書顯名作行書猶有唐人典刑觀其羅城記
藁諸帖略無季世衰弱之習(宣和書譜)
唐梅先生碑羅隠隸書(天下金石志)
林鼎
林鼎慈溪人善屬文能書得歐虞法所聚圖書悉手鈔
仕吳越自鎮海軍節度判官累遷至丞相謚貞獻(張時)
(徹寧波志)
錢傳瑛
錢傳瑛武肅王第三子(一曰長子)初名傳鍇天性英敏頗敦
儒學聚書數千卷工草隸封雲國公(十國春秋)
錢弘儀
錢弘儀文穆王元瓘第十一子工草書善弈碁皆及上
品(十國春秋)
錢弘仰
錢弘仰文穆王第十三子通儒術尤精書法累官台州
刺史顯德五年卒謚成顯(十國春秋)
錢昭序
錢昭序字著明台州刺史仰子好學喜聚書書多親寫
(宋史吳越世家)
東漢
高君陳
高君陳(劉承鈞時人)李克用題名在北嶽廟中其下小字云
天會十二年尚書都官員外郎知曲陽縣事高君陳摹
刊(金石文字記)
劉守清王廷譽
劉守清王廷譽(俱劉繼元時人)天龍寺千佛樓碑李惲撰劉守
清行書王廷譽篆額廣運二年立在太原縣(金石表)
張徐州(已下未詳時代)
張徐州者失其名官徐州故以為稱業儒學喜翰墨志
趣曠達作行書亦自不凡筆力清勁勢若削玉(宣和書)
(譜)
孫昭祚
孫昭祚亡其系中書堂吏也習翰墨尤長歐陽詢行書
法嘗用其體書千文傳於世(宣和書譜)
蘇武功
蘇武功莒人以官稱工篆端勁方穏矩模李陽冰(書史)
(會要)
薛存貴
薛存貴史失其傳喜作草書有晉宋間風度所書雖出
於一手而變態百出或妍或醜其温潤足繩墨處便類
獻之而剛勁乏嫵媚處則李煜金錯刀之儔侣也(宣和)
(書譜)
楊永符
楊永符五代人能草書自號手怒(紫桃軒又綴)
御定佩文齋書畫譜卷三十一
