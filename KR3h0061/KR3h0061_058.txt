欽定四庫全書
御定佩文齋書畫譜目錄
第五十八卷
畫家傳十四
明(四)
董其昌邢侗
范允臨鄒廸光
李日華李肇亨
王思任朱之蕃
米萬鍾鍾惺
鍾快范迂
程嘉燧李流芳
李杭之宋珏
歸昌世朱敬韜
張維陳永文
董孝初顧懿德
顧善有陳繼儒
何白吳振
吳昌文震亨
文從昌文從忠
文承光文世光
安紹芳陳元素
甄求野徐弘澤
秦舜友薛志
沈叔淳項承恩
諸清臣畢本
吳拭黃道周
倪元璐胡皋
李永昌童朝儀
鍾士昌朱統&KR3989;
唐志契唐志尹
吳秋林陸元厚
盛德潛潘在衡
朱纓朱稚征
卞文瑜高道素
王綦盛茂煜
盛年袁孔璋
孫枝張宏
張文元張翀
鄭重朱實
韓旭李麟
李仲芳俞臣
趙備張堯恩
張錫蘭姚允在
王醴張譽
鄒之麟張鵬
朱曰非范公亮
陳丹衷凌必正
蕭遠吳繼善
魯得之楊文驄
魯憲學張爾葆
陳洪綬崔子忠
楊芳藍瑛
邵彌沈顥
朱鷺顧凝遠
周治盛堯民
張風鄒典
武光輔朱茂曙
朱素臣沈甲秀
諸文星葛垓
朱洪圖舒忠讜
趙甸翁逸
胡靖李茂枝
徐白蒋志和
陳嘉言吕定僧
虞麟伯周道行
王允齡謝成
盛胤昌施霖
戈汕徐崍
王載仕張鳳儀
凌雲翰王式
陳尚古汪建
邵堅李辰
袁楷俞之彦
趙洄吳令
習玄劉廣
李良葉芬
汪澄方宗
趙榖戴纓
李遴趙化龍
江文斗周愷
朱質徐尚德
陳天台保甸
吳士冠孔復貞
董策馮夢桂
范霽盛紹先
惲道生商孟和
方叔毅朱瑛
戴晉陳墉
徐榮姚潛
朱大定萬祚亨
吳弘猷吳必榮
趙珂周志
陸海沈煜
范明光褚素民
王烈項轂
松菴道人周畫史
坦率子庭祐
駱指揮可菴老人
友松處士快園叟
一瓢道人詹大
陳喜崔澱
冷謙周顛
張君寳卓小仙
萬玉山張宇初
張宇清張玄慶
張澹然張子言
彭玄明吳伯理
高道士彭玄中
沈明遠張復陽
翁孤峰沈禮
唐道時釋寳金
釋笑印釋日章
釋曉菴釋華朴中
釋雪心釋草菴
釋昇日南釋律天如
釋普大雲釋玉庭
釋福懋釋廣禮
釋可浩釋戒襄
釋海湛釋雄鑑
釋妙琴釋常瑩
釋解如釋湛一
釋寂瀾釋白漢
釋願菴釋墨生
超上人龍上人
端上人通上人
戴氏金夫人
馬氏盧氏
仇氏孫氏
沈氏許氏
方氏孟式邢慈静
文淑李夫人
林天素王友雲
葉小鸞梁孟昭
周淑祐周淑禧
吳興老儒女何玉仙
朱玉耶李佗那
吳淨鬘李因
林金蘭朱斗兒
馬湘蘭葛姬
馬文玉馬如玉
呼文如楊璆姬
薛素素林雪
吳梅仙頓喜
徐女郎安生
欽定四庫全書
御定佩文齋書畫譜卷五十八
畫家傳十四
明(四)
董其昌
董其昌字玄宰華亭人(見書家傳)官至禮部尚書諡文敏好
書畫臨摹真蹟至忘寝食其畫集宋元諸家之長行以
己意論者稱其氣韻秀潤瀟灑生動非人力所及也(松)
(江志)
其昌云余畫少學黃子久山水中復去而為宋人畫(畫)
(禪室随茟)
其昌又云余畫與文太史較各有短長文之精工具體
吾所不如至於古雅秀潤更進一籌矣(容臺集)
其昌山水樹石煙雲流潤神氣具足而出以儒雅之筆
風流藴藉為本朝第一(畫史會要)
其昌最矜慎其畫貴人巨公鄭重請乞者多倩他人應
之或點染已就僮奴以贋筆相易亦欣然為題署都不
計也家多姬侍各具絹素索畫稍有倦色則謠諑繼之
購其真蹟者得之閨房者為多(畫史會要)
自元末以迄國初畫家秀氣略盡成弘嘉靖間復鍾於
吾郡至萬歷末而復衰董宗伯起於雲間才名道藝光
岳毓靈誠開山祖也惜學之者未探宗旨徒貎皮膚兩
郡氣習亦駸駸乎強弩之末也(顧凝遠畫引)
邢侗
邢侗字子愿臨邑人(見書家傳)官至行太僕寺少卿畫入黃
趙董馬堂奥(李維楨大泌山房集)
侗偶作意寫卷石莎草長松修竹遊戲點綴羅羅見其
清疎大抵仿元章叔明筆意(史孝先來禽館集序)
侗善作荆草拳石筆之古秀煙潤庸史孰能及焉(圖繪)
(寳鑑續纂)
范允臨
范允臨字長倩吳縣人(見書家傳)官至福建參議(蘇州志)
允臨跋自畫云余胸中有畫腕中有鬼少時曾留心繪
事以領青衫不可得退而屈首受書遂棄之今老矣追
憶往年筆墨隠隠在目間偶一拈弄竟不類青山面孔
然随意塗抹亦自有致絶無畫家谿徑觀者聊以當無
絃之琴(范允臨輸廖館集)
鄒廸光
鄒廸光字彦吉無錫人萬歷甲戌進士官至副使提學
湖廣罷官時年纔及強卜築惠錫之下極園亭歌舞之
勝(鐡網珊瑚)
廸光寫山水脱盡時格一樹一石必求精妙(畫史會要)
李日華
李日華字君實嘉興人(見書家傳)官至太僕寺少卿書畫亞
於董玄宰(圖繪寳鑑)
日華云余繪事萬不足稱然有留意者亦頗溺之嘗有
題句云畫成未擬人將去茶熟香温且自看亦可笑也
(竹嬾畫媵)
李肇亨
李肇亨字會嘉號珂雪又號醉鷗(日華子)精畫理(朱茂晥)
(顑頷集)
王思任
王思任字季重號遂東山陰人(見書家傳)官主事出知九江
府(山隂志)
思任間作畫仿米家數點雲林一抹饒有雅致(圖繪寳)
(鑑續纂)
朱之蕃
朱之蕃字元介號蘭嵎金陵人(見書家傳)官至侍郎善畫山
水花卉(畫史會要)
元介所摹古人有南宫奪真之妙(江寧志)
米萬鍾
米萬鍾字仲詔關中人徙京師性好石號友石先生(見書)
(家傳)仕至太僕少卿山水得倪迂法花卉似陳白陽(畫史)
(會要)
鍾惺
鍾惺字伯敬(譚元春云號退谷)竟陵人萬歷庚戌進士授行人
遷南京禮部主事歴郎中提學福建所撰古今詩歸盛
行於世(名賢遺墨)
鍾惺善畫(畫引)
鍾伯敬寄譚友夏寒河圖多其位置竹樹陂岸不寒河
不已後偶作一古樹不覺高出於紙茅齋之外不益一
物空處忽露半舟曰此寒河也題而寄之(玉劒尊聞)
鍾快
鍾快惺弟長齋事佛通書畫(譚友夏集)
范迂
范迂字曼翁嘉興諸生素不習畫年踰不惑始託好焉
畫輙題詩其上(張嘉孺題畫詩序)
程嘉燧
程嘉燧字孟陽僑居嘉定刻意為歌詩善畫山水兼工
寫生酒闌歌罷興酣落筆尺蹏便面筆墨飛動或詒書
致幣鄭重請乞摩挲縮瑟經歲不能就一紙(鐡網珊瑚)
李流芳
李流芳字長蘅嘉定人萬歷丙午舉南畿再上公車不
第遂絶意進取性好佳山水中歲於西湖尤數詩酒筆
墨淋漓揮灑山僧榜人相與欵曲軟語間持絹素請乞
欣然應之畫出入元人尤好吳仲圭(畫史會要)
長蘅以山水擅長其寫生又有别趣出入宋元逸氣飛
動(容臺集)
李杭之
李杭之字僧筏流芳之子畫筆酷似其父(畫史會要)
宋珏
宋珏字比玉莆田人畫出入二米仲圭子久不名一家
(鐡網珊瑚)
歸昌世
歸昌世字文休常熟人(見書家傳)善畫墨竹(畫史會要)
朱敬韜
朱敬韜號雲來董其昌題其畫云敬韜作米虎兒墨戲
不减高尚書(畫禪室随筆)
張維
張維字叔維常熟人工畫善吹簫度曲詩亦落落清泚
(常熟志)
張叔維畫筆宗董壮苑吳仲圭生於虞山游跡終歲多
在西湖自號西泠寓客故煙巒出沒善得吳越諸山之
神詩才清逸程孟陽數稱之(張鴻磐西州合譜)
陳永文
陳永文號寳齋善畫花鳥能詩文(常熟志)
董孝初
董孝初字仁常華亭人為諸生久不得志遂棄去放浪
山水間中年作畫筆墨簡遠為時所稱(松江志)
顧懿德
顧懿德字原之畫倣王蒙行筆秀潔屏居東郊罕所酬
應得者寳愛之(松江志)
顧善有
顧善有懿德子亦能畫(松江子)
陳繼儒
陳繼儒字仲醇别號眉公華亭人善寫水墨梅花(圖繪)
(寳鑑續纂)
仲醇能畫山水氣韻空遠(松江志)
董其昌云眉公胸中素具一丘&KR0676;雖草草潑墨而一種
蒼老之氣豈落吳下畫師恬俗魔境(容臺集)
何白
何白字旡咎永嘉人詞賦擅名山水得方方壺筆意清
老可尚竹石亦最煙潤(畫史會要)
吳振
吳振字振之(馮仙湜云號竹嶼)華亭人工山水筆墨秀潤為董
文敏所稱賞(松江志)
吳昌
吳昌字昌伯振子能世其業(圖繪寳鑑續纂)
文震亨
文震亨字啓美待詔曾孫(見書家傳)書畫咸有家風為中書
舍人(畫史會要)
文從昌
文從昌號南岳伯仁之孫質朴古雅以畫名(文氏族譜)
從昌落筆娟秀志存法祖流風餘韻往往似之(畫史會)
(要)
文從忠
文從忠號華岳從昌從弟能畫(文氏族譜)
文承光
文承光字象賢從昌子能畫(文氏族譜)
文世光
文世光字仲英從昌子善畫花鳥(文氏族譜)
安紹芳
安紹芳字茂卿自號硯亭居士無錫人(見書家傳)畫摹大癡
嬾瓚旁寫蘭竹别具一種清芬里中兒購不易得姑以
自寄其瀟灑標韻而已(書畫題䟦記)
陳元素
陳元素字古白吳人(見書家傳)善畫蘭(畫引)
甄求野
甄求野非畫者居恒讀書十之七徙倚竹樹十之三酒
茗縱談琴弈自恣十之五或竟月不畫連月書不休人
或踵門申懇未必為畫或不俟求輒自喜為畫淋漓酣
肆出入董巨(恬致堂集)
徐弘澤
徐弘澤字潤卿號春門(見書家傳)畫出入子久叔明仲圭三
家昭代則石翁徵仲白陽丹丘一灑墨即在筆端(恬致)
(堂集)
秦舜友
秦舜友字心卿號冰玉宣城人徙錢塘摹右軍書右丞
詩繪錢塘人無出其右者(虞淳熙德園集)
秦心卿喜用鹿柱筆不得精紙不以塗抹其畫自入天
台後松針石脈迥然有異(恬致堂集)
薛志
薛志字子尚長於水墨雲山樹石小近李成(德園集)
沈叔淳
沈叔淳更名自新字曼倩(見畫家傳)弄筆作煙樾渚柯沙嶼
坡麓奄有元人風格(恬致堂集)
項承恩
項承恩字寵叔新安人為杭州府學生屡上不第遂隱
西湖岳墳倣石田畫蒼莽淋漓直得子久家法(六研齋)
(三筆)
諸清臣
諸清臣字清之會稽人善畫置之趙子昂黃子久王叔
明倪雲林之間幾不能辨(邢侗來禽館集)
畢本
畢本字子務號昆山淄人嗜琴工詩善畫山水人物(畢)
(自嚴石隠園藏稾)
吳拭
吳拭字去塵别號逋道人休寧人為詩清古澹雋工書
畫又精琴理製墨及漆器精妙人爭寳之(徽州志)
黃道周
黃道周字幼玄一字螭若號石齋漳州人(見書家傳)歴官禮
部尚書(黃石齋行状)
黃石齋善畫人初不知也臨難前作水墨大畫三幅長
松怪石極其磊落(劉䜌五石瓠)
倪元璐
倪元璐字玉汝號鴻寳上虞人天啓壬戌進士改庶吉
士授編修終禮部尚書翰林院學士諡文貞(兩朝遺詩)
倪鴻寳善畫竹石水雲山草集多題畫詩(五石瓠)
胡皋
胡皋字公邁婺源人畫追顧陸天啓中詔從將軍趙佑
宣撫朝鮮(徽州志)
李永昌
李永昌休寧人(見書家傳)善書畫與董思白齊名(徽州志)
童朝儀
童朝儀字令侯山陰人(見書家傳)歴官後軍都督工書畫(山)
(隂志)
鍾士昌
鍾士昌字汝樸通海人敏慧絶人善書畫及北遊两都
筆墨益妙天啓間試畫品中書(雲南通志)
朱統&KR3989;
朱統&KR3989;字仲韶(謀垔族姪)寫花卉無塵俗氣(畫史會要)
唐志契
唐志契字玄生海陵諸生躭繪事自謂得趣之深著繪
事微言四卷(畫史會要)
唐志尹
唐志尹字聘三志契弟亦能畫(畫史會要)
吳秋林
吳秋林歙人(見書家傳)繪事宗周東村兼善蘭竹(紫桃軒又)
(綴)
陸元厚
陸元厚(見書家傳)畫工草蟲不多為人作(紫桃軒又綴)
盛德潛
盛德潛號杞菊老人性癖嗜古所著有存古錄皆劄記
鼎彛竒物書繪真蹟若周公謹雲煙過眼之屬畫清貴
簡遠如倪迂若不肯為人作間點筆又輒自碎之(紫桃)
(軒又綴)
潘璿
潘璿字在衡無錫人善畫(許令典淮陽集)
朱纓
朱纓字清父嘉定人(徐允禄云朱鶴子别號小松見書家傳)畫尤長於氣
韻長卷小幅各有異趣(婁堅學古緒言)
朱纓刻竹木為古仙佛像鍳者謂勝於吳道子所繪又
間仿王摩詰諸名家所畫山川雲樹紆曲盤折盡屬化
工他人竭力效之終不能及(徐允禄思勉齋集)
朱稚征
朱稚征清父季子亦工圖繪(思勉齋集)
卞文瑜
卞文瑜(畫史會要云字潤甫)號浮白蘇州人善山水(圖繪寳鑑續)
(纂)
文瑜樹石勾剔甚有筆意(畫史會要)
高道素
高道素號明水嘉興人歴官工部即中點染豪素臨摹
逼真慣作倪迂小景(譚貞默近代畫名家實錄)
王綦
王綦字履石吳郡諸生寫山水結搆竒幻人物樹石略
寫形似不拘拘於畫法(畫史會要)
盛茂煜
盛茂煜號念菴(畫史會要云長洲人)善山水(圖繪寳鑑續纂)
盛年
盛年字大有茂煜子亦善畫(圖繪寳鑑續纂)
袁孔璋
袁孔璋字叔賢吳縣人山水精秀用筆不苟(畫史會要)
孫枝
孫枝(珊瑚網云字叔逹)吳人善山水法文待詔(畫史會要)
張宏
張宏字君度吳縣人善山水(畫史會要)
張文元
張文元姑蘇人工畫美人俗筆中神手也(珊瑚網)
張翀
張翀號圖南江南人善人物茟墨豪邁著色古雅時人
争重之山水亦佳(圖繪寳鑑續纂)
鄭重
鄭重字千里歙人流寓金陵好樓居日事香茗善寫佛
像必齋沐而後舉筆亦畫山水小景(圖繪寳鑑續纂)
朱實
朱實字肖海嘉興人臨摹元人舊本精妙入神(圖繪寳)
(鑑續纂)
韓旭
韓旭浙人善草蟲其翎毛深學林良(圖繪寳鑑續纂)
李麟
李麟字次公四明人善佛像下筆如蓴葉用焦墨而不
覺其枯尤長寫貎亦以焦墨粗鈎為之(圖繪寳鑑續纂)
李仲芳
李仲芳麟子能紹父藝(圖繪寳鑑續纂)
俞臣
俞臣字臣哉杭州人寓維揚善蘭竹得趙松雪正派(圖)
(繪寳鑑續纂)
趙備
趙備字湘蘭江南人善畫墨竹雨露者居多烘染最為
得法(圖繪寳鑑續纂)
張堯恩
張堯恩字孺承杭州人善山水筆意與文氏相似(圖繪)
(寳鑑續纂)
張錫蘭
張錫蘭堯恩子亦能紹藝(圖繪寳鑑續纂)
姚允在
姚允在字簡叔會稽人山水學荆關筆墨遒勁思致不
凡(圖繪寳鑑續纂)
王醴
王醴字三泉嘉興人善花鳥學周少谷(圖繪寳鑑續纂)
張譽
張譽字仲實號峩石南海人工畫山水人物花鳥草蟲
白描出李龍眠之右筆法精妙(圖繪寳鑑續纂)
鄒之麟
鄒之麟字臣虎武進人舉進士畫摹黃子久(常州府志)
張鵬
張鵬字應秋號雲程甌寧人畫擅百家之長尤工山水
花草翎毛特其餘事耳(圖繪寳鑑續纂)
朱曰非范公亮
朱曰非筆清墨秀范公亮亦畫道中軼材相與鼓行而
前子久營壘悉入吳越間矣(恬致堂集)
陳丹衷
陳丹衷字旻昭號涉江金陵人(見書家𫝊)能畫不名一家(江)
(寧志)
凌必正
凌必正字貞卿太倉人崇禎辛未進士官至廣西副使
善畫花鳥(太倉州志)
蕭遠
蕭遠字槐徵曲江人崇禎丙子舉於卿詩文下筆立就
尤工繪事(韶州府志)
吳繼善
吳繼善字志衍太倉人崇禎丁丑進士知成都縣博聞
辨智風流警速工詩歌善尺牘尤愛圖繪有元人風(吳)
(偉業梅村集)
魯得之
魯得之字孔孫號千巖錢唐人工寫竹(嘉興志)
孔孫墨竹從吳仲圭得法而上窺文湖州蘇玉局所謂
駸駸欲度驊騮者此道今人滅裂披猖可厭孔孫遠宗
獨紹崛起千古之下真翰墨中精猛之將(李日華墨君)
(題語)
孔孫寫蘭竹正如文與可初不自貴重人人可乞當其
最入意者則又鐍而藏之曰吾將留以自驗少壮生熟
進長之不同也(同上)
得之晚患臂疾以左手寫竹風韻尤佳(秀水志)
楊文驄
楊文驄字龍友貴州人官至兵部郎博學好古善畫山
水(圖繪寳鑑續纂)
龍友生於貴竹獨破天荒所作台蕩等圖有宋人之骨
力去其結有元人之風雅去其佻出入巨然惠崇之間
(容臺集)
魯憲學
魯憲學字爾章南漳人(見書家傳)善書畫(湖廣通志)
張爾葆
張爾葆字葆生松江人弱冠即有名畫苑寫生入能品
後善山水與李長蘅董思白齊名其婿陳洪綬得其畫
法(山陰志)
陳洪綬
陳洪綬字章侯諸暨人以明經不仕賦性狂𣪚研心書
畫所作古人物世所罕及(畫史會要)
洪綬甫四齡就婦翁家見新堊壁登案畫漢前將軍關
侯象長八九尺盖繪事本天縱也崇禎間與北平崔青
蚓齊名號南陳北崔(静志居詩話)
崔子忠
崔子忠字道母初名丹字開予又字青蚓順天府學諸
生形容清古言辭簡質望之不似今人文翰之暇留心
丹青規摹顧陸閻吳遺蹟唐人以下不復措手居京師
闤闠中蓬蒿翳然凝塵滿席蒔花飬魚杳然遺世興至
則解衣盤礴一妻二女皆從點染設色相與摩挲指示
共相娛悅間出以貽相善者若庸夫俗子用金帛相購
雖窮餓掉頭弗顧也(孫承澤畿輔人物志)
雀青蚓細描設色能自出新意(沈光裕譻&KR1585;)
楊芳
楊芳字青之浮沉里中三十年口無雌黃遇酒輒笑生
平喜作畫而不自貴重(黃淳耀陶菴集)
藍瑛
藍瑛字田叔浙江人善畫老而彌工蒼古頗類沈啓南
(畫史會要)
邵彌
邵彌字僧彌長洲人(見書家傳)畫山水極古秀之致吳偉業
畫中九友歌云風流已矣吾瓜疇一生迂癖為人尤童
僕竊罵妻孥愁瘦如黃鵠閒如鷗煙驅墨染何曾休盖
指邵彌也(蘇州志)
沈顥
沈顥字朗倩吳縣人性豪放好竒工書畫(蘇州志)
朱鷺
朱鷺字白民吳縣人結茆華山蓮子峰貧甚不受人一
錢唯寫竹枝賣以自給(續姑蘇名賢小記)
顧凝遠
顧凝遠號青霞吳郡人少負驚才長而好學於古今墳
典藝志無所不窺而又精於畫理好事者得其寸巒尺
壑輒護為百結木難(畫引序)
周治
周治字之治工為詩歌間涉繪事高秀絶塵力貧自給
終身不娶(吳縣志)
盛堯民
盛堯民吳人貧而俠工丹青(范鳳翼璽卿集)
張風
張風字大風上元人少為諸生後遂焚帖括衣短後佩
蒯緱走北都出盧龍上谷覧昌平天夀諸山風故善畫
至是乃益工畫尾署真香佛空四字或稱昇州道士(江)
(寧府志)
鄒典
鄒典字滿字吳縣人客遊金陵遂家焉貧苦有志節喜
讀禹貢考工離騷南華諸書善繪事(江寧府志)
武光輔
武光輔性至孝以母老不忍仕好遊山水善畫竹每以
自娛不為人所強(江寧府志)
朱茂曙
朱茂曙字子蘅秀水人(見書家𫝊)能畫山水竹石為董文敏
所稱(秀水志)
朱素臣
朱素臣字去塵善寫竹築屋於幽篁間與名流觴詠其
中曹太史勲贈詩有中有道人癯似竹之句遂以竹屋
為號(秀水志)
沈甲秀
沈甲秀字凝芝石門人(見書家傳)善畫花鳥草蟲(石門志)
諸文星一
諸文星字紫鄰(見書家傳)善丹青(石門志)
葛垓
葛垓字長熙初名杰南州社中名儁也善寫水墨人物
花卉山水濃淡數筆不露點畫之㾗(閔奎翠橘堂箋臆)
朱洪圖
朱洪圖字定遠南昌衛世指揮使嗣宗子也善畫落筆
瀟灑逼真雲林(翠橘堂箋臆)
舒忠讜
舒忠讜字魯直舒芬之曾孫庚午鄕薦第二人翰墨詩
畫無不盡之美(翠橘堂箋臆)
趙甸
趙甸字璧雲山陰諸生善畫山水得雲林筆意(紹興志)
翁逸
翁逸字祖石餘姚人工山水(紹興志)
胡靖
胡靖南平人後為僧名澄雪工書畫嘗泛海至琉球覧
島嶼風景繪圖誌槩刻畫精妙(延平志)
李茂枝
李茂枝永安人放情詩酒喜畫墨蓮尤精於人物人謂
道子復生(延平志)
徐白
徐白字介白嘉興人徙吳江以諸生久須當貢遭亂棄
去隱靈巖之上沙無子女不蓄僮僕手一鎌種蔬藝果
捃拾自給暇則坐小樓作畫吟詩詩幽秀得晚唐風致
畫蕭疎無俗韻(松陵文獻)
蔣志和
蒋志和(啓禎時人)陳繼儒題其畫卷云自唐宋元名家皆撮
其精微染於豪端豈惟氣吞時流即董宗伯見之幾下
衛夫人之歎(珊瑚網)
陳嘉言
陳嘉言字孔彰嘉興人善寫花卉(圖繪寳鑑續纂)
呂定僧
呂定僧所寫纖禽香草陸離偃蹇有青虯白螭之氣(胡)
(介旅堂集)
虞麟伯
虞麟伯善寫真(李肇亨寫山樓稾)
周道行
周道行吳縣人以繪事知名(馮翼瀆上編)
王允齡
王允齡字延卿摸傚各家皆有生氣(江寧府志)
謝成
謝成字仲美寫真逼肖山水花鳥皆擅長(江寧府志)
盛胤昌
盛胤昌字懋開作畫頗拘尺幅而持身高潔綽有古風
(江寧府志)
施霖
施霖字雨咸(畫史會要作雨若)畫山水不屑屑景色間有元人
風度可稱逸品(江寧府志)
戈汕
戈汕字莊樂能詩善書畫作畫鈎染細密人謂其得北
宋畫院筆意(常熟志)
徐崍
徐崍字石臣善書畫品甚孤介(常熟志)
王載仕
王載仕字浮玉邑諸生志尚高雅隠於丹青一時名流
咸推重之(常熟志)
張鳳儀(已下三十五人見畫史會要朱謀垔云真蹟罕覩未敢置評)
張鳳儀長洲人善人物(畫史會要)
凌雲翰
凌雲翰字五雲善山水(畫史會要)
王式
王式字無倪長洲人(畫史會要)
陳尚古
陳尚古字彦朴長洲人(畫史會要)
汪建
汪建字元植徽州人(畫史會要)
邵堅
邵堅字不磷吴縣人(畫史會要)
李辰
李辰字奎南四明人(畫史會要)
袁楷
袁楷字雪隠無錫人(畫史會要)
俞之彦
俞之彦字章施吳縣人(畫史會要)
趙洄
趙洄字行之華亭人(畫史會要)
吳令
吳令字信之吳縣人(畫史會要)
習玄
習玄字又玄吳縣人(畫史會要)
劉廣
劉廣字元博長洲人(畫史會要)
李良
李良字癡和閩中人(畫史會要)
葉芬
葉芬字清之松江人(畫史會要)
汪澄
汪澄字澹然徽州人(畫史會要)
方宗
方宗字伯蕃瓜州人(畫史會要)
趙榖
趙榖字雲石泰州人(畫史會要)
戴纓
戴纓字清之長洲人(畫史會要)
李遴
李遴字振振江都人(畫史會要)
趙化龍
趙化龍字雲門四明人(畫史會要)
江文斗
江文斗字煥之徽州人(畫史會要)
周愷
周愷字晉卿長洲人(畫史會要)
朱質
朱質字吟餘長洲人(畫史會要)
徐尚德
徐尚德字仲修江都人(畫史會要)
陳天台
陳天台字閬仙閩中人(畫史會要)
保甸
保甸字君平通州人(畫史會要)
吳士冠
吳士冠字相如蘇州人(畫史會要)
孔復貞
孔復貞字鳬生揚州人(畫史會要)
董策
董策字清寰四明人(畫史會要)
馮夢桂
馮夢桂字丹芬長洲人(畫史會要)
范霽
范霽字夢符四明人(畫史會要)
盛紹先
盛紹先字克振揚州人(畫史會要)
惲道生商孟和
惲道生(圖繪寳鑑續纂云名本初武進人)商孟和並善畫山水(譚友夏)
(集)
方叔毅
方叔毅字百里上海人工貎人物(松江志)
朱瑛等十七人(見珊瑚網為汪砢玉寫摩詰句圖按砢玉自跋為崇禎戊辰故)
(附於崇禎之末)
朱瑛戴晉陳墉徐榮姚潛
朱大定萬祚亨吳弘猷吳必榮趙珂
周志陸海沈煜范明光禇素民
王烈項轂(珊瑚網)
松菴道人(已下十人名氏遺闕)
松菴道人寫墨菊幽興宛在山巖中(劉槎翁集)
周畫史
周畫史未詳其名工畫花鳥(皇明書畫史)
坦率子
坦率子不知何許人徐幼文謂其善畫(皇明書畫史)
庭祐
庭祐遺其姓作墨竹間有可觀者(皇明書畫史)
駱指揮
駱指揮善畫人物馬得趙吳興筆意(畫史會要)
可菴老人
可菴老人(成弘間人)史鑑題其畫竹云國初寫竹王舍人筆
端生動妙入神風流太常繼其後片紙一出人争珍可
菴老人得此傳聲價在人尤赫然江南賢豪動百數家
家屏障生風煙(史鑑西村集)
友松處士
友松處士姓申屠氏(見書家傳)善寫生(姚䕫文敏公遺藳)
快園叟
快園叟(嘉靖時人)許榖畫鹿行云古來寫鹿誰最賢耶律以
後皆無傳吾鄕近推快園叟毫端物態俱天然(外臺稾)
一瓢道人
一瓢道人不知其名姓嘗持一瓢浪遊鄂岳間人遂呼
為一瓢道人出語顛狂多竒中發藥有效又為人畫牛
信口作詩有異語(袁中道珂雪齋集)
詹大
詹大(佚其名)詹景鳳云吾家詹大畫牛亦足與學士(詹儼)馬
敵(詹東圖玄覧)
陳喜
太監陳喜字仲樂韃靼人工人物鳥獸下筆無痕為一
代之妙(圖繪寳鑑續纂)
崔澱
崔澱字彦沈别號楊浦高麗海州人(見書家傳)旁通繪事善
梅竹翎毛點畫入神(楊浦集)
冷謙
冷謙字啓敬武陵人元中統初與劉秉忠從沙門海雲
遊無書不讀尤深於易嘗遊霅川與趙孟頫同觀李將
軍畫頃然效之遂得其法又加精焉遇異人淮陽授以
中黃大丹元末則百數歲矣而綠髮童顔如年少高帝
初為協律郎郊廟樂章多所撰定(珊瑚網)
周顚
周顛建昌人舉止非常行乞南昌市常趨省府曰告太
平人異其言呼顛仙太祖取南昌將還建業拜送馬首
曰告太平顛無正語若行軍有髣髴言輒白及征漢至
馬當太祖投之江旦與衆偕來更召與同食食已即去
莫知所之(珊瑚網)
周顛仙自寫一像在皇城五鳳樓上(畫史會要)
張君寳
張君寳字全一一字玄玄别號保和容忍三丰子人目
為邋遢張(見書家傳)天順末封為通微顯化真人(珊瑚網)
張三丰自畫一像在臨淮侯家(畫史會要)
卓小仙
卓小仙蜀人善畫好吟咏舉止異常嘉靖間寓番易時
飲連盞吞復吐出或納片石於口須臾成銀以給貧人
一日别衆去竟不知所之(畫史會要)
萬玉山
萬玉山名福敦羅田人攻舉子業輒厭棄之童髮投塔
山寺為僧法名道璣邑令徐君召與語大器之命蓄髮
訪道四方號為玉山人語人禍福多竒中繪蘭竹清逸
有韻世宗時贈清微神霄演法真人(徐學謨海隅集)
張宇初
天師張宇初字信甫(畫史會要云字子璿)號無為子四十三代天
師能詩工書翰寫墨竹自成一家亦精蘭蕙(皇明書畫)
(史)
張宇清
真人張宇清善寫山水(曾棨西墅集)
張玄慶(畫史會要作慶玄)
天師張玄慶博學能文長詩畫(珊瑚網)
張慶玄善畫蘭蕙竹石(畫史會要)
張澹然
天師張澹然號九歸道人山水宗二米布景清雅亦能
作枯木竹石(畫史會要)
張子言
天師張子言號静淵善畫山樊水仙墨梅(畫史會要)
彭玄明
道士彭玄明居華陽鎦司業崧題其所畫秋山圖云我
不識華陽彭煉師見畫雲山想句曲(圖繪寳鑑)
吳伯理
道士吳伯理號巢雲子(見書家傳)居廣信龍虎山工畫枯木
竹石(皇明書畫史)
高道士
高道士(宣德時人)李昌祺題高道士所畫山水云伊誰丹青
擅能事畫出羣山與山似樹杪如聞雪瀑泉林間疑有
雲門寺杖藜橋上知何人抱琴可望不可親高師指點
笑相語我昨圖成殊逼真(運甓漫稾)
彭玄中
道士彭玄中號檜亭江陰人山水學何彦澤(畫史會要)
沈明遠
道士沈明遠浙江人畫竹石(畫史會要)
張復陽
道士張復陽(秀水志云名復字復陽為道士居南宮)初業儒棄去從朱艮
菴學道善詩工畫仿吳仲圭蒼欝淋漓(六研齋筆記)
張復陽善畫山水人物可入能品(皇明書畫史)
翁孤峰
道士翁孤峰工於畫魚(畫史會要)
沈禮
冶城道士沈禮山水亦清(金陵瑣事)
唐道時
冶城道士唐道時字子貞學畫於胡長白(金陵瑣事)
釋寳金
釋寳金姓石氏號碧峰乾州永夀人遊五臺山建靈鷲
菴遊學之僧多至千餘人洪武戊申居大天界寺(江寧)
(志)
碧峰善畫山水似彭玄中而不逮(畫史會要)
釋笑印
釋笑印住南嶽工畫蒲萄(張以寧翠屏集)
釋日章
釋日章(畫史會要云號錦峰)蜀成都人畫山水學唐子華(圖繪寳)
(鑑續纂)
釋曉菴
釋曉菴東吳人畫蒲萄(圖繪寳鑑續纂)
釋華朴中
釋華朴中浙中詩僧師戴静菴作畫得名(圖繪寳鑑續)
(纂)
釋雪心
釋雪心善畫墨梅(畫史會要)
釋草菴
釋草菴住嘉禾三塔寺工詩畫(畫史會要)
釋昇日南
釋昇日南號照菴浙江人宗倪雲林畫竹石枯木(畫史)
(會要)
日南善畫水仙尤善音律永樂中人(王錡寓圃雜記)
釋律天如
釋律天如號片玉吳縣人畫師日南亦能作蘭蕙竹石
(畫史會要)
釋普大雲
釋普大雲畫水仙學趙子固茟法日南天如俱不逮之
(畫史會要)
釋玉庭
釋玉庭松江人居超果寺善墨梅(錢福鶴灘集)
釋福懋
釋福懋字大林竹堂寺僧(見書家傳)畫學倪迂(皇甫汸長洲)
(志)
釋廣禮
釋廣禮號大鏡報恩寺僧陳子野授以畫竹之法(金陵)
(𤨏事)
釋可浩
釋可浩號月泉靈谷寺住持畫蒲萄不減温日觀(金陵)
(𤨏事)
釋戒襄
釋戒襄字平野海鹽天寧寺僧幼得事文徵仲畫雲山
亦斐亹不輕為人作(紫桃軒又綴)
戒襄兼善蘭竹(海鹽圖經)
釋海湛
釋海湛不知何許人畫法蕭閒簡澹大非時流所及(六)
(研齋筆記)
釋雄鑑
釋雄鑑號瘦石居杭之煙霞洞善畫(六研齋三筆)
釋妙琴
釋妙琴字無絃華陽人善詩工書畫又以畫牛得名稱
牛和尚畫梅入妙自號梅屋老人(郭棐四川總志)
釋常瑩
釋常瑩字珂雪華亭人畫蒲萄(畫史會要)
釋解如
釋解如學二米雲山(恬致堂集)
釋湛一
釋湛一為汪珂玉畫摩詰句圖(珊瑚網)
釋寂瀾
釋寂瀾為汪珂玉畫摩詰句圖(珊瑚網)
釋白漢
釋白漢工畫山水(巢鳴盛甲庚詩存)
釋願菴
釋願菴畫山水筆墨高遠(旅堂集)
釋墨生
釋墨生畫倣梅沙彌(寫山樓稾)
超上人
超上人劉崧題其所畫墨菊云露香秋色淺深中青蕊
黃花自一叢最憶南園微雨過短籬扶杖看西風(劉槎)
(翁集)
龍上人
龍上人善畫龍水(畫史會要)
端上人
端上人善畫山水(皇明書畫史)
通上人
通上人善畫釋智舷贈詩云我愛通師不住緣疎疎落
落衆人前一生心事憑誰說寫向孤峰祗自憐(黃葉菴)
(集)
戴氏
戴氏文進之女山水人物效其父有筆力(畫史會要)
金夫人
金夫人陳别駕鋼之配也善水墨畫所寫蕃馬峭勁如
生(江寧府志)
馬氏
馬氏名閑卿號芷居陳魯南夫人善山水白描畫畢多
手裂之不以示人(金陵瑣事)
盧氏
盧氏名允貞字德恒號恒齋倪文毅公之妻白描精妙
有九歌圖璇璣圖二卷藏於家(畫史會要)
仇氏
仇氏英之女號杜陵内史能人物畫綽有父風(丹青志)
仇氏畫山水人物精工秀麗筆意不凡無一點塵俗氣
(畫史會要)
仇氏著色白衣大士像無論相好莊嚴而瓔珞上堆粉
圓凸宛然珠顆燦燦女手見稱僅僅水墨斯誠丹青獨
擅者歟(珊瑚網)
孫氏
孫氏任克誠之妻也善寫墨梅人以孫梅花稱之(畫史)
(會要)
沈氏
沈氏沈宜謙之女楊伯海妻工折枝花黃姬水題其杏
花詩云燕飛修閣簾櫳静紈扇新題春思長妙繪一經
仙媛手海棠生豔復生香(金陵瑣事)
許氏
許氏汝寧君之母雅善繪事吳興人以為管夫人復出
(弇州山人稾)
方氏孟式
方氏孟式字如耀桐城人山東布政張秉文之妻也志
篤詩書備有婦德繪大士像得慈悲三昧(畫史會要)
邢慈静
邢慈静臨邑人邢侗之妹(見書家傳)善畫白描大士(珊瑚網)
慈静畫宗管道昇(武定州志)
文淑
文淑字端容衡山公其高祖父也父彦可以名行世其
家趙靈均少而受業遂以娶焉性明惠所見幽花異卉
小蟲怪蝶信筆渲染皆能撫寫性情鮮妍生動圖得千
種名曰寒山草木昆蟲状摹内府本草千種千日而就
又以其暇畫湘君擣素惜花美人圖遠近購者填塞貴
姬季女爭來師事相傳筆法(珊瑚網)
李夫人
李夫人(珊瑚網云姓范氏)名道坤作山水花卉北方畫學自李
夫人創發亦書家之有李衞(容臺集)
道坤倣倪迂山水覺清淑之氣果鍾於婦人(珊瑚網)
林天素王友雲
林天素王友雲俱杭州人董其昌云山居荏苒幾三十
年乃聞閨秀之能畫史者一再出又皆著於武林之西
湖初為林天素繼為王友雲天素秀絶友雲澹宕特饒
骨韻(容臺集)
葉小鸞
葉小鸞字瓊章一字瑶期沈宛君第三女四歲能誦楚
辭工詩多佳句能摸山水寫落花飛蝶皆有韻致(鐡網)
(珊瑚)
梁孟昭
梁孟昭字夷素錢塘人茅九仍室能詩工畫花鳥(杭州)
(志)
周淑祐周淑禧
周淑祐周淑禧江隂周榮公二女臨文淑畫本草亦成
絶品淑禧寫大士像十六幅陳仲醇謂其十指放光直
造盧楞伽吳道子筆墨之外(静志居詩話)
吳興老儒女
吳興老儒女小字瑞丸解琴理能寫山水竹石(珊瑚網)
何玉仙
何玉仙(畫史會要云名曇)號白雲道人史痴翁妾(見書家傳)能小畫
(鐡網珊瑚)
朱玉耶李佗那
朱玉耶李佗那俱郭天中之姬玉耶工山水師董北苑
佗那工水仙直逼趙子固(畫史會要)
吳淨鬘
吳淨鬘陳洪綬妾善花草(明詩綜)
李因
李因武林葛無竒侍御家姬山水寫生俱擅長(珊瑚網)
林金蘭(金陵瑣事作林奴兒)
林金蘭自號秋香亭中人南都妓也畫山水人物宗馬
遠茟力雖未至亦女流所難得(皇明書畫史)
秋香學畫於史廷直王元父二人茟力清潤(金陵瑣事)
朱斗兒
朱斗兒號素蛾畫山水小景陳魯南授以筆法(畫史會)
(要)
馬湘蘭
馬姬名守真小字元兒又號月嬌以善畫蘭故湘蘭之
名獨著所居在秦淮勝處(鐡網珊瑚)
葛姬
葛姬號曉雲本出教坊雅善琵琶兼通翰墨尤工於寫
蘭(皇甫司勲集)
馬文玉
馬文玉名珪善謳善琴善畫遊西湖作憶舊詩四章武
林詞客屬和盈帙縉雲鄭士弘叙曰品似芙蕖才過柳
絮弄墨則花牋點就慣自描蘭裁詩則竹簡題殘曾無
竄草尤工樂府停吳雲於雙聲最善絲桐挹湘水於十
指(清河書畫舫)
馬如玉
馬如玉字楚嶼(見書家傳)家金陵南市樓徙居舊院善繪事
(畫史會要)
呼文如
呼文如萬歷間江夏營妓知詩詞善琴能畫蘭(鐡網珊)
(瑚)
楊璆姬
楊璆姬平康才人世以玉貎善音律擬之楚璆姬雅好
翰墨又嘗游戲丹青得九畹生態時稱逸品(潘之恒曲)
(中記)
薛素素
薛素素吳人(見書家傳)能畫蘭竹作小詩善彈走馬以女俠
自命(書畫題䟦)
林雪
林雪閩中妓善繪事(珊瑚網)
吳梅仙
吳梅仙金陵妓女也善丹青(畫史會要)
頓喜
頓喜號西來金陵妓善作蘭竹飛白石(珊瑚網)
徐女郎安生
徐女郎安生善繪事作六君子圖儼然雲林再見(珊瑚)
(網)
御定佩文齋書畫譜卷五十八
