欽定四庫全書
御定佩文齋書畫譜目錄
第四十五卷
畫家傳一
黃帝時人
史皇
周
封膜宋畫史
畫莢者公輸班
敬君
秦
烈裔秦工人
漢
毛延夀陳敞
劉白龔寬
陽望樊育
後漢
張衡蔡邕
趙岐劉褒
劉旦楊魯
魏
楊脩桓範
徐邈
吴
曺不興
蜀漢
諸葛亮諸葛瞻
李意其
晉
衞協荀勗
張墨嵇康
張收温嶠
王廙王羲之
王獻之謝安
王濛康昕
顧愷之史道碩
夏侯瞻范宣
戴逵戴勃
謝巖曺龍
丁遠楊惠
江思遠葛洪第三子
釋惠遠
後涼
徐麟
宋
陸探微陸綏
陸弘肅顧寳光
袁倩袁質
顧景秀王微
宗炳戴顒
謝靈運謝惠連
謝稚謝莊
謝約顧駿之
劉胤祖劉紹祖
劉璞江僧寳
吴暕張則
史敬文史藝
劉斌尹長生
蔡斌濮萬年
濮道興史粲
康允之朱僧辯
褚靈石范惟賢
南齊
宗測劉係宗
劉瑱殷蒨
毛惠遠毛惠秀
毛稜謝赫
沈標章繼伯
蘧道愍姚曇度
周曇研范懷珍
鍾宗之王奴
王殿戴蜀
陳公恩陶景真
張季和沈粲
丁光虞堅
丁寬智積菩薩
僧覺僧珍
梁
張僧繇張善果
張儒童焦寳願
陸杲陶弘景
袁昂蕭賁
嵇寳鈞聶松
解倩陸整
僧威公吉底俱
摩羅菩提
陳
顧野王杜緬
袁彦
魏
蔣少游高遵
王由楊乞德
祖班
北齊
曺仲達蕭放
楊子華劉殺鬼
殷英童高尚士
徐德祖曺仲璞
周
田僧亮馮提伽
袁子昂
隋
展子虔董伯仁
鄭法士鄭法輪
鄭德文陳善見
劉烏孫尚子
王仲舒楊契丹
李雅閻毗
夏侯朗江志
閻思光解悰
程瓉尉遲跋質那
蔡生釋䟦摩
釋玄暢釋迦佛陀
釋曇摩拙又
欽定四庫全書
御定佩文齋書畫譜卷四十五
畫家傳一
黃帝時人
史皇
史皇(與倉頡同時)黃帝有臣史皇始造畫(張君房雲笈七籖)
龜字效靈龍圖呈寳軒轅氏得於温洛中史皇倉頡状
焉(張彦遠歷代名畫記)
史皇與倉頡皆古聖人也倉頡造書史皇制畫書與畫
非異道也其初一致也(宋濓學士集)
周
封膜
封膜周時人善畫見穆天子傳(歷代名畫記穆金賚畫史會要云考天子傳)
(云封膜晝於河水之陽以為殷人主郭注云膜晝人名彦遠誤看晝字為畫字遂令妄有一人今駮正之)
宋畫史
宋元君將畫圖衆史皆至受揖而立舐筆和墨在外者
半有一史後至者儃儃然不趨受揖不立因之舍公使
人視之則解衣槃礴臝君曰可矣是真畫者也(莊子)
畫莢者
客有為周君畫莢者三年而成君觀之與髹莢同状周
君大怒畫莢者曰築十版之墻鑿八尺之牖而以日始
出時加之其上而觀周君為之望見其状盡成龍蛇禽
獸車馬萬物之状畢具周君大悅(韓非子)
公輸班
公輸班(魯人)百家書云公輸班之水見蠡曰見汝形蠡邇
出頭般以足畫圖之(應劭風俗通義)
舊有忖留神像此神嘗與魯班語班令其人出忖留曰
我貎獰醜卿善圖物容我不能出班於是拱手與言曰
出頭見我忖留乃出首班於是以脚畫地忖留覺之便
還沒水故置其像於水唯背以上立水上(酈道元水經注)
敬君
敬君(齊人)齊王起九重臺召敬君圖之敬君久不得歸思
其妻乃畫妻對之(劉向說苑)
秦
烈裔
烈裔騫霄國人善畫始皇元年獻之含丹青以漱地即
成魑魅及詭怪羣物之象以指畫地長百丈直如繩墨
方寸之内畫以四瀆五岳列國之圖又畫為龍鳳騫翥
若飛皆不可點睛或點之必飛走也(王子年拾遺記)
秦工人
秦始皇扵海中作石橋海神為之竪柱始皇求為相見
神曰吾形醜莫圖吾形當與帝相見乃入海四十里見
海神左右莫動手工人潛以脚畫其状(伏琛三齊略記)
漢
毛延夀
毛延夀杜陵人畫人形醜好老少必得其真(葛洪西亰雜記)
元帝後宮既多不得常見廼使畫工圖形案圖召幸之
諸宮人皆賂畫工獨王嬙不肯遂不得見後匈奴入朝
求美人為閼氏上案圖以昭君行及去召見貌為後宮
第一帝悔之而名籍已定乃窮案其事畫工毛延夀等
皆同日棄市(同上)
陳敞
陳敞安陵人工為牛馬飛鳥衆勢人形好醜不逮延夀
(西京雜記)
劉白
劉白新豐人工為牛馬飛鳥(西京雜記)
龔寬
龔寬(歷代名畫記云洛陽人)工為牛馬飛鳥(西京雜記)
陽望
陽望下杜人亦善畫尤善布色(西亰雜記)
樊育
樊育(歷代名畫記云長安人)亦善布色(西亰雜記)
後漢
張衡
張衡字平子南陽西鄂人也少善屬文通五經貫六藝
(張彦遠云善畫)徵拜郎中遷侍中出為河間相(後漢書夲傳)
建州浦城縣山有獸名駭神豕身人首好出水邊石上
平子往寫之獸入潭中不出或曰此獸畏人畫故不出
也可去紙筆獸果出平子拱手不動潛以足指畫獸(郭)
(氏異物志)
蔡邕
蔡邕字伯喈陳留圉人(見書家傳)工書畫善鼓琴有講學圖
小列女圖傳於代(歷代名畫記)
靈帝詔邕畫赤泉侯五代將相於省兼命為讃及書邕
書畫與讃皆擅名於代時稱三美(東觀漢記)
趙岐
趙岐字邠卿京兆長陵人初名嘉字臺卿後避難故自
改名字示不忘夲也岐少明經有才藝(張彦遠云善畫)拜為太
常年九十餘先自為夀藏圖季札子産晏嬰叔向四像
居賓位又自畫其像居主位皆為贊頌(後漢書夲傳)
劉褒
劉褒漢桓帝時人官至蜀郡太守(歷代名畫記)
褒畫雲漢圖人見之覺熱又畫北風圖人見之覺涼(張)
(華博物志)
劉旦楊魯
劉旦楊魯並光和中畫手待詔尚方畫扵洪都學(歷代)
(名畫記)
魏
楊脩
楊脩字德祖弘農華隂人也謙恭才博建安中舉孝廉
除郎中丞相請署倉曺主簿(魏志陳思王傳注)
脩有西亰圖嚴君平像吴季札像並晉明帝題字𫝊於
代(歷代名畫記)
楊脩與魏太祖畫扇悮點成蠅(同上)
桓範
桓範字元則(歷代名畫記云沛國龍亢人)世為冠族正始中拜大司
農(魏志曺爽傳注)
桓範善丹青(歷代名畫記)
徐邈
徐邈字景山燕國薊人也(張彦遠云性嗜酒善畫)封都亭侯正始
中拜司空謚穆侯(魏志夲傳)
魏明帝遊洛水見白獺愛之不可得邈曰獺嗜鰿魚乃
不避死遂畫板作鰿魚懸岸羣獺競来一時執得帝嘉
嘆曰卿畫何其神也荅曰臣未嘗執筆人所作者自可
庶幾(續齊諧說)
吴
曺不興(一作弗興)
曺不興(歷代名畫記云吴興人)善畫權使畫屏風誤落筆點素因
就以作蠅既進御權以為生蠅舉手彈之與皇象書等
謂之八絶云(張勃吴錄)
吴赤烏元年冬十月帝游青谿見一赤龍自天而下淩
波而行遂命弗興圖之帝為之贊至宋文帝時累月亢
旱祈禱無應廼取弗興畫龍置扵水上應時蓄水成霧
經旬霶霈(朱景玄唐朝名畫錄)
謝赫善畫嘗閱祕閣歎伏曺不興所畫龍首以為若見
真龍(尚書故實)
連五十尺絹畫一像心敏手運湏臾立成頭面手足胷
臆肩背亡遺失尺度此其難也曺不興能之(建業實錄)
不興有雜紙畫龍虎圖紙畫青谿龍赤盤龍南海監牧
十種馬夷子蠻獸樣龍頭樣四並傳於前代(歷代名畫記)
不興畫兵符圖極工然不見諸傳記(宣和畫譜)
蜀漢
諸葛亮
諸葛亮字孔明(見書家𫝊)琅琊陽都人也封武鄉侯(蜀志夲傳)
諸葛亮善畫(宣和畫譜)
諸葛亮為南夷作圖先畫天地日月君臣城府次畫神
龍及牛馬駝羊後畫部主吏乘馬幡蓋遠行安䘏又畫
夷牽牛負酒齎金寳詣之以賜夷夷甚重之(常璩華陽國志)
諸葛瞻
諸葛瞻字思遠亮之子也(見書家傳)工書畫為行都護衛將
軍平尚書事(蜀志夲傳)
李意其
李意其蜀人也先主欲伐吴問意其求紙筆畫作兵馬
器仗數十紙又畫一大人掘地埋之(葛洪神仙傳)
晉
衛協
衛恊以畫名扵時作道釋人物冠絶當代(宣和畫譜)
衛協師扵曺不興(歷代名畫記)
衛協張墨並為畫聖(枹朴子)
七佛及夏殷大列女二皆衛協手偉而有情勢北風詩
亦衛手巧密扵情思世所並貴(顧愷之論畫)
上林苑圖協之跡最妙又七佛圖人物不敢點睛(孫暢)
(之述畫記)
協有史記伍子胥圖醉客圖神仙畫張儀象鹿圖詩黍
稷圖白畫卞莊子刺虎圖吴王舟師圖並傳於代又有
小列女(歷代名畫記)
協有穆天子讌瑶池圖(郭若虚圖畫見聞志)
荀勗
荀勗字公曾潁川人(見書家傳)多才藝善書畫有大列女圖
小列女圖(歷代名畫記)
鍾會學荀手蹟作書與母取劒不還後鍾以千萬起一
宅始成荀極善畫乃潛往畫鍾門堂作太傅形像衣冠
状貎如平生鍾入門便大感慟宅遂空廢(世說新語)
張墨
張墨(與荀勗同時人)風範氣韻極妙參神但取精靈遺其骨法
可謂微妙(謝赫古畫品錄)
張墨有屏風一維摩詰像雜白畫一擣練圖傳於代(歷)
(代名畫記)
荀勗張墨師於衛協(同上)
嵇康
嵇康字叔夜譙國銍人(見書家傳)能屬詞善鼔琴工書畫有
獅子擊象圖巣由圖傳於代(歷代名畫記)
張收
張收晉太康中益州刺史益州學館記云周公禮殿梁
上畫仲尼七十二弟子三皇以来名臣耆舊云西晉太
康中益州刾史張收筆(黃休復益州名畫錄)
成都周公禮殿張收畫三皇五帝三代至漢以来君臣
賢聖人物燦然滿殿令人識萬世禮樂故王右軍恨不
克見(郭熙林泉高致)
温嶠
温嶠字太真(太原祁人)性聰敏有識量博學能屬文咸和初
為江州刾史蘇峻滅拜驃騎將軍開府封始安郡公贈
侍中謚忠武(晉書夲傳)
嶠善畫見孫暢之畫記(歷代名畫記)
王廙
王廙字世將琅邪臨沂人(見書家傳)工書畫(晉書夲傳)
晉室過江王廙書畫為第一畫為明帝之師(歷代名畫記)
時鎮軍謝尚於武昌昌樂寺造東塔戴若思造西塔並
請廙畫廙有異獸圖列女仁智圖獅子擊象圖吴椘放
牧圖魚龍戲水絹圖村社齊屏風犀兕圖並𫝊於代歷
(代名畫記)
王羲之
王羲之字逸少(見書家傳)廙從子也書既為古今之冠冕丹
青亦妙有雜獸圖臨鏡自寫真圖扇上畫小人物傳於
前代(歷代名畫記)
王廙畫孔子十弟子贊云余兄子羲之始年十六學藝
之外書畫過目便能就余請書畫之法余畫孔子十弟
子圖以勵之(王平南集)
王獻之
王獻之字子敬羲之子(見書家傳)工草隸善丹青桓温嘗使
書扇筆誤落因畫作烏駮牸牛甚妙(晉書夲傳)
大令渥洼馬圖一卷白麻紙風神超越(名畫錄)
王獻之畫符及神一卷咒小字五斗米道也(米芾畫史)
謝安
謝安字安石(見書家傳)尚從弟也封建昌郡公贈太傅(晉書夲𫝊)
王獻之謝安石皆善畫不以畫行然勝於畫行者或什
伯倍蓰也(李日華紫桃軒又綴)
王濛
王濛字仲祖(見書家𫝊)晉陽人放誕不羈書比庾翼丹青甚
妙(歷代名畫記)
濛常往驢肆家畫轜車自云我嗜酒好肉善畫但人有
飲食美酒精絹我何不往也(中興書)
康昕
康昕字君明(見書家傳)畫又為妙絶孫暢之云勝楊惠有五
獸圖𫝊於代(歷代名畫記)
顧愷之
顧愷之字長康(張懷瓘云小名虎頭)晉陵無錫人也博學有才氣
尤善丹青圖寫特妙謝安深重之以為有蒼生以来未
之有也愷之每畫人成或數年不點目睛人問其故荅
曰四體妍蚩夲無闕少(闕少二字世說新語作關)於妙處傳神寫照
正在阿堵中嘗悅一隣女廼圖形於壁以棘針釘其心
女遂患心痛去針而愈愷之每重嵇康四言詩因為之
圖恒云手揮五絃易目送歸鴻難每寫起人形妙絶於
時嘗圖裴楷象頬上加三毛觀者覺神明殊勝(世說勝下有未)
(安時三字)又為謝鯤象在石巖裏云此子宜置丘壑中欲圖
殷仲堪有目病固辭愷之曰明府正為眼爾若明點瞳
子飛白拂上使如輕雲之蔽月豈不美乎愷之嘗以一
廚畫糊題其前寄桓玄玄發廚後竊取畫而緘閉如舊
以還之紿云未開愷之直云妙畫通靈變化而去亦猶
人之登仙了無怪色故俗𫝊愷之有三絶才絶畫絶癡
絶義熙初為散騎常侍(晉書夲傳)
興寧中瓦官寺初置僧衆設會請朝賢鳴刹注䟽其時
士大夫莫有過十萬者既至長康直打刹注百萬長康
素貧衆以為大言後寺衆請勾疏長康曰宜備一壁遂
閉戶往来一月餘日所畫維摩詰一軀工畢將欲點眸
子乃謂寺僧曰第一日觀者請施十萬第二日可五萬
第三日可任例責施及開戶光照一寺施者填咽俄而
得百萬錢(歷代名畫記)
愷之嘗畫中興帝相列像妙絶一時著魏晉名臣畫贊
評量甚多又有論畫一篇皆摸寫要法有異獸古人圖
桓温像桓玄像蘇門先生像中朝名士圖謝安像阿谷
處女扇畫招隠鵝鵠圖筍圖王安期像列女仙(白麻紙)三
獅子晉帝相列像阮修像阮咸像十一頭獅子(白麻紙)司
馬宣王像(一素一紙)劉牢之像虎豹雜鷙鳥圖廬山會圖水
府圖司馬宣王并魏二太子像鳬鴈水鳥圖列仙畫木
鴈圖三天女圖行三龍圖絹六幅圖山水古賢榮啟期
夫子沅湘并水鳥屏風桂陽王美人圖蕩舟圖七賢陳
思王詩並傳於後代(同上)
顧公運思精微襟靈莫測雖寄迹翰墨其神氣飄然在
烟霄之上不可以圖畫間求象人之美張得其肉陸得
其骨顧得其神神妙無方以顧為最(張懷瓘畫斷)
顧愷之師於衛協(歷代名畫記)
史道碩
史道碩兄弟四人並善畫道碩工人馬及鵝(述畫記)
道碩古賢圖金谷圖鵝圖牛圖七賢圖七命圖蜀都賦
圖三馬圖八駿圖服乘箴圖酒德頌圖琴賦圖嵇中散
詩圖田家十月圖馬圖王駿戈船圖梵僧圖燕人送荆
軻圖並傳於代(歷代名畫記)
江陵龍寬寺剡中夲紀寺皆有史道碩畫(裴孝源貞觀公私畫史)
夏侯瞻
夏侯瞻氣韻不足精密有餘擅名當代事非虚美(古畫品錄)
瞻有郢匠圖高士圖倕山圖椘人祠鬼神圖𫝊於代(歷代)
(名畫記)
范宣
范宣字宣子陳留人也少尚隠遁博綜羣書徵並不就
譙國戴逵等皆聞風宗仰自遠而至(晉書夲傳)
戴安道從就范宣學視范所為范讀書亦讀書范抄書
亦抄書唯獨好畫范以為無用不宜勞思扵此戴乃畫
南都賦圖范看畢咨嗟甚以為有益始重畫(世說新語)
戴逵師於范宣荀衛之後范宣第一(歷代名畫記)
戴逵
戴逵字安道譙國人也(見書家傳)能鼔琴工書畫其餘巧藝
靡不畢綜(晉書夲傳)
逵善圖畫窮巧丹青(續晉陽秋)
安道年十餘歲在瓦官寺畫王長史見之曰此童非徒
能畫亦終當致名(世說新語)
安道中年畫行像甚精妙庾道季看之語戴云神明太
俗由卿世情未盡戴云唯務光當免卿此語耳(同上)
逵畫有阿谷處女圖孫綽高士圖番人弄猿畫濠梁圖
董威輦詩圖孔子弟子圖金人銘三馬伯樂圖三牛圖
尚子平白畫嵇阮像嵇阮十九首詩圖五天羅漢圖名
馬圖漁父圖獅子圖吴中溪山邑居圖杜征南人物圖
並傳前代(歷代名畫記)
逵又善鑄佛像及雕刻(宋書戴顒傳云自漢世始有佛像形制未工逵特善其事)曾
造無量夀木像高丈六并菩薩潛坐帷中密聽衆論
褒貶輙加詳研積思三年刻像乃成迎至山隂靈寳寺
郄超觀而禮之撮香誓告既而手中香勃然烟上極目
雲際(劉義慶冥驗記)
戴勃
戴勃逵長子有父風義熙初以散騎常侍徵不起尋卒
(晉書戴逵傳)
戴勃山水勝顧(述畫記)
勃有曺長儒像三馬圖九州名山圖秦皇東游圖朝陽
谷神圖風雲水月圖並傳於前代(歷代名畫記)
謝巖曺龍丁遠楊惠江思遠
謝巖曺龍丁遠楊惠江思遠已上五人並見孫暢之畫
記思遠陳留圉人有孝行高節征西將軍庾亮請為儒
林參軍其他辟召皆不就(歷代名畫記)
葛洪第三子
葛洪第三子(失其名)大歴初鍾陵客崔希真見一老人避
雪門下請入見其非常敬之崔入宅老父於幃幄前素
上如有所圖瞬息罷少頃已去視幄中得圖有三人二
樹一白鹿一藥笈皆非常意所及後將問茅山李含光
曰此葛洪第三子所畫也(原化記)
釋惠遠
釋惠遠姓賈氏鴈門樓煩人幼好學博綜六經尤善莊
老太元六年至廬山立精舍號東林著廬山集(蓮社高賢傳)
遠公畫江淮名山圖畫譜寳鑑竟不知遠公善畫也遠
公能畫工詩又注詩經(楊慎丹鉛錄)
後涼
徐麟
徐麟(後涼人)周密云郭北山藏山水一軸甚古上有五小
字後涼徐麟筆畫譜中未聞其名也(雲烟過眼錄)
宋
陸探微
陸探微吴人也(見南史伏曼容何戢等𫝊)宋明帝時常在侍從丹青
之妙最推工者有宋孝武像宋明帝像孝武功臣竹林
像豫章王像嚴龍像宋元微像羊玄保像宋景和像蟬
雀圖建安山陽王像巴陵王像江陵王像江夏王像建
平王像江智淵像王悅像王粹像王嗣像阮佃夫像勲
臣像孫高麗像一人像勲賢像沈慶之像顧慶之像柳
元景像王道隆像王翼之像沈曇慶醉像范惠景母子
像高麗赭白馬像阿難維摩圖鸂鶒圖王榮像朱异像
麻超之徐僧寳像十一人圖五白馬圖劉亮騧馬圖獼
猴圖齊高帝像孔子像十弟子像宋元微像(二見)鍾期圖
榮啟期孔顔圖竟陵王像殷洪像任侯伯像釋僧虔像
徐爰李獻王凱像孫夐著高麗衣圖劉碩錢靈度像徐
爰(二見)周飾之像謝超宗像宋桂陽王寵姬像劉牢之板
像王獻之板像天安寺惠明板像擣衣圖施脩林摇錫
像江智淵(二見)劉季之像太宰像靈基寺瑾統像蔡姬蕩
舟圖詩新臺圖鬭鴨圖蕭史圖叙夢賦圖服乘箴圖並
傳於代(歷代名畫記)
伏曼容美風采宋明帝恒以方嵇叔夜使吴人陸探微
畫叔夜像以賜之(南史伏曼容傳)
浙西甘露寺内有陸探微菩薩在殿後面(歷代名畫記)
陸公參靈酌妙動與神會筆迹勁利如錐刀焉秀骨清
像似覺生動令人懍懍若對神明(畫斷)
陸探微畫人物極其妙絶至扵山水草木麤成而已(唐)
(朝名畫錄序)
陸探微作一筆畫連綿不斷(歷代名畫記)
畫有六法自古鮮能足之至探微得法為備窮理盡性
事絶言象包前孕後古今獨立(宣和畫譜)
陸綏
陸綏探微子體運遒舉風采飄然一點一拂動筆皆竒
傳世蓋少希見卷軸故為寳也(古畫品錄)
近代陸綏足稱畫聖(庾元威論書)
綏有朝臣像王晏蕭寅像周盤龍麻紙畫立釋迦傳扵
世(歷代名畫記)
綏麻紙釋迦像為時所珍蓋麻紙緩膚飲墨不受推筆
亦丹青家所難(宣和畫譜)
陸弘肅
陸弘肅綏之弟早藉庭訓雖復所得不多猶有名家之
法(姚最續畫品)
探微子綏弘肅並師於父(歷代名畫記)
顧寳光(一作先)
顧寳光吴郡吴人(張彦遠云善書畫見書家傳)大明中為尚書水部
郎(南史顧琛傳)
寳光善畫全法陸探微(王鏊姑蘇志)
寳光有射雉圖豫章王像泰始名臣圖宋竟陵王像瑾
公像鸂鶒圖張興像泰始勲臣像王翼之像勲賢像褚
淵衣架(衣架公私畫史作袁粲)圖天竺僧麻紙畫洛中車馬圖鬪
雞圖越中風俗圖並傳於世(歷代名畫記)
袁倩(一作蒨)
袁倩比方陸氏最為高逸象人之妙亞美前脩(古畫品錄)
袁倩有徐令麻紙豫章王像張暢等像王抗棋圖會獻
圖正聲伎圖御臨軒圖朝臣十二人圖吴楚夜蹋歌圖
豫章王宴賓圖天女白畫東晉高僧白畫二龍圖貎三
人像(不題名字並冠武弁有太清年月)並行扵世又維摩詰變一卷百
有餘事運思高妙六法備呈置位無差若神靈感會精
光指顧瞻仰威容使顧陸知慙張閻駭歎又有蒼梧圖
傳於前代(歷代名畫記)
袁倩師於陸探微(同上)
袁質
袁質倩之子風神俊爽不墜家聲曾見莊周木鴈圖
卞和抱璞圖筆勢勁健繼父之美(續畫品)
倩子質師於父(歷代名)畫記
顧景秀
顧景秀宋武帝時畫手也在陸探微之先居武帝左右
有宋文帝像宋謝鯤兄弟四人像晉中興帝相像王獻
之竹圖劉牢之小兒圖鸂鶒圖王孫綽像蟬雀麻紙圖
鸚鵡畫扇雜竹樣懷香圖孫公命將圖名臣圖刺虎圖
小兒戲鵝圖(或云是畫昭明太子)王謝諸賢圖陸機詩圖並傳於
代(歷代名畫記)
宋孝武賜何戢蟬雀扇善畫者顧景秀所畫時吴郡陸
探微顧彦先(歷代名畫記作顧寳光)皆能畫歎其巧絶(南史何戢傳)
王微
王微字景玄琅邪臨沂人(見書家傳)少好學無不通覧能書
畫兼解音律醫方隂陽術數微荅何偃書云吾性知畫
繢蓋亦鳴鵠識夜之機盤紆糾紛咸記心目故兼山水
之愛一往跡求皆彷像也微常住門屋一間尋書玩古
如此者十餘年(宋書夲傳)
微作敘畫一篇(王微别𫝊)
宗炳王微皆擬迹巣由放情丘壑各有畫序意遠迹高
不知畫者難可與論(歷代名畫記)
宗炳
宗炳字少文南陽涅陽人也妙善琴書圖畫精扵言理
每遊山水往輙忘歸元嘉中頻徵並不應凡所游履皆
圖之於室謂之撫琴動操欲令衆山皆響(南史夲傳)
宗炳造畫瑞應圖千古卓絶(庾元威論書)
宗公高士飄然物外情不可以俗畫傳其意旨有嵇中
散白畫孔子弟子像獅子擊象圖潁川先賢圖永嘉邑
屋圖周(一作問)禮圖惠持師像並傳於代凡七夲(歷代名畫記)
蘇軾書宗少文一筆畫詩云宛轉回紋錦縈盈連理花
何湏郭忠恕匹素畫繅車(東坡集)
戴顒
戴顒字仲若譙郡銍人也(見書家傳)父逵兄勃並隠遯有高
名徵並不就逵善鑄佛像顒亦參焉宋世子鑄丈六銅
像於瓦官寺既成面恨瘦工人不能治乃迎顒看之顒
曰非面瘦乃臂胛肥耳既錯(一作鋁)減臂胛瘦患即除無
不歎服焉(宋書本𫝊)
漢時佛像形制古朴後晉明帝衛協未盡其妙戴氏父
子皆善丹青又崇釋氏範金賦采動有楷模(歷代名畫記)
謝靈運
謝靈運(見書家𫝊)陳郡陽夏人為臨川内史(南史夲傳)
浙西甘露寺内有謝靈運菩薩六壁在天王堂外壁(歷代)
(名畫記)
謝惠連
謝惠連陳郡陽夏人(見書家𫝊)書畫並妙(歷代名畫記)
謝稚
謝稚(張彦遠云陳郡陽夏人初為晉司徒主簿)宋寧朔將軍西陽太守(宋書)
(鄧琬傳)
稚有稚子列女康侯像列女母儀圖列女貞節圖列女
賢明圖列女仁智圖列女傳一游仙翡翠篇列女辯通
圖三馬伯樂圖鸂鶒圖孝子圖十弟子圖三牛圖濠梁
圖輕車迅邁圖列女圖秋興圖孝經圖列女圖大列女
圖康侯圖(二見)晉宣王及魏名臣像雜畫一楚令尹泣岐
蛇圖孟母圖遊仙圖秦王遊海圖洛陽門翻車迸水圖
汾隂醮鼎圖狩河陽圖並𫝊於代(歷代名畫記)
謝莊
謝莊字希逸陳郡陽夏人(見書家𫝊張彦遠云性多巧思善畫)分左氏經
傳随國立篇製木方丈圖山川土地各有分理離之則
州别郡殊合之則區宇為一(宋書夲傳)
莊作畫琴帖序自序其畫(歷代名畫記)
謝約
謝約綜弟也為衛尉參軍善山水有大山圖并聲伎樂
器圖傳於代(歷代名畫記)
顧駿之
顧駿之宋人常結搆高樓以為畫所每登樓去梯家人
罕見若時景融朗然後含豪天地隂慘則不下筆(歷代)
(名畫記)
駿之有嚴公等像並傳於代(同上)
永嘉法王寺有顧駿之畫(貞觀公私畫史)
駿之師於張墨(歷代名畫記)
劉胤祖
劉胤祖官至尚書吏部郎(歷代名畫記)
胤祖蟬雀特盡微妙筆迹超越爽俊不凡(古畫品錄)
劉胤祖師於晉明帝(歷代名畫記)
劉紹祖
劉紹祖胤祖弟官至太康太守(歷代名畫記)
紹祖善於傳寫不閑搆思至於雀鼠筆迹歷落往往出
羣時人為之語號曰移畫(古畫品錄)
劉璞
劉璞胤祖之子少習門風至老筆法不踰前制體韻精
研亞扵其父(續畫品)
紹祖及璞皆師於胤祖(歷代名畫記)
江僧寳
江僧寳師於袁陸及戴江長於畫人(歷代名畫記)
僧寳有臨軒圖御像職貢圖小兒戲鵝圖並有陳朝年
號𫝊於代(同上)
江陵長慶寺江寧景公寺皆有江僧寳畫(貞觀公私畫史)
吴暕
吴暕體法雅媚制置才巧擅美當年有聲京洛(古畫品錄)
吴暕師於江僧寳(歷代名畫記)
張則
張則意思横逸動筆新竒師心獨見鄙於綜採巧變不
竭景多觸目(古畫品錄)
張則師於吴暕(歷代名畫記)
史敬文
史敬文有黃帝昇仙圖梁冀人馬畫張平子西京賦圖
並傳於代(歷代名畫記)
史藝
史藝有屈原漁父圖王羲之像孫綽像並傳於代(歷代)
(名畫記)
劉斌
劉斌有詩黍離圖傳於代(歷代名畫記)
尹長生(或作尹扈生)
尹長生有駱簡像山隂公主像南朝貴戚圖車馬圖並
傳於代(歷代名畫記)
蔡斌
蔡斌有遊仙圖蘇武像並傳於代(歷代名畫記)
濮萬年
濮萬年有蘇門先生圖名臣像傳於代(歷代名畫記)
濮道興
濮道興萬年弟有列女辯通圖傳於代(歷代名畫記)
史粲
史粲有上馬勢白畫八駿圖傳於代(歷代名畫記)
康允之
康允之畫下品中(李嗣真畫後品)
朱僧辯
朱僧辯畫下品下(畫後品)
褚靈石
褚靈石畫下品下(畫後品)
范惟賢
范惟賢諸家並不載品第唯南齊高帝集名畫曰十二
人自陸至范惟賢亦未見其迹(歷代名畫記)
南齊
宗測
宗測字敬微一字茂深少文之孫也家居江陵少静退
永明三年詔徵不就欲遊名山乃寫祖少文所作尚子
平圖於壁上遂往廬山止祖少文舊宅侍中王秀之令
陸探微圖其形與己相對貽書曰昔人有圖畫僑札輕
以自方耳測亦自圖阮籍遇蘇門於行鄣上坐卧對之
又畫永業寺佛影臺皆為妙作(南史夲傳)
劉係宗
劉係宗丹陽人也(見書家傳)少便書畫為宣城太守(南齊書夲傳)
劉瑱
劉瑱字士温勔子彭城安上里人也(見書家傳)篆隸丹青並
為當世所稱時有滎陽毛惠遠善畫馬瑱善畫婦人並
為當世第一(南史夲傳)
瑱有擣衣圖劉長史圖少年行樂圖朝臣圖吴中行舟
圖並傳於代(歷代名畫記)
成都刺史劉悛再修玉堂禮殿悛弟瑱性自天真時推
妙手畫仲尼四科十哲像并車服禮器(益州名畫錄)
殷蒨
殷蒨陳郡人善寫人面與真不别劉瑱妺為齊鄱陽王
妃王為齊明帝所誅妃追傷成疾瑱令蒨畫王形像并
圖王平日所寵姬共照鏡状妃視唾之病亦差(南史劉瑱傳)
毛惠遠
毛惠遠滎陽陽武人善畫馬時劉瑱善畫婦人並當代
第一曾見酒客圖是宫卷後有題記筆迹之外頗有風
格意匠師扵顧酒客圖刀戟圖中朝名士圖刀戟戲圖
七賢藤紙圖赭白馬圖騎馬變勢圖葉公好龍圖並傳
於代(歷代名畫記)
毛惠遠師於顧愷之(同上)
毛惠秀
毛惠秀(惠遠弟待詔祕閣)永明末武帝欲北侵使毛惠秀畫
漢武北伐圖圖成上置琅邪城射堂壁上遊幸輙觀焉
(南史王融傳)
惠秀有併除圖剡中谿谷村墟圖胡僧圖釋迦十弟子
圖二疎圖傳於代(歷代名畫記)
毛稜
毛稜惠遠之子便捷有餘真巧不足善於布置略不煩
草若比方叔父則牀上安牀(續畫品)
惠秀及稜並師於惠遠皆不及惠遠(歷代名畫記)
謝赫
謝赫寫貎人物不俟對看所湏一覧便歸操筆點刷研
精意存形似目想豪髮皆無遺失别體細微多自赫始
委巷逐末皆類效顰然中興以後象人莫及(續畫品)
謝赫有安期先生圖傳於代(歷代名畫記)
沈標
沈標無所偏擅觸類皆涉性尚鉛華甚能留意雖未
臻全美殊有可觀(續畫品)
會稽王觀寺有沈標畫(貞觀公私畫史)
沈標師於謝赫(歷代名畫記)
章繼伯
章繼伯有籍田圖絹長三丈傳於代(歷代名畫記)
蘧道愍
蘧道愍章繼伯並善寺壁兼長畫扇人馬數分毫釐不
失(古畫品錄)
蘧道愍師於章繼伯蘧後勝於章也(歷代名畫記)
姚曇度
姚曇度畫有逸才巧變鋒出魑魅鬼神皆為妙絶(古畫品錄)
周曇研
周曇研齊人師塞北勒法曺仲達比曺則不足方塞則
有餘(沙門彦悰後畫錄)
范懷珍
范懷珍或作懷粲或作懷堅有渥洼馬圖孝子屏風行
於代(歷代名畫記)
鍾宗之
鍾宗之有王攸之等像王柳等像王獻之像行於代(歷代)
(名畫記)
王奴
王奴(李嗣真作畫後品為王奴兒)有嘯賦圖行於代(歷代名畫記)
王殿
王殿有曺長孺真列女圖母儀圖三馬圖敗舂圖傳於
代(歷代名畫記)
戴蜀
戴蜀有孝子圖息媯圖傳於代(歷代名畫記)
陳公恩
陳公恩有列女貞節圖列女仁智圖朱買臣圖傳於代
(歷代名畫記)
陶景真
陶景真有孔雀鸚鵡圖虎豹圖傳於代(歷代名畫記真郭若虚云景)
(有永嘉屋邑圖)
張季和
張季和有游清池圖傳於代(歷代名畫記)
沈粲
沈粲筆迹調媚專工綺羅屏幛所圖頗有情趣(畫後品)
丁光
丁光擅名蟬雀(古畫品錄)
江陵光相寺有丁光畫(貞觀公私畫史)
虞堅
虞堅下品下(畫後品)
丁寬
丁寬下品下(畫後品)
智積菩薩
研石山在吴縣西梁天監三年置寺十五年有僧自畫
梵相於佛殿壁間後有西天僧見之云此智積菩薩也
(僧智賢智積記)
僧覺(張彦遠作惠覺)
僧覺姚曇度之子(續畫品)
惠覺有殷洪像白馬寺寳臺樣行於代(歷代名畫記)
僧珍
僧珍蘧道愍之甥(續畫品)
珍有姜源等像豫章王像康居人馬傳於代(歷代名畫記)
梁
張僧繇
張僧繇吴中人也天監中為武陵王國侍郎直祕閣知
畫事歷古軍將軍吴興太守武帝崇餙佛寺多命僧繇
畫之時諸王在外武帝思之遣僧繇乘傳寫貎對之如
面也(歷代名畫記)
江陵天皇寺明帝置内有柏堂僧繇畫盧舍那佛像及
仲尼十哲帝怪問釋門内如何畫孔聖僧繇曰後當頼
此耳及後周滅佛法焚天下寺塔獨以此殿有宣尼像
乃不令毁拆(太平廣記)
張僧繇常於金陵安樂寺畫四龍而不點睛每云點之
則飛去矣人以為妄固請點之湏臾雷電破壁見二龍
飛去未點睛者如故(神異記)
初吴曺不興圖青谿龍僧繇見而鄙之乃廣其象扵龍
泉亭太清中雷震龍泉亭遂失其壁乃知疑於神也
(歷代名畫記)
蘇州崑山華嚴寺殿基或曰鬼工有僧繇畫龍每風雨
如騰躍状僧繇畫鎖以釘固之(唐詩紀事)
僧繇繪二天竺僧後遭剖割分而為二其一在唐右常
侍陸堅處陸公嬰篤疾忽夢此僧曰我有同侣一人離
析已百餘年矣今在洛陽故城東李君家能為我求之
再得會合當以法力扶助陸遽求訪以俸錢十萬贖而
合焉即日疾瘳(劉長卿畫僧記)
又潤州興國寺苦鳩鴿棲梁上穢汙尊容僧繇乃東壁
上畫一鷹西壁上畫一鷂皆側首向簷外看自是鳩鴿
等不復敢来(張鷟朝野僉載)
張畫所有靈感不可具記彦遠家有僧繇定光如来像
元和中進入内曾見維摩詰并二菩薩妙極者也又有
清谿宫水怪圖吴王格虎圖維摩詰象(二見)横泉鬭龍圖
昆明二龍圖行道天王圖漢武射蛟圖雜人馬兵刀圖
朱异像羊鴉仁躍馬圖摩衲仙人圖梁北郊圖梁武帝
像梁宫人射雉圖定光佛像(二見)醉僧圖田舍兒舞圖詠
梅圖並傳於代者也(歷代名畫記)
僧繇善圖塔廟超越羣工朝衣野服今古不失竒形異
貎殊方夷夏皆參其妙(續畫品)
顧陸人物衣冠信稱絶作未睹其餘至於張公骨氣竒
偉師模宏遠豈唯六法備精寔亦萬類皆妙(畫後品)
張公思若湧泉取資天造筆纔一二像已應焉周材取
之今古獨立喻之書則顧陸比之鍾張僧繇比之逸少
(畫斷)
張善果
張善果(或作張果)僧繇子既漸過庭之訓猶是名家之駒摽
置點拂殊多佳致時有合作亂真於父若長轡遠途迹
不迨意一篇之中自有玉石(畫後品)
善果有悉達太子納妃圖靈嘉寺塔樣傳於代(歷代名畫記)
江陵陟屺寺江寧棲霞寺江都静樂寺惠日寺皆有張
善果畫(貞觀公私畫史)
張儒童
張儒童善果弟有釋迦會圖寳積經變傳於代(歷代名畫記)
張僧繇子善果儒童並師於父(同上)
會稽報恩寺江都興聖寺東安寺皆有張儒童畫(貞觀公私)
(畫史)
焦寳願
焦寳願雖早游張謝而靳固不傳衣文樹色時表新意
點黛施朱輕重不失(續畫品)
江寧草堂寺有焦寳願畫(貞觀公私畫史)
焦寳願師於張謝(歷代名畫記)
陸杲
陸杲字明霞吴郡吴人也(見書家傳)少好學工書畫(南史夲傳)
陶弘景
陶弘景字通明丹陽秣陵人(見書家𫝊張彦遠云明衆藝善書畫)梁武屢
加禮聘不出唯畫作兩牛一牛散放水草之間一牛著
金籠頭有人執繩以杖驅之著圖像集要(南史夲傳)
隠居畫品超邁筆法清真惟南陽宗少文范陽盧鴻一
其遺蹟名世差堪鼎足(張丑清河書畫舫)
袁昂
袁昂字千里陳郡陽夏人昂夲名千里齊武帝改名為
昂即字千里仕齊至吴興太守大通中位司空謚穆正
(南史夲傳)
袁昂頗善畫(歷代名畫記)
蕭賁
蕭賁字文奐齊竟陵王子良之孫也幼好學有文才能
書善畫於扇上圖山水咫尺之内便覺萬里為遥矜慎
不傳自娱而已起家湘東王法曺參軍(南史齊武帝諸子傳)
嵇寳鈞聶松
嵇寳鈞聶松二人無的師範而意兼真俗若辨其優劣
則僧繇之亞(續畫品)
聶松有支道林像傳於代(歷代名畫記)
解倩
解倩全法蘧章筆力不及通變巧捷寺壁最長(續畫)
(品)
解倩有丁貴人彈曲項琵琶圖五天人像九子魔圖傳
於代(歷代名畫記)
解倩師於聶松蘧道敏道敏不及解倩(同上)
陸整
陸整有御像傳於代(歷代名畫記)
江寧何后寺江都逮善寺皆有陸整畫(貞觀公私畫史)
僧威公
僧威公雅躭好此法下筆之妙頗為京洛所知聞(續畫品)
吉底俱摩羅菩提
吉底俱摩羅菩提並外國比丘無以定其差品(續畫品)
陳
顧野王
顧野王字希馮吴郡吴人也(見書家傳)野王又善丹青宣城
王於東府起齋令野王畫古賢命王褒書贊時人稱
為二絶(南史夲傳)
野王畫草木尤工御府所藏草蟲圖一(宣和畫譜)
杜緬
杜緬員外散騎常侍宣帝使圖毛喜母墓田上親與緬
按圖指畫(南史毛喜傳)
袁彦
袁彦(陳後主時人)陳主知文帝貎異世人使副使袁彦圖像
而去(隋書文帝夲紀)
魏
蔣少遊
蔣少遊樂安博昌人也(見書家𫝊)性機巧以規矩刻繢為務
(張彦遠云善畫人物及雕刻)大蒙恩賜(北史夲傳明張彦遠云少遊時有郭善侯文和柳儉閔)
(文和史作□文備郭道史作安興並以巧思稱按北史畫蔣少遊傳附郭善明以下數人皆機巧匠作不言其工)
永明九年魏使李道固及蔣少遊至崔元祖言臣甥少
遊有班倕之巧今来必令摹寫宫掖少遊果圖畫而歸
(南史崔祖思傳)
高遵
高遵字世祖常撰太和安昌二殿畫圖進爵安昌子孝
文時為齊州刾史(北史高允傳)
王由
王由字茂道(見書家傳)工摹畫為時人所服(魏書王世弼傳)
王由善摹畫佛像(歷代名畫記)
楊乞德
楊乞德封新鄉侯歸心釋門施身入寺善畫佛像價陵
曇度(歷代名畫記)
祖班
祖班東魏人善畫(三國典略)
北齊
曺仲達
曺仲達夲曺國人也北齊最稱工能畫梵像官至朝散
大夫國朝宣律師撰三寳感通記具載仲達畫佛之妙
頗有靈感又有盧思道斛律明月慕容紹宗等像弋獵
圖齊武臨軒對武騎名馬圖傳於代(歷代名畫記)
上都開業寺有曺仲達畫(貞觀公私畫史)
蕭放
蕭放字希逸父祇梁武帝弟南平王偉之子放随父至
鄴武平中待詔文林舘放性好文詠善丹青因在宫中
披覽書史及近世詩賦監工作屏風等雜物見知遂
被眷待累遷太子中庶子散騎常侍(北齊書夲傳)
後主因畫屏風勅通直郎蘭陵蕭放及晉陵王孝式錄
古名賢烈士及近代輕豔諸詩以充圖畫(北齊書文苑傳序)
楊子華
楊子華世祖時任直閣將軍員外散騎常侍嘗畫馬扵
壁夜聽啼齧長鳴如索水草圖龍於素舒卷輙雲氣縈
集世祖重之使居禁中天下號為畫聖非有詔不得與
外人畫時有王子沖善棋通神號稱二絶閻立夲云自
像人以来曲盡其妙簡易標美多不可減少不可踰其
唯子華乎子華有斛律金像北齊貴戚遊苑圖宫苑人
物屏風鄴中百戲獅猛圖並傳於代(歷代名畫記)
鄴中北宣寺長安永福寺皆有楊子華畫(貞觀公私畫史)
劉殺鬼
劉殺鬼(梁州刾史見北齊書樊遜傳)與楊子華同時世祖俱重之畫
鬭雀於壁間帝見之以為生拂之方覺常在禁中錫賚
鉅萬(歷代名畫記)
鄴中大定寺有劉殺鬼畫(貞觀公私畫史)
殷英童
殷英童(見書家傳)善畫兼楷隸(歷代名畫記)
高尚士徐德祖曺仲璞
高尚士徐德祖曺仲璞三人並是當時名手(歷代名畫記)
周
田僧亮
田僧亮官至三公中郎將入周為常侍當時之名高於
董展(歷代名畫記)
田氏野服柴車名為絶筆(畫後品)
田僧亮師於董展(歷代名畫記)
上都大雲寺塔西壁田僧亮畫(同上)
長安光明寺皈依寺皆有田僧亮畫(貞觀公私畫史)
馮提伽
馮提伽北平人也官至散騎常侍兼禮部侍郎志尚清
遠後避周末之亂傭畫於并汾之間提伽之蹟未甚精
密山川草樹宛然塞北車馬為得意人物非所長(歷代名畫記)
馮提伽寺壁皆有合作風格精密動若神契(竇蒙畫拾遺)
袁子昂
袁子昂周人(一作梁中書袁昂非)稟訓鄭公殆無失墜婦人一絶
超彼常倫(後畫錄)
上都空觀寺夲周時村佛堂遶壁當時名手畫東西門
上袁子昂畫(歷代名畫記)
洛陽恩覺寺有袁子昂畫(貞觀公私畫史據此及歷昂代名畫記周時另有袁子)
(非袁昂也)
隋
展子虔
展子虔歷北齊周隋在隋為朝散大夫帳内都督有法
華變白麻紙長安車馬人物圖弋獵圖雜宫苑南郊白
畫王世充像北齊後主幸晉陽圖朱買臣覆水圖並傳
於代(歷代名畫記)
展子虔作立馬有走勢卧馬則腹有騰驤起躍勢(廣川畫䟦)
子虔善畫臺閣寫江山遠近之勢尤工有咫尺千里之
趣(宣和畫譜)
展子虔畫人物描法甚細随以色暈開人物面部神彩
如生意度具足可為唐畫之祖(湯垕畫鑒)
上都定水寺内東西壁及前面門上並似展畫甚妙前
面三員光皆突生壁窗間菩薩亦妙崇聖寺東殿展子
虔畫海覺寺䨇林塔西面展畫東都龍興寺西禪院殿
東頭展畫八國王分舍利浙西甘露寺展子虔菩薩兩
壁在大殿外(歷代名畫記)
江都東安寺長安靈寳寺光明寺天女寺洛陽雲華寺
皆有展子虔畫(貞觀公私畫史)
董伯仁(宣和畫譜作董展字伯仁)
董伯仁汝南人也多才藝鄉里號為智海官至光禄大
夫殿中將軍初董與展同召入隋一自河北一自江南
初則見輕後乃頗采其意伯仁有周明帝畋游圖雜畫
臺閣樣彌勒變弘農田家圖隋文帝上廏名馬圖傳於
代歷(代名畫記)
伯仁樓臺人物曠絶今古雜畫巧贍高祖孫田乃變化
萬殊何止屛風一種(畫拾遺)
董與展皆天生縱任亡所祖述動筆形似畫外有情但
地處平原闕江山之助跡參戎馬少簪裾之儀此是所
未習非其所不至若較其優劣則董有展之車馬展無
董之臺閣汝南今多畫迹是其絶思(畫後品)
上都崇聖寺西殿内董伯仁畫海覺寺小殿前面董畫
像(歷代名畫記)
汝州白雀寺江陵終聖寺洛陽光嚴寺皆有董伯仁畫
(貞觀公私畫史)
鄭法士
鄭法士在周為大都督左員外侍郎建中將軍封長社
縣子入隋授中散大夫有禽盧明月像阿育王像陳玄
英像貴戚屏風洛中人物車馬隋文帝入佛堂像北齊
畋遊像楊素賀若弼像并遊春苑圖並傳於代(歷代名畫記)
法士伏道張門謂之高足氣韻標舉風格遒勁江左自
僧繇以降鄭君是稱獨步(畫後品)
鄭法士善畫師張僧繇當時已稱高弟其後得名益著
尤長於人物至冠纓佩𢃄無不有法而儀矩風度取象
其人雖流水浮雲率無定態筆端之妙亦能形容(宣和畫譜)
上都海覺寺䨇林塔後面鄭畫尤妙西南院門北壁畫
神或云鄭法士永泰寺東精舍鄭法士畫滅度變相開
業寺清禪寺延興寺裴錄皆有鄭法士畫(同上)
鄭法輪
鄭法輪法士弟屬意温雅用筆調潤精密有餘高竒未
足輿馬之際難與比肩比其兄為劣(畫後品)
上都龍興寺佛鄭法輪畫紀國寺西禪院小堂鄭法輪
畫甚碎大雲寺東壁北壁鄭法輪畫(歷代名畫記)
鄭德文
鄭德文法士子筆迹纖懦英靈銷歇與法輪劉烏同(畫)
(後品)
法士弟法輪子德文並師於法士不及法士也(歷代名畫記)
上都崇聖寺殿西北鄭德文畫(同上)
長安東禪寺有鄭德文畫(貞觀公私畫史)
陳善見
陳善見準的鄭公觸途成擅遒媚温潤斯人所長(畫後錄)
二閻袁陸張之外陳善見王知慎之流萬得其一固未
及於風格尚汲汲於形似(貞觀公私畫史)
上都禪定寺(一作清禪寺)有陳善見畫(同上)
劉烏
劉烏學於鄭不少風格但未遒耳(畫後品)
長安興善寺有劉烏畫(貞觀公私畫史)
孫尚子
孫尚子睦州建德縣尉有美人圖屋宇鬼神傳於代(歷)
(代名畫記)
孫鄭共師於張鄭則人物樓臺當雄霸伯孫則魑魅魍
魎參靈酌妙善為戰筆之體甚有氣力衣服手足木葉
川流莫不戰動唯䰅髮獨爾調利他人效之終莫能得
(畫後品)
孫尚子師於顧陸張鄭尚子鞍馬樹石幾勝於法士(歷)
(代名畫記)
上都定水寺殿内東壁孫尚子畫維摩詰中間亦孫尚
子畫總持寺佛殿内西面孫尚子畫西禪寺裴孝源云
有孫尚子畫(同上)
王仲舒
王仲舒北面孫公風骨不逮精熟婉潤名輩所推(後畫錄)
王仲舒師於孫尚子(歷代名畫記)
楊契丹
楊契丹官至上儀同(後畫錄云隋參軍)有隋朝正會圖幸洛陽
圖豆盧寧像貴戚游宴圖雜佛變傳於代(歷代名畫記)
昔田僧亮楊契丹與鄭法士同於京師光明寺(後為大雲寺今)
(長安懷遠里)畫小塔鄭圖東壁北壁田圖西壁南壁楊畫外
邊四面是稱三絶楊以簟蔽畫處鄭竊觀之曰卿畫終
不可學何勞鄣蔽又求楊畫夲楊引鄭至朝堂指宫闕
衣冠車馬曰此是吾畫本也鄭深歎伏(畫後品)
李雅
李雅(後畫錄云為滕王庫直)佛像鬼神法士以下僧繇之亞契丹
善見未可比之(畫拾遺)
上都永泰寺殿及西廊李雅畫神僧開業寺延興寺裴
錄云皆有李雅畫(歷代名畫記)
李雅師於張僧繇(同上)
閻毗
閻毗榆林盛樂人也(見書家𫝊)能書又善畫為當時之妙(隋書)
(夲傳有歷代名畫記云毗時有何稠字桂林劉龍龍弟衮並巧思按隋書何稠傳諸人皆以巧思為大匠非)
(善畫者且衮乃黃亘之弟非劉龍弟也)
夏侯朗
夏侯朗(隋文帝時人)開皇二十年勅有司撰三禮圖左武候
執旗官夏侯朗畫(歷代名畫記)
江志
江志筆力勁健風韻頓挫模山擬石妙得其真(後畫錄)
閻思光解悰程瓉
閻思光解悰程瓉並隋朝名手(歷代名畫記)
尉遲䟦質那
尉遲䟦質那西國人善畫外國及佛像當時擅名今謂
之大尉遲有六番圖外國寳樹圖又有婆羅門圖傳於
代(歷代名畫記)
上都慈恩寺塔下南門尉遲畫西壁千鉢文殊尉遲畫
光宅寺東菩提院内北壁東西偏尉遲畫降魔等變
興唐寺西院中三門内東西偏兩壁尉遲畫安國寺東
廊大法師院塔内尉遲畫東都大雲寺門東兩壁鬼神
佛殿上菩薩六軀淨土經變閣上婆叟仙並尉遲畫黃
犬及鷹最妙(同上)
蔡生
蔡生隋朝以善畫聞興福寺西北隅佛堂壁有畫十光
佛筆勢甚妙為天下摽冠(張讀宣室志)
釋䟦摩
釋䟦摩增敬寺有寳月殿䟦摩於殿北壁手自畫作羅
漢像及定光儒童布髮之形象成之後每夕放光久之
乃歇(神僧傳)
釋玄暢
釋玄暢適成都止大石寺手畫作金剛密跡等十六神
像(神僧𫝊)
釋迦佛陀
釋迦佛陀禪師天竺人學行精慤靈感極多初在魏魏
帝重之至隋隋帝於嵩山起少林寺至今房門上有畫
即是迦佛陀之蹟(續高僧𫝊)
迦佛陀有&KR0034;菻國人物圖器物樣外國獸圖鬼神畫並
傳於代(歷代名畫記)
釋曇摩拙叉
曇摩拙叉天竺人亦善畫隋文帝時自本國来徧禮中
夏阿育王塔至成都雒縣大石寺空中見十二神形便
一一貎之及刻木為十二神形於寺塔下至今在焉(三)
(寳感通記)
御定佩文齋書畫譜卷四十五
