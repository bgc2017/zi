欽定四庫全書
御定佩文齋書畫譜目錄
第十二卷
論畫二(畫體下)
宋畫洛陽宫殿
宋入閤圖
宋國學畫
宋崇和殿畫
宋封禪圖
宋龍圖閣畫
宋畫鹵簿
宋畫先賢像
宋景祐大樂圖
宋農桑耕織圖
宋三朝訓鑒圖畫
宋孝嚴殿畫
宋宣和博古圖
宋宣和畫譜序
宋宣和畫譜叙目
宋宣和畫譜叙論
宋徽宗畫翎毛
宋景靈宫畫
宋六經圖
宋李成畫雪
宋董源二種山水
宋黃居寳畫太湖石
宋石恪畫戲筆人物
宋鄭俠流民圖
宋蘇軾記墨花
宋蘇軾畫朱竹
宋黃庭堅記墨竹
宋米芾墨戲
宋米芾論江南畫體
宋米芾記著色竹
宋李公麟畫觀音
宋釋惠洪畫梅
宋釋仲仁畫墨梅
宋燕家景
宋孫白畫水
宋劉銓畫山水
宋張詢畫三時山
宋賈公傑畫佛像
宋郭若虚論曹吳體
宋郭若虚論黃徐體
宋郭若虚記吴裝
宋郭若虚記沒骨圖
宋郭若虚叙圖畫名意
宋黃休復記點畫
宋朱熹論畫墨梅
宋鄭樵論圖譜
宋鄧椿論界作畫
宋趙士遵畫小景山水
宋趙士安畫筀竹
宋武岳畫人物
宋劉夢松畫䊸竹
宋馬縞記古畫
遼招諫圖
遼日月四時堂畫
金衍慶宫畫
金畫宫室
元農桑圖
元嘉禾圖
元豳風圖
元朱德潤論畫體
元湯垕論畫水火
元湯垕記畫蘭
元湯垕論界畫
元王繹論士夫畫
元王繹論院畫
元王繹論粉本畫
明奉天殿畫
明文華殿畫
明恭默室畫
明陶宗儀記畫十三科
明宋濓畫原
明楊慎記罨畫
明楊慎記凹凸畫
明何良俊論白描畫
明王世貞論畫人物山水
明謝肇淛論雜畫
明董其昌論南北二宗畫
明董其昌論淅派畫
明董其昌論文人畫
明董其昌記小幅畫
明董其昌記諸家畫山
明李日華論林木窠石派
明李日華論墨竹所始
明張丑記郭忠恕畫沒骨山
附錄
秦騫霄國畫
吳繡畫
梁菩提國畫
梁于陀利國畫
唐泥婆羅國畫
唐叚成式記水畫
唐張彦遠論吹雲潑墨體
宋酤蘭左國畫佛
宋郭若虚記術畫
宋郭若虚記高麗國畫
宋高麗國畫
宋日本國畫
宋鄧椿記西天畫佛
宋鄧椿記高麗扇畫
宋鄧椿記倭扇畫
宋鄧椿記畫影壁
宋高似孫記道家畫
元湯垕記高昌國畫
元湯垕記高麗國畫
明屠隆記宋繡畫
明詹景鳳記倭畫
明畫磁器
欽定四庫全書
御定佩文齋書畫譜卷十二
論畫二(畫體下)
宋畫洛陽宫殿
宋太祖建隆三年詔廣皇城命有司畫洛陽宫殿按圖
而修之(玉海)
宋入閤圖
淳化二年上以入閤舊圖承五代草創禮容不備於是
命史舘修撰楊徽之等討論故事别為新圖十二月丙
寅朔遂行其禮於文德殿(玉海)
祥符七年東上閤門使使魏昭亮言入閤圖殿上侍立
臣僚皆唐時職官與今名品異請依新定儀制重畫從
之(同上)
宋國學畫
太宗至道二年詔翰林畫工二人圖三禮品物制度於
國學講論堂之壁以舊壁頽落以板代之(玉海)
宋崇和殿畫
真宗景德四年宴近臣於龍圖閤之崇和殿翰林學士
邢昺赴曹州刑書温仲舒宋白吏侍郭贄預焉昺視壁
挂尚書禮記圖指中庸九經事講述其大義序修身尊
賢皆有倫理在位聳聽上嘉納之賜詩二首寵其行命
羣臣咸賦(玉海)
宋封禪圖
祕閣藏封禪圖舊矣崇寧三年曝書石渠發匳出之盖
大中祥符元年章聖皇帝有事於泰山者也龍旌千節
豹尾萬纛天清地夷日開月闢諸福畢應形勢呈露羽
衛威儀稽自典禮此帝王之盛惟恨不出此時得與諸
儒參定大典猶幸按圖識之可以想望追念企慕於一
時也(廣川畫跋)
宋龍圖閣畫
真宗祥符五年十二月召宗室近臣觀祀汾隂后土壇
朝覲親奠西嶽廟及祥瑞四圖於龍圖閣(玉海)
宋畫鹵簿
始太祖朝鹵簿以繡易畫號繡衣鹵簿真宗時王欽若
為記二卷闕於繪事弗可詳識翰林學士宋綬與馮元
孫奭受詔質正古義傅以新制車騎人物器服之品皆
繪其首者名同飾異亦别出焉天聖六年十一月上之
其考訂援証詳洽可稽(文獻通考)
宋畫先賢像
仁宗眀道元年詔國子監重修七十二賢堂其左丘眀
而下二十一人並以本品衣冠圖之(玉海)
宋景祐大樂圖
景祐二年大樂署以律準考定雅樂獻之上召祠部員
外郎集賢校理李照問鍾律大要照請用黍尺求聲遂
命照制新樂聶冠卿討論故事據經義多所損益以御
製樂曲及鍾律議說制器之法與古今樂器圖象之異
為書一百二十六篇上之(崇文總目)
宋農桑耕織圖
仁宗寳元初圖農桑耕織於延春閣哲宗元符間更以
山水(王應麟困學紀聞)
宋三朝訓鑒圖畫
仁宗慶歴八年知制誥楊億被旨檢討三朝事迹乞與
内翰李淑同編纂凡得祖宗故實事大體重者百條為
十通命待制高克眀等設色其上(玉海)
宋孝嚴殿畫
英宗治平元年作仁宗神御殿於景靈宫西園名曰孝
嚴别殿曰寧真戶部副使張燾請圖乾興以來文武大
臣於殿壁繪象自此始(玉海)
宋宣和博古圖
宣和中王楚集三代秦漢彛器繪其形範辨其欵識(文)
(獻通考)
宋宣和畫譜序
河出圖洛出書而龜龍之畫始著見於時後世乃有蟲
鳥之作而龜龍之大體猶未鑿也逮至有虞彰施五色
而作繪宗彛以是制象因之而漸分至周官教國子以
六書而其三曰象形則書畫之所謂同體者尚或有存
焉於是將以識魑魅知神姦則刻之於鐘鼎將以眀禮
樂著法度則揭之於旂常而繪事所尚其由始也是則
畫雖藝也前聖未嘗忽焉其三代而下其所以誇大勲
勞紀叙名實謂竹帛不足以形容盛德之舉則雲臺麟
閣之所由作而後之覽觀者亦足以想見其人是則畫
之作也善足以觀時惡足以戒其後豈徒為是五色之
章以取玩於世也哉(宣和畫譜)
宋宣和畫譜叙目
司馬遷叙史先黃老而後六經議者紛然及觀揚雄書
謂六經濟乎道者也乃知遷史之論為可傳今叙畫譜
凡十門而道釋特冠諸篇之首盖取諸此禀五行之秀
為萬物之靈貴而王公賤而匹夫與其冠冕車服山林
丘壑之狀皆有取焉故以人物次之上古之世營窟橧
巢以為居後世聖人立以制度上棟下宇以待風雨而
宫室臺榭之參差民廬邑屋之衆與夫工拙奢儉率見
風俗故以宫室次之天子有道守在四夷或閉關而謝
質或貢琛而通好以雅以南則間用其樂來享來王則
不鄙其人故以番族次之升降自如不見制畜變化莫
測相忘於江湖翕然有雲霧之從與夫濠梁之樂故以
魚龍次之五嶽之作鎮四瀆之發源油然作雲沛然下
雨怒濤驚湍咫尺萬里與夫雲煙之慘舒朝夕之顯晦
若夫天造地設焉故以山水次之牛之任重致遠馬之
行地無疆與炳然之虎蔚然之豹韓盧之犬東郭之兔
雖書與傳亦有取焉故以畜獸次之草木之華實禽鳥
之飛鳴動植發生有不說之成理行不言之四時詩人
取之為比興諷諭故以花鳥次之架雪凌霜如有特操
虛心高節如有美德裁之以應律吕書之以為簡冊草
木之秀無以加此而脫去丹青澹然可尚故以墨竹次
之抱甕灌畦請學為圃養生之道同於日用飲食而秀
實美味可羞之於籩豆薦之於神眀故以蔬果終之凡
人之次第則不以品格分特以世代為後先庶幾披卷
者因門而得畫因畫而得人因人而論世知夫畫譜之
所傳非私淑諸人也(宣和畫譜)
宋宣和畫譜叙論
道釋
志於道據於德依於仁游於藝藝也者雖志道之士所
不能忘然特游之而已畫亦藝也進乎妙則不知藝之
為道道之為藝此梓慶之削鐻輪扁之斲輪昔人亦有
所取焉於是畫道釋像與夫儒冠之風儀使人瞻之仰
之其有覩形而悟者豈曰小補之哉
人物
昔人論人物則曰白晳如瓠其為張蒼眉目若畫其為
馬援神姿高徹之如王衍閑雅甚都之如相如容儀俊
爽之如裴楷體貌閑麗之如宋玉至於論美女則娥眉
皓齒如東鄰之子瓌姿艷逸如洛浦之神至有善為妖
態作愁眉啼妝堕馬髻折腰步齲齒笑者皆是形容見
於議論之際而然也若夫殷仲堪之眸子裴楷之頰毛
精神有取於阿堵中高逸可置之丘壑間者又非議論
之所能及此畫者有以造不言之妙也故畫人物最為
難工雖得其形似則往往乏氣韻
宫室
宫室有量臺門有制而山節藻梲雖文仲不得以濫也
畫者取此備之形容豈徒為是臺榭牖戶之壯觀者哉
雖一點一筆必求諸繩矩比他畫為難工
番族
解縵胡之纓而斂袵魏闕袖操戈之手而思禀正朔梯
山航海稽首稱藩願受一㕓而為氓至有遣子弟入學
率貢職奔走而來賓者則雖異域之遠風聲氣俗之不
同亦古先哲王所未嘗或棄也此番族所以見於丹青
之傳
龍魚
易之乾龍有所謂在田在淵在天以言其變化超忽不
見制畜以比夫利見大人詩之魚藻有所謂頒其首莘
其尾依其蒲以言其游深泳廣相忘江湖以比夫難致
之賢者則畫雖小道故有可觀其魚龍之作亦詩易之
相為表裏者也龍雖形容所不及然葉公好之而真龍
乃至則龍之為畫其傳久矣
山水
嶽鎮川靈海涵地負至於造化之神秀隂陽之眀晦萬
里之遠可得於咫尺間其非胷中自有丘壑發而見諸
形容未必知此自唐至宋畫山水得名者類非畫家者
流而多出於縉紳士大夫然得其氣韻者或乏筆法或
得筆法者多失位置兼衆妙而有之者亦世難其人昔
人以泉石膏肓煙霞痼疾為幽人隠士之誚是則山水
之於畫市之於康衢世口未必售也
畜獸
馬與牛者畜獸也畫史以狀馬牛而得名者為多至虎
豹鹿豕獐兔則非馴習之者也畫者因取其原野荒寒
跳梁奔逸不就羈&KR0919;之狀以寄筆間豪邁之氣而已若
乃犬羊猫狸又近人之物最為難工花間竹外舞裀繡
幄得其不為摇尾乞憐之態故工至於此者世難得其
人
花鳥
隂陽一噓而敷榮一吸而揫斂則葩華秀茂見於百卉
衆木者不可勝計其自形自色雖造物未嘗容心而粉
飾大化文眀天下亦所以觀衆目協和氣焉而羽蟲有
三百六十聲音顔色飲啄態度遠而巣居野處眠沙泳
浦戲廣浮深近而穿屋賀厦知歲司晨啼春噪晚者亦
莫知其幾何固雖不預乎人事然上古采以為官稱聖
人取以配象類或以著為冠冕㦯以畫於車服豈無補
於世哉故詩人六義多識於鳥獸草木之名而律歴四
時亦紀其榮枯語默之候所以繪事之妙多寓興於此
與詩人相表裏焉故花之扵牡丹芍藥禽之於鸞鳳孔
翠必使之富貴而松竹梅菊鷗鷺鴈鶩必見之幽閑至
於鶴之軒昂鷹隼之擊搏楊柳梧桐之扶疎風流喬松
古柏之歲寒磊落展張於圖繪以興起人之意者率能
奪造化而移精神遐想若登臨覽物之有得也
墨竹
繪事之求形似捨丹青朱黃鉛粉則失之是豈知畫之
貴乎有筆不在夫丹青朱黃鉛粉之工也故有以淡墨
揮埽整整斜斜不專於形似而獨得於象外者往往不
出於畫史而多出於詞人墨卿之所作盖胸中所得固
已吞雲夢之八九而文章翰墨形容所不逮故一寄於
豪楮則拂雲而高寒傲雪而玉立與夫摇月吟風之狀
雖執熱使人亟挾纊也至於布景致思不盈咫尺而萬
里可論則又豈俗工所能到哉
蔬果(藥品草蟲附)
蔬果於寫生最為難工論者以為郊外之蔬易工於水
濱之蔬而水濱之蔬又易工於園畦之蔬也堕地之果
易工於折枝之果而折枝之果又易工於林間之果也
今以是求畫者之工拙信乎其知言也況夫蘋蘩之可
羞含桃之可薦然則丹青者豈徒事朱鉛而取玩哉詩
人多識鳥獸草木蟲魚之性而畫者其所以高奪造化
思入微妙亦詩人之作也若草蟲者凡見詩人之比興
故因附於此(宣和畫譜)
宋徽宗畫翎毛
徽宗皇帝畫翎毛多以生漆點睛隠然豆許高出紙素
幾如活動衆史莫能也(畫繼)
宋景靈宫畫
高宗十三年建景靈宫命有司圖配饗功臣像於景靈
宫廷之壁(玉海)
宋六經圖
六經圖七卷陳氏曰東嘉葉仲堪思文重編按舘閣書
目有六卷昌州布衣楊甲鼎卿所撰撫州教授毛邦翰
增補之(文獻通考)
宋李成畫雪
山水家畫雪景多俗筆嘗見營丘所作雪圖峰巒林屋
皆以淡墨為之而水天空處全用粉填亦一竒也(畫繼)
宋董源二種山水
董源山水有二種一樣水墨&KR0552;頭疎林遠樹平淡幽深
山石作麻皮皴一樣著色者皴紋甚少用色濃(湯垕畫)
(鑒)
宋黃居寳畫太湖石
前輩畫太湖石皆以淺深墨淡嵌空而已黃居寳以筆
端摤擦文理縱横夾雜砂石稜角峭硬如虯虎將踴厥
狀非一也(益州名畫錄)
宋石恪畫戲筆人物
石恪畫戲筆人物惟面部手足用畫法衣紋麤筆成之
(都穆寓意編)
宋鄭俠流民圖
熙寧六年七月不雨至於七年之三月人無生意東北
流民每風沙霾曀扶擕塞道羸瘠愁苦身無完衣並城
民買麻籶麥麩合米為糜或茹木實草根至身被鎖械
而負瓦揭木賣以償官累累不絶俠知安石不可諫悉
繪所見為圖奏疏詣閤門不納乃假稱密急發馬遞上
之銀臺司(宋史鄭俠傳)
宋蘇軾記墨花
東坡墨花詩序云世多以墨畫山水竹石人物者未有
以畫花者也汴人尹白能之(東坡集)
宋蘇軾畫朱竹
朱竹起自東坡試院時興到無墨遂用朱筆意所獨造
便成物理盖五采同施竹本非墨今墨可代青則朱亦
可代墨矣(莫廷韓集)
宋黃庭堅記墨竹
墨竹起於近代不知其所師承初吳道子作畫連筆作
卷不加丹青予意墨竹之師起於此(山谷集)
宋米芾墨戲
米南宫作墨戲不專用筆或以紙筋或以蔗滓或以蓮
房皆可為畫紙不用膠&KR0552;不肯於絹上作一筆(洞天清)
(錄)
宋米芾論江南畫體
潁川公庫顧愷之維摩百補是唐杜牧之摹寄潁守本
者置在齋龕不擕去精彩照人前後士大夫家所傳無
一豪似盖京西工拙其屏風上山水林木竒古陂岸皴
如董源乃知人稱江南盖自顧以來皆一樣隋唐及南
唐至巨然不移至今池州謝氏亦作此體余得隋畫金
陵圖於畢相孫亦同此體(畫史)
宋米芾記著色竹
文與可作横絹丈餘著色偃竹以貺子瞻南昌過黃借
得以倣臨之(畫史)
宋李公麟畫觀音
嘗作長帶觀音其紳甚長過一身有半又為吕吉甫作
石上卧觀音盖前此所未見者(畫繼)
宋釋惠洪畫梅
惠洪每用皂子膠畫梅於生絹扇上燈月下映之宛然
影也(畫繼)
宋釋仲仁畫墨梅
墨梅始自華光仁老之所酷愛其方丈植梅數本每花
放時輒移牀其下吟咏終日莫知其意偶月夜未寢見
窗間疎影横斜蕭然可愛遂以筆規其狀凌晨視之殊
有月下之思因此好寫得其三昧標名於世山谷見而
美之曰嫩寒清曉行孤山籬落間但欠香耳(華光梅譜)
宋燕家景
燕文季工畫山水畫院謂之燕家景(畫繼)
宋孫白畫水
唐人孫位畫水必雜山石為驚濤怒浪盖失水之本性
而求假扵物以發其湍瀑是不足於水也近世孫白始
剙意作㶘&KR2974;浚原平波細流停為㶑灧引為決泄盡出
前人意外别為新規勝槩不假山石為激躍而自成迅
流不借灘瀨為湍濺而自成衝波使夫縈紆曲直随流
蕩漾自然長文細絡有序不亂此真水也(廣川畫跋)
宋劉銓畫山水
劉銓所畫山水多以布紋印科葉者唐舊製也(畫繼)
宋張詢畫三時山
張詢於蜀中昭覺寺大慈堂後畫一堵早景一堵午景
一堵晚景謂之三時山盖貌吳中山水也(益州名畫錄)
宋賈公傑畫佛像
公傑作佛像極精細衣縷皆描金而不俗(畫繼)
宋郭若虛論曹吳體
曹吳二體學者所宗按唐張彦遠歴代名畫記稱北齊
曹仲達者本曹國人最推工畫梵像是為曹謂唐吳道
子曰吳吳之筆其勢圜轉而衣服飄舉曹之筆其體稠
疊而衣服緊窄故後輩稱之曰吳𢃄當風曹衣出水(圖)
(畫見聞志)
宋郭若虛論黃徐體
諺云黃家富貴徐熙野逸不惟各言其志盖亦耳目所
習得之於手而應之於心也何以眀其然黃筌與其子
居寀始並事蜀為待詔筌後累遷如京副使旣歸朝筌
領真命為宫贊居寀復以待詔錄之皆給事禁中多寫
禁籞所有珍禽瑞鳥竒花怪石今傳世桃花鷹鶻純白
雉兔金盆鵓鴿孔雀龜鶴之類是也又翎毛骨氣尚豐
滿而天水分色徐熙江南處士志節高邁放達不羈多
狀江湖所有汀花野竹水鳥淵魚今傳世鳬雁鷺鷥蒲
藻蝦魚叢艷折枝園蔬藥苖之類是也又翎毛形骨貴
輕秀而天水通色二者春蘭秋菊各擅重名下筆成珍
揮毫可範復有居宷兄居寳徐熙之孫曰崇嗣曰崇矩
蜀有刁處士(名光胤)劉贊滕昌祐夏侯延祐李懷衮江南
有唐希雅希雅之孫曰中祚曰宿及解處中輩都下有
李符李吉之儔及後來名手間出跂望徐生與二黃猶
山水之有三家(圖畫見聞志)
宋郭若虛記吳裝
吳道子畫古今一人而已愛賓稱前不見顧陸後無來
者不其然哉嘗觀所畫牆壁卷軸落筆雄勁而傅采簡
淡或有牆壁間設色重處多是後人裝飾至今畫家有
輕拂丹青者謂之吳裝(圖畫見聞志)
宋郭若虛記沒骨圖
李少保(端愿)有圖一面畫芍藥五本云是聖善齊國獻穆
大長公主房卧中物或云太宗賜文和其畫皆無筆墨
惟用五采布成旁題云翰林待詔臣黃居寀等定到上
品徐崇嗣畫沒骨圖以其無筆墨骨氣而名之但取其
濃麗生態以定品後因出示兩禁賓客蔡君謨乃命筆
題云前世所畫皆以筆墨為上至崇嗣始用布彩逼真
故趙昌輩傚之也愚謂崇嗣遇興偶有此作後來所畫
未必皆廢筆墨且考之六法用筆為次至如趙昌亦非
全無筆墨但多用定本臨摹筆氣羸懦惟尚傅彩之功
也(圖畫見聞志)
宋郭若虛叙圖畫名意
古之祕畫珍圖名随意立典範則有春秋毛詩論語孝
經爾雅等圖(上古之畫多遺其姓)其次後漢蔡邕有講學圖梁張
僧繇有孔子問禮圖隋鄭法士有眀堂朝會圖唐閻立
德有封禪圖尹繼昭有雪宫圖觀德則有帝舜娥皇女
英圖(亡名氏)隋展子虔有禹治水圖晉戴逵有烈女仁智
圖宋陸探微有勲賢圖忠鯁則隋楊契丹有辛毗引裾
圖唐閻立本有陳元達鏁諫圖吳道子有朱雲折檻圖
高節則晉顧凱之有祖二疏圖王廙有木鴈圖宋史藝
有屈原漁父圖南齊蘧伯珍有巢由洗耳圖壯氣則魏
曹髦有卞莊刺虎圖宋宗炳有獅子擊象圖梁張僧繇
有漢武射蛟圖寫景則晉眀帝有輕舟迅邁圖衛協有
穆天子讌瑶池圖史道碩有金谷園圖顧凱之有雪霽
望五老峰圖靡麗則晉戴逵有南朝貴戚圖宋袁倩有
丁貴人彈曲項琵琶圖唐周昉有楊妃架雪衣女亂䨇
陸局圖風俗則南齊毛惠遠有剡中溪谷村墟圖陶景
真有永嘉屋邑圖隋楊契丹有長安車馬人物圖唐韓
滉有堯民鼔腹圖以上圖畫雖不能盡見其蹟前人載
之甚詳但愛其佳名聊取一二類而錄之(圖畫見聞志)
宋黃休復記點畫
滕昌祐畫蟬蝶草蟲謂之點畫盖唐時陸果劉褒之類
也(益州名畫錄)
宋朱熹論畫墨梅
墨梅詩自陳簡齋以來類以白黑相形故湯叔雅始出
新意為倒暈素質以反之湯君自云得其舅氏楊補之
遺法其小異處則又有所受也(朱子文集)
宋鄭樵論圖譜
今總天下之書古今之學術而條其所以為圖譜之用
者十有六一曰天文二曰地理三曰宫室四曰器用五
曰車旂六曰衣裳七曰壇兆八曰都邑九曰城築十曰
田里十一曰會計十二曰法制十三曰班爵十四曰古
今十五曰名物十六曰書凡此十六類有書無圖不可
用也在天成象在地成形星辰之次舍日月之往來非
圖無以見天之象山川之紀夷夏之分非圖無以見地
之形天官有書書不可以仰觀地里有志志不可以俯
察也稽之人事有宫室之制有宗廟之制有眀堂辟廱
之制有居廬堊室之制有臺省府寺之制有庭霤戶牖
之制凡宫室之屬非圖無以作室有尊彛爵斝之制有
簠簋俎豆之制有弓矢鈇鉞之制有圭璋璧琮之制有
璽節之制有金鼔之制有棺槨之制有重主之制有眀
器祭器之制有鈎輴之制凡器用之屬非圖無以制器
為車旂者則有車輿之制有驂服之制有旟旐之制有
儀衛鹵簿之制非圖何以明章程為衣服者則有弁冕
之制有衣裳之制有履舄之制有笄總之制有襚合之
制有杖絰之制非圖何以眀制度為壇域者則有壇墠
之制有丘澤之制有社稷之制有兆域之制大小高深
之形非圖不能辨為都邑者則有京輔之制有郡國之
制有閭井之制有市朝之制有蕃服之制内外重輕之
勢非圖不能紀為城築者則有郛郭之制有苑囿之制
有臺門魏闕之制有營壘斥堠之制非圖無以眀關要
為田里者則有夫家之制有溝洫之制有原隰之制非
圖無以别經界為會計者則有貨泉之制有貢賦之制
有戶口之制非圖無以知本末法有制非圖無以定其
制爵有班非圖無以正其班有五刑有五服五刑之屬
有適輕適重五服之别有大宗小宗權量所以同四海
規矩所以正百工五聲八音十二律有節三歌六舞有
序昭夏肆夏宫陳軒陳皆法制之目也非圖不能舉内
而公卿大夫外而州牧侯伯貴而妃嬪賤而妾媵官有
品命有數禄秩有多寡考課有殿最繅籍有數玉帛有
等上下異儀尊卑異事皆班爵之序也非圖不能舉要
通古今者不可以不識三統五運而三統之數五運之
紀非圖無以通要别名物者不可以不識蟲魚草木而
蟲魚之形草木之狀非圖無以别要眀書者不可以不
識文字音韻而音韻之清濁文字之子母非圖無以眀
凡此十六種可以類舉(通志)
宋鄧椿記界作畫
畫院界作最工專以新意相尚嘗見一軸甚可愛玩畫
一殿廊金碧熀燿朱門半開一宫女露半身於戶外以
箕貯果皮作棄擲狀如鴨脚荔枝胡桃榧栗榛芡之屬
一一可辨各不相因筆墨精微有如此者(畫繼)
宋趙士遵畫小景山水
紹興間一時婦人服飾及琵琶箏面所作多小景山水
實倡於士遵(畫繼)
宋趙士安畫筀竹
士安不遵川𣲖好作筀竹與石室體製大異(畫繼)
宋武岳畫人物
武岳作五帝朝元人物仙仗背項相倚大抵如寫草書
體(寓意編)
宋劉夢松畫䊸竹
竹本以直為上修篁高勁架雪凌霜始有取焉夢松乃
作䊸曲之竹不得其所矣(宣和畫譜)
宋馬縞記古畫
畫闕
闕者觀也古每門樹兩觀於其前所以標表宫門也其
上皆丹堊其下皆畫雲氣仙靈竒禽怪獸以昭示萬民
焉蒼龍闕畫蒼龍白虎闕畫白虎玄武闕畫玄武
畫幡
古之徽號也所以題表官號以為符信故謂之信幡乘
輿則畫為白虎取其義而有威信之德也
畫節
唐節制皆從太府寺准三禮定之周禮云山國用虎節
土國用人節澤國用龍節紫檀木畫其形象御親金書
以賜重臣碧油籠之
畫履
古履絇繶皆畫五色
畫韈
三代及周著角襪以𢃄繋於踝至魏文帝吳妃乃改樣
以羅為之後加以綵繡畫至今不易(中華古今注)
遼招諫圖
遼太祖神冊六年詔畫前代直臣像為招諫圖(遼史太)
(祖紀)
遼日月四時堂畫
太宗會同元年詔建日月四時堂圖寫古帝王事於兩
廡(遼史太宗紀)
金衍慶宫畫
大定十四年十月詔圖畫功臣二十八人於衍慶宫聖
武殿左右廡(金史禮志)
金畫宫室
金主亮欲都燕遣畫工寫京師宫室制度闊狭脩短盡
以授之左相張浩輩按圖修之(金圖經)
元農桑圖
趙孟頫農桑圖叙云延祐五年上御嘉禧殿集賢大學
士臣邦寧大司徒臣源進呈農桑圖上嘉賞久之此圖
因大都風俗随十有二月分農桑為廿有四圖臣因其
圖像作廿有四詩正豳風因時紀事之義(松雪齋集)
元嘉禾圖
至大二年九月河間等路獻嘉禾有異畆同穎及一莖
數穗者命集賢學士趙孟頫繪圖藏諸祕書(元史武宗)
(紀)
元豳風圖
英宗居東宫達實布哈撰集前代嘉言善行名曰承華
事略并畫豳風圖以進(元史高宣傳)
元朱德潤論畫體
自庖犧氏仰觀天文俯察地理因龍馬負圖以畫八卦
象在亓中矣故倉頡作書之義與畫體同而文異盖自
為跡既茫如小篆□之為日巛之為川□之為山□之
為鳥□之為蟲□之為冠類皆象其物形而製字盖字
書者吾儒六藝之一事而畫則字書之一變也周官教
六書二曰象形其義著矣後世以楷易隸以隸易篆然
猶有左畫圓右畫方之意焉(存復齋集)
元湯垕論畫水火
近世言孫位畫水張南本畫火水火本無情之物二公
深得其理(畫鑒)
元湯垕記畫蘭
趙孟堅墨蘭最得其妙其葉如錢花莖亦佳作石用筆
輕拂如飛白書狀前人無此作也(畫鑒)
元湯垕論界畫
世俗論畫必曰畫有十三科山水打頭界畫打底故人
以界畫為易事不知方員曲直高下低昂遠近凹凸工
拙纖麗梓人匠氏有不能盡其妙者況筆墨硯尺運思
於縑楮之上求合其法度準繩此為至難古人畫諸科
各有其人界畫則唐人無作者歴五代始得郭忠恕一
人其他如王士元趙忠義輩三數人而已如衛賢高克
眀抑又次焉近見趙集賢子昂教其子雍作界畫云諸
畫或可杜撰至界畫未有不用工合法度者此為知言
也(說郛)
元王繹論士夫畫
趙子昂問錢舜舉曰如何是士夫畫舜舉荅曰隸家畫
也子昂曰然觀之王維李成徐熙李伯時皆士夫之高
尚所畫盖與物傳神盡其妙也近世作士夫畫者其謬
甚矣(唐六如畫譜)
元王繹論院畫
宋畫院衆工凡作一畫必先呈藁然後上真所畫山水
人物花木鳥獸種種臻妙今朝廷内畫及民間畫人物
皆然(唐六如畫譜)
元王繹論粉本畫
古人畫藁謂之粉本前輩多寳蓄之盖其草草不經意
處有自然之妙宣和紹興所藏粉本多有神妙者(唐六)
(如畫譜)
明奉天殿畫
永樂十五年北京奉天殿兩壁斗栱間繪真武神像(蓬)
(窗日錄)
明文華殿畫
永樂時文華殿後東室皇上齋居於此設御榻東壁下
有御屏三曲護焉西室設新榻為齋宿所命工繪漢文
止輦受諫圖懸之左唐太宗納魏徵十思圖懸之右(桂)
(洲集)
明恭默室畫
恭默室者文華後殿之東九五齋之西室也室北壁繪
河圖東壁洛書西壁鳳鳴朝陽圖(桂洲集)
明陶宗儀記畫十三科
佛菩薩相玉帝君王道相
金剛鬼神羅漢聖僧風雲龍虎
宿世人物全境山林花竹翎毛
野騾走獸人間動用界畫樓臺
一切傍生耕種機織雕青嵌綠(輟耕錄)
明宋濂畫原
史皇與倉頡皆古聖人也倉頡造書史皇制畫書與畫
非異道也其初一致也天地初開萬物化生自色自形
總總林林莫得而名也雖天地亦不知其所以名也有
聖人者出正名萬物高者謂何卑者謂何動者謂何植
者謂何然後可得而知之也於是上而日月風霆雨露
霜雪之形下而河海山嶽草木鳥獸之著中而人事離
合物理盈虛之分神而變之化而宜之固已達民用而
盡物情然而非書則無紀載非畫則無彰施斯二者其
亦殊途而同歸乎吾故曰書與畫非異道也其初一致
也且書以代結繩功信偉矣至於辨章服之有制畫衣
冠以示警飭車輅之等威表旟旐之後先所以彌綸其
治具匡贊其政原者又烏可以廢之哉畫繪之事統於
冬官而春官外史專掌書令其意可見矣況六書首之
以象形象形乃繪事之權輿形不能盡象而後諧之以
聲聲不能盡諧而後會之以意意不能以盡會而後指
之以事事不能以盡指而後轉注假借之法興焉書者
所以濟畫之不足者也使畫可盡則無事乎書矣吾故
曰書與畫非異道也其初一致也古之善繪者或畫詩
或圖孝經或貌爾雅或像論語暨春秋或著易象皆附
經而行猶未失其初也下逮漢魏晉梁之間講學之有
圖問禮之有圖烈女仁智之有圖致使圖史並傳助名
教而翼羣倫亦有可觀者焉世道日降人心寖不古若
往往溺志於車馬士女之華怡神於花鳥蟲魚之麗游
情於山林水石之幽而古之意益衰矣是故顧陸以來
是一變也閻吳之後又一變也至於關李范三家者出
又一變也譬之學書者古籀篆隸之茫昧而惟俗書之
姿媚者是耽是玩豈其初意之使然哉雖然非有卓然
拔俗之姿亦未易言此也(宋學士集)
眀楊慎記罨畫
畫家有罨畫雜彩色畫也(丹鉛總)錄
明楊慎記凹凸畫
尉遲乙僧善繪凹凸花又張僧繇畫於一乘寺遠望眼
暈如凹凸近視即平(楊升菴集)
眀何良俊論白描畫
畫家各有傳𣲖不相混淆如人物其白描有二種趙松
雪出於李龍眠李龍眠出於顧凱之此所謂鐡線描馬
和之馬遠則出於吳道子此所謂蘭葉描也(四友齋叢)
(說)
眀王世貞論畫人物山水
人物自顧陸展鄭以至僧繇道玄一變也山水大小李
一變也荆關董巨又一變也李成范寬又一變也劉李
馬夏又一變也大癡黃鶴又一變也趙子昂近宋人人
物為勝沈啓南近元人山水為尤(藝苑巵言)
明謝肇淛論雜畫
牛馬龍虎之屬畫之固亦俊爽可喜至羅隐之子塞翁
者專畫羊張及之趙永年專畫犬李靄之何尊師專畫
猫滕王元嬰專畫蜂蝶郭元方專畫草蟲彼顧有所獨
會邪抑幽人高尚之致托於是以寓意邪而名亦因之
以顯故曰雖小道必有可觀(書畫記)
眀董其昌論南北二宗畫
禪家有南北二宗唐時始分畫之南北二宗亦唐時分
也但其人非南北耳北宗則李思訓父子著色山水流
傳而為宋之趙幹趙伯駒伯驌以至馬夏輩南宗則王
摩詰始用渲淡一變拗研之法其𫝊而張璪荆關董巨
郭忠恕米家父子以至元之四大家要之摩詰所謂雲
峰石迹迥出天機筆意縱横參乎造化者東坡贊吳道
子王維畫壁亦云吾於維也無間言知言哉(容臺集)
眀董其昌論浙𣲖畫
元季四大家浙人居其三王叔眀湖州人黃子久衢州
人吳仲圭武塘人惟倪元鎮無錫人耳江山靈氣盛衰
故有時國朝名士僅戴進為武林人已具浙𣲖之目不
知趙吳興亦浙人若浙𣲖日就澌滅不當以甜斜俗賴
者係之彼中也(容臺集)
明董其昌論文人畫
文人之畫自王右丞始其後董源巨然李成范寬為嫡
子李龍眠王晉卿米南宫及虎兒皆從董巨得來直至
元四大家黃子久王叔明倪元鎮吳仲圭皆其正𫝊吾
朝文沈則又遠接衣鉢若馬夏及李唐劉松年又是大
李將軍之派非吾曹當學也(容臺集)
眀董其昌記小幅畫
宋以前人都不作小幅小幅自南京以後始盛又僧巨
然筆絶少丈餘畫卷長卷亦惟院體諸人有之(容臺集)
明董其昌記諸家畫山
李思訓寫海外山董源寫江南山米元暉寫南徐山李
唐寫中州山馬遠夏圭寫錢塘山趙吳興寫霅苕山黃
子久寫海虞山(容臺集)
眀李日華論林木窠石派
古人林木窠石本與山水别行大抵山水意高深廻環
備有一時氣象而林石則草草逸筆中見偃仰虧蔽與
聚散歴落之致而已李營丘特妙山水而林石更造微
倪迂源本營丘故所作蕭散簡逸盖林木窠石之派也
(紫桃軒雜綴)
明李日華論墨竹所始
世傳墨竹始於五代郭崇韜夫人李氏於月下就窗紙
摹影殊有真態嗣後遂相祖述此臆說也前是王摩詰
已有開元石刻成都大慈寺灌頂院已有張立墨竹壁
一堵孫位張立董羽唐希雅皆晚唐人與崇韜同時寧
有閨閣散筆遽流傳作諸人之範邪(六研齋二筆)
明張丑記郭忠恕畫沒骨山
越王宫殿圖卷郭忠恕畫其長三丈有餘皆沒骨山也
(清河書畫舫)
附錄
秦騫霄國畫
始皇元年騫霄國獻刻玉善畫工名裔使含丹青以漱
地即成魑魅及詭怪羣物之象刻玉為百獸之形毛髮
宛若真矣皆銘其臆前記以日月工人以指畫地長百
丈直如繩墨方寸之内畫以四瀆五岳列國之圖又畫
為龍鳳騫翥若飛皆不可點睛或點之必飛走也始皇
嗟曰刻畫之形何得飛走使以淳漆各點兩玉虎一眼
睛旬日則失之不知所在山澤之人云見二白虎各無
一目相随而行毛色相似異於常見者至明年西方獻
兩白虎各無一目始皇發檻視之疑是先所失者乃刺
殺之檢其胷前果是元年所刻玉虎也(王子年拾遺記)
吳繡畫
吳主趙夫人丞相達之妹善畫巧妙無雙能於指間以
綵絲織雲霞龍蛇之錦大則盈尺小則方寸宫中謂之
機絶孫權常歎魏蜀未夷軍旅之隙思得善畫者圖山
川地勢軍陣之象達乃進其妹權使寫九州江湖方岳
之勢夫人曰丹青之色甚易歇滅不可久寳妾能刺繡
作列國方帛之上寫以五岳河海城邑行陣之形既成
乃進於吳主時人謂之針絶雖棘刺木猴雲梯飛䲻無
過此麗也(說苑)
梁菩提國畫
梁中大通六年菩提國遣使送舍利及畫塔圖并菩提
樹葉詹糖等香(南史)
梁干陀利國畫
干陀利國王瞿曇修跋陀羅以四月八日夢見一僧謂
之曰中國今有聖主十年之後佛法大興汝若遣使貢
奉敬禮則土地豐樂商旅百倍若不信我則境土不得
自安脩跋陀羅初未能信既而又夢此僧曰汝若不信
我當與汝往觀之乃于夢中來至中國拜覲天子既覺
心異之陀羅本工畫乃寫夢中所見高祖容質飾以丹
青仍遣使并畫工奉表獻玉盤等物使人既至模寫高
祖形以還其國比本畫則符同焉因盛以寳函日加禮
敬(梁書)
唐泥婆羅國畫
泥婆羅國在土番西以板為屋皆雕畫(舊唐書西戎列)
(傳)
唐段成式記水畫
李叔詹常識一范陽山人停於私第時語休咎必中兼
善推步禁咒止半年忽謂李曰某有一藝將去欲以為
别所謂水畫也乃請後廳上掘地為池方丈深尺餘泥
以麻灰日沒水滿之候水不耗具丹青墨硯先援筆叩
齒良久乃縱筆豪水上就視但見水色渾渾耳經二日
搨以䙙絹四幅食頃舉出觀之古松怪石人物屋木無
不備也李驚異苦詰之惟言善能禁彩色不令沉散而
己(酉陽雜俎)
唐張彦遠論吹雲潑墨體
古人畫雲未為臻妙若能沾濕絹素點綴輕粉縱口吹
之謂之吹雲此得天理雖曰妙解不見筆蹤故不謂之
畫如山水家有潑墨亦不謂之畫不堪倣傚(歴代名畫)
(記)
宋酤蘭左國畫佛
大中祥符初有西域僧覺稱來舘於興國寺之𫝊法院
自言酤蘭左國人刹帝利姓善畫嘗於譯堂北壁畫釋
迦面與此方所畫絶異(圖畫見聞志)
宋郭若虛記術畫
夫士必以忠醇徑亮盡瘁於公然後可稱於任可爵於
朝惡夫邪佞以苟進者則不免君子之誅藝必以妙悟
精能取重於世然後可著於文可寳於笥惡夫眩惑以
沽名者則不免鑒士之棄昔者孟蜀有一術士稱善畫
蜀主遂令於庭之東隅畫野鵲一隻俄有衆禽集而噪
之次令黃筌於庭之西隅畫野鵲一隻則無有集禽之
噪蜀主以故問筌對曰臣所畫者藝畫也彼所畫者術
畫也是乃有噪禽之異蜀主然之國初有道士陸希直
者畫花一枝張於壁間則遊蜂立至向使邊黃徐趙輩
措筆定無來蜂之驗此抑非眩惑取功沽名亂藝者乎
至於野人騰壁美女下牆映五彩於水中起䨇龍於霧
外皆出方術怪誕推之畫法闕如也故不錄(圖畫見聞)
(志)
宋郭若虛記高麗國畫
皇朝之盛遐荒九譯來庭者相屬於路惟高麗國敦尚
文雅漸染華風至於伎巧之精他國罕比固有丹青之
妙錢忠懿家有著色山水四卷長安臨潼李虞曹家有
本國八老圖二卷又曾於楊褒虞曹家見細布上畫行
道天王皆有風格熙寧甲寅歲遣使金良鑒入貢訪求
中國畫銳意購求稍精者十無一二然猶費三百餘緡
丙辰冬復遣使崔思訓入貢因將𢃄畫工數人奏請摹
寫相國寺壁畫歸國詔許之於是盡摹之持歸其模畫
人頗有精於工法者彼使人每至中國或用摺疊扇為
私覿物其扇用鵶青紙為之上畫本國豪貴雜以婦人
鞍馬或臨水為金砂灘暨蓮荷花木水禽之類點綴精
巧又以銀泥為雲氣月色之狀極可愛謂之倭扇本出
於倭國也近歲尤祕惜典客者盖稀得之(圖畫見聞志)
宋高麗國畫
李寧少以畫知名仁宗朝随樞密使李資德入宋徽宗
命翰林待詔王可訓陳德之田宗仁趙守宗等從寧學
畫且勅寧畫本國禮成江圖既進徽宗嗟賞曰比來高
麗畫工随使至者多矣唯寧為妙手賜酒食錦綺綾帽
寧少師内殿崇班李俊異俊異妬後進有能畫者少推
許仁宗召俊異示寧所畫山水俊異愕然曰此畫如在
異國臣必以千金購之又宋商獻圖畫仁宗以為中華
竒品悅之召寧誇示寧曰是臣筆也仁宗不信寧取圖
拆裝背有姓名王益愛幸及毅宗時内閣繪事悉主之
子光弼亦以畫見寵於明宗王命文臣賦瀟湘八景仍
寫為圖王精於圖畫尤工山水與光弼高惟訪等繪畫
物像終日忘倦軍國事慢不加意(高麗史)
宋日本國畫
日本國畫不知姓名傳寫其國風物山川小景設色甚
重多用金碧考其真未必有此者第欲綵繪粲然以取
觀美也(宣和畫譜)
宋鄧椿記西天畫佛
西天中印度那蘭陀寺僧多畫佛及菩薩羅漢象以西
天布為之其佛相好與中國人異眼目稍大口耳俱怪
以帶挂右肩裸袒坐立而已先施五藏於畫背乃塗五
彩於畫面以金或朱紅作地謂牛皮膠為觸故用桃膠
合柳枝水甚堅漬中國不得其訣也邵太史知黎州嘗
有僧自西天來就公廨令畫釋迦今茶馬司有十六羅
漢(畫繼)
宋鄧椿記高麗扇畫
高麗松扇如節板狀其土人云非松也乃水柳木之皮
故柔膩可愛其紋酷似松柏故謂之松扇東坡謂高麗
白松理直而疎折以為扇如蜀中織㯶櫚心盖水柳也
又有用紙而以琴光竹為柄如市井中所製摺疊扇者
但精緻非中國可及展之廣尺三四合之止兩指許所
畫多作士女乘車跨馬踏青拾翠之狀又以金銀屑飾
地面及作星漢星月人物麤有形似以其來遠磨擦故
也其所染青綠竒甚與中國不同專以空青海綠為之
近年所作尤為精巧亦有以絹素為團扇特柄長數尺
為異耳山谷題之云會稽内史三韓扇分送黃門畫省
中海外人煙來眼界全勝博物注魚蟲蘋汀遊女能騎
馬傳道蛾眉畫不如寳扇真成集陳隼史臣今得殺青
書(畫繼)
宋鄧椿記倭扇畫
倭扇以松板兩指許砌疊亦如摺疊扇者其柄以銅壓
錢環子黃絲絛甚精妙板上罨畫山川人物松竹花草
亦可喜竹山尉王公軒惠恭后家嘗作眀州舶官得兩
柄(畫繼)
宋鄧椿記畫影壁
舊說楊惠之與吳道子同師道子學成惠之恥與齊名
轉而為塑皆為天下第一故中原多惠之塑山水壁郭
熙見之又出新意遂令圬者不用泥掌止以手槍泥於
壁或凹或凸但所不問乾則以墨随其形迹暈成峰巒
林壑加之樓閣人物之屬宛然天成謂之影壁其後作
者甚盛此宋復古張素敗壁之餘意也(畫繼)
宋高似孫記道家畫
玉符經云二十四圖真五嶽之藏也得之必能仙去飛
步太清欲得道法先沐浴去穢(一作汚)當得東井圖欲朝
五帝役山精當得五嶽圖欲通神靈法仙訣當得入史
真形圖欲通五行當得六甲通靈圖欲存吾身致天神
當得九宫紫房圖欲奉道法當得太清圖欲奉順道當
得混成圖欲通道機當得西昇保錄圖欲通變化當得
靈化圖欲攝大道當得九天圖欲脫身形當得九變圖
欲隠身存神當得養身圖欲定身守神寳當得含影圖
欲恬泊守一以存身當得養身圖欲寂默養志當得精
誠守志圖欲清淨潔白致其芝英當得芝英玉女圖欲
驅六丁當得六隂玉女圖欲致仙籙當得九九道仙圖
欲食道氣當得道引圖欲治道術當得洞中皇寳圖欲
為變化當得偃息圖欲臨鑪定九丹金液當得太乙圖
欲登五嶽求神仙芝藥當得開山芝藥圖欲保神形别
邪精當得眀鏡圖(緯略)
元湯垕記高昌國畫
高昌國畫用金銀箔子及朱墨點綴如雨銷灑在紙上
畫翎毛如中國花草亦佳(畫鑒)
元湯垕記高麗國畫
高麗畫觀音像甚工其原出唐尉遲乙僧筆意流而至
於纖麗(畫鑒)
眀屠隆記宋繡畫
宋之閨秀畫山水人物樓臺花鳥針線細密不露邊縫
其用絨一二絲用針如髮細者為之故眉目畢具絨彩
奪目而丰神宛然設色開染較畫更佳(考槃餘事)
眀詹景鳳記倭畫
倭子畫佛一絹幅中間及四圍皆取直方坐列初有佛
像百餘頭皆寸五分長而四邊並作佛凑砌為邊闌兩
旁闌中乃間以戲物亦䙝矣色深重貼金無筆法外題
番字一行行横寫墨色與中國同字却有筆法(詹東圖)
(玄覽)
眀畫磁器
陶厰景德鎮在今浮梁縣西興鄉正德初置御器厰顓
筦御器陶有匠官匠凡三百餘而復募盖工緻之匠少
而繪事尤難也畫役募人日給工食嘉靖七年以前案
燬不可考八年燒造磁器其畫有趕珠龍一秤金娃娃
昇降戲龍鳳穿花滿地嬌雲鸐萬歲藤搶珠龍靈芝捧
八寳八仙過海孔雀牡丹獅子滚繡毬轉枝寳相花鯖
鮊鯉鱖水藻江下八俊巴山出水飛獅水火捧八卦竹
葉靈芝雲鶴穿花花樣龍鳳轉枝蓮托八寳八吉祥海
水蒼龍捧八卦三仙煉丹耍戲娃娃四季花三陽開泰
花天花捧雲山福海字二仙出水雲龍龍穿西番蓮穿
花鳳䨇雲龍青纏枝寳相花穿花龍如意團鸞鳳穿花
鸞鳳團龍羣仙捧夀倉獅龍耍戲鮑老昇鳳擁祥雲乾
坤六合花博古龍松竹梅鸞鳳穿寳相花四季花等名
其他花草人物禽獸山水屏瓶盆盎之觀不可勝計(王)
(宗沐江西大志)
御定佩文齋書畫譜卷十二
