欽定四庫全書
御定佩文齋書畫譜目錄
第六十九卷
歴代帝王畫跋
晉明帝畫穆天子燕瑶池圖
梁元帝畫職貢圖
南唐李後主江山摭勝圖
南唐李後主墨竹
宋仁宗畫馬
宋徽宗雪江歸棹圖
宋徽宗摸衛協高士圖
宋徽宗摹唐人明皇訓子圖
宋徽宗著色山水
宋徽宗竹禽卷
宋徽宗畫瑶池馬圖
宋徽宗畫翎毛
宋徽宗墨竹
宋徽宗紅欄鸂鶒圖
宋徽宗三馬圖
宋徽宗畫水圖
宋徽宗漫遊化城圖
宋徽宗雙鵲圖
宋徽宗雙蟹圖
宋徽宗荷鷺驚魚圖
宋徽宗畫十八學士圖
金顯宗墨竹卷
明宣宗九鷥蘆鴈二圖
明宣宗墨兔圖
明憲宗山水小景
欽定四庫全書
御定佩文齋書畫譜卷六十九
歴代帝王畫跋
晉明帝畫穆天子燕瑶池圖
宋忠僖家畫本以穆天子燕瑶池圖為第一神品上上
係明帝眞筆乃眞朝官本即貞觀公私畫史所載也(清)
(河書畫舫)
梁元帝畫職貢圖
梁元帝為荆州刺史日所畫粉本魯國而上三十有五
國皆寫其使者欲見胡越一家要荒種落共来王之職
其狀貌各不同如丁簡公家凌煙功臣孔子七十門人
小樣亦唐朝粉本形性態度人人殊品畫家蓋以此為
能事也此圖題字殊妙高昌等國皆注云貞觀某年所
滅又落筆氣韻閻立本所作職貢圖亦相若得非立本
摹元帝舊本乎或以謂元帝所作傳至貞觀後人因事
記於題下亦未可知然畫筆神妙不必較其名氏或梁
元帝或閻立本皆數百年前第一品畫也紙縫有褚長
文審定印章長文鑒畫有名於古定然知此不凡也(李)
(廌畫品)
梁元帝鎮荆州作職貢圖首鹵而終蜑凡三十餘國今
纔二十有二其一曰魯國南史及通典太平御覽皆無
魯國與丙丙國其下二十國則有之河南中天竺師子
北天竺渴盤陀武興蕃滑波斯百濟龜兹倭因古柯呵
䟦檀胡密丹曰題末林邑婆利宕昌狼牙修皆朝貢於
梁者武帝紀中又有扶南鄧至于闐蠕蠕高麗于陁利
新羅盤盤丹丹九國豈圖之所遺邪亦不見所謂蜑者
疑丙丙與苪苪相類即蠕蠕也(玉海)
南唐李後主江山摭勝圖
范菴李貞伯藏南唐李後主江山摭勝圖水墨短卷筆
趣深長蘭坡趙都丞故物也丑按後主畫宣和殿收九
本有雜跡而無山水故作譜者僅列之花鳥門亦何異
井蛙之論歟(清河書畫舫)
南唐李後主墨竹
昔之畫墨竹者稱蘇學士文湖州二公之筆可謂妙矣
予猶恨形似之拘也此幅余家舊物驟而閱之但見其
老幹霜皮煙梢露葉而離披偃蹇若古木然諦玩久之
始知其為竹也世之評畫者謂後主墨竹清爽不凡别
為一格殆得之矣(寓意編)
宋仁宗畫馬
仁宗皇帝天資穎悟聖藝神竒遇興援毫超逾庶品若
虚舊家藏御畫御馬一疋其毛赭白玉銜勒上有宸翰
題云慶歷四年七月十四日御畫兼有押字印寳後因
伯父内藏借觀不日赴杭鈐之任既久假而不歸居無
何伯父終於任所此寳遂歸伯母表兄張湍少列今不
復可見為終身之痛(圖畫見聞志)
宋徽宗雪江歸棹圖
臣伏觀御製雪江歸棹水遠無波天長一色羣山皎潔
行客蕭條鼓棹中流片帆天際雪江歸棹之意盡矣天
地四時之氣不同萬物生天地間隨氣所運炎凉晦明
生息榮枯飛走蠢動變化無方莫之能窮皇帝陛下以
丹青妙色備四時之景色究萬物之情態於四圖之内
蓋神智與造化等也大觀庚寅春朔太師楚國公致仕
臣京謹記(郁逢慶書畫題䟦記)
宣和主人花鳥鴈行黃易不以山水人物名世而此圖
遂超丹青蹊逕直闖右丞堂奥下亦不讓郭河中宋復
古其同雲遠水下上一色小艇戴白出没於淡煙平靄
間若輕鷗數點水窮驟得積玉之島古樹槎蘖皆少室
三花快哉觀也度宸遊之蹟不能過黃河艮嶽一舍許
何以得此景豈祕閣萬軸一展玩間即曉本来面目邪
後有蔡楚公元長䟦雖拖沓不成文而行筆極楚楚與
余所藏題聽阮圖同結搆一時君臣於翰墨中作俊事
乃爾令人思藝祖韓王椎朴狀琅邪王世貞題(弇州山)
(人藁)
朱太保絶重此卷以古錦為褾羊脂玉為籖兩魚膽青
為軸宋刻絲龍衮為引首延吳人湯翰裝池太保亡後
諸古物多散失余往宦京師客有持此来售者遂鬻裝
購得之未幾江陵張相盡收朱氏物索此卷甚急客有
為余危者余以尤物賈罪殊自愧米顚之癖顧業已有
之持贈貴人士節所係有死不能遂持歸不數載江陵
相敗法書名畫聞多付祝融而此卷幸保全余所乃知
物之成敗故自有數也宋君相流翫技藝已盡余兄䟦
中迺太保江陵復抱滄桑之感而余亦幾罹其釁乃為
記顚末示儆懼令吾子孫毋復蹈而翁轍也吳郡王世
懋敬美甫識(王奉常集)
嘗見雪江歸棹長卷暨此圖皆大設色髣髴唐人其鋪
叙經營超軼畫家矩度要非畫流窺其堂奥也惜皆破
如魚鱗神彩猶在歎賞彌日子京(書畫題䟦記)
宣和主人寫生花鳥時出殿上捉刀雖著瘦金小璽眞
贗相錯十不一眞至於山水惟見此卷觀其行筆布置
所謂雲峰石色迥出天機筆意縱横參乎造化者是右
丞本色宋時安得其匹也余妄意當時天府收貯維畫
尚夥或徽廟借名而楚公曲筆君臣間自相唱和而翰
墨一段簸弄未可知耳王元美兄弟藏為世寳雖權相
跡之不得季白得之若過溪上吳氏出右丞雪霽長卷
相質便知余言不謬二卷足稱雌雄雙劍瑞生莫生嗔
妒否戊午夏五董其昌題(容臺集)
王敬美氏嘗以百千購藏宋徽宗雪江歸棹圖卷絹本
細著色御題璽押全其布景用筆大有晉唐風韻當為
宸翰中第一(清河書畫舫)
宋徽宗摸衛協高士圖
晉衛協所作世人莫能及故摸寫其本然行筆用意不
可得其萬一數百年間未有繼者伏蒙宣示聖作妙筆
神智不見施為之迹協豈足尚哉臣京謹題(珊瑚網)
徽廟畫卷眞跡皆命蔡京䟦於卷末余所見非一二若
雪江歸棹圖其一也蔡書米海岳謂為得意筆未可贗
作此卷眞跡無疑董其昌題(同上)
道君集古今名畫一千五百件列為四門題曰宣和睿
覽喜寫山水花鳥自謂&KR0570;於人物至此摸畫追法晉唐
即此時五岳觀諸博士寳籙宫授題應制者皆不能其
纖毫髣髴如臨衛協此卷是也乙亥五月得觀於頑仙
廬眉道人陳繼儒題(同上)
宋徽宗摹唐人明皇訓子圖
宣和帝手摹唐明皇訓子圖設色不甚深而人物古雅
筆意精巧圖中隠几而坐者天顔肅穆目力注視奕奕
有生氣童子媚好靜秀展卷畏篤一武將拱立豐下而
謹若不敢肆者然可想其搴旗殺將之力餘一侍童一
介士皆各得其意風神態度可與顧陸爭衡眞英筆也
後䟦亦出手書所謂瘦金體天骨遒美逸趣藹然細玩
之信不在李重光下誠足珍矣元貞四年八月既望吳
興趙孟頫書(珊瑚網)
宋徽宗著色山水
畫以人物花竹鳥獸禽蟲為神妙宫室臺榭園池器用
為精巧獨山水清雄竒富變態無窮為難九重之筆渾
然天成粲然日新已離畫工之度數而得詩人之清麗
也紹興九年五月二日襄陽米友仁書(珊瑚網)
宋徽宗竹禽卷
道君聰明天縱其於繪事尤極神妙動植之物無不曲
盡其性殆若天地生成非人力所能及此卷不用描墨
粉彩自然宜為世寳然蕞爾小禽蒙聖人所錄抑何幸
邪孟頫恭䟦(珊瑚網)
徽宗萬機之暇雅好書畫興學校藝如取士法丹青卷
軸眞天縱之妙有晉唐逸韻尤善墨花叢密處微露白
道自家成趣不履襲古人軌轍極注思花鳥點睛每用
墨黑漆隠然豆許高出縑素間幾欲飛動畫中押字天
水及宣和政和小璽或用瓢印蟲魚篆文汴也重購得
此竹禽圖展玩不忍釋手為其有生氣也墨林主人項
元汴謹題(書畫題䟦記)
宋徽宗畫瑶池馬圖
黃之池其馬歕沙黃之澤其馬歕玉龍種之與世馬不
同如此仰惟陛下託於筆墨記其骨相具存太蒙之遺
種不在探前趹後蹄間三尋此殆得於歴崑崙宴瑶池
之上時邪非摹擬展子虔曹霸軰以見巧也臣某幸得
識之敢不謹書(廣川畫䟦)
宋徽宗畫翎毛
聖人以神運化與天地同巧寓物賦形隨意以得蓋自
元造中筆驅造化發於毫端萬物各得全其生理是所
寓而見宣和六年五月臣某(廣川畫䟦)
宋徽宗墨竹
論畫者謂宋祐陵墨竹叢密處露微白自成一家不遵
古人軌轍今觀此幅信然烏乎古人軌轍物理存焉小
者且不可無而况大者乎祐陵於是乎繆矣(邵寳容春)
(堂集)
宋徽宗紅欄鸂鶒圖
宣和帝遊後苑龍翔池見雙鸂鶒翹足紅欄之上因戲
為此圖設色不甚深而目睛羽文駢栖自得之狀描寫
都盡復作數百言叙其事書眞所謂瘦金體乍看不得
佳結法亦時時露疎稚而天骨遒美逸趣藹然於細玩
得之信不在李重光下也按鄧公壽畫繼稱宣和五年
賜宰臣以下燕瓊林侍從皆預酒半遣中使持大杯宣
勸因以此圖示羣臣靡不環立聳歎稱服神妙然則當
其時帝固自寳愛之若此而四百餘年後乃入吾手為
遊目助不大幸邪(弇州山人藁)
宋徽宗三馬圖
里人顧君出宣和帝三馬圖示余或以行筆稍露蹊逕
疑為臨本顧其飲齕騰嘶之態溢出縑素間縱爾亦是
隆凖公的裔耳似非邯鄲子輿也當宣政時青羌赤狄
千里之貢日至天廏萬匹往往吾師而祕府所藏曹韓
神品不下數千百軸宜其妙也(弇州山人藁)
宋徽宗畫水圖
宋徽廟長於繪畫聖藝天縱余嘗見其所作花鳥無慮
數十而山水則僅見溪山雪霽圖在故太傅朱公家歎
其絶妙此卷畫水全作平波無一筆濺瀑而汪溏漾瀚
有咫尺千里之勢信乎卓犖不羣竒之又竒者矣溪山
卷有米南宫長歌此圖亦南宫䟦二卷可當太白殘月
皆生平快觀者也卷首有奎章後有天歷二印蓋元文
宗好古置奎章閣以虞集為學士柯九思為博士鑒定
書畫一時所藏號稱武庫此卷出自尚方無疑天歷者
文宗所紀年也萬歷癸未秋仲十又一日太原王穉登
敬書(書畫題䟦記)
宋徽宗漫遊化城圖
宋徽宗自畫漫遊化城圖人物如手小指數千人城郭
宫室麾幢鼓樂仙賓眞宰雲霞霄漢禽畜龍馬凡天地
間所有之物色色備具觀之令人起神遊八極之想不
復知有人間世眞竒物也今在嘉興陳氏又見其臨李
琚蜀道圖舊在張受益家今聞在京師某人處畫明皇
騎三駿照夜白出棧道飛仙嶺乍見小橋馬驚不進遠
地二里見人摘瓜後有數騎漸至眞竒蹟也(六研齋二)
(筆)
宋徽宗雙鵲圖
宋帝水墨雙鵲棲山查枝上極生動之趣余向見項又
新家後歸吳友叔符舉以易無塵墨余因得之竟為竹
懶翁所有迺宣和初何文縝為中書舍人帝以御畫雙
鵲賜之蒼時為校書郎賦詩二章曰君王妙畫出神機
弱羽爭巢並占時想見春風鳷鵲觀一雙飛上萬年枝
又舍人簪筆上蓬山輦路春風從駕還天上飛来兩烏
鵲為傳喜色到人間(珊瑚網)
宋徽宗雙蟹圖
道君善畫花鳥尤善昆蟲此圖寫蟹腹背兩面飄逸若
神固不徒形肖已也劉須翁題亦佳卷内裝池尚是宋
手曾入晉藩邸印識可驗足珍已項篤壽識(珊瑚網)
宋徽宗荷鷺驚魚圖
徽廟荷鷺驚魚圖有鄧把䟦全倣江南落墨寫生遺法
其百合竒石圖尤妙乃宣和年間紫宸殿御筆卷後有
倪瓉張紳等䟦右圖運筆竒偉設色如生眞異製也(清)
(河書畫舫)
宋徽宗畫十八學士圖
唐太宗得杜如晦房元齡等十八人佐命興邦臣考其
施為皆不能稽古立政然終致其君至太平者蓋唐承
大亂之後飢易為食渴易為飲故事半古人功已倍之
也太宗嘗曰秦漢不足襲三代損益如何房杜不能對
遂命魏徵與玄齡等宿中書省講議終不能定太宗曰
禮廢樂壊朕甚閔之有志不就古人攸悲對曰非陛下
不能行乃臣等無素業何愧如之徵與玄齡如晦慙慄
而出玄齡相謂曰有元首無股肱誠可歎也蓋玄齡如
晦學非堯舜三代其所操知秦漢蹇淺卑近使太宗無
鄉舉里選制禮作樂之功後之學者未嘗不掩卷太息
今天下去唐又五百餘歲皇帝陛下睿聖生知追述三
代於是鄉舉里選制禮作樂以幸天下足以跨唐越漢
猶慨然緬想十八人圖其形寄意於詩什有廱泮育賢
今日盛彙征無復隠蒿萊之句求賢養士可見於此則
成人有德小子有造當如聖志十八人不足道也大觀
庚寅季春望太師魯國公臣京謹記(珊瑚網)
金顯宗墨竹卷
顯宗去東坡與可未遠自得汴後漸染文物典章之道
所以金之初政濟濟可觀君在湯氏偶見此卷欣然市
之俾予書之後延祐丙辰春正月望日疇齋張仲壽(珊)
(瑚網)
明宣宗九鷥蘆鴈二圖
章皇帝聖能天縱一出自然若化工之於萬物因物賦
形不待矯揉而各遂生成也敬觀二圖柳絲鳥毣細過
於髮一種生動之致又居然寫意家神逸品(珊瑚網)
明宣宗墨兔圖
墨兔圖宣皇帝御筆也圖以淡墨微圍其旁似碧空滿
月上有丹桂花子垂垂下有瑞草作紫白色兔居中間
意態安閒眞是神物萬歷九年上御文華殿宣召入直
史臣王家屏沈懋學張元忭劉元震鄧以讃入見取圖
示之令賦詩復命曰輔臣以下皆可賦親書於軸並得
自用圖記越三日詩成自大學士張居正而下三十有
五人進御上覽之甚喜常熟趙固圖其副勒之石眞熙
朝之盛事也(湧幢小品)
明憲宗山水小景
憲廟御筆皆神像及金瓶金盤牡丹蘭菊梅竹之類今
觀此山水小景瀟灑出塵宛然勝國氣韻蓋聖能天縱
自各極其妙也臣珂玉謹識(珊瑚網)
御定佩文齋書畫譜卷六十九
