欽定四庫全書
御定佩文齋書畫譜目錄
第十卷
論書十(書品下)
唐韋續九品書人論
唐人書評
唐吕總續書評
南唐後主李煜評書
宋歐陽修論南北朝書
宋蘇軾論唐六家書
宋蘇軾評書
宋黃庭堅論古人書
宋黃庭堅論近世書
宋米芾評書
宋米芾續書評
宋蔡襄評書
宋張耒評書
宋李之儀論蘇黃衆賢書
宋朱長文續書斷
宋陳黃裳評曾氏兄弟書
宋黃伯思論逸少諸子書
宋黃伯思評書
宋高宗評書
宋朱熹評書
宋魏了翁論三家書
宋倪思評書
宋趙希鵠評宋朝名賢書
宋葛立方論米蔡二家書
元元好問評金國名公書
元袁裒評書
元趙孟頫論宋十一家書
元鮮于樞評書
元宋本評書
明方孝孺評書
明解縉續書評
明王鏊論宋人書
明吳寬評書
明祝允明書述
明楊愼評書
明何良俊評書
明王世貞論吳中書
明王世貞叙書家父子姓名
明豐道生評書
明詹景鳳評吳中十二家書
明莫雲卿評書
明董其昌評書
明邢侗名人書法評
明項穆評書
明范欽評書
明謝肇淛評書
明婁堅評書
明周之士評元人書
明周之士書家評
欽定四庫全書
御定佩文齋書畫譜卷十
論書十(書品下)
唐韋續九品書人論(墨池編作李嗣真)
上古創意製字務在形質自夏禹之後乃精妙間生體
操屢移實難具美今繼眞約古品藻錄其長分為三等
皆旁通上中下總一百九人列之於後
上上十九人
夏禹作象形篆以銘鐘鼎
高祖神堯皇帝行隸
太宗文武皇帝行草
至道大聖大明孝皇帝八分
魯司宼文宣王大篆(題延陵季子之墓八字存)
周史籀大篆
仙人務光倒薤篆
秦相李斯小篆
後漢崔瑗隸草等書
後漢蔡邕隸篆八分
後漢杜伯度章草(時稱聖字)
後漢師宜官正隸草(靈帝好之懸於帳中及所在寢食處不忘也)
後漢王綺正隸草
魏梁鵠八分
漢張芝草(云上方崔杜不足下比羅趙有餘)
魏鍾繇正書散隸(兼撰筆髓論)
吳皇象八分
王羲之正書行草飛白(撰筆陣圖及筆勢賦)
唐張旭大小草正書(自古筆法晉王羲之傳永禪師永禪師傳陸柬之陸柬之傳旭)
(旭亡其中更有妙道不可傳但得其妙方自悟耳)
上中十三人
秦程邈正行
漢蕭何署及草隸
漢武帝正篆
後漢張昶八分及草
後漢王次仲正隸及八分
魏韋誕正章草及署
晉索靖行書(時人云婉若銀鈎)
晉李矩妻衞夫人正行(衛瓘女)
晉衛瓘草隸行(時人云一臺二妙)
晉羊衡母蔡夫人正書
晉衛恒隸書
晉王獻之行草飛白
齊王僧虔行草
上下十三人
漢武帝行草八分
漢張彭祖行草
魏鍾會八分
晉庾亮行草
晉庾亮妻荀夫人正行篆隸
晉庾翼行草
晉謝安行草
晉王洽八分隸及篆
晉桓温行草
晉虞安吉正草大篆
宋羊欣草隸
陳智永禪師正草
梁武帝篆正行草(又撰筆評)
中上十四人
後漢張昶正草
晉王克行草
晉阮籍行草
晉嵇康草
晉劉伶行草
晉王曠行隸(又撰筆心論逸少父)
晉王凝之行隸草
晉王徽之行及草隸
齊蕭思話行草
宋史稜行隸
歐陽詢正及行
陸柬之行草
禇遂良正行隸草
虞世南正草
中中十人
後漢羅暉行
後漢趙襲行隸
後漢皇甫規妻馬夫人行隸
晉阮咸行草
晉王戎行草
晉郗超行草
宋王藻之行草
梁蕭子雲行隸
陳阮研正及行
周庾信行及草
中下十二人
後漢崔寔行隸
吳大帝孫權行草
晉桓玄行隸
晉郗愔行隸
宋謝靈運行隸
齊周顒行草
齊陸彦遠行草
梁陶隠居行草
陳沈君理行隸
陳蔡聖正行草
唐賀知章大行
仙人司馬鍊師正及大篆
下上八人
魏鍾毅行隸
晉陸機行草
晉王凝之妻謝道韞行草
晉郗愔妻傅夫人正篆
齊張融行草
梁簡文帝行隸
邵陵王行草
陳張正見行草
下中十人
吳主孫皓行隸
晉王子敬行隸
晉山濤行隸
齊武帝行草
齊丘道護正草
梁陸倕行草
梁庾肩吾隸行草
隋賀混行草
唐房玄齡行草
唐薛稷行草
下下九人
蜀相許靖行草
晉虞綽行隸
齊王晏行草
晉康昕行草
齊藺靖行草
北齊劉逖行草
周單于斯彦行草
齊張士隠行草
北齊魏夫人正行(王氏法書苑)
唐人書評
李斯書骨氣豐勻方員妙絶
曹操書金花細落徧地玲瓏荆玉分輝瑶巖璀璨
衛夫人書如插花舞女低昂美容又如美女登臺仙娥
弄影紅蓮映水碧沼浮霞
桓夫人書如快馬入陣屈伸隨人
傅玉書如項羽投戈荆軻執戟
王羲之書如壯士拔劒壅水絶流頭上安點如高峰墜
石作一横畫如千里陣雲捺一偃波若風雷震駭作一
竪畫如萬歲枯藤立一倚竿若虎卧鳳閣自上揭竿如
龍躍天門
嵇康書如抱琴半醉詠物緩行又若獨鶴歸林羣烏乍
散
宋文帝書如葉裏紅花雲間白日
陸柬之書髣髴堪觀依稀可擬
王紹宗書筆下流利快健難方就看熟視轉增美妙
程廣書如鴻鵠弄翅翺翔頡頏
蕭子雲書如上林春花遠近瞻望無處不發
孔琳之書放縱快健筆勢流利二王以後難與比肩但
功虧少故劣於羊欣
張越書如蓮花出水明月開天霧散金峰雲低玉嶺
虞世南書體段遒媚舉止不凡能中更能妙中更妙
歐陽詢書若草裏蛇驚雲間電發又如金剛瞋目力士
揮拳
褚遂良書字裏金生行間玉潤法則温雅美麗多方
薛稷書多攻褚體亦有新竒(書苑菁華)
唐吕總續書評
篆書一人
李陽冰書若古釵倚物力有萬夫李斯之後一人而已
八分書五人
梁昇卿書驚波往來巨石前却
盧藏用書露潤花妍煙凝修竹
張廷珪書古木崩沙閑花映竹
韓擇木書龜開萍葉鳥散芳洲
史維則書鴈足印沙深淵魚躍
眞行書二十二人
薛稷書風驚苑花雪惹山柏
蕭誠書舞鶴交影騰猿在空
韋陟書蟲穿古木鳥踏花枝
李邕書華嶽三峰黃河一曲
蔡隱丘書古質新意自是一家
宋儋書暮春花發夏柳枝低
徐浩書固多精熟無有意趣
顔眞卿書鋒絶劒摧驚飛逸勢
沈千運書饑鷹殺心忍瘦筋骨
關操書淵月沉珠露花濯錦
鄭虔書風送雲收霞催月上
李璆書垂藤著地枯木如折
吳郁書字體緜密不謝當時
賴文雅書騰沙鬱霧翻浪揚鷗
賀知章書縱筆如飛酌而不竭
何昌裔書子敬餘波時時可翫
宋之問書天性卓絶而功未逮
張從申書遠近稱美獨步江外
李清吉書變化自逸代有斯人
釋玄悟書骨氣無雙迥出時輩
釋湛然書子雲之後難與比肩
釋崇簡書臨寫逸少時有亂真
草書十二人
張旭書立性顛逸超絶古今
孫過庭書丹崖絶壑筆勢堅勁
張懷瓘書繼以章草新意頗多
張芬書孤松聳身弱草垂露
張彪書孤峰削成藏筋露節
鄔彤書寒鴉棲林平岡走兔
陸曾書驚波魚躍深水龍潛
史鱗書逸氣雄鎮超然不羣
梁耿書錯落魚文縱横鳥迹
房廣書婉美芬藹春鶯欲嬌
沈益書春鷺窺魚秋蛇赴穴
釋懷素書援豪掣電隨手萬變(書苑菁華)
南唐後主李煜評書
善法書者各得右軍之一體若虞世南得其美韻而失
其俊邁歐陽詢得其力而失其温秀褚遂良得其意而
失其變化薛稷得其清而失於拘窘顔真卿得其筋而
失於麤魯柳公權得其骨而失於生獷徐浩得其肉而
失於俗李邕得其氣而失於體格張旭得其法而失於
狂獻之俱得而失於驚急無藴藉態度(墨池瑣錄)
宋歐陽修論南北朝書
南朝諸帝筆法雖不同大率意思不遠眇然都不復有
豪氣但清婉若可佳耳
南朝士人氣尚卑弱字書工者率以纖勁清媚者為佳
自隋以前碑誌文辭鄙淺又多言浮屠然其字畫往往
工妙惟後魏北齊差劣而又字法多異(集古錄)
宋蘇軾論唐六家書
永禪師書骨氣深穏體兼衆妙精能之至反造疎淡如
觀陶彭澤詩初若散緩不收反覆不已乃識其竒趣歐
陽率更書妍緊拔羣尤工於小楷高麗遣使購其書高
祖數曰彼觀其書以為魁梧竒偉人也此非知書者凡
書象其為人率更貌寒寢敏悟絶人今觀其書勁險刻
厲正稱其貌耳褚河南書清遠蕭散微雜隸體古之論
書者兼論其生平苟非其人雖工不貴也河南固忠臣
但有譖殺劉洎一事使人怏怏然余嘗考其實恐劉洎
末年偏忿實有伊霍之語非譖也若不然馬周明其無
此語太宗獨誅洎而不問周何哉此殆天后朝許李所
誣而史官不能辨也張長史草書頽然天放略有點畫
處而意態自足號稱神逸今世稱善草書者或不能真
行此大妄也真生行行生草眞如立行如行草如走未
有未能行立而能走者也今長安猶有長史眞書郎官
石柱記作字簡遠如晉宋間人顔魯公書雄秀獨出一
變古法如杜子美詩格力天縱奄有漢魏晉宋以來風
流後之作者殆難復措手柳少師書本出於顔而能自
出新意一字百金非虚語也其言心正則筆正者非獨
諷諫理固然也世之小人書字雖工而其神情終有睢
盱側媚之態不知人情隨想而見如韓子所謂竊斧者
乎抑眞爾也然至使人見其書猶憎之則其人可知矣
(東坡集)
宋蘇軾評書
自顔柳氏沒筆法衰絶加以唐末喪亂人物凋落文采
風流埽地盡矣獨楊公凝式筆迹雄傑有二王顔柳之
餘此真可謂書之豪傑不為時世所汨沒者國初李建
中號為能書然格韻卑濁猶有唐末以來衰陋之氣其
餘未見有卓然追配前人者獨蔡君謨書天資既高積
學深至心手相應變態無窮遂為本朝第一然行書最
勝小楷次之草書又次之大字又次之分隸小劣又嘗
出意作飛白自言有翔龍舞鳳之勢識者不以為過歐
陽文忠公書自是學者所共儀刑庶幾如見其人者正
使不工猶當傳寳況其精勤敏妙自成一家乎
楊凝式書頗類顔行李建中書雖可愛終可鄙雖可鄙
終不可棄李國主本無所得舍險瘦一字不成宋宣獻
書清而復寒正類李西臺重而復寒俱不能濟所不足
蘇子美兄弟俱太峻非有餘乃不足也
自君謨死後筆法衰絶沈遼少時本學其家傳師者晩
乃諱之自云學子敬病其似傳師也故出私意新之遂
不如尋常人近日米芾行書王鞏小書亦頗有高韻雖
不逮古人然亦必有傳於世也(東坡集)
宋黃庭堅論古人書
大令草法殊迫伯英淳古少可恨彌覺成就耳所以中
間論書者以右軍草入能品大令草入神品也余嘗以
右軍父子草書比之文章右軍似左氏大令似莊周也
由晉以來難得脫然都無風塵氣似二王者惟顔魯公
楊少師髣髴大令爾魯公書今人隨俗多尊尚之少師
書口稱善而腹非也欲深曉楊氏書當如九方臯相馬
遺其玄黃牝牡乃得之
唐自歐虞後能備八法者獨徐會稽與楊太師耳然會
稽多肉太師多骨
懷素草工瘦而長史草工肥瘦硬易作肥勁難得也
書家論徐浩筆法怒猊抉石渴驥奔泉以余觀之誠不
虚語如季海筆少令韻勝則與稚恭並驅爭先可也季
海長處正是用筆勁正而心員若論工不論韻則王著
優於季海季海不下子敬若論韻勝則右軍大令之門
誰不服膺往時觀怒猊抉石渴驥奔泉之論茫然不知
是何等語老年乃於季海書中見之如觀人眉目也三
折肱知為良醫誠然哉季海暮年乃更擺落王氏規模
自成一家所謂盧蒲嫳其髮甚短而心甚長惜乎當時
君子莫能以短兵伐此老賊也前朝翰林侍書王著筆
法員勁今所藏樂毅論周興嗣千字文皆著書墨蹟此
其長處不減季海所乏者韻耳
唐初字學勁健得晉宋風開元後變為肥厚元和後柳
沈之徒復尚清勁五代楊凝式國初李建中妙絶一時
行草亦主肥厚李昌或不免於重濁(山谷文集)
宋黃庭堅論近世書
余嘗論近世三家書云王著如小僧縛律李建中如講
僧參禪楊凝式如散僧入聖當以右軍父子書為標準
觀余此言乃知其遠近
李西臺出羣拔萃肥而不剰肉如世間美女豐肌而神
氣清秀者也但摹手或失其筆意可恨耳宋宣獻富有
古人法度清瘦而不弱此亦古人所難蘇子美蔡君謨
皆翰墨之豪傑也歐陽文忠公頗於筆中用力乃是古
人法但未雍容耳徐鼎臣筆實而字畫勁亦似其文章
至於篆則氣質高古與陽冰並驅爭先也
王著臨蘭亭序樂毅論補永禪師周散騎千字皆妙絶
同時極善用筆若使胸中有書數千卷不隨世碌碌則
書不病韻自勝李西臺林和靖矣蓋美而病韻者王著
勁而病韻者周越皆渠儂胸次之罪非學者不盡功也
顔太師稱張長史雖姿性顛佚而書法極入規矩也故
能以此終其身而名後世(山谷文集)
宋米芾評書
葛洪天台之觀飛白為大字之冠古今第一歐陽詢道
林之寺寒儉無精神柳公權國清寺大小不相稱費盡
筋骨裴休率意寫牌乃有真趣不陷醜怪眞字甚易惟
有體難謂不如畫笇勻其勢活也
唐官告在世為褚陸徐嶠之體殊有不俗者開元以來
緣明皇字體肥俗始有徐浩以合時君所好經生字亦
自此肥開元以前古氣無復有矣
唐人以徐浩比僧虔甚失當浩大小一倫猶吏楷也僧
虔蕭子雲傳鍾法與子敬無異大小各有分不一倫徐
浩為顔眞卿辟客書韻自張顚血脈來教顔大字促令
小小字展令大非古也
歐虞褚柳顔皆一筆書也安排費工豈能垂世李邕脫
子敬體之纖濃徐浩晩年力過更無氣骨皆不如作郎
官時婺州碑也董孝子不空皆晩年惡札全無妍媚此
自有識者知之沈傳師變格自有超世眞趣徐不及也
御史蕭誠書太原題名唐人無出其右為司馬係南岳
眞君觀碑極有鍾王趣餘皆不及矣(海岳名言)
宋米芾續書評
僧智永書雖氣骨清健大小相雜如十四五貴胄褊性
方循繩墨忽越規矩褚遂良如熟馭戰馬舉動從人而
别有一種驕色虞世南如學休糧道士神宇雖清而體
氣疲苶歐陽詢如新瘥病人顔色憔悴舉動辛勤柳公
權如深山道士修養已成神氣清健無一點塵俗顔眞
卿如項羽挂甲樊噲排突硬弩欲張鐵柱特立昂然有
不可犯之色李邕如乍富小民舉動屈強禮節生疎徐
浩如藴德之士動容温厚舉止端正敦尚名節體氣純
白沈傳師如龍游天表虎踞溪傍神精自若骨法清虚
周越如輕薄少年舞劒氣勢雄健而鋒刅交加錢易如
美丈夫肌體充悦神氣清秀蔡襄如少年女子訪雲尋
雨體態嬌嬈行步緩慢多飾繁華蘇舜欽如五陵少年
駿馬青衫醉眠芳草狂歌院落張友直如宫女插花嬪
嬙對鏡端正自然别有一種嬌態(趙與旹賓退錄)
宋蔡襄評書
張長史筆勢其妙入神豈俗物可近懷素處其側直有
奴僕之態況他人所可擬議(蔡忠惠公集)
宋張耒評書
唐世秉筆之士工書者十九蓋魏晉以來風俗相承家
傳世習故易為工也下及懿僖昭哀衰亡之亂宜不暇
矣接乎五代九州分裂然士大夫長於干戈横屍血刃
之間時時有以揮翰知名於世者豈又唐之餘習乎如
王文襄之小篆李鶚之楷法楊凝式之行草皆足以成
家自名至於羅紹威錢俶武人驕將酣樂於富貴者其
字畫皆有過人及宋一天下於今百年學者優游之時
翰墨不宜無人而求如五代時數子者世不可得豈其
忽而不為乎將俗尚苟簡遂廢而不振乎抑亦難能而
罕至乎往時蘇子美兄弟皆以行草見稱於時至今殘
編斷簡人間藏以為寳自二子亡君謨繼之非獨時人
莫與為比前世能者亦罕過也君謨所書亦多為世所
寳而荔支譜永城縣學記特又其精者是可珍也故聊
志之(宛丘集)
宋李之儀論蘇黃衆賢書
蘇氏諸子源同派異種種皆有過人處魯直成就諸甥
之意可謂盡矣故率然自知類不相遠蓋一本於舅氏
也少游自以書名行筆有秀氣无咎駸駸欲度驊騮要
亦不凡睿達特立不羣遂能名家雖未可入神蓋可入
妙(姑溪集)
宋朱長文續書斷
書品論
昔庾肩吾定張芝至於法高一百二十有八人為九品
李嗣真錄李斯至於張正見八十一人為十等其間有
兩存者有互見者網羅前哲固已博矣然肩吾梁人也
其去義獻未遠其所評遠者必有據依近者皆所親見
而嗣眞得承羣賢之緒餘而又益以隋唐之近跡故可
以錙銖以權之尺寸以度之列為數品然太繁則亂其
升降失中者多矣其說止於題評譬喻不求事實虚言
潤飾孰為準繩至張懷瓘乃討論古今自史籀至於唐
之盧藏用為神妙能三品然或失於折衷或傷於鄙俚
而叙古人之行事未備其猶病諸子欲不踵懷瓘别為
一書然自度僻處而去古益遠其所見聞皆不及懷瓘
之博且詳也雖復增損其能甚異哉於是續而補之自
隋以前能書者雖懷瓘所不錄而雜見於庾李書品竇
衆述書賦迹絶難考此不復載也懷瓘開元中嘗為翰
林供奉工書之外無聞焉此謂神妙能者以言乎上中
下之號而已豈所謂聖神之神道妙之妙賢能之能哉
就乎一藝區以别矣傑立特出可謂之神運用精美可
謂之妙離俗不謬可謂之能据所傳覩精為著定苟好
惡之異商𣙜之差以俟來哲然同品之間固有優劣覽
之可以自知焉
神品三人
顔眞卿張長史李陽冰
妙品十六人
唐太宗虞世南歐陽詢
歐陽通褚遂良陸柬之(高正臣附)
徐嶠之徐浩釋懷素(懷仁附)
柳公權沈傳師韓擇木
徐鉉(弟鍇及李無惑附)石曼卿蘇子美
蔡君謨
能品六十六人附下九人
唐高宗唐玄宗唐順宗
漢王元昌臨川公主(晉陽公主房鄰妻附)楊師道
裴行儉魏叔瑜(子華甥薛稷兄叔琬王方翼附)宋令文(子之問之愻之悌附)
王紹宗(孫虔禮附)王知敬(殷仲容附)盧藏用
岐王範李邕鍾紹京(蕭祐附)
韋陟蕭誠(宋儋李璆附)張廷珪
賀知章司馬子微(盧鴻附)王維
呂向鄭虔梁昇卿
史惟則(蔡有鄰李潮王遹附)褚庭誨胡沛然(蘇靈芝附)
張懷瓘張從申段季展
韓滉歸登鄔彤
鄭餘慶韓愈(劉禹錫柳宗元附)韓梓材(羊士諤附)
裴潾李德裕牛僧孺
李紳裴休唐玄度
盧知猷于僧翰(錢忠懿王俶附)錢惟治
錢昱李煜王著(李居簡尹熙古仲翼附)
郭忠恕句中正李建中(唐異附)
釋夢英(顥彬夢正宛基附)宋綬(子敏求附)杜衍
范仲淹(歐陽修附)王洙周越
邵餗(邵必附)章友直(楊仲南元居中附)雷簡夫
康詢張伯玉愼東美
系說
自天聖景祐以來天下之士悉於書學者稍復興起如
周子發石曼卿蘇子美蔡君謨之儔人亡迹存皆著在
篇中矣今列於廊廟布於臺閣復有數公有若韓魏公
骨力壯偉文潞公風格英爽介甫相國筆老不俗王大
參資質沉厚邵興宗思致快銳宋次道陸子履碑刻遒
麗滕元發王樂道尺牘流便王才叔以婉美稱蘇子瞻
以淳古重及蔡仲遠沈睿達之徒皆彬彬可觀予固未
量其所至安敢品之然金閨玉堂之士布衣韋帶之流
豈乏能者哉予病且隠罕與縉紳接固不得而知也後
之與我同志者固當搜而次之(墨池編)
宋陳黃裳評曾氏兄弟書
曾文定公鞏如謝家子弟雖時偃蹇不端正自爽塏有
一種風氣文肅公布如高麗使人抗浪甚有意氣文昭
公肇如玉環擁尰自是太平人物湘潭公宰如吴興小
兒形雖未成而骨體甚雋(王氏法書苑)
宋黃伯思論逸少諸子書
逸少七子上四人與子敬書具傳惟玄之肅之遺蹟未
見餘皆得家範而體各不同是善學逸少書者猶顔延
年對宋文帝論其諸子自謂竣得臣筆測得臣文&KR0930;得
臣義躍得臣酒書亦猶是也僕今以擬王氏諸子則逸
少之書凝之得其韻操之得其體徽之得其勢渙之得
其貌獻之得其源然而大令之書特知名而與逸少方
駕者蓋能本父之書意所循者大故也眞行則法鍾草
聖則師張二家之法逸少所自出從而效之所以特高
於諸王猶魯堂諸子由賜商偃皆以儒稱卒之得其傳
者子淵而已(東觀餘論)
宋黃伯思評書
章草惟漢魏西晉人最妙至逸少變索靖法稍以華勝
世傳書諸葛武侯對蜀昭烈語及豹奴等章帖皆逸少
書也蕭景喬出師頌雖不逮魏晉人然高古尚有遺風
自其書中觀之過正隸遠矣隋智永又變此法至唐人
絶罕為之近世遂窅然無聞蓋去古既遠妙指弗傳幾
至於泯絶邪然世豈無兹人顧俗未之識耳
洛人好楊凝式少師書信可傳寶但自唐中世來漢晉
書法不傳如凝式輩所祖述者不遠會稽父子筆法似
不如是洛人得楊眞蹟夸詡以希世珍所謂子誠齊人
耳
我居清空表君處紅埃中仙人持玉尺度君多少才玉
尺不可盡君才無時休此上清寳典李太白詩也近世
書人惟章申公能傳筆意雖精巧不逮唐而筆勢超越
意出褚薛上矣比來(空一字疑襄字)陽號知古法然但能行書
正草殊不工愛觀古帖而議論疎闊好摹古帖而點畫
失眞世言其搨本與眞蹟同然比李建中周越輩則小
過也(東觀餘論)
宋高宗評書
先皇帝喜書致立學養士惟得杜唐稽一人餘皆體倣
了無神氣因念東晉渡江後猶有王謝而下朝士無不
能書以擅一時之譽彬彬盛哉至若紹興以來雜書游
絲書惟錢塘吴說篆法惟信州徐兢亦皆碌碌可歎其
弊也(翰墨志)
宋朱熹評書
書學莫盛於唐然人各以其所長自見而漢魏之楷法
遂廢入本朝來名勝相傳亦不過以唐人為法至於黃
米而欹傾側媚狂怪怒張之勢極矣近歲朱鴻臚喻工
部者出乃能超然遠覽追迹元常於千載之上斯已竒
矣(朱文公集)
宋魏了翁論三家書
石才翁才氣豪贍范德孺資禀端重文與可操韻清逸
世之品藻人物者固有是論矣今觀其心畫各如其為
人(魏鶴山集)
宋倪思評書
本朝字書推東坡魯直元章然東坡多臥筆魯直多縱
筆米老多曳筆若行草尚可使作小楷則不能矣他如
蘇子美周越近如吴說輩皆不免於俗獨蔡君謨行書
既好小楷如茶譜集古錄序頗有二王楷法若大字楷
書則亦不能免俗若有美堂記晝錦堂記及荔支譜所
謂厚皮饅頭是也大抵楷法貴於端重又要飄逸故難
兩全(經鉏堂雜志)
宋趙希鵠評宋朝名賢書
朝中名賢書惟蔡莆陽蘇許公易簡蘇東坡黃山谷蘇
子美秦淮海李龍眠米南宫吳練塘傅朋王逸老皆比
肩古人莆陽典重有法度許公無愧楊法華東坡草聖
得意咄咄逼顔魯公山谷乃懸腕書深得蘭亭風韻然
行不及眞草不及行子美乃許公之孫自有家法草聖
可亞張長史淮海專學鍾王小楷姿媚遒勁可愛龍眠
於規矩中特飄逸綽有晉人風度南宫本學顔後自成
一家於側掠拏趯動循古法度無一筆妄作練塘深入
太史之室時作鍾體逸老殆欲欺凌懷素或為過矣(洞)
(天清錄)
宋葛立方論米蔡二家書
本朝書米元章蔡君謨為冠餘子莫及君謨始學周越
書其變體出於顔平原元章始學羅遜濮王書其變體
出於王子敬君謨泉州橋柱題記絶過平原元章鎮江
焦山方丈六版壁所書與子敬行筆絶相類藝至於此
亦難矣東坡贈六觀道人詩云草書非學聊自悟落筆
已喚周越奴則越之書未甚高也襄陽學記乃羅遜書
元章亦襄陽人始效其作至於筆挽萬鈞沉著痛快處
遜法豈能盡邪(韻語陽秋)
元元好問評金國名公書
任南麓書如老法家斷獄網密文峻不免嚴而少恩使
之治京兆亦當不在趙張二王之下黃山書如深山道
人草衣木食不可以衣冠禮樂束縛遠而望之知其為
風塵物表黃華書如東晉名流往往以風流自命如封
胡羯末猶有藴藉可觀閑閑公書如本名頭陀學至無
學横說堅說無非般若百年以來以書名者多矣宇文
太學叔通王禮部無競蔡丞相伯堅父子吴深州彦高
高待制子文耳目所接見行輩相後先為一時任南麓
趙黃山趙禮部龐都運才卿史集賢季宏王都勾清卿
許司諫道眞為一時若党承旨正書八分閑閑以為百
年以來無與比者篆字則李陽冰以後一人郭忠恕徐
常侍不論今卷中諸公書皆備而行溪獨見遺正如鄴
中賓客應劉徐阮皆天下之選使坐無陳思王則亦不
得不為西園清夜惜也(元遺山集)
元袁裒評書
漢魏以降書雖不同大抵皆有分隸餘風故其體質高
古及至二王始復大變右軍用筆内擫而收歛故森嚴
而有法度大令用筆外拓而開廓故散朗而多姿貞觀
以後書法清婉亦由接武六朝餘風未散至開元以後
乃務重濁李北海專事竒崛徐會稽全師禊序至顔太
師一變為方整規矩然平原畫贊乃展逸少者耳下及
沈柳各命新體至楊李而極逮至王著始追蹤永師遠
迹二王故世所傳淳化閣帖猶不失古人意度者以出
於著故也慶歴以來惟君謨特守法度眉山豫章一埽
故常米薛二蔡大出新竒雖皆有所祖襲而古風蕩然
南渡而後思陵大萃衆美筋骨過婉吳傅朋規倣孫過
庭姿媚傷妍近世姜堯章迥脫脂粉一洗塵俗有如山
人隠者難登廊廟蓋專工氣韻則有旁風急雨之失太
守繩墨則貽叉手並脚之譏大要探古人之玄微極前
代之工巧乃為至妙夫古人所以窮極絶巧者以得眞
蹟臨摹也今去古既遠重經喪亂眞蹟愈少閣帖數行
價逾金玉窮鄉學士何由獲窺加以傳模之餘失眞益
甚今世師閣本者多尚肥美倣絳刻者率務竒勁苟記
憶所遺本態呈露致使學者訛以傳訛謬以襲謬殊不
知前乎千百載之先崔蔡張鍾之徒復何所倣像而為
之哉良以心融神會意達巧臻生變化於豪端起形模
於象外諸所具述咸有其由必如庖丁之目無全牛由
基之矢不虚發斯為盡美老子曰通乎一萬事畢此之
謂也雖然黃太史有言士大夫下筆須使有數萬卷書
氣象始無俗態不然一楷書吏耳初何足云(元文類)
元趙孟頫論宋十一家書
李西臺書去唐未遠猶有唐人餘風歐陽公書居然見
文章之氣蔡端明書如周南后妃容德兼備蘇子美書
如古之任俠氣直無前東坡書如老熊當道百獸畏伏
黃門書視伯氏不無小愧邪秦少游書如水邊游女顧
影自媚薛道祖書如王謝家子弟有風流之習黃長睿
書如山澤之癯骨體清澈李博士書如五陵貴游非不
秀整政自不免於俗黃太史書如高人勝士望之令人
敬歎米老書如游龍躍淵駿馬得御矯然拔秀誠不可
攀也(鐵網珊瑚)
元鮮于樞評書
張長史懷素高閑皆名善草書長史顛逸時出法度之
外懷素守法特多古意高閑用筆麤十得六七耳至山
谷乃大壊不可復理(清河書畫舫)
元宋本評書
鮮于困學如雲間公子玉骨横秋富貴風流仍復度世
胡紹開如拙工鑄鼎模範未精沉重&KR0992;哨似竒實陋姚
先生如上帝隂兵舉世不識怳忽變現要以氣勝盧疎
齋如叢祠野屋繪畫風雷雖復駭人却非塵俗張大經
如油翁獻技錢孔不濡運杓自然不過熟耳苟正甫如
近郊田叟老不作業意度貞淳恨乏京樣王參政如勤
婦作縑致力杼軸雖媿羅綺亦復遲壊周景遠如頭陀
學佛頗見小乘苦行繼修或可證果(元文類)
明方孝孺評書
趙子昂書如程不識將兵號令嚴明不使豪末出法度
外故動無遺失鮮于伯機如漁陽健兒姿體充偉而少
韻度康里公如鸞雛出巢神采可愛而頡頏未熟雖得
其重名而趙公高矣繼三公而作者金華宋仲珩草書
如天驥行中原一日千里超澗度險不動氣力雖若不
可蹤跡而馳驟必合程度(遜志齋集)
明解縉續書評
鍾繇書如公孫碩膚赤舄几几王右軍如子之燕居申
申夭夭智永瑶臺雪鶴高標出羣虞世南如重華在位
被袗鼔琴歐陽詢秋霄健翮峭壁雙清禇遂良披沙揀
金薛少保寒機夜織顔眞卿五丁鑿路柳公權一夫當
關張長史風迴電馳僧懷素雲行雨施李北海樓臺映
日花木逢春徐會稽怒猊渴驥藏稜出力坡谷言難張
從申有入木七分之氣吾聞之子山云米南宫竒逸超
邁煙雲卷舒黃山谷清員妙麗引䋲貫珠蘇東坡豐腴
悅澤緜裏藏針蔡端明方正嚴楷土偶蒙金趙文敏神
明英傑儀鳳沖霄祥雲捧日康里子山雄劒倚天長虹
駕海饒介之卞莊刺虎功倍力省宋克鵬摶九萬湏仗
扶摇宋仲珩龍駒鳳雛神采已具詹希元署書冠冕莊
重俞紫芝臨摹子夫擅寵杜叔循眞書清風蘭雪胡子
申珊瑚碧樹頗謝琮璜揭平仲旱蛟得雨秋鴈入雲(解)
(學士集)
明王鏊論宋人書
眞西山書似草草作諦觀之乃非草草者雖不全用晉
人筆法而亦不出於法之外豈胸次高故落筆便自不
同邪然南渡諸公如魏鶴山李心傳兄弟書亦往往相
似豈亦習尚然邪蓋蘇黃筆法至是又一變云晦翁書
筆勢迅疾曾無意於求工也而尋其點畫波磔無一不
合書家矩矱(震澤别集)
明吳寬評書
顔魯公平日運筆清活員潤能兼古人之長米海岳則
猛厲竒偉終墮一偏之失以孔門方之眞有回路二子
之别
朱文公論當時名書獨推君謨書有典刑而謂黃米書
有敧傾狂怪之勢故世俗甲乙曰蘇黃米蔡者非公論
也沈啓南得此四書列之深合文公之意遂定曰蔡蘇
米黃(匏翁家藏集)
明祝允明書述
書理極乎張王鍾索後人則而象之小異膚澤無復改
變知其至也遹逮唐氏遵執家彝初焉微區爾我已乃
浸闊步趨宋初能者尚秉昔榘爰至中葉大換顔面雖
神骨少含晉度九往一居在其躬尚可邇來徒靡从瀾
倒風下違宗戾祖乃以大變千載典謨崇朝敗之何暇
哂之亦應太息流涕耳暨夫海濱殘趙顚繆百出一二
守文之外怪形盈世吾於是不能已於痛哭矣蒙古數
子未足甲乙(虞巙等輩可爾樞鄧與餘人無足信)吳興獨振國手徧友歴
代歸宿晉唐良是獨步然亦不免奴書之眩自列門閥
亦為盡善小累固盡美矣饒周之屬且亦可觀二宋在
國初故當最勝(克昌裔)昌裔熟媚猶亞於克宋氏父子不
失邯鄲(濓燧)詹解鳴於朝盧(熊)周(砥)守於野(如滕公等尤多未遑繁舉)
(非棄之也)朝者乃當讓野而希原幹力本超更以時趨律縛
耳自餘彬班甚衆夫則不暇二沈蜚燿墨林昌辰高步
自任人推皆謂絶景大君宸譽遂極衮華抑在一時誠
亦然耳學士功力深篤其所發越十九在朝乃亦薄有
繩削之拘非其神之全也或有閒窗散筆輙入妙品人
罕覩耳棘寺正書傷媚行草傷輕因成儇浮自遠大雅
危帽輕衫少年毬鞠又如豔質明妝倩笑相對朱夏榜
署紛紜易於馳譽(孔暘仲昭)下及廷暉養正之流煙煤塞眼
悉俗工也其間太常(夏)稍近清潤吏部(蔣)頗主沉雄惜
乎不肯自脫孔暘掾史手耳養正吾不知也(不知當時何以得列)
(書苑)二陳壁傷矜局登略上之亦有宜黃吳餘慶崑山衛
靖少自出塵趣向甚正恨不廓且老耳程氏父子篆隸
擅名斯業既鮮不得不與其後左參李相頗為青冰(左贊)
(與長沙公)李牧楊師不以書名亦有可觀(昌祺文貞)洎乎近朝所
稱如黃翰二錢張汝弼皆松人也(松人以沈氏遺聲留情豪墨迄今猶然然)
(金玉一出而已)小錢大致亦可翰與東海人絶薰蕕而藝斯魯
衛張公始者尚近前規繼而幡然飄肆雖名走海宇而
知音歎駭今且以人而重與黃行伎俱下非吾徒也又
有張天駿者亦將婢學夫人咄哉樵㸑厮養醜惡臭穢
忍涴齒牙恐異時或得其名失其迹妄冒誤人且為贅
列紫薇郎署分科木天執事左閣絲綸後先匪此能悉
談者謂任道遜姜立綱及邇日周文通宜攀詹沈蓋亦
依稀若徐武功劉西臺吴文定李太僕咸為近士瞻望
(吴公不負書名故非當家愛人及烏貴在起雅去俗斯亦牽筆勿訝不倫)徐劉與吴并馬刑
部蕭黃門(愈顯)亦皆師模宋元之撰而已(徐倣米劉趙吴蘇馬亦米蕭自)
(成狀而近彦修)於中劉無一筆失步亦可嘅舍文武而攀成康
也太僕資力故高乃特違衆既遠羣從(宋人)并去根源或
從孫枝翻出已性離立筋骨别安眉目蓋其所發奴書
之論乃其胸懷自熹者也(王氏法書苑)
明楊愼評書
虞文靖公曰大德延祐之間稱善書者必歸巴西漁陽
吴興巴西謂鄧文原漁陽謂鮮于樞吴興謂趙子昂也
以二人先於趙者以齒序耳鄧書太枯鮮于太俗豈能
及子昂萬一邪文靖他日又曰魏晉以來善書者未嘗
不通六書之義吴興趙公之書冠天下以其深究六書
也此評始為的論(墨池瑣錄)
明何良俊評書
宋時惟蔡忠惠米南宫用晉法亦只是具體而微至元
時有趙集賢出始盡右軍之妙而得晉人之正脈故世
之評其書者以為上下五百年縱横一萬里舉無此書
(四友齋叢說)
明王世貞論吳中書
天下法書歸吾吳而祝京兆允明為最文待詔徵明王
貢士寵次之京兆少師楷法自元常二王永師祕監率
更河南吳興行草則大令永師河南狂素顚旭北海眉
山豫章襄陽靡不臨寫工絶晩節變化出入不可端倪
風骨爛漫天眞縱逸直足上配吳興他所不論也唯少
傳世間有拘局未化者又一種行草有俗筆為人譌寫
亂眞頗可厭耳待詔小楷師二王精工之甚惟少尖耳
亦有作率更者少年草師懷素行筆倣蘇黃米及聖教
晩歲取聖教損益之加以蒼老遂自成家唯絶不作草
耳王正書初法虞永興智永行書法大令最後益以遒
逸巧拙互用合而成雅奕奕動人文以法勝王以韻勝
不可優劣等也三君子下有陳淳道復以字行正書初
從文氏欲取風韻遂成媚側行書出楊凝式林藻老筆
縱横可賞而結搆多疎亦南路之濫觴也
吳中諸君子余所知者王司業同祖文太史甥也正行
具體而微袁提學袠行草亦是疎逸王吏部榖祥正行
法趙吳興雖老健而乏雅致文博士彭教諭嘉小楷皆
足箕裘彭肉而員嘉俊而佻行草則彭有懷素孫過庭
法而傷率弱臨摹雙鈎俱是吾朝第一手陳方伯鎏正
書出入鍾顔而骨不勝肉行草至徑尺始遒署書愈大
愈勝陸少卿師道中年小楷化度麻姑清麗可愛彭年
孔嘉小楷師率更精工之甚大則魯公誠懸方整遒勁
行筆眉山若遠耳許太僕初眞行草俱員熟所乏風稜
周天球公瑕楷法二種一種小變宣示而肉微勝一種
出入吳興而加嫵媚黃姬水淳父正書初宗虞永興行
筆本王履吉而晚節加率張貢士鳳翼小楷擬曹娥精
雅有致微傷矜局王穉登百榖出入淳父公瑕而加尖
峭崑山俞允文仲蔚小楷絶得褚河南法而以顔柳筋
骨幹之遇所合作深可嘉尚而行筆頗倣河南稍大則
倣黃米而傷佻縱王逢年舜華本有筆而難用之遂不
成家雲間莫布政如忠行草風骨朗朗亦善署書乃子
是龍小楷精工過於婉媚行草豪逸有態(藝苑巵言)
明王世貞叙書家父子姓名(三代善書兄弟善書附)
書家父子最著者魏太傅鍾繇司徒會晉右軍將軍王
羲之尚書令獻之唐率更令歐陽詢蘭臺侍郎通宋禮
部員外郎米芾敷文閣學士友仁及吾吳郡文待詔徵
明博士彭學正嘉而已然不知人主有魏武陳思晉元
晉明簡文孝武宋文宋武齊高齊武梁武簡文唐文唐
高睿宗玄宗宋高宋孝人臣則漢崔寔子瑗魏韋誕子
熊晉桓温子玄宋張茂度子永王僧綽子儉齊王僧虔
子慈梁蕭子雲子特陳蔡景歴子徵元魏王世弼子由
唐宋令文子之愻王知敬子友直徐嶠之子浩史白子
惟則宋錢俶子惟治蘇軾子過徐林子臧元趙孟頫子
雍鮮于樞子必仁揭曼碩子汯明宋濂子璲也三代以
書名者杜僕射幾子幽州恕恕子征南預衛太保瓘子
黃門恒恒子侍郎璪洗馬玠王丞相導子中書令洽洽
子中書令珉郗太尉鑒子司空愔愔子北海超崔黃門
潛子白馬公宏宏子司徒浩盧長史諶諶子偃偃子宏
殷不害子令名令名子郎中仲容兄弟善書者漢韋康
韋誕張芝張昶晉衛璪衛玠謝安謝尚王悅王洽陸機
陸雲庾亮庾翼王徽之凝之操之獻之六朝王慈王志
王彬唐鄭遷鄭邁鄭遇秦景通秦暐王維王縉張從申
從義竇蒙竇臮宋蘇舜元舜欽徐競徐琛(藝苑巵言)
明豐道生評書
余游石湖與文待詔衡山翁談書余曰翁小楷根本鍾
王金聲玉潤祝枝山顚草精於山谷鋒勢雄強次則陸
儼山眞行規摹懷仁出入北海無愧仙手翁曰今人以
書自詫者不少試卒評之余曰馬孟河書如盲師批命
不辨點畫沈鳳峰書如老覡扶鸞詰曲難識王逢元書
如小兒乳臭學語未成陳鶴書如麻風丐子擁腫穢濁
楊珂書如胠箧偷兒探頭側面沈仕書如夏四倚主妄
騁驕狂迫而視之畢逞奴態(王氏法書苑)
明詹景鳳評吴中十二家書
原博法蘇啓南法黃兩公藝匪專門成章並自斐然祝
希哲文徵仲王履吉文壽承分門聿起咸始家雞晚歸
元宋緣飾李唐要以才則祝雄當世功則文極生平壽
承駸駸幾參祝步履吉英英可企文閑蓋筆精筆疎之
間浮紙入紙之際一展卷而四子可坐定也若夫墨以
人珍則蔡鴻漸陸幼靈匪夙運腕於登場然而瞻先士
寸楮可寳則蔡勻暢可附翰史禄之矩矱承旨孔嘉模
楷坡公譬諸一解一支實乃機存自運離俗為雅公瑕
百榖晚出然公瑕稳於結體百榖宛於取態藉令造極
並庶能品之中然大致徵仲門廡耳(詹東圖集)
明莫雲卿評書
眞書之難古今所歎書法不由晉人終成下品鍾書點
畫各異右軍萬字不同物情難齊變化無方此自神理
所存豈但盤旋筆札間區區求象貌之合者右軍父子
各臻其極逸少秉眞行之要子敬執行草之權父之靈
和子之神駿皆古今之卓絶矣隔世緜遠遺跡邈焉石
刻古搨已登上估鍾王楷體一字難求非才識俱高思
同冥契何由見影知形得其萬分之一也哉唐之中葉
以書判取士一時學士大夫競趨端楷類有科舉氣顔
魯公有干禄字書是其證也歐虞褚柳淵源有自雖心
手各異而古法多存歐之正書穠纖得度剛勁不撓點
畫工妙意態精密傑出當世虞書氣秀色潤意和筆調
外柔内剛修媚自喜褚法出入鍾王古雅絶俗昔人稱
其瑶臺青瑣窅映春林美人嬋娟不勝羅綺風流綽約
歐虞謝之柳遒勁員潤自成一家其餘如魯公正書元
章以為後人惡札之祖他可知也宋人如米元章行法
登右軍大令之堂每作二王帖傳人間雖一時賞鑒如
紹彭諸賢亦莫能辨其眞贋獨小楷不多見於世耳蔡
君謨眞書卓冠一代大者端莊穠豔在魯公伯仲間小
法予目中未覩草帖有絶類晉人者蘇黃二家大悖古
法蔡京父子人品别倫不能不重其書勝國諸名流衆
口皆推吴興世傳七觀度人道德陰符諸經其最得晉
法者也使置古帖間正似闤闠俗子衣冠而列儒雅縉
紳中語言面目立見乖忤蓋矩矱有餘而骨氣未備變
化之際難語無方丿欲利而反弱乀欲折而愈戾右軍
之言曰平直相似狀如算子便不是書但得其點畫耳
文敏之瑕正坐此邪鮮于太常鄧文原巙子山虞伯生
鄭元祐張伯雨揭徯斯張來儀錢逵俱奕奕高流而行
草則伯機古勁類唐人眞楷則張揭淳美並存晉法品
在子昂上而名價稍似不及余不能解良由俗眼望風
呼聲交口相和至謂趙書直接右軍不知歐虞褚柳當
置何地假令元章長睿輩復出必有定論矣
國朝如祝京兆希哲師法極古博習諸家楷書骨不勝
肉行草應酬縱横散亂精而察之時時失筆當其合作
遒爽絶倫平生見此公墨蹟惟金山寺石刻碑寫張說
詩及余家藏寫阮籍詠懷詩焉草法通神無可擬議文
太史具體黃庭而起筆尖微病在指腕雖嚴端不廢未
見巋峩磊落之姿王貢士盤旋虞監而結體甚疎雖爛
然天眞而精氣不足晩年行法飄飄欲仙吾鄉陸文裕
子淵全倣北海尺牘尤佳人以吴興限之非篤論也數
公而下吳中皆文氏一筆書初未嘗經目古帖意在傭
作以筆札為市道豈復能振其神理托之豪翰圖不朽
之業乎(莫廷韓集)
明董其昌評書
顔清臣忠義大節唐代冠冕世人以其書傳蔡元長書
法似米南宫以其人掩書兩傷雙美在人自擇耳黃長
睿評張從申書出於北海趙子固又以北海學子敬病
在欹側若張從申即無此矣然張從申書實似北海之
法華寺碑而北海出竒不窮故當勝之余嘗謂右軍如
龍北海如象世必有肯余言者(戲鴻堂帖)
明邢侗名人書法評
趙文敏一代清士正行功力極盡無加草書唯帶偏俗
若增朗朗超著便是羲獻入林更勝國至今文徵仲差
可比肩祝京兆資才邁世第隤然自放不無野狐王貢
士寵秀發天成清池惠風加以數年未見其止周天球
秃穎取老堂堂正正所乏佳趣王百榖遒媺不凡未合
古法縱横前代得筆得韻吾聞其語未見其人(來禽館集)
明項穆評書
夫自周以後由漢以前篆隸居多楷式猶罕眞章行草
趨吏適時姑略上古且詳今焉夫道之統緒始自三代
而定於東周書之源流肇自六爻而盛於兩晉宣尼稱
聖時中逸少永寶為訓蓋謂通今會古集彼大成萬億
斯年不可改易者也第自晉以來染翰諸家史牒彰名
縹緗著姓代不乏人論之難殫若品格居下眞蹟無傳
子之所列無復議焉蓋聞張鍾羲獻書家四絶良可據
為軌䠱爰作指南彼之四賢資學兼至者也然細詳其
品亦有互差張之學鍾之資不可尚已逸少資敏乎張
而學則稍謙學篤乎鍾而資則微遜伯英學進十矣資
居七焉元常則反乎張逸少皆得其九子敬資禀英藻
齊轍元常學力未深步塵張草惜其蘭折不永躓彼駿
馳玉琢復磨疇追驥驟自云勝父有所恃也加以數年
豈萍語哉六朝名家智永精熟學號深矣子雲飄舉資
稱茂焉至於唐賢之資褚李標幟論乎學力陸顔蜚聲
若虞若歐若孫若柳藏真張旭互有短長或學六七而
資四五或學四五而資六七觀其筆勢生熟姿態端妍
槩可辨矣宋之名家君謨為首齊範唐賢天水之朝書
流底柱李蘇黃米邪正相半緫而言之傍流品也後之
書法子昂正源鄧俞伯機亦可接武妍媚多優骨氣皆
劣君謨學六而資七子昂學八而資四休哉蔡趙兩朝
之脫穎也元章之資不減褚李學力未到任用天資觀
其纖濃詭厲之態猶夫排沙見金耳子昂之學上擬陸
顔骨氣乃弱酷似其人大抵宋賢資勝乎學元手學優
乎資使稟元章之睿質勵子昂之精專宗君謨之遒勁
師魯直之懸腕不惟越軌三唐超蹤宋元端居乎逸少
之下子敬之上矣明興以來書蹟雜糅景濂有貞仲珩
伯虎僅接元蹤伯琦應禎孟舉原博稍知唐宋希哲存
禮資學相等初範晉唐晚歸怪俗競為惡態駭諸凡夫
所謂居夏而變夷棄陳而學許者也然令後學知宗晉
唐其功豈少補邪文氏父子徵仲學比子昂資甚不逮
筆氣生尖殊乏藴緻小楷一長秀整而已壽承休承資
皆勝父入門既正克紹箕裘要而論之得處不逮豐祝
之能邪氣不染二公之陋仲温草章古雅微存公綬行
眞朴勁猶在高陽道復僅有米芾之遺風民則立剛盡
是趨時之吏手若能以豐祝之資兼徵仲之學壽承之
風逸休承之峭健不幾乎歐孫之再見邪若下筆之際
苦澁寒酸如倪瓉之手縱加以老彭之年終無佳境也
(書法雅言)
明范欽評書
書法晉以下業有定評蓋爛然舉也國朝頗遜於古所
稱建幟藝林者篆李長沙喬太原署書詹孟舉行草宋
仲珩端木孝思祝希哲章草宋仲温八分龔聖與文徵
仲小楷仲温與徵仲皆名家宋昌裔李昌祺沈民則程
南雲諸英非不奕奕以言對壘難矣成弘來尚正書姜
立綱擁腫癡濁大類算子世顧好之遞相宗習邇年陳
方楊馬草書視解大紳沈文明張汝弼猶怪誕乃攘臂
馳騖說者至以病匃偷兒殭蛇曲蚓目之然乎(天一閣集)
明謝肇淛評書
國初能手多黏俗筆如詹孟舉宋仲温沈民則劉廷美
李昌祺輩遞相模倣而氣格愈下自祝希哲王履吉二
君出始存晉唐法度然祝勁而稍偏王媚而無骨文徵
仲法度有餘神化不足張汝弼乃素師之重儓豐道生
得淳化之優孟文休承小禪縛律周公瑕槁木死灰其
下瑣瑣益所不論矣今書名之振世者南則董太史元
宰北則邢太僕子愿其合作之筆往往前無古人(五雜組)
明婁堅評書
草書不難於放縱而難於簡澹逸少書見於閣帖者宜
其為百代所宗也獨張懷瓘之論小異此與文皇過貶
子敬或皆未足全憑耳伯高藏眞相繼以狂草名世張
書不多見所見或多贋本米元章以伯英虎丘帖謂本
伯高差可髣髴素之自叙雖姿態縱逸而法度森然比
之晉人獨少韻耳米論眞書微不滿於顔柳挑踢即此
可以論草書矣自魯直極推楊少師往往以奴書為誚
而晉唐典刑未免埽地宋人之草惟薛道祖謹守前規
元章臨本時露本色蓋草書之法自是幾不傳於世矣
今人薄解怒張便自號為顚素人亦以是稱之如祝京
兆筆力非不矯矯求之伯高藏真尚多乖少合況於晉
人之遠韻乎予少而好書尤耽於草頗從淳化太清窺
見古人之槩然恨刻本止存形模絶無神采平生見蘇
米眞蹟雖率意之筆亦自爛然世人遂欲以趙吴興壓
之此似是而非吴興勝場當在小楷其最合作亦非若
今世所傳石本也然此三君子者特多眞行未覩其草
草書獨藏眞題曹娥絹本後小字運筆如游絲最為竒
蹟又見逸少十月廿七數行乃知古今人不相及若經
塵劫此或謂唐人雙鉤則不可知要必非後之君子所
辦耳
王會稽善學篆籀者也顔平原善學羲獻者也晉帖傳
者要為不可思議唐帖有贋有臨其眞者固難髣髴也
宋元名蹟幸獲覩真蘇則沉著之中乃見妍姿米則逸
宕之外自覺淹通蔡整而媚人巧已極黃秀而勁自得
為多吴興小楷深穏多姿行草自是入能氣韻不無近
俗然後之繼作未見其倫目以邁宋相也舉肥矣(學古緒言)
明周之士評元人書
元人自趙吴興外鮮于伯機聲價幾與之齊人或謂勝
之極圓健而不甚去俗鄧文原有晉人意而微近麤糲
巙子山有韻氣而結法少疎然是三人者吴興流亞也
虞伯生差古雅鮮于必仁朗朗有父風揭曼碩父子美
而近弱張伯雨健而不佻柯敬仲老而近麤班彦功少
頗遒爽晩成惡札龔璛之梁輩皆長於題跋倪元鎮雖
微有韻而未成長人或許以得大令法何也元鎮以稚
筆作畫尚能於筆外取意以稚筆作書不能於筆中求
骨詎宜以汎愛推之也(游鶴堂墨藪)
明周之士書家評
國朝書家自京兆而後當推徵仲擅代楷法出之右軍
圓勁古淡雅不落宋齊蹊徑法韻兩勝人也王履吉宋
仲温宋仲珩次之陸子淵豐考功沈華亭徐元玉李禎
伯又其次者也至若詹希元吴寬楊士竒黃翰張天駿
陳白沙胡文穆楊升菴陳道復周公瑕羅洪先王榖祥
文嘉莫雲卿俞允文者輩亦自赫赫取名一時雖各具
一長然而質既鈍滯學復不能兼通求其備精衆善追
跡古人則已難矣
近代邢子愿書研精二王筆法恒髣髴十七帖意即其
卷素所書亦多述王帖可謂極意臨摹者矣宋齊而下
書法衰颯晉魏風軌埽地者已非旦夕之故乃公獨裒
然辟除陋習追蹟逸少亡論其精詣謂何即其矢志則
已超人一等矣韓昌黎以文章振起八代之衰其此之
謂乎
華亭董玄宰擅名詞賦博通六藝於六體八法靡所不
精即今海内學士大夫莫不盛推其詩文書畫為三絶
今觀其書出乎蘇入乎米而丰采姿神飄飄欲仙董為
余恩師余不敢阿若所好即其搨有戲鴻一帖搨成而
中原爭相傳寫吾蓋不知其門臬更幾鐵限矣黃貞夫
書媚不掩骨韻能成法鍾云多力豐筋者勝貞夫有焉
黃愼軒書老於筆而深於學揮運所及輒自成體雲卷
霧收令人心醉朱康侯書晚起翰墨學本淵源如洛陽
美女顔色奕奕豔絶趙夢白書沈渾鴻博秀色可餐鄒
彦吉肥不剰肉王百穀瘦不露骨陳眉公雅而有致俱
是一時書象别若祝世禄書亦有風致但筆多任意法
有出入可備書家禪種詹景鳳書酷仿狂素亦為可觀
而筆落蹊徑終為幻怪鬼牛蛇神酒肆物耳(游鶴堂墨藪)
御定佩文齋書畫譜卷十
