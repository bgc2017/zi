欽定四庫全書
御定佩文齋書畫譜目錄
第四十二卷
書家傳二十一
明
李東陽吳寬
吳奕謝遷
邵寶徐溥
李應禎何喬新
何喬福何宗
王㒜童軒
徐瓊沈暉
周經陸釴
羅璟劉大夏
傅瀚傅潮
倪岳謝鐸
戴珊屠滽
程敏政羅玘
吕獻戴經
廖輔喬瑛
張鳳翔張元澄
錢仁夫劉挺
曾琮周佩
蔡潮張文淵
楊武張弘至
張其湜周宣
胡錦輅張潛
鄧杞沈周
吳綸張鈇
張淵王綸
雷鯉朱存理
王一鵬皇甫信
黃雲馬時暘
陳厚趙式
張翼劉棨
詹復禮詹僖
楊節杜堇
盛安王佐
鄒忠吳鳴翰
秦霖方乾
顧培夏禮
汪道全鄭時雍
程瑎鍾禮
李進蕭慈
周時勑董元
周璿王敷若
陳廷泰沈天禄
吳爟李橘
方絢邵文恩
温恭李璧
周令王蕃
林宣湯敬
柴登楊碧
吳應周文通
王鏊王延陵
楊廷和李傑
郭勛梁儲
楊一清李璲
洪鍾儲瓘
張志淳喬宇
王鴻儒劉春
陸完錢承德
毛澄王瓚
張嘉謨王守仁
祝允明唐寅
都穆文奎
文徵明文彭
文嘉王同祖
蔡羽王守
王寵陳淳
錢穀王韋
王逢元徐霖
葛滸李夢陽
何景明徐禎卿
顧璘顧&KR1671;
鄭善夫陳沂
孫一元景暘
胡纉宗楊慎
孫承恩汪必東
孫紹祖張潮
常倫胡松
虞守隨顧可久
林達王廷陳
林黼張孚一
孫存楊應奎
成周王謳
王鳳靈于鏊
華愛李贊
姚惟芹鄭天鵬
江巨石曾嶼
涂澂鄭雍言
張允中金琮
金魚劉穉孫
朱治登胡師閔
朱貞孚彭昉
王朝佐謝承舉
顧元慶沈仕
嚴賓楊珂
王洪張詩
李祐張含
林鉞周梁石
陶楷董宜陽
高瀔楊黼
瞿汝臣張錂
朱正陸平
宋顯章崔深
朱端司馬伯通
杜君澤李㫤
李穆陳世英
詹貴蔣能
林㷆張煒
諸夏吳楚
王時任黃源
丘山林渠
羅黻朱唐
柴世需徐潮
馮濟錢潤
嚴雍嚴芸
張奉何翠谷
王德明李士實
傅亨章寳臣
張節張士寔
徐墱許伯貞
陸顧潘謙
鄭公佐陳謨
楊士廉范紳
陳宣金勉
陸勉周文褒
何暹凌夀
柳濟
欽定四庫全書
御定佩文齋書畫譜卷四十二
書家傳二十一
明(三)
李東陽
李東陽字賓之(朱謀垔云號西涯)茶陵人四歲能大書景帝召
見加諸膝賜寳鏹舉天順八年進士授編修弘治八年
入内閣十六年加太子太保戶部尚書謹身殿大學士
贈太師諡文正(珊瑚網)
涯翁篆勝古隸古隸勝真行草(弇州山人槀)
東陽草書筆力矯健成一家小篆清勁入妙(詹氏小辨)
吳寬
吳寬字原博(書史會要世人重之稱匏菴先生)成化壬辰會試第一人
試大廷又第一授翰林修撰弘治中為禮部尚書兼學
士贈太子太保諡文定為文不事追琢獨嚴體裁為詩
沉著高壯一洗近世尖新之習作書姿潤中時出竒倔
雖規模於蘇而多所自得(震澤集)
吳奕
吳奕字嗣業號茶香居士文定公從子亦善書筆法類
文定公(延陵族譜)
謝遷
謝遷字于喬餘姚人成化十一年進士授修撰弘治八
年與長沙同入内閣十八年加少傅太子太傅禮部尚
書武英殿大學士贈太傅諡文正(珊瑚網)
王世貞國朝名賢遺墨有謝遷書(弇州續槀)
邵寳
邵寳字國賢(朱謀垔云號二泉)無錫人成化二十年進士弘治
中為禮部尚書贈太子少保諡文莊(珊瑚網)
文莊善行草深得顔魯公筆意(書史會要)
徐溥
徐溥字時用宜興人孝宗時入内閣歴少師兼太子太
師吏部尚書華蓋殿大學士贈太師諡文靖(列卿紀)
王世貞國朝名賢遺墨有徐溥書(弇州續槀)
李應禎
李應禎名甡以字行更字貞伯長洲人景泰癸酉舉鄉
試入太學授中書舍人弘治中為太僕少卿博學好古
篆楷俱入格(列卿紀)
文徵明曰家君寺丞在太僕時公為少卿徵明以同寮
子弟得朝夕給事左右所承緒論為多一日書魏府君
碑顧謂徵明曰吾學書四十年今始有得然老無益矣
子其及目力壯時為之因極論書之要訣累數百言凡
運指凝思吮豪濡墨與字之起落轉換小大向背長短
疏密高下疾徐莫不有法蓋公雖潛心古法而所自得
為多當為國朝第一其尤妙能三指尖搦管虚腕疾書
今人莫能及也(甫田集)
少卿書人有求者多怒不應以故傳世少(藝苑巵言)
少卿真行草隸皆清潤端方如其為人(書史會要)
少卿書法自成家蓋軼唐而上然每耻以是見名(文震)
(孟姑蘇名賢小記)
何喬新
何喬新字廷彦廣昌人景泰五年進士弘治中為刑部
尚書諡文肅(鐡網珊瑚)
喬新楷法極謹細無一筆苟(王世貞國朝名賢遺墨跋)
何喬福
何喬福字廷錫(見畫家傳)讀書不事章句率其意為歌詩晚
精草書得顚素筆法(何喬新椒丘文集)
何宗
何宗字本茂盱之廣昌人(喬新兄)穎敏好學性喜書初師
歐陽率更晚更兼顔柳之體邑之山鑱冢刻多出其手
(椒丘文集)
王㒜
王㒜字廷貴武進人生有異質十歲能作詩景泰辛未
進士授編修孝宗時為南京吏部尚書贈太子太保諡
文肅真行書皆遒勁脱俗(列卿紀)
童軒
童軒字士昂(金陵瑣事云號枕肱)應天人景泰辛未進士拜吏科
給事中弘治中為南京禮部尚書致仕為文淵博雄麗
詩有唐人體裁書法遒勁(分省人物考)
徐瓊
徐瓊字時庸號東谷金谿人天順丁丑進士第二人授
編修弘治中為禮部尚書加太子太保圭峰羅公謂瓊
之量弘矣而無量名文優矣而無文名書善矣而無書
名有三不近名贊(撫州志)
沈暉
沈暉常州宜興人天順庚辰進士弘治中為南京兵部
侍郎詩有魏晉風楷書得魯公筆意(列卿紀)
周經
周經字伯常陽曲人舉天順庚辰進士入翰林為庶吉
士授檢討弘治中為戶部尚書贈太保諡文肅為詩文
及書麗而有則(懷麓堂集)
陸釴
陸釴字鼎儀號静逸又號凝菴崑山人天順癸未試禮
部第一甲申廷試第二授編修弘治初擢太常少卿兼
翰林侍讀為文章周慎雍裕詩調高古尤嗜書清勁可
愛(懷麓堂集)
羅璟
羅璟字明仲(王世貞云號冰玉)江西泰和人天順癸未進士及
第除編修弘治中為南京國子祭酒(列卿紀)
冰玉筆法頗欲學宋仲溫而未成長然當其時亦錚錚
不知何故遠讓長沙(王世貞國朝名賢遺墨跋)
劉大夏
劉大夏字時容華容人天順八年進士為庶吉士出為
職方主事歴郎中弘治十五年為兵部尚書致仕嘗預
作夀藏記書而勒諸石贈太保諡忠宣(書史會要)
傅瀚
傅瀚字曰川(王鏊云自號體齋新喻人)天順甲申進士入翰林為庶
吉士授檢討憲宗見古帖隻字百餘函走中使令編次
為韻二律頃刻而就弘治中為禮部尚書贈太子太保
諡文穆博學強記為詩文峻整有格書法亦遒美(懷麓)
(堂集)
傅潮
傅潮瀚之弟成化辛丑進士為中書舍人(匏翁家藏集)
瀚弟潮亦工書時稱一家二妙(震澤集)
倪岳
倪岳字舜咨上元人天順甲申登進士入翰林為庶吉
士授編修弘治中為吏部尚書贈少保諡文毅(震澤集)
王世貞國朝名賢遺墨有倪岳書(弇州續稾)
謝鐸
謝鐸字鳴治號方石太平人少穎敏能為韻語天順甲
申登進士第選庶吉士授編修孝宗時為禮部右侍郎
掌祭酒事贈尚書諡文肅(列卿紀)
王世貞國朝名賢遺墨有謝鐸書(弇州續槀)
戴珊
戴珊字廷珍浮梁人天順八年進士弘治九年為南京
刑部尚書改左都御史贈太子太保諡恭簡(書史會要)
王世貞國朝名賢遺墨有戴珊書(弇州續槀)
屠滽
屠滽字朝宗號丹山鄞縣人成化丙戌舉進士試監察
御史弘治中為吏部尚書加太子太傅贈太保諡襄敏
(列卿紀)
李東陽屠丹山詩卷跋云右太子太傅丹山屠公手書
長歌一卷以遺贈太保周文端公者也雖言語詞翰皆
文獻之所在(懷麓堂集)
程敏政
程敏政字克勤休寧人以竒童薦入翰林登成化二年
進士淹貫經籍學最博贍弘治中以太常卿進禮部侍
郎兼翰林學士
敏政書合處不減李賓之(王世貞續名賢遺墨跋)
羅玘
羅玘字景鳴(號圭峰)南城人成化丁未進士歴官吏部右
侍郎贈禮部尚書諡文肅(珊瑚網)
李宗易建亭曰午風羅景鳴隸書其上(石珤熊峰集)
呂獻
呂獻字丕文號甲軒紹興新昌人成化甲辰進士授刑
科給事中孝廟登極命使交趾弘治十年擢應天府丞
終南京兵部侍郎詩文沖淡純粹善草書跌宕竒偉(列)
(卿紀)
戴經
戴經字孟常秀水人成化丙午舉人歴延平九江二府
推官陞泰安知州致仕有雙湖集行世(項元廉秀水志)
碧梧秋月詩序弘治十一年雙湖居士戴經書(鄒衡嘉)
(興志補)
廖輔
廖輔字舜元號東山長汀人弘治二年貢知夀州善詩
工草書有張東海筆意為時所珍董宣贈以歌云夀州
草書天下雄翰林風月羅心胸筆鋒清勁奪天巧造化
到此全無功(汀州志)
喬瑛
喬瑛字汝修雲南通海千戶所人弘治己未進士仕至
衡州知府詩文高古字學顔楷(張繹臨安府志)
張鳳翔
張鳳翔字光世洵陽人左手橫書作字瞬息滿紙弘治
五年舉鄉試後成進士仕至主事(書史會要)
張元澄
張元澄字靜夫號東山弘治甲子中鄉試以能書薦詔
脩孝廟實錄入中書時逆瑾遣小奄索楷書不為禮尋
補南昌倅楷書逼二沈草法懷素與東海並驅時有安
南太守南昌倅東海東山配兩翁之句(青浦志)
錢仁夫
錢仁夫字士弘常熟人弘治己未舉進士授都水司主
事遷繕部員外郎字學四體皆善號東湖居士(鄧韍常)
(熟志)
劉挺
劉挺字咸卓萬安人弘治庚戌登進士第授武選主事
累官河南布政古章句步驟柳州字畫類顔甚偉(劉玉)
(執齋集)
曾琮
曾琮字石卿號丹崖壬午領省薦授酆都令性嗜書未
嘗一日釋手風日清和則又臨摹法帖故文辭既富而
字畫亦精(劉玉執齋集)
周佩
周佩字鳴玉别號北野華亭人弘治庚戌舉進士授工
部主事升員外郎轉刑部郎中劉瑾擅政乞身歸隱日
玩周易一卦課詩一首字數幅歲以為常詩學唐字倣
晉皆有法(馮元成集)
蔡潮
蔡潮號霞山臨海人弘治乙丑進士仕至河南右轄善
作大書巨坊名扁取稱遐邇(書史會要)
張文淵
張文淵弘治己未進士授工部主事終南京禮部郎中
善真草筆力遒勁得朱文公書法(徐待聘上虞縣志)
楊武
楊武字文宗岐山人善大書弘治丙辰進士官至副都
御史(陜西通志)
張弘至
張弘至字時行號龍山東海翁季子草書得三昧法有
父風時比之芝旭羲獻弘治丙辰登進士改庶吉士授
兵科給事中後以戶科都給事中致仕(雲間志略)
張其湜
張其湜字季琰弼孫弘至子善詩草書有祖風(書史會)
(要)
周宣
周宣字彦通號秋齋清浦人弘治進士仕終廣東左轄
能詩文書法端勁有體格海内重之(書史會要)
胡錦輅
胡錦輅字大載工詩善行楷弘治五年領鄉薦仕為右
府都事(尹臺永新縣志)
張潛
張潛字用昭號東谷華州人弘治丙辰進士授戶部主
事累官山東左參政善吟咏工書(分省人物志)
鄧杞
鄧杞字思貞弘治十六年貢為國子典簿善草書有才
名(王材江西新城志)
沈周
沈周字啓南世稱之曰石田先生(見畫家傳)家長洲之相城
里景泰間已有重名汪郡守滸欲舉應賢良不果王端
毅公廵撫南畿尤重之一時名人皆折節内交後學好
事者日造其廬而請焉書法涪翁遒勁竒倔(震澤集)
吳綸
吳綸字大本宜興人創别墅於溪山間南曰樵隐西曰
魚樂自號心遠居士喜作書得法書名蹟必日臨數過
其書往往為鄉人取去藏之至蘇必過沈石田流連浹
旬乃去(震澤集)
張鈇
張鈇字子威慈谿人(書史會要云與沈啟南為詩友)博學強記綜貫經
史攻古詩文兼工篆隸真草燕居獨處必正襟危坐高
風逸致傲睨物表(張時徹寧波志)
張淵
張淵字子靜號孟嘏吳興布衣守道安貧隐居鴻村之
野與沈石田友善行楷規模玉局翩翩有致(書史會要)
王綸
王綸字理之以字行(見畫家傳)師事沈啟南稱入室工篆隸
楷書不減率更令(崑山人物傳)
雷鯉
雷鯉字自波(書史會要云號半窗山人與沈石田同時)建安人善詩工篆隸
(建寧府志)
朱存理
朱存理字性甫長洲人從杜瓊先生游聞人有竒書輙
從以求以必得為志其詩精工雅潔務出新意尤精楷
法手錄前輩詩文積百餘家著鐵網珊瑚(甫田集)
性甫爰自弱齡夙勤文學書闚晉戶吟升宋堂接先曹
之典刑暢遺民之風格(祝肇金石契)
存理工篆籀(劉鳳續吳先賢贊)
王一鵬
王一鵬字九萬號西園野夫華亭人(見畫家傳)弘治十一年
應貢授泰順縣訓導致仕性寥廓瀟灑綽似晉人工詩
善書畫尤長於署書郡中扁額多出其手(雲間志略)
王西園字學趙文敏(張鼐寶日堂集)
皇甫信
皇甫信字成之長洲人弘治戊申貢入太學少負竒氣
為文章數千言立就作詩有警語尤工書法行師趙文
敏楷師張即之以上逼顔魯公瓌瑋峭勁求者日填戶
吳中公府學校齋坊多出其手(震澤集)
黃雲
黃雲字應龍崑山人家貧力學文宗坡老書法山谷弘
治中以歲貢授瑞州訓導(蘇州志)
馬時暘
馬時暘名暄以字行會稽人博通經史尤善古篆隸孝
廟初徵入華蓋殿供御授錦衣衛鎮撫(書史會要)
陳厚
陳厚字良載弘治間以楷書選入史局供事預修會典
書成授翰林序班(杭州志)
趙式
趙式字訓夫弘治中為中書舍人遷大理寺正工真行
篆隸(懷麓堂集)
張翼
張翼字鵬飛號北林肅寧人七歲善書弘治中貢入太
學為河南按察檢校(樊深河間府志)
劉棨
劉棨江西安成人諭德劉戩之子(震澤集)
弘治三年錢福榜進士題名碑大學士丘濬撰文大理
寺右寺副劉棨書(六館日抄)
詹復禮
詹復禮詹僖之父故善書僖寔過之(張時徹寧波志)
詹僖
詹僖字仲和(藝苑巵言作詹禾字仲和)號鐵冠道人鄞人初為縣諸
生已而棄去學書師王右軍樂毅論東方朔贊及趙子
昂度人經金丹四百字七觀焦君碣諸帖皆逼真年七
十餘燈下作小楷如蠅頭遒勁可法兩京俱有碑刻人
皆珍焉僖名動公卿而亢潔自好終不屑丐一官人以
是益重之(張時徹寧波志)
仲和生弘治時行草法趙文敏一點一畫必有祖述自
云刻意書學五十餘年心記腹畫方悟旨趣嘗以子昂
欵式落之識者卒不能辨(書史會要)
詹和倣趙吳興體酷似之嘗作贋書以鬻又别作李懷
琳揚補之得盲兒價甚夥(藝苑巵言)
仲和法趙承旨幾得其十之七但筆法不精偏鋒一律
不能生變(詹氏小辨)
楊節
楊節字居儉餘姚人(見畫家傳)弘治末以善書直内殿為序
班書效顔魯公更加瘦勁(書史會要)
杜堇
杜堇字懼男有檉居古狂青霞亭長之號(見畫家傳)丹徒人
占籍京師勤學經史及諸子集錄舉進士不第遂絶意
進取為文竒古詩精確通六書(圖繪寶鑑續纂)
盛安
盛安字行之號雪蓬(見畫家傳)字學晦翁頗得其似(王誥江)
(寧縣志)
王佐
王佐字仁甫自號古直老人黃巖人善草書游京師客
公卿間李西涯作王古直傳又贈詩曰長安信脚自來
往醉醒不信東君誰其風度可知也(鐡網珊瑚)
鄒忠
鄒忠字顯之無錫人雅好鍊養之術因自號林泉晚嗜
周易久而有得卦賦一詩櫽括大旨書法兩沈搨本數
十皆莊重縝楷(邵寳容春堂别集)
吳鳴翰
吳鳴翰東洞庭人為縣學諸生工書屬文尤長於詩詩
成必親書小楷輙為人持去(王鏊震澤編)
秦霖
秦霖字潤孚號卑牧子無錫人教授鄉里人敬之稱必
曰卑牧先生學既該洽尤精於史喜為歌詩有唐人風
致為文長於啟劄所著述多成卷帙至於作書有法又
其餘事也(匏翁家藏集)
方乾
方乾餘杭人善書(祝允明懷星堂集)
顧培
顧培字起元以字行(見畫家傳)工篆隸(崑山人物傳)
夏禮
夏禮年七歲能書斗大字人稱為書小史沈周作長歌
贈之(蘇州志)
汪道全
汪道全婺源人以能書名郡中清婉可愛(程敏政篁墩)
(集)
鄭時雍
鄭時雍歙人鄉進士詩文清新典贍工草書(篁墩集)
程瑎
程瑎婺源人好學能書為里塾師(篁墩集)
鍾禮
鍾禮字欽禮(見畫家傳)少孤力學書法趙子昂弘治中直仁
智殿(徐待聘上虞縣志)
李進
李進字孟昭嘉興人博極羣書為文舂容宏辯尤工楷
隸行草為郡學訓導(嘉興府志)
蕭慈
蕭慈將樂人為邑諸生有文名尤工楷書(延平志)
周時勑
周時勑字欽甫别號古山華亭人弘治間累舉不第會
孝宗徵能書者俾直文華供内制因以書進士大夫評
之者謂遒勁有古法造請無虚日武宗初授鴻臚寺序
班遷光禄寺丞(徐階少湖集)
董元
董元更名玘紹興人九歲真楷草書皆能之(黃瑜雙槐)
(歲抄)
周璿
周璿無錫人以能詩工楷書名里中以子子義貴贈吏
部左侍郎兼翰林院侍讀學士(申時行賜閒堂集)
王敷若
王敷若三山人少有志於用世既而以疾廢遂舍科舉
之學益務博覽無所不窺發為詩歌新麗可喜尤工行
草書(椒丘文集)
陳廷泰
陳廷泰閩之連江人好學能詩字畫亦遒勁可愛(椒丘)
(文集)
沈天禄
沈天禄字親仁里稱僖逸先生錢唐人工書法臨歐陽
率更能吹洞簫好與黃冠游(沈朝煥泊如齋集)
吳爟
吳爟字次明以縣學生貢入國子書法宗顔魯公尤精
篆刻善鑒古器物書畫(吳縣志)
李橘
李橘字庭貢順德人博學善書仕為太平訓導再領閿
鄉(王守誠順德府志)
方絢
方絢字君素永定人䔍學力行好古文工詞賦書篆晚
以八行舉辭不就隱居西山草堂門人稱濯錦先生(閩)
(書)
邵文恩
邵文恩字仁甫閩縣人工行草選直誥敕房累官尚寶
卿(閩書)
温恭
温恭晉江人篤志經史善楷書鼔琴舉賢良方正(閩書)
李璧
李璧自號介石晉江人教授鄉里工詩辭尤善草行筆
畫遒勁若老幹枯藤深得宋翼字法(閩書)
周令
周令字㢲之瑞安人工柳楷書法郡守以竒童薦為翰
林秀才弘治戊午令修累朝實錄授直秘書監歴官太
常卿通政使兼正字(王繼明温州府志)
王蕃
王蕃思南人自號一瓢齋工篆隸為詩清逸(黔記)
林宣
林宣錢唐人家貴陽有才行書法遒勁隱居以終(黔記)
湯敬
湯敬字克恭歴城人善楷書通經史弘治中為龍江大
使(張文炳濟南府志)
柴登
柴登南和人精真草篆隸書弗求仕進鄉里稱為隱者
(翟濟遠南和縣志)
楊碧
楊碧瓊州右所人工詩善真草篆隸(唐胄瓊州志)
吳應
吳應字允吉政和人能詩尤工篆隸(謝邦信建寧府志)
周文通
周文通(孝宗時人)祝允明書述云談者謂邇日周文通宜攀
詹沈蓋亦依稀(懷星堂集)
弘治六年毛澄榜進士題名碑大學士劉健撰文大理
寺左寺副兼司經局正字周文通書(六館日抄)
王鏊
王鏊字濟之(王世貞云别號守溪學者稱震澤先生)吳縣人成化乙未進
士武宗時入内閣進戶部尚書文淵閣大學士加少傅
改武英贈太傅諡文恪文規模昌黎以及秦漢詩蕭散
清逸有王岑風格書法清勁得晉唐筆意(列卿紀)
王延陵
王延陵字子永鏊季子鏊還山小搆其扁書未當意延
陵方髫年操管立就諸名家皆歎為不及蔭為中書舍
人(吳縣志)
楊廷和
楊廷和字介夫成都人成化戊戌進士改庶吉士授檢
討正德中為吏部尚書華蓋殿大學士(列卿紀)
明昌運宮碑大學士李東陽撰楊廷和書(倚晴閣雜抄)
李傑
李傑字世賢常熟人成化丙戌進士選庶吉士授編修
正德二年為禮部尚書贈太子少保(列卿紀)
李傑字畫遒逸得黃米法(蘇州志)
郭勛
郭勛(郭英五世孫)正德三年嗣武定侯進封翊國公(珊瑚網)
崇夀寺碑吏部右侍郎温仁和撰文武定侯郭勛篆額
(行國錄)
梁儲
梁儲字叔厚順德人成化戊戌進士改庶吉士授編修
正德中為吏部尚書華蓋殿大學士贈太保諡文肅(列)
(卿紀)
王世貞國朝名賢遺墨有梁儲書(弇州續稾)
楊一清
楊一清字應寧丹徒人年八歲以竒童薦入翰林為秀
才成化壬辰登進士授中書舍人正德中為吏部尚書
華蓋殿大學士贈太保諡文襄(列卿紀)
一清善行草(書史會要)
李璲
李璲字時器湯隂人成化壬辰進士授都水主事武宗
時為工部尚書贈太保諡恭敏(列卿紀)
明大慧寺碑大學士李東陽撰工部尚書李璲書(渌水)
(亭雜識)
洪鍾
洪鍾字宣之錢唐人成化乙未進士授刑部主事正德
己巳為刑部尚書兼左都御史諡襄惠(列卿紀)
王世貞國朝名賢遺墨有洪鍾書(弇州續稾)
儲瓘
儲瓘字靜夫泰州人成化二十年進士正德中為南京
吏部左侍郎諡文懿(珊瑚綱)
瓘書拙而微有筆(王世貞國朝名賢遺墨跋)
張志淳
張志淳字進之江寧人成化甲辰進士正德中為南京
戶部侍郎致仕著書自娛尤究意詩文書畫咸造名家
(列卿紀)
喬宇
喬宇字希大號白巖太原樂平人成化甲辰進士武宗
時為吏部尚書為文出入六經詩多自得語通篆隸有
二李風晚精鑒賞名書古帖一見知之(列卿紀)
徐霖嘗語人有明以來喬宇篆法第一他人莫敢望也
(玉劍尊聞)
篆書幾失其傳西涯翁極力振其衰而復之古白巖先
生實同斯志(柴竒黼菴遺稾)
王鴻儒
王鴻儒字懋學南陽人成化二十三年進士聰悟天成
書過目成誦作字端勁有古法正德中為南京戶部尚
書諡文莊(書史會要)
鴻儒書得歐顔法(列卿紀)
劉春
劉春字仁仲號東川一號樗菴四川巴縣人成化丁未
進士及第授翰林編修正德中為禮部尚書贈太子太
保諡文簡為詩文力追古作晚益簡勁字畫規模於歐
而自成一家宛如冠冕佩玉有心畫焉(列卿紀)
陸完
陸完字全卿長洲人成化丁未進士擢監察御史正德
中為吏部尚書(列卿紀)
王世貞國朝名賢遺墨有陸完書(弇州續稾)
錢承德
錢承德字世恒常熟人成化十二年進士知阜平縣擢
廣東道御史正德初為福建鹽運司同知詞業清美善
楷法座有竒石五峰號五峰居士(常熟志)
毛澄
毛澄字憲清崑山人弘治六年進士第一人授修撰正
德十二年為禮部尚書贈少保諡文簡(珊瑚網)
王世貞國朝名賢遺墨有毛澄書(弇州續槀)
王瓚
王瓚字思獻永嘉人博學雄文下筆數千言不滯弘治
丙辰進士第二授編修正德十六年為南京禮部左侍
郎贈尚書諡文定(列卿紀)
瓚書學高閑𧦬光(弇州續稾)
張嘉謨
張嘉謨字舜卿(書史會要云號城南)寧夏衛人弘治辛酉舉於鄉
正德中授兵部主事終山東按察僉事好書學篆隸行
草各得其妙(分省人物考)
王守仁
王守仁字伯安餘姚人弘治十二年進士正德中為僉
都御史廵撫南贑擒宸濠封新建伯南京兵部尚書諡
文成(珊瑚網)
古人論右軍以書掩其人新建先生乃不然以人掩其
書(徐渭文長集)
新建善行書出自聖教序得右軍骨第波竪微不脱張
南安李文正法耳然清勁絶倫(紹興志)
祝允明
祝允明字希哲(王世貞云號枝山)長洲人徐有貞外孫也生而
右手指枝因自號枝指生以舉人授興寧令稍遷應天
府通判亡何乞歸其書出入晉魏晚益竒縱為國朝第
一(書史會要)
文徵明曰吾鄉前輩書家稱武功伯徐公次為太僕少
卿李公李楷法師歐顔而徐公草書出於顚素枝山先
生武功外孫太僕之壻也早歲楷筆精謹寔師婦翁而
草法奔放出於外大父蓋兼二父之美而自成一家者
也李公嘗為余言祝壻書筆嚴整而少姿態蓋不及見
晚年之作耳(珊瑚網)
希哲書學精工自急就以逮虞趙上下數千年變體㒺
不得其結搆若羲獻真行懷素狂草尤臻筆妙(顧璘國)
(寳新編)
京兆楷法自元常二王永師秘監率更河南吳興行草
則大令永師河南狂素顚旭北海眉山豫章襄陽靡不
臨寫工絶晚節變化出入不可端倪風骨爛漫天真縱
逸直足上配吳興他所不論也(藝苑巵言)
枝指山人書如緜裹鐵如印印泥(容臺集)
祝先生天資卓越臨池之工指與心應腕與筆應故其
所學㒺不逼真即草草數行亦必動符軌則(錢允治少)
(室先生稾)
唐寅
唐寅字伯虎更字子畏吳人戊午試應天府錄為第一
人往會試時有冨子載與俱北既入試有仇富子者抨
於朝言與主司有私幷連子畏黜掾於浙藩歸心佛氏
自號六如治圃舍北桃花塢日般飲其中(祝允明唐子)
(畏墓志)
伯虎書入吳興堂廡差薄弱耳(弇州山人稾)
都穆
都穆字玄敬吳縣人弘治己未進士歴禮部主客郎中
加太僕少卿七歲能詩及長泛濫羣籍奉使至秦中搜
訪金石遺文摹搨繕寫作金薤琳瑯錄(書史會要)
文奎
文奎(徵明兄)字徵靜後以字行别字静伯有田在陽城沙
湖之間因號雙湖居士讀書善筆札聰明彊解達於事
理平生氣義自勝不為貴勢詘折(甫田集)
文徵明
文徵明名璧以字行更字徵仲長洲人以世本衡山號
衡山居士貢至京師授翰林待詔少拙於書刻意臨學
亦規模宋元既悟筆意遂悉棄去專法晉唐其小楷雖
自黃庭樂毅中來而温純精絶虞褚而下弗論也隸書
法鍾繇獨步一世生平雅慕趙文敏公每事多師之論
者謂詩文書畫雖與趙同而出處純正若或過之(文嘉)
(行略)
徵明初游郡學時學官以嚴厲束諸生辨色而入張燈
乃散諸生皆飲噱嘯歌壺奕消晷徵明獨臨寫千文日
以十本為率書遂大進(明詩綜)
公於書未嘗苟且或答人簡札少不當意必再三易之
不厭故愈老而愈益精妙有細入豪髮者或勸其草次
應酬曰吾以此自娱非為人也李文正公東陽以篆自
負及見公隸曰吾之篆文生之隸蔑以加矣(黃佐衡山)
(文公墓誌銘)
徵仲常自負隸法則不尚古文而歉於篆然余得其千
文一本亦在吳興堂廡也(藝苑巵言)
文太史自書所作七言律皆閑牎日課乃爾端謹如對
客揮毫不以耗氣應想見前輩風流(容臺集)
待詔小楷行草深得智永筆法大書倣涪翁尤佳評者
云如風舞瓊花泉鳴竹澗(書史會要)
文彭
文彭字夀承號三橋待詔徵明子也少承家學善真行
草書尤工草隸咄咄逼其父以諸生久次貢授秀水訓
導擢國子助教於南京(王世貞吳中往哲像贊)
先生字學鍾王後效懷素晚年則全學過庭而尤精於
篆隸索書者接踵不斷往太史翁以書名當代然有時
不樂書雖權貴人不敢強先生手不停揮求者無不當
意(許穀文國博墓誌銘)
文彭篆分真行草並佳體體有法並自成家不蹈父跡
才似勝之工力遠不及父(詹氏小辨)
文嘉
文嘉字休承彭之弟也其書不能如兄工而畫得待詔
一體以諸生久次貢授烏程訓導擢和州學正(王世貞)
(吳中往哲像贊)
嘉小楷輕清勁爽宛如瘦鶴稍大便疎散不結束逕寸
行書亦然皆不逮父(詹氏小辨)
王同祖
王同祖字繩武(朱謀垔云號前峰)崑山人文太史甥為詩清麗
有唐人風善草隸二十四薦南宫明年始廷試改翰林
授編修終國子司業(弇州續槀)
蔡羽
蔡羽字九逵居吳之洞庭山因自號林屋山人工屬文
能為歌詩正行書亦遒勁間臨蘭亭十七帖人或從旁
指擿其離者曰不然吾非臨右軍吾乃教之為諸生與
文待詔齊名貢入太學授南京翰林孔目(王世貞吳中)
(往哲像贊)
蔡書以秃筆取勁姿盡骨全(王世貞三吳楷法跋)
蔡林屋行押書遒美有逸韻(六研齋筆記)
王守
王守字履約號涵峰吳縣人為諸生時與其弟寵俱工
藝文筆札之事而名不如弟成進士授南昌府推官入
為吏科給事中終右副都御史(王世貞吳中往哲像贊)
王守書倣李懷琳(書史會要)
王寵
王寵字履仁後字履吉(甫田集云别號雅宜山人)為邑諸生累試輙
不利貢入太學詩好建安三謝及盛唐文學遷固甚似
之書始摹永興大令晚節稍稍出己意以拙取巧婉麗
遒逸為時所趣幾奪京兆價(王世貞吳中往哲像贊)
衡山之後書法當以王雅宜為第一蓋其書本於大令
兼之人品高曠故神韻超逸迥出諸人上(何良俊四友)
(齋叢說)
陳淳
陳淳字道復後以字行别字復甫號白陽山人長洲之
大姚村人從太史衡山文公遊涵揉磨琢器業日進凡
經學古文詞章書法篆籀畫詩咸臻其妙稱入室弟子
廵撫都御史陳公知君精於篆法開館禮聘俾書五經
周禮鏤板置學名益大震(張寰白陽先生墓志銘)
道復正書初從文氏欲取風韻遂成媚側行書出楊凝
式林藻老筆縱横可賞(藝苑巵言)
陳淳小篆瀟灑而勁(詹氏小辨)
錢穀
錢穀字叔寳師文太史家故貧以好客故益貧室無長
物太史題其楣曰懸磬因自號磬室手錄古文金石書
幾萬卷善書行法眉山篆法二李小楷法虞歐每得其
妙於法外識者以為真有渴驥奔猊漏痕折釵之勢然
為畫掩世罕知者(馮元成集)
王韋
王韋字欽佩(王世貞云號南原)金陵人弘治乙丑進士改庶吉
士授吏部主事擢河南提學副使以母老乞休加太僕
少卿(馮元成集)
王欽佩真草清雅有法(金陵𤨏事)
王逢元
王逢元字子新(書史會要云欽佩之子也)楷法元常草法逸少父子
(詹氏小辨)
顧璘云王子新英年遹起遂擅海内書名或者議其真
書稍肥余謂莊重沉著脱去佻巧獨得鍾王遺法(顧璘)
(息園存稾)
逢元書初學王右軍永禪師晚出入山谷老人(金陵瑣)
(事)
王韋父子俱善書人遂以大令呼子新(江寧府志)
徐霖
徐霖字子仁南京人篆登神品餘若真行皆入精妙碑
版書師顔柳題榜大書師詹孟舉並絶海内日本使臣
得者什襲為珍武宗南廵召見行宮兩幸其宅子仁故
長髯武宗手剪之以為拂子因自號髯翁(珊瑚網)
霖好堆墨書神采爛然(藝苑巵言)
徐子仁九歲作大書操筆成體正書出入歐顔大書初
法朱晦翁幾亂其真後喜趙松雪筆力遒勁布搆端飭
成一家書至於篆字得法於異人更造閫奥西涯李相
國白巖喬太宰時號篆聖見則以為不及(金陵瑣事)
篆法久微自周伯琦後惟李文正東陽遠續其緒霖躬
詣堂室蚤尚雄麗晚益樸古殆登神品(松江志寓賢傳)
葛滸
葛滸字希淵號秋泉四明人僑居南昌能篆書時徐霖
在金陵徑往訪之語以誤從偏傍者數事霖敬服遂相
友善(書史會要)
李夢陽
李夢陽字獻吉(續書史會要云號空同)系出開封籍慶陽弘治六
年進士授戶部主事擢郎中武宗時謫布政司經歴起
江西提學副使為古文詞與何景明徐禎卿邊貢顧璘
鄭善夫陳沂朱應登康海王九思號十才子(書史會要)
王世貞云嘗見李先生寫七尺碑大有顔平原筆(王世)
(貞國朝名賢遺墨跋)
何景明
何景明字仲默(朱謀垔云號大復山人)信陽人年十九舉進士授
中書舍人武宗時為陜西提學副使(珊瑚網)
景明書倣李長沙而指小滯(王世貞國朝名賢遺墨跋)
徐禎卿
徐禎卿字昌穀蘇州人仕至國子博士幼精文理不由
教廸長宿驚歎稱為文雄專門詩學成一家之言(國寶)
(新編)
禎卿詩甲海内而書極少行筆遒雅在文蔡間(弇州山)
(人稿)
顧璘
顧璘字華玉(金陵瑣事云號東橋)上元人舉進士方弱冠敏贍嗜
學多交名侣嘉靖中為南京刑部尚書詩篇清麗文辭
雅質多傳於世(名賢遺墨)
華玉書翩翩有晉人意(弇州山人稾)
璘善行草筆力高古(書史會要)
東橋真草皆清徹可愛(金陵瑣事)
顧&KR3265;
顧&KR3265;字英玉華玉之從父弟也正德甲戌進士授南京
工部主事歴官河南副使罷歸槖蕭然無以給昕夕臨
街一小樓扁曰寒松訓蒙童數人以自給(名賢遺墨)
英玉真草皆有晉人風味(金陵瑣事)
鄭善夫
鄭善夫字繼之閩縣人初為戶部主事劉瑾用事告歸
築少谷草堂巖居六載起為禮部員外郎復告歸嘉靖
改元薦起吏部郎中(珊瑚網)
善夫署書倣晦翁而自得(明詩綜)
善夫書法入神真行斟酌聖教狂草奔放縱横爛漫顚
素而下弗論也(畫史會要)
陳沂
陳沂初字宗魯後字魯南鄞人正德十二年進士改庶
吉士除編脩嘉靖中以行太僕卿致仕少好蘇氏學自
號曰小坡與顧璘王韋稱金陵三俊(珊瑚網)
沂書學蘇長公旁及篆隸繪事皆稱能品(金陵瑣事)
孫一元
孫一元字太初不知何許人自稱曰關中人好老氏書
辭家入太白山因號太白山人工為詩與名流倡和(劉)
(麟清惠公集)
太初性喜學書(書史會要)
景暘
景暘字伯時金陵人正德戊辰舉進士第二人授編修
仕至左中允南京國子司業工行書尤善小篆與周伯
琦埒為文以意勝詩蕭散有致(焦竑澹園集)
胡纉宗
胡纉宗字孝思一字世甫(朱謀垔云號可泉又號也齋)秦安人正德
戊辰進士授檢討歴官右副都御史(列卿紀)
纉宗書法筆力清勁古雅唯乏風韻耳(書史會要)
楊慎
楊慎字用修新都人正德辛未舉會試第二廷試第一
授翰林修撰兩上議大禮疏謫戍雲南嘗醉胡粉傅面
作雙了髻插花諸伎擁之游行城市諸酋以精白綾作
裓遺諸伎服之酒間乞書醉墨淋漓諸酋輙購歸裝潢
成卷(書史會要)
慎以博學名世書亦自負吳興堂廡(王世貞國朝名賢)
(遺墨跋)
孫承恩
孫承恩字貞甫别號毅齋松江人正德辛未登進士考
庶吉士授編修以禮部尚書致仕贈太子太保謚文簡
書法遒勁無纖媚態參之古意尤多(環溪集)
汪必東
汪必東字希澮崇陽人正德辛未進士邃於經史能為
古文詞善草書累官河南參政(湖廣緫志)
孫紹祖
孫紹祖字遠宗號我山廣德人正德辛未進士官至中
允工書法為時所尚(書史會要)
張潮
張潮字惟信號亭溪更號玉溪内江人正德辛未進士
改庶吉士授編修終禮部尚書能詩文尤工楷書(分省)
(人物考)
常倫
常倫字明卿澤州沁水人正德辛未進士仕大理評事
以詩名書瀟灑遒勁直與晉爭上下(書史會要)
胡松
胡松字茂卿號承菴績溪人正德甲戌進士官至工部
尚書行草流俊有法(弇州山人稾)
虞守隨
虞守隨字惟貞正德甲戌進士特授四川御史謫州判
善真行草書號茂巖(周士英義烏縣志)
顧可久
顧可久字與新别號洞陽無錫人正德甲戌進士拜行
人左遷國子學正嘉靖初拜戶部員外郎終廣東按察
副使好染翰作鍾王書盡得其髓(皇甫汸司勲集)
林達
林達字志道號愧吾(珊瑚網云林俊子)正德甲戌進士歴官南
京吏部考功郎中工篆隸能詩文(柯維騏續莆陽文獻)
王廷陳
王廷陳字稚欽黃岡人正德丁丑進士𨕖庶吉士解館
拜吏科給事中出為裕州知州(呂元音黃岡縣志)
稚欽書法故不必成就而翩翩自賞宛有徵仲中年以
前筆(弇州續槀)
林黼
林黼字質夫號石峰閩縣人通篆籀登正德丁丑進士
授大理評事(分省人物考)
張孚一
張孚一號雲川弼之孫正德丁夘領鄉薦知建陽縣喜
作小楷或署書咸工(莫如忠崇蘭館集)
孫存
孫存字性甫滁人正德進士仕至河南左轄書法以清
媚見稱(書史會要)
楊應奎
楊應奎字文煥益都人正德間進士授仁和尹徵兵部
主事轉禮部員外郎博覽羣籍工右軍書法(馮惟訥青)
(州府志)
成周
成周無錫人正德二年進士官僉事善歌詩工書豐腴
流宕得眉山法(無錫志)
王謳
王謳字舜夫西安人正德丁丑進士授工部主事陞僉
事有才力學賦詩追逐古人善楷行書似顔柳(陜西通)
(志)
王鳳靈
王鳳靈字應時順德之耕原人正德丁丑進士仕淮南
太守終陜西提學字法右軍人珍慕之淮諸生稱曰筆
峰先生(書史會要)
于鏊
于鏊字器之號雲心滁州人正德戊辰進士授戶部主
事終貴州按察使究心六書之學年八十燭下猶能作
蠅頭楷書(分省人物志)
華愛
華愛字仁卿號石牎櫟陽人正德時官桂林守精於書
法尤工義獻行草評者謂其遒勁美澤變化若風雲翺
翔若龍鳳(書史會要)
李贊
李贊字惟誠號平軒蕪湖人正德時官浙江左轄草書
遒勁得蘇長公筆意(書史會要)
姚惟芹
姚惟芹字惟誠别號東齋(綬孫)正德戊辰貢入太學好古
帖名畫時時摹寫得意處莫辨其為東齋筆也手書御
史稾數篇勒諸石或以唐詩晉字擬(姚氏家傳)
鄭天鵬
鄭天鵬諸暨人正德中舉於鄉書法為世所珍令弋陽
手書文告每為好事者竊去(書史會要)
江巨石
江巨石正德時為禮部主事好為鍾鼎大篆斯邕以下
恥而不為(書史會要)
曾嶼
曾嶼號少岷四川瀘州人舉進士正德十二年為建昌
知府博通羣籍善書法工古文詞(鄒鳴雷建昌府志)
涂澂
涂澂字維&KR0008;新城人正德中歲貢習鍾王書法選入内
庭寫誥授徽府同知遷刑部郎中(建昌府志)
鄭雍言
鄭雍言四明人舉進士官中書舍人工行草小楷篆書
(書史會要)
張允中
張允中字道宗忻州人正德乙夘舉人知大興縣醖藉
有文書法遒美(党承志忻州志)
金琮
金琮字元玉金陵人嘗遊浙之赤松山愛其佳徘徊不
能去因自號赤松山農善書初法趙子昂晚年學張伯
雨精工可愛文待詔極喜之得片紙皆裝潢成卷題曰
積玉(名賢遺墨)
元玉家有極高明樓每夜學書然燭一枝月然三十枝
寒暑無間(金陵瑣事)
金魚
金魚字慕楨(琮子)書得家學筆力稍軟(金陵瑣事)
劉穉孫
劉穉孫字復孺(劉昌孫蘇州志云號七芝居士)文待詔以兄之子妻之
字學蘇眉山尤工秦漢篆名擅一時(吴縣志)
朱治登胡師閔
朱治登胡師閔並師文待詔書法待詔遺蹟世所珍藏
大半二人之筆(王穉登筆記)
朱貞孚
朱貞孚與文徵明同時為景寧教諭書畫兼美(書畫記)
彭昉
彭昉字寅之初有盛名選擇為吏南粤舉止多輕躁不
能其官罷歸初年少游於文徵仲之門名日以著所為
詩若文一時靡焉向風爭相慕書跡遒勁貴於時(續文)
(獻通考)
王朝佐
王朝佐字邦翰晉江人能詩善書畫文徵明見而賞歎
曰此人生在泉州可謂黃金與土同價(閩書)
謝承舉
謝承舉字子象初名濬字文卿儲柴墟在南考功引與
同社累十舉不第退耕國門之南自號野全子(息園存)
(稾)
謝髯九子象出於蘇黃兩家筆力清硬(金陵瑣事)
顧元慶
顧元慶字大有長洲人以圖書自娛閒游戲翰墨瀟灑
夷曠得作者遺意故居埭川後徙通安里規大石塢為
夀藏因自號大石山人(瞿文懿公集)
顧元慶好古法書嘗作瘞鶴銘考云其師南濠先生家
藏碑刻甲於東南錄其文悉皆品題為金薤琳瑯凡數
十卷獨恨此銘為山僧所匿乃放舟京口冒雪渡江始
得於山石之下親搨以歸由是復傳人間(書史會要)
沈仕
沈仕字子登自號青門山人岳岱曰翰墨丹青游藝王
道思序其詩云顧東橋以為江湖詩人第一流(名賢遺)
(墨)
嚴賓
嚴賓字子寅一字鶴丘金陵人字法米帖能詩及畫所
蓄古法書名畫頗多往來東橋衡山諸公之門(江寧府)
(志)
楊珂
楊珂字汝鳴餘姚諸生從王文成學隐居秘圖山養母
以孝聞為詩瀟灑不羣書得晉人筆法(紹興志)
楊珂初亦習二王後益放逸柔筆疎行了無風骨所謂
南路體也(藝苑巵言)
王洪
王洪字宗範海鹽人容貌修偉能書攻詩善談吐游陽
明先生門(海鹽圖經)
張詩
張詩(書史會要云字子言)北平人自號崑崙山人學詩文於何景
明與諸豪俊交遊倡和重於都下為文雄竒變怪覽者
不敢以今人待之字書放勁得其一幅揭之壁間可以
驚人亦足驅鬼(珊瑚網)
李祐
李祐字宗吉别號三川安定人善大書草書(何大復集)
張含
張含字愈光保山人少舉於鄉不樂仕進游梁宋間為
李夢陽所知與楊慎友善學者稱禺山先生(雲南通志)
張禺山晚年好縱筆作草書不師法帖殊自珍詫(皇明)
(世說新語)
林鉞
林鉞字宏用晉江人官南戶部郎中出守太平與關西
呂柟相友善詩能書(閩書)
周梁石
周梁石撫州太守書效朱文公體甚竒偉(楊廉文恪公)
(集)
陶楷
陶楷字文式號菊亭秀水人平生購竒書蓄名畫甚富
吟詩作文思致雋永真草書得古人筆意(楊廉文恪公)
(集)
董宜陽
董宜陽字子元號紫岡復號七休居士上海人屢試不
第遂棄舉子業專攻詩古文詞楷書法虞永興行草法
僧智永顧司宼璘文待詔徵明許奉常穀皆推奬之(松)
(江志)
高瀔
高瀔字宗呂侯官人(見畫家傳)早歲善屬詞不樂舉子業孤
潔一世知名海内善隸草八分(明詩綜)
楊黼
楊黼雲南太和人素好學工書善篆籀庭前有大桂樹
縛板樹上題曰桂樓偃仰其中躬耕數畆以供甘旨註
疏孝經數萬餘言皆小古篆作字片硯硯乾欲下桂樓
取水硯池中忽已盈矣自是為常人謂孝感(珊瑚網)
瞿汝臣
瞿汝臣號古村(瞿景淳父見畫家傳)贈翰林編修字類沈度(瞿文)
(懿公集)
張錂
張錂字寳之苦愛歐陽真帖暇則臨之敝筆積者種種
故字學多可觀(朱曜玉洲集)
朱正
朱正字守中長洲人正德初以名醫徵字畫秀潤知者
珍愛之(懷星堂集)
陸平
陸平字以和别號竹坡(陸深父)松江上海人善筆札真行
草書皆有晉唐人風致(儼山文集)
宋顯章
宋顯章字文光號藻汀濮人以孝行著正德時人稱宋
孝子作字用草竹筆體畫遒勁自成一家(書史會要)
宋顯章工草書善臨古帖(王汝訓東昌府志)
崔深
崔深字静伯吳江人正德中以字學薦授中書舍人(萬)
(姓統譜)
朱端
朱端字克正海鹽人(見畫家傳)正德間以畫士直仁智殿亦
善書(書史會要)
司馬伯通
司馬伯通弘正間傑材也草書倣聖母帖仕業亦豪俊
其詩多清豁(徐文長集)
杜君澤
杜君澤號小癡姑蘇人(見畫家傳)善楷書嗜酒流寓高郵(圖)
(繪寶鑑續纂)
李㫤
李㫤字光遠號柯耕衢之西安人(見畫家傳)工楷書授禮部
司務(畫史會要)
李穆
李穆字元載吉之泰和人官南樂訓導罷閒後蹤跡多
在荆楚間因以寄寄為號所作真行篆隸諸書學者爭
藏去以為法(羅欽順整菴存稾)
陳世英
陳世英上虞人通尚書史記善楷法(震澤集)
詹貴
詹貴字存中休寧人行書似蘇子瞻而酷似子由其法
趙承旨亦宛然似之(詹氏小辨)
蔣能
蔣能號竹坡道人長洲人精小楷古篆由歲貢官福建
鹽運使司經歴改長蘆俱有政績(陸金蔣翁墓碣)
林㷆
林㷆字惟大閩縣人工署書逕丈逾佳(福州志)
林㷆署書學松雪而少勁(珊瑚網)
張煒
張煒字德南閩縣人官刑部郎善詩工署書得法於朱
晦翁而參以己意其所題識至逾尋丈莫不極天然之
趣(明詩綜)
諸夏
諸夏號彪湖能法書古文詞與海内名公游(張丑清河)
(書畫舫)
吳楚
吳楚休寧人善草書製墨得李廷珪遺法文待詔嘗記
其墨法為神品(徽州志)
王時任
王時任字澤民華州人好酒工書(王維楨槐野先生存)
(笥稾)
黃源
黃源清流人由舉人為汝寧教授能文善書多有述作
(伍晏汀州志)
丘山
丘山字安重莆田人知瑞安縣擢監察御史終雲南按
察副使雅妙書法刻石崖州大忠祠一時重之(閩書)
林渠
林渠莆田人宿州同知工書(閩書)
羅黻
羅黻思南水德司人好吟詩工書大字至二尺楷法可
觀(田秋思南府志)
朱唐
朱唐姑蘇人善小楷流寓汴梁凡碑銘皆唐書之(李天)
(麟祥符縣志)
柴世需
柴世需字元功陽穀人以詞賦名尤善真草隸書選入
中祕纂修國史遷工部員外郎(黃承玄安平鎮志)
徐潮
徐潮字以同居洞庭西山好學不倦詩章字畫迥出流
輩(吳縣志)
馮濟
馮濟字子舟能詩善書(吳縣志)
錢潤
錢潤字惟霖性高曠喜近林藪與善詩者為吟社詩温
麗可誦書倣宋仲温(常熟志)
嚴雍
嚴雍常熟人有隱節工篆隸(常熟志)
嚴芸
嚴芸字允芳雍子善大書篆隸有家法(常熟志)
張奉
張奉字伯承張丑跋文徵明少峰圖云右文太史贈大
父少峰圖一方其後大父撰述二篇宗老伯承用隸古
書之各得漢魏唐人遺風(清河書畫舫)
何翠谷
何翠谷雲間人業於醫登鄉舉其書翰深得晉唐氣態
(書畫史)
王德明
王德明(武宗時人)明陳先生學政序碑正德六年知嘉善事
清苑王德明書(鄒衡嘉興志補)
李士實
李士實字若虚江西豐城人成化丙戌進士正德中為
右都御史附逆濠伏誅(列卿紀)
士實書瘦險醜怪而一時聲甚著(藝苑巵言)
傅亨
傅亨號芝山工小楷篆隸(書史會要)
章寶臣
章寳臣號丹崖官祥符縣尉能書(書史會要)
張節
張節官禮科給事中能書(書史會要)
張士寔
張士寔官中書舍人能書(書史會要)
徐墱
徐墱官中書舍人能書(書史會要)
許伯貞
許伯貞官鉛山縣主簿善楷書(書史會要)
陸顧
陸顧官主簿善書(書史會要)
潘謙
潘謙官中書舍人能書(書史會要)
鄭公佐
鄭公佐官澠池尉能書(書史會要)
陳謨
陳謨字古訓江西南昌人官給事中善書(書史會要)
楊士廉
楊士廉號思夷常熟人工草書斲琴雕漆亦皆能之(皇)
(明書畫史)
范紳
范紳字朝儀號節齋嘉定人真行宗聖教亦善隸書(書)
(史會要)
陳宣
陳宣字以昭號桂軒嘉定人善章草宗宋仲温(書史會)
(要)
金勉
金勉字希賢松江人官中書舍人善行楷(書史會要)
陸勉
陸勉字懋成號竹石無錫人善書(書史會要)
周文褒
周文褒永嘉人舉進士官河南布政使善楷書(書史會)
(要)
何暹
何暹松江人官按察使工書法(書史會要)
凌夀
凌夀錢唐人官大理評事工篆隸(書史會要)
柳濟
柳濟字孟淵德化人善楷書(書史會要)
御定佩文齋書畫譜卷四十二
