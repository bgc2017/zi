欽定四庫全書
御定佩文齋書畫譜目錄
第二卷
論書一(書體上)
伏羲書
倉頡書
周六書
周籀書
秦八體書
漢六體書
漢孔安國隸古
漢眞草書
後漢三體書
八分書
汲冢書
晉衛恒四體書勢
晉索靖草書狀
晉成公綏隸書體
晉王珉行書状
晉楊泉草書賦
晉劉劭飛白書勢銘
晉摯虞論虎爪書偃波書
宋王愔文字志古書三十六種目
宋鮑照飛白書勢銘
齊蕭子良古今篆隸文體
齊百體書
竹簡書
梁武帝草書狀
古文漢書
梁庾元威一百二十體書
後魏江式論書表
唐五體書
唐禁中書法
唐影書
唐虞世南書旨述
唐唐玄度論十體書
唐李陽冰上採訪李大夫論古篆書
玉筯篆
唐張懷瓘十體書斷
唐韋續纂五十六種書
唐杜光庭辨隸書所起
後蜀林罕論篆隸書
欽定四庫全書
御定佩文齋書畫譜卷一
論書一(書體上)
伏羲書
古者伏羲氏之王天下也始畫八卦造書契以代結繩
之政由是文籍生焉(孔安國尚書序)
倉頡書
倉頡之初作書蓋依類象形故謂之文其後形聲相益
即謂之字字者言孳乳而浸多也著於竹帛謂之書書
者如也以迄五帝三王之世改易殊體封於泰山者七
十有二代靡有同焉(許慎說文序)
周六書
地官小司徒保氏養國子以道乃教之六藝一曰五禮
二曰六樂三曰五射四曰五馭五曰六書六曰九數鄭
司農注云六書象形會意轉注處事假借諧聲也(周禮注)
(疏)
周籀書
史籀篇者周時史官教學童書也與孔氏壁中古文異
體(漢書藝文志)
秦八體書
孔子書六經左丘明述春秋傳皆以古文其後分為七
國文字異形秦始皇帝初兼天下丞相李斯乃奏同之
罷其不與秦文合者取史籀大篆或頗省改所謂小篆
者也是時秦大發隸卒興役戍官獄職務繁初有隸書
以趣約易而古文由此絶矣自爾秦書有八體一曰大
篆二曰小篆三曰刻符四曰蟲書五曰摹印六曰署書
七曰殳書八曰隸書(說文序)
漢六體書
六體者古文奇字篆書隸書繆篆蟲書皆所以通知古
今文字摹印章書幡信也(漢書藝文志)
漢孔安國隸古
孔安國尚書序曰科斗書廢已久時人無能知者以所
聞伏生之書考論文義定其可知者為隸古定更以竹
簡寫之孔穎達正義云就古文體而從隸定之故曰隸
古以雖隸而猶古也(尚書注疏)
漢真草書
褚少孫曰臣觀太史公列傳中稱三王世家終不能得
竊從長老好故事者取其封策書編列其事而傳之至
其次序分絶文字之上下簡之參差長短皆有意人莫
之能知謹論次其眞草詔書編於左方令覽者自通其
意而解說之(史記三王世家)
後漢三體書
後漢靈帝熹平四年詔諸儒正定五經刊於石碑為古
文篆隸三體書法以相參檢樹之學門使天下咸取則
焉(後漢書儒林傳序)
八分書
蔡文姬言割程隸字八分取二分割李篆字二分取八
分於是為八分書(周越古今法書苑)
汲冢書
晉太康元年汲郡人不準盜發魏安釐王冢得竹書數
十車漆書皆科斗字武帝以其書付祕書校綴次第尋
考指歸而以今文寫之(晉書束晢傳)
晉衛恒四體書勢
昔在黃帝創制造物有沮誦倉頡者始作書契以代結
繩蓋覩鳥跡以興思也因而遂滋則謂之字有六義焉
一曰指事上下是也二曰象形日月是也三曰形聲江
河是也四曰會意武信是也五曰轉注老考是也六曰
假借令長是也夫指事者在上為上在下為下象形者
日滿月虧效其形也形聲者以類為形配以聲也會意
者止戈為武人言為信也轉注者以老為夀考也假借
者數言同字其聲雖異文意一也自黃帝至於三代其
文不改及秦用篆書焚燒先典而古文絶矣漢武時魯
恭王壞孔子宅得尚書春秋論語孝經時人已不復知
有古文謂之科斗書漢世祕藏希得見者魏初傳古文
者出於邯鄲淳恒祖敬侯寫淳尚書後以示淳而淳不
别至正始中立三字石經轉失淳法因科斗之名遂效
其形太康元年汲縣人盜發魏襄王冢得策書十餘萬
言按敬侯所書猶有髣髴古書亦有數種其一卷論楚
事者最為工妙恒竊悅之故竭愚思以贊其美愧不足
厠前賢之作冀以存古人之象焉古無别名謂之字勢
云
黃帝之史沮誦倉頡眺彼鳥跡始作書契紀綱萬事
垂法立制帝典用宣質文著世爰暨暴秦滔天作戾
大道既泯古文亦滅魏文好古世傳丘墳歴代莫發
眞偽靡分大晉開元弘道敷訓天垂其象地耀其文
天地乃位粲矣其章因聲會意類物有方日處君而
盈其度月執臣而虧其旁雲委蛇而上布星離離以
舒光禾卉苯䔿以垂穎山嶽嵯峨而連岡蟲跂跂其
若動鳥飛飛而未揚觀其措筆綴墨用心精專勢和
體均發止無間或守正循檢矩折規旋或方員靡則
因事制權其曲如弓其直如弦矯然突出若龍騰於
川淼爾下頽若雨墜於天或引筆奮力若鴻鵠高飛
邈邈翩翩或縱肆阿那若流蘇懸羽靡靡緜緜是故
遠而望之若翔風厲水清波漪漣就而察之有若自
然信黃唐之遺跡為六藝之範先籀篆蓋其子孫隸
草乃其曾玄覩物象以致思非言辭之所宣
昔周宣王時史籀始著大篆十五篇或與古同或與古
異世謂之籀書者也及平王東遷諸侯立政家殊國異
而文字乖形秦始皇帝初兼天下丞相李斯乃損益之
奏罷不合秦文者斯作倉頡篇中車府令趙高作爰歴
篇太史令胡毋敬作博學篇皆取史籀大篆或頗省改
所謂小篆者或曰下杜人程邈為衙吏得罪始皇幽繫
雲陽十年從獄中作大篆少者增益多者損減方者使
員員者使方奏之始皇始皇善之出為御史使定書或
曰邈所定乃隸字也自秦壞古文有八體一曰大篆二
曰小篆三曰刻符四曰蟲書五曰摹印六曰署書七曰
殳書八曰隸書王莽時使司空甄豐校文字部改定古
文復有六書一曰古文孔氏壁中書也二曰奇字即古
文而異者也三曰篆書秦篆書也四曰佐書即隸書也
五曰繆篆所以摹印也六曰鳥書所以書幡信也及漢
祭酒許慎撰說文用篆書為正以為體例最新可得而
論也秦時李斯號為工篆諸山及銅人銘皆斯書漢建
初中扶風曹喜少異於斯而亦稱善邯鄲淳師焉略究
其妙韋誕師淳而不及也太和中誕為武都太守以能
書留補侍中魏氏寶噐銘題皆誕書也漢末又有蔡邕
為左中郎將善篆采斯喜之法為古今雜形然精密閑
理不如淳也邕作篆勢云
鳥遺蹟皇頡循聖作則制斯文體有六篆為眞形要
妙巧入神或龜文針列櫛比龍鱗紓體放尾長翅短
身頽若黍稷之垂穎藴若蟲蛇之棼緼揚波振撆鷹
跱鳥震延頸脅翼勢欲凌雲或輕筆内投微本濃末
若絶若連似水露緣絲凝垂下端從者如懸衡者如
編杳杪邪趣不方不員若行若飛跂跂翾翾遠而望
之象鴻鵠羣遊駱驛遷延廹而視之端際不可得見
指偽不可勝原研桑不能數其詰屈離婁不能覩其
卻間般倕揖讓而辭巧籀誦拱手而韜翰處篇籍之
首目粲斌斌其可觀摛華豔於紈素為學藝之範先
嘉文德之弘懿愠作者之莫刊思字體之頫仰舉大
略而論旃
秦既用篆奏事繁多篆字難成即令隸人佐書曰隸字
漢因用之獨符璽幡信題署用篆隸書者篆之捷也上
谷王次仲始作楷法至靈帝好書時多能者而師宜官
為最大則一字徑丈小則方寸千言甚矜其能或時不
持錢詣酒家飲因書其壁顧觀者以酬酒直計錢足而
滅之每書輙削而焚其柎梁鵠乃益為柎而飲之酒候
其醉而竊其柎鵠卒以書至選部尚書宜官後為袁術
將今鉅鹿宋子有耿球碑是術所立其書甚工云是宜
官書也梁鵠奔劉表魏武帝破荆州募求鵠鵠之為選
部也魏武欲為洛陽令而以為北部尉故懼而自縛詣
門署軍假司馬在祕書以勤書自效是以今者多有鵠
手跡魏武帝懸著帳中及以釘壁翫之以為勝宜官今
宫殿題署多是鵠書鵠宜為大字邯鄲淳宜為小字鵠
謂淳得次仲法然鵠之用筆盡其勢矣鵠弟子毛弘教
於秘書今八分皆弘之法也漢末有左子邑小與淳鵠
不同然亦有名魏初有鍾胡二家為行書法俱學之於
劉德昇而鍾氏小異然亦各有其巧今盛行於世作隸
勢云
鳥跡之變乃惟佐隸蠲彼繁文從此簡易厥用既弘
體象有度煥若星陳鬱若雲布其大徑尋細不容髮
隨事從宜靡有常制或穹窿恢廓或櫛比鍼列或砥
平繩直或䖤蜑繆戾或長邪角趣或規旋矩折修短
相副異體同勢奮筆輕舉離而不絶纖波濃點錯落
其間若鐘簴設張庭燎飛煙嶄巖嵯峨高下屬連似
崇臺重宇層雲冠山遠而望之若飛龍在天近而察
之心亂目眩奇姿譎詭不可勝原研桑所不能計宰
賜所不能言何草篆之足算而斯文之未宣豈體大
之難覩將祕奥之不傳聊俯仰而詳觀舉大較而論
旃
漢興而有草書不知作者姓名至章帝時齊相杜度號
稱善作後有崔瑗崔寔亦皆稱工杜氏殺字甚安而書
體微瘦崔氏甚得筆勢而結字小疎弘農張伯英者因
而轉精其巧凡家之衣帛必書而後練之臨池學書池
水盡墨下筆必為楷則常曰悤悤不暇草書寸紙不見
遺至今世尤寶其書韋仲將謂之草聖伯英弟文舒者
次伯英又有姜孟穎梁孔達田彦和及韋仲將之徒皆
伯英之弟子有名於世然殊不及文舒也羅叔景趙元
嗣者與伯英並時見稱於西州而矜巧自與衆頗惑之
故伯英自稱上比崔杜不足下方羅趙有餘河間張超
亦有名然雖與崔氏同州不如伯英之得其法也崔瑗
作草勢云
書契之興始自頡皇寫彼鳥跡以定文章爰暨末葉
典籍彌繁時之多僻政之多權官事荒蕪勦其墨翰
惟作佐隸舊字是刪草書之法蓋又簡略應時諭指
用於卒廹兼功并用愛日省力純儉之變豈必古式
觀其法象俯仰有儀方不中矩員不副規抑左揚右
兀若竦﨑獸跂鳥跱志在飛移狡兔暴駭將奔未馳
或黝黭&KR1709;&KR1677;狀似連珠絶而不離畜怒怫鬱放逸生
奇或淩邃惴慄若據槁臨危旁點邪附似蜩螗挶枝
絶筆收勢餘綖糾結若杜伯揵毒看隙緣巇騰蛇赴
穴頭没尾垂是故遠而望之摧焉若阻岑崩崖就而
察之一畫不可移幾微要妙臨時從宜略舉大較髣
髴若斯(晉書衛恒傳)
晉索靖草書狀
聖皇御世隨時之宜倉頡既生書契是為科斗鳥篆類
物象形叡哲變通意巧兹生損之隸草以崇簡易百官
畢修事業並麗蓋草書之為狀也婉若銀鈎漂若驚鸞
舒翼未發若舉復安蟲蛇虯蟉或往或還類阿那以羸
羸欻奮釁而桓桓及其逸遊盻嚮乍正乍邪騏驥暴怒
逼其轡海水窊隆揚其波芝草蒲陶還相結棠棣融融
載其華玄熊對距於山嶽飛燕相追而差池舉而察之
又似乎和風吹林偃草扇樹枝條順氣轉相比附窈嬈
廉苫隨體散布紛擾擾以綺靡中持疑而猶豫玄螭狡
獸嬉其間騰猿飛鼺相奔趣淩魚奮尾駭龍反據投空
自竄張設牙距或若登高望其類或若既往而中顧或
若俶儻而不羣或若自檢於常度於是多才之英篤藝
之彦役心精微耽此文憲守道兼權觸類生變離析八
體靡形不判去繁存微大象未亂上理開元下周謹案
騁辭放手雨行冰散高音翰厲溢越流漫忽班班而成
章信奇妙之煥爛體磥落而壯麗姿光潤以粲粲命杜
度運其指使伯英廻其腕著絶勢於紈素垂百世之殊
觀(晉書索靖傳)
晉成公綏隸書體
皇頡作文因物搆思觀彼鳥跡遂成文字燦矣成章閱
之後嗣存載道德紀綱萬事俗所傳述實由書記時變
巧易古今各異蟲篆既繁草藁近偽適之中庸莫尚於
隸規矩有則用之簡易隨便適宜亦有弛張操筆假墨
抵押豪芒彪煥磥硌形體抑揚芬葩連屬分間羅行爛
若天文之布曜蔚若錦繡之有章或輕拂徐振緩按㥯
挑挽横引從左牽右繞長波鬱拂微勢縹𦕈工巧難傳
善之者少應心隱手必由意曉爾乃動纖指舉弱腕握
素紈染玄翰彤管電流雨下雹散點&KR1677;折拔𢮓挫安按
繽紛絡繹紛華粲爛絪緼卓犖一何壯觀繁縟成文又
何可翫章周道之郁郁表唐虞之耀煥若乃八分璽法
殊好異制分白賦黑棋布星列翹首舉尾直刺邪𢮓繾
綣結體劖彩奪節或若虯龍盤游蜿蟬軒翥鸞鳳翺翔
矯翼欲去或若鷙鳥將擊并體抑怒良馬騰驤奔放向
路仰而望之鬱若霄霧朝昇游煙連雲俯而察之漂若
清風厲水漪瀾成文垂象表式有模有楷形功難詳麤
舉大體(成公子安集)
晉王珉行書狀
邈乎嵩岱之峻極爛若列宿之麗天偉字挺特奇書秀
出揚波騁藝餘好宏逸虎踞鳳跱龍伸蠖屈資胡氏之
壯傑兼鍾公之精密總二妙之所長盡要美乎文質詳
覽字體究尋筆蹟粲乎偉乎如珪如璧宛若蟠螭之仰
勢翼若翔鸞之舒翮或乃飛筆放體雨疾風馳綺靡婉
娩縱横流離(歐陽詢藝文類聚)
晉楊泉草書賦
惟六書之為體美草法之最奇杜垂名於古昔皇著法
乎今斯字要妙而有好勢奇綺而分馳解隸體之細微
散委曲而得宜乍抑揚而奮發似龍鳳之騰儀應神靈
之變化象日月之盈虧書縱竦而植立衡平體而均施
或歛束而相抱或婆娑而四垂或攢翦而齊整或上下
而參差或隂岑而高舉或落籜而自披其布好施媚如
明珠之陸離其發翰攄藻如春華之揚枝其提墨縱體
如美女之長眉其滑澤肴易如長溜之分岐其骨梗強
壯如柱礎之丕基其斷除窮盡如工匠之盡規其芒角
吟牙如嚴霜之傅枝衆巧百態無盡不竒宛轉翻覆如
絲相持(陳思書苑菁華)
晉劉劭飛白書勢銘(張懷瓘書斷作劉彦祖)
鳥魚龍蛇龜獸仙人蚊脚偃波楷隸八分世絶常妙索
草鍾真爰有飛白之麗貌豔藝珍若乃敷㭊豪芒纖微
和惠素翰冰鮮蘭墨電掣直準箭飛屈擬蠖勢繁節參
譚綺靡循致有若煙雲拂蔚交紛刻繼韓盧接飛宋鵲
遊逝(書苑菁華)
晉摰虞論虎爪書偃波書
晉摰虞決疑要注曰尚書臺召人用虎爪書告下用偃
波書皆不可卒學以防矯詐(徐堅初學記)
宋王愔文字志古書三十六種目(張彦遠云未見此書今錄其目)
古文篆大篆象形篆科斗篆小篆刻符篆摹篆蟲篆隸
書署書殳書繆書鳥書尚方大篆鳳書魚書龍書騏麟
書龜書蛇書仙人書雲書芝英書金錯書十二時書懸
針書垂露篆倒薤書偃波書蚊脚書草書行書楷書藁
書填書飛白書(張彦遠法書要錄)
宋鮑照飛白書勢銘
秋豪精勁霜素凝鮮霑此瑶波染彼松煙超工八法盡
奇六文鳥企龍躍珠解泉分輕如遊霧重似崩雲鋒絶
劒摧驚勢箭飛差池燕起振迅鴻歸臨危制節中險騰
機圭角星芒明麗爛逸絲縈髮垂平理端密盈尺錦裁
片字金溢仙芝繁弱既匪足質蟲虎繢綷又安能匹君
子品之是最神筆(書苑菁華)
齊蕭子良古今篆隸文體
蕭子良古今篆隸文體有藁書楷書蓬書懸針書垂露
書飛白書填書奠書鴈書虎爪書偃波書鶴頭書象形
篆尚方大篆鳳鳥書科斗蟲書龍虎書仙人書芝英書
十二時書例薤書龜書騏麟書金錯書蚊脚書凡數十
種皆出於六文八體之書而因事生變者也(祝穆事文類聚)
齊百體書
梁庾元威論書云齊末王融圖古今雜體有六十四書
少年崇倣家藏紙貴而鳳魚蟲鳥是七國時書元常皆
作隸書故貽後来所詰湘東王遣沮陽令韋仲定為九
十一種次功曹謝善勛增其九法合成百體其中以八
卦書為一謂以太極為兩法徑丈一字方寸千言太上
止傳可爾鬼書惟有業殺刁斗出於古噐爾㝵由乎内
典散隸露書終是飛白意謂此等並非通論(法書要錄)
竹簡書
襄陽有盜發古冢者相傳云是楚王冢大獲寶物玉屐
玉屏風竹簡書青絲編簡廣數分長二尺皮節如新後
人有得十餘簡以示撫軍王僧虔僧虔云是科斗書考
工記周官所闕文也(南齊書惠文太子傳)
梁武帝草書狀
蔡邕云昔秦之時諸侯爭長簡檄相傳望烽走驛以篆
隸之難不能救速遂作赴急之書蓋今草書是也其先
出自杜氏以張為祖以衛為父索范者伯叔也二王父
子可為兄弟薄為庶息羊為僕隸目而叙之亦不失倉
公觀鳥跡之措意邪但體有疎密意有倜儻或有飛走
流注之勢驚竦峭絶之氣滔滔閑雅之容卓犖調宕之
志百體千形而呈其巧豈可一槩而論哉皆古英儒之
撮撥豈羣小皂吏所能為因為之狀曰疾若驚蛇之失
道遲若渌水之徘徊緩則鴉行急則鵲厲抽如雉啄點
如兔擲乍注乍引任意所為或麤或細隨態運奇雲集
水散風廻電馳及其成也麤而有筋似蒲陶之蔓延女
蘿之繁縈澤蛇之相絞山熊之對争若舉翅而不飛欲
走而還停狀雲山之有玄玉河漢之有列星厥體難窮
其類多容婀娜如削弱柳聳拔如裊長松婆娑而飛舞
鳳宛轉而起蟠龍縱横如結聯緜如繩流離似繡磊落
如陵暐暐曄曄奕奕翩翩或卧而似倒或立而似顛斜
而復正斷而還連若白水之遊羣魚叢林之挂騰猿狀
衆獸之逸原陸飛鳥之戲晴天象烏雲之罩恒岳紫霧
之出衡山巉巖若嶺脈脈如泉文不謝於波瀾義不愧
於深淵傳志意於君子報款曲於人間蓋略言其梗槩
未足稱其要妙焉(書苑菁華)
古文漢書
梁蕭琛為宣城太守有北僧南度唯齎一瓠蘆中有漢
書序傳僧云三輔舊書相傳以為班固眞本琛固求得
之其書多有異今者而紙墨亦古文字多如龍舉之例
非隸非篆琛甚祕之及遷江夏太守以書餉鄱陽王範
獻於東宫(南史蕭琛傳)
梁庾元威一百二十體書
庾元威論書云余經為正陽侯書十牒屛風作百體間
以采墨當時衆所驚異自爾絶筆惟留草本而已其百
體者懸針書垂露書秦望書汲冢書金鵲書玉文書鵠
頭書虎爪書倒薤書偃波書幡信書飛白篆古頡書籀
文書奇字繆篆制書列書日書月書風書雲書星隸填
隸蟲食葉書科斗書署書胡書蓬書相書天竺書轉宿
書一筆篆飛白書一筆隸飛白草草書古文隸横書楷
書小科隸此五十種皆純墨璽文書節文書眞文書符
文書芝英隸花草隸幡信隸鍾鼔隸龍虎篆鳳魚篆騏
驎篆仙人篆科斗篆蟲篆雲星篆魚篆鳥篆龍篆龜篆
虎篆鸞篆龍虎隸鳳魚隸騏驎隸仙人隸科斗隸雲隸
蟲隸魚隸鳥隸龍隸龜隸鸞隸蛇龍文隸書龜文書鼠
書牛書虎書兔書龍草書蛇草書馬書羊書㺅書雞書
犬書豕書此十二時書已上五十種皆采色其外復有
大篆小篆銘鼎摹印刻符石經象形篇章震書倒書反
左書等及宋中庶宗炳出九體書所謂縑素書簡奏書
牋表書弔記書行押書檝書藁書半草書全草書此九
法極眞草書之次第焉刪捨之外所存猶一百二十體
張芝始作一筆飛白書此於井冊等字為妙所以唯云
一筆飛白書則無所不通矣反左書者大同中東宫學
士孔敬通所創余見而達之於是座上酬答諸君無有
識者遂呼為衆中清閑法今學者稍多解者益寡敬通
又能一筆草書一行一斷婉約流利特出天性頃来莫
有繼者宗炳復於屏風上作雜體篆二十四種寫凡百
名將恐一筆鄣子凡百屏風傳者逾謬幷懷歎息(法書要)
(錄)
後魏江式論書表
臣聞伏羲氏作而八卦形其畫軒轅氏興而靈龜彰其
彩古史倉頡覽二象之爻觀鳥獸之跡别創文字以代
結繩用書契以維事宣之王迹則百工以叙載之方冊
則萬品以明迄於三代厥體頗異雖依類取制未能殊
倉氏矣故周禮八歲入小學保氏教國子以六書一曰
指事二曰象形三曰諧聲四曰會意五曰轉注六曰假
借蓋是史頡之遺法及宣王太史史籀著大篆十五篇
與古文或同或異時人即謂之籀書孔子修六經左丘
明述春秋皆以古文厥意可得而言其後七國殊軌文
字乖别暨秦兼天下丞相李斯乃奏蠲罷不合秦文者
斯則倉頡篇車府令趙高作爰歴篇太史令胡毋敬作
博學篇皆取史籀式頗有省改所謂小篆者也於是秦
燒經書滌除舊典官獄繁多以趣約易始用隸書古文
由此息矣隸書者始皇使下杜人程邈附於小篆所作
也世人以邈徒隸即謂之隸書故秦有八體一曰大篆
二曰小篆三曰符書四曰蟲書五曰摹印六曰署書七
曰殳書八曰隸書漢興有尉律學復教以籀書又習八
體試之課最以為尚書史書省字不正輒舉劾焉又有
草書莫知誰始其形畫雖無厥誼亦是一時之變通也
孝宣時召通倉頡讀者獨張敞從受之涼州刺史杜鄴
沛人爰禮講學大夫秦近亦能言之孝平時徵禮等百
餘人說文字於未央宫中以禮為小學元士黃門侍郎
揚雄採以作訓纂篇及亡新居攝自以運應制作大司
馬甄豐校文字之部頗改定古文時有六書一曰古文
孔子壁中書也二曰奇字即古文而異者三曰篆書云
小篆也四曰佐書秦隸書也五曰繆篆所以摹印也六
曰鳥蟲所以幡信也壁中書者魯共王壞孔子宅而得
尚書春秋論語孝經也又北平侯張蒼獻春秋左氏傳
書體與孔子相類即前代之古文矣後漢郎中扶風曹
喜號曰工篆小異斯法而甚精巧自是後學皆其法也
又詔侍中賈逵修理舊文殊藝異術王教一端苟有可
以加於國者靡不悉集逵即汝南許慎古學之師也後
慎嗟時人之好奇歎俗儒之穿鑿故撰說文解字十五
篇首一終亥各有部屬可謂類聚羣分雜而不越文質
彬彬最可得而論也左中郎將陳留蔡邕採李斯曹喜
之法為古今雜形詔於太學立石碑刊載五經題書楷
法多是邕書也後開鴻都書盡其能莫不雲集時諸方
獻篆無出邕者魏初博士清河張揖著埤倉廣雅古今
字詁究諸埤廣綴拾遺漏增長事類抑亦於文為益者
然其字詁方之許篇古今體用或得或失矣陳留邯鄲
淳亦與揖同博開古藝特善倉雅許氏字指八體六書
精究閑理有名於揖以書教諸皇子乂建三字石經於
漢碑西其文蔚煥三體復宣校之說文篆隸大同而古
字少異又有京兆韋誕河東衛覬二家並號能篆當時
臺觀牓題寶噐之銘悉是誕書咸傳之子孫世稱其妙
晉世義陽王典詞令任城吕忱表上字林六卷尋其况
趣附託許慎說文而按偶章句隱别古籀奇惑之字文
得正隸不差篆意也忱弟靜别放故左校令李登聲類
之法作韻集五卷使宫商龣徵羽各為一篇而文字與
兄便是魯衛音讀楚夏時有不同皇魏承百王之季紹
五運之緒世易風移文字改變篆形謬錯隸體失真俗
學鄙習復加虚造巧談辯士以意為疑炫惑於時難以
釐改乃曰追来為歸巧言為辯小兔為䨲神蟲為蠶如
斯甚衆皆不合孔氏古書史籀大篆許氏說文石經三
字也凡所關古莫不惆悵焉嗟夫文字者六藝之宗王
教之始前人所以垂今今人所以識古臣六世祖瓊家
世陳留往晉之初與從父兄俱受學於衛覬古篆之法
倉雅方言說文之誼當時並收善譽而祖遇洛陽之亂
避地河西數世傳習斯業所以不墜也世祖太延中牧
犍内附臣亡祖文威杖策歸國奉獻五世傳掌之書古
篆八體之法時蒙裦錄叙列於儒林官班文省家號世
業暨臣闇短識學庸薄漸漬家風有忝無顯是藉六世
之資奉遵祖考之訓竊慕古人之軌企踐儒門之轍求
撰集古来文字以許愼說文為主及孔氏尚書五經音
注籀篇爾雅三倉凡將方言通俗文祖文宗埤倉廣雅
古今字詁三字石經字林韻集諸賦文字有六書之誼
者以類編聮文無復重統為一部其古籀奇惑俗隸諸
體咸使班於篆下各有區别詁訓假借之誼僉随文而
解音讀楚夏之聲並逐字而注其所不知者則闕如也
脫蒙遂許冀省百代之觀而同文字之域典書祕書所
須之書乞垂敕給幷學士五人嘗習文字者助臣披覽
書生各五人專令鈔寫侍中黃門國子祭酒一月一監
評議疑隱庶無紕繆所撰名目伏聽明旨(北史江式傳)
唐五體書
唐校書郎正字掌讎校典籍刊正文字其體有五一曰
古文廢而不用二曰大篆惟石經載之三曰小篆印璽
旛碣所用四曰八分石經碑碣所用五曰隸書典籍表
奏公私文疏所用(唐六典)
唐禁中書法
太祖武德四年置修文舘於門下省九年改曰弘文舘
太宗貞觀元年詔京官職事五品以上子嗜書者二十
四人隸舘習書出禁中書法授之(唐書百官志)
唐影書
太宗出御府金帛購天下古本乃命魏徵虞世南褚遂
良定真偽凡得羲之真行二百九十紙為八十卷又得
獻之張芝等書以貞觀字為印章跡命遂良楷書小字
影之(唐書藝文志)
唐虞世南書旨述
客有通玄先生好求古蹟為余知書啓之發源審以臧
否曰余不敏何足以知之今率以見聞隨紀年代考究
興亡其可為元龜者舉而叙之
古者畫卦立象造字設教爰寘形象肇乎倉史仰觀俯
察鳥跡垂文至於唐虞煥乎文章暢於夏殷備乎秦漢
洎周宣王史史籀循科斗之書採倉頡古文綜其遺美
别署新意號曰籀文或謂大篆秦丞相李斯改省籀文
適時簡要號曰小篆善而行之其倉頡象形傳諸典策
世絶其跡無得而稱其籀文小篆自周秦以来猶或參
用未之廢黜或刻以符璽或銘於鼎鍾或書之旌鉞往
往人間時有見者夫言篆者傳也書者如也述事契誓
者也字者孳也孳乳寖多者也而根之所由其来遠矣
先生曰古文籀篆曲盡而知之愧無隱焉隸草攸止今
則未聞願以發明用祛昏惑曰至若程邈隸體因之罪
隸以名其書朴略微奥而歴禩增損迄以湮淪而淳喜
之流亦稱傳習首變其法巧拙相沿未之超絶史游制
於急就創立草藳而不之能崔杜㭊理斯則豐妍潤色
之中失於簡約伯英重以省繁飾之銛利加之奮逸時
言草聖首出常倫鍾太傅師資德昇馳騖曹蔡倣學而
致一體真楷獨得精研而前輩數賢遞相矛盾事則恭
守無捨義則尚有瑕疵未分賢明失之斷割逮乎王廙
王洽逸少子敬剖㭊前古無所不工八體六文必揆其
理俯拾衆美會兹簡易制成今體乃窮奥旨先生曰戲
乎三才審位日月燭明固兹異人一敷而化不然者何
以臻妙無相奪倫父子聯聯軌範後昆先生曰書法玄
微其難品繪今之優劣神用無方小學疑迷惕然將寤
而旨述之義其可聞乎曰無讓繁詞敢以終序(書苑菁華)
唐唐玄度論十體書
古文黃帝史倉頡所造頡有四目通於神明觀察衆
象而為古文暨嬴氏之代法務徑促隸書是興古文殆
絶漢魯恭王壞孔子舊宅得尚書論語孝經皆科斗文
字是也又河内女子壞老君屋得古文二篇乃書之泰
誓顧命也或絶塵之客高蹈遠遊深巖邃谷丹經祕訣
往往遇之今之所傳則其遺文
大篆周宣王太史史籀始變古文著大篆十五篇秦
焚詩書惟易與此篇得全逮王莽之亂此篇亡失建武
中曾獲九篇章帝時王育為作解說所不通者十有二
三暨晉世此篇都廢今略傳字體而已
八分後漢章帝時上谷人王次仲以古書字形少波
勢始作八分楷法謂有楷法也其後師宜官蔡邕梁鵠
善之故蔡邕勸學篇云上谷王次仲初變古形是也
小篆秦丞相李斯妙於篆法乃刪改史籀大篆而為
小篆其銘題鍾鼎及作符璽至今用焉作楷隸之祖為
不易之軌書曰作謨作則其斯之謂也今相承或曰玉
筯篆
飛白漢靈帝飾理鴻都門時陳留蔡邕撰聖皇篇待
詔門下見役人以堊帚成字心有悅焉歸而為飛白書
漢末魏初並以題署宫閣後有張敬禮隱居好學獨師
邕體備盡其妙
倒薤篆仙人務光辭湯之禪隱於清泠之陂植薤而
食清風時至見葉交偃象為此書以寫太上紫經三卷
光遂遠遊時人有得之者
散隸晉黃門郎衛恒巨山之所作也祖覬父瓘皆蟲
篆草隸著名恒幼傳其法兼剏造散隸書又著四體書
勢古今稱之
懸針書曹喜後漢章帝建初中為祕書郎工篆隸著
名尤善懸針垂露之法後代行之以此書題五經篇目
鳥書周史官史佚所撰粤在文代赤雀集戶降及武
朝丹鳥流室今此之法是寫二祥者焉以此書題幡者
取其飛騰輕疾也又一說云鴻鴈有去來之信
垂露書曹喜所剏也字如懸針而勢不纖阿那若濃
露之垂蔡邕勸學篇云扶風曹喜建初稱善者也(朱長文)
(墨池編)
唐李陽冰上採訪李大夫論古篆書
陽冰志在古篆殆三十年見前人遺跡美即美矣惜其
未有點畫但偏傍模刻而已緬想聖達立卦造書之意
乃復仰觀俯察六合之際焉於天地山川得方員流峙
之形於日月星辰得經緯昭回之度於雲霞草木得霏
布滋蔓之容於衣冠文物得揖讓周旋之體於䰅眉口
鼻得喜怒慘舒之分於蟲魚禽獸得屈伸飛動之理於
骨角齒牙得擺拉咀嚼之勢隨手萬變任心所成可謂
通三才之品彙備萬物之情狀者矣常痛孔壁遺文汲
冢舊簡年代浸遠謬誤滋多蔡中郎以豐同豊李丞相
將束為宋魚魯一惑涇渭同流學者相承靡所遷復每
一念至未嘗不廢食雪注攬筆長歎焉天將未喪斯文
也故小子得篆籀之宗旨皇唐聖運逮兹八葉天生克
復之主人樂惟新之令以淳古為務以文明為理欽若
典謨疇兹故實誠願刻石作篆備書六經立於明堂為
不刊之典號曰大唐石經使百代之後無所損益仰明
朝之洪烈法高代之盛事死無恨矣(唐文粹)
玉筯篆
秦丞相李斯變倉頡籀文為玉筯篆體尚太古謂古若
無人當時議書者皆輸伏之故拔乎能成一家法式歴
兩漢三國至隋氏更八姓無有出者嗚呼天意謂篆之
道不可終絶故授之趙郡李氏子陽冰陽冰生皇唐開
元天子時不聞外奬躬入篆室獨能隔一千年而與秦
斯相見可謂能不孤天意矣當時得議書者亦皆輸伏
之且謂之其格峻其力猛其功備光大於秦斯有倍矣
(舒元輿玉筯篆志)
唐張懷瓘十體書斷
古文大篆籀文小篆八分
隸書章草行書飛白草書
古文者黃帝史倉頡所造也仰觀奎星員曲之勢俯察
龜文鳥跡之象博采衆美合而為字是曰古文孝經援
神契云奎主文章倉頡倣象是也及秦用小篆古文絶
矣漢文帝時伏勝獻古文尚書又有魏文侯樂人竇公
年二百八十歲獻古文樂書一篇以今文考之乃周官
之大司樂章也及武帝時魯恭王得孝經尚書等經宣
帝時河内女子得古文二篇晉咸寧五年汲郡人得冊
書千餘萬言或寫春秋經傳易經論語夏書周書瑣語
大歴梁丘藏穆天子傳及魏史於是古文備矣甄豐刪
定舊文制為六書一曰古文即此也周幽王時又有省
古文者今汲冢書中多有是也滕公冢内得石銘人無
識者惟叔孫通云此古文科斗書也科斗者即上古之
别名也倉頡即古文之祖也
贊曰邈邈倉公軒轅之始創制文字代彼繩理粲若
星辰鬱為綱紀千齡萬類如掌斯視生人盛德莫斯
之美神章靈篇自兹而起
大篆者周宣王太史史籀所作也甄豐定六書三曰篆
書八體書法一曰大篆又漢書藝文志云史籀十五篇
並此也以史官製之用以教授謂之史書凡九千字秦
趙高善篆教始皇少子胡亥書又漢文帝王遵嚴延年
並工史書是也吕氏春秋云倉頡造大篆非也史籀即
大篆之祖也
贊曰古文玄胤太史神書千類萬象或龍或魚何辭
不錄何物不儲繹思通理從心所如如彼江海大波
洪濤如彼音樂干戚羽旄
籀文者周太史史籀所作也與古文大篆小異後人以
名稱書謂之籀文甄豐定六書二曰奇字是也其跡有
石鼔文存焉蓋諷宣王畋獵之所作今在陳倉李斯小
篆兼采其意史籀即籀文之祖也
贊曰體象卓然殊今異古落落珠玉飄飄纓組倉頡
之嗣小篆之祖以名稱書遺跡石鼔
小篆者秦始皇丞相李斯所作也增損大篆異同籀文
謂之小篆亦曰秦篆畫如鐵石字若飛動作楷隸之祖
為不易之法其銘題鍾鼎及作符印至今用焉斯雖草
創遂造其極矣李斯即小篆之祖也
贊曰李君創法神慮精微鐵為肢體虯作驂騑江海
淼漫山嶽巍巍長風萬里鸞鳳于飛
八分者秦羽人上谷王次仲所作也王愔云次仲始以
古書方廣少波勢建初中以隸草作楷法字方八分言
有楷模又蕭子良云靈帝時王次仲飾隸為八分二家
俱言後漢而兩帝不同且靈帝之前工八分者非一而
云方廣殊非隸書既言古書豈得稱隸若驗方廣則篆
籀有之變古為方不知其謂也案序仙記云王次仲上
谷人少有異志少年入學屡有靈奇年未弱冠變倉頡
書為今隸書始皇時官務繁多得次仲文簡略赴急疾
之用甚喜遣使召之三徵不至始皇大怒制檻車送之
於道化為大鳥出在檻外翻然長引至於西山落二翮
於山上今為大翮小翮山山上立祠水旱祈焉明次仲
是秦人既變倉頡書即非效程邈隸也始皇之世出其
數書小篆古形猶存其半八分已減小篆之半隸又減
八分之半然可云子似父不可云父似子故知隸不能
生八分矣本謂之楷書後世以為楷式或云後漢亦有
王次仲為上谷太守非上谷人楷隸初制大範幾同故
後人惑之學者務之蓋其歲深漸若八字分散又名為
之八分時人用寫篇章或寫法令亦為之章程書王次
仲即八分之祖也
贊曰仙客遺範靈姿秀出奮斫揚波金相玉質龍騰
虎踞兮勢非一交戟横戈兮氣雄逸楷之為妙兮備
華實
隸書者秦下邽人程邈所作也蔡邕聖皇篇云程邈刪
古立隸文甄豐六書其四曰佐書是也秦造隸書以赴
急速為官司刑獄用之餘尚用小篆焉漢亦因循至和
帝時賈魴撰滂喜篇以倉頡為上篇訓纂為中篇滂喜
為下篇所謂三倉也皆用隸字寫之隸法由兹而廣案
八分則小篆之捷隸亦八分之捷漢陳遵善隸書與人
尺牘主皆藏之以為榮此其創開隸書之善也爾後鍾
元常王逸少各造其極焉程邈即隸書之祖也
贊曰隸合文質程君是先乃備風雅如聆管弦長豪
秋勁素體霜妍摧鋒劒折落點星懸乍發紅燄旋凝
紫煙金芝瓊草萬世方傳
章草者漢黃門令史游所作也衛恒韋誕並云漢初而
有草法不知其誰蕭子良云章草者漢齊相杜操始變
藳法非也王愔云漢元帝時史游作急就章解散隸體
麤書之漢俗簡墮漸以行之是也此乃存字之梗槩損
隸之規矩縱任奔逸赴速急就因草創之義謂之草書
惟君長告令臣下則可後漢北海敬王劉睦善草書光
武噐之明帝為太子尤見親幸甚愛其法及睦臨病明
帝令為草書尺牘十餘首此其創開草書之先也至建
初中杜度善草見稱於章帝上貴其迹詔使草書上事
魏文帝亦令劉廣通草書上事蓋因章奏後世謂之章
草惟張伯英造其極焉案章草之書字字區别張芝變
為今草上下牽連呼史游草為章因張伯英草而謂也
魏晉之時槩呼為草惟知音者乃能辨焉章草即隸書
之捷草亦章草之捷也案杜度在史游後一百餘年即
解散隸體明是史游創焉史游即章草之祖也
贊曰史游製草始務急就婉若迴鸞攫如搏獸遲迴
縑簡勢欲飛透敷華垂實尺牘尤奇并功惜日學者
為宜
行書者後漢潁川劉德昇所作也即正書之小譌務從
簡易相間流行故謂之行書王愔云晉世以來工書者
多以行書著名昔鍾元常善行押書是也爾後王羲之
獻之並造其極焉劉德昇即行書之祖也
贊曰非草非真發揮柔翰星劒光芒雲虹照爛鸞鶴
嬋娟風行雨散劉子濫觴鍾胡彌漫
飛白者後漢左中郎將蔡邕所作也王隱王愔並云飛
白變楷製也本是宫殿題署勢既徑文字宜輕微不滿
名為飛白王僧虔云飛白八分之輕者羲之獻之並造
其極衛恒祖述飛白而造散隸之書開張隸體微露其
白梁武帝謂蕭子雲頃見王獻之書白而不飛卿書飛
而不白可斟酌為之令得其衷子雲乃以篆文為之雅
合帝意其後歐陽詢得焉蔡伯喈即飛白之祖也
贊曰妙哉飛白祖自八分有美君子潤色斯文絲縈
箭激電繞雪雰淺如流霧濃若屯雲舉衆仙之奕奕
舞羣鶴之紛紛誰其覃思於戲蔡君
草書者後漢徵士張伯英之所造也歐陽詢與楊駙馬
書章草千文批後云張芝草聖皇象八絶並是章草西
晉悉然迨乎東晉王逸少與從弟洽變章草為今草韻
媚宛轉大行於世章草幾將絶矣案右軍之前能今草
者不可勝數又王愔云藁書者若草非草草行之際者
非也案藁亦草也因草呼藁正如真正書寫而又塗改
亦謂之草藳豈必草行之際謂之草邪蓋取諸渾沌天
造草昧之意也變而為草法此也楚懷王使屈原造憲
令草藳未成上官氏見欲奪之又董仲舒欲言災異草
藳未上主父偃竊而奏之並是也如淳曰所作起草為
藳姚察曰草猶麤也麤書為本曰藳蓋草書之祖出於
此草書之先因於起草自杜度妙於章草崔瑗崔實父
子繼能伯英學崔杜之法因而變之以成今草轉精其
妙字之體勢一筆而成偶有不連而血脈不斷及其連
者氣候通其隔行唯王子敬明其深旨故行首之字往
往繼前行之末世稱一筆書者起自張伯英即此也伯
英雖始草創遂造其極張伯英即草書之祖也
贊曰草法簡略省繁錄微譯言宣事如矢應機霆不
暇擊電不及飛徵士已没道愈光輝明神在享其靈
有歇斯藝漫流終古無絶(法書要錄)
唐韋續纂五十六種書
自三皇以前結繩為政至太昊氏文字生焉字有六文
一曰象形二曰指事三曰形聲四曰會意五曰轉注六
曰假借又曰字有五易倉頡變古文史籀制大篆李斯
制小篆程邈制隸書漢代作章草是也其八體者更加
刻符摹印蟲書署書殳書傳信幷大小篆為八體也後
漢東陽公徐安于搜諸史籍得十二時書皆象神形也
又加二十三體共定五十有六列之於後
一太昊庖犧氏獲景龍之瑞始作龍書
二炎帝神農氏因上黨羊頭山始生嘉禾八穗作八穗
書用頒行時令
三黃帝史倉頡寫鳥跡為文作篆書
四黃帝時因卿雲作雲書
五少昊金天氏以鳥紀官作鸞鳳書文章衣服取以為
象
六科斗書因科斗之名故飾之以形不知年代或云顓
頊高陽氏所製今古文是也
七帝嚳高辛氏以人紀事象仙人形書車噐衣服皆為
之
八帝堯陶唐氏因軒轅靈龜負圖作龜書
九夏后氏象鍾鼎形為篆作鍾鼎書
十殷湯時仙人務光作倒薤書今薤葉篆是也
十一周文王史史佚因騶虞作虎書有虎不害人名騶
虞因此始也
十二周文王時赤雀銜書集戶武王時丹烏入室以二
祥瑞故作鳥書
十三周法魚書因素鱗躍舟所作一云漢武帝游昆明
池學士陳遵所作
十四填書周媒氏作魏韋誕用題宫闕王廙王隱皆好
之
十五大篆書周宣王史史籀所作也亦曰籀篆石鼔文
是也
十六複篆因大篆而重複之亦史籀作漢武帝用題建
章闕
十七殳書伯氏所職文記笏武記殳因而制之
十八小篆周時所作漢武帝得汾陰鼎即其文也
十九仙人篆古之所有李斯善辨古文字改為篆形也
二十麒麟書魯哀公十三年西狩獲麟仲尼反袂拭面
歎吾道窮矣弟子申為素王紀瑞所製也
二十一轉宿篆宋司馬以熒惑退舍所作也象蓮花未
開形
二十二蟲書魯秋胡婦浣蠶所作亦曰雕蟲篆
二十三傳信鳥跡書六國時書節為信象鳥形也
二十四細篆書李斯摹寫始皇碑序皆用此體亦曰繆
篆
二十五小篆書李斯刪古文作也始皇以祈禱名山皆
用此書
二十六刻符書鳥頭雲脚李斯趙高並善之用題印璽
二十七古隸書秦程邈獄中變大篆所作始皇嘉焉拜
侍御史名徒隸之書今為八分
二十八徒隸之書因程邈幽囚為徒隸書也邈字元岑
二十九署書漢蕭何所作用題蒼龍白虎二闕
三十藁書行草之文也董仲舒欲言災異主父偃竊而
奏之晉衛瓘索靖善之亦云相聞之用也
三十一氣候時書漢文帝令蜀郡司馬長卿採日辰禽
屈伸之體升伏之勢象四時為書也
三十二芝英書六國時各以異體為符信所製也
三十三靈芝書漢武時有靈芝三莖植於殿前遂歌芝
房之曲因述焉又名英芝
三十四金錯書古之錢名周之泉府漢之銖兩刀布所
製也
三十五尚方大篆程邈所述後人飾之以為法焉
三十六鶴頭書與偃波皆詔板所用漢家尺一之簡是
也亦名鵠頭
三十七偃波書即版書狀如連文謂之偃波
三十八蚊脚書尚書詔版用之其字體側纖垂下有似
蚊脚因而為名
三十九垂露篆漢章帝時曹喜所作也
四十懸針篆亦曹喜所作有似針鋒因而名之用題五
經篇目
四十一章草書漢齊相杜伯度援藁所作因章帝所好
名焉韋誕謂之草聖
四十二飛白書蔡邕待詔見門下吏堊帚成字所作
四十三一筆書弘農張芝臨池所製其狀崎嶮有循環
之趣
四十四八分書漢靈帝時上谷王次仲所作魏鍾繇謂
之章程書
四十五蛇書魯人唐終當漢魏之際夢蛇繞身寤而作
之
四十六行書正之小譌也鍾繇謂之行押書
四十七散隸書衛恒所作跡同飛白
四十八龍爪書晉王右軍所作形如龍爪也
四十九藁及行隸鍾繇變之羲獻重焉
五十晉二王重變行隸及藁體為八體書
五十一草書王羲之飾古亦甚善也
五十二虎爪書王僧虔擬龍爪所作也
五十三鬼書宋元嘉中京口有人震死臂上有篆似八
分也今曰雷書
五十四外國胡書阿馬鬼魅王所授其形似小篆
五十五天竺書梵王作涅槃經所謂四十二章經也
五十六花書河東山胤所作(書苑菁華)
唐杜光庭辨隸書所起
世人多以隸書始於秦時程邈非也隸書之興興於周
代按左傳史趙算絳縣人年曰亥有二首六身是其物
也士文伯曰然則二萬六千六百有六旬也蓋以亥字
之形似布算之狀按古文亥作亢全無其狀雖春秋之
時文字體别而言亥字有二首六身則是今之亥字下
其首之二書竪置身傍亥作豕此則二萬六千六百之
數也據此則春秋之時有隸書矣又水經注云臨淄人
有發古冢者得桐棺棺外隱起為文言齊太公六代孫
胡公之棺也惟三字古文餘同今書此胡公又在春秋
之前即隸書興於周代明矣當時未全行猶與古文相
參自秦程邈以來乃廢古文全行隸體故程邈等擅其
名非創造也(書苑菁華)
後蜀林罕論篆隸書
三國之後歴晉魏隋陳隸書盛行篆書殆將泯滅至唐
將作少監李陽冰就許氏說文展作三十卷其後復於
說文篆字下便以隸書照之名之字統開元中以隸體
不定復隸書字統下錄篆文作四十卷名之開元文字
自此隸體始定矣大歴中張參作五經文字三卷開成
中唐玄度復作新加九經字樣一卷然九經所有之字
即加訓切況是隸書莫知篆意篆雖一體而隸變數般
篆隸既興訛舛相錯非究於篆無由曉隸六書者非止
一意而屬一字一字之内有占六書二三四者大都造
字皆苞含六意字有正者倒者横而在上中下者竪而
在左右中者向者背者並者重者順者逆者左者右者
俯者仰者横拆而裹别字者竪開而夾别字者有一字
成者有全二字三字四字五字合成者有省二字三字
四字合成者隸書有不抛篆者有全違篆者有減篆者
有添篆者有篆隸同文者在篆體則可辨變隸體則多
有義異而文同篆亦有之俗有隸書賦者假託許慎為
名頗乖經據顔氏家訓云斯實陶先生弟子杜道士所
為大誤時俗又有今古隸書端字決疑賦更不經於隸
書賦又有文下作子為學更旁作生為蘇凡數十百字
謂之野書顔真卿撰干禄字書一卷每一字作三般注
云上正中通下俗既有標題合有裦貶全無予奪亦無
取焉(字源偏旁小說序)
御定佩文齋書畫譜卷一
