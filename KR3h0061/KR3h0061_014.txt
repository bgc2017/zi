欽定四庫全書
御定佩文齋書畫譜目錄
第十四卷
論畫四(畫法下)
宋釋仲仁梅譜
宋董逌論畫水
宋陳郁論寫照
宋饒自然繪宗十二忌
宋李澄叟畫說
元李衎竹譜
張退公墨竹記
元黃公望寫山水訣
元王繹寫像祕訣
眀唐志契論畫
明楊愼論畫家檀色
明董其昌畫旨
眀陳繼儒論皴法
明顧凝遠論寫生
明汪砢玉論畫
眀沈顥畫麈
無名氏畫山水訣
欽定四庫全書
御定佩文齋書畫譜卷十四
論畫四畫(法下)
宋釋仲仁梅譜
口訣
梅傳口訣本性天然下筆有力最莫遷延醮墨濃淡不
許浪傳起筆縱逸曲徑垂攲仰如秋月曲似彎弓轉如
曲肘直似箭邊老如龍角嫩似釣竿拈如丁折條似直
弦嫩梢忌柳舊梢若鞭弓梢鹿角下筆忌繁枝無十字
舉花大錢閙處莫閙閑處莫閑老嫩依法新舊分年棄
條無萼勁梢指天枯如蒼眼一刺兩連枯梢多刺黎梢
是焉梢如鐵戟花無十全花有重犯枝分後先花分錢
眼䰅是虎髥花有六六泣露含煙如愁如語傲雪凝寒
大放小放正偏側偏大偏小偏移春朝元羞容背日骷
髏笑顔離披側謝先春狀元背萼五點正萼一圈笑春
向陽蓓蕾珠聯左偏右偏護寒衝煙藏春放白蝴蝶蜂
先披風帶蔕萼取其員一開一謝花欲大然正䰅排七
一䰅爭先吐三背四切忌圈繁造無盡意只在精嚴斯
為標格不可輕傳
取象
梅之有象由制氣也花屬陽而象天木屬隂而象地而
其故各有五所以别竒偶而成變化蔕者花之所自出
象以太極故有一丁房者花之所自彰象以三才故有
三點萼者花之所自出象以五行故有五葉䰅者花之
所自成象以七政故有七莖謝者花之所自究復以極
數故有九變此花之所自出皆陽而成數皆竒也根者
梅之所自始象以二儀故有二體木者梅之所自放象
以四時故有四向枝者梅之所自成象以六爻故有六
成梢者梅之所自備象以八卦故有八結樹者梅之所
自全象以足數故有十種此木之所自皆隂而成數皆
偶也不惟如此花正開者其形規有至員之象花背開
者其形矩有至方之象枝之向下其形規俯有覆器之
象枝之向上其形矩仰有載物之象於䰅亦然正開者
有老陽之象其䰅七背開者有老隂之象其䰅六半開
者有少陽之象其䰅三蓓蕾者有天地未分之象體䰅
未形其理已著故有一丁二點者而不加三點者天地
未分而人極未立也花萼者天地始定之象故有所自
而取象莫非自然而然也識者當以類推之
一丁其法須是丁香之狀貼枝而生一左一右不可
相並丁點須要端摺有力無令其偏丁偏即花偏矣是
故詩有曰丁點須端摺安排不要偏丁偏花不正難使
葉如錢
二體謂梅根也其法根不獨生須分為二一大一小
以别隂陽一左一右以分向背隂不可加陽小不可加
大然後為得體故詩曰根莫與獨發獨發則成孤二體
強同勢開源有放殊
三點其法貴如一字上闊下狹兩邊者連丁之狀向
兩角中間者據中而起蔕萼相接不可不相接接不可
斷續也故詩曰三點加丁上舉房自此全落毛衝斷却
帶萼不相連
四向其法有自上而下者有自下而上者有自右而
左者有自左而右者須布左右上下取焉
五出其法須是不尖不員隨筆而偏分折如花開七
分則全露如半開則見其半正開者則見其全不可無
分别也
五萼其法須分别員尖要識中隨花成上下掩映莫
相同
六枝其法有偃仰枝覆枝從枝分枝折枝凡作枝之
際須是遠近上下相間而發庶有生意也故詩曰六位
須分别毋令寫處同有人能識此何必覓春工
七䰅其法須是勁其中勁長而無英側六莖短而不
齊長者乃結子之䰅故不加英噉之味酸短者乃從者
之䰅故加英點噉之味苦詩曰舉䰅如虎䰅七莖有等
殊中莖結青子六短就成虚
八結其法有長梢短梢嫩梢疊梢交梢孤梢分梢怪
梢等須是用木而成隨枝而結若任意而成無體格也
九變其法一丁而蓓蕾蓓蕾而萼萼而漸開漸開而
半折半折而正放正放而爛漫爛漫而半謝半謝而薦
酸詩曰九變如終始從丁次第開正開還識謝飄落委
蒼苔
十種其法有枯梅新梅繁梅山梅疎梅野梅官梅江
梅園梅盤梅其木不同不可無别也詩曰十種梅花木
須憑墨色分莫令無辨别寫作一般春
三十六病枝成指撚落筆再填停筆作節起筆不顚枝
無生意枝無後先枝老無刺枝嫩刺連落花多片畫月
取員樹老花繁曲枝重疊花無向背枝無南北雪花全
露參差積雪寫景無景有煙有月老榦墨濃新枝墨輕
過枝無花枯枝無蘚挑處捲虽圈花太員隂陽不分賓
主無情花大如桃花小如李棄條寫花當枒起蕊樹輕
枝重花併犯忌陽花犯少隂花過取奴花並生二本並
舉
補之總論木清而花瘦梢嫩而花肥交枝而花繁纍
纍分梢而萼疎蕊疎一為樹二為體三為梢長如箭短
如戟宇宙高而結頂地步窄而無盡若作臨崖傍數枝
枝怪花疎只欲半開若作梳風洗雨枝閑花茂只看離
披爛漫若作披煙帶霧枝嫩花茂只要含笑盈枝若作
臨風帶雪榦老枝稀只要墨撥淡蕩花閑若作停霜映
日森空峭直只要花細香舒學者須要審此梅有數家
之格或有疎而嬌或有繁而勁或有老而媚或有清而
健豈有類哉有生山岑者有生山谷者有生籬落者有
生江湖者其枝疎密長短有異不可不推
華光指迷凡作花萼必須丁點端楷丁欲長而點欲
短䰅欲勁而萼欲尖丁正則華正丁偏則花偏枝不可
對發花不可並生多而不繁少而不虧枝枯則欲其意
稠枝曲則欲其意舒花須相合枝須相依心欲緩而手
欲速墨須淡而筆欲乾葉須員而不類杏枝欲瘦而不
類柳似竹之清如松之實斯成梅矣
補之疑難或問云䰅不下數十莖今寫其七何也公
曰花䰅少者梅禀少陽之氣而成霜露之姿偶獨發其
七耳或又曰花或有六出者今獨寫其五葉豈有況乎
公曰四出者六出者獨謂疎梅乃村野人接之荆棘樹
上今或雜而受氣不清使其然乎獨有者禀中和之氣
有自然之性故寫者取此棄彼或曰信矣梅為木不公
又曰梅為木不下一二丈小者此類儘令人作圖障纔
數花梢根皆具或有加山坡水石之類豈不失其本真
乎
梅有四字疊花如品字交枝如义字交木如椏字結梢
如爻字枝小有花多花少則不繁枝細嫩而不怪枝多
花少言其氣之全也枝老而花大言其氣之壯也枝嫩
花細言其氣之微也梅有高下尊卑之别有大小貴賤
之辨有疎密輕重之象有間闊動静之用枝不得並發
花不得並生眼不得並點木不得並接枝有文武剛柔
相合花有大小君臣相對條有父子長短不同蕊有夫
妻隂陽相應其木不一當以類推之(華光梅譜)
宋董逌論畫水
畫師相與言靠山不靠水謂山有峰巒崖谷煙雲水石
可以縈帶掩連見之至水則更無帶映曲文斜勢要盡
其窊隆派别故於畫為尤難彼或爭勝取竒以夸張當
世者不過能加蹙紋起浪若更作蛟蜃出沒便是山海
圖矣更無水也唐人孫位畫水必雜山石為驚濤怒浪
蓋夫水之本性而求假於物以發其湍瀑是不足於水
也位時曲陽廟壁有畫水世傳為異盖水紋平漫隱起
若流動混混不息其後有梯升而崇者知壁為隆窪為
下隨勢為水以是衒於世俗而人初未識其偽也近世
孫白始剏意作㶘&KR2974;浚原平波細流渟為瀲灩引為決
泄盡出前人意外别為新規勝槩不假山石為激躍而
自成迅流不借灘瀨為湍濺而自為衝波使夫縈紆曲
直隨流蕩漾自然長文細絡有序不亂此眞人水也嘗
言畫漫水要不斷水脈為工畫急水要不混洄瀾為工
若今以二說觀世之畫者眞可一笑也夫漫流之失則
為池水風紋更無流脈畫迅流者則浪頭沸起反如印
版水紋天下豈勝其至衆哉要知畫水者當觀其源次
觀其瀾又其次則觀其流也不知此者乃陊池本中耳
故知汪洋涵蓄以滔沒為平引脈分流以澹淡(音琰)為勢
至於聚為漪瀾散為淰㴸識游泳乎其中而不繫於物
者此真天下之水者也亦知求於此乎(廣川畫跋)
宋陳郁論寫照
寫照非畫物比盖寫形不難寫心惟難也夫帝堯秀眉
魯僖司馬亦秀眉舜重瞳項羽朱友敬亦重瞳沛公龍
顔嵇叔夜亦龍顔世祖日角唐高亦日角文皇鳳姿李
相國亦鳳姿尼父如蒙魌陽虎亦如蒙魌竇將軍鳶肩
駱賓王亦鳶肩揚食我熊虎之狀班定遠乃虎頭司馬
懿狼顧周嵩乃狼肮若此者寫之似足矣故曰寫形不
難夫寫屈原之形而肖矣儻不能筆其行吟澤畔懷忠
不平之意亦非靈均寫少陵之貌而是矣儻不能筆其
風騷沖澹之趣忠義傑特之氣峻潔葆麗之姿竒僻贍
博之學雖寓放曠之懷亦非浣花翁盖寫其形必傳其
神傳其神必寫其心否則君子小人貌同心異貴賤忠
惡奚自而别形雖似何益故曰寫心惟難(話腴)
宋饒自然繪宗十二忌
一曰布置廹塞凡畫山水必先置絹素於明淨之室伺
神閑意定然後入思小幅巨軸隨意經營若障過數幅
壁過十丈先以竹竿引炭朽布山溪樹石樓閣人物大
小高低一一位置然後立於數十步之外詳審諦觀自
見其可却將淡墨約定謂之小落筆然後肆志揮灑無
不得宜宋元君所謂盤礴睥睨意在筆先之謂也亦須
上下空闊四傍疎通庶幾瀟灑若塞滿腹便不風致此
第一事也
二曰遠近不分作山水先要分遠近使高低大小得宜
假如一尺之山當作幾大人物為是盖近則坡石樹木
當大屋宇人物稱之遠則峰巒樹木當小屋宇人物稱
之極遠不可作人物墨則遠淡近濃逾遠逾淡不易之
論也
三曰山無氣脈畫山於一幅之中先作一山為主却從
主山分布起伏餘山皆氣脈連接形勢映帶如山頂層
疊下必有數重脚方盛得住凡多山頂而無脚者大謬
也此全景之大義也若夫透角不在此限
四曰水無源流泉必於山峽中流出頂上有山數重則
其源高遠平溪小澗必見水口寒灘淺瀨必見跳波乃
活水也間有畫一摺山便畫一派泉架上懸巾絶為可
笑
五曰境無夷險古人布境不一有崒嵂者有平遠者有
縈迴者有空闊者有層疊者或多林木亭舘或多人物
船舫每遇一圖必立一意若大障巨軸悉當如之
六曰路無出入山水貫出遠近全在徑路分明或林下
透見而水末復出或巨石遮斷而琳琅半露或隱坡隴
以人物點之或近屋宇以竹木藏之庶幾有不盡之景
七曰石止一面各家畫石皴法不一當各隨所學一家
為法須要有頂有脚分稜面為佳
八曰樹少四枝前代畫樹有法大槩生崖壁者多纏錯
生坡隴者多高直干霄多頂近水多根枝榦不可分左
右須當間作正背葉有單筆雙筆更分榮悴乃按四時
九曰人物傴僂山水人物各有家數描畫者眉目分眀
點鑿者筆力蒼古必皆意態閑雅古人所作可法切不
可以行者望者負荷者鞭策者一例作傴僂之狀則偽
甚矣此狂縱之習可不愼歟
十曰樓閣錯雜界畫雖末科然重樓疊閣方寸之間而
向背分明桷榱拱接而不離乎繩墨此為最難或論江
村山塢間作屋宇者可隨處立向雖不用尺其制一以
界畫之法
十一曰滃淡失宜下墨不論水墨設色金碧即以墨瀋
滃淡須要淺深得宜如晴景空明雨夜昏蒙雪景稍眀
不可與雨霧煙嵐相似青山白雲止當夏秋之景為之
十二曰點染無法謂設色金碧各有重輕輕者山用螺
青樹石用合綠染為人物不用粉襯重者山用石青綠
幷綴樹石為人物用粉襯金碧則下筆之時其石便帶
皴法當留白面却以螺青合綠染之後再加以石青綠
逐摺染之間有用石青綠皴者樹葉多夾筆則以合綠
染再以石青綠金泥則當於石脚沙觜霞彩用之此一
家只宜朝暮及晴景乃照耀陸離而眀豔如此也人物
樓閣雖用粉襯亦須清淡除紅葉外不可妄用朱金丹
青之屬方是家數如唐李將軍父子宋董源王晉卿趙
大年諸家可法日本國畫常犯此病前人已曾識之不
可不謹(畫史會要)
宋李澄叟畫說
夫畫花竹翎毛者正當浸潤籠養飛放之徒呌蟲也問
養叫蟲者鬭蟲也問養鬭蟲者或棚頭之人求之鷙禽
須問養鷙禽者求之正當各從其類又解繫自有體法
豈可一豪之差也畫牛虎犬馬一切飛走要皆從類而
得之者真矣不然則勞而無功遠之又遠矣韓幹畫馬
云廏中萬馬皆吾師之說眀矣畫花竹者須訪問於老
圃朝暮觀之然後見其含苞養秀榮枯凋落之態無闕
矣畫山水者須要遍歷廣觀然後方知著筆去處何以
知之澄叟自幼而觀湘中山水長游三峽䕫門或水或
陸盡得其態久久然後自覺有力水墨學者不可不知
也北人山水布置拙濁法度莽樸以其原野曠蕩景乏
委曲而然也山水上人物不拘巨細人物犬馬屋木橋
梁只是點捽而成仿彿便休後生不知法度描染細巧
以媚俗眼此是人物景致便成補衲非山水也自江陵
登三峽夔門長流三千餘里重灘逆瀨滙伏狂瀾旋渦
回流雄波急浪備在其間登山則自夷陵之西懸崖峭
壁陡岸高峰峻嶺深巖幽泉秀谷虎穴龍潭臨危列險
驟雨狂風無不經歴盡是今日之畫式也豈不廣哉眞
所謂探囊得物也若悟妙理賦在筆端何患不精畫者
如是思如是學不負名矣(畫苑補益)
元李衎竹譜
予昔見人畫竹嘗從旁窺其筆法始若可喜旋覺不類
輒歎息捨去不欲觀之矣如是者凡數十輩後得澹游
先生所畫迴然不同遂願學焉已而溯求其源澹游本
學於乃翁黃華老人老人學文湖州是時初聞湖州之
名二老遺墨皆未之見後從喬仲山祕書觀黃華横幅
一枝數葉倚石蒼蒼疑澹游差不逮也甚欲取以為法
而無自得之或云黃華雖宗文每燈下照竹枝摸影寫
眞宜異乎常人之為者澹游特括讀父書而已不必學
也予深以為然又念東坡山谷二公洎宋金兩朝名士
贊美文湖州之筆與造化比尤以不即快覩為恨至元
乙酉來錢塘始見十餘本皆無足起予者妄謂蘇黃之
評幾於私其交親後賢未免隨聲附和要當以黃華澹
游定優劣耳邂逅友人王子慶極談兹事子慶曰君特
未見真蹟前輩不輕推許也予曰近屢見之矣大書題
識寧盡偽邪子慶曰非偽而何予茫然自失猶疑子慶
立論之偏漫詰之曰若嘗見中州黃華老人所作乎子
慶曰黃華之作吾固未見湖州之作君又未之見也何
能決是非府史某人者藏本甚眞明日借來以自定其
品第可乎越宿子慶果攜過余則一幅五挺濃淡相依
枝葉間錯折旋向背各具姿態曲盡生意如坐渭川淇
水間方以前輩議論為無媿黃華誠有取乎此而照影
之語未詳自悔聞見寡陋若子慶之博識不可及也屬
以善價致之猶靳用油紙臨摹持歸維揚眀年四月重
來或出此見售遂酬以二十五劵欣然慰滿平生矣自
是連得三本悉棄故習壹意師之日累月積頗似悟解
好事者往往徵索流布漸廣謬相肯可獨鮮于伯幾父
謂以墨寫竹清矣未若傳其本色之為清且真也強予
用墨竹法加青綠畫成雖麤可觀終非合作將復討論
其說而俗工咸不足問追尋近古得王右丞開元石刻
屢經模勒失眞又得蕭協律筍竹圖絹素糜潰筆蹤慘
淡方謀對本臨倣偶故人劉伯常過余曰吾舊藏李頗
叢竹圖已久知君酷好輟以為贈二圖俱宣和故物而
頗尤專美後來無出其右者於是又得畫竹法盖自唐
王右丞蕭協律僧夢休南唐李頗宋黃筌父子崔白兄
弟及吳元瑜以竹名家者纔數人右丞妙蹟世罕其傳
協律雖傳昏腐莫辨夢休疎放流而不反自屬方外黃
氏神而不似崔吳似而不神惟李頗形神兼足法度該
備所謂懸衡衆表龜鑑將來者也墨竹亦起於唐而源
流未審舊說五代李氏描窗影衆始效之黃太史疑出
於吳道子迨至宋朝作者寖盛文湖州最後出不異杲
日升空爝火俱息黃鐘一振瓦釜失聲豪雄俊偉如蘇
公猶終身北面世之人苟欲游心藝圃之妙可不知所
法則乎畫竹師李墨竹師文刻鵠類鶩余知愧矣幸際
熙朝文物興起輦轂之下齒薦紳之列薄宦驅馳辱徧
交賢士大夫講聞稍詳且竭餘力求購數年於墨竹始
見黃華老人又十年始見文湖州又三年於畫竹始見
蕭李得之如此其難也彼窮居僻學當何如邪退惟嗜
好迂疎久乃彌篤天成其志行役萬餘里登會稽歴吳
楚踰閩嶠東南山川林藪游涉殆盡所至非此君者無
與寓目凡其族屬支庶形色情狀生聚榮枯老稚優劣
窮諏熟察曾不一致往歲仗國威靈遠使交趾深入竹
鄉究觀詭異之産於焉辨析疑似區别品彙不敢盡信
紙上語焦心苦思參訂比擬嗒忘予之與竹自謂略見
古人用意妙處求一藝之精信不易矣詞賦為雕篆必
非壯夫爾雅注蟲魚安能磊落區區繪事之末固因獻
笑大方之家以予夙性好之樂之積習成癖尚恐世有
與予同病者去古寖遠未得其傳悉取李頗文湖州兩
家成法寫予疇昔用力而得之者與夫命意位置落筆
避忌之類一一詳疏卷端無所隱祕庶幾後之君子一
覽靡遺憾焉
畫竹譜
文湖州授東坡訣云竹之始生一寸之萌耳而節葉具
焉自蜩腹蛇跗至於劒拔十尋者生而有之也今畫竹
者乃節節而為之葉葉而累之豈復有竹乎故畫竹必
先得成竹於胸中執筆熟視乃見其所欲畫者急起從
之振筆直遂以追其所見如兔起鶻落少縱則逝矣坡
云與可之教予如此予不能然也夫旣心識所以然而
不能然者内外不一心手不相應不學之過也且坡公
尚以為能然者不學之過況後之人乎人徒知畫竹者
不在節節而為葉葉而累抑不思胸中成竹從何而來
慕遠貪高踰級躐等放弛情性東抹西塗便為脫去翰
墨蹊徑得乎自然故當一節一葉措意於法度之中時
習不倦眞積力久至於無學自信胸中真有成竹而後
可以振筆直遂以追其所見也不然徒執筆熟視將何
所見而追之邪苟能就規矩繩墨則自無瑕纇何患乎
不至哉縱失於拘久之猶可達於規矩繩墨之外若遽
放逸則恐不復可入於規矩繩墨而無所成矣故學者
必自法度中來始得之畫竹之法一位置二描墨三承
染四設色五籠套五事殫備而後成竹粘幀礬絹本非
畫事苟不得法雖筆精墨妙將無所施故倂見附於此
粘幀先須將幀幹放慢靠牆壁頓立平穩熟煮稠麵糊
用椶刷刷上看照絹邊絲縷正當先貼上邊再看右
邊絲縷正當然後貼上次左邊亦如之仍勿動直待
乾徹用木楔楔緊將下一邊用鍼線密縫箭桿許一
杖子次用麻索網羅綳緊然後上礬畢仍再緊之
礬絹不可用明膠其性太緊絹素不能當久則破裂須
紫色膠為妙春秋隔宿用温水浸膠封蓋勿令塵土
得入明日再入沸湯調開勿使見火見火則膠光出
於絹上矣夏月則不須隔宿冬月則浸二日方開别
用淨磁器注水將明淨白礬研水中嘗之舌上微澀
便可太過則絹澀難落墨仍看絹素多少斟酌前項
浸開膠礬水相對合得如淡蜜水微温黃色為度若
夏月膠性差慢頗多亦不妨再用稀絹濾過用刷上
絹隂乾後落墨近年有一種油絲絹幷藥粉絹先須
用熱皂莢水刷過候乾依前上礬
一位置須看絹幅寬窄横竪可容幾竿根梢向背枝葉
遠近或榮或枯及土坡水口地面高下厚薄自意先
定然後用朽子朽下再看得不可意且勿著筆再審
看改朽得可意方始落墨庶無後悔然畫家自來位
置為最難盖凡人情尚好才品各各不同所以雖父
子至親亦不能授受況筆舌之間豈能盡之惟畫法
所忌不可不知所謂衝天撞地偏重偏輕對節排竿
鼓架勝眼前枝後葉此為十病斷不可犯餘各從已
意
衝天撞地者謂梢至絹頭根至絹末阨塞填滿者偏
輕偏重者謂左右枝葉一邊偏多一邊偏少不停趁
者對節者謂各竿節節相對
二描墨握筆時澄心静慮意在筆先神思專一不雜不
亂然後落筆須要員勁快利仍不可太速速則失勢
亦不可太緩緩則癡濁復不可太肥肥則俗惡又不
可太瘦瘦則枯弱起落有准的來去有逆順不可不
察也如描葉則勁利中求柔和描竿則婉媚中求剛
正描節則分斷處要連屬描枝則柔和中要骨力詳
審四時榮枯老嫩隨意下筆自然枝葉活動生意具
足若待設色而後成竹則無復有畫矣
三承染最是緊要處須分别淺深翻正濃淡用水筆破
開時忌見痕迹要如一段生成發揮畫筆之功全在
於此若不加意稍有差池即前功俱廢矣法用番中
青黛或福建螺青放盞内入稠膠殺開慢火上焙乾
再用指面旋點清水隨點隨殺不厭多時愈殺則愈
明淨看得水脈著中蘸筆承染露葉則淡染老葉則
濃染枝節間深處則濃染淺處則淡染更在臨時相
度輕重
四設色須用上好石綠如法入清膠水研淘作分五等
除頭綠麤惡不堪用外二綠三綠染葉面色淡者名
枝條綠染葉背及枝榦更下一等極淡者名綠花亦
可用染葉背枝榦如初破籜新竹須用三綠染節下
粉白用石青花染老竹用藤黃染枯竹枝榦及葉梢
筍籜皆土黃染筍籜上斑花及葉梢上水痕用檀色
點染此其大略也若夫對合淺深斟酌輕重更在臨
時
調綠之法先入稠膠研勻别煎槐花水相輕重和調
得所依法濡筆須輕薄塗抹不要厚重及有痕迹亦
須嵌墨道遏截勿使出入不齊尤不可露白若遇夜
則將綠盞以淨水出膠了放乾明日更依前調用若
只如此經宿則不可用矣
五籠套此是畫之結裹尤須縝密後設色乾了子細看
得無缺空漏落處用乾布淨巾著力拂拭恐有色脫
落處隨便補治勻好除葉背外皆用草汁籠套葉背
只用淡藤黃籠套
草汁之法先將好藤黃浸開却用殺開螺青汁看深
淺對合調勻便用若隔夜則不堪用若暑月則半日
即不堪用矣
墨竹譜(說郛作管道昇撰)
墨竹位置一如畫竹法但榦節枝葉四者若不由規矩
徒費工夫終不能成畫矣凡濡墨有深淺下筆有重輕
逆順往來須知去就濃淡麤細便見榮枯乃要葉葉著
枝枝枝著節山谷云生枝不應節亂葉無所歸須一筆
筆有生意一面面得自然四面團圞枝葉活動方為成
竹然古今作者雖多得其門者或寡不失之於簡略則
失之於繁雜或根榦頗佳而枝葉謬誤或位置稍當而
向背乖方或葉似刀截或身如板束麤俗狼藉不可勝
言其間縱有稍異常流僅能盡美至於盡善良恐未暇
獨文湖州挺天縱之才比生知之聖筆如神助妙合天
成馳騁於法度之中逍遥於塵垢之外縱心所欲不踰
繩準故一依其法布列成圖庶幾後之學者不䧟於俗
惡知所當務焉
一畫竿若只畫一二竿則墨色且得從便若三竿之上
前者色濃後者漸淡若一色則不能分别前後矣然
後梢至根雖一節節畫下要筆意貫穿梢頭節短漸
漸放長比至節根漸漸放短每竿須要墨色勻停行
筆平直兩邊如界自然員正若擁腫偏邪墨色不勻
間麤間細間枯間濃及節空勻長勻短皆文法所忌
斷不可犯頗見世俗用蒲絟槐皮或疊紙濡墨畫竿
無問根梢一樣麤細又且板平全無員意但堪發笑
學者切忌不宜倣傚
二畫節立竿旣定畫節為最難上一節要覆蓋下一節
下一節要承接上一節中間雖是斷離却要有連屬
意上一筆兩頭放起中間落下如月少彎則便見一
竿員混下一筆看上筆意趣承接不差自然有連屬
意不可齊大不可齊小齊大則如旋環齊小則如墨
板不可太彎不可太遠太彎則如骨節太遠則不相
連屬無復生意
三畫枝各有名目生葉處謂之丁香頭相合處謂之雀
爪直枝謂之釵股從外畫入謂之垜疊從裏畫出謂
之迸跳下筆須要遒健員勁生意連綿行筆疾速不
可遲緩老枝則挺然而起節大而枯瘦嫩枝則和柔
而婉順節小而肥滑葉多則枝覆葉少則枝昂風枝
雨枝觸類而長亦在臨時轉變不可拘於一律也尹
白鄆王隨枝畫斷節旣非文法今不敢取
四畫葉下筆要勁利實按而虚起一抹便過少遲留則
鈍厚不銛利矣然寫竹者此為最難虧此一功則不
復為墨竹矣法有所忌學者當知麤忌似桃細忌似
柳一忌孤生二忌並立三忌如叉四忌如井五忌如
手指及似蜻蜓翻正向背轉側低昂雨打風翻各有
態度不可一例抹去如染皂絹無異也
竹態譜
凡欲畫竹者先須知其名目識其態度然後方論下筆
之法如散生之竹竿下謂之蠶頭蠶頭下正根謂之&KR0034;
又名竻旁引者謂之邊或謂之鞭節間乳贅而生者謂
之須傍根生時謂之行邊邊根出荀謂之偽筍又名二
筍叢生之竹根外出者謂之蟬肚根竹下插土者謂之
鑽地根凡竹從根倒數上單節生枝者謂之雄竹雙節
生枝者謂之雌竹或云從下第一節生單枝者謂之雄
竹生雙枝者謂之雌竹生長挺挺然者多筍筍初出土
者謂之&KR0034;又名蕊又名&KR0034;(下巧反)又名竹胎稍長謂之牙
漸長名茁又名䈚(徒改反又音臺)又名子又名苞又名菌過母
名□(音官)别稱曰籜龍曰錦綳兒曰玉版師蔀葉謂之苞
籜又名箈解籜謂之篛半筍謂之初篁梢葉開盡名䉜
方為成竹竹&KR0034;謂之竿竿中之水結而為膏曰黃竿上
之膚曰筠竹之皮曰笢(武盡反)刮下青皮謂之筎火燒謂
之□火燒出汗謂之瀝竹之節曰箹(乙孝反)竹列謂之笐
竹葉謂之&KR0034;(尹涉反)竹葉下垂曰箁箬竹枝謂之天箒竹
花謂之箮(虚元反)又名華草又名&KR1597;竹實謂之練實竹有
病謂之篵(二公反)竹枯換根謂之䈙竹枚謂之箇積竹曰
攢批條曰篾稨而為瓦曰&KR0034;殺青而尺截曰簡聮簡曰
策熨而為版曰㸣(音業)竹貌謂之蓊(上聲)竹聲謂之劉(去聲)竹
色謂之蒼筤竹態謂之嬋娟竹深謂之&KR0034;竹得風其體
夭屈謂之夭屈謂之笑生而曲曰箞弱曰䈒(上聲)此其名
目之大略也若夫態度則又非一致要辨老嫩榮枯風
雨明晦一一樣態如風有疾慢雨有乍久老有年數嫩
有次序根榦筍葉各有時候今姑從根生筍長至於生
成壯老枯瘁風雨疾乍各各態度依式圖列如左雖未
能悉備抑亦可見其梗槩用資初學不為達者設也
竹根二種(凡散生之竹類先一年行根而敷生次年出筍而成竹叢生之類不)
(待行根而頻年出筍成竿然須至次年方成枝葉也)
一散生之竹根皆横生而長如筀竹淡竹甜竹描頭竹
白竹篌竹水竹䈥竹窈竹&KR0034;竹浮竹江南竹雙葉竹
鳳尾竹龍䰅竹寸金竹雪竹&KR0034;竹簞竹䉑竹廣竹之
類是也
一叢生之竹根皆叢生而下短如苦竹慈竹簧竹桃竹
枝竹蕩竹刺竹由衙竹䉡竹鈎絲竹之類是也竹之
為物非草非木不亂不雜雖出處不同盖皆一致散
生者有長幼之序叢生者有父子之親密而不繁疎
而不陋沖虚簡静妙粹靈通其可比於全德君子矣
畫為圖軸如瞻古賢哲遺像自令人起敬慕是以古
之作者於此亦盡心焉(畫苑補益)
張退公墨竹記(不知何代人畫苑補益附於李衍之後今從之)
夫墨竹者肇自明皇後傳蕭悅因觀竹影而得意故寫
墨君以左右葉擺隂陽梢根一向一背雀爪相依相靠
孤一迸二攢三聚五春夏長於柔和秋冬生於劈刊天
帶晴兮偃葉而偃枝雲帶雨兮墜枝而墜葉順風不一
字之鋪帶雨無人字之排傳前代之法則作後世之規
矩大抵竹觀疊葉樹看生枝埽葉者尖不似蘆細不似
柳三不似川五不似手寫枝者嫩不直立老不斜撼榦
不鼓架節不鶴膝攧竹者不可太速太速則忙忙而勢
弱不可太慢太慢則遲遲而骨瘦又不可肥肥而體濁
亦不可瘦瘦而形枯亦不可長長而遼窵亦不可短短
而寒躁葉要輕重相間枝宜高下相得得之心應之手
心手相迎則無不妙矣斯者動秀士之吟情引騷人之
詠句若不識其機無能得其意節若翹鶴勢若匙柄取
多意之功疊葉如排劒戟順四時之氣寫枝似臥龍蛇
節不厭高如蘇武之出塞爪不厭亂若張顚之醉書布
勢體似玉籠舞勢形如金鳳翻身嫩葉柔梢不帶雨而
披風蒼枝老節須傲霜而擎雪嫩兮分竿梢而枯潤風
雨兮取枝葉而厭垂六七八十兮成叢成簇一二三五
兮靠岸偎堤或壘或疊葉如鳥羽可排或曲或直節似
龍脊相厭枝可安於頂節葉可攧於枝梢梢貴健而活
葉貴少而清不雜春夏秋冬須題雪晴風雨若枝葉迸
跳古怪清竒此妙格之精極也(畫苑補益)
元黃公望寫山水訣
近作畫多宗董源李成二家筆法樹石各不相似學者
當盡心焉
樹要四面俱有榦與枝盖取其員潤
樹要有身分畫家謂之紐子要折搭得中樹身各要有
發生
樹要偃仰稀密相間有葉樹枝軟面後皆有仰枝
畫石之法先從淡墨起可改可救漸用濃墨者為上
石無十步真石看三面用方員之法湏方多員少
董源坡脚下多有碎石乃畫建康山勢董石謂之麻皮
皴坡脚先向筆畫邊皴起然後用淡墨破其深凹處
著色不離乎此石著色要重
董源小山石謂之礬頭山中有雲氣此皆金陵山景皴
法要滲軟下有沙地用淡墨埽屈曲為之再用淡墨
破
山論三遠從下相連不斷謂之平遠從近隔間相對謂
之闊遠從山外遠景謂之高遠
山水中用筆法謂之筋骨相連有筆有墨之分用描處
糊突其筆謂之有墨水筆不動描法謂之有筆此畫
家緊要處山石樹木皆用此
大槩樹要填空小樹大樹一偃一仰向背濃淡各不少
相犯繁處間疎處須要得中若畫得純熟自然筆法
出現
畫石之妙用藤黃水浸入墨筆自然潤色不可用多多
則要滯筆間用螺青入墨亦妙吳装容易入眼便墨
士氣
皮袋中置描筆在内或於好景處見樹有怪異便當摸
寫記之分林有發生之意登樓望空闊處氣韻看雲
采即是山頭景物李成郭熙皆用此法郭熙畫石如
雲古人云天開圖畫者是也
山水中唯水口最難畫
遠水無灣遠人無目
水出高源自上而下切不可斷派要取活流之源
山頭要折搭轉換山脈皆順此活法也衆峰如相揖遜
萬樹相從如大軍領卒森然有不可犯之色此寫真
山之形也
山坡中可以置屋舍水中可置小艇從此有生氣山腰
用雲氣見得山勢高不可測
畫石之法最要形象不要石有三面或在上在左側皆
可為面臨筆之際殆要取用
山下有水潭謂之瀨畫此甚有生意四邊用樹簇之
畫一窠一石當逸墨撇脫有士人家風纔多便入畫工
之流矣
或畫山水一幅先立題目然後著筆若無題目便不成
畫更要記春夏秋冬景色春則萬物發生夏則樹木
繁冗秋則萬象肅殺冬則煙雲黯淡天色糢糊能畫
此者為上矣
李成畫坡脚須要數層取其濕厚米元章論李光丞有
後代兒孫昌盛果出為官者最多畫亦有風水存焉
松樹不見根喻君子在野雜樹喻小人峥嶸之意
夏山欲雨要帶水筆山上有石小塊堆在上謂之礬頭
用水筆暈開加淡螺青又是一般秀潤畫不過意思
而已
冬景借地為雪要薄粉暈山頭
山水之法在乎隨機應變先記皴法不雜布置遠近相
映大槩與寫字一般以熟為妙紙上難畫絹上礬了
好著筆好用顔色易入眼先命題目此謂之上品古
人作畫胷次寬闊布景自然合古人意趣畫法盡矣
好絹用水噴濕石上槌眼扁然後上幀子礬法春秋膠
礬停夏月膠多礬少冬天礬多膠少
著色螺青拂石上藤黃入墨畫樹甚色潤好看
作畫祗是个理字最緊要吳融詩云良工善得丹青理
作畫用墨最難但先用淡墨積至可觀處然後用焦墨
濃墨分出畦徑遠近故在生紙上有許多滋潤處李
成惜墨如金是也
作畫大要去邪甜俗賴四個字(輟耕錄)
元王繹寫像祕訣
凡寫像須通曉相法盖人之面貌部位與夫五嶽四瀆
各各不侔自有相對照處而四時氣色亦異彼方呌嘯
談論之間本真發見我則静而求之默識於心閉目如
在目前放筆如在筆底然後以淡墨霸定逐旋積起先
蘭臺廷尉次鼻準鼻準旣成以之為主若山根高取印
堂一筆下來如低取眼堂邊一筆下來或不高不低在
乎八九分中側邊一筆下來次人中次口次眼堂次眼
次眉次額次頰次髮際次耳次髮次頭次打圈打圈者
面部也必宜如此一一對去庶幾無纖豪遺失近代俗
工膠柱鼓瑟不知變通之道必欲其正襟危坐如泥塑
人方乃𫝊寫因是萬無一得此又何足怪哉吁吾不可
奈何矣
采繪法
凡面色先用三朱膩粉方粉藤黃檀子土黃京墨合和
襯底上面仍用底粉薄籠然後用檀子墨水斡染面色
白者粉入少土黃胭脂不用胭脂則入三枝紅者前件
色入少土朱紫堂者粉檀子老青入少胭脂黃者粉土
黃入少土朱青黑者粉入檀子土黃老青各一點粉薄
罩檀墨斡以上看顔色清濁加減用又不可執一也
口角胭脂淡如要帶笑容口角兩筆略放起
眼中白染瞳子外兩筆次用煙子點睛墨打圈眼梢微
起有摺便笑
口脣上胭脂驀
鼻色紅胭脂微籠
面雀斑淡墨水斡麻檀水斡
髥色黑者依鬢髮渲紫者檀墨間渲黃紅者藤黃檀子
渲
髮先用墨染次用煙子渲有間渲排渲亂渲當自取用
手指甲先用胭脂染次用粉染根
凡染婦女面色胭脂粉襯薄粉籠淡檀墨斡
凡染法白紙上先染後罩粉然後再染提掇絹則先襯
背後
凡調合服餙器用顔色者緋紅用銀朱紫花合桃紅
用銀朱胭脂合玉紅用粉為主入胭脂合柏綠用
枝條綠入漆綠合黑綠用漆綠入螺青合柳綠用
枝條綠入槐花合官綠即枝條綠是鴨綠用枝條
綠入高漆合月下白用粉入京墨合鵝黃用粉入
槐花合柳黃用粉入三綠標幷少藤黃合磚褐用
粉入煙合荆褐用粉入槐花螺青土黃標合艾褐
用粉入槐花螺青土黃檀子合鷹背褐用粉入檀子
煙墨土黃合銀褐用粉入藤黃合珠子褐用粉入
藤黃胭脂合藕絲褐用粉入螺青胭脂合露褐用
粉入少土黃檀子合茶褐用土黃為主入漆綠煙墨
槐花合麝香褐用土黃檀子入煙墨合檀褐用土
黃入紫花合山谷褐用粉入土黃標合枯竹褐用
粉土黃入檀子一點合湖水褐用粉入三綠合蔥
白褐用粉入三綠標合棠梨褐用粉入土黃銀朱合
秋茶褐用土黃入三綠槐花合油裏墨用紫花土
黃煙墨合玉色用粉入高三綠合駝色用粉漆綠
標墨入少土黃合氁子用粉土黃檀子入墨一點合
藍青用三青入高三綠合金黃用槐花粉入胭脂
粉合鴉青用蘇青襯螺青罩鼠毛褐用土黃粉入
墨合不老紅用紫花銀朱合葡萄褐用粉入三綠
紫花合丁香褐用玉紅為主入少槐花合杏子絨
用粉螺青墨入檀子合氁綾用紫花底紫粉搭花樣
番皮用土黃銀朱合鹿胎用白粉底紫花樣水
獺氈用粉土黃合牙笏用好粉一點土黃粉凝皂
鞾用煙墨標柘木交椅用粉檀子土黃煙墨合金
絲柘同上不入墨紫袍用三青胭脂合其餘一一不
能備載在對物用色可也
凡合用顔色細色頭青二青三青深中青淺中青螺青
與蘇青二綠三綠花葉綠枝條綠南綠油綠漆綠黃丹
飛丹三硃土硃銀硃枝紅紫花藤黃槐花削粉石榴顆
綿胭脂檀子其檀子用銀朱淺入老墨胭脂合(輟耕錄)
明唐志契論畫
論枯樹
寫枯樹最難得蒼古每畫最不可少即茂林盛夏亦須
用之山水訣云畫無枯樹則不疎通此之謂也但名家
枯樹各各不同如荆關則秋冬二景最多其枯枝古而
渾亂而整簡而有趣到郭河陽則用鷹爪加以細密又
或如垂槐盖倣荆關者多也如范寬則直上如埽帚樣
亦有古趣李成則繁而瑣碎筆筆清勁董源則一味古
雅簡當而已倪元鎮云畫枯樹也則此數君可以兼之
要皆難及者也非積習數十年妙出自然者不能倣其
萬一今人假古畫丘壑山石或能勉為僅似若到枯樹
骨髓暴露矣是以知枯枝要妙最難
論點苔
畫不點苔山無生氣昔人謂苔痕為美人簪花信不可
缺者又謂畫山容易點苔難此何得輕言之盖近處石
上之苔細生叢木或雜草叢生至於高處大山上之苔
則松邪柏邪或未可知豈有長於突處不堅牢之理乃
近有作畫者率意點擢不顧其當與否儻以識者觀之
皆浮寄如鳥鼠之糞堆積狀耳那得有生氣夫生氣者
必點點從石縫中出或濃或淡或濃淡相間有一點不
可多一點不可少之妙天然妝就不失之密不失之疎
豈易事哉古畫横苔直苔不點苔者往往有之要未有
一點不中窾者此皆是預先畫山石無一筆頽敗破壞
之處故臨點自然加一點一點好看少一點容或無妨
也今人不察妄謂山石醜處須以苔遮掩之此愈遮所
以愈醜是以浮寄煩腫之病都坐於此
論用筆用墨
古畫譜言用筆之法未嘗不詳乃畫家僅知皴刷點拖
四則而已此外如斡如渲如捽如擢其誰知之盖斡者
以淡墨重疊六七次加而深厚者也渲者有意無意再
用細筆細擦而淋漓使人不知數十次點染者也捽與
擢雖與點相同而實相異捽用臥筆彷彿乎皴而帶水
擢用直指仿彿乎點而用力必八法皆通乃謂之善用
筆乃謂之善用墨
論氣運生動
氣運生動與煙潤不同世人妄指煙潤遂謂生動何相
謬之甚也盖氣者有筆氣有墨氣有色氣俱謂之氣而
又有氣勢有氣力有氣機此間即謂之運而生動處又
非運之可代矣生者生生不窮深遠難盡動而不板活
潑迎人要皆可默會而不可名言如劉褒畫雲漢圖見
者覺熱又畫北風圖見者覺涼又如畫貓絶鼠圖畫大
士渡海而滅風畫龍點睛飛去此之謂也至如煙潤不
過點墨無痕迹皴法不生澀而已豈可混而一之哉(繪)
(事微言)
明楊愼論畫家檀色
畫家七十二色有檀色淺赭所合古詩所謂檀畫荔枝
紅也而婦女暈眉色似之唐人詩詞多用之試舉其略
徐凝宫中曲云檀妝惟約數條霞花間詞云背人勻檀
注又鈿昏檀粉淚縱横又臂留檀印齒痕香又斜分八
字淺檀蛾是也又云卓女曉春醲美小檀霞則言酒色
似檀色伊孟昌黃蜀葵詩檀點佳人噴異香杜衍雨中
荷花詩檀粉不勻香汗濕則又指花色似檀也(丹鉛總)
(錄)
明董其昌畫旨
畫樹之法須專以轉摺為主每一動筆便想轉折處如
寫字之於轉筆用力更不可往而不收樹有四肢謂四
面皆可作枝著葉也但畫一尺樹更不可令有半寸之
直須筆筆轉去此祕訣也
樹頭要轉而枝不可繁枝頭要歛不可放樹梢要放不
可緊
宋人多寫垂柳又有點葉柳不難畫只要分枝頭得勢
耳點柳之妙在樹頭員鋪處只以汁綠漬出又要森蕭
有迎風摇颺之思其枝須半明半暗又春二月柳未垂
條秋九月柳已衰颯俱不可混設色亦須體此意也
畫須先工樹木但四面有枝為難耳山不必多以簡為
貴
作雲林畫須用側筆有輕有重不得用員筆其佳處在
筆法秀峭耳宋人院體皆用員皴北苑獨稍縱故為一
小變倪雲林黃子久王叔明皆從北苑起祖故皆有側
筆雲林其尤著者也
北苑畫小樹不先作樹枝及根但以筆點成形畫山即
用畫樹之皴此人所不知乃訣法也
北苑畫雜樹但只露根而以點葉高下肥瘦取其成形
此即米畫之祖最為高雅不在斤斤細巧
作畫凡山俱要有凹凸之形先鈎山外勢形像其中則
用直皴此子久法也
山之輪廓先定然後皴之今人從碎處積為大山此最
是病古人運大軸只三四大分合所以成章雖其中細
碎處甚多要之取勢為主
畫樹之訣只在多曲雖一枝一節無有可直者其向背
俯仰全於曲中取之或曰然則諸家不有直榦乎曰榦
雖直而生枝發節處必不都直也董北苑樹作勁挺之
狀特曲處簡耳李營丘則千屈萬曲無復直筆矣
趙大年平遠寫湖天渺茫之景極不俗然不耐多皴雖
云學維而維畫正有細皴者乃於重山疊嶂有之趙未
能盡其法也
畫樹木各有分别如畫瀟湘圖意在荒遠滅没即不當
作大樹及近景叢木畫五嶽亦然如畫園亭景可作楊
柳梧竹及古檜青松若以園亭樹木移之山居便不稱
矣若重山複嶂樹木又當直枝直榦多用攢點彼此相
藉望之糢糊鬱蔥似入林有猿啼虎嗥者乃稱至春夏
秋冬風晴雨雪又不在言也
董北苑畫樹多有不作小樹者如秋山行旅是也又有
作小樹但只遠望之似樹其實憑點綴以成形者余謂
此即米氏落茄之源委盖小樹最要淋漓約略簡於枝
柯而繁於形影
枯樹最不可少時於茂林中間出乃見蒼秀樹雖檜柏
楊柳椿槐要得鬱鬱森森其妙處在樹頭與四面參差
一出一入一肥一瘦處古人以木炭畫圈隨圈而點之
正為此也
古人云有筆有墨筆墨二字人多不曉畫豈有無筆墨
者但有輪廓而無皴法即謂之無筆有皴法而不分輕
重向背明晦即謂之無墨古人云石分三面此語是筆
亦是墨可參之
遠山一起一伏則有勢疎林或高或下則有情此畫訣
也(容臺集)
明陳繼儒論皴法
皴法董元麻皮皴范寬雨點皴(俗云芝麻皴)李將軍小斧劈
皴李唐大斧劈皴巨然短筆麻皮皴江貫道師巨然泥
裏拔釘皴夏圭師李唐米元暉拖泥帶水皴先以水筆
皴後却用墨筆(妮古錄)
明顧凝遠論寫生
昔人寫生先用心於行榦分寸之間幾多詰曲膚理縱
横各覈名實雖有偃仰柔勁不同自具迎暘承露之態
勾萌拆甲以致花葉葳𬎼脫瓣垂實皆一氣呵成絶無
做作今人一枝一榦旣少别白朝榮夜舒情性全乖無
惑乎花不附本本不附土剪綵欺人生意何在所以貴
賤修促苗裔&KR1247;延皆可徵效(畫引)
眀汪砢玉論畫
繪事名目
染(不描彩色塗染出)渲(翎毛謂之染渲)
界(界畫屋宇)描(白描人物)
臨(看真本對臨)摸(用紙搨影)
傳(對面傳)寫(花果草木禽獸寫生)
畫則
白描水墨
淺絳色輕籠薄罩
五色輕淡吳裝
大著色
古今描法(一十八等)
高古游絲描(十分尖筆如曹衣紋)琴絃描(如周舉類)
鐵線描(如張叔厚)行雲流水描
馬蝗描(馬和之顧興裔類一名蘭葉描)釘頭鼠尾(武洞清)
混描(人多描)橛頭描(秃筆也馬遠夏圭)
曹衣描(魏曹不興)折蘆描(如梁楷尖筆細長長撇納也)
橄㰖描(江西顔暉也)棗核描(尖大筆也)
柳葉描(似吳道子觀音筆)竹葉描(筆肥短撇納)
戰筆水紋描(麤大減筆也)减筆(馬遠梁楷之類)
柴筆描(麤大減筆也)蚯蚓描
皴樹法
松皮如鱗皴(寫針有鼠尾蝴蝶車輪爪離等名)
柏皮如繩皴柳身皴如交叉麻皮皴
梅身要點擦横皴梧桐樹身稀二三筆横皴
樹枝四等
丁香(范寬)雀爪(郭熙)
火燄(李遵道)拖枝(馬遠)
樹葉二十七等
描葉(有八等)墨葉(一等)
著色葉(一十八等)
皴石法
麻皮皴(董源巨然短筆麻皴)直擦皴(關仝李成)
雨點皴(范寬俗名芝麻皴諸家皴法俱備賴頭山丁香樹芝麻點綴皴)
大斧劈皴(李唐馬遠夏圭)小斧劈皴(李將軍劉松年)
長斧劈皴(許道寧顔暉是也名曰雨淋牆頭)
巨然短筆皴(江貫道師巨然)泥裏拔釘皴(夏圭師李唐)
米元暉拖泥帶水皴(先以水徧抹山形坡石大小之處然後蘸佳墨横筆拖之)
又亂雲皴彈渦皴
鬼面皴骷髏皴
馬牙勾(如李將軍趙千里先勾勒成山却以大青綠著色方用螺青苦綠碎皴染兼泥金石脚)
寫石二十六種
飛白(無色竹蘭上用)雲母(中等)
山字(大青石)太湖(大黑石)
盤陀石筍(上尖下大)
佛座大石鬼面
骷髏(與上同)獅子(可大石)
臥虎(同上)羊肚(白色小石植竹蒲盆中)
馬牙(勾描)馬鞍(半大石)
鵝子(小碎石)鷹座(大石)
蚌蛤(小石)牡礪(如雲母)
蝦蟆彈窩(大石)
漿腦(白粉點出小石亦可置盆)筆架(勢如山)
插劒(細長如劒)坡脚(亂石)
靈碑(青黑色仕女竹木上用)勾勒(白珊瑚綱描)
明沈顥畫麈
辨景
山於春如慶於夏如競於秋如病於冬如定
筆墨
筆與墨最難相遭具境而皴之清濁在筆有皴而勢之
隱現在墨
米襄陽用王洽之潑墨參以破墨積墨焦墨故融厚有
味予讀天隨子傳悟飛墨法輪廓布皴之後綃背烘熳
以顯氣韻沈鬱令不易測
寒山凡夫與予論筆尖筆根即偏正鋒也一日從晉人
渴筆書得畫法題曰樹格落落山骨索索溪蒙草茸雲
秀其中卒筆怳顧妄窮真露古人云畫無筆蹤如書家
藏鋒若騰觚大埽作山水障當是狂章筆跡不計
位置
近日畫少丘壑習得搬前換後法耳
大癡謂畫須留天地之位常法也予每畫雲煙著底危
峰突出一人綴之有振衣千仞勢客訝之予曰此以絶
頂為主若兒孫諸岫可以不呈巖脚枯根可以不露令
人得之紙筆之外客曰古人寫梅剔竹作過牆一枝離
竒具勢若用全榦繁枝套而無味亦此意乎予曰然
行家位置稠寒不虚情韻特減儻以驚雲落靄束巒籠
樹便有活機米氏謂王維畫見之最多皆如刻畫不足
學惟以雲山為墨戲雖偏鋒語亦不可無
古人有活落處殘剰處嫩率處
郭河陽云遠山無皴遠水無波遠人無目予亦云遠山
有平無曲遠水有去無來遠人宜孤不宜似
一幅中有不緊不要處特有深致
先察君臣呼應之位或山為君而樹輔或樹為君而山
佐然後奏管傅墨若用朽炭躊躇更易神餒氣索愈想
愈劣
刷色
右丞云水墨為上誠然然操筆時不可作水墨刷色想
直至了局墨韻旣足則刷色不妨
點苔
山石點苔水泉索線常法也叔明之渴苔仲圭之攢苔
是二氏之一種今之學二氏以苔取肖鈍漢也古多有
不用苔者恐覆山脈之巧障皴法之妙今人畫不成觀
必須叢點不免媸女添癡之誚
命題
自題非工不若用古用古非解不若無題題與畫互為
注脚此中小失奚啻千里
落款
元以前多不用款款或隱之石隙恐書不精有傷畫局
後來書繪並工附麗成觀
迂瓚字法遒逸或詩尾用跋或跋後系詩隨意成致宜
宗
衡山翁行款清整石田晚年題寫灑落每侵畫位翻多
竒趣白陽輩效之
一幅中有天然候款處失之則傷局(說郛)
無名氏畫山水訣
畫有十三科何以獨重山水紙纔一二幅已知寫盡精
神初非學力能成自是天機好到丹青未見收之格範
有甚工夫只遮打頭准為妙手唐則鄭虔王摩詰之輩
宋則郭熙朱學士之流儒者多能繪工難學所以明窗
淨几佳楮輕縑號為小墨神仙遍貌煙霞境界曲盡變
態眼前景象層層出筆底江山涏涏生脚根踏盡四海
五湖心中方有千崖萬壑遠近先分賓主布置全在安
排淡墨榦而秃筆皴宿筆烘而濃墨解妙處不勞用托
因地須使煙煤遠水無波巨浪有崩騰之狀遥峰露影
近山宜點齪之繁春樹薄而秋樹疎夏雲濃而冬雲黯
點梢有丁香鹿角皴石有斧腦箭頭水邊宜著孤舟嶺
外深藏野寺人物則三四點而成江村則八九家宜畫
風煙起則千里俱昏雪月白則三更如畫禽鳥多棲古
木樓臺半隔疎林巔崖作古木垂藤怒石起飛淪濺瀑
大圖障先觀氣勢小景致只作微茫錢唐帶月觀潮左
蠡無風起浪煙迷露寺日落垂亭平沙闊落鴈成行山
徑晚征夫問宿墨濃淡則路分遠近筆老嫩則樹有隂
陽地靈難以祕藏心匠齊憑收拾盈尺寫寰中之景使
人懷物外之思訝蓬島而隔塵凡截匡廬而歸戶牖細
評詳斷可擅名家技能壓盡衆人盤礴原非庸史一藝
曲折但觀紙上之圖元氣淋漓半吐胷中之異(畫苑補)
(益)
御定佩文齋書畫譜卷十四
