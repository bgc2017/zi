欽定四庫全書
御定佩文齋書畫譜目錄
第十七卷
論畫七(畫品上)
南齊謝赫古畫品錄
陳姚最續畫品幷序
唐李嗣真畫後品
唐沙門彦悰後畫錄
唐張彦遠叙歷代能畫人名
唐張彦遠叙師資𫝊授南北時代
唐張彦遠論名價品第
唐朱景玄名畫錄
宋沈括圖畫歌
宋郭若虚紀藝
宋郭若虚論古今優劣
宋郭若虚論三家山水
欽定四庫全書
御定佩文齋書畫譜卷十七
論畫七(畫品上)
南齊謝赫古畫品錄
夫畫品者蓋衆畫之優劣也圖繪者莫不明勸戒著升
沉千載寂寥披圖可鑒雖畫有六法罕能盡該而自古
及今各善一節六法者何一氣韻生動是也二骨法用
筆是也三應物象形是也四隨類賦彩是也五經營位
置是也六傳移模寫是也惟陸探微衛協備該之矣然
迹有巧拙藝無古今謹依遠近隨其品第裁成序引故
此所述不廣其源但傳出自神仙莫之聞見也
第一品五人
陸探微
窮理盡性事絶言象包前孕後古今獨立非復激揚所
能稱贊但價重之極於上上品之外無他寄言故屈標
第一等
曹不興
不興之迹殆莫復傳惟祕閣之内一龍而已觀其風骨
名豈虚成
衛協
古畫皆略至協始精六法之中迨為兼善雖不該備形
似頗得壯氣凌跨羣雄曠代絶筆
張墨荀勗
風範氣韻極妙參神但取精靈遺其骨法若拘以體物
則未見精粹若取之象外方厭膏腴可謂微妙也
第二品三人
顧駿之
神韻氣力不逮前賢精微謹細有過往哲始變古則今
賦彩製形皆創新意若包犧始更卦體史籀初改書法
嘗結構層樓以為畫所風雨炎燠之時故不操筆天和
氣爽之日方乃染毫登樓去梯妻子罕見畫蟬雀駿之
始也宋大明中天下莫敢競矣
陸綏
體韻遒舉風彩飄然一點一拂動筆皆竒傳世蓋少所
謂希見卷軸故為寳也
袁蒨
比方陸氏最為高逸象人之妙亞美前賢但志守師法
更無新意然和璧微玷豈貶十城之價也
第三品九人
姚曇度
畫有逸方巧變鋒出&KR0146;魁神鬼皆能絶妙同流真爲雅
鄭兼善莫不俊拔出人意表天挺生知非學所及雖纖
微長短往往失之而輿皂之中莫與為匹豈真棟梁蕭
艾可唐突璠璵者哉
顧愷之
格體精微筆無妄下但迹不逮意聲過其實
毛惠遠
畫體周贍無適弗該出入窮竒縱横逸筆力遒韻雅超
邁絶倫其揮霍必也極妙至於定質塊然未盡其善神
鬼及馬泥滯於體頗有拙也
夏瞻
雖氣力不足而精彩有餘擅名遠代事非虚美
戴逵
情韻連綿風趣巧拔善圖賢聖百工所範荀衛已後實
為領袖及乎子顒能繼其美
江僧寳
斟酌袁陸親漸朱藍用筆骨梗甚有師法像人之外非
其所長也
吳暕
體法雅媚製置才巧擅美當年有聲京洛
張則
意思横逸動筆新奇師心獨見鄙於綜採變巧不竭若
環之無端景多觸目謝題徐落云此二人後不得預焉
陸杲
體致不凡跨邁流俗時有合作往往出人點畫之間動
流恢服傳於後者殆不盈握桂枝一芳足&KR0008;夲性流液
之素難效其功
第四品五人
蘧道愍章繼伯
並善寺壁兼長畫扇人馬分數豪釐不失别體之妙亦
為入神
顧寳光
全法陸家事事宗稟方之袁蒨可謂小巫
王微史道碩
並師荀衛各體善能然王得其細史𫝊其真細而論之
景玄為劣
第五品三人
劉瑱
用意綿密畫體纖細而筆迹困弱形製單省其於所長
婦人為最但纖細過度翻更失真然觀察詳審甚得姿
態
晉明帝
雖略於形色頗得神氣筆迹超越亦有奇觀
劉紹祖
善於傳寫不閑其思至於雀鼠筆迹歴落往往出羣時
人為之語號曰移畫然述而不作非畫所先
第六品二人
宗炳
炳明於六法迄無適善而含豪命素必有損益跡非準
的意足師放
丁光
雖擅名蟬雀而筆迹輕羸非不精謹乏於生氣(古畫品錄)
陳姚最續畫品
夫丹靑妙極未易言盡雖質沿古意而文變今情立萬
象於胷懷傳千祀於豪翰故九樓之上備表仙靈四門
之墉廣圖賢聖雲閣興拜伏之感掖庭致聘遠之别凡
斯緬邈厥迹難詳今之存者或其人冥滅自非淵識博
見孰究精麤擯落蹄筌方窮致理但事有否泰人經盛
衰或弱齡而價重或壯齒而聲遒故前後相形優劣舛
錯至如長康之美擅高往策矯然獨步終始無雙有若
神明非庸識之所能效如負日月豈末學之所能窺荀
衛曹張方之蔑矣分庭抗禮未見其人謝陸聲過於實
良可於邑列於下品尤所未安斯乃情有抑揚畫無善
惡始信曲高和寡非直名謳泣血謬題寧止良璞將恐
疇訪理絶永成淪喪聊舉一隅庶同三益夫調墨染翰
志存精謹課兹有限應彼無方燧變墨回治點不息眼
眩素縟意猶未盡輕重微異則妍鄙革形絲髮不從則
歡慘殊觀加以頃来容服一月三改首尾未周俄成古
拙欲臻其妙不亦難乎豈可曾未涉川遽云越海俄覩
魚鼈為察蛟龍凡厥等曹未足與言畫矣陳思王云傳
出文士圖生巧夫性尚分流事難兼善躡方趾之迹易
不知圓行之步難遇象谷之風翔莫測呂梁之水蹈雖
欲游刃理解終迷空慕落塵未全識曲若永尋河書則
圖在書前取譬連山則言由象著今莫不貴斯鳥跡而
賤彼龍文消長相傾有自來矣故倕斷其指巧不可為
杖策坐忘既慙經國據梧喪偶寧足命家若惡居下流
自可焚筆若冥心用舍幸從所好戲陳鄙見非謂毁譽
十室難誣佇聞多識今之所載並謝赫所遺猶若文章
止於兩卷其中道有可採使成一家之集且古今書評
高下必詮解畫無多是故備取人數既少不復區别其
優劣可以意求也
湘東殿下(梁元帝初封湘東王)
右天挺命世幼禀生知學窮性表心師造化非復景行
所能希涉畫有六法真仙為難王於像人特盡神妙心
敏手運不加點治斯乃聽訟部領之隙文談衆藝之餘
時復遇物援豪造次驚絶足使荀衛閣筆袁陸韜翰圖
製雖寡聲聞於外非復討論木訥可得而稱焉
劉璞
右胤祖之子少習門風至老筆法不渝前制體運精研
亞於其父信代有其人兹名不墜矣
沈標
右雖無偏擅觸類皆涉性尚鉛華甚能留意雖未臻全
美殊有可觀
謝赫
右寫貎人物不俟對看所須一覽便工操筆點刷研精
意在切似目想毫髮皆無遺失麗服靚妝隨時變改直
眉曲鬢與世事新别體細微多自赫始遂使委巷逐末
皆類效顰至於氣韻精靈未窮生動之致筆路纖弱不
副壯雅之懷然中興以後象人莫及
毛惠秀
右其於繪事頗為詳悉太自矜持番成羸鈍遒勁不及
惠遠委曲有過於稜
蕭賁
右雅性精密後來難尚含豪命素動必依真學不為人
自娛而已雖有好事罕見其跡
沈粲
右筆迹調媚專工綺羅屛障所圖頗有情趣
張僧繇
右善圖塔廟超越羣工朝衣野服今古不失竒形異貌
殊方夷夏實參其妙俾晝作夜未嘗厭怠惟公及私手
不停筆但數紀之内無須臾之閑然聖賢曬曯小乏神
氣豈可求備於一人雖云晩出殆亞前品
陸肅(一本作宏肅)
右綏之弟早藉趨庭之教未盡敦閱之勤雖復所得不
多猶有名家之法方效輪扁甘苦難投
毛稜
右惠遠之子便捷有餘真巧不足善於布置略不煩草
若比方諸父則牀上安牀
嵇寳鈞聶松
右二人無的師範而意兼真俗賦彩鮮麗觀者悅情若
辨其優劣則僧繇之亞
焦寳願
右雖蚤游張謝而靳固不𫝊旁求造請事均盜道之法
殫極斲輪遂至兼採之勤衣文樹色時表新異點黛施
朱重輕不失雖未窮秋駕而見賞春坊輸奏薄伎謬得
其地今衣冠緒裔未聞好道丹青道堙良足為慨
袁質
右蒨之子風神俊爽不墜家聲始逾志學之年便嬰痟
癎之病曾見草莊周木鴈卞和抱璞兩圖筆勢遒正繼
父之美若方之體物則伯仁龍馬之頌比之書翰則長
胤狸骨之方雖復語迹異途而妙理同歸一致苖而不
實有足悲者無名之實諒在斯人
僧珍僧覺
右珍蘧道愍之甥覺姚曇度之子並弱年漸漬親承訓
勖珍乃易於酷似覺豈難負析薪染服之中有斯二道
若品其工拙蓋嵇聶之流
釋迦佛陀吉底俱摩羅菩提
右此數手並外國比丘既華戎殊體無以定其差品光
宅威公雅耽好此法下筆之妙頗為京洛所知聞
解蒨
右全法章蘧筆力不逮通變巧捷寺壁最長(續畫品)
唐李嗣真畫後品
夫丹青之妙未可盡言皆法古而變今也立萬象於胷
懷傳千字於豪墨故九樓之上備表仙靈四門之墉廣
圖賢哲今之所載並謝赫之所遺有可採者更稱一家
之集且古今評畫高下必詮其中優劣可以意求之
耳
上一品(凡三人)
劉褒桓範趙岐
上品中(凡三人)
陸探微閻立德閻立本
上品下(凡三人)
王廙張僧繇楊契丹
中品上(凡二十一人)
衛協史道碩曹髦
曹不興顧愷之戴逵
顧寳光顧景秀袁蒨
史敬文蘧僧珍陸杲
戴顒姚曇度張善果
張德童曹仲達袁子昂
鄭法輪楊子華董伯仁
中品中(凡四人)
楊循宗炳陶景眞
展子虔
中品下(凡一十二人)
荀勖王獻之毛稜
顧駿之謝赫謝惠遠
戴蜀陸整江僧寳
解蒨王知慎劉堇
下品上(凡四人)
毛惠秀史粲嵇康
高貴鄉公
下品中(凡一十八人)
王羲之毛惠遠康元之
陸綏范懷珍梁元帝
聶松高尚士外國僧迦陀
吉底俱摩羅菩提康菩薩
鄭德文孫尚子江志
吳智敏楊須跋檀知敏
下品下(凡三人)
晉明帝蔡贇范長夀
又
蔡邕夏侯瞻謝稚
劉瑱張墨戴勃
史藝劉斌王微
尹長生吳暕張則
濮道興陸紹祖劉徹
康所濮萬年朱僧辯
褚靈石蕭賁張季和
章繼伯謝約蘧道敏
沈粲僧惠覺鍾宗斐
王奴兒丁寬王殿
陳公息沈標虞堅
焦寳願嵇寶鈞田僧亮
徐德祖劉殺鬼高孝珩
閻思光解悰劉烏
陳善見程瓚李雅
王仲舒楊德紹周烏孫
張仲舒范龍樹趙武端
陳靜心(畫後品)
唐沙門彦悰後畫錄
彦悰為帝京寺錄因觀在京名迹其中優劣差降甚有
不同若曹姚之徒已標前錄張謝之伍題之續品沙門
之内棄其數人但非釋氏所宜故闕而不錄都合二十
七人名曰後畫錄如鄭法輪太常成嵩尹伯干長通竺
元標等雖行於代未曰名家若兹之流以俟來哲時貞
觀九年春三月十有一日序
周中大夫鄭法士
取法張公備該萬物後來冠冕獲擅名家
隋孫尚子
師模顧陸骨氣有餘至於鬼神性多偏擅婦人亦有風
態
北齊楊子華
北齊之最唯公有圖善寫龍獸能致風雲
周常侍田僧亮
自恃生知不由師授田家一藝今古殊絶
北齊朝散大夫曹仲達
師依周研竹樹山水外國佛像無競於時
唐司平太常伯閻立本
學宗張鄭竒態不窮變古象今天下取則
隋參軍楊契丹
六法頗該殊豐骨氣山東體製允屬伊人
隋陳善見
準的鄭公觸途成擅筆媚溫潤斯人所長
南齊殿中將軍董伯仁
綜涉多端尤精位置屏幛一種無愧前賢
隋江志
筆力勁健風神頓爽模山擬水得其真體
隋李雅
神氣抑揚獨高倫伍聖僧形製是所尤攻
齊周曇研
師塞北勒法曹仲達方韓則有餘比曹則不足亦若文
武創撥亂之功成王安太平之業
宋展子虔(一本作隋)
觸物為情備該絶妙尤善樓閣人馬亦長遠近山川咫
尺千里
隋王仲舒
北面孫公風骨不逮精熟婉潤名輩所推
周袁子昂(一本作梁中書袁昂)
稟訓鄭公殆無失墜婦人一絶超彼常倫
唐劉孝師
點畫不多殆及樞要鳥雀竒變誠為酷似
唐靳智翼(效曹不興)
祖述曹公改張琴瑟變夷為夏初是斯人
唐武騎尉范長夀
博贍繁多有所推尚至於位置無待經略
唐朝散大夫王定
骨氣不足遒媚有餘菩薩聖僧往往警絶
唐驃騎尉張孝師
象制有功云為盡善鬼神之狀羣彦推雄
唐殷王府法曹王知慎
受業閻家寫生殆庶用筆爽利風采不凡
唐吳智敏
宗匠梁寬神襟更逸終於是門損益可知
唐振威校尉檀知敏
棟宇樓臺隂陽向背歴觀前古獨有斯人
唐吐火羅國胡尉遲乙僧
善攻鬼神當時之美也有兄甲僧在其本國矣
外國鬼神竒形異貌筆跡灑落有似中華攻改四時花
木
唐振威校尉康薩陀
無聞服膺靈心自悟如初花晩葉變態多端異獸奇禽
千形萬品
唐廣陵郡倉曹參軍李湊
揮豪造化動筆合真子女衣服萬品千門筋脉連帶形
狀竒絶天寶年中過之古人(後畫錄)
唐張彦遠敘歴代能畫人名(自軒轅至唐會昌凡三百七十一人)
軒轅時一人
史皇
周一人
封膜
齊一人
敬君
秦一人
烈裔
前漢六人
毛延夀陳敞劉白
龔寬陽望樊育
後漢六人
趙岐劉褎蔡邕
張衡劉旦楊魯
魏四人
曹髦楊修桓範
徐邈
吳二人
曹不興吳王趙夫人
蜀二人
諸葛亮(子瞻)
晉二十三人
明帝荀勖張墨
衛協王廙王羲之(子獻之)
康昕顧凱之史道碩
謝稚夏侯瞻嵇康
温嶠謝巖曹龍
丁遠楊惠江思遠
王濛戴逵(子勃勃弟顒)
宋二十八人
陸探微(子綏綏弟弘肅)顧寳光宗炳
王微謝莊袁倩(子質)
史敬文史藝劉斌
尹長生顧駿之康允之
顧景秀吳暕張則
劉胤祖(弟紹祖子璞)蔡斌濮萬年(弟道興)
史粲朱僧辯褚靈石
范惟賢
南齊二十八人
宗測劉係宗姚曇度(子釋惠覺)
蘧道愍(甥沙門僧珍)章繼伯范懷珍
鍾宗之王奴王殿
戴蜀陳公恩陶景真
張季和沈標謝赫
沈粲丁光周曇研
謝惠連謝約虞堅
丁寬劉瑱毛惠遠(弟惠秀子稜)
梁二十人
元帝(子方等)蕭大連蕭賁
陸杲陶弘景張僧繇(子善果善果弟儒童)
袁昂焦寶願嵇寶鈞
聶松解倩陸整
江僧寶僧威公僧吉底俱
僧摩羅菩提僧迦佛佗
陳一人
顧野王
後魏九人
蔣少遊郭善明侯文和
柳儉閔文和郭道興
楊乞德王由祖班
北齊十人
高孝珩蕭放楊子華
田僧亮劉殺鬼曹仲達
殷英童高尚士徐德祖
曹仲璞
後周一人
馮提伽
隋二十一人
閻毗何稠劉龍(弟衮)
展子虔鄭法士(弟法輪子德文)孫尚子
董伯仁楊契丹劉烏
陳善見江志李雅
王仲舒閻思光解悰
程瓚尉遲跋質那僧曇摩拙义
唐二百六人
漢王元昌(弟韓王元嘉滕王元嬰)閻立德(弟立本)
張孝師范長夀何長夀
尉遲乙僧劉孝師靳智翼
王定梁寬吳智敏
康薩陀王知慎王韶應
檀知敏楊須跋趙武端
范龍樹周烏孫楊德紹
陳義殷&KR0008;殷季友
許琨僧法明錢國養
左文通王陁子牛昭
吳道子張愛兒楊惠之
員明程進韓伯通
竇弘果毛婆羅孫仁貴
金忠義翟琰李生
張藏楊庭光盧稜伽
姚景仙武靜藏董㟧
陳靜心(弟靜眼)程雅楊坦(子爽)
楊仙喬解倩馮紹正
姜皎李思訓(弟思誨思誨子林甫林甫弟昭道林甫姪湊)
薛稷郎餘令曹元廓
劉行臣暢䛒(子明瑾)楊寧
楊昇張萱尹琳
李仲昌李嗣真韋無忝(弟無縱)
朱抱一竺元標蔡金剛
毛嵩姚彦山程遜
董好子楊樹兒耿純
任真亮陸庭曜暢整
李國相陳慤劉智敏
史晟何君墨京元成
崔霞冷元琇馬光業
李蠻子馬樹鷹祁岳(一作祝丘)
潘細衣周子敬段去惑
僧智瑰殷令名殷聞禮(子仲容)
談皎僧金剛三藏張遵禮
王紹宗宋令文司馬承禎
盧鴻釋翛然鄭虔
鄭逾曹霸李果奴(孫士昉)
韓幹孔榮陳閎
孟仲暉杜景祥王允之
王維張諲劉方平
王熊王象田畸
竇師綸江都王緒李逖
李平均崔陽元李炅
張維亘李滔張通
耿昌言(弟昌期)周古言嚴杲
楊德本具俊李韶
魏晉孫蒯廉白旻
韓嶷宇文肅陳庭
高江車道政滕王湛然
齊皎(弟映)朱審王宰
畢宏楊炎史瓚
裴諝韋鑒(弟鑾子鶠)張璪
陳曇顧況沈寧
劉商劉整劉之竒
邊鸞于錫強穎
梁廣陳庶陳恪(子積善)
戴重席劉之章周昉
趙博文(兄博宣)王胐鄭寓
韓滉戴嵩(弟嶧)李漸(子仲和)
蕭祐周太素麴庭
蕭悅張志和侯莫陳厦
僧道芬鄭町梁洽
項容吳恬王默(歴代名畫記)
唐張彦遠敘師資傳授南北時代
自古論畫者以顧生之蹟天然絶倫評者不敢一二余
見顧生評魏晉畫人深自推挹衛協即知衛不下於顧
矣只如狸骨之方右軍歎重龍頭之畫謝赫推高名賢
許可豈肯容易後之淺俗安能察之詳觀謝赫評量最
為允愜姚李品藻有所未安李駮謝云衛不合在顧之
上全是不知根本良可於悒只如晉室過江王廙書畫
為第一書為右軍之法畫為明帝之師今言書畫一向
吠聲但推逸少明帝而不重平南如此之類至多聊且
舉其一二若不知師資傳授則未可議乎畫今粗陳大
略云至如晉明帝師於王廙衛恊師於曹不興顧愷之
張墨荀勖師於衛協(衛張同時幷有畫聖之名)史道碩王微師於荀
勖衛協戴逵師於范宣(荀衛之後范宣第一)逵子勃勃弟顒師於
父(已上晉)陸探微師於顧愷之探微子綏弘肅並師於父
顧寶光袁倩師於陸倩子質師於父顧駿之師於張墨
張則師於吳暕吳暕師於江僧寶劉胤祖師於晉明帝
胤祖弟紹祖子璞並師於胤祖(已上宋)姚曇度子釋惠覺
師於父蘧道愍師於章繼伯(蘧後勝於章也)道愍甥僧珍師於
道愍沈標師於謝赫周曇研師於曹仲達毛惠遠師於
顧惠遠弟惠秀子稜並師於惠遠(皆不及惠遠已上南齊)袁昂師
於謝張鄭(袁尤得綺羅之妙也)張僧繇子善果儒童並師於父解
倩師於聶松蘧道愍(道愍不及解倩)焦寶願師於張謝江僧寶
師於袁陸及戴(江長於畫人已上梁)田僧亮師於董展(田楊與董展聲價相)
(侔田楊鄭三人同時也)曹仲達師於袁(袁勝曹已上北齊)鄭法士師於張
(張之高足)法士弟法輪子德文並師於法士(不及法士也)孫尚子
師於顧陸張鄭(尚子鞍馬樹石幾勝於法士)陳善見師於楊鄭(善見寫搨)
(楊鄭之迹不辨)李雅師於張僧繇王仲舒師於孫尚子(已上隋)二
閻師於鄭張楊展(兼師於父毗毗在隋朝)范長夀何長夀並師於
張(何劣於范)尉遲乙僧師於父(尉遲跋質那在隋朝)陳廷師於乙僧(乙僧)
(外國陳廷次之)靳智翼師於曹(曹創佛事畫佛有曹家樣張家樣及吳家樣)吳智敏
師於梁寬(寬勝智敏)王知慎師於閻(極類閻之迹而少劣)檀智敏師於
董吳道玄師於張僧繇(又師於張孝師又授筆法於張長史旭)盧稜伽楊
庭光李生張藏並師於吳(各有所長稜伽庭光為上足)劉行臣師於
王韶應韓幹陳閎師於曹霸王紹宗師於殷仲容(已上國朝)
(畫人近代皆不載也)各有師資遞相倣效或自開戶牖或未及門
牆或青出於藍或冰寒於水似類之間精麤有别只如
田僧亮楊子華楊契丹鄭法士董伯仁展子虔孫尚子
閻立德閻立本並祖述顧陸僧繇田則郊野柴荆為勝
楊則鞍馬人物為勝契丹則朝廷簪組為勝法士則游
宴豪華為勝董則臺閣為勝展則車馬為勝孫則美人
魑魅為勝閻則六法備該萬象不失所言勝者以觸類
皆能而就中尤所偏勝者俗所共推展善屋木且不知
董展同時齊名展之屋木不及於董李嗣真云三休輪
奐董氏造其微六轡沃若展生居其駿而董有展之車
馬展無董之臺閣此論為當若論衣服車輿土風人物
年代各異南北有殊觀畫之宜在乎詳審只如吳道子
畫仲由便戴木劒閻令公畫昭君已著幃帽殊不知木
劒創於晉代幃帽興於國朝舉此凡例亦畫之一病也
且如幅巾傳於漢魏羃䍦起自齊隋幞頭始於周朝(折上)
(巾軍旅所服即今幞頭也用全幅皂向後幞髮俗謂之幞頭自武帝建德中裁為四脚也)巾子創於
武德胡服鞾衫豈可輙施於古象衣冠組綬不宜長用
於今人芒屩非塞北所宜牛車非嶺南所有詳辨古今
之物商較土風之宜指事繪形可騐時代其或生長南
朝不見北朝人物習熟塞北不識江南山川游處江東
不知京洛之盛此則非繪畫之病也故李嗣真評董展
云地處平原闕江南之勝迹參戎馬乏簪裾之儀此是
其所未習非其所不至如此之論便為知言譬如鄭玄
未辨樝棃蔡模不識螃蟹魏帝終削典論(初以其無火浣布著典論)
(言之刊於太學後有外國獻火浣布遂削棄典論也)隠居有昩藥名(陶隠居本草多未曉北地)
(藥名也)吾之不知蓋闕如也雖有不知豈可言其不博精
通者所宜詳辨南北之妙迹古今之名蹤然後可以議
乎畫(歴代名畫記)
唐張彦遠論名價品第
或曰昔張懷瓘作書估論其等級甚詳君曷不詮定自
古名畫為畫估焉張子曰書畫道殊不可渾詰書即約
字以言價畫則無涯以定名況漢魏三國名蹤已絶於
代今人貴耳賤目罕能詳鑒若傳授不昩其物猶存則
為有國有家之重寶晉之顧宋之陸梁之張首尾完全
為希代之珍皆不可論價如其偶獲方寸便可椷持比
之書價則顧陸可同鍾張僧繇可同逸少書則逡廵可
成畫非歲月可就所以書多於畫自古而然今分為三
古以定貴賤以漢魏三國為上古則趙岐劉褎蔡邕張
衡(已上四人後漢)曹髦楊修桓範徐邈(已上四人魏)曹不興(吳)諸葛
亮(蜀)之流是也以晉宋為中古則明帝荀勖衛恊王廙
顧愷之謝稚嵇康戴逵(已上八人晉)陸探微顧寶光袁倩顧
景秀之流是也(已上四人宋)以齊梁北齊後魏陳後周為下
古則姚曇度謝赫劉瑱毛惠遠(已上四人齊)元帝袁昂張僧
繇江僧寶(已上四人梁)楊子華田僧亮劉殺鬼曹仲達(已上四人)
(北齊)蔣少游楊乞德(已上二人後魏)顧野王(陳)馮提伽(後周)之流是
也隋及國初為近代之價則董伯仁展子虔孫尚子鄭
法士楊契丹陳善見(已上六人隋)張孝師范長夀尉遲乙僧
王知慎閻立德閻立本(已上六人唐)之流是也上古質略徒
有其名畫之蹤跡不可具見中古妍質相參世之所重
如顧陸之迹人間切要下古評量料簡稍易辨解迹涉
今時之人所悅其間有中古可齊上古顧陸是也下古
可齊中古僧繇子華是也近代之價可齊下古董展楊
鄭是也國朝畫可齊中古則尉遲乙僧吳道玄閻立本
是也若詮量次第有數百等今且舉俗之所知而言凡
人間藏蓄必有顧陸張吳著名卷軸方可言有圖畫若
言有書籍豈可無九經三史顧陸張吳為正經楊鄭董
展為三史其諸雜迹為百家(吳雖近可為正經)必也手揣卷軸
口定貴賤不惜泉貨要藏篋笥則董伯仁展子虔鄭法
士楊子華孫尚子閻立夲吳道玄屏風一片值金二萬
次者售一萬五千(自隋已前多畫屏風未知有畫幛故以屛風為准也)其楊契丹
田僧亮鄭法輪乙僧閻立德一扇值金一萬且舉俗間
諳悉者推此而言可見流品夫中品藝人有合作之時
可齊上品藝人上品藝人當未遒之日偶落中品唯下
品雖有合作不得厠於上品在通博之人臨時鑒其妍
醜只如張顛以善草得名楷隸未必為人所寶余曾見
小楷樂毅虞褚之流韋鶠以畫馬得名人物未必為人
所貴余見畫人物顧陸可儔夫大畫與細畫用筆有殊
臻其妙者乃有數體只如王右軍書乃自有數體及諸
行草各繇臨時搆思淺深耳畫之臻妙亦猶於書此須
廣見博論不可匆匆一槩而取昔裴孝源都不知畫妄
定品第大不足觀但好之則貴於金玉不好則賤於瓦
礫要之在人豈可言價(歴代名畫記)
唐朱景玄名畫錄
古今畫品論之者多矣隋梁已前不可得而言自國朝
以來惟李嗣真畫品錄空錄人名而不論其善惡無品
格高下俾後之觀者何所考焉景玄竊好斯藝尋其蹤
跡不見者不錄見者必書推之至心不愧拙目以張懷
瓘畫品斷神妙能三品定其等格上中下又分為三其
格外有不拘常法又有逸品以表其優劣也夫畫者以
人物居先禽獸次之山水次之樓殿屋木次之何者前
朝陸探微屋木居第一皆以人物禽獸移生動質變態
不窮凝神定照固為難也故陸探微畫人物極其妙絶
至於山水草木麤成而已且蕭史木鴈風俗洛神等圖
畫尚在人間可見之矣近代畫者但工一物以擅其名
斯即幸矣惟吳道子天縱其能獨步當世可齊蹤於顧
陸又周昉次焉其餘作者一百二十四人直以能畫定
其品格不計其冠冕賢愚然於品格之中略叙其事後
之至鑒者可以詆訶其理為不謬矣伏聞古人云畫者
聖也蓋以窮天地之不至顯日月之不照揮纖豪之筆
則萬類由心展方寸之能而千里在掌至於移神定質
輕墨落素有象因之以立無形因之以生其麗也西子
不能掩其妍其正也嫫母不能易其醜故臺閣標功臣
之烈宮殿彰貞節之名妙將入神靈則通聖豈止開廚
而或失挂壁則飛去而已哉此畫錄之所以作也
神妙能逸分為四品
國朝親王三人
漢王元昌(鞍馬)(鷹鶻)(雉兔)(竹鷄)
江都王(鞍馬)(瑞應圖)
嗣滕王(蜂蟬)(燕雀)(驢子)(水牛)
神品上一人
吳道玄(功德鬼神)(山水禽獸)(雲龍臺殿)(人物草木)(佛像地獄)
神品中一人
周昉(寫真真仙)(神佛)(天王)(士女)(圖幛)
神品下七人
閻立本(寫真車服)(人物)(鞍馬)(圖簇)(功德)
閻立德(職貢圖)
尉遲乙僧(菩薩花鳥)(人物)(外國)(山水)(功德)
張藻(松石)(山水)(人物)
韓幹(鞍馬花竹)(高僧)(佛像)(鬼神)(人物)
李思訓(山水)(鳥獸)(草)(樹石)
薛稷(鶴竹花鳥)(人物)(佛像)(菩薩)(青牛)
妙品上七人
韋無忝(鞍馬)(異獸)(人物)(花竹)
朱審(山水)(竹樹)(松石)(高僧)
王維(寫真)(山水)(松石)(樹木)
韋偃(人物竹木)(人馬)(僧佛)(山水)(松石)
王宰(松石)(山水)
韓滉(村田)(人物)(水牛)(驢子)
楊炎(松石)(山水)
妙品中五人
陳閎(寫真真仙)(人物禽獸)(鞍馬佛像)(花木)(士女)
范長夀(風俗)(人物)
張萱(宮苑)(鞍馬)(士女)(貴公子)
程修已(寫真鳥獸)(人物古賢)(鞍馬士女)(花木真仙)(草木佛像)
(山水)(竹石)
邊鸞(花鳥)(樹木)(蜂蟬)(雀竹)
妙品下十人
馮紹政(鸂鶒)(龍水)
盧稜迦(佛像)(地獄)
戴嵩(山澤)(水牛)
張孝師(鬼神)(地獄)
楊光庭(真仙)(佛像)
殷仲容(花鳥)(竹木)
陸庭曜(功德)(人物)
蒯廉(鶴竹)(松石)
鄭儔(樓臺)(屋木)
李顧(竹木)(山水)
能品上六人
陳譚(山水)
鄭虔(山水)
劉商(松柏)(竹木)
畢宏(松石)(雲水)
韋鸞(花鳥)(山水)
王定(佛像)(菩薩)(高僧)
能品中二十八人
楊辨(山水)
陸滉(神佛)(人物)
李仲和(蕃馬)(犬兔)
李衡(蕃馬)
王陁子(山水)
姚彦山(佛像)
齊旻(蕃馬)
冷元琇(花鳥)
高雲(士女)(功德)
衛憲(花鳥)(蟬雀)
譚皎(士女)(高士)
錢國養(花木)
李仲昌(寫真)
李倣(寫真)
張遵禮(武將)(鞍馬)
張正言(山水)
孟仲暉(寫真)
程伯儀(松石)(功德)
沈寧(松石)
劉罄(松石)
李倫(佛像)(菩薩)
尹澄(功德)
侯造(花竹)
趙立言(山水)
麴庭(山水)
鄭挺(檜樹)
盧少長(鞍馬)
尹林(功德)
能品下二十六人
黃諤(人馬)(車馬)
曹元廓(鞍馬)
檀章(花木)
耿昌言(山水)
吳玢(山水)
田深(蕃落)(人馬)
盧弁(猫兒)
陳庶(花鳥)
梁廣(花鳥)
王朏(士女)
白旻(鷹鴿)
蕭溱(士女)
蕭悅(竹)
程邈(花鳥)
樂峻(士女)(山水)
項容(山水)
董奴子(花鳥)
衛芊(花鳥)(越人)
陳淨心(功德)
陳淨眼(功德)
梁洽(寫真)(功德)
裴遼(山水)
張涉(士女)
韓伯達(鞍馬)
僧道玠(山水)
李湊(士女)
逸品三人
王墨(潑墨)(山水)(松石)(雜樹)
張志和(人物)(舟船)(鳥獸)(風月)
李靈省(山水)(竹木)
李嗣真畫錄云空有其名不見蹤跡不可定其品格者
凡二十五人
何墨君王昭應王雄段去惑劉行臣
楊整陸慤劉智敏荆元成任質
李國相祝岳靳智翼吳智敏康薩陀
馬光業馬樹應楊朏周子朝蔡金剛
許昆史晟王岳曹伯崇胡宗(唐朝)
(名畫錄)
宋沈括圖畫歌
畫中最妙言山水摩詰峰巒兩面起李成筆奪造化工
荆浩開圖論千里范寬石瀾煙林深枯木關仝極難比
江南董源僧巨然淡墨輕嵐為一體宋迪長於遠與平
王端善作寒江行克明已往道寧逝郭熙遂得新來名
花竹翎毛不同等獨出徐熙入神境趙昌設色古無如
王友劉常亦堪並黃筌居寀及譚宏鷗鷺春葩蜀中景
艾宣孔雀世絶倫羊仲甫雞皆妙品惟有長安易元吉
豈止獐猿人不及鵰鷹飛動羨張涇番馬胡瓌岌然立
濠梁崔白及崔殼羣虎屏風供御幄海河徐易魚水科
鱗鬛如生頗難學金陵佛像王齊翰顧德謙名皆雅玩
老曹菩薩各精神道士李劉俱偉觀星辰獨尚孫知微
盧氏楞伽亦為伴勾龍爽筆勢飄颻錦里三人共輝煥
西川女子分十眉宮妝撚&KR0008;周昉肥堯民擊壤鼓腹笑
滕王蛺蝶相交飛居寧草蟲名浙右孤松韋偃稱世希
韓幹能為大宛馬包鼎虎有驚人威將軍曹覇善圖寫
玉花驄並今𫝊之馭人相扶似偶語老杜詠入丹青詩
少保薛稷偏攻鶴雜品皆竒怪石恪戴嵩韓滉能畫牛
小景惠崇煙漠漠唐僧傳古精畫龍豪端相與精神通
拏珠奮身奔海窟鬛如飛火騰虚空忠恕樓臺真有功
山頭突出華清宮用及象坤能畫鬼角嘴鐵面頭蓬鬆
侯翼曾為五侯圖海山聚出風雲烏爾朱先生著儒服
李翁碧眼長髭鬚愷之維摩失舊跡但見累世令人模
探微真跡存一本甘露板壁狻猊枯操蛇惡鬼銜火獸
鑿名道子傳注吳僧繇殿龍點雙目即時便有雷霆驅
仙翁葛老度溪嶺瀟灑數幅名遷居輞川弄水幷捕魚
長河亂葦寒疎疎子家所有將盈車高下百品難俱書
相𫝊好古雅君子覩書觀畫言無虚(王氏畫苑)
宋郭若虚紀藝
唐末二十七人
左全趙公祐趙温其
趙德齊范瓊陳皓
彭堅常粲常重胤
呂嶤竹虔孫遇
張詢張南本麻居禮
張素卿陳若愚胡瓌(子虔)
荆浩刁光胤尹繼昭
李洪度辛澄張騰
張贊王浹
五代九十一人
于兢趙嵓劉彦齊
袁㠖羅塞翁東丹王
胡擢胡翼王殷
李羣燕筠杜霄
李玄應(弟審)厲歸真李靄之
韋道豐朱簡章王喬士
鄭唐卿關仝支仲元
枚行思郭乾暉鍾隠
郭權史瓊程凝
王道古李坡唐垓
王道求宋卓富枚
左禮張南王偉
黃延浩張質韓求
李祝張圖朱繇
李昇杜楷杜子瓌
杜弘義房從真宋藝
高道興阮知晦杜齯龜
黃筌高從遇阮惟德
杜敬安黃居寶趙元德
趙忠義蒲師訓蒲延昌
張玫徐德昌周行通
張玄孔嵩丘文播(弟文曉)
趙才滕昌祐姜道隠
楊元真董從晦張景思
跋異王仁夀衛賢
朱悰曹仲玄陶守立
竹夢松丁謙何遇
陸晃施璘貫休
楚安傅古(弟子岳闍黎)智藴
德符
唐永昌元年後盡五代凡一百一十八人
仁宗皇帝(太上游心難可與臣下並列故尊之卷首)
王公士大夫依仁游藝臻乎極至者一十三人
燕恭肅王王嘉李後主
燕肅武宗元劉永年
郭忠恕王士元宋道
宋廸文同郭元方
董源
高尚其事以畫自娱者二人
李成宋澥
業於繪事馳名當代者一百四十六人(人物山水花鳥雜畫分為四門)
人物門(五十三人僧道幷獨工傳寫者附)
王靄高益王瓘
孫夢卿趙光輔趙隠士
孫知微勾龍爽李文才
石恪袁仁厚趙元長
王齊翰周文矩顧德謙
郝處厲昭慶顧洪祝
李雄侯翼高文進
王道真李用及李象坤
高懷節張昉高元亨
楊朏(子圭)王兼濟孫懷悦
陳用智孟顯陳士元
王拙王居正葉進成
葉仁遇郝澄童仁蓋
毛文昌南簡龍章(子淵)
武洞清江惟清鍾文秀
田景李元濟王易
陳坦令宗李八師
劉道士
獨工傳寫者七人(附)
牟谷高太沖尹質
歐陽黌元靄維真
何充
山水門(凡二十四人僧附)
范寬劉永王端
翟院深燕貴許道寧
紀真黃懷玉商訓
丘訥龐崇穆李隠
高克明屈鼎郝銳
梁忠信李宗成郭熙
董贇侯封符道隠
擇仁巨然繼肇
花鳥門(凡三十九人僧道附)
黃居寀劉贊夏侯延祐
丘慶餘高懷寶徐熙
徐崇矩徐崇嗣唐希雅
唐宿唐忠祚解處中
祁序陶裔母咸之
傅文用劉夢松劉文惠
李符李懷衮王曉
趙昌王友鐔宏
易元吉崔白崔慤
艾宣李吉侯文慶
董祥葛守昌李祐
丁貺閻士安居寧
惠崇何尊師牛戩
雜畫門(凡三十五人僧道附)
卑顯張翼張戡
丘士元裴文睍胡九齡
馮清包貴包鼎
趙邈齪辛成馮進成
吳進吳懷董羽
任從一趙幹曹仁熙
荀信戚文秀路衙推
楊揮朱澄徐易
徐白劉文通蔡潤
蒲永昇何霸張經
支選藴能呂拙
趙裔鄧裔
聖朝建隆九年後至熙寧七年總一百五十八人(圖)
(畫見聞志)
宋郭若虚論古今優劣
或問近代至藝與古人何如答曰近代方古多不及而
過亦有之若論佛道人物士女牛馬則近不及古若論
山水林石花竹禽魚則古不及近何以名之且顧陸張
吳中及二閻皆純重雅正性出天然(晉顧愷之宋陸探微梁張僧繇唐閻)
(立本閻立德暨吳道子也)吳生之作為萬世法號曰畫聖不亦宜哉
(已上皆極佛道人物)張周韓戴氣韻骨法皆出意表(唐張萱周昉皆工士女韓)
(幹畫馬戴嵩工牛或問曰何以但舉韓幹而不言曹霸止引戴嵩而不稱韓滉答曰韓師曹將軍戴法韓晉公)
(但舉其弟可知其師也至如韋鑒暨猶子鶠皆善畫馬但取其尤著者名之難即徧舉也)後之學者
終莫能到故曰近不及古至如李與關范之蹟徐暨二
王之蹤前不藉師資後無復繼踵借使二李三王之軰
復起邊鸞陳庶之倫再生亦將何以措手於其間哉故
曰古不及近(二李則李思訓將軍幷其子李昭道中舍三王則王維右丞曁王熊王宰悉工山水)
(邊鸞陳庶工花鳥並唐人也)是以推今考古事絶理窮觀者必辨金
鍮無焚玉石(圖畫見聞志)
宋郭若虚論三家山水
畫山水惟營丘李成長安關仝華原范寬智妙入神才
高出類三家鼎峙百代標程前古雖有傳世可見者如
王維李思訓荆浩之倫豈能方駕近代雖有專意力學
者如翟院深劉永紀真之輩難繼後塵(翟學李劉學關紀學范)夫
氣象蕭疎煙林清曠豪鋒穎脫墨法精微者營丘之製
也石體堅凝雜木豐茂臺閣古雅人物幽閑者關氏之
風也峰巒渾厚勢壯雄強搶(上聲)筆俱勻人屋皆質者范
氏之作也(煙林平遠之妙始自營丘畫松葉謂之攢針筆不染淡自有榮茂之色關畫木葉間用墨)
(揾時出枯梢筆蹤勁利學者殆難到范畫林木或側影如偃蓋别是一種風規但未見畫松柏耳畫屋既質以)
(墨籠染後輩目為鐵屋)復有王士元王端燕貴許道寧高克明郭
熙李宗成丘訥之流或有一體或具體而微或預造堂
室或各開戶牖皆可稱尚然藏畫者方之三家繇諸子
於正經矣(關仝雖師荆浩蓋青出於藍也圖畫見聞志)
御定佩文齋書畫譜卷第十七
