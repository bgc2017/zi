欽定四庫全書
御定佩文齋書畫譜目錄
第三十六卷
書家傳十五
宋(五)
蘇殿丞張郎中
陳隐居梅山拙逸
夏御帶方校書
卿師如愚居士
謝童子松軒
俞處士翦字吳道人
李舜舉楊日言
梁師成王介
趙元昊洪瓘
李仁老金恂
金方慶郭預
金晅李穎
李嵒成石璘
史彦旼陳摶
武仙童白玉蟾
陳明石五仙
徐清張繼先
張有陳景元
黃石老張復陽
司馬鍊師王易
釋夢英釋崇化
釋雲勝釋省欽
釋正蒙釋嗣端
釋静己釋善㒞
釋懷賢釋志賢
釋緣槩釋惟悟
釋思聰釋意祖
諤師釋希白
釋希賜釋若逵
釋道潛釋穎德秀
釋慈賢釋淨曇
釋仲殊釋顥彬茂
釋夢貞釋惠崇
釋苑基釋言法華
敷道人政禪師
釋昭默釋瑛公
南禪師釋克文
道人栖公釋敏傳
宗上人圓上人
釋法暉釋静萬
釋仁欽釋和公
釋法具釋處嚴
釋處良釋行霆
釋德止釋省肇
釋思齊釋從密
釋仁濟釋懷則
釋惠曇釋温日觀
釋淨師釋省言
釋宗相釋了性
總持院老僧釋彦脩
釋宗&KR1330;釋法舟
峨眉道者山隂僧
釋寂照日夲僧奝然
朱嚴妻安國夫人崔氏
夏竦妻楊氏天水郡太君權氏
郭氏和國夫人王氏
史琰唐氏
章煎丁氏
胡氏徐氏
趙夫人張氏
游氏謝夫人
楊氏方氏
吳氏三一娘朝雲
翠翹田田
錢錢厨娘
意真王英英
楚珍馬眄
陳湘趙總憐
蘇氏嚴蕊
墨娥
遼
耶律羅卜科耶律庶成
圖魯卜鄭熙
釋德麟釋真延
釋肅回
金
宇文虚中王競
蔡松年蔡珪
蔡璋吳激
高士談張斛
鄭晦任詢
党懷英趙渢
趙秉文王庭筠
王曼慶王明白
張天錫司馬朴
施宜生蕭永祺
劉汲伊喇履
左光慶王渥
張彀史公奕
楊邦基龐鑄
麻九疇趙觀
趙滋李澥
王中立王仲元
趙可趙述
李著馮璧
高憲劉住兒
史肅冀禹錫
徒單鎰完顔璹
完顔守禧李經
王予可郝天祐
高德裔杜師楊
張夲宋適
張瑞童許復
蕭守中郝史
賈漑龍巖
譚處端釋善進
釋德普釋玄悟
釋義中
欽定四庫全書
御定佩文齋書畫譜卷三十六
書家傳十五
宋(五)
蘇殿丞(已下十人名氏遺闕)
蘇殿丞(仁宗時人)歐陽修與費縣蘇殿丞書云承惠篆碑滁
陽山泉誠為勝絶而率然之作文鄙意近乃煩儁筆以
傳於遠(六一居士集)
張郎中
張郎中(仁宗時人)梅堯臣寄致仕張郎中詩云畫鶴能同薛
少保愛書還比蔡中郎(宛陵集)
陳隐居
陳隐居(佚其名)蘇軾云陳公密出其祖隐居先生之書相
示學蔡君謨之書如學龍伯高之為人(東坡集)
梅山拙逸
梅山拙逸(佚其姓氏)張長史春草帖䟦有宣和四年梅山拙
逸題字(鐡網珊瑚)
夏御帶
夏御帶(高宗時人)曹勛䟦夏御帶所書千文云太尉夏公以
戚里肺腑之貴躬翰墨冷淡之學敦詩閱禮博綜羣書
心慕手追備盡八法其於點畫之妙已凌跨昔賢意好
不倦日進未艾也(松隐集)
方校書
方校書(劉克莊同時人)劉克莊飲方校書園詩云西舍鳴笳索
賦詩東家拽石請書碑(後村集)
卿師
卿師(陸游同時人)陸游云本朝小楷至宋宣獻後僅有道士
陳碧虚一人今其里中前軰卿師所書則蕭散小不逮
碧虚而法度森嚴無媿者亦名筆也(渭南文集)
如愚居士
如愚居士(佚其姓氏)金陵牛頭山辟支佛方塔上有淳祐四
年如愚居士書滿庭芳詞字畫類山谷(玄牘記)
謝童子
謝童子不知何許人亦不詳其名字相傳為宋人十歲
不能言父母竊怪之多苦焉令牧羊一日作牧羊謠是
後遂能言益神明能書書逼晉能詩詩逼唐多著述(閻)
(士選蘄水縣志)
松軒
松軒(佚其姓氏)宋乾坤清氣四大字松軒書在道州(古今碑)
(帖考)
俞處士
俞處士造筆精緻甲吳中俞頗能書理則然也餬口不
餘見古碑法書捐衣食求之不論價所蓄多善本(陳造)
(江湖長翁集)
翦字吳道人
翦字吳道人翦李義山經年别遠公詩用青紙翦字作
米元章字體逼真(誠齋集)
李舜舉
宦者李舜舉字公輔開封人熙寕中領文州刺史轉嘉
州團練使諡忠敏覽書傳能文辭筆札神宗嘗書李舜
舉公忠奉上恭儉檢身始終惟一以安以榮十九字賜
之(宋史宦者傳)
楊日言
内臣楊日言字詢直開封人喜經史工篆隸八分(書史)
(會要)
梁師成
宦者梁師成字守道慧黠稍知書高自標牓以翰墨為
己任(宋史宦者傳)
王介
内臣王介字默菴能書(書史會要)
趙元昊
趙元昊小字嵬理夏州人夏王李彛興之後太平興國
中賜姓趙元昊曉浮圖學通蕃漢文字自制蕃書命野
利仁榮演繹之成十二卷字形體方整類八分書而書
頗重複教國人紀事用蕃書而譯孝經爾雅雜字為蕃
語(宋史夏國傳)
洪瓘
洪瓘高麗人清燕閣記通奉大夫寳文閣學士右散騎
常侍上護軍唐城郡開國男食邑三百戶賜紫金魚袋
洪瓘奉教書記稱寳文清燕二閣以奉宋帝御製詔勅
書畫(徐兢高麗圖經)
洪灌字無黨力學善書效新羅金生筆法(高麗史同按灌與瓘時)
(雖偏旁互異當是一人)
李仁老
李仁老字眉叟能屬文善草隸(高麗史)
金恂
金恂字歸厚工隸書為密直副使(高麗史)
金方慶
金方慶字本然志學善書官至兵部尚書翰林學士(高)
(麗史)
郭預
郭預字先甲善屬文書法瘦勁成一家體(高麗史)
金晅
金晅字用晦密直學士善隸書(高麗史)
李潁
李潁博聞強記工草隸為翰林學士承旨(高麗史)
李嵒
李嵒字古雲工隸書為左承旨(高麗史)
成石璘
成石璘字自修善書(高麗史)
史彦旼
史彦旼聦悟過人善書畫為尚食奉御(高麗史)
陳摶
陳摶字圖南亳州真源人服氣辟榖居華山雲臺觀又
止少華石室每寢處多百餘日不起太平興國中來朝
太宗待之甚厚賜號希夷先生(宋史本傳)
希夷先生字體雄偉不凡有古人法度(薛蕙考功集)
武仙童
武仙童(仁宗時人)乾元觀道士楊守程題武仙童碑云觀妙
先生朱白英嘗解后武仙童後先生於仁廟時應詔還
山忽接仙童書殷勤誨諭意警先生韜光晦迹世不耀
名其真墨蹟政和四載道君皇帝搜羅天下竒異之文
遂為句容令索取以進斯本舊偶摹寫令工刊石庶永
其傳(茅山志)
白玉蟾
白玉蟾號瓊琯本姓葛名長庚大父有興福州閩清縣
人董教瓊州而生真人於瓊冒白姓天資聦敏髫齡時
背誦九經十歲来廣城應童子科主司命賦織機詩遇
泥丸真人陳翠虚攜入羅浮遍遊名山善草書有龍翔
鳳翥之勢封紫清明道真人嘉定末詔徵赴闕對御稱
旨命館太乙宫一日不知所往(武夷山志)
玉蟾生於海南自號海瓊子或號海南翁或號瓊山道
人或號蠙菴或號武夷散人或號神霄散吏蓬頭跣足
一衲敝甚而神清氣爽喜飲酒不見其醉出言成章文
不加點隨身無片紙落筆滿四方大字草書視之若龍
蛇飛動兼善篆隸(唐順之左編)
陳明
陳明攅陵舖兵也人呼為陳院長年三十有五時犯罪
受杖遂蓬頭跣足若病狂者往来行歌無定止頗能知
未來事雪中不施一縷卧野橋上氣騰如蒸眼色正碧
好以白堊書地且讀且歌文類五銖錢文觀者莫識(孫)
(鑛紹興志)
石五仙
石五仙(不知何時人)衆妙峰山隐書巖石五仙書可望不可
取(約齋燕遊志)
徐清
徐清字静之蓬莱女官也下西里王氏詩作謝體書效
黃魯直妍妙可喜(陳師道后山集)
張繼先
天師張繼先封嗣漢三十代天師能書(書史會要)
宣和御製化道文碑政和二年嗣漢三十代天師張繼
先書(茅山志)
張有
道士張有字謙中吳興人隐於黃冠善篆書法甚古撰
復古編行於世皆寫篆非畫篆陳晞章友直文勛軰縈
豪洩墨如朽如畫筆癡而無神張有用寫篆法神明意
用到昔人波瀾(書史會要)
饒節贈道士張謙中詩云道人髭䰅似民部平生篆隸
心獨苦世間筆墨一點無駸駸氣象追千古道人得師
在何許秦漢鼎彛周石鼓若嶧山碑若詛楚二李而下
初不數異時心醉不窺園依䋲作直規作圓一朝妙觧
古人意脫落尺度誠其天嗟君絶藝世無敵勿示時流
渠未識我亦當年好古人推席為君三嘆息(饒節倚松)
(老人集)
吳興道士張有自幼喜小篆年六十著復古編二卷據
古說文以為証其點畫微轉側縱横高下曲直豪髮有
差則形聲頓異自陽冰前後古人往往而失其精且博
如此(徐獻忠吳興掌故集)
篆法自秦李斯至宋吳興道士張有而止(研北雜志)
張謙中篆法甚古龜山先生嘗叙其所為書故其名尤
重(道園學古錄)
陳景元
道士陳景元字太虚號真靖師自稱碧虚子建昌南城
人喜讀書至老不倦凡道書皆手自校寫遊京師神考
聞其名即其地設普天大醮命撰青詞賜對天章閣累
遷至右街副道籙己卯歸廬山嘗與蔡卞論古今書法
至歐陽詢則曰世皆知其體方而不知其筆圓卞頗服
膺生平不喜作草字惟正書祖述王羲之樂毅論黃庭
經下逮歐陽詢化度寺碑(宣和書譜)
碧虚子小楷得丁道護筆勢所書相鶴經既精善又筆
勢婉雅有昔賢風槩(東觀餘論)
本朝小楷宋宣獻後僅陳碧虛一人(渭南集)
碧虚子詩句字畫皆清婉可喜(朱子文集)
黃石老
黃石老撫州崇仁縣玉清觀道士工古篆(鶴山集)
張復陽
道士張復陽明周易姤復之旨作復陽圖善詩畫書法
遒美年八十餘步履輕捷自謂張果後身(平湖志)
司馬鍊師
司馬鍊師善大篆及楷(書史會要)
王易
道士王易號青牎故樞密王埜之孫初名進思官惠院
號淳齋善書而好吟以避世立兄子為子使出贅復分
田送其妻歸母家而自為道士(謝翺金華遊錄)
釋夢英
釋夢英衡州人效十八體書尤工玉箸嘗至大梁太宗
召之簾前易紫服去遊終南山當世名士如郭恕先陳
希夷宋翰林白賈大參黃中之儔皆以詩稱述之師號
宣義(墨池編)
夢英千字文乾德三年夢英篆幷古文題額夫子廟堂
記唐程浩撰刊石在湖州臨安縣夢英重書妙高僧傳
序陶榖撰夢英書郭忠恕篆額夢英書偏傍字源咸平
六年元守全立王審亮勾當建(弇州山人藁)
英公書正書第一篆次之分隸又次之(石墨鐫華)
釋崇化
釋崇化開寳時人太廟街近城有古觀音寺開寳皇后
命孫德元畫西方淨土極竒古精妙僅存半壁僧崇化
大師為之贊書亦有法(癸辛雜識)
釋雲勝
釋雲勝(太宗時人)宋譯三藏聖教序西域僧天息灾譯三藏
太宗為序雲勝書(石墨鐫華)
釋省欽
釋省欽善八分書太宗召於殿上書數行得賜紫衣(小)
(畜集)
釋正蒙
釋正蒙書得誠懸法(石墨鐫華)
釋嗣端
釋嗣端(真宗時人)宋藍田縣修夫子廟碑進士董儲記僧嗣
端書分隸深得唐人法大中祥符四年立(石墨鐫華)
釋静己
釋静己書偈語碑在西安府學行草甚類英大師静己
英之徒也(石墨鐫華)
釋善儁
釋善儁(真宗時人)普濟禪院碑在汧陽于侍御永清始獲之
亟稱賞以為不減聖教書者為僧善儁署曰習晉右將
軍王羲之書其年為大中祥符書雖遜古猶有唐風(石)
(墨鐫華)
釋懷賢
釋懷賢字潛道姓何氏温州永嘉人天禧二年受具戒
時年四歲多才藝工於詩字畫有法賜號圓通大師(淮)
(海集)
釋志言
釋志言姓許夀春人仁宗延入禁中徑登坐結趺飯畢
遽出未嘗揖也隂卜休咎書紙揮翰甚疾字體遒壮不
可曉其後多騐(宋史方技傳)
釋緣槩
釋緣槩(仁宗時人)李覯荅緣槩師見示草書千字文詩云去
年有使自番陽手藉一凾来我所發凾乃是緣槩書千
字滿前雲縷縷衆人飽食己用心欲噍伯英肥美處當
時名士嘉其能長序短萹聫繡組(李覯旴江集)
釋惟悟
釋惟悟景祐中人字法清緊遒上(墨林快事)
宋中書門下牒永興軍一通乃宋仁宗因范雍之改地
為學欲請九經書籍者當時眉陽僧惟悟正書上石字
畫遒勁有歐陽率更遺法(玄牘記)
釋思聦
釋思聦字聞復錢塘人七歲善弹琴十二捨琴而學書
書既工十五捨書而學詩詩有竒語老師宿儒皆敬愛
之秦少游取楞嚴文殊語字之曰聞復(東坡集)
釋意祖
釋意祖蜀人子由自河朔持蘭亭歸寳月大師惟簡
請其本令左綿僧意祖模刻於石(東坡集)
諤師
諤師(失其系)魏野有送諤師赴王寺丞召寫碑詩云才高
吐鳳欺黃絹墨妙迴鸞命碧雲䨇美便堪傳萬古羲之
書法退之文(鉅鹿東觀集)
釋希白
釋希白字寳月號慧照大師長沙人慶歷中嘗以淳化
閣帖模刻於潭之郡齋(書史會要)
希白善書填本刻石不甚失真(文獻通考)
釋希賜
釋希賜英州人英州郡守何智甫疊石為橋東坡作四
言詩一首石刻不存今刻乃希賜所書也(容齋三筆)
釋若逵
釋若逵(神宗時人)蘇軾書若逵所書經後云若逵所書二經
經為幾品品為幾偈偈為幾句句為幾字字為幾畫其
數無量而此字畫平等若一無有高下輕重大小(東坡)
(集)
釋道潛
釋道潛號參寥子錢塘人哲宗朝賜號妙緫大師為蘇
眉山客唱和往還形於翰墨(參寥子集)
參寥書謹嚴而疎蕩稱其為人(釋居簡北磵文集)
釋穎德秀
釋穎德秀(與參寥同時)老坡與參寥一帖云穎書柳鬼傳遒
婉而勁文賦尤老成(釋居簡北磵文集)
釋慈賢
釋慈賢楊伯嵓藏林彦祥盧鴻草堂圖雲錦淙歌冷
雲菴釋慈賢書(雲煙過眼錄)
釋淨曇
釋淨曇楊伯嵓藏林彦祥盧鴻草堂圖金碧潭歌無所
住淨曇書(雲煙過眼錄)
釋仲殊
釋仲殊號太平閒人楊伯嵓藏林彦祥盧鴻草堂圖十
志詩其九則太平閒人仲殊書(雲煙過眼錄)
釋顥彬茂(書史會要誤作穎彬茂蔣分為二人今正之)
釋顥彬茂廬山人善王書(皇朝事實類苑)
釋夢貞
釋夢貞關右人善柳書(皇宋事實類苑)
釋惠崇
釋惠崇壽春人(見畫家傳)善王書(書史會要)
釋苑基
釋苑基浙東人善顔書多寫碑石印板皆不下前軰(皇)
(宋事實類苑)
釋言法華
釋言法華工書蘇軾嘗云僕書作意便髣髴似蔡君謨
得意便似楊風子更放則似言法華矣(書史會要)
敷道人
敷道人作字筆勢遒勁可愛(山谷集)
政禪師
政禪師秦少游絶愛其書問其筆法政曰書心畫也作
意則不妙耳喜求兒童字觀其純氣少游見其功臣山
書歎為非積學所至(石門文字禅)
釋昭默
釋昭默書暮年臻妙自卧疾後無他嗜好以翰墨為能
事(石門文字禅)
釋瑛公
釋瑛公風骨清癯與南州名士游淡然無營獨杜門手
寫華嚴經精妙簡遠之韻出於顔柳(石門文字禅)
南禪師
黃龍南禪師手錄二十四章經筆法深稳莊重而瘦得
顔平原用筆意(石門文字禅)
釋克文
釋克文號雲菴閿鄉鄭氏子南禪師之的嗣禪師學魯
公字最有工當時歸南公者無不學之然無出雲菴之
右者(石門文字禅)
道人栖公
道人栖公書大方廣佛華嚴經於方冊中其輕妙可以
一掌置開編蠕蠕如行螘熟視之其横斜曲直重交反
仄曲盡其妙不翅如擘窠大書(石門文字禪)
釋敏傳
釋敏傳能書筆楮不擇精麤飛翰如蠶食葉俄頃千
字横斜布列擘窠棋畫(石門文字禅)
宗上人
宗上人東甌人書僧寳傳謹楷精嚴賢於率更遠甚(石)
(門文字禪)
圓上人
圓上人臨川人書僧寳傳小字薄紙畫畫精誠(石門文)
(字禪)
釋法暉
釋法暉政和二年天寧節以細書經塔來上效封人祝
萬歲壽作正書如半芝麻粒寫佛書十部曰妙法蓮華
經曰楞嚴經曰維摩經曰圓覺經曰金剛經曰普賢行
法經曰大悲經曰佛頂尊勝經曰延壽經曰仁王護國
經自塔頂起以至趺坐層級鱗鱗不差豪末作字時取
竅密室正當下筆處容光一點明而不曜其字累數百
萬不容脫落始終如一(宣和書譜)
釋静萬
釋静萬工書宋慈雲寺晉之玉兔寺去應請之張仲尹
詩之静萬集右軍書之(石墨鐫華)
釋仁欽
釋仁欽(徽宗時人)靈巖寺石刻有大觀三年住持仁欽篆書
心經(金石文字記)
釋和公
釋和公(徽宗時人)曹溪大鍳禪師碑元和中柳柳州文紹聖
中蘇定武書前長老辨公立石崇寧初毁去長老和公
更書而刻之(唐庚眉山集)
釋法具
釋法具字圓復(洪邁云吳人)紹興初詩僧也有月夜遊錢塘
江詩云小舟為我載月色白沙翠竹光相射後云白下
金陵四百年無此豪逸(攻媿集)
法具能詩字體效王荆公(容齋三筆)
釋處嚴
釋處嚴字伯威姓賈氏自號潛澗温州樂清人博學詩
文尤典重且工書有晉宋法嘗手書法華光明二經以
報母德又書華嚴經八十卷首末不懈字法益工(王十)
(朋梅溪先生文集)
釋處良
釋處良字遂翁會稽山隂劉氏子紹興五年甫九歲以
童子得度英邁玉立能文辭善筆札(渭南集)
釋行霆
釋行霆嘗從吳興宋杞作篆(書史會要)
釋德止
釋德止號清谷善屬文尤工正書(書史會要)
釋省肇
釋省肇(一作德肇)廬山人工行書廬山多有所書碑刻(書史)
(會要)
釋思齊
釋思齊杭人書師柳公權有所書放生池碑在杭州(書)
(史會要)
釋從密
釋從密字世疎長沙人以草聖為世所稱(書史會要)
釋仁濟
釋仁濟字澤翁姓童氏書師蘇軾(書史會要)
釋懷則
釋懷則書攝山棲霞寺碑文集右軍書勒之石亦聖教
序遺法也結體極婉潤逼真(弇州山人藁)
釋惠曇
釋惠曇(寧宗時人)真空壇記慶元乙卯知塔惠曇書(蔣擢湘)
(山事状)
釋温日觀
釋温日觀居葛嶺瑪瑙寺人但知其畫蒲萄不知其善
書也世傳蒲萄多贋其真者枝葉䰅梗皆草書法也(鄭)
(元祐遂昌雜錄)
釋淨師
釋淨師住杭州臨平廣嚴院善草聖圓熟有法紹興初
被召作草首書名花傾國兩相歡帝不悅賜罷今錢塘
人家所收稱王逸老合作者皆其書也(書史會要)
釋省言
釋省言趙崡云得心經序於報恩寺壁間唐南陽忠國
師述宋九華山僧省言書書全出伯施幾於亂真(石墨)
(鐫華)
釋宗相
釋宗相善詩章字學精博(書史會要)
釋了性
釋了性餘杭人精於醫而善草書(書史會要)
緫持院老僧
緫持院老僧年七十及從徐師川遊能寫字鼓琴(周必)
(大乾道庚寅奏事錄)
釋彦修
釋彦修草書亦自楊少師出十得其六七焉(墨林快事)
釋宗&KR1330;
釋宗&KR1330;(未詳何時人)宋草堂寺舍利亭記甯祖武撰釋宗&KR1330;
書(天下金石志)
釋法舟
釋法舟洪舜俞帖䟦有法舟書(鐡網珊瑚)
峨眉道者
峨眉道者居大梁景德寺二十年沐浴端坐而逝書長
短句於堂側壁上絶高處云明月斜西風冷今夜故人
来不来教人立盡梧桐影字畫飛動如翔鸞舞鳳非世
間筆也(周少隐竹坡詩話)
山隂僧
山隂僧偽作王大令書保母墓志韓侂胄以千緡市其
石(洞天清錄)
釋寂照
釋寂照號圓通大師日本僧不通華言習王右軍書頗
得其筆法章草特妙中土能書者亦鮮及紙墨尤精景
德三年入貢上召見賜紫衣束帛(楊文公談苑)
日本僧奝然
雍熙元年日本僧奝然與其徒五六人浮海而至奝然
善隸書而不通華言問其風土但書以對云國中有五
經書及佛經白居易集七十卷並得自中國(宋史日本)
(國傳)
朱嚴妻
朱嚴妻王禹偁贈朱嚴詩妻装秋卷停燈坐自注云嚴
妻能書(小畜集)
安國夫人崔氏
安國夫人崔氏(韓琦妻)善書札體法甚老殊無婦人氣(安)
(陽集)
夏竦妻楊氏
夏竦妻楊氏工筆札(宋史夏竦傳)
天水郡太君權氏
天水郡太君權氏善草隸書誦數經能略通其說(臨川)
(集)
郭氏
郭氏曾祖恕祖遵式父昭晦聦明孝謹能讀書史善書
畫選歸於皇從孫右監門衞將軍世單封武昌縣君嘉
祐二年卒(歐陽文忠公集)
和國夫人王氏
和國夫人王氏宗室趙仲輗室能詩章善字畫(書史會)
(要)
史琰
史琰字炎玉州刺史張誾聘為冡子祺之配祺亦有才
倡和成集名曰和鳴作字用秃筆體法古勁(曹學佺蜀)
(中詩話)
唐氏
唐氏能書梅堯臣泗州觀唐氏書詩云唐氏能書十載
聞誰教精絶到紅裙百金買盡蒲葵扇不必更求王右
軍(宛陵集)
章煎
章煎友直女工篆書傳其家學友直執筆自高壁直落
至地如引䋲而煎亦能如其父(書史會要)
丁氏
丁氏洪慶善夫人賢而有文字畫勁麗(張綱華陽老人)
(集)
胡氏
胡氏胡元功尚書之女黃由之夫人善筆札時作詩文
亦可觀自號惠齋居士(皇甫汸長洲志)
徐氏
徐氏諱藴行自號悟空道人臨川蔡教授詵之母學虞
書得楷法(誠齋集)
蔡子羽母徐氏三衢人宣和間刑部侍郎敷言女潛心
内典學虞世南書嘗手寫華嚴經梁武懺皆終部帙(平)
(園集)
蔡同年之母徐夫人手寫佛經九十五卷得唐人筆法
字畫亦細楷(止齋集)
趙夫人
趙夫人廣州鈐轄俞似妻英州之北三十里金山寺法
堂後壁題兩絶句廣州鈐轄俞似妻趙夫人所書詩句
灑落不凡而字畫徑四寸遒健類薛稷極可喜(容齋集)
張氏
張氏蜀之故家漢御史綱之後通判宋若水之妻也性
賢孝讀書史善筆札通古今識義理而不肯為辭章其
方正之操士夫或有愧焉(朱子文集)
游氏
建安郡夫人游氏贈光禄大夫黃崇妻而子則端明殿
學士中也建中建陽人幼受班昭女訓通大義至它組
紉筆札之藝皆不待刻意而能輒過人(朱子文集)
謝夫人
謝夫人譚文初妻潁川汝隂人居家雞晨以興家之事
無不遍視舍此則讀書觀古文書畫二事皆精(鄭俠西)
(塘集)
楊氏
楊氏寧宗皇后妹時稱楊妹子書法類寧宗馬遠畫多
其所題(書史會要)
方氏
方氏桐廬人陳暉經略子婦(見畫家傳)臨蘭亭幷自作草書
俱可觀(鄧椿畫繼)
吳氏三一娘
吳氏三一娘(研北雜志云越州人)樓鑰云今玉篇惟越本最善末
題云會稽吳氏三一娘寫問之越人無能知者楷法殊
精(攻媿集)
朝雲
朝雲(蘇軾侍妾)朝雲始不識字晩忽學書麤有楷法從泗上
比丘尼義沖學佛亦略聞大義(東坡集)
翠翹
翠翹洪内翰侍人字畫婉媚(書史會要)
田田錢錢
田田錢錢辛棄疾二妾也因其姓而名之皆善筆札常
代棄疾荅尺牘(書史會要)
厨娘
厨娘京都人有容藝能算能書字畫端正(洪&KR3346;暘谷漫)
(錄)
意真
意真劉光世侍兒嚴州烏石寺在高山之上有岳武穆
飛張循王俊劉太尉光世題名劉不能書令侍兒意真
代書姜堯章題詩云諸老凋零寔可哀尚留名姓壓崔
嵬劉郎可是疎文墨幾點臙脂浣綠苔(鶴林玉露)
王英英
王英英楚州官妓也學顔魯公書蔡襄教以筆法晚年
作大字甚佳(書史會要)
梅堯臣贈詩曰山陽女子大字書不學常流事梳洗親
傳筆法中郎孫妙畫蠶頭魯公體又觀王氏書詩云先
觀雍姬舞六么姸葩發豔春風搖舞罷英英書大字玉
指握管濃雲飄風馳雨驟起變怪文鰩晝飛明珠跳(宛)
(陵集)
楚珍
楚珍彭澤娼女草篆八分皆工(書史會要)
馬眄
馬眄徐州營妓也性惠麗蘇軾守徐日甚喜之能學軾
書得其髣髴軾嘗書黃樓賦未畢眄竊效書山川開合
四字軾見之大笑略為潤色不復易之今碑四字乃眄
筆也(書史會要)
陳湘
陳湘衡陽妓也歌舞出其類學書作小楷(山谷集)
趙緫憐
趙緫憐能著棋寫字分茶弹琴(向子諲酒邊集)
蘇氏
蘇氏建寕人淳祐間流落樂籍以蘇翠名能八分書(書)
(史會要)
嚴蕊
嚴蕊字幼芳天台營妓也善琴奕書畫(書史會要)
墨娥
墨娥姑臧太守張憲妓也嘗代憲書札(荻樓雜抄)
遼
耶律羅卜科
耶律羅卜科字信寧太祖之從姪也初太祖制契丹國
字羅卜科以贊成功授林牙監脩國史(遼史宗室表)
耶律庶成
耶律庶成字喜隐小字陳六幼好學書過目不忘善遼
漢文字於詩尤工重熙初補牌印郎君累遷樞密直學
士初契丹醫人鮮知切脈審藥上命庶成譯方脈書行
之自是人皆通習雖諸部族亦知醫事時入禁中參決
疑義有詩文行於世(遼史本傳)
圖魯卜
圖魯卜字鐸衮官至崇義軍節度使幼聦敏及製契丹
大字圖魯卜贊成為多(書史會要)
鄭熙
鄭熙(穆宗時人)燕山雲居寺碑鹽鐡判官朝議郎行右補闕
王正述鄉貢進士鄭熙書(吉金貞石志)
釋德麟
釋德麟(景宗時人)元祐唐寺碑統和五年知薊州軍事判官
文林郎試祕書省校書郎李仲宣撰文沙門德麟書(盤)
(山志)
釋真延
釋真延(道宗時人)三教寺佛頂尊勝陀羅尼幢記講僧真延
撰幷書(遼史道宗紀)
釋肅回
釋肅回(天祚時人)感化寺碑乾統七年漁陽南抃撰文沙門
肅回書(盤山志)
金
宇文虚中
宇文虚中字叔通蜀人天眷間累官翰林學士知制誥
兼太常卿封河南郡開國公書太祖睿德神功碑進階
金紫光禄大夫皇統四年轉承旨加特進遷禮部尚書
(金史本傳)
金太祖武元皇帝平遼碑在南城豐宜門外韓昉撰文
宇文虚中書(廼賢金臺集)
王競
王競字無競彰德人以蔭補官大定二年為禮部尚書
兼翰林學士承旨博學而能文善草隸書工大字兩都
宫殿榜題皆競所書士林推為第一云(金史本傳)
都城内城門外墨書粉地内朱書金地皆禮部尚書王
競書(金圖經)
蔡松年
蔡松年字伯堅天會中除真定府判官天德初擢吏部
侍郎遷戶部尚書正隆三年進拜右丞相加儀同三司
封衞國公加封吳國公諡文簡工樂府與吳激齊名(金)
(史本傳)
元好問云百年以来以書名者多矣宇文叔通王無競
蔡伯堅父子吳彦高高子文耳目所接見行輩相後先
(遺山集)
蔡珪
蔡珪字正甫(松年子)中進士第不求調久乃除澄州軍事
判官遷三河主簿起翰林修撰同知制誥終濰州刺史
(金史本傳)
蔡珪識古今竒字有續歐陽文忠公集錄金石遺文傳
於世(書史會要)
蔡璋
蔡璋字特甫珪弟第進士有書名筆法與珪如出一手
(中州集)
吳激
吳激字彦高建州人米芾之壻也工詩能文字畫俊逸
得芾筆意尤精樂府造語清婉將宋命至金以知名留
不遣命為翰林待制皇統二年出知深州東山其自號
也(金史本傳)
高士談
高士談字季默(中州集云字子文)宣和末為忻州戶曹參軍入
仕國朝官至翰林直學士(金史宇文虚中傳)
士談善草書(書史會要)
張斛
張斛字德容漁陽人仕宋為武陵守國初官秘書省著
作郎文筆字畫宇文太學激賞之(中州集)
鄭晦
鄭晦字光道為代州士曹善篆隸詩筆高雅(中州集)
任詢
任詢字君謨(永平志云號南麓先生)易州軍市人書為當時第一
畫亦入妙品評者謂畫高於書書高於詩詩高於文然
王庭筠獨以其才具許之登正隆二年進士第歴益都
都勾判官北京鹽使致仕優游鄉里家藏法書名畫數
百軸(金史本傳)
任南麓字流麗遒勁不譲二王(墨池淵海)
任詢真草字書氣完力勁世寳傳之(張廷綱永平府志)
党懷英
党懷英字世傑(陶宗儀云號竹溪)馮翊人大定十年中進士第
能屬文工篆籀當時稱為第一學者宗之為翰林學士
承旨致仕諡文獻(金史本傳)
党懷英篆籀入神李陽冰之後一人而已嘗謂唐人韓
蔡不通字學八分自篆籀中来故懷英書上軋鍾蔡其
下不論也小楷如虞楮亦當為中朝第一書法以魯公
為正柳誠懸以下不論也(趙秉文滏水集)
趙渢
趙渢字文儒東平人大定二十二年進士仕至禮部郎
中性沖淡學道有所得尤工書自號黃山趙秉文云渢
之正書體兼顔蘇行書備諸家體其超放又似楊凝式
當處蘇黃伯仲間党懷英小篆李陽冰以來鮮有及者
時人以渢配之號曰党趙(金史本傳)
趙秉文
趙秉文字周臣磁州滏陽人也登大定二十五年進士
第興定元年拜禮部尚書兼侍讀學士同修國史知集
賢院事哀宗即位改翰林學士自幼至老未嘗一日廢
書文長於辨析小詩精絶字畫則草書尤遒勁(金史本)
(傳)
趙秉文幼年詩與書皆法子端後更學太白東坡字兼
古今諸家學及晚年書大進詩專法唐人魁然一時文
士領袖自號閑閑居士云(劉祁歸潛志)
王庭筠
王庭筠字子端河東人豋大定十六年進士第調恩州
府軍事判官再調館陶主簿明昌元年試館職中選御
史臺言不當以館閣處之遂罷乃卜居彰德買田隆慮
讀書黃華山寺因以自號三年召為應奉翰林文字命
與秘書郎張汝方品第法書名畫遷翰林修撰書法學
米元章與趙渢趙秉文俱以名家(金史本傳)
庭筠南宫之甥其書法傳子淡游至張天錫(觧縉書學)
(傳授)
庭筠書法沉頓䧺快與南宋諸老各行南北元初巙子
山諸人不及也(六研齋三筆)
王曼慶
王曼慶庭筠子(中州集作萬慶字禧伯)亦能詩并書仕至行省右
司郎中自號淡游(金史本傳)
萬慶詩筆字畫俱有父風(中州集)
王明白
王明白庭筠猶子幼歲學書書家即稱賞之(中州集)
張天錫
張天錫字君用號錦溪老人河中人官至機察真字得
柳誠懸法草師晉宋亦善大字道陵諸殿宇扁皆其所
題有草書韻會行世(書史會要)
司馬朴
司馬朴字文季温公之猶子仕宋為兵部侍郎以奉使
見留居於祁陽工書翰有晉人筆意興陵萬機之暇嘗
購其遺墨學之(中州集)
施宜生
施宜生字明望浦城人官至翰林學士自號三住老人
(中州集)
汴城東光教寺普賢洞記石碑皇統四年奉議大夫行
臺吏部郎中飛騎尉施宜生撰并書後為金相字步驟
東坡(癸辛襍識)
蕭永祺
蕭永祺字景純本名蒲烈少好學通契丹大小字廣寧
尹耶律固奉詔譯書辟置門下因盡傳其業天德初為
翰林學士承旨尚書左丞金(史本傳)
劉汲
劉汲字伯深天德三年進士入翰林為供奉自號西巖
老人有西巖集行世(中州集)
劉汲善草書(書史會要)
伊喇履(元遺山集作耶律履)
伊喇履字履道遼東丹王托雲七世孫也博學多藝善
屬文廕補為承奉班祇候國史院書寫世宗方興儒術
詔譯經史擢國史院編修官兼筆硯直長明昌元年進
尚書右丞諡曰文獻秀峙通悟精歷算書繪事(金史本)
(傳)
耶律履素善契丹大小字譯經辭達而理得大定初詔
以小字譯唐史成則别以女直字傅之履在選中獨主
其事又以女直字譯漢文選貴胄之秀異就學焉(遺山)
(集)
左光慶
左光慶字君錫以蔭補内門祇候好古讀書喜為詩善
篆隸尤工大字世宗行郊禮受尊號及受命寳皆光慶
篆凡宫廟牓署經光慶書者人稱其有法遷同知宣徽
使改少府監平時喜為善言蓄善藥號善善道人(金史)
(本傳)
王渥
王渥字仲澤後名仲澤太原人南渡後擢第為太學助
教充樞密院經歴官遷右司都事博學無所不通長於
談論工尺牘字畫遒美有晉人風作詩多有佳句(歸潛)
(志)
張彀
張彀字伯英許州臨潁人大定二十八年進士歴河南
治中隰州刺史刑部郎中同知河南府事遷河東南路
轉運使權行六部尚書安撫使(金史本傳)
張彀字畫勁古有顔平原風(歸潛志)
史公奕
史公奕字宏父(中州集云字季宏)大名人大定二十八年進士
工書有能名自號歲寒堂主人正大初為翰林修撰又
充益政院官致仕(歸潛志)
楊邦基
楊邦基字德懋華隂人大定中進士仕至秘書監禮部
尚書文筆字畫有前輩風調(中州集)
龐鑄
龐鑄字才卿遼東人(中州集云號默翁大興人)少擢第仕有聲南渡
後為翰林待制遷戶部侍郎出倅東平改京兆路轉運
使博學工文造語竒健不凡世多傳之(金史本傳)
鑄多風流文采字畫亦藴藉(中州集)
麻九疇
麻九疇字知幾(陶宗儀云初名純)易州人七歲能草書作大字
有及數尺者一時目為神童章宗召見大竒之入太學
有文名已而隐居不為科舉計趙秉文連章薦之特賜
盧亞榜進士第俄遷應奉翰林文字(金史本傳)
九疇字畫正書八分皆有功(中州集)
趙觀
趙觀字維道明昌中進士從事史院閒閒公許其字畫
進進不已可到古人(中州集)
趙滋
趙滋字濟甫號蘧然子汴人學書學畫學詩學論文力
到便有所得閒閒公書法為當代第一手濟甫筆勢飛
動得公不傳之妙(中州集)
李澥
李澥字公渡(歸潛志云號六峰居士)相人少從内翰子端學詩能
行書累舉不第(中州集)
李澥字得法於趙閒閒(歸潛志)
王中立
王中立字湯臣岢嵐人博學強記問無不知少日治易
有聲場屋年未四十喪妻不娶亦不就舉獨處一室中
如僧如是三四年乃出覺其談吐高闊詩畫超絶若有
物附之者問之不言也好作擘窠大字勢若飛動閒閒
極愛之晚年易名雲鶴號擬栩道人(元好問續夷堅志)
王仲元
王仲元字清卿家平隂舉進士有聲書名尤重介歐虞
間用薦者召應奉翰林文字改陜西東路轉運司鹽鐡
判官(楊奐還山遺藁)
仲元工書法趙黃山自號錦峰老人(歸潛志)
趙可
趙可字獻之高平人貞元二年進士仕至翰林直學士
一時詔誥多出其手流輩服其典雅其歌詩樂府尤工
號玉峰散人集(金史本傳)
趙可工於字畫(歸潛集)
趙述
趙述字勉叔可子承安二年豋科詩筆字畫皆有父風
(中州集)
李著
李著字彦明真定人高才博學詩文得前人體工於字
畫承安二年經義第一人累官彰德府治中(中州集)
馮璧
馮璧字叔獻(中州集云别字天粹)真定縣人承安二年經義進士
調莒州軍事判官貞祐四年遷刑部郎中出為歸德治
中改同知保静軍節度使又改同知集慶軍節度使致
仕(金史本傳)
馮璧字畫楚楚有晉魏間風氣雅為間閒公所激賞(中)
(州集)
高憲
高憲字仲舉遼東人黃華之甥幼學於外家故詩筆字
畫俱有舅氏之風泰和三年乙科豋第為博州防禦判
官(中州集)
劉住兒
劉住兒年十一歲能詩賦誦大小六經所書行草頗有
法章宗召至内殿試鳳凰来儀賦魚在藻詩又賦旱詩
賜本科出身令隸業太學(金史選舉志)
史肅
史肅字舜元京兆人作詩精緻有理工於字畫業科舉
為進士大安初召為中路轉運副使超戶部正郎(中州)
(集)
冀禹錫
冀禹錫字京父惠州龍山人幼聦敏絶倫年十九擢大
興魁入太學有聲弱冠豋高第主沈丘簿調考柘二城
末帝東遷擢為應奉翰林文字充尚書省都事作詩鍛
鍊甚工寫畫亦勁健可喜(歸潛志)
楊雲翼
楊雲翼字之美其先贊皇壇山人六代祖忠客平定之
樂平遂家焉天資穎悟初學語輒畫地作字日誦數千
言正大中為禮部尚書諡文獻(金史本傳)
完顔璹
完顔璹本名夀孫世宗賜名字仲實一字子瑜(歸潛志云自號)
(樗軒居士)博學有俊才喜為詩工真草書正大初進封密國
公(金史本傳)
密國公宗室中第一流人也少日學詩於朱巨觀學書
於任君謨遂有出藍之譽家藏法書名畫幾與中祕等
(中州集)
完顔守禧
完顔守禧字慶之密國公璹幼子年少有俊才作詩與
字畫亦可喜状貌白晢風神秀徹如仙人(歸潛志)
李經
李經字天英(陶宗儀云號無塵道人)錦州人作詩極刻苦喜出竒
語南渡後以武功命倅其州(金史本傳)
李經少有異才字畫亦絶人(書史會要)
王予可
王予可字南雲河東吉州人南渡後居上蔡遂平郾城
之間落魄嗜酒人與之紙落筆數百言字畫峭勁(金史)
(本傳)
郝天祐
郝天祐字賢卿陵川人貞祐初隐居魯山作古文歌詩
尤玩意書法嘗以為正書當以篆隸意為本而鍾王書
之經也顔坡書之傳也其餘則諸子百家耳故其筆勢
莊重秀勁能作丈餘楷草嘗言大字雖大而小小字雖
小而大正書湏有草意草書湏有正筆其論書如此(郝)
(經陵川文集)
高德裔
高德裔字曼卿鶴野人擢第累宫西京路轉運使封廣
陵郡開國伯工於為文字畫尤有法嘗以樗軒所書比
之氣運形似無豪髮少異(中州集)
明威將軍隴西郡開國伯李磐神道碑高德裔撰并書
(黃圖雜志)
杜師揚
杜師楊武功人能詩尤工書翰(中州集)
張本
張本字敏之觀津人貞祐元年中詞賦高第工大篆八
分正大九年以翰林學士使北見留遂隐為黃冠居燕
京長春宫(甘水仙澤謠)
宋適
宋適無書名題柳公權蘭亭禊詩後序乃至佳(王氏法)
(書苑)
張瑞童
張瑞童善草書(書史會要)
許復
許復(海陵時人)祐聖王靈應碑貞元元年許復書(日下舊聞)
蕭守中
蕭守中(世宗時人)長清縣靈巖山寺碑有大定戊戌蕭守中
題名(金石文字記)
郝史
郝史(世宗時人)金中岳廟碑郝史書史無書名觀其結搆王
庭筠輩似不及党懷英號為能書乃止篆額不書知郝
書在當時亦自知名碑立於大定中(石墨鐫華)
賈漑
賈漑(衞紹王時人)金六聘山天開寺懺悔上人墳塔記大安
中朝議大夫乾文閣大學士知制誥王虚中撰布衣賈
漑書(國門近游錄)
龍巖
龍巖(佚其姓氏)安世鳳云古栢行相傳金人書以龍巖題而
開碑立石皆僧號似書人亦僧不可詳矣字出顔魯公
峻峭過之全不作蘇米習氣亦行草中特出者(墨林快)
(事)
譚處端
道士譚處端一名玉號長真子大定間從全真開化真
人遊善草隸書(書史會要)
釋善進
釋善進(海陵時人)香水寺頭佗大師靈塔實行碑正隆六年
中都沙門知心撰善進書(盤山志)
釋德普
釋德普號勝静老人武州人能作詩頗工字畫(書史會)
(要)
釋玄悟
釋玄悟善草書(書史會要)
釋義中
釋義中(衞紹王時人)憫忠寺舍利函記大安十年檢校太師
行鴻臚卿聦辨大師沙門善製門人義中書(劉侗帝京)
(景物略)
御定佩文齋書畫譜卷第三十六
