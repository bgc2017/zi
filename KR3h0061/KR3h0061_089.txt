欽定四庫全書
御定佩文齋書畫譜目錄
第八十九卷
書辨證(下)
淳化法帖
欽定四庫全書
御定佩文齋書畫譜卷八十九
書辨證(下)
淳化法帖
第一帝王書
漢章晉元晉武齊高梁武梁高簡文
右七帖並一人手寫僞帖晉武當是孝武梁高當
是齊高(米芾法帖題跋)
衞巨山云漢興而有草書不知作者姓名至章帝時齊
相杜度號善作草是章帝時已有草書矣然千字文者
乃梁武帝得王羲之所書千字使周興嗣以韻次之時
南平王偉令蕭子範亦製此文蔡遠浪釋辰宿一帖興
嗣文也豈得爲漢章帝之書邪歐陽文忠以謂前世學
書者已有此語不獨始於羲之今急就篇之類尚有存
者其詞高古讀之不問可知爲漢人之文與興嗣所作
殊不類也文忠此說殆亦可疑爾(淮海集)
凡草書分波磔者名章草似此者但謂之草猶古隸之
生今正書故章草當在草書先然本無章名因漢建初
中杜操伯度善此書章帝稱之故後世目焉今此卷首
帖偶章草便以爲章帝書誤矣然此書亦前代作錄書
者集成千字中語耳米徑以此辨之尚未中其病(黃伯)
(思法帖誤)
東書堂帖定爲杜度書千文章帝時旣未有而杜度亦
漢人二說皆誤或云是蕭子雲書(淳化閣帖釋文)
米云晉武書當是孝武非也僕按省啓帖與後譙王帖
雖在疑錄似非一家書續帖中炎報帖頗與此筆法同
炎晉武名非孝武也然皆後人依放(法帖刊誤)
阿史病轉差帖云晉宣帝亦未然(同上)
安軍破堽數朝三草書筆勢糺繞若一其偽不疑僕幼
時嘗觀世傳七賢書末有白字皆連名作點七人所作
了無小異雖當時筆法傳授或同然人書不同亦如面
焉不應乃爾無别因疑其偽是時宿輩長者或謂不然
後觀竇臮書賦始知七賢帖果李懷琳偽作此三帝草
書亦是類也(同上)
宋明帝帖云報休祜休範二家内人知祜晉平王也範
桂陽王也宋史以休祜爲休祐蓋冊牘轉寫之訛當以
祜為是(同上)
梁武帝書數朝脚氣脚字微摹轉失筆(山谷集)
米云梁高當是齊高非也此帖末云蕭衍正梁武名梁
武廟號高祖此書目誤以祖爲帝耳(法帖刊誤)
弔江叔帖非唐文皇書按高宗永隆元年七月丙申江
王元祥薨即此帖所謂江叔也高宗多以國呼諸父如
滕叔不須賜謂滕王元嬰猶以元祥爲江叔此正高宗
書也叔藝韞多材帖亦高宗書中云聊以示藹謂魯王
靈夔之子范陽王藹也靈夔亦高宗叔史稱其篤學善
草隸此帖所謂叔藝韞多材慈深善誨藹夙奉趨庭之
訓早擅臨池之工者以此後有答進枇杷幷移營五橋
南二帖皆高宗書此數段並誤入太宗帖中(同上)
唐太宗臨朝帖昨夜以下應是别日敕(山谷集)
唐太宗廢遊甘泉帖只理會遼東一役(同上)
陳文帝謂宣帝我名子以伯汝宜以叔此卷陳永陽王
伯智書誤錄在長沙王叔懷後又据陳史長沙王但有
叔堅而無叔懷其晜亦無此名觀帖尾作名處疑是叔
愼叔愼陳岳陽王也蓋摹傳之變(法帖刊誤)
第一卷漢章帝書當是後人集漢章草法如聖教序
類耳王著旣謬稱章帝遂有謂千文不創自興嗣者
得無愈失之邪晉武帝書品譜斷賦述俱所不載余
嘗見米芾所臨其大小帖幽深無際出有入無自是
衞索間風度賦述僅稱元帝如發硎刃虎駭鶚視孝
武如露滋蔓草風送驟雨文孝王雅薄綿密纖潤至
康哀宣明簡文皆所不載覽其遺墨盡是夙工晉世
書法之盛如此宋明略見賦述齊高頗著能品梁武
晉安故是箕裘黃伯思謂安軍破堽數朝三書糺繞
若出一手定為贋作此殆未然帝王書多摹則前軌
不解創搆結法偶同亦何緣懸斷邪伯思謂弔江叔
藝韞二帖爲高宗書覈矣謂枇杷移營亦高宗未有
據也叔懷弟也不當先伯智且以人臣置之唐後則
文孝王亦不必在宋明前皆著誤也(弇州山人藁)
第二漢魏吳晉人書
張芝後一帖是前五帖並張旭崔子玉
鍾繇長風齊梁人書皇象後臣象言(與章帝一手僞帖)
王廙二十四帖同上謝安前一帖是後六月帖同上
(米芾法帖題跋)
唐文皇右軍傳贊云伯英臨池之妙無復餘蹤當是時
遠購冥搜古帖畢出而御府所畜其富無倫尚無伯英
書後世豈可復得非特唐也晉世見者亦寡故庾翼與
右軍書云昔得伯英章草十紙過江亡失常歎妙蹟永
絶此卷章草芝白一帖差近古亦疑先賢摹放也前知
汝殊愁以下五帖米云皆張長史書信然但帖中有云
數往虎丘祖希時而祖希張玄之字也玄之與大令同
時虎丘地在江左當是長史書二王帖辭耳(法帖刊誤)
崔子玉書云數附書知聞以解其憂唐人書也字亦非
漢(同上)
伯英云吾上方崔杜不足下比羅趙有餘則序崔當在
張前(山谷集)
尚書宣示鍾書眞蹟本在王丞相導家導過江時藏衣
帶中以遺逸少逸少以遺王修修死其母以修平日所
寶幷入棺眞蹟遂絶此本右軍所臨者(法帖刊誤)
白騎遂帖乃王大令臨唐開元中在滑臺人家幷逸少
臨宣示帖藏之故誤錄在鍾部長風帖乃逸少早年書
殊未變鍾體故亦誤寘此長風范母子等語二王帖間
多有米云齊梁人書非也(同上)
皇象文武帖蓋寫漢東觀校書郎中高彪送幽州督軍
御史第五永箴耳結字亦古象書人間殊少惟建業有
吳時天發神讖碑若篆若隸字勢雄偉相傳乃象書也
張懷瓘目以沈著痛快眞得其筆勢云皇象後章草一
表蓋唐人僞作其體正與世傳曹植書鷂雀賦同皆非
眞蹟至若孫皓上晉武表亦章草字字畫高古與此有
問矣王小令此年帖本唐人所畜與二鍾虞松三帖為
一卷珉帖末云輔國司馬君筆勢婉雅與有間矣此亦
無後五字(同上)
王世將二十四帖與第一卷數朝等偽帖字勢無異惟
後兩表極古信能傳鍾氏筆意而右軍學之也(同上)
晉武帝王渾王戎王衍郗愔陸統桓温陸雲謝安謝萬
等十四帖武帝王戎書字有篆籀體氣象奇古墨色如
漆内郗愔一帖即閣本法帖所錄者昔使王著取溥家
書與閣下書雜模此卷中獨取愔兩行餘在所棄(寶章)
(待訪錄)
晉侍中郗愔第三帖毁當字作兩行可笑(山谷集)
謝安後一帖傳摹遠眞米以爲偽者蓋以惶恐再拜當
時罕用然於尊老或有之陶華陽眞誥中有帖云許玄
惶恐再拜正晉世體(法帖刊誤)
第二卷張有道書變章法創今草爲古今第一昔人
謂其如淸澗長流縈洄崖谷交龍駭獸奔騰拏攫今
此諸帖法具有之米元章以眞蹟久絶疑爲長史書
恐長史不便解此耳書詞祖希時面祖希張玄之也
與大令同時其結體小疎亦在山隂之下余嘗疑其
爲大令書又以為張融思光巵言載之甚詳八月一
帖自古雅米元章黃伯思謂崔子玉爲唐人書無所
據謂鍾元常宣示帖爲右軍臨書白騎遂帖為大令
臨書長風帖爲逸少少年時書却琅琅可據雖然買
王得羊尚可況贋元常眞右軍大令哉皇象後一表
云是唐人書亦以章法類有道八月帖耳張茂先王
茂弘一時名臣然俱入能品二帖風稜高利雅亦相
當元子有眞淳之稱似未若虎兒恨不及見耳高平
三世豪翰評者謂方回卓健逸發骩髀廉稜獨表光
絶覽之故當爾爾衞公自誇得伯英骨與索靖一臺
二妙似不及索安石虚和流動著品不弱帖所云道
民者五斗米道也皇恐再拜政是佞其師尊耳米顚
不知便意非眞亦輕於持論矣張華稱丞相王珉稱
司徒衞瓘位至太保止稱尚書令皆王著不讀書故
也(弇州山人藁)
第三晉宋齊人書
庾翼已向帖杜預親故帖王循司馬攸
王劭劉瓌之劉穆之王廞張翼陸雲
山濤卞壺謝發羊欣
右皆與漢章一手僞帖(米芾法帖題跋)
庾亮書云奉告書箱先為媞子作按江淮之間謂母曰
媞此云媞子未知目何戚也(法帖刊誤)
庾翼帖稱故吏從事中郎按翼嘗為陶侃太尉府從事
中郎此當是與陶侃啓也(同上)
杜預十一月二十四日帖云道遠書問又簡間得來況
非當時尺牘中語或是江左人書不特親故帖僞也親
故末云數附書信以慰吾心亦近世流俗語耳(同上)
晉劉超為人愼密自以書類元帝不敢與外書此帖不
應尚傳又字勢與元帝大别其僞審矣(同上)
謝莊首終仕宋而題曰晉大誤(同上)
劉瓌之乃東晉時善八分者大令旣不肯書太極殿榜
謝安石遂令瓌之以八分題之今此帖非眞與王廙三
十四日帖無異(同上)
王著敘王坦之書列於逸少諸子間意以名皆從之殊
不知坦之乃述子自太原王耳非琅琊族也非通古甚
那至爾(同上)
王氏凝操徽渙之四子書皆眞帖逸少七子上四人與
子敬書具傳惟玄之肅之遺蹟未見餘皆得家範而體
各不同是善學逸少書者凝之得其韻操之得其體徽
之得其勢渙之得其貌獻之得其源然而大令之書特
知名而與逸少方駕者蓋能本父之書意所循者大故
也眞行則法鍾草聖則師張二家之法逸少所自出從
而效之所以特高於諸王猶魯堂諸子由賜商偃皆以
儒稱卒之得其傳者子淵而已(同上)
余觀凝之字法最密恨不多見(山谷集)
索靖七月二十六日帖本七紙晉王平南廙每寶翫之
值永嘉亂乃四疊綴衣中以度江唐蒲州桑泉令豆盧
器得之疊蹟猶存今所錄惟一紙耳摹傳失眞無復意
象(法帖刊誤)
索征西筆短意長誠不可及長沙古帖中有急就章數
十字劣於此帖今人作字大槩筆多而意不足(山谷集)
紀曕帖中有云貧家無以將意所謂物微意全也觀此
語不待見筆蹟可判其偽矣山濤啓事與李懷琳所撰
七賢書中濤書自相戈盾但此啓事文是而書非七賢
帖中筆語皆妄也(法帖刊誤)
陸士衡平復帖其書極似索靖筆法始知閣帖所刻陸
雲書亦後人爲之陸更古也(淸河書畫舫)
晉太守山濤補吏部郎帖此下有十九字悞置羊欣書
後(山谷集)
宋特進王曇書王曇首失一首字(同上)
此卷僞帖甚衆如庾翼後一帖與沈嘉王循司馬攸劉
穆之王劭王廞張翼陸雲羊欣卞壺謝發與前杜預一
帖及劉超劉瓌之紀瞻山濤等帖皆一體偽作孔琳之
帖有恨恨脚中轉劇近明散未覺益十二字偏小蓋行
側注字摹帖者妄以入行耳當以本爲勝王僧虔兩啓
皆佳結字與擬王琰乞江郢所統郡啓同書聲信不虚
得(法帖刊誤)
此卷僞帖過半自庾翼後一帖(首云已向季春)等十七家皆
一手書而韻俗筆弱濫厠諸名蹟間始予觀之但知
其僞而未審其所從來及偹員祕館因彙次祕閣(川本)
(作御府)圖籍見一書函中盡此手帖每卷題云倣書第
若干此卷僞帖及他卷所有僞帖者皆在焉其餘法
帖中不載者尚多並以澄心堂紙寫蓋南唐人聊爾
取古人詞語自書之爾文眞而字非故斯人者自目
爲倣書蓋但錄其詞而已非臨摹也國初論次法帖
時如王著輩不悟其非故但采其名雜載眞帖間可
勝歎哉今列此卷内一手僞帖於左
庾翼後一帖沈嘉杜預後一帖(親故)王循
劉超司馬攸劉瓌之劉穆之王劭紀
瞻王廞張翼陸雲山濤卞壺
右十五家幷庾翼杜預後一帖皆一手僞書
庾亮庾翼前一帖杜預前一帖謝璠伯
王徽之凝之操之渙之索靖王坦之
謝莊王䆳王恬王曇首孔琳之
王僧虔
右十四家幷庾翼杜預前一帖皆眞帖其餘盡一
手偽書(東觀餘論)
第三卷庾元規書媞子江淮間呼母爲媞書箱計是
奉母作翼書法古雅啓事似陶太尉者沈嘉字長茂
竇臮評其勢捷而疎鷙擊失中杜預二帖米元章黃
伯思以書辭疑之過矣伯思又謂劉超筆與元帝近
因絶外交不應復有此帖絶外交語出自竇蒙然謂
其一帖三行存者或即此耳懷祖乃有書名坦之不
聞箕裘也今法亦似小拙司馬攸即齊王也見能品
劉瓌之御史中丞代王子敬題太極殿榜者索征西
前一帖章法純古雖經摹勒銀鈎宛然劉穆之評者
比其類昂藏蹇諤之士紀札誠可疑所謂俗語也張
翼逸少歎小人亂眞者臨倣乃有餘自運不足王敬
豫導之子見能品陸士龍以下書不甚著羊敬元孔
彦琳皆入妙品僧虔兩啟結法與王琰乞江郢帖同
此卷前輩評駮甚衆要之不足論其筆法非後人可
及也(弇州山人藁)
第四梁陳唐人書
阮硏蕭確(並同章帝)虞世南臨樂毅論者俗人僞帖
餘皆眞歐陽詢比年亦俗人僞作(米芾法帖題跋)
齊豫章王凝孫確子範之子在梁位司徒右長史此云
征南將軍不知何據恐是梁邵陵王綸之子確也其書
孝經一章亦近世僞體非江左書阮研帖亦然蕭子雲
有章草史孝山出師頌一章甚古雅與此卷正書列子
遠矣紙中王濛筆下徐偃信篤論也(法帖刊誤)
陳逵者晉西中郎將也此云陳朝陳逵書誤矣(同上)
褚河南潭府帖末云舅遂良報薛八侍中前外舅張知
常以爲河南謫潭時無有薛姓爲侍中者僕嘗攷之信
然按遂良以高宗永徽六年貶潭州都督前此上至神
堯時爲侍中者裴矩齊王元吉杜如晦王珪魏元成楊
師道劉洎張行成高季輔宇文節韓瑗凡十一人未有
薛姓者至儀鳳中薛元超始作相旣在遂良後又不作
侍中當時在外鎮未有兼此官者及觀字勢亦學褚作
嫵媚態其僞必矣後家姪至一帖乃眞河南得意書翩
翩有逸敬體以前帖視之如蒹葭倚瑶林也(同上)
山河帖乃褚河南所書枯樹賦中鈔出耳此庾子山作
而褚書之後禇遂良述四字後人妄益(同上)
虞永興大運帖歐陽率更比年帖皆集二公碑中字爲
之(同上)
柳少師與弟帖末云誠懸呈人多疑之以顔籀注漢書
丞相衡傳云字以表德豈人所自稱柳不當稱字然嘗
觀逸少敬謝帖自云王逸少白廬山遠公集盧循與遠
書自云范陽盧子先叩頭則古人稱字蓋或有之(同上)
陸柬之帖云近得告爲慰上下無恙不得吳興近問懸
心得藥書散勢耿耿嘗也殊不類唐人語當是臨晉宋
人帖不爾效其語作此耳(同上)
薄紹之宋世爲丹楊尹書與羊欣齊名時號羊薄此卷
目爲唐人謬甚矣(同上)
第四卷梁王筠沈約書諸書譜不載王結法殊散緩
沈差有意耳阮交州在上下品行草入妙竇賦比之
激溜懸磴張懷瓘云研行草出大王若飛泉交注此
帖信有之黃長睿槩疑非眞過矣蕭確者邵陵王子
竇稱其寬而壯賒而密所書孝經一則耳眞僞未可
辨也蕭思話庾品下上此帖亦佳梁武帝甚重蕭子
雲今所書列子雖志在古雅如十月凍蠅何足師尚
張懷瓘曰當世多影效子雲肥鈍無力者悉非也此
本定贋作不然石本翻易失眞出師頌故應佳恨未
之見耳率更行草圉圉寒儉吾未敢服膺懷瓘乃謂
其羊薄以後略無勁敵豈吾見其杜德機邪徐嶠之
浩父賦述稱其&KR0008;姹鍾門逶迤王後陸柬之吳郡人
書斷入妙品謂其工於倣效劣於獨斷今二帖與薛
稷帖皆佳李北海翩翩自肆雖行草不同亦雲麾筆
也(弇州山人藁)
第五雜帖
李斯書(未知何人書)程邈(與章帝一手)蔡琰同上何氏二帖
(歐陽詢)敬祖鄱陽(二並子敬)孤不度德亮白(二並諸葛書)懷
素同程邈旣移屋足下並羊欣末有欣白字(米)
(芾法帖題跋)
自蒼頡至程邈書皆僞史籀書傳世者岐鼓耳今此書
云揚州裴易德系字殊無三代體與其辭皆唐人筆也
李斯書米云未知何人書僕案其文云田疇耕耨爲政
朞月而致法令使父子爲鄒魯乃李陽冰篆王密所撰
明州刺史河東裴公紀德碣中字也其碑略云驚逋復
田疇闢教以耕耨故爲政可朞月而致寬之則法令非
行公之化夷俗爲鄒魯使父子長幼各得其宜此帖乃
摹田疇等十八字爲斯書與碑中篆無銖黍差而米云
未知何人書蓋未嘗見此碑耳(法帖刊誤)
法帖第五卷有斯篆十八字米南宮云未知何人書
黃祕書著法帖刊誤云案其文乃李陽冰篆王密所
撰明州刺史河東裴公紀德碣中字米云不知何人
書蓋未見此碑也挍書考古精確類此然祕書又云
自蒼頡至程邈書皆僞史籀書傳後世者岐鼓耳今
此書云揚州裴易德系字殊無三代體與其辭皆唐
人筆亦爲未盡蓋所為史籀書者即此碑額中字也
&KR0008;乃碧落碑第二字唐字也陽冰最&KR0738;碧落碑故用
之祕書以為揚字殆未考爾州琶惠三字皆在系即
紀字之半但無易字疑以明字疊而成之特以大為
小豈祕書却未考此碑之額邪若謂字無三代體與
其辭皆唐人筆亦可爲精鑒矣建炎三年此邦兵燬
最酷舊物絶無存者待制仇公得此碑於榛莽中重
刻之而或毁焉僅存其額識者深惜之二卿李公以
臺省舊德來臨政成多暇訪得墨本新知繁昌縣玉
牒善潼素工小篆專以屬之輦石其家臨視摹刻漫
者闕之以成此一段奇事使裴公之政陽冰之筆與
公之名俱傳又俾某書其後按東武趙明誠德父金
石錄此碣又有八分書者今不知所在矣二卿名景
和九江人也(玫媿集)
凡稱古文者皆倉頡遺法也古文雖非科斗書而世常
謂之科斗者以其類科斗爾此帖題曰蒼頡書而了不
與科斗相類乃近大小二篆蓋可疑也(淮海集)
魯司寇仲尼書者吳季子墓銘也銘在季子墓上其字
皆徑尺餘唐張從申記云舊本湮滅開元中玄宗命殷
仲容摹搨其書以傳至大歷中蕭定又刻於石此小字
者蓋後人依效爲之者也歐陽文忠公謂孔子平生未
嘗至吳以史記世家考之其歷聘諸侯南不逾楚推其
歲月踨跡未嘗過吳不得親銘季子之墓又其字特大
非古簡牘所容然則季子墓銘其眞者猶疑非仲尼書
又況依倣爲之者歟(同上)
史籀之迹惟岐陽石鼓文李斯之書惟泰山詔爲眞蹟
二世詔嶧山之碑近世傳者出於徐常侍夏英公家自
唐封演已疑非眞杜甫直謂野火焚棗木傳刻爾不知
此謂史籀李斯二帖者何從得之也今漢碑在者皆隸
字而程邈此帖乃是小楷觀其氣象豈敢遂信以為秦
人書(同上)
程邈在秦雲陽獄作隸字乃今漢碑中字是也有此隸
方生今正書不應邈已作之(法帖刊誤)
宋儋唐明皇時人學鍾書但作側戾殊失天勢王著錄
此書不知乃唐士意爲遠古人故與斯邈並列其誤至
此儋有嵩山圭禪師等碑傳於世字亦不甚工(同上)
宋儋筆墨精勁但文詞蕪穢不足發其書(山谷集)
此書妄庸人傳作衞夫人耳晉人豈爾惡邪(東坡集)
衞夫人書旣不甚工語意鄙俗而云奉勅敕字從力館
字從舍皆流俗所為耳(同上)
劉涇倅莫王貽永侍中孫爲守得摹帖一卷乃胄曹參
軍李懷琳偽作七賢帖又有李氏衞帖云衞稽首和南
近奉敇寫急就章遂不得與師書耳但衞不能拔賞隨
世所學規摹鍾繇遂多歴年二十著詩論草隸通解不
敢上呈衞有一弟子王逸少甚能學衞眞書咄咄逼人
筆勢洞精字體遒媚師可詣晉尚書館書耳仰憑至鑒
大不可言弟子李氏衞和南此帖比今閣帖字亦多亦
其所撰也次無名帖次郗超帖亦摹在閣帖中次陸機
衞恒帖衞亦摹入閣帖也皆貞觀間一種偽好物(米芾)
(書史)
衞夫人帖蓋唐初李懷琳作事見竇臮述書賦如續帖
中嵇康絶交書世傳七賢帖皆懷琳僞蹟也此與師帖
尤疎繆按梁蕭子雲答武帝敕云臣昔不能拔賞隨時
所貴規摹子敬多歴年所年二十六著晉史至二王列
傳欲作論草隸法言不盡意遂不能成十許年始見敕
旨論書一卷商略筆狀洞徹字體始變子敬全範元常
逮爾以來自覺功進此僞帖云但衞隨世所學規摹鍾
繇遂歴多載年二十著詩論草隸又云筆勢洞精字體
遒媚皆竊取子雲啓中語欲小改之遂失其句讀今世
高識豈無何不悟此又衞夫人乃晉李矩妻李充母名
鑠字茂猗旣與師書自當著名不但稱夫族及姓也以
數事考之其僞不疑又前輩論此帖以其敕字從力館
從舍爲僞未中其病蓋自二王以來譌字甚多陳爲陣
策爲筴皆二王輩自製不可據此定眞偽也(法帖刊誤)
隋詔書中敬字缺其波蓋淳化中摹此書時特省去避
諱耳或指此目為偽帖非也梁武帝書評乃命袁昂作
者其答啓云奉勅遣臣評古今書臣愚短豈敢輒量江
海但天旨諉臣斟酌是非謹品字法如前此云梁武評
書誤矣袁昂不以書名而評裁諸家曲盡筆勢然論者
以其評張芝書云如漢武&KR0738;道憑虚欲仙則欲仙而已
至況薄紹之書乃云如仙人嘯樹則眞仙也爲比擬失
倫此亦一病也寫此者字法局束天然太少疑非智果
書果號得右軍骨借譽浮其實亦不至爾(同上)
黃長睿疑智果書不眞此不習南朝書法也(馮班鈍)
(吟雜錄)
何氏書若云何人耳或以爲何姓非也米以二帖為歐
陽率更書良是(法帖刊誤)
蔡琰胡笳引自書十八章極可觀不謂流俗僅餘兩句
(山谷集)
敬祖鄱陽二帖大令部中已有此重出耳敬祖王導子
武岡侯協也與大令不同時恐非其書(法帖刊誤)
孤不度德量力與亮白董卓以來二帖皆諸葛傳中與
昭烈問答語有一段孫權據有江東以下與此文相接
誤寘第十卷王大令部中皆章草書雖字畫大小微異
而筆勢若一大是全寫亮傳首語此文雖出亮言亦史
家潤色之又中云亮曰亦史家所記米遂謂亮書差千
里矣僕謂此帖當是逸少書蓋與此公章草豹奴帖筆
法同(同上)
右帖四前二具載王獻之帖中後二帖亦與獻之筆法
同(法帖釋文)
移屋有意適閑曠二帖眞羊中散書與唐薛邕家所畜
筆精帖字勢同與法帖本部中三月六日帖殊不類彼
六日帖乃僞也筆精帖眞羊公得意書或以為逸少則
過矣(法帖刊誤)
第五卷爲蒼頡夏禹孔子史籀李斯程邈宋儋衛夫
人古法帖隨朝帖智果梁武帝評書及何氏二帖蔡
琰一帖張旭晚後得足下二帖無名氏移屋及意適
二帖著亦以時代錯雜眞僞難辨故别爲一本耳頡
文科斗祝融峰神禹碑絶無此法至史籀皆偽作無
疑黃長睿謂李斯田疇一帖乃李陽冰明州刺史裴
君紀德碑語其字體亦當爾謂程邈所作隸書今漢
碑中字此爲偽搆果也宋儋開皇中人仕至校書郎
竇蒙評其祖鍾而體流著亦不曉邪智果書梁武帝
評乃袁昂疏有梁武帝答詔耳書辭不同者深山道
士帖爲柳産疏為袁崧舞女仙人爲蕭思話疏為薄
紹之龍跳虎臥帖爲梁鵠疏爲韋誕疏不載王右軍
評辭及遺李鎮東程曠平桓玄范惟均孔琳之帖不
載孟光禄何者爲正耳吾嘗怪其訾子敬薄伯英以
爲未當何氏者長睿謂為不知何氏以爲歐陽率更
亦以其書法近之耳敬祖一帖以爲子敬語法俱似
之或是好事者摹其書若聖教序之類孤不度德二
帖極與子敬帖中章草相同而差小移屋二行及意
適帖俱絶佳後有羊欣二字是欣書也(弇州山人藁)
第六王會稽書上
適得書知欲差凉比奉對兄靈伏想㛐
宰相無恙時又不能疾不退夫人想大小
知足下連不快(智永)小佳是月也吾昨得(張旭)
追尋(子敬)疾患二十日餘可耳定登
右不注出者皆偽(米芾法帖題跋)
自適得書至慰馳疎(或作竦)耳中聞(疑當作間)諸帖除穆松及
秋中二帖差似逸少書餘並近世不工書者僞作耳非
特筆無晉韻又宅上静眠過此如命等乃今流俗語不
待觀筆蹟已可辨之(法帖刊誤)
酸感至比加(一作和)下及宰相幷噉豆鼠伏想㛐等亦偽
作蓋以逸少别帖垂三十年比加下㿃等語厠其間或
云宰相安和帖乃郗愔書謂宰相者簡文作相王時也
殷生者殷浩也然此或是書郗愔帖語耳而結字實近
世人僞作愔書自與逸少早年抗衡而此帖了無晉韻
其非審矣(同上)
宰相安和殷生無恙宰相當是簡文帝殷生即浩也邪
(東坡集)
此卷有云伯趙鳴而戒晨爽鳩習而揚武此張說送賈
至文也乃知法帖中眞僞相半(同上)
王羲之餞行帖自成旅以從至開祖字當是虞永興少
年時書(山谷集)
鯉魚帖敬字行成帖殷字皆缺語在第五章夫人及蔡
家二帖亦後人依放賈曾送張說赴朔方序中云備官
而行成旅比從下云有詔具僚爰開祖宴且申後命寵
以蕃錫此卷有此文自行字上祖字下皆亡之而作草
書多不綴屬當是集逸少書寫此序耳先輩以爲張說
送賈至文非也米亦以自是月下爲偽殊不知自行成
下已僞蓋此帖失其首尾而米未嘗考賈曾文也(法帖)
(刊誤)
王羲之闊别帖闊别以下七行當是永禪師得意書也
(山谷集)
闊别稍久眷與時長帖末云遇信忽遽萬不一陳字旣
甚惡而筆語乃爾非逸少書無疑吾昨得一日一起帖
米以爲張長史書有之但米論書多以草字差大者爲
非二王書一槩求之理恐未竟(法帖刊誤)
追尋帖米以爲大令書非也字勢圜緊旣非獻之體而
中云吾老矣餘願未盡惟在子輩耳案大令壽四十三
初無後嗣與此不合又法書要錄逸少帖内有此語固
宜在此卷(同上)
不得臨川問帖亦非逸少書庾子嵩非同時人也朱處
仁帖在十七帖間其中有云往得其書信遂不取答謂
昔嘗得其書而信人竟不取報書耳而世俗遂誤讀爲
往得其書信殊不知信者乃使人也自連下語非若今
之謂書信也第一篇晉武帖中已詳辨之(同上)
二十日以下二帖結體雖疎詞筆皆有王氏風氣殆是
唐人縱筆臨放非摹搨也(同上)
第六卷爲右軍書米元章黃長睿謂適得書至慰馳
竦耳皆近世不工書者僞作中間結體小疎韻度落
凡時或有之謂盡偽作則吾不敢惟殷生帖法淺促
爲不得眞耳然亦非郗愔書也庾子嵩逸少伯父行
今稱子嵩似亦無害彦國老不得爾晉人固字其父
況他人乎昔人謂右軍内擫大令外拓此大凡也元
章諸君子泥之故右軍筆稍大者涉放者皆定其非
眞蹟(弇州山人藁)
第七王會稽書中
初月二日足下時事吾怪足下前從洛
十月七日(集成)當力承足下(子敬)荀侯足下家極知
僕近修小園
右不注出皆偽(米芾法帖題跋)
知足下故羸疾而冒暑遠涉而失一筆冒多一筆古帖
或不可讀類皆如此(山谷集)
得都下九日帖中云蔡公者蔡謨也仁祖者謝尚也晉
穆帝永和十二年秋桓公破姚襄至洛故此云久當至
洛是時將以謝尚鎮司州以病止故此云得仁祖二十
六日問疾更委篤與陶穀家所蓄逸少破羌帖中所書
事正同其帖云知虞帥云桓公以至洛即摧破羌賊賊
重命想必禽之王略始及舊都使人悲慨深此公威略
實著自當求之於古眞可以戰使人歎息知仁祖小差
此慰可言適范生書如其語無異故須後問爲定今以
書示君僕嘗跋之云晉穆帝永和十二年秋桓温破姚
襄於伊水遂至洛時將以謝尚鎮之屬病不行所云桓
公摧破羌賊及仁祖小差正當時事也是時逸少去會
稽内史已歲餘矣遯迹山水間宜不復以世務經懷而
此書乃歎宣武之威略悲舊都之始平憂國嗟時志猶
不息惜其一憤遠引使才猷約結弗光於世獨區區遺
翰見寶後人覽之深爲興歎此帖草法極工惜不載法
帖間故附見此條(法帖刊誤)
蔡公遂逶篤又加㿃下日數十行觀此語初和父所論
疾證似是也當今人物眇然而囏疾如此令人短氣今
年每讀此語便復意寒足下時事少可數來主人相尋
以下十一行語鄙字畫亦不韻非右軍簡札灼然不知
那得濫次阿堵中(山谷集)
與足下意政同政當作正蓋逸少祖尚書郎名正故王
氏作書正月或作初月或作一月他正字皆以政代之
後人相承斆之非也(法帖刊誤)
王羲之初月二日以下四帖語不類晉人自初月以下
十一行皆非右軍手墨此或是集書時貴人戲作行布
其間以待後之别者耳(山谷集)
自初月二日至前從洛帖皆僞如初月有云羲之是耳
願知心素致使如然也願足下莫見責乃俗人僞作第
恐是著書觀其所補永禪師千字格韻與此正同(法帖)
(刊誤)
十月七日帖米以爲集成予謂昨見君帖亦然蓋二帖
字意皆不相屬而十月帖頗取十七帖中足慰前可令
必逹以副此志遠想慨然等帖中語厠其間如云足下
尚停數日得告承長平未佳足下小大佳也知比得丹
陽書熱日更甚期已至旦反想至七帖皆後人依倣中
有云不易可得過夏知有患者早乘凉行皆非當時人
語承足下還來一帖不論可見其僞荀侯帖云安好音
信明公還得歸洛也詞筆皆如初月帖(劉次莊釋云安好音信那可遇)
(得歸洛也)(同上)
此卷有承足下還來一帖其後云不具釋智永白而云
逸少書余觀其語云謹此代申唐末以來乃有此等語
而書至不工乃流俗僞造永禪師書耳(東坡集)
儻因行李願存故舊鄙語非右軍意書札亦相去遠甚
(山谷集)
此以下八行是智永書之不臧者(同上)
此帖世多論爲差誤蓋太宗皇帝取其書類右軍遂參
取其間所以貴之耳太宗於草聖最爲深妙何乃特不
曉此釋智永字邪(法帖釋文)
邢侗淳化帖右軍書評云行李帖智果書二果字省
筆乃押字劉次莊釋文誤作智永(來禽館集)
深以為慰晩復毒熱二帖唐文皇所臨者羲之白耳帖
不論可見其偽(法帖刊誤)
僕近修小園子殊佳帖米以為子敬書僕謂處動静以
下方是子敬筆前兩行乃唐人書字勢帖語與後迥殊
(同上)
第七卷右軍書多神妙都下帖當今人物眇然而艱
疾若此令人短氣慨覽今昔末運所乘賢俊併墜致
足摧感黃伯思謂初月至前從洛帖皆偽毫髮惝恍
間非吾識所能辨也皇象帖楊用修謂勿勿非勿三
也係石筆誤然此三字甚明恐是三思之三因促還
皇象草故止之勿三耳承足下還來帖後有釋智永
字流放無一筆鐵門限法或云是智永臨右軍書亦
非也自慰毒熱二帖云唐文皇臨本當别有據小園
子帖米謂大令書似也右軍父子俱在神品安得不
交有結法豈因展筆小縱便爾致疑當由内擫之言
誤之耳七十帖游目汶嶺又復諄諄必欲果此一段
奇事然自謂年垂耳順作書後不久當遂之岱矣不
唯西游未果汶嶺即岷嶺用古字楊用脩辨之甚詳
(弇州山人藁)
第八王會稽書下
此蒸濕(子敬代父)月半同上尊夫人(僞)適欲遣書(智永)
(米芾法帖題跋)
羲之死罪小大悉佳帖書殊惡末云因緣不多亦近代
所爲耳(法帖刊誤)
足下各如常亦唐人作此初月帖差勝中云淡悶干嘔
淡古淡液之淡干古干濕之干今人以淡作痰以干作
乾非也(同上)
闊轉久帖末云卒未近緣如何非晉士語(同上)
阮公故爾一帖非逸少書(同上)
蒸濕帖米云大令代父書非也蓋結字殊不同詞亦異
晉體(同上)
脩齡王胡之也重熙郗曇也安西庾翼也其云一昨得
安西六日書無他無所知說故不復付送讓都共(或作督)
表亦復常言耳按翼之鎮荆州以石虎衰暴屢表請北
伐康帝及朝士皆遣使譬止孫綽輩亦致書諫之則逸
少所見之表殆亦論北伐事也翼之此舉朝論弗以爲
然故逸少以爲常言及聞其遷襄陽乃云稚恭遂進鎮
東西齊舉想尅定有期也則始雖同羣議而終以爲當
猶趙充國之計䍐羌初是之者十三中十五最後十八
有詔詰前言不便者皆頓首服無足怪也然翼有志無
年徒奮十倍之氣而蔑一統之功此志士所嗟慨者逸
少所書進鎮帖唐張彦遠載於書錄今聞在王仲脩家
(同上)
右軍與周益州書凡三十許帖銓次者誤置兩卷中耳
按周撫字道和穆帝永和三年桓温攻成都李勢降以
撫爲益州刺史彭模擊范賁獲之益州平封建城公在
官十年卒蜀人廟祠之(山谷集)
右軍採藥帖九日當採藥至日欲共行也失一筆(同上)
月半帖雖晉人語字不合作蓋後人寫二王尺牘中語
耳(法帖刊誤)
適欲遣書帖非逸少書(同上)
逸少謂此郡難治云吾何故舍逸而就勞當是爲懷祖
所撿察耳(東坡集)
蘇耆書畫紀述與鳳師嘗閱數日内史與王述書乃云
此郡之弊不謂頓至於此諸逋滯非復一條不知何以
爲治自非常才所濟吾無故舍逸而就勞歎恨無復及
爾交人事請託亦未見北都冀得小差須日當何理此
帖刻在江南十八家帖中本朝以碑本刻入十卷中較
之不差豪髮(米芾書史)
此郡帖米謂與王述書非也逸少與藍田方隙而爲屬
郡旣檢察苛急主者疲於課對正救過不暇豈復尺牘
間自彰其逋滯哉此帖官本傳摹甚失眞如以就勞爲
能勞小却爲小都皆轉失草法也(法帖刊誤)
逸少十七帖本唐貞觀御府中書張彦遠云王草書中
烜赫著名帖也僕謂當時書卷首帖有十七日字故諸
帖緫謂之十七耳非帖數也本二十七條今官法帖有
其十五散寘逸少書三卷中又續法帖有五而卭竹杖
絲布衣漢講堂諸葛顒天鼠膏四果種虞安吉七條不
載當是亡軼而世有完卷者傳模殊精非此比也此卷
有帖云周益州送此卭竹杖鄉尊長或須今送僕按十
七帖有云去夏足下致卭竹杖皆至此士人多有尊老
者皆即分布令知足下遠惠之至以前帖觀之即知此
帖蓋與周益州矣自昔相傳十七帖乃逸少與蜀太守
者未必盡然然其中間蜀事爲多是亦應皆與周益州
書也但來禽一帖則或以爲與桓温而已本朝僧邦者
有寄李昌武翰林詩云來禽簡寄桓宣武不知何據按
此帖有云今在田里惟以此爲事足下致此子者大惠
也逸少視桓公位殊遼絶與書不當爾耳然當時眞長
子猷輩猶嫚侮桓公彼亦能容逸少作書若交友蓋無
足怪温飛卿詩云畫圖驚畏獸書帖得來禽此帖垂寶
非一世也(同上)
第八卷昔人謂死罪帖足下各如常帖爲非右軍書
蒸濕帖大令代父書吾皆不能辨然淡悶干嘔咸古
字須右軍乃解作此蒸濕帖固一二有大令風又焉
知非羲之偶爲之邪凝操徽渙咸有家學何據定為
子敬代筆也(弇州山人藁)
第九王大令書上
相過終無復月玄度何哉前告先以陳
慕容(並無名人偽帖)薄冷益郎(並歐書)(米芾法帖題跋)
此卷王大令部僞者最少相過終無復日借匪獻之韻
自可賞(法帖刊誤)
絳帖第九卷大令書第四行内面字右邊轉筆全不成
字正在石破處隱然可見今乃無其面字下一字與第
五行第七字亦不同又第七行第一字舊本行書正字
今本乃草書心字筆法且俗以此推之今之所見多非
舊本(雲烟過眼錄)
鵝還慰姊意帖鵝者王氏子姓之小字耳猶袁羊顧虎
之類或以此鵝即逸少所&KR0738;之鵝甚可鄙笑二十九日
帖云昨遂不奉恨深此近世人語非子敬書靜息帖云
賴消息内外極生冷内外二字本行旁注故字差小而
昧者摹填著行中非也當依本爲勝諸帖中此例甚多
如十七帖中遠想慨然孔琳之帖恨恨脚中轉劇等字
本皆側注後人摹入行雖失格體猶於理未害至於讀
蘭亭敘者以不知老之將至旁一僧字爲逸少作曾字
之誤借使摹入行中則害理矣按古蘭亭敘本二十八
行至第十四行間特闊者蓋接紙處而不與知字適在
此行之末梁舍人徐僧權於其傍著名當時謂之押縫
梁御府中法書率如此而此帖僧字下亡其權字近世
人殊不知此乃云僧者曾之誤因讀爲曾不知老之將
至非也又按晉史逸少本傳及書錄第十卷皆載此敘
但云不知老之將至而無曾字益可是正乃知善摹帖
者勿問其黵滅注缺横斜細大一放其本而不小異乃
不失眞矣今法帖多妄更易之至以注字入行太小旣
殊體不綴屬後人不曉從而效之一行之中洪纖頓異
號子母體如第五卷近世僞作釋智果書是也每一觀
之使人深慨(法帖刊誤)
授衣帖歴世所傳自爲一卷法帖中亡其帖尾政在此
耳下當云當今可復使不萬全不願其以多算難易得
之便自可令不爲因纍耳比者忉怛當不可言當不可
言獻之死罪法帖無此四十三字又其間多有燥筆及
魚食處而官帖不復依本其失多矣(同上)
靜息帖云礜石深是可疑事兄憙患散輒發癰散者寒
食散之類散中蓋用礜石是性極熱有毒故云深可疑
也(同上)
奉對帖云方欲與姊極當年之足以之偕老豈謂乖反
至此當是與郗家帖也梁中書郎虞龢表云逸少爲會
稽子敬爲吳興故三吳之地偏多遺迹又是暮年遒美
之時今此卷中亦時有吳興帖然大令帖傳於世佳者
尚多如乞假表庾公帖周姊帖洛神賦劉氏所藏十二
字等帖官帖中皆遺之(同上)
昨遂不奉恨深帖有秦漢篆筆中令自言故應不同眞
不虚爾中令書中有相勞苦語極佳讀之了不可解者
當是牋素敗逸字多缺爾(山谷集)
玄度時來一帖米以爲無名人作僕謂此眞晉人語但
筆勢疎緩多失落耳謂大令書則非蓋中云仁祖欲請
爲軍司按獻之以晉孝武太元十一年年四十三卒上
推謝尚於穆帝升平元年卒時獻之方年十三請軍司
又在升平前大令是時纔十許歲安得已作書論時事
殆是穆帝時他人書後玄度何來遲亦此類(法帖刊誤)
王獻之薄冷沉痼帖薄冷以下至消息二十八字是歐
陽率更書不但得之筆法其語氣似隋唐間人(山谷集)
薄冷益部二帖米以爲歐陽率更書實然但米誤以益
部字爲益郎蓋下接耆舊傳字此帖蓋借陳壽所著益
部耆舊傳也(法帖刊誤)
詠史詩鬱鬱澗底松數句乃集大令書(同上)
一月二十九日黃門帖亦王氏書而非大令也(同上)
第九卷中奉對帖是郗家離婚後語玄度帖長睿辨
之極當但結法不類右軍恐方回書耳薄冷益部二
帖米辨爲歐陽率更其險勁率更手也如非六朝後
尺牘語何長睿書絶不及米持論往往勝之者米以
法黃以事差覈耳(弇州山人集)
第十王大令書下
吾當託桓江州消息疾不退省前書
近與鐵石知鐵石玄度何來遲忽動(大唐左衛長史)
(張旭書)承冠軍復面悲復還此得西問海鹽
舍(並未詳何人書)獻之白不審鄱陽歸(右並羊欣)
第八此郡之弊蘇大簡子耆謂之與王述書及一
昨得安西及增慨三帖正蹟自蘇氏歸吾家(米芾)
(法帖題跋)
吾嘗託桓江州助汝帖米以爲張長史書雖未必然要
非大令書也案此帖不至惡但縱任近俗無晉世淸韻
眞非大令書但殊不知亦寫右軍帖詞耳張彦遠右軍
帖錄有此語此卷亡其半其上略云汝決欲來下(張錄於來)
(下之字下有三十九字續帖略同)上方大枋想汝不過數枋足人方足
(張錄云人力當麤足)不果爾可白吾當託桓江州助汝(法帖刊誤)
續帖逸少部中有前段結字殊應模矩蓋王氏子弟臨
逸少書勝此遠矣(同上)
疾不退至分張帖諸大草字語類江表人玄度何來亦
似逸少語其字皆張長史藏眞輩偽作或自書二王帖
語耳與第二卷知汝殊愁及藏眞長史部中諸帖一手
也豹奴桓嗣也王氏甥故二王帖中時及之如云豹奴
晚歸家之類然此豹奴惟省一書帖亦後人依放(同上)
梁武帝使殷鐵石臨右軍書而此帖有與鐵石共書語
恐非二王書字亦不甚工覽者可細辨也(東坡集)
王獻之忽動小行帖一字筆悞成十(山谷集)
七月二日獻之白七字人僞作也下章草云孫權據有
江東以歴三世亦蜀志中語與第五卷章草不可爭鋒
也語相接字雖大小異乃一人書語已見本章此段世
字缺中畫蓋唐人臨摹時去之以避諱猶今集法帖時
殷敬二字多省其波也但東連吳會與用武之國連武
二字章草體差相亂摹者謬互置之(法帖刊誤)
極熱敬惟府君帖云來時幾得問希此消息極悶悶又
云意甚無頼君有好藥(云云)極濟事邪又服油帖云不
至絶艱辛也皆近世俗言字勢亦不至佳非王氏帖明
甚(同上)
復面悲積宋齊人書(同上)
㛐等帖王氏書亦非大令(同上)
右軍寫經換鵝時子敬尚幼少未必能作簡此是好事
者爲之耳如貞觀初楊師道輩可作此字(山谷集)
鵝羣帖前輩謂此墨帖乃大令眞筆僕觀此書殊不惡
但怒張狂勁無晉諸賢韻味而前輩乃云此帖筆勢險
遠如從空中數丈外擲下恐是眞筆此非僕之所敢知
也又此帖詞云崇虚劉道士鵝羣並復歸也獻之等須
向彼謝之亦非當時尺牘體蓋以大令父逸少嘗書道
德經換鵝而山隂曇&KR1619;村道士舉羣贈之故以此事傅
會作是帖耳按崇虛館乃宋明帝泰始四年建子敬晉
人相去亡慮五十餘年何得已稱之其僞可無疑又案
魏收釋老志太和十五年詔立道家寺宇於桑乾之隂
名崇虛寺去晉愈遠矣(法帖刊誤)
第十卷大令書吾當託桓江州疾不退至分張帖元
章諸君子謂爲長史藏眞贋蹟吾不能辨第謂長史
藏眞去此尚三舍耳合觀伯英草與此結搆同恐是
大令創草黃長睿所論崇虛觀建自宋明帝泰始四
年以此證書之譌亦得之然書筆鬱勁遒發縱出自
餘子亦以爲快也(弇州山人藁)
淳化祖石刻
太宗皇帝時常遣使購募前賢眞蹟雜爲法帖十卷鏤
板而藏之每有大臣進登二府者則賜以一本其後不
賜或傳板本在御府院往時禁中火灾板焚遂不復賜
或云板今在但不賜耳故人問尤以官法帖爲難得(集)
(古錄)
太宗皇帝留意翰墨嘗借王氏所收書以集閣帖十卷
(寶晉光英集)
熙陵出御府所藏歴代眞蹟命侍書王著模刻禁中釐
爲十卷(格古要論云用棗木板刻置祕閣譜系圖云是爲歴代法帖之祖)各於卷尾篆
書題云淳化三年壬辰歲十一月六日奉聖旨模勒上
石(法帖譜系)
頃爲正字時見諸帖墨蹟有藏於袐府者字皆華潤有
肉神氣動人非如刻本之枯槁也蓋雖官帖亦其糟粕
耳(淮海集)
大梁劉衍卿世昌云大德己亥婦翁張君錫攜余同觀
淳化祖石帖卷尾各有題識第一卷邊高平范仲淹曾
觀年月日題第五卷東坡張文潛等題又有姜白石小
楷三四十字第六卷洛陽伊川老夫不知爲何人又太
學博士陳士元云此正祖石又有蘇舜欽題第七卷陳
簡齋奉旨觀於秋香亭下云魏晉法書非人間合有自
我太宗皇帝刻石寵錫下方見不滿十數臣與義頓首
謹書第八卷蘇頌云此帖世不多見是日賞牡丹得觀
於相君西齋張舜民題亦在此卷第十卷太宗書淳化
四年六月廿二日賜畢士安賜字上寶後段畢丞相黃
字書子孫保享等語百餘字逐卷有高宗内府印百餘
顆後有賈氏長字印又有一印合縫云是蔡太師印山
和尚錦裝褫籖頭題云淳化祖石刻及見吳郡陸友仁
又云嘗觀褚伯秀所記江南李後主命徐鉉以所藏古
今法帖入石名昇元帖此則在淳化之前當爲法帖之
祖劉陸之說殊不相合偶讀劉跂暇日記亦載此事云
馬傳慶說此帖本唐保大年摹上石題云保大七年倉
曹參軍王文炳摹勒校對無差國朝下江南得此石淳
化中太宗令將書館所有增作十卷為版本而石本復
以火斷缺人家時收得一二卷然閣帖於各卷尾篆書
題云淳化三年壬辰歲十一月六日奉聖旨摹勒上石
此侍書王著筆也而陳簡齋亦云太宗刻石則衍卿所
謂祖石刻豈即南唐時帖乎抑太宗增刻者但不知南
唐亦作十卷否徐鉉馬傳慶二說又不同今世言淳化
閣帖用銀錠&KR1498;棗木板刻而以澄心堂紙李廷珪墨印
者則傳慶板本之說合故趙希鵠洞天淸錄集亦云用
棗木板摹刻故時有銀錠紋用李廷珪墨打手揩之不
汚手余嘗見閣本數十止三本眞者其紙墨法度種種
迥别妙在心悟固難以言語形容然又傳仁宗嘗詔僧
希白刻石於祕閣前有目錄卷尾無篆書題字所謂祖
石刻者豈即此與(輟耕錄)
昇元帖是南唐徐鉉等所摹緣在淳化前故名爲祖
帖余家有澄淸堂帖是竪竹簾紙墨色黯澹古香拂
鼻鐫手於轉使處時露鋒穎遂令逸少䰅麋宛然如
在計知微亦曾見此二本以資近昇元乃摹採為多
致傷肥重(邢侗來禽館集)
澄淸初不定何代本取質婁江尚書尚書以詢顧廷
尉研山研山大駭以爲是南唐官拓的本係賀監手
摹淸潤天授品列昇元上往入吾囊中今流在中原
願屬邢君善寶之婁江公及廷尉兩箋猶在恨知微
乃置澄淸不擥采也(同上)
王文肅公所藏淳化祖帖每卷有臣王著摹及汪俊陳
知古等名紙墨極新好每卷法帖第一第二下有臣王
著摹四字漢章帝書遐邇右有一二小字梁武帝下有
一十三三小字唐太宗書下有横裂紋第二卷鍾繇書
多戎輅帖諸帖少見王珣少伯遠帖諸帖有張芝書處
字不分二斷另作一行宣示表後多戎輅表十二行張
華書有横裂文謝安書安字是楷字諸刻皆草字第三
卷王渙之書反側左之等下有陳知古三小字又有三
十八三小字山濤書有横裂紋羊欣書後有汪俊刻三
小字在欲何之左孔琳書有横裂紋歎具傍增悒悒脚
中四字何頼右有轉劇近明散未覺蓋八字悒悒十二
字傍添與今刻不同第四卷陳逵書後有横裂紋又有
四十三三小字歐陽書有横裂紋第五卷智果書書評
索靖俱全第六卷汝不可言下有裂紋小佳更帖問字
口有裂紋第七卷讓未知如下有横裂紋七行篆書尾
後有第十卷十六板終七字八卷發廬帖後有莆田陳
知古五小字月半帖下有横裂紋六行尊夫人帖不字
右有裂紋取卿帖知耳耳字有補痕第九卷思慈帖後
有知古二小字思慈無往帖後有汪俊二十字第十卷
臣王著模四字在獻之書旁求耳後篆尾前有第十卷
三字在追求左第字與追字並十五板終四字與辰歲
十一四字並與七卷尾字稍大(六研齋二筆)
自太宗刻此帖轉相傳刻遂遍天下有二王府帖大
觀太淸樓帖紹興監帖淳熙脩内司帖臨江戲魚堂
帖利州帖黔江帖卷帙悉同又有慶歷長沙劉丞相
私第帖碑工帖尚書郎潘師旦絳州帖絳公庫帖稍
加損益卷帙亦異其他瑣瑣者又數十家不可悉記
而長沙絳州最知名要皆本此帖(松雪齋集)
王柏淳化帖記云本朝太宗皇帝天下甫定即遣使
購募前賢眞蹟集爲法帖十卷鏤板於中禁每大臣
登進二府者賜以墨本歐陽集古錄云時禁中灾碑
板被焚遂不復賜或云板今在但不賜耳故人間以
官法帖爲難得然當時命王著辨精麤而著之識鑒
不明眞僞莫察玉石雜糅遂爲全帖之累前人論此
固多矣此雖不能無疵今彙萃古人筆千百年間一
開卷而粲然在目使人擊節賞歎不已豈不快哉後
來未暇論其少繆政恨眞法帖之難見絳帖銓次不
同希白長沙帖字行疎密亦異陳王本病於無精神
臨江本病於瘦弱俱不足以比肩閣本不特字體變
動而摸拓亦無精墨是以山谷云當時歙州貢墨摸
打則色濃(李莊簡云用李廷珪墨)後用潘谷墨則色淡此墨色
濃淡之分也李莊簡云初時板完好不用銀釘後來
板漸拆裂然後用銀釘此銀釘有無之分也山谷又
謂墨濃則瘦墨淡則肥此字畫肥瘦之分也然非閣
本則此皆不足辨予所見閣帖凡四本一爲李莊簡
舊藏此爲墨最濃而未見銀釘一爲先伯文定家藏
墨淡而肥已有銀釘一爲聞人仲信家藏亦非先本
一爲潘氏維屏得故家物疑陳王本也淳祐癸丑之
夏予偶得鬻碑塵敗之帖兩卷人所不售者細視之
眞李廷珪墨打者也精神體致絶出前四本手自裝
褫分為四冊永爲閣本之式以予草茅下士觧后而
得中原盛時難得之帖亦大過分矣而敢望其全乎
惟其不全故予得而寶之錫山尤公有云鳳皇一毛
麒麟一甲終是希世之寶況已得十分之二邪(魯齋)
(集)
二王府帖
禁中板刻古法帖十卷當時皆用歙州貢墨墨本賜羣
臣今都下用錢萬二千便可購得元祐中親賢宅從禁
中借板墨百本分遺宫僚但用潘谷墨光輝有餘而不
甚黟黑又多木横裂紋士大夫不能盡别也(山谷集)
余觀近世所謂二王府帖者蓋中原再刻石本非禁中
板本也前有目錄卷尾且無篆書題字蓋顯然二物矣
(法帖譜系)
大觀太淸樓帖太淸樓續閣帖
大觀初徽宗視淳化帖石已皴裂且王著標題多誤詔
出墨蹟更定彙次併武帝一帖合於西晉武帝帖後擇
七卷後右軍帖内誤入智永書列在第五卷合首卷古
帖三段併而歸一及躋晉宣於晉武上之類使先後次
序不紊迨名臣帖亦然俾蔡京書之及卷首末刊石太
淸樓下此正國朝盛時典章文物燦然備具百工技藝
咸精其能視淳化草創之始自然不同且當時盡出元
藏眞帖臨摹定其舛誤非若外方但因石刻翻刊京雖
驕吝字學恐出王著右是大觀之本愈於淳化明矣(石)
(刻鋪叙)
大觀中奉旨刻石太淸樓字行稍高而先後之次亦與
淳化帖小異其間有數帖多寡不同或疑用眞蹟摹刻
卷尾題云大觀三年正月一日奉聖旨摹勒上石(按大觀帖)
(大觀太淸樓帖今所傳自有兩本而前人多混而爲一)而又以建中靖國祕閣續
帖十卷易其標題去其歲月與官屬名銜以爲後帖又
刻孫過庭草書譜及貞觀十七帖緫爲二十二卷吾家
收宣政間所拓前十卷字畫有鋒芒且無損缺開禧以
後有𣙜場中來者已磨去亮字矣(法帖譜系)
續閣帖十卷元祐五年庚午祕省乞以淳化閣帖所未
刊前代遺墨入石有旨從之至徽宗建中靖國元年辛
巳八月畢工歴十一年費緡錢一十五萬乃成摸寫者
待詔邵彰上其事者祕書少監鄧洵武孫諤也首卷晉
唐帝后書二卷三卷悉王羲之書四又羲之曁其子操
之等筆五又所書黃庭經樂毅論蘭亭敘六又其家寶
章集七卷乃晉索靖所書月儀八則虞世南賀知章柳
公權帖後則無名人帖九則李懷琳書嵇康絶交書末
卷唐無名人所書月儀諸帖多不入此刻蓋徽宗朝碑
方成諸郡翻本歲月在前惟鼎帖刊在紹興故得取以
攙入卷帙(石刻鋪敘)
太淸樓續閣帖温陵劉燾無言摹刻工夫精緻亞於淳
化肥而多骨求備於王著乃失之麤硬遂少風韻(翰林)
(要訣)
紹興國子監本
紹興中以御府所藏淳化舊帖刻板寘之國子監其首
尾與淳化閣本略無少異當時御府拓者多用匱紙蓋
打金銀箔者也字畫精神極有可觀今都下亦時有舊
拓者元板尚存邇來碑工往往作蟬翼本且以厚紙覆
板上隱然爲銀錠&KR1498;痕以惑人第損剥非復舊拓本之
遒勁矣(法帖譜系)
淳熙脩内司本淳熙祕閣續帖
淳熙間奉旨刻石禁中卷帙規模悉同淳化閣本而卷
尾乃楷書題云淳熙十二年乙巳歲二月十五日脩内
司恭奉聖旨模勒上石(法帖譜系)
淳熙祕閣續帖十卷十二年三月被旨摹勒入石皆南
渡後續得唐朝遺墨首卷則鍾繇王羲之帖次則羲獻
書内黃庭小楷後有臣遂良臨四字三卷歐陽詢蕭瑀
褚庭誨孫思邈狄仁傑張旭顔眞卿七賢書四卷則明
皇批答裴耀卿等奏狀五卷李白胡英李邕白居易帖
六則張九齡三相曁李紳告身七則李陽冰篆李德裕
畢諴李商隱書八則懷素顚草九則高閑亞栖齊已書
末卷則楊凝式幷無名人帖上皆有内府圖書宣和及
紹興小字印章或睿思殿印如李紳告身高廟後有親
筆跋語黃庭經懷素顚草則有李主建業文房之印視
今長沙所鐫筆法迥殊(石刻鋪敘)
慶歴長沙帖
丞相劉公沆帥潭日以淳化官帖命慧照大師希白摹
刻於石寘之郡齋增入霜寒十七日王濛顔眞卿等諸
帖而字行頗高與淳化閣本差不同逐卷各有歲月第
一卷題云慶歷五年季夏慧照大師希白摹勒第二卷
慶歷八年重冬月慧照大師希白摹勒第三卷則五年
六月第四卷八年重冬月第五卷戊子歲孟冬第六卷
五年季夏第七卷五年重秋月第八卷五年季夏月摹
勒上石第九卷八年重冬月第十卷五年重秋月每卷
各有慶歷及慧照大師希白重摹字不復贅錄(法帖譜)
(系)
長沙帖十卷實祕閣前帖翻本内羲獻帖略有增入慶
歷間慧照師錢希白摹鐫自五年乙酉至八年戊子訖
事嘗觀雜文中載東坡目儋耳移合浦見桂帥程欽之
潭帖冊各題其後第八卷云希白作字自有江左風味
故長沙法帖比淳化待詔所摹爲勝世俗不察爭訪閣
本誤矣此逸少一卷尤妙容齋隨筆謂坡仙遺墨今藏
其家但二卷郗愔書第三卷帖何以斷當字分兩行希
白善書者於此殆不可曉今長沙帖間不存希白臨摹
歲月或云土人又私翻木板有紋可辨(石刻鋪敘)
曹士冕曰淳化閣帖旣頒行潭州即摹刻二本謂之潭
帖予嘗見其初本當與舊絳帖鴈行至慶歷八年石已
殘缺永州僧希白重摸東坡猶嘉其有晉人風度建炎
中長沙守城者以爲砲石無一存者紹興間第三次重
摸失眞遠矣(王氏法書苑)
陳繹曾云希白摸刻潭帖風韻和雅血肉停勻但形勢
俱圓頗乏峭健之氣蓋淳化之子也(翰林要訣)
劉丞相私第本
劉丞相旣刻法帖於郡齋復依倣前本刻石十卷以歸
私第予頃在九江見故家所藏一本與長沙本絶相似
而小異其後有人跋云此先丞相私第本也疑是劉氏
子弟所跋後復見一本於姑蘇與九江所見同紙墨皆
與南碑不類而慶歷等題字止三兩卷有之蓋即劉氏
本也(法帖譜系)
長沙碑匠家本
舊傳長沙官本扃鑰不可常得碑匠之家别刻一本以
應求者予頃收一本與長沙古本首尾略無小異而字
體形模小小不同疑其爲碑匠家本頃又藏一本凡舊
石損缺者皆别刻數行以易之其餘却只是舊石此必
碑匠所爲也(法帖譜系)
長沙新刻本
舊刻燬於鬱攸之變中興以後復刻新石其間凡遇舊
帖損缺處並不復刻字亦無卷尾歲月刻手甚繆殊不
足觀(法帖譜系)
長沙别本
嘉定間先君帥長沙予隨侍在焉時碑房中有斷石一
片乃法帖第一卷尾段字行高低正與淳化帖同而絶
不類古潭末後亦有淳化篆字此石實不知所從來近
歲三山林伯鳳重刻於家直指爲古潭帖余未敢臆斷
也(法帖譜系)
三山木板帖
三山帥司書庫有歴代帖板本蓋好事者以長沙舊帙
刊勒卷帙規摹皆同今已散失不全矣嘉熙庚子備員
帥幕尚及見之(法帖譜系)
廬陵蕭氏本
右法帖十卷用十干爲號後崇寧五年蕭公綸記其略
云皇祐先伯父大博作邑和州之含山得墨帖於丞相
兖國劉公摹刻未畢先君殿丞繼之始終六年乃獲成
就迄今五十餘年刓缺大半今續完之以藏於家蓋用
潭帖刻也慶元間已損失二十餘段其少三百四十餘
行(法帖譜系)
黔江帖
秦子明常以里中兒不能書爲病其將兵於長沙也買
石摹刻僧寶月古法帖十卷謀舟載入黔江壁之黔江
之紹聖院刻石者潭人湯正臣父子詳見山谷集中予
淳祐甲辰道過三衢見好事家適有此帖其卷帙之多
寡次序之先後字行之長短悉同淳化閣帖而紙墨髣
髴似戲魚堂中興以前拓本其所以異者第一卷有淳
化篆書三行其次有楷書一行云降授供備庫副使充
東南第八副將訓練潭州諸軍潭州駐劄秦世章家本
其後又二行云長沙湯正臣重摹男仙芝靈芝鐫第二
卷至八卷尾各題長沙湯正臣重摹勒八字却無淳化
篆書及世章銜位又第八卷取卿女婿帖内第二行休
字立人作兩點第二卷鍾繇宣示帖内再世荣名作榮
名正與戲魚帖同第九卷尾題長沙湯正臣摹勒七字
第十卷題長沙人湯正臣重摹男仙芝爲一行此下似
别有字偶裁損不可攷矣(法帖譜系)
蜀本
予頃得一帖凡數卷於蜀中次序先後高低皆與長沙
古帖同初亦疑為黔江帖今見秦氏眞本則顯然二物
矣大率此帖全用長沙古本摹刻而字行亦間有增減
處旣不知所出未敢臆說姑附見於此(法帖譜系)
臨江戲魚堂帖
元祐間劉次莊以家藏淳化閣帖十卷摹刻堂上除去
卷尾篆題而增釋文(石刻鋪敘云得吕金部和卿閣本臨刻)故家所藏往
年拓本猶有典刑近所拓者字多刓缺亦有補換新刻
者矣(法帖譜系)
曹士冕曰劉次莊摹閣帖臨江用工頗精緻且石堅至
今不曾重摹獨二卷略殘缺然拓本旣多頗失鋒芒今
若得初本鋒芒未失者當在舊絳帖之次新潭帖之上
然其釋文間有訛處(王氏法書苑)
此帖在淳化翻刻中頗爲有骨格者淡墨搨尤佳(翰林)
(要訣)
正統二年佐歸省還家道過臨江府學見數碑埋沒路
傍意其爲戲魚堂碑也俾訓導同邑杜思昭起之果法
帖也其餘碑刻度埋沒學傍土中惜無賢守令尋獲(格)
(古要論)
利州帖
慶元中四川緫領權安節以戲魚帖幷釋文重刻石於
益昌官舍石今已不存權緫江州德安人其家猶有當
時墨本甚多釋文字畫較臨江帖爲稍大(法帖譜系)
北方印成本
余頃歲道過臨川時李編修伯高宰是邑出所藏法帖
見示乃板本印成者是北地厚皮紙印每段自成一板
四圍皆空白紙不施筐緣裝表而自然整齊成冊字畫
亦甚可&KR0738;(法帖譜系)
泉帖
以淳化閣帖翻刻於泉州郡庠洪武四年辛亥知府召
任常性以劉次莊釋文敘而刻之我仁宗皇帝命取入
祕府人不可得而見矣(格古要論)
澧陽帖
澧陽舊有法帖石本其後散失僅存者右軍數帖而已
(法帖譜系)
絳帖
曹士冕曰絳州法帖二十卷乃潘舜臣用淳化帖重摹
而參入别帖比今所見閣帖精神過之舜臣事力單微
而自能鐫石雖井闌階砌皆徧刻無餘所以段數最多
或有長尺餘者舜臣死二子析而爲二長者負官錢沒
上十卷於絳州絳守重摹下十卷足之幼者復重摹上
十卷亦足成一部於是絳州有公私二本靖康兵火石
並不存百年之間重摹至再慶元間予官守長沙嘗見
舊宰執家有南渡初親自北方攜得舜臣元所刻本未
分析時二十卷其家珍藏非得二千緡官陌不肯與人
乃北紙北墨精神煥發視金所摹者天淵矣(王氏法書)
(苑)
單炳文博雅君子也其論絳帖至爲精密頃刻石襄州
有云淳化官本法帖今不復多見其次絳帖最佳而舊
本亦已艱得嘗以數本較之字畫多不侔煒家藏舊本
第九卷大令書一卷第四行内面字右邊轉筆正在石
破缺處隱然可見今本乃無右邊轉筆全不成字其面
字下一字與第五行第七字亦不同又第七行第一字
舊本乃行書止字今本乃草書心字筆法且俗以此推
之今之所見多非舊本臨江帖大率與舊本同其間此
一帖尤不差但字體頗肥不逮絳帖之遒勁也
余旣獲見炳文絳帖辨證然後知近世所藏二十卷帖
多非舊物每恨未識眞本而襄州所刻第九卷大令帖
亦毁於王旻之變慮其遂至泯絶因以舊所藏本摹刻
於家頗傳諸好事者淳祐甲辰自霅川官滿得闕遄歸
假道三衢始獲觀眞帖於滄洲毛監丞所不獨第九卷
與單說正合而二十卷首尾俱全亦可謂珍玩矣且云
得之金華潘氏是殆師旦之苖裔也其帖之異同大略
條列於後
絳帖緫二十卷元無字號及段眼數目
第二卷
鍾繇宣示帖第一行内報字右邊直畫勾起向左畔
第二行茤字内下面夕字上畫微仰曲第五行名字
右角微有一點第十行當字上三旁有微損却在空
處
已欲日帖脚下有破石紋
此卷内第一段與第三段右並缺角
第九卷大令帖正與單炳文襄州所刻石本纖微弗
差故家所藏未有其比
右潘氏絳帖二十卷紙墨字畫模印皆與今人所藏本
不同而第九卷顯然可見自非單公炳文表而出之亦
將泯於無間矣北方所刻諸本往往南渡後北人轉相
傳模無足深怪但武岡舊刻未知始於何年亦止用新
本模刻爲可恨耳(法帖譜系)
東庫本
世傳潘氏析居法帖石分而爲二其後絳州公庫乃得
其一於是補刻餘帖是名東庫本第九卷之舛誤蓋姑
乎此今好事之家所藏絳帖率多此本字畫精神遒勁
亦自可&KR0738;而衞夫人一帖及宋儋帖頗多燥筆有如蘭
亭敘羣字落筆之類此稍異於諸本其所以不及舊帖
者以第九卷大令書石不破缺而炳文所論三字已誤
且逐卷逐段各分字號以日月光天德山河壯帝居太
平何以報願上登封書爲别此又異於舊帖也(法帖譜)
(系)
亮字不全本
此帖與東庫本絶相似或只是一石但庾亮帖内亮字
皆無右邊轉筆蓋避逆亮諱也(法帖譜系)
新絳本
右一帖二十卷首尾規模段眼字號並同東庫本獨衞
夫人宋儋二帖無燥筆又字畫較東庫本微局促墨法
雖與東庫本同然實是兩石吾家與毛希元皆有之(法)
(帖譜系)
絳帖前後各十卷相傳駙馬潘正夫以閣增損翻刊間
摹淳化被旨歲月於卷末然不見跋尾無自稽考編次
多有不同閣以漢章帝書爲首列倉頡夏禹書於第五
絳則倉頡夏禹書爲初卷寘歴代帝王書於後帖之二
卷閣緫二王帖爲五卷絳則前後帖皆有之衍而爲十
且以第二卷張芝王洽書析爲第二第五卷以第三卷
庾元亮卞壼書析爲第三第四卷古帝王帖則刪漢章
帝晉宣帝明康哀簡文帝梁高帝簡文名臣帖則削司
馬攸王劭王廞梁蕭子雲僧智永唐李邕等數帖却增
入王濛羊諮書後帖一卷全刊入本朝太宗宸翰二卷
末冬晚書院偶成一章則當以吳越忠懿王書作標目
猶前段高宗皇帝書之類何由於諡號下花押如此是
自稱於生前九卷增入張旭千文四十五字藏眞草書
乃素書跋顚旭語後云顚草之趣貴在雄逸藏眞乃云
其辭又非專爲此卷千文但絳初入石定爲直行岡之
與鼎爲橫碑十卷增入顔魯公王廙高閑李建中書
或謂他所刊之帖皆以横石而絳獨立石印搨之際上
下字蹟相聮旣裁爲經冊手軸則何所考竟且匠者摹
搨必通爲一碑無緣逐截横搨何由相綴又謂紗紙紋
可辨要當自有眼目嘉定間李全在山東印搨絳帖以
遺要人又有自𣙜場貿易以來者殆古刻不存再翻新
本謂即岡帖僞爲非也岡之梅斑麤率況其筆意予所
見絳帖陸續幾十覺藏眞草書筆勢皆有截斷處良由
元係横書絳刻入石遷就移作直行岡以絳爲祖不敢
有毫髮異乃獨此帖易直爲横鼎帖紹興續刊者也亦
舍絳而取法於岡是横刊之爲當矣至於以横碑剪爲
直行裝褙是又僞之拙者此以岡帖或鼎帖湊成其文
自不甚順但今之辨帖者執此以别眞贗(石刻鋪敘)
北本
右二十卷親戚劉用甫處有之墨色與古本相近而第
九卷大令書只同新本未知何處所刻(法帖譜系)
又一本
董良史家所藏本第九卷大令書字畫亦誤獨面字有
右邊轉筆異於他本且不與舊本同也(法帖譜系)
絳帖殘本
絳帖十二卷第一卷孔子倉頡秦漢魏人書第二卷晉
南朝唐宋帝王書第三第四卷晉人書第五第六卷右
軍書第七第八獻之書第九卷南朝隋唐人書第十卷
晉何氏衞夫人及隋唐僧人書第十一十二卷宋名賢
書此刻歲久不完崇慶初高汝礪爲節度使又補完之
增入顔魯公諸帖且題於後今又不完存者五十七幅
碑入晉王府不易得矣元編修陳繹曾云骨法淸勁足
正王著肉勝之失然駮馬露骨又未免羸瘦之病蓋淳
化之子今之學者不見古帖得此亦可寶矣惜不完也
王佐記(格古要論乃按絳帖本二十卷今止存十二卷金源南渡後不完殘本)
武岡舊本
右二十卷不知刻於何時碑段稍長而日月光天德等
字號問於行中字畫亦淸勁可&KR0738;而第一卷衞夫人宋
儋無枯筆第九卷大令帖諸字皆誤信乎出於新絳也
(法帖譜系)
後帖之九卷張旭書其藏眞顚草數十字則横鐫於石
筆勢淸勁蜿蜒立意本奇於絳之直行(石刻鋪敘)
武岡新帖
右二十卷帖即舊石也中厄於庸謬之人厭其字畫淸
瘦頗修治遂失本眞其最可鄙笑者又第二卷鍾繇帖
内再世榮名今名字已修作谷字矣且拓匠不工凡損
剥處鑿痕宛然呈露而字畫糢糊略不可辨帖之謬者
莫甚於此(法帖譜系)
曹士冕曰武岡軍重摹絳帖二十卷殊失眞且石不堅
易失精神後有武臣守郡嫌其字不精采令匠者即舊
畫再刻謂之洗碑遂愈不可觀其釋文尤舛謬然武岡
紙類北紙今東南所見絳帖多武岡初本耳驗其殘闕
處自可見(王氏法書苑)
彭州本
曹士冕曰彭州帖亦刻歴代法帖十卷不甚精采紙色
類北紙人多以爲北帖(王氏法書苑)
掘地得之字畫淸勁頗類舊武岡而差優予家有之(法)
(帖譜系)
烏鎮本
舊傳湖州烏鎮張氏以絳閣二帖鋟木家塾或遇良工
摹拓亦有可觀後聞板歸新市人家每連紙一幅可打
一段予在三山見一本於周氏後數卷板内時有直裂
紋比到霅上獲一本於向氏叔壑之裔偶缺兩卷且以
元祐間所拓戲魚帖足之此刻字畫差肥而極有筆意
頗勝諸帖惜其間錯誤數字爲恨耳趙宰叔愚曰丙戌
歲在宗庠有以法帖板質於齋舍旅人者偶不記爲何
人疑是此板亦未可知(法帖譜系)
曹士冕曰詳見淳化帖條下此乃板本非石也長沙折
府所藏二十卷摹刻頗精疑是此本第九卷復面帖字
誤而鵝羣帖止是微損字畫尚完此稍異於新絳(王氏)
(法書苑)
福淸本
福州福淸縣民家有舊本板刻絳閣急就章鴈塔題名
四帖其刻稍精賣碑家得之往往駕名官帖以惑人但
彼中匠者不善用蠟每每有砑光痕可以證驗(法帖譜)
(系)
資州本
資州以新絳前十卷刻石予家多有之前有目錄元刻
麻石上續拓者不逮舊所得本遒勁矣(法帖譜系)
不知處本
豫章士友董良史家有法帖拓本數卷與淳化帖規模
相似而筆意差弱似不逮所見諸本且不知所出姑識
於此以俟識者(法帖譜系)
木本前十卷
甲秀陳氏藏此墨本不知所出(法帖譜系)
又木本前十卷
右一帖頃獲於都下不知所出稍不逮甲秀所藏雖皆
出於新絳然亦自是一種(法帖譜系)
蔡州帖
蔡州臨摹絳帖上十卷刻石出於臨江潭帖之上(王氏)
(法書苑)
曹士冕曰上蔡臨摸絳帖上十卷雖比舊絳帖少下十
卷而迥出臨江長沙之上予嘗見於長沙兩府劉轙家
(同上)
汝帖
頃在洛中聞汝州新鐫諸帖謂之汝刻其名已弗典矣
意謂其彙擇必佳及見之乃大不然雜取法帖續帖中
所有者時載之又珉玉間簉不能辨也此猶亡害至其
集古帖及碑字中萃為僞帖幷以一帖省其文别爲帖
語及強名者甚多稍識書者便可别之如以逸少帖春
秋輒為患不得北軍問遠近淸和等語乃摘取北軍遠
近春秋等字集爲一帖強爲王衍書以續帖中諸縣故
佳字強名爲王楨之書取汝州東漢州輔碑中數字強
名爲蔡中郎書取衞州魏孝文弔比干文中數行強名
爲崔浩書如北齊碑便目爲温子昇後魏碑便目爲沈
法會如此者甚多且如弔比干文魏孝文作而崔浩之
死在太武時乃目爲浩書其不稽古如此至若張華帖
内雜以寶章集中王慈字薛稷帖中雜以法帖内子敬
字皆集成之字意全不相屬取王筠帖中和南淸豫一
帖(疑有闕文)如是者不可具載幸世尚多古帖極有未傳者
自可刻其全篇何必區區作僞以誤後學但貽識者嗤
笑耳汝州旣以石十餘刻之而越州復傳其譌又刻之
二州之石殊可弔也信知識眞者少何足怪云(東觀餘)
(論)
汝帖十二卷第一卷三代金石文八種第二卷秦漢三
國人書十五種第三卷晉南朝帝王書第四卷魏晉九
人書第五卷晉人王郗桓三氏書第六卷二王書幷洛
神賦第七卷南朝十人書第八卷晉胡北朝十二人書
第九卷唐三朝帝后書第十卷唐歐虞禇薛書十一卷
唐李顔韓賀柳李六臣書十二卷韓愈及五代諸國七
人書其石不佳諸帖中最低者也(格古要論)
淳化閣帖出而其子裔最良者爲大觀爲潭絳戲魚堂
修内司而其最下者爲汝蓋王寀輔道守汝州因徧搜
諸碑帖篆分隸草而節取之自皇頡夏禹以至錢忠懿
郭忠恕得十二卷其所留淳化亦不過十之一二自以
爲甚博而惎精而不知其所得者多虎賁重儓之類耳
且自以險急偏傾之勢發之石理麤而刻工拙第其刻
在汝今尚可搨耳(弇州山人藁)
說者謂宋南渡以前帖有六本其後摸刻以傳者益
多而絳潭泉汝四帖在焉然泉汝不及絳潭今潭帖
已燬而泉帖取歸祕府不易得矣(格古要論)
鼎帖
武陵郡齋板本較諸帖增益最多博而不精殊無足取
(法帖譜系)
武陵帖二十二卷紹興十一年辛酉十月郡守張斛集
祕閣法帖合潭絳臨江沙海諸帖參校有無補其遺闕
以成此書後列郡官名銜(石刻鋪敘)
王伯谷所藏宋搨絳帖疑爲澧州帖觀其每數十行輒
有武陵二字又疑爲鼎帖繙閱第一卷以宋太宗爲弁
跋曰太宗皇帝御筆在絳州摹為諸帖之首後款名曰
鼎州提舉曰沅辰判事常武爲鼎州而武陵其附城邑
也乃定爲鼎帖特以絳州二字所誤而世人只知有絳
帖遂誤爲絳州帖耳(容臺集)
星鳳樓帖
星鳳樓帖刻於南康軍雖以衆刻重摸而精善不苟並
無今人書(王氏法書苑)
曹士冕摸刻工緻有餘淸而不穠亞於太淸樓續帖也
(翰林要訣)
玉麟堂帖
汴人吳琚居父摸刻穠而不淸多雜米家筆仗(翰林要)
(訣)
寶晉齋帖
宋曹之格摸刻星鳳之子在諸帖中爲最下今佳帖難
得學者賴此得見晉唐彷彿耳(翰林要訣)
宣德九年佐錄囚至無爲州學見此碑散亡不完命諸
生拓其存者六七碑字多米芾元章所書米友仁題其
後云羲之七帖先臣芾中年所臨此字有雲煙卷舒翔
動之氣非善雙鈎者所能得其精妙刻石者不能形容
其一二也紹興六年丙辰十二月初七日臣友仁審定
凡卷首寶晉齋法帖卷第幾俱篆字末有右曹氏家藏
眞蹟識以大圖書(格古要論)
羣玉堂帖
羣玉堂帖十卷本平章韓侂胄自鐫其家藏墨蹟閱古
堂帖是也首卷全刊南渡以後帝后御書二卷則晉隋
名賢帖三則唐名賢帖四則懷素千文五六曁九卷悉
本朝名賢帖七卷全刊山谷書八卷全刊米元章書末
卷則蔡忠惠石曼卿帖開禧末韓以罪籍嘉定改元被
旨儗入秘省乃改今名(石刻鋪敘)
星鳳樓帖宋尚書趙彦約刻於南康陳繹曾云是帖
南宋曹士冕摸刻亞於太淸樓續帖此外有利州帖
宋慶元中劉次莊以戲魚堂帖幷釋文重刻石於益
昌其釋文字畫較臨江帖稍大又蔡州帖臨摹絳帖
上下卷刻石出於臨江潭帖之上彭州帖亦刻歴代
法帖十卷不甚精采紙類北紙東庫本世傳潘氏子
析居法帖石本分爲二其後絳州公庫乃得其上十
卷絳州重刻下十卷足之一部名東庫本其家復重
刻上十卷亦足一部於是絳州有公私二本若賜書
堂帖宋宣獻公綬刻於山陽有古鍾鼎識文絶妙但
二王帖未精石已不存後有重摸本寶晉齋帖宋曹
之格摸刻在諸帖中最下爲星鳳之子玉麟堂帖汴
人吳琚居父摸刻羣玉堂帖韓侂胄刻所載前代遺
蹟最多後亦有宋人書至今有潘氏淳化閣帖乃潘
九亮自摸入石顧氏淳化閣帖乃顧仲義借潘氏所
藏宋本摹勒上石復刻淳化法帖釋文考異最爲詳
確(按潘顧二本皆以賈似道家所藏重摹而潘本瘦顧本肥)餘刻玉泓館蘭亭柳
公權蘭亭十七帖蘭馨煙條等帖潘氏亦鐫宋本蘭
亭後有趙文敏公十八跋欲考閣帖者不可不知其
支派也(珊瑚網)
御定佩文齋書畫譜卷八十九
