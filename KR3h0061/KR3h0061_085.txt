欽定四庫全書
御定佩文齋書畫譜目錄
第八十五卷
歷代名人畫䟦五
元趙孟頫畫豳風圖
元趙孟頫九歌圖
元趙孟頫袁安卧雪圖
元趙孟頫畫謝幼輿丘壑圖
元趙孟頫白描淵明像
元趙孟頫畫陶靖節事
元趙孟頫畫玄元十一子像
元趙孟頫廬山觀瀑圖
元趙孟頫重江叠嶂圖
元趙孟頫畫秋江待渡圖
元趙孟頫畫鵲華秋色圖
元趙孟頫水村圖
元趙孟頫畫玄真觀圖
元趙孟頫摹龍眠飛騎習射圖
元趙孟頫秋郊飲馬圖
元趙孟頫畫馬圖
元趙孟頫畫馬
元趙孟頫天閑五馬圖
元趙孟頫畫兩馬
元趙孟頫雙馬圖
元趙孟頫天馬圖
元趙孟頫八駿圖
元趙孟頫二羊圖
元趙孟頫墨竹
元趙孟頫畫竹石
元趙孟頫畫竹
元趙孟頫墨梅
元趙孟頫三世畫人馬圖
元趙雍畫山水
元趙雍臨李伯時鳳頭騘
元趙雍馬圖
元趙雍藥王像
元高克恭寫山村圖卷
元高克恭畫雲林煙障
元高克恭夜山圖
元高克恭煙嶺雲林圖
元李衎墨竹
元李衎墨竹卷
元李衎寫木石細竹
元錢選浮玉山居圖
元錢選列女圖
元錢選摹董北苑畫
元錢選畫竹林七賢卷
元錢選醉女仙卷
元錢選女仙圖
元錢選觀鵝圖
元錢選竹深荷淨圖
元錢選明皇擊梧桐圖
元錢選臨龍眠九歌圖
元錢選洪崖先生圖
元錢選畫陶徵君歸去來辭圖
元錢選畫李白觀瀑圖
元錢選畫花鳥
元錢選鼠食瓜圖
元錢選水仙圖
元張遜鈎勒竹卷
元王振鵬畫大安閣圖
元王振鵬水亭圖
元柯九思墨竹
元柯九思畫竹譜
元柯九思墨竹
元柯九思晴竹
元朱德潤秀野軒圖
元宋敏竹石
元王淵畫十三雀
元王淵畫花鳥
元王淵畫鷹
元唐棣畫卷
元郭畀山居圖
元郭畀雲山卷
元郭畀雲山過雨圖
元顧安畫竹卷
元申屠子邁畫馬圖
元顔輝元夜出游圖
欽定四庫全書
御定佩文齋書畫譜卷八十五
歷代名人畫䟦五
元趙孟頫畫豳風圖
臣濓侍經于青宫者十有餘年凡所藏圖書頗獲見之
中有趙魏公孟頫所畫豳風前書七月之詩而以圖繼
其後皇太子覽而善之謂圖乃方帙恐其開闔之繁當
其折處丹青易致損壊命工装褫作卷軸以傳悠久屢
下教令俾臣題其末臣聞之七月一詩序者謂周公陳
王業以告成王故備志稼穡之艱難自于耜而舉趾自
播榖而滌場以至上入執宫功莫不纖悉備具而功女
蠶績之勤繼焉嗚呼國以民為本也而民之至苦莫甚
于農有國家者宜思憫之安之宋之儒臣真德秀有見
于斯嘗請于朝欲繪農夫紅女勞勩之状揭之宫掖布
之戚里使六宫嬪御外家近屬知衣食之所自来盛矣
其用心也恭惟皇太子殿下天賦懿德仁孝温文而尤
留意于農事每于禁中藝植麥禾以觀其成則其憫小
民勤勞固不待周公之告而後知然而此心易發而難
持自古賢君恒存敬畏至以朽索馭六馬譬之願殿下
之心朝夕如覽圖時則四海乂安無一夫而不被其澤
盛德大業必將度越成王無疑矣臣年雖耄日切望之
因推德秀之意備書篇中以竭犬馬之誠云洪武九年
冬十一月壬午宋濓謹記(宋學士集)
元趙孟頫九歌圖
楚三閭大夫屈原愛君憂國惓惓之忠邅罹讒邪放逐
以卒古今所悲予嘗于祕府見李伯時畫九歌今又見
趙文敏之畫于李祭酒時勉所大同而小異亦各極其
趣也(東里續集)
元趙孟頫袁安臥雪圖
唐人得意袁安臥雪圖宋真宗出諸内府以餞相國丁
謂之守昇州其被召也留之賞心亭而去後有饞太守
者竊而易之莫知流落何許尤物之嗟惜如此松雪作
此幅極有思致非能烹陶家凍茗者安能味之此可與
識者道海粟(鐵網珊瑚)
趙松雪為袁通甫作臥雪圖老屋疎林意象蕭然自謂
頗盡其能事而龔子敬題其後乃以不畫芭蕉為欠事
余為袁君與之臨此遂于牆角著敗蕉似有生意又益
以崇山峻嶺蒼松茂林庶以見孤高拔俗之藴故不嫌
于贅也壬辰六月二十日文徵明識(書畫題䟦記)
元趙孟頫畫謝幼輿丘壑圖
昔顧長康畫謝幼輿于巖石裏人問其故荅曰幼輿一
丘一壑自謂過之故宜置此子于丘壑中也觀其清逸
標致固足嘉尚然能確守臣節當時同幕罕有及之者
今松雪翁後數百載心領神會作為此圖最是位置有
方筆意竒妙使長康復生見此必當點頭東廬王琦(鐵)
(網珊瑚)
咸亭侯風流任達趙文敏用六朝筆法作是圖格力似
弱氣韻終勝披卷之餘令人遐想缺窬公清歌鼓琴於
千載之上王阮之徒有不及者至正辛丑三月廿有六
日會稽抱遺老人楊維楨在春夢軒試郭玘墨(東維子)
(集)
元趙孟頫白描淵明像
右元趙文敏公手摹晉處士陶靖節先生像兼錄其歸
去来辭翰墨精妙楮隙復補以竹石且謂淵明亦當愛
此豈謂其辭中偶不及此耶讀其辭想見其為人文敏
公之尚友吾亦想及之矣第靖節之孤松卓有定見而
文敏公之愛或博而不專非後學可輕議也錫山鄒松
石翁珍圖書甚冨而于此尤珍之吾亦想見其尚友矣
然獨出以示予豈亦謂知辭中趣耶書以質諸有識者
弘治中秋後二日華亭後學錢福誌(鶴灘集)
松雪書歸去来辭前作淵明像後餘興未盡又作竹石
其風流蕭𣪚可以想見余曾見人得一墓石乃東坡作
銘自書後亦作小竹以盡興二公之文采情致大略相
類然也此松雪卷有王行題王行元末人歿於難詩亦
清雅錫山鄒氏家藏正德癸酉四月朔鄞陳沂志(遂初)
(齋集)
淵明曠世逸才出處卷舒匹之者鮮矣然恥向官折腰
達人每恨其褊豈先生託此以發歸来之興耶撫故園
而不歸殉微官以自失先生固亦齒冷也此卷乃松雪
真蹟舊為錫山鄒氏珍藏今歸之楊氏七檜山房癸巳
夏蘇門山人叔嗣赴山西省燈下醉題(蘇門集)
松雪作淵明像予見者數幅矣皆不若此卷為佳所書
歸去来辭用筆尤精不類他本其紙亦松雪齋自製箋
粉中隐起有八分書子昂二字可證也卷末復作小竹
石能令人想見古人雅致極為可愛舊為錫山鄒炫家
藏嘉靖戊子夏予寓蘇王氏水閣中作溪光詩成炫從
弟煌偶見之求書一通以去更歲餘煌忽來予家自言
㩗此詩歸得消其家門骨肉之禍其事有出意料之外
者因以此卷為贈予辭之再四委之而去瓊瑶之報甚
可愧也甚可笑也癸卯歲十月廿日五川居士楊儀書
于萬卷樓中(珊瑚網)
元趙孟頫畫陶靖節事
趙承旨好圖陶靖節高逸事及歸去来辭余先所覩凡
十本皆不能如此圖之妙其工力與李伯時抗衡而曲
盡瀟灑夷穆之度令人宛然有北牎羲皇上人想所貌
王檀二江州龐參軍皆極意模寫唯貌顔始安延之作
豐肥而髯為不得沐㺅態疑承旨未見世說一段語耳
標署書亦甚緊密是中年筆故聖教十七北海僅十三
管將軍藏之家二百年矣一日於海颶震撼戈甲戛札
中袖以示余相為歎賞者久之因語將軍一飯斗米秤
肉挂五兩乘長風破萬里浪安用此物為將軍笑曰不
然尉遲鄂公一部清商送老韓蘄王策蹇衞西湖六橋
何必減紫桑風致審爾題尾者當亦不甚媿承旨(弇州)
(續槀)
元趙孟頫畫玄元十一子像
玄元十一子像吳興趙承旨手摹畫贊登石者今雖稍
剥落其意像之古雅與書法之精工尚可據而想見也
其人與事僅見于莊列所稱欲以配吾孔氏十哲耳佛
高弟子亦十人事事模仿乃爾(弇州山人槀)
元趙孟頫廬山觀瀑圖
成化十有四年戊戌秋仲姚子購得吳興趙孟頫所製
李白廬山觀瀑圖尺紙而匡廬五老宛如目擊妙入神
品國朝鉅公珠玉輝映誠古圖史中之竒品也(姚綬榖)
(菴集)
元趙孟頫重江叠嶂圖
右松雪重江叠嶂圖一卷為李舍人家藏舊物間以示
予見翁之畫多矣此紙尤覺入神一時如虞伯生石民
瞻柳道傳諸大老題咏殆徧而予復置喙其間非敢為
畫之重輕亦以附一名于不朽焉爾後學古吳陳鑑志
(鐵網珊瑚)
趙文敏公此圖沖澹簡遠意在筆外不知於李營丘如
何駸駸欲度荆郭前矣吾歌所云直將清遠苕霅趣寫
出滉瀁金焦竒公故吳興人聊用為戲耳其於海門吞
揚子浮天浴日怒雷驚濤之勢固少遜至杳靄澹蕩出
有入無潤氣在眉睫間不致作公家大年朝京觀也䟦
尾諸詩虞伯生柳道傳勝國名流陳敬宗吳原博先朝
學士精八法者而啓南尤畫史中董狐言故足重也(弇)
(州山人槀)
元趙孟頫畫秋江待渡圖
蔡尚書鶴江公常從友人家見有趙文敏畫秋江待渡
圖意甚愛之命能者肖其筆予聞此畫向入權室以賂
敗𣪚落人間流轉數處幾不復取蹤跡而尚書公以清
白世業臨本宛然猶存余與公聞孫世卿善北遊過其
家世卿出索予題識顧此小物尚書之好古世卿之善
藏貽榖守成足觀其大矣(莫廷韓集)
元趙孟頫畫鵲華秋色圖
吳興此圖兼右丞北苑二家畫法有唐人之致去其纖
有北宋之雄去其獷故曰師法捨短不如書家以肖似
古人不能變體為書奴也萬歷三十三年曬畫武昌公
廨題(容臺集)
元趙孟頫水村圖
勝國時華亭隸我秀秀與蘇湖相錯壤余嘗渡泖過大
小蒸其地有管公樓知為趙集賢游歴處蓋宋既南蹕
以湖秀為扶風馮翊諸王孫邸第棋布焉子昂兄弟尤
以風流翰墨相映帶錢德鈞所棲分湖正子昂書畫舫
出没嘯咏其間者德鈞淮楚士不知江南處處水村處
處是此景色乃謂得圖在先卜築在後景適相肖以為
竒絶亦何異得公馬圖已走冀北牧場符兆耶季白既
居我秀兼得是卷即連雨甚雪獨坐斗室亦與此種清
景不隔譬之兜率院人感果既勝横股擲足無非寳地
斷不似德鈞作兩截見也書竟適潑顧渚初芽野薇風
拂拂從籬薄送香并成消受(恬致堂集)
元趙孟頫畫玄真觀圖
趙子昂玄真圖不流外郡予慕之久觀在玲瓏山去郭
北一十八里相傳其山産玉怪石萬數旅乎如林孤峰
拔秀繚繞雲巒中多洞壑懸厓厓上有沈休文書洞天
福地四字後為取石者鑿損舊有雨花菴玄真觀長夀
塢韻石書院巔有漏月峰子昂築一精舍于其旁供飬
中峰大師必小憩玄玄堂故得子昂遺蹟甚冨飛甍華
屋鐘鼓相聞迄今並廢按觀建自吳越王世出得道真
人號玄玄子者諱龍字雲卿乃妙應淵德慈濟元君之
裔子昂族叔也能詩好道中年棄家入山集道藏得黃
白異術善呼喚風雨而武宗屢聘不就遂采藥海上不
知所終至元間谷翁真人從天台忽遇師于山隂道上
叩玄乞道默無片言惟授丹一粒而去故谷翁亦得蟬
脫云此圖向鎮藏觀中後為冰壺先生賺出復易數姓
今得覩于幽蘭軒樹石精雅墨妙詩清可為子昂生平
得意之作也寳諸寳諸乙酉榖日弁山老人高輝志(珊)
(瑚網)
元趙孟頫摹龍眠飛騎習射圖
右趙子昂摹李龍眠飛騎習射圖一卷子昂故諸王孫
家無畫種其藝之至此蓋天機所激一學便似非如他
人疲精竭力而能者也每畫成子昂亦自愛重張景亮
是其外甥人欲得之者多從景亮索覓故亮雖朝暮見
畫而未嘗得留此卷初本龍眠元豐間試院所作子昂
摹時猶未涉世故學問之氣可掬開玩數四令人灑然
(剡源集)
元趙孟頫秋郊飲馬圖
右趙文敏公秋郊飲馬圖真蹟予嘗見韋偃暮江五馬
圖裴寬小馬圖與此氣韻相望豈公心慕手追有不期
而得者耶至其林木活動筆意飛舞設色無一點俗氣
高風雅韻沾被後人多矣奎章閣學士院鑒書博士柯
九思䟦(珊瑚網)
元趙孟頫畫馬圖
趙魏公自云幼好畫馬每得片紙必畫而後棄去故公
壮年筆意精絶郭祐之作詩至以出曹韓上為言公聞
之微笑不答蓋亦自負也此圖用篆法寫成精神如生
誠可寳玩也(宋學士集)
元趙孟頫畫馬
右趙魏公畫馬元人自張紳而下詩之者四人紳字士
行青州人號雲門山樵洪武初仕終浙江布政使鄭元
祐字眀德遂昌人以脫骱任左臂號尚左生任元季浙
江儒學提舉錢惟善字思復號心白道人以賦羅刹江
得名又稱錢曲江仕終儒學副提舉王畦字季耕福清
人仕浙江行省宣使士行所稱季野都司即季耕之兄
名畛畛與畦俱參政王都中之子與張鄭諸公皆嘗流
寓吳中此圖蓋王氏物也轉而為吳人沈孟嘉氏所有
尋又失去其孫世應購復之目為玩德圖而使予題其
後魏公嘗云郭祐之贈予詩世人漫說李龍眠那知已
出曹韓上曹韓固不敢望使伯時尚在當與之抗衡也
夫魏公自許如此後人尚敢置喙其間哉顧世應之所
貴有不專在于馬者而祝君希哲已詳之予無可言姑
疏四人本末俾觀者可考焉(甫田集)
元趙孟頫天閑五馬圖
趙承旨孟頫天閑五馬圖或謂臨李伯時筆奚官二紫
衣杖而立者端嚴有威度朱衣而刷者與馬受刷者一
馬齕草者二齒相齮癢者二各極意態垂柳朱闌怳然
若飛龍天廏之在目竊謂閻右相韓晉公合為此圖不
必伯時本也王處仲擊唾壺時以此佐之當更神王耳
(弇州山人槀)
元趙孟頫畫兩馬
吳興畫兩馬其前馬從容細步與前人顧盼呼侣之意
後人攀鞍欲上不得後馬搐尾頓蹄欲馳而後隐忍態
描寫殆盡偶一開卷宛然若生故不必以龍鬐鳳臆嘶
風逐電為快也(弇州續槀)
元趙孟頫雙馬圖
趙吳興畫馬真與韓曹抗衡此卷尤為合作後有雲東
題咏必江南好事家所藏可寳也其昌(珊瑚網)
元趙孟頫天馬圖
趙文敏畫馬雖以伯時為師而其古淡渾成若無意標
竒處實得物態之自然昔人謂圖鬼魅者易竒寫狗馬
者難巧然狗馬之中亦有出竒取異者是亦鬼趣也元
人畫馬任月山太庸龔翠巖太竒惟子昂得馬之真蓋
其性喜畫馬少時遇片紙輙畫而後棄去精能之極合
乎自然非淺造者可窺也丁卯八月湯慧珠㩗公天馬
圖來玩平立顒視絶無頓掣之意而神氣雄岸屹然如
山奚官長身武姿與馬並高如獻軒墀時也(六研齋二)
(筆)
元趙孟頫八駿圖
文敏性喜畫馬自云少時見片紙輙畫而後棄去蓋其
神駿英逸之氣暗相流注遂擅此好耳予友戴升之曾
㩗一馬相示圉官洗刷持漿飲馬馬雄矯頓掣意態欲
絶後有宋景濓小楷數字往來予懷久矣今茂叙復以
公八駿圖向予評賞筆意圓潔秀整視戴所㩗又為一
格豈天閑之選雖脫銜𣪚牧時亦自馴雅絶去覂駕蹄
齕之習耶茂敘負材繕行稱名家千里血駒此卷適落
其手不可謂非邅也題而歸之(恬致堂集)
元趙孟頫二羊圖
予嘗讀杜工部畫馬讃云良工惆悵落筆雄才未嘗不
歎世之畫者難其人也晉唐而下姑未暇論至如近代
趙文敏公書畫俱造神妙今觀此圖後復題曰雖不能
逼近古人氣韻有得非公誇言真妙品也好事者其慎
保諸吳龍門山樵良琦寓玉峰遠綠軒題時為洪武十
有七年秋七月十九日(書畫題䟦記)
趙文敏公為仲侣寫二羊圖展卷間如行河湟道中與
旃裘索擇之牧羝奴逐水草而棲止昔稱廊廟材器稽
古入妙者信矣汝陽袁華書于鼇峰寓舍(同上)
昔李伯時好畫馬遇大比丘戒墮馬胎乃畫一切佛得
三昧妙松雪翁亦善畫馬今披此圖又善畫羊觀龍門
所題想含此意予又惜其丹青之筆不寫蘇武執節之
容青海牧羝之景也為之三歎東郭牧者張大本寫崐
山客館與琦龍門同觀書此(同上)
子昂肖物之妙無所不造極此二羝乃其偶作而宛然
置人于黃沙白草間評者紛紛徵蘇卿事我恐此妙趣
正復當面蹉過也吾深歎其亡羊竹嬾李日華(恬致堂)
(集)
元趙孟頫墨竹
黃山谷云文湖州寫竹木用筆甚妙而作書乃不逮以
畫法作書則孰能禦之吳興乃以書法寫竹故望而知
其非他人所能及者云(道園學古錄)
元趙孟頫畫竹石
昔文敏公初赴京過毘陵止宗人東臯先生家人多求
公翰墨後仕于朝往來霅上時先生數從之游日得公
書畫凡數幅内竹石一紙公題小詩絶類此卷吁公初
以書名于時其畫與詩本皆絶妙今此卷備焉有區區
未易贊述者特以予家藏舊物皆亡于兵眎今又隔一
宇宙捧玩再三不勝慨惜(謝應芳龜巢集)
魏公書真行篆籀皆造古人地位復能以飛白作石金
錯刀作墨竹則又古人之所鮮能者嗚呼書法至公可
謂備矣俗工不知書乃欲效其形似真若楚優叔敖令
人不覺發笑此卷竹石皆佳詩亦不苟可為文房清玩
書此以見書畫同途不可岐而二也雲門山樵張紳(鐵)
(網珊瑚)
元趙孟頫畫竹
湖州之竹真而不妙彭城之竹妙而不真湖州疎疎密
密彭城不密而疎二君直氣凛凛是以筆底勁多和少
森然劔戟瑣牎猗儺無有也子昂此幅于至和處見筆
至密處見墨未嘗不勁未嘗不疎所謂瑶臺緩步羅綺
驕春或足擬之予家舊藏管夫人蛺蝶一枝猶之芳天
和暢麗人臨風嚲袖醉嬌嫋嫋殊不勝情此花此竹差
足當榮禄朝回仲姬衣紫綾半臂援甌酌茗嬛姗相盼
時也(来禽館集)
元趙孟頫墨梅
趙文敏公蚤歲喜畫墨梅印以水晶宫圖書因浙中有
瑪瑙寺或戲以為對遂不用此圖書而梅亦少畫聞之
高竹闇季常近得此紙有錢選舜舉䟦語其為公早年
畫無疑及觀公所題二首追懷惋惜未嘗咎少之作不
工者蓋其才情之出下筆過人有自得之妙亦必有自
得之喜固不足以盡識公之為人然亦可想見公之為
人也季常其永寳之(春雨集)
元趙孟頫三世畫人馬圖
吳興趙公文章政事見重前代又以其餘適情于翰墨
之内故字畫之工點染之神妙天下而子孫亦克承其
志焉清江王氏希和持其所藏公家三世所作人馬圖
以示予蓋自子昂公為之祖仲穆公為之子彦徵公為
之孫覩其顧視隨立尊卑秩然親誼藹然然後知名賢
措思運筆雖于圖寫之末而寓天理人心之正然後人
子一展卷之頃孝敬之心自不能不興起于其衷也况
蘭筋麯膝方首厚蹄目如懸鈴光流紫電竒情妍態宛
如鏘如曄如翔如實可以充天閑而鳴和鸞也又何必
伯樂之經九方臯之法然後可以見之哉希和今世名
家素勤詩禮之教鄉先生稱道之者日益著是猶驥有
其德而又得其所飬者他日充天閑鳴和鸞今將于此
圖而徵希和之所至也載閱是圖敬書于後時永樂元
年冬十一月五日將仕佐郎臨江府儒學教授錢唐沈
大年(珊瑚網)
清江王均希和所藏松雪齋三世人馬圖暇日持以示
予予獲拜觀先朝文獻之懿繼述之雅亘古今而希有
也楚書曰楚國無以為寳唯善以為寳希和寳此以傳
家其亦善人也三肅以還珍重珍重永樂三年春龍在
乙酉三月廿日前進士胡誠拜書(同上)
右湖州路緫管趙公仲穆其子莒州知州趙彦徵所畫
二馬氣韻精神各得其妙總管筆法得曹將軍為多知
州筆法得韓幹為重獨文敏公兼曹韓而獲其神妙此
所以名重千古無媿前人雪庭禪師與緫管公為心交
父子之間同為知己王蒙在文敏公為外祖總管為母
舅知州為表弟豈敢品題哉實識悲感耳王蒙謹書(同)
(上)
郭祐之題趙文敏畫云世人但說李龍眠那知已出曹
韓上文敏見之謂曹韓固不敢當使龍眠在固當與抗
衡也其自許如此錫山安君嘗得其子集賢諸孫彦徵
畫聯馬軸王叔明題其後並論其父子筆法所自而尤
盛稱文敏得曹韓之妙顧卷中無文敏之筆非闕典歟
安君乃别購文敏一馬標諸卷首遂成合筆持來示予
俾題其後於戲曹韓龍眠盛矣然其後皆無聞豈若趙
氏祖子孫三軸具于一軸之中而並臻其妙殆古今一
見耳豈曹韓諸人所得而擬耶若安君者其亦知所尚
哉安君名國字民太號桂坡錫山人嘉靖壬辰三月既
望文徵明題(同上)
元趙雍畫山水
昨自杭回道經茅山西墅時夕陽也松如偃蓋水若鳴
琴青山萬重白雲千頃山下有乘駿馬者出没于其間
乃天然一圖畫心有所得以目疾未愈不能舉筆因命
子雍代之至大四年五月既望識于鷗波亭雲白山青
幾萬重溪邊游子馬如龍眼前有景畫不盡歸去鷗波
命阿雍子昂(珊瑚網)
元趙雍臨李伯時鳳頭騘
家兄知州為奕臨李伯時鳳頭騘今作紫花馬此老杜
所謂五花變作雲滿身者是也真家藏之寳可與知者
道耳弟奕謹題(鐵網珊瑚)
元趙雍馬圖
予嘗觀唐陳閎馬圖歎其精絶今見仲穆臨李伯時之
作真能繼之至於蕃人牽馬尤極其態所謂心合意會
又不止於雲滿身者此圖仲穆寫寄其弟奕者後入崑
山顧仲瑛家今為文侍御宗嚴得之蓋自古千里之足
骨朽無遺而二百餘年颯爽之氣猶宛然尺素間又何
天閑十二之足誇哉(匏翁家藏集)
元趙雍藥王像
趙仲穆用龍眠法寫藥王像坐藤竹牀手執葫蘆在芭
蕉林中喻是身之非堅也脚下靡靡細草俯覸之喻大
地皆藥草也倪迂作精楷贊曰耆婆大醫王能療諸疾
苦視虛實表裏施補利汗吐設或有心病非針砭能愈
世尊安心法一彈指病去是畫者贊者俱觧入深法者
也(六研齋二筆)
元高克恭寫山村圖卷
彦敬所作山水真杜子美所謂元氣淋漓者邪仁近得
之可謂平生壯觀也孟頫(續書畫題䟦記)
大德初元九月十九日清河張淵甫貳車會高彦敬御
史于泉月精舍酒半為予作山村圖頃刻而成元氣淋
漓天真爛漫脫去畫工筆墨畦町予方栖遲塵土無山
可耕展玩此圖為之悵然而已南陽仇遠仁近(同上)
右山村圖卷故尚書高克恭彦敬為御史時為仇先生
作于泉月精舍舍乃故宋漳州僉判張逢甫之墳菴淵
甫即句曲外史伯雨之大父也先生一為溧陽教授即
不仕仇山在餘杭溪上因號山村民栖霞嶺在西河北
山先生墓在焉弁陽則草窗周公謹之别號弁山在武
康溪上先生翥師也大德初元予甫十有一常從先生
出入諸公間今再三十矣景寧尚書得此卷以屬題傷
年運之既邁感事物之非昔愴然于懷以敘卷末庶幾
覽者知文獻之徵也至正昭陽赤奮若夏五之望河東
張翥謹書于京師所寓虚游軒(同上)
右高文簡公畫趙文敏公題識仇山村周草窗詩皆絶
無而僅有者河東張承旨嘗為賦詩吾友蒲菴復和之
予欲效顰老病未能也姑書此以識媿金華宋濓題(同)
(上)
元高克恭畫雲林煙障
房山老人初用二米法寫林巒煙雨晚更出入董北苑
故為一代竒作然不輕于著筆遇酒酣興發或好友在
前雜取縑楮研墨揮亳乘快為之神施鬼設不可端倪
今俗工極意臨摹豈能得其髣髴哉昔米元章嗜石見
輙再拜予所甚愛其能無修容乎(柳待制集)
元高克恭夜山圖
彦敬郎中高君讀書窮理外留心繪事所謂吳装山水
者尤得意焉左右司秩滿之後閑居武林不求仕宦日
從事于畫心愈好而技愈進雖專門名家有弗逮也行
省照磨李君公略性沖澹樂山水寓居吳山之顛南嚮
開小閣俯瞰錢唐江及淛東諸山歴歴可數如几案間
物彦敬每相過未嘗不流連徙倚以展清眺公略謂夜
起登此閣月下看山尤覺殊勝彦敬聞之躍躍以喜遂
援筆而為是圖公略持以示予且請著語聊為道其梗
槩云至元甲午陽月望日徐琰子方父䟦于武林官舍
之方潤堂(鐵網珊瑚)
元高克恭煙嶺雲林圖
房山畫山水無不佳者未若此幅大有米家意趣静菴
張别駕持此索予拙作故賦一篇時洪武庚戌歲三月
五日渤海高啓題(珊瑚網)
元李衎墨竹
僕觀息齋墨竹多矣此卷老嫩榮瘁風晴備盡意度尤
可寳玩吳興趙孟頫題(珊瑚網)
息齋畫竹雖曰規模與可蓋其胸中自有悟處故能振
迅天真落筆臻妙簡齋賦墨梅有云意足不求顔色似
前身相馬九方臯予于此公墨竹亦云大德七年閏五
月望雪菴道人溥光謹題(同上)
元李衎墨竹卷
文與可蘇子瞻仙去二百年墨竹一派今薊丘李公得
之其用意命筆天趣冥會等而置之未易優劣也或謂
二公在當時雖貴重而困悴流落亦不少竹詎能救之
哉李公今方以此上當天意寵譽赫奕抑榮矣愚謂士
之用世以學術政業而藝事乃其餘三君子之道一致
也遇不遇有命此君何與焉同覽此卷并識其語(吳師)
(道禮部集)
元李衎寫木石細竹
東坡嘗謂與可胸中自有成竹乃見於筆下今觀仲賓
所作修篁勁節猗猗生意無盡非胸中有成竹者其能
若此耶大德壬寅中元日金應桂題(六研齋三筆)
元錢選浮玉山居圖
舜舉少年愛弄丹青寫花草宛然如生人爭欲得之其
晚年益趨平淡多作山水此卷雖規摹董北苑然又自
成一家可謂前無古人矣趙孟頫書(續書畫題䟦記)
霅溪翁吳興碩學其于經史貫串于胷中時人莫之知
也獨與敖君善講明酬酢咸詣理奥而趙文敏公常師
之不特師其畫至今古事物之外又深于音律之學其
人品之高如此而世間往往以畫史稱之是特其戲游
而遂掩其所學今觀貞居所藏此卷并題詩其上詩與
畫稱知詩者乃知其畫矣至正八年九月八日大癡學
人黃公望稽首敬題時年八袠(珊瑚網)
廿年前予閱錢舜舉山居圖於璜溪沈悅梅宅生紙用
筆得王右丞家法綠淺墨深細膩清潤真與唐人争衡
圖為張貞居伯雨所得和詩一篇詞旨甚遠書法精妙
殆非時製予初學貞居書以悅梅為吾壻張訓舅氏從
其乞得之置古墨林卷中書雖存而圖則闕每有神劔
異處之歎成化癸卯二月四日悅梅之子志行以義新
授承事郎載酒往賀出圖贈余兼得黃子久鄭明德琦
楚石倪元鎮仇仁近諸作展誦之餘不忍釋手篝燈滄
江虹月舟中且閱且和得凡四首惟志所喜罔知形穢
不可與古並也雖然古今人未必不可相及故韓退之
送楊巨源嘗一言之予可無言以附尾耶神劔合并豈
亦係之天也予之後人尚保勿失後學姚綬記(榖菴集)
錢舜舉畫品甚高人以花鳥見稱蓋未嘗多見其山水
故也觀此山居圖七分用墨三分設色筆法絶類輞川
復入顧愷之之域趙松雪素所師資豈真阿私所好哉
况貞居于書肆中一見此圖而賞識之復和其詩語意
沖淡字畫清逸無慙是翁大癡云知詩者乃知其畫亦
名言耶故予大書特書不一書而足也是日綬過石雲
橋記(同上)
元錢選列女圖
錢舜舉年少時嗜酒好音聲善畫高者至與古人無辨
嘗借人白鷹圖夜臨摹装池翌日以所臨本歸之主人
弗覺也今老矣其畫益不可得湖之人經舜舉所授類
皆以能圖稱然而舜舉高矣此三圖舜舉所臨誠古名
本劉向書序記古之列女多矣古人因之以為之圖此
獨取鄧曼許穆夫人括母豈非以其識微知遠也耶婦
人之于父母夫若子之間不失孝貞亦已多矣今楚魏
趙之事未見幾微三人者固已言之非言之讐無毫末
差若符合谷應淵澄而日出凡于形聲之内舉不能以
自遁則三人者之明其于婦人獨不甚賢也哉大德四
年龍集庚子七月望金華胡長孺書(鐡網珊瑚)
元錢選摹董北苑畫
米顛稱董源畫平淡天真多唐無此品在畢宏上此卷
為錢舜舉所摹一披閱之覺近代粉黛無色信乎其格
之高妙無與比也老顛又言牛馬人物一摹便似山水
摹皆不成山水心匠自得理固如此乃吾觀近代人畫
唯臨倣則勝自運者往往不及因後人摹擬之工益信
前人之登峰造極也智與師齊減師半德智過于師方
堪傳授非高手不能畫亦不能摹觀此圖者于董錢二
家之得處試一拈出辨之(嬾真草堂集)
元錢選畫竹林七賢卷
吴興錢舜舉作七賢圖輕豪淡墨不假丹青之飾似有
取于晉代衣冠雅素之美想其儀形摹其樂趣觀嵇康
之友六人或歌或飲或書或琴仰天席地優游自得吁
曲肱飲水浴沂舞雩豈外是哉珍藏之哲馬魯丁載拜
(珊瑚網)
元錢選醉女仙卷
右舜舉繪諸醉女仙其雅鬢宫妆者約是玉源夫人軰
其披髮卉服者殆是華隂宫人軰其炫晢暴膩者或是
女几宛若軰至頽首舜姿而袍而束而纖鞾露其股殊
不可觧豈天魔舞遺豔耶故相與沉酣紅翠耶抑玉潭
臨橅舊本耶此畫正如仙花示幻觀者應作蒲團水月
觀錦窩老人題(珊瑚網)
元錢選女仙圖
古人善畫者多圖人物至唐而山水始盛趙宋因之玉
潭翁以歲貢士而妙于繪事今觀劉氏温甫所藏女仙
圖有以知其遠宗乎古而非後人之所能及也嘗聞道
家言女仙多遨遊太清次則居于洞府或塵緣未斷復
謫降人間數滿乃去苐未知玉翁之所圖其天仙歟地
仙歟抑降謫而來者歟九原可作吾將叩之玉翁(寓意)
(編)
元錢選觀鵝圖
善用物者天下無遺物夫苟無遺物則凡飛走動息之
類接乎耳目者悠然會乎心皆足以助我天機孰可非
用者乎世稱王逸少愛鵝鵝何足深愛逸少固有以取
之爾事物之變天地之蹟隂陽鬼神之藴奥心之所得
寫之於書其所取者豈特一端哉盈兩間者皆逸少之
書法也鵝蓋其一物而已觀錢舜舉之畫風流閒遠之
趣猶溢于目中此豈易與世俗言耶(遜志齋集)
元錢選竹深荷淨圖
李晞古樹石李龍眠人物畫史中俱到妙品只此圖能
兼二絶真錢玉潭得意筆也鄧文原題(珊瑚網)
予家有玉潭翁三仙對奕圖每眀窗淨几輒與友人展
玩覺有生氣勃勃兹于民瞻齋中更得覩此恍若置虛
舟于渭川澤畔清風習習自澗谷中來也直令人有遺
世之想陸輔之(同上)
吳興錢舜舉畫種種臻妙獨是卷寫少陵詩句務脫鉛
華歸之沖澹竹樹扶疎冠裳嘯咏而當時一段納凉景
色宛具筆端誠佳品也昔人謂王右丞畫中有詩吾于
舜舉亦云雲間沈粲(同上)
元錢選眀皇擊梧桐圖
趙飛燕舞在掌上楊玉環比昭陽微有肌為盤中舞宜
也謝阿蠻等奏樂其旁而潞州别駕所按與之諧則其
素習可知雖微楊玉環獨無一盤中之人哉来漁陽之
鼙鼓不專在羽衣一婆娑也吾惜楊玉環受誣已久漫
因錢吳興為一舉末減之(祝氏集略)
元錢選臨龍眠九歌圖
右九歌圖乃龍眠居士李伯時之筆而元吳興錢舜舉
所橅然不必計也但楮素潔白而用筆精妙有可愛玩
雖然求龍眠而不得得舜舉斯可矣其上隸古且是虞
學士伯生所書蓋當時虞公以隸法名天下宜其書于
此也萬歷戊寅四月六日茂苑文嘉(珊瑚網)
元錢選洪厓先生圖
此吳興錢選舜舉所寫洪厓先生像也神采秀發意象
閒遠望而知其非人間人家弟嘗寄予一本乃宋人筆
更佳而後缺一幀題以為葛稚川移居圖予辨以為洪
崖像弗信也得此本證之乃屈按列仙諸史傳謂先生
長七尺五寸眉目如畫常御烏紗帽紅蕉衣黑犀帶短
靿鞾㩗笻竹杖今像正爾而後一人短而闊若叚柯古
所云弄臣者其執即六角扇也餘四人大小不一即橘
木葛律拙也其挽而不前者一白騾即雪精也肩者即
鐵如意長盈壺常滿杯文榴酒榼自然榴杓一云垂雲
笠方木櫈二玄書葛木如意魏惠壺木柏杓也蓋靡不
合者舜舉拙於書而最後有題句云去歲無田種今春
乏酒材從他花鳥笑佯醉臥樓臺此先生詩也然先生
又有二詩云下調無人采高心又被嗔不知時俗意教
我若為人又入市非求利過朝不為名何時陪俗物相
伴且營營語甚淺而有味舜舉似不知也始予嗜古書
畫器物幾成癖乃先生更甚焉而一時名士若李太一
贈孔子木履郭翰復贈孔子二儀履楊炯復贈孔子石
硯與揚雄鐵硯田游巖贈尹喜龜王戎如意杖楊齊哲
贈嵇康鍜錐劉守章贈四皓六角枕司馬子微贈淮南
王藥杵臼魏肅贈陶潛琴隐居芙蓉冠劉長新贈王喬
笙張守珪贈尺八寸海蝦蟇牙秦休莊贈河上公注道
德經槀本周子恭贈古帝王圖元亭贈謝靈運䰅僧翛
然贈迦葉頭陀鉢智遠贈蔡邕焦尾琴葛洪刮藥篦予
始而笑以為何所辨真贋既而私喜以為靈真嗜好若
此何况我軰苐今年秋盡捐所藏付兒曹僅荷一被一
瓢佛老書十餘卷入城南精舍此身灑然覺先生之尚
有累也先生諱氲一諱藴字藏真晉州神山人趙道一
謂其年九十三四月八日尸觧于洪崖古壇至八月復
見于晉州復尸觧而徐慧謂其初乘白驢從五童入洪
崖古井後復不知所終道一謂其慕古洪崖先生因自
號洪崖先生而慧則謂即古洪崖先生也夫洪崖先生
固張氏乃黃帝之臣伶倫也一見于衛叔卿傳再見于
班孟堅賦三見于郭景純詩四見于陶貞白真誥蓋遐
逖之靈真而希夷之妙跡也張氲先生出處靈幻故静
能公遠之儔而博綜藝尚庶幾貞白伯仲耳且使古洪
崖而在則吾孔子尚當稱東家丘桐柏真人當稱吹笙
少年而何器物之足羡故須以道一所紀為正(弇州續)
(槀)
元錢選畫陶徵君歸去來辭圖
吳興錢選舜舉畫陶元亮歸去来辭獨多予所見凡數
夲而此卷最古雅翩翩有龍眠松雪遺意第少却僮僕
歡迎稚子候門三徑就荒松菊猶存一段柴桑景當是
兵燹時不免破鏡耳宋南宫仲温以章法書此辭遒密
勁媚却堪作三絶也錢太宰溥謝少宗伯宇馬太常紹
榮竭蹷而趨仲温尚不至邯鄲步馬初冒周姓後始復
故予病痁初起值小凉䟦此忽憶南史載元亮與彭城
劉遺民鴈門周續之同隐匡廬旁時謂之潯陽三隐元
亮任真樂天冥跡隐顯故當推為龍首遺民跡挂塵外
而棲心淨土猶涉趣舍聊屈稱腹續之金華之學著聲
九重竟接萬乘雖不膺蟬冕而移止鍾山以歿猶恐不
稱尾耳今世三尺兒知有元亮而無能舉遺民續之者
故附志於此(弇州續槀)
觀此畫是錢舜舉倣龍眠靖節諸圖筆意蓋籃輿入白
蓮社一幀非專寫歸去来辭也當時絹素流落好事者
重之或請仲温書以成三絶耳仲温此書最為急就章
合作錢原溥諸君皆傚之至今松人猶搆兹體世懋曾
畜有趙承旨歸去来辭予兄元美䟦云人間世貴人嗜
書畫若渴獨此卷以見諱落吾弟手此舜舉仲温合璧
聲價可亞承旨而為太宰良弼趙公所有公獨非當世
貴人乎能不諱貴人所諱宜其為急流中勇退人也宋
梅詢見致仕告身閉目推去之曰幣重而言甘誘我也
如此人安肯畜歸去来辭邪偶書此博公一粲(王奉常)
(集)
元錢選畫李白觀瀑圖
右錢選舜舉寫李青蓮觀開先瀑布圖毋論此君神采
欲飛動即一騎一從亦見生色唯兩瀑不甚雄乏直下
三千尺勢當由小窘邊幅耳圖後綴舜舉一詩不免蛇
足又有劉文成宋文憲胡文穆題詩皆名手而首則觧
大紳印記及小楷五字絶佳當時劉宋題後歸大紳而
文穆始題之耳後為上海朱太學邦憲家物邦憲予故
人也白晳美姿容酒態絶出青蓮上詩亦鴈行没可二
十年矣嗣子上林家教舉以遺予噫在人間世作太白
觀在上林所作邦憲觀亦可也予何所與為成二歌題
後還之上林聊寓雪鴻之迹而已(弇州續槀)
元錢選畫花鳥
昔人評書法有所謂龍游天表虎踞溪旁者言其勢其
曰勁弩欲張鐵柱將立者言其雄其曰駿馬青山醉眠
芳草者言其韻其曰美女插花增益得所者言其媚斯
評書也而予以之評畫畫之與書非二道也然書之為
道性情則存乎八法義理則原乎六書昔之習書者未
必不本乎此無他術也而善書者固不得不同而亦不
能不異猶耳目口鼻人之所同而状貌之殊則萬有不
齊也畫則取乎象形而已而指腕之法則有出乎象形
之表者故有兒童觀形似之說雖然徒取乎形似者固
不足言畫矣一從事乎書法而不屑乎形似者於畫亦
何取哉斯不可以偏廢也吳興錢舜舉之於畫精巧工
緻妙於形似其書法之媚者歟筆法所自本乎小李將
軍木石遒勁雖未之及而人物居室舟車服御之精巧
殆可頡頏居吳興三絶之一其以是歟且其折枝啼鳥
翠袖天寒别有一種嬌態有非他人所能及者禪家有
五眼觀是畫者又别具一眼不可以没骨律之也繆君
仲禮得是畫於觧綬之時因憶吳興舊游且有感於其
詩有所謂莫言倦客多牢落正是詩人覓句時之語欲
得能言之士相與詠歌之而求予書其說於卷首然則
仲禮之有取於是者豈徒以其媚而已哉故不復辭而
書此以告觀者(朱同覆瓿集)
元錢選鼠食瓜圖
右錢舜舉作鼠食瓜圖其一盗嚙瓜而瓜苦及其皮盡
而苦至則更嚙其他以求饜為若有知也其一猝然而
捷至目動而屢顧若有畏也亦黠矣哉夫人之豢於世
味也甘其所甚苦樂其所可畏忽然以陷于害恬而莫
之知也豈其智顧不若物之微哉噫予觀其圖有感焉
(林公輔集)
元錢選水仙圖
錢舜舉在勝國以丹青名一時幾與吳興鴈行而卉草
尤自超駸駸度驊騮前矣此卷水仙為華氏世藏零亂
中有綽約迎風承露種種姿態百出蓋舜舉得意筆也
後有款識而失之華生以為恨乞予題尾噫待款識而
後真淺之乎真矣(弇州續槀)
元張遜鈎勒竹卷
王君伯時早歲從學于張溪雲先生故其能事皆有師
法今觀所藏張先生松竹圖益信伯時所學之有成後
之學先生非伯時其誰與歸伯時兄仲和持卷索僕畫
辭不獲已為作竹梢深媿美玉左右而寘珷玞也凡觀
張先生雙鈎竹當與古人並列故不復綴言天游生陸
廣季弘(續書畫題䟦記)
自唐王摩詰雙鈎竹法傳于江南而世之畫者多宗蜀
主故黃筌父子擅名當代國朝黃華老人而下如澹游
房山薊丘二李吳興趙魏公諸人皆工墨竹鈎瑣之法
殆若絶響予来吳中始見張仲敏雙鈎往往得摩詰遺
意此卷乃為其友王君伯時所作其松石坡陀向背前
後又有董北苑法誠可愛也雲門山樵張紳識(同上)
予官翰林幾六年每與院中羣公商㩁其鄉里之好事
者予必以吾沛郡朱永年氏為稱首因出同郡張溪雲
先生為予内人從叔父王伯時父所畫竹觀之座中嘖
嘖聲不絶口乃知名品當不逃乎鑒賞也予在童丱時
則嘗聞先生善畫竹然未知有此精絶耳此蓋深得江
南鐵鈎瑣三昧近代則未之見也噫故家文獻凋落散
失子孫不能守其所藏之物者多矣今此卷獲歸永年
獨何幸耶蓋是日同觀者侍講鄒仲熙右贊善王汝玉
檢討蘇伯厚宗人府經歴高孟升待詔滕用亨余則典
籍梁用行也時永樂六年夏六月二十八日書于玉堂
之齋室云(同上)
昔人畫竹咸鈎勒若王輞川黃筌父子輩尤臻其妙山
谷云墨竹起于近代不知所師後人遂不事鈎勒矣溪
雲張仲敏與李息齋同時畫墨竹自以為不及一旦棄
去而用鈎勒此卷畫與學子王雨伯時者今歸朱氏永
年矣觀其松石堅確不渝之姿此君貞節後彫之操有
似其人或云溪雲嘗從黃冠故清雅若此永年保諸浚
儀張肯識(同上)
溪雲張仲敏既為其友王伯時畫雙鈎勒竹并松石一
卷不啻犀然牛渚獻竒露怪萬寳畢出炫心奪目莫此
為快天游陸季弘復為伯時之兄仲和作烟梢數筆雅
淡中有竒致則又若太羹玄酒不假調劑功至味自然
爽人牙頬是卷也誠所謂百不為多一不為少豈非人
間之至寳也耶况自元迄今宗工鉅儒題識滿卷尤足
珍襲可知今年春予訪劉公以則于穿山之陽因以出
示予方病酒繙閱之際不覺宿酲之頓觧信一代之竒
也因書其後以歸之時成化丙戌三月望日長洲陳鑑
緝熙識(同上)
元王振鵬畫大安閣圖
世祖皇帝在藩以開平為分地即為城郭宫室取故宋
熙春閣材于汴稍損益之以為此閣名曰大安既登大
寳以開平為上都宫城之内不作正衙此閣巋然遂為
前殿矣規制尊稳秀傑後世誠無以加也王振鵬受知
仁宗皇帝其精藝名世非一時僥倖之倫此圖當時盛
稱上意觀其位置經營之意寧無堂構之諷乎止以藝
言則不足盡振鵬之惓惓矣(道園學古錄)
元王振鵬水亭圖
此水亭圖乃永嘉王朋梅為吾吳朱澤民寫者攷圖繪
寳鑑王振鵬字朋梅得幸元仁宗賜號孤雲處士舊吳
志澤民以文學為趙承旨薦授國史編修遷鎮東儒學
提舉再起浙省參謀攝守長興以終按朋梅於字義無
取恐亦别號而孤雲則仁宗所特賜也䟦語俱稱征東
提舉元故無此官鎮東或路名然亦不可考矣朱之後
若憲副公尚書公能大其宗世世奕葉無事喬木而為
之子孫者再失再復愈寳而愛之求諸名公詩什以侈
大其事宋時郡有祕校者其樂圃之勝聞東南然再易
代而不可究跡至讀元少保盧賓客諸咏而若新即畫
力亦僅五百年耳所託以不朽者文也勗之哉(弇州續)
(槀)
元柯九思墨竹
柯九思善寫竹石嘗自謂寫幹用篆法枝用草書法寫
葉用八分或用魯公撒筆法木石用金釵股古漏㾗之
遺意水晶宫道人(珊瑚網)
元柯九思畫竹譜
右竹譜一册元奎章閣鑒書博士柯九思敬仲所畫晴
雨風雪横出懸垂榮枯穉老各極其妙今監察御史句
容張公孟弼得之朱需予題其後宋文與可善作墨君
蘇子瞻亦嘗效而為之至今名于世或謂其所寫皆以
意而不以形蓋以意則髣髴于理不以形則非膠滯于
物噫不拘于物而惟求乎理者此致知之功君子之所
當務敬仲此譜其亦有志于前人者歟豈研書吮丹之
所倫張公得此而珍藏之且時取適于目其所尚者有
在矣豈真玩物耶用歸而書其後天順元年二月初吉
朝列大夫國子祭酒兼經筵講官長洲劉鉉識(假菴集)
予同年友監察御史句容張公孟弼家藏元柯丹丘竹
譜一册予覽而歎曰當是時也李息齋畫竹似而不神
趙松雪畫神而不似然得神于運筆之表求似于有迹
之餘其丹丘乎孟弼尚寳愛之以俟能辨之者天順元
年夏東吳錢溥書于玉堂之署(寓意編)
抱遺道人謂丹丘生為天歷一文學士至比之東方朔
司馬相如或以丹丘生之遇于天歷也職列鑒别特一
函史耳何取乎文學予竊疑之乃今見丹丘生竹譜于
京兆尹張公孟弼所其言竹之晴葉破墨曰此法極難
非積學之久不能到又曰凡踢枝當用行書法古人能
書者惟文蘇二公又自以為高彦敬趙子昂後獨觧其
趣以蘇文忠公之文章高追前古而不廢于此然則丹
丘生之以文學稱固有自哉況世傳其所自著建儲論
招島夷文又多為知者所稱則豈畫史所能盡哉而張
公之寳重此譜亦豈真以其竹而已哉姑蘇劉昌謹識
(同上)
古之畫竹者多矣宋時論者獨以文湖州蘇東坡為首
稱豈非以其得竹之理趣而不拘拘于形似者然耶前
元盛時若趙松雪高房山李薊丘皆留意于此求其所
以繼文蘇之妙則為間矣其時鑒書博士柯公躅繼古
作其視文蘇駸駸乎可謂升其堂而入其室者嗚呼一
藝之微苟非有自得之妙趣卒莫能造其妙况其大者
乎監察御史張公孟弼家藏博士竹譜一帙其有闕者
復求太常夏公仲昭為補之夏公工寫竹自王孟端之
後獨步一時其運筆雖與博士不同而瀟灑清潤之趣
亦自可重正所謂珠聯而璧合也間以示予姑以識于
後御史公尚其珍襲之天順元年秋九月望後淮南蒋
主忠書(同上)
元柯九思墨竹
文湖州畫竹以濃墨為面淡墨為背東坡謂此法始於
湖州柯奎章此幅頗竒人多不知其夲蓋全法湖州也
虞文靖云丹丘雖師湖州而坡石過之但時世所傳湖
州竹絶少予兩見又皆小幅無坡石可驗用書伯生之
論以荅宗瀛聊當評語敬仲名九思號丹丘生天台人
仕元文宗時為奎章閣鍳書博士頗見寵禮畫有訓忠
之家印蓋文宗題其父墓有訓忠之碑故云(甫田集)
元柯九思晴竹
柯南宫晴竹一幀立竿亭亭枝葉皆疏散略無堆墮蔽
翳處又不作枯木蔓草與陂麓沙礫只是行枝布葉合
於生竹之數自然精采生動此非有成竹於胷中者不
能也昔人論國色不藉鉛黛紈綺所謂西施毛嬙淨洗
面與天下婦人鬭美此地位未易到也南宫題句云歲
寒有貞姿孤竹勁而直虛心足以容堅節不撓物可比
君子人窮年交不易曄曄桃李花旦暮改顔色丹丘柯
九思并題書法雄逸振動大得顔魯公坐位三昧較之
平日倣歐整栗者大不侔矣戊辰二月雨中對此欣欣
如有霽色(六研齋二筆)
元朱德潤秀野軒圖
秀野軒者吳周景安眺覽之所也番陽周公為題其顔
我先公為寫而圖之復從而記之蓋軒與我先壟密邇
景安乃先公之愛友非若是又孰從而得哉先公暮年
每倦於此明年遂即世此絶筆也景安亦己物故景安
之壻何幼澄氏時以示予拜觀圖後題者多吳中秀士
俛仰之間已四十餘年矣諸公亦多淪沒豈易得哉且
夫名之著者因以德境之勝者由乎人他日何氏子孫
傳示永久亦足以侈外家之雅集矣幼澄其寳藏焉予
既賦之以詩又求識之於後遂書而歸之永樂庚寅二
月望日朱吉識(六研齋三筆)
朱德潤澤民為周景安徵士寫秀野軒圖蒼潤清逸在
子久叔明之間又為作記文采斌鬱字畫遒麗亦頡昂
鮮趙澤民為江浙提舉校文行之美冠冕一時特性廉
重不輕徇人求是以流傳有限此卷真吉光片羽也周
左丞相琦為篆秀野軒三字亦極偉觀題者數人悉名
筆也末則其嗣君識語亦見世美(同上)
元宋敏竹石
宋好古魏郡人元天歷中為藝文監照磨揭文安公稱
其疏通而知學好交而不苟合居官必盡其守臨事必
斷以義真用世之才而尤工竹石獨臻其妙嘗有進於
明宗者明宗語左右曰此真士大夫之筆京師之人遂
取楊補之村梅故事名其竹為勅賜大夫竹予偶得宋
筆遂識揭語(東里續集)
元王淵畫十三雀
右元人王若水十三雀總戎郭公彦和之所藏也雀之
叢鬪者三飛而欲赴者一掩映于竹間者九或見其啄
或露其尾飛鳴轉折曲有思致時春雨舟暗兼病目披
閱數之不能得其多寡童子以豆識之方得其寔亦可
謂工矣學士錢先生鑒定為若水之筆有小沈隸首諸
公題咏而東海半江久不禄其辭翰尤可惜也彦和讀
儒書喜圖籍其所藏蓋不止此庶幾慕濟陽之清風而
興起者乎(程篁墩集)
元王淵畫花鳥
甲戌予初釋褐從婁江高氏張復望壁間見王若水秋
海棠一枝上棲白頭翁二深鈎淺渲真逸品也此軸豔
冶中見淡致肖似處去㾗態骨韻兼絶工士兩擅源自
冨燮夏奕來不直師承黃要叔趙榮禄而已公名淵錢
塘人(来禽館集)
元王淵畫鷹
若水王淵作新篁竹石石上立雙鷹其雄者頭有兩角
面如怒虎胷紋繡錯可異即杜工部所詠二角鷹目如
愁胡視天地也雌者則局形如雉有松雞竹兔俱可狎
耳萬歷己未汪砢玉鑒藏并識(珊瑚網)
元唐棣畫卷
至正五年吳興唐公子華宰吾邑予客其門相與處甚
善也公時時出古今名畫及其所自畫者示予且讃賞
其趣予懵于此道故不知嗜好若無聞無見者公不悅
其心曰豈其明于他而獨暗于此耶是殆薄吾畫也予
察之稍以留意一日與公同訪提茗廉父壁間有公所
筆畫四幅予觀而喜之公曰此吾二十年筆也是殆不
佳予心計若從公求指其不佳者在某處某筆宜若得
其槩然不欲亟瀆之及再往則卷而藏之矣予素與縣
東門邵桂堂翁友善其孫孜思善時從予讀書見公畫
輙悅慕之不瞬目不釋手若予之有味于天地之化聖
賢之學也公大喜進而教之宦滿挟之歸邵生盡去餘
事用能得公之意趣四方聞人稱能鑒識者贈之詩許
與交至信乎生之妙于畫矣畫之為道宜求其似也今
曰似則不超宜以巧為精也今以拙為古殆必自有其
說予藏思善舊所為畫數幅假我數年得畢婚嫁盡除
書生氣習然後袖而出之好山水佳風日中請思善指
其昔非今是在某處某筆使昔之不得于唐公者得之
思善亦大好事故第書之卷帙之末以識焉歲辛卯秋
九月既望朱升拜手䟦(朱升楓林集)
元郭畀山居圖
天錫掾郎與予交最久死别忽忽二十餘載念之悢悢
如何可言錫山弓河上玄元道館錫麓玄丘精舍其畫
壁最多今或為軍旅之居或為狐兔之窟頽垣遺址風
景亦異雖予之故鄉乃若異鄉矣不歸吾土亦已十年
因勝伯徵君攜此卷相示為之展玩感慨并敘述其疇
昔相與之所以然者其中有不能自己也投筆淒然久
之至正二十三年歲在癸卯十二月十日夜笠澤蝸牛
廬中寫倪瓉(鐵網珊瑚)
元郭畀雲山卷
米公元暉昔游徑塢登含暉亭攬山青雲白樹色水光
之勝悟得豪端三昧為鄭王楊吳董宋郭范羣公擅長
初聞是說實訝之及元貞丙申春予寓山中禪餘偕二
三友縱步是亭目擊真態亦有感發乃信元暉悟是而
得天巧非浪說也大德癸卯秋既下峰頂及今至順癸
酉逾三十年每想舊遊之樂不可復追為之慨歎適又
三月十有五日姑胥良禪人出示郭公天錫所作亂山
隐秀輕雲抹淡矮屋藏林短橋横澗朝曦夕靄千状萬
貌把玩至再不覺宿懷一時脫焉恍如身臨亭際神游
物表殆不知人為耶天就耶抑郭得于米耶米得于天
耶善豪素者辨之庶幾吾言得之矣寉林釋契了(續書)
(題䟦記)
元郭畀雲山過雨圖
右雲山過雨圖乃京口郭天錫用米元暉筆法而作也
峰巒糢糊林木清潤宛然宿雨初霽吾不識畫而亦以
其可配前人是圖作于至順辛未當時名公若虞邵菴
柯鑒書皆有題詠距今百有餘年而為其同姓嘗熟尹
世南所得物固有定遇哉世南為尹有善政較其憂民
之心甚于愛圖特為表著云(張益文僖公集)
元顧安畫竹卷
趙松雪寫竹九疊法後世惟九龍山人得之息齋而下
弗論此幅顧定之所寫揮毫用墨澹潤老爛今百餘年
相對如雨窗凝睇之時雖孟端恐未易與卷首蒼雪軒
古篆鄱陽周伯琦筆惟陳登可庶幾餘不足比可謂具
美矣(張寧方洲集)
元申屠子邁畫馬圖
徐容齋先生題子邁十八時所畫馬其言忠厚而嚴正
得前軰之體吳興之言微婉苟用其言致力于讀書而
有得焉則自然不暇于逐物矣清河之言正而毅筆墨
之間猶足見其掀髯之氣而皆不可復見矣俯仰可勝
慨然子迪以其先兄手筆甚寳藏之藹然孝弟之意故
可與諸老之言並傳子孫也(道園學古錄)
元顔輝元夜出游圖
沙公彦德挟張華之識猶能精鍳古人名畫凡入神品
者靡不購得之而拙工模倣形似者不能以欺其明焉
故家藏唐宋元三代名蹟甚冨士大夫之好畫者必先
經彦德鑒定而後收蓄以是人益器重之今夏隆暑中
彦德持一卷示予曰此顔秋月所繪鍾進士元夜出游
圖也披而觀之乃寫衆鬼作小隊前導有鳴金者有擎
大石者有顛立而欲飲者有肘甕而行者有持鎗者有
揮刃者有舞盾者有卓大刀者有執壺漿者有捧觴進
者有負椅者有携琴書筆硯者鍾馗于後三鬼載之而
行又數鬼擁從後有張蓋者鳴鼓者吹笛擊板者詭態
異状各盡形勢彦德求予題其後予聞世傳鍾馗者終
南人也不第而死階下因以進士袍笏賜之既而示形
于玄宗夢中曰臣當為陛下除天下虛耗之孽今是圖
也其所謂夢中者耶且鬼神無形視之不見何其有形
之若是耶豈畫者揚其巧擅其妙窮其怪状而其實無
有耶終南進士死有靈爽尚為天下翦除妖孽彼明為
人者視此圖寧不惕然警省哉然則良工用心之苦蓋
有諷于世道者深矣洪武己巳夏六月紫芝山人識(珊)
(瑚網)
元夜出游圖筆法竒絶有八面生意展閱間令人駭目
非深得造化之妙者曷克臻此拱璧世守勿失延陵吳
寬(匏翁家藏集)
御定佩文齋書畫譜卷八十五
