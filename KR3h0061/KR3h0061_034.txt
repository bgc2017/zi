欽定四庫全書
御定佩文齋書畫譜目錄
第三十四卷
書家傳十三
宋三
米芾米友仁
米尹知黃伯思
薛紹彭張商英
趙挺之劉正夫
蔣之竒李之儀
張舜民豐稷
陳瓘鄒浩
韓駒鍾傳
李時雍李時敏
劉次莊關景仁
關蔚宗朱服
鄭同毛滂
王安中曹評
趙令穰林攄
沈錫劉濤
邵䶵章楶
杜從古王昇
李公麟李沖元
張閎道周邦彦
慎漢公于琮
徐琰王植
張熹吴斯道
吕天策袁液
趙士暕林彦祥
林思心孫琰
石昭問胡份
周沔滕中
常安民陳休
湯正臣劉元成
孫道蔡子因
王道王古
趙岍宋復
范致沖蔡京
蔡卞章惇
楊邦乂滕茂實
曹輔唐重
趙子晝崔鶠
蒲云鮑慎由
劉瑗趙霆
趙仲忽吴𡷗
任誼劉松老
王逸民高燾
王持李覺
陳昱王仲薿
許采張察
吴師孟趙竦
柳淇鄭諶
王俣閻蒼舒
韓璠徐滋
宋杞杜仲微
林伯修陳歸聖
程嗣昌王伯忠
蔡玠翟靜叔
何籀丁晞顔
徐易丁德隅
崔洪喻陟
錢伯言汪藻
張&KR3109;尹焞
程俱張九成
張守李彌遜
陳之茂王利用
薛尚功楊无咎
李綱李光
翟汝文翟耆年
葉夢得胡安國
胡寅胡宏
胡世將沈與求
張綱陳與義
權邦彦蔣燦
孫時岳飛
岳珂韓世忠
韓彦直曲端
吴玠潘良貴
潘畤陳東
朱松劉子翬
張孝祥吴說
蘇庠韓元吉
朱敦儒喻樗
向子諲徐兢
徐琛徐林
徐蕆劉岑
曾紆趙弁
趙竒熊方
范端臣王逨
孫覿向子廓
康與之嚴煥
周武仲趙子澄
趙公碩畢良史
石熙明李昭
陸升之曾慥
何大奎張禄
馬雲夫韓彦端
李昌國王次山
朱綬季布
孫勤川鄭知幾
秦檜
欽定四庫全書
御定佩文齋書畫譜卷三十四
書家傳十三
宋(三)
米芾
米芾字元章(史浩兩鈔摘腴云自號鹿門居士黃溍筆記云元章自署姓名未或為芉芾或為黻)
(又稱海岳外史又稱襄陽漫士)吴人以母侍宣仁后藩邸舊恩補浛光
尉歴知雍丘縣漣水軍太常博士知無為軍召為書畫
學博士賜對便殿上其子友仁所作楚山清暁圖擢禮
部員外郎出知淮陽軍妙於翰墨沉著飛翥得王獻之
筆意尤工臨移至亂真不可辨精於鑒裁遇古器物舊
畫則極力求取必得乃已嘗奉詔倣黃庭小楷作周興
嗣千字韻語又入宣和殿觀禁内所藏人以為寵(宋史本傳)
米芾書學羲之篆宗史籀隸法師宜官晚年出入規矩
自謂善書者只有一筆我獨有四面寸紙數字人爭售
之以為珍玩請求碑榜戶外之屨常滿家藏古帖甚富
名其所藏為寳晉齋(宣和書譜)
南宫本學顔後自成一家於側掠拿趯動遵古法度無
一筆妄作(洞天清錄)
元章初學羅讓書其後超邁入神殆非側勒努趯策掠
墜磔所能束縛也(平園集)
婢之婢世謂之重臺評書者謂羊欣書似婢學夫人米
芾學欣書故高宗謂米字為重臺(王仲暉雪舟脞語)
海岳以書學博士召對上問本朝以書名世者凡數人
海岳各以其人對曰蔡京不得筆蔡卞得筆而乏逸韻
蔡襄勒字沈遼排字黃庭堅描字蘇軾畫字上復問曰
卿書何如對曰臣書刷字(海岳名言)
米芾元章有書名其投筆能盡管城子五指撮之勢翩
翩若飛結字殊飄逸而少法度其得意處大似李北海
間能合者時竊小王風味也魯公(蔡京)一日問芾今能書
者有幾芾對曰自晚唐柳氏近時公家兄弟是也蓋指
魯公與文正公(蔡卞)耳公更詢其次則曰芾也(鐵圍山叢談)
米芾得能書之名似無負於海内芾於真楷篆隸不甚
工惟於行草誠入能品以芾收六朝翰墨副在筆端故
沉著痛快如乘駿馬進退裕如不須鞭勒無不當人意
(耆舊續聞)
米元章書畫竒絶從人借古本自臨搨臨竟併與臨本
真本還其家令自擇其一而其家不能辨也以此得人
古書畫甚多(韻語陽秋)
徽宗嘗命米芾以兩韻詩草書御屏次韻乃押中字行
筆自上至下其直如線上稱賞曰名下無虚士芾即取
所用硯入懷墨汁淋漓奏曰硯經臣下用不敢復進御
臣敢拜賜又一日回人書親舊有密於窗隙窺其寫至
芾再拜即放筆於案整襟端下兩拜(周輝清波雜志)
米無正書真行者為正書生平自負小楷不肯多寫余
得李伯時西園雅集圖有米南宫蠅頭題後甚得蘭亭
筆意(容臺集)
米友仁
米友仁字元暉芾子力學嗜古亦善書畫世號小米仕
至兵部侍郎敷文閣直學士(宋史本傳)
米元章云吴𡷗王子韶大隸題榜有古意吾兒友仁大
隸題榜與之等(書法鈎玄)
元暉書雖不逮其父然如王謝家子弟自有一種風格
(鶴山集)
米尹知
米尹知(一作友知)芾子米芾云幼兒尹知代吾名書碑及乎
大字更無辨門下許侍郎尤愛其小楷云每示簡可使
令嗣書謂尹知也(海岳名言)
黃伯思
黃伯思字長睿邵武人元符三年進士高等好古文竒
字洛下公卿家商周秦漢彛器欵識研究字畫體製&KR0662;
能辨正是非道其本末遂以古文名家初淳化中博求
古法書命待詔王著續正法帖伯思病其乖譌龐雜作
刊誤二卷篆隸正行草章草飛白皆至妙絶得其尺牘
者多蔵弆以修書恩升朝列擢祕書省校書郎遷祕書
郎自號雲林子别字霄賓政和八年卒二子詔䚮裒伯
思平日議論題跋為東觀餘論三卷(宋史本傳)
伯思云僕自弱齡喜篆法初得岱宗秦刻及朝那石章
學之後得岐鼓壇山字及三代彝器文識又學之仰其
高古惟是之師而漢魏碑首印章亦時寓目下此者未
嘗過而問焉(東觀餘論)
黃伯思文辭雅健格高而思深詩俊逸清新追古作者
尤精小學凡字書討論備盡正行草隸皆精絶初倣顔
柳後乃規摹鍾王筆勢簡遠有魏晉風氣(梁溪集)
薛紹彭
薛紹彭(米芾書史云字道祖)恭敏公向子(弇州藁云累官祕閣修撰知梓潼路漕)有
翰墨名(宋史本傳)
薛紹彭以書畫情好相同嘗寄書云書畫間久不見薛
米余答以詩云世言米薛或薛米猶言弟兄與兄弟(米)
(芾書史)
近惟米家父子及薛紹彭留意筆札(周密癸辛雜識)
米元章薛紹彭黃長睿方知古法長睿書不逮惟紹彭
最佳(虞集道園學古錄)
紹彭書作真行法皆自晉唐絶不作側筆惡態(石墨鎸華)
張商英
張商英字天覺崇寧初拜尚書右僕射諡文忠(宋史本傳)
張丞相好草書一日得句索筆疾書滿紙龍蛇飛動使
姪錄之當波險處姪㒺然而止執所書問曰此何字也
丞相熟視久之曰胡不早問致予忘之(冷齋夜話)
張商英法顔而自運為多(都穆寓意編)
趙挺之
趙挺之字正夫密州諸城人進士上第熙寧建學選教
授登棣二州哲宗即位召試館職徽宗立為禮部侍郎
拜尚書右僕射觀文殿大學士諡清憲(宋史本傳)
挺之工筆札其蹟雜見鳳墅續法帖中(書史會要)
劉正夫
劉正夫字德初衢州西安人未冠入太學有聲為太常
博士累拜中書侍郎政和六年擢拜特進諡文憲(宋史本傳)
正夫喜書學多作行法(宣和書譜)
蔣之竒
蔣之竒字穎叔常州宜興人擢進士第英宗擢監察御
史徽宗立為翰林學士同知樞密院(宋史本傳)
臨安龍泓洞有蔣之竒篆字(湖山勝槩)
堯峰蔣堂所居寺奉其香火蔣之竒壬子歲留題數百
字尚可辨(周必大吴郡諸山錄)
蔣之竒有蘇黃法(弇州山人藁)
李之儀
李之儀字端叔滄州無棣人登第幾三十年乃從蘇軾
於定州幕府徽宗初提舉河東常平編管太平居姑熟
終朝請大夫能為文尤工尺牘軾謂入刀筆三昧(宋史本傳)
張舜民
張舜民字芸叟邠州人中進士第徽宗擢右諫議大夫
吏部侍郎坐元祐黨謫楚州團練副使慷慨喜論事善
為文自號浮休居士(宋史本傳)
浮休擅豪翰其蹟雜見羣玉堂法帖中(書史會要)
豐稷
豐稷字相之明州鄞人登第為榖城令擢監察御史徽
宗立除御史中丞俄轉工部尚書以樞密直學士守越
諡清敏(宋史本傳)
豐稷書慈谿永明寺殿記海内少見開大而不沓拖謹
密而不拘曲馳騁於意象之先從容於筆墨之外蔡蘇
黃米之美無不挹取而不用其一筆(安世鳳墨林快事)
陳瓘
陳瓘字瑩中(周必大平園集云號了翁)南劍州沙縣人中甲科徽宗
即位召為右正言遷左司諫改知無為軍還為著作郎
遷右司員外郎出知泰州崇寧中除名竄袁州廉州移
郴州高宗賜諡忠肅(宋史本傳)
了翁書法不循古人格轍自有一種風味觀其書可以
知氣節之勁也(梁溪集)
瑩中作小楷有秀氣(姑溪集)
瑩中翰墨簡重而謹嚴如其為人(石門文字禅)
瑩中字畫精勁蕭散有蘭亭典型(書史會要)
鄒浩
鄒浩字志完(號道鄊)常州晉陵人第進士哲宗親擢為右
正言遷寳文閣待制徽宗時兩謫嶺表高宗即位賜諡
忠(宋史本傳)
道鄊碩學勁節為天下所宗仰字畫如其人(李綱梁溪集)
韓駒
韓駒字子蒼仙井監人政和初賜進士出身宣和中為
中書舍人監修國史(宋史本傳)
韓駒擅豪翰其蹟雜見群玉堂法帖中(書史會要)
韓子蒼書出坐位帖行草如此者宋人絶少即大家自
南華題名外亦不多(墨林快事)
鍾傳
鍾傳字弱翁饒州樂平人本書生用李憲薦為蘭州推
官崇寧中累擢顯謨閣待制進龍圖閣直學士(宋史本傳)
鍾弱翁所至好貶剥榜額字畫必除去之出新意自立
名令具牓為重書之(彭乘墨客揮犀)
李時雍
李時雍字致堯(書史會要云號適齋)早以書畫名於時元符初黃
魯直在戎州嘗從乞書黃甚予之其後為尚書郎馮澥
書奏疏由是被遇為書學博士(鶴山集至書史會要云官殿中丞)
熙豐以後蔡襄李時雍體製方入格律(翰墨志)
李時雍工書崇寧間與米芾同為書學博士嘗對御書
跨鼇二字字方及半宫人以花簮之不覺滿頭於是能
聲高出米芾又嘗以書出外國勅以絳紗封臂非被旨
不許輙書能以襟袖濡墨走筆作大字(書史會要)
李時敏
李時敏字致道時雍弟官至朝請郎克嗣家聲尤工大
字(書史會要)
劉次莊
劉次莊字中叟崇寧中為御史有書名工正行草卜築
於淦水之濱東山之麓所謂戲魚堂是也臨摹古帖最
得其真凡草聖不可讀者以小楷譯之張舜民評其書
謂如紅蓮新折潤之以風雨(書史會要)
劉御史最妙小楷其原出王大令褚河南而能兼采羣
書為一家(東觀餘論)
關景仁
關景仁字彦長錢塘人性多能鐘律歷數草隸圖畫無
所不學尤長於詩(尚友錄)
關蔚宗
關蔚宗景仁弟廬州使君也平生好事多蓄書畫游宦
交廣(陳繼儒太平清話)
關蔚宗金陵幔山樓題榜乃二十年前書想六朝宫殿
榜皆如是(海岳名言)
朱服
朱服字行中湖州烏程人熙寧進士甲科元豐中擢監
察御史裏行參知政事紹聖初召為中書舍人拜禮部
侍郎徽宗即位加集賢殿修撰坐與蘇軾游貶蘄州(宋史)
(本傳)
紹聖元年召試中書舍人上曰服文詞可采書札亦工
(書史會要)
鄭同
鄭同字亦虛玉山人善書有名於時米芾嘗有帖與亦
虚云晝寝夢龍蛇遶榻及覺乃小兒披来翰也其稱之
如此(華黼廣信郡志)
毛滂
毛滂字澤民崇寧初除刪定官後知秀州有東堂集行
於世(東坡詩注)
東堂擅豪翰其蹟雜見群玉堂法帖中(書史會要)
王安中
王安中字履道中山陽曲人進士及第歴祕書省著作
郎宣和元年拜尚書右丞徽宗嘗宴睿謨殿命安中賦
詩百韻以紀其事詩成令大書於殿屏凡侍臣皆以副
本賜之有初寮集七十六卷傳於世(宋史本傳)
王初寮書法清俊(書史會要)
初寮先生未冠時及拜東坡於中山筆精墨妙宜有傳
授當政宣間禁切蘇學一涉近似旋坐廢錮而先生以
奪胎換骨之手揮豪禁林初無疑者靖康以後黨禁已
解玉佩瓊琚之辭怒猊渴驥之書盛行於東南然後人
人知其蘇門顔閔也(平園集)
曹評
曹評字公正韓王彬曾孫徽宗時平海軍節度使性喜
文史書有楷法慈聖皇后命書屏以奉神宗賜玉帶旌
其能(宋史本傳)
趙令穰
趙令穰字大年宗室也(見畫家傳)游心經史戲弄翰墨尤工
草書嘗作小草如聚蚊蝱如撮鍼鐵筆遒而法足觀之
使人目力茫然誠可喜也(書史會要)
林攄
林攄字彦振福州人徙蘇用蔭至勅令檢討官遷屯田
右司員外郎自大觀元年春至二年五月由朝散大夫
九遷至右光禄大夫(宋史本傳)
林攄書法大令(寓意編)
沈錫
沈錫字子昭真州揚子人崇寧初為講議司檢討拜兵
部侍郎以徽猷閣待制知江寧府歴知海泰汝宣四州
以通議大夫致仕(宋史本傳)
三峡橋泉為陸子泉旁有沈錫大書廬山二字(周必大廬山後)
(錄)
劉濤
劉濤字普公昌言之曾孫工詩及草書蘇軾嘗跋其書
竒逸多才中有所得不能自已因以適性為樂耳徽廟
召入禁中值大雪令草書雪詩因問卿字孰師對曰臣
無師不稱旨而退晩年困躓讀書靈泉院自號靈泉山
人(于光大泉州志)
邵䶵
邵䶵字仲恭丹陽人官至直龍圖閣知蘇州工正行字
體清勁(書史會要)
邵仲恭字秀有餘而老不足(姑溪集)
邵仲恭從學於魯公(蔡京)教仲恭學沈傳師遂自名家(鐵圍)
(山叢談)
章楶
章楶字質夫建州浦城人試禮部第一擢知陳留縣哲
宗立為龍圖閣直學士徽宗時拜同知樞密院事諡莊
簡(宋史本傳)
張舜民撰游師雄墓志邵䶵書章楶篆蓋(石墨鎸華)
杜從古
杜從古字唐稽官至禮部郎宣和中與米友仁徐兢同
為書學博士(書史會要)
宋高宗曰先皇帝喜書立學養士惟得杜唐稽一人(翰墨)
(志)
王昇(書史會要作王升)
王昇字逸老汴人草聖竒偉宣政間被召補右爵南渡
後寓居嘉禾羔羊里時上留神翰墨召對蒙眷官至正
使(至元嘉禾志)
逸老殆欲欺凌懷素(趙希鵠洞天清錄)
王逸老草書殊有顛旭轉折變態尤為内廷稱賞(道園學古)
(錄)
李公麟
李公麟字伯時舒州人(見畫家傳)長於詩多識竒字自夏商
以来鐘鼎尊彝皆能考定世次辨測款識(宋史本傳)
李龍眠書法極精畫之關紐透入書中(山谷集)
龍眠書於規矩中特飄逸綽有晉人風度(洞天清錄)
李沖元
李沖元字元中舒州龍眠人舉進士工書翰追蹤鍾王
與李公麟李亮工同時登第號龍眠三李(萬姓統譜)
李元中極力摹倣鍾王(謝肇淛五雜組)
張閎道
張閎道(陶宗儀作閱道)游心翰墨真草矯然自作一家風範(東觀)
(餘論)
周邦彦
周邦彦字美成錢塘人元豐初獻汴都賦召赴政事堂
徽宗時進徽猷閣待制能自度曲製樂府長短句詞韻
清蔚(宋史本傅)
美成正書行書皆善(書史會要)
慎漢公
慎漢公甫八歲真靖陳尊師稱其喜學鍾王遺法以神
童目之(東觀餘論)
于琮
于琮毘陵人善隸書學魏受禪表深得其行筆意(書史會要)
徐琰
徐琰成都貢士工篆書宣和初嘗書劍南西川四大字
字身長五尺雄偉可喜(書史會要)
王植
王植政和間任昌州刺史能篆(書史會要)
張熹
張熹字子昭鄱陽人(黃伯思外弟)雅善法書(東觀餘論)
吴斯道
吴斯道作字之工熟得襄陽漫仕為之研究為一時標
峙(曹勛松隠集)
吕天策
吕天策字彦發江陰人善詩尤精於書能兼數體有石
刻十卷藏於家政宣間被詔不就人號曰吕詔君(孫偉德毘)
(陵志)
袁液
袁液字仙夫貴戚子姓而好學趣尚不凡工書(東觀餘論)
趙士暕
趙士暕字明發宗室也少好學喜為文書師米芾(書史會要)
林彦祥
林彦祥(見畫家傳)臨伯時盧鴻草堂圖而自書其首書丰度
意趣有神遊八極氣象(雲煙過眼錄)
林思心(周密志雅堂雜鈔作林師心)
林思心(與林彦祥同時)盧鴻草堂圖十志詩羃翠庭歌如如野
叟林思心書(雲煙過眼錄)
孫琰
孫琰(與林彦祥同時)盧鴻草堂圖十志詩倒景臺歌經堂孫琰
書(雲煙過眼錄)
石昭問
石昭問(與林彦祥同時)盧鴻草堂圖十志詩桃煙庭歌隠嶽(志雅)
(堂雜鈔作隠鶴)道人石昭問書(雲煙過眼錄)
胡份
胡份(與林彦祥同時)盧鴻草堂圖十志詩其六縉雲胡份書(雲煙)
(過眼錄)
周沔
周沔蘇州進士(米芾書史)
金陵雜咏黃履詩溧水尉周沔書刻江寧府治(江寧府志)
滕中
滕中字元直以蔭補將作監主簿歴官承議郎知解州
長於詩(姑蘇志)
滕中善草書(米芾書史)
常安民
常安民長安人以鐫字為業多收隋唐銘誌墨本亦能
篆崇寧初蔡京蔡卞為元祐黨籍刻石文德殿門又立
於天下州廳長安府召安民安民辭曰乞不刻安民鐫
字於碑恐後世并以為罪(邵氏聞見錄)
陳休
陳休政和間人其書猶有唐人之遺(墨林快事)
湯正臣
湯正臣長沙人秦子明為長沙副將買石令湯正臣父
子重摹僧寳月所翻閣本法帖世所稱潭帖者載歸壁
之黔江紹興聖院(山谷集)
劉元成
劉元成(徽宗時人)宋王巖叟撰韓魏公祠堂記碑劉元成安
世書(韓上桂定州志略)
孫道
孫道(徽宗時人)初賜崇寧禪寺碑通判全州軍州兼管内勸
農事孫道書(蔣擢湘山事狀)
蔡子因
蔡子因書俊氣飄逸不受富貴鞚勒宜從古人中求(石門)
(文字禪)
王道
王道(徽宗時人)竹林寺羅漢洞記崇寧間釋有挺撰奉議郎
知永安縣事王道書(嵩陽石刻記)
王古
王古(徽宗時人)茅山崇禧碑銘崇寧五年張商英撰朝散郎
簽書榮州軍州事判官廳公事輕車都尉賜緋魚袋王
古書(茅山志)
趙岍
趙岍(徽宗時人)移建本命殿碑大觀二年三月通直郎權潭
州通判兼軍州事趙岍文并書(陳田夫南岳總勝集)
宋復
宋復(徽宗時人)唐圓測法師塔銘政和中貢士宋復撰書之
亦是宋書之楚楚者(石墨鎸華)
范致沖
范致沖(徽宗時人)孔子祠墓宋宣和間有范致沖題名刻石
字法疎朗恨其作元長手脚不無迎合之意(墨林快事)
蔡京
蔡京字元長興化仙遊人登熙寧三年進士第徽宗時
拜尚書左丞右僕射元祐羣臣貶竄略盡猶未愜意命
等其罪狀首以司馬光目曰姦黨刻石文德殿門又自
書為大碑徧頒郡國大觀中拜太師政和二年封魯國
公(宋史本傳)
魯公始同文正公受筆法於君謨既登第調錢塘尉時
東坡公適倅錢塘因相與學徐季海當是時神廟喜治
書故熙豐士大夫多尚徐會稽也未幾棄去學沈傳師
及元祐末又厭傳師而從歐陽率更由是字勢豪健痛
快沉著迨紹聖間天下號能書無出魯公之右者其後
又厭率更乃深法二王晩每歎右軍難及而謂中令去
父遠矣遂自成一法為海内所宗焉又公在北門有執
役親事官二人事公甚恪因各置白團扇為公扇涼公
心喜之皆為書少陵詩一聯而二卒大愠見不數日忽
衣戴新楚喜氣充溢以親王持二萬錢取之笑願益此
書公笑而不答親王者乃即太上皇也後宣和初曲燕
在保和殿上語及是顧謂公昔二扇者朕今尚藏諸御
府也(鐵圍山叢談)
元符末魯公自翰苑謫香火祠因東下無所歸止擬將
卜儀真以居焉徘徊久之因艤舟於亭下米元章賀方
回来見俄一惡客亦至且曰承旨書大字舉世無兩然
某私意若不過頼燈燭光影以成其大不然安得運筆
如椽者哉公哂曰當對子作之也二君亦喜俱曰願與
觀公因命具飯磨墨時適有張兩幅素者食竟左右傳
呼舟中取公大筆来即覩一笥從簾下出笥有筆六七
枝多有大如椽臂三人已愕然相視公乃徐徐調筆而
&KR0757;之顧謂客子欲何字邪惡客即拱而答某願作龜山
字爾公乃大笑因一揮而成莫不太息墨甫乾方將共
取視方回獨先以兩手作勢如欲張圖狀忽長揖卷之
而急趨出矣於是元章大怒坐此二人相告絶者數歲
而始講解廼刻石於龜山寺中米老自書其側曰山陰
賀鑄刻石也故魯公大字自唐人以来至今獨為第一
(同上)
徽宗視淳化帖板已皴裂而王著一時標題多誤臨摹
或失真詔出墨蹟更定彙次訂其筆意仍俾蔡京書籖
及卷首刻石太清樓下(大觀帖總釋)
蔡卞
蔡卞字元度京弟與京同年登科紹聖四年拜尚書左
丞徽宗時加觀文殿學士檢校少保諡文正(宋史本傳)
卞自少喜學書初為顔行筆勢飄逸圭角稍露自成一
家亦長於大字晚年高位不倦書寫稍親厚者必自書
簡牘(宣和書譜)
章惇
章惇字子厚建州浦城人登甲科調商洛令與蘇軾遊
南山抵仙遊潭潭下臨絶壁萬仞横木其上惇揖軾書
壁軾懼不敢書惇平步過之垂索挽樹攝衣而下以□
墨大書石壁曰蘇軾章惇来既還神彩不動元豐中參
知政事拜門下侍郎哲宗親政為尚書左僕射封申國
公(宋史本傳)
章申公筆勢超超意出褚薛上暮年愈妙一以魏晉諸
賢為則正者殊類逸少(東觀餘論)
章子厚草堂寺題記用卧筆間作渴筆游絲法亦遒逸
(石墨鐫華)
楊邦乂
楊邦乂字睎稷吉州吉水人博通古今登進士第知溧
陽縣諡忠襄(宋史本傳)
楊睎稷工筆札其蹟雜見鳳墅續法帖中(書史會要)
滕茂實
滕茂實字秀穎杭州臨安人政和八年進士靖康元年
以工部員外郎假工部侍郎出使憂憤卒(宋史本傳)
滕秀穎善篆(書史會要)
曹輔
曹輔字載德南劍州人第進士政和中祕書省正字靖
康中簽書樞密院事(宋史本傅)
林彦祥盧鴻草堂圖十志詩其五則靜常居士曹輔書
(雲煙過眼錄)
唐重
唐重字聖任眉州眉山人大觀三年徽宗親策士授蜀
州司理參軍遷吏部員外郎起居舍人知同州擢天章
閣待制以天章閣學士知京兆府尋兼京兆府路經略
制置使諡恭愍(宋史本傳)
顔魯公奉使蔡州書一通并畫像有題於書之上像之
下者靖康元年知同州軍事唐重書(金石文字記)
趙子晝
趙子晝字叔問燕王五世孫少警敏強記工書翰宣和
初充詳定九城圖志編修官試太常少卿遷徽猷閣直
學士(宋史本傳)
崔鶠
崔鶠字德符陽翟人登進士第調鳳州司戶參軍宣和
六年為殿中侍御史欽宗即位授右正言(宋史本傳)
德符詩名一代書瘦健有神采亦類其詩(渭南集)
蒲云
蒲云漢州綿竹人幼有方外之趣布裘笻杖游山野間
賣藥得錢入酒家醺然一醉類有道之士尤善翰墨作
正書甚古嘗以雙鈎字寫河上公注道德經筆墨清細
若游絲縈漢孤煙裊風連綿不斷或一筆而為數字分
布勻穩風味有餘(宣和書譜)
鮑慎由
鮑慎由官宣德郎能行書(米芾書史)
劉瑗
劉瑗官武勝留後能隸書(米芾書史)
趙霆
趙霆官宣德郎能篆書(米芾書史)
趙仲忽
趙仲忽宗室也能草書(米芾書史)
吴𡷗
吴𡷗江南人大隸題榜有古意(海岳名言)
任誼
任誼字才仲洛陽人(見畫家傳)官澧州通判小字隸書古勁
學中郎(畫繼)
劉松老
劉松老字榮祖(見畫家傳)書學米元章(畫繼)
王逸民
王逸民字逸民永康導江人(見畫家傳)學山谷草書(畫繼)
高燾
高燾字公垂號三樂居士沔州人(見畫家傳)篆隸飛白皆造
妙(畫繼)
王持
王持字正叔長安人(見畫家傳)顔魯公鹿脯帖後有題跋妙
於筆法(畫繼)
李覺
李覺字民先京師人(見畫家傳)能書嘗為明節皇后閤掌箋
(畫繼)
陳昱
陳昱官至寺丞少好學嘗於父伯修枕屏效米芾筆跡
書杜甫詩一日芾過伯修見而驚焉因授以作字提筆
法(書史會要)
王仲薿
王仲薿字豐父官通議大夫有風采善詞翰(書史會要)
許采
許采字師正吳興人字畫規模鍾繇殆窺其妙(書史會要)
張察
張察字通之成都人嘗帥鼎州以篆名今成都題榜往
往察之筆也(書史會要)
吴師孟
吴師孟字醇翁知夔州善書(書史會要)
趙竦
趙竦字子立官水曹文翰皆重於前軰(書史會要)
柳淇
柳淇學書中興頌筆力雖未絶勁而間架已方嚴矣(書)
(史會要)
鄭諶
鄭諶字本然草書有𧦬光之遺則(書史會要)
王俣
王俣箕山人靖康中嘗書山陰蘭亭扁有法(書史會要)
閻蒼舒
閻蒼舒正書雄健而有楷則扁榜尤工(書史會要)
韓璠
韓璠字景文開封人獻肅公絳孫風采瓌潤字畫遒媚
(書史會要)
徐滋
徐滋字元象吴興人從張有習篆得其法(書史會要)
宋杞
宋杞字子和吳興人張有高第弟子於篆極精(書史會要)
杜仲微
杜仲微作隸書用秃筆自謂得漢隸遺法(書史會要)
林伯修
林伯修莆田人善大字(書史會要)
陳歸聖
陳歸聖官至祕書丞能篆書尤工徑丈大字(書史會要)
程嗣昌
程嗣昌字儒臣中山博野人少喜學書自謂獨得古人
用筆之妙嘗評近代能書者曰蘇才翁書筆勢遲怯蔡
君謨但能模學前人點畫及能草字而已周子發書妙
出前軰至於草書殊未得自悟之意古人自悟者惟張
旭與余而已(書史會要)
王伯忠
王伯忠近臣也善行書(書史會要)
蔡玠
蔡玠官至尚書郎善行書(書史會要)
翟靜叔
翟靜叔能草書筆扎駸駸逼古人(書史會要)
宋米芾遊金山龍游寺題名後有翟靜叔題跋草書二
行(古今碑帖考)
何籀
何籀信安人以隸書知名(書史會要)
宋上饒令顔君祠堂記何籀書(古今碑帖考)
丁睎顔
丁睎顔字令子書畫皆精(雲煙過眼錄)
徐易
徐易海州人能篆隸為御書院藝學(書史會要)
丁德隅
丁德隅晉公謂之孫工篆書(姑蘇志)
崔洪
崔洪(石墨鎸華云鄠令)李騊終南山雜詠崔洪書之於崇寧間
者洪以風塵下吏一旦執筆遂足為詩人之重字之不
可已如此(墨林快事)
喻陟
喻陟字明仲睦州人持節數部政蹟藹著雅善散隸尤
妙長笛每行按至山水佳處馬上臨風快作數弄殊風
流蕭散也(朱勝非秀水閒居錄)
錢伯言
錢伯言題名舊在宋天書觀後人移之州城内岳廟中
西墀古松下行書大徑寸餘(金石文字記)
汪藻
汪藻字彦章(號浮溪)饒州德興人中進士第調婺州觀察
推官徽宗親製君臣慶會閣詩羣臣皆賡進惟藻和篇
衆莫能及除九域圖志所編修官欽宗即位召為屯田
員外郎遷起居舍人高宗踐阼召試中書舍人遷兵部
侍郎拜翰林學士帝以所御白團扇親書紫誥仍兼綰
黃麻似六經十字以賜縉紳艷之紹興二年除龍圖閣
直學士升顯謨閣學士(宋史本傳)
浮溪工大小篆得李斯陽冰用筆意(孫覿鴻慶集)
學士院中有榜曰摛文堂徽宗御書賜強承旨淵明今
乃汪彦章内翰藻所篆(周必大玉堂雜記)
張&KR3109;
張&KR3109;字巨山襄陽人宣和三年上舍選中第調唐州方
城尉紹興五年召對除祕書閣正字十年擢中書舍人
除敷文閣待制(宋史本傳)
朱熹跋張巨山帖云近世之為詞章字畫者爭出新竒
以投世俗求其蕭散澹然絶塵如張公者殆絶無而僅
有(朱子文集)
尹焞
尹焞字彦明一字德充洛人靖康初召至亰師不欲留
賜號和靖處士紹興四年授左宣教郎充崇政殿說書
八年權禮部侍郎兼侍講(宋史本傳)
尹和靖手書歐陽文忠公所作三志足以傳世(朱子文集)
和靖先生帖得之祈君之子真卿淳熙庚子刻之白鹿
洞書院(朱子别集)
程俱
程俱字致道衢州開化人宣和二年進頌賜上舍出身
除禮部郎建炎中為太常少卿知秀州罷為提舉江州
太平觀久之除徽猷閣待制為文典雅閎奥為世所稱
(宋史本傳)
朝奉郎賀公墓志信安程俱撰并書(慶湖遺老集)
張九成
張九成字子韶(號横浦)其先開封人徙居錢塘紹興二年
策進士擢寘首選累官刑部侍郎謫居南安軍起知温
州寶慶初特贈太師封崇國公諡文忠(宋史本傳)
横浦先生舊自號無垢居士無垢之號聞天下先生著
述天下罔有闕違獨簡帖字畫得者稀少先生筆下如
三峡倒流遇順傾瀉凡見之真草横斜曲直有張草聖
之筆刊之琬琰燦然可觀如龍蛇之奮蟄如珠之走盤
亦足以增人意氣書心畫也豈執筆學古人手法而後
能之(横浦家傳)
張守
張守字子固(陶宗儀云字全真)常州晉陵人登崇寧元年進士
第中詞學兼茂科除詳定九域志編修官建炎中參知
政事諡文靖(宋史本傳)
張守字畫圓熟流美世不多見(書史會要)
李彌遜
李彌遜字似之蘇州吴縣人弱冠登大觀三年第政和
四年遷校書郎高宗時試戶部侍郎以徽猷閣直學士
知漳州與趙鼎王庶曾開同沮和議(宋史本傳)
李公侍郎字畫端勁(朱子文集)
陳之茂
陳之茂字卓卿宣和初入太學與張九成同舉進士丞
相洪公薦擢吏部侍郎兼中書舍人直學士院為詩清
勁書尤有法(秦夔無錫志)
王利用
王利用字賓王潼川人(見畫家傳)舉進士官至夔憲書畫皆
能光堯皇帝頗愛其書(畫繼)
薛尚功
薛尚功字用敏錢塘人(文獻通考云紹興中為通直郎)官至僉書定江
軍節度判官廳事善古篆尤好鐘鼎書有鐘鼎彛器款
識二十卷及鐘鼎篆韻七卷行於世(書史會要)
楊无咎
楊无咎字補之號逃禪老人又號清夷長者清江人後
寓豫章(見畫家傳)高宗朝以不直秦檜累徵不起書學率更
小變其體江西碑碣多无咎書小字尤清勁可愛嘗自
題所藏邕禪師塔銘後云予於率更為入室上足(書史)
(會要)
李綱
李綱字伯紀(陶宗儀云號梁溪)邵武人自其祖始居無錫綱登
政和二年進士第積官至監察御史高宗即位拜尚書
右僕射兼中書侍郎(宋史本傳)
綱工筆札其蹟雜見鳳墅續法帖中(書史會要)
李光
李光字泰發越州上虞人登崇寧五年進士第高宗即
位擢祕書少監紹興中除資政殿學士諡莊簡(宋史本傳)
項方伯家有李泰發帖後人跋其帖見有光字遂以為
司馬公筆(寓意編)
翟汝文
翟汝文字公㢲潤州丹陽人登進士第擢議禮局編修
官召對徽宗嘉之除祕書郎紹興元年參知政事風度
翹楚好古博雅精於篆籀(宋史本傳)
翟耆年
翟耆年字伯夀(汝文子)好古博文撰籀史二卷(秦梁無錫志)
耆年工篆及八分(書史會要)
葉夢得
葉夢得字少藴蘇州吴縣人紹聖四年登進士第高宗
時為尚書左丞(宋史本傳)
葉夢得行書法大令宛然名家(寓意編)
胡安國
胡安國字康侯建寧崇安人中紹聖四年進士第哲宗
親擢為第三紹興中進寶文閣直學士諡文定(宋史本傳)
劉子翬觀胡文定公手墨詩云温温文定公至道夙所
欽不事八法竒天成寫幽襟有如瀚海鴻随波自浮沉
又如太虛雲舒卷杳莫尋(屛山集)
胡寅
胡寅字明仲(號致堂)安國弟之子中宣和進士甲科紹興
中為徽猷閣直學士(宋史本傳)
七里灘壁間有胡明仲題字刻石(朱子文集)
胡宏
胡宏字仁仲(號五峰)安國子以蔭補承務郎(宋史本傳)
胡文定公與明仲仁仲皆工筆札其蹟雜見鳳墅續法
帖中(書史會要)
胡世將
胡世將字承公常州晉陵人宿之曾孫登崇寧五年進
士第為監察御史除徽猷閣待制禮部侍郎紹興九年
為寶文閣直學士宣撫州陕十一年資政殿學士致仕
(宋史本傳)
世將集古今石刻名曰資古錄所書鐵柱銘刻於延真
宫邦人習書多取為楷則(書史會要)
沈與求
沈與求字必先湖州德清人登政和五年進士第累官
知樞密院事諡忠敏(宋史本傳)
宋賢遺墨有沈與求帖(弇州山人藁)
張綱
張綱字彦正丹陽人以上舍及第五中首選除太學正
遷博士高宗時以資政殿學士知婺州諡莊簡(宋史本傳)
宋賢遺墨有張綱帖(弇州山人藁)
陳與義
陳與義字去非(號簡齋)洛人登政和三年上舍甲科高宗
南遷召為兵部員外郎紹興中資政殿學士(宋史本傳)
陳公與義字畫清簡類其詩文為侍從時奉詔定法帖
十卷釋文一册(平園集)
簡齋工豪翰其蹟雜見羣玉堂法帖中(書史會要)
宋刻陳簡齋集是公自書上木醇古豐圓出自黃庭(墨林)
(快事)
權邦彦
權邦彦字朝美河間人登崇寧四年太學上舍第調滄
州教授入為國子司業宣和二年使遼建炎元年除寶
文閣直學士紹興元年為兵部尚書端明殿學士簽書
樞密院事(宋史本傳)
權邦彦草書龍蛇飛動得顛張醉素之遺意(平園集)
蔣燦
蔣燦字宣卿常州宜興人崇寧五年為蘭溪縣主簿累
官至敷文閣待制贈正議大夫善書得古人用筆意大
者徑尺小者如蠅頭怪竒瑋麗獨步一時凡今仙宫佛
廬穹堂奥殿層樓崇榭得公書榜以為壯觀(孫覿南蘭陵尚書集)
益王神道碑蔣燦書甚佳(湖山勝集)
東坡墨妙亭記蔣燦書(徐獻忠吴興掌故集)
孫時
孫時字季中常州晉陵人以文學行義為一州之望字
畫遒麗有楷法得歐虞用筆意雖片紙尺牘屬藁記未
嘗草書一字政和三年試上舍授出身賜將仕郎應天
府姑熟縣主簿再徙定陶授宣教郎致仕(南蘭陵尚書)
(集)
岳飛
岳飛字鵬舉相州湯陰人累官湖北路荆襄潭州制置
使進封武昌郡開國公加檢校少保樞密副使參知政
事淳熙六年諡武穆嘉定四年追封鄂王(宋史本傳)
金沙寺有岳飛己酉歲留題刻石詞甚壯(周必大汎舟)
(錄)
岳武穆請糧手跡小楷精妙絶類顔魯公(謝肇淛居東集)
(雜纂)
岳珂
岳珂(號倦翁)飛孫敷文閣待制霖子為籲天辨誣集五卷
天定錄二卷(宋史本傳)
唐人摹王方慶萬歲通天進帖卷後有倦翁岳珂書(停)
(雲舘帖)
韓世忠
韓世忠字良臣延安人年十八以敢勇應募勇冠三軍
建炎中帝手書義勇二字揭旗以賜焦山寺捷聞為中
興武功第一進太保封英國公孝宗朝追封蘄王諡忠
武(宋史本傳)
韓世忠書法蘇長公逼真(寓意編)
韓彦直
韓彦直字子温世忠子六歲從世忠入見高宗命作大
字即拜命跪書皇帝萬歲四字帝喜之拊其背曰他日
令器也親觧孝宗丱角之繻傅其首賜金器筆硯監書
鞍馬紹興十七年中兩浙轉運司試明年登進士第累
官敷文閣學士贈蘄春郡公(宋史本傳)
曲端
曲端字正甫鎮戎人警敏知書善屬文長於兵略歴秦
鳳路隊將涇原路通安砦兵馬監押建炎中官宣州觀
察使諡壯愍(宋史本傳)
曲端善屬文作字竒偉(書史會要)
吴玠
吴玠字晉卿德順軍隴干人少沉毅有志節知兵善騎
射讀書能通大義建炎二年知懷德軍累遷四川宣撫
使諡武安追封涪王(宋史本傳)
吴玠能書今閩中錦屏山壁間有其書竒偉可愛(老學)
(菴筆記)
潘良貴
潘良貴字子賤(金華遊錄云字義榮)婺州金華人以上舍釋褐為
辟雍博士遷祕書郎靖康元年召對高宗即位為左司
諫除徽猷閣待制諫疏多焚藁雜著十五卷新安朱熹
為之序(宋史本傳)
濯纓堂扁默成先生潘良貴書字徑尺許清勁有法(金)
(華游錄)
潘畤
潘畤字德鄜生穎悟叔中書公良貴愛而收教之任為
登仕郎進直顯謨閣累官中大夫金華縣開國男少喜
學書得歐顔楷法勁挺嚴密如其為人(朱子文集)
潘畤篆隸楷法皆臻其妙(紹興志)
陳東
陳東字少陽鎮江丹陽人俶倜負氣不戚戚於貧賤以
貢入太學高宗即位上書乞留李綱而罷黃潛善汪伯
彦追贈承事郎紹興四年加朝奉郎祕閣修撰(宋史本)
(傳)
祝枝山刻陳少陽書草於鎮江郡庠其書言三事所刻
乃其藁草也(李日華紫桃軒又綴)
朱松
朱松字喬年(號韋齊)徽州婺源人中進士第胡世將謝克
家薦之除祕書省正字趙鼎都督川陕荆襄招松為屬
辭除司勲吏部郎秦檜決策議和松上章極言其不可
出知饒州(宋史朱熹傳)
朱熹云先君少好學荆公書家藏遺墨數紙偽作者率
能辨之臨寫荆公本恐後數十年未必有能辨之者(朱)
(子文集)
劉子翬
劉子翬字彦沖以父任授承務郎通判興化軍辭歸武
夷山學者稱屏山先生(宋史本傳)
屏山工筆札其蹟雜見鳳墅續法帖中(書史會要)
張孝祥
張孝祥字安國(癸辛雜識號于湖)歴陽烏江人紹興二十四年
廷試第一以顯謨閣直學士致仕文章過人尤工翰墨
嘗親書奏劄高宗見之曰必將名世(宋史本傳)
張安國書真而放(楊萬里誠齋集)
張于湖知京口王宣子代之多景樓落成于湖為大書
樓扁公帑送銀二百兩為潤筆于湖却之(癸辛雜識)
宋高宗酷嗜翰墨張孝祥廷對頃宿酲猶未觧濡豪答
問立就萬言上閱之字畫遒勁卓然顔魯公親擢首選
臚唱賦詩尤雋永秦檜語之云上喜狀元策又喜狀元
詩與字可謂三絶詩何本字何法孝祥曰本杜詩法顔
字(江寧府志)
吴說
吴說字傅朋號練塘錢塘人(書史會要)
紹興以来雜書游絲書惟錢塘吴說(翰墨志)
北山九里松牌吴說書高宗詣天竺親御宸翰徹去吴
書說未幾守信州陛辭高宗因與語云九里松乃卿書
乎朕嘗作此三次觀之終不如卿朝退令再揭元牌遍
索之得於天竺庫院復令植道旁(行都紀事)
席大光以母碑銘屈吴傅朋書之大光立於碑側不數
字必請傅朋憩偃終日傅朋病之至夜分潛起秉燭而
書大光聞之起立以文房玩好之物盡歸之預儲六千
緍潤豪(貴耳錄)
杭之北關接待寺寺額乃吴傅朋書勅賜妙行之院初
扁甚小其後展而大之右廡有古觀音殿亦傅朋書極
佳(癸辛雜識)
練塘深入黃太史之室時作鍾體(洞天清錄)
蘇庠
蘇庠丹陽人(朱存理云字養直京口人初以病目自號眚翁後徙居丹陽之後湖更號後湖病民)
紳之後頌之族少能詩蘇軾見其清江曲大愛之由是
知名徐俯薦其賢上特召之固辭(宋史本傳)
後湖居士歌詩清&KR0751;盖江西之派别而字畫健逸又老
坡之苗裔也(平園集)
韓元吉
韓元吉隆興間為江淮轉運使(江寧府志)
歐陽集古錄跋尾有潁川韓元吉書(朱子文集)
朱敦儒
朱敦儒字希真(朱子文集云號巖壑)河南人紹興二年賜進士出
身為祕書省正字兼兵部郎官工詩及樂府婉麗清暢
除鴻臚少卿(宋史本傳)
朱巖壑書横斜顛倒幾若楊少師(書法鈎玄)
巖壑老人小楷道德經二篇精妙醇古近世楷法如陳
碧虛之相鶴黃長睿之黃庭皆所不及唯湍石喻公之
典引諸書為可方駕耳(朱子文集)
鳳凰臺攬輝亭朱希真隸書(陸游金陵記)
喻樗
喻樗字子才(朱子文集云號湍石)其先南昌人後徙嚴中建炎三
年進士第趙鼎都督川陕荆襄辟樗為屬紹興初授祕書
省正字轉工部員外郎出知蘄州(宋史本傳)
相鶴經湍石喻公所書法度謹嚴意思蕭散(朱子文集)
朱鴻臚喻工部書超然遠覽追跡元常嘗集其墨刻以
朱樂毅書喻相鶴經為絶倫(同上)
向子諲
向子諲字伯苶臨江人敏中玄孫元符三年恩補承奉
郎紹興中徽猷閣直學士退閑十五年號所居曰薌林
(宋史本傳)
靈壁卧石上有刻字并小詩皆向薌林伯恭書(雲煙過)
(眼錄)
薌林書蹟傳世人多寶之(書史會要)
徐兢
徐競字明叔歐寧人(文獻通考作歴陽人)宣和六年高麗入貢請
於朝願得能書者至國中帝遣路允廸報聘以兢為國
信所提轄官撰高麗圖經四十卷上之帝覽其書大悅
召對便殿賜同進士出身擢知大宗正丞兼掌書學遷
尚書刑部員外郎(高麗圖經附錄徐兢行狀)
徐兢鉉之後善篆書自題保大騎省世家又自號自信
居士(文獻通考)
紹興以来篆法惟信州徐兢(翰墨志)
明叔善篆說文解字之外另為一家雖其名兢字見於
印文者亦與篆法不同(鶴山集)
徐琛
徐琛兢之弟以篆名家(書史會要)
徐林
徐林字稚山(書史會要云兢之兄姑蘇志云林子蕆之弟兢)中進士第隆興初
為吏部侍郎以敷文閣直學士致仕薦為給事中不起
遷龍圖閣學士(姑蘇志)
徐林以篆名家(書史會要)
徐藏
徐藏字子禮(林子)由進士知饒州後改浙東提舉常平知
秀州藏有學尤善漢隸(姑蘇志)
劉岑
劉岑字季高(平園集云號杼山)吴興人遷居溧陽博學愛士有
古君子風登進士第累官戶部侍郎以徽猷閣待制致
仕(江寕府志)
周必大跋劉季高帖云杼山老人筆精墨妙獨步斯世
(平園集)
劉岑草書縱逸而不拘盖有自得之趣(書史會要)
曾紆
曾紆字公卷(一作衮)號空靑老人文肅公布子善詞翰以
蔭補官崇寧癸未坐黨籍貶零陵與黃魯直厚善紹興
二年直顯謨閣(撫州府志)
公衮行草既不用法亦不祈其神娓娓意盡則止耳(石)
(門文字禪)
趙弁趙竒
趙弁字祖文(見畫家傳)弟竒字祖穎紹興中為監司字畫皆
學蘇文忠公(平園集)
熊方
熊方字廣居豐城人靖康鄉舉貢上庠參澧州軍事雅
善書高宗内禪大書堯舜二字表進有旨付祕閣除本
路帥幕(盧廷選南昌志)
范端臣
范端臣字元卿蘭谿人紹興中登進士累官至中書舍
人文詞典雅尤工於詩篆楷草隸亦造其妙學者稱為
蒙齋先生(應廷育金華先民傳)
王逨
王逨字致君其先本宛丘人建炎時與父俣奔餘姚後
補登仕郎銓試第一復舉進士累官監察御史擢右正
言論事忤執政移吏部郎才一日求補外除知鄂州改
湖南轉運判官終國子司業逨自幼至老無一日去書
文章法先秦詩法三百篇字畫法鍾王(紹興志)
孫覿
孫覿字仲益晉陵人嘗提舉鴻慶宫故自號鴻慶居士
五歲即為東坡所器登政和中進士第靖康中為詞臣
歴吏戶長貳連守大邦紹興後斥居象郡歸隐太湖二
十餘年(平園集)
往過震澤僧寺見孫尚書仲益手牘數條石刻大似大
蘇公書因徘徊其下久之今見手錄數條與石刻書法
無二帖中語及東坡先生其自守之正為人之厚髣髴
可見不獨尺牘之工書法之妙也首二帖多戰筆似晚
年書(匏翁家藏集)
向子廓
向子廓浚儀人周敦頤拙賦向子廓隸書趙師侠刻於
郡丞廳後(古今碑帖考)
康與之
康與之字伯可建炎中上中興十策及為臺郎專應制
為歌詞世以比柳耆卿(嘉興志)
伯可以文辭待詔金馬門學書於陳恬有書傳於世(書)
(史會要)
嚴煥
嚴煥字子文登紹興十二年進士第調徽州臨安教官
通判建康府知江陰軍遷太常丞出為福建市舶終朝
散大夫文體整健書學尤精(常熟志)
周武仲
周武仲字憲之建寧人第進士高宗時為龍圖閣學士
提舉江州太平觀留心翰墨得歐陽率更筆法(閩書)
趙子澄
趙子澄字處度(見畫家傳)善草隸長歌詩紹興末官秭鄉(畫)
(繼)
趙公碩
趙公碩浚儀人官侍郎(鶴山集)
宋中興頌趙不息撰左朝散大夫永州路轉運判官兼
提舉學事趙公碩書(劉敬祁陽縣志)
畢良史
畢良史字少董紹興初居汴(陶宗儀云紹興間進士李日華云蔡州人)閉戶
著春秋正辭論語探古書宋哲夫李願良軰執經師之
(楊萬里誠齋集)
良史能寫唐人小楷(書史會要)
良史喜字學得晉人筆法少遊京師以買賣古器字畫之
屬出入貴人之門當時謂之畢償賣兵火後僑寓興國
軍江西漕將蔣燦喜其辨慧資給赴行在遂以古器書
畫動諸内侍内侍多喜之思陵方搜訪古玩恨未有辨
其真偽者得良史甚悅補文學權知東明縣到縣搜求
古器書畫復載以達行在上大喜改京秩栖遲輦下人
又號畢骨董(六研齋二筆)
石熙明
石熙明摹刻蘭亭筆墨雖肥而意度亦有可取(屠隆帖)
(箋)
李昭
李昭字晉傑鄄城人(見畫家傳)篆尤精學三墳記(畫繼)
陸升之
陸升之字仲高山陰人詞翰俱妙(王明清玉照新志)
曾慥
曾慥字端伯紹興間為尚書郎直寶文閣奉祠博學能
詩號至游居(泉州府志)
蘇庠詩翰帖跋有温陵曾慥書(鐵網珊瑚)
何大奎
何大奎(高宗時人)大智寺朋月巢記紹興庚辰直徽猷閣韓
彦古撰直祕閣何大奎書寺在富陽縣祥風村(廖瑜杭)
(州府志碑碣目)
張禄
張禄(高宗時人)海鹽修岳廟記紹興三年從政郎新陕州軍
事推官張禄記并書(至元嘉禾志)
馬雲夫
馬雲夫(高宗時人)崇明寺轉輪藏記紹興九年馬雲夫行書
規模褚令盖當時院體所遺(玄牘記)
韓彦端
韓彦端(高宗時人)富陽縣放生池記紹興二十年縣尉韓彦
端撰并書(廖瑜杭州府志碑碣目)
李昌國
李昌國(高宗時人)湘山正路記紹興二十三年唐時撰儀真
進士李昌國書并篆(蔣擢湘山事狀)
王次山
王次山(高宗時人)朱孝子墓亭記紹興二十六年全州教授
黃次元撰通判全州軍州主管學事王次山書并題蓋
(蔣擢湘山事状)
朱綬
朱綬(高宗時人)鳳縣忠護侯廟碑紹興二十八年鳳州司戶
參軍權州學教授朱綬書(藍瑞漢中府志)
季布
季布(高宗時人)高座寺宋季布楷書新公塔銘小碣廼紹興
中甘露傳燈正祖大師法永為東講院主慧新立者文
與字雖不甚佳實雨花臺之遺跡(金陵瑣事)
孫勤川
孫勤川(高宗時人)趙子固論書云中興後朱巖壑横斜顛倒
幾若楊少師孫勤川規矩恐下筆不中觀者(書法鈎玄)
鄭知幾
鄭知幾(高宗時人)德清縣重修孔子廟碑沈與求撰鄭知幾
書(吴興掌故集)
秦檜
秦檜字會之江寧人登政和五年第紹興元年參知政
事拜右僕射同中書門下平章事封崇國公進封秦魏
兩國公贈申王諡忠獻開禧改諡繆醜(宋史本傳)
檜能篆嘗見金陵文廟井欄上刻其所書玉兔泉三字
亦有可觀(書史會要)
御定佩文齋書畫譜卷三十四
