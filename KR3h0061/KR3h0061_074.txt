欽定四庫全書
御定佩文齋書畫譜目錄
第七十四卷
歴代名人書䟦五
唐顔真卿中興頌
唐顔真卿宋文貞公碑
唐顔真卿宋文貞碑側記
唐顔真卿家廟碑
唐顔真卿元次山銘
唐顔真卿杜濟神道碑
唐顔真卿杜濟墓誌銘
唐顔真卿顔勤禮神道碑
唐顔真卿臧尚書碑
唐顔真卿歐陽琟碑
唐顔真卿張敬因碑
唐顔真卿王密碑
唐顔真卿張仁藴德政碑
唐顔真卿鮮于仲通碑
唐顔真卿李抱玉碑
唐顔真卿郭敬之家廟碑
唐顔真卿玄靖李先生碑
唐顔真卿多寳塔感應碑
唐顔真卿放生池碑
唐顔真卿八關齋功德記
唐顔真卿書干禄字樣
唐顔真卿射堂記
唐顔真卿湖州石記
唐顔真卿書東方朔畫贊
唐顔真卿畫贊碑隂
唐顔真卿麻姑仙壇記
唐顔真卿小字麻姑仙壇記
唐顔真卿與郭僕射争坐位帖
唐顔真卿李大夫帖
唐顔真卿蔡明遠帖
唐顔真卿劉中使帖
唐顔真卿鹿脯帖
唐顔真卿與柳冕帖
唐顔真卿二帖
唐顔真卿送劉太冲序
唐顔真卿朱巨川誥
唐顔真卿祭姪季明文
唐顔真卿祭濠州刺史伯父文
唐顔真卿送裴將軍詩
唐顔真卿竹山潘氏堂聯句
唐顔真卿誌公像贊
唐顔真卿靖居寺題名
唐顔真卿東西二林題名
唐顔真卿金天王廟題名
唐顔真卿奉使題字
唐顔真卿顔氏殘碑
唐顔真卿顔默殘碑
唐顔真卿開元寺僧殘碑
唐顔真卿斷碑
唐顔真卿二十二字帖
唐顔真卿真蹟
唐顔真卿書摩利支天經
唐李華題阮容舊居詩
唐李莒怡亭銘
唐瞿令問書元結窪罇銘
唐瞿令問書元結陽華巖銘
唐張增叚行琛碑
唐陸贄賀蘭夫人墓誌
唐韓愈題名
唐韓愈與顛師書
唐陳諫書韓愈南海神廟碑
唐鄭餘慶百巖大師碑
唐彭朝議書王粲石井欄記
唐吳通微魚朝恩碑
唐吳通微行書楚金禪師碑
唐戴叔倫書撫州六詠
唐林藻深慰帖
唐李貽孫書隂真人詩
唐薛希昌遊濟瀆記
唐張誼書姜嫄公劉廟碑
唐元稹修桐柏宫碑
唐李紳書樂毅論
唐柳宗元般舟和尚碑
唐柳宗元彌陀和尚碑
唐劉禹錫崔羣碑
唐沈傳師黃陵廟碑
唐沈傳師書羅池廟碑
唐沈傳師游道林嶽麓寺詩
唐沈傳師柳州井銘
唐沈傳師出塞詩帖
唐皇甫鎛昭懿公主碑
唐張弘靖魏博田緒遺爱碑
唐崔從書崔能神道碑
唐李翺書李干墓誌
唐張籍墨蹟
唐樊宗師綘守居園池記
唐歐陽詹馬寔墓誌銘
唐韓秀實李光進碑
唐韓秀弼書臧希晏碑
唐韓秀弼書李元諒昭德懋功碑
唐黎煟書陽公舊隐碣
唐徐放書徐偃王碑
欽定四庫全書
御定佩文齋書畫譜卷七十四
歴代名人書跋五
唐顔真卿中興頌
右大唐中興頌元結撰顔真卿書書字尤竒偉而文辭
古雅世多模以黃絹為圖障碑在永州磨崖石而刻之
模打既多石亦殘缺今世人所傳字畫完好者多是傳
模補足非其真者此夲得自故西京留臺御史李建中
家盖四十年前崖石真夲也尤為難得爾(集古錄)
中興頌刻永州浯溪上斲崖石書之刺史元結撰結自
以老於文學故頌國之中興頌成乞書顔太師太師以
書名此尤瑰瑋故世貴之今數百年蘚封莓固遠望雲
煙外至者仰而翫之亦天下之偉觀邪嘗謂唐之文敝
極矣結以古學為天下倡首芟擢蓬艾奮然拔出數百
年外嘗曰山蒼然一形水泠然一色大抵以簡潔為主
余謂唐之古文自結始至愈而後大成也(廣川書跋)
書至於顔魯公魯公之書又至於中興頌故為書家規
矩準繩之大匠河朔嘗見三數夲皆完好而森森如劒
戟有不可犯之色今得此夲頗為殘缺既装褙則反得
古中韻勝乃知崖角刓弊夲真全露有李白所謂秋水
出芙渠天然去雕飾者尤可賞激也(郝經陵川集)
元次山有文名唐人所推重中興頌又其得意之作乃
其韻俱用平聲彌見弱夫宫商經緯依永乃和盡用仄
必噍殺矣盡用平必滯伏矣陸平原所謂偏絃獨張清
奏靡應此頌不無此疵焉此頌大歷六年鐫於永州浯
溪石崖已八百幾十年不遽泯徒以顔魯公正書能使
山靈訶護若此耳李陽冰琅琊庶子泉銘亦摩崖字已
不可辨余親見之或謂此頌是再模則不可知矣宋廬
陵羅大經詫歎肅宗即位靈武事遂謂節判前叙數語
止言大業而不及盛德以為節判亦不滿之羅君讀此
不及竟邪頌中固已有盛德字以補叙文之闕作文固
有稱停庶免複累此又廬陵之所不識也(陳與郊隅園)
(集)
唐顔真卿宋文貞公碑
右唐宋璟碑顔真卿撰并書唐書載廣平六子曰昇尚
渾恕華衡今此碑言公有七子曰復昇尚渾恕延華衡
乃八子也魯公所撰廣平碑側記亦曰公之第八子衡
謫官沙州盖廣平實有八子唐書闕復延二人而此碑
魯公誤書八字為七爾又碑云廣平自吏部侍郎兼攝
尚書左丞而史不載後自楚州刺史歴魏兖冀三州兼
河北按察使遷幽州都督復為魏州而史但言歴兖冀
二州刺史河北按察使進幽州都督而已史又載廣平
為廣州都督時郡人為璟立遺爱頌璟上疏辭譲有詔
許停而碑乃云燕公張說嘗為碑頌今燕公集中實有
此文豈已為文而未嘗刻石與(金石錄)
唐顔真卿宋文貞碑側記
右唐宋廣平碑側記顔魯公撰載廣平任御史時持服
於沙河縣屬突厥寇趙定州河朔兇懼邢州刺史黃文
䡄投艱於公公以父母之邦金革無避及賊至城下公
為曉陳禍福其徒有素聞公威名者相率而去之開元
末安西都護趙含章冐於貨賄多以金帛賂朝廷之士
九品以上悉皆有名後節度范陽事覺有司以聞玄宗
將加黜責公一無所受乃進諫焉玄宗納之遂御花萼
樓一切釋放舉朝皆謝公衣冠儼然獨立不拜翌日玄
宗謂公曰古人以清白遺子孫今卿一人而已公曰含
章之賄偶不及臣門非不受也玄宗深嘉之又云公第
八子衡因謫居沙州參佐戎幕吐蕃入寇䧟於賊庭素
聞太尉名德曰唐天子我之舅衡之父舅賢相也其可
留乎大歷十一年以三百騎盡室護歸此皆廣平逸事
有以見其清德冠當世威名動夷狄如此而新舊史皆
不載故并錄之於此俾覧者得詳焉(金石錄)
右唐宋文貞公碑并碑側記皆顔魯公撰并書文貞墓
在沙河縣碑久埋沒土中近余友方思道作縣出之重
樹於墓以搨夲見示金石錄謂碑與新史不同者二事
又謂碑側記載文貞逸事甚詳而新舊史皆無之予家
藏魯公文集中有此碑因得比較以補石夲之缺但其
文時有小異如集夲云建一言而天下倚平碑一言作
一陽集夲云曾祖弘俊碑作弘峻集夲云嘗夢大鳥啣
書吐公口中公吐之碑作大鳥銜書吐公口中而咽之
集夲云優游自免碑作鄉里集夲云左右震竦碑左右
作天后集夲云勅使馳救之碑救作赦集夲云與執政
通同碑作與執政通問集夲云玄宗將幸西蜀碑作中
宗將幸西京集夲云公盛氣詰之碑氣作色集夲云東
宫有大功宗廟社稷主也安得異議碑作春宫有大功
主安得異議集夲云駕幸洛陽碑作駕逹東都集夲云
馳道險隘行不得前碑作馳道隘稽車馳騎不得前集
夲云以臣免之碑臣字下有言字集夲云母寵爱子碑
作母寵子異集夲云勅公按覆碑無勅字集夲云置之
座右碑之作諸集夲云仲冬十九日碑作十有九日集
夲云喪葬官供碑喪葬作器葬集夲云戊寅歲五月碑
無歲字集夲云叨太僕之下烈碑烈作列集夲云義形
言色碑言作顔集夲云既遷鄴城碑遷作還集夲云汗
洽流漿碑流作如其不同者又如此此趙氏之所未及
也(金薤琳琅)
唐顔真卿家廟碑
顔氏家廟碑顔真卿撰并書真卿父名惟貞仕至薛王
友真卿其第七子也述其祖福羣從官爵甚詳(集古錄)
此唐顔氏家廟碑為魯公真卿撰并書按跋尾此碑遭
兵亂仆於野宋太平興國七年都院孔目李廷襲始移
置府城孔廟中而碑幸完予知碑名久矣恨不可得同
年周公瑞都憲廵撫陜西始寄至猶恨缺其額耳盖以
碑額為無用多不搨或碑穹工人艱於搨而置之不知
碑無額如物無首為完物乎况此額為李陽冰篆書可
謂二絶何可缺邪(匏翁家藏集)
陸士龍有言文以述祖德為美故三代彝器皆孝子慈
孫為其祖父而立者魯公此碑盖近之矣又此碑後有
太平興國七年八月二十九日重立李廷襲記十七字
篆書乃夢英手筆盖此碑倒於郊野廷襲告於上官移
載入於府城立於文廟故自託之也夫以顔氏之物子
孫不能守而後之人為之移徙樹立則不惟顔公之名
節可重而字畫亦不容冺矣然則為人子孫思以稱述
先德而異世之後欲啚不朽者可以思矣(蒼潤軒碑跋)
右顔魯公家廟碑石刻四面環轉在關中後廟燬宋初
有李廷襲者語郡移置之結法與東方朔畫像相類而
石獨完善少殘缺者覧之風稜秀出精彩注射勁節直
氣隐隐筆畫間吁可重也天寳間安氏蹴天柱折而力
扶之者郭尚父張睢陽平原與常山四耳顔氏獨擅其
二碑之所以重者是寧獨書哉(弇州山人藁)
唐顔真卿元次山銘
右元次山銘顔真卿撰并書唐自太宗致治之盛幾於
三代之隆而惟文章獨不能革五國之弊既久而後韓
柳之徒出盖習俗難變而文章變體又難也次山當開
元天寳時獨作古文其筆力雄健意氣超拔不減韓之
徒也可謂特立之士哉(集古錄)
右唐元結碑顔魯公撰并書按唐書列傳結後魏常山
王道十五世孫而碑與元氏家錄序皆云十二世盖史
之誤又碑與元和姓纂皆云結高祖名善褘而家錄作
善禘未知孰是也(金石錄)
唐顔真卿杜濟神道碑
右杜濟神道碑顔真卿撰并書藝之至者如庖丁之刀
輪扁之斲無不中也顔魯公之書刻於石者多矣而有
精有麤雖他人皆莫可及然在其一家自有優劣余意
傳模鐫刻之有工拙也而此碑字畫遒勁豈傳刻不失
其真者皆若是歟碑已殘闕銓次不能成文第錄其字
法爾嘉祐八年中元假日書(集古錄)
右顔魯公書撰杜濟神道碑沉著端重真可入木八分
友人曾三異無疑寳藏之按六一先生集古䟦謂殘缺
不能成文今乃粲然可讀得非摹拓有先後邪濟盖魯
公友壻故又誌其墓六一先生亦有䟦云顔撰而不云
書筆法非魯公不能為世頗以為非顔書更俟識者辨
之今考魯公文集大抵碑詳而誌略亦微有異同如碑
以濟祖仕明堂丞誌則云令碑以濟為惠第二子誌作
第三又碑與誌並歴渭南宰而文集於碑中乃以為尉
皆傳寫之誤當以此碑為正慶元乙邜六月二十日周
必大書(平園集)
唐顔真卿杜濟墓誌銘
右杜濟墓誌銘但云顔真卿撰而不云書然其筆法非
魯公不能為也盖世頗以為非顔氏書更俟識者辨之
(集古錄)
予觀此誌字畫竒偉決非他人可到歐陽公信小字麻
姑仙壇記以為真蹟而尚疑此誌何哉(金石錄)
唐顔真卿顔勤禮神道碑
右顔勤禮神道碑顔真卿撰并書序顔温二家之盛云
思魯大雅在隋俱事東宫愍楚彦博同直内史省遊秦
彦將皆典祕閣按唐書云温大雅字彦弘弟彦博字大
臨弟大有字彦將兄弟義當一體而名大者字彦名彦
者字大不應如此盖唐世諸賢名字可疑者多封德彝
云名倫房玄齡云名喬高士廉云名儉顔師古云名籀
而皆云以字行倫喬儉籀在唐無所諱不知何避而行
字余於中書見顔氏裔孫有獻其家世所藏告身三卷
以求官者其一思魯除儀同制其一勤禮除詹事府主
簿制其一師古加正議大夫制思魯制云内史令臣瑀
宣者蕭瑀也侍郎臣封德彝奉舍人臣彦將行不應内
史令書名而侍郎舍人書字又必不稱臣而書字則德
彝彦將皆當為名師古制有尚書左僕射梁國公玄齡
右僕射申國公士廉又有吏部尚書君集者侯君集也
侍郎纂者楊纂也四人並列於後不應二人書名二人
書字也則玄齡士廉亦皆當為名矣又師古與令狐德
棻同制不應德棻書名而師古書字則師古當為名也
然余家集錄有申文獻公塋兆記是高宗時許敬宗撰
云公諱儉字士廉敬宗與士廉同時人而為其家作記
必不繆誤則士廉又當為字也然告身書字在理豈安
今新唐書雖云房玄齡字喬顔師古字籀以富儉塋兆
記為名則喬籀果為字乎又按元和姓纂封氏蓨人隋
通州刺史繡生四子曰德潤德輿德如德彝又云德彝
更名倫亦不知果是否唐去今未遠事載文字者未甚
訛舛殘缺尚可考求而紛亂如此故余嘗謂君子之學
有所不知雖聖人猶闕其疑以待來者盖慎之至也(集)
(古錄)
右唐顔勤禮碑魯公撰并書元祐間有守長安者後圃
建亭榭多輦取境内古石刻以為基址此碑幾毁而存
然已磨去其銘文可惜也(金石錄)
唐顔真卿臧尚書碑
右唐臧尚書墓碑顔魯公撰并正書尚書墓在陜西之
三原縣顔公此刻人間少傳予向以使事道陜得之尚
書七子希崇希旭希忱希愔希景希晏希譲皆為顯官
而希譲至魯國公顔公文集復有臧氏紏宗碑書七子
官爵與此不同(金薤琳琅)
臧懷恪碑顔魯公撰并書懷恪再為王晙蕭嵩兵馬使
積官右武衛將軍封上蔡縣侯三贈而至工部尚書則
以子希譲貴故也兄懷亮至左羽林大將軍懷恪有子
七人咸顯而希譲至尚書節度使魯國公碑稱兄弟子
姓勛賢間出自天寳距於開元乘朱輪而拖珪組者數
百人而唐史不為立傳故聊載之書法偉勁不減家廟
茅山而石完不泐尤可喜也金石錄又載韓擇木書第
三子太子賓客希忱碑及希晏碑皆韓秀弼書之希譲
胄士也而能為不朽計乃爾誠有過人者矣(弇州山人)
(藁)
唐顔真卿歐陽琟碑
右歐陽琟碑顔真卿撰并書余自皇祐至和以來頗求
歐陽氏之遺文以續家譜之闕既得顔魯公歐陽琟碑
又得鄭真義歐陽諶墓銘以與家所傳舊譜及陳書元
和姓纂諸書参較又問於吕學士夏卿夏卿世稱博學
精於史傳因為余考正訛舛而家譜遂為定夲然獨琟
碑所失者四顔公書穆公封山陽郡公吕學士云陳無
山陽郡山陽今楚州是也當梁陳時自為南兖州而以
連州為陽山郡然則陳書及舊譜皆云穆公封陽山公
為是而顔公所失者一也舊譜皆云堅石子質南奔長
沙顔公云自景逹始南遷其所失者二也歐陽生自前
漢以來諸史皆云字和伯而顔公獨云字伯和二字義
雖不異然當從衆又顔氏獨異初無所據盖其繆爾其
所失者三也元和姓氏及諶銘皆云胤約之子而顔公
獨以為紇子其所失者四也琟之世次不應舛亂如此
盖諶之卒葬在咸亨上元之間去率更未遠真義所誌
宜得其實琟卒大歷中唐之士族遭天寳之亂失其譜
系者多顔公之失當時所傳如此不足怪也治平元年
夏至日書銘闕其末數句不補(集古錄)
唐顔真卿張敬因碑
右張敬因碑顔真卿撰并書碑在許州臨潁縣民田中
慶歷初有知此碑者稍稍往模之民家患其踐田稼遂
擊碎之余在滁陽聞而遣人往求之得其殘闕者為七
叚矣其文不可次第獨其名氏存焉曰君諱敬因南陽
人也乃祖乃父曰登曰運其字書尤竒甚可惜也(集古)
(錄)
唐顔真卿王密碑
太師於書天得也嘗學折釵股謂得古人書法隐處余
見此碑特盡之矣故為世絶藝太師名德偉然為天下
第一忠義之發出於天性今人不得盡知惟書法入石
流傳於後故世無賢不肖皆得知之盖以公為善書人
也今書藝所學皆深墨重筆如指畫木印狀皆謂能學
公之書矣昔夫子能拓關而不以力聞盖以慎其所習
也公於書自喜常患後世不傳則其䧟流俗中亦自取
其累耳(廣川書䟦)
唐顔真卿張仁藴德政碑
右唐醴泉縣令張仁藴德政碑長夀三年立醴泉尉顔
真卿書按魯公雖嘗為此官然在開元間而魯公以貞
元元年為李希烈所害年七十六上距長夀三年實九
十餘歲是時猶未生也又筆法與魯公他書不類以此
疑有姓名同者然碑武后時立而不用當時所製字或
云碑雖建於長夀中至魯公為尉重書而刻之未可知
也(金石錄)
唐顔真卿鮮于仲通碑
右唐鮮于仲通碑顔真卿撰并書仲通以多財結楊國
忠薦為劔南節度使討南詔蠻大敗國忠為諱之再薦
為京兆尹其始卒無他可稱見於史者惟嘗表請國忠
兼領劒南節制及為國忠立碑頌功德耳魯公為此碑
稱述甚盛以此知碑志所載是非褒貶果不可信雖魯
公猶爾况他人乎明皇實錄稱仲通以漏禁中語貶邵
陽司馬而碑言為國忠所忌貶小人之交初以利合卒
以利敗理固然也(金石錄)
唐顔真卿李抱玉碑
右鳳翔澤潞行營副元帥凉國武昭公李抱玉碑楊文
貞綰撰顔文忠真卿書見趙明誠金石錄余得之乃一
舊拓夲最精好而中缺兩處幾二百許字盖成帖後脱
落見殘非石泐也楊公銜稱贈司徒當是文成而卒於
位其家乞顔公追書之故耳大歷中名臣無如二公者
而一撰文一書丹在凉公誠幸也第公起邊將中興名
位差肩李郭而能守忠節以顯融終介弟承之又大開
方面勲且公一武弁能力辭王爵辭司空辭左僕射以
視僕固懷恩軰不天壌哉然則微二公公故不朽也非
幸也(弇州續藁)
唐顔真卿郭敬之家廟碑
碑在今陜西布政司御題額顔魯公撰并書敬之汾陽
忠武王父也夫以汾陽家廟得魯公手書千載而下猶
有生氣其文與書又非所論也但其碑在役人雜遝之
所雖巋然壁上而不無磨蝕之憂然以二公之靈鬼神
呵護有由來矣(石墨鐫華)
唐顔真卿玄靖李先生碑
右唐玄靖李先生碑顔魯公撰并正書碑稱隐居先生
以三洞真法傳升玄先生升玄付體玄先生體玄付正
一先生正一付先生自先生距隐居凡五葉矣今考之
隐居先生者梁陶弘景升玄為王遠知體玄為潘師正
正一為司馬子微三人唐書有傳惟玄靖無之予嘗遊
茅山至玉晨觀其前有雷平池池南為伏龍岡玄靖葬
其上碑今在觀中四周皆刻文字道士以亭覆之(金薤)
(琳琅)
魯公好仙術不特書麻姑壇已也按李含光者陶隐居
裔凡五世其事絶無可紀獨人謂其隸法勝乃父遂斷
不作隸差近厚耳魯公結體與家廟同遒勁鬱浡故是
誠懸鼻祖然視虞永興禇河南誾誾氣象不無小乏(弇)
(州山人藁)
右結體與家廟碑一同後有小䟦云紹興丁巳五月十
四日大風折顔碑雲溪沈作舟扶起之(蒼潤軒碑䟦)
唐顔真卿多寳塔感應碑
右唐多寳塔感應碑岑勛撰顔真卿書多寳塔者僧楚
金所造楚金嘗寫法華經千餘部寘塔中今猶有存者
余於士大夫家數見之余亦得其一卷乃乾元二年肅
宗所造卷首佛像絹素畫蹟尚如新也(金石錄)
右千福寺多寳塔碑顔公之書多矣惟此碑盛傳人間
歐陽公作集古錄䟦尾而此獨見遺惟趙氏金石錄有
之謂多寳塔者僧楚金所造楚金嘗寫法華經千餘部
寘塔中趙氏復謂於士大夫家數見之則楚金之書至
宋猶有存者碑今在陜西西安府學(金薤琳琅)
顔魯公多寳佛塔碑石刻在西安舊搨完善可讀公書
如東方畫像家廟碑咸天骨遒峻風稜射人此帖結法
尤整密但貴在藏鋒小遠大雅不無佐史之恨耳多寳
佛塔事在法華經中歴過去未來阿僧祗劫世尊說法
此佛即現寳塔空中贊美大抵皆寓言也佛惟空是以
常在常現常滿今以有為迹求之得無去之愈遠乎一
念發菩提心即證菩提即現多寳塔稱善哉人自不見
聞耳(弇州山人藁)
魯公書多寳佛塔碑最窘束而世人最喜正如杜少陵
詩佳處滿卷而學者徒取其便澀此殆曹子建所謂蘭
茝馨香人之所嗜而海畔有逐臭之夫者也嗟嗟世人
若不具隻眼而隨人語言以評古書此又曷足以言心
賞邪余故聊為淵泉道破必且能為我下一轉語也(蒼)
(潤軒碑跋)
魯公正書惟此碑最著以其字比諸碑稍小便於展玩
耳而結法視東方讚家廟碑似覺少遜王元美曰貴在
藏鋒小遠大雅不無佐史之恨信然碑舊在興平千福
寺不知何時移立西安府學中(石墨鐫華)
唐顔真卿放生池碑
湖州有顔魯公放生池碑載其所上肅宗表云一日三
朝大昭天子之孝問安侍饍不改家人之禮魯公知肅
宗有愧於是也故以此諫孰謂公區區於放生哉(東坡)
(集)
顔太師以書自娛晩年嘗載石以行礱而藏之遇事以
書隨所在留其所鐫石監視而考之自公之沒名德雖
在人然世豈盡知惟書於石者人得見之故今獨以書
名世或謂公以書傳流俗間至野人田老皆得名之大
抵人於其所嗜必傷至其所甚蔽則賤理之必然者也
(廣川書跋)
肅宗之放生煦煦小仁無足稱者當時池多至八十餘
所而此碑獨以魯公詞翰而傳則夫天下之可恃者果
在乎尊榮也哉公之書人皆知其為可貴至於正而不
拘莊而不險從容法度之中而有閑雅自得之趣非知
書者不能識之要非言語所能喻也(遜志齋集)
唐顔真卿八關齋功德記
右八關齋碑顔魯公書唐河南節度使田神功寝疾宋
州刺史徐向等為禳祈報恩者也唐書神功傳亦槩見
其事碑在今歸德州城外僧寺中永樂丁酉秋進士尹
崇高奉使河南為余致此夲而每行下缺四字盖打碑
時為夏潦所渰也(東里續集)
唐世藩鎮跋扈之患所不忍言只如此碑乃因田公之
病而為之者當時所費不下千萬然當時有烜耀於此
者今皆澌滅而田公之事獨以魯公之書而傳余嘗評
此書在顔碑者最為竒偉盖以其氣象森嚴而又不窘
束故爾(蒼潤軒碑跋)
右顔魯公書字徑可二寸許方整遒勁中别具姿態真
蠶頭鼠尾得意時筆也此書不甚名世而其格不在東
方家廟下然非餘子所及也(弇州山人藁)
唐顔真卿書干禄字樣
右干禄字樣模夲顔真卿書楊漢公模真卿所書乃大
歷九年刻石至開成中遽已訛闕漢公以謂工人用為
衣食之業故模多而速損者非也盖公筆法為世楷模
而字書辨正譌謬尤為學者所資故當時盛傳於世所
以模多爾豈止工人為衣食業邪今世人所傳乃漢公
模夲而大歷真夲以不完遂不復傳若顔公真蹟今世
在者得其零落之餘藏之足以為寳豈問其完不完也
故余並錄二夲並藏之亦欲俾覧者知模夲之多失真
也(集古錄)
歐陽文忠言漢公模夲多失真則不然今觀此書精隐
勁媚殊得顔真楊自以為不差纖豪信矣然文忠又云
干禄之注持重舒和而不局促余輙易之曰持重而不
局促舒和而含勁氣廼盡魯公之筆意也崇寧壬午歲
九月十二夜試姑蘇仲璋筆(東觀餘論)
右顔魯公干禄字書辨别字之正俗及通用亦間有析
其義者云干禄者盖唐以書取士也而公真書小字之
傳於後者亦獨見此耳(東里集)
此顔魯公干禄字也按成都句詠跋公嘗刺湖州此刻
初在其宅東廳後翻刻蜀中予所得乃全帖然缺平聲
字雖上聲亦不完豈是二石或一石而兩面書之予所
得者乃其半邪或所謂刓缺而不可推究者邪然不應
缺之之多也書盛於晉顧多破壊其體魯公此夲特正
其繆誤以惠學者則其書名豈特妙於筆墨而已詠所
書與公書頗類豈嘗師公而得其髣髴者邪(匏翁家藏)
(集)
唐顔真卿射堂記
右射堂記顔真卿書魯公在湖州所書刻於石者余家
集錄多得之惟放生池碑字畫完好如干禄字書之類
今已殘闕每為之歎息若射堂記者最後得之今僕射
相公筆法精妙為余稱顔氏書射堂記最佳遂以此夲
遺余以余家素所藏諸書較之惟張敬因碑與斯記為
尤精勁惜其皆殘闕也(集古錄)
唐顔真卿湖州石記
右湖州石記文字殘缺其存者僅可識讀考其所記不
可詳也惟其筆畫竒偉非顔魯公不能書也公忠義之
節明若日月而堅若金石自可以光後世傳無窮不待
其書然後不朽然公所至必有遺蹟故今處處有之唐
人筆蹟見於今者惟公為最多視其鉅書深刻或托於
山崖其用意未嘗不為無窮計也盖亦有趣好所樂爾
其在湖州所書為世所傳者惟干禄字放生池碑尚多
見於人家而干禄字書乃楊漢公摹夲其真夲以訛缺
遂不復傳獨余集錄有之惟好古之士知前人用意之
深則其湮沉磨滅之餘尤為可惜者也(集古錄)
唐顔真卿書東方朔畫贊
東方朔畫贊晉夏侯湛撰唐顔真卿書贊在文選中今
較選夲二字不同而義無異也選夲曰棄俗登仙而此
云棄世選曰神交造化而此云神友(集古錄)
顔魯公平生寫碑唯東方朔畫讃為清雄字間櫛比而
不失清遠其後見逸少夲乃知魯公字字臨此書雖大
小相懸而氣韻良是非自得於書未易為此言也(東坡)
(集)
東方曼倩畫贊昔魯公守平原時書今其石刓剥後世
復為摹搨以傳然魯公於書其神明煥發正在筆畫外
若弮朱墨而印於石者此待詔書耳果有道邪(廣川書)
(跋)
此碑久毁東明穆先生得古搨重刻之石其期立等字
多譌想其元搨漫滅者時有之矣余前過平原留意蹤
跡之迄不可得後乃購得此夲字更明悉何嘗有譌字
且其篆題兼存尤古雅峻峭全無鈍質俗態此時陽冰
稱高手乃其文采風流不及此十二字也其贊字眎顔
他書獨瘦勁恬適與家廟碑相上下盖公中年制作最
為得意想此搨在穆先生所收數百年之前可見世之
罕物時時在人家但不易遇耳(墨林快事)
唐顔真卿畫贊碑隂
畫贊碑隂唐顔真卿撰并書湛贊開元八年德州刺史
韓思復刻於廟天寳十三載真卿始别書之(集古錄)
余既得先生畫贊自記希有之遇矣其後又得此記字
比畫贊更大而筆尤豐偉鋒芒轉換一一如新盖搨更
在前者遂成完璧其題乃八分魯公分書更少見尤可
寳也(墨林快事)
唐顔真卿麻姑仙壇記
右麻姑壇記顔真卿撰并書顔公忠義之節皎如日月
其為人尊嚴剛勁象其筆畫而不免惑於神仙之說釋
老之為斯民患也深矣(集古錄)
右唐麻姑仙壇記顔魯公撰并書在撫州又有一夲字
絶小世亦以為魯公書驗其筆法殊不類故正字陳無
已謂余嘗見黃魯直言乃慶歴中一學佛者所書魯直
猶能道其姓名無已不能記也小字夲今錄於後使覧
者詳其真偽云(金石錄)
唐顔真卿小字麻姑仙壇記
右小字麻姑壇記顔真卿撰并書或疑非魯公書魯公
喜書大字余家所藏顔氏碑最多未嘗有小字者惟干
禄字書法最為小字而其體法與此記不同盖干禄之
注持重舒和而不局蹙此記遒峻緊結尤為精悍此所
以或者疑之也余初亦頗以為惑及把翫久之筆畫巨
細皆有法愈看愈佳然後知非魯公不能書也故聊誌
之以釋疑者治平元年二月六日書(集古錄)
作字大至方丈小至粟粒其位置精神不差豪髮然後
為盡如以此字與中興頌参較當知予言為信(姑溪集)
右唐小字麻姑壇記顔真卿撰并書在今江西南城縣
之麻姑山歐陽公謂或者疑其非真而復以為筆畫有
法非魯公不能書也趙明誠謂陳無已嘗見黃魯直言
此乃慶歷中一學佛者所書魯直能道其名及觀陸放
翁云魯公麻姑壇記有大小二夲盖用羊叔子峴山故
事通志金石略載魯公書亦有小字麻姑壇記則歐陽
公之疑與魯直之言又似不足信元柳待制道傳云麻
姑壇碑小字楷法尤精緊比聞舊石焚毁山中雖重刻
無復當時筆意則亦以小字為顔書但謂石已不存非
也吳文正公云麻姑碑在吾鄉舊為雷所破重刻至再
字體浸失其真則被焚者乃臨川大字夲而南城之石
至今固無恙也(金薤琳琅)
唐顔真卿與郭僕射争坐位帖
昨日長安安師文出所藏顔魯公與定㐮郡王書草數
紙比公他書尤為竒特信乎自然動有姿態乃知瓦注
賢於黃金雖公猶未免也(東坡集)
魯公與郭令公書論魚軍容坐席凡七紙而長安安氏
兄弟異財時以前四紙作一分後三紙及乞鹿脯帖作
一分以故人間但傳至不願與軍容為佞柔之友而止
元祐中余在京師始從安師文借得後三紙遂合為一
此書雖竒特猶不及祭濠川刺史文之妙盖一紙半書
而真行草法皆備也(山谷集)
魚朝恩擠郭令公折元載摇相里造侵王縉一時權燄
熏灼若此魯公秉義以奪其驕至今幾五百年尚凛凛
有生意猗其偉與但其間稱譽朝恩尚數千言大半於
行間增入豈猶未免於危行言孫邪(鶴山集)
魯公作字多擘窠大書端勁而秀偉黃魯直云此所期
無不欲高照千載者此帖草略匆匆前所未見開軸未
暇熟視已覺粲然忠義之氣横溢而點畫所至處便自
竒勁公嘗謂盧杞曰朝廷法度豈更堪公破壊也於此
又曰朝廷綱紀須共存正凛然想見其為人盖公所遭
之時如此而所守之道不得不然故倉卒未敢忘國之
綱紀也余私有感於中者因記於此(石門文字禪)
坐位帖真蹟在京兆安氏家嘗刻以傳世吳中復守永
興謂安氏石未盡筆法因再模刻此二夲余家咸有之
安氏子孫分析坐位帖乃剖為二此帖至行香寺僕射
指後不復有盖吳安石刻夲卓頭高指後别為一行遂
由是平分為兩是安氏兄弟不學之謬東坡見安師文
時帖尚全嘗手搨數十夲余得坡公搨夲於東平王氏
無纖豪失真旁用眉陽蘇氏及趙郡蘇軾印記米㐮陽
年少嘗臨之邵伯温亦云安氏析後不復見全夲此卷
筆法絶類米老往見乞米帖墨跡於子昂家子昂以重
資得之余心有疑而不敢言今得此帖紙色行墨絶相
類遂定為米老所臨無疑延祐二年八月丁丑袁桷記
(清容居士集)
顔魯公争坐位書用先豐縣先天廣德中牒起草真蹟
縫中有顔氏守一圖書字印米元章所謂詭形異狀得
於意外定為顔書第一者是也宋時與季明文鹿脯帖
俱藏安師文家後來季明文歸聶氏文待詔題識極誦
其妙余不及見曾見吾友項又新所藏坐位帖神色秀
朗微似宋人摹夲要亦書家甲觀矣近來墨刻陜夲漫
漶不足目戲鴻堂所勒宋搨亦未能精且行款割裂不
無失古人縱横徐疾之勢不若此夲筆筆生動位置儼
然信可寳也(陳萬言鈃園集)
争坐帖有陜刻字形已漫余家有宋搨精好因摹入石
此顔書之烜赫者(容臺集)
唐顔真卿李大夫帖
顔帖為刑部尚書時乞米於李大夫云拙於生事舉家
食粥來已數月今已罄乏實用憂煎盖其貧如此此夲
墨蹟在余亡友王子野家子野在於相家而清苦甚於
寒士嘗模帖刻石遺於朋友故人云魯公為尚書其貧
如此吾徒安得不思守約(集古錄)
顔真卿學褚遂良既成自以挑踢名家作用太多無平
淡天成之趣此帖尤多褚法石刻醴泉尉時及麻姑山
記皆褚法也此特貴其真蹟爾非争坐帖比大抵顔柳
挑踢為後世醜怪惡札之祖從此古法蕩無遺矣安氏
鹿肉乾脯帖蘇氏馬病帖渾厚淳古無挑踢是刑部尚
書時合作意氣得紙札精謂之合作此筆氣鬱結不條
暢逆旅所書李大夫者名光顔唐功臣也(寳晉英光集)
唐顔真卿蔡明遠帖
右蔡明遠帖寒食帖附皆顔魯公書魯公後帖流俗多
傳謂之寒食帖其印文曰忠孝之家者錢文僖公自號
也希聖錢公字也又曰化鶴之系者丁崖相印也潤州
觀察使者錢惟濟也(集古錄)
蔡明遠帖是魯公晩年書與邵伯琭謝安石廟中題碑
傍字相類極力追之不能得其髣髴(山谷集)
唐顔真卿劉中使帖
右唐太師顔魯公書劉中使帖真蹟著載宣和書譜南
渡後入紹興内府至元丙戌以陸柬之蘭亭詩歐陽率
更卜商帖真蹟二卷易得於張繡江處此帖筆畫雄健
與蔡明遠寒食等帖相頡頏而書旨慷慨激烈公之英
風義節猶可想見於百世之下信可寳也三月十有二
日大梁王芝再拜謹題於寳墨齋北燕喬簣成仲山觀
(書畫題跋記)
顔太師之書世多不見不肖生平見真跡三夲祭姪季
明文馬病及此帖祭姪行書馬病行真皆小而此帖正
行差大雖體製不同然其英風烈氣見於筆端一也此
語豈可為不知者道哉鮮于樞拜手書(同上)
右顔魯公劉中使帖徵明少時嘗從太僕李公應禎觀
於吳江史氏李公謂魯公真蹟存世者此帖為最徵明
時未有識不知其言為的及今四十年年逾六十所閱
顔書屡矣卒未有勝之者因華君中甫持以相示展閱
數四神氣爽然米氏所謂忠義映發頓挫鬱屈者此帖
誠有之乃知前輩之不妄也帖後跋尾六通首王英孫
次鮮于太常又次張彦清白湛淵田師孟最後亦彦清
書盖此帖曾藏於彦清所後易於英孫考觀跋語可見
英孫所跋歲月宜在後不知何緣出諸公之前初疑裝
池之悞欲令改易而張公鈐印宛然不可拆裂姑記於
此以俟博識嘉靖九年庚寅菊月望日徵明識(同上)
鮮于伯機題祭季明文天下書法第二吾家法書第一
此又題劉中使帖漁陽筆法信有所自名不虚得此卷
余已刻之戲鴻堂帖中董其昌觀因題(同上)
唐顔真卿鹿脯帖
鹿脯帖真跡與宋搨夲不惟字形大小不倫乃其文亦
小異宋搨政自不足據也十七帖清晏歲豐又所使有
豐一鄉故自名處余不觧豐一鄉作何語及得高䴡刻
夲乃云所出有異産讀之豁然因知王著但憑倣書入
石耳猶憶辰玉初得此帖於蒙隂公氏亟報余展玩如
得連城辰玉書法為此一變今日重觀於德隅齋感慨
係之矣(容臺集)
唐顔真卿與柳冕帖
魯公草書摹傳於世者多矣此帖尤竒雖筆勢屈折如
盤鋼刻玉勁峭之氣不少變盖類其為人柳冕唐名士
也魯公名呼之而自稱老夫亦可以見當時士契之梗
概云(梁溪集)
唐顔真卿二帖
唐太師顔真卿不審乞米二帖在蘇澥處背縫有吏部
尚書銓印與安師文家争坐位帖責峽州别駕帖縫印
一同争坐位帖是唐畿縣獄狀磓熟紙韓退之以用生
紙錄文為不敏也生紙當是草上所用内小字是於行
間添注不盡又於行下空紙邊横寫與刻夲不同此帖
在顔最為傑思想其忠義憤發頓挫鬱屈意不在字天
真罄露在於此書石刻麤存梗概爾余少時臨一夲不
復記所在後二十年寳文謝景温尹京云大豪郭氏分
内一房欲此帖至折八百千衆乃許取視之縫有元章
戲筆字印中間筆氣甚有如余書者面喻之乃云家世
收久不以公言為然(米芾書史)
予觀魯公乞米及醋二帖知其不以貧為愧故能守道
雖犯難不可屈剛正之氣發於誠心與其字體無以異
也紫元翁題(黃裳溪山先生集)
唐顔真卿送劉太沖序
送劉太沖序碧牋書王欽臣故物後有王参政名印王
云因與唐坰兩出書各誤收卷去坰以將才不偶命而
德其無鄰字剪去碧牋宜墨神彩豔發龍蛇生動覩之
驚人不裝背揭去背紙以厚紙散卷之略一出即卷去
其子云與智永千文柳公權書柳尊師誌歐陽鄱陽帖
並同葬矣亦可太息也或謂密為王詵購去(米芾書史)
顔魯公送劉太沖叙鬱屈瑰竒於二王法外别有異趣
米元章謂如龍蛇生動見者目驚不虛也宋四家書派
皆出魯公亦只争坐帖一種耳未有學此叙者豈當時
不甚流傳邪真跡在長安趙中舍士楨家以余借摹遂
為好事者購去余凡一再見不復見矣淳熙祕閣續帖
亦有刻(畫禪隨筆)
唐顔真卿朱巨川誥
朱巨川告顔書其孫灌園屡持入秀州崇德邑中不用
為蔭余以金梭易之又一告類徐浩書在邑人王衷處
亦巨川告也劉涇得余顔告背紙上有五分墨至今裝
為祕玩然如徐告麤有徐法爾王詵與余厚善愛之篤
一日見語曰固願得之遂以韓馬易去馬尋於劉涇處
換一石也此書至今在王詵處(米芾書史)
唐告多出善書者之手亦足以見一代文物之盛矧魯
公道義風節師表百世其所書尤可寳也至大卒亥仲
春廿又二日古涪鄧文原書(停雲館帖)
右顔魯公書朱巨川告即宣和書譜所載者上有高宗
乾卦紹興圖書而魯公之書盖東坡先生已嘗論之矣
不惟愛玩抑見唐代典故之式尤為可尚龍集辛亥仲
秋朔喬簣成題(同上)
魯公此書古奥不測是學蔡中郎石經平視鍾司徒所
謂當其用筆每透紙背者仲醇得此自題其居曰寳顔
齋昔米㐮陽得王略帖遂以寳晉名齋顔書固不減右
軍王略而仲醇鍳賞雅意又不獨在紙墨間也壬辰春
二月董其昌題(書畫題跋記)
唐顔真卿祭姪季明文
魯公祭季明文文章字法皆能動人與夫人書廹切而
有禮意與郭靈運書送劉太沖序余未之見也顔惟貞
蘭陵夫人告佳筆也(山谷集)
峻拔一角潛虚半股此於書法其體裁當如此矣至於
分若抵背合如並目以側映斜以斜附曲然後成書而
古人於此盖盡之也魯公於書其過人處正在法度備
存而端勁莊持望之知為盛德君子嘗問懷素折釵股
何如屋漏水曰老賊盡之矣前人於其隐處亦自矜持
不以告人其造微者然後得之此二體又在八法六體
外廼知書一技而其法之衆至此公祭兄子文殆兼存
此體者也(廣川書跋)
顔魯公唐朝第一等人公字畫雄秀奄有魏晉而自成
一家前軰云書法至此極矣予嘗見公為叔書告身一
通其楷法嚴甚聞公行書尤佳不可得見但時摩挲乞
米石刻想象風致耳今王君出示公祭姪季明文藁一
紙詳翫此帖縱筆浩放一瀉千里時出遒勁雜以流嚴
或若篆籀或若鐫刻其妙觧處殆出天造豈非當公注
思為文而於字畫無意於工而反極其工邪蘇文忠謂
見公與定㐮王書草數紙比公他書尤為竒特信夫如
公忠賢使不善書千載而下世固爱重况超逸若是尤
宜寳之撫卷三復敬歎因題其末柔兆涒灘秋八月望
吳郡陳深識(停雲館帖)
右魯公祭兄子季明帖前十二行甚遒婉行末循爾既
事字石轉至言字左轉而上復侵恐字右旁繞我字左
出至行端若有裂文適與褙紙縫合自爾既至天澤逾
五行殊鬱怒真屋漏蹟矣自移牧乃改吾承至尚饗五
行沉痛切骨天真爛然使人動心駭目有不可形容之
妙與褉叙藁哀樂雖異其致一也承字掠策啄磔之間
嗟字左足上搶處隐然見轉折勢摧字如泰山壓而底
柱鄣末哉字如輕雲之捲日饗字蹙衂如驚龍之入蟄
吁神矣觀此見真蹟無疑按史公自馮翊太守轉蒲州
刺史封丹陽縣子而帖自署開國侯盖史誤也杲卿為
公從父兄而季明謂公從祖叔父塗從父字加第十三
於叔上公之處名義一字不苟可法也季明杲卿之少
子以死事贈五品官則贊善大夫是已天寳末杲卿為
苑陽戶曹安禄山表假常山太守禄山叛公為平原太
守遣甥盧逖約起兵時杲卿長子泉明方往返真定内
丘間計事報盧逖使平原屬之季明宜也玄宗不識真
卿為何如人而顔氏兄弟子姓戮力王室如此一門忠
義其有自來邪玄宗拜杲卿中丞因傳檄河北陽言王
師大至遂請土門十七郡同日推公為盟主兵勢振矣
賊懼急攻常山太原尹王承業不救於是杲卿父子被
執刃加季明頸謂曰若降活汝子不荅遂殺季明杲卿
至洛陽乃遇害明年史思明歸國又明年則乾元元年
也泉明自常山䧟後客夀陽清溝之敗復䧟思明至是
歸公於蒲州以公命購杲卿季明尸於洛陽河北杲卿
僅得一足於張湊所歸髮葬長安鳳栖季明同塋據此
帖季明歸櫬唯首而已哀哉此帖作於泉明購尸還蒲
之日死生亦大矣士大夫平居抵掌高議視死宜若易
然觀史及此帖髮膚有所不敢遽忍殘身至此邪兄弟
子姓駢首就死豈易易哉顔氏出魯國子淵平日循循
如和風慶雲及畏於匡孔子意其必死則其履嚴霜烈
日之變坦如康莊聖人既信之矣一門忠義可不謂有
所自來邪至治三年十一月廿日吳興陳繹曾書(同上)
米元章以顔太師争坐位帖為顔書第一謂其字相連
屬詭異飛動得於意外最為傑思而黃山谷謂祭姪季
明文文章字法皆能動人正類坐位帖二帖宋時並藏
安師文家安氏之後不知流傳何處坐位帖世有石夲
而米氏臨夲尚在人間余嘗見之與此帖正相類然元
章獨稱坐位者盖嘗屡見而祭姪則聞而未覩今寳章
錄可考宜其並稱坐位而不及此也世論顔書惟取其
楷法遒勁而米氏獨稱其行草為劇致山谷亦云竒偉
秀拔奄有魏晉隋唐以來風流氣骨回視歐虞禇薛軰
皆為法度所窘豈如魯公蕭然出於繩墨之外而卒與
之合哉盖亦取其行書之妙也况此二帖皆一時藁草
未嘗用意故天真爛漫出於尋常畦徑之外米氏所謂
忠義憤發頓挫鬱屈意不在字者也聶君文蔚出以相
示俾為鍳定後有陳深陳繹曾二跋深字子微號寧極
翁宋季吳人繹曾字伯敷元吳興人二人並以字學知
名而跋語考訂精審余復何言姑取黃米之論以備二
帖折衷亦補二陳之遺云嘉靖四年乙酉十一月朔長
洲文徵明書於金臺寓廬(同上)
唐顔真卿祭濠州刺史伯父文
此帖與祭季明姪藁法同而頓挫鬱勃小似遜之然風
神奕奕則祭季明姪藁小似不及也末有緇郎題名(弇)
(州山人藁)
唐顔真卿送裴將軍詩
魯公集中不見此詩裴將軍不知為誰既言劒舞疑為
裴旻曾子言有若無實若虚犯而不校昔者吾友嘗從
事於斯矣初不指名為何人而後世皆以為顔子不疑
此書不見姓名具劒拔弩張之勢非忠肝義膽不能為
此所謂言言如嚴霜烈日真可畏而仰哉(攻媿集)
右顔魯公送裴將軍詩多感慨踔厲是公合作語而不
見集中錫山安國續刻之故應是安氏物也書兼正行
體有若篆籀者其筆勢雄強勁逸有一掣萬鈞之力拙
古處幾若不可識然所謂印印泥錐畫沙折釵股屋漏
痕者盖兼得之矣裴將軍當是裴旻旻劒舞與張長史
書吳道子畫為開元第一公於時年尚少甫得法長史
其書此歌時旻豈亦錦韝紫膜盤馬跳躍為驚雷掣電
狀邪不然何公書之酷似道子畫也䟦尾曹武惠王林
和靖處士俱亦自有筆意可觀(弇州山人藁)
唐顔真卿竹山潘氏堂聯句
唐太師魯郡文忠公在吳興日宴客於竹山潘氏堂聯
句而手書之凡十九人如處士陸羽僧皎然李觀房䕫
輩皆知名士而所謂粲顓須者於公為子姓皆有文行
官爵具家廟碑中公此書遒勁雄逸而時時吐姿媚真
蠶頭鼠尾得意筆大較與家廟頡頏而此乃手跡又當
遠勝之第宣和書譜寔載之目錄而考無祐陵御題及
宣和瓢印前僅冠以緝熙殿章而後有米元暉鍳定按
緝熙殿理宗朝所建也雖隆凖宛然能無邯鄲子輿之
惑乎哉不知靖康之變玉盌金魚散在人間雖以光堯
懸勇爵餅金購摹而應者拆洗去之小米能别書不能
别所以或為諱其自至理宗日始加以祕殿章識耳此
事與楊少師神仙起居法極相類晉府圖書則當見收
於恭王以永樂之籍入紀綱手而後佚之如高克明雪
霽山行之類不可勝紀余既書此人或笑余直當以八
法定真贋不當瑣瑣出處令後人目以為黃長睿也(弇)
(州續藁)
唐顔真卿誌公像贊
誌公像贊今靈谷寺有石刻吳道子畫李白贊顔真卿
書世稱三絶舊刻已壊此重刻者而不復見書法之妙
矣碑隂有趙松雪篆書甚佳然余未之得也(東里續集)
唐顔真卿靖居寺題名
右靖居寺題名唐顔真卿題按唐書紀傳真卿當代宗
時為檢校刑部尚書為宰相元載所惡坐論祭器不修
為誹謗貶硤州員外别駕撫州湖州刺史載誅復為刑
部尚書而此題名云永泰二年真卿以罪佐吉州與史
不同據真卿湖州放生池碑隂所序云貶硤州旬餘再
貶吉州盖真卿未嘗至硤遂貶吉而史氏但記初貶書
於紀傳耳真卿大歷三年始移撫州當遊靖居時猶在
吉也(集古錄)
唐顔真卿東西二林題名
余嘗評魯公書獨得右軍父子超軼絶塵處書家未必
謂然惟翰林蘇公見許近觀郭忠恕序字源後云家君
授以張顔筆法乃知人中常自有精鍳耳(山谷集)
唐顔真卿金天王廟題名
顔魯公金天王廟題名極遒偉而三戈法不無可恨後
題行筆尤老勁有逸趣所云奉命來此事期未竟止緣
忠勤無有旋意末又作二語人心無路見時事只天知
盖可悲矣當是又二十年使李希烈而重題者也公一
厄李輔國再厄元載三厄盧杞其初題名自蒲下遷饒
寔用載故至使希烈而死矣公之禍固杞為之其獲死
義亦杞成之也覧畢三歎(弇州續藁)
唐顔真卿奉使題字
魯公行書奉命來此事期未竟止緣忠勤無有旋意又
作二語人心無路見時事只天知宋刻同州下有公小
像不知原刻在何處然觀其詞意乃使李希烈時也亦
足悲夫(石墨鐫華)
唐顔真卿顔氏殘碑
顔氏殘碑以家廟碑考之是顔允南碑也家廟碑云允
南歴殿中膳部司封郎中司業金鄉男此碑云肅宗入
中京遷司封尋封金鄉縣男又云遷國子司業此碑云
二子潁熲熲好為五言詩授校書郎早卒家廟碑亦云
熲好五言校書而此碑又云與弟允臧同時臺省則為
允南可知不疑惟書潁事家廟碑云侍郎蔣冽賞其判
此碑云為崔器所賞小不同爾治平元年寒食日書(集)
(古錄)
唐顔真卿顔默殘碑
右唐顔默殘碑者初潁川人家以其石為馬臺皇祐中
王回深父之弟冋容季見而識其為魯公書因模夲以
傳深父為文以記之默仕晉為汝隂大守故大歷中魯
公追建此碑於汝隂焉(金石錄)
唐顔真卿開元寺僧殘碑
右唐開元寺僧殘碑雖書撰人姓名殘缺然以字畫驗
之為顔魯公書無疑也初仁宗朝吳長文参政在京師
僦居治地得之當時文士皆為賦詩今其石尚藏汶上
長文家云(金石錄)
唐顔真卿斷碑
華州王氏掘地得石一片云員外郎瑯琊顔真卿書又
有云都官郎中東海徐浩篆其餘數十字則不成文不
可知何碑但其字法雖嚴正而鉤磔處不及魯公他碑
存之以俟考(石墨鐫華)
唐顔真卿二十二字帖
斯人忠義出於天性故其字畫剛勁獨立不襲前蹟挺
然竒偉有似其為人(集古錄)
唐顔真卿真蹟
友人林思源近得顔魯公真蹟一卷其文前後脱落字
尚完整持示予觀之予曰此非魯公不能書也其用夫
隸書澁進法乎今之人但求形似之美譬如美女徘徊
花月之下遇者孰不歎稱其視頎然古君子高情古貌
放浪蒼松喬柏間知之者幾何人哉思源其謹藏之伺
識者然後出焉(林右公輔集)
唐顔真卿書摩利支天經
此經與東方朔贊家廟碑政是一軰書耳勁拔嚴重如
入宗廟中循廧皆禮樂器而秀媚流利有翩翩欲飛浩
然獨往之趣公生平拒禄山誚盧杞叱希烈直氣塞天
地至與陶八八遊得尸觧之術証位上真又有浮游埃
壒之表者其扶人紀而闡玄風皆可於公筆札中見之
昔謂筆為心畫可以觀人於公尤足信也康虞善鍳字
且善鍳人其以余此言為何如(顧起元嬾真草堂集)
唐李華題阮容舊居詩
右題阮容舊居詩小篆書集古錄以為陽冰作今驗其
姓名乃縉雲令李華非陽冰也其字畫亦不工盖陽冰
肅宗上元中嘗令縉雲其篆字石刻尚多有存者歐陽
公亦誤以此詩為陽冰作耳(金石錄)
唐李莒怡亭銘
怡亭在武昌江水中小島上武昌人謂其地為吳王散
花灘亭裴鶠造李陽冰名而篆之裴蚪銘李莒八分書
刻於島石常為江水所沒故世亦罕傳鶠不知何人蚪
代宗時道州刺史韓愈為其子復墓志云蚪為諫議大
夫有寵代宗朝屡諫諍數命以官多辭不拜然唐史不
見其事李莒華弟也治平二年正月十日孟春薦饗攝
事致齋中書東閣書(集古錄)
唐瞿令問書元結窪罇銘
右窪罇銘元結撰瞿令問書次山喜名之士也其所有
為惟恐不異於人所以自傳於後世者亦惟恐不竒而
無以動人之耳目也視其辭翰可以知矣古之君子誠
恥於無聞然不如是之汲汲也(集古錄)
唐瞿令問書元結陽華巖銘
右陽華巖銘元結撰瞿令問書元結好竒之士也其所
居山水必自名之惟恐不竒而其文章用意亦然而氣
力不足故少遺韻君子之欲著於不朽者有諸其内而
見於外者必得其自然顔子蕭然卧於陋巷人莫見其
所為而名高萬世所謂得之自然者也結之汲汲於後
世之名亦已勞矣嘉祐八年十二月二十六日書(集古)
(錄)
唐張增叚行琛碑
此碑名不著而書法遒逸豐美極是當家書者為張增
增無書名亦可以知唐人能書者多矣非此碑則后世
不知有增也按碑行琛者忠烈公秀實父忠烈兄弟四
人長祥穎次公次秀成次同穎史傳不著因為拈出碑
又不署撰文者姓名豈即張增邪忠烈公汧陽人碑在
汧陽完好可搨趙明誠金石錄又有一碑云楊炎撰蕭
王書與此不同而却無此碑豈叚公有二碑邪書之以
俟考(石墨鐫華)
唐陸贄賀蘭夫人墓誌
賀蘭夫人墓誌唐陸贄撰或云贄書也題曰祕書監陸
公夫人墓誌銘而贄自稱姪曾孫此石在常州(集古錄)
唐韓愈題名
右韓退之題名二皆在洛陽其一在嵩山天封宫石柱
上刻之天聖中余為西京留守推官與梅聖俞遊嵩山
入天封宫裴回柱下而去遂登山頂至武后封禪處有
石記戒人遊龍潭者毋妄語笑以黷神龍龍怒則有雷
恐因念退之記遇雷意其有所試也其一在福先寺塔
下當時所見墨蹟不知其後何人模刻於石也治平元
年三月二十二日書(集古錄)
右唐韓退之題名在嵩山天封觀柱盖退之自書又一
夲與石洪等題名在洛陽福先寺乃同遊者所書爾世
間又有退之與大顛書乃國初一學佛者偽作而歐陽
公集古錄以為非偽永叔平生為文宗師退之且力詆
釋氏而獨言此書何邪(金石錄)
唐韓愈與顛師書
右韓文公與顛師書世所罕傳余以集錄古文其求之
既勤且博盖久而後獲其以易繋辭為大傳謂著山林
與著城郭無異等語宜為退之之言其後書吏部侍郎
潮州刺史則非也盖退之自刑部侍郎貶潮州後移袁
州召為國子祭酒遷兵部侍郎久之始遷吏部而流俗
相傳但知為韓吏部爾顛師遺記雖云長慶中立盖并
韓書皆國初重刻故謬為附益爾治平元年三月十三
日書(集古錄)
唐陳諫書韓愈南海神廟碑
右南海神廟碑韓愈撰陳諫書以余家舊藏集夲校之
皆同惟集夲云蜿蜿蜒蜒而碑為蜿蜿蛇蛇小異當以
碑為正今世所行昌黎集類多訛舛惟南海碑不舛者
以此刻石人家多有故也其妄意改易者頗多亦頼刻
石為正也(集古錄)
唐鄭餘慶百巖大師碑
百巖大師懷暉碑權德輿撰文鄭餘慶書歸登篆額又
有别碑令狐楚撰文鄭絪書懷暉者吾不知為何人而
彼五君者皆唐世名臣其喜為之傳道如此欲使愚庸
之人不信不惑其可得乎民之無知惟上所好惡是從
是以君子之所慎者在乎所學楚之文曰太師泥洹茶
毗之六年余以門下侍郎平章事攝太尉泥洹茶毗是
何等語宰相坐廟堂之上而口為斯言皋䕫稷契居堯
舜之朝其語言尚書載之矣異乎此也治平元年七月
十三日雨中書(集古錄)
唐彭朝議書王粲石井欄記
魏侍中王粲石井欄記貞元十七年山南東道節度使
于頔撰掌書記胡證書記一参謀太子舍人甄濟撰判
官彭朝議書云上元三年山南東道節度使來瑱移井
欄置於㐮州刺史官舍故為記甄濟者韓愈所謂陽瘖
避職卒不汚禄山父子事者也其文得之為可喜而朝
議書尤善皆可爱者也(元豐類藁)
唐吳通微魚朝恩碑
右唐魚朝恩碑吳通玄撰通微書朝恩雖以譴死然其
徒如竇文場焦奉超猶居中用事故德宗朝詔為立碑
通玄兄弟於陸贄謗毁抵排無所不至至為朝恩碑則
稱頌功德如此可以見其為人矣(金石錄)
按賈氏談錄言通微為學士工行草然體近吏中州士
大夫效習之謂為院體此碑清圓有餘遒勁不足即所
謂院夲體非邪得顔尚書小許鉤磔便脱此病夏熱偶
題(弇州山人藁)
吳通微為學士工行草然有譏其近吏者此碑清圓婉
逸雖鉤磔小減而亦微有晉之風度觀者當自得之(石)
(墨鐫華)
唐吳通微行書楚金禪師碑
學書之盛莫踰李唐今世雖紙爛墨渝而收者得其一
字猶鳳毛麟角不嫌於少多寳佛塔魯公之書遍天下
而通微此刻僅見之即此可以想見當時之盛矣故世
人有言者曰收藏貴富賞鍳貴精二者我今見之印翁
夫子矣原溥其世守之甲寅三月十八日記(蒼潤軒碑)
(䟦)
唐戴叔倫書撫州六詠
陳公遠得戴容州臨川六詠筆畫疏瘦嬈䴡勁疾不在
唐諸子下然世不以能書名也盖叔倫自以詞學著聞
世少見其書宜其不為人知其後識曰龍沙或疑叔倫
燕人者今考新舊書皆曰豫章或曰其先盖幽都又戴
自宋出無相及也豫章記言章江東岸沙勢如卧龍狀
故叔倫詩曰鄰里龍沙北以沙岸如龍故云(廣川書䟦)
唐林藻深慰帖
唐林藻書世不多見今觀此帖意韻近古字字圓熟甚
可崇尚當寳惜之勿忽延祐丁巳閠正月八日員嶠真
逸河東李倜敬題(書畫題䟦記)
唐林藻深慰帖曾入宣和御府今書譜中止存此帖予
獲收之爱其不經意中天真爛然誠可法也疇齋張仲
夀題於有何不可之堂時延祐戊午九月望日(同上)
古人能書皆善用筆故舉措即有一種風致此卷世不
多見識者宜寳之也黃中敬觀(同上)
林藻書跡世所罕見此帖遒勁濃纖間雜参錯如冠冕
珮玉之士慷慨論議於廟堂之上壁立萬仞而以慈祥
豈弟發之唐人中丁丁者也雜之魏晉書中未易優劣
嚴陵邵亨貞識(同上)
宣和所藏唐林藻深慰帖即此卷也祐陵謂其書婉約
豐妍得智永筆法當時博采止得此帖况後世乎彦廉
當慎寳諸汝陽袁華識(同上)
唐自太宗置弘文館為教飬之地故一時習書者随所
見聞能造其妙林藻盖得智永之法而精者也此卷不
經意書而婉約豐妍纖悉俱備孫過庭云書時有乖有
合此盖得其時之合也宜寳藏之句吳張適識(同上)
右林藻深慰帖藻字緯乾莆田人父披為華陽郡守有
子九人世所稱九牧林氏者也藻貞元七年進士嘗試
珠還合浦賦人謂之神助官至嶺南節度副使有書名
而傳世甚尠宋宣和書譜所載惟此而已今唐帖如歐
虞顔柳世所盛傳者皆不復多見况其餘乎此帖僅一
紙歴數十紀而不失可謂難矣匏翁其永寳之李東陽
志(同上)
右唐林藻深慰帖元人䟦者五李倜士弘河東人官侍
讀學士諡章肅張仲夀希静夲内臣帶學士承旨邵亨
貞復孺睦人寓華亭袁華子英崑山人國初郡學訓𨗳
張適子宜長洲人終宣課大使按諸䟦謂此帖即宣和
書譜所載今驗無祐陵印記惟有紹興二小璽似為思
陵所藏盖南渡後購收先朝書畫民間藏者或有内府
印記即拆裂以獻又當時多屬曹勛龍大淵鍳定二人
目力苦短往往剪去前人題語此帖或民間所獻或經
曹龍之手皆未可知也又有柯九思陳彦廉名印柯字
敬仲天台人官奎章鍳書博士此帖印記特多且有祕
笈字盖其所藏也而仲夀所題亦云嘗藏之彦廉名寳
生泉州富商元末居太倉家有春草堂所蓄書畫極富
袁張二人嘗主其家此䟦又為陳氏題者則此帖經三
氏收藏無疑後歸吳江史明古而吾師匏菴先生得之
故某數獲觀焉今疏夲末如此其詳則俟博雅君子(甫)
(田集)
唐林緯乾書學顔平原蕭散古淡無虞褚軰妍媚之習
五代時楊少師特近之(容臺集)
唐李貽孫書隂真人詩
鄷都宫隂真人祠刻詩三章唐貞元中刺史李貽孫書
元豐四年轉運判官許安世即祠下盡閱其石謂此三
詩真隂氏作如還丹等皆後人託之廼屬知䕫州吳師
孟書既成送觀中於是盡破&KR0008;(音毁見列子)其餘石故今世
不得傳余嘗得舊石夲然獨存此也真人名長生新野
隂氏夲儒生有才思善著書其學類左元放嘗授太清
神丹故世傳其丹經贊文甚古雅亦異東漢時人不知
嘗為此詩也此詩雖然與漢人異不知安世何據而知
余益知前所毁棄未必皆非長生所述葛洪曰長生服
金液半齊其止世間幾千年然後仙去殆古強所謂洪
亦不省也(廣川書䟦)
唐薛希昌遊濟瀆記
右遊濟瀆記唐吏部侍郎逹奚珣撰兵曹參軍薛希昌
八分書濟瀆在今河南濟源縣西三里歲癸酉仲冬予
亦嘗獲遊瀆有祠以祀大濟之神其殿北復有北海神
殿北海之前有池周七百步其西一池周與之等而中
通焉即濟水所聚盖其源自王屋山天壇之顛伏流百
里至此復見東南合流至温縣歴虢公臺入於河禹貢
所謂導沇水東流為濟是也東池俗傳間能出物以應
人之求然率始於三月至四月望而止餘月則否盖春
夏之交泉脈騰沸而濟尤勁疾物隨沸而上人或不取
須臾復沉予之遊也默禱於神願出物以彰靈異道士
云隆寒水泉不動物不能上予笑曰豈有靈神而畏寒
者乎爾姑為我禱久之物竟不能出道士之言始信而
世俗所云皆誕妄也(金薤琳琅)
唐張誼書姜嫄公劉廟碑
右唐姜嫄公劉新廟碑中書舍人高郢撰試大理評事
張誼行書廟在今邠州城南唐邠寧節度觀察使張獻
甫所遷故當時稱曰新廟而高郢為文予昔以尚書郎
出使寧夏道邠謁廟其後稍上有履迹平(爾雅大野曰平俗作坪非)
乃姜嫄履巨人跡所在予為大書履迹平三字俾州官
刻寘廟側盖州人但知有廟而少知乎此故表而出之
(金薤琳琅)
碑在邠州張獻甫為節度作廟祀姜嫄公劉者也高郢
撰張誼書郢事李懷光能引譬忠義不為勢屈卓然名
臣獨為相時不能制王叔文軰耳文尤冗弱殊無足稱
張誼於書家不甚著此書不及王縉而略似柳公權亦
足存也(石墨鐫華)
唐元稹修桐柏宫碑
右唐元稹撰文并書其題云修桐柏宫碑又其文以四
言為韻語既牽聲韻有述事不能詳者則自為注以觧
之為文自注非作者之法且碑者石柱爾古者刻石為
碑謂之碑銘碑文之類可也後世伐石刻文既非因柱
石不宜謂之碑文然習俗相傳理猶可考今特題云修
桐柏宫碑者甚無謂也此在文章誠為小瑕病前人時
有忽略然而後之學者不可不知自漢以來墓碑多題
云某人之碑者此乃無害盖目此石為某人之墓柱非
謂自題其文目也今稹云修桐柏宫碑則於理何稽也
(集古錄)
唐元稹修桐柏廟碑昔歐陽永叔謂刻銘於碑謂之碑
銘後世伐石刻文既非因柱已不宜謂之碑則稹書此
為碑過矣古者朝中庭謂之碑故以碑為節然獨不可
以石刻文遂謂之碑嘗見伏㴞功德銘曰堯碑禹碣歴
古不昧范雲亦謂嘗見異書堯碑禹碣皆為籀文在崆
峒山中此果足信哉余謂稹為此碑亦因是為据(廣川)
(書䟦)
唐李紳書樂毅論
李公垂短小精悍詩最有名時號短李其在翰林與李
德裕元稹同時又號三俊傳稱以文藝節操見用余固
嘗見石刻文字不知其小楷精到如此今世以海字夲
為第一殘闕已多此卷比右軍所書甚小墨蹟具全尤
為可珍詳視邸事固不侔詞意亦卓然過之(攻媿集)
唐柳宗元般舟和尚碑
右般舟和尚碑柳宗元撰并書子厚所書碑世頗多有
書既非工而字畫多不同疑喜子厚者竊借其名以為
重子厚與退之皆以文章知名一時而後世稱為韓柳
者盖流俗之相傳也其為道不同猶夷夏也然退之於
文章每極稱子厚者豈以其名並顯於世不欲有所貶
毁以避争名之嫌而其為道不同雖不言顧後世當自
知歟不然退之以力排釋老為巳任於子厚不得無言
也治平元年三月二十二日書(集古錄)
右唐般舟和尚碑柳宗元撰并書子厚頗自矜其書然
亦不甚工今見於世者惟此與彌陀和尚碑爾雖字畫
小大不同然筆法絶相似歐陽公以為不類又疑他人
借子厚之名者非也(金石錄)
唐柳宗元彌陀和尚碑
右南嶽彌陀和尚碑柳宗元撰并書自唐以來言文章
者惟韓柳柳豈韓之徒哉真韓門之罪人也盖世俗不
知其所學之非第以當時軰流言之爾今余又多錄其
文懼益後人之惑也故書以見余意(集古錄)
右唐彌陀和尚碑柳宗元撰并書以集夲校之不同者
十餘字皆當以碑為正(金石錄)
唐劉禹錫崔羣碑
右唐崔羣碑裴晉公撰劉禹錫書字畫訛缺處多其可
考者羣為武寧軍節度使檢校禮部尚書而唐史夲傳
作兵部其自荆南節度使召拜檢校左僕射太常卿遂
為吏部尚書以卒而傳但云召拜吏部尚書而已皆當
以碑為正羣在憲宗朝號稱賢相是時皇甫鎛方有寵
羣力排其姦然憲宗竟逐羣而相鎛何邪(金石錄)
唐沈傳師黃陵廟碑
右黃陵廟碑韓愈撰沈傳師書昌黎集今大行於世而
患夲不真余家所藏最號善夲世多取以為正然時時
得刻石校之猶不勝其舛謬是知刻石之文可貴也不
獨為翫好而已黃陵碑以家夲校之不同者二十餘事
如家夲言降小君為夫人而碑云降小水之類皆當以
碑為正也嘉祐八年十月十八日書(集古錄)
黃陵碑世以其書為重石久缺剥字滅幾半矣近人以
其完夲售至數萬謂傳師此書特謹重有法不與他石
並也歐陽永叔嘗得其碑謂降小君為夫人據碑為定
其餘猶有可證於書者今考於禮如夫人之為小君自
不失正豈書猶可疑也又若陟方等語大不合於書矣
退之於文嚴整緻密故語妙天下余於黃陵碑疑之詞
不整比而辨事謬誤其謂張愉曰且使後世知有子名
加此於人其誰受之邪穆宗詔曰張愉學古人仕甚修
飾河西有政聲次於李諒則愉之名不待愈而後世知
之矣(廣川書䟦)
唐沈傳師書羅池廟碑
右羅池廟碑唐尚書吏部侍郎韓愈撰中書舍人史館
修撰沈傳師書碑後題云長慶元年正月建按穆宗實
錄長慶二年二月傳師自尚書兵部郎中翰林學士罷
為中書舍人史館修撰其九月愈自兵部侍郎遷吏部
碑言柳侯死後三年廟成明年愈為柳人書羅池事子
厚以元和十四年卒至愈作碑時當是長慶三年考二
君官與此碑亦同但不應在元年正月盖後今傳模者
誤刻之爾今世傳昌黎先生集載此碑文多同惟集夲
以步有新船為陟茘子丹兮蕉黃蕉下加子當以碑為
是而碑云春與猿吟而秋鶴與飛則疑碑之誤也嘉祐
八年六月二日書(集古錄)
唐沈傳師游道林嶽麓寺詩
右嶽麓寺詩沈傳師撰并書題云酬唐侍御姚員外而
二人之詩不見不知為何人也獨此詩以字畫傳於世
而詩亦自佳傳師詩非一體此尤放逸可爱也(集古錄)
長沙之湘西有道林岳麓二寺名刹也唐沈傳師有道
林詩大字猶掌書於牌藏其寺中常以一小閣貯之米
老元章為微宦時游宦過其下艤舟湘江就寺主僧借
觀一夕張帆攜之遁去僧亟訟於官官為遣健步追取
還世以為口實也政和中上命取詩牌而内諸禁中亦
效道林而刻之石遍賜羣臣然不若道林舊碑要不失
真(鐵圍山叢譚)
唐沈傳師柳州井銘
右唐柳州井銘柳宗元撰沈傳師書字畫頗不工疑後
人偽為然以子厚集夲校之不同者數字此夲為善又
恐工人模刻不甚精好爾更俟識者辨之(金石錄)
唐沈傳師出塞詩帖
沈傳師出塞詩鮮于伯機故物見雲煙過眼錄中按海
岳書評稱傳師遺跡有龍游虎踞之勢尤精題署真實
錄也(清河書畫舫)
唐皇甫鎛昭懿公主碑
昭懿公主碑孟簡撰皇甫鏄書公主代宗女也號昇平
公主嫁郭氏公主之號自漢以來始有謂天子之女禮
不自主婚以公主之因以為名爾後世號某國公主者
雖實不以國公為主而名猶不失其義唐世始别擇佳
名以加之如昇平之類是也已失其夲義矣今此碑乃
云諱昇平公主字昇平公主斯莫可曉也已治平元年
八月八日書(集古錄)
唐張弘靖魏博田緒遺爱碑
右唐魏博田緒遺爱碑裴垍撰張弘靖書政和中與柳
公權所書何進㴞德政碑俱為大名尹所毁(金石錄)
唐崔從書崔能神道碑
右崔能神道碑李宗閔撰能弟從書碑云拜御史中丞
持節觀察黔中仍賜紫衣金印按唐世無賜金印者官
制古今沿革不同而其名號尚或相襲自漢以來有銀
青金紫之號當時所謂青紫者綬也金銀者乃其所佩
印章爾綬所以繋印者也後世官不佩印此名虚設矣
隋唐以來有隨身魚而青紫為服色所謂金紫者乃服
紫衣而佩金魚爾宗閔謂賜金印者繆也今世自以賜
緋銀魚袋賜紫金魚袋結入官銜而階至金紫光禄大
夫者遂於結銜去賜紫金魚袋皆流俗相承不復討正
久矣故因宗閔之失并記之治平元年七月二十日書
(集右錄)
唐李翺書李干墓誌
唐太學博士李干誌河南李仲微得其碑以傳然其文
自見昌黎集中惟碑少見故仲微貴之其書李翺亦可
臧也志曰字子漸集無此又以柳賁為泌與集夲異者
唐憲宗紀自作柳泌知李道古誌與此皆誤此誌甚罪
干以丹砂受賁之術以死且以為世戒也又敘歸登食
水銀火射竅節以出李虚中服硫黃致疽發於背李遜
且死始知藥誤孟簡自以得不死藥二年卒盧垣溺出
血肉李道古亦以柳泌藥死海上觀其說者自令聳懼
震恐可終身守之且世亦知尊生矣其夀宜不死卒以
得死雖甚暗庸不此為也或傳退之晚歲頗嗜硫黃卒
以此死白居易曰退之服硫黃一病竟不痊居易言可
信也立論以戒世求世必信公乃自蹈於此何哉余意
以氣血既耗不得如向之時方幸扶衰救疾以冀朝夕
近功不知其患已如干也可以一歎哉(廣川書䟦)
唐張籍墨蹟
張籍書世罕傳者予頃游歴陽見僧寺有收得其墨蹟
與詩刻今覧此帖疑昔所見者唐人大率能書籍雖非
以書名然其用筆皆有法尤可佳也丹陽蘇頌子容題
(蘇魏公集)
唐樊宗師絳守居園池記
絳守居園池記唐樊宗師撰或云此石宗師自書嗚呼
元和之際文章之盛極矣其怪竒至於如此(集古錄)
唐歐陽詹馬寔墓誌銘
馬寔墓誌銘唐歐陽詹撰并書其文辭不工而字法不
俗故錄之寔之事迹亦無足紀也(集古錄)
唐韓秀實李光進碑
李光進碑楊炎撰韓秀實書唐有兩李光進其一光顔
之兄其一光弼之兄弟也此碑乃光弼弟也唐史書此
兩人事多誤新書各為傳以附顔弼遂得其正(集古錄)
唐韓秀弼書臧希晏碑
右金吾衛將軍臧希晏碑朝議郎守衞尉少卿淮陽縣
開國男賜紫金魚袋韓秀弼八分書文多糢糊不可讀
所可辨者其卒以廣德二年八月五日及有懷恪懷亮
語考懷恪碑希晏其長子也書法亦清勁可喜其能不
因開元帝之好而變者乎撰文為銀青光禄大夫行兵
部侍郎清河郡開國公而缺其名當以史証之(弇州山)
(人藁)
唐韓秀弼書李元諒昭德懋功碑
李元諒者駱元光賜姓名也以朱泚之亂能鎮定華州
將徙治隴右故華州人感之行軍司馬董叔經請於天
子立碑述頌也張濛撰韓秀弼分書秀弼手筆固是君
家尚書公嫡派而碑頌駱公詞無虚溢並可重也駱公
封武康郡王諡莊威舊史不收見新唐書此所謂事增
於前者乎(石墨鐫華)
唐黎煟書陽公舊隐碣
右陽公舊隐碣胡証撰黎煟書李靈省篆額唐世篆法
自李陽冰後寂然未有顯於當時而能自名家者靈省
所書陽公碣筆畫甚可佳既不顯聞於時亦不見於他
處以余家所藏之博而見於錄者惟此雖未為絶筆亦
可惜哉嗚呼士有負其能而不為人所知者可勝道哉
(集古錄)
唐徐放書徐偃王碑
徐偃王碑昌黎韓愈撰徐放書碑故在集中以其文相
校不失盖碑近而傳者衆故得不誤愈於此碑序事淹
該華實不似黃陵等碑錯雜無序駸駸上薄漢周不造
其極不止魏晉宋齊糠粃殆盡略無餘習可謂至矣昔
人嘗謂公於文渾然一出於己不蹈藉前人横驁直肆
恢竒衍溢今考其言曰徐不忍鬭其民北走彭城武原
山下百姓隨而從之萬有餘家因號其山為徐山此即
范曄漢書全用其語偃西王母事盡錄穆天子傳朱弓
赤矢采祥瑞志然則愈於文盖亦未嘗不用前人語但
使人不覺如已出也其曰故制樸角昔人常改為桷淮
南子曰堯樸角不斲素題不枅愈於書無不用也(廣川)
(書䟦)
御定佩文齋書畫譜卷七十四
