欽定四庫全書
御定佩文齋書畫譜目錄
第五十一卷
畫家傳七
宋(二)
米芾米友仁
劉涇劉松老
宋子房程堂
范正夫任誼
任粹李時雍
李時敏王穀
范坦黃齊
李公年梁師閔
趙士雷趙孝穎
趙仲佺趙仲&KR0832;
趙士腆趙士表
周純高燾
黃伯思顔博文
韓拙郭思
王持李遠
兼至誠張希顔
任源費道寧
楊寵王道亨
張遠張明
郝士安路皋
郝章王逸民
韓若拙戴琬
徐兢賀真
任安朱宗翼
甯濤甯久中
趙宣陳堯臣
謝堂趙士衍
鄭天民倪濤
司馬寇劉益
富燮薛志
黃宗道朱漸
田逸民李誕
趙廉侯宗古
孟應之宣亨
盧章周照
張戩戰德淳
石珏張擇端
郭道卿郭游卿
高大亨王元通
喬仲常孔去非
馮久照張昌嗣
張賁楊道孚
劉履中劉銓
宋莊賈公傑
李景孟邵少微
李元崇李蕃
劉翼楊祁
李猷李希成
胡竒鮑洵
鮑洋劉浩
劉顯楊威
劉堅郝孝隆
李達楊傑
龔吉吴九洲
張舉趙林
夏奕楊安道
賈行恭周與權
田松王登仕
張武翼張永年
張康年傅逸
王晟盧道寧
丁睎顔葉漢卿
薛彦晦王佐才
陳珍何澄
郭信吕漸
王藻洪子範
趙伯駒趙伯驌
單邦顯揚无咎
揚季衡劉夢良
朱敦儒錢端回
翟汝文廉布
廉孚王利用
靳東發靳詠
魏燮李覺
司馬槐馬和之
畢良史趙士安
趙子澄連鰲
李長茂李時澤
蒙亨鄭希古
劉仲先李昭
趙子雲錢服道
王宗元左建
曹申甫林彦祥
陳善李唐
徐改之徐明
蕭照劉宗古
李端朱光普
楊士賢李廸
王安道衛光遠
曹瑩張紀
李安忠李瑛
王定國蘇漢臣
徐珂朱銳
朱森張浹
顧亮胡舜臣
張著李從訓
李章閻仲
吴炳周儀
周左賈師古
梁松王訓成
焦錫林俊民
馬興祖馬公顯
馬世榮韓祐
劉思義陶忠
游昭李祐之
王洪龍祥
武克温執煥
徐本徐世昌
周珏陸仲仁
范徽猷董亨道
余瑾徐濤
洗仁傑江參
李石雍巘
王會張通
徐確劉清之
徐履王清叔
閻次平閻次于
蘇焯毛松
毛益魯莊
陳椿陳禧
何世昌林椿
彭杲李珏
王思恭趙山甫
朱熹俞徵
顔直之張彦悦
黃某張森
劉訥王温叔
郭拱辰李千能
葉光遠季友直
張訓禮劉松年
張茂陸青
李嵩湯正仲
湯叔用趙與懃
魯之茂吴琚
吴瓌馬遠
馬逵馬麟
徐京夏珪
夏森黃益
蘇堅陳居中
梁楷李確
馮大有于清言
蘇顯祖高嗣昌
白良玉杜大春
蘇元龍趙弁
祝次仲王三錫
閔廷俊林希逸
林泳李仲永
馮安民王能甫
胡潜楊簡
丁權單煒
楊鎮裴叔泳
毛存陳容
陳珩艾淑
茅汝元陳天民
張翼趙師睪
水丘覽雲趙芾
戚仲孫覺
陳宗訓陳左
胡彦龍張翠峰
魯宗貴俞珙
史顯祖顧興裔
崔友諒吴俊臣
李德茂孫必達
陳清波喬鍾馗
喬三教葉肖巖
馬永忠張仲
朱懷瑾朱玉
范安仁陳可久
陳珏陳琳
王華白輝
曹正國顧師顔
宋碧雲徐道廣
謝昇豐興祖
毛允昇錢光甫
方椿年李東
韓侂胄牟益
王輝王用之
周鼎臣楊瓚
陳虞之王柏
趙葵馬宋英
毛信卿李權
樓觀李永年
趙彦張鎡
何青年范彬
劉朴劉耀
曾世賢許廸
周堯敏張瑞衡
楊公傑朱紹宗
周詢王友端
秦友諒畢生
姚亨吴廸
羅仲通田宗源
陸懷道陸琮
時光時建亨
張鎰趙宗夀
盛師顔王鼎
張萬成周吉言
龍升
欽定四庫全書
御定佩文齋書畫譜卷五十一
畫家傳七
宋(二)
米芾
米芾字元章吴人(見書家傳)禮部員外郎知淮陽軍畫山水
人物自名一家(宋史本傳)
芾人物蕭散被服效唐人所與游皆一時名士嘗曰伯
時病右手後余始作畫以李常師吴生終不能去其氣
余乃取顧高古不使一筆入吴生又李筆神采不高余
為睛目面文骨木自是天性非師而能惟作古忠賢像
也又嘗與伯時論分布次第作子敬書練裙圖復作支
許王謝於山水間縱步自挂齋室又以山水古今相師
少有出塵格因信筆為之多以煙雲掩映樹木不取工
細有求者只作横挂三尺惟寳晉齋中挂雙幅成對長
不過三尺褾出乃不為椅所蔽人行過肩汗不著更不
作大圖無一筆關同李成俗氣(畫繼)
米元章善畫能以古為今妙於薰染(周輝清波雜志)
米友仁
米友仁字元暉(芾子見書家傳)亦善書畫世號小米仕至兵部
侍郎敷文閣直學士(宋史本傳)
元章便殿賜對因上友仁楚山清曉圖旣退賜御書畫
各二軸友仁宣和中為大名少尹天機超逸不事繩墨
其所作山水點滴煙雲草草而成而不失天真其風氣
肖乃翁也每自題其畫曰墨戲被遇光堯官至工部侍
郎敷文閣直學士日奉清閒之燕方其未遇時士大夫
往往可得其筆旣貴甚自秘重雖親舊間亦無緣得之
衆嘲曰觧作無根樹能描濛鴻雲如今供御也不肯與
閑人年八十神眀如少壯時(畫繼)
陳叔達善作煙巒雲巖之意吾子友仁亦能奪其善(米)
(芾畫史)
劉涇
劉涇字巨濟簡州人熙寧六年進士中第王安石薦為
經學所檢討歷太學博士因講詩為諸生所服後罷諸
生乞留不報終職方郎中涇米元章之書畫友也善作
林石槎竹筆墨狂逸體製拔俗(畫繼)
劉松老
劉松老字榮祖(劉涇子見書家傳)畫師東坡成都李才元家有
四軸山水上有印文云巨濟震子名松老者八字可見
其高怪不隨俗也成都佛掌骨記實榮祖筆特借米老
名耳(畫繼)
宋子房
宋子房字漢傑鄭州滎陽人少府監選之子復古之猶
子也官至正郎坡公䟦其畫謂不古不今稍出新意若
為之不已當作著色山也又云觀士人畫如閱天下馬
取其意氣所到乃若畫工往往只取鞭策皮毛槽櫪芻
秣無一點俊發看數尺許便倦漢傑真士人畫也又云
假之數年當不減復古初崇觀盛時大興畫學余大父
中書公見其江皋秋色圖甚珍愛之首薦為博士然其
人乃賢胄子不獨以畫取也所著六法六論極其精到
(畫繼)
程堂
程堂字公明眉人舉進士為駕部郎中善畫墨竹宗𣲖
湖州出湖州之門者獨公明入室也好畫鳳尾竹其稍
極重作回旋之勢而枝葉不失向背又登峩眉山見菩
薩竹有結花於節外之枝者茸密如裘即寫其形於中
峰乾明寺僧堂壁間儼如生也又象耳山有苦竹紫竹
風竹雨竹好事者已刻之石成都笮橋觀音院亦有所
畫竹且題絶句云無姓無名逼夜来院僧根問苦相猜
携燈笑指屏間竹記得當年手自栽又作園蔬嘗見紫
芥紫茄二軸奪真也(畫繼)
范正夫
范正夫字子立穎昌人文正公之諸孫長於水墨雜畫
標格高秀余家與之同居潩水多藏其得意之作如訪
戴圖脊令圖竹石圖寄興清遠真士人筆也(畫繼)
任誼
任誼字才仲宋復古之甥也嘗為協律郎後通判澧州
經歷江山佳處䑛筆吮墨輙成圖軸髣髴濃淡清潤可
喜邵澤民為春官才仲正在太常與之同部今其家富
有才仲手跡有南北江山圖平蕪千里圖四更山吐月
圖唐功臣圖斗山煙市圖松溪深日圖又取平生所見
蘭花數十種隨其形狀各命以名如杏梁歸燕丹山翔
鳳之類皆小字隸書記其所見之處邵氏名曰香圃(畫)
(繼)
任粹
任粹才仲之姪能作著色山水(圖繪寳鑑)
李時雍
李時雍字致堯成都人(見書家傳)崇寕中為書學諭寓意丹
青皆不凢作墨竹尤高遂將與文同並馳官至承議郎
殿中丞(宣和畫譜)
李致堯早以書畫名於時(鶴山集)
李時敏
李時敏字致道時雍之弟也(見書家傳)妙丹青之學官至朝
請(宣和畫譜)
王榖
王榖字正叔潁川郾城人儒學之外寓意丹青多取昔
詩辭中意趣寫為圖會鋪置率皆瀟灑居郾城邑之南
城有小亭下臨㶏水榜曰㶏亭南通淮蔡北望箕潁川
原明秀甚類江鄉景物榖常遊其上得助甚多時發其
妙於毫端榖佐京尹又為大理卿(宣和畫譜)
范坦
范坦字伯履洛陽人以父蔭入官善丹青作山水師關
仝李成兼模寫花鳥下筆老健以承議郎徽猷閣待制
致仕(宣和畫譜)
黃齊
黃齊字思賢建陽人擢進士第寓興丹青作風煙欲雨
圖非隂非霽如梅天霧曉霏微晻靄殊有深思曾歷大
司成任朝散郎兵部侍郎(宣和畫譜)
李公年
李公年不知何處人善畫山水運筆立意風格不下前
軰寫四時之圖甚有水雲餘思至於寫朝暮景趣作長
江日出疎林晩照真若物像出沒於空曠有無之間嘗
為提點江浙刑獄公事(宣和畫譜)
梁師閔
梁師閔字循德京師人以資蔭補綴右曹能詩什長於
花竹翎毛取法江南人多就規矩繩墨任左武大夫忠
州刺史提點西京崇福宫(宣和畫譜)
趙士雷
趙士雷(宋宗室)以丹青馳譽於時作鴈鶩鷗鷺溪塘汀渚
有詩人思致至其絶勝佳處往往形容所不及作花竹
多在風雪荒寒之中落筆便與畫家背馳官至襄州觀
察使(宣和畫譜)
趙孝穎
趙孝穎字師純端獻魏王第八子也翰墨之餘雅善花
鳥頗有思致凡池沼林亭所見猶可取像至於模寫陂
湖之間物趣則得之遐想有合乎目擊而親寓之者此
亦人之難宣和元年十一月冬祀圓壇前二日宿大慶
殿宗室宿衛於皇城司宗正廳事孝穎在焉嘗賜所畫
鶺鴒圖以報其進課畫又以示詩人兄弟之意實異眷
也為德慶軍節度使(宣和畫譜)
趙仲佺
趙仲佺字隱夫太宗皇帝元孫也明敏無他嗜獨好漢
晉人文章作詩平易效白居易體至於寫難狀之景則
寄興於丹青故其畫中有詩至作草木禽鳥皆詩人之
思致也官至潤州管内觀察使持節潤州諸軍事潤州
刺史贈開府儀同三司追封和國公諡孝惠(宣和畫譜)
趙仲&KR0832;
趙仲&KR0832;字存道(宋宗室)雅好繪畫每歲成都士大夫有園
圃者花時必縱人遊觀仲&KR0832;載酒行樂以筆簏粉墨自
隨見高屏素壁隨意作畫率有佳趣或求則未必應也
嘗於華陽郡主王憲家林亭間作鴛鴦浦溆頃刻而就
往來觀者無不賞激官至保康軍節度使留後贈開府
儀同三司追封榮國公諡嘉惠(宣和畫譜)
趙士腆
趙士腆(宋宗室)善畫寫寒林晴浦得雲煙晦明之狀甚多
思致往時蘇舜欽有寒雀喧喧滿竹枝輕風浙瀝玉花
飛之句士腆作寒禽畏雪圖類此其他竹石等亦稱是
官至武節郎(宣和畫譜)
趙士表
趙士表宋宗室善山水喜作墨竹思致如鄆王秀潤過
之(圖繪寳鑑)
周純
周純字㤀機成都華陽人後依解潜久留荆楚故亦自
稱楚人少為浮屠弱冠遊京師以詩畫為佛事都下翕
然知名士大夫多與之游而王宷輔道最與相親後坐
累編管惠州不許生還適郡建神霄宫本路憲舊知其
人請朝廷赦能畫人周純來作繪事從之於是憑藉得
以自如其山水師思訓衣冠師凱之佛像師伯時又能
作花鳥松竹牛馬之屬變態多端一一清絶畫家於人
物必九朽一罷謂先以土筆撲取形似數次修改故曰
九朽繼以淡墨一描而成故曰一罷罷者畢也獨㤀機
不假乎此落筆便成而氣韻生動每謂人曰書畫同一
關棙善書者又豈先朽而後書耶初宷未敗會朝士大
尹盛章在焉謂㤀機曰子能為我作圖梅狀遥知不是
雪為有暗香來之意乎㤀機曰此臨川詩湏公自有此
句我始為之盛恨甚未幾宷敗而盛猶為京尹故㤀機
被禍獨酷(畫繼)
高燾
高燾字公廣沔州人自號三樂居士作小景自成一家
清遠淨深一洗工氣眠鴨浮鴈衰柳枯枿最為珍絶(畫)
(繼)
黃伯思
黃伯思字長睿邵武人(見書家傳)河南府戶曹参軍(宋史本傳)
伯思嘗模顧愷之桓温像閻立本文會圖惟不出已意(圖繪寳鑑)
顔博文
顔博文字持約德州人政和八年嘉王榜登甲科長於
水墨宇文季蒙龍圖家有横披十六羅漢其筆法位置
如伯時(畫繼)
顔持約昔以詩畫擅名京師雖登甲科而卒遭竄逐(王)
(庭珪盧溪集)
顔博文長於人物又善墨花(圖繪寳鑑)
韓拙
韓拙字純全南陽人善畫山水窠石著山水純全集(畫)
(史會要)
韓拙山水純全集序云余世業儒縈名薄宦賦性疎野
惟志所適慕於畫探前賢之模範究古今之糟粕自幼
而嗜好至今白頭尚孳孳無倦惟患學之日短自為成
癖爾(山水純全集)
郭思
郭思熙子亦善畫崇觀中應制作山海經圖其中瑞馬
頗得曹韓遺法(畫史會要)
王持
王持字正叔(號沖隱)長安人長於翎毛學崔白嘗於邵氏
見竹棘雪禽二軸極清雅上題云正叔為伯起作崇寧
甲申伯𧺫名振其兄也(畫繼)
李遠
李遠青州人學營丘氣象深遠崇觀間馳名(畫繼)
兼至誠
兼至誠不知何許人大觀初得旨以至誠進所畫山水
意匠精深筆法高古特補將仕郎(畫繼)
張希顔
張希顔漢州人初名適大觀初累進所畫花得旨粗似
可采特補將仕郎畫學諭希顔始師昌後到京師稍變
從院體得蜀州推官以歸不勝士大夫之求多令任源
代作故復似昌(畫繼)
任源
任源漢州人少隸軍籍從希顔久盡得其法(畫繼)
費道寧
費道寧懷安人大觀中以丹青召入畫院尤善花卉多
作交枝(謝肇淛福州府志)
楊寵
楊寵成都人善畫花可亞費道寧(圖繪寳鑑)
王道亨
王道亨郫人七歲能畫大觀間置畫家道亨入學試官
以蝴蝶夢中家萬里杜鵑枝上月三更二句為題乃畫
蘇武牧羊於北海被氊枕節而卧雙蝶飛颺其上又畫
林木扶疎上有子規月正當中木影在地果入首選徽
宗命為畫家錄(張世雍成都府志)
張遠
張遠字行之太原榆次人本士人隱居山間政和中有
河東漕宋姓者親訪其廬邀至公署令畫絹八幅遠請
屏去左右且約漕無相見獨與弟子郝士安評議酣寢
數日忽𧺫下筆頗竆天真兩幅不如意遂焚之以六幅
與宋宋大喜贈送甚厚高謝還廬(畫繼)
張明
張明遠姪也亦以山水擅名比季父則差肩矣(畫繼)
郝士安
郝士安太原榆次人張遠之弟子也事其師甚敬常執
杖屨侍立左右(畫繼)
路皋
路皋并門人畫槖駞兼長鬼神每醉則畫駞不過數筆
捽擉而成頗全生意(畫繼)
郝章
郝章汾州人長於人馬河東稱三絶者謂路皋槖駞郝
章人馬張遠山水也兵火後居閬州已八十每畫一人
一騎則自云雖老矣他人亦做不到也(畫繼)
王逸民
王逸民字逸民永康導江人初為僧名紹祖詩畫俱傚
周㤀機而氣韻懸絶也生平頗負氣政和間改德士則
云我生不背佛而從外道取祠部焚之自加冠巾(畫繼)
韓若拙
韓若拙洛人善作翎毛每作一禽自觜至尾足皆有名
而毛羽有數政宣間而京推以為絶筆又能傳神宣和
末應募使高麗寫國王真會用兵不果行年八十餘(畫)
(繼)
戴琬
戴琬京師人政宣間在翰林恩寵特異工翎毛花竹嘗
入閣供奉後因求者甚衆徽宗聞之封其臂不令私畫
故傳世者鮮(畫史會要)
徐兢
徐兢字明叔歴陽人(見書家傳)宣和書學博士亦善畫(文獻)
(通考)
徐兢畫入神品山水人物俱冠絶嘗作平遠山水以遺
中書舍人韓駒駒曰明叔詩為畫耶畫為詩耶雖濡豪
潄墨成於湏臾而張之絹素或經歲不顧世人所藏多
出他手(徐兢行狀)
賀真
賀真延安人出自戎籍專門山水宣和初建寳真宫一
時名手畢呈其技有忌真者推為講堂照壁實難下手
真亦不辭日醉酒於門衆工皆畢中使促真真以幕圍
壁揮却其徒不數日成作雪林高百尺觀者歎賞衆工
歛衽(畫繼)
任安
任安京師人入畫院工界畫每與山水賀真合手作圖
軸一日安先作横披當中界樓閣分布亭榭滿中以困
真真止作坡岸於下上則層巒疊嶂出於屋杪由是不
能困(畫繼)
朱宗翼
朱宗翼畫院人嘗與任安合手畫慕容夫人宅堂影壁
神州圖樓觀屋木任安主之山水人物宗翼主之(畫繼)
甯濤
甯濤華隂敷水人師范寬多作關右風景其巧過寬而
渾厚藏蓄不及也但樓觀人物纖悉畢呈失於太顯正
如高克明人謂馬行家山水也(畫繼)
甯久中
甯久中濤子又兼畫人物深得出俗之態筆意不減其
父但多平遠道路之景不起峰頂耳(畫繼)
趙宣
趙宣用飛白筆作人物宣和元年試中畫人(圖繪寳鑑)
陳堯臣
陳堯臣婺州人善丹青宣和初登科為畫學正王黼薦
於上擢水部員外郎假尚書使遼堯臣即挟畫學生二
員俱行繪天祚像以歸幷圖其山川險易以上上大喜
擢右司諫(揮麈後錄)
謝堂
謝堂號恕齋善畫竹拂蘭松石窠木清雅可愛官至樞
密使(圖繪寳鑑)
趙士衍
趙士衍號花一相公長於著色山水宣和初進十圖特
轉一官犍為王瑾家有扇面意韻誠可喜少見於世瑾
其甥也故得之(畫繼)
鄭天民
鄭天民字先覺宣和中為郎官山水師巨然(圖繪寳鑑)
倪濤
倪濤字巨濟宣和間為都司一日訪其友戲畫三蠅壁
間自題云何人刻獮猴老眼覷荆棘不如丹青手快意
風雨疾我窮坐詩豪九鼎扛筆力偶然一點汚著紙生
羽翼千言走蚍蜉寧為寸紙逼還當寫君詩十襲同藏
羃今李文正之孫有所畫蜥蜴蝀蟾甚佳(畫繼)
倪濤善畫墨戲草蟲(圖繪寳鑑)
司馬寇
司馬寇汝州人佛像鬼神人物種種能之宣和間稱第
一手多畫翊聖真武於雲霧中現半身觀者駭敬士大
夫奉事皆有靈應(畫繼)
劉益
劉益京師人字益之以字行宣和間專與富燮供御畫
其自得處多取内殿珍禽諦玩以為法不師古本故多
酷似尤長小景作蓮塘背風荷葉百餘獨一紅蓮花半
開創意可喜(畫繼)
富燮
富燮京師人宣和間與劉益同供御布景運思過於益
(圖繪寳鑑)
薛志
薛志字子尚畫院出身長於水墨雜畫然翎毛不逮花
果(畫繼)
志不善設色嘗學於劉益益不肯盡授以非志所長也
明達皇后閣初成左廊有益所畫百猿後志於右畫百
鶴以對之舉動各無相犯頗稱上旨(畫史會要)
黃宗道
黃宗道宣和畫院待詔工蕃馬人物師胡瓌東丹王胡
畫馬得肉東丹得骨宗道二法俱偹畫上寫京師黃宗
道(圖繪寳鑑)
朱漸
朱漸京師人宣和間寫六殿御容俗云未滿三十歲不
可令朱待詔寫真恐其奪盡精神也(畫繼)
田逸民
田逸民濟南人長於墨竹宣和畫院人其所作極美觀
多作敧風冒雪𢃄雨含煙之狀(畫繼)
李誕
李誕河間人多畫叢竹笋籜鞭節色色畢具宣和體也
(圖繪寳鑑)
趙廉
趙廉東都人工山水宣和末甚得幸(圖繪寳鑑)
侯宗古
侯宗古本畫院人宣和末罷諸藝局退居於洛畫西京
大内大慶殿御屏面升龍傑作也(畫繼)
孟應之
孟應之不知何許人入圖畫院精於翎毛嘗見其畫扇
作秋老海棠子著枝已乾而不枯猶𢃄生意坐一白頭
翁生動(畫繼)
宣亨
宣亨京師人久在畫院承平時入蜀終普州兵官精花
鳥初離院時徽宗留之亨辭去旣出當塗命畫者甚衆
不勝煩勞頗厭苦之每云上嘗戒我勿出必為措大所
殃今果然也(畫繼)
盧章
盧章京畿人久在畫院多畫禁中物象如白杏花綠萼
梅白鸚鵡皆其本也(畫繼)
周照
周照畫院人專畫狗作竹石獃子殊有生意(畫繼)
張戩
張戩不知何許人志尚清虚每以琴自娱工畫山水應
奉翰林日徽宗遣其乘舟往觀山水之勝作八景圖(圖)
(繪寳鑑)
戰德淳
戰德淳本畫院人因試蝴蝶夢中家萬里題畫蘇武牧
羊假寐以見萬里意遂魁能著色山人物甚小青衫白
袴烏巾黃履不遺毫髮又作紅花綠柳清江碧岫一扇
之間動有十里光景真可愛也(畫繼)
石珏
石珏家青社父祖並能界畫珏兼畫山水意欲步趨古
人宣和時購求古畫置畫學珏亦畫學生也(蘇天爵滋)
(溪集)
張擇端
張擇端字正道東武人幼讀書遊學京師後習繪事尤
嗜舟車市橋郭徑别成家數(寓意編)
郭道卿郭游卿
郭道卿字仲常游卿字季能熙諸孫皆為郡守頗有家
學仍善畫馬其筆法真季孟也今成都正法保福兩院
有壁傳窠植湖灘與渡水齕草𢃄鴉病馬等跡遂寧官
圃中亦有松鹿石竹(畫繼)
高大亨
高大亨字通叟宣仁聖烈之族長於山水澤民邵侍郎
嘗邀致於家同郭季能兄弟合手畫圖障後卒於瀘(畫)
(繼)
王元通
王元通工山水滄州人師李成為人豪逸每畫竟大呼
竒竒數聲乃得意筆也(圖繪寳鑑)
喬仲常
喬仲常河中人工雜畫師龍眠圍城中思歸一日作河
中圖贈邵澤民侍郎至今藏其家又有龍宫散齋手軸
山居羅漢淵明聽松風李白捉月玄真子西塞山列子
御風等圖傳於世(畫繼)
喬仲常善畫而不易得一貴人待之三年一日欣然索
匹紙為作應真數日而成衆像之外人物鬼神山水樹
石無不畢備以琉璃瓶貯花藕小龜緣茄而上童子隔
瓶注視末有大蛇横碍水簾中節節間斷而意象自全
皆新意也(樓鑰攻媿集)
孔去非
孔去非汝州寧極先生之後長於小筆清雅可玩尤工
草蟲作蟻蝶蜂蟬竹雀甚可觀平生極留意於此凡翹
&KR0008;飛動之物必募小兒求之搜索無遺以類置其翅羽
冊葉中按形為之纖悉畢具(畫繼)
馮久照
馮久照字明遠汾州人少游太學兵亂入蜀寓居渠州
其山水初頗繁冗後因郭熙之孫游卿來為太守盡以
其家學傳之遂一變趙相鼎與之有太學之舊薦於川
路監司由是益得名(畫繼)
張昌嗣
張昌嗣字起之與可外孫筆法旣有所授每作竹必乘
醉大呼然後落筆不可求或強求之必詬罵而走(畫繼)
張賁
張賁字元明池之青陽人為宣州司理工畫(周少隱太)
(倉稊米集)
楊道孚
楊道孚工畫竹(畫史會要)
吕居仁楊道孚墨竹歌云君不見渭川之隂臥龍横千
秋貎取者誰文湖州十年筆意閉黃壌只今妙手惟楊
侯楊侯畫竹盡真跡功奪造化令人愁滿堂回首看下
筆擾擾雲煙亂晴日大叢縱横高入雲斜風落葉秋紛
紛小叢攲傾病無力旁水長根走蒼石門無車馬汙前
川何得隂風動高壁楊侯嘻笑辭未工此意不與丹青
同粉黛初無一錢費酒炙能使千家空韤材遠寄動盈
屋我知子畫無由窮剡溪寒藤不難致湏君放手為雙
叢與我俱隱南山中(聲畫集)
劉履中
劉履中字坦然汴人寓遂寕靈泉山趾壁傳人物筆勢
雄特今遂寧后土祠殿廡内外盡出其手仙佛圖軸亦
其所長(畫繼)
劉銓
劉銓字真儒成都人性好畫所居對聖壽寺寺多唐蜀
名迹真儒終日諦玩至㤀飲食久而自能所畫山水多
以布紋印科葉者唐舊制盖得於壁間也尤精佛像描
墨成染與李道明無異清勁則過之(畫繼)
宋莊
宋莊字臨仲漢傑孫於山水氣韻得家法(畫繼)
賈公傑
賈公傑字千之文元公昌朝諸孫侍郎炎之子學馬賁
而標格過之又作佛像極精細衣縷皆描金而不俗官
至半刺而終(畫繼)
李景孟
李景孟字仲淳善畫馬於其圖軸鍳别精確蓋中原故
家聞見之多也(畫繼)
邵少微
邵少微字叔才澤民侍郎之子也放曠不羈不樂從宦
初為馬曹不一月棄官去則取補官敕牒盡畫飛潜走
伏之物已乃抵於地筆墨草具而有餘意眉倅廳壁有
煙林窠石對宋頤仲所作松石皆存(畫繼)
李元崇
李元崇字季姚文正公裔無盡之甥也官止縣令生平
好畫成癖師范寬清潤可喜尤工雪景士友求之欣然
下筆頃刻而就(畫繼)
李蕃
李蕃字元翰成都人才元曾孫李氏世以書鳴蕃得其
家學轉而為畫種種能之寳相院門天王二壁實出其
手全體聖壽寺范瓊樣但蕃不善布色以俗工代之反
晦其所長後十年用青城山長生觀門龍虎君樣翻天
王二壁於青蓮院門自傅彩遂勝於前(畫繼)
劉翼
劉翼耀州呼為劉評事學范寬而有自得處不知者以
為寬筆(畫繼)
楊祁
楊祁彭州崇寧人善畫竹翎毛有百禽帳又畫籠雞如
生昭覺寺超然堂舊有倦翼知還等壁(畫繼)
李猷
李猷河内人長於鷹鶻精神態度曲盡其妙世所作多
搏搦狐兔鳬鷺之屬流血淋漓頗乖好生之意猷盡反
之嘗見其畫二鷹坐於枯株之上貎甚閑暇略無鷙猛
慘烈之狀而不失英姿勁氣可尚也(畫繼)
李希成
李希成華州人慕李成遂命名初入圖畫院能自晦以
防忌嫉比已補官始出所長衆雖睥睨無及矣(畫繼)
胡竒
胡竒長安人長於蘆鴈何丞相文縝家有四幅圖可觀
(畫繼)
鮑洵
鮑洵京西人工花鳥尤長布景小景愈工(畫繼)
鮑洋
鮑洋洵之弟真魯衛也(畫繼)
劉浩
劉浩(金賚云無錫人)居華隂愛作雪驢水磨故事人物多布景
致意象幽遠筆法輕清(畫繼)
劉顯
劉顯浩子世其業(畫史會要)
楊威
楊威絳州人工畫村田樂每有販其畫者威必問所往
若至都下則告之曰汝往畫院前易也如其言院中人
爭出取之獲價必倍(畫繼)
劉堅
劉堅瀟湘人頗柔媚師范寬樓閣人物種種皆工多作
小圖無豪放之氣(畫繼)
郝孝隆
郝孝隆太原人師李成今成都信相寺有所畫四壁(畫)
(繼)
李達
李達京師人尤長位置好作沙汀遠岸含蓄不盡之意
一時妙手也(畫繼)
楊傑
楊傑閬州人長於鬼神每下筆必先畫手足四支然後
用三兩筆成就全體(畫繼)
龔吉
龔吉不知何許人長於畫兔人所不及(圖繪寳鑑)
吴九州
吴九州燕人善畫鹿窮盡番鹿之態牛鹿馬鹿養茸退
角老嫩之别無不曲盡其似(畫繼)
張舉
張舉懷州人亦山水家其性不羈好飲酒與羣小日游
市肆作鼓板社每得畫貨必盡於此尤長濺瀑(畫繼)
趙林
趙林字子安懷州人李士舉提刑家有林所畫不凋圖
步驟營丘(畫繼)
夏奕
夏奕不知何地人工翎毛雙流張庭堅家有野鴨鸂鶒
兩軸極精詳鸂鶒作對而皆雄盖求脱俗也(畫繼)
楊安道
楊安道九江人學范寬山水用焦墨太重耳(畫史會要)
賈行恭
賈行恭北地人善佛道鬼神尤長於巨人大馬(畫史會)
(要)
周與權
周與權長沙人善佛道鬼神(畫史會要)
田松
田松舞水人工畫道釋人物筆法勁健傅染輕淡(圖繪)
(寳鑑)
王登仕
王登仕畫佛道像别具一體衣𢃄飄薄(圖繪寳鑑)
張武翼
張武翼名諒工道釋人物其蹟為畫家格範世所稱院
體是也(圖繪寳鑑)
張永年
張永年武翼子後事劉益學花島(圖繪寳鑑)
張康年
張康年武翼子有父風(圖繪寳鑑)
傅逸
傅逸京師人工畫人物師張諒善描染(圖繪寳鑑)
王晟
王晟景陵人師張諒長而變法尤善山水初學張戩而
後變體(圖繪寳鑑)
盧道寧
盧道寧少事張諒工畫人物尤精傅染作山水師賀真
多作寒林古木用墨恬淡(圖繪寳鑑)
丁睎顔
丁睎顔字令子書畫皆精全似李伯時嘗有所畫孝經
(圖繪寳鑑)
葉漢卿薛彦晦王佐才
葉漢卿薛彦晦王佐才俱善墨竹(圖繪寳鑑)
陳珍
陳珍蜀人畫花竹學徐熙(圖繪寳鑑)
何澄
何澄長沙人工畫神佛因其祖曾收武洞清畫本甚多
觀習久之得其遺意然後落筆自幼及長無日不作老
而愈勤傅染簡淨不假重色(圖繪寳鑑)
郭信
郭信京師人補畫院賜緋待詔或云熙之裔工畫道釋
落筆細秀亦善山水得李成惜墨法氣象清曠其皴搶
又類賀真亦一代竒筆也(圖繪寳鑑)
吕漸
吕漸洛陽人工畫佛像威儀雄偉尤善山水窠石深得
位置(圖繪寳鑑)
王藻
王藻工牛馬(圖繪寳鑑)
洪子範
洪子範東京人工人物山水(圖繪寳鑑)
趙伯駒
趙伯駒字千里優於山水花果翎毛光堯皇帝嘗命畫
集英殿屏賞賚甚厚多作小圖流傳於世官至浙東路
鈐轄(畫繼)
宋宗室如千里希遠皆得丹青之妙(牛戬畫評)
趙伯驌
趙伯驌字希遠伯駒弟和州防禦使少從高宗於康邸
以文藝侍左右(宋史本傳)
伯驌長山水花木著色尤工(畫繼)
趙公希遠及其兄千里博涉書史皆妙於丹青以蕭散
高邁之氣見於豪素嘗耳其論畫寫人物動植畫家類
能具其相貎但吾軰胸次自應有一種風規俾神氣翛
然韻味清遠不為物態所拘便有佳處況吾所存無媚
於世而能合於衆情者要在悟此故二公以一圓墨舒
卷萬象俱受聖知凡所落墨皆縹囊玉軸為上方珍玩
(松隱集)
單邦顕
單邦顯學趙千里畫林木山水不及師花卉蜂蝶粗可
髣髴(牛若麟吴縣志)
揚无咎
揚无咎字補之號逃禪老人南昌人也祖漢子雲其書
從才不從木高宗朝以不直秦檜累徵不起又自號清
夷長者水墨人物學李伯時梅竹松石水仙筆法清淡
閑野為世一絶(圖繪寳鑑)
揚補之作紙梅下筆便勝花光仲仁嘗游臨江城中作
折枝梅於樂工矮壁至今往來士夫多往觀之江西人
得補之一幅梅價不下百千金(洞天清錄)
揚季衡
揚季衡補之姪畫墨梅甚得家法又能作水墨翎毛(盧)
(廷選南昌府志)
劉夢良
劉夢良與揚季衡同邑亦善寫墨梅(南昌府志)
朱敦儒
朱敦儒字希真河南人(見書家傳)官至鴻臚少卿(宋史本傳)
秦檜當國有攜希真畫山水謁檜檜薦於上頗被眷遇
與米元暉對御輒畫而希真耻以畫名輒退避不居常
告親友曰吾非善畫者所畫多出錢端回之手其實非
也(畫繼)
錢端回
錢端回戚里人也善寫平遠朱希真每借其名自諱曰
敦儒非善畫者皆出端回手也(畫繼)
翟汝文
翟汝文字公㢲丹陽人(見書家傳)紹興初參知政事尤善畫
有佛道像及楚天春曉圖傳於世(秦梁無錫志)
廉布
廉布字宣仲山陽人妙年登科官至武學博士以聫貴
姻坐累遂廢終身後居紹興專意繪事山水林石種種
飄逸師東坡幾於升堂(畫繼)
廉孚
廉孚布子亦有父風(圖繪寳鑑)
王利用
王利用字賓王潼州人舉進士終䕫憲書畫皆能光堯
皇帝頗愛其書畫則山水長於人物精謹而已不及其
書也(畫繼)
靳東發
靳東發字茂遠官止州倅其性多能尤工畫藝人目之
為靳百會集古今諫諍百事以為圖號百諫圖(畫繼)
靳詠
靳詠字少張東發子也主簿於郫長於山水尤為多能
(畫繼)
魏燮
魏燮字彦密北人長於水墨雜畫光堯見之喜動天顔
除浙西参議(畫繼)
李覺
李覺京師人字民先自號方平九友嘗為明節皇后閤
掌牋後流落於廣州長於山水每被酒則綳素於壁以
墨潑之隨而成象曲盡自然之態(畫繼)
司馬槐
司馬槐字端衡官参議以畫得名於紹興初(攻媿集)
馬和之
馬和之錢唐人紹興中登第善畫人物山水筆法飄逸
務去華藻自成一家高孝兩朝深重其畫毛詩三百篇
母篇俱畫一圖官至工部侍郎(陳善杭州志)
畢良史
畢良史字少董(見書家傳)紹興間進士善作窠木竹石雲龍
(圖繪寳鑑)
趙士安
趙士安長於墨竹不遵川派好作筀竹殊秀潤與石室
體製大異(畫繼)
趙子澄
趙子澄字處度廉介脩潔流落巴峡四十年藉添差禄
以自給長歌詩能畫紹興末官秭鄉士子重其風度每
載酒從之游一日乘醉入小肆見素壁可愛案上拈秃
筆作濺瀑勢欲動屋筆力極遒壯(畫繼)
連鰲
連鰲字仲舉吉州人自號石臺居士精於長短句工畫
魚幾於徐白紹興間人(畫繼)
李長茂
李長茂汶陽人為蜀使者以畫山水稱(金石錄)
李時澤
李時澤遂寕人初為僧受業於成都金地院熟游中原
多觀古壁見武洞清所畫羅漢豁然曉觧得其筆法兵
亂歸蜀即以畫名圓悟住昭覺日大殿旣成命畫十六
羅漢及文殊普賢藥師菩薩等像(畫繼)
蒙亨
蒙亨華州人初為僧兵火後偶其兄從軍遂置軍中屯
綿州學其鄉人甯濤得典刑也(畫繼)
鄭希古
鄭希古河東人長於平畫每出新意輒過人初未甚精
紹興初遇郝章於閬州居相近一日章病希古視候甚
謹病已章感其誠盡傳其法(畫繼)
劉仲先
劉仲先成都人善山水照覺方丈僧堂内外皆仲先筆
(畫繼)
李昭
李昭字晉傑鄄城人李文靖之曾孫蔡文忠公曾外孫
也以恩廕任江州德化尉長於墨竹自云他人以蕭疎
為能余以重密為巧吾之墨竹一派不譲湖州又善墨
花小筆亦能山水學范寬紹興間死於江南(畫繼)
趙子雲
趙子雲江西人能作一筆畫凡寫人面及手描畫頗工
至衣摺則如草符篆一筆而就盖不欲蹈襲自成一家
爾(圖繪寳鑑)
錢服道
錢服道畫潮出海門圖能於筆墨間同功造化置萬里
波濤於一堂之上(李彌遜筠溪集)
王宗元
王宗元不知何許人家居石橋人遂目為石橋王專學
惠崇作池塘小景頗有野趣(圖繪寳鑑)
左建
左建西京人用逸筆畫村田樂(圖繪寳鑑)
曹申甫
曹申甫工木石風竹與梵隆為畫友(圖繪寳鑑)
林彦祥
林彦祥紹興間人臨盧鴻草堂圖小米跋其後(圖繪寳)
(鑑)
陳善
陳善紹興間人學易元吉畫猿獐禽鳥花果頗能逼真
傅色輕淡過於林吴(畫史會要)
李唐
李唐字睎古河陽三城人徽宗朝曾補入畫院建炎間
太尉邵淵薦之奉旨授成忠郎畫院待詔賜金帶時年
近八十善畫山水人物筆意不凡尤工畫牛高宗雅愛
之嘗題長夏江寺卷上云李唐可比唐李思訓(圖繪寳鑑)
徐改之
徐改之山水學李唐(圖繪寳鑑)
徐明
徐明改之之子畫山水似其父(圖繪寳鑑)
蕭照
蕭照濩澤人頗知書亦善畫靖康中流入太行隨李唐
南渡唐盡以所能授之紹興中入畫院其畫山水人物
異松怪石蒼琅古野惜用墨太多書名於樹石間(畫史)
(會要)
劉宗古
劉宗古京師人宣和間以待詔官至成忠郎後歸江左
朝廷方尋訪車輅式而宗古進本稱旨(金賚云紹興二年進車輅式稱)
(旨)除提舉車輅院其畫人物長於成染不背粉水墨輕
成但筆墨纖弱耳(畫繼)
劉宗古畫人物山水佛像(畫史會要)
李端
李端汴人宣和畫院待詔紹興間復官作梨花鳩子得
法(圖繪寳鑑)
朱光普
朱光普字東美汴人南渡補入畫院學左建畫村田樂
及農家迎婦等圖亦善山水(圖繪寳鑑)
楊士賢
楊士賢宣和待詔紹興間至錢唐復舊職賜金帶工山
水人物師郭熙多作小景山水林木勁挺可取(圖繪寳鑑)
李迪
李迪河陽人宣和莅職畫院授成忠郎紹興間復職畫
院副使賜金帶工畫花鳥竹石頗有生意山水小景不
迨(圖繪寳鑑)
李迪亦畫犬(畫史會要)
王安道
王安道宗李迪花鳥(圖繪寳鑑)
衛光遠
衛光遠畫花鳥師李迪(圖繪寳鑑)
曹瑩
曹瑩畫花鳥師李迪(圖繪寳鑑)
張紀
張紀錢唐人師李迪工畫花竹禽獸不及其師(陳善杭)
(州志)
李安忠
李安忠居宣和畫院歷官成忠郎紹興間復職畫院賜
金𢃄工畫花鳥走獸差高於迪尤工捉勒山水平平(圖)
(繪寳鑑)
李瑛
李瑛安忠子畫花竹禽獸紹興年畫院待詔(圖繪寳鑑)
王定國
王定國汴人隨吴郡王渡江居臨安花鳥師李安忠亦
學二崔筆法傅色輕淺清雅不凡後郡王薦入仕賜金
紫(畫史會要)
蘇漢臣
蘇漢臣開封人宣和畫院待詔師劉宗古工畫釋道人
物臻妙尤善嬰孩紹興間復官隆興初畫佛像稱旨補
承信郎(圖繪寳鑑)
徐珂
徐珂蘇漢臣婿學婦翁畫人物得其遺意(畫史會要)
朱銳
朱銳河北人宣和畫院待詔紹興間復職授迪功郎賜
金𢃄工畫山水人物師王維尤好寫騾綱雪獵盤車等
圖形容布置曲盡其妙筆法類張敦禮(圖繪寳鑑)
朱森
朱森銳之弟亦工山水人物凡布置行筆俱不逮兄(圖)
(繪寳鑑)
張浃
張浹宣和畫院待詔畫人物山水師郭熙紹興間復官
賜金𢃄(圖繪寳鑑)
顧亮
顧亮宣和待詔師郭熙畫山水人物與張浹同流落江
左紹興間復職賜金帶(圖繪寳鑑)
胡舜臣張著
胡舜臣張著俱學郭熙山水與張浹顧亮同門各得熙
之一偏亮能作大幅巨軸浹喜布置著畫重山疊巘頗
繁冗舜臣謹密雖皆不逮其師然後人亦無及之者(圖)
(繪寳鑑)
李從訓
李從訓宣和待詔紹興間復官補承直郎賜金帶工畫
道釋人物花鳥位置不凡傅采精妙高出流軰(圖繪寳)
(鑑)
李章
李章杭人從訓之後善畫人物著色山水(圖繪寳鑑)
閻仲
閻仲宣和百王宫待詔工畫人物絳色山水尤工畫牛
紹興間復官補承直郎畫院待詔賜金帶筆法頗粗俗
(圖繪寳鑑)
吴炳
吴炳毗陵人畫折枝花鳥巧奪造化紹興間為畫院待
詔錫賚特厚(朱昱毗陵志)
吴炳采繪精緻富麗(圖繪寳鑑)
周儀
周儀宣和畫院待詔善畫人物謹守法度清秀入格承
應摹唐畫有可觀紹興年復官賜金帶(圖繪寳鑑)
周左
周左山水人物師周儀(圖繪寳鑑)
賈師古
賈師古汴人善畫道釋人物師李伯時紹興畫院祗候
其白描人物得閒逸自在之狀(圖繪寳鑑)
梁松
梁松隸畫院師賈師古描寫飄逸青過於藍(畫史會要)
王訓成
王訓成山東人為人物山水描寫粗惡紹興畫院待詔
名餅&KR0008;王當時上方所尚蕭李之迹故訓成不得志而
死(畫史會要)
焦錫
焦錫宣和院人紹興復舊職為畫院待詔師石恪畫人
物(圖繪寳鑑)
林俊民
林俊民紹興畫院待詔習范寬山水(圖繪寳鑑)
馬興祖
馬興祖河中人賁之後紹興間待詔工花鳥人物山水
高宗每獲名跡卷軸多令辨驗(畫史會要)
馬公顯馬世榮
馬公顯弟世榮興祖子俱善花禽人物山水得自家傳
紹興間授承務郎畫院待詔賜金帶(圖繪寳鑑)
韓祐
韓祐石城人尤善寫生小景花鳥草蟲染色筆法可並
石頭王紹興畫院祗候(圖繪寳鑑)
劉思義
劉思義紹興間待詔專畫青綠山水拙於布置善於傅
色亦不足觀(畫史會要)
陶忠
陶忠工水墨山水紹興中人(圖繪寳鑑)
游昭
游昭(圖繪寳鑑云紹興間人)木石師李唐畫牛乃其所長(陸游劒)
(南集)
李祐之
李祐之東京人紹興間居臨安寫佛像鬼神尤工牛馬
(圖繪寳鑑)
王洪龍祥
王洪龍祥俱蜀人紹興中習范寬山水(圖繪寳鑑)
武克温
武克温上京人紹興間工蕃馬(圖繪寳鑑)
執煥
執煥紹興中殿前使臣以人物名(畫史會要)
徐本
徐本紹興時人工雜畫(畫史會要)
徐世昌
徐世昌石城人本之從子工花鳥(圖繪寳鑑)
周珏
周珏紹興時人專畫水(畫史會要)
陸仲仁
陸仲仁高郵人畫王右軍支道林許遠游三高圖以獻
晁以道(張表臣珊瑚鈎詩話)
苑徽猷
苑徽猷字箕叟善墨竹(松隱集)
董亨道
董亨道畫吴江圖(松隱集)
余瑾
余瑾(高宗時人)曹勛有題余瑾畫八景詩(松隱集)
徐濤
徐濤善寫真王庭珪有贈寫真徐濤詩序云世言畫工
喜作鬼魅謂荒誕易圖也故傳神寫照為難聞徐濤畫
雲溪老子作幅巾芒鞵蕭散之狀見者以為甚似作詩
求之(盧溪文集)
洗仁傑
洗仁傑(高宗時人)高登有洗仁傑為祖雲翼寫真贊(高登東)
(谿集)
江參
江參字貫道江南人長於山水形貎清癯嗜茶以為生
初以葉少藴左丞薦於宇文湖州季蒙今其家有泉石
五幅圖一本筆墨學董源而豪放過之(畫繼)
江參居霅川深得湖天之景平遠曠蕩盡在方寸山水
學董源而豪放過之趙叔問居三衢治園築舘取楚詞
之言名曰崇蘭嘗與陳簡齋程致道從容其中貫道為
之圖命畫史各繪像其上乃賦詩焉曾被召至臨安有
旨館於府治(畫史會要)
李石
李石字知幾資州人少負才名旣登第以趙逵莊叔薦
任太學博士出主石室就學者如雲閩越之士萬里而
來刻石題諸生名幾千人蜀學之盛古今鮮儷今倅成
都醉吟之餘時作小筆風調遠俗蓋其人品旣高雖游
戲間而心畫形矣(畫繼)
雍巘
雍巘字幼山興元人善山水作巖崖枯木雲氣墨梅尤
佳舉進士屢免(畫繼)
巘善墨竹(畫史會要)
王會
王會字元叟為朝請大夫工花竹翎毛頗拘院體蕊葉
枝莖觜爪毛羽竆極精細不遺毫髮(畫繼)
張通
張通鄜延人長於仙佛初居利州今居興元(畫繼)
徐確
徐確不知何許人居臨安供應御前傳寫名播中外(畫)
(繼)
劉清之
劉清之字子澄臨江人(見書家傳)孝宗時太常寺主簿(宋史)
(本傳)
聳寒圖劉子澄所作(周必大平園集)
徐履
徐履(孝宗時人)淳熙間省元徐履殿試用卷子寫一枝竹題
曰畫竹一竿送上試官(張端義貴耳錄)
王清叔
王清叔號惺齋開封人乾道間進士學廉宣仲枯木竹
石(畫史會要)
閻次平閻次于
閻次平弟次于皆仲之子能世其學而過之畫山水人
物工於畫牛次平髣髴李唐而跡不逮意次于又次之
孝宗隆興初進圖畫稱旨補次平將仕郎次于承務郎
畫院祗候賜金帶(圖繪寳鑑)
蘇焯
蘇焯漢臣子能世其學隆興畫院待詔(圖繪寳鑑)
毛松
毛松崑山人(一作沛人)善畫花鳥四時之景(張昶吴中人物)
(志)
毛益
毛益松子乾道中畫院待詔工畫翎毛花竹尤能渲染
似欲飛鳴有黃鸝出谷荷塘柳燕等圖傳於世(方鵬崑)
(山志)
魯莊
魯莊杭人工人物乾道間祗應修内司(陳善杭州志)
陳椿
陳椿杭人習郭熙山水乾道間祗應甲庫(陳善杭州志)
陳禧
陳禧金陵人乾道時工雜畫(畫史會要)
何世昌
何世昌淳熙畫院人工花鳥(圖繪寳鑑)
林椿
林椿錢唐人工花草翎毛瓜果皆師趙昌傅色輕淡生
意藹然淳熙中待詔畫院賜金帶以寵之(浙江通志)
彭杲(一作臯)
彭杲錢唐人師林椿畫花果寫生(圖繪寳鑑)
李珏
李珏從訓子能世其業淳熙待詔(畫史會要)
王思恭
王思恭寫周必大真又繪平園圖(平園集)
趙山甫
趙山甫京口人淳熙中習老米山水(圖繪寳鑑)
朱熹
朱熹字元晦一字仲晦徽州婺源人(見書家傳)追封徽國公
諡曰文(宋史本傳)
文公親傳已像刻於徽州筆法衣摺深得道子家數今
世尚有傳本(閩畫記)
俞徵
俞徵字子清吴興人作竹石得文蘇二公遺意清潤可
愛光宗朝任大理少卿號且軒(畫史會要)
顔直之
顔直之字方叔號樂閒吴郡人以人物名(畫史會要)
張彦悦黃某
張彦悦黃某俱建陽人朱子文集云鄉人新作聚星亭
欲畫荀陳遺事於屏間而窮鄉僻陋無從得本張黃二
生能考究車服制度想像人物風采觀者皆歎其工(閩)
(畫記)
張森
張森字材叔建人以能模寫晦菴翁名江湖間藝工也
而多從名公卿游氣象猶士也非若世之庸手但能看
人顔面弄粉墨(李昂英文溪集)
材叔之筆能傳文公所不可傳(真西山集)
劉訥
劉訥字敏叔楊萬里題三老圖序云劉訥敏叔秀才寫
乘成先生平園相國及余為三老因署其後云劉君寫
照妙通神三老圖成又一新只道老韓同傳好被人指
點也愁人(誠齊集)
王温叔
王温叔善寫真楊萬里有贈寫真水鑑處士王温叔詩
(誠齊集)
郭拱辰
郭拱辰三山人登晦菴之門游戲丹青善寫照(攻媿集)
李千能
李千能江西人能和墨及畫梅(攻媿集)
葉光遠
葉光遠能寫照樓鑰云頃在朝行葉處士光遠為余寫
照置於山林中旣掛冠再寄一圖為老人星狀(攻媿集)
季友直
季友直為范成大作冰天桂海二圖冰天畫使北渡黃
河時桂海畫佛子游巖道中也(范成大石湖集)
張訓禮
張訓禮舊名敦禮避光宗諱改今名學李唐山水人物
恬潔滋潤時軰不可及劉松年師之著色青綠如趙千
里筆法(畫史會要)
劉松年
劉松年錢唐人居清波門俗呼為暗門劉紹熙畫院學
生師張敦禮工畫人物山水神氣精妙過於師寧宗朝
進畊織圖稱旨賜金帶院人中絶品也(陳善杭州志)
張茂
張茂杭人光宗朝隸畫院作山水花鳥俱精緻小景更
佳(畫史會要)
陸青
陸青師李唐作山水得筆法用墨清秀簡易不凡喜用
濃墨木葉不分唯風雨圖最佳紹興畫院待詔(圖繪寳)
(鑑)
李嵩
李嵩錢唐人少為木工頗遠繩墨後為李從訓飬子工
畫人物道釋得從訓遺意尤長於界畫光寧理三朝畫
院待詔(圖繪寳鑑)
湯正仲
湯正仲字叔雅江西人揚補之甥後居黃巖號閒菴開
禧年貴仕善畫梅竹松石清雅如傅粉之色水仙蘭亦
佳(畫史會要)
墨梅類以白黑相形湯君始出新意為倒暈素質以反
之得舅氏揚補之遺法醖藉敷腴青出於藍(朱子文集)
湯叔用
湯叔用叔雅之弟亦工墨梅(圖繪寳鑑)
趙與懃
趙與懃號蘭坡居處州青田嘉熙間知臨安府以右文
殿修撰奉祠善臨摹古畫作墨竹亦佳(畫史會要)
魯之茂
魯之茂號雪村善畫梅竹寧宗朝仕為郎(畫史會要)
吴琚
吴琚字居父號雲壑汴人(見書家傳)慶元間以鎮安節度使
留守建康作墨竹坡石品自不俗(畫史會要)
吴瓌
吴瓌琚弟工畫竹(畫史會要)
馬遠
馬遠興祖孫世榮子畫山水人物花禽種種臻妙院人
中獨步也光寧朝畫院待詔(畫史會要)
馬逵
馬逵遠兄得家學之妙畫山水人物花果禽鳥疏渲極
工毛羽燦然飛鳴生動之態逼真殊過於遠他皆不逮
(圖繪寳鑑)
馬麟
馬麟遠子能世家學然不逮父遠多以已畫上題作麟
畫盖欲麟得譽故也為畫院祗候(陳善杭州志)
徐京
徐京宗馬遠山水(圖繪寳鑑)
夏珪
夏珪字禹玉錢唐人寧宗朝待詔賜金帶畫人物醖釀
墨色如傅粉之色筆法蒼老墨汁淋漓雪景全學范寬
院中人畫山水自李唐以下無出其右者(陳善杭州志)
夏森
夏森珪子亦工山水(陳善杭州志)
黃益
黃益畫山水學夏珪(圖繪寳鑑)
蘇堅
蘇堅焯子慶元間待詔工道釋人物(畫史會要)
陳居中
陳居中嘉泰年畫院待詔專工人物蕃馬布景著色可
亞黃宗道(畫史會要)
梁楷
梁楷東平相義之後善畫人物山水道釋鬼神師賈師
古描寫飄逸青過於藍嘉泰年畫院待詔賜金帶楷不
受挂於院内嗜酒自樂號曰梁風子院人見其精妙之
筆無不驚伏但傳於世者皆草草謂之減筆(圖繪寳鑑)
李確
李確白描學梁楷(圖繪寳鑑)
馮大有
馮大有宋承事郎居吴門七歲能文善畫蓮為隂晴風
雨四種閒情寄寫精巧入神放情山水時稱高士(牛若)
(麟吴縣志)
于清言(一作青年)
于清言晉陵人工畫荷花獨步一郡寕宗朝以荷花障
進特旨授承節郎浙西安撫司計議官(朱昱毘陵志)
青年嘉定間專畫荷花草蟲世號于荷(圖繪寳鑑)
蘇顯祖
蘇顯祖錢唐人嘉定待詔工山水人物與馬遠同時筆
法亦相類但少弱俗呼其畫為沒興馬遠(畫史會要)
高嗣昌
高嗣昌珣從子師李唐作山水寒林古木嘉定間畫院
待詔(畫史會要)
白良玉
白良玉錢唐人工畫道釋鬼神寧宗朝畫院待詔(陳善)
(杭州志)
杜大春
杜大春蜀人善畫梅筆墨無幾如在籬落(陳傅良止齋集)
蘇元龍
蘇元龍號野塘戴復古題姚雪蓬使君所藏蘇野塘畫
云此我故人野塘蘇元龍之墨蹟中有石屏老淚痕又
與野塘添一筆(石屏集)
趙弁
趙弁字祖文東郡人至臨安諸公貴人愛之凡秘書省
及新作政府所畫照壁多出其手今存雪圖風度可想
(平園集)
祝次仲
祝次仲字孝友(見書家傳)善畫山水朱文公最嘉其丹青為
之題詠(萬廷謙龍游縣志)
王三錫
王三錫善傳神魏了翁有贈畫工王三錫傳神詩(鶴山集)
閔廷俊
閔廷俊以善畫待詔翰林於人物為工内出古諸名賢
像於資善堂嘗模得之唯肖(張安道樂全先生集)
林希逸
林希逸字肅翁號竹溪又號鬳齋福清人(見書家傳)官考功
員外郎(閩書)
林希逸善繪事(王得臣麈史)
林泳
林泳希逸子善墨竹自號艮齋(福州府志)
李仲永
李仲永善畫墨梅姜特立詩云寫竹如草書患俗不患
清畫梅如相馬以骨不以形墨君曩有文夫子蟬腹蛇
跗具生意當時一𣲖屬蘇公雨葉風枝略相似花光道
人執天機信手埽出孤山姿陳玄幻却西子面此妙俗
士那能知近時賞愛揚補之補之嫵媚不足竒李生於
梅却有得高處自與前人敵倒暈疎花出古心暝雲暗
谷藏春色我一見之三歎息意足不暇形模索君若欲
求之點畫胡不去看江頭千樹白(姜特立梅山續槀)
馮安民
馮安民得圖像三昧未見倫比且能自持不苟取悦於
人顇澤醜好直與造物者同坯冶於筆端而無敢設焉
(廖剛高峰先生集)
王能甫
王能甫温潤博雅噐局高遠探古之餘感物寓意見諸
揮灑之間莫不種種高妙(陳剛中北山集)
胡潛
胡潛善畫鶴劉弇題胡潛畫鶴歌云薛公鶴手高唐世
其人已逐東波逝儻得胡生肖似歸古人未必今人非
(劉弇雲龍先生文集)
楊簡
楊簡字敬仲慈溪人(人稱慈湖先生)乾道五年舉進士寳歴元
年以寳謨閣學士大中大夫致仕贈正奉大夫(宋史本傳)
慈湖喜作墨竹有石本横枝傳世(圖繪寳鑑)
丁權
丁權字子卿會稽人善畫竹自述竹譜(孫鑛紹興志)
單煒
單煒字炳文(見書家傳)好古博雅與姜白石友善畫竹(畫史)
(會要)
楊鎮
楊鎮字子仁嚴陵人號中齋尚理宗周漢國公主墨竹
在鄆王員大夫間藴藉可觀(畫史會要)
裴叔泳
裴叔泳字德游號靜菴居士錢唐人與楊中齋駙馬為
書畫友善寫蘭竹枯木怪石上有嘉善堂印(陳善杭州)
(志)
毛存
毛存杭人父伯益坐韓侂胄黨流嶺表存乃䟦涉數千
里函骨歸葬人稱篤孝善墨竹水石如楊中齋裴德游
諸人皆宗之號勿齋人但謂之毛門司(陳善杭州志)
陳容
陳容字公儲自號所翁長樂人端平二年進士歷郡文
學倅臨江入為國子監主簿出守莆田詩文豪壯善畫
龍得變化之意潑墨成雲噀水成霧醉餘大呌脱巾濡
墨信手塗抹然後以筆成之或全體或一臂一首隱約
不可名狀曾不經意而得皆入神妙時為松竹學柳誠
懸鐵鈎鎖之法寳祐間名重一時垂老筆力簡易精妙
絳色者可並董羽(閩畫記)
陳珩
陳珩字行用號此山所翁之弟善龍水時亦作水墨枯
荷折葦蟲魚蟹鵲墨極有生意官至朝請郎(閩畫記)
艾淑
艾淑字景孟建安人早遊太學善畫龍與陳所翁同舍
時稱二妙亦工竹石仕為海寧軍節度判官(閩書)
茅汝元
茅汝元號靜齋進士善墨梅人以艾竹茅梅為稱(畫史)
(會要)
陳天民
陳天民福清人幼隨父遊泰山學日觀道士知歸子葡
萄盡得其妙(福州府志)
張翼
張翼字性之號竹林金陵人初學畫於胡彦龍成於盛
師顔人物道像雜迹外尤工逸筆居杭時嘗為巨璫羅
大節作導引四圖各系以自製小贊羅上直時張於直
舍中理宗顧見之曰此畫格工緻可於閣下開版竟不
問誰筆(圖繪寳鑑)
趙師睪
趙師睪字從善伯驌子舉進士第除寳謨閣直學士(宋)
(史本傳)
師睪善畫花(畫史會要)
水丘覧雲
水丘覧雲杭人善效米南宫作山水逼真又善寫照(陳)
(善杭州志)
趙芾
趙芾鎮江人作人物山水窠石江勢波浪金焦二山有
氣韻筆力師古人無院體惜乎僅作一郡之景意不遠
耳(圖繪寳鑑)
戚仲
戚仲寳慶年殿司軍士善絳色山水師楊士賢兼畫虎
師李迪左手書戚仲字多喜作江海圖扇面(畫史會要)
孫覺
孫覺善水墨白描毛女筆力細巧寳慶待詔(畫史會要)
陳宗訓
陳宗訓杭人師蘇漢臣畫道釋人物仕女描染未精人
呼為鐵陳紹定年畫院待詔(圖繪寳鑑)
陳左
陳左仕女宗陳宗訓(圖繪寳鑑)
胡彦龍
胡彦龍儀真人畫人物天神寒林水石描法用大落墨
自成一家格法紹定間以薦為待詔(畫史會要)
張翠峰
張翠峰淮陽人師胡彦龍專畫龍神雷部天將(圖繪寳)
(鑑)
魯宗貴
魯宗貴錢唐人花石鳥獸描染極佳尤長寫生雞雛鴨
黃最有生意紹定待詔(畫史會要)
俞珙
俞珙錢唐人師梁楷畫人物山水布景著色逼真但筆
法纖弱紹定間畫院待詔(陳善杭州志)
史顯祖
史顯祖杭人工人物士女青綠山水端平間畫院待詔
(陳善杭州志)
顧興裔
顧興裔錢唐人專師馬和之筆法設色俱不逮淳祐年
畫院待詔(畫史會要)
崔友諒
崔友諒金陵人畫道釋人物絳色山水多作大幅雪景
及小簇淳祐待詔(畫史會要)
吴俊臣
吴俊臣江南人淳祐間畫院待詔善人物山水多作雪
景師朱銳(圖繪寳鑑)
李德茂
李德茂迪子能世其業淳祐待詔(畫史會要)
孫必達
孫必達錢唐人善畫釋道鬼神師蘇漢臣淳祐間待詔
(陳善杭州志)
陳清波
陳清波錢唐人多作西湖全景(畫史會要)
喬鍾馗喬三教
喬鍾馗喬三教(按二人當是以畫鍾馗畫三教擅名當時者)寳祐待詔(畫史)
(會要)
葉肖巖
葉肖巖杭人寳祐間作人物小景類馬遠專工傳寫(畫)
(史會要)
馬永忠
馬永忠錢唐人寳祐待詔出李嵩之門嵩多令永忠代
作(畫史會要)
張仲
張仲工畫花禽筆法可並林椿亦善人物山水寳祐待
詔(畫史會要)
朱懷瑾
朱懷瑾錢唐人寳祐間畫院待詔轉福王府使臣工山
水人物樹木窠石作雪景用墨全師夏珪謹守規矩不
敢肆筆(陳善杭州志)
朱玉
朱玉錢唐人號柳林朱善畫天神雷部兵將寳祐年待
詔(陳善杭州志)
范安仁
范安仁錢唐人寳祐間畫院待詔善畫魚俗呼為癩子
(陳善杭州志)
陳可久
陳可久寳祐間待詔工畫魚四時花木師徐熙上花下
魚筆力意淺用色鮮明(圖繪寳鑑)
陳珏
陳珏錢唐人號桂巖善畫人物著色山水寳祐年待詔
(陳善杭州志)
陳琳
陳琳珏子能世其學(陳善杭州志)
王華
王華景定間畫院待詔工花鳥(圖繪寳鑑)
白輝
白輝良玉子能世其學寳祐年畫院待詔(圖繪寳鑑)
曹正國
曹正國字良有景定待詔工道釋人物(畫史會要)
顧師顔
顧師顔杭人師李嵩畫道釋人物景定間待詔(陳善杭)
(州志)
宋碧雲
宋碧雲景定間畫院待詔工花鳥兼善人物(畫史會要)
徐道廣
徐道廣(杭州志云號古巖)杭人花鳥師樓觀景定待詔(畫史會)
(要)
謝昇
謝昇杭人善畫花竹仕女景定間待詔(陳善杭州志)
豐興祖
豐興祖錢唐人工畫人物山水界畫花禽師李嵩景定
畫院待詔(圖繪寳鑑)
毛允昇
毛允昇益子景定中畫院待詔工花鳥(吴中人物志)
錢光甫(圖繪寳鑑云一作光普)
錢光甫杭人專科畫魚帶景精妙如法可愛景定間畫
院待詔(陳善杭州志)
方椿年
方椿年錢唐人工人物道釋著色山水神仙故實景定
祗候(畫史會要)
李東
李東不知何許人理宗時嘗於御街鬻其所畫村田樂
常酣圖之類僅可娱俗眼耳(圖繪寳鑑)
韓侂胄
韓侂胄字節夫魏忠獻王琦曾孫以父任入官歷閣門
祗候宣贊舍人開禧中平章軍國事封平原郡王加太
師(宋史本傳)
韓侂胄善水墨竹石所畫大葉琅玕自稱太師竹卷軸
上用安陽開國印記(圖繪寳鑑)
牟益
牟益字德彩理度朝人畫入能品(圖繪寳鑑)
王輝
王輝錢唐人理度朝畫院祗候人物道釋頗工亦能作
山水嘗用左手描寫遂目為左手王(陳善杭州志)
王用之
王用之輝子畫道釋人物(圖繪寳鑑)
周鼎臣
周鼎臣杭人師王輝畫道釋人物(陳善杭州志)
楊瓚
楊瓚字繼翁號守齋度宗朝女為淑妃官列卿好古博
雅善琴能作墨竹(畫史會要)
陳虞之
陳虞之字雲翁號止所温州人咸淳初進士深於易作
墨竹每見竹折小枝就日影視之皆欲精到歷官揚州
教授終奉議郎(圖繪寳鑑)
王柏
王柏字會之婺州金華人號長嘯更魯齋嘗從黃幹得
朱熹之傳聘為麗澤上蔡兩書院師諡曰文憲(宋史本)
(傳)
魯齋梅竹之妙不妄與人世罕知之(圖繪寳鑑)
趙葵
趙葵字南仲咸淳二年授少師武安軍節度使進封冀
國公贈太傅諡忠靖(宋史本傳)
趙冀公墨梅石刻在中吴虎丘寺(陳基夷白齋集)
馬宋英
馬宋英温州人放達能詩至錢唐遊淨慈寺寫古松於
壁題云磨出一錠兩錠墨埽出千年萬年柏月明烏鵲
誤飛来蹋枝不著空歸去丁大全丞相賞其詩畫急命
索之人忌其能閟不令出作墨梅竹俱妙(圖繪寳鑑)
毛信卿
毛信卿失其名温州人屢試無成放意詩酒畫竹自給
號篔山杭人得其片幅轉售於市輙爭取之自言大竹
畫形小竹畫意得法於趙牧之(圖繪寳鑑)
李權
李權錢唐人咸淳祗候工山水人物師梁楷(畫史會要)
樓觀
樓觀錢唐人工畫花鳥人物山水得夏珪筆法傅色亦
絶似之咸淳間畫院祗候與馬遠齊名(陳善杭州志)
李永年
李永年嵩之姪世其家學咸淳畫院祗候(圖繪寳鑑)
趙彦
趙彦汴人居臨安不入畫院開市畫扇得名作人物山
水細碎深遠(畫史會要)
張鎡
張鎡字功父號約齋清標雅致為時聞人詩酒之餘能
畫竹石古木(畫史會要)
何青年
何青年錢唐人善畫釋道人物(陳善杭州志)
范彬
范彬錢唐人善畫人物山水師李權劉朴其弟子也(陳)
(善杭州志)
劉朴
劉朴畫人物師范彬又師梁楷(畫史會要)
劉耀
劉耀朴子畫人物世其學(畫史會要)
曾世賢(一作士賢)
曾世賢工山水翎毛點染綽有神氣傳真亦臻妙境(閩)
(書)
許迪
許迪毘陵人工草蟲師居寧作黃花紫菜妙臻神品(朱)
(昱毘陵志)
周堯敏
周堯敏字禹卿號學山畫竹宗文湖州頗有逼真處(過)
(庭訓平湖志)
張瑞衡
張瑞衡鎮江人畫木石有名以進士調句容縣尉(畫史)
(會要)
楊公傑
楊公傑不知何許人畫小景禽鳥得荒閒之趣(圖繪寳)
(鑑)
朱紹宗
朱紹宗畫人物猫犬花禽描染精邃遠過流軰隸籍畫
院(畫史會要)
周詢
周詢錢唐人善界畫楼閣占籍后邸少與人書故所傳
不多(陳善杭州志)
王友端
王友端不知何許人工畫獵犬亦善花鳥(圖繪寳鑑)
秦友諒
秦友諒毗陵人少為縣吏善草蟲其花卉未可言工特
於蟬蝶之類傅色輕妙人頗稱之(圖繪寳鑑)
畢生
畢生文簡公諸孫寓居吴郡工牡丹甚有生意(吴中人)
(物志)
姚亨
姚亨畢生婿能傳其業(吴中人物志)
吴迪
吴迪字泰之杭人畫梅蘭竹石蕭散可喜號心玉道人
(陳善杭州志)
羅仲通
羅仲通汴人好畫墨竹頗自珍惜故傳世絶少所作殊
精緻但類院體行筆巧妙乏蕭散氣象(圖繪寳鑑)
田宗源
田宗源字子濟東京人習范寬山水尤工雜畫後居金
陵(圖繪寳鑑)
陸懷道
陸懷道通州人習田宗源山水作濺瀑出而無源流而
不散(畫史會要)
陸琮
陸琮工山水蕃馬學田宗源(圖繪寳鑑)
時光
時光大名人習賀真山水筆蹟細碎喜作短松怪石密
林茅樹後居鎮江(圖繪寳鑑)
時建亨
時建亨光子小字烏郎亦能畫(圖繪寳鑑)
張鎰
張鎰字季萬北人後居滁州水口善草書尤工山水得
破墨法(圖繪寳鑑)
趙宗壽(圖繪寳鑑作君壽)
趙宗壽臨安人工傳寫及仕女(陳善杭州志)
盛師顔
盛師顔金陵人工雜迹及道釋像仕女泥面每用北螺
青或煙墨水淡開謂之青蛾粉白有一種富貴氣象(畫)
(史會要)
王鼎
王鼎北人善人物仕女山水宗徽廟頗粗俗(圖繪寳鑑)
張萬成
張萬成花鳥宗林椿(圖繪寳鑑)
周吉言
周吉言仕女宗李嵩(圖繪寳鑑)
龍升
龍升善小景花竹山水學夏珪馬遠(圖繪寳鑑)
御定佩文齋書畫譜卷五十一
