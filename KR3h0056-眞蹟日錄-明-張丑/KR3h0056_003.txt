真蹟日錄卷三
明張丑撰
劉原父墨蹟南華秋水篇(按此條已刻書畫舫今刪)
梁武帝異趣帖愛業愈深一念修怨永墮異趣君
示此帖前後不全當是子敬得意書或者見其作
釋氏語遂以為梁武帝書一何陋也肻堂題時萬歷
丙午冬仲十有四日大令書法外拓散朗而多姿
此帖非大令不能辦彼恐一念墮于異趣而書法又
深含竒趣耳太原王野題(真蹟圖按此蹟書畫舫未詳記且無王肻堂)
(王野題識故再刻之米菴自䟦已刻不重列)
戴嵩烟郊縱牧圖(神品)烟郊縱牧竟何心部曲餘音
尚可尋莫訝披圖觀小景太平風物似桃林兩兩
三三野水邊從來鼻孔不曾穿桃林散后難收拾賴
有幽人畫裏傳曾作經耕罷春臯雨一蓑周原風
景自融和紋身不入田單陣扣角番成&KR1108;戚歌翡翠
一川芳草潤臙脂萬點落花多牧童歸去來何晚空
帶斜陽下小坡秦權烟草青溪放不歸源頭相喚
自相呼畫師窺到無人處畱得天真入小圖張潛
晩牧江濱近水湖一聲羌管笑相呼戴嵩乘興奪真
筆寫入烟波水墨圖狄戴倒載干戈事已空桃林
縱牧為成功而今四海皆寧一模入雲山慘澹中杜
衷古岸垂楊畔清溪淺水間畫工分布了任伴夕
陽閒高謙(真蹟)
趙千里著色杜拾遺春遊圖君不見洛陽城闕天中
起九衢歌管東風裏柳滿河橋花滿蹊車馬紛紛若
流水是時臣甫年少未解愁尋芳時造酒家樓水邊
麗人茫不省騎驢直過曲江頭朝吟飲東阡夕醉宿
南陌殘杯饜富兒險語驚狂客樽空酒盡更典衣醉
中看盡青山色明月滿身歸去遲花落花開春不知
數書累上不見錄始恨窮老身流離宫中况失銜花
鹿咫尺龍蛇起平陸房相門下死何辭嚴武牀前生
不足風流事往今幾年一觀圖畫一凄然空餘金薤
琳琅屑可以上繼古詩三百十一篇臨川黎近憶
昨開元繁盛時選勝遊行恩命垂妝車餙馬載歌管
山幽水曲增光儀流風一代足追賞好事拾遺尤任
竒朝回春衣送酒媪蹇驢獨騎常酣嬉濃芳亂馥攪
詩思欬玉歕珠文錦施曲江韋曲幾名勝旁鉤近摭
無纖遺辭華自緣家法好醉態不受山公嗤風塵斯
須變京國六馬倉皇狩西蜀兩肘穿露謁行在轉眼
春興成悲戚漂萍蹤跡誰復憐主翁交好繇宿昔築
堂買田頗生事浣花溪路行來熟瀼西風物似優游
杜陵門戶何翻覆百年感慨寳應際語雖浩汗情蕭
索此圖風致入模寫豈是流離愁局促酒債寧論俸
錢少玉山每仗蒼頭力當時才士滿官署何不招擕
豈性癖若遇襄陽孟浩然便當一笑𢋫三百天台張
廷壁為惜花開花又飛馬蹄到處澹㤀歸春光總
入丹青筆千古王孫聲價希清河張翥蹇驢䭾過
曲江頭滿面春風兩鬢秋何事先生醉如許非關多
飲是多憂葵丘王徵(真蹟劉右圖劉松年同作趙圖精圖古前元題詠極多)
(今在項氏)
李伯時老子出關圖右老子出關圖一卷傅色運筆
人物高古豈舜舉輩能畫且不能摹擬矣直見令尹
致問&KR1451;翁俯荅之意宛然數千載于目前神品也余
特定為李龍眠所作無疑後學沈周䟦孔子大聖
也猶問禮于老耼今尹何人而致敬乞言亦可見其
賢矣此圖模寫當時之態已盡知畫者必能賞之延
陵吴寬題
閻立德王會圖
虞□□芮芮國波斯國百濟國
胡密丹白題國靺國中天竺
獅子國北天竺&KR0008;槃陀武興國
龜兹國倭國高麗國于闐國
新羅國宕昌國狼牙脩鄧至國
周古柯阿䟦檀建平蛋女蛋國
余觀閻立德所畫王會圖本諸唐貞觀間太宗事可
見古之賢君以德歸萬國蓋昔三代盛時化格昆蟲
鳥獸民俗敦美周之民從之如歸市夫帝王之治順
之則歸逆之則去後至戰國暴秦以下無可觀者太
宗平定之後以詩書賜外邦文化所至率賓遐荒其
庶幾乎有國家者觀此孰無感焉是圖誠為後世珍
鑑又非庸常繪畫所能以擬也耶是宜寳也子山記
僧蘭谷得故畫蠻夷二十四國圖以示余傅色沉
實而筆力能各盡其態誠可珍玩也按唐貞觀三年
東謝蠻酋元深入朝中書侍郎顔師古請依周太史
為王會圖會昌中黠戛斯既破回鶻其君長阿熱遣
使者上書言狀宰相李德裕亦請為圖以示後世有
詔以鴻臚所得續著之黠戛斯本堅昆國也唐制凡
蕃客至鴻臚訊其國山川風土為圖奏之御前上于
職方殊俗入朝者圖其容状衣服以聞此所以詔鴻
臚也宣和畫譜則以王會圖為閻立德之筆云又按
宋祥符間判鴻臚寺張復亦請以朝貢諸國繪畫其
衣冠采錄其風俗為四夷述職圖注輦國王羅茶羅
乍遣使娑里三文貢方物而張復復圖其衣冠上之
今者有元大德被海内外四夷萬國莫不尊親來謳
來歌混處無間孰得而畢状哉於乎盛矣金華王餘
慶古先哲王區分中外重譯來王厥德乃大成周
之隆八方會同各以其職來獻鎬宫不承武王垂拱
而治爰作王會貽法厥世日蜮月螖桂海冰天踰沙
軼幕叩闕請前火齊錯落浮琛沉羽道路如織歸我
天府春王三朝九夷賓將庭燎晰晰璧玉華光削衽
解辮十百其耦象胥舌人繽相先後施于後世爰及
有唐貞觀之治洽于要荒朝貢紛紜服章詭異惟天
可汗是依是庇乃詔曲臺乃命鴻臚乃命良工繪王
會圖咫尺滇池跬步瀚海狼居龍堆滅沒揜靄丹崕
礫石墨水流澌一幅之間氣候屢移龜兹之樂巴渝
之舞登于縑素鶱其欲舉昭揭邃宇以遠休聲羣公
縱觀劍佩鏘鳴維圖之設有勸有戒惇德允云蠻夷
冠帶聖皇鑒此無怠無荒日益月增山梯海航王
會未書職貢莫紀時而颺之以對嘉祉右余館試
王會圖贊吳君擕此卷請書聊為書之損菴堂
(真蹟圖廣川畫䟦上王會敘錄當入此)
俞子中書黃庭經(萬歴乙未夏五二日解嘲堂裝)
黃庭經上有黃庭(云云)可長生(永和等十五字不書原六十行俞)
(六十五行其五十行後另一紙合縫)(後字素紙格式行)(隔水綾)俞紫芝臨黃
庭經仍似趙吳興用筆若無印欵便命之趙書矣董
其昌題己亥七月八日後學文彭焚香盥手敬觀
于友恭堂趙承旨得鍾紹京黃庭用筆漸實俞紫
芝親遊趙公之門宜其此作與他書不同也嘉靖己
亥七月八日文嘉敬題(真蹟)
宋黃庭堅草書談道章帖(泥金標題)祖教迥異祖意迥
然傳一句教中廣布引三乘淨名倒嶽雷聲吼鶖子
孤潭月影澄鄽市賣魚忘進級巖林飼虎望超升雖
知同體權方便也似炎天日裏燈學難得妙按
心學道海如塵認得曹溪有幾人若使聖凡無罣礙
便應磚瓦是脩真瞥然一念邪思起已屬多生放逸
因不遇祖師親指的論機開口本難陳問來祇對
不得莫誇祗對句分明執句尋言從教門只合文
殊便是道虧他居士默無聲見人須棄䭾門物知路
仍忘穉子名儻若不疑言念盡何妨默默過浮生
無指的不居南北與東西上下虛空豈可齊現小
毛頭猶道廣變長天外尚嫌低頓乾四海紅塵起能
燭三塗黑業迷如此萬緣皆屬惺更須前路問曹溪
自樂僻執雖然僻執不風流懶出松門數十秋
合掌有時慵問佛折腰誰肻見王侯電光浮世非堅
久欲火蒼生早晚休自藴本來靈覺性不能蹩步挂
山頭問荅須知起倒問荅須教知起倒龍頭蛇
尾自欺漙如王秉劍由王意似鏡當臺待鏡觀眊眼
參差千里莽低頭思慮萬重灘若於此道爭源見何
翅前程作野干言行相扶言語行時不易行如
烏如兔兩光明守關晝夜精勤得非是貧瞋懈怠生
菩薩尚猶難說到聲聞寫就輒論評然無地住長閒
坐誰料龍神來捧迎一句子一句子言不可盡
颯然會了奈渠何非干世事成無事祖教心魔是佛
魔貧子喻中明此道獻珠偈裏顯張羅空門有路平
兼廣痛切相招誰肻過古今大意古今以佛示
東南大意幽微豈易參動指掩頭元是一斜眸拊掌
固非三道吾舞笏同人會不□彎弓作者諳此理若
無師印授欲將何見語言談僧德潤贈道者一
語真空出世間可憐迷者蟻循環此生勝坐三乘樂
好句長吟萬事閒秋月圓來看盡夜野雲散去落何
山到頭自了方為了休討經函叩祖關雲頂山德
敷談道廿章傳燈但錄十首去取亦未必然然窮僻
處無文字但隨傳燈書之耳書至此腕中痛欲脱
都不成字自不可讀古人作草云意在筆前又云有
錐畫沙法銀鉤蠆尾折釵股筆又有屋折壁漏觀公
主家擔夫爭道公孫大娘舞劍器瀏離渾脱乃能造
微入妙故可貴也若余所作草無復有是又未嘗規
行矩步學古人但隨意塗令紙黑耳不知世間人那
用求討懷藏耶(其長四丈)(真蹟)
唐臨禊敘真蹟䟦文皇始得蘭亭真蹟命湯普徹馮
承素諸葛貞趙模各臨搨以賜羣臣後又命虞褚諸
侍臣别為臨倣固定武以下石本之所自出者也此
真承素真蹟昔見其子若孫而今見其祖矣山中人
柳貫題唐太宗詔供奉官四人臨摹褉帖趙模諸
葛貞得其筆意湯普徹得其形似而馮承素於形意
二者兼有之此卷精神飛動下於右軍真蹟一等信
希世之珍也翰林學士承旨嘉議大夫知制誥兼
修國史兼太子贊善大夫金華宋濓記(真蹟)
寳晉齋簡帖(本朝能書人帖門寳晉書簡帖上)芾頓
首再啟今歲□□□聖奏計故事代□奏也使節到
都八月半例九月䟦行司西上十月到國門我公可
到南都左右復西也餘並人吏面占芾頓首再行
芾頓首再拜蒙教廿一日望屈大旆(云云)大夫丈節
下太夫人玉裕萬福不及拜别怏怏老妻伸奉泊
趙婇郡君各希加愛芾再行芾頓首再拜右丞資
政春官恩主鈞席仲秋漸涼恭惟台候動止萬福即
日芾蒙恩昨以四月忝命改官盡緣知奬沒齒曷報
六月被遣此邑聞台旆將至遲遲留七月以俟一識
威采面感恩紀謁令弟始知不可俟抱悒之官近亦
得令弟書始知對簾遂力疾作書以布下情其餘俟
趨省詣府造門叩閤所懷非紙所罄不宣門生米芾
頓首再拜右丞資政春官恩主(台席)謹空十一月
廿一日芾頓首上留守大資政丈鈞坐私居乏□□
伺竟阻迨攀大旆此情惘惘念蒙令弟拂拭而久與
明甫遊也故自竭有以獻惟公宏恕其愚而矜其志
之善也願公開懷以待天下之士猶恐人之不自信
勿以泥塗之久懷廷尉牓門之心深閉固拒以絶天
下之士願以常情□□□□躬行高世之事忘恩冤
會通致出人意外晏然為明主安一世之人起治功
致太平□□下誠之所瞻望中夜而興披衣□筆草
略死罪死罪右簡尺先臣芾真蹟臣米友仁鑒定
恭䟦芾頓首再啟故人作發運使都不照管下邑
今十連作帥當似臨淮縣長官時故事但一片心脾
依舊佳在不知委悉得過否芾皇恐再拜倅同官
來江寧宰少小相識父處刁幕熟鄉人一戎同官來
須少過從亦是未得報間同出入游山之人三處是
飯主人貴人出入難不敢牽率知客位牓甚嚴此為
常人設耳豈米老有不得船之理呵呵俟面干也芾
皇恐再行糖霜大治喉咽甘辛尤能發散令化佳
芾頓首真麝香一齊置痛處薰透氣立安芾咨
芾頓首再拜聞公有官職壓人之說是何言□公世
德清茂才高望重越自小官慨然任天下事宜比馬
周此未足賀□友固不奉佞也望日文德門多見諸
公獨不見公何也癬方須得大段所□方傳恐前書
真不逹□□芾頓首再行知有令郎之戚此難遣
也能書第二兒廿歲化去痛□心肝至今皓白云由
也癸□□至今二兒二女老年何(缺文)再到卒三姊
□□□□□懷落魄不□□(缺文)日佳般木亦須
限外毋奪農時佳苦暑米可約過敝邑良食利人自
愛草草芾頓首上瀹川宣德明悊閤下芾頓首再
拜久違□者幸兹邂逅不謂行役莫獲少延節旄以
寫傾慕昨日繼見舟次不可俟留刺怏怏而歸適蒙
雅誨且承食已首塗方寒千萬珍養訓仲相聚道意
謹附便陳情早凍草草芾皇恐上運副朝散老兄節
下芾皇恐頓首專介踵門蒙手教荷温眷有加自
承鹽邑還日夕排比宿司以俟臨按杳不聞好鄙弃
下邑乃如此耶忽大熱恭惟比日尊體清勝芾挹冰
中夕公私懼曠莽有何所聞且以見教在替數月矣
過熱遂可射舟治行矣謹附使上謝不宣芾頓首再
行管勾推官丈閤下不應武康清溪(云云)新聲舞
翠鸞芾皇恐再行彦稽提學大□□□節下抱疾
之官□□百事皆委薛候改□槐堂為寧一堂射
堂去敗堵悉見北山萬叠命曰仰止堂于甲兄可謂
無負矣芾衰落之人每臨一事歎仰兄精力不已力
疾□專使不宣芾皇恐頓首彦叶太史公提舉節下
四月旦日狀芾啟衰晚辱誤恩法不可辭祗益悚
懼蒙教賀重其慚悚附使且此草草芾頓首亦虛吾
友不煩如此前言甚易當必不到入臺章也呵呵
餓殺客也芾頓首安中吾友昨夕作此簡未及遣
承寵誨荷垂眷今早食改作晩阻城外約來早告顧
舟中北城外一飯幸甚幸甚芾頓首芾頓首再行
先白吾友疎展晤思企暑中起居何如小兒未聞師
誨願以童蒙之道不□之謹遣侍筆硯于左右惟久
要終始造成之悚悚異日報德不宣芾頓首再行先
白吾友同舍萬福芾頓首再啟比苖幕過道從(云)
(云)久彼留也芾頓首再啟十一日芾皇恐大雨恭
惟台候萬福名筆為亂道遂□汙矣七月一日大年
約來蒲池閱畫能一□寺乎草草芾頓首再啟公震
太尉(台坐)芾皇恐蒙教審台候萬福牌寫了久(云)
(云)兒子入寺撿未得也區區别啟芾皇恐上公震太
尉(台坐)古紙三月十一日芾啟頓首衰老蒙誤恩
徑西不得少留以承二君子動止伏惟珍愛珍愛芾
頓首再行(安中學士巨中吏部)二友麾下芾頓首再拜運使
大夫丈節下昨以手拙附專介以代占謝恭想已達
左右即日春和恭惟神明相佑尊體動止萬福芾即
日蒙恩未即詹望伏乞對時精調興寝下情虔祝謹
因便介附□起居不備門吏米芾頓首再拜運使大
夫丈節下黻補填尚少八日以新府公至理須出
見□□□假登舟至真滁日移疾告□本未審尊意
如何黻蒙恩有素不勝傾倒之至黻頓首芾皇恐
來早為一麵□少延道韻只今衩衣在此烹茶久俟
芾皇恐府公少監大夫公右宣和南宫舍人寳晉
米公芾字元章真蹟六十四帖分五卷中興初思陵
以萬幾之暇垂意筆法始好黃庭堅書故戒石之銘
以頒而方國之一札皆似之後復好公書以其子敷
文閣直學士友仁侍清燕而宸翰之體遂大變追晉
&KR1922;唐前無合作珂家所藏詔墨幾百軸以歲月考之
良是是故紹興間公書盡歸九禁而世罕傳最後赤
水得珠頤神北内躬御寳跗製翰墨志多紀公遺事
益知帝心簡注惟公是嗜是帖蓋天上本有内府圖
書可識前五帖嘉泰壬戌正月得之中都范氏次十
帖開禧丁卯五月得之李本寧客何師說又次四十
帖嘉泰戊辰二月得之京師官鬻者又次九帖己巳
歲八月得之德清李氏其間四詩同卷不復别贊
曰論書自晉始蓋自其□□之清而流之于妍□□
□代又以其習尚之□□□之于專維唐設科自□
□言作成自初歐褚爭先薛靚張顛顔真柳便中世
而後雖經生楷隸猶得以揚鑣而鳴鞭五季日卑有
宋興焉士以德進捨藝之偏既窒其進取之塗故世
之以書名家者皆不雜以人而純乎天更八葉之豐
豫乃設學而詳延有芾者出集其大全蓋繇羲獻而
來遡崇觀而前或營萃而拔棘或宫牆而及肩或小
醇而大疵或舍正而取權六書之統殆所謂芾之死
而失其傳也巘巘喬嶽洋洋大川草木風雲波濤蛟
黿我系此評其然豈然較三十里後八百年相臺岳
珂撰(宋刻石帖)
唐子畏寫生東家有棗西家食張氏靈芝還與張信
道楚弓憑楚得春風處處自生光獻之求芝漢文
得之同氣相求蓋有自也唐寅(真蹟)
芾啟壁上山水二幀暫借一閱芾啟上山甫早望
臨辱五介往芾頓首秋序澄清恭惟運使御下
尊履多暇泰和平協他日見面傾倒也芾頓首
再啟李君子吏于朝不愧侍從才當路謾以為用奉
載良銘要垂百年非敢故無言暑未退起居何如岳
南峙山林間民常蘇請同此嘉趣也(石刻)
唐六如墨竹唐寅畫竹叢頗似生成者原非筆有神
蓋是心自野(真蹟)
沈啟南贈吳文定公行卷玉峰張丑曰在昔沈氏啟
南為原博太史贈行圖詠其畫全倣松雪翁而時時
雜出北苑使家法可謂人巧極天工錯矣第布景設
色蓋是九秋登高而詩句又作三春景象似屬難解
意啟南盤礴始於西帝司權時至東皇出令之日太
史始成行耶否者鮮不以看朱成碧疑之矣然詳觀
書畫並出壯年手筆定為啟南第一神品無疑能令
吾家仙山樓閣卷不得專美於前寧非絶世名蹟與
裝成敘而藏之以當剖腹若曰願為啟南曹丘焉則
吾豈敢時泰昌紀元嘉平八日真晉齋書(真蹟)
崇禎戊辰暮春之望訪項氏獲觀宋元畫册内有宋高
宗人參地黃圖贊對幅畫係院人佳品書亦非思陵
細觀補揠花甲小璽可辨楊妹子題花卉對幅及仇
遠等䟦其姑蘇吳氏文顒宋繡暨沈氏子蕃朱氏克
柔刻絲山水樹石人物花鳥種種足稱針絶絲絶次
出沈麟矮幅畫山一卷(筆意全倣郭熙後有倪瓚詩䟦)次出李公麟
定林蕭散圖卷(後有陸佃趙孟頫陳方等五䟦)次出周文矩織錦回
文圖卷(前有晏如題署後有宋人細書則天皇后御製記文)
黃子久山水大痴道人為雲林生畫層巒曉色(按此條已刻書)
(畫舫今刪)
石田畫卷華麓山前有此家芙蓉空翠濕窗紗更教
秋樹雜春樹還愛朝霞及晚霞不假丹青真是畫尚
容杯酒惜餘花書樓我記在木末壁上小詩留墨鴉
沈周年來殊覺故交闌一段深盟托小山夜月
披襟雙玉契春風露頂兩青鬟陶籬把酒論心處謝
駕停雲暫别間如此相宜還不惡紛紛塵土果何顔
長洲祝允明(真蹟)
新安汪氏閟藏絹本真草千文一卷相傳為虞伯施臨
永禪師筆宋思陵䟦之甚詳余細辨之實思陵妙蹟
與韓氏絹本晉人小楷曹娥碑真蹟並一手臨寫雖
宋人書自是一種偽好物今人不能為也近歸韓朝
延家卷前失去真書千字文一行後有賜思温三字
其思陵一䟦别紙所書其俞友仁錢宰二䟦未及錄
之惜為妄人用紹興偽璽亦是白璧微瑕當截去耳
(虞伯施書學原出永禪師宗𣲖宋思陵嘗臨其真草千文以賜思温故後紙題識盛稱伯施筆法之妙而)
(不言其臨永禪師書也俞友仁錢宰不知何據直云伯施臨永禪師之作其見遠出孫鳳下矣按孫鳳法)
(書鈔云宋高宗臨虞世南真草千文并系御製䟦語以證左之嗚呼鳳特工伎小丈夫耳其鑒賞乃爾是)
(宜文夀承博士纂入九能志中也)
陸生擕示郭熙溪山秋霽畫卷(按此條已刻書畫舫今刪)
米海岳行書蒙教帖凡六十字舊藏岳倦翁家嘗模刻
英光堂中今宋搨具存氣韻肥濁不類此真蹟卷自
文氏至予家雖剝蝕之餘而筆趣翩翩神采奕奕正
如神龍夭矯非葉公畫龍之可擬議耳玉峰張丑在
米菴東序對月下書時泰昌紀元中秋三五日也
李泰和真蹟毒熱帖(按此條已刻書畫舫今刪)
韓朝延云曾于士友處觀李邕雜蹟字約八千其家號
為萬金帖後竟以此賈禍語云匹夫無罪懷璧其罪
信夫
石田大設色秋山卷屋二十帶人十四个松八株桐十
三株柳六株夾葉九株點葉十六株枯木二十株樹
根十一顆竹二處橋五條船二隻牛馬各一頭
王維江干雪意卷藏王敬美家又梁伯龍示余大青綠
師子羅漢一軸亦云右丞筆也(按江干雪意題詠備載書畫舫)
石田小幅海上聞多警騎驢難獨行不知高枕者曾
有夢相驚久欲一過沙溪樂親戚之情話近聞盜
作聊此問訊沈周題寄允孚賢弟辛丑(真蹟)
書載記略米元章有寳章待訪錄列親見與所聞者
法書名畫為二等今倣其略小楷楊羲黃素黃
庭内景經見趙子昂詩禁長歌今在吳門韓郡守家
余館師韓宗伯所藏凡四千言書類郗超右軍之外
别有異趣當為天下第一曹娥碑真蹟卷有高宗
䟦是北宋物元文宗命柯九思鑒定御府書畫因賜
之以旌其勞趙承旨題云如岳陽樓親見呂仙聽吹
笛可以稱量天下之書矣在婁江王文肅公家靈
飛六甲經鍾紹京書為玉真公主寫進御明皇有徽
廟標題後有倪雲林虞集䟦全倣黃庭經趙子昂師
之十得其三耳海寧陳太常次公所藏黃庭外景
經真蹟此卷未見據友人云與内景經同一絹素同
一筆法又有云似宋高宗臨者在吳江吳憲副家
顧愷之女史箴不全本在嘉禾項家其書類大令十
三行洛神賦古勁可愛行草蘭亭序褚河南臨
白澄心堂紙朱元章䟦在海寧陳家缺三行又蘭
亭褚臨墨蹟絹本王弇州家藏後歸新都汪太學有
朱元章小行楷䟦今在廣陵蘭亭唐標第七本絹
素奕奕無題䟦亦似褚筆今在新都王氏書畫舫
蘭亭白麻本張金界奴進真蹟在余家今為茅元儀
將軍所藏其細君名宛者日臨石刻蘭亭故以歸之
蘭亭石刻有隋開皇本在唐太宗命蕭翼取之辨
才摹刻傳世者之前余家有之今歸京師友人此外
定武本不勝紀顔魯公祭季明文真蹟鮮于伯機
所藏䟦云吾家無第一天下無第二今在新都吳太
學家停雲館所刻乃米臨余刻之鴻堂帖者是此本
也顔魯公送劉太冲序烏絲箋書北京國學刻石
其真蹟竒宕為遼東李帥如松所藏李物故其家圖
書皆散今不知所在李懷琳書絶交書真蹟安福
張司馬家藏武林楊侍御曾屬余䟦缺一鸞字停雲
館帖亦然余以行穰帖較之乃絶相似行穰右軍筆
也思其故當是蕭齊時摹右軍書蕭齊避祖諱故缺
鸞字耳遂改䟦右軍後為朱吏部世守所藏朱被盜
余意此卷必投之水火矣韓古洲郡守乃于長安得
之又質于來大參復實天下行草第一王右軍官
奴小女玉潤帖真蹟新安許少師家藏本得之王元
美後落飛鳬手今聞轉入粤東王大令東山松帖
真蹟送梨帖真蹟皆曾見之今不知歸何人右軍零
落數字成卷者甚多不能殫述虞永興汝南公主
誌王元美家物後歸汪景純今仍在新都丁卯四
月望書其昌(真蹟)
自詠五絶呈野航先生寅上維摩臥病餘鬚髮
李白長流棄室家案上酒杯真故舊手中經卷浪生
涯鉛華隊上揮金客荆棘圍中奪錦人今日方牀
一居士白藤如意紫綸巾面上有恭徒自苦心中
無愧始為賢憑誰寄語機關客開歴頻頻看紀年
裘馬少年輕俠客香燈今日病頭陀故人不必多相
忌杯粥麻衫願不多高懷自信能忘我隱者何妨
獨潔身無所不知方是富有衣典酒未為貧(真蹟)
金章宗羣玉中秘印其用于書卷者文粗用于畫卷者
文細細者自當讓粗賈秋壑悦生圖書其用于書卷
者文小其用于畫卷者文大大者當遜小真識當知
之
褚河南小楷西昇經(按此條已刻書畫舫今刪)
崑山周氏示余先世流傳仇英采蓮圖卷白宋紙淺絳
色畫全倣劉松年筆妙甚後有俞質父行草篆隸書
六朝唐人詩賦并䟦尾詳其題識蓋為于黃甫作也
品在蓮溪漁隱圖上(采蓮圖而署書曰鑑湖春色或云逢年一時筆悮余曰否否圖)
(中有畫三婦艷焉其春色珆描此耳荷花屬夏誰不知之曾謂逢年智出婦人小子下耶或稱不敏而退)
戴生擕示子昂小楷道德經一卷前有白描頭陀立像
一尊書畫皆精向藏檇李項氏即妮古錄中所載者
惜用元箋書之紙性脆弗及澄心蜀蠒耳(大德九年十月八日)
(公又楷書洞玉經一卷精楮所書墨彩煥發字頗肥澤較之道德經為稍下)
韓存良太史家黃素黃庭内景經真蹟小楷帶行係懸
腕疾書是海岳翁臨揚羲書雖非鮮于太常伯機藏
本誠可寳也丑按寶章待訪錄稱原本合縫識尾有
鍾紹京等印并陶榖等題䟦又按雲烟過眼錄經後
有楊元靖許穆之印及米芾䟦語趙孟頫長歌而今
皆無之其為臨本無疑矣苐出米老手筆自是比衆
不同董玄宰定為楊真人書非也敢以就正真賞者
慎獨清賞老年自覺筆頭迂寫畫如同寫隸書黃鶴
一聲山館静道人正是午參餘坦齋老師出宋羅
紋紙命作泉石老年自是不同作此應命不記歲月
黃鶴山人書于坦齋仙館(真蹟)
王叔明惠麓小隱畫卷(按此條已刻書畫舫今刪)
北宋寫本復古編二册政和間吳興張有著前後有程
俱等二敘其論篆文也陽冰以後不可多得或以道
流少之過矣
倪雲林䟦黃子久畫卷本朝畫山水林石云云(按此條已刻書)
(畫舫今刪)
元鎮高士幽磵寒松圖詠按題乃是寫贈周遜學者詳
其風格蓋晩歲筆也此圖收藏得地紙質如新神采
煥然舊為何元朗故物今在溪南吳氏(按以上已刻書畫舫)其
家尚藏蜀素小行書前後赤壁賦係東坡真筆惜以
避諱割去題名亦妙蹟云
東岡草堂圖者倪清秘早年筆也(按此條已刻書畫舫今刪)
趙子昂真書南華秋水篇全學蘭亭韓朝延故物也後
歸松陵沈氏
一峰道人寫贈曹雲西沙磧圖紙本淺絳色行筆細潤
布景精微是袖卷中之不易得者本身有錢鼒詩䟦
後有張雨饒介之姚廣孝袁忠徹題詠品與倪元鎮
贈耕雲畫卷相伯仲也(按此條與書畫舫所刻小異)
至正景午大暑醼于朱氏玉井香(水亭名)賦詩十有二韻
書似西枝玉海鸐臺三才子共和之朱公神仙人冰
雪照肺腑祖帑閱羽化祖書在册府門掩一畝宫虹
梁跨風渚喬木八九株梧桐夾槐櫸中有玉井香銀
雲洒(洗音)零雨俗士不必來佳朋來不拒鬻茶不無童
謀酒自有婦核破玉刃霜(大桃)筒卷金莖露(上聲讀)方響
歌洞仙白題舞魔女梧溪斥琴操(主者極能評詩謂梧溪子儗琴操為)
(失體可揩鐵雅鳳咮云)海岳訂畫譜(米老為書家三變也)棹歌發復留冰
花凉欲語焉知人間世大火虐如虎箕尾叟在草元
閣書東魯先生攷校(按此條原本至白題舞魔女以後脫去一葉今從姚氏好古堂)
(書畫記補錄)
為箋紙上小圖標云寳晉齋研山圖并有不假雕琢渾
然天成凡十四字小篆書也中間標記凡四十八字
用隸古書之而圖寫研山用淡墨染成稍稍有濃墨
堆積處最後通身用淡汁綠烘鎖行筆古勁可愛其
銘文連題識計三十七字大徑二寸用秃筆疾書乃
晩歲作也前後有御府之印紹興悅生等圖書惜小
米鑒定兩行今亡之矣其後永樂間江西潘若水作
序一篇敘次甚詳惜未能錄入米老外集為欠事耳
是日又見趙文敏公行書東坡前後赤壁賦卷紙墨
精好用筆全倣坡老古勁無比末行題云子昂為岳
上人書大德三年十二月晦詳其印識為莫氏故物
細觀收藏得地神采煥然蓋趙書中之不易得者(按此)
(條原本前悅一葉)
顔魯公鹿脯帖白麻真蹟行書絶佳而筆精墨妙乃紹
興秘府故物舊藏嘉禾項氏蓋唐人書之不易得者
項氏又藏劉松年絹本浣花醉歸圖短卷亦妙前元
人題䟦極多趙子昂小楷高唐賦為崔進之作朱絲
欄本尤佳倪元鎮畫顧仲瑛三教象有元鎮贊文小
楷精謹畫全倣李伯時白描仲瑛自書一詩于其上
皆名蹟也
錢霅川設色歸去來圖卷前有篆文歸去來圖四字畫
本身上題云衡門植五柳東籬采叢菊長嘯有餘清
無奈酒不足當世宜沉酣作邑召侮辱乘興賦歸歟
千載一辭獨吳興錢選舜舉其後鮮于樞草書歸去
來詞于後亦妙後又有題云典午山河已莫支先生
歸去自嫌遲寄奴小草連天綠剛剩黃花一兩籬長
洲沈周孔子不脫冕淵明不束帶避人避世心總在
忘言外章憲(真蹟憲按此條又見三集詳載圖記而無章一詩或别是一蹟今兩存之)
馬和之著色二南圖絹本小冊有趙承旨楷書毛詩對
題亦在韓朝延家朱忠僖故物也朝延又云逸少鶻
等帖在其家即書史所載者並劇蹟云
王越石新購徐季海寳林寺詩後有王叔明和韻之作
楚楚可愛又購李泰和永康帖後有宋景濓䟦皆檇
李項氏物足稱雙璧
米書大字天馬賦舊藏嚴分宜家其書豪舉縱逸真是
放而能妙者今吳中有石刻徒得其欹側怒張之態
而未盡其秀媚映發之姿此蓄法書者所以必求真
蹟也
張子有續收大米手柬十三帖係宋裱舊本内有與友
仁手書乃是商㩁買東禪寺僧世藏逸少王略帖者
舊傳據舟狡獪殆不然也其玉蟾蜍一帖尤佳餘九
帖皆精非漫興數行可擬議耳
梵隆紙本白描洛神圖宋思陵小楷書曹賦文于行間
其畫全倣顧虎頭與韓存良太史家設色本不差毫
髮
三也罷說也罷話助之詞一曰詞之終也其翻羊者
切與野冶同音罷乃休也止也已也廣韻薄蠏翻收
入十二蠏餘不再見禮韻亦收入十二蠏而以部買
翻與隂氏韻翻收俱同惟毛氏韻收入四十䘞而以
皮駕翻引漢書曰諸侯罷戲下賈氏韻以皮買翻其
音與禮韻隂韻略同祝氏韻以普馬翻入開音清普
屬師卦之第五爻馬屬兌卦為水土音月月聲楊氏
韻以並駭翻以四聲等之入牌罷料拔劉氏韻同翻
而入排罷敗拔中州韻入霸又與毛氏韻同歴考韻
書則北音呼罷為去聲南音呼罷為上聲則也之訓
為助語與決詞罷之訓為休止乃北音也若以南音
訓之則也為就也即也罷為住也亦為休也又為自
止也瑞之丁君以也罷自謂君乃吳人合從南音也
以羊者翻罷以部買翻為當則所謂也罷者就住也
即休也就自止也夫人之趨名利者莫不以高遠為
期故臨海望洋而歎其莫濟騎危觀天而傷其難登
瞻烏不知止于何屋遠之不可到也行蝸竟黏枯于
誰壁高之不可極也知高遠之不可極到而假足以
趨脅翼以升蓋以萬萬計瑞之乃反其所向不急名
不尚利即其所在而自止其賢明出于萬萬者之上
矣予嘉其合老氏之旨義而獲我心之同然故為說
其字之音辨而係以志趣之所尚焉時正德甲戌重
陽書于桃花精舍之夢墨亭唐寅識(後有張伯起䟦不及錄)
也罷丁君小傳也罷世語猶云亦可已矣東吳
丁君以為稱如憾而實安君子予之多從為之辭余
特為徵敘其行已大略以為小傳庶覽者知其稱宜
而不誣丁氏在江隂為鉅族故南園翁自新贅長洲
温氏始為蘇城人祖胥宇即富業起聲君其孫也名
文祥字瑞之天性孝順髫丱時依釋氏法㗖素飯三
年用為報母或以異教不足馮何事自苦對曰以悦
母心無害于理父壯歲痿癉君纔十五夜臥父懷膝
間以温之不少離輟七歲從河間訓導王夢祥授小
學十歲從同知顧公昌授大學更從今鄉貢進士莊
仲威業舉子之學久之父漸老家事鞅掌庸調冗沓
勌于支應以命君君歎曰吾志也願移以為忠今不
果當不守以為孝乎吾學也願用之國及之衆今不
果當不用之家行之宗戚友朋州閭乎由是始自稱
曰也罷去營殖生産每泛重貨貿遷北都貲積日阜
然率不肻損人以益已剝衆而豐家平居雅意不忘
清逸收拾古器物撫玩若交契遇暇日遘勝地遨游
觴吟熙然自適事兄如嚴父友弟若赤子宗族特稱
而傚之親才哲睦鄉黨不錄人小過不㤀人小惠君
子接之初以為肆久而多其不流也衆人接之始以
為慢終而樂其不欺也言期于信彼或信或否則曰
也罷行期于必善彼或知或否則曰也罷志其上獲
其次曰也罷失于彼得之此曰也罷以是二言存之
心安諸行素履逹時夷然以處于世而鮮有不自得
者贊曰恒情憙進惡退知止者寡地當其才而安
之不踰者猶鮮每出位而饒輙以賈敗古今若是者
可勝計哉矧所挾尚羸每為時勢縮而限之昧者于
是怨怒蒙冐以求前數終不諧焦然以病其生者何
限匪欲罷不能乃將以人越天耳丁君材具如是使
其學不以家止成而取祿位以若今之治家處世者
而推之亦若是治耳既不得之或焦以病亦不足貴
也乃以不可罷者得罷而安之雍舒自得用受康逸
之享何其善也世有不得已而罷不能安者視君何
如哉矧越分竊享而猶不止者又何如哉故謂君于
是不啻加人一等而已老子曰知足不辱知止不殆
君固深得其旨趣而孔子曰君子素其位而行不願
乎其外斯殆君之所願學也歟正德癸酉冬日同
郡祝允明撰也罷吴奕為瑞之丁君篆(真蹟)
(仲後有文徵絳色山水)
東風吹動看梅期簫鼔聯船發恐遲斜日僧房怕歸去
還擕紅袖繞南枝乙亥歲二月中旬游錦峰上人
山房戲寫梅枝并絶句為贈唐寅記(真蹟)
竹之勁蘭之香石之貞苔之蒼宜伴野人居乎山房唐
寅
顧清臣尚書集書學之大成(按此條已刻書畫舫今删)
黃子久春舟圖小幅紙本淺絳色清逸可喜上有袁柳
莊等三題詠亦名蹟也今在檇李人家
李成讀碑窠石圖(按此條已刻書畫舫今刪)
右軍鶻等帖(按此條已刻書畫舫今刪)
真蹟日錄卷三
