農桑衣食撮要元魯明善撰
正月元旦宜齋戒焚香點燭拜謝天地日月星辰國
王水土祖宗父母社稷六神勿興惡念每月若遇朔望
之日依上焚香拜謝福德必厚
騐歲朝
一日雞二日犬三日豕四日羊五日牛六日馬七日
人八日榖日色晴明温暖則蕃息安泰風雨隂寒慘
冽則疾病衰耗以各日驗之
驗歲草
薺菜先生歲欲甘葶藶先生歲欲苦藕先生歲欲雨
蒺藜先生歲欲旱蓬先生歲欲荒水藻先生歲欲惡
艾先生歲欲病皆孟春占之
教牛
牛者農之本為家長者須當留心提調每日水草不
可失時水牛夏間下水坑不可觸熱冬間要温暖切
忌雪霜凍餓家有一牛可代七人力雖然畜類性與
人同切宜愛惜保養
嫁樹
元日五更點火把照桑棗果木等樹則無蟲以刀斧
班駁敲打樹身則結實此謂之嫁樹
移栽諸色果木樹
古人云移樹無時莫教樹知多留宿土記取南枝宜
寬深開掘用少糞水和之成泥漿根有宿土者栽於
泥中候水喫定次日方用土覆蓋根無宿土者深栽
於泥中輕提起樹根與地平則根舒暢易得活三四
日後方可用水澆灌上半月移栽則多實宜愛護勿
令動搖
騸諸色果木樹
樹芽未生之時於根傍掘土須要寬深尋纂心釘地
根截去留四邊亂根勿動却用土覆蓋築令實則結
果肥大勝插接者謂之騸樹
栽桑樹
耕地宜熟移栽時行須用寬横行闊八步長行相離
四步對栽桑行中間可用牛耕故田不廢桑不致荒
二月内移栽亦可臘月亦得
移栽諸樹
自朔暨晦可移松栢槐榆等樹二三月亦得
修桑
削去枯枝及低小亂枝條根傍開掘用糞土培壅與
臘月同此月不修理則葉生遲而薄
種麻
古人云十耕蘿蔔九耕麻地要肥熟以土灰拌種或
撒子以土灰和腐草蓋密則細疎則粗布葉則刪耘
宜帶露撒灰耘糞三兩次二三月皆可種之宜早不
宜遲臘月八日亦得
種茄匏冬瓜葫蘆黃瓜菜瓜
此月預先以糞和灰土以瓦盆盛或桶盛貯候發熱
過以瓜茄子插於灰中常以水洒之日間朝日景夜
間收於竈側暖處候生甲時分種於肥地常以少糞
水澆灌上用低棚蓋之待長茂帶土移栽則易活社
後亦可種之
芋秧
先將園地鉏過一遍又以新黃土覆在鉏過地上却
將芋芽向上密排種之用草覆蓋候發出三四葉約
四五寸高於三月間移栽之
修諸色果木樹
削去低小亂枝條勿令分力結果自然肥大
栽葱韭薤
去冗鬚微曬乾疎行密排栽之宜雞糞培壅
種苦蕒萵苣生菜芥
二三月皆可移種宜用盫過熟灰糞培壅之
合小豆醬
小豆蒸爛冷定團成餅盫出黃衣穿掛當風處至三
四月内用黑豆或黃豆炒過磨去皮簸淨煑熟撈出
每小豆黃子一斗熟豆一石用鹽四十餘斤拌勻𢷬
爛入甕每日攪動曬過七日後便可食用合醬時斟
酌豆黃用之
修農具
築墻圍
開溝渠
修蠶屋
整屋漏
移栽諸般花窠
織蠶箔
二月月内三夘有則宜豆無則早種禾農家每歲經
驗之言驚蟄日以石灰摻於門限墻壁外則辟除諸
般蟲蟻
種舊椹
宜熟耕地打成畦以舊椹撒於畦中常用水澆灌候
芽出時如法愛護冬間附地割去其窠用柴草薄盖
以走火燒過火大則傷根糞草蓋至春杷耬去糞草
用水澆灌每一窠出芽數枝留旺者一枝餘枝削去
至秋長五六尺來春可移於熟地内相對作大寬行
栽之
籖諸色菓木
揀好嫩枝條籖於芋頭或蘿蔔頭上栽易活腦上用
箬葉包之若籖諸般花枝接頭亦得
種黍穄
新開荳田為上一畝用子四升春分前後宜用灰土
和子種頻鉏三五窠作一叢書曰黍心未生雨灌其
心心傷無實黍心初生畏天露次日早用檾麻散絟
長繩上令兩人對持於黍上牽拽抹去其露則不傷
黍刈穄欲早黍欲晚諺曰穄青喉黍折頭黍穄熟時
炊飯又可釀酒𢷬碎蒸餻以備日用春後皆可種
種椒
擇濕潤肥地深耕杷勻取上年元埋地中椒子種之
用灰糞和細土覆蓋則易生來年依時分開每株約
離七八尺地用麻籸灰糞栽之忌水浸根三年後換
嫩枝方結實辟蛇喫椒宜種香白芷或以髮纏樹根
種生菜亦得
種茶
宜斜坡隂地走水處用糠與焦土種每一圈可用六
七十粒覆土厚一寸出時不要耘草旱以米泔澆常
以小便糞水或蠶沙壅之水浸根必死三年後可採
茶相離二尺種一叢
種西瓜
宜肥地種掘地作坑如斗大每坑納瓜子四枚多種
則漫撒苗出後根下壅作土盆多鉏則饒子不鉏則
無實餘蔓花搯去則瓜肥大
種葫蘆黃瓜菜瓜冬瓜茄子
宜晴明日中種之每日早以少糞水澆灌此月下旬
栽五月中旬結實若三月種之已遲
種藕蓮
取藕接頭時就用帶草濕泥包裹却於池塘中栽之
或用煑酒缾頭上泥栽種當年開花種蓮子用堅黑
者於磚石上磨蓮子頭令皮薄則易生取墐土作泥
包裹蓮子在内蓮子頭上作尖樣約三指大長二寸
底下務要平重候泥乾時擲於池中重頭沉下自然
周正
摘茶
略蒸色小變攤開搧氣通用手揉以竹箬燒烟火氣
焙乾以箬葉收諺云茶是草箬是寳
種蘿蔔菘菜
上旬撒種三月中旬可食宜肥地以熟糞蓋
種蜀葵
院内路傍墻畔種之候花開盡帶青收其稭勿令枯
槁水中漚一二日取皮作繩索用度
插芙蓉
候芙蓉花開盡帶青稭漚過取皮可代麻檾
種大豍豆
宜疎種用灰蓋地要肥頻澆灌芽出鉏去草
壓桑條
濕土壓則條爛不生根燥土壓之則易生根
種紅花
種時欲雨或漫撒或耬耩如種麻法至五月收子便
種晚花秋間八月種亦得臘月亦可
種豌烏豆
社前大麥根邊種之以盫過灰糞勻蓋頻鉏
種苕箒(即獨掃)
屋側路傍皆可種嫩芽可做菜食以草繩腰束九月
間刈取以石壓匾收之三月亦可種
種銀杏
於肥地内用灰糞種之候長成小樹次年移栽時連
土用草包或麻纏束栽之則易活
種紫蘇
於瓜畦邊成行撒子每叢長高可以得兩利
種蘇子
於五榖地邊近道處種收子打油燃燈甚明
插蒲萄
預先於去年冬間截取藤枝旺者約長三尺埋窖於
熟糞内候春間樹木萌芽發時取出看其芽生以藤
籖蘿蔔内栽之埋二尺在土中則生根留三五寸在
土外候苗長牽藤上架根邊常以煑肉肥汁放冷澆
灌三日後以清水解之天色乾旱輕鉏根邊土澆之
冬月用草包護防霜凍損二三月間皆可插栽
接諸般果木
熟地内打畦成行用山桃子種芽出長成小樹次年
分開相離兩步栽一株候二年樹枝削去梢將桃杏
李諸般果木接頭削尖似馬耳尖樣兩枝樹皮相合
着就用本色樹皮一片長尺餘闊三分纏所接樹枝
用桑皮裹縛以泥封之輕攀枝梢埋於地内用木鉤
釘之土培接頭上用草標記以刺棘遮護則易活
腰接驗其樹身大者離地一尺截作木砧小者離
地七八寸截時須用細齒鋸截鋸齒粗則傷樹皮於
砧相對側劈開令深一寸每砧對接兩枝俱用兩樹
皮相合以黃泥封之候活待發出葉去一枝弱者若
接棃或林檎宜杜樹砧上接之若接栗子宜於櫟樹
砧上插接之
根接附地截去劈開接頭削尖插之黃泥封固用
糞壅以草標記勿令他物動搖頻澆水即活
三月月内三卯有則宜豆無則宜麻麥此農家經驗
之言也
收薺菜花
三月三日收席鋪床下去蚤鋪竈上去蟲蟻
種大豆
宜上旬種杏花盛桑椹赤夏至後二十日皆可種肥
地則宜疎瘦地則宜密纔出便耘莢赤莖蒼則收槐
樹不生蟲宜豆忌申卯日種
犂秧田
其田須犂杷三四遍用青草厚鋪於内盫爛打平方
可撒種爛草與灰糞一同則秧肥旺
浸稻種
早稻清明節前浸晚稻榖雨前後浸其種用稻草包
裹每裹包一斗或斗五投於池塘水内浸不用長流
水難得生芽浸三四日微見白芽如鍼尖大然後取
出擔歸家於隂處隂乾密撒於秧田内候八九日秧
青放水浸之糯稻出芽較遲可浸八九日如前微見
白芽出時方可種或於缸甕内用水浸數日撈出以
草盫生芽依前法撒種候芒種前後插秧
種粟榖
浸榖用臘雪水浸過耐旱辟蟲傷春種欲深夏種欲
淺凡種榖遇小雨宜趁濕種大雨鉏一遍然後耩種
鉏不厭頻多鉏則不秕細而結實熟則宜速刈乾則
宜速積過熟則抛費
種山藥
預先鉏地成坑壟以芝麻稭鋪填揀山藥上有白粒
芒刺者用竹刀切下一二寸作一叚相挨排卧種覆
土五寸旱則澆忌人糞宜牛糞麻籸生苖鉏耘以竹
木扶架霜降後收子種亦得立冬後根邊四圍寬掘
深取則不碎一名黃獨其味與山藥同以菉豆殼麻
籸腐草或小便草鞋包種之四畔用灰則無蟲傷
種香菜
常以洗魚水澆之則香而茂溝泥米泔尤佳
種芋子
宜近水肥地種每窠根邊用盫過菉豆殼壅之或用
麻灰糞牛羊踏過爛草壅其周圍則易長大有草宜
頻鉏之旱以水澆灌人家園邊水側皆可種忽值饑
年可接粮食用
種紵麻
此月内於肥地内撒之以草盖用蠶沙壅二年後移
疎行密栽用灰糠拌之寒露後收子十月以後用牛
馬糞勻蓋其根則免致凍死
種秫黍
種宜下地春月早種收多其子可食稭稈可夾籬寨
又作柴燒城郭間貨賣多得濟益也
種藍
將平地耕熟下種用鐡杷勻上用荻簾蓋之每日早
用水洒至生苖去荻簾長至四寸高以熟肥地成畦
打溝成行每五寸地栽一窠每日用水澆灌如地瘦
則用薄糞水澆一二次至七月間收刈揉藍取汁之
方開載七月
種&KR3161;(&KR3161;音殿俗作靛)
此月宜下種比及種時先於年前八九月間耕地一
遍杷平臘月間復耕杷一遍臨種時又耕一次撒種
後横䜿復杷三四次生四五葉時即鉏後有草再鉏
至五月間收刈打&KR3161;
種薑
清明後三日封薑立夏後蠶大食時生芽未可移種
先用蠶沙麻籸灰糞盫熟過以大麥地上做壟則四
畔泥不流下每壟闊三尺揀有芽者一尺一窠欹斜
種坑内用灰糞蓋厚三寸上用土一寸以腐草蓋之
六月棚蓋或插蘆蔽日東西為坑坑口種芋頭以遮
日色
種甜瓜
鹽水洗子用盫過糞土種之仍將洗子鹽水澆灌候
拖秧時搯去苦心再用糞土壓根實
種茭筍茈菰
先掘地深用蘆席鋪填排茈菰於上用泥覆水浸之
種茭筍不用蘆席止於水邊深栽之
種紅豇豆白豇豆
榖雨前後種六月收子便種再生八月又收子
種芝麻
宜肥地内種此月為上時每畝用子二升上半月種
者莢多頻鉏草淨收刈束欲小大則難乾以五六束
為一叢斜倚之則不被風雨所倒候口開抖下依舊
叢倚之三日一次敲打白者油多四五月間亦可種
之又云胡麻
種黑豆
種時熟耕杷地手内握豆半抄行一步一撒苗旺便
鉏草淨為佳四月亦可種其豆可作醬及馬料稭稈
可以作柴城郭中貨賣得濟
種木綿
先將種子用水浸灰拌勻候生芽於糞地内每一尺
作一穴種五七粒候芽出時稠者間去止存旺苖二
三窠勤鉏常時搯去苖尖勿要苗長高若苗旺者則
不結至八月間收綿
種茴香
收子隂乾向陽掘地糞土和子種之種麻一窠以遮
日色十月斫去枯梢以糞土壅其根
移梔子
帶花移易活梅雨時插嫩枝易生根要鉏淨
鉏蒜
候苗高尺餘頻鉏澆灌拔去薹則結實肥大
種枸把
鉏肥熟地作平畦紐草稕如臂大(按原本作細草&KR0008;如臂大&KR0008;字無考)
(博聞錄載種枸把法作紐草稕如臂大說文稕束稈也今并據改正)鋪填於畦中以泥
塗稕上然後種子用細土及牛糞覆令勻苖出頻澆
之春間嫩芽葉可作菜食
移石榴
葉未生時用肥土於嫩枝條上以席草包裹束縛用
水頻沃自然生根葉全截下栽之用骨石之類覆壓
則易活或於盆内栽亦得
養蠶法
繭種為先開簇時先將好繭擇出於淨箔上薄攤開
日數至自然生蛾若有拳翅秃眉焦尾赤肚無毛等
蛾揀去不用止留無病者勻布連上生子既足待二
三日移蛾下連至十八日後早辰汲井水浴一次浸
去蛾便溺毒氣夏秋於通風凉房内連背相靠釣掛
至十月内捲收於無烟淨屋内頓放臘八日依前浴
畢於中庭用竿高掛以受辰精月華之氣
四月月内三卯有則宜麻無則麥不收此是農家經
驗之言初八日雨下則無麥十三日亦然此老農有
驗之言
防露傷麥
但有沙霧用檾麻散絟長䋲上侵晨令兩人對持其
䋲於麥上牽拽抹去沙霧則不傷麥
斫楮皮
非此月而斫者多致枯死十二月斫者亦可
做笋乾
笋肉一百斤用鹽五升水一小桶候沸湧拗取汁候
乾旋添汁煑熟撈出壓之或用手揉在鍋隔夜則黑
熟曬則枯一日曬乾則硬不揉則不軟臨食時取浸
笋汁煑笋則有味
煑新笋
以沸湯煑則易熟而脆味尤美若蔫者少入薄荷同
煑則不蔫與猪羊肉同煑不用薄荷
收諸色菜子
斫倒就地曬打收之用缾罐盛貯標記名號
蟲不蛀皮貨
用莞花末摻之不蛀或以艾捲於皮貨内放於甕中
泥封其甕或用花椒在内捲收亦得
蟲不蛀氊毛物
用莞花末摻之或取角黃又名黃蒿五月收角曬乾
布撒或毛物氊内捲收之則不蛀
收杏子
杏熟時收核至秋冬間敲取仁揀去山杏仁及雙仁
有毒者去尖皮惟取極細收貯食用
造酪
妳子半勺鍋内炒過後傾餘妳熬數十沸盛於罐中
候温用舊酪少許於妳子内攪勻以紙封罐口冬月
暖處夏月凉處頓放則成酪
五月
午日浸蠶種
以蒲艾揉井水略浸去尿收掛勿令烟薰損
午日嫁棗
用斧於樹上班駁敲打遍則結實肥大味美
插稻秧
芒種前後插之拔秧時輕手拔出就水洗根去泥約
八九十根作一小束却於犂熟水田内插栽每四五
根為一叢約離五六寸插一叢脚不宜頻那舒手只
插六叢却那一遍再插六叢再那一遍逐旋插去務
要窠行整直
斫桑
斫桑不可留觜角比及夏至開幄根下可用糞或蠶
沙培壅此時不斫則枝條來春不旺
收椹
椹子熟時摘取以水淘過略曬乾便種同二月法或
畦種之便生即時多收椹子以待來春種尤佳收貯
勿近濕壁墻邊則浥損不生
種桃杏李梅核
宜和肉於肥地内種來年成小樹帶土移栽
移竹
五月十三日謂之竹迷日可用馬糞和糠泥做漿栽
之切忌用脚踏推打則次年便出笋
刈紵麻
看根赤便刈刈畢宜用蠶沙麻籸糠秕或糞壅之盛
旺於此月刈一鐮六月半刈一鐮八月半刈一鐮隨
即用竹刀從梢分批開剥下皮以刀刮去白瓤浮上
粗皮自然脱去縛作小束搭於房上夜間得露水露
之則麻潔白
收小麥
麥半黃時趁天晴着緊收刈過熟則抛費每日至晚
載上場堆積農家忙併無似蠶麥若遲慢遇雨多為
災傷又秋田苖稼亦誤鉏治
收紅花
侵晨採花微𢷬細去黃汁用青蒿覆蓋一宿捻成薄
餅子曬乾收之勿近濕墻壁則浥損
種夏蘿蔔菘菜
上旬撒子用灰糞蓋頻澆灌六月中旬可食
壅田
以青草踏於泥内則地肥秧窠旺與灰糞同
收豌豆
諸豆之中豌豆耐陳收多熟早如近城郭摘豆角賣
先可變物舊時農莊往往獻此豆以為嘗新蓋一歲
之中貴其先也(按此條舊本有脱文今從務本新書補入)
刈&KR3161;
夏至前後看葉上有皺紋方可收刈每五十斤用石
灰一斤於大缸内水浸次日變黃色去梗用木杷打
轉粉青色變過至紫花色然後取清水成&KR3161;種&KR3161;之
方先於三月中具載
造酥油
以酪盛於桶内或甕中安置近屋柱邊可將竹篾或
桑條作二小圈或用二小木板各鑿一孔亦得於木
柱或樹旁上下以繩絟定二小圈或二木板别作一
木鑚下釘圓板一半放置桶中一半套於上下圈内
却於兩圈中間木鑚上以皮條或繩子纏兩遭兩手
牽拽鑚之令轉生沫傾於凉水中凝定候聚得多却
於慢火煉過去浮上焦沫即成好酥
曬乾酪
將好酪於鍋内慢火熬令稠去其清水攤於板上曬
成小塊候極乾收貯切忌生水濕器
六月
合醬法
用豆一石炒熟磨去皮煑軟撈出用白麵六十斤就
熱搜麵勻於案上以箬葉鋪填攤開約二指厚候冷
用楮葉或蒼耳葉搭蓋發出黃衣為度去葉凉一日
次日曬乾簸淨𢷬碎約量用鹽四十斤無根水二擔
或稀者用白麵炒熟候冷和於醬内若稠者用甘草
同鹽煎水候冷添之於火日晚間點燈下醬則不生
蟲加蒔蘿茴香香草葱椒物料其味香美
做麥醋
大麥一石或三五斗炒過取一半細碎取一半完全
先以細碎者浸一宿次日蒸成飰用楮葉蓋盫成黃
子七日後以完全者浸一宿炊成飰以炊湯半鑊候
温將黃子同釀密封蓋如不密封則生蟲過七日後
則成醋二七日後出頭醋煑過收貯二糟有味再釀
之
做老米醋
將陳倉秔米三斗或五斗淘淨水浸七日每日換水
一遍七日後蒸熟候飰冷於席箔上攤開以楮葉蓋
覆發黃衣遍曬乾臨下時簸淨每黃子一斗用水二
斗入甕内又用紅麯一合温水泡下將甕口封閉二
十日看一遍候白衣面墜下或白衣不下澄清以味
酸為度去白衣將醋鍋内熬一沸又炒鹽少許候冷
用潔淨缾甕收貯以泥封之可留一二年
做米醋
用秈榖三斗每日換水浸七日蒸熟攤開盫成黃子
曝曬乾極三伏内以糙糯米一斗五升水略浸蒸熟
候冷以榖黃𢷬碎拌和蒸熟糯米缸底先用蓼子數
莖然後入缸内用水五升上又用蓼子數莖以米糠
蓋之密糊封閉一月然後篘出用烏梅數箇鹽少許
同入缾内煑數沸泥封收貯切忌生水濕器盛頓
做蓮花醋
白麵一斤蓮花三朵𢷬細水和成團用紙包裹掛於
當風處一月後取出以糙米一斗水浸一宿蒸熟用
水一斗釀之用紙七層密封定每層寫七日字過七
日揭去一層至四十九日然後開封篘出煎數沸收
之如二糟有味用瀼水再釀儘有日用忌生水濕器
收貯
做豆豉
大黑豆淘淨煑熟漉出篩麵拌勻攤於席上放冷用
楮葉盫成黃子候黃衣上遍曬乾用瓜茄切片二件
每一斤用淨鹽一兩入生薑橘皮紫蘇蒔蘿小椒甘
草切碎同拌一宿次日將豆黃簸去黃衣同入甕内
用元汁勻拌上用箬葉蓋覆甎石壓定紙泥密封曬
半月後可開取豆瓜茄曬乾略蒸氣透再曬收貯
造麩豆
麥麩不限多少以水勻拌熟蒸出放温蒿艾盫出黃
衣曬乾以水勻拌帶潤却入缸甕實捺定倒合庭中
地上以少灰圍之七日外取出攤曬若顔色不深又
拌依前法色好為度色黑又蒸熱入甕捺實泥封至
冬取食温暖
醬醃瓜茄
新摘瓜茄鹽醃二三日於醬内醃之則肥美
耕麥地
此月初旬四五更時乘露水未乾陽氣在下宜耕之
牛得其凉耕過地内稀種菉豆候七月間犂翻豆秧
入地勝如用糞則麥苗易茂
收椒
中伏後遇天色晴明帶露收隂一日之後曬三日則
紅而裂遇雨薄攤當風處頻翻若盫則黑又不香仍
收椒子用乾土和拌攪勻埋於避雨水地内約深一
尺勿令水浸生芽至來年二月内取出於肥地深耕
依前法種之
種菉豆
立秋前宜刈了麻地上種太早不生角若預占豆收
否當年李不蛀則宜豆忌夘日下種
刈麻
麻稈上生白&KR0008;(按&KR0008;字無考羣芳譜引此條云麻稈上生白膩時便刈則此&KR0008;字應作膩)
(字)時即刈攤宜薄束宜小漚宜清水生熟要浸宜帶
骨麻一斤可取皮四兩
耘稻
稻苗旺時放去水乾將亂草用脚踏入泥中則四畔
潔淨用灰糞麻籸相和撒入田内曬四五日土乾裂
時放水淺浸稻秧謂之戽田此月正宜加力六月一
次七月一次依上耘
曬小麥
宜三伏日曬極乾方收用蒼耳辣蓼同收之
種蘿蔔
宜肥地撒種沙地尤效瘦地用糞作壟種帶露耙地
則生蟲鉏不厭頻苗稠則小拔令稀則肥大霜降後
或醃或藏窖皆可
