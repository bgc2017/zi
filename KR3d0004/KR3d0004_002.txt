農桑衣食撮要卷下元魯明善撰
七月
種胡蘿蔔
宜於伏内畦種或肥地漫種頻澆灌則肥大
種晚瓜
諸般瓜子於肥地内種則瓜肥大可以糟藏
收紫草
用火燒其根隂乾用草包收掛之則葉不落
種菠菜(又名赤根菜)
用水拌子浸二三日看殼軟撈出控乾就地以盆合
蓋候生芽宜肥地虛土内種之則茂
做葫蘆茄匏乾
茄切片葫蘆匏子削條曬乾收依做乾菜法
取漆
以斧斫破其皮用竹管承之滴下則成漆
八月
種大麥小麥
田宜熟耕犂古人云無灰不種麥兩經社日佳白露
節後逢上戊日每畝種子三升中戊日每畝種子五
升下戊日每畝種子七升以灰糞勻拌密種之若當
年杏多不蛀則宜大麥忌子日種桃多不蛀則宜小
麥忌戌日種
防霧傷棗
棗熟着霧則多損用檾麻散絟於樹枝上則可辟霧
氣或用稭稈於樹上四散絟縛亦得
糟薑
社前取薑用布擦去皮每一斤用鹽二兩臘糟一升
醃藏用乾淨缾罐盛頓忌生水濕器
種葱子
上旬治畦用灰糞勻細撒子來年三月移栽
分韭菜
韭根多年交結則不茂别作畦分栽摘去花根微留
嫩根栽之用雞糞壅或乾猪糞亦可
種雞頭
秋間子熟時收取擘子撒於池内來年自生
種菱
秋間菱角黑時收取撒在池中則自然生之
種蒜
宜熟地耕三次以耬耩成溝二寸一窠種之候苖出
時鉏不厭頻常令根傍潔淨須要鉏地令虛以糞水
澆灌則瓣肥大不然則瘦小
放芋根
此月芋苗正旺鉏開根邊土却上别泥及蟠稈葉則
力回芋頭與子肥大不然苖盛芋小
栽木瓜
秋社前後移栽之次年便結子勝如春間栽壓枝亦
生栽種與桃李法同霜降後摘取
收柿漆
每柿子一升𢷬碎用水半升釀四五時榨取漆令乾
漆水再取亦得可以供做繖者用度
鉏竹園
以稻糠或麥糠壅不可雜用或添河泥蓋之
收鵝鴨彈
水鄉居者宜飬之雌鴨無雄若足其豆麥肥飽則生
卵可以供厨甚濟食用又可以醃藏
九月
寒露收茶子紵麻子
熟時收子曬乾以濕沙拌勻筐内盛貯用草蓋覆凍
損則不生候來年二月間依法種之
栽諸般冬菜
栽時每窠根下須用熟糞移栽並在寒露前
刈紫草
子熟即刈之曬乾打子濕則浥杷耬要整理收草宜
速遇雨則損每一小束茅草束之當日斬齊一顛一
倒十層堆垜平地上以板石壓令匾於屋下隂凉處
棚上頓放勿令烟薰
收芝麻稈
芝麻稈收入米倉内則米不蛀乾曬可點火
收栗
和殼收用沙缸内盛頓種時揀大栗埋屋簷下用糠
沙蓋石壓至二月移以芽向下栽之
收茄種
熟時摘取擘破水淘子取沉者曬令乾收之
收諸色豆稈
冬間可餵牛馬損爛者留以種芋頭山藥
收五榖種
揀擇好穗刈之曬乾打下簸去浮秕以穰草裹收勿
貯器中亦不得近墻壁濕地恐浥損
種油菜
宜肥地種之以水頻澆灌十月種則無根脚
醃芥菜
取紫青白芥菜切細於沸湯内灼過帶湯撈於盆内
與生萵苣同熟油芥花或芝蔴白鹽約量拌勻按於
甕内熟則攪動按下待二三日變黃色可食至春間
味不變十月亦可醃
醃藏諸般菜
葱韭胡荽冬瓜茄子胡蘿蔔等菜可依時候醃藏所
用物料宜者為佳忌生水濕器收貯
藏薑
宜掘深窖以榖稗糠秕合埋之則不致凍損
收雞種
霜降時收者為良形小毛淺脚細短者佳小雞出時
宜餧乾飯若餧濕飯則臍生膿而死燒柳柴其烟損
雞大者目盲小者多死餧小麥飯則易大有病灌清
油則愈勿令失其時
十月
醃蘿蔔
蘿蔔不論多少削去根鬚淨洗以鹽擦之放於甕内
醃五六日下水時復攪勻一月後可食用一二鵝棃
則香脆春間有食不盡者就以鹵水將蘿蔔煑透控
乾入醬或切作細條曬乾收起候臨食之時熱湯浸
透炒食味美
醃鹹菜
白菜削去根及黃老葉洗淨控乾每菜十斤鹽十兩
用甘草數莖放在潔淨甕盛將鹽撒入菜丫内排頓
甕中入蒔蘿少許以手實捺至半甕再入甘草數莖
候滿甕用磚石壓定醃三日後將菜倒過拗出鹵水
於乾淨器内另放忌生水却將鹵水澆菜内候七日
依前法再倒用新汲水渰浸仍用磚石壓之其菜味
美香脆若至春間食不盡者於沸湯内灼過曬乾收
貯夏間將菜温水浸過壓水盡入香油勻拌以瓷椀
盛頓飰上蒸之其味尤美
收莙薘菜
此月地將凍宜於暖處藏窖來春可栽
收冬瓜
宜地面高燥處安頓忌鹽醋掃箒猫犬蔕彎曲貼肉
是雌者可種來年春間依法種之
藏收諸色菓子
以新瓦甕和沙拌密封盖收之或芝蔴亦得
壅紵麻
宜用牛馬糞或廨泥糠秕之類免致凍死根
耘麥
麥地内有草鉏去尤佳不耘鉏者其麥少收
包裹木瓜石榴諸般等樹
以榖草或稻草將樹身包裹用草繩或檾麻絟定泥
封以糠秕培壅其根免致霜雪凍損
割蜜
天氣漸寒百花已盡宜開蜂䆧後門用艾燒煙微薰
其蜂自然飛向前去若怕蜂蜇用薄荷葉嚼細塗在
手面上其蜂自然不蜇或用紗帛蒙頭及身上截或
用皮五指套手尤妙約量存蜜自冬至春其蜂食之
餘者揀大蜜脾用利刀割下却封其䆧將蜜脾用新
生布紐淨不見火者為白沙蜜見火者為紫蜜入簍
盛頓却將紐下蜜柤入鍋内慢火煎熬候融化拗出
柤再熬預先安排錫鏇或盆瓦各盛冷水次傾蠟汁
在内凝定自成黃蠟以祖内蠟盡為度要知其年收
蜜多寡則看當年雨水如何若雨水調勻花木茂盛
其蜜必多若雨水少花木稀其蜜必少或蜜不敷蜜
蜂食用宜以草雞或一隻或二隻退毛不用肚腸懸
掛䆧内其蜂自然食之又力倍常至來春二月間開
其封視之止存雞骨而已
收猪種
取短喙無柔毛者良(喙音穢俗稱觜)一廂有三牙者難留難
肥小時餧糟不長猪瘟病灌以黃梔或斷毛尖啖以
水草菉豆或灌米泔或灌鹽水即愈
造牛衣
將蓑草間蘆花如織蓑衣法上用蓑草結綴則利水
下用蘆花結絡則温暖相連織成四方一片遇極寒
鼻流清涕腰軟無力將蓑衣搭在牛脊背用麻繩絟
繫可以敵寒免致凍損
泥飾牛馬屋
天色晴明修補屋漏又泥飾墻壁預備雨雪
十一月
壅椒
宜用焦土乾糞培壅與草蓋免致凍死頻以水澆灌
此物乃陽中之樹所以不耐寒凍也
種松杉檜栢等樹
自冬至後至春社前皆可種之則易得生活
鉏油菜
鉏淨加糞壅其根此月不培壅來年無根脚
試榖種
冬至平日量五榖種各一升(按崔寔曰平量五榖各一升據此則應作冬至)
(日平量五榖種各一升)用布囊盛頓於北墻隂下埋之於冬至
後十五日又云四十九日取出平量息最多者來歲
好收宜多種之
鹽鴨子
自冬至後至清明前每一百箇用鹽十兩灰三升米
飲調成團收乾甕内可留至夏間食
收牛糞
多收堆聚春間踏成墼坯於蠶房内燒宜蠶
修池塘
宜於農隙之時填補埂岸令高中間要挑掘令深則
聚水寬廣可以防備乾旱澆灌田禾
十二月
栽桑
掘坑深闊約二小尺却於坑畔取土糞和成泥漿將
桑根埋定再用糞土培壅微將桑栽向上提起則根
舒暢復用土壅與地平次日築實切不可動搖其桑
加倍榮旺勝如春栽
修桑
削去小枝條則枝葉茂盛去其枯枝則不荒
浴蠶連
臘月八日以水浴之遇雪水尤佳歲除夜用五方草
即馬齒菜也同桃符木柤以水煎之放冷於元日五
更浴之辟諸惡厭魅則宜蠶
收蓐草
刈茅草乾蒿收積勿令雨損來春作蠶蓐則宜蠶簇
作繭加倍厚實其絲更好
種麻檾
宜犂熟肥地臘八日種者為佳與正二月同
𢷬磨乾桑葉
臘月内製者能消蠶熱病𢷬磨成麵入潔淨甕内收
貯飼蠶餘剩者可做牛料甚美食之
伐竹木
此月伐竹木則不蛀而堅與七月間斫者同
收雪水
雪者天地之氣五榖之精浸諸色種子耐旱不生蟲
淋猪清治小兒癍疹調蛤粉治疿子
造油
臘月所榨清油收貯蠶屋内點燈諸蟲不入熬膏藥
大有神效婦人搽頭黑光更無蝨蟣
收臘酵渾頭(酵音教)
乾糟用鹽水拌捺實泥封則香帶酒則酸不香酵子
渾頭曬乾為細末用淨鹽拌勻捺入甕中曬旬日間
自然成醬其味甘美並無蠅蟲
收鱖魚
臘八日收鱖魚治小兒癍疹不出燒存性研極細用
淡酒調服即發懸厠上不生蟲
收猪肪脂
背隂處懸掛能治諸般瘡疥敷湯火瘡及六畜瘡疥
去蛆蠅熟諸般皮條不爛加倍壮韌
臘肉
肉一斤鹽一兩半擦之(擦參入聲)壓五六日入酒糟或濁
酒翻轉了再壓五日背隂處㫰乾若生白殕以泥封
一宿煑如故黑豆中藏可過夏月
收羊種
臘月生者良正月亦好春夏早放早收若收晚遇巳
午時熱必汗出有塵土入毛内即生瘡疥秋冬晚放
若放早喫露水草口内生瘡又鼻生膿久在泥中則
生繭蹄性好鹽常以鹽啖為妙若有疥便宜間出則
免致相染
