金匱鈎玄醫家類
提要
(臣)等謹案金匱鈎玄三卷元朱震亨撰明戴
原禮校補中稱戴云者原禮說也末附論六
篇不列於卷第中一曰火豈君相五志俱有
論一曰氣属陽動作火論一曰血屬隂難成
易虧論一曰滯下辨論一曰三焦之疾燥熱
勝隂論一曰泄瀉經濕治有多方論皆不題
誰作觀其滯下辨論引震亨之言則亦原禮
所加也震亨以補隂為宗實開直補真水之
先其以鬱治病亦妙闡内經之旨開諸家無
窮之悟雖所用黃柏知母不如後人之用六
味圓直達本原所製越鞠丸亦不及後人之
用逍遥散和平無弊然蓽路繿縷究以震亨
為首庸是書詞旨簡明不愧鈎元之目原禮
所補亦多精確明史方技傳載此書於原禮
傳中卷數與今本同稱其附以己意人謂不
愧其師其為醫家善本可知矣原禮洪武中
御醫本名思恭以字行浦江人朱國禎湧幢
小品曰戴元禮國朝之聖醫也太祖稱為仁
義人太孫即位拜院使云云元禮即原禮蓋
國禎得諸傳聞故音同字異耳乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
