金匱鈎玄卷二
元朱震亨撰
心痛即胃腕痛
心痛雖日數多不喫飲食不死若痛方止便喫還痛
必湏三五服藥後方可喫物
大凡心膈之痛湏分新久若明知身受寒氣口食寒
物而病於初得之時當以温散或温利之藥若曰
病得之稍久則成鬱矣鬱則蒸熱熱則久必火原
病式中備言之矣若欲行温利寧無助火添病耶
由是古方中多以山梔為熱藥之向導則邪伏而
病易退正易復而病易安雖然病安之後若縱恣
口味不改前非病復作時必難治也
山梔炒去皮每十五箇濃煎湯一呷入生薑汁令辣
再煎小沸服或入芎一錢尤妙山梔大者用七箇
或九箇大槩胃口有熱而作痛非山梔子不可佐
以薑汁或半夏橘紅各五黃芩三甘草一
用二陳湯加蒼芎倍加炒梔痛甚者加炒乾薑從之
反治之法心痛輕者散之麻黃桂枝重者加石鹻
川芎蒼术梔子必炒去皮用作丸服
凡治病必湏先問平日起居如何假如心痛有因平
日喜食熱物以致死血流於胃口作痛用桃仁承
氣湯下之切記輕者用韭汁桔梗能開提氣血藥
中兼用之
以物柱按痛則止者挾虛也以二陳湯加炒乾薑和
之有䖝痛者面上白斑唇紅能食属䖝治苦練根
錫灰之類脉堅實不大便者下之
痛甚者脉必伏多用温藥不用參术可用附子
諸痛不可用補氣藥
客寒犯胃草荳蔲丸用之熱亦可用止用一二服
草荳蔲(一錢四分褁燒熱去皮)吳茱萸(湯炮洗去梗焙秤)
益智仁白僵橘皮人參
黃茋(各八分)生甘草歸身炙甘草
青皮(各六分)麹末薑黃(各四分)桃仁(七箇去皮)
半夏(洗一錢)麥蘖澤瀉(一錢小便多减半)
柴胡(四分)詳膈下痛多為用之
右一十八味除桃仁另研如泥外餘極細末同桃
仁研勻用湯泡蒸餅為丸如桐子大每服三十丸
食遠用熱白湯送下旋斟酌多少用之
又方用黃荆子炒焦為末米飲調服亦治白帶
又方脾痛用海蛤粉佐以香附末用川芎山梔生薑
煎辣湯調服為佳
又方單用牡粉酒調下一二錢氣實不可用
腰疼濕熱腎虛瘀血
濕熱腰疼者遇天隂或久坐而發者是腎虛者疼之
不已者是也瘀血者日輕夜重者是
脉大者腎虛用杜仲龜板黃栢知母枸把五味之類
用猪脊髓丸
脉澁者瘀血用補隂丸中加桃仁紅花
濕熱者用蒼术杜仲黃栢川芎
痰者用南星
凡諸痛皆属火寒凉藥不可峻用必用温散之藥
諸痛不可用人參盖人參補氣氣旺不通而痛愈甚
臍下忽大痛者人中如黑色者多死難治也
人面上忽有紅點者多死
脇痛
肝火盛木氣實有死血肝急有痰流注
木氣實川芎蒼术青皮當歸
龍會丸瀉火要藥
死血
痰流注二陳湯加南星蒼术川芎
肝苦急急食辛以散之用撫芎蒼术血病入血藥中
行血脇痛甚者用薑汁下龍會丸肝火盛故也
咳嗽脇痛二陳湯加南星多香附青皮青黛薑汁
腹痛有寒積熱死血食積濕痰
戴云寒痛者綿綿痛而無增减者是時痛時止者
是熱也死血痛者每痛有處不行移者是也食
積者甚欲大便利後痛减者是濕痰者凡痛必
小便不利
脉弦強者食脉滑者痰
滑痰多作腹痛用苔芎蒼术香附白芷生薑汁入湯
服腹中水鳴乃火繫動其水也二陳湯加黃芩黃
連梔子
凡心腹痛必用温散此是欝結不散阻氣不運故病
在下者多属食宜温散之
一老人腹痛年高不禁下者用
川芎蒼术香附白芷乾薑茯芩
滑石
痛風
四肢百節走痛風熱風濕血虛有痰
大法之方蒼术南星川芎白芷當歸
酒黃芩
在上者加羌活桂枝桔梗葳靈仙
在下者加牛膝防己木通黃栢
血虛者多用川芎當歸佐以桃仁紅花
薄桂治痛風無味而薄者獨此能横行手臂領南星
蒼术等治之
上中下痛風方
葳靈仙(三錢)南星(二兩)苔芎(一兩)白芷(半兩)
桃仁(五錢)桂枝(三錢)防己(半錢)蒼术(二兩)
黃柏(酒浸炒二兩)紅花(一錢半)羌活(三錢)神麴(一兩炒)
草龍膽(五分)
張子元氣血虛有痰濁隂火痛風
人參(一兩)白术(二)兩黃栢(二兩炒黑色)山藥(一兩)
海石(一兩)𤨏陽(五錢)乾薑(五錢燒灰)南星(一兩)
敗龜板(二兩酒炙)熟地黃(二兩)粥為丸
治臂痛
半夏(一錢)陳皮(五分)茯苓(五分)蒼术(一錢半)
酒芩(一錢)靈仙(三分)白术(一錢)甘草(少許炒)
南星(一錢)香附(一錢)
勞瘵其主在乎隂虚痰與血病
青蒿一斗五升童便三斗文武火熬約童便减二斗
去蒿熬至一斗入猪膽汁七箇再熬數沸甘草末
收之
虚勞身瘦属火因火燒爍
勞病四物湯加人尿薑汁
咳血痰盛身熱多是血虛
戴云咳血者嗽出痰内有血者是嘔血者嘔全血
者是咯血者每咯出皆是血疙瘩衂血者鼻中
出血也溺血小便出血也下血者大便出血也
雖有名色分六俱是熱證但有虚實新舊之不
同或妄言為寒者誤也青黛訶子山梔
海石瓜蔞仁
右為末薑汁蜜調噙化嗽甚者加杏仁後以八物
湯加减調理
身熱多是血虛四物湯加减
嘔血火載血上錯經妄行
脉大發熱喉中痛者是氣虚用人參黃茋蜜炙黃柏
荆芥並當歸生地黃用之
嘔血用韭汁童便薑汁磨欝金同飲之其血自清
火載血上錯經妄行四物湯加炒梔子童便薑汁
山茶花童便薑汁酒調
欝金末治吐血入薑汁童便
痰帶血絲出者童便薑汁竹瀝
又方用韭汁童便二物相合用欝金細研入在二物
之内同飲其血自消
又方治衂血上行欝金如無山茶薑汁童便和好酒
調服即止之
咯血
薑汁童便青黛入血藥中用之加四物湯地黃膏牛
膝膏之類
衂血
凉血行血為主犀角地黃湯入鬱金同用經血逆
行或血腥或唾血吐血用韭葉汁立效
溺血屬熱
山梔子炒水煎服或用小薊琥珀
有血虛者四物湯加牛膝膏
下血
不可純用寒凉藥必於寒凉藥中用辛味并温如酒
浸炒凉藥酒煮黃連之類
有熱四物湯加炒梔子升麻秦芃膠珠
下血屬虚當温散四物湯加炮乾薑升麻
又方用白芷五倍子丸
凡用血藥不可單行單止
有風邪下䧟宜升提之盖風傷肝肝生血故有濕傷
血宜行濕消熱可也
内經謂身熱即死寒則生此亦是大槩言之必兼證
詳之則可今豈無身熱生寒而死者
脉沉小流連或微者易治
脉浮大洪數者難愈宜滑不宜弦
仲景治痢可温者五法可清者十法或觧表或利小
便或待其自己區分易治難易極密但與瀉同立
法不分學者當辯之
大孔痛一曰温之一曰清之
久病身冷自汗脉沉小者宜温
暴病身熱脉浮洪者宜清
有可吐者有可下者有可汗者
初得時元氣未虚必推蕩之此通用之法稍久氣虛
則不可
先水泄後膿血此脾傷腎賊邪難愈
先膿血後水泄此腎傷脾微邪易愈
如荳汁者濕也盖脾胃為水穀之海無物不受常兼
四藏故如五色之相雜當先通利此迎而奪之之
義如虚者亦宜審之
因熱而作不可用巴豆等藥如傷冷物者或可用亦
宜謹之
又有時疫作痢或至一家之内上下傳染相似却宜
明運氣之勝復以治之
腸風獨在胃與大腸出
黃芩&KR2734;芃槐角升麻青黛
夢遺專主熱脫精
戴云因夢交而出精者謂之夢遺不因夢而自泄
精者謂之精滑皆相火所動久則有虚而無寒
者也
帶下與夢遺同法治
青黛海石黃柏即春樹根丸
内傷氣血不能固守當補八物湯加减吞椿樹根丸
思想成病其病在心安神帶補熱則流通
知母黃柏蛤粉
精滑專主濕熱
戴云滑者小便精滑下也俱是膀胱濕熱雖有赤
白之異終無寒熱之别河間云天氣熱則水渾
濁寒則澄徹清冷由此觀之濁之為病濕熱明
矣
黃栢知母牡蠣蛤粉
又方良薑(三錢)芍藥(二錢)黃栢(二錢燒灰存性)
樗樹皮(白皮一兩半)
右為末糊為丸每服三十丸
濁
濕熱有痰有虚赤濁屬血白濁屬氣
寒則堅凝熱則流通
大率皆是濕熱流住宜燥中宫之濕用二陳湯加蒼
术白术燥去濕赤者乃是濕傷血加白芍藥仍用
珍珠粉丸加椿樹根皮滑石青黛等作丸
虚勞者用補隂藥大槩不利熱藥
肥白人必多痰以二陳湯去其熱胃弱者兼用人參
以柴胡升麻升胃中之氣丸藥用青黛
黃栢(炒褐色)乾薑(炒微黑色)海石蛤粉
胃中濁氣下流為赤白濁者用柴胡升麻蒼术白术
二陳湯丸藥用樗末蛤粉炒薑炒黃栢
專主胃中之濁氣下流滲入膀胱用青黛蛤粉
肝脉弦者用青黛以瀉肝
又方黃栢(一兩炒黑)生栢(二錢半一作三兩)海石(三兩)
神麴(五)錢為末水丸
有熱者黃栢滑石青黛之類
燥濕痰南星半夏蛤粉
右神麴為丸青黛為衣或用海石代麴
張子元氣血兩虚有痰痛風時作隂火間起小便白
濁或帶下赤白方在前痛風中
一人便濁常有半年或時夢遺形瘦作心虚主治珍
珠粉丸和勻定志丸服
一婦人年近六十形肥奉養膏梁飲食肥美中焦不
清濁氣流入膀胱下注白濁白濁即是濕痰也
戴云斷用二陳湯去痰加升麻柴胡升胃中之清
氣加蒼术去濕白术補胃全在活法服四貼後
濁减大半覺胷滿因柴胡升麻升動其氣痰阻
滿閉用二陳湯加炒麴白术素無痰者升動胃
氣不滿
丸藥方青黛椿皮蛤粉滑石乾薑(炒)
黃柏(炒)
右為末炒神麴糊丸仍用前燥濕痰丸亦能治帶
又方滑石利竅黃柏治濕熱青黛觧鬱結
蛤粉醎寒入腎
炒乾薑味苦歛肺氣下降使隂血生乾薑塩制之
淋皆屬於痰熱
淋者小便淋瀝欲去不去不去又來皆屬於熱也
觧熱利小便山梔子之類用苦藥甘草煎服諸藥中
皆加牛膝
老人亦有氣虚者人參白术中帶木通山梔
亦人死血作淋者以牛膝作膏此證亦能損胃不食
小便不通氣虚血虚痰風閉實熱
吐之以提其氣氣升則水自下盖氣承載其水也
氣虚用人參黃茋升麻等先服後吐或參茋藥中探
吐
血虚四物湯先服後吐芎歸湯吐亦可痰多二陳湯
先服後吐皆用探吐
痰氣閉塞二陳湯加木香香附探吐實熱利之
一婦人脾疼後患大小便不通此是痰隔中焦氣滯
於下焦二陳湯加木通初喫後煎滓吐之
關格
戴云關格者謂膈中覺有所碍欲升不升欲䧏不
降欲食不食此為氣之横格也
必用吐提其氣之横格不必在出痰也
有痰以二陳湯吐之吐中便有降有中氣虚不運者
補氣藥中升降
小便不禁屬熱屬虚
戴云小便不禁出而不覺赤者有熱白者為氣虚
也熱者五苓散加觧毒散虚者五苓散加四物
湯
癎驚痰宜吐
戴云癎者俗曰猪癲風者是也
大率行痰為主
黃連南星瓜蔞半夏
尋痰尋火分多少治無不愈
分痰分熱有熱者以凉藥清其心
有痰者必用吐藥吐後用東垣安神丸
此證必用吐吐後用平肝之藥青黛柴胡川芎之類
徤忘
戴云徤忘者為事有始無終言談不知首尾此以
為病之名非比生成之愚頑不知世事者
精神短少者多亦有痰者
怔忡大故屬血虚
有慮便動屬虚時作時止痰因火動
戴云怔忡者心中不安愓愓然如人將捕者是也
瘦人多是血少肥人屬痰尋常者多是痰
真覺心跳者是血少用四物安神之類
驚悸血虚用硃砂安神丸
痓大率與癎病相似
多是血虚有火兼痰人參竹瀝之類不用兼風藥
血塊一名積瘕
塊在中為痰飲在右為食積在左為血積
氣不能作塊成聚塊乃有形之物痰與食積死血此
理曉然醋煑海石三稜莪术桃仁紅花五靈脂香
附之類
白术湯吞下瓦龍子能消血塊次消痰
治塊當降火消食積食積即痰也
行死血塊去湏大補石鹻一物有痰積有血塊可用
洗滌垢膩又消食積
吐䖝
以黑錫炒成灰㯽榔末米飲調
癥瘕
戴云積聚癥瘕有積聚成塊不能移動者是癥或
有或無或上或下或左或右者是瘕
用蜀葵根煎湯煎人參白术陳皮青皮甘草梢牛膝
成湯入細研桃仁玄明粉各少許熱飲一服可見
塊下
病重補接之後加减再行
消塊丸即千金大消石丸止可磨塊不令人困湏量
虚實而用可也
硝石(六兩)大黃(八兩)人參甘草(各三兩)
右為末以三年苦酒三斗置銅噐中以竹片作凖
每入一升作一刻柱噐中熬先納大黃不住手攪
使微沸盡一刻乃下餘藥又盡一刻微火熬使可
丸則取丸如雞子中黃大每服一丸米飲下如不
能大丸則作小丸如桐子大每服三十丸後下如
雞肝如米泔赤黑等色下後忌風冷淡軟粥將理
又三聖膏
未化石灰(半斤為末瓦噐中炒令淡紅色提出候熱少减次下大黃末)
大黃(一兩為末就爐炒候熱减入下桂心末)桂心(半兩為末略炒入米醋熬成膏)
(藥厚攤患處)
貼積聚塊大黃朴硝(各一兩)
右為末用大蒜搗膏和勻貼之
痞塊在皮裏膜外湏用補氣香附開之兼二陳湯加
補氣藥先湏斷厚味
茶癖石膏黃芩升麻
右為末砂糖水調服
癭氣先湏斷厚味海藻(一兩)黃藥(二兩)
右為末以少許置於掌中時時舐之津嚥下如消
三分之二湏止後藥服
食積一方乃在婦人門食積條下
疝
濕熱痰積流下作痛大槩因寒鬱而作也即是痰飲
食積并死血
戴云疝本屬厥隂肝之一經余嘗見俗說小腸膀
胱下部氣者皆妄言也
子和云疝本肝經宜通勿塞只此見治之法
專主肝經與腎絶無干不宜下
㿗濕多疝氣灸大敦穴
食積與瘀血成痛者
梔子桃仁山查枳實吳茱萸
右為末生薑汁順流水作湯調服
按之不定必用桂枝屬虚
桂枝山梔(炒)烏頭(細切炒)
右為末薑汁為丸每服三十丸劫痛
治疝方定痛速效濕勝者加荔枝
枳殼(十五箇)山梔(炒)糖毬(炒)茱萸(炒)
又方守丸治㿗要藥不疼者
蒼术南星白芷山查川芎半夏
枳實為末神麴作丸
治陽明受濕熱傳入大腸惡寒發熱小腸連毛際結
核悶痛不可忍
山梔(炒)枳殼(炒)桃仁(炒)山查(等分)
右研細砂鉢内入生薑汁用水一盞煎令沸熱服
之
治諸疝發時用海石香附二味為末以生薑汁湯調
服亦能治心痛
治疝方
梔子桃仁橘核茱萸川烏
右碾煎服劫藥用烏頭細切炒梔子枳核散單止
痛
脚氣
蒼术(塩炒)白术防己㯽榔川芎犀角
甘草木通黃連生地黃(酒炒)黃栢
有熱加黃芩黃連
有痰加竹瀝薑汁
大熱及時令熱加石膏大便實加桃仁小便澁加牛
膝
有食積流注
蒼术黃栢防己南星川芎白芷(作丸)
犀角㯽榔血虚加牛膝龜板
如常腫者專主乎濕熱朱先生有方肥人加痰藥
戴云有脚氣衝心宜四物加炒栢再宜湧泉宂用
附子津拌貼以艾炙泄引其熱
徤步丸
歸尾芍藥陳皮蒼术(各一兩)生地黃(一兩半)
大腹子(三箇)牛膝茱萸(各半兩)黃芩(半兩)桂枝(二錢)
右為末蒸餅為丸每服百丸白术通草煎湯食前
下
一婦人足腫
黃栢蒼术南星紅花(酒洗)草龍膽川芎
牛膝(酒洗)生地黃
筋動於足大指動上來至大腿近腰結了奉養厚因
風寒作四物湯加酒芩紅花蒼术南星
筋轉皆屬乎血熱四物湯加酒芩紅花
大病虚脱夲是隂虚用艾炙丹田者所以補陽陽生
則隂生故也不可用附子可用參多服
痿
斷不可作風治而用風藥
濕熱痰無血而虚氣弱瘀血
濕熱東垣徤步方中加燥濕降隂火藥芩栢蒼术之
類
濕痰二陳湯中加蒼术白术黃芩之類入竹瀝
氣虚四君子湯中加蒼术黃芩黃栢之類
血虚四物湯中蒼术黃栢下補隂丸
亦有食積妨碍不得降者亦有死血者
徤步丸方
羌活柴胡滑石(炒)甘草(炙)天花粉(酒製各半兩)
防己(及酒)防風澤瀉(各三錢)肉桂(半錢)川烏
苦參(酒製各一錢)
右為末酒糊丸如桐子大每服七十丸煎愈風湯
以空心服下之
發熱隂虚難治
戴云凡脉數而無力者便是隂虚也
隂虚發熱用四物湯加黃栢兼氣虚加參茋白术盖
四物湯加黃栢是降火補隂之妙藥
又云隂虚發熱用四物湯甚者加龜板炒黃栢
喫酒人發熱者難治
不飲酒之人若因酒而發熱者亦難治
一男子年三歲因酒發熱用青黛瓜蔞仁薑汁每日
以數匙入口中三日而愈
陽虚惡寒
戴云凡背惡寒甚者脉浮大而無力者是陽虚也
用人參黃茋之類甚者加附子少許以行參茋
之氣
一女子惡寒用苦參一錢赤小豆一錢為末虀水吐
用川芎蒼术南星黃芩酒麴丸
手心熱
梔子香附蒼术白芷川芎半夏(生用)
右為末麴糊丸
手麻
此是氣虚也
手木東垣云麻木氣不行也補肺中之氣是濕痰死
血十指麻是胃中有濕痰死血
厥因痰用白术竹瀝
厥者手足冷也熱厥逆也非寒證因氣虚血虚熱
承氣湯外感解散加薑汁酒
面寒面熱
火起寒鬱熱面寒退胃熱
喉痺
大槩多是痰熱也只以桐油吐之
或用射干逆流水吐
又方用李實根皮一片噙口内更用李實根碾水傅
項上一遭立效新採園中者
纏喉風
戴云屬痰熱纏喉風者謂其咽喉裏外皆腫者是
也用桐油以鵝翎探吐
又法用燈油脚探吐之
又方用遠志去心水調傅項上一遭立效
喉咽生瘡並痛
多屬虚血熱游行無制客於咽喉人參蜜炙黃柏荆
芥
虚人參竹瀝無實火
熱黃連荆芥薄荷硝石
右為細末用蜜薑汁調噙
血虚四物湯中加竹瀝
口瘡
服凉藥不愈者此中焦氣不足虚火泛上無制用理
中湯甚者加附子
或噙官桂亦可
又方用西瓜漿水口痛甚者以此徐徐飲之冬月紫
榴皮燒灰噙之
酒皶鼻血熱入肺
四物湯加陳皮紅花酒炒黃芩煎入好酒數滴就炒
五靈脂末服效
又用桐油入黃連以天弔藤燒油熱傅之
肺癰
已破入風者不治搜風湯吐之(出醫壘元戎)
收歛瘡口止有合懽樹皮白歛煎湯飲之
肺痿
專主養肺養血養氣清金
天疱瘡
通聖散及蚯蚓泥略炒蜜調傅之妙
從肚皮上起者裏熱發外還服通聖散可也
漏瘡
湏先服補藥以生氣血即參茋术歸芎為主大劑服
之外以附子末唾和作餅如錢厚以艾炷炙之漏
大艾炷亦大漏小艾炷亦小但炙令微熱不可令
痛乾則易之乾研為末再和再炙如困則止來日
如前法再炙直至肉平為效亦有用附牛炙仍前
氣血藥作膏藥貼之
痔漏
用五倍子朴硝桑寄生蓮房煎湯先薰後洗腫者用
木鱉子五倍子研細末調傅
漏專以凉藥為主
痔漏方
人參黃茋當歸川芎升麻枳殼
條芩槐角
腸癰
作濕熱食積治入風難治
治漏外塞藥蘆甘石小便煆牡礪粉
結核
或在頸或項在身在臂如腫毒者多痰注作核不散
治耳後项門各一塊
僵蚕炒青黛膽星酒大黃
右為末蜜丸噙化之
頸頬下生痰核
二陳湯加炒大黃連翹桔梗柴胡
治臂核作痛
連翹防風川芎酒芩蒼术皂角刺
治還跳穴痛防生附骨癰方
以蒼术佐黃栢之辛行以青皮冬月加桂枝夏月
加條子黃芩體虚者加土牛膝以生甘草為使大
料煎入生薑汁帶辣食前飲之病甚者加黃栢桂
枝十數貼發不動少加大黃一兩貼又不動者恐
癰將成矣急橛地成坑以火煆紅沃以小便赤體
坐其上以被蓆圍抱下體伏熱氣薰蒸腠理開血
氣暢而愈
脱肛
氣熱氣虚
氣虚補氣用人參當歸黃茋川芎升麻
血虚者四物湯
血熱者凉血四物湯加黃栢炒
金匱鈎玄卷二
