金匱鈎玄卷三
元朱震亨撰
婦人科
經水經候過期而作疼者乃虚中有熱所以作疼
經水不及期血熱也四物湯加黃連
經候將來而作疼者血實也
桃仁香附黃連
過期乃血少也
川芎當歸𢃄人參白术與痰藥
過期紫黑色有塊血熱也必作痛
四物湯加黃連香附
淡色過期者乃痰多也
二陳湯加川芎當歸
紫色成塊者乃是熱也四物湯加黃連之類
痰多占住血海地位因而下多者目必漸昏肥人如
此
南星蒼术香附川芎作丸服
肥人不及日數而多者痰多血虚有熱前方加黃連
白术若血枯經閉者四物湯加桃仁紅花
軀肥脂滿經閉者導痰湯加芎連不可服地黃泥鬲
故也如用以生薑汁炒
血崩
崩之為病乃血之大下豈可為寒但血去後其人必
虚當大補氣血
東垣有治法但不言熱其主於寒學者宜再思之
急則治其標白芷湯調百草霜
甚者棕櫚皮灰後用四物湯加乾薑調理
因勞者用參茋𢃄升補藥
因寒者加乾薑因熱者加黃芩參茋
崩過多者先服五靈脂末一服當分寒熱五靈脂能
行能止婦人血崩用白芷香附為丸
白𢃄用椒目末又用白芷末
一方用生狗頭骨燒灰存性或酒調服或入藥服之
又方用五靈脂半生半熟為末以酒調服
氣虚血虚者皆於四物湯加人參黃茋
漏下乃熱而虚者四物湯加黃連
𢃄下赤白赤属血白属氣主治燥濕為先
𢃄漏俱是胃中痰積流下滲入膀胱宜升無人知此
肥人多是濕痰
海石半夏南星蒼术川芎椿皮
黃栢
瘦人𢃄病如有𢃄者是熱也
黃栢滑石川芎椿皮海石
甚者上必用吐以提其氣下用二陳湯加蒼术白术
仍用丸子(一本作瓦龍子)
又云赤白𢃄皆属於熱出於大腸小腸之分
一方黃荆子炒焦為末米飲湯下治白𢃄亦治心痛
羅先生治法或十棗湯或神祐丸或玉燭散皆可用
不可峻攻實者可用此法虚則不宜
血虚者加减四物湯
氣虚者以參术陳皮間與之
濕甚者用固腸丸
相火動者於諸藥中加少炒栢
滑者加龍骨赤石脂
滯者加葵花性燥者加黃連
寒月少入薑附臨機應變必湏斷厚味
又方用
良薑芍藥黃栢(二錢各燒灰)入椿樹皮末(一兩半)
右為末粥為丸每服三四十丸
痰氣𢃄下者
蒼术香附滑石蛤粉半夏茯苓
婦人上有頭風鼻涕下有白𢃄
南星蒼术黃栢(炒焦)滑石半夏川芎
辛夷牡蠣粉(炒)茯苓
白𢃄兼痛風
半夏茯苓川芎陳皮甘草蒼术(炒浸)
南星牛膝(酒洗)黃栢(酒浸晒乾炒)
子嗣
肥盛婦人不能孕育者以其身中脂膜閉塞子宮而
致經事不能行可用導痰湯之類
瘦怯婦人不能孕育者以子宫無血精氣不聚故也
可用四物湯養血養隂等藥
産前胎動
孕婦人因火動胎逆上作喘者急用條黃芩香附之
類將條芩更於水中沉取重者用之
固胎
地黃(半錢)人參白芍(各一錢)白术(一錢半)川芎
歸身尾(一錢半)陳皮(一錢)甘草(二錢)糯米(十四粒)
黃連(些少)黃栢(些少)桑上羊兒藤(七葉完者)
右㕮咀煎湯服之
血虚不安者用阿膠痛者縮砂行氣故也
一切病不可表
惡阻從痰治
戴云惡阻者謂婦人有孕惡心阻其飲食者是也
肥者有痰瘦者有熱多用二陳湯
或白术為末水丸隨所好或湯或水下
婦人懷姙愛物乃一藏之虚假如肝蔵虚其肝氣止
能生胎無餘物也
血塊死血食積痰飲成塊在兩脇動作腹鳴嘈雜胘
暈身熱時作時止
黃連(一兩一半用茱萸炒去茱萸一半益智炒去益智)山梔(半兩炒)
台芎(半兩)香附(一兩用童便浸)蘿蔔子(一兩半炒)山查(一兩)
三稜青皮神麴(各半兩)莪术(半兩用米醋煮)
桃仁(半兩留尖去皮)白芥子(一兩半炒)瓦龍子(消血塊)為末作
丸子服之
一婦人血塊如盤有孕難服峻削
香附(四兩醋煮)桃仁(一兩去皮尖)海石(二兩醋煮)白术(一兩)為末
神麴為丸
束胎
束胎丸第八箇月服
黃芩(酒炒夏用一兩秋用七錢半冬用半兩)茯苓(七錢半)陳皮(二兩忌火)
白术(二兩)粥為丸
束胎散即達生散
人參(半錢)陳皮(半錢)白术白芍歸身尾(各一錢)
甘草(二錢炙)大腹皮(三錢)紫蘇(半錢)
或加枳殼砂仁作一貼入青葱五葉黃楊木葉稍十
箇煎待於八九箇月服十數貼甚得力或夏加黃
芩冬不必加春加川芎或有别證以意消息
第九箇月服
黃芩(一兩酒炒宜熱藥不宜凉藥怯弱人减半)白术(一兩)枳殼(七錢半炒)
滑石(七錢半臨月十日前小便多時减此一味)
右為末粥為丸如梧桐子大每服三十丸空心熱
湯下不可多恐損元氣
安胎
白术黃芩炒麵粥為丸
黃芩安胎乃上中二焦藥能降火下行
縮砂安胎治痛行氣故也
益母草即茺蔚子治産前産後諸病能行血養血難
産作膏地黃膏牛膝膏
胎漏氣虚血虚血熱
戴云胎漏者謂婦人有胎而血漏下者
子腫濕多
戴云子腫者謂孕婦手足或頭面通身浮腫者是
也用山梔炒一合米飲湯吞下三因方中有
鯉魚湯
難産
難産之由亦是八九箇月内不謹者
氣血虚故亦有氣血凝滯而不能轉運者
催生方
白芷灰滑石百草霜
右為末芎歸湯或薑汁調服之
治胎衣不下
婦人大全方别有藥
産後血暈
虚火戴血漸漸暈來
用鹿角燒灰出火毒研為極細末以好酒調灌下即
醒行血極快也
又方用韭葉細切盛於有嘴瓶中以熱醋沃之急封
其口以嘴塞産婦鼻中可愈眩暈
産後補虚
人參白术(各二錢)黃芩陳皮川芎(各半錢)
歸身尾(半錢)甘草(一錢炙)有熱加生薑(三錢)茯苓(一錢)
必用大補氣血雖有雜證以末治之
當清熱補血氣
消血塊
滑石(三錢)沒藥(一錢)麒麟竭(一錢)無則用牡丹皮為
末醋糊作丸
瓦龍子能消血塊
泄
川芎黃芩白术茯芩乾薑滑石
白芍(炒)陳皮㕮咀煎湯服
惡露不盡
謂産後敗血所去不盡在小腹作痛
五靈脂香附末蛤粉醋丸甚者入桃
仁(不去尖)
如惡血不下以五靈脂為末神麴糊丸白术陳皮湯
下
中風
不可作風治切不可以小續命湯服之必大補氣血
然後治痰當以左右手脉分其氣血多少而治
口眼喎斜不可服小續命湯
發熱惡寒
大發熱必用乾薑輕用茯苓淡渗其熱一應苦寒熱
發表藥皆不可用也
纔見身熱便不可表發熱惡寒皆是氣血
左手脉不足補血藥多於補氣藥
右手脉不足補氣藥多於補血藥
惡寒發熱腹滿者當去惡血腹滿者不是腹痛者是
産後不可下白芍以其酸寒伐生發之氣故也
産後一切病皆不可發散
小兒科
小兒食積痰熱傷乳為病大槩肝與胆病多
小兒肝病多及大人亦然肝只是有餘腎只是不足
吐瀉黃疸
三稜莪术陳皮青皮神麴麥芽
甘草白术茯苓黃連
右為末水調服
傷乳吐瀉者加山查時氣吐瀉者加滑石發熱
者加薄荷
吐瀉用益元散錢氏五補五瀉之藥俱可用
急慢驚風
發熱口瘡手心伏熱痰熱痰喘痰嗽
並用通法重則用瓜蒂散輕則用苦參赤小豆末湏
酸虀汁調服吐之後用通聖散蜜丸服之
驚有二證一者熱痰主急驚當直瀉之一者脾虚乃
為慢驚所主多死當養脾
東垣云慢驚者先實脾土後散風邪
急者只用降火下痰養血
慢者只用硃砂安神丸更於血藥中求之
黑龍丸
牛膽南星礞石(各一两熖硝等分煆)天竺黃
青黛(各半兩)蘆薈(二兩半)硃砂(三錢)僵蚕(五分)
蜈蚣(二錢半火燒存性)
右為細末煎甘草湯膏丸如雞頭大每服一丸或
二丸急驚薄荷湯下慢驚桔梗白术湯下
神聖牛黃奪命散
㯽榔(半兩)木香(三錢)大黃(二兩麺褁煨熟為末)
黑牽牛(麄末一半生用一半炒用)
右為一處研作細末入輕粉少許每服二錢用蜜
漿水調下不拘時候微利為度
疳病
胡黃連丸
胡黃連(半錢去果積)阿魏(一錢半醋煮去果積)麝香(四粒)
神麯(二錢半去食積)黃連(二錢半炒去食積)
右為末猪膽汁丸如黍米大每服二十丸白术湯
下
小兒疳病腹大黃連丸二十丸白术湯下
痘瘡
分氣虚血虛補之
氣虛用人參白术加解毒藥
但見紅點便忌升麻葛根湯發得表虛也
吐瀉少食為裏虛不吐瀉能食為實
裏食而補則結癰腫
䧟伏倒靨灰白為表虛或用燒人屎黑䧟甚者燒人
屎紅活綻凸為表實而後用表藥則要潰爛不結
痂二者俱見為表裏俱虚
痘瘡或初出或未出時人有患者宜預服此藥多者
合少重者合輕方用絲瓜近蒂三寸連瓜子皮燒
灰存性為末砂糖拌喫入硃砂末亦可
解痘瘡毒藥
絲瓜升麻酒芍藥甘草(生用)
糖毬黑荳犀角赤小豆
解痘瘡法已出未出皆可用硃砂為末以蜜水調服
多者可减少者可無
腹脹
蘿蔔子(蒸)紫蘇梗陳皮乾薑(各等分)
甘草(减半)食减者加白术煎服
夜啼
人參(一錢半)黃連(一錢半姜汁炒)甘草(半錢)竹葉(二十片)
作二服加薑一片煎服之
口糜
戴云謂滿口生瘡者便是
江茶粉草傅之
又方苦參黃丹五倍子青黛各等分傅之
脫囊腫大
戴云脫嚢者隂嚢腫大墜下不收上之說
木通甘草黃連當歸黃芩煎服
脫嚢紫蘇葉為末水調𫝊上荷葉褁之
脫肛
戴云脫肛者大腸脫下之說
東北方陳壁上土湯泡先薰後洗亦可脫嚢用藥服
之
木舌
戴云木舌者舌腫硬不和軟也又言重舌者亦是
此類二者盖是熱病用
百草霜滑石芒硝為末酒調敷
癮疹黑斑紅斑瘡癢
用通聖散調服
咯紅
戴云咯紅者即唾内有血非吐血與咳血
黑荳甘草陳皮煎服
喫泥胃熱故也
軟石膏甘草黃芩陳皮
茯苓白术煎服
痢疾食積
黃芩黃連陳皮甘草煎服
赤痢加紅花桃仁白痢加滑石末
食積痢
炒麴蒼术滑石芍藥黃芩
白术甘草陳皮茯苓
右㕮咀煎下保和丸
解顱
乃是母氣虚與熱多耳
戴云即初生小兒頭上骨未合而開者
右以四君子湯四物湯有熱加酒芩炒黃連生甘
草煎服外以帛束緊用白歛末敷之
蚘䖝
練樹根為君佐以二陳湯煎服
口噤
欝金藜蘆瓜蒂為末搐鼻
風痰
南星(半两切)白礬(半兩入器中水高一指浸晒乾研細末入)
白附子(二两)用飛白麵為丸如鷄頭大每服一
丸或二丸薑蜜薄荷湯化下服之
癩頭
用紅炭焠長流水令熱洗之又服酒製通聖散除大
黃酒炒外以胡荽子伏龍肝懸龍尾黃連白礬為
末調敷
又方用
松樹厚皮(燒灰二两)白膠香(熬沸傾石上二两)
黃丹(一两飛)白礬(半两火飛)軟石膏(一两)
黃連(半两)大黃(五錢)輕粉(四盝)
右極細末熬熟油調敷瘡上須先洗了瘡口敷乃
佳
赤溜
生地黃木通荆芥
苦藥帶表之類用巴蕉油塗患處
鼻赤
雄黃黃丹同敷
一小兒好喫粽成腹痛
黃連白酒藥為末調服乃愈
火豈君相五志俱有論
火之為病其害甚大其變甚速其勢甚彰其死甚暴何
者盖能燔灼焚熖飛走狂越消爍於物莫能禦之遊行
乎三焦虚實之两途曰君火也猶人火也曰相火也猶
龍火也火性不妄動能不違道於常以禀位聽命運行
造化生存之機矣夫人在氣交之中多動少静欲不妄
動其可得乎故凡動者皆属火龍火一妄行元氣受傷
勢不两立偏勝則病移他經事非細故動之極也病則
死矣經所以謂一水不勝二火之火出於天造君相之
外又有厥隂蔵府之火根於五志之内六欲七情激之
其火隨起大怒則火起於肝醉飽則火起於胃房勞則
火起於腎悲哀動中則火起於肺心為君主自焚則死
矣丹溪又啟火出五蔵主病曰諸風掉眩属於肝火之
動也諸瘡痛瘍属於心火之用也諸氣憤欝属於肺火
之升也諸濕腫滿属於脾火之勝也經所謂一水不勝
五火之火出自人為又考内經病機一十九條内舉属
火者五諸熱瞀瘈皆属於火諸禁鼓慄如喪神守皆属
於火諸氣衝上皆属於火諸燥狂越皆属於火諸病胕
腫疼痠驚駭皆属於火而河間又廣其說火之致病者
甚多深契内經之意曰喘嘔吐酸暴疰下迫轉筋小便
渾濁腹脹火鼓之有聲癰疽瘍疹瘤氣結咳吐下霍亂
瞀欝腫脹鼻塞齀衂血溢血泄淋閉身熱惡寒戰慄驚
惑悲笑譫妄衂衊血汚之病皆少隂君火之火乃真心
小腸之氣所為也若瞀瘛暴瘖冐昧躁擾狂越罵詈驚
駭胕腫痠疼氣逆上衝禁慄如喪神守啑嘔瘡瘍喉瘂
耳鳴及聾嘔湧溢食不下目昧不明暴注瞤瘈暴病暴
死此皆少陽相火之熱乃心包絡三焦之氣所為也是
皆火之變見於諸病也謂為脉虚則浮大實則洪數藥
之所主各因其属君火者心火也可以濕伏可以水滅
可以直折惟黃連之属可以制之相火者龍火也不可
以濕折之從其性而伏之惟黃栢之属可以䧏之噫瀉
火之法豈止如此虚實多端不可不察以蔵氣司之如
黃連瀉心火黃芩瀉肺火芍藥瀉脾火柴胡瀉肝火知
母瀉腎火此皆苦寒之味能瀉有餘之火耳若飲食勞
倦内傷元氣火不两並為陽虚之病以甘温之劑除之
以黃茋人參甘草之属若隂微陽強相火熾盛以乘隂
位日漸煎熬為火虚之病以甘寒之劑降之如當歸地
黃之属若心火亢極欝熱内實為陽強之病以醎冷之
劑折之如大黃朴硝之属若腎水受傷其隂失守無根
之火為虚之病以壮水之劑制之如生地黃玄參之属
若右腎命門火衰為陽脫之病以温熱之劑濟之如附
子乾薑之属若胃虚過食冷物抑遏陽氣於脾土為火
欝之病以升散之劑發之如升麻乾葛柴胡防風之属
不明諸此之類而求火之為病施治何所依據故於諸
經集略其說略備處方之用庶免實實虚虚之禍也
氣属陽動作火論
悍衛冲和不息之謂氣擾亂妄動變常之謂火當其和
平之時外護其表復行於裏周流一身循環無端出入
升䧏繼而有常源出中焦緫統於肺氣曷嘗病於人也
及其七情之交攻五志之間發乖戾失常清者遽變之
為濁行者抑遏而反止表失衛護而不和内失徤悍而
少䧏營運漸遠肺失主持妄動不已五志厥隂之火起
焉上燔肺氣乃病焉何者氣本属陽反勝則為火矣河
間有曰五志過極則為火也何後世不本此議而一槩
類聚香辛燥熱之劑氣作寒治所據何理且言七氣湯
製作其用青皮陳皮三稜蓬术益智官桂甘草遂以為
平和可常用通治七情所傷混同一意未喻其藥以治
真氣以下諸氣尤有甚焉者兹不復叙况所居之情各
各不同且夫經言九氣之變未嘗略而不詳如怒則氣
上喜則氣緩悲則氣消恐則氣下寒則氣收熱則氣泄
驚則氣亂勞則氣耗思則氣結其言治法高者抑之下
者舉之寒者熱之熱者寒之驚者平之勞者温之結者
散之喜者以恐升之悲者以喜勝之九氣之治各有分
别何嘗混作寒治論而類聚香熱之藥通言而治諸氣
豈理之謂歟若香辛燥熱之劑但可劫滯氣衝快於一
時以其氣久抑滯借此暫行開發之意藥中無佐使制
伏所起之氣服之甚則增熾欝火蒸薰氣液而成積自
積滋長而成痰一飲下隔氣乃氤氲清虚之象若霧露
之着物雖滯易散内挾痰積開而復結服之日久安有
氣實而不動氣動而不散者乎此皆人所受誤之由習
俗已久相沿而化卒莫能救升發太過香辛散氣燥熱
傷氣真氣耗散濁氣上騰猶曰腎虚不能攝氣歸原遂
與蘇子䧏氣湯四磨湯下黑鍚丹養氣丹鎮墜上升之
氣且流黃黑鍚佐以香熱又無補養之性藉此果能生
氣而補腎乎請熟詳之夫濕痰盛甚者亦或當之初服
未顯憎變由其喜墜而愈進形質弱者何以收救不悟
肺受火炎子氣亦弱䧏令不行火無以制相扇而動本
勢空虚命絶如縷積而至深丹毒濟火一旦火氣狂散
喘息奔急而死所以有形丹石丸藥重墜無形之氣將
何扺受隨而䧏之乎譬以石投水水故未嘗沉也豈不
死歟丹溪有曰上升之氣自肝而出中挾相火其熱愈
甚自覺無冷非無冷也火熱似水積熱之甚陽亢隂微
故有此證認假作真似是之禍可勝言哉内經雖云百
病皆生於氣以正氣受邪之不一也今七情傷氣欝結
不舒痞悶壅塞發為諸病當詳所起之因滯於何經上
下部分蔵氣之不同隨經用藥有寒熱温凉之同異若
枳殼利肺氣多服損&KR0909;中至高之氣青皮瀉肝氣多服
損真氣與夫木香之汗中下焦氣香附之快滯氣陳皮
之泄氣霍香之馨香上行胃氣紫蘇之散表氣厚朴之
瀉衛氣檳榔之瀉至高之氣沉香之升䧏其氣腦麝之
散真氣若此之類氣實可宜其中有行散者有損泄者
其過劑乎用之能却氣之標而不能治氣之本豈可又
佐以燥熱之藥以火濟火混同謂治諸氣使之常服多
服可乎氣之與火一理而已動静之變反化為二氣作
火論治與病情相得丹溪發揮論云冷生氣者出於高
陽生之謬言也身非自受寒氣口食寒物而足論寒者
吾恐十之無一二也
血属隂難成易虧論
内經曰榮者水糓之精也和調五蔵洒陳於六腑乃能
入於脉也源源而來生化於脾緫統於心蔵於脾肝宣
布於肺施泄於腎灌溉一身目得之而能視耳得之而
能聽手得之而能攝掌得之而能握足得之而能步蔵
得之而能液腑得之而能氣是以出入升䧏濡潤宣通
者由此使然也注之於脉少則濇充則實常以飲食日
滋故能陽生隂長取汗變化而亦為血也生化旺則諸
經恃此而長養衰耗竭則百脉由此而空虚可不謹養
哉故曰血者神氣也持之則存失之則亡是知血盛則
形盛血弱則形衰神静則隂生形役則陽亢陽盛則隂
必衰又何言陽旺而生隂血也盖謂血氣之常隂從乎
陽隨氣運行於内而無隂以羈束則氣何以樹立故其
致病也易而調治也難以其比陽常虧而又損之則陽
易亢隂易乏之論可以見矣諸經有云陽道實隂道虚
陽道常饒隂道常乏陽常有餘隂常不足以人之生也
年至十四而經行至四十九而經斷可見隂血之難成
易虧知此隂氣一虧傷所變之證妄行於上則吐衂衰
涸於外則虚勞妄返於下則便紅稍有熱則膀胱癃閉
溺血滲透腸間則為腸風隂虚陽摶則為崩中濕蒸熱
瘀則為滯下熱極腐化則為膿血火極似水血色紫黑
熱盛於隂發於瘡瘍濕滯於血則為痛癢癮疹皮膚則
為冷痺畜之在上則人喜忘畜之在下則為喜狂墮恐
跌仆則瘀惡内凝若分部位身半已上同天之陽身半
已下同地之隂此特舉其所顯之證者治血必血属之
藥欲求血藥其四物之謂乎河間謂隨證輔佐謂之六
合湯者詳言之矣余故陳其氣味專司之要不可不察
夫川芎血中之氣藥也通肝經性味辛散能行血滯於
氣也地黃血中血藥也通腎經性味甘寒能生真隂之
虚也當歸分三治血中主藥通腎經性味辛温全用能
活血各歸其經也芍藥分隂藥也通脾經性味酸寒能
和血氣腹痛也若求隂藥之属必於此而取則焉脾胃
論有云若善治者隨經損益損其一二味之所宜為主
治可也此特論血病而求血藥之属者也若氣虚血弱
又當從長沙血虚以人參補之陽旺則生隂血也若四
物者獨能主血分受傷為氣不虚也輔佐之属若桃仁
紅花蘇木血竭牡丹皮者血滯所宜蒲黃阿膠地榆百
草霜櫚灰者血崩所宜乳香沒藥五靈脂凌霄花者血
痛所宜蓯蓉𤨏陽牛膝枸把子益母草夏枯草敗龜板
者血虚所宜乳酪血液之物血燥所宜乾薑桂者血寒
所宜生地黃苦參血熱所宜此特取其正治之大略耳
以其觸類而長可謂無窮之應變矣
滯下辯論
滯下之病嘗見世方以赤白而分寒熱妄用兜澁燥劑
止之或言積滯而行巴碙丸藥攻之或指濕熱而與淡
滲之劑利之一偏之誤可不明辯乎謹按原病式所論
赤白同於一理反復陳喻但不熟察耳果腸胃積滯不
行法當辛苦寒凉藥推陳致新蕩滌而去不宜巴碙毒
熱下之否則欝結轉甚而病變危者有之矣若瀉痢不
分兩證混言濕熱不利小便非其治也夫泄者水糓濕
之象滯下者垢瘀之物同於濕熱而成治分兩岐而藥
亦異若淡滲之劑功能散利水道濁流得快使泄自止
此有無之形豈可與滯下混同論治而用導滯行積可
乎其下痢出於大腸傳送之道了不干於腎氣所下有
形之物或如魚腦或下如豆汁或便白膿或下純血或
赤或白或赤白相雜若此者豈可與瀉混同論治而用
淡滲利之可乎嘗原其本皆由腸胃日受飲食之積餘
不盡行留滯於内濕蒸熱瘀欝結日深伏而不作時逢
炎暑不行相火司令又調攝失宜復感酷熱之毒至秋
陽氣始收火氣下䧏蒸發畜積而滯下之證作矣以其
積滯之滯行故名之曰滯下其濕熱瘀積干於血分則
赤干於氣分則白赤白兼下氣血俱受邪矣久而不愈
氣弱不運脾積不磨陳積脱滑下凝猶若魚腦矣甚則
腸胃空虚關司失守濁液井流色非一類錯雜混下注
出狀如豆汁矣若脾氣下䧟虚坐努責便出色如白膿
矣其熱傷血深濕毒相瘀粘結紫色則紫黑矣其汚濁
積而欲出氣滯而不與之出所以下迫窘痛後重裏急
至圊而不能便緫行頻併亦少乍止乍起而不安此皆
大腸經有所壅遏窒碍氣液不得宣通故也衆言難處
何法則可求之長沙論云利之可下者悉用大黃之劑
可温者悉用薑附之類何嘗以巴碙熱毒下之緊澁重
欲兜之又觀河間立言後重則宜下腹痛則宜和身重
則宜温脉弦則去風膿血粘稠以重藥竭之身冷自汗
以重藥温之風邪内縮宜汗之鶩溏為痢當温之在表
者汗之在裏者下之在上者湧之在下者竭之身表熱
者内疎之小便澁者分利之用藥輕重之别又加詳載
行血則便自愈調氣則後重自除治實治虚之要論而
丹溪又言大虚大寒者其治驗備載局方發揮觀此諸
法豈可膠柱而調瑟又有胃弱而閉不食此言禁口痢
病七方未有詳論者以内經大法推之内格嘔逆火起
炎上之象究乎此則胃虚木火乘之是土敗木賊也見
此多成危候
三焦之疾燥熱勝隂
嘗讀劉河間先生三消之論始言天地六氣五味以配
養人身六位五蔵而究乎萬物之源終引内經論渴諸
證以辯乎世方熱藥之悮此比物立象反復詳明非深
達隂陽造化之機者孰能如是邪請陳其略夫經中有
言心肺氣厥而渴者有腎熱而渴者有言胃與大腸結
熱而渴者有因脾痺而渴者有因小腸痺熱而渴者有
因傷飽肥甘而食渴者有因醉飽入房而渴者有因遠
行勞倦遇天熱而渴者有因傷害胃乾而渴者有因腎
熱而渴者有因痛風而渴者雖五蔵之部分不同而病
之所遇各異其功燥熱之液一也三消之熱本濕寒之
隂氣衰燥熱之陽氣大甚皆因乎飲食之餌失節腸胃
乾涸而氣液不得宣平或耗亂精神過違其度或因大
病隂氣損而血液衰虚陽氣悍而燥熱欝甚或因久嗜
醎物恐食炙&KR1020;飲食過度亦有年少服金石丸散積久
實熱結於下焦虚熱血氣不能制實熱燥甚於腎故渴
而不飲若飲水多而小便多者名曰消渴若飲食多而
不甚渴小便數而消瘦者名曰消中若渴而飲水不絶
腿消瘦而小便有脂液者名曰腎消此三消者其燥熱
同也故治疾者補腎水隂寒之虚而瀉心火陽熱之實
除腸胃燥熱之甚濟身津液之衰使道路散而不結津
液生而不枯氣血利而不澁則病日已矣豈不以滋潤
之劑養隂以制燥滋水而克液哉何故泄漏消渴多者
不知其書謂因下部腎水虚不能制其上焦心火使上
實熱而多煩渴下虚冷而小便若更服寒藥則元氣轉
虚而下部腎水轉衰則上焦心火尤難治也但以煖藥
補養元氣若下部腎水得實而勝退上焦心火則自然
渴止小便如常而病愈也吁若此未明隂陽虚實之道
也夫腎水属隂而本寒虚則為熱心火属陽而本熱虚
則為寒若腎水隂虚則心火陽實是謂陽實隂虚而上
下俱熱矣以彼人言但見消渴數溲妄言為下部寒爾
豈知腸胃燥熱怫欝使之然也且夫寒物属隂能養水
而瀉心熱物属陽能養火而耗水今腎水既不能勝心
火則上下俱熱奈何以熱養腎水欲令勝心火豈不闇
哉彼不謂水氣實者必能制火虚則不能制火故陽實
隂虚而熱燥其液小便淋而常少隂實陽虛不能制水
小便利而常多此又不知消渴小便多者盖燥熱太甚
而三焦腸胃之勝理怫欝結滯緻密壅塞而水液不能
滲泄浸潤於外以養乎百骸故腸胃之外燥熱太甚雖
多飲水入於腸胃之内終不能浸潤於外故渴不止而
小便多水液既不能滲泄浸潤於外則隂燥竭而無以
自養故久而多變為聾盲瘡瘍痤疿之類而危殆其為
燥熱傷隂也明矣
泄瀉從濕治有多法
泄瀉者水瀉所為也由濕本土土乃脾胃之氣也得此
證者或因於内傷或感於外邪皆能動乎脾濕脾病則
升舉之氣下䧟濕變注并出大腸之道以胃與大腸同
乎陽明一經也云濕可成泄垂教治濕大意而言後世
方論泥云治濕不利小便非其治也故凢泄瀉之藥多
用淡滲之劑利之下久不止不分所得之因遽以為寒
而用緊澁熱藥兜之夫泄有五飱泄者水糓不化而完
出濕兼風也溏泄者所下汁積粘垢濕兼熱也鶩泄者
所下澄徹清冷小便清白濕兼寒也濡泄者體重軟弱
泄下多水濕自甚也滑泄者久下不能禁固濕勝氣脱
也若此有寒熱虚實之不同舉治不可執一而言謹書
數法於後夫泄有宜汗觧者經言春傷於風夏必飱泄
又云久風為飱泄若保命集云用蒼术麻黃防風之属
是也有宜下而保安者若長沙言下痢脉滑而數者有
宿食也當下之下利己差至其時復發者此為下未盡
更下之安悉用大承氣湯加减之劑有宜化而得安者
格致餘論夏月患泄百方不效視之久病而神亦瘁小
便少而赤脉滑而頗弦格悶食减因悟此久積所為積
濕成痰留於肺中宜大腸之不固也清其源則流自清
以茱萸等作湯温服一碗許探喉中一吐痰半升如利
减一半次早晨飲吐半升而利止有以補養而愈者若
脾胃論言脉弦氣弱自汗四肢發熱大便泄瀉從黃茋
建中湯有宜調和脾濕而得止者若潔古言曰四肢懶
倦小便不利大便走泄沉困飲食减少以白术芍藥茯
苓加减治之有宜升舉而安者若試效方言胃中濕脾
弱不能運行食下則為泄助甲膽風勝以尅之以升陽
之藥羌活獨活升麻防風炙甘草之属有宜燥濕而後
除者若脾胃論言土濕有餘脉緩怠惰嗜卧四肢不收
大便泄瀉從平胃散有宜寒凉而愈者若長沙言恊熱
自利者黃芩湯主之舉其濕熱之相宜者若長沙言下
利脉遲緊痛未欲止當混之下利心痛急當救裏下利
清白水液澄徹可與理中四逆湯輩究其利小便之相
宜者河間言濕勝則濡泄小便不利者可與五苓散益
元散分導之以其收歛之相宜者東垣言寒滑氣泄不
固製訶子散澁之以上諸法各有所主宜獨利小便而
濕動也豈獨病因寒必待龍骨石脂緊重燥毒之属澁
之治者又當審擇其說一途取利約而不博可乎
金匱鈎玄卷三
