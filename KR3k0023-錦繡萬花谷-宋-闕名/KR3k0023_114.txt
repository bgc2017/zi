錦繡萬花谷續集卷三十四
類姓
宋
作高唐賦楚威王問於宋玉曰先生何士民衆庶不譽
之甚也宋玉對曰鳥有鳳而魚有鯨夫聖人瑰意竒行
超然獨處世俗之民又安知臣之所為哉作高唐賦(新序)
人中龍宋纖隠居酒泉南山太守馬岌造焉纖高樓重
閣拒而不見岌嘆曰名可聞而身不可見德可仰而形
不可覩今而後知先生人中之龍也銘詩于石璧曰其
人如玉維國之琛諡曰玄虚先生(晉史)
奪錦袍宋之問字延清武后召與楊炯分直習藝館武
后游終南龍門詔從臣賦詩左史東方虯詩先成后賜
錦袍之問俄頃獻后覽之嗟賞更奪袍以賜江左詩律
屢變至沈佺期及之問號為沈宋語曰蘇李居前沈宋比
肩之問父令文富文辭且工書有力世稱三絶既之問
以文章起弟之悌以蹻勇聞之愻精草隸世謂皆得父
一絶
一歲為宰相宋琪字叔寳太宗將用工部尚書李昉參
預大政以琪先入乃超遷兵部尚書未幾與昉並拜同
中書門下平章事琪自庶僚一歲中為宰相其速如此
與父同在館閣宋綬幼聰警其外祖楊徽之器愛之以
徽之遺恩授太常寺太祝年方十五召試中書真宗竒
其文聽於秘閣讀書久之召試學士院為集賢校理與
父皋同在館閣世以為榮入為右正言擢知制誥為翰
林學士兼侍讀後為參知政事
二宋宋庠字公序舉進士開封禮部俱第一與弟祁同
時有名以詩賦為學者所宗謂之二宋嘉祐三年拜樞
密使同平章事封莒國公英宗即位封鄭國公為景靈
宫使
仲
負米子路曰由願得當一隊而敵必也攘地千里搴旗
執馘惟由能之見於孔子曰家貧親老不擇禄而仕昔
者由也常食藜藿之實為親負米百里之外(家語)
貢
明經潔行貢禹字少翁以明經潔行著聞徵為博士舉
賢良為河南令以職事為府官所責免冠謝禹曰冠一
免安可復冠也遂去官後徵為諫大夫遷光禄大夫(出前)
(漢史)
魏
賜樂左襄公四年魏絳曰和戎有五利焉公說使魏絳
盟諸戎修民事田以時絳無貳志事君不避難晉侯賜
樂絳始有金石之樂
梗陽大夫昭公二十八年晉魏獻子為政以魏戌為梗
陽大夫謂能守義者也戍之為人也遠不忘君居利思
義仲尼聞魏子之舉也以為義曰近不失親遠不失舉
可謂義矣
堂堂領袖魏舒累遷後將軍文帝深器重之曰魏舒堂
堂人之領袖(晉史)
二百餘奏魏徵字元成太宗即位引入卧内訪天下事
徵自以不世遇乃展盡底藴凡二百餘奏無不剴切當
帝心者
有祖風烈魏謩徵五世孫宣宗嗣位遷御史中丞俄兼
戸部侍郎進同平章事為宰相議事天子前惟謩讜切
無所回畏宣宗嘗曰謩名臣孫梃梃有祖風烈朕心憚
之(並唐史)
季
作林鍾左襄十年季武子以所得於齊之兵作林鍾而
銘魯功焉
相三君文六年季文子卒無衣帛之妾無食粟之馬無
蔵金玉無重器君子於是乎知文子之忠於公家也相
三君而無私積
黃金不如一諾季布楚人也為氣任侠有名於楚為河
東守孝文時人有言其賢者召欲以為御史大夫復有
言其使酒難近至留邸一月見罷布進曰陛下以一人
之譽而召臣以一人之毁而去臣臣恐天下聞之有以
窺陛下上曰河東吾股肱郡故特召君耳楚諺曰得黃
金百斤不如得季布一諾
摯
撰族姓昭穆摯虞字仲冶作思遊賦舉賢良策為下第
武帝又詔諸賢良會東堂策問擢為太子舍人除聞喜
令撰族姓昭穆十卷(晉書)
費
杖投葛陂費長房汝南人從市中老翁學仙後辭歸家
與一竹杖曰既至可投葛陂中顧視則龍也(後漢史)
志慮忠純費禕字文偉為黃門侍郎諸葛亮表云其志
慮忠純宫中之事無大小悉以咨之必能裨補闕漏有
所廣益孫權器之曰君天下淑德必當股肱蜀朝(蜀志)
傅
作霖雨高宗夢傅說使百工營求諸野得諸傅巖王置
諸左右曰朝夕納誨以輔台德若金用汝作礪若濟巨
川用汝作舟楫若歲大旱用汝作霖雨啟乃心沃朕心
(尚書)
蘭臺令史傅毅字武仲作迪志詩為蘭臺令史(後漢史)
摩逆鱗傅咸字長虞玄之子剛簡有大節為御史中丞
摩天子逆鱗觸猛獸之鬚(晉史)
顧
南金東箭顧榮字彦先機神朗悟與陸機兄弟同入洛
時人號為三俊例拜為郎中南金東箭世胄高門(晉史)
吾家騏驎顧和字君孝總角便有清操族叔榮雅重之
曰此吾家騏驎興吾宗者必此子也周顗指和心曰此
中何所有應曰此中最是難測地拜御史中丞百僚憚
之
路
截蒲寫書路温舒字長君截蒲寫書受春秋通大義舉
孝廉(前漢史)
度
名將度尚除上虞長為政嚴峻明於發擿姦非吏人謂
之神明遷文安令遇時疾疫榖貴開倉廪給營救疾者
百姓蒙其濟後零陵賊起擢尚為荆州刺史擊破之為
名將數有功(後漢史)
衛
七世擊匈奴衛青拜大將軍凡七出擊匈奴收河南地
置朔方郡(史記)
中興名士第一衛玠字叔寳總角乘羊車入市見者皆
以為玉人玠舅王濟見之輙歎曰珠玉在側覺我形穢
又曰冋若明珠之在側朗然照人王澄每聞玠言輙歎
息絶倒語曰衛玠談道平子絶倒妻父樂廣有重名議
者以為婦翁冰清女壻玉潤中興名士惟玠為當時第
一(晉史)
易聖衛大經卓然高行口無二言邃於易人謂之易聖
國器衛次公字從周舉進士潘炎異之曰國器也
蔡
金印紫綬蔡澤燕人干諸侯不遇問相於唐舉舉曰云
云澤曰富貴吾所自有所不知者夀也舉曰從今以往
四十三年澤謂其御曰吾持粱躍馬食肉懷金印結紫
綬富貴四十三年足矣(史記)
為人主師蔡義以明經給事大將軍幕府久之詔求能
為韓詩者召見說詩甚悅之擢光禄大夫數歲代楊敞
為丞相封陽平侯霍光曰義為人主師當為宰相(前漢史)
三世不分財蔡邕字伯喈性篤孝母滯病三年自非寒
暑節變未嘗解襟帶不寢寐者七旬三世不分財鄉黨
高其義(後漢史)
聲若雷震蔡裔有勇氣聲若雷震有二盗入室裔一呼
二盗俱隕(晉史)
平世三公蔡廓字子度宋武帝以其剛直補御史中丞
多所糾奏武帝常云蔡可平世三公(南史)
執經講問皇朝蔡襄字君謨興化軍仙遊人舉進士歷
漳州判官西京留守推官改著作佐郎館閣校勘遷祕
書丞知諫院兼修起居注仁宗增置諫官四員襄在遷
中後遷起居舍人知制誥遷龍圖閣直學士知開封府
進樞密直學士知泉州徙福州襄為政精明而於閩人尤
知其風俗時閩士專詞賦以應科舉襄得鄉先生周希
孟以經術傳授學士嘗至數百人襄為親至學舍執經
講問為諸生率
錦繡萬花谷續集卷三十四
