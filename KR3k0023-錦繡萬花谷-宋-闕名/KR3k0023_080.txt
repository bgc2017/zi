錦繡萬花谷後集卷四十
鳳
五綵羽建武十八年鳳高八尺毛羽五色集潁川郡羣
鳥並從蓋地數頃留十七日乃去(出東觀漢記)
千金毛周昭王以青鳳之毛為一裘一曰暖質二曰暄
肌常以禦寒至厲王末猶寶此及厲王流于彘人得而
珍之罪有陷大辟者以一青鳳毛贖罪免外一毛千金
(出拾遺記)
鶉火之精鳳凰鶉火之禽陽之精也德能致之其精畢
至(出鶡冠子)
羽蟲之長羽蟲三百六十而鳳為之長也(出家語)
銜詔石季龍皇后在觀上有詔書五色紙着鳳口中鳳
既銜詔待人放數百丈緋繩轆轤廻轉鳳凰飛下鳳以
木作之五色漆畫硃脚皆用金(出鄴中記)
鳳羽族之美(出莊子)
十子同巢鳳有十子同巢共母懽以相保(出易林)
見則天下安丹穴之山有鳥名曰鳳凰是鳥自歌自舞
見則天下大安寧(出山海經)
詩鳳凰集南岳徘徊孤竹根於心存不厭奮翅騰紫氛
豈不常辛苦羞與雀同羣何時當來儀要須聖明君(出劉)
(楨)丹山下威鳳來集帝梧中欲舞春花落將飛秋葉空
影照龍門水聲入洞庭風别有將離曲翻更合絲桐(張正)
鶴
乘軒衛懿公好鶴鶴有乘軒者(出左𫝊)
銜珠噲參行遇玄鶴被傷乃收養之放去至一夜雌雄
俱銜一明珠來以報參也(搜神記)
陽鳥鶴者陽鳥也而遊於隂也(相鶴經)
胎化仙禽鮑昭舞鶴賦曰偉胎化之仙禽
蓬山竒禽圖蓬山之竒禽想瀛海之縹緲(李白畫鶴贊)
飲溶溪之水周昭王時塗脩國獻青鳳丹鶴各一雌一
雄以潭臯之粟飴之以溶溪之水飲之(拾遺記)
雀毛龜背鶴之上相雀毛龜背又曰鷰膺鳳翼(相鶴經)
詩碧天飛舞下晴莎金闕瑶池絶網羅巖響數聲風滿
樹岸移孤影雪凌波緱山去遠雲霄迥遼海歸遲歲月
多雙翅展開千萬里秖應棲隠戀喬柯(許渾)來自芝田遠
飛渡武溪深振迅依吳市差池逐晉琴竒聲𫝊迥澗動
翅拂花林欲知情物外伊令有清潯(梁簡文帝)依池屢獨舞
對影或孤鳴乍動軒遲步時轉入琴聲(隂鏗)我有所愛鶴
毛羽霜雪妍秋望一滴露聲洞林外天自隨衛侯去遂
入大夫軒雪貌久已隔玉音無復𫝊吟君感鶴操不覺
心惕然(元稹)華表千年一鶴歸凝丹為頂雪為衣星星仙
語人聽盡却向五雲翻翅飛(劉夢得)
孔雀
鸞鳳友韓愈和武相公孔雀詩穆穆鸞鳳友
珠毛孔雀尾端一寸名珠毛又孔雀因雷聲而孕(酉陽雜爼)
鴈
度塞岑鴈塞北接梁州汶陽郡其間東西岑屬大巖無
際雲飛風翥望崖廻翼惟一處為下翔鴈違塞矯翼裁
度故名鴈塞同於鴈門(荆州記)
取翅禦暑臨邑縣有鴈翅泊旁無樹木土人至春夏常
於此澤羅鴈鳥取其翅以禦暑(酉陽雜爼)
詩初秋玉露清早鴈出空鳴隔雲時亂影因風乍含聲
(唐太宗)洞庭春水綠衡陽旅鴈歸離地高復下欲向龍門
飛(劉孝綽)南思洞庭水北想鴈門關稻梁俱可戀飛去復
飛還(周弘正)旅鴈别衡陽天寒關路長行斷由經箭聲嘶
為犯霜罹繳無人閔能鳴反自傷何時侣汎汎刷羽戲
方塘(王胄)日暮霜風急羽翮轉難任為有𫝊書意聮翩入
上林(世南)仙掌月明孤影過長門燈暗數聲來(杜牧之)嗸嗸
鴻鴈鳴且飛窮秋南去春北歸去寒就暖識所處天長
地久棲息稀(韓文公)
燕
更巢共乳崔玄暐居父喪廬有燕更巢共乳
紅縷繋足宋末有女姚玉京室有雙燕一為鷙鳥所獲
其一孤不離庭戶秋風起獨啾啾翔集玉京之臂如似
告别玉京以紅縷繋足明年紅縷如舊凡六七歲玉京
遇疾終明年燕來窺室間訝其無人周回累夕姚氏族
泣語墳在南郭可往燕遂悲鳴至墳所亦死(唐李公佐燕女墳記)
蟄井底或言燕蟄於井底舊說燕不入室是井虛也取
桐為男女各一投井中燕必來(酉陽雜爼)
𫝊言長安富商任宗妻郭紹蘭能詩宗賈販湖湘久之
未歸紹蘭視堂中雙燕祝之曰我聞爾海東來必曾經
湘中為我附書任郎可乎燕即飛下止于膝紹蘭寫詩
一絶繋于燕足燕徑去宗在荆州忽有燕遶身而飛止
于肩足有小封視之乃妻所書也(遺事)
雀
放生雀唐新語成敬苛與姚崇有親姻崇寢疾敬苛造
省懷中置生雀數頭請崇執而後放祝云願令公速愈
知更雀裴耀卿勤於政事夜閱案牘晝决獄訟常養一
雀每夕自更初有聲至漏盡則急鳴裴呼為知更雀
浴沙塵受卵釋氏書言雀却火因浴沙塵受卵(酉陽雜爼)
鸚鵡
大如雞母扶南東有漲海時五色鸚鵡曾見其白者大
如雞母(外國𫝊)
感神滅火鸚鵡飛集凶也山中禽獸輙相愛重鸚鵡自
念雖樂不可久也便去後數月山中火鸚鵡遥見便入
水霑羽飛而灑之天神言汝雖有志何足云也鸚鵡曰
猶知不能然嘗僑住山禽獸行善皆為兄弟不忍見耳
天神嘉感即為火滅(劉義慶宣驗記)
兩指向前鸚鵡西域靈禽兩指向前也(異物志)
雪衣娘天寶中嶺南獻白鸚鵡養之宫中歲久頗聰慧
洞曉言詞上及貴妃皆呼為雪衣娘每與嬪御及諸王
博戲上稍不勝左右乃呼雪衣娘即飛至將翼以亂其
行列(明皇雜錄)
綠衣使者長安富民楊崇義妻劉氏有色與隣人李弇
通共殺崇義遂謀葬日將葬客集家有鸚鵡語人曰殺
主者劉氏李弇也遂敗明皇聞之封鸚鵡為綠衣使者
後人因以呼之(開元遺事)
龍
水中之神管子曰蛟龍水中之神者也乘水則神立失
水則利廢
九色王母乘紫雲之輦又駕九色之斑龍(漢武内𫝊)
有鱗有翼有角廣雅曰有鱗曰蛟龍有翼曰應龍有角
曰虬龍無角曰螭龍未升天曰蟠龍
華山紅葉有史生遊華山時暑環憩一小溪忽有一葉
大如掌紅殷可愛隨流而下史獨接得寘懷中食頃覺
懷中冷重潛起觀之其葉上鱗起粟粟而動史驚懼棄
林中遽白衆人曰此必是龍也可速去須臾林中白煙
生彌布一谷史下山未半風雷大至(酉陽雜爼)
畏蠟愛竹龍之性麄猛而畏蠟愛竹及空青而嗜燒燕
肉食燕肉人不可渡海(南部新書)
一龍三頭開元間景州水中見一龍三頭時虜中大水
後六月有風自西南來飛屋拔木者半晝暝(龍城錄)
魚
生角有翼子莫者舒鄉人也善入水捕魚得赤鯉愛其
色以米穀食之一年長丈餘遂生角有翼(列仙𫝊)
赤文成字黃帝遊於洛見鯉魚長三丈青身無鱗赤文
成字(河圖)
千斤小平津有洞穴鯉魚從穴中出入大者重千斤色
青皮如鮫魚皮(大魏諸州記)
七里鯉魚鯉魚長百步俗𫝊有七里鯉魚(異物志)烏䱜
魚通身黑長二丈(南越志)䱜魚鹿文青目(臨海水土記)
齒如刀鋸萬震南州異物志曰鰐齒所囓則斷如刀鋸
居水中以食魚為本
背上有甲珠文劉欣期交州記曰鮫魚出合浦長三尺
背上有甲珠文堅強可以飾刀口又可以鑪物
春來䠓水石首小者名䠓水其次名春來石首異種也
又有石頭長七八寸與石首同(臨海異物志)
秋化為鳥張勃吳錄曰婁縣有石首魚至秋化為鳥
合體俱行臨海水土記曰片立合體俱行比目魚也
當乳太宗嘗觀魚於西宫見魚躍焉問其故漁者曰此
當乳也於是中網而止(酉陽雜爼)
龜
五色依時用龜有五色依時用之青靈之龜春宜用之
西坐東向赤靈之龜夏宜用之北坐南向(柳隆龜經)
三足丈若山陽狂水出焉注于伊水中多三足龜(山海經)
玄錦文禮統曰神龜之象若玄錦文運轉應四時
金色辟巨蛇明皇嘗有一方士獻一小龜徑寸如金色
可愛云神明而不食置之枕笥中辟巨蛇之毒(錄異記)
搘牀燕文貞公女嫁盧氏嘗為舅盧公求官候公不朝
問焉公指搘牀龜視之女拜而歸室告其夫曰舅得詹
事矣(朝野僉載)
化石武德末文皇欲平内難苑池内得白龜化石故登
極後降制曰皇天眷祐錫以寶龜(南部新書)
洞玄先生張誕見巴西侯飲酒命樂久之有告者曰洞
玄先生在門言訖有一人披黑衣頸長而身甚廣揖之
與坐曰席上人將有圖君巴西怒曰歡宴方洽何遽有
怪命殺之天將曉誕悸悟見身卧石竇中一龜形甚巨
於竇前乃向所殺洞玄先生也(宣室志)
蟬
飲露不食徐廣車服雜注曰侍臣加貂蟬取飲露而不
食也
齊女董仲舒答問曰齊王之后怨王而死變為蟬登庭
樹嘒唳而鳴王悔恨之故曰齊女
聆風和鳴傅玄蟬賦曰聆商風而和鳴
噪柳謝靈運燕歌行曰孟冬初節寒氣成悲風入閨霜
依庭秋蟬噪柳燕辭楹念君行役怨邊廷
鳴榆劉向說苑吳王欲伐荆舍人少孺子者欲諫不敢
乃操蟬於後園露霑其衣如是者三日王曰子來何苦
霑衣如此對曰園中有榆其上有蟬高居悲鳴飲露不
知螗蜋在其後螗蜋委身欲取蟬不知黃雀在其後黃
雀延頸欲啄螗蜋不知彈丸在其下此二者欲得其前
而不顧其後患吳王乃罷兵
五德陸雲寒蟬賦曰昔人稱雞有五德而作者賦之至
於寒蟬才齊其美而莫斯述之頭上有緌則其文也含
氣飲露則其清也黍稷不享則其廉也處不巢居則其
儉也應候守節則其信也
詩避雀喬枝裏飛空華殿曲天寒響屢嘶日暮聲逾速
繁吟如欲盡長韻還相續飲露非表清輕身易知足(褚雲)
寒蟬噪楊柳朔初犯梧桐葉上飛難住枝殘影共空聲
疏飲露後唱絶斷絃中還因摇落處寂寞盡秋風秋
鴈寫遥天園柳集驚蟬竟噪長枝裏争飛繁木前風高
知響急近樹覺聲連長場流喝盡詎識蔡邕絃(並張正)聲
流上林苑影入守臣冠得飲玄天露何辭高柳寒(劉珊)垂
緌飲清露流響出疎桐居高聲自遠非是藉秋風(世南)
蝶
入夢莊周夢為蝴蝶栩栩然蝴蝶自喻適志與不知周
也俄然覺則蘧蘧然周也今不知周之夢為蝴蝶蝴蝶之
夢為周歟(莊子)
戲園古樂府歌詞蛺蝶行曰蛺蝶之遨遊東園奈何卒
逢三月養子鷰接我苜蓿間
螢
却馬淮南萬畢術曰螢火却馬(取螢火裹以羊皮置土中馬見之鳴却不敢行)
流金在沙潘岳螢賦曰燿燿熒熒若丹英之照葩飄飄
熲熲若流金之在沙
錦繡萬花谷後集卷四十
