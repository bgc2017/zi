錦繡萬花谷後集卷四
元日
首祚王羲之月儀書曰日往月来元正首祚太簇告辰
微陽始布罄無不宜和神養素
端月玉燭寳典云元正端月
𫝊生酒唐長安風俗每至元日已後遞飲酒相邀迎號
傳生酒(出法苑珠林)
放生雀邯鄲以正朝獻雀於趙王而綴以五綵王大悦
申叔以告子順子順曰正朝放之求有生也(出初學記)
膠牙餳元日食膠牙餳取膠固之義(出荆楚歲時記)
却鬼丸梁武帝正月賜羣臣却鬼丸(出碎事)
造粉茘枝金門歲節曰洛陽人家正旦造絲雞蠟燕粉
荔枝
詩
川谷風景温城池草木發(出韋應物)堆盤紅縷細茵蔯巧與
椒花兩鬭新竹馬異時寧信老土牛明日莫辭春葦
桃猶在戸椒柏已稱觴歲美風光應朝回日漸長(並出東坡)
元旦家童催早起但搔白髮惜殘眠未將柏子簮新歲
且與梅花叙隔年甥姪拜多身老矣親朋来少屋蕭然
人生智力難求處只有稱觴阿母前(出?夫)
立春
刻龍像銜春書北朝媍人立春日進春書以青綌為幟
刻龍像銜之或為蝦蟇(出酉陽雜俎)
青幡後漢禮儀志立春之日立青幡
農祥晨正國語曰農祥晨正(農祥房星也晨正謂晨見南方立春之日也)
竹管葭灰立春之日取宜陽金門竹為管河内葭草為
灰以候陽氣(出玉泉記)
鞭春牛立春前一日開封府進春牛入禁中鞭春開封
祥符兩縣置春牛於府前至日絶早府僚打春府前百
姓皆賣小春牛(出東京夢華錄)
條風至易通卦驗曰立春條風至宋均注曰條達萬物
之風
春幡勝立春之日士夫之家剪綵為小幡謂之春&KR1814;或
懸於佳人之頭或綴於花枝之下又剪為春蝶春錢春
勝以為戲
詩
青帝東来日馭遲暖烟輕逐曉風吹罽袍公子樽前覺
錦帳佳人夢裡知雪圃乍開紅葉甲彩幡新剪綠楊絲
殷勤為作宜春曲題向花牋貼綉楣(出韋莊)蕭索東風兩
鬢華年年幡勝剪通花愁聞塞笛吹蘆管喜見春盤得
蓼芽仙家日月本長閒送臘迎春亦偶然翠管銀罌
傳故事金花綵勝作新年邊庭無事羽書稀閒遣詞
臣送小詩共助至尊歌喜事今年春日得春衣白髮
欹簮羞綵勝黃耆煮粥薦春盤(出東坡)久狎漁樵作往還
晚風宫殿夢催班鄰娃似與春爭道酥滴花枝綵剪幡
(出山谷)不恨凄凉侵晩景猶能語笑向春盤銀杯酒色家
家綠篛笠烟波處處寬一片梅花無復在却嫌新暖換
餘寒(出陸游)
上元
金吾放夜執金吾杖掌宫外戒非常水火之事唯正月
十五夜勅許金吾弛禁前後各一日謂之放夜(出漢志)
春月分光曲正月十五日玄宗於常春殿臨光宴白鷺
轉花黃龍吐水金鳬銀燕浮光洞攅星閣皆燈也奏月
分光曲(出影燈記)
舍利放光雨花摩喝陁國正月十五日僧徒俗衆雲集
觀佛舍利放光雨花
膏粥祭蠶神吳縣張成夜見一人立宅東南角謂成曰
此地是君蠶室我即地神明日月半君宜作白粥泛膏
於上以祭我必當令君蠶百倍言訖失所在成如其言
年年得蠶也(出歲時記)
遊涼州正月望明皇與葉法善遊涼州燭燈十數里俄
頃還而樓下歌舞未終也(出雜錄)
詩
紗籠擎燭逢門入銅葉燒香見客遊燈花結盡吾猶
夢香篆消時汝欲歸回首凄凉十年事𫝊柑歸遺滿朝
衣(出東坡)火樹銀花合星橋鐵鏁開暗塵隨馬去明月逐
人来游騎皆穠李行歌盡落梅金吾不禁夜玉漏莫相
催(出蘇味道)連甍珠閣迷仙閬幾處星樓接絳河寳馬縦横
浮市照香塵撩亂夾春和(出宋貫之)夜来人散殘更月曉陌
猶存舊車轍彩燈城市已春風寒木人家猶臘雪(出張文?)
秦樓十二玉梯横紫府千門夜不扄疑是東君弄春色
綵雲移下一天星(出詩話)誰家見月能閒坐何處聞燈不
看来(出崔液)
社日
枌榆高祖初起禱豐枌榆社四年詔御史治枌榆社春
以羊彘祠之(出通典)
雞豚宴韓退之詩願為同社人雞豚宴春秋
割肉早歸東方朔𫝊社日詔賜從官肉大官丞日晏不
来朔獨拔劒割肉謂其同官曰社日當早歸請受賜即
懷肉去
里中為宰陳平𫝊里中社平為宰分肉甚均父老曰善
陳孺子之為宰平曰嗟乎使平得宰天下亦如是肉矣
棋子飯秋社以社餻秋酒相齎送貴戚宫院以猪羊肉
腰子嬭旁肚肺鴨餅瓜薑之屬切作棋子片樣滋味調
和鋪飯上謂之社飯(出夢華錄)
詩
白布長衫紫領巾差科未動是閒人麥苗含穗桑生葚
共向田頭樂社神(出退之)九農成德業百祀發光輝尚想
東方朔恢諧割肉歸(出杜甫)鵝湖山下稻梁肥豚柵雞棲
對掩扉桑柘影斜春社散家家扶得醉人歸(出唐張濱)棠梨
花開社酒濃南村北村鼓鼕鼕且祈麥熟得飽飯敢說
穀賤復傷農(出陸務觀)
寒食
百五節去冬節一百五日即有疾風甚雨謂之寒食(出荆)
(楚歲時記)
店舍無烟元和連昌宫詞初過寒食一百六店舍無烟
宫樹綠
半仙之戲天寳宫中至寒食節競築鞦韆令宫嬪輩笑
為宴樂帝常呼為半仙之戲都中士民倣而呼之(出天寳遺)
(事)
萬花輿金門歲節曰寒食粧萬花輿煮楊花粥
餳粥寒食煮大麥粥研杏仁為酪别造餳沃之(出玉燭寶典)
又江西詩齒軟不禁寒食餳
詩
春城無處不飛花寒食東風御柳斜日暮漢宫𫝊蠟燭
輕烟散入五侯家(出韓翊)清明寒食好春園百卉開綵繩
拂花去輕毬度閣来(出韋應物)北城寒食烟火微落花蝴蝶
作團飛王孫出遊樂園歸門前驄馬紫金鞿(出東坡)
上已
蘭亭脩禊王羲之序曰永和九年歲在癸丑暮春之初
會於山隂之蘭亭脩禊事也
流杯曲水荆楚四民三月為流杯曲水之飲取黍麴菜
汁和蜜為米以厭時氣(出歲時記)
錢龍宴長安有妓樂者三月三日結錢為龍作錢龍宴
(出粧樓記)
龍橋蚕市成都記云三月三日遠近祈福於龍橋命曰
蚕市
桃花水韓詩外𫝊三月桃花水之時鄭國之俗三月上
已於溱洧兩水之上執蘭招魂祓除不祥也
天氣新杜甫麗人行三月三日天氣新長安水邊多麗
人
油花卜池陽上巳日婦女以薺花點油祝而洒之水中
若成龍鳳花卉之狀則吉謂之油花卜(出圖經)
詩
卜洛成周地浮杯上已筵鬭雞寒食下走馬射堂前
垂柳金堤合平沙翠幕連不知王逸少何處會羣賢(出孟)
(浩然)麗日屬元已年芳具在斯開花已兩樹流鸎復滿枝
洛陽繁華子長安輕薄兒東出千金堰西臨雁騖陂清
晨戲伊水轉暮宿蘭池寧憶春蚕起日暮桑欲萎(出梁沈約)
端午
艾草先生端午日以艾為人置戸上辟惡故師曠占云
歲多病用艾草先生(出歲時記)
長命縷辟兵繒五月五日以五色絲綵繫臂辟兵及鬼
令人不病一名長命縷一名辟兵繒(出風俗通)
竹中神水重午日午時有雨則急斫一竿竹竹節中必
有神水瀝取獺肝為丸治心腹積聚病(出金門歲時記)
太常借裙𥜗唐孫伏迦上表近太常於民間借婦女裙
襦以充妓衣擬五月五日於玄武門遊戲非所以為子
孫法(出舊史)
射粉團角黍開元宫中端午造粉團角黍貯盤中以小
角弓射之中者得食都市盛行此戲(出開元遺事)
詩
麥涼殊未畢蜩鳴早欲聞喧林尚黃鳥浮天已白雲辟
兵書鬼字神印題靈文因想蒼梧郡兹日祀陳君(出魏收)
身隨綵絲繫心與昌歜苦(菖蒲也)水餅既懷鄉飯筒仍愍
楚忠臣諒節今千歲孝女孤風滿四方願儲醫國
三年艾不作沉湘九辨人(出東坡)辟兵已佩靈符小續命
仍縈綵縷長節分端午候誰言萬古傳聞為屈原堪
笑楚江空浩浩不能洗得直臣冤(出文秀)
七夕
青鳥集殿前漢武故事七月七日上於承華殿齋正中
有一青鳥從西方来集殿前上問東方朔曰西王母欲
來有頃王母至有二青鳥侍旁
織女渡河武陽城有仙道謂其弟曰七月七日織女當
渡河暫詣牽牛世人至今謂織女嫁牽牛夫者是也(出續)
(齊諧記)
空中車幄郭子儀至銀州夜見左右皆赤光仰視空中
軿車綉幄中有一美女自天而下子儀拜祝曰今七月
七日必是織女降臨願賜長夀富貴女笑曰大富貴亦
夀考言訖冉冉昇天子儀後立功貴盛年九十餘薨(出感)
(遇集)
蛛絲占巧開元中帝與妃子每至七夕夜在華清宫宴
時宫女各以蜘蛛内之小金合子中至曉開視蛛絲稀
密以為得巧之多少民間效焉(出開元遺事)
七寳枕郭翰少有清標乘月卧庭中視空中有人冉冉
而下乃一少女明艷絶代曰吾天之織女也上帝賜命
遊人間願乞神契乃升堂共枕欲曉辭去後夜復来翰
戲之曰牽牛郎何在那敢獨行對曰隂陽變化關渠何
事至七夕忽不来數夜方至翰問曰相見樂乎笑曰天
上那比人間問曰卿来何遲曰人中五日彼一夕爾忽
一夜悽惻流涕曰帝命有期便當永訣以七寳枕留贈
而去(出墨莊冗錄)
九孔針七夕宫中以錦綉結成樓妃嬪各執九孔針五
色線向月穿之過者為得巧(出天寳遺事)
標犢鼻裩竹林七賢𫝊七月七日諸阮庭中鋪陳莫非
錦繡阮咸時總角乃以長竿標大布犢鼻裩於庭中曰
未能免俗
詩
鳳律驚秋氣龍梭静夜機星橋百枝動雲路七香飛映
月迴雕扇凌霞曳綺衣含情向華幄流態入重闈歡餘
夕漏盡怨結曉驂歸誰念分河漢還憶兩心違(出張文恭)白
露含明月青雲斷絳河天街七襄轉關道二神過袨服
鏘環珮香筵拂綺羅年年今夜盡機杼别情多(出杜審言)金
鈿已熙耀白日未蹉跎欲待黃昏至含嬌渡淺河(出劉孝綽)
翠幕瑶梯百尺樓樓前星斗自悠悠天家仙會能多少
未到平明已别愁(出范蜀公)
中秋
攜樂遊月宫明皇與太真葉法静八月望日遊月宫少
頃見龍頭雉堞金闕玉扉冷氣逼人後西川奏其夕有
天樂過(出明皇雜錄)
會牛渚謝尚鎮牛渚八月十五日夜與左右微服泛江
會袁宏於舫中諷詠聲清即迎升舟與之談論(出袁宏𫝊)
禁直撒燈燭蘇頲與李義對掌文誥八月十五日夜於
禁中直宿諸學士翫月備宴時月色如晝蘇曰清光可
愛何用燈燭遂使撤去
詩
中秋天氣未應殊不用紅紗照坐隅山下白雲横匹素
水中明月卧浮圖(出東坡)星斗疎時禁漏殘紫泥封後獨
凭欄露和玉屑金盤冷月射珠光貝闕寒天襯樓臺籠
苑外風吹歌管下雲端長卿秖為長門賦未識君王際
會難(出韓浩)
重九
白衣送酒晉陽秋曰陶?九月九日無酒於宅邊菊叢
摘菊盈把望見白衣人乃王弘送酒便就酌而後歸
登山飲菊酒汝南桓景隨費長房遊學長房謂之曰九
月九日汝家當有大災厄急令家人縫囊盛茱萸繫臂
上登山飲菊酒此禍可消景如言舉家登山夕還見雞
犬一時暴死長房曰此可代之今世人九日登高是也
(出續齊諧記)
龍沙千騎權德輿龍沙宴會詩云龍沙重九會千騎駐
旌旗
文峰一曲唐尹氏善歌因重陽與羣女戲登南山文峰
而同輩命之歌乃顰眉緩頬怡然一曲聲達數十里故
俗耆舊云尹氏之歌聞于長安(出江南野史)
曲江别會韋綬為集賢院學士九月九日宴羣臣曲江
綬請集賢院學士得别會帝一順從
父名不忍食餻袁師德給事中高之子九日出餻謂坐
客曰某不忍喫請諸公食俛首久之(出嘉話錄)
廮水符洛陽人家重陽作迎涼脯羊肝餅佩廮水符(出金)
(門歲節)
詩
舊日重陽日𫝊杯不放杯即今蓬鬢改但愧菊花開北
闕心長戀西江首獨回茱萸賜朝士難得一枝来(出杜甫)
髻重不嫌黃菊滿手香新喜綠橙搓菊盞茱囊自古
𫝊長房寧復是臞仙應從宋武横刀日數到劉公戲馬
年(出東坡)幾向他鄉逢九日不須把酒已霑巾眼前景物
年年異只有茱萸似古人(出約齋)江涵秋影雁初飛有客
攜壺上翠微萍世難逢開口笑菊花須插滿頭歸但將
酩酊酬嘉節不用登臨恨落暉古往今来只如此牛山
何必更沾衣(出杜荀鶴)
冬至
日月連璧桓譚新論曰從天元已來訖十一月朔朝冬
至日月若連璧
登觀臺僖公五年正月辛亥朔日南至公視朔遂登觀
臺以望而書雲物為備故也
進履韈崔浩女儀近古常以冬至進履韈於舅姑又曹
植冬至表魏獻履黃韈所以迎福踐長
五日樂易通卦驗曰冬至始人主與羣臣左右從樂五
日天下亦家家從五日以迎日至之禮
詩
中宵忽見動葭灰料得南枝有早梅四海便應枯草綠
九重先覺凍雲開隂雲莫向河源塞陽氣從今地底回
不道慘舒無定分都憂蚊響却成雷(出韓渥)東君意淺著
寒梅千朵紅深未暇栽安得道人殷七七不論時節遣
花開(出東坡)天宮初動磬緹室已飛灰暮風吹竹起陽雲
覆石來拆冰開荔色除雪出蘭栽慙無宋玉辨濫吹楚
王臺(出蕭慤)
除夜
醉司命都人至除夜請僧道看經備酒菜送神燒合家
替代紙錢帖竈馬於竈上以酒糟塗竈門謂之醉司命
(出夢華錄)
儺翁儺母歲除日儺皆作鬼神狀二老人儺翁儺母(出秦)
(中記)
鍾馗啖鬼明皇晝寢忽夢虛耗二鬼怒呼武士偶有大
人頂帽衣袍捉鬼擘而啖之問其姓氏乃曰終南山進
士鍾馗也今人掛鍾馗以其食虛耗也(出歲時記)
去故納新荆楚記云留宿飯棄之街衢以為去故納新
詩
送寒餘雪盡迎歲早梅新(出太宗)聊開栢葉酒試奠五辛
盤金薄圖神鷰朱泥却鬼丸梅花應可折惜為雪中看
(出庾肩吾)老去怕新看歷日退歸擬學舊桃符烟花已作青
春意霜雪偏尋舊客鬚但把窮愁博長健不辭最後飲
屠酥(出東坡)
錦繡萬花谷後集卷四
