錦繡萬花谷續集卷二十四
類姓
黃
封春申君黃歇封為春申君既相楚與孟嘗君等力争
下士招致賓客以相傾奪輔國持權客三千餘人其上
客皆躡珠履(史記)
汪汪若千頃陂黃憲字叔度郭林宗曰叔度汪汪若千
頃陂澄之不清淆之不濁初舉孝廉又辟公府竟無所
就
得壻如是足矣黃允以雋才知名司徒袁隗欲為從女
求姻見允而歎曰得婿如是足矣允聞而黜遣其妻夏
侯氏歸辭去數允隠匿穢惡十五事允以此廢於時
江夏黃童黃香江夏人九歲失母思慕憔悴鄉人稱其
至孝京師號曰天下無雙江夏黃童(並本𫝊)
江表虎臣黃蓋凡守九縣所在平定赤壁之役建策火
攻後加偏將軍為江表之虎臣(吳志)
是筆當斷大事黃碣喜學問軒然有志向同列有假其
筆者怒曰是筆他日當斷大事不可假董昌為威勝軍
節度使表碣自副及昌反碣諫曰大王拔田畝位將相
不能盡忠王朝乃自尊大(唐史)
山谷道人黃庭堅字魯直與秦觀張耒晁補之皆遊蘇
軾之門號四學士一文一詩出人争誦之紙價為高而
庭堅之詩尤妙晩節名高世以配蘇軾謂之蘇黃自號
山谷道人
進士第一人黃裳字冕仲擢進士第一人官終尚書贈
端明殿學士自叙其平生所為文云演峯之下劒潭之
濱予家在焉云云收拾遺藁得若干卷以演山名其集
臧
如棠觀魚魯隠公將如棠觀魚臧僖伯諫曰凡物不足
以講大事其材不足以備器用者君不舉焉
有後於魯桓二年取郜大鼎於宋納于太廟臧哀伯諫
周内史聞之曰臧孫達其有後於魯乎君違不忘諫之
以德(並左𫝊)
鳴劒抵掌臧宫從光武征戰拜輔威將軍謹信質樸常
見任用封朗陵侯時撫鳴劒抵掌志馳於伊吾之北矣
(後漢史)
倉
魏代名將倉慈為長安令清約有方吏民畏而愛之遷
燉煌太守抑挫權右撫恤孤羸民夷翕然稱其德惠為
魏代之名將(魏志)
詔標門閭倉跋居母憂毁瘠見稱州里詔標門閭(北史)
唐
有廊廟材唐彬有廊廟材除尚書水部郎出補鄴令道
德齊禮朞月化成遷弋陽太守明設禁防百姓安之(晉史)
并州金城唐邕明敏有材幹仕齊除中書舍人文宣嘗
望并州城曰此何等城或曰金城湯池帝云我謂唐邕
是金城此非也
有將相才唐永少耿介有將帥才讀班超𫝊慨然有萬
里之志在魏為北地太守轉吏部尚書銓綜衡流雅有
人倫之鑒(並北史)
號知兵唐璿少孤受易於馬嘉運𫝊禮於賈公彦舉明
經高第聖歴中授凉州都督吐蕃率騎寇凉州休璟被
甲先登六戰皆克武后詔休璟計議屯置盡如休璟策
以儒者號知兵(璿字休璟)
鼎鑊不避皇朝唐介諫仁宗劾宰相文彦博仁宗怒甚
却其奏不視且言將貶介介曰臣忠義憤激雖鼎鑊不
避也神宗即位拜參知政事謂其先朝遺直故大用之
皇
明三禮孝經皇侃九世祖皇象為青州刺史侃少好學
尤明三禮孝經(南史)
光
八達光逸胡母輔之目為竒才俊器薦於東海王越與
輔之等飲不捨晝夜時人謂之八達後為給事中
汪
比陸宣公汪藻為中書舍人翰林學士一時詔令往往
多出公手學士大夫𫝊誦以比陸宣公
桑
五世同居桑虞仁孝父母喪毁瘠骨立廬于墓側五世
同居(晉史)
程
為漢名將程不識為邊太守出擊匈奴不得犯為漢名
將(前漢史)
明道先生程顥字伯淳西洛人為監察御史裏行神宗嘗
使推擇人材顥所薦十數人而以張載與其弟頥為首
文彦博表其墓曰明道先生
伊川先生程頥字正叔以經術為諸儒倡四方從之遊
者甚衆除崇政說書頥在經筵以師道自居每侍講色
甚莊繼以諷諫崇寧初判西京國子監屏居伊闕山學
者尊之為伊川先生
彭
經明有威重彭宣治易張禹薦其經明有威重可任政
事遷御史大夫
拔刀持盗彭脩父為盗所劫脩年十五拔佩刀持盗帥
曰父辱子死盗曰此童子義士也辭謝而去(後漢獨行)
禮部第一皇朝彭汝礪字器資少嗜學舉進士為禮部
第一王安石得其所著詩義善之以為國子監直講紹
聖初進尚書
平
明經為博士平當字子思以明經為博士𫝊經術言得
失後為丞相(前漢)
英
當刑而王黥布六人也姓英氏客相之曰當刑而王其
後項王立布為九江王(史記)
明
詠脩竹詩明克讓博涉書史所覽將萬卷三禮論語尤
所研精龜策歷象咸得其要十四為法曹參軍朱异嘗
令詠脩竹詩末云非君多愛賞誰貴此貞心异甚竒之
(北史)
竒技自名明崇儼以竒技自名高宗四月憶瓜崇儼索
百錢須臾以瓜獻曰得之緱氏老人圃中帝召老人問
故曰埋一瓜失之土中得百錢(唐史)
有廊廟材皇朝明鎬舉進士薛奎稱鎬有廊廟材遂除
開封府推官後拜參知政事
荆
十五攝相事荆公行年十五而攝相事孔子聞之使人
往觀其為政使者反曰其朝清淨而少事(家語)
負土成墳荆可苦身勤力供養其母甘旨無匱乏母喪
廬墓負土成墳周文令州縣表異之(北史孝行)
京
以孝廉為郎京房治易事梁人焦延夀延夀常曰得我
道以亡身者京生也延夀長以災變分六十卦更直日
用事以風雨寒温為候屢有占驗房用之尤精以孝廉
為郎(前漢史)
榮
涉獵羣言榮毗少剛鯁有局量涉獵羣言隋時為華州
長史後拜侍御史在朝侃然正色為百僚所憚
成
好文學有氣尚成淹好文學有氣尚入魏授著作佐郎
(並北史)
丁
作易說三萬言丁寬讀易精敏事田何學成東歸何謂
門人曰易以東矣作易說三萬言訓故舉大義而已(前儒)
(林𫝊)
當世稱大儒丁恭習春秋學義精明教授數百人建武
中遷少府諸生自遠方至者著錄千人當世稱為大儒
(後儒林傳)
文比韓柳皇朝丁謂嘗以文謁王禹偁禹偁稱其文與
孫何比之韓柳名遂大振既而何冠多士謂占第四自
以與何齊名恥居其下臚𫝊之際殿下有言太宗曰甲
乙丙丁合居第四尚何言踰年為福建路轉運使初置
龍焙歲貢團茶後為相
好學子孫丁度字公雅祖顗盡其家資以置書至八千
卷且曰吾聚書多矣必有好學者為吾子孫度力學有
守登服勤詞學科為大理評事除集賢院同判太常禮
院後為樞密使參知政事
邢
德行堂堂邢顒字子昂舉孝廉時人稱曰德行堂堂邢
子昂(魏志)
京師紙貴邢邵十歲能屬文日誦萬餘言名動衣冠雕
蟲之美獨步當時每一文初出京師為之紙貴仕魏遷
著作佐郎國子祭酒除兖州刺史有善政枹鼓不鳴在
郡起清風觀明月樓
學通三禮邢&KR0008;學通三禮左氏春秋仕齊後拜國子博
士(並北史)
專講學之任皇朝邢昺字叔明應九經廷試日召至外
殿講師比二卦又取其羣經發題太宗嘉其精博擢上
策召為國子監丞專講學之任真宗始置翰林侍讀學
士首以命昺
進士甲科邢恕從程頥學中進士甲科調永安簿頥稱
其才於吕公著薦崇文院校書元豐初為館閣校勘改
校書郎遷著作佐郎又遷職方員外郎哲宗即位除左
司員外郎起居舍人紹聖初除直龍圖閣知徐州遷寳
文閣待制知青州入為刑部侍郎權吏部尚書御史中
丞
錦繡萬花谷續集卷二十四
