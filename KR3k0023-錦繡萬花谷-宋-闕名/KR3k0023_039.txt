錦繡萬花谷前集卷三十九
天類
耀靈吳質牋注云耀靈日也(李善文選)
濯耀羅外國呼日為濯耀羅(真誥)
春輿秋駟仲長統曰春雲為輿秋風為駟
燭龍淮南子燭龍在鴈門北㗸燭以照大隂盖長十里
視為晝暝為夜吹為冬呼為夏(青箱雜記)
人類
縣官前漢東平王字𫝊今暑熱縣官年少注謂不敢指
斥成帝故謂之縣官霍光子禹𫝊縣官非我家將軍不
得至是注謂天子漢文紀詔曰民謫作縣官及貨種米
者皆赦之武帝紀關東貧民徙隴西者縣官衣食不足
請造白金以足用天漢二年初㩁酒酤注縣官自酤買
也哀帝紀請田畜奴婢過品者皆沒入縣官食貨志募
豪民田南夷入粟縣官而内受錢於都内注入穀於外
縣而受錢於京師卜式𫝊會渾邪王等降縣官費衆貧
民大徙皆仰給縣官式持錢二萬與河南太守以給徙
民孫寳𫝊南郡太守李尚墾田百頃上書願入縣官註
請以田入官也武帝時縣官嘗自捕海魚魚不出後復
與民魚乃出食貨志又聖宋拾遺太祖御樓御史中丞
劉温叟奏云故事非大𤯝不御樓今陛下無故御之軍
庶或聞有恩給之望上遽給内帑三千緡付縣官以自
罰此類甚多
清非生祥符中王綸有女晝寐魘聲家人往視問之謂
父曰清非生初不識字忽善三十六體天篆又與父唱
和後嫁復懵然不復能詩(雍洛舊聞)
玉樓銀海道書以兩肩為玉樓目為銀海(侯鯖錄)
靈堅黃庭經鼻神玉壟字靈堅山谷詩香從靈堅壟上
發
坐隠王郎以圍碁為坐隠(世說)
蜆斗散樂以歡喜為蜆斗(教坊記)
沒梁斗高駢命佐酒妓出一令曰似沒梁斗妓曰川似
三條椽(出秦再思紀異記)
僝僽集韻云惡言罵詈也
尊章漢廣川王歌曰背尊章嫖以忽師古曰尊章猶言
舅姑也今關中俗婦呼舅為鍾聲轉也
老姥為負高祖紀常從武負貰酒如淳曰武姓也俗謂
老夫母為阿負師古曰古語謂老姥為負矣周亞夫𫝊
許負相之應劭曰許負河内老媪也
母叔亦稱大人易稱利見大人大人與天地合其德謂
有德君子前疏廣為太子少傅廣兄子受為家令廣謂
曰官成名立豈如父子相隨出關受曰從大人議淮
陽王舅張博云遇大人益懈注博自稱其母曰大人後
范滂稱母為大人左𫝊昭十八年閔子馬曰夫必多有
是說而後及其大人大人謂在位者
涓人陳勝𫝊故㳙人將軍吕臣㳙人如謁者㳙潔主潔
除之人也
大夫人元帝紀注列侯妻稱夫人侯死子復為列侯乃
稱太夫人
蟲類
夜光宵燭螢也(古今注)照夜青螢也(鬼谷子)
鈎輈格磔鷓鴣聲鈎輈格磔鷓鴣聲鷓鴣自呼其名(本草)
單奴俗呼小魚為單奴(爾雅注)
歸昌七命采其律於歸昌歸昌鳳名也
主簿蟲浙中無蝎因人為金壇簿攜數十于公宇人呼
為主簿蟲(尚書故實)
紅叱撥靈武郡有猫名紅叱撥及青葱色(酉陽雜爼)
白鳥蚊蟲(出金樓子)沙蟲蝦也(雞跖集)
金衣公子唐明皇帝呼鶯為金衣公子
綠衣使者唐明皇封鸚鵡為綠衣使者以其能報盜姓
名(並天寳遺事)
石眉蟲猿也碧繼翁白鷺也(並杜萱錄)
海牛黃魯直詩海牛壓紙寫銀鈎謂犀角也(南昌集)
丹哥道士趙自然以丹哥為鳳秘閣
玄衣督郵龜也河北從事鼈名河北小吏烏賊魚也鳳
子車蝶之大者曰鳳子車赤弁丈人蜻蜓名(並古今注)清江
使龜名(出莊子)
食類
河祇脯武夷君食河祇脯注乾魚也(雞跖集)
天臠炙瓦隴一名天臠炙(海物記)
文籍類
黃妳墨兵有士人讀書把卷即睡梁人因呼為黃妳言
怡神養性也(金櫻)孫樵謂史書曰墨兵(羣玉集)
律先生字玄文律先生姓古名贇字玄文謂律賦也(文海)
金剛杵唐薛保遜好投公卿巨編自號金剛杵(摭言)
羽毛書杜詩戰連唇齒國軍急羽毛書即羽檄書也
草底凡公家文書之藁中書謂之草樞密院謂之底三
司謂之檢州縣亦通名檢(筆談)
金條玉科揚雄謂刑法為金條玉科(續博物志)
司空成旦書漢竇太后好老子召問轅固固曰此家人
言耳太后怒曰安得司空城旦書乎(儒林𫝊)
草木類
蒼官青士樊宗師園記栢曰蒼官竹曰青士(羣玉集)
湖目湖目謂蓮花(酉陽雜爼)
昔邪博雅曰在屋曰昔邪在垣曰垣衣(雜俎)
窶數在樹曰寄生在地曰窶數(方朔𫝊)
艾納本草松皮上蘚衣也合諸香燒之其烟團聚青白
可愛(又見廣記)
銷恨花千葉桃花開明皇曰不獨萱草忘憂此花亦能
銷恨(開元記)
器用類
夀光侯司空說鏡為容成侯又曰夀光侯(物名要覧)
便面張敞以便面駙馬注曰扇之類也(敝𫝊)
孟青唐侯思正謂決囚杖棒為孟青(朝野僉載)
彌尾青元魏宋翻為河隂令有大枷曰彌尾青常置於
南牆下以待豪右威振京師
渠答具藺石布渠答注鐡蒺藜也
犀渠文選詩觧佩襲犀渠甲也
木上坐夾山問佛印和尚闍黎與甚麽人同來曰木上
坐夾山曰在什麽處曰在堂中夾山便到堂中師拈拄
杖擲於夾山前曰莫是從須彌山得來師曰月宫亦不
逢見(𫝊燈錄)
大黃弩名(李廣𫝊)繁弱弓名
革華謂皮鞋也封下邳侯韓退之作革華𫝊(韓退之集)
倉琅根漢武帝時童謠云燕燕尾涎涎張公子時相見
木門倉琅根燕飛來啄皇孫倉琅根宫門銅環也
服匿匃奴中於鄞王賜蘇武服匿穹廬注服匿小石甖
受二斗小口大腹(蘇武傳)
號鍾齊桓公琴名響泉韻磬唐李勉琴名(劉禹錫佳話)繞梁
楚莊王琴名綠綺卓文君琴名(六帖)
魚軒左𫝊閔二年歸夫人魚軒注婦人車以魚皮為飾
追鋒車魏高貴鄉公常與司馬望裴秀等講宴東堂帝
性急請召欲速而望在外特急馳追鋒車虎奔卒五人
每有集會望奔馳而至又雞跖集云司馬仲達為魏將
有詔三日之間詔書五至乃乘追鋒車至追鋒𫝊車取
其速也
湢浴禮記内則外不共井内不共湢浴湢彼力切浴室
也
俶裝張平子思玄賦曰簡元食而俶装李善注俶始也
區脱匃奴邊境為候望之室李陵語蘇武曰區脱捕得
雲中生口言上崩(蘇武𫝊)
衣服類
裋褐裋褕裋音豎謂童豎之褐說文云襜褕短者謂之
短褕杜子美詩短褐風霜入多使作短褐字義亦通
偏諸若今織成以為要襻及褾領之類者也(賈誼傳)
衣垂交輸漢江充衣紗縠襌衣曲裾後垂交輸交輸割
正幅使一頭狹若燕尾垂之兩旁見於後賈逵謂之衣
圭(江充𫝊)
諸于元后名政君宣帝入掖庭帝擇後宫侍太子政君
在其中衣絳綠諸于諸于大掖衣(見元后傳)
襦司馬温公書儀注襦即今褑也袪袂袪今袖口也袂
今袖也(司馬温公書儀注)褐褐如今道士所著服是(張良傳)
白接籬醉把青荷葉狂遺白接籬世說謂白接籬即今
襴衫也(杜詩)
紈素輕消元帝顔師古注云紈素絹也輕綃紗也
白恰東坡寄題晁興周園地云縱飲坐中遺白帢幽尋
近處見桃花帢乞洽切帽也魏初有白帢之制猶白接
籬白綸巾白帽也
一揞巾陳言率常惠東坡一揞巾坡有詩謝之
下邳侯皮鞋也封下邳侯(退之革華𫝊)
物理類
置牛骨池中水不涸崇寧間西都大内患苑中池水易
涸或云置牛骨池中水不涸置之果然時范時老董役
親見之(邵氏後錄)
除蝨法吕晉伯云除蝨法喝北方之氣噴筆端書欽深
淵默漆五字置之於牀帳之間即盡除吕公正直非妄
者(邵氏錄)
雞踰嶺而黑雞踰嶺而黑鴝鵒踰嶺而白月虧而&KR1109;蛤
消露下而蚊喙折(沈括)
啄木畫符鸂鶒能勅故水宿物莫能害鴆能巫步禁蛇
故食蛇啄木巢樹穴中人或用木塞之能以嘴畫符其
塞自出鵲知歲所在又有隠巢木鷙鳥不見燕營巢避
戊己日故不傾壞鶴有長水石故能畜漁水不涸也
出火油絹紙石灰麥穅馬□草皆能出火(並邵氏後錄)
菱寒芡煖舒州醫人李惟熙善論物理云菱芡皆水物
菱寒而芡煖者菱開花背日芡開花向日故也
男女生仰覆男子之生也覆女子之生也仰其墮水中
亦然男子内陽而外隂女子反是故易曰坤至柔而動
也剛書曰況潜剛克
果實沙爛者不蠧果實之沙爛者不蠧瓜至甘而不蠧
者以其沙也此雖末理有不可欺(並志林)
錦繡萬花谷前集卷三十九
