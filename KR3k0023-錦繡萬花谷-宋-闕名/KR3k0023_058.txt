錦繡萬花谷後集卷十八
赦宥
珍物出武帝元封六年詔曰朕祀首山昆田出珍物或
化黃金祭祀后土神光三燭其赦汾隂殊死以下(出漢書)
甘露降宣帝神雀二年二月詔曰乃者鳳凰集甘露降
京師羣鳥從之以萬數其赦天下(出漢書)
景星見後主景曜元年景星見於是大赦改元(出漢書)
得銀印孫皓天冊元年吳郡言掘得銀印長一尺廣三
分刻上有年月字於是改年大赦(出吳志)
得玉璽崔鴻前趙錄曰劉元海遷都平陽汾水中得玉
璽又曰有新保之泉元海蓋王莽時璽也獻者因增其
三字元海以為已瑞大赦天下改年也
明堂明帝永平二年宗祀光武於明堂祀畢升靈臺望
雲物大赦天下(出漢書)
南郊咸熙二年帝設壇受命南郊幸太極殿大赦天下
鶴留漢書詔曰朕郊見上帝廵於北邊上見羣鶴留止
光景並見其赦天下
鸞舉詔曰嘉瑞並見鸞鳳萬舉其赦天下
瓠子歌武帝元封二年臨决河塞河隄作瓠子歌赦所
道過徒(出漢書)
石刻皇帝字孫皓天璽元年吳郡言臨平湖自漢末草
穢擁塞今更開通長老相𫝊此湖邊石函中有小石青
白色長四寸廣二寸餘刻作皇帝字於是改年大赦(出吳)
(志)
天下咸自新成帝咸康元年詔曰有司條典虔奉郊祀
燔柴既饗芳氣清穆其赦天下令咸得自新
風從已上來風角書曰冬至後丁巳日有風從已上来
有大赦
吕蒙病吳書吕蒙病孫權迎置内廐夜不能寐病瘳為
下赦令
王猛疾崔鴻前秦錄曰王猛疾病未瘳苻堅大赦殊死
以下
詩聖人宥天下幽籥動圜狴六甲迎黃氣三元降紫泥
籠僮西上鼓振迅廣場鷄歌舞將金帛汪洋被遠黎
書報天中赦人從海上聞九泉開白日六翮起青雲命
偶思先貸情孤枉未分自憐涇渭别誰與奏明君(並沈佺期)
賞賜
萬畆趙列侯好音鄭歌者三人賜之田萬畆(史記)
千鍾孔子曰自季孫之賜我千鍾也而交益親也(家語)
金鈎東觀漢記曰楊賜以病罷居無何拜太常詔賜御
府衣一襲自所服冠幘綬玉壺革帶金錯鈎珮
玉玦馮魴為侍中稍遷衛尉能取悦當時為安帝所寵
帝幸其府留飲十日賜駭犀玉具綬珮刀紫艾綬玉玦
(漢書)
青羔裘成帝好為蹴鞠羣臣以蹴鞠勞體非至尊所宜
帝曰朕好之可擇似而不勞者奏之家君作彈棋以獻
帝大悦賜青羔裘紫絲履服以朝覲(西京雜記)
數日累千金衛青姊子夫得入宫幸上青時給事建章
未知名武帝於是召青為建章監侍中賞賜數日間累
千金(漢書)
鉅萬明帝嘗夢見后於是差次舅氏親疎高下叙用各
有差賞賜鉅萬(魏志)
田宅甘羅謂文侯曰借臣車五乘請為張唐先報文信
侯乃言之於始皇使於趙趙襄王郊迎甘羅說趙攻燕
得上谷三十城令秦有十一甘羅還報秦乃封羅以為
上卿復以甘茂田宅賜之(史記)
田二頃宅一區蘇武初從匈奴還詔拜典屬國中二千
石賜錢二百萬公田二頃宅一區(漢書)
衣帛各一箧永平三年上賜東平王蒼書曰歲月驚邁
山陵寖遠孤心慘愴今以光烈皇后假帛仲衣各一箧
遺王可時視瞻以慰凱風寒泉之恩(東觀漢記)
賜衣被曹植表稱詔曰皇帝問雍丘王先帝昔常非於
漢氏諸帝積貯衣被使敗於函箧之中遺詔以所服衣
被賜公王卿官僚諸將今以十三種賜王
黃金白璧虞卿者遊說之士躡屩擔簦說趙孝成王一
見賜黃金百鎰白璧一雙再見為趙上卿故號曰虞卿
(史記)
初見賜千金梁孝王招延四方豪傑齊人公孫詭多竒
邪計初見日王賜千金官至中尉
綬笥銘張衡綬笥銘序曰南陽太守鮑德有詔所賜綬
金笥為作銘曰懿矣茲笥爰藏寳神金纓組履文章曰
信
金刀一具武陵五溪蠻夷作難詔遣車騎將軍馮緄南
征緄表應奉金錯刀一具
珠劒太宗為徐州刺史昭太后賜以火珠鹿盧劍
帛百疋宣帝詔曰乃者鳳凰集新蔡其賜汝南太守帛
百疋(並漢書)
錢百萬蔡彤為遼東太守三十年衣無儲副世祖嘉其
功賜錢百萬(東觀漢記)
詩太液仙舟迥西園隱上才未曉征車度雞鳴關早開
(唐太宗賜房玄齡)疾風知勁草板蕩識忠臣勇夫安識義智者
必懷仁(又賜蕭瑀)帝道屬昇平天文預觀象兹生荷化育博
施多含養正始振皇風端居留眷想夕拜參近侍朝恩
濫弘奬温樹貴不言克艱庶無爽(賜許善心)
貢獻
紈牛成王時西夷貢獻卜盧紈牛(紈牛牛之小者孔晁注曰卜盧盧之西北)
(戎今盧水是也周書)
文馬建武二十六年南單于遣使獻駱駞二頭文馬十
疋(東觀漢記)
九龜九江納錫大龜孔𫝊云尺二寸曰大龜出九江水
中
大貝夏成五服外薄四海南海魚革珍大貝(鄭注所貢物也貝古)
(以為貨尚書大𫝊)
青帶魚豢魏略曰漢陽嘉三年疏勒國王獻西海青石
帶
白環西王母慕舜德來獻白環及玦并貢益地圖(帝王世紀)
火鼠毛景初二年二月西域獻火浣布東方朔神異經
曰南荒之外有火山晝夜火燃火中有鼠重百斤毛長
二尺餘細如絲可以作布恒居火中時時出外而白色
以水逐而沃之乃死取緝其毛織以為布(魏志)
冰蠶繭王子年拾遺記曰冰蠶長十寸有鱗角以雪霜
覆之然後為繭其色五彩織為文錦入水不濡投火不
燎唐堯世海人獻之以為黼黻
甘蔗鄧德明曰雩都縣土壤肥沃偏宜甘蔗味及彩色
餘縣所出無一節數十碎郡以獻御(南康記)
美梨魏武帝昔為兖州牧上書曰山陽郡美梨謹獻甘
梨三箱
丹砂成王時四夷来貢卜盧人西南之蠻丹砂所出(周書)
玄玉夏成五服外薄四海生諸靈龜隂谷玄玉(鄭玄注所貢物)
白鷼閩越王獻高祖白鷳各一雙高祖大悦厚報使者
(西京雜記)
丹鵠王子年拾遺記曰塗國獻青鳥丹鵠各一雄一雌
奔盧草郭子横曰元鼎元年超招仙門於閣上燃芳苡
燈此草形如麻奔盧國来獻(洞冥記)
金苔王子年拾遺記曰晉惠帝時祖梨國貢蔓苔色如
金縈叢如雞卵投水中蔓延波瀾之上如火宫人有幸
者以金苔賜之置漆盤中照燭滿室名曰夜月
芳苡成王時康人獻芳苡者其實食之宜子(孔晁注曰康人亦西)
(戎之别食芳苡即有身周書)
神精香草郭子横曰光和元年波秪國(亦名波弋國)獻神精
香草(一名荃蘪亦名春蕪)一根而百條其枝間如竹節柔軟其皮
如絲可為布所謂春蕪布(亦曰香荃)堅密如冰紈也握之一
片滿宫皆香婦人帶之彌芬馥也(洞冥記)
御橘楊孚曰橘為樹白花而赤實皮既馨香裏又有美
味交趾有官長一人秩三百石主歲貢御橘(異物志)
文瓜王逸荔枝賦曰大哉聖皇處乎中州東野貢落疏
之文瓜南浦上黃甘之華橘
文馬周成王時犬戎獻文馬(文馬赤鬛縞身目若金名曰古黃之乘孔晁注曰犬)
(戎西戎之遠者)
白牛成王時大夏獻茲白牛(茲白牛野獸也牛形而象齒孔晁注曰大夏西北戎)
合枝李葛洪曰初修上林苑羣臣遠方各獻異果有合
枝李(西京雜記)
同心梨吕光時燉煌太守宋歆獻同心之梨
吉光裘東方朔曰天漢三年西國王使使獻吉光裘(出十)
(洲記)
昆吾劒周穆王征西戎獻昆吾之劍赤刀切玉如切泥
(列子)
水玉太康四年林邑王范能獻紫水精唾壺一口青白
水精唾壺二口山海經曰堂夜之山多水玉(郭璞注曰水玉即水)
(精也交州雜記)
金鏡郭子横曰望蟾閣上有青金鏡廣四尺元光中波
秪國獻此青金鏡照見螭魅百鬼不敢隱形(洞冥記)
薦舉
管庫六十家韓子曰趙武薦四十六人於其君及武之
死也四十六人皆就賓位其無私德也若此又曰趙武
以薦白屋之士管庫者六十家
對揚紫庭劉琨薦任尤識量簡大執心貞固使其得對
揚紫庭必能撫翼霜露增崇台曜任蒙亮采以弘急賢
之義
賢良方正武帝詔曰丞相御史列侯二千石諸侯相舉
賢良方正之士(漢書)
孝廉武帝詔曰今詔書昭先帝聖緒令二千石舉孝廉
所以化元元移風易俗也
大士貢名嚴羽仕郡功曹刺史辟為從事郡舉孝廉曰
大士貢名下士貢身齎函貢身非高士也辭孝廉取吏
部除無錫長(耆舊傳)
懷板入見黃穆為郡主簿忠上率下朝廷肅清太守荆
寓舉穆孝廉乃薦讓殷仲才寓不聽遂懷板入見寓曰
若仲才者六選之首也而穆先之適足以興謗議使投
板於内出則卧病寓遂從之
建善旌逸詩曰翹翹車乘招我以弓尸子曰堯有建善
之旌
安車蒲輪以安車蒲輪徵枚乘易曰束帛戔戔賁於丘
園(漢書)
貢之天朝何楨字元幹為弘農郡守有楊囂生為郡吏
楨一見便待以不臣之禮遂貢之天朝(晉書)
扶輿充歲貢汲郡脩武趙君年三十七四薦宰相不就
元康二年太守羊伊以為四科之貢宜盡國美遂扶輿
激喻以充歲貢(趙穆别傳)
珥筆丹墀杜預舉賢良方正表曰案蘇贊布行於草野
著德於閭閻放心直意若得珥筆丹墀椎方格言必有
諤諤匪躬之節
論道紫宫陸雲薦張瞻文曰若得言論端委太學錯總
藝文垂纓玉陛論道紫宫誠帝宫之瑰寳清廟之偉器
增輝日月陳蕃胡廣上疏薦徐孺子等曰伏見處士豫
章徐孺子彭城姜肱德行純備著於人聽若使擢登三
事協亮天工必能翼宣盛美增輝日月矣(司馬彪續漢書)
垂光虹蜺孔融薦禰衡表曰伏見處士禰衡淑質貞亮
英氣卓犖若得龍躍天衢振翼雲漢垂光虹蜺足以昭近
代之多士
錦繡萬花谷後集卷十八
