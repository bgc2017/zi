錦繡萬花谷續集卷三
武臣太尉
耀威奮武鄧艾既平劉禪詔曰艾耀威奮武深入虜庭
雖白起破強楚韓信克勁趙吴漢擒子陽亞夫滅七國
計功論美不足比勲其以艾為太尉(晉書)
無官酬公李德裕以劉稹誅策功拜太尉德裕固遜言
唐興太尉惟七人臣願守舊秩足矣帝曰吾恨無官酬
公毋固辭(本𫝊)
七政五兵陳蕃拜太尉遜曰齊七政訓五兵臣不如王
暢(汝南先賢傳)
立五廟李晟拜太尉詔為晟立五廟廟成官給牲牢祭
器牀帳禮官相儀以稱焉(本𫝊)
旬月使者八至桓温授太尉固遜不受旬月之中使者
八至軺車相望於道温遂領職(晉中興書)
三衙
聮騎立門外王景貺初作舍人自契丹使歸都知押班
殿前馬步軍聮騎立門外呈牓子舍人遣謝而去
歛馬後舍人行三衙管軍臣寮於道路相逢望見舍人
呵引者即歛馬駐立前呵者𫝊聲大什立馬急遣人謝
之比舍人馬過然後敢行(並歸田錄)
據座受舉人拜許懷德為殿帥有一舉人因老姥求為
門客懷德許之舉人拜于庭下懷德據座受之人密謂
之曰宜少降接也懷德曰打乳母關節秀才只消如此
待之(筆談)
諸衛將軍
千牛唐府兵列於外至在内有左右威衛將軍左右領
軍衞將軍有左右金吾衛左右監衞左右千牛衛大將
軍又有羽林龍武神武神策將軍馬步司虞候
貌如不武晉虞潜為衛將軍貌如不武内實賢明
有古人之風隋薛世雄性廉謹帝曰世雄廉正節槩有
古人之風於是超拜右翊衛大將軍
鎮南北軍文帝即位夕未央宫拜宋昌為衛將軍鎮南
北軍(漢書)
委以旅禁王宗字延祖拜左衛將軍委以禁旅(晉中興書)
當今名將薛萬轍為右衞大將軍太宗從容謂近臣曰
當今名將惟李勣道宗萬轍三人而已(唐書)
宫庭警衛左右衛大將軍掌總領宫庭警衛之法令以
督其屬之隊仗而總諸曹之職務凡親勲翊五中郎將
府及折衝府所隸者皆總制焉(六典)
金吾衞將軍
持法平正王宗夀性方正為金吾上將持法平正
矜嚴公正馬防拜執金吾性矜嚴公正(東觀漢記)
任國柱石辛慶忌明略威重任國柱石拜執金吾(漢雜事)
不畏彊禦裴諝為右金吾將軍建中初諝奏尚父郭子
儀上以為不畏疆禦或謂諝曰郭公有社稷功豈不為
盖之諝笑曰非爾所解且郭公威權太盛上新即位必
謂黨附者衆今發其細過以明不弄權爾吾上以盡事
君之道下以安大臣之心不亦宜乎
勝數萬衆李嗣業為左金吾大將軍上在靈武嗣業赴
行在謁見上曰今日得卿勝數萬衆事之濟否實在卿
也
連呼太平張萬福為金吾將軍裴延齡讒譛陸贄等德
宗怒未解諫議陽城等詣延英門䟽論萬福聞諫官伏
閤往至延英門大言賀曰朝廷有直臣天下必太平矣
諸諫議能如此天下安得不太平已而連呼太平太平
萬福武人年八十餘自此名重天下(並唐書)
東西上閤門
十一人國朝東西上閤門闕即取客省使副使已上同
管勾或全闕官亦有通事舍人權發遣者承受十一人
六七品元祐令東西上閤門使正六品副使從七品
儀制十二卷大中祥符五年陳彭年進閤門儀制十二
卷
閤門
忠孝勤謹國朝李惟賢為閤門通事舍人習朝廷儀制
數奏事稱旨仁宗嘗書忠信李惟賢五字賜之又賜李
惟賢忠孝勤謹七字
宣𨗳贊喝天禧元年上與輔臣語及省費用向敏中曰
閤門祗候先朝正有三五員宣導贊喝而已今踰數百
而除授未已願精謹擇上曰當漸有省之
此非可恩澤授咸平五年親属居三班者上言因聖節
推恩願以次補閤門之職真宗曰此非可以恩澤授也
並不許
兼補祗候太平興國五年通事舍人王睿失儀太宗令
今後不得通贊只令引班赴閤門祗應者兼稱閤門祗
候
在京在外嘉祐八年李端慤奏閤門領在京差遣不理
資任是以各圖外任請自今一任在京一任在外從之
揀用六人熙寧四年閤門言全少慣熟之人欲乞選擇
内外仕族子弟六人袛應及五年委是詳熟令閤門委
保與正除祗候三班院以田奕等名聞㨂用六人
奉使
杖節牧羊天漢元年武帝遣蘇武使持節送匈奴武既
至匈奴單于欲降之武引佩刀自刺單于乃幽武置大
窖中絶不飲食天雨雪武卧齧雪與旃毛并咽之數日
不死匈奴以為神乃徙武北海上無人處使牧羝武既
至海上掘野鼠草實而食之杖漢節牧羊卧起操持節
旄盡落
威振西域漢選可使外國者韓增舉馮奉世持節送大
宛諸國客都尉宋將言莎車與旁國殺漢使奉世遂發
兵擊莎車其王自殺威振西域
北庭不拜後鄭衆以門經給事中時北匈奴遣使求和
親顯宗遣衆持節使匈奴衆至北庭虜欲令拜衆不為
屈單于怒圍守閉之衆拔刀自誓單于恐而止後帝見
匈奴来問衆與單于争禮之狀皆言匈奴中𫝊衆意氣
壯勇雖蘇武不過乃召為軍司馬
建節出關前終軍建節出關又司馬相如建節使蜀太
守以下郊迎縣令負弩矢先驅
與後妻歸張騫使月氐西經匈奴匈奴得之傳詣單于
單于曰月氐在吾北漢何以得往使留騫十餘歲予妻
有子然騫持漢節不失單于死國内亂騫與後妻歸漢
拜太中大夫(並本𫝊)
一介行李襄公八年知武子使行人子員對之曰君有
楚命亦不使一介行李告于寡君(左𫝊)
武臣刺史
立屏盗碑國朝郭進為益州刺史會羣盗羣起進帥鎮
兵剪除之部内清肅民吏千餘人詣闕乞立屏盗碑許
之
作殺賊字保州刺史呼延贊武人所為不近理忠實有
膽勇常自言願死於賊刺其體作赤心殺賊字慕尉遲
敬德之為人(本𫝊)
有膽氣好弓馬徐州刺史陳顯逹有膽氣好弓馬頗閑
草隸(吴均齊春秋)
老熊當道王熊除華州刺史嘗修州城未畢梯在城外
齊神武遣韓軌宵濟襲熊衆已乘梯入城熊尚卧未起
聞閤外洶洶有聲便袒身露髻徒跣持一白棒大呼而
出曰老熊當道卧狗子那得退敵見驚退逐至東門左
右稍集合戰破之(北史)
廳事列軍儀長孫儉為荆州刺史蕭譽遣使入朝至荆州
儉於廳事列軍儀具戎服與使人相見容貌魁偉聲音如鐘
忠實為本國朝至道元年汝州刺史常思德辭歸治所
對於便殿上慰勞久之謂左右曰思德當少壯之時甚
銳健大凡為將以忠實為本思德可謂忠實矣
錦繡萬花谷續集卷三
