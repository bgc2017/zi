錦繡萬花谷續集卷二
聖夀
乘白雲至帝鄉堯觀乎華華封人曰嘻請祝聖人使聖
人夀堯曰辭封人曰夀人之所欲也汝獨不欲何耶堯
曰夀則多辱非所以養德也故辭封人曰聖人千歲厭
世乘彼白雲至于帝鄉何辱之有(莊天地篇)
夢帝與我九齡武王曰夢帝與我九齡文王曰古者謂
年齡齒亦齡也我百爾九十吾與爾三焉(記文王世子)
嵩呼萬歲前武帝詔朕親登崇嵩御史乘屬在廟旁吏
卒咸聞呼萬歲者三
未央置酒淮南王等朝未央宫置酒前殿上奉玉巵為
太上皇夀殿上羣臣皆稱萬歲大笑為樂
凌煙起舞太宗貞觀四年突厥頡利可汗朝長安上御
順天樓盛陳文物引見上皇聞擒頡利歎曰吾付托得
人復何憂哉置酒凌煙閣太宗起舞公卿迭起為夀(並通)
(鑑本紀)
奉觴武帝東封泰山還登明堂倪寬上夀曰癸亥宗祀
日宣重光上元甲子肅邕永亨見象日昭報降符應臣
寬奉觴再拜上千萬歲夀制曰敬上君之夀(前倪寬𫝊)
刻杯文帝時趙人新垣平使人獻玉杯刻曰人主延夀
(前郊祀志)
元日椒花頌晉劉臻妻元日獻椒花頌曰美此靈莖爰
采爰獻聖容映之永夀於萬
四百四十五甲子左襄三十年絳縣老人曰臣生四百
四十五甲子矣師曠曰七十二年矣史趙曰亥有二首
六身下二如身是其日數也士文伯曰然則二萬六千
六百有六旬也
八千歲為春秋楚之南有冥靈者以五百歲為春五百
歲為秋上古有大椿者以八千歲為春八千歲為秋此
小大之辯也(莊逍遙篇)
松柏如南山之夀不騫不崩如松柏之茂無不爾或承
(詩天保篇)
蟠桃西王母出桃與帝帝留核欲種母曰此桃三千年
一結子非下土所種之物(漢武故事)
奉觴會慶殿仁宗天聖中率百官奉觴上夀會慶殿
開宴凌虛閣孝宗淳熙七年詣德夀宫開宴凌虛閣下
奉觴上夀(寳訓)
詩舞階䘖夀酒走索背秋毫興王會静妖氛氣聖夀
宜過一萬春(並杜甫)代是文眀晝春當宴喜時爐煙添柳
重宫漏出花遲造化膺神契陽和沃聖慈無因隨百獸
率舞奉丹墀(楊巨源春獻聖夀無疆詞)
聖節
生於丹陵堯伊祁姓也母曰慶都孕十四月而生堯於
丹陵鳥庭荷勝眉有八彩
生於桃墟瞽叟妻曰握登見大虹意感而生舜於桃墟
龍顔黃帝母曰附寳見大電繞北斗樞星感之而孕二
十四月而生日角龍顔
鳦卵詩長發篇有娀方將帝立子生商(有娀契母也有娀氏之國有女)
(簡狄吞鳦卯而生契堯封之於商)
履帝武敏歆詩生民篇生民如何克禋克祀以弗無子
履帝武敏歆攸介攸止載震載夙載生載育時維后稷
誕彌厥月先生如逹
禀賢妃胎誨成王體上聖之休氣禀賢妃之胎誨(出魏)
(文帝周文論)
神光之異晉咸寧二年元帝生於洛陽有神光之異一
室盡明
雲氣青圜魏文帝生時有雲氣青色而圜如車盖當其
上
八月千秋節唐玄宗以生日宴百官於花萼樓下左丞
相源乾曜右丞相張說帥百官上表請以每歲八月五
日為千秋節(並本紀)
詩御氣雲樓敞含風綵仗高仙人張内樂王母獻宫桃
(千秋歲有感)鳳紀編生日龍池塹劫灰寳鏡羣臣得金吾萬
國回(並杜甫)
聖學
學于大填錄圖子夏對哀公曰黃帝學于大填顓帝學
于錄圖帝嚳學于赤松堯學于君疇舜學于務成昭禹
學于西王母湯學于成子伯文王學于時子思武王學
于虢叔(劉向新序)
舊學于甘盤說命王曰來汝說台小子舊學于甘盤既
乃遯于荒野說曰王人求多聞時維建事學于古訓乃
有獲(尚書)
著新語十二篇陸賈稱說詩書高祖曰乃公居馬上得
之安事詩書賈曰馬上得之寧可以馬上治之乎遂著
新語十二篇每奏一篇帝未嘗不穪善(陸賈𫝊)
刺六經作王制文帝使博士諸生刺六經作王制(前郊祀志)
紀侯去國之事武帝讀春秋紀侯去國之事曰春秋之
義在於復讐於是有窮黷之失
從倪寬問書一篇武帝以尚書為樸學弗好後從寬問
一篇(本𫝊)
受詩澓中翁宣帝受詩於東海澓中翁人高才好學年
十八師受論語孝經甘露三年詔諸儒講五經同異蕭
望之平奏其議上稱制臨决焉
召公卿講經理光武自隴蜀平後數召公卿郎將講論
經理夜分乃寐(本紀)
受書通大義光武好經術未及下車先訪儒雅受尚書
略通大義
受書桓榮眀帝為太子時受書於桓榮即位幸辟雍正
坐自講諸儒執經問難于前(後漢史)
好尚書左𫝊章帝降意儒術特好古文尚書左氏傳(本紀)
銳情經術唐太宗銳情經術即王府開文學館召名儒
十八人為學士既即位置弘文館悉召内學士更番直
宿討論文籍(唐書)
息馬論道漢光武投戈講藝息馬論道(樊凖疏)
如鳥有翼唐太宗曰梁武帝君臣惟談苦空侯景之亂
百官不能乘馬元帝為周師所圍猶講老子百官戎服
以聽此深足為戒朕所好者惟堯舜周孔之道以為如
鳥有翼如魚有水失之則死不可暫無耳(通鑑)
讀書歎刑網之密本朝太祖嘗讀尚書歎曰四凶之罪
止於流竄何近代刑網之密耶(寳訓)
召王昭素等講易太祖召王昭素等講易乾卦至九五
飛龍在天則歛容曰此正陛下今日之事
鸛飛上殿太宗語宰相曰史館所修太史書類日進三
卷朕將親覽上曰大凡讀書須性所好昨日讀書從已
至申有鸛飛上殿吻罷方去左右曰昔楊震講學有鸛
䘖鱣墜堂下抑此類也
國家龜鑑真宗謂王旦曰經史之文國家之龜鑑保邦
治民之要盡在是矣又曰朕宫中無事甚樂讀書
便殿閱書仁宗中書門下請隻日視事雙日如故事前
後殿皆不坐上曰雙日當召侍從便殿以閱書史冀不
廢學也
邇英講詩仁宗慶歷五年邇英閣講詩匪風篇曰誰能
烹魚溉之釡&KR1092;帝曰老子謂治大國若烹小鮮與此同
否丁度對曰烹魚煩則碎治民煩則散
夜分觀書神宗天資好學禁中觀書或至夜分日御經
筵風雨不易(帝學)
帝學八卷哲宗元祐五年范祖禹上帝學八卷起伏羲
止神廟凡帝王學問俱載焉謂自古以来治日常少亂
日常多推原其本人主無學也
禁中日課高宗紹興七年上曰居常禁中自有日課夜
讀尚書率二鼓乃罷
差講讀官高宗建炎元年詔朕念儒臣以稽先聖之格
言雖羽檄交馳亦不可廢可差講讀官四員於内殿講
讀(聖政)
讀尚書通鑑孝宗乾道三年詔洪邁等對選德殿云獨
今間暇取尚書及資治通鑑孜孜而讀之帝之所以帝
王之所以王法其所以興戒其所以亡日誦心惟未嘗
一日輒去手也(選德殿記)
樂聞祖宗謨訓孝宗曰進讀三朝寳訓幾時終篇朕樂
聞祖宗謨訓日盡一卷亦未為多雖雙日及休暇亦當
時坐自是每讀上必注目傾耳或隨事咨訪聖謨淵識
實與六經寳訓相為表裏率漏下十刻而無倦
詩不必陪玄圃超然待具茨凶兵鑄農器講殿闢書帷
(杜䕫府書懷)
經筵
說書金華成帝嚮學鄭寬中張禹說尚書於金華殿中
詔班伯受焉
講經白虎章帝建初四年下太常將太常博士議郎郎
官及諸生諸儒會白虎觀講論五經同異帝好古文尚
書左氏傳又詔賈逵班固入講北宫白虎觀南宫雲臺
桓榮奏經義光武好經術每朝會令桓榮敷奏經義
張酺講尚書章帝為太子張酺侍講出為東郡太守元
和二年廵東郡引酺及門生會廷中備弟子之儀使
酺講尚書一篇(酺𫝊)
更直弘文館太宗即位於殿左置弘文館悉召内學士
更番直宿討論文籍
入内侍讀玄宗開元三年謂宰相曰朕每讀書有所疑
滯無從質問可選儒學之士使入内侍讀又詔羣臣及
郡府舉通經士而禇元量馬懷素等勸講禁中天子尊
禮不敢盡臣之開元十三年改麗正書院為集賢書院
選耆儒一人侍讀以質史疑置集賢院侍講侍讀學士
(並唐百官志)
六經法言穆宗以韋處厚路隋為侍讀合六經掇其粹
要題為六經法言冀助省覽(職林)
經史要錄文宗以鄭澣為侍讀學士帝使擷經史為要
錄又召王起許康佐為侍講學士謂之三侍學士恩寵
異等(唐史)
直廬秘閣真宗咸平二年初置翰林侍讀學士擇老儒
耆德以充其選設直廬於秘閣侍讀更直侍講長上召
對訪問或至中夕
賜坐飲茶本朝舊講讀官每見先賜坐飲茶乃延入閣
復坐其後暫起講讀畢復坐飲湯乃退(吕希吉家塾記)
雙日御經筵仁宗天聖中雙日御筵休務之日亦不廢
雙日講讀哲宗詔開講筵進讀寳訓講讀日赴資善以
雙日講讀仍輪一員宿直
二月開經筵英宗治平初詔以九月五日開講至重陽
罷先是仁宗率二月開經筵至重午罷八月復開冬至
罷吕公著乞依先帝故事上從之
八月不罷講高宗建炎二年謂宰執曰故事自五月至
八月罷講若如故事則累月當廢講讀朕欲勿罷可乎
自是勿罷(聖政)
金華五箴仁宗明道中馮元侍講上金華五箴
獻講箴仁宗時趙元昊反罷進講侍講趙師民獻講箴
三經要語范祖禹節尚書論語孝經訓戒之言名曰三
經要語進之(行狀)
條上十議哲宗時吕公著為侍讀條上十議
賜坐講讀神宗朝王安石為侍讀請復賜坐講讀下禮
官詳議韓維以下三人以為當坐劉摰以下七人以為
不當坐乃不行自天聖時侍立至景祐中自講官之外
餘皆賜坐元祐初程頤為侍讀復請坐講不從
復坐講禮孝宗一日之間再御經筵增勸講之員復坐
講之禮雖祖宗好學之美未有是也(奏議)
說書不兼侍讀仁宗景祐元年於崇政殿置說書以賈
昌朝為之四年改為天章閣侍讀慶歷三年以趙師民
預講官復為崇政殿說書盖秩卑資淺則為說書不兼
侍讀(吕原明家日記)
侍從乃兼講讀元豐改官制廢翰林侍講侍讀學士不
置但以為兼官然必侍從以上乃能兼之其秩卑資淺
乃為說書元祐七年復增學士之號後復省去
錦繡萬花谷續集卷二
