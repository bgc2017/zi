錦繡萬花谷續集卷三十五
類姓
祭
雅歌投壺祭遵對酒設樂必雅歌投壺在軍旅不忘爼
豆(後漢史)
解
考績第一解系字少連父脩魏琅琊太守考績為天下
第一(晉史)
戴
大戴小戴戴德延君戴聖次君皆受禮於后蒼德號大
戴為信都太守聖號小戴以博士論石渠由是禮有大
戴小戴(前漢孟卿𫝊)
解經不窮戴憑習京氏易年十六郡舉明經拜郎中正
旦朝賀百僚畢集帝令能說經者相難詰理有不通輒
奪其席以益通者憑遂坐五十餘席京師語曰解經不
窮戴侍中(後儒林𫝊)
關中大豪戴良字叔鸞父遵字子高家富好給施食客
常三四百人語曰關中大豪戴子高良舉孝廉不就逃
入江夏山中不仕
積薪自焚戴封對賢良策第一拜議郎遷西華令時蝗
灾獨不入西華界年旱禱請無獲乃積薪以自焚火起
而大雨暴至遷中山相縣囚四百人當刑皆遣歸與剋
期日皆無違者(並後漢史)
秋毫指擿戴胄秦王拔武牢引為府士曹參軍大理少
卿缺太宗曰大理人命所繋胄清直其人即日命之犯
顔據正參處法意至析秋毫隨類指擿言若湧泉帝修
洛陽宫胄疏諫止之
父子繼為宰相戴至德乾封中遷侍郎同三品閱十數
年父子繼為宰相高宗為飛白書賜至德遷尚書右僕
射時劉仁軌為左人有訴率優容之至德乃究本末終
不顯私恩(並唐史)
蒯
齊之辯士蒯通范陽人說韓信反齊之辯士拾遺舉過
顯賢進能(前漢史)
藺
全璧歸趙藺相如趙人也全璧歸趙從趙王與秦會於
澠池秦王竟酒終不能加勝於趙既歸以相如功大拜
為上卿(史記)
員
八科皆中員半千字榮期王義方常曰五百歲一賢者
生子宜當之因改今名凡舉八科皆中咸亨中上書自
陳云云陛下何惜玉陛方寸地不使臣披露肝膽乎書
奏不報
段
材可取卿相段會為杜陵令五府舉為西域都護西域
敬其威儀谷永與之書曰若子之材可優游都城而取
卿相何必勒功昆山之側(前漢史)
凉州三明段熲字紀明舉孝廉為陽陵令所在有能政
初與皇甫威明張然明並知名京師稱為凉州三明位
至太尉(後漢史)
真將軍段志玄齊州人文德皇后之葬與宇文士及勒
兵衛章武門太宗夜遣使至二將軍所士及披戸納使
志玄拒曰軍門不夜開使者示手詔志玄曰夜不能辨
不納比曙帝歎曰真將軍周亞夫何以過(唐史)
禱而雨段文昌字墨卿穆宗拜平章事未踰年授劔南
西川節度使文宗立徙帥荆南州或旱禬解必雨或久
雨遇出游必霽民為語曰旱不苦禱而雨雨不愁公出
游
灌
販繒灌嬰睢陽販繒者號昌文侯與絳侯共立文帝為
太尉(前漢史)
萬
成孝鄉萬敬儒三世同居喪親廬墓刺血寫浮屠書斷
手二指輙復生改所居曰成孝鄉(唐史)
卞
大龍卞壼父粹兄弟六人並登宰府世稱卞氏六龍(晉史)
五經博士卞華偏習五經仕梁兼五經博士說經析理
為當時之冠(南史)
邵
博覽經史邵續朴素有志烈博覽經史妙解天文為平
原樂安太守(晉史)
八世同居邵榮興八世同居詔表門閭蠲租稅(南史孝義𫝊)
詔標里閭邵洪哲縣令范道榮坐除名洪哲代詣京師
明申曲直道榮感其誠節訴省申聞詔下標里閭(出北史節)
(義𫝊)
真國器皇朝邵亢字興宗舉茂才異等除建康軍節度
推官召為國子監直講改館閣校勘同知太常禮院英
宗召對羣玉殿謂曰學士真國器也擢同修起居注後
拜樞密副使
到
佐守荆楚到彦之字道豫楚大夫屈到後也彦之佐守
荆楚垂二十載威信為士庶所懷遷南豫州刺史鎮歷
陽(南史)
暴
郎子好相表暴顯字思祖幼時見一沙門指之曰此郎
子好相表大必為良將貴極人臣語終失之從齊神武
起義遷徐州刺史(北史)
賀
當世儒宗賀循字彦先山隂人舉秀才除陽羡令以寬
惠為本不求課最朝廷疑滯皆諮之輒依經禮而對為
當世儒宗(晉史)
上殿不下賀琛世習禮樂仕梁累遷尚書左丞每進見
武帝與語常移晷刻省中語曰上殿不下有賀雅琛容
止閒雅故呼之(南史)
慶湖遺老集皇朝賀鑄字方回孝惠皇后之族孫授右
班殿直元祐中用武易文為通判泗州又倅太平州以
卒鑄好學蔵書萬卷工文詞尤長於樂府有慶湖遺老
集
謝
一丘一壑謝鯤字幼輿好老易善鼓琴為豫章太守涖
政清肅百姓愛之一丘一壑自謂過庾亮(晉史)
芝蘭玉樹謝玄字幼度叔父安嘗約子姪曰子弟亦何
豫人事而必欲使其佳玄曰譬如芝蘭玉樹欲使其生
於庭階耳玄以精銳八千破苻堅百萬於淮肥聞風聲
鶴唳以為王師至
無渭陽情謝絢曾戲調其舅袁湛湛曰汝父昔已輕舅
汝今復加我可謂世無渭陽情也
月犯少微謝敷字慶緒澄静寡欲隠於太平山初月犯
少微俄而敷死
有林下風王凝之妻謝氏字道韞叔父安嘗内集雪下
安曰何所似也安兄子朗曰撒鹽空中差可擬道韞曰
未若柳絮因風起道韞神情散朗有林下風氣(並晉史)
兩玉人謝晦字宣明涉獵文義博贍多通時謝鯤風華
為江左第一嘗與晦俱在武帝前帝目之曰一時頓有
兩玉人耳(南史)
直省賦詩謝朓字玄暉少好學有美名文章清麗善草
隸長五言詩沈約常云二百年來無此詩也遷尚書吏
部郎好奬人才孔闓粗有才筆未為時知孔珪嘗令草
讓表以示脁脁嗟吟良久手自折簡寫之謂珪曰士子
聲名未立應共奬成無惜齒牙餘論嘗直中書省賦詩
有蒼苔依砌上紅藥當階翻之句
西堂詩夢謝惠連十歲能屬文靈運嘉賞之云每有篇
章對惠連輒得佳語嘗於永嘉西堂思詩不就忽夢見
惠連即得池塘生春草大以為工嘗為雪賦以高麗見
竒
文章江左第一謝靈運奕之曾孫文章之美為江左第
一為太子左衛率朝廷惟以文義處之為永嘉太守郡
有名山水肆意遊遨理人聽訟不復關懷每有一首詩
貴賤競寫名動都下徵為祕書監遷侍中詩書皆兼獨
絶每文竟手自寫之文帝稱為二寳
春日閒居詩謝藺八歲為春日閒居詩有風定花猶落
之句(並南史)
李詩謝賦謝偃貞觀初對策高第嘗為塵影賦二篇帝
美其文時李百藥工詩而偃善賦時人稱為李詩謝賦
(唐史)
錦繡萬花谷續集卷三十五
