錦繡萬花谷後集卷二十五
城郭
金城千里劉敬說高祖都關中張良曰關中左崤函右
隴蜀沃野千里所謂金城千里天府之國(出張良傳)又秦自
以為關中之固金城千里子孫帝王萬世之業也
燈火萬家燈火萬家城四畔星河一道水中央(白樂天西湖詩)
月城沔陽縣至沔口水北有却月城西一里有馬騎城
周迴五里高一丈(出荆州記)
斗城漢初長安城狹小惠帝更築之城南為南斗形北
為北斗形至今人呼漢京城為斗城是也(出三輔黃圖)
西安沮渠蒙遜等推段業為凉州牧業築西安城(出崔鴻北)
(凉錄)
南武海渚有吳王闔閭與越結怨相伐築城名曰南武
城以禦越後吳先主亦因此更繕修以備魏也(出董覽吳地記)
鐡甕城杜牧潤州詩城高鐡甕横強弩
石鼻城坡詩注石鼻在汧水之北南去陳倉三十里坡
公集有石鼻城詩
紫塞秦所築長城土色皆紫漢塞亦然故稱紫塞(出崔豹古)
(今注)
黃金氐帥楊難當宼漢中魏興太守薛健據黃金城(出沈)
(約宋書)
玄莵昭帝元鳳六年募郡國徙築遼東玄莵城(出漢史)
白鹿含涯有三城白沙城馬鞍城白鹿城城南有白鹿
岡(出始興記)
赤甲白帝魚復縣西北赤甲城東南連白帝城西臨大
江(出荆州圖記)
五言長城秦系與劉長卿善以詩相贈答權德輿曰長
卿自以五言長城系用偏師攻之(出唐秦系傳)
荷花遶郭白樂天詩遶郭荷花三十里拂城松樹一千
株
詩孤城一柱觀洛日九江流白帝城頭雲若屯白帝
城中雨翻盆風起春城暮高樓鼓角悲城峻隨天
壁樓高望女牆城上春雲覆苑墻江亭晚色静年芳
孤城西北起高樓碧瓦朱甍出城郭東山高頂羅
珍羞下顧城郭鎻我憂西歷青羌坡南留白帝城
層城臨媚景絶域望餘春江水流城郭春風入鼓鼙
(並出老杜)高城新築壓長川虎踞龍盤氣色全五里似雲根
不動一重如月暈初圓(出雍陶)鵶噪暮雲歸古堞鴈迷寒
雨下空壕(出許渾)天涯憔悴身一望一沾巾在處有芳草
滿城無故人(出崔塗)一上高城萬里愁蒹葭楊柳似汀洲
溪雲初起日沉閣山雨欲来風滿樓鳥下綠蕪秦苑夕
蟬鳴黃葉漢宫秋漢渚水初綠江南草復黃日照蒲
心煖風吹梅樹香征艫&KR0712;湯塹歸騎息金隍(出梁簡文帝)閶
闔曖已昏鈎陳杳將暮棲烏城上喧晚雀林中度屯衛
時廵警凝威肆安步閣道趨文昌禁兵連武庫銅烏迎
早風金掌承朝露罘罳分曉色埤堄生秋霧(出梁王筠)兹城
實佳麗飛甍自相並膠葛擁行風岧嶤閟流景御溝屬
清洛馳道通丹屏湛淡水成文參差樹交影長門久已
閉離宫一何静細草緣玉階高枝蔭桐井微微夕渚暗
肅肅暮風冷(出後魏温子昇)日落征途遠悵然臨古城頽墉寒
雀集荒堞晩烏驚蕭森灌木上迢逓孤煙生霞景煥餘
照露氣澄晚清秋風轉摇落此志安可平(出李百藥)
苑囿
因原因原野以作苑順流泉而為沼發蘋藻以潛魚豐
圃草以育獸(出班固東都賦)
跨谷山林禁苑跨谷彌阜東至鼎湖邪界細柳(出張衡西京賦)
黃山霍雲當朝請數稱病私出多從賓客張圍獵黃山
苑(出漢書)
白水覆舟山周迴二十許里有林名白水苑(出陶季直京國記)
甘泉甘泉苑中起僊人觀緣山谷行至雲陽三百八十
一里又右扶風凡周匝五百四十里(出三輔黃圖)
上林上林苑中廣長三百里離宫七十所皆容千乘萬
騎(出衛宏漢舊儀)
廣成靈帝光和五年校獵廣成苑(出薛瑩後漢記)
思賢文帝為太子立思賢苑以招賓客(出西京雜記)
桑梓洛陽城西有桑梓苑(阿内十二境簿)
桂林建康縣北漢朝為桂林苑(出陶季直京國記)
飬獸苑有園曰囿一曰飬禽獸曰囿(出說文)
射鴻衛獻公射鴻于囿(出左傳)
詩丹陵抱天邑紫泉更上林玉臺極百尺銀樹起千尋
水流冠蓋影風揚歌吹音踟蹰憐拾草顧步惜遺簪日
落庭光轉方幰屢移隂願言樂未極不道愛黃金(梁紀少瑜)
龍田留故苑汾水結餘波悵望傷遊目辛酸思緒多寒
煙慘高樹凝露變輕蘿澤葵猶𢃄草池竹尚侵荷秋風
徒自急無復白雲歌(出陳釋洪)天遊御蹕駐城闉上苑遲光
晚更新瑶臺半入黃山路玉檻傍臨玄灞津梅香欲待
歌前落蘭氣先過酒上春幸預百臺稱獻夀願陪千畝
及農辰(出盧藏用)東郊暫轉迎春仗上苑初飛行慶杯風射
蛟冰千片斷氣衝魚鑰九關開林中覓草纔生蕙殿裏
争花併是梅歌吹銜恩歸路晚樓烏半下鳳城來(出沈佺期)
園圃
靈芝晉宫閣名有靈芝園葡萄園此皆因草木樹果以
立名也
仙蕙崑崙山第三層下有芝田蕙圃皆數萬頃羣仙種
耨焉(出王子年拾遺記)
葡萄洛陽宫有瓊圃園靈芝園石祠園鄴有鳴鶴園葡
萄園(出晉宫閣名)
苜蓿郭仲産仇池記曰城東有苜蓿園
濯龍濯龍園在洛陽西北角(出司馬彪續漢書)
鴻鵠晉宫閣名曰鄴有鴻鵠園
持鋤孫寳為京兆尹署侯文為東部督郵灞陵杜稚季
杜門不通水火持鋤自理園不敢犯法(出漢書)
得印桓帝時沛國戴翼鋤園得黃金印(出後漢書)
不窺法真隠大澤講論術藝歴年不窺園圃(出後漢書)前漢
董仲舒下惟讀書三年不窺園圃
自賃范丹學通三經常自賃灌園
漢隂抱甕莊子曰漢隂叟抱甕入井取水灌園子貢教
以桔橰叟嫌其用機不聽
莊周作吏莊周嘗為蒙邑漆園吏
詩浮舟千仞壑總轡萬尋顛流沫不足險石牀豈為艱
天子照情素探懷授佳篇(出謝靈運)暮春多淑氣斜景落高
峯日照池光淺雲歸山望濃入林迷曲徑度渚隔危峯
高軒聊騁望煥景入川梁波横山度影雨罷葉流光
日移花色異風散水紋長(並梁元帝)春光起麗譙屣步陟山
椒開影臨飛蓋鶯鳴入洞簫水還登故渚樹長合前橋
綠荷生綺葉丹藤上細苗顧循慙振藻何用擬瓊瑶(梁庾)
(肩吾)
道路
龜背馗九達道也似龜背故謂之馗(許慎說文)
羊腸羊腸坂詰屈車輪為之摧王智深秦紀曰氐人楊
難當居仇池山高二十里羊腸盤道三十六迴(魏武苦寒行)
鹿蹊艮為徑路(鄭玄注曰田間之道曰徑路艮為之者取山間鹿兔之蹊周易)
馬徑晉昌郡南及廣武馬蹄谷盤石上馬有跡若踐泥
中自然之形故其俗號天馬徑(酈元注水經)
多岐楊子隣人亡羊率其黨請楊子堅追之楊子曰亡
之一羊何追者衆曰多岐路既返問獲羊乎曰亡岐路
既多之中又有岐焉吾不知所之故返(列子)大道以多岐
亡羊學者以多方喪生(揚子)
隠金樹松秦東窮燕齊南極吳越蹕道廣五十步隠以
金椎樹以青松為馳道之麗至於此也(隠築也漢書賈山𫝊)
推石布土王霸為上谷大守修飛狐道至平城推石布
土三百餘里
藩竹天紀二年衛尉岑昏表修百府自宫門至朱雀橋
夹路作府舍又開大道使男女異行夹道皆築高墻瓦
覆或作竹藩(環濟吳紀)
樹槐苻堅滅燕趙之後自長安至於諸州皆夹道樹槐
柳二十里一亭四十里一旅行者取給於塗工商資販
於道(崔鴻前秦錄)
桂道蘭街劉義恭詩曰飛流界桂道深林冒蘭街
七陌九阡曹植詩云東西經七陌南北越九阡
詩分繻出帝京升裝奉皇穆洞野屬滄溟聫郊遡河服
曰暎青丘島塵起邯鄲陸江移林岸微巖深煙岫複歲
嚴摧嶝草午寒散嶠木榮鬱夕飈卷蹉跎晚雲伏葭志
非易從旌軀信難牧豈真&KR0034;宫梧方辭兔園竹先心亦
何言迷蹤庶能復(梁沈約)學官兩無成歸心自不平故鄉
尚千里秋山猿夜鳴人愁慘雲色客意慣風聲羇恨雖
多緒俱是一傷情(隋孫萬夀)伯喈遷塞北亭伯之遼東伊余
何為客獨守雲臺中途遥已日暮時泰道斯窮拔心悲
岸草半死落巖桐目送衡陽鴈情傷江上楓福兮禍所
伏今也信難通丈夫日有志寧傷官不公(唐李百藥)
市
金市金市在大城中(洛陽記)
鬭場苑城市謂之苑陵林陵有鬭場市(丹陽記)
殷室九市武王伐殷得二夫人問曰殷國將亡亦有妖
乎曰殷君喜修宫室大者宫室九市(太公六韜)
齊宫七市齊國將亡亦有妖乎其二人曰齊桓公宫中
七市(戰國策)
鶴舞門外吳王闔廬有女怨王先食蒸魚乃自殺闔廬
痛之葬於國西閶門外舞白鶴於吳市令萬人隨觀(趙曄)
(吳越春秋)
狼入市中秦惠王四年狼入咸陽市昭王六年狼又入
咸陽市中(劉向洪範傳)
萬商之川亞以少城接于其西市㕓所會萬商之川列
隧百重羅肆巨千(蜀都賦)
吹篪伍子胥出昭關夜行晝伏至於陵水無以餬其口
吹篪乞食於吳市興吳國闔廬為伯
擊筑荆軻既至燕愛善擊筑者高漸離擊筑軻和而歌
於市中相樂已而相泣旁若無人
信陵會客魏有隠士曰侯嬴年七十家貧為大梁夷門監
者魏公子信陵君置酒大會客公子從車騎虛左自迎
之侯生謂公子曰臣有客在市屠中願枉車騎過之(史記)
詩旗亭出御道遊目暫廻車既非隨舞鶴聊思索枯魚
因龜識季主傍酒見相如(梁庾肩吾)雲閣綺霞生旗亭麗日
明塵飛三市路蓋入九重城惟見争名利安知大隠情
(陳張正見)
錦繡萬花谷後集卷二十五
