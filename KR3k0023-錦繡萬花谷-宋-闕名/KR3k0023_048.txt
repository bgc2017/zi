錦繡萬花谷後集卷八
皇后
神光照室竇后少小頭秃不為家人所齒遇七夕日人
皆看織女獨不許出乃有神光照室為后瑞(出后𫝊)
黃氣滿室宋皇后以漢延熹二年生齊郡白亭有黃氣
滿室移日父敬侯怪之以問卜者卜者曰此吉祥也(魏書)
玉衣覆上甄后少時家中髣髴見有人持玉衣覆其上
常共怪之(出魏志)
玄雲入戸易坤靈圖曰其母萌之玄雲入戸蛟龍守門
(鄭玄注曰謂慶天皇之女天帝以玄雲覆衛)
曾沙膺慶謝玄暉齊敬皇后策文曰曾沙膺慶(春秋時沙鹿山)
(崩晉文占之曰後六百四十五年宜有聖女興漢元后之宗正居其地年數後與之相符)
女中王魏文帝郭皇后少而父竒之曰此女中王也遂
以女王為字
月中聚雪蜀先主置甘后於白綃帳中望之如月中聚
雪時河南獻玉人長三尺夕則擁后而玩玉人
方口美髮明德馬皇后傳曰后長七尺二寸青白色方
口美髮(出東觀漢記)
金根玉輅太后太皇太后皇后法駕六御金根車玉輅
輦(出輿服志)
玳瑁簪皇后太后簪以玳瑁長一尺端為花勝左右各
一横簪之(出續漢書)
五色玉環趙皇后女弟上五色玉環(出西京雜記)
幸繭館王莽傳元后厭居深宫中王莽欲市其歡令太
后四時巡四郊春幸繭館(上林蠶所也)
西京七族西京七族皆后黨吕竇衛上官霍許王
東京六族東京六族亦后黨鄧馬竇閻梁何是為六族
(並出庾亮表)
武后詔開花卓異記天授二年臘卿相詐稱上苑花開
則天宣詔曰明朝遊上苑火急報春知花須連夜發莫
待曉風吹凌晨名花皆發
言天下事不對太宗長孫皇后與帝言或及天下事辭
曰牝鷄司晨家之窮也可乎帝固要之訖不對
檢左右抑宗族孝和鄧后性謙慎兄弟皆先帝所寵自
攝政之後内檢左右外抑宗族(出續漢書)
不觀戲馬文昭甄皇后自少至長不存戲弄八歲外有
立騎戲馬者家人諸姊妹皆上閣觀之后獨不行諸姊
問之答云豈女人之所觀也
不尚華麗武宣卞皇后性儉約不尚華麗無文繡珠玉
(並出魏書)
脂澤田安帝九年右丞張項議琅邪及湖熟界有皇后
脂澤田四十頃請以借貧人(出晉氏要事)
萬年蛤真臘夷獻萬年蛤不夜珠光彩皆若月照人亡
妍醜絶美艷帝以蛤賜趙后珠賜婕妤(出趙后外傳)
詩先王統大業玄化漸八維儀形孚萬邦内訓崇宫闈
皇英垂帝則大雅詠三妃含章體柔順率禮蹈謙祇螽
斯弘慈惠樛木逮幽微徽音穆清風高義邈不追貴榮
參日月舉世仰餘輝(出張華)天地不獨立造化由隂陽乾
坤垂覆載日月耀重光理國先婦道立教起閨房二妃齊
有虞三母翊周王塗山興大禹有莘佐成湯齊晉霸諸
侯皆賴同與姜關雎思賢妃此言安可忘(出成公綏)
公主
紫袍玉帶歌舞太平公主則天皇后所生儀鳳中吐蕃
請主下嫁后不欲棄之外乃真築宫如方士薰戒以拒
和親事久之主衣紫袍玉帶折上巾具紛麗歌舞帝前
帝及后大笑曰兒不為武官何故爾主曰以賜駙馬可
乎帝識其意擇薛紹尚之時宰相七人五出主門下(六帖)
陳人間利病和正公主代宗立屢陳人間利病國家盛
衰事天子嚮納
有子寡不復嫁萬壽公主下嫁鄭顥主每進見帝必諄
勉篤誨曰無鄙夫家無忤時事又曰太平安樂之禍不
可不戒故諸主祇畏爭為喜事遂詔夫婦教化之端其
公主縣公有子而寡不得復嫁
起祠堂于墓李吉甫德宗時義陽義章二公主薨詔起
祠堂于墓百二十楹費數萬計會永昌公主薨有司以
請帝命減義陽之半吉甫曰德宗一切之恩不可為法
昔漢章帝欲起邑屋於親陽東平王蒼以為不可故非
禮之舉人君所謹請裁墓戸以充制守奉帝曰吾固疑
其冗減之今果然然不欲取編民以官戸奉墳而已
取門閥者配帝曰諸女嫁不時而選尚皆由中人厚為
財謝乃得遣吉甫奏自古尚主必謹擇其人江右悉取
名士獨近世不然帝乃下詔皆封縣主令有司取門閥
者配焉
平地生公府張果帝欲以玉真公主降果未言也果忽
謂秘書少監王迴質太常少卿蕭華曰諺謂娶婦得公
主平地生公府可畏也二人怪語不倫俄有使至傳詔
曰玉真公主欲降先生果笑固不奉詔
光艷動天下安樂公主下嫁武崇訓光艷動天下侯王
柄臣皆出其門嘗作詔箝其前請帝署可帝笑從之與
太平公主皆開府而主府官屬尤濫皆出屠販納貲售
官降墨勅斜封授之故號斜封官
就第放赦安樂公主産男滿月中宗韋后幸其第就第
放赦(出舊史傳)
夀陽粧武帝女壽陽公主人日卧於含章簷下梅花落
公主額上成五出之花拂之不去自後有梅花粧(出宋書)
追封立廟鄧晨初娶光武姊元及漢兵起晨將賓客會
棘陽漢兵敗姊亡光武即位封晨戾子侯帝感悼姊殁
於亂追封諡元為新野節義長公主立廟於縣西(出漢書)
為子求郎館陶公主為子求郎明帝不許而賜錢千萬
謂羣臣曰郎官上應列宿出宰百里非其人民受其殃
是以難之(出漢書)
詩别業臨青甸鳴鸞降紫霄長筵鴛鷺集仙館鳳凰調
樹接南山近烟含北渚遙承恩咸已醉戀賞未還鑣
鳳樓紆睿幸龍舸暢宸襟歌舞平陽第園亭沁水林山
花添聖酒澗竹繞薰琴願奉瑶池駕千春侍德音(並出李適)
沁園東郭外襄駕一遊盤水樹宜時陟山林向晩看席
臨大女貴林接近臣觀聖藻懸辰象微臣切仰觀(出崔珪)
紫禁乘雷動青門訪水嬉上台鱣宇慶仙女鳳樓期合
宴縉紳滿承恩雨露滋北辰還捧日東館幸逢時平
陽館外有仙家沁水園中好物華地出東郊迴日馭城
臨南斗慶雲車風泉韻遶幽林竹雨霰光搖雜樹花已
慶時來千億壽還言日暮九重賒(並出李乂)鳳唳怜蕭曲鸞
閨念掌珍羌庭遥築館廟乘重相親星轉天河夕花移
海樹春聖情悽送遠留蹕望行塵(出徐彦伯)
太子妃
金璽瑜珮皇太子妃金璽龜鈿纁朱綬珮瑜玉(出沈約宋書)
雀鈿太子納妃有同心雀鈿一具
四望車皇太子納妃四望車羽葆前後部鼓吹各一部
(出張敞晉東宫舊事)
畫堂元帝為太子宣帝令皇后擇後宫大家女子可以
娛侍太子王禁女政君預焉使侍者送入太子宫見於
景殿得御幸有身立為太子妃生子於甲觀畫堂子即
成帝也畫堂太子宫中之堂
五可五不可武帝娶楊后生惠帝初為太子謀婚久不
決上欲娶衛瓘女楊后欲娶賈充女充妻郭酷妬宿著
上曰衛公女有五可賈公女有五不可衛家女種賢而
多子端正而長白賈家女種妬而少子醜惡而短黑郭
氏使輸物楊后遂成納賈妃後亂晉國(出晉書)
詩帝子威儀絶諸妃禮慶優疊鼓陪仙觀凝笳翼畫舟
鬱鬱細香蕃奕奕彩雲浮排空列錦罽騰觀溢皇州金
閨未息火玉樹鍾天愛月路飾還裝星律動歸珮紫極
流宸渥清規侍慈誨恩波洽九流光輝軼千載列席照
親賢式宴坐神仙聖文飛聖筆天樂奏鈞天曲池涵瑞
景文字孕祥煙小臣同百獸率舞悦堯年(出胡元範)瑜珮升
青殿穠華降紫微還如桃李發更似鳳凰飛金屋貞離
象瑤臺起婺徽綵纓分碧坐繢羽泛褕衣雲路移彤輦
天津轉明鏡僊珠照乘歸寶月重輸映望園嘉宴洽主
第懽娛盛絲竹揚帝薰簪裾奉宸慶晴雲靄曉光湛露
晞朝陽天文天景麗睿藻睿詞芳玉庭獻秋色銀宫生
夕涼太平超遠古萬夀樂無疆(出裴守真)
妃嬪
飛燕輕鳳唐寶歷三年浙東貢舞女二人一曰飛燕一
曰輕鳳脩眉黝首蘭氣融冶冬不纊衣夏無汗體上琢
玉芙蓉為二女歌舞臺每歌舞一發如鸞鳳之音百鳥
莫不翔集其態艷非人間所有每歌罷上令内人藏之
金屋寶帳蓋恐風日也宫中語曰寶帳香重重一雙紅
芙蓉
九嬪掌婦學周禮曰九嬪掌婦學之法以教九御婦德
婦言婦容婦功各帥其屬而時御叙于王所
天極後四星中宫天極星後有四星其一為正妃餘三
星後宫之屬(出史記)
簡選取長白武帝泰始中大採擇公卿子女以充六宫
使楊后簡選后皆不取端正妙好惟取長白(出晉書)
銀印瓄珮晉服制曰婕妤銀印青綬佩采瓄玉
雀釵晉起居注曰有司今月九日當拜鄭夫人石婕妤
按儀注應服雀釵袿襈
象簟武帝以象牙為簟賜李夫人
金環戚夫人以百鍊金為彄環照見指上骨上惡之以
賜伴兒鳴玉耀光等各四枚
玉簪武帝過李夫人就取玉簪搔頭自此宫人搔頭皆
用玉為(並出西京雜記)
當熊孝元時馮昭儀初為婕妤上幸虎圈鬭獸熊突出
圈攀檻欲上馮婕妤直前當熊而立上問何故婕妤對
曰猛獸得人而止妾恐熊至御坐故身當之(出漢書)
蝶幸明皇春時使後宫各插花親放蝴蝶隨蝶所止幸
之謂之蝶幸
貴妃紅汗貴妃每至夏月常衣輕綃使侍兒交扇鼓風
猶不解其熱每汗出紅膩而多香或拭之於巾帕之上
其色如桃紅也
貴妃解語花明皇秋八月太液池有千葉白蓮數枝盛
開帝與貴戚宴賞焉左右皆歎羨久之帝指貴妃示於
左右曰爭如我解語花(並出天寶遺事)
詩寥落古行宫宫花寂寞紅白頭宫女在閒坐說玄宗
(出元微之)涼殿初生露滿天木犀花發月初圓君王少御珊
瑚枕多就宫人玉臂眠(出南岳)巧畫蛾眉獨出羣當時人
道便承恩經年不見君王面落日黃昏空掩門(出羅隱)自
是三千第一名内家叢裏獨分明芙蓉殿上中元日水
拍冰盤弄化生(出薛能)内人曉起怯春寒輕揭珠簾看牡
丹一把柳絲收不盡和風搭在玉欄干(出徐仲雅)雨入珠簾
滿殿涼避風新出玉盆湯内人恐要秋衣著不住熏籠
換好香(出王建)
錦繡萬花谷後集卷八
