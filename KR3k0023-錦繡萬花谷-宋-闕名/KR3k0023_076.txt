錦繡萬花谷後集卷三十六
冠冕
君之象帝嘗問丈夫冠婦人髻皆高大何邪令狐德棻
對曰冠髻在首君之象也晉之將亡君弱臣彊故江左
士女衣小而裳大宋武帝受命君德尊嚴衣裳隨亦變
改此近事驗也(出唐書)
僕射巾裴冕自製巾子工甚人争效之號僕射巾
山帔葛巾武攸暨安樂公主出降遣通事舍人李邈以
璽書邀之詔見曰山帔葛巾不名不拜(並出六帖)
輕金冠寶歷二年浙東貢舞女戴輕金冠以金絲結之
為鸞鶴狀仍飾以五彩細珠玲瓏相續可高一尺稱之
無二三分(出杜陽編)
玉葉冠持盈公主玉葉冠希世之寶(出唐明皇雜記)
珠盤幞頭脚昭宗播遷於鳳翔朱梁率諸道奉迎車駕
時侯王將帥在岐下者皆以珠一顆盤幞頭脚貫以銀
線而簪之軍人咸以珠飾巾競相誇尚洎朱梁簒立乃
知珠已居人上者久矣(出紀異)
蟬翅張敞弟武為梁相曰馭黠馬者利其御策當以柱
後蟪文冠彈繩之耳(如淳注曰蟪蟬也冠細如蟬翅今御史冠是也)
鵲尾高祖為亭長乃以竹皮為冠(應劭注曰以竹始生皮為冠今鵲尾冠是)
(也出漢書)
金顔通天冠金博山蟬謂之金顔(出徐爰釋問)
金璫董巴漢輿服志曰武冠一曰武弁大冠諸武官冠
之侍中常佩黃金璫
覆杯董巴輿服志曰委貌冠皮冠同制長七寸高四寸
制如覆杯
鳩拂晉永康九年正月大會有鳩入御座武帳中拂司
空張華之冠(出三十國春秋)
烏萃曾參鋤瓜三足烏來萃其冠(出古今注)
印
六合大同印肅宗在靈武鑄印追兵文曰六合大同印
(出鄴侯𫝊)
金龜印順宗元和五年給事中張維則自新羅使回云
於海上泊洲島間見花木臺殿有數公子命一青衣捧
金龜印以授維則乃置之於寶函復語維則曰致皇帝
還舟中回顧舊路悉無蹤跡金龜長五寸上負黃金玉
印面方一寸八分其篆文曰鳳芝龍木受命無疆維則
達京師即具以事進上曰朕前世豈非仙人乎(出杜陽編)
玉冊金印唐莊宗入洛鏐遣使貢獻求玉冊莊宗下其
議羣臣皆以謂非天子不得用玉冊既而許之乃賜鏐
玉冊金印(出吳越世家)
雀印馬印高祖詔軍警給雀印𫝊符次給馬印(出後魏書)
種龍巴吾縣者宋雜陳楚地故梁國寧陵種龍鄉也今
其都印文曰種龍(出風俗通)
綬
桃花二千石綬青地桃花縹長丈八尺(出漢官儀)
盭草染綠諸侯王高帝初置金璽盭綬(如淳注曰盭綠也晉灼曰盭草)
(名也出琅琊平昌縣似艾可染綠因以為綬出漢書)
白艾焦贛易林曰二千石官白艾綬也
青緺武帝召東郭先生拜為郡都尉先生入待詔公車
行雪中履有上無下及其拜為二千石佩青緺也(出史記)
青紫晉永安起居注曰太康四年有司奏鄯善國遣子
元英入侍以英為騎都尉佩假歸義侯印青紫綬各一
具
赤絲為地漢大司空朱游奏曰車府丞横受詔乘輿綬
五綵何黃多也可更用赤絲為地
笏
球玉魚須天子以球玉諸侯以象大夫以魚須文竹士
以竹本象可也球玉美玉文飾也(出周禮)
良笏李絳進中書舍人帝翌日賜金紫親擇良笏與之
(出絳傳)
執笏唱吟宋遜為連州參軍刺史聞其善歌教使婢日
執笏簾外唱吟自如
青石手版高駢吕用之憚其術窮且見詰乃刻青石手
版為龍蛇隠起文曰帝賜駢使人潛植几上駢得之大
喜(並出六帖)
笏架笏囊會昌以來宰相朝則有笏架入禁中逐門𫝊
送至殿前朝罷則置於架上百寮各有笏囊吏持之(出常)
(朝錄)
靈豸廌角孫樵笏銘靈豸廌角比干獻骨合以憤烈在
公為笏(出文粹)
三世一笏韓臯家自黃門以來三世𫝊執一笏經祖父
所執未嘗輕授僕人之手歸則别致在卧内一榻以示
敬謹(出唐語林)
題詩以賜王起兼太常卿禮儀使帝題詩太子笏以賜
舉笏擊面常達歸賊薛舉奴張貴曰識我否達瞑目曰
若乃奴耳貴忿舉笏擊其面達不為懾
佩
紉蘭紉秋蘭以為佩(王逸注曰紉結也蘭香草也秋而芳所以佩飾也出楚詞)
雙渠璜漢孝明皇帝乃為大珮衝牙雙渠璜皆以白玉
(出輿服志)
六出火玉上元夫人帶六出火玉之珮(出武帝内𫝊)
江濱二女江濱二女者不知何許人步桃江濱逢鄭交
甫挑之不知神人也女遂解珮與之交甫悅受珮而去
數十步空懷無珮女亦不見(出列仙𫝊)
霹靂木玄宗皇后王氏帝欲廢后后兄守一懼為求厭
勝浮屠明悟教祭北斗取霹靂木刻天地文及帝諱合
佩之
帶
于闐玉帶李靖孫彦芳有靖破蕭詵時所賜于闐玉帶
十三胯七方六刓胯各附環以金固之所以佩物者天
子悉留禁中
黃銀𢃄杜如晦薨帝嘗賜玄齡黃銀帶曰如晦與公同
輔朕今獨見公泫然流淚曰世𫝊黃銀鬼神畏之更取
金帶遣玄齡送其家
通天犀𢃄左軍中尉馬元贄最為帝寵信賜通天犀帶
萬釘寶鈿金𢃄突厥𫝊統葉護可汗獻萬釘寶鈿金帶
細𢃄魚袋可汗拜蘇禄左羽林大將軍賜銀袍細帶魚
袋七事
刻玉為魚安重榮既僣侈以為金魚袋不足貴刻玉為
魚佩之(出五代史)
富人玉𢃄萇從簡陳州人許州富人有玉帶欲之而不
可得遣二卒夜入其家殺而取之卒夜踰垣隠木間見
其夫婦相待如賓二卒嘆曰吾公欲奪其寶而害斯人
吾必不免因躍出而告之使其速以帶獻遂踰垣而去
縷金𢃄南詔衣縫紫錦罽縷金帶
水玉腰𢃄文宗朝李訓講周易頗叶上意時方盛夏遂
命取水玉腰帶以賜訓(出杜陽編)
紅玉𢃄上自解紅玉帶賜寧王(出唐明皇雜錄)
紫金𢃄上以紫金帶賜岐王蓋昔高宗破高麗所得開
元中高麗遣使來朝宴内殿因從容言於内臣曰紫金
帶本國亡是歲荒民散干戈屢起幸在内帑一見足矣
上聞之命封付其使
犀𢃄有光楚馬希聲海商有鬻犀帶者直數百萬晝夜
有光洞照一室希聲殺商而取之逾月光遂滅(出九國志)
蘇逢吉求玉𢃄鳳翔李永吉初朝京師蘇逢吉以永吉
故秦王從曮子家世王侯當有竒貨使人告永吉許以
一州而求其先世玉帶永吉以無為解逢吉乃使人市
一玉帶直數千緡責永吉償之既而不得州(出五代史漢臣𫝊)
改魚為龜垂拱中都督刺史始賜魚天授二年改佩魚
為龜其後三品以上龜袋飾以金四品以銀五品以銅
中宗初罷龜袋復給以魚郡王嗣王亦佩金魚袋景龍
中令特進佩魚散官佩魚自此始也(出唐書車服志)
口占進玉𢃄狀晉公平淮西賜以玉𢃄公臨薨却進口
占奏狀曰内府之珍先朝所賜既不合將歸地下又不
合留在人間聞者嘆其不亂(出因話錄)
雕銜綴𢃄貞元之間德宗詔頃來賜衣文綵不常非制
也宜有定制節度使宜以綴𢃄取其武毅以靖封内觀
察使宜以鴈銜威儀取其行列有序冀牧人有威儀也
(威儀瑞草也出唐會要)
魚袋金玉𢃄唐高宗咸亨三年勅五品以上賜新魚袋
並飾以銀三品以上賜金裝刀子礪石一具上元中又
勅文武官三品以上金玉𢃄四品五品並金𢃄六品七
品並銀𢃄八品九品並瑜石𢃄庶人銅鐵𢃄文武並𢃄
手巾筭袋刀子礪石武官欲𢃄亦聽之九月百官具新
服上宴之于麟德殿(出唐舊史)
裘
狐腋王襃四子論曰千金之裘非一狐之腋
雉頭晉咸寧起居注曰大司馬程據上雉頭裘一領詔
曰據此裘非常衣服消費功用宜於殿前燒之
黑貂蘇秦說李兊兊送秦黑貂之裘黃金百鎰(出戰國策)
青鳳周昭王以青鳳之毛為二裘一曰燠質一曰暄肌
常以禦寒(出拾遺記)
豹襜武王為侈靡令曰豹襜豹裘方得入廟故豹皮百
金功臣之家享千鍾而未得一豹皮(出管子)
鷫鸘司馬相如與卓文君還成都居貧愁薄以所服鷫
鸘裘就市鬻酒與文君為歡(出西京雜記)
狐白秦囚孟嘗君說幸姬求解姬曰願得君狐白裘裘
已獻昭王矣有客能狗盗入秦宫藏内盗得狐白裘獻
之遂得歸
浮光裘敬宗寶歷元年南昌國進浮光裘即紫海水染
其色也以五綵蹙成龍鳳飾以五色真珠上衣之以獵
北苑為朝日所照光彩摇動一日從禽忽值暴雨而裘
略無沾潤上異之(出杜陽編)
履
桃花絲織鞋青齊間桃花有一種盛開時垂絲二三尺
者採之練以松脂逓相纏織成鞋履寄往都下人皆不
辨何物(出青箱雜記)
飛雲履白樂天燒丹于廬山草堂作飛雲履玄綾為質
四面以素綃作雲朵染以四選香振履則如煙霧樂天
着示山中道友曰吾足下生雲計不久上昇朱府矣(出樵)
(人直說)
高頭草履文宗時吳越間織高頭草履如綾縠前代所
無履下物也織草為之又非正服而被以文飾蓋隂斜
闒茸泰侈之象(出五行志)
丹豹文履穆王起春霄之宫西王母來焉納丹豹文履
(出拾遺記)
偕出弗與人昔楚昭王與吳人戰楚軍去而履决失之
行三十步復旋取左右問曰何惜是一踦履乎王曰楚
國雖貧豈愛一踦履哉與偕出弗與人也(出初學記)
珠履楚春申君賓客三千人皆躡珠履(出史記)
屝屨鄭申侯見齊侯曰若師出於陳鄭之間供其資糧
屝屨其可也(屝屨草屨也)
錦繡萬花谷後集卷三十六
