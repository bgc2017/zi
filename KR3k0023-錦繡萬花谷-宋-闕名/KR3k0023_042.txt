錦繡萬花谷後集卷二
雪
雪花如翼唐天寳初命王天運伐勃律勃律恐懼請罪
願歲貢獻天運不許即屠城虜三千人而還有術者言
將軍無義天將大風雪矣行數百里忽風四起雪花如
翼四萬人一時凍死(出酉陽雜俎)
玉花攪空舒元輿序重雪終日玉花攪空舞下散地
大如席李白北風行燕山雪花大如席片片飛落軒轅
臺
雪七尺庚辰大雪雪深七尺(出春秋考異郵)
花六出凡草木花皆五尺雪花獨六出雪花曰霙雪(出韓)
(詩外傳)
兔園置酒歲將暮時既昏寒風積愁雲繁梁王不悦遊
於兔園乃置旨酒命賓友俄而微霰零密雪下王乃歌
北風於衛詩詠南山於周雅(出謝惠連雪賦)
銅駝得綿酒泉南有銅駝山言虜犯者有大雪沮渠蒙
遜遣工取之得綿數萬觔(出崔鴻北涼錄)
汗流袒寢蜀有道士陽狂俗號為灰袋常大雪中衣布
褐入青城山暮投僧寄宿僧曰貧僧一衲而已天寒如
此恐不能相活但言容一牀足矣至夜半雪深風起僧
慮道者已死就視之去牀數尺氣蒸如炊流汗袒寢僧
知其異人未明不辭而去(出酉陽雜俎)
袒卧不移焦先人莫知所出野火燒其廬遭冬雪大至
先袒卧不移人以為死熟視之如故(出高士𫝊)
立侍不敢去游定夫楊中立来見伊川一日先生坐而
瞑目二子立侍不敢去久之先生乃顧曰二子猶在此
乎日暮矣姑就舍二子者退則門外雪深尺餘矣(出何俊良)
(語林)
映雪讀書宋齊語曰孫康家貧嘗映雪讀書清淡交游
不雜
孤舟獨釣柳子厚詩孤舟蓑笠翁獨釣寒江雪
五穀精汜勝書云雪為五榖之精
不封條太平之世雪不封條凌彌毒害而已(出西京雜記)
射雁落白毛高崇文本將校因功授西川節度使嘗作
雪詩曰崇文崇武不崇文提戈出塞虎將軍那箇&KR1076;兒
射雁落白毛空裏落紛紛鄙語胡人曰&KR1076;兒(出北夢瑣言)
詩思在灞橋或問鄭棨曰近日有詩否對曰詩思在灞
橋風雪驢子上此處何以得之
被狐白裘齊景公時雨雪三日公被狐白之裘見晏子
曰不寒晏子說之乃脱裘發粟以與饑寒者(出晏子春秋)
北荒明月劉嶓雪賦曰曉連光而映淨夜合影而通朧
似北荒之明月若西崐之閬風
越犬吠走柳子厚答韋中立書云二年冬大雪踰嶺被
越中數州數州之犬皆倉皇吠噬狂走者累日
甜雪周穆王時西王母獻嵰州甜雪(出拾遺記)
麵市鹽車李義山詩人疑迷麵市馬似困鹽車
神仙中人晉王恭被鶴&KR0769;涉雪而行孟㫤窺見之曰此
真神仙中人也(出本𫝊)
詩
凝階夜似月拂樹曉疑春(出何遜)不覩豐年瑞安知燮理
才散鹽如可擬願摻和羹梅(出孟浩然)偏隨江月横陳夜未
放宫梅獨自春(出洪駒父)北雪犯長沙胡雲冷萬家隨風且
間葉帶雨不成花(出杜甫)天公有詔催滕六夜半癡風號
古木試捲蝦鬚看萬山千山萬山頭盡秃因思王大訪
山隂反憶孫三勤夜讀何如帳下擁金釵淺注羔兒低
唱曲(出克齋)忽如一夜春風来千樹萬樹梨花開散入珠
簾捲羅幕狐裘不暖錦衾薄(出岑參)顛狂楚客歌成雪媚
賴吳娘笑道鹽(出施肩吾)連夜江雲黃慘淡平明山雪白糢
糊(出白居易)惹砌任從香粉妬縈叢自學小梅嬌(出秦韜玉)愛水
舞来飛就影怯風斜去却回身真成一臘逢三白併把
三冬博一春(出誠齋)勢合便疑包地盡功成終欲放春回
(出王荆公)此時造化何容易終日飄零似等間截斷瓊田餘
白水放開琪樹出青山(出韓子蒼)閉戶莫教風掃地捲簾疑
有月臨軒水光瀲灔猶浮碧山色空濛已斂昏(出東坡)三
日顛風刮骨来不成一雪肯空回何曾半點傷春信只
怪千花連夜開頃刻裝成銀世界中間遍滿玉樓臺瓊
船撑入玻瓈國琪樹瑶林不用栽(出誠齋)急雪鶺鴒相並
影驚風鴻雁不成行蔞蒿穿雪動楊柳索春饒(出山谷)
舊苑珠千樹寒郊玉萬層(出宋貫之)尋碑野寺雲生屨送客
溪橋雪滿衣(出陸務觀)密竹不妨呈勁節早梅何惜認殘花
夜風掠動鎮幃犀酒醒夢回聞雪落起来呵手畫雙
鴉醉臉輕勻襯眼霞真態生香誰會得玉奴纖手嗅梅
花(出東坡)
霜
神鑪凝霜雪於神鑪採靈芝於嵩岳(出抱朴子)
不害嘉穀元和十四年四月淄青隕霜殺惡草及荆棘
而不害嘉榖
冰蠶為繭員嶠之山有冰蠶以雪霜覆之然後為繭(出拾)
(遺記)
鷓鴣覆背鷓鴣常白日而飛畏霜夜飛則以樹葉覆其
背上(出崔豹古今注)
紺碧色廣延國霜色皆紺碧(出拾遺記)
染紫常奉真湘潭紀鵝管山霜可染紫為天下冠恨人
無知者
風
相風旌唐五王宫中各於庭立長竿掛五色旌於竿頭
旌之四垂綴以金鈴有聲即使視旌之所向可以知四
方風候
占風鐸岐王宫於竹林内懸碎玉片每夜聞相觸之聲
即知有風號占風鐸(並出開元遺事)
祛塵風崐崙山有祛塵風若衣服垢汚吹之則潔(出拾遺記)
裂葉風裂葉風八月風也(出洞冥記)
爰居避災爰居止於魯國東門之外臧文仲使祭之展
禽曰今兹海其有災乎廣川鳥獸常知避其災也是歲
海多大風(出國語)
鳥雀巢扶枝鳥鵲識歲之多風去喬木而巢扶枝許慎
注曰扶傍也(出淮南子)
脯翣堯時廚中有白肉脯薄如翣形鼓則風生使食物
寒而不臭名曰脯翣(出帝王世紀)
飛廉吕氏春秋曰風師曰飛廉
不鳴條太平之代風不鳴條
大塊噫氣南郭子綦曰大塊噫氣其名曰風是惟無作
作則萬竅怒號(出莊子)
上信鳥信麥信江淮船泝流而上常待東北風謂之信
風七八月有上信三月有鳥信五月有麥信(出國史補)
白犬自穴出汝南臨汝縣有小山崆峒其顛洞穴如盎
將有大風雨則白犬自穴出田夫以為候亦名曰玉燭
峰(出三水小牘)
擊筑歌高祖過沛擊筑自歌曰大風起兮雲飛揚威加
海内兮歸故鄉
詩
晩來江門失大木猛風中夜吹白屋天兵斬斷青海戎
殺氣南行動坤軸(出老杜)飜花疑鳳下颺水似龍移帶露
依深葉飄寒入勁枝(出張正見)蕭條起關塞摇颺下蓬瀛拂
林花亂彩響谷鳥分聲披雲羅影散汎水織文生勞歌
大風曲威加四海清(出太宗文皇帝)去来固無迹動息如有情
日落山水静為君起松聲(出王勃)蕭蕭度閶闔習習下庭
闈花蝶自飄舞蘭蕙生光輝相烏正舉翼退鷁已驚飛
方從列子御更逐浮雲歸(出董思恭)高風應爽節摇落漸疎
林吹霜旅雁斷臨谷曉松吟屢棄涼秋扇恒飄清夜琴
泠泠隨列子彌諧逸豫心(出隋阮卓)逐舞飄輕袖傳歌共繞
梁動枝至亂影吹花送遠香(出虞世南)
雲
金枝玉葉黃帝與蚩尤戰於涿鹿之野常有五色雲氣
金枝玉葉止於帝上有花葩之象故因作華蓋也(出崔豹古)
(今注)
觸石而出公羊𫝊曰觸石而出膚寸而合不崇朝而遍
雨乎天下者唯泰山之雲耳
慶雲隨馬唐天寳十三年封泰山有慶雲隨馬(出玄宗紀)
吉雲成五色露吉雲之國有吉事則滿空五色照人著
草木皆成五色露(出洞冥記)
景雲樂志高宗即位景雲見張文牧采古詞為景雲歌
黃氣抱日代宗即位日慶雲見黃氣抱日(出酉陽雜俎)
赤烏夾日楚有雲如衆赤烏夾日以飛三日太史曰其
當王身乎(出左傳)
詩
化作奇形隨物態散成文錦自天機紅堆遠嶠日初上
碧滿長空人未歸逸興狂来連海闊高情間甚出山飛
須知深處藏雷雨不獨江邊遶釣磯(出宋白)玉葉依巖聚
金枝觸石分横天結陣影逐吹起羅文(出文皇帝)瑞雲千里
映祥輝四望新隨風亂鳥足汎水結魚鱗布葉疑臨夏
開花詎待春欲得承嘉景無令掩桂輪(出于季子)南北各萬
里有雲心更閒因風離海上伴月到人間洛浦少高樹
長安無舊山徘徊不可住漠漠又東還(出詩話)
霧
銀山素霧湘州記曰曲江縣有銀山山常多素霧
積水溢莊子積水上溢故為霧
神井雍丘縣夏后公祠有神井能致霧(出風俗通)
開而覩天衛瓘見樂廣曰此人若水鏡每見之瑩然若
開雲霧而覩青天又徐幹中論曰文王遇姜公於渭
陽執竿而釣文王得之如開霧覩青天
白霧圍城白霧四面圍城不出百日主有大兵至城下
(出抱朴子)
百邪之氣霧者百邪之氣為隂冒陽本于地而行于天
(出五行志)
南山藏豹陶答子妻曰南山有玄豹霧雨七日不下食
者所以澤其毛羽而成其文章(出列女𫝊)
白氣紫氣韓佽在桂州有妖賊封盈能為數里霧聲言
某日將攻桂州有紫氣者我必勝至期果紫氣如疋帛
自亘于州城白氣直衝之紫氣遂散天忽大霧至午稍
霽(出酉陽雜俎)
詩
氤氲起洞壑摇曳匝平疇乍似含龍劒還疑映蜃樓捲
林隨雨密度野帶烟浮方謝公超步終從彦輔遊(出蘇味道)
雖無玄豹姿終𨼆南山霧(出謝眺)蒼山寂已暮翠觀黯將
沉終南晨豹隠巫峡夜猿吟天寒氣不歇景晦色方深
待訪公超市將子赴華隂(出董思恭)
露
仙掌擎杯漢武帝故事建章宫作承露盤上有仙人掌
擎玉杯以承露和玉屑飲之
真妃潤肺太真妃宿酒初消苦肺熱晨遊後苑口吸花
露以潤肺(出開元遺事)
瑪瑙甕帝嚳時有丹丘國獻瑪瑙甕以承甘露(出拾遺記)
神人飲藐姑射之山有神人焉不食五榖吸風飲露(出莊)
(子)
詩
九畹凝芳葉百草瑩新珠盈荷雖不潤拂竹竟難枯(出劉)
(溢之)汎掌光逾淨添河滴尚微變霜凝曉液承月委圓輝
(出駱賓王)霏霏靈液重雲表無聲落宵潤玉堂簾曙寒金井
索(出李正封)飛空猶藴狀集物始呈華非惟溥蔓草頗亦變
蒹葭(出顧煊)通天臺上月初出承露盤中珠正圓(出韋應物)
雷
屋角龍出吳再用為光州一日大震雷家人皆伏匿再
用不動俄見有襦袴四人舁再用出庭中復大震屋角
有龍出(出九國志)
運斤造雷車柳公權嘗見親故說元和末止建州山寺
中夜半覺門外喧閙因潛於窗櫺中觀之見數人運斤
造雷車如圖畫者久之氣忽斗暗其人兩目遂昏焉
南山有黑氣玄宗嘗冬月召山人包超令致雷聲超對
曰来日及午有雷遂令高力士監之一夕醮式作法及
明天無纖翳力士懼之超曰將軍視南山當有黑氣如
盤矣有頃風起黑氣彌漫疾雷數聲(並出酉陽雜俎)
玉虎晨鳴玉虎晨鳴河圖曰雷聲也
陽聲五行志云雷者陽聲出非其時臣竊君柄之象
物墜如玃處士周洪言慶歷中邑客十餘人逃暑而飲
忽暴風雨有物墜如玃兩目睒睒衆人驚伏牀下倏忽
上階歴視衆人俄失所在及雨定稍稍能起相顧耳悉
泥矣邑人言向来雷震牛戰鳥墮邑客但覺殷殷而已
候雷網魚興州一處名雷穴每雷聲水塞穴流魚隨流
而出百姓每候雷聲繞樹網獲魚無限(並出酉陽雜俎)
其狀如彘雷州春夏多雷無日無之秋日則伏地中其
狀如彘(出國史補)
電
隂陽分爭隂氣伏重泉之下上通於天隂陽分争故為
電(出莊子)
紫金蛇東坡詩電光時掣紫金蛇
吐火施鞭揚雄賦霹靂列缺吐火施鞭
虹
天弓天弓虹也又謂之帝弓明者為虹暗者為蜺(出白虎通)
化黃金有刻文孔子修春秋製孝經既成齋戒向北斗
星辰而拜告備于天乃有赤虹見自上而下化為黃金
有刻文孔子受讀之(出搜神記)
斗精蜺者斗之精(出唐五行志)
架天長橋李白詩安得五彩虹架天作長橋
入井永正二年三月彩虹入潤州大將張子良宅初入
漿甕水盡入井飲之後子良拜金吾尋歴方鎮(出南部新書)
詩
横彩分長漢倒色媚清渠梁前朝影出橋上晩光舒(出董)
(思恭)螮蝀入紫微天明夷朝暉(出李白)
冰
琢冰煮茗王休居每冬時取溪冰琢其精瑩者煮建茗
以供賓客(出開元遺事)
化為玻瓈玻瓈千歲冰所化也
作花如纈河陽黃魚池池冰作花如纈(並出酉陽雜俎)
霽
捏泥龍玄宗時連日雨不止召梵僧不空止之不空遂
於寺庭中捏泥龍五六當溜水作胡言罵之有頃雨霽
(出酉陽雜俎)
鞭陽石宜都郡有二大石一為陽一為隂鞭隂石則雨
鞭陽石則晴(出山川記)
詩
雨住便生熱雲晴即作峰已欣無石鷰彌欲棄泥龍(出庾)
(信)屏翳寢神轡飛廉收靈扇清氣朗山壑千里遥相見
(出湛方)
錦繡萬花谷後集卷二
