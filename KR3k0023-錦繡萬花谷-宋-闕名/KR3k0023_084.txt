錦繡萬花谷續集卷四
節度使
授鉞東井西曲星曰鉞白集金方之氣凝為將星王者
法天授之以鉞(史歷書)
先人舊宅李晟克復京師及愬平淮蔡復踵其美父子
仍建大勲兄弟藉父勲寵率以第宅相尚惟愬六遷大
鎮所處先人舊宅而已(唐本傳)
五長十連舜以五長綏四國若今之節制也周以十連
率諸侯若今之兼節也又云授鉞門府殿我漢南(白集)
雙旌六纛唐受節度辭三賜雙旌行則建節植六纛
隼旟鷩冕涇原節度劉昌碑云夀甲琱戈涇師以貞隼
旟鷩冕涇俗以寧
豹尾神旗韓愈為田洪正先廟碑云豹尾神旗槖兜戟
纛以長魏師
山玄朱組李國貞碑云鏚鉞琱戈乃主夏盟山玄朱組
以靖蜀京
元纛青旌元集云麾盖鐵棨又云先纛青旌又云設壇
而拜授鉞以征持衛青之印即拜軍中授岑彭之節行
於閫外
觀察使
神人崔咸字重易遷陜州大都督府長史陜號觀察使
自旦至暮與賓僚痛飲常醉不醒簿領堆積咸夜省覽
剖判斷决無毫釐之差胥吏以為神人
賜鞭表忠節張建封字本立貞元四年為徐州刺史徐
泗濠節度度支營田觀察使十三年冬入覲德宗禮遇
加等及還鎮特賜詩又令中使齎常所執鞭賜曰卿忠
正節義歲寒不移此鞭朕久執用故以賜卿以表卿忠
節也
進綾一千疋李德裕在浙西詔進盤條繚綾一千疋德
裕奏論之優詔報之罷進(並本傳)
團練使
一字論一事柳芳唐歷郇謨三十字每一字論一事内
監練二字去監軍團練使(本傳)
副使八品元祐令團練副使判官從八品
防禦使
立德政碑國朝初李漢超為齊州防禦使兼關南兵馬
都監漢超牧齊既久郡人愛之求為立德政碑太祖嘉
其請
俸錢施饑民郭瓊世宗時為齊州防禦使歲不登以俸
錢分施饑民人懷其惠相率詣闕頌德立碑
畫像禦鬼疾楊畋字延昭真宗時為防禦使屢有邊功
天下稱為楊無敵外國皆畫其像而事之云以禦鬼疾
吏民請頌德李瓊為本州防禦使治郡寬簡吏民數百
人詣監軍馮守規請立碑頌德
軡轄
與總管同議軍國朝慶歷二年詔自今路分總管鈐轄
以上許與都總管司同議軍事路分都監以下並聽都
總管等節制違者以軍法論
置知州即生事大中祥符中涇原路駐泊都鈐轄兼知
渭州曹偉奏乞别差人知渭州臣乞一面鈐轄司事帝
宣示王欽若等曰邊防軍馬所屯之地若别置知州即
各生事體可降詔諭以此意
逐路置一員嘉祐二年詔内臣為鈐轄都監著逐路止
置一員
都監
邊防訓練國朝監押掌屯戍邊防訓練之令以肅清所
部有至二員者或為同監押
寨主之下景德四年詔衝要兵多處監押用侍禁以上
為之天聖四年定監押職位在寨主之下
趙虎頭治平元年西京左藏庫副使緣界河廵檢都監
趙用有才武果敢而熟邊事敵人以鹽船犯邊禁者用
割腹而沉之敵畏用以其常乘虎頭船謂之趙虎頭
閤門以上慶歷詔兵馬都監舉閤門祗候以上曾經外
任者為之
樞密選人熙寧詔府界諸縣兵馬都監今後樞密院選
人
護戎司軍旅咸平六年長樂郡主高氏為其弟殿直處
約求亳州兵馬監押真宗曰護戎之任實司軍旅處約
未歷事不可從也
廵檢
務在武勇國朝景祐三年上封者言諸處廵檢務在武
勇心力強明者乞不以福建荆湖江浙江陜及衙門省
職文資出身人領其事真宗謂樞密曰人之勇怯豈拘
南北若此區别非任人之道
一州止留一員嘉祐三年詔諸路每一州軍廵檢有至
三五員者又有都同廵檢員數過多其一州軍止留廵
檢一員數州留都廵檢一員其緣邊緣海及河汴江湖
險僻之地舊有廵檢處並留之
二縣至七縣自二縣至七縣有廵檢一員二縣至三縣
有駐泊廵檢各一員府界東西路都廵檢各一員京城
四面各一員緣海有刀魚船戰棹廵檢緣江河淮海亦
有捉賊廵檢又有駐泊捉賊及廵馬逓鋪廵河廵捉私
茶鹽之名
閤門祗候以上國朝以閤門祗候以上至諸司使將軍
或内侍充沿邊路有同都廵檢使
緣邊緣海大中祥符詔擇使臣為諸州都同廵檢緣邊
緣海亦置廵檢
錦繡萬花谷續集卷四
