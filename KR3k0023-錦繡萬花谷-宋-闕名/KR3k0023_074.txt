錦繡萬花谷後集卷三十四
醫
君臣佐使藥有君臣佐使以相宣攝合和一君二臣三
佐五使乂可一君三臣九佐使也
隂陽配合藥有隂陽配合子母兄弟根莖花實草石骨
肉有单行者有相須者有相使者有相畏者有相惡者
有相反者有相殺者(出本草)
針經脈法郭玉者廣漢人初有老父釣於涪水因號涪
翁著針經脈法弟子程高尋求積年翁乃授之玉少師
事高學方診六微之技為太醫丞(出後漢書)
四家論方技為四家有醫經家有方家有房中家有神
仙家(出七略)
蛇從瘡中出河内太守劉勲女若左膝裏瘡痒出迎華
他使視他以繩繫一犬於馬後走馬牽犬犬困不能行
因取斷腸以向瘡口須臾有若蛇者從瘡中出長三尺
(出華他别𫝊)
湔腸滌臟虢太子死扁鵲至虢國中庶子曰暴蹙而死
扁鵲曰尚可活也庶子曰先生得無誕乎臣聞上古有
俞附療病不以湯液乃割皮解肌湔洗腸胃潄滌五臟
(出史記)
刮骨去毒關羽為流矢貫臂每隂雨常疼痛醫曰矢鏃
有毒當破臂刮骨去毒乃可除之也(出蜀志)
扁鵲兄弟鶡冠子云扁鵲兄弟三人並醫魏文侯問孰
最善扁鵲曰長兄神眎故名不出家仲兄神毫毛故名
不出門臣針人血脈投人毒藥故名聞諸侯(出意林)
風百病之始風者百病之始也清淨則内腠閉拒雖有
苛毒弗能害故病久則𫝊化上下不并良醫弗為
四時氣傷五臟春傷於寒風邪留連乃為洞泄木勝脾
土故也夏傷於暑秋必病瘧秋傷於濕一逆而欬發為
痿厥金乘胃土故也冬傷於寒春必病瘟四時之氣更
傷五臟
隂陽寒熱隂靜陽躁陽生隂長陽殺隂蔵陽化氣隂成
形寒極生熱熱極生寒寒氣生濁熱氣生清
四經十二從人有四經十二從經應四時十二從應十
二月十二月應十二脈春弦夏洪秋浮冬沈四時經脈
也從謂天氣順行十二辰之分十二脈謂手三隂三陽
足三隂三陽
五臓六府五臓藏精氣而不瀉故滿而不能實六府𫝊
化物而不藏故實而不能滿水榖入口則胃實而腸虛
食下則腸實而胃虛
水榖海胃者水榖之海六府之源五味入口藏於胃以
飬五臓氣氣口亦太隂也五臓六府之氣味皆出於胃
變見於氣口五氣入鼻藏於心肺有病鼻為不利
百病生於皮毛百病始生必先於皮毛邪中之則腠理
開開則入客於絡脈留而不去𫝊入於經留而不去𫝊
入腸胃
臟一腎兩臓各有一耳腎獨有兩者何也腎兩者非皆
腎也其左者為腎右者為命門命門者諸神精之所舍
元氣之所繫男子以一藏精女子以一繫胞
冬不按蹻春氣病在頭夏氣病在臓秋氣病在肩背冬
氣病在四支冬不按蹻春不齀衂春不病頸項仲夏不
病胸脇長夏不病洞泄秋不病風瘧冬不病痺厥並為
冬不按蹻所致(已上並出内經)
卜
一卦帛十疋天寳末處士錢知微嘗至洛遂榜天津表
柱賣卜一卦帛十疋居一日有貴公子讀榜命取帛如
數卜焉錢命蓍布卦曰子筮可期一生君何戲為其人
曰卜事甚切先生誤乎錢云請為韻語曰兩頭點土中
心虛懸兩足踏吸不肯下錢其人本意買天津橋也紿之
其精如此(出酉陽雜爼)
卜負金隗炤善易臨終謂妻子曰後雖大荒勿賣宅後
五年詔使姓龔負吾金以吾所書版索之後如其言妻
齎版詣使者使者惘然沈吟乃悟取蓍筮卦成曰妙哉
隗生吾不負金賢夫藏金以待太平知吾善易書版寄
意金有五百斤盛以青甕埋在堂屋下去壁一丈入地
九尺妻掘之果得金
綬笥有蛇後漢馮緄拜隴西太守綬笥有兩赤蛇分走
許曼筮曰二歲當為邊將官有東名五年為大將南征
失火管輅在田舍主人患失火輅卜曰明日南陌上有
一角巾生駕黑牛故車必邀留如此言生不得已宿然
意不安以為圖已乃把刀出門倚積薪假寐欻有一物
如獸手中持火舉刀斫腰視之乃狐也火遂絶
買鞭懸樹鮑瑗貧苦不信卜筮會淳于智至為作一卦
曰君安宅失宜故貧入市有人持馬鞭賣買之以懸舍
東大桑樹三年當暴得財如言後浚井得錢十萬銅二
十斤
折足為敗李綱在隋宦不進筮之得鼎筮人曰君當為
卿輔然待易姓乃如志仕不知退折足為敗綱雖顯於
唐數稱疾辭位去
賣卜長安市武攸緒少變姓名賣卜長安市
天火之象馬重績晉高祖以太原拒命廢帝遣兵圍之
勢甚危急命馬重績筮之遇同人曰天火之象乾健而
離明健者君之德也明者南面而嚮之所以治天下也
同人者人所同也必有同我者焉易曰戰乎乾乾西北
也又曰相見乎離離南方也其同我者自北南乎乾西
北也戰而勝其九月十月之交是歲九月契丹遂助晉
擊敗唐軍晉遂有天下(出五代史)
龜精錢元懿終年六十六初元懿之為新定有士方生
時人號為龜精嘗䟽卜辭以貽元懿曰太一接天河金
華寶貝多君侯六十六别處下經過至是皆如其言(出吳)
(越備史)
黃中君鬼谷子竇廷芝與卜者胡蘆生相善一日謂竇
曰君家禍將至非遇黃中君鬼谷子將不可救廷芝物
色求之得李鄴侯泌傾家結之未幾朱泚亂廷芝陷賊
事平德宗命誅之泌以前事上聞得免(出劇談錄)
瓦卜休咎西京夀安縣有墨石山神祠頗靈神龍中前
有兩瓦子過客投之以卜休咎仰為吉覆為凶(出南部新書)
一蓍獨立明皇兼潞州别駕來朝京師將行使術士韓
禮筮之蓍一莖孑然獨立禮驚曰蓍立竒瑞非常也不
可言(出舊史)
大黃高后崩丞相陳平等使人迎代王王計未定遂卜
之龜兆得大黃庚庚余為天王夏啓以光(出史記)
賁非正色孔子嘗自蓍而卦得賁愀然有不平之狀子
張進曰賁是吉卦夫子色有不平何也孔子曰山下有
火賁非正色也(出家語)
乘舟而來孔子使子貢往外而未來謂弟子兆之遇鼎
皆言無下足不來顔子掩口而笑曰無足者乘舟而來
賜至矣清朝也子貢果朝至(出衝波𫝊)
遇觀之否陳厲公生敬仲周内史筮之遇觀之否曰是
謂觀國之光利用賓于王其代陳有國乎
敗必獲秦伯伐晉卜徒父筮之吉涉河侯車敗詰之
對曰乃大吉也三敗必獲晉君果如其言(出左𫝊)
法天地象四時卜法天地象四時(出史記)
王宗懸綬王宗以賣卜自奉安帝以博士徵恥占驗見
知懸綬於縣庭而逃
婦女從甕中出有人失妻輅卜之令明旦於東陽城門
候擔豚人牽與共鬭其豚走逸即共追之豚入舍突破
主人甕其婦從甕中出(出六帖)
相
日角龍廷唐儉說秦王建大計高祖嘗召訪之儉曰公
日角龍廷性恊圖䜟係天下望久矣若外嘯豪傑北招
戎狄右收燕趙濟河而南以據秦雍湯武之業也(出本𫝊)
貴不可言術士崔玄豹以相法言人事多中莊宗尤信
重之以為北京廵官明宗為内衙指揮使安重誨欲試
玄豹乃使他人與明宗易服而坐明宗於下坐召玄豹
相之玄豹曰内衙貴將也此不足當之乃指明宗於下
坐曰此是也因為明宗言其後貴不可言明宗即位思
玄豹以為神召至京師鳳諫曰好惡上所謹也今陛下
神其術而召之則傾國之人皆將奔走吉凶之說明宗
遂不復召(出五代史趙鳳𫝊)
骨法非常文穆王元瓘淮將李濤宼錦衣軍命王討之
自是日者視王曰此人手刃百人當大貴有僧自新常
衣紙衣住廣德山院聞元瓘至舉衆皆遁而自新巍然
晏坐軍中有問其故曰前後左右皆兵耳將安適時王
在衆中新乃斂衣奉迎與語久之及師還遂載而歸後
王問新當時何以見識答曰微僧無他術但覩王骨法
非常故幸得識矣(出吳越史)
真貴人五代錢鏐縣錄事鍾起有子數人多竊從之遊
豫章人有善術者望斗牛間有王氣牛斗錢塘分也因
遊錢塘隂求其人私謂起曰占君縣貴人求之市中不
可得視君之相貴矣然不足當之鏐適從外來見起反
走術者望見之曰此真貴人也召至熟視之顧起曰君
之貴因此人乃慰鏐曰子骨法非常願自愛
神仙狀吳殷文圭舉進士塗中遇一叟目文圭久之謂
人曰向者一人眉綠拳必入口神仙狀也如學道當冲
虛不爾有大名於天下而文圭拳實入口乾寧中擢第
(出九國志)
耳大貴兆李忠臣帝嘗謂卿耳大貴兆對曰驢耳大龍
耳小帝喜其野而誠
額文似臨淮王栢良器父友王奐為光弼從事見之曰
爾額文似臨淮王面黑子似顔平原殆能立功乃薦之
光弼(出唐史)
右輔澤而動竇軌後為益州行臺僕射袁天綱復曰赤
脈干瞳方語而浮赤入大宅公為將必多殺願自戒軌
果坐事見召天綱曰公母憂右輔澤而動不久必還果
還為都督(出唐書)
識清貌古韓思復初鄭仁傑李無為者隱居太白山思
復少從二人遊嘗曰子識清貌古恨仕不及宰相也
面如虎袁天綱謂韋挺面如虎當以武處官(出本𫝊)
真將軍姑布子卿善相見無恤曰真將軍也趙簡子曰
是子其母賤翟婢也奚道貴哉子卿曰天之所受雖賤
必貴(出史記)
豐下有後叔服來聘公孫敖聞其能相人見其二子焉
叔服曰榖也食子難也收子榖也豐下必有後於魯
龍犀入額角朱建平相書曰額有龍犀入髮左角日右
角月者王天下
功名夀年周訪遇善相者陳訓謂訪與陶侃曰二君皆
位至方岳功名略同但侃上夀訪下夀優劣有殊
孺子有好相羊祜字叔子遊汶水濱父老謂曰孺子有
好相年六十建大功既言便出莫知所在(並出晉書)
不可以科第進鄭朗始朗舉進士有相者言君當貴然
不可以科第進俄而有司擢朗第一既又覆實人被相
者賀曰安之已而果相(出本𫝊)
熊虎相任晙氣貌偉特時謂之熊虎相
竒厖福艾李勣臨事選將必先相其竒厖福艾者遣之
或問其故答曰薄命之人不足與成功名
面部三無李寬為常侍有門下士姓盧善相或問李公
如何曰據其面部所無者三無子無宅無塜公有數子
皆先公卒有宅未嘗還鄉居死于池州乘舟歸舟破沈
其骨(出金華子)
虎狀豺聲楚子良生子越椒子文曰是子也熊虎之狀
豺狼之聲不殺之必滅若敖氏矣鬼猶求食若敖氏之
鬼不其餒而後果滅之(出左𫝊)
亞夫下獄相南唐宋齊丘微時日者相之曰君貴不可
言然亞夫下獄君實有之位極之日當早引退庶幾保
全齊丘登相位數載致仕復以大司徒就徵未幾坐陳
覺謀干紀事乃賜死(出唐書)
攬鏡知刑蜀張裕曉相術每舉鏡視面自知刑死未嘗
不撲之於地後為劉備所殺(出六帖)
肉不稱骨袁天綱視岑文本曰學堂瑩夷故文章振天
下首生骨未成自前而視法三品肉不稱骨非夀兆也
(出本傳)
窮相李白召見及出上顧謂力士曰此人固窮相(酉陽雜爼)
先知
五十年天子明皇潛龍時見僧萬迴曰五十年天子願
自愛五十以後果有禄山之禍(並出逸史)
六十日三品貞觀中張寶藏為金吾長上常因下直歸
櫟陽路少年逢畋獵割鮮食倚樹歎曰張寶藏身年七
十未嘗得一食如此傍一僧指曰六十日内官登三品
何足歎也言訖不見寶藏即時還京時太宗苦於氣痢
衆醫不效詔問殿庭有能治此疾者重賞之寶藏曾困
其疾即具疏以乳煎蓽撥方服之立瘥宣下宰臣與五
品官魏徵難之逾月不進擬上疾復作後命進之一啜
又平因思曰嘗令與進方人五品官不見除授何也徵
懼曰奉詔之際未知文武二吏上怒曰治得宰相不妨
已授三品官我天子也豈不及汝耶乃厲聲曰與三品
大官特授鴻臚卿時正六十日矣(出獨異志)
五般餛飩李宗回與客入關云吾能知人飲饌因正旦
日將謁華隂縣令客曰明日與公各飲椒薤酒一杯食
五般餛飩不得飯喫明日見令二公衝寒且速暖兩杯
酒來仍著椒薤良久女奴與令耳語令曰總煑來謂二
客曰某小女嘗言不令我幹家事某作惱渠遣校歲節飲
食適云五般餛飩煑何者某令總煑來二客飡盡忽報
勅使到縣令驚忙揖客去竟不得飯
兩盤餻糜明皇時有術士判人食物一一先定李栖筠
曰明日看某食何物曰大夫合食兩盤餻糜二十椀橘
皮湯平明有勅召對上以金盤盛新糯米餻糜賜之栖
筠對御不敢不盡帝大喜曰卿食甚美更賜一盤又盡
既歸病霍亂諸物皆絶口飲橘皮湯僅二十椀方愈(逸史)
城下三天子周太祖時有麻衣和尚善望氣李守正叛
河中周太祖親征麻衣語趙韓王曰李侍中安得久居城
下有三天子氣未幾城陷時周世宗與太祖太宗同行
(出唐宋遺史)
玄宗用張嘉貞開元中上急於為理尤注意於宰輔常
欲用張嘉貞為相而忘其名夜令中人持燭於省中訪
其直宿者誰還奏中書侍郎韋抗即令召入寢殿上曰
朕欲命一相常記其姓張而重名今為北方侯伯不欲
訪左右旬日念之終忘其名卿試言之抗奏曰張齊丘
今為朔方節度使即令草詔援筆而成抗歸宿省中上
不解衣以待且將降其詔書夜漏未半忽有中人復促
抗入見上迎謂曰非張齊丘乃張嘉貞别命草詔上謂
抗曰惟朕志先定可以言命矣朕適因閱近日大臣章
乃嘉貞表也因灑然方記得其名此亦天啓非人事也
上嘉其得人復歎用舍如有人主張(出明皇雜記)
名字亦前定杜相鴻漸之父名鵬舉嘗夢有所之見一
大碑云是宰相碑已作者金填其字未作者判名於柱
問有杜家兒否曰有任自看之視之記得姓下有鳥偏
旁曳脚而忘其字乃名子為鴻漸而謂之曰汝不為相
即世世名字當鳥旁而曳脚也鵬舉生鴻漸而名字亦
前定矣况其官與夀乎(出嘉話錄)
垣下生善筮太原王陟真元初應進士舉而京師有善
筮者號垣下生陟從筮焉生卦成少不復言又大嗟異
謂陟曰此卦郎君後二十三年及第是歲狀頭更兩年
而生郎君待此人應舉然後同年及第某所以訝之後
累舉不第亦不記垣下之所尅比張弘靖舍人知舉陟
及第榜出復於禮部南院序列參主司各通姓名見首
立者即韋瓘也陟忽憶垣下之言試問其年韋答云某
春秋十九年陟遽應之先輩所隠祗二年何不誠如是
且先輩貞元四年生瓘矍然乃取垣下生所記示於衆
衆大驚由此以實告(出續定命錄)
顧少連下及第貞元中有舉人李頧方就舉聲價極振
忽夢一人衣紫云當禮部侍郎顧少連下及第寐覺省
中朝並無姓顧者及頃有人通刺稱進士顧少連謁頧
驚而見且述當為門生少連曰某不到場中必無此事
來年頧果落第至貞元九年顧少連自戸部侍郎權知
貢舉頧猶未第因潛往造焉臨放榜時相特嘱一人頧
又落來年秋少連拜禮部侍郎頧乃登第(出咸定錄)
蒸㹠荔枝陳廣漢貯米二囷請元理計其數元理取食
箸作數轉曰各若干開囷校之之東則數同西差一升
有死鼠焉元理慚曰不知鼠之非米不如剥面皮矣他
日元理詣廣漢設食甚薄廣漢曰有倉卒客無倉卒主
人元理以七箸筭曰爼上蒸㹠厨中荔枝何不說廣漢
大驚(出西京雜記)
大書台字裴光庭當國憬藏以紙大書台字投之光庭
曰吾既台司矣尚何事後三日貶台州刺史
錦繡萬花谷後集卷三十四
