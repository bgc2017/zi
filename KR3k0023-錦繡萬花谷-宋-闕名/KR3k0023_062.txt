錦繡萬花谷後集卷二十二
死喪
火滅煙消傅玄四言詩曰忽然長逝火滅煙消
為一棺土淮南子云吾生有七尺之形死有一棺之土
託萬鬼隣陸機侯挽歌辭曰昔居四人宅今託萬鬼隣
璵璠歛李平子卒將以君之璵璠歛贈以珠玉孔子聞
之曰送死以寳玉是由暴屍於中原示人以姦利之端
(出家語)
說驂而賻孔子之衛遇舊舘人之喪入而哭之哀出使
子貢說驂而賻之
祭服以襚衛有太史曰柳莊寢疾公曰若疾革雖當祭
必告公再拜稽首請於尸曰有臣柳莊也者非寡人之
臣社稷之臣也聞之死請往不釋服而往遂以襚之(鄭玄)
(注曰不脫君祭服以襚臣親賢也並出禮記檀弓)
家無珠玉為含李大亮卒年五十九將歛家無珠玉為
含帝哭為慟(出本𫝊)
觧牛與給喪事竇建德鄉人喪親貧無以葬建德方耕
聞之太息遽觧牛與給喪事鄉黨異之(出本傳)
驢鳴孫楚字子荆與王濟為友濟死子荆哭之曰夫子好
驢鳴乃作一聲聲體俱似坐客皆笑之
棟梁折晉衛玠卒謝琨哭之慟曰棟梁折不覺哀
往哭其尸王方翼其友趙持滿誅死尸諸道親戚莫敢
視方翼曰欒布哭彭越義也周文王掩骼仁也絶友義
蔽主仁何以事君遂往哭其尸具禮收葬
宴飲設虛位李勉常引李廵張參在幕府後二人卒至
宴飲仍設虛位沃饋之(出唐史)
琴筆兩絶樂天祭微之始以詩交終以詩訣琴筆兩絶
葬
連&KR0987;山相冢書曰青烏子稱山三重相連名連傘山葬
之二千石
金銀鳬鶴秦始皇葬驪山起墳高五十丈下周三泉周
迴七百步以明月珠為日月人魚膏為燈燭水銀為大
海金銀為鳬鶴(出三輔故事)
玉匣蛟龍漢帝及侯王送葬者皆珠襦玉匣形如鎧甲
連以金縷匣上皆縷以蛟龍鸞鳳龜麟之象時謂蛟龍
玉匣(出西京雜記)
防山魯襄公二十年而孔子生生而叔梁紇死葬於防
山在魯東由是孔子疑其父墓處(出史記)
欒水昔王季歷葬於渦水之尾欒水齧其墓見棺之前
和文王曰譆先君必欲一見羣臣百姓也天故使明水
見之於是出而為之張朝百姓皆見之(出吕氏春秋)
北邙空槨安定真善筭術成帝時真嘗自筭其年七十
三至期果死又曰北邙青隴上孤檟之西四丈所鑿之
七尺吾葬地也真死依言往掘得古時空槨即以葬焉
(出西京雜記)
朱器梁商薨賜東園轜車朱夀器銀鏤黃玉匣(謝承東觀漢記)
畫棺和帝追封證皇太后父梁松為褒親愍侯改殯賜
東園畫棺玉匣衣衾(出後漢書)
祭文
祭柳子厚文維年月日韓愈謹以清酌庶羞之奠祭于
亡友柳子厚之靈嗟嗟子厚而至然邪自古莫不然我
又何嗟人之生世如夢一覺其間利害竟亦何校當其
夢時有樂有悲及其既覺豈足追惟凡物之生不願為
材羲罇青黃乃木之災子之中棄天脫&KR0919;羈玉佩瓊琚
大放厥辭富貴無能磨滅誰紀子之自著表表愈偉不
善為斵血指汗顔巧匠旁觀縮手袖間子之文章而不
用世乃令吾徒掌帝之制子之視人自以無前一斤不
復羣飛刺天嗟嗟子厚今也則亡臨絶之音一何琅琅
徧告諸友以寄厥子不鄙謂余亦託以死凡今之交觀
勢厚薄余豈可保能承子託非我知子子實命我猶有
鬼神寧敢遺墮念子永歸無復来期設祭棺前矢心以
辭嗚呼哀哉尚饗(出韓文公)
祭韓忠獻公文惟公仁義忠厚得之自然所施所履命
世之賢冠登甲科聲名四𫝊聫輝丹府表襮英躔徊翔
諫署風節孤騫權升法從壯觀近班賊昊叛命西領中
權經畫應禦勤勞累年戎醜来庭延登樞府道德之俊
同時入輔窒姦塞邪剗弊除蠧謗言隂摇分符以去中
山大鹵太行東西連開戎府彈壓羌夷天聲萬里雷動
神馳帝思勲舊召還廟堂帷幄論道海㝢樂康仁廟晩
年少陽虛位天下大本未有所繋公常深念圖建冢嗣
引古盡言山岳其意忘身忘家無所顧避聖心感悟遂
定大計合天符人英廟主器夷夏歡呼聲震天地千艱
萬險公若平易六龍飛天帖無一事俄膺顧命今上嗣
政永厚復上力辭大柄得殿本邦均休遂性未離闕庭
西陲微擾天子詔公改帥咸鎬義不辭難受命戒道事
寧求還復守鄉閭至始閱月又遷魏都時議者建青苖
之令出錢取息始惠終病抗疏論列辭嚴義正天子動
容賢路交慶四見炎凉復臨安陽燦燦錦衣煌煌綉裳
願上印綬十拜封章宸眷深厚未頒俞音遽嘆逝川莫
伸素志嗚呼哀哉自公之薨城邑田里老壯童幼咨嗟
涕泗非德感人孰能如是位居將相殆將二紀萬鍾之
禄隨得隨施姻親僑客賴公以濟蓋棺之曰所餘無幾
清白之風照曜来世某之椎愚少有比倫久參賓從納
顧特異朝教暮誨意均子弟粗有成立皆公之賜撫膺
長號肝鬲將毁奠以叙哀痛無窮已英靈不昧敢冀歆
此(出司馬温公)
祭司馬公文左僕射贈太師温公之靈嗚呼百世一人
千載一時惟時與人鮮偶常竒公事仁宗百未一施獨
發大議惟天我知厚陵之初先事而窺帝欲得民一尊
無私母子之間莫如孝慈人所難言我則易之神宗知
公敬如蓍龜專談仁義輔以書詩枉尺直尋願公少卑
公曰天子舜禹之姿我若言利非天誰欺退居于洛四
海是儀化及豚魚名聞乳兒二聖見公曰子得師付以
衡石惟公所為公亦何為視民所宜有莠則鋤有疾則
醫問疾所生師老兵疲和戎上策决用無疑此計一定
太平可基譬如農夫既闢既菑投種未粒引穫而炊賓
客滿門公以疾辭不見十日入哭其帷天為雨泣路人
垂洟畫像于家飲食必祠矧我衆僚左右疇咨共載一
舟喪其楫維終天之訣寧復来思歌此奠章以侑一巵
(出東坡)
祭歐陽文忠公文夫事有人力之可致猶不可期况乎
天理之冥漠又安可得而推惟公生有聞於當時死有
𫝊於後世苟能如此足矣而亦又何悲如公器質之深
厚智識之高遠而輔學術之精微故形於文章見於議
論豪徤俊偉怪巧瑰琦其積於中者浩如江河之停蓄
其發於外者爛如日星之光輝其清音幽韻凄如飄風
急雨之驟至其雄辭宏辨快如輕車駿馬之奔馳世之
學者無問乎識與不識而讀其文則其人可知嗚呼自
公仕宦四十年上下往返感世路之﨑嶇雖迍邅困躓
竄斥流離而終不可掩者以其公議之是非既壓復起
遂顯于世果敢之氣剛正之節至晩而不衰方仁宗皇
帝臨朝之末年顧念後事謂如公者可寄以社稷之安
危及夫發謀决策從容指顧立定大計謂千載而一時
功名成就不居而去其出處進退又庶乎英魂靈氣不
隨異物腐散而長在乎箕山之側與潁水之湄然天下
之無賢不肖且猶為涕泣而歔欷而况朝士大夫平昔
遊從又予心之所嚮慕而瞻依嗚呼盛衰興廢之理自
古如此而臨風想望不能忘情者念公之不可復見而
其誰與歸(出王介甫)
祭范蜀公文仁宗在位四十二年畦而種之有德皆賢
既歷三世悉為名臣今如晨星存者幾人孰如我公碩
大光明導日而升燦焉長庚死生契闊公獨夀考天實
耆之以殿諸老二聖嗣位仁義是施公昔所言略行無
遺維樂未和公寢不寧樂成而薨公往則瞑凡百君子
願公無極胡不萬年以重王國責難之忠愛莫助之嗟
我後来誰復似之吾先君子秉德不耀與公弟兄一日
之少窮達不齊歡則無間先友盡矣我已白髮聞公之
喪方食哽噎堂堂我公豈其云亡望公凛然猶舉我觴
(出蘇東坡)
祭史丞相母夫人文惟靈懿範藹乎閭里慶紀緝乎閨
門早占夢燕之祥是産攀龍之傑踐公槐而擁帥鉞綵
服娛親辭帝畿而還家園板輿佚老蓋一時之罕並實
五福之兼全嗟弗弔於上穹嘆莫留於長謝某仰高自
昔守職于兹顧靡逮於升堂敢薄陳於奠斝(出熊子復)
祭周國太夫人文某辱前丞相之深知荷太夫人之懿
德趨走門下累紀于兹每升堂拜伏或違離存外撫存
問遺一均甥姪何期一旦永不侍前薄酹薦誠悲號摧
絶嗚呼尚享(出司馬公)
祭吕望之母郡太文嗚呼賢矣夫人善持門閭皓若玉
雪一其終初允孝維婦允仁維姑實生才子我所歎譽
秉義率性困而不渝夫人之教著不可誣歸殯窀穸無
悔無愉維子之故具此爼壺嗚呼尚享(出王介甫)
挽詞
嘉祜天子挽詞去序三朝聖行崩萬國天憂勤無曠古
治洽最長年仁育齊高厚哀思罄幅員欲知千載美道
德冠遺編(出王安石)
元豐天子挽詞决事神明速任人金石堅天機先兆朕
聖度藴淵泉仁義生知性恩威獨化權乾坤無毁息長
與大名𫝊
鼇禁叨承詔金華侍執經微生輕草芥聖澤闊滄溟鹿
性安林野葵心注闕庭堯雲不可望白首涕飄零(出司馬光)
將聖由天縱成能與鬼謀聰明初四達雋乂盡旁求一
變前無古三登歲有秋謳歌歸子啓欽念禹功修
城闕宫車轉山林隨路歸蒼梧雲未遠姑射露先晞玉
暗蛟龍蟄金寒鴈鶩飛老臣它日淚湖海想遺衣(出王安石)
紹興天子挽詞社稷興中否干戈静四溟生年同藝祖
慶夀似慈寧人憶庚庚兆天傾九九齡向来懷夏禹今
祔越山青
太極乾元父清都大帝宫宴酣忘御駿仙去任遺弓音
遏堯仁遠旻號舜孝隆孤臣臺閣舊淚血洒春風(出周丞相)
韓忠獻公挽詞心期自與衆人殊骨相知非淺丈夫獨
擁斗杓環帝座親扶日轂上天衢鋤耰萬里山無盜衮
繡三朝國有儒爽氣忽隨秋露盡謾憑陳迹在龜趺
兩朝身與國安危典策衰榮此一時木稼曾聞達官怕
山頽果見哲人萎英威爽氣歸圖畫茂德元勲在鼎彛
幕府少年今白髮傷心無路送靈輀(出王介甫)
司馬文正公挽詞元祜開皇極功歸獨老成惟深萬物
表不令四時行日者傾三接天乎奠兩楹堂堂寧復有
埋玉動佳城
韓獻肅公挽詞鬱鬱高陽里生才世不孤八龍歸月旦
三鳳繼天衢梁壊吾安仰人亡道固臞空令湖海士愁
絶奠生芻(出黃魯直)
賈魏公挽詞功名烜赫在三朝經術從容輔漢條儒術
早紆丞相紱戎冠再插侍中貂開倉六塔流民復出甲
甘陵叛黨銷甲第秖今空畫像當時於此識風標(出王介甫)
憲肅皇后挽詞二妃端協帝三后共興周决策天同力
收功語不流權宜從殺禮末命尚深憂鬱鬱佳城閉終
天配夀丘
欽慈皇后挽詞二祧從孝祀五典載虞嬪顯號追先志
隂功見後人承顔親不待罔極痛知親未有如椽筆光
容可得陳(並出陳無已)
太皇太后挽詞國賴姜任盛門歸馬鄧高關雎求窈窕
卷耳念勤勞聖淑才難擬休明運繼遭岡原今獻卜維
扆正攀號(出王介甫)
錦繡萬花谷後集卷二十二
