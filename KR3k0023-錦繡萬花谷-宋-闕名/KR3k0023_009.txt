錦繡萬花谷前集卷九
陵廟紀年
西漢高帝(邦在位十二年夀五十三長陵)惠帝(盈在位七年夀二十四安陵)吕后(雉在)
(位八年夀七十一)文帝(恒高祖子在位二十三年夀四十六霸陵)景帝(啓文帝子在位十六年夀)
(四十六陽陵元年中元後元)武帝(徹景帝中子在位五十四年夀七十一茂陵建元元光元朔元狩元)
(鼎元封太初天漢太始征和後元)昭帝(弗之武帝少子在位十三年夀二十三平陵始元元鳳平元)
宣帝(詢武帝曾孫在位二十五年夀四十三社陵本始地節元康神爵五鳳甘露黃龍)元帝(奭之)
(宣帝太子在位十六年夀四十三渭陵元初永元建昭竞寧)成帝(驁元帝太子在位二十六年夀四十)
(五延陵建始河平陽朔鴻喜永始元延綏和)哀帝(欣元帝庶孫在位六年夀二十六義陵建平永夀)
平帝(衎元帝庶孫在位五年夀十四康陵元始)
東漢世祖光武(秀長沙王六代孫在位三十三年夀六十二康陵建武中元)顯宗明
帝(莊光武第四子在位一十八年夀四十八永平)肅宗章帝(垣明帝子在位十三年夀三十三建)
(初元和章和)和帝(肇章帝子在位十七年夀二十七元光元興)殤帝(隆和帝小子在位一年夀)
(二延平)安帝(祐章帝孫在位十九年夀三十三永初元初永寕建光延光)順帝(保安帝子在位)
(十九年永建陽嘉永和漢安建康)冲帝(炳順帝子在位一年夀三歲永嘉)質帝(纉章帝玄孫在)
(位一年夀九本初)桓帝(志章帝曾孫在位二十一年夀三十六建和和平元嘉永興永夀延熹永寕)
靈帝(宏章帝玄孫在位二十三年夀四十三建平嘉平光和中平)獻帝(協靈帝中子在位二十五)
(年夀三十一初平興平建安)
唐高祖李(淵在位九年夀七十一獻陵武德)太宗(世民高祖子在位二十六年夀五十二昭)
(陵貞觀)高宗(治太宗子在位三十四年夀五十六永徽顯慶龍朔麟德乾封總章咸亨元光儀鳳調露)
(永隆開耀永淳洪道)武后(瞾高宗后在位二十二年夀八十一光宅嗣聖文明垂拱永昌天授載初長夀)
(延載天冊通天證聖神功聖歷久視長安大足)中宗(顯高宗子在位五年夀五十五定陵神龍景龍)睿
宗(旦高宗第八子在位三年夀五十五橋陵景雲先天太極)玄宗(隆基睿宗第三子在位四十四年夀)
(七十八泰陵開元天寳)肅宗(亨玄宗第三子在位五年夀五十二建陵至德乾元)代宗(豫肅宗子)
(在位十八年夀五十三元陵廣德永泰大歷)德宗(适代宗長子在位二十六年夀四十六崇陵建中興)
(元正元)憲宗(純順宗太子在位十五年夀四十三景陵元和)穆宗(恒憲宗子在位四年光陵長慶)
敬宗(湛穆宗長子在位二年夀十八莊陵寳歷)文宗(昂穆宗二子在位十四年夀三十三章陵太和)
(開成)武宗(炎穆宗第五子在位六年夀三十三端陵會昌)宣宗(忱憲宗第十三子在位十三年夀五)
(十正陵大中)懿宗(漼宣宗長子在位十四年夀四十一簡陵咸通)僖宗(儇懿宗五子在位十五年)
(夀二十七乾符唐明中和光啟文德)昭宗(曄懿宗七子在位十四年夀三十和陵龍紀大順景福乾寕光)
(化天復)哀帝(祝昭宗九子在位四年夀十七天祐)
大宋藝祖(匡胤宣祖子在位十七年夀五十永昌建隆乾德開寳)太宗(炅宣祖子在位二十)
(二年夀五十九永熙太平興國雍熙端拱淳化至道)真宗(恒太宗子在位二十六年夀五十永定咸平景)
(德大中祥符天禧乾興)仁宗(禎真宗子在位四十二年夀五十五永昭天聖明道景祐寳元康定慶歷)
(皇祐至和嘉祐)英宗(曙仁宗子在位四年夀三十八永厚治平)神宗(頊仁宗子在位十八夀三十八)
(永裕熙寧元豐)哲宗(煦神宗子在位十六年夀二十五永泰元祐紹聖元符)徽宗(佶在位二十六)
(年永祐建中靖國崇寧大觀政和重和宣和)欽宗(桓徽宗子在位二年永寧靖康)高宗(構徽宗子)
(在位三十六年夀八十一永思建炎紹興)孝宗(眘高宗子在位二十七年夀六十八永阜隆興乾道淳熙)
光宗(惇孝宗子在位六年夀五十二永獻紹熙)寧宗(擴光宗子在位三十一年夀五十七永茂慶元)
(嘉泰開禧嘉定)今上(昀寧宗子寳慶紹定端平億萬斯年)
太祖未正東嚮初英宗即位祔仁宗而遷僖祖神宗即
位祔英宗復遷僖祖皆言僖祖當遷太祖當正東嚮之
位最後孫觀文固言漢高祖得天下與商周異故太上
皇不得為始祖光武之興亦不敢尊舂陵今國家據南
面之尊享四海之奉皆太祖之授也不當以僖祖替其
祀請以太祖為始而為僖祖立廟如周人祀姜原之禮
韓魏公曰此議足以𫝊不朽矣王荆公薄禮學獨以為
不然三公之議不行今太祖猶未正東嚮之位
古今陵重名徽宗梓宫歸宰臣上陵名永固有王銍者
言犯後魏明後周文宣二后陵名下秘書省參考如銍
言然前漢平帝後漢殤帝同曰康陵本朝順祖亦曰康
陵後魏明帝後周宣帝唐中宗同曰定陵本朝翼祖亦
曰定陵前漢惠帝唐懿宗王后同曰安陵本朝宣祖亦
曰安陵唐太宗昭陵本朝仁宗永昭陵後魏宣武后曰
永泰陵唐玄宗曰泰陵本朝哲宗亦曰永泰陵盖本朝
陵名犯前代陵名不一祖宗以来不避也徽宗陵名後
改為永祐陵云(並邵氏錄)
皇后
璇宫拾遺記帝少昊母曰星娥處於璇宫(初學記)
椒房皇后稱椒房以椒塗壁取其温辟惡氣也或云取
椒聊蕃衍之義(漢官儀)
大長秋秦官將行景帝更名大長秋宋百官志以皇后
為隂秋者隂之始取其終而長欲其久也(元后𫝊)
求故劒漢宣帝與許后起微賤及帝即位大臣議立后
難之帝乃下詔求故劒大臣知旨遂立許后字平君(本𫝊)
鑄金人卜立元魏主珪將立皇后其國用故事鑄金人
卜立之劉氏鑄不成慕容氏成遂立慕容氏(資治通鑑)
白燕元后在家嘗有白燕銜白石墮后績筐中后自剖
其石其文有曰母天下(西京雜記)
五采如龍梁武帝丁貴妃生於樊城上登樓望見漢濱
五采如龍下有女子擘絖則貴妃也帝以金環納之嬪
生有赤痣並失
正位坤極有司奏立長秋宫以梁貴人宜配天祚正位
坤極帝從之
探籌漢順帝欲立后貴人有寵者四人欲探籌以神定
之胡廣上䟽諫帝從之卒不立后(並職官分紀)
駕六騩馬漢魏故事皇后親蠶禮著十二笄步摇乘畫
雲母安車駕六騩馬(初學記)
告冊立皇后當降制誕告不裝告身而用冊本朝諸后
皆止用告景祐元年立后用冊後皆循之(筆談)
選后必著外祖官氏哲宗選后宣仁垂簾一日簾中諭
曰所選百餘家皆於隂陽不合獨一家可用復有二事
未安一事女是庶出二事嫡母悍妬女生歲而逐其所
生遂鞠於伯氏今以所生為母耶所養母為母耶或對
曰無出繼之理當本所生父母無足疑若庶出則國朝
已有明德皇后故事劉摯曰以春秋𫝊定之夫婦之子
妾婦之子皆備采擇以禮言之則必著外祖官氏况明
德皇后乃太宗在藩邸時取以為妃非天子納后故事
上深然之(劉公行實)
苦桃隋文帝外家吕氏甚微平齊後求訪不知所在開
皇初汝南郡上言有男子吕永吉自稱有姑字苦桃嫁
楊氏勘驗知是外家(隋外戚傳)
本朝三后章獻明肅劉太后真宗后也慈聖光獻曹太
后仁宗后也宣仁聖烈高太后神宗母英宗后也
正位宫闈聲滿天下章獻明肅劉太后成都華陽人少
隨父下峽至玉泉寺有長老善相人謂其父曰君貴人
也及見后大驚曰君之貴以此女也盍進京師乎贈以
金百兩至京師真宗判南京因張耆納后宫中帝即位
為才人進宸妃至正位宫闈聲滿天下仁宗即位以太
皇后垂簾聽政昔玉泉長老已居長蘆矣(聞見錄)
兩宫益親章聖久不豫莊獻太后欲自臨朝令上居東
宫於資善堂決事王曾再貳鈞席語惟演曰皇帝冲幼
非中宫不得獨立宫中非倚皇儲之重則人心不附矣
惟演入白之由是兩宫益親
眀肅權處分樣式眀肅太后權處分聽斷儀式久而未
定丁謂欲每議大政則皇后坐後殿朝執政朔望則皇
帝坐前殿朝羣臣其餘令押班雷允恭𫝊命王沂公時
判禮儀院乃採用蔡邕獨斷皇帝在左母后在右同殿
垂簾中書樞密院以次奏事如儀人心乃定(並言行錄)
明肅欲以衮冕見太廟明道二年明肅欲以衮冕見太
廟臣下依違不決薛簡肅公奎獨争之曰陛下太謁之
日還作漢兒拜女兒拜明肅無答是夕報罷(湘山野錄)
章獻銜李廸真宗將立章獻后李迪為翰林學士上䟽
諫章獻起扵寒微不可母天下由是章獻銜之及真宗
晚年不豫嘗對宰相怒曰昨夜皇后以下皆去劉氏獨
置朕扵宫中衆知上眊亂誤言皆不應李迪曰果如是
何不以法治之良久上寤曰無是事也章獻在帷下聞
之及預政貶迪衡州(紀聞)
選納曹氏劉氏服未除吕申公勸仁宗選納曹氏他日
申公曰此事外人不知上春秋鼎盛郭后尚美人皆以
寵廢以色進者不可勝數幾扵昏矣不立后無以正之
每事自有深意(魏公别錄)
崑山出玉麗水生金章獻太后垂簾李宸妃薨章獻祕
之欲以宫人禮治喪於外宰相吕夷簡奏曰聞宫中貴
人暴薨喪禮宜從厚章獻挽仁宗入内少頃獨坐簾下
召文靖曰一宫人死相公何與公曰臣待罪宰相内外
無不當預陛下不以劉氏為念臣不敢言尚念劉氏喪
禮宜從厚章獻悟曰李宸妃也奈何文靖乃治喪皇儀
殿用一品禮葬洪福寺公又謂入内都知羅崇勲曰宸
妃當以后服斂用水銀實棺異時莫道夷簡不曾說来
章獻皆從之後燕王謂仁宗曰陛下李宸妃所生死以
非命仁宗號慟尊宸妃為太后謚章懿幸洪福寺易梓
宫后玉色如生冠服如皇太后帝太息曰人言其可信
哉待劉氏加厚晏元獻撰章懿神道碑曰五嶽峥嶸崑
山出玉四溟浩渺麗水生金士大夫嘉其善比獨仁宗
不悦至孫文懿公撰升祔李太后赦曰章懿太后丕擁
慶善實生眇躬顧復之恩深保綏之念重神馭既往仙
遊斯邈嗟乎為天下之母育天下之君不逮乎九重之
承顔不及乎四海之致養念言至此追慕增結仁宗覽
之感泣彌月孫公自此遂參大政帝問孫公曰卿何能
道朕心中事
天子娶婦皇后嫁女英宗於仁宗為姪宣仁於光獻為
甥自幼同養禁中温成張妃有寵英宗還本宫宣仁還
本宅温成竟無子一日帝謂光獻曰吾夫婦老矣無子
舊養十三滔滔各已長朕為十三后為滔滔主婚使相
嫁娶十三英宗行第滔滔宣仁小字時宫中謂天子娶
婦皇后嫁女云盖仁宗光獻以英宗為子素定矣(出邵氏聞)
(見錄)
女中堯舜江友端上書伏覩宣仁聖烈皇后當元豐末
垂簾聽政保祐哲宗起司馬光為宰相天下歸心九年
之間朝廷清明海内乂安其仁民愛物之心可以追配
仁宗是時皆有復見女中堯舜之語自邢恕造無根之
語使後世疑焉初元豐中高遵裕大敗靈武責散宫安
置未幾神宗崩哲宗嗣位宰臣蔡確者以謂遵裕者宣
仁之族叔即建請牽復以說宣仁之意而不知宣仁不
私其親簾中宣諭曰遵裕喪師數十萬先帝緣此震驚
悒悒成疾以至棄天下今肉未寒吾豈忍私骨肉而忘
先帝確謀大沮後確責知安州作詩譏訕坐貶新州恕
乃確之心腹謂不顯王珪異同難以歸功蔡確而不知
厚誣聖母之大罪也緣此紹聖中蔡卞獨唱追廢聖母
之議陛下即位以来追贈司馬光以辯人臣之謗矣而
宣仁聖母者神宗之母陛下曾祖母也負謗三十餘年
可不痛乎
輔成聖德為多元符末徽宗即位有旨復哲宗元祐皇
后孟氏位號自瑶華宫徙居禁中時有論其不可者曰
上於元祐后叔嫂也叔無復嫂之禮程伊川曰元祐皇
后之賢固也論者之言亦未為無理邵伯温曰不然禮
曰子甚宜其妻父母不悦出子不宜其妻父母曰是善
事我子行夫妻之禮焉皇太后於哲宗母也元祐后姑
也母之命姑胡為不可非上以叔復嫂也伊川曰子之
言得矣相繼曾布蔡京用事元祐后竟出居舊宫者二
十年金陷京師二帝北狩宗族盡徙獨元祐后不預兵
退羣臣請居禁中垂簾聽政上即位於宋后輔成聖德
為多后崩諡曰昭慈聖獻云(並邵氏後錄)
以多才惠納為后莊獻明肅劉后益州華陽縣人父通
后為蜀人龔美攜入京為開封府人美以鍛銀為業真
宗尹開封府因鍛銀得見真宗語之曰蜀婦人多才惠
汝為我求一蜀姬美因納后年十五寵幸專房太宗一
日問乳母曰太子近来容貌清瘦左右有何人乳母以
后對上命去之太子不得已置於殿侍張耆家未幾太
宗晏駕太子即帝位祥符五年立為皇后(本朝事實)
副笄六珈詩君子偕老副笄六珈(副者后夫人之首飾編髮為之笄衡笄也)
(副既笄而加飾如今之步摇上飾後漢輿服志皇后謁廟服步摇以黃金為山一爵九華熊虎赤羆天鹿辟邪)
(南山豐大特六獸所謂詩副笄六珈者學林)
太子
幼海少海元臯之山南海幼海(幼海即少海也天子比大海太子比少海出山)
(海經)
前星心火星天王星也前星太子星也(前志)
青宫銀榜東方朔神異經東明山中有宫焉青石為墻
面一門有銀榜以青石碧鏤題曰天地長男之宫(職林)
墨敕玉契武后時有司移文東宫召太子崔神慶諫曰
五品以上佩龜者蓋防徵召之詐内出龜以合之况太
子乎古者召太子用玉契誠防萌之意今太子與陛下
異宫非朝朔望别喚者請降墨敕玉契(神慶𫝊)
承華門太子之門曰承華
瑤山樂祝融生太子長琴處瑶山作瑶山之樂(初學記)
銅龍樓漢成帝為太子初居桂宫上嘗急召太子出龍
樓門不敢絶馳道西直至城門乃得度(門樓上有銅龍漢書)
車至茆門楚莊王急召太子楚國之法車不得至茆門
天雨庭中有潦太子遂驅車至茆門廷理舉殳而擊其
馬太子入為王泣曰廷中夕潦驅馬至茆門廷理曰非
法也舉殳擊臣馬敗臣駕王必誅之王曰法者所以敬
宗廟尊社稷故能尊社稷者社稷之臣也焉可誅是真
吾守法之臣也乃益爵二級而開後門出太子(韓非子)
納妃鴨燈晉東宫舊事皇太子納妃有龍頭支髻枕一
金塗連盤鴨燈一(初學記)
虎睛珠絡褓杜牧杜秋娘詩燕禖得皇子天人親捧持
虎睛珠絡褓金盤犀鎮帷(樊川集)
青宫要紀真宗嘗謂近臣曰如青宫要紀繼體治民論
一書二論又嘗以青宫要紀事有未偹博採羣書廣為
承華要略十卷每篇贊以賜太子
鶴駕周靈王太子晉好吹笙浮丘翁接上嵩山三十餘
年後来告我家七月七日待我於緱山頭果乘白鶴駐
山巔舉首謝時人而去故後世稱太子之駕曰鶴駕宫
曰白鶴禁曰鶴禁(劉向列仙𫝊)
去邪蒿北史邢峙為博士授太子經厨人進食有菜曰
邪蒿峙命去之曰此菜有不正之名非殿下所食(北史)
不了家事和嶠見太子不令因侍坐曰皇太子有淳古
之風至季世多偽恐不了陛下家事帝默然太子惠帝
也(和嶠𫝊)
大明敷照重霄章聖既倦明肅劉太后漸預朝政寇凖
便殿請對言太子睿德天縱足以任天下之事陛下胡
不協天下之係望講社稷之丕謀引望大明敷照重霄
因俯伏流涕真宗慰諭明日丁謂黨以急變聞凖因是
貶雷州(東軒筆錄)
重輪重潤漢明帝作太子樂人作歌四章贊太子之德
一曰日重光二曰月重輪三曰星重輝四曰海重潤(出古)
(今注)
書依字去人唐韋綬為太子侍讀奏曰太子學書至依
字轍去傍人云君父以此可天下奏事臣子不合全書
上益嘉之(綬𫝊)
十三使為皇子至和三年仁宗不豫皇嗣未建宰相文
富韓三公方議所立參知政事王堯臣之弟正臣常為
宗室說書官知十三使之賢即言之諸公諸公亦舊知
之即定議奏欲上而上病有瘳即止堯臣私收奏本後
累年乃定立十三使為皇子及仁宗晏駕皇子踐阼是
為英宗元豐末堯臣子同老繳進元奏時諸公惟文富
公在北歸老于洛會文公入助郊享神宗訪之公具奏
所以神宗悅焉神宗曰議論推輪扵至和時發端為難
仁宗意已定其後止申前詔耳至如丙吉霍光事前後
不相掩也(言行錄)
白鴈為婚贄唐高宗太子納妃有司奏贄用白鴈適苑
中獲之帝喜曰漢獲朱鴈為樂府歌今得白鴈為婚贄
乃人倫首我則無愧(唐傳)
進鴈悟文侯魏文侯廢太子擊立擊弟訢封擊中山三
年臣趙倉進大鴈於文侯應對以禮文侯感悟廢訢而
召擊立之
宗室
大中祥符二年始命帝籍曰玉牒命趙安仁夏竦等編
修
邕王
藝祖德字惟字從字世字令字子字
伯字師字希字與字孟字由字
宣祖太宗真宗仁宗英宗神宗哲宗
徽宗欽宗高宗孝宗光宗寧宗
夐王允字宗字仲字士字不字善字
汝字崇字必字良字友字
秦王德字承字克字叔字之字公字
彦字夫字時字若字古字嗣字
四千人治平中宗室四千餘人男女相半(分紀)
錦繡萬花谷前集卷九
