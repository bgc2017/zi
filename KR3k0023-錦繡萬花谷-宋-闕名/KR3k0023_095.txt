錦繡萬花谷續集卷十五
類姓
馮
年十八上書馮野王字君卿通詩以父任為太子中庶
子年十八上書願試守長安令(漢書)
彈鋏歌馮驩躡屩而見孟嘗君彈劍鋏而歌(孟嘗君𫝊)
稱誦著廊廟馮唐以孝著為中郎署長對文帝論將帝
悅拜為車騎都尉景帝以唐為楚相免武帝求賢良舉
唐唐時年九十餘不能復為官乃以唐子馮遂為郎(遂字)
(王孫亦竒士)太史公曰馮公之論將率有味哉語曰不知其
人視其友馮之所稱誦可著廊廟(史記)
大樹將軍馮異字公孫潁川人通左氏春秋孫子兵法
號大樹將軍(本𫝊)
騏驥在東隣馮素弗跋之長弟慷慨有大志雄傑不羣
任侠放蕩不修小節盛藻竒之曰吾遠求騏驥不知近
在東隣何識子之晚也(晉書)
閉門三十年馮偉字偉節尤明禮𫝊閉門三十年專精
覃思無所不通(儒林)
賜禁中瑞錦馮定字介夫與宿齊名人方漢二馮第進
士異等遷太常少卿文宗嘗詔開元霓裳羽衣舞參以
雲韶肄于廷定部諸工立縣間端凝若植帝異之召升
殿賜禁中瑞錦(本𫝊)
熊
可當五百人哀公十六年白公勝謂石乞曰市南有熊
宜僚者若得之可以當五百人矣石乞見之告之故辭
承之以劍不動勝曰不為利諂不為威惕去之(左𫝊)
正色在朝熊遠字孝文豫章人翹之孫也有志尚領武
昌太守累遷尚書左丞在朝正色不茹柔吐剛忠亮至
到轉御史中丞又拜太常卿有毗濟之道其榱桷之佐
乎弟縉終鄱陽太守縉子鳴鵠武昌太守(晉書)
好學不倦熊安生字植之少好學勵精不倦仕齊為國
子博士周使尹公正問周禮所疑安生一一演說公正
嗟服(儒林傳)
有文當典誥命熊本擢進士第累除天章閣待制神宗
曰熊本有文當遂典誥命除知制誥判司農寺都水監
丞(名臣𫝊)
种
賑恤宗族种暠河南人父有財三千萬父卒暠悉以賑
恤宗族及邑里之貧者(後漢書)
宗
汝南太守宗資為汝南太守任功曹范滂郡中謠曰汝
南太守范孟博南陽宗資主畫諾(本𫝊)
長風破萬里宗慤年少叔父少文問其所志答曰願乘
長風破萬里浪(南史)
宗曾子宗元卿有至行鄉人號曰宗曾子(孝義)
有儒者風宗欽好學有儒者風仕沮渠蒙遜為世子洗
馬上東宫待臣
小兒學士宗懍少聰敏好讀書語輒引古事鄉里呼為
小兒學士(並北史)
封
有大臣之體封孚祖悛振威將軍父放慕容暐之世吏
部尚書孚幼而聰敏和裕有士君子之稱慕容德曰朕
平青州不以為慶喜於得卿也外總機事内參密謀雖
位任崇重謙虛博納甚有大臣之體後為太尉(晉載記)
三世同財封延伯三世同財為北州所宗附為梁郡太
守有高士風(南史)
殿中尚書封回明帝時為瀛州刺史乘寇亂水潦之後
表求賑恤免其租調州内賴之後為殿中尚書(北史)
自致卿相封倫年方少舅盧思道曰是兒識略過人當
自致卿相(唐書)
龔
兩龔皆楚人勝字君賓舍字君倩二人相友並著名節
世謂之楚兩龔(前漢書)
潔已自守龔壯潔已自守惟研考經典譚思文章(晉隠逸𫝊)
潯陽郡丞龔孟舒通毛詩善談名理仕梁位潯陽郡丞
洪
文詞知名皇朝豫章洪氏山谷四甥皆以文詞知名朋
字龜父同郡黃著集龜父詩百篇為一集山谷以謂句
句可𫝊也芻字駒父殫洽開豁溢于文詞擢諫大夫為
詩百餘篇著老圃前後集炎字玉父登第元祐之末試
吏紹聖之初顯於宣和貴於紹興羽字鴻父元符之末
上書入籍遂終其身兵火之後詩文無𫝊焉朝廷官其
一子(百家詩選)
鍾
九辟公府不就鍾皓少以篤行稱避隠密山前後九辟
公府皆不就為士大夫所歸慕及皓終諸儒頌之曰材
慮懿德非禮不處悅此詩書絃琴樂古五就州招九膺
台輔逡巡主命率歲容與(儒林𫝊)
專掌文翰鍾嶸好學有思理明周易兩為記室專掌文
翰(南史)
醉與虎鬭鍾𫝊少射獵醉遇虎與鬭虎搏其肩而𫝊持
虎不置會人斬虎然後免既貴悔之戒諸子曰士處世
尚智與謀勿效吾暴虎也(唐書)
龍
口無擇言龍伯高名述京兆人為山都長馬援嘗誡其
兄子曰龍伯高敦厚周慎口無擇言謙約節儉廉公有
威吾愛之重之願汝曹效之效伯高不得猶為謹𠡠之
士所謂刻鵠不成尚類鶩者也光武由是擢拜零陵太
守(馬援𫝊)
使吳越不拜龍敏少仕州攝參軍劉守光亂敏避之滄
州遂客於梁久不調敏素善馮道監軍張承業辟敏監
軍巡官使掌奏記莊宗即位召拜司門員外郎為興唐
尹事祖父以孝聞累拜吏部侍郎歴晉為太常卿使於
吳越是時使吳越者見吳越王皆下拜敏獨揖之遷工
部侍郎(五代史)
終
終童終軍年十八選為博士弟子太守聞其異材甚竒
之與交結軍揖太守而去至長安上書武帝異其文拜
為謁者上白麟竒木之對入關棄繻請受長纓羈南越
王年二十餘世謂之終童(前漢書)
宫
忠臣之謀新序曰晉獻公假道於虞以伐虢宫之竒諫
曰脣亡則齒寒今日亡虢明日亡虞可謂忠臣之謀也
豐
言近習之非皇朝豐稷舉進士為蒙城簿稍擢監察御
史裏行言王安禮不可知制誥及安禮遷翰林學士復
力言之除著作佐郎遷吏部員外郎提點利州路刑獄
哲宗即位徙成都府路召為工部員外郎遷殿中侍御
史右司諫改國子司業起居舍人太常少卿國子祭酒
兼侍講拜刑部侍郎數上疏言近習之非
蒙
家世為將蒙恬齊人也嘗書獄典文學因家世得為秦
將攻齊大破之拜為内史(史記)
雍
雍伯之後風俗通云周文王第十二子也雍伯之後以
國為姓今或音雍州之雍鄭大夫有雍糾楚有雍子齊
有雍廪宋有雍鉏漢什邡侯雍齒沛人也
翁
登進士擢宏詞翁承贊父巨隅嘗為滎陽府參軍承贊
乾寧間登進士第繼擢宏詞天祐初以右拾遺受詔册
王審知為瑯琊王尋為右諫議大夫福建鹽鐡使後除
門下侍郎同中書門下事於使閩時建陽别舊識僧亞
齊詩云瀟瀟風雨建陽溪溪畔維舟見亞齊一軸新詩
劍潭北十年舊識華山西吟魂惜向江村老空性元知
世路迷應笑乘軺青瑣客此時無暇聽猿啼又詠槐詩
雨中粧點望中黃勾引蟬聲送夕陽憶得當年隨計吏
馬蹄終日為君忙
江
嶷然稀言江統字應元静默有遠志時語曰嶷然稀言
江應元(晉書)
後進之美江夷字茂遠少自藻厲為後進之美仕宋歴
吏部尚書吳郡太守後為右僕射(南史)
夢筆江淹字文通不事章句之學留情於文章起家南
徐州從事升降承明之闕出入金華之殿仕齊拜中書
侍郎王儉曰卿年三十五已為中書侍郎才學如此何
憂不至尚書金紫所謂富貴卿自取之在尚書非公事
不妄行在官寬猛能折衷為南司足以振肅百寮明帝
曰自宋以来不復有嚴明中丞君今日可謂近世獨步少
以文章顯後夢郭璞問其取筆乃探懷中五色筆以授
之(南史)
春誦夏弦江夢孫字修之九江湓城人諸生弟子不遠
數郡而至者百人春誦夏弦以時講聞鼓箧函丈庠序常
盈先主輔政欲廣賢良之術聞其德業遂以幣帛聘之
為芸閣郎甚被親禮(江南野史)
風流不墜江斆湛之孫為丹陽丞袁粲為尹嘆曰風流
不墜政在江郎
善政著名江秉之祖逌在宋為烏程令以善政著名東
土徵為建康令為政嚴察部下肅然後為山隂令人戶
三萬政事繁擾秉之御繁以簡常得無事(並南史)
冠軍將軍江悦之好兵書有將略梁初進號冠軍將軍
(北史)
龐
非卿豈能成功皇朝龐籍字醇之單州武成人也舉進
士累擢殿中侍御史慶歷四年召拜樞密副使籍請併
省官屬徒兵就食於是邊費什省七八八年為參知政
事明年以工部侍郎為樞密使籍言近世養兵務多而
不精請與中書議簡汰之法仁宗疑焉籍曰儻有一夫
之呼臣請以百口償之卒省兵八萬人皇祐三年拜同
中書門下平章事昭文館大學士儂智高叛命狄青為
宣撫使或言青不可專任仁宗以問籍籍曰青起行伍
若以文臣副之則號令不專不如不遣也仁宗然之及
捷書至仁宗謂籍曰非卿執議豈能成功
鹿門採藥逸民龐公居峴山之南未嘗入城府夫妻相
敬如賓劉表問曰先生苦居畎畆而不肯官禄何以遺
子孫乎公曰世人皆遺之以危今獨遺之以安未為無
所遺也遂攜妻子登鹿門山採藥不反
錦繡萬花谷續集卷十五
