錦繡萬花谷前集卷二十一
詩律
鍾嶸評詩潘安仁詩出於仲宣翩翩如翔禽之有羽毛
張茂先詩出於王粲興託不凡恨其兒女情多風雲氣
少郭景純憲章潘岳變平淡之體故稱中興第一陶彭
澤詩出於應璩又協左思風力古今隐逸詩人之宗二
王袁謝五賢出於張華才力苦弱務為清淡殊得風流
媚趣謝玄暉詩出於謝鯤微傷細密一章之内自有玉
石(鏡瑩詩話)
升堂入室鍾嶸品曹子建詩羣倫之有龍鳳五音之有
笙竽孔氏之門則公榦升堂陳思入室潘陸自可坐廊
廡之間也
流風回雪落花依草南史丘遲文辭麗逸時有鍾嶸著
詩評云范雲婉轉清便如流風回雪丘遲點綴映媚似
落花依草(本𫝊)
在古無上李觀論孟郊詩高處在古無上平處下顧沈謝
二百年無此謝朓長五言沈約云二百年無此詩也
李長吉歌詩之妙唐皇諸孫賀字長吉元和中韓吏部
亦頗取其歌詩雲烟綿聯不足為其態也水之迢迢不
足為其情也春之盎盎不足為其和也秋之明潔不足
為其格也風檣陣馬不足為其勇也瓦棺篆鼎不足為
其古也時花美女不足為其色也荒園侈殿梗莽丘隴
不足為其怨恨悲愁也鯨呿鰲擲牛鬼蛇神不足為其
虚荒誕幻也蓋騷之苖裔理雖不及辭或過也賀生年
二十七死矣使賀少加以理僕奴命騷可也(杜牧之序李長吉詩)
渾涵汪洋千彙萬狀唐興詩人承陳隋風流浮靡相矜
至宋之問沈佺期等研揣聲音浮切不差而號律詩競
相沿襲開元間稍裁以雅正然恃華者質反好麗者壯
違人得一槩皆自名所長至杜甫渾涵汪洋千彙萬狀
兼古今而有之他人不足甫乃厭餘殘膏賸馥沾丐後
人多矣故元稹謂詩人以來未有如子美者(本𫝊)
元稹論老杜杜子美詩上薄風騷下該沈宋言奪蘇李
氣吞曹劉掩顔謝之孤標雜徐庾之纖麗盡得古人之
體勢(元稹集)
秦少游論老杜蘇武李陵之詩長於高妙曹植劉公幹
之詩長於豪逸陶潜阮籍之詩長於冲淡謝靈運鮑照
之詩長於峻潔徐陵庾信之詩長於藻麗子美窮高妙
之格極豪逸之氣包冲淡之趣兼峻潔之姿備藻麗之
態而諸家之作所不及焉
石林葉少蘊論老杜禪宗論空門有三種語其一隨波
逐浪謂隨物應機不主故常其二截斷衆流謂超出言
外非情識所到其三函盖乾坤謂泯然皆契無間可測
其深淺以是為序余嘗戲謂老杜詩亦有此三種語波
飄菰米沉雲黑露冷蓮房墜粉紅為函盖乾坤句落花
遊絲白日静鳴鳩乳燕青春深為隨波逐浪句百年地
闢柴門迥五月江深草閣寒為截斷衆流句(石林詩話)
王荆公論老杜甫之詩悲懽窮泰發斂抑揚無施不可
故其有平淡簡易者有綿密精確者有嚴重威武若三
軍之帥者有奮迅馳驟若泛駕之馬者有淡泊閒静若
山谷隠士者有風流醞藉若貴介公子者盖緒密而思
深所以光掩前人而後者無繼也(遯齋閒覽)
張芸叟評詩石曼卿詩如饑鷹乍歸迅逸不可言歐陽永
叔詩如春服既成春酒既釃登山臨水竟日忘歸王介
甫如空中有聲相中有色欲有執着曾不可得蘇子瞻
詩如武庫乍開干戈森然不覺令人神悚子細點檢不
無利鈍梅聖俞詩如深山道人草衣葛屨王公大人見
之不覺屈膝郭功甫詩如大排筵席終日揖遜而適口
者少世以為知言
如蝤蚌江瑤柱東坡嘗云黃魯直詩如蝤蚌江瑤柱格
韻高絶盤飱盡廢然不可多食
體格句法詩之流二十四名賦頌銘贊文誄箴行吟咏
題怨嘆章篇操引謠謳歌曲詞調皆詩人六義之餘(元稹)
(樂府古題序)
鵝腿子舉子詩投汴帥王智興曰莫有鵝腿子不謂鶴
膝句也(盧氏雜說)
蜂腰鶴膝沈約曰詩有八病三曰蜂腰謂第二字不得
與第五字同聲如聞君愛我甘切欲自修飾君甘皆平
聲欲飾皆入聲也四曰鶴膝謂第五字不得與第十五
字同聲如客從遠方來遺我一札書上言長相思下言
久别離來思皆平聲也(詩苑類格)
雙聲疊韻上官儀曰詩有六對四曰雙聲對黃槐對綠
樹是也五曰疊韻對彷徨放曠是也(詩苑類格)王融雙聲
云園蘅眩紅蘤湖荇煜黃華杜甫卑枝低結子接葉
暗巢鶯樂天量大嫌甜酒才高笑小詩(詩話)
蹉對九歌云蕙殽蒸兮蘭藉奠桂酒兮椒漿倒用之謂
之蹉對
假對自朱邪之狼狽致赤子之流離是也朱邪李克用
祖姓流離亦禽名又如厨人具鷄黍雅子摘楊梅是也
(並筆談)
葫蘆格轆轤格進退格鄭谷與齊已黃損定今體詩云
一曰葫蘆格二曰轆轤格三曰進退格葫蘆韻者先二
後四轆轤韻者雙出雙入進退韻者一進一退如李師
中送唐介詩兩韻中用韻進退格也(雜記)
八句法賀方回學詩於前軰得八句法平淡不流於澆
俗竒古不流於怪僻題詠不窘於物象叙事不用於聲
律比興深通於物理用事工者如己出格見於成篇渾
然不可涯氣出於言外浩然不可屈(直方詩話)
交股法王介甫詩云春殘葉密花枝少睡起茶多酒盞
疎惠洪謂多字當作親字盖欲以少對密疎對親江朝
宗謂惠洪不曉古人句格此一聯以密對疎以多對少
正交股用之所謂蹉對也(藝苑雌黃)
換字拗句法七言第五字反其平側欲其氣挺然如田
中誰問不納履坐上適來何處蠅負鹽出井此溪女打
鼓發船何處郎今俗謂之換字拗句法(禁臠)
折句格歐公詩静愛竹時來野寺獨尋春偶過溪橋俗
謂之折句盧贊元雪詩想行客過梅橋滑免老農憂麥
隴乾效此格也
促句格禁臠有促句格三句一換韻三疊而止山谷觀
李伯時畫馬用此格云儀鸞供帳饕虱行翰林濕薪爆
竹聲風簾官燭淚縱横木穿石槃未渠透坐窗不遨令
人瘦貪馬百段逢一豆眼明見此玉花驄徑思着鞭隨
詩翁城西野桃尋小紅(苕溪詩話)
句中響字潘邠老云七言詩第五字要響如反照入江
飜水石歸雲擁樹失山村飜字失字皆響五言詩第三
字要響如圓荷浮小葉細麥落輕花浮字落字皆響字
謂致力處也(童蒙訓)
句作兩節老杜詩云不知西閣意肯别定留人(肯别耶定留人)
(耶)山谷愛其深遠閒雅也(詩眼)
言用不言體陳本明論詩云前軰作詩言用不言體若
言冷則云可嚥不可漱言静則云不聞人聲聞履聲(漫叟)
(詩話)用事琢句妙在言其用不言其名惟荆公東坡山
谷知之荆公云含風鴨綠鱗鱗起弄日鵝黃裊裊垂山
谷云管城子無食肉相孔方兄有絶交書荆公又云繅
成白雪桑重綠割盡黃雲稻正青(冷齋夜話)
髣髴形容李義山雨詩慽慽度瓜園依依傍水軒此不
待說雨自然知是雨也後來諸人咏物不待分明說盡
只髣髴形容便見好處(童蒙訓)蝟毛蒼蒼磔不死銅盤矗
矗飣頭生吳鷄鬭敗絳綃碎海蚌决出真珠明誦此則
知是芡(梅聖俞)海上仙人絳羅襦紅綃中單白玉膚不須
更待妃子笑風骨自是傾城姝誦此則知荔枝(東坡)平池
碧玉秋波瑩綠雲擁扇青搖柄水宫仙子鬭新粧輕步
凌波踏明鏡誦此則知是蓮花(張文潜)雕蟲蒙記憶烹鯉
問沉綿不說作賦而說雕蟲不說寄書而說烹鯉不說
病而說沉綿頌椒添諷味禁火卜歡娛不說歲節但
云頌椒不說寒食但云禁火亦文章之工也(吕童蒙訓)
西崑體楊大年錢文僖晏元獻劉子儀為詩皆宗李義
山號西崑體景祐慶歷後歐公始矯崑體專以氣為
主(詩話)
得江山助張說謫并州刺史詩愈悽惋人謂得江山助
薰風聯句文宗與公權聯句帝曰人皆苦炎熱我愛夏
日長薰風自南來殿閣生微凉帝以謂詞情俱足命題
於殿壁
送客西江馮定為太常工部文宗見異之曰豈非能章
句耶親誦定送客西江詩召升殿詔悉以所著上
楓落吳江冷崔信明嘗矜其文過李百藥鄭世翼遇信
明江中謂曰聞公有楓落吳江冷願見其餘信明多出
衆篇世翼覽未終曰所見不逮所聞投諸水中引舟而
去
看花君子劉禹錫既貶還宰相欲任省郎而禹錫作玄
都觀看花君子詩語譏忿當路不喜出為播州刺史入
為主客郎中復作游玄都觀詩且言始謫十年還京師
道士植桃其盛若霞又十四年過之無復一存惟兔葵
燕麥動搖春風耳以詆權近聞者益薄其行
征人早行李益長於詩每一篇出樂工争求之至征人
早行等篇天下皆施之圖繪
雞林行賈白居易最工詩當時人争傳鷄林賈售其國
相率篇易一金其偽者相輙能辨之
諷諭閒適感傷居易自叙言關美刺者謂之諷諭詠情
性者謂之閑適觸事而發謂之感傷其他為雜律
錦繡成文建安後詩律屢變至沈約以音韻相婉附及
宋之問沈佺期文加靡麗回忌聲病如錦繡成文學者
宗之
纖豔不逞杜牧謂白詩纖豔不逞非莊士雅人所為流
𫝊人間子父女母交口教授淫言媟語入人肌骨殆不
可去盖救所失不得不云
神物護持劉禹錫善詩晩節尤精白居易言其詩在處
有神物護持(並本𫝊)
浩露滌筆楊徽之能詩太宗嘗寫其警句十聯御屏上
時有詩云誰似金華楊學士十聯詩在御屏中僧文寶
謂必以天地浩露滌筆於冰甌雪椀中方與此詩神骨
相副
花骨長鬛張郎三十一天遣裁詩作花骨(言行錄)
蘭陵絶唱元&KR0876;在越時辟竇鞏鞏工詩與之酬答故鏡
湖秦望之竒益𫝊時號蘭陵絶唱(本𫝊)
五言芙蓉南史鮑昭曰謝靈運五言如初綻芙蓉自然
可愛顔延之詩若鋪錦列繡彫繪滿眼
剪紅刻翠長沙徐東野詩浮翠輕艷皆鉛華歌舞媚一
時樽爼其句不過牡丹宿醉蘭蕙春悲霞宫日城剪紅
刻翠而已(玉壺清話)
集大成東坡謂杜詩韓文顔書左史皆極其至集大成
詩史杜甫善陳時事律切精深至千言不少衰世號詩
史(本𫝊)
詩豪劉禹錫好詩晩節尤精白居易嘗推為詩豪
詩城劉長卿與秦系為詩相贈答權德輿曰長卿自
謂五言長城系以偏師攻之
詩嚢李賀工詞章每旦出騎欵段馬從小奚奴背古今
嚢遇所得投嚢中日萃如山
詩窖高仁裕著詩萬首號詩窖(後史補)
詩筒林逋集註白樂天元徽之唱和以筒着詩往來謂
之詩筒
十步後魏彭城王勰從幸上黨有大松上行而賦詩曰
汝可作詩至吾行所而令就也時勰去帝十餘步至帝
所而就詩曰問松經幾冬山川何如昔風雲與古同(職林)
三步柳公權從文宗幸未央帝曰朕有一喜邊戍賜衣
久不時今仲春已給當賀我以詩宫人迫之即應聲成
文再詔賦之復無停思帝悦曰子建七步爾乃三焉
簡古澹泊李杜之後詩人雖有遠韻而才不逮意獨韋
應物柳子厚發纖穠於簡古寄至味於澹泊非餘子所
及也
刻削天物吾聞淫畋漁者謂之暴天物天物不可暴又
可抉摘刻削露其情狀乎使自萌卵至於槁死不能隠
天能不致罰耶長吉夭東野窮王浚坐官不掛朝籍而
死正坐是耳(笠澤叢書)
豫章不以語後山陳后山答少章云僕之詩豫章之詩
也然僕之所聞於豫章豫章不以語僕僕亦不能為足
下道也(后山詩話)
小胥抄老杜詩抄詩聽小胥山谷詩豈作牛腰束𫝊抄
聽小胥
灰裏撥隂何山谷詩寒爐餘幾火灰裏撥隂何言深思
苦求乃得
經年方遂偶句賈島詩思遲澁杼軸方得至如鳥從井
口出人自岳陽來經年方遂偶句(摭遺)
競病梁曹景宗破魏旋帝御光華殿宴飲聫句景宗不
得韻顔色不平啟求賦詩不已帝令賦競病二字景宗
操筆成詩曰去時兒女悲歸來笳鼓競借問行路人何
如霍去病(南史)
劌目鉥心搯擢胃腎孟郊為詩劌目鉥心物迎縷解鈎
章棘句搯擢胃腎神施鬼設間見層出惟其大翫於詞
而與世推移之(孟郊銘)
江西宗派吕居仁以歌詩至豫章始大出而學者同作
共和錄其名曰江西宗派以其源流皆出豫章也其次
曰陳無已潘邠老謝無逸洪龜父饒德操何正平徐師
川林子仁洪玉父汪信民李希聲韓子蒼李商老晁師
川正平曰吾乃居行間乎韓子蒼云我自學古人夏均
父又以在下列為恥(吕居仁集)
詩李白李賀遺機杼散在人間不知處聞君收在芙蓉
江日鬭鮫人織秋浦(齊已詩)五言出漢時蘇李首更號東
都漸瀰漫派别百川導建安能者七卓犖變風操逶迤
至晉宋氣象日彫耗中間數鮑謝比近最清奥齊梁及
陳隋衆作等蟬噪搜春摘花卉沿襲蕩剽盜國朝盛文
章子昂始高蹈勃興得李杜萬類困陵暴後來相繼生
亦各立閫隩有窮者孟郊受材實雄驁冥觀洞古今象
外逐幽好横空盤硬語妥帖力排奡敷柔肆紆餘奮猛
卷海潦榮華肖天秀捷疾愈響報君詩多態度藹藹
春空雲東野動驚俗天葩吐竒芬張籍學古淡軒昂避
鷄羣阿買不識字頗知書八分詩成使之寫亦足張吾
軍險語破鬼膽高詞嫓皇墳崔侯文章苦捷敏高浪
駕天輸不盡朝為百賦猶鬱怒暮作千詩轉遒緊搖毫
擲簡自不供頃刻青紅浮海蜃才豪氣猛易語言往往
蛟螭雜蚯蚓鏗金戛玉千餘篇膾吞炙嚼人口𫝊須
知一一丈夫氣不是綺羅人語言去年左遷夜郎道
琉璃硯水長枯槁今年勅放巫山陽蛟龍筆硯生輝光
願掃鸚鵡賦與君醉百場嘯起白雲飛七澤歌咏秋水
動三湘(太白集)玉為蟾蜍冰作滴烏絲欄開寶鴉黑天孫
夜拾搖草歸醉舞銀毫鬭春碧媧皇細鍊崑崙石海底
雲綃弄嬌織香風暗漾雲錦嚢花史司書青帝國樓成
天下𫝊消息喚起虹霓掃東壁(汪彦章)鐫鑱物象三千首
照耀乾坤四百州(出王逢源)清占月中三峽水麗偷雲外小
洲春(沈彬)僧寺聚觀刊石處人家𫝊寫掛牌時(孫僅)琴有調
聲秋轉淡詩無僧字格還卑(鄭谷)七子論詩誰似公曹劉
須在指揮中(杜牧)轉戰風騷如甲胄平分才學過權衡(孫僅)
身閒不恨辭官早句好當甘得味遲(林楚)杜詩韓筆愁來
讀似倩麻姑癢處爬(杜牧)一句坐中得片心天外來(永叔)毫
髮無遺恨波瀾獨老成(老杜)寫嫌僧舍窄吟怕酒船停(林逋)
吟成一箇字撚斷數莖髭(盧延遜)筭吟千萬首方得兩三
聯(林逋)筆倒三江水詩專五字城(韓駒)五七字中苦百千年
後清(齊已)
錦繡萬花谷前集卷二十一
