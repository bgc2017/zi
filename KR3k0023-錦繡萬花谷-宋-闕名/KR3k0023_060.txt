錦繡萬花谷後集卷二十
清廉
得珠璣不拜賜鍾離意為尚書時交阯太守張恢坐贓
徵還伏法以資物入大司農詔頒賜羣臣意得珠璣而
不拜賜帝怪問其故對曰臣聞孔子忍渴於盗泉之水
曾參回車於勝母之閭惡其名也此贓穢之寶誠不敢
拜帝歎曰清乎尚書之言也乃更以錢十萬賜意(出本𫝊)
搜犀珍投江中李勉拜嶺南節度使西南夷舶歲至纔
四五譏視苛謹勉既廉潔又不暴征明年至者乃四十
餘柁居官久未嘗文飾器用車服後召歸至石門盡搜
家人所蓄犀珍投江中(出本傳)
饋餅棄垣外楊㻛歴沔綏二州刺史姆饋孺子以餅妻
偽受而棄之垣外人稱其廉(出本𫝊)
故吏歸縑不受郝處俊甫十歲而孤故吏歸千縑贈之
已能讓不受
代還乘止一馬朱敬則為廬州刺史代還無淮南一物
所乘止一馬(出本𫝊)
笥餘一縑元德秀為魯山令歲滿笥餘一縑駕柴車去
橘熟納直於官柳玼為嶺南節度副使廨中橘熟既食
納直於官(出本𫝊)
飲馬投錢安陵清者有項仲山飲馬渭水每投三錢郝
子廉亦然(出三輔決錄)
公厨烏梅蕭倣為嶺南節度嘗服藥左右於公厨取烏
梅倣知止之
還槁梅蕭倣拜嶺南節度使南方珍賄叢夥不以入門
家人病取槁梅於厨以和劑倣知趣市還之(出本傳)
懸魚羊續為廬江丞有獻生魚者續懸於庭後又獻之
乃出所懸者以示之杜其意也(出本傳)
十分受一馬樞自營茅茨而居每以王公饋餉辭不獲
已者率十分受一(出海錄碎事)
具饌食一口北齊彭城王攸自滄州召還父老相率具
饌曰殿下唯飲此鄉水未食百姓食聊獻疎薄攸為食
一口(出北史)
五百縑未嘗發陽城山東節度府聞城義者發使遺五
百縑戒使者不令返城固辭使者委而去城置之未嘗
發
餉綾完封不發韓思復永淳中家益窶歲飢京兆杜瑾
者以百綾餉思復思復方併日食而餉綾完封不發(本𫝊)
孝子縑韓思彦客汴州張僧孺者廬墓三十年詔表其
閭請思彦為頌餉縑二百不受時歲凶家窶甚僧徹固
請為受一疋命其家曰此孝子縑不可輕用(出本𫝊)
清白吏子孫楊震轉涿郡太守性公廉不受私謁子孫
嘗蔬食步行故舊長者或欲令為開産業震不肯使後
世稱為清白吏子孫以此遺之不亦厚乎(出本傳)
婦無褲韓豫章遺范宣絹百匹不受减之至一匹終不
受同載就車中裂一丈與范云人寧可使婦無褲耶宣
笑受之(出世說)
器物一無所受孔奮守姑臧長被徵單車就路姑臧吏
民及羌胡相謂曰孔君清廉仁賢舉縣蒙恩如何今去
不共報德遂相賦歛牛馬器物追送奮一無所受(出本傳)
不以苞苴汙家韋詵休日登樓見人於圃有所瘞藏者
訪諸吏曰參軍裴寬居也與偕来詵問狀答曰寬義不
以苞苴汚家適有人以鹿為餉致而去不敢自欺故瘞
之詵嗟異乃引為判官(出六帖)
噉豆糜自給韋貫之補渭南尉以厚幣召不應居貧噉
豆糜自給(出本傳)
使澤潞不受幣馬伉為侍讀李抱真卒伉持節臨弔歸
之帛不受又致京師伉上表固拒於是醴泉令缺宰相
高選德宗曰前使澤潞不受幣者其人清可用也遂以
授伉
斷帶為炷皇甫無逸嘗按部宿民家燈炷盡主人將續
無逸抽佩刀斷帶為炷其廉介類如此(出六帖)
不取州錢令狐楚始鄆帥每至以州二百萬入私藏楚
獨辭不取(出本𫝊)
受茶一串陸贄壽州刺史張鎰有重名贄往見既行餉
錢百萬曰請為母夫人一日費贄不納受茶一串曰敢
不承公之賜(出本𫝊)
槖駞駿馬范希朝遷振武節度使邊州每長帥至必效
槖駞駿馬雖甚廉者猶受之以結其歡希朝一不納
庭中樹王義方為御史時買第後數日愛庭中樹復召
主人曰此佳樹得無欠償乎又予之錢其廉不貪類此
(出本傳)
使西域不受異物李恂後徵拜謁者使持節領西域副
校尉西域殷富多珍寳諸國侍子及督使賈胡數遺恂
奴婢宛馬金銀香罽之屬一無所受(出本𫝊)
貪濁
巨匱裁竅王伾當其黨盛門皆若沸羹而伾尤通天下
賄謝日月不闋為巨匱裁竅以受珍使不可出則寢其
上(出本𫝊)
焦湖一任作獺張崇帥廬州好不法士庶苦之嘗入覲
江都人幸其改任曰渠伊必不復來矣崇歸計口率渠
伊錢明年再入覲道路相目捋鬚為慶又率捋鬚錢嘗
伶人假人死當作水族隂府判官云焦湖百里一任作
獺崇因大慙(出唐宋遺史)
賦黃魚交州刺史朱符侵虐百姓強賦於民黃魚一枚
收稻一斛(出吳薛綜傳)
銅山大賊李義府相高宗為楊行欵白其贓詔司刑劉
祥道與三司雜訊除名流巂州或作河間道元帥劉祥
道破銅山大賊李義府露布牓於衢(出本𫝊)
獻槖裝之半蘇逢吉同平章事前客省使王筠自晉末
使楚至還逢吉意筠得楚王重賂遣人求之許以一州
筠怏怏以其槖裝之半獻之而不得州(出五代史)
胡椒八百斛元載智略開果久得君外委主書内縱諸
子關通貨賄凡仕進干請不結子弟則謁主書室宇奢
廣當時為冠帝得其狀載嘗獨見深戒之謷然不悛大
歷十二年帝遣吳湊收載繋政事堂詔劉晏常衮杜亞
訊狀乃下詔賜載自盡妻子並賜死籍其家鍾乳五百
兩胡椒八百斛它物稱是(出本𫝊)
繋百錢靴帶上唐鄭愔為吏部侍郎掌選贓汙狼籍有
選人繋百錢於靴帶上愔問何故答曰當今之選非錢
不行愔默然不言(出朝野僉載)
劇部私貪人楊漢公治荆南有貪贓宣宗擢為同州刺
史鄭裔綽奏漢公冐猥無廉槩不可處近輔同州太宗
興王地當精擇守長付之漢公既以墨敗容可舉劇部
私貪人帝恚見顔間
蠻口易蠻金五年南詔回掠巂川明年復來攻會刺史
喻士珍貪獪隂掠兩林東蠻口縳賣之以易蠻金故開
門降南詔盡殺戍卒而士珍遂臣於蠻
賜帛媿切長孫順德素為高祖親厚太宗時為左驍衛
大將軍俄以受賕為有司劾發帝曰順德元勲外戚爵
隆位厚朕當與共府庫何至以貪冐聞乎因賜帛數十
媿切之(出本𫝊)
忠義
奪笏擊賊朱泚反以段秀實失兵必恨憤且素有人望
使騎往迎秀實與子弟訣而入泚喜曰公來吾事成矣
秀實陽與合泚召秀實評事源休姚令言李忠臣李子
平皆在坐秀實戎服與休並語至僣位勃然起執休腕
奪其象笏奮前唾泚面大罵曰狂賊可磔萬段豈從汝
反耶遂擊之泚中顙流血蔑面匍匐走賊衆未敢動秀
實大呼曰我不同反胡不殺我遂遇害
解人當束以板孫揆昭宗討李克用以揆為招義軍節
度使克用伏兵執揆曰公軰當從容廟堂何為自履行
陣也揆大罵不詘克用怒使以鋸解之其齒不行揆罵
曰死狗奴解人當束之以板汝軰安知行刑者如其所
言詈聲不輟至死
叱六館士何蕃事父母孝學太學歲一歸父母不許間
一歲歸復不許凡五歲慨然以親且老不自安揖諸生
去乃共閉蕃空閤中衆共狀蕃義得白陽城請留會城
罷亦止初朱泚反諸生將從亂蕃正色叱不聽故六館
士無受汙者(出陽城𫝊)
惟知事一人石演芬事懷光為假子懷光軍三橋與朱
泚連和演芬使客郜成義到行在言懷光無破賊意請
罷其總統成義走告懷光懷光罵曰爾為我子奈何欲
破吾家今日負我宜即死對曰天子以公為股肱公以
我為腹心公乃負天子我何不負公我胡人無異心惟
知事一人死固吾分懷光使士臠食之
忠臣不事二君燕聞畫邑人王蠋賢使為將蠋固謝曰
忠臣不事二君烈女不更二夫齊王不聽吾諫故退而
耕於野國既破亡吾不能存今又劫之以兵為君將是
助桀為虐也與其生而無義固不如烹遂經其頸於樹
枝自奮絶脰而死齊亡大夫聞之曰王蠋布衣也義不
北面於燕况在位食禄者乎(出史記)
丈夫斷於心李業字巨游有志操介特公孫述徵之不
就使尹融持毒酒命以若起則受公侯之位不起賜之
以藥歎曰親於其身為不善者人所不從何乃誘以高
位哉融見不屈復曰宜呼室家計之業曰以丈夫斷之
於心久矣何妻子為遂飲毒死(出本𫝊)
項豈頑奴砥石林藴西川節度使韋皋辟推官劉闢反
蘊曉以逆順闢怒且殺之將就刑大呼曰危邦不入亂
邦不居得死為幸矣闢惜其直隂戒刑人抽劔磨其頸
以脅服之藴叱曰死即死我項豈頑奴砥石耶闢知不
可服捨之名重京師(出唐儒學𫝊)
頸當受一人刀屈突通仕隋擢右武衛將軍高祖起代
王遣通守河高祖留兵圍之濟河破其將桑顯和於飲
馬泉通大懼或說之降曰吾蒙國厚恩事二主安可逃
難獨有死報爾每自摩其頸曰當為國家受一刀(出本傳)
剖心明皇嗣安金藏在太常工籍睿宗為皇嗣有誣皇
嗣異謀者武后詔來俊臣問狀左右畏慘楚欲引服金
藏大呼曰公不信我言請剖心以明皇嗣不反也引佩
刀自劃腹中腸出被地眩而仆后聞大驚輿致禁中命
高醫内腸桑土紩之閱夕而蘇后臨視歎曰吾有子不
能自明不如爾之忠也即詔停獄
酷虐
造作鐡籠索元禮天性殘忍徐敬業兵興武后患之欲
因大獄去異已者擢元禮為推使就洛州牧院為制獄
作鐵籠罩囚首加以楔至腦裂死又横木關手足轉之
號曬翅後以受賕收下吏不服吏曰取公鐵籠来元禮
服罪死獄中
請嘗火甕周興遷秋官侍郎屢决制獄妄殺數千人天
授中或告興謀反詔來俊臣鞫狀初興未知被告方對
俊臣食俊臣曰囚多不服奈何興曰易耳内之火甕熾
炭周之何事不服俊臣曰善命取甕且熾火徐謂興曰
有詔按君請嘗之興駭汗叩頭服罪
京師三豹李嵩李全皆嚴酷與王旭埒京師號三豹嵩
為赤全為白旭為黑里閭相詛曰若違教值三豹
羅鉗吉綱吉温天寳初調萬年尉嘗曰若遇知己南山
白額虎不足縳林甫久當國隂構大獄除不附已者先
引温居門下與羅希奭椎鍛詔獄相勉以虐號羅鉗吉
綱公卿見者莫敢耦語(出本傳)
蒼鷹郅都遷為中尉丞相列侯至貴倨也而都揖丞相
是時民樸畏罪自重而都獨先嚴酷致行法不避貴戚
列侯宗室見都側目而視號曰蒼鷹(出本傳)
其治如狼牧羊寗成為濟南都尉其治如狼牧羊不可
令治民上乃拜成關都尉(出本傳)
鷹擊毛摯義縱以鷹擊毛摯為治(出本𫝊)
濫官
爛羊後漢更始官爵皆賈豎羣小語曰竈下養中郎將
爛羊胃騎都尉爛羊頭封公侯(出漢書)
獻瓜陸贄幸梁有獻瓜者帝嘉其意欲授以試官贄曰
爵禄者天下公器不可輕也今獻瓜一器果一盛則受
之彼忘軀者有以相謂矣人何勸焉(出本傳)
優人擢將軍優人李可及擢為威衛將軍曹確曰太宗
著令文武官六百四十三謂房喬曰朕設此待天下之
賢人士工商雜流正當厚給以財不可假以官也文宗
以樂工尉遲璋為王府率竇洵直固爭卒授州長史今
而位將軍不可帝不聽(出六帖)
倡優授官魏元忠陳郡男子袁楚客以書規之惟名與
器不可以假人故曰天工人其代之夫代天非材不可
也代非其人必失天意失天意而無患禍未之有也今
倡優之輩因耳目之好遂授以官非輕朝廷亂正法邪
人君無私私怒害物私賞費財况私人以官乎(出本史)
待詔鴻都後漢靈帝好學祭酒樂松賈護多引無行趨
勢之徒並待詔鴻都門士君子皆深恥之(出六帖)
狗尾續晉趙王倫簒位同謀者越階次奴卒厮役亦加
爵位每會貂蟬盈坐時人語曰貂不足狗尾續(出晉史)
斜封官安樂與太平等七公主皆開府而主府官屬尤
濫皆出屠販納貲售官降墨敕斜封授之故號斜封官
(出唐史)
舞胡致位五品舞胡致位五品鳴玉曳組趨馳廊廡非
貽則子孫之道也(出唐史)
白版侯武后時封侯者衆鑄印不供至有白版侯者焉
(出朝野僉載)
三無坐處中宗時韋后及太平安樂公主等用事於側
門降墨勅斜封受官號斜封官凡數千員内外盈溢至
無廳事以居當時謂之三無坐處言宰相御史及員外
郎也(出唐書)
胥史濫章韍帝封泰山張說多引兩省錄事主書及所
親攝官升山超階至九品九齡當草詔謂說曰官爵者
天下之公器先德望後勞舊今登封告成千載之絶典
而清流隔於殊恩胥史乃濫章韍恐制出四方失望既
而果得謗(出張九齡𫝊)
麒麟楦唐楊烱每呼朝士為麒麟楦或問之曰今假弄
麒麟者必修飾其形覆之驢上宛然異物及去其皮還
是驢爾無德而朱紫何以異是(出朝野僉載)
鬻爵
入粟拜爵晁錯策重粟之道在於以粟為賞罰令募天
下入粟縣官拜爵得以除罪如此富人有爵農人有錢
粟有所渫(出漢食貨志)
入奴為郎後漢府庫虛乃募人入奴婢得為郎先為郎
者增秩
銅臭靈帝開鴻都門賣官又私令左右賣公卿公千萬
卿五百萬崔烈入錢得三公問子鈞曰我為三公人以
為何鈞曰論者嫌其銅臭烈怒擊之(並出漢書)
錢多者得之前蜀王衍太后太妃以教令賣官自刺史
以下每一官闕必數人並爭而入錢多者得之(出六帖)
堂牒賣官王㫤遣醫人陳究空以名堂牒賣官
墨勅斜封中宗庶人韋氏稍寵樹親屬封拜之昭容與
乳母及尚宫賀婁等多受金錢封巫趙隴西夫人禁中
勢與上官埒繇是墨勅斜封出矣(出唐書)
助得為郎時漢會渾邪等降縣官費衆倉府空貧民大
徙皆仰給縣官無以盡贍卜式復持錢二十萬與河南
太守以給徙上識式姓名以式終長者廼召拜為中郎
(出本傳)
錦繡萬花谷後集卷二十
