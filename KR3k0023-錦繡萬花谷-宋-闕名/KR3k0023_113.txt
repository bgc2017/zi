錦繡萬花谷續集卷三十三
類姓
苟
干城之將子思言於衛侯曰苟變之材可將五百乘公
曰吾知其可將然為吏而食人二鷄子故弗用也子思
曰夫聖人之官人猶匠之用木也取其所長棄其所短
故杞梓連抱而有數尺之朽良工不棄今君處戰國之
世選爪牙之士而以二卵棄干城之將此不可使聞於
鄰國也(通鑑)
斷决如流苟晞字道將轉尚書左丞廉察諸曹八座以
下皆側目憚之進撫軍將軍都督青兖練於官事文簿
盈積斷决如流(晉史)
耿
有志者事竟成耿弇好將帥之事拜建威大將軍封好
畤侯自請收上谷兵定漁陽取涿郡東攻張步以平齊
地光武謂曰昔韓信破歷下以開基今將軍攻祝阿以
發迹獨拔勍敵功難於信前建此大策常以為落落難
合有志者事竟成(後漢史)
拜井耿恭字伯宗慷慨多大略有將帥才與匈奴戰據
疏勒城城中穿井十五丈不得水乃整衣服向井再拜
有頃水泉奔出
邴
龍翰鳳翼邴原字根矩少以操尚稱太祖署丞相徵事
清静足以厲俗貞固足以幹事龍翰鳳翼國之重寳後
為五官將長史閉門自守非公事不出(魏志)
井
五經紛綸井丹字大春通五經善談論京師語曰五經
紛綸井大春性清高未嘗修刺候人(後漢史)
景
櫟陽侯景丹字孫卿馮翊人縱突騎以破王朗光武以
為驃騎大將軍封櫟陽侯(後漢史)
作易說詩解景鸞字漢伯能理齊詩施氏易作易說及
詩解文句凡著述五十餘萬言數上書陳救災變之術
(後漢史儒林傳)
穎
善春秋左氏穎容字子嚴博學多通善春秋左氏舉孝
廉不就著春秋左氏條例五萬餘言(後漢儒林𫝊)
沈
蒼頭公沈慶之字弘先仕宋為建威將軍大破山蠻威
震諸山羣蠻皆稽顙慶之著狐皮帽羣蠻號曰蒼頭公
每見慶之軍輒畏懼曰蒼頭公已復來矣文帝將北伐
慶之固陳不可上使徐湛之等難慶之慶之曰今欲伐
國而與白面書生輩謀之事何由濟
為郊居賦沈約字休文博通羣籍善屬文才智縱横可
謂明識梁武立累遷尚書令博物洽聞當世取則立宅
東田矚望郊阜嘗為郊居賦以序其事(並南史)
推為顔子沈𫝊師既濟子材行有餘能治春秋工書有
楷法少為杜佑所器正元末舉進士許孟容權德輿樂
挽轂士號權許德輿稱之於孟容孟容曰我故人子盍
不過我𫝊師往謝遂擢第德輿門生七十人推為顔子
復登制科召入為翰林學士
罷籍民車沈存中舉進士後遷太常丞同修起居注邊
吏報北兵將入戰亟遣中貴人取兩河民車以為戰備
民大驚擾自宰執以下言不便者叠進俱不省一日括
持筆立御坐側神宗顧曰卿知籍車之事乎括曰未知
車將何用神宗曰北兵以多馬取勝惟車可以當之括
曰敵之來民父子墳墓田廬皆當棄去復暇䘏車乎云
云神宗喜曰無人如此語朕者當更思之明日遂罷籍
民車
范
武子之德左襄公二十七年子木問於趙孟曰范武子
之德如何對曰夫子之家事治言如晉國無𨼆情
陶朱公范蠡用於越既雪會稽之恥乃乘扁舟於江湖
變名易姓適齊為䲭夷子皮之陶為朱公乃治産積財
居與時逐十九年之中三致千金再分散於貧疏昆弟
故言富者皆稱陶朱公
登車攬轡范滂字孟博少厲清節為州里所服冀州饑
荒以滂為清詔使按察之登車攬轡慨然有澄清天下
之志及至州境守令自知贓汚望風解印而去(後黨錮𫝊)
甑中生塵范冉(一作丹)字史雲好違時絶俗為激詭之行
為萊蕪長後辟太尉府以狷急不能從俗常佩韋於朝
閭里歌曰甑中生塵范史雲釡中生魚范萊蕪
廉泉讓水范柏年初見宋明帝言次及廣州貪泉因問
卿州復有此水否答曰梁州惟有文川武鄕廉泉讓水
又問卿宅在何處曰臣所居廉讓之間帝嗟其善答因
見知歷位終梁州刺史(南史)
著神滅論范縝字子真竟陵王子良鎮西州傾意賓客
才雋之士皆游集其門子良篤好釋氏范縝盛稱無佛
子良曰君不信因果何得有富貴貧賤縝曰人生如樹
花同發隨風而散或依簾幌墜茵席之上或關籬墻落
糞溷之中墜茵席者殿下是也落溷糞者下官是也貴
賤雖復殊途因果竟在何處子良無以難縝又著神滅
論云云朝野諠譁難之終不能屈
傳衣鉢皇朝范質字文素母張氏夢人授五色筆而質
生九歲善屬文唐長興中舉進士為忠武軍推官晉天
福中擢監察御史周太祖征李守貞每朝廷遣使齎詔
處分軍中皆中機會太祖問誰為此辭使者以質對太
祖曰宰相器也廣順初拜中書侍郎同平章事集賢殿
大學士世宗時累加司徒洪文館大學士太祖既即位
加兼侍中仍以為相乾德初封魯國公初和凝知貢舉
愛質所試文自以中第在第十三故亦以處質其後質
官及封國皆與凝同當時謂之𫝊衣鉢
軍中一范范仲俺字希文上宰相書極論天下事王曾
見而竒之晏殊知應天府表掌府學殊在京師薦一士
為館職曾謂殊曰公知范仲淹捨不薦而他薦乎公宜
更薦范仲淹也殊從之遂用為祕閣校理進樞密直學
士右諫議大夫尋拜陜西四路安撫緣邊招討使仲淹
與韓琦俱有威令軍中為之語曰軍中有一韓西賊聞
之心骨寒軍中有一范西賊聞之驚破膽
一偉人范鎮字景仁成都華陽人也薛奎守蜀還朝或
問奎入蜀所得曰得一偉人當以文學名於世謂鎮也
舉進士禮部奏名第一故事殿廷唱第過三人則禮部
第一人者必越次抗聲自陳因擢置上第鎮不肯自言
至第七十九人乃出拜退就列無一言廷中皆異之英
宗朝以戸部侍郎致仕
進唐鑑范祖禹字淳父舉進士為校書郎知龍水縣司
馬光辟同編修資治通鑑凡十五年書成光上章稱薦
曰臣誠不及也除秘書省正字召試中書舍人又辭不
拜遷右諫議大夫兼實錄院修撰哲宗親征祖禹上言
力陳治道之要古今成敗之理與夫小人之情状反復
激切以感動上意因請外遂以龍圖閣學士知陜州嘗
進唐鑑十一卷
錦繡萬花谷續集卷三十三
