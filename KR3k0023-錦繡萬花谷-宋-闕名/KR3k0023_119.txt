錦繡萬花谷續集卷三十九
類姓
司馬
慕藺相如司馬相如字長卿蜀郡成都人既學慕藺相
如之為人更名相如奏大人賦天子大悅飄飄有凌雲
氣遊天地之間意為游獵賦因以風諫賦奏天子以為
郎又著子虚賦
有良史才司馬遷字子長父談為太史公遷南游江淮
上會稽探禹穴窺九疑浮沅湘北涉汶泗講業齊魯之
都為太史令紬史記石室金匱之書網羅天下放失舊
聞為太史公書序略遷有良史之才文直事該謂之實
錄(前漢史)
貞一先生司馬承禎字子微事潘師正𫝊辟榖道引術
無不通師正異之卒諡貞一先生(唐史)
衛士手加額皇朝司馬光字君實天章閣待制池之子
光為兒童時凛然如成人七歲聞講左氏春秋大愛之
退為家人講即了其大義自是手不釋卷至不知饑渴
寒暑初以父任為將作監主簿舉進士甲科居洛十五
年再任紹司御史臺四任提舉崇福宫拜資政學士神
宗崩光赴闕臨衛士見光入皆以手加額曰此司馬相
公也民遮道呼曰公母歸洛留相天子活百姓所在數
千人觀之元祐元年拜左僕射薨贈太師
夏侯
滕公夏侯嬰沛人也號滕公封汝隂侯常為太僕
取青紫如拾芥夏侯勝從始昌受尚書及洪範五行𫝊
說災異為學精熟徵為博士光禄大夫又為諫大夫給
事中遷太子太傅嘗謂諸生曰士病不明經術經術苟
明取青紫如俛地拾芥學經不明不如歸耕(並前漢史)
宇文
持劒取公侯宇文貴少受學嘗輟書歎曰男兒當提劔
汗馬以取公侯何能為博士善騎射有將帥才後仕魏
位大將軍(北史)
入閣語至夜分宇文士及太宗擢右衛將軍延入閣語
或至夜分
請校天下籍宇文融明辨長吏治時天下戶版刓隠人
多去本融由監察御史陳便宜請校天下籍玄宗以為
覆田勸農使乃請馳𫝊行天下事無巨細先上勸農使
而後上臺省(並唐史)
忠節皇朝宇文虚中字叔通建炎二年以資政殿大學
士左太中大夫充國信使使北繼立忠節事大略具三
朝北盟集今樞密公紹節即公之孫師援之子也
歐陽
尚書世學歐陽生字和伯事伏生受尚書子世𫝊至孫
高為博士高孫地餘亦為博士論石渠由是尚書世有
歐陽氏學
八世博士歐陽歙字王思自歐陽生至歙八世皆為博
士拜汝南太守推用賢俊政稱異績在郡教授數百人
(後漢史)
尺牘人以為法歐陽詢博貫經史初倣王羲之書後險
勁過之尺牘所𫝊人以為法高麗求之
龍虎榜歐陽詹字行周泉州人其先為本州州佐縣令
閩越地肥衍有山泉雖能通文書吏事不肯北官及常
衮為觀察使始擇鄉秀民能文辭者與為賓主鈞禮里
人矜耀故相勸仕舉進士與韓愈等聮第時稱龍虎榜
閩人第進士自詹始
六一居士皇朝歐陽修字永叔吉州廬陵人四歲而孤
母鄭氏守節自誓親教修讀書家貧至以荻畫地學書
比成人舉進士兩試國子監一試禮部皆第一遂中甲
科補西京留守推官始從尹洙遊為古文議論當世事
迭相師友與梅堯臣遊為歌詩相倡和遂以文章名冠
天下神宗朝六請致仕乃以觀文殿學士太子少師致
仕修之在滁也自號醉翁作亭琅琊山以醉翁名之晩
年又自號六一居士曰吾集古錄一千卷藏書一萬卷
有琴一張有棋一局而嘗置酒一壺吾老於其間是為
六一自為𫝊刻石居潁一年而卒謚文忠
令狐
白衣宰相令狐滈綯之子及第遷右拾遺當時謂之白
衣宰相
獨孤
以道舉高第獨孤及為兒時讀孝經父試之曰兒志何
語對曰立身行道揚名於後世天寳末以道舉高第歷
濠舒二州刺史
佳壻獨孤郁及之子擢進士第最為權德輿所稱以女
妻之舉制科高等進右補闕擢翰林學士憲宗歎德輿
乃有佳壻詔宰相高選世族故杜悰尚岐陽公主然帝
猶謂不如德輿之得郁
諸葛
藍田生玉諸葛恪少有才名孫權見而竒之曰藍田生
玉真不虛也(吴志)
黑頭公諸葛恢轉臨沂令為政平和王𨗳常曰明府當
為黑頭公(晉志)
申屠
不受私謁申屠嘉梁人以材官蹶張遷為隊率孝文時
遷御史大夫至丞相封故安侯為人廉直門不受私謁
淳于
緹縈上書太倉公姓淳于名意少喜方術為人治病决
死生多驗文帝時當刑意少女緹縈隨父上書上悲其
意乃除肉刑
贅壻淳于髠齊之贅壻也長不滿七尺滑稽多辯(並史記)
鮮于
福星皇朝鮮于侁字子駿為京東轉運使司馬光謂蘇
軾曰子駿福星也京東人困甚子駿救之然安得百子
駿布之天下乎
太史
青州名士太史慈少好學仕郡奏曹史後於神亭戰敗
為孫策所執策曰子義青州名士以信義為先帝與參
論諸軍事(吴志慈字子義)
尉遲
心如山嶽尉遲敬德隠太子嘗以書招之贈金皿一車
固辭太子怒而止敬德以聞王曰公之心如山嶽然雖
積金至斗豈能移之
屈突
寧食三斗葱屈突通莅官勁正其弟盖為長安令亦以
方嚴顯時語曰寧食三斗艾不逢屈突蓋寕食三斗葱
不逢屈突通
司空
耐辱居士司空圖咸通末擢進士景福中拜諫議大夫
不赴圖本居中條山王官谷有先人田遂隠不出作亭
觀素室悉圖唐興節上文人名亭曰休休作文以見志
自目為耐辱居士(唐史)
公儀
拔葵出婦公儀休食茹而美拔其園葵而棄之見其家
織布好而疾出其家婦燔其機云欲令農士工女安所
售其貨乎(史記)
皇甫
西州豪傑皇甫規舉賢良後為中郎將黨事起天下名
賢多見染逮規雖為名將素譽不高自以西州豪傑耻
不得預廼自上言云云臣宜坐之朝廷知而不問時人
以規為賢(後漢史)
玄晏先生皇甫謐字士安博綜典籍百家之言自號玄
晏先生時人謂之書淫竟不仕(晉史)
錦繡萬花谷續集卷三十九
