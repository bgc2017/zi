錦繡萬花谷後集卷三十八
桂
天竺桂宿因月桂落醉為海榴開(題天竺寺所作也舊說杭州天竺寺每歲)
(秋月有桂子墜出白公詩)
雨桂子垂拱四年三月雨桂子于台州旬餘乃止(出五行志)
山桂山桂葉如麻細花紫色黃華簇生如護火草花出
丹陽山中(出酉陽雜爼)
桂林一枝晉郤詵對武帝曰臣對策為天下第一猶桂
林一枝
詩高高巖上桂歲晚獨芬芳葉密千層綠花開萬點黃
天香生淨想雲影護仙裝誰識王孫意空吟招隠章
玉蕊琅玕樹天香知易熏露寒清透骨風定遠含芬爽
致消繁暑高情謝曉雲(出晦菴)塵世何曾識桂林花僊夜
入廣寒深移將天上衆香國寄在梢頭一粟金露下風
高月當戶夢回酒醒客同砧詩情惱得渾無奈不為龍
涎與水沉老子江西有故林萬松圍裏桂花深憶曾
風露飄寒粟自領兒童拾薄金密割旋將揉作餅擣香
須記不經砧一枝未覺秋光老燈影相看萬籟沉(出誠齋)
月中有女曾分種世上無花敢鬭香瀹雪凝酥點嫩
黃薔薇清露染衣裳西風掃盡強蜂蝶獨伴天邊桂子
香(出韓子蒼)月照十分滿高林亦未開有心攀玉樹須信謪
僊才水麝翻輕葉瑶英點綠苔(出江西)多應譙國山邊種
豈是嫦娥月裏香願為兒孫積隂德東堂時占一枝芳
(出宋貫之)人間植物月中根碧樹紛敷散寶熏自是莊嚴等
金粟不將妖豔比紅裠金英翠葉庇靈根吹作清秋
寶篆熏四客對花飛玉斝八眉和葉舞紅裠(出斯菴賞桂)
菊
晚節香不羞老圃秋容淡且看黃花晩節香(出韓魏公)
三徑三徑就荒松菊猶存(出歸去來辭)
飱英飱秋菊之落英(出文選屈靈均)
黃花似故人眼前景物年年别只有黃花似故人(出古詩)
紫英黃萼紫英黃萼照灼丹墀舊根新莖布葉垂英
隂槐翳柳邇楹近宇既低其枝又弱其幹愷悌君子
佩服攸宜(出文粹)
菊與薏似菊花與薏花相似直以甘苦别之耳菊甘而
薏苦所謂苦如薏者也(出抱朴子)
甘谷菊水南陽酈縣有甘谷水甘美其山上有大菊落
水從山下流下得其滋液谷中有三十餘家不復穿井
仰飲此水上夀百二三十其中年七十八十者為夭菊
花輕身益氣令人堅強故也(出應劭風俗通)
詩露濃晞晚笑風徑淺殘香細葉輕彫翠圓花飛碎黃
(出唐太宗)霜間開紫蔕露下發金英(出陳叔逵)荷盡已無擎雨蓋
菊殘猶有傲霜枝(出東坡)開盡菊花秋色老落遲桐葉雨
聲寒(出楊徽之)濃露繁霜着似無幾多光彩照庭除何須更
待螢兼雪便好叢邊夜讀書(出魏野白菊詩)杜老簷前新種植
淵明籬下舊精神(出北山集)移叢攅玉砌放蕊耿疎籬泣露
悲秋日含風發幾時(出江西)常應黃菊畔悵望白衣來
誰將陶令黃金菊幻作荼䕷白玉花小草真成有風味
東園添我老生涯倒影樓臺開紫府得霜籬落賸黃
花(出山谷)屋東菊畦蔓草荒瘦枝出草三尺長碎金狼籍
不堪摘掃地為渠持一觴魚市人家滿斜日菊花天
氣近新霜旱餘蟲鏤園蔬葉寒淺蜂爭野菊花(並出放翁)
淺白纔舒霜後蕊深黃又綻水邊叢(出運甓)三徑定交陶
靖節孤村取友陸龜蒙經秋不脱黃金彩涉歲重抽
碧玉叢飱蕊祇緣心澹泊枕花能療眼昏蒙(出三槐)
芙蓉
盛開若錦成都州城皆植芙蓉至秋盛開望之若錦故
號錦城(出杜詩)
拒霜拒霜花樹叢生葉大而其花甚紅九月霜降時開
故名拒霜
詩芙蓉乃微木晚豔獨嬌春穠粹覺蘭瘦芬敷知菊貧
(出張文潛)路入東園無俗駕忽逢佳士喜同遊綠荷菡蓞稍
覺晚黃菊拒霜殊未秋(出山谷)人間八月秋光好芙蓉溪
上春酣酣舊時憶在延真舘玉作芙蓉院院明(出韓子蒼)
池邊幾簇木芙蓉浥露棲煙花更濃地有鮮鮮金菊對
賞時莫惜醉千鍾(出北山集)
梅
世外佳人袁豐之居宅後有六株梅開時曾為隣屋煙氣
所爍乃團泥塞竈張幕蔽風久而又拆其屋曰冰姿玉
骨世外佳人但恨無傾城笑耳(出桂林記)
九英元稹為翰林承旨朝退行至廊下時初日映九英
梅隙光射稹有氣勃勃然百僚望之曰豈腸胃文章映
日可見乎(出常朝錄)
聘海棠黎舉常云以梅聘海棠但恨時不同耳(出金城記)
綠英李白遊慈恩寺僧獻綠英梅(出海墨徽言)
紫蔕臙脂修上林苑羣臣各獻名果有紫蔕梅臙脂梅
(出西京雜記)
詩絶訝梅花晚爭來雪裏窺下枝低可見高處遠難知
懼羞惜腕露相讓道腰羸定須還剪綵學作兩三枝(出梁)
(簡文帝)莵園標物序驚時最是梅銜霜當路發映雪擬寒
開枝横却月觀花繞凌風臺朝灑長門泣夕駐臨邛杯
應知早飄落故逐上春來(出梁何遜)水泉猶未動庭樹已先
知翻光同雪舞落素混冰池(出梁王)窗梅朝始發庭雪晚
初消折花牽遠樹幽叢入細條垂冰溜玉手含刺冐春
腰遠道終難寄馨香徒自銷(出庾肩吾)常年臘月半已覺梅
花闌不信今春晚俱來雪裏看樹動懸冰落枝高出手
寒早知覓不見真悔着衣单(出庾信)今日清江路寒梅第
一枝不愁風嫋嫋正奈雪垂垂煖熱帷須酒評章却要
詩他年千里夢誰與寫相思疎英明皪松中影微月
黃昏句裏香胸次自憐真玉雪人間何更有冰霜廵簷
說盡心期事肯聽佳人錦瑟傍憶昔身無事尋梅只
怕遲沉吟觀老樹取次折横枝莫遣扁舟興盡回正
須衝雪看江梅楚人元未知真色施粉何曾太白來
幽香淡淡影疎疎雪虐風威亦自如正是花中巢許輩
人間富貴不關渠不堪三弄咽誰與一枝同鼻觀殘
香裏心期昨夢中那知此枝北恰有未開叢(出晦菴)的皪
明隂壑玲瓏掛晚林吹香撩遠興弄影慰孤斟斷塹
疎籬一水濱壓枝冰雪眼中春懸知東閣一端興不減
揚州千載人晚歲風霜從慘淡寒梢氣象自清真此來
定作西湖夢疎影横斜訪舊隣(出韓子蒼)拚為梅花倒玉巵
故山幽夢憶疎籬寫真妙絶横斜影徹骨清香蘸水枝
苦節雪中迷漢使高標澤畔見湘纍詩成亦為花拈出
萬斛塵襟我自知移來春晚二三月羞落枝頭千萬
花日暮溪橋數竿竹月明茅舍半窗紗黯淡江天雪欲
飛竹籬數掩傍苔磯清愁滿眼無人說折得梅花作伴
歸小園風月不多寬一樹梅花開未殘剥啄敲門嫌
特地緩拖藤杖隔籬看一點不雜桃李春一水隔斷
車馬塵恨不來為清夜飲月中香露濕烏巾江郊車
馬滿斜暉爭趁南城未掩扉要說梅花無盡藏人人襟
袖𢃄香歸(並出陸倉)雲塢不勝香浩蕩夜窗時見影横斜(出錦)
(江)溪邊簾幕暗香飄慚愧春歸慰寂寥横笛不須吹破
月一林清瘦雪初消定自青陽隴首歸山根溪曲卧
横枝不辭折作江南信只恐天寒驛使遲冷蕊扶疎
寒澗濱眼看冰雪亂其真風前一笑水天碧時有暗香
來襲人(出江西)道山堂後數株梅為底偏於雪裏開到得
晴來無一朵亂飛白雪點蒼苔淡淡梅花不要粧珍
珠樓閣水晶鄉騷人詞客猶愁冷紫蝶黃蜂敢更忙(並出)
(誠齋)姑射僊人冰作體秦家公主粉為身素娥自己稱佳
麗更作廣寒宫裏人(出鄭獬)一樹寒梅白玉條迥臨村野
傍溪橋不知近水花先發疑是經春雪未消(出戎昱)春回
積雪層冰裏香動荒山野水濱𢃄月一枝低弄影背風
千片遠隨人十里温香撲馬來江頭還見去年梅喜
開剰欲邀明月愁落先教掃綠苔為探梅魁策蹇驢
竹稍疎處見清癯清香雅韻十分足俗態囂塵一點無
寄我誰能如陸凱愛渠自謂若林逋夜窗却恐勞清夢
速剪寒稍浸玉壺疎枝横玉瘦小萼點珠光一朵忽
先發百花皆後香欲𫝊春信息不怕雪埋藏玉笛休三
弄東君政主張(出陳亮)天工戲剪百花房奪盡天工更有
香埋玉地中成故物折枝鏡裏憶新粧同君寺後野
枝發香蜜染成宫樣黃不擬折來遮老眼欲知春色到
池塘(並出山谷)斷橋斜路水聲平茅舍疎籬月色新千里故
人如念我不妨早寄一枝春(出北山集)細朵斜枝惱意香月
明疎影媚寒塘懸知不結青青子故作無情淡淡粧(出百)
(葉梅)北陸候纔變南枝花己開無人同悵望把酒獨徘徊
凍白雪為伴寒香風是媒何因逢越使腸斷謫仙才(韓渥)
橘
禁中華實開元末江陵進乳柑橘上以十枚種於蓬萊
宫至天寶十載九月秋結實宣示宰臣曰朕近於宫内
種柑子數株今秋己來結實一百五十顆乃與江南及
蜀道所進不異宰臣賀曰雨露所均混天區而齊被草
木有性憑地氣以潛通故得資江外之珍果為禁中之
華實(出太真外𫝊)
千頭木奴李衡種甘橘千樹號千頭木奴言利博也
寒比蔗漿劉禹錫為中丞謝柑子表甘踰萍實剖食既
同於楚謠寒比蔗漿析醒何慙於漢史
思橘立致陳允升好道撫州危全諷迎置郡中嘗夜坐
危謂之曰豐城橘美頗思之允升曰方有一船泊豐城
港今為取之港去城十五里少頃便還攜一布囊數百
(出江淮異人錄)
南樓寺柑不結羅浮柑子開元中始有種於南樓寺其
後常資進獻幸蜀幸奉天之歲皆不結實(出舊唐史)
擲蔣侯像會稽東門有女子姓吳忽見一貴人儼然端
坐即蔣侯像也因擲兩橘與之數數形見遂降情好(出搜)
(神記)
建春山東方裔外有建春山其上多橘柚(出神異記)
詩方條結寒翠園實變霜朱徙根楚州上來復廣庭隅
(出梁范雲)綠葉迎露滋朱苞待霜潤但令入玉盤金衣非所
恡(出梁沈約)嘉樹出巫隂分根徙上林白花如霰雪朱實似
懸金布影臨丹地飛香度玉岑自有凌冬質能守歲寒
心(出李元)
松
伐枝為龍骨歲旱則官伐其枝為龍骨以祈雨蓋三藏
役龍意其樹必有靈也(出酉陽雜爼)
偃蓋山芳山有野人見一使者異服牽一白犬野人問
居何地曰偃蓋山隨至古松下而沒松形果如蓋意使
者乃松樹精犬乃茯苓耳(出金陵記)
枯松復生明皇遭禄山之變鑾輿西幸禁中枯松復生
枝葉蔥蒨宛如新植者後肅宗平内難再興唐祚祥不
誣矣
五粒松脂五代鄭遨聞華山有五粒松脂淪入地千歲
化為藥能去三尸因徙居華隂欲求之
龍攣虎跛有道人自天台來示余怪松圖披之甚駭人
自盤根于巖穴之内輪菌逼側而上身大數圍而高不
四五尺礧砢然蹙縮然幹不假枝枝不假葉有若龍攣
虎跛壯士囚縳之狀(出陸龜蒙怪松贊)
五大夫秦始皇上泰山風雨暴至休於樹下因封其樹
為五大夫
棟梁用庾顗見和嶠嘆曰嶠森森如千尺松雖礧砢多
節施之大厦有棟梁之用(出和嶠𫝊)
詩根為石所蟠枝為風所碎頼我有貞心終凌細草輩
(出吳均)古松惟一樹森竦詎成林獨留麈尾影猶横偃蓋
隂雲來聚雲色風度雜風音孤生小庭裏尚表歲寒心
(出隋煬帝)結根生上苑擢秀邇華池歲寒無改色年長有倒
枝露自金盤灑風從玉樹吹寄言謝霜雪貞心自不移
(出李德林)
竹
東南之美東南之美者有會稽之竹箭焉(出爾雅)
鳳翔千畮李從儼有竹千畮在鳳翔懼侵民利未嘗省
理(出五代史)
電斑雷州土貢電斑竹(出地理志)竹類有三十九(出酉陽雜爼)
湘妃舜死二妃淚下染竹即斑妃死為湘水神故曰湘
妃竹(出博物志)雲母大竹(出郭義恭廣志)
雉頭蛇身吳郡桐廬人少嘗伐餘遺竹見一宿竿雉頭
蛇身猶未變此亦竹為蛇為雉也(出異苑)
剖竹有朱書智伯率韓王攻趙襄子奔晉陽原過後至
於王澤見三人自帶以上可見自帶以下不可見與原
過竹竹節要通曰為我以是遺趙無恤原過告襄子襄
子齋三日親自剖竹有朱書曰余霍太山陽侯天吏也
(史記)
義竹太液池岸有竹數十叢牙笋未嘗相雜密密如栽
也帝謂諸王曰人世父子兄弟尚有離心離德此竹宗
本未嘗相疎有懷二心生離間之意者覩此可以為鍳
因名為義竹
鸞集蓬萊山有浮筑之簳葉青莖紫有青鸞集其上(出拾)
(遺記)
詩竹生荒野外梢雲起百尋無人重高節徒自抱貞心
恥染湘妃淚羞入上宫琴誰能制長笛當為作龍吟(出劉)
(孝先)夾池一叢竹青翠不驚寒葉醖宜城酒皮裁薛縣冠
湘川留别淚衡嶺拂仙壇欲見葳蕤色當為莵苑看(出隂)
(鏗)脩竹暎巖垂來風異夾池複潤藏高節重林隠勁枝
雲生龍未上花落鳳將移莫言棲嶰谷伶倫不復吹(出張)
(正見)世人不愛竹只為時花能奪目籬邊桃臉紅似霞陌
上梨花白於玉偶因一夜風雨多紅霞散盡玉消磨却
來此軒看此竹行看坐看看不足(出高明甫)瘦石㠌﨑向小
岑分行種竹未成林丁寧莫斫春來笋留待新稍補缺
隂根露蒼龍脊骨寒葉盤丹鳳尾稍端風雷未化秋
塘影魚鼈長猜是釣竿(出孤竹)數十琅玕足辟塵何須千
畝比封君一從清士心相許眼看浮花薄似雲挺挺
霜中節沉沉日下隂試裁蒼玉管吹作紫鸞音(出斯庵)解
籜新篁不自持嬋娟已有歲寒姿要看凛凛霜前意須
待秋風粉落時晚節先生道轉孤歲寒惟有竹相娛
麤才杜牧真堪笑喚作軍中十萬夫(出東坡)
錦繡萬花谷後集卷三十八
