錦繡萬花谷後集卷二十四
樓
盤龍鳳樓十二重四戸八綺窗繡桷金蓮花柱柱玉盤
龍(鮑昭京洛篇)
儀鳳晉宫閣名曰總章觀儀鳳樓一所在觀上廣望觀
之南極
凌雲世說曰凌雲臺樓觀極精巧先稱平衆材輕重當
宜然後造構乃無錯錙銖逓相負揭臺雖高峻恒隨風
摇動而終無崩隕魏明帝登樓懼其勢危别以大材扶
之樓即便頽壊論者謂輕重力偏故也
棲霞盛弘之荆州記曰城面百餘步有棲霞樓宋臨川
康王置
萬歲樓潤州城南有樓名萬歲樓(廣記)
萬卷樓唐田洪起樓聚書萬餘卷
八咏沈休明詩明月雙溪水清風八咏樓
百尺楊大年詩危樓高百尺手可摘星辰又鄭愚詩樓
高百尺堆華榱
十二樓方士有言黃帝時為十二樓以候神人名曰迎
年上許作之(前郊祀志)史記封禪書五城十二樓十洲記
崑崙山有五城十二樓
十三樓十三間樓在杭州西湖之北岸又揚州蜀岡
有竹西亭故東坡南柯子云山與歌眉歛波同醉眼流
遊人都上十三樓不羡竹西歌吹古揚州又汴京舊
有十三樓
北固潤州城西有嶺入江高數十丈三面水照曰北固
蔡君謨起樓於其上
籌邊李德裕為劍南節度使建籌邊樓
望省唐崔日知歷職中外恨不居八座為太常卿於都
寺廳後起一樓與尚書省相望謂崔公望省樓
觀風此時新搆觀風樓樓高百尺堆華榱樓南更起聞
雞殿神光山影相參差(津陽門詩)
庾樓晉庾亮在武昌諸佐吏殷浩之徒乘秋月往共登
南樓不覺亮至便據胡牀與浩等談詠(本𫝊)
望氣起牛斗間蕭方等三十國春秋曰張華善天文觧
望氣元庸初嘗與鄱陽雷孔章共夜登樓而見一氣起
牛斗間華謂孔章曰此何氣也對曰其寳劍乎
仲宣樓晉王粲字仲宣有登樓賦登兹樓以四望兮聊
暇日以消憂凭欄檻以遥望向北風而開襟又李劍州
詩春風回兮仲宣樓
岳陽杜詩昔聞洞庭水今上岳陽樓元稹詩岳陽樓
上日銜窗影倒深潭赤玉幢
燕子樓唐張建封有愛妓名盼盼居燕子樓張卒十餘
年竟不肯嫁能舞多以詩問答有三百首名燕子樓集
黃鶴樓崔顥黃鶴樓詩昔人已乘白雲去此地空餘黃
鶴樓黃鶴一去不復返白雲千載空悠悠曾將黃鶴
樓上吹(劉禹錫詩)黃鶴樓前吹笛時(吕公)
詩霧岸開早日晴天歇晩虹去帆入雲裏遙星出海中
(梁簡文帝)樓下人家燒好香玉笙哀怨弄初凉臨風有客吟
秋扇拜月無人見晚粧海上濤頭一線来樓前指點
雪成堆從今潮上君須上看取銀山十二迴雲山煙
水苦相親野草閒花各自春賴有高樓能聚遠一時收
拾與閒人無限青山散不收雲奔浪卷入簾鈎直將
眼力為疆界何啻人間萬戶侯聞說樓居似地仙不
知内外有塵寰幽人隠几寂無語心在飛鴻滅沒間
海山葱朧氣佳哉二江合處朱樓開蓬萊方丈應不遠
肯為蘇子浮江来江風初凉睡正美樓上啼鵶呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯笑與羅浮春
(並東坡)愛日尚貪毛義檄望雲長繞仲宣樓(胡安國)花時多
病少歡遊午醉醒来上小樓心事十分誰會得滿川煙
雨替人愁(彦成)金窗夹繡戶珠箔懸銀鈎(李白)城西有高樓
屋梁染朝曦樓居者佳人餐淡足充饑有時吐佳句筆
下明霞出他饋謹勿羞羞之凂羣筆(王方臣)紫盖黃旗下
朱樓綠水中(大山)月裏青山淡如畫露中黃氣颯然秋危
闌倚遍都忘寐秪恐星河墮入樓(吳融)層城有高樓制古
丹雘存迢迢百餘尺豁達開四門惟有車馬客而無人
世喧(閬州東樓)江樓四面立屏風到此詩家合用功沽酒店
藏花影内打魚村在浪聲中(郭震)綿州州府何磊落顯慶
年中越王作孤城西北起高樓碧瓦朱甍照城郭樓下
長江百丈清山頭落日半輪明君王舊跡今人賞轉見
千秋萬古情(杜甫越王樓歌)城門新開百尺樓白雲人伴白雲
遊山川半倚三吳勝江漢常吞七澤流(張俞)人世應無第
二樓暮雲飛不到簾鈎未開寳鏡青冥裏先賞冰輪碧
海頭(南岳)何處飛来縹緲中人間惟有畫圖同兩層簾幕
垂無地一片笙歌起半空(紫芝)
閣
四香楊國忠用沉香為閣檀香為闌檻麝香乳香篩土
為泥餙謂之四香閣春時芍藥盛開聚賓友于閣上禁
中沉香亭不侔此壯麗也(天寳遺事)
沉香窗牖闌檻陳後主起臨春結綺望仙之閣皆以沉
香木為窗牖闌檻(職官分紀)
凌煙唐太宗貞觀十七年圖功臣於凌煙閣(本紀)
麒麟漢宣帝甘露二年單于入朝上思股肱之美乃畫
其人于麒麟閣法其形貌書其官爵姓名凡十一人(出蘇)
(武𫝊)
石渠閣施讎為博士甘露中尊五經諸儒雅論同異於
石渠閣(三輔故事云石渠閣在未央殿北以藏祕書也本𫝊)甘露中奉使閣諸儒
於石渠(梁丘賀傳)
天禄閣天禄閣麒麟閣蕭何所造藏祕書處賢才(黃圖漢官)
(殿疏云)王莽時揚雄校書天禄閣上治獄使者收雄雄從
閣上自投幾死京師為語曰惟寂寞自投閣(前揚雄傳贊)
滕王芳渚滕王者唐高祖之子武德中出為洪州刺史
喜山水酷愛蝴蝶尤攻書妙音律暇日乘青雀舸遊江
漢甚得其趣自選芳渚基址不大高低得宜遠瞰湘雲
近枕漢水仍便以王而名閣焉陳無已詩滕王蛺蝶
江都馬一紙千金不當價
詩滕王高閣臨江渚佩玉鳴鑾罷歌舞畫棟朝飛南浦
雲朱簾暮捲西山雨(王勃)幽人起朱閣空闊更無物惟有
千萬岡東西作簾額已泛平湖思濯錦更看横翠憶
娥眉千層高閣侵雲漢雙派清流透石巖手開東
閣坐虛明目淨東溪照清泚素琴濁酒容一榻落霞孤
鶩供千里(並東坡)山中初建乘槎閣想得夜聞河漢聲天
上風波應更惡不如且住小蓬瀛(月湖)青玻瓈盆插千岑
湘江水清無古今何處拭目窮表裏太平飛閣暫登臨
(山谷)飛雲閣上春應至明月樓中夜未央(上官儀)
亭
白下亭白下縣故城在上元縣城西本江乘縣白石壘
今城南有長干寺城東門有白下亭(東軒筆談)
迎春亭鄭愚津陽門詩飛霜殿前日悄悄迎春亭下風
颸颸
蘭亭紹興會稽山即今天章寺羲之作蘭亭記會于會
稽山隂之蘭亭修禊事也
休休亭唐司空圖名亭曰休休作文見志
沉香亭李白𫝊帝坐沉香亭子意有所感召白為草樂
章
旗亭西京賦旗亭五里(市樓立旗)又史記旗亭市樓也立旗
出於上
柯亭白氏六帖蔡邕宿柯亭亭屋以竹為椽盼曰良竹
也取以為笛音聲絶妙
子雲亭劉禹錫陋室銘南陽諸葛廬西蜀子雲亭孔子
云何陋之有
歷下亭歷下亭齊州唐之濟南郡也杜工部陪李北海
宴于歷下亭詩云海右此亭古濟南名士多
詩斜雨飛絲織晚風疎簾半捲野亭空荷花開盡秋光
晚零落殘紅綠沼中(宋邕)霜徑江清水見魚偶来徙倚草
亭孤雪天黯淡長如晩煙樹微茫直欲無(陸倉)亭近天容
闊簾侵夜色幽禽鳴竹溪曉鷺宿岸沙秋村晩香風
度亭幽過雨霑野亭春還雜花遠漁翁暝踏孤舟立
(杜甫)金鑾殿上脫靴去白下亭東索酒嘗一自青山冥漠
後何人来到柳花香(李白)公餘終日坐閒亭看得梅開梅
葉青可是近来疎酒盞酒瓶今已作花瓶(小山)綠柳隂中
獅子巷白蘋亭畔駱駞橋幅巾清曉入西園春動園
林物物鮮却想小亭纔日出海棠花發麝香眠(斯菴)
臺
黃金臺燕昭王置千金於臺上以延天下士謂之黃金
臺(六帖)
通天臺武帝靈光室有通天臺通聖臺(三輔黃圖作通天臺高三十丈)
(郊祀志)
望月臺玄宗八月十五夜與貴妃臨太液池凭欄望月
不盡帝意不快遂勅左右於池之西岸别築百尺之臺
吾與妃子来年望月後經禄山之變不復置焉(天寳遺事)
姑蘇臺在平江吳王所築吳都賦作姑蘇之高臺越絶
書曰闔閭起姑蘇臺三年聚材五年乃成又前漢伍被
曰臣今見麋鹿遊姑蘇之臺也(本𫝊)
叢臺前鄒陽書全趙之時武力勇士袨服叢臺之下者
一旦成市(叢臺趙王臺在邯鄲)
金鳳漸臺高三十丈南有璧門三層内殿階陛咸以玉
為之鑄銅鳳凰高五丈飾以黃金棲屋上(漢武故事)
銅雀建安十五年冬太祖乃於鄴作銅雀臺(魏志)
鳳凰蕭史善吹簫秦穆公有女字弄玉妻焉教弄玉吹
簫作鳳鳴居數月鳳来止其居公為作鳳凰臺夫妻止
焉一夕逐鳳飛去(列仙𫝊)
一柱江陵有臺甚大而惟有一柱衆梁皆共此柱(出張華博)
(物志)
柏梁元鼎二年春起柏梁臺(服虔注曰用柏梁作臺因名之漢書)
詩世祖功臣三十六雲臺争似釣臺高(范文正)楚岸收新
雨春臺引細風高臺面蒼陂六月風日冷蒹葭離披
去天水相與永江通一柱觀日落望鄉臺(並杜甫)有少
園池僅蔬竹無多屋宇欠樓臺(瓜圃)有官居鼎鼐無地起
樓臺(宼公)鳳凰臺上鳳凰遊鳳去臺荒江自流(李太白)直須
臺上望始奈月明何(韓退之)花月樓臺近九衢清歌一曲
倒金壺(鄭谷)誰栽篁竹抱空臺臺上煙雲晝未開只有山
僧向人說梅山曾此煉丹来(約齋)晨興窗㦿自推開忽見
桃花糝碧苔客裏不知春已晚家山辜負小亭臺(嶽降)更
小亭闌花自好儘荒臺榭景纔真(擊壤)蓬莱不可到弱水
三萬里中有妙高臺雲峯自孤起臺中老比丘碧眼照
窗几八境見畫圖鬱孤如舊遊山為翠浪湧水作玉
虹流日麗崆峒曉風酣章貢秋丹青未變葉鱗甲欲生
洲嵐氣昏晨樹灘聲入市樓煙雲侵嶺樹草木半炎州
故國千崖外高臺十日留他年三宿處准擬繫孤舟(並蘇)
(東坡)
錦繡萬花谷後集卷二十四
