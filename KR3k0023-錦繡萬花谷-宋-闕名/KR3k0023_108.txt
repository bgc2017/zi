錦繡萬花谷續集卷二十八
類姓
董
良史左宣公二年孔子曰董狐古之良史也書法不隠
豢龍昭公二十九年蔡墨曰昔董父甚好龍龍多歸之
乃擾畜龍以服事帝舜賜姓曰董氏豢龍
枹鼓不鳴董宣為洛陽令搏擊豪強莫不震懾京師號
為卧龍歌曰枹鼓不鳴董少平光武勑曰強項令(後漢史宣)
(字少平)
孔
明德必有達人孟僖子曰吾聞將有達者曰孔丘其祖
弗父何以有宋而授厲公及正考父佐戴武宣三命兹
益恭故其鼎銘曰一命而僂再命而傴二命而俯其恭
也如是臧孫紇有言聖人有明德者若不當世其後必
有達人今其將在孔丘乎(左昭七年)
古文尚書孔氏有古文尚書孔安國以今文字讀之因
以起其家
賜靈夀杖孔光字子夏經學尤明舉方正為諫大夫兄
弟妻子燕語不及朝省政事或問温室省中樹皆何木
光默不答應以他語賜靈夀杖歸老于第凡為御史大
夫丞相各再居公輔位前後十七年(並前漢史)
立學校表儒術孔融字文舉十歲見李膺語門者曰我
是李君通家子弟膺問之融曰先君孔子與君先人李
老君同德比義而相師友則融與君累世通家為北海
相立學校表顯儒術雖一介之善莫不加禮座上客常
滿樽中酒不空薦達賢士多所奬進海内英俊皆信服
之(後漢史)
聖者子孫孔僖魯人帝幸魯祠孔子於闕里及七十二
弟子作六代之樂大會孔氏男子二十以上者六十二
人帝謂孔僖曰今日之會寧於卿宗有光榮乎對曰云
云至於光榮非所敢承帝大笑曰非聖者子孫焉有斯
言乎拜僖郎中
以儒素顯孔安國字安國以儒素顯歴尚書左右僕射
(晉史)
神君孔奂字休文仕梁除晉陵太守清白自守秩俸分
贍孤寡號曰神君(南史)
撰五經正義孔穎達八歲就學誦記日千餘言闇記三
禮義宗善屬文通步歴大業初舉明經高第煬帝召天
下儒官集東都詔國子袐書學士與論議穎達為冠又
年最少老師宿儒恥出於其下初與顔師古撰五經義訓
凡百餘篇詔改為正義云
持笏碎蛇首皇朝孔道輔孔子四十五世孫舉進士為
寧州推官道士治真武像有蛇穿其前郡將帥其屬往
奠拜之道輔持笏碎蛇首而去一郡皆驚使契丹北主
酌以大巵曰天寒飲此可以致和氣道輔曰不和固無
害除右諫議大夫御史中丞
父子兄弟齊名孔平仲舉進士當徽宗即位召為戶部
外郎出使陜西帥鄜延環慶皇朝以文章名世父子
兄弟齊名者甚衆若三蘇三劉三沈三孔則其章章尤
著者也
鞏
甸内侯左𫝊周卿士鞏簡公甸内侯也晉有鞏朔漢有
侍中鞏攸陽翟皇戶部郎中鞏弘武
項
八歲服孔子左𫝊云滅項公羊曰為齊桓公所滅子孫
以國為姓項託八歲服孔子項燕下相人為楚將子梁
梁兄子籍號西楚霸王項他項伯項襄並籍之族漢初
並封賜姓劉氏
史
直哉如矢論語曰直哉史魚邦有道如矢邦無道如矢
晉多君子史趙曰亥有二首六身下二如身是其日數
也魯使者在晉歸語季武曰晉未可媮也有趙孟以
為大夫有史趙師曠而咨度焉其多君子也(左襄公三十年)
趙&KR0008;卜救鄭晉趙鞅卜救鄭占諸史趙史墨史龜史龜
曰是謂沈陽可以興兵利以伐姜(左哀公九年)
活千餘人史弼字公謙出為平原相詔書下舉鉤黨弼
獨無所上濟活者千餘人遷河東太守被詔當舉孝廉
知多權貴請託廼豫勑斷絶書屬(後漢史)
好讀兵書史萬歲少英武驍健若飛好讀兵書在隋以
平尉遲迴之功拜上大將軍前後七百餘戰轉鬭千里
破諸夷三十餘部於是勒石頌美餘德(北史)
紀
南金東箭紀瞻字思遠少以方直知名舉秀才召拜尚
書郎才兼文武朝廷稱其忠量雅正卧護六軍明帝嘗
獨引瞻於廣室慨然憂天下曰社稷之臣今無復十人
如何因屈指曰君便其一乃南金東箭世胄高門望重
縉紳官成名立(晉史)
是
忠亮公正是儀字子羽本姓氏孔融嘲儀言氏字民無
上可改為是遂改焉忠亮公正之士輔太子為傅盡忠
動輒規諫事上勤與人恭拯贍貧困家無儲蓄時時有
所進達未嘗言人之短拜尚書僕射(吳志)
米
寳月觀賦米黻字元章少負英聲前軰鉅公皆器重之
東坡先生尺牘有云嶺海八年念吾元章邁往凌雲之
氣清雄絶俗之文超邁入神之字何時見之以洗瘴毒
今真見之兒子於何處得寳月觀賦琅然誦之老夫卧
聽未半蹶然而起恨二十年相從知元章不盡此賦當
過古人不論今世也公當有大名不勞我軰說也
禰
鷙鳥不如一鶚禰衡字正平尚氣剛傲矯時慢物嘗隂
懷一刺既而無所之適至於刺字漫滅孔融薦之曰鷙
鳥累百不如一鶚使衡立朝必有可觀(後漢史)
李
藏室之史老子姓李名耳字伯陽諡曰𣆀周守藏室之
史也孔子問禮於老子著書言道德之意五千餘言
學帝王之術李斯楚上蔡人也從荀卿學帝王之術西
說秦王以為丞相下禁書之令(並史記)
飛將軍李廣隴西成紀人才氣天下無雙文帝曰惜廣
不逢時令高祖世萬戶侯豈足道哉廣行無部伍行陣
人人自便不擊刁斗莫府省約文書匈奴號曰飛將軍
結髮與匈奴大小七十餘戰以石為虎射之没矢太史
公曰李將軍悛悛如鄙人口不能道辭及死之日天下
知與不知皆為盡哀諺曰桃李不言下自成蹊(史記)
協律都尉李延年女弟得幸號李夫人延年善歌為新
變聲為協律都尉(前佞幸𫝊)
有國士風李陵字少卿所將皆荆楚勇士竒才劒客力
拒虎射命中願得自當一隊持步卒五千深揉戎馬之
地矢盡而降司馬遷以為有國士之風雖古名將不過
也(前本𫝊)
可以語孫吳李靖字藥師嘗謂所親曰丈夫遭遇要當
以功名取富貴何至作章句儒其舅韓擒虎每與論兵
輒歎曰可與語孫吳者非斯人尚誰哉(唐史)
賢長城李勣字懋功本姓徐氏高陽賜姓附屬籍治并
州十六年以威肅聞帝嘗曰煬帝不擇人守邊勞中國
築長城以備虜今我遣勣守并突厥不敢南賢長城遠
矣勣既忠力帝謂可托大事嘗暴疾醫曰用鬚灰可治
帝乃自剪鬚以和藥及愈入謝頓首流血帝曰吾為社
稷計何謝為後畱宴顧曰朕思屬幼孤無易公者公昔
不遺李密豈負朕哉太宗時畫像凌煙閣帝自序之
一言訂千金李大亮有文武才略高祖入關大亮自歸
授土門令擢金州司馬貞觀初嘗有臺使見名鷹諷大
亮獻之大亮密表曰陛下絶畋獵久矣而使者求鷹信
陛下意耶乃乖昔旨如其擅求是使非其才太宗報書
曰有臣如此朕何憂古人以一言之重訂千金今賜胡
瓶一維叵羅千鎰乃朕所自御又賜荀悦漢紀曰悦議論
深博極為政之體公宜繹味之
三世掌制誥李安期百藥子也亦七歲能屬文對高宗
曰比見公卿有所薦進皆劾為朋黨所以人人爭噤嘿
以避謗若陛下忘其親讐惟才是用誰敢不竭忠以聞
數預决國事自德林至安期三世皆掌制誥
景星鳳凰李渤刻志於學隠廬山久之徙少室元和初
李巽韋况交章薦之詔以右拾遺召渤謝不拜洛陽令
韓愈遺書曰朝廷士引頸東望若景星鳳凰争先覩之
為快渤心善其言
夢人遺雙筆李嶠字巨山為兒時夢人遺雙筆自是有
文辭十五通經二十擢進士第舉制策甲科後遷給事
中再召為鳳閣舍人
判不可移李元紘本姓丙氏賜姓李氏為雍州司戶時
太平公主勢震天下嘗與民競碾磑元紘還之民長史
驚趣改之元紘大署判後曰南山可移判不可移
為宗臣表李勉少貧與諸生共逆旅諸生疾死出白金
曰左右無知者幸君以此為葬餘則取之勉諾既葬密
置金棺下後其家謁勉共啓出金付之所得俸賜盡咨
親黨在朝鯁亮廉介為宗臣表拜嶺南節度使加平章
事
戰功第一李光弼嚴毅沈果有大略寳應元年進封臨
淮郡王光弼用兵謀定而後戰能以少覆衆治師訓整
天下服其威名軍中指顧諸將不敢仰視初與郭子儀
齊名世稱李郭而戰功推為中興第一其代子儀朔方
也營壘士卒麾幟無所更而光弼一號令之氣色乃益
精明云
時稱得人李吉甫字洪憲自翰林學士為中書侍郎平
章事吉甫謂裴垍曰朝廷後進罕所接識君有精鑒願
悉為我言之垍取筆疏三十餘人數月之間選用略盡
當時翕然稱吉甫為得人吉甫居安邑里(時號安邑李丞相)
搜次君臣成敗李絳擢進士宏辭補渭南尉拜監察御
史元和二年授翰林學士知制誥帝欲庶幾二祖風烈
絳曰陛下誠能正身勵已尊道德遠邪佞帝曰美哉斯
言朕將書諸紳詔絳與白居易等搜次君臣成敗五十
種為連屏張便坐帝每閱視
上丹扆箴李德裕字文饒吉甫子也力學有大節以蔭
補校書郎擢翰林學士凡號令大典冊皆更其手數召
見賚奬優宰潤州南方信禨祥雖父母厲疾子棄不敢
養德裕諭以孝慈大倫之義帝數游幸德裕上丹扆六
箴詔厚謝其意徙劒南西川乃建籌邊樓又請甲人弓
人弩人分戍諸處率戶二百取一人使習戰緩則農急
則戰謂之雄邊子弟總十一軍以制諸賊於是二邊寖
懼
文名天下李邕字泰和既冠見李嶠自言讀書未徧願
一見袐書嶠曰祕閣萬卷豈時日能習邪固請乃假之
未幾辭去嶠驚試問奥篇隠帙了辨如響嶠薦為内史
拜侍御史帝封泰山還詔獻辭賦帝悦邕早有名重義
入朝人間𫝊其眉目怪異至阡陌聚觀後生望風門巷
填隘文名天下時稱李北海
竹溪六逸李白字太白白之生母夢長庚星因以命之
十歲通詩書蘇頲異之謂學可比相如輕財重施好擊
劒與孔巢父等居徂來山號竹溪六逸天寳初至長安
賀知章見其文歎曰子謫仙人也言於玄宗召見金鑾
殿論當世事奏頌一篇帝賜食親為調羹有詔供奉翰
林白與其徒醉于市帝坐沉香亭子意有所感欲得白
為樂章召入白已醉使力士脱鞾力士恥之白驁放與
知章等八人為酒八仙白浮游四方嘗乘月與崔宗之
自采石至金陵著宫錦袍坐舟中旁若無人
時政記進御李昉字明遠太平興國元年除參知政事
拜平章事太宗嘗語輔臣曰朕何如唐太宗皆曰陛下
堯舜之主也何太宗之足云昉獨無言徐誦白居易詩
云怨女三千放出宫死囚四百來歸獄太宗拱手曰朕
不及也昉請復時政記先進御然後付史館時政記進
御自昉始也(皇朝)
舉進士第一李廸少從柳開學為古文開曰此公輔器
也舉進士第一除將作監丞通判徐州天禧元年拜給
事中參知政事東宫建以廸為太子少傅後拜同平章
事集賢殿大學士
藏書山房李常字公擇遷禮部侍郎後改兵部尚書出
知鄧州徙成都府常少讀書於廬山五老峰白石菴之
僧舍書幾萬卷常既貴思欲遺後之學者乃藏之山中
時人目其居曰李氏藏書山房而蘇軾為記其事云
兄子妻之李清臣少孤事母兄孝友自力學問韓琦以
其兄之子妻之皇祐中舉進士治平中舉制科後以資
政大學士知大名府
錦繡萬花谷續集卷二十八
