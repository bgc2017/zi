錦繡萬花谷續集卷二十五
類姓
曾
能通孝道曾參字子輿孔子以為能通孝道故授之業
作孝經(史記)
年十二能文皇朝曾鞏字子固生而警敏年十二能文
及冠遊太學歐陽修見其文而竒之自是名聞天下舉
進士歴知齊襄洪福明亳滄州進職直龍圖閣手詔中
書曰五朝史事宜付曾鞏遂以為史館脩撰試中書舍
人鞏平生嗜書家藏至二萬餘卷手自讐對雖白首不
倦有文集曰元豐類藁五十卷
進紹述之說曾布字子宣幼孤學于其兄鞏舉進士王
安石執政薦之因上書召見論事合意遂除崇政殿說
書遷集賢校理檢正中書六房公事新法青苗助役皆
布與吕惠卿建議徽宗立拜右僕射天下事多决於布
布獨當國漸進紹述之說
曾孫俱登科曾肇字子開舉進士元祐初擢起居舍人
拜中書舍人兄布拜相以親嫌而出曾孫㬇炎俱登科
取條目置坐側曾公亮字明仲父會集英殿脩撰公亮
以父任為大理評事舉進士後拜翰林學士知三班院
三班吏世所賤薄老胥抱文書升堂取判者高下在口
異時長官漫不省察僅占名而已公亮盡取前後條目
置坐側案以從事吏束手無能為後至者皆莫能易也
嘉祐六年拜吏部侍郎同中書門下平章事集賢殿大
學士熙寧初進封魯國公
寧
東溼寧成穰人也好氣為人小吏必陵其長吏為人上
操下如束溼薪(史記酷吏𫝊)
應
三入承明廬應璩字休璉作詩云問我何功德三入承
明廬(文章錄)
軒冕相襲應貞字吉甫自漢至魏世以文章顯軒冕相
襲為郡盛族舉高第頻歴顯位遷給事為太子中庶子
(文苑)
滕
有文武才滕撫為涿令有文武才用太守以其能委任
郡職兼領六縣風政脩明流愛於人道不拾遺後朝廷
博求將帥三公舉其有文武才拜九江都尉(後漢史)
為席屋待流民皇朝滕元發名甫中進士第三哲宗即
位除龍圖閣學士知鄆州徙真定又徙太原元發治邊
凛然威行西北號稱名帥淮東京東饑召城中富民與
約曰流民且至無以處之則疾疫起并祸汝矣吾得城
外廢營地欲為席屋以待之民曰諾為屋二千五百間
一夕而成流民至以次授地井竈器用皆具蓋活五萬
人
凌
有國士之風凌綂字公績父操輕俠有膽氣每征伐常
冠軍履鋒守永平長姦猾歛手凌雖在軍旅親賢接士
輕財重義有國士之風後拜偏將軍江表之虎臣也(吳志)
六印加劒皇朝凌策舉進士後知益州初策登第夢人
以六印加劒遺之其後官劒外者凡六人以為異策處
事精審所至有治迹
劉
御龍氏陶唐氏之後受封於劉裔孫劉累事夏后孔后
在夏為御龍氏在商為豕韋氏在周為唐杜氏杜伯子
隰叔奔晉為士氏孫士會適秦後歸晉其處者為劉氏
又周大夫食采於劉亦為劉氏康公獻公其後也士會
之後周末家於魏又徙豐沛至豐公生煓字執嘉生漢
高祖(姓纂)
號奉春君劉敬齊人也脫輓輅見高帝勸帝都關中乃
賜劉姓氏拜為郎中號奉春君往匈奴結和親約(史記)
鴻寳苑袐書劉向字子政本名更生年十二以父德任
為輦郎以行脩飭擢為諫大夫通逹能屬文辭獻淮南
枕中鴻寳苑祕書受榖梁春秋講論五經於石渠蕭望
之薦其宗室忠直明經有行擢為散騎宗正數奏封事
著洪範論發明大𫝊著天人之應
領校袐書劉歆字子駿與父向領校祕書講六藝𫝊記
諸子詩賦數術方技無所不究復領五經卒父前業父
子俱好古博見強志
著崇遜論劉實博通古今行無瑕玷累歴吏部郎以世
多進趨著崇遜論以矯之後策拜司空遷太保太傅
朝野所式劉毅字仲雄太守杜恕請為功曹沙汰郡吏
百餘人語曰但聞劉功曹不聞杜府君遷尚書左僕射
言議切直無所曲撓為朝野之所式瞻以峭直故不至
公輔贈儀同三司子暾
三臺清肅劉暾正直有父風為左丞正色立朝三臺清
肅
枕戈待旦劉琨字越石加大將軍都督并幽冀三州少
與祖逖為友聞逖被用曰吾枕戈待旦志梟逆虜常恐
祖生先吾着鞭在晉陽為胡騎所圍乃乘月登樓清嘯
中夜奏胡笳賊棄圍而走
澤中堇生劉殷曾祖母王氏盛冬思堇殷慟哭澤中有
堇生焉又夢西籬下有粟掘得十五鍾銘曰七年粟百
石以賜孝子劉殷
北府兵劉牢之字道堅沈毅多計畫謝玄以為參軍攻
苻堅百戰百勝號為北府兵(並晉史)
目覽訟手答書劉穆之字道和武帝北伐轉穆之左僕
射領監軍穆之内總朝政外供軍旅决斷如流事無壅
滯賓客輻輳求訴百端内外諮稟盈階滿室目覽詞訟
手答牋書耳行聽受口並酬應不相參涉悉皆贍舉(南史)
領國史三十年劉子玄名知幾行年十二授左氏踰年
遂通覽羣史與兄知柔俱以善文詞知名擢進士第領
國史三十年官雖徙職常如舊後帝詔河南就家寫史
通讀之稱善(唐史)
詩有神物護持劉禹錫字夢得擢進士第登博學宏詞
科王叔文每稱有宰相器叔文引與議禁中所言必從
憲宗立斥朗州司馬作竹枝辭十餘篇武陵夷俚悉歌
之召還又作玄都觀看花君子詩語譏忿當路者不喜
作詩晩節尤精居易嘗推言其詩在處應有神物護持
作冰柱雪車詩劉义亦一節士不能俛仰貴人常穿屐
破衣聞韓愈接天下士步歸之作冰柱雪車二詩出盧
仝孟郊右
過古晁董劉蕡明春秋能言古興亡事浩然有救世意
擢進士第後舉賢良方正能直言極諫對策是時第策
官見蕡對嗟伏以為過古晁董而畏中官不敢取士人
讀其詞至感慨流涕(並唐史)
風骨秀異劉温叟世為名家父岳後唐太常卿温叟十
歲善屬文工楷隷岳常語家人曰吾兒風骨秀異所不
知者夀耳今世難未息得與老夫偕為温洛之叟足矣
故名之曰温叟
一揮九制劉敞舉進士甲科召試集賢院判尚書考功
博聞彊記治平中判太常寺英宗曰如劉敞者豈易得
哉出知汝州敞為文敏贍在西掖時一日追封皇子公
十九人敞將下直為之立馬却坐一揮九制文辭典雅
各得其體
彊記博聞劉恕字道原涣之子少穎悟俊拔讀書過目
即能成誦年四歲坐客有言孔子無兄弟者恕在旁即
應聲曰以其兄之子妻之一坐驚異年十八試經義說
書皆第一釋褐為鉅鹿簿遷和州令恕為人彊記博聞
於書無所不覽有史學司馬光脩資治通鑑奏請同編
脩恕於魏晉以後事尤能詳考證前史差謬光悉委而
取决焉
死節不為敵用劉韐字仲淹建之崇安人中進士第金
人來攻拜韐河北路制置使未行拜河北河東宣撫副
使敵渡河除提舉京城四壁守禦使敵騎薄城公言宜
有以紓目前而為後圖者宰相謂公沮國搖民城陷宰
相紿以割地遣公往敵以韓正館之于城南夀聖院正
言國相尼堪知公名欲用公公曰偷生以事二姓死不
為也高宗即位詔曰劉韐死節不為敵用贈特進資政
殿大學士諡忠顯
一紙書劉弘有幹略政事之才為荆州刺史每有興廢
手書守相丁寧欵密人爭赴咸曰得劉公一紙賢於十
部從事(晉史)
錦繡萬花谷續集卷二十五
