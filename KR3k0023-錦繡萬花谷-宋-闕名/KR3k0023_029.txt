錦繡萬花谷前集卷二十九
浮圖名議
佛生阿舍經昔晉宋周隋等十餘家書並云佛生周莊
王七年魯莊公七年癸巳歲四月八日常星不見至匡
王五年七十九歲死於拘尸那城雙林木下葬於回鹿
山又魚豢魏略曰佛生天竺城下臨猊國王父曰屑頭
邪母曰莫邪好誕之徒改曰佛父净梵王母曰摩邪且
摩邪自是高祖非也(老子化胡經八學士議)
夢金人漢明帝夢金人長丈餘飛空而下訪之羣臣𫝊
毅曰西域之神其名曰佛今陛下所夢將是乎乃使郎
中蔡愔等往天竺尋訪佛名由是化流中國(後漢)
獅子吼釋迦初生分手指天地作獅子吼放大光明
三十二相佛九十日在叨利天為世說法時優填王思
佛請目連運神通攝匠人俾雕佛像只雕得三十二相
為什麽梵音相雕不得南泉王老師云(並傳燈錄)
八十種好佛者有大神力身紫金色三十二相八十種
好六通清澈前知無窮却睹無極(菩薩本經)
八處平滿十住論云佛身七處平滿謂兩手兩肩兩足
及額又佛地經曰佛表裏八處平滿三峯滿齊如等色
好(初學記)
瞿曇坡詩云坐令魯叟作瞿曇(謂佛也)
竺僊貫休詩夜雨山草濕爽籟雜枯木閒吟竺僊偈清
絶過於玉
菩提薩埵梵語菩提此云覺梵語薩埵此云有情言菩
薩者本云菩提薩埵欲簡於稱呼故省文言菩薩此云
覺有情也凡有生皆有情菩薩乃有情之中覺者耳佛
有覺性而無情菩薩亦未免有情故謂之覺有情
阿耨多羅三藐三菩提梵云阿此云無梵語耨多羅此
云上梵語三此云正梵語藐此云等梵語菩提此云覺
是阿耨多羅三藐三菩提者乃無上正等正覺謂無上
真性也
涅槃梵語涅槃此云無為楞嚴經云乃不生不死之地
一切修行之所依歸佛說施燈文云願一切衆生皆得
涅槃微妙光明世人誤認以為死大非也
波羅密多梵經云波羅密多此云到彼岸彼岸者西土
俗以設諭諸佛地謂之彼岸衆生輪回作業之地如在
海中謂之此岸則佛地所以謂之彼岸(並心經注)
毗盧遮那梵經云毗盧遮那華言是種種光明遍照(出道)
(院集)
净名毗耶維摩經云毗耶離城中有長老名維摩詰(維摩)
(詰華言是净名也本經注)
净名體用净者本體也名者迹用也從本體起迹用從
迹用歸本體體用不二本迹非殊也此維摩詰所以立
名也(諸方廣語)
正法眼藏五祖弘忍夜召六祖惠能告曰佛以無上微
妙秘密圓明真實正法眼藏付迦葉展轉至達摩以至
於吾今以法寳及所傳袈裟付與汝(傳燈錄)
五分法身五分法身所謂戒定慧解脱解脱知見此五
者皆以超出五隂故戒超色隂定超受隂慧超想隂解
脱超行隂解脱知見超識隂(王介甫金陵語錄)
三句正見一函盖乾坤句二隨波逐浪句三截斷衆流
句體中玄即函盖乾坤句句中玄即隨波逐浪句玄中
玄即截斷衆流句此三玄法門是佛祖正見學人但入
得一玄已具正見若不達此三玄别有悞解皆是邪見
(語錄)
戒定慧法要有三曰戒定慧戒生定定生慧慧生八萬
四千法門是三者迭為用若次第言之則定為慧因戒
為定根根植則苖荗因為果樹樹培則果滿無因求滿
猶夢果也無根求茂猶揠苖也雖以一切種智攝三界
必先用戒菩薩以六波羅蜜化四方不能捨律律之用
不可思量(文粹白居易文)又唐宣宗問弘辯禪師何名戒定慧
師曰防非止惡謂之戒六根涉境心不隨緣謂之定心
境俱空照覽無礙謂之慧(傳燈錄)
律法禪白居易問惟寬禪師既為禪師法何以說法師
曰無上菩提被於身為律說於口為法行於心為禪應
用者三其致一也譬如江湖淮漢在處立名名雖不一
水則無二
六通華嚴經一天眼二天耳三地心四宿命五神足六
漏盡
五禪禪有五有凡夫禪有外道禪有小乘禪有大乘禪
有最上乘禪
五藴五隂謂色受想行識也色謂色身有形或黃或白
是也受謂一切受苦受樂受用是也想謂一切思念是
也行謂所行之事識謂曉解世間事五藴即五隂(並晁迥道)
(院集)
六塵六入色聲香味觸法謂之六塵眼入色耳入聲鼻
入香舌入味身入觸意入法謂之六入(文選頭陀寺碑)
色隂楞嚴經云如人以目觀晴空惟一晴空迥無所有
其人無故目瞪發勞則虚空别見狂華非從空來非從
目出若空來者還從空入若有出入即非虛空若非虛
空自不容其華相起滅若從目出還從目入既從目出
當合有見若有見者既云空華旋合見眼若無見者出
既翳空旋當翳眼是故當知色隂虛妄
受隂如人以手於空相摩妄生澁滑冷熱諸相是諸幻
觸不從空來不從掌出若從空來既能觸掌何不觸身
若從掌出應非待合要名為觸當知受隂虛妄
想隂如人談酸梅口中水出思蹋懸崖足心酸澁如是
假說不從梅生非從口入若梅生者梅合自淡何待人
說若從口入自合知聞何須待耳若獨耳聞此水何不
耳中而出想躡懸崖與說想類是故知想隂虛妄
行隂譬如暴流波浪相瀆前際後際不相踰越如是流
性不因空生不因水有若因空生則無盡虛空成無盡
流若因水有則此暴流性即非水是故當知行隂虛妄
識隂如人取頻伽鉼塞其兩孔滿中擎空千里遠行用
餉他國如是虛空非彼方來非此方入若彼方來則本
瓶中取去水地應是少虛空若此方入則開孔倒瓶應
是空出是故當知識隂虛妄
眼入如人目睛瞪發勞相因明暗二種妄塵發見當知
是見非明暗來非於根出不於空生若從明來暗即隨
滅應非見暗若從暗來明即隨滅應無覺明若從根生
必無明暗若於空出前矚塵象歸當見根是故當知眼
入虛妄
耳入如人兩手争塞其耳頭中作聲動静兩種妄塵發
聞是聞非動静來非於根出不於空生若從静來動即
隨滅應非聞動若從動來静即隨滅應無覺静若從根
生必無動静若從空出有聞成性即非空出是故當知
耳入虛妄
鼻入如人急搐其鼻耳中聞其冷氣觸目觸分别通塞
通塞二種妄塵發聞畢竟無體是聞非通塞來非於根
出不於根出不於空生若從通來塞聞即滅如因塞有
通則無聞若從根生必無通塞若從空出自當回齅汝
鼻是故當知鼻入虚妄
舌入如人以舌䑛物熟䑛令勞其人若病則有苦味無
病之人微有甜味舌根不動之時淡性常在甜苦二塵
畢竟無體非因淡有非因根出不於空生若從苦來淡
則知滅若從淡來甜則知亡若從舌生必無甜淡若從
虚空自味非汝口知是故當知舌入虛妄
身入如人以冷手觸於熱手若冷勢多於熱者從冷若
熱勢勝於冷者成熱離合二種妄塵發見離合二塵畢
竟無體非離合來非違順有不於根出又非空生若合
時來離當已滅若從根出必無離合必於空出空自覺
知何關汝入是故當知身入虚妄
意入如人倦勞則眠睡熟則悟覽塵斯憶失憶為妄是
其顛倒生任異滅生滅二塵畢竟無體非寤寐來非生
滅有不於根出亦非空生若從寤來寐即隨滅必生時
有滅滅即同生若從滅有生生即無滅若從根出寤寐
二相隨身開合同於空化若從空生自是空知何關汝
入是故當知意入虚妄(並楞嚴經)
十二處色與見二處聽與聲二處嗅與香二處嘗與味
二處身與觸二處意與法二處十二處俱虛妄有相因
緣非自然
十八界眼所見之處耳所聞之處鼻所嗅之處舌所味
之處身所觸之處意所思之處謂之六根界色聲香味
觸法所在謂之六塵界眼識色處謂之眼識界耳聞聲
處謂之耳識界并鼻識界舌識界身識界意識界謂之
六識界總謂之十八界(龍舒心經)
十二類因動有聲因聲有色因色有香因香有觸因觸
有味因味有法六亂妄想成業性故十二區分由此輪
轉是故十二變為一旋復成此輪轉故有卵生濕生胎
生化生有色無色有想無想若非有色若非無色若非
有想若非無想(楞嚴經)
十六觀門唐宣宗問弘辯禪師令人念佛如何對曰如
來出世為天人師隨根噐而說法為上根者開最上乘
頓悟至理中下者未能頓曉是以佛為韋提希權開十
六觀門令念佛生於極樂(傳燈錄)
十六觀禪圭峯禪源序曰念佛求生净土亦須修十六
觀禪(金陵語錄)
八風寳積經及大毗婆沙論以利衰毁譽稱譏苦樂為
八風寒山子詩八風吹不動山谷詩八風吹得行(詩注)又
得可意事名利失可意事名衰不見前排撥名毁不見
前讃美為譽現前讃美為稱見前排撥名譏逼迫聲心
名苦悦適心意為樂(要覽)
四諦苦集滅道是也苦謂一切生老病死之類集謂一
切聚集骨肉財帛之類滅謂壞滅道謂修行類此名四
諦謂其理審諦非徒說也經云見苦斷集因滅修道(龍舒)
(心注)(經)
五濁劫濁見濁煩惱濁衆生濁命濁(彌陀經)
五蓋貪欲瞋恚癡眠調戲疑侮(文選)
十身自身衆生身國士身業報身聲聞圓覺菩薩智法
虚空等身(古禪師語錄)
三昩道家云貞一儒者云致一釋氏云三昧其義通也
言一即有二逐至於三言三即昧在其間反覆存之而
已(佛言雜記)
三有欲有色有無色有有者何謂一切有漏法是佛言
若業能令後生相續是有又云生滅故名有墮苦集諦
中是有(婆沙論)
三藏謂經律論三者總名(六帖)
七衆謂比丘比丘尼式义摩那沙彌室羅末尼此出家
五衆優婆塞優婆夷此在家二種此七衆也
三衣一僧伽梨即大衣也二欝多羅僧即七條也三安
陀會即五條也此是三衣若呼七條褊衫裙為三衣悞
也
四大我今此身四大和合所謂毛髮爪齒皮肉筋骨腦
髓垢色皆歸於地唾涕膿血涎沫津液痰淚精氣大小
便利皆歸於水煖氣歸火動静歸風四大各離今者妄
身當在何處(圓覺經)
七寳身報恩經云人生世間禍福從口生當護於口甚
於猛火猛火能燒一世惡口能燒無數世猛火燒世間
財惡口燒七聖財口舌皆鑿身之斧也七聖財謂一信
二精進三戒四慚愧五聞捨六忍辱七定慧七者能資
用成佛故名財
七支業謂三身業四口業
三法門體中玄句中玄玄中玄
三摩提一切禪定攝心皆云三摩提秦言正心行處謂
是心從無始以來縈曲百端得是正心行處心則端直
如蛇入竹筒内
四歡喜法一儉素歡喜能引少欲樂二積集梵行歡喜
能引遠離樂三無悔歡喜能引三摩地樂四樂斷樂修
歡喜能引三菩提樂(要覽)
四無量心慈悲喜捨是無量心授與饒益是慈相除去
衰損是悲相慶慰得捨是喜相忌壞平等是捨相
六波羅蜜一布施二持戒三忍辱四精進五禪定六智
慧布施以廣義持戒以守信忍辱以為謙精進以思敬
禪定以守静智慧以通理又謂之六度(文選頭陀碑)
三身四智六祖謂智通曰三身者清净法身汝之性也
圓滿報身汝之智也千百億化身汝之行也若悟三身
即名四智大圓鏡智平等性智妙觀察智所作智(傳燈錄)
三業四威儀如來以身口意三業難調伏也净尸羅以
息其内行住坐卧四威儀攝善心也明布薩以照其外
故曰波羅提木叉是汝之師(文粹顔魯公文)
三萬六千偈沙門支法領從于闐國得華嚴三萬六千
偈(隋經)
三千威儀八萬細行六祖云夫沙門者具三千威儀八
萬細行(傳燈錄)
妙喜國佛言有國名妙喜維摩詰於彼國寂没而來此
生也
般若梵語云般若此云智慧也
般若航清凉禪師云夫般若者苦海之慈航昏衢之巨
燭也(杜詩注)
飛錫掛錫釋子云遊行僧為飛錫安住僧為掛錫(釋氏要覽)
忘心一念離真皆為妄想一念計生死即落諸魔一念
起諸見即若外道凡人皆逐境生心若欲無境當忘其
心心妄則境空境空則妄滅若見善相諸佛來迎亦無
心隨去若見惡相種種現前亦無畏心但自妄心同於
法界便得自在
着相心即是佛佛即是心更無别佛亦無别心今人不
悟此心向外造惡枉受輪廻着相修善枉受勞苦不如
認取即心若不直下無心累劫修行終不成道供養十
方諸佛不如供養一無心人無心者一切無心也亦無
别心之體内外有如木石不動不轉内外如空虛不動
妄念便證菩提(黃蘖示要論)
聲聞因聲得教謂之聲聞但不了自心於聲教上起解
或因神通或因端相語言運動聞有菩提湼槃三阿僧
祇劫修成佛者皆屬聲聞因聲聞道謂之聲聞(傳燈錄)又
諸佛聖教聲聞為上首從師友所聞展轉修證小行小
果故名聲聞(要覽)
緣覺因聲教而悟者名聲聞觀因緣而悟者名緣覺
貍奴白姑池州甘贄行者將錢三貫入僧堂云請上堂
施財上座云財施無盡法施無窮甘云恁麽道争得某
錢却將去與南泉和尚設粥云請和尚念誦南泉云甘
贄行者設粥請大衆為貍奴白姑念摩訶般若波羅蜜
甘乃禮拜僧問南泉貍奴白姑不知有師三世諸佛不
知有師曰未入鹿苑猶較些子(傳燈錄)
在家出家有問佛在家白衣能修福德善根勝出家否
佛言我於此則不定若出家不修善根不如在家若在
家能修善根則勝出家(要覽)
象迹蜂歌下壓象迹歡喜之地上接蜂歌莊嚴之境(段成)
(式愬像記)
正因起信論云離言說法佛說三乘十二分教了無交
涉所以佛祖不立文字以心傳心有僧辭上座云某甲
親附上座三年正因中也未曾聞一字曰若是正因一
字也無(傳燈錄)
正位呼為正位猶如至尊指斥乘輿者尚獲罪何况正
位而欲擬議論辨
白牛車法達念法華經三千部禮祖不投地六祖曰心
迷法華轉心悟轉法華誦久不明已與人作讎家無念
念即正有念念成邪有無俱不計長御白牛車法達問
經說三車大牛車與白牛車如何區别祖曰汝自迷背
不如坐却白牛車更於門外覓三車(傳燈錄)
鸚鵡車設有人道得言語尖新語中旨趣都緫不知必
無實行只謂之鸚鵡車可也(古禪師語錄)
阿蘭若蘭若梵言阿蘭若唐書無净四分律云空静處
菩薩名論云閒静處知度論云遠離處小異大同(釋氏要覽)
祗樹園祗洹林樹名梵云祗陁洹此云戰勝即太子名
須達長者施園祗陁太子施樹為佛說法之處故後人
曰祗園(金剛經注)
叢林梵語貧婆此云叢林譬如大樹叢叢故僧聚處得
名叢林(祖庭事苑)
禁苑昔西域國有禁樹生果果中有一女子王收為妃
女乃以苑地施佛為伽藍故曰禁苑
寳坊給孤長者布黃金地為伽藍故寺宇號為寳坊(並雞)
(跖集)
不住色布施所謂不住色布施不住聲香味觸法布施
如是布施不住於相其福德不可思量
不住法布施若菩薩心住於法而行布施如人入暗則
無所見若菩薩心不住法而行布施如人有目光明照
見種種色(並金剛經)
白骨觀優婆尼沙陁語曰白骨微塵歸於空虛謂之白
骨觀(楞嚴經)
大願船净土傳云菩薩乘大願船住生死海就此世界
呼引衆生上大願船如是送至西方如有往者無不得
生
優婆塞梵語也又云鄔波索迦秦言善宿男唐言近事
男亦云青信士
優婆夷梵語云夷即女聲字也又云鄔婆斯迦名義同
前
苾芻是西天草名體性柔軟引蔓傍布馨香遠聞能療
疼不背日光喻出家人
僧梵語云僧伽唐言衆僧史略云凡四人以上名僧今
一人亦稱僧蓋從衆之名也亦如萬二千五百人為軍
一人亦稱軍也
沙門梵云沙迦滿曩又沙門那或云桑門唐言勤息秦
譯云勤行又云善覺
沙彌落髮後稱沙彌也華言為息慈謂安息在慈悲之
地又謂息惡行慈也
比丘梵語云比丘秦言乞士謂上於諸佛乞法資益惠
命下於施主乞食資益色身
上人有過能自改名上人内有德智外有勝行在人之
上名上人
闍梨梵語云阿闍梨耶唐云軌範今稱闍梨盖梵音訛
略也又云阿闍梨夜隋云正行能糾正弟子行故
頭陀梵語云杜多漢言抖擻謂三毒如塵坌真心此人
能振撣除去古今訛稱頭陀又抖擻貪慾嗔癡三界内
外不敢不捨名杜多
田相衣佛住王舍城經行見稻田畦畔語阿難云諸佛
衣相如是從今依此作衣相記云田畦貯水生長嘉苖
法衣之田潤以四利之水增其三善之苖以養法身自
惠命也
尼師壇坐具也梵語云尼師壇又云尼師但那此云隨
坐衣唐言坐具也(並要覽)
鹿苑在羅柰國佛成道初轉法輪處也
雞園在摩竭陀國無憂王造小舟大衆出家寺也佛滅
後衆多名德比丘皆住雞園
鴈塔昔有比丘見羣鴈飛翔忽有一鴈投下自殞衆曰
此鴈垂戒宜旌彼德於是瘞鴈建塔(西域記)
鴈堂毗舍離於大林為佛作堂形如鴈子一切具足(要覽)
鷲嶺耆闍窟山中山形如鷲佛常居此中故號鷲嶺(出法)
(華經)
净土如來說從西方過十萬億佛土有世界號極樂以
無八苦十惡道故也其國名净土以無三毒五濁業故
也其佛號阿彌陀以夀無量願無量功德相好光明無
量故也(文粹白公文)
梵刹梵云刹瑟故此云竿今略名刹即幡柱也沙門得
一法者便當建幡告四遠(要覽)
金田或云金池即舍衛國給孤長者側布黃金買祗陁
太子園建精舍諸佛居之處也
法中象龍達摩傳曰波羅提法中龍象按智度論曰龍
象言其力大水行中龍力大陸行中象力大故負荷大
法者比之象龍(傳燈錄)
不撓魚鱉性維摩經云佛以四大海水入大毛孔不撓
魚鱉性彼大海本相如故又云取三千大千世界如陶
家輪着掌中擲過恒河沙國界之外其中人不覺不知
不使人有往來相(後漢楚王英𫝊)
西方真人東坡詠開元寺吳道子畫佛詩西方真人誰
所見衣被七寳從雙狻(謂佛也)
金栗如來發迹經云净名大士是往古金粟如來又祖
庭事苑維摩詰是金粟如來梵言維摩詰華言净名也
(李善文選注)
蒼天王介甫佛書語錄云哀莫哀於心死禪家所謂蒼
天蒼天
慈雲謂如來慈心如彼大雲隂(世界雞跖集)
伽藍梵語題云僧伽藍摩或云僧伽羅摩此云衆園園
者生植之所佛弟子㞐之取生植道本聖果之義也或
云毗阿羅此云遊止處(釋氏要覽)
招提梵語云招鬭提奢唐言四方僧物訛柘為招去鬭
奢留提故稱招提即今十方住持寺也
浮圖梵云浮圖此云聚相
盂蘭盆梵云盂蘭此云救倒懸盆則此方噐也華梵雙
舉自目連救母始也(要覽)
衣珠譬如人醉親友之家親友以珠繫衣内而其人不
覺貧困求乞後親友乃指示其珠後乃大富此喻衆人
自有佛而不知覺也徙去外求(法華經)
塵垢想相無塵識情為垢二俱遠離則法眼清明(楞嚴經)
不二法門文殊謂維摩詰曰何等是不二法門維摩詰
默然不應文殊曰善哉乃至無有文字言語是真入不
二法門也(文選頭陀寺碑注)
總持門秦少游長老疏語云往開大總持門以繼鑠迦
羅眼
甘露滅維摩經始在佛住力降魔得甘露滅覺道成
空覺觀為覺為動止為空為静空覺未嘗相離有動無
静有覺無空即成人見是凡夫法有静無動有空無覺
即成我見是三乘法(王介甫金陵語錄)
如來道院集本覺為如今覺為來故曰如來眺迥云
須菩提西域人凡稱人道高臘長呼為須菩提如中國
凡具道眼有可尊之德者號曰長老也(禪門規式)
舍利弗舍利子亦云舍利弗乃佛弟子名以其母眼似
舍利弗鳥之眼故因其母而立名或云舍利鳥則此間
所謂鶖鳥其眼圓因以舍利稱其母此言舍利子若曰
婦人舍利者之子也(龍舒心經注)
真妄如火世間諸相無所從來亦無所從去如鑚木火
出可以遍世界燒盡有形還歸於無若知妄為妄即妄
是真認妄為真雖真亦妄(荆公語錄)
罪障如債主王韶在熙河多殺伐晩年知洪州學佛一
日問長老祖心曰昔未聞道罪障固多今聞道矣罪障
滅乎心曰今有人貧負償及富貴而債主至其償乎否也
韶曰必還曰然則聞道矣奈債主不相放邪韶怏然不
悦未幾韶疽發於腦卒(東軒筆錄)
說法如謗佛人言如來有所說法即為謗佛不能解我
所說故須菩提菩提者無法可說是名說法
誦經有功宋武帝以王元謨北侵及魏救至元謨夜遁
蕭斌將斬之沈慶之諫止初元謨將見殺夢人告曰誦
觀世音千遍得免元謨誦千遍將刑忽傳停刑元魏盧
景裕兵敗繫獄志心誦經枷銷自脱當時又有負罪當
死夢沙門教誦經千遍臨刑刀折主者以聞赦之此經
號高王觀世音經後世奉佛者以此藉口也(學林)
阿毗曇梵語云阿毗曇此云論總言經律論
修多羅梵語修多羅此言經也(並釋氏要覽)
鉢塞數珠梵語鉢塞莫梁云數珠此是引接下根牽果
修業之具也
軍持净瓶梵語云軍持此云瓶常貯水隨身用以净手
也寄歸傳云軍持有二若甆瓦者是净用若銅鐡者是
濁用
檀那梵語陀那鉢底唐言施主稱檀那者即訛陀為壇
去鉢底故曰檀那也又稱檀越者謂此人行檀施能越
貧窮海故
吃栗多梵云吃栗多唐言賤人
伽陀梵言伽陀此言諷誦(祖庭事苑)
毗尼梵語毗尼藏此云律也(釋氏要覽)
佛初出家遊四城門佛初為太子年十四出遊東城門
天帝化為病兒乃回車又出南門天帝化為老人復愍
生壯不久又出西門天帝化為死人復念人有三苦又
出北門天帝化為沙門太子曰善哉唯是為快乃念道
清净不欲在家
阿育造塔錢鏐曰釋迦真身舍利塔見於明州鄞縣阿
育王所造八萬四千而此震但得十九之一也太宗命
取舍利禁中度開寳寺地造浮屠十一級以藏舍利上
謂近臣曰我曩世嘗親佛坐但未通宿命不能了了見
之矣(談苑)
鬼復為人人死則為鬼鬼且復為人隨所即善惡受報
還復無窮極也西方有佛其土大樂
净土極樂世界經云西方净土以七寳裝嚴無地獄餓
鬼禽畜以至蠕動之類常清净自然無一切雜穢故名
净土其人生蓮花中長生不老衣食宅宇隨意化成其
景序常春無復寒暑大受快樂無一切苦惱故名極樂
世界
慾界無禪有法師問鵝湖慾界無禪禪居色界此上憑
何而立師云法師只知慾界無禪不知禪界無慾(傳燈錄)
咽如琉琉三昧經曰佛咽喉如琉璃筒佛舌色如珊瑚
(初學記)
非非想釋迦於檀山中學非非想覺道成(傳燈錄)
律師法師禪師有人問惠海禪師云律師法師禪師何
者最勝師曰律師者啟毗尼之法藏傳受命之遺風秉
威儀行軌範三番羯麽作四果初因若非宿德白眉焉
敢造次法師者據獅子座瀉懸河辯啟鑿玄關開般若
妙門若非龍象蹴踏安敢當斯禪師者據其樞要直了
心源出没卷舒縱横應物頓見如來拔生死深根獲見
前三昧三學雖殊得意忘言一乘何異(諸方廣語)
狂慧乾慧佛祖是解悟人無正見只是學解謂之狂慧
亦非乾慧乾慧者悟得正見為無定水浸潤既非悟解
只認得生死垢心却成邪(古禪師語錄)
白馬負經造寺漢明帝天生僧摩騰竺法蘭自天竺至
以白馬負佛經又譯經四十二章傳于世乃立精舍以
居之今洛城白馬寺是也(法苑)
定慧止觀定有出定入定意非若止無所不定慧者見
微而已不若止觀無所不見故定慧為菩薩止觀為佛
(王介甫金陵語錄)
聲聞報化佛佛祖不立文字直指人心本來是佛若也
聞聲悟道故號聲聞(聲是言教也假饒歴劫修行只成報化佛終不成道報化佛非真佛)
(亦非說法者)
名相諸人被名相二字所惑聖凡名號三世諸佛八萬
法門百千三昧有佛有衆生總謂之名相只為諸人起
心動念妄有生滅妄有菩提涅槃便有出世間法不出
世間法妄起許多異見却同在鬼窟裏作活計諸人皆
會自己便是佛悟即是佛迷即是凡夫不假修行
佛心唐宣宗問弘辯禪師何為佛心對曰佛者西方之
語華言覺謂人有智慧覺照為心心者佛之别名有萬
千異號其體惟一心外無佛佛外無心(並古禪師語錄)
無位真人臨濟義玄禪師上堂云汝等諸人肉團上有
一無位真人汝若不識但問老僧有僧問師便打云無
位真人是什麽乾屎橛後雪峯聞乃曰臨濟大師白拈
賊
好箇佛殿古靈行脚回受業師遣執役一日澡浴命靈
去垢靈乃撫背曰好箇佛殿而佛不靈其師曰視之靈
曰佛雖不靈且能放光師曰汝行脚遇何人發言異常
靈曰蒙百丈和尚指箇歇處今欲報慈德耳乃舉唱門
風曰靈光獨耀迥脱塵根體露真常不拘文字心惟無
染本自圓成但離妄緣即如如佛其師於言下頓悟(並傳)
(燈錄)
涅槃妙心古禪師自論云空劫已來自己本名字方便
呼為正法眼藏涅槃妙心又呼為正國又呼為正位又
呼為沙門果
沙門果果者非因果之果非有非無非真非妄無生無
死無迷無悟不曾出世不入涅槃不曾生諸惡道亦不
曾為人亦不曾成物亦不曾為諸天常自無為湛然常
寂又曰從息心而成佛(傳燈錄)
小捨若廣修衆善有所希望聞法即空遂乃不着是謂
小捨如火獨在後不見坑穽(黃蘖示要論)
無為袁宏漢記佛者漢言覺也其精為沙門沙門者漢
言息也息欲去欲而歸於無為(後漢楚王英傳)
出家三緣第一為了自己輪回生死二為紹隆三寳三
為六道四生皆令解脱(古禪師語錄)
伊蒲塞饌後漢楚王英詣闕以縑贖罪詔報曰王好黃
老之言尚浮屠之教其還贖以助伊蒲塞桑門之饌(伊蒲)
(塞優婆塞也)
四恩大乘本生經恩有四種一父母二師長三國主四
施主
優曇華法華經云是人甚希有過於優曇華疏云優曇
華鉢名瑞應三千年一現現則金輪玉出
殼漏子洞山良价和尚將圓寂謂衆曰離此殼漏子向
什麽處與衆相見衆不對師儼然坐化
闍維茶毗天竺第九祖入滅衆以香油旃檀闍維真體
闍維即茶毗(傳燈錄)
波羅提木义華言則别解脱即戒所謂感果也諸善之
本以戒為根也
浮屠佛陀梵語佛陀或云浮屠或云部多或云母䭾或
云没陀皆是五天竺語楚夏並譯為覺今略稱佛也
五戒婆羅沙凡出家師已許之經旬月令其解息師乃
為受五戒名鄔波索迦此自創入佛法之基五戒謂一
不殺二不偷盜三不邪淫四不妄語五不飲酒大衆所
攝也師次為辨漫條方請阿梨為剃頭授十戒此名室
羅末尼又云有善男子欲求出家未得衣鉢欲依寺中
住者名畔頭陀波羅沙此方行者也
式义摩那梵語也此云學法女似今之尼長髮也
羅摩波演那梵語云羅摩唐言院西域記云波演那此
云周圍廊舍院也
南無悲花經云佛言南無者此决定諸佛世尊名號音
聲人梵語南無此翻為名即是歸趨之義或云那摩曩
謨梵音訛也
泥梨立世論梵音泥梨耶此云無喜樂又云泥梨迦此
言無去處皆云地獄也(釋氏要覽)
底栗車立世論云梵語底栗車此云畜生謂其形傍故
袈娑無垢衣忍辱鎧梵音迦羅沙曳云不正色令略梵
語也本作迦沙至梁葛洪撰字苑字方添衣一名袈娑
又名無垢衣又名忍辱鎧又名銷瘦衣又名離塵服
天中天佛之小名佛初為净梵王太子一日抱出謁天
神廟石為神神像即禮太子足王曰我子於天神中更
為尊勝宜名天中天(要覽)
摩訶薩梵語摩訶薩者此云大有情即能救度人也(出地)
(符論)
耶維闍鼻多或云茶毗或云耶維或云闍毗又云闍維
正梵云闍鼻多此言焚燒
鄔波三鉢那比丘既落髮披衣梵云室羅末尼唐言永
寂滅度受戒已名鄔波三鉢那
羯麽陁梵云羯麽陁此云知事僧
窣堵波梵云窣堵波此云墳
犍椎梵云犍椎此云鐘磬又云凡有一箇銅鐡鳴者皆
名犍椎又云但是金石板木砧槌有聲可以集衆者皆
名犍椎(犍音虔)
寒林寒林即西域棄尸處謂多死尸入者可畏毛寒故
名寒林今云尸陀林
中有身瑜珈論云人死中有身註冥問化起一相似身
傳識謂之中有身若未得生緣極七日住若有生緣即
不定中隂經云中有極夀七日若極七日必死而復生
如是展轉生死乃至七七日住定得生天餘業可轉中
有種子便於餘類中有生今尋經昔極善惡無中有身
既受中有身即中下品善惡業也故論云餘業可轉也
盖七日是中身死生之際如世人七日齋得福以善追
助令中有種子不生惡趣也
三蔑繞腹夫沙門者不住資生行乞取足日中受供林
下托宿趙州以斷薪續禪牀晏坐三十年藥山以三蔑
繞腹一日不作不食(山谷開元記)
鋸義西域有十一祖富夜那奢有馬鳴大士問曰我欲
識佛師曰不識曰佛既不識焉知是乎曰此是鋸義師
曰果是木義復問鋸義如何曰與師平出又問木義者
何師曰汝被我解(𫝊燈錄)
剃頭書人勸劉净翁捨俗出家山谷云净翁在家出家
無俗可捨戲作頌云净名龐老總垂鬚君宰元無免破
除心若出家身若住何須更覓剃頭書又云掉却甜桃
摘酸梨(山谷)
白足高僧曇始在赫連勃勃時遊化關中足白於面跣
涉泥水未嘗沾汚兵戈斬戮並無所傷(坡詩注)又魏武帝
時有一僧足白名思始號白足禪師(雞跖集)故劉禹錫送
僧云備將迎者皆赤髭白足之侣
發大精進是名出家金色女白文殊聽我出家非以自
剃髮為出家若能發大精進為除衆生一切煩惱是名
出家非以阿蘭若處獨坐思惟名出家能於汝生死流
轉中以定惠方便化令解脱是名出家
梵唄梵語云唄者華言止斷外事外事止斷時任為法
事唄者讃詠之聲也清而不濁雄而不猛流而不越凝
而不滯遠聽則汪洋峻雅近屬則從容和肅昔曹子建
游魚山忽聞空中梵天之音清響哀惋獨聽良久乃摹
其節寫為梵唄自此始也
譯經院潤文官佛經入中國自竺法蘭摩騰二師漢明
帝時至白馬寺首譯四十二章歴晉及唐有梵僧自五
天竺來及華人善竺音者相譯訖開元凡經歴論集共
五千四十八卷至貞元又新經二百餘卷本朝太宗初
有梵僧法賢法天施護三人自西域來太宗受佛記遂
建譯經院募童子五十人令習梵學得江南李王之子
惟净慧悟盡能通天竺文字真宗即位陳恕以為費國
願罷之上不許自至道以後新經九千五百餘卷多惟
净所翻譯經院置潤文官常以南北省官學士充如趙
安仁楊億同編修(文公談苑)
唐僧道數唐初天下觀一千六百八十七道士七千七
百六十八女冠八百八十八寺五千三百五十八僧七
萬五千五百二十四尼五千五百七十六(百官志)
國初僧道數國初西京諸州僧尼共六萬七千四百人
削平諸國其數彌廣天禧三年普度僧道凡六十六萬
二千四百九十人天禧末僧三十九萬七千六百人尼
六萬一千二百人(事實)
國初泉州僧數建隆初詔佛寺已廢不得再興開寳中
令僧尼百人許歲度一人至道初又令三百人歲度一
人先是泉州奏僧尼未度四千人已度萬數天子驚駭
曰夫一夫耕十人食天下安得不重困故立此制(曾子固集)
紹興末僧數夀聖於紹興二十年中問賀允中僧道之
數允中言道士止有萬人僧有二十萬一夫當受田百
畆一夫為僧即百畆之田不耕矣(中興聖政)
五代李欽明上言五代漢李欽明為司勲員外郎上言
古語云一夫不耕一婦不織必有受饑寒者矣聖化之
内且約十萬僧尼每日人食二升十萬人日費二千石
以日繫月其數可知每一僧歲中須絹五匹綿五兩十
萬僧計絹五千萬疋綿五千萬兩此輩不耕不蠶實斁
大倫臣謂聚僧不如聚兵僧富不如民富經曰聖人在
上國無幸民民之多幸國之不幸(分紀)
夀聖論佛夀聖於紹興二十三年因王大寳乞放行度
牒上曰建言者多以出賣度牒為利亦以祝人主夀延
洪國祚佛自東漢永平方入中國五帝三王之時人主
夀世太平卜年至八百此時佛法安在哉如高齊蕭梁
奉佛時無益人主但當念天心仁及生民自然享國長
久
會昌之籍没廣明之除蕩今也毀中民百家之産而成
一屋集農夫十口之食而飯一僧不亦泰乎不耕者燕
居而玉食所在常居千百數是以有會昌之籍没窮土
木之好龍蛇虎豹之區化為金碧是以有廣明之除蕩
可不忌耶然會昌之詔其說不過人其人火其書廬其
居若夫毗盧遮那宫殿充滿十方書入三世於諸境界
無所分别彼又安能廬吾廬有大經卷量等三千大千
世界藏在一微塵中彼又安能火吾書無我無人無衆
生彼又安能人吾人黃庭堅曰此上人者如來藏中之
說客菩薩藏中之游俠耶(開元修造記)
毁佛後魏太后七年詔諸州縣沙門毁佛像至文帝興
安元年始復佛法後周武帝建德三年毁經像沙門道
士並令還俗至静帝大像二年始復佛道二教唐武宗
會昌三年大毁佛寺令僧尼為民至宣宗太中元年始
復佛寺(學林)
釋語
雜說自白馬東來而人知象教佛衣始傳而人知心法
味真實者即清净以觀空存想好者怖感神而遷善厚
於求者植因以覬福罹於苦者證業以消冤隂助教化
總持入天所謂生成之外别有陶冶刑政不及曲為化
柔其方可言其旨不可得而言也(劉禹錫記)
道樞今法王真子為世界主佛世净勝同轉道樞何憂
魔事耶(山谷集)無有可捨是達本源無空可住是知空本
在百法而無得周萬物而不殆則知法本不生因心起
見見無可取法則常如有證於此得無漏不盡漏度有
為非無為者其曹溪乎(文粹)以五藴九識十八界皆空猶
鏡之明也雖萬物畢呈而光性無累心之虛也雖三際
不住而覺觀湛然得此者即凡成聖不然則一塵瞥起
六入膠固循環回復於生死之中風濤火輪迷妄不息
心本清净而無境也非遣境以會心非去垢以取淨
神妙獨立不與物俱能悟斯者不為習氣生死幻藴之
所累也(文粹權德輿)烹物爐鞴煆十地鉗錐倒用降魔之印
追大將軍於藕吼孔中全提金翅之威取毒龍於生死
海底又云子湖狗口裏刺得手祕魔巖叉下有出身路
又云十聖三賢當路亦須草偃風行四方八面俱來無
不投戈散地(南昌集)佛薪盡于乾竺而像東行是法平等
所至為净土是身應供故隨意如降生(劉禹錫)如來滅後
後五百歲而摩騰竺法蘭以經來而華人始聞其言後
五百歲而達摩以法來而華人始𫝊其心(文粹劉禹錫曹溪碑)沙
界塵劫驅迷走妄浩乎若汨諸巨海而無垠悵乎若囚
諸暗室而無曉四蛇六賊攻其内熱焰焦芽寓其質而
舉世猶切切然以強力敏智可大取所欲攘螳臂而戰
蝸角其不勝也則悲憂恐懼日以交馳曾不知形夀有
良佛之心以空化執智化也以福利化欲仁化也以
緣業化妄術化也以地獄化愚劫化也是故中下之人
聞其說利而畏之所謂救溺以手救火以水其於生人
亦幸矣(並文粹)
右語正法眼藏諸祖之所親傳大甘露門衆生之所祈
向(介甫請長老疏)輥毬指拍當面熱䐽繫竹捲簾遭人冷笑見
成公案不勞更商量本分作家便斬新拈出(云云)未免攙
行奪市當如借水獻花雖云自有家風不出這般窠臼
公案現在宗派分明要教佛祖點頭便使雲煙改色同
勢智於無量夀國贊彼道師即善才於小白華山示諸
知識豈止於一佛二佛三四五佛種諸善根直能以多
身百身千萬億身作大佛事拔沉淪於五濁業海息轉
徙於三有苦輪竭身口意之妄源裂貪嗔癡之迷網
感而遂通猶蟾光之映水静而善應若谷響以隨聲(並戞)
(玉)某人深探慧海秀出禪林握靈蛇珠出獅子窟揭至
明鏡具眼者見必自知闢大施門有分者入期可取
拈一瓣香已有落處指向上路正是其時真乘演法
常聞最上之緣寳藏幡文能起無邊之福惠日分輝
仙花覆坐雨花零坐潮梵騰音饌蒲塞於祗園薦
椿齡於重慶金仙建化啟第一之真乘玉偈演音集
大千之妙利一日二日萬幾三千大千世界某師
具爍羅眼睛操金剛寳劍吹成無孔笛牽出水牯牛
眉毛散玉臂色舒金金唄玲瓏笙歌宛轉雲坐精
談於界觀潮音杳達於穹輪飛閣浮階方䟽圓井
誓海弘深慈雲廣博欽依覺苑茂闡真筌佛性遍
周於沙界示現無方竺經運轉於世途有求遂應演
祗園之法教悟夙智於本來播貝葉之法文資善心
於普覺無心為宗非一毫之可立有言即病徒萬法
之強名净行無垢孤峯絶攀法鼓一鳴有聲皆聳
神珠四照無隠不彰喪期有數方嘆於壑舟法會無
邊聊資於岸檝以不思議智力大解脱現神通時興
法雲普賜甘澤慈悲應物不倦於講求神智無方何
難於膏澤居則枯木止水晏坐十方出則疾風震雷
驚動萬物不擇喧寂作大因緣少林開第一之花
破竈見本有之性吹布衲之毛傍家行脚剗法堂之
草選佛登科寳花座上共知不可覆藏糞掃堆頭重
為斬新拈出(山谷)得翠巖洗一味之神分大愚似千爐之
焰貍奴白牯盡教鼻孔撩天水鳥樹林也須腦門着
地伏願陛下德基堅固如不動妙高之山聖澤汪洋
似甚深功德之海兩宫同夀箕翼衆星常拱太微河出
九疇山呼萬歲乃至乾符虎節千騎三軍下為動植之
春上恊太平之業盡天地一隻正眼遍十方四面無門
有趣有宗難信難解琵琶琴瑟必資妙手乃發至音
鳳凰麒麟出以其時方為上瑞某人衲僧命脈古佛
心宗如净月輪出則萬波分影如吹毛劔用則千里無
人况六祖名藍粥云飯足淫方酒肆即是道場枯木寒
灰不妨獨坐願膺佛記莫閟雷音(山谷)敲開祖佛頂門拽
轉衲僧鼻孔臨濟一喝響似雷奔黃龍二關峻如壁立
披白馬之真文禮蓮花之妙相海潮殷地花雨翳空
傚五天之法供道諸佛之真筌知洞禪源名標覺苑
水月風幡洞知心法琅函貝葉深䆒言詮大道無為
入之必假聞見一毫頓悟得之乃離聦明為自在門
真無礙法歸誡甘露之門取證法雲之地法本無
法從無住而起名空故不空由不二之理證藹聞振
王之音再掃布金之地明鏡當臺豈分静躁孤雲出
岫寧系去留水澄滓去漏盡法除萬法不修而自
圓六通不求而自證即翠苑以敷延諷金文之滿義
延六和之净供演大號之真筌不踐初地直造上
乘寒山無心自是豐干饒舌馬祖多事堅要黃梅出
山這聖箭子昔曾遊過九重城汝鈍根師何曾夢見
六代祖(云云)某人具潮外音同水中月接得青原斧子踢
倒百丈净瓶黃面老子舉花已通信息碧眼胡兒含
笑大露機鋒大開選佛之場乞與安心之法願某
人撥開曉色雲千段吹起秋江笛一聲隨分撈蝦漉
蜆滿船空載月明歸等閑帶水拖泥白日只陪人事過
世尊不說一字達摩端坐九年雖將黃葉止兒啼大
似浮雲遮日面某人無心得法有耳斷聞人牛俱亡
文采頓盡(李新)
追亡性塵俱解了無一念之留日月屢遷奄届三年之
遠念某人同登上緣早憑善利長往逍遙之劫不迷流
轉之津諸佛光明同沾惠念若萬及千難量福海起
二越十直趨覺城禮佛有制老思奄卒於哀號覺路難
迷世諦不忘於騰薦伏以三乘之利布為十地之因
一性湛如萬緣漏盡不涉劫塵之增滅永遊法界之
清精瓜瓞有初簡在夫人之德風枝不静寔惟先君
之恩二親之年如白駒之馳過隙百身以報如一涓
之溢滄溟罔極之恩永思甚痛設當諱日共設妙因偶
承不二之音咸超頓覺之路書墨未乾德音猶在不
謂禍成山岳痛割肺肝陳法供於祇園演金文於貝葉
最初一念不昧本來(並山谷)
詩道人躭躭癡虎頭暸然電矚開雙眸枯木已死寒岩
秋空中霹靂推四周廋靠欄干搭梵襟綠荷階面雨
花深鏘然更有金書偈秖許龍神聽静吟(林逋)洪師抖
擻蔬筍氣白晝穴我夫子墻粥魚齋鼓了無破坐禪不
廢談文章(謝無逸)不見旻公三十年封書寄與淚潺湲舊
來好事今能否老去新詩誰與傳碁局動隨秋澗水袈
娑憶上泛湖船聞君話我為官在頭白昏昏只醉眠(老杜)
不踐紛華域來薰知見香山衣嗣僧粲五字法韋郎(善權)
閻浮檀水心無染優鉢羅花體自香未於蓮社添宗
衲已向蘭亭識道林(謝無逸)山中老宿依然在桉上楞嚴
已不看(東坡)蠒足相從南極邊真機不落野狐涎(盧襄)劫風
火起燒真宅苦海波生蕩破船(白居易)諸宫禪伯唐齊已
淮甸詩豪宋惠崇(善權)花將色不染水與心俱閒金繩
開覺路寳筏度迷川(太白)百千萬劫障四十九年非(白居易)
笠重吳天雪鞋香楚地花捲衲城鍾斷搘笻岳雨寒
(錢惟演)坐石雲生衲添泉月入鐺(惠崇)鯨吹洗鉢水犀觸點
燈船(李洞)一通紅錦重三事紫羅輕(裴詵)
錦繡萬花谷前集卷二十九
