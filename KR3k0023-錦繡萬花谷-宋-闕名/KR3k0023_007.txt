錦繡萬花谷前集卷七
竹
三河少年三河少年禀生勁剛春服楚楚遊俠專場(山谷)
(賦注)
十萬丈夫竹林外裏兮十萬丈夫甲刃摐摐密陣而環
侍(杜牧晩晴賦)
雌雄竹有雌雄雌者多笋故也種竹當辨雌雄自根而
上至生梢一節發者為雄二節發者為雌(仇池筆記)
性好西南種竹必於園東北角自然延生其性好西南
也(齊民要術)
千纛坡題綠筠堂詩風梢千纛亂月影萬夫長
千戶侯渭川千畝竹其人與千戶侯等(史記)
報平安李衛公守北都一寺有竹一棵纔長數尺令其
寺每日報竹平安(酉陽雜俎)
碧鮮賦五代扈載遊相國寺見庭竹可愛作碧鮮賦書
其壁世宗聞之遣小黃門就壁錄之覽而稱善因拜水
部員外郎(扈傳)
檀欒嬋娟吴都賦檀欒嬋娟玉潤碧鮮謂竹也(文選)
瀟碧瀟碧遠輸委湖嵌費攜擎(韓文聮句瀟碧謂竹湖嵌謂石)
詩可使食無肉不可居無竹無肉令人瘦無竹令人俗
人瘦尚能肥人俗不可醫若對此君仍大嚼世間那有
揚州鶴(東坡)此君傾盖如故舊骨相竒絶人間秀程嬰杵
臼孤立難伯夷叔齊採薇瘦(山谷)出檻亦不剪從教長瘦
叢年年到朱夏葉葉是清風(陳肥)未教急雪枝枝打更要
幽禽日日来坐誦東坡食無肉枯腸日日轉飢雷(韓子蒼)
城中寸土如寸金幽軒種竹只十箇春風謹勿長兒孫
穿我階前綠苔破(冷齋夜話)移得蕭騷從古寺洗来疎净見
孤峯(鄭谷)卷簾隂薄漏山色欹枕韻疑寒雨聲春晩不知
桃李謝歲寒非避雪霜深(張詠)棲鳳枝梢猶嫩弱化龍形
狀已依稀(李景)鳴玉不妨風細細瑣忩時借月娟娟(吴正仲)
但有歲寒心兩三竿也足虬騰雙角直鯨噴兩鬚長(司馬)
(公雙竹)月回龍並影風過鳳聮聲寒生綠樽上影入翠屏
中(梅聖俞)何堪裁鳳律只好製魚竿(余清)
笋
龍雛隣里亦知偏愛竹春来相與護龍雛(東坡)
稚子杜詩竹根稚子無人見沙上鳬雛傍母眠唐人多
以稚子為笋或以是為竹鼠(古今詩話)
籜龍盧仝寄男詩云籜龍正稱冤莫教入汝口丁寧囑
托汝汝活籜龍否
詩春風吹起籜龍兒戢戢滿山人未知急喚蒼頭斵煙
雨明朝喚作碧參差(朱喬年)綠竹半含籜新梢纔出墻色
侵書帙晩隂過酒樽凉雨洗涓涓净風吹細細香但令
無剪伐會見拂雲長(杜)綠節已儲霜黃苞猶掩翠高標
凌秋嚴正色奪春媚風枝未飄吹露粉先含淚(退之)斫取
青光寫楚詞膩香春粉黑離離無情有恨無人見露壓
煙啼千萬枝(李賀)久客厭虜饌枵然思南烹故人知我意
千里寄竹萌駢頭玉嬰兒一一脱錦䙀(坡)洛下班竹笋
花時壓鮭菜一束酬千金掉頭不肯賣我来白下聚此
族富庖宰繭栗戴地飜觳&KR1100;觸墻壊戢戢入中厨如償
食竹債甘葅味菌耳辛膳胹薑芥烹鵝雜熊掌炮鱉亂
羣介小兒哇不美鼠壤有餘嘬可飱貴於少古来食共
噫尚想高將軍五溪無人采惠文綠籜包一束園丁
破凍取寒玉堅冰封節春未回不怕東風吹作竹東
園苦竹味勝肉籜龍稱冤莫采錄煩君更置蒼玉来明
日風雨皆成竹(並山谷)見角牛羊沒看皮虎豹存狂劇時
穿壁羣強幾觸藩戈矛頭戢戢蛇虺首掀掀(退之)漢川修
竹賤如蓬斫斧何曾赦籜龍料得清貧饞太守渭川千
畝在胷中(坡詩)
墨竹
起吴道子墨竹起扵近世不知其所師承初吴道子作
畫連筆作卷不加丹青予意墨竹之師起於此(山谷墨竹序)
燕肅國朝侍郎字穆之師李成雅善墨竹(畫史)
鐵鈎鎻山谷云江南李主作竹自根至梢極小者二鈎
勒成謂之鐵鈎鎻
嫩篁翠篠山谷云嫩篁翠篠極難為工能妙者唯吴生
耳所以文與可作老竹枯木霜風寒雀夾帶煙雨以助
筆勢
詩古今作生竹能者未十輩吴生勒枝葉筌寀遠不逮
江南鐵鈎鎻最許誠懸會燕公灑墨成落落與時背湖
州三百年筆與前哲配吾宗學湖州師逸功己倍預知
更入神後出遂無對吾詩被壓倒物固不兩大酒澆
胷次不能平吐出蒼竹歲峥嶸卧龍偃蹇雷不驚君與
此君俱忘形晴牎影落石泓處松煤淺染飽霜兔中安
三石使屈蟠亦恐形全便飛去榮榮枯枯皆本色懸
之高堂風動壁小竹扶疎大竹枯筆端真有造化爐
人間俗氣一點無健婦果勝大丈夫地下文夫子風
流絶此人能和春晩色幻出歲寒身馬鬛松成拱鵝溪
墨尚新(並山谷)不根而生從意生不笋而成由筆成(樂天)
柳
靈和殿劉悛獻蜀柳狀若絲縷武帝種於靈和殿前因
宴歎曰此柳風流可愛似張緒少年時
詩昭陽雨過籠斜日長信風来掃落花無限春情與春
恨幾條分在后妃家天下風流無綠楊一春生意别
離鄉柔根恐是離腸結未折長條先斷腸(石曼卿)朝看濃
翠傲炎赫夜愛疎影搖清圓風翻雪陣如絮亂蠹響啄
木秋聲堅(坡詩)碧玉粧成一樹高萬條垂下綠絲絛不知
細葉誰裁出二月春風作剪刀(賀知章)高拂危樓低拂塵
灞陵攀折一何頻思量却是無情木不解迎人只送人
(裴詵)裊裊和煙映玉樓半垂樓上半垂溝而今漸覺枝頭
密惱亂春風卒未休(羅隠)含煙帶雨過平橋嫋嫋千條復
萬條張令當年成底事風流才是女兒腰(吕居仁)帶雨飄
来成暖雪卷春歸去作飛毬(石懋)青羅帶上雪花飛不用
天工一尺圍(韓子蒼)南自黃河東自淮綠影一千三百里
但將春色送秋色不覺楊家是李家三條陌上拂
金羈萬里橋邊映酒旗(滕邁)香絮亂飄梁苑雪細條輕裊
楚宫腰(王元之)平河千里經春雪廣陌三條盡日風(錢惟演)
已帶黃金縷仍飛白玉花長時須拂馬密處小藏鴉眉
細從他歛腰輕莫自斜玳梁誰道好偏擬映盧家(李義山)
半煙半雨溪橋畔閒杏閒桃山路中會得離人無限意
千絲萬絮惹春風(鄭谷)
梅
淡粧美人隋開皇中趙師雄遷羅浮一日天寒日暮於
松林間見美人淡粧素服出迎時殘雪未消月色微明
師雄與語極麗芳香襲人因與之扣酒家共飲少頃一
綠衣童子来笑歌戲舞師雄醉寢但覺風寒相襲久之
方已自起視乃在大梅花樹下上有翠羽啾嘈相顧月
落參横但惆悵而已(柳子厚龍城錄)
寄驛使陸凱與范曄相善自江南寄梅一枝詣長安與
曄并詩曰折花逢驛使寄與隴頭人江南無别信聊贈
一枝春(荆州記)
梨花夢王昌齡梅詩落落寞寞路不分夢中喚起梨花
雲東坡梅詞云高情已逐暁雲空不與梨花同夢用此
也
梅花賦皮日休桃花賦序云宋廣平為相疑其鐵心石
腸不解吐軟媚詞觀其梅花賦清新麗妍便巧富豔得
徐庾體殊不類其為人也東坡詩云為君援筆賦梅花
不害廣平心似鐵
白玉堂白玉堂前一樹梅今朝忽見數枝開兒家門戶
重重閉春色因何得入来(薛濤)
頓有亭王直方家有蘇黃字遂取宋武帝謂謝晦謝昆
一時頓有兩玉人名亭亭前有梅陳後山有詩云頓有
亭前玉色梅情知不肯破寒開似憐憔悴兩公客獨倚
東風遣信来(後山集)
鶴膝枝江梅雪裏與蓑衣莫遣寒侵鶴膝枝
詩柔梢繁白玉鈿封忍盡嬌心恨幾重姑射真人冰作
體廣寒仙女月為容江南春信香尤在樓上晨粧粉不
供可惜東風晴未暖洛川流雪更無蹤(石曼卿)衆芳搖落
獨暄妍占盡風情向小園疎影横斜水清淺暗香浮動
月黃昏霜禽欲下先偷眼粉蝶如知合斷魂幸有微吟
可相狎不須檀板共金樽剪梢零碎點酥團向背稀
稠畫亦難蘂訝粉綃裁太薄蒂疑紅蠟綴初乾憶著江
南舊行路酒旗斜拂墮吟鞍小園煙景正凄迷陣陣
香寒壓麝臍池水倒窺疎影動屋簷斜入一枝低雪後
園林纔半樹水邊籬落忽横枝(並和靖)額黃映日明飛燕
肌粉含風冷太真(介甫)知訪寒梅過野塘久留金勒為回
腸謝郎衣袖初翻雪荀令熏爐更換香何處拂胷資蝶
粉幾時塗額藉蜂黃維摩一室雖多病亦要天花作道
場(李義山)晚歲風霜從冷淡寒梢氣象自清真此時空作
西湖夢疎影横斜訪舊隣(韓子春)非雲非雪月初浮疑是
佳人狐白裘細雨狂風莫欺折冰肌玉骨未禁愁(潘邠老)
風撼孤根雪壓枝小苞香拆大寒時羣芳且莫相矜笑
止渴和羹自有期(李堯夫)調鼎自期終有實論花天上更
無香月娥服御無非素玉女精神不尚粧(張文潜)已消殘
雪豆稭灰斜壓疎籬一半開雖我故園無分看問渠春
色幾時来冷香漸欲熏詩夢落葉尤能韻砌臺定復水
邊多屐齒試呼長鬛視蒼苔(盧襄)老杜騎驢入草堂獨憐
江路野梅香定知深院黃昏後疎影横斜更斷腸夐
酥滴滴綴斜枝想見香心未吐時但有仙人殷七七從
教横笛月中吹百葉梅梢拂掠黃風搖雨練亦凄凉
(謝無逸)春傍寒梅占作魁粉香前夜隴頭開人間獵月未
曾到天上花王先遣来(陳元老)東閣觀梅動詩興還如何
遜在揚州江邊一樹垂垂發朝夕催人自白頭(老杜)萬木
凍欲折孤根暖獨回前村深雪裏昨夜一枝開(齊已)一夜
欲開盡百花猶未知人心皆共惜天意不教遲(李嶠)斜日
夀陽醉青燈姑射眠香肌照人白笑靨為誰圓(山谷)暗吐
幽香穿别院半欹斜影入寒塘冰肌宛是仙姑女粉面
端疑騎省郎苦是蜜奴曾拂掠肯收紅艷貯蜂房(田元邈)
折歸忍負金蕉葉笑插誰臨玉鏡臺女堞未須翻角調
錦囊先喜助詩才(張安彦)絶色殊無朱粉態真香寕許燕
鶯知凝情金谷登樓日歛黛温泉賜浴時寫作清聲𫝊
玉笛何人持向月中吹(趙義若)冷冷疎疎雪裏春不輕吹
笛付伶倫出墻幽獨窺隣女臨水横斜覽鏡人(楊時可)春
来幽谷水潺潺的皪梅花草棘間一夜東風吹石裂半
隨飛雪度關山何人把酒慰深幽開自無聊落更愁
幸有清溪三百曲不辭相送到黃州蕙死蘭枯菊已
摧返魂香入嶺頭梅數枝殘燭風吹盡一點芳心雀啄
開南行度關山沙水清練練行人已愁絶日暮集微
霰殷勤小梅花彷彿吴姬面暗香隨我去回首驚千片
西湖處士骨應槁只有此詩君壓倒東坡先生心已
灰為愛君詩被花惱多情立馬待黃昏殘雪消遲月出
早江頭千樹春欲暗竹外一枝斜更好孤山山下醉眠
處點綴裙腰風不掃萬里春隨遠客来十年花送佳人
老不知風雨卷春歸收拾餘香還畀昊細雨裛殘千
顆淚輕寒瘦損十分肌(並東坡)好借月魂来映燭恐隨春
夢去飛揚不御鉛華知國色只裁雲縷想仙裳鬚撚
黃金危欲墮帶圍紅蠟巧能粧(介甫)綠楊解語應相笑漏
泄春光却是誰(成謀)短笛樓頭三弄夜前村雪裏一枝春
(舒亶)疑是隔墻窺宋玉巧如施粉妬何郎(徐師川)已呼白面
書生去更約青腰玉女来(田元邈)偏憐雪裏無雙艷渴嗅
風中第一香(陶開祖)宫臣赫奕三川守野意瀟疎四皓家
(司馬公)動摇臘信隨征使勾引春情出苑墻(楊蟠)同心不見
昭儀種五出時驚公主花(陳去非)古驛路邊煙雨暮孤莊
籬畔水雲寒(王性之)樓上簫聲欲斷魂仙官分與一枝春
旋催粧額添宫樣細捻香鬚數玉塵月下精神宜淡竚
雪邊肌體更清勻老来花事無消息只有君詩當寫真
天與孤標不受塵生憎桃李鬭芳新詩来名下無虛
士花在身邊當麗人只恐素英欺白髮試煩纖手插烏
巾風流今代神仙尉管得河陽縣裏春(並于湖)南枝向暖
北枝寒一種春風有兩般憑仗高樓莫吹笛大家留取
倚欄干(詩話二仙客)
黃梅
一家春異色深宜晩生香故觸人不施千點白别作一
家春(後山)
蠟梅
宫樣黃聞君寺後野梅發香蜜染成宫樣黃不擬折来
遮老眼欲知春色到池塘(山谷)
詩金蓓鎻春寒惱人香未展雖無桃李顔風味極不淺
體熏山麝臍色染薔薇露披拂不盈襟時有暗香度(師川)
紅梅
寒心酒翬怕愁貪睡獨開遲自恐冰容不入時故作小
紅桃杏色尚餘孤瘦雪霜姿寒冰未肯隨春態酒翬無
端上玉肌詩老不知風格在更求綠葉與青枝(山谷)
詩雪裏開花却是遲如何獨占上春時也知造物含深
意故與施朱發妙姿細雨浥殘千顆淚輕寒瘦損十分
肌不應便雜夭桃杏半點微酸也著枝幽人自恨探
春遲不見檀心未吐時金鼎奪胎那是寳玉人頳頬更
多姿抱叢暗葉初含子落&KR0678;濃香已透肌乞與徐熙畫
新樣竹間璀璨出斜枝(東坡)梅好唯傷白今紅是絶竒認
桃無綠葉辨杏有青枝烘笑從人贈酡顔任笛吹未應
嬌意急發赤怒春遲(石曼卿)好處曾臨阿母池渾將絳雪
點寒枝東墻羞頬逢人笑南國&KR0755;顔強自持(毛澤民)路入
君家百步香隔簾初試漢宫粧直疑夢到昭陽殿一簇
輕鈿繞淡黃(韓子蒼)嬌朱淺淺透冰光瘦倚疎篁半出墻
雅有風情勝桃杏巧含春思避冰霜融明醉臉籠輕暈
歛掩仙裙蹙嫩黃日暮風英墮行袂依稀如著領中香
(饒操)
牡丹
九十餘種錢思公欲作花品細書牡丹名於小屏凡九
十餘種姚黃未出牛黃為第一牛黃未出魏紫為第一
又有倒暈檀心九蘂真珠紅鶴翎紅一捻紅之類凡洛
陽為天下第一雖越不敢争高下(歐公花譜)
見根撥而知高下邵康節訪商守趙郎中與章子厚同
會子厚議論縦横不知敬康節語次因及洛中牡丹之
盛趙守謂章曰先生洛人也知花為甚詳康節因言洛
人以見根撥而知花之高下者知花之上也見枝葉而
知高下者知花之次也見蓓蕾知高下者知花之下也
如公所說乃知花之下也章默然整服(童蒙訓)
詩春風晴晝起浮光玉作肌膚羅作裳獨步世無吴苑
豔渾身天與漢宫香一生多怨終羞語未剪相思已斷
腸(石曼卿)落盡春紅始見花幄籠暖日護香車買栽池館
恐無地看到子孫能幾家(羅鄴)蟾精雪魄孕雲荄春入香
腴一夜開宿露枝頭藏玉塊晴風庭面揭銀杯(歐公白牡丹)
長安豪貴惜春殘争賞先開紫牡丹别有玉杯承露冷
無人肯向月中看(裴璘)棗花至小能成實桑葉雖柔解吐
絲堪笑牡丹如斗大不成一事又空枝(王文惠公)秀色洗粧
臉暗香生雪膚黃昏更蕭瑟頭重欲相扶(東坡)紅開西子
粧樓暁翠揭麻姑水殿寒三月莫辭千度醉一生能得
幾回看暁檻競開香世界夜攔頻結醉因緣(唐人)常誇西
洛青屏簇久洗南徐紫錦堆(晁无咎)施朱施粉色俱好傾
國傾城豔不同(邵堯夫)姮娥二女曾相送留下鴉黃作蘂
塵(唐謙)平分造化雙苞出拆破春風兩面開(徐仲雅)三月後
方有百花中更無(李正封)天香夜染衣國色朝酣酒(王建)粉
光深紫膩肉色褪紅嬌(王建)錦幃初卷衛夫人繡被猶堆
越鄂君垂手亂飜彫玉佩折腰争舞鬱金裙石家蠟燭
何曾剪荀令香爐可待熏我是夢中傳綵筆欲書花葉
寄朝雲(李義山)
紅藥
詩釵亭抽碧股粉蘂撲晴絲疑香熏罨畫似淚著胭脂
(樂天)蠶老桑柔戴勝鳴飜階紅藥占春榮牽風孫夀愁眉
破帶雨驪姬淚眼横誰家列屋紅粧面徙倚朱欄不
下迎(洪駒父)
海棠
睡未足明皇一日登沉香亭妃子時卯酒未醒扶掖而
至帝笑曰是豈妃子醉海棠睡未足耳(太真妃外𫝊)坡詩云
只恐夜深花睡去高燒銀燭照紅粧
臙脂雪東坡卧聞海棠花泥汚臙脂雪
花中神仙賈耽著百花譜以海棠為花中神仙(海棠記)
詩自然富貴出天姿不待金盤薦華屋朱唇得酒暈生
臉翠袖卷紗紅映肉林深霧暗曉光遲日暖風輕春睡
足雨中有淚亦凄然月下無人更清淑陋邦何處得此
花無乃好事移西蜀寸根千里不易到銜子飛来豈黃
鵠明朝酒醒還獨来雪落紛紛那忍觸(東坡)意分巫峡雨
腰細漢臺風粧指朱先布膏唇檀更融難勝風不定易
入蝶能通杜甫句何略薛能詩未工(石曼卿)渾是華清出
浴初碧紗斜掩見紅膚便教桃李能言語西子嬌妍比
得無(崔德符)豔麗最宜新著雨妖嬈全在欲開時莫愁粉
黛臨香嫩梁苑丹青點筆遲(鄭谷)雨過温泉浴妃子露濃
湯餅試何郎(凱凡)多謝許昌傳雅什蜀中曾未遇詩人(賈島)
縱使許昌𫝊健筆可憐終古愧妍姿(晏殊)
桃花
如昭君桃花如昭君服御靚以豐徘徊顧幽影似為悦
已容(韓子蒼)
皮賦薛詩林逋詩云比合並饒皮博士相形偏屬薛尚
書(皮日休有賦薛能有詩)
醉眼杜詩桃花氣暖眼自醉(江總詩惱殺未歸客桃花矄眼醉)
小紅杜詩寵光蕙葉與多碧點注桃花舒小紅
李花
詩平旦入西園梨花數株若矜誇旁有一株李顔色慘
慘似含嗟問之不肯道所以獨遶百匝至日斜奈何聽
酒不省錄不見玉枝攅霜葩誰堆平地萬堆雪剪刻
作此連天花日光赤色照未好明月暫入都交加夜領
張徹投盧仝乘雲共至玉皇家長姬香御四羅列縞裙
練悅無等差清寒瑩骨肝膽腥一全思慮無由邪江
陵城西二月尾花不見桃唯見李風揉雨練雪羞比波
濤飜空杳無涘金烏海底初飛来朱輝散射青霞開迷
亂入眼看不得照耀萬樹繁如堆(並退之)李徑獨来數愁
情相與憐自明無月夜強笑欲風天减粉與園籜分香
沾渚蓮徐妃久已嫁猶自玉為鈿(微之)
梨花
妃子淚欄干白樂天長恨歌玉容寂寞淚欄干梨花一
枝春帶雨謂太真也
詩冷香銷盡晩風吹脉脉無言對落暉舊日郊西千樹
雪今隨蝴蝶作團飛剪剪輕風漠漠寒玉肌蕭瑟粉
香殘一枝帶雪墻頭出不用行人著眼看(並謝無逸)粧靚青
娥妬光凝粉蝶羞年年寒食夜吟繞不勝愁(穆清叔)最似
孀閨年少婦白粧素袖碧紗裙(樂天)
杏花
詩天晴日煖籠紫煙鏡裏紅粧猶帶酒江梅已盡桃李
遲此時此花即吾友(黃魯直)清露泣月蘃温風散晴葩春
工了不睡連夜開此花惱客香有無弄粉影横斜杏
花飛簾散餘馨明月入戶尋幽人褰衣步月踏花影烱
如流水涵青蘋花間置酒清香發争攬長條落香雪山
城酒薄不堪飲勸君且吸杯中月洞簫吹斷月明中惟
憂月落杯酒空明朝卷地春風惡但見綠葉棲殘紅(東坡)
蓓蕾枝梢血點乾粉紅腮頰露春寒不禁煙雨輕欺著
秖好庭前愛惜春(林逋)小桃新謝後雙燕却来時(鄭谷)
酴醿
詩酴醿一架最先来夾竹金沙次第栽濃綠扶疎雲對
起醉紅撩亂雪争開(王介甫)十年醉錦幄酴醿照金沙欲
眠春風裏不去留君家(山谷)不傅人間玉奩粉别有天上
金爐煙獨清合作諸蘭佩深白未數楊花綿春風爛漫
倚墻角一月不復燒龍涎(石敏若)肌膚冰雪薰沉水百草
千花莫比芳露濕何郎試湯餅日烘荀令注爐香殘
梅紅藥遲此物共春歸名字因壺酒風流付枕幃墜鈿
香徑草飄雪静垣衣玉氣晴虹發沉材鋸屑霏(山谷)酴醿
不争春寂寞開最晩青蛟走玉骨羽盖蒙珠幰不粧豔
已絶無風香自遠凄凉吴宫闕紅粉埋故苑餘香入此
花千載尚清婉(東坡)喚將梅蘃要同韻羞殺梨花不解香
如何五月露寒殿不與薰風送晩凉(晁無咎)平生為愛此
香濃仰面常迎落絮風每到春歸有遺恨典刑猶在酒
杯中(韓持國)天將花王國豔殿春色欲令酴醿洗粧素頰
相追陪絶勝濃英綴枝不韻李可友横斜照水攙先梅
初疑廣寒修月手釀此欲作長春酒又疑青女未歸
家摶香弄粉為此花要知風韻太超絶清影亭亭半遮
月微風不動香更繁沉水未灰金博山我來已落春去
後尚覺有香棲鼻端年年獨占餘春住早開却被嫣紅
妬從今著意問春工借與姮娥奔月路(盧元贊)風流徹骨
成玉酒夢寐迷人入錦囊(山谷)
蓮花
花神元和中蘇昌遠居吴中有女郎素衣紅臉與相狎
贈以玉環一日見檻前白蓮花開花蘂有物乃玉環也
折之乃絶(北夢𤨏言)
水宫仙子平池碧玉秋波瑩綠雲擁扇青搖柄水宫仙
子鬭紅粧輕步凌波踏明鏡(張文潜)
雲錦段東坡横湖詩云貪看翠盖擁紅粧不覺湖邊一
夜霜卷却天機雲錦段從教匹練寫秋光退之詩撑
舟昆明渡雲錦(乃荷花也)
水花水芝杜詩水花笑白首坡云水花水芝皆蓮花
蓮社僧惠遠居廬山與劉遺民等結白蓮社以書招淵
明淵明曰若許飲即往許之遂造焉陶攅眉而去(高僧傳)
王儉幕庾杲之為王儉長史儉與之書曰庾景行遂得
泛綠水依紅蓮何其麗也時人以儉府為蓮花池景行
杲之字也
詩太華峯頭玉井蓮開花十丈藕如船冷比雪霜甘比
蜜一片入口沉痾痊(韓詩)移舟水濺差差綠倚檻風摇柄
柄香多謝浣沙人不折雨中留得盖鴛盎(鄭谷)含情脉脉
向層漪未語幽懷定未知洛浦微波長映步漢宫香水
不濡肌心通幾點韜光藕腸結千回託亂絲(石曼卿)湖水
清且淺新荷半猶卷未見紅粧窈窕娘先排翠羽参差
扇(東坡)蓼花蘸水火不滅水鳥驚魚銀梭投滿目荷花千
萬頃紅碧相雜敷清流孫子已斬吴姬女琉璃池上佳
人頭(李璟)湔裙無限水障袂幾多風(錢惟演)君不見叔隗季
隗南歸晉又不學小喬大喬東入吴一種桃根與桃葉
若為化作雙芙蕖臨淮政成有餘暇坐令小屋添瀟灑
鵝溪一幅萬里寬移得浙川入圖畫天空水闊江茫茫
想見女英與娥媓九疑雲深蒼梧遠冰姿泣露不成粧
苦心抱恨何時了香骨應甘没秋草不如回首謝秋風
分作尹邢来漢宫(周知微)荷葉罩芙蓉圓青映嫰紅佳人
南陌上翠盖倚薰風(青箱雜記)紫荷蟲篆霜葉枯裊蹄垂房
裂青膚(李彭)誰家水上張青盖罩却紅粧唱採蓮(歐公)密葉
高叢擁萬枝女仙成隊綠雲隨(陳充)湘妃雨後来池看碧
玉盤中弄水晶(鄭震)
白蓮
詩昨夜三更後姮娥墜玉簮馮夷不敢受捧出碧波心
佳人方素白對鏡理新粧(王元之)何人解把無塵袖盛取
清香盡日憐(崔魯)無情有恨何人見月冷風清欲墜時(皮日)
(休)韻幽添出溪光嫩香遠都和水氣清(王性之)洩香銀槖
破瀉露玉盤傾(樂天)
木犀
小山岩桂劉安招隠士曰桂樹叢生兮寂寂幽劉安即
淮南王其徒有大小山(文選)
詩玉階桂影秋綽約天空為卷浮雲幕嬋娟醉眼水晶
殿老蟾不守餘花落蒼巖忽生霜月裔仙芬凄冷真珠
萼娟娟石畔為誰妍香霧著人清入膜夜深醉月寒相
就酴醿却作傷心瘦弄雲仙女淡紵衣煙裙不著鴛鴦
繡眼中寒香誰同惜冷吟徑召梅花魄小蠻為洗玻璃
杯晩来秋甕蒲萄碧(毛滂)淪雪凝酥點嫩黃薔薇清露染
衣裳西風掃盡狂蜂蝶獨伴天邊桂子香(謝無逸)濃開細
細黃金蘂間破深深碧玉叢(石敏若)招還酴醿魂似挹薔
薇露(洪駒父)曉風熏麝馥秋露染鵝黃(何斯舉)
水仙
詩凌波仙子生塵襪水上輕盈步微月是誰招此斷腸
魂種作寒花寄愁絶含香體素欲傾城山礬是弟梅是
兄坐對真成被花惱出門一笑大江横得水能仙天
與竒寒香寂寞動冰肌仙風道骨今誰有淡掃蛾眉篸
一枝(並山谷)錢塘昔聞水仙廟荆州今見水仙花暗香静
色撩詩句宜在林逋處士家借水開花自可竒水沉
為骨玉為肌暗香已壓酴醿倒只比春梅無好枝(師川)
山礬
鄭花江南野中有一種小白花木高數尺春開極香野
人謂之鄭花王荆公嘗欲作詩而陋其名予請名曰山
礬野人採鄭葉以染黃不借礬而成色故名曰山礬(山谷)
玉蘃花瑒花唐人王建題唐昌觀玉蘂花詩云一樹瓏
鬆玉刻成飄廊點地色輕輕女冠夜覓香来處唯見階
前碎月明今瑒花即玉蘂花也盖瑒玉名取其白耳魯
直又更其名曰山礬謂可以染也廬陵段謙叔有楊汝
士與白二十二帖云唐昌玉蘃以少故見貴耳自来江
南山山有之土人取之以供染事則知瑒花為玉蘂花
無疑矣傅子容見此帖乃作絶句云瑒更山礬總未佳
要須博物似張華因觀異代前賢帖知是唐昌玉蘃花
(高齋詩話)
詩北嶺山礬取次開清風正用此時来平生習氣難料
理愛看幽香未擬回(山谷)
落花
舞山香曲西王母宴羣仙有舞者帶砑光帽帽上簮花
舞山香曲曲未終花皆落李珣有子七歲詠落花詩誰
同砑花帽一曲舞山香
拂簾幌墜茵席南史范縝常稱無佛竟陵王子良曰君
不信因果何得富貴貧賤縝曰人生如樹花同發隨風
而墜自有拂簾幌墜於茵席之上自有關籬墻落於糞
溷之間墜茵席者殿下是也落糞溷者下官是也(范𫝊)
詩金谷已空新步陣馬嵬徒見舊香囊鶯来自結啼春
怨蝶散應知夢雨狂(余靖)已分將身著地飛那堪踐踏損
光輝無端又被東風誤吹落西家不得歸(退之)金谷路塵
埋國艷武陵溪水泛天香(劉師道)落時尤自舞掃處更聞
香(李義山)古木無人處殘陽滿地時(齊已)一夜春風拂苑墻
歸来何處剰凄凉漢臯佩冷臨江失金谷樓危到地香
淚臉補㾗勞獺髓舞臺雙影費鸞腸南朝樂府休賡曲
桃葉桃根盡可傷(宋郊)
總草木
似君子士大夫蘭似君子蕙似士大夫大槩山林十蕙
而一蘭也離騷曰既滋蘭之九畹又植蕙之百畝以是
知楚人賤蕙而貴蘭矣蘭蕙叢生蒔以沙石則茂沃之
以湯茗則芳是所同也至其一幹一花而香有餘者蘭
也一幹五七花而香不足者蕙也余居保安僧舍開牖
於東西西養蕙而東養蘭故觀者必問其故故著其說
焉(山谷修水記)
芸
置書中無蠧古人用以藏書曰芸香是也置書帙中無
蠧置席下即去蚤蝨葉類豌豆作小叢遇秋則葉上微
白如粉汗南人謂之七里香遠在數十步外已聞香自
春至秋不歇也(邵氏聞見後錄)
合歡丹棘
蠲忿忘憂本草夜合花一名合歡或曰合昏葉至暮則
合故曰合昏崔豹古今注云欲蠲人之憂則贈以丹棘
一名忘憂欲蠲人之忿則贈以青裳合歡也故嵇康種
之舍前康書曰合歡蠲忿萱草忘憂(古今詩話)
錦繡萬花谷前集卷七
