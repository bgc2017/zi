錦繡萬花谷前集卷一
天
九關虎豹虎豹九關啄害下人些(虎豹九關言天門九重虎豹守之出楚辭)
磨蟻天圓如倚蓋地方如碁局天旁轉半在地上半在
地下日月本東行天西旋入于海牽之以西如蟻行磨
上磨左旋蟻右行磨疾蟻遲蟻不得不西(出晉天文志吴王蕃𫝊)
銀潢左界河漢水之精發而浮上宛轉隨流名曰天河
一曰雲漢詩䟽亦名銀潢謝莊月賦斜漢左界北陸南
躔亦曰銀灣出許洞詩亦曰銀浦出李賀詩
金階兩闕神異經東北大荒中有金闕高千丈上有明
月珠徑三丈光照千里中有金階兩闕名天門(出杜詩注)
通明殿通明玉帝殿名常有紅雲捧之坡詩云侍臣鵠
立通明殿一朵紅雲捧玉皇(出坡詩注)
耀魄寳鈎陳口中一星曰天皇大帝其神曰耀魄寳(出晉)
(天文志)
白瑤宫凝虛殿唐李賀卒其母夢賀曰上帝近遷都丹
圃建白瑤宫召某為新宫記又作凝虛殿使某輩纂集
樂章(出宣室記)
白玉樓玉華殿李賀長吉夢人駕赤虬持版召賀曰天
帝新作白玉樓請君為記賀不得已隨之遂卒(出賀本傳)又
莆田人方朝散病蹷三日而蘇至玉華殿道士云先生
昔有隂功帝召見白玉樓試文一首帝覽之大喜拜為
玉華侍郎有過謫堕人世不久當返(出夷堅志)
黃闕白玉京黃金城王素待制嘗夢至玉京黃闕有紺
服翠冠者曰吾黃門侍郎公則西門侍郎昔已奏牘訏
責于世公晩歲思玉京之夢作詩曰碧虛中藏白玉京
夢魂飛入黃金城何時再步煙霞外皓齒青童已掃聽
(出古今詩話)
鈞天廣樂秦穆公夢至帝所觀鈞天廣樂帝錫之以策
秦遂大昌(出史記)
鍊石斷鰲女媧氏鍊五色石以補其闕斷鰲足以立四
極
天柱地維共工與顓頊爭為帝怒觸不周山折天柱絶
地維故天傾西北日月星辰就焉地不滿東南故百川
水潦歸焉(並出列子)
閶闔離騷吾令帝閽開關兮倚閶闔而望予司馬相如
大人賦排閶闔而入帝居(出杜詩注)
三清玉清元始居之太清玉宸道君居之上清混元老
君居之
五帝東方青帝靈威仰南方赤帝赤熛怒西方白帝白
招矩北方黑帝叶光紀中央黃帝含樞紐(出孝經緯)
漏天蜀有地名漏天古詩地近漏天終歲雨(出杜詩注)
積氣杞國有人憂天地崩身亡所寄又有憂彼之所憂
者因往曉之曰天積氣耳亡處亡氣若屈伸呼吸終日
在天中行奈何憂崩墜乎其人曰天果積氣日月星宿
不當墜耶曉之者曰日月星宿亦積氣中之有光耀者
使墜亦不能傷其人大喜長盧子聞而笑曰夫天地空
中之一細物有中之最巨者難終難窮難測難識憂其
壊者為大遠言其不壊者亦未為是(出列子天瑞篇)
欲界色界無色界三十二天欲界十天色界十八天無
色界四天初禪二禪三禪各三天四禪九天凡一十八
天皆屬色界而三禪有三天一净居天二無净居天三
遍净居天無想無證衣食自至(出後山詩注)
佛說三十二天欲界六天四天王天忉利天須燄摩天
兜率陁天樂變化天他化自在天六天名為欲界
色界十二天梵衆天梵輔天大梵天此三勝流名為初
禪少光天無量光天無音天此三勝流名為二禪少淨
天無量净天徧静天此三勝流名為三禪福生天福愛
天廣果天無想天此四勝流名為四禪無煩天無熱天
善見天善現天色䆒竟天是十八天獨行無交未盡形
界名為色界
無色界四天回心空處識處無所有處非想非非想處
是四空天身心滅盡定性現前名無色界(並出楞嚴經)
道經說三十二天欲界黃曾天玉完天何童天平育天
文舉天摩夷天凡六天為欲界也
色界越衡天濛翳天和陽天恭華天宗飄天皇笳堂耀
天端静天恭慶天極瑶天元載天孔昇天皇崖天合十
二天為色界
無色界極風天孝芒天翁重天江由天阮樂天曇誓天
霄度天元洞天妙成天禁上天常融天玉隆天梵度天
賈奕天合是十四天為無色界(並出護命經注)
周天三百六十五度經星二十八宿布於四方東方蒼
龍七宿其屬三十二星七十五度北方玄武七宿其屬
三十五星九十八度四分度之一西方白虎七宿其屬
五十一星八十度南方朱雀七宿六十四星一百一十
二度周天三百六十五度四分度之一每一度二千九
百三十二里周天積一百七萬九百一十三里徑三十
五萬六千九百七十一里(出後地里志注)
自地至天萬五千里晉書天文志曰日去地常八萬里
又曰地上去天八萬一千三百餘里又地理志地東西
南北相去二億三萬餘里自地至天半八極之數酉陽
雜爼云自地至天十一萬餘里按周禮以土圭之法南
戴日下萬五千里地與星辰四遊升降於三萬里之中
是以半之得地之中也潁川陽城為然此乃古之聖人
推測天地高深之法是則地至天萬五千里爾他說無
根(出學林)
崖公散樂呼天為崖公(出教坊記)
天公庾亮云天公憒憒也
日
虞淵虞淵亦名虞泉日入於虞淵浴於咸池拂於扶桑
登於暘谷(出淮南子)取日虞淵洗光咸池(出唐贊)
羲和羲和東方國名日所由過也每日出二國人為御
推而升太虚唐堯取以名官(出山海經)又曰有女子名曰羲
和浴日於甘泉羲和者帝俊之妻是生十日
圓羅耀方諸山真人皆呼日為圓羅耀外國人呼日為
濯羅耀(出真誥)
鬱華鬱華又名鬱儀鬱儀奔日之仙故曰鬱儀赤文與
日同居(出雞跖集)
六螭日乘車駕以六螭(六螭即六龍也出淮南子)
三足烏淮南子云日中有踆烏(踆烏者謂三足烏也日者陽精之宗積而成烏)
(象烏而三距陽之類其數竒出漢天文志)
高舂下舂日出於暘谷浴於咸池拂於扶桑是謂晨明
經於隅泉是謂高舂頓於連石是謂下舂至于悲泉爰
息其烏是謂懸車薄於虞泉是謂黃昏(出淮南子)
射九日落沃焦淮南子曰堯時十日並出草木焦枯堯
命羿仰射十日中其九烏皆死墮羽翼堯時十日並出
堯使羿射九日落沃焦(沃焦海水泄處也出山海經)又曰大荒之中
暘谷上有扶桑十日所浴九日居下枝一日居上枝皆
載烏
三竿永明五年十一月丁亥日出三竿朱色黃色赤暈
(出南齊天文志)
日觀泰山東南有峯名曰日觀雞一鳴見日已出長三
丈(出漢官儀)
熟羊胛東海有國曰骨利幹地近扶桑其國人初夜煑
羊胛方熟其日已出(出西清詩話)又唐書東夷日本國事亦
類此
銅鉦嶺上晴雲披絮帽樹頭初日掛銅鉦(出坡詩)
朱光杜甫詩朱光徹厚地(楚詞云陽杲杲其朱光)
兩兒辨孔子東遊見兩小兒辨鬭問其故一兒曰我以
日出時去人近而日中時遠也一兒曰日中時近也一
兒曰日初出大如車盖及日中如盤盂此不為遠者小
而近者大乎一兒曰日初出滄滄凉凉日中如探湯此
不為近者熱而遠者凉乎孔子不能决(出列子)
日輪自暗中湧出有客登岱嶽絶頂行四十里以伺日
出久之星斗漸稀東望如平地天際已明其下則暗又
久之明處有山數峯如卧牛車盖之狀星斗盡不見其
下尚暗初意日自明處出又久之自大暗中日輪湧出
正紅色騰起數十丈至明處全無光其下亦尚暗(出邵氏閒)
(見後錄)
月
結璘七聖記結璘奔月之仙故曰結璘黃文與月同居
(出雞跖集)
嫦娥羿得不死之藥於西王母其妻嫦娥竊之奔月遂
托身月中仙(嫦娥羿妻也服藥得仙奔入月中為月精出淮南子)又曰水氣之精
者為月
廣寒宫冬至後月養魄於廣寒宫(出東方朔十洲記)
山河影謂月中有物婆娑者乃山河影也其空處海水
影(出淮南子)
吴剛斫樹月中有桂樹高五百丈下有一人常斫之樹
隨合其人姓吴名剛西河人學仙有過謫令伐桂(出酉陽書)
修月戶鄭仁本表弟與一王秀才遊嵩山見一人枕一
襆物方眠即呼之其人曰君知月七寳合成乎月勢如
丸其影日鑠其凸處也常有八萬二千戶修之予即一
數因開襆有斤鑿數事玉屑飯兩裹授與二人曰分食
此雖不足長生可一生無疾(出酉陽雜爼)又介甫詩玉斧修
成寳月團
白玉盤少時不識月呼作白玉盤(出李白詩)暮雲收盡溢清
寒銀漢無聲轉玉盤此宵此景不長好明月明年何處
看(出東坡詩)
銀盤爛銀盤從海上出忽来照我茅屋東(出盧仝詩)
金樞落霞沉綠綺殘月壊金樞(出杜甫詩)文選海賦大明
鑣轡於金樞之宂(大明月也金樞月沒處之窟宂也)
金丸浮雲捲盡浮金丸衣上白露三更寒(出子由詩)
金環稀星點銀礫落月墮金環(出白樂天詩)
蟾蜍月中有兔與蟾蜍月隂也蟾蜍陽也而與兔並明
隂係陽也(五經通義)乾鑿度曰月三日成魄八日成光蟾蜍
體就穴鼻始明穴决也决鼻兔也羿妻姮娥竊藥奔
月託身于月是為蟾蜍(後漢天文志注)
擣藥兔張衡靈惠序云月者隂宗之精積而成獸象兔
隂之類其數耦(杜詩注)傅玄擬天問云月中何有白兔擣
藥興福降祥
吴牛喘晉滿奮畏風在武帝坐北窗琉璃屏風實密似
疎奮難之帝笑之奮曰臣猶吴牛見月而喘(注云吴牛畏暑見月)
(疑是日所以喘也世說)
登南樓庾亮在武昌諸佐吏乘秋月夜共登南樓亮至
諸佐吏避之亮曰少住老子於此興復不淺遂共談(本𫝊)
月桂子月桂子今江東諸處每至四五月後每於衢路
得之大如狸豆破之辛香古老相𫝊是月中下也不知
此地何獨無為當非月路耶月感之矣餘杭靈隠寺僧
云種得一株近代詩人多論述漢武洞冥記云有遠飛
鷄朝往夕還常銜桂實歸於南土所以北方無南方當
月路所以有也(本草)唐垂拱中天台桂子落十餘日
白樂天題天竺詩宿因月桂落醉為海榴開又詩遙想
吾師行道處天台桂子落紛紛
羲娥韓退之詩掎摭星象遺羲娥(義謂日娥謂月也)
詩驟雨清秋夜金波耿玉繩天河元自白江浦向来澄
映物連珠斷緣空一鏡升(杜詩)光細弦欲上影斜輪未安
微升古塞外已隠暮雲端河漢不改色關山空自寒
天上秋期近人間月影清入河蟾不沒擣藥兔長生
四更山吐月殘夜水明樓塵匣元開鏡風簾自上鈎兔
應疑鶴髮蟾亦戀貂裘不違銀漢落亦伴玉繩底
玉露團清影銀河沒半輪此時瞻白兔直欲數秋毫
委波金不定照席綺逾依(並杜詩)憶昨新月生西簷若瓊
鈎今来何所似破鏡懸清秋(李白)落照西山夜色浮彎彎
寒掛碧雲頭寳奩新樣横眉黛珠箔斜懸半額鈎丹桂
一枝初淺露金波千里未圓流嬋娟三五纔成魄散滿
清光四百州(周祖開)一更山吐月玉塔卧微瀾正似西湖
上湧金門外看冰輪横海闊香霧入樓寒五更山吐
月窗迥室幽幽玉鈎還掛戶江練却明樓星河淡清暁
鼓角冷知秋新月如佳人出海初弄色娟娟到湖上
㶑㶑摇空碧皎如飛鏡臨丹闕綠煙滅盡清輝發(並東)
(坡)失寵故姬歸院晩沒番老將上樓時三五夜中新
月色二千里外故人心(樂天)山下白雲横匹素水中明月
卧浮圖明月未出羣山高瑞光千丈生白毫一杯未
盡銀闕湧亂雲脱壊如崩濤誰為天公洗眸子應費明
河千斛水鎔銀百頃圍掛鏡千尋缺(並東坡)銅壺滴滴
禁漏起三十六宫争捲簾(杜光庭)回首半天雲破夜一眉
新月破黃昏(李若山)波使不来江練静月娥常在夜珠寒
(許致)輪中如有物光外更無空(胡汾)月影碎荆玉波光緯蜀
羅(李構)沙岸金籠樹燈汀玉湧濤(舒亶)風應落桂子露恐滴
金波(蘇子美)池上與橋邊難忘復可憐簾開最明夜簟捲
已凉天流處水花急吐時雲葉鮮姮娥無粉黛只是逞
嬋娟(李商隠)
星
五星聚東井漢王入關五星聚東井秦分也此高祖受
命之符(前本紀)
辨五星聚井崔浩集術士考校漢元以来日月五星行
度以示高允允曰金水二星常附日而行冬十月高帝
入關時日旦在尾箕昏沒于申東井方出於寅此二星
何因背日而行史官欲神其事後歲餘浩謂允曰果如
君言以前三月聚於東井在二世末年非漢十月也(高允)
(傳又青箱記)漢十月五星聚東井金水常附日不遠十月
日在箕尾此崔浩所以疑其妄以余度之十月為正乃
今之八月爾八月而得七月節則日猶在翼軫間則金
水聚於井亦不甚遠浩之說未足信也(志林)
四星聚東井晉義熙九年歲鎮熒惑太白聚東井後宋
武平關中(南史紀)
四星聚觜參元魏普大元年十月歲星熒惑鎮星太白
聚於觜參太史占曰當有王者興後高歡興齊(北史)
二使星入蜀後漢李郃知星夜見有二使星入蜀分野
果有二客入驛郃問從京師来乎曰然曾聞遣使入蜀
乎二客問故相視失色(郃傳)
客星犯帝座嚴光與光武有舊入謁帝與同宿半夜光
足加帝腹明旦太史奏客星犯帝座甚急帝笑曰朕故
人嚴子陵也(隠逸傳)
五星聚奎藝祖啟國之月五星聚於奎躔以土為主
德星聚後漢陳仲弓從諸子造荀季和其夜德星聚明
旦太史奏五百里内有賢人會
五星伏周分景德四年司天監奏今年丁未六月二十
五日五星當聚周分臣推尋得五星自閏五月二十五
日近太陽甘氏星經曰五星近太陽若伏而不見即臣
遜於其君恐今夜五星皆伏真宗御禁臺候之果伏不
見大赦天下(湘山野錄)
后妃星失明苻堅以弟融為冀州牧將發祖於灞上堅
母苟氏以融少子比發三至灞上其夕又竊如融所内
外莫知是夜堅寢前殿太史言天市南門屏内后妃星
失明左右閽寺不見后妃移動之象堅推問知之驚曰
天道不遠(載記)
熒惑在匏瓜星中姚興死之前歲魏太史奏熒惑在匏
瓜星中一夜忽然不知所在帝乃召諸儒與史官求其
所詣崔浩對曰請以日辰推之庚午之夕辛未之朝天
有隂雲熒惑之亡當在此二日之内庚與午皆主秦辛
為西夷今姚興據咸陽是熒惑入秦矣諸人皆曰天上
失星人安能知浩笑而不應後八十餘日熒惑果出東
井留守盤旋秦中大旱明年姚興死三年國滅(浩傳)
太白竊織女侍兒秦併六國太白星竊織女侍兒梁玉
清衛承莊逃入衙城小仙洞四十六日不出天帝怒命
五岳搜捕太白歸位衛承莊逃焉玉清有子名子休玉
清謫於北斗下當舂其子配與河伯行雨子休每至小
仙洞耻其母滛奔之所輒回馭不經故此地常少雨(出獨)
(異志)
萬物之精說文云萬物之精上為列星
北斗春秋運斗樞曰北斗七星第一天樞第二璇第三
機第四權第五衡第六開陽第七摇光第一至四為魁
第五至七為標標合為斗居隂布陽故稱北
景星景星者大星也狀如半月生於晦朔助月為明王
者不敢私人則見
老人星王者承天則老人星臨其國(並孫氏瑞應圖)
井中視星尸子曰自井中視星所見不過數星自丘上
以望則見始出也非明益也勢使然也私心井中也公
心丘上也
東方朔為歲星東方朔楚人也後賣藥五湖知其歲星
焉(列仙傳)
銀礫稀星點銀礫落月堕金環(白樂天詩)
白榆天上何所有歷歷種白榆(文選)
雨
十雨太平之時五日一風十日一雨京房易候詩十雨
初晴太液春
三十六雨春秋說題云一歲三十六雨天地之氣宣十
日不雨應天文也十五日大雨以斗運也又京房易
候十日一雨歲凡三十六雨時若之應
不破塊周公之時風不鳴條雨不破塊旬日一雨雨必
至夜(塩鐵論)
上薄為雨董仲舒曰隂陽氣上薄為雨下薄為霧風其
噫也雲其氣也雷其相摶之聲也電其相擊之光也雨
乘虚而墜風多則合速故雨大而疎風少則合遲故雨
細而密太平之世風不鳴條雨不破磈雷不驚人電不
眩目雪不封條此聖人在上隂陽和也鮑敞問曰雨既
隂陽相薄四月純陽十月純隂無二氣相薄則不雨乎
仲舒曰純陽用事未夏至一日是純隂用事未冬至一
日是敞曰其不雨乎曰然有則妖也(西京雜記)
雨隊徐州王忠政死十二日却蘇語云見一人引臂曰
天召汝行雨左落千隊右落千隊各五方色甲馬一般
小項瓶中貯人間水一般如馬牙消謂之乾雨雨隊在
前風車在後(酉陽雜爼)
雨工柳毅見涇川婦人牧羊問何物曰非羊也雨工也
雷霆之類也(異間錄)
黑猪渡河夜半天漢中有黑氣相逐俗謂之黑猪渡河
雨候也
玉女披衣萍鄉西津有玉女岡天當雨石間先湧五色
雲俗謂之玉女披衣(述異志)
審雨堂盧汾夢入蟻穴見堂宇題其名曰審雨堂(搜神記)
商羊舞家語載童謠云天將大雨商羊鼓舞(商羊一足鳥也)
理禁伯張元賓得仙入華陽洞為理禁伯其職主水蓋
雨官也(真誥)
御史雨顔真卿為監察御史五原有冤獄天且旱真卿
辨獄而雨郡人呼為御史雨(本傳)
隨車雨漢百里嵩為徐州刺史境内旱嵩行部車所經
甘雨輒降
不苦不愁唐段文昌帥荆州或旱禬解必雨或久雨遇
出遊必霽民為之語曰旱不苦禱而雨雨不愁公出遊
(本傳)
甲子雨俚諺曰春甲子雨乘舟入市夏甲子雨赤地千
里秋甲子雨禾頭生耳冬甲子雨牛羊災死(荆楚歲時記)
社翁雨幾點社翁雨一番花信風(山谷詩)
豆花雨里俗以八月雨為豆花雨(荆楚歲時記)
迎送梅雨三月雨謂之迎梅五月雨謂之送梅(坡詩注)
月額雨謂旦日雨為月額雨(金陵子)
凍雨流膠楚詞凍雨兮洒塵(江東呼夏日暴雨為凍雨非凝凍也杜甫詩凍雨落)
(流膠苕溪叢話凍音東)
銀竹白雨映寒山森森似銀竹(李白詩)
海立杜少陵文九天之雲下垂四海之水皆立坡詩天
外黑風吹海立浙東飛雨過江来(西清詩話)
雨絲文選密雨如散絲又僧楚巒詩雨絲斜織麯塵煙
錢昭度詩酒樓人散雨千絲
兩拳王禹錫賀知縣春雨詩打葉雨拳隨手重吹凉風
口逐人来東坡云作詩如此不入規矩(王直方詩話)
夜雨夜雨滴空階滴滴空階裏空階滴不入滴入愁人
耳(何遜詩)暁燈暗離室夜雨滴空階
閔雨榖梁𫝊僖公三年夏四月不雨(一時言不雨者閔雨也閔雨者有志)
(於民也閔憂也)
赤松子為雨師列仙𫝊曰赤松子者神農時雨師也
李靖行雨李靖微時嘗夜投宿一巨宅有老婦延之中
夜扣門甚急婦變色曰吾龍也二子俱出天命行雨欲
煩一行乃出一小瓶子繫於鞍前戒曰馬躍嘶鳴取瓶
中水一滴滴馬騣上謹勿多也既而電掣雲間見所憩
村乃連下十滴既歸老婦曰一滴水乃地上三尺此村
半夜水深三丈(廣記)
梁玉清逃處少雨事見星門太白竊織女侍兒下
壁掛龍骨龍骨謂水車介甫詩龍骨長乾掛梁梠山
谷詩壁掛蒼龍骨溜渠故濺濺
祈雨
五龍祈雨法真宗咸平間知揚州魏羽上雩祀五龍祈
雨法詔攽諸路其法以甲乙日擇東地作壇取土造青
龍土器之大小龍之修短餘方皆如之凡旱建壇取五
行生成之數焉長吏齋三日詣龍所汲流水設香茗果
率羣官日再至祝酹不用樂巫覡雨足送龍水
畫天黿龜擇潭洞或湫濼林木深䆳之所以庚辛壬癸
日先齋戒以酒脯告社令築方壇三級高一尺闊一丈
三尺壇外二十步介白繩壇上植竹杖張畫龍其圖以
縑素畫黑魚左顧環以天黿十星中為白龍吐雲黑色
其下畫水波有龜亦左顧吐黑氣如線和金銀朱丹飾
龍形又設皂幡刎鵝頸取血致盤中楊枝洒水龍上羣
官再至祝雨足取龍投水中(並本朝事實)
五蝦蟇董仲舒云旱則取五蝦蟇置之社中池方八尺
深一尺木蝦蟇焉春則池方七尺夏方五尺秋方九尺
冬則如春皆具酒脯陳告(後漢禮儀志)
蛇醫王彦威在汴州夏旱時李玘因宴王以旱為言李
醉曰欲雨甚易耳可求蛇醫四頭水十石甕二枚每甕
實以水浮二蛇醫以木盖密泥之分置閙處甕前後設
席燒香選小兒十歲以下十餘令執小青竹晝夜更擊
其甕不得少輟試之雨大注舊說龍與蛇師為親家焉
(酉陽雜爼)
閉南門董仲舒治國推隂陽祈雨則閉諸陽縦諸隂其
止雨反是(謂如閉南門内舉火及開北方水洒人之類也本𫝊)
鞭隂石夷陵有隂陽石隂石常潤陽石常燥旱則鞭隂
石必雨久雨鞭陽石則止物類相感也
驅黑龍牛僧孺鎮襄陽久旱有處士能豢龍公請致雨
處士曰江漢間無龍獨一湫泊中有黑龍難制強驅之
必為災公固命之果有大雨而漂流萬戶(尚書故實)
虎頭徐州城東有石潭與泗水通置虎頭潭中可致雷
雨東坡詩何年射殺南山虎滿腹雷霆喑不吐(東坡集)
縮昆明池水唐大旱西域僧請於昆明池結壇祈雨凡
七日水縮數尺龍化為老人詣孫思邈請救曰我知昆
眀池有仙方三十首𫝊與予予救汝老人曰此方上帝
所禁今急矣少頃捧方至自是池水忽數日溢岸胡僧
羞恚死
魯般木山人魯般燉煌人巧侔造化嘗怨吴人殺其父
於肅州城南作一木仙人舉手指吴地吴地大旱三年
卜曰般所為也賫物謝之般為斷其一手其月吴中大
雨(酉陽雜爼)
肥遺鳥華山有鳥名肥遺見則大旱(博物志)
少女風魏大旱管輅曰今夕當雨樹上已有少女風矣
須臾雨至(輅𫝊)
筮蹇卦漢明帝時旱筮得蹇卦帝以問王輔輔曰蹇者
坎上艮下山上有水雨即至矣果如其言(鷄跖集)
知雨將至沛獻王輔善京氏易永平五年少雨上御雲
臺闕自以周易林占之其繇曰蟻封宂戶大雨將至以
問輔輔曰蹇艮下坎上艮為山坎為水山出雲為雨蟻
穴居知雨將至故以蟻為雨居(東觀漢記)
桑林六事湯克夏而大旱湯禱於桑林剪其爪磨其手
以為犧祝曰政不節耶使人疾耶苞苴行耶讒夫昌耶
宫室營耶女謁行耶何不雨之極也(後漢周舉𫝊)
以身祈雨宋景公時大旱三年卜之以人祠乃雨公下
堂頓首曰吾所以祈雨將自當之言未卒天下大雨方
千里者何德於天而惠於民也
相雨黃子發相雨書常戊申日候日欲入時日上有冠
雲不問大小視四方黑者大雨青者小雨
積薪祈雨戴封為西京縣令境内旱乃積薪而卧其上
約曰来日日午無雨即令以火燒之至期火纔發天降
大雨遂乃大活
木神牙出唐玄宗命梵僧不空祈雨不空每祈雨無他
軌則但設數繡座手簸旋數寸木神念呪擲之自立於
座上伺木神吻角牙出目瞚則雨至(酉陽雜爼)
詩東堤黑風駕海水海底卷上天中央錚棧雷車軸轍
壯矯攫蛟龍爪尾長神鞭鬼御載隂帝来往噴洒何顛
狂四方崩騰玉京仗萬里横牙羽木槍(杜牧之)遊人脚底
一聲雷滿座頑雲撥不開天外黑風吹海立浙東飛雨
過江来十分㶑灔金樽凸千杖敲鏗羯鼓催喚起謫仙
泉洒面倒傾蛟室瀉瓊瑰(東坡)長笑蛇醫一寸腹御水吐
電何時足蒼鵝無罪亦可憐斬頭横盤不敢哭豈知泉
下有潛龍卧枕雷車踏隂軸前年太守為旱請雨點隨
人如散菽常山山人信英武撝駕雷車呵電母山中
歸時風色變中路已覺商羊舞夜窗騷騷閙松竹朝畦
泫泫流膏乳庶將積潤掃餘孽收拾歲豐還明主(東坡)雷
椎雨骨天為低行雲趨走不敢遲桐英滿地誰拾去花
態正顰魂欲飛紫金蛇光誰掣斷堕空萬點跳珠亂須
臾井滑甘無泥琉璃骨軟爭道馳(惠供)一雨全清六合塵
詩翁喜雨句凌雲垤漂戰蟻餘追北柱繫乖龍有裂文
湯帝嗟諮徵六事漢庭災異劾三公聖明罪已思寬
大時雨愆期旱藴隆東海得無冤死婦南陽疑有卧雲
龍𫝊聞已减太官膳肉食諸公盍奏功南風吹雨下
田塍田父伸眉願力耕麰麥明年應解好簾櫳今夜不
勝清直須洗盡焦枯意不厭屢聞飄洒聲(山谷)潤氣凝柱
礎繁聲注瓦溝暗流窗不暁凉引簟先秋(樂天)滄江夜来
雨真宰罪應雪安得鞭雷公滂沲洗吴越湛湛長江
去冥冥細雨来茅茨疎易濕雲霧密難開好雨知時
節當春乃發生隨風潜入夜潤物細無聲入空纔漠
漠洒迥已紛紛巢燕高飛盡林花潤色分晩来聲不絶
應得夜深聞(並杜詩)微雲凄已合餘潤先流礎蕭蕭止還
作坐聽三更鼓登城望麰麥綠浪風掀舞風師挾帝
令號呼肆徂征雲師畏推逐蓄意不敢争雨師曠厥官
所苟朝夕生帝眷一夕回旱議旦暮行飜然沛膏澤夜
半来無聲青&KR0034;發廣畝白水涵孤城(並東坡)掣電引狂雷
晝天忽成暮萬里瀉銀河四簷垂瀑布(僧可遵)密雨吹不
斷貧居常閉門東溟空有恨西極詎能暄束濕炊懸釡
翻牀補壊垣倒身無處著呵手不成温(后山)稚子更看莎
徑沒漁翁来報竹橋流(伍彬)
錦繡萬花谷前集卷一
