錦繡萬花谷續集卷二十七
類姓
岑
冐突露橈岑彭字君然拜刺姦大將軍督察衆營遷征
南大將軍装直進樓船冐突露橈數千艘以攻公孫述
首破荆門長驅武陽持軍整齊秋毫無犯蜀人為立廟
武陽
輿人歌岑熙彭之玄孫為魏郡太守招聘隠逸與參政
事無為而化視事二年輿人歌曰我有枳棘岑君伐之
我有蟊賊岑君遏之狗吠不驚足下生氂含脯鼓腹焉
知凶災我喜我生猶丁斯時美哉岑君於戲體兹(並後漢史)
郡中謠岑晊字公孝有幹國器雖在閭里悵然有董正
天下之志太守成瑨請為功曹郡中謠曰南陽太守岑
公孝弘農成瑨但坐嘯(後漢黨錮𫝊)
奏籍田三元頌岑文本字景仁父之象坐訟不得申文
本年十四詣司隷理冤辯對哀暢無所詘衆命作蓮華
賦文成合臺嗟賞遂直性沈敏有姿儀善文辭除袐書
郎太宗既籍田又元日朝羣臣文本奏籍田三元頌二
篇文致華贍擢中書舍人時顔師古為侍郎詔誥皆所
草定及得文本號善職而敏速過之(唐史)
金
著忠孝節金日磾本降虜累遷光祿大夫既親近未嘗
有過失母教誨兩子甚有法度日磾著忠孝節自在左
右目不忤視者數十年自輔少主封秺侯兩子賞建俱
侍中弟倫倫子安上(前漢史)
七世内侍金安上少為侍中惇篤有智子敞為侍中為
人正直敢犯顔色左右憚之子涉為侍中明經節儉諸
儒稱之從父弟欽舉明經為京兆尹帝選置師友平孔
光以欽家世忠孝為金氏友贊曰日磾以篤敬寤主忠
信自著世名忠孝七世内侍
林
高隠處士林敏功治春秋年十六預鄉薦下第歸歎曰
軒冕富貴非吾所樂杜門不出者二十年該通六經貫
穿百氏尤長於詩張天覺徐擇之來守是邦皆尊禮之
政和間郡守林震謂同僚曰吾宗有隠君子旬日一出
郊見之震還朝舉其隠德賜號高隠處士視朝散大夫
旌表門閭有詩文千餘篇名松坡集
和靖先生林逋少孤刻志為學結廬西湖小孤山喜為
詩孤峭澄澹居西湖二十年足未嘗履城市李及薛映
為州每造其居清談終日而去逋臨終有詩云湖上青
山對結廬墳前脩竹亦蕭疎茂陵他日求遺草猶喜曾
無封禪書卒賜諡曰和靖先生
嚴
厭承明勞侍從嚴助舉賢良對策百餘人武帝善助對
擢為中大夫侍燕從容上問助居鄉里時對曰家貧為
吏胥所辱願為會稽太守於是拜為會稽太守厭承明
之廬勞侍從之事懷故土出為郡吏願奉三年計最
上書言世務嚴安上書言世務上召見謂曰公安在何
相見之晩也拜為郎中(並前漢史)
顓門教授嚴彭祖顓門教授公羊春秋有嚴氏之學為
太子太傅廉直不事權貴或說曰君以不修小禮曲意
亡貴人左右之助經誼雖高不至宰相願少自勉強答
曰凡通經術固當修行先王之道何可委曲從俗苟求
富貴乎(前儒林𫝊)
屠伯嚴延年少學法律舉侍御史朝廷肅焉敬憚位為
涿郡太守吏皆股弁道不拾遺遷河南太守務在摧折
豪強扶助貧弱河南號曰屠伯母責其治郡不仁兄弟
五人皆有吏材至大官東海號其母曰萬石嚴嫗(酷吏𫝊)
披羊裘釣澤中嚴光字子陵與光武同遊學光武即位
物色訪之後齊國上言有一男子披羊裘釣澤中帝遣
使聘之三反而後至侯霸與光素舊遣使奉書光不答
乃口授曰君房足下位至鼎足甚善懷仁輔義天下悅
阿諛順旨要領絶帝因共偃卧光以足加帝腹上明日
太史奏客星犯帝座除諫議大夫不屈乃耕於富春山
後人名其釣處為嚴陵瀨(後本𫝊)
真嚴挺之子嚴武字季鷹挺之子幼豪爽母裴不為挺
之所答獨厚其妾英武始八歲奮然以鐵鎚就英寢碎
其首左右驚白挺之曰郎戲殺英辭曰安有大臣厚妾
而薄妻者兒故殺之非戲也父竒之曰真嚴挺之子敕
武讀書(唐本傳)
廉
上卿廉頗趙之良將也破齊拜為上卿以勇氣聞於諸
侯有攻城野戰之大功肉袒負荆謝罪於藺相如(史記)
南
三復白圭南容邦有道不廢邦無道免於刑戮又曰南
容三復白圭孔子以其兄之子妻之(論語)
善騎射南霽雲少微賤張巡被安祿山圍募萬死一生
者數日無敢應俄有喑嗚而來乃霽雲也善騎射見賊
百步内乃發無不應弦斃
閻
家粟賑貧窮閻慶胤為敷成太守頻年饑儉歲常以家
粟千石賑恤貧窮人頼以濟部下一千餘人申誦美政
馳譽丹青閻立本總章元年拜右相初太宗與侍臣泛
舟春苑池見異鳥容與波上悅之詔坐者賦詩而召立
本侔狀閤外𫝊呼畫師閻立本是時巳為主爵郎中俯
伏池左研吮丹粉望坐者羞悵流汗歸戒其子曰吾少
讀書文辭不减儕軰今獨以畫見名與厮役等若曹慎
毋習然性所好雖被訾屈亦不能罷也既輔政但以應
務俗材無宰相器時姜恪以戰功擢左相故時人有左
相宣威沙漠右相馳譽丹青之嘲(並唐史)
甘
年少出竒計甘羅甘茂之孫也年十二事秦相吕不韋
不韋言於始皇曰甘羅年少耳然名家之子孫諸侯皆
聞之秦以為上卿太史公曰甘茂起下蔡閭閻顯名諸
侯重強齊楚甘羅年少然出一竒計聲稱後世雖非篤
行之君子然亦戰國之策士也(史記)
投石拔距甘延夀字君况少以良家子善騎射為羽林
投石拔距絶於等倫以材力愛幸斬郅支單于封義成
侯(前漢史)
江表虎臣甘寧開爽有計略拜折衝將軍建方略以擒
黃祖破曹公於烏林攻曹仁於南郡江表之虎臣也(吳志)
譚
四世同居譚弘寳四世同居詔表門閭蠲租税(南史孝義𫝊)
詞學兼茂譚世勩舉進士又中詞學兼茂科為徽猷閣
待制知婺州未行復畱是歲彗出東方大臣云此外國
將衰非中國憂也世勩面奏垂象可畏當脩德應天不
宜惑諛說遷給事中
詹
進士第一詹騤字晉卿淳熙乙未擢進士第一人
錦繡萬花谷續集卷二十七
