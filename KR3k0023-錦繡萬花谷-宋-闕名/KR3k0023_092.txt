錦繡萬花谷續集卷十二
䕫州路
䕫州(奉節)(巫山)(雲安)
踏蹟䕫人重諸葛武侯以人日傾城出遊八陣磧上謂
之踏蹟婦人拾小石之可穿者貫以綵索繫於釵頭以
為一歲之祥府帥宴於磧上
赤甲山昔公孫述築此山土石悉赤如人袒臂故曰赤
甲與舊白帝城相連
題詠卓立羣峯外蟠根積水邊他皆任厚地而獨近高
天白榜千家邑青秋萬里船詞人取佳句刻畫竟誰𫝊
(出杜甫詠白鹽山在城東十七里崖壁五十餘里色如白鹽)瞿唐呀直瀉灔澦屹中
峙未夜黑巖昏無風白浪起(出白居易入瞿唐)峡山三百里峡
水三回曲笛聲下復高猿鳴斷還續(出梁文簡蜀道難)不遠䕫
州路層波灔澦連下来千里峡入去一條天樹色秋帆
上灘聲夜枕前何堪至危側百丈半山巔(出張祐詠灔澦堆在州西)
(南瞿唐峡口蜀江之心)朝辭白帝彩雲間千里江陵一日還兩岸
猿聲啼不盡須臾却過萬重山(出李白自白帝下江陵)江度寒山
閣城高絶塞樓翠屏宜晩對白谷會深遊急急能鳴雁
輕輕不下鷗夷陵春色起漸擬放扁舟(出杜甫望白帝樓在城上)巫
山叢碧高插天大江瀾翻神曳煙楚魂尋夢風颺然曉
風飛雨生苔錢瑤姬一去一千年丁香笻竹啼老猿古
祠近月蟾桂寒椒花墜紅濕雲間(出李賀詠巫山高唐神女廟在巫山縣西)
(北)䕫子城新築長江便作壕百蠻歸指掌三峡見秋毫
(出王延禧)官費接筒竹民蠲沽水錢丁寧後来者莫負義名
泉(出王十朋)昨夜巫山下猿聲夢裏長桃花飛綠水三月下
瞿唐(出李太白)見說瞿唐峡横斜灔澦根難於尋鳥道險過
上龍門(出白居易)曉日照樓船三軍拜峡前白雲隨浪轉青
壁與城連萬嶺岷峨雪千家橘柚川(出盧綸)路入巴渝通
兩蜀江連荆楚接三川(出宋之問)
歸州(秭歸)(巴東)(興山)
拔河祈農類要云土人以麻絙巨竹分朋而挽水謂之
拔竹以定勝負而祈農桑
沱石硯歐公硯譜云歸州大沱石其色青黑斑斑其文
微頗發墨
插竈秭歸縣東有絶崖壁立飛鳥不能栖有一火燼石
崖間長數尺堯時洪水行者泊舟繫於崖側故插餘燼
于此至今猶曰插竈
題詠莱公昔未遇寂寞在巴東聞道山中樹猶餘手種
松(出東坡詠莱公祠在龍興觀之西)江上秋風宋玉悲長官手自葺茅
茨人生窮達誰能料蠟淚成堆又一時(出陸游詠秋風亭在巴東縣並)
(莱公建)羣山萬壑赴荆門生長明妃尚有村一去紫臺連
朔漠獨留青冢向黃昏(出杜甫詠明妃廟)驚心烏石蓮花淨過
看黃牛竹節灘征棹直從中溜去好山只得片時看(出秭)
(歸集)搖落深秋宋玉悲風流儒雅亦吾師江山故宅空文
藻雲雨荒臺起夢思(出杜甫詠宋玉故宅在州東五里)竹籬茅舍作晩
市青蓋黃旗稱使君(出范成大)城邑舊為䕫子國民人多是
楚王孫(出王十朋)巫山暮足霑花雨楚水春多逆浪風(出白樂天)
雲安軍(雲安)
陶染真風唐商真君飛昇記雲安風俗淳厚陶染真風
如瞿法言揚雲外之徒繼出故琳宫祕館獨盛於他處
湯溪遇龍雜記云漢廷尉扶嘉胊䏰人也嘉母於湯溪
水側遇龍後生嘉長占吉凶巧發竒中
題詠天外巴子國山頭白帝城波傾蜀帝盡雲散荒臺
傾(出劉禹錫始至雲安縣)峡裏雲安縣江樓翼瓦齊兩邊山水合
終日子規啼今朝臘月春意動雲安縣前江可憐一
聲何處送書雁百丈誰家上瀨船(並出杜甫詠子規)雲安酒醲
麥米賤家家扶得醉人歸(出范成大)
大寧監(大昌)
題詠煮井為鹽速燒畬度地偏(出杜甫)分符真吏隠燕寢
傍巖棲(出白巽題江山堂)
開州(開江)(清江)
績文相高學記士以績文相高有温造柳公綽之餘烈
題詠薺平連郭柳帶繞抱江城(出韋處厚)金房開達皆名州
盛山更在天上頭(出謝諤)
達州(通川)(巴渠)(永睦)(新寧)(東鄉)(明通)
土居水居寰宇記云土居十萬戶水居三千戶
計粒而食唐詩記事云百姓茹草木之實刺史以下計
粒而食大有虎豹蛇虺之患小有蟆蚋浮塵蛛蛛之類
皆能鑚囓肌膚使人瘡痏
題詠来時子細說通州州在山根峡岸頭四面千重火
雲合中心一道障江流(出白居易酬元刺史)三冬有電連春雨九
月無霜盡火雲併與巴南終歲熱四時誰謂各平分(出元)
(稹)茅苫屋舍竹籬州虎怕偏蹄蛇兩頭暗蠱有時迷酒
影浮塵終日似波流沙含水弩多傷骨田仰畬刀少用
牛知得共君相見否近来魂夢轉悠悠(出白樂天詠達州畏景)芒
屩酒牛婦丫頭蕩槳夫酢醅荷裹賣醨酒水淋酤夷
音啼似笑蠻語謎相呼江郭船添店山城木豎郛楚風
輕似蜀巴地濕如吳通州到日日平西江館無人
虎印泥忽向破簷殘漏處見君詩在柱中題(出元稹見樂天詩)
平地纔應一頃餘閣闌都大似巢居(出元稹酬樂天)
萬州(南浦)(武寧)
題詠南溪有仙洞咫尺非人間泠泠松風下日暮空蒼
山(出唐馬冉詠岑公岩)江上新樓名四望東西南北水茫茫無由
得與君攜手同凭欄干一望鄉(出樂天寄題楊州四望樓)空巖静發
鐘磬響古木倒掛藤蘿昏莫道蒼崖瑣靈骨時時持鉢
到諸村(出山谷題萬州下巖)白首遷為客青山繞萬州醉欹梅帳
曉歌壓竹枝秋(出鄭谷寄南浦謫官)峡中天下最窮處萬州蕭條
誰肯顧南浦尋梅雪滿舟西山載酒雲生屨(出陸游憶萬州短歌)
忠萬樓中南北望南州煙水北州雲兩州何事偏相憶
各是籠禽作使君(出樂天答揚使君)
梁山軍(梁山)
多喜山軍南之五十里有山其上丹光夜現則是境之
人多喜事皇朝希夷先生嘗修煉于此丹井石枕猶存
夫子崖軍東有峡石市之北每風雨冥冥如聞讀書聲
其中有夫子崖子貢埧
題詠梁山鎮地險積石阻雲端飛梁架絶頂棧道接危
巒(出張文琮蜀道難)峡中地偏常苦貧政令愈簡民愈淳(出陸放翁)
梁山薤黃妙天下玉筯金釵盈大把(出何少卿梁山薤詠)
施州(清江)(建始)
剖竹得男華陽國志初有女子浣於遯水有三節竹流
至聞其中有嬰兒聲剖竹得男歸而養之及長材武遂
自立為夜郎王以竹為姓捐竹於地遂成林今有竹王
洞焉
題詠大猿呌罷小猿啼箐裏行人白晝迷惡藤牽頭石
齧足嫗牽兒隨淚錄續我亦下行莫啼哭(出山谷)老馬饑
嘶驢瘦嶺病人生入鬼門關病人甘作五溪臥老馬猶
思十二閑(出山谷詠瘦驢嶺)江上青山横絶壁雲間細路躡飛
蛇雞號黑暗通蠻貨蜂閙黃昏採蜜花(出東坡送喬施州)夜郎
自古流遷客聖世初投第一人不是施州肯回首五溪
三峡更誰親(出山谷和張仲素送别)日轉溪山幾百遭厭聞虎嘯
與猿號笙歌忽把二天酒風雨猶驚三峡濤已作齊民
尋要術安能痛飲讀離騷看君自是青田質清淚當聞
徹九臯(出山谷次清江趙彦成韻)
紹慶府(彭水)(黔江)
就水造飱舊經云此州路途闊遠亦無館舍凡至宿泊
多倚溪巖就水造飱鑚木出火
狼山郡國志云山出野狼眼在背上能食諸獸
題詠撑崖柱谷蝮蛇愁入箐攀天猿掉頭鬼門關外莫
言遠五十三驛是皇州(出山谷歌羅驛)尺五攀天天慘顔鹽煙
溪瘴瑣諸蠻平生夢亦未嘗處聞有鵶飛不到山黑
風馬跑驢瘦嶺日黃人度鬼門關黔南此去無多遠想
在夕陽猿嘯間(並出山谷)莫向黔中路令人到欲迷水聲巫
峡裏山色夜郎西(出唐嘉祐送上官侍御赴黔中)從我巫峡外吟興更
應多都響蠻江漲山昏濁雨過(出許常寄黔李校書)青青竹笋迎
船出日日紅魚入饌来(出杜甫送王判官)
重慶府(巴縣)(江津)(璧江)
閣欄寰宇記今渝之山谷中有狼峱鄉俗構屋高樹謂
之閣欄不解絲竹唯敲銅鼓視木葉以别四時父子同
諱夫妻共名
泉卜牧宰江津縣西之五十里有井泉常以水之盈縮
卜牧宰之賢否
題詠三巴合會遶成下巴字體勢何盤盤却疑天工勅
水帝戲寫鳥迹傾波瀾(出鮮于侁詠巴江在巴縣水折三回如巴字)浴罷臨
泉一整冠令人搔首憶長安御湯搖蕩雙龍影疑是胡
兒簇馬鞍(出查仲本詠温泉在城北百餘里)山帶烏蠻闊江連白帝深
船經一柱過流眼共登臨
南平軍(南川)(隆化)
題詠山遶郡樓秋雨過月侵池樹晚煙生(出劉夷叔題雲山堂)鶯
花非漢舊棟宇尚唐餘(出浦公詠南川驛)風俗連巴楚封疆接
播珍(出趙彦邁詠南川形勢)
涪州(涪陵)(樂温)(武龍)
地暖早熟龜陵志五月半早稻已熟便可食新七八月
收割已畢地暖早熟與中州氣候不同
題詠十里一置飛塵灰五里一候兵火催顛崖仆谷相
枕籍知是茘枝龍眼来(出東坡涪州茘枝嘆)錦繡洲猶在熊羆夢
已無文風齊兩蜀仙洞接三都白石從天設青崖見地
圖茘枝妃子國不復曩時輸(出宋輸題涪陵郡)地據咽喉重城
踰雉堞堅東漸鄰楚分南望帶夷邊舟楫三川會封疆
五郡連許雄山苦峻馬援填相連灘急羣瀦沸崖高落
馬懸石魚占歲稔鐡櫃瑣晴天地暖冬無雪人貧歲不
綿巖標山谷字觀塑爾朱仙(出馬提幹詠涪州)官道近山多亂
石人家避水半危樓(出陸游)合水来如電黔波綠似藍(東坡)
忠州(臨江)(墊江)(豐都)(南賓)(龍渠)
四君子復古記四君子相望謂劉晏陸䞇李吉甫白居
易也
黃葛木景德觀前有古木大數十圍枝柯盤鬱如蓋山
中人云此黃葛木千年物也
題詠山東邑居窄峡牽氣候偏林巒少平地霧雨多隂
天隠隠煮鹽火漠漠燒畬煙此賴東樓夕風月時翛然
(出白樂天詠東樓)瘴地風雲早温天氣候催窮冬不見雪正月
巳聞雷(出張商英)茘枝新熟鷄冠色燒酒初開琥珀香欲摘
一枝傾一盞西樓無客共誰嘗(出白樂天茘枝樓對酒)忠州三峡
内井邑聚雲根小市嘗争米孤城早閉門(出杜甫)禹廟空
山裏秋風落日斜荒庭垂橘柚古屋畫龍蛇雲氣生虛
壁江聲走白沙早知乘四載疏鑿空三巴(出杜甫題禹廟在臨江縣)
(南)楚人悲屈原千載意未歇至今滄江上投飯救饑渴
遺風成競渡哀呌楚聲裂(出東坡題屈原塔)迢迢東郊上有土
青崔嵬不知何代物疑是巴王臺巴歌久無聲巴宫没
黃埃(出白公題巴子臺在臨江)龍昌寺底開山路巴子臺前種柳林
(出白公)一隻蘭船當驛路百層石磴上州門(出白公)
珍州(樂源)(緩陽)(郡名)(樂原)(夜郎)
四堡此地在官軍把守之處有麗臯堡思義堡安定堡
夀山堡
題詠借問炎洲客天南幾日程江連惡溪路山遶夜郎
城(出張文昌送蠻客)君為張掖近酒泉我竄三巴九千里天地
再造法令寬夜郎遷客帶霜寒(出李寄韋南陵)
思州(務川)(卭水)(安夷)
漸被華風圖經思南之地漸被華風飲食言語素所服
習椎髻之俗勁悍之性靡然變矣
縣名思王元和志故老相𫝊漢陳立為䍧牱太守阻兵
保據思卭水漢將夜郎王兵數萬破立於此撫安百姓
時人思慕遂名思王縣
錦繡萬花谷續集卷十二
