錦繡萬花谷後集卷二十九
竒怪
李積化為虎唐李儼為御史奉使嶺表路出荆南驛吏
曰溪曲有虎可由山後路行儼曰吾銜王命避虎何也
鞭馭而去有虎躍出返入伏草中曰幾傷吾故人儼識
其聲是其友李積也問曰君何由至此虎曰昨病發狂
走入山谷間化為虎自是見冕而趨者翼而翔者毳而
馳者皆搏而啗之向有一婦人銀握臂吾銜致水下此
去百步君過則取之遺吾家吁食其人而取其物以遺
妻子非人所為今日吾倒行逆施耳儼曰君平生得無
有自恨乎虎曰吾嘗私孀婦其家常有害我心吾因醉
一家盡殺之而去此為恨耳儼上山未定見巨虎大吼
聲震林木而去
人道魚身張守信泊舟新開湖夜有漁者舉網得魚近
百斤自腰而下魚也腰上乃美婦人守信酌酒飲之面
益紅美或取湯一杓飲之急噴去似傷寽熱也舟人曰
殺之不祥復還之深水其魚合掌人言曰劫火未壊人
首魚身昔為東魯太史今作泊水小君投我以酒固以
為感沃我以湯斯亦不仁
進士吕口楊愿監都下倉有通謁云江州進士吕口既
是投短啟曰幽室微光寒泉涸滴楊誼之庖屢空孔緒
之車何適愿曰孔緒之車何故事也其人曰楊三楊三
汝楊邁之孫楊中之子孔緒之事何必問也愿怒欲繫
之其人溘然仆地惟露幞頭巾子愿遽鋤之化為大鼠
走入倉下
獨眠孤舘廣州押衙崔慶成轄香藥綱詣内庫抵皇華
驛舍夜見美婦人曰今日見君君必有疑今日捨君我
寧不悔俟君回轅别圖後會擲書云川中狗百姓眼馬
撲兒御厨飯洎還不敢宿皇華寓宿旅邸前婦人来曰
今日之事可諧否十二字能辯否慶成不對因命青衣
進酒終不舉琖乃作詩云妖魄才魂自古靈多情心膽
似平生知君不是風流物却上幽原怨月明青衣曰小
娘子嘗養鸚鵡十餘年今不言今其驗乎婦人嘆曰是
矣乃作啞鸚鵡詩云彫籠馴養許多時終歲曾無一句
詞深恨化工情太誤因何偏與好毛衣擲紙于地燈火
俱滅丁晉公嘗見十二字曰川中狗蜀犬也獨字百姓
眼民目也眠字馬撲兒瓜子也孤字御厨飯官食也館
字乃獨眠孤館四字(並摭遺)
上清童子岑文本山亭避暑有叩門云上清童子元寳
參奉冠青圓角冠衣淺青衣自漢得果成本生於吳得
不凝滯之道又語以漢魏間事了如目睹問冠帔乃曰
僕外服圓而心方正此是上清五銖服也又天衣六銖
尤細五銖也出門數步墻下不見文本掘之一古墓中
惟得一古錢文本方知上清童子銅名元寳錢文也外
圓心方正錢之狀也青衣銅衣也五銖服亦錢文也此
乃漢朝所鑄也文本自是錢帛日盛至中書令忽失古
錢岑遂薨矣(博異志)
廢宅三怪姚康成夜宿廢宅遙見三人入廊房内賦詩
一人細長而黑吟曰昔日炎炎徒自知今無烽竈欲何
為可憐長柄今無用曾見人人未下時一人細長面多
創孔吟曰當時得意氣填心一曲君前直萬金今日不
如庭下竹風来猶得學龍吟又一人肥短鬚髮散垂吟
曰頭焦鬢秃但心存力盡塵埃不復論莫笑今来同腐
草曾經終日掃柴門明日尋之見鐡銚子一柄破笛一
管秃黍穰箒而巳(靈怪集)
塜中續詩鄭郊河北人舉進士第遊陳蔡間過一塜上
有竹二竿青翠可愛因駐馬吟曰塜上二竿竹風吹常
裊裊久不能續忽聞塜中言曰何不云下有百年人長
眠不知曉郊驚問之不復更言矣(集異記)
吉兆
夢甲馬飛空唐高祖將舉義師夜夢身死墜牀下為羣
蛆所食智滿禪師曰公得天下矣且死是斃也墜牀是
下也陛下至尊之象也羣蛆所食億兆趨附也又夢甲
馬無數飛滿空中曰是公身中之神言訖飛入帝身覺
而召太宗曰吾事濟矣
朱衣吏躍出元稹在私第獨坐有朱衣吏躍出曰相公
今日登庸言訖趨出命左右追之咸曰無人入朝果有
制命數月又見朱衣吏云今日罷相遲明報出中書省
夢柳仆地柳宗元自永州司馬召至京師詣卜者聞命
曰余柳姓也昨夢柳樹仆地其不祥乎卜者曰生則柳
樹仆則柳木二者牧也君其牧柳州乎卒如其言
夢舁棺入堂李逢吉有婢夢有一人舁棺至堂後云且
置在地不久移入堂中俄除中書舍人後知貢舉未畢
而入相(並紀異錄)
蝸迹成天字睿宗為冀王日壁間蝸迹成天字後即位
彫玉鑄金為蝸形置道釋像前(酉陽雜爼)
鼻中龍虎氣交王庭湊生於别墅有鳩數十朝集庭樹
暮宿簷下嘗寢於途有人自云濟源駱山人見君鼻中
之氣左如龍右如虎龍虎氣交王在今秋子孫相繼滿
一百年大樹及堂是其兆也是年果為鎮州三軍立為
留後歸别墅而庭樹婆娑矣
夢幡飛指劉仁恭微時夢佛幡於手指飛出或曰君年
四十九必有旌幢之貴果然(並北夢𤨏言)
臣蛇食藤花明皇微時至洛陽令崔日知宅崔設饌未
熟明皇因寢庭前一架藤花初開日知見巨蛇食藤花
逡巡不見明皇覺曰饑其夢中食藤花甚飽日知乃知
他日啟聖之騐也(逸史)
梟鳴庭樹有梟晨鳴於張率更庭樹其妻以為不祥連
唾之張曰急灑掃吾當改官言未畢賀者已在門(隋唐嘉話)
槐生室中吕蒙正方應舉僦舍建龍觀沿幹入洛鏁室
而去自冬涉春方回啟戶視之牀前槐枝叢生高二三
尺蒙茸合抱是年登科十年作相(幕府燕間錄)
持此稱量天下上官昭容其母將誕夢人與稱曰持此
量天下鄭氏冀是男及生昭容母曰稱量天下豈是女
耶嘔啞如應曰是(劉禹錫嘉話)
衣錦井中費絇應進士舉夢衣錦在井中覺自喜曰及
第衣錦遊鄉井爾(茅亭客話)
夢六印懸劒張乖崖鎮益屢乞代王文正奏除凌策少
嘗夢人以六印懸劒鋒以授之後在劒外凡六任(玉壺淸話)
畢諴得響卜畢諴相公及第年夜聽響卜久無所聞俄
遇人投骨於地羣犬争趨又一曰後来者必銜得(摭言)
劉煇作狀元有堂吏夢火山軍姓劉人作狀元明年狀
元乃劉煇也(東齋記事)
虹蜺天使韋臯鎮蜀宴客西亭暴風雨俄頃而霽有虹
蜺自空而下垂首筵上吸其飲食且盡其首似驢五色
若霞公懼罷宴少尹竇盧署曰虹蜺天使也降於邪則
為戾降於正則為祥公正人也某敢以賀旬日拜中書
令(宣室志)
凶兆
畫蛇蟠鏡袁孝叔遇異人得書云每受一命即開一幅
累任皆驗一日晨起巾櫛一物墜鏡面如蛇驚仆而卒
然所留紙數尚多開視之皆空紙也最後一幅畫蛇蟠
鏡中
鏡聲蘇威有鏡日蝕既鏡亦昏黑無所見日蝕半缺鏡
亦半昏後櫃内有聲如磬尋之乃鏡聲也無何其子䕫
死後更無聲威敗不知所在(隋唐嘉話)
八人乃火字翟乾祐天師常預言事一日大呼於䕫州
市曰今夕當有八人過可善待之是夕遺火焚數百家
方悟八人乃火字(酉陽雜爼)
木掩房晉公被謫之初木掩房三日馮拯薨時火守房
王欽若薨時火拂房(晉公談錄)
書囊鼠變犬李林甫一日晨興取書囊訝其重開視之
一大鼠躍出變為蒼犬怒目張牙仰視林甫以物擊之
應手而斃林甫惡之踰月而卒(明皇雜錄)
夢雌鶴生女歐陽永叔在夷陵日遊姜詩廟潛禱嗣續
家人夢一鶴飛来自云是雌鶴果得女甚端麗至八歲
忽驚魘曰夢一鶴飛去不數日暴卒(見聞雜錄)
鐺釡皆行鄭尚書絪罷相居第厨中鐺釡悉皆行盡日
方定數月鄭薨(靈怪集)
儲書
載書三十車張華字荗先雅愛書籍身死日無餘財惟
文史溢几篋嘗徙居載書三十車祕書監虞志撰定書
皆資華本取定(本𫝊)
續志藏祕府馬懷素𫝊有詔句校祕書是時文籍盈漫
皆炱朽蟫斷籖秩紛舛懷素建白願下紫微黃門召宿
學巨儒就校繆缺又言自齊以前舊籍王儉七志巳祥
請采近書篇目及前志遺者續儉志以藏祕府詔可
黃墨精謹韋述蓄書二萬卷皆手校定黃墨精謹内祕
書不逮也
軸帶籖帙兩都聚書四部以甲乙丙丁為次列經史子
集四庫其本有正有副軸帶籖帙皆異色以别之
四部書景龍文館記薛稷知集庫馬懷素知經庫沈佺
期知史庫武平一知子庫通謂之四部書
筆
兔毫管手王羲之筆經曰漢時諸郡獻兔毫出鴻都惟
有趙國毫中用時人咸言曰兔毫無優劣管手有巧拙
寫圖尚書中候曰玄龜負圖出周公援筆以時文寫之
書牘第五永為督軍御史督使幽州蔡邕筭天下名材
士人皆會祖餞於平樂館高彪送永在坐因援筆書牘
(謝承後漢書)
是筆可當面蔡邕書曰侍中執事相見無期惟是筆疏
可以當面
錯寳為跗漢制天子筆以錯寳為跗毛皆以秋兔之毫
(西京雜記)
金匣𫝊子云漢末一筆之匣彫以黃金飾以和璧綴以
隋珠文以翡翠
琉璃象牙為管昔人或以琉璃象牙為筆管麗飾則有
之然筆須輕便重則躓矣(王羲之筆經)
仙筆四譜云石晉之末有一高士不顯姓名每夜作筆
付其家室至曉闔戶而出以竹筒銜壁外向如引水者
置錢其中則一管躍出筆盡雖官府勢要無復有也匠
婦亦怡然自得如此三十歲時人謂之仙筆
毛錐子洪肇曰安朝廷定禍亂直須長槍大劒若毛錐
子安足用哉(五代史)
黑水郡王薛稷為筆封墨曹都統黑水郡王表兼毛錐
刺史(龍鬚志)
詩英華表玉笈佳麗稱珠網無如兹制竒彫飾雜衆象
仰出寫含花横袖學仙掌幸因提拾用遂厠琁臺賞(梁簡)
(文帝)本自靈山出名因瑞草𫝊纖端奉積潤弱質散芳煙
直寫入蓬牒横承落絮篇一逢掌握重寧憶仲升捐
墨
黑松使者陶家瓶餘事曰玄宗御案墨曰龍香劑一日
見墨上有小道士如蠅而行上叱之即呼萬歲曰臣墨
之精黑松使者也凡世人有文者其墨上皆有龍賓十
二上神之乃以墨分賜掌文官
玄香太守薛稷為墨封九錫拜玄香太守兼毫州楮郡
平章事是日墨吐異氣結成樓臺狀隣里来觀食久乃
滅(纂異記)
墨狻猊徐峯善碁段成式欲盡窮其術峯曰子若以墨
狻猊與我當使子過我十倍(龍髓記)
字三年不昏相墨經墨染紙三年字不能昏暗者為上
豹皮囊文房寳飾曰養墨以豹皮囊貴乎遠濕
一噴皆成字班孟嚼墨一噴皆成字竟紙各有意義
魚吐青色葛玄見賣大魚謂曰暫煩此魚往河伯處魚
主曰魚已死玄曰無害乃丹書紙内口中投水有頃魚
化騰躍上岸吐墨書青色如木葉而去(並葛洪神仙𫝊)
青松煙墨出青松煙筆出狡兔翰古人感鳥跡文字有
改判(曹植樂府詩)
十螺汲太子妻與夫書曰并致上書墨十螺(婦人集)
筑陽山石筑陽縣有墨山山石悉如墨(盛弘之荆州記)
懷化塹懷化郡握塹得石墨甚多精好可寫書(廣州記)
三萬杵韋仲將墨方曰合墨法以真珠一兩麝香半兩
皆擣細後都合下鐡臼中擣三萬杵杵多愈益不得過
二月九月
硯
鐡面尚書薛稷為硯封九錫拜離石鄉侯鐡面尚書使
持節即墨軍事長(鳳翔退耕𫝊)
玉硯五代吳世家顯德三年世宗征淮南下詔撫安揚
氏子孫而李景聞之遣人盡殺其族周先鋒劉重進得
其玉硯以獻
秀石其壁曰龍壁其下多秀石可硯(柳宗元柳州山水記)
紫石潭徐玄之夜讀書見人物如粟米數百皆具甲胄
擁一紫衣者行案上𫝊呼曰蚍蜉王欲觀漁於紫石潭
漁具數十入硯中皆獲小魚(異聞實錄)
溪源中石山川今古記曰興平石穴深二百許丈石青
色堪為硯
純銀參帶魏武上雜物疏曰御物三十種有純銀參帶
硯一枚純參帶圓硯大小各一枚
金鐡為池即方圓以定形鍛金鐡以為池木貴其能軟
石美其潤堅加采漆之膠固含仲德之清玄(𫝊玄硯賦)
風字硯會稽有老叟云右軍之後持一風字硯大尺餘
色正赤周之不減端石云右軍所用者石陽休以錢二
萬得之
有眼為貴端石以子石為上在大石中生蓋精石也流
俗訛為紫石又以貯水不耗為佳有眼為貴石病也官
司歲以為貢在他硯上然十無一二發墨者但充翫好
而已
金星為貴歙石出於龍尾溪以金星為貴予少時得金
坑礦石堅而發墨端溪以北巖為上龍尾以深為上龍
尾遠於端溪上而端石以後出見貴爾
碧玉硯許漢陽筆以白玉為管硯碧玉以玻瓈為匣
金匱書黃帝得玉一紐治為墨海其上篆文曰帝鴻氏
之硯又太公金匱書曰石墨相著邪心讒言無得汙白
是知硯其来尚矣(硯者研也研墨使和濡也)
一篋磨穴硯古人有學書於人者數年自以藝成告辭
而去師曰吾有一篋物可附於某處及山之下絶無所
付人封題亦甚不密乃啟之皆磨穴者硯數十枚方知
師夙所用者乃返山服膺至晧首方畢其藝
補百碎硯石晉時關石有李處士能畫馴狸復能補端
硯百碎者齎歸旬日即復舊如新琢成略無瑕纇世莫
得其法(並四譜)
詩紗帷晝暖墨花春端州石匠巧如神踏天磨刀割紫
雲慵刓抱水含滿唇暗灑萇弘冷血㾗(李賀)巨璞禹鑿餘
異狀君獨見其滑乃波濤其光或雷電聯㘭各盡墨多
水逓隠見(杜甫)低心蒙潤久入匣更身安(僧貫休)
銘贊顧尋斯硯乃生翰墨自昔頡皇𫝊之罔極(繁欽)書契
既造硯墨乃陳篇籍永垂紀志功勲(李尤)方如地體圓似
天常斑彩散色漚染毫芒點黛文字曜明典章施而不
德吐惠無疆浸漬甘液吸受流光(繁欽)爰初書契以代結
繩人察官理庶績誕興在代季末華藻流滛文不為行
書不盡心淳朴澆散俗以崩沉墨運翰染榮辱是若念
兹在兹惟王是託(王粲)
紙
平滑如砥釋名曰紙砥也平滑如砥石也
方絮服虔通俗方曰方絮曰紙
擣魚網漢桓帝時桂楊人蔡倫始擣故魚網造紙(博物志)
縹紅東宫舊事曰皇太子初拜給縹紅紙各一百枚
藤角王紙不可以作文書皆令用藤角紙(初學記)
楮國公薛稷為紙封九錫拜楮國公白州刺史統領萬
字軍略道中郎將(事略)
桃花紙楊炎在中書後閣糊窗每用桃花紙塗以冰油
取其甚明(鳳池編)
柳綿肝毛重教授於導江春日主人宴乃賦散語曰蟣
肝之奉何堪龍首之攀可望主人大喜勸以陸源酒賞
以柳綿肝(文房寳飾)
洪兒紙姜澄十歲苦無紙澄乃燒糠熁竹為紙以供父
澄小字洪兒鄉人號洪兒紙(童子神通錄)
養以芙蓉粉養紙以芙蓉粉惜其色(文房寳飾)
薛濤牋元和之初薛濤好製小詩惜其幅大不欲長賸
乃狹小之蜀才子後減諸牋如是號薛濤牋(南部新書)
雁頭牋羅隠喜筆工萇鳳贈雁頭牋百幅(龍鬚志)
琅玕紙琅玕紙十幅可為札墨子詞(酉陽雜爼)
金花牋帝與妃賞壯丹命李龜年持金花牋賜李白(太真)
(外𫝊)
詩雜彩何足竒惟紅偏可作灼爍類苣開輕明似霞破
鏤質卷芳脂裁花承百和不過精華人豈入風流座(江洪)
皎白猶霜雪方正若布碁宣情且記事寧同魚網時(後梁)
(宣帝)昔時應春色引渌泛清流今来承玉管布字改銀鈎
(薛道衡)
錦繡萬花谷後集卷二十九
