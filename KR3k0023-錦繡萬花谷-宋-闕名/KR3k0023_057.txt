錦繡萬花谷後集卷十七
婚姻
三夜不息燭禮曰嫁女之家三夜不息燭思相離也謂
親骨肉也
三月乃奠菜婦入三月乃奠菜以篚祭用槿祝曰某氏
来歸敢奠菜於皇舅姑婦拜扱地扱地猶男子稽首也
(出儀禮)
族屬姻家李敬元進吏部尚書凡三娶皆山東舊族又
與趙李氏合譜故臺省要職多族屬姻家
娶必多取貲太宗嘗以山東士人尚閥閱後雖衰子孫
猶負世望嫁娶必多取貲故人謂之賣婚
通婚名族李日知貴諸子方緫角皆通婚名族時人譏
之
女福豐厚柳玭家訓曰東都仁和里裴尚書寬子孫衆
盛實為名閥天后時宰相魏元同選為壻未成婚而魏
陷羅織獄家徙鎮嶺表及北還女已踰笄其家無以為
資願下髮為尼有一尼自外至曰女福豐厚必有令匹
子孫將遍天下宜北歸家人遂不敢議及荆門則裴齎
裝以迎矣今勢利之徒捨信誓如反掌則裴之蕃衍乃
天之報施
侍執巾櫛晉太子圉為質於秦將逃歸謂嬴氏曰與子
歸乎對曰子晉太子而辱於秦子之欲歸不亦宜乎寡
君之使婢子侍執巾櫛以固子也從子而歸棄君命也
不敢從亦不敢言(杜預注曰嬴氏秦所妻子圉懷嬴也婢子婦人之卑稱出左傳)
文蕭駕彩鸞文蕭抵鍾陵西山山有許真君上昇第每
歲中秋士女櫛比文生睹一姝歌曰若能相伴陟仙壇
應與文蕭駕彩鸞自是綉襦并甲帳瓊臺不怕雪霜寒
歌罷秉燭陟山捫石生亦潛躡其蹤妹顧曰非文簫耶
引至絶頂侍衛甚嚴後有天判云吳彩鸞以私慾洩天
機謫為民妻一紀後入越王山(出傳竒)
舉按齊眉後梁鴻字伯鸞同縣有孟氏有女肥醜而黑
力舉石臼鴻聞而娶之常舉按齊眉荆釵布裠字曰德
耀
啓下榻賢孺子久欽族系之隆作亭號醉翁自愧家聲
之冷(出歐陽娶徐)宋之子齊之姜天立厥配洽之陽渭之
涘文定厥祥男女必欲及時夫婦莫先正始(出毛詩句)楚處
南齊處北桑梓不同國大富向大貧門闌亦異偶緣臭
味之合輒興姻婭之求孟光擇壻於伯鸞固其宜也
鄭忽輒攀於齊女不亦過乎(並出王狀元)開孔雀之屏輒以
敬仲而卜妻協鳳凰之兆益堅劉氏之世姻(出陳娶劉)奕世
簮纓之家通國衣冠之望觀樂於魯宛其風流作嬪於
虞有此賢淑(出虞娶吳)藜杖光騰素仰校書之盛事槐花句
好空餘諫議之風流(出翁娶劉)紅絲繫足雖已定於前緣白
髮上頭何相逢之太晩(出再娶)宋城三齡之女已兆婚姻
泥陽六歲之男早諧伉儷(出幼婚)
祭祀
薦時薦敬薦義宫室不設不可以祭祭者薦其時也薦
其敬也薦其義也非享味也許慎五經異義曰公侯祭
百辟自卿以下不過其族夫鬼神之所及非其族類則
絶其同位百辟者百君先有功德於人者今在其位故
報祭之
騂牲黝牲周禮凡陽祀用騂牲毛隂祀用黝牲毛鄭注
祀祭北郊及社禝黝黑騂赤也
五祭國之大祭五有禘袷郊祖宗報此五者禮之大節
也(出袁佳正論)
鬱金煑酒凡祭祀賓客之祼事和鬱鬯以實彛而陳之
鄭玄注曰築鬱金煮之和鬯酒也鬱為草若蘭(出周禮)
浴蘭湯劉義慶曰廟方四丈不墉壁道廣四尺夾樹蘭
香齋者煮以沐浴然後親祭所謂浴蘭湯(出幽明錄)
樂六變天神降孤竹之管雲和之琴瑟雲門之舞冬日
至於圓丘奏之若樂六變則天神皆降可得而禮矣(出周)
(禮)
蒼璧黃琮以玉作六器以禮天地四方以蒼璧禮天以
黃琮禮地(出周禮)
彩壇桓帝立黃老祠北宫濯龍中為壇彩色炫曜(出東觀漢)
(記)
紺席皇帝自行羣臣從輦皆百日池祠不出祭天紫壇
幄帷高皇帝配天后堂下西嚮紺幄紺席
圜丘方澤凡樂圜鍾為宫黃鍾為角太簇為徵姑洗為
羽冬日至於地上之圜丘奏之則天神皆降可得而禮
矣函鍾為宫太蔟為角姑洗為徵南吕為羽夏日至於
澤中之方丘奏之則地示皆出可得而禮矣(出周禮春官大)
(司樂)
詩霜露凝宸感肅僾動天引西郊滅煙揜東溟起昭晉舞
風泛龍常輪霞浮玉軔紫階協笙鏞金途展應&KR0615;方見
六詩和永聞九德潤觀生識幸渥睇服慙輶悋(出謝莊)
夜静瓊筵謐月出杏壇明香煙百和吐燈色九微清五
岳移龍駕十洲廻鳳笙目想靈人格心屬羽衣輕蕙肴
薦神饗桂醑達遥誠熙然聊自得挹酒念浮生(出陳弘)
升壇預潔祀詰早肅分司達氣風霜積登光日色遲農
教先八政陽和秩四時祈年服垂冕告幣動褰帷瘞地
尊餘奠人天庶有資椒蘭卒清酌簠簋徹香萁折俎分
歸胙充庭降受釐方憑知禮節况奉化雍熙
郊丘
黃郊靈帝建寧二年迎氣黃郊道於洛水西橋逢暴風
雨𨗳從鹵簿車或發蓋百官霑還不至郊使有司行禮
迎氣北郊(出後漢書)
黑畤高祖入關問故秦時上帝祀何帝對曰四帝有白
青黃赤之祠高祖曰吾聞天有五帝而四何也莫知其
說於是高祖曰吾知之矣待我而具五也乃立黑帝之
祠名曰黑畤(出漢書)
紫壇營泰畤定天衷思心睿謀筮從建表藴設郊宫田
燭置爟火通歷元旬集首吉餙紫壇坎列室(出同前)
魯郊皇皇后帝皇祖后稷(皇皇大也后君也帝謂天帝也魯郊祭皇皇之君帝以美)
(祖后禝以配之其祭如天子之禮出毛詩)
雍畤祭五帝於雍畤(雍畤在山上四望不見四方故曰雍畤出漢書)
詩皇猷屬穹昊至德邁深淵禋望沿禮舉咸秩資
化宣竭職恭瘞祀飭躬奉嚴蠲淑氣符首節光風
臨上年(出鮑照)惟皇敬明祀望拜出河東地靈開復
道營星發紫宫衡街響清蹕偵候起恒風森沈羽
林騎肅穆虎賁弓(出王褒)開年簡時日上辛稱天吉
平曉禁門開隠隠乘輿出乘輿出九重金根御六
龍章移千乘動旆舉百神從黃麾引朱節靈鼓應
華鍾神歌已相續神光復相燭風中颺紫煙壇上
埋蒼玉(出盧思道)
宗廟
瑶爵凡賓客獻瑶爵皆㬱鄭玄注曰謂王之同姓及二
王後來朝覲為王賓客者也祼之禮亞王而禮賓也獻
謂王饗燕王獻賓也(出周禮)
玉豆季夏六月以禘禮祀周公於太廟鬱尊用黃目灌
用玉瓉大圭薦用玉豆雕篹爵用玉琖(出禮記)
閟宫閟宫有洫鄭玄注曰閟神也姜嫄神所依故廟曰
神宫(出毛詩)
清廟清廟祀文王也周公既成洛邑朝諸侯率以祀文
王焉鄭玄注曰清廟者祭有清明之德者之宫也謂祭
文王天德清明文王象之故歌此詩而祭之(出毛詩)
祠禴嘗烝以祠春享先王以禴夏享先王以嘗秋享先
王以烝冬享先王
酎金皇帝會諸侯酎金廟中以上計儀設九賓陪位也
史記注云正月旦作酒八月成名酎酎言純也武帝時
八月嘗酎會諸侯廟中出金助祭所謂助金
灌玉凡祼玉濯之陳之以贊祼事(灌玉謂珪瓚璋瓚出周禮)
五廟當七廟五廟無虚主唯祫祭於祖為無主耳(出禮記)
七室傅暢晉諸公讚曰王俊字彭祖為幽州刺史尋洛
陽破後承制衍臺以宗廟焚毁設壇望祀七室及功成
配食
三歲祫五歲禘叔孫通有日祭之禮知古而然也三歲
一祫此周禮也五歲一禘疑先王之禮也(出五經異義)
序昭穆諦父子位尊德盛所及彌遠謂之禘祫何禘之
為言禘也序昭穆諦父子祫者合也(出白虎通)
露濡霜降君子合諸天道春禘秋嘗霜露既降君子履
之必有悽惻之心非其寒之謂也春雨露既濡君子履
之必有怵惕之心如將見之也(出禮記)
詩束帶從王事結纓奉清祀肅肅禁闈内翳然絶塵軌
峩峩高堂上層搆鬱雲起明發修薦享矜悚不遑止罄
折階廊間棲棲常靡已(出孔欣)潔齋謝紛黷寂寥清廟静
肅襟視牲盛端服侍嚴省
社稷
五社大社惟松東社惟柏南社惟梓西社惟栗北社惟
槐(出尚書)
探金興於黃帝堯舜之代是以三代修之也(出三輔黃圖)
陽館黃帝曰合宫有虞氏曰總章殷人曰陽館周人曰
明堂
教諸侯孝祀三老於明堂所以教諸侯孝(出白虎通)
祭五帝明堂者明天道之堂所以從四時行月令宗祀
先王祭五帝故謂之明堂(出三輔黃圖)
詩質明攝上宰詰旦乘軺軒四圭邸蒼玉六變舞雲門
香浮鬱金酒煙繞鳳凰樽貂冕交暉映珩珮自相喧微
風颺清管輕雨發陳根新花臨御陌春色起天園河間
獻樂語斯道愧能論(出梁孝元)
錦繡萬花谷後集卷十七
