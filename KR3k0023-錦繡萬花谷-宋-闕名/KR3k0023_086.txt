錦繡萬花谷續集卷六
漏刻
權器李蘭漏刻法曰以器貯水以銅為渴烏状如鈎曲
以引器中水於銀龍口中吐入權器漏水一升秤重一
觔時經一刻
流珠馬上又曰以玉壺玉管流珠馬上奔馳行漏(流珠者水)
(銀之别名)
金龍吐水殷䕫漏刻法曰漏水皆扵器下為金龍口吐
水轉注入踟蹰經緯之中流於衡渠之下
司辰又曰自午至子亦五十刻壺口上有盖其中天浮
戴箭出於盖盖上注金為司辰
别早晚張衡漏水渾天儀制曰以左手把箭右手指刻
以别天時早晚
左壺右壺又曰為金仙人居左壺為金胥徒居右壺
置史孝武太元十二年有司奏儲宫初建未有漏刻參
詳求安宫銅漏刻置漏刻史(晉起居)
女史星女使一星在柱下史北女史轉漏動静(天文要集)
五夜甲夜乙夜丙夜丁夜戊夜
五鼔三鼓衞宏漢舊儀曰立夏立秋晝六十二刻夏至
晝六十五刻夜漏不盡五刻擊五鼓夜漏不盡三刻擊
三鼔
置鍾洛陽金墉城東門曰含春門北有退門城上西面
刻觀五十步睥睨居屋置一鍾以和漏鼓也(酈善長水經注)
夏歷霍融上言漏刻率九日增减一等不與天相應不
如夏歷今晷景刻漏四十八箭晷景為刻少所違失(司馬)
(彪續漢書)
為郎典刻漏桓譚新論曰余為郎典刻漏燥濕寒沉轉
異度故有昏明晝日參以晷景
漢用秦法梁漏刻經云至冬至晝漏四十五刻冬至之
後日長九日加一刻以至夏至晝漏六十五刻夏至之
後日短九日减一刻或秦之遺法漢代施用
帷幕
紫綃帷吴王孫權趙夫人善畫巧妙無雙權居昭陽宫
倦暑乃展紫綃之帷夫人曰此不足貴妾欲窮思慮能
使下綃帷而清風自入視外無有蔽礙列侍飄然自凉
若御風而行
青油幕劉鴻與顔峻書曰朱修之五代叛兵也一朝居
青油幕下作謝宣朋面孔何也
置人形漢武帝李夫人死後常思夢命工人作李夫人
形成置於輕紗幕裏婉若生時帝大悦
色尚黑漢武帝以珊瑚為牀紫錦為帷又武帝好微行
扵池傍遊宫以漆為柱鋪黑綈之幕器服乘輿皆成黑
色(並拾遺記)
律歷成劉歆與揚子雲書曰蕭何造律張蒼撰歷皆成
於帷幕貢扵王門
合䟽縷晏子復扵景公曰且合升斗之微以滿倉廪合
䟽縷之緯以成帷幕(劉向說苑)
張綺羅淮南八公詣淮南王安門皆鬚眉皓素王欲少
者八公皆成十五六童子門吏以白安聞之不及履即
出迎之以登思仙之臺張綺羅之幕設象牙之席(出葛洪神)
(仙𫝊)
延年寢止江都王釗字延年為將善綏御衆寝止布幕
而已(漢書)
孔子見衛夫人孔子反衛見夫人在錦帷中孔子北面
稽首夫人自帷中再拜
詩幸得與珠綴幕歷君之楹月映不辭卷風来輒自輕
每聚金爐氣時駐玉琴聲但願置樽酒蘭缸常夜明(王融)
(詠幔)
屏風
雲母鄭弘為太尉時舉第五倫為司空班次在下每正
朔朝見弘曲躬自卑上問知其故遂聽置雲母屏風分
隔其間由此為故事(謝承後漢書)
賜毛玠魏太祖平柳城頒所獲器物有素屏風特以賜
毛玠曰君有古人之風故賜君古人之服(魏志)
悮壓宜都王鏗年十歲與吉景曜商略先言往行左右
悮排柟瘤屏風倒壓背色貌不改王談不輟(吴均)
惡白字宋明帝性多忌諱禁制廻避者數十百品亦惡
白字屏風書古来名文有白字輒加改易玄黃朱紫隨
宜代焉(王琰)
畫列女傳劉向七略别錄曰臣向與黃門侍郎歆所校
列女𫝊種類相從為七篇以著禍福榮辱之效是非得
失之分畫之於屏風
龜甲神眀臺上有金牀象席雜玉為龜甲屏風(郭子横洞冥記)
詩秦皇臨碣石漢帝幸明庭非關重遊豫直是愛長齡
讀記知州所觀圖見嶽形曉識仙人氣夜辯少微星服
銀有秘術蒸丹𫝊舊經風搖百影樹花落萬春亭飛流
近更穆叢竹遠彌青逍遙保清暢因持悦性情(隋蕭慤&KR2990;屏風)
簾箔
牙篾漢武故事曰上起祚屋以白珠為簾箔玳瑁押之
象牙為篾
詩青軒明月時紫殿秋風日曈曨孔光輝晻曖暎容質
清露依簾垂蛸絲當戶密褰開誰共臨掩晦獨如失(南齊)
(虞炎)鑑帷明欲歛照檻色將晨可憐疎復密隠暎當窗人
浮清帶遠吹含光動細塵落花時屢拂會待玉階春(隋盧)
(思道)
牀
玳瑁韓嫣以玳瑁為牀(西京記)
麡角麡狼牀似鹿而角觸前向入牀則推角故恒在平
淺草中逐入林則得之皮可作履襪角正四據南人因
以作踞牀(異物志)
七寳韓務除龍驤將軍郢州刺史獻七寳牀象牙席(魏收)
(後魏書)
神女金馬明生别𫝊曰明生隨神女入室中卧金牀玉
機
仙人石夷水右經石室南村人駱都小時到此室邊採
蜜見一仙人坐石牀上(酈善長水經注)
楚獻象牙孟嘗君出行五國至楚獻象牙牀(戰國策)
華山白玉衞叔卿入華山上有紫雲鬱鬱白玉為牀(出神)
(仙𫝊)
詩𫝊名乃外域入用信中京足欹形已正文斜體自平
臨堂對遠客命旅誓初征何如淄舘下淹留奉盛明(出庾)
(肩吾)
錦繡萬花谷續集卷六
