錦繡萬花谷續集卷二十一
類姓
燕
入講經𫝊出議朝政燕鳳少好學博綜經史明習隂陽
䜟緯昭成素聞其名以禮致之拜左長史參决國事道
武時歴行臺尚書甚器重明元世入講經𫝊出議朝政
邊
五經笥邊韶字孝先以文學知名教授數百人弟子嘲
之曰邊孝先腹便便懶讀書但欲眠答曰邊為姓先為
字腹便便五經笥後拜太中大夫著作東觀
宜處高任邊讓善占射能辭對時賓客滿堂莫不羡其
風蔡邕深敬之以為宜處高任(後漢史)
牽
當激濁揚清牽秀博辯有文才弱冠得美名補新安令
嘗扼腕慷慨自謂居司直之任當能激濁揚清(晉史)
全
九江太守全琮字子璜父柔嘗使齎米數千斛到吳市
易琮數散用空船而歸柔怒琮曰愚以所市非急而士
大夫方有倒懸之故便賑贍不及啟報柔更竒之後為
將軍假節領九江太守(魏志)
權
有國良翰權景宣少聰悟有氣俠曉兵權有智略從周
拔弘農破沙苑皆先登陷陣轉外兵郎中除南陽郡守
盗賊歛迹人得肄業百姓立碑頌德總戎薄伐著尅敵
之功布政蒞人垂稱職之譽豈非有國之良翰歟(北史)
良吏權懷恩萬紀族孫以廕遷尚乘奉御馭人安畢羅
有寵見帝不恭懷恩適見之退杖四十帝嗟賞曰良吏
也擢萬年令賞罰明見惡輙取時語曰寧飲三斗塵無
逢權懷恩每盛服妻子不敢仰視更五州刺史所居威
名赫然吏重足立
縉紳羽儀權德輿生三歲知變四聲四歲能賦詩積思
經術無不貫綜元和初拜尚書同平章事風流醖籍自
然可慕正元元和間為縉紳羽儀云(並唐史)
泉
除一官憂見顔色泉仙除雍州刺史豪右無敢犯者纖
毫不擾於人後兼右僕射志尚廉謹每除一官憂見顔
色(北史)
堅
揚化將軍堅鐔光武拜揚化將軍與士卒共勞苦每急
輙先當矢石封合肥侯
宣
三獨坐宣秉拜御史中丞光武特詔中丞與司隷校尉
尚書令會同並專席而坐故京師號曰三獨坐常服布
被蔬食瓦器帝見而歎曰楚國二龔不如雲陽宣巨公
(秉字巨公並後漢史)
連
戍瓜齊侯使連稱管至父戍葵丘瓜時而往及瓜而代
(左莊八年)
蕭
平原太守蕭望之治齊詩射策甲科為郎上疏陳災異
宣帝在民間聞其名曰此東海蕭生耶拜為謁者及遷
為平原太守望之雅意在本朝為郡守内不自得上疏
徵入守少府宣帝察其材任宰相欲詳試其政事復以
為左馮翊元帝爵關内侯(高帝紀)
八葉宰相蕭遘擢進士第氣孤峻既當國風采峭整天
子器之自瑀逮遘凡八葉宰相
蕭夫子蕭穎士四歲屬文十歲補太學生觀書一覽即
誦舉進士對策第一補袐書正字名播天下盧異等皆
執弟子禮號蕭夫子(並本傳)
堯
鷹揚郎將堯君素煬帝時為鷹揚郎將後領河東通守
以拒義師朝廷特賜金劵待以不死君素卒無降心(北史)
(節義傳)
銚
魏郡太守銚期容貎絶異矜嚴有威光武以為魏郡太
守郡界清平郡中服其威信拜衛尉封安城侯(後本𫝊)
姚
景想節義姚思廉少受漢書於父察寡嗜欲惟一於學
授秦王府文學王語隋事慨然歎曰姚思廉蒙素刃以
明大節古所難者思廉在雒陽遣使遺物三百段致書
曰景想節義故有是贈王即位詔其撰梁陳書推䆒綜
括為二家史以卒父業(唐本𫝊)
益州刺史姚璹力學才辯掞邁舉明經第遷益州刺史
始蜀吏貪暴璹擿發之無所容貸降璽詔慰因謂左右
為二千石清其身者易使吏盡清者難唯璹為兼之
梁國公姚崇少倜儻尚氣節長乃好學下筆成章玄宗
講武新豐召崇至帝方獵渭濱即召見與俱馳獵緩速
如旨帝歡甚既罷乃咨天下事衮衮不知倦帝曰卿宜
遂相朕崇知帝大度銳於治乃先設事以堅帝意即陽
不謝帝怪之崇因跪奏臣願以十事聞云云帝曰朕能
行之崇乃頓首謝翌日拜兵部尚書同中書門下三品
封梁國公
晁
智囊晁錯學申商刑名以文學為太常時號曰智囊詔
選賢良對者百餘人惟錯為高第(並本𫝊)
橋
漢陽太守橋玄舉孝廉補洛陽左尉梁不疑為河南尹
玄以公事當詣府受對恥為所辱棄官還鄕里徵為漢
陽太守(後漢史)
喬
神君喬智明以德行著稱為隆慮共二縣令號為神君
(晉良吏𫝊)
譙
孝廉秀才晉隠逸譙秀少而静默不交於世郡察孝廉
州舉秀才不就
焦
真健人焦度少有氣幹氣力弓馬並絶人宋孝武召充
左右曰此真健人也(南史)
苗
以惠化稱苗晉卿世以儒素稱擢進士第知吏部選人
訴索好官厲言倨色紛於前晉卿乃與相對終日無愠
顔久之進侍郎充河北採訪使居三年政化大行寬厚
所至以惠化稱魏人為立生祠立石頌美(唐史)
包
聚徒教授包愷字和樂兄愉明五經愷悉𫝊其業又受
史記漢書尤稱精究仕隋為國子助教遠近聚徒教授
數千人(北史儒林𫝊)
盗割牛舌皇朝包拯字希仁舉進士以大理評事知建
昌縣辭以親年高改和州管庫而親不欲去鄕里遂解
官就養及親亡廬墓側終喪不忍仕久之知天長縣有
訴盗割牛舌者拯曰第殺而鬻之俄有告私屠牛者拯
曰已割其舌矣非私殺也盗色變遂引服徙知端州及
除御史中丞上疏請立皇嗣仁宗喜乃曰當徐議之禮
部侍郎樞密副使終于位諡孝肅
巢
浮沉里中皇朝巢谷眉州眉山人也嘗舉進士京師見
舉武藝者心實好谷素多力遂棄其舊學蘇軾謫黃州
與谷同鄕幼而識之因與之遊及軾與其弟轍在朝谷
浮沉里中未嘗一見紹聖初軾轍謫嶺海平生親舊無
復相聞者谷獨慨然自眉山誦言欲徒步訪兩蘇聞者
皆笑其狂
茅
殺雞為饌茅容字季偉郭林宗嘗寓宿於容旦日殺鷄
為饌林宗謂為己設既而以供其母自以草蔬與客同
飯林宗起拜之曰卿賢乎哉因勸以學卒以成德(後漢史)
曹
一鼓作氣齊師伐我公戰于長勺公將鼓之曹劌曰未
可齊人三鼓劌曰可矣既克公問其故曰夫戰勇氣也
一鼓作氣再而衰三而竭彼竭我盈故克之(左莊公十年)
掘土得蠏曹翰大名人也太宗征太原又從征幽州所
部攻城之東南隅卒掘土得蟹以獻翰謂諸將曰蟹水
物而陸居失所也且多足慮救將至不可進拔之象其
班師乎已而果然除威塞軍節度使
讀書略通大義曹利用少有志節讀書略通大義以父
諫遺恩授殿中承旨使敵還擢東上閣門使忠州刺史
天禧中拜樞密使加同平章事宰相李廸面斥丁謂姦
邪利用馮拯皆有朋黨利用曰以片文遇主臣不如廸
若捐軀入不測之敵廸不如臣卒以利用兼太子少保
進右僕射仁宗即位進封魯國公
陶
五柳先生陶潛字元亮號五柳先生為彭澤令不能為
五斗米折腰乃賦歸去來蓄無絃琴曰但識琴中趣何
勞絃上聲(晉史)
有文武才陶弼元豐中為崇儀使知邕州山谷先生作
誌銘稱其有文武之才而可其詩
高
一代偉器高允字伯恭少孤夙成有竒度崔宏見之歎
曰高子黃中内潤高明外照必為一代偉器博通經史
天文術數尤好春秋公羊曾作塞上公詩有混欣戚遺
得喪之致(北史)
刻石鹿山頭高崇文其先從幽州七世不異居劉闢反
杜黃裳薦其才統諸屯兵討闢時顯功宿將人人自謂
當選及詔出皆驚後追擒之檻送京師入成都市井不
移珍貨如山無秋毫之犯進西川節度南平郡王刻石
紀功于鹿頭山詔同平章事(唐史)
决北征之策高瓊燕人也景德初契丹入寇大臣有欲
避敵江南西蜀者寇凖不可諸將中獨瓊與凖意同凖
既力争之真宗曰卿文臣豈能盡用兵之利凖曰請召
高瓊瓊至乃言避敵為便凖大驚以瓊為悔也已而徐
言避敵固為安全但恐扈駕之士中路逃亡無與俱西
南者耳真宗乃大驚始决北征之策真宗既親征時前
軍已與契丹戰或有勸真宗南還者瓊因言契丹師衆
已老陛下宜親臨觀兵督其成功上嘉其言即幸澶州
南城瓊固請渡河真宗從之至浮橋駐輦未進瓊乃執
檛築輦夫背曰何不亟行今已至此尚何疑真宗乃命
進輦既至登北門城樓張黃龍旗城下將士皆呼萬歲
氣勢百倍會契丹大將撻覽中弩死契丹遂退
毛
東曹典選毛玠為丞相東曹掾典選舉其所舉用皆清
正之士貴寵之臣輿服不敢過度請謁不行時人憚之
居顯位常布衣蔬食賞賜以賑施貧族家無所餘(魏志)
錦繡萬花谷續集卷二十一
