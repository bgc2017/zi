錦繡萬花谷前集卷六
西京
藝祖誕聖西京應天寺本後唐夾馬營大中祥符二年
以太祖誕聖之地建寺錫名後奉祖宗神御(揮塵錄)
五相隣居西洛有五相隣居詩賡和文潞公富韓公弼
王相二張相也故諺云吾鄉有宰相坊(青瑣)
揚州
三十六英雄楊行密起合肥所與起事者劉威陶雅之
徒號三十六英雄後都揚州(徐温𫝊)
甓社湖珠嘉祐中揚州有一珠甚大初出于天長縣陂
澤中後轉入甓社湖後又入新開湖中九十餘年常常
見之珠大如拳爛然不可視十餘里間林木皆有影如
日初照(沈存中筆談)
戲馬賞心唐李蔚鎮淮南見郡寡勝遊之地命於戲馬
亭西連玉鈎斜葺亭名曰賞心亭以備遊宴(桂苑叢談)
潭州
橘洲張舜民南遷錄橘洲在湘州南北與州城等又詩
注秦少游死藤州其子護喪藁殯潭州魯直有詩云長
眠橘洲風雨寒謂此(山谷詩注)
蒸池衡陽縣吴之臨蒸以蒸水名老杜詩衡嶽江湖大
蒸池疫癘偏今在潭州後山寄潭州詩宣室来何暮蒸
池得借留(寰宇記)
定王城賈傅井杜詩不見定王城舊處長懷賈傅井依
然即長沙定王湘州南寺之東有井即賈誼宅有井小
而深上歛下大狀如壺今為陶侃廟
三絶長沙人咤吾州有三絶天下不可及猫頭笋一枚
重秤𨫼黑潭取魚一網踰千斤巨艦漕米一船萬石(出倦)
(遊錄)
永州
愚溪柳子厚愚溪詩序曰灌水之陽有溪焉東流入瀟
或曰冉氏嘗居之故姓是溪為冉溪余以愚觸罪謫瀟
水上愛是溪入二三里得其尤絶者家焉更名之為愚溪
浯溪陶嶽零陵記曰浯溪在永州北水路一百餘里唐
上元中容管經略使元結罷任居焉謂溪世無名為自
愛之故名溪曰浯溪山曰峿山亭曰浯亭意取其獨有
也因刻中興頌在旁
瀟水永州地名鼻亭窮崖絶徼非人迹可歷其下乃瀟
水俗謂麻灘岸有廟即象祠也孟子曰舜封象於有庳
所以富貴之也(倦游錄)
朝陽巖元結朝陽巖序曰零陵郭中有水石之異泊舟
尋之得巖與洞以其東向遂以朝陽名之
淡山巖零陵總記云淡山巖在永州西南其地宜淡竹
故黃有詩云去城二十五里近天與隔盡俗子塵謂此
故人亭梁柳惲詩汀洲採白蘋日晩江南春洞庭有歸
客瀟湘逢故人後因於瀟湘水合處立故人亭
荆南
九十九州江陵先有九十九洲古老相承云洲滿百當
出天子桓玄為荆州刺史内懷逆心乃遣鑿破一洲以
應百數隨即崩散宋文帝為宜都王在藩一洲自生俄
而文帝紹統後遇禍此洲復沒太清末枝江合浦復生
一洲明年梁元帝即位帝太清初為荆州刺史至承聖
末其洲與大岸相通惟九十九洲云魏師圍荆州虜元
帝去
呼鷹臺劉表為荆州牧築臺名呼鷹乃作野鷹来曲坡
詩云莫上呼鷹臺平生笑劉表
息壤江陵南門之外甕門之内東垣下有小瓦堂室一
所高三尺許詢其州人曰此息壤也鞠其由數百年前
此州忽為洪濤所沒未沒者三二版州帥惶懼有書生
博讀甚廣召問之曰此是息壤也息壤記曰禹湮洪水
兹有海眼泛之無常禹乃鑄石造龍之宫室寘于穴中
以塞水脉後築此城毁其舊制是以有此患請掘而求
之果得石室已損荆帥於是以息壤培之其水始絶今
於其上起屋以法其所也(玉堂閒話)
柏堂畫渚宫故事天皇寺柏堂有張僧繇圖盧舍那佛
夜有竒光發屋唐閻立本嘗觀舊迹明日往又明日往
留宿其下十餘日不能去
鄂州
黃鶴樓李太白詩我且為君推碎黃鶴樓君亦為我倒
却鸚鵡洲坡詩黃鶴樓前月滿川意起於神異
陶公柳坡詩連山蟠武昌翠木鬱樊口空𫝊孫郎石無
復陶公柳(陶侃嘗課諸營種柳都尉夏施盗植之已門後侃見問曰此武昌西門柳何故盜種此施)
(服罪陶𫝊)
菩薩泉寰宇記樊山在鄂州武昌縣西山東十步有岡
岡中有東溪東坡序曰寒溪少西數百步則為西寺寺
有泉色白而甘號菩薩泉李常侍謂予豈昔阿育王所
鑄文殊金像所在乎
怡亭歐公集古錄曰怡亭銘在武昌江中有小島亭在
其上刻於島石李冰陽篆裴虬撰
赤壁周瑜與曹公遇于赤壁瑜部將黃盖取蒙衝鬭艦
實以薪車裹以帷幕欺以欲降盖放火諸船同時火發
延燒岸營曹公敗退(吴志周瑜𫝊)
山作八字數不及九戴祥言於庾亮曰武昌土地有山
無林政可圖始不可居終山作八字數不及九昔吳用
壬寅来上創宫城至己酉還下秣陵陶公亦涉八年土
地盛衰有數人心去就有期不可移也公宜更擇佳處
不可久住(晉方技𫝊)
成都
宋武伐蜀之謀宋武帝與朱齡石密謀伐蜀譙縦帝曰
劉敬瑄往年出黃武無功而退賊謂我今當外水往而
料我當出其不意猶從内水来也必重兵守涪城以備
内道若向黃武正墮其計今以大衆自外水趣成都疑
兵出内水此制敵之竒也别有函封付齡石至白帝乃
開曰衆軍悉從外水取成都臧熹朱枚於中水取廣漢
使羸弱乘高艦十餘由内水向黃武譙縱果備内水齡
石至彭模斬其將侯畔縱奔巴西巴西人斬之(南史齡石傳)
蠶叢啓國之誓老杜石笋行云君不見益州城西門陌
上石笋雙高蹲古来相傳是海眼苔蘚食盡波濤痕雨
多往往得瑟瑟此事恍惚難明論恐是昔時卿相基立
石為表今仍存(成都子城西金容坊有石二株挺然聳峭高丈餘耆舊𫝊云其名有六曰石笋)
(曰蜀妃門曰沉犀石曰魚鳬仙壇曰西海之眼曰五丁石門皆非也圖經云乃前秦寺之遺址諸葛亮掘之方)
(驗有篆字曰蠶叢氏啟國誓蜀之碑以二石柱横埋連接鐵其中一南一北無所偏邪又五字濁歜燭觸蠲時)
(人莫曉後蜀相范賢議曰亥子歲濁字可記主水災寅卯歲歜字可記主飢饄己午歲燭字記主火災辰戊歲)
(觸字記主兵災申酉歲蠲字記主稼穡富贍悉以年事推應驗符響)
濯錦江成都記濯錦江丞相張儀所作笮橋東下枕水
此水濯錦則鮮明他水則不能又有虹橋(杜詩注)
錦官城錦官城畔柏森森(成都府城亦呼為錦官城以江山明麗錯雜如錦也杜詩)
萬里橋華陽乃成都倚郭縣名東有萬里橋諸葛亮送
吴使至此曰萬里之行自此始也(蜀志)
散花樓唐成都府有散花樓河中府有薰風樓綠莎廳
鄭州有夕陽樓(李學士家談)
龜城秦惠王遣張儀取蜀以龜之行迹築城謂之龜城
(殷文圭集注)
畫廳淳化中李順亂蜀張乖崖鎮蜀日郡西有堂屏乃
黃筌畫雙鶴花竹名曰雙鶴亭南壁乃黃氏畫湖灘山
水雙鷺冠扵兩川賊平公自置畫為一堂名曰畫廳(湘山)
(錄錄)
石犀秦李冰為蜀太守立石犀五頭以厭水精後轉為
牛一在石牛門一在淵中又作三石人立水中與江神
要水竭不至足盛不沒肩又鑿平水道水神怒冰乃操
刃入水乞神鬭迄今蒙福(杜石犀行注)
福州
望海亭蔡君謨守福州李泰伯訪之一日命泰伯陳烈
早膳於望海亭膳罷籍妓鬻酒後亭歛袂聲喏而過蔡
遂留之旋命觥具方歌一拍陳怖駭越墻攀木而遁泰
伯即席賦詩云七閩山水掌中窺乘興登臨至落暉誰
在畫簾沽酒處幾多喧櫓赴潮歸晴来海色依稀見醉
後鄉心積漸稀山鳥不知紅粉樂一聲檀板便驚飛(湘江)
(野錄)
中官區藪唐時諸道歲進閹官號白閩嶺尤多後皆任
事當時謂閩中為中官區藪
建州
武夷北苑壑源沙溪北苑壑源沙溪皆造茶之處北苑
官焙也歲貢為上壑源私焙也為次沙溪外焙也為下
東坡詩云帝規武夷作茶囿山為孤鳳翔且嗅胡仔云
余至富沙按其地武夷在富沙之西隸崇安二百餘里
北苑在富沙之北隸建安去城二十五里即與武夷相
去遠甚武夷未嘗有茶茶之精者乃在北苑自有一溪
南流至富沙城下方與武夷水合流東去其言帝規武
夷作茶囿者非也又以武夷山為鳳凰山故有山言帝
規武夷作茶囿者非也又以武夷山為鳳凰山故有山
為孤鳳翔且嗅之句北苑茶山乃鳳凰山也方悟東坡
為人所誑鳳尾硯必是劒浦黯淡灘石(苕溪詩話)
興化
壺公山興化䜟云壺公山若斷莆田朱紫半水遶壺公
山此時方好看蔡君謨興水利引水遶壺公山登第在
朝朱紫半矣(搜神秘覽)
廣州
五羊昔高固為楚相五羊衝榖至其庭因以五羊名其
地六國時廣屬楚故也(廣川記)
鬼工築城魏罐侍郎知廣州子城一角忽頽一古磚有
四大字云委於鬼工是魏字公感其事大築新之罷還
未幾儂寇廣州外城一擊而圮獨子城堅民頼以生賊
平以公有前知之備加諫議大夫再知五羊公以築城
之功自論久不報作感懷詩内云螭頭賜對恩雖厚雉
堞論功事已空文潞公採詩呈加龍圖閣學士尹應天
府(古今詩話)
蜆子蠻婢丘濬詩碧睛蠻婢頭蒙布黑面羣兒耳帶環
幾處樓臺皆枕水四周城郭半圍山街上腥臊堆蜆
子口中膿血吐㯽榔風腥蠻市合日上瘴雲紅又丁
謂詩梅花過嶺路桃葉渡江船
夢燈廣守數人連卒多見夢燈後段公作守夢燈遍郡
城以為憂未幾果九十日卒(見聞錄)
海神廟唐天寳十載封南海神為廣利王廣州之東南
海道八十里扶胥之口黃木之灣嘗以立夏氣至祝冊
自京師至命刺史行事祠下事訖驛聞當祀時海常多
大風將往皆憂戚故嘗以疾為辭委其副韓碑云號祝
融廟
經過城門得三千萬世云廣州刺史但經城門一過便
得三千萬(謝琨𫝊)
貪泉州北二十里名石門有水曰貪泉飲者懷無厭之
欲吴隠之為廣州刺史至泉所飲之賦詩曰古人云此
水一㰱懷千金試使夷齊飲終當不易心(本𫝊)
諸郡名
兩浙道院淮南道院江隂軍北阻大江地僻鮮將迎之
煩公事絶少通州南阻江東北瀕海訟稀事簡士大夫
謂江隂為兩浙道院通判為淮南道院(澠水筆談)
節度軍州名建康軍(建康府)護國軍(河中府)永興軍(京兆府)成
德軍(真定府)天雄軍(大名府)武安軍(徐州)泰寧軍(兖州)保平軍(陕州)
昭德軍(潞州)威武軍(福州)寧海軍(杭州)鎮東軍(越州)安遠軍(安州)彰
武軍(延州)鎮南軍(隆興)武昌軍(鄂州)寧江軍(䕫州)寧武軍(利州)清海
軍(廣州)定難軍(夏州)鎮海軍(青州)天平軍(鄆州)彰信軍(曹州)安化軍
(密州)鎮安軍(陳州)忠武軍(許州)武勝軍(鄧州)武成軍(滑州)南康軍(房州)
奉寧軍(鄭州)昭化軍(金州)淮康軍(蔡州)永清軍(貝州)定武軍(定州)鎮
康軍(澶州)建雄軍(青州)定安軍(邢州)永安軍(富州)彰德軍(相州)横海
軍(滄州)鎮西軍(麟州)定國軍(同州)鎮潼軍(華州)威德軍(耀州)静難軍
(邠州)彰化軍(涇州)保大軍(鄜州)雄武軍(秦州)保信軍(廣州)忠信軍(夀州)
集慶軍(亳州)寧國軍(宣州)昭信軍(贛州)平江軍(蘇州)鎮江軍(潤州)泰
國軍(明州)昭慶軍(湖州)保寧軍(婺州)武安軍(潭州)平海軍(泉州)建寧
軍(建州)武信軍(遂州)安德軍(閬州)武康軍(洋州)武泰軍(黔州)静江軍
(静州)建寧軍(邕州)寧遠軍(容州)崇信軍(隨州)順昌軍(潁州)忠武軍(夀州)
保静軍(宿州)武平軍(鼎州)安静軍(梓州)
總地里
鬼門關崑崙關桂嶺九驛至象南左右分兩岐皆適二
百里而阻山南北十餘堠攅峯疊嶂萬仞蔽天中鑿險
道而度號曰關右岐由賓而之邕交曰崑崙關左岐由
貴鬱林而之雷瓊曰鬼門關遷客流人遠投海表生還
者稀(彬江集)
山東古所論山東乃今之河北晉地今所謂山東乃古
之齊地青齊是也謂之山東盖太行山之東也(坡詩)
曹溪口水香梁天監中有婆羅門智樂者南遊至曹溪
口掬水聞香云此必勝地可建道場後六祖果来此住
遂建南華寺今屬韶州
陵井監天師張道陵居鶴鳴山行正一盟威之法一日
有美女十二列於庭曰願為箕箒妾道陵知隂神十二
時之直乃謂之曰汝等何以為獻女各出玉環一枚為
贄道陵曰難以併納吾將十二環作一環投入地有得
者納之道陵取環投地淪成一深井玉女皆脱衣入井
探環井深五百七十尺環不可得出井取衣已為天師
所匿衆女泣下天師乃令玉女居於井中至唐末王建
為盜昏時見倮體婦人迫之不能及以刀刺之如中鐵
石忽長丈餘目若電光捽建之髮挈而南去或在虛或
在地至暁約三百里置王於地其形復為女子曰我欲
碎爾為虀粉為爾當為吾國之土地主當改心易行富
貴至矣及平巢賊李茂貞難建遂有功梁祖開國主乃
僣位遣人於鹽井致醮玉女出半面享之初天師以地
荒梗不可耕乃因玉女遂化鹽井以救窮民今陵井是
也取天師之名故曰陵井(雲齋廣記)
黃牛峽杜詩註白狗峽黃牛山山在縣北高三十一里
有石如人負力牽牛人黑牛黃行者歌曰朝見黃牛暮
見黃牛三朝三暮黃牛如故曰白狗斜臨北黃牛更在
東
盩厔二曲鳳翔府有盩厔縣長安志云山曲曰盩水曲
曰厔故曰二曲(樂史寰宇記)
七盤遶霤之固王莽命王級曰遶霤之固南當荆楚(四面)
(阨塞其道屈曲溪谷之水回遶而霤也今之商州界七盤十二遶是也莽𫝊)
白門樓下邳城南門謂之白門樓曹公擊吕布登白門
樓兵圍之急乃下降(布𫝊)
琅邪臺在沂州之沂水海州之朐山密州之諸城三縣
界先是越王勾踐嘗治此秦始皇登山樂之作琅邪臺
其地在今諸城之東南(坡詩注)
黃樓熙寧十年河决澶淵水及彭城下子瞻為彭城守
率禁卒登城捍水即城之東門為大樓堊以黃土土勝
水色黃故以為名子瞻詩云我在黃樓上欲作黃樓詩
忽得故人書中有黃樓詞黃樓高十丈下建五丈旗楚
山以為城泗水以為池(坡詩)
渼陂杜詩有渼陂行士大夫多讀為蕩漾之漾此字從
水從美以彼中有魚極美得名(坡詩注)
鑿杜固唐杜正倫與城南諸杜系遠求同譜不許諸杜
所居號杜固世𫝊其地有壯氣故世衣冠正倫建言鑿
杜固通水利既鑿川流如血自是南杜稍不振(正倫𫝊)
錦繡萬花谷前集卷六
