錦繡萬花谷後集卷二十三
宫殿
太平宫坡詩注萬申之曰翊聖保德真君𫝊云太宗皇
帝遣起居舍人王龜從就終南山下築宫真君忽降言
曰此地乃建上帝宫闕之地不可易也於是乃定凡三
年宫成題曰上清太平宫東坡曾於終南太平宫溪堂
讀書見本集
桂宫桂宫漢武帝造周迴十餘里漢書曰桂宫有紫房
複道通未央宫關輔記云桂宫在未央北中有明光殿
上山複道從宫中西上城西至建章宫神明臺蓬萊山
蘭池蘭池宫始皇為微行咸陽與武士四人俱夜逢盜
蘭池(謂縣有蘭池宫出三輔黃圖)
離宫三百秦起咸陽而西至雍離宫三百鍾鼓帷帳不
移而具為宫室之麗以至于此(出巵言)
宜春本秦之離宫在長安城東南杜縣東近下杜一曰
長安有宜春宫漢宫闕名
甘泉宫黃帝治明庭(明庭甘泉也出前郊祀志)文帝幸甘泉師古曰
甘泉在雲陽本秦林光宫(出前本紀)武帝元鼎五年十一月
辛巳冬至立泰畤於甘泉天子親郊見朝日夕月(出本紀)
元封二年詔甘泉房中生芝九莖連葉作芝房之歌又
武帝定郊祀之禮祠太乙於甘泉就陽位也(並出前禮樂志)
未央宫未央宫周迴二十八里前殿東西五十丈深十
五丈高三十五丈三武帝以木蘭為棼撩文杏為梁柱
金鋪玉戸華榱璧璫彫楹玉磶重軒鏤檻青𤨏丹墀左
墄右平黃金為璧帶間以和氏珍玉風至其聲玲瓏然
也(出三輔黃圖)
長樂宫本秦之興樂宫也漢高皇帝始居櫟陽七年長
樂宫成徙居長安秦造從修之周迴二十里前殿東
西四十九丈七尺兩杼中三十五丈深十二丈(並出黃圖)宣
帝本始四年詔神雀五采以萬數集長樂宫(出本紀)
步高望遠京兆有步高宫長安有望遠宫(出三輔黃圖)
四寳武帝為七寳牀雜寳案前寳屏風列寳帳設於桂
宫時人謂之四寳宫(出西京雜記)
五柞武帝後元二年幸盩厔五柞宫(有五柞樹因以名宫出漢書)
長生殿白樂天長恨歌七月七日長生殿夜半無人私
語時(出貴妃别𫝊)
披香殿唐蘇世長侍宴披香殿酒酣進曰此煬帝作邪
何彫麗底此太宗曰卿諫似直然詐也豈不知此殿我
所營乃云煬帝邪對曰臣但見傾宮鹿臺非受命聖人
所為者帝咨重其言(出本𫝊)
承明殿漢天禄石渠典籍之府命名儒師傅講論乎六
藝稽考乎同異又有承明金馬著作之庭(出西都賦)成帝時
客有薦揚雄文似相如者上召雄待詔承明之庭(承明殿在)
(未央宫出前本𫝊)
延英殿憲宗以元稹為拾遺稹上疏願陛下時於延英
間召對使盡所懷(出通鑑本紀)延英記政晝漏率五六刻方
退(出舊本紀)文宗銳意於治每延英對宰臣率漏下十一刻
凡除吏必引見訪問親陳得失(出舊本贊)嘗當盛夏對延英
帝汗浹衣絳欲趨出帝曰欲與卿講天下事乃其樂也
(出李絳傳)德宗詔延英坐日許百司長官二員言闕失謂之
廵對(出本紀)
金鑾天寳初賀知章見李白文歎曰子謫仙人也言於
玄宗召見金鑾殿論當世事奏頌一篇帝賜食親為調
羹有詔供奉翰林(出李白𫝊)
太極魏有太極九龍芙蓉九華承光等殿(出洛陽宫殿記)
玉堂銅柱漢宫閣名曰長安有玉堂殿銅柱殿
詩玉燭調和氣金輿歷舊宫還如過白水更似入新豐
秋潭清晩菊寒井落疎桐舉杯延故老今聞歌大風(出周)
(明帝)遥看雲霧中刻桷映丹紅珠簾通曉日金華拂夜風
欲知聲管處来過安樂宫(出梁簡文帝)祕殿崔嵬拂彩霓曹
司今在殿中西鈞天雖許人間聽閶闔門多夢自迷
石門霜雪白玉殿莓苔青日月低秦樹乾坤繞漢宫
(出杜甫)仗下春朝散宫中晝漏稀小殿黃金榜朱簾白
玉鈎一聲雙日蹕春色滿皇州祕殿開金鎻神人控
玉蚪帳殿羅玄冕轅門照白袍(出東坡)金鑾殿上脫靴
去白下門東索酒嘗(出斯庵)新宫實壯哉雲裏望樓臺迢
逓翔鵾仰連翩賀雀来重櫩寒霧宿丹井夏蓮開砌石
披新錦梁花畫早梅欲知安樂盛歌管雜塵埃(出陳隂鏗)寥
落古行宫宫花寂寞紅白頭宫女在相對說玄宗(出元微之)
門横金鎻悄無人落日秋聲渭水濱紅葉下山寒寂寂
濕雲如夢雨如塵(出崔魯宿華清宫)草遮回磴絶鳴鑾雲樹深
深碧殿寒明月自来還自去更無人倚玉闌干(出崔魯)漁
陽烽火照函關玉輦匆匆下此山一曲羽衣聽不盡至
今遺恨水潺潺中原無鹿海無波鳳輦龍池出幸多
今日故宫歸寂寞太平功業在山河(出吳融)野花不識采
旅竹本無行雀驚疑欲曙蟬噪似含凉何言金殿側亟
奉瑶池觴鐘箭自徘徊皇堂薦羽杯橋平疑水落石
迥見山開林前暝色静花處近香来西嵫傷撫夕北閣
濫游陪(並出江總)簟凉秋氣初長信恨何如拂黛月生指觧
鬟雲滿梳一從悲畫扇幾度泣前魚坐對南宫樂清風
摇翠裾(出于武陵)玉帝樓臺鎻碧霞終年培飬牡丹芽不防
野鹿踰垣入銜去宫中第一花(出張俞)
第宅
甲第文選陸士衡詩甲第崇高闥(注第一宅也甲第高祖紀有甲乙次第故)
(曰第宣帝賜霍光甲第一區出本𫝊)
大第小第前漢高祖紀十二年詔為列侯食邑者賜大
第室吏二千石徙之長安受小第室
治第東都裴度治第東都集賢里作别墅具燠館凉臺
號綠野堂度野服蕭散不問人間事(出本傳)
列第東都唐帝五子列第東都積善坊號五王子宅
不致第宅李元欲再世宰相有清節未嘗改治第宅(本𫝊)
無以家為帝為霍去病治第令視之對曰匃奴不滅無
以家為也(出本𫝊)
買宅必窮僻蕭何買田宅必居窮僻處為家不治垣屋
曰令後世賢師吾儉不賢母為世家所奪(出前本𫝊)
壯麗非吾心唐河間王孝恭平江南賜甲第一區嘗語
人曰吾所居頗壯麗非吾心也當别營一區令粗足充
事而已吾殁後子才也易以守不才不為他人所利(本𫝊)
求勝地帝求勝地為馬周創第(出唐馬周𫝊)
安邑里第李德裕為相帝令作詔曰學士不能悉吾意
所居安邑里第有院號起草院亭曰精思亭每計大事
多處其中(出職官分紀)
南第北第唐鄭絪家昭國坊第在南餘慶第在北世謂
南鄭相北鄭相(出餘慶𫝊)
岐王宅杜詩岐王宅裏尋常見崔九堂前幾度聞
一區揚雄處㟭山之陽有田一㕓宅一區家貧嗜酒人
希至門時有好事者載酒肴以游學(出本𫝊)
近市不可居初齊景公欲更晏子之宅曰子之宅近市
湫隘囂塵不可以居請更諸爽塏者
百萬買宅南史宋季雅罷南康市宅居吕僧珍宅側僧
珍問宅價曰一千一百萬怪其貴曰一百萬買宅千萬
買鄰
治宅甲諸第前漢田蚡為丞相驕侈治宅甲諸第田園
極膏腴嘗請考工地益宅上怒曰君何不遂取武庫是
後稍退(出田蚡𫝊)
詩恨無揚子一區宅懶卧元龍百尺樓揚雄未有宅
王粲且登樓思之不可見破宅餘脩竹四鄰戒莫犯十
畝森似束(出東坡)訪古因知彭祖宅得仙何必葛洪鄉(出皇)
(甫湜)宅成天下借圖看始笑平生眼力慳地占百灣多是
水樓無一面不當山荷深似入苕溪路石怪疑行鴈蕩
間只恐中原方鼎沸天心未遣主人閒一生不蓄買
田錢華屋何心亦偶然客至多逢僧在坐釣歸惟許鶴
隨&KR0657;(出南嶽)五湖三畝宅萬里一人歸(出戴叔和)
家室
五堂王家隋王家之財泉埓於王侯有子五人各立一
院棟宇崇顯邑里號為五堂王家(出西京雜記)
萬石張家唐張文灌拜侍郎四子潜沛洽涉父子皆至
三品時謂萬石張家(出本𫝊)
八九家老杜為農詩錦里煙塵外江村八九家
百姓家劉夢得詩去年王謝堂前燕飛入尋常百姓家
世禄家尚書世禄之家鮮克由禮
積善家周易坤卦積善之家必有餘慶
克家易蒙卦九二包蒙吉納婦吉子克家象曰子克家
剛柔接也
浮家唐張志和泛宅浮家又漁父詞一葉浮家萬慮空
山人家至尊之餘合王公何事便到山人家(出盧仝茶歌)
三戟張家唐張儉兄弟三人門皆立戟時號三戟張家
(出本𫝊)
三戟崔家唐崔琳羣從數十人自興寧里謁大明宫冠
蓋騶哄相望每歲時宴于家以一榻置笏猶重積其上
琳與弟太子詹事珪光禄卿瑶俱列棨戟世號三戟崔
家(羣從謂衆兄弟也出本𫝊)
三相張家唐張嘉貞相玄宗延賞相德宗弘靖相憲宗
先第在東都思順里盛麗甲當時歷五世無所增葺號
三相張家(弘靖𫝊)
書樓張家五代周張照遠好學積書萬卷以樓載之號
書樓張家(五代史補)
蘇小家白樂天詩濤聲夜入伍員廟柳色春藏蘇小家
東西施家吳越春秋諸暨有苧蘿山若耶溪傍有東施
家西施家西施姓施而在西越王用范蠡計獻之吳王
其後滅吳蠡復取西施乘扁舟遊五湖而不返
天下一家黃帝問伯高曰吾欲陶天下為一家何如(第地)
(數篇)前漢高祖紀詔曰賢士大夫定有天下以為一家
高祖曰天下同姓一家(吳王濞傳)文帝使兩國之民若一家
子(匈奴𫝊書)聖人耐以天下為一家(禮記)
胡越一家唐太宗紀胡越一家自古未有也帝奉觴上
夀
室
蘭室與善人居如入芝蘭之室久而不聞其香與之俱
化矣(家語)
環堵之室禮記儒行儒有一畝之宫環堵之室蓽門圭
竇蓬戸甕牖易衣而出并日而食又莊子原憲居環堵
之室
不事一室陳蕃嘗閒處一室而庭宇蕪穢曰大夫夫處
世當掃除天下安事一室(後本傳)
獨處一室楊綰性沉静獨處一室湛如也(唐本傳)
罄室左僖二十六年室如懸罄野無青草(言居室而資粮懸盡在野)
(則無蔬食之物)
鮫人室鮫人織綃於室(文選)
方丈之室唐顯慶中長史王元策因向印度過淨名宅
以笏量其地有十笏許故號方丈之室(法苑珠林)
老氏藏室學士稱東觀為老氏藏室道家蓬萊山王融
曲水序曰紀言事於仙室(謂藏室也)
陋室唐劉禹錫陋室銘山不在高有仙則名水不在深
有龍即靈斯是陋室惟吾德馨
詩城中十萬戸此地兩三家杜子將北征倉忙問家
室照室紅爐促曙光縈窗素月垂文練江深竹静
兩三家多事紅花映白花報答春光知有處應須美酒
送生涯峡内淹留客溪邊四五家六合已一家四
夷且孤軍隔屋喚西家借問有酒不傳道東柯谷
深藏數十家對門藤蓋瓦映竹水穿沙村路飄黃葉
人家濕翠微手種桃李非無主野老墻低還是家
羣木水光下萬家雲氣中晩起家何事無營地轉幽
竹光團野色舍影漾江流(並杜甫)隔田知是誰歟屋種竹
渾如我所家(王三松)章村蓬蓽兩三家籬落縱横被野花
(古洲)惟有廪峯居第五山前盡是宰臣家(五峯)誰家見月能
閒坐何處聞燈不看来(崔液)家為買琴添舊價厨因飬鶴
减晨炊(南岳)歷險不自怯玩幽到山家彎環一徑幽宛宛
千峯斜我家縣東雙劍峯霜磨雪錯明秋空祝融天
柱浪嗟賞何如此地巢雲松(江西集)身似舊時王榭燕一
年一度到君家(陳輔)家住龍洲綠樹東曉窗晴日見菴峯
而今落泊湖溪上却望菴峯夕照中(黃氏)尋春夜過山人
家山家延我溪上宿一樽白酒煮黃精映月横琴並青
竹溪山人物總瀟灑三弄笛終松露下寄語嫦娥且少
留冰輪緩度西園頭(竹菴集)茅簷竹落野人家只麽悠悠
閱歲華田父把犂寒雨足牧兒吹笛晩風斜(梅菴)樵策初
無主雞豚各認家雨暗階前路苔治林外家(子蒼)東家
近新富滿地布苔錢朝遊北城東回首見脩竹下有
朱門家破墻圍古屋西崦人家應最樂煮葵燒笋餉
春耕倚山脩竹有人家横道清泉知我渴(並東坡)獵窮
𫝊候水邊家氊帽狐裘畏日斜千年風采凌煙閣百
代兒孫宰相家(並後山)北巷通南陌門連五相家水分池
對岸墻隔樹交花有人若問閒居處通德坊中第一
家滿洛城中將相家廣栽桃李作生涯年年二月凭
高望不見人家只見花(並邵堯夫)小隠園中百本花各隨紅
紫發新芽東君見借陽和力不揀公侯富貴家(擊壤集)外
列千區民庶巷中藏萬載帝王家(曲江吳山詩)尺椽亦何有
而我常客居羡君開此室容膝真有餘拊按琴動摇弄
筆窗明虛(東坡)少室山人索價高兩次諫官徵不起(退之)誰
持此碑入我室使我一見昏眸開(張文潜)
錦繡萬花谷後集卷二十三
