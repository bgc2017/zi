錦繡萬花谷前集卷二十五
隠逸
四皓秦夏黃公綺里季甪里先生東園公避秦隠商山
行歌紫芝曲漢高祖累聘不至後用張良計乃出隨太
子朝太子乃定
九老白居易與胡杲吉敀鄭據劉真張渾狄兼謨盧貞
燕集皆高年不仕者人慕之繪為九老圖(本𫝊)
白蓮社劉遺民雷次宗依廬山遠師乃於精舍無量夀
像前建齋立社共期西方廬阜記遠師結白蓮社以書
招陶淵明陶曰弟子性嗜酒若許飲即往遠許之遂造
焉陶攢眉而去
支牀有龜坐帳無鶴支牀有龜一寸二寸之魚三竿兩
竿之竹名為野人之家是謂愚公之谷(庾信小園賦)
買山錢符山人投襄陽于頔乞買山錢公與之仍加
衣服(雲溪友議)
山資已足王秀之為晉平太守朞年便求去曰山資已
足豈可久留以妨賢路(南史)
膏肓痼疾唐田游巖隠許由祠傍號由東隣高宗幸嵩
親至其門曰先生此佳否對曰臣所謂泉石膏肓烟霞
痼疾者(隠逸傳)
能言鬭鴨陸龜蒙有鬭鴨一欄極馴一旦驛使挾彈斃
其尤者龜蒙曰此鴨善人言見欲上進奈何斃之使懼
盡與囊中金徐問人語之狀龜蒙曰能自呼其名也
駕飛鴻山谷觀盧鴻圖云黃塵逆帽馬辟易歸來下簾
卧書空不知繡鞍萬人立何如盧郎駕飛鴻盧隠士駕
飛鴻歸隠也
浪士漫郎元結作自釋曰少避亂入猗玗洞稱猗玗子後
家瀼濱乃稱浪士及有官人以為浪者亦漫為官乎呼
為漫郎漫郎既客樊上漫遂顯左右少長相戲更曰聱
叟彼誚以聱者為其不相從聽不相鈎加帶笭箵而盡
船獨聱牙而揮車酒徒得此又曰公之漫其終猶聱乎
脱朝服辭官陶弘景為諸王侍讀家貧求縣宰不遂永明
十年脱朝服掛神武門上表辭官詔許之(南史)
角巾東洛薛平除散騎常侍年老致仕角巾東洛
多幸老民宋琪拜右僕射被病作多幸老民叙以見志
北山南山後法真隠處太守欲以功曹相屈法真曰若
欲使之真將在北山之北南山之南(本𫝊)
池中龍種龐德公字子魚晉太康中棄官居南白沙里
人皆敬之曰池中龍種來我家(襄陽耆舊𫝊)
蘭菊叢生羅含歴散騎常侍老年致仕還家階庭蘭菊
叢生
理圃布真珠為樂南唐近事陳繼善自江寧尹致仕一
旦荷鉏理山圃成畦布以真珠百餘顆若種蔬狀布土
間記顆俯拾周而復始以為樂
三笑圖遠法師送陶元亮陸修静不覺過虎溪因相與
大笑今世𫝊三笑圖是也(廬山記)
輞川别墅王維有别墅在輞川地竒勝有華子岡欹湖
竹里館柳浪茱萸沜辛夷塢與裴迪遊其中賦詩為樂
靖長官張師旦括異志靖長官真定人登第一旦棄妻
子不歸洛下靳襲者嘗於其家設一帷榻甚潔詢其故
曰以待靖長官今隠嵩山間歲或一至或再至曾慥集
仙𫝊謂唐僖宗時為登封令棄官學道遂升仙東坡云
劉几嘗遇於嵩高山中(坡詩注)
頭顱可知陶洪景與從弟書曰昔仕宦期四十左右作
尚書郎即投簮高邁今三十六方作奉朝請頭顱可知
不如早去(摭遺)
笋味勝中堂骨卲堯夫一日謂富鄭公食笋味甚美公
曰未如中堂骨頭之美也堯夫曰野人食笋三十年未
嘗為所辱今日可食中堂骨頭乎(聞見錄)
花外小車司馬溫公居洛與邵康節遊一日會崇德閣
約邵未至有詩曰淡日濃雲合復開碧伊清洛遠縈回
林間高閣望已久花外小車猶未來堯夫和云君家梁
上午時燕過社今年尚未回請罪誤君凝佇久萬花深
處小車來
鐘鳴漏盡魏田豫書答司馬宣王曰年過七十而居位
譬猶鐘鳴漏盡而夜行不休也(魏志)
詩白頭不是折脚具桐帽㯶鞋稱老夫滄江鷗鳥野心
性隂壑虎豹雄牙鬚鷫鸘作裘初服在猩血染帶鄰翁
無兒無飽飯尚勤書婦無複褌且着𥜗社甕可漉溪可
漁且問黃鷄肥與臞(黃詩)處士骨相不封侯卜居但得林
塘幽家藏玉唾幾千卷手校韋編三十秋相知四海孰
青眼高卧一菴今白頭襄陽耆舊節獨苦只得龐公不
入州(溫叟謝無逸詩)投紱歸來萬事輕消磨未盡祇風情舊因
蓴菜求長假新為楊枝作短行不禱自安緣夀骨苦藏
難沒是詩名淺斟低唱紅生頰細琢歌詞穏稱聲蝸殼
卜居心自放蠅頭寫字眼能明跪履數從圯上老逸書
閒訪濟南生(東坡)夜踏華陽三徑小曉耕秋色一犂深庭
園縱窄猶栽藥活計雖貧亦買琴(王禹偁)稚子新能編笋
笠山妻舊觧補荷衣秋山隔岸清猿叫湖水當門白鳥
飛(陳羽)杖屨獨遊栽藥圃琴樽多在釣魚船晩來花下敲
門者不是神仙即酒仙(僧楚巒)玉函怪牒鎻雲篆紫洞香
風吹碧桃三山朝去應非久姹女當窗織羽袍(杜牧)一榻
琴書雙門寺片心泉石兩林山江樓把酒雲供望秋院
支笻鶴對閒(陳堯叟)棋聲敲月重屐齒印苔深竹徑茶烟
細山園碧樹隂(韓持國)種竹五七箇結茅三兩間稍通溪
上路不礙屋頭山黃葉水去住白雲風往還生涯只此
是道者少機關(王珪)鳥歸村落後水向縣城斜(劉長卿)門掩
少人至春殘啼鳥多苔錢對井口花片入蟲窠(柳放)竹裏
編茅倚石根竹莖疎處見前村閒眠盡日無人到時有
清風為掃門(僧顯忠)谷鳥隨柯轉庭花奪酒香初晴巖翠
滴向晩木隂凉(楊徽之)秋夢有時見孤雲無處尋神清峯
頂望衣冷瀑邊吟(劉禹錫)江頭日暖花又開江東行客思
悠哉滿船明月一竿竹家住五湖歸去來(羅隠)日照西山
雪僧門猶未開凍瓶粘柱礎宿火陷爐灰童子病歸去
鹿麑寒入來(鄭肇)犬吠水聲中桃花帶露濃樹深時見鹿
溪午不聞鐘野竹分晴靄飛泉掛碧峯(李白)草暖青牛卧
松高白鶴眠雨來江色暮獨自下寒烟(李白)松隂遶院鶴
相對山色滿樓人未歸(姚鵠)手中藤杖留霞點身上荷衣
帶酒痕(文本)求猿句寄山深寺乞食書𫝊海上州(杜荀鶴)滿
屋烟霞春睡足一溪風雨夜燈孤(張詠)松隂轉處琴書潤
花片飛來枕簟凉(彭應求)幽鳥喚人穿竹去野猿尋果出
雲來(沈彬)唯看老子五千字不踏長安十二衢(白居易)看院
只留雙白鶴入門唯見一株松(樂天)壺中别有仙家日嶺
上猶多隠者雲(李義山)怪來詩思清人骨門對寒流雪滿
山(韋應物)臨水鶴窺行道影隔雲僧認讀書聲(楚巒)洗盂秋
澗日華動搗藥夜堂秋氣深(王正己)雲歕石花生劍壁雨
敲松子落琴牀(林逋)千里白雲隨野步一湖明月上秋衣
月屇曉窗琴嶽潤竹侵秋几墨雲鮮不甘五等諸侯薦
直待九重天子知(贈劉素)帶雨小舟横别澗隔花幽犬吠
深雲(張觀)止應獨有江山秀合自都無廊廟心(韓駒)兩槍未
試泠泠水五鬛常閒淅淅風(林逋)潏潏藥泉來石竇霏
霏茶靄出林梢花月病懷看酒譜雲蘿幽信著茶經
峯後月明秋嘯去水邊林影晩樵還鶴𫝊滄海信僧和
白雲篇(惠崇)松風吹髮亂巖溜濺棋寒圭竇先知曉盆
池别見天古寺尋僧飯寒巖衣鹿裘(廖融)夜船浮海月秋
寺傍江雲石梯青障下茅屋白雲間(崔峒)眼明山雨後鬢
亂竹風前(魏野)因客始酤酒借書方到城(姚合)白雲風散盡
紅葉水浮來(劉德仁)疎籬僧舍近嘉樹鶴庭寬(陳堯佐)試墨
書新竹張琴和古松(李義山)淺瀨寒魚少叢蘭秋蝶多(錢起)
掃葉秋風下拾薪山雨前(孟貫)雪殘僧掃石風動鶴歸林
(惠崇)撥雲尋古道倚樹聽流泉(李白)水舂雲母碓風掃石南花
竹影掃秋月荷花落古池(李白)
漁父
笭箵玉篇云取魚器也山谷詩耕夫荷鉏觧襏襫漁父
灑網投笭箵又陸龜蒙詩頭經略彴冠微亞腰插笭箵
帶矗頻
浪婆銅斗歌孟郊詩銅斗飲江水手拍銅斗歌儂是拍
浪兒飲則拜浪婆脚踏小舟頭獨自舞短簔
射鴨射鴨復射鴨鴨驚菰蒲頭儂是清浪兒每踏清浪
遊笑他鄉貢郎踏土稱風流
鷗社本與江鷗為保社聊隨海燕度炎凉(山谷詩)
魚蠻子江淮水為田舟楫為室居魚蝦以為糧不耕自
有餘異哉魚蠻子本非左衽徒連排入江住竹瓦三尺
廬於焉長子孫戚施且侏儒擘水取魴鯉易如拾諸途
破釡不着鹽雪鱗芼青蔬一飽便甘寢何異獺與狙人
間行路難踏地出賦租不如魚蠻子駕浪浮空虛空虚
未可知會當筭舟車蠻子扣頭泣勿語桑大夫(東坡詩)
詩窮秋漫漫蒹葭雨短褐休休白髮翁范子歸來思狡
兔吕公何意兆飛熊漁收亥日妻到市醉卧水痕船信
風四海租庸人草草太平長在碧波中(山谷)八月九月蘆
花飛南溪老人垂釣歸秋山入簾翠滴滴野艇倚檻雲
依依却把魚竿尋小徑閒梳鶴髮對斜暉翻嫌四皓曾
多事出為儲王定是非村寺鐘聲渡遠灘半輪殘月
落前山徐徐撥棹却歸灣浪疊朝霞錦繡翻(李夢符)新媍
磯頭眉黛愁女兒浦口眼波秋驚魚錯認月沉鈎青篛
笠前無箇事綠簔衣底一時休斜風細雨轉船頭(山谷)鑑
湖春水夜來生幾疊春山遠更横烟艇小釣絲輕釣得
閒中萬古名薄晩烟林淡翠微江邊秋月已明輝縱遠
柂適天機水底閒雲片片飛雪灑清江江上船一錢
何有買江天催短棹去長川魚蟹來傾酒舍烟青草開
時已過船錦痕躍處浪痕圓竹葉酒柳花氊有意沙鷗
伴我眠扁舟小纜荻花風四合青山暮靄中明細火
倚孤松但願樽中酒不空魚信還催花信開風光得
得為誰來舒柳眼落梅腮浪暖桃花夜更雷水涵微
雨湛虛明小笠青蓑未要晴明鑑裏縠紋生白鷺飛來
空外聲無數菰蒲間藕花棹歌輕舉酌流霞隨好處
轉山斜也有孤村三兩家清灣幽島住盤紆一舸横
斜得自如唯有此更無居從教紅袖泣前魚(高宗皇帝御製)
農家
茅蒲襏襫管子云先雨耘耨以待時雨時雨既至挾其
搶刈耨鎛以旦暮從事於田野脱衣就功别苖秀列疎
&KR0146;首戴茅蒲身服襏襫沾體塗足㬥其髮膚盡其四肢
之力此謂之農
抱甕負薪編茅結草上漏下濕之悲桔橰抱甕占星望
雲之勞負薪蒸以耕耘徯一餉而不至者之苦舉債於
豪右結一為五者之冤農之為農亦良苦矣
榖父蠶母三川饑者有三青衣童子語人曰世人厭棄
五榖地司已收五榖之神矣可相率祈謝榖父蠶母之
神當致豐穰(續仙𫝊)
甌窶滿篝淳于髠曰臣見道旁有穰苗者操一豚蹄
一盂酒祝曰甌窶滿篝汙邪滿車五榖蕃熟穰穰滿
家(史記滑稽𫝊)
妻饁如賓晉冀缺耨其妻饁之相敬如賓晉侯曰能敬
必有德以為下軍大夫(左𫝊)
鴉頭韈李白詩履上足如霜不着鴉頭韈謂農婦也
兔園冊馮道本田家狀貎質野朝士多笑其陋道入朝
任贊劉岳在後道行數步反顧贊問岳何為岳曰遺下
兔園冊爾兔園冊者鄉校俚儒教田夫牧子之所誦也
故岳舉以誚道道聞之大怒遷岳祕書監(劉岳𫝊)
詩春種一粒粟秋成萬顆子四海無閒田農夫猶餓死
鉏禾日當午汗滴禾下土誰知盤中飱粒粒皆辛苦(李紳)
(詩又雲溪友議)父耕原上田子斸山下荒六月一禾生官家一
開倉鳩婦勃磎農荷鉏身披襏襫頭茅蒲雨不破塊
田坼圖稊稗青青佳榖枯大婦碓舂頭鬢疎小婦拾穟
行餉姑四時作苦無袴襦門前叫嗔官索租(洪駒父田家謠)南
村北村雨一犂新婦餉姑翁哺兒田中啼鳥自四時催
人脱袴着新衣着新替舊亦不惡去年租重無袴着(山谷)
青裠縞袂於潛女兩足如霜不穿屨&KR2156;沙鬢髮絲穿杼
蓬沓障前走風雨苕溪楊柳初飛絮照溪畫眉渡溪去
蓬郎樵歸相媚嫵不信姬姜有齊魯(東坡詩)
村落
略彴横木渡水陸龜蒙詩頭經略彴冠微亞腰插笭箵
帶矗頻
瀼東瀼西楚俗以山間水可涉為瀼水經註瀼東瀼西
水兩傍之名(杜詩注)
卜鄰白樂天與元八卜鄰詩明月好同三徑夜綠楊宜
作兩家春
詩草肥朝牧牛桑綠晩鳴鳩列宿簷前見清泉碓下流
春蔬和雨摘社酒向花篘引我南坡去籬邊有小舟(鄭谷)
種茶巖接紅霞塢灌稻泉生白石根皤腹老翁頭似雪
海棠花下戲兒孫(滕白)一笛秋風急千巖晚照多竹根鄰
叟醉牛背牧兒歌(李若水)釣船歸落昏鴉後江雨來從白
鳥邊舊屋但餘燒葉竈破嚢猶欠買山錢(盧襄)搖落暮山
迥丹楓霜葉稀孤城向水閉獨鳥背人飛渡口月初上
鄰家漁未歸鄉心正愁絶何處搗寒衣(劉長卿)稻凉初吠
蛤柳老半書蟲荷背風翻白蓮腮雨退紅(東坡)静愛竹時
來野寺獨尋春偶過溪橋(歐公)平林霜着色沙岸水留痕
(后山)方宅十餘畆草屋八九間榆柳蔭後園桃李羅堂前
瞹瞹遠人村依依墟里烟狗吠深巷中鷄鳴桑樹顛戶
庭無塵雜空室有餘閒(陶集)
客舍
桂玉戰國策蘇秦之楚三日乃得見王談卒辭行楚王
曰願留秦曰楚國食貴於玉薪貴於桂謁者難見於鬼
王難見於帝今臣食玉炊桂因鬼見帝其可得悉文選
注紅粒貴瓊瑶
奴白馬青肯訪浣花老翁無為君酣酒滿眼酤與奴白
飯馬青芻(杜詩)
詩鴈外無書為客久蛩邊有夢到家多畫堂玉佩縈風
響不及桃源欸乃歌(王昱)五湖歸夢常苦短一寸客愁無
奈多慈母每占烏鵲喜家人應賦扊扅歌婉娩有詩
來入夢溫柔何日聽還鄉孤遊懷耿介旅宿夢婉娩(退之)
他時夜雨困移牀坐見愁聲點客腸(東坡)寒燈桃不焰殘
火撥成灰(後山)我家白髮問烏鵲他家紅粧占蛛絲(山谷)
齋宅
蕭齋梁武帝造佛寺令蕭子雲飛白大書蕭寺至今一
字存焉李約之買歸建一小室以玩之號蕭齋今呼蕭
寺因此也(國史補)
玉杯金盌唐一行云長安永寧坊東南是金盌地安邑
里西是玉杯地後永寧為王鍔宅復賜袁弘及史憲誠
等所以為金盌破而復成安邑為馬燧宅後為奉誠園
所以為玉杯破而不復完也桑道茂號長安公卿宅
有玉杯金盌之號(盧氏雜記)
蝸舍魯人有夜行迷失道路遠望田中有火宅因尋至
其處見一大屋有人居住其人遂扣門求寄宿須臾有
一婦人出端正顔色延入廳上設酒食至醉倒卧明旦
酒醒天明見身在田塍上睡傍有一田螺大如斗因惡
心而吐吐出者皆泥也方知是田螺精今人因此名所
居之舍為蝸舍即田螺也
舟船
黃頭郎鄧通以櫂船為黃頭郎(土勝水而色黃故刺船之郎皆着黃帽號)
(黃頭郎後漢書)
烏榜紅舷坡詩城頭月落尚啼烏烏榜紅舷早滿湖烏
榜紅舷湖船也
吳榜張載𫝊吳榜越船不能無水而浮遊舫已裝吳
榜隠
三翼文選張景陽七命有浮三翼泛中沚之句故詩人
多用三翼為輕舟按越絶書伍子胥水戰兵法經曰大
翼一艘廣一丈五尺長十丈中翼一艘廣一丈二尺長
五丈小翼一艘廣一丈二尺長三丈所謂三翼者皆戰
船也非輕舟也(韻語陽秋)
僧寺
珍樓寳屋唐高力士於來庭坊建佛祠珍樓寳屋國貲
不逮
塗金瓦王縉剏五臺山佛祠鑄銅為瓦以金塗之
百寺南蠻婆賄伽廬國喜佛法琉璃為甓錯以金銀丹
彩紫纊塗地覆以錦罽王居亦如之
詩夜深殿突兀風動金琅璫天黑捫春院地晴棲暗芳
(杜甫)玉斗生網戶銀河耿花宫香雲徧山起花雨從天來
(李白)清聞樹杪磬遠謁雲端僧(杜甫)躋閣謁金像攀雲叩
禪扃(韋應物)
宫觀山名
福區王璵建言唐家宜崇表福區招致神靈
靈境不死之福鄉養真之靈境(崔尚桐栢觀頌)
瑞雲靈跡唐顯德中世宗營道宫於城西二人發得石
一片上有字題瑞雲靈跡鎮梁東他日多應與古同
天華上宫唐廣德初王璵建言請度昭應南山作天華
上宫
詩焚香禮真像盥手披雲篇(陸龜蒙)閒開蘃珠殿暗閱金
字經(元稹)上有蔚藍天垂光抱瓊室(杜甫)
錦繡萬花谷前集卷二十五
