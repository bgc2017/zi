錦繡萬花谷類書類
提要
(臣)等謹案錦繡萬花谷前集四十卷後集四
十卷續集四十卷不著撰人名氏前有自序
題淳熙十五年十月一日盖宋孝宗時人陳
振孫書錄解題載此書作錦繡萬花谷四十
卷續四十卷而無後集黃虞稷千頃堂書目
所載則前集後集續集外又有别集三十卷
今案序中明言自九華之歸麤編成為三集
每集析為四十卷可知後集為陳氏偶遺别
集為後人所續增不在原編之數故明人刊
本亦祇三集也序中稱命名者為烏江蕭恭
父河南胡恪皆不知何許人前集之末獨附
載衢州盧襄西征記一篇于體例殊不相類
或撰此書者亦衢人故附載其鄉先輩之書
歟又其書既成於淳熙中而紀年類載理宗
紹定端平年號帝后誕節類載寧宗瑞慶節
理宗天基節諸名並稱理宗為今上是當時
書肆已有所附益並非淳熙原本之舊矣前
集凡二百四十五類後集凡三百二十六類續集
自一卷至十四卷凡四十六類自十五卷至
四十卷則皆類姓也所錄大抵瑣屑叢碎參
錯失倫故頗為陳振孫所譏其地理一門止
列偏安州郡類姓一門徵事僅及數條而古
人稱號之類又創立名目博引繁稱俱不免
榛楛雜陳有乖體要特其中久經散佚之書
如職林郡閣雅談雅言系述雲林異景記之
類頗藉此以存崖略又每類後用藝文類聚
例附錄詩篇亦頗多逸章賸什為他本所不
載略其繁蕪擷其精粹未嘗不足為考證之
資也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
錦繡萬花谷序
余為童時適當戎馬蹂踐之間又居窮鄉無業儒者余
獨背馳而為之文籍最為難得苟可以假鬻亦未嘗戛
戛以盡其誠以余有書之癖每讀一篇章如小兒之於
飴劑有加而不能自止當其劇時雖夜分漏盡不之覺
也所患性魯無彊記之敏誦久亦漫漶而不牢先人既
老又獨譍門出入乎衡陽胥伍之中而喔咿於籧篨俯
仰之際如是者數年索諸故吾孑然矣其後家益貧奔
走於四方為饑寒計幸焉一温亦若隔世人夫以窮鄉
亂後假鬻之難而居衡陽奔走之中加以魯性易失則
不存也固宜尚何咎哉然土炭之嗜不變於是始為晩
歲之謀凡書有當存乎吾心者輒稍招還其舊而聚其
旅二三年間抄益多然而鎻碎而無統又多除舍於人
不得以盡隨故為風雨蟲鼠之所蝕或為人之所廋或
為醬瓿之所敗不得成焉又數年抄不輟如司馬子長
班范歐陽之書抄已而四五矣晩益困無以自娛復留
意於科舉之外凡古人文集佛老異書至于百家傳記
醫技稗官齊諧小說荒錄怪志聞必求求必覽焉久之
浩浩如也乃略有叙又附之以唐人及國家諸公之詩
自九華之歸編粗成為三集每集析為四十卷古今之
事物天下之可聞可見者粲乎其有條矣夫窮達無異
趣文章無異體將以經綸乎國家規恢乎功名雕繪萬
物而吟詠性情若取之懷袖中彼得焉失焉有命此則
不可一日缺也先是烏江蕭恭父河南胡恪聞其大槩
為余命名曰錦繡萬花谷今從其名嗟夫余之困於時
也我知之矣而不敢懟雖懟而甘於此人雖我非而我
自信而不輟故夫是書獨可以自娛而不可傳人蓋天
下之書不可盡而余之心亦不可足以不可足之心而
讀不可盡之書其抄無既其事無窮望睪如憤如而後
止故於其類之間白其行者有差所以容其方來也他
日子孫或能有書亦足以見吾之艱難如此淳熙十五
年十月一日叙
