錦繡萬花谷續集卷一
聖製
歌南風舜作五弦之琴以歌南風曰南風之薰兮可以
解吾民之愠兮南風之時兮可以阜吾民之財兮
席四端為銘武王為戒書於席之四端為銘焉至於機
檻盥楹杖帶履觴豆戶牖弓劒皆銘焉(並史記)
大風鴻鵠歌高祖過沛宫酒酣擊筑歌曰大風起兮雲
飛揚威加海内兮歸故鄉安得猛士兮守四方又作鴻
鵠歌
白麟天馬歌武帝元狩元年祠五畤獲白麟作白麟之
歌元鼎四年秋馬生渥洼水中作寳鼎天馬之歌
一札十行光武細書成文一札十行
造皇羲篇靈帝好文學自造皇羲篇因引諸生能為文
賦者並待制鴻都門下(並夲紀)
登高必賦魏武帝登高必賦及造新詩皆成樂章又有
月明星稀烏鵲南飛之句
下筆成章文帝好文學以著述為務作燕歌又有芙蓉
池作又作典論二十篇陳夀評曰帝天姿文藻下筆成
章(並三國志)
詩號宫體宋簡文帝六歲能屬文雅好賦詩其自序云
七歲有詩癖長而不倦然帝文傷於輕靡時號宫體(南史)
製五言詩陳後主與江總等製五言詩(隋文帝紀)
馬上口授北朝元魏高祖孝文帝才藻富贍好為文章
詩賦頌銘有大手筆馬上口授及其成也不改一字自
太和十年已後詔冊皆帝文也(李延夀論)
金河賦詩隋煬帝善屬文好讀書著書自為揚州總管
置王府學士百人時車駕泝金河啓民上夀帝悦賦詩
曰呼韓稽顙至單于接踵来何如漢天子空上單于臺
(通鑑本紀)
作宫體詩唐太宗作宫體詩賡和虞世南曰聖作誠工
然體非醇正臣恐此詩一𫝊天下風靡不敢奉詔帝曰
朕試卿爾(世南傳)
著金鑑述唐太宗作帝範十二篇賜太子貞觀二年帝
著金鑑述以示侍臣其略曰任賢享天下之福任不肖
受天下之禍(唐史)
孔顔贊本朝太祖作至聖文宣王及兖國公贊文宣贊
曰尼父挺生河海標異祖述堯舜有德無位
文宣王七十二子贊太宗作文宣王及七十二子贊宣
聖贊曰維時載雍戢此武功肅昭威儀海宇聿崇
賜蘇易簡賦太宗賜蘇易簡大言賦云少牢盛世兮為
詞臣往古来今有幾人首出文章兮居翰林儒名善守
兮合緣夤
賜楊億詩序太宗製詩賜楊億序云圖書之閣方委扵
名儒蘭菊之篇特伸於寵待
製詩賜學士太宗御製大雪詩賜學士云輕輕相亞疑
如酥宫樹花裝萬萬株
作詩賜近臣太宗作會邊詩賜近臣又作詩賜趙普真
宗即位藏之禁中如太清樓玉清殿龍圖閣所藏聖製
也(並遺事)
作憫農歌真宗作憫農歌又作十一經詩賜近臣(長編)
作釣魚詩真宗宴後苑作釣魚詩賜吕蒙正云欲餌金
鈎深未致磻谿須問釣魚人(事要)
作元良箴真宗天禧初作元良箴賜太子又著祥瑞勤
政二論春秋要言(寶訓)
資善堂記真宗祥符中詔築堂為皇太子就學之所賜
名資善上作紀刻石堂中(聖政)
危竿記仁宗慶歷四年御邇英出危竿論二篇述居高
謹危之意(事要)
欹器論仁宗作欹器論一篇以申存亡虧盈之鑒(長編)
通鑑序神宗治平初司馬讀資治通鑑上親製序面賜
光金候書成日寫入賜穎邸書(帝學)
文宣王贊高宗製文宣王贊曰大哉宣聖斯文在兹帝
王之式古今之師(聖政)
作損齋記高宗作損齋記所謂為道日損損之又損以
至無為大略以清心寡慾省徭薄賦為意(通略)
䟦冷泉堂高宗跋冷泉堂古風以謂造語用意高出百
世之上
詠金芝高宗既贊宣聖又贊七十二子詠金芝親筆六
經刊石上庠揮灑宸翰分頒臣下
作春賦孝宗作春賦云吾將觀登臺之熙熙包八荒而
為家穆然若東風之振稿洒然若膏雨之萌芽
賜東坡文集贊孝宗賜蘇嶠東坡文集贊云猗嗟若人
冠冕百代忠言讜論不顧身害凛凛大節見於立朝敬
想高風掩卷三嘆(並聖政)
錫宴賜詩孝宗淳熙二年錫宴賜詹騤以下詩末云願
臻至治觀熙洽更慶嘉謀為贊襄(遺事)
詩未離海底千山黑纔到天中萬國明(太祖詠月)昔乘匹馬
去今驅萬乘来翰林承旨貴清净玉堂中應用咸依
式深嚴比更崇歸家思直日入内聚英風儒措門生盛
高明大化雄(賜蘇易簡並太宗)瑣闥往年司制誥共嘉藻思類
相如蓬山今日詮墳史還仰多聞過仲舒報政列城歸
覲後䟽恩高閣拜名初諸生濟濟彌瞻望鉛槧咨詢辯
魯魚(賜楊億)七閩山水多才俊三歲竒童出盛時家世應
𫝊清白訓嬰兒自得老成資初嘗學步来朝謁方及能
言解誦詩更勵孜孜圖進益青雲千里有前期(賜神童)禮
闈選士古稱難都為升沉咫尺間較藝清時公道在掄
材應得惠人寰(賜知舉晁迥)盛時選士貢闈開罄宇聞風獻
藝来心似權衡求實效勿教蓬蓽有遺才承明近侍
究儒玄苦學勞心疾已痊善保興居調飲食副予前席
待名賢(賜楊億)寅奉昌圖紹慶基選掄多士叶前規鄉閭薦
拔期無濫草澤搜羅詎有遺德舉况逢全盛日計偕咸
造廣場時春官任職當求善宗伯掄材務得宜侍從名
儒當委任藝文公道辯妍媸佇伸衡鑑裁深念允協菁
莪樂育詩(賜知舉錢惟演)四海為家寳緒隆旁求文雅振儒風
命卿隨計来多士較藝掄材有澤宫簮紱近臣當顯任
絲綸深旨諭丹衷旰宵汲汲予存念夙夜孜孜爾徇公
名實豈惟衡鑑内賢能皆萃網羅中佇觀翹楚登時用
布政分憂協庶功(放榜賜詩並真宗)恩袍草色動仙藉桂香浮
(仁宗)每虔夕惕心妄意遵遺業顧予不武資何以成戎
捷(神宗)六龍轉淮海萬騎臨吴津王者夲無外駕言蘇遠
民瞻彼草木秀感此瘡痍新登高望稽山懷哉大禹勤
(高宗幸錢塘)雨聲亂秋聲驅暑逾南海凉月倍清輝細雲變
文彩長空肅無限遠山青不改沉吟感素商凄清鳴萬
籟平生雄武心覽鏡朱顔在豈惜常憂勤規恢須廣大
(孝宗)中興日月冀山河王氣在萬物飾昭回稽首王言大
(光宗)
聖翰
龍書穗書庖羲獲景龍之祥始作龍書神農因嘉禾八
穗作穗書(章續字源)
鳥跡為篆黃帝史蒼頡變古文寫鳥跡為文字作鳥跡
篆
鸞鳳之書少昊作鸞鳳之書取以古文
科牛之篆顓帝以科斗之形作科斗書亦曰科斗之篆
龜書堯用軒轅靈龜有圖作龜書洛出書神龜負文列
於背有數至九禹因而第之以成九類
鳥書文王時赤雀䘖書丹鳥入室故作鳥書(並唐賢事始)
細書光武以手迹賜方國皆細書成文(本紀)
章草章帝好杜度草書因名章草
詔賜李靖太宗嘗以手墨詔賜李靖曰兵事節度吾不
從中治也
書賜馬周太宗以飛帛書賜馬周曰鸞鳳冲霄必假羽
翼股肱之寄要在忠力
批與韓翃唐德宗時制誥闕人上批云韓翃時有與韓
翃同姓名者為江淮刺史又具二人同進上復批曰春
城無處不飛花寒食東風御柳斜日暮漢宫𫝊蠟燭青
煙散入五侯家與韓翃
飛白書高宗嘗為飛白書賜侍臣戴至德曰泛洪源俟
舟楫賜郝處俊曰飛九霄假六翮賜許敬宗曰資啟沃
罄丹誠賜崔志悌曰竭忠力贊皇王皆見意於辭云
飛白玉堂之省本朝太宗飛白書玉堂之省四字令中
書召蘇易簡賜之牓於廳額曰此永為翰林中美事
飛白秘閣二字太宗淳化三年秘閣成秘書監李至上
言願比玉堂之省賜以新額御飛書秘閣二字賜之又
賜詩以美其事(並長編)
御書十三軸仁宗慶歷四年於邇英閣出御書十三軸
凡三十五事
東宫十二字仁宗在東宫賜張士遜十二字曰寅亮天
地弼予一人又曰日新其德蘇軾為之贊
賜文儒二字仁宗書文儒二字賜張方平又飛白書博
學二字賜張錫
賜端敏二字仁宗賜王舉正端敏字二飛白筆一蘇軾
為之記曰抱烏號之弓不若藏此筆保曲阜之履不若
𫝊此書(蘇文)
宫中學草聖高宗謂秦檜曰朕宫中無事因學草聖遂
以賜卿(聖政)
石墀皆草聖孝宗曰朕無他嗜好惟書字為娱虞允文
曰臣等外日對罷見石墀上皆陛下草聖筆力天縦有
風動之狀
寫通鑑賜宰臣光堯皇帝游意翰墨不以為倦手寫資
治通鑑以賜宰臣筆孟子論治道之言列之屏障(聖記)
書說命賜臣下寧宗嘉泰初御書尚書說命毛詩天保
周易泰卦唐七德舞以賜臣下
錦繡萬花谷續集卷一
