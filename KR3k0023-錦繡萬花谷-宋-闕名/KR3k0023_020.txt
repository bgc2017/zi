錦繡萬花谷前集卷二十
習學
倦學願息子貢倦於學告於仲尼曰願有所息仲尼曰
生無所息望其壙睪如也宰如也墳如也鬲如也則知
所息矣(列子)
妻斷織後樂羊子尋師學一年而歸妻跪問其故樂羊
子曰久行懷思妻乃引刀趨機而言曰此織生自蠶繭
成於機杼一絲而累至於丈匹若斷斯機也則無成功
夫子積學中道而歸何異斷斯織乎羊子感其言七歲
不反(本𫝊)
吞文石五鹿充宗受學於弘成子成子少時嘗有人授
以文石大如燕卵成子吞之遂為通儒後成子病吐出
文石以授充宗又為名學(西京雜記)
减油滅火沈約孤貧篤志學書一夜必拾卷母恐其勞
生疾常遣减油滅火而晝之所讀夜輙誦之遂博通諸
史
書癡竇威家世貴子弟皆喜武力獨威尚文諸兄詆為
書癡(本𫝊)
書牛背為字陸羽潜以竹書牛背為字得張衡南都賦
不能讀危坐效羣兒囁嚅若誦狀師拘之令薙草當其
記文字懵懵若有遺過因歎曰歲月往矣奈何不知書
因亡去(本𫝊)
吞易三爻吳虞翻立易法奏曰郡史陳桃夢臣與道士
布易六爻撓其三以飲臣臣乞盡呑之道士言易道在
天三爻足矣
青成藍藍謝青李謐初事小學博士龍蟠後遂就謐請
業門生為之語曰青成藍藍謝青師何常在明經(北史)
以瓜鎮心鄭灼苦心熱瓜時輙偃取瓜以鎮心起便讀
誦篤志如此(南史本𫝊)
黃卷中對聖賢狄仁傑為兒時門人有被害者吏就詰
衆爭辨對仁傑誦書不置吏責之答曰黃卷中方與聖
賢對語何暇偶俗吏語耶
不觀龍禇無量家濱臨平湖有龍出人皆走觀無量尚
幼讀書若不聞衆異之長成名
不食鹿裴休方兒講經著書終年不出戶有饋鹿者諸
生共薦之休曰不食猶不足今一啖肉後何以繼
夢人持鑿破心尹知章少年未通夢人持巨鑿破其心
若内劑焉驚悟志思開徹遂明六經(並唐本𫝊)
讀書眼讀書眼如月罅隙靡不照(山谷詩)請天還我讀書
眼願載軒轅望鼎湖(東坡詩)
讀經讀小說閱小辭錢思公言一生惟好讀書坐則讀
經史臥則讀小說上厠則閱小辭未嘗頃刻釋卷(歸田錄)
圓木警枕司馬温公以圓木為警枕少睡則枕轉而覺
乃起讀書(范祖禹集)
沉潜磨礱遂得窮究於經𫝊史記百家之說沉潜乎訓
義反復乎句讀磨礱乎事業奮發乎文章凡自唐虞以
來編簡所存大之為江河高之為山嶽明之為日月幽
之為鬼神纖之為珠璣華實變之為雷霆風雨竒辭奥
旨靡不通達(韓集)
未嘗釋卷范質自從仕未嘗釋卷人或勉之質曰昔嘗
有異人與吾言他日必當大用苟如是言無學術何以
處之(本朝蒙求)
不讀書王荆公初參政下視廟堂如無人一旦行新法
怒目諸公曰此軰坐不讀書耳趙清簡公同參知政事
獨折之曰君言失矣如臯䕫稷契之時有何書可讀荆
公默然(邵氏後錄)
惟勤讀書頃歲孫莘識歐陽文忠公嘗乘間以文字問
之曰無他術惟勤讀書而多為文自工世患作文少又
懶讀每一篇出即求過人如此鮮有至者疵病不必待
人指擿多作自能見公以其嘗試者告人故知有味(東坡)
(雜記)
幼悟
英妙漢終軍年十八號終童西征賦云終童山東之英
妙(漢書)
詠鳳凰七齡思即壯開口詠鳳凰九齡書大字有作成
一嚢脫略小時軰結交皆老蒼(杜詩)
苦李王戎七歲當路有李羣兒競取戎獨不取曰李當
路而繁必苦李也果然
十三善属文楊收十三善属文吳人多造門觀賦詩至
壓其藩收嘲之曰爾非羸角者何用觸吾藩
聳壑昂霄房玄齡幼警敏高孝基謂裴矩曰僕觀人多
矣未有如此郎者當為國器但恨不見其聳壑昂霄爾
(並本𫝊)
賦方圓動靜李泌七歲知為文玄宗禁中有員俶者九
歲升坐詞辨注射坐人皆驚帝異之曰半千孫固當然
因問童子豈有類若者俶跪曰臣舅子李泌帝即馳召
之泌既至帝方與張說觀奕因使說試其能說請賦方
圓動静泌曰願聞其略說曰方若棋局圓若棋子動若
棋生靜若棋死泌即答曰方若行義圓若用智動若騁
材静若得意說因賀帝得竒童(泌𫝊)
八歲吟華山詩寇凖八歲吟華山詩只有天在上更無
山與齊其師謂凖父曰賢郎怎不作宰相(陳輔之詩話)
小友王禹偁年七八歲已能文文簡公從軍事始知之
留在子弟中講學一日太守席上出詩句云鸚鵡能言
爭似鳳坐客皆未有對文簡寫之屏間禹偁書其下曰
蜘蛛雖巧不如蠶公嘆息經緯之才遂加以衣冠呼為
小友至公及入相禹偁已掌書命矣
一閱不再讀張方平年十三入應天府學穎悟絶人家
貧無書常就人借三史旬日輙還曰吾已得其詳矣凡
書皆一閱終身不再讀属文未嘗起草人曰天下竒才
(蘇内翰撰墓誌)
七歲神童本朝賈黃中以七歲神童及第李昉贈詩曰
七歲神童古所難賈家門戶有衣冠七人科第排頭上
五部經書誦舌端見榜不知名字貴登筵未識管絃歡
從今穏上青雲去萬里誰能測羽翰(聞見錄)
文采愈美晏元獻公殊父本撫州太守晏幼能文李虛
已知徐州一見竒之薦於楊大年以聞時年十三真宗
面試詩賦疑其宿著明日再試文采愈美上大竒之即
除祕書省正字令於龍圖閣讀書師陳彭年張文節薦
之召至闕下值御試進士便令就試公一見題曰臣十
日前已作此賦有草尚在乞别命題上極愛其不隠卒
至大用(筆談)
甘露頂唐裴敬彛能文章性謹敏宗族重之號甘露頂
(本𫝊)
干戈爼豆曹武惠王彬始生周歲父母以百玩觀其所
取武惠左手提干戈右手取爼豆斯須取一印後為樞
密使贈濟陽郡王(玉壺清話)
執帽漂流杜祁公衍父早卒遺腹生其祖愛之幼時祖
父脫帽使公執之會山水暴至家人散走其姑投一竿
與之使挾以自泛公一手執帽漂流久之得免而帽竟
不濡(記間)
擊甕圖司馬温公童稚時與羣兒戲于庭有大甕一兒
足跌墜水中羣兒皆棄去公則以石擊甕水迸出兒得
不死盖其活人手段已見齠齔中至今京濟間多為小
兒擊甕圖(冷齋夜話)
不謾語脫胡桃皮温公云光五六歲弄胡桃女兄欲為
脫其皮不得女兄去一婢以湯脫之女兄復來問脫胡
桃者光曰自脫也先公適見訶之曰小子何得謾語自
是不敢謾語後公以誠授學者曰自不謾語入是也(邵氏)
(後錄)
博學
探脅得魚仲尼困於陳蔡從者莫能興夜絃歌於堂上
有異人貌甚偉被甲持戈立於庭下子路與之鬭久不
勝仲尼諦視之語子路曰何不探其脅子路探其脅即
時而落乃巨魚也剖而食之明日遂行(事實)
石中紫文金簡吳王伐石治宫室於合石之中得紫文
金簡之書不能讀使使者問仲尼而欺仲尼曰吳王閒
居有赤雀銜書以置殿上不知其義故遠咨呈仲尼曰
此乃靈寳之方長生之法禹之所服隠在水邦年齊天
地朝于紫庭者也禹將仙化封之名山石函之中今乃
赤雀銜之殆天授也(抱朴子)
識錞于北史斛斯微博覽樂有錞于者近代絶無此器
有自蜀得之莫識斯微見之曰此錞于也遂依干寳周
禮注為芒茼振之其聲極清衆乃歎服(按南齊王鑑為益州刺史廣漢)
(人叚祖以錞于獻鑑錞于者古禮器也高三尺六寸六分圍三尺四寸圓如筒色黑如漆甚薄上有銅馬以繩)
(懸焉令去地尺餘灌之以水又以器盛水於下芒莖當心跪柱以手振芒則聲如雷良久乃絶古以節樂也出)
(分紀)
書簏李邕淹貫古今然不能属文故時號書簏
識亡書漢武帝幸河東亡書三篋詔問知者惟張安世
識之具作其事後得亡書校無所遺上竒之(本傳)
青藜杖劉向校書天祿閣夜暗獨坐誦書有老人黃衣
植青藜杖叩閣而進乃吹杖端煙燃因以見向說開闢
以前向因受五行洪範之文至曙而去向請問其姓名
曰我是太乙之精天帝聞卯金之子博學下而觀焉乃
出懷中竹牒有天文地圖之書悉以授之故王介甫戲
劉貢父詩云不知太乙遊何處定把青藜燭照公
經神經苑鄭康成號經神任宋號經苑(拾遺記)
隸事奪物南史陸澄好學博覽王儉在尚書省巾箱几
案雜服飾令學士隸事事多者與之人人各得一兩物
澄後來更出諸人所不知事各數條并舊物奪去
門庭藩溷皆紙筆左思博覽欲作三都賦遂搆思十稔
門庭墻溷皆著紙筆遇得一句便書記之(晉本傳)
戶牖墻壁置刀筆王充著論衡閉戶潜思戶牖墻壁各
置刀筆遇得即書後(本傳)
三十車書張華讀三十車書作博物志四百卷武帝以
為繁只作十卷(殷文圭啟注)
五經庫隋房暉遠號五經庫(本傳)
學庫梁傅昭博極古今號曰學府(南史)
幕府書厨五代朱遵度博學號幕府書厨(十國紀年)
鼠獄雞碑丁用晦序云學慚鼠獄智乏雞碑(芝田錄)
書倉曹曾積石為倉以藏書號曹氏書倉(拾遺記)
辨中山銘梁任昉大同四年七月於中山得銘曰龜言
土筮言水甸服黃鍾啟靈祉瘞在三上庚墮遇七中已
六千三百浹辰交二九重三四百圯當時莫能辨因戒
諸子世世訪人五世孫升之寫以授鄭欽說行三十里
語曰甸服五百者黃鍾十一也由大中四年却數漢建
武四年凡五百一十一年葬以三月十日庚寅三上庚
也圯以七月十二日己巳七中已也浹辰交二建武四
年至大同四年七月十六日六千三百一十二日故曰
六百三十浹辰交二九十八重三六也建武四年三月
十日距大同四年七月十二日十八萬六千四百日故
曰二九重三四百圯升之大驚(唐本傳)
柳篋子唐柳璨遷左拾遺公卿朝野託為箋奏時譽日
洽以其博目為柳篋子(分紀)
深博無涯涘柳子厚貶永州司馬益自刻苦務記覽為
詞章泛濫停蓄為深博無涯涘然子厚斥不久窮不極
雖有出於人其文學辭章必不能以𫝊後雖使子厚得
所願為將相於一時以彼易此孰得孰失(韓退之子厚誌)
鼎銘謬五代張同居洛陽浚井得古鼎銘曰魏黃初元
年春二月同以為竒其子策年十三啟曰漢建安二十
五年曹公薨改元建康是歲十月文帝受禪又改黃
初元年無二月銘何謬耶同大異之(五代史張策𫝊)
誤行黃道江南陳彭年禮文詳練歸朝列于侍從朝廷
郊廟禮儀多委彭年援引故事頗為該洽常攝太常卿
導駕誤行黃道上有司止之彭年正色回顧曰自有典
故禮曹素畏其該洽不敢詰問(筆談)
衲被楊文公億為文章所用故事常令子姪檢出處每
段用小片紙錄之綴粘所錄而蓄之時人謂之衲被焉
(吕氏家塾記)
束帛夏英公鎮襄陽遇赦賜致仕高年束帛時胡大監
旦瞽廢在襄英公選縑十疋贈之胡得縑以手捫之曰
寄語舍人何寡聞如此奉還五疋請檢韓詩外𫝊及服
虔賈誼諸侯所解束帛自可見證英公檢之果見三代
束帛束脩之制十挺之脯其實一束也束帛則卷其帛
為二端五匹遂見十端夏少沮(湘山野錄)
夜視鎮星得女劉原父學問廣博無書不通自浮屠老
子以及山經地志陰陽卜筮醫藥天文略皆䆒知嘗與
吕臻濟叔同在禮部夜視鎮星指曰於漢當得土不乃
得女居數日使者言宫中兩夫人當就館數日果生兩
公主(行狀)
玩物喪志謝顯道云嘗錄古人善行别作一冊明道先
生曰是玩物喪志胡安國云謝先生初以記問為學自
負該博對明道舉史書成篇不遺一字明道曰賢却記
得許多可謂玩物喪志謝聞此語汗流浹背及看明道
讀史又却逐行看過謝甚不服後來省悟却將此事作
話頭接引博學之士(近思錄)
文章
赤虹化王孔子修春秋製孝經既成而向北斗告備忽
有赤虹自天而下化為黃玉刻文孔子受之(搜神記)
字挾風霜淮南王劉安撰鴻烈二十一篇云字中皆挾
風霜(西京雜記)
夢吐白鳳揚雄作甘泉賦成夢吐白鳳
夢腸反胃揚雄作賦有夢腸之談曹植為文有反胃之
論言勞神也(金樓子)
夢吐五臓桓潭子曰揚雄作甘泉賦成夢吐五臓在地
夢五色鳥羅含夢吞五色鳥自後頓有文章(六帖載晉傳)
夢如椽筆王珣為桓温掾嘗夢人以大筆如椽與之既
覺曰此當有大手筆事俄而武帝崩哀冊謚議皆珣所
草
匹錦見還江淹嘗夢張景陽曰前以匹錦相寄今可見
還淹於懷中得數尺與之其人恚曰那得割截都盡顧
見丘遲謂曰餘此數尺以遺君自爾淹文章躓矣(本傳)
筆頭生花李白少時嘗夢筆頭生花自是才思贍逸(天寳)
(遺事)
夢人遺墨王勃嘗夢人遺以丸墨盈袖自是文章日進
(酉陽雜俎)
夢吞丹篆韓文公少時夢人與丹篆一卷強吞之傍一
人撫掌而笑覺後胷中如物噎後見孟郊乃夢中傍笑
者(異人傳)
夢紫文鸑鷟唐張鷟為兒時夢紫文大鳥五色止于庭
太公曰赤文鳳也紫文鸑鷟也汝殆以文瑞朝廷乎(本傳)
夢吞五色雲張迥少年苦吟未有所得夢五色雲從天
而下取一團吞之遂精雅道(郡閣雅談)
夢青鏤管紀少瑜嘗夢陸陲以一束青鏤管筆授之曰
卿自擇其善者其文因此大進(青箱雜記)
夢吞金龜五代劉贊文思遲乃禱乾象乞文才一夕夢
吞小金龜自後大有文思孟氏朝為學士有玉堂集一
日吐金龜投水中不久卒(牧豎閒談)
夢浣腸胃五代周仁裕夢剖其腸胃引江水浣之自是
文性陡高有詩百卷號西江集
夢飲西江水五代王仁裕少夢飲西江水見水中沙石
背有篆文其後文思日進(五代史)
錦繡腸李白送仲弟令聞序曰心肝五臓皆錦繡耶不
然何開口成文下筆霧散也(本集)
錦繡堆謝廷皓以詞賦著名號錦繡堆(摭言)
錦繡屏風夏英公言楊文公之文如錦繡屏風但無骨
耳議者謂英公之文如泉水迅急至於汪洋則不及文
公也(東齋記)
縳麒麟手黃生學詩用力新急手疾口如翻盆邇來結
字穏且勻徑須赤手縛麒麟(后山詩)
造五鳳樓手韓浦韓洎能為古文洎常輕浦語人曰吾
兄為文譬如繩縛草舍庇風雨而已予之文造五鳳樓
手浦聞其言作詩與洎曰十樣蠻牋出益州寄來新自
浣溪頭老兄得此全無用助爾添修五鳳樓(談苑)
五典笙簧抱朴子云五典為笙簧三墳為金玉
五經鼓吹孫綽重張衡左思賦每云三都二京五經之
鼓吹也
一片宫商沈光有洞庭樂賦韋岫云此賦乃一片宫商
也(北夢瑣言)
文章老宿唐李嶠前與王楊接中與崔融蘇味道齊名
晩諸人沒而嶠為文章老宿(本傳)
文中虎謝希深以啟謁楊大年題四句扇上曰此文中
虎也(歸田錄)
燕許大手筆蘇頲封許國公張說燕國公以文章顯故
時號燕許大手筆(本𫝊)
光焰萬丈李杜文章在光焰萬丈長平生千萬篇金薤
垂琳琅山官勅六丁雷電下取將流落人間者太山一
毫芒
筆力扛鼎文章日娛戲金石日擊撞龍文百斛鼎筆力
可獨扛(並邵氏後錄)
焚筆硯晉陸雲與兄機書曰君苗見兄文欲焚筆硯
衙官屈宋杜審言云吾之文可使屈宋作衙官(本傳)
奴僕命騷杜牧李賀集序云使賀未死少加以理奴僕
命騷可也
白地明光錦孫興公云曹毗白地明光錦裁為負販袴
非無文采酷無裁製(世說)
干將莫邪李邕文名天下盧蔵用常謂如干將莫邪難
與争鋒但虞傷缺耳(本傳)
雲垂海立杜甫朝獻太清宫賦云九天之雲下垂四海
之水皆立(王立之詩話)
正始之音正始魏齊王年號時何晏好莊老作道德論
及文賦王洵好論儒道文詞不如晏天下翕然宗之名
理之學盛行後晉衛玠與王敦相見敦謂謝鯤曰昔王
輔嗣吐金聲於中朝此子復玉振於江表微言緒絶而
復傳不意永嘉之末復聞正始之音(衛玠傳)
海涵地負退之樊宗師墓誌其富若生蓄萬物必具海
涵地負放恣横縱無所綂紀然不煩繩削而自合也
怪怪竒竒不專一能怪怪奇奇不可時施秖以自嬉(韓愈)
(送窮文)
横騖别驅退之贊曰愈以六經之文為諸儒倡障隄末
流反刓以樸剗偽以真當其所得粹然一出於正刊落
塵言横騖别驅汪洋大肆要之無牴牾聖人(本𫝊)
龍翔鳳躍退之為文汗瀾卓踔淵泫澄深詭然而蛟龍
翔蔚然而虎鳳躍鏘然而韶鈞鳴日光玉潔周情孔思
千態萬貌洞視萬古(李漢韓文序)
茹古涵今皇甫湜退之墓誌云茹古涵今無有端涯渾
渾灝灝不可窺校及其酣放豪曲快字凌紙怪發鯨鏗
春麗驚耀天下然而栗密窈眇章妥句適精能之至入
神出天嗚呼極矣
玉珮瓊琚退之祭子厚文玉珮瓊琚大放厥詞不善為
斵血指汗顔巧匠傍觀縮手袖間
有江有海天下之人始知文有江而學有海識於人而
際於天(文粹集)
穿天心出月脅皇甫湜顧况集序云逸歌長句駿發踔
厲往往穿天心出月脅意外驚人語非尋常所能及也
破星心孟郊詩似開孤月口說破落星心東坡云說破
星心如鷄鳴(東坡集)
潘江機海潘岳傳贊曰機文喻海潘藻如江機謂陸機
也
愈頭風陳琳作檄草成呈魏太祖太祖先苦頭風是日
疾發臥讀琳所製起曰此愈我病(魏典略)
詩消暑王平甫答蘇頌秋日詩急吟佳句詩消暑遠勝
前人檄愈風(隠居詩話)
捕長蛇騎生馬孫樵書曰玉川子月蝕詩韓吏部進學
解莫不拔地倚天句句欲活讀之如赤手捕長蛇不施
鞚勒騎生馬
睢渙藻繪魏文帝與曹洪書游睢渙者學藻繪之綵(注云)
(睢渙之間出文章故老杜䕫府書懷云藻繪憶遊睢苕溪詩話)
為文真訣孫樵與王霖書曰嘗得為文真訣於來無擇
無擇得於皇甫持正持正得於韓退之然樵未嘗與人
言及文章懼得罪於時
盧前王後王勃與楊炯盧照鄰駱賓王皆以文章齊名
天下稱王楊盧駱號四傑炯嘗曰吾愧在盧前恥居王
後議者信然
卓然為一時冠侍從酬奉則李嶠宋之問沈佺期王維
制策則常衮楊炎陸贄權德輿王仲舒李德裕言詩則
杜甫李白元稹白居易劉禹錫譎怪則李賀杜甫李商
隠皆卓然以所長為一時冠
羞稱曹陸閻士和事蕭穎士穎士死著論稱穎士所長
以為聞蕭氏風者五尺童子羞稱曹陸(並唐文藝𫝊)
八吟温庭筠工賦每入試凡八义手而八韻成(北夢瑣言)
摭言云庭筠未嘗起草作賦一吟一韻場中號温八韻
吟
三易沈約曰文章當從三易易見字易識字易讀誦也
(顔氏家訓)
三多學者當取三多看讀多持論多著述多(談苑)
三上作文有三上馬上枕上厠上(歸田錄)
六丁下取唐王遠知善易知人生死作易總十五卷一
日雷雨雲霧中一老人叱遠知曰所泄者書何在上帝
命吾攝六丁追取遠知據地傍有六人青衣已捧書立
矣老人責曰上方禁文自有飛天保衛金科祕蔵玄都
何者輙藏箱帙遠知曰青丘元老傳授也(異人記)
中和之氣許景先能文張說曰許舍人文雖乏峻峰激
流而詞旨豐美得中和之氣
一餅熟成一韻本朝舉子李庶幾文思敏速與舉子於
餅肆中作賦一餅熟成一韻(歸田錄)
日晷八寸賦就眉州人朱台符敏博少有賦名同軰課
試以尺度日晷八寸而台符一賦已就(玉壺清話)
山林臺閣夏英公嘗以文謁盛度度曰子文章有館閣
氣異日必顯歐公云文章雖出於心術之間而實有兩
等有山林草野之文有朝廷臺閣之文山林之文其氣
枯槁道不得行著書立言者所尚也臺閣之文其氣温
潤豐縟乃得位於時者所尚也王安國嘗語余曰文章
雖是官樣官樣豈亦謂有館閣氣耶(歸田錄)
同工異曲沉浸醲郁含英咀華上規姚似渾渾無涯下
逮莊騷太史所錄子雲相如同工異曲本深而末茂
形大而聲宏行峻而言厲心醇而氣和昭晰者無疑優
游者有餘體不備不可以成人辭不足不可以成文
養其根而俟其實加其膏而希其光根之茂者其實遂
膏之沃者其光曄學之二十年矣始者非三代兩漢之
書不敢觀非聖人之志不敢存處若忘行若遺儼乎其
若思茫乎其若迷當其取於心而注於手也唯陳言之
務去戛戛乎其難哉如是者亦有年乃徐有得也當其
取於心注於手也汨汨然其來矣如是者亦有年然後
浩乎其沛然矣然後肆焉氣水也言浮物也水大而
物之浮者小大畢浮氣之與言猶是也氣盛則言之長
短與聲之高下皆宜雖如是其敢謂成乎
大慙大好時時應事作俗下語下筆令人慙及示人人
以為好小慙以為小好大慙必以為大好不知古文真
何用於今世也(並韓文)
發於羈旅草野和平之音淡薄而愁思之聲要妙懽愉
之辭難工而窮苦之言易好也是故文章嘗發於羈旅
草野若王公貴人氣得志滿非性能而好之則不暇以
為(韓荆潭詩序)
短篇大章其文引物連類窮情盡變宫商相宣金石諧
和寂寥乎短章舂容乎大篇(韓文序)
驅濤湧雲李翺祭退之文建武以還文卑質喪儷花鬭
葉顛倒相上及兄之為思動鬼神開合怪駭驅濤湧雲
包劉越嬴並武同殷
勁氣沮金石故文章言語變化若雷霆浩瀚若江漢正
聲諧韶濩勁氣沮金石豐而不餘一言約而不失一詞
(韓上襄陽書)
字字作金聲王翊乾亨初拜中書舍人昭陽殿成朝獻
賦頌又白龍頌每賜予稍緩必揚言曰吾賦字字作金
聲何受賜之晩也
六州解元天聖中吳育甲科進士應賢良入高等文詞
雅正天下推之晏元獻曰以六論分六州當為六州解
元(分紀)
翰動如飛唐李巨川乾符中以刀筆從王重榮為書記
時車駕在蜀賊據京師軍書奏請堆積巨川文思敏速
翰動如飛
獨步當世歐陽公之於文天材有餘豐約中度雍容俯
仰不動聲色而義理自勝短章大論施無不可輒欲效
之不詭則俗不淫則陋終不可及是以獨步當世求之
古人亦不可多得(神道碑)
雄渾瓌偉南豐文章之剽鷙奔放雄渾瓌偉若三軍之
期猛獸之抉江湖之波濤煙雲之姿狀一何竒也(王震南豐)
(文序)
倚馬作文桓温北征鮮卑喚袁虎倚馬前作露布文手
不輟筆李白嘗曰請日試萬言倚馬可待世以倚馬事
為李白事非也(學林)
與時高下八音與政通而文章與時高下三代之文至
戰國而病涉秦漢復起漢之文至列國而病唐興復起
夫政龐而土裂三光五嶽之氣分大音不完故也混一
而後大振
下飾萬物貞元中上方向文章昭回之光下飾萬物(劉禹)
(錫柳文序)
芒寒色正天下之士争執所長與時而奮燦然如繁星
麗天而芒寒色正人望而敬者五行而已
文如傾河唐崔評王勃文章宏博非常人所及盧照鄰
楊盈川可以企之不然盈川文如傾河優於盧而不减
王
思若湧泉唐蘇廷碩為中書舍人玄宗平内難書詔填
委獨廷碩口授輕重無差書史曰丐公徐之不然手腕
脫矣中書令李嶠曰曰舍人思若湧泉吾所不及
張說論近世文章張說與徐堅論近世文章說曰李嶠
崔融薛稷宋之問之文如良金美玉無施不可富嘉謨
如孤峰絶岸壁立萬仞濃雲鬱興震雷具發誠可畏也
若施之廊廟駭矣閻朝隠如麗服靚籹燕歌趙舞觀者
忘疲若類之風雅則罪人矣堅問今世說曰韓休之文
如太羹玄酒有典則而薄滋味許景先如豐肌膩體雖
穠華可愛而乏風骨張九齡如輕縑素練實濟時用而
窘邊幅王翰如瓊杯玉斝雖爛然可珍而多玷缺堅謂
篤論(王勃傳)
老泉論韓歐文孟子之文語約而意深不為巉刻斬絶
之言而鋒不可犯韓子之文如長江大河渾浩流轉魚
黿蛟龍萬怪皇惑而抑絶蔽掩不使自露而人望見其
淵然之光蒼然之色亦自畏避不敢迫視歐陽之文紆
餘委備往復萬折而條達疎暢無所間斷氣盡語極急
言竭論而容與閒易無艱難辛苦之態此三者皆斷然
自為一家之文也惟李翺之文其味黯然而長其原油
然而幽俯仰揖遜有執事之態陸贄之文遣言措意切
近的當有執事之意盖贄之文非孟子韓子之文乃歐
陽之文
柳子之文如峻峰絶壑壁立千仞間見層出森然於時
蒼煙杳靄之外望之者不能躋躋之者不能踰
東坡之文坡云吾之文如萬斛泉源不擇地而出在平
地滔滔汨汨雖一日千里無難及其與石曲折隨物賦
形而不可知也所可知者常行於所當行常止於所可
止如是而已矣
蘇文類戰國文章東坡中制科王荆公問吕申公曰見
蘇軾制策否申公稱之荆公曰全類戰國文章若安石
為考官必黜之故荆公後修英宗實錄謂蘇明允有戰
國縱横之學(邵氏後錄)
表忠觀碑東坡作表忠觀碑荆公寘坐隅葉致遠楊德
逢在坐公曰斯作絶似西漢坐客嘆譽不已公曰西漢
誰人可擬德逢曰王褒盖易之也公曰不可草草德逢
復曰司馬相如揚雄之流乎公曰相如子雲未見其叙
事典贍若此也直須與子長馳騁上下坐客悚然曰畢
竟似子長何語公徐曰楚漢以來諸侯王年表也
韓文擬體祭竹林神文其體疑出於書祈太湖神文其
體疑出於國語弔武侍御文其體疑出於離騷其哀歐
陽詹獨孤申叔之文疑合於莊子内篇賈誼鵩賦之體
柳文擬體天對則祖屈平之天問其乞巧之文則擬揚
雄之逐貧先友記則法家語七十二子解
雜文專法蘭亭東坡嘗言魯直雜文專法蘭亭
英氣和氣歐公之文和氣多英氣少蘇公之文英氣多
和氣少(並潘子岳詩話)
陳無已擬策似董生公孫山谷高吟交臂老杜至古文
每推無己無己親炙南豐擬試二策正似董生辭嚴過
公孫(秦會之書)
上水船下水船唐裴延裕在内廷文思敏捷號下水船
梁太祖受禪姚洎為學士號上水船又號急灘頭上水
船
絶去翰墨畦徑李賀工詞章尚奇詭所得皆超邁絶去
翰墨畦徑每旦騎款段馬從小奚奴背古錦囊遇所得
投囊中及歸足成日率如此毋使探囊中書多即怒曰
是兒要嘔出心乃已(本傳)
孫郎帳下看劉表自作書與孫伯符以示禰衡衡嗤之
曰如是之作欲使孫郎帳下兒看之邪將使張子布見
邪(魏典略)
每字三疋絹裴度修福先寺將立碑求白居易為碑皇
甫湜為從事在坐怒曰近捨湜而遠徵居易信獲戾於
門下矣裴謝之因請之湜飲酒揮毫立就明日獻之裴
亦奇之因以車馬器玩約千緡酬之湜怒曰何待之薄
也其碑三千字每字三疋絹更减五錢不得裴聞之笑
依數酬之湜受之無愧也(唐闕史)
淮西碑如詩書孫覺謂淮西碑序如書銘如詩秦少游
謂退之元和聖德詩與淮西碑如兩手
元和聖德詩蘇子由云退之作元和聖德詩哀劉闢之
死曰婉婉弱子赤立傴僂牽頭曳足先斷腰膂次及其徒
體骸撑拄末乃取闢駭汗如雨揮刀紛紜争切膾脯此
李斯頌秦所不忍言何其陋也
煩句煩字公羊稱郤克眇季孫行父秃孫良夫跛齊
使跛者逆跛者秃者逆秃者眇者逆眇者宜除跛者以
下字但云各以類逆者即見其為煩句也張蒼傳云年
老口中無齒今盍去年及口中可以成句而三字妄加
此為煩字(劉知幾史通)
潘兌行詞晁氏客語曰潘兌行西夏詞云敢於移檄之
文犯我宗祖之諱改云乃於移文犯吾國諱張天覺曰
乃於移文有失恭謹
記犬死工拙沈存中筆談云穆脩張景同造朝待旦于
東華門外方論文次適見有奔馬踐犬以死二人各記
其事以較工拙穆曰馬逸有黃犬遇蹄而斃景曰有犬
死奔馬之下時文體新變二人之語皆拙澁當時謂之
工可嘆也
震雷無暇掩聰宋景文公修唐史好以艱深之辭文淺
易之說歐公思有以諷之一日大書其壁曰宵寐匪貞
札闥洪休宋見之曰非夜夢不祥題門大吉耶何必求
異如此歐公曰李靖𫝊云震雷無暇掩聰亦是類也宋
公慙而退今所謂震霆不及掩耳者係再改
錦心繡口柳子厚乞巧文抽黃對白啽哢飛走駢四儷
六錦心繡口(柳文)
柳子厚文柳子厚記其先友為父墓誌意欲著其父雖
不顯所交遊皆天下偉人列其姓名官爵可矣又從而
譏病之何也是時子厚貶永州好譏議如此則為尚書
郎可知也退之云不自貴重者其資如此
宋景文去一吾字柳子厚書段太尉遺事解佩刀選躄
者一人持馬至郭晞門下甲者出太尉笑曰吾戴吾頭来
矣宋景文修新史曰吾戴頭來矣去一吾字便不成語
戴頭來果何人頭耶(並邵氏後錄)
譎諫化成財成通儒之文昔有論相如子雲不是正氣
以為譎諫之文賈誼鋪陳帝王之道以為化成之文司
馬遷為財成之文董仲舒劉向之徒為通儒之文
唐文三變唐有天下文章無慮三變高祖太宗沿江左
餘風絺章繪句揣合低昂故王楊為之霸玄宗好經術
羣臣稍厭雕琢崇雅黜浮氣益雄渾則燕許擅其宗大
歷貞元間美才輩出嚅嚌道真涵泳聖涯於是韓愈倡
之柳宗元李翺皇甫湜和之排逐百家法度森嚴抵轢
晉魏上軋漢周唐之文卓然為一王法此其極也(唐書)
三十六體李商隠初為文奇古及在令狐楚府楚本工
章奏因授其學商隠儷偶而繁縟過之時温庭筠段成
式俱用是相誇號三十六體(本傳)
澁體唐徐彥伯為文多求新奇以鳳閣為鷗閣龍門為
虬戶金谷為銑溪玉山為瓊岳以芻狗為卉犬以竹馬
為篠驂後進效之謂澁體(朝野僉載)
腹藁王勃作滕王閣序都督遣吏俟之一再出語益奇
都督矍然曰天才也每屬文磨墨數升酣飲引被覆面
臥及寤援筆成篇不易一字時謂腹藁(本傳)
沐浴敢見李迪為舉子時從种放明逸先生學將試京
師㩦明逸書見柳開仲塗以文卷為贄與謁俱入久之
仲塗出曰讀君之文湏沐浴乃敢見因留之門下一日
仲塗自出題令迪與諸子門下客同賦賦成驚曰君必
魁天下為宰相令門下客與諸子拜之(聞見錄)
辭勝理理勝辭侯希聲以謂李觀之文辭勝理韓愈之
文理勝辭(本傳)
錦繡萬花谷前集卷二十
