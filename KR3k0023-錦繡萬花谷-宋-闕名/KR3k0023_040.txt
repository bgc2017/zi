錦繡萬花谷前集卷四十
記錄
虬鬚客李靖於旅中遇一虬鬚客問太原有異人能致
吾一見否靖曰靖之友文靖與之狎可見遂與入太原
候之虬鬚見太宗心死招靖曰真天子也亦須道兄見
之某日復會於汾陽橋道士虬鬚客已在共謁之文靖
飛書迎文皇看碁文皇至道士一見慘然罷奕請去出
謂虬鬚客曰此世界非公世界也他方可圖也虬鬚曰
後東南數千里外有異事此吾得志之秋也言訖吁嗟
而去貞觀中靖位僕射南蠻奏有海賊十萬入扶餘國
殺其主自立國已定靖曰虬鬚客成功也(太平廣記)
宋興神現江南李後主時大宋將興忽見州城上有神
現頭如車輪額上有珠光燦若日月軍民皆看數日而
没今天王樓是也
門庭遠於萬里管仲曰堂上遠於百里堂下遠於千里
門庭遠於萬里今步者一日百里之情通堂上有事十
日而君不聞此所謂遠於千里也步者百日萬里之情
通門庭有事期月而君不聞此所謂遠於千里也(管子)
張九齡識安禄山必亂安禄山自范陽入奏九齡謂同
列曰亂幽州者必是胡也其後從張守珪失利九齡判
曰穰苴出軍必誅莊賈孫武行令猶戮宫嬪守珪軍令
若行禄山不宜免死請斬之元宗惜其勇曰豈以王夷
甫識石勒耶後至蜀追恨不從九齡之言(感定錄)孔恂及
齊王修識劉元海必亂許劭知曹操為亂世之奸雄潘
縚知王敦必反王衍識石勒將為天下患漢高知吳王
濞必亂東南王叔文知劉闢必亂蜀吕晦知王安石必
誤天下陳瓘識蔡京為國家賊天下之大蜮
嫂叔立服五月唐魏鄭公等嫂叔服云或有長年之嫂
育童孩之叔劬勞鞠養情若所生分飢共寒契闊偕老
其在生也同於骨肉及其死則推而遠之求之本源深
所未善且事嫂見稱載籍非一鄭仲嘉則恩禮甚篤顔
弘都則竭誠致感馬援見之必冠孔伋哭之為位嫂叔
無服請從小功
神像
祖宗神御像設南京鴻慶宫西京奉先寺又興元
會聖宫之降真殿揚州曰彰武滁州端命殿河
東統平宫鳳翔上清太平宫真宗親征北郊封泰
山祀汾隂增置後項澶淵信武嵩山崇福保祥
華隂雲臺集真奉仙資福院(乾德六年即都城之南安陵之舊域建為慶基)
(節)太平興國寺開先(奉先祖藝祖)啟聖寺永隆(奉太宗)
大中祥符中建景靈宫天興殿(奉聖祖)奉真殿(奉真宗)
孝嚴殿(奉仁宗)英德殿(奉英宗以上三殿各在天興殿側)慈孝寺崇
真殿萬夀寺延聖殿崇先寺永崇殿(各在前項寺以奉真宗以)
(上母后)章德殿(奉章憲明肅后在奉真之傍)廣孝殿(奉章懿皇后在奉先之後)
廣愛殿(奉廣章惠后在延聖之後)隆福殿(奉元德皇后在普安)重徽殿(奉明)
(德皇后各在普安章穆皇后)
元豐改建神宗以獻饗先後失序地偏且遠有曠世不
及親祠者乃詔梓宫神御之在京者寓於佛寺皆廢徹
而遷之禁中由英德而上五世合為一宫凡十一殿以
世次别東西序帝殿一門列戟七十二殿之西廡繪畫
容衛公王名將羅列左右内有燕寢温凊之實玩好必
陳而母后居其北殿慶基曰天元后曰太始開
元曰皇武后曰儷極永極曰大定后曰輝德
奉真曰熙文后曰衍慶孝嚴曰美成后曰繼仁
英德曰治隆其便殿十有一名曰永寧燕娭
靈遊凝神天遊冷風太靈丹臺晨霄
靈崑昭清(以元豐五年十一月奉安帝后塑像于新宫繪像侍臣于後大赦天下)
元祐紹聖改建宣光殿(即治隆之後建以奉神宗係元祐初)顯承殿(紹聖)
(間闢宮之東隅建)徽音殿(紹聖初以宣光故址改建以奉宣仁聖烈皇后)
建中靖國改建建中靖國元年詔以顯承介於一偏廟
號未稱於是度馳道之西東直大定南北廣袤地勢併
撤省寺創為西宫建大明宫以奉神宗為館御之首㳙
日遷奉親祠永為不祧之廟(曲赦四畿錄功臣後如元豐故事云並揮塵錄)
歴代陵寢
聖朝崇重祖宗朝重先代陵寢每下詔申樵採之禁至
於再三置守冢戸委逐處長吏及本縣令佐常切檢校
罷任有無廢闕書于歷子
太昊(葬宛立在陳州)炎帝(葬長沙在潭州)黃帝(葬橋山在上郡今坊州界)高陽(葬臨)
(河縣故城東)高辛(葬濮陽頓丘城南臺隂)唐堯(葬城陽榖林今鄲州界)舜帝(葬零)
(陵郡九疑山今永州界)女媧(葬華州界)夏禹(葬會稽山今越州會稽縣)商湯(葬寳鼎縣)
周文武(並葬京兆府咸陽縣界)漢高祖(葬長陵在耀州安北)光武(葬原陵在洛陽)
(縣)唐高祖(葬獻陵在耀州三原縣東)唐太宗(葬昭陵在醴泉縣北九椶山)
以上十六帝各置守陵五戸每歲春秋祠御書
名祝板祭以太牢諸處舊有祠廟者亦别祭饗
商中宗(大戊葬内黃縣東南陽)武丁(葬西華縣北)周成康(皆葬畢在咸陽縣界)
漢文帝(葬霸陵在長安東南)宣帝(葬杜陵在長安南)魏武帝(葬高陵在鄴縣西)
晉武帝(葬峻陽陵在洛陽)後周太祖(葬成陵在耀州富平縣)後周文帝
(即太祖)隋高祖(葬太陵在武功縣)隋文帝(即高祖)
以上十一帝置三戸歲一饗以太牢
秦始皇(葬昭應縣)漢惠帝(葬安陵)景帝(葬陽陵在長安東北)武帝(葬茂陵在)
(長安西)後漢明帝(葬顯陵)章帝(葬敬陵並在洛陽東南)魏文帝(葬自陽陵)
(在偃師縣)後魏孝文帝(葬永寧陵在富平)唐明皇(泰陵)憲宗(景陽並在奉天)
(縣)肅宗(建陵葬醴泉縣)宣宗(正陵在雲泉縣)朱梁太祖(葬興極陵在伊闕縣)後
唐莊宗(伊陵在新安縣)明宗(葬徽陵在洛陽東北)石晉高祖(葬顯陵在夀安縣)
以上十五帝各置守陵兩戶三年一祭以太牢
凡祭祀皆令長吏行禮所用太牢以羊代之陵
戶以陵近小戶充除二税外免諸雜差徭
周桓王(葬澠池縣東北)靈王(葬河南縣栢亭西周山上)景王(葬洛陽城中西北隅)前
漢元帝(葬渭陵在長安縣)成帝(葬咸陵在咸陽縣)哀帝(葬義陵在扶風縣)平
帝(葬康陵在長安縣北)後漢和帝(葬慎陵塋中庚地)安帝(葬恭陵在長安西北)順
帝(葬順陵)冲帝(葬懷陵並在洛陽縣北)質帝(葬静陵)桓帝(葬宣陵在洛陽東)
靈帝(葬文陵在洛陽西北)獻帝(葬禪陵在渭城北)魏明帝(葬高平陵在河清縣)高
貴鄉公(葬洛陽瀍澗之濱)陳留王(葬五原陵在鄴西)晉惠帝(葬太陽陵在洛)
(陽)魏文帝(葬富平縣東南)東魏孝靜帝(葬鄴)唐高宗(乾陵)睿宗(橋陵)
玄宗(光陵)僖宗(靖陵並葬奉天縣)中宗(定陵)代宗(元陵)宣宗(豐陵)文宗
(章陵)懿宗(簡陵並葬富平縣)德宗(崇陵)敬宗(莊陵)武宗(端陵並葬三原縣)昭
宗(和陵葬河南緱氏集)梁末帝(葬伊闕縣)後唐愍帝(葬伊闕縣)後唐清泰
帝(葬明宗陵内)
以上三十七帝常禁樵採此乾德四年詔也著
于甲令其後又詔曾經開發者重製禮衣常服
棺槨重葬焉東晉以降六朝陵寢多在金陵丹
陽之間皆可考識而制書不載者當時江左未
平故耳(揮麈錄)
歴代君臣配饗
祠之地名在太祖皇帝朝嘗詔修先代帝王祠廟每廟
須及一百五十餘間以上委逐州長吏躬親點檢遣使
覆驗令太常禮院議定配饗功臣檢討儀相畫樣給付
女媧祠(在晉州)太昊祠(在陳州以勾芒配)炎帝祠(在衡州以祝融配)
黃帝祠(在坊州以后土風后力牧配)高陽祠(在澶州以玄冥配)高辛祠(在宋)
(州以稷配)唐堯祠(在鄆州以司徒卨配)虞舜祠(在道州以咎繇配)夏禹祠(在越)
(州以伯益配)成湯祠(在河中府以伊尹配)中宗大戊(在大名府以伊陟臣扈配)高
宗帝武丁(在陳州甘盤傅說配)周文王(在長安以師鬻熊配)武王(在長安以召公)
(配)成王(在長安以周公旦唐叔虞叔配)康王(在長安以太公畢公配)秦始皇(在長)
(安以李斯蒙恬王翦配)漢高祖(在長安以蕭何配)文帝(在長安以周勃陳平劉章宋昌)
(配)景帝(在長安周亞夫灌嬰申屠嘉晁錯配)武帝(在長安以公孫弘衛青霍去病金日磾配)
宣帝(在長安以丙吉魏相霍光張安世配)漢世祖(在河南府以鄧禹吴漢耿弇賈復配)明
帝(在河南府以東平王蒼何榮配)章帝(在河南府以牟融趙意宋安配)魏武帝(在相州以)
(鐘繇荀攸程昱配)文帝(在河南府以賈翊王朗曹真辛毗配)晉武帝(在河南府羊祜張華)
(王濬杜預配)後魏文帝(在耀州以王祥王肅長孫晟配)後周文帝(在耀州以宇文)
(憲綽燕公于謹盧辨配)隋高祖(在鳳翔府以牛弘高預賀若弼配)唐高祖(在耀州以)
(王孝恭殷開山劉政會河南土神配)太宗(在京兆府以長孫無忌房玄齡杜如晦魏證李勣配)明
皇(在河中府以張說郭元振王琚配)肅宗(在京兆府以苗晉卿裴勉配)憲宗(在河州以)
(裴度李愬杜佑配)宣宗(在耀州以夏侯攷白敏中馬植配)朱梁太祖(在敬劉鄩朔)
(葛從周袁象先配)後唐莊宗(以郭崇韜李嗣昭符存審配)明宗(以霍彦威安重進任)
(配)石晉高祖(以上四廟並在河南府以桑維翰趙瑩配)
右太祖皆著之儀制(揮麈錄)
是時吳蜀未平六朝帝廟闕而不載
教授
州縣立學始於元魏元魏獻文欲置學官于郡國高允
表請制大郡立博士二人助教四人學生一百人次郡
立博士二人助教二人學生八十人中郡立博士一人
助教二人學生六十人下郡立博士一人助教一人學
生四十人其博士取博該經典履行忠清堪為人師者
年限四十以上助教亦與博士同年限四十以上若道
業夙成才任教授不拘年次學生取郡中清望人行修
謹堪束循名教者先盡次及中等帝從之郡國自此始
也(載允𫝊)本朝高承纂事物紀原自謂博極而不取此何
耶(揮麈錄)
潜藩之郡升而為府
太祖以歸德軍節度使創業升宋州為歸德府後應天
府
太宗以晉王即位升并州為太原府又升睦州為遂昌
軍(嘗為防禦使)
真宗以夀王建儲升夀州為夀春府又升襄州為襄陽
府(嘗為襄陽)
仁宗以昇王建儲升建業為江寧府又升慶州為慶陽
府(嘗為慶國公)
英宗以齊州防禦使入繼以齊州為興德軍又升邢州
為安國軍(嘗為鉅鹿郡公)再升邢州為信德府又升岳州為岳
陽軍(嘗為岳州防禦使)又升宜州為慶遠軍(嘗為宜州刺史)
神宗自隸王升儲以汝隂為順昌府又升安州為德安
府(嘗為安州觀察使)又升光州為光山軍(嘗為光國公)
哲宗自延安郡王升儲升延州為延安府又升均州為
武當軍(嘗為均國公)又升鄆州為東平府(嘗為東平軍節度使)
徽宗以端王即位升端州為肇慶府又升寧州為興寧
軍(嘗為寕國公)又升平江鎮江為軍(嘗為兩郡節度使)又升遂州為
遂寧府(嘗為遂寧計王)
欽宗自定王建儲升定州為中山府(本州係未登極之前已升)
高宗以康王中興升康州為德慶府
孝宗以建王建儲升建安為建寧府又升隆興寧國為
府(嘗為節度使)又升常德崇慶為府(嘗為平江節度使)
帝后誕節名
唐開元十七年秋八月上降誕之日大置酒合樂燕百
僚於華萼樓下尚書左丞相源乾曜右丞相張說率百
官上表願以八月五日為千秋節著之甲令布於天下
咸使宴樂休暇三日詔從之誕日建節盖始於此也
玄宗(千秋節天寳十年八月己亥詔改天長節)肅宗(九月三日生為地平天成節)文宗(十月)
(十日生為慶成節)武宗(六月十二日生為慶陽節)僖宗(八月五日生為應天節)昭宗(二月)
(二月二十生為嘉會節)哀帝(十月三日生為延和節)代宗(十月十三日為天興節)順宗
(三月十六日為聖夀節)
五代梁太祖(十月二十一日為大明節)末帝(九月十二日為明聖節)唐明宗(九月)
(九日為應聖節)清泰帝(正月二十三日為千春節)晉高祖(二月二十八日為天保節)出帝
(六月二十七日為啟聖節)後漢高祖(二月四日為聖夀節)隠帝(三月七日為聖夀節)周太
祖(七月二十八日為永夀節)世宗(九月二十四日為天清節)恭帝(八月四日為天夀節)
聖朝太祖(二月十六日為長春節)太宗(十月七日為乾明節)真宗(十二月二日為承天)
(節)仁宗(四月十四日為乾元節)英宗(正月三日為夀聖節)神宗(四月十日為同天節)哲
宗(十二月七日生避僖祖以次日為興龍節)徽宗(十月十日生為天寧節)欽宗(四月十三日為)
(乾龍節)高宗(五月二十一日為天申節)孝宗(十月二十一日為會慶節)光宗寧宗
(戊子十月十九日生為瑞慶節)今上(甲子正月五日生為天基節)聖朝后章獻明肅
皇后(正月八日生為長寧節)宣仁聖烈皇后(七月十六日生為坤成節)寳慶大
皇太后(壬午五月二十二日生為夀慶節)
記
西征記予嘗謂人生以七尺男子軀為天下最靈物造
物剖裂元氣取其精英而與之使之呼吸至和發露天
光超然出於塵垢之外苟甘心瓶罌如醯雞然老且死
是造化棄物爾寧不愧古人以桑弧蓬矢射天地四方
而示其有志哉予欲長遊遠睇窮極天下壯麗奇偉卓
絶之處南窮滄溟北底幽都東折若木之枝西淹蒙汜
之谷頂摩太清轍環八埏以助夫造物所以與予者生
抱此志二十三年矣更念衢為小邦處會稽姑蔑之地
山川形勢不足為天下偉觀居常病是不足廣吾胸中
之氣思得隨穆滿造父輩齊驅並馳於瑶池之宫閬風
之苑亦欲乘雲御風於日月出沒烟霞斂散之表况宇
宙中可足跡至耶故過洞庭彭蠡之浩漫太行孟門之
巃嵸豈不知不修德而恃險者終銜璧而求歸者乎過
岷峨玉壘劒閣棧道之險豈不知不保國而貪利者終
為亡國之虜乎過塗山思神禹會諸侯之盛尚有專車
之國枕荒草而凄凄者乎過瀟湘思二妃望九疑之雲
尚有琅玕之上帶淚㾗而斑斑者乎過崤函而思秦以
虎狼之強而自為楚胔也過烏江而思項羽以拔山之
力而卒為漢擒也登泰山梁父尚有秦皇漢武之函玉
檢泥金篆石之書可讀也過朔庭玉關尚有受金書生
燕頷將軍燕然銅柱之蹟可復也過謝家青山而不知
今日尚有佳士能為蒼生起者乎過卧龍南陽而不知
今日尚有抱膝長吟以邀三顧之寵者乎凡天下之奇
形異狀陣雲回鴈之峯浮天落日之波與夫通衢大邑
遐邦異壤之遠周遊歴覽以廣吾胸中之氣豈不洋洋
然浩浩然足以吞雲夢而飛天池哉去年秋郡計鄉老
里大夫推予為冠今年求試春官擔簦裹糧走數千里
雖風俗形勢不出吳越江淮之近而山水之勝槩前賢
遺跡亦已多矣因談笑之暇姑記其所遊之略以藏諸
楮中云吳越之地牽牛織女之分野泰伯勾踐之故墟
有鑿山煮海之利三江五湖之險亦江東之都會也獨
衢東接甌閩西連婺女自衢歴婺至新定曰睦州斂三
江之山會合於亭下有山隆然直壓其首如渴鼇怒鯨
奮迅鬐鬛奔而入水之狀上有桐君廟乃戴顒飛仙之
地祥氛瑞氣氤氲回薄鶴駕往矣靈蹤儼然予恨斯人
之不復見乃作招仙之詞歌而招曰桐君歸來仙馭遠
遊將何之寧不欲朝玉京兮升紫微帶日月之冠披紫
霞之衣佩蒼精之龍兮餐玉田之芝友王喬與蕭史兮
儼倪精玉佩而葳𬎼何如歸來猿鶴慘兮怨空山川壑
寂兮松桂閑胡不拂袖幌兮開雲關藉芳草兮歌幽蘭
庶乎遊山之人可以往還自桐君而西有羣山蜿蜒如
兩蛇對走於平野之上三江之水並流於兩間驚波鬭
蛇秀壁雙峙上有東漢故人嚴子陵之釣臺孤峯特操
聳立千仞奔名走利汨沒塵垢之中客者一過其下清
風襲人毛髮為豎使人有芥視功名之意乃作詩高之
曰無欲戴蟬冠蟬冠械人首無欲披衮衣衮衣囚我身
貧賤自閒暇功名多苦辛君不見大將軍功盖天下一
朝餓死垣墻裏又不見穰侯貴壓咸陽都朝為卿相暮
匹夫爭如春風秋月一竿竹萬古溪山看不足勝他宫
殿鎖千門細草新蒲為誰綠自釣臺而西曰浙江羣水
赴焉衆山截焉海門二峯屹然孤立頃聞巨聲轟磕驚
裂地軸如雷霆之奔擊萬軍之決怒天靈爵躍水怪萬
狀擁銀山而瀉漢意其子胥之魂屬髑髏之怨怒而激
為此乎抑江神海君以謂不如是不足以震天地之威
乎將形勢使然而自為此奔突乎竊悲子胥忠腸義骨
感激發憤欲身存國家讒鋒射人卒詆誅死真天下奇
男子有不幸者如此也作歌以弔之曰姑蘇臺邊少行
迹宫殿無人土花碧當年伯業幾英雄轉首都歸血刃
中利劍一朝尸壯士白楊千古號悲風吳王羞歸九泉
裏西施空似桃花美子胥雖死過生榮越人都是奇男
子自浙江&KR0712;舟古岸下登其上曰杭州横控列城為國
大藩乘熊軾而建隼旟者必王公大人非州刺史郡太
守常二千石比也觀閩商海賈舟車輻輳犀象魚鹽駢
羅其中龍山據其首西湖盤其腹天隠聳其膺需丘卧
其背樓臺上下如錦繡圖披髮文身者閩粤之舊俗也
水犀射手者戰國之餘勇也金堤五渠虛臺廣榭者錢
氏之所基也霓裳羽衣綽約靡曼者蘇小之遺態也故
過其地者必駐軾焉自杭而西至嘉禾曰秀州自秀而
西至姑蘇曰蘇州予求其所謂姑蘇臺者有遺址存焉
父老尚能言之曰今天祐我宋統一寰宇四方遠近無
敢據土地擁甲兵效戰以髖髀相依者是臺也今雖版
籍入於王府亦亡國之餘辱使當時知范蠡之有謀悟
勾踐之嘗膽俯取忠言却西子而不顧斬宰嚭以謝三
軍則江山之王氣猶存而東門之懸睛不括矣言訖涕
數行下予亦泣然而悲父老作歌嗚嗚予和之曰秋風
起兮鳴鴈歸秋月明兮白雲飛弔往古兮一沾衣自蘇
而登吳江橋如長虹欲舒横截水面左瞰太湖一望千
里篙人柁師風謳雨吟征人動江鄉之悲游女弄浮蓮
之歌思昔拂袖去國扁舟五湖者䲭夷子之遠游蓴羔
半糝鱸魚自香者張季鷹之思歸也行歌長吟興屬雲
水者陸魯望之嘉遯也後人高之作祠堂於笠澤之右
予登三賢之堂悦三賢之風遂賦三賢之詩曰舟繫小
橋楊柳月帆移平浦芰荷風當時不向烟波老霸業功
名一掃空(范)鱸魚色鮮盤玉縷蓴羹香滑煮龍涎可憐
水月交光夜一笛西風自捲簾(張)醉夢幾經芳草渡吟
魂飛上月明樓散人已出形骸外肯作鄉聲效楚囚(陸)
自姑蘇至毗陵曰常州自毗陵至京口曰潤州謁水府
祠渡楊子江登金山見巨浪拍天鯨鯢出沒蜃樓駕空
朱碧相照呼雲吸霧一息萬態紛紛紜紜不可名狀遂
㳂楊子江至儀真曰真州見江臯有巍然古宇長廊複
壁間所謂小龍之祠試久觀之有小龍盤旋几案上朱
鱗大鬛目赫赫有異光尸祝指之曰此非蚖蝮蟒蜴之
儔伍也喜則俯首摇尾僅可玩弄稍怒則摇撼坤關翻
海摧岳而後已所以&KR0712;舟而禱者袂相屬焉自儀真至
維揚曰揚州自維揚至山陽曰楚州至淮隂登韓信廟
使人扼吭太息思昔帶長劒游五陵俛首出惡少年跨
下氣帖帖然不敢喘何其弱也及登壇佩大將軍印虜
魏豹滅項籍斬成安君泜水上名動諸侯南面稱孤又
何其壯也用兵禦勝神授鬼畫出入古兵法中言取楚
三策如指諸掌何其智也鳥盡弓藏兔死狗烹雲夢之
擒未幾而已死於婦人之手又何其愚也大丈夫抱起
世絶俗之才負安時經濟之略顧用不用如何耳故為
詩以傷之曰登壇當日拜元戎楚漢都歸指掌中王氣
未消垓下敵將星已落陣前功高名紫宇千鈞重冤血
青蛇一縷紅尚有鸞刀薦牲酒斜陽烟裏泣秋風自淮
隂出龜山泛長淮入汴口曰泗州觀青蓮寳宇運欀曲
桷雄視耽耽以窮土木之觀浮圖屹立若柱擎天委珍
貝毛血騰踏係路動以萬指亦靈德帡幪於民而歸依
乞憐者如是多也更念汴水者出於崑崙黃河之源濁
浪奔馳自上而下與淮俱流數十里間清濁異色久則
與俱如涇渭然遂念隋大業間煬帝所以浚闢使達于
揚州者不過事游幸爾奈何錦帆未張而神器移膏血
未乾而生民瘠天怨神怒假手於唐龍舟鳳榻鼓枻而
回者其無聊哉今則東南歲漕上給於京師者數千百
艘舳艫相銜朝暮不絶盖有害於一時而利於千百載
之下者天以隋為吾宋王業之資也遂上所謂黃金堤
與友生對坐古柳下感今悼昔賦詩哀之曰崑崙一線
破蒼崖霹靂飛聲趁地來煬帝截教淮水斷巨鼇羞使
華山開桃花漲滿通西洛竹箭奔流逐吹臺午夜月明
楊柳岸空餘風咽笛聲哀自泗州抵宿州歴南京至雍
丘乃張許二公保障江淮之地也昔北敵横行擾我嵩
岱哆然四顧有横吞天下之心二公提孤門屈彊敵扼
東南咽頷以江淮財用濟中興非古烈丈夫疇能哉吾
見其悲風擊地林木怒號意者南霽雲之喑嗚也古木
蒼瘦怪石孤聳意者雷萬春之壁立也殘陽滿地餘霞
一抹則愛妾之血肉尚在也寒鴟悲鳴林鳥爭飛則侍
童之精魂猶存也為之歌曰強敵磨劒摩崆峒范陽兵
火燒天紅潼關失守大將死鑾輿播遷岷峨中貔貅金
甲照白雪戈頭盡是生民血鯨海揚波魚鼈腥中原盡
作天山月二公擐甲怒欃槍極鬭軍前眦皆裂食窮愛
妾膏斤斧愁蹙娥眉氣如縷花鈿寳髻誰復收壯士相
迎泣如雨霜刀括齒肉未寒再造王家有英主雄心義
骨填溝壑不得生榮肩李郭論功初入鳷鵲樓圖形已
入麒麟閣自雍丘至陳留乃漢張子房所封之壤也觀
其以經世之略出為王者師躡帝足而封韓信迎四皓
以定太子功成名遂乃翻然從赤松子遊可謂豪傑之
士矣使當時僥倖一擊之勝以不貲之軀填餓虎口是
與荆軻聶政朱亥郭觧輩同為匹夫勇矣烏能垂光虹
蜺哉然悠焉遐鶩脱軒冕如弊屣則其所得有大過人
者不知絶粒茹芝挹朝霞而餐之果能却光而不死乎
所謂黃石公者吾意其隠君子尚得從而遊乎又不知
圯下兵符之書尚無恙乎鄙夫漢庭之臣甘心鼎鑊視
一死而不顧胡不謝去而從子遊也予為作招隠之詩
庶幾其來曰有玉山人之隅騎蒼龍兮歌步虛薜荔衣
兮女蘿裾粲羣蕊兮披玉書朝玉皇兮游上都擗麟脯
兮邀麻姑胡不捨此而來兮而吾與俱又歌曰日旋月
轉兮能幾何人間不可以久留兮緇塵染予素衣胡不
讀青苔之篇兮歌白雲之詩玉書金簡號仙籍兮留予
名兮庶幾然後左蒼虬而右青螭飛羽盖兮張旌旗黃
鵠引矣歸瑶池汝將捨此兮安之陳留至大梁曰汴州
始禹畫為豫周封為魏弼鄘之始都楚漢之戰場今為
開封府是謂京師也思昔戰攻之初壯士之悲吟戰馬
之嘶風九江舞陽樓長劒而叱詫之地今則萬國之朝
會集焉昔之鋒鏑交加兩虎並隅而相睨轅門刁斗羅
黃戟而擁千刃以備掩襲之虞者今則萬方之玉帛赴
焉昔之荒磎斷塹猩鼯狐兔之窟宅朝風號而暮雨悲
今則龍鳳樓閣正玉繩而方紫極馬昔之白葦蕭蕭有
螭頭馬鬛之象過其下者莫不酸鼻出涕今則龍池鳳
沼集水戲而競人樂焉以至虞韶夏濩犧琴倕鍾者太
常作也神虬龍馬㲲罽龜貝異方貢也天球河圖赤鴈
白魚者瑞物賓也丹禁紫宇格熊烈貙上林樂也里鞘
鐡脚突騎勇也虎翼龍驤戰士蹻也飛廡連欀居人繁
也輦金槖玉大賈至也樓櫓相望雉堞新也法象穹極
帝闕隆也鵷行鷺列百官入也龍墀日角天王朝也環
流積餼置博士而列羣書則庠序之設嚴也重研負笈
起草萊而叩帝閽則羣賢之樂而來游也至于其餘不
可殫紀雖班孟堅二京之筆左太冲三都之才揚子雲
五柞之手與夫芝房寳鼎之作歌金馬碧雞之馳辯不
可得而窮矣當使曳裾金馬門下出入承明廬中厠迹
於賢公卿大夫之列庶幾觀朝廷之制作稔祖宗之故
事尚能賦之覆醬瓿貴紙價詎可必哉庚辰仲春元日
記(衢人襄贊元)
錦繡萬花谷前集卷四十
