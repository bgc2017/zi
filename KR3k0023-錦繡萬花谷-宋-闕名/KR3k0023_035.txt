錦繡萬花谷前集卷三十五
酒
酒猶兵南史陳暄嗜酒與兄子秀書曰江諮議有言酒
猶兵也兵可千日而不用不可一日而不備酒可千日
而不飲不可一飲而不醉速營糟丘吾將老焉(本𫝊)
賢人坐對賢人酒門多長者車(杜詩)
黃封輦下以黃封酒為貴盖重内醖也坡詩上樽白日
瀉黃封又倦游憐憶黃封(坡注)
蘭生玉薤蘭生漢武帝百味旨酒名玉薤隋煬帝酒名
醽醁翠濤魏左相能治酒其名有醽醁翠濤常以大甖
内貯十年味不敗太宗嘗賜詩曰醽醁稱蘭生翠濤過
玉薤千日醉不醒十年味不敗(異人錄)
治聾酒兵部李濤小字社翁時李公昉為翰林學士月
給内醖兵部嘗因春社寄眆詩云社公今日沒心情為
寄治聾酒一瓶惱亂玉堂將欲遍依稀廵到第三廳社
酒號治聾酒(治平聲賈氏談錄)
錦屠蘇老杜詩願隨金騕褭走置錦屠蘇屠蘇乃元日
入香藥酒清而飲廣濟方以大黃等八味㕮咀囊盛沉
井中至元日平明出藥置酒中名屠蘇云量力飲之一
人飲一家無疫一家飲一里無疫殊驗
醪酎說文云酴海母也醴一宿也醪滓汁酒也酎三重
也醨薄酒也醑莤酒也漢書八月飲酎别法(竇子野酒譜)
霹靂暑月候雷霆時收雨水淘米炊飰釀酒名曰霹靂
酒(醉鄉日月)
青州從事桓温有主簿善别酒好者為青州從事惡者
為平原督郵青州有齊郡從事謂到臍下平原有革縣
督郵言在鬲上住也(世說)
郎官清李肇國史補酒有京城之郎官清
玉友劉䟦字斯立命酒為玉友仍為作𫝊(百家詩序)
麯神麯神寅日合酒聖卯時歡(白樂天詩)
千日醉劉玄石於山中酒家沽酒酒家與千日酒飲之
至家大醉其家不知以為死葬之後酒家計日往視之
云已葬之是日開棺醉始醒也(博物志)
桑落杜詩坐開桑落酒一云廬山有桑落洲世說桑落
多美酒庾信從蒲州刺史乞酒詩云蒲城桑落酒灞岸
菊花秋王直方詩話續古今注索郎酒桑落時美因
以為名又齊民要術釀桑落酒亦以九月
棃花春白樂天杭州詩紅紬織綾誇柿葉青旗沽酒趁
棃花杭州俗釀酒趁棃花時熟號為棃花春
上樽中樽下樽稻米一斗得酒一斗為上樽稷一斗得
酒一斗為中樽粟米一斗得酒一斗為下樽師古云稷
即粟也中樽宜為黍(平當𫝊)
聖賢愚君子小人凡酒以色清味重為聖色如金而醇
苦者為賢色墨味酸醨者為愚以家醪糯釀醉人者為
君子以家醪黍釀醉人者為中人以巷醪黍釀醉人者
為小人(醉鄉日月)
銀鑿落韓聯句澤髮戴兜鍪酡顔傾鑿落又白樂天諷
諫詩銀含鑿落盞金屑琵琶槽盖飲器也(韓詩)
金叵羅齊著作郎祖珽有文字多技藝而疎率無行嘗
因宴失金叵羅于珽髻上得之近世以洗為金叵羅若
果為洗其可置之髻上未知叵羅果何物也(邵氏錄)
蓮花杯有王永年娶宗女監金耀書庫嘗置酒延竇卞
楊繪于室出其妻間坐妻以左右手掬酒以飲卞繪謂
之白玉蓮花杯後永年盜庫書下獄引卞繪受饋俱落
職(東軒筆記)
蕉葉飯東坡云吾兄子明飲酒不過三蕉葉吾少時望
見酒盞而醉今亦能三焦葉矣(志林)
軟脚樽唐玄宗幸諸楊第出有賜曰餞路及還有勞曰
軟脚郭子儀自同州歸代宗詔大臣就宅作軟脚局
人出三百千(坡詩註)
中聖人徐邈為尚書郎禁酒邈私飲沉醉校尉趙達問
曹事邈曰中聖人達白之太祖太祖甚怒鮮于輔曰醉
客謂酒清者為聖人濁者為賢人邈性修慎偶醉言耳
(魏志)
酒家胡玉臺新詠載辛延年羽林詩曰昔有霍家妺姓
馮名子都依倚將軍勢剛笑酒家胡胡姬年十五春日
獨當壚山谷詩云但見索酒郎不見酒家胡
醉鄉記唐王績字無功作醉鄉記(本𫝊)
步兵厨阮籍聞步兵厨有貯酒三百斛乃求為步兵校
尉(阮籍𫝊)
一斗亦醉一石亦醉齊威王問淳于髠曰先生能飲幾
何而醉對曰臣飲一斗亦醉一石亦醉王問故髠曰賜
酒大王之前執法在前御史在後髠恐懼飲不過一斗
徑醉矣若乃履舄交錯杯盤狼籍堂上燭滅主人留髠
而遣客當此時髠心歡能飲一石(史記)
三升可戀王績待詔門下省官給酒日三升或問何樂
答曰美醖三升差可戀耳陳叔達聞之日給一斗時稱
一斗學士(本𫝊)
酒樹頓逢國有樹似石榴採其花汁停甕中數日成酒
甘美(通典)
糟牀頼知禾黍收已覺糟牀注(杜詩注)
鸚鵡杯李白詩鸕鷀杓鸚鵡杯一杯一杯復一杯玉山
自倒非人推百年三萬六千日一日須傾三百杯
鴛盎盞張易之與李迥同飲以鴛鴦盞一雙共飲取其
常相逐也(鷄跖集)
偏提唐元和間酌酒謂之注子後仇士良惡其名同鄭
注乃去其柄安系名曰偏提(劉馮事始)
麯生秀才葉法善有道術一日與朝士會忽有一人扣
門稱麯生秀才来未及延接已突入坐内少年秀才言
語不凡葉疑其非人潛以飛劒擊之應手墮地乃一酒
榼中有美醖飲之同坐曰麯生風味不可忘(開元𫝊信記)
進士常持滿汝陽王飲葉静能静能曰有一生能飲當
令来謁翊日有通謁者曰進士常持滿見之侏儒也談
胚腪之道飲以酒五斗醉倒乃是一甕耳(河東記)
銀海裴鈞大宴有裴弘泰後至竭坐上小爵至觥舡飲
皆竭隨即寘器于懷有銀海受一斗一飲而盡踏其海
卷抱之索馬徑去得銀二百餘兩(乾饌子)
茅柴韓子蒼詩三年逐客卧江臯日與田工壓小槽飲
慣茅柴諳苦梗不知如蜜有香醪謂苦硬之酒如茅柴
火易過
狂藥晉孫季舒與石崇酣飲慢遊過度崇欲表免之裴
楷曰足下飲人狂藥責人正禮不亦乖乎乃止(楷𫝊)
白雞盞柳亨飲未嘗醉有白雞盞取其迅速(朝野僉載)
酒何負政曹操欲製酒禁孔融與操書云天垂酒星之
曜地列酒泉之郡堯不千鍾無以建太平孔非百斛無
以堪上聖樊噲解戹鴻門非鍾酒無以奮其怒趙之厮
養東迎其主非巵酒無以激其氣高祖非醉斬白蛇無
以暢其靈景帝非醉幸唐姬無以開中興袁盎非醇醪
無以脱其命定國不酣飲一斛無以決其法故酈生以
高陽酒徒著功扵漢屈原不餔糟歠醨取困於楚由是
觀之酒何負於政哉(孔融𫝊註)
醉有所宜凡醉有所宜醉花宜晝襲其光也醉雪宜夜
消其潔也醉樓宜暑資其清也醉水宜秋泛其爽也
大曰武小曰文飲器大者曰武小者曰文(醉鄉日月)
太白文選飛觴舉白盖酒杯也楊大年詩愁裏酒杯浮
太白夢回香塚上孤青坡當須舉白便浮君
澆胷中磊磈王遜問王忱阮籍如何司馬相如忱曰阮
籍胷中磊磈故須澆之言同相如唯有酒異耳(世說)
得老兵晉謝奕嘗逼桓温温走避之奕遂引一兵帥共
飲乃曰失一老兵得一老兵何損
惡客元結以不飲者為惡客後人以痛飲者為惡客(坡注)
婪尾杯蘇鶚云今人以酒廵匝為婪尾又云婪貪也謂
處扵坐末得酒既貪婪之故云宋景文守歲詩云迎新
送故只如此且盡燈前婪尾杯白樂天詩云三杯藍尾
酒一堞膠牙餳東坡寒食詩藍尾忽驚新火後遨頭要
及浣花前但改婪為藍耳或云藍潁水其深三文時人
取之以為酒
卷白波李濟翁資暇集云黃巾餘黨起西河白坡谷漢
既擒白波戮之如卷席然故酒席倣之以快人情也宋
景文詩鏤管喜𫝊吟處筆白波催倦醉時杯或云青箱
雜記曰杯名文選飛觴舉白盖卷白上之酒波耳
一飲三百杯周伯仁渡江唯三日醒吾不以為少鄭康
成一飲三百杯吾不以為多(南史)
十萬八千杯坡詩趙子飲酒如淋灰一年十萬八千杯
注以李白詩計之如此
漉酒市陶潛逢酒熟取頭上葛巾漉之畢還復着之(本𫝊)
蒲萄醅韓子蒼守黃州取春江綠漲蒲萄醅以名新釀
酒蒲萄醅有詩云蒲萄酒用春江水壓倒雲安麯米春
(百家詩序)
洞庭春色安定郡王以黃柑釀酒色香味三絶坡有詩
云去年洞庭春香霧常噀手今年洞庭春玉色疑非酒
瓶間香浮坐盞亞光照牖要當立名字未可問升斗應
呼釣詩鈎亦號掃愁箒須君灧灧杯澆我談天口
抛青春麯米春韓詩百年未滿不得死且可勤買抛青
春國史補云酒則營陽之上窟春富平之不凍春按
杜詩亦有麯米春則知唐人名酒多以春抛青春亦酒
也(坡詩注)
羅浮春坡在惠州自造酒以惠州有羅浮山而得名(坡注)
甕頭春山谷詩多方挈取甕頭春(謂初熟酒也見樂天詩)
碧霞酒魏鄭公徵三伏之際率賓僚避暑取大蓮葉盛
酒以簮刺葉令與柄通屈莖輪囷如象鼻持吸之名為
碧筩酒(雞跖集)
郫筒酒杜詩魚知丙穴由来美酒憶郫筒不用沽郫
人傾春釀扵竹苞以蕉葉斷後之以獻號郫筒酒注
郫出大竹土人截以盛酒故號郫筒故李義山詩錦石
有棋子郫筒當酒壺(集注)
青田酒古今注烏孫國有青核大如六升瓢貯水俄而
成酒劉章得二核集賓客供二十人一核盡一核所盛
已復中飲旋盛旋飲不可久置久則苦名曰青田壺酒
曰青田酒
糟丘臺李太白詩遥看漢水鴨頭綠恰似蒲萄初醱醅
此江若變作春酒疊麯便築糟丘臺糟丘始於紂
鵝黃坡詩小舟浮鴨綠大杓瀉鵝黃盖使杜詩鵝兒黃
似酒對酒愛新鵝
澄清隨日淮南子云東風至酒泛溢注東風震方也酒
汎酒味也大味相感高誘曰汎者風至拂動李淳風云
今酒初熟甕上澄清常隨日轉旦則清在東午在南日
落在西夜半在子又春夏間地下隂酒甕上蟻泛皆逐
風移(感應錄)
酒魁蜀中有酒器名酒魁詩人所謂酌以大斗遺制象
北斗有魁柄山谷謝楊景山送酒器詩云楊君喜我梨
花盞却念初無注酒魁擺脫金壺肯持送婆娑殘菊更
𫝊杯謂此
狂花病葉或有勇於牛飲者以巨觥沃之既撼狂花凋
病葉飲流謂睚者為狂花目睡者為病葉(醉鄉日月)
酒盆阮咸與宗人集以大盆盛酒時有羣豕来飲其酒
咸直接去其上便飲之
酒魔元載不飲酒人強之辭以鼻聞酒氣已醉人以為
可治即取十挑載鼻尖出一小蟲曰此酒魔也聞酒即
畏之是日載飲至二斗(山記)
瀧霞抱朴子項曼卿云到天上仙人以流霞一杯飲之
醒酒石李德裕平泉别墅有醒酒石德裕醉則抱之(出雞)
(跖集)
歡場害馬酒徒謂不可與飲者歡場之害馬(醉鄉日月)
面青肝氣微飲酒面赤者心氣微面青者肝氣微(酉陽雜爼)
醉勝醒南史孔顗為安陸王長史每醉彌日不醒而明
曉政事醉時决判未嘗有壅衆咸曰孔公二十九日醉
勝世人二十九日醒也(職官分紀)
銅槽銅槽旋壓清樽美玉麈閒揮白日長(歐公詩)
浮禮記投壺若是者浮爾雅曰浮罸也
詩天若不愛酒酒星不在天地若不愛酒地應無酒泉
天地設愛酒愛酒不愧天三杯通大道五斗合自然但
得酒中趣勿為醒者傳花間一壺酒獨酌無相親舉
杯邀明月對飲成三人蘭陵美酒鬱金香玉椀盛来
琥珀光蟹螯即金液糟丘是蓬莱(李白)酒味既冷冽酒
氣又氤氲性情漸浩浩諧笑方云云此誠得酒意餘外
徒繽紛長安衆富兒盤饌羅饘葷不解文字飲唯能醉
紅裙雖得一餉樂有如聚飛蚊(韓愈)冰紗卧甕青練羃浮
蛆欲上真珠泣濛漫崑山清露寒洗下雲腴和玉汁小
槽决决秋泉語老盆灔灔春光濕(毛澤民)
茶
茗奴王肅好魚王勰戲謂曰卿不重齊魯大邦而好邾
莒小國明日我為君設邾莒之飱亦有茗奴因此號茗
飲為茗奴言與茗粥作奴(楊徽之洛陽伽藍記)
茶經陸羽嗜茶注經三篇言茶之原之法之具尤稱天
下益知飲茶矣時鬻茶者陶潜羽以為茶神
早者為茶晩者為茗爾雅云苦茶注似梔子今呼早採
者為茶晩採者為茗蜀人名之苦茶故坡詩云周詩記
苦茶茗飲出近世初緣厭梁肉假此雪昏滯(苕溪詩話)
爛石礫壤陸羽茶經云茶上者生爛石中者作礫壤下
者生黃土
南劒石花南劒有濛頂石花湖州有顧渚紫笋峡州有
碧澗明月
紫笋湖州紫笋入貢每歲以清明日貢到先薦宗廟賜
近臣紫笋生顧渚在湖常二州之間以其萌茁紫而似
笋採時兩郡守畢至(並蔡寬夫詩話)
白芽草茶盛扵兩浙日注第一自景祐以来洪州雙井
白芽製作尤精遠出日注之上遂為草茶第一(坡注)
玉截貴人高宴罷醉眼亂紅綠赤泥開方印紫餅截圓
玉傾甌共歎賞竊語笑童僕(東坡)
縷金茶之品莫貴於龍鳳團凡八餅重一斤慶歷間蔡
君謨為福建運使始造小片龍茶其品絶精謂之小龍
團凡二十餘餅重一斤其價直金二兩然金可有而茶
不可得每因南郊致齋中書樞密院各賜一餅四人分
之宫人往往縷金其上其貴重如此(歸田錄)
京珽十餘品江左近日有䗶面之號李氏别命取其乳
作片或號曰京珽的乳二十餘品名乳䗶面龍鳳茶榮
又有研膏茶即龍品也(談苑)
金泉顧渚湧金泉每歲造茶時太守先祭拜然後水漸
出造貢茶畢水稍减至供堂茶畢已减半矣太守茶畢
遂涸或聞今北苑龍焙泉亦然(蔡寬夫詩話)
鳳山北苑在富沙之北隸建安縣去城二十五里乃龍
焙造貢茶之處亦名鳳凰山自有一溪南流至富沙城
下方與西来水合而東(苕溪詩話)
龍焙龍焙泉即御泉也北苑造貢茶社前芽細如針用
御水研造每斤計工直錢四萬分試其色如乳乃最精
也
活火因話錄李約嗜茶曰茶須緩火炙活火煎活火謂
炭火之有焰者
寒爐烹雪五代鄭愚茶詩嫩芽香且靈吾謂草中英夜
臼和煙擣寒爐對雪烹惟憂碧粉散嘗見綠花生(三山語錄)
破樹驚雷文書滿案惟生睡夢裏鳴鳩喚雨来乞與降
魔大圓鏡真成破樹作驚雷(山谷)
蟾背蝦目謝宗論茶云候蟾背之芳香觀蝦目之沸湧
(茶錄)
龍團高齊詩話大小龍團始扵丁晉公而成於蔡君謨
歐公聞而歎曰君謨士人莫至作此作俑者可罪(苕溪詩話)
細花沫餑者湯之華也華之薄者為沫厚者為餑輕細
花者曰花(陸羽茶經)
甘露陸羽顧渚山記載豫章王子尚訪曇濟道人於八
公山道人設茗子尚味之云此甘露也何言茶茗也
北苑壑源沙溪北苑宫焙也漕司歲貢為上壑源私焙
也土人亦入貢為次二焙相去三四里間若沙溪外焙
也與二焙絶遠為下故魯直詩莫遣沙溪来亂真是也
官焙造茶嘗在驚蟄後(苕溪詩話)
顧渚唐制湖州造茶最多謂之顧渚貢焙歲造一萬八
千四百餘斤(南部新書)
日注日注在越州顧注在湖州並進草茶其品尤貴
茗戰建人謂鬭茶為茗戰(茶錄)
茗粥茶錄云茶古不聞晉宋以降吴人採葉煑之謂之
茶茗粥
一掬春坡詩周家新致雪坑茶自注云近得增坑茶又
云增坑一掬春紫餅供千家山谷亦云茗花浮增坑
仙人掌李白詩集序云荆州玉泉寺玉泉邊有茗香滑
枝葉如碧玉僧中孚示十數斤状如掌號仙人掌(白集)
琉璃眼唐德宗好煎茶加酥椒之類李泌戲為詩曰旋
沫翻成碧玉池添酥散作琉璃眼(鄴侯家𫝊)
密雲龍神廟熙寧末有旨下建州製密雲龍其品又高
(張舜民小說)
一水鬭茶蔡君謨茶錄曰建安鬭茶以水㾗先退者為
負耐久者為勝故較勝負之說相去一水兩水耳
雲覆濛嶺東齋紀事蜀雅州濛嶺産茶最佳其生最晩
常在春夏之交方茶生常有雲霧覆其上若有神物護
持之
火前學林新編茶之佳者造在社前其次火前謂寒食
前也其下則雨前謂穀雨前齊已詩曰高人愛惜藏巖
裏白甀封題寄火前皆言火前盖未知社前之為佳也
唐人扵茶雖有陸羽茶經而持論未精本朝蔡君謨茶
錄則持論精矣
報春鳥顧渚山茶記云山有鳥如鴝鵒而色蒼每至正
二月作聲春起也至三月止春去也採茶人呼為報春
鳥
毁茶論常伯熊因陸羽論復廣煑茶之功李季卿宣諭
江西知伯熊善煑茶召伯熊執噐季卿為再舉杯至江
南有薦羽者召之羽衣野服挈具入季卿不為禮羽愧
之更著毁茶論(羽傳)
九難陸羽茶經茶有九難一曰隂採夜焙非造也二曰
嚼味嗅香非别也三曰膩鼎腥甌非器也四曰膏薪庖
炭非火也五曰非湍擁潦非水也六曰外熟内生非炙
也七曰碧粉縹塵非末也八曰操艱攪遽非煑也九曰
夏興冬廢非飲也
水厄世說王濛好茶人至輙飲之士大夫甚以為苦每
欲候濛必云今日有水厄
水品
水二十種陸羽茶經論水云山水上江水次井水下又
云山水乳泉石池漫流者上瀑湧湍漱勿食食久令人
有頸疾江水取去人遠者井水取汲多者其說止於此
劉伯芻以揚子江水為第一惠山石泉為第二虎丘石
井第三都單陽井第四揚州大明寺井第五松江第六
淮水第七而李季卿論水次第有二十種以廬山康王
谷水第一無錫惠山泉第二虎丘井第五楊子江第七
松江水第十六雪水第二十與羽相反水味有美惡而
已欲求一二而次第之者妄也(六一集)
蝦䗫石水第一張又新水記峽州扇子硖石中突而洩
水濁清冷石狀如蝦䗫頭俗謂蝦䗫石其水煎茶為第
一(坡詩)
江中冷水揚子江中有冷水為天下點茶第一(張又新水記)
谷簾水陸羽以廬山康王谷水第一陳舜俞廬山記云
康王谷有水簾飛泉破巖而下者二三十派其廣七十
餘尺其高不可計山谷有詩云谷簾煑甘露是也
閣門井水東京記曰文德殿兩挾有東西上閣門故杜
詩云東上閣之東有井絶佳山谷憶東坡烹茶詩閣門
井不落第二竟陵谷簾空誤書(竟陵陸羽也竟陵人)
㨊石㨊音妥石圓而長曰撱㨊石所以澄水也山谷有
井水帖云取非傍十數石置瓶中令水不濁故詩曰錦
谷寒泉㨊石俱是也
詩蟹眼已過魚眼生颼颼欲作松風鳴蒙茸出磨細珠
落眩轉遶甌飛雪輕銀瓶瀉湯誇第二未識古人煎水
意君不見昔時李生好客手自煎貴從活火發新泉又
不見今時潞公煎茶學西蜀定州花瓷琢紅玉我今貧
病常苦飢分無玉盌捧蛾眉且學公家作茗飲塼爐石
銚行相隨不用撑腸拄腹文字五千卷但願一甌常及
睡足日高時(坡煎茶)建溪所産雖不同啜過始知真味永
縦復苦硬終可錄汲黯少戇寬饒猛葵花玉&KR1639;不易致
道路幽險隔雲嶺誰知使者来自西開緘磊落收百餅
啜香嚼味本非别透紙自覺光炯炯粃糠團鳳友小龍
奴隸日注臣雙井收藏愛惜待佳客不敢包裹鑚權倖
我生百事常隨緣四方水陸無不便扁舟渡江適吴
越三年飲食窮方鮮金虀玉鱠飯炊雪海螯江柱初脱
泉臨風飲食甘寢罷一甌花浮輕圓柘羅銅碾碾棄不
用脂麻白玉須盆研沙溪北苑強分别水脚一線誰爭
先清詩兩幅寄千里紫金百餅費黃錢吟蛾烹噍兩竒
絶只恐偷去煩封纏老妻稚子不知愛一半已入薑鹽
煎知君窮旅不自釋因詩寄謝聊相鐫妙供香来積
珍烹具大官揀芽分雀舌賜茗出龍團曉日雲菴暖春
風浴殿寒聊將試道眼莫作兩般看火煎試焙分新
胯雪裹頭綱輟賜龍從此升堂是兄弟一甌林下記相
逢我生亦何須一飽方想滅空煩赤泥印遠致紫玉
玦禪忩麗午景蜀井出冰雪坐客皆可人鼎器手自挈
金釵候湯眼魚蟹亦須决遂令色味香一日備三絶報
君不虚授知我非輕啜(並東坡)簇簇新英摘露光小紅園
裏火煎嘗吴僧漫說鴉山好蜀叟休誇鳥觜香合坐滿
甌輕泛綠開緘數片淺含黃鹿門病客不歸去酒渴更
知春味長(鄭谷)白雲峯下兩槍新膩綠長鮮谷雨春静試
恰如湖上雪對嘗兼憶剡中人(林和靖)開時微月上碾處
亂泉聲六椀睡神去數朝詩思清碧沉霞脚碎香泛乳
花輕(曹鄴)紅紙一封書後信錄芽十片火前春湯添勺水
煎魚眼未下刀圭攪麯塵(樂天)蒼壁碧雲盤小鳳睿思分
賜君恩重綠楊院落天晝永碾聲驚破南忩夢驟觀詩
膽已開張欲啜睡魔先震恐七澤清風生兩腋月脇清
魂誰與共戲將妙語敵分香詩成一吊盧仝壟(惠洪)偷嫌
曼倩桃無味搗覺嫦娥藥不香(薛能)莫誇李白仙人掌且
作盧仝走筆章(梅聖俞)麄宫乞與真抛却頼有詩情合得
嘗(薛能)香從靈堅壟上發味自白石源中生為公喚覺荆
州夢何待南柯一夢成(山谷)平生心賞建溪春一丘風味
極可人香包解盡寳帶胯黑面碾出明窗塵春隂養
芽鍼鋒鋩沆瀣養膏冰雪香玉斧運風寳月滿密雲候
雨蒼龍翔惠山寒泉第二品武定烏瓷紅錦囊浮花元
屬三昧手竹齋自試魚眼湯(吕居士)
錦繡萬花谷前集卷三十五
