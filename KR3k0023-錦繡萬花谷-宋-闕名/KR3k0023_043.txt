錦繡萬花谷後集卷三
春門
獻鳩周禮羅氏仲春獻鳩於國老鄭玄注云春以鷹化
為鳩變舊為新宜以養老助生氣
擲金錢唐内庭嬪妃每至春時於禁中結伴擲金錢為
戲(出開元遺事)
獻羔開冰月令曰仲春之月天子獻羔開冰注獻羔謂
祭司寒也祭司寒而出冰薦於宗廟
鳴鳩拂羽周書時訓曰三月鳴鳩拂羽拂羽以羽相擊
也
握月擔風虞松方春謂握月擔風且留後日吞花卧酒
不可過時(出春宴錄)
蘭時歡兹蘭時注云春時也(出文選)
祠高禖仲春之月玄鳥至之日以太牢祠于高禖(蔡邕云高)
(禖神名也出吕氏春秋)
綴花為蓋夏侯湛春可樂歌曰春可樂兮綴雜花以為
蓋集芳蕤以飾裳
移春檻楊國忠子弟春時移名花植木檻中下設輪脚
挽以綵絙所至自隨號移春檻
天地奢華當春天地爭奢華洛陽園苑尤紛挐(出韓退之)
護花金鈴寧王每花時綴金鈴於花下掣之以驚禽謂
之護花金鈴(出六帖)
太皥執規漢魏相曰隂陽之分以月為紀各有常職不
得相干東方之神太皥乘震執規司春
鄒衍吹律燕有寒谷不生黍稷鄒衍吹律暖氣乃至章
木乃生(出劉向别錄)
詩
春宵一刻直千金花有清香月有隂歌管樓臺聲細細
鞦韆院落夜深深竹外桃花三兩枝春江水暖鴨先
知蒿萊滿地蘆芽短正是河豚欲上時(並出東坡)騎馬出門
三月暮楊花無奈雪漫漫客情最苦夜難度宿處只尋
無杜鵑(出吕叔文云丹陽玉乳泉壁間題此一絶)一春情調淡悠悠閒倚書
窗背小樓暖日只添中酒睡晩風頻動惜花愁鶯衝舞
蝶侵人過絮逐天絲觸處遊已為韶光發惆悵可堪家
近白蘋洲隔岸黃鸝語當軒白鳥斜晩来風緊處飛
絮滿人家(出宋素臣)雙燕有期知自至野花無主為誰開沙
鷗鬭食穿蘆去粉蝶尋香過水来風拂旗亭垂柳暗
雨餘官路落花深(出晁無咎)新梢漸變鵝黃色淺水遥添鴨
綠紋水暖池塘閒睡鴨烟深村落自鳴鷗来日泥
香催燕子歸時桑老趁蠶收微風蹙水魚鱗浪薄日
烘雲卵色天(出介庵)金壺投箭消長日翠袖𫝊杯領好春
幽鳥語隨歌處拍落花鋪作舞時茵(出陸倉)竹筍初生黃
犢角蕨芽初長小兒拳試尋野菜炊香飯便是江南二
月天桃李春風一杯酒江湖夜雨十年燈九陌黃
塵烏帽裡五湖春水白鷗前(出山谷)曉寒花外淺春意柳
邊多(出譚俊明)芳草和烟暖更青閒山要路一時生年年點
檢人間事惟有春風不世情(出羅鄴)睡起庭前立片時寂
無人到亂雲飛楊花吹盡鶯聲懶小雨廉纖春已歸(出瓜)
(圃)雪後清風特地斜柳條疎瘦未藏鴉與君試去探春
信看到梅梢第幾花草色未迎雕輦翠柳梢先覺赭
袍黃春盡行人未到家春風應怪在天涯夜来過嶺
忽聞雨今日滿溪都是花小池春破玉玲瓏聲觸簾鈎
漸好風閒繞欄干搯花樹春濃已著半梢紅(出鄭毅夫)悵望
送春杯慇懃掃花箒(出杜牧)昨夜鳥聲春驚鳴動四隣今
朝梅樹下定有折花人(出庾信)日影飛花殿風紋積草池
鳳樓通夜敞虬輦望春移(出元萬頃)雜花粧林草蓋地白日
坐上傾天維蜂喧鳥咽留不得紅萼萬片惜風吹(出退之)
水痕侵岸柳山翠借廚烟調笑持筐婦春来蠶幾眠(出戎)
(昱)蠶月桑葉青鶯時柳花白(出陳希夷)避雨燕兒晴又去趁
衙蜂子晩還歸(出李新)山黛淺深春氣力浪花開合水工
夫草濃春逕狹樹密晩窗隂(出贊寧)不論山顛與水涯
春来何處不榮華野紅妖綠渾如畫一崦人家桃杏花
(出梅山)綠葵向光轉翠柳逐風斜林有驚心鳥園多奪目
花(出聞人舊)晨曦瀲灔上簾櫳金屋熙熙歌吹中桃臉似知
宫宴早百花頭上放輕紅(出鄧伯温)
夏
正陽之月陽德用事則和氣皆陽建已之月是也故謂
之正陽之月(出西京雜記)
迎風觀潘岳關中記曰桂宫一名甘泉又作迎風觀寒
露臺以避暑
丹水出丹魚先夏至前十夜伺之魚浮水則赤光上照
如火(出水經)
冰雪價等金璧長安冰雪至夏月則價等金璧白少傅
詩名動於閭閻每須冰雪論筐不復償價日日如是(出止)
(戈集)
紾絺乘小駟玄宗幸洛時屬炎暑上曰姚崇多計令力
士探回奏曰崇方紾絺乘小駟按轡木隂上乃命小駟
頓忘繁溽(出開元記)
龍見而雩左傳曰龍見而雩龍見建巳之月蒼龍七宿
之體昏見東方
當風交扇劉義慶世說曰郤嘉賓三伏之月詣謝公炎
暑重赫雖復當風交扇猶沾汗流離
錦結涼棚長安富人每至暑伏中各於林亭内植畫柱
以錦結為涼棚設坐具召長安名姝間坐遞請為避暑
會人皆愛羨(出開元遺事)
避暑飲劉松北鎮袁紹軍與紹子弟日共宴飲當三伏
之際晝夜酣飲極醉至於無知云以避一時之暑故河
朔有避暑飲(出典論)
迎涼草唐蘇鶚松陽編曰李輔國家夏則於堂中設迎
涼草其象類碧而幹似苦竹葉細如松雖若乾枯而未
嘗彫落盛暑掛之窗戸間則涼風日至
濯枝雨周處風土記曰仲夏濯枝(此節常有大雨名濯枝)
詩
四顧山光接水光凭欄十里芰荷香清風明月無人管
併作南来一味涼風生高竹涼雨送新荷氣紫燕
將雛語夏深綠槐庭院不多隂西窗一夜無人問展盡
芭蕉數尺心(出荆公)夏景多煩蒸山水暫追涼桐枝覆玉
檻荷葉漏銀塘壺盛仙客酒瓶貯帝臺漿才人下銅雀
侍妓出明光共欣陪宴賞千秋樂未央(出李德林)畢竟西湖
六月中風光不與四時同接天蓮葉無窮碧映日荷花
别樣紅(出東坡)野花成子落江燕引雛飛暗草熏苔徑晴
楊拂石磯(出潘逍遥)百花過盡綠隂成漠漠爐香睡晩晴病
起兼旬疎把酒山深四月始聞鶯(出陸務觀)炎宫駕日照人
低燕處征行總不宜商略人間可人處蘄州笛竹卷琉
璃(出王三松)避暑恨無雙羽翰銀河亦恐浪花乾坐来已倦
還臨水卧去無眠復倚欄擬截白雲鋪玉簟好收明月
貯金盤如何一見張公子清論如冰灑座寒(出鄭獬)汗浹
衣巾詩癖減茶盈杯椀睡魔降綠樹隂濃夏日長雛
鶯上下弄新簧水晶簾動微風起一架荼䕷滿院香(出高)
(駢)莎草放茵深護砌海榴噴火巧横牆紋鱗引子跳銀
海紫燕呼雛語畫梁(出彦成)綠竿初長笋紅顆未開蓮蔽
日高高樹迎人小小船清風長入座夏月似秋天(出戎昱)
麥秋桑葉大梅雨稻田新籬落栽山果池塘養錦鱗(出戴)
(叔倫)
秋
鳴鶴戒露白鶴至八月白露降即鳴而相警(出風土記)
擊土鼓吹豳詩周禮籥章掌仲秋擊土鼓吹豳詩以逆
寒氣
製秋風高曲明皇製秋風高一曲每奏則秋風徐来庭
葉皆墜(出羯鼓錄)
金神按節韓退之豐陵行是時新秋七月初金神按節
炎氣除
乘槎到天河近世有人居海上每年八月見槎来不違
時遂齎一年粮乘之到天河見一婦織丈夫飲牛(出博物志)
風起思蓴張翰入洛齊王冏辟為大司馬東曹掾冏時
執權翰因見秋風起乃思吳中蓴羹鱸魚鱠曰人生貴
適志何能為官數千里以要名爵乎遂命駕而歸(出本傳)
龍火西頽七命曰龍火西頽(龍火火星也秋則西南見)
石雁飛鳴平固縣覆笥山上有湖中有石雁每至秋天
飛鳴如候時也(出南康記)
金籠蟋蟀唐妃妾每至秋時以金籠閉蟋蟀寘枕函畔
夜聽其聲庶民之家皆效之也(出開元遺事)
火旻秋岸澄夕隂火旻團朝露火心星為秋候旻秋天
也(出文選注謝靈運詩)
詩
斜廊連經閣初月照宵帷塞冷鴻飛疾園秋蟬噪遲露
結林疎葉寒輕菊吐滋愁心逢此節長嘆獨含悲爽
氣澄蘭沼秋風動桂林露凝千片玉菊散一叢金日岫
高低影雲空點綴隂蓬瀛不可望泉石且娱心菊散
金風起荷疎玉露圓將秋數行雁離夏幾林蟬雲凝愁
半嶺露碎纈高天還似成都望直見峨眉前烟生遥
岸隠月落半崕隂連山驚鳥亂隔岫斷猿吟山亭秋
已滿巖牖凉風度疎蘭尚染烟殘菊猶承露古石衣新
苔新巢封古樹歴覽情無極只長輪光暮(並出唐太宗)鳥擊
初移樹魚寒欲𨼆苔斷霧時通日殘雲尚作雷(出隋煬帝)日
照前窗竹露濕後園薇夜蛩扶砌響輕蛾遶燭飛(出楊休之)
池亭三伏後林館九秋前清冷間泉石散漫雜風烟蕖
開千葉影榴艷百枝燃約嶺停飛旆凌波動畫船(出蕭慤)
葉疎知樹落香盡覺荷衰(出蕭慤)寺涼僧耳目店冷客衣
裘鷹隼初增氣松篁乍得風住僧山色裡行客葉聲
中卧木晴梁澗輕雲晝粉空何當歸舊隠乘月嘯維嵩
(出何遜)火雲猶未斂奇峰欹枕初驚一葉風幾處園林蕭
瑟裡誰家砧杵寂寥中庭梧影薄晨霜落籬菊香寒
晩吹生(出孫僅)北去南来休便休白蘋吹盡楚江秋道人
不是悲秋客一任晩山相對愁洗滌炎埃宿雨晴井
梧一葉報秋聲氣從緹室葭莩起風向白蘋洲渚生節
物暗驚悲宋玉田園歸去誦淵明芸窗正草凌雲賦呼
吸胷中萬斛清(出明道)半鈎初掛黃昏月一鏡新磨碧漢
秋蟬女拽聲過古木雁奴排陣起滄洲無端一笛侵雲
杪愁殺當年趙倚樓(出陸倉)登樓千里月欹枕一聲蟬(出僧)
(贊寧)野色青黃禾半熟雲容黑白雨初收(出魏野)路遶寒山
人獨去月臨秋水雁空驚(出虞綸)螢光連燭動月影帶河
流(出張正見)殿帳清炎氣輦道含秋隂凄風移漢筑流水入
虞琴雲飛送斷雁月上淨疎林滴瀝露枝響空濛烟壑
深(出上官儀)塵榻無堪晝藴隆又傳秋思入層空碧梧枝上
三更雨白藕花前一信風西郭平安初過雁北窗幽怨
欲鳴蟲無端心事從誰說爽氣瀟瀟客夢中(出石井)菊花
有意浮杯酒桐葉無聲下井欄千里江山漁笛晩十年
燈火客氊寒(出龍溪)寒蛩催織月籠秋獨雁叫羣天拍水
楚狂行歌驚市人漁父挐舟在葭葦(出山谷)渺渺塘隂下
鷗鷺蕭蕭秋意滿菰蒲(出陸游)玉琯涼初應金壺夜漸闌
倉池流稍潔仙掌露方團雁聲風處斷樹影月中寒爽
氣長空淨高吟覺思寬(出楊師道)皎皎天月明奕奕河宿爛
蕭瑟含風蟬寥唳度雲雁寒商動清閨孤燈曖幽幔耿
介繁慮積展轉長宵半(出謝惠連)旻天清且高秋氣發初涼
白露下微津明月流素光凝烟汎城闕凄風入軒房(出劉)
(鑠)
冬
良月就盈左傳曰良月十月也就盈數也
魚負冰易通卦驗曰大雪魚負冰鄭玄曰魚負冰上近
冰也
鶴語寒太康二年冬大寒南州人見二白鶴於橋下曰
今兹寒不減堯崩年於是飛去(出異苑)
木皮三寸晁錯書曰夫海胡貊之地積隂之處木皮三
寸冰厚六寸
地凍一丈郭義恭廣志曰北方地厚寒冰厚三尺地凍
一丈
星迴節南詔以十二月十六日為星迴節是日登避風
臺命清平官賦詩彼國謂詞臣為清平官
冰霜辰韋應物詩况復歲云暮凛凛冰霜辰
煖香寶雲有僧舍盛冬若客至不燃薪火煖香一炷滿
室如春人歸更收餘燼(出雲林異景志)
絮征袍李白子夜吳歌索手抽針冷那堪把剪刀明朝
驛使發一夜絮征袍
一陽巾金門歲節曰洛陽人家冬至煎餳綵珠戴一陽
巾
層冰百丈東方朔神異經曰北方有層冰萬里厚百丈
飛雪千里楚詞曰魂歸来北方不可止曾冰峨峨飛雪
千里
詩
喧塵是時息静坐對重巒冬深柳條落雪後桂枝殘星
明霧色盡天白雁行單雲飛乍想閣水結遠疑紈晩橘
隠重屏枯藤帶迥竿岳隂連水氣山峰添月寒洞庭
門未掩金壺漏已催曛煙生澗曲暗色起林隈陳根委
落蕙細葉發香梅雁去銜蘆止猿戲遶枝来是節嚴
冬景寒雲曳落暉遠聞風瑟瑟亂視雪霏霏浪起川難
度林深人至稀山禽背逕走野鳥歴塘飛(並出梁簡文帝)晷度
隨天運四時互相乘東壁正昏中涸隂寒節升繁霜降
當夕悲風中夜興朱炎青無光蘭膏坐自凝重衾無煖
氣挾纊如懷冰(出張華)嚴雲亂山起白日欲還歲曛霧蔽
窮天夕隂晦寒地瀚海有歸期衰容不還稚令君且高
歌無念老方至(出鮑昭)北風吹窗琴自動擁爐不覺氊裘
重孤城日落星斗稀一寸青霜壓寒夢(出李新)看了青燈
夢不成東風輥雪落寒聲半生客裡無窮恨告訴梅花
說到明(出吳曾)歲事空餘數行歷年勞纔得幾篇詩猶慳
雪片下彌隴已放梅花開滿枝便是東風来解凍春盤
生菜屬羣兒(出曾幾)雪峰明晩景風雁急寒天(出皇甫冉)青烟
已過滿爐紅庭樹三更戰北風濁酒初温煨栗熟今宵
懽喜到衰翁(出陸倉)月影含冰凍風聲凄夜寒泛菊已
成前日夢探梅又續去年狂(出誠齋)禽翻竹葉霜初下人
立梅花月正高(王止仲)
錦繡萬花谷後集卷三
