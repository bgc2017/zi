錦繡萬花谷後集卷五
地
九州八柱天有九柱八紀地有九州八柱天地精通神
明列序也(出淮南子)
五岳七表天有五行地有五岳天有七星地有七表(出河)
(圖)
萬物祖地者萬物之祖元氣所生也(出白虎通)
媪神漢書曰帷泰元尊媪神蕃釐經紀天地作成四時
(媪地神也)
三千三百度地紀推機三百三十轉為一度地轉三千
三百度為陽蝕(出酉陽雜俎)
山嶽
三十六洞天一霍僮山名霍林之天在福州長溪縣二
東嶽泰山名蓬玄太空之天在兖州奉符縣三南嶽衡
山名朱陵太虛之天在湖南衡州衡山縣四西嶽華山
名太極總仙之天在華州華隂縣五北嶽常山名太乙
總玄之天在定州常山縣六中嶽嵩山名上帝司真之
天在洛京王屋縣七娥眉山名虛靈太妙之天在嘉州
娥眉縣八廬山名仙靈詠真之天在江州潯陽縣九四
明山名赤水之天在明州山有四面産異木十陽明山
又云會稽山名極玄之天十一太白山名真德之天祠
廟見在長安十二西山名天寶極真之天在洪州南昌
縣十三大潙山在舒州懷寧縣一云小潙山名好生玄
上之天在潭州澧陵縣十四潛山洞高一千一十丈十
五鬼谷山名太玄司真之天在信州貴溪縣十六武夷
山名昇真元化之天在建寧府崇安縣十七玉笥山名
太玄秀法樂之天在臨安軍新淦縣十八華蓋山名容
城太王之天在温州永嘉縣十九蓋竹山名長耀寳元
之天在台州黃巖縣二十都嶠山名玄實之天在容州
普寧縣二十一白石山名瓊秀長真之天在容州二十
二勾漏山玉闕寳圭之天在容州北流縣二十三九嶷
山朝真太虛之天在道州延康縣二十四洞陽山名洞
陽隠觀之天在潭州長沙縣二十五幕阜山名洞真太
玄之天在鄂州平江縣二十六大酉山名大酉華妙之
天在辰州七十里二十七金庭山名金庭崇妙之天在
越州平郯縣二十八麻姑山名丹霞之天在建昌軍南
城縣二十九九仙都山名玄都祈仙之天在處州縉雲
縣三十青田山名青田大鶴之天在處州青田縣三十
一鍾山名宋日太生之天在昇州上元縣三十二良常山
名良常方會之天在潤州句容縣茅山北三十四天目
山名太極玄蓋之天在臨安府餘杭縣三十五桃源山
名馬娘光之天在鼎州武陵縣三十六金華山名金華
洞元之天在婺州金華縣
蓮花峰王玄仲欲登蓮花峰約寺僧到峰頭當起烟為
信翌日持火而登僧候之數日果有烟起留二旬乃下
僧問之云峰頭有池菡萏盛開可愛其中又有破鐵舟
存焉(出三水小牘)
九向九背衡山近望如陣雲沿湘千里望之九向九背
(出湘中記)
地胏終南山一名地胏可避洪水俗人云上有神人乘
船行追之不可及(出三秦記)
金銀宫闕燕昭王使人求蓬莱方丈瀛洲此三山黃金
白銀為宫闕(出史記)
絃管仙宫雲縣有君山大風雨後聞絃管聲其山謂之
仙宫(山南康記)
青丘山海經云青丘之山其陽多玉其隂多青艧
圓嶠渤海之東有壑其中山曰圓嶠(出列子)
五百歲一開五百歲天下名山一開開時金玉之精湧
出(出内𫝊)
詩靈山藴麗名秀出寫蓬瀛香爐帶烟上紫蓋入霞生
霧捲蓮峰出巖開石鏡明定知丘壑裡併佇白雲情
鼇岫含烟聳蓮崕照日開松門夾細葉石磴染新苔(出僧)
(惠標)雪山峙千仞蔽日且嵯峨紫蓋雲隂遠香爐烟氣多
(出劉碔)層雲霾峻嶺絶澗倒危峰刻削臨千仞嵯峨起百
重(出庾肩吾)獨邁青蓮嶺超奇紫蓋峰挂流遥似鶴插石近
如龍沙崩聞韻鼓霜落似鳴鍾石蒲今尚有採摘更相
逢(出蕭撝)大帝仙鄉列聖曹蓬山分命鎮波濤瑶臺影蘸
天心冷貝闕光浮海面高五色靈霜浮玉籟九清明月
射金鼇東方曼倩曾来此偷折林中數顆桃(方澤)
石
土精氣核土精爲石石氣之核也(出物理論)
落星灣昔有星墜水化為石當彭蠡灣中俗呼為落星
灣(出圖經)
地骨地以石爲之骨(出博物志)
仙人鏡月林國西南有怪石方數百里光明澄澈可鑒
人五臟六腑謂之仙人鏡其國人有疾皆輙照之其形
遂知(出六帖)
鵲化金印常山張顥為梁相天新雨後有鳥如山雀飛
翔入市人擲之墮地化爲一圓石顥椎破得一金印文
曰忠孝侯印(出搜神記)
望夫石武昌北山上有望夫石狀若人𫝊云昔有貞婦
其夫從役遠赴國難攜子餞送此山立望夫而化為石
因以名焉(出神異記)
帝棋桃林在弘農湖城縣休馬之山有石焉名曰帝臺
之棋五色而文狀如雞卵(出博物志)
詩依峰形似鏡搆嶺勢如蓮有邁東明上来遊皆習仙
(出蕭推)天潢支機罷仙嶺博棋餘零陵舊是燕昆池本學
魚雲移蓮勢出苔駮錦文疎還當穀城下别月解兵書
(出隂鏗)
海
天地脈天有五億五萬五千五百五十里地亦如之各
以四海為脈(出□令内𫝊)
扶桑扶桑在碧海中樹長數十丈一千餘圍兩榦同枝
更相依倚是以名扶桑(出十洲記)
瓊田不死草祖洲在東海中地方五百里上有不死草
生瓊田中草似菰苗長三尺許人已死者以草覆之皆
活(出十洲記)
冤禽銜石赤帝之女溺於東海化為冤禽名曰精衛銜
西山木石以填東海(出山海經)
天池南溟者天池也(出莊子)
百谷王江海所以能為百谷王者其善下也(出老子)
甘棠港王審知招蠻夷商賈海上波濤為阻一夕風雨
雷電震擊開以為港閩人以為審知德政所致號甘棠
港(出六帖)
東市塔影倒諮議朱景玄見鮑容說陳司徒在揚州時
東市塔影忽倒老人言海影翻則如此(出酉陽雜俎)
詩遠水飜如岸遥山到似雲方知小姑射誰復語臨汾
(出煬帝)披襟眺滄海憑軾翫春芳積流横地紀疏派引天
潢仙氣凝三嶺和風扇八荒拂潮雲布色穿浪日舒光
照岸花分彩迷雲雁斷行洪濤經變野翠島屢成桑之
罘思漢帝碣石想秦王霓裳非本意端拱是圖王(出太宗)
登高臨巨壑不知十萬里雲島相接連風濤無極已時
看遠鴻度阻見驚鷗起不假送將歸自然傷客子(出祖孝微)
古来海寒多天風白波連山倒蓬壺長鯨噴湧不可涉
撫心茫茫淚如珠(出李白)
江
鵲尾渚左𫝊昭公十六年冬楚子伐吳人敗之於鵲岸
西京記曰今居巢江南水有鵲尾渚者是也
黃金浦江水東至長沙下攜縣又東之有岸有城陵山
山有故城東接徵落山江之南畔名黃金瀨瀨東有黃
金浦(出水經)
江水出火吳楊渭濬東塘之楊林江水出火可以燃物
(出九國志)
二女解珮昔鄭交甫遇女解珮之處今府西大堤襄人
呼為解珮江(出碎事)
三憮泉經嬀水入東海釐降二女於潙汭豈其是乎江
裏有上中下三憮言二女降時潙地高險迴曲使者至
險輙憮然住嘆故曰三憮會稽(出圖經)
萍實楚昭王渡江江有物大如斗圓而赤直觸王舟舟
人取之王大怪使之魯問孔子孔子曰此萍實也可割
而食之吉祥唯霸者欲獲之使反王遽食之甚美(出家語)
詩浩蕩浸雲根烟嵐没遠村鳥歸沙有跡帆過浪無痕
(出賈島)古渡懸魚網空林露鳥巢雪晴山見脊沙淺浪痕
交(出李嘉祐)楓林連楚塞水驛到盆城岸草知春晩沙禽好
夜驚風帆幾度泊處處暮潮聲(出皇甫冉)雲日楚天暮沙汀
白露深(出郎士元)月落烏啼霜滿天江楓漁火對愁眠姑蘇
城下寒山寺夜半鐘聲到客船(出張繼)泓澄湛凝綠物影
巧相向江豚時出戲驚波忽蕩漾(出韓愈)二年為吏向江
濱重到江頭照病身滿眼碧波輸疋鳥一蓑疎雨屬漁
人隨船曉日孤輪白入座青山數點春張翰精靈應笑
我綠裙依舊染紅塵一路翠烟垂柳驛滿川紅雨落
花村雲隨釣艇歸漁浦潮送沙鷗入店門(並出王禹偁)曉泛
吳門月秋涵楚岸霜固知謝公興流詠滿瀟湘(出許渾)霞
津錦浪動月浦練花開湍似黃牛去潮疑白馬来(出李嶠)
溶溶漾漾白鷗飛綠淨波深好染衣北去南来人自老
夕陽長送釣船歸(出杜牧)
河門
黃龍負圖河圖曰舜與三公臨河觀黃龍五采負圖出
置舜前以黃玉為牌白玉為檢黃金為繩紫芝為渥章
曰天黃符璽
三日變五色易乾鑿度曰帝王將起河水先清清變白
白變赤赤變黑黑變黃各三日也
清如井水乾元二年七月嵐州合河關三十里清如井
水四日而變(出唐史)
祖龍受天寳河圖考靈曜曰趙王政以白璧沉河有黑
公從河出謂政曰祖龍来受天寳開元中有尺二玉牘
九折淮南子曰河水九折
四瀆之宗穆天子𫝊河者四瀆之所宗
詩連旌映浦溆疊鼓沸沙洲桃花長折浪竹葉下奔流
塞雲臨遠艦胡風入陣樓劒拔蛟將出驂驚黿欲浮雁
書終立效燕相果封侯勿恨關河遠且寬邊地愁(出薛道衡)
鴻流導積石驚浪下龍門仙槎不辨處沉璧想猶存(出劉)
(孝綽)金堤分錦纜白馬渡蓮舟風嚴歌響絶浪湧榜人愁
櫂折桃花水飄横竹箭流何言沉璧處千載偶陽侯(出張)
(正見)解通銀漢終須曲纔出崐崙便不清(陳至)
湖
銅船出水上劉欣欺交州記曰有一湖去合流北四十
里至隂日百姓樵捕見銅船出水上又有水牛在湖之
中
賜剡川一曲賀知章請為道士還鄉里詔許之又求周
宫湖數頃為放生池有詔賜鏡湖剡川一曲
金銀塘伏慆登故臺詩序曰夫差姑蘇臺東有丹湖萬
頃内有銀塘陸賈新語曰舜藏黃金於嶃巖之下捐珠
玉於五湖之泉以塞邪淫之路
詩洞庭春溜薄平湖錦帆張源泛桃花水湘流杜若香
地去茅山近江連巫峡長布天澄遠碧映日動浮光行
舟逗遠樹度鳥息危檣滔滔不可測一葦詎能航(出陳隂鏗)
八月湖水平涵虛混太清氣蒸雲夢澤波動岳陽城欲
濟無舟楫端居恥聖明可憐垂釣者空有羨魚情(出孟浩然)
泉門
交旋如盤龍元街縣有泉泉眼中水交旋如盤龍或試
撓破之尋手成龍狀驢馬飲之皆驚走
房陵粉水房陵有清泉土人以為粉則膏澤芳潤貢京
師因名房陵粉水(出地理志)
靈池山八泉靈池山在翁源縣上有八泉曰湧泉曰甘
泉曰温泉曰震泉曰龍泉曰玉泉曰靈泉(出水衡記)
温泉凡水源有石硫黃其泉則温或云神人所煖主療
人疾(出博物志)
神女唾始皇與神女遊而忤其旨神女唾之則生瘡始
皇怖謝神女為出温泉而洗除後人因以為驗(出初學記)
天齊淵齊地泉中或出瓦上有天齊字晏子曰吾聞江
深五里海深十里此泉與天齊也(出齊記)
白雲泉白雲泉在天平山白樂天題以絶句范文正繼
作名遂著在吳縣
七眼泉在施州南寨石臼溪旁其泉源有七眼
撫掌泉在餘杭洞霄宫相𫝊錢氏武肅王至宫撫掌而
泉湧因以為名(並出圖經)
紅泉謝靈運題華子岡銅陵映碧澗石磴瀉紅泉謝靈
運山居賦飄丹砂於紅泉
詩君言西山頂自古流白泉上有千牛乳下有萬石鉛
不愧惠山味但無六子賢願君揚其名庶託文字𫝊寒
泉比吉士清濁在其源不食我心惻於泉非所患嗟我
本何有虛名空自纏不見昔柳子餘愚汙溪山(出東坡)泉
源從高来走下隨石脈紛紛白沬亂𨼆隠蒼崕拆縈回
成曲沼清澈見肝膈潨瀉為長溪奔駛蕩蛙蟈虎移
泉眼趁行脚龍作浪花供撫掌(出東坡)古郡帶荒山寒泉
出西郭嘈嘈幽響遠衮衮清光活(出蘇明允)百尺青梧桐下
有寒泉井分明古鏡中照見梧桐影朝汲水花清暮汲
水花冷願持沆瀣杯遠寄蓬山頂(出鄭毅夫)
錦繡萬花谷後集卷五
