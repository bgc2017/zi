錦繡萬花谷前集卷三十二
筆
豐狐毫枯木管番禺諸郡多以青羊毛為筆或用山雉
豐狐之毫鼠鬚麝毛狸毛董仲舒嘗答牛亨之問曰蒙
恬以枯木為管鹿毛為柱羊毛為被以成筆(樹萱錄)
狸毛象管歐陽通詢之子晚自矜重以狸毛為筆覆以
兔毫管用象犀非是未嘗書(本𫝊)
綠沉漆竹管王羲之筆經曰有人以綠沉漆竹管及鏤
管見遺斯亦可玩詎必金玉哉(初學記)
青鏤管紀少瑜嘗夢陸倕以一束青鏤管筆授之曰卿
自擇其善者其文因此大進(青箱雜記)
如椽晉王珣夢人以大筆如椽與之既覺語人曰當有
大手筆事俄而帝崩哀册文皆珣所為(晉書)
四管為牀南朝呼筆管為牀梁簡文帝答徐摛書特設
書幌下置筆牀四管為一牀(樹萱錄)
管子文有書生謁李林甫云管子文後化為管(開元遺事)
毛元銳文嵩管城侯𫝊宣城毛元銳字文鋒封為管城
侯有傳
毛穎管城子中書君蒙恬獵中山圍毛氏獻俘章臺秦
始皇賜之湯沐而封諸管城號管城子與上益狎上呼
為中書君因免冠鬢秃上曰中書君老而秃(退之毛穎傳)
尖頭奴元魏時有臣古弼頭尖魏太武帝名之曰筆頭
又曰尖頭奴時人呼為筆公(北史)
毫錐應制白樂天與元徽之應制各有纖鋒細毫之筆
㩦以就試相顧而笑目為毫錐故贈元詩策目穿如札
毫鋒利似錐(本集)
栗尾濡筆蔡君謨為永叔寫集古目錄序歐以鼠鬚栗
尾筆銅綠筆格等為潤筆君謨笑以為太清而不俗(出歸)
(田錄)
三品梁元帝為湘東王嘗記錄忠臣義士文章之美者
筆有三品忠孝全者用金管書之德行精粹者用銀管
書之文章贍麗者用斑竹管書之
五兄弟本朝錢次權以墨四丸筆五枝賜楊時可楊戲
曰安得硯乎次權曰不難須一詩楊乃作一絶句云尖
頭奴有五兄弟十八公生四客卿過我書齋無一事似
應終日侍陶泓(百家詩)
退筆冡僧智永學書有舊筆頭數石瘞之號退筆冢(文房)
(四寳)
銘心寫言𫝊云筆銘曰韡韡彤彤冉冉輕翰正色玄墨
銘心寫言(初學記)
鼠鬚筆蘇過叔黨賦鼠鬚筆云太倉失陳紅狡宂得餘
腐既興丞相嘆又發廷尉怒磔肉餧餓猫粉髯雜霜兔
插架刀矟健落紙龍蛇騖穿一何卑微託此得佳譽(苕溪)
(詩話)
詩青鏤墨淋漓珊瑚架最宜静援花影轉孤卓漏聲遲
題柱吾無取如椽彼一時(林和靖)粘粉為題棲鳳竹帶香
因洗落花泉(僧貫休)尚書應用裁天詔内史新將寫道經
(柳子厚)
墨
絳人陳玄毛穎舉絳人陳玄弘農陶泓會稽楮先生友
善出處必偕上召穎三人者不待詔輒俱往上未嘗怪
焉(退之毛穎𫝊)
松滋侯燕人易玄光字處晦封松滋侯盖墨也
客卿子墨客卿妙一世懷玉山中五丈夫峨嵋老仙與
推轂谷量牛馬斗量珠(洪駒父墨工詩)尖頭奴有五兄弟十八
公生四客卿(見筆門)
九子墨陸士龍與兄書云有九子墨祝㛰者多子之義
也祝曰九子之墨蔵於松煙本性長生子孫無邊(文房四寳)
瑜糜漢尚書令僕丞郎月給瑜麋墨大小二枚(出坡詩注西京)
(雜記)
三螺陸雲與兄書曰一日上三臺曹公蔵石墨數十斤
令送三螺(文房四寳)
蛾綠螺煬帝宫女争畫長蛾司宫吏日給螺子黛五斛
號蛾綠子李賀詩蛾綠攢曉門(大業拾遺記)隋鳳舸殿御女
吴峰仙善畫長蛾宫中争為長蛾宫吏日供螺子黛五
斛號蛾綠螺(南部煙花錄)
烏玉玦坡詩我貧如飢鼠長夜空齩齧瓦池研竈煤葦
管書柿葉近者唐夫子遠致烏玉玦
磨人石昌言蓄李廷珪墨不許人磨或戲之曰子不磨
墨墨將磨子今昌言墓木拱矣墨固無恙可為好事者
之戒(坡集)
削木蔡君謨言李廷珪墨能削木墜溝中經月不壊(百家)
(詩注)
魚胞犀角魚胞熟萬杵犀角盤雙龍墨成不敢用進入
蓬萊宫(坡詩)
李廷珪雙脊龍蔡君謨云李超易水人唐末與子廷珪
亡至歙州其地多松因留居以墨名家本姓奚江南賜
姓李其墨有劔脊圓餅面多為龍紋嘉祐中仁宗宴近
臣於羣玉殿嘗以其墨賜之曰新安香墨其後翰林承
旨賜者皆雙脊龍樣尤為佳品(澠水燕談)
漆相國寺門太祖下南唐得李廷珪父子墨同俘獲付
主藏籍收不為貴也後有司更造相國寺門詔用墨漆
取墨於主藏車載以給皆廷珪父子墨至宣和間黃金
可得李墨不可得也
隔錦嚢知墨山谷几間取小錦囊中有墨半丸以示潘
谷谷隔嚢手之即置几上曰天下之寳也出之乃李廷
珪墨又别取小錦嚢有墨一凡谷手之如前則嘆曰今
老矣不能為之出之乃谷少所作墨其藝之精如此(並邵)
(氏後錄)
詩此墨足支三十年但恐風霜侵髮齒非人磨墨墨磨
人瓶應未罄罍先恥逝將振衣歸故國數畆芳園自鉏
理作書寄君君莫笑但覓來禽與青李一螺點漆便有
餘萬竈松煙何處使君不見永寧第中擣龍麋列屋閒
居清且美倒暈連眉秀嶺浮雙鴉畫鬢香雲委時聞五
斛賜蛾綠不惜千金求獺髓聞君此詩當大笑寒窗冷
硯冰生水潘郎暁踏河陽春明珠四壁驚市人那知望
拜馬蹄下胷中一斛泥與塵何以墨潘穿破褐琅琅翠
餅㪣玄笏布衫漆黑手如龜未害冰壺貯秋月世人重
耳輕目前區區張李争嗤妍一朝入海尋李白空着人
間畫墨仙徂徠無老松易水無良工珍才取樂浪妙手
惟潘翁魚胞熟萬杵犀角盤雙龍墨成不敢用進入蓬
萊宫蓬萊春晝永玉殿明房櫳金牋灑飛帛瑞霧縈長
虹遙憐醉常侍一笑開天容谿石琢馬肝剡藤開玉板
噓噓雲靄出奕奕龍蛇綰此中有何好秀色紛滿眼故
人歸天禄古漆窺蠧簡隃麋給上方老手擅編剗分餘
幸見及流落一歎赧書窗拾輕煤佛帳拂餘馥辛勤破
午夜收此一寸玉癡人畏老死腐朽同此木欲將東山
松湼入南山竹墨堅人苦脆未用嘆不足且留注蟲魚
莫草三千牘我貧如飢鼠長夜空齩齧瓦池研竈煤葦
管書柿葉近者唐夫子遠致烏玉玦先生又繼之圭璧
爛箱篋晴窗洗硯坐蛇蚓稍蟠結便有好事人敲門求醉
帖(並東坡詩)
紙
烏絲欄宋亳間紙有織成界道謂之烏絲欄又異聞集
霍小玉𫝊取朱絲縫嚢中出越姬烏絲欄素段三尺以
授李生生多才思援筆成章(李肇國史補)
蔡侯紙古今契多編以竹簡其用縑帛者謂之紙縑貴
而簡重並不便於人蔡倫字敬仲為尚方令乃造意用
樹膚麻頭敝布魚網以為紙奏上安帝善其能自是莫
不用焉故稱蔡侯紙(本𫝊)
左伯左伯能為紙時蔡倫亦為之伯尤為精妙鄴都宫
觀成詔韋誕仲將題署奏曰若用張芝筆左伯紙及臣
墨兼此三具又得臣手然後可以成徑丈之勢(書斷)
好畤侯謂紙為華隂楮知白字守玄亦曰好畤侯文館
書史
楮先生韓毛穎𫝊穎與會稽楮先生友善謂紙也
雲藍予在九江造雲藍紙輒送五十板詩云三十六鱗
先使時數番猶得寄相思(段成式與温庭筠詩序)
麥光麥光鋪几净無瑕(注麥光紙名也坡詩)
硬黃秘閣所藏二三書多唐人所臨紙皆硬黃坡詩云
硬黃小字臨黃庭
鴉青山谷為范子默求染鴉青紙詩云學似貧家老破
除古今迷忘失三餘極知鵠白非新得漫染鴉青襲舊
書又云深如女髮蘭膏罷明似山光夜月餘為染溪藤
三百箇待渠湔拂一牀書(山谷)
吊剡溪藤唐舒元輿作吊剡溪藤文剡溪藤可作紙言
今之錯為文者皆天閼剡藤者也
布頭牋取布頭機餘經不受緯者治之作紙名布頭牋
此紙名冠天下(志林)
九萬牋王右軍為會稽謝公就求牋紙庫中有九萬板
悉與之(語林)
陟釐本草注云水中苔取以為紙名苔紙青黃色王子
年拾遺記云張華撰博物志晉武嫌繁命削之賜側理
紙萬張子年云陟釐紙也此紙以水苔為之漢人語訛
謂之側理也
衍波紙蕭貫夢至宫庭有婦人授貫紙曰此所謂衍波
牋煩賦宫中暁寒歌(直方詩話)
赫蹏書成帝以篋裏藥餌又赫蹏書與獄中婦人曹宫
飲赫蹏薄小紙也曹宫宫婢有皇子(趙飛燕𫝊)
生紙熟紙唐人有生紙熟紙熟紙妍妙輝光生紙非有
喪不用退之與陳素書云送孟郊序用生紙寫言急於
自觧不暇擇耳(邵氏語錄)
詩陽山老藤截玉昉烏孫翠竹避寒光羅侯包贈室生
白明於機上之流黃愧無征西蠆尾手為寫黃門急就
章(山谷)
硯
即墨侯石虚中文嵩石虚中𫝊字居默器度方圓中心
坦然拜即墨侯與宣城毛元銳燕人易元光華隂楮知
白同出處(文房四寳)
陶泓韓愈毛穎𫝊穎與弘農陶泓友善洪駒父又為泓
作𫝊
端溪端溪硯水中石色青山半石色紫山頂石尤潤如
猪肝色者佳(蘇易簡硯譜)
端溪三種魏泰曰端溪有三種曰巖山曰西坑曰後磨
石色深紫襯手而潤叩之清遠有清綠圓小鸜鵒眼乃
巖石也其次色亦赤呵之乃潤鸜鵒色紫綅慢而大此
乃西坑石也其下青紫色向明側視有碎星光點如沙
中雲母乾而小潤謂之後磨石西坑硯三當巖石之一
後磨三當西坑之一其品可知(東軒筆錄)
龍尾石硯坡云余作鳳咮硯銘云蘇子一見名鳳咮坐
今龍尾羞牛後已而求硯於歙歙人云子自有鳳咮何
以此為盖不能平也方彦德有龍尾大硯甚竒謂余能
作詩少觧前語當奉餉坡乃作詩略云君看龍尾豈石
材玉德金聲寓於石(坡集)
馬肝石漢武時郅支進馬肝石以和丹砂食之則彌年
不飢以拭白髮盡黑此石亦可作硯有光起(坡詩注)
鴝鵒眼死活黃黑相間黳睛在内晶瑩可愛謂之活眼
四傍浸漬不甚睛明謂之淚眼形體略具内外皆白殊
無光彩謂之死眼活勝淚淚勝死死勝無(東坡筆錄)
鳳咮硯坡鳳咮硯銘云帝見武夷作茶圖山為孤鳳翔
且嗅殘璋斷璧澤而黝治為書硯美無有胡仔曰武夷
山未嘗有茶茶乃出北苑北苑名鳳凰山石亦頑燥非
硯林詢之土人未嘗以為硯方悟坡為人所誑若劔浦
黯淡灘有一種石黑眉黃眼人以為硯鳳咮必亦此灘
石也然去武夷遠矣(苕溪詩話)
紅絲石青州有紅絲石紅黃相參理黃者其絲紅理紅
者其絲黃皆可為硯
綠石硯山谷以洮州線石硯贈張文?云贈君洮州綠
石含風漪能淬筆鋒利如錐讀書元祐開皇極第入思
齊訪落詩(山谷集)
月石硯江上有石形色類月以為硯蘇子美詩我疑此
山石久為月照着老蚌吸月月降胎水犀望星星入角
彤霞爍石變丹砂白虹貫巖生美璞(子美集)
涵星石硯坡以月石硯贈范子功以涵星贈范純父云
次于房歷三星斗牛不神箕獨靈簸搖桑榆負西靡影
落蘇子硯與屏
黯淡灘石坡作鳳咮石硯銘云出北苑鳳城山余至建
州求之無有盖南劒黯淡灘石也此石有二種其一出
鹵水去黯淡四十里細潤而不甚發墨黯淡灘石宜墨
而膚理不逮唯兼二者其過龍尾也(葉少蘊云)
歙硯銘坡云余家有歙硯㡳有欵識云吴順義元年處
士汪少微銘松操凝煙楮英鋪雪毫穎如飛人間四絶
(苕溪詩話)
結隣唐李衛公硯名結隣言與結為隣也(開元錄)
易以銅劒張幾仲有龍尾紫石硯坡以銅劒易之云我
家銅劒如赤蛇君家石硯蒼碧橢而䨟君持我劒向何
許大明宫裏玉佩鳴衝牙我得君硯亦安用雪堂窗下
爾雅箋蟲蝦二物與人初不異飄落高下隨風花(坡集)
龍尾李後主澄心堂紙李廷珪墨龍尾石硯毛元銳筆
為四絶(硯譜)
書九萬字郭君大硯如南溟化我霜毫作鵬翼安得剡
藤三千尺書九萬字不渴墨(山谷)
雷電光巨璞禹鑿餘異狀君獨見其滑乃波濤其光或
雷電(杜子美)
金線紋端溪石有白赤黃點者謂之鴝鵒眼昧理黃者
謂之金線紋其山號斧柯昔人採石者先以中牢祭之
不爾則雷電失石所在(文房四寳)
德人俊人端石如德人每過於厚或廉於才不能底滯
歙石如俊人輒傾倒失之輕而遇事風生元不一一厭
足人意又滌端硯屢易水其漬卒不盡除歙硯一濯即
瑩澈無留墨亦一快耳(邵公後錄)
詩帝規武夷作茶囿山為孤鳳翔且嗅下集芝田啄瓊
玖玉乳金砂散虛竇殘璋斷璧澤而黝治為書硯美無
有至珍驚世初莫售黑眉黃眼争妍陋蘇子一見鳴鳳
咮坐令龍尾羞牛後(坡鳳咮硯詩)君不見成都畫手開十眉
横雲却月争新竒遊人指點小嚬處中有漁陽胡馬嘶
又不見王孫青𤨏横雙碧腸斷浮空遠山色書生性命
何足論坐費千金買消渴邇來喪亂愁天公謫向君家
書硯中小窗虚幌相嫵媚令君暁夢生春紅(坡眉子石硯歌)黃
琮白琥天不惜顧恐貪夫死懷璧君看龍尾豈石材玉
德金聲寓於石與天作石來幾時與人作硯初不辭詩
成鮑謝石何與筆落鍾王硯不知錦裀玉匣俱塵垢擣
練支牀亦何有况瞋蘇子鳳咮銘戲語相嘲作牛後碧
天照水風吹雲明窗淨几清無塵我生天地一閒物蘇
子亦是支離人麤言細語都不擇春蛇秋蚓隨意畫願
從蘇子老東坡仁者不用生分别(坡龍尾硯歌)紫潭出玄雲
翳我潭中星獨有潭上月倒掛紫翠屏我老不看書默
坐飬此昏花晴時時一開眼見此雲月眼自明久知世
界一泡影大小真偽何足評笑此三子歐蘇梅無事自
作雪羽争故將屏硯送兩范要使珠璧棲窗櫺牀頭復
一月下有風林横急送小范家護此涵星泓願從少陵
𫝊一句山木盡帶洪濤傾(坡月石硯屏)琢雕山骨秀磨礲發
光炯體潤雲氣生寒泉冽幽井平生心腹交陳玄與毛
穎德重不傾側中虛且明静置之案几上吾方日三省
(謝元逸)
香
崑崙耳鷓鴣斑倦遊錄高竇等州産生結香山民見香
木曲幹以刀斫損經年香溜復鋸取之刮去白木其香
結為斑點名鷓鴣斑又四時纂要修甲香方曰取大甲
香如崑崙耳者酒煮蜜熬入諸香中用故山谷詩螺甲
割崑崙耳香材屑屑(黃詩注)
一木五香婆利國有婆律樹高八九丈瘦者出龍腦肥
者出婆律香又云一木五香根旃檀節沉香花雞舌膠
薰陸(酉陽雜爼)
都梁古詩云博山爐中百和香鬱金蘇合及都梁又云
氍覦五水香迷迭及都梁按廣志都梁出交廣形如霍
香迷迭出西域魏文有迷迭賦(王直方詩話)都梁縣有山山
有水清淺其中生蘭因名都梁坡詩注云都梁山在泗
州南山是也(本草荆州記)
麝食柏而香麝形似獐嘗食柏葉嵇康云麝食柏故香
也(本草注)
生結熟結香木嶺南徼海諸州及瓊崖山多有之有香
者百無一二其樹出香三等曰沉曰箋曰黃熟沉箋皆
有二品曰熟結曰生結熟結者樹自爛而得生結者伐
汁得之又久爛脫而剔取之黃熟有三品曰夾箋其破
者為散沉香之良者瓊崖生取者為角沉宜薰衣黃沉
木枯朽乃得者為黃沉宜入藥(談苑)
沉香雞骨馬蹄沉香青桂香馬蹄香雞骨香煎香同是
一本其木類椿櫸多節取之先斷其木根積年皮幹俱
朽心與節不壊者乃香也細枝緊實為青桂香黑而沉
水為沉香半沉浮為雞骨香最麄為牋香(牋或為煎)又云沉
者為沉浮者為檀似雞骨為雞骨香似馬蹄為馬蹄香
似牛頭為牛頭香最粗者為牋香又有熟結生結丁謂
在海南作天香𫝊云四香凡四十二狀皆出於一木竇
化雷高中國出香之地北海南優劣不侔矣既所禀不
同又售者多而取之速是以黃熟不待其稍成牋沉不
待其香足盖趨於戕賊之地也非同瓊莒非時不妄剪
伐(類證本草)
薰陸乳香薰陸出天竺單于二國南方草木狀如薰陸
出大秦國其木生於海邊沙上盛夏木膠流出沙上夷
人取賣之乳香亦其類也廣志波斯國松木脂有紫赤
如櫻桃者名乳香薰陸之類也今人無復别薰陸通謂
乳香為薰陸耳又云膠出日久相重疊者不成乳頭雜
以土石其成乳頭者是新出薰陸總名也乳香是薰陸
中乳頭也今松楓脂亦皆如是又云生南海是波斯國
松脂紫赤如櫻桃為上
龍腦香出婆律斯國木形似杉木木中脂似白松脂作
木膏乃根下液亦謂之婆律膏(酉陽雜爼)木有肥瘦瘦者出
龍腦香在水心肥者出婆律膏其膏在木端流出
降真香出黔南拌和諸香燒煙直上天召得鶴盤旋於
上又云生大秦國又云出南海山中主天行時氣宅舍
怪異並燒悉驗之又神仙𫝊燒之引鶴降醮星辰燒之
此香為第一(並類證本草)
聞思香山谷論香有謂聞思香取楞嚴經觀音所言從
聞思修入三摩地因以名香
范曄和香方范曄有思致撰和香方曰麝木多忌過分
必害沉實易和盈斤先傷霍零虚燥詹唐枯濕蘇合安
息之属珍於外國無取於中國又棗膏昏鈍甲牋淺俗
所言悉以比士麝比庾仲文霍零比何尚之棗膏比羊
玄保甲牋比徐演之沉實和易以自比也
螺甲本草曰螺生雲南者大如掌青黃色取黶燒灰合
香者多用之謂能發香也(山谷詩注)
博山爐漢故事諸王出閣則賜博山爐吕大臨考古圖
云爐象海中溥山下盤貯湯使潤氣蒸香象海之四環
鵲尾爐費崇光好佛常以鵲尾爐置膝前(初學記)
錦繡萬花谷前集卷三十二
