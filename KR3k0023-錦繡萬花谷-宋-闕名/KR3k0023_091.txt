錦繡萬花谷續集卷十一
成都府路
成都(成都新繁)(華陽温江)(郫縣雙流)(新柳廣都)(靈泉)
蠺市藥市成都市蠺叢國其民重蠺事一歲之中二月
望日鬻花木蠺器於其地者號七寳市月鬻香藥於官
街號藥市鬻器用者號七寳市
靈關玉疊蜀都賦豁靈關以為門包玉壘以為宇帶二
江之雙流抗峩眉之重阻
桐花鳳桐花中有小鳥紅翠碧相間生於花間人畫桐
花鳳扇者此也
石犀壓水怪去城之二十五里有犀浦太守李冰作五
石犀沉江中以壓水怪
題詠浣花溪水水西頭主人為卜林塘幽已知出郭少
塵事更有澄江銷客愁(出杜甫卜居浣花溪在城西五里亦名百花潭蜀之勝地)拾
遺流落錦官城故人作尹眼為青碧鷄坊西結茅屋百
花潭水濯冠纓(出山谷浣花溪圖)萬里橋南宅百花潭北莊層
軒皆面水老樹飽經霜雪嶺界天白錦城曛日黃惜哉
形勢地回首一茫茫(出杜甫萬里橋詠在成都之東諸葛亮送費禕䀻吳至此曰萬里之)
(路始於此矣)君不見昔日蜀天子化為杜鵑似老烏寄巢生
子不自啄羣烏至今為哺雛(出杜甫詠望帝祠在州西五里)天下英雄
氣千秋尚凛然勢分三足鼎業復五銖錢得相能開國
生兒不象賢凄凉蜀故妓来舞魏宫前(出劉夢得詠先主廟在府南八)
(里)丞相祠堂何處尋錦官城外栢森森映階碧草自春
色隔葉黃鸝空好音三顧頻繁天下計兩朝開濟老臣
心出師未捷身先死長使英雄淚滿襟(出杜甫題武侯廟)文章
文章世所知相如閎麗冠當時游人不賞凌雲賦只說
琴臺是故基(出田況詠琴臺)雪下文君酤酒市雲藏李白讀書
山江樓酒恨黃梅後村落人歌紫芋間(出鄭谷)易覺錦城
銷白日難歌蜀道上青天雲敷牧野耕桑雨柳拂旗亭
市井煙(出薛田)西蜀稱天府由来擅沃饒雲浮玉壘夕日
映錦城朝南尋九折路東上七星橋(出盧思道)蒙頂茶畦千
點露浣花牋紙一溪春揚雄宅上惟喬木杜甫臺荒絶
舊隣文翁室暗封苔蘚諸葛祠荒享豆籩(並出鄭谷)九天
開出一成都萬戶千門入畫圖錦水東流繞錦城星
橋北挂象天星(並出李白)遠煙鹽井上斜景雪峯西窗含
西嶺千秋雪門泊東吳萬里船經心石鏡月到面雪
山風東郭蒼江合西山白雪高劒閣星橋北松州
雪嶺東(並出杜甫)似知金馬客時夢碧雞坊(出東坡)萬里橋西
萬里亭錦江春漲與堤平(出吕大防)朝暮岷山秀東西錦水
流(出吳中復遊琴臺故地)
崇慶府(晉原)(新津)(江原)(永康)
繩橋永康縣西之八里上有院前有繩橋乃古王仙柯
燒丹之處
真仙聖池永康縣西四十里世𫝊昔有女子於此上昇
有真仙洞聖水池有燒藥爐
三千官柳蜀人謂唐女有云三千官柳四十琵琶(劍南)
題詠餞子西南望煙綿劍道微橋寒金雁並林曙碧雞
飛(出宋之問送人赴蜀)望極春城上開筵近鳥巢白花簷外朵青
柳檻前梢池水觀為政厨煙覺遠庖西川供客眼惟有
此江郊(出杜甫北橋題詠)伐竹為橋結構同褰裳不涉往来通
天寒白鶴歸華表日落青龍見水中(出杜工部陪李同皂江上觀造竹橋)
訟庭多雨綠苔荒勝事閒隨日月長水足野田芸鼓急
風回山焙茗旗香雪峯見處朝初霽秋暑消時夜未央
(出國表民)市柳風煙慘汀蘋歲月催(出蜀詩)風威帶雪連秦樹
山勢將寒入蜀門(出張覺民)
簡州(湯安)(半泉)
四出大魁王歸偽蜀時狀元皇朝許將張孝祥及許奕
皆此邦之人凡四出大魁(出圖書)
題詠賴簡池臺兩蜀誇東溪别是一仙家令人却憶康
王谷坐看珠簾濺雨花(出姚孳詠東溪碧波亭)從来只說情難盡
何事教名情盡橋自此改名為折柳任教離恨一條條
(出唐陶雍刺史改情盡橋為折柳在朝天門外)城下江流金雁水亭中人弄玉
絃琴(出榮煙)參差草樹連巴國依約雲煙遠楚臺(出李詢)郡
城好處西州無兩江回合東南隅(出程端)簡州何處景最
佳東溪清溪人盡誇
嘉定府(龍遊)(夹江)(犍為)(峩眉)(洪雅)
修油卜故事金燈山趾有淵每歲人日郡守於此修油
卜故事謂以油灑水面觀其紋驗一歲之豐歉
題詠峨眉山西雪千里北望成都如井底春風日日吹
不消五月行人凍如蟻(出東坡詠大峨山在峨眉縣南五里)峨眉山月半
輪秋影入平羌江水流夜發清溪向三峡思君不見下
渝州(出李白峨眉山月歌)清竒絶妙東坡老方響名高太史公水
遶烏尤談笑外江連洪雅畫圖中(出黃然詠涪翁亭在方景樓前)
眉州(眉山)(彭山)(丹稜)(青神)
老媪磨杵昔李白讀書於象宜山中未成棄去過小溪
逢老媪方磨鐡杵問之曰欲作針太白感其意還卒業
嫗自言姓武今溪傍有武氏巖
繋龍舊經後漢漢安元年仙人瞿君武入峨眉山得道
乘龍還家每往来繫龍于潭故名其潭為繫龍潭
題詠卜田向何許石佛山下路下有爾家川千畦種秔
稌山泉宅龍蜃平地流膏乳(出東坡詠石佛山在眉山之南)古寺無人
僧作佛碧潭有水魚化龍當年諾矩小遊戲一石擊破
成三峯(出馮可當題三峯在青神縣)玻瓈江上柳如絲行樂家家要
及時只怪今朝空巷出使君人日宴蟇頤(出陸游詠蜀江在城外一)
(名玻瓈江)一章何罪死何名千載惟君與屈平從此蜀江煙
雨夜杜鵑應作兩般聲(出裴徹題孟拾遺在蟇頤山)歲月不知老家
有雛鳳凰百鳥戢羽翼不敢呈文章(出梅堯臣題蘇老泉墓在蟇頤山東)
(三十里)劒門倚清漢君昔未曾過日暮行人少山深異鳥
多狖啼和峡雨棧盡到江波一路白雲裏飛泉灑薜蘿
(出賈島送眉州穆少府)膠西高處望西川應有孤雲落照邊瓦屋
寒堆春後雪峨眉翠掃雨餘天(出東坡寄黎眉州)江山秀氣聚
西眉人有儒宗學有規(出李熙績)想見青衣江上路白魚紫
笋不論錢吾家蜀江上江水綠如藍(並出東坡)蜀道盤紆
去不迷故園猶在武陽西巢鳳閣邊勞遠夢繋龍橋
下認前題(並出龐籍送石昌言)峨眉向我笑錦水為君容(出東坡)綠
荷紅芰香四合誤入芙蓉城裏来(出石湖)
隆州(仁夀)(井研)(貴平籍)
飛泉湧出隋仁夀元年獠亂百姓城於山頂避亂其上
無水百姓致禱飛泉湧出由是建廟於山頂立二碑以
記其靈
剛鐡井研縣之東北六十里其山出鐡諸葛亮取以為
兵器其鐡剛利堪充貢焉
題詠陵陽郡事全稀少嬾守長贏半日間晚後須来上
高閣就中無厭是雲山
可笑山州為刺史寂寥都不似州城若無書籍兼圖畫
便不教人白髮生(並出文與可)
彭州(九隴)(崇寧)(濛陽)
題詠彭門劒閣外虢略鼎湖旁荆玉釵頭冷巴牋染翰
光豈異神仙宅俱兼山水鄉竹齋燒藥竈花嶼讀書床
(出杜甫寄彭州高使君)天彭信方隅城勢誠斗絶(出唐蘇頲)盛夏五月
西南行彭山劒門蜀山裏(出高適)
漢州(雒縣)(什邡)(綿竹)(德陽)
樓臺金碧庚除山二十四化之一山有石室三國初有
霽雲子者入洞中見樓臺金碧門者呵止之曰子凡骨
可亟去不然及禍霽雲子回後再入石洞遂迷故道在
綿竹縣
題詠酒壓郫筒憶舊酤花𫝊丘老出新圖此行真勝成
都尹直為房公百頃湖(出潁濱詠房公湖)西園勝槩名天下唐
相經營用意工島嶼回環壓湖面樓臺重複倚雲空濯
纓泉潔存遺跡促軫亭空想舊風公暇未應無客會春
遊更喜與民同(出程珦詠濯纓亭在什邡縣之水陸院)高流纏峻隅城下
緬丘墟決渠信浩蕩潭島成江湖結宇依回渚水中還
可居三伏氣不蒸西南暑自徂(出房琯遊西湖)金雁橋南二頃
湖房公遺跡未湮蕪人遊杜牧晩晴賦境對王維别墅
圖廣漢有姜子孝弟行里閭赤眉雖狼虎弛兵過其
墟至今空清泉無復雙鯉魚(出東坡題姜詩祠)北来初入漢州
城郭邑樓臺觸目驚松桂影中旌旆色芰荷風裏管弦
聲(出唐韋莊)西湖多勝景飛蓋喜相陪暑氣迎秋盡江聲向
夕来(出程琳詠西湖)一頃煙波四面平宛然唐相舊經營秋高
林木形容古落日樓臺彩繪明(出文與可)
綿州(巴西)(章明)(魏城)(羅江)(鹽泉)
桃花犬淳化中州貢羅紅犬常循於御塌前太宗不豫
犬不食及上仙犬號呼涕泗以至疲瘠見者隕涕參政
李至作桃花犬歌以寄史館赤麟白鳳且勿喜願君出
此懲浮俗
桃高五丈郡志云天柱崖下有一桃樹高五丈餘張道
陵與王長趙昇試法于此桃迨今不杇有碑記之在彰
明縣北
題詠綿州州府何磊落顯慶年中越王作孤城西北起
高樓碧瓦朱甍照城郭樓下長江百丈清山頭落日半
輪明君王舊迹今人賞轉見千秋萬古情(出杜甫)人間八
月秋霜嚴芙蓉溪上春酣酣二南變盡魯叟筆七國戰
處鄒軻談(出唐子西詠芙蓉溪在郡北官道傍)越王能牧劒南州因向城
隅建此樓横玉遠開千嶠雪暗雷下聽一江流(出李偓詠越王)
(樓)勁兵重作付胡奴敺雀敺魚計自疎地入萬安知幾
許却憐此邑始回車(出張演詠萬安驛唐明皇幸蜀至此而嘆曰一安尚不可況萬安乎)
跨險盤危壓古州至今𫝊號越王樓山分冷翠侵簷滴
水擘寒聲遶檻流(出王珪)涪江風月為誰清莫向涪翁問
姓名萬古涪江流不盡漁磯月似舊時明(出鮮于侁)富樂之
名誰所留建安年中劉豫州擁兵入蜀萬貔貅孱璋送
國来迎頭炙如巴山酒如涪富樂之名此其由(唐庚詠富樂山)
雅州(嚴道)(榮經)(名山)(盧山)(百丈)
周公山舊𫝊諸葛亮於此夢見周公因立廟為文憲王
廟號周公山
雙鳳堂昔至和中老泉攜二子謁太守雷簡夫雷以書
薦于張文定公及韓魏公歐陽文忠公其後樊汝霖作
堂以表其事名曰雙鳳
題詠巖巒最高頂雲氣時蔚薈彷彿羣仙宅宫闕耀珠
貝(出巽岩詠蔡山即禹貢蔡蒙底平也)我聞蒙山之巔多秀嶺煙巖抱合
五峯頂岷峨氣象壓西垂惡草不生生荈茗(出吳中復謝惠蒙頂)
(茶)江聲捲出風雷響山色攜將圖畫来(出李艾詠景勝)
茂州(汶山)(汶水)
盛夏凝凍汶山郡盛夏凝凍不釋故夷冬則避寒入蜀
庸賃自食夏則反茂避暑習以為常蜀人謂之筰氏(出華)
(陽志)
風穴汶山縣之南八十里遠通西域凡經過惟此一路
關北當風穴其一二里間晝夜起風飛沙揚石其地名
桃關
題詠辛苦三城戍長防萬里秋煙塵騰火井雨雪閉松
州(出杜甫詠西山)昨夜秋風入漢關朔雲邊雪滿西山更催飛
將追驕騎莫遣沙場匹馬還(出杜甫軍城早秋其地虜界)夷界荒山
頂蠻州積粟邊(出杜甫西山)
永康(導江)(青城)
老澤昔?夫張不羣入山採藥浃旬不返見一叟致敬
而問之曰吾族本丞相范賢之裔范公知李雄之祚不
永挈吾輩居此為終焉之計圖經云即老澤亦名老人
材
高樹蔽天自青城之長平山捫蘿而上由鳥道三十里
許有平阜數十畆高樹蔽天春深先花後葉狀如芙蕖
香類牡丹譙定夫授李浩太素二先生隠其中
題詠自為青城客不唾青城地為愛丈人山丹梯近幽
意(出杜甫詠青城山在本縣北三十二里亦為第五大洞寳仙九室之天)夕陽塵外漲郊
墟六六峯頭夢覺餘竹色喚人来下馬亂蟬深處有圖
書(出范成大詠致爽軒)黃塵赤日汗沾裾竹裏煎茶喜有餘堪笑
放翁窮意巧就君池館讀君書(出陸游詠致爽軒)團團竹色遶
郊居勾引清風百畆餘憶昔敲門蘇内翰而今下馬范
中書(出子焞詠致爽軒)最勝西峯下林梢四望亭江山觀掌握
梁益布丹青(出吕汲公詠飛赴寺在青城飛赴山下)割盡齊封奉魯元更
開沁水占名園何如帝子空山外落日騎驢芳草原(出沈)
(少原題玉真像在儲福宫有天峯閣)三十六峯如不到青城還似不曾遊
(出趙雄)天風夜半剪水花三十六峯如玉立(出晁公遡)但覺星
辰垂地上不知風雨滿人間(出范成大詠上青宫在亭臺山)竹覆青城
合江從灌口来(出杜甫詠青城)
威州(保寧)(通化)
懸珠為飾郡國志婦人多戴金花穿懸珠為飾
無憂城圖經云其城乃李德裕築吐蕃號曰無憂城
題詠窗含西嶺千秋雪門泊東吳萬頃船(出杜甫)
邛州(臨邛)(依政)(安仁)(大邑)(火井)(蒲江)
虎擘泉大邑之鳳凰山文與可記唐契覺道人結庵于
此有虎為之擘地出泉今存
高節竹漢張騫奉使尋河源得高節竹植於邛山堪為
杖(出蜀記)
題詠霧山環合自雲川戶有青溪種玉田萬木桃花不
知處幾人曾得問秦年(出張少愈詠青霞嶂與石城山相連)平日蘭溪隠
春雲蕙帳眼定應猿鶴怪歸去執蘆鞭(出范文忠詠千雲亭)落魄
西州泥酒柸酒酣幾度上琴臺青鞋自笑無拘束又向
文君井上来(出放翁遊文君在臨卭)平生林壑性客宦久羈束得
麾邛江隈雖遠惬所欲雲水遠重城青山長在目(出榮咨道)
(詠邛江)火井江潮盤附郭浮屠天際半吾州(出勾龍庭實詠信美亭)
把酒孤亭表日留西巖獨擅鶴山秋(出放翁詠翠屏閣西嵓)
黎州(溪源)
見雲知風白崖山之右有巨穴如井不知淺深穴口四
圍津津如汗間有氣出騰空為白雲須臾風起怒號如
雷里人見雲即知風氣散則風定細則風小盛則風猛
窒其穴風雖少而民多瘴開則風如故而瘴亦衰
題詠絶塞邛崃外偏城越巂東山含初夏雪林堰夕陽
風地僻無參謁民淳少訟争睡餘兵放教衙退吏歸
耕(並出知郡余授題詠)窮冬按部極西郵鳥道盤空積雪迷報國
憂民寧憚遠萬重山裏到沉梨(出憲使李師錫按部至此)
石泉軍(石泉)(龍安)(神泉)
水面銀線神泉縣南山有潭相𫝊有白龍往来其間水
面有銀線一道以物繞之即不見波定如故
神泉縣西之平地有神泉冬温而夏沸氣如附子能愈
衆疾
錦繡萬花谷續集卷十一
