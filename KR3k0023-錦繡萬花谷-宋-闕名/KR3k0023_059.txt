錦繡萬花谷後集卷十九
經學
五經指南王元感為四門博士撰書糾繆春秋振滯禮
繩愆等凡數十篇魏知古見其書歎曰五經指南也(出本)
(𫝊)
殿中無雙肅宗詔鴻與諸儒論定五經同異於北京白
虎觀帝親稱制臨决鴻以才高論難最明諸儒稱之帝
數嗟美焉時人嘆曰殿中無雙丁孝公
石經陸乂聦敏博學於五經最精熟館中謂之石經人
爲之語曰五經無對有陸乂
論易折角朱雲魯人也五鹿充宗為梁丘易元帝令與
諸易家論充宗乘貴辯口諸儒莫能抗有薦朱雲者召
入論難連拄五鹿君故諸儒為之語曰五鹿嶽嶽朱雲
折其角由是為博士
語詩解頥匡衡好學家貧傭作以供資用尤精力過絶
人諸儒語曰無說詩匡鼎来匡語詩解人頥衡射策甲
科調補平原文學
小章句景帝時丁寬為梁孝王將軍距吳楚號丁將軍
作易說三萬言訓故舉大義而已今小章句是也(出本𫝊)
魯詩有韋氏學申公卒以詩春秋授而瑕丘江公盡能
傳之徒衆最盛及魯許生免中徐公皆守學授韋賢治
詩事大江及許生又治禮至丞相傳子玄成由是魯詩
有韋氏學
三百五篇詩諫王式為昌邑王師王以淫亂廢昌邑羣
臣皆下獄誅惟王吉龔遂以數諫减死論式繫獄當死
治事使者責問曰師何以亡諫書式對曰臣以詩三百
五篇日夕授王至於忠臣孝子之篇未嘗不為王反復
誦之也至於危亡失道之君未嘗不流涕為王深陳之
也臣以三百五篇諫是以亡諫書使者以聞亦得减死
論
春秋意在二子嚴彭祖與顔安樂俱事睦孟孟弟子百
餘人唯彭祖安樂為明質問疑誼各持所見孟曰春秋
之意在二子矣孟死彭祖安樂各顓門教授由是公羊
春秋有嚴顔氏之學
洼君通洼丹世傳孟氏易建武初為大鴻臚作易通論
七篇世號注君丹通學義硏深易家宗之稱為大儒(出本)
(𫝊)
說經鏗鏗楊政字子行少好學從代郡范升受梁丘易
善說經書京師為之語曰說經鏗鏗楊子行
得風雅之旨初九江謝曼卿善毛詩廼為其訓衛宏從
曼卿受學因作毛詩序善得風雅之旨至今傳於世(出本)
(𫝊)
世稱大儒丁恭習公羊嚴氏春秋恭學義精明教授數
百人州郡請召不應建武中遷少府諸生自遠方至者
著錄千人當世稱為大儒
講問不食終日張玄少習春秋顔氏建武初遷陳倉縣
丞清淨無欲專心經書方其講問廼不食終日及有難
者輙為張數家之說令擇從所安諸儒皆服其多通(出本)
(𫝊)
墨守膏肓廢疾何休善歷筭與其師博士羊弼追述李
肓意以難二傳作公羊墨守左氏膏肓榖梁廢疾(出本傳)
五經無雙許慎少博學經籍馬融常推敬之時人為之
語曰五經無雙許叔重舉孝廉初慎以五經𫝊說臧否
不同於是撰為五經異義又作說文解字十四篇皆𫝊
於世
幼敏
聖童張堪年十六受業長安志美行厲諸儒號曰聖童
(出本傳)
神童楊收七歲而孤母長孫親授經十三通大義善屬
文所賦輒就吳人號神童里人多造門觀詩賦至壓敗
其藩收嘲之曰爾非羸角者奚用觸吾藩
國瑞玄宗封泰山劉晏始八歲獻頌行在帝竒其幼命
張說試之說曰國瑞也即授太子正字公卿邀請旁午
號神童名震一時引晏殿内晏坐貴妃膝上親為畫眉
緫髻宫人遺花投果
竒童李百藥七歲能屬文父友陸乂等共讀徐陵文有
刈琅琊之稻之語歎不得其事百藥進曰春秋鄅子籍
稻杜預謂在琅琊客大驚號竒童
童子郎司馬朗九歲人有道其父字者朗曰慢人親者
不敬其親者也客謝之十二試經為童子郎監試者以
其身體壯大疑朗匿年劾問朗曰朗之内外累世長大
朗雖穉弱無仰高之風損年以求早成非志為也監試
異之
千里駒劉德字路少修黃老術有智略少時數言事召
見甘泉宫武帝謂之千里駒
天上麒麟徐陵母臧氏嘗夢五色雲化為鳳集左肩上
已而誕陵年數歲家人攜以候釋寳誌寳誌摩其頂曰
天上石麒麟也
小兒學士宗禀少聦敏好讀書晝夜不息語輒引古事
鄉里呼為小兒學士
吾家明珠劉孺幼聦敏叔父瑱為仁興郡攜以之官常
置座側謂賓客曰此吾家明珠也
五行並下應奉少聦敏自為兒童及長凡所經歴莫不
暗記讀書五行並下
一座顔回謝尚八歲父鯤常攜之送客或曰此兒一座
之顔回也尚答曰座無尼父焉别顔回席賓莫不感歎
(出本傳)
孔雀夫子家禽楊脩年九歲甚聦慧孔君平詣其父父
不在乃呼兒出設果果有楊梅孔謂曰此是爾家果答
曰未聞孔雀是夫子家禽也
日記千餘言孔穎達八歲就學誦記日千餘言詔國子
祕書學士與論議穎達為冠又年最少老師宿儒恥出
其下
日食如月初黃琬少辯慧祖父瓊為魏郡太守日食京
師不見瓊以狀聞太后問所食多少瓊未知所况琬年
七歲在旁曰何不言日食之餘如月之初瓊大驚即以
其言應詔而深自竒之(出本𫝊)
天授王元之内翰五歲已能詩因太守賞白蓮倅言於
太守召而吟一絶云昨夜三更裏嫦娥墮玉簮馮夷不
敢受捧出碧波心又云佳人方素面對鏡理新粧守曰
天授也(出古今詩話)
聮句不淹思蘇州童子劉少逸年十一文辭精敏有老
成體其師潘閬攜作見長洲宰王元之吳縣宰羅思純
以所作贄二公二公名重當時疑所贄假手未之信因
試之與之聫句略不淹思思純曰無風烟焰直少逸曰
有月竹隂寒又曰日移竹影侵棋局少逸曰風逓花香
入酒樽元之曰風雨江城暮少逸曰波濤海寺秋元之
曰一回酒渴思吞海少逸曰幾度詩狂欲上天凡數十
聫皆敏二公驚異聞於朝賜進士及第(出續歸田錄)
恢諧
短犢車長麈尾晉王導妻妬𨗳有衆妾在别館妻知之
持食刀將往公遽命駕患牛遲手捉麈尾以柄助打牛
蔡謨聞之訪王謂曰朝廷欲加公九錫王自叙謙志蔡
曰不聞餘物唯聞短轅犢車長柄麈尾公大慙(出晉史)
清虛日來晉庾亮過周顗顗曰君何忻悦而忽肥庾曰
君何憂慘而瘐周曰吾無所憂直是清虛日来穢滓日
去(出晉史)
馬疲不給粟宋太祖嘗面許張融為司徒長史敕竟不
出融乘一馬甚疲太祖問曰卿馬何疲給粟多少融曰
日給一石帝曰何疲如此融曰臣許而不與明日而除
司徒長史
山池名蓬萊北齊中書侍郎裴伯茂患耳新構山池與
賓客宴集謂邢子才曰山池始就願乞一名子才曰海
中有蓬萊山仙人所居宜名蓬萊蓬萊反語裴聾也故
以戲之(出談藪)
舊太公辛郁舊名太公弱冠遭太宗於行所問何人曰
辛太公太宗曰何如舊太公郁曰舊太公八十始遇文
王臣今適年十八已遇陛下過之遠矣太宗命置史館
(出御史臺記)
配馬作驢狄仁傑謂盧獻曰足下配馬乃作驢獻曰中
劈明公成二犬傑曰狄字火旁太也獻曰犬邊有火乃
是着熱狗(出朝野僉載)
李趨兒唐姚峴有文學好滑稽僕射南仲廉察陕郡之
峴候見以宗從之舊延於中堂門外忽投刺之李過庭
南仲曰過庭之名甚新未知誰家子弟問峴知之乎曰
恐是李趨兒南仲久方悟而大笑(出因話錄)
知人
後來管蕭貞觀元年李勣為并川都督張文瓘為參軍
勣嘗歎曰張稚圭後來管蕭吾不如也待以殊禮時有
二僚亦被禮接勣將入朝一人贈以佩刀一人贈以玉
帶文瓘獨無所及因送行二十里文瓘曰均承尊奬皆
受賜而返鄙獨見遺勣曰老夫有說某遲疑故贈以刀
戒令果斷某放達故贈以帶戒令檢約吾子宏才特達
無施不可焉用贈為因極推引後文瓘果遷侍中(出廣人物)
(人物志)
捉刀人乃英雄魏武將見匈奴使自以形陋不足以雄
遠國使崔季珪代當之自捉刀立牀頭事畢令間牒問
曰魏王何如曰魏王雅望非常然牀頭捉刀人乃英雄
也王聞之馳殺北使(出殷芸小說)
苗夫人有鍳别張延賞累代台鉉選子壻莫有入意者
其妻苗氏有鍳别特選韋皋秀才曰此人貴無比以女
妻之韋郎性度高廓不拘小節張公稍侮之至不禮齒
婢僕漸見輕怠唯苖氏待之厚韋乃辭東遊後權隴右
軍事德宗幸奉天西面之功獨居其上自金吾持節西
川以代延賞延賞曰吾不識人韋公奉外姑過於布素
(出雲溪友議)
請斬安禄山開元二十二年安祿山自范陽入奏九齡
曰亂幽州者是胡也後從張守珪失利九齡請斬之玄
宗惜其勇曰豈以王夷甫識石勒也後至蜀道恨不從
九齡言(出咸定錄)
有竒表後唐莊宗年十一從晉王討王行瑜初令入覲
獻捷昭宗一見異之曰此子有竒表乃撫其背曰兒將
來之國棟勿忘忠孝於吾家(出北夢𤨏言)
盡為將相杜鴻漸世號知人見馬燧李抱真盧把陸贄
張弘靖李蕃皆云並為將相既而盡然(出嘉祐錄)
對秉鈞軸祥符末王沂公曾知制誥朝望日重王文正
公問君識吕夷簡否異日與舍人對秉鈞軸沂公曰何
以知之曰吾亦不識但以其奏請得之如不稅農噐等
事既而許公為侍從卒與沂公為並相(出龍川志)
文章
北京三傑尹元凱為右補闕時又有富嘉謨吳少微皆
知名嘉謨累轉晉陽尉少微亦尉晉陽尤相友善有魏
谷倚者為太原主簿並負文辭時稱北京三傑天下文
章尚徐庾浮俚不正獨嘉謨少微本經術雅厚雄邁人
争慕之號吳富體(出本傳)
游魚出淵陸士衡文賦曰於是沉辭拂悦若游魚銜鈎
而出重淵之深浮藻聫翩若翰鳥纓繳而墜層雲之峻
注速也
飛兔越海陳琳答東阿王牋曰清詞妙句炎絶煥景譬
猶飛兔流星越山超海龍驥所不追况駑馬可得齊足
哉
王佐才阮籍見張華鷦鷯賦以為王佐之才(出王隠晉書)
畫脂鏤冰桓寬鹽鐵論曰内無其質而外學其文若畫
脂鏤冰費日損功
玉界尺趙光逢在唐以文行知名時人謂為玉界尺(出五)
(代史)
倣離騷數十篇柳宗元為文章卓偉精緻一時流軰推
尚既竄斥地又荒癘其煙厄感鬱一寓諸文倣離騷數
十篇讀者咸悲惻(出六帖)
筆端膏潤天下嗚呼咫尺之管文敏者執而運之所好
皆合在藩聳萬夫之觀望立朝賁羣類之頰舌居内成
大政之風霆𨗳畎澮於章奏鼓洪瀾於訓誥筆端膚寸
膏潤天下文章之用極其致也(出劉禹錫集)
摶翠屏浮層瀾得董生之詞杳如摶翠屏浮層瀾視聽
所遇非風塵間物亦猶明金翠羽得於遐裔雖欲勿寶
可乎(出董異記)
文章風尚元和之後文章則學竒於韓愈學澁於樊宗
師歌行則學放於張籍詩則學淺於白居易學矯激於
孟郊大抵天寳之風尚黨大歷之風尚浮貞元之風尚
蕩元和之風尚恡(出國史補)
作者之表黃鍾大玉慶霄天籟竒采正聲鏗鏘照燭真
可謂作者之表方駕古人(出權德輿答楊湖南書)
路鼗出於土鼔獨孤及皇甫冉文集序緣情綺靡之功
至是乃備雖去雅寖遠其麗有過於古者猶路鼗出于
土鼓篆籀生於鳥跡(出文粹)
裂綺繡攀日月柳宗元答友人求文章書且自孔氏以
來兹道大闡家脩人勵刓精竭慮者幾千年矣其間耗
廢簡牘役用心神者其可數乎登文章之籙波及後代
越不過數十人耳其餘誰不欲爭裂綺繡牙攀日月高
視於萬物之中雄峙於百代之下乎率皆縱誕而不克
躑躅而不進力䠞思窮吞志而沒故曰得之為難
驢鳴狗吠梁庾信初至北方文士多輕之將枯樹賦示
之自後無敢言時温子昇作韓陵山寺碑信讀而寫其
本曰唯有韓陵一片石可共語薛道衡盧思道少解把
筆自餘驢鳴狗吠聒耳而已(出朝野僉載)
紙筆為貴謝莊作殷淑妃哀策文宋文帝卧覧讀起坐
流涕曰不謂當今復見此才都下𫝊寫紙筆為之貴
海内文宗陳子昂為感遇詩三十八章王適曰是必海
内文宗(出海錄碎事)
點鬼簿王楊盧駱有文名人議其疵曰楊好用古人名
謂之點鬼簿駱好用數對謂之筭博士(出諸集拾遺)
有相如揚雄風李尤以文章顯和帝時侍中賈逵薦尤
有相如揚雄之風召詣東觀作賦拜蘭臺令史所著詩
賦銘誄頌七歎哀典凡二十八篇(出本傳)
蔡邕輟翰王延壽有雋才少遊魯國作靈光殿賦後蔡
邕亦造此賦未成及見延壽所為甚竒之遂輟翰(出本𫝊)
文無加點黃祖大會賓客人有獻鸚鵡者祖舉巵於衡
曰願先生賦之以娛嘉賓衡攬筆而作文無加點辭采
甚麗(出禰衡𫝊)
桂苑叢珠曹憲公卿多從之遊於小學家尤邃自漢杜
林衛宏以後古文亡絶至憲復興煬帝令與諸儒譔桂
苑叢珠&KR1169;正文字又註廣雅學者推其該藏於祕書(出本)
(傳)
李詩謝賦謝偃貞觀初對策高第嘗為塵影賦又獻惟
皇誡德賦序時李百藥工詩而偃善賦時人稱李詩謝
賦
施之圖繪李益於詩尤長每一篇成樂工争以賄求取
之被聲歌供奉天子至征人早行等篇天下皆施之圖
繪(並本𫝊)
崇巖峭壁李賀文體如崇巖峭壁萬仞崛起人多效之
(出雞跖集)
天下無雙黃香家貧内無僕妾躬執苦勤盡心奉養遂
博學經典究精道術能文章京師號曰天下無雙江夏
黃童(出本傳)
詔東觀畫像高彪校書東觀數奏賦頌竒文因事諷諫
靈帝異之遷内黃令帝勅同僚臨送祖於上東門詔東
觀畫彪像以勸學者(出本𫝊)
思來罷櫛温庭筠理髮思來即罷櫛綴文(出北夢𤨏言)
伏鸞隱鵠鄧艾號伏鸞陸雲號隱鵠(出青箱雜記)
科舉
曲江題名武宗即位宰相李德裕尤惡進士初舉人既
及第綴行通名詣主司第謝諸生拜主司答拜乃叙齒
謝恩遂升階與公卿觀者皆坐酒數行乃赴期集又有
曲江會題名席至是德裕奏國家設科取士而附黨背
公自為門生自今一見有司而止其期集參謁曲江題
名皆罷(出唐選舉志)
得士多卿相賈餗歷禮部侍郎凡三典貢舉得士七十
五多名卿宰相(出本傳)
玉筍李宗閔為中書舍人典貢舉所取知名士若唐冲
薛庠袁都等世謂之玉筍(出本傳)
列棘坐廡下舒元輿舉進士見有司鈎校苛切既試尚
書雖冰炭脂炬飡具皆人自將吏唱名乃得入列棘圍
席坐廡下因上書言古貢士未有輕於此者羅棘遮截
疑其姦非所以求忠直也(出本𫝊)
圍棘閉省門和凝知貢舉是時進士多浮薄喜為諠譁
以動主司主司每放榜則圍以棘閉省門絶人出入以
為常凝徹棘開門而士皆肅然無譁所取皆一時之秀
稱為得人(出本𫝊)
一第慁子元結少不羈十七乃折節向學事元德秀天
寳十二載舉進士禮部侍郎陽浚見其文曰一第慁子
耳有司得子是頼果擢上第復舉制科(出本傳)
白袍子紛紛有客譏宋濟曰近日白袍子何太紛紛濟
曰由緋袍子紫袍子紛紛化使然也
先時頒試題建中初裴冀曰若使禮部先時頒天下曰
某年試某題取某史至期果然亦勸學之一術也(並出國史)
(補)
夢立北斗下袁郭初應舉夢立北斗下果第七人及第
英雄入吾彀中唐太宗私幸端門見新進士綴行而出
喜曰天下英雄入吾彀中矣
櫻桃宴新進士尤重櫻桃宴乾符中劉相鎮淮南其子
覃及第勅邸吏曰醵罰所費取足而已時櫻桃初出和
以糖酪人亨蠻畫一小盎不啻數升
紅牋名紙裴思謙狀元及第作紅牋名紙十數詣平康
里因留宿賦詩曰銀釭斜背觧鳴璫小語偷聲賀玉郎
從此不知蘭麝貴夜来新惹桂枝香(並出摭言)
長名榜吏部故事放長榜舊語曰長名以前選人屬侍
郎長名以後侍郎屬選人(出雲溪友議)
有教無類賦省試有教無類賦王沂公為第一有云神
龍異禀猶嗜欲之可求纖草何知尚薰蕕而相假有輕
薄子云相國寺前熊翻筋斗望春門外驢舞柘枝言雖
鄙俚事亦著題(出歸田錄)
燒燭三條唐制舉人試日既暮許燒燭三條韋永貽試
日先畢作詩云三條燭盡鐘初動九轉丹成鼎未開日
月漸低人擾擾不知誰是謫仙來(出古今詩話)
渴睡漢及第吕文穆薄遊一縣胡旦隨父宰邑客有譽
吕舉其詩云挑盡寒燈夢不成胡笑曰乃是一渴睡漢耳
吕明年中甲科寄聲胡曰渴睡漢狀元及第矣胡答曰
待我明年第二人及第輸君一籌次榜果中首選(出歐公詩)
(話)
前進士阿孩兒苖台符年十六張讀年十七同年進士
同佐鄭少師宣州幕嘗列題西明寺中或竊注曰一雙
新進士兩箇阿孩兒
白紙糊案子舉人率以白紙糊案子面鄭昌圖詩曰新
糊案子其白如銀出試入試千春萬春
九重知己劉業特賜及第韋岫賀之曰三十浮名每年
皆有九重知己曠代所無(並出摭言)
多艾氣韓熙載初知貢舉人皆以為巨題熙載是夕自
賦五首旦視諸生皆有可觀及著格言五十餘篇時軰
罕及誘掖後進號韓夫子性好謔浪有投贄荒惡者使
妓炷艾燻之俟來嗅曰子之卷軸何多艾氣也(出江南野錄)
江神也世情馮參政京慶歷中鄂州預鄉薦至大江風
濤汹湧幾至沉沒來春名魁南省廷試為第一受恩還
鄂復過大江風微浪穩舟楫安然公題詩江亭云江神
也世情為我風色好(出雲齋廣錄)
神州等第錄神州解送自天寶開元之際率以上十人
謂之等第必求名實相副者小宗伯選之或至渾化不
然十得七八苟異於是牒貢院請落由故有神州等第
錄以記得人之盛(出摭言)
陳橘皮榜給事中喬舜知舉進士及第者五人皆以舉
數升降等甲無名子謂喬之榜類陳橘皮年多者居上
收廸黜邊景德中李廸賈邊皆舉進士省試皆不與廸
以賦落韻邊以當仁不讓於師論以師為衆與注疏異
乃奏乞特收王文正公為相曰廸雖犯不考然出於不
意其過可恕邊特立異說將令後生務為穿鑿破壊科
場漸不可啓遂收廸而黜邊
狀元給騶從祥符八年蔡文忠狀元及第上視其秀偉
顧宰相曰得人矣因詔金吾給騶從𫝊呼狀元始於此
也(並出南唐近事)
稜等登故事放榜畢旅謝時宰榜首致詞有丁稜者語
吃欲言稜等登科趨而前連聲曰稜等登竟不成語而
退
科第放此風漢劉蕡楊嗣復門生也寶歷二年楊嗣復
下三十五人裴休等時蕡第十五試齊魯會於夾谷賦
晦日與同志昆明池泛舟時及第策直言中官嫉怒仇
士良謂嗣復曰奈何以國家科第放此風漢及第耶嗣
復懼曰昔與蕡及第時猶未風耳(並出玉泉子)
詩四海為家寳緒隆旁求文雅振儒風命鄉隨計來多
士較藝掄材有澤宫簮紱近臣當顯任絲綸深旨諭丹
衷旰宵汲汲子存念夙夜孜孜爾徇公名實豈惟衡鑑
内賢能皆萃網羅中佇觀翹楚登時用布政分憂協庶
功盛時選士貢闈開罄宇聞風獻藝来心似權衡求
實效勿教蓬蓽有遺材(並出真宗御製)天子昔取士先俾分媸
妍濟濟俊兼秀師師麟與鸞小子最承知同軰尋改觀
甲第叨薦名高飛便凌烟遂使拜扆坐果得超神仙迄
今纔七歲相接乘華軒(出蘇易簡)昭代將垂白途窮乃呌閽
氣衡星象表詞感帝王尊天老書題目春官驗討論倚
風遺鶂路隨水到龍門(出杜甫)殿上衮衣明日月硯中旗
影動龍蛇縱横禮樂三千字獨對丹墀日未斜(出夏竦)無
譁戰士銜枚勇下筆春蠶食葉聲(出歐陽永叔)御榜今朝至
見名心始安爾能俱中第吾遂可休官賀客留連飲家
書反覆看世科誰不繼得慰二親難(出張師錫)金榜題名墨
尚新今年依舊去年春花間每被紅粧問何事重來只
一人(出何扶)恩袍草色動仙籍桂香浮(出仁廟賜進士及第)文章舊
價留鸞掖桃李新隂在鯉庭(出楊嗣復)二十年前此夜中一
般燈燭一般風不知歲月能多少猶着麻衣待至公(出劉)
(虛白)
錦繡萬花谷後集卷十九
