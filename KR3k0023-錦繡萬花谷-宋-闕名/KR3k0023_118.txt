錦繡萬花谷續集卷三十八
類姓
郭
去䄡帷郭賀字喬卿拜荆州刺史百姓歌曰厥德仁明
郭喬卿忠正朝廷上下平顯宗賜以三公之服黼黻冕
旒勑行部去襜帷使百姓見其容服以章有德
高車出關郭丹字少卿買符入函谷關慨然嘆曰丹不
乘使者車終不出關至京師常為都講諸儒咸敬異之
更始徵為諫議大夫持節使歸南陽果乘高車出關
折巾郭泰字林宗與李膺友善名震京師後歸鄕里衣
冠諸儒送至河上車數千輛林宗惟與膺同舟而濟衆
賓望之以為神仙嘗遇雨巾一角墊時人故折巾一角
以為林宗巾(並後漢史)
詞賦為中興冠郭璞字景純博學高才詞賦為中興之
冠洞五行天文卜筮之術為著作佐郎(晉史)
二十四考中書令郭子儀以武舉異等肅宗朝進中書
令代宗不名呼為大臣以身為天下安危者二十年校
中書令考二十四八子七壻皆貴顯冨貴夀考哀榮終
始人臣之道無缺焉(唐史)
位兼將相郭崇韜代州鴈門人梁莊宗賜鐵劵拜侍中
成德軍節度使依前樞密使莊宗與諸將以兵取天下
而崇韜未嘗居戰陣徒以謀議居佐命第一之功位兼
將相遂以天下為己任(五代)
霍
定萬世策霍光去病弟以兄任為郎後為大司馬大將
軍受遺詔輔少主廢昌邑立宣帝封博陸侯定萬世策
以安社稷(前漢史)
郝
得大臣體郝處俊貞觀中第進士諫帝欲遜位武后事
遂沮處俊臨事敢言在帝前議論必𫝊經義皆有規獻
駱
文章名天下駱賓王七歲能賦詩武后時數上疏言事
下除臨海丞不得志棄官去與王勃楊炯盧照隣皆以
文章齊名天下(並唐史)
索
燉煌五龍索靖字幼安燉煌人少有逸羣之量與汜衷
張甝索紒索永俱詣太學馳名海内號稱燉煌五龍靖
以草書知名(晉史)
善占夢索紞字叔徹善占夢令狐策夢立冰上與冰下
人語紞占之云云君當為人作媒悉如其言(晉書藝術𫝊)
石
錦步障石崇字季倫與王愷争以奢靡相尚作錦步障
五十里(晉史)
一裘一葛石洪字濬川韓昌黎送赴河陽軍參謨序云
先生居嵩邙瀍榖之間冬一裘夏一葛朝夕飯一盂蔬
一品問之仕則不應坐一室左右圖書與之語道理辯
古今事當否論人高下事後當成敗若河決下流而東
注若駟馬駕輕車就熟路而王良造父為之先後也若
燭照數計而龜卜也云云(韓文)
翟
上卿任座對魏文侯曰翟璜之言直文侯召為上卿(詳見)
(任姓類)
通明相翟方進受春秋以射策甲科為郎遷朔州刺史
徙京兆尹搏擊豪強京師畏之知能有餘兼通文法吏
事以儒雅緣飾法律號為通明相天子甚器重之奏事
亡不當意(前漢史)
白
武安君白起善用兵事秦昭王為左庶長攻韓魏趙楚
封武安君(史記)
觀時變白圭周人樂觀時變人棄我取人取我予趨時
若猛獸摯鳥之發天下言治生者祖白圭(前貨殖𫝊)
醉吟先生白居易字樂天工文章未冠謁顧况况曰吾
謂斯文遂絶今復得子矣正元中擢進士拔萃皆中補
校書郎元和元年對制策一等召入翰林為學士遷左
拾遺與弟行簡從弟敏中友愛東都所居疏沼種樹構
石樓香山鑿八節灘自號醉吟先生為之𫝊暮節感浮
屠至經月不葷稱香山居士嘗與胡杲吉&KR0776;九人等燕
集皆高年不事者人慕之繪為九老圖(唐史)
席
詩人冠冕席豫字建侯長安中舉學兼流略詞擅文場
科擢上第時年十六復舉手筆俊拔科中之俄舉賢良
方正異等復舉超拔羣類科拜吏部侍郎典選六年帝
嘗登朝元閣賦詩羣臣屬和帝以豫詩最工詔曰詩人
之冠冕也(唐史)
劇
若一敵國劇孟洛陽人以俠顯吴楚反周亞夫得孟喜
曰天下搔動大將軍得之若一敵國云(前游俠𫝊)
柏
雒文面黑柏良器王奐見之曰爾頟文似臨淮王面黑
似顔平原殆能立功乃薦之光弼年二十四更戰陣六
十二李希烈圍寧陵遏水灌之親令軍中明日拔城良
器以救兵至擇弩手善游者㳂汴渠夜入及旦伏弩發
賦乘城者皆死錄功封平原郡王圖形凌煙閣
聲震一時柏耆有縱横學志健而望高王承宗叛耆謁
裴度且言願得天子一節馳入鎮可掉舌下之乃以左
拾遺往既至以大誼動承宗乃請獻二州以二子入質
由是聲震一時(並唐史)
酈
信成君酈商漢王賜爵信成君以將軍為隴西都尉遷
為左丞相
廣野君酈食其為里監門漢王號為廣野君說下齊七
十餘城(並史記)
戚
為儒推許戚衮字聦慧受三禮大義略舉兼太學博士
為儒推許(南史)
堅素先生皇朝戚同文幼孤事祖母以孝聞從邑人楊
慤受經慤隠居不仕而以女弟妻同文勉之仕同文曰
長者不仕同文亦不仕聚徒講學相繼登科者五十六
人踐臺館者亦至十數尚信義喜周人之急所與交皆
當世知名士楊徽之因使至郡多所酬倡及卒徽之與
其門人諡曰堅素先生
薛
善士子謂薛居州善士也使之居於王所在王所者長
幼卑尊皆薛居州也王誰與為不善(孟子)
經術謀王體薛宣為陳留太守盗賊禁止吏民敬其威
信思省吏職求其便安下至財用筆研皆為設方略其
法律任廷尉有餘經術文雅足以謀王體斷國用身兼
數器(漢史)
勇蓋三軍薛萬鈞與弟萬徹以材武歸欵高祖從李靖
討吐谷渾勇蓋三軍遷左衛大將軍擊高昌進潞國公
後嘗賜羣臣膜皮及萬徹而誤呼萬鈞愴然曰萬鈞朕
勲舊忽口其名豈死者有知冀此賜乎因命取焚之舉
坐歎異
諫止畋獵薛收年十二能屬文房玄齡言之秦王王召
見問方略所對合旨授府主簿時討王世充軍事繁收
為書檄露布或馬上占辭該敏如素構上書諫王止畋
獵王曰覽所諫知成我者卿也明珠兼乘未若一言(並出)
(唐史)
河東三鳳薛元敬與收及族兄德音齊名世稱河東三
鳳收為長雛德音為鸑鷟元敬年少為鵷雛武德中為
天策府參軍直記室文學館學士如晦嘆曰小記室不
可得而親不可得而疎
虓將薛仁貴絳州人三師攻安市城高麗率兵拒戰太
宗命諸將分擊仁貴恃驍悍欲立竒功乃着白衣自標
顯持戟呼而馳所向披靡軍乘之賊潰帝曰朕不喜得
遼東喜得虓將九姓衆十餘萬令驍騎數十來挑戰仁
貴發三矢輙殺三人於是敵氣皆懾軍中歌曰將軍三
箭定天山壮士長歌入漢關
折
折家父皇朝折克行知撫州沈勇有力善撫士卒在邊
三十年戰功最多敵畏其威名號折家父官至秦州觀
察使
真將軍折可適其先與魏道武俱起雲中號代北著姓
郭逵帥鄜延見之曰真將種也薦之試藝廷中為鄜延
路經略司差使後又擢知寧岷環蘭四州再知鎮戎軍
後進武安軍留後知渭州拜淮康軍節度使召為佑神
觀使復帥涇原
汲
卧治淮陽汲黯字長孺其先有寵於古之衛君至黯七
世世為卿大夫黯以父任景帝時為太子洗馬以莊見
憚拜為淮陽太守見上曰臣嘗有狗馬之心今病力不能任郡
事願為中郎出入禁闥補過拾遺上曰君薄淮陽邪吾
今召君矣顧淮陽吏民不相得吾徒得君之重卧而治
之(前漢史)
習
四海習鑿齒習鑿齒字彦威宗族盛富世為鄕豪少有
才氣以文筆著稱桑門釋道安與之相見曰彌天釋道
安鑿齒曰四海習鑿齒時人以為的對為滎陽太守著
漢晉春秋(晉史)
蓋
醒狂蓋寬饒字次公明經為郡文學以孝廉為郎舉方
正對策高第遷諫大夫擢司隸校尉刺舉無所回避許
伯酌寬饒寬饒曰無多酌我我乃酒狂魏其侯笑曰次
公醒而狂何必酒也
虎牙將軍蓋延字巨卿長八尺彎弓三百斤光武以為
虎牙將軍(後漢)
葉
好龍子張見魯哀公七日而哀公不禮託僕夫而去曰
臣聞君好士云云葉公子高好龍鈎以寫龍鑿以寫龍
屋宇雕文以寫龍於是夫龍聞而下之窺頭於牖拖尾
於堂葉公見之而走是葉公非好龍也好夫似龍而非
龍者也君非好士好夫似士而非士者也(新序)
石林居士皇朝葉夢得字少藴登科為丹陽尉蔡京雅
知之既拜相亟召用旬歲間歷清要遂入翰林為學士
時年方壮文華清麗一時欽重守藩奉祠僅三十年建
炎初召為戸侍再入翰苑遂參大政出帥建康移福唐
以節度使致仕居霅溪卞山之下開山為徑玲瓏秀發
自號石林居士詩酒以娱其老
清德葉顒字子昂第進士孝宗初為給事中除吏部尋
除參知政事兼同知樞密繼提舉洞霄宫召對上問勞
加禮且曰卿之清德自是愈光矣拜左僕射同平章事
薨贈持進林光朝以詩笑之𫝊家惟舊德無地着樓臺
人以為實錄云
法
南郡太守法雄字文彊齊襄王法章之後秦滅齊子孫
不敢稱田姓故以法為氏雄為青州刺史行部錄囚徒
察顔色多得情偽長吏不奉法者皆解印綬去遷南郡
太守
玄德先生法真博通内外圖典為關西大儒太守欲屈
以功曹真曰明府若欲吏之真將在北山之北南山之
南矣號玄德先生(並後漢史)
内為謀主法正字孝直為蜀郡太守揚武將軍外統都
畿内為謀主(蜀志)
錦繡萬花谷續集卷三十八
