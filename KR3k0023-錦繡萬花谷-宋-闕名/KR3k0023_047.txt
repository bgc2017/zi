錦繡萬花谷後集卷七
帝王符
鳳集梧桐黃帝即位鳳乃止於帝東園集帝梧桐樹食
帝竹實没身不去(出韓詩外𫝊)
得玉歷虞舜耕於歴山得玉歷於河際之巖舜知天命
在巳體道不倦(出搜神記)
天帝賜寳文禹既治水功大天帝以寳文大字賜禹佩
渡北海弱水之灘(出河圖)
神魚舞宣帝時東浮大河神魚舞于河(出漢書)
赤光照室光武南頓君初為濟陽令夜生光武於縣舍
有赤光照室是歲縣界有嘉禾生一莖九穗因名光武
曰秀望氣者蘇伯阿為王莽使至南陽遙望見舂陵嘆
曰氣佳哉鬱鬱葱葱然及始起兵還舂陵遠望舍南火
光赫然燭天(出本𫝊)
祝石不落唐中宗為天后所廢於房陵仰天而嘆心祝
之因抛一石於空中曰我復帝此石不落其石遂為樹
枝勾掛至今尚存(出獨異記)
二龍之符高祖皇后竇氏始太宗生有二龍之符后於
諸子中愛視最篤(出六帖)
黃旗紫蓋吳志孫權𫝊陳紀曰黃旗紫蓋運在東南
玉冊見長安晉元帝永嘉初有玉冊見於長安白玉麒
麟神璽出於江寧其文曰長夀萬年(出晉元帝記)
豐山突出則天皇后武氏臨朝豐山有因震突出者太
后以為美祥赦其縣更名慶山
石馬負圖明帝青龍三年張掖郡邢丹縣金山玄川溢
湧石馬負圖狀象靈龜立于川有石馬七麟在東鳳在
西(出魏氏春秋)
天寳符唐開元末於弘農古函谷間得寳符遂改元曰
天寳(出廣記)
延喜玉尚書璇璣珍曰禹開龍門導積石玄圭出刻曰
延喜之玉受德天賜之佩
瑞應山柴有文瑞應山在合州舊經云隋義寧元年有
二人於其上採柴中有文云大唐應運刺史陳華奏聞
因名瑞應
木入南斗唐乾符中木入南斗術士邊岡以為帝王之
兆木在斗於文為朱而其應全忠也(出諸集拾遺)
願早生聖人後唐明宗每焚香祝天曰某胡人因亂為
衆所推願天早生聖人是歲太祖皇帝生于洛陽母昭
憲皇后夢日入懷而孕生之夕光照室中胞如菡萏體
被金色三日不變及長天姿雄偉性沈厚有大度事周
為殿前都點檢恭帝幼冲戎人入寇命太祖北征諸軍
策為天子
遂寧佛現徽宗初封遂寧郡王元符三年慧熙院忽覩
佛像五次出現父老咸曰遂寧佛出世越三年徽宗登
寳位人咸謂遂寧佛現之祥應在今日本遂州因改為
遂寧府
䜟記(童謠附)
當塗高周舒字叔布學術於楊厚人有問春秋䜟曰代
漢者當塗高何也舒曰當塗高魏也
斑蘭耳吳中童謠云黃金車斑蘭耳開昌門出天子後
孫權即帝位(出三國志)
火酣酣梁天監中寳誌為詩曰昔年三十八今年八十
三四十復有四城北火酣酣後應同泰寺災三十八帝
克建業之年遇災歲實八十三四月十四日火災
三羊五馬五代童謠曰三羊五馬馬子離羣羊子無舍
後淮南荆南國祚應之
錦里遊西蜀有尼造補鬢香油本州進之宫中謂之錦
里遊乃幸蜀之䜟
止戈龍上元初寇天師嘗言止戈龍意為武后也(出宣室志)
石虎截頭石虎山在長沙縣俗云能食廩粟昔長沙王
吳芮時倉廩耗少截其頭童謠云長沙置市五穀生石
虎截頭倉廩盈(出湘中記)
兩頭然慕容熙起初立有童謠曰一束藁兩頭然秃頭
小兒來滅燕後為慕容雲所滅雲本姓高父小字禿頭
藁字上草下禾兩頭然則草禾盡乃高字
黃頭小人王恭在京口百姓間忽云黃頭小人欲作亂
賴得金刀作蕃扞黃字上恭字頭也小人恭字下也後
恭為劉牢之所敗
局縮肉武帝平吳後江南謠曰局縮肉數横目中國當
敗吳當復横目者四字自吳亡至元帝興幾四十年元
帝懦無斷局縮肉者有所斥也
檿弧箕服檿弧箕服實亡周國宣王時童謠有夫婦賣
是器者宣王執而殺之不知其應在褒姒
六八而謀河洛曰以文命者七九而衰以武興者六八
而謀文王九十七而終武王八十六伐紂七九六八言
之倒也(並出運命論)
荆筆楊板初謠曰二月末三月初荆筆楊板行詔書宫
中大馬幾作驢是時楊駿專權楚王用事言二人不誅
則君臣禮悖故曰幾作驢也
不滿斗哀帝隆和初童謠曰升平不滿斗隆和那得久
升平五年而穆帝崩不滿斗升平不至十年也
魚羊田斗苻堅初童謠曰魚羊田斗當滅秦識者以為
魚羊鮮也田斗卑也堅自號秦言滅之者鮮卑也其羣
臣諫堅令盡誅鮮卑堅不從及淮南敗還初為慕容沖
所攻又為姚萇所殺身死國滅
三公鋤孫休永安二年將守質子羣聚嬉戲有異小兒
忽来言曰三公鋤司馬如又曰我非人熒惑星也言畢
上昇仰視若曳一匹練有頃没干寳曰後四年而蜀亡
六年而魏廢二十一年而吳平於是九服歸晉魏與吳
蜀並戰國三公鋤司馬如之謂也
鼓嚨胡桓帝初謠曰小麥青青大麥枯雖其穫者婦與
姑丈人何在西擊胡吏買馬君具車請為諸君鼓嚨胡
是時羌叛征役作鼓嚨胡者不敢正言私咽語也
肥去肉裴晉公討吳元濟至境上發地得石刻有鷄未
肥酒未熟之語解之曰鷄未肥無肉也肥去肉為已酒
未熟無水也酒去水為酉破賊之期其在己酉乎後果
以是日入城(出宣室志)
使虜胡齊師至秣陵陳霸先擊敗之俘其將帥蕭軌等
四十八人先是時童謠云虜萬夫入五胡城南酒家使
虜奴是時以賞俘酒者一人纔得一醉
牽流蘇庾亮初鎮武昌出至石頭百姓於岸上歌曰庾
公上武昌翩翩如飛鳥庾公還揚州白馬牽旒旐又曰
庾公初上時翩翩如飛鳥庾公還揚州白馬牽流蘇後
連徵不入外薨於鎮以喪還都葬皆如謠言
太子
龍旂鸞旌徐廣東宫頌曰禮樂承軒典冊授庭命服惟
九龍旂鸞旌
少微少微星一名處士星儲君副主之官
撫軍監國左𫝊曰晉侯使太子申生伐東山臯落氏里
克諫曰太子奉冢祀社稷之粢盛以朝夕視君膳者也
冢子君行則守有守則從從曰撫軍守曰監國古之制
也
雙龍符六典傳符之制太子監國曰雙龍之符左右各
十左者進内右者付外
西池徐爰釋問注曰西明内有太子池孫權子和所穿
有土山臺晉帝在儲宫所築故俗呼太子池或曰西池
有孫共為樂燕王忠帝始為太子而忠生宴宫中俄而
太宗臨幸詔宫臣曰朕始有孫欲共為樂
鷄鳴戟晉東宫舊事曰崇福門鷄鳴戟十張
九旂四馬晉東宫舊事曰皇太子初拜有石山安車一
建九旂青色四馬
知金甌覆相名元宗命相皆先書其名一日書崔琳等
名覆以金甌會太子入帝謂曰此宰相名意之誰乎中
且賜酒太子曰非崔琳盧從愿乎帝曰然賜太子酒(本𫝊)
問日遠近晉明帝年數歲元帝指日問長安與日孰遠
曰日遠只聞人從長安来不聞人從日邊来居然可知
帝異之巳日大集賓客問之曰日近帝問之曰舉頭見
日不見長安(出六帖)
五勝晉平公使叔譽聘周見太子晉與之言晉五勝之
叔譽五窮歸告公曰太子年十五臣不能與之言君其
事之(出帝王紀)
龍門迎還唐武后遣徐彦伯迎廬陵王於房州王至后
匿王帳中召見仁傑語廬陵事仁傑敦請甚切至涕下
不能止后乃使王出曰還爾太子仁傑降拜頓首曰太
子歸未有知者人言紛紛何所信后然之更令太子舍
龍門具禮迎還中外大悅(出六帖)
建意不顧家屬肅宗數稱舒王賢李泌揣帝有廢立意
因曰陛下有一子而疑之乃欲立弟之子臣不敢以古
事争且十宅諸叔陛下奉之若何帝赫然曰卿何知舒
王非朕子對曰陛下昔為臣言之陛下有嫡子以為疑
弟之子敢自信於陛下乎帝曰卿違朕意不顧家屬耶
對曰臣衰老位宰相以諫而誅分也使太子廢他日陛
下悔曰我惟一子殺之泌不吾諫吾亦殺爾子則臣絶
祀矣雖有兄弟子非所欲也(出唐史)
博望苑衛皇后生戾太子據及冠就宫上為起博望苑
使通賓客(出漢書)
至臺省膳漢儀曰皇太子五日一至臺因坐東廂省視
膳食
四友孫登字子高權稱尊號為皇太子銓衡秀士以為
賓友諸葛恪為左輔張休為右弼顧譚為輔正陳表為
翼正都尉是為四友(出吳志)
黃麾晉東宫舊事曰太子鹵簿有黃麾
論墾田虚實漢時天下墾田多不以實詔下州郡檢覆
其事帝見陳留吏牘上書云潁川弘農可問河南南陽
不可問帝詰吏抵言於長壽街得之時明帝為東海公
年十二在幄後言曰吏受郡策欲以墾田相妨耳帝曰
何故言河南南陽不可對曰河南帝城多近臣南陽帝
鄉多近親田宅踰制不可為准詰問如明帝對(出范曄後漢書)
親王
燾土苴茅蔡邕獨斷云天子大社以五色土為壇漢則
皇太子封為王者受天子大社之土以所封云方東方
受青土也如其方色藉以白茅援之歸國以立社故謂
之茅土孔安國注尚書曰王者封五色土為社則各割
方色土與之使立社燾以黃土苴以白茅茅取其潔黃
取王者覆被四方
入省宿止清河王慶𫝊曰永元四年移幸北宫章德殿
講白虎觀慶得入省宿止(出東觀漢記)
御雲母輦安平王孚假黃鉞前後羽葆建九旒駕駟馬
御雲母輦
小舉手長沙定王發景帝之子諸王来朝有詔更前稱
夀歌舞定王但張褎小舉手左右笑其拙上怪問之對
曰國小地狭不足回旋帝乃以武陵零陵桂陽益焉
列第東都讓皇帝憲初帝五子列第東都積善坊號五
王子宅及賜第上都隆慶坊亦號五王宅
複道四十里梁孝王廣睢陽城七十里大修宫室為複
道自宫連屬於平臺四十餘里
錢縑助國東海王彊孫慎王肅性謙儉永初中以西羌
未平上錢二千萬元初中上縑萬疋以助國(出東觀漢記)
爵比皇子楚元王交高帝弟自文帝即位交學詩内事
文帝尊寵元王子爵比皇子
築宫置館河間王德築日華宫置客館二十餘區以待
學士(出西京雜記)
獻雅樂對三雍河間獻王景帝子修學好古武帝時獻
王来朝獻雅樂對三雍之宫應劭注曰辟雍明堂靈臺
也(出漢書)
宴飲如家人齊悼惠王孝惠二年入朝帝與齊王宴飲
太后前置孝惠以齊王為兄置上坐如家人禮(出漢書)
置鐘簴東海王彊得食五郡二十九縣租入倍諸王賞
賜恩寵絶無倫比置虎賁髦頭宫殿鐘簴懸之(出東觀漢記)
宗室
帝宗千里駒唐宗室嵩始為枝江丞荆州長史張柬之
曰帝宗千里駒
百孫院唐玄宗諸子同為大宅分院居為十王宅又置
百孫院於宫側宫人每院四百餘百孫院亦三四十人
禁中置維城庫以給諸王月俸(出六帖)
宗老梁蕭琛為侍中武帝呼為宗老
玉林皆寳天族多竒玉林皆寳(出慕容超𫝊)
豈為仕進資舒王元名高宗欲授元名大州辭曰臣忝
屬籍豈以州郡為仕進資耶
宗室標的景元子孫當草昧之初乘運而奮方高宗攘
除四方所以宣力皆欲顯為世豪英至河間之功江夏
之略可謂宗室標的者也(出史贊)
龍種與常人殊杜甫哀王孫詩高帝子孫盡高凖龍種
自與常人殊
皇戚
同輿同案同席馮誕與高祖同歲幼侍書學特蒙親待
尚高祖妹樂安公主高祖寵誕同輿而出同案而食同
席而坐臥
一公兩侯二公主竇融長子穆尚内黃公主子子固尚
温陽公主竇氏一公兩侯二公主(出漢書)
錦繡萬花谷後集卷七
