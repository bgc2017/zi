錦繡萬花谷前集卷二
雪
滕六唐蕭至忠為晉州刺史將獵前一日有樵者見有
老麋祈於玄冥使者使者令祈於東谷嚴四嚴四曰若
令滕六降雪巽二起風不復獵矣天未明風雪大作至
忠不出(幽怪錄)
瑞葉何事月娥期不在亂飄瑞葉滿人間(仙人燕華君謂天上瑞木)
(花開花六出故也冷齋夜話)
集衣宋大明中元日雪花降右將軍謝莊下殿雪集衣
白上以為瑞賦詩(宋書)
没靴唐韋斌每朝會不敢離立笑言會大雪在庭者皆
振裾更立斌不徙足雪甚幾至沒靴(韋安石𫝊)
堅立不動逹摩止高山少林寺面壁有僧神光事之夜
大雪堅立不動逹摩契之與易名惠可即二祖也(傳燈錄)
又云惠可曰願和尚開甘露門廣度羣品自斷左臂至
前逹摩遂與之法
飛燕期射鵰趙飛燕在父母家居貧與妹合德通隣人
羽林射鵰者露立戶外風雪大作飛燕閉息順氣體無
軫粟射鵰者以為神仙(飛燕外𫝊)
豆稭灰王勉之作雪詩上天飛下豆稭灰
麰迎三白坡詩麳麰有信迎三白簷蔔無香散六花(泗洲)
(語云欲宜麥見三白謂三度見雪也)
牛馬縮如蝟杜甫詩漢時長安雪數尺牛馬毛寒縮如
蝟元封中大雪牛馬皆踡縮(西京記)
玉龍鱗甲華州狂子張元詠雪云戰退玉龍三百萬敗
鱗殘甲滿空飛(西清詩話)
訪戴王子猷居山隂大雪夜眠覺開室酌酒四望皎然
因起彷徨詠左思招隠詩忽憶戴安道時戴在剡溪即
便夜乘輕船訪載經宿方至既造門不前便返人問其
故王曰吾本乘興而来興盡而返何必見戴(王子猷𫝊)
閉門不出漢時洛陽大雪洛陽令出見袁安門無行迹
謂已死入見安偃卧問何以不出安曰人皆乏食不宜
出入令賢之遂舉安孝廉(安傳)
藍關馬不前韓退之有姪湘有仙術方退之在朝暇日
湘種頃刻花上擁出詩一聮云雲横秦嶺家何在雪擁
藍關馬不前未幾退之言佛骨貶潮州一日途中遇雪
俄有一人冒雪而来乃湘也湘曰憶花上之句乎公詢
其地乃藍關嗟嘆久之為續其詩載集中(青𤨏集)
托巖立化廬山有佛手巖李氏有國時行因禪師居焉
李氏詔居棲賢寺未幾一夕大雪因逃歸舊隠托巖立
化(冷齋夜話)
柳絮因風謝安家集講俄而雪下安問曰白雪紛紛何
所似謝朗曰撒鹽空中差可擬謝道藴曰未若柳絮因
風起(本𫝊)
黃竹歌周穆王休於國中大雨雪乃作歌三章名曰黃
竹(穆天子𫝊)
齧雪蘇武沒蕃居北海上置窖中無食武遂齧雪與氊
(本𫝊)
履下足迹東郭先生貧困其履有上無下雪下行雪中
足迹皆見(史記)
雪車冰柱退之門人劉义作雪車冰柱二詩出盧仝孟
郊之右坡詩空吟冰柱憶劉义
縞帶銀杯韓愈詩隨車翻縞帶逐馬散銀杯
馬耳雙尖坡詩黃昏猶作雨纖纖夜静無風勢轉嚴五
更暁色来書幌半夜寒聲落畫簷試掃北臺看馬耳未
隨埋沒有雙尖(馬耳山名)
鶴毛粉蝶石曼卿詩蝶遺粉翼輕難拾鶴墜霜毛散未
摶
禁體物語歐公守汝隂因雪會客賦詩禁體物語如玉
月梨梅練絮鷺鵠鵝銀等事皆請勿用
白戰不持寸鐵東坡守汝隂得雪會飲聚星堂約客賦
詩效歐公體不以鹽玉鶴鷺等為比不使皓白鮮素等
字落句云汝南先賢有故事醉翁詩語誰續說當時號
令君聽取白戰不許持寸鐵(並漁隠叢話)
玉塵何遜雪詩茗逐微風起誰言非玉塵坡詩野潤天
低糝玉塵
瓊絲坡詩就中山堂雪更竒青松&KR0988;石亂瓊絲
襲蔡縛吴元濟唐吴元濟以蔡州叛諸將討之無功李
愬用李祐計夜襲蔡州會大雪蔡人不知行七十里夜
半至城雪甚城旁有鵝鶩池愬令擊之以亂軍聲遂登
城縛元濟(李愬𫝊)
种世衡往奴訛帳种世衡知環州有羌牛奴訛素屈強
未嘗出世衡至来郊迎世衡與約明日當至其帳慰勞
是夕雪深三尺世衡冒雪而往既至奴訛已寢世衡蹴
起之奴訛大驚羅拜感激心服(紀聞)
夜幸趙普家太祖即位之後數出微行一日大雪向夜
趙普聞叩門聲亟出帝立風雪中曰已約晉王矣已而
太宗至共於普堂中設重䄄地坐熾炭燒肉普妻行酒
帝以嫂呼之普從容問曰夜久寒甚陛下何以出帝曰
吾睡不著一榻之外皆他人家也故来見卿普曰南征
北伐今其時矣遂定下江南之策
瑤域粉野李華含元殿賦玄冥戒寒海神飛雪瑤域粉
野琪樹森列玉宇璇階雲門露闕
玉樓起粟坡詩凍合玉樓寒起粟光搖銀海眩生花荆
公云道家以兩肩為玉樓目為銀海
雪水煎茶陶榖妾本党進家姬一日雪下榖命取雪水
煎茶問曰党家有此景否曰彼麄人安識此景但能於
銷金帳下淺斟低唱飲羊羔兒酒耳
掘得玉馬晉東瀛公騰字元邁鎮鄴時大雪當其門前
數十步獨液不積騰&KR0988;而掘之得玉馬高尺許齒皆缺
騰以為馬國姓吉焉或謂無齒則不食(異苑)
玉花舒元輿序重雪終日玉花攪空舞下散地
玉横斜坡詩三軍喜氣鑠飛花睡起空驚月在沙未集
驊騮金騕裊故殘鳷鵲玉横斜雪殘之貌也鳷鵲殿名
老杜詩雪殘鳷鵲亦多時
剪水作花陸暢雪詩仙人寧底巧剪水作花飛(本事集)
爛然為銀耿先生太宗召之宫嘗大雪戲之曰能以雪
為銀曰可乃取雪投熾炭中食頃取出爛然為銀視其
下若垂酥滴乳之狀
遺蝗入地坡詩遺蝗入地應千尺宿麥連雲有幾家盖
蝗遺子於地若深一尺則入地一丈(苕溪漁話)
撤薦飼馬孝廉范逵宿於陶侃家時大雪侃母湛氏撤
所卧薦自挫飼其馬逵聞之嘆曰非此母不生此子(晉列)
(女𫝊)
掃路迎賓唐開元遺事王元寳每大雪之際令僕夫自
門巷掃雪為徑路以迎賓客具會為煖寒
鼉城唐貞元中有湘媪常以丹篆救疾一日告鄉人曰
往洞庭救數百人性命至洞庭前一日有大風濤碎一
巨舟居山所載百餘人居島上有一白龜游沙上人殺
食之明日有城如雪圍島其城漸窄狹束其人為簇其
間不廣數丈岳陽人亦遥望雪城莫能曉也媪至岸飛
劒刺之白城一聲如霹靂遂崩乃一大鼉長千餘丈蜿
蜒而斃後有一道士識湘媪是劉綱妻樊夫人也(𫝊竒)
望殘雪詩唐制舉子試雜文又作詩續帖主司出天津
橋望洛城殘雪為題有閻齊美詩曰新霽洛城端千家
積雪寒未收清禁色先向上陽殘主司覽賞遂過(乾&KR0871;子)
白鳳晏殊閒思北海銀宫畔誰駕丹山白鳳凰坡詩鵝
毛垂馬駿自&KR0988;騎白鳳
方圭圓璧謝惠連雪賦既因方而為圭亦遇圓而成璧
冬夏有雪由首山小威山空桑山並冬夏有雪(山海經)雪
山峙于西域𫝊曰天山冬夏有雪
詩寒氣不肯歸雪花一尺圍崩騰相排拶龍鳳交横飛
波濤何飄揚天風吹幡旗白帝盛羽衛鬖髿振裳衣白
電光啓途從以萬玉妃(韓退之)何處更能分道路此時兼
不認池臺冰鋪湖水銀為面風捲汀沙玉作堆絆惹舞
人春艷曳勾留醉客夜徘徊偷將虚白堂前柳失却樟
亭驛後梅(樂天)臺上魂銷猶似蝶樓中裝暖不成梅亂隨
瑤水冰先釋試伴瓊林萼並開(石曼卿)茅君失却三神鶴
王母應迷五色鱗草木未香花事動乾坤不夜月華新
(舒亶)仙子衣裳雲不染天人顔色玉無瑕月寒桂樹猶藏
魄海凍珊瑚未放芽夀陽樓畔晴梅落孝武宫中曉
露溥越浦爭回乘興棹洛堤欲駐有情鞍蝶遺粉翼輕
難拾鶴墜霜毛散未摶(並崔德符)有田皆種玉無樹不開花
班扇難裁素曹衣詎比麻鵝歸逸少宅鶴滿令威家寂
寞門扉掩依稀履迹斜人疑迷麪市馬似困鹽車遶
墻全剥粉傍井漸銷銀刻獸堆鹽虎為山倒玉人珠還
曾照魏璧碎尚留秦簷冰滴鵝管屋瓦鏤魚鱗(並李義山)清
夾暁林初落數冷和春雨轉飄蕭堪憐雀避来閒地最
愛僧衝過短橋(林逋)風雲快約千絲雨天地空無一點塵
暁樹放開花意思夜窗添起月精神何如飛上參軍鬢
與惱紅樓歌舞人(石敏若)六出飄蕭萬瓦乾冰壺天地不
容看金門賀客螭頭冷草閣吟終粟瓦寒故人家在西
溪上欲叩柴門興已闌(張天覺)縮頭夜眼如凍龜雪来唯
有客先知江邊曉色浩無際樹杪風多寒更吹青山有
似少年子一夕盡變滄浪髭江空野闊落不見入戶但
覺輕絲絲天風淅淅吹玉沙詔恩歸沐休早衙遙知
清虛堂裏雪正似簷蔔林中花昨雨纖纖變玉英小
庵高卧有餘清夢驚忽有穿窗片夜静唯聞瀉竹聲
漁蓑句好真堪畫柳絮才高不道鹽敗履尚存東郭足
飛花又舞謫仙簷書生事業真堪笑忍凍孤吟筆退尖
超然臺上雪城郭山川兩竒絶海風吹破碧琉璃時
見三山白銀闕盖公堂前雪綠窗朱戶相明滅就中山
堂雪最竒枯松&KR0988;石亂瓊絲(並東坡)海樹成陽春江沙浩
眀月興從剡溪起思繞梁山發(白樂天)已訝凌歌扇還来
伴舞腰洒篁留直節著柳送長條舞鏡鸞窺沼行天馬
渡橋城險疑懸布砧寒未搗綃(韓退之)借問火城將策探
何如雪屋聽窗知(李義山)捲簾光動山人帳入戶寒侵坐
客氊(謝無逸)翻成縞帶車迷路卷上珠簾人倚樓(石懋)亂飄
僧舍茶煙濕密洒歌樓酒力微江上晩来堪畫處漁人
披得一蓑歸(鄭谷)寒氣先侵玉女扉清光旋透省郎闈梅
花大庾嶺頭發柳絮章臺街裏飛欲舞定隨曹植馬有
情應濕謝莊衣龍山萬里無多遠留待行人二月歸(李義)
(山)慢有先居後輕多去復回穿細時雙透乘危忽半摧
舞深逢坎井集早鎮層臺砧練終宜搗階紈未暇裁隨
車翻縞帶逐馬散銀杯誤鷄宵呃喔驚雀暗徘徊(退之)門
外山光馬亦驚階前屐齒我先行風光誤入長春苑雲
月長臨不夜城未許牛羊傷至潔且看鴉鵲弄新晴更
須攜被留僧榻待聽摧簷瀉竹聲(東坡以聲色氣味富貴勢力為八章)
(仍效歐公體不使鹽玉鷗鷺皓鮮白素等字)聲石泉凍合竹無風夜色沉沉
萬境空試向静中閒側耳隔窗撩亂撲春蟲色閒来披
&KR0769;學王恭姑射羣仙邂逅逢只為肌膚酷相似繞庭無
處覓行蹤氣半夜欺陵范叔袍更兼風力助威豪地爐
火暖猶無奈&KR0988;得山林酒價高味兒童龜手握輕明漸
碾鎗旗入鼎烹擬欲為之脩水記惠山泉冷釀泉清富
天工呈瑞足人心平地今聞一尺深此為豐年報消息
滿田何止萬黃金貴海風吹浪去無邊倏忽凝為萬頃
田五月凉塵渴人肺不知價直幾多錢勢高下横斜薄
又濃破窗疎戶苦相攻莫言造物渾無意好醜都来失
舊容力萬石千鈞積累成未應忽此一毫輕寒松瘦竹
元清勁昨夜分明聞折聲(並蘇東坡)瀉竹相堆垜打窗時兩
三夢回清話默寒重壓衣衫(惠洪)客来迷舊徑虎過識新
蹤浦近渾無鶴林疎只有松(唐子西)撩人滕六索題詩賴
有支郎為解圍永夜秪宜燋兔好彤雲不見織烏飛少
林未許齊腰立青女無端接手歸想得廬山幽絶處洒
松壓竹更增輝清都瓊葉霏霏下淨介空花種種開
(並洪芻)春雲結竹三日霖朔風吹作一尺雪紛紛委地玉
花亂皎皎照戶紅光發一樽相對老孟光寒光癡坐燈
明滅踏雪看梅亦不惡月夜西樓更清絶(謝無逸)東風欲
辭閶闔殿未向百花枝上見先拂瑤臺玉蘂叢聮翩時
落玲瓏片水晶宫中清曉寒蝴蝶窺簾輕暝旋素光冷
逼翠雲裘玄冰暗結青花妍詩成玉屑帶冰書興隨月
繞清溪徧兔園老筆生陽春墨葩不待微和扇明朝當
見郢中吟鵰尊快覆鵝黃面吹風飛雨乾散作柳花
毬危簷下舞鶴老樹騰蟠虬湖平千頃玉月落漫不收
手冷謹勿炙置之鷫鸘裘空庭白鳳舞毰毸撲帟窺
簾去却回柳絮似將春色到梅梢不認月華来(並毛澤民)渡
橋已看銀河凍上馬争如玉鳳飛莫說兔園延賦客不
須鶴&KR0769;作仙衣(楊時可)連空春雪明如洗還憶江清見晩
沙夜聽疎疎還密密曉看整整復斜斜風回共作婆娑
舞天巧能開頃刻花政使盡情寒致骨不妨桃李用年
華(山谷)九陌凄風戰齒牙銀杯逐馬帶隨車也知不作堅
牢玉無奈能開頃刻花得酒強歡愁底事閉門高卧定
誰家臺前暖日君須愛冰下寒魚漸可义(束坡)東皇賦上
瑞来寧黃屋憂風聲將仁氣灔灔生瓦溝千門委圭璧
暁日爛不收此物有佳德占年在麥秋(山谷)度臘侵春亦
未遲紛紛欵欵意猶微霑衣帶潤渾無見著物還消不
待晞賸欲打窗連夜聽未須迷鴈斷行飛(後山)斜拖闕角
龍千丈淡抹墻腰月半稜(孔平仲)看来天地不知夜飛入
園林總是春(盧次春)三千世界銀成色十二樓臺玉作層
(劉師道)劉伶醉席梅花地海客仙槎粉水天(錢惟演)深粧玉
瓦平無壠亂拂蘆花細有聲(辛夤遜)玲瓏剪水空中墜的
皪裝春樹上回(介甫)暁沫平隨茶筯簿凍㾗全共藥鉏深
(林和靖)長天遠樹山山白不辨梅花與柳花(焦郁)水晶不動
垂千筯雲母無聲落萬家(僧道僣)已回隣面三年粉又結
寒絲幾繭冰(錢思公)危石蓋深鹽虎陷老枝擎重玉龍寒
(韓魏公)
霜
伯竒鼓琴琴操中有履霜者伯竒尹吉甫之子甫聽後
妻言逐之伯竒清朝履霜自傷無罪援琴鼓之
鄒衍繫獄衍事燕惠王盡忠左右譛之王繫之獄仰天
而哭五月天為之下霜(淮南子)
豐鍾鳴豐山有九鍾(郭璞注云霜降則鍾鳴山海經)
駟星見駟見而隕霜霜隕而冬裘具(國語)
青腰玉女青女出以降霜(青女霜神也又高誘注曰青女乃青腰玉女司霜雪者淮)
(南子)
仙藥西王母云仙藥中有玄霜絳雪(漢武内傳)又裴航遇仙
女樊夫人詩曰一飲瓊漿百感生玄霜搗盡見雲英(𫝊竒)
風
解愠阜財舜作五絃之琴以歌南風歌曰南風之薰兮
可以解吾民之愠兮南風之時兮可以阜吾民之財兮
東風入律天漢三年月氏國獻神香使者曰國占東風
入律百旬不休青雲干吕連月不散意中國有好道之
君故来貢(東方朔十洲記)
薰風柳公權侍文宗遊後庭聮句帝曰人皆苦炎熱我
愛夏日長柳曰薰風自南来殿閣生微凉(本𫝊)
舶趠風梅雨過清風彌旬湖人謂之舶趠風海舶初回
此風與舶俱至(東坡)
颶風嶺嶠夏秋雄風曰颶發自午至夜半乃止仆屋僵
樹甚者颺屋瓦若飛蝶累年一發或歲再三又南越志
云風来四面俱足耳番禺雜志云颶(音貝)風未至三日不
聞雞犬聲如有所憂懼也投荒錄南方諸郡皆有颶風
以其四面俱至也(嶺南錄)
鍊風石尤風颶風將發有微風細雨先緩後急謂之鍊
風又有石尤風亦颶之類(番禺雜記)
大王風楚襄王遊蘭臺宋玉從焉忽有風襲王之衣襟
曰快哉此風也願與民共之玉曰此乃王之雄風也百
姓安得而共之百姓乃雌風也王曰何似曰臣有說焉
乃作雄風賦以進(史記)
五日一風儒者論太平瑞應皆言五日一風風不鳴條
(論衡)
風母風母出九德縣似猨見人若慙出頸打殺得風還
活(劉欣期交州記)
相風烏晉車駕出相風在前刻烏於竿上名曰相風傅
玄有相風賦今檣烏乃其餘意坡詩注又長安南有靈
臺高十仞上有相風銅烏遇千里風乃動(初學記)
詩三旬已過黃梅雨萬里初来舶趠風幾度縈回渡山
曲一時青駚滿江東驚回蔌䔩先秋葉喚醒昏昏嗜睡
翁欲作蘭臺快哉賦却嫌分别問雌雄(東坡)飄飄散芳勢
汎漾下蓬莱𫝊凉入鏤檻發氣滿瑤臺委禾周邦偃飛
鶂宋都回亟搖故葉落屢蕩新花開暫舞驚鳬去時送
蘂香来已拂巫山雨何用捲寒灰(梁簡文帝詠風)樓上起朝粧
風花下砌傍入鏡先飄粉飜衫好染香度儛飛長袖𫝊
歌共繞梁欲因吹少女還持拂大王(梁孝元帝詠風)嫋嫋秋聲
習習春吹鳴絃玉樹煥此銅池羅幃自舉袖衿乃披慙
非楚侍濫賦雄雌(梁劉孝綽)可聞不可見能重復能輕鏡前
飄落粉琴上響餘聲(梁何遜)宋地鶂飛初湘川燕起餘掃
壇聊動竹吹薤欲成書蒼梧動猶在合浦樹應疎陽烏
一轉翅千里定非虛(梁庾肩吾)颺漾楚王宫徘徊遶竹叢帶
葉俱吟樹開花共儛空飄香雙䄂裏亂曲五絃中試上
高樓聽悲響定無窮(陳祖孫)
雲
矞雲慶雲也其狀内赤外黃
景雲太平之應也一曰非氣非煙五色紛緼謂之慶雲
(孫氏瑞應圖)
卿雲卿雲即慶雲聲之轉也(詩話)若煙非煙若雲非雲
郁郁紛紛蕭索輪囷是謂卿雲(史記)
三素雲修真祕訣曰以立春日北望有紫綠白雲者為
三素飛雲三元君以是日上詣天帝當再拜陳乞得給
侍輪轂三過見元君之聲者白日昇天(歲時廣記)
黃雲占東方朔𫝊曰凡占長吏東耕當視天有黃雲来
覆車五榖大熟
氣候占雲冬至初陽雲出箕如樹之狀立春少陽雲出
房如積冰春分正陽雲出軫如白鵠谷雨太陽雲出張
如車盖立夏初隂雲出觜赤如珠夏至少隂雲如水波
寒露正隂雲如冠纓霜降太隂雲出上如羊下如蟠石
(易通卦驗)
砲車舟人占雲若砲車起急避之乃大風候也坡詩今
日江頭天色惡砲車雲起風欲作張文潜詩喜逢山色
開眉黛愁對江雲起砲車(王直方詩話)
霧
三日三夜霧黃帝玄女之宫戰法曰黃帝與蚩尤對力
戰九不勝黃帝歸於太山三日三夜天霧冥冥有一婦
人人首鳥形黃帝稽首再拜伏不敢起婦人曰吾所謂
玄女者子欲何問黃帝曰小子欲萬戰萬勝萬隠萬造
首當何從起
六月三日霧望氣經曰六月三日有霧歲熟
五里霧三里霧河南張楷性好道術能作五里霧時關
西人裴優亦能作三里霧自以不如楷往從學之楷避
不見
神井能致霧陳留風俗傳曰雍丘縣有祠名曰夏后公
祠神并能致霧
冒露行王肅張衡馬均昔俱冒霧行一人無恙一人病
一人死問其故無恙者云我飲酒病者飽食死者空腹
(博物志)
霧中不見神仙𫝊曰欒巴為尚書忽一旦天大霧對坐
不相見失巴所在尋問之云其日還成都親故别時亦
風雨晦冥
山中包賀詩云霧是山中子船為水靸鞋(北夢𤨏言)三招
不見山巾濕擬畫軒昂太白星(林逋詩)
詩三晨生遠霧五里暗城闉從風疑細雨映日似微塵
乍若非煙散時如佳氣新(梁孝元帝詠霧)水霧雜山煙冥冥見
曉天聽猨方忖岫聞獺始知川漁人惑隩浦行舟迷泝
㳂日中氛靄盡空水共澄鮮(梁伏䘰行舟值早霧)
雷
隂陽相感淮南子曰隂陽相薄感而為雷
天地之鼓河圖帝紀通曰雷天地之鼓也
積風而成物理論曰積風成雷
雷椎雷椎欿&KR0034;輿物旁震欿&KR0034;曲内也(上口感物下徒感切)正月
之初萬物尚在曲内之中雷震驚出也(太元經)
天地長子雷於天地為長子以其萬物為出入也雷二
月出地百八十日雷出則萬物出八月入地百八十日
雷入則萬物入入則除害出則興利人君象也
圖畫之工論衡曰圖畫之工圖雷之狀畾畾如連鼓形
又圖人若力士謂之雷公使之左手引連鼓右手槌之
雷車義興人姓周永平中出都日暮道邊有草屋有女
子出門遂求宿一更中聞外有小兒喚阿香云官喚汝
推雷車女乃辭去明朝視宿處乃一新塚耳(搜神記)又焦
贑易林曰白日揚光雷車避藏
霹靂車介休縣百姓常宿於晉祠夜半聞人扣門云介
休王借霹靂車某日縣界收麥祠内即應遂見數人持
一物如幢環綴旛旗十八葉有光如電至日果然損麥
(酉陽雜爼)
王裒啟母晉陽秋曰王裒母性畏雷及母死每雷震輒
就墓側啟曰裒在此
霆爾雅曰疾雷謂之霆(五經通義曰震與霆皆霹靂也)
衆呼成雷淮南子曰叢輕折軸衆呼成雷
詩雷隠隠感妾心傾耳清聽非車音(晉傅玄雜言)
電
王戎目王戎視日不眩目爛爛若巖中電(晉書)
列缺列缺電名也(藝文類聚)
天笑莊子曰玉女投壺天為之笑則電
虹
樞星春秋運斗曰樞星散為虹霓
雄雌蔡邕月令章句曰虹螮蝀也隂陽交接之氣著於
形色者也雄曰虹雌曰蜺
美人虹異苑曰古者有夫妻荒年菜食而死俱化成青
絳故俗呼為美人虹
虹飲晉陵薛願義熙初有虹飲其釡澳噏響便竭願輦
酒灌之隨投隨咽便吐金滿器於是災弊日祛而豐富
數臻(異苑)
貫日戰國策曰唐睢謂秦王曰聶政刺韓傀白虹貫日
列士𫝊曰荆軻為燕太子謀刺秦王白虹貫日
攻城視虹所在黃帝占軍决曰攻城有虹從外南方入
飲城中者從虹攻之勝白虹遶城不匝從虹所在乃擊
詩紆餘帶星渚窈窕架天潯空因壯士見還共美人沉
逸勢含良玉神光藻瑞金獨留長劒彩終負昔賢心(蘇味)
(道詠虹)
霽
將受大祚之應魏略曰延康元年大霖雨五十餘日魏
有天下乃霽將受大祚之應也
蘇峻滅乃霽晉中興書曰咸和四年隂霖五十餘日蘇
峻滅後乃霽
祈晴獲夢長沙耆舊𫝊曰文虔字仲孺時霖雨廢農業
太守憂色虔補戶曹掾虔奉教齋戒在社三日夜夢見
白頭翁謂曰爾来何遲虔具白所夢太守曰昔禹夢繡
衣男子稱滄水使者禹知水脉當通若掾此夢將可比
也明日果大霽
詩夕霽風起凉閒房有餘清開軒滅華燭月華皓已盈
(宋謝曕荅康樂秋霽詩)濕花飛未遠隂雲歛尚低燕噪還為石龍
殘便是泥(周庾信初晴詩)連山卷簇雲長林息衆籟密樹含綠
滋遙峯凝翠靄(梁王筠夕霽)靖屏翳之洪隧戢太上之觸石
凌風絶而謐寧歸雲反而徽霍改望舒之離畢曜六龍
於紫閣於是朱明啟候凱風来南復火正之權司兮黜
后土於重隂夷中源之多潦兮反高岸之嵩岑萎禾竦
而振穎兮偃木豎而為林隂陽交泰萬物方遒炎神送
暑素靈迎秋四時逝而代謝大火忽其西流年冉冉而
易頽時靡靡而難留(晉陸雲喜霽賦)幽明失序就隂則滯連雨
霖淫注而不替潤既違時澤而非惠幸輟霖而吐景權
停風而歛翳昭鸞輅於天郊光龍旂於田際耒耨得施
禾黍獲藝增高廪於嘉年登十千於兹歲(宋孝武祈晴文)
錦繡萬花谷前集卷二
