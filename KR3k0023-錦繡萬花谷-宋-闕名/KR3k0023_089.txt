錦繡萬花谷續集卷九
淮東路
揚州(江都)(泰興)
蜀岡舊𫝊地脉通蜀或曰蜀岡産茶味如蒙頂故名蜀
岡
耕出寳釵昔煬帝多從以宫人遊此故時耕出寳釵焉
東坡詩云寳釵耕出餘鸞龍謂此也
九曲亭藝祖之破李重進也駐蹕九曲池上有龍鬭於
池今有九曲亭在池上(出圖志)
題詠揚子江頭楊柳春楊花愁殺渡江人數聲風笛離
亭晚君向瀟湘我向秦(出鄭谷詠瓜渡在江都縣南四十里)入郭登橋出
郭船紅樓日日柳年年君王忍把平陳業只換雷莊數
頃田(出羅隠題雷塘在州東北十里煬帝所遊因葬其上)城北横岡走翠虬一堂
高視兩三州淮岑日對朱欄出江岫雲齊碧瓦浮(出荆公詠)
(平山堂在城西)堂上平看江上山晴光千里對憑欄海門僅可
一二數雲夢猶吞八九寬(出蘇子由詠平山堂)嵇老清彈怨廣陵
隋家水調寄哀音可憐九曲遺聲盡只有一池春水深
(出蘇子由詠九曲亭)雨過一蟬噪飄蕭松桂秋青苔滿階砌白鳥
故遲留暮靄生深樹斜陽下小樓誰知竹西路鼓吹是
揚州(出杜牧詠禪智寺)玉女来看玉蕊花異香先引七香車攀
枝弄雪時回首驚&KR0988;人間日未斜(出劉禹錫詠瓊花在古后土廟)春冰
薄薄壓枝柯分與清香是月娥忽似暑天深澗底老松
驚雪白婆娑(出王禹偁詠瓊花)紫泉宫殿鎻煙霞欲取蕪城作
帝家玉璽不緣歸日角錦帆應是到天涯(出李義山詠隋宫)青
山隠隠水遙遙秋盡江南草木凋二十四橋明月夜玉
人何處教吹簫(出杜牧之詠二十四橋)馬蹄輕蹙柳花浮醉入淮
南第一州不是青樓羞薄倖自緣無錦不纏頭(出江文通)夜
市千燈照碧雲樓高紅袖客紛紛如今不似時平日猶
自笙歌徹曉聞(出王建)人穿魚蟹市路入斗牛天雲水家
千里江山月一船(出杜子民)島上花枝繫釣船隋家宫殿水
連天江帆自落鳥飛外月觀静依春色邊煬帝都城
春水邊笙歌夜上木蘭船三千宫女自塗地十萬人家
如洞天(並出趙嘏)眇眇雲山去幾重依依獨聽廣陵鍾明朝
借問南来客五馬雙旌何處逢(出劉長卿)蕪城西眺極滄流
漠漠春煙暗曙樓瓜步早潮催建業蒜山晴日照揚州
(出獨孤及)故人西辭黃鶴樓煙花三月下揚州孤帆遠影碧
山盡惟見長江天際流(出李白送孟浩然)鮮鯽經年秘醽醁圑
臍紫蟹脂填腹後春蓴出滑於酥先社薑芽肥勝肉鳬
子纍纍何足道點綴盤飱亦時欲淮南風俗事瓶罌方
法相𫝊竟留蓄且同千里寄鵝毛何用孜孜飫麋鹿(出東)
(坡以楊州土物寄少游)見說西川景物繁維揚景物勝西川青春
花柳樹臨水白日綺羅人上船(出杜荀鶴)京口瓜洲一水間
鍾山只隔數重山春風又綠江南岸眀月何時照我還
(出王荆公)楊子江頭南北路木蘭船上往来人(出蔡襄)都將二
十四橋月換得西湖十頃秋(出歐陽永叔)天下無雙士淮南
第一州文章老元帥節義古諸侯(出楊傑贈太守)江淮天設險
星斗地分維(出無哀)
真州(楊子)(六合)
儀真觀祥符間司天臺言建安軍西山有旺氣詔即其
地鑄聖像時有青鸞白鶴景雲盤繞爐冶之處詔建儀
真觀立青鸞白鶴亭
五馬渡宣化山之陽為建康往来津渡之要晉五王南
渡扵此故名五馬渡
題詠觀兵臨江水水流河湯湯誰云江水廣一葦可以
航(出魏文帝詠楊子江在楊子縣)邀賓壯觀不辭寒玉立風神氣上干
欲識謝公清興處千山萬嶺雪漫漫(出宋元章詠壯觀樓在城北五里山)
(之頂)獨憐幽草澗邊生上有黃鸝深樹鳴春潮帶雨晚来
急夜渡無人舟自横(出韋應物過永定寺題詠在六合縣北有茅草澗)越舶吴
商倚萬橈紺園金刹起中霄魚龍聽法因多雨江海歸
心每上潮林黑夜深燈影白川平天闊梵聲遥心知水
陸俱調伏惜取靈犀不用燒(出劉邠詠長蘆寺舊在長蘆鎮)江聲六合
暮楚色萬家春白苧歌西曲黃苞寄北人(出韓鄉送郭贊善歸淮南)
孤舟日日去無窮行色蒼茫杳藹中山浦轉帆迷向背
夜江看斗辨西東(出歐陽公出儀真泛大江)潮落淮風起不收昇州
一日到真州多情楊柳能青眼底事波瀾亦白頭(出彭汝礪)
(詠真州江亭)濤翻鷺羽連天白山疊屏峯到海青客路浮生
兩如寄萬重波裏一浮萍(出劉敞)炎荒往返正三年重過
長蘆古寺前萬里風波行欲盡停橈南望一澘然(出張舜民)
灘聲猶帶湘江水野色遥分建鄴山(出沈大椿)風駕晚潮急
浪頭相趁過水歸瓜步小船下秣陵多(出梅堯臣)取履橋邊
啼鳥喚釣璜溪畔落花初(出李德裕)
通州(海門)(静海)
利市州通州先是數舉士人至辟雍者皆不利大觀中
朱侍郎彦為守始移壯武營射垜不使壓州學當年所
解三名至辟雍皆上舍選太守教官及考官皆轉一官
以其全榜登科御筆添解額十名通州號為利市州(談苑)
青巾白袍鄉僧妙瑛云崇寧間有青中白袍偉丈夫現
於其上盖吕洞賓也後以南門樓為仙樓
題詠海腹藏吴楚天樞轉斗牛夜分驚日浴潮落見鯨
遊(出齊唐詠通城形勢)渡口人稀黯翠煙登臨嘗怯夕陽天殘雲右
倚維揚樹遠水南回建業船山引亂猿啼古寺電驅甘雨
過閒田季鷹死後無歸客江上鱸魚不值錢(出夏英公侍父監通州鹽)
(場登狼山題詠)狼去青山迹已陳惟餘樓閣向南薰蓬瀛氣象三
峯在吳楚封疆一水分(出任伯雨題狼山)門下海濤奔鐵騎檻前
山背擁金鼇(出陳博古詠海山樓在城上)江氣南吞吳分野海波北撼
楚封陲(出陽士彦題狼山)初日光回天尚暝暮潮聲落地先秋(出姚闢)
泰州(海陵)(如臯)
高麗鼓西溪鎮聖果院有鼓相𫝊保大中海汐飄至故
范文正公有高麗鼓半穿之句
天女繅絲井西溪鎮西廣福院相𫝊漢董永所居井即
天女汲以繅絲者
題詠陽和不擇地海角亦逢春憶得上林色相看如故
人(出范文正公官於此題牡丹詩云)壁間金闕倚天開五見宫花落晚
梅明月扁舟滄海去却尋雲氣望蓬莱(出劉攽倅海陵題詠)望京
樓上望望久思踟蹰境土連江徼人家匝海隅隔山雲
隠映近郭水縈紆雨過風腥檻潮生岸浸蘆(出曾致堯題海陵望)
(京樓)更散重門印不開玉琴招鶴舞徘徊野人為此多東
望風雨仍從海上来(出鮑溶寄海陵縣韓長官)異香濃艷厭羣葩何
事栽培近海涯開向東風應有恨憑誰移入五侯家(吕文)
(靖詠西溪牡丹)香粳炊熟泰州紅苣甲蓴絲放箸空(陸游戲詠海陵)
(食品)
淮安軍
東西塚縣之北八里莊東塚韓信墓也本𫝊云信行營
高燥地令旁可置萬家即此也西塚則漂母墓
畫猴李伯時嘗於紫極觀壁間畫猴戲馬驚而圉人鞭
之時稱竒筆
題詠築壇拜處恩雖重躡足封時慮已深隆凖若知同
鳥喙將軍應有五湖心(出錢諫議淮隂廟)寂寂荒墳一水濱蘆
州絶島自相親雖然寂寞千秋魄猶是韓侯舊主人(出羅)
(昭題西塚漂母墓)家在枚臯舊宅邊竹軒晴與楚波連芰荷香
透垂鞭袖楊柳風横聞笛船(出唐趙嘏憶山陽)露冕行春向若
耶野人懷惠欲移家東風二月淮隂郡惟見棠梨一樹
花(出劉簡送元使君自楚移越)秋燈點點淮隂市楚客連檣宿淮水
夜深風起魚鱉腥韓信祠堂明月裏(出陳羽宿淮隂)淮水東南
第一州山圍雉堞水當樓(出樂天贈郭史君)劉伶臺下稻花晚
韓信廟前楓葉秋(出許用晦)羽山一點青海岸雜花明(出崔國輔)
(詠石頭瀨)
寳應軍(寳應)
天帝授寳肅宗元年建子月十六夜女尼真如忽見二
皂衣引至一所見天帝出寳授真如曰女往令刺史崔
侁進逹於天子肅宗寢疾方甚視寳召代宗謂之曰汝
自楚王為皇太子今上天賜寳獲於楚天祚汝也宜保
愛之代宗再拜受賜即日以寳應紀節云(出唐楚州刺史鄭畋記)
題詠雪樓當月動晴寒渭水梁山鳥外看聞說德宗曾
到此吟詩不敢倚欄干(出陶應弼題寳應)半升濁酒試蓴羹賤
買魚蝦已厭烹淺水依蒲有船過淡煙籠月更人行(出吕)
(本中行次寳應題詠)長橋直下有蘭舟破月衝烟任意游金玉滿
堂何所用爭如年少去来休(出秦少游所𫝊孝仙橋水仙詩)
高郵軍(高郵)(興化)
見珠登第孫莘老於甓社湖上讀書夜見明珠而登第
其湖去城三十里
文游臺昔東坡與王鞏孫溱諸公及李伯時同遊論文
飲酒因以名之伯時畫為圖刻之石
題詠素心愛雲水此日東南行笑解塵纓處滄浪無限
清(出范文正公於税務前建濯纓亭因題其上)蒼龍解角瑩且澤解瓜自與
風雷俱郟家女子已仙去尚有故井存通衢(出蔣穎叔詠玉女井)
(昔郟公道光與其女煉丹於井旁其後仙去)九陌黃塵烏帽底五湖春水白
鷗前(出山谷詠五湖去城六十里)高郵西北多巨湖纍纍相連如貫
珠(出秦少游詠三十六湖)三十六湖水所瀦其間尤大為五湖(出蔣)
(穎叔詠湖)一州斗大君休笑國士秦郎是放鄉(出楊誠齋)濛濛春
雨濕䢴溝篷底安眠晝擁裘(出歐陽公)吾鄉如覆盂地據揚
楚脊環以萬頃湖粘天無四壁(出秦觀)
滁州(清流)(永安)(全椒)
九鬭山昔項羽兵敗欲東渡烏江經此山與漢兵一日
九鬭故名其山
清流關南唐置關地尤險要周世宗征淮唐將皇甫暉
姚鳳率衆塞清流關太祖走擊之生擒暉及鳳遂下滁
在清流縣西南二十餘里
題詠東晉王家在此溪南山樹色隔忩低碑沈字滅昔
人遠谷鳥猶向寒花啼(出顧况詠瑯琊山在清流縣晉元帝為瑯琊避地于此)滁
陽幽谷抱山斜我擊清泉手種花故事留𫝊父老說世
人合作畫圖誇(出歐陽公詠幽谷即豐樂亭地有紫嶶泉)尋常畫屏多畫
山何意此山還作屏峭排直下幾千尺下有石路莓苔
青(出梅聖俞詠石屏路)深藏西竺寺寒擁北譙城碑字贊皇石泉
銘庶子清(出盛度庶子泉泉在瑯琊山寳應寺)我愛昌黎湖上句醉来直
上醒心亭吹醒不待山風解卧讀殘碑已自醒(出常安民詠醒)
(心亭)古國羣舒地前當桐栢關淹綿江上雨稠疊楚南山
(出司空曙送永陽崔明府)林下鳴鳩拆紅杏田間水漫春溶溶使君
固自足風味時傍青山問老農(出梅聖俞詠春亭)忽從天上謫
人間知向山州住幾年俸外不教收果實公餘多愛入
林泉(出王元之)偏州地狹民事簡醉翁自放山水中琅邪倚
天色蒼翠遜泉落石聲玲瓏(出富鄭公題醉翁亭)滁南幽谷抱千
峯高下山花遠近紅當日辛勤皆手植而今開落任春
風昔作優賢地今為省過州非賢亦非過醉卧懷嵩
樓(出題懷嵩樓)欲知潁水新居士即是滁山舊醉翁(出歐陽永叔)
夜雨暗添西澗水春風開徧北樓花(出曾肇)
招信軍(盱眙)(天長)(招信)
東南之秀章綱紀云鬱鬱葱葱之氣萃於東南而東南
之秀實起於此
鎻淮渦盱貽縣北二十里其西南上有絶壁下有重淵
廣記禹治水以鐵鎻鎻淮渦水神無支竒於龜山之足
題詠迢迢綠樹淮天暁靄靄紅霞海日明遙望四山雲
接水碧峯千點數帆輕(出周明老題龜山回文詩山在盱眙縣)人言寺是
六鰲宫升降隨波與海通共坐船中那復見乾坤浮水
水浮空(出東坡詠靈岩寺在浮山頂上言其山有升降)擊舟清洛尾初見淮南
山淮山相媚好暁鏡開烟鬟(出東坡送程表弟)亭聳東南第一
山登臨身在白雲間市樓斜日紅高下客艇煙波綠往
還(出王渥)聞說淮南第一山老来方比凭欄干孤城不隔
長安望落日悲空汴水寒(出顔師古)萬里中原青未了半篙
淮水碧無情(出楊萬里)自古東南第一山于今無異玉門關
亂雲衰草蒼茫外赤縣神州指顧間擊楫何人酬壯志
凭闌終日慘愁顔中原父老應遺恨祗見&KR0950;車歲往還
(出蔡戡)從来香草騷人詠晚作離宮煬帝遊三殿重重鎻
秋色七泉脉脉貫中流(出吴宗旦)泊舟淮水次霜降水流清
夜久潮侵岸天寒月近城(出常建泊舟盱眙)地隔中原勞北望
潮連滄海欲東游(出東坡)梅生紅粟初迎臘魚躍銀刀正
出淮(出張文潜)星低春野路月淡夜淮風漠漠淮煙天際
晚蕭蕭山雨坐中秋孤城淮北晚鍾殘落日橋邊送
客鞍淮天水闊浮梁小城郭霜晴寳塔高疑是盱
眙郭門外月眀帆席過清淮(並出張文潜)綠野有佳氣清淮
無點塵(出蔣之竒)泗水西来一𢃄長望中煙浪似吾鄉雲收
鴈塔初晴影月照龜山午夜光(出周邠過盱眙)十里清淮上長
堤隠雪龍(出東坡詠長沙汀在眙縣北)
錦繡萬花谷續集卷九
