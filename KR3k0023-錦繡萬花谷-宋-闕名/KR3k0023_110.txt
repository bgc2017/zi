錦繡萬花谷續集卷三十
類姓
杜
白虎殿對策杜欽字子夏延年子目偏肓舉賢良方正
直言上日蝕地震之對又詣白虎殿對策優游不仕以
夀終
王佐才杜如晦字克明隋大業中預吏部選侍郎高孝
基異之曰君當為棟梁用房玄齡曰如晦王佐才也必
欲經營四方捨如晦無共功者王曰非公言我幾失之
因表畱幕府從征伐常參帷幄機袐方多事裁處無留
進尚書右僕射仍領選引賢者下不肖咸得其職當時
浩然歸重(唐史)
一門三秀才杜正倫隋世舉秀才天下不十人而正倫
一門三秀才皆擢第為世歆美進中書侍郎與韋挺虞
世南姚思廉論事稱旨太宗為設宴具召四人者謂曰
吾聞神龍可擾以馴然頷有逆鱗嬰之者死人君亦有
之卿屬遂犯吾鱗禆闕失朕其何慮危亡哉思卿至意
故命酒以相樂也
號小杜杜牧字牧之善屬文第進士復舉賢良方正拜
殿中侍御史牧於詩情致豪邁人號為小杜以别杜甫
奏罷中人監軍杜黃裳擢進士第中宏辭郭子儀辟佐
朔方府正元末遷太常卿王叔文用事黃裳未肯過其
門壻韋執誼輔政黃裳勸請太子監國執誼曰公始得
一官遽開口議禁中事黃裳怒曰吾受恩三朝豈以一
官見賣即拂衣去劉闢叛唯黃裳固勸不赦因奏罷中
人監軍而專委高崇文凡兵進退黃裳自中指授無不
切於機蜀平羣臣賀憲宗目黃裳曰卿之功
屈宋作衙官杜審言擢進士才高嘗語人曰吾文章當
得屈宋作衙官吾筆當得王羲之北面武后召將用之
令賦歡喜詩歎重其文為修文館直學士初審言病宋
之問武平一省候答曰昔為造化小兒相苦少與李嶠
崔融蘇味道為文章四友號崔李蘇杜
奏賦三篇杜甫字子美少貧李邕竒其才先往見之舉
進士不中第困長安天寳十三歲玄宗朝獻太清宫饗
廟及郊甫奏賦三篇帝竒之使待制集賢院數上賦頌
高自稱道言先臣恕預以承儒守官十一世迨審言以
文章顯臣七歲屬辭且四十年衣不蓋體常寄食於人
述作雖不足鼓吹六經至沈鬱頓挫隨時敏給揚雄枚
皋可企及也有臣如此陛下其忍棄之肅宗拜右拾遺
與李白齊名時號李杜(並唐史)
鼠銜孝經疏皇朝杜鎬少好學初應舉將試有鼠銜孝
經疏置榻前鎬怪之取以熟誦果試題出其中遂與選
鎬既博學又有記問兄為法官有毁其父之畫像為近
親所訴疑不能决鎬曰僧道毁佛老像此可比也兄從
之衆服其審
古
筆公古弼少忠謹善騎射初為獵郎門下奏事以敏正
稱明元嘉其真而有用賜名曰筆後名弼言其有輔佐
才也累遷尚書令端謹慎密口不言禁中事弼頭尖太
武常名之曰筆頭時人呼為筆公
魯
逃隠海上魯仲連齊人好竒偉俶儻之畫策而不肯仕
宦任職好持高節新垣衍曰吾聞魯仲連先生齊國之
高士也又曰吾乃今日知先生為天下之士也齊欲爵
魯連魯連逃隠於海上曰吾與富貴而詘於人寧貧賤
而輕世肆志焉(史記)
三異魯恭字仲康與弟丕俱居太學習魯詩拜中牟令
專以德化為理政有三異後為司徒(後漢史)
指囷魯肅字子敬周瑜嘗就肅求資糧肅家有兩囷米
各三千斛乃指一囷與之肅少有壯節好為竒計一見
孫權便說拒曹公而論帝王之略雖在軍陣手不釋卷
(出吳志)
西州豪族魯芝字世英世有名德為西州豪族舉孝廉
除郎中并州刺史遷大鴻臚(晉良吏傳)
庾
荆南把梓庾域字司大梁文帝為郢州辟為主簿嘆美
其才曰荆南把梓其在斯乎仕梁至輔國將軍
貞節處士庾詵字彦寳經史百家無不該綜性託夷簡
特愛林泉諡貞處士(並南史)
徐庾體庾信博覽羣書為文綺麗世號為徐庾體(徐謂徐摛)
後進競相模範仕周累遷散騎常侍聘於東魏文章辭
令甚為鄴下所稱(北史文苑傳)
祖
誓清中原祖逖字士稚輕財好俠慷慨有節尚散穀帛
以賙貧乏有贊世才具中夜聞雞起舞為奮威將軍北
伐及渡江中流擊楫誓清中原(晉史)
造指南車祖冲之字文遠稽古有機思解褐授徐州參
軍明歴法解鍾律又特善筭嘗造指南車又造欹器又
造千里船等器(南史)
武
隱嵩山武平一名甄博學通春秋工文辭武后時畏禍
不敢與事隱嵩山屢詔不應
真宰相器武元衡舉進士德宗欽其才擢御史中丞嘗
對延英帝目送之曰是真宰相器元和二年拜門下侍
郎同平章事帝素知堅正有守眷禮異他宰相(並唐史)
尹
為虎穴尹賞以三輔高節選守長安為虎穴以大石覆
其口收捕姦猾以次内其中百人為輩覆以大石數日
一發視自相枕藉死三輔吏民甚畏之四子皆至郡守
長子立為京兆尹皆尚威嚴有治辦名(前漢史)
儒學知名尹洙字師魯兄源字子漸與洙俱以儒學知
名舉進士范仲淹薦其才遂知懷州官至太常博士卒
洙少舉士為正平簿河南府戶曹邵武軍判官舉書
判拔遷山南東道掌書記知伊陽縣王晦叔薦其材召
試館閣校勘遷太子中允范仲淹貶饒州諫官御史不
肯言洙上書言仲淹臣之師友願得與俱貶貶監唐州
税復太子中允知河南縣尤為經略使韓琦所深知
閔
南金薛兼同閔鴻等號五雋張華見之曰皆南金也(晉史)
錦繡萬花谷續集卷三十
