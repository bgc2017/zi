錦繡萬花谷續集卷三十六
類姓
華
右師左成公十五年宋華元為右師元曰我為右師君
臣之訓師所司也
精於方藥華佗字元化通數經曉養性之術精於方藥
(後漢史)
為政清静華歆為豫章太守為政清静不煩吏民威而
愛之魏初為御史大夫素清貧禄賜以賑施親戚故人
家無擔石之儲(魏志)
作漢紀華嶠才學深博為臺郎徧觀祕籍因作漢紀(晉史)
孝子鄉華秋事母以孝聞母喪廬墓負土成墳詔表其
門閭後盗起往来墓之左右咸相誡曰勿犯孝子鄉(北史)
向
左師左成公十五年華元使向戌為左師以靖國人
肆意遊山向長字子平讀損益卦喟然歎曰吾已知富
不如貧貴不如賤男女嫁娶既畢勑斷家事勿相關肆
意遊五嶽名山(後漢)
潜心典籍向朗少以吏能見稱為己西䍧牱房陵太守
潜心典籍年踰八十猶手自校書開門接賓諉納後進
(蜀志)
名付中書皇朝向敏中字常之父瑀惟一子教督甚嚴
嘗謂其妻曰大吾門者此子也舉進士太宗飛白書敏
中張詠二名付中書語宰相曰此二臣者名臣也朕將
用之矣拜右諫議大夫同知樞密院事真宗拜同平章
事大任幾三十年
鄧
世吏二千石鄧晨字偉卿南陽新野人世吏二千石光
武拜為汝南太守興鴻郤陂數千頃田汝土以殷魚稻
之饒流衍他鄉
封高密侯鄧禹字仲華南陽新野人十三能誦詩杖策
見光武曰願明公威德加四海禹得效尺寸垂功名於
竹帛禹沉深有大度授以西討之略拜前將軍謀謨帷
幄决勝千里封高密侯
累世寵貴鄧隲字昭伯禹之子拜車騎將軍儀同三司
始自隲也鄧氏自中興後累世寵貴凡侯者二十九人
公二人大將軍以下十三人中二千石十四人列校二
十二人州牧郡守四十八人其餘侍中將大夫郎謁者
不可勝數(並後漢史)
屯田兩淮鄧艾屯田積榖行於兩淮開廣漕渠達於江
淮(魏志)
清嚴有治績鄧芝字伯苗為廣漢太守清嚴有治績入
為尚書(蜀志)
隠玄先生鄧世隆相州人亡命變姓名號隠玄先生棲
白鹿山貞觀初為修史學士(唐史)
寗
盟子向左僖二十六年公會莒兹㔻公寗莊子盟于向
尋洮之盟也
賜湛露彤弓文公四年衛寗武子來聘公與之宴賦湛
露及彤弓論語寗武子邦有道則智邦無道則愚
飯牛車下齊桓公郊迎客夜開門執火甚盛寗戚飯牛
於車下擊牛角疾商歌公聞之命後車載之賜之衣冠
遂舉大用之授之以卿公得之所以伯也管仲言於齊
桓公曰墾田剏邑闢土植榖盡地之利臣不若寗戚請
致以為田官(新序)
敬
心如鐵石敬肅少以貞介知名仕隋為安陵令有能名
擢拜秦州司馬轉幽州長史俱有異績柳儉𫝊云心
如鐵石老而彌篤(北史)
平陽郡王敬暉字仲曄弱冠舉明經為衛州刺史時河
北經突厥所搔方秋而城暉曰豈有棄農畝事池隍哉
縱民歸歛闔部賴安以誅二張功封平陽郡王(唐史)
鄭
著治續鄭弘字穉卿兄昌字次卿皆明經通法律政事
昌為太原涿郡太守弘為南陽太守皆著治績條教法
度為後世所述
威振西域鄭吉會稽人以卒伍從軍破車師降日遂威
振西域
尚書履聲鄭崇哀帝時為尚書僕射每見曳革履上笑
曰我識鄭尚書履聲臣門如市臣心如水(並前漢史)
為諸儒宗鄭興晚善左氏𫝊數言政事依經守義遂為
諸儒宗
鄭陂鄭渾為邵陵令課民耕桑重去子之法遷陽沛郡
二太守興陂遏開稻田民賴其利刻石頌之號曰鄭陂
(並後漢史)
清吏鄭善果鄭州人累轉魯郡太守母崔氏賢明曉政
治嘗坐閣内聽處决當理則悅有不可引至牀下責愧
之故善果所至有績號清吏(唐史)
二鄭鄭從讜字正求及進士第遷門下侍郎時鄭畋以
宰相鎮鳳翔移檄討賊兩人以忠義相提賊尤憚之號
二鄭云
經術該深鄭覃以父蔭補累遷諫議大夫文宗召為翰
林侍講學士覃於經術該深淳篤守正帝尤重之同平
章事弟朗
七松處士鄭薰擢進士第累遷吏部侍郎再知禮部舉
引寒畯士類多之既老號所居為隠巖蒔松於庭號七
松處士
人瑞鄭仁表豪爽有文嘗以門閥文章自高曰天瑞有
五色雲人瑞有鄭仁表
廣文博士鄭虔掇當時事著書八十餘篇玄宗愛其才
為置廣文館以虔為博士宰相曰令後世言廣文博士
自君始虔乃就職(唐史)
進士第一皇朝鄭獬字毅夫為人俊邁不羣舉進士第
一授將作監丞通判陳州召試直集賢院修起居注遂
以右司諫知制誥
孟
家貧惟有二士魯孟獻子聘於晉宣子宣子曰子之家
孰與我家富獻子曰吾家甚貧惟有二士曰顔回兹無
靈(新序)
易學孟喜從周王孫受易喜好自稱譽故易有施孟梁
丘之學(前漢)
龍山落帽孟嘉少知名為桓温參軍好酣飲九日登龍
山飲酒落帽(晉史)
東郡嘉禾孟業字敬業齊清河王嶽召為法曹後遷東
郡太守以寬惠著名麥一莖五蕙嘉禾一莖九穗咸以
為政化所感(北史)
貞曜先生孟郊字東野性介少諧合韓愈一見為忘形
交年五十得進士第郊為詩有理最為愈所稱卒張籍
諡曰貞曜先生
浩然亭孟浩然少好義節隠鹿門山年四十乃游京師
王維過郢州畫像於刺史亭因曰浩然亭又曰孟亭
盛
葛國公盛彦師宋州人高祖兵至汾隂彦師率賓客上
謁授行軍總管從平京師與史萬寳鎮宜陽李密叛萬
寳懼彦師笑曰請以數千兵為公梟首遂斬密以功封
葛國公(並唐史)
獻西域圖皇朝盛度舉進士稍遷至直史館三司戸部
判官契丹入邊數上疏論邊事奉使陕西參質漢唐故
地繪為西域圖以獻景祐二年拜參知政事後知應天
府以太子少傅致仕
寇
真宰相才皇朝寇凖字平仲少力學舉進士太宗深器
之召為參知政事因奏對切直太宗怒起凖輙挽上衣
留以俟處决太宗歎曰真宰相才也又嘗語左右曰朕
得寇凖猶唐太宗之得魏鄭公也加給事中景德元年
拜同平章事是歲契丹入邊直抵澶魏真宗召羣臣問
禦敵策凖請幸澶州并陳河北用兵之略甚備仁宗朝
贈中書令來國公諡忠愍
富
王佐才富弼字彦國幼篤學有大度范仲淹見而識之
曰此王佐才也懷其文以示王曾晏殊殊即以女妻之
舉茂才異等假資政殿學士戸部侍郎使契丹歸除司
空兼侍中辭復拜左僕射同平章事卒諡文忠元祐初
加贈太師
錦繍萬花谷續集卷三十六
