錦繡萬花谷續集卷十四
羊
跪乳鄭氏婚禮謁文贊曰羣而不黨跪乳有敬禮以為
䞇吉事之宜譙子法訓曰羊有跪乳之禮而人取法
焉
土怪桓子穿井獲如二缶其中有羊焉使問仲尼曰吾
穿井得狗何也對曰以丘所聞羊也木石之怪䕫魍魎
水之怪龍罔象土之怪曰羵羊也(國語)
嶽精周易異謀類曰泰山失金雞西嶽亡玉羊(鄭玄注曰羊二)
(嶽之精也)
賁首毛詩曰䍧羊賁首三星在霤(鄭玄注曰羊牝曰䍧賁大也)
噉珠劉義慶幽冥錄曰洛下有澗穴婦欲殺夫推下經
多時至底乃得一穴行至數十里明踰三光人長三丈
引過九處其人乃告饑長人指樹下一羊令羊跪捋羊
鬚初得一珠長人取之曰取後一珠令噉即療饑
豕
伯封貪昔有仍氏生女樂正后䕫取之生伯封實有豕
心貪婪無厭謂之封豕
彭生見齊無知殺其君十二月齊侯游于姑棼遂田于
貝丘見大豕從者曰公子彭生也公怒曰彭生敢見射
之豕人立而啼公懼墜于車傷足喪屨遇賊于門遂殺
之而立無知(並左𫝊)
梁鴻牧豕梁鴻家貧牧豕上林苑中曾誤遺火燒及他
舍乃以豕償之其主猶以為少鴻願以身居作主人許
因為執勤不懈耆老見鴻非常人乃共責讓主人於是
悉還其豕鴻不受乃去
誣告豬肉經筵官會食資善堂東坡盛稱河豚之美吕
原明問其味曰直那一死再會又稱豬肉之美范淳甫
曰柰發風何東坡笑曰淳甫誣告豬肉
猫
死願為高宗后王氏及良娣為武后所殺良娣罵曰我
後為猫使武后為鼠吾當扼其喉以報后后聞之不悦
詔六宫毋養猫
因獻議崔祐甫為中書舍人朱泚軍中猫鼠相乳表其
瑞宰相常衮率羣臣賀祐甫曰可弔不可賀代宗問故
因獻猫鼠議
詩纖鈎時得小溪魚飽臥花隂興有餘自是鼠嫌貧不
到莫慙尸素在吾廬(林和靖)白玉狻猊藉錦茵寫經湖上
淨名軒吾方大謬求前定爾亦何知不少喧出沒任從
倉内鼠鑚窺寧似檻中猿高眠永日長相對更約冬裘
共足温(張無盡)
雞
天雞桃都山有大樹曰桃都枝相去三千里上有天雞
日初出照此木天雞即鳴天下雞皆隨之(玄中記)
憚為人用賓孟適郊見雄雞自斷其尾問之侍者曰憚
其為犧
極有玄致晉宋處宗嘗置一長鳴雞著窗間後雞作人
語與處宗談論極有玄致處宗因此功業大進(幽冥錄)
呼祝祝祝雞翁善養雞今世人呼雞云祝祝起此(博物志)
銜赤珠昭靈后名含始遊于洛水有玉雞銜赤珠曰吞
之者王含始吞之生漢高祖(六帖)
鳴不失晨劉邠取山雞毛著器中使管輅筮筮云高嶽
巖巖有鳥朱首羽翼赤黃鳴不失晨此山雞之毛(魏志)
詩斷尾雄雞本畏烹年来聽法伴修行還須却置蓮花
漏去怯風霜恐不鳴(東坡)立馬階除待一鳴何如春夢不
聞聲固知雞口羞牛後不待羣鳴已可驚(陳無已次韻秦觀聞雞)
鵝
食炙知色苻朗食鵝知色黑白之處人不信既而試之
果然
十萬錢唐僖宗好鬭鵝數幸六王宅興慶池與諸王鬭
鵝一鵝至值十萬錢
詩房相西亭鵝一羣眠沙泛浦白於雲鳳凰池上應回
首為報籠隨王右軍鵝兒黃似酒對酒賞新鵝引頸
嗔船過無行亂眼多翅開遭宿雨力小困滄波客散層
城暮狐狸柰若何(並杜甫)
鴨
雞伏雞伏鴨卵雛成入水雞母隨岸呼之雛出而不隨
母鴨雞異類能相隨也(風俗通)
用此何為建昌侯孫慮於堂前作鬭鴨欄頗施小巧陸
遜正色曰君侯勤覽經典用此何為慮即毁之(吳志)
詩已斷鷹隼猜仍叨主人惠潔白盡天姿雙棲莫相忌
(張文?)褵褷出短蒲毰毸浴清水物忌太鮮明何妨染泥
滓(司馬温公)花鴨無泥滓階前每緩行羽毛知獨立黑白太
分明不覺羣心妬休牽衆眼驚稻粱沾汝在作意莫先
鳴(杜甫)
錦繡萬花谷續集卷十四
