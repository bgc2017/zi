錦繡萬花谷後集卷二十八
寺院
三百六十寺西湖天下景遊者無愚賢淺深隨所得誰
能識其全三百六十寺幽尋遂窮年所至得其好心知
口難𫝊(東坡詩)
大衆出家寺在摩竭陀園無憂王造小乘大衆出家寺
也佛滅後衆多名德比丘皆住雞園
天竺寺薌山天竺寺詩一山門作兩山門兩寺元從一
寺分西澗水流東澗水南山雲起北山雲前臺花發後
臺見上界鐘清下界聞遙想吾師行樂處仙花桂子落
紛紛(本集)
山谷寺舒州皖公山三祖璨大師道場即山谷寺有石
牛洞其石狀牛因以為名錢神同安志云初李伯時畫
黃魯直坐於石上魯直因自號為山谷老人
慈恩寺西京雜記西京外郭城朱雀街東第三橋皇城
之東第一街進業坊隋無陋寺之故地武德初廢貞觀
三十年高宗在春宫時報其母文德皇后為之祈福即
其地建寺故名慈恩南院臨黃蕖竹木森邃為京城之
最西院浮圖六級高三百尺永徽三年沙門元奘所立
浮圖内有梵本諸經數十匣浮圖前東階立太宗皇帝
撰三藏聖教叙及高宗皇帝述聖記二碑并禇遂良書
中和中中書舍人李肇國史補進士既捷列名於慈恩
寺塔謂之題名
清凉寺王維好佛故字摩詰惟致高遠得宋之問别業
山水絶勝今清涼寺是也
金山寺寺在鎮江府揚子江寺記云金山舊名浮玉唐
有頭陀斷手以建伽藍忽一日於江獲金數鎰表聞因
賜名金山寺
招提寺六帖云招提寺名增輝記招提者梵言拓鬭提
奢唐言四方僧物後人寫之誤以拓為招又省去鬭奢
二字只稱招提只今十方寺院是也(杜少陵詩注)又詩云巳
從招提遊更宿招提境
伽藍僧史後魏太武帝始光元年創是伽藍為招提之
號隋大業中改天下寺為道場至唐復為寺(梵語題云僧伽藍摩)
(或云僧伽羅摩此云衆園園者生植之所佛弟子居之取生植道本聖果之義也或云毗阿羅此云遊止處)
總持門秦少游長老疏云往開大總持門以繼鑠迦羅
眼
金田或云金地即舍衛給孤長者倒布黃金買祇陀太
子園建精舍諸佛所居之處也
禪龕杜甫謁文公廟禪龕只晏如
花龕劉長卿詩松路向精舍花龕歸老僧
金刹西京雜記以黃金為刹杜詩金刹青楓外朱樓白
水邊
梵刹梵云利瑟故此云竿今略名刹即旛柱也沙門得
一法者便當建旙告還(要覽)
雁塔昔有比丘見羣雁飛翔忽有一雁投下自殞衆曰
此雁垂戒宜旌彼德於是瘞雁建塔(西域記)
雁堂毗舍離於大林為佛作堂形如雁字一切具足(要覽)
飯後鐘唐王播少孤貧客揚州惠照寺木蘭院隨僧齋
食久而厭怠乃齋罷擊鐘後二紀播自重位出鎮是邦
因訪舊遊向之題名皆以碧紗罩之播繼題二絶云三
十年前此院遊木蘭花發院新修如今再到經行處樹
老無花僧白頭上堂已了各西東慚愧闍黎飯後鐘
三十年来塵撲面而今始得碧紗籠(摭言)
石甕寺長安志驪山上有石甕寺朝元閣等唐明皇時
津陽門左右有石甕故鄭愚詩石甕嵓底百尋井銀牀
下卷絲綆遲
方丈室舍黧國有維摩故宅唐顯慶中王玄策因向印
度過净名宅以笏量基止有十笏故號方丈室
白馬繞塔天竺國有伽藍名招提其處大富有惡國王
利於財將毁之有一白馬繞塔悲鳴即停毁自後改招
提為白馬諸處多取此名焉(並唐高僧𫝊)
二梵之福阿含經世尊說若能補故寺是謂二梵之福
神龍佛祠裴延齡造神龍佛祠須材五十尺者延齡妄
奏同州得大谷木數千章度皆八十尺
天雨花大同坊雲花寺大歷初僧儼講經天雨花至地
咫尺而滅夜有光燭室勅改為雲華(酉陽雜俎)
詩野寺江天豁山扉花竹幽野寺殘僧少山園細路
高雲薄翠微寺天青皇子陂寺憶曾遊處橋憐再
渡時花濃春寺静竹掃野池幽(並杜甫)汲水僧歸林下
寺待船人立渡頭沙(唐詩)亂飄僧舍茶煙濕密洒歌樓酒
力微(鄭谷)扁舟又截平湖去欲訪孤山支遁林欲窮風
月三千界願化天人百億軀(並東坡)南朝古寺幾僧在北
嶺空林惟鳥歸莎徑晩煙凝竹塢石池春色染苔衣(劉滄)
樹影中流見鐘聲兩岸聞(張祐)三間茅屋無人到十里松
門獨自遊(貫休)五度金蓮出世来法堂重向石泉開水邊
猿鳥尋前侣石上松杉認舊栽黃印使君精曉供紫雲
禪客立香臺人𫝊朱頂千年鶴昨夜遼東柱上回(城山石泉)
(寺)黃葉前朝寺無僧寒殿開池晴龜出曝松暝鶴飛回
古砌碑横草隂廊畫雜苔禪宫亦消歇塵世轉堪哀(司空)
(曙)隔忩棲白鳥似與鏡湖隣月照何年樹花逢幾世人
岸莎青有路苔逕綠無塵願得依容止僧中老此身(盧綸)
二三疎竹夏無暑一兩殘僧晝掩門(斯菴)僧依白玉鏡中
住人在金鰲背上行(金山寺叢話)海邊樓閣梵王家一水横
橋一路斜密竹弄風敲璧玉怪松摩日起龍蛇巖猿繞
檻偷秋果石鼎臨忩煑露芽中有高僧倦迎送白頭無
事老煙霞紅簷青瓦院西隅隔斷塵寰一事無兔弄
半光来佛案月收斜脚入茶爐簾垂講磬秋聲遠門掩
吟燈夜影孤見說虎溪流水急不勞禪侣酒重沽(並城山)
不到峯前寺空来渭上村此亭聊可喜修徑豈辭捫谷
映朱闌秀山含古木尊路窮驚石斷林缺見河奔馬困
嘶青草僧留薦晩飱山僧豈知此一室老煙霞(並東坡)
空潭聞鹿飲疎樹見僧行野寺垂揚裏春畦亂水間
樹密當山徑江深隔寺門霏霏雲氣重閃閃浪花翻
不復知天大空餘見佛尊時應清盥罷隨喜給孤園(杜甫)
(望兜率寺詩)澗竹欲萌煙蕨菜不妨招飲野僧家從今相遇
幾日事更試南忩榖雨茶誰憶僧忩岑寂處衣寒庭
際月清光梨花雪白柳條青山寺樓臺展翠屏占
寺長廊院裏行雲房處處稱幽情明忩淨榻無人到臥
聽春禽百種聲(並江西)宿雨初收草木濃羣鴉飛散下堂
鐘長廊無事僧歸院盡日門前獨看松(李涉)身寂心成道
花閒鳥自啼細泉松徑裏返照竹林西(皇甫曾)清晨入古
寺初日照高林竹徑通幽處禪房草木深(常建)鳴磬夕陽
盡卷簾秋氣来名香連竹徑清梵出花臺(韓翃)松竹閒僧
老雲煙晩日和寒塘歸路轉清磬隔微波(李嘉祐)薄暮緣
西峽停橈一訪僧鷺巢横臥柳猿飲倒垂藤水曲巖干
疊雲重樹百層山風寒殿磬溪雨夜船燈(許渾)寺門高開
洞庭野殿脚插入赤沙湖五月寒風冷佛骨六時天樂
朝香爐地靈步步雪山草僧寶人人滄海珠塔劫宫牆壯麗
敵香厨松道清涼俱蓮花交響共命鳥金牓雙迴三足
烏𫝊燈無白日布地有黃金(杜甫)名山極歴覽勝地殊
留連幽崖聳絶壁洞穴瀉飛泉金河知證果石室乃安
禪夜梵聞三界朝香徹九天山階步皎月澗戶聽涼蟬
(江總)雲表金輪見簷端畫栱明塔疑平地涌蓋似積香成
(蕭慤)層臺聳靈鷲高殿邇陽烏暫同遊閬苑還類入仙都
三休開碧嶺萬戶洞金鋪攝心罄前禮訪道把中虚遙
瞻盡地軸長望極天隅白雲起梁棟丹霞映拱櫨(孔德紹)
佛祖
金棺内現雙足第一祖迦葉世尊入般涅槃迦葉至雙
林樹間悲戀號泣佛於金棺内現雙足
五百仙人至第二祖阿難梵語阿難陀此云歡喜如来
阿闍王見阿難於常河中流將入滅雪山五百仙人飛
空而至阿難為說法須臾五百羅漢為諸仙人出家受
具阿難踊身虚空作十八變
性十七身十七第三祖商那和修者化緣既久得擾波
毱多為給侍因問曰汝年幾耶荅曰十七師曰汝身十
七耶性十七耶荅曰師髮白耶心白耶師曰我但髮白
非心白耳毱多曰我身十七非性十七也和修知是法
器遂為落髮偈曰非法亦非法無心亦無法說是心法
時是法非心法
三尸化華□第四祖優婆毱多隨方行化魔宫震動波
旬竭力以害正法密持瓔珞伺尊者入定縻之于頸尊
者取人狗蛇三屍化為華□以酬波旬大喜引頸受之
即變三種臭屍波旬盡其魔力不能移動四祖化導最
多每度一人以一籌置石室縱十八時廣二十時充滿
其末後得提多迦乃付大法眼藏(並景德傳燈錄)
寳山泉涌五祖提多迦初生夢寳山泉涌日從屋出照
曜天地四祖曰寳山者身也泉涌者法無盡也日從屋
出者入道之相也照曜者智慧超越也
願霑甘露味七祖婆深密者忽一智者自稱難提曰與
師論義師曰仁者論即不義義即不論若擬論義終非
義論難提知師義勝即曰我願求道霑甘露味
處胎六十歲九祖伏䭾密多有長者攜一子来曰此子
處胎六十歲因號難生
龍魔隨滅十二祖馬鳴大土忽見女子說偈曰稽首長
老尊當受如来記今於此地上宣通第一義師曰將有
魔来即一金龍震動山嶽師儼然於坐魔事隨滅遂復
本形曰我名迦毗摩羅化巨海極為小事師曰汝化性
海得否曰我未嘗知師云山河大地皆依建立三昧六
神通由兹發現迦毗遂發信心與徒衆三千俱求剃度
師乃付法
蟒住石窟十三祖迦毗摩羅入山逢大蟒盤繞師身師
受三歸依蟒化為素服老人曰我昔為比丘有初學數
来請益我煩於應荅起嗔恨想命終墮為蟒身住是石
窟千載適聞戒法故来謝耳又曰北有大樹蔭覆五百
大龍樹王名龍樹為龍衆施法尊者既與度脱
夢吞明珠而孕二十一祖婆修盤頭其母初夢吞明暗
二珠而孕有一羅漢曰汝當生二子一即祖師一即芻
尼
開手奉珠二十四祖師子比丘有長者引童子見師曰
此子當生便拳左手今既長矣終未能舒願聞宿因師
即以手接曰還我珠来童子遽開手奉珠師曰吾前為
僧有童子婆舍吾赴西海齋受襯珠付之今見還矣遂
為法嗣
百鳥銜花金陵牛頭山法融禪師少通經史歎曰儒道
世典非究竟法般若正觀出世舟航遂投師落髮入牛
頭山有百鳥銜花之異(並𫝊燈錄)
浮圖名議
涌金蓮花釋迦佛生刹刹王家放大智光明照十方世
界涌金蓮花年十九欲出家夜有天人名淨居於窗牖
中义手曰太子言出家時至乃於檀特山中修道鬱頭
藍佛處學非非想於二月八日明星出時成佛號天人
師住世四十九年將金縷僧迦黎衣𫝊法與摩訶迦葉
說無常偈曰諸行無常是生滅法生滅滅巳寂滅為樂
諸弟子以香薪茶毗之燼後金棺如故高七多羅樹往
返空中化火三昧得舍利八斛四斗世尊滅後一千十
七年永平中教至中夏
安心偈慧忠禪師有安心偈曰人法雙淨善惡相忘直
心真實菩提道場
臥輪偈臥輪禪師偈云臥輪有伎倆能斷百思想對境
心不起菩提日月長六祖曰此偈未明心地因作偈曰
慧能没伎倆不斷百思想對境心數起菩提作麽長
饑来喫飯困来眠大珠慧海禪師或問和尚修道如何
用功師曰饑来喫飯困来即眠曰一切人總如是同師
用功否曰不同他喫飯時不肯喫飯百種須索睡時不
肯睡千般計較所以不同也
枯木偈大海山法禪師有偈曰摧殘枯木倚寒林幾度
逢春不變心樵客遇之猶不顧郢人那得苦追尋
兩虎侍者潭州華林善覺禪師觀察使裴休訪之問有
侍者否師曰有一兩箇乃喚大空小空二虎自菴後出
師曰有客且去二虎咆哮而去休問作何行業感得如
斯師曰山僧常念觀音
師唱誰家曲首山省念禪師有僧問師唱誰家曲宗風
嗣阿誰師曰少室巖前親掌視僧曰更請洪音和一聲
師曰如今要得大家知
選佛場丹霞天然禪師初習儒將應舉道遇一禪客問
仁者何往曰選官去禪客曰選官何如選佛曰選佛當
往何所曰江西馬大師出世此選佛場也師往見馬祖
乃令參南嶽石頭
雲在青天水在瓶藥山惟儼禪師朗州刺史李翺問如
何是道師曰雲在天水在瓶翺作偈曰鍊得身形似鶴
形千株松下兩函經我来問道無餘話雲在青天水在
瓶翺問如何是戒定慧師曰太守欲保任此事直須向
高高山頂坐深深海底行閨閤中物割捨不得便為滲
漏師一夜登山大笑翺贈詩曰選得幽居愜野情終年
無送亦無迎有時直上孤峯頂月下披雲笑一聲
日遣十餅龍潭崇信禪師賣餅家子也悟尚尚居天皇
寺師日以十餅遺之悟嘗留一餅曰吾惠汝以蔭子孫
師自念曰餅是我持来何反遺我遂問焉悟曰是汝持
来復汝何咎師曉玄旨遂請出家一日問心要悟曰任
性逍遙隨緣放曠但盡凡心無别勝解
切忌道著道吾山圓智禪師藥山問何處来曰遊山来
藥曰速道將来曰山上烏兒白如雪澗底遊魚忙不徹
藥山曰智不到處切忌道着師見雲巖不安曰離此殼
漏子向甚麽處相見巖曰不生不滅處相見師曰何不
道非不生不滅處亦不求相見
辦愚癡齋良价禪師既坐化其徒號慟師復開目曰勞
生息死於悲何有召主事僧令辦愚癡齋一中責其戀
情延至七日食具方畢端坐而逝
路逢猛虎雲居禪師道簡有僧問路逢猛虎時如何師
曰千人萬人不逢偏汝便逢問孤峯獨宿時如何師曰
閒著十間僧堂阿誰教汝孤峯獨宿
汝不是我同流天台寒山子以樺皮為冠曳大木屐時
来國清寺就拾得取衆僧殘食菜滓食之豐干禪師曰
汝與我遊五臺即我同流若不去非我同流曰我不去
豐干曰汝不是我同流寒山却問去五臺作什麽曰我
去禮文殊寒山曰汝不是我同流(並𫝊燈錄)
僧
船子和尚華亭船子和尚於華亭吳江泛小舟時號船
子和尚
和尚家風守清禪師有僧問末後一句師曰塵中人自
老天際月常明問如何是和尚家風曰一瓶兼一鉢到
處是生涯問佛法大意曰擾擾匆匆晨雞暮鐘
杖荷布囊布袋和尚形材腲腇&KR1370;額皤腹以杖荷一布
囊供身之具盡貯囊中入市見物輒乞或醯鹽魚葅纔
接入口分少許投囊中白鹿和尚問如何是布袋師便
放下布袋又問如何是布袋下事師負之而去
臨刑偈僧肇法師遭秦主難臨刑偈曰太元初無主五
隂本来空將頭臨白刃猶似斬春風(並𫝊燈錄)
取蓮花勿取臭泥高僧𫝊鳩摩羅什姚主以妓女逼令
受之乃自講說譬如臭泥中生蓮花但取蓮花勿取臭
泥
乘木杯渡河杯渡者不知其名姓常乘木杯渡河因名
焉不修細行不甚精持飲酒食肉與俗人不殊(高僧𫝊)
心若死灰高僧嵬戒行嚴潔嘗有一女子寄宿自稱天
女以上人有德天遣我来勸勉其意嵬執意貞確一心
無擾曰吾心若死灰無以革囊見試女乃凌雲而逝顧
曰海水可生須彌可傾彼上人者秉心堅貞
呪水生蓮佛圖澄妙通玄術腹傍有孔當齋時至流水
側引五臟洗之還内腹中取鉢盛水燒香呪之生青蓮
花
食針羅什不拘細行諸生故多效之什乃聚針盈掬食
之諸僧盡皆愧服也
日夜誦經九函東川解魔寺僧吉祥魁梧多力受飯五
鉢日夜誦經九函池中魚知其數以名召之皆出水面
使去即没(蜀普錄)
詩巫山不見廬山遠松林蘭若春風晩一老猶鳴日暮
鍾諸僧尚乞齋時飯香爐峯色隠晴湖種杏僊家近白
榆飛錫去年帝邑子獻花何日許門徒(杜甫)瓶殘秦地水
錫入晉山雲秋月離喧見寒泉入定聞(賈島)盡日行方到
何年獨此林客歸惟鶴伴人少似師心坐石落松子禪
牀搖竹隂山靈怕驚定不遣夜猿吟去掃東林下閒
持未遍經為山低鑿牖容月席開庭舊業雲千里生涯
水一瓶還應覓新句看雪倚禪扃(並薛能)溪聲便是廣長
舌山色豈非清淨身夜来八萬四千偈他日如何舉似
人碧玉盌盛紅瑪瑙井花水養石菖蒲也知法供無
窮盡試問禪師得飽無問禪不契前三語施佛空留
丈六身老去山林猶夢想雨餘鍾鼓更清新薦福老
懷真巧便淨慈兩本更尖新憑師為作鐡門限準備人
間清話人優鉢曇華豈有花問師此曲唱誰家巳從
子美識桃竹更向安期覓棗瓜晏坐林間時有虎高眠
粥後不聞鵶勝遊自古兼支許為採松脂寄一車騎
驢覓驢真可笑以馬喻馬亦成癡一天月色為誰好二
老風流各自知(東坡)塵機息盡一真僧惟有林泉捨未能
蓮社故人今暫别稽山舊隠與誰登時清豈覺前遊改
道勝寧辭白髮增遙羡高齋吟望處孤雲野鶴是親朋
(徐騎省)去路餘千里行行雪灑衣諸峯何日别一錫犯寒
歸夜宿誰聞磬晨齋自採薇遙知到禪宇猿鳥共開扉
(孫漢公)
梵語神威不測早回從物之仁佛力無邊願效知恩之
報天道雖遠其聽甚卑神居無方有求必應如来
大藏起於四十二章過去妙心流出萬二千卷龍天
釋梵水陸空行遊戲神通恭敬圍繞是觀非觀如水
中月是音非音如谷中聲廣上中下三乘之教化千
百億無量之身輒具蘋蘩之薦仰伸葵藿之心瞻
玉毫之妙相啟貝葉之真文啟龍宫之華藏建鷲嶺
之道場陳金刹之淨筵敷竺乾之妙道願行行坐坐
歸依佛歸依法歸依僧覬世世生生遠離財遠離酒遠
離色(並通用)孫又生兒乃有移山之志老而無子難忘濟
&KR0676;之憂輒伸一念之微仰叩九重之䆳顧惟庸陋實
忝繼承雖憑祖考之休未衍子孫之慶達旦炷香望
高禖而致禱迎春剪綵詣聖母以投誠粲然蘭隂冀回
寒谷之春籍甚具文爰謹柏庭之薦願回昭鑒俯納
虔誠策登九寸遇老嫗之授符列環四枚感黃衣之獻
玉(並祈嗣)素非丘禱立動九重申以齊禳僅逃再譴衆
生困苦之中但知呼佛諸聖慈悲之故常善救人惟羅
漢之慈悲受釋迦之付囑惟祈禳之有典非妙湛之
罔依既不勝於幽悃輒仰叩於真乘延供十方之衆
祓除六疾之災指日有瘳介祥無量飬生無術嬰疾
有年冀消多劫之愆須仗一乘之教清淨少惱常居福
德之鄉安樂延年重覩昇平之世(並禱病)如惔如焚正渴
雲霓之望是穮是蓘久罹旱暵之憂慧雲垂潤本無
間於羣生旱氣為灾慮有傷於百穀金風扇德品彙收
功火日揚暉歴旬不雨澤既愆於久望功將壊於垂成
慈悲救物立願弘深方便濟人運心廣大倘竭至誠
之懇必彰善應之功矧此邦膏澤之久愆豈我佛深
仁之弗顧慧雲遍施法雨普沾回此亢陽錫之甘澤
油然作沛然下遂成三日以為霖隂無伏陽無愆未聞
四月之不雨風凄凄雨祈祈不失三時之務苖芃芃
稷薿薿式寬千里之憂(並祈雨)害粢盛而作滛雨方以為
憂披雲霧而覩青天伊誰之力天多滛雨將中敗於
西成民有肅心敢上干於北極願斡回天之力潛施馭
日之功破頑隂於四極瑩麗日於九霄開昱晝昱
夜之輝式蘇萬物發如坻如京之詠爰慰三農佛日當
空肅羣隂而屏伏秋風歛穧慶萬畆以收成(並祈晴)苦海
彌天佛為彼岸業風鼓蕩法是慈航父嚴遽棄愴巳
改於新年母慈大違痛又臨於諱日死生分定應同露
電之觀父子情鍾尚懷駒犢之愛昔嘗逮事荷莫報
之劬勞今屬諱辰未忘哀於冥漠是故諸佛開衆生方
便之門自然一念證無上菩提之果人生易失俄經
六七之光隂佛慧難窮願照三千之世界屬臨諱日
敷宣多貝葉之文祇叩真乘瞻禮仰蓮花之座夜臺
寂寂幽明遽隔於七旬法界恢恢煩惱頓超於六道
感夭棘之甚勞嘆蓼莪之罔報痛惟罔極之恩爰設
無遮之會聞圓音於玉毫之前受祕籙於瓊章之上
佛土三千界親禮世尊玉京十二樓遍遊仙境受生
樂國咸知先佛之言餘慶流宗永錫後昆之慶(並薦亡)
錦繡萬花谷後集卷二十八
