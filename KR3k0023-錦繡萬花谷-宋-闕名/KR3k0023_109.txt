錦繡萬花谷續集卷二十九
類姓
許
月旦評許劭少峻名節好人倫多所賞識與從兄靖俱
有高名好共覈論人物每月輒更其品題故汝南俗有
月旦評兄虔亦知名汝南人稱平輿淵有二龍(後漢史)
孝順里許孜親没負土建墓號其居為孝順里旌表門
閭(晉孝義傳)
神童許善心多聞嘿識為當時所稱謂為神童仕隋除
袐書丞嘗製神雀頌文不加點筆不停毫
詞旨得中和氣許景先舉手筆俊拔擢茂才異等連中
授侍御史評按不避近強知制誥以雅厚稱張說曰許
舍人之文雖乏峻峯激流然詞旨豐美得中和之氣帝
自擇刺史景先由吏部侍郎為刺史治號州詔諸臣以
上祖道洛濱賜詩遣之(並北史)
舉進士第一許將福州閩縣舉進士第一紹聖元年召
為吏部尚書
吕
寧當久貧吕範字子衡有容觀姿貎邑人劉氏家富女
美範求之女母嫌欲勿與劉氏曰觀吕子衡寧當久貧
者邪遂與之婚
三居相位吕蒙正字聖功舉進士第一初父黜其妻劉
氏并棄蒙正劉氏誓不改適及蒙正莅官迎二親同堂
異室奉養並至時稱其孝考國朝以來三居相位惟趙
普與蒙正拜司空兼門下侍郎咸平六年授太子太師
封萊國公改封徐又封許洛中有園亭時會親舊環侍
皆子孫間舉夀觴釋然自得真宗謁陵寢祠后土過洛
兩幸其第當世榮之
器識遠大吕夷簡字坦夫擢進士又舉制科嘗通判通
濠二州往河北按行水災還奏曰今田器有算非所以
重本也請除之真宗納其言自是天下農器皆免筭時
王曾知制誥宰相王旦曰君識吕夷簡否曾曰不識也
旦曰此人器識遠大君其善交之異日當與君對秉鈞
軸曾曰公何以知之旦曰吾亦不識夷簡但以其奏請
得之曾曰奏請何事旦曰如不税農器是已後拜司空
平章軍國事薨諡文靖
三公平章軍國吕公著字晦叔宰相夷簡子也識慮深
遠有度量夷簡嘗曰此子公輔器也任為奉禮郎舉進
士當哲宗即位拜右僕射兼中書侍郎司馬光薨公著
獨總揆務除吏皆一時之選自宋興大臣以三公平章
軍國者四人而二人則公著父子也
一意古學吕希哲字原明公著子也少好學王安石謂
之曰士未官而專科舉者為貧也有官矣而復事科舉
是僥幸富貴利達而已學者不由也希哲遂棄科舉一
意古學公著薨既免喪除兵部員外郎崇政殿說書
推廣祖宗家法吕大防京兆藍田人舉進士元祐初除
尚書右丞俄拜中書侍郎三年拜左僕射兼門下侍郎
哲宗朝因推廣祖宗家法以進云云陛下不須遠法前
代但盡行家法足以為天下哲宗甚然之
褚
皮裏陽秋褚裒字季野桓彛曰季野有皮裏陽秋言其
外無臧否而内有所褒貶也謝安恒云裒雖不言而四
時之氣亦備矣(晉史)
預十八學士褚亮字希明少警敏博見圖史一經目輒
誌于心秦王授王府文學王每征伐亮在軍中嘗預袐
謀有裨補之益預十八學士之選帝使為之贊(唐史)
置笏殿階褚遂良字登善亮子貞觀中起居郎博涉文
史工隷楷遷諫議大夫兼知起居事帝將立武昭儀遂
良曰先帝疾執陛下手語臣曰我兒與婦付卿且德音
在耳何遽忘之皇后無他過不可廢翌日復言帝羞默
遂良因致笏殿階叩頭流血曰還陛下笏丐歸田里
撰翼善記褚無量字弘度刻意墳典擢明經玄宗為太
子撰翼善記以進母喪廬墓羣鹿犯所植松柏無量號
訴曰山林不乏忍犯吾塋樹耶自是羣鹿馴服不復觸
(並唐史)
伍
被為冠首伍被楚人以材能稱為淮南中郎淮南王安
招致英雋以百數被為冠首(前漢史)
錦繡萬花谷續集卷二十九
