錦繡萬花谷後集卷二十六
村
花柳村文選春風太多情村村花柳好又杜詩步屧隨
春風村村自花柳
浣花村奉乞桃栽一百根春前為送浣花村(出杜詩)
落花村王禹偁詩一路翠煙垂柳驛滿川紅雨落花村
杏花村清明時節雨紛紛路上行人欲斷魂借問酒家
何處有牧童遥指杏花村(出唐詩)
田野為村在野田為村(出唐書)
黃葉村村疎黃葉墜野迴白鷗来(出杜詩)
朱陳村徐州古豐縣有村號朱陳一村惟兩姓世世為
婚姻(出白氏朱陳杜詩)
老木村澗水空山道柴門老木村
客愁村月掛客愁村又江西詩積水光摇人坐席子規
聲苦客愁村
江村錦里煙塵外江村八九家又陶詩江村日暮時
楚村擊舟蠻井絡上宅楚村墟(出杜詩)
孤村一逕野花落孤村春水生(出杜詩)又古詞流水遶孤
村
漁村宋迪八景漁村落照云數間茅屋好楊柳籬邊蓑
網横腥風
興廉村東坡適廉州宿於興廉村淨行院本集有詩
村流清江一曲抱村流長夏江村事事幽
村鼓村鼓時時急漁舟箇箇輕(出杜詩)
明妃村杜詩羣山萬壑赴荆門生長明妃尚有村一去
紫臺連朔漠獨留青塜向黃昏(按圖經歸州有明君臺興山山南二里漢掖庭)
(待詔王嬙字昭君邑人聞昭君不回立臺以祭也今有昭君村)
詩綠萼映雙扉循墻一徑微雨多庭果爛稻熟渚禽肥
釀酒迎春社遥砧送暮暉數聲牛上笛何處餉田歸(出韋)
(莊)十里山村道千峯櫟樹林霜濃竹枝亞歲晩荻花深
草市多樵客漁家足水禽(出李嘉祜)煙火軍中暮牛羊嶺上
村所居秋草静正閉小蓬門貧居□村塢僻近城南
樓歸客村非遠殘陽席更移野水平橋路春沙映
竹村(並出杜甫)萬里清江萬里天一村桑柘一村煙漁翁醉
着無人喚過午醒来雪滿船(出韓愈)孤村芳草遠斜日杏
花飛(出宼平叔)葱葱城郭麗淡淡煙村遠祗疑歸夢西南
去翠竹江村遶白沙亂山合沓圍彭門官居獨在懸
水村竹籬茅屋趁溪斜春入山村處處花無象太平
還有象孤煙起處是人家孤村一犬吠殘月幾人行
(並出東坡)荆扉野夢遶村徑深盤紆稻穫陪芻牧牛羊卧
郊丘村村自擊鼓野老欣相求桑村麥隴漫遮眼滿
樹晩煙相映深客路蔬為肉江村水作舂日日雨
聲晴復昏鳥聲北郭與南村(並出江人)行得三吳徧清竒最
是蘇樹圍平野闊水隔别村孤震澤非塵世松陵是畫
圖更添一詩老載雪過重湖豈但湖天好諸村總可
人麥苖染不就茅屋畫来真行止隨緣住江山到處新
十年三過此贏得鬢如銀(出誠齋)藤蘿攀盡入煙村踏破
蒼苔半路紋滿地翠嵐千嶂合一溪流水兩州分(出城山)
卜築溪村亦自竒傍園蔬圃砌荷池日高窗影猶眠熟
午炊庖煙醉不知(瓜園)近村得雨遠村同上圳流波下圳
通(錦囊)店嫗明燈送前村認未真山頭雲似雪陌上樹如
人而今借此東家馬煙雨孤行小麥村(並潜夫)山斷疑
無路林開覺有村夜宿花村不見花數間茅屋瞰溪
沙(並子西)笋輿直入白雲去夜宿白雲深處村(于兼叔)
橋
過海橋秦始皇作石橋欲過海觀日出處有神人能驅
石石去不疾神輙鞭之驅石下海石皆流血(三齊要略)
架海橋柳司功石橋銘架海維河浮黿役鵲(文粹)
虹橋武夷君幔亭宴曾孫有綵虹橋故晦庵櫂歌虹橋
一斷無消息萬壑千巖鎻翠煙又李大白乘橋躡綵虹
(武夷記)
鵲橋淮南烏鵲填河而成橋渡織女杜詩石勢參差
烏鵲橋故後人曲名鵲橋仙
趙州橋𫝊燈錄趙州觀音從諗禪師𫝊燈僧問久饗趙
州石橋到来只見掠彴(廣志云獨木曰彴今謂之掠彴音酌)
昇仙橋前漢司馬相如成都人蜀城北七里有昇仙橋
相如題其柱曰大丈夫不乘駟馬車不復過此橋
銷魂橋長安灞陵有橋迎来送去皆至此呼為銷魂橋
(天寳遺事)
浮橋春秋後𫝊赧王五十八年秦作浮橋于河
方橋非閣復非舡可居兼可過君欲問方橋方橋如此
作(音佐韓退之)
第三橋西京外郭城朱雀街東第三橋皇城之東第一
街進業坊隋無漏寺之地也(西京雜記)
第五橋不識南塘路今知第五橋
七星橋李冰造七星橋上應七星(華陽國志)
五丈橋慕容垂與劉牢之戰晉大敗車騎慕容德等引
兵要劉牢之於五丈橋牢之馳馬跳五丈澗會救至(出後)
(燕錄)
河橋晉杜預啟河橋於富平津衆論以為不可預曰造
舟為梁則河橋之謂也橋成上從百官臨舉杯勸預
就橋安前漢薛廣德直言諫諍元帝祭宗廟出便門欲
御樓船廣德免冠頓首曰願從橋云云上不悅光禄大
夫張猛曰乘船危就橋安聖主不乘危乃從橋
斬長橋蛟義興郡溪渚長橋下有蒼蛟吞噉人周處執
劍橋側俟久之遇出於是懸自橋上投下蛟背而刺焉
蛟死
詩春水斷橋人不渡小舟撑出柳隂来(唐詩)寺憶重遊處
橋憐再渡時山縣早休市江橋春聚船第五橋東
流恨水皇陂岸北御愁亭當時浣花橋溪水纔尺餘
白水明可挹水中有行車野橋齊度馬秋望轉悠哉
伐竹為橋結搆同褰裳不涉往来通人寒白鶴歸華表
日落青龍見水中顧我老非題柱客知君方是濟川功
合歡却笑千年事驅石何時到海東把燭橋成夜迴
舟夜半時天高雲去盡江迴月来遲運糧繩橋壯士
喜斬木火井窮猿呼西山白雪三城戍南浦清江萬
里橋劍閣星橋北松州雪嶺東朝進東門營暮上
河陽橋落日照大旗馬鳴風蕭蕭一夜星橋别三年
斗柄移憂我營茅棟擕錢過野橋野橋分仔細沙
岸繚微茫野水平橋路春沙映竹村萬里橋西宅
百花潭上莊(並杜甫)行色未離南浦路歡聲先到洛陽橋
(西山)插天螮蝀玉腰闊跨海鯨鯤金背高(長橋詩)斷橋逢野
店遠嶺見人家(月湖)橋聲春市散塔影暮潮平不用殘燈
燭船窗夜自明溪橋曉溜浮梅萼知君繫馬巖花落
昔橋木千柱掛湖如斷霓浮梁陷積淖破板隨奔溪
笑看遠岸沒坐覺孤城低聊因三農隙稍進百步堤(西新)
(橋)羣鯨貫鐡索背負横空霓首摇翻雪江尾插崩雲溪
轆轤卷巨索青蛟掛長堤豈知濤瀾上安若堂與閨往
来無晨夜醉疾休扶攜(東新橋)倦客愁聞歸路遥眼明飛
閣俯長橋貪看白鷺横秋浦不覺青林沒晩潮二江
争送客木杪看橋横我欲歸尋萬里橋水花風葉暮
蕭蕭微月半隠山圓荷争瀉露相攜石橋上夜與故
人語(並東坡)白虹千尺卧長灘人在金鼇躍錦鞍借問何
人題此柱茂林賦客出長安(袁樞題南浦橋)橋横南浦虹千丈
柳護西溪翠一行嘶入畫橋東畔路紫騮猶記舊垂
楊(並子西)雞翅拍斜茅店月馬蹄踏破板橋霜茅舍松
棚隔小橋碧帘斜掛竹籬梢斜陽望斷水平橋古柳
蕭疎半已凋魚躍浪花翻水面鴈拖煙練束林腰(並翠微)
畫橋新跨六鼇頭雄固應齊日月休寄語相如好題柱
太平天子待封侯珠船夜繫重湖月寳驥春嘶小石
橋(並城山)喚僕過林寺逢僧問石橋虹橋影倒中邊月
蟾鏡光浮上下磨未易丹青知畫少苦難題品費詩多
(垂虹橋並翁定)漁舍茨荒草村橋卧古槎(柳子厚)
舟航
僊舟後漢李膺郭泰歸鄉諸儒送之泰與膺同舟而濟
衆賓望之以為神仙
野人舟晉郭翻乘小船歸武昌安西將軍庾翼躬往造
翻欲強之翼以其船小欲引大船翻曰使君不以微賤
而辱臨此野人之舟也翼俯屈入其船中終日不去
竹葉舟陳季卿江南人舉進士長安十年不歸一日於
青龍訪僧不值憩於火閣有終南山翁亦俟僧久之壁
間有寰瀛圖季卿尋江南路嘆曰得自此歸不悔無成
翁曰此易耳起折階前竹葉置渭水中曰注目於此則
如願季卿熟視見一舟甚大恍然登舟其去甚速旬餘
至家更復登舟再遊青龍寺見山翁尚擁褐而坐季卿
曰非夢乎後妻子自江南来曰某日歸題詩於西齋始
知非夢韓詩共泛瀟湘一葉舟(異聞錄)
蓮葉舟太乙真人蓮葉舟脫巾露髮寒颼颼又杜詩蓮
葉舟輕自學操
月舫謝尚鎮牛渚秋十五夜乘月左右微服泛江會袁
宏在舫中尚即迎升舟談論達旦不寐自此名譽日茂
(宏𫝊)
錦纜甘寧以繒錦維舟去則割棄以示奢侈(吳志)遲日徐
看錦纜牽錦纜牙檣起白鷗(杜詩)錦帆遊戲西江水(李白)
畫鷁船首相如賦浮文鷁(畫鷁之象於舟首以警水族)王筠詩凌波
漾鷁彩泛水渙蛟文
船穡牙檣捩柁青棧遠吳檣楚柁牽百丈連檣載
米艘檣燕語留人檣烏經歲飛(檣烏檣上刻為烏形船檣帆柱也)
宫袍坐舟李白浮遊四方常乘舟與崔宗之自采石至
金陵着宫袍坐舟中旁若無人(本𫝊)
載月百尺絲綸直下垂一波纔動萬波隨夜静水寒魚
不食滿船空載月明歸(唐詩一曰華亭船子和尚偈云)
貴人在舟可濟袁客師天綱子也常渡江叩舟而還左
右請故曰舟中人鼻下皆黑不可以濟江俄有一男子
跛而負直就舟客師曰貴人在舟可以濟江中忽風起
幾覆而免跛男子婁師德也(袁客師傳)
錦袍挽船隋煬帝命皇甫議發河南諸郡民開通濟渠
渠旁皆植柳自長安至江都上行幸江都坐洛口御龍
舟挽船士皆以錦綵為袍(本紀)
鈒鏤舟奉御湯中以文瑶密石中央有玉蓮湯泉涌以
成池又縫錦繡為鳬鴈於水中帝與妃子施鈒鏤小舟
戲玩於其間宫中退水出於金溝其中珠瓔寳珞流出
街渠貧民日有所得焉(天寳遺事)
艤岸整船向岸曰艤(史記項羽紀)
酒船晉畢卓嘗謂人曰得酒滿百斛船四時甘味置兩
頭右手舉酒杯左手把蟹螯拍浮酒船中便足了一生
矣(本𫝊)
船頭書陸放翁詩船頭一束書船尾一壺酒新釣紫鱖
魚旋洗白蓮藕又潁川詩賸買時文售兒輩大書古隸
壓吾船
觧衣刺船陳平身間行杖劍亡渡河船人見其美丈夫
獨行疑其亡將腰下當有寳器金玉目之平心恐乃解
衣祼而左刺船船人知其無有乃止(本𫝊)
詩秋水纔深四五尺野航恰受兩三人扁舟吾已具
把釣待秋風掛席南風正回檣畏日斜二月頻送
客東津江欲平煙花山際重舟楫浪前輕送客滄溪
縣山寒雨不開直愁騎馬滑故作泛舟回漁人縈小
楫容易拔船頭片帆早發劉郎浦疾風颯颯昏停午
春水船如天上坐老年花似霧中看秋水通溝洫
城隅集小船岸花飛送客檣燕語留人舟車半天
下主客多歡娛(並杜甫)歸舟不用撑明月只倩西風作晩
潮可憐閧市千般有誰信虛舟一物無為視琴堂早
催發片帆連夜過姑蘇(萃)兩槳破雲尋范蠡一竿摇月
趁嚴光綠竹撑篙上小灘滿逢秋色照人寒雨沾沙
鷺毛毛雪風捲巖楓葉葉青(並城山)小舟若鳬鴈大舟若
鯨鯤(李白)數聲柔櫓滄浪水何處江鄉人夜歸(唐詩)沙禽相
呼曉色分漁浦鳴榔十里聞(唐獨孤及)映山黃帽螭頭舫夹
道香煙鵲尾爐一枕晝眠春有夢扁舟夜渡海無濤
(東坡)兩行吳樹翠如煙細酌春醪望晩天千里有家誰戀
戀萬金無信益懸懸鍾聲未斷斜陽寺鴻影仍隨下水
船聽得篙人自相語明朝可到釣臺邊(約齋)晩風乘興出
溪邊小立斜陽待釣船喚僕去尋賖酒店倩人来認買
魚錢雨餘便涉嶺風定穏行船(翁定)夜半橋邊繫小舟
黎明登岸霧纔收杖藜欲去仍回首忽有漁舫出荻洲
(横江)聞道江南有歸棹自攜破箧候江頭(王三松)青燈夜深
雨破帽曉来風晩立苕溪溪上頭往来無數採菱舟
採菱歸去明朝賣安識人間樂與愁(並杜耒)風掠篷窗兩
鬢秋生涯無歲不扁舟吟詩本欲相消遣及到吟成字
字愁(杜子野)移舟泊煙渚日暮客愁新(孟浩然)今夜不知何
處泊斷猿晴月引孤舟(權德輿)遠岸明殘日孤村認小舟
篷窗夜雨短長夢啼鳥喚人新舊愁萬里論文一樽
酒醉和明月上扁舟(並子西)
錦繡萬花谷後集卷二十六
