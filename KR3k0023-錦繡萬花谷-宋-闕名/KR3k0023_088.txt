錦繡萬花谷續集卷八
車
施轄蔡邕獨斷曰乘輿之車皆副轄者施轄於外乃復
設轄者也
赤轂白盖司馬彪續漢書輿服志曰小使車者蘭輿皆
朱赤轂白盖赤帷從騶騎四十人皆追捕考案有所𠡠
取者之所乘也
紫盖朱裏魏收後魏書曰安車紫盖朱裏與侯公同子
皂盖青裏
純雲母石季龍皇后出嵩乘輅輦或朱漆卧輦以純雲
母代紗四望皆通徹(鄴中記)
皮軒漢官解故曰太僕廐府皮軒鸞旗胡廣曰馬有廐
車有府皮軒以虎皮為軒
象天法地李尤小車銘曰圓盖象天方輿法地輪法隂
陽動不相離
重牙貳轂董巴輿服志曰乘輿金根車五乘輪皆朱班
重牙貳轂
箱用鵾翅周遷輿服雜事曰五輅兩箱之後皆用玳瑁
鵾翅(鵾大鳥名其羽關纖利故車箱象之)
六材皆良司馬彪續漢書輿服志曰奚仲為車正具物
以時六材皆良
燈
蟠螭口漢高祖入咸陽宫秦有青玉五枝燈高七尺五
寸下作蟠螭口䘖燈燃則鱗甲皆動煥炳若列星盈盈
焉
九龍五鳳長安巧工丁緩作常滿燈九龍五鳳雜以芙
蓉蓮藕之竒(並西京雜記)
日照星明王朗秦故事曰百花燈樹正月朔朝賀殿下
設于三階之間端門外設五尺三尺燈月照星明雖夜
猶晝
銅駞頭張敞東宫舊事曰太子有銅駞頭銅倚燈納妃
有金塗四尺長燈銀塗二尺連盤燈
龍膏海人乘霞舟以雕囊盛數升龍膏獻燕昭王王坐
通雲之臺燃龍膏為燈火色曜百里煙色如丹(王子年拾遺記)
鳳髓漢武帝燃芳苡燈於閣上光色紫有白鳳黑冠黑
龍馵足来戲於閣又曰丹鳳髓白鳳膏磨青銅錫為屑以
淳蘇油和之照扵神壇夜暴雨火光不滅以鱗鬚拂拂
霜娥赴燈者(芳苡草出奔盧國霜娥如蜂洞冥記)
蚖脂海錄碎事中有曰取蚖脂為燈置水中即見諸物
鳳腦周穆王設常生之燈以自照列蟠龍膏之燭遍於
宫内又有鳳腦之燈冰荷以蓋其上(拾遺記)
九光西王母遣使謂漢武帝曰七月七日我當暫来帝
至日掃除宫内燃九光之燈(漢武内𫝊)
詩百花疑吐夜四照似含春的的連星出亭亭向花新
採珠非合浦贈佩異江濱若在扶桑路堪言並日輪(江總)
(夜望山燈)綺筵日已暮羅帷月未歸開花散鶴彩含光出九
微風軒動丹熖水宇澹青輝不惹輕娥繞唯恐曉蠅飛
(梁范靖妻沈氏)殘燈猶未滅將盡更揚輝惟餘一兩熖留得解
羅衣(梁紀少瑜詠殘燈)發翠斜溪裏蓄寶巖山峯抽莖類仙掌
䘖光似燭龍飛娥再三繞輕花四五重孤對相思夕空
照舞衣縫(謝眺)
燭
穿壁匡衡勤學而無燭隣舍有燭光穿壁引其光以書
映而讀之(西京雜記)
絶纓楚莊王賜羣臣酒日暮燭滅有引美人衣者美人
援絶其冠纓告王王曰人醉失禮奈何欲顯婦人之節
而辱士乎乃命曰羣臣皆絶去冠纓然後上燭(司馬彪戰略)
東壁餘光齊女徐吾者東海上貧婦人與隣人李吾合
燭夜緝李吾曰徐吾無燭數不屬請無夜徐吾曰妾以
貧故起常見先卧常在後灑掃陳席以待来者今益一
人燭不益明去一人燭不為益闇何愛東壁之餘光(劉向)
(列女𫝊)
闇坐巴祗為揚州刺史與客坐闇中不燃官燭(漢書)
有玉地鏡圖曰見美女戴燭行從其出處有玉矣
致神漢武帝所幸李夫人死上甚思悼之齊人少翁言
能致其神乃夜張眀燭上居他帳中遙望見李夫人但
不能就視(漢武故事)
詩熱燭引佳期流影度單帷通隴别繡被依稀見蛾眉
美明不足貴燋盡豈為疑所恐恩情改照君尋覆碁(王筠)
熖聽風来動花開不待春鎮下千行淚非是為思人
九龍熖熖動四照逐花生即此流高殿堪持待月明(並唐)
(太宗)
煙
五色昔神人過寗封人為其掌火能出五色煙教其積
火自燒隨煙上下(封人黃帝時陶正列仙𫝊)
活鼃黽周禮蟈氏掌去鼃黽焚牡蘜以灰灑之則死以
煙被之則活
土燃煙起苻堅之將亂也關中土燃無火而煙氣大起
方數十里月餘不滅後為慕容冲所滅
火盛煙滅慕容超之將亡也南郊柴燎熖起而煙不出
靈臺令張光告人曰火盛煙滅國其亡乎(後魏書)
白鵶繞噪晉文公焚林以求介子推有白鵶繞煙而噪
或集介子之側火不能焚晉人嘉之為立臺號曰思煙
香雲員嶠山西有星池出爛石常浮於水色紅質虚似
胏燒之香聞數百里煙氣升天則成香雲遍則成香雨
(並拾遺記)
妨火顔延之連誥曰火含煙而煙妨火桂懷蠧而蠧殘
桂然火勝則煙滅蠧壯則桂折
張天桓玄使桓謙屯東陵口卞範之屯覆舟山西高祖
躬先士卒以奔之東北風急因命縦火煙張天謙等諸
軍一時土崩(沈約宋書)
連天劉向熏鑪銘曰中有蘭錡朱火青煙蔚術四塞上
連青天
五色許邁名映從高平閤慶𫝊業慶方去映為燒香皆
五色煙出映亦自去莫知所在(許邁列𫝊)
詩浮空覆雜影合樹密花藤乍如落霞發頗類巫雲金
映光飛百仞從風散九層欲持翡翠色時出鯨魚燈(梁簡)
(文帝)茅蘭夾兩岸野燎燭中川村長合夜影水狹度浮煙
收光暗鳥弋分火照漁船山人不炊桂樵華幸共然(張正)
(見浦狹村煙度詩)
火
始燔炙譙周古史考曰上古茹毛飲血燧人初作燧火
人始燔炙
頻爚說文曰熯蒸火也煨盆中火也熛火飛也頻爚火
光也
惑讒必有灾春秋繁露曰若人君惑扵讒邪内離骨肉
外疎忠臣咎及於火則大旱必有火災
從井出春秋潜潭巴曰火從井出有賢士從人起(火明賢者)
(象賢者屈滯象從井出)
不炎上春秋繁露曰若火不炎上秋多電由王者視不
明也
焚彝器國語曰火焚其彝器子孫為疑由王者蔑棄五
則(則常也)
取象風俗通曰夫火者南方陽光輝為明聖人向之而
治取其象也
烏化為雀泰伯出獵至于咸陽有大烏流下化為白雀
䘖綠丹書集于公車(魚豢典略)
流王屋武王既渡河有火自上復下至于王屋流為烏
其色赤(史記)
隂居内張隠文士𫝊曰離火隂居内故鑒之可映
松柘燧淮南子曰夏㸑柘燧火冬㸑松燧火
梓慎登望左𫝊宋衛陳鄭皆火梓慎登大庭氏之庫以
望之
狐鳴陳勝吴廣聚祠中夜搆火狐鳴呼曰大楚興陳勝
王是也(漢史)
東藴蒯通曰臣之里婦與諸母相善夜亡肉姑以為盗
遣之里母即東藴請火亡肉家曰昨夜犬得肉鬭相殺
請火以理之母乃還婦
竈突淳于髠曰臣至隣家見竈突而積薪在傍謂曰此
有火災即更為曲突而遠徙其薪(桓譚新論)
光戟晉惠帝永興元年成都王代長沙每夜戈戟鋒有
火光如懸燭(沈約宋書)
生矛惠師後王姑句家矛端生火其妻敗訾陬謂姑句
曰矛端生火此兵氣也(漢書)
塗隙韓子曰丈人之慎火也塗其隙白圭之行堤也塞
其穴故丈人無火難白圭無水患
神丘穴括地圖曰神丘有火穴光照千里
延北閣章帝時新平王家失火延及北閣後殿(范曄後漢書)
越東家劉殷曾祖母柩在殯西隣失火風飈甚盛殷夫
婦叩殯火災遂越燒東家(崔鴻前趙錄)
憑薪𫝊燄戴逵賦曰火憑薪以𫝊燄人資氣以享年苟
薪氣之有竭何年燄之恒延
擬以制禮西晉潘尼賦曰其揚聲發怒則雷霆之威也
明照遠鑒則日月之輝也甄陶品物則造化之制也濟
育羣生則天地之惠也是以聖人擬火以制禮
珠足以扞楚王孫圉聘于晉謂趙簡子曰珠足以扞火
災則寳之(國語)
方井厭沈約宋書曰殿屋之為圓泉方井兼荷華者以
厭火祥
錦繡萬花谷續集卷八
