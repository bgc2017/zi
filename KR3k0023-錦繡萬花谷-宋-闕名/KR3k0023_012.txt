錦繡萬花谷前集卷十二
左右史
書言動動則左史書之言則右史書之(禮記)
記言記事古者天子左史記言右史記事(晉志注)
起居注起居郎曰左史起居舍人曰右史所書言動皆
曰起居注
左右史文宗開成中始詔左右史立螭頭下(張弘靖𫝊)
螭首唐制天子御正殿起居郎居左舍人居右俯陛以
聽退而書之季終以授史官若仗在紫宸則夾香案分
立殿下直第二螭首(百官志)
螭坳直第二螭首和墨濡筆皆即坳處記錄于前(唐志)
執筆螭頭唐鄭朗為起居郎文宗與宰相議政適見朗
執筆螭頭下謂曰向所論亦記之乎朕將觀之朗曰故
事天子不觀史昔太宗欲觀之朱子奢曰史不隠善不
諱惡見之則史官無以自免不敢直筆帝悦謂宰相曰
朗可謂善守職者(本𫝊)
玉皇香案吏元微之守越州以州宅誇白樂天詩曰我
是玉皇香案吏謫居猶得在蓬莱(元集)
人瑞唐鄭仁表為起居郎文章俊拔恃才傲物嘗曰天
瑞有五色雲人瑞有鄭仁表(本𫝊)
館閤
秘書監桓帝延熹二年初置秘書監掌國史(東觀漢記)
蓬莱仙室學士稱東觀為老氏藏室道家蓬莱山王融
曲水詩序曰紀言事於仙室(謂藏室也)乂漢顯宗時學者多
稱東觀為老氏藏室道家蓬莱山遵薦竇章入東觀為
校書郎(章𫝊)
東觀班固著作於東觀
西觀束晳除著作西觀修晉書(夲𫝊)
石渠閤漢宣帝甘露中詔諸儒論五經於石渠閤閤在
未央宫殿北藏書之所也
白虎觀漢章帝詔諸儒會白虎觀講五經同異作白虎
通議(章帝紀)
内臺内閣魏薛夏卿曰蘭臺為外臺秘書為内閤臺閤
一也(王肅)
改金根退之子㫤性闇劣為集賢校理史𫝊有金根車
㫤以為誤悉改根字為銀字(尚書故實)
朋字未正劉晏以神童為秘書正字上問曰正得幾字
對曰餘字皆正惟朋字未正(明皇雜錄)
延閣武帝廣獻書之路書積如丘山故外有太常博士
之蔵内有延閣廣内秘書之府(劉歆七略)
書林孝和亦數幸東觀覽閱書林(後儒林𫝊)
國朝三館合為一唐兩京皆有三館各三所逐館命修
撰文字而本朝三館合為一並在崇文殿中命修總目
則在本院
三閣昭文館集賢院史館(歸田錄)
六閣太祖太宗宸翰所藏之閣名曰龍圖取龍馬負圖
之義也真宗藏宸翰之閣曰天章取雲漢為章之義仁
宗英宗藏宸翰之閣曰寳文閣取寳書為訓之義神宗
曰顯謨徽宗曰敷文哲宗曰徽猷此六閣之所建也
二閣仁宗景祐二年置邇英延義二閣邇英在迎陽門
之東北向延義在崇政殿西南向賈昌期以書筵進對
為二閣記注命章得象等接續帝學
崇文院史館唐正觀三年置有史館修撰直館之員集
賢院開元五年置麗正修書院十三年改為集賢書院
有學士侍講之名并有修撰校理直講之職正元中增
置校書正字梁都汴以長慶門東北小屋數十間為三
館湫隘喧雜有所撰述徙他所就之太宗即位因臨幸
周覽曰若此之陋何以待天下賢俊即詔度左升龍門
東北車府地為三館既成賜名崇文院以東廊為昭文
庫南廊為集賢書庫西廊為史館書庫參以舊書為六
庫為八萬卷官有史館修撰直史館集賢院直學士校
理之名淳化中復置直昭文館直集賢院亦有修國史
崇文院檢討編修皆無定員亦不常置
秘閣本朝三館外復有秘閣圖書置直秘閣校理端拱
元年詔置秘閣扵崇文院之中堂(並歸田錄)
秘書監秘閣淳熙元年李至等言曰王者蔵書之府自
漢置未央宫麒麟天禄閣在其中命劉向揚雄典校謂
之中書後漢蔵之東觀亦在禁中至桓帝時始置秘書
監掌禁中圖書秘記謂之秘書及魏以秘書屬少府故
王肅為秘書監論秘書不應屬少府魏之秘書即漢之
東觀因是不屬少府而蘭臺亦藏書故薛夏卿曰蘭臺
為外臺秘書為内閣晉宋以還皆有秘書閣之號唐開
元十三年因置集賢書院皆置之扵内地陛下復建秘
閣以藏竒書乞詔令與三館並列詔自今秘閣宜次三
館
御書秘閣二字淳化三年秘閣成太宗作贊賜之李至
引唐秘書有薛稷畫鶴郎餘令畫鳳賀知章草書目為
三絶又引蘇易簡乞御飛帛書玉堂為比願賜新額以
光秘府戊辰賜御書飛帛書秘閣二字以賜李至至又
請以御贊刊名九月奉詔模勒刻石并刻孝經
熱修撰冷修撰集賢院修撰舊多以館閣久次為之近
歲有自常參官未至從官者起授修撰有冷撰熱撰時
人謂之熱中允不博冷修撰(並筆談)
職近日月魏王肅論祕書表曰祕書丞郎與博士議郎
同職近日月宜在三臺上(職官分紀)又有承明金馬著作之
庭(班固西都賦)
乳媪何承天除著作佐郎年已老而諸佐郎並少年荀
伯子嘲之呼為妳母陳後山除正字有詩曰寧辭乳媪
譏(用妳母事為乳媪也南史)
杜門與兄弟讀晏殊為館職時天下無事許臣寮擇勝
燕飲侍從文館士大夫燕集市橋酒肆皆供帳為游息
之地公時貧甚不出獨居家與昆弟講習一日選東宫
官忽自中批除晏殊執政莫喻所因次日進覆上曰近
館職臣寮無不嬉遊彌日繼夕惟晏殊與兄弟杜門讀
書如此謹厚正可為東宫官對曰臣非不樂游宴者直
以貧無可為具臣有錢亦須往上嘉其誠
郎官
懷香握蘭尚書郎主作文書起草更直於建禮門内懷
香握蘭趨走於丹墀上
青縑錦被漢尚書郎給青縑白綾被或以錦被(並漢官儀制)
上應列宿漢館陶公主為子求郎顯宗不許曰郎官上
應列宿出宰百里任非其人民受其害(漢記)
土山粉署唐諸郎中不自員外郎拜者謂之土山頭趙
謙光自彭州司馬入為大理正遷戶部郎中戶部員外
賀遂涉詠曰員外由来美郎中望不優寧知粉署裏翻
作土山頭謙光荅詩曰錦帳隨情悅金爐任意薰惟愁
員外置不應列星文(談賓錄)
水鏡樂廣為尚書郎何晏謂之水鏡(本𫝊)
瑞錦窠按唐舊說禮部員外郎號為瑞錦窠員外郎廳
前有大石諸州府送到廢印皆扵石上碎之又圖寫祥
瑞亦員外廳所掌令狐楚元和初為禮部員外郎有詩
曰移石幾回敲廢印開箱何處送新圖(春明退朝錄)
賜餐給帷被樂崧為郎家貧獨直無被枕食糟糠帝夜
入臺嘉嘆自此制太官賜尚書以下朝夕餐給帷被袍
及侍史二人(後漢本𫝊)
古今難匹唐魏鄭公薦杜正倫以古今難匹太宗擢為
兵部員外郎(職官分紀)
給女侍史執香爐護衣服宋高祖並置尚書郎入直官
供青縑白綾被帷帳氊褥太官供食物湯官供奉餅餌
給女侍史二人選端正者執香爐護衣服(並職官分紀)
丹墀赤館尚書郎奏事眀光殿殿以香粉塗壁畫古賢
烈女以丹朱色地謂之丹墀赤館尚書口含雞舌香以
其奏對使氣息芬芳也丞郎月賜赤筦大筆一雙麋墨
一丸
繁霜之任郭璞讓尚書郎表云以幼弱之資充督責之
官以無用之才管繁霜之任
先捧紫泥武元衡罷相鎮蜀柳公綽與裴度俱為元衡
判官公綽先入為吏部郎中度以詩别之有兩人同日
事征西今日君先捧紫泥之句(並職官分紀)
南宫舍人按唐舊說禮部郎中掌省中文翰謂之南宫
舍人百日内須知制誥故王元之與宋給事詩云須知
百日掌絲綸(春明退朝錄)
哀烏即位前漢天文志南宫二十五星哀烏即位故明
帝云郎官上應列宿也
二十四部魏尚郎有駕部金部虞部比部主客祠部等
凡二十四部一尚書領六郎也(並分紀漢有三十六郎)
祠屯駕庫省中語曰後行祠屯不博大行都門中行刑
部不博前行駕庫(南部新書)
司門水部入省不數尚書郎自兩漢之後妙選其人唐
正觀以来尤重其職吏部尚書前行最為要劇自後行
改入皆為美遷考功員外專掌貢舉員外郎之最望者
也司門都官屯田虞水膳部主客皆在後行閒簡無事
時人語曰司門水部入省不數王上客自侍御史常望
前行忽除膳部員外郎悵惋張敬忠戲詠曰有嫌兵部
職專心取考功誰知脚蹭蹬幾落省墻東(膳部在省東隅西京雜記)
卿監
大理棘署棘寺大理聽訟於棘木之下故云
廷尉司刑秦置廷尉漢因之景帝改曰大理梁加卿字
曰廷尉卿北齊改曰大理卿唐初曰詳刑卿光宅初曰
司刑卿後皆復舊(六帖)
詳斷官判寺官大理判寺官或一員兩員不定少卿一
員以他官權詳斷官十二員法直官一員以流内人任
年滿得京官(湘山野錄)
斷疑獄四百張文瓘為大理卿不旬日斷疑獄四百抵
罪者無怨言(本𫝊)
形如死灰心若鐵石唐臨為大理卿高宗嘗錄囚臨所
訊無一言帝問囚荅曰唐卿斷囚不冤所以絶意帝嘆
曰為獄者當如是乃自述其考曰形如死灰心若鐵石
(臨𫝊)
言若湧泉戴胄為大理卿犯顔據正參處法意隨類指
摘言若湧泉(本𫝊)
議盗環張釋之為廷尉有盗高廟玉環奏棄市上怒令
族之釋之曰假令盗長陵一抔土何以加法乎帝乃止
撼大木隋趙綽為大理卿有刑部侍郎辛亶衣緋裩俗
云利官上以為厭蠱將斬之綽不奉詔上怒甚謂曰卿
惜辛亶不自惜耶綽曰寧可殺臣不可殺辛亶至朝堂
解衣將斬上謂意如何對曰執法一心不可惜死上拂
衣入良久釋之時禁行惡賤易者令悉斬之綽曰當杖
上曰不關卿事綽曰陛下不以臣愚置在法司欲妄殺
人豈得不關上曰撼大木不動者當退對曰臣撼天心
何止動木上遂聽侍御史諫乃止(職官分紀)
司農稼卿初秦置治粟内史漢曰大司農梁曰司農卿
隋唐因之龍朔中改曰稼卿後復舊(五代史志)
國淵史游急就篇司農少卿國之淵(六帖)
走卿見下注又司農為走卿
穡臣張華大司農箴穡曰司農敢告左右(並分紀)
司均揚雄司農箴曰農臣司均
太常奉常初秦置奉常漢更曰太常常典三禮故曰太
常或曰太常者旌旗禮官持之故曰太常
客卿奉常客卿兩虬鬚(指喬太博為太常博士坡詩注)
赤車太常行陵赤車乘(六帖)
司禮寺前太常古為司禮寺漢曰奉常
望省樓唐崔日知歷職中外恨不居八座為太常卿於
都寺廳後起一樓與尚書省相望謂之崔公望省樓
宗正冷卿宗正為冷卿謂其管玉牒所(坡詩注)
不是卿舊𫝊太常不是卿秘書不是監以其品列清重
不與諸卿監侔耳(春明退朝錄)
司宗司屬成周曰宗正晉曰大宗正梁加卿字除大字
曰宗正卿唐龍朔中改為司宗卿光宅初改為司屬卿
太府外府司府太府周官也秦漢以下不置其職務在
司農至梁始置太府唐龍朔中改為外府卿光宅初改
為司府卿(並六帖)
尹卿筆唐尹思盾為司府少卿時侯知一亦厲威嚴語
曰不畏侯卿杖惟畏尹卿筆(職官分紀)
將作監大匠卿漢景帝以將作監為大匠卿
秘書監宰相病坊唐士大夫多尚臺省不樂九列故目
秘書監為宰相病坊少監為給舍病坊
大蓬有人嘗為翰林學士語同列曰禁中視草非養病
之地他日解職得遂大蓬之拜歸息數畝之園入就三
品之列優游終老則為幸矣(並春明退朝錄)
月卿卿士惟月(書洪範)又少卿為亞卿
飽卿煖卿冷卿世𫝊光禄為飽卿衛侯為煖卿鴻臚為
睡卿司農為走卿宗正為冷卿(煖謂其管儀鸞供懷之類冷謂管玉牒所也坡)
(詩注)
春夏秋冬梁以太常司農宗正為春卿太僕太府為夏
卿衛尉廷尉大匠為秋卿光禄鴻臚為冬卿以象四時
(初學記注)九卿皆樹棘為位(周禮)
桃花三彩綬漢官儀曰卿秩中二千石綬青絁桃花三
彩(初學記注)
法河海三公象五岳九卿法河海(後漢注)又李淑諫更始
曰夫三公上應台宿九卿下括河海(職官分紀)
史官
當國之鑑唐朱鵠聖政記頌曰史臣是當國之鑑千億
代之眉目也(文粹)
柱史星極東一星曰柱下史主記過古者左右史之象
也(晉志)
三長唐鄭惟忠問劉知幾曰自古文士多史才少何耶
曰史有三長才學識古罕兼之有學無才猶愚賈操金
不能殖貨有才無學猶巧匠無楩楠弗能成室(知幾𫝊)
權重宰相韋安石曰世人不知史官權重於宰相宰相
但能制生人史官兼制生死古今聖君賢臣所以畏懼
也(朱敬則𫝊)
左氏叙事左氏述行師則簿領盈視叱聒沸騰論備人
則區分在目修飭峻整言勝捷則收獲都盡記奔敗則
披靡莫前申盟誓則慷慨有餘稱欺詐則欺誣可見談
恩惠則照如春日記嚴烈則凛若秋霜叙興邦則滋味
無量陳亡國則凄凉可閔或腴辭入簡牘或美句入詠
歌跌蕩而不羣縦横而自得工侔造化思涉鬼神
班馬張輔著班馬優劣論云遷叙三千年事唯五十萬
言固叙二百四十年乃八十萬言是知班不如馬也
學左氏左氏叙晉敗于邲上軍下軍争舟舟中之指可
掬不言攀舟亂以刃斷指而意可見王之邵齊志述高
季式破敵於韓陵追奔逐北而去夜半方歸槊血滿袖
亦不言擊刺甚多而意可見(並史通)
時政記梁周翰為史館修撰上䟽自今崇德長春二殿
皇帝之言侍臣論列之事望令中書修為時政記其樞
密院機密亦令本院修纂至月終送史館從之(玉壺清話)
獻唐鑑范祖禹在書局分職唐史考其成敗治亂之迹
撮其機要論次成書名曰唐鑑欲獻之神宗未及上元
祐五年上表進其書(家𫝊)
修唐書慶歷四年賈昌期建言修唐書令在館學士日
供唐書外事二件分付本𫝊至五年始命王堯臣宋祈
張方平為修撰曾公亮范鎮為編修其後相繼出外獨
宋祈下筆祈又出皆將藁草自隨或有疑難移文往復
至和元年范鎮乞歐陽修修紀志詔從之又命劉羲叟
修天文律歷志梅堯臣修方鎮百官志又唐志雖歐公
修而天文律歷五行志則劉羲叟為之方鎮百官表則
梅堯臣為之禮儀兵志則初出於王景彛業未竟而卒
(編年)
五代史歐公五代史其法甚精發論必以嗚呼曰此亂
世之書也吾用春秋之法師其意不襲其文其論曰昔
孔子作春秋因亂世而立法余述本紀以治法而正亂
君書减舊史之半而事比舊史添數倍議者以謂功不
下司馬遷又謂筆刀馳騁上下無駁雜之說至於紀例
精密則遷不及也亦嘗自謂我伶官𫝊豈下滑稽也耶
(遺事)
特書不一書微之足下辱書論甄逢父子識禄山必反
即詐喑棄去足下與逢父子俱宜牽連得書足下勉逢
令終始匪躬足下身尚強嗣德有繼將大書特書屢書
不一書而已也(韓書)
置之館殿得宜太宗曰楊徽之操履無玷理郡非其所
長置之館殿正得其宜用為修撰
天子自作史蕭大圜為滕王友王嘗問曰吾聞湘東王
作梁史有之乎曰言之妄也如使有之亦不隠文理也
明作世祖紀章帝為顯宗紀殷鑒不遠足為成例安得
而不隠文禮也(職官分紀)
事同辭異班固畏司馬遷之辭不敢輙易自武帝之下
緒成之可也於其辭重出不可也孔子作經使後世讀
易者如無春秋讀書者如無詩其法班固不知也獨韓
退之作王仲舒碑文作誌蘇子瞻作司馬君實行狀又
作碑其事同其辭異其盖知之矣(邵氏錄)
竹管子向口頭褒貶冨韓公書曰弼嘗病今之作文字
無所發明但模稜依違而已人之為善不易人之為惡
必用奸謀以逃刑戮君子為小人所勝不過禄位耳惟
有三四寸竹管子向口角頭褒善貶惡使善者貴惡者
賤須是由我始得不可更有畏怯也(邵氏聞見錄)
賈鐵觜五代周賈緯無修撰才長於記誦文章未能過
人而議論剛強儕類不平目之為賈鐵觜(五代史)
猥稱賜威鳳賦許敬宗子娶尉遲敬德女孫太宗賜長
孫無忌威鳳賦至敬宗修國史猥稱以賜敬德(敬宗𫝊)
作佳傳謝德魏收在齊神武時修國史得楊休之助因
謝楊休之曰無以謝德當為卿作佳𫝊休之父固為北
平太守以貪獲罪收乃書固為北平甚有惠政坐公事
免(職官分紀)
千斛米魏丁儀丁冀有盛名陳夀作三國志謂其子曰
可遺千斛米當為尊公作佳𫝊不與竟不作傳(夀𫝊)
改易舊字裴景仁秦記稱苻堅方食撫盤而訴王邵齊
志述受洛于感恩脱帽而謝及彦鸞撰新史易撫盤以
推案變脱帽為免冠夫近世通無案食秦俗不施冠冕
學者可以考信(史通)
陳夀論孔明毛修之曰陳壽曾祖為諸葛亮門下書佐
得罪撻百下故其論武侯謂應變非其所長(北史本𫝊)
銀八千鏻賈緯修晉高祖史出帝實錄以示徐台符初
桑維翰為相常惡緯為人待之甚薄緯為維翰𫝊言維
翰死有銀八千鏻徐台符以為不可數以非緯緯不得
已更為數千鏻
立石銘北魏崔浩等叙國事三十卷令閔堪請立石銘
載國書以彰直筆遂營天郊東三里方百步用工三百
萬浩書國事備而不典而石銘顯在道路北人咸悉忿
毒相與讒浩於太武帝帝大怒族誅之(本𫝊)
崔浩評諸葛亮亮之相備英雄奮發之時君臣相得而
不能與曹氏争天下委棄荆州退入巴蜀此策之下者
也可與趙佗為偶而以管蕭為亞匹不亦過乎(北史)
班彪論司馬遷至於採摭經𫝊分散百家之事甚多疎
略不知其本務以多聞廣識為功論議切而不篤其論
術學則崇黃老而薄五經序貨殖則輕仁義而羞貧賤
道遊俠則賤守節而貴俗功若序司馬相如舉郡縣著
其字至蕭曹陳平之屬董仲舒並時之人不紀其字或
縣而郡盖不服也(彪傳)
范曄論遷固議者咸稱二子有良史之才遷文直而事
覈固文贍而事詳若固之序事不激詭不抑抗贍而不
穢詳而有體使讀者亹亹而不厭信哉其能成名也然
其論議嘗排死節否正直而不叙殺身成仁之為美則
輕仁義而賤守節愈矣(固𫝊)
柳冕論司馬遷柳冕謂宇文生云仲尼因舊史修春秋
所記不過二百四十年今子長乃軼孔子而修數千年
荒絶之書助以黃老寓托之說仲尼之所二子長之所
一仲尼之所難子長之所易遷雖不得聖人之道而繼
聖人之志不得聖人之才而得聖人之旨自以謂命世
而生亦信然也(文粹)
見陳夀所作壊已書夏侯湛等作魏書見陳夀所作遂
壊已書
穢史魏收撰魏史衆口喧然號穢史(並職官分紀)
東宫官
苜蓿盤唐薛令之為東宫侍讀時宮僚簡淡以詩自悼
云朝日上團團照見先生盤盤中何所有苜蓿長闌干
飯澁匙難滑羹稀筯易寬只可謀朝夕何由保歲寒(唐宋)
(詩話)
放麑孟孫獵得麑使秦西巴持歸其母隨之啼秦西巴
不忍而與之孟孫歸求麑荅曰余弗忍而與其母孟孫
怒逐之三月復召以為子傅其御曰曩罪之今召之何
變也孟孫曰夫不忍麑又且忍吾子乎(韓非子)
千牛衛身謝綽宋拾遺千牛刃即防身刀也義取庖丁
解牛若新發硎以為備身刀也故曰千牛衛身(職林)
先馬先馬員秩比謁者如淳曰前驅也國語云勾踐為
夫差先馬或為洗(前表)
熱中允舊曰中允惟老於幕官者累資方至近歲州縣
官進用者多除中允遂有冷中允熱中允(筆談)
兩學官
璧池璧沼學省歸崇敬言古天子學曰辟雍以制言之
水環繞如璧然以誼言之以禮樂明和天下云爾故前
世或曰璧池或曰璧沼亦言學省(本𫝊)
國子學晉武帝臨辟雍行鄉飲禮立國子學以殊士庶
大業中更名國子監(本紀)
虎闈王融謂國子監為虎闈(宣室志)
司成成均唐正觀改國子學為國子監後又改國子監
為司成館垂拱改國子監為成均祭酒一人司業二人
國子太學廣文四門律書筭凡七學(唐百官志)
祭酒禮飲酒必祭先示有先也故稱祭酒時惟尊長以
酒沃酹(應劭漢官儀)
總華清
左蟬右貂侍中左蟬右貂本秦相史来往殿中故謂之
侍中分掌乘輿服物孔安國為侍中以其儒者特聽掌
御唾壺朝廷榮之至東京屬少府出則一人負𫝊國璽
操斬蛇劍(獻帝紀注)
貂蟬侍中𢃄蟬貂金冠金取堅蟬取潔貂取温也(後漢志)
鵕䴊冠侍中皆冠鵕䴊冠戰國策云秦始皇破趙得之
以賜侍中(前志)
八貂散騎常侍掌規諷過失唐顯慶中分左右隸中書
門下省金蟬珥貂左散騎與侍中為左貂右散騎與中
書令為右貂謂之八貂(唐志)
朝夕論思朝夕論思日月獻納(班固兩都賦序)
周旋吐納孫處約與来濟言志處約曰得為舍人在殿
中周旋吐納可也後濟為吏部處約始入調濟曰如志
遂擬通事舍人(唐高智周𫝊)
金華進講(金華殿名也前翼奉𫝊)
玉笋班唐末朝士中有人物者時號玉笋班清緊不雜
又外郎班清流中不雜亦號玉笋班(北夢瑣言)
鸞掖看封諫草歸鸞掖尚賁衡門待鶴書(李義山詩)
鸞遊蘭渚傅咸贈何邵王濟二人詩雙鸞遊蘭渚(蘭渚北中)
(書也文選)
三清府陳詩謂散騎常侍為三清府(通典)
詩掖垣竹埤梧十尋洞門對雪常隂隂落花遊絲白日
静鳴鳩乳燕青春深腐儒衰晩謬通籍退食遲回違寸
心星臨萬戶動月傍九霄多不寢聽金鑰因風想玉
珂明朝有封事數問夜如何晝漏𫝊呼淺春旗簇仗
齊退朝花底散歸院柳邊迷樓雪融城濕宫雲去殿低
避人焚諫草騎馬欲雞棲(並杜甫)閶闔初開瑞霧中丹霞
曉日上蒼龍鳴鞭響徹廊千步珮玉聲趨戟百重雪後
朝寒猶凛冽柳梢春意已蒙茸少年自得芳菲侣老病
惟添睡思濃宫柳街槐綠未齊春隂不觧宿雲低輕
煙漠漠侵駞褐小雨斑斑作燕泥槐柳依依禁籞長
初寒人意自凄凉鳳城斜日留殘照玉闕浮雲結夜霜
老負漁竿貪國寵病須樽酒送年光歸来解𢃄西風冷
衣袖猶霑玉案香(並歐公)秘殿崔嵬拂彩霓曹司今在殿
中西賡歌太掖飜黃鵠從獵陳蒼獲碧雞曉飲豈知金
掌迥夜吟應訝玉繩低鈞天雖許人間聽閶闔門多夢
自迷(李義山)
錦繡萬花谷前集卷十二
