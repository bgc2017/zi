錦繡萬花谷前集卷十七
妓妾
樊通德漢伶玄之妾樊通德趙飛燕女史也能道趙飛
燕娣妹事伶玄曰其人俱灰滅矣疲精神馳嗜慾寧知
終歸荒田野草乎通德掩袖視燭影以手擁髻淒然泣下
伶玄因作飛燕外傳
友通期後梁商美人友通期獻於順帝通期有過帝以
歸商商出嫁之商子冀遣客盗還友通期生子伯玉(冀𫝊)
翔風石季倫有愛婢曰翔風能别五聲以文顯名年三
十石崇乃退為房老翔風怨而作詩云春華誰不美卒
傷秋落時坐見芳時歇憔悴空自嗤(王子年拾遺)
絡秀周顗母李氏字絡秀初顗父俊為將軍出獵遇雨
止李氏父兄不在絡秀與婢於内宰羊具饌不聞人聲
俊窺之見一女甚美因求為妾父兄不許絡秀曰門戸
殄瘁何惜一女遂與之生顗三子
綠珠嶺表錄異曰昔梁氏女有容貎石季倫為交趾採
訪使以真珠三斛買之即綠珠也善吹笛孫琇使人求
之崇曰綠珠吾愛妾不可得也琇竟誅崇求訪綠珠綠
珠聞之墜樓死(本傳)
染髮媚側室何長瑜以韻語序僚佐云陸展染白髮欲
以媚側室青青不解久星星行復出(謝靈運𫝊)
玉簫韋臯少遊江夏姜史君之舘有小青衣曰玉簫年
七歲常令侍臯年長有情韋去與玉簫約曰後七年再
來玉簫遺以白玉指環并詩曰黃雀銜來已數春别時
留解贈佳人長江不見魚書至為遣相思夢入秦逾八
年韋不至玉簫絶食而殞後十年韋理蜀不替因作生
日東川盧八坐中送一歌姬來未滿破瓜亦以玉簫為
號觀之乃真玉簫也(雲溪友議)
雪兒雪兒李密之愛姬善歌每見賓僚文章中意者即
付雪兒歌之故韓定云盛德好將銀管述麗詞堪付雪
兒歌(百斛明珠)
阿軟元微之到通州見壁間有詩落句云綠水紅蓮一
朵開千花萬草無顔色不知何人題也錄此詞寄樂天
乃樂天十五年前及第時贈長安妓阿軟絶句故白詩
云十五年前似夢遊曾將詩句結風流偶助笑歌嘲阿
軟那知傳誦到通州
紅兒鄜州李孝恭籍中有紅兒善肉聲羅虬挑之不答
遂作絶句百篇號比紅兒詩
酥香唐杜祕書工於小詞鄰翁有女小字酥香凡才人
所為歌曲悉能諷之一夕踰墻而至杜始望不及此鄰
翁失女所在後半年僕有過杜笞之竄而聞官杜流河
朔臨行述永遇樂一詞决别女持紙三唱而死(並白樂天集)
樊素小蠻白樂天有二妾樊素善歌小蠻善舞嘗有詩
曰櫻桃樊素口楊柳小蠻腰二妾既長又有詩云一樹
春風萬萬枝嫩於金色軟於絲後二妾各去有詩云病
與樂天相伴住春隨樊素一時歸(古今詩話)
薛瑶英唐元載寵婢薛瑶英楊炎贈歌曰雪面淡娥天
上女鳳簫鸞翅欲飛去玉釵翹翠步無塵楚腰如柳不
勝春(雞跖集)
燕子樓唐張建封牧徐州有愛妓盼盼建封没盼盼不
嫁居燕子樓十餘年白樂天作燕子樓詩有云醉嬌勝
不得風裊牡丹花
穠李昭華王晉卿有二女奴名穠李昭華黃魯直改竹
夫人為青奴有詩云穠李四絃風拂席昭華三弄月侵
牀我無紅袖堪娛夜正要青奴一味凉(山谷)
絳桃柳枝韓退之二妾一曰絳桃二曰柳枝退之使山
東有詩云東風欲動别長安春半邊城特地寒不見園
花并巷柳馬頭唯有月團團柳枝後踰園遁去有詩曰
别來楊柳階頭樹擺亂春風只欲飛還有小園桃李在
留花不發待郎歸(語林)
鶯鶯唐貞元中張生與崔氏女小字鶯鶯往來後棄之
鶯鶯已委身於人張亦娶適經其所求見不得崔知之
潜賦一章曰一從消瘦減容光萬轉千回懶下牀不為
旁人羞不起為郎憔悴却羞郎竟不見元稹為作鶯鶯
歌
燕燕坡詩詩人老去鶯鶯在公子歸來燕燕忙(張祜妾名燕燕)
劉禹錫擬四愁詩禹錫有妾甚麗李逢吉強取之禹錫
思妾擬作四愁詩内警句云得意紫鸞休舞鏡能言青
鳥罷銜牋金盆已覆難收水玉軫長抛不續絃買笑
樹邊花已老畫眉窗下月猶殘三山不見海沉沉豈
有仙蹤更可尋青鳥去時雲路斷姮娥歸處月宫深紗
窗遥想春相憶書幌誰憐夜獨吟料得夜來天上月只
應偏照兩人心(本事詩)
黃鸝啼别韓滉鎮浙西戎昱為部内刺史有官妓善歌
色亦閒妙滉聞召至帳下昱詞送之云送客春風湖上
亭柳條藤蔓繋人情黃鸝住久渾相識欲别頻啼四五
聲妓至首歌此詞滉即歸之
青娥趙嘏浙人有美妾洎計偕母不許㩦行會上元節
為鶴林之遊帥見之掩為己有明年嘏歸以詩感之曰
寂寞堂前日又矄陽臺去作不歸雲當時聞作沙吒利
今日青娥屬使君帥聞之乃遣還(古今詩話)
囀春鶯王晉卿貶均州姬侍盡逐有一歌者號囀春鶯
色藝兩絶不知流落何許二年内徙道過許昌市旁小
樓聞泣聲晉卿問乃囀春鶯也恨不可復得因賦一聮
佳人已屬沙吒利義士今無古押行客有足成章云幾
年流落向天涯萬里歸來兩鬢華翠袖香殘空挹淚青
樓雲渺定誰家回首音塵兩沉絶春鶯休囀沁園花
(西清詩話)
杜秋娘李錡叛有妾杜秋娘沒入宫後又放歸杜牧感
而作詩有云椒壁懸綿幕鏡奩蟠玉螭月上白璧門桂
影浮參差金階玉露重閒把紫簫吹燕媒得皇子夫人
親捧持虎睛珠絡褓金盤犀鎮帷(國史補)
崔徽崔徽河中娼也裴敬中以興元幕使河中與徽相
從累月敬中歸情懷怨抑後東川幕白知退歸徽乃寫
真奉書謂知退曰為妾謂敬中崔徽一旦不及卷中人
且為郎死矣元稹為作歌(元集)
薛濤蜀妓也元微之寄詩云錦江膩滑峨眉秀幻出文
君與薛濤
書仙長安中有娼女曹文姬尤工翰墨為關中第一時
號為書仙有任生者投之詩曰玉皇前殿掌書仙一染
塵心下九天莫怪濃香薰肉膩雪衣曾惹御爐煙(麗情集)
御史娘國樂婦人有永新婦御史娘柳青娘皆一時之
妙也有與御史娘詩曰天下能歌御史娘花前月底奉
君王九重深處無人見獨把新聲傳順郎(桂苑叢集)
誦靈光殿賦蜀劉琰侍婢十人悉讀書能誦魯靈光殿
賦(蜀志)
徐月英江淮間娼徐月英送人詩曰惆悵人間萬事違
兩人同去一人歸生憎平望池亭水忍照鴛鴦兩皆飛
枕前淚與階前雨隔箇窗兒滴到明詞多不盡(北夢𤨏言)
却要觀察使李庚之女奴名却要美容止善辭令李有
四子皆欲烝之而不得遇清明中堂弓月四子各在一
處待之長子遇於櫻桃花影中却要紿之曰可於東南
隅相待少頃却要燃密炬豁扉照之曰阿堵貧兒争敢
向這裏宿四子掩面各走
閩妓詩閩中有一妓能詩有絶句與陳夢和云夢和殘
月過樓西月過樓西夢已迷喚起一聲腸斷處落花枝
上鷓鴣啼(夷堅志)
琴客顧况有宜城訪琴客詩序曰琴客宜城之愛妾也
宜城請老而愛妾出嫁不禁人之欲達者也(麗情集)
小桃陳述古有小妓答詩曰小桃破萼未勝春不見方
中第一人聞道使君歸去後舞衫歌扇總生塵(坡詩)
雪中觀妓詩曹元寵母王氏能詩有雪中觀妓詩云梁
王宴罷下瑶臺窄窄紅靴步雪來恰似陽春三月暮楊
花飛處牡丹開(湘江詩話)
青青會稽翟素遭賊欲犯之臨以白刃素婢名青青乞
代素賊殺素後欲犯青青青青不許復殺之(列女傳)
平康三曲平康里京師妓坊也有三曲錚錚者多在南
曲(北里志)
賈愛卿韓魏公帥陜西李師中過之為官妓賈愛卿賦
詩曰願得貔貅十萬兵犬羊巢穴一時平功成不用封
侯印只問君王乞愛卿(后山詩話)
楊臺柳文潞公知成都喜行樂有飛語至京師御史何
郯字聖徒蜀人告歸上遣察之李少愚謂公曰無足念
慮因迎謁聖徒於漢州同郡會有妓善舞聖徒喜之問
其姓曰楊聖徒曰所謂楊臺柳者少愚取妓帕題詩曰
蜀國佳人號細腰東臺御史惜妖嬈從今喚作楊臺柳
舞盡春風萬萬條命其妓歌之數日聖徒至成都頗嚴
重潞公一日宴聖徒迎其妓雜府妓中歌其詞以酌聖
徒聖徒每為之醉事與陶榖使江南相類(聞見錄)
秦弱蘭陶榖奉使江南留寫六朝實錄每進見嚴冷下
視江左韓熙載曰五柳公雖若端整其守可隳乃命妓
秦弱蘭衣弊衣為驛卒之女每日擁箒掃地陶微見悦
之詢其故答曰妾守驛者之女也久喪夫歸托父母陶
因與狎因與一詞名風光好云好因緣惡因緣秪得郵
亭一夜眠别神仙琵琶撥盡相思調知音少待得鸞膠
續斷絃是何年數日李主開宴令弱蘭歌此詞陶大沮
即日北歸
不好聲色王安石知制誥吳夫人為買一妾荆公見之
曰何物女子曰夫人令執事左右曰汝誰氏曰妾之夫
為軍大將部米綱運失舟家貲沒猶不足又賣妾以償
公愀然曰夫人用錢幾何得汝曰九十萬公呼其夫令
為夫婦如初盡以錢賜之司馬温公從龐公辟為大
原府通判尚未有子夫人為買一妾公殊不顧夫人疑
有所忌也一日教其妾俟我出汝自飾至書院冀公一
顧也妾如其言公訝曰夫人出安得至此亟遣之穎公
知之對寮友咨其賢荆公温公不好聲色如此
美人
南威晉文公得南威三日不聽朝遂推南威遠之曰後
世由我故必以色亡國(戰國策)
夷光脩明越謀滅吳以美女夷光脩明貢於吳吳處以
珠幌若雙鸞之在煙霧中
金屋貯阿嬌漢武帝幼時景帝問兒欲得婦否時長公
主指其女曰阿嬌好否武帝曰好若得阿嬌作金屋貯
之(漢武故事)
玉巵娘有書生遇神女見胡僧指曰此西王母第三女
號玉巵娘(幽怪)
王昭君漢元帝使畫工圖後宫案圖召幸宫人皆賂畫
工獨王嬙不肯遂不得見後匈奴入朝求美人以昭君
行召見貎為後宫第一帝重信於外國不復更乃窮案
畫工毛延夀陳敞劉白樊育同日棄市(西京雜記)後漢匈
奴傳云王嬙䕫郡人入掖庭數歲不得見時呼韓邪入
朝帝敕以宫女五人賜之昭君積悲怨乃請行呼韓辭
帝召五女視之帝見嬙大驚欲留之而難於失信遂與
匈奴昭君明妃皆號
雪體無軫粟飛燕初居貧與妹合德共被嘗通鄰人羽
林射鵰者夜露雪立閉息順氣體無軫粟射鵰者以為
神仙
温柔鄉馮萬金善歌世事江都王王孫女嫁江都趙曼
萬金又事曼因與主通曼有疾不能近婦人主有身恐
乃稱疾一産二女歸於萬金長曰宜主次曰合德冐姓
趙氏宜主聰敏家有彭祖方脈之書善行氣微長而纖
膩舉止翩然謂之飛燕合德膚滑出浴不濡善歌此絶
色也俱選入宫合德新沐膏九廻沉水香為卷髮號新
興髻為薄眉號遠山黛施小朱號慵來粧左右嘖嘖嗟
賞帝謂合德為温柔鄉曰吾老是鄉矣不能效武帝求
白雲鄉也
唾花飛燕與其妹坐后誤唾其袖合德曰姊唾染人紺
碧正似石上花令尚方為之未必能此乃號石華廣袖
(並趙后外傳)
遠山眉芙蓉臉文君卓王孫之女眉色似遠山臉際常
若芙蓉十七而寡放誕風流故悅長卿之才而越禮焉
(西京雜記)
祈禱欲有子成帝時慶安世年十五善鼔琴為侍郎能
為雙鳳離鸞之曲趙后悦之白上得出入御内與后同
居處而終無子后常託以祈禱則開一室自左右莫得
至上亦不得至焉以駢車載輕薄少年入宫以十數而
卒無子(西京雜記)成帝病隂弱得外國慎恤膠每一丸幸
一夕婕妤進七丸帝居九成帳笑吃吃不絶抵眀精流
不止遂崩(飛燕外𫝊)
夜來針神魏文帝美人薛靈芸初别父母淚下紅色至
京凝如血色帝改名夜來好於針工處深帷不用燭裁
製立成(雞跖集)
玉奴蓮步齊東昏侯有美人潘妃名玉奴東昏鑿金為
蓮花以貼地令潘妃行其上曰步步生蓮花南史王茂
𫝊云齊亡王茂請妻之玉奴守節而死故坡詩月地雲
階漫一樽玉奴終不負東昏
三閣陳後主自居臨春閣張貴妃居結綺閣龔孔二貴
妃居望仙閣並複道往來張貴妃髮長七尺其光可鑑
瞻視光采溢目嘗於閣上靚粧臨檻宫中遥望飄若神
仙(分紀)
蔓金苔晉元帝外國人進蔓金苔宫人有被幸以苔賜
之光照一室又名夜明苔(拾遺記)
來夢兒隋煬帝欲揉動勞頓方就一夢侍兒韓浚兒每
就枕必令振動肢體帝常得美睡帝呼為來夢兒(出南部烟)
(花錄)
半面粧梁元帝徐妃不見禮以帝眇一目每知帝將至
必為半面粧以俟帝帝見大怒而出(職林)
十眉明皇幸蜀令畫工作十眉圖横雲斜月皆其眉名
(坡詩注)
脂粉涴顔色楊妃女兄封為虢國夫人姿容極白時杜
詩曰虢國夫人承主恩平明上馬入朝門却嫌脂粉涴
顔色淡掃蛾眉朝至尊
月地雲階牛僧孺不第夜行伊闕入薄太后廟引僧孺
宿有楊妃潘貴妃戚夫人王嬙綠珠來各賦詩僧孺詩
曰香風引到大羅仙月地雲階拜洞天共道人間惆悵
事不知今夕是何年明日出方知是廟(周秦行紀)
記曲娘張紅紅善歌舞每聽新聲一遍即記節奏入宫
號記曲娘(樂府)
秋水真宗宴近臣語及莊子忽命呼秋水至則綠衣翠
鬟小女童也誦秋水篇聞者駭異(雜志)
步搖堯舜以銅為筓舜加首飾雜以象牙玳瑁為之文
王髻上加珠翠翹花傅之鉛粉其高髻名鳳髻加之步
步而搖故以步搖名之又釋名云首飾副其上有垂珠
步則搖也(東皇后記)
飄輕裾翳長袖曲眉豐頰清聲而便體秀外而惠中飄
輕裾翳長袖粉白黛綠者列屋而閒居妬寵而負恃
爭妍而取憐大丈夫之遇知也(韓送李愿序)
詩綠樹鶯啼春夢覺樓外雞人唱清曉深紅淺白競東
風為憐滿眼枝枝好舞袖何年絡臂韝蛛絲網斷玉
搔頭羊車一去空餘竹紈扇相看不到秋蛟綃淚滴
鴛鴦冷月上欄杆照孤影躑躅開花過粉牆轆轤汲水
敲金井妾意長如鳳管寒君恩不學縷衣寬漢家公
主歌黃鵠猶有琵琶馬上彈(李漢老宫詞)雨滴梧桐秋夜長
愁心和淚到昭陽淚㾗不學君恩斷拭却千行更萬行
(劉媛)兩鬢如鴉指如笋天生玉顔不着粉臨春迥覺春光
輝照溪添入溪光嫩顔如冰玉操雪霜無人得贈雙明
璫自是臨流拾翠羽不勞騎馬傍垂楊(王性之)月姊曾逢
下彩蟾傾城消息隔重簾已聞佩響知腰細更辨絃聲
覺指纖輕寒衣省夜金斗熨沉香(李義山)小槽横捧梳
粧薄綠羅緩帶仍斜搭日烘花底光似潑嬌鶯得暖歌
唇滑玉容嬌困撥仍插雪裏一枝初破臘(惠洪)蘭缸如何
買不眠玉爐夜起沉香煙青娥一行十二仙欲笑不笑
桃花燃碧窗弄嬌梳洗晩戸外不知銀漢轉被郎嗔罰
琉璃盞酒入四肢紅玉軟(施肩吾)娉娉裊裊十三餘荳蔲
梢頭二月初春風十里揚州過捲上珠簾總不如(杜牧)斜
倚繡牀愁不語紅綃帶緩綠鬟低遼陽春盡無消息夜
合花前日又西粧成每被秋娘妬一曲紅綃不知數
鈿頭雲篦擊節碎血色羅裙飜酒汚(並白居易)裙拖六幅瀟
湘水髻染巫山一朵雲貎態只應天上有歌聲豈合世
間聞(李羣玉)蘭膏新沐雲鬟滑寳釵斜墜青絲髮蟬鬢尚
隨雲勢動素衣猶帶月光來(任氏行)紅玉枕高冰簟滑凝
煙戛水春雲闊重重翠被紅雲錦枕肱不枕相思枕(真真)
(歌)宛轉雙翹鳳釵舉飄飄翠雲輕楚楚映燭看花未敢
前低鬟向人嬌不語(李神公)娉婷十五勝天仙白日嫦娥
旱地蓮何處閒教鸚鵡語碧紗窗下繡牀前滿面胡
沙滿口風眉銷殘黛臉銷紅愁苦辛勤憔悴盡如今却
似畫圖中(並白樂天)高髻雲鬟宫樣粧春風一曲杜韋娘司
空見慣渾閒事斷盡蘇州刺史腸(韋應物)鏤月為歌扇裁
雲作舞衣自憐回雪態好取月中歸(李太甫)雙頰凝酥髮
抹漆眼光入簾珠的皪吳音嬌軟帶兒癡多少閒愁總
未知自古佳人真命薄閉門春盡楊花飛(東坡)姑山半峰
雪瑶水一池蓮晩院花留立春窗月伴眠(樂天)菱花炯炯
垂鸞結爛學宫粧勻膩雪風吹凉鬢影蕭蕭一抹疎雲
對斜月(劉美中)飛花成陣春心困寸寸别腸多少添愁悶
無人問偷啼自揾殘粧粉抱瑶琴尋幽韻玉纖趁南風
解愠低雲鬢眉峰斂黛嬌和恨公家列屋閒蛾眉珠
簾不動花陰移露帳銀牀初破睡牙籖玉局坐圍碁
(東坡六憶詩)憶行屏障腰肢出洞房宫花窄地領巾長羅裙
遮定雙鴛小只有金蓮步步香憶書纖玉參差象管輕
蜀牋小硯碧窗明袖紗密映嗔郎看學寫鴛鴦字未成
憶飲綠蟻頻斟不厭多帕羅輕軟襯金荷從教弄酒春
衫涴别有風流上眼波憶歌一串紅牙碎玉敲碧雲無
力駐春宵也知唱到關情處緩按餘聲眼色招憶眠泥
嬌成困日初長暫卸紗裙小簟凉漠漠帳煙籠午枕粉
肌生汗白蓮香憶粧宫樣梳兒翠縷犀釵梁冰玉刻蛟
螭粧成要點雙心字不管簫官只畫眉春雲陰陰雪
欲落東風和冷驚羅幕漸看遠水綠生漪未放小桃紅
入萼佳人瘦盡雪膚肌眉斂春山知為誰深院無人剪
刀響應裁白紵作春衣垂柳陰陰日初永蔗漿酪粉
金盤冷簾幕低垂紫燕忙蜜脾已滿黃蜂静高樓睡起
翠眉顰枕破斜紅未肯勻玉腕半揮雲岫碧樓前知有
斷腸人新愁舊恨眉生綠粉汗餘香在蘄竹象牀素
手熨寒衣爍爍風燈動華屋夜香燒罷掩重扄香霧空
濛月滿庭抱琴轉軸無人見門外空聞裂帛聲霜葉蕭
蕭鳴屋角黃昏陡覺羅裳薄夜風搖動鎮帷犀酒醒夢
回聞雪落起來呵手畫雙鴉醉臉輕勻襯曉霞真態生
香誰畫得玉奴纖手嗅梅花(東坡四時詩)一聲啼鳥禁門静
滿地花陰春晝長(王文惠)玉釵半脫雲垂耳亭亭芙蓉在
秋水(東坡)嬋娟兩鬢秋蟬翼宛轉雙蛾遠山色綠水紅
蓮一朵開千花萬草無顔色桑條初綠與郎别柳葉
半黃猶未歸飄颻舞袖雙飛蝶宛轉歌喉一索珠(並白)
(樂天)剥葱十指轉籌疾舞柳細腰隨拍輕粉胷半捲凝
晴晝醉眼偷回小樣刀(並方宇)滿額鵝黃金縷衣翠翹浮
動玉釵垂(裴餘慶)蛺蝶雙飛芍藥叢鴛鴦對浴芙蓉水(真真)
(歌)寳髻巧粧金翡翠羅裙宜着繡鴛鴦(章孝標)舞袖低回
真蛺蝶朱唇深淺綴櫻桃(方宇)楚金蹙袖春衫薄蜀錦攅
花細帶長(法振)平陽撫背穿馳道銅雀分香下璧門閒
吹玉殿昭陽笛醉折梨園縹帶花(並杜牧)撚絃花下呈新
曲放撥燈前謝改名(夢得)景陽春暖無人報太液秋深有
鴈來(吳融)衣飄荳蔲减濃香臉射芙蓉失嬌色(霍小玉歌)連理
枝前同結舌丁香花下共論心(韓襄)粧成落日捲簾坐小
玉焚香羅帳深(李惟)孔雀羅衫窄窄裁珠襦微露鳳頭鞋
(石曼卿)君恩秋後葉日日向人疎(高蟾)掃黛開宫額裁裙約
楚腰(李義山)秀色似堪餐穠華如可掬(樂天)陰井生秋早明
河澈曙遲(惠崇)難消守宫血易折舞腰腸(錢惟演)芙蓉初出
水桃李總無言(尉遲正)出戸一囊麝見人雙眼波
錦繡萬花谷前集卷十七
