錦繡萬花谷後集卷三十九
獅子
似麟無角條支國出獅子犀牛章帝章和元年安息國
遣使獻獅子形似麟而惟無角也(出漢書)
日走五百里狻猊日走五百里(郭璞曰獅子也食虎豹出穆天子𫝊)
雞犬無鳴吠魏武越蹋頸經白狼山逢獅子使格之殺
傷甚衆見一物從林中出如狸上帝車軛上獅子將至
便跳上其頭獅子伏不敢起遂殺之得獅子還未至四
十里雞犬皆無鳴吠者(出博物志)
擊象梁伯玉說沙門釋僧吉云嘗從天竺欲向大嶺其
間忽聞數十里外哮哮㩜㩜驚天怖地頃之但見百獸
率走伏地欲絶而四巨象虓焉雨至以鼻卷泥自辱塗
數尺數數噴鼻隅立俄有獅子三頭崩血若濫泉巨樹
草偃(出擊象圖序)
尾大如斗烏弋國有獅似虎正黃尾端毛大如斗(出西域傳)
近井哮吼開元未西國獻獅子至安西道中繋於驛樹
近井哮吼若不自安俄頃風雨大至有龍出井而去(出雞)
(跖集)
象
身倍數牛象身倍數牛而目不如豕鼻長五六尺大如
臂其所食物皆以鼻取之(出異物志)
藏牙象牙長一丈餘脱其牙則深藏之削木代之可得
不爾窮其主得乃已(出南越志)
蒼梧耕舜葬蒼梧下有羣象常為之耕
舟稱魏太祖欲知象輕重而不可稱少子蒼舒載象以
舟刻其水㾗而以土實則知其數也帝悦之
鼻為口使象之為獸形體特詭鼻為口使望頭如尾馴
良承教聽言則跪服重致遠行如立徙(出異物志)
拜舞中音律上每賜酺御樓引大象犀牛或拜或舞動
中音律(出明皇雜錄)
首垂四牙咸亨二年周澄國遣使上表言訶加國有白
象首垂四牙身運五足象之所在其上必豐以水洗牙
飲之愈疾請發兵迎取(出酉陽雜爼)
金羈絡首異蠻王設漢使於百花樓前設舞象曲動樂
作即倡優引入一象以金羈絡首錦襜垂身隨拍踏蹄
動頭摇尾皆合節奏即舞馬之類(出嶺表錄)
虎
刑戮之象大歷四年虎入京師長坊宰臣元載射殺之
虎西方之屬威猛吞噬刑戮之象(出五行志)
倒石人前潯陽山上有石人高丈餘虎至此輙倒石人
前
虎威如乙字長一寸在脇兩旁皮内尾端亦有之佩之
臨官佳(出酉陽雜爼)
夜視虎夜視一目放光一目看物獵人候而射之光墜
入地成白石主小兒驚
黑虎入觀天寶中河南緱氏縣仙鶴觀每年九月二日
夜有一道士得仙其夜皆不扃戸以求上昇之應後張
竭忠攝令疑之至時令二勇者以兵器潛覘之至三更
後見一黑虎入觀須臾㘅出一道士二人射之不中竭
忠大獵于太子陵東石穴中格殺數虎或金簡玉籙或
冠帔人髮甚多(出異𫝊)
麟
狼頭牛尾麟麕身牛尾狼頭一角黃色馬足也(出徵祥記)
一角麟一角明海内共主也王者不刳胎不剖卵則出
於郊(出春秋感精符)
五蹄終軍從上幸雍獲白麟一角五蹄又得木枝旁出
輙復合上異之終軍對曰野獸并角明同本也衆支内
附示無外也殆將有解編髮削左衽習冠帶要衣裳而
蒙至化者焉(出漢書)
四靈為畜麟鳳龜龍謂四靈故以為畜則獸不狘(出禮記)
馬
渥洼漢得神馬於渥洼水中乃為歌曰太一貢兮天馬
下霑赤汗兮沫流赭今安匹兮龍為友
青龍伊尹說湯曰天子不得至味故須青龍之疋遺風
之乘高誘曰皆馬名也疾若此遺風也(出吕氏春秋)
青海驄西域吐谷渾地有青海者周八九里中有山須
冰合遊牝馬其上明年生駒號龍種嘗得波斯馬牧于
海生驄駒日步千里故世號青海驄(出唐史)
望雲騅德宗幸梁御馬號望雲騅駕還飼以一品料暇
日牽而視之至必長鳴四顧若感恩狀人多圖之(出國史補)
鳳臆龍鬐杜甫胡馬行曰鳳臆龍鬐未易識側身注目
長風生
肉&KR1058;鱗臆開元二十九年三月滑州刺史李邕獻馬肉
&KR1058;鱗臆嘶不類馬日行三百里(出唐史)
朱&KR1058;白馬南唐劉龑雲南驃信鄭旻遣使致朱&KR1058;白馬
以求㛰(出五代史)
風&KR1058;霜鬛晉國多馬四散惝怳開合萬狀喜者鵲厲怒
者人摶决然奔躍千里相角風&KR1058;霜鬛劚山抉壑耳摇
層雲腹捎衆木寂寥遠遊不夕而復(出柳宗元)
噴沙噴玉天子東遊于黃澤宿于曲洛曰黃之池其馬
噴沙皇人威儀黃之澤其馬噴玉皇人夀榖(出穆天子𫝊)
流汗如珠揮沫成霧流汗如珠(出𫝊玄乘輿馬賦)
蹋石有跡大宛有天馬蹋石有跡
色相間如錦繡王毛仲高麗人從帝東封取牧馬數萬
疋每色一隊相間如錦繡天子才之(出唐史)
印三花飛鳳字凡外牧歲進良馬印以三花飛鳳之字
尚乘局(出百官志)
如鴨而健初大將與萬江春本退渾部李部玉送回紇
道太原舉帳從至路州牧津梁寺地美水草馬如鴨而
健世所謂津梁種者歲入馬價數百萬(出唐史)
似鹿題千金清嗣君云夫馬似鹿者而題千百有百金
馬而無一金之鹿者何也馬為人用而鹿不為人用(韓子)
奔踶馬或奔踶而致千里士或有負俗之累而立功名
(出漢書)
錦韉金絡長安俠少每至春時結朋各置馬飾錦韉金
絡並轡於花樹下往來使僕從執酒肆而隨之遇好花
則駐馬而飲也(出開元遺事)
詩駿骨飲長涇奔流灑絡纓細紋連噴聚亂荇遶蹄縈
水光鞍上側馬影溜中横翻似天池裏騰波龍種生(出唐)
(太宗)窮秋邊馬生向塞甚思歸連鑣渡蒲海束舌下金微
已却魚麗陣將摧鶴翼圍彌憶長楸道金鞍背落暉(出沈)
(炯)清晨控龍馬弄影出花林蹀躞依春澗聯翩廣碧潯
苔流染絲絡水潔寫雕簪一御瑶池駕詎意長城隂(出揚)
(師道)寶馬權騎出未央雕鞍照耀紫金裝春草初生馳上
苑秋風欲動戲長楊鳴珂屢度章臺側細蹀曾經翟壠
旁徒令漢將連年去宛城今已獻名王
牛
黑牛白角犬戎胡觴天子于雷首之阿乃獻良馬四疋
天子使孔牙受有黑牛白角也(出穆天子𫝊)
銳頭青尾周留水牛也毛青大腹銳頭青尾(出異物志)
四耳元封三年大秦獻花蹄牛高六尺尾環繞角生四
耳(出郭子横洞冥記)
東夷占骨東夷之人以牛骨占事呈示吉凶無往不中
牛非含智之物骨有若此之效(出楊方五經釣沉)
西河畜牸猗頓魯之窮士聞朱公富往問術焉告之曰
子欲速富畜五牸乃適西河六畜牛羊于綺氏之南十
年之間子息萬計貲擬王公(出孔叢子)
飽乳犢子唐賀若瑾眼皮急項轅麤張鷟號為飽乳犢
子(出朝野僉載)
桃林處士寗茵假大僚莊南山下月夜有叩關稱桃林
班特處士相訪繼而南山班寅將軍來謁茵為置酒及
明視門外惟牛蹄虎跡而已(出廣記)
金犢子龐帝師養一牸牛一赤犢子前後生五犢得絹
一百疋及翻轉至萬疋時號金犢子(出朝野僉載)
鹿
夀千歲鹿夀千歲滿五百歲則色白(出抱朴子)
三角漢明帝永平九年三角鹿出江陵(出古今注)
兩角有七星符鄱陽樂安彭曾射一鹿兩角間有道家
七星符而其祖名字鄉居年月存焉遂斷射獵(出劉敬叔異苑)
蹄有銅鐶胡珦為虢州時獵人殺得鹿重一百八十斤
蹄下貫銅環上有篆字博物者不能識(出酉陽雜爼)
毛斑如畫陸紹弟為盧氏縣尉常觀獵忽遇鹿五六頭
臨澗見人不驚毛斑如畫獵者言此僊鹿射之不能傷
且復不利
毛中得銅牌上嘗於芙蓉園中獲白鹿惟王山人識之
曰此晉時鹿也上甚異之令左右周視乃於角際雪毛
中得銅牌刻之曰宜春苑中白鹿上愈愛(並出六帖)
兔
目赤如朱成帝建平元年山陽得白兔其目赤如朱(出古)
(今注)
背上毛飛天池山有獸如兔鼠首名飛兔以其背上毛
飛(出括地圖)
擣藥兔擣藥月間安足道神烏戲雲間安足道(出𫝊玄歌辭)
和丹和安丹法以兔血和丹與蜜蒸之百日服之如梧
子者二丸一百日有神女二人來侍可役使也(出抱朴子)
刻毛梁冀起兔苑于河南移檄在所調發生兔刻毛以
為識人有犯者罪至死(出張璠漢紀)
上瑞中瑞赤兔上瑞白兔中瑞(出六典)
千萬為羣永淳中嵐勝州兔害稼千萬為羣食苖盡兔
亦不復見(出五行志)
猴
赤足涉雪攝山有山猨赤足或見涉冬積雪輙有一行
跡(出地記)
猿
守火執爨魏元忠素強正其微時家貧止一婢厨中方
爨出外汲水還乃見老猿為其守火婢驚白元忠猿執
爨曰猿恐我乏使為我爨不亦善乎後亦無他(出廣異記)
臂可為笛猿臂可為笛吹之其聲圓於竹(出酉陽雜爼)
報時商山隠士高太素所居曰清心亭每一時至則有
猿啼于庭下謂之報時猿(出天寶遺事)
犬
斗精七九六十三陽氣通故斗運狗三月而生(宋均曰狗斗精)
(之所生也出春秋考異)
青鸇會稽句章人張然養一狗甚快名曰烏龍周處風
土記曰犬則青鸇白雀飛龍虎子馴良捷警難伸易使
也(出搜神記)
長耳黑犬白頭長耳捲尾龍也(出白澤圖)
豹身龍形舒節急筯豹身龍形蹄如結鈴五魚體成(出走)
(狗賦)
銜卵古徐國宫人娠而生卵棄之水濱有犬名白蒼銜
而歸俄而成人遂為徐嗣君(出述異記)
走百里天子之狗走百里執虎豹也(出穆天子𫝊)
高三尺郭頌魏俗晉語曰太康七年天郊壇下有白犬
高三尺光色鮮明恒卧見人則去
錦繡萬花谷後集卷三十九
