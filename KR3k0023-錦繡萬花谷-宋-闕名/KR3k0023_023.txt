錦繡萬花谷前集卷二十三
才德
金山玉海南史朱异涉獵文史兼通雜藝博士明山賓
表薦於梁武帝曰器宇宏深神表峯峻金山萬丈緣陟
未登玉海千尋窺映不測(异傳)
豐年玉荒年榖世稱庾文康為豐年玉王稚恭為荒年
榖
梁稷纖纊劉孝標稱劉訏超超如半天朱霞劉歊矯矯
如雲中白鶴皆儉歲之梁稷寒年之纖纊(南史)
言若湧泉戴胄為大理卿犯顔據正參處法意隨類指
摘言若湧泉(冑𫝊)
萬頃波王惠恬静若萬頃波(南史)
鳳雛水鏡龐德翁謂諸葛孔明為卧龍龐統為鳳雛司
馬德操為水鏡
南州冠冕龐統少時往見司馬德操德操採桑樹上統
乃樹下自晝達夜談論稱之為南州冠冕(並蜀志)
陳元龍湖海之士陳登字元龍有威名魏太祖表為廣
陵太守卒後許汜與劉備在劉表坐上與備論天下人
汜曰陳元龍湖海之士豪氣不除備曰君言豪寧有事
耶曰昔過下邳見元龍元龍自上大牀卧使客卧下牀
備曰君有國士之風所望有救世之意而君求田問舍
言無可取是元龍所諱也如小人則卧百尺高樓上卧
君於地何但上下牀之間耶表大笑(吕布傳)
德星聚陳太丘詣荀淑元方御車季方驂乘羣尚幼抱
於車中荀淑使慈明應門行酒文若小坐於膝餘六龍
下食太史奏德星聚五百里有賢人聚
滄海遺珠狄仁傑調汴州參軍為吏誣訴黜陟使閻立
本召訊特異其才謝曰仲尼稱觀過知仁君可謂滄海
遺珠矣
餘子瑣瑣陳矯季弼謂陳登曰遠近之論謂明府驕而
自矜登曰夫閨門雍穆有德有行吾敬陳元方兄弟淵
清玉潔有禮有法吾敬華子魚清修疾惡有識有義吾
敬趙元達博聞強記竒材卓犖吾敬孔文舉雄姿傑出
有王霸之略吾敬劉玄德餘子𤨏𤨏焉足錄所敬如此
何驕之有(吕布𫝊)
暗中模索可識許敬宗性輕見人多忘或謂其不聰乃
曰卿自難識若遇曹劉沈謝暗中模索着亦自可識(出國史纂)
口伐可汗唐太宗時突厥寇太原鄭德芳勞之虜以不
信咎中國德芳隨語折責突厥愧服太宗賜書知公口
伐可汗(德芳𫝊)
霹靂手裴琰之為同州司戶年少不主曹務刺史李崇
義輕之吏白積案數百崇義使趣斷之乃命吏連紙進
筆省决一日畢予奪當理崇義驚曰子何自晦成吾過
即自是名動一州號霹靂手(本𫝊)
一言賢十萬衆唐初或告馮盎叛太宗詔發江淮甲卒
討之魏徵諫曰今四海已平盎尚何事反未服當懷之
以德帝乃遣韋叔諧諭盎盎遣子入侍帝曰徵一言賢
於十萬衆(盎𫝊)
獨出蒙輪康子元與趙冬曦議燔柴不從張說曰康子
獨出蒙輪以當一隊耶(本𫝊)
讀碑覆棋王粲與人行讀道傍碑而背誦之又觀棋局
壊粲為覆之棋者不信以帕盖更以他局為之相校不
失一路
誦路傍碑蕭穎士嘗與李華陸據游洛龍門讀誦路傍
碑穎士即誦華再閱據三乃能盡記聞者謂三人才高
下此其分也(穎士傳)
讀曹娥碑楊修為曹公主簿至江南讀曹娥碑背有八
字曰黃絹幼婦外孫虀臼操不觧問脩脩曰觧之操曰
且勿言待朕思之行三十里乃得之脩觧曰絶妙好辭
操曰一如朕意俗云有智無智校三十里(語林)
談壘謝胡兒語庾道季諸人暮當就卿談可堅城壘庾
曰若文度來我以偏師待之庾伯恭來濟河焚舟(世說)
談藪裴頠善談論時人謂之言談之林藪(本傳)
口中雌黃王衍善玄言惟談莊老義理有所不安隨即
改更世號口中雌黃(衍𫝊)
瑤林瓊樹王戎嘗曰王衍神姿高澈如瑶林瓊樹自是
風塵表物(戎𫝊)
觸目琳琅珠玉有人詣王太尉遇安豐大將軍丞相在
往别屋見繡平子還語人曰今日之行觸目琳琅珠玉
(世語)
體儀立玉山濤啓事征南將軍羊祜體儀玉立可以整
肅朝廷(職官分紀)
玉山嵇康字叔夜山濤曰叔夜之為人也巖巖若孤松
獨立其醉也悵然若玉山之將頽(本𫝊)
八斗才謝靈運云天下才共一石曹子建獨得八斗我
得一斗自古及今共用一斗竒才博識安足繼之(魏志)
一片文章李建博覽羣籍頗善理論宋齊丘嘗曰李相
善談不必潤色自是一片文章矣(南康近事)
卧虎陳留耆舊𫝊高謹字孝甫敦實少華口不能劇語
而好深沉之謀其徒號曰卧虎又曰癡不語高孝甫
白玉碑進士牛益夢至天第吏曰此羣玉宫也見殿上
有白玉碑朱書字蒙以絳紗大字云中洲天仙籍其次
皆姓字數千其中惟識數人乃吕夷簡李迪余靖而已
有故人吕臻掌此官益問今世卿相亦皆仙乎曰十中
七人(李綽尚書故實)
玉管銀管梁元帝為湘東王嘗記錄忠臣義士文章之
美者筆有三品忠孝全者以玉管書之德行精粹者以
銀管書之文章贍麗者以班竹管書之
金榜銀榜鐡榜崔紹暴卒復生云見冥門列榜人間姓
名將相列金榜其次銀榜州縣小官並列長鐡榜(言行錄)
卜江左興亡殷浩識度深遠尤善玄言為風流談論者
所宗屏居十年于時擬之管葛王濛謝尚俟其出處以
卜江左興亡因省之謂曰深源不起當如蒼生何後為
都督欲蕩平關河為姚襄大敗坐廢(本𫝊)
駕輕車就熟路辨古今事當否論人高下事後當成敗
若河决下流而東注若駟馬駕輕車就熟路而王良造
父為之先後若燭照數計而龜卜(韓送石洪序)
要人争令出門下議論出入經史踔厲風發率常屈其
坐人名聲大振一時皆慕與之交要人争令出我門下
交口譽之(柳子厚碑)
不如一縫掖後漢皇甫規觧官居安定鴈門太守刺謁
規卧不迎曰卿食鴈美乎有語頃王符至規驚起衣不
及帶屣履出迎時人謂之語曰徒見二千石不如一縫
掖(本傳)
蒹葭倚玉樹晉毛曾與夏侯玄並坐時人謂之蒹葭倚
玉樹
氣劘屈賈壘氣劘屈賈壘目短曹劉墻曳裾置醴地奏
賦入明光(老杜壯遊詩)
腹中空洞無物晉周顗字伯仁性寬裕王導甚重之嘗
枕顗膝而指其腹曰卿此中何有曰此中空洞無物然
足容卿數百人導亦不以為忤
大兒小兒借面監厨曹公遷都許或問禰衡當今許中
誰最可者衡曰大兒有孔文舉小兒有楊德祖又見荀
彧有容儀而趙稚長有腹决因曰文若可借面吊喪趙
稚長可使監厨請客衆人皆切齒
轉般倉王元咎黎宗孟皆為荆公學世謂黎為模畫手
一點一畫不出前人王為轉般倉致無嬴餘但有所欠
以其因人成能無自得也(後山居士談叢)
飣坐棃崔澹舉止秀峙時謂玉而冠者子遠亦有文采
而風致整峻世慕其為人目為飣坐棃言為坐所珍也
(唐崔琯𫝊)
大才槃槃晉陽秋云諺曰大才槃槃謝家安揚州獨步
王文度後來出人郄嘉賓
羣飛刺天子之視人自以無前一斥不復羣飛刺天(柳子)
(厚文)
冰鏡青天晉樂廣字彦輔衛瓘何晏曰此人之冰鏡瑩
若披雲霧而覩青天又謂冰清(本𫝊)
一團和氣謝顯道云明道先生坐如泥塑人接人則渾
是一團和氣
春風中朱公掞見明道先生于汝歸謂人曰光庭在春
風中坐了一箇月(並程氏外書)
落筆中書堂老杜詩憶獻二賦蓬萊宫自怪一日聲輝
赫集賢學士如堵墻觀我落筆中書堂
起草姿公含起草姿不遠明光殿(杜甫)
揮翰手收取玉堂揮翰手(歐公詩)小試玉堂揮翰手(後山詩)
屋上烏六韜武王登夏臺以臨商民周公曰愛人者愛
其屋上烏憎人者憎其余胥杜甫詩云丈人屋上烏人
好烏亦好
銀鈎玉唾山谷次錢穆父詩云銀鈎玉唾明蠒紙松箑
輕凉并送仙
詩我評君材甚高妙孤竹截管空桑琴眉宇之間見風
雅藍田烟霞生球琳胷中碨磊政須酒東海可攬北斗
斟吾聞李元中學為古人青出藍眉宇之間如太華
一段翠氣連終南(並山谷)驥之子鳳之雛烱然一叚清水
出萬壑置在迎風寒露之玉壺淮海維揚一俊人金
章紫綬照青春指揮能事回天地訓練強兵似鬼神湘
西不得歸關羽河内猶宜借寇恂朝覲從容問幽友勿
云江漢有垂綸(並杜甫)君材於用無不宜醫無閭之珣玗
琪會稽竹箭梁山犀賈而不售君不疑亦不自以為珍
竒(吕居仁)眉間爽氣照秋色山水頓覺生精神胷中撑拄
萬卷書對客傾寫如崩雲(惠洪)文章一代喧高價忠直三
朝受聖知帳下軍容森劒戟門前行客擁旌旗雲籠古
霧黃榆暗雪滿長江白草衰出去暫開龍虎幕歸來須
占鳳凰池鬢邊未有一莖白陶鑄蒼生固未遲(黃覺詩劉貢父)
(詩話)當年志氣壓朱雲老作吾皇諫諍臣章疏罷封無事
日朝廷猶指直言人起詩野館光泉石講易秋堂動鬼
神(王禹偁)澗松無心古鬚鬛天球不琢中粹溫落筆塵沙
百馬奔劇談風霆九河翻日臨天閑豢真龍新詩得
意挾雷風我貧無句當二物看君倒海取明月(並山谷)韻
如秋水初含風秀出蘭芽新茁叢人間何從有此客妙
語屑玉霏無窮(惠洪)君材有如切玉刀見之凛凛寒生毛
願隨壯士斬蛟蜃不願腰間纏錦絛(東坡)猶拱北辰纏寇
盜欲傾東海洗乾坤文章曹植波瀾闊服食劉安德業
尊(杜甫)鶚在卿雲冰在壺代天才業共訐謨昨夜星辰回
劒履前年風月滿江湖(趙嘏)冰雪照人蘇季子幅巾短褐
在山林胷中涇渭自派别蹊下桃李成清隂珠藏老蚌
夜光逸豹隠南山春霧深(僧善權)范侯渥洼種出水已權
竒失身肉馬羣俛首枯豆萁(張彦實)六符搖斗極八座冠
文章規憲存中府勲庸入太常(石曼卿)天為國家孕英才
森森矛戟擁雲臺浩瀚深謀噴江海縱横逸氣走風雷
朝見裴叔則朗如行玉山黃河落天走東海萬里瀉
入胷懷間承恩初入銀河門看書獨在金鑾殿龍駒
雕勒白玉鞍象牀綺食黃金盤(並李太白)五百年中降岳靈
神仙風骨鶴儀形劒光帶日衝南斗鵬翼翻雲起北溟
八表順風均雨露四溟隨劒息波濤手扶北極鴻圖
永雲捲長天聖日高未會漢家青史上韓彭何處有功
勞(杜光庭)躡履三千皆後學搏風九萬是前程名將日月
同時朽身出山河應世生(方干)曾立玉墀聯近侍新持金
節領諸侯屠龍伎倆終須用探虎功名未肯休(孔常父)子
雖軀幹少老氣横九州挺身艱難際張目視寇讎(杜甫)詩
魂躔斗璧醉力撼蓬萊剖山無鵲印傾廐盡龍媒(楊幡)邦
基今年方十九美如濯濯春風柳龍章鳳姿本天然金
馬玉堂如固有酒闌愛捉玉麈尾玉色已同批誥手高
燒銀燭擁紅粧看君落筆龍蛇走能驅清景入秀句萬
象奔趨不敢後人疑錦繡纏肺肝不然筆端應有口但
恐功名纏縛人少年天子須師友(僧慧洪)穎士聲名動倭
國樂天詞筆過雞林節旄零落氈呑雪辨舌縱横印佩
金(孫莘老和東坡韻)韻如風蟬蛻塵垢氣如春容在楊柳風流
翰墨俱細事自是吾家道門友(冷齋)撥爐應對夜語久雲
灰消盡紅金斗君才合在殿閣間簿書帷中不應有且
置玉堂風雨筆來試牛刀霹靂手(汪彦章)點檢金閨彦飄
零玉笋班尚令清廟器猶隔鬼門關(高符)秋風十驛望台
星想見冰壺照坐清零雨已回公旦駕挽鬚聊聽野王
筝三朝元老心方吐四海蒼生耳已傾白髮故人來一
别却歸林下看升平(魏泰别張天覺)我公天與英雄表龍章鳳
姿照魚鳥但令端委坐廟堂北狄西戎談笑了(坡與張安定)
漢家太史宋公孫漫逐班行謁帝閽燕頷封侯空有相
蛾眉傾國自難婚家徒四壁書侵坐馬瘦三山葉擁門
安得風帆隨雪水江南石上對霆樽(山谷和宋茂宗)平生四海
蘇太史酒澆不下胷崔嵬黃州副使坐閒散謀疏無路
通銀臺胸蟠萬卷夜光寒筆倒三江硯滴乾大似不
蒙稽古力只今猶着侍兒冠晁子智囊可以括四海
張子筆瑞可以回萬牛自我得二士意氣横九州道山
延閣委竹帛清都太微望冕旒男兒生世間筆端吐
白虹何事與秋螢争光蒲葦叢(並山谷)霜蹄千里駿風翮
九霄鵬筆飛鸞聳立章罷鳳騫騰(杜甫)三公歴拜榮無敵
二府更居貴莫倫(李籍)邁古文章金鸑鷟出羣行止玉麒
麟(趙嘏)三陪藻宴簮裾上五對龍顔日月邊(劉長卿)少時觧
奏三千牘老去猶繙十二經(田元邈)一片靈臺掛明月萬
丈辭焰飛長虹(杜默)氣與神兵上牛斗詩如晴雪灌江漢
(山谷)風流要是賢公子白晢仍為美少年(韓駒)中朝駙馬何
平叔南國佳人陸士龍(陳羽)狗監𫝊新賦雞林遘近詩
氣纏霜匣滿冰置玉壺多紫誥鸞回紙清朝燕賀人
筆落驚風雨詩成泣鬼神龍舟移棹晩獸錦奪袍新
(並杜甫)無波古井水有節秋竹竿(樂天)直如朱絲絃清如玉
壺冰(文選)劒戟明山雪旌旗濕海雲(惠崇)清秋一鶚上拭目
萬人看(陳無己)
吉兆
白鹿夾轂鄭洪為淮隂守有白鹿夾轂而行洪怪問主
簿黃國國賀曰聞三公車幡畫作鹿明府當作宰相(後漢)
合兩舟升天劉穆之夢合兩舟為船施華盖升天有一
姥說之曰君必居端右言訖不見後至僕射(異苑)
夢捧日唐楊炎夢登山視日光赫然以左右手捧之後
登相位(宣室志)
雙旌燭影唐淮西用兵劉沔為小將軍頭每捉生踏仗
因月黑風甚沔行十餘里因坐睡有人覺之授以雙燭
曰君方大貴但存心此燭在即無憂也沔後拜將常見
燭影在雙旌上(酉陽雜俎)
兩炬前引段文昌嘗佐韋臯為成都館驛廵官攝靈池
尉羸僮劣馬奔迫去靈池六七里昏黑路絶人行忽兩
炬前引更呼曰太尉來及入郭門兩炬皆滅文昌後作
丞相封鄒平公(錄異記)
飛蟬集冠朱异除中書郎時秋日始拜有飛蟬正集异
武冠侍謂蟬貂之兆後至散騎常侍又遷侍中
夢錦半臂唐竇參為御史中丞夢德宗以文錦半臂賜
之參曰半臂股肱之衣其遂登此位後數日果大拜(出烟)
(花錄)
夢賜褥席梁劉世隆為大將軍子慶遠亦為征虜將軍
子津嗣慶遠嘗謂津曰昔吾夢太尉以褥席見賜吾遂
典台司今吾又夢以褥賜女女必光我宗至是慶遠亦
繼世隆焉(南史)
柳神九列君唐李固言未第時嘗行古柳下聞指聲問
之應曰吾柳神九列君也用柳汁染子衣科第無疑得
藍袍當以棗糕祀我固言許之未久狀元及第(三峯集)
夢取中穟未蔡茂為廣漢守夢坐大殿極上有三穗禾
茂取之得中穟復失之以問郭賀賀慶曰大殿者官府
之象也極而有禾人臣之上也得取中穗是中台之位
也於字禾失為秩雖曰失之乃所以得禄也衮職有闕
君其補之旬日代戴涉為司徒(本𫝊)
蝦蟆天使唐李揆未相時夜見一大蝦蟆占之曰蝦蟆
天使也吉兆也未幾拜相(宣室志)
樵得貂蟬江淹孤貧採薪以養其母於樵所得貂蟬一
具母曰此汝之休徵也汝才行若此豈長貧賤可留待
得侍中着之後遷中丞(南史本𫝊)
蘆三節唐李全忠為棣州司馬有蘆生其室一尺三節
别駕張建曰蘆茅類茅土之兆也𫝊節者其三世乎果
如其言(雞跖集)
三盧慕容寳與韓黃李根等摴蒱寳誓之曰摴蒱有神
若富貴可期願得三盧於是三擲皆盧袒跣大叫(杜詩注)
夢八翼上天陶侃少時夢生八翼飛而上天見天門九
重而登其八惟一門不得入閽者以杖擊之墜地折其
左翼後果都督八州握強兵潜有窺窬思折翼之祥乃
止(本𫝊)
旌節花開唐王侍中處回一旦有道士㩦花子二粒種
之逡廵花漸長漸開已乃爛然道士曰此仙家旌節花
也公當富貴之兆處回官至太傅(野人門話)
堂柱生槐韓偓字龍光家堂柱生槐枝朞而茂既而偓
秉政本
鳩入懷得銅鈎張氏世為功曹晨起當朝有鳩從承塵
上飛下欲取飛上者三功曹朝還正坐曰鳩為我禍耶
當往承塵上為福耶入我懷中鳩飛入懷探得銅鈎因
以帶之官至數郡子孫或至九卿三輔故事云何氏策
張氏鈎張氏肥何氏瘦肥貴瘦賤故二族以鈎策占吉
凶以肥瘦知貴賤今並失鈎策南北微矣(並職官分紀)
鏡影成相字宋璟未第時日中覽鏡鏡影忽成相字璟
因此自負後果如志(職林)
頭上焰光江淮間有術者姓吳術甚精有赴宏詞者謁
之吳曰公是何人頭上有焰光高一丈其人對以實曰
必高第(唐宋史)
溝起為岸殷仲堪遊於江濱見流棺接而葬焉旬日門
前溝忽起為岸其夕有通名自稱徐伯玄感君之惠仲
堪因問門前之岸何祥對曰水中有岸其名為洲君將
為州言終而没後果為荆州刺史(本𫝊)
十倍售畚王猛少貧鬻畚為事嘗至洛陽有人置畚曰
家在此可隨取直隨至深山中見一老翁坐胡牀從十
許人引猛進曰大司馬公可進猛拜翁曰王公何緣拜
即十倍售畚送出山頭視乃嵩山(晉中興書)
三遇異人李德裕自言三遇異人故入禁苑居相位領
節制皆與之恊不差歲月惟謫南荒未嘗有知之豈禍
患不可移神所祕耶(職官分紀)
蜺龍五代侯弘實十三四歲嘗寐於簷下天大雨有虹自
河貫于弘實口良久没及覺母問有夢否對曰適夢入
河飲水飽足而歸數月有僧詣門母呼弘實請僧相之
僧視之曰此蜺龍也官必顯榮同光三年弘實從興聖
太子收蜀節制䕫州(監戒錄)
虎取&KR1042;去韓祭張員外僕來告言虎入廐處無敢驚逐
以我&KR1042;去君云是物不駿於乘虎取而往來夤其徵我
預在此與君俱膺猛獸果信惡禱而憑(&KR1042;驢子也&KR1042;不駿去之則亨虎)
(取而去疑其亨也故來寅望徵猛獸果信者虎取&KR1042;果亨遂有府椽之命不待禱而有憑也韓退之集)
江瀆廟知宰相來文潞公少從其父赴蜀州幕官入江
瀆廟廟祝接之甚勤且言夜夢神令洒掃明日有宰相
來官人豈異日宰相乎公笑曰宰相非所望若為成都
當令廟室一新慶歷中公以樞密直學士知益州謁廟
有感方經營忽有大木數干章蔽流而下取以為材廟
成(邵氏錄)
左顧龜晉孔愉放龜於餘干溪中龜左顧後有功封餘
干亭長及鑄印龜左顧更鑄猶然愉悟佩之(本𫝊)
檢書蒼頭本朝石元懿熙載遊嵩陽道中遇一叟熟視
之曰真太平良弼也吾幼為唐相房玄齡檢書蒼頭公
酷似房公語訖即滅太宗朝石為左僕射(談苑)
夢神授大小二筆五代馬裔孫初為河中從事因赴闕
宿邏店其池上有邏神祠夜夢神人授二筆一小一大
為翰林學士洎為相入中書治事吏奉二筆大小如
夢者
擲柱入穿劉穆之遷丹陽尹與弟子飲宴廳事柱上有
一穿穆之謂弟子曰汝等試遥擲此柱若能入穿後必
得此郡穆之諸子並不能中惟秀之獨入焉(並職官分紀)
門路令容長戟旗幡晉王濬字士治恢廓有大志嘗起
宅開門前路廣數十步曰吾欲使容長戟旗幡衆咸笑
之後果以平吳功仕至大將軍
玉龍池鄭獬未貴時病瘟夢至一處若宫闕有吏迎謁
甚恭公謂吏曰吾思凉浴吏云已為公辦矣引至小池
甃以明玉水灧灧公乃坐甃上以水沃身俄視兩臂生
鱗視水中影則頭已角公驚遽出吏云此玉龍池也惜
乎公不入其中入則為宰輔乃覺後登第為詩落句云
霹靂一聲從地起到頭身是白龍翁(青𤨏鄭獬𫝊)
紫微二字王欽若昔年行莆田道中宿於村舍起視天
中有赤文成紫微二字光耀奪目後貴顯每設壇禮神
必朱篆紫微二字以表焉(青箱雜記)
音聲木都堂有古槐夜聞絲竹之音省中必有相者時
號音聲木(因話錄)
錦繡萬花谷前集卷二十三
