名疑卷三
明陳士元撰
魯仲孫何忌春秋書仲忌公羊氏曰仲忌此何忌也譏
二名非禮也注云難為諱一字為名難言而易諱所
以長臣子之敬也
古人命字惟取一言無以兩言相兼取義者檀弓云幼
名冠字五十以伯仲周道也初稱子既而稱伯仲叔
季老而尊者稱甫孔子字仲尼以孟皮為伯也不稱
伯而稱孟妾生長子稱孟不得稱伯也孔子弟子曾
點字晳史記點作蒧顔無繇字路任不齊字選秦冉
字開公夏首字乘顔祖字襄申黨字周顔之僕字叔
左人郢字行燕伋字思原亢字籍原憲字思廉潔字
庸顔何字冉家語冉作稱狄黑字晳皆以一言為字
其他字伯牛仲弓叔魚季路季次之外惟稱子而已
非有二義也
屈原字平楚詞云名余曰正則兮字余曰靈均盖以正
則釋原義靈均釋平義敷演辭章爾都穆聽雨紀談
云正則靈均盖原之小名小字也
史記漢高祖父太公母媪正韻媪烏皓切音襖張晏云
媪老母稱也皇甫謐王符等云太公名執嘉一云名
燸字執嘉燸一作嬬音湍一作耑一作煴見餘冬序
錄一云媪姓也王氏小司馬索隠云母煴氏世紀云
昭靈太后名含始路史注云執嘉妻含始生劉季恐
皆杜撰不然太史公生世甚近何以不云爾也
漢太公四子伯仲邦交故高祖字季何孟春云高祖兄
仲名喜是伯仲叔季字也但不知伯之名耳
漢帝名字取義淺顯惠帝盈字滿文帝恒字常景帝啓
字開武帝徹字通昭帝弗陵字不應宣帝詢字謀又
字次卿一云次卿小字也元帝奭字盛成帝驁字俊
小字太孫哀帝欣字喜平帝衎字樂光武秀字茂一
字文叔明帝莊字嚴章帝烜字著和帝肇字始安帝
祐字福順帝保字守桓帝志字意靈帝宏字大獻帝
協字合帝王紀云字伯和
呂后名雉荀悦云字野雞顔師古云字娥姁武帝邢夫
人號娙娥又號娙何方言云娙好也外戚傳云娙娥
武帝所制姬妾爵位視中二千石比關内侯
蕭何封鄼侯長子祿嗣孝惠六年薨無後高后二年封
何夫人祿母同為侯同夫人姓或云名也夫人封侯
始見此昔春秋齊侯以石窌與辟司徒之妻漢高祖
以延鄉與翟母皆其食邑未有實封侯者
西漢近古班固漢書列傳無字者多其以一言為字者
如陳勝字涉項籍字羽胡建眭弘俱字孟彭越蕭咸
俱字仲張歐吳廣枚乘俱字叔張釋之公孫弘俱字
季(高祖同字)楚元王交朱雲俱字游爰盎字絲周章字文
鄭當時字莊是也其他如子房(張良)子卿(蘇武)子孟(霍光)子
政(劉向)子孺(張安世)子長(司馬遷李尋)子高(張敞)子嚴(孫寳)子廉(何並)
子明(馮奉世)子雲(終軍谷永揚雄)子真(梅福辛慶忌)子公(陳湯田廣明)子
襄(丁寬)子仲(王同)子陽(王吉歐陽高)子賓(田延年)子幼(楊軍)子威(王商)
(翟方進)子駿(劉歆)子微(息夫躬)子都(鮑宣趙廣漢胡母生)子况(尹翁歸)子
元(房鳳)仲卿(衞青王章朱邑)長卿(司馬相如施讐薛廣德)少卿(田叔周堪龔遂李陵)
(丙吉劉辟疆)君卿(馮野王樓護)游卿(馬宫)穉卿(鄭弘)次卿(鄭昌嚴延年)翁
卿(召信臣)聖卿(董賢)長君(路温舒)少君(翼奉竇廣德)幼君(周慶)次君
(戴聖)贛君(薛宣)近君(后蒼)延君(戴德)曼君(申章)王孫(馮遂竇嬰榮廣馮嫣)翁
孫(趙充國)公孫(顔安樂)次公(盖寬饒黃霸)少公(蔡千秋)幼公(杜延年陳)
(萬年)仲公(師丹)長公(張摯夏侯勝韓延壽)君公(何武)翁叔(金日磾)子叔(公孫)
(賀)長倩(蕭望之)曼倩(東方朔于定國雋不疑)次倩(江充)長孺(汲黯韓安國韋)
(賢杜周)仲孺(灌夫)少孺(貢禹韋玄成)子孺(淳于長)長翁(梁丘賀費直)弱
翁(魏相)仲翁(䟽廣)君房(賈捐之母將隆)君賓(龔勝)君倩(龔舍)君况(甘延壽)
君孟(五鹿充宗)君仲(史丹)稚圭(匡衡)稚游(傳喜)巨先(原涉)巨君(王莽)長
賓(衡咸林尊張山拊)長子(陳遂)長房(石顯)之類惟從一訓非有二
義東漢以後則不盡然
漢人名字有同前人字諡者如魯恭字仲康伏恭字叔
齊翟宣字太伯張禹張敏俱字伯達竇融字周公袁
安何林俱字邵公張步字文公慶普丁鴻俱字孝公
伏湛字惠公陳重字景公劉昆字桓公耿䕫字定公
陳寵字昭公趙憙字伯陽憙一作嘉衞宏蔡倫俱字
敬仲戴封劉順俱字平仲翟義字文仲傅毅字武仲
馮逡衛颯唐檀俱字子産寒朗樂恢俱字伯奇應奉
字世叔何熙淳于恭俱字孟孫郭躬字仲孫賈逵种
暠俱字景伯鄧彪字智伯其與孔門弟子同字者如
陳寔字仲弓鄭崇字子游馬武許荆俱字子張王尊
吾丘壽王俱字子貢杜欽杜鄴彭祖孔光萭章(萭音拒)
俱字子夏第五倫字伯魚堅鐔字子伋傅爕字南容
宋義號卿子冠軍卿一作慶
黥布姓英倪寬一作兒寬泠褒一作廖褒
酷吏傳寧成一作寗成殷中一作假中減宣一作咸宣
儒林傳殷中一作叚一作瑕功臣表陳武一作柴武
相如傳蘭忌嚴助傳作間忌袁盎傳掊生一作服生
蕳掊俱姓袁盎一作爰盎
史記高祖紀周蘭一作周簡項籍紀赤泉侯楊喜漢表
作楊憙灌嬰傳肥誅漢書作肥銖郭解傳鹵公孺漢
書作魯公孺淮南王傳莊芷漢書作嚴正
漢書列傳膠東王熊渠長沙頃王鮒鮈諸王侯表熊渠
作雄渠鮒鮈作附朐
前漢蒯徹漢書徹作通避武帝諱後漢朱祐吳祐東觀
記作朱福續漢書作吳佑避安帝諱
史記張耳傳未言為南宫侯而楚漢春秋有南宫侯張
耳按漢書異姓諸王侯表張耳歸漢立為趙王耳子
敖廢為侯敖子偃封於魯文帝時改封南宫侯楚漢
春秋誤稱耳也
史記貨殖傳桓廢雍伯漢書桓作稽雍作翁
史記梁懷王勝梁平王襄漢書勝作揖襄作讓
史記汲黯傳劉棄漢書作劉棄疾
史記佞幸傳高祖時有籍孺孝惠時有閎孺而朱建傳
乃云孝惠幸臣閎籍孺誤書也
項伯名纏字伯高祖賜姓劉漢書功臣表射陽侯劉纏
師古注云即項伯也索隠云項纏字伯陵
呂后父呂公善相人相經云呂公名文字叔平
楚漢春秋叔孫通名何字通
史記張良世家及項籍本紀俱云鯫生說我注云鯫淺
也小魚也或云鯫姓也楚漢春秋作解先生索隠云
鯫生即解生
張良父平祖開地良本韓之公族姬姓以秦捕急更姓
張法言云甘羅之悟呂不韋張辟彊之覺平勃皆以
十二齡羅茂孫辟彊良子也
四皓者一曰園公二曰綺里季三曰夏黃公四曰角里
先生此漢惠帝時所刻四皓神座也園公陳留風俗
傳作圈公或云園公名庾字宣明襄邑人也始居園
中因以為號或云姓國名秉或云姓唐或云姓庚師
古亦作圈公或云圈公姓韋而漢書法言俱作園公
仙傳拾遺又作東園公綺里季綺里姓季名或云季
字也或云姓吳名實字子景或云姓朱名暉字文季
畢文簡公士安以綺里季夏為一人黃公為一人盖
以逸少淵明子美有黃綺之語耳仙傳拾遺云綺里
季東園公角里先生夏黃公與張良為雲霞之友與
惠帝所刻神座同則文簡之說未是夏黃公一曰夏
里黃公姓崔名廓字少通廓一作廣齊人也隠居夏
里因以為號四明志又云黃公鄞人角里先生軹人
也孔安國秘紀及漢紀仙傳俱作角蠡而魏子又作
祿里或云泰伯之後姓周名術字元道又稱灞上先
生角里亦其號耳元和姓纂有綺里夏里祿里三姓
盖其後裔顔師古漢書注云四皓匿迹遠害氏族無
得而詳皆後世皇甫謐之徒所附會耳角音鹿上從
兩點下從用漢書作甪上從一撇海錄碎事云應曜
隠居淮上與四皓同徵而不出曜一作耀又徐伯珍
兄弟四人白首相對時人亦呼為四皓
漢書功臣表留侯張良以韓申都下韓師古注云韓申
都即韓王信也楚漢春秋作信都古文信申通用劉
攽云韓申都即韓申徒也張良傳云以韓司徒下韓
數城史記作申徒申徒者司徒之聲轉也申都者又
申徒之聲轉也國名紀云申徒申屠信都勝屠勝都
本出一姓良下韓時乃韓王成非韓王信師古注誤
曹參字敬伯見張華博物志
蜀郡太守文翁名黨字仲翁見李石續博物志漢書師
古等注不載宋祁撰文翁祠堂碑秪云文公名翁不
知李石何考
伏生名勝字子賤毛萇字子芝漢書俱不載字
漢初有審食其酈食其趙食其三人以六國時衛有司
馬食其並慕其為人故以為名
蕭何孫係周苛孫平係一作傒一作嘉平一作應
武帝紀亳人薄誘忌薄姓也一云薄字衍姓謬名忌誘
字誤
鄒陽傳莊忌夫子索隠云姓莊名忌字夫子
漢書項羽烹韓生法言作蔡生
封禪書申公武帝紀作申功
漢武帝紀東郭咸陽游水發根東郭游水複姓咸陽發
根名南越尉佗傳安國少季安國複姓少季名儒林
傳闕門慶忌公戶滿意闕門公戶複姓慶忌滿意名
戶一作扈
史記梁王世家有軒丘豹類犴反軒丘類犴複姓豹反
名反一作友漢書作犴反無類字
衛青傳煇渠侯鷹庇河綦侯禽棃常樂侯銅離煇渠一
作順渠鷹庇一作雍庇又作篇訾禽棃一作鳥棃銅
離一作稠離一作調離
焦贛字延壽漢書京房傳云焦延壽字贛誤也焦一作
譙楊士勛云京房本姓李
董仲舒弟子呂步舒一作呂步荼古文舒荼同音如夏
后舒公子舒或作荼詩云荆舒史記年表作荆荼
酷吏傳麻戊一作麻成
儒林傳申培公轅固生高堂生胡母生歐陽生培一作
陪轅一作袁高堂生字伯胡母生字子都歐陽生字
伯和曰公曰生皆其稱號
儒林傳士孫張仲方從五鹿充宗受易師古注云士孫
複姓名張字仲方又丁姓子孫從榮廣受穀梁春秋
師古注云姓丁名姓字子孫又聞人通漢子方從后
倉受禮如淳注云姓聞人名通漢字子方
儒林傳毛莫如少路師古注云姓毛名莫如字子方風
俗通毛作屯以為混屯之後又申章昌曼君李奇注
云姓申章名昌字曼君風俗通申作由以為由余之
後
儒林傳趙子傳蔡誼授同郡食我子公按風俗通食我
韓公子也見戰國策食音嗣食我子公為博士一作
食子公無我字
顔安樂傳䟽廣授琅瑘筦路師古注云筦即管字路為
御史中丞按風俗通姓氏篇有管莞二姓注云莞蘇
楚大夫見呂氏春秋漢有莞路為御史中丞又有管
姓管仲見論語漢有管虢為西河太守是莞路之莞
從艸管仲之管從竹二字不同宋祁筆記云艸下完
音丸又音官按集韻莞草名也管筦樂器也然管叔
之管本上聲而周禮管人之管從竹亦讀如平聲莞
音是莞莞字異而音亦有同者莞即菅字而姓苑菅
音奸是莞菅字同而音亦有異者
漢書劉向初名更生江充初名齊谷永初名並崔寔字
子真初名台字元始仇覽一名香劉陶一名偉荀爽
一名諝桓曄一名巖東觀記巖作儼服虔初名重又
名祗劉珍一名寳字秋孫一作秘孫嚴光一名遵華
佗一名旉韓康字伯休一云名恬休一云字恬休耿
國字叔慮一作叔憲范冉一作范丹童恢一作僮种
荀彧漢紀作荀郁宋果字仲乙許荆字少張謝承書
乙作文少作子向長字子平後世多稱向平高士傳
又作尚平王烈字彦方魏志作彦考應劭字仲遠見
漢書及應氏譜而謝承書及文士傳作仲援漢官儀
又作仲瑗
漢書楊由字哀侯哀當作衷
楚元王世家高祖巨嫂漢書作丘嫂應劭云丘姓也孟
康云丘空也伯兄先亾空有嫂也一云丘即巨也大
也謂長嫂也釋常談云長兄謂之元昆易云元者
善之長也論語注云昆兄也非伯兄不得呼元昆余
嘗謂巨嫂可對元昆
淮陰舍人告韓信反史記表云欒說漢書表云樂說而
楚漢春秋以為謝公
史記項羽本紀黥布蒲將軍服虔云英布起於蒲因稱
蒲將軍韋昭云蒲姓也英布蒲將軍是二人
淮南厲王傳大夫但張晏云大夫姓但名
漢書陳平傳絳灌等讒平師古注云絳絳侯周勃灌灌
嬰也而楚漢春秋以絳灌樊噲周勃灌嬰四人並稱
是高祖臣别有姓絳名灌者
淮南夫蓼太子師古以夫蓼為太子外家之姓猶言栗
太子史皇孫之類文穎以夫蓼為太子食邑非
淮南王安養士數千高材者八人號曰八公蘇非李尚
左吳田由雷被伍被毛被晉昌也非一作飛尚一作
向由一作申左吳雷被伍被三人見史記漢書又高
氏子略謂八公中有大山小山諸人竊謂大山小山
非姓名或即晉昌輩稱號又王逸楚辭序曰八公著
作篇章或稱小山或稱大山其義猶詩有小雅大雅
又漢書伍被傳有趙賢朱驕或云即八公之數然神
仙傳又謂雷被伍被誣告淮南王安反天子使宗正
持節治之王與八公仙去又云攜左吳王春傅生等
五人至玄洲遣還君然則雷被伍被左吳皆非八公
之數俗傳劉安為厠神按仙傳云安以雞犬升天天
帝罰之使守天厠俗語本此
衛青傳平陽侯曹壽師古以為曹參之後功臣侯表不
載
灌夫傳穎陰侯灌嬰時穎陰侯乃灌嬰之子名何誤書
嬰
呂侯所幸大謁者張卿或作張澤或作張釋卿字也或
澤或釋其名史記荆燕世家作張子卿
劉向傳張子僑或作子蟜又作子喬
史記項羽本紀沛公與紀信走酈山漢書作紀通張晏
云通紀信子晉灼云信被焚死不見有子司馬貞云
通紀成子按功臣表襄平侯紀通父成則通非信子
張說謬通子名相夫一名嘉
史記孝文本紀中大夫令勉師古云令姓勉名孝昭本
紀齊王廬&KR1007;錯傳謁者鄧公周仁傳御史大夫張叔
歐漢書勉作免廬作閭鄧公作鄧先歐作毆
漢書丙吉傳守丞誰如孟康注云姓誰名如文穎注云
誰如人名也一作譙如言姓非
漢書杜延年傳史樂成霍光傳作使樂成功臣表又作
便樂成王莽傳徐鄉侯劉快王子侯表作劉炔趙充
國傳猶非猶姓非名宣帝紀作酋非
匡衡善說詩時人語曰無說詩匡鼎來三輔黃圖云鼎
衡小名也漢書衡字稚圭
史記匈奴傳郎中係雩淺漢書雩作虖索隠云係音計
雋不疑傳有男子詐稱衛太子者本夏陽人姓成名方
遂一云姓張名延年
王吉傳谷口鄭子真三輔决錄云子真名樸或作朴
韓王信傳有柴將軍鄧展以為柴奇應劭以為柴武晉
灼又以為柴武之子此闕名可疑者漢書注解有臣
瓉劉孝標以為于瓉酈道元以為薛瓉顔師古又以
為傅瓉此闕姓可疑者
漢書楊王孫臝葬西京雜記云楊貴字王孫三輔黃圖
云史稱楊王孫不稱楊貴妃或以字行耳
漢書壺關三老荀悦漢紀云令狐茂
古有杜康善造酒魏武短歌行注云康字仲寧
秦本紀有芊八子唐八子漢廣陵王傳有八子郭昭君
芉唐郭俱姓八子妾媵之號芉八子秦昭王之母芉
亡爾切唐八子秦孝文王之母郭八子漢廣陵厲王
所幸善歌舞妾也荆軻傳有徐夫人漢郊祀志武
帝時有丁夫人徐丁俱姓夫人名皆男子也徐夫人
趙人燕太子丹嘗求其七首徐或作陳見史記徐廣
注丁夫人越人陽都侯丁復之孫以方術詛匈奴者
樂府房中曲注云漢高帝時唐山夫人所作唐山
姓或云邑名漢初不聞有此人或云秦宫女史知文
者高帝采其樂歌也
吕后四年封女弟&KR0912;為臨光侯&KR0912;一作須樊噲婦又
宣帝母王夫人名翁須亦取易歸妹以須之義
漢書皇太后女弟司馬君力蘇林云女弟字君力為司
馬婦
漢書嚴延年女名羅敷一作羅紨又六國時有邯鄲秦
氏女名羅敷嫁為千乘王仁妻作陌上桑詞見崔豹
古今注
史記封禪書武帝王夫人漢書王作李
宣帝紀有淳于衍成帝紀有陳持弓廣川王傳有王昭
平王地餘陽成昭信王成初陶望卿陶都崔脩成榮
愛衡山王傳有徐來廣陵王傳有董訾胡生趙左君
衛青傳有衛君孺衛子夫丙吉傳有胡組郭徵卿皆
女人也淳于陽成複姓餘皆單姓衍初都愛來訾生
組單名餘皆複名
荀子閭娵子奢韋昭云閭娵梁王魏瞿之美女一作明
娵楚辭七諫又以閭娵為醜惡子奢鄭之美人國風
孟子作子都
婦人以字稱者漢有少君阿少穆姜媛姜之類晉有憲
英惠風絡秀道韞之類有名有字者如漢之曹世叔
妻班彪女名昭一名姬字惠班陰瑜妻荀爽女名采
字女荀董祀妻蔡邕女名琰字文姬晉之景懷夏侯
皇后名徽字媛容武元楊皇后名豔字瑗芝武悼楊
皇后名芷字季蘭竇滔妻蘇氏名蕙字若蘭劉聰妻
劉氏名娥字麗華有以一言為字者如漢之袁隗妻
馬融女字倫龐淯妻趙氏字娥晉之王渾妻鍾氏字
琰杜有道妻嚴氏字憲皮京妻龍氏字憐
皇后有諡起於東漢皆一字諡耳取帝諡冠其上以别
之唐宋以後則否又按禮祖有功宗有德創業之君
稱祖繼世有德者稱宗如夏少康商太戊武丁是已
東漢以後世主槩以宗稱不復論德非古也
漢有卓文君晉明穆庾皇后亦名文君漢有王昭君北
齊武明婁皇后亦名昭君舜妃名娥皇南唐後主昭
惠后周氏亦名娥皇
博物志須卜居㳄云王昭君之女也昭君名嬙一作檣
或云漢制嬪嬙婦人官名也須卜裔姓居㳄云三言
名或云昭君女姓伊默名居㳄云其壻姓須卜名當
按匈奴傳昭君為復株絫若鞮單于妻生二女長女
云為須卜居㳄小女為當于居㳄李奇注云居㳄匈
奴女號猶漢言公主文穎注云須卜當于二姓皆匈
奴貴族是昭君長女名云而須卜當于乃兩壻之姓
耳傳又云匈奴用事大臣右骨都侯須卜當即昭君
女伊默居㳄云之壻也漢和親侯王歙展德侯王颯
皆昭君兄子莽遣二人使匈奴封須卜當為後安公
又按古樂府有明君行即昭君也避晉文帝諱樂府
原云王昭君齊國王穰女年十七入元帝後宫積五
六年遣嫁單于呼韓邪號昭君曰寧胡閼氏其後呼
韓邪單于死其子雕塗莫臯立復妻昭君生二女與
匈奴傳稍㳄音旋或作次非
漢書西域傳馮夫人善史書乘錦車持節和戎而歸巵
言云馮夫人名嫽漢宫人也嫽一作姱烏孫王尚楚
公主解憂馮夫人侍公主為烏孫右大將妻
薛濤林妙玉黃崇嘏並女人姓名也濤唐人號女校書
妙玉宋人號女進士崇嘏王蜀時人號女狀元崇嘏
以詩上蜀相周庠薦攝府縣事歲久人莫知其女身
也後人傳奇撰為春桃記又餘冬序錄云國初保寧
韓貞女偽為男子服從軍征雲南可比古之木蘭
妬女廟在并州壽陽縣世傳介子推妹妬婦津在洛水
世傳晉劉伯玉妻死投此水為神山東通志云伯玉
妻段氏字明光臨濟人妬婦津在臨濟
石崇婢綠珠之妹姓宋名偉一作瑋元載寵姬瑤英姓
薛
浣花夫人姓任氏成都節度使崔寧之妾寧本名旰朝
廷因任氏擊賊之功加旰尚書賜名寧任氏封夫人
花蘂夫人姓費氏
越以美女西施鄭旦同進於吳拾遺記云越以美女二
人貢吳一名夷光一名脩明或云夷光即西施脩明
即鄭旦也夷光一作移光
夫人女子偽為男子而有官位者不但黃崇嘏而已齊
有楊州議曹錄事婁逞唐有昭義軍兵馬使國子祭
酒石氏朔方兵馬使御史大夫孟氏
女侍中後魏元人妻胡氏女尚書魏明帝選知書女
子為之女學士唐德宗朝有貝州宋氏五女若萃
若昭若華若倫若憲陳後主時宫人袁大捨等女
博士宋孝武朝韓蘭英女將軍晉王廞起兵以己
女為正烈將軍唐行營節度許叔冀以衛州女子侯
氏滑州女子唐氏青州女子王氏歃血赴義奏授果
毅將軍
名字有因寓居者漢書趙嘉邠人也生於御史臺字臺
卿後避難更名岐字邠卿董卓别傳云卓父君雅為
穎川輪氏尉生卓及弟旻故卓字仲穎旻字叔穎
字以表名有相同者漢荀彧字文若北史拓拔彧崔彧
俱字文若漢邊韶字孝先北史段韶亦字孝先漢華
佗字元化北史裴佗亦字元化漢荀悦字仲豫北史
庾悦亦字仲豫漢楊震字伯起宋史黃震亦字伯起
北史袁昂柳昂俱字千里宋史王震朱震路震楊震
俱字子發劉平張君平俱字士衡名字之同自姬
周以來有之矣按左氏春秋傳鄭公子歸生魯公子
歸父蔡公孫歸生楚仲歸齊析歸父俱字子家楚成
嘉鄭公子嘉俱字子孔鄭公孫叚印叚禇師叚俱字
子石鄭公子喜宋樂喜俱字子罕楚公子黑肱鄭公
孫黑孔子弟子狄黑俱字子晳魯公子翬鄭公孫揮
俱字子羽邾子克楚鬭克周王子克宋司馬之臣克
俱字曰儀晉籍偃荀偃鄭公子偃吳言偃俱字曰游
晉羊舌赤魯公西赤俱字曰華楚公子側魯孟之側
俱字曰反魯冉耕宋司馬耕俱字曰牛顔無繇仲由
俱字曰路(繇與由同)
一言字西漢尚多東漢李曇字雲三國志袁渙字曜南
史成景儁字超隋書顔之推字介顔之儀字升唐書
任環字瑋李玄齡字喬楊元琰字温楊仲昌字曼(父子)
崔倫字叙崔衍字著(父子)顔師古字籀田季安字䕫柳
公綽字寬宋以後一言字不多見
東漢三國無複名讀史可見
三國志諸葛亮字孔明亮父珪字君貢亮子瞻字思遠
初亮未有子求兄瑾之第二子喬為嗣瑾啓孫權遣
喬往字之曰仲慎亮改喬字伯松
關羽字雲長本字長生羽子興字安興
孟達字子度本字子敬鄧艾字士載本名範字士則
曹操字孟德小名吉利小字阿瞞操二十五子有三子
以古人為字曹冲字倉舒曹宇字彭祖曹彪字朱虎
孫皓字元宗一名彭祖字皓宗
孫亮字子明呂蒙亦字子明君臣不嫌同字
韋昭字弘嗣三國志昭作曜避晉文帝諱南史鮑照
字明遠唐宋人多作鮑昭避武□諱□即照字宋祁
以鮑昭為誤書非也
晉皇父謐一名靜羅尚一名仲父鄧岱一名岳胡威一
名貔許邁一名映丹虞預一名茂盧循一名元龍魏
該一名亥郄超字景興一字嘉賓禇爽字弘茂一字
期生
晉陶淵明字元亮晉禪宋後始更名潜其元亮字未更
也觀孟嘉傳及顔延之誄可見晉書稱陶潜不稱淵
明宋書稱潜字淵明俱非唐藝文志作陶泉明避廟
諱
汲縣耕人不凖得古冡周書不姓凖名不讀彪一作㔻
春秋後序作不淮字訛
南北史稱小名小字小名如蠻奴真奴黃頭烏頭客兒
龍兒阿龍阿戎之類小字如寄奴黃奴車兒練兒道
兒陀兒法身法生四果六真六通七符之類或云阿
龍乃王導小字非小名也不知古人小名小字亦有
互同者
南史宋世祖駿小字道人劉穆之小字亦曰道人北史
封隆之小名皮裴駿小名亦曰皮
聽雨紀談云古人有小名必有小字嘗見宋進士同年
錄皆書小名小字猶存古意然亦有不盡然者如司
馬相如小名犬子揚雄小字童烏未聞相如小字揚
雄小名也今人亦有小名無所謂小字唐陸魯望有
小名錄宋陳思有小字錄又有所謂侍兒小名錄豈
小名小字可互稱邪元按陸魯望者龜蒙字也文獻
通考有龜蒙小名錄三卷晁氏云龜蒙以末世有官
名小名之别自秦至隋編而記之至於神仙玉女之
名婦人臧獲之字亦無棄焉元又按唐藝文志有古
今姓字相同錄乃丘光庭所撰又梁元帝撰同姓名
錄一卷唐陸善經續增為三卷是前人亦嘗留心於
名姓之異同者恨其書不傳元不及見耳
以古人為名字者如晉書劉柳字叔惠周閔字子騫劉
毅字希樂南史劉損字子騫何求字子有張伊字懷
尹張霍字希光禇淵字彦回陸厥字韓卿是也古人
如堯舜禹湯臯䕫稷契文武旦奭孔孟顔曾諸聖賢
後人取以為名其中或加宗師效法希學欽慕繼紹
如一等字自宋以來率以為常漢晉則否
南史謝瞻字宣遠一名檐字通遠陸襄字師卿本名衰
字趙卿
南史蕭寳義一名明基劉峻一名法武孫法宗一名宗
之王騫一名玄成王猛一名勇薛深一名道徐爰本
名瑗
南史張興世本名世宋明帝益為興世吳喜本名喜公
明帝减為喜
南史阮長之字景茂一字善業范述曾字子玄一字穎
彦王瞻字明遠一字叔鸞王均字元禮一字德柔王
晏字休默一字士彦劉苞字孝嘗一字孟嘗王廣之
字士林一字林之明僧紹字休烈一字承烈庾黔字
子貞一字貞正劉虬字靈預一字德明王茂字休連
一字茂先徐摛字士秀一字士繢顧歡字景怡一字
玄平宗測字敬微一字茂深吳苞字天盖一字懷德
范元琰字伯珪一字長玉
北史庾業誕一名岳長孫覽一名善古弼一名筆張蒲
一名謨源賀一名破羌蕭贊一名綜盧誕一名恭祖
高祐一名喜崔說一名士約崔光一名孝伯魏釗一
名顯義叱羅邕一名協獨孤信一名如願劉亮一名
道德王傑一名文達王勇一名胡仁耿豪一名令貴
令狐整一名延世揚雄一名惠崔簡一名覽長孫儉
一名慶明楊椿字延壽一字仲考張湛字子然一字
仲玄張衮字洪龍一作洪寵
後周書有孝子紐因隋書作紐回
隋書楊瓉一名慧楊諒一名傑高熲一名敏李洪之一
名文通睦秀一名旭茹謙之一名要趙默一名海
避諱更名或以字行北史孔靖字季恭唐書尉遲恭字
敬德秦瓊字叔寳程䶧字知節温佶字輔國姜確字
行本封倫字德彛閻讓字在德姚簡字思廉高馮字
季輔論瑀字惟貞蘇烈字定方唐璿字休璟徐洪字
彦伯薛禮字仁貴韋仁約字思謙徐弘敏字有功王
綝字方慶武甄字平一郭震字元振嚴浚字挺之劉
知幾字子玄韋純字貰之張河字道源張六朗字介
然徐曠字文遠陸元朗字德明元澹字行沖嚴譔字
善思宋史葉賀孫字味道鄧潤甫字温伯滕甫字元
發趙遠字上交何頏字頡之此皆以字行者
唐人更名如懿德太子重潤本名重照惠莊太子撝本
名成義惠文太子範本名隆範楚王智雲本名稚詮
光王琚本名涺儀王璲本名濰潁王璬本名澐永王
璘本名澤壽王昌本名清延王玢本名洄盛王琦本
名沐濟王環本名溢信王瑝本名沔義王玭本名漼
陳王珪本名沚豐王珙本名澄恒王瑱本名潓涼王
璿本名漎汴王璥本名滔舒王誼本名謨蜀王遡本
遂剡王經本名渙均王緯本名沔與信王瑝舊名同
淑王縱本名洵莒王紓本名浼密王綢本名泳郇王
總本名湜邵王約本名溆宋王結本名滋集王緗本
名淮冀王絿本名湑和王綺本名浥珍王繕本名況
張士貴本名忽峍孫處約本名道茂張仁愿本名
仁亶宋務光本名烈崔玄曄本名曅李回本名躔李
士衡本名銳李栻本名橦陸蒙先本名景路嗣恭本
名劍客柳渾本名載韋處厚本名淳史孝章本名唐
王紹本名純鄭澣本名涵白志貞本名琇珪李訓字
子垂本名紳字子訓韓約本名重華張志和本名龜
齡徐安貞本名楚璧宋之問本名少連李輔國本名
靜忠程日華本名華陸堅本名友悌薛乂本名武豆
盧署本名輔貞
唐人更字如段文昌字墨卿一字景初張說字道濟一
字說之柳渾字夷曠一字惟深初名載字元輿張鎰
字季權一字公度徐温字和叔一字化光楊憑字虚
受一字嗣仁陸羽字鴻漸一名疾字季疵
唐房玄齡名字不一舊唐書本傳云房喬字玄齡新唐
書列傳云房玄齡字喬而宰相世系表又云玄齡字
喬松趙明誠金石錄有禇遂良所書神道碑名字與
新書列傳同又有于志寧撰房碑名字與世系表同
新唐書温大雅字彦弘弟彦博字大臨大有字彦將舊
史不載彦博字餘皆同宰相世系表則云彦將字大
有而彦博與傳同容齋四筆云大雅本彦弘字避高
宗太子義宗之諱故以字稱如弘文館改為昭文弘
農改為恒農徐弘敏改為有功韋弘機但為機李含
光本姓弘改為李曲阿弘氏改為洪皆避諱故爾
唐高祖名淵高祖之祖名虎作史者避諱稱劉淵為劉
元海戴淵為戴若思石虎為石季龍韓擒虎為韓擒
藝文志唐壽州司法張韓撰周易啓玄而揲蓍古法謂
啓玄乃唐中書舍人張轅所撰韓轅字相近而誤
舊唐書有隠士盧鴻一朱子綱目作盧鴻無一字誤脱
也
五代至宋有一人更三四名者五代史張鳳更名忌又
更名晟南唐書張作孫楊瀛更名渭又更名隆演李
景通更名璟又更名景王宗懿更名宗坦又更名元
膺劉陟更名巖又更名龔又更名龑南漢世家云龑
讀音儼宋史太宗初名匡義更名光義又更名炅
欽宗初名亶更名烜又更名桓孝宗初名伯琮更名
瓊又更名璘又更名昚理宗初名坊更名貴和又更
名竑又更名貴諴又更名昀度宗初名孟啓更名孜
又更名禥昭成太子初名德明更名元佑又更名元
僖太宗子商王德嚴更名元俊又更名元份
五代漢高祖劉知遠更名暠牛禮更名贊正王茂章更
名景仁段明遠更名凝南唐李從嘉更名煜李從
謙更名從誧西蜀孟仁贊更名昶南漢劉洪度
更名玢劉洪熙更名晟劉繼興更名鋹王繼鵬更名
昶王近義更名曦劉崇更名旻吳越錢弘俶更名
俶錢信更名儼
南唐宋齊丘字超回汪台符貽書曰聞足下齊大聖以
為名超亞聖以為字齊丘慙乃更字子嵩
宋人更名如仁宗名受益更名慎英宗名宗實更名曙
神宗名傑鍼更名瑣哲宗名傭更名煦太宗子越
王元傑初名德和英宗子吳王顥初名仲糺益王頵
初名仲格徽宗子鄆王楷初名煥信王璩初名伯玖
王貽矩初名貽序石元孫初名慶孫趙贊初名彛
向拱初名訓米信初名海進劉重進初名晏僧張昭
初名昭遠馬令琮初名令威楊延昭初名延朗楊美
初名光元達初名守旻孔道輔初名延魯曹穎叔初
名熙張佶初名志言王拱辰初名拱壽范恪初名全
張璪初名琥朱諤初名緩李顯忠初名世輔馮康國
初名轓徐經孫初名元柔歐陽守道初名巽趙希錧
初名希喆危稹初名科曾從龍初名一龍鄭性之初
名自成姚伯用初名誠周敦頥初名敦實敦一作惇
程顥初名延壽李若水初名若冰李彦仙初名孝忠
巢谷初名穀王黼初名甫王居安字資道初名居敬
字簡卿趙源之字德源初名爕字文叔宋庠字公序
初名郊字伯庠
宋人更字如丁謂字謂之一字公言范祖禹字淳甫一
字夢得周必大字子充一字洪道徐誼字子宜一字
宏父程公許字季興一字希穎文天祥字宋瑞一字
履善姚希得字逢原一字叔剛尹焞字彦明一字德
充朱熹字元晦一字仲晦真德秀字景元一字景希
安德裕字益之一字師臯秦觀字少游一字太虚陳
師道字履常一字無已陳羍字肇方一字偉節張抃
字朝宗一字次山魏掞字子實一字元履洪擬字成
季一字逸叟
樊知古字仲師初名若水字叔清宋太宗召見問卿名
出何書對曰唐尚書左丞倪若水亮直臣竊慕之上
曰可改名知古倪若水實名若冰知古妄對人皆笑
之
宋孝宗召蜀人王過問曰李融字若川何謂過對曰天
地之氣融而為川結而為山李融字若川如元結字
次山也
氏族言行錄云馮京父名式京生而雋邁不羣式取京
所誦書題其後曰將作監丞通判荆南軍府事馮京
凡十三字式既休官十一年京舉進士第一為將作
監丞通判荆南如式之言時人謂式為知子氏族錄
宋人所編去京未遠宜不謬而他傳馮商還妾事以
為京父然考氏族錄則京父未嘗為商亦不名商也
又按新宋史馮京字當世江夏人少雋邁鄉舉禮部
廷試皆第一時未娶外戚張堯佐欲娶以女擁至其
家束以金帶曰上意也京力辭出後為富弼壻官至
太子少師謚文簡不云父名式亦不云京嘗通判荆
南也不知氏族錄何以云然通判荆南見楚紀還妾
事詳鶴林玉露
范仲淹父名墉為錢俶掌書記見富弼撰范文正公墓
志而通鑑大范小范注云大范名雍仲淹之父誤矣
雍謚忠獻非仲淹父也
易學啓蒙序稱雲臺貞逸子者即晦菴朱子也淳熙乙
巳朱子主管華州雲臺觀次年啓蒙書成故有是號
馮時行字當可號縉雲先生乃蜀人也見周易翼傳朱
子乃云馮當可字時行未審孰是
趙師&KR0759;字從善&KR0759;與擇同
名與字同者如晉書安帝名德宗字德宗南史蔡興宗
字興宗王僧孺字僧孺師覺授字覺授慕容紹宗字
紹宗魏蘭根字蘭根崔彦穆字彦穆唐書尚可孤字
孤張嘉貞字嘉貞白元光字元光郭子儀字子儀李
嗣業字嗣業魏少游字少游張孝忠字孝忠戴休顔
字休顔高崇文字崇文張巡字巡楊燕竒字燕竒孟
浩然字浩然李脩字脩田承嗣字承嗣田緒字緒(父子)
宋史戚同文字同文
姓名並變者如史記范雎入秦稱張禄范蠡入齊稱陶
朱漢書劉文伯即盧芳運期曜即梁鴻三國志馬忠
即狐篤晉書李辰即張昌劉尼即丘沈唐書楊守亮
即訾亮李國昌即朱邪赤心李寳臣即張忠志李忠
臣即董秦李抱玉即安重璋李全略即王日簡成汭
即郭禹楊守立即胡弘立又改姓名李順節五代史
殷崇義即湯悦朱友即康勤李紹虔即晏球李茂貞
即宋文通李繼鵬即閻珪王宗阮即文武堅王宗滌
即華洪朱友恭即李彦威李繼岌即桑弘志王德明
即張文禮李繼麟即朱友謙李繼琛即康巡孝李紹
安即袁象先李紹沖即温韜李紹宏即段凝孔循即
趙殷衡李紹英即房知温宋人陶穀即唐彦謙趙保
忠即李繼捧趙保吉即李繼遷李良嗣即馬植李繼
昭即孫德昭李繼弼即董彦弼鄒訢註參同契即朱
熹朱說即范仲淹蜀才即范長生(蜀才註易顔之推云范長生蜀人自)
(稱蜀才)
古人姓名或有異文姓之異者如殷賢遲任遲或作
&KR0146;或作遲或作趆鄭人鬷明強鉏罕虎鬷或作□或
作□或作□強作彊或作弜罕或作䍐齊人丙歜雍
廩丙或作邴雍或作雝或作邕齊威王時盻子盻或
作盼晉人郤缺特宫籍談蛾析知伯郤或作郄特或
作犆籍或作藉蛾或作蟻或作螘知或作智楚人椒
舉蒍章保申闘伯比苲倫椒或作&KR0008;或作茮蒍或作
薳保或作葆闘或作鬭或作鬭苲或作&KR2729;秦人扁鵲
扁或作鶣鄭人洩駕陳人洩冶洩或作泄或作㳿東
周臣伶悝伶或作泠漢功臣表訾順雕延年摎廣德
祕彭祖籍瓌訾或作&KR0146;或作䴦雕或作鵰摎或作&KR0008;
祕或作秘籍或作席舍人無且無或作鄦或作&KR0008;司
徒掾俞達俞或鄃或作俞丞相冥都冥或作鄍太子
少傅瓶守瓶或作缾諫議大夫救仁救或作捄尚書
令鞠譚鞠或作鞫東海太守鄐熙鄐或作畜或作傗
九江太守&KR1955;脩&KR1955;或作弗大中大夫來歙來或作萊
或作郲御史大夫鼂錯鼂或作晁御史汎勝之汎或
作汜陳球碑黎陽黎或作犂博士棓生棓或作&KR0008;或
作掊京兆尹雋不疑雋或作&KR0034;或作嶲魯相郁貢郁
或作&KR2751;或作彧王莽時南山盗倗宗倗或作䣙傰&KR0008;
&KR3241;茤六字通用中常侍䠠惲䠠或作䠠晉人&KR0034;堅&KR0034;
或作䀤姚秦將軍歛憲歛或作斂名之異者如周
武王時虞閼父閼或作遏春秋楚史猈或作篺大夫
萩或作菽申包胥包或作鮑魯大夫&KR0008;或作㵬子服
湫或作淑鄭伯䋌或作繦或作強莒大夫挐或作茹
晉大夫輔躒或作櫟齊高士顔歜或作蠋或作&KR2540;或
作斶漢功臣侯芭或作巴北平康侯&KR0008;或作䠿煇渠
侯僕朋或作多
諸葛亮岳飛並諡忠武世人秪稱諸葛武侯岳武穆按
三國志亮卒贈武鄉侯諡忠武宋史飛卒孝宗詔諡
武穆嘉定四年封鄂王理宗改諡忠武矣是二公皆
當以忠武稱又田汝成西湖志云飛以紹興十三年
謚武穆淳祐六年改謚忠武景定二年封鄂王改謚
忠文與宋史稍異
關羽長子平同羽死于臨沮岳飛子雲同飛死于獄飛
五子雲雷霖震霆雲其養子也季女抱銀瓶投井死
世稱銀瓶娘子
杭州千勝將軍廟世傳祀張巡長子亞夫或云去疾也
亞夫授金吾大將軍而去疾乃亞夫庶弟亦以巡功
補官
漢晉複姓後代少見複姓複名者如漢有公上不害
紅陽長仲閭丘仲卿胡母子都吾丘壽王西門君惠
單父左車昭沙掉尾曹牟君卿瑕丘申陽陽成昭信
乘馬延年函冶子覺五鹿充宗義渠安國尚方巧屠
駮馬少伯落姑仲興北宫伯玉北唐子真句龍吾斯
三國時有白侯子安晉有胡母輔之由吾道榮大張
㔨督安丘望之宿勤明達黑匿郁鞠隋有章仇大翼
&KR0008;耳君徹鉗一作箝複姓單名者如漢有公玉帶
公師壹公仇稱公沙穆公堵恭堵一作緒公賓就公
夏浩公乘興公綦稠弓里游工師喜終到恭宗伯鳳
鍾吾蒼龍丘萇師宜宫綦毋參於丘團毋丘儉毋將
隆都尉朝申章昌新垣平孫陽放邯鄲善鮮陽戩高
陵顯瓜田儀蛇丘惑佘丘病長興渠王史音梁垣烈
梁武恢棠谿惠莊丘勝商丘成庚季梁成公綏成公
恢成陽恢涇陽犨周陽由周生豐侯史吳金吾扈士
孫瑞史樂成水丘岑武安恭主父偃浩星賜左行恢
馬適育蔣匠熙擾龍宗叔先雄東里衮古成雲干已
行先賢撣黃公庇青陽精右師譚右行綽壽西長仲
長統曼丘臣正令宫祝其承璞陽逸室中同揭陽定
索盧放伯侯儁百里嵩辟閭彬即墨成息夫躬三國
時有胥門巢陶丘洪太史慈濮陽興三丘務晉有公
師式茨芘仲空相機綦毋逵西方虔車成將古成詵
信都芳冠軍夷五鳩盧素和明相里覽密貴周悉羅
騰公休勝虞丘進西郭陽仇泥歸一作尼此類不能
盡舉
漢書貨殖傳有姓偉注云姓姓偉名
班固本姓斑揚雄本姓楊字訛而姓亦因之
應劭風俗通所載郡守縣令姓名甚異如合浦太守虎
旗上郡太守邸杜河内太守遇沖北平太守賤瓊東
平太守到質沐寵北平太守卑躬鴈門太守宿詳五
原太守督瓊汝南太守謁渙九江太守荆脩東海太
守鄐熙弘農太守移良南郡太守為昆酒泉太守頻
暢北海太守處興巴郡太守鹿旗涿郡太守作顯廬
江太守貴遷交趾太守頼先外黃令集一洛陽令諸
於單父令即賣烏傷令昔登山陽令職洪高唐令用
蚪此二十餘人考之漢書惟有移良一人耳餘無所
見故洪邁隨筆疑劭為妄著愚謂劭在東漢末以文
士稱守令姓名何限豈得憑虚杜撰哉觀此則古之
名賢不登史冊者多矣
李鼎祚周易集解所引姓名晉人有穼衷穼音森其字
從木從穴姓氏諸書不見此姓與罙字不同
千家姓有難識字試舉一二如酅䙵&KR1978;毐&KR2434;並音攜䧑
奃遆並音堤軤苸&KR0008;並音呼蒍薳&KR0146;&KR0034;並音委學&KR3261;
並音拱䎰&KR0008;並音昨鴘音弁&KR0034;音久盚音求軲音姑
㑗音身焣音聚䓂音言蔄音慢蕳菅並音間鈄音斗
亓音其眘音慎休音溺骩音委䏽音徘藇音胥迮&KR3741;
笮並音仄禢音喧&KR0034;音干&KR2315;音好妞音紐豆音注㛒
音豆&KR0008;音聿汻音晃㬊音緩見音綰&KR3339;音尋佴音耐
&KR0008;音着□音閃韻書又作&KR0034;又作&KR0034;□音暴受音到
□音赤䪞音歃㘠音必㧁音合㡷音本&KR3061;皮養切丼
都感切&KR3108;所嫁切韻書又作&KR0034;丼古字通用天順
甲申進士&KR0034;茂湖廣公安人英宗不識其姓問内閣
學士李賢賢對&KR0034;音與陜同因命改姓陜事載菽園
雜記今湖廣通志及楚紀荆志諸書並不言陜茂改
姓之故
千家姓有字雖異而音義同者如飢與饑脩與修淡與
澹呼與嘑䟽與疎欣與忻奃與䧑慎與眘鼂與晁陰
與䨧暴與□匽與偃郤與郄鄖與䢵譙與焦闞與瞷
毒與䙵薳與蒍洩與泄汎與汜伏與宓笮與&KR2729;(並音仄)
管與筦菅與蕳□與&KR3261;(千家姓注二字音拱並山陽族按韻書有&KR3261;無□或□字)
(之訛也□音扶觀姓苑有□姓而千家姓缺□字可見)䎰與䣢□與□(千家姓注□音)
(孤□音浮篇海注□即□也)蛾與螘(並音蟻)尊與罇旁與傍之類是
也有音義同而字省邑旁者如郕成郜告鄩尋鄾憂
邵召郈后鄫曾&KR2407;童&KR3169;盈酆豐䣅辰邰台郲來鄟專
邽圭郟夾䢵云郳兒邘于郗希鄮貿鄐畜&KR1955;弗鄅禹
鄴業邴丙鄘庸鄚莫之類是也有字同音異而重出
者繁(樊婆二音)單(丹善二音)譚(談尋二音)相(襄象二音)番(籓婆二音)句(勾句二音)被
(皮比二音)逢(縫龐二音)尉(胃鬱二音)九姓是也有字同音同義同亦
重出者兒鞠二姓是也豈以兒有千乘河南二族鞠
有河南汝南二族故耶(或云兒有而兒二音鞠有菊麴二音)
鄭有石塼魏有石塼塼音團又音駝塼一作尃音補又
敷塼塼音義不同漢箕節侯瞵俞閭侯暽一從目一
從日音同義不同漢秣陵終侯緾容城侯徐纏歸德
侯先賢撣緾纏撣三字音義同古通用
漢宛朐侯埶五據侯㬬立易侯僕䵣猗氏侯陳遫成敬
侯董渫䂂立一作䂂丘䵣一作&KR0008;埶一作蓺遫一作
速渫一作緤
漢魯文王睃音鐫有利侯釘音鼎徐卿侯炔音桂武安
侯㥅音受松兹頃侯緁音妾與褳同幾侯張䧄音各
安衆侯㱈音禁高郭節侯&KR0008;音靄
漢襄城侯桀龍注云桀龍即龍桀也殊謬滇陽侯樂說
滇本汝南地或作慎或作滇俱非
漢有鍾離眛晉有邯鄲&KR0008;姚興有太史令郭□唐有竇
維鍌眛或作昧&KR0008;或作醉□或作□鍌或作鋈並誤
王充論衡云字經三寫烏焉成馬信矣
束晢本姓疎以避難改棗據本姓棘以避仇改
文彦博譜云先世本姓敬曾大父避晉高祖諱更姓文
至漢復姓敬大父避宋翼祖諱又更姓文初敬氏避
諱各用一偏或姓文或姓苟又按邵氏聞見後錄云
敬從&KR0034;音棘非苟也從攴非文也俗書之訛如此
梁四公子名甚異後裔各以為姓一曰仉齊一曰&KR0008;本
一曰&KR1978;闖一曰䴰䵎仉諸兩切音掌一作&KR0992;&KR0008;無販
切音萬或作䨲非也䨲奴鈎切兔子也音獳與&KR0008;字
音義不同&KR1978;戶圭切音攜或作毒又作&KR2434;又作䙵義
同闖敕蔭切音趁䴰市玉切音蜀或作䴰又作&KR0008;䵎
他端切音猯或作偳又作湍又按王子年拾遺記異
人梁四公曰&KR1978;閨曰□杰曰&KR0008;&KR0008;曰仉督夫□杰即
□本仉督即仉齊也杰音遏不音傑也督或作䏿音
親齊督䏿字訛然姓譜謂孟軻母仉氏出梁四公子
仉齊之後盖七國之梁而拾遺記以四公子為梁武
帝時人事甚詭異又托為沈約撰三國時吳王孫
休四子名字憚與世同乃損益六書作之吳錄載休
詔曰禮名子欲令難犯易避古或一字今人競作好
名好字又令相配所行不副此瞽字伯明者也孤嘗
陋之孤今為四男作名字太子名[雨單]字莔次子名□
字&KR0034;次子名壾字昷次子名□字&KR0034;[雨單]音彎莔音迄
□音觥&KR0034;音賢壾音莽昷音舉□音褒&KR0034;音擁取其
易避云云按韻書壾一作□一作&KR0008;又音祿□一作
□注並云休子名是也裴松之注三國志譏休不典
之音垂嗤後代誠然
謝莊以風月景山水名五子颺朏顥嵸&KR0034;宋子虚以
五行名其友五子鑫森淼焱垚
人生有文在手因以為名所謂以名生為信者也說者
惟引唐叔虞魯公子友以實之不知周之先世鞠陶
商之有南赤龍皆以手文為名鞠陶事見史記有南
赤龍事隠史書未載按辨證云湯八世孫盤庚妃夢
赤龍入懷孕十有二月生子有文在手曰南遂封之
南國號有南赤龍楚地記漢江之北為南陽漢江之
南為南郡並以古南國得名耳又世說周昭王夫人
生子左手有文曰公右手有文曰羽乃賜姓翁氏又
左傳宋武公生仲子仲子生而有文在手曰為魯夫
人故仲子歸于魯生桓公
六帖云周之時有騏期漢之時有杜度謂姓名同音也
巵言又云周之時有衆仲(魯大夫)余謂周之時有承成
(衛大夫)戰國之時有摎留(韓大夫摎音劉)漢之時有虞禺張章
三國之時有奚熙北燕錄有光祿大夫乙逸明朝永
樂時有大理卿周舟
事有同姓相類者如沈瘦事前有約後有昭略望塵之
潘前有黨後有岳書紅葉之鄭前有虔後有谷致冰
鱗之王前有祥後有延寄怨詩妻之竇前有玄後有
滔弔客驢鳴之王前有粲後有濟
吞珠治吏韓詩外傳以為五員國事以為張丑弓影致
疾風俗通以為杜宣漢書以為樂廣之客抱甕出灌
莊子以為漢陰丈人說苑以為五丈夫化不孝子仇
覽傳以為蒲亭長於陳元謝丞書以為陽遂亭長於
羊元桃梗語土偶戰國策以為蘇秦於李兊史記以
為蘇代於孟嘗君殺鄧析者左傳以為駟歂荀子劉
向並以為子産不入勝母之里尸子以為孔子淮南
子鹽鐵論並以為曾子齒剛舌柔說苑以為常摐告
老子孔叢子以為老萊子告子思烹彘教子韓非以
為曾子韓嬰以為孟母射石没羽新序以為熊渠吕
覽論衡並以為養由基漢書西京雜記並以為李廣
獻不死之藥戰國策以為荆王類說以為燕王漢武
内傳以為武帝獻空籠而無鵠國事以為蔡無澤世
說以為淳于髠依王生之言以對君得拜水衡都尉
漢書以為宣帝於渤海太守史記楮先生以為武帝
於北海太守三年不蜚不鳴之語史記楚世家以為
伍舉說莊王而滑稽傳又以為淳于髠說齊威王
客為雞鳴渡秦關有孟嘗君而又有燕太子丹雪中高
卧有袁安而又有胡定感虎渡水有弘農太守劉昆
而又有九江太守宋均投筆封侯有班超而又有傅
介子輿疾入殿有司徒傅祗而又有太傅王導伏棺
止火有汝南蔡君仲而又有長沙古初決爭牛之訟
有顧憲之(宋書)而又有于仲文(後魏書)看竹有王猷而又
有袁粲啖灸有顧榮而又有何遜折梅遣使有陸凱
而又有諸發躬導母輿有潘岳而又有崔邠妻勸隠
居有陸通而又有老萊子圍棋却賊有費禕而又有
謝安居官留犢有魏之時苗而又有晉之羊篇帛書
傳鴈有漢之蘇武而又有元之郝伯常(見元史並宋濂文集)前
席顧問有商鞅(秦孝公時)賈誼(漢文帝時)而又有蘇綽(周文帝時)噀
酒救火有欒巴樊英而又有郭憲佛圖澄倒用印者
有段秀實而又有李崧作非非國語者有江端禮(見王)
(應麟紀聞)而又有虞槃(見元史列傳)食飯知勞薪所炊者晉平
公時有師曠(見隋書王邵傳)而晉武帝時又有荀勖(見勖本傳)非
百里才者魯肅稱龐統而諸葛亮又稱蔣琬居官給
雞卵于部民收雛侔利者有吳興守謝朏(宋書孝武時)而
又有益州新昌令夏侯彪(出朝野僉載)母嚙指而心痛者
有曾參而又有蔡順撲鏡於地者有夏侯惇而又有
張祐獻胙加毒以讒賜死者有晉獻公子申生而又
有秦孝文王子西蜀侯惲沈江負父屍有孝女曹娥
而又有趙祉女絡佩六印有蘇秦而又有欒大御屏
隔坐有漢之鄭弘第五倫而又有吳之紀亮紀隲食
脱粟飯有晏嬰而又有公孫弘作錢神論有魯褒而
又有胡母民成公綏羊車遊後宫鹽水洒地有晉武
帝而又有宋文帝錦纜牽舟有甘寧而又有隋煬帝
獲偷侍兒人試文不殺因以賜之有楊素於李伯藥
而又有蔡興宗於孫敬玉強索人妾有孫秀阮佃夫
而又有武承嗣告靈不仕有王羲之而又有何偃弈
棋覆局有王粲而又有到溉製千字文有周興嗣而
又有蕭子範贈柳妾有韓珝而又有李還古誤食澡
豆有王敦而又有陸暢殺負心僕有張詠而又有柳
開金蓮歸第有王珪而又有蘇軾知鳴者有介葛盧
(左傳)而又有詹何(韓非子)知馬鳴者有翁偉(論衡)而又有李
南(抱朴子)知雀鳴者有楊宣(益部耆舊傳)而又有成子(桂陽先賢)
(畫讃)知鵲鳴者有管輅(魏志)而又有張子信(齊書)孫守榮(宋史)
長頸烏喙者有夏禹而又有越勾踐目視日不眩者
晉有王戎隋有劉炫而宋又有蔡京目重瞳者有虞
舜項羽而又有隋之魚俱羅南唐李煜猿臂者有后
羿而又有李廣郭知運號水鏡者有司馬德操而又
有樂廣柳莊號智囊者有樗里子晁錯而又有魯匡
桓範杜預號鳳毛者有謝鳳之子超宗而又有王導
之子劭號聖童者有張堪而又有任延號孝童者有
王方翼而又有段秀實號奇童者有潘岳楊愔李百
藥而又有柳宗元楊烱李泌號千里駒者有劉德曹
休傅咸劉曜符朗顧和張敷蕭暎王規劉香王茂任
昉而又有丘仲孚袁昂李彦伯袁曜馮翊王潤崔昂
元文遙杜杲張乾威李暠
號萬石者五(石奮嚴延年馮楊秦襲張文瓘)號七貴者三(漢西京七族史霍上官王)
(趙丁傳也時稱外戚七貴又隋有牛弘蘇威宇文述張瑾裴藴虞世基裴矩時稱選曹七貴)號三
少者四(晉阮裕稱王羲之王應王悦為王氏三少唐李嗣真劉獻臣孫昭皆少有名時號三少北)
(齊李師盧公順崔君洽亦號三少又石&KR1026;石憑石悠兄弟號橘林三少)號三君者二(韋順)
(韋豹韋義陳寔陳紀陳諶)號八達者三(魏諸葛誕等號八達又晉畢卓等號八達又司馬懿)
(兄弟八人俱以達為字號八達)號八俊八顧八及者各有二(見後漢黨錮傳)
張安世金日磾皆七世珥貂後漢應順應疊應郴應奉
應劭應瑒應亨晉王導王洽王珣王曇首王僧虔王
揖王筠並七世通顯
漢劉岱劉繇許靖許虔皆號二龍而唐之烏承玭烏承
恩南唐徐鉉徐鍇亦號二龍李氏兄弟亮叔訓秀號
四龍而房氏兄弟豫垣邃熙亦號四龍汝南先賢傳
周氏五子子輿子羽子仲子明子良號五龍而公沙
穆五子紹孚恪逵樊張裕五子演鏡永辯岱辛氏五
子攀鑒曠寳迅以及燕山竇氏五子皆號五龍又異
姓號五龍者汜昭戴祁徐晏夏隠劉彬而索靖汜衷
張甝索紒索永亦號五龍卞粹兄弟六人並登宰輔
世號六龍而温恭兄弟六人並知名亦號六龍陸微
兄弟七人號七龍而崔徵兄弟七人亦號七龍荀淑
子八人號八龍比之高陽八才子而崔琯兄弟八人
亦比荀氏八龍又賀德仁兄弟劉知幾兄弟伏羲兄
弟各八人皆號八龍後魏崔樞兄弟九人皆長瑜子
也號九龍而北齊王昕同母兄弟九人皆醖藉亦號
九龍
賈彪兄弟三人號三虎而陸曄兄弟三人並有才名亦
號三虎北齊崔㥄弟仲文號二鳳而隋之魏景義魏
景禮亦號二鳳
五世盛德者二王昶子湛湛子承承子述述子坦之乂
杜畿子恕恕子預預子錫錫子乂四世掌誥者二胡
宿胡宗愈胡交脩胡世將張嘉貞張延賞張弘靖張
次宗三世掌誥者五李德林李百藥李安期徐齊𥅆
徐堅徐嶠孫逖孫宿孫簡張說張均張濛李昉李諤
李昭述三世典選者二謝莊謝㵸謝覽劉林甫劉祥
道劉齊賢三世同官者八周訪子撫撫子楚並為益
州牧梁顥子適適子美並為京兆尹王儉子暕暕子
承並為國子師趙才子道興道興子皎並為執金吾
孔穎達孔志孔惠元並為司業吕蒙正吕夷簡吕公
著並為司空韋仁約韋濟韋弘景並為左丞薛琮薛
榮薛兼並傅東宫
父子宰相者四周勃子亞夫韋賢子玄成平當子晏蘇
瓌子頲父子三人入相者二韋仁約子承慶嗣立鄭
珣瑜子覃朗父子狀元者三安德裕子守亮張去華
子師德梁顥子固兄弟狀元者二孫何孫僅宋郊宋
祁兄弟列戟者三張儉張文張巡李峴李峘李嶧崔
琳崔珪崔瑤門皆列戟時號三戟
稱李杜者四漢李固杜喬李雲杜衆李膺杜密唐李白
杜甫稱蘇李者三漢蘇武李陵唐蘇味道李嶠蘇頲
李乂
漢馮野王字君卿弟立字聖卿相代為上郡太守民歌
大馮君小馮君時稱二馮而唐之馮宿馮定亦稱二
馮漢蘇章蘇不韋稱二蘇而南齊蘇湛蘇綽宋蘇軾
蘇轍皆稱二蘇劉氏兄弟齊名世稱二劉隋有劉焯
劉炫唐有劉懿之劉禕之又劉夙劉朔宋有劉敞劉
攽又劉靖之劉清之又劉爚劉炳稱二吳者吳坦之
吳隠之載於世說而吳通微吳通玄兄弟並為學士
又吳育吳充並有才名皆稱二吳楚人龔勝龔舍並
著名節史記作兩龔傳而龔夬龔大壯亦稱兩龔見
玉海小學紺珠晉王戎王衍清談時人語曰二王當
國羊公無德而羲之獻之書法亦稱二王又梁時王
銓王錫亦稱二王謂之玉昆金友孫謙孫廉號東莞
二孫而孫何孫僅亦稱二孫陸機陸雲稱二陸而陳
時陸瑜陸琰後魏陸暐陸恭之俱稱二陸
稱三王者唐王璵王珣王瑨宋王安石安國安禮又王
回王向王冏稱三范者范純仁純禮純粹而范鎮子
百祿百祿子祖禹亦稱三范范祖禹詩玉堂三世見
題名是也稱三張者張嘉貞延賞弘靖三世宰相時
號三相張家而張廷珪張齡張休前後牧洪州號洪
州三張又晉之張載字孟陽張協字景陽張元字季
陽時人語曰二陸入洛三張減價稱三薛者河東薛
收薛德音薛元敬而薛琮薛榮薛兼亦稱三薛
宋有五竇端明學士儀禮部侍郎儼起居郎侃參知政
事偁補闕僖此五人皆諫議大夫禹鈞之子唐亦有
五竇國子祭酒常司業牟容管經略羣㜈州刺史庠
武昌節度使鞏此五人皆左拾遺叔向之子
吳人自稱曰儂陳后主喜稱儂隋煬帝亦自稱儂曹操
稱瞞唐明皇亦自稱阿瞞
唐書懿宗時諸道進白者白者二字他書未見盖唐時
閹人之稱即今所謂淨身人也
古人有離合文字隠郡國姓名者如孔北海四言一篇
云漁父屈節水潜匿方(離魚字)與時進止出寺施張(離日)
(字魚日合魯)呂公饑釣闔口渭旁(離口字)九域有聖無土不
王(離或字口或合國)好是正直女固子臧(離子字)海外有截隼
逝鷹揚(離乙字子乙合孔)六翮不奮羽儀未彰(離鬲字)龍蛇之
蟄比它可忘(離虫字鬲虫合融)玟璇隠耀美玉韜光(玫去玉成文字)
無名無譽放言深藏(離與字)按轡安行誰謂路長(離手字與)
(手合舉)此乃魯國孔融文舉六字也出寺施張一作出
行施張饑釣一作釣磯女固子臧一作女回子匡海
外一作海内不奮一作將奮比它一作俾也又參同
契後序云鄶國鄙夫幽谷朽生委時去害依託丘山
循遊寥廓與鬼為鄰百世一下遨遊人間湯遭厄際
水旱隔併此乃會稽魏伯陽五字也又越絶書卷末
云記陳厥說略其有人以去為姓得衣乃成厥名有
米覆之以庚此乃袁康二字也又云文屬辭定自於
邦賢以口為姓丞之以天楚相屈原與之同名此乃
吳平二字也即如漢時董卓將亡童謠云千里草何
青青十日卜不得生千里草董字十日卜卓字也晉時
王恭將叛童謠云黃頭小人欲作亂頼得金刀作蕃
捍黃頭小人恭字也秦苻堅為姚萇所殺童謠云魚
羊田斗當滅秦魚羊鮮字田斗卑字姚萇鮮卑種也
周宣帝自稱天元皇帝禁人有天高上大之稱改高姓
為姜九族高祖為長祖宋政和中禁人以龍天君王
帝上聖皇玉主等為名字故毛友龍但名友句龍如
淵稱句如淵葉天將但名將樂天作但名作方天仕
改名大仕方天若改名元若衛上達賜名仲達葛君
仲改名師仲周綱字君舉改字元舉俞聖求改名應
求程瑀字伯玉改字伯禹宣和中詔罷前禁云洪
武三年禁革小民毋以天國君臣聖神堯舜禹湯文
武周漢晉唐宋等國號為名字正統十年進士登
科錄凡天字皆作䒶云出内閣意景泰中幸太學謝
表内閣自為之中有管窺霄蠡測海句盖亦避天字
也時有識者詫其事正德初逆瑾擅政禁民不得用
天等字為名如郎中方天雨但名雨參議倪天民但
名民未幾瑾誅識者謂無天之罪已兆於此
名疑卷三
