名疑類書類
提要
(臣)等謹案名疑四卷明陳士元撰是書上自
三皇下迄元代博採史傳及百家襍說凡古
人姓名之異字及更名更字與同姓名者皆
彙萃之其所徵引較之各姓氏書頗為詳備
如洞神部載三皇姓名列仙傳稱介子推姓
王名光之類皆指其謬又據史記佞幸傳辨
朱建傳誤閎孺為閎籍孺據顔延之誄辨陶
徵士本名淵明字元亮皆為確鑿然以司馬
遷諱談為同謂談一音同以童烏為揚雄小
字又謂雄本姓楊字訛為揚字之類訛誤者
亦復不少又神仙鬼怪之名如吳剛姮娥豐
隆屏翳神荼欝壘等皆詳載之體例頗為冗
襍又不著所出不盡可以徵信特其採摭繁
富頗有足資参證者固不妨存以備考焉乾
隆四十六年閏五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
名疑原序
海宇之廣齊民林總不可勝計雖僻壤遐陬生同時者
奚翅億萬數哉䆳古之代書契未立莫之稽已三五以
來史牒所載姓名無論賢愚或億萬數中僅存一二乃
又傳錄謬訛可嘅也余讀史又博觀百家雜說凡古人
姓名異同輒記手簡以備質問久之成帙用示塾童題
曰名疑仲尼曰多聞闕疑余非多聞者也其不能闕疑
也亦不免玩物喪志之誚也與隆慶己巳上元日陳士
元書
