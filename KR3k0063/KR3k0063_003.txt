花木鳥獸集𩔖卷下
石門貢生吳寳芝撰
麒麟
異物志麟魚身而龍頷聖人生而瑞現焉天子有道麟
至於郊
吳薛琮麒麟頌懿哉麒麟唯獸之伯又曰德以衞身不
布牙角屏營唐日帝堯保祿
晉郭璞頌曰智在𨼆蹤仁表不牴
唐李嶠咏麟詩漢祀應祥開魯郊西狩逥竒音中鍾吕
成角喻英才畫像臨仙閣蔵書入帝臺若驚能吐哺為
覩鳳皇來
搜神記孔子發薪下麟視之麟向孔子蒙其耳吐書三
卷孔子受而讀之
蔡邕月令章句麟生于火游于土故修其母而致其子
五行之粹精也春秋保乾圖歲星散為麟鶡冠子曰麟
者玄枵之精春秋孔演圖木精也闘則日無光
白帖麒麟四靈之首百獸之先
爾雅麐麕身牛尾一角盖麟似麕圓頂一角
晉中興徵祥記麟麕身牛尾狼頭馬足
左哀十四年西狩于大野叔孫氏之車子鉏商𫉬麟以
為不祥賜虞人仲尼觀之曰麟也然後取之
漢宣帝時九真貢麟
漢武帝元朔九年幸雍祠五畤𫉬白麟一角五蹄又得
木枝旁出輙復合上異之終軍對曰野獸并角明同根
也衆枝内附示無外也殆將有解編髮削左袵襲冠帶
要衣裳而蒙化者由是改元元狩後趙佗及匃奴王率
衆來降
春秋感精符麟一角明海内共一主也
廣雅麟者含仁懷義行步中規折旋中矩游必擇土審
而後處不履生蟲不折生草不羣居不旅行不犯䧟阱
不罹網羅
埤雅角端有肉示有武而不用也
韓文公𫉬麟解麟之為靈昭昭也詠于詩書于春秋雜
出于記𫝊百家之書雖婦人女子皆知其為祥也
黃山谷麟趾贊麟有趾而不踶仁哉麟哉有四足而不
抵仁哉麟哉今之人一朝之忿以觸人滅身辱親嗚呼
人中有獸獸中有人
騶虞
埤雅騶虞白虎黑文西方之獸也王者有至信之德則
應不踐生草食自死之肉傳謂白虎仁即此是也
郁離子曰西方有獸斑文而象虎名曰騶虞其性好仁
故出則天下偃武
埤雅騶虞其色見于白其文見于黑又義獸也而名之
曰虎則正宜以殺為事今反不履生草食自死之肉盖
仁之至也
尚書大𫝊文王囚羑里散宜生取&KR0988;獸獻紂以贖其身
名曰騶虞又司馬相如封禅書般般之獸樂君之囿
白帖前蜀永平三年騶虞見璧山有一鹿隨之
白帖宋元嘉二十六年琅琊有虎從騶虞
虎
淮南子曰虎嘯而谷風生本草衍義風之從虎者蓋風
木也虎金也木受金制安得不從故嘯則風生自然之
理也襍俎虎交而月暈
說文虎山獸之君風俗通虎者陽物百獸之長
金樓子曰寅日山中稱虞吏者虎也
尸子曰虎豹之駒雖未成文已有食牛之氣
韓子曰虎之所以能伏狗者爪牙也使虎釋其爪牙而
使狗用之則虎反伏于狗矣
虎說真虎不噬物王者不事兵噬物者凡虎也
烈士𫝊秦召魏公子無忌不行使朱亥奉璧一雙秦王
大怒將亥着虎圈中亥瞋目視虎眥裂血出濺虎虎終
不敢動
列子曰周宣王之牧正有梁鴦者能飬野禽獸令毛邱
園𫝊之鴦曰且一言我養虎之法順之則喜逆之則怒
此有血氣者之性也然喜怒豈妄發哉皆逆之所犯也
夫食虎者不敢以生物與之為其殺之之怒也不敢以
全物與之為其碎之之怒也
春秋後語秦惠王謂陳軫曰韓魏相攻期年不解或謂
寡人救之便或謂勿救便子為寡人計之軫曰昔卞莊
子刺虎管豎子止之曰两虎方食牛牛甘必争爭必鬭
鬭則大者傷小者死從傷而刺之一舉必有雙虎之功
莊子從之果𫉬两虎
拾遺記始皇三年畫工名列裔刻两白玉虎其毛如生
不點睛始皇使餘工夜點之化成虎去明年南郡獻白
虎二視之乃玉虎也
野史有射虎者遇老人說與虎有真虎遇之不可近近
之必傷老人去果有真虎來逼之幾困乃絶不敢言射
虎
周書心之憂危若蹈虎尾
莊子盗跖篇孔子遇柳下季季曰今者闕然數日不見
車馬有行色得微往見跖耶孔子仰天而嘆曰然柳下
季曰得無逆汝意若前乎孔子曰然丘所謂無病而自
灸也疾走料虎頭編虎鬚幾不脫虎口哉
埤雅虎奮衝破又能畫地卜食蓋蛇盤向壬鵲巢背歲
燕伏戊己虎奮衝破此鳥獸之所以靈也
𩔖從虎行以爪坼地觀竒偶而行今人畫地觀竒偶者
曰虎卜
風俗通俗𫝊虎本南郡李氏翁所化人呼為李耳則喜
呼斑即怒又方言陳魏宋楚之間謂之李父江淮南楚
之間謂之李耳注云虎食物值耳即止以觸其諱故也
東吳都卬曰宋鄉先生范文穆公愛談虎事嘗搆一軒
榜曰說虎軒予齋居無事客有談及此者因舉舊聞一
二以資博識虎𩔖能識人氣未至百步輙伏而嘷聲震
山谷須臾奮躍摶人人有勇者不為之動虎止而坐逡
巡弭耳而去又虎骨甚異雖咫尺淺草能伏身不露及
其虓然作聲則嵬然大矣又虎不食小兒兒癡不知虎
之可懼故不得而食兼不食醉人必坐守以俟其醒非
俟其醒俟其懼也又人或罹虎口其神魂被虎所役往
往為之前導凢今人死于虎者衣服巾履皆别置于地
非虎之威能使自觧是鬼之為也俗謂之倀鬼又虎飢
則果實兼啖不特獸也凢食男子必自勢起婦人必自
乳起惟不食婦人之隂或遇之者當作勢與敵而屢退
引至曲路即可避去蓋虎不行曲路故也又虎食犬則
醉犬虎之酒也
春秋後語楚王問羣臣曰北方之民畏奚昭恤何如江
乙對曰虎求百獸食之得狐狐曰子無噉我天帝命我
長百獸子以我不信我為子先子隨我後觀百獸見我
能無走乎虎隨狐而行百獸見皆走虎不知獸之畏已
反以為畏狐也今王地方五千里帶甲百萬而任之于
昭恤然北方非畏昭恤實畏王之甲兵
埤雅鳩食桑椹則醉貓食薄荷則醉虎食狗則醉今虎
所在麂必鳴以告又淮南子曰蝟使虎申蛇令豹止各
有所制也
王孚安成記後漢人都區寳者居父喪隣人格虎走趨
其廬中即以蓑衣覆藏之鄰人尋跡問寳曰虎豈有可
念而藏之乎後此虎送禽獸至若助祭然寳由是知名
陳留耆舊傳王業字子香為荆州刺史有德政卒於枝江
有三白虎低頭曳尾宿衛其喪及喪去踰州境忽然不見
世說桓石虔為兒時從父征西獵有虎被數箭伏
在地諸將請虔曰惡即能拔虎箭否石虔至虎邊拔一
箭虎跳虔亦跳高于虎虎還伏虔復拔一箭
唐裴旻守北平善射一日得虎三十一父老曰此彪也
稍北有真虎遇之必敗旻怒躍馬趨之有虎小而猛據
地大吼旻馬辟易弓矢墮落自是不復射虎李翺有裴
將射虎圖讃
孝子𫝊楊香父為虎所噬香忿搏之父得免又楊豊為
虎所噬有女年十四手無刀刃直搤虎頭以免父難
唐鍾𫝊少時醉遇虎與闘虎摶其肩傅亦持虎不置會
人斬虎得免既貴悔之戒諸子曰士尚智與謀勿效吾
暴虎也
魏略文帝將受禅郡國奏白虎二十七見
異苑扶南王苑尋常畜生虎及鱷魚若有訟未知曲直
便投于魚虎魚虎不噬則有理穢貊之人祭虎為神良
有以也
白帖晉郭文至孝嘗有虎張口向文文視其口有横骨
乃以手探去之至明日乃啣一鹿獻于堂前
商氏世說商亮字子華少學公羊年十四舉孝廉到陽城
遇兩虎爭一羊亮乃按劒瞑目斬斷羊腹虎各以其半去
博異志天寳中河南緱氏縣仙鶴觀每年九月二
日夜有一道士得仙其夜皆不為扃戶以求上昇之應
後張竭忠攝令疑之至時乃令二勇者持兵器潜覘之
至三更後見一黑虎入仙鶴觀&KR0742;一道士出二人射之
不中棄而去竭忠申府請弓矢大獵于太子陵東石穴
中格殺數虎其間金籙玉簡及冠帔人髮甚多
吳越備史錢王鏐以錦城有兵寇命閭丘方建下元金
籙齋于東府龍瑞宫有黑虎一蹲宫前醮罷遂不見
管子曰桀之時女樂三萬人放虎於市觀其驚駭以為戲
孟子曰虎負嵎莫之敢攖
左傳莊公十年齊宋師次于郎公子偃自雩門竊出蒙臯比
而先犯之大敗宋師按臯比即虎皮也
風俗通人卒得病燒虎皮飲之即愈或以皮繫之衣服
亦可避惡
西京襍記李廣獵冥山之北見卧虎一矢斃之以頭為
枕示服猛也又鑄銅象其形為溲器示厭辱之意
河圖懸虎鼻于門上周一年取燒作屑與婦人飲之二
月中便有孕生䝿子勿令人知亦勿令婦見之
禮檀弓孔子過泰山側有婦人哭于墓者而哀夫子感
而聽之使子貢問之曰子之哭也一似重有憂者對曰
然昔吾舅死于虎吾夫又死于虎今吾子又死焉夫子
曰何為不去曰無苛政子曰小子識之苛政甚于猛虎
也
西京襍記東海人黃公少善為幻秦末有白虎見東海
詔遣黃公以赤刀往厭之及衰老飲酒過度術既不行
遂為虎所食
漢書李禹有勇氣上召使刺虎懸纍下圈中未至地有
詔引出之禹以劒斫絶纍欲以刺虎上壯之
易頥卦虎視眈耽其欲逐逐
考異郵三九二十七日陽氣成故虎七月而生陽立于
七故虎首尾長七尺般文者隂陽雜也
𩔖從虎一千年角生
抱朴子曰虎夀千歲五百歲毛色變白
淮南子曰牛哀病七日化為虎其兄啓戶而入虎摶而
殺之方其為虎不知其嘗為人也方其為人不知其且
為虎也
述異記漢宣城太守封邵一日忽化為虎食郡民諺云
無作封使君生不能治民反食民又虎化為人好着紫
葛衣足無踵侯鯖錄虎化人惟尾不化湏焚去之乃成
人
唐五行志大歷四年虎入京師長夀坊宰臣元載家廟
射殺之
雜俎尋陽山上有石人高丈餘虎至此輙到石人前
唐李賀韓愈張籍俱有猛虎行
符載有畋𫉬虎頌
豹(附獬豸)
易革卦君子豹變其文蔚也爾雅西方之美有文蔚之
皮焉
管子曰上大夫豹飾列大夫豹䄡此齊一時之數非古也
周禮春官以禽作六贄以等諸臣孤執皮幣注云天
子之孤以虎皮取其文炳也公之孤以豹皮取其文蔚
也皮帛者謂束帛而加以皮云
五行志韋后妹嘗為豹枕以辟邪
博物志豹死守窟
廣志狐死首丘豹死首山言不㤀本也
韓子曰狄人獻玄豹于秦文公文公受皮而嘆曰此以
皮之美自以為罪者也
漢書虎豹在山百獸震恐及在檻穽之中搖尾而求食
積威約之漸也
埤雅豹一名程列子曰程生馬古詩謂餓狼食不足饑
豹食有餘言狼貪豹廉有所程度而食故名程
五代王彦章謂人曰豹死留皮人死留名
杜牧詩歸來煮豹胎按胎味極美蓋猩唇豹胎天下之
至味也
孫氏瑞應圖幽州即谷山多玄豹
汲冢周書屠州有黑豹
格物論獬豸神竒之獸状如羊而一角青色四足性忠
直一名任法獸
雜俎唐玄宗時冨平縣奏産一神羊肉角當頂有白毛
議者以為獬豸
田求子曰堯時有遣豸緝其毛為帝帳
說文黃帝時有遺以獬豸者帝問何食何處曰豸夏處
山澤冬食松柏
論衡獬豸一角羊也知曲直識邪佞神異經性忠而觸
邪東北方之獸也故今立獄皆東北向依所在也又云
見人鬭觸不直者聞人争咋不正者
獅(附貘)
孫氏瑞應圖黃帝巡于東海白澤出能言語
穆天子巡行天下乘狻猊日走五百里
波斯國出獅子犀牛
條支國出獅子犀牛
東漢章帝章和中月氏國獻獅子形似麟無角
章帝時安息國獻獅子其形似虎正黃色有髯耏尾
端有茸毛大如斗順帝陽和中䟽勒國獻氂牛獅子
齊書王敬則夢騎五色獅子位至太尉
唐中宗時大食國獻獅子璹諫曰是獸非肉不食自碎
葉至都所費甚廣陛下鷹犬且不畜而厚資飬猛獸哉
有詔停獻
太乙真人受玉清勅命乘青獅往獄中渡齊人罪稱曰
救苦天尊今道家有其像
沈約宋書宗慤討林邑入象浦林邑王范陽邁傾國來
逆以具裝被象前後無際慤以為外國有獅子能伏百獸
乃令製其形與象相禦象果驚奔敵因潰亂遂克林邑
鷄跖集唐開元末西域獻獅子至安西道中繋于驛樹
近井哮吼若不自安俄頃風雨大至有龍自井中出飛
去
唐王仁皎忿韋后與武三思亂國與二三所親者論之
每至切齒宋之問弟之愻竊聽之遣姪曇上書告之以
希韋旨三思大怒奏誅同皎及其黨兄弟竝受五品官
之愻為光祿丞之問為鴻臚丞曇為尚乘奉御天下怨
之皆相謂曰之問等緋衣王仁皎血染也及誅逆韋之
後遂流愻于嶺南一日之愻白晝見同皎同皎擊之七
孔皆流血遂死時客有問于浮休子曰來俊臣之徒何
如對曰昔有獅子王于深山𫉬一豺將食之豺曰請為
王送二鹿以自贖獅子王喜周年之後無可送王曰汝
殺衆生亦已多今次到汝汝其圖之豺默無以對遂齚殺
之俊臣之軰何異豺也未幾亦遇&KR0852;浮休子張鷟號也
博物志魏武帝伐冒頓經白狼山逢獅子使人格之畏
勢不敢近忽有一獸從林中出状如狸跳上帝車軛獅
子至即跳上獅子頭獅子伏不敢起遂殺之得獅子還
自此四十里外雞犬皆無鳴吠者
宋炳擊象圖序梁伯玉說沙門釋僧吉云嘗從天竺欲
向大秦忽聞數十里外哮吼之聲驚天怖地頃之見百
獸率走蹌地至絶既而四巨象鳩焉而至以鼻卷泥數
噴鼻偶立俄有獅子三頭崩石折木直摶四象以殪血
若溢泉巨樹草偃
趙宗儒官太常卿太常有五坊獅子樂非大朝會不作
南部新書西明慈恩寺多名畫其塔前壁上濕耳獅子
時所重也
唐康居國獻獅子帝命虞世南作賦闊臆修尾勁毫柔
毳鈎爪鋸牙藏鋒畜銳弭耳宛足伺間借勢暨乎奮鬛
䑛唇倏來忽往瞋目電矅發聲雷響拉虎吞貔裂犀分
象碎隨兕于齦齶屈巴蛇于指掌踐藉則林麓摧殘哮呼
則江河震蕩
九齡獅子贊序頃有至自南海厥繇西極獻其方物而
獅子在焉爾雅所謂狻猊如虥貓食虎豹今之所見信
然絶猛者也其天骨雄詭材力傑異得金精之剛為毛
羣之特屹立不動而九牛相失眈視且瞋而百獸皆伏所
所以肉視犀象孩撫熊羆其餘𤨏細不置牙齒
雜俎集賢校理張希復言舊有獅子尾拂夏月蝇蚋不
敢集其上
釋氏書言以獅子筋為琴絃鼓之衆絃皆絶
唐高適樊少府廳獅子圖贊紺眼星懸赤毛熖起顧犀
象則百隊山跧看熊羆則千羣野死以此言威威可知
矣仙尉樊公寫象圖中崑崙卻捽而屋壁欲動虎豹膽
懾而訟庭已空稜稜兮隔簾飛霜颯颯兮滿院生風于
是乎獅子為百獸之長遂識樊公為百夫之雄
蘇子瞻獅子屏風贊并序潤州甘露寺有唐李衛公所留
陸探微畫獅子板余自錢塘守膠西過而觀焉使工人
摹之為一屏置公堂中且贊之曰圓其目仰其鼻奮髯
吐舌威見齒舞其足前其耳左顧右盻喜見尾雖猛而
和蓋其戲嵓嵓高堂護燕几啼呼顛沛走百鬼嗚呼妙
哉古陸子
孔帖唐薛萬均已卒後上以貘皮賜羣臣及薛萬徹而
誤呼萬均愴然曰萬均朕勲舊忽口其名豈死者有知
冀此賜乎因命焚與之
唐世多畫貘作屏
埤雅貘獸似熊象鼻犀目獅首豺髮小頭庳腳黑白駁
能䑛食銅鐡及竹銳鬐骨實無髓皮辟溫濕以為坐毯
則消膜外之氣劉子曰飛鼯甘煙走貘美鐵貘一作貊
又八郡志貊大如驢多力所觸無不拉
本草貘齒骨極堅以刀斧槌鍛鐵皆碎落火亦不能燒
人得之詐為佛牙佛骨以誑俚俗
埤雅貘糞為兵可以切玉其溺又能消鐵為水
白居易貘屏贊并序貘者生南方山谷中寢其皮辟瘟
圖其形辟邪予舊病頭風每寢食常以小屏衛其首適遇
畫工合寫之按山海經此獸食鐵與銅不食他物因有所
感遂為贊云邈哉竒獸生于南國其名曰貘非鐵不食昔
在上古人心忠質征伐教令自天子出劔戟省用銅鐵羡
溢貘當是時飽食終日三代以降王法不一鑠鐵為兵範銅
為佛佛像日益兵刃日滋何山不剗何谷不墮銖銅寸鐵
㒺有孑遺悲哉彼貘無乃餒而嗚呼匪貘之悲惟時之悲
象
埤雅象性久識能浮水出没體具十二肖肉唯鼻是其本
肉膽不附肝隨月轉在諸肉假令正月建寅則膽在虎肉
建夘則膽在兔肉雜爼象生五歲始生膽随四時在四足
春前左夏前右秋後左冬後右如龜無定體也
字說象齒感雷莫之為而文生埤雅象牙生花必因雷聲
故古者以為器飾今人欲馴象以小斧刃斵之其金瘡見
星月即合
莊子曰象見子皮無遠近而泣
博物志南方有象各有雌雄其一雌死百有餘日其雄泥
土著身獨不飲食人問其所以輙流涕若有哀状
左襄二十四年子産寓書于子西以告宣子曰象有齒以
焚其身
左定四年吳伐楚鍼尹固與王同舟王使執燧象以奔吳
師注云燒燧火以繫象尾使驚奔吳師
萬震南州異物志俗𫝊象牙歲脫猶自愛惜掘地深藏之
人欲取必作假牙潜往代之不令其見也見則不藏故處
郭璞象贊象之為獸形骸特詭身倍數牛目不踰貉鼻為
口役望頭若尾馴良承教聽言則跪素牙玉潔載籍所美
服重致遠行如丘徙
帝王世紀舜葬蒼梧下有羣象常為之耕
漢書大宛身毒國其人乘象以戰又王莽與世祖戰昆陽
驅虎豹犀象以助威武
漢武時南海獻馴象注云象能拜随人意成帝時林邑獻
一象能拜跪
吳賀齊為新都太守孫權出祖道作樂舞象權謂齊曰今
定天下都中國使殊俗貢琛百獸率舞非君其誰
東漢張茂夢大象問萬推推曰象者獸也獸者守也君當
為郡然不能令終象有齒以焚其身也果如其言
晉時南越獻馴象養于臯澤中每正朝大會皆入充庭帝
行則以象車引導以試橋梁後象以鼻擊害人有司啟之
欲殺象象垂鼻而泣血流地不敢動自是朝議以象無益
于事悉送還越
唐永徽以来文單國屢獻馴象凡三十二皆畜苑中頗有
善舞者德宗即位以為物性不遂悉放於荆山之陽
嶺表錄異蠻王迎漢使于百花樓前設舞象奏音樂引入
一象以金羇絡首錦䄡垂身掉頭搖尾皆合節奏
明皇雜錄上每賜酺御樓引大象犀牛或拜或舞動合音律
南楚新聞唐明皇常教象拜舞天寳之亂祿山大宴衆酋
出象紿之曰此象自南海奔来知吾有天命雖異𩔖必拜
舞左右命之拜象皆怒目卬首不肯拜命之舞怒目歛足
不肯舞禄山怒盡殺之
范至能虞衡志象形雖大而不勝痛故人得以數寸之鈎
馴焉馴之久者見象奴来則低首跪前膝人踏之以登
則奮而起行
格物論象雖魁梧而蚺蛇能吞之三歲而出其骨
埤雅象南越大獸長鼻牙望前如後三年一乳行孕肉
倍十牛命在其鼻其所食物皆以鼻取之
虞衡志象出交趾山谷惟雄者有兩長牙象頭不能俯
頸不可回口隱於頤去地尚遠運動以鼻為用一軀之
力皆在鼻將行先以鼻拄地乃移足知其足力劣于鼻
也鼻端甚深可以開闔取物中有小肉夾雖芥子亦可
拾每以鼻取食即就爪甲擊去泥垢而後捲以入口飲
水亦以鼻反而捲之足如柱無指而有爪甲五枚形如
大栗登高山下峻坂涉深水形臃腫而甚捷交趾出象
處曰象山山有石室惟通一路週圍皆石壁先置芻豆
于中驅一馴雌入焉布甘蔗于道以誘野象象來食蔗
則縱馴雌入野象羣誘以歸石室隨以巨石窒門象饑
人緣石室飼馴雌野象見雌得食亦狎而來求飼益狎
則鞭之少馴則騎而制之久則漸解人意又為立名字
呼之則應牧者謂之象奴又曰象公
犀
韓詩外𫝊太公使南宫适至義渠得駭雞犀以獻于紂
舊說犀之通天者可以破水駭雞蓋犀之美者有光故
雞見影而驚其次角理復有正插倒插腰鼓插者抱朴
子曰通天犀角有白縷如絲直至角端直屋中則烏鳥
不敢集屋上置米中雞輙駭呼不敢食刻為魚銜入水
則水開三尺
北夢𤨏言楊收女適裴坦長子嫁資豐厚坦尚儉聞之
不樂一日與夫人至新婦院見臺上果楪乃卧魚犀遽
拂䄂出
本草通天犀胎時見天上物過並形于角故曰通天抱
朴子曰赤理如綖自本徹末故曰通天
世言犀望星而星入角續夷堅志凡犀角遇山川日月
草木鳥獸隨寓成形唯宋韓魏公犀帶中央一片乃鹿
&KR0742;花孝宗犀帶一片乃是南極老人星像
異物志犀舌有棘常食草木棘刺不啖莖葉也
格物論海人取犀之法先于山路多植木如猪羊棧其
犀以前腳直常倚木而息年久木爛犀或倚之木折犀
倒久不能起人因格殺之而取其角
埤雅犀亦絶愛其角墮角即自理之王粲游海賦云羣
犀代角巨象觧齒是也
格物論犀之最貴者有通天花文犀有此文必自惡其
影常飲濁水不欲照見也
異物志海中水犀樂聞絲竹彼人動樂則出常為人所
𫉬
本草李司封宗易嘗言石駙馬保吉知陳州其州廨一
皆新之每毁舊屋則坐于下風塵自分去人皆驚怪蓋
其所帶乃辟塵犀也
唐太宗初女蠻貢雙龍犀鱗鬛爪甲悉備
爾雅南方有梁山犀象出焉
孔帖巴浦之犀其可遇乎又云馳烏弋之名揉黃支之
美烏弋黃支皆犀所出之國也
嶺表錄異以辟塵犀為婦人簮梳塵不着髮
唐張易之為母作犀簟
熊(附羆)
埤雅熊當心有白脂如玉味甚美俗呼為熊白
熊好舉目而引氣謂之熊經
酉陽雜俎熊膽春在首夏在腹秋在左足冬在右足
雜俎唐高宗時伽毗葉國獻天鐵熊大如狗蒼色作聲
諸竅皆沸能擒獅象虎狼䏶中有筋大如鴨邜
周官司表王大射則共虎侯熊侯豹侯設其鵠諸侯則
共熊侯豹侯卿大夫則共麋侯皆設其鵠
墨客揮犀熊在山中行數千里皆有跧伏之所必在巖
谷林木中山民謂之熊館唯虎出百里外則迷失道路
矣
異說熊多力而性悍故與猛虎同居不相噬又有人熊
状如人立而走攀援如猿猴取其膽可醫疾好事者用
以淬筆端則不蛀愈于黃連及椒湯也又善辟塵置膽
濁水則立澄故醫者用以却痰穢殊效熊必羣居而步
伍不失長幼獸熊状如羊狗熊似狗嶺表有黑熊祠祝
融之御古稱能火即此意
孟子魚我所欲也熊掌亦我所欲也二者不可得兼舍
魚而取熊掌也按熊冬蟄不食饑則自䑛其掌故美在
其掌吳元夫鄂州人宋寳慶乙酉四年渡海覆舟漂至
一島見雌熊引至穴中聚毛為巢與棃棗獸肉飼之其
人因與之交生一子皆人像也但略垂耳後遇舟得歸
續搜神記晉昇平中有人入山射鹿忽墮一坎内見熊
子數頭須臾有大熊入瞪視此人人謂必害己良久大
熊出果分與諸子末後作一分着此人此人饑久冐死
取噉之既而轉狎習每旦熊母覓食還輙分果此人頼
以支命後熊子大其母一一負將出子既出盡此人自
分死坎中乃熊母復還入坐人邊人解其意便抱熊足
熊即跳出遂得無死
孔帖南蠻東有謝蠻貞觀三年其酋元深入朝戴烏熊
皮冠
張續宣室志張鋋歸蜀夜次巴西有人拜曰巴西侯奉
請既見置酒邀六雄將軍至皆黑衣其状贔然天將曉
鋋悸窹見巨熊卧于前者所謂六雄將軍也
埤雅釋獸羆似熊而大黃白文長首高腳聳目能緣能
立遇人則擘而攫之俗云熊羆眼直惡人横目其白生
于心之下肓之上亦如熊白而麤秋冬則有春夏則亡
猛憨多力能拔大木一說羆有黃赤二種披髮人立絶
有力者
俗云熊羆冨脂至春膔瘠即登高木自墜謂之撲膔今
人畜熊以梃撻之更致壮長蓋倣于此
舊說獅子虎見之而伏豹見之而瞑羆見之而躍蓋獅
子又畏羆故也
陳師道羆說晉人以五犬逐一羆羆鷙而力強于用大
所與敵者皆天下強有力也犬弱而徤巧于用小顧左
而右逐前而後羆不能搏也行不數十里羆敗而伏犬
更前而殺之獸之鷙者爪莫如虎齒莫如豹而羆食之
故稱勇力莫如熊羆而受制于犬者遇非其敵困于羣
犬耳詩云憂心悄悄慍于羣小羆之謂矣
槖駞
漢書大月氏國出一封槖駞注云脊上有一封封高也
若封土然
駞背有两峯如馬鞍名曰駞峰駞足三節長頸色蒼褐
凡負物屈足受之載未盡量終不起
東觀漢紀單于於龍祠闘槖駞以為樂
孔帖南蠻寳利佛逝有槖駞豹文而犀角且耕且耒名
曰牛駞豹
白帖槖駞本出泉渠
白帖漢鄯善多槖駞
史記蘇秦說楚威王曰王誠能用臣之愚計則韓齊燕
趙鄭衞之妙音美人必充後宫燕代槖駞良馬必實内廐
三水小牘劉東仁為江州刺史自京將槖駞至郡放
之山下野人見而大驚共射之乃以状白州曰𫉬廬山
精于其處劉命致之乃所放駞耳
博物志燉煌西渡流沙往外國千餘里中無水時有伏
流處人不能知槖駞知水脉過其處輒停不行以足踏
地人掘即得水
後周四夷𫝊流沙數百里夏日多熱風為行旅之患其
風欲至唯老駞知之即引項而鳴埋其鼻口于沙中人
以為候即以氊擁其鼻口其風迅速須臾即過不爾則
至危斃郁離子曰知風莫過于老駞識路莫逾于老馬
唐楊國忠欲厚結哥舒翰共排安禄山奏以翰兼河西
節度使賜爵西平郡王是時中國盛強自安遠門西盡
唐境凡一萬一千里閭閻相望桑麻翳野天下稱庶冨
者無如隴右翰每遣使入奏嘗乘白槖駞日馳五百里
田縉拜綏夏銀節度使王師伐蔡縉上槖駞牛馬助軍
酉陽雜俎明駞千里腳駞卧腹不帖地屈足漏明則行
千里明字多誤作鳴非也
異域志西南夷國山上有石駱駞腹下出水飲之令人
身白净
史思明陥兩京嘗以槖駞載禁府珍寳貯范陽若邱阜
然王荆公詩槖垂鈴棧駞名&KR1387;按義訓牛之聲曰牟駝
之聲曰&KR1387;
梅聖俞詩鳴駞出西域銜尾自連連漢驛凌雲去胡人
踏雪牽當時識風候遇磧辨沙泉老覺肉封側猶蒙錦
帕鮮
鹿
詩大雅王在靈囿麀鹿攸伏麀鹿濯濯
大雅瞻彼中林甡甡其鹿注甡甡衆多並行之貌又小
雅麀鹿麌麌
小雅&KR0687;&KR0687;鹿鳴食野之苹毛詩草蟲經鹿得苹&KR0687;&KR0687;然
鳴而相呼
詩召南林有樸&KR0554;野有死鹿白茅純束有女如玉注云
言美士以樸&KR0554;藉死鹿束以白茅而誘此如玉之女也
埤雅犬性獨狐性孤羊性羣鹿性䴡說文曰鹿之性見
食急必旅行麗旅行也詩小雅儦儦俟俟或羣或友則
以鹿性旅行故趨則儦儦行則俟俟也
楚詞青莎雜𣗳蘋草靃霏白鹿麕麚或騰或倚虞世南
白鹿賦有金方之瑞獸乃矅質于名都既馴狎于郊甸
亦騰倚于山隅素毳呈彩霜毛應圖宴嘉賓于雅什偶
僊客于天衢
穆天子𫝊天子征于菹臺獵菹之獸有白鹿一迕乘而
逸天子乘蕖黃之乘馳焉
後周書文帝獵于印山圍不齊獸多越逸帝怒俄有一
鹿突圍而走賀若敦躍馬逐鹿上東原棄馬步逐至山
半乃掣之而下帝大悅諸將皆免罪
齊桓問于管仲曰楚強國吾欲伐之力不能勝柰何對
曰公䝿買其鹿公即使人載錢二千萬求生鹿于楚人
楚人遂釋耕農而田鹿
晉書石勒微時嘗傭于臨水為遊軍所囚會有羣鹿從
傍而過軍人競逐之勒乃𫉬免俄見一老父謂勒曰向
羣鹿者我也君應為中州主故相救耳
左文十七年晉侯蒐于黃父遂復合諸侯不見鄭伯以
為貳于楚也鄭子家使執訊而與之書以告趙宣子曰
古人有言畏首畏尾身其餘幾又曰鹿死不擇音小國
之事大國也德則其人也不德則其鹿也鋌而走險急
何能擇注云音當作蔭言鹿死不擇休蔭之所以喻鄭
既滅亡當不擇所從之國也
字說鹿性警防分背而食以備人之害蓋鹿萃善走者
分背而食食則相呼群居則還其角外向以防物之害
己故詩况君臣之義而毛詩草蟲經曰鹿欲食皆鳴相
召志不忌也
埤雅鹿者僊獸常自能樂性從其雲泉至六十年必懷
瓊于角下角有斑痕色如點行或有涎出于口不復能
急走也蓋鹿戴玉而角斑魚懷珠而鱗紫
楚祠飛鳥號其羣兮鹿鳴求其友
爾雅鳥之所乳謂之巢雞雉所乳謂之窠兔之所息謂
之窟鹿之所息謂之場詩豳風町疃鹿場言町畦村疃
之中無人焉故鹿以為場也
孝子𫝊伍襲字世公丁父憂廬墓側有一鹿凡每遇襲
哭踞墓悲鳴
周官視朝則皮弁服皮弁正以鹿皮為之
史記古有皮幣諸侯用以聘享漢武帝乃以白鹿皮方
寸緣以藻繢為幣直四十萬王侯朝覲聘享必以為薦
抱朴子曰南中多鹿每一遊牝多至數百至春羸瘦蓋
因遊牝多也及夏唯食菖蒲一味即肥或云鹿能别良
草恒食九物餘多不食
列子曰鄭人有薪于野者遇駭鹿而斃之恐人見之也
遽而藏諸隍中覆之以蕉不勝其喜俄而遺其所藏之
處遂以為夢焉順途而詠其事傍人有聞者用其言而
取之既歸告其室人曰向薪者夢得鹿而不知其處吾
今得之彼直真夢者矣
晉許孜親没負土成墳植松栢五六里時有鹿觸其松
栽孜悲嘆曰鹿不念我乎明日忽見鹿為猛獸所殺置
所栽松下
南史扶南國以鹿駕車其國人養鹿如中國畜牛以乳
為酪又回鶻豢鹿若牛馬惟食苔俗以駕車
辛孟年七十與麋鹿同羣人稱鹿僊
晉書陶淡侃之孫雅好導養年十五六便服食絶榖得
白鹿子馴飬之常與俱往還後遂不復還家
搜神記淮南朱氏田間種豆忽見二女姿容甚美着紫
襭天雨而衣不濡朱氏壁上見挂一銅鏡鏡中見二鹿
以刅斫𫉬之以為脯
幽明錄陳郡謝鯤嘗在一亭中宿此亭從來殺人四更
時有一人黃衣呼于門外鯤因令伸臂于忩中鯤即極
力掣之臂脫而去明日看乃鹿膊也尋血得鹿焉
袁崧白鹿山詩序荆門山臨江皆絶壁峭峙五百餘丈
亘帶激流禽獸所不能至此岸有一白鹿浮過江行人
競逐之謂至山下必可得也鹿忽飛超踰岡而去故名
此壁曰白鹿山
雜俎虞部郎中陸紹第為盧氏縣尉常觀獵人獵忽遇
鹿五六頭臨澗見人不驚毛斑如畫陸怪獵人不射問
之獵者言此僊鹿也射之不能傷且復不利陸不信強
之獵者不得已一發矢鹿帶矢而去及返射者墜崖折
左足
齊書始興盧度𨼆居西昌三顧山鳥獸隨之夜有鹿觸
其壁度曰汝勿壊我壁鹿應聲而去
唐書褚無量丁母憂廬于墓有手植松柏鹿常犯之無
量泣曰山中草木不少何忍犯吾先塋𣗳栽因通夕守
護俄有羣鹿近廬悉馴狎不復侵害又羅威字德仁母
没盡哀廬于墓白鹿乃馴擾于墓側也
白氏帖蘇耽與衆兒獵常騎鹿遇險絶之處皆能超越
衆兒問曰何得此異常鹿也答曰乃龍也
唐李渤與兄涉俱𨼆廬山嘗養一白鹿因名其山曰白
鹿洞
杜詩號山無定鹿
歐詩朝渴飲清池暮飽卧深柵
雜俎胡垧為虢州時獵人得一鹿重百八十斤蹄下貫
銅鐶上有篆字博物者不能識
津陽門詩長生鹿瘦銅牌垂注云上嘗于芙蓉園𫉬白
鹿惟王山人識之曰晉時鹿也上異之令左右周視乃
于角際雪毛中得銅牌刻曰宜春苑白鹿上愈愛之
麋(附麞)
埤雅麋鹿屬也故麋之文從鹿從米從米則以麋性善
迷故也
埤雅凡含血之物肉差易長其次角難長最後骨難長
故人自懷胎至成人二十年骨髓方堅唯麋角自生至
堅無两月之久大者重二十餘斤其堅如石計一夜須
生數兩凡骨之頓成生長神速無甚于此此骨血之至
強者所以能補骨血堅陽道強精髓也頭者諸陽之首
衆陽之聚上鍾于角豈可與凡血為比哉
周官獸人夏獻麋注云麋膏凉故夏獻之
淮南子曰孕婦見兔而子缺唇見麋而子四目埤雅麋
有四目其二夜目也𩔖從所謂目下有竅夜即能視是
也
春秋書冬多麋𫝊云以其害稼也
博物志麋掘澤草而食其場成泥
埤雅麋喜音聲麞喜文彩今獵戶以彩服舞麞鹿麞即
麕也齊人謂麕為麞
埤雅麕性善聚善散故從囷囷聚也亦散也又曰麕鹿
皆健駭而麕性膽尤怯飲水見影輒奔故道書云麕鹿
句膽善怖
李衞公說道書中云麞鹿無魂故可食陶𨼆居云麞鹿
非辰屬又八卦無主即生死無尤故道家許聽為脯牛
羊雞犬雖補益充肌膚於亡魂皆為愆責並不足噉清異
錄道家言麞鹿麂是玉署三牲神仙所享故奉道者不忌
宋陳去非有題易元吉畫麞詩
南史將軍曹景宗曰我昔在鄉里騎快馬如龍與少年
數十騎平澤中逐麞數肋射之此樂忘死
狐(附貍)
易未濟小狐汔濟濡其尾埤雅謂小者材不足也狐者
志不果也材不足志不果是以幾濟而有濡尾之難
禮檀弓古人有言狐死正首丘仁也白虎通正首丘不
忘本也注云正首丘謂正其首以向丘也
𩔖從燕識戊己不銜泥狐潜上伏不越度阡陌
張續宣室志張鋋夜行逢巴西侯置酒&KR0829;玄邱校尉至
一人衣黑衣天將曉鋋悸窹乃一狐卧于側蓋所謂玄
邱校尉也
異苑胡道拾自云廣陵人好音樂醫術之事體有矂氣
恒以名香自防唯恐猛犬所噬自審死日戒子弟曰氣
絶勿令狗見我屍也死于山陽歛畢覺棺空開之不見
屍時人咸謂狐也
管子曰狐白應隂陽之變六月而一見
𩔖從狐狼知虚實虎豹識衝破
埤雅狐妖獸也鬼所乘之有三德其色中和小前大後
死則首丘
山海經青丘之國有九尾狐白虎通德至鳥獸則九尾
狐見名山記狐神獸出青丘山音如嬰兒食之不蠱
管輅𫝊有一小物如獸手持火以口吹之書生舉刀斫
斷腰視之乃狐也自此無火災
舊說狐有媚珠又曰狐禮北斗而靈善變化
郭氏玄中記狐千歲為淫婦百歲為美女為神巫為丈
夫與女子交接能知千里外事即與天通是為通天狐
名山記狐者古之淫婦其名紫紫化而為狐故自稱阿
紫牛羊日歷唐長慶中舉人歌曰欲入舉場先問蘇張
蘇張猶可三楊殺我故輦下謂三楊為通天狐
周成王時黑狐見
趙曄吳越春秋禹三十未娶行塗山恐時暮失嗣曰吾
娶必有應矣後有白狐九尾而造于禹曰白者吾服也
九尾者王證也于是塗山人歌曰綏綏白狐九尾龐龐
成于家室我多攸昌禹乃娶塗山女
搜神記燕昭王墓有老狐化男子聽張華講說華怪之
謂雷孔璋曰今有一男子少美高談孔璋曰當是老精
聞昭王墓有華表柱已千年可取照之當自見華如其
言乃化為狐襍俎漢平陵王墓多狐自穴而出者毛皆
坌灰
襍俎野狐名紫夜擊尾出火將有怪必戴髑髏拜北斗
髑髏不墜則化為人矣
搜神記吳郡顧旃至一岡忽聞人語聲云咄咄今年衰
乃與衆尋覓岡頂有一穽是古時塜見一老狐蹲塚中
前有簿書一卷老狐對書屈指有所計較犬咋殺之取
視簿書悉是姦人女名已經姦者朱鈎頭所䟽名有百
數而旃女亦在簿次
容齋隨筆城狐不灌社鼠不熏謂其所棲穴者得所憑
依此古語也故議論者卒指人君左右近習為城狐社
鼠
南部新書晉天福甲辰歲公安滄渚民家犬逐一婦人
登木而墜為犬咬死乃老狐也尾長八九尺
李華鶚執狐記某嘗目異鳥擊豐狐于中野問名于耕
者對曰此金鶚也其何快哉因譲之曰仁人秉心哀矜
不暇何樂之有曰是狐也震驚我姻族撓亂我閭里喜
逃徐子之廬不畏申生之矢皇祇或者其惡貫盈而以
鶚誅之予非斯禽之快而誰為
白居易古塚狐歌古塚狐妖且老化為婦人顔色好頭
變雲鬟面變籹大尾曳作長紅裳徐徐行傍荒村路日
欲暮時人静處或歌或舞或悲啼翠眉不舉花顔低忽
然一笑千萬態見者十人八九迷
蘇子美獵狐篇秋食承露禾夏飲灌園𣲖暮夜出傍舍
雞畜遭横害晩登睥睨鳴呼吸召百怪或為嬰兒啼或
變豔婦態不知幾千年出處頗安泰
集異記李揆夏夜宿堂前之軒有巨狐鳴噪于庭乃人
立而跳月光逆射久之踰垣而去揆甚惡之及將曉入
朝其日正拜
宋徽宗宣和七年九月有狐升御榻而坐又李密即位
狐鳴於旁
晉樂廣為河南尹先是河南官舍多妖怪前尹皆不敢
處正寝廣居之不疑嘗外戶自閉左右皆驚廣獨回顧
見墻下有孔掘墻得貍殺之其怪遂絶
唐舒元輿飬貍述野禽獸可馴養而有禆于人者吾得
之貍余愛其能息鼠竊近乎正且勇嘗觀虞人有生致
者因得請歸置新豐里客舍常闔關實竇縱于室中潜
伺之見軒首引鼻似得鼠氣則凝蹲不動斯湏果有鼠
數十軰接尾而出貍忽躍起竪瞳迸金文毛磔斑張爪
呀牙劃泄怒聲鼠黨帖伏不敢竄瞬視間羣鼠肝腦塗
地迨夜背缸潜窺室内洒然而吾得高枕坦卧絶瘡痗
之憂皆斯貍之功乎
楊䕫蓄貍說敬亭叟之家毒于鼠暴穿桷穴墉室無全
宇咋嚙筐篚帑無完物乃賂于捕野者俾求貍子蓄于
家飾茵于棲給鱗以茹撫育之厚如字諸子其攖生摶
飛舉無不捷鼠懾而殄影暴腥露膻縱横莫犯矣然其
野心常思逸于外㒺以子育為懷一旦怠其紲踰垣越
宇倏不知其所逝叟惋且惜涉旬不弭弘農子聞之曰
野性匪馴育而靡恩非獨貍然人亦有旃梁武于侯景
寵非不深矣劉琨于匹䃅情非不至矣既負其誠復返
厥噬嗚呼非所畜而畜孰有不叛者哉
蘇子由牛尾貍詩首如貍尾如牛攀條捷險如猱猴橘
柚為漿栗為餱筋肉不足惟膏油深居簡出善自謀尋
蹤發窟并執囚蓄租分散身為羞松薪瓦甑蒸浮浮壓
入糟盎肥欲流熊脂羊酪真比儔引筯將舉訊何尤無
功竊食人所仇
楊廷秀詩序偶野人有為予生得牛尾貍者獻諸丞相
周益公侑以長句狐公韻勝冰玉肌字則未聞名季貍
誤隨齊相燧牛尾策勲封作糟丘子子孫世世襲膏粱
黃雀子魚鴻雁行先生試與季貍語有唯其言湏聽取
楊廷秀詩朝來栗姬羽化去逋出木奴三百戶烏椑士
子散如烟檢校不知渠去處山童報道黑衣郎字曰季
貍氏竒章上𣗳千回一霎強連夜剽掠積迺倉
狼(附豺)
詩豳風狼䟦其胡載㚄其尾毛詩草蟲經狼項下有袋
求食滿腹向前行乃觸之退後又自踏踐上㚄其尾進
退有患故詩以况䟦前㚄後袋故也詩注所謂頷下懸
肉即此也
埤雅古之𤇺火用狼糞取其煙直雖風吹不斜或曰狼
駢脅直腸其糞煙直為是故也内則曰狼去腸豈以此
歟
白帖湯時有白狼銜鉤入朝以為祥瑞周宣王得白狼
而戎狄賓周穆王征犬戎得白狼四白鹿四而荒服不
至
白帖宋王懿字仲德義兵窘迫而值暴雨洪潦不知津
梁有一白狼至前仰天而號訖銜王衣因隨狼以濟
草木子狼尾一孔三毛䏶中筯大如鴨邜
周官獸人冬獻狼注云狼膏溫故冬獻之
張續宣室志張鋋罷秩歸蜀夜次巴西有人道左拜曰
巴西侯奉邀既見置酒邀滄浪君至一人蒼衣其質魁
岸夜半鋋亦假寐天將曉鋋悸而寤見一狼卧于前盖
所謂滄浪君也
稽神錄晉州神山民黃張妻忽夢一黃褐人腰腹甚細
留淫之两接而去遂懷妊好食生肉砥唇咬齒而性狼
戾後生二狼生即走其夫擊殺之
大宛𫝊烏孫王昆莫初生棄于野狼往乳之
後周異域𫝊突厥之先匈奴之别種也被鄰國破滅有
一兒年十歲兵刖其足棄草澤中牝狼以肉飼之及長
與狼合有孕焉彼聞兒在欲遣殺之兒與狼逃之高昌
國北遂生十男其後各有一姓阿史那即其一也
埤雅豺狗足似狗而長尾白頰高前廣後其色黃季秋
取獸四面陳之以祀其先世謂之豺祭獸故先王候之
以田
汲冡周書霜降之日豺乃祭獸豺不祭獸爪牙不良
俗云羣豺噬虎言其徤猛且衆可以窘虎也史云豺見
虎睡則遶而溺之虎不能起遂噬之又云豺舌如棘䑛
舌似鋸骨瘦如豺豺柴也豺體細瘦故謂之豺棘人骨
立謂之柴毁義取諸此
獺
汲冢周書雨水之日獺祭魚獺不祭魚國多盜賊記曰
獺祭魚然後漁人入澤梁埤雅獺取鯉於水裔四方陳
之進而弗食世謂之祭魚蓋自祭其先如貙豺然或曰
獺一歲二祭豺祭方獺祭圓言豺獺之祭皆四面陳之
而獺圓布豺方布也又按俗傳獺祭魚將魚羅列於前
取黃顙魚一枚以爪按其頭作聲如人有巫祝也故俗
呼黃顙魚為師祭畢獺食諸魚而縦魚師於水字說豺
亦獸也乃能𫉬獸能勝其𩔖又知以時祭可謂才矣獺
非能勝其𩔖也然亦知報本反始非無賴者
獺又能捕鳥見鳬鷖羣在則仰卧於水離水面尺許乃
吐沫以引之鳥見沫浮羣飛啄之獺乃以四足抱住淮
南子曰鵲巢知風之自獺穴知水高下言歲多風則鵲
作巢卑水之所及則獱獺移穴
埤雅舊說蟾肪合玉獺膽分杯又曰熊食鹽而死獺飲
酒而斃叙例曰獺分杯嘗試之不驗惟塗於盞口但使
酒稍高於盞面
本草西戎以獺皮飾毳服領袖則汚垢不染如風霾翳
目即以袖口拭目中即出
猴
昔有人畜一子母猢猻一日鳶飛下搏其子對母啄其
腦食其髓猢猻哀鳴三日不食徑於厨中取肉一片戴
頂上往中庭似有所伺逡巡鳶果来搏肉猢猻兩手撦
擘其翅嚙腦食髓衆見之甚為快意
論衡鹿之角足以觸犬猴之臂足以搏鼠然而鹿制於
犬猴伏於鼠不利也
咸熙中有翁嫗弄猴於瑞昌門外一日嫗死猴葬之咸
稱為義猴
幕府燕閒錄唐昭宗播遷伎藝人止有弄猴者猴頗馴
能隨班起居昭宗賜以緋袍號孫供奉羅隱下第詩云
何如學取孫供奉一笑君王便着緋朱梁簒位取此猴
令殿下起居猴望殿陛見全忠徑趨其所跳躍奮擊遂
令殺之唐臣愧此猴多矣
神仙傳有人種黍山中患獼猴食之聞介象有道術乞
辟猴之法象曰明日往黍所望見羣猴便大喚語之曰
已白介君教莫侵食黍此人明日往視黍遇羣猴適欲
下𣗳因承象語遂各自還山
柳宗元憎王孫文猴之德勃諍號呶唶唶彊彊雖羣不
相善也食相噬齧行無列飲無序有難則推其柔弱者
以免好踐稼蔬所過狼籍披攘禾實未熟輙齕齩投注
竊取人食皆以自實其嗛山之小草木必凌挫折撓之
使之瘁然後已故猴之山居恒稿然
兩山墨談唐大歷中有猴數百集古田杉林中里人欲
伐木殺之中有一老猴忽躍去鄰近一家縱火燔屋里人
懼亟走救火于是羣猴遂脱去其狡智若此
宋時山僧云晏元獻公来獼猴滿山程伯淳作詩云聞
說獼猴性頗靈相車来使滿山迎鞭驘到此何曾見始
覺毛蟲亦世情
王延夀王孫賦儲糧食于兩頬稍委輸於胃脾踡兔蹲
而狗踞聲歷&KR0008;而喔咿或嗝嗝而嚇嚇又嘀嗅其若啼
性&KR1536;猜而㺕疾態峰出而横施緣百仞之高木攀窈裊
之長枝或羣跳而電透或成懸而瓠垂
黃山谷詩真宜少陵覓未觧柳州憎婢喜常儲菓奴顛
屢掣繩少陵覓謂杜甫有從人覓小胡孫詩柳州憎謂
柳宗元有憎王孫文也
猿(附狙)
或云猴性躁急猿性静緩
柳子厚憎王孫文猿之德静以恒𩔖仁讓孝慈居相愛
食相先行有列飲有序不幸乖離則其鳴哀有難則内
其柔弱者不踐稼蔬禾實未熟相與視之謹既熟嘯呼
羣萃然後食衎衎焉山之小草木必環而行遂其植故
猿之居山嘗鬱然
荆州記三峡猿長鳴至三更聞者皆下淚
晉書窮猿投林豈暇擇木
蜀志鄧艾見玄猿抱子在𣗳上引弩射之中猿母其子
為拔箭捲𣗳葉塞瘡艾嘆曰吾違物性其將死矣乃投
弩於水中
廣異志唐魏元忠性素強正其微時家貧止有一婢厨
中方㸑出外汲水還乃見老猿為其守火婢驚白元忠
元忠曰猿恐我乏使為我執㸑不亦善乎
唐異聞錄王績遊嵩少選一散嵓石堂棲止焉月夜見
一人胡鬚眉白而瘦自稱山公與績談論往往有異績
疑其怪取鏡光出而胡者走失化為猿而殞
清異錄華山道士李道殷山棲谷飲有竒術能攝伏鬼
神畜一黑猿呼為臂童道殷於庵側古松上以茅草枝
營一巢為臂童寢息之所名峻青宅
宣室志張長史賃凶宅以居覩黑衣郎𣗳上擲瓦見擊
其弟射殺之乃猿也又孔氏帖潁川陳巖景龍初舉孝
廉於京師至渭南縣見一婦人貌甚殊絶衣白衣立於
路隅掩袂而泣巖叩之婦人乃曰妾楚人也侯氏子家
弋陽先人以高尚聞於湘楚間由是𨼆跡山林妾雖一
女子亦有箕山之志
許渾詩謝守携来東路長裊籐穿竹似瀟湘碧山初暝
嘯秋月紅𣗳正寒啼曉霜
蔡君謨詩朝棲喬林之蒼莽夕飲幽澗之潺湲
吳筠玄猿賦嘉其雨昏則無聲景霽則長嘯不踐土石
逍遙於萬木之間春咀其英秋食其實不犯稼穡深棲
遠處獨有君子之性異乎狙狖之倫
李德裕白猿賦動不為暴止皆擇所檉松鬱而不殘楂
梨熟而後取凌峻&KR0676;而電曜掛長蘿而匏垂施於射則
李控弦而即貫用於道則華飬形而不衰
莊子曰吳王浮於江登乎狙之山衆狙見之恂然棄而
走逃于深蓁有一狙焉委蛇攫&KR0946;見巧于王王射之敏
給搏捷矢王命相者趨射之狙執死王顧謂其友顔不
疑曰之狙也伐其巧恃其便以敖予以至此殛也戒之
哉
兔
詩王風有兔爰爰雉離于羅注云兔性隂狡爰爰緩意
也
詩小雅趯趯毚兔遇犬𫉬之注云趯趯跳疾貌
小雅有兔斯首炮之燔之注云有兔斯首一兔也猶數
魚以尾也
曲禮祭宗廟之禮兔曰明視
論衡儒者言月中兔夫月水也兔在水中無不死者夫
所謂兔者月氣耳
典略兔者明月之精視月而孕白帖稟星精握斗樞又
曰衡星發于兔一說兔目不瞬視雄毫而孕
春秋後語淳于髠說齊威王曰韓盧者天下之俊犬也
東郭㕙者海内之狡兔也韓盧逐東郭㕙騰山者五環
山者三兔極于前犬疲于後犬兔俱疲各死其處田父
見而𫉬之無勞苦而擅其功今齊魏相持損兵斃衆恐
強秦大楚乘其後而有田父之功也
俗云兔營窟必背丘相通所謂狡兔三窟
楚詞顧兔在腹言顧兔居月之腹而天下之兔望焉于
是感氣
天玄主物簿孕環之兔懷于左腋毛有文彩間色至百
五十年當轉環于腦能𨼆形人不能見矣
周宣王時有兔舞鎬
東漢方儲純孝負土成墳種松千株鸞鳥棲其上白兔
遊其下
草木子曰術家以十二肖配十二辰各有不足鼠無牙
牛無齒虎無脾兔無唇龍無耳蛇無足馬無膽羊無神
猴無臀雞無腎犬無腸猪無筋人則無不足也
韓子宋人有耕者田中有株兔走觸株折頸而死因釋
耕守株冀後得兔為宋國所笑
杜詩搗藥兔長生
後魏書有兔入後宫檢問門官無得入者太祖令崔浩
推其咎徵浩以為當有鄰國貢嬪嬙者明年姚興果来
獻女
東漢孺叔林為東郡太守赤烏巢于屋梁兔産于牀下
隋書華秋汲郡人喪母負土成墳廬于墓側有獵者逐白
兔入秋廬中匿秋膝下獵者異而免之後此兔常宿廬中
古今注漢哀帝建平元年山陽得白兔赤目如火
抱朴子兔夀千歲五百歲毛色變白寇氏曰兔毛白全
得金之氣也
埤雅咀嚼者九竅而胎生獨兔雌雄八竅
古今注兔口有缺尻有九孔内則兔去尻狐去首
孔帖王武俊常與賓客一日射兔九十五觀者駭異
馬
玉華洞玄龍馬負雨師雨工導之吸四海之澤霑被萬
物唐李靖常乘之以行天符事最靈異
鄒子曰董仲舒三年不窺園門乘馬不知牝牡又諸葛
亮教曰昔叔敖乘馬三年不知牝牡人稱其賢
松窗夜話武德皇帝有天廐馬毛如虎紋日行八百里
不與凡馬同櫪而食世稱神駿
清異錄相馬有法耳如削竹者蹄無纖塵
世說劉備初奔劉表屯於樊城左右欲因會宴取備備
覺如厠潜遁所乘馬名的顱墮襄陽城西檀溪水中溺
不得出備急謂馬曰今日急不可不努力馬達備意一
躍三丈遂得過
朱建平善相馬魏文帝將出取馬入建平曰此馬今日
死矣及帝將乘馬馬惡衣香嚙帝膝帝怒遣使殺之
世說王武子善觧馬性嘗乘一馬着連錦障泥前有水
終不肯渡濟云此是惜錦障泥使人觧去便渡
左昭二十九年衞侯來獻其乘馬曰啓服塹而死公將
為之櫝子家子曰從者病矣請以食之注云啟服馬名
塹而死墮塹而死也
晉紀王湛有𨼆德兄子濟性好馬所乘駿快意甚愛之
湛曰近見督郵馬當勝此濟不然之取督郵馬與湛試
之湛曰直行平地何以别馬于是就蟻封盤馬濟馬果
躓
秦始皇有名馬七曰追風曰白兔曰躡景曰追電曰飛
翮曰銅雀曰晨鳬
唐書天寶中隴右節度皇甫唯明奏龍支縣人厙狄孝
義有馬生龍駒經九旬有九日身有鱗而不生毛臣就
檢視時有慶雲五色遙覆馬上久而不散請付史館又
古詩天馬籋浮雲籋古躡字
埤雅馬之族不一而駻馬則喜前駑馬則喜後故古之
御者駑馬以鞭為主駻馬以轡為主
玉堂閒話驢馬駒隨母行有在前者有與母並者有隨
後者此由生時爾月初生者在前月半生者處中月末
生者居後始知含靈之𩔖皆稟四時五行之氣也今科
斗月大盡先生前兩足小盡先生後兩足
漢書何乃局促如轅下駒
歐公詩呼童羈我果下驑按魏志穢國出果下馬高三
尺乘之可以果𣗳下行
驢
史記匈奴竒畜即驢騾也
宋臧道弔驢文聰敏寬詳高音遠暢真驢氏之名駒也
吳志諸葛子瑜面如驢
源流至論張子厚聞驢鳴而知己意之相似伊川見鳥
集而知機心之不生
東漢李固為三公之子杖策驅驢負笈從師
晉陽秋胡威父質為荆州太守威自京都省父家貧無
車馬僮僕騎驢單行見父十餘日辭歸每至客舍自放
驢取樵㸑食
戴叔鸞母好驢鳴叔鸞每為驢鳴以悦其母
孟浩然曰詩思在灞橋驢子背上
陳摶乘驢入汴中途聞宋太祖登極大笑墜驢曰天下于
是定矣
牛
周書武王放牛于桃林之野
詩小雅誰謂爾無羊三百維羣誰謂爾無牛九十其犉
爾羊来思其角濈濈爾牛来思其耳濕濕或降于阿或
飲于池此詩言宣王牧事有成而牛羊衆多也
孔叢子曰猗頓魯之窮士聞朱公富問術焉朱公告之
曰子欲速富當畜五牸乃適西河大畜牛羊於猗氏之
南十年之間子息萬計貲擬王公
周禮牛宜稌注云牛土畜稌土穀故牛宜稌也
管子曰凡聽宫如牛鳴窌中牛含宫聲柳子以為黃鍾
在胎也
吕氏春秋百里奚未遇時飯牛於秦鬻以五羊之皮公
孫枝舉而獻諸繆公用之謀無不當舉必有功
唐末京師人春遊以牡丹花為勝賞李訓邀客賞花乃
繫水牛數十頭于前曰此劉氏黑牡丹也
甯戚相牛經牛常有似鳴者黃也本草牛有黃者皮毛
光潤眼如血色時復鳴吼又好照水人以盆水承之伺
其將吐出乃喝迫即墮落黃如雞子大重叠可坼輕虚
而芬香佳若殺死在角中得者名角黃心中得者名心
黃肝膽中得者名肝黃
造化權輿夫乾為馬坤為牛乾陽物也馬故蹄圓坤隂
物也牛故蹄拆陽病則隂勝故馬疾則卧隂病則陽勝
故牛疾則立馬陽物也故起先前足卧先後足牛隂物
也故起先後足卧先前足又小雅其耳濕濕注云牛病
則耳燥
齊宣王坐於堂上有牽牛而過堂下者王問之曰牛何
之曰將以釁鐘
淮南子曰剥牛皮鞟以為鼓正三軍之衆為牛計者不
若服軛也
漢武元封中大秦國獻牛善走多力使輦銅鐡起望僊
宫迹蹋在石上皆如花形故陽關之外有花牛津
白居易集鄭玄家牛觸牆成八字
左僖二十九年介葛盧来聞牛鳴曰是生三犧皆用之
矣其音云問之而信
晉書夫餘國若有軍事殺牛祭天以其蹄占吉凶蹄觧
者凶合者吉
韓子曰詹何坐弟子侍有牛鳴於門外弟子曰黑牛也
而白在其蹄詹何曰然視之而信
埤雅牛走順風馬走逆風
風俗通吳牛見月而喘言使之苦于日是以見月而喘
蓋傷禽驚於虚弦疲牛望月而喘物之恒性每見似而
驚也
清異錄予陽翟莊舍左右有一田老者不為欺心事出
言鯁直諢名撞倒牆尤不喜殺牛見村舍懸列死牛頭
脚告妻子曰天下人所喫用皆從此黃毛菩薩身上發
生臨了殺倒却有天在
封君達少好道入鳥鼠山百餘年還鄊里常乘青牛人
號青牛道士
淮南子曰牛岐蹄而戴角馬被毛而全足者天也絡馬
之口穿牛之鼻者人也
臧彦駛牛賦乃有超羣獨出騂毛文角
志怪苟晞為兖州鎮去京師五百里有貢晞珍異食者
晞欲貽都邑親貴慮信宿不復鮮美募得牛能日行千
里者晞旦發書疏至一更始竟而答書已還晞以其神
速疑筋骨有異殺而觀之唯有雙筋如小竹大自頭挾
脊着肉裏故外不覺
柳宗元牛賦牛之為物魁形巨首垂耳抱角毛皮疎厚
牟然而鳴黃鍾滿脰抵觸隆曦日耕百𤱔
洞冥記元封三年大秦國獻花蹄牛高六尺尾環繞角
有四耳角端有肉蹄如蓮花
埤雅牛耳無竅以鼻聽也盟者聽于神故執牛耳而正
以不聽為戒
鬱林異物志周流者水牛也蒼毛豕身角若擔矛衛護
其犢與虎為讎抱朴子曰鴈銜蘆以捍網牛結陣以却
虎
蘇子瞻書柳宗元牛賦後云嶺外地産沈水香必以牛
易之黎人得牛皆以祭鬼無脱者中國人以沈水香供
佛燎帝求福此皆燒牛肉也何福之能得
羊
易大壯羝羊觸藩羸其角陸氏云角既觸籬則羸而不
動進退兩難矣
曲禮凡祭宗廟之禮羊曰柔毛按柔毛周禮内饔辨腥
臊羶香之不可食者曰羊冷毛而毳羶冷毛長毳毛結
詩小雅牂羊墳首三星在罶人可以食鮮可以飽注云
墳大也羊瘠則首大
古今注羊一名長鬚主簿述異記一名胡鬚郎又陜西
同州沙苑出蠒耳羊其羊耳小味美
周易謀𩔖泰山失金雞西嶽亡玉羊鄭玄注金雞玉羊
二山之精
左宣十二年楚子圍鄭鄭伯肉袒牽羊以逆曰孤不天
不能事君使懷怒以及敝邑孤之罪也
左宣二年宋華元殺羊食士其御羊斟不與及戰曰疇
昔之羊子為政今日之事我為政與入鄭師故敗君子
謂羊斟非人也以其私憾敗國殄民
孫卿子曰魯販羊者曰沈猶氏朝飲其羊以詐市人孔
子為魯司寇不敢飲羊
墨子曰齊莊公之臣王國卑與中里&KR0702;者訟三年而獄
不斷恐失有罪乃使二人共一羊盟齊之社二子相從
以羊血灑社讀王國卑之詞已盡&KR0702;之詞未半祭羊起
而觸中里&KR0702;齊人以為神
李茂勲傳王處存以輕兵三千蒙羊皮夜布之野李全
忠軍望為羣羊争趨之遂致敗
按牛有黃狗有寶羊有卵石俱在腹中附膽而生羊卵
石白色如玉絶𩔖狗寶可治翻胃及羊病
豕
易說卦坎為豕性趨下豕能俯其首又喜卑穢亦水畜
也
天官内饔供后及世子之膳羞辨腥臊羶香之不可食
者曰豕盲視而交睫腥注云腥當作星肉成米似星
承平舊纂桂林風俗日食蛙曰豈不勝于黑面郎哉黑
面郎謂豬也一名魯津伯一名大蘭王一名烏將軍一
名長喙將軍又唐拱州人畜豬致富號豬為烏金
埤雅犬喜雪馬喜風豕喜雨故天將大雨則豕進涉水
波朝野僉載豕之性能水故牧豕之所在必水草之交
此所以瀦从猪蓋瀦猪所食息也
東漢朱浮責彭寵書伯通自伐功高天下往時遼東有
豕生子白頭異而獻之行至河東羣豕皆白懷慙而還
若以子功論于朝廷則為遼東豕
盧把為虢州刺史奏言虢官豕有三千為民患德宗曰
徙之沙苑把曰同州為陛下百姓臣謂食之便帝曰守
虢而憂他州宰相才也詔以予民遂有意柄用矣
三輔决錄馬氏兄弟五人共作客舍養豬賣豚故民謂
之曰苑中三公門下二卿五門嚄嚄但聞猪聲
唐安祿山嘗夜宴醉卧化為黑猪而龍首左右遽言之
玄宗曰猪龍也無能為者
司馬徽嘗有人妄認徽猪徽推與之後得亡猪以猪還
徽叩頭自責徽厚謝之
曺萌以仁厚稱鄰人有亡豕者與萌豕相𩔖詣門認之
萌不與争後所亡豕自還其主大慙送所認豕還萌萌
笑而受之
郅都為中郎將從景帝入上林賈妃在厠野彘入厠上
目都都不行上欲持兵救妃都曰亡一妃復一妃進天
下所少者寧姬等耶陛下縦自輕奈宗廟太后何上乃
還彘亦去
狗
風俗通殺犬磔攘者犬金畜攘却也抑金使不害也
春秋考異郵七九六十三陽氣通故斗運狗三月而生
宋均注狗斗精之所生也
公羊傳晉靈公食趙盾公曰聞子劍利以示我盾將起
進劍提彌明曰何故拔劍于公所盾知之踖而止公有
周狗謂之獒呼而屬之彌明逆而踆之絶領盾顧曰君
之獒不若臣獒也注云周狗言可與比周所指如意之
狗踆以足逆蹋之也
漢書靈帝于西園弄狗著進賢冠帶綬又昌邑王有狗
戴方山冠
左襄十七年宋華閱卒華臣弱臯比之室使賊殺其宰
華吳十一月國人逐瘈狗瘈狗入于華臣氏國人從之
華臣懼遂奔陳注云瘈狗狂狗也
搜神記槃瓠者本高辛氏宫中老婦人有耳疾醫者挑
治之有物大如繭以瓠盛之以槃覆之有頃化為犬其
文五色因名槃瓠後漢南蠻傳有帝以女妻槃瓠之說
今不盡載
西京雜記楊萬年有獵狗名青骹直百金又茂陵少年
李亭好馳逐鷹犬皆有佳名狗則有脩毫氂睫白望青
曺之號
吕氏春秋齊有善相狗者隣人藉之買鼠狗朞年而得
曰良狗也其鄰畜之數年不噉鼠以告相者曰此志在
麞麋豕鹿不在鼠欲其鼠也則桎其後足遂取鼠
列子曰楊子之弟布衣素衣而出天雨觧素衣衣黑衣
而返其狗迎而吠之布怒將朴狗朱曰子無朴矣子亦
猶是也向使汝狗白而往黑而来豈能無怪哉
吳志孫峻謀誅諸葛恪恪將見之是夜精爽擾動通夕
不寐嚴駕畢趣出犬引其衣恪令從者逐犬遂开車果
及禍
述異記陸機在吳豪客獻快犬名黃耳機後仕洛戲語
犬曰我家絶無書信汝能馳往否犬搖尾作聲應之機
為書盛以竹筒繫之犬頸犬遂尋路南走至機家得答
書還洛後犬死殯之遣還葬去機家二百步呼黃耳塚
蘇子瞻曰予来儋耳得大狗曰烏喙甚猛而馴隨予遷
合浦過澄邁泅而濟路人皆驚戲作詩曰烏喙本海&KR0729;
幸我為之主食餘己瓠肥終不憂鼎爼晝馴識賓客夜
捍為門戶知我當北還掉尾喜且舞跳踐趁童僕吐舌
喘汗雨何當寄家書黃耳定乃祖
三國典略徐之才嘗與朝士出遊望羣犬並走諸人請
目之之才應聲為辭曰為是宋鵲為是韓盧為逐李斯
東走為負帝女南徂
貓
格物論貓一名蒙貴一名烏圓及考爾雅注蒙頌即蒙
貴捕鼠勝于貓則貓與蒙貴又似二物
唐餘錄建州刺史家月夜有七八白衣相語曰白老將
至奈何白衣者鼠白老者貓也
埤雅近人有收牡丹圖者叢下有一貓畫者曰此正午
牡丹也何以明之其花枝哆而色燥此日中時花也貓
眼黑晴如線此正午貓眼也有帶露花則房斂而色澤
貓眼早暮則圓日漸午則狭長正午則如一線耳
貓口中三坎捉一季五坎捉二季七坎捉三季九坎捉
四季言口内有九坎者能四季捉鼠也
唐崔祐甫代宗時屢遷中書舍人會朱泚軍中貓鼠同
乳表其瑞宰相常衮率羣臣賀祐甫議曰不可詔使問
狀對曰臣聞禮迎貓為其食田鼠以其能去害雖細必
錄今貓受畜于人不能食鼠而反乳之無乃失其性也
相貓法眼用金光身要短面要虎威聲要喊露爪能翻
瓦脚長善走家面長雞種絶尾大懶如蛇又云耳薄不
耐寒
鶴林玉露蘇東坡云養貓以捕鼠不以無鼠而養不捕
之貓畜犬以防奸不以無奸而畜不吠之犬余謂不捕
猶可也不捕鼠而捕雞則甚矣不吠猶可也不吠盜而
吠主則甚矣嫉視正人必欲盡擊之非捕雞乎委心權
要使天子孤立非吠主乎
清異錄余在輦轂至大街見揭小榜曰虞太傅宅失去
貓兒色白名曰雪姑
黃山谷乞貓詩秋来鼠輩欺貓死窺甕翻盆攪夜眠聞
道貓奴將數子買魚穿柳聘䘖蝉按銜蝉貓名又謝周
元之送貓養得貓奴立戰功將軍細柳又家風一簞未
厭魚餐薄四壁常令鼠穴空
劉後村潛夫詰貓詩古人養客乏車魚今汝何功客不
如飯有溪魚眠有毯忍教鼠嚙案頭書
鼠
詩召南誰謂鼠無牙何以穿我墉
家語齊景公問晏子曰為人何患曰患社鼠出竊于人
入託于社灌之恐壞墻熏之恐燒木
莊子曰鼹鼠飲河不過滿腹鼹一作鼴此鼠多伏于水
又能偃水放沫故云
陶弘景鼢鼠一名隱鼠如鼠大而無尾黑色長鼻甚強
常穿耕地中而行陳蔵器曰隱鼠隂穿地而行見日月
光則死或曰是野田中尖觜鼠乃伯勞所化
左襄二十三年齊侯將與臧紇田臧孫聞之見齊侯與
之言伐晉對曰抑君似鼠夫鼠晝伏夜動不穴于寢廟
畏人故也今聞晉之亂而後作焉寧將事之非鼠何如
會稽山一人姓蔡隱居山中養鼠數十頭呼来即来遣
去即去其人言語狂易人呼謫仙
竇氏家傳竇攸治爾雅舉孝廉為郎世祖與百僚大會
時買得一鼠身如豹文問羣臣莫知惟攸對曰名鼨鼠
見爾雅又漢武帝時得一鼠豹文孝廉郎終軍知為鼮
鼠賜絹百疋
孔帖王孝標為清邊道總管初進軍平州白鼠晝入營
頓伏皆謂鼠精胡象也白質歸命天亡之兆及戰乃孝
標覆焉
詩魏風碩鼠碩鼠無食我黍又曰無食我麥無食我苗
按碩鼠即爾雅鼫鼠頭似兔尾有毛青黃色好在田中
食粟荳
述異記南陽趙度好藝術有白米為鼠所盗乃披髮把
刀畫地作獄四面開門向東長嘯羣鼠俱至呪之曰凡
非噉米者過惟止者十餘乃剖其腹有米在焉
五行志景雲中有蛇鼠鬭于右威衛營東衙槐𣗳上蛇
為鼠所傷說者以為鬭者兵象
孔帖李林甫一日取書&KR0809;訝其重開而視之乃一大鼠
躍出化為蒼犬怒目張牙仰視林甫以物擊之鼠即應
手而斃林甫惡之月餘卒
秦李斯少時為郡小吏見吏舍厠中鼠食不㓗近人犬
數驚恐觀倉中鼠食積粟居大廡之下不見人犬之憂
乃嘆曰人之賢不肖譬如鼠矣在所自處耳
晉淳于智善厭勝劉柔夜卧鼠嚙其左手指智曰是欲
殺君而不能當為君使其反死乃以朱書柔手作田字
使露手卧明日有大鼠伏死于前
許邁小名映有鼠嚙映衣乃作符召至中庭映曰嚙衣
者留不嚙者去羣鼠並去惟一鼠獨住伏于中庭而不
敢動
馬融曰猨蜼晝吟鼯鼠夜呌
世說晉簡文帝為撫軍時牀上塵不聽拂見鼠行跡視
以為佳有參軍見鼠白日行以手板批殺之撫軍不悦
埤雅鼯鼠爾雅所謂鼯鼠夷由状如小狐肉翅翅尾項
脅毛皆紫赤色脚短爪長飛且乳或謂之飛生一名飛
蠝性食火烟能從高赴下不能從下升高荀子所謂鼯
鼠五技而窮即此是也按五技謂能飛不能上屋能緣
不能窮木能遊不能渡谷能穴不能掩身能走不能先
人或曰鼯鼠一名夷暢一名鴺鳥似蝙蝠聲如人呼
瑣言竇璠久不第晩娶宇文翊女遂登科時杜尚宅失
火云因鼠尾曳火而作韋詵因謂璠曰魚化龍雷為燒
尾近日鼠亦有燒尾者璠大慚
埤雅有一種鼠見人則交其前足而拱謂之禮鼠詩曰
相鼠有體人而無禮其或取諸此乎又鼫鼠兔首似鼠
而大能人立交前兩足而舞其害稼者曰雀鼠
&KR0008;&KR0008;一名土鼠無目黑色穿土而行天將雨則鳴行必
成羣啣尾魚貫而進以目瞽懼顛蹶也
埤雅鼷鼠有螫毒甘口齧人及鳥獸皆不痛春秋所書
食郊牛之角者也博物志曰乃鼠之最小者或云甘鼠
是已
爾雅鼳鼠身長鬚而賊秦人謂之小驢
浙東衢州出竹䶉大如圓瓠多膏中啖土人珍之好伏
土底食竹根未嘗見日形似家鼠蒼色尾短目細而長
前足不分爪指乃一片者後足微有爪指
埤雅栗鼠蒼黑而小尾大于鼬取其尾毫可製筆一名
松鼠食松實及栗橡之物
水鼠生于水中不入人家俗云直蛇横鼠盖蛇好順流
而行鼠好横流而渡也神異經北方冰厚百丈有小鼠
在下毛可為褥即冰鼠也
埤雅貂鼠𩔖褥毛者也其皮燠于狐貉取以為帽得風
則煖其毛拂面如熖朔地寒苦人以其皮溫額後代以
金璫首飾前插貂尾又一種曰銀鼠似貂而白色毛長
三寸柔煖可愛皮勝于貂鼠
孔帖黃君漢為李密守栢崔義元見羣鼠渡河曰此昔
王敦亡兆也因說君漢以城歸
李密將敗屯營羣鼠相啣尾以渡于洛經月不絶
異苑景平中東陽大水永康蔡喜夫避水住南壟有鼠
浮水来伏喜夫奴牀角奴愍而不犯每以食與之水既
退喜夫反故居鼠前脚捧青絹紙裹三寸許珠著奴牀
前啾啾如欲語也
釋法顯仙遊本紀祗園精舍燒香燃燈續明日夜不絶
鼠啣炷燒幡盖精舍都盡
埤雅鼩鼠一名鼱鼩一名&KR0008;鼩似鼠而小東方朔曰譬
猶鼱鼩之襲狗者也
鼪鼠一名鼬一名黃鼠狼一名鼠豺如鼠而大純黃色
善捕鼠亦能盗嚙雞鴨人頗患之
孔帖黃巢進取陜虢檄關戍曰吾道淮南逐高駢如鼠
走穴爾無我拒
朝野僉載唐蘇徵任汜水縣令舉止輕薄郎中張元一
目為失窟鼠
魏盧元明鼠賦鬚如麥芒半垂眼如豆角中擘託社忌
器妙解自惜深藏厚閉巧能推覓或尋繩而下或自地
高擲盗干湯之珍俎傾留髠之香澤傷繡領之新製毁
羅衣之重襲曹舒由是獻規張湯為之被謫
子瞻却鼠刀文有穴於垣侵堂及室跳牀撼幕終夕窣
窣叱訶不去啖嚙棗栗掀杯抵缶去不遺粒
仙經蝙蝠一名仙鼠千年之後體白如雪棲則倒懸蓋
飲乳水而長生也
山海經丹重之山有獸其狀如鼠兔首廣耳其音如律
以其尾飛故曰飛鼠
花木鳥獸集𩔖卷下
