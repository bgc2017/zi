花木鳥獸集𩔖卷上
石門貢生吳寳芝撰
花
松忩夜話花隨土宜五色隨五氣黃者得中和有深黃
淺黃之異亦隨土地間氣而變也然獨盛於南方故海
舶所擕種甚夥又有一花而數色一瓣而二三色相間
者交趾使人嘗言其國有珍珠粟花光瑩如水晶結實
如珍珠
仇池筆記徐州通判李珣有子七歲素不善詩忽詠落
花云流水難窮目斜陽易斷腸誰同砑光帽一曲舞山
香父驚問之荅曰西王母宴羣仙有舞者戴砑光帽帽
上簪花舞山香一曲未終花皆落去
錢俶以弟信鎮湖州後圃芙蓉枝上穿一黃玉玦枝梢
交雜不知何從而穿也信截幹取玦以獻人謂真仙來
遊留此以驚世耳
漢張騫使外國十八年得塗林安石榴唐元稹詩何年
安石國萬里貢榴花迢遞河源道因依漢使槎
李白詩注漢道士自外國將貝多子於嵩山下種之一
年三花白色香美
蜀主臘日内官各獻花梁守珍獨獻忘憂縷金字獨立
仙
晉潘安仁為河陽令命居民盛栽桃李民歌之曰潘侯
政可誇河陽滿縣花
朱弁詩種柳五年高出屋攀條坐愛春隂綠環池又栽
數品花蜀葵玫瑰與石竹
杜詩一片花飛減却春風飄萬點正愁人且看欲盡花
經眼莫厭傷多酒入唇
杜甫春望詩感時花濺淚恨别鳥驚心
唐詩山花如繡頰
杜詩黃四娘家花滿蹊千朵萬朵壓枝低又上巳日徐
司錄園林宴集詩鬢毛垂領白花蕊亞枝紅又幽花欹
滿樹曲水細通池
陶秀實曰警忘錄載羅虬撰花九錫然亦須蘭蕙梅蓮
輩乃可披襟若夫容躑躅望仙山木野草直阿耳尚錫
之云乎按九錫一重頂帷障風二金錯刀剪折三甘泉
浸四玉缸貯五雕文臺座安置六畫圖七翻曲八美醑
賞九新詩詠也
清異錄張翊者世本長安因亂南來先主擢置上列翊
好學多思致嘗戲造花經以九品九命升降次第之一
品九命蘭牡丹蠟梅酴醿紫風流也二品八命瓊花蕙
巖桂茉莉含笑也三品七命芍藥蓮薝蔔丁香碧桃垂
絲海棠千葉海棠也四品六命菊杏辛夷荳䓻後庭忘
憂櫻桃林禽梅也五品五命楊花月紅梨花千葉李桃
花石榴也六品四命聚八仙金沙寳相紫薇凌霄海棠
也七品三命散水真珠粉團郁李薔薇米囊木瓜山茶
迎春玫瑰金燈木筆金鳳夜合躑躅金錢錦帶石蟬也
八品二命杜鵑大清滴露刺桐木蘭雞冠錦被堆也九
品一命芙蓉牽牛木槿葵胡葵鼓子石竹金蓮也
清異錄南漢地狹力貧不自揣度有欺四方傲中國之
志每見北人盛誇嶺海之強世宗遣使入嶺館接者遺
以茉莉其名曰小南強及本朝鋹主面縳偽臣到闕見
洛陽牡丹大駭有縉紳謂之曰此名大北勝
清異錄懿宗賞花短歌云長生白久視黃共拜金剛不
壊王謂菊花也
清異錄孟昶春餘宴後苑飛紅滿空昶曰彌陀經云雨
天曼陀羅華此景近似今日觀化工之雨天三昧宜召
六宫設三昧讌
清異錄對花焚香有風味相和妙不可言者木犀宜龍
腦酴醿宜沈水蘭宜四絶含笑宜麝薝蔔宜檀韓熙載
有五宜說
山海經招遥之山有木焉其狀如榖而黑理其花四照
其名曰迷榖佩之不迷
江南人謂丁香為百結花
文選春花笑不言
杜詩荷花嬌欲語
玉堂别集劉公幹居鄴下一日桃李爛漫值諸公子延
訪久之方去公幹問僕曰損花乎僕曰無但愛賞而已
公幹曰珍重輕薄子不損折使老夫酒興不空也遂飲
花下作放歌行
宋文與可詩可笑陵陽太守家閒無一事只栽花已開
漸落并纔𤼵長作庭中五色霞
宋曾端伯取友於十花芳友者蘭也清友者梅也竒友
者臘梅也殊友者瑞香也淨友者蓮也禪友者薝蔔也
佳友者菊也仙友者巖桂也名友者海棠也韻友者酴
醿也仍有玉友來奉佳賓謂酒也
瓊花
宋鄭惠肅公興裔瓊花辯曰瓊花天下無雙兵燹之餘
所存非舊疑黃冠輩以聚八仙花種其處及覩郡圃中
聚八仙與瓊花不同者有三瓊花大而瓣厚其色淡黃
聚八仙花小而瓣薄其色微青不同者一也瓊花葉柔
平瑩澤聚八仙葉粗而有芒不同者二也瓊花蕊與花
平不結子而香聚八仙蕊低於花結子而不香不同者
三也余尚未敢自信嘗取二花雜示兒輩皆能識而别
之乃始無疑又紹興中金華杜斿記余自京口過揚州
尋訪舊事亟往謁蕃禧觀故瓊花猶在然余聞紹興辛
巳之變北騎入揚州已揭其本而去何從復得此種也
有老道士自言生於崇寧間今八十有六載矣能叙今
花本末道士姓唐名大寧
韓稚圭詩酴醿不見香芍藥慙多媚扶疎翠蓋圓散亂
真珠碎
徐孝節詩此花愛圓不愛缺一枝花開似明月襄王夜
半指為雲謝女黃昏吟作雪杏花俗豔梨花粗柳花瑣
碎梅花疎桃花不正其容冶牡丹不謹其體舒
王元之詩誰移琪樹下仙鄉二月輕冰八月霜若使夀
陽公主在自當羞見落梅粧
馬古洲賀新郎詞古來好物難為伴只瓊花一種𫝊來
仙苑獨許揚州作珍産便勝了千千萬萬自昔聞名
今見面數歸期屈指家山遠歸去說也希罕
向子諲詞無雙亭下瓊花樹玉骨雲腴傾國稱姝除却
揚州是處無天教紅藥來驂乘桃李先驅總作花奴
翠擁紅遮到五都
韓稚圭詩千點真珠擎素蕊一環明玉破香葩
玉蕊花
長安安業坊唐昌觀舊有此花乃唐昌公主所植者公
主明皇女也
康駢劇談唐昌觀玉蕊花每𤼵若瓊林瑶樹元和中春
物方妍車馬尋玩者相繼忽一日有女子年可十七八
衣繡綠衣乘馬峩髻雙環無簪珥之飾容貌婉娩迥出
於衆從以二女冠三小僕既下馬以白角扇障面直造
花所異香芬馥聞於數十步之外觀者以為出於宫掖
莫敢逼視竚立良久令小僕取花數枝而出將乘馬回
謂黃冠者曰曩有玉峰之約自此可以行矣時觀者如
堵咸覺烟霏鶴唳景物輝煥舉轡百餘步有輕風擁塵
隨之而去望之已在半天矣方悟神仙之遊餘香不散
者經月時嚴給事休復相國劉賓客白醉吟俱有聞玉
蕊院真人降詩云
漁𨼆叢話招𨼆寺玉蕊先累經兵燬自普覺師來主法
席頓還三百年舊觀晉宋以來招𨼆名甲京口古松修
竹清泉幽洞播在談詠誇詡勝絶邇者採伐童赭實不
副名覺師培植掃剔之志弗倦加以年序蒼翠環合景
物增遂師與此寺此詞同永其𫝊
蔡寬夫詩話禁林有此花吳人不識自文饒題品始得
名焉文饒李德裕字也
唐武元衡詩琪樹年年玉蕊新洞宫長閉綵霞春日暮
落英鋪地雪獻花無復九天人
白居易詩嬴女偷乘鳳下遲洞中潜歇弄瓊枝不緣啼
鳥春饒舌青瑣仙郎可得知又宋劉潜夫克莊昭君怨
詞后土祠中標韻天上人間一本道號玉真妃字瓊姬
我與花曾半面流落天涯相見莫把玉簫吹怕驚飛
鄭松窗詩維揚后土廟瓊花安業長昌宫玉蕊判然二
物本不同喚作一般良未是瓊花雪白輕壓枝大率形
模八仙爾比之玉蕊似實非金粟冰絲那有此花鬚中
有碧膽瓶别出瓏璁高半指清馨静夜衝九天招引瑶
臺玉仙子乘風躍馬汗漫遊偷折繁香分月姊紫莖柘
葉酴醿條少到尋常人眼底翰林内院集賢閣雨露承
天近尺咫後人不識天上花又把山&KR0552;輕比擬
楊東山詩纔入平園便有聲唐昌觀裏久知名已堆玉
琖分金粟更插銀花入翠罌蘿蔓春風滕薛長山&KR0552;香
氣晉齊并世間百卉應無限不遇王公枉一生
牡丹花
西京雜記花之竒者有姚黃魏紫乃姚家黃牡丹魏家
紫牡丹也又青瑣高議明皇時有獻牡丹者謂之楊家
紅乃楊勉家花也蓋貴妃勻面口脂在手印於花上詔
於仙春館栽之來歲花開上有指印紅迹帝名為一捻
紅
李白詩牡丹芳牡丹芳黃金蕊紅玉房千片赤英霞爛
爛百枝綘豔燈煌煌照地初開錦繡叚當風不結蘭麝
囊仙人琪樹白無色王母桃花紅不香
開元遺事明皇時沈香亭前木芍藥一枝兩頭朝則深
碧暮則深黃夜則粉白晝夜之内香艷各異帝曰此花
木之妖不足訝也以賜楊國忠國忠以百寳粧飾欄楯
雖帝宫之内亦不及也
開元遺事楊國忠為四香閣每於春時木芍藥盛開之
際聚賓於此閣賞花
天寳遺事明皇與妃子幸華清宫因宿酒初醒凭妃子
肩同看木芍藥帝親折一枝與妃子遞嗅其艷帝曰不
惟萱草忘憂此花香艷亦能醒酒
南部新書長安三月五日看牡丹奔走車馬慈恩寺元
果院白牡丹遲半月開故裴兵部璘題詩於佛殿頭虚
壁之上曰長安豪貴惜春殘爭賞先開紫牡丹别有玉
杯承露冷無人肯向月中看太和中敬宗自夾城出芙
蓉園因幸此寺見所題詩吟玩久之因令宫嬪諷念及
暮此詩滿六宫矣
青瑣高議明皇時民間貢牡丹花面一尺高數寸帝未
及賞為野鹿含去有佞人奏云釋氏有鹿含花以獻金
仙帝私曰野鹿遊宫中非佳兆也殊不知應禄山之亂
聞見錄富鄭公留守西京因府園牡丹盛開召文潞公
司馬端明楚建中劉几邵先生同會是時牡丹一欄凡
數百本坐客曰此花有數乎且請先生筮之既畢曰凡
若干朵使人數之如先生言又問曰此花幾時開盡請
再筮之先生再揲其蓍良久曰此花盡來日午時坐客
皆不答鄭公因曰來日食後可會於此以驗先生之言
坐客曰諾次日食畢花尚無恙洎烹茶之際忽羣馬廐
中逸出與坐客馬相踶嚙奔入花叢中既定花盡毁折
矣於是洛中愈服先生之言
唐張籍和令狐相公别牡丹詩平章宅裏一欄花臨到
開時不在家莫道兩京非遠别春明門外即天涯
宋歐陽公牡丹釋名大抵延州已西及褒斜道中尤多
與荆棘無異土人皆取以為薪自唐則天以後洛陽牡
丹始盛
異人錄宋單父有種藝術牡丹變易千種上皇召至驪
山種花萬本色樣不同内人呼為花神又曰花師
東坡詩吉祥寺中錦千堆前年看花真盛哉沙河塘上
戴花回醉倒不覺吳兒咍豈知如今雙鬢摧城西古寺
沒蒿萊有僧閉門手自栽千枝萬葉巧剪裁就中一叢
何所似瑪瑙盤承金縷杯
唐玄宗内殿賞牡丹問程修己曰京中有𫝊唱牡丹詩
者誰稱首對曰李正封詩云國色朝酣酒天香夜染衣
時貴妃方寵上因謂妃曰籹鏡臺前飲一紫金盞酒則
正封之詩可見矣
歐陽公白牡丹詩蟾精雪魄孕雲荄春日香腴一夜開
宿露枝頭藏玉瑰煖風庭面倒銀杯
藝苑雌黃唐元和中韓弘罷宣武節制始至長安私第
有牡丹雜花命斸去之曰吾豈效兒女輩耶當時為牡
丹包羞之不暇
童蒙訓邵康節訪商守趙即中與章子厚同會子厚議
論縱橫不知敬康節語次中因及洛中牡丹之盛趙謂
章曰邵先生洛人也知花為甚詳康節因言洛人以見
根撥而知花之高下者上也見枝葉而知花之高下者
次也見蓓蕾而知高下者下也如公所說乃知花之下
也章默然
元微之詩花向琉璃地上生風光婉轉紫雲霙自從天
女盤中見直至今朝更眼明
古詩傾國姿容别多開富貴家臨軒一賞後輕薄萬千
花
復齋謾錄孟蜀時禮部尚書李昊每將牡丹花數枝分
遺朋友以興平酥同贈且曰俟花凋謝即以酥煎食之
無棄穠艷其風流貴重如此
蜀志宋景文公帥蜀彭州守朱君綽始取楊氏園花十
品以獻公公在蜀四年每花時按其名往取彭州送花
遂為故事此十品花先愛重錦被堆嘗以之為賦
歐陽公洛陽風土記洛陽之俗花開時士庶競為遨遊
往往於古寺廢宅有池臺處為市井張幕帟笙歌之聲
相聞最盛於月陂堤張家園棠棣坊長夀東街與郭令
宅至花落乃罷
宋楊廷秀賦周益公平園白花青緣牡丹詩東皇封作
萬花王更賜珍華出上方白玉杯將青綠緣碧羅領襯
翠紅裳古來洛口元無種今去天心别作香塗改歐家
記文看此花未出說姚黃
洛陽風土記洛陽至東京六驛舊不進花自今徐州李
相迪留守時始進御歲差衙校一員乘驛馬一日一夕
至京所進不過姚黃魏紫三數朵用菜葉實籠子籍覆
之使馬上不動搖以蠟封蒂乃數日不落又漁𨼆叢話
錢惟演為留守始置驛貢洛花識者鄙之曰此宫妾愛
君之意也故東坡詩洛陽相公忠孝家可憐亦進姚黃
花
歐陽公牡丹譜余居府中時嘗謁錢思公於雙桂樓下
見一小屏立坐後細書字滿其上思公指之曰欲作花
品此是牡丹名凡九十餘種按錢惟演字師聖諡思公
乂改諡文僖
李商𨼆牡丹詩錦幃初卷衛夫人繡被猶堆越鄂君垂
手亂飜雕玉佩細腰争舞鬱金裙石家蠟燭何曾剪荀
令香爐可待薰我是夢中𫝊彩筆欲書花葉寄朝雲
細腰或作招腰
辛稼軒鷓鴣天詞翠蓋牙籖幾百株楊家姊妹夜遊初
五花結隊香如霧一朵傾城醉未蘇閒小立困相扶
夜來風雨有情無愁紅慘綠今宵看却似吳宫教陣圖
唐舒元輿牡丹賦淑色披開照耀酷烈美膚膩體萬狀
皆絶赤者如日白者如月淡者如赭殷者如血向者如
迎背者如訣折者如語含者如咽俯者如愁仰者如悅
褭者如舞側者如跌亞者如醉曲者如折密者如織疎
者如缺鮮者如濯慘者如别初朧朧而下上次鱗鱗而
重疊錦衾相覆繡帳連接或灼灼騰秀或亭亭露竒或
颭然如招或儼然如思或帶風如吟或泣露如悲或迎
日擁砌或照水臨池或山雞已馴或威鳳將飛我按花
品此華第一脫落羣𩔖獨占春日其大盈尺其香滿室
葉如翠羽蕊如金屑玫瑰羞死芍藥自失躑躅宵潰木
蘭潜逸朱槿灰心紫薇屈膝皆讓其先孰敢憤嫉
唐皮日休詩落盡殘紅始吐芳佳名號作百花王競誇
天下無雙艷獨占人間第一香按牡丹一名花后
羅𨼆牡丹詩似共東風别有因綘羅高捲不勝春若教
解語應傾國任是無情也動人芍藥與君為近侍芙蓉
何處避芳塵可憐韓令功成後辜負穠華過此身
劉禹錫牡丹詩庭前芍藥妖無格地上芙蓉争少情惟
有牡丹真國色花開時節動京城
徐凝之詩何人不愛牡丹花占斷城中好物華
徐仲雅雙頭牡丹詩平分造化雙包出折破春風兩面
開
白居易買花詩帝城春欲暮喧喧車馬度共道牡丹時
相隨買花去貴賤無常價酬直看花數灼灼千朵紅戔
戔五采素上張幕屋芘旁織笆籬護水灑復泥封移來
色如故家家習為俗人人迷不悟有一田舍翁偶來買
花處低頭獨長嘆此嘆無人喻一叢深色花十戶中人
賦
羅鄴牡丹詩落盡春紅始見花花時比屋事豪奢買栽
池館恐無地看到兒孫能幾家門倚長衢攢繡軛幄籠
輕日護香車歌鐘只解貪歡賞肯信流年鬢有華
雜俎開元末裴士淹為郎官奉使幽冀過汾州衆香寺
得一株白牡丹移置長安私第天寳中為都城竒賞又
興唐寺昔有一株開花一千朵有正暈側暈紅紫黃白
不同
清異錄洛陽大内臨芳殿乃莊宗所建殿前有牡丹千
餘本如百藥仙人月宫花小黃嬌雪夫人粉奴香蓬萊
相公卵心黃御衣紅紫龍杯三雲紫等名是也
歐陽牡丹譜後序曰自唐則天以後洛陽牡丹始盛然
未有以名著者唯劉夢得有咏魚朝恩宅牡丹詩但云
一藂千萬朵而已亦不云其美且麗也
山谷詩大梁城裏雖罕見心知不是牛家花注云大梁
即汴京歐公牡丹釋名牛黃千葉出民間牛氏家比姚
黃差小
洛陽風土記洛陽家家有花而無大樹者蓋花不接則
不佳而接花尤工者謂之門園子豪家無不邀之姚黃
一接頭值五千洛人甚惜此花不欲𫝊有權貴求其接
頭者或於湯中醮殺與之接時須用社後重陽前過此
不佳也花之本去地五七寸許截之乃接以泥封褁用
軟土擁之以蒻葉作菴子罩之不令見風日惟南向留
一小戶以達氣至春乃去其覆此接花之法也種花必
擇善地去舊土以細土用白歛末一片和之蓋牡丹根
甜多蟲食白歛能殺蟲此種花之法也澆花或用日西
或未日出秋時旬日乃澆十月十一月三二日一澆此
澆花之法也一本𤼵數朵擇其小者去之止留一二朵
謂之打剥懼分其脈也花纔落便剪其枝勿令結子懼
其易老也春初去其蒻菴便以棘數枝置花叢上棘氣
煖可以避霜不損花芽此養花之法也開漸小於舊者
蓋蠧蟲損之必尋其穴以硫黃簪之其旁又有小穴如
針孔乃蟲所藏處花工謂之氣忩以大針點硫黃末針
之蟲乃死花復盛此醫花之法也
宋范景仁曰去年入洛有獻黃花乞名者潞公名之曰
女真黃又有獻淺紅乞名者鎮名之曰洗粧紅二花者
洛人盛𫝊
芍藥花
后山叢話花之名天下者洛陽牡丹廣陵芍藥爾紅瓣
而黃腰號金帶圍而無種有時而出則城中當有宰相
韓魏公守廣陵日一出四枝公嘗選客具樂以賞之是
時王岐公以高科為倅王荆公以名士為屬皆在選尚
闕其一而罕有當者數日不决而花已盛公命戒客而
私自念曰今日有過客不問何人召使當之及暮南水
門報陳太傅來亟使召之乃秀才也明日酒半折花插
之其後四公皆為相東軒筆錄四枝正紫重跗累萼中
有金葉繞之號腰金紫
東坡詩序東武舊俗每歲四月大會於南禪資福兩寺
以芍藥供佛而今歲最盛凡七千餘朵皆重跗累萼繁
麗豐碩中有白花正圓如覆盂其下十餘葉承之如盤
姿格獨出於七千朵之上因易名曰玉盤盂其詩曰雜
花狼籍占春餘芍藥開時掃地無兩寺粧成寳瓔珞一
枝争看玉盤盂佳名會作新翻曲絶品難尋舊畫圖從
此定知年榖熟姑仙親見雪肌膚
漁𨼆叢話東坡云揚州芍藥為天下冠蔡繁卿為守始
作萬花會用花十萬餘枝既殘諸園又吏因緣為奸民
大病之余始至問民疾苦以此為首遂罷之
孔常甫芍藥序唐之詩人最以摸寫風物自喜如盧仝
杜牧張祜之徒皆居揚之日久亦未有一語及芍藥者
是知花品未有今日之盛也余官於揚學講習之暇嘗
裁而定之蓋可紀者三十有三種乃具列其名從而釋
之
謝玄暉直中書省詩風動萬年枝日華承露掌紅藥當
階翻青苔依砌上
杜詩傍砌看紅藥
白樂天草詞畢遇芍藥初開因詠小謝紅藥當階翻詩
以為一句未盡其狀偶成十六韻罷草紫泥詔起吟紅
藥詩詞頭封送後花口拆開時坐對鈎簾久行觀步履
遲兩三叢爛漫十二葉參差背日房微歛當階朵旋欹
釵莖抽碧股粉蕊撲黃絲動盪情無限低斜力不支周
圍看未足比喻語難為勾漏丹砂裹僬僥火熖旗彤雲
賸根蔕綘幘欠纓緌况有晴風動仍兼宿露垂疑香熏
罨畫似淚着胭脂
宋洪駒父芍藥詩蠶老桑柔戴勝鳴翻階紅藥占春榮
牽風孫夀愁眉破帶雨驪姬淚眼橫
劉行簡詩姚黃花中王芍藥為近侍我嘗品江梅真是
花御史邵康節白牡丹詩阿姨天上舞霓裳姊妹庭前
剪雪霜要與牡丹為近侍鉛華不御學梅粧又楊誠齋
詩好為花王作花相不應只遣侍甘泉
白樂天詩今日階前紅芍藥幾花欲老幾花新開時不
欲比色相落後始知如幻身
韓昌黎芍藥詩浩態狂香昔未逢紅燈爍爍綠盤龍覺
來獨坐忽驚恐身在仙宫第幾重
韓忠獻公詩廣陵之花品絶高得地不移歸造化旋心
弱體不勝枝寳髻欹斜猶墜馬
邵康節紅芍藥詩含露仙姿近玉堂翻階美態醉紅粧
對花未免須酣舞到底昌黎是楚狂
宋晁無咎望海潮詞曰人間花老天涯春去揚州别是
風光紅藥五株佳名千種天然浩態狂香尊貴御衣黃
未便教西洛獨占花王困倚東風漢宫誰敢鬭新粧
年年高會維揚看家誇絶艷人詫竒芳結蕊當屏聯葩
就幄紅遮綠遶華堂花面映交相更秉蕳觀洧幽意難
忘罷酒風亭夢魂驚恐在仙鄉按毛詩鄭風溱洧注云
蕳蘭也
宋劉貢父芍藥譜序天下名花洛陽牡丹廣陵芍藥為
相侔埒然洛陽牡丹由人力接種故歲歲變更日新而
芍藥自以種𫝊獨得于天然非剪剔培壅灌溉以時亦
不能全盛其間亦有開不能成或變為他品者此天地
尤物不與凡品同必待地利人力天時參并其美然後
一出意其造物亦自珍惜之耳因次序為譜凡三十一
種使畫工圖寫之以示未嘗見者
宋王觀芍藥譜序維揚土壤肥膩於草木為宜禹貢厥
草惟天是也居人以治花相尚九月十月悉出其根滌
以甘泉然後剥削老硬病腐之處揉調沙糞以培之易
其故土凡花大約三年或三年一分不分則舊根老硬
而侵蝕新芽故花不成就分之數則小而不舒不分與
分之太數皆花之病也花既萎落亟剪去其子并屈盤
枝條使不離散脈理而皆歸於根明年新花繁而色潤
亦有踰年即變而不成者此亦係土地之宜而人力之
有至不至也
清異錄胡嵩詩瓶裏數枝婪尾春時人莫喻其意桑維
翰曰唐末文人有謂芍藥為婪尾春者婪尾酒乃最後
之杯芍藥殿春亦得是名
劉貢父芍藥譜中有名疊香英一名紫樓子
桂花
山海經高塗山有桂木八樹在賁禺東八樹成林言其
大也
桂陽郡有桂嶺放花徧樹林嶺盡香
劉安招𨼆士賦序招𨼆士者淮南王小山之所作也小
山之徒閔傷屈原身雖沈沒名德顯聞與𨼆處山澤無
異故作招𨼆士之賦以彰其志桂樹叢生兮山之幽偃
蹇連蜷兮枝相繚山氣巃嵸兮石嵯峩谿谷嶄巖兮水
層波蝯狖羣嘯兮虎豹嗥攀援桂枝兮聊淹留按漢淮
南王安好道八公感慕其德各竭其智共著篇章共登
山攀桂而賦或為大山或為小山猶詩有大雅小雅之
義又因以大山小山自號
唐王績問春桂桃李正芳華年光隨處滿何事獨無花
春桂答云春華詎能久風霜搖落時獨秀君知否
唐李嶠桂詩根生無限月香滿自然秋俠客條為馬仙
人葉作舟
唐于武陵山中桂詩日煖上山路鳥啼知己春忽逢幽
𨼆樹如見獨醒人石冷開常晚風當落更頻樵夫應不
識歲久伐為薪
柳子厚移桂詩芳意不可𫝊丹心徒自渥
李白詩世人種桃李多在金張門攀折争捷徑及此春
風喧一朝天霜下榮耀難久存安知南山桂綠葉垂芳
根清隂亦可托何惜值君園
李德裕詩瓊葉潤不凋珠英粲如綺
劉屏山詩氤氲寒巖桂高韻蓋羣馥無人盡日芳守志
何幽獨士介恥求知女貞慚自鬻凄凉楚山秋樛枝吐
金粟長吟小山詞古意恐難復又楊誠齋詩憶曾風露
飄寒粟自領兒童拾薄金
宋王梅溪詩丹霄休嘆路難通學取燕山種桂叢異日
天香滿庭院吾廬當似廣寒宫又曰學仙深愧似吳郎
賴有吾廬兩子蒼疑是廣寒宫裏種一秋三度送天香
僧仲殊金菊對芙蓉詞花則一名種分三色嫩紅妖白
嬌黃映清秋佳景雨霽風凉郊墟十里飄蘭麝瀟灑處
旖旎非常自然風韻開時不惹蝶亂蜂忙携酒獨浥
蟾光問花神何屬離兊中央引騷人乘興廣賦詩章幾
多才子争攀折嫦娥道三種清香状元紅是黃為榜眼
白探花郎
宋張于湖詩英英園中葵一心傾太陽采采籬下菊令
汝夀而康惟此木之犀更貯萬斛香雄姿傲霜雪鱗甲
森青蒼三賢鼎足立正色凛相望豈比桃李徒紅紫紛
披昌聊息貪者心來上君子堂歲晚從我遊寘汝兄弟
行
歐陽永叔謝人寄雙桂詩有客賞芳叢移根自幽谷為
懷山中趣愛此巖下綠曉露秋暉浮清隂藥欄曲更待
繁花白&KR0829;君弄芳馥
蘇子瞻八月十七日天竺送桂花分贈元素詩月缺霜
濃細蕊乾此花元屬桂堂仙鷲峰子落驚前夜蟾窟枝
空記昔年破祴山僧憐耿介練裙溪女鬭清妍願公採
掇紉幽佩莫遣孤芳老澗邊白氏集蟾宫分異種人世
散清香宋之問詩桂子月中落天香雲外飄韓子蒼詩
月中有女曾分種世上無花敢鬭香
蘭花
琴操猗蘭操者孔子所作也孔子聘諸侯莫能任自衛
反魯𨼆谷之中見香蘭獨茂喟然嘆曰夫蘭當為王者
香今乃獨茂與衆草為伍乃止車援琴鼓之自傷不逢
時託詞於蘭其操云蘭之猗猗揚揚其香不採而佩於
蘭何傷今天之旋其曷為然我行四方以日以年雪霜
貿貿薺麥之茂子如不傷我不爾覯薺麥之茂薺麥之
有君子之傷君子之守
唐孫逖為集賢院修撰宰相蕭嵩會百官賦蘭詩繼雅
頌體使逖為序
止齋盜蘭說漢官舍汝何以對乃辟楚人舍汝何以祛
不祥鄭君失汝何取乎七穆之瑞屈原去汝何誇乎九
畹之芳
禮内則婦人或賜之茝則受而獻諸舅姑
曲江春宴錄霍定與友生遊曲江以千金求人竊貴侯
亭榭中蘭花插帽兼自持往羅綺叢中賣之士女争買
抛擲金錢
屈原離騷予既滋蘭之九畹又樹蕙之百𤱔
家語與善人居如入芝蘭之室久而不知其芳
蜀志先主殺張裕諸葛亮救之帝曰芳蘭當門不得不
除故袁淑詩種蘭忌當門
家語芝蘭生於幽林不以無人而不芳君子修道立德
不以困窮而改節
曹子建詩秋蘭被長坂
晉傅玄秋蘭詩秋蘭蔭玉池池水清且芳雙魚自踴躍
兩鳥時回翔
汗漫錄王維貯蕙蘭必黃磁斗養以綺石累年彌盛
顔師古幽蘭賦怪竒卉之靈德禀國香於自然灑嘉言
而擅美擬貞操以稱賢詠秀質於楚賦騰芳聲於漢篇
向子諲浣溪沙詞綠玉叢中紫玉條幽花疎淡更香饒
不將紅粉汚高標空谷佳人宜作伴貴遊公子不能
招小忩相對誦離騷
宋羅畸元祐四年為滁州刺史明年治廨宇於堂前植
蘭數十本為之記曰予之於蘭猶賢朋友朝襲其馨暮
擷其英擕書就觀引酒對酌
李白詩楚客重蘭蓀遺芳今未歇葉抽清淺水花點暄
妍節紫豔映渠鮮輕香含露潔離居若有贈暫與幽人
折
楊誠齋詩雪徑偷開淺碧花冰根亂吐小紅芽生無桃
李春風面名在山林處士家正坐國香到朝市不容霜
節老雲霞江籬蕙圃非吾耦付與騷人定等差
東坡題楊次公春蘭詩春蘭如美人不採羞自獻時聞
風露香蓬艾深不見丹青寫真色欲補離騷𫝊對之如
靈均冠佩不敢燕
黃山谷修水記蘭似君子蕙似士大夫蘭蕙叢生蒔以
沙石則茂沃之以湯茗則芳是所同也至其一幹一花
而香有餘者蘭也一幹五七花而香不足者蕙也余居
保安僧舍開牖於東西西養蕙而東養蘭觀者必問其
故故著其說焉
梅花
梁何遜為揚州法曹廨舍有梅花一株遜吟咏其下後
居洛思梅花請再任從之抵揚州花方盛對花徬徨終
日
柳子厚龍城錄隋開皇中趙師雄遷羅浮一日天寒日
暮於松林間酒肆傍舍見美人淡粧素服出迎時已暮
黑殘雪未消月色微明師雄與語言極清麗芳香襲人
因與扣酒家門共飲少頃一綠衣童子笑歌戲舞師雄
醉寐但覺寒風相襲久之東方已白起視大梅花樹上
有翠羽刺嘈相顧月落參横惆悵而已
雜志南唐苑中有紅梅亭四面專植紅梅
東坡詩注大庾嶺上梅花南枝已落北枝方開寒煖之候
異也
陸凱與范曄相善自江南寄梅花一枝詣長安與曄因
贈以詩折梅逢驛使寄與隴頭人江南無所有聊贈一
枝春
王菉猗詩不受塵埃半點侵竹籬茅舍自甘心只因誤
識林和靖惹得詩人說到今
楊誠齋和梅詩序吾友洮湖陳晞顔蓋造次必于梅顛
沛必于梅者也嘉愛之不足而咏吟之咏吟之不足則
盡取古人賦梅之詩而賡和之寄一編以遺予予讀之
而驚曰一何豐耶豐而不竒則亦長耳一何竒耶予嘗
愛隂鏗詩花舒雪尚飄照日不俱消蘇子卿詩秖言花
是雪不悟有香來唐人崔道融詩香中别有韻清極不
知寒是三家者豈畏疎影橫斜之句哉今晞顔之詩同
梅而清清在梅前同梅而馨馨在梅外其于三家所謂
未聞以千里畏人者也
宋林君復山園小梅詩衆芳搖落獨暄妍占盡風情向
小園疎影橫斜水清淺暗香浮動月黃昏霜禽欲下先
偷眼粉蝶如知合斷魂幸有微吟可相狎不須檀板共
金樽又云雪後園林唯半樹水邊籬落忽橫枝人言紅
艷多應俗天與清香似有私王晉卿云和靖疎影暗香
之句杏與桃李皆可用也子瞻云可則可但恐桃李不
能承當耳
東坡詩豈惟幽光留夜色直恐冷艷排冬温
東坡次韻王公濟梅花詩洗盡鉛華見雪肌要將真色
鬭生枝檀心已作龍涎吐玉頰何勞獺髓醫
東坡松風亭下梅花盛開詩羅浮山下梅花村玉雪為
骨冰為魂紛紛初疑月挂樹耿耿獨與參横昏
東坡詩月地雲階謾一尊玉奴終不負東昏臨春結綺
荒荆棘誰信幽香是返魂
宋王介甫詩結子非貪鼎鼐嘗偶先紅杏占年芳從教
臘雪埋藏骨却恐春風漏泄香不御鉛華知國色秖裁
雲縷想仙粧少陵為爾牽詩興可是無心賦海棠又詩
額黃映日明飛燕肌粉寒風冷太真
石湖梅譜後序梅以韻勝以格高故以橫斜疎瘦與老
枝竒怪者為貴其新接穉木一歲抽嫩枝直上或三四
尺如酴醿薔薇之𩔖者吳下謂之氣條此直宜取實規
利無所謂韻與格矣
楊東山梅花說易曰乾為天前輩論乾與天異謂天者
乾之形體乾者天之性情某因觸𩔖而思之不但乾與
天異而已事事物物莫不皆有形體性情林和靖咏梅
疎影橫斜水清淺二句此為梅寫真之句也梅之形體
也雪後園林纔半樹二句此為梅𫝊神之句也梅之性
情也寫梅形體是謂寫真𫝊梅性情是謂𫝊神
朱文公詩幽香淡淡影疎疎雪虐風威只自知正是花
中巢許輩人間富貴不關渠
朱文公滿江紅詞臨風一笑問羣芳誰是真香純白獨
立無朋筭來有姑射山頭仙客絶艷誰憐貞心自保邈
與塵緣隔天然殊勝不關風露冰雪應笑俗桃粗李
無言翻引狂蜂亂蝶争似黃昏閑弄影清淺一溪霜月
畫角初殘瑶臺夢斷直下成休歇綠隂青子莫教容易
摧折
東坡詩西湖處士骨應槁只有此詩君壓倒東坡先生
心已灰為愛君詩被花惱多情立馬待黃昏殘雪消遲
月出早江頭千樹春欲暗竹外一枝斜更好孤山山下
醉眠處點綴裙腰紛不掃萬里春隨遠客來十年花送
佳人老不知風雨捲春歸收拾餘香還畀昊
王荆公詩牆角數枝梅凌寒獨自開遥知不是雪唯有
暗香來
桂林記袁豐之宅後有梅六株開時曾為隣屋烟所爍
乃團泥塞竈張幕蔽風久而又拆其屋曰冰姿玉骨世
外佳人但恨無傾城之笑耳
石湖梅花譜梅天下尤物無問智愚賢不肖莫敢有異
議學圃之士必先種梅且不厭多
王梅溪蠟梅詞蠟換梅姿天然香韻初非俗蝶馳蜂逐
蜜在花梢熟巖壑深藏幾載甘幽獨因坡谷一標題
目高價掀蘭菊又石湖梅譜蠟梅本非梅𩔖以其與梅
同時香又相近色酷似蜜脾故名蠟梅凡三種以子種
出不經接花小香淡其品最下俗謂之狗蠅梅經接花
疎雖盛開花常半含名磬口梅言似僧磬之口也又有
最先開色深黃如紫檀花密香穠名檀香黃此品最佳
楊誠齋詩梅仙曉沐銀浦水冰膚别放瑶林春詩人莫
作雪前看雪後精神添一半又朱希真渡江雲詞瓊枝
小雪天分外精神好
朱希真孤鸞詞詠早梅天然標格小萼堆紅芳姿凝白
淡竚新粧淺點夀陽宫額
朱希真念奴嬌詞詠梅花見梅驚笑問經年何處收香
藏白似語如愁却問我何若紅塵久客觀裏栽桃壇頭
種杏到處成疎隔且管領春回孤標争肯接雄蜂雌
蝶豈是無情知受了多少凄凉風月寄驛人遥和羹心
在謾使芳塵歇東風寂寞可人為誰攀折
唐王昌齡字少伯有梅花詩落落寞寞路不分夢中喚
作梨花雲蘇東坡詠梅西江月詞玉骨那愁瘴霧冰肌
自有仙風海仙時遣探芳叢倒挂綠毛么鳳素面翻
嫌粉涴洗籹不褪唇紅高情已逐曉雲空不與梨花同
夢東坡詩乃用昌齡語
宋范石湖梅花譜紅梅粉紅色標格猶是梅而繁密則
如杏香亦𩔖杏故王荆公有北人初不識渾作杏花看
之句
石曼卿紅梅詩認桃無綠葉辯杏有青枝當時以為着
題東坡云曼卿此詩至陋淺村學堂中語也一說作梅
聖俞詩又東坡紅梅詩怕愁貪睡獨開遲自恐冰容不
入時故作小紅桃杏色尚餘孤瘦雪霜姿寒心未肯隨
春態酒暈無端上玉肌詩老不知梅格在更看綠葉與
青枝說者謂東坡此詩為紅梅解嘲云
宋梅聖俞紅梅詩笑杏少清香比桃多俗趣
當朝錄唐元稹為翰林承旨退朝行至廊下初日映九
英梅隙光射稹有氣勃勃然百僚望之曰豈腸胃文章
映日可見乎
石湖譜承平時紅梅獨盛于姑蘇晏元獻公始移植西
岡圃中一日貴遊賂園吏得一枝分接由是都下有二
本公嘗與客飲花下賦詩若更開遲二三月北人應作
杏花看客曰公詩固佳待北俗何淺耶晏笑曰傖父安
得不然王琪君玉時守吳郡聞盜花種事以詩遺元獻
公曰館娃宫北𤼵精神粉瘦瓊寒露葉新園吏無端偷
折去鳳城從此有雙身
何遜詩兔園標物序驚時最是梅銜霜當路𤼵映雪擬
寒開枝横却月觀花繞凌風臺朝灑長門泣夕驅臨卭
杯應知早飄落故逐上春來
譜云世𫝊紅梅詩甚多惟方子適一篇為絶唱有紫府
與丹來換骨春風吹酒上凝脂之句又摭遺蜀州有紅
梅數本郡侯建閣扄鑰遊人莫得而見一日有兩婦人
高髻大袖凭欄笑語郡侯啟鑰閣不見人惟東壁有詩
南枝向暖北枝寒一種春風有兩般憑仗高樓莫吹笛
大家留取倚欄干
海墨徽言李白遊慈思寺僧獻綠英梅又石湖譜有綠
萼梅凡梅花跗蒂皆綘紫色惟此梅純綠枝梗亦青好
事者比之仙人萼綠華京師艮嶽有綠萼華堂其下專
植此本西京雜記上林苑有朱梅同心梅紫蔕梅臙脂
梅
桃花
史記李將軍廣恂恂如鄙人不能出口死之日知與不
知皆為流涕其忠誠信于士大夫也諺曰桃李不言下
自成蹊此言雖小可以喻大
江總詩桃花曛醉眼杜甫詩桃花氣暖眼似醉
江淹山桃頌惟園有桃惟山有叢丹葩擎露紫葉繞風
引霧如電映烟成虹伊春之秀乃華之宗
白樂天千葉桃詩剪綃裁錦一重重
羅𨼆詩暖觸衣襟漠漠香間梅遮柳不勝芳數枝艷拂
文君酒半里紅欹宋玉牆
韓昌黎詩百葉雙桃晚更紅臨忩映竹見玲瓏應知侍
史歸天上故伴仙郎宿禁中
志勤禪師在潙山因桃花悟道偈曰自從一見桃花後
三十年來更不疑
杜甫詩輕薄桃花逐水流
李白詩偶蒙春風榮生此艷陽質
開元遺事明皇時禁苑中有千葉桃盛開帝與妃日夕
宴花下帝曰不獨萱草忘憂此花亦能銷恨
天寳遺事明皇御苑有千葉桃帝折一枝插于妃子寳
冠曰此花亦能助嬌態
韓文公桃源圖行種桃處處惟開花川源遠近蒸紅霞
晁次膺水龍吟詞嶺梅香雪飄零盡繁杏枝頭猶未小
桃一種妖嬈偏占春工用意微噴丹砂半含朝露粉牆
低倚是誰家丫女嬌癡怨别空凝睇東風裏好是佳
人半醉近橫波一枝争媚玄都觀裏武陵溪上空隨流
水惆悵如紅雨風不定五更天氣念當年門裏如今陌
上灑離人淚
梁簡文帝詩枝間留紫艷葉底𤼵輕香
韓子蒼詩桃花如昭君服御靚以豐徘徊顧幽影似為
悅已容
拾遺記磅磄山去扶桑五萬里其地寒有桃樹千圍萬
年一實
宋子侯贈董妖嬈詩洛陽城東路桃李生路傍花花自
相對葉葉自相當春風南北起花葉自低昂
杜詩短短桃花臨水岸高適詩桃花點地紅斑斑
王禹偁詩兩株桃李映籬斜粧點商州副使家何事春
風容不得和鶯吹折數枝花按禹偁以救徐鉉貶商州
宋謝枋得慶全庵桃花詩尋得桃源好避秦桃紅又見
一年春花飛不遣隨流水怕有漁郎來問津
王元之詩野桃無主滿山隈遷客携樽獨自來盡日馨
香留我醉每春顔色為誰開
种明逸詩習習香薰薄薄烟杏遲梅早不同妍山齋盡
日無鶯蝶只與幽人伴醉眠
种明逸詩綠萼紅葩曉態新風流如陣戰愁人
宋陶弼詩三月宫桃滿上林一花千萼費春心
東坡詩上苑夭桃自作行劉即去後幾回芳厭從年少
追新賞閒對宫花識舊香欲贈佳人非泛洧好紉幽佩
與沈湘鶴林神女無消息為問何由返帝鄉
邵康節詩施朱施粉色俱好傾國傾城艷不同疑是蕊
宫雙姊妹一時俱肯嫁東風
李花(附來禽)
承平舊纂蕭瑀陳士達于龍昌寺看李花相與論李有
九標謂香雅細淡潔密宜月夜宜綠鬢宜泛酒無異色
皆實事也
高𨼆外書元微之白樂天兩不相下一日同詠李花微
之先成曰葦綃開萬朵樂天乃服蓋葦綃白而輕一時
所尚
叙聞錄唐憲宗以李花釀換骨醪賜裴度
梁王筠答元金紫餉朱李詩李花春𤼵彩結實不成蹊
樞要錄沅陵伍貫卿家李花開一夜奴婢遥見花作數
團如飛仙狀上天去花上露倏作雨數千點花則亡矣
李商𨼆詩李徑獨來數愁情相與憐自明無月夜強笑
欲風天減粉與園籜分香沾渚蓮徐妃久已嫁猶自玉
為鈿
楊誠齋詩序桃李歲歲同時並開而韓退之詩有花不
見桃惟見李之句殊不可解因晚登碧落堂望隔江桃
李桃皆暗而李獨明乃悟其妙蓋李花炫晝縞夜云
韓昌黎詩當春天地争奢華洛陽園苑尤紛拏誰將平
地萬堆雪頃刻作此連天花又司馬温公詩嘉李繁相
倚園林淡泊春齊紈剪衣薄吳紵下機新色與晴光亂
香和露氣勻望中皆玉樹環堵不為貧
古詩潤沾曉露瓊花潔困倚東風白雪香
唐太宗賦李詩玉衡流桂圃成蹊正可尋鶯啼密葉外
蝶戲脆花心
昌黎詩江陵城西二月尾花不見桃惟見李風揉雨練
雪羞比波濤翻空香無涘金烏海底初飛來朱輝散射
青霞開迷亂入眼看不得照耀萬樹繁如堆
元稹詩鏡調嬌面粉燈泛高籠纈
鄭谷詩直疑起風舞飛去替雲行
梅聖俞詩積蠧全無葉疎叢有悴莖偶來庭樹下重看
露葩榮
前人秋花冬更開夏實冬還結物理信難常人意自為
孽
東坡詩東坡先生未歸時自種來禽與青李五年不踏
江頭路夢逐東風泛蘋芷
陳簡齋詩粲粲來禽已着花芳根誰徙向天涯好尋青
李相遮映風味應同逸少家
杏花
莊子曰孔子遊緇帷之林休坐乎杏壇之上弟子讀書
孔子絃歌鼓琴
唐裴晉公午橋莊有文杏百株因名其處曰碎錦坊
唐明皇遇春雨初晴見殿前百花未吐命高力士取羯
鼓臨軒縱擊回視柳杏花皆𤼵上笑曰此不喚我作天
公可乎
河東備錄阮文姬插鬢用杏花陶溥呼為二花
唐宴進士于杏園謂之探花宴
東坡詩我是朱陳舊使君勸農曾入杏花村如今風物
那堪話縣吏催租夜打門按詩話徐州古豐縣朱陳村
有杏花一百二十里
李賀詩烟濕杏花鬢
唐彦謙詩古艷桃花奪晚霞
唐薛能詩活色生香第一流手中移得舊青樓誰知艷
性終相負亂向春風笑不休又韋莊詩大道青樓御苑
東玉欄仙杏壓枝紅
文與可詩月淡斜分影池清倒寫真
揚州事跡太平園中有杏花數枝每至爛開太守張宴每
一株則令一娼倚其傍立其館曰争春開元中宴罷夜
闌或聞花有嘆息之聲
王介甫詩垂楊一徑紫苔封人語瀟瀟院落中獨有杏
花如喚客倚牆斜日數枝紅
吳融詩春意竟相妬杏花應最嬌紅輕欲愁殺粉薄似
啼消願作南華夢翩翩繞此條
薛能詩暖律潜催次第春梅花已謝杏花新半開半落
閑園裏何異榮枯世上人
唐高蟾詩天上碧桃和露種日邊紅杏倚雲栽
宋楊誠齋詩曾見輕條撼雪飛一暄曝出萬餘枝從今
日日須來看看到紅紅白白時又云不信東皇也有私
如何專寵杏花枝于中更出紅千葉且道化工竒不竒
宋王元之詩桃紅李白莫争春素態妖姿兩未勻日暮
牆頭試回首不施朱粉是東隣
朱淑真詩淺注臙脂剪綘綃獨將妖艷冠花曹春心自
得東皇意遠勝玄都觀裏桃
宋孫何詩殷紅鄙桃艷淡白笑梨花落處飄微霰繁時
叠碎霞苑宜開帝里壇稱在儒家麗色明珠箔清香襲
綘紗孫何字漢公蔡州汝陽人
林和靖詩蓓蕾枝梢血點乾粉紅腮頰露春寒不禁烟
雨輕欺着只好亭臺愛惜看偎柳傍桃斜欲墮等鶯期
蝶猛成團京城巷陌新晴後買得風流更一般
梅聖俞詩艷蕊粘紅蠟仙葩總薄羅
文與可詩北園山杏有高枝新枝放花如點酥
古詩燒林凝艷火過雨濕香鬚
葉靖逸詩春色滿園關不住一枝紅杏出牆來
棗子
孟子曰曾晢嗜羊棗曾子不忍食羊棗棗𩔖甚夥獨新
圃閒評載安南金絲棗最竒相𫝊樹垂黃金色絲懸棗
千餘殷紅搖曳綠葉紛披狀如葡萄亦有好鳥如么鳳
大如鵲飛鳴其上果熟則啣去土人不能嘗也因名此
鳥為王母使者
風俗通鮑焦耕田而食鑿井而飲在山中唯食棗或曰
子所植耶遂強吐之棗遂枯死
伽藍記景陽山有百果園果有仙人棗長五寸核細如
針霜降乃熟
洞冥記房嵣細棗出房嵣山山臨碧海北棗萬年一實
笮之有膏可用燃燈漢武帝元鼎元年起招仙閣進房
嵣棗
漢武帝時上林獻棗上以所持杖擊未央殿前檻呼東
方朔曰叱叱先生束束先生知此篋中何物朔曰上林
苑獻棗四十九枚上曰何以知之朔曰以呼朔者上也
以杖擊檻者兩木也兩木林也束束者棗也叱叱者四
十九也上大笑
東陽記信安縣有懸室坂晉時有民王質伐木至石室
中見童子四人彈瑟而歌質倚柯聽之童子以一物如
棗與質質含之便不饑
杜氏新書杜畿為河東太守平虎將軍劉勲為太祖所
親貴震朝廷常從畿求大棗畿拒以他故後勲伏法太
祖得其書嘆曰杜畿可謂不媚竈也
鄴中記石虎園有西王母棗味絶美枝葉葱茂四時不
凋九月生花十二月熟
史記李少君以卻老方見上曰臣曾遊海上見安期生
食臣棗棗大如瓜
橘子(附金橘)
晏子春秋晏子使楚楚王進橘置削晏子併食不剖王
曰橘當剖對曰臣聞賜人主前者瓜桃不削橘柚不剖
今者萬乘無教故不敢剖臣非不知也
南史虞愿始數歲家中橘樹冬熟諸兒競取之愿獨不
取家人異之
張衡南都賦遊女弄珠于漢皐之曲注云遊女漢女也
鄭大夫交甫于漢皐見之而贈以橘柚
蔣山神𫝊女子吳望子於蔣侯廟中觀社見一貴人儼
然端坐擲兩橘與之遂數數形見即與情好
山海經洞庭之山其木多橘又廣州記羅浮山橘夏熟
實大如梨又東方外裔有建春山上多橘柚
吳志陸績字公紀年六歲于九江見袁術術出橘續懷
三枚去拜而墮地術謂曰陸郎作賓客而懷橘乎跪對
曰欲歸遺母術大竒之
謝承後漢書沛國桓儼字文林罷縣居揚州從事屈豫
室中庭有橘樹一株遇其實熟乃以竹籓樹四面風吹
兩實墮地即以繩縳繫于樹
益部耆舊𫝊楊由為成都文學少治易曉占候忽有風
起太守廉范問之由曰南方有薦木實者色黃赤頃之
五官掾獻橘數包
續世說晉咸和六年平西將軍庾亮貢橘十二實共一
蒂以為瑞羣臣畢賀
李德裕橘賦美南州之嘉樹受烈氣于炎德固一志于
殊方遂不遷于上國貞枝凝碧蔚湘岸之夕隂華實變
黃動江潭之秋色
歸田錄金橘産于江西香清味美置之樽俎光彩的皪
如金彈珍果也都人初不貴後温成皇后尤好食之由
是價重京師余家世江西吉州人甚惜此果若欲久留
着于菉豆中藏之可經時不變蓋橘性熱而豆性凉故
能久也
李清臣和賜後苑金橘詩苑臣初摘置琱盤口勅宣恩
賜近官氣味豈同淮枳變皮膚不作楚梅酸參差翠葉
藏珠琲錯落黃金鑄彈丸安得一株擎雨露畫圖𫝊與
世人看
柑子
異聞錄漢武帝時董元素自江南來上召見留宿翰林
夜召與語曰聞公有神術今江南柑橘正熟卿能致之
否對曰請安一合于御榻前數刻忽有微風入簾元素
乃啟合柑子滿其中奏曰此江陵支縣柑也遠處恐來
遲上嘗之驚嘆
太真外𫝊開元末江陵進乳柑橘上以十枚種蓬萊宫
至天寳十載九月結實宣示宰臣曰朕於宫内種柑子
數枝今秋已結實一百五十顆乃與江南及蜀道所進
不異宰臣賀曰雨露所均混天區而齊被草木有性憑
地氣以潛通
後漢書張磐字子石為廬江太守潯陽令嘗餉一奩柑
其子年七歲就取一枚磐奪付外卒因私以兩枚與兒
磐鞭卒曰何故行賄于吾子
唐明皇食柑千餘枚皆缺一瓣問進柑使者云中途有
道士嗅之蓋羅公遠也
宋書時四方獻饋皆以上品獻彭城王義康而以次者
供御上嘗啖柑嘆其味劣義康在坐曰今年柑殊有佳
者遣人還東府取柑至大三寸
唐史開元中有神仙持羅浮柑子種於南樓寺其後常
資進獻幸蜀之歲則不結實
述異記南陽郡東望山有柑正熟嘗有三人造之共食
致飽訖懷二枚去欲以示外人迴旋半日迷不得歸聞
空中語云放雙柑乃放汝去懷柑者恐怖放柑於地轉
盼即見歸徑
唐新語益州進柑皆以紙裹之他時長吏嫌紙不敬代
以細布既而恐柑子為布所損每懷憂懼俄有御史甘
子布至長吏以為推布裹柑子事懼曰果為所推及子
布到驛長吏叙以布裹為敬子布初不知之久而方悟
聞者莫不笑
蘇子瞻黃甘陸吉𫝊曰黃甘陸吉楚之二高士也吉與
甘齊名一旦甘位居上吉心啣之吉咈然謂曰請與子
論事吉論二事甘皆曰不如也吉曰二者皆出吾下而
位吾上何也甘徐應之曰每歲太守勸駕乘𫝊入金門
上玉堂與虞茘申棖梅福棗嵩之徒列侍上前使數子
者口呿舌縮不復上齒牙間當此之時屬之于子乎屬
之于我乎吉默然良久曰屬之于子矣甘曰此吾所以
居子之上也於是羣臣皆伏
黃山谷詠橙麴詩天將金闕真黃色借與洞庭霜後橙
松滋解作逡巡麴壓倒江南好事僧
歐陽永叔詩嘉樹團團俯可攀壓枝秋實漸斕斑朱欄
碧瓦清霜曉粲粲繁星綠葉間
屏山詩常懷細雨初移日着子已見清霜潸絶憐面有
貴人色偶致吾儕樽俎間
柿子
韓退之詩友生招我佛寺行正值萬枝紅葉滿光華閃
壁見神鬼赫赫炎官張火&KR0987;燃雲燒樹火實駢金烏下
啄頳虬卵魂翻眼暈忘處所赤氣冲融無間斷有如流
𫝊上古時九龍照耀乾坤旱二三道士席其間靈液屢
進玻璃盌
劉屏山詩秋林黃葉晚霜嚴熟蔕甘香味得兼火傘虬
珠浪褒拂風標郤似邑中黔
潙山禪師與仲山遊行鳥啣一紅柿墜前仲山以水洗
淨與潙山分半
楊誠齋詩紅葉曾題字烏椑昔擅場凍乾千顆蜜尚𢃄
一林霜核有都無底吾衰喜細嘗慙無瓊玖句報惠不
相當
石榴
北齊安德王延宗納趙郡李祖收女為妃母宋氏薦二石
榴於帝前莫知其意帝問魏收答曰石榴房多子王新
婚妃母欲王子孫衆多也帝大喜
皮日休石榴歌蟬噪秋枝槐葉黃石榴香老愁寒霜流
霞色染紫鶯粟黃蠟紙褁紅瓠房玉刻冰壺含露濕斕
斑似𢃄湘娥泣蕭娘初嫁嗜甘酸嚼破水晶千萬粒
梅聖俞詩安榴若拳石中藴丹砂粒剖之珠滿盤不待
鮫人泣
潘岳河陽庭前安石榴賦丹暉綴於朱房緗菂點乎紅
鬚若琉璃之棲鄧林若珊瑚之映渌水
楊廷秀石榴詩霧殼作房珠作骨水精為醴玉為漿又
張載賦剖之則珠散含之則冰釋
櫻桃
東漢明帝於月夜宴羣臣於御苑大官進櫻桃以赤瑛
盤盛賜羣臣月下視之盤與櫻桃一色
唐景龍文館記帝命侍臣升殿食櫻桃並盛於琉璃和
以杏酪飲酴醿酒又上與侍臣於樹下摘櫻桃恣食末
後大陳宴席奏宫樂至暝各賜朱櫻兩籠
李商𨼆詩惜堪充鳳食痛已被鶯含
王維詩纔是寢園春薦後非關御苑鳥啣殘
白樂天詩清曉趨丹禁紅櫻降紫宸驅禽養得熟和葉
摘來新圓轉盤傾玉鮮明籠透銀内園題兩字西掖賜
三臣熒惑精華赤醍醐氣味真如珠未穿孔似火不燒
人瓊液酸甘足金丸大小勻偷須防曼倩惜莫擲安仁
葡萄
魏文帝示羣臣葡萄掩露而食甘而不飴脆而不酸冷
而不寒又釀以為酒甘於麯蘖善醉而易醒
南部新書太宗收馬乳葡萄種於苑中併得酒法仍自
損益造酒成綠色芳香酷烈味兼醍醐韓愈詩稱滿盤
堆馬乳也
雜俎貝丘之南有葡萄谷天寳中沙門曇雲因遊諸岳
至此谷見枯蔓堪為杖持還本寺植之遂活長高數仞
蔭地幅員十丈仰觀若帷蓋其房實磊落珠瑩如墜時
人號為草龍珠帳
唐高祖賜羣臣會食於御前有葡萄侍中陳叔達執而
不食上問其故對曰臣母病渴求不能致願歸奉之
劉禹錫葡萄歌分岐浩繁縟修蔓盤結曲揚翹向庭桐
意思如有屬為之立長架布濩當軒綠米液溉其根理
疎着滲漉馬乳帶輕霜龍鱗耀初旭有客汾隂子臨堂
瞪雙目自言我晉人種此如種玉釀之成美酒令人飲
不足為君持一斗往取凉州牧
古詩萬里西風過雁時綠雲玄玉影參差酒酣試取冰
丸嚼不說天南有茘枝
楊梅
齊孝子王虚之庭中楊梅樹隆冬三實人都稱其孝感
楊廷秀楊梅詩梅出稽山世少雙情知風味勝他楊玉
肌半醉生紅粟墨暈微深染紫囊火齊堆盤朱徑寸醴
泉繞齒柘為漿故人解語吾家果未變蓬萊閣下香越
絶諸楊盛一時與儂瓜葛不曾知一夫自嘆吾衰矣此
客何從夢見之也解過江尋德祖正緣作尹是丘遲渠
伊不是南村𣲖未免來驅事茘枝
張野人詩話楊梅有赤白雙花者食之神仙又言食楊
梅畢嚥一核則不憂内熱
枇杷
宋景文詩有果産西蜀作花凌早寒樹繁碧玉葉柯疊
黃金丸
梅聖俞詩五月枇杷黃似橘誰思茘枝同此時嘉名已
著上林賦郤恨紅梅未有詩
沈石田題畫枇杷詩人喜瓊漿多採摘雀疑金彈少經
過
銀杏
梅聖俞贈歐陽文忠遺李太傅家新生鴨脚詩鴨脚𩔖
綠李其名因葉高吾鄉宣城郡多以此為豪鴨脚即銀
杏也
楊廷秀詩深灰殘火略相遭小苦微甘韻最高未必雞
頭如鴨脚不妨銀杏伴金桃
嘉樹譜銀杏和百花露塗面可當面脂南唐宫人用之
後主常以賜近臣百花露即春後釀蜜也
蓮蓬
東坡詩綠玉蜂房白玉蟬折來帶露復含烟玻瓈盆面
冰漿底醉嚼新蓮一百圓
東坡詩新收千百秋蓮菂剥盡紅衣搗玉霜不假參同
成氣味跳珠椀裏綠荷香
東坡詩蜂不禁人採蜜忙荷花蕊裏作蜂房不知玉蛹
甜於蜜又被詩人嚼作霜注𧖟化為蛹蛹化為蛾又蜂
兒來自宛溪中两翅雖無已是蟲不似荷花窠裏蜜方
成玉蛹未成蜂
藕
拾遺記周穆王集方士於春宵宫西王母來進萬歲冰
桃千年碧藕
晉羊敦為廣平太守歲饑家餽不至採藕而食
韓退之詩太華峯頭玉井蓮花開十丈藕如船冷比雪
霜甘比蜜一片入口沈疴痊我欲求之不憚遠青壁無
路難夤緣安得長梯上摘實下種七澤根株蓮
宋陶弼詩萬頃金沙裏誰將玉節栽絲應鮫乞與津是
蚌分來盤貯冰猶結刀侵雪易摧防風骨外折混沌竅
中開月寺僧家鉢風亭酒客杯胸中秋氣入牙角雨聲
回自愧塵泥賤得蒙樽俎陪與君消酷暑瓜李莫相猜
菱
吕氏春秋杜厲叔事莒公自以為不見知居海夏食菱
冬食橡栗
梁書魚弘為湘東王鎮西司馬述職西上道中乏食緣
路採菱作飯給所部
楊誠齋食老菱有感幸自江湖可避人懷珠韞玉冷無
塵何須抵死争頭角荇葉荷花老此身
芡實
楊廷秀食雞頭詩龍宫失曉惱江妃也養鳴雞報曉輝
要啄稻粱無半粒只教滿頷飽珠璣江妃有訣煮真珠
菰飯牛酥軟不如手擘雞頭金五色盤傾驪頷琲千餘
夜光明月供朝嚼水府靈宫恐夕虛好與藍田飡玉法
編歸辟榖赤松書
橄欖
王元之詩江南多果實橄欖最珍竒北人將就酒食之
先顰眉皮肉苦且澀瀝口復棄遺良久有回味始覺甘
如飴我食何所喻喻比忠臣辭直道逆君耳斥逐投天
涯世亂思其言噬臍焉能追寄語採詩官毋輕橄欖詩
嶺表異錄橄欖樹身聳枝高數丈閩中尤重其味咀之
香口勝含雞舌核有稜内三竅有仁生啖及煮熟食之
能解酒毒置茶中尤佳有野生者子繁樹峻不可梯緣
但刻其根下方寸納鹽於其中一夕子皆落
歐陽永叔詩炎焦凌木氣橄欖得之多酸苦不相入初
争久方和
東坡詩待得餘甘回齒頰已輸崖蜜十分甜北人噉橄
欖云得他回味我棗兒已甜過半日子瞻用之遂成雋句
甘蔗
格物論蔗叢生畦而種之身似竹而實初出地節頗密
自後一節疎一節
清異錄湖南馬氏有雞狗坊長能種子母蔗
野史盧綘中痁疾夢白衣婦人謂之曰子之疾食蔗即
愈既詰朝見鬻蔗者綘揣囊中且乏一鏹唯有唐山一
冊遂請易之其人曰吾乃負販者將此安用哀君欲之
遂貽數挺綘喜而食之至旦即愈
海外志交趾所生甘蔗圍數寸長丈餘取其汁曝之數
日可成餳入口即消彼人謂之石蜜
王維詩飽食不須愁内熱大官還有蔗漿寒
瓜
孝子𫝊焦華西秦時人父病仲冬思瓜求之不得忽夢
一人黃冠謂曰聞子父病思瓜故送瓜以助子華拜受
之及寤瓜在手馨香非常父食而愈
幽冥錄富春孫鍾奉母至孝常業種瓜忽有三少年來
乞瓜鍾設食出瓜禮甚敬三人臨去曰我等司命感君
厚意示君葬地使連世封侯數世天子出門化成白鶴
而去後鍾生權權生亮亮生休
白帖漢哀帝二年瓜異本同蔕共生一實時以為佳瓜
唐書貞元四年夏右神策軍獻瑞瓜三蔓合為一蔕而
生三瓜
唐史明崇儼有道術四月間帝憶瓜賜崇儼百錢須臾
以瓜進曰得之緱氏老人圃中帝召老人問故對曰嘗
埋一瓜失之土中得百錢云
後魏郭祚領太子少保從世宗幸東宫肅宗方幼弱祚
懷一黃㼐奉焉時人號為黃㼐少保
齊書武帝未即位時與到撝同從宋明帝射雉郊野渴
倦撝得青瓜與上對剖食之及帝即位三遷司徒左長
史憶舊也
清異錄吳越稱霅上瓜錢氏子弟避暑取一瓜各言瓜
子的數言定剖觀負者張宴謂之瓜戰
松
華陽洞玄言松脂淪入地中千歲為茯苓
淮南子曰千歲之松下有茯苓上有兔絲又抱樸子曰
松三千歲者皮中有聚芝如龍形名曰飛節芝
廬山記石門澗有松林仰視之離離如駢麈尾
陳書張譏字直言後主幸鍾山開善寺召從臣坐於松
下敕譏譚議時索麈尾未至後主令取松枝屬譏曰可
代麈尾
漢書方儲字聖明丹陽人除郎中有孝行負土成墳種
松栢竒樹數十枝鸞鳥棲其上白兔遊其下
世說孫興公齋前種松一株恒自手擁治之時高世遠
與之隣居語孫曰松樹子非不楚楚可憐但永無棟梁
之用耳孫曰楓柳雖合抱亦何所施
清異錄張薦明隱山林有古松十餘株謂人曰予人
中之仙此松木中之仙也
東坡種松詩孤根裂山石直幹排風雷我今百日客養
此千歲材
金陵記芳山有野人見一使者異服牽一白犬野人問
居何地答曰居偃蓋山隨至古松下而沒松形果如蓋
使者乃松精犬乃茯苓也
唐書僕骨東境其地東北一千里有康干河投松木入
水一二年乃化為石其色青謂之康干石有松文又名
松化石即此
郡志蔡君謨為閩部使者夾道種松以蔽歊毒人至今
賴之名蔡侯松
石曼卿詩直氣森森恥屈盤鐵衣生澁紫鱗乾影搖千
尺龍蛇動聲撼半天風雨寒
陸龜蒙贊松生險隘巖獄穴械病乎不快卒以為怪擁
腫支離神羞鬼疑道人咨嗟筆𫝊其竒或怪于形或竒
于辭吾為怪魁是以贊之
孟東野詩近世交道喪青松落顔色人心忘孤直木性
隨改易既摧棲日幹未展擎天力終是君子林還思君
子識
松忩夜話後魏彭城王勰從幸代都次于上黨之銅鞮
山路東有大松十餘株帝行而賦詩令人示勰且令和
之曰比來吾所即當就時勰去帝十餘步未至帝所即
就
吾友齊引庭前樹小松黃山種也幹長尺餘諸態畢備
夜深風雨過即聞蛟龍騰吼推枕披衣猶令人生懼
栢
草木真詮栢為不凋之木性芬能辟邪魔理燥易折以
為棟梁則經久不朽是以有君子之撡
孔子廟有栢二十四株歴漢晉間其大連抱土人崇敬
之莫敢犯也
𫝊異錄桑道茂居有二栢甚茂曰人居而木蕃者土必
瘠去之木盛則土衰土衰則人病乃以鐵數十斤埋之
蓋取金克木之象也又曰有𤼵其地而死者太和中
温造居之𤼵藏鐵而造死
穆天子𫝊甲申天子升于大北之隥而降休于兩栢之
下按大北太行山也
後漢書陳留虞延為郡督郵光武巡狩至外黃問延園
陵栢樹株數延悉曉之由是見知
東方朔𫝊漢武帝宴未央殿前雨新止東方朔執戟立
殿階獨語上呼問之答曰殿後栢樹有鵲立枯枝上向
東鳴上遣視如朔言上問何以知之朔曰以人事言之
風從東方來鵲尾長背風則蹶必當向風而立是以知
東向鳴新雨生枝滑枯枝澁是以知立枯枝上大笑
襍說田鸞入華山見黃冠師師語曰栢葉長生藥也因
教以服食之後得道朝上真
齊書王儉字仲寳司徒袁粲見之曰宰相之材也栝栢
豫章雖小已有棟梁之器又王宴為員外即父晉曜齋
前栢樹忽變成梧桐論者以為梧桐雖有棲鳳之美而
失後凋之節
寇萊公知巴東縣嘗手植雙栢于縣庭至今民比之甘
棠謂之萊公栢後巴東大火栢與公祠俱焚明年蒲陽
鄭贑來巴東為令悼栢之焚惜公手植不忍剪伐種凌
霄花于下使附幹而上以惜公之遺德且慰邦人之去
思云
檜
太清宫記有八檜老子手植根株枝幹皆左紐石曼卿
集此檜不知年代李唐之盛一枝再生至聖朝復有此
異
郭文公詩淮南庭中有蒼檜仰視團團翠為蓋直幹每
容鸞鳳棲盤根深壓鯨鼇背
子由詩君家大檜長百尺根如車輪身絃直壯夫連臂
不肯抱孤鶴高飛直下立
子瞻題亳州太清宫老君觀左紐檜詩汝隂多老檜處
處屯蒼雲地連丹砂井物化青牛君時有再生枝還作
左紐文王孫有古意書室延青芬應憐四孺子不墮凡
木羣體備松栢姿氣含芝术薰初扶鶴立骨未出龍纏
筋巢根白蟻亂網葉青蟲紛乃知蔽芾初甚要封植勤
他年皮三寸狐鼠子不聞
草木真詮檜刺栢也葉乾而不華禦冬而滋翠木中之
仙品人中之英傑也
槐
草木真詮槐理直而性剛有士大夫之德不受物汚有
冰雪之姿故宫門樹之以彰臣節
晏子春秋齊景公愛槐令人守之曰犯槐者刑傷槐者
死有醉而傷者且加刑焉犯者之女說晏子曰妾聞明
君不以禽獸殺人今君以樹木之故殺妾父妾恐害明
君之政損明君之義晏子早朝而復其言于公公乃令
吏罷守槐之役出犯槐之囚
爾雅守宫槐葉晝聶宵炕注云晝聶宵炕言晝日聶合
而夜舒布也
清異錄崔鳳蹉跎失志洛陽天親觀地幽雅常陪友生
於古槐之下戲曰予不登九品此槐不得為手版想亦
為吾助不平也是後朋徒呼槐不平生
北史紐士雄有孝行廬側有槐先自榮茂及士雄居喪
槐忽枯死服闋還茂高祖嘉之名其里為累德里
梅聖俞詩漢家宫殿蔭長槐嫩色葱葱不染埃天仗龍
旗穿影去鈎陳豹尾拂枝來青蟲挂後蜂啣子素月生
時桂並栽我意方同杜工部冷淘惟喜葉新開注杜以
槐葉作冷淘
大蘇學士御史臺槐詩憶我初來時草木向衰歇高槐
雖驚秋晚蟬猶抱葉淹留未云幾離離見疎莢棲鴉寒
不去哀呌饑啄雪破巢帶空枝疎影挂殘月豈無兩翅
羽伴我此愁絶
杉
格物論杉樹大者數圍高十餘丈紋里條直皮粗厚葉
尖附枝生若針刺然青青不彫種蒔宜在山窠深處南
方人造屋為船多用之出於東海中倭國者尤佳名曰
倭木
白樂天詩勁葉森利劍孤根挺瑞標纔高四五尺勢若
干雲霄
潘紫巖詩何代移來得許長想渠歴晉復經唐慣于巖
畔諳風雪不與人間作棟梁二室三仙同守護千松萬
檜自低昂向來諸葛祠前栢此物當為伯仲行
椿
晏元獻詩莪莪楚南樹杳杳含風韻何用八千秋騰凌
詫朝菌
劉原父詩野人獨愛靈椿館館西靈椿聳危幹風揉雨
煉三月餘奕奕中庭蔭華&KR0987;
楠
孟郊石楠詩籠籠抱靈秀簇簇抽芳膚寒月吐再艷頳
子流細珠鴛鴦花數重翡翠葉四鋪雨洗新籹色一枝
如一株聳異敷庭院傾妍來座隅散彩飾几案餘輝盈
盤盂
杜子美枯楠詩上枝摩蒼天下根盤厚地巨圍雷霆拆
萬孔蟲蟻萃凍雨落流膠衝風奪佳氣白鶴遂不來天
雞為愁思猶含棟梁具無復霄漢意
白樂天詩傘蓋低垂金翡翠薰籠亂搭繡衣裳春芽細
炷千燈熖夏蕊濃薰百和香
杜子美詩柟樹色冥冥江邊一蓋青近根開藥圃接葉
製茅亭落景隂猶合微風韻可聽尋常纔醉困卧此片
時醒
楓
山海經黃帝殺蚩尤棄桎梏化為楓又軒轅本紀黃帝
殺蚩尤于涿鹿之野擲其器械於東山之上一夕風雨
大作器械盡化楓樹滿山
元次山詩千里楓林烟樹深無朝無暮有猿吟又杜詩
赤葉楓林百舌呼
杜牧之詩遠上寒山石徑斜白雲深處有人家停車坐
愛楓林晚霜葉紅于二月花
蘇彦頌序負霜葱翠振柯凌風故清士欽其質貞女慕
其名多植之于階庭云
名賢集一夕起霜風千林墜曉紅無端逐流水流向武
陵東
榆
東坡御史臺榆詩我行汴堤上厭見榆隂綠千株不盈
畝斬伐同一束及居幽囚中亦復見此木蠧皮溜秋雨
病葉埋牆曲誰言霜雪苦生意殊未足坐待秋風至飛
英覆空屋
莊子鵲上高城之危而巢于高榆之巔城壊巢坼凌風
而起故君子之居世也得時則蟻行失時則鵲起
韓詩外傳楚莊王將伐晉令曰敢諫者死孫叔敖諫曰
臣園中有榆柳上有蟬方奮翼悲鳴飲清露不知螳蜋
之在其後也
清異錄金鄉路上一老榆往來者就樹下易草屨例以
其舊屨縣而去行人指為鞾鞵樹
㯃
格物論㯃樹身如柿葉亦近似其汁可以髹物以竹筒
釘入木中取之人多種於山谷間
朱子漆園詩舊聞南華仙作吏漆園裏應悟見割憂嗒
然空𨼆几
桐
南華經空門來風桐乳致巢注門戶空風喜投之桐子
似乳着葉而生鳥喜巢之
劉安曰桐木成雲注取十石甕滿以水置桐其中蓋之
三四日氣如雲作
秦記長安謠曰鳳皇鳳皇止阿房苻堅遂於阿房植桐
數萬株以待之其後慕容冲入阿房城而止焉冲小字
鳳
清異錄同州郃陽縣劉靖家兄弟同居宅邊榆樹上生
桑西廊梧桐生榖枝明年墳中白楊生檜並鬱茂相若
鄉人號榆為義祖桐為小義白楊為義孫分先後也縣
令出官錢為修三義亭
雜記歴城房家園乃齊博陵君豹之山也其園雜樹森
列或有人折其桐樹者君輙曰何為傷吾鳳條
唐德宗在奉天召李泌赴行在時李懷光叛歲又旱蝗
議者欲赦懷光帝博問羣臣泌破一桐葉附使以進曰
陛下與懷光君臣之分不可復合如此葉由是不赦
國風樹之榛栗椅桐梓漆爰伐琴瑟注榛栗二木皆可
供籩實椅桐梓漆四木皆琴瑟之材也
荆
東觀漢記尹勤治韓詩師事薛漢身牧豕事親至孝並
無交遊門中生荆棘
郡志寧浦有荆三種金荆可以作枕紫荆可以作床白
荆可以作履又有牡荆指病自愈取節不相當者月暈
時刻之與身相等置床下雖危困亦愈也
㯶櫚
梅聖俞詩青青㯶櫚樹散葉如車輪
杜詩注杜甫常作㯶櫚拂詩以刺時相
大蘇學士詩注㯶笋狀若魚子而加甘芳蜀人以饌佛
僧甚貴之笋生膚毳中蓋花之方孕者正二月間可剥
而取之過此則苦澁不可食矣取之無害於木而宜於
飲食法當蒸熟以竹笋同蜜煮醋浸可致千里外
劉貢父詩砍破夜叉頭取出仙人掌鮫人滿腹珠鮰魚
新出網
梁江淹頌異木之生疑竹疑草攢叢石徑森蓰山道烟
岫相珍雲壑共寳不錦不縟何遜工巧
李羣玉詩㯶櫚葉散夜叉頭
杜子美詩蜀門多椶櫚高者十八九其皮割剥甚雖衆
亦易朽徒布如雲葉青青歲寒後交橫集斧斤凋落先
蒲柳
東坡送㯶笋與殊長老詩夜叉剖癭欲分甘籜龍藏頭
敢言美願隨蔬果得自用勿使山林空老死問君何事
食木魚烹不能鳴固其理注木魚㯶笋也
洪舜俞詩黃孕子魚腹青披孔雀尻
柳
李義山詩柳映江潭底有情望中頻遣客心驚巴雷𨼆
𨼆千山外更作章臺走馬聲
雜俎乾元中虢州刺史王竒光奏閿鄉縣女媧墳天寳
十三載大雨晦冥忽失所在至今河側夜聞風雷聲曉
見其墳湧出上生雙柳樹高丈餘下有巨石兼畫圖以
進
漢張敞為京兆尹走馬章臺街街有柳終唐世曰章臺
柳故杜詩京兆空市柳
白樂天詩葉寒濃露如啼眼枝嫋輕風似舞腰
齊劉悛之為益州刺史獻蜀柳𢾗株枝條甚長狀如絲
縷武帝植之於太昌靈和殿前嘗喜翫之曰此楊柳風
流可愛好似張緒當年
樂府駕出東郭門仰折楊柳枝
麗情集柳枝乃洛中里娘也因誦李義山燕臺詩乃折
柳結帶贈義山以乞詩
南齊書王敬則嘗使魏於北館種楊柳後員外郎虞長
曜北使還敬則問我昔種楊柳今各大小長曜曰彼國
以為甘棠
吕居仁詩含烟帶雨過平橋嫋嫋千絲復萬條張令當
年成底事風流纔似女兒腰
唐宣宗聞樂府唱白居易楊柳詞有永豐南角荒園裏
盡日無人屬阿誰之句乃下勅移植於坊中
宋張文潜詩永豐坊裏舊腰肢曾見青青初種時盡道
路傍離别恨争教風絮不狂飛
劉禹錫楊柳枝詞城外春風吹酒旗行人揮袂日西時
長安陌上無窮樹惟有垂楊管别離
李商𨼆詩已帶黃金縷仍開白玉花長時須拂馬密處
可藏鴉
張于湖詩隄邊楊柳密藏鴉隄上遊人兩髻丫
賀内監楊柳詞碧玉籹成一樹高萬條垂下綠絲縧不
知細葉誰裁出二月春風似剪刀
清異錄新栽柳樹必用泥封其頭頗𩔖比丘頂元伯玉
宅前插柳初春吐芽伯玉曰喜得漏春和尚一一無恙
蓋取杜子美漏泄春光有柳條之句
宋周美成蝶戀花詞愛日輕明新雪後媚眼星星漸欲
穿忩牖不待長條傾别酒一枝已入離人手淺淺柔
黃輕臘透過盡冰霜便與春争秀強對青銅簪白首老
來風味難依舊
杜甫詩隔溪楊柳弱嫋嫋恰似十五女兒腰誰謂朝來
不作意狂風挽斷最長條
桑
古詩枯桑知天風海水知天寒
演孔圖孔子母徵在游於大塜之陂睡夢黑帝使請已
往交語曰汝乳必於空桑覺則若有所感後生丘於空
桑之中乳産也
草木真詮桑木乃箕星之精
晉愍懷太子時有桑生於西廂數日而枯十二月后生
太子
漢書陳留申屠蟠閉門養志為蓬室依大桑以為棟梁
寰中記扶桑上通於天下通三泉
魏略楊沛為新鄭長課民畜桑椹䝁豆種得千餘斛後
太祖軍無糧沛進之
齊書沈瑀為建德令教民一丁種桑十五株柿果亦同
女丁半之頃之成林人皆歡悅
曹植詩枝枝自相值葉葉自相當
蜀志先主舍東南角籬下有桑樹高丈餘遥望童童若
羽葆車蓋往來者皆怪此樹非凡謂當出貴人先主少
時與宗中諸兒戲於樹下則曰吾必當乘此羽葆車蓋
齊書太祖宅在武進宅南有桑樹高三丈橫出四枝如
車蓋太祖方數歲遊其下
山海經東北海外有三桑木長百仞無枝
十洲記扶桑在碧海中上有天帝宫東王所治樹長數
千丈兩兩同根更相依倚仙人食其椹體作金色
花木鳥獸集𩔖卷上
