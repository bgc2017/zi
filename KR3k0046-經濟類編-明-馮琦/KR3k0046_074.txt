經濟類編卷七十四
明馮琦馮瑗撰
工虞類
治河(十九則)
漢司馬遷河渠書夏書曰禹抑洪水十三年過家不
入門陸行載車水行載舟泥行蹈毳山行即橋以别九
州隨山浚川任土作貢通九道陂九澤度九山然河菑
衍溢害中國也尤甚唯是為務故道河自積石歴龍門
南到華隂東下砥柱及孟津雒汭至于大邳於是禹以
為河所從來者高水湍悍難以行平地數為敗乃厮二
渠以引其河北載之高地過降水至于大陸播為九河
同為逆河入于勃海九川既疏九澤既灑諸夏乂安功
施于三代自是之後滎陽下引河東南為鴻溝以通宋
鄭陳蔡曹衛與濟汝淮泗會于楚西方則通渠漢水雲
夢之野東方則通鴻溝江淮之間于吳則通渠三江五
湖于齊則通菑濟之間于蜀蜀守冰鑿離碓辟沬水之
害穿二江成都之中此渠皆可行舟有餘則用溉&KR2742;百
姓享其利至于所過往往引其水益用溉田疇之渠以
萬億計然莫足數也西門豹引漳水溉鄴以富魏之河
内而韓聞秦之好興事欲罷之毋令東伐乃使水工鄭
國間說秦令鑿涇水自中山西邸瓠口為渠並北山東
注洛三百餘里欲以溉田中作而覺秦欲殺鄭國鄭國
曰始臣為間然渠成亦秦之利也秦以為然卒使就渠
渠就用注填閼之水溉澤鹵之地四萬餘頃收皆畆一
鍾于是關中為沃野無凶年秦以富強卒并諸侯因命
曰鄭國渠漢興三十九年孝文時河決酸棗東潰金隄
于是東郡大興卒塞之其後四十有餘年今天子元光
之中而河決于瓠子東南注距野通于淮泗於是天子
使汲黯鄭當時興人徒塞之輙復壞是時武安侯田蚡
為丞相其奉邑食鄃鄃居河北河決而南則鄃無水菑
邑收多蚡言于上曰江河之決皆天事未易以人力為
強塞塞之未必應天而望氣用數者亦以為然於是天
子久之不事復塞也是時鄭當時為大農言曰異時關
東漕粟從渭中上度六月而罷而漕水道九百餘里時
有難處引渭穿渠起長安並南山下至河三百餘里徑
易漕度可令三月罷而渠下民田萬餘頃又可得以溉
田此損漕省卒而益肥關中之地得穀天子以為然令
齊人水工徐伯表悉𤼵卒數萬人穿漕渠三歲而通通
以漕大便利其後漕稍多而渠下之民頗得以溉田矣
其後河東守番係言漕從山東西歲百餘萬石更砥柱
之限敗亡甚多而亦煩費穿渠引汾溉皮氏汾隂下引
河溉汾隂蒲坂下度可得五千頃五千頃故盡河瓀棄
地民茭牧其中耳今溉田之度可得穀二百萬石以上
穀從渭上與關中無異而砥柱之東可無復漕天子以
為然𤼵卒數萬人作渠田數歲河移徙渠不利則田者
不能償種久之河東渠田廢予越人令少府以為稍入
其後人有上書欲通襃斜道及漕事下御史大夫張湯
湯問其事因言抵蜀從故道故道多阪回遠今穿襃斜
道少阪近四百里而褒水通沔斜水通渭皆可以行船
漕漕從南陽上沔入襃襃之絶水至斜間百餘里以車
轉從斜下下渭如此漢中之穀可致山東從沔無限便
于砥柱之漕且襃斜材木竹箭之饒擬于巴蜀天子以
為然拜湯子卬為漢中守發數萬人作襃斜道五百餘
里道果便近而水湍石不可漕其後莊熊羆言臨晉民
願穿洛以溉重泉以東萬餘頃故鹵地誠得水可令畆
十石于是為𤼵卒萬餘人穿渠自徵引洛水至商顔下
岸善崩乃鑿井深者四十餘丈往往為井井下相通為
水水頽以絶商顔東至山嶺十餘里間井渠之生自此
始穿渠得龍骨故名曰龍首渠作之十餘歲渠頗通猶
未得其饒自河決瓠子後二十餘歲歲因以數不登而
梁楚之地尤甚天子既封禪巡祭山川其明年旱乾封
少雨天子乃使汲仁郭昌𤼵卒數萬人塞瓠子決于是
天子已用事萬里沙則還自臨決河沈白馬玉璧于河
令羣臣從官自將軍已下皆負薪寘決河是時東流郡
燒草以故柴薪少而下淇園之竹以為楗天子既臨河
決悼功之不成乃作歌曰瓠子決兮將奈何皓皓旰旰
兮閭殫為河殫為河兮地不得寧功無已時兮吾山平
吾山平兮鉅野溢魚沸鬱兮柏冬日延道弛兮離常流
蛟龍騁兮方遠游歸舊川兮神哉沛不封禪兮安知外
為我謂河伯兮何不仁汎濫不止兮愁吾人齧桑浮兮
淮泗滿久不反兮水維緩一曰河湯湯兮激潺湲北渡
迃兮浚流難搴長茭兮沈美玉河伯許兮薪不屬薪不
屬兮衛人罪燒蕭條兮噫乎何以禦水頽林竹兮楗石
菑宣房塞兮萬福來于是卒塞瓠子築宫其上名曰宣
房宫而道河北行二渠復禹舊迹而梁楚之地復寧無
水災自是之後用事争言水利朔方西河河西酒泉皆
引河及川谷以溉田而關中輔渠靈軹引堵水汝南九
江引淮東海引鉅定太山下引汶水皆穿渠為溉田各
萬餘頃他小渠披山通道者不可勝言然其著者在宣
房太史公曰余南登廬山觀禹疏九江遂至于會稽
太湟上姑蘇望五湖東闚洛汭大邳迎河行淮泗濟漯
洛渠西瞻蜀之岷山及離碓北自龍門至于朔方曰甚
哉水之為利害也余從負薪塞宣房悲瓠子之詩而作
河渠書
賈讓論治河疏治河有上中下策古者立國居民疆
理土地必遺川澤之分度水勢所不及大川無防小水
得入陂障卑下以為汙澤使秋水多得有所休息左右
游波寬緩而不迫夫土之有川猶人之有口也治土而
防其川猶止兒啼而塞其口豈不遽止然其死可立而
待也故曰善為川者決之使道善為民者宣之使言蓋
隄防之作近起戰國壅防百川各以自利齊與趙魏以
河為竟趙魏瀕山齊地卑下作隄去河二十五里河水
東抵齊隄則西汎趙魏趙魏亦為隄去河二十五里雖
非其正水尚有所游盪時至而去則填淤肥美民耕田
之或久無害稍築室宅遂成聚落大水時至漂没則更
起隄防以自救稍去其城郭排水澤而居之湛溺自其
宜也今隄防陿者去水數百步遠者數里近黎陽南故
大金隄從河西西北行至西山南頭迺折東與東山相
屬民居金隄東為廬舍往十餘歲更起隄從東山南頭
直南與故大隄會又内黃界中有澤方數十里環之有
隄往十餘歲太守以賦民民今起廬舍其中此臣親所
見者也東郡白馬故大隄亦復數重民皆居其間從黎
陽北盡魏界故大隄去河遠者數十里内亦數重此皆
前世所排也河從河内北至黎陽為石隄激使東抵東
郡平剛又為石隄使西北抵黎陽觀下又為石隄使東
北抵東郡津北又為石隄使西北抵魏郡昭陽又為石
隄激使東北百餘里間河再西三東迫扼如此不得安
息今行上策徙冀州之民當水衝者決黎陽遮害亭放
河使北入海河西薄太山東薄金隄勢不能遠汎濫期
月自定難者將曰若如此敗壞城郭田廬冡墓以萬數
百姓怨恨昔大禹治水山陵當路者毁之鑿龍門辟伊
闕折底柱破碣石墮斷天地之性此迺人工所造何足
言也今瀕河十郡治隄歲費且萬萬及其大決所殘無
數如出數年治河之費以業所徙之民遵古聖之法定
山川之位使神人各處其所而不相干且以大漢方制
萬里豈其與水争咫尺之地哉此功一立河定民安千
載無患故謂之上策若迺多穿漕渠于冀州地使民得
以溉田分殺水怒雖非聖人法然亦救敗術也難者將
曰河水高于平地歲增隄防猶尚決溢不可以開渠臣
竊按視遮害亭西十八里至淇水口迺有金隄高一丈
自是東地稍下隄稍高至遮害亭高四五丈往五六歲
河水大盛增丈七尺壞黎陽南郭門入至隄下水未踰
堤二尺所從堤上北望河高出民屋百姓皆走上山水
留十三日隄潰吏民塞之臣循隄上行視水勢南七十
餘里至淇口水適至隄半計出地上五尺所今可從淇
口以東為石隄多張水門初元中遮害亭下河去隄足
數十步至今四十餘歲適至隄足由是言之其地堅矣
恐議者疑河大川難禁制滎陽漕渠足以卜之其水門
但用木與土耳今據堅地作石隄勢必完安冀州渠首
盡當卬此水門治渠非穿地也但為東方一隄北行三
百餘里入漳水中其西因山足高地諸渠皆往往股引
取之旱則開東方下水門溉冀州水則開西方高門分
河流通渠有三利不通有三害民常罷于救水半失作
業水行地上湊潤上徹民則病濕氣木皆立枯鹵不生
穀決溢有敗為魚鼈食此三害也若有渠溉則鹽鹵下
隰填淤加肥故種禾麥更為秔稻高田五倍下田十倍
轉漕舟船之便此三利也今瀕河隄吏卒郡數千人伐
買薪石之費歲數千萬足以通渠成水門又民利其溉
灌相率治渠雖勞不罷民田適治河隄亦成此誠富國
安民興利除害支數百歲故謂之中策若迺繕完故隄
增卑倍薄勞費無已數逢其害此最下策也
後晉時滑州河決浸注曹單&KR1499;鄆五代之境詔大發數
道丁夫塞之既塞晉主欲刻碑記其事中書舍人楊昭
儉諫曰陛下刻石紀功不若降哀痛之詔染翰頌美不
若頒罪己之文晉主乃止
宋真宗之在大名也詔調丁夫十五萬修黃河監察御
史王濟以為勞民請徐圖之乃命濟馳往經度還奏省
其什六七張齊賢以河決為憂因對并召濟入見齊賢
請令濟署狀保河不決濟曰河決亦隂陽災沴所致宰
相若能和隂陽弭災沴為國家致太平河之不決臣亦
可保齊賢曰若是則今非太平邪濟曰北有契丹西有
繼遷兩河關右歲被侵擾以陛下神武英略苟用得其
人可以馴致今則未也上動容獨留濟問以邊事退而
署備邊策十五條以獻未幾選官判大理寺欲得剛正
不回者上曰王濟近之即以命濟
仁宗時河入中國行大行西曲折山間不能為大患既
出大岯東更平地二千餘里特以隄防為之限夏秋霖
&KR1369;百川所會不免決溢而大名鄆澶滑孟濮齊淄滄棣
濱德博懷衛鄭等郡及開封往往受其害於是詔諸州
長吏兼河隄使防塞之法甚備而決溢之患時有說者
以河隨時漲落自立春後凍解候人量水初至凡一寸
則夏秋當至一尺頗為信驗謂之信水非時暴漲謂之
客水隨決隨塞瀕河苦之至是河決大名館陶殿中丞
李仲昌請自澶州商胡河穿六塔渠入横隴故道以披
其勢富弼是其策詔𤼵三十萬丁修六塔河以回河道
以仲昌提舉河渠翰林學士歐陽修三上疏力諫其不
可行帝不聽
歐陽修論治河疏臣伏見朝廷定議開修六塔河口
回水入横隴故道此大事也中外之臣皆知不便而未
肯有為國家極言其利害者何哉蓋其說有三一曰畏
大臣二曰畏小人三曰無竒策今執政之臣用心于河
事亦勞矣初欲試三十萬人之役以開故道既又舍故
道而修六塔未及興役遽又罷之已而終為言利者所
勝今又復言修然則其勢難于復止也夫以執政大臣
銳意主其事而又有不可復止之勢固非一人口舌可
回此所以雖知不便而罕肯言也李仲昌小人利口偽
言衆所共惡今執政之臣既用其議必主其人且自古
未有無患之河今河浸恩冀目下之患雖小然其患已
形回入六塔將來之害雖大而其害未至夫以利口小
人為大臣所主欲與之争未形之害勢必難奪就使能
奪其議則言者猶須獨任恩冀為患之責使仲昌得以
為辭大臣得以為歸罪此所以雖知不便而罕敢言也
今執政之臣用心太過不思自古無無患之河直欲使
河不為患若得河不為患雖竭人力猶當為之况聞仲
昌利口詭辯謂費物少而功用不多不得不信為竒策
於是決意用之今言者謂故道既不可復六塔又不可
修詰其如何則又無竒策以取勝此所以雖知不便而
罕肯言也衆人所不敢言而臣今獨敢言者臣謂大臣
非有私仲昌之心也直欲興利除害爾若果知其為害
愈大則豈有不回者哉至于顧小人之後患則非臣之
所慮也且事貴知利害權重輕又不得已則擇其害少
而患輕者為之此非明智之士不能也况治水本無竒
策相地勢謹隄防順水性之所趨爾雖大禹不過此也
夫所謂竒策者不大利則大害若循常之計雖無大利
亦不至大害此明智之士善擇利者之所為也今言修六塔
者竒策也然終不可成而為害愈大言順水治隄者常談
也然無大利亦無大害不知為國計者欲何所擇哉若謂
利害不可必但聚大衆興大役勞民困國以試竒策而
僥倖于有成者臣謂雖執政之臣亦未必肯為也臣前
已具言河利害甚詳而未蒙採聽今復略陳其大要惟陛
下詔計議之臣擇之謂河水未始不為患今順已決之流
治隄防于恩冀者其患一而遲塞商胡復故道者其患
二而速開六塔以回今河者其患三而為害無涯自河
決横隴以來大名金隄埽歲歲增治及商胡再決而金
隄益又加功獨恩冀之間自商胡決後議者貪建塞河
之策未嘗留意于隄防是以今河水勢浸溢今若專意
併力于恩冀之間謹治隄防則河患可禦不至為大害
所謂其患一者十數年間今河下流淤塞則上流必有
決處此一患而遲者也今欲塞商胡口使水歸故道治
隄修埽功料浩大勞人費物困弊公私此一患也幸而
商胡可塞故道復歸高淤難行不過一二年間上流必
決此二患而速者也今六塔河口雖云已有上下約然
全塞大河正流為功不小又開六塔河道治二千餘里
隄防移一縣兩鎮計其功費又大於塞商胡數倍其為
困弊公私不可勝計此一患也幸而可塞水入六塔而
東横流散溢濱棣德博與齊州之界咸被其害此五州
者素號富饒河北一路財用所仰今引水注之不惟五
州之民破壞田産河北一路坐見貧虛此二患也三五
年間五州凋弊河流注溢久又淤高流行梗澁則上流
必決此三患也所謂為害而無涯者也今為國悞計者
本欲除一患而反就三患此臣所不諭也至如六塔不
能容大河横隴故道本以高淤難行而商胡決今復驅
而注之必横流而散溢自澶至海二千餘里隄埽不可
卒修卒修之雖成必不能捍水如此等事甚多士無愚
智皆所共知不待臣言而後悉也臣前未奉使契丹時
已嘗具言故道六塔皆不可為惟治隄順水為得計及
奉使往來河北詢于知水者其說皆然雖恩冀之人今
被水患者亦知六塔不便皆願且治恩冀隄防為是下
情如此誰為上通臣既知其詳豈敢自默伏乞聖慈特
諭宰臣使更審利害速罷六塔之役差替李仲昌等不
用選一二精幹之臣與河北轉運副使及恩冀州官吏
相度隄防併力修治則今河之水必不至為大患此河
水天災人力可回惟當順導防捍之而已不必求竒策
立難必之功以為小人僥冀恩賞之資也况功必不成
後悔無及者乎臣言狂計愚惟陛下裁擇
王同議水古者之治五行也必有五行之官其去民
用尤近而逆其理則有敗害之端莫甚于水故官得其
任則不憂乎水之敗害誠其勢也是以舜命益作虞以
掌山澤周有川澤之禁而後世修之未嘗廢也由秦漢
以來使任其亊而為之水官則莫若都水之職其主灌
溉陂池保守河渠自太常及三輔皆有其官至武帝之
時尤增重之于是又有左右使者使統其任而居其亊
者莫不明于禹貢之學而習于知水之性故劉向以治
書為三輔都水都尉平當以明禹貢領護河隄蓋其任
職之人未嘗不修其事而又有水工之徒以佐知其利
害是以秦漢之際言水事于書尤著而魏晉已來至于
隋唐其官亦未嘗廢于魏則有都尉水衡之號晉宋齊
皆曰都水臺或為水衡令及梁天監中始改曰太舟卿
而主治舟航河隄隋唐之時又皆為都水使者或改曰
監而舟楫河渠二署隸之然于水事或領或否矣故天
下不喻于水而失其水之性使以憂中國者起矣國家
比歲之間水之為害亦甚矣自京城之中民被其苦亦
暴而衍溢者歴月不知所以洩之今國家懲前日之患
而求于秦漢之故為之都水之任專其有司欲以知水
之性此慮患之本也夫以患而設備求其功效而使之
不為虛位則天下宜有明于水性若秦漢之間所謂水
工者出矣苟得其水工而又以知水者居其任使之專
其職而行于天下就視其水之利害得以循其故而治
之不使數遷其任責之課最而信其黜陟則官得其人
而分定則事益修矣故為今之慮水莫若如此
李仲昌等塞商胡北流入六塔河不能容是夕復決溺
兵夫漂芻藁不可勝計詔三司判官沈立往行視内侍
劉恢遂奏六塔之役水死者數千萬人穿土干犯忌禁
且河口乃趙征村於國姓御名有嫌而大興鍤劚非便
詔罷其役令御史吳中復内侍鄧守恭置獄于澶劾仲
昌等違詔旨不俟秋冬塞北流以致決潰于是流仲昌
于英州餘各被謫有差自李仲昌貶河事久無議者
河北都轉運使韓䞇言四界首古大河所經宜浚二股
渠分河流入金赤河可以紓決溢之患朝廷如其策役
三千人幾月而成未幾又併五股河浚之
神宗浚漳河從都水監丞宋昌言内侍程昉之議也役
兵萬人袤一百六十里帝患財用不足文彦博曰足財
用在乎安百姓安百姓在乎省力役且河久不開不出
于東則出于西利害一也今發夫開治徙東從西何利
之有王安石謂使漳河不由地中行則或東或西為害
一也治之使行地中則有利而無害會京東河北風變
異常民大恐帝手詔中書令省事安静以應天變漳河
之役妨農來歲為之未晩王安石格詔不下
自開直河水勢增漲田廬益壞外都水監丞程昉以不
白水災憂死至是大決于澶州曹村北流斷絶河道南
徙東滙于梁山張澤濼分為二𣲖一合南清河入于淮
一合北清河入于海凡灌郡縣四十五而濮齊鄆徐尤
甚壞田逾三十萬頃遣使修閉判大名府文彦博言河
勢變移四散漫流兩岸俱被水患而都水止固護東流
北岸希省費之賞未嘗增修隄岸今者之決溢非天災
實人力不至也逾年決口塞詔改曹村埽曰靈平
河溢北京夏津神宗語執政聞京東調夫修河有壞産
者且河決不過占一河之地或西或東利害無所校
聽其所趨如何王安石曰此流不塞占公私田至多
又水散漫久復澱塞昨修二股費至少而公私田皆
出向之瀉滷俱為沃壤庸非利乎况調夫已減乎去
歲若復葺理隄防則夫愈減矣帝從之乃始置疏濬
黃河司先有選人李公義者獻鐵龍瓜楊泥車法以
濬河其法用鐵為瓜形繫舟尾乘流相繼而下一再過
水深數尺宦官黃懷信以為可用而患其太輕安石請
令懷信公義同議增損乃别置濬川杷其法以巨木長
八尺齒長一尺列于木下如杷狀以石壓之兩旁繫大
船各用滑車絞之撓蕩泥沙或謂水深則杷不及底淺
則齒礙泥沙人皆知不可用惟安石善其法乃賞懷信
而命公義官以杷法下大名令都大提舉河隄范子淵
與通判知縣共試之皆言不可用會子淵以事至京師
安石問其故子淵意附會遽曰法誠善第同官議不合
爾安石大悦及置濬河司將自衛州濬至海口差子淵
都大提舉公義為之屬
河北流閉已久水或横決散漫常虞壅遏外都水監丞
王令圖獻議于大名第四第五埽等處開修直河使大
河還二股故道王安石主其議言于帝曰開直河則水
勢分其不可開者以近河每開數尺即見水不容施功
爾今第見水即以濬川杷濬之苟置數千杷則諸河淺
澱皆非所患歲可省開濬之費幾百千萬帝曰果爾甚
善乃命范子淵領其事開直河深八尺凡退背魚助河
則塞之
河復大決澶州小吳埽詔都水監丞李立之經畫以聞
帝謂輔臣曰河之為患久矣後世以事治水故常有礙
夫水之趨下乃其性也如能順水所向遷徙城邑以避
之復有何患已而立之言河流自乾寧軍至劈地口入
海宜自北京至瀛州分立東西隄五十九埽詔從之立
之在熙寧初已主立隄今竟行其言大抵熙寧專欲導
河東流閉北流元豐以後因河決而北議者始欲復禹
故迹帝愛惜民力思順水性而水官難其人王安石力
主程昉范子淵二人尤以河事自任然縻費財用卒無
成功
元世祖開會通河從夀張縣尹韓仲暉等言也起須城
縣安山西南由夀張西北至東昌又西北至臨清引汶
水以達御河長二百五十餘里中建牐三十有一以時
蓄洩河成名曰會通
河決汴梁發丁夫三萬塞之蒲口復決乃命廉訪使尚
文相度形勢為久利之策文言河自陳留抵睢東西百
有餘里南岸視水高六七尺或四五尺北岸故隄水視
田高三四尺或高下等大較南高于北約八九尺隄安
得不壞水安得不北也蒲口今決千有餘步東走歸舊
瀆行二百里至歸德横隄之下復合正流或彊遏之上
決下潰功不可成揆今之計河北郡縣宜順水性築長
隄以禦汎溢歸德徐邳之民任擇所便避其衝突被害
民戶量給河南退灘地以為業異時決他所亦如之亦
一時救患之良策也蒲口不塞便成宗從之會
河朔郡縣及山東憲部争言不塞則河北桑田
盡化魚鼈之區塞之便帝復從之是後蒲口復
決障塞之役無歲無之而水北入河復故道竟
如文言
遣使窮河源招討使達實受命行四閱月始抵其
地既還圖其形勢來上言河出吐蕃朵甘斯西鄙
有泉百餘泓方可七八十里沮洳散渙不可逼視
登高望之如列星然名鄂端諾爾鄂端諾爾華言
星宿海也羣流奔輳近五七里滙為二巨澤名阿
拉克諾爾自西而東連屬成川號齊賓河又合伊
爾齊呼喇雅爾楚三河其流寖大始名黃河又岐
為八九股行二十日至大雪山名騰格哩哈達即
崑崙也由崑崙南至庫濟及庫德二地始相屬又
經哈喇博勒齊爾之地合細黃河及竒爾穆蘇二
水北行復折而西流過崑崙北又轉而東北行約
二十餘日至積石始入中國云約自河發源至中
國計及萬里然其間溪澗流絡莫知紀極崑崙之
西人跡簡少而山皆草石至積石方林木茂暢世
言河九折蓋彼地有二折焉
順帝時托克托用言昔于都城外開河置牐引金
口渾河之水東流達通州以通舟楫廷臣多言不
可托克托排羣議不納左丞許有壬言渾河之水
湍悍易決而足以為害淤淺易塞而不可行舟况
西山水勢高峻金時在城北流入郊野縱有衝決
為害亦輕今則在都城西南若霖&KR1369;漲溢加以水
性湍急宗社所在豈容僥倖設使成功一時亦不能
保其永無衝決之患帝不聽河成果水急泥壅不
可行費用不貲而卒以無功
黃河決托克托集羣臣廷議言人人殊惟漕運使
賈魯以為必塞北河疏南河使復故道役不興害
不能已於是遣工部尚書成遵與大司農圖嚕行
視河議其疏塞之方以聞遵等自濟濮汴梁大名
行數千里掘井以量地之高下測岸以究水之淺
深博采輿論以謂河之故道斷不可復且曰山東
連歉民不聊生若聚二十萬衆于此地恐他日之
憂又有重于河患者時托克托先入嚕言及聞遵
等議怒曰汝謂民將反邪自辰至酉論辯終莫能
入明日執政謂遵曰修河之役丞相意已定且有
人任其責公勿多言幸為兩可之議遵曰腕可斷
議不可易遂出遵河間鹽運使詔開黃河故道命
魯以工部尚書充河防使𤼵河南北兵民十七萬
自黃陵岡南達白茅放于黃固哈濟等口又自黃
陵西至陽青村凡二百八十里有竒興功凡五閱
月諸埽堤成河復故道超授魯集賢大學士賜托
克托世襲達爾罕之號其餘遷賚有差先是河南
北童謠云石人一隻眼挑動黃河天下反及魯治
河果于黃陵岡得石人一眼而汝潁之兵起
築城(十五則)
晉侯使士蒍為二公子築蒲與屈不慎寘薪焉夷吾訴
之公使讓之士蒍稽首而對曰臣聞之無喪而慼憂必
讐焉無戎而城讐必保焉寇讐之保又何慎焉守官廢
命不敬固讐之保不忠失忠與敬何以事君詩云懷德
惟寧宗子惟城君其修德而固宗子何城如之三年將
尋師焉焉用慎退而賦曰狐裘尨茸一國三公吾誰適
從
晉平公杞出也故治杞六月知悼子合諸侯之大夫以
城杞孟孝伯會之鄭子大叔與伯石往子大叔見大叔
文子與之語文子曰甚乎其城杞也子大叔曰若之何
哉晉國不恤周宗之闕而夏肄是屏其棄諸姬亦可知
也已諸姬是棄其誰歸之吉也聞之棄同即異是謂離
德詩曰協比其鄰婚姻孔云晉不鄰矣其誰云之
令尹蒍艾獵城沂使封人慮事以授司徒量功命日分
財用平板榦稱畚築程土物議遠邇略基趾具餱糧度
有司事三旬而成不愆于素
周敬王使富辛與石張如晉請城成周天子曰天降禍
于周俾我兄弟並有亂心以為伯父憂我一二親昵甥
舅不皇啓處於今十年勤戍五年余一人無日忘之閔
閔焉如農夫之望歲懼以待時伯父若肆大惠復二文
之業弛周室之憂徼文武之福以固盟主宣昭令名則
余一人有大願矣昔成王合諸侯城成周以為東都崇
文德焉今我欲徼福假靈于成王修成周之城俾戍人
無勤諸侯用寧蝥賊遠屛晉之力也其委諸伯父使伯
父實重圖之俾我一人無徵怨于百姓而伯父有榮施
先王庸之范獻子謂魏獻子曰與其戍周不如城之天
子實云雖有後事晉勿與知可也從王命以紓諸侯晉
國無憂是之不務而又焉從事魏獻子曰善使伯音對
曰天子有命敢不奉承以奔告于諸侯遲速衰序于是
焉在冬十一月晉魏舒韓不信如京師合諸侯之大夫
于狄泉尋盟且令城成周魏子南面衛彪傒曰魏子必
有大咎干位以令大事非其任也詩曰敬天之怒不敢
戲豫敬天之渝不敢馳驅况敢干位以作大事乎己丑
士彌牟營成周計丈數揣高卑度厚薄仞溝洫物土方
議遠邇量事期計徒庸慮材用書餱糧以令役于諸侯
屬役賦丈書以授帥而效諸劉子韓簡子臨之以為成
命
楚靈王城陳蔡不羹使僕夫子晳問于范無宇曰吾不
服諸夏而獨事晉何也唯晉近我遠也今吾城三國賦
皆千乘亦當晉矣又加之以楚諸侯其來乎對曰其在
志也國為大城未有利者昔鄭有京櫟衛有蒲戚宋有
蕭蒙魯有弁費齊有渠丘晉有曲沃秦有徵衙叔段以
京患嚴公鄭幾不封櫟人實使鄭子不得其位衛蒲戚
實出獻公宋蕭蒙實殺昭公魯弁費實弱襄公齊渠丘
實殺無知晉曲沃實納齊師秦徵衙實難桓景皆志于
諸侯此其不利者也且夫制城邑若體性焉有首領股
肱至于手拇毛脉大能掉小故變而不動地有高下天
有晦明民有君臣國有都鄙古之制也先王懼其不帥
故制之以義旌之以服行之以禮辯之以名書之以文
道之以言既其失也易物之由夫邊境者國之尾也譬
之如牛馬處暑之既至䖟䗽之既多而不能掉其尾臣
亦懼之不然是三城也豈不使諸侯之心惕惕焉子晳
復命王曰是知天咫安知民則是言誕也右尹子革侍
曰民天之生也知天必知民矣是其言可以懼哉三年
陳蔡及不羔人納棄疾而殺靈王
楚子城陳蔡不羔使棄疾為蔡公王問于申無宇曰棄
疾在蔡何如對曰擇子莫如父擇臣莫如君鄭莊公城
櫟而寘子元焉使昭公不立齊桓公城榖而寘管仲焉
至于今賴之臣聞五大不在邊五細不在庭親不在外
羈不在内今棄疾在外鄭丹在内君其少戒王曰國有
大城何如對曰鄭京櫟實殺曼伯宋蕭亳實殺子游齊
渠丘實殺無知衛蒲戚實出獻公若由是觀之則害于
國末大必折尾大不掉君所知也
楚囊瓦為令尹城郢沈尹戍曰子常必亡郢苟不能衛
城無益也古者天子守在四夷天子卑守在諸侯諸侯
守在四鄰諸侯卑守在四境慎其四境結其四援民狎
其野三務成功民無内憂而又無外懼國焉用城今吳
是懼而城于郢守已小矣卑之不獲能無亡乎昔梁伯
溝其公宫而民潰民棄其上不亡何待夫正其疆場修
其土田險其走集親其民人明其伍候信其鄰國慎其
官守守其交禮不僭不貪不懦不耆完其守備以待不
虞又何畏矣詩曰無念爾祖聿修厥德無亦監乎若敖
蚡冒至于武文土不過同慎其四竟猶不城郢今土數
圻而郢是城不亦難乎
魏高祖欲築城置戍于淮南以撫新附之民賜相州刺
史高閭璽書具論其狀閭上表以為兵法十則圍之五
則攻之曏者國家止為受降之計𤼵兵不多東西遼闊
難以成功今又欲置戍淮南招撫新附昔世祖以回山
倒海之威步騎數十萬南臨瓜步諸郡盡降而盱眙小
城攻之不克班師之日兵不戍一城土不闢一廛夫豈
無人以為大鎮未平不可守小故也夫壅水者先塞其
原伐木者先斷其本本原尚在而攻其末流終無益也
夀陽盱眙淮隂淮南之本原也三鎮不克其一而留守
孤城其不能自全明矣敵之大鎮逼其外長淮隔其内
少置兵則不足以自固多置兵則糧運難通大軍既還
士心孤怯夏水盛漲救援甚難以新擊舊以勞禦逸若
果如此必為敵擒雖忠勇奮發終何益哉願陛下踵世
祖之成規旋轅返旆經營洛邑蓄力觀釁布德行化中
國既和遠人自服矣尚書令陸叡上表以為長江浩蕩
彼之巨防又南土昏霧暑氣鬱蒸師人經夏必多疾病
而遷鼎草創庶事甫爾且兵徭並舉聖王所難今介胄
之士外攻寇讐羸弱之夫内勤土木運給之費日捐千
金驅罷弊之兵討堅城之虜將何以取勝乎陛下去冬
之舉正欲耀武江漢耳今自春幾夏理宜釋甲願早還
洛邑使根本深固聖懷無内顧之憂兆民休斤板之役
然後命將出師何憂不服魏高祖納其言崔慧景以魏
人城邵陽患之張欣泰曰彼有去志所以築城者外自
誇大懼我躡其後耳今若說之以兩願罷兵彼無不聽
矣慧景從之使欣泰詣城下語魏人魏高祖乃還濟淮
唐德宗以方渠合道水波皆吐蕃要路欲城之使問邠
寧節度使楊朝晟須幾何兵對曰邠寧兵足以城之上
曰曏城鹽州用兵七萬今三城尤逼虜境如此何也對
曰今𤼵本鎮兵不旬日至出其不意而城之虜謂吾衆
不減七萬不敢輕來不過三旬吾城已畢虜雖至城旁
草盡不能久留虜退則運芻糧以實之此萬全之策也
若大集諸道兵踰月始至虜亦聚衆而來與我爭戰勝
負未可知何暇築城哉上從之朝晟分軍為三各築一
城三月三城成朝晟軍還至馬嶺吐蕃始出追之相拒
數日而去朝晟遂城馬嶺而還開地三百里皆如其素
高駢將築成都羅城使僧景仙規度周二十五里悉召
縣令庀徒賦役吏受百錢以上皆死蜀土疏惡以甓甃
之取土皆剗丘垤平之無得為坎埳以害耕種役者十
日而代衆樂其均不費扑撻凡九十六日而畢
北周以小司徒韋孝寬嘗立勲于玉璧乃置勲州于玉
璧以孝寬為刺史孝寬欲築城于險要以制之乃𤼵河
西役徒十萬甲士百人遣姚岳監築之岳以兵少懼不
敢前孝寬曰計此城十日可畢城距晉州四百餘里吾
一日創手二日敵境始知設使晉州徵兵三日方集謀
議之間自稽三日計其軍行二日不到我之城隍足得
辦矣乃令築之齊人果至境上疑有大軍停留不進其
後孝寬使汾水以南傍介山稷山諸村縱火齊人以為
軍營收兵自固岳卒城而還
宋仁宗時韓琦自陜西還與范仲淹並對言為今之策
當以和好為權宜戰守為實務因畫和守戰三策又言
北戎久強今乘元昊議和其勢愈重苟不大為之備禍
未可量夫京師坦而無備若契丹一朝稱兵深入必促
河朔重兵與之力戰彼戰勝則直趨澶淵若京城堅固
戒河朔之兵勿與戰彼不得戰欲深入則前有堅城後
有重兵必沮而自退退而邀之擊之皆可也故修京師
非徒禦寇誠以伐深入之謀諫官余靖言王者守在四
夷今無故而修京城是舍天下之大而為嬰城自守之
計遂不果行
神宗時夏主秉常既寇秦州復上誓表請納安遠塞門
二砦以乞綏州詔將許之鄜延宣撫郭逵上言曰此正
商於六百里之策也非光交二砦不可與綏朝議以為
然賜以誓詔夏主遣其臣旺明鄂特來言欲先得綏逵命
機宜文字趙卨等如夏交所納二砦且定地界旺明鄂特
對曰朝廷本欲得二砦地略非所約卨曰然則塞門安
遠二牆墟耳安用之二砦之北舊有三十六堡且以長
城嶺為界西平王祥符所移書固在也旺明鄂特語塞卨
以夏人渝盟請城綏州不以易二砦從之改名綏德城
播州冉璡及弟璞俱有文武材隠居蠻中前後閫帥辟
召皆堅辭不至聞余玠賢自詣府上謁玠待以上客璡
璞居數月無所言玠疑之乃更闢别館以處之且日使人窺其
所為兄弟終日不言惟對踞以堊畫地為山川城池之形起則
漫去如是又旬日請見玠屏人曰某兄弟辱明公禮遇思有以
少禆益為今日西蜀之計其在徙合州城乎玠不覺躍起執其
手曰此玠志也但未得其所耳璡曰蜀口形勝之地莫若釣魚
山請徙諸此若任得其人積粟以守之賢于十萬師遠矣玠大
喜曰玠固疑先生非淺士先生之謀玠不敢掠以歸己遂密以
其謀聞于朝請不次官之詔璡權發遣合州璞權通判徙城之
事悉以任之釣魚城成蜀始可守
珠赫高琪請修南京裏城金主曰此役一與民滋病矣城雖完
固能獨安乎高琪固請築之既而金主慮擾于民募人能致甓
五十萬者遷一官百萬升一等於是平陽判官完顔阿喇左廂
譏察霍定和𤼵蔡京故居得二百萬有竒准格遷賞金主一日
問曰人言此役恐不能就高琪曰苟防城有法正使兵來臣等
愈得效力金主曰與其臨城曷若不令至此為善高琪無以對
及城成高琪受金鼎之賞建碑書功于會朝門
宫室(二十四則)
晉文公見咎季其廟傳于西牆公曰孰處而西對曰君
之老臣也公曰西益而宅對曰臣之忠不如老臣之力
其牆壞而不築公曰何不築對曰一日不稼百日不食
公出而告之僕僕頓首于&KR0942;曰吕刑云一人有慶兆民
賴之君之明羣臣之福也乃令于國曰毋淫宫室以妨
人宅版築以時無奪農功
晉平公春築臺叔向曰不可古者聖王貴德而務施緩
刑辟而趨民時今春築臺是奪民時也夫德不施則民
不歸刑不緩則百姓愁使不歸之民役愁怨之百姓而
又奪其時是重竭也夫牧百姓養育之而重竭之豈所
以定命安存而稱為人君于後世哉平公曰善乃罷臺
役
楚靈王為章華之臺與伍舉升焉曰臺美夫對曰臣聞
國君服寵以為美安民以為樂聽德以為聰致遠以為
明不聞其以土木之崇高彤鏤為美而以金石匏竹之
昌大囂庶為樂不聞其以觀大視侈淫色以為明而以
察清濁為聰也先君莊王為匏居之臺高不過望國氛
大不過容宴豆木不防守備用不煩官府民不廢時務
官不易朝常問誰宴焉則宋公鄭伯問誰相禮則華元
駟騑問誰贊事則陳侯蔡侯許男頓子其大夫侍之先
君是以除亂克敵而無惡于諸侯今君為此臺也國民
罷焉財用盡焉年穀敗焉百官煩焉舉國留之數年乃
成願得諸侯與始升焉諸侯皆距無有至者而後使太
宰啓疆請于魯侯懼之以蜀之役而僅得以來使富都
那豎贊焉而使長鬛之士相焉臣不知其美也夫美也
者上下外内小大遠邇皆無害焉故曰美若于目觀則
美縮于財用則匱是聚民利以自封而瘠民也胡美之
為夫君國者將民之與處民實瘠矣君安得肥且夫私
欲弘侈則德義鮮少德義不行則邇者騷離而遠者距
違天子之貴也唯其以公侯為官正而以伯子男為師
旅其有美名也唯其施令德于遠近而小大安之也若
斂民利以成其私欲使民蒿焉忘其安樂而有遠心其
為惡也甚矣安用目觀故先王之為臺榭也榭不過講
軍實臺不過望氛祥故榭度于大卒之居臺度于臨觀
之高其所不奪穡地其為不匱財用其事不煩官業其
日不廢時務瘠磽之地于是乎為之城守之木于是乎
用之官寮之暇于是乎臨之四時之隙于是乎成之故
周詩曰經始靈臺經之營之庶民攻之不日成之經始
勿亟庶民子來王在靈囿麀鹿攸伏夫為臺榭將以教
民利也不知其所以匱之也若君謂此臺美而為之正
則楚其殆矣
莊王與晉戰勝之懼諸侯之畏己也乃築為五仞之臺
臺成而觴諸侯諸侯請約莊王曰我薄德之人也諸侯
請為觴乃仰而曰將將之臺窅窅其謀我言而不當諸
侯伐之於是遠者來朝近者入賓
衛靈公以天寒鑿池宛春諫曰天寒起役恐傷民公曰
天寒乎宛春曰君衣狐裘坐熊席隩隅有竈是以不寒
今民衣弊不補履決不苴君則不寒民誠寒矣公曰善
令罷役左右諫曰君鑿池不知天寒以宛春知而罷役
是德歸宛春怨歸於君公曰不然宛春魯國之匹夫吾
舉之民未有見焉今將令民以此見之且春也有善寡
人有春之善非寡人之善與靈公論宛春可謂知君之
道矣
嚴公丹桓宫之楹而刻其桷匠師慶言於公曰臣聞聖
王公之先封者遺後之人法使無陷於惡其為後世昭
前之令聞也使長監於世故能懾固不解以久今先君
儉而君侈之令德替矣公曰吾屬欲美之對曰無益於
君而替前之令德臣故曰庶可以已乎公弗聽
齊宣王為大室大蓋百畆堂上三百戶以齊國之大具
之三年而未能成羣臣莫敢諫者香居問宣王曰荆王
釋宣王之禮樂而為淫樂敢問荆邦為有主乎王曰為
無主敢問荆邦為有臣乎王曰為無臣居曰今王為大
室三年不能成而羣臣莫敢諫者敢問王為有臣乎王
曰為無臣香居曰臣請避矣趨而出王曰香子留何諫
寡人之晩也遽召尚書曰書之寡人不肖好為大室香
子止寡人也
魏王將起中天臺令曰敢諫者死許綰負操鍤入曰聞
大王將起中天臺臣願加一力王曰子何力有加綰曰
雖無力能商臺王曰若何曰臣聞天與地相去萬五千
里今王因而半之當起七千五百里之臺高既如是其
趾須方八千里盡王之地不足以為臺趾古者堯舜建
諸侯地方五千里王必起此臺先以兵伐諸侯盡有其
地猶不足又伐四夷得方八千里乃足以為臺趾林木
之積人徒之衆倉廪之儲數以萬億度八千里之外當
定農畆之地足以奉給王之臺者臺具以備乃可以作
魏王默然無以應乃罷
趙簡子春築臺於邯鄲天雨而不息謂左右曰可無趨
種乎尹鐸對曰公亊急厝種而懸之臺夫雖欲趨種不
能得也簡子惕然乃釋臺罷役曰我以臺為急不如民
之急也民以不為臺故知吾之愛也
趙文子為室斵其椽而礱之張老夕焉而見之不謁而
歸文子聞之駕而往曰吾不善子亦告我何其速也對
曰天子之室斵其椽而礱之加密石焉諸侯礱之大夫
斵之士首之備其物義也從其等禮也今子貴而忘義
富而忘禮吾懼不免何敢以告文子歸令之勿礱也匠
人請皆斵之文子曰止為後世之見之也其斵者仁者
之為也其礱者不仁者之為也
知襄子為室美士茁夕焉知伯曰室美夫對曰美則美
矣抑臣亦有懼也知伯曰何懼對曰臣以秉筆事君志
有之曰高山峻原不生草木松栢之地其土不肥今土
木勝臣懼其不安人也室成三年而知氏亡
韓昭侯造作高門屈宜咎曰昭侯不出此門曰何也曰
不時吾所謂不時者非時日也人固有利有不利昭侯
嘗利矣不作高門往年秦拔宜陽明年大旱民饑不以
此時恤民之急也而顧反益奢如此所謂福不重至禍
必重來者也高門成昭侯卒竟不出此門
晉陸雲上吳王晏啟間一日敢獻瞽言以干聞聽天
恩未加咎責猥𤼵明令臣伏誦聖旨奉用歎息臣聞有
國者不患宫室之不崇患在令名之不立是以賢人之
在富貴莫不卑身節欲損己挹情能保其國家令聞百
世歴觀古今以約失之者實寡以奢失之者蓋衆非天
下之至德孰能居豐行險在富能貧清儉節素自殿下
家道此所以懷集四方而使兆民服者也世祖武皇帝
富有四海貴為天子居無離宫之館身御家人之服先
帝豈欲以此道止於治身而已哉固將必欲遺訓百世
貽燕子孫此固殿下所宜祗奉也昔淮南太妃當安厝
臣兄比下墨機時為郎中令從行太妃令追稱先帝養
生送終事從節儉今宜奉用遺制不事豐厚令旨懇切
言歸于約清河昔起墓宅𤼵手詔又還毁朝野之論于
今未已竊以西園第宅用功方嚴雖知聖德節儉有素
猶復思關愚言以補萬一亦臣繾綣微忠昊天罔極之
誠也至被明令聖旨炳然嘉承至道奉以稱慶不勝下
情謹疏以聞
陸佐公石闕銘昔在舜格文祖禹至神宗周變商俗
湯黜夏政雖革命殊乎因襲揖讓異於干戈而晷緯冥
合天人啟惎克明俊德大庇生民其揆一也在齊之季
昏虐君臨威侮五行怠棄三正刑酷然炭暴踰膏柱民
怨神怒衆叛親離蹐地無歸瞻烏靡託於是我皇帝
拯之乃操斗極把鉤陳翼百神禔萬福龍飛黑水虎
步西河雷動風驅天行地止命旅致屯雲之應登壇有
降火之祥龜筮協從人祇響附穿胷露頂之豪箕坐椎
髻之長莫不援旗請奮執銳爭先夏首憑固庸岷負阻
協彼離心抗兹同德帝赫斯怒秣馬訓兵嚴鼓未通凶
渠泥首弘舸連軸巨檻接艫鐵馬千羣朱旗萬里折簡
而禽廬九傳檄以下湘羅兵不血刅士無遺鏃樊鄧
威懷巴黔底定於是流湯之黨握炭之徒守似藩籬戰
同枯朽革車近次師營商牧華夷士女冠蓋相望扶老
攜幼一旦雲集壺漿塞野簞食盈塗似夏民之附成湯
殷士之窺周武安老懷少伐罪弔民農不遷業市無易
賈八方入計四隩奉圖羽檄交馳軍書狎至一日二日
非止萬幾而尊嚴之度不諐於師旅淵默之容無改於
行陣計如投水思若轉規策定帷幄謀成几案曾未浹
辰獨夫授首乃焚其綺席棄彼寶衣歸琁臺之珠反諸
侯之玉指麾而四海隆平下車而天下大定拯茲塗炭
救此横流功均天地明並日月於是仰協三靈俯從億
兆受昭華之玉納龍敘之圖類帝禋宗光有神器升中
以祀羣望攝袂而朝諸夏布教都畿班政方外謀協上
策刑從中典南服緩耳西羈反舌劒騎穹廬之國同川
共穴之人莫不屈膝交臂厥角稽䫙鑿空萬里攘地千
都幕南罷鄣河西無警於是治定功成邇安遠肅忘茲
鹿駭息此狼顧乃正六樂治五禮改章程創法律置博
士之職而著錄之生若雲開集雅之館而欵關之學如
市興建庠序啟設郊丘一介之才必記無文之典咸秩
於是天下學士靡然向風人識廉隅家知禮讓教臻侍
子化洽期門區宇乂安方面息静役休務簡歲阜民和
歴代規謨前王典故莫不芟夷翦截允執厥中以為象
闕之制其來已遠春秋設舊章之教經禮垂布憲之文
戴記顯游觀之言周史書樹闕之夢北荒明月西極流
精海岳黃金河庭紫貝蒼龍玄武之制銅爵鐵鳳之工
或以聽窮省冤或以布治懸法或以表正王居或以光
崇帝里晉氏浸弱宋歷威夷禮經舊典寂寥無記鴻規
盛烈湮没罕稱乃假天闕於牛頭託遠圖於博望有欺
耳目無補憲章乃命審曲之官選明中之士陳圭置臬
瞻星揆地興復表門草創華闕於是歲次天紀月旅太
簇皇帝御天下之七載也構茲盛則興此崇麗方且趨
以表敬觀而知法物覩雙碣之容人識百重之典作範
垂訓赫矣壯乎爰命下臣式銘盤石其辭曰惟帝建國
正位辨方周營洛涘漢啟岐梁居因業盛文以化光爰
有象闕是惟舊章青蓋南洎黃旗東指懸法無聞藏書
弗紀大人造物龍德休否建此百常興茲雙起偉哉偃
蹇壯矣巍巍旁映重疊上連翠微布教方顯浹日初輝
懸書有附委篋知歸鬱崫重軒穹隆反宇形聳飛棟勢
超浮柱色法上圓制模下矩周望原隰俛臨烟雨前賓
四會却背九房北通二轍南湊五方暑來寒往地久天
長神哉華觀永配無疆
晉謝安欲更營宫室王彪之曰中興初即位東府殊為
儉陋元明二帝亦不改制蘇峻之亂成帝止蘭臺都坐
殆不蔽寒暑是以更營修築方之漢魏誠為儉狹復不
至陋殆合豐約之中今自可隨宜增益修補而已強寇
未殄正是休兵養士之時何可大興功力勞擾百姓邪
安曰宫室不壯後世謂之無能彪之曰任天下事當保
國寧家朝政為允豈以修屋宇為能邪安無以奪之故
終彪之之世不改營焉
穆帝將修後池起閣道江逌上疏諫王者處萬乘之
極享富有之大必顯明制度以表崇高盛其文物以殊
貴賤建靈臺浚辟雍立宫館設苑囿所以弘於皇之尊
彰臨下之義前聖創其禮後代遵其矩當代之君咸營
斯事周宣興百堵之作鴻雁歌安宅之歡魯僖修泮水
之宫採芹有思樂之頌蓋上之有為非予欲是盈下之
奉上不以劬勞為勤此自古之令典軌儀之大式也是
以唐虞流化于茅茨夏禹垂美于卑室過儉之陋非中
庸之制然三聖行之以致至道漢高祖當營建之始怒
宫庫之壯孝文處既富之世愛十家之産亦以播惠當
時著稱來葉今者二虜未殄神州荒蕪舉江左之衆經
略艱難漕揚越之粟北餽河洛兵不獲戢運戍悠遠倉
庫内罄百姓力竭如春夏以來水旱為害遠近之收普
減常年財傷人困大役未已軍國之用無所取給方之
往代豐弊相懸損之又損實在今日伏惟陛下聖質天
縱凝曠清虚闡日新之盛茂欽明之量無欲體于自然
沖素型乎萬國韶既盡美則必盡善宜養以玄虛守以
無為登覽不以臺觀游豫不以苑沼偃息畢於仁義馳
騁極于六藝觀巍巍之隆鑒二代之文仰味羲農俯尋
周孔其為逍遥足以尊道德之輔親縉紳之秀疇咨以
時顧問不倦獻替諷諫日月而聞則庶績惟凝六合咸
熙中興之盛邁于殷宗休嘉之慶流乎無窮昔漢起德
陽鍾離抗言魏營宫殿陳羣正辭臣雖才非若人然職
忝近侍言不足採而義在以聞帝嘉其言而止
秃髮傉檀讌羣寮于宣德堂仰視而歎曰古人言作者
不居居者不作信矣孟禕進曰張文王築城苑繕宫廟
為貽厥之資萬世之業秦師濟河漼然瓦解梁熙據全
州之地擁十萬之衆軍敗于酒泉身死于彭濟吕氏以
排山之勢王有西夏率土崩離銜璧秦雍寬饒有言富
貴無常忽輙易人此堂之建年垂百載十有二主唯信
順可以久安仁義可以永固願大王勉之傉檀曰非君
無以聞讜言也
劉曜命起豐明觀立西宫建陵霄臺於滈池又將於霸
陵西南營夀陵侍中喬豫和苞上疏聞人主之興作
也必仰準乾象俯臨人時是以衛文承亂亡之後宗廟
社稷流漂無所而猶上候營室以構楚宫彼其急也猶
尚若茲故能興康叔武公之迹以延九百之慶也奉詔
書將營豐明觀市道芻蕘咸以非之曰一觀之功可以
平涼州矣又奉勑旨復欲擬阿房而建西宫模瓊臺而
起陵霄此則費萬豐明功億前役也以此功費亦可以
吞吳蜀翦齊魏矣陛下何為于中興之日而縱亡國之
事自古聖王人誰無過陛下此役實為過舉過貴在能
改終之實難又狀聞勑旨將營建夀陵周迴四里下深
二十五丈以銅為棺槨黃金飾之恐此功費非國内所
能辦也且臣聞堯葬穀林市不改肆顓頊葬廣陽下不
及泉聖王之所終也如是秦王下錮三泉周輪七里身
亡之後毁不旋踵闇主之所終也如此向魋石椁孔子
以為不如速朽王孫倮葬識者嘉其矯世自古無有不
亡之國不掘之墓故聖王知厚葬之招害也故不為之
臣子之於君父陵墓豈不欲高廣如山岳哉但以保全
始終安固萬世為優耳興亡奢儉烱然於前惟陛下覽
之
隋煬帝築西苑周二百里其内為海周十餘里為方文
蓬萊瀛洲諸山高百餘尺臺觀宫殿羅絡山上海北有
渠縈紆注海内緣渠作十六院門皆臨渠每院以四品
夫人掌之窮極華麗宫樹凋落則剪䌽為花葉綴之沼
内亦剪䌽為荷芰菱芡色渝則易以新者十六院競以
殽饈精麗相高求市恩寵上好以月夜從宫女數千騎
遊西苑作清夜遊曲於馬上奏之
晉高祖樂聞讜言詔百官各上封事置詳定院以考之
無取者留中可者行之數月應詔者無十人復降御札
趣之河南奏修洛陽宫諫議大夫薛融諫曰今宫室雖
經焚毁猶侈于帝堯之茅茨所費雖寡猶多于孝文之
露臺請俟海内平寧營之未晩詔褒納之
宋太祖既廣汴城且命有司畫洛陽宫殿按圖修之以
韓重贇董其役營繕既卑太祖坐寢殿令洞開諸門皆
端直軒豁無有壅蔽謂左右曰此如我心若有邪曲人
皆見之也
王曾諫作玉清昭應宫疏臣伏聞朝廷設諫諍之官
防政治之闕非其官而言者蓋表其忠况當不諱之朝
復忝非常之遇苟進思之無補懼竊禄以貽譏臣曾伏
覩國家誕受殊祥荐膺秘籙祚洪圖於萬葉超盛烈於
百王陛下寅畏寶符陟封名岳功垂不朽澤浸無垠奉
若之心斯為至矣而清衷濬發成命亟行自經始已來
庀徒斯廣輦仙山之石相屬於道塗伐豫章之材遠周
於林麓累土陶甓揮鍤運斤功極彌年費將鉅萬掩祈
年之舊制踰槩日之前聞輟貴近以董臨假使權而領
護如此則國家尊奉靈文之意不為不厚矣崇飾臺觀
之規不為不壯矣然則臣之愚懇或異於斯既有見聞
安敢緘默臣以為今之興作有不便之事五焉雖鳩僝
已行未可悉罷苟或萬一采芻蕘之說省其功用抑其
制度亦及民之大惠而憂國之遠圖也所謂五者之目
請為陛下陳之且今來所創立宫規制宏大凡用木材
莫匪楩楠竊聞天下出産之處收市至多船運起宫猶
傷人力雖云役軍匠寧免煩擾平民况復軍人亦是黎
庶此未便之事一也邇者方畢封崇頗煩經費今茲興
造尤費資財雖府庫之中貨寶山積畚築之下工徒子
來然而内帑則積代之蓄藏百物盡生民之膏血散之
孔易歛之惟艱雖極豐盈尤宜重惜此未便之事二也
夫聖人貴於謀始智者察於未形禍起隠微危生安逸
今雙闕之下萬衆卑臻暑氣方隆作勞斯甚所役諸雜
兵士多是不逞小民其或鼠竄郊鄽狗偷都市有一於
此足貽聖憂此未便之事三也王者撫御寰區順承天
地舉動必遵於時令裁成不失於物宜靡崇奢侈之風
罔悖隂陽之序臣謹按孟夏無𤼵大衆無起土功無伐
大樹今肇基卜築衝冐鬱蒸俶擾厚坤乖違前訓矧復
旱暵卒痒雷霆迅風拔木飄瓦温沴之氣比屋罹災得
非以失承天地之明效歟此未便之事四也臣竊聆中
間符命之文有清淨育民之誡今所修宫閣蓋本靈篇
而乃過興剖撅之功廣務雕鏤之巧雖屢殫於物力恐
未協於天心此未便之事五也伏望遵祖宗之大猷察
聖賢之深戒遷思回慮懲往念來詔將作之官息勤苦
之衆輯寧羣品對越高穹如此則遐邇宅心人祇觖望
必若光昭大瑞須建靈宫將畢相勞聿爰成績則臣敢
效愚計亦可必行但能損彼規模減其用度止敦樸素
無取瑰竒惟將之以誠明仍重之以嚴潔名數之際加
等是宜實費之資節儉為要俾四海之内知陛下愛重
民力之意豈不美歟昔太宗皇帝建太一上清等宫亦
不使窮極壯麗臣竊惟陛下宜遵而行之取為法制以
示不敢踰即鳴謙大德光於千古矣奈何特欲過先帝
之制作乎并觀西京造太宗之影殿東嶽置會真之宫
計其工庸亦皆不啻中人十家之産然於尊祖禮神則
盛矣其於邦國大計則猶未足為當時之急務也臣料
陛下必為海内承平邊隅清晏人康俗阜時和年豐縱
或築宫無損於事則臣復謂其不然也方今疆場甫定北廷有
姑息之虞民俗苟完倉箱無紅腐之積况關輔之地流亡素多
近甸之民農桑失望雖令有司安慰亦恐未復田産秋冬之間
饑歉是懼亟經營於神館慮稍鬱於輿情且往古廢興之端前
王得失之事布在方冊足為商鑒者陛下覽之詳矣非假愚臣
一二言焉試觀自昔人君崇尚土木孰若清淨無為者之安全
乎願陛下留神垂聽無忽臣言則天下幸甚
徽宗時以未得嗣子為念道士劉混康以法籙符水出入禁中
言京師西北隅地協堪輿倘形勢加以少高當有多男之祥始
命為數仞岡阜已而後宫生子漸多帝甚喜始信道教於是蔡
攸倡為異聞謂有珠星璧月跨鳳乘鸞天書雲篆之符以逢迎
之遂竭國力以經營土木之工至是又命戶部侍郎孟揆於上
清寳籙宫東築山以像餘杭之鳳凰山號曰萬歲山周十餘里
其最高一峰九十步上有亭曰介分東南二嶺直接南山山之
東有萼綠華堂書館八仙館紫石巖樓直嶝覽秀軒龍吟堂山
之南則夀山兩峰並峙有鹽池噰噰亭山之西有藥寮西莊巢
雲亭白龍沂濯沜濯龍峽蟠秀練光跨雲亭羅漢巖又西有萬
松嶺半嶺有樓曰倚翠上下設兩關關下有平地鑿大沼沼中
作兩州東為盧渚浮陽亭西為梅渚雪浪亭西流為鳳池東出
為雁池中分二館東曰流碧西曰環山有巢鳳閣三秀堂東池
後有揮雪廳復由嶝道上至介亭亭左復有極目亭蕭森亭右
復有蕭雲亭半山北俯景龍江引江之上流注山間西行為潄
瓊軒又行石間為煉丹凝觀圜山亭下視江際見高陽酒肆及
清澌閣北岸有勝筠庵躡雲臺蕭間館飛岑亭支流别為山莊
為回溪又於南山之外為小山横亘二里曰芙蓉城窮極巧妙
而景龍江外則諸館舍尤精其北又因瑶華宫火取其地作大
池名曰曲江池中有堂曰蓬壺東盡對封丘門而止其西則天
波門橋引水直西殆半里江乃折南又折北南者過閶闔門為
復道通茂德帝姬宅折北者四五里屬之龍德宫既成帝自為
艮嶽記以為山在國之艮位故也初朱勔於太湖取石高廣數
丈載以大舟挽以千夫鑿城斷橋毀堰折牐數月乃至會得燕
地因號昭功敷慶神運石立于萬歲山又作絳霄樓勢極高峻
盡工藝之巧其後羣閹興築不已於是山林巖壑日益高深亭
臺樓觀不可稱紀又以金芝産于萬夀峰更名夀嶽云
新作延福宫在大内北拱宸門外初蔡京欲以宫室媚帝
召内侍童貫楊戩賈詳何訢藍從熙五人諷以内中逼窄
之狀五人乃請因延福舊名而新作之五人分任工役視
力所致争以侈麗高廣相夸尚各為制度不務沿襲
及成號延福五位東西配大内南北稍劣其東直景龍
門西抵天波門其間殿閣亭臺相望鑿池為海疏泉為湖
鶴莊鹿砦文禽竒獸孔翠諸柵蹄尾動以千數嘉花名
木類聚區别怪石巖壑幽勝宛若天成不類塵境既成帝
自為文以記之其後又為村居野店酒肆清帘於其間
每歲冬至後即放燈自東華門以北並不禁夜徙市民
行舖夾道以居縱博羣飲至上元後乃罷謂之先賞尋又
跨舊城修築號延福第六位復跨城外浚濠作二橋橋
下疊石為固引舟相通而橋上人物外自通行不覺也
名曰景龍江夾江皆植竒花珍木殿宇對峙焉
道路(二則)
周定王使單襄公聘于宋遂假道於陳以聘於楚火朝
覿矣道茀不可行也侯不在彊司空不視塗澤不陂川
不梁野有庾積場功未畢道無列樹墾田若蓺膳宰不
致餼司里不受館國無寄寓縣無施舍民將築臺于夏
氏及陳陳靈公與孔寧儀行父南冠以如夏氏留賓弗
見單子歸告王曰陳侯不有大咎國必亡王曰何故對
曰夫辰角見而雨畢天根見而水涸本見而草木節解
駟見而隕霜火見而清風戒寒故先王之教曰雨畢而
除道水涸而成梁草木節解而備藏隕霜而冬裘具清
風至而修城郭宫室故夏令曰九月除道十月成梁其
時儆曰收而場功偫而畚挶營室之中土功其始火之
初見期于司里此先王之所以不用財賄而廣施德於
天下者也今陳國火朝覿矣而道路若塞野場若棄澤
不陂障川無舟梁是廢先王之教也周制有之曰列樹
以表道立鄙食以守路國有郊牧畺有寓望藪有圃草
囿有林池所以禦災也其餘無非榖土民無縣
耜野無奥草不奪民時不蔑民功有優無匱有
逸無罷國有班事縣有序民今陳國道路不可
知田在草間功成而不收民罷於逸樂是棄先
王之法制者也周之秩官有之曰敵國賓至關
尹以告行理以節逆之侯人為導卿出郊勞門
尹除門宗祝執祝司里授館司徒具徒司空視
塗司寇詰姦虞人入材甸人執薪火師監燎水
師監灌膳宰致餐廪人獻餼司馬陳芻工人展
車百官各以物至賓入如歸是故小大莫不懷
愛其貴國之賓至則以班加一等益度至于王
使則皆官正蒞事上卿監之若王巡守則君親
監之今雖朝也不才有分族於周承王命以為
過賓於陳而司事莫至是蔑先王之官也先王之
令有之曰天道賞善而罸淫故凡我造國無從
匪彛無即慆淫各守爾典以承天休今陳侯不
念胤續之常棄其伉儷妃嬪而帥其卿佐以淫
於夏氏不亦瀆姓矣乎陳我大姬之後也棄衮
冕而南冠以出不亦簡彛乎是又犯先王之令
也昔先王之教茂帥其德也猶恐隕越若廢其
教而棄其制蔑其官而犯其令將何以守國居
大國之間而無此四者其能久乎六年單子如
楚八年陳侯殺于夏氏九年楚子入陳
晉潘岳為懷令時以逆旅逐末廢農姦淫亡命
多所依湊敗亂法度勑當除之十里一官攡使老
小貧戶守之又差吏掌主依客舍收錢岳議曰謹
案逆旅久矣其所由来行者頼以頓止居者薄收
其直交易貿遷各得其所官無役賦因人成利惠
加百姓而公無末費語曰許由辭帝堯之命而舍
于逆旅外傳曰晉陽處父過甯舍于逆旅魏武皇
帝亦以為宜其詩曰逆旅整設以通商賈然則自
堯到今未有不得客舍之法唯商鞅尤之固非聖
世所言也方今四海會同九服納貢八方翼翼公
私滿路近畿輻輳客舍亦稠冬有温廬夏有涼蔭
芻秣成行器用取給疲牛必投乘涼近進發楅寫
鞍皆有所憩又諸劫盜皆起于迥絶止乎人衆十
里蕭條則奸軌生心連陌接館則寇情震懾且聞
聲有救已發有追不救有罪不追有戮禁暴捕亡
恒有司存凡此皆客舍之益而官㰚之所乏也又
行者貪路告糴炊㸑皆以昏晨盛夏晝熱又兼星
夜既限早閉不及㰚門或避晚關迸逐路隅祗是
慢藏誨盜之原苟以客舍多敗法教官守棘㰚獨
復何人彼河橋孟津解劵輸錢高第督察數人校
出品即兩岸相檢猶懼或失之故懸以禄利許以
功報今賤吏疲人獨專㰚税管開閉之權籍不校
之勢此道路之蠧奸利所殖也率歴代之舊族獲
行留之懽心使客舍洒掃以待征旅擇家而息豈
非衆庶顒顒之望請曹列上朝廷從之
漁獵(六則)
春秋曰正月公狩于郎傳曰春曰蒐夏曰苗秋曰獮冬
曰狩苗者奈何曰苗者毛也取之不圍澤不揜羣取禽
不麛卵不殺孕重者春蒐者不殺小麛及孕重者冬狩
皆取之百姓皆出不失其馳不抵禽不詭遇逐不出防
此苗獮蒐狩之義也故苗獮蒐狩之禮簡其戎事也故
苗者毛取之蒐者搜索之狩者守留之夏不田何也曰
天地隂陽盛長之時猛獸不攫鷙鳥不搏蝮蠆不螫鳥
獸蟲蛇且知應天而況人乎哉是以古者必有豢牢其
謂之畋何聖人舉事必反本五穀者以祀宗廟養萬民
也今禽獸害稼穡者故以田言之聖人作名號而事義
可知也
唐太宗獵於洛陽苑有羣豕突出林中上引弓四𤼵殪
四豕有豕突前及馬鐙民部尚書唐儉投馬搏之上拔
劒斬豕顧笑曰天策長史不見上將擊賊邪何懼之甚
對曰漢祖以馬上得之不以馬上治之陛下以神武定
四方豈復逞雄心於一獸上悦為之罷獵
高宗出畋遇雨問諫議大夫昌樂谷那律曰油衣若為
則不漏對曰以瓦為之必不漏高宗悦為之罷獵
武宗頗好畋獵及武戲五坊小兒得出入禁中賞賜甚
厚嘗謁郭太后從容問為天子之道太后勸以納諫武
宗退悉取諫疏閱之多諫遊獵自是武宗出畋稍希五
坊無復横賜
白居易續虞人箴唐受天命十有二聖業業惕惕咸
勤于政鳥生深林獸在豐草春蒐冬狩取之以道鳥獸
蟲魚各遂其生君民朝野亦克用寧在昔玄祖厥訓孔
彰馳騁畋獵俾心發狂何以驗之曰羿與康曾不是誡
終然覆亡故我列聖鑒彼前王雖有畋獵樂不至荒高
祖方獵蘇長進言不滿十旬未足為懽上心忽悟為之
輟畋故武德業垂二百年降及宋璟亦諫玄宗怡顔聽
納獻替從容及璟趨出鷂死握中故開元事播于無窮
噫逐獸于野走馬于路豈不快哉銜橛可懼噫夜歸禁
苑朝出皇都豈不樂哉寇戎可虞臣非獸臣不當獻箴
輙思出位敢諫從禽螻蟻命小安危計深苟裨萬一臣
死甘心
後唐明宗敕解縱五坊鷹隼内外無得更進馮道曰陛
下可謂仁及鳥獸明宗曰不然朕昔嘗從武皇獵時秋
稼方熟有獸逸入田中遣騎取之比及得獸餘稼無幾
以是思之獵有損無益故不為耳
經濟類編卷七十四
