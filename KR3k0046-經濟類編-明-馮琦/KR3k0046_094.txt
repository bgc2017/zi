經濟類編卷九十四
眀馮琦馮瑗撰
道術類一
道德(道術道訓淑真安身併)
老子道可道非常道名可名非常名無名天地之始
有名天地之母故常無欲以觀其妙常有欲以觀其徼
此兩者同出而異名同謂之玄玄之又玄衆妙之門
上德不德是以有德下德不失德是以無德上德無為
而無以為下德為之而有以為上仁為之而無以為上
義為之而有以為上禮為之而莫之應則攘臂而仍之
故失道而後德失德而後仁失仁而後義失義而後禮
夫禮者忠信之薄而亂之首前識者道之華而愚之始
是以大丈夫處其原不處其薄居其實不居其華故去
彼取此
司馬遷老莊申韓傳論老子所貴道虚無因應變化
於無窮故著書辭稱微妙難識莊子散道德放論要亦
歸之自然申子卑卑施之於名實韓子引䋲墨切事情
眀是非其極慘礉少恩皆原於道德之意而老子深遠
矣
賈誼道德說德有六理何謂六理曰道德性神眀命
此六者德之理也諸生者皆生於德之所生而能人象
德者獨玉也寫德體六理盡見於玉也各有狀是故以
玉效德之六理澤者鑑也謂之道腒如竊膏之理謂之
德湛而潤厚而膠謂之性康若樂流謂之神光輝謂之
眀礐乎堅哉謂之命此之謂六理鑑生空竅而通之以
道德生理通之以六德之畢離狀六德者德之有六理
理離狀也性生氣而通之以曉神生變而通之以化眀
生識而通之以知命生形而通之以定德有六美何謂
六美有德有道有仁有義有忠有密此六者德之美也
道者德之本也仁者德之出也義者德之理也忠者德
之厚也信者德之固也密者德之高也六理六美德之
所生隂陽天地人與萬物也固為所生法記故曰道此
之謂道德此之謂德行此之謂行所謂行此者德也是
故著此竹帛謂之書書者此之著者也詩者此之志者
也易者此之占者也春秋者此之紀者也禮者此之體
者也樂者此之樂者也祭祀鬼神為此福者也博學辯
議為此辭者也道者無形平和而神道物有載物者畢
以順理和適行故物有清而澤澤者鑑也鑑以道之神
攥貫物形通達空竅奉一出入為先故謂之鑑鑑者所
以能也見者目也道德施物精微而為目是故物之始
形也分先而為目目成也形乃從是以人及有因之在
氣莫精於目目清而潤澤若濡無毳穢襍焉故能見也
由此觀之目足以眀道德之潤澤矣故曰澤者鑑也生
空竅通之以道德者離無而之有故潤則倨然濁而始
形矣故六理發焉六理所以為變而生也所生有理然
則物得潤以生故謂潤德德者變及物理之所出也未
變者道之頌也道冰凝而為德神載于德者道之澤也
道雖神必載於德而頌乃有所因以發動變化而為變
變及諸生之理皆道之化也各有條理以載於德德受
道之化而發之各不同狀德潤故曰如膏謂之德德生
理通之以六德之畢離狀性者道德造物物有形而道
德之神專而為一氣眀其潤益厚矣濁而膠相連在物
之中為物莫生氣皆集焉故謂之性性神氣之所會也
性立則神氣曉曉然發而通行於外矣與外物之感相
應故曰澤厚而膠謂之性性生氣通之以曉神者道德
神氣發于性也康若樂流不可物效也變化無所不為
物理及諸變之起皆神之所化也故曰康若樂流謂之
神理生變通之以化眀者神氣在内則無光而為知眀
則有輝於外矣外内通一則為得失事理是非皆職於
知故曰光輝謂之眀眀生識通之以知命者物皆得道
德之施以生則澤潤性氣神眀及形體之位分數度各
有極量指奏矣此皆所受其道德非以嗜欲取捨然也
其受此具也礐然有定矣不可得辭也故曰命命者不
得母生生則有形形而道德性形神眀命因載于物形
故礐堅謂之命命生形通之以定物所道始謂之道所
得以生謂之德德之有也以道為本故曰道者德之本
也德生物又養物則物安利矣安利物者行仁也仁行
出於德故曰仁者德之出也德生理理立則有宜適之
謂義義者理也故曰義者德之理也德生物又養長之
而弗離也得以安利德之遇物也忠厚故曰忠者德之
厚也德之忠厚也信固而不易此德之常也故曰信者
德之固也德生於道而有理守理則合於道於道理密
而弗離也故能物畜養養其不仰恃德此德之高而弗
失則有道矣得而守之則有德矣行而無休則行成矣
故曰道此謂之道行此謂之行諸此言者盡德變變世
者理也書者著德之理於竹帛而陳之令人觀焉以著
所從事故曰書者此之著者也詩者志德之理而眀其
旨令人緣之以自成也故曰詩者此之志者也易者察
人精德之理而與弗循而占其吉凶故曰易者此之占
者也春秋者守往事之合德之理之與不合而紀其成
敗以為來事師法故曰春秋者此之紀者也禮者體德
禮而為之節文成人事故曰禮者此之體者也樂者書
詩易春秋禮五者之道備則合於德矣合則驩然大樂
矣故曰樂者此之謂樂者也人能修德之理則安利之
謂福莫不慕福弗能必得而人心以為鬼神能與於利
害是故其犧牲俎豆粢盛齋戒而祭鬼神欲以佐成福
故曰祭祀鬼神為此福者也德之理盡施於人其在人
也内而難見是以先王舉德之頌而為辭語以眀其理
陳之天下令人觀焉垂人之後世辯議以審察之以轉
於告是故弟子随師而問受傳學以達其知而眀其辭
以立其誠故曰博學辯議為此辭者也德畢施物物雖
有知微細難識夫玉者真德寫也六理在六眀而易見
也是以舉玉以諭物之所愛於德者與玉一體也
道術篇曰數聞道之名矣而未知其實也請問道者
何謂也對曰道者所從接物也其本者謂之虚其末者
謂之術虚者言其精微也平素而無設儲也術也者所
從制物也動靜之數也凡此皆道也曰請問虚之接物
何如對曰鏡義而居無執不臧美惡畢至各得其當衡
虚無私平靜而處輕重畢懸各得其所眀主者南面而
正清虚而靜令名自宣命物自定如鑑之應如衡之稱
有亹和之有端随之物鞠其極而以當施之此虚之接
物也曰請問術之接物何如對曰人主仁而境内和矣
故其士民莫弗親也人主義而境内理矣故其士民莫
弗順也人主有禮而境内肅矣故其士民莫弗敬也人
主有信而境内貞矣故其士民莫弗信也人主公而境
内服矣故其士民莫弗戴也人主法而境内軌矣故其
士民莫弗輔也舉賢則民化善使能則官職治英俊在
位則主尊羽翼勝任則名顯操德而固則威立教順而
必則令行周聽則不蔽稽騐則不惶眀好惡則民心化
密事端則人主神術者接物之隊凡權重者必謹於事
令行者必謹於言則過敗鮮矣此術之接物之道者也
其為原無屈其應變無極故聖人尊之夫道之詳不可
勝述也曰請問品善之體何如對曰親&KR0738;利子謂之慈
反慈為嚚子愛利親謂之孝反孝為孽愛利出中謂之
忠反忠為倍心存恤人謂之惠反惠為讎兄敬&KR0738;弟謂
之友反友為虐弟敬愛兄謂之悌反悌為敖接遇慎容
謂之恭反恭為媟接遇肅正謂之敬反敬為嫚言行抱
一謂之貞反貞為偽期果言當謂之信反信為慢衷理
不辟謂之端反端為趽據當不傾謂之平反平為險行
善決菀謂之清反清為濁辭利刻謀謂之廉反廉為貪
兼覆無私謂之公反公為私方直不曲謂之正反正為
邪以人自觀謂之度反度為妄以己量人謂之恕反恕
為荒惻隱憐人謂之慈反慈為忍厚志隱行謂之潔反
潔為汰施行得理謂之德反德為怨放理潔靜謂之行
反行為汚功遂自却謂之退反退為伐厚人自薄謂之
讓反讓為冒心兼愛人謂之仁反仁為戾行充其宜謂
之義反義為懜剛柔得道謂之和反和為乖合得密周
謂之調反調為盩懷賢不逮謂之寬反寬為阨色衆容
易謂之裕反裕為𥚹欣&KR4292;可安謂之熅反熅為鷙安柔
不苛謂之良反良為齧緣法循理謂之軌反軌為易襲
常緣道謂之道反道為辟廣較自斂謂之儉反儉為侈
費弗過適謂之節反節為靡&KR0008;䬶勉善謂之慎反慎為
怠忠惡勿道謂之戒反戒為傲深知禍福謂之知反知
為愚亟見窕察謂之慧反慧為童動有文體謂之禮反
禮為濫容服有義謂之儀反儀為詭行歸而適謂之順
反順為逆勤靜攝次謂之比反比為錯容志審道謂之
僴反僴為野辭令就得謂之雅反雅為陋論物眀辯謂
之辯反辯為訥纖微皆審謂之察反察為眊言動可畏
謂之威反威為圂臨制不犯謂之嚴反嚴為&KR0008;仁義修
立謂之任反任為欺伏義誠必謂之節反節為罷持節
不恐謂之勇反勇為怯信理遂惔謂之敢反敢為揜志
操精果謂之誠反誠為殆克行遂節謂之必反必為恒
凢此品也善之體也所謂道也故守道者謂之士樂道
者謂之君子知道者謂之眀行道者謂之賢且眀且賢
此謂聖人
劉安原道訓清靜者德之至也而柔弱者道之要也
虚而恬愉者萬物之用也肅然應感殷然反本則淪於
無形矣所謂無形者一之謂也所謂一者無匹合於天
下者也卓然獨立塊然獨處上通九天下貫九野員不
中規方不中矩大渾而為一葉累而無根懷囊天地為
道關門穆忞隱閔純德獨存布施而不既用之而不勤
是故視之不見其形聽之不聞其聲循之不得其身無
形而有形生焉無聲而五音鳴焉無味而五味形焉無
色而五色成焉是故有生於無實出於虚天下為之圈
則名實同居音之數不過五而五音之變不可勝聽也
味之和不過五而五味之化不可勝嘗也色之數不過
五而五色之變不可勝觀也故音者宫立而五音形矣
味者甘立而五味亭矣色者白立而五色成矣道者一
立而萬物生矣是故一之理施四海一之解際天地其
全也純兮若璞其散也混兮若濁濁而徐清沖而徐盈
澹兮其若深淵汎兮其若浮雲若無而有若亡而存萬
物之總皆閱一孔百事之根皆出一門其動無形變化
若神其行無迹常後而先是故至人之治也掩其聪眀
滅其文章依道廢智與民同出于公去其誘慕除其嗜
欲損其思慮約其所守則察寡其所求則得夫任耳目
以聽視者勞形而不眀以知慮為治者苦心而無功是
故聖人一度循軌不變其宜不易其常放準修䋲曲因
其當夫喜怒者道之邪也憂悲者德之失也好憎者心
之過也嗜欲者性之累也人大怒破隂大喜墜陽薄氣
發瘖驚怖為狂憂悲多恚病乃成積好憎繁多禍乃相
随故心不憂樂德之至也通而不變靜之至也嗜欲不
載虚之至也無所好憎平之至也不與物散粹之至也
能此五者則通於神眀通於神眀者得其内者也是故
以中制外百事不廢中能得之則外能收之中之得則
五蔵寧思慮平筋力勁強耳目聪眀疏達而不悖堅強
而不鞼無所大過而無所不逮處小而不過處大而不
窕其䰟不躁其神不嬈湫漻寂寞為天下梟大道坦坦
去身不遠求之近者往而復反近謂身也迫則能應感
則能動物穆無窮變無形像優游委縦如響之與景登
高臨下無失所秉履危行險無忘玄仗能存之此其德
不虧萬物紛糅與之轉化以聽天下若背風而馳是謂
至德至德則樂矣古之人有居巖穴而神不遺者末世
有勢為萬乘而日憂悲者由此觀之聖亡乎治人而在
于得道樂亡乎富貴而在于得和知大已而小天下則
幾於道矣所謂樂者豈必處京臺章華游雲夢沙丘耳
聽九韶六瑩口味煎熬芬芳馳騁夷道釣射鷫鷞之謂
樂乎吾所謂樂者人得其得者夫得其得者不以奢為
樂不以廉為悲與隂俱閉與陽俱開故子夏心戰而臞
得道而肥聖人不以心役物不以欲滑和是故其為懽
不忻忻其為悲不惙惙萬方百變消搖而無所定吾獨
慷慨遺物而與道同出是故有以自得之也喬木之下
空穴之中足以適情無以自得也雖以天下為家萬民
為臣妾不足以養生也能至于無樂者則無不樂無不
樂則至極樂矣夫建鐘鼓列管絃席&KR0999;茵傅旄象耳聽
朝歌北鄙靡靡之樂齊靡曼之色陳酒行觴夜以繼日
強弩弋高鳥走犬逐狡兔此其為樂也炎炎赫赫怵然
若有所誘慕解車休馬罷酒徹樂而心忽然若有所喪
悵然若有所亡也是何則不以内樂外而以外樂内樂
作而喜曲終而悲悲喜轉而相生精神亂營不得須臾
平察其所以不得其形而日以傷生失其得者也是故
内不得於中禀授於外而以自飾也不浸于肌膚不浹
于骨髓不留于心志不滯于五蔵故從外入者無止於
中不止從中出者無應於外不行故聽善言便計雖愚
者知說之稱至德高行雖不肖者知慕之說之者衆而
用之者鮮慕之者多而行之者寡所以然者何也不能
反諸性也夫内不開於中而強學問者不入於耳而不
著於心此何以異於聾者之歌也效人為之而無以自
樂也聲出於口則越而散矣夫心者五蔵之主也所以
制使四方流行血氣馳騁于是非之境而出入于百事
之門戶者也是故不得於心而有經天下之氣是猶無
耳而欲調鐘鼓無目而欲喜文章也亦必不勝其任矣
故天下神器不可為也為者敗之執者失之夫許由小
天下而不以己易尭者志遺於天下也所以然者何也
因天下而為天下也天下之要不在於彼而在於我不
在於人而在於身我身得則萬物備矣徹於心術之論
則嗜欲好憎外矣是故無所喜而無所怒無所樂而無
所苦萬物玄同也無非無是化育玄燿生而如死夫天
下者亦吾有也吾亦天下之有也天下之與我豈有間
哉夫有天下者豈必攝權持勢操殺生之柄而以行其
號令邪吾所謂有天下者非謂此也自得而已自得則
天下亦得我矣吾與天下相得則常相有已又焉有不
得容其間者乎所謂自得者全其身者也全其身則與
道為一矣故雖游於江潯海裔馳要褭建翠盖目覩掉
羽武象之樂耳聽滔㓪竒麗激抮之音揚鄭衛之浩樂
結激楚之遺風射沼濱之高鳥逐苑囿之走獸此齊民
之所以淫泆流湎聖人處之不足以營其精神亂其氣
志使心怵然失其情性處窮僻之鄉側谿谷之間隱于
榛薄之中環堵之室茨之以生茅蓬戸瓮牖揉桑為樞
上漏下濕潤浸北房雪霜瀼灖浸潭苽蔣逍遥于廣澤
之中而仿洋于山峽之旁此齊民之所為形植黎累憂
悲而不得志也聖人處之不為愁悴怨懟而不失其所
以自樂也是何也則内有以通于天機而不以貴賤貧
富勞逸失其志德者也故夫烏之啞啞鵲之唶唶豈嘗
為寒暑燥濕變其聲哉是故夫得道已定而不待萬物
之推移也非以一時之變化而定吾所以自得也吾所
謂得者性命之情處其所安也夫性命者與形俱出其
宗形備而性命成性命成而好憎生矣故士有一定之
論女有不易之行規矩不能方圓鉤䋲不能曲直天地
之永登丘不可為修居卑不可為短是故得道者窮而
不懾達而不榮處高而不機持盈而不傾新而不㓪久
而不渝入火不焦入水不濡是故不待勢而尊不待財
而富不待力而強平虚不流與化翺翔若然者蔵金於
山蔵珠於淵不利貨財不貪勢名是故不以康為樂不
以慊為悲不以貴為安不以賤為危形神氣志各居其
宜以随天地之所為夫形者生之舍也氣者生之充也
神者生之制也一失位則三者傷矣是故聖人使人各
處其位守其職而不得相干也故夫形者非其所安也
而處之則廢氣不當其所充而用之則泄神非其所宜
而行之則昩此三者不可不慎守也夫舉天下萬物蚑
蟯貞䖝蝡動蚑作皆知其所喜憎利害者何也以其性
之在焉而不離也忽去之則骨肉無倫矣今人之所以
眭然能視䁝然能聽形體能抗而百節可屈伸察能分
白黑視醜美而知能别同異眀是非者何也氣為之充
而神為之使也何以知其然也凡人之志各有所在而
神有所繋者其行也足蹪趎塪頭抵植木而不自知也
招之而不能見也呼之而不能聞也耳目去之也然而
不能應者何也神失其守也故在於小則忘於大在於
中則忘於外在於上則忘於下在於左則忘於右無所
不充則無所不在是故貴虚者以毫末為宅也今夫狂
者之不能避水火之難而越溝瀆之險者豈無形神氣
志哉然而用之異也失其所守之位而離其外内之舍
是故舉錯不能當動靜不能中終身運枯形于連嶁列
埒之門而蹪蹈于汚壑穽䧟之中雖生俱與人鈞然而
不免為人戮笑者何也形神相失也故以神為主者形
從而利以形為制者神從而害貪饕多欲之人漠㬆於
勢利誘慕於名位冀以過人之智植于高世則精神日
耗而彌遠久淫而不還形閉中距則神無由入矣是以
天下時有盲妄自失之患此膏燭之類也火逾然而消
逾亟夫精神氣志者靜而日充者以壯躁而日耗者以
老是故聖人將養其神和弱其氣平夷其形而與道沈
浮俛仰恬然則縦之迫而用之其縦之也若委衣其用
之也若發機如是則萬物之化無不遇而百事之變無
不應
淑真訓昔公牛哀轉病也七日化為虎其兄掩戶而
入覘之則虎搏而殺之是故文章成獸爪牙移易志與
心變神與形化方其為虎也不知其嘗為人也方其為
人不知其且為虎也二者代謝舛馳各樂其成形狡滑
鈍惽是非無端孰知其所萌夫水嚮冬則凝而為冰冰
迎春則泮而為水冰水移易于前後若周員而趨孰暇
知其所苦樂乎是故形傷于寒暑燥濕之虐者形死而
神壯神傷乎喜怒思慮之患者神盡而形有餘故罷馬
之死也剥之若槁狡狗之死也割之有濡是故傷死者
其鬼嬈時既者其神漠是皆不得形神俱没也夫聖人
用心杖性依神相扶而得終始是故其寐不夢其覺不
憂古之人有處混冥之中神氣不蕩于外萬物恬漠以
愉靜攙搶衡杓之氣莫不彌靡而不能為害當此之時
萬民猖狂不知東西含哺而游鼓腹而熙交被天和食
于地德不以曲故是非相尤茫茫沈沈是謂大治於是
在上位者左右而使之毋淫其性鎮撫而有之毋遷其
德是故仁義不布而萬物蕃殖賞罰不施而天下賓服
其道可以大美興而難以算計舉也是故日計之不足
而歲計之有餘夫魚相忘於江湖人相忘于道術古之
真人立於天地之本中至優游抱德煬和而萬物雜累
焉孰肯觧構人間之事以物煩其性命乎夫道有經紀
條貫得一之道連千枝萬葉是故貴有以行令賤有以
忘卑貧有以樂業困有以處危夫大寒至霜雪降然後
知松栢之茂也據難履危利害陳于前然後知聖人之
不失道也是故能戴大員者履大方鏡太清者視大眀
立太平者處大堂能游冥冥者與日月同光是故以道
為竿以德為綸禮樂為鉤仁義為餌投之于江浮之于
海萬物紛紛孰非其有夫挾依於跂躍之術提挈人間
之際撢掞挺挏世之風俗以摸蘇牽連物之微妙猶得
肆其志充其欲何況懷環瑋之道忘肝膽遺耳目獨浮
游無方之外不與物相弊摋中徙倚無形之域而和以
天地者乎若然者偃然聰眀而抱其太素以利害為塵
垢以死生為晝夜是故目觀玉輅琬象之狀耳聽白雪
清角之聲不能以亂其神登千仞之谿臨蝯眩之岸不
足以滑其和譬若鍾山之玉炊以罏炭三日三夜而色
澤不變則至天地之精也是故生不足以使之利何足
以動之死不足以禁之害何足以恐之眀於死生之分
達於利害之變雖以天下之大易骭之一毛無所槩于
志也夫貴賤之於身也猶條風之時麗也毁譽之於已
猶蚊䖟之一過也夫秉皓白而不黑行純粹而不糅處
玄冥而不闇休于天鈞而不䃣孟門終隆之山不能禁
唯體道能不敗湍瀨旋淵吕梁之深不能留也太行石
澗飛狗句望之險不能難也是故身處江海之上而神
游魏闕之下非得一原孰能至於此哉是故與至人居
使家忘貧使王公簡其富貴而樂卑賤勇者衰其氣貪
者消其欲坐而不教立而不議虚而往者實而歸故不
言而能飲人以和是故至道無為一龍一蛇盈縮卷舒
與時變化外從其風内守其性耳目不燿思慮不營其
所居神者臺簡以游太清引&KR0008;萬物羣美萌生是故事
其神者神去之休其神者神居之夫目視鴻鵠之飛
耳聽琴瑟之聲而心在雁門之間一身之中神之分離
剖判六合之内一舉而千萬里是故自其異者視之肝
膽胡越自其同者視之萬物一圈也百家異說各有所
出若夫墨楊申商之於治道猶盖之無一橑而輪之無
一輻有之可以備數無之未有害于用也已自以為獨
擅之不通之于天地之情也夫疾風㪍木而不能拔
毛髮雲臺之高堕者折脊碎腦而蟁蝱適足以翺翔夫
與蚑蟯同乘天機夫受形於一圈飛輕微細者猶足以
脱其命又況未有類也由此觀之無形而生有形亦眀
矣是故聖人託其神于靈府而歸于萬物之初視於冥
冥聽于無聲冥冥之中獨見曉焉寂漠之中獨有照焉
其用之也以不用其不用也而後能用之其知也乃不
知其不知也而後能知之也夫天不定日月無所載地
不定草木無所植所立於身者不寧是非無所形是故
有真人然後有真知其所持者不眀庸詎知吾所謂知
之非不知歟水之性真清而土汨之人性安靜而嗜
欲亂之夫人之所受于天者耳目之於聲色也口鼻之
於芳臭也肌膚之於寒燠其情一也或通于神眀或不
免于癡狂者何也其所為制者異也是故神者智之淵
也淵清則智眀矣智者心之府也智公則心平矣人莫
鑑於流沫而鑑於止水者以其靜也莫窺形於生鐡而
窺於眀鏡者以覩其易也夫唯易且靜形物之性也由
此觀之用也必假之於弗用也靜漠恬澹所以養性
也和愉虚無所以養德也外不滑内則性得其宜性不
動和則德安其位養生以經世抱德以終年可謂能體
道矣今盆水在庭清之終日未能見眉睫濁之不過
一撓而不察方員人神易濁而難清猶盆水之類也況
一世而撓滑之曷得須臾平乎
潘尼安身論盖崇德莫大乎安身安身莫尚乎存正
存正莫重乎無私無私莫深乎寡欲是以君子安其身
而後動易其心而後語定其交而後求篤其志而後行
然則動者吉凶之端也語者榮辱之主也求者利病之
幾也行者安危之决也故君子不妄動也動必適其道
不徒語也語必經于理不苟求也求必造于義不虚行
也行必由于正夫然用能免或擊之凶享自天之祐故
身不安則殆言不從則悖交不審則惑行不篤則危四
者行乎中則憂患接于外矣憂患之接必生于自私而
興于有欲自私者不能成其私有欲者不能濟其欲理
之至也欲苟不濟能無爭乎私苟不從能無伐乎人人
自私家家有欲衆欲並爭羣私交伐爭則亂之萌也伐
則怨之府也怨亂既構危害及之得不懼乎然棄本要
末之徒知進忘退之士莫不飾才銳智抽鋒擢穎傾側
乎勢利之交馳騁乎當塗之務朝有彈冠之朋野有結
綬之友黨與熾于前榮名扇其後握權則赴者鱗集失
寵則散者瓦觧求利則託刎頸之懽爭路則構刻骨之
隙於是浮偽波騰曲辯雲沸寒暑殊聲朝夕異價駑蹇
希奔放之跡鉛刀競一割之用至於愛惡相攻與奪交
戰誹謗噂&KR0689;毁譽縦横君子務能小人伐技風頽於上
俗弊于下禍結而恨爭也不彊患至而悔伐之未辯大
者傾國喪家次則覆身滅祀其故何邪豈不始于私欲
而終于爭伐哉君子則不然知自私之害公也然後外
其身知有欲之傷德也故遠絶榮利知爭競之遘災也
故犯而不校知好伐之招怨也故有功而不德安身而
不為私故身正則私全慎言而不適欲故言濟而欲從
定交而不求益故交立而益厚謹行而不求名故行成
而名美止則立乎無私之域行則由乎不爭之塗必將
通天下之理而濟萬物之性天下猶我故與天下同其
欲已猶萬物故與萬物同其利夫能保其安者非謂崇
生生之厚而耽逸豫之樂也不忘危而已有期進者非
謂窮貴寵之榮而藉名位之重也不忘退而已存其治
者非謂嚴刑政之威而眀司察之禁也不忘亂而已故
寢蓬室隱陋巷披短褐茹藜藿環堵而居易衣而出苟
存乎道非不安也雖坐華殿載文軒服黼綉御方丈重
門而處成列而行不得與之齊榮用天時分地利甘布
衣安藪澤沾體塗足耕而後食苟崇乎德非不進也雖
居高位饗重禄執權衡握機祕功盖當時勢侔人主不
得與之比逸遺意慮没才智忘肝膽棄形器貌若有能
志若不及苟正乎心非不治也雖繁計策廣術藝審刑
名峻法制文辯流離議論絶世不得與之爭功故安也
者安乎道者也進也者進乎德者也治也者治乎心者
也未有安身而不能保國家進德而不能處富貴治心
而不能治萬物者也然思危所以求安慮退所以能進
懼亂所以保治戒亡所以獲存也若乃弱志虚心曠神
遠致徙倚乎不拔之根浮游乎無垠之外不自貴于物
而物宗焉不自重于人而人敬焉可親而不可慢也可
尊而不可遠也親之如不足天下莫之能狎也舉之如
易勝而當世莫之能困也達則濟其道而不榮也窮則
善其身而不悶也用則立于上而非爭也舍則蔵于下
而非讓也夫榮之所不能動者則辱之所不能加也利
之所不能勸者則害之所不能嬰也譽之所不能益者
則毁之所不能損也今之學者誠能釋自私之心塞有
欲之求杜交爭之原去矜伐之態動則行乎至通之路
靜則入乎大順之門泰則翔乎寥廓之宇否則淪乎渾
冥之泉邪氣不能干其度外物不能擾其神哀樂不能
盪其守死生不能易其真而以造化為工匠天地為陶
鈞名位為糟粕勢利為埃塵治其内而不飾其外求諸
已而不假諸人忠肅以奉上愛敬以事親可以御一體
可以牧萬民可以處富貴可以安賤貧經盛衰而不改
則庶幾能安身矣
養生(十一則)(精神併)
莊周養生主吾生也有涯而知也無涯以有涯随無
涯殆已已而為知者殆而已矣為善無近名為惡無近
刑緣督以為經可以保身可以全生可以養親可以盡
年庖丁為文惠君解牛手之所觸肩之所倚足之所履
膝之所踦砉然嚮然奏刀騞然莫不中音合於桑林之
舞乃中經首之會文惠君曰譆善哉技盖至此乎庖丁
釋刀對曰臣之所好者道也進乎技矣始臣之解牛之
時所見無非牛者三年之後未嘗見全牛也方今之時
臣以神遇而不以目視官知止而神欲行依乎天理批
大卻導大窽因其固然技經肯綮之未嘗而况大軱乎
良庖歲更刀割也族庖月更刀折也今臣之刀十九年
矣所解數千牛矣而刀刃若新發於硎彼節者有間而
刀刃者無厚以無厚入有間恢恢乎其於遊刃必有餘
地矣是以十九年而刀刃若新發于硎雖然每至于族
吾見其難為怵然為戒視為止行為遅動刀甚微謋然
已解如土委地提刀而立為之四顧為之躊躇滿志善
刀而蔵之文惠君曰善哉吾聞庖丁之言得養生焉
韓非精神篇衆人之用神也躁躁則多費多費之謂
侈聖人之用神也靜靜則少費少費之謂嗇嗇之為術
也生於道理夫能嗇也是從于道而服于理者也衆人
離於患陷于禍猶未知退而不服從道理聖人雖未見
患禍之形虚無服從於道理以稱早服故曰夫謂嗇是
以蚤服知治人者其思慮靜知事天者其孔竅虚思慮
靜故德不去孔竅虚則和氣日入故曰重積德夫能令
故德不去新和氣日至者蚤服者也故曰蚤服是謂重
積積德而後神靜神靜而後和多和多而後計得計得
而後能御萬物能御萬物則戰易勝敵戰易勝敵而論
必盖世論必盖世故曰無不克無不克本于重積德故
曰重積德則無不克戰易勝敵則兼有天下論必盖世
則民人從進兼天下而退從民人其術遠則衆人莫見
其端末莫見其端末是以莫知其極故曰無不克則莫
知其極
吕覧本生篇始生之者天地養成之者人也能養天
之所生而勿攖之謂天子天子之動也以全天為故者
也此官之所自立也立官者以全生也今世之惑主多官
而反以害生則失所為立之矣譬之若修兵者以備寇也
今修兵而反以自攻則亦失所為修之矣夫水之性清土
者抇之故不得清人之性夀物者抇之故不得夀物也者
所以養性也非所以性養也今世之人惑者多以性養物
則不知輕重也不知輕重則重者為輕輕者為重矣若此
則每動無不敗以此為君悖以此為臣亂以此為子狂三
者國有一焉無幸必亡今有聲於此耳聽之必慊已聽之則
使人聾必弗聽有色於此目視之必慊已視之則使人盲
必弗視有味於此口食之必慊已食之則使人瘖必弗食
是故聖人之於聲色滋味也利於性則取之害於性則舍
之此全性之道也世之貴富者其於聲色滋味也多惑者
日夜求幸而得之則遁焉遁焉性惡得不傷萬人操弓共
射其一招招無不中萬物章章以害一生生無不傷以便一生
生無不長故聖人之制萬物也以全其天也天全則神和矣目
眀矣耳聰矣鼻臭矣口敏矣三百六十節皆通利矣若此人
者不言而信不謀而當不慮而得精通乎天地神覆乎
宇宙其於物無不受也無不裹也若天地然上為天子
而不驕下為匹夫而不惽此之謂全德之人貴富而不
知道適足以為患不如貧賤貧賤之致物也難雖欲過
之奚由出則以車入則以輦務以自佚命之曰招蹷之
機肥肉厚酒務以相彊命之曰爛腸之食靡㬅皓齒鄭
衛之音務以自樂命之曰伐性之斧三患者冨貴之所
致也故古之人有不肯貴冨者矣由重生故也非夸以
名也為其實也
重已篇倕至巧也人不愛倕之指而愛己之指有之
利故也人不愛崐山之玉江漢之珠而愛己之一蒼璧
小璣有之利故也今吾生之為我有而利我亦大矣論
其貴賤爵為天子不足以比焉論其輕重富有天下不
可以易之論其安危一曙失之終身不復得此三者有
道者之所慎也有慎之而反害之者不達乎性命之情
也不達乎性命之情慎之何益是師者之&KR0738;子也不免
乎枕之以糠是聾者之養嬰兒也方雷而窺之于堂有
殊弗知慎者夫弗知慎者是死生存亡可不可未始有
别也未始有别者其所謂是未嘗是其所謂非未嘗非
是其所謂非非其所謂是此之謂大惑若此人者天之
所禍也以此治身必死必殃以此治國必殘必亡夫死
殃殘亡非自至也惑召之也夀長至常亦然故有道者
不察所召而察其召之者則其至不可禁矣此論不可
不熟使烏獲疾引牛尾尾絶力勯而牛不可行逆也使
五尺豎子引其棬而牛恣所以之順也世之人主貴人無
賢不肖莫不欲長生久視而日逆其生欲之何益凡生
長也順之也使生不順者欲也故聖人必先適欲室大
則多隂臺高則多陽多隂則蹷多陽則痿此隂陽不適
之患也是故先王不處大室不為高臺味不衆珍衣不
燀熱燀熱則理寒理寒則氣不達味衆珍則胃充胃充
則中大鞔中大鞔而氣不達以此長生可得乎昔先聖
王之為苑囿園池也足以觀望勞形而已矣其為宫室
臺榭也足以辟燥濕而已矣其為輿馬衣裘也足以逸
身煖骸而已矣其為飲食酏醴也足以適味充虚而已
矣其為聲色音樂也足以安性自娛而已矣五者聖王
之所以養性也非好儉而惡費也節乎性也
貴生篇聖人深慮天下莫貴于生夫耳目鼻口生之
役也耳雖欲聲目雖欲色鼻雖欲芬香口雖欲滋味害
於生則止在四官者不欲利於生者則弗為由此觀之
耳目鼻口不得擅行必有所制譬之若官職不得擅為
必有所制此貴生之術也尭以天下讓於子州友父子
州友父對曰以我為天子猶可也雖然我適有幽憂之
病方將治之未暇在天下也天下重物也而不以害其
生又況於他物乎惟不以天下害其生者也可以託天
下越人三世殺其君王子搜患之逃乎丹穴越國無君
求王子搜而不得從之丹穴王子搜不肯出越人薰之
以艾乘之以王輿王子搜援綏登車仰天而呼曰君乎
獨不可以舍我乎王子搜非惡為君也惡為君之患也
若王子搜者可謂不以國傷其生矣此固越人之所欲
得而為君也魯君聞顔闔得道之人也使人以幣先焉
顔闔守閭鹿布之衣而自飯牛魯君之使者至顔闔自
對之使者曰此顔闔之家耶顔闔對曰此闔之家也使
者致幣顔闔對曰恐聽繆而遺使者罪不若審之使者
還反審之復來求之則不得已故若顔闔者非惡富貴
也由重生惡之也世之人主多以富貴驕得道之人其
不相知豈不悲哉故曰道之貞以持身其緒餘以為國
家其土苴以治天下由此觀之帝王之功聖人之餘事
也非所以完身養生之道也今世俗之君子危身棄生
以徇物彼且奚以此之也彼且奚以此為也凡聖人之
動作也必察其所以之與其所以為今有人於此以随
侯之珠彈千仞之雀世必笑之是何也所用重所要輕
也夫生豈特随侯珠之重也哉子華子曰全生為上虧
生次之死次之迫生為下故所謂尊生者全生之謂所
謂全生者六欲皆得其宜也所謂虧生者六欲分得其
宜也虧生則於其尊之者薄矣其虧彌甚者也其尊彌
薄所謂死者無有所以知復其未生也所謂迫生者六
欲莫得其宜也皆獲其所甚惡者服是也辱是也辱莫
大於不義故不義廹生也而廹生非獨不義也故曰廹
生不若死奚以知其然也耳聞所惡不若無聞目見所
惡不若無見故雷則揜耳電則揜目此其比也凡六欲
者皆知其所甚惡而必不得免不若無有所以知無有
所以知者死之謂也故廹生不若死嗜肉者非腐鼠之
謂也嗜酒者非敗酒之謂也尊生者非廹生之謂也
情欲篇天生人而使有貪有欲欲有情情有節聖人
修節以止欲故不過行其情也故耳之欲五聲目之欲
五色口之欲五味情也此三者貴賤愚智賢不肖欲之
若一雖神農黃帝其與桀紂同聖人之所以異者得其
情也由貴生動則得其情矣不由貴生動則失其情矣
此二者死生存亡之本也俗主虧情故每動為亡敗耳
不可贍目不可厭口不可滿身盡府種筋骨沈滯血胍
壅塞九竅寥寥曲失其宜雖有彭祖猶不能為也其於
物也不可得之為欲不可足之為求大失生本民人怨
謗又樹大讐意氣易動蹻然不固矜勢好智胷中欺詐
德義之緩邪利之急身以困窮雖後悔之尚將奚及巧
佞之近端直之遠國家大危悔前之過猶不可反聞言
而驚不得所由百病怒起亂難時至以此君人為身大
憂耳不樂聲目不樂色口不甘味與死無擇古人得道
者生以夀長聲色滋味能久樂之奚故論早定也論早
定則知早嗇知早嗇則精不竭秋早寒則冬必煗矣春多雨
則夏必旱矣天地不能兩而況於人類乎人之與天地也同
萬物之形雖異其情一體也故古之治身與天下者必
法天地也尊酌者衆則速盡萬物之酌大貴之生者衆
矣故大貴之生常速盡非徒萬物酌之也又損其生以
資天下之人而終不自知功雖成乎外而生虧乎内
盡數篇天生隂陽寒暑燥濕四時之化萬物之變莫
不為利莫不為害聖人察隂陽之宜辯萬物之利以便
生故精神安乎形而年夀得長焉長也者非短而續之
也畢其數也畢數之務在乎去害何謂去害大甘大酸
大苦大辛大醎五者充形則生害矣大喜大怒大憂大
恐大哀五者接神則生害矣大寒大熱大燥大濕大風
大霖大霧七者動精則生害矣故凡養生莫若知本知
本則疾無由至矣精氣之集也必有入也集於羽鳥與
為飛揚集於走獸與為流行集於珠玉與為精朗集扵
樹木與為茂長集於聖人與為&KR1509;眀精氣之來也因輕
而揚之因走而行之因美而良之因長而養之因智而
眀之流水不腐戸樞不螻動也形氣亦然形不動則精
不流精不流則氣鬱鬱處頭則為腫為風處耳則為挶
為聾處目則為䁾為盲處鼻則為鼽為窒處腹則為張
為府處足則為痿為蹷輕水所多秃與癭人重水所多
&KR0146;與躄人甘水所多好與美人辛水所多疽與痤人苦
水所多尫與傴人凡食無彊厚味無以烈味重酒是
以謂之疾首食能以時身必無災几食之道無饑無飽
是之謂五藏之葆口必甘味和精端容將之以神氣百
節虞歡咸進受氣飲必小咽端直無戾今世上卜筮禱
祠故疾病愈來譬之若射者射而不中反修于招何益
于中夫以湯止沸沸愈不止去其火則止矣故巫醫毒
藥逐除治之故古之人賤之也為其末也
劉向敬慎篇修身正行不可以不慎嗜欲使行虧䜛
諛亂正心衆口使意回憂患生于所忽禍起于細微汗
辱難湔灑敗事不可復追不深念遠慮後悔當幾何夫
徼行者伐性之斧也嗜欲者逐禍之馬也謾諛者窮辱
之舍也取虐于人者趨禍之路也故曰去徼幸務忠信
節嗜欲無取虐于人則稱為君子名聲常存怨生于不
報禍生於多福安危存于自處不困在于早豫存亡在
於得人慎終如始乃能長久能行此五者可以全身已
所不欲勿施于人是謂要道也
劉安精神訓古未有天地之時惟像無形窈窈冥冥
芒芠漠閔澒濛鴻洞莫知其門有二神混生經天營地
孔乎莫知其所終極滔乎莫知其所止息於是乃别為
隂陽離為八極剛柔相成萬物乃形繁氣為䖝精氣為
人是故精神天之有也而骨骸者地之有也精神入其
門而骨骸反其根我尚何存是故聖人法天順情不拘於
俗不誘于人以天為父以地為母隂陽為綱四時為紀
天靜以清地定以寧萬物失之者死法之者生夫靜漠
者神眀之宅也虚無者道之所居也是故或求之於外
者失之於内有守之於内者失之於外譬猶本與末也
從本引之千枝萬葉莫得不随也夫精神者所受於天
也而形體者所禀于地也故曰一生二二生三三生萬
物萬物背隂而抱陽冲氣以和故曰一月而膏二月而
胅三月而胎四月而肌五月而筋六月而骨七月而成
八月而動九月而躁十月而生形體以成五蔵乃形是
故肺主目腎主鼻膽主口肝主耳外為表而内為裡開
閉張歙各有經紀故頭之圓也象天足之方也象地天
有四時五行九解三百六十六日人亦有四支五蔵九
竅三百六十六節天有風雨寒暑人亦有取與喜怒故
膽為雲肺為氣肝為風腎為雨脾為雷以與天地相參
也而心為之主是故耳目者日月也血氣者風雨也日
中有踆烏而月中有蟾蜍日月失其行薄蝕無光風雨
非其時毁折生災五星失其行州國受殃夫天地之道
至紘以大尚猶節其章光愛其神眀人之耳目曷能久
熏勞而不息乎精神何能久馳騁而不既乎是故血氣
者人之華也而五蔵者人之精也夫血氣能專於五蔵
而不外越則胷腹充而嗜欲省矣胸腹充而嗜慾省則
耳目清聽視達矣耳目清聽視達謂之眀五蔵能属於
心而無乖則㪍志勝而行不僻矣㪍志勝而行之不僻
則精神盛而氣不散矣精神盛而氣不散則理理則均
均則通通則神神則以視無不見以聽無不聞也以為
無不成也是故憂患不能入也而邪氣不能襲故事有
求之於四海之外而不能遇或守之於形骸之内而不
見也故所求多者所得少所見大者所知小夫孔竅者
精神之戶牖也而氣志者五藏之使候也耳目淫於聲
色之樂則五蔵搖動而不定矣五蔵摇動而不定則血
氣滔蕩而不休矣血氣滔蕩而不休則精神馳騁于外
而不守矣精神馳騁於外而不守則禍福之至雖如丘
山無由識之矣使耳目精眀玄達而無誘慕氣志虚靜
恬愉而省嗜慾五蔵定寧充盈而不泄精神内守形骸
而不外越則望於往世之前而視於來事之後猶未足
為也豈直禍福之間哉故曰其出彌遠者其知彌少以
言夫精神之不可使外淫也是故五色亂目使目不眀
五聲譁耳使耳不聰五味亂口使口爽傷趣舍滑心使
行飛揚此四者天下之所養性也然皆人累也故曰嗜
慾者使人之氣越而好憎者使人之心勞弗疾去則志
氣日耗夫人之所以不能終其夀命而中道夭於刑戮
者何也以其生生之厚夫惟能無以生為者則所以修
得生也夫天地運而常通萬物總而為一能知一則無
一之不知也不能知一則無一之能知也譬吾處于天
下也亦為一物矣不識天下之以我備其物與且惟無
我而物無不備者乎然則我亦物也物亦物也物之與
物也有何以相物也雖然其生我也將以何益其殺我
也將以何損夫造化者既以我為坯矣將無所違之矣
吾安知夫刺炙而欲生者之非惑也又安知夫絞經而
求死者之非福也或者生乃徭役也而死乃休息也天
下茫茫孰知之哉其生我也不彊求已其殺我也不彊
求止欲生而不事憎死而不辭賤之而弗憎貴之而弗
喜随其天資而安之不極吾生也有七尺之形吾死也
有一棺之土吾生之比於有形之類猶吾死之淪於無
形之中也然則吾生也物不以益衆吾死也土不以加
厚吾又安知所喜憎利害其間者乎夫造化者之攫援
物也譬猶陶人之埏埴也其取之地而已為盆盎也與
其未離於地也無以異其已成器而破碎漫瀾而復歸
其故也與其為盎亦無以異矣夫臨江之鄉居人汲水
以浸其園江水弗憎也苦洿之家決洿而注之江洿水
弗樂也是故其在江也無以異其浸園也其在洿也亦
無以異其在江也是故聖人因時以安其位當世而樂
其業夫悲樂者德之邪也而喜怒者道之過也好憎者
心之暴也故曰其生也天行其死也物化靜則與隂俱
閉動則與陽俱開精神澹然無極不與物散而天下自
服故心者形之主也而神者心之寳也形勞而不休則
蹶精用而不已則竭是故聖人貴而尊之不敢越也夫
有夏后氏之璜者匣匱而蔵之寳之至也夫精神之可
寳也非直夏后氏之璜也是故聖人以無應有必究其
理以虚受實必窮其節恬愉虚靜以終其命是故無所
甚疏而無所甚親抱德煬和以順于天與道為際與德
為隣不為福始不為禍先䰟魄處其宅而精神守其根
死生無變於己故曰至神所謂真人者性合于道也故
有而若無實而若虚處其一不知其二治其内不識其
外眀白太素無為復樸體本抱神以游于天地之樊芒
然仿佯于塵垢之外而消摇于無事之業浩浩蕩蕩乎
機械之巧弗載於心是故死生亦大矣而不為變雖天
地覆育亦不與之抮抱矣審乎無瑕而不與物糅見事
之亂而能守其宗若然者正肝膽遺耳目心志專于内
通達耦于一居不知所為行不知所之渾然而往逯然
而來形若槁木心若死灰忘其五蔵損其形骸不學而
知不視而見不為而成不治而辯感而應迫而動不得
已而往如光之燿如景之放以道為紃有待而然抱其
太清之本而無所容與而物無能營廓惝而虚清淨而
無思慮天澤焚而不能熱河漢涸而不能寒也大雷毁
山而不能驚也大風晦日而不能傷也是故視珍寳珠
玉猶石礫也視至尊窮寵猶行客也視王嬙西施猶䫏
醜也以死生為一化以萬物為一方同精於太清之本
而游於忽區之旁有精而不使有神而不行契太渾之
樸而立至清之中是故其寢不夢其智不萌其魄不抑
其䰟不騰反復終始不知其端緒甘暝太宵之宅而覺
視于昭昭之宇休息于無委曲之隅而游敖于無形埒
之野居而無容處而無所其動無形其靜無體存而若
亡生而若死出入無間役使鬼神淪於不測入於無間
以不同形相嬗也終始若環莫得其倫此精神之所以
能登假於道也是故真人之所游若吹呴呼吸吐故内
新熊經鳥伸鳬浴蝯躩䲭視虎顧是養形之人也不以
滑心使神滔蕩而不失其充日夜無傷而與物為春則
是合而生時于心也且人有戒形而無損扵心有綴宅
而無耗精夫癩者趨不變狂者形不虧神將有所遠徙
孰暇知其所為故形有摩而神未嘗化者以不化應化
千變萬抮而未始有極化者復歸於無形也不化者與
天地俱生也夫木之死也青青去之也夫使木生者豈
木也猶充形者之非形也故生生者未嘗死也其所生
則死矣化物者未嘗化也其所化則化矣輕天下則神
無累矣細萬物則心不惑矣齊死生則志不懾矣同變
化則眀不眩矣衆人以為虚言吾將舉類而實之人之
所以樂為人主者以其窮耳目之欲而適躬體之便也
今高臺層榭人之所麗也而堯樸桷不斵素題不枅珍
怪竒味人之所美也而尭糲粢之飯藜藿之羔丈繡狐
白人之所好也而尭布衣揜形鹿裘御寒養性之具不
加厚而增之以任重之憂故舉天下而傳之於舜若解
重負然非直辭讓誠無以為也此輕天下之具也禹南
省方濟于江黃龍負舟舟中之人五色無主禹乃熙笑
而稱曰我受命於天竭力而勞萬民生寄也死歸也何
足以滑和視龍猶蝘蜓顔也不變龍乃弭耳掉尾而迯
禹之視物亦細矣鄭之神巫相壺子林見其徵告列子
列子行泣報壺子壺子持以天壤名實不入機發于踵
壺子之視死生亦齊矣子求行年五十有四而病傴僂
脊管高于頂&KR2109;下迫頥兩脾在上燭營指天匍匐自闚
於井曰偉哉造化者其以我為此拘拘邪此其視變化
亦同矣故覩堯之道乃知天下之輕也觀禹之志乃知
天下之細也原壺子之論乃知死生之齊也見子求之
行乃知變化之同也夫至人倚不拔之柱行不關之塗
禀不竭之府學不死之師無往而不遂無至而不通生
不足以挂志死不足以幽人屈伸俛仰抱命而婉轉禍
福利害千變萬抮孰足以患心若此人者抱素守精蟬
蛻蛇解游於太清輕舉獨住忽然入冥鳳凰不能與之
儷而況斥鷃乎勢位爵禄何足以槩志也晏子與崔杼
盟臨死地而不易其義殖華將戰而死莒君厚賂而止
之不改其行故晏子可迫以仁而不可刧以兵殖華可
止以義而不可縣以利君子義死而不可以富貴留也
義為而不可以死亡恐也彼則直為義耳而尚猶不拘
於物又況無為者矣堯不以有天下為貴故授舜公子
札不以有國為尊故讓位子罕不以玉為冨故不受寳
務光不以生害義故自投於淵由此觀之至貴不待爵
至富不待財天下至大矣而以與他人身至親矣而棄
之淵外此其餘無足利矣此之謂無累之人無累之人
不以天下為貴矣上觀至人之論深原道德之意以下
考世俗之行乃足羞也故通許由之意金縢豹韜廢矣
延陵季子不受吳國而訟閒田者慙矣子罕不利寳玉
而爭劵契者媿矣務光不汚於世而貪利偷生者悶矣
故不觀大義者不知生之不足貪也不聞大言者不知
天下之不足利也今夫窮鄙之社也叩盆拊瓴相和而
歌自以為樂矣嘗試為之擊建鼓撞巨鐘乃性仍仍然
知其盆瓴之足羞也蔵詩書修文學而不知至論之旨
則拊盆叩瓴之徒也夫以天下為者學之建鼓矣尊勢
厚利人之所貪也使之左據天下圖而右手刎其㗋愚
夫不為由此觀之生尊于天下也聖人食足以接氣衣
足以盖形適情不求餘無天下不虧其性有天下不羡
其和有天下無天下一實也今贛人敖倉予人河水饑
而餐之渴而飲之其入腹者不過簞食瓢漿則身飽而
敖倉不為之減也腹滿而河水不為之竭也有之不加
飽無之不為之饑與守其篅𥫱有其井一實也人大怒
破隂大喜墜陽大憂内崩大怖生狂除穢去累莫若未
始出其宗乃為大通清目而不以視靜耳而不以聽鉗
口而不以言委心而不以慮棄聰眀而反太素休精神
而棄知故覺而若昧以生而若死終則反本未生之時
而與化為一體死之與生一體也今夫繇者揭钁臿負
籠土鹽汗交流喘息薄㗋當此之時得茠越下則脱然
而喜矣巖穴之間非直越下之休也病疵瘕者捧心抑
腹膝上叩頭踡跼而諦通夕不寐當此之時噲然得卧
則親戚兄弟歡然而喜夫修夜之寧非直一噲之樂也
故知宇宙之大則不可刧以死生知養生之和則不可
縣以天下知未生之樂則不可畏以死知許由之貴於
舜則不貪物牆之立不若其偃也又況不為牆乎冰之
凝不若其釋也又況不為冰乎自無蹠有自有蹠無終
始無端莫知其所萌非通于外内孰能無好憎無外之
外至大也無内之内至貴也能知大貴何往而不遂衰
世湊學不知原心反本直雕琢其性矯拂其情以與世
交故目雖欲之禁之以度心雖樂之節之以禮趨翔周
旋詘節卑拜肉凝而不食酒澄而不飲外束其形内總
其德鉗隂陽之和而迫性命之情故終身為悲人達至
道者則不然理性情治心術養以和持以適樂道而忘
賤安德而志貧性有不欲無欲而不得心有不樂無樂
而不為無益於情者不以累德不便於性者不以滑和
故縦體肆意而度制可以為天下儀今夫儒者不本其
所以欲而禁其所欲不原其所以樂而閉其所樂是猶
決江河之源而障之以手也夫牧民者猶禽獸也不塞
其囿垣使有野心系絆其足以禁其動而欲修生夀終
豈可得乎夫顔回季路子夏冉伯牛孔子之通學也然
顔淵夭死季路葅於衛子夏失眀冉伯牛為厲此皆廹
性拂情而不得其和也故子夏見曾子一臞一肥曾子
問其故曰出見富貴之樂而欲之入見先王之道又說
之兩者心戰故臞先王之道勝故肥推其志非能貪富
貴之位不便侈靡之樂直宜廹性閉欲以義自防也雖
情心鬱殪形性屈竭猶不得已自強也故莫能終其天
年若夫至人量腹而食度形而衣容身而游適情而行
餘天下而不貪委萬物而不利處大廓之宇游無極之
野登太皇馮太一玩天地於掌握之中夫豈為貧富肥臞
哉故儒者非能使人弗欲而能止之非能使人勿樂而
能禁之夫使天下畏刑而不敢盗豈若能使無有盗心
哉越人得&KR1730;蛇以為上肴中國得而棄之無用故知其
無所用貪者能辭之不知其無所用廉者不能讓也夫
人主之所以殘亡其國家損棄其社稷身死于人手為
天下笑未嘗非為非欲也夫仇由貪大鍾之賂而亡其
國虞君利垂棘之璧而擒其身獻公豔驪姬之美而亂
四世桓公甘易牙之和而不以時葬胡王淫女樂之娱
而亡上地使此五君者適情辭餘以己為度不随物而
動豈有此大患哉故射者非矢不中也學射者不治矢
也御者非轡不行學御者不為轡也知冬日之箑夏日
之裘無用於己則萬物之變為塵埃矣故以湯止沸沸
乃不止誠知其本則去火而已矣
晉武帝頗親宴樂又多疾病属小瘳溫嶠與侍臣表賀
因微諫曰伏惟聖體漸就平和上下同慶不覺抃舞臣
等愚戅竊有微懷以為收功於所忽事乃無悔慮福於
垂成祚乃日新惟願陛下深垂聖眀遠思所忽之悔以
成日新之福冲靜和氣嗇養精神頥身於清簡之宇留
心於虚曠之域無厭世俗常戒以忽羣下之言則豐慶
日延天下幸甚帝手詔報曰輒自消息無所為慮
嵇康養生論世或有謂神仙可以學得不死可以立
致者或云上夀百二十古今所同過此以往莫非夭妄
者此皆兩失其情試粗論之夫神仙雖目不見則記籍
所載前史所傳較而論之其有必矣似特受異氣禀之
自然非積學所能致也至於導養得理以盡性命上獲
千餘歲下可數百年可有之耳而世皆不精故莫能得
之何以言之夫服藥求汗或有弗獲而愧情一集渙然
流離終朝未餐則囂然思食而曾子銜哀七日不饑夜
分而坐則低迷思寢内懷殷憂則達旦不瞑勁刷理鬢
醇醴發顔僅乃得之壯士之怒赫然殊觀植髮衝冠由此
言之精神之於形體猶國之有君也神躁於中而形喪
於外猶君昏於上國亂於下也夫為稼於湯之世偏有一
溉之功者雖終歸於燋爛必一溉者後枯然則一溉之
益固不可誣也而世常謂一怒不足以侵性一哀不足
以傷身輕而肆之是猶不識一溉之益而望嘉榖於旱
苖者也是以君子知形恃神以立神須形以存悟生理
之易失知一過之害生故修性以保神安心以全身愛
憎不棲於情憂喜不留於意泊然無感而體氣和平又
呼吸吐納腹食養身使形神相親表裏俱濟也夫田種
者一畆十斛謂之良田此天下通稱也不知區種可百
餘斛田種一也至於樹養不同則功收相懸謂商無十
倍之價農無百斛之望此守常而不變者也且豆令人
重榆令人瞑合歡蠲忿萱草忘憂愚智所知也薰辛害
目豚魚不養常世所識也蝨處頭而黑麝食柏而香頸
處險而癭齒居晉而黃推此而言凡所食之氣蒸性染
身莫不相應豈唯蒸之使重而無使輕害之使闇而無
使眀薰之使黃而無使堅芬之使香而無使延哉故神
農曰上藥養命中藥養性者誠知性命之理因輔養以
通也而世人不察唯五榖是見聲色是耽目惑玄黃耳
務淫哇滋味煎其府蔵醴醪煮其腸胃香芬腐其骨髄
喜怒悖其正氣思慮消其精神哀樂殃其平粹夫以蕞
爾之軀攻之者非一塗易竭之身而外内受敵身非木
石其能久乎其自用甚者飲食不節以生百病好色不
勌以致乏絶風寒所災百毒所傷中道夭於衆難世皆
知笑悼謂之不善持生也至於措身失理亡之於微積
微成損積損成衰從衰得白從白得老從老得終悶若
無端中智以下謂之自然縦少覺悟咸歎恨於所遇之
初而不知慎衆險於未兆是猶桓侯抱將死之疾而怒
扁鵲之先是以覺痛之日而為受病之始也害成於微
而救之於著故有無功之理馳騁常人之域故有一切
之夀仰觀俯察莫不皆然以多自證以同自慰謂天地
之理盡此而已矣縦聞養生之事則斷以所見謂之不
然其次狐疑雖少庶幾莫知所由其次自力服藥半年
一年勞而未騐志以厭衰中路復廢或益之以畎澮而
泄之以尾閭而欲坐望顯報者或抑情忍欲割棄榮願
而嗜好常在耳目之前所希在數十年之後又恐兩失
内懷猶豫心戰于内物誘於外交賒相傾如此復敗者
夫至物微妙可以理知難以目識譬猶豫章生七年然
後可覺耳今以躁競之心涉希靜之塗意速而事遅望
近而應遠故莫能相終夫悠悠者既以未效不求而求者
以不專喪業偏恃者以不兼無功追術者以小道自溺
凡若此類故欲之者萬無一能成也善養生者則不然
矣清虚靜泰少私寡欲知名位之傷德故忽而不營非
欲而彊禁也識厚味之害性故棄而弗顧非貪而後抑
也外物以絫心不存神氣以醇泊獨著曠然無憂患寂然
無思慮又守之以一養之以和和理日濟同乎大順然
後蒸以靈芝潤以醴泉晞以朝陽綏以五絃無為自得
體妙心玄忘歡而後樂足遺生而後身存若此以往庶
可與羡門比夀王喬爭年何為其無有哉
達生(五則)
莊周逍遥遊北溟有魚其名為鯤鯤之大不知其幾
千里也化而為鳥其名為鵬鵬之背不知其幾千里也
怒而飛其翼若垂天之雲是鳥也海運則將徙於南冥
南冥者天池也齊諧者志怪者也諧之言曰鵬之徙於
南冥也水擊三千里摶扶搖而上者九萬里去以六月
息者也野馬也塵埃也生物之以息相吹也天之蒼蒼
其正色邪其遠而無所至極邪其視下也亦若是則已
矣且夫水之積也不厚則負大舟也無力覆杯水於㘭
堂之上則芥為之舟置杯焉則膠水淺而舟大也風之
積也不厚則其負大翼也無力故九萬里則風斯在下
矣而後乃今培風背負青天而莫之夭閼者而後乃今
將圖南蜩與鷽鳩笑之曰我决起而飛搶揄枋時則不
至而控于地而已矣奚以之九萬里而南為適莽蒼者
三餐而反腹猶果然適百里者宿舂糧適千里者三月
聚糧之二䖝又何知小知不及大知小年不及大年奚
以知其然也朝菌不知晦朔蟪蛄不知春秋此小年也
楚之南有冥靈者以五百歲為春五百歲為秋上古有
大椿者以八千歲為春八千歲為秋而彭祖乃今以久
特聞衆人匹之不亦悲乎湯之問棘也是已窮髮之北
有冥海者天池也有魚焉其廣數千里未有知其修者
其名為鯤有鳥焉其名為鵬背若泰山翼若垂天之雲
摶扶摇羊角而上者九萬里絶雲氣負青天然後圖南
且適南冥也斥鴳笑之曰彼且奚適也我騰躍而上不
過數仞而下翺翔蓬蒿之間此亦飛之至也而彼且奚
適也此小大之辯也故夫知效一官行比一鄉德合一
君而徵一國者其自視也亦若此矣而宋榮子猶然笑
之且舉世而譽之而不加勸舉世而非之而不加沮定
乎内外之分辯乎榮辱之竟斯已矣彼其於世未數數
然也雖然猶有未樹也夫列子御風而行泠然善也旬
有五日而後反彼於致福者未數數然也此雖免乎行
猶有所待者也若夫乘天地之正而御六氣之辯以遊
無窮者彼且惡乎待哉故曰至人無己神人無功聖人
無名堯讓天下於許由曰日月出矣而爝火不息其
於光也不亦難乎時雨降矣而猶浸灌其於澤也不亦
勞乎夫子立而天下治而我猶尸之吾自視缺然請致
天下許由曰子治天下天下既已治矣而我猶代子吾
將為名乎名者實之賓也吾將為賓乎鷦鷯巢於深林
不過一枝偃鼠飲河不過滿腹歸休乎君予無所用天
下為庖人雖不治庖尸祝不越樽俎而代之矣肩吾
問於連叔曰吾聞言于接輿大而無當往而不反吾驚
怖其言猶河漢而無極也大有逕庭不近人情焉連叔
曰其言謂何哉曰藐姑射之山神人居焉肌膚若冰雪
綽約若處子不食五榖吸風飲露乘雲氣御飛龍而遊
乎四海之外其神凝使物不疵癘而年榖熟吾以是狂
而不信也連叔曰然瞽者無以與乎文章之觀聾者無
以與乎鐘鼓之聲豈唯形骸有聾盲哉夫知亦有之是
其言也猶時女也之人也之德也將旁礴萬物以為一
世蘄乎亂孰弊弊焉以天下為事之人也物莫之傷大
浸稽天而不溺大旱金石流土山焦而不熱是其塵垢
粃糠將猶陶鑄堯舜者也孰肯以物為事宋人資章甫
而適諸越越人斷髮文身無所用之尭治天下之民平
海内之政往見四子藐姑射之山汾水之陽窅然喪其
天下焉惠子謂莊子曰魏王貽我大瓠之種我樹之
成而實五石以盛水漿其堅不能自舉也剖之以為瓢
則瓠落無所容非不吁然大也吾為其無用而掊之莊
子曰夫子固拙於用大矣宋人有善為不龜手之藥者
世世以洴澼絖為事客聞之請買其方百金聚族而謀
曰我世世為洴澼絖不過數金今一朝而鬻技百金請
與之客得之以說吳王越有難吳王使之將冬與越人
水戰大敗越人裂地而封之能不龜手一也或以封或
不免於洴澼絖則所用之異也今子有五石之瓠何不
慮以為大樽而浮乎江湖而憂其匏落無所容則夫子
猶有蓬之心也夫惠子謂莊子曰吾有大樹人謂之
樗其大本擁腫而不中䋲其小枝卷曲而不中規矩立
之塗匠者不顧今子之言大而無用衆所同去也莊子
曰獨不見狸狌乎卑身而伏以候敖者東西跳梁不避
高下中於機辟死於㒺罟今夫斄牛其大若垂天之雲
此能為大矣而不能執鼠今子有大樹患其無用何不
樹之於無何有之鄉廣莫之野彷徨乎無為其側逍遥
乎寢卧其下不夭斤斧物無害者無所可用安所困苦
哉
漢惠帝時吕太后用事欲王諸吕畏大臣有口者陸生
自度不能爭之迺病免家居以好畤田地善可以家焉
有五男迺出所使越得槖中裝賣千金分其子子二
百金令為生産陸生常安車駟馬從歌舞鼓琴瑟侍
者十人寳劍直百金謂其子曰與汝約過汝汝給吾人
馬酒食極欲十日而更所死家得寳劍車騎侍從者一
歲中往來過他客率不過再三過數見不鮮無久慁公
為也
幸靈者豫章建昌人也性少言與小人羣居見侵辱而
無慍色邑里號之癡雖其父母兄弟亦以為癡也嘗使
守稻群牛食之靈見而不驅待牛去乃往理其殘亂者
其父母見而怒之靈曰夫萬物生天地之間各欲得食
牛方食柰何驅之其父愈怒曰即如汝言復用理壊者
何為靈曰此稻又欲得終其性牛自犯之靈可以不收
乎
唐盧思道勞生論莊子曰大塊勞我以生誠哉斯言
也余年近五十羸老云至追惟疇昔勤矣厥生乃著兹
論因時事云爾罷羣屏居有客造余者少選之頃盱行
而言曰生者天地之至德人者有生之最靈所以作配
兩儀稱貴群品妍&KR1126;愚智之辨天懸壤隔行已立身之
異入海登山今吾子生于右地九葉卿族天授俊才萬
夫所仰學綜九流慕孔門之游夏詞窮歲月擬漢日之
卿雲行蔵有節進退以禮不謟不驕無慍無懌偃仰貴
賤之間從容語嘿之際何其裕也下走所欣羡焉予莞
爾而笑曰未之思乎何所言之過也子其清耳請為左
右陳之夫人之生也皆未若無生在余之生勞亦勤止
紈綺之年服膺教義規行矩步從善而登巾冠之後彯
纓受署韁鎌仁義籠絆朝市失翹陸之本性喪江湖之
遠情淪此風波溺于倒置憂勞惣至事非一緒何則地
胄高華既致嫌于管庫才識美茂亦受嫉于愚庸篤學
強記聾瞽於焉側目清言河瀉木訥所以疾心豈徒䖝
惜春螿䲭恡腐鼠同江都而永嘆傅長沙而不歸固亦
魯值臧倉楚逢靳尚趙壹為之哀歌張昇於是慟哭有
齊之季不遇休眀俛脰就鞅跼蹐無地段珪張讓金貝
是視賈謐郭槐腥臊可饜淫刑以逞禍延池魚耳聽惡
來之䜛足踐龍逢之血周氏末葉仍值辟王斂笏昇階
汗流浹背蜀客之踵躋焦原比兹非險齊人之手執馬
尾方此未危若乃羊腸句注之道據鞍振筴武落雞田
之方櫛風沐雨三旬九食不敢稱弊此之為役盖其小
小者耳當今運祚肈開四門以穆冕旒司契于上䕫龍
佐命于下岐伯善卷恥徇幽憂卞随務光悔從木石今
年在秋方已迫知命情禮宜退不獲晏安一葉從風無
損鄧林之攅植雙鳬退飛不虧渤澥之遊泳耕田鑿井
晩息晨興候南山之朝雲覧北戶之眀月汜勝九榖之
書觀其節制崔寔四人之令奉以周旋晨荷蓑笠白屋
黃冠之伍夕談稼穡霑體塗足之倫濁酒盈樽高歌滿
席恍兮惚兮天地一指此野人之樂也子或以是羡予
乎客曰吾子之事既聞之矣他人有心又請論其梗槩
余答曰雲飛泥沈卑高異等圓行方止動息殊致是以
摩霄運海輕罹羅于藪澤五衢四照忽斧斤于山林予
晩值昌辰遂其弱質顧人事之殞落眡時路之遭危玄
冬修夜靜言長想可以累嘆悼心流涕酸鼻人之百年
脆促已甚奔駒流電不可為辭顧慕周章數紀之内窮
通榮辱事無足道而有識者鮮無識者多𥚹隘凡近輕
險躁薄居家則人面獸心不孝不義出門則諂䛕䜛佞
無愧無恥退身知足忘伯陽之烱戒陳力就列棄周任
之格言悠悠遂古斯數已積迄于近代此蠧尤深范子
撝讓之風縉紳不嗣夏書昏墊之罪執政所安朝露未
晞小車盈董石之巷夕陽早落皂盖填閻竇之里皆如
脂如韋俯僂匍匐噉惡求媚䑛痔自親美言諂笑助其
愉樂詐泣佞哀恤其喪紀近通旨酒遠送文馳艷姬美
女委如脱屣金銑玉華棄同遺迹及鄧通失路一簪之
賄無餘梁冀就誅五侯之貴將起向之求官買職晩謁
晨趨投刺望塵之舊遊偃仰上堂之夜客始則亡䰟榹
魄若牛兄之遇獸心戰色沮似葉公之見龍俄而抵掌
揚眉高視闊步結侣棄廉公之第攜手哭聖卿之門華
轂生塵來如激矢雀羅暫設去等絶絃飴蜜非甘山川
未阻千變萬化鬼出神入為此者皆衣冠士族或少乏
藝服不恥不仁不畏不義罔愧友朋莫慙妻子外呈厚
貌内藴百心由是則紆青佩紫牧州典郡寇情刧人厚
自封殖妍歌妙舞列鼎撞鐘耳倦絲桐口飲珍旨雖素
論以為非而時宰不之責末俗嗤鄙如此之弊余則違
時薄官屏息窮居甚恥驅馳深畏乾没心若死灰不營
世利家無擔石不齎一錢偶影聯官將數十載駕拙致
笑輕生所以告勞也真人御宇斵雕為朴人知榮辱時
反邕熙風力上宰内敷文教方邵重臣外揚武節被之
大道洽以淳風舉必以才爵無濫授禀斯首鼠不預衣
簪附黨比周埽地俱盡輕薄之儔滅景竄跡礫石變為
珪瑜莨莠化為芝蘭扇俗攪時駭耳穢目今悉不聞
不見莫余敢侮易曰聖人作而萬物覩斯之謂乎
駱賓王答員半千書張評事至止辱所惠詩及書把
玩無厭暫如有叙上言離恨下勖交情篤以猛風乾蘇
之談弘以驟雨濕薪之喻雖聞義則死道存於起予而
擬人則失事均乎玩物借如誠說盖足下之不知言倘
或劇談豈吾人之仰望矣夫鯤之為魚也潛碧海泳滄
流沈鰓于渤澥之中掉尾乎風濤之下而濠魚井鮒自
以為可得而齊焉鵬之為鳥也刷毛羽恣飲啄戢翼于
天地之間宛頸乎江海之畔而雙鳬隻雁自以為可得
而&KR0034;焉及其化羽垂天摶風九萬振鬛横海擊水三千
寧假力于槍榆在藻資汀濘涓流之水俟窟堁揚塵之
風哉故張子房之達人也擊水摶風之適焉朱買臣之
屈己也戢翼沈鰓之致焉足下雅得古人之致不乏先
賢之適自守莊筌無嬰魏網亦寧不知在藻槍榆之力
非擊水摶風之助哉而詞旨勤勤深所未諭盍言爾志
豈若是乎夫人生百年物理千變名利寵辱之情立矣
愛憎毁譽之迹生焉其道在則尊德成而上幽貞為虚
白之室靜默為太玄之門知軒冕是倘來之物悟榮貴
非作力所致苟斯道不墜亦何患無成而圖僥倖于權
重之交養聲利于衆多之口斯所以楊朱徘徊于岐路
阮籍怵愓于窮途嗟乎露往霜來歲華不待山高河廣
離意無時桂樹寒花公子去而忘返松巖春草王孫遊
以不歸去矣員生遠離隔矣音塵不嗣情甚勞矣畏容
蔵谷靜深殊矣惠而好我無密爾音
經濟類編卷九十四
