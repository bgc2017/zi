經濟類編卷七
明馮琦馮瑗撰
政治類一
治道(三十八則)
黃帝曰道若川谷之水其出無已其行無止故服人而
不為仇分人而不譐者惟其道矣故播之於天下而不
忘者其惟道矣是以道高比於天道明比於日道安比
於山故言之者見謂智學之者見謂賢守之者見謂信
樂之者見謂仁行之者見謂聖人故惟道不可竊也不
可以虚為也故黃帝職道義經天地紀人倫序萬物以
信與仁為天下先然後濟東海入江内取綠圖而濟積
石涉流沙登於崑崙於是還歸中國以平天下天下太
平唯躬道而已
帝顓頊曰至道不可過也至義不可易也是故以後者
復迹也故上緣黃帝之道而行之學黃帝之道而賞之
加而弗損天下亦平也功莫美於去惡而為善罪莫
大於去善而為惡故非善善而已也善緣善也非惡惡
而已也惡緣惡也吾日慎一日其此已也
帝嚳曰緣道者之辭而學為道已緣巧者之事而學為巧
已行仁者之操而學為仁已故節仁之器以修其躬而身
專其美矣故士緣黃帝之道而明之學帝顓頊之道而行
之而天下亦平矣德莫高於博愛人而政莫高於博利
人故政莫大於信治莫大於仁吾慎此而已矣
帝堯曰吾存心於先古加意於窮民痛萬姓之罹罪憂
衆生之不遂也故一民或饑曰此我饑之也一民或寒
曰此我寒之也一民有罪曰此我陷之也仁行而義立
德博而化富故不賞而民勸不罰而民治先恕而後行
是以德音遠也是故堯教化及雕題蜀越撫交趾身涉
流沙地封獨山西見王母訓及太夏渠搜北中幽都及
狗國與人身鳥面及焦僥好賢而隠不逮彊於行而菑
於志率以仁而恕至此而已矣
帝舜曰吾盡吾敬以事吾上故見謂忠焉吾盡吾敬以
接吾敵故見謂信焉吾盡吾敬以使吾下故見謂仁焉
是以見愛親於天下之民而見貴信於天下之君故吾
取之以敬也吾得之以敬也故欲明道而諭教唯以敬
也故欲明道而諭教唯以敬者為忠必服之
大禹之治天下也諸侯萬人而禹一皆知其體故大禹
豈能一見而知之也豈能一聞而識之也諸侯朝會而
禹親服之故是以禹一皆知其國也其士月朝而禹親
見之故是以禹一皆知其體也然且大禹其猶大恐諸
侯會則問於諸侯曰諸侯以寡人為驕乎朔日士朝則
問於士曰諸大夫以寡人為汰乎其聞寡人之驕之汰
耶而不以語寡人者此教寡人之殘道也滅天下之教
也故寡人之所怨於人者莫大於此也大禹曰民無食
也則我弗能使也功成而不利於民我弗能勸也故鬟
河而導之九牧鑿江而導之九路澄五湖而定東海民
勞矣而弗苦者功成而利於民也禹嘗晝不暇食夜不
暇寢矣方是時也憂務故也故禹與民士同務故不自
言其信而信諭矣故治天下以信為之也
湯曰學聖王之道者譬其如日静思而獨居譬其若火
夫舍學聖之道而静居獨思譬其若去日之明於庭而
就火之光於室也然可以小見而不可以大知是故明
君而君子貴尚學道而賤下獨思也故諸君得賢而舉
之得賢而與之譬其若登山乎得不肖而舉之得不肖
而與之譬其若下淵乎故登山而望其何不臨而何不
見凌遲而入淵其孰不䧟溺是以明君慎其舉而君子
慎於得舉然後福可必菑可去矣藥食嘗於卑然後
至於貴藥言獻於貴然後聞於卑故藥食嘗於卑然後
至於貴教也藥言獻於貴然後聞於卑道也故使人味
食然後食者其得味也多使人味言然後聞者其得言
也少故以是明上之於言也必自也聽之必自也擇之
必自也聚之必自也藏之必自也行之必自也故道以
數取之為明以數行之為章以數施之萬姓為藏是故
求道者不以目而以心取道者不以手而以耳致道者
以言入道者以忠積道者以信樹道者以人故人主有
欲治安之心前無治安之政者雖欲治顯榮也弗得矣
故治安不可以虚成也顯榮不可以虚得也故明君敬
士察吏愛民以參其極非此者則四美不附矣
周文王問於粥子曰敢問君子將入其職則其於民也
何如粥子對曰唯疑請以上世之政詔於君王故曰君
子將入其職則其於民也旭旭然如日之始出也文王
曰受命矣曰君子既入其職則其於民也何若對曰君
子既入其職則其於民也暯暯然如日之正中文王曰
受命矣曰君子既去其職則其於民也何若對曰君子
既去其職則其於民也暗暗然如日之已入也故君子
將入而旭旭者義先聞也既入而暯暯者民保其福也
既去而暗暗者民失其教也文王曰受命矣
武王問於粥子曰寡人願守而必存攻而必得戰而必
勝則吾為此奈何粥子曰唯攻守而戰乎同器而和與
嚴其備也故曰和可以守而嚴可以守而嚴不若和之
固也和可以攻而嚴可以攻而嚴不若和之德也和可
以戰而嚴可以戰而嚴不若和之勝也則唯由和而可
也故諸侯發政施令政平於人者謂之文政矣諸侯接
士而使吏禮恭於人者謂之文禮矣諸侯聽獄斷刑仁
於治陳于行而由此守而不存攻而不得戰而不勝者
自古而至于今自天地之辟也未之嘗聞也今也君王
欲守而必存攻而必得戰而必勝則唯由此也為可也
武王曰受命矣
武王問於王子旦曰敢問治必有成而戰有必勝乎攻
有必得而守有必存乎王子旦對曰有政曰諸侯政平
於内而威於外矣君子行修於身而信於輿人矣治民
民治而榮於名矣故諸侯凡有治心者必修之以道而
興之以敬然後能以成也凡有戰心者必修之以政而
興之以義然後能以勝也凡有攻心者必結之以約而
諭之以信然後能以得也凡有守心者必固之以和而
諭之以愛然後能有存也武王曰受命矣
武王問於太公曰賢君治國何如對曰賢君之治國其
政平其吏不苛其賦歛節其自奉薄不以私善害公法
賞賜不加于無功刑罸不施于無罪不因喜以賞不因
怒以誅害民者有罪進賢舉過者有賞後宫不荒女謁
不聽上無淫慝下不隂害不幸宫室以費財不多觀遊
臺池以罷民不彫文刻鏤以逞耳目官無腐蠧之藏國
無流餓之民此賢君之治國也武王曰善哉
師尚父曰吾聞之於政也曰天下壙壙然一人有之萬
民藂藂一人理之故天下者非一家之有也有道者之
有也故夫天下者唯有道者理之唯有道者紀之唯有
道者使之唯有道者宜處而久之故夫天下者難得而
易失也難常而易亡也故守天下者非以道則弗得而
長也故夫道者萬世之寳也武王曰受命矣
成王年六歲即位享國親以其身見於粥子之家而問
焉曰昔者先王與帝修道而道修寡人之望也亦願以
教敢問興國之道奈何粥子對曰唯疑請以上世之政
詔於君王政曰興國之道君思善則行之君聞善則行
之君知善則行之位敬而常之行信而長之則興國之
道也成王曰受命矣成王曰敢問於道之要奈何粥
子對曰唯疑請以上世之道詔於君王政曰為人下者
敬而肅為人上者恭而仁為人君者敬士愛民以終其
身此道之要也成王曰受命矣成王曰敢問治國之
道若何粥子曰唯疑請以上世之政詔於君王政曰治
國之道上忠於主而中敬其士而下愛其民故上忠其
主者非以道義則無以入忠也而中敬其士則不以禮
節無以諭敬也下愛其民非以忠信則無以諭愛也故
忠信行於民禮節諭於士道義入於上則治國之道也
雖治天下者由此而已成王曰受命矣成王曰寡人
聞之有上人者有下人者有賢人者有不肖人者有智
人者有愚人者敢問上下之人何以為異粥子對曰唯
疑請以上世之政詔於君王政曰凡人者若賤若貴若
幼若老聞道志而藏之知道善而行之上人矣聞道而
弗取藏也知道而弗取行也則謂之下人矣故夫行者
善則謂之賢人矣行者惡則謂之不肖矣故夫言者善
則謂之智矣言者不善則謂之愚矣故知愚之人有其
辭矣賢不肖之人别其行矣上下之人等其志矣成王
曰受命矣成王曰寡人聞之聖王在上位使民富且
夀云若夫富則可為也若夫夀則不在於天乎粥子曰
唯疑請以上世之政詔於君王政曰聖王在上位則天
下不死軍兵之事故諸侯不私相攻而民不私相鬭䦧
不私相煞也故聖王在上位則民免於一死而得一生
矣聖王在上則臣積於道而吏積於德而民積於用力
故婦為其所衣丈夫為其所食則民無凍餒矣聖王在
上則民免於二死而得二生矣聖王在上則君積於仁
而吏積於愛而民積於順則刑罸廢矣而民無大過之
誅故聖王在上則民免於三死而得三生矣故聖王在
上則使民有時而用之有節則民無厲疾故聖王在上
則民免於四死而得四生矣故聖王在上則使盈境内
興賢良以禁邪惡故賢人必用而不肖人不作則已得
其命矣故夫富且夀者聖王之功也成王曰受命矣
孔子閒居曾子侍孔子曰參乎今之君子唯士與大夫
之言聞也至於君子之言者希於乎吾以王言之其不
出戶牖而化天下曾子下席而對曰敢問何謂王者言
孔子曰夫道者所以明德也德者所以尊道也是以非
德道不尊非道德不明是故昔者明王内修七教外行
三至七教修然後可以守三至行然後可以征故曰内
修七教而上不勞外行三至而財不費此之謂明王之
道也曾子曰可得聞焉孔子曰昔者帝舜左禹而右臯
陶不下席而天下治夫如此何上之勞乎政之不中君
之患也令之不行臣之罪也若乃十一而税用民之力
歲不過三日入山澤以其時而無征關譏市㕓皆不收
賦此則生財之路而明王節之何財之費乎曾子曰敢
問何謂七教孔子曰上敬老則下益孝上尊齒則下益
弟上樂施則下益寬上親賢則下擇友上好德則下不
隠上惡貪則下恥爭上廉讓則下恥節此之謂七教七
教者治民之本也七者修則四海無刑民矣上之親下
也如手足之於腹心下之親上也如幼子之於慈母矣
上下相親如此故令則從施則行民懷其德近者悦服
遠者來附政之致也曾子曰敢問何謂三至孔子曰至
禮不讓而天下治至賞不費而天下士悦至樂無聲而
天下民和明王篤行三至故天下之君可得而知天下
之士可得而臣天下之民可得而用曾子曰敢問此義
何謂孔子曰古者明王必盡知天下良士之名既知其
名又知其實然後因天下之爵以尊之此之謂至禮不
讓而天下治因天下之禄以富天下之士此之謂至賞
不費而天下之士悦如此則天下之名譽興焉此之謂
至樂無聲而天下之民和
子張問入官於孔子子曰安身取譽為難子張曰為之
如何子曰已有善勿專教不能勿怠已有過勿發失言
勿倚不善勿遂行事勿留君子入官具此六者則身安
譽至而政從矣且夫忿數者獄之所由生也距諫者忠
之所以塞也慢易者禮之所以失也怠惰者時之所以
後也奢侈者財之所以不足也專獨者事之所以不成
也君子入官除此六者則身安譽至而政從矣故君子
南向臨官而公治之精智而略行之進是利而除是害
無求其報焉是故臨官不治則亂亂生則爭之者至明
君必寬宥以容其民慈愛以優游之而民自得矣君上
者臣之儀也有司執政者民之表也邇臣便辟者羣僕
之倫也故儀不正則民失表不端則百姓亂邇臣便辟
則羣臣汙矣古者聖王冕而前旒所以蔽明也紞紘充
耳所以蔽聦也水至清則無魚人至察則無徒枉而直
之使自得之優而柔之使自求之揆而度之使自索之
民有小罪必求其善以赦其過民有大罪必原其故以
仁輔化如有死罪其使之生則善也是以上下親而不
離道化流而不藴此治民之至道矣入官之大統矣
閔子騫為費宰問政於孔子子曰以德以法夫德法者
御民之具猶御馬之有銜勒也君者人也吏者轡也刑
者策也夫人君之政執其轡策而已古者天子以内史
為左右手以德法為銜勒以百官為轡以刑罸為策以
萬民為馬故御天下數百年而不失善御馬者正銜勒
齊轡策均馬力和馬心故口無聲而馬應轡策不舉而
極千里善御民者壹其德法正其百官以均齊民力和
安民心故令不再而民順從刑不用而天下治是以天
地德之而兆民懷之古之御天下者以六官總治焉冡
宰之官以成道司徒之官以成德宗伯之官以成仁司
馬之官以成聖司宼之官以成義司空之官以成禮六
官在手以為轡均仁以為納故曰御四馬者執六轡御
天下者正六官
子貢曰葉公問政于夫子夫子曰政在附近而來遠魯
哀公問政于夫子夫子曰政在於諭臣齊景公問政於
夫子夫子曰政在於節用三君問政于夫子夫子應之
不同然則政有異乎孔子曰夫荆之地廣而都狹民有
離志焉故曰在於附近而來遠哀公有臣三人内比周
以惑其君外鄣距諸侯賓客以蔽其明故曰政在諭臣
齊景公奢於臺榭淫於苑囿五官之樂不解一旦而賜
人百乘之家者三故曰政在於節用此三者政也詩不
云乎亂離斯瘼奚其適歸此傷離散以為亂者也匪其
止恭惟王之卭此傷姦臣蔽主以為亂者也相亂蔑資
曾莫惠我師此傷奢侈不節以為亂者也察此三者之
所欲政其同乎哉
衛靈公問於史鰌曰政孰為務對曰大理為務聽獄不
中死者不可生也斷者不可屬也故曰大理為務少焉
子路見公公以史鰌言告之子路曰司馬為務兩國有
難兩君相當司馬執枹以行之一鬭不當死者數萬以
殺人為非也此其為殺人亦衆矣故曰司馬為務少焉
子貢入見公以二子言告之子貢曰不識哉昔禹與有
扈氏戰三陳而不服禹於是修教一年而有扈氏請服
故曰去民之所事奚獄之所聽兵革之不陳奚鼓之所
鳴故曰教為務也
管仲勢地篇制斷五刑各當其名罪人不怨善人不
驚曰刑正之服之勝之飾之必嚴其令而民則之曰政
如四時之不貣如星辰之不變如宵如晝如隂如陽如
日月之明曰法愛之生之養之成之利民不得天下親
之曰德無德無怨無好無惡萬物崇一隂陽同度曰道
刑以弊之政以命之法以遏之德以養之道以明之刑
以弊之毋失民命令之以終其欲明之毋徑遏之以絶
其志意毋使民幸養之以化其惡必自身始明之以察
其生必修其理致刑其民庸心以蔽致政其民服信以
聽致德其民和平以静致道其民付而不爭
牧民篇凡牧民者欲民之正也欲民之正則微邪不
可不禁也微邪者大邪之所生也微邪不禁而求大邪
之無傷國不得也凡牧民者欲民之可御也欲民之
可御則法不可不審法者將立朝廷者也將立朝廷者
則爵服不可不貴也爵服加于不義則民賤其爵服民
賤其爵服則人主不尊人主不尊則令不行矣法者將
用民力者也將用民力者則禄賞不可不重也禄賞加
于無功則民輕其禄賞民輕其禄賞則上無以勸民上
無以勸民則令不行矣法者將用民能者也將用民能
者則授官不可不審也授官不審則民間其治民間其
治則理不上通理不上通則下怨其上下怨其上則令
不行矣法者將用民之死命者也用民之死命者則刑
罸不可不審刑罸不審則有辟就有辟就則殺不辜而
赦有罪殺不辜而赦有罪則國不免于賊臣矣故夫爵
服賤禄賞輕民間其治賊臣首難此謂敗國之教也
士經篇錯國于不傾之地積于不涸之倉藏于不竭
之府下令于流水之原使民于不爭之官明必死之路
開必得之門不為不可成不求不可得不處不可久不
行不可復錯國于不傾之地者授有德也積于不涸之
倉者務五榖也藏于不竭之府者養桑麻育六畜也下
令于流水之原者令順民心也使民于不爭之官者使
各為其所長也明必死之路者嚴刑罸也開必得之門
者信慶賞也不為不可成者量民力也不求不可得者
不彊民以其所惡也不處不可久者不偷取一世也不
行不可復者不欺其民也故授有德則國安務五榖則
食足養桑麻育六畜則民富令順民心則威令行使民
各為其所長則用備嚴刑罸則民遠邪信慶賞則民輕
難量民力則事無不成不彊民以其所惡則詐譌不生
不偷取一世則民無怨心不欺其民則下親其上
臣主篇夫倉庫非空虚也商宦非虚壊也法令非虚
亂也國家非虚亡也彼時有春秋歲有敗凶政有急緩
政有急緩故物有輕重歲有敗凶故民有義不足時有
春秋故榖有貴賤而上不調淫故游商得以什伯其本
也百姓之不田貧富之不訾皆用此作城郭不守兵士
不用皆道此始夫亡國踣家者非無壤土也其所事者
非其功也夫凶歲雷旱非無雨露也其燥濕非其時也
亂世煩政非無法令也其所誅賞者非其人也暴主迷
君非無心腹也其所取舍非其術也
禁藏篇凡治亂之情皆道上始故善者圉之以害牽
之以利能利害者財多而過寡矣大凡人之情見利莫
能勿就見害莫能勿避其商人通賈倍道兼行夜以續
日千里而不遠者利在前也漁人之入海海深數仞就
彼逆流乘危百里宿夜不出者利在水也故利之所在
雖千仞之山無所不上深淵之下無所不入焉故善者
勢利之在而民自美安不推而往不引而來不煩不擾
而民自富如鳥之覆卵無形無聲而唯見其成夫為
國之本得天之時而為經得人之心而為紀法令為綱
維吏為網罟什伍以為行列賞誅為文武繕農具當器
械耕農當攻戰推引銚耨以當劍戟被簔以當鎧鑐葅
笠以當盾櫓故耕器具則戰器備農事習則功戰巧矣
當春三月荻室熯造鑚燧易火杼井易水所以去兹毒
也舉春祭塞久禱以魚為牲以蘖為酒相召所以屬親
戚也毋殺畜生毋拊卵毋伐木毋夭英毋拊竿所以息
百長也賜鰥寡振孤獨貸無種與無賦所以勸弱民發
五正赦薄罪出拘民解仇讐所以建時功施生榖也夏
賞五德滿爵禄遷官位禮孝弟復賢力所以勸功也秋
行五刑誅大罪所以禁淫邪止盜賊冬收五藏最萬物
所以内作民也四時事備而民功百倍矣
亢倉子曰政煩苛則人姦偽政省一則人醇樸夫人俗
随國政之方圓猶蠖屈之於葉也食黃則身黃食蒼則
身蒼作法貴於易避而難犯救弊貴於省事而一令
子産始知然明問為政焉對曰視民如子見不仁者誅
之如鷹鸇之逐鳥雀也子産喜以語子大叔且曰他日
吾見蔑之面而已今吾見其心矣子大叔問政於子産
子産曰政如農功日夜思之思其始而成其終朝夕而
行之行無越思如農之有畔其過鮮矣
董安于治晉陽問政於蹇老蹇老曰曰忠曰信曰敢董
安于曰安忠乎曰忠於主曰安信乎曰信於令曰安敢
乎曰敢於不善人董安于曰此三者足矣
單快曰國有五寒而冰凍不與焉一曰政外二曰女厲
三曰謀泄四曰不敬卿士而國家敗五曰不能治内而
務外此五者一見雖祠無福除禍必得致福則貸
楊朱見梁王治天下如運諸掌然梁王曰先生有一妻
一妾不能治三畝之園不能芸言治天下如運諸手掌
何以楊朱曰臣有之君不見夫羊乎百羊而羣使五尺
童子荷杖而随之欲東而東欲西而西君且使堯牽一
羊舜荷杖而随之則亂之始也臣聞之夫吞舟之魚不
遊淵鴻鵠高飛不就汙池何則其志極遠也黃鍾大吕
不可從繁奏之舞何則其音疏也將治大者不治小成
大功者不小苛此之謂也
墨子尚同篇知者之事必計國家百姓之所以治者
而為之必計國家百姓之所以亂者而辟之然計國家
百姓之所以治者何也上之為政得下之情則治不得
下之情則亂何以知其然也上之為政得下之情則是
明民於善非也苟若明於民之善非也則得善人而賞
之得暴人而罸之也善人賞而暴人罸則國必治上之
為政也不得下之情則是不明於民之善非也若苟不
明於民之善非則以不得善人而賞之不得暴人而罸
之善人不賞而暴人不罸為政若此國衆必亂故賞不
得下之情而不可不察者也然計得下之情將奈何可
故子墨子曰唯能以尚同一義為政然後可矣何以知
尚同一義之可而為政於天下也然胡不審稽古之治
為政之說乎古者天之始生民未有正長也百姓為人
若苟百姓為人是一人一義十人十義百人百義千人
千義逮至人之衆不可勝計也則其所謂義者亦不可
勝計此皆是其義而非人之義是以厚者有鬭而蕩者
有爭是故天下之欲同一天下之義也是故選擇賢者
立為天子天子以其知力為未足獨治天下是以選擇
其次立為三公三公又以其知力為未足獨左右天子
也是以分國建諸侯諸侯又以其知力為未足獨治其
四境之内也是以選擇其次立為卿之宰卿之宰又以
其知力為未足獨左右其君也是以選擇其次立而為
鄉長家君是故古者天子之立三公諸侯卿之宰鄉長
家君非特富貴游佚而擇之也將使助治亂刑政也故
古者建國設都乃立后王君公奉以卿士師長此非欲
用說也唯辯而使助治天助明也今此何為人上而不
能治其下為人下而不能事其上則是上下相賤也何
故以然則義不同也若苟義不同者有黨上以若人為
善將毁之若人唯使得上之賞而辟百姓之毁是以為
善者必未可使勸見有賞也上以若人為暴將罸之若
人唯使得上之罸而懷百姓之譽是以為暴者必未可
使沮見有罸也故計上之賞譽不足以勸善計其毁罸
不足以沮暴此何故以然則欲同一天下之義將奈何
可故子墨子言曰然胡不賞使家君試用家君發憲布
令其家曰若見愛利家者必以告若見惡賊家者亦必
以告若見愛利家以告亦猶愛利家者也上得且賞之
衆聞則譽之若見惡賊家不以告亦猶惡賊家者也上
得且罸之衆聞則非之是以禍若家之人皆欲得其長
上之賞譽辟其毁罸是以善言之家君得善人而賞之
得暴人而罸之善人之賞而暴人之罸則家必治矣然
計若家之所以治者何也唯以尚同一義為政故也家
既已治國之道盡此已邪則未也天下為家數也甚多
此皆是其家而非人之家是以厚者有亂而薄者有爭
故又使家君總其家之以尚同於國君國君以為發憲
布令於國之衆曰若見愛利國者必以告若見惡賊國
者亦必以告若見愛利國以告者亦猶愛利國者也上
得且賞之衆聞則譽之若見惡賊國不以告者亦猶惡
賊國者也上得且罸之衆聞則非之是以禍若國之人
皆欲得其長上之賞譽避其毁罸是以民見善者言之
見不善者言之國君得善人而賞之得暴人而罸之善
人賞而暴人罸則國必治矣然計若國之所以治者何
也唯能以尚同一義為政故也國既已治矣天下之道
盡此已耶則未也天下之為國數也甚多此皆是國而
非人之國是以厚者有載而薄者有爭故又使國君選
其國之義以義尚同於天子天子亦為發憲布令於天
下之衆曰若見愛利天下者必以告若見惡賊天下者
亦以告若見愛利天下以告者亦猶愛利天下者也上
得則賞之衆聞則譽之若見惡賊天下不以告者亦猶
惡賊天下者也上得且罸之衆聞則非之是以禍天下
之人皆欲得其長上之賞譽避其毁罸是以見善不善
者告之天子得善人而賞之得暴人而罸之善人賞而
暴人罸之天下必治矣然計天下之所以治者何也唯
能以尚同一義為政故也天下既以治天子又總天下
之義以尚同於天故當尚同之為說也尚同之天子可
以治天下矣中用之諸侯可以治其國矣小用之家君
可用而治其家矣是故大用之治天下不窕小用之治
一國一家而不横者若道之謂也故曰治天下之國若
治一家使天下之民若使一夫意獨子墨子有此而先
王無此其有邪則亦然也聖王皆以尚同為政故天下
治何以知其然也於先王之書也大誓之言然曰小人
見姦巧乃聞不言也發罪鈞此言見淫辟不以告者其
罪亦猶淫辟者也故古之聖王治天下也其所差論以
自左右羽翼者皆良外為之人助之視聽者衆故與人
謀事先人得之與人舉事先人成之先之譽令問先人
發之唯信身而從事故利若此古者有語焉曰一目視
也不若二目之視也一耳之聽也不若二耳之聽也一
手之操也不若二手彊也夫唯能信身而從事故利若
此是故古之聖王之治天下也千里之外有賢人焉其
鄉里之人皆未之均聞見也聖王得而賞之千里之内
有暴人焉其鄉里未之均聞見也聖王得而罸之故唯
母以聖王為聦耳明目與豈能一視而通見千里之外
哉一聽而通聞千里之外哉聖王不往而視也不就而
聽也然而使天下之為寇亂盜賊者周流天下無所重
足者何也其以尚同為政善也是故子墨子曰凡使民
尚同者愛民不疾民無可使曰必疾愛而使之致信而
持之富貴以道其前明罸以率其後為政若此唯欲毋
與我同將不可得也是以子墨子曰今天下王公大人
士君子中情將欲為仁義求為士上欲中聖之道下欲
中國家百姓之利故當上同之說而不察尚同為政之
本而治要也
吕覽功名篇由其道功名之不可得逃猶表之與影
若呼之與響善釣者出魚乎十仞之下餌香也善弋者
下鳥乎百仞之上弓良也善為君者蠻夷反舌殊俗異
習皆服之德厚也水泉深則魚鱉歸之樹木盛則飛鳥
歸之庶草茂則禽獸歸之人主賢則豪傑歸之故聖王
不務歸之者而務其所以歸彊令之笑不樂彊令之哭
不悲彊令之為道也可以成小而不可以成大缶醯黃
蚋聚之有酸徒水則必不可以貍致鼠以冰致蠅雖工
不能以茹魚去蠅蠅愈至不可禁以致之之道去之也
桀紂以去之之道致之也罸雖重刑雖嚴何益大寒既
至民煗是利大熱在上民清是走故民無常處見利之
聚無之去欲為天子民之所走不可不察今之世至寒
矣至熱矣而民無走者取則行鈞也欲為天子所以示
民不可不異也行不異亂雖信今民猶無走民無走則
王者廢矣暴君幸矣民絶望矣桀紂貴為天子富有天
下能盡害天下之民而不能得賢名之關龍逢王子比
干能以要領之死爭其上之過而不能與之賢名名固
不可以相分必由其理
先己篇夏后相與有扈戰於甘澤而不勝六卿請復
之夏后相曰不可吾地不淺吾民不寡戰而不勝是吾
德薄而教不善也於是乎處不重席食不貳味琴瑟不
張鐘鼓不修子女不飾親親長長尊賢使能期年而有
扈氏服故欲勝人者必先自勝欲論人者必先自論欲
知人者必先自知詩曰執轡如組孔子曰審此言也可
以為天下子貢曰何其躁也孔子曰非謂其躁也謂其
為之於此而成文於彼也聖人組修其身而成文於天
下矣故子華子曰丘陵成而宂者安矣大水深淵成而
魚鱉安矣松栢成而塗之人已蔭矣孔子見魯哀公哀
公曰有語寡人曰為國家者為之堂上而已矣寡人以
為迂言也孔子曰此非迂言也丘聞之得之於身者得
之人失之於身者失之人不出於門戶而天下治者其
惟知反於己身者乎
韓非安危篇安術有七危道有六安術一曰賞罸随
是非二曰禍福随善惡三曰生死随法度四曰有賢不
肖而無愛惡五曰有愚智而無非譽六曰有尺寸而無
意度七曰有信而無詐危道一曰斵削於繩之内二曰
斷割於法之外三曰利人之所害四曰樂人之所禍五
曰危人之所安六曰所愛不親所惡不疏如此則人失
其所以樂生而忘其所以重死人不樂生則人主不尊
不重死則令不行
賈誼陳政事疏臣竊惟事勢可為痛哭者一可為流
涕者二可為長太息者六若其他背理而傷道者難徧
以疏舉進言者皆曰天下已安已治矣臣獨以為未也
曰安且治者非愚則䛕皆非事實知治亂之體者也夫
抱火厝之積薪之下而寢其上火未及燃因謂之安方
今之勢何以異此本末舛逆首尾衡決國制搶攘非甚
有紀胡可謂治陛下何不壹令臣得熟數之於前因陳
治安之策試詳擇焉夫射獵之娛與安危之機孰急使
為治勞智慮苦身體乏鐘鼔之樂勿為可也樂與今同
而加之諸侯軌道兵革不動民保首領匈奴賓服四荒
鄉風百姓素朴獄訟衰息大數既得則天下順治海内
之氣清和咸理生為明帝沒為明神名譽之美垂於無
窮禮祖有功而宗有德使顧成之廟稱為太宗上配太
祖與漢亡極建久安之埶成長治之業以承祖廟以奉
六親至孝也以幸天下以育羣生至仁也立經陳紀輕
重同得後可以為萬世法程雖有愚幼不肖之嗣猶得
蒙業而安至明也以陛下之明達因使少知治體者得
佐下風致此非難也其具可素陳於前願幸無忽臣謹
稽之天地驗之往古按之當今之務日夜念此至熟也
雖使舜禹復生為陛下計亡以易此夫樹國固必相疑
之埶下數被其殃上數爽其憂甚非所以安上而全下
也今或親弟謀為東帝親兄之子西鄉而擊今吳又見
告矣天子春秋鼎盛行義未過德澤有加焉猶尚如是
况莫大諸侯權力且十此者虖然而天下少安何也大
國之王幼弱未壯漢之所置傅相方握其事數年之後
諸侯之王大抵皆冠血氣方剛漢之傅相稱病而賜罷
彼自丞尉以上徧置私人如此有異淮南濟北之為邪
此時而欲為治安雖堯舜不治黃帝曰日中必熭操刀
必割今令此道順而全安甚易不肯早為己廼墮骨肉
之屬而抗剄之豈有異秦之季世虖夫以天子之位乘
今之時因天之助尚憚以危為安以亂為治假設陛下
居齊桓之處將不合諸侯而匡天下虖臣又知陛下有
所必不能矣假設天下如曩時淮隂侯尚王楚黥布王
淮南彭越王梁韓信王韓張敖王趙貫高為相盧綰王
燕陳豨在代令此六七公者皆無恙當是時而陛下即
天子位能自安虖臣有以知陛下之不能也天下淆亂
高皇帝與諸公併起非有仄室之埶以豫席之也諸公
幸者廼為中涓其次厪得舍人材之不逮至遠也高皇
帝以明聖威武即天子位割膏腴之地以王諸公多者
百餘城少者乃三四十縣德至渥也然其後七年之間
反者九起陛下之與諸公非親角材而臣之也又非身
封王之也自高皇帝不能以是一歲為安故臣知陛下
之不能也然尚有可諉者曰疏臣請試言其親者假令
悼惠王王齊元王王楚中子王趙幽王王淮陽共王王
梁靈王王燕厲王王淮南六七貴人皆無恙當是時陛
下即位能為治虖臣又知陛下之不能也若此諸王名
雖為臣實皆有布衣昆弟之心慮亡不帝制而天子自
為者擅爵人赦死辠甚者或戴黃屋漢法令非行也雖
行不軌如厲王者令之不肯聽召之安可致虖幸而來
至法安可得加動一親戚天下圜視而起陛下之臣雖
有悍如馮敬者適啓其口匕首已陷其匈矣陛下雖賢
誰與領此故疏者必危親者必亂已然之效也其異姓
負彊而動者漢已幸勝之矣又不易其所以然同姓襲
是跡而動既有徵矣其埶盡又復然殃禍之變未知所
移明帝處之尚不能以安後世將如之何屠牛坦一朝
解十二牛而芒刅不頓者所排擊剥割皆衆理解也至
於髖髀之所非斤則斧夫仁義恩厚人主之芒刅也權
埶法制人主之斤斧也今諸侯王皆衆髖髀也釋斤斧
之用而欲嬰以芒刅臣以為不缺則折胡不用之淮南
濟北勢不可也臣竊跡前事大抵彊者先反淮隂王楚
最彊則最先反韓信倚胡則又反貫高因趙資則又反
陳豨兵精則又反彭越用梁則又反黥布用淮南則又
反盧綰最弱最後反長沙乃在二萬五千戶耳功少而
最完勢疏而最忠非獨性異人也亦形勢然也曩令樊
酈絳灌據數十城而王今雖以殘亡可也令信越之倫
列為徹侯而居雖至今存可也然則天下之大計可知
已欲諸王之皆忠附則莫若令如長沙王欲臣子之勿
葅醢則莫若令如樊酈等欲天下之治安莫若衆建諸
侯而少其力力少則易使以義國小則亡邪心令海内
之埶如身之使臂臂之使指莫不制從諸侯之君不敢
有異心輻湊並進而歸命天子雖在細民且知其安故
天下咸知陛下之明割地定制令齊趙楚各為若干國
使悼惠王幽王元王之子孫畢以次各受祖之分地地
盡而止及燕梁他國皆然其分地衆而子孫少者建以
為國空而置之須其子孫生者舉使君之諸侯之地其
削頗入漢者為徙其侯國及封其子孫也則以數償之
一寸之地一人之衆天子無所利焉誠以定治而已故
天下咸知陛下之廉地制壹定宗室子孫莫慮不王下
無倍畔之心上無誅伐之志故天下咸知陛下之仁法
立而不犯令行而不逆貫高利幾之謀不生柴竒開章
之計不萌細民鄉善大臣致順故天下咸知陛下之義
卧赤子天下之上而安植遺腹朝委裘而天下不亂當
時大治後世誦聖壹動而五業附陛下誰憚而久不為
此天下之勢方病大瘇一脛之大幾如要一指之大幾
如股平居不可屈信一二指搐身慮亡聊失今不治必
為錮疾後雖有扁鵲不能為己病非徒瘇也又苦&KR0979;盭
元王之子帝之從弟也今之王者從弟之子也惠王親
兄子也今之王者兄子之子也親者或亡分地以安天
下疏者或制大權以偪天子臣故曰非徒病瘇也又苦
&KR0979;盭可痛哭者此病是也天下之埶方倒縣凡天子者
天下之首何也上也蠻夷者天下之足何也下也今匈
奴嫚侮侵掠至不敬也為天下患至亡已也而漢歲致
金絮采繒以奉之夷狄徵令是主上之操也天下共貢
是臣下之禮也足反居上首顧居下倒懸如此莫之能
解猶為國有人乎非亶倒懸而已又類辟且病痱夫辟
者一面病痱者一方痛今西邊北邊之郡雖有長爵不
輕得復五尺以上不輕得息斥候望烽燧不得卧將吏
被介胄而睡臣故曰一方病矣醫能治之而上不使可
為流涕者此也陛下何忍以帝皇之號為戎人諸侯埶
既卑辱而禍不息長此安窮進謀者率以為是固不可
解也亡具甚矣臣竊料匈奴之衆不過漢一大縣以天
下之大困於一縣之衆甚為執事者羞之陛下何不試
以臣為屬國之官以主匈奴行臣之計請必係單于之
頸而制其命伏中行說而笞其背舉匈奴之衆唯上之
令今不獵猛敵而獵田彘不摶反寇而摶畜菟翫細娛
而不圖大患非所以為安也德可遠施威可遠加而直
數百里外威令不信可為流涕者此也今民賣僮者為
之繡衣絲履偏諸緣内之閑中是古天子后服所以廟
而不宴者也而庶人得以衣婢妾白縠之表薄紈之裏
緁以偏諸美者黼繡是古天子之服今富人大賈嘉會
召客者以被牆古者以奉一帝一后而節適今庶人屋
壁得為帝服倡優下賤得為后飾然而天下不屈者殆
未有也且帝之身自衣皂綈而富民墻屋被文繡天子
之后以緣其領庶人嬖妾緣其履此臣所謂舛也夫百
人作之不能衣一人欲天下亡寒胡可得也一人耕之
十人聚而食之欲天下亡饑不可得也饑寒切於民之
肌膚欲其亡為姦邪不可得也國已屈矣盜賊直須時
耳然而獻計者曰毋動為大耳夫俗至大不敬也至亡
等也至冐上也進計者猶曰母為可為長太息者此也商
君遺禮義棄仁恩并心於進取行之二歲秦俗日敗故
秦人家富子壯則出分家貧子壯則出贅借父耰鉏慮
有德色母取箕箒立而誶語抱哺其子與公併倨婦姑
不相說則反脣而相稽其慈子耆利不同禽獸者亡幾
耳然并心而赴時猶日蹷六國兼天下功成求得矣終
不知反廉愧之節仁義之厚信并兼之法遂進取之業
天下大敗衆掩寡智欺愚勇威怯壯凌衰其亂至矣是
以大賢起之威震海内德從天下曩之為秦者今轉而
為漢矣然其遺風餘俗猶尚未改今世以侈靡相競而
上亡制度棄禮義捐廉恥日甚可謂月異而歲不同矣
逐利非耳慮非顧行也今其甚者殺父兄矣盜者剟寢
戶之簾搴兩廟之器白晝大都之中剽吏而奪之金矯
偽者出幾十萬石粟賦六百餘萬錢乘傳而行郡國此
其亡行義之尤至者也而大臣特以簿書不報期會之
間以為大故至於俗流失世壊敗因恬而不知怪慮不
動於耳目以是為適然耳夫移風易俗使天下回心而
鄉道類非俗吏之所能為也俗吏之所務在於刀筆筐
篋而不知大體陛下又不自憂竊為陛下惜之夫立君
臣等上下使父子有禮六親有紀此非天之所為人之
所設也夫人之所設不為不立不植則僵不修則壊筦
子曰禮義廉恥是謂四維四維不張國乃滅亡使筦子
愚人也則可筦子而少知治體則是豈可不為寒心哉
秦滅四維而不張故君臣乖亂六親殃戮姦人並起萬
民離叛凡十五歲而社稷為墟今四維猶未備也故姦
人幾幸而衆心疑惑豈如今定經制令君君臣臣上下
有差父子六親各得其宜姦人無所幾幸而羣臣衆信
上不疑惑此業壹定世世常安而後有所持循矣若夫
經制不定是猶渡江河亡維楫中流而遇風波船必覆
矣可為長太息者此也夏為天子十有餘世而殷受之
殷為天子二十餘世而周受之周為天子三十餘世而
秦受之秦為天子二世而亡人性不甚相遠也何三代
之君有道之長而秦無道之暴也其故可知也古之王
者太子廼生固舉以禮使士負之有司齊肅端冕見之
南郊見于天也過闕則下過廟則趨孝子之道也故自
為赤子而教固己行矣昔者成王幼在襁抱之中召公
為太保周公為太傅太公為太師保保其身體傅傅之
德義師道之教訓此三公之職也於是為置三少皆上
大夫也曰少保少傅少師是與太子宴者也故廼孩提
有識三公三少因明孝仁禮義以道習之逐去邪人不
使見惡行於是皆選天下之端士孝弟博聞有道術者
以衛翼之使與太子居處出入故太子廼生而見正事
聞正言行正道左右前後皆正人也夫習與正人居之
不能母正猶生長於齊不能不齊言也習與不正人居
之不能母不正猶生長於楚之地不能不楚言也故擇
其所耆必先受業廼得嘗之擇其所樂必先有習廼得
為之孔子曰少成若天性習貫如自然及太子少長知
妃色則入于學學者所學之官也學禮曰帝入東學上
親而貴仁則親䟱有序而恩相及矣帝入南學上齒而
貴信則長幼有差而民不誣矣帝入西學上賢而貴德
則聖智在位而功不遺矣帝入北學上貴而尊爵則貴
賤有等而下不隃矣帝入太學承師問道退習而考於
太傅太傅罸其不則而匡其不及則德智長而治道得
矣此五學者既成於上則百姓黎民化輯於下矣及太
子既冠成人免於保傳之嚴則有紀過之史徹膳之宰
進善之旌誹謗之木敢諫之鼓瞽史誦詩工誦箴諫大
夫進謀士傳民語習與智長故切而不媿化與心成故
中道若性三代之禮春朝朝日秋暮夕月所以明有敬
也春秋入學坐國老執醬而親餽之所以明有孝也行
以鸞和步中采齊趣中肆夏所以明有度也其於禽獸
見其生不見其死聞其聲不食其肉故遠庖厨所以長
恩且明有仁也夫三代之所以長久者以其輔翼太子
有此具也及秦而不然其俗固非貴辭讓也所上者告
訐也固非貴禮義也所上者刑罸也使趙高傅胡亥而
教之獄所習者非斬劓人則夷人之三族也故胡亥今
日即位而明日射人忠諫者謂之誹謗深計者謂之妖
言其視殺人若艾草菅然豈惟胡亥之性惡哉彼其所
以道之者非其理故也鄙諺曰不習為吏視已成事又
曰前車覆後車誡夫三代之所以長久者其己事可知
也然而不能從者是不法聖智也秦世之所以亟絶者
其轍迹可見也然而不避是後車又將覆也夫存亡之
變治亂之機其要在是矣天下之命懸於太子太子之
善在於早諭教與選左右夫心未濫而先諭教則化易
成也開於道術智誼之指則教之力也若其服習積貫
則左右而已夫胡粤之人生而同聲耆欲不異及其長
而成俗累數譯而不能相通行者有雖死而不相為者
則教習然也臣故曰選左右早諭教最急夫教得而左
右正則太子正矣太子正而天下定矣書曰一人有慶
兆民頼之此時務也凡人之智能見已然不能見將然
夫禮者禁於將然之前而法者禁於已然之後是故法
之所用易見而禮之所為至難知也若夫慶賞以勸善
刑罸以懲惡先王執此之政堅如金石行此之令信如
四時據此之公無私如天地耳豈顧不用哉然而曰禮
云禮云者貴絶惡於未萌而起教於微𦕈使民日遷善
遠辠而不自知也孔子曰聽訟吾猶人也必也使無訟
乎為人主計者莫如先審取舍取舍之極定於内而安
危之萌應於外矣安者非一日而安也危者非一日而
危也皆以積漸然不可不察也人主之所積在其取舍
以禮義治之者積禮義以刑罸治之者積刑罸刑罸積
而民怨背禮義積而民親和故世主欲民之善同而所
以使民善者或異或道之以德教或敺之以法令道之
以德教者德教洽而民氣樂敺之以法令者法令極而
民風哀哀樂之感禍福之應也秦王之欲尊宗廟而安
子孫與湯武同然而湯武廣大其德行六七百歲而弗
失秦王治天下十餘歲則大敗此亡它故矣湯武之定
取舍審而秦王之定取舍不審矣夫天下大器也今人
之置器置諸安處則安置諸危處則危天下之情與器
亡以異在天子之所置之湯武置天下於仁義禮樂而
德澤洽禽獸草木廣裕德被蠻貊四夷累子孫數十世
此天下所共聞也秦王置天下於法令刑罸德澤亡一
有而怨毒盈於世下憎惡之如仇讐禍幾及身子孫誅
絶此天下之所共見也是非其明效大驗耶人之言曰
聽言之道必以其事觀之則言者莫敢妄言今或言禮
誼之不如法令教化之不如刑罸人主胡不引殷周秦
事以觀之也人主之尊譬如堂羣臣如陛衆庶如地故
古陛九級上廉遠地則堂高陛亡級廉近地則堂卑高
者難攀卑者易陵理勢然也故古者聖王制為等列内
有公卿大夫士外有公侯伯子男然後有官師小吏延
及庶人等級分明而天子加焉故其尊不可及也里諺
曰欲投鼠而忌器此善諭也鼠近於器尚憚不投恐傷
其器况於貴臣之近主虖廉恥節禮以治君子故有賜
死而亡戮辱是以黥劓之辠不及大夫以其離主上不
遠也禮不敢齒君之路馬蹵其芻者有罸見君之几杖
則起遭君之乘車則下入正門則趨君之寵臣雖或有
過刑戮之辠不加其身者尊君之故也此所以為主上
豫遠不敬也所以體貎大臣而厲其節也今自王侯三
公之貴皆天子之所改容而禮之也古天子之所謂伯
父伯舅也而今與衆庶同黥劓髠刖笞傌棄市之法然
則堂不亡陛乎被戮辱者不泰迫虖廉恥不行大臣無
廼握重權大官而有徒隸亡恥之心虖夫望夷之事二
世見當以重法者投鼠而不忌器之習也臣聞之履雖
鮮不加於枕冠雖敝不以苴履夫已嘗在貴寵之位天
子改容而禮貎之矣吏民嘗俯伏以敬畏之矣今而有
過帝令廢之可也退之可也賜之死可也滅之可也若
夫束縛之係緤之輸之司寇編之徒官司寇小吏詈罵
而榜笞之殆非所以令衆庶見也夫卑賤者習知尊貴
者之一旦吾亦廼可以加此也非所以習天下也非尊
尊貴貴之化也夫天子之所嘗敬衆庶之所嘗寵死而
死耳賤人安得如此而頓辱之哉豫讓事中行之君智
伯伐而滅之移事智伯及趙滅智伯豫讓釁面吞炭必
報襄子五起而不中人問豫子豫子曰中行衆人畜我
我故衆人事之智伯國士遇我我故國士報之故此一
豫讓也反君事讐行若狗彘已而抗節致忠行出乎烈
士人主使然也故主上遇其大臣如遇犬馬彼將犬馬
自為也如遇官徒彼將官徒自為也頑頓亡恥奊詬亡
節廉恥不立且不自好苟若而可故見利則逝見便則
奪主上有敗則因而挻之矣主上有患則吾苟免而已
立而觀之耳有便吾身者則欺賣而利之耳人主將何
便於此羣下至衆而主上至少也所託財器職業者粹
於羣下也俱亡恥俱苟安則主上最病故古者禮不及
庶人刑不至大夫所以厲寵臣之節也古者大臣有坐
不廉而廢者不謂不廉曰簠簋不飾坐汙穢淫亂男女
亡别者不曰汙穢曰帷薄不修坐罷軟不勝任者不謂
罷軟曰下官不職故貴大臣定有其辠矣猶未斥然正
以謼之也尚選就而為之諱也故其在大譴大何之域
者聞譴何則白冠氂纓盤水加劒造請室而請辠耳上
不執縛係引而行也其有中罪者聞命而自弛上不使
人頸盭而加也其有大辠者聞命則北面再拜跪而自
裁上不使捽抑而刑之也曰子大夫自有過耳吾遇子
有禮矣遇之有禮故羣臣自憙嬰以廉恥故人矜節行
上設廉恥禮義以遇其臣而臣不以節行報其上者則
非人類也故化成俗定則為人臣者主耳忘身國耳忘
家公耳忘私利不苟就害不苟去唯義所在上之化也
故父兄之臣誠死宗廟法度之臣誠死社稷輔翼之臣
誠死君上守國扞敵之臣誠死城郭封疆故曰聖人有
金城者比物比志也彼且為我死故吾得與之俱生彼
且為我亡故吾得與之俱存夫將為我危故吾得與之
皆安顧行而忘利守節而伏義故可以託不御之權可
以寄六尺之孤此厲廉恥行禮誼之所致也主上何喪
焉此之不為而顧彼之久行故曰可為長太息者此也
大政篇易使喜難使怒者宜為君識人之功而忘人
之罪者宜為貴故曰刑罸不可以慈民簡泄不可以得
士故欲以刑罸慈民辟其猶以鞭狎狗也雖久弗親矣
故欲以簡泄得士辟其猶以弧怵鳥也雖久弗得矣夫
士者弗敬則弗至民者弗愛則弗附故欲求士必至民
必附惟恭與敬忠與信古今無易矣渚澤有枯木而國
無枯士矣故有不能求士之君而無不可得之士有不
能治民之吏而無不可治之民故君明而吏賢矣吏賢
而民治矣故見其民而知其吏見其吏而知其君矣故
君功見於選吏吏功見於治民故勸之其上者猶其下
而上睹矣此道之謂也故民之治亂在於吏國之安
危在於政是以明君之於政也慎之於吏也選之然後
國興也故君能為善則吏必能為善矣吏能為善則民
必能為善矣故民之不善也失之者吏也故民之善者
吏之功也故吏之不善也失之者君也吏之善者君之
功也是故君明而吏賢吏賢而民治矣故苟上好之其
下必化之此道之政也夫民為言萌也萌之為言也盲
也故惟上之所扶而以之民無不化也故曰民萌民萌
哉直言其意而為之名也夫民者賢不肖之材也賢不
肖皆具焉故賢人得焉不肖者休焉技能輸焉忠信飾
焉故民者積愚也故夫民者雖愚也明上選吏焉必使
民與焉故士民譽之則明上察之見歸而舉之故士民
苦之明上察之見非而去之故王者取吏不妄必使民
唱然後和之故夫民者吏之程也察吏於民然後随之
夫民至卑也使之取吏焉必取其愛焉故十人愛之有
歸則十人之吏也百人愛之有歸則百人之吏也千人
愛之有歸則千人之吏也萬人愛之有歸則萬人之吏
也故萬人之吏也撰卿相焉夫民者諸侯之本也教者
政之本也道者教之本也有道然後教也有教然後政
治也政治然後民勸之民勸之然後國豐富也故國豐
且富然後君樂也忠臣之功也臣之忠者君之明也臣
忠君明此之謂政之綱也故國也者行之綱然後國臧
也故君之信在於所信所信不信雖欲論信也終身不
信矣故所信不可不慎也事君之道不過於事父故不
肖者之事父也不可以事君事長之道不過於事兄故
不肖者之事兄也不可以事長使下之道不過於使弟
故不肖者之使弟也不可以使下交接之道不過於為
身故不肖者之為身也不可以接友慈民之道不過於
愛其子故不肖者之愛其子不可以慈民居官之道不
過於居家故不肖者之於家也不可以居官夫道者行
之於父則行之於君矣行之於兄則行之於長矣行之
於弟則行之於下矣行之於身則行之於友矣行之於
子則行之於民矣行之於家則行之於官矣故士則未
仕而能以試矣
劉向政理篇政有三品王者之政化之覇者之政威
之彊者之政脅之夫此三者各有所施而化之為貴矣
夫化之不變而後威之威之不變而後脅之脅之不變
而後刑之夫至於刑者則非王者之所得已也是以聖
王先德教而後刑罸立榮恥而明防禁崇禮義之節以
示之賤貨利之弊以變之修近禮内政橛機之禮壹妃
匹之際則莫不慕義理之榮而惡貪亂之恥其所由致
之者化使然也内治未得不可以正外本惠未襲不
可以制末是以春秋先京師而後諸夏先諸華而後夷
狄及周惠王以遭亂世繼先王之體而強楚稱王諸侯
背叛欲申先王之命一統天下不先廣養京師以及諸
夏諸夏以及夷狄内治未得忿則不料力權得失興兵
而征強楚師大敗撙辱不行大為天下戮笑幸逢齊桓
公以得安尊故内治未得不可以正外本惠未襲不可
以制末
鼂錯對策詔策曰吏之不平政之不宜民之不寧愚
臣竊以秦事明之臣聞秦始并天下之時其主不及三
王而臣不及其佐然功力不遲者何也地形便山川利
財用足民利戰其所與並者六國六國者臣主皆不肖
謀不輯民不用故當此之時秦國最富彊夫國富彊而
鄰國亂者帝王之資也故秦能兼六國立為天子當此
之時三王之功不能進焉及其末塗之衰也任不肖而
信䜛賊宫室過度嗜慾亡極民力罷盡賦歛不節矜奮
自賢羣臣恐䛕驕溢縱恣不顧患禍妄賞以随喜意妄
誅以快怒心法令煩&KR0579;刑罸暴酷輕絶人命身自射殺
天下寒心莫安其處姦邪之吏乘其亂法以成其威獄
官主斷生殺自恣上下瓦解各自為制秦始亂之時吏
之所先侵者貧人賤民也至其中節所侵者富人吏家
也及其末塗所侵者宗室大臣也是故親䟱皆危外内
咸怨離散逋逃人有走心陳勝先倡天下大潰絶祀亡
世為異姓福此吏不平政不宣民不寧之禍也詔策
曰悉陳其志母有所隠愚臣竊以五帝之賢臣明之五
帝其臣莫能及則自親之三王臣主俱賢則共憂之五
伯不及其臣則任使之此所以神明不遺而賢聖不廢
也故各當其世而立功德焉傳曰往者不可及來者猶
可待能明其世者謂之天子此之謂也竊聞戰不勝者
易其地民貧窮者變其業今以陛下神明德厚資財不
下五帝臨制天下至今十有六年民不益富盜賊不衰
邊境未安其所以然意者陛下未之躬親而待羣臣也
今執事之臣皆天下之選已然莫能望陛下清光譬之
猶五帝之佐也陛下不自躬親而待不望清光之臣臣
竊恐神明之遺也日損一日歲亡一歲日月益暮盛德
不及究於天下以傳萬世愚臣不自度量竊為陛下惜
之
董仲舒對賢良策其一曰臣謹按春秋之中視前世
已行之事以觀天人相與之際甚可畏也國家將有失
道之敗而天廼先出災害以譴告之不知自省又出怪
異以警懼之尚不知變而傷敗廼至以此見天心之仁
愛人君而欲止其亂也自非大亡道之世者天盡欲扶
持而全安之事在彊勉而已矣彊勉學問則聞見博而
知益明彊勉行道則德日起而大有功此皆可使還至
而立有效者也詩曰夙夜匪懈書云懋哉懋哉皆勉彊
之謂也道者所繇以適於治之路也仁義禮樂皆其具
也故聖王已沒而子孫長久安寧數百歲此皆禮樂教
化之功也王者未作樂之時乃用先王之樂宜於世者
而以深入教化於民教化之情不得雅頌之樂不成故
王者功成作樂樂其德也樂者所以變民風化民俗也
其變民也易其化人也著故聲發於和而本於情接於
肌膚藏於骨髄故王道雖微缺而筦絃之聲未衰也夫
虞氏之不為政久矣然而樂頌遺風猶有存者是以孔
子在齊而聞韶也夫人君莫不欲安存而惡危亡然而
政亂國危者甚衆所任者非其人而所繇者非其道是
以政日以仆滅也夫周道衰於幽厲非道亡也幽厲不
繇也至於宣王思昔先王之德興滯補弊明文武之功
業周道粲然復興詩人美之而作上天祐之為生賢佐
後世稱誦至今不絶此夙夜不懈行善之所致也孔子
曰人能弘道非道弘人故治亂廢興在於己非天降命
不可得反其所操持誖謬失其統也臣聞天之所大奉
使之王者必有非人力所能致而自至者此受命之符
也天下之人同心歸之若歸父母故天瑞應誠而至書
曰白魚入于王舟有火復于王屋流為烏此蓋受命之
符也周公曰復哉復哉孔子曰德不孤必有鄰皆積善
累德之效也及至後世淫佚衰微不能統理羣生諸侯
背畔殘賊良民以爭壤土廢德教而任刑罸刑罸不中
則生邪氣邪氣積於下怨惡畜於上上下不和則隂陽
謬盭而妖孽生矣此災異所緣而起也臣聞命者天之
令也性者生之質也情者人之欲也或夭或夀或仁或
鄙陶冶而成之不能粹美有治亂之所生故不齊也孔
子曰君子之德風也小人之德草也草上之風必偃故
堯舜行德則民仁夀桀紂行暴則民鄙夭夫上之化下
下之從上猶泥之在鈞唯甄者之所為猶金之在鎔唯
冶者之所鑄綏之斯來動之斯和此之謂也臣謹按春
秋之文求王道之端得之於正正次王王次春春者天
之所為也正者王之所為也其意曰上承天之所為而
下以正其所為正王道之端云爾然則王者欲有所為
宜求其端於天天道之大者在隂陽陽為德隂為刑刑
主殺而德主生是故陽常居大夏而以生育養長為事
隂常居大冬而積於空虚不用之處以此見天之任德
不任刑也天使陽出布施於上而主歲功使隂入伏於
下而時出佐陽陽不得隂之助亦不能獨成歲終陽以
成歲為名此天意也王者承天意以從事故任德教而
不任刑刑者不可任以治世猶隂之不可任以成歲也
為政而任刑不順於天故先王莫之肯為也今廢先王
德教之官而獨任執法之吏治民母乃任刑之意與孔
子曰不教而誅謂之虐虐政用於下而欲德教之被四
海故難成也臣謹按春秋謂一元之意一者萬物之所
從始也元者辭之所謂大也謂一為元者視大始而欲
正本也春秋深探其本而反自貴者始故為人君者正
心以正朝廷正朝廷以正百官正百官以正萬民正萬
民以正四方四方正遠近莫敢不一於正而亡有邪氣
奸其間者是以隂陽調而風雨時羣生和而萬民殖五
榖熟而草木茂天地之間被潤澤而大豐美四海之内
聞盛德而皆來臣諸福之物可致之祥莫不畢至而王
道終矣孔子曰鳳鳥不至河不出圖吾已矣夫自悲可
致此物而身卑賤不得致也今陛下貴為天子富有四
海居得致之位操可致之勢又有能致之資行高而恩
厚知明而意美愛民而好士可謂誼主矣然而天地未
應而美祥莫至者何也凡以教化不立而萬民不正也
夫萬民之從利也如水之走下不以教化隄防之不能
止也是故教化立而姦邪皆止者其隄防完也教化廢
而姦邪並出刑罸不能勝者其隄防壊也古之王者明
於此是故南面而治天下莫不以教化為大務立太學
以教於國設庠序以化於邑漸民以仁摩民以誼節民
以禮故其刑罸甚輕而禁不犯者教化行而習俗美也
聖王之繼亂世也掃除其迹而悉去之復修教化而崇
起之教化已明習俗已成子孫循之行五六百歲尚未
敗也至周之末世大為亡道以失天下秦繼其後獨不
能改又益甚之重禁文學不得挾書棄捐禮誼而惡聞
之其心欲盡滅先聖之道而顓為自恣苟簡之治故立
為天子十四歲而國亡矣自古以來未嘗有以亂濟亂
大敗天下之民如秦者其遺毒餘烈至今未滅使習俗
薄惡人民嚚頑抵冒殊扞孰爛如此之甚者也孔子曰
腐朽之木不可彫也糞土之牆不可圬也今漢繼秦之
後如朽木糞牆矣雖欲善治之亡可奈何法出而姦生
令下而詐起如以湯止沸抱薪救火愈甚亡益也竊譬
之琴瑟不調甚者必解而更張之乃可鼓也為政而不
行甚者必變而更化之乃可理也當更張而不更張雖
有良工不能善調也當更化而不更化雖有大賢不能
善治也故漢得天下已來常欲善治而至今不可善治
者失之於當更化而不更化也古人有言曰臨淵羨魚
不如退而結網今臨政而願治七十餘歲矣不如退而
更化更化則可善治善治則災害日去福禄日來詩云
宜民宜人受禄于天夫仁為政而宜於民者固當受禄
于天夫仁誼禮智信五常之道王者所當修飾也五者
修飾故受天之祐而享鬼神之靈德施于方外延及羣
生也
其二曰臣聞堯受命以天下為憂而未以位為樂也故
誅逐亂臣務求賢聖是以得舜禹稷卨咎繇衆聖輔德
賢能佐職教化大行天下和洽萬民皆安仁樂誼各得
其宜動作應禮從容中道故孔子曰如有王者必世而
後仁此之謂也堯在位七十載廼遜于位以禪虞舜堯
崩天下不歸堯子丹朱而歸舜舜知不可辟乃即天子
之位以禹為相因堯之輔佐繼其統業是以垂拱無為
而天下治孔子曰韶盡美矣又盡善也此之謂也至於
殷紂逆天暴物殺戮賢知殘賊百姓伯夷太公皆當世
賢者隠處而不為臣守職之人皆奔走逃亡入于河海
天下耗亂萬民不安故天下去殷而從周文王順天理
物師用賢聖是以閎夭太顛散宜生等亦聚於朝廷愛
施兆民天下歸之故太公起海濱而即三公也當此之
時紂尚在上尊卑昏亂百姓散亡故文王悼痛而欲安
之是以日昃而不暇食也孔子作春秋先正王而繫萬
事見素王之文焉繇此觀之帝王之條貫同然而勞逸
異者所遇之時異也孔子曰武盡美矣未盡善也此之
謂也臣聞制度文采玄黃之飾所以明尊卑異貴賤而
勸有德也故春秋受命所先制者改正朔易服色所以
應天也然則宫室旌旗之制有法而然者也故孔子曰
奢則不遜儉則固儉非聖人之中制也臣聞良玉不琢
資質潤美不待刻琢此亡異於達巷黨人不學而自知
也然則常玉不琢不成文章君子不學不成其德臣聞
聖王之治天下也少則習之學長則材諸位爵禄以養
其德刑罸以威其惡故民曉於禮誼而恥犯其上武王
行大誼平殘賊周公作禮樂以文之至於成康之隆囹
圄空虚四十餘年此亦教化之漸而仁誼之流非獨傷
肌膚之效也至秦則不然師申商之法行韓非之說憎
帝王之道以貪狠為俗非有文德以教訓於天下也誅
名而不察實為善者不必免而犯惡者未必刑也是以
百官皆飾空言虚辭而不顧實外有事君之禮内有背
上之心造偽飾詐趨利無恥又好用&KR0579;酷之吏賦歛亡
度竭民財力百姓散亡不得從耕織之業羣盜並起是
以刑者甚衆死者相望而姦不息俗化使然也故孔子
曰道之以政齊之以刑民免而無恥此之謂也今陛下
并有天下海内莫不率服廣覽兼聽極羣下之知盡天
下之美至德昭然施於方外夜郎康居殊方萬里說德
歸誼此太平之致也然而功不加於百姓者殆王心未
加焉曾子曰尊其所聞則高明矣行其所知則光大矣
高明光大不在於他在乎加之意而已願陛下因用所
聞設誠於内而致行之則三王何異哉陛下親耕籍田
以為農先夙寤晨興憂勞萬民思惟往古而務以求賢
此亦堯舜之用心也然而未云獲者士素不厲也夫不
素養士而欲求賢譬猶不琢玉而求文采也故養士之
大者莫大虖太學太學者賢士之所關也教化之本原
也今以一郡一國之衆對亡應善書者是王道往往而
絶也臣願陛下興太學置明師以養天下之士數考問
以盡其材則英俊宜可得矣今之郡守縣令民之師帥
所使承流而宣化也故師帥不賢則主德不宣恩澤不
流今吏既亡教訓於下或不承用主上之法暴虐百姓
與姦為市貧窮孤弱冤苦失職甚不稱陛下之意是以
隂陽錯繆氛氣充塞羣生寡遂黎民未濟皆長吏不明
使至於此也夫長吏多出於郎中中郎吏二千石子弟
選郎吏又以富訾未必賢也且古所謂功者以任官稱
職為差非所謂積日累久也故小材雖累日不離於小
官賢材雖未久不害為輔佐是以有司竭力盡知務治
其業而以赴功今則不然累日以取貴積久以致官是
以廉恥貿亂賢不肖渾殽未得其真臣愚以為使諸列
侯郡守二千石各擇其吏民之賢者歲貢各二人以給
宿衛且以觀大臣之能所貢賢者有賞所貢不肖者有
罸夫如是諸侯吏二千石皆盡心於求賢天下之士可
得而官使也徧得天下之賢人則三王之盛易為而堯
舜之名可及也毋以日月為功實試賢能為上量材而
授官錄德而定位則廉恥殊路賢不肖異處矣陛下加
惠寬臣之罪勿牽制於文使得切磋究之臣敢不盡愚
其三曰臣聞論語曰有始有卒者其惟聖人乎今陛下
幸加留聽於承學之臣復下明策以切其意而究盡聖
德非愚臣之所能具也前所條貫靡竟統紀不終辭不
别白指不分明此臣淺陋之罪也策曰善言天者必有
徵於人善言古者必有驗於今臣聞天者羣物之祖也
故徧覆包涵而無所殊建日月風雨以和之經隂陽寒
暑以成之故聖人法天而立道亦溥愛而忘私布德施
仁以厚之設誼立禮以導之春者天之所以生也仁者
君之所以愛也夏者天之所以長也德者君之所以養
也霜者天之所以殺也刑者君之所以罸也繇此言之
天人之徵古今之道也孔子作春秋上揆之天道下質
諸人情參之於古考之於今故春秋之所譏災害之所
加也春秋之所惡怪異之所施也書邦家之過兼災異
之變以此見人之所為其美惡之極乃與天地流通而
往來相應此亦言天之一端也古者修教訓之官務以
德善化民民以大化之後天下常亡一人之獄矣今世
廢而不修亡以化民民以故棄仁誼而死財利是以犯
法而罪多一歲之獄以萬千數以此見古之不可不用
也故春秋變古則譏之天令之謂命命非聖人不行質
檏之謂性性非教化不成人欲之謂情情非度制不節
是故王者上謹於承天意以順命也下務明教化民以
成性也正法度之宜别上下之序以防欲也修此三者
而大本舉矣人受命於天固超然異於羣生入有父子
兄弟之親出有君臣上下之誼會聚相遇則有耆老長
幼之施粲然有文以相接驩然有恩以相愛此人之所
以貴也生五穀以食之桑麻以衣之六畜以養之服牛
乘馬圈豹檻虎是其得天之靈貴於物也故孔子曰天
地之性人為貴明於天性知自貴於物知自貴於物然
後知仁誼知仁誼然後重禮節重禮節然後安處善安
處善然後樂循理樂循理然後謂之君子故孔子曰不
知命亡以為君子此之謂也策曰上嘉唐虞下悼桀紂
寖微寖滅寖明寖昌之道虚心以改臣聞衆少成多積
小致鉅故聖人莫不以晻致明以微致顯是以堯發於
諸侯舜興乎深山非一日而顯也蓋有漸以致之矣言
出於己不可塞也行發於身不可掩也言行治之大者
君子之所以動天地也故盡小者大慎微者著詩曰惟
此文王小心翼翼故堯競兢日行其道而舜業業日致
其孝善積而名顯德章而身尊此其寖明寖昌之道也
積善在身猶長日加益而人不知也積惡在身猶火之
銷膏而人不見也非明乎情性察乎流俗者孰能知之
此唐虞之所以得令名而桀紂之可為悼懼者也夫善
惡之相從如影響之應形聲也故桀紂暴謾䜛賊並進
賢知隠伏惡日顯國日亂晏然自以如日在天終陵夷
而大壊夫暴逆不仁者非一日而亡也亦以漸至故桀
紂雖亡道然猶享國十餘年此其寖微寖滅之道也策
曰三王之教所祖不同而皆有失或謂久而不易者道
也意豈異哉臣聞夫樂而不亂復而不厭者謂之道道
者萬世亡弊弊者道之失也先王之道必有偏而不起
之處故政有眊而不行舉其偏者以補其弊而已矣三
王之道所祖不同非其相反將以捄溢扶衰所遭之變
然也故孔子曰亡為而治者其舜乎改正朔易服色以
順天命而已其餘盡循堯道何更為哉故王者有改制
之名亡變道之實然夏上忠殷上敬周上文者所繼之
捄當用此也孔子曰殷因於夏禮所損益可知也周因
於殷禮所損益可知也其或繼周者雖百世可知也此
言百王之用以此三者矣夏因於虞而獨不言所損益
者其道如一而所上同也道之大原出於天天不變道
亦不變是以禹繼舜舜繼堯三聖相受而守一道亡救
弊之政也故不言其所損益也繇是觀之繼治世者其
道同繼亂世者其道變今漢繼大亂之後若宜少損周
之文致用夏之忠者陛下有明德嘉道愍世俗之靡薄
悼王道之不昭故舉賢良方正之士論誼考問將欲興
仁誼之休德明帝王之法制建太平之道也臣愚不肖
述所聞誦所學道師之言厪能勿失耳若廼論政事之
得失察天下之息耗此大臣輔佐之職三公九卿之任
非臣仲舒所能及也然而臣竊有怪者夫古之天下亦
今之天下今之天下亦古之天下共是天下古亦大治
上下和睦習俗美盛不令而行不禁而止吏亡姦邪民
亡盜賊囹圄空虚德潤草木澤被四海鳳皇來集麒麟
來游以古準今壹何不相逮之遠也安所繆盭而陵夷
若是意者有所失於古之道與有所詭於天之理與試
迹之古返之於天黨可得見乎夫天亦有所分予予之
齒者去其角傅其翼者兩其足是所受大者不得取小
也古之所予禄者不食於力不動於末是亦受大者不
得取小與天同意者也夫已受大又取小天不能足而
况人乎此民之所以囂囂若不足也身寵而載高位家
温而食厚禄因乘富貴之資力以與民爭利於下民安
能如之哉是故衆其奴婢多其牛羊廣其田宅博其産
業畜其積委務此而亡已以迫蹵民民日削月朘寖以
大窮富者奢侈羨溢貧者窮急愁苦窮急愁苦而上不
救則民不樂生民不樂生尚不避死安敢避罪此刑罸
之所以蕃而奸邪不可勝者也故受禄之家食禄而已
不與民爭業然後利可均布而民可家足此上天之理
而亦太古之道天子之所宜法以為制大夫之所當循
以為行也故公儀子相魯之其家見織帛怒而出其妻
食於舍而茹葵愠而拔其葵曰吾已食禄又奪園夫紅
女利乎古之賢人君子在列位者皆如是是故下高其
行而從其教民化其廉而不貪鄙及至周室之衰其卿
大夫緩於誼而急於利亡推讓之風而有爭田之訟故
詩人疾而刺之曰節彼南山惟石巖巖赫赫師尹民具
爾瞻爾好誼則民鄉仁而俗善爾好利則民好邪而俗
敗由是觀之天子大夫者下民之所視效遠方之所回
面而内望也近者視而放之遠者望而效之豈可以居
賢人之位而為庶人行哉夫皇皇求財利常恐乏匱者
庶人之意也皇皇求仁義常恐不能化民者大夫之意
也易曰負且乘致寇至乘車者君子之位也負擔者小
人之事也此言居君子之位而為庶人之行者其患禍
必至也若居君子之位當君子之行則舍公儀休之相
魯亡可為者矣春秋大一統者天地之常經古今之通
誼也今師異道人異論百家殊方指意不同是以上亡
以持一統法制數變下不知所守臣愚以為諸不在六
藝之科孔子之術者皆絶其道勿使並進邪辟之說滅
息然後統紀可一而法度可明民知所從矣
經濟類編卷七
