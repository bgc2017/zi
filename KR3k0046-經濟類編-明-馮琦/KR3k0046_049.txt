經濟類編卷四十九
明馮琦馮瑗撰
文學類三
儒林(五則)
司馬遷儒林傳序余讀功令至於廣厲學官之路未
嘗不廢書而歎也曰嗟乎夫周室衰而關睢作幽厲微
而禮樂壞諸候恣行政由彊國故孔子閔王路廢而邪
道興於是論次詩書修起禮樂適齊聞韶三月不知肉
味自衛返魯然後樂正雅頌各得其所世以混濁莫能
用是以仲尼于七十餘君無所遇曰苟有用我者期月
而已矣西狩獲麟曰吾道窮矣故因史記作春秋以當
王法其辭微而指博後世學者多錄焉自孔子卒後七
十子之徒散游諸侯大者為師傅卿相小者友教士大
夫或𨼆而不見故子路居衛子張居陳澹臺子羽居楚
子夏居西河子貢終於齊如田子方叚干木吳起禽滑
釐之屬皆受業於子夏之倫為王者師是時獨魏文侯
好學後陵遲以至于始皇天下並爭於戰國儒術既絀
焉然齊魯之門學者獨不廢也於威宣之際孟子荀卿
之列咸遵夫子之業而潤色之以學顯於當世及至秦
之季世焚詩書坑術士六藝從此缺焉陳涉之王也而
魯諸儒持孔氏之禮器往歸陳王於是孔甲為陳涉博
士卒與涉俱死陳涉起匹夫驅瓦合適戍旬月以王楚
不滿半歲竟滅亡其事至微淺然而縉紳先生之徒負
孔子禮器往委質為臣者何也以秦焚其業積怨而發
憤於陳王也及高皇帝誅項籍舉兵圍魯魯中諸儒尚
講誦習禮樂弦歌之音不絶豈非聖人之遺化好禮樂
之國哉故孔子在陳曰歸與歸與吾黨之小子狂簡斐
然成章不知所以裁之夫齊魯之間於文學自古以來
其天性也故漢興然後諸儒始得修其經藝講習大射
鄉飲之禮叔孫通作漢禮儀因為太常諸生弟子共定
者咸為選首於是喟然歎興於學然尚有干戈平定四
海亦未暇遑庠序之事也孝惠吕后時公卿皆武力有
功之臣孝文時頗徵用然文帝本好刑名之言及至孝
景不任儒者而竇太后又好黃老之術故諸博士具官
待問未有進者及今上即位趙綰王臧之屬明儒學而
上亦鄉之於是招方正贒良文學之士自是之後言詩
於魯則申培公於齊則轅固生於燕則韓太傅言尚書
自濟南伏生言禮自魯高堂生言易自菑川田生言春
秋於齊魯自胡母生於趙自董仲舒及竇太后崩武安
侯田蚡為丞相絀黃老刑名百家之言延文學儒者數
百人而公孫弘以春秋白衣為天子三公封以平津侯
天下之學士靡然鄉風矣公孫弘為學士悼道之鬱滯
乃請曰丞相御史言制曰蓋聞導民以禮風之以樂㛰
姻者居室之大倫也今禮廢樂崩朕甚愍焉故詳延天
下方正博聞之士咸登諸朝其令禮官勸學講議洽聞
興禮以為天下先太常議與博士弟子崇鄉里之化以
廣贒材焉謹與太常臧博士平等議曰聞三代之道鄉
里有教夏曰校殷曰序周曰庠其勸善也顯之朝廷其
懲惡也加之刑罰故教化之行也建首善自京師始由
内及外今陛下昭至德開大明配天地本人倫勸學修
禮崇化厲賢以風四方太平之原也古者政教未洽不
備其禮請因舊官而興焉為博士官置弟子五十人復
其身太常擇民年十八已上儀狀端正者補博士弟子
郡國縣道邑有好文學敬長上肅政教順鄉里出入不
悖所聞者令相長丞上屬所二千石二千石謹察可者
當與計偕詣太常得受業如弟子一歲皆輙試能通一
藝以上補文學掌故缺其高第可以為郎中者太常籍
奏即有秀才異等輙以名聞其不事學若下材及不能
通一藝輙罷之而請諸不稱者罰臣謹案詔書律令下
者明天人分際通古今之義文章爾雅訓辭深厚恩施
甚美小吏淺聞不能䆒宣無以明布諭下治禮次治掌
故以文學禮義為官遷留滯請選擇其秩比二百石以
上及吏百石通一藝以上補左右内史大行卒史比百
石以下補郡太守卒史皆各二人邊郡一人先用誦多
者若不足乃擇掌故補中二千石屬文學掌故補郡屬
備員請著功令佗如律令制曰可自此以來則公卿大
夫士吏斌斌多文學之士矣
昭帝時舉贒良文學增博士弟子員滿百人宣帝末增
倍之元帝好儒能通一經者皆復數年以用度不足更
為設員千人郡國置五經百石卒史成帝末或言孔子
布衣養徒三千人今天子太學弟子少於是增弟子員
三千人歲餘復如故平帝時王莽秉政增元士之子得
受業如弟子勿以為員歲課甲科四十人為郎中乙科
二十人為太子舍人丙科四十人補文學掌故云
范曄儒林𫝊序昔王莽更始之際天下散亂禮樂分
崩典文殘落及光武中興愛好經術未及下車而先訪
儒雅採求闕文補綴漏逸先是四方學士多懷挾圖書
遁逃林藪自是莫不抱負墳策雲會京師范升陳元鄭
興杜林衞宏劉昆桓榮之徒繼踵而集於是立五經博
士各以家法教授易有施孟梁丘京氏尚書歐陽大小
夏侯詩齊魯韓毛禮大小戴春秋嚴顔凡十四博士太
常差次總領焉建武五年乃修起太學稽式古典籩豆
干戚之容備之于列服方領習矩步者委蛇乎其中中
元元年初建三雍明帝即位親行其禮天子始冠通天
衣日月備法物之駕盛清道之儀坐明堂而朝群后登
靈臺以望雲物袒割辟雍之上尊養三老五更饗射禮
畢帝正坐自講諸儒執經問難于前冠帶縉紳之人圜
橋門而觀聽者蓋億萬計其後復為功臣子孫四姓末
屬别立校舍搜選高能以受其業自期門羽林之士悉
令通孝經章句匈奴亦遣子入學濟濟乎洋洋乎盛于
永平矣建初中大會諸儒于白虎觀考詳同異連月乃
罷肅宗親臨稱制如石渠故事顧命史臣著為通義又
詔高才生受古文尚書毛詩糓梁左氏春秋雖不立學
官然皆擢高第為講郎給事近署所以網羅遺逸博存
衆家孝和亦數幸東觀覽閱書林及鄧后稱制學者頗
懈時樊凖徐防並陳敦學之宜又言儒職多非其人于
是制詔公卿妙簡其選三署郎能通經術者皆得察舉
自安帝覽政薄于藝文博士倚席不講朋徒相視怠散
學舍頹敝鞠為園蔬牧兒蕘竪至于薪刈其下順帝感
翟酺之言乃更修黌宇凡所造構二百四十房千八百
五十室試明經下第補弟子增甲乙之科員各十人除
郡國耆儒皆補郎舍人太初元年梁太后詔曰大將軍
下至六百石悉遺子就學每歲輙于鄉射月一饗會之
以此為常自是遊學增盛至三萬餘生然章句漸疎而
多以浮華相尚儒者之風蓋衰矣黨人既誅其高名善
士多坐流廢後遂至忿爭更相言告亦有私行金貲定
蘭臺參書經字以合其私文熹平四年靈帝乃詔諸儒
正定五經刊于石碑為古文篆隸三體書法以相參檢
樹之學門使天下咸取則焉初光武遷還洛陽其經牒
祕書載之二千餘兩自此以後參倍于前及董卓移都
之際吏民擾亂自辟雍東觀蘭臺石室宣明鴻都諸藏
典策文章競共剖散其縑帛圖書大則連為帷蓋小乃
制為縢囊及王允所收而西者裁七十餘乘道路艱遠
復棄其半矣後長安之亂一時焚蕩莫不冺盡焉東京
學者猥衆難以詳載今但錄其能通經名家者以為儒
林篇其自有列傅者則不兼書若師資所承宜標名為
證者乃著之云論曰自光武中年以後干戈稍戢專
事經學自是其風世篤焉其服儒衣稱先生遊庠序聚
黌塾者蓋布之于邦域矣若乃經生所處不遠萬里之
路精廬暫建嬴糧動有千百其耆名高義開門受徒者
編牒不下萬人皆專相傳祖莫或訛雜至有分爭王庭
樹朋私里繁其章條穿求崖穴以合一家之說故揚雄
曰今之學者非獨為之華藻又從而繡其鞶悅夫書理
無二義歸有宗而碩學之徒莫之或徙故通人鄙其固
焉又雄所謂譊譊之學各習其師也且觀成名高第終
能遠至者蓋亦寡焉而迂滯若是矣然所談者仁義所
𫝊者聖法也故人識君臣父子之綱家知違邪歸正之
路自桓靈之間君道秕僻朝綱日陵國隙屢故自中智
以下靡不審其崩離而權彊之臣息其闚盜之謀豪俊
之夫屈于鄙生之議者人誦先王言也下畏逆順埶也
至如張温皇甫嵩之徒功定天下之半聲馳四海之表
俯仰顧盻則天業可移猶鞠躬昏主之下狼狽折札之
命散戎兵就繩約而無悔心暨乎剝撓自極人神數盡
然後群英乘其運世德終其祚跡衰敝之所由致而能
多歴年所者斯豈非學之效乎故先師垂典文褒勵學
者之功篤矣切矣不循春秋至乃比于殺逆其將有意
乎
晉書儒林𫝊論昔周德既衰諸侯力政禮經廢缺雅
頌陵夷夫子將聖多能固天攸縱嘆鳳鳥之不至傷麟
出之非時于是乃刪詩書定禮樂贊易道修春秋載籍
逸而復存風雅變而還正其後卜商衞賜田吳孫孟之
儔或親禀微言或傳聞大義猶能彊晉存魯藩魏却秦
既抗禮于邦君亦馳聲于海内及嬴氏撡雪棄德任刑
焬墳籍于埃塵填儒林于坑穽嚴是古之法抵挾書之
罪先王徽烈靡有孑遺漢祖勃興救焚拯溺粗修禮律
未遑爼豆逮于孝武崇尚文儒爰及東京斯風不墜於
是傍求蠧簡博訪遺書創甲乙之科擢賢良之舉莫不
紆青拖紫服冕乘軒或徒步而取公卿或累旬以膺台
鼎故縉紳之士靡然嚮風餘芳遺烈煥乎可紀者也洎
當塗草創深務兵權而主好斯文朝多君子鴻儒碩學
無乏于時武帝受終憂勞軍國時既初并庸蜀方事江
湖訓卒厲兵務農積糓猶復修立學校臨幸辟雍而荀
顗以制度贊惟新鄭冲以儒宗登保傅茂先以博物參
朝政子真以好禮居秩宗雖媿明揚亦非遐棄既而荆
揚底定區㝢乂安羣公草封禪之儀天子發謙冲之詔
未足比隆三代固亦擅美一時惠帝纘戎朝昏政弛釁
起宫掖禍成藩翰惟懷逮愍喪亂弘多衣冠禮樂掃地
俱盡元帝運鍾百六光啟中興賀荀刁杜諸賢並稽古
博文財成禮度雖尊儒勤學亟降于綸言東序西膠未
聞于弦誦明皇聰睿雅愛流略簡文玄嘿敦悅丘墳乃
招集學徒弘奬風烈並時艱祚促未能詳備有晉始自
中朝迄於江左莫不崇飾華競祖述虛玄擯闕里之典
經習正始之餘論指禮法為流俗目縱誕以清高遂使
憲章弛廢名教頹毁五朝乘間而競逐二京繼踵以淪
胥運極道消可為長嘆息者矣鄭冲等名位既隆自有
列傅其餘編之于左以續前史儒林云
隋書儒林𫝊論儒之為教大矣其利物博矣篤父子
正君臣尚忠節重仁義貴廉讓賤貪鄙開政化之本源
鑿生民之耳目百王損益一以貫之雖世或汙隆而斯
文不墜經邦致治非一時也涉其流者無祿而富懷其
道者無位而尊故仲尼頓挫于魯君孟軻抑揚于齊后
荀卿見珍于強楚叔孫取貴于隆漢其餘處環琽以驕
富貴安陋巷而輕王公者可勝數哉自晉室分崩中原
喪亂羣雄交爭經籍道盡魏氏發迹代隂經營河朔得
之馬上茲道未弘暨夫太和之後盛修文教縉紳碩學
濟濟盈朝縫掖巨儒往往傑出其雅誥奥義宋及齊梁
不能尚也南北所治章句好尚互有不同江左周易則
王輔嗣尚書則孔安國左傳則杜元凱河洛左傳則服
子慎尚書周易則鄭康成詩則竝主于毛公禮則同遵
于鄭氏大抵南人約簡得其英華北學深蕪窮其枝葉
考其終始要其會歸其立身成名殊方同致矣爰自漢
魏碩學多清通逮乎近古巨儒必鄙俗文武不墜弘之
在人豈獨愚蔽于當今而皆明哲于往昔在乎用與不
用知與不知耳然曩之弼諧庶績必舉德于鴻儒近代
左右邦家咸取士于刀筆縱有學優入室勤踰刺股名
高海内擢第甲科若命偶時來必有望于青紫或數奇
運舛乃委棄于草澤然則古之學者祿在其中今之學
者困於貧賤明逹之人志識之士安肯滯於所習以求
貧賤者哉此所以儒罕通人學多鄙俗者也昔齊列康
莊之第多士如林燕起碣石之官羣英自遠是知俗易
風移必由上之所好非夫聖明御世亦無以振斯頹俗
矣自正朔不一將三百年師說紛綸無所取正高祖膺
期纂歴平一寰宇頓天綱以掩之賁旌帛以禮之設好
爵以縻之於是四海九州強學待問之士靡不畢集焉
天子乃整萬乘率百僚遵問道之儀觀釋奠之禮博士
罄懸河之辨侍中竭重席之奥考正亡逸研覈異同積
滯羣疑渙然冰釋于是超擢奇雋厚賞諸儒京邑達乎
四方皆啟黌校齊魯趙魏學者尤多負笈追師不遠千
里講誦之聲道路不絶中州儒雅之盛自漢魏以來一
時而已及高祖暮年精華稍竭不悦儒術專尚刑名執
政之徒咸非篤好暨仁夀間遂廢天下之學唯存國子
一所弟子七十二人煬帝即位復開庠序國子郡縣之
學盛于開皇之初徵辟儒生遠近畢至使相與講論得
失于東都之下納言定其差次一以聞奏焉于時舊儒
多已凋亡二劉拔萃出類學通南北博極今古後生鑽
仰莫之能測所製諸經義疏縉紳咸師宗之既而外事
四夷戎馬不息師徒怠散盜賊羣起禮義不足以防君
子刑罰不足以威小人空有建學之名而無弘道之實
其風漸墜以至滅亡方領矩步之徒亦多轉死溝壑凡
有經籍自此皆湮沒于煨塵矣遂使後進之士不復聞
詩書之言皆懷攘寇之心相與陷于不義𫝊曰學者將
植不學者將落然則盛衰是係興亡攸在有國有家者
可不慎歟諸儒有身沒道存遺風可想皆採其餘論綴
之於此篇云
儒行(三則)
孔子在衞冉求言於季孫曰國有聖人而不能用欲以
求治是猶却步而欲求及前人不可得已今孔子在衞
衞將用之已有才而以資鄰國難以言智也季孫以告
哀公公從之孔子既至舍哀公館焉公自阼階孔子賓
階升堂立待公曰夫子之服其儒服與孔子對曰丘少
居魯衣逢掖之衣長居宋冠章甫之冠丘聞之君子之
學也博其服也鄉丘未知其為儒服也公曰敢問儒行
孔子對曰遽數之不能終其物悉數之乃留更僕未可
終也哀公命席孔子侍坐曰儒有席上之珍以待聘夙
夜強學以待問懷忠信以待舉力行以待取其自立有
如此者儒有不寶金玉而忠信以為寶不求土地立義
以為土地不求多積多文以為富難得而易祿也易祿
而難畜也非時不見不亦難得乎非義不合不亦難畜
乎先勞而後禄不亦易禄乎其近人有如此者儒有
可親而不可劫也可近而不可迫也可殺而不可辱也
其居處不淫其飲食不溽其過失可微辨而不可面數
也其剛毅有如此者儒有忠信以為甲胄禮義以為干櫓載
仁而行抱義而處雖有暴政不更其所其自立有如此者儒
有博學而不窮篤行而不倦幽居而不淫上通而不困禮之
以和為貴忠信之美優游之法慕賢而容衆毁方而瓦合其
寬裕有如此者儒有内稱不辟親外舉不辟怨程功積事推
賢而進達之不望其報君得其志苟利國家不求富貴
其舉賢援能有如此者儒有澡身浴德陳言而伏靜而
正之上弗知也麤而翹之又不急為也不臨深以為高
不加少以為多世治不輕世亂不沮同弗與異弗非也
其特立獨行有如此者
孔子御坐於魯哀公哀公賜之桃與黍哀公請用仲尼
先飯黍而後啗桃左右皆揜口而笑哀公曰黍者非飯
之也以雪桃也仲尼對曰丘知之矣夫黍者五穀之長
也祭先王為上盛果蓏有六而桃為下祭先王不得入
廟丘聞之也君子以賤雪貴不聞以貴雪賤也今以五
穀之長雪果蓏之下是從上雪下也丘以為妨義故不
敢以先於宗廟之盛也(可入飲食類)
荀況儒效篇大儒之效周公屏成王而屬天下履天
下之籍聽天下之斷偃然如固有之而天下不稱戾焉
兼制天下立七十一國姬姓獨居五十三人而天下不
稱偏焉天子也者不可以少當也不可以假為也能則
天下歸之不能則天下去之呼先王以欺愚者而求衣
食焉得委積足以揜其口則揚揚如也隨其長子事其
便辟舉其上客&KR0008;然若終身之虜而不敢有他志是俗
儒者也法後王一制度隆禮義殺詩書其言行以有大
法矣然而明不能齊法教之所不及聞見之所未至則
知不能類也是雅儒者也倚物怪變所未嘗聞也所未
嘗見也卒然起一方則舉統類而應之無所儗㤰張法
而度之則䁆然若合符節是大儒者也習俗移志安久
移質并一而不貳則通於神明參於天地矣
秦昭王問孫卿曰儒無益於人之國孫卿曰儒者法先
王隆禮義謹乎臣子而能致貴其上者也人主用之則
進在本朝置而不用則退編百姓而敵必為順下矣雖
窮困凍餒必不以邪道為食無置錐之地而明于持社
稷之大計呌呼而莫之能應然而通乎裁萬物養百姓
之經紀勢在人上則王公之才也在人下則社稷之臣
國君之寶也雖隠於窮閭漏屋人莫不貴之道誠存也
仲尼為魯司寇沈猶氏不敢朝飲其羊公慎氏出其妻
慎潰氏踰境而走魯之鬻牛馬不豫賈布正以待之也
居于闕黨闕黨之子弟㒺罟分有親者取多孝悌以化
之也儒者在本朝則美政在下位則美俗儒之為人下
如是矣王曰然則其為人上何如孫卿對曰其為人也
廣大矣志意定乎内禮節修乎朝法則度量正乎官忠
信愛利形乎下行一不義殺一無罪而得天下不為也
若義信乎人矣通于四海則天下之外應之而懷之是
何也則貴名白而天下治也故近者謌謳而樂之遠者
竭走而趨之四海之内若一家通達之屬莫不從服夫
是之謂人師詩曰自西自東自南自北無思不服此之
謂也夫其為人下也如彼為人上也如此何為其無益
人之國乎昭王曰善
齊宣王問匡倩曰儒者博乎曰不也王曰何也匡倩對
曰博者貴梟勝者必殺梟殺梟者是殺所貴也儒者以
為害義故不博也又問曰儒者弋乎曰不也弋者從下
害於上者也是從下傷君也儒者以為害義故不弋又
問儒者鼓瑟乎曰不也夫瑟以小弦為大聲以大弦為
小聲是大小易序貴賤易位儒者以為害義故不鼔也
宣王曰善仲尼曰與其使民謟下也寧使民謟上
教學(二十三則)
荀况勸學篇木直中繩輮以為輪其曲中規雖有稿
暴不復挺者輮使之然也于越夷貊之子生而同聲長
而異俗教使之然也君子生非異也善假於物也彊自
取柱柔自取束螾無爪牙之利筋骨之彊上食埃土下
飲黃泉用心一也蟹六跪而二鼇非蛇蟺之穴無所寄
託者用心躁也目不兩視而明耳不兩聽而聰小人之
學也入乎耳出乎口口耳之間則四寸耳曷足以美七
尺之軀哉
吕覽勸學篇先王之教莫榮於孝莫顯於忠忠孝人
君人親之所甚欲也顯榮人子人臣之所甚願也然而
人君人親不得其所欲人子人臣不得其所願此生於
不知理義不知義理生於不學學者師達而有材吾未
知其不為聖人聖人之所在則天下理焉在右則右重
在左則左重是故古之聖王未有不尊師者也尊師則
不論其貴賤貧富矣若此則名號顯矣德行彰矣故師
之教也不爭輕重尊卑貧富而爭於道其人苟可其事
無不可所求盡得所欲盡成此生於得聖人聖人生於
疾學不疾學而能為魁士名人者未之嘗有也疾學在
於尊師師尊則言信矣道論矣故性教者不化召師者
不化自卑者不聽卑師者不聽師操不化不聽之術而
以彊教之欲道之行身之尊也不亦遠乎學者處不化
不聽之勢而以自行欲名之顯身安之也是懷腐而欲
香也是入水而惡濡也凡說者兊之也非說之也今世
之說者多弗能兊而反說之夫弗能兊而反說是拯溺
而硾之以石也是救病而飲之以菫也使世益亂不肖
主重惑者從此生矣故為師之務在於勝理在於行義
理勝義立則位尊矣王公大人弗敢驕也上至於天子
朝之而不慙凡遇合也合不可必遺理釋義以要不可
必而欲人之尊之也不亦難乎故師必勝理行義然後
尊曾子曰君子行於道路其有父者可知也其有師者
可知也夫無父而無師者餘若夫何哉此言事師之猶
事父也曾點使曾參過期而不至人皆見曾點曰無乃
畏耶曾點曰彼雖畏我存夫安敢畏孔子畏於匡顔淵
後孔子曰吾以汝為死矣顔淵曰子在回何敢死顔回
之於孔子也猶曾參之事父也古之賢者與其尊師若
此故師盡智竭道以教
尊師篇且天生人也而使其耳可以聞不學其聞不
若聾使其目可以見不學其見不若盲使其口可以言
不學其言不若爽使其心可以知不學其知不若狂故
凡學非能益也達天性也能全天之所生而勿敗之是
謂善學子張魯之鄙家也顔涿聚梁父之大盜也學於
孔子叚干木晉國之大駔也學於子夏高何縣子石齊
國之暴者也指於鄉曲學於子墨子索盧參東方之鉅
狡也學於禽滑黎此六人者刑戮死辱之人也今非徒
免於刑戮死辱也由此為天下名士顯人以終其夀王
公大人從而禮之此得之於學也凡學必務進業心則
無營疾諷誦謹司聞觀驩愉問書意順耳目不逆志退
思慮求所謂時辨說以論道不苟辨必中法得之無矜
失之無慙必反其本生則謹養謹養之道養心為貴死
則敬祭敬祭之術時節為務此所以尊師也治唐圃疾
灌寖務種樹織葩屨結罝網梱蒲葦之田野力耕耘事
五穀如山林入川澤取魚鼈求鳥獸此所以尊師也視
輿馬慎駕御適衣服務輕煖臨飲食必蠲絜善調和務
甘肥必恭敬和顔色審辭令疾趨翔必嚴肅此所以尊
師也君子之學也說義必稱師以論道聽從必盡力以
光明聽從不盡力命之曰背說義不稱師命之曰叛背
叛之人賢主弗内之於朝君子不與交友故教也者義
之大者也學也者知之盛者也義之大者莫大於利人
利人莫大於教知之盛者莫大於成身成身莫大於學
身成則為人子弗使而孝矣為人臣弗令而忠矣為人
君弗彊而平矣有大勢可以為天下正矣故子貢問孔
子曰後世將何以稱夫子孔子曰吾何足以稱哉勿已
者則好學而不厭好教而不倦其惟此耶天子入太學
祭先聖則齒嘗為師者弗臣所以見敬學與尊師也
誣徒篇達師之教也使弟子安焉樂焉休焉游焉肅
焉嚴焉此六者得於學則邪辟之道塞矣理義之術勝
矣此六者不得於學則君不能令於臣父不能令於子
師不能令於徒人之情不能樂其所不安不能得於其
所不樂為之而樂矣奚待賢者雖不肖者猶若勸之為
之而苦矣奚待不肖者雖賢者猶不能久反諸人情則
得所以勸學矣子華子曰王者樂其所以王亡者亦樂
其所以亡故烹獸不足以盡獸嗜其脯則幾矣然則王
者有嗜乎理義也亡者亦有嗜乎暴慢也所嗜不同故
其禍福亦不同不能教者志氣不和取舍數變固無恒
心若晏陰喜怒無處言談日易以恣自行失之在己不
肯自非復過自用不可證移見權親勢及有富厚者不
論其材不察其行甌而教之阿而謟之若恐弗及弟子
居處修絜身狀出倫聞識疏達就學敏疾本業幾終者
則從而抑之難而懸之姤而惡之弟子去則冀終居則
不安歸則愧於父母兄弟出則慙於知友邑里此學者
之所悲也此師徒相與異心也人之情惡異於已者此
師徒相與造怨尤也人之情不能親其所怨不能譽其
所惡學業之敗也道術之廢也從此生矣善教者則不
然視徒如已反已以教則得教之情也所加於人必可
行於已若此則師徒同體人之情愛同於已者譽同於
已者助同於已者學業之章明也道術之大行也從此
生矣不能學者從師苦而欲學之功也從師淺而欲學
之深也草木雞狗牛馬不可譙詬遇之譙詬遇之則亦
譙詬報人又況乎達師與道術之言乎故不能學者遇
師則不中用心則不專好之則不深就業則不疾辯論
則不審教人則不精於師愠懷於俗羈神於世矜勢好
尤故湛於巧智昏於小利惑於嗜欲問事則前後相悖
以章則有異心以簡則有相反離則不能合合則弗能
離事至則不能受此不能學者之患也
賈誼勸學篇謂門人學者舜何人也我何人也夫啟
耳目載心意從立移徙與我同性而舜獨有賢聖之名明
君子之實而我曾無隣里之聞窮巷之知者獨何與然
則舜僶俛而加志我儃僈而弗省耳夫以西施之美而
蒙不潔則過之者莫不睨而掩鼻嘗傅白黱黑榆鋏陂
雜芷若䖟虱視益口笑佳態佻志從容為說焉則雖王
公大人孰能無悇憚養心而巔一視之今以二三子材
而蒙愚惑之智予恐過之有掩鼻之容也昔者南榮跦
醜聖道之忘乎已故步陟山川蚠冐楚棘彌道千餘百
舍重&KR1472;而不敢久息既遇老𣆀噩若慈父鴈行避景䕫
立弛進而後敢問見教一高言若饑十日而得大牢焉
是達若天地行生後世今夫子之達佚乎老&KR1334;而諸子
之材不逮榮跦而無千里之遠重繭之患親與巨賢連
席而坐對膝相視從容談語無問不應是天降大命以
達吾德也吾聞之曰時難得而易失也學者勉之乎天
祿不重
劉安修務訓夫地勢水東流人必事焉然後水潦得
谷行禾稼春生人必加功焉故五穀得遂長聽其自流
待其自生則鯀禹之功不立而后稷之智不用若吾所
謂無為者私志不得入公道嗜欲不得枉正術循理而
舉事因資而立權自然之勢而曲故不得容者事成而
身弗伐功立而名弗有非謂其感而不應攻而不動者
若夫以火熯井以淮灌山此用已而背自然故謂之有
為若夫水之用舟沙之用鳩泥之用輴山之用蔂夏瀆
而冬陂因高為田因下為池此非吾所謂為之世俗
廢衰而非學者多人性各有所脩短若魚之躍若鵲之
駮此自然者不可損益吾以為不然夫魚者躍鵲者鮫
也猶人馬之為人馬筋骨形體所受於天不可變以此
論之則不類矣夫馬之為草駒之時跳躍揚蹏翹尾而
走人不能制齕咋足以噆肌碎骨蹶蹏足以破盧陷匈
及至圉人擾之良御教之掩以衡扼連以轡銜則雖歴
險起壍弗敢辭故其形之為馬馬不可化其可駕御教
之所為也馬聾蟲也而可以通氣志猶待教而成又況
人乎且夫身正性善發憤而成仁冒憑而為義性命可
說不待學問而合於道者堯舜文王也沉䤄耽荒不可
教以道不可喻以德嚴父弗能正贒師不能化者丹朱
商均也曼頰皓齒形夸骨佳不待脂粉芳澤而性可說
者西施陽文也啳&KR2214;哆噅籧蒢戚施雖粉白黛黑弗能
為美者嫫母仳倠也夫上不及堯舜下不及商均美不
及西施惡不若嫫母此教訓之所喻也而芳澤之所施
純鈎魚腸劔之始下型擊則不能斷刺則不能入及
加之砥礪摩其鋒㓵則水斷龍舟陸剸犀甲明鏡之始
下型䑃然未見形容及其粉以玄錫摩以白旃鬢眉微
毫可得而察夫學亦人之砥錫也而謂學無益者所以
論之過知者之所短不若愚者之所脩賢者之所不足
不若衆人之有餘何以知其然夫宋畫吳冶刻形鏤法
亂脩曲出其為微妙堯舜之聖不能及蔡之幼女衞之
稚質梱纂組雜奇彩抑黑質揚赤文禹湯之智不能逮
盲者目不能别晝夜分白黑然而搏琴撫弦參彈復
徽攫援摽拂手若薎蒙不失一弦使未嘗鼓琴者雖有
離朱之明攫掇之捷猶不能屈伸其指何則服習積貫
之所致故弓待㯳而後能調劍待砥而後能利玉堅無
敵鏤以為獸首尾成形礛諸之功木直中繩揉以為輪
其曲中規&KR1357;括之力唐碧堅忍之類猶可刻鏤揉以成
器用又況心意乎瘠地之民多有心者勞也沃地之民
多不才者饒也由此觀之知人無務不若愚而好學田
者不強囷倉不盈官御不厲心意不精將相不強功烈
不成候王懈惰後世無名詩云我馬唯騏六轡如絲載
馳載驅周爰諮謀以言人之有所務也以徵為羽非
絃之罪以甘為苦非味之過故有符於中則貴是而同
今古無以聽其說則所從來者遠而貴之耳此和氏之
所以泣血於荆山之下今劒或絶側嬴文齧缺卷銋而
稱以項襄之劔則貴人争帶之琴或撥刺狂橈闊解漏
越而稱以楚莊之琴側室争鼔之苗山之鋋羊頭之銷
雖水斷龍舟陸剸兕甲莫之服帶山桐之琴澗梓之腹
雖鳴廉隅修營唐牙莫之鼔也通人則不然服劔者期
於銛利而不期於墨陽莫邪乘馬者期於千里而不期
於驊騮綠耳鼔琴者期於鳴廉修營而不期於濫脇號
鐘誦詩書者期於通道略物而不期於洪範商頌聖人
見是非若白黑之於目辨清濁之於耳聽衆人則不然
中無主以受之譬若遺腹子之上隴以禮哭泣之而無
所歸心三代與我同行五伯與我齊智彼獨有聖智
之實我曾無有閭里之聞窮巷之知者何彼并身而立
節我誕謾而悠忽今夫毛嬙西施天下之美人若使之
銜腐鼠蒙蝟皮衣豹裘帶死蛇則布衣韋帶之人過者
莫不左右睥睨而掩鼻常試使之施芳澤正娥眉設笄
珥衣阿錫曳齊紈粉白黛黑佩玉環揄步雜芝苦籠蒙
目視冶由笑目流眺口曾撓奇牙出&KR2679;䩉搖則雖王公
大人有嚴志頡頏之行者無不憚悇癢心而悅其色矣
今以中人之才蒙愚惑之智被汙辱之行無本業所修
方術所務焉得無有睥面掩鼻之容哉今鼔舞者繞身
若環曾撓摩地扶旋猗那動容轉曲便媚擬神身若秋
葯被風髮若結旌騁馳若騖木熙者舉梧檟據句枉蝯
自縱好茂葉龍天矯燕枝拘援豐條舞扶疏龍從鳥集
搏援攫肆薎蒙踊躍且夫觀者莫不為之損心酸足彼
乃始徐行微笑被衣修擢夫鼔舞者非柔縱而木熙者
非𦕈勁淹浸漬漸靡使然也是故生木之長莫見其益
有時而修砥礪䃺監莫見其損有時而薄藜藿之生蝡
蝡然日加數寸不可以為櫨棟楩柟豫章之生也七年而
後知故可以為棺舟夫事有易成者名小難成者功大
君子修美雖未有利福將在後至故詩云日就月將學
有緝熙於光明此之謂也
劉向建本篇成人有德小子有造大學之教也時禁
于其未發之曰預因其可之曰時相觀于善之曰磨學
不陵節而施之曰馴發然後禁則扞格而不勝時過然
後學則勤苦而不馴雜施而不遜則壞亂而不治獨學
而無友則孤陋而寡聞故曰有昭辟雍有贒泮宫田里
周行濟濟鏘鏘而相從執質有族以文今夫辟地植
穀以養生送死銳金石雜草藥以攻疾各知搆宫室以
避暑雨累臺榭以避潤溼入知親其親出知尊其君内
有男女之别外有朋友之際此聖人之德教儒者受之
傅之以教誨于後世今夫晩世之惡人反非儒者曰何
以儒為如此人者是非本也譬如食穀衣絲而非耕織
者也載于船車服而安之而非工匠者也食于&KR1690;甑須
以生活而非陶冶者也此言違于情而行矇于心者也
如此人者骨肉不親也秀士不友也此三代之棄民也
人君之所不赦也故詩云投畀豺虎豺虎不食投畀有
北有北不受投畀有昊此之謂也
周召公年十九見正而冠冠則可以為方伯諸侯矣人
之幼稚童蒙之時非求師正本無以立身全性夫幼者
必愚愚者妄行不能保身孟子曰人皆知以食愈飢莫
知以學愈愚故善材之幼者必勤于學問以修其性今
人誠能砥礪其材自誠其神明暏物之應通道之要觀
始卒之端覽無外之境逍遥乎無方之内彷徉乎塵埃
之外卓然獨立超然絶世此上聖之所以遊神也然晩
世之人莫能閒居心思鼓琴讀書追觀上古友賢大夫
學問講辨日以自虞疏遠世事分明利害籌策得失以
觀禍福設義立度以為法式窮追本末究事之精死有
遺業生有榮名此皆人材之所能建也然莫能為者偷
慢懈惰多暇日之故也是以失本而無名夫學者崇名
立身之本也儀狀齊等而飾貌者好質性同倫而學問
者智是故砥礪琢磨非金也而可以利金詩書辟立非
我也而可以厲心夫問訊之士日夜興起厲中益知以
分别理是故處身則全立身不殆士苟欲深明博察以
垂榮名而不好問訊之道則是伐智本而塞智原也何以
立軀也騏驥雖疾不遇伯樂不致千里干將雖利非人力
不能自斷焉烏號之弓雖良不得排檠不能自任人才
雖高不務學問不能致聖水積成川則蛟龍生焉土積
成山則豫樟生焉學積成聖則富貴尊顯至焉千金之
裘非一狐之皮臺廟之榱非一木之枝先王之法非一
士之智也故曰訊問者智之本思慮者智之道也中庸
曰好學近乎智力行近乎仁知耻近乎勇積小之能大
者其惟仲尼乎學者所以反情治性盡才者也親賢學
問所以長德也論交合友所以相致也詩云如切如磋
如琢如磨此之謂也
孔子曰可以與人終日而不倦者其惟學乎其身體不
足觀也其勇力不足憚也其先祖不足稱也其族姓不
足道也然而可以聞四方而昭于諸侯者其惟學乎詩曰
不僭不亡率由舊章夫學之謂也
孔子曰鯉君子不可以不學見人不可以不飾不飾則
無根無根則失理失理則不忠不忠則失禮失禮則不
立夫遠而有光者飾也近而逾明者學也譬之如汚池
水潦注焉菅蒲生之從上觀之知其非源也孔子謂子
路曰汝何好子路曰好長劔孔子曰非此之問也請以
汝之所能加之以學豈可及哉子路曰學亦有益乎孔
子曰夫人君無諫臣則失政士無教交則失德狂馬不
釋其策操弓不返于檠木受繩則直人受諫則聖受學
重問孰不順成毁仁惡士且近於刑君子不可以不學
子路曰南山有竹弗揉自直斬而射之通于犀革又何
學為乎孔子曰括而羽之鏃而砥礪之其入不益深乎
子路拜曰敬受教哉
東郭子惠問於子貢曰夫子之門何其雜也子貢曰夫
隠括之旁多枉木良醫之門多疾人砥礪之旁多頑鈍
夫子修道以俟天下來者不止是以雜也詩云菀彼柳
斯鳴蜩嘒嘒有漼者淵莞葦淠淠言大者之旁無所不
容
公明宣學於曾子三年不讀書曾子曰宣而居參之門
三年不學何也公明宣曰安敢不學宣見夫子居宫庭
親在叱吒之聲未嘗至于犬馬宣說之學而未能宣見
夫子之應賓客恭儉而不懈惰宣說之學而未能宣見
夫子之居朝庭嚴臨下而不毁傷宣說之學而未能宣
說此三者學而未能宣安敢不學而居夫子之門乎曾
參避席謝之曰參不及宣其學而已子思曰學所以益
才也礪所以致刃也吾嘗幽處而深思不若學之速吾
嘗跂而望不若登高之博見故順風而呼聲不加疾而
聞者衆登丘而招臂不加長而見者遠故魚乘于水鳥
乘于風草木乘于時
孟子曰人知糞其田莫知糞其心糞田莫過利苗得粟
糞心易行而得其所欲何謂糞心博學多聞何謂易行
一性止淫也
晉平公問于師曠曰吾年七十欲學恐已暮矣師曠曰
何不炳燭乎平公曰安有為人臣而戲其君乎師曠曰
盲臣安敢戲其君乎臣聞之少而好學如日出之陽壯
而好學如日中之光老而好學如炳燭之明炳燭之明
孰與昧行乎平公曰善哉
河間獻王曰湯稱學聖王之道者譬如日焉静居獨處
譬如火焉夫捨學聖王之道若捨日之光何乃獨思若
火之明也可以見小耳未可用大知惟學問可以廣明
德慧也
梁丘據謂晏子曰吾至死不及夫子矣晏子曰嬰聞之
為者常成行者常至嬰非有異於人也常為而不置常
行而不休者故難及也
寗越中牟鄙人也苦耕之勞謂其友曰何為而可以免
此苦也友曰莫如學學三十年可以達矣寗越曰請十
五歲人將休吾將不休人將臥吾不敢卧十三歲學而
周威公師之夫走者之速也而過二里止步者之遲也
而百里不止今寗越之材而久不止其為諸侯師豈不
宜哉
徐幹治學篇昔之君子成德立行身沒而名不朽其
故何哉學也學也者所以疏神達思怡情理性聖人之
上務也民之初載其矇未知譬如寶在於玄室有所求
而不見白日昭焉則羣物斯辯矣學者心之白日也故
先王立教官掌教國子教以六德曰智仁聖義中和教
以六行曰孝友睦婣姙恤教以六藝曰禮樂射御書數
三教備而人道畢矣學猶飾也器不飾則無以為美觀
人不學則無以有懿德有懿德故可以經人倫為美觀
故可以供神明故書曰若作梓材既勤樸斵惟其塗丹
艧夫聽黃鍾之聲然後知擊缶之細視衮龍之文然後
知被褐之陋涉庠序之教然後知不學之困故學者如
登山焉勤而益高如寤寐焉久而愈足顧所由來則杳
然甚遠以其難而懈之誤且非矣詩云高山仰止景行
行止好學之謂也倦立而思遠不如速行之必至也矯
首而徇飛不如循雌之必獲也孤居而願智不如務學
之必達也故君子心不苟願必以求學身不苟動必以
從師言不苟出必以博聞是以情性合人而德音相繼
也孔子曰弗學何以行弗思何以得小子勉之斯可謂
人師矣馬雖有逸足而不閑輿則不為良駿人雖有美
質而不習道則不為君子故學者求習道也若有似乎
畫采玄黃之色既著而純皓之體斯亡敝而不渝孰知
其素歟子夏曰日習則學不忘自勉則身不墯亟聞天
下之大言則志益廣故君子之於學也其不懈猶上天
之動猶日月之行終身亹亹沒而後已故雖有其才而
無其志亦不能興其功也志者學之帥也才者學之徒
也學者不患才之不贍而患志之不立是以為之者億
兆而成之者無幾故君子必立其志易曰君子以自強
不息大樂之成非取乎一音嘉膳之和非取乎一味聖
人之德非取乎一道故曰學者所以總羣道也羣道統
乎已心羣言一乎已口唯所用之故出則元亨處則利
貞默則立象語則成文述千載之上若共一時論殊俗
之類若與同室度幽明之故若見其情原治亂之漸若
指已效故詩曰學有緝熙于光明其此之謂也夫獨思
則滯而不通獨為則困而不就人心必有明焉必有悟
焉如火得風而炎熾如水赴下而流速故太昊觀天地
而畫八卦燧人察時令而鑽火帝軒聞鳳鳴而調律倉
頡視鳥跡而作書斯大聖之學乎神明而發乎物類也
賢者不能學於遠乃學於近故以聖人為師昔顔淵之
學聖人也聞一以知十子貢聞一以知二斯皆觸類而
長之篤思而聞之者也非唯賢者學於聖人聖人亦相
因而學也孔子因於文武文武因於成湯成湯因於夏
后夏后因於堯舜故六籍者羣聖相因之書也其人雖
亡其道猶存今之學者勤心以取之亦足以到昭明而
成博達矣凡學者大義為先物名為後大義舉而物名
從之然鄙儒之博學也務於物名詳於器械矜於詁訓
摘其章句而不能統其大義之所極以獲先王之心此
無異乎女史誦詩内豎傳令也故使學者勞思慮而不
知道費日月而無成功故君子必擇師焉
考偽篇仲尼之沒于今數十年矣其間聖人不作唐
虞之法微三代之教息人道陵遲人倫之中不定於是
惑世盜名之徒因夫民之離聖教日久也生邪端造異
術假先王之遺訓以緣飾之文同而實違貌合而情遠
自謂得聖人之真也各兼說特論誣謠一世之人誘以
偽成之名懼以虚至之謗使人憧憧乎得亡惙惙而不
定喪其故性而不自知其迷也咸相與祖述其業而寵
狎之斯術之于斯民也猶内關之疾也非有痛癢煩苛
於身情志彗然不覺疾之已深也然而期日既至則血
氣暴竭故内關之疾疾之中夭而扁鵲之所甚惡也以
盧醫不能别而遘之者不能攻也昔楊朱墨翟申不害
韓非田駢公孫龍汨亂乎先王之道譸張乎戰國之世
然非人倫之大患也何者術異乎聖人者易辨而從之
不多也今為名者之異乎聖人也微視之難見世莫之
非也聽之難聞世莫之舉也何則勤遠以自旌託之乎
疾固廣求以合衆託之乎仁愛枉直以取舉託之乎隨
時屈道以弭謗託之乎畏愛多識流俗之故麤誦詩書
之文託之乎博文飾非而言訐無倫而辭察託之乎通
理居必人才遊必帝都託之乎觀風然而好變易姓名
求之難獲託之乎能静卑屈其體輯柔其顔託之乎温
恭然而時有距絶擊斷嚴厲託之乎獨立奬育童蒙訓
之以己術託之乎勤誨金玉自待以神其言託之乎說
道其大抵也苟可以收名而不必獲實則不去也可以
獲實而不必收名則不屈也汲汲乎常懼當時之不我
尊也皇皇爾又懼來世之不我尚也心疾乎内形勞於
外然其智調足以將之便巧足以莊之稱託比類足以
充之文辭聲氣足以飾之是以欲而如讓躁而如静幽
而如明跛而如正考其所由來則非堯舜之律也核其
所自出又非仲尼之門也其回遹而不度窮涸而無源
不可經方致遠甄物成化斯乃巧人之雄也而偽夫之
傑也然中才之徒咸拜手而贊之揚聲以和之被死而
後論其遺烈被害而猶恨已不逮悲夫人之陷溺蓋如
此乎孔子曰不患人之不已知者雖語我曰吾為善吾
不信之矣何者以其泉不中涌而注之者從外來也苟
如此則處道之心不明而執義之意不著雖依先王稱
詩書將何益哉以此毒天下之民莫不離本趣末事以
偽成紛紛擾擾馳騖不已其流于世也至於父盜子名
兄竊弟譽骨肉相詒朋友相詐此大亂之道也故求名
者聖人至禁也昔衞公孟多行無禮取憎于國人齊豹
殺之以為名春秋書之曰盜其傳曰是故君子動則思
禮行則思義不為利回不為義疚或求名而不得或欲
蓋而名章懲不義也齊豹為衞司寇守嗣大夫作而不
義其書為盜邾庶其莒牟夷邾黑肱以土地出求食而
已不求其名賤而必書此二物者所以懲回而去貪也
若艱難其身以險危大人而有名章徹攻難之士將奔
走之若竊邑叛君以徼大利而無名貪冐之民將寘力
焉是以春秋書齊豹曰盜三叛人名以懲不義數惡無
禮其善志也問者曰齊豹之殺人以為已名故仲尼惡
而盜之今為名者豈有殺之罪耶曰春秋之中其殺人
者不少然而不盜不已聖人之善惡也必權輕重數衆
寡以定之夫為名者使真偽相冒是非易位而民有所
化此邦家之大灾也殺人者一人之害也安可相比也
然則何取于殺人者以書盜乎荀卿亦曰盜名不如盜
貨鄉愿亦無殺人之罪也而仲尼惡之何也以其亂德
也今偽名者之亂德也豈徒鄉愿之謂乎萬事雜錯變
數滋生亂德之道固非一端而已書曰静言庸違象功
滔天皆亂德之類也春秋外傳曰奸仁為佻姦禮為羞
奸勇為賊夫仁禮勇道之美者也然行之不以其正則
不免乎大惡故君子之於道也審其所以守之慎其所
以行之問者曰仲尼惡歿世而名不稱又疾偽名然則
將何執曰是安足怪哉名者所以名實也實立而名從
之非名立而實從之也故長形立而名之曰長短形立
而名之曰短非長短之名先立而長短之形從之也仲
尼之所貴者名實之名也貴名乃所以貴實也夫名之
繁于實也猶物之繁于時也物者春也吐華夏也布葉
秋也凋零冬也成實斯無為而自成者也若強為之則
傷其性矣名亦如之故偽名者皆欲傷之者也人徒知
名之為善不知偽善者為不善也惑甚矣求名有三少
而求多遲而求速無而求有此三者不僻為幽昧離乎
正道則不獲也故非君子之所能也君子者能成其心
心成則内定内定則物不能亂物不能亂則獨樂其道
獨樂其道則不聞為聞不顯為顯故禮稱君子之道闇
然而日彰淡而不厭簡而文温而理知遠之近知風之
自知微之顯可與入德矣君子之所不可及者其唯人
之所不見乎夫如是者豈將反側于亂世而化庸人之
未稱哉
晉虞溥訓諸生誥文學諸生皆冠帶之流年盛志美
始涉學庭講修典訓此大成之業立德之基也夫聖人
之道淡而寡味故始學者不好也及至期月所觀彌博
所習彌多日聞所不聞日見所不見然後心開意朗敬
業樂羣忽然不覺大化之陶已至道之入神也故學之
染人甚於丹青丹青吾見其久而渝矣未見久學而渝
者也夫工人之染先修其質後事其色質修色積而染
工畢矣學亦有質孝悌忠信是也君子内正其心外修
其行行有餘力則以學文文質彬彬然後為德夫學者
不患才不及而患志不立故曰希驥之馬亦驥之乘希
顔之徒亦顔之倫也又曰㓶而舍之朽木不知㓶而不
舍金石可虧斯非其效乎令諸生口誦聖人之典體閑
庠序之訓比及三年可以小成而令名宣流雅譽日新
朋友欽而樂之朝士敬而歎之於是州府交命擇官而
仕不亦美乎若乃含章舒藻揮翰流離稱述世務探賾
究奇使揚班韜筆仲舒結舌亦惟才所居固無常人也
然積一勺以成江河累微塵以崇竣極匪志匪勤理無
由濟也諸生若絶人間之務心專親學累一以貫之積
漸以進之則亦或遲或速或先或後耳何滯而不通何
遠而不至邪
李充字弘度江夏人父矩江州刺史充少孤其父墓中
栢樹嘗為盜賊所斫充手刃之由是知名善楷書妙參
鍾索世重之辟丞相王導掾轉記室參軍幼好刑名之
學深抑虛浮之士嘗著學箴老子云絶仁棄義家復
孝慈豈仁義之道絶然後孝慈乃生哉蓋患乎精仁義
者寡而利仁義者衆也道德喪而仁義彰仁義彰而名
利作禮教之弊直在茲也先王以道德之不行故以仁
義化之行仁義之不篤故以禮律檢之檢之彌繁而偽
亦愈廣老莊是乃明無為之益塞爭欲之門夫極靈智
之妙總會通之和者莫尚乎聖人革一代之弘制垂千
載之遺風則非聖不立然則聖人之在世吐言則為訓
辭&KR0681;事則為物軌運通則有時隆理喪則與世弊矣是
以大為之論以摽其旨物必有宗事必有主寄責於聖
人而遺累乎陳迹也故化之以絶聖棄智鎮之以無名
之樸聖教救其末老莊明其本本末之塗殊而為教一
也人之迷也其日久矣見形者衆及道者尠不覿千仞
之門而逐適物之迹逐迹逾篤離本逾遠遂使華端與
薄俗俱興妙緒與淳風並絶所以聖人長潛而迹未嘗
滅矣懼後進惑其如此將越禮棄學而希無為之風見
義之之殺而不觀其隆矣略言所懷以補其闕引道家
之弘旨會世教之適當義不違本言不流放庶以袪困
蒙之蔽悟已往之惑乎其辭曰茫茫太初悠悠鴻荒蚩
蚩萬累與道兼忘聖迹未顯賢名不彰怡此鼔腹率我猖
狂資生既廣群塗思通闇實師明匪余求蒙遺已濟物
而天下為公大庭唱基羲農宏贊立位時成離暉大觀
澤洽雨濡化流風散比屋同塵而人㒺僭亂爰暨中古
哲王胥承質文代作禮統迭興事藉用以繁化因阻而
凝動非性擾静豈神澄名之攸彰道之攸廢乃損所隆
乃崇所替刑作由於德衰三辟興乎叔世既敦既誘乃
矯乃厲敦亦既備矯亦既深彫琢生文抑揚成音羣能
騁技衆巧竭心野無陸馬山無散林風㒺不動化㒺不
移人之失德反正作奇乃放欲以越禮不知希競之為
病違彼夷塗而遵此險徑狡兔陵岡游魚遁川至賾深
妙大象幽玄棄餌取罝而責功蹄筌失統喪歸而寄旨
忘言政異徵亂拔本塞源遁迹永日尋響窮年刻意離
性而失其常然世有險夷運有通圯損益適時升䧏惟
理道不可以一日廢亦不可以一朝擬禮不可為千載
制亦不可以當年止非仁無以長物非義無以齊恥仁
義固不可遠去其害仁義者而已力行猶懼不逮希企
邈以遠矣室有善言應在千里況乎行止復禮克己風
人司箴敬貽君子
道學(一十七則)
周敦頥道州營道人初因舅鄭向任為分寧主簿有獄
久不決敦頤至一訊立辯邑人驚曰老吏不如也調南
安司理有囚法當不死轉運使王逵欲深治之敦頤力
與辯逵不聽敦頥委手板將棄官去曰如此尚可仕乎
殺人以媚人吾不為也逵悟囚得釋調桂陽令改知南
昌富家大姓黠吏惡少惴惴焉不獨以得罪為憂而又
以汙穢善政為恥歴知南康軍年五十七而卒敦頥博
學力行著太極圖易通明天理之根源究萬物之終始
言約而道大文質而義精得孔孟之本原大有功於學
者為南安司理時通判程珦以其為學知道使二子顥
頥往受業敦頥每令尋孔顔樂處所樂何事顥嘗曰自
再見周茂叔後吟風弄月以歸有吾與點也之意候師
聖學於程頥未悟因見敦頥敦頥留與對榻夜談越三
日乃還程頥驚異之曰非從周茂叔來耶其善開發人
類此既至南康即築室于蓮花峯下前有溪合于湓江
取營道所居濓溪以名之學者稱為濂溪先生
邵雍河南人少時自雄其才慷慨欲樹功名於書無所
不讀始為學即堅苦刻勵寒不爐暑不扇夜不就枕者
數年既而踰河汾涉淮漢周流齊魯宋鄭久之幡然來
歸曰道在是矣遂不復出初北海李之才受易於河南
穆修修受於种放而放受之於陳摶源流最遠之才攝
共城令雍時居母憂於蘇門山躬㸑以養父之才叩門
來謁勞苦之曰好學篤志果何似雍曰簡策迹外未有
適也之才曰君非迹簡策者其如物理之學何他日則
又曰物理之學學矣不有性命之學乎雍再拜願受業
之才遂授以河圖洛書伏羲八卦六十四卦圖象雍由
是探頥索隠妙悟神契玩心高明深造曲暢遂衍伏羲
先天之旨著書十餘萬言富弼司馬光吕公著諸賢居
洛中雅敏雍恒相從游為市園宅雍德氣粹然望之知
其賢然不事表暴不設防畛羣居燕笑終日不為甚異
人無貴賤少長一接以誠故賢者悦其德不賢者服其
化留守王拱辰薦雍遺逸授將作主簿後復舉逸士補
潁川團練推官皆固辭乃受命竟稱疾不之官其天性
高邁迥出千古而坦夷温厚不見圭角時新法行吏牽
迫不可為或投劾去雍門生故友居州縣者或貽書訪
之雍曰此賢者所當盡力之時新法固嚴能寬一分則
民受一分之賜矣投劾何益邪程顥嘗與雍議論終日
退而嘆曰堯夫内聖外王之學也雍知慮絶人遇事能
前知程頥嘗曰其心虛明自能知之及疾病司馬光張
載顥頥晨夕候之卒年六十七顥為銘墓稱雍之學純
一不雜汪洋浩大就其所至而論之可謂安且成矣所
著皇極經世觀物内外篇漁樵問對傳于世元祐中賜
謚康節
程顥舉進士再調晉城令民以事至縣者必告以孝弟
忠信度鄉村遠近為伍保使之力役相助患難相恤凡
孤煢殘廢使無失所行旅疾病皆有所養鄉必有校暇
時親至召父老與之語兒童所讀書親為正句讀鄉民
為社會為立科條旌别善惡在縣三年民愛之如父母
去之日哭聲振野吕公著薦為御史神宗素知其名數
召見每退必曰頻求對欲常常見卿一日從容咨訪報
正午始趨出庭中人曰御史不知上未食乎顥前後進
說甚多大要以正心窒欲求言育才為言務以誠意感
悟人主嘗勸帝防未萌之欲及勿輕天下士帝俯躬曰
當為卿戒之顥嘗曰新法之行乃吾黨激成之當時
自愧不能以誠感上心遂致今日之禍豈可獨罪王安
石也至是召為宗正丞未行而卒年五十四顥自十五
六時與弟頥聞汝南周敦頥論道遂厭科舉之業慨然
有求道之志未知其要泛濫于諸家出入于老釋者幾
十年返求諸六經而後得之資性過人充養有道純粹
之氣盎于面背門人交友從之歲久未嘗見其忿厲之
容遇事優為雖當倉卒不動聲色深有意經濟方召用
遽卒士大夫識與不識莫不哀傷焉文彦博采衆論題
其墓曰明道先生弟頥序之曰周公沒聖人之道不行
孟軻死聖人之學不傳道不行百世無善治學不行千
載無真儒無善治士猶得以明夫善治之道以淑諸人
以傳諸後無真儒則天下貿貿焉莫知所之人欲肆而
天理滅矣先生生乎千古百世之後得不傳之學於遺經以
興起斯文為己任辨異端闢邪說使聖人之道煥然復
明于世蓋自孟子之後一人而已然學於道不知所向
則孰知斯人之為功不知所至則孰知斯名之稱情也
哉
程頥顥弟也年十八上書仁宗欲黜世俗之論以王道
為心治平元豐間大臣屢薦皆不起至是司馬光吕公
著共疏其行義曰伏見河南處士程頥力學好古安貧
守節言必忠信動遵禮法年逾五十不求仕進真儒者
之高蹈聖世之逸民望擢以不次使士類有所矜式詔
為西京國子監教授力辭尋召為校書郎及入對改崇
政殿說書頥即上疏言習與智長化與心成陛下春秋
方富雖睿聖得於天資而輔養之道不可不至大率一
日之中接賢士大夫之時多親寺人宫女之時少則氣
質變化自然而成願選名儒入侍勸講講罷留之分直
以備訪問或有小失隨事獻規歲月久積必能養成聖
德言者希蔡京意論頥學術頗僻素行譎怪專以詭
異聾瞽愚俗乃追毁頥出身文字其所著書令監司嚴
加覺察范致虛又言頥以邪說詖行惑亂衆聽而尹焞
張繹為之羽翼乞下河南盡逐學徒頥於是遷居龍門
之南止四方學者曰尊所聞行所知可矣不必及吾門
也頥於書無所不讀其學本於誠以大學論語孟子
中庸為標指而達於六經動止語默一以聖人為師卒
得孔孟不傳之學為諸儒倡著易春秋傳平生誨人不
倦故學者出其門最多淵源所漸皆為名士而劉絢李
籲謝良佐游酢張繹蘇昞吕大臨吕大鈞尹焞楊時成
德尤著世稱頥為伊川先生卒年七十五絢力學不倦
頥每言他人之學敏則有矣未易保也若絢者吾無疑
焉仕終太常博士籲頥稱其才器可大任又言自予兄弟
倡明道學能使學者視傚而信從者籲與劉絢有力焉
仕終校書郎良佐學問該瞻事有未徹則顙有泚嘗與
頥别一年復來見頥問所進對曰但去得一矜字爾頥
喜曰是子可謂勤學切問而近思者與游酢楊時吕大
臨在程門號四先生仕終監西京竹木場酢初與兄醇
俱以文行知名所交皆天下士頥見之京師謂其資可
以進道及程顥興扶講學酢盡棄故所習而學焉仕終
知濠州繹家世甚微年長未知學傭力於市聞邑官傳
呼聲心慕之即發憤力學遂以文名會頥自涪還河南
繹往受業頥稱其穎悟嘗曰吾晩得二士謂繹與尹焞
也炳始學於張載而事二程卒業仕為太常博士坐元
符上書邪等人編管饒州卒大鈞大防之弟能守其師
說而踐履之尤喜講明井田兵制謂治道必自此始張
載每歎其勇為不可及仕終陜西轉運從事大臨大鈞
之弟通六經尤䆳於禮每欲掇習三代遺文舊制令可
行不為空言以拂世矯俗事終秘書省正字高宗時
詔贈直龍圖閣制詞略曰周衰聖人之道不得其傳世之
學者其欲聞仁義道德之說孰從而求之亦孰從而聽
之爾頥潛心大業高明自得之學可信不疑而浮偽之
徒自知學問文采不足表見於世乃竊借名以自售外
示恬默中實奔競使天下之士聞其風而疾之是重不
幸焉朕所以振耀褒顯之者以明上之所與在此而不
在彼也
張載長安人少喜談兵至欲結客取洮西之地年二十
以書謁范仲淹仲淹謂之曰儒者自有名教可樂何事
於兵因勸之曰中庸載讀其書猶以為未足又訪諸釋
老累年究極其說知無所得反而求之六經與程顥程
頥論學道之要煥然自信曰吾道自足何事旁求於是
盡棄異學淳如也舉進士調雲巖令以敦本善俗為先
每月吉具酒食召鄉人高年會縣庭親勸酬之使人知
養老事長之義因訪民疾苦及告所以訓戒子弟之意
神宗初即位一新百度思得才哲之士謀之吕公著薦
載有古學召見問治道載對曰為政不法三代者終苟
道也帝說以為崇文校書一日見王安石安石問以新
政載曰公與人為善則人以善歸公如教玉人琢玉則宜
有不受命者矣未幾移疾屏居南山下終日危坐一室
左右簡編俯而讀仰而思有得則識之或中夜起坐取
燭以書其志道精思未嘗須臾息也敝衣疏食與諸生
講學每告以知禮成性變化氣質之道學必如聖人而
後己以為知人而不知天求為賢人而不求為聖人此
秦漢以來學者大弊也故其學以易為宗以中庸為體
以孔孟為法黜怪妄辨鬼神其家婚喪葬祭率用先王
之意而傳以今禮又論定井田學校之法皆欲條理成
書使可舉而措諸事業吕大防薦之召同知太常禮院
以疾歸而卒世稱横渠先生所著正蒙西銘行于世程
頥言西銘明理一而分殊擴前聖所未發與孟子性善
養氣之論同功
楊時南劔將樂人初舉進士第聞程顥兄弟講孔孟絶
學于河洛調官不赴以師禮見顥于穎昌相得甚歡其
歸也顥目送之曰吾道南矣及顥卒又師事程頥於洛
蓋年四十矣一日頥偶瞑坐時與游酢侍立不去頥既
覺則門外雪深一尺矣後歴知瀏陽餘杭蕭山三縣皆
有惠政民思之不忘時安於州縣未嘗求聞達而德望
日重四方之士不遠千里從之游號曰龜山先生會蔡
京客張觷言於京曰今天下多故事至此必敗宜亟引
舊德老成置諸左右庶幾猶可及京聞其人觷以時對
京因薦之會路允廸自高麗還言高麗國王問龜山先
生安在乃召為祕書郎時奉祠致仕優游林泉以著
書講學為事東南學者推時為程氏正宗胡宏羅從彥
皆其弟子卒年八十三謚文靖從彦南劔人初為博羅
主簿聞時得程氏之學慨然慕之及時為蕭山令從彦
徒步往學見時三日即驚汗夾背曰不至是幾虛過一生
矣既卒業歸築室山中絶意仕進學者稱為豫章先生
朱熹謂龜山倡道東南之之游其門者甚衆然潛思力
行任重詣極者豫章一人而已延平李侗初從從彦學
從彦令於靜中看喜怒哀樂未發前氣象而求所謂中
者久之於天下之理該攝洞貫以次融釋各有條序退
居山中謝絶世故凡四十年其接後學答問不倦嘗曰
學之道不在多言但默坐澄心體認天理自見學者稱
為延平先生朱熹嘗從侗受學每稱侗姿禀勁持氣節
豪邁而充養完粹無復圭角自然之中若有成法平居
恂恂無甚可否及酬酢事變斷以義理則有截然不可
犯者
張浚薦胡安國高宗召之將行聞陳公輔乞禁程頥之
學乃上䟽曰孔孟之道不傳久矣自頥兄弟始發明之
然後知其可學而至今使學者師孔孟而禁從頥學是
入室而不由戶也夫頥於易因理以明象而知體用之
一原於春秋見於行事而知聖人之大用諸經語孟皆
發其微旨而知其入德之方則狂言怪語豈其文哉孝
弟顯於家忠誠動於鄉非其道義一介不以取與則高
視闊步豈其行哉自嘉祐以來頥與兄顥及邵雍張載
皆以道德名世著書立言公卿大夫所欽慕而師尊之
及王安石蔡京等曲加排抑故其道不行望下禮官討
論故事加之封爵載在祀典仍詔館閣裒其遺書羽翼
六經使邪說者不得作而道術定矣疏入公輔與中丞
周秘侍御史石公揆交章論安國學術頗僻除知永州
安國辭遂復與祠自王安石廢春秋不列於學宫安國
謂先聖手所筆削之書天下事物無不備於此乃傳心
之要典也而人主不得聞說講學士不得相傳習亂倫
滅理用夷蠻夏始由乎此因潛心二十餘年著春秋傳
以成其志至是上之帝謂深得聖人之旨詔進一官命
未下而卒賜謚文定安國彊學力行以聖人為標的志
於康濟斯民見中原淪沒遺黎塗炭常若痛切其身雖
數以罪去愛君憂國遠而彌篤風度凝遠視天下萬物
無一足攖其心自渡江以來儒者進退合義以安國尹
焞為稱首謝良佐嘗語人曰胡康侯如大冬嚴雪百草
萎死而松栢挺然獨秀者也
朱熹徽州婺源人少有求道之志父松知饒州疾亟屬
熹曰胡憲劉勉之劉子翬三人學有淵源吾所敬畏吾
即死汝往事之熹奉以告而禀學焉既博求之經傳復
偏交當世有識之士及舉進士為泉州同安主簿罷歸
聞延平李侗學于羅從彦得伊洛之正遂徒步往從之
其學大要窮理致知反躬踐實而以居敬為主築室武
夷山中四方遊學之士從之者如市高宗聞其賢故召
之熹卒不至憲安國從子生而靜慤不妄笑語紹興中
與勉之同入太學時崇伊洛之學憲與勉之求得程頥
書潛抄默誦夜以繼日聞涪陵譙定受易學于頥二人
往受業久未有得定曰心為物漬故不有見惟學乃可
明耳憲悟曰所謂學者非克己工夫邪自是一意下學
不求人知一旦揖諸生歸崇安故山力田賣藥以奉其
親從遊日衆號籍溪先生仕終祕書省正字朱熹嘗言
從憲及勉之子翬三君子遊而事籍溪先生為久得其
學為多勉之從譙定劉安世楊時受學卒業乃還崇安
結草堂讀書其中力耕自給澹然無求於世惟與憲子
翬日相往來講論學者踵至勉之隨其才器為說聖賢
之道因以女妻熹門人號曰白水先生子翬韐仲子以
父死國難痛憤致疾棄興化通判隠居武夷山中者十
七年與憲勉之交相得每見講學外無雜言他所與遊
皆知名士而期以任重致遠者朱熹而已熹初從子翬
遊子翬以易之不遠復三言俾佩之終身學者稱為屏
山先生王淮以唐仲友之故怨朱熹欲沮之於是吏
部尚書鄭丙上䟽言近世士大夫有所謂道學者欺世
盜名不宜信用孝宗已惑其說淮又以太府丞陳賈為
監察御史賈因面對首論曰臣竊謂天下之士所學於
聖人之道者未始不同既同矣而謂己之學獨異於人
是必假其名以濟其偽者也邪正之辨誠與偽而已矣
表裏相副是之謂誠言行相違是之謂偽臣伏見近世
士大夫有所謂道學者其說以謹獨為能以踐履為高
以正心誠意克己復禮為事若此之類皆學者所共學
也而其徒乃謂己獨能之夷考其所為則又大不然不
幾于假其名以濟其偽者邪臣願陛下明詔中外痛革
此習每於聽納除授之間考察其人擯斥勿用以示好
惡之所在庶幾多士靡然向風言行表裏一出於正無
或肆為詭異以于治體實宗社無彊之福蓋指熹也帝
從之由是道學之名貽禍于世後直學士院尤袤以程
氏之學為陳賈所攻言於帝曰道學者堯舜所以帝禹
湯文武所以王周公孔孟所以設教近立此名詆訾士
君子故臨財不苟得所謂廉介安貧守退所謂恬退擇
言顧行所謂踐履行已有耻所謂名節皆目之為道學
此名一立賢人君子欲自見於世一舉且入其中俱無
得出此豈盛世所宜有願循名責實聽言觀行人情庶
不壞於疑似帝曰道學豈不美之名正恐假託為姦貞
偽相亂王淮罷周必大薦朱熹為江西提刑入奏事
或要于路曰正心誠意之論上所厭聞慎勿復言熹曰
吾平生所學惟此四字豈可隠默以欺吾君乎及入對
首言陛下居虛明應物之地而天理有所未純人欲有
所未盡是以為善不能充其量除惡不能去其根一念
之頃公私邪正是非得失之機交戰于中願自今以往
一念之頃必察夫天理人欲果天理邪則敬以充之而
不使少有壅閼果人欲邪則敬以克之而不使少有凝
滯推而至於言語動作之間用人處事之際無不以是
裁之則聖心洞徹而天下之事將惟陛下所欲為無不
如志矣帝曰久不見卿浙東之事朕自知之今當處卿
清要不復以州縣為煩也時曾覿已死王抃已逐獨内
侍甘昇尚在熹力論之帝曰昇有才熹曰小人無才安
能動人主除兵部郎官熹以足疾乞祠兵部侍郎林栗
與熹論易西銘不合遂論熹本無學術徒竊張載程頥
之緒餘為浮誕宗主謂之道學妄自推尊所至輙携門
生數十人習為春秋戰國之態妄希孔孟歴聘之風繩
以治世之法則亂人之首也今采其虛名俾之入奏將
置朝列以次收用而熹聞命之初遷延道途邀索高價
門徒迭為游說政府許以風聞然後入門既經陛對得
旨除郎而輒懷不滿傲睨累日不肯供職是豈張載程
頥之學教之然也緣熹既除兵部郎官在臣合有統攝
若不舉劾厥罪惟均望將熹停罷以為事君無禮者之
戒帝謂栗言過當而大臣畏栗之彊莫敢深論乃命熹
依舊江西提刑周必大言熹上殿之日足疾未瘳勉彊
登對帝曰朕亦見其跛曳左補闕薛叔似亦奏援之太
常博士葉適上䟽曰考栗刻熹之辭始末參驗無一實
者特發其私意而遂妄自欺耳至於其中謂之道學一
語利害所係不獨於熹蓋自昔小人殘害忠良率有指
名或以為好名或以為立異或以為植黨近又剏為道
學之目鄭丙倡之陳賈和之居要津者密相付授見士
大夫有稍慕潔修者輙以道學之名歸之以為善為玷
缺以好學為己愆相與指目使不得進於是賢士惴慄
中材解體銷聲滅影穢德垢行以避此名往日王淮表
裏臺諫陰廢正人蓋用此術栗為侍從無以達陛下之
德意志慮而更襲用鄭丙陳賈密相付授之說以道學
為大罪文致語言逐去一熹固未甚害苐恐自此游辭
無實讒言横生良善受禍何所不有伏望陛下正紀綱
之所在絶欺㒺于既形摧折暴横以扶善類奮發剛斷
以慰公言疏入不報會胡晉臣拜侍御史首劾栗喜同
惡異無事而指學者為黨乃出栗知泉州而熹亦除直
寶文閣奉祠而去熹家居自以蒙累朝知遇之恩且
尚帶從臣職名義不容默乃草封事數萬言陳姦邪蔽
主之禍因以明丞相趙汝愚之冤子弟諸生更進迭諫
以為必且賈禍熹不聽蔡元定請以蓍決之遇遯之同
人熹默然取藁焚之遂六奏力辭職名詔仍充秘閣修
撰時臺諫皆韓侂胄所引洶洶爭欲以熹為奇貨然無
敢先發者胡紘未達時嘗謁熹於建安熹待學子惟脱
粟飯遇紘不能異也紘不悅語人曰此非人情隻雞尊
酒山中未為乏也及是為監察御史乃銳然以擊熹任
責物色無所得經年醖釀章疏乃成會改太常少卿不
果有沈繼祖者為小官時嘗採摭熹論孟之語以自售
至是以追論程頥得為御史紘以䟽草授之繼祖謂可立
致富貴遂誣論熹十罪且言熹剽竊張載程頥之餘論
以喫菜事魔之妖術簧鼓後進張浮駕誕私立品題收
召四方無行義之徒以益其黨伍潛形匿迹如鬼如魅
乞禠熹職罷祠其徒蔡元定佐熹為妖乞送别州編管
詔熹落職罷祠竄元定于道州已而選人余嚞上書乞
斬熹以絶偽學謝深甫抵其書于地語同列曰朱元晦
蔡元定不過自相講明耳果何罪乎事乃止元定生而
穎異父發博覽羣書以程氏語錄邵氏經世張氏正蒙
授元定曰此孔孟正脈也元定深涵其義既長辨析益
精登建陽西山絶頂忍饑啖薺以讀書聞熹名往師之
熹叩其學驚曰季通吾老友也凡性與天道之妙他弟
子不得聞者必以語元定焉尤袤楊萬里交薦于朝召
之不起會偽學黨禁之論起元定曰吾其不免乎及聞
貶不辭家即就道熹與從游者百餘人餞别蕭寺中坐
客興歎有泣下者熹微視元定不異平時因喟然曰友
朋相愛之情季通不挫之志可謂兩得矣衆謂宜緩行
元定曰獲罪于天天可逃乎杖屨同其子沉行三千里
脚為流血無幾微見言面至舂陵遠近來學者日衆州
士子莫不趨席下以聽講說愛元定者謂宜謝生徒元
定曰彼以學來何忍拒之若有禍患亦非閉門塞竇所
能避也貽書訓諸子曰獨行勿愧影獨寢勿愧衾勿以
吾得罪故遂懈其志在道逾年卒元定於書無所不讀
於事無所不究義理洞見大原圖書禮樂制度無不精
妙著洪範解大衍詳說律吕新書行于世學者尊之曰
西山先生熹嘗曰造化微妙惟深於理者能識之吾與
季通言而不厭也每諸生請疑必令先質元定而後為
之折衷小人尤深嫉之故是時有朱熹倡偽蔡元定實
羽翼之之奏熹家貧諸生自遠至者豆飯藜羔率與
之共往往稱貸於人以給用非其道義一介不取也時
攻偽學日急士之繩趨尺步稍以儒自名者無所容其
身從游之士特立不顧者屏伏丘壑依何㢲懦者更名
他師過門不入甚至變易衣冠狎游市肆以自别其非
黨而熹日與諸生講學不休或勸其謝遣生徒者笑而
不答疾且革正坐整衣冠就枕而卒年七十一將葬右
正言施康年言四方偽徒聚于信上欲送偽師之葬會
聚之間非妄談時人短長則謬議時政得失望令守臣
約束從之熹所著有易本義啟蒙蓍卦考誤詩集傳大
學中庸章句或問論語孟子集註太極圖通書西銘解
楚詞集註辨正韓文考異所編次有論孟集義孟子指
要中庸輯略孝經刊誤小學書通鑑綱目宋名臣言行
錄家禮近思錄河南程氏遺書伊淵源錄儀禮經傳通
解其門人不可勝計最知名者黃榦李燔張洽陳淳季
方子黃灝蔡沉輔廣榦之言曰道之正統待人而後傳
自周以來任傳道之責不過數人而能使斯道章章較
著者一二人而止耳由孔子而後曾子子思得其得微
至孟子而始著由孟子而後周程張子繼其絶至熹而
始著衆以為知言榦初見熹夜不設榻不解帶熹語人
曰直卿志堅思苦與之處甚有益因妻以女及熹病革
以深衣及所著書授幹與之訣曰吾道之託在此吾無
憾矣熹歿幹弟子日盛編禮著書講論經理朝夕不倦
卒贈朝奉郎燔初見熹熹告以曾子弘毅之語燔因以
弘名其齋凡諸生未達者熹先令訪燔俟有所發乃從
而折衷之諸生畏服燔嘗曰凡人不必待仕宦有位為
職事方為功業但隨力到處有以及物即功業矣居家
講道學者宗之卒贈直華文閣洽從熹學自六經傳註而
下皆究其指歸熹嘉其篤志謂黃幹曰所望以永斯道
之傳者二三君也洽自少用力於敬平居不異常人至
義所當為則勇不可奪著春秋集註地理沿革表行于
世仕終直寶章閣淳少習舉子業林宗臣見而奇之謂
曰此非聖賢事業也因授以近思錄淳讀之遂盡棄其
業而學焉及熹至漳淳請受教為學益力熹語人曰吾
南來喜得陳淳由是所聞皆要切語及熹沒淳追思之
痛自裁抑無書不讀無物不格日積月累義理貫通恬
退自守多所著述仕終安溪主簿方子端敬純篤初見
熹熹謂曰觀公為人自是寡過但寬大中要規矩和緩
中要果決方子遂以果名其齋嘗曰吾於問學雖未能
盡然幸於大本有見處此心常覺泰然不為物欲所漬
耳灝性行端飭以孝友稱廣淳謹勤恪嘗著四書纂疏
詩傳童子問以發明師旨沉元定子也著書傳
張栻病且死猶手疏勸孝宗親君子遠小人信任防一
己之偏好惡公天下之理天下傳誦之卒年四十八帝
聞之嗟嘆不已朱熹與黃榦書曰吾道益孤矣栻穎悟
夙成父浚愛之自幼學所教莫非仁義忠孝之實長師
胡宏宏以孔門論仁親切之旨告之栻退而思若有得
焉宏稱之曰聖門有人矣栻益自奮厲以古聖賢自期
作希顔錄為人表裏洞然勇於從義無毫髮滯吝每進
對必自盟於心不可以人主意輒有所隨順帝嘗言伏
節死義之臣難得栻對當於犯顔敢諫中求之若平時
不能犯顔敢諫他日何望其仗節死義帝又言難得辨
事之臣栻對陛下當求曉事之臣不當求辨事之臣若
但求辨事之臣則他日敗陛下事者未必非此人也其
遠小人尤嚴為都司日肩輿出遇曾覿覿舉手欲揖栻
急掩其窗櫺覿慙手不得下所至郡暇日召諸生告語
民以事至庭必隨事開曉其為條教大抵以正禮俗明
倫紀為先斥異端毁淫祠而崇社稷山川古先聖賢之
祀栻聞道甚蚤朱熹嘗言已之學乃銖積寸累而成如
敬夫則大本卓然先有見者也栻所著論語孟子說太
極圖說洙泗言仁錄諸葛武候傳經世紀年行于世嘗
言曰學莫究於義利之辨義者本心之當為非有為而
為也有為而為則皆人欲非天理矣學者稱為南軒先
生
理宗詔贈陸九齡直祕閣諡文達沈渙直華文閣諡端
憲錄張栻吕祖謙陸九淵子孫官各有差九齡撫州金
谿人幼穎悟端重秦檜當國程氏學廢九齡獨尊其說
舉進士調興國教授嚴規矩勸綏引翼士類興起改全
州教授卒張栻嘗與講學期以任道之重吕祖謙嘗稱
之曰所志者大所據者實九淵九齡弟生而穎異與
其兄自相師友和而不同其教人不用學規有小過言
中其情或至流汗有懷于中而不能自曉者為之條析
其故悉如其心亦有相去千里聞其大槩而得其為人
後以將作監丞奉祠還鄉學者稱為象山先生九淵嘗
謂學者曰汝耳自聰目自明事父自能孝事兄自能弟
本無欠闕不必他求在乎自立而已又曰此道與溺於
利欲之人言猶易與溺於意見之人言却難或勸其著
書九淵曰學苟知道六經皆我註脚及知荆門軍政行
令修民俗為變卒諡曰文安九淵嘗與朱熹會于鵝湖
辨論多不合及熹與至白鹿洞九淵為講君子小人喻
義利一章熹以為切中學者隠微深痼之病至於無極
而太極之辨則貽書往來論辨不置焉其次兄九韶亦
學問淵粹人稱為梭山先生九淵門人其最著者曰袁
爕楊簡沈煥舒璘爕端粹專静為國子祭酒延見諸生
必迪以反躬切已忠信篤實是為道本聞者竦然有得
每言人心與天地一本精思以得之兢業以守之則與
天地相似簡篤學力行為政設施皆可為後世法所著
禮書行于時煥定海人乾道中為太學錄以所躬行者
淑諸人同僚忘其立異或勸其姑營職道未可行也煥
曰道與職有二乎適私試發策引孟子立乎人之本朝
而道不行耻也言路以為訕已請黜之遂為高郵軍教
授終于舒州通判煥人品高明不苟自恕常曰晝觀諸
妻子夜卜諸夢寐兩者無愧始可以言學璘刻苦磨礪
改過遷善從張栻及九齡遊及聞朱熹吕祖謙講學于
婺徒步往謁之乾道中為徽州教授作詩禮講解仕終
宜州通判
真德秀及禮部侍郎程泌吏部侍郎朱著並兼侍讀工
部侍郎葛洪起居郎喬行簡宗正少郎陳貴誼軍器監
王暨並兼侍講尋又以德秀直學士院召魏了翁為起
居郎德秀之為起居舍人兼宫講也言事不避權貴且
惓惓於復讐知史彌遠欲以爵禄縻天下士慨然謂劉
爚曰吾徒須急引去使廟堂知世有不肯為從官者遂
力請外至是自知潭州召還入對勸寧宗容受直言召
用賢臣固結人心為本帝開納之了翁當開禧初以武
學博士召試學士院對策諫開邊事御史徐相劾了翁
狂妄了翁亦以親老出知嘉定府尋築室白鶴山下以
所聞於輔廣李燔者開門授徒士爭負笈從之由是蜀
人盡知義理之學及為潼川轉運判官上疏乞與周敦
頥張載程顥程頥鍚爵定諡示學者趨向朝廷從之
真德秀拜參知政事時已得疾遂三上表乞祠理宗不
得已授資政殿學士提舉萬夀宫逾旬而卒贈銀青光
祿大夫諡文忠德秀立朝不滿十年奏疏將數十萬言
皆切當世要務直聲震朝廷四方文士誦其文想見風
采及宦游所至惠政深洽不愧其言由是中外交頌都
城人時驚𫝊澒洞奔擁出關曰真直院至矣果至則又
填塞聚觀不置史彌遠以是忌之輙擯不用而聲聞愈
彰及歸朝將大用則既衰矣然自韓侂胄立偽學之名
以錮善類凡近世大儒之書皆顯禁絶之德秀晚出獨
慨然以斯文自任講習而服行之黨禁既開正學遂明
于後世德秀之力為多
吕祖謙夷簡五世孫也自其祖好問始居婺州其學本
之家庭有中原文獻之𫝊長從林之奇汪應辰胡憲游
而友張栻朱熹學以關洛為宗旁稽載籍心平氣和不
立崖異少卞急一日誦孔子躬自厚而薄責於人之言
忽覺平時忿&KR1264;渙然冰釋朱熹嘗言學如伯恭方是能
變化氣質其所講畫將以開物成務既卧病而任重道
遠之志不衰居家之政皆可以為後世法年四十五而
卒著讀書記大事記皆未成書考定古周易書說閫範
官箴辨志錄皇朝文鑑行于世學者稱為東萊先生
自程顥程頥傳孔孟千載之學其徒楊時傳之羅從彦
從彦傳之李侗朱熹師侗致知力行其學大振流俗醜
正多不便之遂有道學之名陰以攻詆及韓侂胄用事
士大夫素為清議所擯者乃教以凡相與異者皆道學
目之則有何罪當名曰偽學蓋謂貪黷放肆乃人真情
廉潔好修者皆偽耳由是有偽學之目善類皆不自安
至是劉德秀上言邪正之辨無過於真與偽而已彼口
道先王之言而行如市人所不為在興王之所必斥也
昔孝宗垂意規復首務核實凡言行相違者未嘗不深
知其姦臣願陛下以孝宗為法考核真偽以辨邪正詔
下其章由是博士孫元卿袁爕國子正陳武皆罷汪逵
入劄子辨之德秀以逵為狂言亦被斥中丞何澹急欲
執政亦上疏言專門之學流而為偽空虚短拙文詐沽
名願風厲學者專師孔子不必自相標榜詔榜于朝堂
既而吏部郎官麋師旦復請核真偽被遷左司員外郎
又有張貴模者指論太極圖亦被賞擢澹復上䟽言在
朝之臣大臣既熟知其邪迹然亦不敢白發以招報復
之禍望明詔大臣去其所當去者
陳公輔上疏言今世取程頥之說謂之伊川之學相率
從之倡為大言謂堯舜文武之道傳之仲尼仲尼傳之
孟軻孟軻傳之頥頥死遂無傳焉狂言怪語淫說鄙論
曰此伊川之文也幅巾大袖高視闊步曰此伊川之行
也師伊川之文行伊川之行則為賢士大夫捨此皆非
也乞禁止之遂詔士大夫之學宜以孔孟為師庶幾言
行相稱可濟時用時方召尹焞焞頥門人也公輔之意
蓋有所指云知綿州王沇上疏乞置偽學之籍仍自
今曾受偽學舉薦關陞及刑法廉吏自代之人並令省
部籍記姓名與閒慢差遣從之於是偽學逆黨得罪著
籍者趙汝愚留正周必大王藺四人為之首朱熹徐誼
彭龜年陳傅良薛叔似章穎鄭湜樓鑰林大中黃由黃
黼何異孫逢吉劉光祖吕祖儉葉適楊芳項安世沈有
開曾三聘游仲鴻吳獵李祥楊簡趙汝讜趙汝談陳峴
范仲黼汪逵孫元卿袁爕陳武田澹黃度張體仁蔡幼
學黃灝周南吳柔勝李&KR0811;王厚之孟浩趙鞏白炎震皇
甫斌危仲任張致遠楊宏中周端朝張衜林仲麟蔣傅
徐範蔡元定吕祖泰凡五十九人黃由上言人主不可
待天下以黨與不必置籍以示不廣殿中侍御史張巖
劾由阿附罷之而擢沇為利州路轉運判官右諫議
大夫姚愈復上言近世行險僥倖之徒倡為道學之名
權臣力主其說結為死黨願陛下明詔播告天下於是命
直學士院高文虎草詔曰向者權臣擅朝偽邪朋比恊
肆姦宄包藏禍心賴天之靈宗廟之福朕獲奉慈訓膺
受内禪陰謀壞散國勢復安嘉與士大夫厲精更始凡
曰淫朋比德幾其自新而歴載臻茲弗迪厥化締交合
盟窺伺間隙毁譽舛忤流言間發以傾國是而惑衆心
甚至竊附於元祐之衆賢而不思實類乎紹聖之姦黨
朕既深詔二三大臣與夫侍從言議之官益維持正論
以明示天下矣諭告所抵宜各改視回聽毋復惜疑似
之說以惑亂世俗若其遂非不悔怙終不悛邦有常刑
必罰毋赦詔既下韓侂胄大喜即遷文虎愈於要職四
川都大茶馬丁逢入對極論元祐建中調停之害且引
蘇轍任伯雨之言為證京鏜何澹附侂胄深悦逢言薦
為軍器監
理宗詔曰孔子之道自孟軻後不得其傳至我朝周敦
頥張載程顥程頥真見實踐深探聖域千載絶學始有
指歸中興以來又得朱熹精思明辨表裏混融使大學
論孟中庸之書本末洞徹孔子之道益以大明于世朕
每觀五臣論著啟沃良多令視學有日其令學官列諸
從祀以示崇奬之意尋以王安石謂天命不足畏祖宗
不足法人言不足恤為萬世罪人豈宜從祀孔子其黜
之越二日加封敦頥汝南伯載郿伯顥河南伯頥伊陽
伯
許衡懷慶河内人幼有異質七歲入學授章句問其師
曰讀書何為師曰取科第耳曰如此而已乎師大奇之
謂衡父母曰兒穎悟非常他日必有過人者吾非其師
也遂辭去稍長嗜學如饑渴然遭世亂且貧無書嘗從
日者家得書䟽義避難徂徠山得易王弼說夜思晝誦
言動必揆諸義既而亂少定往來河洛間從柳城姚樞
得程朱氏書益大有得尋居蘇門與樞及竇默相講習
慨然以道自任嘗語人曰綱常不可一日亡於天下苟
在上者無以任之則在下之任也凡喪祭娶嫁必徵於
禮以倡其鄉人學者寖盛衡嘗語之曰進學之序必當
棄前日章句之習從事于小學因悉取向來簡帙焚之
使無大小皆自小學入是時秦人新脱於兵欲學無師
聞衡來人人莫不喜幸於是郡縣皆建學民大化之
衡病革家人祠先衡曰吾一日未死寧不有事于祖考
起奠獻如儀既徹而卒年七十二衡嘗語其子曰我平
生虛名所累竟不能辭官死後慎勿請諡勿立碑但書
許某之墓四字使子孫識其處足矣後贈司徒封魏國
公諡文正
金履祥少從學同郡王栢及何基之門二人蓋得朱熹
之傳者宋將亡遂絶意進取屏居金華山中嘗以劉恕
外紀記司馬氏通鑑以前事不本於經舛繆不可信乃
斷自尚書旁采子史損益之作通鑑前編他於論孟大
學諸經傳及禮樂書各有註疏授其門人許謙以傳當
時以為基之清介純實似尹和靖栢之高明剛正似謝
上蔡履祥則親得之二氏而並克於巳者也居仁山之
下學者因稱仁山先生至正中賜諡文安
許謙受業金履祥之門履祥曰士之為學若五味之在
和醯鹽既加則酸鹹頓變子來見我三日矣而猶夫人
也豈吾之學無以感發於子邪謙聞之惕然居數年盡
得其所傳之妙履祥既沒謙益肆充闡多所自得自謂
吾非有大過人者惟為學之功無間斷爾平生制行甚
嚴而所以應世者不膠於古不流於俗屏跡入華山四
方之士不遠百舍而來受業其教人至誠諄悉内外殫
盡獨不教人以科舉之文曰此義利之所由分也不出
里閭垂四十年中外名臣列其行義章凡數十上郡以
遺逸應詔有司請主文衡皆莫能致世稱為白雲先生
卒諡文懿先是何基王栢金履祥歿其學猶未大顯至
謙而其道益著同時休寧陳櫟婺源胡一桂皆以講明
道學見重於時
經濟類編卷四十九
