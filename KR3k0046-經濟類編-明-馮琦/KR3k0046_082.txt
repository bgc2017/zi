經濟類編卷八十二
明馮琦馮瑗撰
人倫類二
宗族(五則)
唐太宗時高士廉韋挺令狐德棻岑文本上所撰氏族
志先是山東人士崔盧李鄭諸族好自矜地望雖累葉
陵夷苟它族欲與為昏姻必多責財帛或捨其鄉里而
妄稱名族或兄弟齊列而更以妻族相陵太宗惡之命
士廉等徧責天下譜諜質諸史籍考其真偽辨其昭穆
第其甲乙襃進忠賢貶退姦逆分為九等士廉等以黃
門侍郎崔民幹為第一太宗曰漢高祖與蕭曹樊灌皆
起閭閻布衣卿輩至今推仰以為英賢豈在世禄乎高
氏偏據山東梁陳僻在江南雖有人物蓋何足言況其
子孫才行衰薄官爵陵替而猶卬然以門地自負販鬻
松檟依託富貴棄廉忘恥不知世人何為貴之今三品
以上或以德行或以勲勞或以文學致位貴顯彼衰世
舊門誠何足慕而求與為昏雖多輸金帛猶為彼所偃
蹇我不知其解何也今欲釐正訛謬捨名取實而卿曹
猶以崔民幹為第一是輕我官爵而徇流俗之情也乃
更命刊定專以今朝品秩為高下於是以皇族為首外
戚次之降崔民幹為第三凡二百九十三姓千六百五
十一家頒于天下厥後許敬宗等以其書不叙武氏本
望奏請改之高宗乃命禮部郎中孔志約等比類升降
以后族為第一等其餘悉以仕唐官品高下為凖凡九
等於是士卒以軍功致位五品者豫士流時人謂之勲
格
李義府既貴自言本出趙郡與諸李叙昭穆無頼之徒
籍其權勢拜伏為兄叔者甚衆給事中李崇德初與同
譜及義府出為普州即除之義府聞而銜之及復為相
使人誣構其罪下獄自殺山東士人自矜門地昏姻
多責資財命修氏族志例降一等王妃主壻皆取勲臣
家不議山東之族而魏徵房玄齡李勣家皆盛與為昏
常左右之由是舊望不減或一姓之中更分某房某眷
高下懸隔李義府為其子求昏不獲恨之故以先帝之
旨勸高宗矯其弊詔後魏隴西李寳等子孫不得自為
昏姻仍定天下嫁女受財之數母得受陪門財然族望
為時俗所尚終不能禁或載女竊送夫家或女老不嫁
終不與異姓為昏其衰宗落譜昭穆所不齒者往往反
自稱禁昏家益增厚價
宋太宗時江州義門陳兢宜都王叔明之後九世同居
長幼凡七百口不畜僕妾上下婣睦人無間言每食必
羣坐廣堂未成人者别為一席有犬百餘共一牢食一
犬不至羣犬亦皆不食唐僖宗及南唐時旌其門開寳
初免徭役至兢子姪益衆常苦乏食知州康戩言于朝
詔本州每歲貸粟二千石
蘇洵蘇氏族譜亭序匹夫而化鄉人者吾聞其語矣
國有君邑有大夫而爭訟者訴於其門鄉有庠里有學
而學道者赴於其家鄉人有為不善於室者父兄輒相
與恐曰吾夫子無乃聞之嗚呼彼獨何修而得此哉意
者其積之有本末而施之有次第耶今吾族人猶有服
者不過百人而歲時蜡社不能相與盡其歡欣愛洽稍
遠者至不相往來是無以示吾鄉黨鄰里也乃作蘇氏
族譜立亭於高祖墓塋之西南而刻石焉既而告之曰
凡在此者死必赴冠娶妻必告少而孤則老者字之貧
而無歸則富者收之而不然者族人之所共誚讓也歲
正月相與拜奠於墓下既奠列坐於亭其老者顧少者
而歎曰是不及見吾鄉黨風俗之美矣自吾少時見有
為不義者則衆相與疾之如見怪物焉慄焉而不寧其
後少衰也猶相與笑之今也則相與安之耳是起於某
人也夫某人者是鄉之望人也而大亂吾俗焉是故其
誘人也速其為害也深自斯人之逐其兄之遺孤子而
不恤也而骨肉之恩薄自斯人之多取其先人之貲田
而欺其諸孤子也而孝弟之行缺自斯人之為其諸孤
子之所訟也而禮義之節廢自斯人之以妾加其妻也
而嫡庶之别混自斯人之篤於聲色而父子雜處讙譁
不嚴也而閨門之政亂自斯人之瀆財無厭惟富者之
為賢也而廉恥之路塞此六行者吾往時所謂大慙而
不容者也今無知之人皆曰某人何人也猶且為之其輿
馬赫奕婢妾靚麗足以蕩惑里巷之小人其官爵貨力
足以摇動府縣其矯詐修飾言語足以欺罔君子是州
里之大盜也吾不敢以告鄉人而私以戒族人焉髣髴
於斯人之一節者願無過吾門也予聞之懼而請書焉
老人曰書其事而闕其姓名使他人觀之則不知其為
誰而夫人之觀之則面熱内慙汗出而食不下也且無
彰之庶其有悔乎予曰然乃記之
蘇軾勸親睦策夫民相與親睦者王道之始也昔三
代之制畫為井田使其比閭族黨各相親愛有急相賙
有喜相慶死喪相恤疾病相養是故其民安居無事則
往來歡欣而獄訟不生有寇而戰則同心并力而緩急
不離自秦漢以來法令峻急使民離其親愛欣歡之心
而為鄰里告訐之俗富人子壯則出居貧人子壯則出
贅一國之俗而家各有法一家之法而人各有心紛紛
乎散亂而不相屬是以禮讓之風息而爭鬭之獄繁天
下無事則務為欺詐相傾以自成天下有變則流徙渙
散相棄以自存嗟夫秦漢以下天下何其多故而難治
也此無他民不愛其身故輕犯法輕犯法則王政不行
欲民之愛其身則莫若使其父子親兄弟和而妻子相
好夫民仰以事父母旁以睦兄弟而俯以䘏妻子則其
所頼於生者重而不忍以其身輕犯法三代之政莫尚
於此矣今欲教民和親則其道必始於宗族臣欲復古
之小宗以收天下不相親屬之心古者有大宗有小宗
故禮曰别子為祖繼别為宗繼禰者為小宗有百世不
遷之宗有五世則遷之宗百世不遷者别子之後也宗
其繼别子之所自出者百世不遷者也宗其繼高祖者
五世則遷者也古者諸侯之子弟異姓之卿大夫始有
家者不敢禰其父而自使其嫡子後之則為大宗族人
宗之雖百世而宗子死則為之服齊衰九月故曰宗其
繼别子之所自出者百世不遷者也别子之庶子又不
得禰别子而自使其嫡子為後則為小宗小宗五世之
外則無服其繼禰者親兄弟為之服其繼祖者從兄弟
為之服其繼曾祖者再從兄弟為之服其繼高祖者三
從兄弟為之服其服大功九月而高祖以外親盡則易
宗故曰宗其繼高祖者五世則遷者也小宗四有繼高
祖者有繼曾祖者有繼祖者有繼禰者與大宗為五此
所謂五宗也古者立宗之道嫡子既為宗則其庶子之
嫡子又各為其庶子之宗其法止於四而其實無窮自
秦漢以來天下無世卿大宗之法不可以復立而其可
以收合天下之親者有小宗之法存而莫之行此甚可
惜也今夫天下所以不重族者有族而無宗也有族而
無宗則族不可合族不可合則雖欲親之而無由也族
人而不相親則忘其祖矣今世之公卿大臣賢人君子
之後所以不能世其家如古之久遠者其族散而忘其
祖也故莫若復小宗使族人相率而尊其宗子宗子死
則為之加服犯之則以其服坐貧賤不敢輕而富貴不
敢以加之冠婚必告喪葬必赴此非有所難行也今夫
良民之家士大夫之族亦未必無孝悌相親之心而族
無宗子莫為之紏率其勢不得相親是以世之人有親
未盡而不相往來冠昏不相告死不相赴而無知之民
遂至於父子異名而兄弟相訟然則王道何從而興乎
嗚呼世人之患在於不務遠見古之聖人合族之法近
於迂闊而行之期月則望其有益故夫小宗之法非行
之難而在乎久而不怠也天下之民欲其忠厚和柔而
易治其必自小宗始矣
門第(二則附)
宋王僧達幼聰警能文而跌蕩不拘武帝初踐阼擢為
僕射居顔劉之右自負才地謂當時莫及一二年間即
望宰相既而遷護軍怏怏不得志累啟求出武帝不悦
自是稍稍下遷沈約論曰夫君子小人類物之通稱蹈
道則為君子違之則為小人是以太公起屠釣為周師
傅說去版築為殷相明剔幽仄唯才是與逮于二漢兹
道未革胡廣累世農夫致位公相黃憲牛醫之子名重
京師非若晩代分為二塗也自魏始立九品蓋以論人
才優劣非謂世族高卑而近代俗士隨時俯仰憑藉世
資用相陵駕因此相㳂遂爲成法周漢之道以智役愚
魏晉以來以貴役賤士商之科較然有辨矣裴子野
論曰古者德義可尊無擇負販苟非其人何取世族名
公子孫還齊布衣之伍士庶雖分本無華素之隔有晉
以來其流稍改草澤奇士猶顯清塗降及季年專限閥
閱自是三公之子傲九棘之家黃散之孫蔑令長之室
轉相驕矜互爭銖兩唯論門戶不問賢能以謝靈運王
僧達之才華輕躁使生自寒宗猶將覆折重以怙其庇
廕召禍宜哉
北魏高祖與羣臣論選調曰近世高卑出身各有常分
此果如何李沖對曰未審上古已來張官例位為膏梁子
弟乎為致治乎高祖曰欲為治耳冲曰然則陛下今日何為
專取門品不拔才能乎高祖曰苟有過人之才不患不知然
君子之門借使無當世之用要自德行純篤朕故用之沖曰
傳說吕望豈可以門地得之高祖曰非常之人曠世乃有一二耳
秘書令李彪曰陛下若專取門地不審魯之三卿孰若四科著
作佐郎韓顯宗曰陛下豈可以貴襲貴以賤襲賤高祖曰必有高
眀卓然出類拔萃者朕亦不拘此制頃之劉昶入朝高祖謂昶曰
或言唯能是寄不必拘門朕以為不爾何者清濁同流混齊一
等君子小人名品無别此殊為不可我今八族以上士人品第
有九九品之外小人之官復有七等若有其人可𧺫家為三公
正恐賢才難得不可止為一人渾我典制也司馬光曰選舉之
法先門第而後賢才此魏晉之深弊而歴代相因莫之能
改也夫君子小人不在於世禄與側微以今日視之愚智
所同知也當是之時雖魏孝文之賢猶不免斯蔽故夫
明辨是非而不惑於世俗者誠鮮矣
賢婦人(二十八則)
季康子問於公父文伯之母曰主亦有以語肥也對曰
吾能老而已何以語子康子曰雖然肥願有聞於主對
曰吾聞之先姑曰君子能勞後世有繼子夏聞之曰善
哉商聞之曰古之嫁者不及舅姑謂之不幸夫婦學於
舅姑者也公父文伯飲南宫敬叔酒以露睹父為客
羞鼈焉小睹父怒相延食鼈辭曰將使鼈長而後食之
遂出文伯之母聞之怒曰吾聞之先子曰祭養尸饗養
上賓鼈於何有而使夫人怒也遂逐之五日魯大夫辭
而復之公父文伯之母如季氏康子在其朝與之言
弗應從之及寢門弗應而入康子辭於朝而入見曰肥
也不得聞命無乃罪乎曰子弗聞乎天子及諸侯合民
事於外朝合神事於内朝自卿以下合官職於外朝合
家事於内朝寢門之内婦人治其業焉上下同之夫外
朝子將業君之官職焉内朝子將庀季氏之政焉皆非
吾所敢言也公父文伯退朝朝其母其母方績文伯
曰以歜之家而主猶績懼干季孫之怒也其以歜為不
能事主乎其母歎曰魯其亡乎使僮子備官而未之聞
邪居吾語女昔聖王之處民也擇瘠土而處之勞其民
而用之故長王天下夫民勞則思思則善心生逸則滛
滛則忘善忘善則惡心生沃土之民不材滛也瘠土之
民莫不嚮義勞也是故天子大采朝日與三公九卿祖
識地德日中考政與百官之政事師尹惟旅牧相宣序
民事少采夕月與太史司載紏虔天刑日入監九御使
潔奉禘郊之粢盛而後即安諸侯朝修天子之業命晝
考其國職夕省其典刑夜儆百工使無慆滛而後即安
卿大夫朝考其職晝講其庶政夕序其業夜庀其家事
而後即安士朝而受業晝而講貫夕而習復夜而計過
無憾而後即安自庶人以下明而動晦而休無日以怠
王后親織玄紞公侯之夫人加之以紘綖卿之内子為
大帶命婦成祭服列士之妻加之以朝服自庶士以下
皆衣其夫社而賦事烝而獻功男女效績愆則有辟古
之制也君子勞心小人勞力先王之訓也自上以下誰
敢淫心舍力今我寡也爾又在下位朝夕虔事猶恐忘
先人之業况有怠惰其何以避辟吾冀而朝夕修我曰
必無廢先人爾今曰胡不自安以是承君之官余懼穆
伯之絶祀也仲尼聞之曰弟子志之季氏之婦不淫矣
公父文伯之母季康子之從祖叔母也康子往焉&KR0146;
門與之言皆不踰閾祭悼子康子與焉酢不受徹爼不
宴宗不具不繹繹不盡飫則退仲尼聞之以為别於男
女之禮矣公父文伯卒其母戒其妾曰吾聞之好内
女死之好外士死之今吾子天死吾惡其以好内聞也
二三婦之辱其先祀者請無瘠色無洵涕無掐膺無憂
容有降服無加服從禮而静是昭吾子也仲尼聞之曰
女知莫如婦男知莫如夫公父氏之婦知也夫欲明其
子之令德也公父文伯之母朝哭穆伯而莫哭文伯
仲尼聞之曰季氏之婦可謂知禮矣愛而無私上下有
章
伯宗朝以喜歸其妻曰子貎有喜何也曰吾言於朝諸
大夫皆謂我知似陽子對曰陽子華而不實主言而無
謀是以難及其身子何喜焉伯宗曰吾飲諸大夫酒而
與之語爾試聽之曰諾既飲其妻曰諸大夫莫子若也
然而民不能戴其上久矣難必及子子盍亟索士憗庇
州犂焉得畢陽及欒弗忌之難諸大夫害伯宗將謀而
殺之畢陽實送州犂于荆
趙王以趙括為將代廉頗及括將行其母上書言于王
曰括不可使將王曰何以對曰始妾事其父時為將身
所奉飯飲而進食者以十數所友者以百數大王及宗
室所賞賜者盡以予軍吏士大夫受命之日不問家事
今括一旦為將東向而朝軍吏無敢仰視之者王所賜
金帛歸藏于家而日視便利田宅可買者買之王以為
何如其父父子異心願王勿遣王曰母置之吾已決矣
括母因曰王終遣之即有如不稱妾得無隨坐乎王許
諾趙括既代廉頗悉更約束易置軍吏秦將白起聞之
縱奇兵佯敗走而絶其糧道分斷其軍為二士卒離心
四十餘日軍餓趙括出銳卒自摶戰秦軍射殺趙括括
軍敗數十萬之衆遂降秦秦悉阬之趙前後所亡凢四
十五萬明年秦兵遂圍邯鄲歲餘幾不得脱頼楚魏諸
侯來救乃得解邯鄲之圍趙王亦以括母先言竟不誅
也
漢文帝時人上書言淳于意以刑罪當傳西之長安意
有五女隨而泣意怒罵曰生女不生男緩急無可使者
于是少女緹縈傷父之言乃隨父西上書曰妾父為吏
齊中稱其廉平今坐法當刑妾竊痛死者不可復生而
刑者不可復續雖欲改過自新其道莫由終不可得妾
願入身為官婢以贖父刑罪使得改行自新也書聞上
悲其意此歲中亦除肉刑法
嚴延年母從東海來欲從延年臘到雒陽適見報囚母
大驚便止都亭不肯入府延年出至都亭謁母母閉閤
不見延年免冠頓首閤下良久母乃見之因數責延年
幸得備郡守專治千里不聞仁愛教化有以全安愚民
顧乘刑罰多刑殺人欲以立威豈為民父母意哉延年
服罪重頓首謝因自為母御歸府舍母畢正臘謂延年
天道神明人不可獨殺我不意當老見壯子被刑戮也
行矣去女東歸掃除墓地耳遂去歸郡見昆弟宗人復
為言之後歲餘果敗東海莫不賢知其母延年兄弟五
人皆有吏材至大官東海號曰萬石嚴嫗
渤海鮑宣妻者桓氏之女也字少君宣嘗就少君父學
父竒其清苦故以女妻之裝送資賄甚盛宣不悦謂妻
曰少君生富驕習美飾而吾實貧賤不可當禮妻曰大
人以先生修德守約故使賤妾侍執巾櫛既奉承君子
唯命是從宣笑曰能如是是吾志也妻乃悉歸侍御服
飾更著短布裳與宣共挽鹿車歸鄉里拜姑禮畢提甕
出汲修行婦道鄉邦稱之宣哀帝時官至司隸校尉子
永中興初為魯郡太守永子昱從容問少君曰太夫人
寧復識挽鹿車時不對曰先姑有言存不忘亡安不忘
危吾焉敢忘乎
太原王霸少立高節光武時連徵不仕妻亦美志行初
霸與同郡令狐子伯為友後子伯為楚相而其子為郡
功曹子伯乃令子奉書于霸車馬服從雍容如也霸子
時方耕于野聞賓投耒而歸見令狐子沮怍不能仰視
霸目之有愧容客去而久卧不起妻怪問其故始不肯
告妻請罪而後言曰吾與子伯素不相若向見其子容
服甚光舉措有適而我兒曹蓬髮歷齒未知禮則見客
而有慚色父子恩深不覺自失耳妻曰君少修清節不
顧榮禄今子伯之貴孰與君之高柰何忘宿志而慚兒
女乎霸屈起而笑曰有是哉遂共終身隱遯
河南樂羊子嘗行路得遺金一餅還以與妻妻曰妾聞
志士不飲盜泉之水廉者不受嗟來之食况拾遺求利
以汚其行乎羊子大慙乃捐金于野而遠尋師學一年
來歸妻跪問其故羊子曰久行懷思無他異也妻乃引
刀趨機而言曰此織生自蠶繭成于機杼一絲而累以
至於寸累寸不已遂成丈匹今若斷斯織也則捐失成
功稽廢時月夫子積學當日知其所亡以就懿德若中
道而歸何異斷斯織乎羊子感其言復還終業遂七年
不返妻常躬勤養姑又遠饋羊子嘗有他舍雞謬入園
中姑盗殺而食之妻對雞不餐而泣姑怪問其故妻曰
自傷居貧使食有他肉姑竟棄之後盜欲有犯妻者乃
先劫其姑妻聞操刀而出盜人曰釋汝刀從我者可全
不從我者則殺汝姑妻仰天而嘆舉刀刎頸而死盗亦
不殺其姑太守聞之即捕殺賊盗而賜妻縑帛以禮葬
之號曰貞義
漢中陳文矩妻者同郡李法之姊也字穆姜有二男而
前妻四子文矩為安衆令喪于官四子以母非所生憎
毁日積而穆姜慈愛温仁撫字益隆衣食資供皆兼倍
所生或謂母曰四子不孝甚矣何不别居以遠之對曰
吾方以義相導使其自遷善也及前妻長子興遇疾困
篤母惻隱自然親調藥膳恩情篤密興疾久乃瘳于是
呼三弟謂曰繼母慈仁出自天授吾兄弟不識恩養禽
獸其心雖母道益隆我曹過惡亦已深矣遂將三弟詣
南鄭獄陳母之德狀已之過乞就刑辟縣言之于郡郡
守怪異其母蠲除家徭遣散四子許以修革自後訓導
愈明並為良士穆姜年八十餘卒臨終敕諸子曰吾弟
伯度智達士也所論薄葬其義至矣又臨亡遺令賢聖
法也今汝曹遵承勿與俗同增吾之累諸子奉行焉
安定皇甫規喪室家後更娶之妻善屬文能草書時為
規答書記衆人怪其工及規卒時妻年猶盛而容色美
後董卓為相國承其名娉以軿輜百乘馬二十匹奴婢
錢帛充路妻乃輕服詣卓門跪自陳情辭甚酸愴卓使
傳奴侍者悉拔刀圍之而謂曰孤之威教欲令四海風
靡何有不行于一婦人乎妻知不免乃立罵卓曰君羌
胡之種毒害天下猶未足耶妾之先人清德奕世皇甫
氏文武上才為漢忠臣君親非其趨使走吏乎敢欲行
非禮于爾君夫人耶卓乃引車庭中以其頭懸軶鞭朴
交下妻謂持杖者曰何不重乎速盡為惠遂死車下後
人圖畫號曰禮宗云
魏丹陽大都督媯覽郡丞戴員殺太守孫翊覽入居軍
府中欲逼取翊妻徐氏徐氏紿之曰乞取晦日設祭除
服然後聽命覽許之徐氏潜使所親語翊親近舊將孫
高傳嬰等與共圖覽高嬰涕泣許諾密呼翊時侍養者
二十餘人與盟誓合謀到晦日設祭徐氏哭泣盡哀畢
乃除服薰香沐浴言笑懽悦大小悽愴怪其如此覽密
覘無復疑意徐氏呼高嬰置戶内使人召覽入徐氏出
戶拜覽適得一拜徐大呼二君可起高嬰俱出共殺覽
餘人即就外殺員徐氏乃還衰絰奉覽員首以祭翊墓
舉軍震駭
曹爽從弟文叔妻夏侯令女早寡而無子其父文寧欲
嫁之令女刀截兩耳以自誓居常依爽爽誅其家上書
絶昏強迎以歸復將嫁之令女竊入寢室引刀自斷其
鼻其家驚惋謂之曰人生世間如輕塵棲弱草耳何至
自苦乃爾且夫家夷滅已盡守此欲誰為哉令女曰吾
聞仁者不以盛衰改節義者不以存亡易心曹氏全盛
之時尚欲保終况今衰亡何忍棄之此禽獸不行吾豈
為乎司馬懿聞而賢之聽使乞子字養為曹氏後
晉皇甫謐字士安漢太尉嵩之曾孫也出後叔父徙居
新安年二十不好學游蕩無度或以為癡嘗得瓜果輒
進所後叔母任氏任氏曰孝經云三牲之養猶為不孝
汝今年餘二十目不存教心不入道無以慰我因嘆曰
昔孟母三徙以成仁曾父烹豕以存教豈我居不卜隣
教有所闕何爾魯鈍之甚也脩身篤行自汝得之于我
何有因對之流涕謐乃感謝就鄉人席坦受書勤力不
怠居貧躬自稼穡帶經而農遂博綜典籍百家之言
羊耽妻辛氏字憲英魏侍中毗之女也聰朗有才鑒初
魏文帝得立為太子抱毗項謂之曰辛君知我喜不毗
以告憲英憲英嘆曰太子代君主宗廟社稷者也代君不
可以不戚主國不可以不懼宜戚而喜何以能久魏其
不昌乎弟敞為大將軍曹爽參軍宣帝將誅爽因其從
魏帝出而閉城門爽司馬魯芝率府兵斬關赴爽呼敞
同去敞懼問憲英曰天子在外太傅閉城門人云將不
利國家于事可得爾乎憲英曰事有不可知然以吾度
之太傅殆不得不爾明皇帝臨崩把太傅臂屬以後事
此言猶在朝士之耳且曹爽與太𫝊俱受寄託之任而
獨專權勢于王室不忠于人道不直此舉不過以誅爽
耳敞曰然則敞無出乎憲英曰安可以不出職守人之
大義也凢人在難猶或䘏之為人執鞭而棄其事不祥
也且為人任為人死親眤之職也汝從衆而已敞遂出
宣帝果誅爽事定後敞嘆曰吾不謀于姊幾不獲于義
其後鍾會為鎮西將軍憲英謂躭從子祜曰鍾士季何
故西出祜曰將為滅蜀也憲英曰會在事縱恣非持久
處下之道吾畏其有他志也及會將行請其子琇為參
軍憲英憂曰他日吾為國憂今日難至吾家琇固請于
文帝帝不聽憲英謂琇曰行矣戒之古之君子入則致
孝于親出則致節于國在職思其所司在義思其所立
不遺父母憂患而已軍旅之間可以濟者其惟仁恕乎
會至蜀果反琇竟以全歸祜嘗送錦被憲英嫌其華反
而覆之其明鑒儉約如此
張宣子以女妻劉殷宣子家富于財其妻怒曰我女年
始十四姿識如此何慮不得為公侯妃而遽以妻劉殷
乎宣子曰非爾所及也誡其女曰劉殷至孝冥感兼才
識超世此人終當遠達為世名公汝其謹事之張氏性
亦婉順事祖姑王母以孝聞奉殷如君父焉及王氏卒
殷夫婦毁瘠幾至滅性時柩在殯而西鄰失火風勢甚
盛殷夫婦叩殯號哭火遂越燒東家後二白鳩巢其庭
樹自是名譽彌顯
陶侃母湛氏豫章新淦人也侃父初聘為妾生侃而陶
氏貧賤湛氏每紡績資給之使交結勝已侃少為尋陽
縣吏嘗監魚梁以一蚶鮓遺母湛氏封鮓及書責侃曰
爾為吏以官物遺我非惟不能益吾乃以增吾憂矣鄱
陽孝廉范逵寓宿于侃時大雪湛氏乃徹所卧薪薦自
剉給其馬又密截髮賣與鄰人供餚饌逵聞之嘆息曰
非此母不生此子侃竟以功名顯
孟昶妻周氏昶弟顗妻又其從妹也二家並豐財産桓
玄常雅重昶而劉邁毁之昶知深自惋失及劉裕將建
義與昶定謀昶欲盡散財物以供軍糧其妻非常婦人
可語以大事乃謂之曰劉邁毁我于桓公便是一生淪
陷决當作賊卿幸可早爾離絶脱得富貴相迎不晩也
周氏曰君父母在堂欲建非常之謀豈婦人所諫事之
不成當于奚官中奉養夫家義無歸志也昶愴然久之
而起周氏追昶坐云觀君舉厝非謀及婦人者不過欲
得財物耳時其所生女在抱推而示之曰此而可賣亦
當不惜况資財乎遂傾資産以給之而託以他用及事
之將舉周氏謂顗妻云一昨夢殊不好門内宜浣濯沐
浴以除之且不宜赤色我當悉取作七日藏厭顗妻信
之所有絳色者悉斂以付焉乃置帳中潜自剔綿以綘
與昶遂得數十人被服赫然悉孟氏所出而家人不之
知也
韋逞母宋氏家世以儒學稱宋氏幼喪母其父躬自養
之及長授以周官音義謂之曰吾家世學周官傳業相
繼此又周公所制經紀典誥百官品物備于此矣吾今
無男可傳汝可受之勿令絶世屬天下喪亂宋氏諷誦
不輟其後為石季龍徙之于山東宋氏與夫在徙中推
鹿車背負父所授書到冀州依膠東富人程安壽夀養
護之逞時年小宋氏晝則樵採夜則教逞然紡績無廢
壽每嘆曰學家多士大夫得無是乎逞遂學成名立仕
苻堅為太常堅常幸其太學問博士經典乃憫禮樂遺
闕時博士盧壼對曰廢學既久書傳零落比年綴撰正
經粗集唯周官禮注未有其師竊見太常韋逞母宋氏
世學家女傳其父業得周官音義今年八十視聽無闕
自非此母無可以傳授後生于是就宋氏家立講堂置
生員百二十人隔絳紗幔而受業號宋氏為宣文君賜
侍婢十人周官學復行于世時稱韋氏宋母焉
苻堅妾張氏明辨有才識堅將入寇江左羣臣切諫不
從張氏進曰妾聞天地之生萬物聖王之馭天下莫不
順其性而暢之故黃帝服牛乘馬因其性也禹鑿龍門
决洪河因水之勢也后稷之播殖百榖因地之氣也湯
武之滅夏商因人之欲也是以有因成無因敗今朝臣
上下皆言不可陛下復何所因也書曰天聰明自我民
聰明天猶若此况于人主乎妾聞人君有伐國之志者
必上觀乾象下採衆祥天道崇遠非妾所知以人事言
之未見其可諺言雞夜鳴者不利行師犬羣嘷者宫室
必空兵動馬驚軍敗不歸秋冬已來每夜羣犬大嘷衆
雞夜鳴伏聞廐馬驚逸武庫兵器有聲吉凶之理誠非
微妾所論願陛下詳而思之堅曰軍旅之事非婦人所
豫也遂興兵張氏請從堅果大敗于壽春張氏乃自殺
劉聰妻劉氏名娥字麗華偽太保殷女也幼而聰慧晝
營女工夜誦書籍傅母恒止之娥敦習彌厲每與諸兄
論經義理趣超遠諸兄深以嘆服性孝友善風儀進止
聰既僣位召為右貴嬪甚寵之俄拜為后將起䳨儀殿
以居之其廷尉陳元達切諫聰大怒將斬之娥時在後
堂私勑左右停刑手䟽啓曰伏聞將為妾營殿今昭德
足居䳨儀非急四海未一禍難猶繁動須人力資財尤
宜慎之廷尉之言國家大政夫忠臣之諫豈為身哉帝
王距之亦非顧身也妾仰謂陛下上尋明君納諫之昌
下忿闇主距諫之禍宜賞廷尉以美爵酬廷尉以列土
如何不惟不納而反欲誅之陛下此怒由妾而起廷尉
之禍由妾而招人怨國疲咎歸于妾距諫害忠亦妾之
由自古敗國喪家未始不由婦人者也妾每覽古事忿
之忘食何意今日妾自為之後人之觀妾亦猶妾之視
前人也復何面目仰侍巾櫛請歸死此堂以塞陛下誤
惑之過聰覽之色變謂其羣下曰朕比得風疾喜怒過
常元達忠臣也朕甚愧之以娥表示元達曰外輔如公
内輔如此后朕無憂矣
陳歐陽紇召陽春太守馮僕至南海誘與同反僕遣使
告其母洗夫人夫人曰我忠貞兩世今不能惜汝而負
國也遂發兵拒境帥諸酋長迎章昭達昭達至始興紇
懼出頓淮口多聚沙石盛以竹籠置于水柵之外昭達
令人潜行斫籠因縱大艦突之紇敗擒之斬于建康市
紇之反也士人流寓者皆惶駭前著作佐郎蕭引獨恬
然曰管幼安袁曜卿亦但安坐耳君子直已行義何憂
懼乎至是陳主徵以為侍郎馮僕以其母功封信都侯
遷石龍太守遣使者持節冊命洗氏為石龍太夫人賜
以繡幰安車鼓吹麾節鹵簿如刺史之儀
唐代宗時嚴武三鎮劒南厚賦斂以窮奢侈梓州刺史
章彛小不副意召而杖殺之然吐蕃畏之不敢犯其境
母數戒其驕暴武不從及死母曰吾今始免為官婢矣
杜悰尚岐陽公主公主憲宗長女有賢行杜氏大族尊
行不翅數十人公主卑委怡順一同家人禮度二十餘
年人未嘗以絲髮間指為貴驕始至則與悰謀曰上所
賜奴婢卒不肯窮屈奏請納之悉自市寒賤可制指者
自是閨門落然不聞人聲
吳元濟以董昌齡為郾城令而質其母其母謂昌齡曰
順死賢于逆生汝去逆而吾死乃孝子也從逆而吾生
是戮吾也會官軍絶郾城歸路昌齡乃舉城降
李景讓母鄭氏性嚴明早寡家貧居於東都諸子皆幼
母自教之宅後古牆因雨隤陷得錢盈船奴婢喜走告
母母往焚香祝之曰吾聞無勞而獲身之災也天必以
先君餘慶矜其貧而賜之則願諸孤它日學問有成乃
其志也此不敢取遽命掩而築之三子景讓景温景莊
皆舉進士及第景讓宦達髮已班白小有過不免捶楚
景讓在浙西有左都押牙迕景讓意景讓杖之而斃軍
中憤怒將為變母聞之景讓方視事母出坐聽事立景
讓於庭而責之曰天子付汝以方面國家刑法豈得以
為汝喜怒之資妄殺無罪之人乎萬一致一方不寧豈
惟上負朝廷使垂年之母銜羞入地何以見汝之先人
乎命左右褫其衣坐之將撻其背將佐皆為之請拜且泣久
乃釋之軍中由是遂安景莊老於場屋每被黜母輒撻景讓
然景譲終不肯屬主司曰朝廷取士自有公道豈敢效人求關節
乎久之宰相謂主司曰李景莊今歲不可不收可憐彼翁每歲
受撻由是始及第
楚王希範始開天策府置護軍都尉領軍司馬等官以諸弟及將校
為之又以幕僚拓䟦恒李弘臯廖匡圖徐仲雅等十八人為學
士劉勍等進攻溪州彭士愁兵棄州走保山塞石崖四絶勍為
梯棧上圍之廖匡齊戰死楚王希範遣弔其母其母不哭謂
使者曰廖氏三百口受王温飽之賜舉族效死未足以報况一
子乎願王毋以為念王以其母為賢厚錫其家
後周周行逢為武平節度使多計數善發隠伏將卒有謀亂
及叛亡者行逢必先覺擒殺之所部凛然然性猜忍常散遣人密詗
諸州事其之邵州者無事可復命但言刺史劉光委多宴飲行
逢曰光委數聚飲欲謀我邪即召還殺之行逢妻鄖國夫人鄧氏
陋而剛決善治生嘗諫行逢用法太嚴人無親附者行逢怒曰
汝婦人何知鄧氏不悦因請之村墅視田園遂不復歸府舍行逢
屢遣人迎之不至一旦自帥僮僕來輸税行逢就見之曰吾為節
度使夫人何自苦如此鄧氏曰税官物也公為節度不先輸税
何以率下且獨不記為里正代人輸税以免楚撻時邪行逢
欲與之歸不可曰公誅殺太過嘗恐一旦有變村墅易為逃
匿耳行逢慚怒其僚屬曰夫人言直公宜納之
宋大長公主太宗女幼不好華貌類太宗下嫁李遵勖賓客
皆一時賢士大夫每宴集必親視饔饎之節章獻太后賞
賜金龍小冠辭不敢服太后訪以政事多語祖宗舊事以諷
遵勖守許州暴得疾主亟欲往視不待奏而行從者五六人
居夫喪衰蔴未嘗去身服除不復御鮮華嘗燕禁中仁
宗親為簪花主辭曰自誓不復為此久矣未幾病目帝自臨
視親䑛主目左右感泣帝亦悲慟問子孫所欲主曰豈可以母
病而邀賞耶齎賜白金三千兩不受至是以暴疾聞帝促駕
往視未至而主已卒乃即主堂易服奠哭謚獻穆
張載女戒婦道之常順惟厥正是曰天明是其帝命嘉爾
婉娩克安爾親往之爾家克施克勤爾順惟何無違夫子無然
臯臯無然訿訿彼是而違爾焉作非彼舊而革爾焉作儀惟
非惟儀女生則戒王姬肅雍酒食是議貽爾五物以銘爾心錫
爾佩巾墨予誨言銅爾提匜謹爾賓薦玉爾奩具素爾藻絢
枕爾文竹席爾吳筦念爾書訓思爾退安彼實有室爾勿
從室遜爾提提爾生引逸
妬(一則附)
魏王遺楚王美人楚王說之夫人鄭褎知王之說新人也甚愛
新人衣服玩好擇其所喜而為之宫室卧具擇其所善而
為之愛之甚於王王曰婦人所以事夫者色也而妬者其情
也今鄭褎知寡人之說新人也其愛之甚於寡人此孝子之
所以事親忠臣之所以事君也鄭褎知王以已為不妬也因
謂新人曰王愛子美矣雖然惡子之鼻子為見王則必揜子
鼻新人見王因揜其鼻王謂鄭褎曰夫新人見寡人則揜其鼻
何也鄭褎曰妾知也王曰雖惡必言之鄭褎曰其似惡聞王之
臭也王曰悍哉令劓之無使逆命
老(十五則)
晉悼夫人食輿人之城把者綘縣人或年長矣無子而
往與於食有與疑年使之年曰臣小人也不知紀年臣
生之歲正月甲子朔四百有四十五甲子矣其季於今
三之一也吏走問諸朝師曠曰魯叔仲惠伯會郤成子
于承匡之歲也是歲也狄伐魯叔孫莊叔於是乎敗狄
于鹹獲長狄僑如及虺也豹也而皆以名其子七十三
年矣史趙曰亥有二首六身下二如身是其日數也士
文伯曰然則二萬六千六百有六旬也趙孟問其縣大
夫則其屬也召之而謝過焉曰武不才任君之大事以
晉國之多虞不能用吾子使吾子辱在泥塗久矣武之
罪也敢謝不才遂仕之使助為政辭以老與之田使為
君復陶以為綘縣師而廢其輿尉於是魯使者在晉歸
以語諸大夫季武子曰晉未可媮也有趙孟以為大夫
有伯瑕以為佐有史趙師曠而咨度焉有叔向女齊以
師保其君其朝多君子其庸可媮乎勉事之而後可
齊桓公田於麥丘見麥丘邑人問之子何為者也對曰
麥丘邑人也公曰年幾何對曰八十有三矣公曰美哉
壽乎子其以子壽祝寡人麥丘邑人曰祝主君使主君
甚壽金玉是賤人為寳桓公曰善哉至德不孤善言必
再吾子其復之麥丘邑人曰祝主君使主君無羞學無
惡下問賢者在傍諫者得人桓公曰善哉至德不孤善
言必三吾子一復之麥丘邑人曰祝主君使主君無得
罪于羣臣百姓桓公怫然作色曰吾聞之子得罪于父
臣得罪于君未嘗聞君得罪于臣者也此一言者非夫
二言者之匹也子更之麥丘邑人坐拜而起曰此一言
者夫二言之長也子得罪于父可以因姑姊叔父而解
之父能赦之臣得罪於君可以因便辟左右而謝之君
能赦之昔桀得罪於湯紂得罪于武王此則君之得罪
於其臣者也莫為謝至今不赦公曰善頼國家之福社
稷之靈使寡人得吾子於此扶而載之自御以歸禮之
于朝封之以麥丘而斷政焉
景公遊于壽宫覩長年負薪而有饑色公悲之喟然歎
曰令吏養之晏子曰臣聞之樂賢而哀不肖守國之本
也今君愛老而恩無不逮治國之本也公笑有喜色晏
子曰聖王見賢以樂賢見不肖以哀不肖今請求老弱
之不養鰥寡不室者論而供秩焉景公曰諾于是老弱
有養鰥寡有室
宣王出獵于社山社山老父十三人相與勞王宣王曰
父老苦矣謂左右賜父老田不租父老皆拜閭丘先生
不拜王曰父老以為少耶謂左右復賜父老無徭役父
老皆拜閭丘先生又不拜王曰拜者去不拜者前曰寡
人今日來觀父老幸而勞之故賜父老田不租父老皆
拜先生獨不拜寡人是以為少故賜父老無徭役父老
皆拜先生又獨不拜寡人得無有過乎閭丘先生對曰
惟聞大王來遊所以為勞大王望得壽于大王望得富
于大王望得貴于大王王曰天殺生有時非寡人所得
與也無以壽先生倉廩雖實以備菑害無以富先生大
官無缺小官卑賤無以貴先生閭丘先生對曰此非人
臣所敢望也願大王選良富家子有修行者以為吏平
其法度如此臣可少得以壽焉春秋冬夏振之以時無
煩擾百姓如是臣可少得以富焉願大王出令令少者
敬長長者敬老如是臣可少得以貴焉今大王幸賜臣
田不租然則倉廩將虚也賜臣無徭役然則官府無使
焉此固非人臣之所敢望也齊王曰善願請先生為相
楚丘先生行年七十被裘帶索往見孟嘗君欲趨不能
進孟嘗君曰先生老矣春秋高矣何以教之楚丘先生
曰噫將我而老乎噫將使我追車而赴馬乎投石而超
距乎逐麋鹿而摶豹虎乎吾已死矣何暇老哉噫將使
我出正辭而當諸侯乎决嫌疑而定猶豫乎吾始壯矣
何老之有孟嘗君逡巡避席面有愧色詩曰老夫灌灌
小子趫趫言老夫欲盡其謀而少者驕而不受也秦穆
公所以敗其師殷紂所以亡天下也故書曰黃髮之言
則無所愆詩曰夀胥與試美用老人之言以安國也
漢文帝養老詔老者非帛不煖非肉不飽今歲首不
時使人存問長老又無布帛酒肉之賜將何以佐天下
子孫孝養其親今聞吏禀當受鬻者或以陳粟豈稱養
老之意哉具為令有司請令縣道年八十已上賜米人
月一石肉二十斤酒五斗其九十已上又賜帛人二疋
絮三斤賜物及當稟鬻米者長吏閱視丞若尉致不滿
九十嗇夫令史致二千石遣都吏循行不稱者督之刑
者及有罪耐以上不用此令
武帝復高年子孫詔古之立教鄉里以齒朝廷以爵
扶世導民莫善於德然則於鄉里先耆艾奉高年古之
道也今天下孝子順孫願自竭盡以承其親外迫公事
内乏資財是以孝心闕焉朕甚哀之民年九十以上已
有受鬻法為復子若孫令得身帥妻妾遂其供養之事
宣帝令八十以上非誣告等勿坐詔朕惟耆老之人
髮齒墮落血氣衰微亦亡暴虐之心今或罹文法拘執
囹圄不終天命朕甚憐之自今以來諸年八十已上非
誣告殺傷人他皆勿坐遣大中大夫疆等十二人循行
天下存問鰥寡覽觀風俗察吏治得失舉茂材異倫之
士
明帝行養老禮詔光武皇帝建三朝之禮而未及臨
饗𦕈𦕈小子屬當聖業間暮春吉辰初行大射令月元
日復踐辟雍尊事三老兄事五更安車軟輪供綏執授
侯王設醬公卿饌珍朕親袒割執爵而酳祝哽在前祝
噎在後升歌鹿鳴下管新宫八佾具修萬舞於庭朕固
薄德何以克當易陳負乘詩刺彼已永念慙疚無忘厥
心三老李躬年耆學明五更桓榮授朕尚書詩曰無德
不報無言不醻其賜榮爵關内侯食邑五千戶三老五
更皆以二千石祿養終厥身其賜天下三老酒人一石
肉四十斤有司其存耆耋恤幼孤惠鰥寡稱朕意焉
晉成帝蒸祭太廟歸胙於司徒王導且命無下拜導辭
疾不敢當初帝即位沖幼每見導必拜與導手詔則云
惶恐言中書作詔則曰敬問有司議元會日帝應敬導
不博士郭熙杜援議以為禮無拜臣之文謂宜除敬侍中馮懷
議以為天子臨辟雍拜三老況先帝師傅謂宜盡敬侍中荀奕
議以為三朝之首宜明君臣之體則不應敬若他日小會自可
盡禮詔從之
北魏詔中書監中允議定律令允雖篤老而志識不衰詔以允
家貧養薄令樂部絲竹十人五日一詣允以娛其志朝晡給膳
朔望致牛酒月給衣服綿絹入見則備几杖問以政治允歴事
五帝出入三省五十餘年未嘗有譴馮太后及魏主甚重之
司徒尉元大鴻臚卿游明根累表請老魏高祖許之引見賜元
玄冠素衣明根委貎青紗單衣及被服雜物等而遣之高祖親
飬三老五更於明堂詔以元為三老明根為五更高祖再&KR1381;三
老親袒割牲執爵而饋肅&KR1381;五更且乞言焉元明根勸以孝友
化民又飬國老庶老於階下禮畢各賜元明根以步挽車及衣
服禄三老以上公五更以元卿
隋文帝賜李穆詔曰公既舊德且又父黨敬惠來旨義無有違
即以今月十三日恭膺天命俄而穆入朝帝以穆為太師贊拜
不名李穆上表乞骸骨詔曰吕尚以期頥佐周張蒼以華皓相
漢高才命世不拘恒禮仍以穆年耆敇蠲朝集有大事就第詢訪
周主將視學以太傅燕國公于謹為三老謹上表固辭不許仍
賜以延年杖周主幸太學謹入門周主迎&KR1381;於門屏之間謹荅
&KR1381;有司設三老席於中楹南向太師護升階設几謹升席南向
凴几而坐周主升階立於斧扆之前西面有司進饌周主跪設
醬豆親為之袒割謹食畢周主親跪授爵北面立而訪道謹起
立於席後對曰木受䋲則正后從諫則聖明王虚心納諫以知
得失天下乃安又曰去食去兵信不可去願陛下守信勿失又
曰有功必賞有罪必罰則為善者日進為惡者日止又曰言行
者正身之基願陛下三思而言九慮而行勿使有過天子之過
如日月之食人莫不知願陛下慎之周主再&KR1381;受言謹荅&KR1381;禮
成而出
宋文彦博致仕居洛司馬光言其宿德元老宜起以自輔太后
將用為三省長官言者以為不可乃命平章軍國重事六日一
朝一月兩赴經筵班宰相上恩禮甚渥彦博年八十一矣
幼(三則)
管仲弟子職先生施教弟子是則温恭自虚所受是
極見善從之聞義則服温柔孝弟無驕恃力志無虚邪
行必正直游居有常必就有德顔色整齊中心必式夙
興夜寐衣帶必飭朝益暮習小心翼翼一此不懈是謂
學則少者之事夜寐早作既拚盥潄執事有恪攝衣
共盥先生乃作沃盥徹盥汎拚正席先生乃坐出入恭
敬如見賓客危坐鄉師顔色毋怍受業之紀必由長
始一周則然其餘則否始誦必作其次則已凡言與行
思中以為紀古之將興者必由此始後至就席狹坐則
起若有賓客弟子駿作對客無讓應且遂行趨進受命
所求雖不得必以反命反坐復業若有所疑捧手問之
師出皆起至於食時先生將食弟子饌饋攝衽盥潄
跪坐而饋置醬醋食陳膳毋悖凡置彼食鳥獸魚鼈必
先菜羹羹胾中别胾在醬前其設要方飯是為卒左酒
右醬告具而退捧手而立三飯二斗左執虚豆右執挾
七周還而貳唯嗛之視同嗛以齒周則有始柄尺不跪
是謂貳紀先生有命弟子乃食以齒相要坐必盡席
飯必捧擥羹不以手亦有據膝毋有隱肘既食乃飽循
咡覆手振祍掃席已食者作摳衣而降旋而鄉席各徹
其餽如於賓客既徹并器乃還而立凡拚之道實水
于盤攘臂袂及肘堂上則播灑室中握手執箕膺揲厥
中有帚入戶而立其儀不忒執帚下箕倚于戸側凡拚
之紀必由奥始俯仰磬折拚毋有徹拚前而退聚於戶
内坐板排之以葉適已實帚于箕先生若作乃興而辭
坐執而立遂出棄之既拚反立是協是稽暮食復禮昏
將舉火執燭隅坐錯總之法横于坐所櫛之遠近乃承
厥火居句如矩蒸間容蒸然者處下捧椀以為緒右手
執燭左手正櫛有墮代燭交坐毋倍尊者乃取厥櫛遂
出是去磋先生將息弟子皆起敬奉枕席問所何趾俶
祍則請有常則否先生既息各就其友相切相磋各長
其儀周則復始是謂弟子之紀
齊有閭丘卭年十八道遮宣王曰家貧親老願得小仕
宣王曰子年尚稚未可也閭丘卭對曰不然昔有顓頊
行年十二而治天下秦項槖七歲為聖人師由此觀之
卭不肖耳年不稚矣宣王曰未有咫角驂駒而能服重
致遠者也由此觀之夫士亦華髮墮顛而後可用耳閭
丘卭曰不然夫尺有所短寸有所長驊騮綠驥天下之
俊馬也使之與貍鼬試於釡竈之間其疾未必能過貍
鼬也黃鵠白鶴一舉千里使之與燕服翼試之堂廡之
下廬室之間其便未必能過燕服翼也辟閭巨闕天下
之利器也擊石不缺刺石不銼使之與管槀决目出眯
其便未必能過管槀也由此觀之華髮墮顛與卭何以
異哉宣王曰善子有善言何見寡人之晩也卭對曰夫
雞豚讙嗷即奪鐘鼓之音雲霞充咽則奪日月之明讒
人在側是以見晩也詩曰聽言則對譛言則退庸得進
乎宣王拊軾曰寡人有過遂載與之俱歸而用焉故孔
子曰後生可畏安知來者之不如今此之謂也
田嬰有子四十餘人其賤妾有子名文文以五月五日
生嬰告其母曰勿舉也其母竊舉生之及長其母因兄
弟而見其子文於田嬰田嬰怒其母曰吾令若去此子
而敢生之何也文頓首因曰君所以不舉五月子者何
故嬰曰五月子者長與戶齊將不利其父母文曰人生
受命於天乎將受命於戶邪嬰默然文曰必受命於天
君何憂焉必受命於戶則高其戶耳誰能至者嬰曰子
休矣
經濟類編卷八十二
