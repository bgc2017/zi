鄧子法家類
提要
(臣)等謹案鄧子一卷周鄧析撰析鄭人列子
力命篇曰鄧析操兩可之說設無窮之詞子
産執政作竹杖鄭國用之數難子産之治子
産屈之子産執而戮之俄而誅之劉歆奏上
其書(案高似孫子略誤以此奏為劉向今據書錄解題改正)則曰於春
秋左氏傳昭公二十年而子産卒子太叔嗣
為政定公八年太叔卒駟歂嗣為政明年乃
殺鄧析而用其竹刑然則列子為誤矣其書
漢志作二篇今本仍分無厚轉辭二篇而併
為一卷然其文節次不相屬似亦掇拾之本
也其言如天於人無厚君於民無厚父於子
無厚兄於弟無厚勢者君之輿威者君之策
則其旨同於申韓如令煩則民詐政擾則民
不定心欲安静慮欲深遠則其旨同於黃老
然其大旨主於勢統於尊事覈於實於法家
為近故竹刑為鄭所用也至於聖人不死大
盗不止一條其文與莊子同析遠在莊周以
前不應預有勦說而莊子所載又不云鄧析
之言或篇章殘缺後人摭莊子以足之歟乾
隆四十七年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鄧子序
中鄧析書四篇臣叙書一篇凡中外書五篇以相校除
復重為一篇皆定殺而書可繕寫也鄧析者鄭人也好
刑名操兩可之說設無窮之辭當子産之世數難子産
之法記或云子産起而戮之於春秋左氏傳昭公二十
年而子産卒子太叔嗣為政定公八年太叔卒駟歂嗣
為政明年乃殺鄧析而用其竹刑君子謂子歂於是乎
不忠苟有可以加於國家棄其邪可也靜女之三章取
彤管焉竿旄何以告之取其忠也故用其道不棄其人
詩之蔽芾甘棠勿剪勿伐召伯所茇思其人猶愛其樹
也况用其道不恤其人乎然無以勸能矣竹刑簡法也
久遠世無其書子産卒後二十年而鄧析死傳說或稱
子産誅鄧析非也其論無厚者言之異同與公孫龍同
類謹上
