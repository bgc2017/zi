事物紀原卷四宋高承撰
經籍藝文部十七
文字
淮南子曰蒼頡之初作書以辨治百官領理萬事愚
者得以不忘智者得以志遠又曰昔者蒼頡作書而
天雨粟又曰見鳥跡而知著書吕氏春秋曰蒼頡作
書注云蒼頡生而知書寫倣鳥跡以造文字黃帝内
傳曰帝煞蚩尤因命蒼頡造文字以變質帝王世紀
曰蒼頡取像鳥跡始作文字李瀚蒙求曰蒼頡黃帝
史臣觀鳥跡以作文字鬼夜哭龍潛藏晉衛恒曰昔
在黃帝創制造物有沮誦蒼頡始作書蓋觀鳥跡以
興思世本亦曰沮誦蒼頡造書宋衷云皆黃帝史也
字源曰太昊時始有文字或云篆黃帝變古為文字
又曰庖犧氏獲景龍作龍書炎帝因嘉禾作穗書蒼
頡變古文寫鳥跡作鳥跡篆少昊作鸞鳳書取似古
文高陽作科斗書堯因軒轅龜圖作龜書夏后氏作
形似篆商務光作倒薤篆今曰薤葉周瑞赤雀丹烏
作鳥書又媒氏作填書今曰勒字書斷曰古文黃帝
史蒼頡作大篆周宣王史史籀作小篆秦丞相李斯
作八分秦羽人上谷王次仲作隸書秦獄吏下邽程
邈作飛白漢左中郎將蔡邕作章草漢黃門令史史
游作行書後漢穎川劉德升作草書王右軍云其先
出杜氏名伯度趙壹云興於秦末或云漢時杜伯度
屬草所作因章帝所好名章草韋誕謂之草聖漢興
有之不知誰作書斷謂如淳之作起草為藁草書蓋
起于此一說李斯又作刻符書雲頭鳥脚斯及趙高
俱善之章帝時曹喜作垂露懸針二體晉王羲之
作龍爪篆山胤作花篆魏鍾繇作正書散隸漢蔡邕
見門吏帛飛自成字故名飛帛劉公嘉話曰飛帛始
於蔡邕在鴻都學見匠人施堊帚遂剏意焉唐會要
曰貞觀十八年五月太宗為飛白書作鸞鳳蝶龍等
字蓋自是始改舊體又李陽冰論篆云秦始皇時王
次仲作八分蕭子良云漢靈帝時人與秦人同姓名
鍾繇謂之章程繇善隸書始為楷法鶴頭偃波二書
繇又善八分有隼尾行書亦繇作謂之行押或曰秦
程邈變篆作隸李瀚云邈字元岑始皇用為獄吏得
罪雲陽獄中幽囚十年改篆為隸今楷字是也酈道
元水經曰臨淄有人發古塜棺前隠起為隸字言齊
太公六代孫胡公之棺唯三字是古餘同今字元則
謂證知隸字出於古非始於秦也其餘諸家體法更
有百餘種各記所作見太平御覽也孟詵錦帶前書
載周處云小篆秦徐邈造刻符扶風曹喜造籀篆書
周柱下史所造
圖書
易曰河出圖洛出書聖人則之張晏曰庖犧氏將興
神龍負圖而至帝王世紀曰黃帝游於洛水上見大
魚煞五牲祭之雨七日夜魚流始得圖書春緯云河
以通乾出天苞洛以流坤出地符河龍圖發洛龜書
發孔安國以為河圖八卦是也洛書九疇是也
書契
尚書序曰古者伏犧氏之王天下也始畫八卦造書
契以代結繩之政帝王世紀曰伏犧氏仰觀象於天
俯察理於地觀鳥獸之文與地之宜近取諸身遠取
諸物於是造書契
五經
六英始畫八卦則易之始也又有網罟之歌則詩之
始也伏犧神農黃帝之書謂之三墳則書之始也易
始八卦而文王六十四故謂之周易蓋夏曰連山商
曰歸藏周曰周易故也濟南伏生以其上古之書故
曰尚書毛公傳詩以名家而鄭康成箋之故曰毛詩
然則五經或因或作而成於仲尼秦焚六籍班班僅
存書亡其半詩亡者六篇春秋偶完而禮樂之書無
復遺文易以卜筮故得全今禮記又雜出於漢儒如
月令之出於吕不韋蔡邕王肅則以為周公作漢文
帝令諸儒博士作王制子思作中庸劉瓛云公孫尼
子作緇衣而樂記一篇司馬遷以為公孫洪所記著
以為樂書在八書之一他皆錯雜出自漢世也
四部
今崇文所錄書具經史子集為甲乙丙丁四部者蓋
始於晉李充按晉書李充傳充為著作郎時典籍混
雜充以類相從分為四部此蓋其始也續事始曰魏
武置四庫圖書分甲乙丙丁為部目藏之錄云普祕
書監荀勖因魏中經更以四部别之惠懷之亂及李
充始加刪正荀勖四部之法總以甲乙為次也
巾箱
南史齊衡陽王鈞嘗親手細書五經部為一卷置巾
箱中侍讀賀玠曰殿下家有墳素復何細書别藏巾
箱鈞曰巾箱中檢閱既易且更手寫則永不忘矣諸
王聞之爭效為巾箱今謂籍之細書小本者為巾箱
始於此也
石經
漢靈帝詔諸儒校定五經鐫石以刊其文命蔡邕等
書為古篆隸三體立於太學門謂之石經
印板
筆談曰板印書籍唐人尚未盛為之自馮道始印五
經之後典籍皆為板本即唐始為板印矣五代會要
曰後唐長興三年二月中書門下奏請依石經文字
刻九經印板也
八卦
易繫辭曰兩儀生四象四象生八卦又曰庖犧氏之
王天下也始作八卦以通神明之德以類萬物之情
孔安國序尚書曰伏犧始畫八卦史記太史公自叙
曰伏犧至純厚作易八卦董巴議曰昔伏犧始造八
卦作三畫以象二十四氣禮緯含文嘉曰伏犧德合
上下天應以鳥獸文章地應以河圖洛書伏犧則而
象之始作八卦王子年拾遺記曰伏犧坐於方壇之
上聽八風之氣乃畫八卦
六十四
帝王世紀曰炎帝重八卦之數究八八之體為六十
四卦史記周本紀曰西伯囚羑里蓋益易之八卦為
六十四揚子法言易始八卦而文王六十四孔穎達
周易正義曰重卦之人王弼以為伏犧鄭玄以為神
農孫盛以為夏禹史遷以為文王說卦云昔者聖人
之作易也幽贊於神明而生蓍謂伏犧也又繫辭之
論用蓍云四營而成易十有八變而成卦明用蓍在
六爻之後非三畫之時太昊始有蓍筮則伏犧重卦
明矣穎達以謂王弼以伏犧既畫八卦即自重為六
十四卦為得淮南子亦曰八卦可以識吉凶知禍福
矣而伏犧為之六十四變不然周官太卜三易二曰
歸藏杜子春以為黃帝書而其卦六十四安得與周
同也
繇爻
繫辭曰易之興也當商之末世周之盛德耶當文王
與紂之事耶司馬遷曰文王囚而演易揚子法言曰
文王重易六爻漢書揚雄傳曰文王附六爻藝文志
曰文王重易六爻作上下篇按升之六四曰王用享
于岐山謂文王也文王之追王在克商之後明夷之
六五曰箕子之明夷箕子之囚在觀兵之時二者非
文王所及也乾鑿度曰垂皇者犧卦道演德者文通
卦驗曰蒼牙通靈昌之盛蓋言卦繇辭文王作也春
秋左氏傳曰韓宣子適魯見易象云吾乃知周公之
德蓋言卦爻辭周公作也易更三聖不言周公穎達
謂父統子業故也
十翼
漢書藝文志重易作上下篇孔氏為之彖象繫辭序
卦之屬凡十篇孔穎達周易正義曰彖象十翼以為
孔子所作謂上彖一下彖二上象三下象四上繫五
下繫六文言七說卦八序卦九雜卦十也
二禮
通典曰周公攝政六年致太平述文武之德制周官
及儀禮孔子時已不能具秦平天下收儀禮歸之咸
陽故得不亡也
春秋
杜預春秋序曰春秋者魯史記之名也孟子曰晉謂
之乘楚謂之檮杌而魯謂之春秋事始據此云起自
周公旦尚書序亦曰孔子約史記而修春秋
論語
孔子沒七十子之儔會集夫子之言以為論語蓋其
書成於曾參有若故其文每至二子所記多曰曾子
有子他則皆字也唐柳宗元亦謂成於曾子子思之
徒宋朝翰林鄭學士獬亦謂論語成於曾子不然曾
子弟子所記也
孝經
史記仲尼弟子傳曰曾參字子輿孔子以為能通孝
道故授之業作孝經蓋孝經以曾子故作也
爾雅
郭璞爾雅序曰興於中古隆於漢代豹鼠既辨其業
亦富大抵解詁詩人之旨或曰周公作以其文考之
如瑟兮僩兮衛武公之詩也猗嗟名兮齊人刺魯莊
公也而文皆及之則周公安得述也承謂當是出於
孔子刪詩書之後爾西京雜記曰郭偉謂爾雅有張
仲孝友張仲宣王時人則非周公之制明矣劉子駿
以問揚子雲曰孔子門徒游夏之儔所記以解詁六
藝者也劉向以為外戚傳稱史佚教其子以爾雅小
學又記言孔子教魯哀公學爾雅爾雅之出遠矣舊
傳學者皆云周公所記也張仲孝友之類後人所足
耳
御製
家語舜作南風之詩此則御製之始也
子
文心雕龍曰鬻熊作書題曰鬻子盖周初人此名子
之始也
史
吕氏春秋曰蒼頡造史帝王世紀曰黃帝時造史蒼
頡始作文字史官之作蓋自此始記其言行策而藏
之則史之原起於黃帝
實錄
三代之王有左右史記其言動漢武有禁中起居明
帝有起居注而無名實錄者唐藝文志所載實錄自
周興嗣梁皇帝實錄為始則其事自兹以為始也
著書
史記太史公自叙曰昔西伯拘於羑里演周易則著
書之始也
類事
證古類事其始本出於梁沈約之徒屬辭比事往往
成編故唐白居易傚之為六帖
山海經
其文所記皆山川草木鳥獸之竒疑禹治水所過所
見而識之莊子所謂齊諧者志怪也禹知而名之益
見而記之當是此也其書盛行於漢氏自劉向辨貳
負之屍始也
音韻
筆談曰音韻之學自沈約為四聲及天竺梵學入中
國其學漸密也
切字
又曰切字本出於西域漢人訓字正曰讀如某字未
用反切然古語已有二聲合為一字如不可為叵如
是為爾而巳為耳之乎為諸之類似西國二合音蓋
切字之原也如耎字從而犬亦切音殆與聲俱生莫
知從來也
切韻
陸法言切韻序曰隋開皇初劉臻等八人論法言論
及音韻法言記之後取諸家字書所記定為切韻五
卷其書成於仁夀元年唐天寳十三載孫愐增修目
曰唐韻
押韻
張孟押韻後序曰押韻肇自顔魯公迄于聖宋蓋孟
在天聖中准宋韻重編集也
玉篇
梁大周九年三月顧野王撰也唐上元元年甲戍九
月孫強又增加字云
詩
樂書曰伏羲之樂曰立基神農之樂曰下謀夫樂必
有章樂章之謂詩始於太昊之世
五言
李翰蒙求曰李陵初詩始變其體作五言格也其始
亦本於詩佌佌彼有屋蔌蔌方有榖之類六帖曰谷
永始作六言亦詩公尸來燕來寧之類也
七言
劉義慶世說曰王子猷詣謝公云詩何七言子猷曰
昂昂若千里之駒泛泛若水中之鳬此語出離騷東
方朔傳曰漢武在柏梁臺上使羣臣作七言七言之
作始起於此也
律格
本事詩載李白謌詩云梁陳以來艷藻斯極沈休文
又尚以聲律唐宋之問傳曰建安江左詩律屢變至
沈約庾信以音律相婉附屬對精密及之問沈佺期
又回忌聲病約句凖篇則律格之始原於約信而成
於沈宋也
聯句
自漢武為柏梁詩使羣臣作七言始有聯句體梁何
遜集多有其格唐文士為之者亦衆凡聯一句或二
句亦有對一句出一句者五子之歌有其一其二之
文則又聯句之體也其事見于夏書五子之歌始於
漢武柏梁之作而成于何遜也
唱和
帝舜與臯陶乃賡載歌則唱和之初也亦本於詩之
籜兮倡予和女之義其事新見於齊梁時顔延年謝
元暉始之也
次韻
顔延年謝元暉作詩相倡和皆不次韻至唐元稹作
春深二十首並用家花車斜四字為韻白居易劉禹
錫和之亦用其韻及令狐楚和詩多次其韻宋朝真
宗時楊内翰億謂次韻于此也見談苑
賦
詩序六義次二曰賦當謂直陳其事爾左傳言鄭莊
公入而賦大隧之中於後荀卿宋玉之徒演為别體
因謂之賦故昔人謂賦者古詩之流以荀宋為始漢
書曰不歌而頌曰賦釋名曰敷布其義曰賦
論
文心雕龍昔仲尼微言門人追記目為論語蓋羣論立
名始於兹矣莊周之書有嘗試論之荀卿有正論賈
誼有過秦論論以荀賈為始
策
事始云起自漢武帝策董仲舒始以其文曰興自朕
躬故也按前漢書有&KR1007;錯賢良策盖文帝策之曰興
自朕躬則策始於漢文帝之策&KR1007;錯也
議
管子曰軒轅有明堂之議此盖疑為議之始也
讚
文心雕龍昔虞舜重贊及益贊于禹伊陟贊于巫咸並
揚言以明事嗟嘆以助辭故漢置鴻臚唱拜為贊如
相如之贊荆軻班固之褒貶以讚皆取益贊于禹之
義要之自司馬相如贊荆軻始
頌
詩序六義其六曰頌盖頌者美盛德之形容以其成
功告于神明者也詩有商周魯三頌文心雕龍昔帝俈
之世咸黑為頌以歌九招則頌起于帝俈也
箴
文心雕龍曰軒轅輿凡以弼不逮即為箴又曰斯文之興
盛於三代夏商二箴餘句尚存及周辛甲百官箴闕
虞人之箴體義備焉
連珠
傅玄曰連珠興於漢章帝班固賈逵傅毅皆受詔作
之體則假喻達旨賢者微悟欲使歴歴如貫珠易覩
而可悅故曰連珠梁沈約云連珠之作始自揚子雲
歐陽詢作藝文類中亦有揚雄連珠則為斯文之興
不自漢章明矣
官爵封建部十八
爵
公侯伯子男謂之爵唐虞輯五瑞修五玉是五等自
堯舜始也禮含文嘉曰殷爵三等周五等或謂黃帝
立五等也
封建
沿革曰黃帝分州畫野得百里之國萬區唐虞列為
五等此封建之始也帝王世紀曰炎帝之世有諸侯
夙沙氏史記曰神農氏世衰諸侯相侵則炎帝時已
有諸侯至黃帝始大封也陸士衡五等諸侯論略曰
五等之制始於黃唐謂黃帝唐堯也
實封
通典曰唐封公侯無國土其加實封者則食其所封
之戶分食諸郡以租庸調給沿革曰魏黃初間爵自
關内侯不食邑但虚封而已故唐因之加實封宋朝
會要曰唐制食實封者戶給縑帛每賜爵逓加一級
唐末及五代始有特加邑戶而罷實封之給今位為
虚名也
戶封
晉書地理志曰古者有分土無分民若乃以戶口為
差降略封疆之遠近所謂分民自漢始也盖漢艾亡
秦大侯不過萬家小者五六百戶則封國之以戶漢
其始也
諸侯
帝王世紀曰女媧未有諸侯有共工氏任智刑以強
伯而不王炎帝世乃有諸侯夙沙氏叛炎帝修德夙
沙之民自攻其君則建侯分土自炎帝始也
諸王
古者天子稱王周失其道春秋之時吳楚之君始僭
稱之楚世家曰周夷王時楚熊渠曰我蠻夷也乃立
長子康為句亶王紅為鄂王執疵為越章王厲王暴
虐復去之至於熊通始僭號是為楚武王此諸侯號
王之始也七雄爭強亦各稱之秦至惠王始稱之四
年齊魏為王十三年韓亦為王秦并天下號皇帝除
王之名漢滅楚始謂之諸侯王盖諸侯封王自楚漢
之際也
郡王
事始云後魏始封功臣為郡王以為王封郡之始按
晉書宗室傳太康九年益封子邁為隋郡王則其事
自晉始矣然庶姓功臣之封而稱某郡王當自元魏
始也
國公
事始曰隋文帝始封功臣為國公
郡公
後漢光武建武十三年以土無二王爵不過公於是
以太原王章為齊公魯王興為魯公功臣悉為公晉
始曰開國郡公也
開國
由三代至漢魏諸侯無以國為號第曰某侯耳晉令
始有開國之稱故五等皆郡縣開國陳亦有開國郡
公縣侯伯子男侯已降無郡封田唐迄今因而不改
盖開國之號自晉始也
官
崔實政論曰太昊之世設九庖之官後有龍瑞則以
龍紀官左傳郯子之論是也盖設官之初原於伏羲
氏也至唐虞建官惟百故歴代稱百官焉
守官
漢有守令守郡尉以秩未當得而越授之故曰守猶
今權也則官之有守自漢始也宋朝神宗改官制始
正其名故有行試守三等通典曰試未正命也階高
官卑稱行階卑官高稱守
試官
職林曰唐武后天授二年凡舉人無賢不肖咸加擢
拜大置試官則官之有試自唐始也謂之試取尚書
明試以功之意唐會要曰天授二年二月十五日十
道使舉人王山輝並授試官試官自此始也又曰檢
校試官皆神龍已後有之
檢校
唐書高祖紀武德六年四月癸酉楊恭仁檢校梁州
諸軍事疑檢校之官自此始也至太宗紀貞觀中又
有杜淹檢校吏部尚書杜如晦檢校侍中唐會要曰
檢校官神龍後有之非也譚賓錄曰唐陳少游檢校
職方員外郎充廻紇使云郎官之有檢校自此始也
知判
職林曰唐中宗神龍二年既置員外官同正員又有
檢校試攝知判等官知者云知某官判者云判某官
宋朝皆循用之府寺監省州縣城寨各以官知判盖
自唐中宗始也
流内
通典曰隋制九品自太師始焉謂之流内流内之目
自此始也
流外
又曰凡府寺胥吏守局既久積月累勞故得齒於下
品文中子曰吏而登位非古也推此疑周隋之制唐
有流外勲品自諸錄事及五省令史始焉謂之流外
自兹始也
功臣
筆談曰賜功臣號始於唐德宗奉天之役自後藩鎮
下至從軍資深者例賜之本朝唯以賜將相熙寧中
因上尊號上不允曰正如卿等功臣何補名實時吳
充為相請止從之自是罷不賜按今宿衛諸班直自
押班而下各有兩字功臣則宋朝不獨以賜將相也
會要曰興國元年正月一日赦文諸軍諸使諸道應
奉天及進收京城將士等並賜名奉天定難功臣唐
兵志曰德宗幸梁神策兵有勞皆號興元元年從奉
天定難功臣又曰代宗即位以射生軍清難賜名寳
應功臣此盖其始矣筆談誤也
勲品
沿革曰勲品自齊梁有之今柱國而下是也周禮王
功曰勲盖取諸此舊唐書百官志曰勲官出於周齊
交戰之際本以酬戰士其後漸及朝流也
品秩
自太昊以龍紀官唐虞建官惟百未分品秩周官以
九儀正邦國自一命至九命漢自中二千石至二百
石皆有北魏文帝延康元年陳羣立九品官人之法
後魏文有從品孝武自四品已下每品為階北齊九
品各分正從則品秩之原啟於魏陳羣也
世廕
尚書大禹謨臯陶稱舜之德曰賞延于世則世廕之
始盖起於有虞氏也
章服
唐車服志曰高祖初入長安罷隋竹使符班銀菟符
後改銅魚貴賤應召命隨身盛以袋三品已上飾以
金五品已上飾以銀開元時中書令張嘉正奏致仕
官佩魚終身自是賞緋紫者必以魚謂之章服
服色
隋禮儀志曰大業元年煬帝詔牛洪宇文愷等創造
章服差等五品已上通着紫袍六品已下兼用緋綠
胥吏以青庶人以白屠商以皂士卒以黃二儀實錄
曰隋煬帝詔牛洪等衣冠皆有等差三四品通著紫
五品朱六品已下綠官吏青庶人白商皂服色之分
疑自此始而唐書馬周傳云品官舊止黃紫周於是
建白三品服紫四五品朱六七品綠八九品青則又
其别為自馬周始矣筆談曰中國衣冠自北齊全用
胡服窄袖緋綠此盖其始也
堂除
續事始曰舊制内外皆吏部授自隋以來五品以上
官中書門下訪擇聞奏然後下制肅宗復令中書以
功除官今謂堂除也
考績
起於虞舜三載考績之文故今官以考定勞一歲為
考四考而遷謂磨勘也
循資
唐選舉志開元十八年裴光庭始作循資格而賢愚
一槩必與格合乃得銓授限年躡級不得踰越于今
以為制也
致仕
尚書咸有一德曰伊尹既復政厥辟告歸疏云告老
致政事于君此臣下致仕之初也至周乃有大夫七
十致仕之禮其事自伊尹始
折俸
宋朝會要曰唐貞元四年定百官月俸僖昭之亂國
用窄缺天祐中止給其半後唐同光初孔謙以軍儲
不充百官俸錢數多而折之非實請减半數而支實
錢是後所支半實俸復從虚折宋朝約後唐所定其
非兼職者皆一分實錢二分折支景德罷兵之後始
詔俸當給他物者京師每一千給實錢六百在外四
百則今折俸之始也祥符五年十一月詔又定加文
武官月俸
勲階寄禄部十九
開府
漢文帝元年用宋昌為衛將軍位亞三司後漢章帝
建初三年使車騎將軍馬防班同三司同三司自此
始也殤帝延平元年鄧騭為車騎將軍儀同三司儀
同之號自此始也魏黃權以車騎將軍開府儀同三
司盖漢制唯三公開府至魏以餘官其儀同三公故
以為號由此歴代以名官唐武德七年以為散官
特進
漢氏諸侯有功德優盛朝廷所敬異者賜位特進在
三公下隋文帝以為散官
金紫
魏晉以來有左右光禄及光禄大夫皆銀印青綬重
者詔加金章紫綬因稱金紫光禄大夫後周以為散
官
銀青
漢有光禄大夫皆銀印青綬魏晉之代亦有金紫之
别故號銀青光禄大夫後周時為散官
光禄
秦置光禄勲屬官有中大夫漢武太初元年更名光
禄大夫歴代不改後周始以為散官
正議
隋置正議大夫為散官取秦大夫掌議論之義宋朝
會要曰太平興國元年詔改為正奉神宗正官名復
曰正議
通議
亦隋所置散官其命名之義同正議宋朝太宗太平
興國元年始詔改為通奉神宗復曰通議
太中
秦官也掌議論而劉向說苑有晉太中屠餘見晉平
公之驕則晉亦有其官矣當是晚周列國之官秦以
太中為大夫也
中大
中大夫亦秦置為光禄勲屬官前漢文紀後元五年
有中大夫令免漢書載趙中大夫白公引涇為渠
中散
王莽所置官也或云漢有中散大夫
朝議
隋置散官取諸大夫以上得奉朝議以為名
朝請
通典曰漢竇嬰為朝請竇太后憎嬰門籍不得入朝
請此其始也漢律諸侯春朝天子曰朝秋曰請又曰
奉朝請無員本不為官漢東京罷省三公外戚皇室
諸侯多奉朝請奉朝請者奉朝會請召而已隋開皇
中罷奉朝請置朝請大夫為散官取漢公卿年高德
重者以列侯奉朝請之義也
朝散
亦隋所置為散官也
朝奉
宋朝會要曰太平興國元年詔改唐朝議大夫為朝
奉大夫
朝請郎
通典曰朝請郎亦隋官盖採晉宋齊梁奉朝請之名
也
朝散郎
亦隋散官也
朝奉郎
宋朝太平興國初改唐朝議郎為朝奉郎
承議
通典曰隋所置舊唐書百官志曰唐武德七年改隋
文騎尉為承議郎
奉議
隋散官有通議郎舊唐書志曰貞觀十一年定令唯
改通議郎為奉議郎通典作奉議郎神宗正官制亦
曰奉議
通直
通典曰隋所置盖採晉宋以來諸官皆有通直之名
官品高下通為宿直也舊唐志曰武德七年改隋屯
騎尉為通直郎
宣德
亦隋置散官也
宣義
唐改隋游騎尉為宣義郎取梁宣義將軍之名
承事
漢昭帝時任官為丞相徵事捕斬上官桀注云徵事
丞相屬官隋置徵事郎盖取諸此宋朝避仁宗嫌名
改曰承事宋朝會要曰乾興元年詔改也
承奉
隋文帝置唐因之宋朝元豐新制改太常寺太祝奉
禮郎為承奉郎
承務
唐置因隋尚書省二十四司承務郎之名也古二十
五階宋朝元豐中神宗改正官制所定以為寄禄格
元祐初各分左右紹聖二年復舊也
二柱國
楚寵官也懷王使柱國昭陽攻齊陳軫問曰楚國何
貴昭陽曰上柱國是也後魏孝莊始立柱國大將軍後將
軍官廢有上柱國後周建德四年又增置上柱國大將軍
隋置上柱國柱國以酬勲勞實不理事故唐以為勲官
二護軍
秦有護軍都尉漢以陳平為護軍中尉盡統諸將歴
代為將領之任舊唐書志曰武德七年定令改秦齊
王下統軍為護軍副為副護軍盖未為勲官也又有
上大將軍大將軍貞觀十一年改上大將軍為上護
軍大將軍為護軍也按漢百官表護軍都尉哀帝更
為司寇平帝元始元年更為護軍也
二輕車
漢武帝初置輕車將軍始以公孫賀為之又有輕車
校尉唐採其名置上輕車都尉及輕車都尉舊唐志
曰武德七年改上開府儀同三司為上輕車都尉開
府儀同三司為輕車都尉
二騎
漢武帝元鼎二年置騎都尉初以李陵為之唐採故
事置上騎都尉與騎都尉舊唐志曰武德定令改隋
儀同三司曰騎都尉
四尉
謂驍飛雲武四騎尉也並隋置為文散官舊唐書百
官志曰武德定令改隋上大都督為驍騎尉大都督
為飛騎尉師都督為雲騎尉都督為武騎尉也右十
二轉唐以為勲官宋朝因之
師保輔相部二十
三師
尚書周官曰乃立太師太傅太保兹惟三公晉以為
上公後魏始號三師
太師
虞官商時箕子為之漢官儀曰紂時胥餘為之或云
胥餘箕子字也書微子作誥父師少師是也史記曰
周成王為太子以太公望為太師續事始曰史記周
文王得吕尚于磻溪以為師謂之太師
太傅
周官或曰古官通典曰成王時畢公為之大戴禮曰
周公始為之
太保
虞官杜佑云商太甲時伊尹為之文王世子曰虞有
師保是也
三公
周始有三公坐而論道後漢始以太尉司徒司空為
三公或曰在莽時
太尉
秦官河圖錄運法曰堯坐舟中與太尉舜觀鳳凰應
劭以為周官皆非也按禮記月令曰孟夏太尉贊儁
傑月令本出于吕不韋不韋秦相故知其秦官耳漢
百官表曰太尉秦官掌武事者
司徒
古官也管子曰黃帝得祝融南方使為司徒少昊以
祝鳩氏為司徒舜之命契曰汝作司徒敬敷五教在
寬
司空
亦古官管子曰黃帝得奢龍辨于東方使為士師即
司空也少昊鳲鳩氏為司空舜典曰伯禹作司空
三台
傅子曰黃帝以風后配上台后土配中台五聖配下
台故後世由此以三公為三台
將相
軒轅本紀曰帝舉風后為相力牧為將此盖將相之
始也管子曰黃帝得六相而天下治虞舜舉元愷而
謂之十六相
重事
唐會要曰神龍元年五月制盧欽望加平章軍國重
事是也景雲三年七月詔竇懷正軍國重事宜共平
章又大和四年六月制以裴度為司徒平章軍國重
事是時度勲望高以&KR0858;上相印又惜之故有此詔唐
書裴度傳曰文宗大和四年加度司徒平章軍國重
事則是此名自唐中宗命盧欽望始也宋朝元祐初
今上新即位以文潞公始為之用前志也
平章
唐有中書門下平章事為宰相之任盖行丞相事之
類漢韓安國為御史大夫行丞相事後漢周澤行司
徒事是也唐百官志曰李靖以&KR0858;辭位詔三兩日一
至中書門下平章政事名官自此始也會要曰貞觀
八年十一月也又貞觀十七年六月高士廉同中書
門下平章政事高宗永淳元年四月郭待舉等並同
中書門下同承受進止平章事上謂參知政事崔知
温曰待舉歴任尚淺且令預聞政事未可與卿同受
名稱自此四品已下知政事者以平章事為名唐志
以為永淳元年也
參政
唐宰相有參知政事宋朝以為執政官唐會要曰武
德元年六月裴寂知政事貞觀元年九月杜淹參議
朝政三年二月魏徵參預朝政十三年劉洎始為參
知政事唐太宗本紀云十一月戊辰也盖其命官自
劉洎始云宋朝會要曰乾德二年四月以薛居正吕
餘慶參知政事先是已命趙普為相將用居正等為
副太祖召陶榖問下丞相一等有何官對曰唐有參
知政事故以命之盖帝意未欲令居正等名位與普
齊也錢若水曰按唐故事劉洎為參知政事宰相任
也高宗用郭待舉謂崔知温曰待舉歴任尚淺未可
與卿等同名稱遂令同平章事以此言之平章事亞
參知政事矣榖不能遠引漢御史大夫亞丞相故事
失之也神宗元豐中行官制除之
左右相
通典曰成湯初置二相以伊尹仲虺為之伊尹號阿
衡仲虺為左相是也又武丁得傅說爰立作相王置諸
其左右書亦稱召公為保周公為師相成王為左右
故秦悼武王置左右相漢高后亦置二相自此以後
多非尋常人臣之職唐龍朔元年改侍中為左相中
書令為右相武后又改尚書僕射為文昌左右相開
元元年又為左右丞相天寳元年復為僕射又以侍
中中書令為左右相至德初復舊故今亦以左右丞
相呼二揆者此其始矣
宰相
昔周公位冡宰正百工以相成王故有宰相之稱其
事自秦漢始陳平言宰相上佐天子是也通典曰春
秋之義尊上公謂之宰言海内無不統也漢亦謂上
相陸賈謂陳平曰足下位為上相是也
丞相
史記秦本紀悼武王二年初置丞相盖三代三公之
任也今得中令僕射皆其職爾故今亦以為稱應劭
曰丞者承也相助也商鞅書定分篇云秦孝公問法
令于鞅鞅有丞相置一法官之語則為具名也已見
于孝公時非悼武王始特置之也大抵秦所建官云
相國
亦秦置官始皇帝立尊吕不韋為相國漢初蕭何亦
為之今人以呼宰輔也
使相
唐睿宗景雲元年始置節度使首以賀拔延嗣領河
西至開元中朔方節度牛仙客同中書門下三品節
度如故此盖使相之始也肅宗時郭元振李光弼號
使相也
相銜
唐百官志叙曰永淳元年郭待舉岑長倩同平章事
始亦入銜後循之以為故事
當筆
通典曰肅宗至德二年三月宰相分直政事筆人知
十日德宗貞元五年五月八月又分日一人執筆迄
今為故事曰當筆
中堂
唐制宰相常于門下省議事謂之政事堂永淳中中
書令裴炎移在中書省開元十一年張說奏改曰中
書門下宋朝行官制除其名也
監國史
唐百官志曰貞觀以後多以宰相監修國史遂成故
事也
樞密
西晉泰始中王景文為中書令兼管内樞密此其名
之始也君臣政要曰唐代宗永泰中勅中官董廷秀
管樞密因置内樞密使後唐莊宗始用郭崇韜分中
書兵房置樞密院與宰相分秉朝政自此始用士人
凡文事出中書武事出樞密謂之二府宋朝會要曰
開寳九年二月以曹彬為樞密使領忠武軍節度樞
密帶節度自此始也太平興國六年九月以石熙載
為戶部尚書充樞密使文資正官充使自此始也
樞相
宋朝會要曰唐以中官為樞密使後唐始有帶相印
者則樞相之始自後唐也又至道三年八月以曹彬
為兼侍中充使大中祥符五年九月以吏部尚書王
欽若戶部尚書陳堯叟並守本官同平章事充使儒
臣為樞密而兼使相自欽若始也
知樞
宋朝會要曰周顯德六年宰相范質王溥並參知樞
密院事又淳化二年九月以副使宣徽北院使張士
遜知樞密院事知院之名自此始也
樞副
五代會要曰梁開平元年五月改樞密院為崇政院
始命敬翔為院使仍置判官一人自後不置判官置
副使一人後唐同光元年十月依舊為樞密亦為樞
密副使宋朝會要曰建隆元年八月以趙普為樞密
副使周末闕副使至是始置
同知樞
宋朝會要曰淳化二年九月樞密使王顯出鎮以副
使温仲舒寇凖同知院事同知之名自此始也神宗
元豐中正官名不置使但以寄禄官一人知院事一
人同知為副而已
簽樞
又宋朝會要曰太平興國四年正月以石熙載為樞
密直學士簽著樞密院事簽書之名自此始也治平
中避英宗嫌名改曰簽書
宣徽
唐書裴度傳有宣徽五坊小使則宣徽官名已見于
元和之時矣唐末洎五代又有南北兩院使晉天福
四年以樞密副使張從恩為宣徽使權罷樞密故也
盖唐官云宋朝會要曰唐置宣徽南北院使有副使
後唐省副使開寳九年以潘美依前山南東道節度
充宣徽北院使節度之領宣徽自兹始也按北史后
妃傳叙北齊文宣河清中下嬪有宣徽為婦官之名
也
法從清望部
大學士
唐書李泌加集賢殿大學士泌言學士加大始中宗
時張說為之按說傳玄宗欲授說大學士辭曰學士
本無大稱中宗崇寵大臣乃有之唐百官志曰景龍
二年置也盖其名自中宗時始今惟觀文資政端明
有之
學士
漢孔安國序尚書言秦焚書坑儒天下學士逃難解
散盖以斥承學之士爾晉陶淵明集有學士祖企謝
景夷而晉志不言其官然前亦未聞南史宋謝超宗
傳曰齊受禪高帝令撰郊廟歌有總明學士劉融等
陳有德教殿學士北齊有文林舘學士後周亦有麟
趾殿學士當是其稱始自漢晉而命官起于宋齊也
唐初有東宫王府等學士齊王元吉亦有文學館學
士此後集賢昭文崇賢翰林等雜置不一迄宋朝皆
為侍從之臣貞觀初開文學館以房玄齡等十八人
為學士
直學士
職林曰唐憲宗朝裴垍奏集賢御書院請五品已上
為學士六品已下為直學士非登朝者為校理按唐
書百官志儀鳳中弘文置詳正學士又曰武德後五
品已上曰學士六品已上曰直學士然則唐祖有國
之初始有此官
觀文
歐公歸田錄曰唐至五代相承有文明殿大學士為
宰相兼職又有學士為諸學士之首後以文明真宗
謚也更曰紫宸議者又以紫宸非人臣宜稱遂更曰
觀文
資政
又曰王欽若罷參政真宗特置資政殿學士以寵之
時寇凖在中書定其官在翰林下欽若訴于上曰臣
自學士拜參政今無罪而罷班反在下是貶也帝為
特置大學士班在翰林之上宋朝會要曰景德二年
四月以參政王欽若為資政殿學士先是欽若求罷
繼以面請故特置是職十二月又以為大學士
翰林
唐太宗時名儒時時召以草制待詔常于北門候進
止號北門學士明皇改曰翰林待詔已而改為供奉
開元二十六年乃為翰林學士此盖其始也職林云
至德後天子召集賢學士于禁中草書詔因在翰林
待進止遂以為名
承旨
職林曰至德以後翰林置學士六人内年深德重者
一人為承旨所以獨承密命故也此疑承旨之始也
而唐百官志曰元和中翰林學士以院長一人别承
勅旨或密受顧命為學士承旨職林又謂德宗貞元
已後承旨多至宰相疑唐志為誤
内翰
唐百官志曰開元二十六年改翰林供奉為學士别
置學士院其後選用益重號為内相又陸䞇傳䞇入
翰林雖外有宰相主大議而䞇常居中參裁可否時
號内相則是其稱自陸䞇始也由此今亦呼翰林學
士為内相亦曰内翰
勅設
筆談曰京師百官上日惟翰林學士勅設用樂雖宰
相無此禮優伶並開封府點集陳繹除學士時繹知
府遂不用女優學士院勅設之不用女優自繹始也
其事在熙寧中
端明
職林曰五代唐明宗初置端明殿學士如三館之例
初入洛謂安重誨曰先帝時馮道何在曰近除翰林
學士帝曰此人朕素諳委俄拜端明宋朝會要曰後
唐明宗不知書每四方章奏令安重誨讀之多不曉
文義宰相孔循獻議置端明殿學士二員在翰林之
上以馮道為之太平興國中緣殿名改文明仁宗明
道初改承明殿為端明殿明年置端明殿學士又云
明道二年八月詔特置端明殿學士始以宋綬充之
也
二侍
通典曰開元中馬懷素等侍讀禁中十三年集賢院
置侍讀學士其後康子元為侍講學士宋朝真宗始
置此二職文翰林盖自楊徽之邢昺始也宋朝會要
曰咸平二年七月以楊徽之夏侯嶠並為翰林侍讀
學士邢昺為翰林侍講學士景德四年八月以翰林
侍講學士邢昺知曹州此又侍講學士之外使自昺
始也天禧二年十二月以參政張知白為翰林侍讀
學士知天雄軍此又侍讀之外使自知白始也唐宋
申鍚敬宗寳歷二年充翰林侍講學士文宗時鄭覃
亦為之
龍圖
宋朝會要曰大中祥符三年七月以杜鎬充龍圖閣
學士在樞直之下此其置官之始也又曰六年九月
詔龍圖閣學士直學士結銜在本官之上初杜鎬之
為是職職在官下至是陳堯咨上言故更之此結銜
在上之始也
小龍
又曰景德四年八月以待制杜鎬為龍圖閣直學士
詔班在樞直之下少退待制在知誥之下並赴内殿
起居由此為内制此其始也
待制
唐永徽五年十二月五日詔許敬宗每日待制于武
德殿此始有待制之名永泰元年三月一日勅裴冕
等並集賢待制此始有待制之所然則盖唐設官也
龍制
宋朝會要曰景德元年十月以杜鎬戚綸充龍圖閣
待制此其命官之初也或作咸平四年
直龍
又曰大中祥符九年十月以馮元為太子中允直龍
圖閣直閣之始也
天制
又曰天聖八年十月詔特置天章閣待制始用范諷
為之龍圖天章寳文皆置學士直學士而天章學士
罕以命人訖仁宗世纔王贄一人而已自後無聞也
天章侍講
又曰景祐四年三月詔以賈昌朝等為天章閣侍講
比直龍圖閣此盖設官之初也
寳文
英宗治平初以寳文閣藏仁宗御書御製即置寳文
閣學士直學士及待制之官盖始用邵必為學士也
樞直
職林曰五代朱梁太祖開平二年改樞密院為崇政
院始置直學士後唐復為樞密院亦曰樞密院學士
宋朝會要曰後唐同光中置樞密直學士同光盖莊
宗時年號也盖朱梁崇政院判官之職也
制誥
唐百官志曰中書舍人六人以久次者一人為閣老
判本省雜事一人知制誥領進書開元初以他官掌
詔勅册命謂之知制誥宣宗時選用尚書郎盖先是
率用前行正郎宋朝自司諫正言以上參用之官制
改其事歸中書舍人又宋朝會要曰雍熙四年以知
制誥范杲知京兆府以知制誥領外藩自杲始也續
事始曰開元元年蘇頲王琚為紫微侍郎知制誥自
後以他官為翰林學士中書舍人皆稱制誥
直學士院
宋朝會要曰開寳元年中書李昉知制誥盧多遜並
直學士院盖其始也又作二年十一月
直舍人院
又曰開寳九年十一月以張洎王克正直舍人院此
其置職之始也
集賢學士
唐玄宗開元五年始置修書院于集仙殿即置學士
員後改集賢亦曰集賢學士通典曰開元五年十一
月于乾元殿東廊寫四部書令馬懷素禇无量總其
事于麗正殿安置為修書使十六年宴張說等于集
仙殿改殿名集賢改修書使為集賢殿書院學士宋
朝曰集賢院學士
修國史
唐會要曰自貞觀中始置史館而著作罷史任至顯
慶四年三月始詔劉仁軌等修史長安二年劉允濟
又稱修國史天祐二年五月二十九日勅史館修撰
張策職名稍卑不稱内庭密重宜稱兼修國史盖太
宗始置館雖有修史之官尚未以修國史為名也高
宗乃以命仁軌等云鄴城舊事曰北齊神武時魏收
自散騎常侍兼中書侍郎修國史
修撰
唐明皇開元八年始置修撰于集賢殿天寳後他官
兼史職者亦曰史館修撰吳處厚青箱雜記曰太平
興國中趙鄰幾等直史館掌修撰楊文舉為史館編
修是時修撰未列于職至道中始以李若拙為史館
修撰也
侍講
後漢張酺顯宗時數請于御前每侍講有救正之辭
帝常言酺侍講屢諫正及他𫝊往往有侍講禁内之
文名盖起于此也
侍讀
唐明皇開元三年七月勅每讀史籍中有闕宜選耆
儒博碩一人每日侍讀故馬懷素禇元量更日入直
此侍讀之始也
直史館
唐會要曰正觀三年閠十二月移史館于門下省其
修撰史事以他官兼領或品卑而有才者亦直焉此
直史館之始也
直昭文
宋朝會要曰淳化元年八月二十五日以吕誨之等
直昭文(闕)
職也談苑曰淳化中復置直史館疑唐有是
職也
直集賢
唐明皇開元十二年改麗正修書院為集賢院增置
校理及直院宋朝會要曰淳化元年八月二十六日
以和濛直集賢院集賢舊無直院惟江南李氏嘗以
朝士任之至是始置從新置也談苑曰淳化中始置
直秘閣
宋朝會要曰端拱元年五月詔就崇文院中堂建秘
閣是月以宋泌直秘閣此蓋置官之始也
校理
唐開元十二年增置集賢校理宋朝太宗端拱元年
建秘閣即以杜鎬為秘閣校理此立官之始也青箱
雜記曰端拱初以李宗諤為集賢校理則本朝集賢
校理自宗諤始也
說書
宋朝會要曰景祐元年二月詔以賈昌朝等為崇政
殿說書明道元年翰林侍講孫奭年老乞外郡上問
誰可代充講官奭舉昌朝等至時始特置此職四年
改為天章閣侍講慶歷二年以趙師民預講復為崇
政殿說書
稱謂
筆談曰集賢院記云開元故事校書官許稱學士今
三館貼職皆稱學士循唐典也宋朝神宗行官制秘
書省官亦以學士為稱謂也
駙馬
駙馬都尉漢武帝元鼎二年初置掌駙馬駙馬非正
駕車者皆為副馬又曰駙近也&KR0858;也通典袁樞議曰
駙馬都尉置由漢武帝以假功臣戚屬齊職儀曰凡
尚公主必拜駙馬都尉者自魏晉已來因為襜帷蓋
以王姬之重庶姓之輕若不加等級寧可合卺所以
假之皇女也漢制以列侯尚公主而魏何晏始以主
壻拜故後代循用為常制蓋自晏為始也唐韻曰晉
尚公主者並加之也
事物紀原卷四
