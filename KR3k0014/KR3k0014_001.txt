事物紀原卷一宋高承撰
天地生植部一
元氣
列子曰太易未見氣也太初者氣之太始也太始者
形之始也太素者質之始也形氣質具而未離故曰
混沌高氏小史曰太易氣象未分太初氣象始萌太
始氣象初端太素氣形變質太極形質已具然則元
氣之始自太初也徐整三五歷紀曰歲起攝提元氣
肇始有神人號天皇遁甲開山記曰厲山氏分布元
氣也
天地
清輕者上為天濁重者下為地冲和氣者為人循之
不得名曰易一變而為七七變而為九九復為一一
者形變之始也清輕重濁清以陽發故氣冲為天濁
以隂凝故氣沉為地天地形别謂之兩儀列子曰視
之不見聽之不聞周易繋辭曰易有太極是生兩儀
高氏小史曰兩儀分五運通二體分形離為清濁三
五歷紀曰天地渾混如雞子盤古生其中萬八千歲
天地開闢陽清為天隂濁為地盤古在其中一日九
變神于天聖于地天日高一丈地日深一丈盤古日
長一丈如此萬八千歲天極高地極深盤古極長後
乃有三皇此天地人之始也
四方
王希明太一金鏡經曰昔燧人氏仰觀斗極而定方
名東西南北是也則四方之名盖始自燧皇定之
日月
天地開闢萬八千歲而盤古死帝王五運歷年紀曰
盤古死後左目為日右目為月山海經曰東南海之
外甘水之間有羲和之國有女子曰羲和羲和者帝
俊之妻是生十日郭璞注云羲和盖天地始生日月
者也
星辰
馬揔通歷曰地皇氏定星辰後漢天文志注曰黃帝
分星次凡中外官常明者百二十四可名者三百二
十微星萬一千五百二十黃帝創制之大略也禮記
乃云帝嚳能序星辰盖地皇氏始定為星辰黃帝又
名之至帝嚳而序也
星官
後漢天文志曰軒轅始受河圖鬭苞授規日月星辰
之象故星官之書自黃帝始至高陽氏乃使南正重
司天
星次
帝王世紀曰黃帝受命乃推分星次以定律度劉昭
補漢志亦曰黃帝定星次即今爾雅所記十二次與
二十八舍之度皆自黃帝創之也
宿度
王子年拾遺記曰庖犧視五星之文分野之度史記
歷書曰黃帝名察度驗臣瓚謂題名宿度候察進退
三辰之度吉凶之驗也又曰漢武招致方術士唐都
分天部漢書音義云謂分部二十八宿為距度而晉
書天文志亦曰庖犧氏立周天歷度也
風雨
帝王五運歷年記曰盤古之君龍首蛇身噓為風雨
雷電
又曰盤古吹為雷電
隂陽
春秋内事曰伏犧氏定天地分隂陽
晝夜
又歴年記曰盤古開目為晝閉目為夜通歷曰地皇
氏分晝夜
五行
史記歷書曰黃帝建立五行起五部應劭曰金木水
火土也孟康謂天有四時分為五行
十二辰
事始曰黃帝立子丑十二辰以名月又以十二名獸
屬之
人
風俗通曰俗說天地開闢未有人民女媧摶黃土為
人劇務力不暇供乃引繩絙泥中舉以為人故富貴
者黃土人也貧賤凡庸者絙人也淮南子曰黃帝生
隂陽上駢生耳目桑林生臂手此女媧所以七十化
也許慎注云黃帝古天神所造人時化生隂陽上駢
桑林皆神名又曰突生海人海人生若菌(音辟)若菌生
聖人聖人生庶人凡庸者生于庶人突人之先此人
之始也
君臣
典略載云孫瓚表曰皇羲已來始有君臣上下之事
由是推之天皇以降雖有其分固亦略矣至太昊始
正之也
夫婦
杜佑通典曰遂皇氏始有夫婦之道注云人皇是也
山嶽
歴年記曰盤古死後骨節為山林又古昔𫝊盤古左
手為東嶽右手為西嶽腹為中嶽首為南嶽足為北
嶽與此為小異王子年拾遺記曰庖犧審地勢以定
川嶽
山谷
遁甲開山記曰麗山氏産生山谷肇分自此其始也
江海
歴年記曰盤古死後腸為江海孟詵錦帶前書早紀
括提紀云有神農氏立蛇形甄四海此前神農也論
語摘輔象伏羲六佐仲起為海陸注云主平地兼統
海陽為江注云主江湖
淮瀆
又曰盤古血為淮瀆
草木
又曰盤古之君身死後毛髮為草木淮南子曰日馮
生陽閈陽閈生喬如喬如生幹木幹木生庶木凡根
拔木者生于庶木根拔生若程若程生玄玉玄玉生
醴泉醴泉生皇辜皇辜生庶草凡根苃草者生于庶
草許慎注云日馮木之先根拔生草之先也段成式
酉陽雜爼曰日馮生玄陽閈玄陽閈生麟胎麟胎生
幹木幹木生庶木招搖生程君程君生玄玉玄玉生
醴泉醴泉生應黃應黃生黃華黃華生庶草與淮南
子小異此盖草木之始也
鳥獸
淮南子曰羽嘉生飛龍飛龍生鳳凰鳳凰生鸞鳥鸞
鳥生庶鳥凡羽者生于庶鳥毛牘生應龍應龍生建
馬建馬生麒麟麒麟生庶獸凡毛者生于庶獸注云
羽嘉飛蟲之先酉陽雜爼則云羽嘉生飛龍飛龍生
鳳凰鳳凰生鸞鸞生庶鳥應龍生建馬建馬生麒麟
麒麟生庶獸此盖鳥獸之始也徐整三五歷曰天地
之初有三白鳥故生衆鳥
龜魚
同前又曰介鱗生蛟龍蛟龍生鯤鯤生鯁鯁生建邪
建邪生庶魚凡鱗者生于庶魚介墰生先龍先龍生
玄黿玄黿生靈龜靈龜生庶龜凡介者生于庶龜注
介鱗鱗之先介墰龜之先也段成式以黿為魭此盖
龜魚之始也
正朔歷數部二
甲子
世本曰大撓造甲子呂氏春秋曰黃帝師大撓黃帝
内傳曰帝既斬蚩尤命大撓造甲子正時月令章句
曰大撓探五行之情占斗剛所建于是始作甲乙以
名日謂之幹作子丑以名月謂之支支幹相配以成
六旬
歲
黃帝定星歷正閏餘以成歲事至堯定四時成歲書
曰朞三百六旬有六日以閏月定四時成歲則名歲
之義自陶唐始也
正
歴代所尚不同故所為之正各異邢昺論語疏有推
鄭康成尚書三帛注意謂舜以十一月堯十二月高
辛十二月高陽十一月少昊十二月黃帝十三月炎
帝十一月女媧十二月又推易說卦云帝出乎震謂
伏犧也建寅之月又木之始則正當從太昊始也由
秦諱政故音從征今尚云然也
閏
史記曰黃帝起消息正閏餘則閏盖餘分之月也黃
帝造歷始正之
月朔
通歷曰地皇氏分晝夜以三十日為月朔高氏小史
亦云爾
八節
春秋内事曰伏犧氏建分八節以應天氣晉志曰炎
帝分八節以始農功
氣候
董巴議曰昔伏犧始造八卦作三畫以象二十四氣
消息禍福以制吉凶禮記月令注曰昔周公作時訓
定二十四氣分七十二候則氣候之起始于太昊而
定于周公也
賀正
通典曰漢高帝十月定秦遂為歲首七年長樂宮成
制羣臣朝賀儀武帝改用夏正亦在建寅之朔則元
日慶賀始于漢高祖也
人日
東方朔占書曰歲正月一日占雞二日占狗三日占
羊四日占猪五日占牛六日占馬七日占人八日占
穀皆晴明温和為蕃息安泰之候隂寒慘烈為疾病
衰耗故杜子美詩曰元日至人日未有不隂時盖傷
時之言也推此當由漢世始有其義
天慶
宋朝會要曰大中祥符元年十一月詔以正月三日
天書降日為天慶節休假五日
中和
李肇國史補曰唐正元五年初置中和節新唐書李
泌𫝊曰德宗以前世上巳九日皆大宴集而寒食多
與上巳同時欲以二月名節自我為古李泌請以二
月朔為中和節王溥唐會要曰正元五年五月十一
日勑四序嘉辰歴代增置漢宗上巳晉紀重陽朕以
春方發生候維仲月勾萌悉達自今以二月一日為
中和節二十八日李泌請令文武百寮進農獻穜稑
王公戚里上春服士庶以刀尺相遺村社作中和酒
祭勾芒祈年榖聚會宴樂名為饗勾芒
天祺
宋朝會要曰天禧元年正月詔大中祥符元年四月
一日天書再降内中功德閣其建為天祺節一如天
貺節例乾興元年二月禮儀院上言四月一日天書
降日節名下一字與御名同合行回避詔以天祺節
為名
天貺
又曰祥符元年六月六日天書降兖州二年五月八
日詔曰其六月六日天書降大山日宜令設醮六月
又詔在京及諸州並賜休假一日前此遣中使詣宰
臣王旦第特令中外賜假四年正月以六月六日為
天貺節在京禁屠宰九日詔諸路並禁從歐陽彪之
請也
伏日
歷忌釋曰四時代謝皆以相生立秋以金代火而畏
火故至庚日必伏故謂之伏日顔師古曰隂氣將起
廹于殘陽而未得升故為藏伏因名曰伏史記秦德
公二年初伏以禦蠱孟康云六月伏日也周無至此
乃有之年表云初作伏也
先天
宋朝會要曰大中祥符五年閏十月一日詔以七月
一日聖祖下降日為先天節
降聖
唐會要曰會昌元年二月十五日詔我聖祖降誕昌
辰宜改為降聖節則降聖之號唐武宗先以名節也
宋朝會要曰大中祥符五年閏十月詔以十月二十
四日聖祖降誕延恩殿日為降聖節蓋用唐故亊者
也
冬至
通歷曰地皇氏以十一月為冬至高氏小史亦云
賀冬
玉燭寳典曰冬至隂陽百物之始日極南影長有履
長之慶漢雜事曰冬至陽生君子道長故賀然則當
是漢制也
臘日
禮月令孟冬十月臘先祖魏臺訪議云薦田獵先所
得禽獸謂之臘疑特時祭之名云爾然亦伊耆氏之
蜡也始臘蜡本一夏后曰嘉平商曰清祀周曰大蜡
秦初曰臘巳而為嘉平漢復曰臘也周以来用孟冬
至唐貞觀十年始以季冬之寅蜡祭百神開元禮又
用臘日盖季冬之月星回歲終隂已交勞農大享五
德之君各以其終而臘如水土終于辰火終于戍金
終于丑木終于未是矣宋朝王于火戌故以戌臘而
蜡復别為一祭臘獨以為時序之令又說文云冬至
後三戍為臘也
歷
通歷曰太昊始有甲歷楊泉物理論曰神農立歷日
漢律歷志曰黃帝造歷董巴曰伏犧始作八卦三畫
以象二十四氣黃帝因之初作調歷尸子曰羲和造
歷呂氏春秋曰容成作歷世本亦云黃帝内𫝊曰既
斬蚩尤乃命容成造歷以司天也
歷名
易乾鑿度曰歷原名握先紀曰甲子七十六歲為一
紀二十紀而一蔀首注云握先為歷始之名始言無
前也㳂革曰黃帝考定星歷建五行起消息正閏餘
謂之調歷後代因之漢有太初唐有麟德等名也
歷日
物理論曰疇昔神農正節氣審寒温以為早晚之期
故立歷日
筭
後漢律歷志曰隸首作數晉律歷志曰黃帝使隸首
作筭數博物記曰隸首黃帝臣一說隸首善筭者也
數
謝察微筭經曰易稱太極是生兩儀盖數之先也史
記曰黃帝建氣物分數孟康謂歷數之分世本曰隸
首作數
九章
後漢鄭康傳注曰九章筭術周公作也一方田二粟
米三差分四少廣五均輸六方程七傍要八盈不足
九鈎股即周禮九數是也
渾儀
春秋文耀鈎曰唐堯即位羲和立渾儀劉氏歷曰高
陽造渾儀黃帝為盖天則渾儀始于高陽氏也至舜
則琁璣玉衡以齊七政
刻漏
梁刻漏經曰肇于軒轅之日宣乎夏商之代至周挈
壺氏掌之
更點
起于易繫九事重門擊柝一說自黃帝始也
帝王后妃部三
皇
項峻始學篇曰天地立有天皇張愔帝系譜曰天地
初起溟涬鴻濛即生天皇一萬八千歲此稱皇之始
也
帝
由天皇至燧人皆稱皇故有天皇地皇人皇而燧人
亦號燧皇及太昊帝王世紀稱曰帝庖犧氏繼天而
王為百王先帝出于震未有所因此稱帝之始也
皇帝
世皇帝記曰五帝之初有天黃皇帝尚書呂刑曰皇
帝清問下民盖周穆王始以言唐堯也史記始皇本
紀二十六年秦初并天下令曰六王咸伏天下大定
名號不更無以稱成功其議帝號王綰李斯等議帝
號曰古有天皇有地皇有泰皇泰皇最貴上尊號王
為泰皇王曰去泰著皇采上古位號號曰皇帝曰秦
兼天下建皇帝之號注云五帝自以德不及三皇故
去皇號三王又以德不及五帝故損稱王秦自以德
兼二代故兼稱之
王
夏商之前皆稱帝自周始降帝為王然夏啓之甘誓
稱王曰嗟仲虺之誥湯曰惟王不邇聲色則二代雖
號帝亦稱王也
天子
說文曰古之神聖人母感天而生子故曰天子春秋
元命包曰女登生子人面龍顔始為天子帝王世紀
曰神農無任姒有蟜氏名女登則帝王之稱天子自
炎帝始也
官家
劉向說苑鮑白令之對秦始皇曰天下官則讓賢天
下家則世繼故曰五帝以天下為官三王以天下為
家蔣濟萬機論曰五帝官天下故傳之賢三王家天
下故𫝊之子今指天子為官家則猶言帝王也其義
始諸此僧文瑩湘山野錄曰真宗問李仲容何故謂
天子曰官家遽對云蔣濟言三皇官天下五帝家天
下兼三五之德故曰官家為小異爾按晉書五行志
安帝義熙初童謠曰官家養蘆化作荻則晉末之語
已云然矣隋唐之前稍云大家自兹世以稱至尊也
五運
通歷曰太昊木德王始有甲歷五運項峻始學篇曰
天地立有天皇以木德王則五運之起自天皇氏始
也然天地開闢之初溟涬鴻濛萬物未立五運相乘
宜未詳也當自太昊為是王子年拾遺記曰伏犧以
木德稱王位居東方以含養蠢化叶于木德其音附
甲號曰木皇此宜五德相乘之始也後漢班固典引
曰肇命人主五德初始莫不開元于太昊注云謂庖
犧始以木德王也前漢郊祀志贊曰劉向父子以為
帝出乎震故庖犧氏始受木德馮鑑續事始引徐秀
帝王年代圖云伏犧為百王首故易曰帝出乎震即
帝王五運震為木起自太昊也灸轂子曰五運有二
說鄒衍以相勝劉向以相生自伏犧至顓頊以木火
土金水相承漢魏以還共遵劉說孟詵錦帶前書亦
曰伏犧始以木德出乎震故曰太皥
所尚
歴代帝王為正各異故所尚不同邢昺論語疏自夏
正尚黑推而上之謂伏犧以上未聞謂女媧尚白神
農赤黃帝黑少昊白高陽赤高辛黑陶唐白有虞赤
宜自太昊始也
國號
後漢書班固典引曰肇命人主五德初始厥有氏號
莫不開元于太昊注謂太昊號庖犧炎帝號神農黃
帝號軒轅盖自燧皇而上止以自名未為天下之號
也至太昊始以庖犧為代號云
太子
唐虞而上皆𫝊之賢故無太子之文夏商之王雖𫝊
之子其文略矣至周始見文王世子之目武王繼之
稱太子發此其始也漢天子號皇帝故其嫡稱皇太
子漢書高祖紀五年二月甲午漢王即皇帝位尊太
子曰皇太子此其始也
后
春秋命歷序洛書擿三辟曰人皇九人别長九州離
艮地精女出為之后注云離艮卦所推也此稱后之
初云三代以上亦無其稱但曰正妃周人始曰王后
妃
配也自太昊制嫁娶之禮以相配偶然無以妃名其
耦者帝王世紀至黃帝乃始有元妃次妃之列此疑
妃之初爾韓子曰衛子嗣公愛泄姬恐其因愛以雍
己乃尊魏妃以偶泄姬疑魏明帝以三夫人名妃用
此兩制
皇后
周禮天子之妃曰后周人稱王妃曰后秦號皇帝亦
稱皇后后繼體之君也周人之稱王妃亦以繼天子
之後故也尚書顧命曰皇后憑玉几盖史始以言成
王之以道繼人之後也而秦漢以稱天子之妃漢高
紀七年漢王即皇帝位尊王后曰皇后
太后
史記秦本紀曰昭王母芈氏號宣太后王母于是始
以為稱故范睢說秦王有獨聞太后之語其後趙孝
成王新立亦有太后用事之說是太后之號自秦昭
王始也漢襲秦故號皇帝故亦尊母曰皇太后也
太皇
漢因秦事母號皇太后故尊祖母曰太皇太后其禮
雖始于漢要之自孝武始也按史記景帝二年四月
壬午孝文太后崩高祖薄后也景帝之祖母爾時未
號太皇武帝即位迎魯申公議明堂事司馬遷於儒
林𫝊乃始稱太皇竇太后好老子言是太皇之號自
漢武始明矣竇氏文帝后於武帝為祖母班固於景
帝既立則以稱薄后然遷是武帝時人不應誤書也
太妃
魏以来諸王之母為太妃此盖其始稱也司馬氏之
稱帝母其嫡為皇太后所生為皇太妃晉書后妃傳
章太妃周氏生哀帝拜貴人帝即位有司議位號詔
崇為皇太妃其禮自晉哀帝始也宋朝真宗皇帝亦
册楊貴妃為皇太妃晉元帝夏侯太妃
四妃
天官后妃四星其一為正嫡三為後宮故帝嚳取象
于此立四妃而正嫡在其中然黃帝初有元妃嫘祖
次妃嫫姆洎形魚氏方雷氏則是四妃之制自黃帝
始矣三代有三夫人而無妃號漢有貴人魏始置妃
此夫人號妃之始也唐初皇后而降有貴淑德賢是
為四妃也
貴妃
宋孝武孝建三年初置貴妃位比相國又齊永明元
年有司奏貴妃淑妃並加紫綬金章珮干寘玉
淑妃
魏明帝置淑妃齊永明中有司奏淑妃舊擬九棘以
淑為温恭之稱妃為亞后之名進同貴妃加比三司
德妃
隋煬帝置德妃北史后妃傳曰煬帝參詳典故自製
美名有德妃為三夫人
賢妃
唐百官志内官有賢妃正一品注云因隋制有也而
隋志及北史亦無其名當疑唐有國初置也續事始
曰隋煬帝置德妃賢妃
公主
春秋公羊傳曰天子嫁女于諸侯至尊不自主婚必
使同姓者主之謂之公主盖周事也史記曰公叔相
魏尚魏公主文侯時也盖僭天子之女也春秋指掌
碎玉曰天子嫁女秦漢以来使三公主之故呼公主
也續事始曰自古至周天子之女未有封邑至周中
葉使同姓諸侯主之始謂之公主也
長主
蔡邕曰漢帝女為公主姊妺為長公主職林曰漢制
皇女皆封縣公主儀服同列侯其尊崇者加號長公
主儀服同藩王前漢婁敬說高祖以長公主妻單于
武帝女亦稱衛長公主此為長公主之始矣漢書昭
帝紀後元二年二月戊辰帝即位鄂邑公主益邑為
長公主即帝姊妹為長公主也建武十五年光武封
武陽公主為長公主即尊崇之制云宋朝但帝姊妹
乃封長公主
大主
漢皇帝之始封大長公主號大主史記武帝本紀曰
帝以衛長公主妻欒大自大主將相已下皆遺獻之
徐廣云武帝姑竇太后女也則大主之號亦自漢始
明矣
縣主
後漢帝女皆封縣公主或别為美名此疑縣主之始
也其諸王女自為公主其父得自主婚故也隋唐以
来雖諸王之女亦封郡縣但曰某郡縣主也
主國
漢以来公主所封皆為邑無封國者唐書公主傳亦
自高祖媦同安公主而下亦無其事雖平陽昭公主
有起兵參佐命之功不過死加鼓吹而已至睿宗女
華婉以劉后所生始封代國爾后遂為常制云
嬪御命婦部四
淑儀
南史后妃傳叙曰晉武帝初置淑儀為九嬪視九卿
唐百官志注云明皇開元中置六儀其一曰淑儀用
晉事也國初亦省宋朝會要云真宗大中祥符六年
正月二十一日又增置淑儀官也
淑容
南史又曰魏明帝泰始二年置淑容自后或置或否
逮于國初亦省不置大中祥符中與淑儀同真宗增
置也
順儀
隋内官有順儀北史后妃傳曰隋煬帝參詳典故置
順儀為九嬪唐除之按唐百官志注曰明皇開元中
置六儀四曰順儀國初亦不設真宗復置之與淑儀
同時也
順容
隋九嬪有順容北史曰煬帝置宋朝會要真宗祥符
中又增置順容之官
婉儀
北史后妃傳叙曰北齊文宣河清中置婉儀為八十
一御女唐初亦無唐志注云明皇置六儀婉儀其四
也至宋朝真宗復增置餘見婉容
婉容
宋朝會要曰大中祥符六年正月二十一日真宗增
淑儀以下至婉容凡六官並從一品在昭儀之上
昭儀
漢元帝置昭儀封后代或省元魏置左右昭儀視大
司馬北齊文宣時比丞相唐為九嬪也
昭容
漢孝武所置南朝亦或置之唐以為九嬪
昭媛
唐百官志注曰唐因隋制有之而隋志北史俱不載
疑唐制也
修儀
魏明帝所置修儀煬帝以為九嬪
修容
魏文帝始置修容煬帝參詳典故復置之也
修媛
唐百官志注曰唐因隋制有修媛按隋志無之而北
史后妃傳北齊文宣河清中置修媛為御女唐以為
嬪疑唐采齊制也
充儀
隋有充儀為九嬪唐會要内月篇云自武德以来有
其職也北史曰煬帝置
充容
漢典有充容則疑漢官也北史曰隋煬帝參詳典故
著之於令也
充媛
唐志云唐因隋制有充媛隋書及北史隋后妃事皆
無文疑亦唐置之也
婕妤
前漢有婕妤班馬皆見于傳南史后妃傳叙曰婕妤
漢舊號盖漢置官也隋煬帝以為世婦而品正第二
通典曰漢武置婕妤視上卿比列侯
貴人
漢光武置貴人為三夫人歴代不常有宋朝真宗復
置貴人也
美人
光武又置美人歴代多有之國初亦置之正四品也
通典前漢内命婦有美人
才人
南史曰晉武帝采漢魏之制三夫人外有才人又云
晉武所置而通典内命職漢有才人則疑漢置
婦人封
春秋左氏傳成公會晉敗齊師齊侯自齊關入見保
者曰勉之齊師敗矣辟女子女子曰君免乎曰免銳
司徒免乎曰免曰苟君與吾父免可若何齊侯以為
有禮與之石窌此婦人得封之始也
封夫人
唐虞夏商公侯之妻尚無夫人之號由周克商列爵
惟五于其封國皆稱君其妻皆為夫人其事雜見于
詩禮雖皆命于天子亦無封冊之禮漢崔篆母師氏
通經學百家之言王莽寵以殊禮賜號義成夫人則
夫人之封自王莽始也盖自魯昭公娶于吳為同姓
夫人始不命于天子至莽乃加封號云
太夫人
前漢文帝紀七年十月令列侯太夫人無得擅徽稱
如淳云列侯子復為列侯母稱太夫人盖漢制也晉
虞譚母亦拜武昌侯太夫人晉始加冊命
國夫人
宋鄱陽侯孟懷玉母拜國夫人洎隋高涼洗氏以功
封譙國太夫人此夫人封國之始也見通典
郡夫人
通典曰隋高涼女子洗氏世為南越首領有功冊為
高凉郡夫人既而冊譙國太夫人此夫人封郡之始
也
封君
戰國時列國臣子有功者時皆封君秦孝公封公孫
鞅為商君是也盖未有婦人而封君者漢始有之疑
取春秋小君之義爾
郡君
漢武帝尊王太后母臧兒為平原君平原漢郡此封
郡君之始也
縣君
武帝又封太后微時金王孫家所生姊號修成君修
成漢縣此封縣君之始也
太君
唐制四品妻為郡君五品為縣君其母邑號皆加太
君封稱太此其始也
朝廷注措部五
尊號
項峻始學篇曰天地立有天皇號曰天靈即帝王尊
號之始也堯曰放勲舜曰重華禹曰文命或以謂三
帝之號周列國或有之如楚郟敖杞東樓公莒兹平
公是也秦有天下李斯王綰請上尊號曰泰皇至唐
高宗上元二年九月壬辰始稱天皇中宗神龍元年
十月上尊號曰應天皇帝景龍元年八月丙戌加號
應天神龍玄宗開元已后宰相始率百官上尊號以
為常制宋朝神宗熙寧中上以虚名無實遂罷之也
稱朕
朕我也古通稱之秦始皇二十六年始獨天子稱朕
云史記曰李斯議天子自稱曰朕也
呼上
司馬遷作史記凡指斥君尊皆依違不正言但稱曰
上太史公自叙書漢武本紀曰今上之類是也今臣
子亦呼天子曰上由司馬子長始也蔡邕曰上尊位
所在不敢媟言尊尊之意也
御袍
二儀實錄曰唐武德初用隋制天子常服黃袍及衫
後漸用赤黃遂禁止士庶不得服其事自唐神堯始
也後又曰赭黃王建宮詞曰日色赭黃相似謂赤黃
也今俗又以天子常服淺黃為赭黃也
服御
唐會要曰天寳七年正月二十八日韋韜奏御案床
褥望去紫用赤黃制可然則天子服御之以黃自韋
韜之請也
陛下
周以前天子無陛下之呼史記秦李斯議事始呼之
耳陛階也所以陞堂天子必有近臣階則以戒不虞
臣與天子言不敢指斥但呼在陛下者與之言因卑
達尊之義則此號秦禮也漢霍光奏太后亦曰陛下
也
聖節
明皇雜錄曰唐玄宗八月五日降誕是日宴宰相于
花萼樓源乾曜請以是日為千秋節羣臣獻萬歲夀
酒其後天子誕日節號自兹始也唐會要曰開元十
七年八月五日源乾曜張說等請以是日為千秋節
休假三日至長慶七年十月十日穆宗誕日令天下
州府置宴文宗開成二年誕日始禁屠宰此聖節禁
屠置宴之始也宋朝俱循用之
改元
史記秦本紀曰惠文王十四年更為元年久大國表
云初更元年也檢自歴代人君即位為元年中間無
改元之制至秦惠王乃始有之漢興多因秦故故文
帝因之亦有中元後元之改迄今以為常故改元之
始由秦惠王也章衡編年通載曰魏惠王五十六年
更為元年又曰以相王初改元稱一年太史公書誤
分為二王之年數後十年秦始更元年也
年號
始自漢武帝建元元年顔師古前漢書曰自古帝王
未有年號始起于此而紀年通譜云道書有赤明上
皇無極永夀等號揚雄蜀王本紀云望帝禪位鼈靈
靈稱叢帝號方通
萬歲
考古逮周未有此禮戰國時秦王見藺相如奉璧田
單偽約降燕馮諼焚孟嘗君債劵左右及民皆呼萬
歲盖七國時衆所喜慶于君者皆呼萬歲秦漢以来
臣下對見于君拜恩慶賀率以為常
山呼
後人以呼萬歲為山呼者其事盖起于漢武時按前
漢武帝本紀曰元封元年正月登嵩高御史乘屬在
廟傍吏卒咸聞呼萬歲者三迄今三呼以為式而號
山呼也又太始三年二月禮日成山登之罘山稱萬
歲
上夀
通典曰禮有獻醻無上夀惟詩大雅云虎拜稽首天
子萬夀豳風曰為此春酒以介眉夀非灼然明文要
是彷彿其事古者詩工皆歌之故得而言也漢興叔
孫通定儀七年長樂宮成諸侯朝禮畢置酒殿上尊
卑次起上夀其事本起于此史記項羽與漢王飲鴻
門項莊入為夀則兹事已見于漢初矣按淳于髠傳
髠對齊威王有侍酒于前奉觴上夀之語及楚莊王
置酒優孟前為夀皆戰國時事盖不自漢始也春秋
之間亦無聞焉疑即七雄之禮云
起居
又曰唐貞觀十三年房喬奏請三日一臨朝二十三
年九月十八日太尉無忌奏請視朝坐日高宗報曰
朕即大位今已後每日常坐永徽元年十月五日勑
京官五品依舊五日一參二年八月十九日詔此後
每五日一度太極殿視事朔望即為常式盖今五日
起居之始也漢書循吏傳曰漢宣五日一聽事則彷
彿起居之事其禮雖見于漢要自唐始行之也
記注
漢武有禁中起居後漢明德馬皇后自撰顯宗起居
注盖周禮左右史之事耳謂之起居注則自前漢始
也唐藝文志亦有獻帝起居注自兹歴代咸有也
時政紀
唐會要曰永徽以後左右史惟得對仗下後謀議皆
不聞姚璹請仗下所言軍國政要宰相二人撰錄號
時政紀又李吉甫對憲宗問時政紀曰是宰相記天
子事以授史官之實錄也古左史記言今起居郎是
右史記動今起居舍人是永徽中宰相姚璹慮造膝
之言或不下聞因請隨奏對而記是則其事起自唐
高宗時姚璹之請也
索扇
唐書明皇時蕭嵩為相以為天子升降俯仰衆人皆
得見之非肅穆之容也奏請凡朔望受朝備羽扇于
殿上將出臨朝承旨索扇扇合上坐坐定去扇禮畢
上將退又索扇如初則此制之始自蕭嵩請也
入閤
宋朝會要曰唐敬宗始御紫宸殿羣臣展入閤之儀
後唐天成初又以月望入閤國朝以舊制皆以月朔
閤門先期舉奏詔可即施行康定二年八月宋庠奏
唐每坐朝之日即為入閤叔世亂離五朝草創大昕
之制正衙立仗遂廢後或有行者人所罕見乃復謂
之盛禮開元舊禮無開寳中增附始載月朔入閤之
禮又丁度奏入閤是唐隻日紫宸殿受常朝之義云
延英
唐書韓臯曰延英之置肅宗以苖晉卿年老難步故
設之耳後代因以為故事宋朝會要曰康定二年八
月宋庠奏唐自中葉已還雙日及非時大臣奏事别
開延英賜對今假日御崇政延和是也
廊飡
唐會要曰貞觀四年詔所司于外廊置食一頓五代
會要曰唐室升平日常參官每日朝退賜食謂之廊
飡今起居幕中賜酒饌是也盖自唐太宗始也
内道場
贊寧僧史略曰魏太武始光二年立道場神䴥四年
諸州悉立盖誕日也寧云生日暫建道場法會耳始
光中是帝自崇福之始也神䴥中是臣下奉祝之始
也即今代所行皆是唐代宗時始誦仁王經盖自元
載王縉始倡之云五代會要曰周廣順二年七月勑
臣寮遇聖節底于寺觀起置道場皆是率醵今後中
書門下與百官樞密院與諸司使副馬步軍都指揮
使各共設齋故迄今以為故事也
避殿
史記吳王濞傳曰七國反吳王既敗走景帝詔將軍
曰楚王卭等重逆無道燒宗廟朕素服避正殿則其
事始自漢景帝也孝宣之世亦行其禮秦漢已上未
聞事始謂自明帝始非也
損膳
事始云後漢鍾離意諫明帝起北宮疏曰陛下躬自
克責降避正殿損常膳錄記以為二事之始今檢意
傳疏文止言避正殿而無損膳之語又前漢文帝紀
已書徹服損膳及賈山上疏文帝言治亂名至言有
陛下即位自勉以厚天下損食膳不聽樂則事始所
記謬矣按周官膳夫掌王食羞王日一舉鼎十有二
物皆有爼齊日三舉大喪大荒大扎天地有烖邦有
大故皆不舉是則王不舉者損常膳也疑兹禮有周
舊典云爾盖自周公制禮之始也迄今國有災減日
食避正殿行之為式
輟朝
唐會要曰開元十八年十一月張說薨輟朝罷元會
又太和三年七月崔龜從奏云貞觀中任瓌卒有司
對仗奏聞太宗責其乖禮岑文本沒其夕罷警嚴張
公謹亡哭不避辰日臣謂大臣薨禮合輟朝推是則
太宗以來尚未行兹禮也會要首錄開元事當是自
明皇始也
殿門
沈括筆談曰周禮天官掌舍無宮則供人門今謂之
殿門天武官極天下長人之選上御前殿則執鉞立
于紫宸門下行幸則為禁圍行于仗門之前今俗謂
為鎮殿將軍者也盖始于古人門
衡門
又曰宮殿行幸有衡門十人選武力絶倫者為之上
御殿則執檛東西對立殿前亦古虎賁之類也虎賁
盖周制見周官也
匭函
唐會要曰武后垂拱二年六月置匭以達下情盖取
白獸樽之義也今登聞所投此其始也梁天監元年
于公車府立謗木肺石置函欲有横議投謗木于函
則唐之置匭用此也宋朝興國九年七月改為檢而
民間猶呼之
登聞鼓
昔堯置敢諫之鼓即其始也用下達上而施于朝故
曰登聞晉施廣盜官慢令棄市子宗及雲撾登聞鼓
治理政體部六
進貢
尚書禹貢禹别九州始任土作貢孔安國注謂貢賦
之差堯時事則進貢之始在禹平水土之後也
賞賜
又曰車服以庸自唐虞即然商功懋懋賞周有車馬
器服之等此賞賜之始也
賜服
呂夷簡三朝寳訓曰建隆三年十月賜近臣冬服有
司言累朝故事止賜將相學士諸軍大校太祖曰不
賜百官甚無謂也宜並賜之自是文武常參官悉及
盖唐已来品官在職即有衣俸罷即随住太祖始通
給也王沂公筆錄曰公服舊制冬亦單嘗賜單製太
祖訝詰有司以前代之典上特命改製今有夾服自
此始也
吏禄
筆談曰天下吏人素無常禄惟以受賕為生熙寧三
年始制天下吏禄而設重法以絶請託
借緋
通典曰開元八年二月勑都督刺史品卑者借緋及
魚袋唐會要曰二月二十日也又曰舊制凡授都督
刺史階未及五品並聽着緋佩魚離任則停則借緋
之制自唐明皇始也宋朝賜緋者亦借紫而相承不
佩魚
借紫
又通典曰唐武后天授二年八月右羽林大將軍建
昌王攸寧借紫衫金帶九月二十六日除納言依舊
着紫帶金龜則借紫之制自則天時武攸寧始也
執笏
禮受命于君前以笏三代之制也古者貴賤通用書
君上政令後代惟八座尚書執之其餘公卿執手版
主敬示非記事官至後周武帝保定四年始令百官
執笏
版簿
周禮司民掌登萬民之數自生齒已上皆書于版小
宰聽閭里以版圖今州縣有丁口版簿即此盖始于
周也
鬻官
㳂革曰鬻爵賣官三代無有起于秦漢之𣙜利通典
曰漢文納晁錯言令人入粟六百石爵上造萬二千
石為大庶長漢武元朔元年國用空竭募人入奴婢
終身以為郎即賣官之始也靈帝懸鴻都牓開賣官
路今亦有大理寺丞及殿直者
告身印
通典曰唐明皇開元二十三年七月吏部尚書李暠
奏告身印與曹印文同請加告身兩字即吏部告身
之印始自唐李暠也
放房錢
宋朝會要曰大中祥符五年正月以雪寒應店宅務
賃屋者免僦錢三日此雨雪免房錢之始也七年二
月詔貧民住官舍者遇冬正寒食免僦直三日此節
日放免之始也
休沐
史記李園事春申君謁歸故失期則假告已見于戰
國漢律吏得五日一休沐言休息以洗沐也鄧通洗
沐不出張安世休沐嘗出門是也唐會要永徽三年
二月十日以天下無虞百司務簡每至旬假許不視
事以寬百寮休沐然則休沐始于漢其以旬休則始
于唐也
戸帳
又曰武德六年三月令天下戸每歲一造帳籍開元
十八年十一月勑諸戸籍三年一造此戸口有帳之
初也
戸等
又曰武德六年三月令天下戸量其資産定為三等
九年三月二十四日又為九等此戸有等第之始也
正元四年正月仍令三年一定為常式宋朝因之為
五等
次宴
今聖節後大宴曰次宴宋朝會要曰建隆元年二月
以長春節大宴廣德殿誕聖節大宴自兹始也
春宴
又曰太平興國三年三月大宴大明殿春宴自兹始
也乾明節在十月故太宗朝止設春宴咸平三年九
月大宴含光殿真宗朝聖節外始備設春秋二宴自
此為定制
秋宴
又曰建隆元年八月大宴廣德殿太祖朝長春節二
月故止設秋宴此盖其始也
射宴
又曰景德元年十二月四日命右保吉賜契丹使宴
射于玉津園自後凡其使至皆賜宴射此其始也
利源調度部七
井田
通典曰黃帝始經土設井以塞爭端立步制畝以防
不足使八家為井井間四道此井田之原也其法肇
于黃帝成于大禹備于周壊于秦也
水利
㳂革曰井田廢溝澮湮水利所以作也本起于魏李
悝通典曰魏文侯使李悝作水利
常平
漢宣帝時數豐稔耿夀昌奏諸邊郡以榖賤時增價
糴入貴則減價糶出名曰常平此其始也宋朝會要
曰淳化三年六月京畿大穰物價至賤遣使于京城
四門置場增價糴令造倉貯之名曰常平歲歉減價
以糶用振貧民景德三年正月上封者請諸路皆置
義倉
通典曰隋文帝開皇五年長孫平奏令諸州百姓勸
課當社共立義倉唐太宗貞觀中戴胄言隋天下之
人節級輸粟名為社倉又韓仲良奏王公已下應墾
田者畝納二升貯之州縣以備凶年賑給百姓始為
義倉盖其事自隋始也宋朝會要曰建隆四年三月
詔諸州所屬縣各置義倉官所收二稅每石别輸一
斗貯之以備凶儉給與人民
倉名
倉所以貯國儲也商有鉅橋漢有成臯敖倉及常平
隋有黎陽自古亦無名額通典食貨篇隋文開皇三
年華州置廣通倉則倉有名額此其始也六帖乃云
吳倉春申君所造名均輸武王發鉅橋之粟孔安國
以為紂所積之倉也
兩稅
唐食貨志曰自開元已後租庸調法弊代宗時始以
畝定稅至德宗相楊炎遂作兩稅法夏輸無過六月
秋無過十一月是兩稅之始肇于開元天寳兵興之
後也按春秋宣公十五年秋初稅畝公羊傳云稅畝
者何履畝而稅也則今之稅以畝計此其初也其事
雖出于唐代宗亦緣春秋稅畝之事爾其輸以夏秋
乃自德宗始也
商稅
孟子曰文王之治岐關市譏而不征又曰市㕓而不
征則天下之商皆悅而願藏于其市矣則是夏商二
代商無稅矣又曰古之為市以其所有易其所無有
司者治之爾有賤丈夫焉必求龍斷而登之以左右
望而罔市利故從而征之征商自此賤丈夫始矣此
盖商賈之初有稅也周官司關曰國有凶禮則無關
門之征趙岐曰王制云古者關譏而不征謂文王以
前周禮關門有征謂周公以来通典曰漢武始稅商
賈時征伐四夷國用空竭興利之官自兹始也雖原
起于漢亦自孟子征賤丈夫之事
雜稅
自夏后始為貢法至商而助周人以徹其取于民也
有制故國有定賦而無横斂周衰之末諸侯以強霸
相尚兵革不息故費慱而什一不足此雜稅之法所
由起也漢有名件矣盖自孝武筭舟車也唐建中元
年九月趙贊請天下所販竹木茶漆皆什一稅之也
稅草
唐書食貨志曰貞觀中始稅草以給諸閑則稅草起
自唐太宗也
稅錢
㳂革曰晉齊梁時凡貨牛馬田宅有文劵者率輸四
百入官賣主三買主一盖始于漢武筭緡
𣙜酤
通典曰漢文帝時初𣙜酤㳂革曰漢武帝天漢三年
始𣙜酒酤也
𣙜茶
起于唐建中貞元之間趙贊張滂建白稅其什一一
云德宗貞元八年張滂奏收茶稅唐會要曰貞元九
年正月初稅茶先是張滂奏請于出茶州縣及茶山
要路定三等每十稅一茶之有稅自此始也一云穆
宗時王涯始𣙜茶
𣙜鹽
其始原于唐第五琦及劉晏代其任大歷末一歲征
賦所入鹽當天下大半之賦
鹽鈔
筆談曰陜西顆鹽舊法官自般運置務拘賣兵部員
外郎范祥始為鈔法令商人就邊郡入錢至解池請
任私賣得錢以實塞下行之既久鹽價時有低昂又
于京師置都鹽院也
漕運
㳂革曰秦代匈奴令天下飛芻輓粟此漕運之始也
屯田
事始曰昭帝紀始元二年詔發習戰射士詣朔方調
故將吏屯田張掖謂為屯田之始非也按西域傳曰
自武帝初通西域置校尉屯田渠犂又征和中桑弘
羊奏言可遣屯田卒益種五榖張掖酒泉然則屯田
盖起于漢武開西域之時也
職田
孟子曰卿已下必有圭田禮王制曰圭田無征周官
亦有大夫之采地此職田之起也晉有芻藁之田後
魏給公田北齊自一品已下各有差武德元年十二
月制外官各給職分田則職田之名唐始有之也宋
朝會要曰咸平二年七月真宗欲復典職田詔杜鎬
等檢討故事緣革復給之也
官米
宋朝會要曰天禧元年三月以京十四場糶米令每
場日加至五百石今諸倉糶米疑起自此
官炭
又曰大中祥符五年十二月六日帝謂王旦曰民間
乏炭秤二百文令三司出炭四十萬減價鬻與貧民
非惟抑高價且以濟民六年遂置以備濟民
事物紀原卷一
