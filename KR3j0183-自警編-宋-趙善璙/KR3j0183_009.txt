自警編卷九
宋趙善璙撰
拾遺類
議論反覆
王荆公知明州鄞縣讀書為文章二日一治縣事起堤
堰决陂塘為水陸之利貸糓于民立息以償俾新陳
相易興學校嚴保伍邑人便之故熙寧初為執政所
行之法皆本於此然荆公知行於一邑則可不知行
於天下不可也所遣新法使者多刻薄小人急於功
利遂至决河為田壞人墳墓室廬膏腴之地不可勝
紀青苗雖取二分之利民請納之費至十之七八又
公吏冒名新舊相因其弊益繁保甲保馬尤有害天
下騷然不得休息蓋祖宗之法一變矣獨役法新舊
差募二議俱有弊吳蜀之民以雇役為便秦晉之民
以差役為便荆公與司馬温公皆早貴少歴州縣不
能周知四方風俗故荆公主雇役温公主差役蘇内
翰范忠宣温公門下士復以差役為未便章子厚荆
公門下士復以雇役為未盡三人雖賢否不同皆聰
明曉吏治兼知南北風俗其所論甚公各不私於所
主元祐初温公復差役改雇役子厚議曰保甲保馬
一日不罷有一日害如役法則熙寧初以雇役代差
役議之不詳行之太速故後有弊今復以差役代雇
役當詳議熟講庶幾可行而限止五日太速後必有
弊温公不以為然子厚對太皇太后簾下與温公爭
辯至言異日難以奉陪喫劒太后怒其不遜子厚罪
去蔡京者知開封府用五日限盡改畿縣雇役之法
為差役至政事堂白温公公喜曰使人人如待制何
患法之不行紹聖初子厚入相復議以雇役改差役
置司講論久不决蔡京兼提舉白子厚曰取熙寧元
豐法施行之耳尚何講為子厚信之雇役遂定蔡京
前後觀望反復賢如温公暴如子厚皆足以欺之真
小人也(聞見錄)
王荆公秉政更新天下之務而宿德舊人論議不叶荆
公遂選用新進待以不次故一時政事不日皆舉而
兩禁臺閣内外要權莫非新進之士也洎三司論市
易而吕參政指為沮法荆公信以爲然堅乞罷相既
出吕嘉問張諤持荆公而泣公慰之曰已薦吕惠卿
矣二子收淚及惠卿入參有射羿之意而一時之士
見其得君謂其可以傾奪荆公矣遂更朋附之既而
鄧潤甫枉狀廢王安國而李逢之獄又挾李士寧之
事以撼荆公又言熙寧編勑不便乞重編修及令百
姓手實供家財簿又欲給田募役以破役法其他夤
緣事故非議前宰者甚衆綱紀幾紊天子斷意再召
荆公秉政鄧綰懼不自安欲弭前迹遂發張若濟事
返攻吕惠卿朝廷俾張諤為兩浙路察訪以驗其事
諤猶欲掩覆而鄧綰復觀望意指薦引匪人於是惠
卿自知不安乃條列荆公兄弟之失凡數事面奏意
欲上意有貳上封惠卿所言以示荆公故荆公表有
忠不足以取信故事事欲其自明義不足以勝奸故
人人與之立敵蓋謂是也既而惠卿出亳州鄧綰張
諤之徒皆以罪去然自是門下之人皆無固志荆公
無與共圖事者又復請去而再鎮金陵故詩有紛紛
易變浮雲白落落難鍾老栢青者蓋謂是也(出東軒筆錄)
又云熙寧七年王荆公初罷相薦吕惠卿為參政吕
得君怙權慮荆公復進因郊禮薦荆公為使相方進
熟上察見其情遽問曰王安石去不以罪何故用赦
復官吕無以對又曰李士寧者蜀人得導氣養生之
術又能言人休咎王荆公與之有舊每延於東府迹
甚熟及吕惠卿執政會山東告李逢劉育之變事連
宗子世居起獄推治劾者言士寧嘗預此謀敕天下
捕之獄具世居賜死逢育棄市士寧决杖流永州連
坐者甚衆吕為此獄引士寧者意欲有誣衊會荆公
再入謀遂不行
王荆公再秉政既逐吕惠卿門下之人復為䛕媚以自
安而荆公求退告去尤切有練亨甫者謂中丞鄧綰
曰公何不言於上以丞相之子雱為樞密使諸弟皆
為兩制壻姪皆館職京師賜第宅田邸則庶幾可留
也綰如所戒言之上察知其阿黨亦頷之而已一日
荆公復於上前求去上曰卿勉為朕留當一一如卿
所欲但未有一穩便第宅耳荆公駭曰臣有何欲且
何為而賜第上笑而不答翊日荆公懇請其由上出
綰所上章荆公即乞推劾先是綰欲用其黨方揚為
臺官懼不厭人望乃并彭汝礪薦之其實意在揚也
無何上黜汝礪綰遽表言臣素不知汝礪之為人昨
所舉鹵莽乞不行前狀即此二事上察見其姦遂落
綰中丞以本官知虢州亨甫奪挍書為漳州推官綰
制曰操心頗僻賦性姦回論士薦人不循分守又曰
朕之待汝者義形於色汝之事朕者志在於邪蓋謂
是也(東軒筆錄)
王荆公與吕申公素相厚嘗曰吕十六不作相天下不
太平及薦申公為中丞荆公以謂有八元八凱之賢
不半年所論不同復謂有驩兜共工之姦荆公之喜
怒如此蓋孫覺莘老嘗為上言今藩鎮大臣如此論
列而遭挫折若當唐末五代之際必有興晉陽之甲
以除君側之惡者矣上已忘其人但記美鬚誤以為
申公也(聞見錄)
王荆公在臺閣侍從時每為人言唐太宗令諫官隨宰
相入閤最切於政道後世所當行也及入司政事而
孫莘老李公擇在諫職二人者熟荆公此論遂列奏
請舉行之荆公不可曰是又益兩參知政事也(吕氏家塾)
(記)
陳瓘雖緣蔡氏得罪而首論私史力排王氏王蔡之黨
如薛昂蹇序辰何執中鄧洵仁洵武蔡薿之徒皆當
時協力排陷欲殺公者亦不獨蔡京兄弟而已蔡薿
與公初不相識公上宰相書謫守海陵薿為太學生
以長書遺公論天下事皆合天下之公議遣人致於
海陵謂公諫疏婉而有理似陸宣公剛而不撓似狄
梁公文章淵源發明正道則韓文公其人也至次年
薿以對策為大魁所陳時事與前書頓異於是愧悔
而欲殺公以滅口密贊京黨出力尤甚正彙三山之
竄石悈台州紛紛皆其所為也(遺事)
報應
盧多遜貶朱崖諫議大夫李符求見趙普言朱崖雖在
海外而水土無他惡春州雖在内地而至者必死望
追改前命以外彰寬宥乃置於必死之地普頷之後
月餘符坐事貶宣州行軍司馬上怒未已令再貶嶺
外普具述其事即以符知春州到郡月餘卒
寇萊公好士樂善不倦推薦丁謂之徒皆出其門公與
丁謂會食都堂羹染公鬚謂起拂之公正色曰身為
執政而親為宰相拂鬚耶謂慙不勝公恃正直而不
虞巧佞故卒為所陷公貶雷州時丁與馮拯在中書
丁當秉筆初欲貶崖州而丁忽自疑語馮曰崖州再
涉鯨波如何馮唯之而已丁乃徐擬雷州丁之貶也
馮遂擬崖州當時好事者曰若見雷州寇司戶人生
何處不相逢比丁之南也寇復移道州寇聞丁當來
遣人以蒸羊逆于境上而收其僮僕杜門不放出聞
者多以為得體
石介既卒夏竦言於仁宗曰介實不死北走邊矣尋出
中使與京東部刺史發介棺以驗虛實是時吕居簡
為京東轉運使謂中使曰若發棺空而介果北走則
雖孥戮不為酷萬一介屍在即是朝廷無故發人塜
墓何以示後世耶中使曰誠如金部言遂劾介之内
外親族及會葬門人姜潛以下至於舉柩窆棺之人
合數百狀結罪保證中使持入奏仁宗亦悟竦之譖
後夏竦死仁宗將往澆奠吳奎言於上曰夏竦多詐
今亦死矣仁宗至其家澆奠畢躊躇久之命大閹去
竦面羃而視之世謂剖棺之與去面羃其為人主之
疑一也亦所謂報應者耶
丁謂既逐李文定迪於衡州遣中使齎詔賜之不道所
以李聞之欲自裁其子柬之救之得免謂因大行貶
竄王欽若丁度等皆投之遠方時王沂公曾參知政
事不平之曰責太重矣謂熟視久之曰居亭主人恐
未能免也沂公踧然而懼因密謀去之内侍雷允恭
既有力於謂深德之至是允恭為山陵都監司天邢
中和為允恭言今山陵上百步法宜子孫類汝州秦
王墳允恭曰如此何故不就中和曰恐下有石并水
耳允恭曰先帝獨有上無它子若如秦王墳何故不
用中和曰山陵事重踏行覆按動經日月恐不及七
月之期爾允恭曰第移就上穴我走馬入見太后言
之安有不從允恭素貴横人不敢違即改穿上穴及
允恭入白太后太后曰此大事何輕易如此出與山
陵使議可否允恭見謂具道所以謂亦知其非而重
違允恭無所可否唯唯而已允恭不待謂决語入奏
太后曰山陵使亦無異議矣既而上穴果有石石盡
水出沂公具得其事以謂擅易陵地意有不善欲奏
之而不得間語同列曰曾無子欲令弟子過房來日
奏事畢略留奏之謂不以為疑太后聞之大驚即命
差官按劾其事而謂不知也比知之於簾前訴之移
時有内侍卷簾曰相公誰與語駕起久矣謂知太后
意不可回以笏叩頭而退謂既得罪山陵竟就下穴
蓋謂所坐本欲庇雷允恭不忍破其妄作耳然其邪
謀深遠得位歲久心不可測平時陰險傾陷正人雖
沂公以計傾之而公議不以為非也
真宗既疾甚殆不復知事李迪丁謂同作相内臣雷允
恭者嬖臣也自劉后以下皆畏事之謂之進用皆允
恭之力嘗傳宣中書欲以林特為樞密副使迪不可
曰除兩府須面奉聖旨翌日爭之上前聲色俱厲謂
辭屈俯首鞠躬而已謂既退迪獨留納劄子上皆不
能省記而二相皆以郡罷允恭傳宣謂家以中書闕
人權留謂𤼵遣謂因直入中書見同列召堂吏諭之
索文書閱之來日與諸公同奏事上亦無語衆退獨
留及出道過學士院問吏今日學士誰直曰劉學士
筠謂呼筠出口傳聖旨令謂復相可草麻筠曰命相
必面得旨果爾今日必有宣召麻乃可為也謂無如
之何它日再奏事復少留退過學士院復問誰直曰
錢學士惟演謂復以聖旨語之惟演即從命既復相
乃逐李公及其黨正人為之一空將草李公責詞時
宋宣獻知制誥當直請其罪名謂曰春秋無將漢法
不道皆其事也宋不得已從之詞既上謂猶嫌其不
切多所改定其言上前爭議曰罹此震驚遂至沉頓
謂所定也及謂貶朱崖宋猶掌詞命即為之詞曰無
將之戒深著於魯經不道之誅難逃於漢法天下快
之
咸平中李士衡在館職日嘗使高麗武人為副使高麗
禮幣賂遺之物士衡皆不關意一切委於副使時船
底敝漏副使者以士衡所得縑帛藉船底然後實己
物至海内遇大風船欲傾覆副使倉惶悉取舟中之
物投之海中更不别擇約投及半風息船定既而檢
點所投皆副使之物士衡所得一無所失(續資治通鑑)
蘇子由謫雷州不許占官舍遂僦民屋章子厚又以為
強奪民居下本州追民究治以僦券甚明乃已不一
二年子厚謫雷州亦問舍于民民曰前蘇公來為章
丞相幾破我家今不可也其報復如此(聞見錄及事略)
自警編卷九
