自警編雜家類五(雜纂之屬)
提要
(臣)等謹案自警編九卷宋趙善璙撰善璙太
宗七世孫家南海端平中嘗知江州其書乃
編次宋代名臣大儒嘉言懿行之可為法則
者凡學問類子目三操修類子目十二齊家
類子目四接物類子目七出處類子目五事
君類子目十一政事類子目十一拾遺類子
目二共八類五十五目蓋亦仿言行錄之體
而少變其義例者也善璙生南宋之季而所
載至靖康而止其後惟朱子議論間為採入
其餘多不甄錄固由時代相接難于棄取亦
以宋時士大夫風俗淳厚惟汴都為極盛南
渡而還門戶立而黨局生議論繁而實用減
非復先民篤厚之風故獨臚陳舊德以示斷
限歟雖所列率人所習聞而縷析條分便于
省覽其財賦門兵門及拾遺一類則并及于
壬人憸夫用垂炯戒亦當時士大夫之藥石
矣原本各注所引書名今多佚脱蓋傳刻者
失之諸本並同亦姑仍其舊焉乾隆四十四
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
