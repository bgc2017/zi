御製題帝王經世圖譜(有序)
帝王經世之道具在六經法戒所垂取則不遠顧
篇籍殽陳披覽非一時可竟唐仲友乃撮舉諸經
要旨列為圖譜旁採傳注附以總說分門别類條
理秩然讀之而其辭易通玩之而其義易見允為
政治圭臬若夫擇之精語之詳提要鉤深用力不
紛而見功甚鉅宜周必大題詞比諸水之流東而
車之指南也夫左圖右史藉資觀省之益兹乃彙
而為一苞括靡遺永樂大典中搜羅甚富如此書
之有資君道蓋不屈指數也洵宜侑諸座右鑑以
朝夕庸詎賞其廣蒐博記已哉序識大端用申作
詩之意
后皇建極亮天工法在六經幾部中守此治兮違此亂
慎惟始亦要惟終譜圖剏見唐仲友叙語詳言周子充
詎止存羊愛其禮須知示鵠折乎衷四千年(自堯至今四千一百)
(餘歲舉成數也)裏廢興夥百廿篇間櫽括融(是書百二十有二篇釐為十卷)理
世津梁心以慕作君軌範聽當聰行間聰是珍希有座
側恒應置一通寧曰纂言資博考踐行益用勖吾躬
帝王經世圖譜類書類
提要
(臣)等謹案帝王經世圖譜十六卷宋唐仲友
撰仲友字與政金華人紹興中登進士第復
中宏詞科後守台州與朱子相忤為朱子所
論罷故宋史不為立傳惟王象之輿地紀勝
稱其博聞洽識尤尚經制之學又朱右白雲
藁有題宋濓所作仲友補傳云在台州發粟
賑饑抑姦拊弱剙浮梁以濟艱涉民賴利焉
則仲友立身自有本末其與朱子相軋蓋以
陳亮之誣搆觀周密齊東野語所載唐朱交
奏始末一條台妓嚴蕊一條其事迹甚明未
可以是病仲友也是書原本十卷永樂大典
所載以圖譜數繁析為一十五卷然但均其
篇頁而不復分别其門目割裂舛混原次遂
不可尋今詳為釐正依類排比分為一十六
卷體例之淆句字之誤則各為考核更定而
附注案語于下方其分類纂言大要以周禮
為綱而諸經史傳以類相附于先聖大經大
法咸縦横貫串曲暢旁通故以帝王經世為
目其所繪畫山居部分經緯詳明具有條理
其所辨訂不甚主注疏舊說而引據博贍亦
非杜撰空談蓋考證之學議論易而圖譜難
圖譜之學隂陽竒偶推無形之理易名物制
度考有據之典難仲友此篇可徵其學有根
柢矣自宋以來儒者拘門戶之私罕相稱引
沈埋蠧簡垂數百年一旦自發其光仰邀
宸翰且
特命剞劂以廣其傳豈非真是真非待
聖人而後定哉(臣)等編次之餘既仰欽
睿鑒高深且以慶是書之遭遇也乾隆五十一年
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
帝王經世圖譜原序
漢司馬談父子貫穿經傳馳聘古今謂當時六藝已千
萬數故有儒者博而寡要勞而少功之言唐韓愈文不
絶吟編不停披然亦記事提其要纂言鈎其深矧去古
逾遠衆說日繁才學未逮于前賢宜其用力勞而見功
微此圖譜所繇作也雖然分門類事者固多其能旁搜
遠紹合異為同則鮮矣金華唐仲友字與政于書無不
觀于理無不究凡天文地志禮樂刑政隂陽度數兵農
王覇皆本之經典兼采傳注類聚羣分旁通午貫使事
時相參形聲相配或推消長之象或列休咎之證而於
郊廟學校畿疆井里尤致詳焉各為總說附其後始終
條理如指諸掌每一篇成門人金式輒繕寫蔵弆積百
二十有二篇又得與政猶子别本相與校讐釐為十卷
以類相從會分教廬陵將鏤版校官而郡守趙侯善鐻
助成之屬余題辭夫水之流東唯海是歸車之指南其
途不迷今是書折衷于聖人示適治之路故名曰帝王
經世圖譜非其他類書比也昔漢儒專通一經仍守師
說居家用以修身涖官取以決事况乎六經旨趣百世
軌範皆聚于此學者能因之廣記備言精思博考守以
卓約則他日見諸行事豈不要而有功也歟與政名臣
子少登兩科歷秘書省正字著作佐郎出知信台二州
擢江西提點刑獄孝宗深竒其才不幸得年僅五十三
凡所藴蓄百未究一予每與士大夫共惜之因序其書
併告來者嘉泰元年七月庚戌前進士周必大書
