帝王經世圖譜卷四
宋唐仲友撰
五紀旁通之圖
歷象授時之圖
春秋左傳五紀旁通之譜
八政旁通之圖
八政時令之圖
周政廢興之圖
刑罰世輕世重圖
五事八政修人事以奉天道者也故繼之以恊用五
紀所以欽天道而治人事也人不天不成歲月日時
星辰天之所為而人所不能違也天不人不因歴數
人之所推而天所不能違也天與人合而五紀可得
而用矣故曰協用五紀一寒一暑以為歲春秋冬夏
之四時統乎歲者也一盈一虧以為月二十四氣七
十二候統乎月者也一晝一夜以為日朝夕晝夜之
四時統乎日者也一經一緯以為星辰寒暑之所由
推遷日月之所由交會也合是四者而推步其數以
為歴則聖人之所以治人事也盖聖人之協用五紀
有三義焉步其數以授時觀其文以察變法其序以
分職三者備則協用五紀之道盡矣堯典之歷象授
時之事也周官之馮相實掌之舜典之璣衡察變之
事也周官之保章實掌之洪範之庶徵分職之事也
周官之司會實掌之故曰聖人作則以天地為本以
隂陽為端以四時為柄以日星為紀月以為量五紀
之謂也乾坤之策所當卦氣之所直五紀之數該于
易矣賁觀天文以察時變革以治歷明時五紀之義
易備之矣堯典一篇最詳者授時成歲之事舜之受
終最急者在璿璣齊政之法考績之典叢脞之戒則
于分職亦云謹矣禹受堯舜之傳箕子發圖書之經
緯其能不謹于五紀之恊用耶周官之列職深切著
明矣周衰官廢而天人之道晦授時之不謹至于再
失閏不告朔察變之不詳至于官失其日用牲伐鼓
之非禮春秋既皆譏之矣當時君子尚能占象推騐
若符節之合則先王之遺法尚有存者至秦滅學而
先王之道掃地後世歷家僅能立法倚數以成一家
凡先王授時之政一切無有而作訛成易析因夷隩
之事一聽民之自趨而己至于象數變見視為偶然
而視左氏所記為淫巫瞽史之說而不加省亦可悲
夫夫先天而天弗違後天而奉天時惟大人能之則
恊用五紀豈可忽哉故本洪範五紀合庶徵參周禮
戴記堯典爾雅之說本之羲和通之月令取左氏傳
所載類分之為圖譜如右凡圖譜之說兹不復出而
條其大槩如此
君子之道本諸身徵諸庶民五事君所以修身也五
事敬則可以言政矣故八政次之食所以養民貨所
以通食而濟民用飬生備矣則可以報本追遠矣故
一曰食二曰貨三曰祀先飬生而後送死先成民而
後致力於神也飬生送死無憾則欲其安居而樂業
也故司空次之飽食煖衣逸居不可以無教也故司
徒次之教有所不行不可以無弼也故司寇次之三
者具自治之道盡斯可以治人矣禮以賓之師以正
之治人之道備矣農用八政何也主乎厚也先養之而後
治之先自治而後治人先本而後末先報而後安先
教而後誅自反有禮而後師無非厚者兹其所以為
農用也觀乎十三卦制器之義知八政之所由始焉
觀舜之命九官周之六典知八政之所由備焉觀
詩之風雅知八政之所由廢興焉觀春秋知八政
之所由壊焉觀孔孟之書知八政之不克復焉觀月
令知八政之於秦本亡而末從焉觀王制知八政之
于漢有其意而無其事焉噫古之飬民何其厚而後
世何其浸薄歟九官之命詳于飬民而兵刑合於一
官六卿分職則本末該矣食貨教合于一官因與創
之異也兵與刑分為二職業鉅事叢也七月公劉太
王之詩不及乎刑者非無刑也無俟乎刑也刑非所
美也或以無訟或因事而言或思古而作則有之矣
八政之中教為極功四者教之本三者教之餘也治
道之缺自教始其復也亦難宣王之中興所以未至
乎極功也教不至則刑有所不行訛民之莫懲也教
之未至也故規之雖然猶未離乎忠厚也春秋大壊
矣聖人作春秋所以繼詩之美刺而存其忠厚也庶
矣加富富矣加教聖人不得自行其道足食足兵民
信之矣弟子尚以不得已而去為問春秋得無作乎
孟子之言於齊梁滕者王道之本也故不及乎師寇
賓師之事不忍其㒺無恒産之民陷溺而糜爛之也
始乎食終乎兵參之以信八政該而存矣孔子為羣
弟言萬世之論也始乎食終乎教孟子為時君言救
民之術也所謂不得已而去兵者如是而已月令秦
之書以教盖略其本蹷矣况如令所言者秦盖未悉
行乎襄公秦之始也未能用周禮將無以固其國詩
人何其見微哉漢唐君臣獨諄諄乎吕氏之令先王
之八政宜其不復也王制一篇刺六經而作雖其次
第或與洪範異而八政亦粗舉焉惜乎又不見於施
行也
聖人之有刑將以愛民非以殘民將以輔教非以害
教是故立之欲其嚴也禁之欲其漸也議之欲其熟
也行之欲其當也臨之欲其哀矜處之欲其忠厚也
有間之當去不免于用獄不明勅之是㒺民也使民
觀刑象徇官府以木鐸五禁五戒左右先後之是謂
立之欲嚴易之噬嗑先王以明罰勅法是也小懲大
誡小人之福于蒙之極而擊之不若于蒙之初而發
之滅耳于間之終寧其滅趾于間之始故平之以嘉
石而教之以圜土是謂禁之欲漸易蒙之初九發蒙
利用刑人噬嗑之初九屨校滅趾无咎是也情與法
適相當心與迹不相戾猶必盡心也矧于疑乎聽之
于衆稽之以貌明啓刑書而胥占之無簡不聽衆疑
赦之是謂議之欲熟易之中孚君子以議獄緩死是
也過者疑者重而適輕者恩義之所當恤者舍之則
仁刑之則害仁吾有赦宥焉易之解君子以赦過宥
罪是也故者不改者輕而適重者亂政而疑衆者刑
之則義舍之則害義吾有刑殺焉易之豐君子以折
獄致刑是也合是二者是謂行之欲其當也兩造兩
劑以禁獄訟自史至王皆參聽之非不明慎于用刑
也然士之治自旬至朞皆有期日而又有肺石以達
窮易之旅君子以明慎用刑而不留獄是也三后成
功不廢堯之哀矜九功惟叙不愆舜之寬簡不僣不
濫不敢怠遑惟敬五刑以成三德君臣都俞大抵厚
于自反而薄於責人易之賁君子以明庶政無敢折
獄是也兹數者恤刑之道也猶不敢以道之得廢法
之修五刑有服五服則三就五流有宅五宅則三居
刑有重輕法有多寡所以為當其罪也野刑不以施
于鄉軍刑不以施于國宫刑不以施于官所以為適
其宜也上刑適輕下服下刑適重上服輕重諸法有
權所以為得其情也刑罰世輕世重惟齊非齊有倫
有要所以為合于時也既訊之羣臣又訊之羣吏又
訊之萬民所以為稽于衆也㒺攸兼于庶獄惟有司
之牧夫所以為各得其職也本末兼備人法兩盡如
此是以能乂用三德而明德慎罰囚戮開釋皆至于
亦克用勸也一毫之有愧于昔人吾寧過于厚無過
于薄則禹之泣辜穆王之訓刑漢文之除肉刑殊時
而同道異德而同心者歟
帝王經世圖譜卷四
