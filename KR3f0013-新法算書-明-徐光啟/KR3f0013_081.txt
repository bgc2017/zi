新法算書卷八十一明徐光啟等撰
八線表卷上
割圓八線表用法
割圓八線表即大測表也其數之多其用之廣於測量
百法中皆為第一故名大測分言之則有正弦數切線
數割線數矢數餘弦數餘切線數餘割線數餘矢數皆
于割圓之一分以其相當之直線與其曲線相求而為
測量推算之用故名割圓八線也其義與法略見大測
二卷中今此刻與他本小異故先述其列表法次述用
法一二如左
列表法二條
一既稱八線刻中何以無矢矢者弦之互餘相減即得
也(法見後條)今所列者以一弧之正弦切線割線彙為一
方又以其相反相對弧(如初度之相反相對則八十九)之三線彙為
一方兩方平列并為同面一覽可得故于初右方為
弧初度順列至四十四度皆在右方也于初左方為
弧之八十九度逆列至四十五度皆在左方也初右
方之上下各一横行上行順書正弧某度下行逆書
餘弧(正弧反對)某度其中直列第一格為本弧之分自上
而下書初(作)至三十第二格為本弧之正弦三十率
各與其本分横相直也第二格書切線第三格書割
線亦如之初左方之上下亦各一横行上行順書餘
弧某度(度與右方之上行同)下行逆書正弧某度(度與右方之下行同)其
中直列之末一格為本弧之分自下而上書三至
六其順列三線與右方同也次右方中第一直行
為本弧之分順書三一至六次左方中末行逆書
至三餘同前合二面為正餘各一度其六十分
之各三線咸在目矣次三左右方書次度俱如前法
二大表之全數或八位或九位十位今小表止全數六
位以便推算
表中用線相求法九條
一設弧背上圓線之度分秒求其相當之各正線法先
查取所設度於本度各直行查所設正分於本行中
横查所求某號(正弦切線之數是也)其相對數即所求正數
若度分外有設秒表中所無也而求各正線則用中
比例法取設秒上下之兩正分相減餘為差以差數
乘設秒數為實以全秒六十為法而一得數以加于
設分下所得數并為所設度分秒數
假設三五度四十分之弧求其正弦如法求本度分
本號得五八三七即是
又假設二十三度三十一分三十秒求其割線用中
比例法則所設秒在三十一分三十二分之間也查
本度分本號得三十一分之割線為一九五八
三十二分之割線為一九七二相減餘一四以
三十秒乘之得四二九為實以六十為法而一得七
以加三十一分之割線為一九六五所為求數
(其比例則六十與一四若三十與七也)
二設弧之度分秒求其相當之各餘線
假設二十三度三十一分之正弧求其餘弦查二十
三度三十一分之他方同行本號下取數得九一六
九四若設秒用中比列如前
三設正弦等直線數求其弧之度分秒
法於本號横取所設數相合者即其相當之本度分
也不合則取表中一數與設數相近而較少者以相
減得差以乘六十得數為實以表中較多一近數與
初近數相減得差為法而一得數以加初近數之弧
度分為設數之弧度分
假設八八六八八為正弦求其弧查得六十二度二
十九分正為適足
又假設七六五四二為正弦求弧查近且少者遇四
十九度五十六分之正弦七六五二九相減餘一三
以六十乘之得七八為實以多少兩近數相減之
較一八為法而一得四十三并得四十九度五十六
分四十三秒二十微(其比例則一八與六十若一三與四三三也)
四設某直線數為某弧之餘某線求其弧於設數本方
本號求得本線數查他方本横行得弧度分
五若圈半徑為不全數(滿十為全數餘皆為不全數)而求某弧之各
直線法以設弧先求本表本線之數(第二率)乘不全之
半徑(第三率)以全數(第一率)而一得所求設弧之某直線
(第四率其比例則第一與二若第三與四也)
如測天句股說謂用天徑一百二十一度七十五分
今設二十三度三十一分之弧求其正弦先于本表
查本弧之正弦得三九九一(第二率)以周天半徑(第三)
(率)乘之減末五位得二四二九(第四率不用而一者第一)
(率為全數故乘訖即是也)
六求矢法求設弧之餘弦以減全數得正矢如設二十
三度三十一分求正矢查其餘弦得九一六九四以
減全數得八三六為二十三度三十一分之正
矢若求餘矢則以正弦減全數得餘矢
七有不全徑之數設矢求其弧
法以全數(第三率)乘設矢以不全徑(第率)一而一得數(第四)
(率)以減全數為餘弦求其弧
如半徑六十萬(古法)為不全數設四四一為正矢求其
弧法以全數乘設數得四四一以不全
徑六十萬而一得七三五查得七十四度三十九分
為設矢之弧
八有弧求其通弦以設弧之半求其正弦倍之即設弧
之通弦
九求通弦之弧以設弦之半為正弦查度倍之得通弦
之弧
表外用法八條
一有天度(三百六十五度四分之一)弧求其各直線
先以天度通為平度(三百六十度用通率表)次依前法求之
如舊法問半弧背二十四度黃道矢若干先以二十
四度通為平度得二十三度二十九分一十秒求矢
得八四一(第三率)以不全半徑六八七五(第三率)乘
之得數減後位得五度一十一分四十一秒
二造簡平儀定時線節氣線用正弦數倍省工力
三造平渾儀等器定經緯度圈之心用切線數甚便甚
凖
四造日晷用切線割線可減多圈多線倍省工力
五測天量地俱以割圓八線為本(見本說)
六圓線與直線異類也亘古迄今未有相通之比例此
割圓八種本是直線其原出于圓線其用之也可令
異類之線相比相似所差極微故歷家推算以為津
梁無能舍置也
七球面上大小圈最難得其比例因此諸線可相比相
凖不失分秒
八地平上用此諸線可定諸方相距之里差可定太陽
出入時刻可定晝夜長短時刻可定日月交食真會
視會相距時刻(各有本論)
右用法略舉一二他用甚廣各見本法中(其造法見大測諸篇)
新法算書卷八十一
