新法筭書卷七十四明徐光啟等撰
交食表卷五
黃道九十度表(筭法)
總分表為五方其第一方從白羊宫起順書十二宫二
方書時分卽以十二宫度之升度取時分盖距春分
漸遠時數漸多不必論北極出地度至第三方則為
九十度限第四方為距子午圈第五方為距天頂各
項因北極出地逐處不同欲以定度齊之必不可得
故極之高度異其數亦異今算以黃赤距度及黃道
與子午圈交角因三角形内得一角一邊(見本歷指六卷)則
全數與交角之餘弦若黃道度距天頂之切線與九十
度距正午之切線盖以黃經于本表查交角又于本
表查其距度若經度在赤道内則以北極出地度減
距度得黃經距天頂度若黃經在赤道外則其距度反
加于北極出地度得其距天頂度始推得九十度限距
正午卽表中第四方所列數次于本九十度距子午
度加第一方所對宫度得九十度限在某宫某度分
卽第三方所列數又全數與黃道度距天頂之正弦若
交角正弦與九十度距天頂之正弦算得表中第五
方所列數假如北極高三十四度求白羊宫五度得
九十度在何方(設五度當天之中在正午諸如此類)夫白羊五度距赤
道北有二度與極高度相減餘三十二度其正弦五
二九九二切線六二四八七以本五度查交角表得
六十六度三十四分其正弦九一七五二餘弦三九
七六八先求距子午度則依法算得切線二四八四
八查八線表得十三度五十七分為第四方應白羊
五度數以加本五度作十八度五十七分為第三方
相應數又以正弦依法算得正弦四八五二查表
得二十九度三分卽五方所應得數也若簡法則
冬夏兩至各左右九十度距子午圈距天頂皆等故
表中數亦等如金牛初度與獅子末度春分與秋分
赤道内外皆如此然論九十度限則以距至節前後
等兩數并得三十度如雙兄二十七度對限二十七
度一十三分在夏至前正三度夏至後亦三度(巨蟹三度)
得對限二度四十七分前後兩數相加得三十度故
于兩至前之數減三十卽得兩至後之數可省算全
周之半交
用法
以太陽實行查表第一方所列横對時分加于原得時
分(論日食此為定朔)次查總時數其横對則有九十度限有
距子午圈距天頂等度分皆應本時所得數如太陽
在金牛宫一十度其時為二時三十分設原時
為卯正卽一十八時(從正午起皆小時也)因加前時總得二十
小時三十秒復查表卽得卯正九十度諸度分
新法算書卷七十四
