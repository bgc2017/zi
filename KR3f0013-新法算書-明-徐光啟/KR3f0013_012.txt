新法算書卷十二明徐光啟等撰
測天約說卷下
宗動篇第三
總論二條論宗動有二端一言本天之點與線二言本
天之運動
三曜皆有兩種運動宜以兩物測之猶布帛之用尺度
也七政恒星皆一日一周自東而西則以赤道為其尺
度又各有遲速本行自西而東則以黃道為其尺度凢
動天皆宗于宗動天故黃赤二道皆繫焉(三曜者日月星也)
論本天之點與線凢三章
論赤道七條赤道于諸大圈為最尊其義有三不知赤
道則諸大圈無從可解一也赤道之理特為易明二也
一日一周乃七政恒星之公運動赤道主之三也
其兩極即大圜之兩極何者為本道與天元赤道相合
為一線動静雖異終古不離也
大圜之心中圈之心赤道之心地之心同是一點為赤
道與大圈中圈同為大圈故也
赤道既為大圈其分數亦有半圈有象限有三百六十
度及分秒其算數則從一至三百六十與黃道地平異
黃道分十二宫各以三十為限地平分四象各以九十
為限故赤道亦有過極經圈一百八十為用甚大其左
右旁各有距等侣圈(即緯圈)每至極各九十不甚為用為
與天元緯度一一同線故
其用則以赤道之經緯度測各點之所在
命為各點赤道經緯度
如上圖赤道上任設甲點從赤道初點乙
數至甲為幾度分即甲點之赤道經度分
也為在赤道上故無緯度
若所設甲點在赤道外則於過極大圈數
甲點至赤道交即定赤道初點至設點之經度為六甲
點至赤道即所容之緯度為五
凢分南北大分獨六合之内(即大圜也)及日以赤道分之他
則否
論黃道十條黃道亦大圈也兩交於赤道兩交之間最
遠於赤道者二十三度有竒
黃道之兩極去赤道兩極亦二十三度有竒與二道相
離最遠之數同也
如上圖甲至丙為黃赤二道相離最遠之
二十三度有竒則庚至戊亦黃赤二極相
離之二十三度有竒
黃道分數其四象限三百六十度與赤道同又十二分
之為宫二十四分之為節氣七十二分之為候與赤道
異十二宫曰玄枵娵訾降婁大梁實沈鶉首鶉火鶉尾
夀星大火析木星紀後歷家從便命之曰子亥戌酉申
未午巳辰卯寅丑
節氣曰冬至小寒大寒立春雨水驚蟄春分清明穀雨
立夏小滿芒種夏至小暑大暑立秋處暑白露秋分寒
露霜降立冬小雪大雪每一節分為三候節氣中以二
至二分為主
黃赤道交處為春秋分相離最遠為冬夏至
黃道左右各八度以定月五星出入之道名為月五星
道(又名六曜道下文通用)諸曜出入于黃道度多寡不同最遠者
八度也又總名為黃道帶(古法左右各六度)
如上圖平分二十
四氣者為黃道帶
甲至乙廣八度丁
戊巳庚為赤道圈
辛壬癸為夏至圈
子丑寅為冬至圈
丙則地心也
周天分十二宫非獨宗動天之面也凢六合之内(即大圜)
一切所有從宗動之面下至地心皆以十二分之故凢
言宫者有四義其一黃道帶上有一長方
面為甲乙丙丁甲乙長三十度乙丙廣十
六度凢七政彗孛等從地心作直線過本
點至此面之某度分即命為本點在本宫之某度分也
其二以甲乙丙丁為面從地心戊出四線上
至方面之甲乙丙丁各角成銳角體凢六
合之内一切所有但入此銳體中即命為
在本宫之某度分
其三為宗動天之内規面十二分之一以
黃道兩大經圈各至極之巳庚為首尾中
相去三十度之辛壬為腰其中容即此分
面也則凢諸點之在其面或在其下者皆命為在本宫
之某度分
其四巳辛庚壬為面從面分至地心癸為
橘房體則入此體中者皆命為本宫之某
度分
黃道有經度(一名長度)有緯度(一名廣度)從黃道作過極圈以定
其經度法與赤道同但本道本極異耳若起筭從春分
始其義有二一為是黃赤道二大圈之交也二為其為
大圜之中中者二極之間也
黃道之過極圈容其各緯度限各經度其左右侣圈限
其各緯度容各經度
黃道比論八條比論者一與赤道比一與地平圈比一
與地平南北圈比
與赤道比論黃赤道之交為春秋分從此作過極大
圈名為極分交圈從二道最遠處作過極大圈為極至
交圈此二大圈分黃赤道各為四分每分各為九十度
如上圖甲乙為赤道極丙丁為赤道戊己
為黃道庚為二道之交則甲庚乙為極分
交圈甲丙己丁為極至交圈
黃赤道相距不用黃道之緯度(經緯線交為直角一名廣度)而用赤
道之緯度(從黃道出線與黃道為斜角至赤道作直角名偏度)如降婁宫三十度
若用廣度則相距十三度今用偏度則十二度半所以
然者為黃道斜迤若用廣度則分及一象限無法可分
矣不若用赤道之平直四象皆通也(本以黃道之三十度立筭而用赤道)
(之侶圈且與赤道為直角與黃道為斜角故名為赤道上之黃道偏度非從赤道目為偏度也其在赤道自名)
(旁度侶度)黃道一象限九十度各有其偏度最遠者二十三度
有竒不言三百六十者餘三象限與一同理故也
如上圖甲丙為黃道弧若廣度則値丙乙
偏度則値丙丁即作庚丙丁辛去離圈丙
丁在其上為距度
測黃道弧之經度亦不用黃道之經度而用赤道之經
度如降婁宫本三十度以赤道測之則二十七度為此
宫之黃道斜而長赤道直而狹故不命降婁一次黃道
上之長度曰三十而命赤道上之黃道升度曰二十七
也(本以黃道之三十度立筭而用赤道之經度二十七其去離圈亦與赤道為直角名為赤道上之黃道升)
(度非從赤道目為升度也在赤道自名上度)
如上圖甲乙為黃道弧若長度則値甲丁
升度則値甲丙於赤道上命甲丙曰黃道
之升度
從黃赤交至北最遠黃道圈上有九十度每度作一圈
與赤道之距等圈平行其初圈則赤道也其第九十即
為夏至圈南迄冬至亦然是名日轍圈亦曰日距圈
如上圖甲乙為赤道丙丁為黃道辛丁為
冬至圈丙庚為夏至圈己戊等皆其日距
圈也
赤道緯圈去極二十三度有竒者過黃道極名為極圈
南北同
如上圖甲乙為黃道丙丁為黃道極過此
二極之赤道緯圈為丙己為戊丁名南北
極圈
與地平圈比論黃道與地平相遇作角其角隨時隨
地大小不同正偏球皆然平球則否
與地平南北圈比論兩圈交而作角自六十六度有
竒而至九十九十為二至則直角六十六為二分則銳
角
論本天之運動凢四章
總論一條宗動天常平行終古無遲疾赤道繫焉故其
行亦終古無遲疾
諸點與地平比論十八條凢先在地平下不見後見在
地平上為出反是為入
凢平球各點見地平上者皆與地平平行無出入七政
則否
如上圖甲乙為地平與赤道同線丙丁等
為距等圈凢戊巳等點皆與地平平行獨
七政循黃道行則否
若黃道極在天頂則黃道每日一次與地平為一線一
瞬則六宫在地平上六宫在地平下矣此非圖像可明
視渾球則得之離黃道極圈而外則出入皆有法一宫
先出一宫繼之入亦然若黃道極圈之内赤道極之外
則反是
欲測各點運行視其出入于地平測法必以赤道之升
度為其尺度也何者赤道恒平行是名有法是為有准
分之尺度故
平球而外凢各宫出地平上在黃道俱三十度赤道則
有長短測法俱不用黃道之長度而用赤道上之黃道
升度
如北極出地十度為丙乙其黃道初宫出地為丁戊三
十度則截取赤道先與黃道初度同出今
與黃道第三十度同在地平線上者為己
戊得二十四度弱是為黃道初宫之地升
度凢論時刻及各點出入皆用之不用丁戊也
凢測升度有二或連或斷連者俱初宫初度起至本點
依前法視赤道同出度即得若有别設二點在黃道上
欲測二點之升度是為斷也法以前點視初宫相距之
升度幾何是為前升度以後點距初宫之升度幾何是
為總升度於總升度中減去前升度即得後升度
如上圖乙甲為别設點求其升度則丙乙
為戊丁之升度是前升度戊甲為丙甲之
升度是總升度次于戊甲減戊丁所存丁
甲是乙甲之後升度
問黃道弧而用赤道之升度為其不等故也亦有等者
乎曰有之論正球則黃赤道從二分二至起筭各出地
九十度其黃道弧與升度等周天之中其相等者四而
已
問正球黃赤道之四象限其升度與弧俱等者何故曰
黃赤道俱為二大圈相等則所分之相似圈分俱等一
也又極至極分二大圈定黃赤道為四象限此二大圈
出入地時即地平與四象限之交相合為一線故黃道
之象限交必與赤道之象限交偕出偕入二也
若欹球則黃道之半圈從分起從分止與赤道升降度
等而周天之中其相等者二何者黃赤道二分之交同
時至地平即二大半圈必相等故
欹球二相等之外其他升度與黃道弧皆不等
問二象限同升常自不等何以至九十度則等曰黃道
弧與升度從初宫初度始每度之升度各有差初差漸
多後差漸少漸近漸少至極遠而平故也過二至則反
是
若正球則四象限之黃道弧與升度常相似其差甚少
不過三度欹球則所差絶多
如上正球甲乙赤道軸即地
平故丁丙弧與丁戊升度相
似欹球北極面則辛壬弧與
辛癸升度所差多
升降有二有正升降有斜升降各弧與升度同出入若
赤道上升度大于黃道弧謂之正升降小者謂之斜升
降愈大愈正為黃道與地平為角近于直角愈小愈斜
為遠于直角
正球但有四宫為正升冬夏至前後各二宫是也冬至
先後者析木星紀夏至前後者實沈鶉首餘八宫有斜
者有半斜者
若欹球則恒有六宫為正升正升謂之遲升
斜升謂之疾升欹球有六宫焉正球有八宫焉
問欹球之正升者六為何宫曰若北極出地一度至六
十六度則鶉首鶉火鶉尾夀星大火析木是也此六宫
則正升正升則斜降南極出地者反是
球愈欹則黃道與地平為角亦愈斜
以升降比論四條論正球黃道上兩點去離二至二分
(亦名為四大點)各等則其升度亦等
其相對之宫升度亦等如降婁夀星各二十七之類是
也
若欹球則相對宫之升度各不等
有兩點去春秋分大點等則其升度亦等
以正欹球比論二條從降婁至鶉尾六宫欹球之升度小
而正球大從夀星至娵訾六宫反是
有兩弧在黃道上相對相等其正球之兩升度并為一
率欹球之兩升度并為一率此兩率等
以黃道之出入比論(即升降度之合也)五條各宫各弧各點之
出度必等于入度(不論正偏球)
各宫之出入度并與相對宫之出入度并等
欹球各宫之出入度雖等而正斜不等此正升則彼斜
降此斜升則彼正降
一宫一弧在正球有升度在欹球有升度此兩升度相
減之較名升差
如上圖降婁一宫在正球之
地升度二十六為甲乙北極
出地四十度之欹球地升度
十六為丁己以二率相減得十度是為兩球升度之差
(省曰升差)
正球之升降度從地平起筭可從地平南北圈起筭亦
可為赤道與地平圈與南北圈相遇俱為直角故等欹
球則否必用地平也
太陽篇第四(不稱日者篇中有時日之日故别言之月稱太隂同)
總論宗動天之下則有列宿又下則填星則歲星則熒
惑何以序先太陽其義有三一列宿與六曜之理皆繫
太陽不先論此不得論彼二理較易明先明其易難者
并易三萬光之原諸曜皆從受光焉月若其配星其從
也
從本體論凡三章
論太陽之形象本是圓體圓有面有體太陽之為圓
面舉目即是不待言矣其為圓體何從知之曰凡物未
有有面無體者太陽之為物大矣知其必有體也凢自
然生者初生者無物不圓太陽之生亦本自然曾無雕
琢初生則然曾無遷變又諸體中圓為最尊以太陽較
天下有形之物亦是最尊知其必為圓體也
論太陽之大欲知物大先知其徑徑有二一為視徑
視徑者人目所視也舊云太陽之徑一度近來測騐實
止半度
如上圖甲乙乙丁丁戊為宗動天内規面
之三度人從辛視太陽之己庚徑于天度
僅得乙丙不滿乙丁之一度約如乙丙者七百二十則
滿黃道周故知視徑為半度也
一為本徑欲知本徑先論其去地之遠太陽去地有時
近有時遠折取中數則以地全徑為度(里數太多難計故以地徑之里)
(數為其尺度也地之周約九萬里其全徑約三萬里)二十四其地徑自之得五百
七十六是太陽去地之中數也(其比例云地之徑與太陽去地之半徑若一與)
(五百七十六也)既知其視徑又得其去地之遠因以割圓術求
其本徑得太陽之容大于地之容一百餘倍也(割圓術有專書)
(二徑相比見幾何原本第十二卷第十八題容者體之容筭術謂之立圓積非徑線亦非面也其筭法後篇詳)
論太陽之光日為大光六合之内無微不照有不透
明之物隔之則生影地在天中體小于日故影漸遠漸
殺以至于盡其影之長不至太陽之衝
如上圖甲乙為日丙丁為地其影至戊而
止不至己
太陽面上有黑子或一或二或三四而止或大或小恒
于太陽東西徑上行其道止一線行十四日而盡前者
盡則後者繼之其大者能減太陽之光先時或疑為金
水二星考其躔度則又不合近有望遠鏡乃知其體不
與日體為一又不若雲霞之去日極遠特在其面而不
審為何物
從運動論凢五章
太陽之動有二其一與黃道赤道比論其一與地平比論
與黃赤道比論如從冬至一點起筭行天一日一周
明日不在冬至即此一圈作螺旋一周次日復然迄夏
至點行一百八十餘周而通作一螺旋線也苐冬至線
與次日一周線相離甚近以次漸遠迄春分而甚遠過
此漸近迄夏至而甚近過此又漸遠如是循環無窮耳
詳見後篇
又冬至初日之線其螺圈甚小次日漸大至春分甚大
過此漸小迄夏至而甚小如是小大循環者何也為緯
圈中冬夏至皆小圈赤道為大圈故也從冬至迄夏至
此為成歲之半矣若從夏至迄冬至亦作螺旋行每日
一周百八十餘日通作一螺旋線但此線非復前線而
别作一線每日與前線作一交耳此為成歲之全也
如圖作螺旋圈不能為三百六十作二十四以明其意
已上所說螺旋線是太陽之體理實作如是運動無可
疑者但螺旋則無法之線也以此測候亦復無法可立
故天官家别用他術如下文
測候之術如用春分起筭初日從初點循赤道行迄
一周是為一日明日即不在赤道而在其第二圈又不
直距于初點而東西相去為黃道之一長度其南北距
度即不及一度也此一周即為赤道之一距等圈矣太
陽恒在黃道下行故無黃道之廣度至第三日復作第
三距等圈與次日同凢九十日行黃道九十度即于赤
道旁作九十距等圈其第九十則夏至圈夏至圈去春
分圈止二十三度半故太陽之行亦如是而止此九十
距等線以當全螺線之半也用此術則從夏至迄秋分
亦有九十距等線其線即春夏距等之原線矣
至秋分即復行赤道一日無距度距圈與前春分日所
行同線相對其兩對處則有極分交圈以為之限也自
春迄秋二分之間行一百八十度黃道長度與赤道之
距度其數皆等從秋分而後每日作一距等圈其第九
十則冬至圈也凢諸距度圈皆交于黃道獨二至之兩
圈切于黃道為其行至是盡矣其兩盡處則極至交圈
為之限也秋分迄冬至亦二十三度半與其迄夏至等
故其間距等圈與其迄夏至之距等圈亦等從冬至以
後亦依前所行距等原線以迄春分而歲成矣
太陽之行恒在黃道下無廣度亦恒在兩至之内故兩
至之内皆為太陽所行之道而太陽每日行一度弱故
兩至間之距等圈凢一百八十二有竒每一圈歲兩經
焉如此術即分太陽所行為二路其一分計每日所行
各行于赤道侣圈皆在兩赤道極之間其二總計每歲
所行皆行于黃道在兩黃道極之間其一日一周于黃
道為一長度于赤道上不及一上度此一上度弱者名
為黃道一日之升度黃道之升度每宫與赤道不等故
每日黃道之升度一一不等(見本設表)
螺旋合術與黃赤分術比論論合術則自東而西每
日不及一度故云日遲論分術則自西而東每日循黃
道行一度故云日疾其實一也但螺旋于理甚合而無
法可推分術則分數易明其間即有參差不能及一微
一纖非儀象可測故歷家專用分術(加減法也)以便推步
與地平比論太陽至地平上為出為明從東而西沒
于地平下為入為晦
論正球春分日太陽出于東方行赤道赤道即東西圈
漸升至頂極即至南北圈為極高之弧此地平以上之
半晝分也亦謂之東半晝弧午正後漸降至地平謂之
西半晝弧東西合則為全弧行盡全弧為一晝
其一日之中地平上凢有表即得影日出則為無窮之
西影漸短至頂僅得一點(或云是為無影安得一點不知無表即無影若令表離于)
(地平即有與表等大之影)午正後影漸長至地平復為無窮之東影
日既入地平下則有朦朧分(一名昏度一名黃昏)行地平之低度
十八(低度者非黃道赤道之度乃地平之緯度也在下故名低度在上名高度)後此為夜
如上圖甲乙為赤道即東西圈丙甲丁為
南北圈甲高九十度滿一象限己戊為表
日出辛表端影在庚至壬影在癸至庚則
在辛也至甲止一點丙丁即地平低度十八至子丑而
止
日至于南北圈下為半夜迨近地平下十八低度復為
朦朧分(一名晨度一名昧旦一名黎明一名昧爽)凢黎明將盡日將出地平
上有雲則為朝霞黃昏之始日初入地平上有雲則為
晚霞所以赤色者為日光返照如火出烟本是黑色與
火並見即黑見烟不見火即為紅烟矣
問日出入則大日中則小何故曰地居天中日周其外
因于太陽如受燔炙恒出熱氣是名清蒙之氣此氣之
厚去地不能甚遠日出入時人目衡視積氣甚多如物
在水中其體大于本體故出入時日形似大非果大也
至日中時以垂線照地人直視之積氣甚少日不受蒙
則似小矣若出入時或深紫或微紅或似長圓亦皆是
氣之厚薄疎密所為也
其春分次日太陽離赤道即不出于東西圈之初度而
在其稍北之闊度(即地平之經度不言廣者以別于黃道緯度也)其相去也與
其日之距度等(為正球則赤道與地平為直角故也欹球則否)太陽既稍北則
其表影亦稍南其晝分與初日等其南北圈下之極高
弧則稍減于九十度又次日則闊度愈大極高弧愈小
以迄夏至其闊為二十三度有竒其高弧為六十三度
有竒從赤道南迄冬至亦如之其方之晝與夜恒等何
者赤道與地平為直角即一切經緯圈其隱見恒相半
故
如上圖甲乙為赤道即東西圈春分日日
從此道行次日以後漸向丁戊行甲至丁
乙至戊各二十三度有竒庚至丁其高弧
六十三度有竒
論欹球一歲中獨春秋分兩日得晝夜平何者是其日
太陽在赤道下赤道與地平皆大圈交而相分即所分
之圈分相等若赤道距等圈大小不等以地平分之其
圈分上下皆不等
如上圖甲乙為南北極丙丁為赤道丑寅
為地平春秋分兩日日在戊為黃赤道之
交則地平上下圈分等過春分日漸北如
至辛壬距等圈則丑寅地平分晝夜于子過秋分日漸
南如至己庚距等圈則地平分晝夜于癸上下皆不等
又一歲之中凢兩晝之距兩至等則其晝分之長短亦
等凢兩晝之距兩分等即一在赤道南一在赤道北其
距度等而此日之晝與彼日之夜等
凢球愈欹極愈高即高至(不曰冬夏至而曰高至通南北言之)之日愈長
凢正球之南北闊度等欹球則否
凢正球之二至日中時其高下恒相等欹球則否日中
時其二至一甚高一甚低
論平球則以半年為一晝以半年為一夜何者北極與頂
極合即赤道與地平亦合故九十距等圈從赤道迄一
至皆在地平上其在下亦如之也其表恒作無窮及最
長影不作短影每日為一周亦作十二時或二十四但
百八十周恒在晝耳
論䑃朧(早為晨分暮為昏分或并曰晨昏或省曰朦曰朦影朦度)
太陽在二點二點之距一至等其朦亦等何者去至等
則同在一距等圈上故
若二點之距一分等其朦不等孰大孰小近于上極者
則大遠則小
北極出地處則北六宫之朦大于南六宫南極出地處
反是
北極出地處太陽在北六宫愈近夏至朦愈大迄夏至
極大過夏至漸小南方近冬至愈大迄冬至則極大過
冬至漸小北極出地處迄冬至不極小極小者在赤道
冬至之間南方迄夏至不極小極小者在赤道夏至之
間
太陽在北六宫愈北朦愈大
平球之處其太陽入地低度不過二十三去朦度之十
八未遠也故其晨昏最長一年之中明多于晦幾乎不
夜
正球上兩點在赤道南北其距赤道等其朦亦等其距
赤道不等其朦亦不等孰大愈遠赤道者愈大故二至
之朦甚大二分之朦甚小
問欹球北極出地處之朦夏至極大而冬至不極小極
小者在赤道冬至之間然則安在曰此在秋分之後特
隨地不同皆在分後至前不在其日也如北極出地四
十度春分則六刻三十三分夏至八刻六十分秋分六
刻三十三分冬至則七刻最小者六刻二十六分有竒
在寒露之中候五日也(有本表)
太隂篇第五
五緯在二曜之上今先太隂者何故一凢論年月日時皆
以二曜定之二其理較五緯特為易明三太隂體大晝時
亦見四太隂之能力亞于太陽五緯無能及之
從本體論
論太隂之形象本是圓體與太陽同雖有晦朔弦望
不害為圓詳見後論
論太隂之大太隂去人時近時遠折取中數八其地
半徑自之得六十四半徑為三十二全徑是太隂去地
之中數也
其視徑去人愈近愈大愈遠愈小折取中數亦得半度
與太陽等
其本徑則小于地球地之容大于月約三十倍也
論太隂之光本自無光受光于太陽故本球之光恒
得半以上因太陽之體大于其體故
如上圖甲乙為日丙丁為月徑
因日大故受光至于戊己
太隂面上黑象有二種其一今人人所見黑白異色者
是其二小者則日日不同非遠鏡不能見也詳見後論
從運動論
太隂之運動有二其一一日一周隨宗動天行與六曜
同公動也其二循白道(白道月之本道一名月道下文通用)日行十三度
有竒迄二十七日有竒而一周本動也因太陽同行二
十七日有竒則過周二十七度有竒故又二日有竒乃
及于日而與之會
白道不與黃道同線而兩交于黃道(兩交名正交中交亦名天首天尾亦)
(名龍頭龍尾亦名羅計)兩半交去黃道五度有竒故每行一周在
黃道下者二交初交中是也他詳後論
時篇第六十三條
既明二曜之體又明二曜之運次因其運動以得時時者
何物凢諸有形之物必有變革變革多端中有遷運一
端因其遷運先後從而測量剖分之則為時也
問草木鳥獸人事皆有變革遷運亦可用以為時何必
二曜曰凢立術有三法一須公共一須分明一須永久
惟二曜則然他無有足比者故也
時之准分尺度一日是也一日者何太陽行一周而過
赤道上之一升度弱(當黃道一度)者是也日之起筭有四法
或以早或以晚或以晝之中或以夜之中
日有大小分大者為晝夜小者為時辰時辰者十二分
日之一也(西歷為二十四分之一)
常静天之上有二大圈皆過兩極而分赤道為四平分
其一過頂即子午圈其一過東西點(東西點者赤道交于地平是東西之)
(最中)即邜酉圈從邜至午其間又有二圈為辰為巳從午
至酉其間又有二圈為未為申此六圈者終古不動凢
三曜至某圈上即為某時也(十二時辰不止日也月所至即為月之十二時星所)
(至即為星之十二時)其起筭亦有四法或用子或用午或用邜或
用酉
時又有刻每時八刻一日則九十六刻東西所同用星
官家用百刻取整數易筭也
刻又析為百分分析為百秒逓為百以至微西法每刻
為十五分分析為六十秒逓分之皆以六十也
其積日者以日加之初加為一旬一旬者甲至癸十日
再加為一月一月者太隂行一周而與日會也(稱一月者有二)
(義一為二十七日有竒而周于天一為二十九日有竒而及于日因交會之理分明故不用月周而用朔實也)
月之分也兩分之為朔望四分之為晦朔弦望
太陽行一周三百六十五日四分日之一弱為一歲謂
之太陽年其起筭亦有四法一從冬至一從春分(測天用之)
一從秋分(論二十八宿起于角亢在秋分後)一從夏至(古時或用之)用太陽
年者四年而閏一日為四分之一也四百年而減一閏
為弱也
凢論歲以太陽為法太隂行十二周為一歲者為其近
于太陽年也是謂之太隂年用太隂年者歲積氣盈朔
虚十日有竒三年一閏為十日故五年再閏十九年七
閏為有竒故
太陽年之分也二分之為半歲周四分之為四季八分
之為分至啓閉(立春立夏為啓立秋立冬為閉)十二分之為節二十四
分之為節氣中氣七十二分之為候
其積年者以年加之十二年為一紀三十年為一世六
十年亦為一紀
恒星篇第七
向己說常静宗動二天二天之下則恒星天也略論其凢
有四其一為幾何其二為貌状其三為能力其四為遷
變
幾何六條
萬物中形天為最大大有二義一在上所最遠故最大
二能力最大故其體亦大
其形象為圓球何以知之天體最為精純無襍最為單
獨無二圓之為象亦無襍亦無二體性如此故其形象
亦當如此又運行最疾者莫如圓體他體則滯礙也
其去地最遠遠之數以地之半徑為度最近處得一萬
四千度自此以上非人思力所及知也此端似為難信
證見後篇
其所在萬物之最上
其質最細何以徵之常在上不霣墜知為輕虚細密也
其質又極精純為無他夾襍故
貌状一條
天下之物皆以顔色為其美餙顔色之外别有二美餙
一為透徹一為光耀也顔色之美美之下分明光之美
美之上分何者其形妙好異于他色一也人之見之無
不喜悦二也他物不能自見其美惟光能自見三也他
物有色惟光能發揚其美妙四也有此四者故為天下
眞寳天最尊于萬物故一切顔色不足為其文&KR0918;惟光
為其&KR0918;矣或云天望之蒼蒼然蒼非色耶何謂無色曰
蒼蒼非色也太空之中氣盈其處氣亦無色氣積極厚
則成蒼蒼之色譬之玻瓈本自透明略無他色積之數
重則成蒼色太空中色亦猶此耳
能力四條
天之下濟其于下土有大能力何以徵之運行一周成
為四季凉燠寒暑萬物藉為生長收藏一也世間微物
無不各有能力稍大則能力稱之天如彼其大也知其
能力與之等大二也
天之能力下及每用二器其一光也其一施也光不獨
能照天下亦能作熱如用窪鏡對日而成返照則能生
火又用玻瓈圓球對日而成折照亦能出火其故為何
光于天下為最尊熱于四大物情中(四大情者一熱二冷三燥四濕)亦
為最尊以尊生尊是其理也其次亦能生冷亦能生燥
亦能生濕為光本非熱非冷非燥非濕而其中有精足
當四情故能生熱生冷生燥生濕也(如仁中無芽葉花實而其精足當四)
(物故能生四物也)夫光之為體若其發而及物何為施之不盡
若其不發則一切所受為從何來故其體其用總非人
間意量所及
光之外别有施者不屬光也此有二證其一海潮大小
不因于光亦不因于冷熱燥濕譬如磁石吸鐵别有相
攝相受者則受者為所施攝者為能施也又如懷胎生
子七月生則長八月生則殀無不驗者此亦非因于光
亦非因于四情亦如磁鐵有别相攝受者故也
從上二能知天于下土盖有四德一曰覆冐一曰包函
一曰生育一曰保存也假令不動亦有此德而又加之
運動于此若此于彼若彼變化無端眞非思議所及矣
遷變四條
凢物遷變首運動
天之運動皆環行何者天體單獨無二故共運動亦應
單獨無二環行者單獨無二之行也何謂單行曰凢動
如人如鳥獸如風皆襍亂無法之行也單行有二一曰
垂線一曰圓線石在空中下墜于地此為垂線一切循
環無端者皆為圓線垂線之動勢盡而止惟圓線獨為
無窮天以覆函生存下土者也故不能不為無窮不能
不為環行矣
天之運動恒不去其本所論其各分無一不動而其全
體無一分動
天之運動有四異其一甚疾一刻分中行幾萬里如鳥
如矢如礟如霹歷皆非所及其二恒平行(其中遲速别有故實無一)
(不平行者詳見後論)若非一一平行即測候之術無從可用其三
恒久不已其四萬物之動此為首何者天下之動于此
焉繫故也若無此動即無四季即無生物問運動而外
更有遷變乎曰論其體則無變何者為在最上物無及
其際者故不能受變于物論其情則有變如月星無光
因于日光變而有光一也又如日月有光因于交食而
若無光二也
新法算書卷十二
