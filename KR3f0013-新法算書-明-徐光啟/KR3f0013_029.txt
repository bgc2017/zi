新法算書卷二十九明徐光啟等撰
月離歷指卷二
解第二均數第十
如上論因月有本輪自行度以致不平不順定朔定望多
寡不一今用其自行度分加減其平行視行以定均數
則于定朔定望及交食之法始無遺漏乃歷家詳測密
推以為未足盡月行之理故又立次輪一法以定均數
與本輪第一均數並用之今解其義如左
古今測月行審有自行度與平行不合立為本輪法(或不同心)
與自行加減以定朔望以正交食然其朔望之極大差
不過五度此本輪之半徑也是知定朔定望時太隂恒
在本輪之周矣其在上下弦之差則不然古歷於上下
弦日推太隂自行本輪之二限四限(左右兩傍之盡處所謂留際也如此)
(則為去最高之極大差)又在黃道之九十度限(一名黃平象限如此則無東西視差)
以定本日之經度若如本輪法則此差止應得為五度
及用圓渾儀測候或以距太陽求月之視行經度或以
恒星求其黃道上之視經度得數乃與先推殊不合論
推算宜得五度論測度則得七度四十分從古至今累
測皆如之又測弦前後若干日亦與推算不合每日遠
近所差不等知月行止定朔定望日在小輪周餘日去
離遠近多寡各有本行度分因從其差數以立差法仍
定本輪周上復有次小一輪循本輪右旋(與七政行同與自行異)
半月一周因其行度作加減差以定第二均數列表(如後)
(卷)
求次輪之比例第十一
既論有次小輪今論其大小以定加減率
如圖丁為地心
庚為本輪心甲
乙丙為本輪周
作庚丁過心線作本輪之丁甲切線即庚丁甲為五度
角(視行平行之極大差)朔望時次作庚甲戊線作丁戊線成庚丁
戊角為七度四十分視平兩行上弦下弦之大差次
庚為心戊為界作戊巳圈太隂在定朔定望時必循甲
乙丙本輪周左行在兩弦時必循戊巳周左行兩弦前
後半月間則自甲向戊戊向甲右旋為次輪之自行
若庚丁線為一萬全數即庚甲為八百七十二(五度之正弦)庚
戊為一千三百三十四(七度四十分之正弦)相減得甲戊四百六
十三甲戊線平分于辛庚為心辛為界作辛壬為負次
輪圈(一曰帶次輪)即甲辛為二百三十一以并庚甲得庚辛
一千一百三為負次輪辛癸圈之半徑則本輪次輪
兩半徑為一一三與二三一也
系有二小輪之比例可解前一推一測異同之極大差
又可推朔望前後之視行疑於無法而實有法(朔望前後三十)
(八度其視行絶異故云疑於無法詳後論)
如圖兩圈為本次二輪丁為地心甲為本輪之最高丙為
其心乙為次輪心
作丙乙線為一一
三從乙心作次
輪圈其半徑二三一(如上兩輪之比例)次從丙作丙戊丙子線
切次輪於戊於子成戊子兩直角設月體在戊今論之
凡月行本輪周左旋(依宗動天自東而西)如圖庚為本輪心甲乙為
白道丁為最高己為最庳其平行則自甲
向丙庚至乙其自行則自丁而丙而己而
戊而復于丁從丁(即正半轉即最高)入轉行極遲
向丙(即中轉亦留際)其遲日損至丙而及平行度謂之遲初限
從丙向己(即中半轉即最庳)遲損疾益至己而極疾謂之遲末
限從己向戊(即正轉亦留際)其疾日損至戊而及平行度謂之
疾初限從戊而復向丁疾損遲益至丁而極遲謂之疾
末限最高左右二限謂之遲歷逆經度行(逆七政經度也後省曰逆)
(行)最庳左右二限謂之疾歷順經度行(後省曰順行)二十七
日有竒而周(即轉周)若次輪則如圖乙為其心甲巳為本
輪周壬戊癸子為次輪周壬為最近癸為
其最遠(本輪可言高庳次輪不得言高庳故言遠近謂遠近于本輪心)其
順本輪左旋則自甲向巳其自行右旋(如七)
(政自西而東)則自壬而戊而癸而子而復于壬從壬入轉至
戊為遲初限從戊至癸為遲末限從癸至子為疾初限
從子至壬為疾末限最近左右二限為遲歷逆行最遠
左右二限為疾歷順行十五日弱而周謂之次轉周
夫甲巳弧者約太隂距太陽之半周也(朔與望相距之一百八十度)次
輪心行甲巳半周則月循次輪行滿一
周是月體循本輪周行一度即循次輪
周行二度次輪心從甲至乙月從壬至
戊比本輪上之兩行皆在遲歷皆逆行一至戊切點則
為逆行之末順行之始順行則始疾故戊切點為月行
次輪順逆兩行之大差今以數明之
作乙戊線為切線之垂線成乙戊丙形戊為直角此形有
乙戊二三一有乙丙一一二求丙角得一十二度二
十八分為次輪上月行之最大
差是本輪心行度(甲乙)外應加應
減之數乙丙戊角既一十二度
二十八分戊乙丙角必七十七
度三十二分壬戊弧也半之得
二十八度四十六分為甲乙弧(甲乙為壬戊之半)
系凡次輪心距本輪最高三十八度為大差之限朔望
前後各等
論太隂次輪異名同理第十二
前卷推月不平行之緣為有本輪次輪因立兩均數以定
其實行(此歌白泥術)而首卷又有異名同理一章(第五)言用不
同心圈立法得數不異是則止論本輪未及次輪也今
并論兩小輪與兩不同心圈亦復異名同理得數無二
(比馬日諾術)如左
如圖是月本天之大圈平面也本天中函有諸球體有
厚薄行有順逆遲速此圖平面亦函有諸圈譬猶剖球
為面其中所有一一具見矣内外凡六圈甲為地心亦
為月本天之心外第一圈為黃道平分十二宫次圈為
交道(黃白經度略等)己見前解第二
第六總名為負太隂中距之
天其第二之外規面第六之
内規面則與地同心(甲也)其第
二之内規面第六之外規面
則與地不同心而以中距之
心為心兩天各有厚薄不等其厚薄處恒相反相對(此二)
(天同一色繪之)
此天平面之外圈斜交于黃道内函月行諸圈為一體
順經度行(右旋)每日六分四十秒五十五微六纖八
平年三百一十二日有竒而行天一周周行無首尾其
起算之界用外規之最薄即本天之最高
第三第五總名為太隂中距天又名為正不同心天(上有)
(二面同心此四面不同心)其心為乙距地心甲以最外規(丁也)之半徑
(丁甲也)為度十分之約得一有半為乙甲求其厚得丁甲
十五分之四為丁戊此天内函月行之軌道為一體順
經度行(右旋)其外雖為負距天所挈一體順行又自有其
行度每日二十四度二十二分五十三秒有竒凡一十
四日七十三刻七分有竒
而行天一周(在歌白泥法為次輪上月行之)
(周)其起算之界為最近地心
之處(已也如上次輪法)本表目其本
行度為日月相距之倍度是
為次引數凡月朔望間必行
一周故朔望時月恒在于最近即無此圈行度亦不用
次均數皆與前法所論次輪同理此圈又名為引數之
圈以其函負月軌圈為定均數之根
第四名為月軌圈蓋太隂自行之軌道也與第三第五
正不同心之天又不同心其心丙故又名次不同心之
天乙丙兩心相距以中距天(即第三第五)之全徑(外規過心相距)為
度六十平分之得其一分半弱
次不同心之心丙旋遶正不同心之心乙作一小圈月
體循第四天行雖最外為負距天所挈一體順行又為
中距天所挈一體順行其自行則又逆經度左旋譬之
負距天如流水中距天如舟月體如人水自順地勢東
行有水之行度舟亦順水勢東行又自有舟之行度人
却從船首向船尾西行又自有人之行度也其起算以
自天之最高為界日逆行一十一度一十八分五十九
秒有竒三十一日七十八刻有竒而行天一周其在前
解則自行本輪也
前解定次輪上(或正不同心圈理同)太隂一日順行二十四度有
竒今減本輪上(或次不同心圈理同)逆行一十一度一十八分有
竒餘一十三度三分有竒因兩行相背故相減所得
較數為前引數
兩不同心圈各有最高最庳(前解在次輪者為最遠最近此解亦名最高最庳)
則太隂所至有遠近四限與前解同其數以中距天之
半徑丁乙為度半徑六十則極遠距地心為六十八次
遠為六十五分九秒次近
為五十四分五十一秒極近
為五十二分(皆歌白泥所測也)
第二圖次不同心之心在丙
其最高在丁正不同心之最
高在戊(中名月孛西名平最高)甲乙戊
線定黃道上月孛之經度甲丙巳線定已為正最高之
經度(甲丙巳線過甲丙兩心則己為月軌距地之極遠)乙丙丁線定月軌道最
高之經度從巳至月前解名為月自行古史各有本表
今用前兩輪解已作表不復備著
右二法外第谷及其門人又有别解更細更密特為竒
玅以步月離倍勝前法特微眇難見以步交食精粗判
然今并論如左
第谷密測月離覺月自行在朔望時遇初宮或六宮及左
右平距(最高庳之左右其距地等)即自行四限(高庳左右)但依古法用一
均數一本輪自行足以齊太隂之不平行矣自非然者
即用古法多見參差因依古步五星法於月離法中亦
加一均輪均輪者古推步五星自行用兩不用心圈一
為負本輪心之圈一為均行之圈(均行圈者與本輪心圈又不同心而出入)
(其内外古推五星但依本輪心圈未能悉合别依此圈推步然後度分不謬故名均行之圈或用均輪也歌白)
(泥謂月離法中可省此第谷覺有未合復用之乃合)其解於五星歷中詳之今月
離亦用之是為新法依此作五輪月行全圖如左方
如圖甲為地心取甲乙線為半徑(前法為次輪之半徑)乙為心甲
為界作甲丁丙圈(前法為次輪)從圈周任取丁為心作戊己
癸圈其半徑丁戊是為月與地之平距(平距者最高庳之間)即五
十六地半徑
也(前法為月本天半徑)
(或負本輪圈之半徑)若
丁戊為全數
十萬即甲乙
為二千一百
七十分右為
二三一又於戊巳癸周任取癸點為心取癸辛線五千八
百分為半徑作午辛辰本輪又取辛庚線二千九百分
為半徑作庚壬子均輪得癸庚線(兩小輪之兩半徑并)八千七百
此八千七百者于前法為本輪之半徑但前用一本輪
以齊太隂朔望之行此析為二析為二者以前法之本
輪半徑三平分之二為新本輪之半徑一為均輪之半
徑新本輪之半徑者月朔望時近遠之實半較也
凡月之定朔定望時丁心與地心甲合為一點丁心右
旋(順經度行)循甲丙丁圈(從甲向丙而丁而復于甲)半月而周(此圈以當前法之次)
(輪故如前月體循次輪周半月而復)則甲丙丁周上之弧為月距太陽之
倍數本輪之癸心循戊癸未圈(從戊向癸而未而復于戊)右旋(順經度行)
二十七日有竒而周均輪庚子之心辛循本輪周左旋
(違經度行從辰向辛而壬而午而復于辰)亦二十七日有竒而周即辰辛戊
癸兩弧之行恒為等度分而此兩圈皆當前法之一本
輪其行周皆轉終分也月體則循均輪周右旋(順經度行從子)
(向壬向庚而復于子)十三日有竒而周(是轉終之倍數)
凡朔望時丁心必在甲若自行為初宮初度則如一圖
癸心在戊辛心在辰月體在子無均數自行為六宮則
如後圖癸心在未辛心在午月體亦在子亦無均數
朔望圖見交食歷朔望之外依圖用三角形法推算則
得月離之宫度分可無用
表
依新法則戊為月孛蓋最
高也甲丁巳所指為平最
高今以二法較論同異則
月與地之中距(五十六地半徑)兩
家微異(前後為本輪心距地新法亦然皆丁戊也)若自行初宫初度則月距
地比于中距前法盈十萬之八千五百分新法盈二千
九百分是損三分之二也(此第谷所定也以視差及密測月高庳法得之)若自
行三宫則兩家所定最大差為小異其以次小輪(前為次輪)
(今為均輪)為自行之倍數新舊一也今用合圖明之
合圖說(實線為前論歌白泥法半虚線為第谷新法)不論次輪前法次輪在
上新法次輪在下其理不二故也(五緯歷中見其論)
前法丁地心亦為戊寅庚夘圈心戊丁其半徑戊本輪
心以平行右旋歷丑寅庚夘等點月從丙自行左旋向
乙設戊平行三十度至丑月左旋從丙至乙自行二十
九度一十三分(每平行一度自行五十九分四十六秒故)平行六十度至寅
即自行五十八度二十六分亦從丙至乙(丙乙恒為自行弧)又
至庚至夘等皆同此推若依丁戊線從丁向戊取丁申
線與戊丙等申為心丙為界作圈必遇各乙點是名過
乙圈亦為高庳圈(不同心圈)
新法丁戊半徑戊寅庚夘圈同前别取戊午線為戊丙
三分之二戊為心午為界作本輪(較舊本輪之徑減三分之一)次平
分戊午于己午為心巳為界作均輪(得舊本輪徑三分之一)月體
在己設戊心平行至丑即戊乙戊丙兩線開展(午心循子午本)
(輪左旋為各子午弧)如張箑之勢(丁戊丙直線戊午乙過兩小輪心線若自行初宫初度即兩線)
(合為一線後漸展開至三宫九十度成直角至六宫復合為一)己月從最近酉(最近本輪心也)
右旋(順經度行)至己為自行之倍數如戊行至丑兩心線為
丑酉午乙月在己則酉巳弧倍于丙乙弧或午子弧(丙乙)
(午子與戊丑等而乙丑乙寅等線恒與戊丁平行)餘悉同此(酉巳弧行倍於丙乙)次依丁
戊線從丁取十萬分之二千九百為未未為心已為界
作圈過各己點是為均行之圈兩法至&KR0996;點即相近
依前法推加減表則用丁丑乙一三角形求丁角新法
用午己丑及丑己丁兩形求丑丁巳角兩得數之差自
行十五度為四分三十三秒自行三十度為八分九
秒自行四十五度為九分五十六秒自行六十度為九
分三十二秒自行七十五度為七分三秒自行九十
度為三分六秒前法以自行九十五度為大差之限
則四度五十六分一十九秒新法以自行九十一度為
大差之限則四度五十八分二十七秒兩得數之差隨
在皆乙丁巳角而最高左右均數新法比前法為大最
高衝左右新法比舊法為小
凡月離諸表今皆依新法推算
推太隂之實經度第十三
前論因本輪之自行度加減立第一均數以得定朔定望
朔周轉周又因兩弦之自行差與朔望異用次輪之自
行加減立第二均數於理為盡從是可得太隂之視行
實經度今論次如左
查平行表簡得太隂太陽之相距度分及月距本輪最高
度分用平面三角形法可得其實經度(用古法解之)
第一法西古史依巴谷在羅德島(地中海島北極出地三十六度)於總積
之四千五百八十七年為漢武帝元朔二年甲寅三月
(建寅之月)初七日子正後八十四刻一十四分(順天府時刻)用渾
儀測得月距太陽為四十八度六分于時日視行躔
鶉首一十度四十分即月視行度必在鶉火二十
八度三十七分此時此地為午正後一十二刻依正升
斜升表算得月凖在黃平象限無東西差
今用月離表試之依表是時太陽之平行為鶉首一十二
度三分均數為一度二十三分當時太陽最高在實
沈宮初以減四十八度六分得四十六度四十三分
為太隂距太陽之平行度(此於實距内減均數而得平行蓋太陽在最高後平大視)
(小用減法若在最高衝平小視大用加法)查表于時太隂自行為三百三十
三度又平行距太陽為四十五度五分視平兩行之
較為一度三十八分更用兩小輪圖試之
從自行之最
高甲左旋過
己至乙得三
百三十三度
乙為心作次輪圈作乙丙聯兩心線割次輪于壬從壬
至戊為日月相距之倍數九十度一十分次作乙戊
戊丁戊丙三線成戊乙丙三角形形有丙乙一一三
有乙戊二三一有乙角(壬戊弧九十度一十分)求丙戊邊及戊丙
乙角(乙為鈍角宜引長丙乙邊作戊子垂線成戊乙子直角形有乙戊邊二三)
(一有戊乙子角一十分戊乙子角者戊乙丙過九十之餘也先求戊子得二五七弱)
(次求乙子得一以并)
(丙乙得一一四戊子子)
(丙各自之并而開方得一)
(一二五不盡為戊丙又子丙與全數若戊子與丙角之切線得一十二度一十分為乙辛弧)次以甲
巳乙弧并乙辛得三百四十五度一十一分其餘弧一
十四度四十九分為甲辛或甲丙辛角
次戊丙丁形有戊丙一一二五有戊丙丁角(戊丙甲角之餘)一百
六十五度一十一分丙丁為全數求戊丁丙角(引長丁丙邊從)
(戊作戊子垂線戊子丙直角形有角有邊求戊子為二八七子丙為一八五)
(子戊丁直角形有兩邊求第三丁戊得一一八五為月距地心次求丁角為)
(子丁邊數與全若戊子邊數與丁角之切線二八四查表)得一度三十八分如上所
測數為確合
第二法太陽經二百六十九度四分太隂經二百五十
七度四十三分太隂自行為一百二十二度四十九分
日月相距為一十一度二十一分倍之為二十四度四
十二分如圖甲乙為太隂自行度壬戊為倍數丙乙戊
形有丙乙乙
戊兩邊有乙
角壬戊弧之
角求丙角得五度五十二分為辛乙弧求丙戊邊得五
十六分以乙辛減乙甲(自行不過半周故應減)餘一百一十六度五
十三分為甲辛弧其餘六十三度七分即辛丙丁角
次丙戊丁形有丙戊丙丁兩邊有丙角求丁角得四度
四十二分為白道上之庚癸弧因在自行前半周以減
平行得二百五十三度五十七分是太隂本時之實經
度(從春分起算)
篇中屢言黃平象限者是黃道在地平以上之九十度
限也兩道在地平上下皆半周赤道恒定不易其半周
上之九十度限恒在午正線黃道斜迤時時不一其九
十度限時東時西又隨地多寡若極出地四十度則差
多者至距午二十五度惟南北二至乃與午線同度分
耳其法其表詳載交食歷今略舉如左法欲求本地
本時之黃平象限於本月日時簡本地本宮之黃平限
表其第一直行本日之月離宫度也第二第三四行為
其時分秒第五第六為其月離象限度分先約得月離
經度若干極四十度表有時之秒他極減之而少一行
查表取其橫相對時分(子正起算)得某時月在黃平象限更
以本時簡月表求月離經度得某宮某度分又對取其
時分為月在象限之正時假如崇禎四年八月十四
日求本日何時月在黃平象限先約月在娵訾宮六度
本表求時得二十一時一分五十三秒以此時查月
表求月經度得本宫七度一十分查時得二十一時三
分五十三秒為月在黃平限之時可測其高欲密合更
以此時求經度更求時
系凡月生明或生魄作直線聯兩角此線若過天頂為
地平上之垂線即太隂必在黃平限點上而此直線亦
與白道為直角引長之必過黃道之極(黃白二道在太隂歷中每作一)
(道論其差甚微故)
此線直過天頂及黃道極必分地平上之黃道弧為兩
平分(此兩圈相交有細解其本論見球圈原本)
月望時無從得角從月駁定月體之南北兩極如前直
線用之知其過黃道極及在黃平象限之上
二十八宿距度第十四
中西古今歷法理同數異大同小異理大同者共戴一天
同資七政也數小異者如周天有平度日度度法有用
六用十之類會而通之罔或弗合亦無害其大同也獨
恒星宮次中歷依赤道為二十八宿北為三垣南方無
垣則附見於諸宿西歷依黃道為十二象通計南北為
五十二象此即大不相侔矣以故回回歷翻譯並存今
恒星歷各註黃赤經緯度分星名位次皆按中歷更定
免致凌雜而間考西古太隂歷則亦有二十八舍譯謂
月所宿留之處即又與宿次同義且二十八距星亦皆
脗合其不合者獨觜宿距星不用觜用天關耳竟不知
其何繇而同若疑上古相通則此法之外又何以畢無
一合亦一竒也其諸法義圖表俱見恒星歷指今欲推
太隂宫宿度仍用本表先定黃道所離經度依表求得
本時刻太隂所離某宿某度法曰表中求月所離之宮
度數内減去近小宿數所餘者為本宿之度分
假如月離鶉火二十八度三十七分本宮近小數為星
宿二十二度九分相減之得六度二十八分乃月在
星宿六度有竒
宿距星在宫次度分宿宫次度分
擇月食以定交周第十五
如上論定朔望轉周實經度訖次當定交周度分其法亦
用兩月食兩食者須太陽之距最高等須太隂自行度
等須食分等須食在陽歷或在隂歷亦等乃可推月行
交道滿若干周而復還于故處第舊史不載食分亦不
載隂陽歷無憑推步即西古多禄某(漢順帝時)亦未覺太陽
之最高隨天運行(順七政右旋每百年約行一度)故所擇兩月食見黃
道上之經度等即謂太陽之距最高亦等而實則不等
兵法亦不可用至近世歌白泥(正德間)擇用兩食於法為
合但所用兩食一在陽歷一在隂歷雖内外不等而度
分之對待相等如日月之在朔望皆名交會不害為可
用也
第一食總積之四千五百四十年為漢文帝六年日躔大
梁宮六度四分五月(酉月也實建申之月)初二日子正後三十一
刻(順天府時刻不見食甚)月食十二分之七在陽歷中交即月在
南初虧東北于時月自行為一百六十
三度三十三分(多禄某歌白泥兩算同)均數為一
度二十三分(未滿半周一百八十度故用減法)
第二食(歌白泥所記)六千二百二十二年為正德四年己巳日
躔實沈宮二十一度六月(實建酉之月)初二日子正後二十
四刻一分(順天府時刻不見食甚)月食十二分之八在隂歷正交
即月在北初虧東南于時月自行為一百五十九度五
十五分
兩食時月自行差止三度半可勿論其日躔前後相距不
等然多禄某所測太陽最高為實沈六度所用食時日
躔在最高前三十度弱歌白泥時最高在鶉首五度所
用食時日躔在最高前十四度兩距之較雖十六度以
最高旁近度距地心之數為差微即地景大小無二亦
可勿論
今論兩食時之月自行略等太隂距地心之度分略等則
所差者在食分也為十二分之一
計兩食之中積為平年(三百六十五日)一千六百八十三年八十
八日九十刻五分或六十一萬四千三百八十三日
九十刻五分得交會(即朔望)二萬八百五會交終
則二萬二千五百七十二周外餘一百七十九度二十
四分(後食大于前食為十二分之一月體之徑于天度略為三十分則食差為二分三十秒交前後之緯)
(距二分三十秒其經度為三十分次食既大于前食即近交其較半度則未滿丰周之較為三十分查表求兩)
(食之兩均數一加一減其較二十一分以減三十分得九分為不及半周之數實餘一百七十九度五十一分)
上文推定(依巴谷及多禄某先後推定見本篇第四)月交會五千四百五十八
則交終五千九百二十三依此用三率法以交會率(二十)
(九日有竒)為法中積日為實而一得二萬八百五會再
用三率法以交終為法而一得二萬二千五百七十七
交半
置交數(二二五七七半)以三百六十乘之以會數(二八五)而一得
一會時(二十九日有竒)交行之度分
又以會數(五四五八)為一率交數(五丸二三)為二率一日之太隂平
行(一十二度一十一分二十七秒)為三率求得一十三度一十三分四
十六秒為一日交行之度以日求月求年凖此法
論交行第十六
交行有二一順經度行一逆經度行順行者月平行一日
一十三度一十三分四十六秒是為月行距交之度則
以交為界又如前定月平行一日一十三度一十分三
十五秒五微是為月行距宮次或節氣之度則以宮
次或節氣為界兩數之較得三分一十一秒是則兩交
一日逆行之數所謂羅計行度也順行者如七政右旋
自西而東逆行者如宗動左旋自東而西右旋者先降
婁次大梁左旋者先玄枵次星紀故月行兩界一為定
界一為不定界定者宮次如娵訾等節氣如冬至等不
定者謂正中二交也兩界則兩數其較則為不定界之
行分不定界之數大于定界之數故累積其較則與月
行相背矣
交有平行又有自行與日月相似自行有遲有疾黃白二
道之相距亦時多時少古來未覺有此第谷累年密測
得交行惟朔望時無加減(與日在最高最高衝同理)恒得五度弱過
此漸加至兩弦而極而此自行恒半月滿一周(與太隂次輪行)
(度同理)
如圖甲為月天球上之黃道
一極人目在他極外斜看黃
道面戊庚己為黃道圈去甲
五度八分得乙乙為心作
戊癸己球上大圈為平白道
兩圈相遇各平分于己于戊為兩交庚癸相距之限五
度八分是為兩交相距之中數(兩相距之小數為四度五十八分三十秒)
(大數為五度一十七分三十秒相減得較半之以并小數得五度八分相距之中數也)而己戊為
兩交平行之處
次乙為心作丁丙小圈其徑為大小兩數之較一十九
分小圈之周恒負正白道之心(如黃極遶赤極作一圈名極圈又白極遶黃極)
(作一圈名白極圈此小圈與之同理正白道之心如丙丑丁寅皆是也)半月(十四日有竒半朔策也)
行一周
若正白道之心在丑(最近黃道極惟朔望則然)以丑為心作球上大
圈如辰辛子辛為正白道(若球上作大圈過白黃兩極宜為乙丑庚弧今依視法作)
(直線)其距黃道為辛庚(本大圈之一弧)辛癸為中白道正白道之
差而正白道兩交黃道于辰于子則辰子為兩道(朔望時)
之正交是交食所用之兩交也
若正白道之心在寅(兩弦時)以寅為心作夘壬未大圈定
癸壬為中白道正白道之差
而庚壬得五度一十七分三
十秒是為黃白二道相距
之極遠(寅心距甲心為極遠故)則夘未
為兩遠交距戊巳兩平交為
戊夘未巳距夘未兩近交為夘辰未子(遠近者兩弦之交近交者朔望)
(之交平交者半弦策之交)
凡正白道心在寅之上(兩弦前後)丑之下(朔望前後)若干度分則
中正兩白道之大距(相距之最遠)在壬之上辛之下亦若干
度分而兩交在夘未之上辰子之下亦若干度分
若正白道心或在丙或在丁則正中兩道之大距相合
于癸弧之上而丁甲癸或丙甲癸為兩象限兩交則在
辰夘子未之間戊巳之左右
本歷表中有正交之加減有正白道與黃道相距之度
分其原蓋出于此如圖正白道為辰辛子即有辛辰庚
角可推正白道之各度分距黃道若干(與黃赤二道距度同法)若
在癸在壬俱倣此
若正白道在辛癸壬之外(在辛壬限内而不在三點之上)則先求丁之
上下距甲若干以得癸之上下距&KR0996;若干蓋丁甲癸為
一象限甲癸庚亦一象限甲丁大癸庚亦大若小亦小
其加減率及用法見本歷表
定交行之歷元第十七
上文言擇兩月食以定交周因其經時若干而滿周以知
交終及歲月日時交行之數然止用兩食相對較勘多
寡不知其距交幾何度分今欲審某時距交若干以定
交應亦須兩月食其距太陽之遠近等兩食分等兩食
之在隂歷陽歷正交中交等既諸率各等則距交必等
因而析取中數則得本時正交所躔度分(此歌白泥法)
第一食(多祿某所記即前第六章定本輪所用第二食)總積之四千八百四十七
年為漢順帝陽嘉三年甲戌十月(建戌之月)二十四日子正
後一十七刻(順天府時刻)一十分月食十二分之十在黃道
南初虧東北于時太陽躔夀星宮二十五度一十分月
自行為六十四度三十分用減法得均數為四度二
十分
第二食(歌白泥所測)總期之六千二百一十三年為弘治十三
年庚申十一月某日子正後三十一刻正(順天府時刻)月食
十二分之十在黃道南初虧東北日躔大火宮二十三
度一十一分(兩食之中積時為一千三百六十六年其間太陽行最高一十六度有竒以減日躔)
(兩度差二十八度得一十二度為前後日距最高之差日在最高旁近其距地之差甚微地景無二與無差同)
月自行為二百九十一度三十五分用加法得均數為
四度二十八分
兩食時月本輪最高前後等距(前過最高六十四度後未至最高六十九度其較五)
(度距地之差甚微與無差同)食分大小等初虧方位等則兩食之月
距交等度(中積為一千三百六十六平年三百五十八日一十七刻九分)此時自行滿
交周外其距交為一百五十九度五十五分
如圖甲乙丙丁為白道乙丁為正中二交
甲為北為内為上為隂歷丙為南為外為
下為陽歷乙戊己丁為距交等之兩弧是
兩食時月體一過交一不及交之度戊在乙交之前已
在丁交之後前食用減法得均數四度二十分(減者月在)
(自行之前半周依表平交行為甲乙庚減庚戊得甲乙戊戊為月所至之實處)取戊庚後食用
加法得均數四度二十八分(加者月在自行之後半周依表平交行為甲丙辛加)
(辛巳得甲丙己巳為月所至之實處)取己辛庚辛為兩食中
積月距交之平行一百五十九度并戊庚
辛巳得戊丙巳兩距之實行一百六十八
度四十三分其餘一十一度一十七分為乙戊丁巳兩
弧并半之得五度三十九分為兩食時月距交之度乙
庚得九度五十九分若半交甲為界則甲乙庚得九十
九度五十九分是第一食時之交行根所謂交應也若
他時他處求交應依此加減之
今擬崇禎元年戊辰天正冬至為歷元順天府為歷元本
所如日躔表推算本曜恒年表(如後卷)
交行兩界任用但月體行度多端差數繁曲既成加減均
齊則或用定界從宮次節氣起算或用不定界從羅計
起算所得正等
測黃道白道相距度分第十八
西史多禄某(漢光武時)其地為北極高三十度五十八分用
三直儀(測高儀皆可用)測得月軌極北距天頂二度七分以
減北極出地度得二十八度五十一分為月距赤道度
分于時黃赤距度為二十三度五十一分(黃赤距古遠今近說見日)
(躔歷指)以減太隂距赤度餘五度正為黃白相距之度此
測因月近天頂地半徑差極微可以勿論又軌度最高
在清蒙限外亦無差分若在近濁測月軌高不先定地
半徑差清蒙差以為加減即所得者非實度分
西古史多言黃白距五度正上古則云四度五十八分回
回歷則五度二分皆不遠近世第谷(萬歷間)密測詳推
功倍古人其言曰朔望時古測僅少一分半若上下兩
弦則五度一十七分本書有測法有算數今略舉如左
總積四千八百年為漢章帝章和元年丁亥八月(建未)
(之月)十八日(本地)午正後二十九刻一十分月在正午時為
上弦依本表算得距交八十六度一十七分于時測得
月距黃道(地半徑蒙氣二差俱加減訖外)為五度一十三分(右二則所言度)
(分通為日度則五度一分半者當為五度九分八十二秒五度一十七分者當為五度三十六分五度一十三)
(分者當為五度二十九分)
大統以前諸歷黃白相距俱六度正通為平度則是五度
五十五分距度恒大于西術以推算月食往往小于天
驗殆緣於此
西術定黃白距度求月軌極高得距赤度分去減黃赤距
度餘為黃白距度此古今通法但多禄某當漢光武時
去今一千四百餘年于時黃赤距為二十三度五十一
分所減大所餘必小今時則二十三度三十一分半所
減小所餘必大故今之黃白距較古為大(是黃赤漸近而黃白不移)
(其所以然難可窺度)
又恒星歷言近至之恒星古今緯度不一在冬至則南緯
度小北緯度大在夏至反是亦黃赤漸近之徵也
今推黃白距度列表略同黃赤距度法(見日躔歷指及測量八卷)其用
法見月離表
論月視差第十九
日躔歷指論地球半徑與月天半徑為比例若本天視地
為遠為高則比例為小若為近為庳則比例為大(兩數相近)
(其比例名謂大相遠名為小)
凡視差有三(清蒙不與)一曰地平緯差二曰黃道經差三曰去
極緯差其根則一地球之半徑是也蓋推算之地平緯
恒與地心為對人目所見之地平緯恒與地面為對故
因地之半徑而生視差若日月星在天頂即實行與視
行為一線即測騐與推算為一率自此而外七政皆有
視差但以去地遠近出地高庳分别大小耳今所論者
地平緯差也(餘二差詳見交食歷指)前史謂之南北差因曜實在
北所見在南故立此名今通稱之
求月視差法依表算得月在極南(即冬至但此論經度非時也故稱南至以别之)
近冬至十度以内又在兩交之中(正半交中半交黃白相距極遠之際)又在
黃平象限之上測其地平以上之高是為視高次用赤
道出地度南至距赤緯度太隂距黃緯度推得月在地
平以上之高是為實高次以視高減實高其較為地半
徑之視差若不用南至任以恒日依表推月過子午
線或黃平象限上求其黃道上經度及其距交經度距
黃緯度得地平以上之實高亦測其視高兩數之較為
地半徑之視差此法古今累測所得數無異略舉如左
總積四千八百四十八年為漢順帝陽嘉四年乙亥十月
(建酉之月)初三日西史多禄某在本地極高三十度五十
八分太陽躔夀星宮五度二十八分月在子午線亦為
黃平象限(凡兩至在黃平象限與子午線同度)推其經度為星紀宮三度
九分月距交為七十四度四十分其距黃緯度為
四度五十九分計本地赤道高五十九度二分星紀
三度九分之距赤緯于時為二十三度四十八分以減
赤道高得緯度高為三十五度一
十四分(黃道某度地平上高)加月距黃緯度
(在黃道北故加)得四十度一十三分為
太隂之實高次測得三十九度
五分為視高一推一測其較一度八分為地半徑視差
又總積六千二百三十五年為嘉靖元年壬午九月(建申之月)
二十七日午正後二十二刻一十分西史歌白泥測得
月軌視高七度一十分于時日躔夀星一十三度二十
九分月自行得三百五十八度為本輪之最高推黃道
經為在星紀一十二度三十二分距交七十二度五十
二分距黃緯為四度四十七分因推得月距赤道二十
七度四十一分本地赤道高三十五度三十八分減去
月距赤道度餘七度五十七分為月在地平上之實高
一測一推之較為四十四分即月在最高地半徑視差
右兩術所推太隂之地半徑差各依本法論定太隂出入
地平時若在本輪之最高則多禄某為度五十三分
歌白泥為五十分若在最高衝則多禄某為一度一十
九分歌白泥為六十六分異同若此將何適從所以然
者緣兩史測月時未悟月近地平有清蒙一差故也(說見)
(日躔歷指)清蒙映物能升卑為高凡測月之地平高所得數
乃所見之視高(與人目平行)非月行之實高(與地心平行)以地半
徑差減實高則為視高又以清蒙差加視高則為真視
高近世第谷依此法推得太隂出入地平時在最高為
五十六分二十一秒在最庳為六十六分六秒其各
遠近之差在多禄某為二十六分歌白泥為一十六分
第谷為一十分三家皆有地半徑差表今以第谷(新術為正)
以地半徑大差求月距地心第二十
如圖甲為地心乙丙為視地平乙甲為地半徑丙角為視
差(用第谷之大數)六十六分六秒乙為直角乙
甲半徑為度(為度者恒呼為一以上累加之)求月距地心
之甲丙法為全數(内)與乙甲(外)若丙角之
餘割線(内)與甲丙得五十二又十萬之二
萬一千二十五是月極近地為五十二
地半徑有竒若用小數五十六分二十一秒推得六十
一又十萬之二千七百八十二
系既定甲乙乙丙之比例若有月距天頂之戊丁弧或
稱戊乙丁角或稱丁乙甲之餘角任高任下皆用甲乙
丁形有乙甲甲丁有丁乙甲角求乙丁甲角恒為地半
徑之角
如前論月本天本輪次輪各半徑之比例為十萬為一
一二為二二一并之得地心至太隂極遠(最高)之線一
一三三三次用變率法一一三三三得六十一地半徑
又十萬之二千七百八十二則本輪之半徑一一二
得若干次輪之半徑二三一得若干依此推之
系如圖得丁
戊(月距地心十萬分之)
(幾)若干數亦
可得月距地
心若干地半徑數有表(圖說見前)
二系地半徑差月距地心恒互推
三系若定地半徑若干里亦可得月近遠若干里(有本解)
論太隂清蒙氣第二十一
日躔歷指有論有法以測清蒙差度分因之列表凡測太
隂得其視高則求地半徑差加之得數又以清蒙氣差
減之為其實高凡推太隂得其實高則以地半徑差減
之得數又以清蒙氣差加之為其視高但清蒙之差因
地因時所在各異今表其折衷通用之率也必求本地
本時之確數宜隨處所積歲月累測以定之
測月徑地景徑第二十二
測日月徑度西古史有本用儀器今以月食立法則歷家
之正術也
總積四千九十三年為周襄王三十一年&KR0996;子月日子
正後(順天府時刻下同)四十一刻五分月食十二分之三約
為四之一于時日躔降婁宮二十七度五分月離夀
星二十七度五分月自行為三百四十度五分
月距交九度二十分距黃道北四十八分半(依表算)
又總積四千一百九十一年為周景王二十二年戊寅月
日子正後一十四刻五分月食十二分之六約為半
徑于時日躔星紀一十八度一十二分月離鶉首一十
八度一十二分月自行二十八度五十四分(前食月距本輪最高)
(二十度弱兩食之較八度有竒俱在本輪上弧不能變遠近之數)月距交七度四十八
分距黃道南四十分四十秒
如圖日光照地面即地背生景形如角體漸小以趨盡月
過交入地景(一名)
(闇虛)有高庳食分
為之大小今兩
食時同在最高之左右其距地等食分一為半徑一為
四之一其較為四之一距黃道一為四十分四十秒一
為四十八分三十秒其較七分五十秒依法算月徑四
之一得七分五十秒依法四之得三十一分二十秒是
月距最高二十度之似徑也
測月徑度法詳見三圜比例說
系凡食分為月之半徑即月距黃道為景之半徑因上
數當食時地影半徑為四十分四十秒
二系若食時能測定食分又推算得躔離自行距交距
黃等諸率可得月徑及景徑不必用古兩食法
日月距地率日月實徑率地景長率總論第二十三
如圖乙甲丙為日已丁戊為地日光照地以兩光線從乙
過己從丙過戊而遇于丑是生已戊丑角體之景次從
乙從丙至地心作乙丁丙丁二線又作甲丁丑線過日
地兩心次從地心丁上下取月距地心之數(地半徑為度如上文)
(所定)為丁庚為丁寅兩距等作庚辛壬巳戊寅子線皆平
行其太陽似徑之度為三十一分二十秒(欲解其義先定太陽)
(之似徑此在三圜說有各種法今用者古多禄某所定也又太陽行最高最庳不等似徑亦不等本章所用者)
(日在最高之似徑也論月亦在小輪之最高如下文)
庚辛丁直角形有庚丁(月距地)六十四又六之一有丁角(甲丙)
(庚)一十五分四十秒求庚辛法為全(内)與丁庚六十
四又六之一(外)若丁角之切線四五五(内)與某數(外)得
地半徑十萬分之二萬九千一百九十六次求寅子(&KR0996;壬)
(丑三角形内有庚壬丁戊寅子三線相距等用遞加法三率之第一第三井為第二率之倍數)庚辛為
月最高半徑度依多禄某說約與日半徑度等又寅子
為地景之半徑四十分四十秒即兩數之比例(庚辛十五分四)
(十秒寅子四十分四十秒)為若五與十三先得庚辛二九一九六用
三率法得寅子為地半徑十萬分之七萬五千九百
九以并&KR0996;辛得一十萬五千一百五以滿丁戊之
倍數二十萬為不足地半徑十萬分之九萬四千八百
九十五為辛壬(丁戊倍之為二十萬與&KR0996;壬寅子并等于倍數内減&KR0996;辛寅子井所餘為辛壬)
次丙戊戊丁兩線所作戊角擬為直角(實非直角其差極微非算所及)丙
戊甲丁兩線亦擬為平行(實非平行以差微故)用幾何法(第六卷第二題)
為戊丙與壬丙若丁丙與辛丙又丁甲與庚甲若戊丁
(地半徑十萬)與壬辛(九四八九五)既丁甲與庚甲若戊丁與壬辛
則甲丁為十萬(若戊丁)庚甲為九四八九五(若壬辛)所餘之
庚丁必為五千一百五先定&KR0996;丁為六十四地
半徑又六之一依變率法求甲丁得一二一是日距
地心如地之半徑者一千二百一十也
以上係古法後世累代密推有亞巴德於總積五千六百
四年為唐昭宗大順二年辛亥推得一千一百四十
六倍歌白泥於正德間推得一千一百七十九倍第谷
於萬歷間推得一千一百八十二倍此差列數至微推
算極難或日徑月徑加減以分計則其差以數百倍計
故名歷家於此殫思竭慮焉今時所用大都歌白泥之
率也
一系依上論丁戊地半徑為一萬分庚辛月半徑為一
萬分之二千九百二十六是為地月之兩實徑用此比
例可推兩體之比例
二系甲丙丁庚辛丁兩形相似則庚丁與庚辛若丁甲
與甲丙推得日實徑與月實徑之比例
三系可得甲丙與丁戊日地兩實徑之比例以上三
系詳見三圜說
四系置日距地度及日與地之比例又距月行本輪距
地度(於上圖為丁寅)可得月所過地景之徑列表其引數為月
本輪自行之數然圖說所設者日在最高若去最高即
復異此故表有本行名地景差其引數為太陽之引數
以所得之分與引數相減即得(無加法)蓋日在高景大在
庳景小故也
月距地視差視徑三家異率第二十四
漢章帝時西史多禄某術
月距諸率為地半徑地半徑視差月視徑
十單又十分(六十為半徑)度十分(天度)十分十秒
正德間西史歌白泥術
萬歷間西史第谷術
第谷及其門人刻爾白改之法今所用又測太陽視徑
為冬至三十一分半夏至三十分
新法算書卷二十九
