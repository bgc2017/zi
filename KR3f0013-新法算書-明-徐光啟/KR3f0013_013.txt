新法算書卷十三明徐光啟等撰
測食略卷上
似食實食說(第一)
人恒言日食月食矣輙概混焉不知月實食日則似食而
寔非食也何者日為諸光之宗永無虧損月星皆借光焉
朔則月與日為一線月正會於線上而在地與日之間月
本厚體厚體能隔日光於下於是日若無光而光實未嘗
失也惡得而謂之食望則日月相對而日光正照之月體
正受之人目正視之月光滿矣
此時若日月正相對如一線而
地體適當線上則在日與月之
間而地亦厚體厚體隔日光於
此面而射影於彼面月在影中實
失其所借之光是為食也然其食特地
與月之失日光耳而其光之失因光
在地面與月體之上地與月互
相遮掩耳日固自若也總之日
也月也地也使三體並不居一直線則更無食矣若食則
日體恒居一直線之界末而彼界則月體地體叠居焉月
體居界末則月面之日光食於地影矣地影居界末則地
之日光食於月影矣
實會中會似會說(第二)
夫日月星宿之會總名也第有實會有中會有似會實會
者以地心所出直線上至黃道者為主而日月五星政當
此線則是實相會也如後圖日在甲月在乙地心在丙甲
乙丙線直至黃道圜之丁是也即南北相距不同在一點
而總在此線正對之過
樞圜亦為實會蓋過樞
圜者過黃道之兩極而
交會於黃道分黃道為
四直角者也則從北而
視南雖不在地心所出
之一線却與地心所出
之一線東西不偏而正
相對猶一線矣故為實
會也然月與五星居小輪之邊地心所出線上至黃道而
小輪之心正當此線者則為月與五星之中會也但日無
小輪而日天本圜與地不同心兩心所出必有兩線此兩
線若為平行而月輪之心正當居地心線者則是日月中
會也夫實會既以地心線射七政之體為主今此地心線
過於小輪之心則謂之中會矣如地心為丙日天之圜心
為戊月小輪之心為己日在甲甲日與戊心之戊甲徑線
而從地心丙出線至黃道辛平行乃是中會矣然實會中
會俱凖於地心而吾人所居乃在地面而從心所對一線
從面所對又一線惟正當天頂之圜則兩線同在一線與
實會無異過此而偏左偏右即分兩線矣今人所見日食
皆地面上人目所對之線也日月在地心所對之線為實
會則在人目所對之線不得為實會而特為似會矣如第
二圖地心為丙地面為壬天頂為癸癸壬丙定為一直線
也若甲日乙月即在癸丙線上則實會併是似會矣若日
在子月在丑與地面壬為一線則似會也必月至寅與地
心丙為一線方為實會耳則是實會在午前必先於似會
實會在午後必後於似會也惟日食全以似會故地有不
同而食之分數時候因之所以隨
地所見亦不同也第合朔論實會
交食論似會實會似會之線在日
月本天無度分而全依宗動天上
黃道圜十二宫之度分則必當極
論會線至黃道之處實會線所至
謂之實處似會線所至謂之似處
矣以實會線上之日月為據而目
視日至黃道有日似處目視月至
黃道有月似處得其似處可以較實處之距度矣如第二
圖子寅丙為實會線至黃道卯則卯為實處若壬目視子
日至黃道辰視寅月至黃道午則辰為日似處午為月似
處也然所用既皆實會似會而并論中會者凢地與日圜
不同心而與列宿天則同心心同則徑同而日圜之心在
列宿天心與地心之上則日圜之徑亦在列宿天徑與地
徑之上列宿天之徑割日圜為大小兩分兩分雖有大小
而各應黃道之一百八十度此空度隔度之所出故不得
不辯夫必用地中會線者求凖對日與黃道遲速不均不
平之本動又因而求實會之準則焉
食之徵(第三)
凡日月相會未必皆食惟因會之有似有實而悉其差之
遠近幾何此必須測騐而後得凡人居赤道北者月之似
處比實處恒若偏南若偏低者然夫月在日與目之一直
線上不偏斜不低昂乃能掩日而為食若精察之較月食
更難焉第觀日月似會之時其距度比日月之半徑或大
或等者必無食也小則必食矣愈小則食愈大矣考之在
龍頭龍尾若正當頭尾或與頭尾不甚遠則當測其食否
若與龍頭龍尾相遠
而月似會之距度過
三十四分則無食矣
可不必測矣月食則
於望日求之月之距
望若小於月半徑與
地半影者必食也其
食之處定在龍頭龍
尾之兩傍十三度三
分度之一過此則月
之行道不相涉而不
相掩矣如甲子年八
月望日月經龍尾不
遠則應測其食而考
其所經之躔度乃在
黃道白羊宫三度五
十六分四十一秒其
躔道距度則五分三
十六秒矣夫月半徑得十六分四十三秒而地影之半徑
則四十五分十三秒二數併之即為六十一分五十六秒
距度止五分三十六秒是最小於月徑及地影之半而全
體必盡食地影必且有餘矣若乙丑年八月望日其月在
龍尾雙魚宫二十三度半夫月半徑十七分十五秒而地
影之半徑則四十六分三十七秒二數併之得六十三分
五十二秒月距躔道四十八分二秒則小過於地影之半
徑而月體必半入地影而不得全食也
食之處(第四)
龍頭龍尾者何是日躔
之兩界月食所經之處
也昔人測日月之食必
在躔之二處而月之距
此益遠則距度益廣廣
者象腹則其所起所止
象頭尾矣十二宫右旋
從頭至尾則左旋而此
頭尾二處非定於二宫
但設為多圜嫌於繁混故止取龍之頭尾以略徵之也如
上圖甲丁乙為日躔圜甲丙乙為月行圜兩圜交於甲於
乙而從甲上升左旋至丙至乙故甲為頭乙為尾丙丁相
距最廣為腹也但甲在白羊宫則乙在天稱宫而腹在磨
羯宫若甲在雙魚宫則乙在室女宫而腹在人馬宫凡十
九年乃復原處故日月之食不十九年不能在本躔同宫
同度也
日月地影之徑說(第五)
日月之徑原自平分今因日在本圜月在小輪有遠有近
近則見其徑大遠則見其徑小又地影者是日與地所生
故日之遠近亦能為影之大小也然無有食而月不居本
圜之高處第就月居小輪日居本圜則每食自不同而其
徑之大小與小輪與日本圜無一定之規則惟用日月之
本動方可考定今考月體本動之法每四刻若行半度則
知其徑亦半度矣日體每四刻若行二分三十秒湏以十
三乘之則知其徑十三倍於二分三十秒矣此係一定之
常法但日月之行時刻不均故以是法測其體之大小未
免少差蓋日愈高其體愈覺小其動亦愈覺遲日愈下其
體愈覺大其行亦愈覺速月在小輪其高下遲速亦然其
考地影之法須先定日之最遠處月徑假有三十三分即
以三率法求月體於影如五與十三之比例即等於三十
三與八十五零五分之四之比例也若日不在最遠先當
考日之居所離最遠處幾何度次考日行比最遠處幾何
疾以疾行之度減去地影則得所求矣
食大小遲速辯(第六)
夫距度廣狹實為月食大小遲速之分故望日之月視其
進地影厚處則其食遲進地影淺處則其食速朔日之月
視其似會少偏日躔
或似會大偏日躔而
其故總由日月遠乎
龍之頭尾也望日之
月在頭尾正躔則月
食至大至深若少偏
而躔影之半徑與月
體之半徑等則雖全
食而即復若距躔影
又遠則食不全也若日雖全食亦不
能久因月徑之似處小僅能遮日體
而須臾便過故但能全掩不能久掩
也今欲知食分大幾何必須定其分
數幾何蓋西洋取日月本體為十二
平分移此分寸量月所經之處若日
月食十二分有餘者是謂至全至大
之食也但欲精察不謬月食則究食
甚時月道距躔道幾何日食則究食
甚時月似處距實會幾何
經候幾何(第七)
欲知食之經候幾何須知日月之本動設若日月本動相
同則月必不能進影進亦必不復出矣今月行黃道比日
甚速能逐及於日而又過日前故但較月過速日過遲之
兩候即知日月食經候得幾何也此有筭就立成凡某時
刻日月當食其本動之度幾何則以日過遲之少數減去
月過速之多數次取立成視月多行之度幾何則得盖以
過速之多數除初食至食甚之度數即係初食至食甚經
候之度分也食甚至復圓亦如之顧日食之中前中後與
月食有異蓋日食惟在躔道九十度正天中者中前中後
均平無異若其食偏在東西即有異矣偏東則初食至食
甚短於食甚至復圓偏西則食甚至復圓短於初食至食
甚故求日食毫釐不差必須較看日月行動先後兩時刻
度分其一在未食前其一挨復圓後而初食至食甚度分
用以除食前一時刻度分食甚至復圓度分用以除復圓
後一時刻度分即是日食中前中後之經候度分也
日食月食辨(第八)
夫日食與月食固自有異蓋月食天下皆同而日食則否
日食此地速彼地遲此地見多彼地見少此地見偏南彼
地見偏北無有相同者也而月食則凡地面見之者大小
同焉遲速同焉經候同焉唯所居不同子午線者則時刻
不同矣蓋月一入影失其借光更無處可見其光也
右所舉不過略言食之固然與夫所以然耳若精求合朔
之時刻日月之真方位及月離躔道之距度考南北東西
差每處不同日月每時行幾何度分與夫月進地影食甚
時以較太陽行度幾何遲速及他種種議論種種見解是
書皆未及言俱各有本論及立成井井臚列俟翻譯後開
卷一目便已了然
新法算書卷十三
