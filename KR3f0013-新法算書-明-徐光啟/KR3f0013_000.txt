新法算書天文算法類一(推步之屬)
提要
(臣)等謹案新法算書一百卷明大學士徐光
啟太僕寺少卿李之藻光禄寺卿李天經及
西洋人龍華民鄧玉函羅雅谷湯若望等所
修西洋新歷也明自成化以後歴法愈謬而
臺官墨守舊聞朝廷亦憚於改作建議者俱
格不行萬歷中大西洋人龍華民鄧玉函等
先後至京俱精究律法五官正周子愚請令
參訂修改禮部因舉光啟之藻任其事而庶
務因循未暇開局至崇禎二年推日食不騐
禮部乃始奏請開局修改以光啟領之時滿
城布衣魏文魁著歷元歴測二書令其子獻
諸朝光啟作學歷小辨以斥其謬文魁之說
遂絀於是光啟督成歷書數十卷次第奏進
而光啟病卒李天經代董其事又續以所作
歷書及儀器上進其書凡十一部曰法原曰
法數曰法算曰法器曰會通謂之基本五目
曰日躔曰恒星曰月離曰日月交會曰五緯
星曰五星交會謂之節次六目書首為修歷
緣起皆當時奏疏及考測辨論之事書末歷
法西𫝊新法表異二種則湯若望入
本朝後所作而附刻以行者其中有解有術有
圖有考有表有論皆鈎深索𨼆密合天行足
以盡歐羅巴歷學之藴然其時牽制於廷臣
之門戶雖詔立兩局累年測騐明知新法之
密竟不能行迨
聖代龍興乃因其成帙用備疇人之掌豈非
天之所祐有開必先莫知其然而然者耶越我
聖祖仁皇帝天亶聰明乾坤合契
御製數理精藴歷象考成諸編益復推闡微茫窮究
正變如月離二三均數分為二表交食改黃
平象限用白平象限方位以高弧定上下左
右又增借根方法解對數法解於點線面體
部之末皆是書所未能及者八線表舊以半
徑數為十萬各線數逐分列之今改半徑數
為千萬各線數逐十秒列之用以步算尤為
徑捷至
欽定歷象考成後編日月以本天為撱圓交食以
日月兩經斜距為白道以視行取視距推步
之密垂範萬年又非光啟等所能企及然授
時改憲之所自其源流實本於是編故具錄
存之庶論西法之權輿者有考於斯焉乾隆
四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
