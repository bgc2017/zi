新法算書卷四十五明徐光啟等撰
五緯表卷首
日躔月離二書皆有歷指及表歷指以明其理表以著其
數五緯如之然不明其用則算者無從下手故著為諸
說且列諸式以詳論夫諸表之元及其用法之異土木
二星表為一法金水二星同一法火星獨為一法條分
縷析庶各用之不迷而推求之不舛也其次如左
二百恒年表說(第一章)
新法日躔歷指以崇禎元年戊辰平冬至後子正為歷元
即天啟七年十一月十六紀日己卯宿在井之日也太
隂交食諸表悉因此歷元日起算而五緯亦因之故二
百恒年各表直行上紀年下紀宿并日中積有各本年
本日之數(宿紀字皆從先冬至起)
定五星諸行歷元之應用西法古今兩測及歷局新測參
訂成表按廿一史多言某緯星會某恒星可得其經緯
之度用此法以查新表似為切要然廿一史未載時刻
或晨或夕無從知之則多半度或少半度不得其中新
法以為猶粗也
欲知本年是平是閏先置某年各行之應查表中次年所
載日宿及紀字便可得也加首年諸行之率得次年諸
行之應與推太陽無二見日躔表一卷
紀字隔五為平年隔六為閏年宿字隔一為平年隔二為
閏年平為三百六十五日閏為三百六十六日其原皆
本太陽所躔一年之度分故諸星之年即借太陽所定
無以異也
崇禎元年測定五星歷元諸行之應詳列于左
土星歷元諸行應
平行距冬至為十一宫十八度五十一分五十一秒
本年最高行距冬至為九宫八度五十七分五十九
秒
平行距最高即引數為二宫九度五十三分五十二
秒
正交行距冬至為六宫七度九分八秒
一平年(三百六十五日無餘)平行為十二度十三分三十一秒
最高行一分二十秒十二微以最高行減平行得
十二度十二分十五秒乃一年之引數也
閏年(三百六十六日無餘)平行為十二度十五分三十五秒
引數為十二度十四分十五秒
正交行一年為四十二秒(其行甚微平年閏年不差二秒)
木星諸行應
平行距冬至為八宫二十八度八分三十一秒
本天最高行為十一宫廿七度十一分十五秒
平行距最高即引數為九宫度五十七分十六秒
正交行為六宫二十度四十一分五十二秒
一平年距冬至平行為一宫度廿分三十二秒
最高行為五十七秒五十二微兩數相減得一宫
度十九分三十四秒乃一平年之引數
一閏年距冬至平行為一宫度廿五分三十一秒
引數為一宫二十四分三十三秒
正交行一年為一十四秒(平年閏年同)
火星諸行應
平行距冬至為五宫四度五十四分三十秒
本天最高在七宫二十九度三十分四十秒
平行距最高即引數為九宫五度廿三分五十秒
正交行為三宫十七度二分二十九秒
一平年距冬至平行為六宫十一度十七分一十秒
最高行一分十四秒兩數相減得六宫十一度十
五分五十五秒
一閏年距冬至平行為六宫十一度(一百九十一度)四十八
分三十六秒引數為六宫十一度四十七分二十
一秒
正交行一年為五十三秒(平閏同)
金星諸行應
平行距冬至(與太陽同度)為宫度五十三分三十五
秒三十九微
平行距最高即引數為六宫度五十六分五十五
秒
伏見行從極遠處起為宫九度十一分七秒
最高行在六宫度十六分六秒(鶉首初)
一平年距冬至為十一宫廿九度四十五分四十秒
三十八微自行引數為十一宫廿九度四十四分
十七秒伏見行為七宫十五度一分五十秒最
高行為宫度一分二十一秒
一閏年距冬至及自行加五十九分八秒伏見行
加三度六分二十四秒乃一日之行也
金星正交在最高前十六度即五宫十四度十六分其
行極微故未定其率然于最高行不大差
水星諸行應
平行距冬至與太陽同度
平行距最高即引數為宫廿九度二十分二秒
伏見行(從極遠處起)為三宫廿九度五十四分一十六
秒
最高在十一宫度五十二分四十二秒
一平年距冬至與太陽同度自行或引數為十一宫二
十九度四十三分五十一秒
伏見行滿三周外有一宫廿三度五十七分廿六秒
一閏年引數為十二宫度四十二分五十九秒伏
見行全周外為一宫廿七度三分五十二秒
正交行或曰于最高同度難測故不敢定然或非與最
高同亦必不遠
永年表者逓以六十甲子為法從帝堯八十一年起計
至天啟四年算得其為第六十六甲子兹表列有各
星行度之根又有宿數及紀日以定歷元本日然從
帝堯迄今則作六十五甲子自今遡後又推算得六
十六甲子計表中通共列甲子者一百三十二云
甲子表逓以六十年為率故立六十年表亦列宿數紀
日二數以得本年歷元日根夫六十年及永年表皆
成于三百六十五日四分日之一故每畢四年而閏
一日也
其用法設某年欲求歷元則先視本年在某甲子表中
查定其數别識之次簡距甲子為若干歲再于六十
年表中求其數然後以二數併之即可得某年某日
各星平行矣
周歲平行表說(第二章)
以一平年諸行之率為實一年之日數為法(三百六十五日)除之
則得一日之行累加之而成周歲之表
此表中不錄正交及最高細行蓋其行極微一年之内不
出分外則以求視行所差止于幾纖非大數故不用
金水二星因其本行于太陽之行一年内止差一二分如
欲算時即取日之平行表而亦可用故兹不再錄云
周日時刻表說
以一日諸行之率為實以二十四小時為法除之則得一
時之行然表不止二十四而止六十者蓋以一時有六
十分如以時入表則所得為分秒微以時之分入表則
所得為秒微纖與日躔月離同一用法也
或用簡法周日表以六十日為止倍之得一百二十日再
倍之得一百八十日以至三百六十日如設日求表或
所設距根為四十四日于本日表求之即得其日行之
數若所設為一百四十四日則先查一百二十日表得
數再查二十四日表得數并之即為一百四十四日之
行也
前加減表總說(第三章)
算各星加減大均數若干或兩心差數置某星距最高若
干為引數又置各星兩心之差用圖推算(有假如見各星歷指)得
自行均數凡星會太陽或在其衝者則次引為初宫度
或為六宫以平行或加或減為足此自行均數得星之
視行蓋星體在兩心(一地心一小輪心)線上如圖己丁乃兩心
之差庚乙引數之弧己丁乙算
均數之形己乙丁角為均數乃
庚己乙自行角庚丁乙視行角
之差凡星在丁乙實行線上即兩心線如子如午以一
均數得庚丁午角乃視行角也星所距本天最高從地
心看亦名實行此先均數五星不一蓋各星有本天不
同心圈若均輪其理同也
算前加減表用新圖(第四章)
丁地心庚火星天最高設引數度分若干即庚甲弧(最高左右)
(同法但在左以平行減均數在右於平行加均數)作丁甲線置丁甲十萬取一
四八四分為度于甲心上作丙乙圈從乙(乙丙圈極遠之處亦)
(可名謂最遠)取乙丙弧乃引數
之度止丙丙為均輪心即
丙己半徑為甲丁十萬分
之三七一又從己極近
處倍引數數止戊戊乃年
歲圈心之處
凡星衝太陽時人目在丁見星于丁戊線中(近遠不拘)而求甲
丁戊均角設庚甲引數為三十度
先算甲丙戊形夫形有丙戊丙甲兩邊(兩圈之半徑)又有丙
角六十度(引數之倍)依法作戊午
垂線先求戊午邊得三二一
三次求丙午邊得一八五五
以丙甲全線減之得午甲為一二九八五次求午甲
戊角得十三度五十四分又求戊甲邊得一三三七
二
次甲戊丁形有甲丁十萬甲戊(先得)有戊甲丁角(先置乙甲丙引數三)
(十度次得丙甲戊十三度有竒并之得四十三度五十四分其餘乃戊甲丁角也)一百二十六
度六分依法作戊午垂線先
求戊午線得九二七二又求午
甲線得九六三五并加甲丁全
數得一九六三五午丁也午戊丁形有午戊午丁兩
邊求丁角得四度五十分乃三十度引數之均數也又
求丁戊得一九九三乃火星年歲圈心距地心之
數也
右因圖并法可知丙甲戊角比乙甲丙角或相加或相減
則凡引數(距最高度)不過九十度者宜相加若過九十度者
宜相減又兩圈半徑并之因甲丁全數即為戊丁甲極
大角之正線查表得十度三十四分二秒(凡戊甲丁角為直角者丁)
(角更大)
土木金水四星次均表說(第五章)
五星次均之理土木金水為同而火星為異故别論之今
先論四星之同者凡星與太陽不會不衝之時必不在
丁乙實行線上而在或左或右多寡之間則前所得丁
乙巳角之均數猶不足以定星之視行如後圖置星在
小輪左如夘作夘丁乙角則宜減于先所得庚丁乙實
行角而得夘丁庚視行角若星在小輪右如丑則作乙
丁丑角宜加于先乙丁庚角而得視角此角名謂之次
均數乃星會太陽之時在子故次均表自子起從子丑
午夘回子滿三百六十度先半周子丑午為加後半周
午夘子為減
算夘丁乙等角先置設乙夘線若干(小輪半徑數見各星歷指)又設午
乙夘角(或左或右無二法從子到夘弧)
(度之餘)又設丁乙邊(即前算加)
(減所得數)可推夘丁乙等角
然乙丁線之數非一若
乙心近于庚最高則乙
丁大若乙心近辛最低則丁乙小若乙心在高庳之中
有多寡則丁乙線亦有大小乙丁線有大小則夘丁乙
均角亦有大小欲算全表宜先設庚乙若干度從庚至
辛為一百八十度則一百八十度算夘丁乙等角一百
八十次又夘乙丁角非一則從子極遠至午極近亦一百
八十度則庚辛各度及子午各度皆宜算一百八十次當
有三萬二千四百角不亦煩且難而表且賾乎故約為中
分法如曰最高及其衝之中先定小輪在庚最高因法設
夘乙丁角自一度至一百八十推算所得數于表中子夘
弧度下即次均數書之又置小輪在辛最高衝推算夘
丁乙角一百八十所得數與在最高本弧各數相比其
較于表中子夘弧度次均度下亦書之各謂之較分有
極高極卑兩數則可推其中數今試舉土星為法如左
己乙兩心差為十萬分之二七八因均圈用其半得五
八五四加于己庚半徑全數得丁庚線又減之得丁辛
線小輪半徑乙丑為一四二八用夘丁乙直角試法
(置直角于夘便算)求夘丁庚角為五度三十九分十五秒(法以小輪)
(半徑加五位為實以庚丁線一二五八五四為法而一查切線表)即夘丁乙角也其餘
八十四度二十八分四十五秒為夘乙丁角或夘午弧
則其餘子夘弧為九十五度三十九分入表九十五度
有竒次均數下書五度有竒
又置乙心在辛最卑依法推算(丁辛線為九四一四六)夘丁乙角
得六度二十一分三秒兩數之較為四十一分四十八
秒於九十五度有竒較分行内書之
中分較分說(第六章)
凡有大小之較兼有距兩限若干因法亦可得較數之比
數或減于大或加于小則得中處之本數如置小輪平
行距庚最高為五十度
求己乙丁前均角得四
度五十四分二十七秒
減之得四十五度五
分三十三秒乃己丁乙角也用法以己丁乙形求丁乙
線得一七八五(己乙半徑十萬全數)減全數以所餘除兩心
之差得三之一法曰乙丁丑角比庚丁夘角(最高角)為大
則大小兩數差分三之一
解曰小輪近遠為次均數大小之根置在近遠之中
則其均數在大小之中古定遠近之差為六十分法
曰六十分得全差若屬幾分應得若干又從最高庚
起則所得若干加于在庚之均數以近遠之分數用
己丁乙形定庚乙弧若干而求丁乙線之數此以六
十乘以己丁倍除之得數為分為秒于本表庚乙弧
即自行引數本宫度下書之名謂之中分(用三率比例法庚丁)
(丁辛兩線全差得六十分今庚丁丁乙兩線應差若干)
又法庚丁丁辛兩線之交以六十除之取一分而于庚
丁線減之得某數用己乙丁形此形有己丁兩心差有
己乙全數又有丁乙線比庚丁為少于大差六十分之
一形有三腰依法求乙己丁角其餘為庚己乙或庚乙
弧為中分一分之弧則小輪在此遠近差為六十分之
一若以庚丁再減六十分之二三四再算得二三四分
之數亦于本弧表中自行引數宫度下書中分之數
畫六十中分圖
以己為心庚為界作本
圈又以丁地心為心最
高及其衝為界作圈又
兩圈中積作六分或六
十分以丁心作六圈各
切本行之圈從庚最高
左右本圈上至交同心
圈數度分則得一中分十中分之度分數若亦畫小輪
而作丁夘丁丑線上下亦可見乙丁夘各角之差
此中分表上以自行(即庚乙弧)為引數乃從本天所生之數
也
中分較分用法(第七章)
以自行引數求第一加減均數又求中分數另記次以日
實行内減去星實行得相距為次引求二均即小輪如
在最高之均數又求較分乃某星在小輪某度高卑之
較差用三率法高卑大差内數六十分為中分得小輪
某度之某數為較分今從最高所得中分即六十分中
之幾分欲得較分若干入法以乘除得之其所得數名
謂三均恒加于二均數得實次均數并或加或減于實
行得視行曰恒加者蓋所得次均為在最高極小在最
高外恒大故命恒加見假如
火星加減表說(第八章)
表設宫度分及自行均數與諸星無二但其行獨異他星
故其加減理非一致其引數每度下有三類一名距日
二名日差三名半徑
火星以太陽為本行之心如太陽以地為心亦非本行之
心因有不同心圈火星從之近遠各不等此火星與日
近遠之數書于本表宫度之下曰火星距日數即距心
數其算法載本星歷指第七章内測設引數為二百五
十九度四十二分二十秒用本法算得自行均數為十
度三十二分半又求本圖上乙寅線乃火星體寅距太
陽乙若干得九九六九七乃表上引數下所列火星距
日之數也(因分秒表上之中約取其中分)
本歷指有論曰火星歲輪半徑大小所以有二其一從太
陽高卑近遠之行有本表今以簡法于本表各度下記
之所名日差(用太陽引數即從最高起算)
又論火星歲輪半徑大小繇本天高低其數約為太陽之
算十之十一即以十一乘太陽差數以十除之或減尾
後一字此二數恒宜加于小輪極小半徑即六三二
七五今本表已加過本輪差兩書于宫度下即以火星
平引數行歲輪半徑但宜加太陽之差耳
引數以每十分為逓加而有均數與上三數不同者蓋每
度逓加因二度中所差有限可用中比例此則不然是
以詳而不略表旁有引數各十分各數之較以加得某
度分之本數
加減表用法(第九章)
表上下有宫度分皆從最高起算名引數上横行從宫
度分起順列止六宫下横行從六宫起自後逆列
往前至滿天周而止上下相對二引數第有一均數與
諸加減表法同若用第一加減則上者曰減下者曰加
蓋前六宫為減後六宫為加也引數屬上行則從順查
引數屬下行則從逆查所得均數以加以減于平行則
得視行若欲密推亦用中比例法第二均凡前六宫即
順算曰加後六宫即逆算曰減
今以圖明其理
上下二引數于最高左右距弧之度為等如圖庚最高左
右取庚乙庚丙相等二弧各得
己乙丁己丙丁二均角(因幾何法)亦
相等然庚己乙平行角比庚丁
乙丁視行角為大故法曰先六
宫即庚乙辛以均數減于平行得視行而庚己丙平行
外角比庚丁丙視行外角為小故法曰從六宫即辛丙
庚以均數加于平行得視行(系一均數有二引又有二號在乙曰減在丙曰加)
五星各均數限(第十章)
土星本天上歲輪(又名年歲圈小輪下同)心距最高九十三度得其
均數為六度三十八分十七秒乃首引數之極大均數
歲輪心在本天最高從其極遠處九十六度得次均數
五度三十九分一十五秒若在本天最高衝從極遠處
一百二度得次均數六度二十一分二十秒乃次均
之極大數也二大均數并得一十二度五十九分三十
七秒乃平視二行之大差也
木星本天上歲輪心距最高九十三度有竒得五度二十
七分乃首引數之大均數歲輪心在最高者從極遠處
九十九度得十度三十八分三十三秒在最高衝距極
遠處一百一十度得十一度四十三分二秒乃次均
大數也二大數并之得十七度一十分乃木星平視二
行大差也
火星本天歲輪心距最高九十六度得十度三十四分二
十秒乃首引數之大均數論歲均差則有四限如火星
歲輪心及太陽各在本天最高從極遠處一百二十六
度五十六分得三十六度五十六分二十六秒若火星
歲輪心在最高太陽在本天最卑得三十七度四十二
分若太陽在最高星在最卑得四十六度十五分若兩
各在最卑得四十七度二十一分四十五秒大小之差
為十度二十五分兩大均數并之得五十七度四十六
分乃火星平視二行之大差也
金星伏見輪心距本天最高九十一度得一度五十分十
六秒乃自行之大均數也伏見輪在最高從極遠處
為一百三十五度得四十五度十九分二十秒若在最
卑得四十七度十二分兩數并之得四十九度一分
一十六秒乃金星平視二行大差也
水星伏見輪心距本天最高一百八度得三度三十四
分乃自行之大均數也伏見輪心在最高星距極遠
處一百二十一度得二十一度七分三十三秒乃伏見
輪大均數也若在最卑得二十三度四十四分三十三
秒二數并之得二十七度十九分三十三秒乃水星平
視二行大差也金水二星以太陽平行為自平行若前
大差為加號而太陽有減號之均二均并之金星得五
十餘度水星得二十六度乃各引距太陽之視行
五星緯行表說(第十一章)
緯行有二根其一為本天斜交黃道半在北半在南交有
遠近則緯度有多寡其一為歲圈亦斜交本道而恒為
黃道之平行欲得緯度之真宜用二引數歲輪心距正
交若干所謂實行(本天之緯)又星距日或歲輪上星距極遠
之處
表中以第一引數求中分以距日之引數求緯限數即本
天從交九十度以二道同升度分六十分次設歲輪在
距交九十度推小輪各度之緯名為緯限排表用三率
法(如加減表中有中分較分之數)如星距交九十度或六十分得緯度
若干今距交四十五度或三十分應得緯度若干向南
向北各有本數
表有宫有度先以距交求中分次以距日求緯限度分凡
距交在六宫下者緯在北用向北之數在六宫上者緯
在南用向南之數以中分乘緯限度分則得正緯度分
(先六宫向北該正交為隂歷之初)
金水二星緯行表說
二星緯行根亦有二皆繇伏見輪亦斜交本天其類有二
故分前後二表前者與上三星同後者二星之本緯也
(見五緯歷指)
二表各有中分以星距正交為引數(金星正交恒在最高後十六度故以實引)
(加十六度數得緯行中分之引數水星正交于最高所差不遠即以自行引數為緯行中分之引數)
伏見輪行數作緯度分之引數
各表引數皆有應用之號緯有南北若所得二緯數同類
則宜加異類則宜減或加或減乃得真視緯數
五星緯及伏見等表目
土木二星緯表五星黃赤二道升度表
火星緯表
金星緯前表
金星緯後表
水星緯前表
水星緯後表
五星伏見表
恒星受凌犯表
五星緯表查法
土木二星合為一表每半頁左右貼邊兩行為距正交宫
度其中逓隔五度次乃中分諸數亦為二星同用
各星有向南度分其對引數宫度可查之若星向北者或
加或減若干故各星别有一行曰北加分
火星緯表宫度如上度數每以二度逓隔其他數皆同
金水二星二表查法各有前表後表每隔二度前表一面
金見中分之宫上下二行各行直對有其緯之向又列
有各該用之引數以入表可得之後表亦有其緯向及
引數等類
南加北減
五星晨夕伏見表查法
以某星(五星及恒星同用)黃道經宫度入表視首直行晨夕本號
求其宫度之横行(凡星經宫度比太陽宫度順算在前即用夕宫若在其後則用晨宫云)
又視本星直行下與宫度横行相遇格數是乃星距日
光見不見之限界
凡星有南北緯行再入次表視星經宫度如上簡本緯度
下直行相遇之數以此數于先得度數每在北減而在
南加即得某星在某官之某緯該距太陽經度若干而
即可知或晨得出而見得伏而不見焉
恒星受凌犯表說
五星及月因有緯行故得掩多恒星以成凌犯然欲便算其
凌犯時刻故于恒星表内取黃道左右每至八度内四等
之星别為此表表分七行列有宫次度分星名及本座之
數并其緯向緯度以至大小等第云
設五星或月宫度至某年月日于本表上某星宫度或為同
經同緯即為凌歷或二緯數相近四十三分以内者謂之
相犯(古曰七十分通之得四十三分)
月因視差多變其緯于南故測算不合然用本法求其視差
均其緯度庶乎可得五星無甚視差日在二三(分之内即成凌犯也)
五星黃赤升度表查法
置星緯之向視表左右向南向北宫度本行取本星或南
或北號下黃道所算經宫度分及識其加減之號次以
星之緯度視上横行至經緯直横二行相遇度分是即
該加該減于星之黃道經度乃可以得星赤道之經度
矣
新法算書卷四十五
