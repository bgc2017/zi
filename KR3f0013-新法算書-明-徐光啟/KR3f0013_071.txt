新法算書卷七十一明徐光啟等撰
古今交食考
日食
書經
胤征惟仲康肇位四海乃季秋月朔辰弗集于房
按唐大衍歷作仲康五年癸巳歲九月庚戌朔日食在
房二度元授時歷亦稱仲康五年癸巳九月庚戌朔交
泛二十六日五千四百二十一分依此得太隂尚距交
前約九度新法亦推得九度二十三分然皆中會時平
行若視會時實行則交常度為五宫一十八度一十七
分因得實距一度餘在陰歷本食距加減時限(即黃平象限東)
甚遠必得時差多氣差反少因氣差止一十六分為實
距分所減餘視距四十四分乃并日月兩半徑得三十
一分三十三秒以較視距分尚不及則月不能掩日而
癸巳年九月庚戌朔絶無食又以歷年考之仲康五年
無癸巳乃丙寅也癸巳去丙寅後二十七年就使九月
朔日有食亦非書所載之食况本不食乎新法推得仲
康時僅四年與五年正交與秋分近兩曜已入食限其
餘年交距秋遠雖兩曜會合入食限内應食者有之不
在季秋月朔與書所載無與惟四年乙丑九月壬辰朔
太陽躔壽星一十度三十分實交周一十一宫二十七
度二十分得太陽實距黃道南一十七分二十秒即入
食限與秋分近但加氣差五十分三十餘秒較兩半徑
并距度太大必不食况此乃定朔之距度而定朔在酉
正一刻外(依今加減表算)日入巳二刻矣若視會必須加時即
二曜絶無視距因得食甚尚在酉正後六刻餘併無帶
食試更西去四刻或少加時(不依今加減表)存定朔於地平上
且依北極出地一十八度算(雲南交趾等處因與二曜益近故)其定朔則
在酉初一刻得視會與日入不甚遠應見帶食苐氣
差為三十八分以加實距總得四十六分與二曜半徑
并相較亦無食蓋繇氣差加以實距使太隂偏南不能
掩日非獨加減時故也若五年丙寅季秋月丙戌朔太
陽平行躔壽星初度五十一分與書所載之房宿合寔
交周為宫五度二十四分查表得實距北二十八分而
以氣差一十三分相減餘一十五分為二曜半徑并所
減餘一十六分三十八秒推得見食五分三十餘秒但
依古安邑及北極出地三十六度用今加減表算定朔
應在次日丁亥太陽出之前時差應減因得食甚不可
見試東去一二時必能見食何也蓋太陰實距北得氣
差使之掩日九州内有處可見如以二十八分查太隂
視差表中行得上横行高度應六十三度餘二十七度
為二曜距天頂度因以太陽實躔查黃道九十度表所
得側對二十七度者乃北極出地二十五度即全見食
地也(因設二曜在正九十度上絶無時差而氣差全變為高下差即所減去前二十八分故)距此
南北内外亦應見食惟分數多寡不一耳設東來一時
依北極出地二十五度算得氣差二分四十五秒為寔
距所減餘二十五分四十秒即視距分與二曜半徑并
相較餘六分應推見食二分論定朔此時二曜高尚有
一十七度在辰初二刻(日出卯正前約二分)雖時差復有所減能
使視會在卯前不見食甚然可多見𢃄食至復圓而曚
氣差亦略補地半徑差使日月可早出總之論中土之
西不能見食非太隂不甚掩太陽乃時差無從得算蓋
時差必先求定朔定朔即依加減所得而加減復歸太
陽本圜心去離地心故但二心相距古今不等(見日躔歷指)
即加減亦異新法為求均度止立二百恒年表者亦以
見此後數未免略變至求所變幾何止可及中古未能
及上古乃書僅云仲康五年辰弗集于房此外不紀食
于何時測于何方見食若干分儻因之退求二心之距
依法立表自可得其食之必然况與年月宿度俱符者
乎再帝堯時大槩春在昴秋在房仲康去堯未遠俱依
此為定故得日在季秋月朔遂謂辰弗集于房其寔房
漸移東是日尚居氐宿末度非真至于房也或因不凖
得時刻誤以他年且晦朔不明及謂太隂距遠不能掩
日之光亦滋惑矣
詩
小雅十月之交朔日辛卯日有食之亦孔之醜(大夫刺幽王也)
案周正建子十月乃夏之八月是在周幽王六年乙丑
歲十月辛卯朔授時推是日辰正四刻合朔交泛一十
四日五十七刻入食限梁太史令虞鄺唐僧一行亦步
得是日日食今以法依本地去順天府西約減二刻考
之是日定朔己初三刻内一十分太陽寔躔鶉尾宫
四度三十九分算以時差得減一時三十六分乃得食
甚在辰正初刻四分授時得辰正四刻未推地經加
減故于視會時得實交周宫八度五十九分查表得
實距四十六分三十六秒減氣差一十五分一十六秒
餘太陰視距在黃道北三十一分二十秒與兩曜半徑
并相減餘三十一秒則得食分止三十秒耳授時推交
泛一十四日等數欲以正交起算則與日月不合若從
中交起算則得平交周與新法所得去正交北略遠雖
能入食限亦不過此食分矣
春秋
襄公二十有四年秋七月甲子朔日有食之既
案魯春秋仍用周正七月乃夏正建寅之五月也今以
法考之是月甲子日未正二刻定朔申初初刻八分
食甚實交周宫三度二十二分二十秒實距度一
十七分三十二秒因在黃道北減氣差一十六分一十
二秒得視距一分二十秒應見全食且本月徑大于日
徑掩太陽邊周有竒經稱日既政與法密合
襄公二十有七年冬十有二月乙亥朔日有食之傳
曰十有一月乙亥朔日有食之
案周十二月即夏十月依法推步本月不入食限且無
乙亥朔惟十一月則夏之九月也是月新法推得定朔
在巳初一刻一十分食甚在辰初四刻内一十二分實
交周度五宫二十八度二十三分在隂歷實距分八分
三十四秒與氣差一十六分五十三秒相減餘視距八
分一十九秒減兩半徑并數查表得食分七分六十三
秒月朔則以傳所載為是
漢景帝中三年甲午歲九月戊戌晦日食幾盡
今以法考之是日定朔依本地算在午初一刻分四
十六秒日實引一十一宫一度三十七分三十八秒
月實引四宫一十四度四十九分四十八秒太陽寔躔
大火宮一十四度二十四分二十一秒黃平限在壽星
宫一十三度七分初東西差二十二分四十二秒次
東西差三十分四十八秒應減一時五分一十四
秒為巳正初刻一十分三十二秒食甚因得實交周
宫九度八分五十八秒太隂實距黃道北四十
七分二十四秒改視距九分二十四秒應食七分四十
餘秒則是十月戊戌日日食而漢歷誤推為晦何也
漢成帝河平元年癸巳歲四月己亥晦日食不盡如鈎劉
向云日蚤食時從西北虧起
今以法考之是日乃五月己亥朔非四月晦也日實引
六宮九度一十九分二十一秒月實引六宫二十二
度一十七分三十八秒本地定朔在巳正二刻九分
四十四秒太陽實躔實沈宫二十四度一十八分四十
七秒因得初東西差一十六分五十四秒次東西差二
十二分四十三秒為巳初三刻四分二十一秒食甚
太陰實距黃道北一十六分四十七秒内減氣差一十
四分二十六秒為視距二分二十一秒應九分半有竒
所云日食不盡如鈎脗與法合及先一時查表得東西
差三十五分二十一秒月行分三十二分一十六秒視
行一十九分三十八秒應辰正初刻一十一分初虧正
劉向所謂蚤食時也夫上下千百年而分數時刻一一
不爽如此則此日之推步為何如哉
漢安帝延光四年乙丑歲三月戊午朔日食隴西酒泉朔
方各以狀上史官不覺
今以法考之是日定朔依本地算未正二刻三分日
實引四宫一十度三十六分月實引三宫五度二十
七分太陽實躔降婁宫二十九度九分初東西差五十
二分一十二秒次東西差五十六分四十一秒因得加
時一時五十三分食甚在申正一刻一十分此時實交
周宫六度二十三分即太陰實距北三十二分五
十秒氣差一十二分五十二秒因實距改為視距度一
十九分五十八秒應得食分三分八十四秒夫時在申
正已非夜食可比食及三分亦不得藉口不救三方各
以狀上而史官不覺漢之歷法可知矣每讀兩漢前後
史誤朔為晦至差一二日當食失推郡縣以聞者屢屢
漢人又安得為知歷哉
陳宣帝太建八年即周建德五年齊後主武平七年丙申
歲周書六月戊申朔日食齊載六月戊申朔太陽初虧
劉孝孫言食于卯時張孟賓言食于申時鄭元偉董
峻言食于辰時宋景業言食于巳時至日食乃于卯
申之間陳無
今以法考之是日日實引六宫二十九度一十二分三
十三秒月實引五宫二十一度二十二分二十四秒太
陽實躔鶉首宫二十一度五分案陳都金陵(今應天府)定
朔在辰初二刻八分三十三秒次黃平象限在大梁宫
三度九分次東西差五十四分二十七秒應減一時
三十六分九秒為卯正初刻二分二十四秒食甚
實交周五宫二十三度五十三分一十八秒太隂實距
三十一分四十四秒内減南北差二十一分一十二秒
為視距分十分三十二秒應食七分一十六秒夫食及
七分而不載食陳歷之疎可知甚于卯正應虧于卯初
之先齊人之言卯者為近而言辰者遠言巳者則愈遠
矣
隋文帝開皇十四年甲寅歲七月朔日食
案劉暉駁張胄玄大業歷曰是日依歷時加巳上食食
十五分之十二半強候至未後三刻日乃食虧起西北
食半許入雲不見食頃暫見猶未復生因即雲障
今以法依西安府考之是日癸巳朔申初二刻一十二
分食甚未正三刻内一十三分初虧查實交周五宫二
十四度四十五分實距分二十七分四十五秒與氣差
三十二分六秒相減餘視距四分二十一秒得并徑
減距餘數二十八分應見食九分三十五秒與劉暉未
後三刻日乃食少頃猶未復生之語最相符合
唐開元十三年乙丑歲天正南至東封禮畢(是年封泰山)還次
梁宋史官言十二月庚戌朔日當食帝乃徹膳素服以
俟卒不食大衍推是月入交二度弱當食十五分之十
三而陽光自若纖毫無變雖術乖謬當不至此
今以法考之是日定朔申正初刻三分太陽在星紀
宫二十一度三十八分二十八秒密求食甚時刻距黃
平限九十八度則太陽已西入地平下矣雖實交周度
約在宫七度二十九分應得有食但求初虧度限
又與升度相距八十六度地平已近且日光閃爍每每
先食而後見謂之纖毫無變宜也惜當日歷官見不及
此徒留徹膳素服一案以來後世之指&KR0933;耳
宋太祖乾德三年乙丑歲二月壬寅朔日食騐天不食議
者俱指為當食不食日度失行
今以法考之是日定朔巳正三刻一十二分二十九秒
本地真時差五分五十四秒視距分二十二分四十二
秒并徑減距得八分四十秒食止二分五十四秒想當
日歷官或推時太蚤至期不騐遂謂不食一當食時又
或片雲掩蔽而所食無幾倏忽已過誤而不覺耳且食
不及三分不救與不食同是未可知特一拈破
宋真宗大中祥符七年甲寅歲十二月癸丑朔日食驗天
不食綱目書司天監奏日食不應羣臣表賀
是日壬子推得平望一十七時四十一分二十六秒月
實距日三度三十九分四十九秒其時為加應加七時
一十二分四十五秒因太陽躔星紀宫八度三十八分一
十九秒復減三分五秒共得二十四時五十一分
六秒進一日為癸丑定朔在子正三刻六分六秒
則食在夜誤推在晝司天氏之過也乃不罪推步者而
輙紛紛稱賀宋人之欺罔也甚矣
宋仁宗景佑三年丙子歲四月己酉朔日食殿中丞王立
言是日日食二分半候之不食綱目無
依法推得是日定朔辰初一刻三分三十八秒太陽
實躔大梁宫一十四度四分一十二秒密求九十度
限在娵訾五度五十三分距天頂四十七度三分交
角餘度四十度五十一分得南北差四十二分一十二
秒雖實交周在宫一度五分三十八秒太陰實距五
分四十二秒但氣差數大改視距分為三十六分三十
秒兩半徑并實無此數又安得有食分可見乎日食
二分半之說誤矣候之不食是
宋慶歷四年甲申歲十一月戊申朔日當食不食綱目無
依法推得是月戊午朔誤推戊申朔其日定朔酉正一
刻三分三十七秒太陽實躔析木六度二十三分四
十七秒九十度限在娵訾二十五度五十五分相距一
百九度三十一分其為夜食無疑矣綱目刪之是也
又安所得當食不食哉
宋神宗元豐元年戊午歲六月癸卯朔太史言日當食驗
之不食議者云是日卯時日食史云驗之不食而綱目
載食想當時原食也
今以法考之是日在辰初初刻一十一分四十一秒太
陽實躔鶉首二十四度三十一分五十秒因密求視會
黃平限在大梁二度二十六分相距八十二度六分
得氣差二十二分六秒雖食甚應卯初三刻一十二
分二十五秒而實交周五宫一十六度四十九分二十
七秒距分減去氣差尚餘視距四十四分五十二秒其
驗之不食宜矣又安所謂當時原食哉
宋哲宗紹聖二年乙亥歲二月丁卯朔太史言日當食驗
之不食
今以法考之是日定朔寅正二刻一十二分六秒太
陽實躔娵訾二十四度一分二十七秒查黃平限在
大火宫二十三度一十六分與太陽相距甚遠其為
夜食無疑矣誤推在晝司歷過也
宋徽宗崇寧五年丙戌歲七月朔日當食不虧
今以法考之是日定朔在午正初刻三分二十秒太
陽實躔度在鶉火宫一十四度四分四十六秒次度
限在本宫七度五十一分距天頂一十六度一十五分
交角餘度一十九度二十七分氣差一十六分五十一
秒實交周宫九度三十三分五十一秒距分四十
九分三十一秒減氣差一十六分五十一秒餘視距三
十一分四十秒減兩半徑并數實餘二十八秒應不見
食其不虧宜也有謂是日史不載而綱目有之想當時
日官誤推不食既而見其食則諱而削之未可知也亦
獨何哉至本年十二月戊午朔原不入食限應不食
南宋高宗紹興三十一年即金正隆六年辛巳歲正月甲
戌朔日食太史言日當食而不食帝不受朝金無
以法考之是日定朔辰初一刻一分五十秒太陽躔
娵訾一十五度一十二分三十六秒黃平限在析木一
十三度五十五分地平上無高弧已非在晝且實交周
六宫一十九度不入食限不應食金人無之是也帝
不受朝歷官當受過矣
宋孝宗乾道三年即金大定七年丁亥歲金書四月戊辰
朔日食宋無金主避正殿減膳伐鼓應天門内百官各
于本司庭立明復乃止
依法推得是日定朔未初一刻五分太陽實躔大梁
七度四分四十一秒交角餘度三十九度三十分
氣差二十分三十秒求得時差四十四分三十八秒為
未正初刻四分三十九秒食甚實交周宫七度
三十分五十七秒太陰實距三十八分五十八秒因在
黃道北改為視距一十八分二十八秒得食分四分四
十秒夫食在日中已非夜食不書者比見食四分四十
秒又非三分以下不救之類而乃當食失推致令河北
獨專其美何哉富弼曰萬一契丹行之豈不為朝廷羞
其即此日之謂也
宋寧宗嘉泰二年即金太和二年壬戌歲五月甲辰朔日
食太史言午正食甚草澤趙大猷言午初三刻日食
三分驗之午初一刻起未初刻復如大猷言
今以法考之是日定朔午初二刻七分三十五秒太
陽躔度在實沈宫八度二分東西差四分一十五秒
氣差八分應午初二刻食甚實交周一十一宫二十六
度四十九分共得視距二十四分四十八秒應見食二
分三十秒與大猷所推較親
明隆慶六年六月乙卯朔日食臺官候得初虧卯正三
刻復圓巳初三刻約食有八分大統推得見食八分二
十一秒初虧卯初二刻食甚辰初初刻復圓辰正二刻
今以法考之是日定朔巳初一刻一十四分太陽實躔
鶉首二十七度四分三十九秒黃平限在實沈九度
二十一分距天頂一十八度一十九分太陽高差四十
五分五十三秒交角餘度六十五度八分得東西差
三十九分二十一秒食在東應減時差一時二十七
分為辰正初刻一分五十八秒食甚實交周宫四
度一十一秒太隂實距二十分四十七秒内減氣差一
十八分一十八秒餘視距度二分二十九秒減兩半徑
并數得二十八分約食九分餘復求得太陽距黃平限
六十三度一十二分日食月行分三十分四十一秒視
行二十三分八秒應減一時一十九分三十三秒為
卯正三刻内初虧脗與測合再求九十度限在實沈
一十七度三十八分視行二十三分二十秒應加一時
一十七分四十四秒為巳初二刻内復圓與所測較親
若大統則初虧先天五刻復圓亦先天五刻矣
萬歷三年乙亥歲四月初一日己巳朔日食臺官候得初
虧未初二刻復圓申初三刻約食有六分餘大統報初
虧未初一刻食甚未正一刻復圓申初二刻見食六分
六十秒
今以法考之是日太陽實引四宫二十一度四十九分
一十八秒太隂實引五宫四度五十四分三十二秒
定朔未初一刻四分四十三秒太陽實躔大梁二十
八度二十二分一十四秒黃平限在實沈二十五度五
十一分距天頂一十六度三十三分高下差三十一分
五十三秒東西差二十六分四十八秒氣差一十七分
二十四秒應未正一刻一分二十四秒食甚實交周
宫一度二十七分一十一秒視距分九分五十秒
應食七分二十八秒減一時得黃平限在實沈一十八
度一十六分東西差一十九分一十八秒應未初一刻
一十分一十九秒初虧實與測合惟復圓則在申初一
刻分二十五秒乃臺官謂候得申初三刻恐食甚既
在未正一刻而虧復間當不懸遠至此
萬歷十一年癸未歲十一月初一日己卯朔日食臺官候
得初虧午初三刻食甚未初二刻復圓未正二刻約食
九分餘大統推得初虧午初二刻食甚未初初刻復
圓未正二刻食九分六十七秒
今以法考之是日太陽實引一十一宫一十六度四十
四分二十七秒太隂實引宫七度三十八分一十
七秒定朔午正二刻九分四十秒太陽寔躔析木二
十一度四十二分七秒度限在星紀四度四十分
距天頂六十三度二十八分高差五十三分五十五秒
東西差六分一秒氣差五十三分三十四秒食在限
西應加二十一分三十五秒為未初初刻一分一十五
秒食甚實交周宫一十度九分四十五秒得視距
度一分應食九分三十一秒脗與測合其初虧則在午
初二刻七分七秒與測較親復圓為未正三刻
一分似與測遠矣
萬歷二十二年甲午歲四月初一日己酉朔日食臺官候
得初虧巳初四刻食甚巳正四刻復圓午初四刻約食
三分餘大統推得初虧巳初三刻食甚巳正三刻復圓
午初三刻食三分九十一秒
今以法考之是日太陽實引四宫二十一度五十二分
一十五秒太隂實引三宫一十四度二十八分八秒
定朔午初初刻八分三十七秒太陽實躔大梁二十
八度四十分二十四秒次度限在本宫二十一度八
分距天頂二十二度五十二分得高差二十三分四十
七秒東西差七分氣差二十二分三十四秒應巳正四
刻内食甚與所測合實交周宫八度三十六分
一秒太隂視距度二十一分四十秒應食三分一十八
秒與測密合再減一時度限在大梁八度一十二分高
差三十三分二十四秒東西差一十九分三十秒應巳
初三刻内初虧加一時度限在寔沈一度四十三分高
差二十分一十九秒東西差二分四十二秒其復圓時
刻似與所測較遠
萬歷二十四年丙申歲閠八月初一日乙丑朔日食臺官
候得初虧巳正二刻食甚午初四刻復圓午正四刻約
食八分餘大統推得初虧巳正三刻食甚午正初刻
復圓未初一刻食九分八十六秒
今以法考之是日太陽實引八宫二十五度三十六分
四秒太隂實引四宫八度四十一分五十四秒定
朔午正初刻四分三十三秒太陽實躔鶉尾二十九
度九分三十三秒次黃平限在本宫六度二十六分
距天頂三十三度四十四分高差三十八分二十六秒
交角餘度二十九度二十分東西差一十八分一十八
秒氣差三十三分一十二秒應午初二刻内食甚實交
周五宫二十四度八分三秒改視距度二分四十
四秒應食九分四十六秒與大統算合減一時得度限
在鶉尾七度分東西差一十六分三十九秒應午正
三刻内初虧加之度限在壽星二度五十五分東西
差二分四十九秒求得視行一十分四十七秒應午正
四刻復圓與測密合
萬歷三十一年癸卯歲四月初一日丁亥朔日食臺官候
得見食八分餘初虧辰初二刻食甚辰正三刻復圓巳
初三刻依大統算初虧食甚皆先天三刻復圓先天
一刻餘
今以法考之是日太陽實引四宫一十二度三十七分
太隂實引二宫二十五度二十四分定朔巳初一刻外
六分實日躔大梁宫九度四十七分以次時差得減
時四十七分應辰正三刻内四分食甚查表得日食
月行分三十一分二十五秒以食甚前視行推得一時
一刻二分應辰初二刻内二分初虧又以食甚後
視行推得一時一十分應巳初三刻内一十四分復圓
俱與測合再查實交周五宫二十二度五十五分實距
分三十六分五十秒内減氣差三十四分二十八秒餘
二分二十二秒為兩半徑所減餘數查表得食八分八
十秒大統推九分六十二秒似未合天
萬歷三十五年丁未歲二月初一日甲午朔日食歷官推
得初虧酉初三刻候至日入未見虧食
今以法考之是日太陽實躔娵訾宫七度三十二分順
天府晝長四十四刻日入酉初二刻末雖定朔應申正
二刻七分然時差近地平最大以加時得食甚酉正
一刻九分初虧酉初一刻一十分此時日雖未入相
去無幾而陽光閃爍微秒難窺謂之不見虧食宜也
萬歷三十八年庚戌歲十一月初一日壬寅朔日食大統
推得初虧未正一刻食甚申初三刻復圓酉初初刻臺
官實測得初虧未正三刻食甚申正初刻至申正四刻
日巳入未見復圓
今以法考之是日太陽實引一十一宫一十七度五十
六分太隂實引一十一宫一十九度四十一分定朔在
未正三刻四分實日躔析木宫二十三度一十六分
求時差得一時二十分應加在申正初刻九分食甚
因以太隂一時視行求得一時一十三分應未正三刻
一十一分初虧俱與所測親其復圓距分與初虧同應
酉初一刻九分查應天府是日日入申正四刻若順
天則在申正二刻五分是復圓時日巳入三刻有竒
不見復圓是也
萬歷四十五年七月初一日癸亥朔日食大統推酉正二
刻日未入見食八十九秒候至其時日體全明不虧
今以法考之是日太陽實引七宫四度一十六分太
隂實引一十宫五度四十分定朔在戌初初刻四
分即日入後一分矣實日躔鶉火宫九度分半
晝為二十八刻三分求時差得太陽距黃平限九
十度三十分則最大時差二十九分四十一秒氣差至滿
一度依時差得加一時二分應戌正初刻六分日
入蓋已久矣求初虧則先一時算得時差三十二分一
十二秒以太隂視行三十一分二十三秒推得五十分
與食甚相減應戌初一刻一分則日入巳一十三分
何能見食八十餘秒哉
天啟元年辛酉歲四月初一日壬申朔日食大統推得見
食四分初虧申正三刻食甚酉正初刻復圓戌初初刻
日已入未見復八十秒臺官實測得初虧酉初一刻復
圓在天欽天監罰俸三月
今以法考之是日太陽實引四宫二十三度一十一分
太隂實引二宫二十二度一十三分定朔在申正一刻
一十四分實日躔實沈宫度一十七分算得次加時
一時二刻九分應酉正初刻八分食甚酉初初刻
八分有竒初虧俱密與天合復于食甚後一時求得
太陽距黃平限八十九度一十八分近于地平推得時
差一時二分應戌初初刻一十分復圓查表得是日
日入戌初初刻一十二分即復圓後已二分因無帶食
分
月食
宋仁宗嘉祐八年癸卯歲十月癸未望月食候得卯七刻
食甚授時推辰初刻食甚大明亦然
今以法考之是日太陽實引一十宫二十四度二十一
分四十五秒太隂實引二宫二十五度三十四分四十
九秒實交周六宫一度一十九分四十五秒實望六
時四十九分五秒加視分九分四十三秒汴京距順
天西一千里應減一刻在卯正三刻食甚謂卯七刻者
政與法密合若授時大明所推則又後天二刻矣至
是日得食一十七分二十五秒寅正二刻一十二分初虧
卯初三刻二分四十一秒食旣辰初二刻九分五
十五秒生光辰正三刻分三十四秒復圓俱可不論
明天順四年庚辰歲閏十一月戊午望月食卯正二刻
見食四分強弱之間歷官不報食
今依新法考之是日太陽實引宫一十一度三十二
分一十二秒太隂實引五宫二十四度一十九分三
秒實交周一十一宫二十六度二十二分五十五秒月
食一十二分四十五秒實望七時四十九分四十八秒
内減視分五分二十五秒應辰初二刻一十四分二十
三秒食甚得初虧距分一時五十二分四十秒應卯初
三刻六分四十三秒初虧查高弧表得本日日出辰
初一刻七分則日未出月已入地平下其見食僅四
分強弱之間是也若大統謂是日初虧辰初一刻日
出卯正四刻誤推在晝故不報歷法疎密于此可見
一斑矣
萬歷五年丁丑歲閏八月十六日庚子曉望月食歷官推
得卯初四刻初虧候至其時月體全明未見虧食
今以法考之是日太陽實引九宫一十度四分三十
八秒太隂實引宫一十一度二十七分一十一秒實
交周宫三度五十四分五十六秒應食一十二分
四十秒實望八時一分四十二秒加視分四分一
十九秒應辰正初刻六分一秒食甚得初虧距分
一時五十七分四十六秒應卯正初刻八分一十五
秒初虧查高弧表是日日出卯正一刻則初虧時政日
將出時安有分秒可見哉其報見食一分三十三秒
者誤矣
萬歷十七年己丑歲十二月十五日戊子夜望月食歷官
報子初二刻食甚候至其時月體全明未見虧食
今以法考之是日太陽實引宫二十四度七分四
十三秒太隂實引一十一宫五度三十分一十六秒
實交周一十一宫一十六度四十八分三十三秒距黃
道南一度八分三秒太陰地景兩半徑并五十八
分三秒其不及距分者尚有十分又安所得食分
哉謂之月體全明政與法密合
萬歷二十六年戊戌歲七月戊戌夜望月食歷官報食
九分一十二秒至期臺官實測得十分餘為食既
今以法考之是日得實交周一十一宫二十五度二十
一分查表實距南二十四分并兩半徑減之餘四十分
三十二秒此時太隂自行過最庳一十一度其全徑為
三十四分四十秒入景最深應食一十一分五十秒大
統以兩半徑恒如一不知其變大是以不推食既也
萬歷二十九年辛丑歲五月壬子夜望月食臺官實測
得見食四分餘食甚丑初一刻復圓丑正三刻而初虧
止前食甚三刻
今以法考之是夜得平望亥初一刻二分加時一十
五刻二分為實望太陽躔實沈宫二十四度更加升
度時差四分應丑初一刻内八分食甚脗與測合此
時太隂與最高相近實交周一十一宫二十一度六
分實距南四十六分與兩半徑并相減餘一十三分查
表得食四分七秒凖與天合其初虧距分推得五刻
六分與食甚相減應子初四刻内二分初虧加之
應丑正三刻内九分復圓總計食分食甚復圓新法
俱與測合惟初虧不合者此乃漏刻科誤報之罪何也
蓋月食太隂入景自初虧至食甚與出景自食甚至復
圓兩時俱相等未有後距六刻而前僅三刻之理考右
明前後月食不下數百條而時刻自相矛盾者居多甚
矣臺官之溺職也
萬歷二十九年辛丑歲十一月己酉夜望月食歷官報食
七分八十一秒至期實測得八分餘
今以法考之是日太隂自行五宫二十一度三分得
其半徑為一十七分一十八秒地景半徑四十六分一
十九秒并之減距度三十二分三十三秒餘數查表得
食八分八十三秒與所測合其報七分餘者蓋此日太
隂近最庳入景深分數應多而大統依恒定之景徑推
算故分數少耳至測初虧為食甚前六刻復圓為食
甚後九刻者詎臺官政在醉夢中耶
萬歷三十年壬寅歲四月丙午夜望月食臺官測得初
虧子正一刻食既丑初一刻大統俱先天二刻測食甚丑
正一刻大統先天三刻其餘俱測不精以前食甚者為
八刻後食甚者為十二刻非也又識復圓為卯初一刻
計總食共二十刻亦非也
今以法考之是日太陽實躔實沈宫一十三度四十分
算得順天府日出寅正三刻内九分舊法依南京日
出分故見復圓在日將出時遂誤為卯初一刻而不知
實後三刻也此時平望在卯正初刻六分減時一十
六刻四分餘數復加升度之時差六分得食甚丑正
一刻内八分以太隂實引一十一宫實距分四分查
表得初虧子正一刻内二分食既丑初一刻内一十
分皆與測數合因而生光復圓可知矣又何得若是
懸絶哉
萬歷三十年壬寅歲十月甲辰夜望月食寔測得月已出
見食十分餘生光酉初三刻復圓酉正二刻大統後天
二刻識月出時為酉初二刻此乃應天府日入分非順
天府日入分也且依之算食旣前宜見月
今以法考之是日太陽實躔析木宫六度五十八分順
天見入地平為申正二刻一十二分大統推食旣申正
三刻不合天也依法算得平望在本日巳正二刻加時
六時一十四分更加升度時差八分應申正三刻七
分食甚日入後已十餘分矣以太隂實引四宫實距
分一十分查表得加五十九分為生光應酉初三刻
六分總加一時五十五分得復圓應酉正三刻二分
皆親于測數
萬歷三十四年丙午歲二月乙卯夜望月食臺官實測得
酉正一刻月已出見食一十餘分戌初一刻生光戌正
一刻復圓
今以法考之是日太陽實躔降婁宫四度入酉正初刻
五分南北地略同謂酉正一刻日出是但大統推食甚
後天二刻依法算得平望寅正二刻七分加時一十
三時一刻一十三分更加升度時差二分應酉正一
刻内七分食甚以太隂實引三宫實距一十五分查
表得食甚時加五十五分為生光應戌初一刻内二
分總加一時五十七分為復圓應戌正一刻内四分
俱與天密合
天啓六年丙寅歲十二月十五日癸丑望月食歷官報一
更一點初虧測候初虧在晝
今以法考之是日太陽實引一宫四度二十分四十
秒太隂實引九宫六度四十五分五十一秒實交周
一十一宫二十四度分四十一秒月食九分一十一秒
實望一十八時三十九分五十秒内減視分九分四十
八秒應酉正二刻分二秒食甚求得初虧距分
一時四十三分五秒應申正三刻一分五十七分
初虧查表得本日日入申正三刻一十三分是初虧在
日未入之前已一十一分三秒測得在晝是也一更
一點之說誤矣
天啓七年丁卯歲十二月十四日丁未望月食歷官報復
圓辰初三刻不見復光八分四十六秒測候復圓在天
今以法考之是日太陽實引宫二十三度三十九分
四十四秒太隂實引七宫一十七度一十二分五十二
秒實交周宫一度四十七分二十秒月食一十
六分一十二秒實望得五時一十分二十五秒内減視
分八分三十五秒應卯初初刻一分五十秒食甚初
虧寅初初刻七分五十四秒食既寅正初刻一分
一十九秒生光卯正初刻二分二十一秒其復圓應
在卯正三刻一十分四十六秒查高弧表得本日日
出辰初初刻一十四分則見復圓巳一刻有竒又安有
所為不見復光八分四十六秒哉
凡十五分為一刻四刻為一小時二十四小時為一
日
新法算書卷七十一
