新法算書卷九十八明徐光啟等撰
歷法西傳
引說
凡學非能驟成莫不始于格物以致其知而後從而
推廣從而精詳焉以故古人因目所見心悟頓啓
紀而騐之接續成書以詔來世乃成一學卽歷學
亦然矣其初所悟者㮣不出日月交食及冬夏四
正五緯凌犯等觸目易見者數事因而再求之然
後乃知月有本道焉交食有期有率焉又因而推
廣之精詳之以及他數他理而歷學始為大全此
如原泉一脉涓涓流而為壑浸假而百川彙集由
湖由江以入于海浩浩乎無涯際矣後有好學者
留思古人之學參以己見曾無幾許而附以傳世
是為坐收其成豈可擅稱超悟屈抑前功哉余著
歷書百卷大要取之古人而又括以歷引今復為
此編先明西歷古書大指而次則遂及余書蓋一
則著新法非一人之法非近創之法良由博古深
思參互考訂以得一真無容妄議一則令後之人
便于循習曉暢數百年後測審差數推往知來善
于變通也或疑中西異法如格碍何余謂天行無
隱君命非私歷至今日中人亦西學矣且即就中
歷而論其根亦本于西如列宿距星皆同又列宿
有屬太陽者四屬太陰者四亦同是知根本既同
而清其枝幹通其脉絡有成書在展卷研求無不
可見豈足相難哉學者勉之可也
西古歷法
西庠之學其大者有五科一道科二治科三理科四
醫科五文科而理科中旁出一支為度數之學此
一支又分為七家曰數學家曰幾何家曰視學家
曰音律家曰輕重家曰歷學家曰地理家七家俱
統于度數要皆師傳曹習確有根據者也若多祿
某即西洋歷學名師在郭守敬前一千百有餘年
漢順帝永建時人著書一部計十有三卷
第一卷
詳証歷學大指如諸星運行天體渾圓地與海
共為一球地居天與空氣之正中地較天大不
過一點等項次著角理不但以句股測直線之
長短且用曲線三角形量天是為以圓齊圓所
得諸星相距度分最凖又求二至相距幾何度
分在赤道内外幾何度分并二曜相離最遠為
幾何度分設黃道緯度求赤道相應經度設黃
道經度求赤道相應緯度
第二卷
論宗動天設黃道在地平上之點求其距赤道
之地平弧設日之高求正側各景之長短又求
黃道各點之半晝弦解正儀晝夜等衆星常見
之故偏儀二至規下歲一次無景距赤道愈遠
晝夜愈不等而兩極下每歲為一晝夜
第三卷
考太陽行求二分時刻辯二至氣至時難求時
刻求歲實與每日太陽平行乃作平行立成表
又推論日行用同心規及小輪或同心及不同
心合一之理推地心與日規相距幾何遠隨求
太陽最遠點(亦名最高)定太陽歷元及太陽行度每
日不等之數
第四卷
論太陰行証求太陰真行度即月食可考月有
遲疾平三行乃求月平行併月每日緯度即以
齊月諸行或用同心圈及小輪或不用同心圈
二法同理設三月食求同心規及小輪兩半徑
以定月諸行歷元又求月行正交中交之時推
二交逆行之數
第五卷
解月自行以求月經緯度必用小輪推月加减
立成表求月之更大緯度與月之地半徑差度
復求日月二輪與地球半徑之比例及日月與
地景之似徑(地景其形如角所求之徑乃月所過截地景之處)又求月
半徑及景半徑與地半徑之比例求日真徑求
日遠于地求景之長大(以上三求皆以地半徑為度)求日月
地之比例(原書稱三大即日月與地)設日月之遠求地半徑
差推視差立成表比日月兩視差分月視差有
三種
第六卷
解日月合會求日月平朔平望併定朔定望時
及其宮度分求地景及月半徑定日月食限論
日月半年中能再食月食後五閱月中能再食
七閱月中不再食日于五閱月中各地能兩食
七閱月中一地能兩食日于三十日中一地不
能再食更求月正緯度設月真所在求視所在
求月正會前後四刻之視行及日月似會(卽日食)
即求日食初虧食甚復圓三時定日食分秒
第七卷
論諸恒星遠近終古如一証其晝夜行外别有
他行論其順天經行以黃道極為本極定歲差
度設三星相距以二星經緯度求第三星經緯
度詳測星法
第八卷
論天漢起没詳天漢中大星所在及衆星拱向
并其出入設黃道經緯度求赤道緯度等
第九卷
求五星每年及每日平行解五星大小輪理求
水星之本行求水星最高求水星大小圈半徑
比例又求水星小輪上平行以求水星各行歷
元
第十卷
解金水二星之行求金星最高及不同心輪與
小輪半徑比例設時定金星諸行歷元求土木
火三星之小輪及小輪之本行(亦名歲行)設火星三
處求其最高測從地心至不同心圈其遠幾何
求火星小輪之半徑推火星平行定火星諸行
之歷元
第十一卷
解土木二星之理即求地心與木星本心之差
及木星本輪與小輪之半徑并其平行定木星
之歷元後設土星三次舍以求其最高求土星
小輪之半徑而定其歷元設五星之平行求其
實經度
第十二卷
解五政行度有退留疾等之故即求其留界及
逆行之半弧更求金星左右距日之極大弧度
并水星與日最遠度
第十三卷
論齊五星緯度之法求火木土三星各本圈及
黃道交角并定其緯度論五星伏見先求火木
土三星伏見相距之時次求金水二星伏見及
其相距之時
以上十三卷屬多祿某所著除右引各目外尚有三
百餘欵可為歷算之綱維推步之宗祖也但其辭
句太古淺學罕能習之故諸名家更互演譯各有
論著今不及敘
後又有亞而封所乃極西寶祐時人身居王位自諳
歷學捐數萬金錢訪求四方知歷之人務依先師
所著創立成表以佐推算諸曜之法其功不在多
祿某下緣屬祖述成書故今亦不及敘
又其後四百年有歌白尼騐多祿某法雖全備微欠
曉明乃别作新圖著書六卷今為序次之如左
第一卷
天動以圓解
第二卷
天并七曜圖解衆星各及其次舍解
第三卷
論歲差而証其行較古有異論歲實求太陽最
遠點及隨年日時太陽躔度
第四卷
取古今月食各三度求月小輪之徑求大輪小
輪之比例并月經緯度推日月交食
第五卷
求五星平行用古今各三測經度求大小兩輪
之比例等終求其正經宫度分
第六卷
求五星緯度
以上歌白尼所著後人多祖述焉有西滿者嘗証多
祿某歌白尼兩家之法惟一麻日諾又取歌白尼
測法更為多祿某之圖益見其理無二矣
近六十年西土有多名家先後繼起較前人用測更
精立法更盡造圖更美其一未葉大因悟不同心
規與小輪難于推算于是更創蛋形圖以解天文
根本設七政三測求最遠點又求地心與不同心
差又求各輪比例等理其二第谷竭四十年心力
窮究歷學備諸巧器以測天度不爽分秒第谷本
大家饍養知歷人造器市書計用二十萬金著書
計六卷
第一卷
取二分真氣至時
第二卷
取北極之高并解前人之謬解蒙氣反光之差
取二至真氣至時并解二至難得真時之故求
太陽最遠點并地心與太陽心之差求加减數
証最遠點之行度及太陽平行求歲實并推立
成表用立成求日躔宫度而考其法
第三卷
以二十一月食求月平行設月行新圖以齊月
行用兩大規及三小輪詳其所以然推立成并
其用法仍各設假如求月緯度加圖及立成表
算法因求月食又求月與地相距幾何立推交
食法因測五緯之真經緯度先考列宿之真經
緯度
第四卷
解測星應用儀器乃駁古測有誤取金星與日
與某星相距度以求某星距日度分幾何取近
黃赤二道距度并之以合周天全度復取六星
之距度以經度相併適合周天之全度求角宿
經緯度以起周天之度再求近赤道十二星經
緯度証星之黃道緯度今古不同求星之經度
并解其時八百餘星之真經緯度(五十三年前)復加
百餘星赤道經緯度說
第五卷
解其時新見大客星計十二章一詳初起及漸
大至與金星等并漸减二取附某宫星以定其
經緯度三解測新星所用諸器四取新星與他
星距度五解其更度幾何六用各法以求新星
經緯度七求新星赤道經緯度八証新星不麗
空際而麗列宿天九考新星之大小十取新星
之似徑得三分三十秒十一証新星大倍于日
大于地三百六十倍十二考衆星參差
第六卷測器諸圖
圖計五章一解用測器求三曜之高二解用測
器求星之緯度三解用測器求星相距度四解
各儀象五為天文答問
又第谷彗星解十卷
測彗星之高度尾之長短光之隱顯及其方向
考十二星在黃道上度以求彗星之真所在設
彗星離兩星之度求黃赤道經緯度求彗星每
日赤道經緯度求彗星所行之道及其道交黃
赤之角處依每日彗星行黃赤二道作立成表
証彗星在月上較月更遠于地為三百地半徑
故知彗星在日月二天之中証其尾恒向日與
金星作彗星行度圖徵彗星之大為月二之一
尾長為九十六地半徑(每地半徑為一萬五千里)因考前人
彗星之論當否
第谷沒後望遠鏡出天象微渺盡著于是有加利勒
阿于三十年前創有新圖發千古星學之所未發
著書一部自後名賢繼起著作轉多乃知木星旁
有小星四其行甚疾土星旁亦有小星二金星有
上下弦等象皆前此所未聞且西旅每行至北極
出地八十度即冬季為一夜又嘗周行大地至南
極出地四十餘度即南極星盡見所以星圖記載
獨全
以上諸賢所著皆屬推解歷理近因古學奥深學者
為難歷學家别有立成表及測天諸器以便初學
又有永年歷亦立成之類預紀七政經緯及交食
凌犯諸行取凖於天具舉其証蓋由推測二功相
佐而成不可疑也今論測器惟渾儀為最用之取
日光求其躔度求日緯度求北極出地幾何日出
求東西之緯度求太陽午正之高推時求日星之
高求太陽赤道經度求星出地平之時刻求太陽
距子午規時刻求太陽出入并晝夜時刻以日星
高求時刻又作地平日晷求朦朧時刻隨時求東
出黃道宫度分
又渾儀挾持未便因又約為平儀體製雖異而施用
不殊(名渾蓋)乃有造平儀及百游各儀法其說甚多
其用甚廣
又有日晷多種約言其法如作象限作卵形考墻面
之方向求子午線設時求日之高設日之高求時
分論有法日晷蓋有六種一地平上晷一向南平
面晷一向東平面晷一向西平面晷一向北平面
晷一向赤道平面晷詳每日晷有十二種線以景
証日之行如此從地平起時線從子午起時線節
氣線晝線過頂圈線日高線地球之徑圈八十二
種高線幾節氣出地平上線日出地平算某時刻
日入地平算某時刻每日平分晝為十二時線(名七)
(政時線)又有向南向北斜面雜向立面雜向倒面挖
面或正圓或長圓正球偏球各日晷及各正表斜
表法槩因無有定向稱無法日晷又設日晷一圖
以大為小以小為大焉夫日晷大不越數尺小僅
數寸而天之高遠太陽之行度經緯悉備變相以
通其理多方以盡其能故曰歷學之廣大即日晷
可徵也
右皆造日晷法然造晷用圖平行垂線最多下
手為難乃用立成表其法更精成功更速又日
晷之度數或用立成表查或用幾何要法或用
比例尺諸規矩究竟所得皆符不爽毫髮即此
而推所算日躔之密合亦并可見矣
合而觀之西庠之于天學歷數千年經數百手而成
非徒憑一人一時之臆見貿貿為之者日久彌精
後出者益竒要不越多祿某範圍也已前所引在
全書僅十分之一覽者即所見以推所未見可也
西新歷法
余著新法悉本西傳非敢強天就法也乃為法以合
天以測候為歷家之首務故修政以來除西製大
銅儀數具外在局别造有半徑儀三座自心至邊
或一丈或八尺具刻宫度分秒一一詳明以求適
用日督同監局官生晝測日夜測月星三儀所測
或並同或兩同者取以為凖若三各不同則置之
俟再測如是者數年列宿距星遠近異同悉于是
時考定凡遇五星凌犯伏見日月交食公同部司
赴觀象臺測騐務求密合累蒙欽遣内臣同來審
視又因交食差官四方測騐異同嗣後奉命造進
黃赤大儀及星晷天球大日晷等或内庭親測或
偕内靈臺諸臣測如是者又數年于是上下相孚
朝野悅服上乃决計散遣魏文魁等回籍一意頒
行新法惜兵事倥&KR1555;未免有待將來耳
中土往代修歷不過加减四餘四應歲實等項已耳
一時合天久則仍錯有數十年一改者有數年一
改者前改既非後改亦復如是歷學廢弛非一日
矣余初奉命修歷時亦有以略改舊法請者謂作
者可免創始之勞述者兼得習熟之便然而不能
也詳考舊法其錯非在算數乃在基本不清其基
而求積壘不治其本而理枝幹其術未有濟焉者
余故不辭艱瘁晝夜測騐天行參考西法然後正
其紕繆補其闕略約有數十餘欵于是著成歷書
解明法原詳整法數自太陽太陰恒星交食以迄
五緯莫不條分縷析綱舉目全共計百有餘卷已
經進呈御覽蒙恩宣付史舘刊本傳布四方與海
内知歷者共之矣兹更將法原諸書逐卷挈其大
指以便觀覽如左
日躔歷指測凖歲實平視二行盈縮元及大差大距
度等其題一求南北正子午線以定諸徑圈及十
二時之界以記太陽行滿晝夜每日之始末乃取
凖于天非如從前徒用一指南針而已
一求北極出地度分以定日出入晝夜長短日月
帶食日食有無并諸曜正斜照地等類此用象限
儀或測日軌午正高得距赤道度餘即北極出地
高度或測近極一星在最高又測之在最卑折中
取之即正北極高也
一求各氣差氣從地發蒙昧空中故自天頂以迄
地平諸曜逐緯詳測定差分秒多寡因而加减原
測卽得各曜真位也
一求黃赤二道之距以定太陽赤緯于夏至前後
一二日測午正日軌(必于午正者免蒙氣也)乃于所測度内
减去地半徑差并赤道高餘即二道相距真度分
一求太陽盈縮之元以定平行加减乃得每宫度
相應之實行蓋設太陽以平行旋天每日前移一
度則宜自秋至春與白春至秋日行之度數相等
矣今天度等而所行日數不等相差八日有竒此
何以故蓋因地在太陽天内非其正中也故設一
直線貫地心而以兩端接日天必分為大小兩半
大半之頂距地遠日行經過之時久小半之頂距
地近日過此必速矣且日體近冬至現大近夏至
現小冬至之月食大小又異于夏至之食總由地
景長短大小係于日光遠近之故西古歷家二千
年以來闡明此理並立測法傳之後人即日躔並
日月交食皆正其本矣乃此中歷家羲和而下守
敬而上舉無有悟此者何也
又一求太陽年日及時之平行以定歲實以確立
推算之根所謂歷元也法先後隔數年或春或秋
于午正時測日軌務得二分之凖時(太陽在二分其緯大日約)
(得二十四分分應四刻故較他時所得為凖)乃于先後間總時以中年
分之得每年之平行即真歲實而歲實又以周天
平度(三百六十)分之得一日之平行時亦倣此但因日
天心異于地心漸移右行二心相距遠近未有定
數雖所移甚微而一二百年後必少覺之千年後
差乃顯著則依本法復測復推以加以减即造歷
無異今時故新法實永法也昔郭守敬若知此法
可免歲餘上推百年增一下推百年减一之議惜
乎不能也
一求太陽最高所在及地心與日輪天心相距之
差以定加减始末以得隨時推日實行確法蓋太
陽西行及東本行之外其最高亦順十二宫漸漸
東行二心(卽太陽本圈心與地球心)相距歲歲减少古測斷不
可泥歷家若不諳此日躔無根又何憑以推五緯
乎古西土去今千八百年以三角形測日軌記最
高在申宫五度三十五分兩心之差為全徑百分
之四分強千年後又一士測之得最高在申宫二
十二度十七分二心相距為百分之三分半強及
據今測又在未宫六度強二心之差不及百分三
之半矣中歷從來以夏至為凖泥在未宫初度相
沿不改豈非大誤
一求太陽視差即地半徑差此差旣由各天與地
球大小之比例而生則欲求此差者須取一天與
地最遠無可比例者為之則恒星天是已故于恒
星天設三角形查與太陽交角相對之弧(他曜倣此)弧
有大小而本差之多寡即見矣
一論日差以齊諸曜之行所關者大故詳推一立
成表以便歷算即太陽實行嬴縮每日不等是也
彼旋地一周復于元界(子午圈是)為日必等者稱用日
蓋民間所用也歷家若亦泥之則大惑矣
恒星歷指三卷其一以金星測恒星及黃赤道度等
法于日未出時先測恒星與太白之距日出後又
測太白太陽之距晩測反是先測太白與太陽而
日沒後乃測太白與恒星因而求太白經緯視差
及太陽經度則以曲線三角形法推得兩經度以
較同測之星加减之并得本恒星之經度今以畢
宿大星婁宿北星角宿距星等為假如定赤道經
緯即餘星倣此可推矣
又測近黃赤二道所有諸大星任定幾星晷距星
為界或自西而東或自東而西求兩測之距度及
距赤道之緯度用三角形法推得其經度差因連
綴求之以迄一周所得經度若旣合于赤道周則
所測各距之經度必皆密合矣乃復用之為界以
測衆星皆可無不合者再以恒星赤道經緯度推
其黃道經緯反復相求非三角形無由而得蓋或
星居兩道之中或南或北或居兩道相交之左右
必設各極所出之曲線遇星而交而復相離各底
本道而止乃為三角形者數矣最便推算且恒星
依本法彼此相推不但其緯度終古不易即相距
之經度差亦終古不易故凡推七政者必用恒星
為界而後諸曜之遠近灼然不爽也
終引所資以測恒星者如測器如子午線如北極
出地高如視差等皆是也蓋測星有三求一求出
地平上度分則用象限儀二求相距則用紀限儀
三求距黃赤二道之度則用渾天儀若子午線者
諸星行度升之極降之始也北極出地者所以正
高下也凡用儀必以儀上極與本地之極高下相
當即經緯皆相當故測星者使無子午以正東西
升降無極高以正南北高下即一切推算之法無
從措手若視差就地半徑差論恒星以距地遠得
免就清蒙差論則恒星近地平必皆有之測時宜
用减矣
第二卷測恒星黃赤本行其行黃道上即歲差也中
歷論歲差有曰未能測其所以然第以全歷推之
二萬六千八百八十年差一周天每歲差一分三
十餘秒上推至帝嚳甲子四十年日在虚六度至
夏王不降乙未三十五年日退入女宿商武乙丙
寅四年日退入牛宿周簡王丁亥十二年日退入
斗宿宋度宗戊辰四年日退入箕宿四度二分餘
且言此定算也又或測日度者以月食衝求之可
謂巧矣然而皆非也夫每歲所差甚少月食分數
頗寬安得借此求彼此其謬一謂日退者即日逆
行古來測日但有盈縮有公行有本行退逆之行
理所必無此其謬二旣言未測其所以然何從而
得一定之算此其謬三西法則以黃道二分二至
為界據古所測某恒星距界之度從而復測之乃
見遷移以較中古上古此星離冬至漸遠如前此
居冬至者虚也今已順行東去繼之者為女為牛
為斗又後為箕矣是知歲差係恒星前行與七政
依黃道本行無異此為真所以然非日退之說也
且西測星非詳得其分秒置不用非三四器三四
人同地並得在一分以内者置不用此新法所以
獨密也所得歲差定數為五十一秒(依六十算)由此得
恒星歲實小餘為二十四刻九分又約二十七秒
乃古今不易之則也
問星歲無差旣有定算如此歷家不用以推年日
何曰立歲限以定所為主如四時如二至二分等
日行皆有定所星算雖定而其右旋于各節氣恒
無定所故難用推年日也
考黃赤道宿度今古變易緣諸星隨黃道斜交赤
道故也每見太陽之行黃道夏日距赤道北冬距
其南逐年如此豈非由二道斜交之故乎歷家同
時測日經而兩道上所測度分必異又所差日各
不等此為日經之變如從兩極各出直線以交日
心引之徑過以至赤道兩線必不復會于一點以
是知日經緯在赤道恒變即恒星亦然逐漸右旋
即赤道宿度逐漸有變其數多寡前後必異惟黃
道經度則終古如一而星亦終古如一斗恒似斗
尾恒似鈎古二星在一直線者今時亦然彼此相
距皆同也
累測黃赤兩道恒星之經度以推古今各宿積及
本度並載歷指讀者以參觜不仍舊次為疑不知
宿在黃赤二道原有分别其依黃道不變之度分
參前觜後終古恒然若依赤道而論在昔雖先觜
後參而近自二百年來則參先而觜後矣蓋因兩
道從兩極出線以定度數故有異也
第三卷以黃道經緯變赤道經緯及繪星圖數法蓋
星之去離赤道無恒而其去離黃道有恒即黃赤
二道之相距亦如有恒以兩有恒求一無恒則依
曲線三角形以乘除三率等法推算可得若直欲
從赤道求之無由而得矣緣星行依黃道以向赤
道時有遷移故也
繪圖舊以恒隱圈界為總圖界星偏河南之南不
復有圖矣新法因見隱圈南北隨地不同故以兩
極為心以赤道為界或又簡以中土恒見之圈為
界繪總星圖閩粤以北可見諸星無不具載至圖
内正斜各圈直曲各線依星本經緯應入其中者
本卷一一詳之乃除天漢積屍氣等無算小星外
凡可見可測者别以六等令星在圖在天大小異
形無不相肖
月離歷指計四卷首卷論測月平行策及遲疾加减
正數如各種行度一隨宗動天日一周行二依本
天順白道自西而東平行此或以太陽為界從合
朔起算或以宮次節氣為界從各點起算謂之交
周滿一周謂交終三依本輪自行從東而西然依
輪之上順行依輪之下則逆本天而行但緣月行
甚疾地面但見其遲不見其逆此行謂之轉行滿
一周謂轉終四隨次輪乃本輪之周復有一小輪
其心隨本輪左旋月在其上則又右旋滿一周名
為次轉終也五為交行月行白道出入黃道西行
所交于黃道中線兩點一名正交一名中交舊所
稱羅計是也外又一次輪實測則有而據之以推
度數頗微無大用又一面輪使月一面恒照下向
地此亦無關疎密皆置不論
論測月平行乃因視差及蒙氣差參錯難分月體
且月體恒虧無從測心以此測月最繁度分難得
其凖須按西古今法于月食時騐而知之晉史姜
岌亦以月食衝騐太陽所在然而考太陽之躔度
易考太陰之離度難在姜為倒用兩率皆疎矣且
平行亦非一食可騐也蓋任用一食僅得當時之
行度何由遽定平行必擇前後兩食各率均齊者
以為兩限然後取其中積平分之庶免日去地時
近時遠所生闇虚時大時小與夫月轉時遲時疾
時在最高時在最卑諸凡月行不平之綠也但欲
得此前後食務須求之記載今考二十一史天文
志但記有年月日而略時刻分秒無已借西歷補
之
論測正中交行度蓋月本圈之自行度曰轉行及
于黃道曰交而轉滿一周曰交終其在後不及轉
之度即謂兩交之逆行也測法亦用月食考古無
傳仍依西史如前法用兩月食測其前後各率均
齊得交逆行日三分十一秒歲十九度零十九秒
四十三微此為二千年前古測後史各加密測推
得交行每年盈一秒四十二纖應减
論用不同心圈與用小輪名異理同皆藉以分布
度數解明七政盈縮遲疾之行乃公借古今測定
本輪之大小遠近之比例以求加减差立推算各
表之法然而創始難工增修易善歷家積功二千
餘年至近代測騐而後漸次加精較古為密也
終定太陰諸行歷元宜命一定地以憑起算即依
本地初度初分為凖以加以减推算各地本時本
曜之各所在度分此法從古未有且測北極出地
中率不合蓋前人未悟地半徑差與蒙氣差于二
至所測之高應有加减故未得真高也
二卷論測次輪次加减遲疾及半徑差月徑地景徑
等乃引古今西史月天諸輪之圖解各所遲疾行
之理并經緯隨時度分更推假如令數與圖互相
發明因知欲求月離真所非一均數可定蓋雖加
减本輪之自行度可得定朔定望緣距限在五度
内故然而二弦及弦左右之自行差則異于朔望
其距限大至七度半強矣故據次輪之自行加减
立第二均數于理為盡從是可得太陰之視行實
經度
次定交周交行及交行之歷元皆于月食取法蓋
須前後兩月食其距太陽之最高遠近均等兩食
分等兩食之在陰歷陽歷正交中交亦略等則因
兩食之中積而得交會及交終之數依此用三率
法以各數推得交行之度分又得月平行距交之
度並其平行距宫次或節氣之度兩數之較為三
分十一秒是為兩交一日逆行之數所謂羅計行
度也若交行之歷元亦于兩月食得其諸率各等
則必并得其距交亦等蓋交終由兩食之經時而
知今定交應則因兩食之月距交等度考其中積
時自行滿交周外即得其距交幾何度分是歷元
也遂命曰某年天正冬至為歷元而某處某府為
歷元本所
又次測黃白二道相距度分法求月軌極高以免
諸視差加减故乃得距赤度分去减黃赤距度餘
為黃白距度此西古今通法中歷黃白相距恒大
于西術謬矣其推月食恒小于天騐殆緣于此
論月視差此因地半徑而生與他曜同但月天視
地為近為卑則地與本天各半徑之比例其視差
並大古今累測得數無異約一度故測太陰先得
其視高乃以地半徑差加之得數又以蒙氣差减
之此為實高如反推則得其實高乃以地半徑差
减之得數又以蒙氣差加之此為視高具見本表
但蒙氣之差因地因時所在各異必求本地勢本
時刻之確數定之
終測月徑地景徑或由月食測定食分并推求其
自行距交距黃道等率而得或以測太陽之似徑
比于地而并記其月距地設三角形推月與地各
徑又地半徑之比例而兩徑可定
三卷論測日月地大小近遠之比例引古今法數種
先求各視徑大小如日食時月視徑隨地不等其
各視徑與實徑大小絕異又如月視地為小月天
視六曜天為小去人又近後定日月之實徑推各
體之容詳測日月各距地之高論月天象數及諸
月表之原
四卷論測太陰見伏光體并四餘辯天行無紫氣等
引古今交食以証新法並為後學之資蓋因中史
失載交食分秒及陰陽歷與太陽之距最高太陰
之自行度分等後人無憑推步以資修改故悉取
之西史
交食歷指第一卷詳太陽光景地景及日食之故先
引界說如何為暗體原光照光次光滿光又如何
為初景次景滿景蓋食生于景景生于光滿景非
暗也稱光暗之中即日月食可辨
凡交食或地食光于月景為日食或月體食光于
地景為月食乃日月地三球各體大小不等有静
有動去人有遠有近當求其大小遠近之比例推
其施光受光之體勢乃得交食之體勢今設兩球
大小等一暗一明明者半面施光暗者半面受光
無分遠近未有交食者也若明球小暗球大暗以
小半受光明以大半施光此為太陰照地而地受
其隔日之光也凡大施小受施以小半受以大半
二體彌近大者施光之小半彌小小者受光之大
半彌大此即日居最卑而食之勢也若夫小施大
受則又二體彌遠而施者亦彌小受者亦彌大此
月食之分數有多有少而月近地居景厚處食分
多遠地居景薄處食分少總由大小遠近之比例
而生也
又詳景之處所在受光之背面乃因月與地勢能
出景在日食則為月景下至于地月食則為地景
上至于月景形為角形緣出景之圓體與太陽大
于地于月之倍數相當也月望月有食乃地景隔
日光令月不受照有時失滿光有時全失光月朔
日有食乃月隔日光令地不受照有處射滿景有
處存少光皆係景之作用也至論月在景之光色
或赤或雜或青黑色皆有占騐或生于氣景或映
于旁光或染于近地之清蒙氣皆能令月現種種
色也論食之期二景旣隨日月所至終古不爽即
有定候一在定朔一在定望當食必食多寡先後
上下千百世可知此則本卷益加詳焉
第二卷詳交食諸類及推交食之原與簡法蓋日月
之行雖有隅照方照六合照等悉無交食獨相會
相望(亦名合會照會)有食詳之則有實會中會視會之别
皆為推步之原三會或較于地心或較于地面各
異實會中會相距又無定度必先推求各元法從
本天大小圈以歷元並以三角形細推乃能成表
為密求法以便後人蓋因得其所以然而後握簡
御繁無難也
第三卷求推交食依人目所見儀器所測之時刻及
所食分數之原必應改實時為視時而此地此時
見食彼地則異時見食也故可隨地推交食之有
無又可上推往古下騐將來萬年悉如指掌若食
分之多寡旣原于日月地景之各視半徑則定視
徑分秒之數逆計太陰居最高或最卑本視徑差
地景即因太陽居高居卑不同其照地生景之差
以得各實差然後食分可得而定矣
第四卷詳食限食甚前後時及繪食圖以解各食向
位論限日與月不同蓋雖同以所行各道經度距
交幾何為有食之始然而月食則太陰與地景遇
因而兩周相切即以兩視半徑並較白道距黃道
度推交周度以定食限日食則太陽與太陰遇雖
亦兩周相切而有視差必先加入視差而後得距
度定其食限也惟其食限各異故推太陰越五月
能再食越七月不再食而太陽越五月七月皆能
再食
至于食分則以距度求之蓋兩周之心相距之度
也在月食則為太陰心實距地景之心愈近食分
愈多在日食則為日月兩心以視度相距其近遠
不依實度而依目視之所及為凖此即月食分天
下皆同而日食分隨人目東西南北各異之(原也)
食分以緯度而定食甚前後時刻則並以經緯而
定蓋太陰本時距度多寡不同即入景淺深亦不
同淺則歷時少深則歷時多此蓋從緯定也若就
經論太陰之自行時疾時遲緯與視徑雖同而自
行每食不同即所得時刻亦必不同但太陰入景
之弧與出景之弧略等故依其行弧推食甚前之
時倍之隨得食甚後至復圓之時乃日食時刻則
又以視差有異焉
交食圖列方位方位者日月失光之面所向之方
也法先考本食是陰歷或陽歷更考黃道是斜交
地平與否蓋黃道斜交日月亦依以斜行食時方
向必異不可不審也故繪圖以一直線過日月二
心審其與地面相遇之勢乃定日食方位過日景
二心審其與地平相遇之勢乃定月食方位舊法
徒以陰陽二歷求之疎矣騐時安得合乎
第五卷詳日月視差及日食掩地面幾何凡推步日
食要以人目為主目見之會非實會而視會也此
差雖由地半徑生(以人目在地面不在地心故)更為人目差分
别有三等一高卑差以天頂為限一南北差以黃
道為限此限能變諸曜緯度一東西差以黃道九
十度為限其左右能變經度及時刻測此三差悉
用三角形因設地半徑為一邊日月各距地高為
一邊各距地面之遠為一邊測之乃得高弧或正
或斜交于黃道以四方分視差然東西南北二差
又時有變務彼此相較展轉推求可也
論日食之掩地面必係全食或係應不見光之地
面又或本日太陽適在最卑而其視徑大似太陰
之視徑若此則雖二曜之心合而周邊大小微異
乃見金環焉又總論見食之地其廣幾何且見食
進退一分應地面幾何由是以推各國各省能見
食與否並食分多寡等義
第六卷依原算日食以顯推表及其所用之所以然
必以視差求視會因詳前引三差恒垂向下高卑
差為正下南北差為斜下東西差獨中限之一線
為正左右皆斜此是太陰所變距黃道度及順黃
道經度用以加减時刻並求食分可矣但除地半
徑差外别有三差名外差不生于日月地而生于
氣一曰清蒙高差乃地所出清蒙之氣能變易高
下二曰清蒙徑差日月居其中隨變本徑之大小
三曰本氣徑差本氣者即月天以下空中氣也較
清蒙為更精微亦能變太陽之光照令目所見之
視度視徑隨地隨時大小不一也
第七卷測考食分方位及時刻務推與測並行以自
騐其法密與否西歷家創法之初審之于天以求
其當然成法之後復考之于天以証其必然正此
意也交食推法旣備前卷本卷則引測交食多寡
之式如測日月各食分或于室内或于室外以真
光形如遠鏡等承其射光之容即食分多寡可得
非舊法水盤所能及也至二曜食時所向之方位
或正或偏測與算合不爽毫末又日月或全或零
食之時其變形之限如二食所共者初虧食甚復
圓月食所獨者食旣生光皆可得其凖也
五緯歷指一卷公論定各星古今次序測五星平行
均數據古傳太陰最近地其次為水為金為日而
火而木而土而恒星古又謂諸天皆以地心為本
心今測則惟日月與恒星為然五星各與地不同
心即各視差及各高卑距地遠近可徵也
五星諸行較恒星與太陽而得古今共法也乃先
記其各平行而因各本行圈皆與地為不同心圈
并亦定其本行而更以古今圖樣解之且增以新
測五星左右異像焉
第二卷至六卷每卷測定五緯一星之最高及本天
與地中兩心之差並各星表歷元以得各自行及
歲行加减等度分但金水二星之行相似與火木
土異蓋火木土或會或衝太陽以其實行為歲行
之界而金水即以太陽平行為本天之平行其本
天不出太陽之本輪因加小均輪以齊其順逆行
天一周有二伏二見之時非彼三星每歲一會一
衝太陽可比也又火星或以其行甚曲或以其行
之遲疾不等有時四五旬日行過一宫有時二百
餘日不及一宫行似無法兹窮究其理以著于圖
定其經緯高卑之行使測與推諸用法皆明也
第七卷論五星緯行推其與恒星或互相照或同出
入以定其凌犯近遠見伏諸類蓋舍緯行南北多
寡而止論經行即凌犯諸類無從得其全也故引
古今累測遊星之緯記其各本道與黃道之交角
並繪圖用三角形所推兩道闊狹以顯其實相距
之比例又定五星各本天交行而較火木土于金
水詳其緯從何而生從何而有異同也
第八卷著諸曜凌犯相照伏見之原解七政遲疾二
行五星留逆順合衝各情並著表繪圖求入宫入
宿等法并論農家占歲醫家療疾人預知天時之
雨暘皆由日月五星所命又定月大月小節氣閏
月諸法
第九卷依古今法測五星各距地之遠近以推其降
施之力測各視徑及實徑之大小定其凌犯及諸
照之密合查五星光色以考其照物之性情蓋星
皆借日光之分而所發光色各異有如鏡者有如
水者有如金者殆由各染本體之色而然又據新
法新測以考中歷之古測乃知古測晨夕二留日
時折半以求合伏之時非法也又其所用表晷簡
平等儀皆與星行之道絶不相似而用以測五星
則非其器也大約測五星須用黃赤全儀弧矢儀
經緯象限等與其行相類者而又常較之于恒星
乃可得其凖也
以上略引書目皆歸歷原以全修歷之學闕一不可
古之論歷者或務改歷元如氣應等或務正定歲
差不則求之合朔求之五星求之宿度而已總皆
掛一漏萬其法立窮必如新法乃為無歉且此外
更著學歷要書如割圓法八線表視學幾何要法
測量全義渾天儀用法比例規籌算開方等法以
為旁通之學而歷學于是乎大備後有學者宜究
心焉
新法算書卷九十八
