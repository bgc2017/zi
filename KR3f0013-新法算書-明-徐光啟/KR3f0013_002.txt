新法算書卷二明徐光啟等撰
緣起二
禮部尚書兼翰林院學士協理詹事府事督修歷法臣徐
光啓奏為因病再申前請懇祈聖鑒以完大典事臣等近
推本年十一月十八日冬至時刻用儀器三事累測日躔
如法布算與該監原推不合而該監原推與近來議歷者
所言又不合欲求畫一使人人曉暢確然無疑當於臬表
二器酌就一巧便之法因於二十八日前往觀象臺再行
備細考驗計畫不意偶然失足顛墜臺下致傷腰膝不能
動履見今延醫調治據例止應註籍未宜輙以上聞而在
臣特不得不言者為修歷事務勢難闕人故也案查去年
七月十一日禮部為日食事條陳四欵内一欵言治歷重
事須博訪遍求選擇共事庶集衆思以底成績則又俟督
領之臣另行斟酌題請等因本月十四日奉聖旨這修改
歷法四欵俱依議徐光啓見在本部著一切督領李之藻
速與起補蚤來供事該部知道欽此續于本年七月二十
六日臣復具奏為恭承明命自揣無能謹陳愚見以祈聖
明採擇事内開專門名家亦宜兼收容臣等隨時訪求有
立法超卓陳義精當者具實奏聞以待簡用等因八月初
一日奉聖旨這條議歷法立論簡確列欵明備修正歲差
等事測驗推步參合諸家西法自宜兼收用人精擇毋濫
李之藻著速催前來儀象急用工部委官督造度數旁通
有關庶績一併分曹料理該衙門知道欽此臣自兹奉命
以後料理未幾旋遭報警輟業逾時今秋纔欲續成而寺
臣李之藻物故目下算數測候謄寫員役雖不乏人而釋
義演文講究潤色較勘試驗獨臣一身即使強健踰人尚
苦茫無究竟況今疾困支離卧病一日則誤一日之事以
此再申前請伏乞勑下吏禮二部商求堪用人員更簡數
輩前來供事若使臣醫藥遂效可速於告成如或痊可未
期亦便於承接矣臣昨具疏以較勘時刻回奏伏奉聖旨
歷學甚微其歷數法象必須悉心互參不可偏執覽奏製
器測晷及指傳臺官等事具見詳審知道了該部知道欽
此仰見我皇上通微之睿慮無窮之教思臣自今以往敢
不夙夜佩服無論一已原無特見不敢偏執即載籍有異
同衆論有彼此亦不敢偏徇而惟以七政運行為本昔元
統李德芳爭言歷事高皇帝曰二統皆難憑只驗七政行
度交會無差者為是洋洋聖謨垂訓至矣臣親承此意故
一切立法定數務求與天相合又求與衆共見但其理義
甚奥而賾法數甚曲而繁自非集思廣益何能速就況臣
既衰且病展轉迴惶不得不凟陳於聖明之前也外訪取
西洋遠臣湯若望向寓陜西西安府今經該府咨給前來
理合奏聞并候命下令赴鴻臚寺報名見朝隨令到局一
體供事伏候勑旨臣無任激切惶悚待命之至崇禎三年
十二月初二日奏本月初六日奉聖旨審歷非比他藝果
有精曉堪任的著吏禮二部擇用不得偏徇取到人員知
道了該衙門知道
禮部尚書兼翰林院學士協理詹事府事督修歷法徐光
啓謹題為欽奉明旨恭進歷書事案照崇禎三年九月二
十日該臣題為奉旨修歷因事暫輟謹略陳事緒以明職
守事内開先後共成歷書并立成表一十九卷竢辦歷畢
日糾集官生次第繕寫進呈御覽等因二十三日奉聖旨
這奏修歷事緒知道了原議案季考成既因事暫停譯成
書表著繕寫完日進覽該部知道欽此欽遵隨將翻譯撰
述過書表等二十三卷并總目一卷共二十四卷行欽天
監官生繕寫完備其間卷數有多於前題者係近日續成
有前經開載今未完者因本書卷數尚多合待通完并進
為此謹將見在歷書歷表二十四冊二套進呈御覽伏祈
睿鑒緣係欽奉明旨恭進歷書事理理合具本謹具題知
計開
歷書一套六卷内
歷書總目一卷
日躔歷指一卷
測天約說二卷
大測二卷
歷表一套一十八卷内
日躔表二卷
割圓八線表六卷
黃道升度表七卷
黃赤道距度表一卷
通率表二卷
崇禎四年正月二十八日題二月初一日奉聖旨歷書留
覽未完的繕寫續進該部知道
禮部尚書兼翰林院學士協理詹事府事加俸一級督修
歷法徐光啓題為欽奉明旨恭進歷書事案照本年正月
二十八日該臣題為前事恭進第一次歷書二十四卷二
月初一日奉聖旨歷書留覽未完的繕寫續進禮部知道
欽此欽遵一面撰述修潤一面測算繕寫依禮部原題三
月一考成則四月終宜有續進但討論潤色原擬多用人
員今止臣一人每卷必須七八易稿且測量全義十卷恒
星歷八卷兩遠臣分曹著述於時尚未全完難以截數先
進而恒星圖表務求分秒無差兩臣與在局人員日算夜
測最難就緒近今繕寫齊備凡書表圖像三種共二十卷
一摺謹具本進呈御覽臣於本年正月有進呈歷書總目
一卷内開基本五目其法原法器今測量全義并前測天
約說大測等書已陳其大約矣法數即立成表各依七政
本歷附載會通止二卷已經進訖法算即係算術暫用舊
法亦足供事更有超捷深奥者宜待異日是則基本五目
略已足用今未敢多端旁騖以致稽延若節次六目前已
完過日躔書表三卷今續完恒星書表圖像八卷一摺其
月離歷則稿草半就交食歷五星歷方當經始容臣等陸
續完進伏祈聖鑒緣係欽奉明旨恭進歷書事理未敢擅
便謹具題知
計開
第二次進呈書目
測量全義十卷
恒星歷指三卷
恒星歷表四卷
恒星總圖一摺
恒星圖像一卷
揆日解訂訛一卷
比例規解一卷
崇禎四年八月初一日具題初四日奉聖旨覽奏進第二
次歷書著述詳悉知道了該部知道
禮部尚書兼翰林院學士協理詹事府事加俸一級督修
歷法臣徐光啓謹題為日食分數非多歷法藉為明證謹
具數上聞略陳義據以祈聖鑒以待候騐事案照本年六
月十一日該臣題為月食事本年十月十五日夜望月食
十三日奉聖旨覽奏并圖象知道了該部知道欽此其本
月辛丑朔仍該日食為是二分以上未及三分例不救護
止應具本題知然臣竊思之論救護可以例免通行論歷
法正宜詳加測驗盖歷不差不改不驗不用如日月交食
皆天驗之大者而月食在夜加時早晚苦無定據壺漏遲
速自昔以為難憑星算切凖臺官業已傳習又獨諳者知
之不能共見也惟日食明白易曉按晷定時無可遷就無
容𨼆匿故歷疎密獨此最為的證況臣等翻譯纂輯漸次
就緒而向後交食為期尚遠此時不一指實與該監諸臣
明白共見即歷成之後臣等之術無憑取驗諸臣在事何
從強其必信而安意習之諺曰千聞不如一見未經目擊
而以口舌爭以書數傳雖唇焦筆秃無益也非獨此也是
日之必當測候臣等於此有四說焉按日食有時差舊法
用距午為限中前宜減中後宜加以定加時早晚若食在
正中則無時差不用加減故臺官相傳謂日食加時有差
多在早晚日中必合獨今此食既在日中而加時則舊術
在後新術在前當差三刻以上所以然者七政運行皆依
黃道不繇赤道舊法所謂中乃赤道之午中而不知所謂
中者黃道之正中也黃赤二道之中獨冬夏二至乃得同
度餘日漸次相離今十月朔去冬至度數尚遠兩中之差
二十三度有竒豈可仍因食限近午不加不減乎若食在
二至又正午相值果可無差即食於他時而不在日中即
差之原尚多亦復難辦適際此日又值此時足為顯證是
可驗時差之正術一也交食之法既無差誤及至臨期實
候其加時又或少有後先此則不因天度而因地度地度
者地之經度也本方之地經度未得真率則加時難定其
法必從交食時測驗數次乃可較勘畫一今此食依新術
測候其加時刻分或先後未合當取從前所記地經度分
斟酌改定此可以求里差之真率二也臺官見臣等述譔
頗多推算甚繁疑為不可幾及之事若云差違幾刻宜當
改正即葸然懼矣繇未能根極要領故也即如時差一法
溺於所聞但知中無加減而不知中分黃赤今一經目見
一經口授人人知加時之因黃道人人知黃道極之歲一
周天奈何以赤道之午正為黃道之中限乎一時發覆蹊
徑了然何足為難而臣等又取黃道中限隨時隨地算就
立成監官已經謄錄臨時用之最為簡便其他諸術亦多
類此足以明學習之甚易三也該監諸生所最苦者惟從
來議歷之人詆為擅改不知其斤斤墨守者郭守敬之法
即欲改不能也守敬之法加勝於前多矣而謂其至竟無差亦
不能也如時差等術盖非一人一世之聰明所能揣測必因千
百年之積候而後智者會通立法若前無緒業即守敬不能
驟得之况諸臣乎人雖上智於未傳之法豈能自知有而後盡心
焉可矣此足以明疎失之非辜四也有此四者即分數甚少亦
宜詳加測候以求顯驗故敢冒昧上聞伏乞勅下該監量
撥歷科官生到局該監到臺各豫定晷景臨時依法瞻測
則分數畢呈疎密具見密合則向來述作不為空言有差
則向後各法因之裁定其於歷事深為裨益所以當詣局
者觀象臺日晷甚小儀器稍粗臣局有石晷木儀似為詳
密又難移動故須分投實候以相印證也為此謹將本日
日食分秒時刻起復方位九服異同并具圖象一并上進
伏祈聖明裁度施行緣係日食事理未敢擅便謹題請旨
計開
崇禎四年十月初一日辛丑朔日食分秒時刻并起復方
位
日食二分一十二秒依大統歷日體十分推算
初虧午正一刻内九十四分四十一秒西北
食甚未初二刻内一十三分三十三秒正北
復圓未初四刻内五十一分三十三秒東北
計食限内凡七刻八十三分二十四秒
食甚日躔黃道經度大火一度二十五分二十八秒
食甚月離白道經度未至中交二度一十五分二十一秒
月緯度距黃道北實行七十五分二十二秒不應見食用
三差法算得本地視行距黃道北二十七分應見食又用
二徑折半法算得月入日體二分一十二秒
各省直食分
京師順天府見食二分一十二秒
河南陜西山東三省俱見食一分内外人目難見與不
見食略同
南京應天府以南全不見食
向北食分漸多至大漠以北食既
崇禎四年九月初八日具題本月十一日奉聖旨這日食
分數著該監局各預定晷景臨期分投測驗以相印證述
旨内覽字誤鑒辛丑誤辛亥改正行該部知道
禮部尚書兼翰林院學士協理詹事府事加俸一級督修
歷法臣徐光啓謹奏為日食事本年九月初八日該臣題
為前事本月十一日奉聖旨這日食分數著該監局各預
定晷景臨期分投測驗以相印證述旨内覽字誤鑒辛丑
誤辛亥改正行該部知道欽此欽遵於今月初一日到局
督領欽天監秋官正周胤五官司歷劉有慶漏刻博士劉
承志天文生周士昌薛文燦同兩遠臣羅雅谷湯若望率
在局知歷人等預將原推時刻點定日晷調定壺漏又將
測高儀器推定食甚刻分應得此時日軌高於地平三十
五度四十分又於密室中斜開一隙置窺筩眼鏡以測虧
復畫日體分數圖板以定食分各安頓訖候至午正二刻
内方見初虧則臣等所推實先天半刻有竒至正四刻食
甚儀上得日高三十五度四十分係司歷劉有慶守測實
為密合至未初三刻内已見復圓則臣等所推又後天一
刻有竒而食甚分數以窺筩映照實未及二分比原推亦
少半分以下此諸官生人等衆目所共見也臣於本月初
八日疏中開列四欵其第二言本方之里差經度未得真
率則加時難定故欲因此一食斟酌改正今食甚之度分
密合則經度里差似己的確無煩更改盖交食經度以食
甚為主故也獨食分加時未及原推者盖因太陽光大昔
人言日食須至一分以上乃得見之而臣前疏亦言今食
在河南山東陜西等處食止一分内外人目難見與不見
食略同今因此推究知日光閃燦惟食及四五分以上者
乃得與原推相合若分數原少者其見食更少故一分内
外者與不見食略同則二分有竒者所見宜不及二分也
食分既少則食限時刻因之亦少矣然惟密室窺筩形象
分明故得此分數時刻與該監官生明白共見不能不信
若不用此法止憑目力則眩耀不真或用水盆映照亦蕩
搖難定恐所見者僅可一分以上加時或止三四刻也今
交食書表半已就緒候完成之日教習官生令已後推算
日食合應先用本法算定再查食分多寡酌量加減仍將
本法當食若干今當見食若干明白開載其觀象臺上原
有板房一間至日食時亦宜如法障蔽仍置備窺筩眼鏡
一架與該監應用以便據實奏聞其月食目所易見止時
刻難定除漏壺外再用星晷測量及用恒星高幾度分為
初虧某星高幾度分為食甚至期用儀器測驗以定真正
時刻此法諸官生已諳依法用之必可得其實率矣臣無
任激切惶恐待命之至謹具奏聞崇禎四年十月初二日
奏初七日奉聖旨覽奏知卿測候詳審以後推驗事宜即
如議行該部知道
禮部尚書兼翰林院學士協理詹事府事加俸一級督修
歷法臣徐光啓謹題為月食事竊照崇禎五年三月十六
日癸丑夜望月食其食限分秒並起復位例應先期上聞
除大統回回二歷近經欽天監具題外臣等新修交食歷
漸次就緒謹依法推步將所得諸數逐一開坐并具圖像
進星聖覽再照臣等於今年十月十六日回奏月食疏内
開月食之難苦於游氣紛侵往往先見而後食且闇虚之
實體與外周之游氣界限難分非目力可辨今用窺筩遠
鏡已得邊際分明但初虧前約半刻許游氣已見復圓後
約半刻許游氣方絶此游氣者似食非食在所推食限分
秒之外其分數係是本法所無今次測候尚當詳細推算
附載本法至前推食既未合天者半刻今更製造小儀二
具以便密測詳較亦欲先造急用大儀一座業已製就木
模但須用銅千餘斤工價百餘兩若此費無出則未敢必
也伏乞勑下該部至期令監督等官如前測候奏聞施行
緣係月食事理未敢擅便謹題請旨
計開
崇禎五年三月十六日癸丑夜望月食分秒時刻并起復
方位
月食五分八十秒依日食例月體為一十分
初虧酉正四刻内五十一分五十秒月將出地平東
北
食甚戍正一刻内二十三分一十四秒月在地平上十
度三十分正北
復圓亥初二刻内一十分八十三秒月在地平上二十
度四十三分西北
計食限内凡九大刻三小刻又五十九分三十三秒
共一十刻九分三十三秒
食甚日躔黃道在大梁宫一十四度二十五分五十四秒
食甚月離黃道在大火宫一十四度二十五分五十四秒
月離緯度
初虧月距黃道南四十分三十二秒
食甚月距黃道南四十四分四十七秒
復圓月距黃道南四十九分二秒
各省直初虧時刻
京師順天府酉正四刻内五十一分五十秒
南京應天府福建福州府酉正四刻内七十九分二十
五秒
山東濟南府酉正四刻内八十六分二十二秒
山西太原府酉正二刻内八十四分八十四秒
湖廣武昌府河南開封府酉正三刻内四十六分八十
四秒
陜西西安府廣西桂林府酉正二刻内一十五分三十
九秒
浙江杭州府酉正四刻内九十三分一十六秒
江西南昌府酉正三刻内八十二分四十六秒
廣東廣州府酉正三刻内一十二分六十九秒
四川成都府酉正初刻内七分五秒
貴州貴陽府酉正一刻内八十七分六十九秒
雲南雲南府酉初三刻内九十五分九十五秒
崇禎四年閏十一月初六日具題本月初九日奉聖旨該
部知道
禮部尚書兼翰林院學士協理詹事府事加俸一級督修
歷法臣徐光啓題為月食事臣於崇禎四年閏十一月初
六日具題前事本月初九日奉聖旨該部知道欽此欽遵
於今年三月十六日督領該監秋官正周胤五官司歷劉
有慶博士薛文燦天文生朱國夀周士昌朱光燦同兩遠
臣羅雅谷湯若望率訪取知歷人等於本局登臺測驗看
得臣等原推初虧在酉正四刻内五十一分本日日入酉
正四刻内八十三分月應帶食而出因雲陰不見食甚在
戍正一刻内二十三分應食五分八十秒候至本刻雲氣
朦朧約食大半似與原推相合復圓在亥初二刻内一十
分候至本刻雖雲氣未盡約見復圓亦與原推相合其時
刻本以測星為正法諸官生悉皆通曉今設有測高儀器
亦因雲隂難用止用新式壺漏預先點定三限時刻除初
虧食甚雲陰難定外其復圓時刻亦為脗合官生人等所
共見也再照臣等譯譔歷書除前二次進呈過四十四卷
外今年正月間續完月離交食等書三十卷已謄訖二十
八卷餘因冬月紙張用盡旋於市中鬻買謄完覺未合式
未敢輙進如蒙聖鑒不妨紙色稍異當即日裝潢進呈或
容臣等少待南販到日并續完數卷一并謄寫上進伏候
勑旨崇禎五年三月十七日具題本月二十日奉聖旨知
道了書著進覽該部知道
禮部尚書兼翰林院學士協理詹事府事加俸一級督修
歷法臣徐光啓謹題為欽奉明旨恭進第三次歷書事臣
於本年三月十七日題為月食事奉聖旨知道了書著進
覽該部知道欽此欽遵謹將月離歷指并本表十卷交食
歷指并本表六卷南北高弧表十二卷諸方半晝分表一
卷諸方晨昏分表一卷共三十卷裝潢成帙謹具本進呈
聖覽竊照臣初次恭進歷書開具節次六目一曰日躔二
曰恒星三曰月離四曰交食五曰五緯星六曰五星凌犯
除前二次共書四十四卷内完過日躔歷指并表三卷恒
星歷指并表圖九卷一摺今次完過月離歷指并表十卷
外其交食歷六卷係是總論總表日食月食所宜共用而
月食一法附載其中若日食一法理數甚繁尚須譯譔歷
指約三卷立成表約二十卷今屬草將半又須於星度里
差等事精加參訂乃敢著為定論五星一節比於日月倍
為繁曲漢以來治歷者七十餘家而今所傳通軌等書其
五星法不過一卷以之推步多有乖失所以然者日月有
交食可證作者盡心焉五星無有故自古及今此理未晰
也回回歷則有緯度有凌犯稍為詳密然千年以前之書
未經更定而兩書皆無片言隻字言其立法之故使後來
者入室無因更張無術凡以此耳今諸遠臣所傳獨為詳
備而譯譔頗艱書成亦須二十餘卷不能不少費時日也
再惟該監官生向來在局供事止令與訪取諸人一同推
算立成諸表繼以謄寫進呈書冊因書籍未備尚未能專
功習學今交食總法及月食本法既以就緒容臣等督令
到局漸次演習月食既通後來書籍亦當續完次及日食
次及氣朔躔離次及五星諸法可以節次成就矣但人情
安於故習不有勸懲無繇策勵容臣等時加督課其有怠
惰頑梗者輕則量懲重則參罰其勤學有成者容臣依前
節次移送禮部考試術業如果精諳懇乞聖明量加叙錄以
示鼓舞其現在諸人而外該監官生有志上進者容臣從
優立格招徠選取一體訓習冀其中有襃然特出悉通大
義者庶幾羲和世業復見於聖代也
計開
第三次進呈書目
月離歷指四卷
月離歷表六卷
已上係遠臣羅雅谷譯譔
交食歷指四卷
交食歷表二卷
已上係遠臣湯若望譯譔
南北高弧表一十二卷
諸方半晝分表一卷
諸方晨昏分表一卷
已上係二臣指授監局官生推算
崇禎五年四月初四日具題本月初十日奉聖旨卿所進
歷書已留覽具見用心詳密未完的陸續譔進其督教勸
懲等事依議行禮部知道
禮部尚書兼翰林院學士恊理詹事府事加俸一級督修
歷法臣徐光啓題為月食事竊照本年九月十四日己酉
夜望月食其食限分秒時刻并起復方位例應先期上聞
除大統回回二歷已經欽天監具題外臣等用新法推步
謹將所得數逐一開坐并具圖象進呈御覽伏乞勅下該
部至期令監督等官如前測驗奏聞施行緣係月食事理
未敢擅便謹題請旨
計開
崇禎五年九月十四日己酉夜望月食分秒時刻并起復
方位
月食四分四十二秒依日食例月體為十分月未入見食
三分五十秒
月已入不見食九十二秒是日日出夘正三刻内八十一
分九十二秒
初虧夘初三刻内六十一分七十四秒月在地平上十
度六分一十一秒東南
食甚辰初一刻内三十七分四十五秒月在地平下五
度七分二十八秒正南
復圓辰正三刻内二十二分七十七秒月在地平下二
十一度六十四分三十九秒西南
共食限内凡一十一大刻三小刻又二十四分三秒
共一十一大刻九十四分三秒
食甚日躔黃道大火宫四度五十六分三十秒
月離黃道大梁宫四度五十六分三十秒
月離緯度
初虧距黃道北六十七分三十三秒
食甚距黃道北七十三分四十八秒
復圓距黃道北七十九分五十七秒
各省直初虧時刻
京師順天府夘初三刻内八十八分七十四秒
南京應天府福建福州府夘初四刻内一十六分四十
九秒
山東濟南府夘初四刻内二十三分四十六秒
山西太原府夘初二刻内二十三分八秒
湖廣武昌府河南開封府夘初二刻内八十四分八秒
陜西西安府廣西桂林府夘初一刻内五十二分六十
三秒
浙江杭州府卯初四刻内三十分四十秒
江西南昌府卯初三刻内一十九分七十秒
廣東廣州府卯初二刻内四十九分九十三秒
四川成都府寅正四刻内一十九分九十七秒
貴州貴陽府卯初一刻内二十四分九十三秒
雲南雲南府寅正三刻内三十八分八十九秒
崇禎五年四月二十九日題五月初二日奉聖旨禮部知
道
大學士徐題本月十四日夜望月食臣已於本年五月初
二日題奉聖旨禮部知道欽此竊惟交食之法臣等所譯
譔新法與舊法不無參差若在早晚其驗尤著盖郭守敬
之術視古為密其差最多不過四五刻惟是四五刻之差
在日出入之交未免以夜刻為晝以晝刻為夜故前世有
推而不食有食而失推者以此之故非星官歷人敢有改
易也如今次一食大統法日出卯正二刻新法日出卯正
三刻所差約一刻其食時回回歷推初虧在辰初初刻則
晝食矣大統推初虧卯初一刻依本法見食者五刻依新
法見食者六刻新法初虧卯初三刻在舊法後二刻依本
法見食者四刻依舊法見食者五刻此外若定時有先後
升降有正斜地氣有厚薄亦皆參差之緣也故每交食時
臣曾題請身往測候必得其真時刻真分數少有參錯又
因而究其所以然然後目前辨難可據以剖晰異時推步
可用以尋求矣今臣仰荷聖恩備員揆地例當於中府衙
門隨班救護如此則本局督視無人雖有遠臣臺官等依
法測驗不至乖舛然非臣目所親見而即憑以上聞且勒
以垂後實臣心所未安也且是日見食者僅四刻月又當
斜入於地初虧時月在地上僅十餘度若在中府則墻屋
𨼆蔽恐不可得見候驗爰以此請乞容臣于是日照前登
臺實測次日具本奏聞庶於欽若大典不無禆益伏候勅
旨謹題
崇禎五年九月十二日具題本月十四日奉聖旨覽卿奏
以月食詣局候驗具徵恪慎朕知道了
大學士徐題臣於本月十四日欽奉明旨至今十五日丑
時前往歷局督同遠臣及該監官生在局知歷人等測候
月食依法用儀器二具測量星度推算時候參以星晷壺
漏務求四事脗合逐時逐刻測至卯初一刻忽有雲氣隱
蔽月體至天明雲尚未開凡食分時刻皆無憑測驗理合
奏聞謹題崇禎五年九月十五日具題十八日奉聖旨朕
知道了
禮部尚書兼東閣大學士臣徐光啓謹奏為月食事本年
九月十五日臣奉旨前往歷局測候月食自卯初至日出
時俱雲隂不見隨于本日具揭回奏十八日奉聖旨朕知
道了欽此又本日該欽天監一本為觀候事二十一日奉
聖旨月食據靈臺官奏卯初一刻初虧忽遇薄雲漸布該
監竟稱雲隂不見何故異同其食時先後各法不一也著
奏明禮部知道欽此案照先時推步本食據欽天監靈臺
官俱依郭守敬授時歷法初虧在卯初一刻臣等譯譔新
法初虧在卯初三刻回回歷初虧在辰初初刻三法之不
同如此至期測候正欲藉以辨其離合合則據為凖式離
則尚費推求不意候至卯初一刻遂有隂雲迄于天明未
見開朗諸法是非無從徵驗該靈臺官言先有薄雲後見
濃雲該監言雲隂不見靈臺語意稍詳而雲隂不見亦歷
書成語略有異同其實一也迨奉明旨該監已經呈部覆
奏但三法不同之因則歷科官生專諳舊法其習學新法
時日未久未能一一究明臣不得不代陳之盖聞交食之
法先求平朔望平朔望之算起於歷元今歷法本用元授
時歷以至元辛巳為歷元當時所立四應稍有未合臣等
新法以崇禎元年戊辰為歷元兩者相提已推得舊法後
天六十五分為半刻有竒矣既得平朔望以求定朔望定
朔望即日月之食甚定分也法以日躔盈縮月轉遲疾推
其各差又以兩差之較為加減時差用以加減于平數得
定數焉昨九月十四日夜望則太陽在縮歷而授時法縮
歷起夏至不知日有最高有夏至兩行異法縮歷宜從最
高起算也惟宋紹興年間兩行同度郭守敬後此百年去
離僅一度有竒故未及覺今最高一行已在夏至後六日
有竒以推縮差則舊法後天一十八分有竒也是日太隂
在疾歷遲疾之法授時止論一轉周新法謂之自行輪月
自行之外又有兩次輪以次密推則舊法疾歷先天二度
有竒以推疾差又後天四十分也次以縮疾兩差相較變
為時而求定望宜用減法舊法則一推而得四十八刻九
十分新法再推先得四十一刻一十三分有竒次得四十
四刻八分兩得相較又差三刻弱故舊法之食甚定分得
二十八刻弱新法得三十刻弱以推初虧則舊法得在子
正後二十二刻二十二分為夘初一刻新法得在子正後
二十三刻五十九分為夘初三刻此舊法與新法異同之
因也若回回歷又異二法者臣等實未能盡曉其故僅知
彼歷元為阿剌必年與隋開皇相值去今一千三十餘載
矣年遠數殊意其平朔望亦未合也即以減分論則是日
太陽縮歷在四宫一度依彼法得縮差一度四十一分新
法得一度四十三分其差二分太隂疾歷在十宫十七度
依彼法得疾差二度一十九分半新法得三度六分其差
一十三分半兩差相併得十五分半變為時約彼法在新
法後四刻今差五刻者意其緣正在歷元四應否則創法
之處距西一萬餘里或里差又未合也總之三家所報各
依其本法展轉推求乃始得之不能立異以相畸亦不能
中變以相就必欲辨其疎密則在臨食之時實測實驗而
已今已往之事無復可論將來準法似須商求所宜求者
盖有二端其一曰食分多寡按交食法中不惟推步為難
併較驗亦復未易臣前疏嘗言日食時陽晶晃耀每先食
而後見月食時游氣紛侵每先見而後食盖食者二體相
交之謂也日食既交因其大光人目未見必至一分以上
乃得見之月食未交闇虚之旁先有黑影侵入於月及其
體交反無界限故推步縱無舛謬而較驗多任目任意揣
摹影響不能灼見分數以證原推得失亦無繇知如宋臣
周琮所定差天一分以下為親二分以下為近三分以下
為遠非苟自恕盖其術止此而已今欲灼見實分有近造
窺筩新法日食時用於密室中取其光影映照尺素之上
自初虧至復圓所見分數界限真確畫然不爽月食不能
定其分秒之限然二體離合之際鄞鄂著明中間色象亦
與目測迥異此定分法也其一曰加時早晚定時之術相
傳有壺漏為古法近有輪鍾為簡法然而調品皆繇人力
遷就可憑人意故不如求端於日星晝則用日夜則任用
一星皆以儀器測取經緯度數推算得之是為本法其驗
之則測日有平晷新法測星有立晷新法皆礱石範銅鑱
畫數度節氣時刻一一分明以之較論交食皆於本晷之
上某時某刻先期注定至時徵驗是合是離灼然易見此
定時法也二法既立一遇交食凡古今諸術得失疎密如
明鏡高懸妍&KR1126;莫遁矣然而臺官之情甚以此為苦何者
彼之本法有時先後天一二刻或四五刻自以為差天至
此不免於罪戾故耳以臣論之臺官之歷郭守敬之歷也
守敬之法今日之所謂差當時之所謂密也臣嘗歷考古
今疎密之致矣月食諸史不載所載日食自漢至隋凡二
百九十三而食於晦日者七十七晦前一日者三初二日
者三其疎如此唐至五代凡一百一十而食於晦日者一
初二日者一初三日者一稍密矣宋凡一百四十八則無
晦食更密矣猶有推食而不食者十三元凡四十五亦無
晦食猶有推食而不食者一食而失推者一夜食而書晝
者一至加時先後至四五刻者當其時已然至今遵用安
能免此乃守敬之法三百年來世共歸推以為度越前代
何也高遠無窮之事必積時累世乃稍見其端倪故漢至
今千五百歲立法者僅十有三家盖于數十百年間一較
工拙非一人之心思智力所能黽勉者也守敬集前古之
大成加以精思廣測故所差僅四五刻比于前代洵為密
矣若使守敬復生今世欲更求精密計非苦心竭力假以
數年恐未易得何可責於沿襲舊法如諸臺臣者乎今食
分加時並如臣等新法較勘則差殊畢露倘遂以此為諸
臣罪能無惶怖能無畏葸然而實非彼罪即加之譴責亦
付之無可奈何而已事有非力所及者亦古法所必寬也
豈惟諸臣即臣等新法遂成似可悉無前代之誤乃食限
或差半分上下加時或差半刻上下慮所不免惟是臣等
不敢以差自安亦不敢以差自廢正須緣此微差遡厥因
起别求新意據理改定臣所懼者諸臣以惶恐畏咎之心
堅其安習溺聞之陋臣等書雖告成而願學者少有倡無
和有傳無習恐他日終成廢閣耳伏望聖明察其從前之
失實非由已開其向往之路嘉與圖新即有疎遠且勿遽
加罪譴但令陳說所以然之故有能精習透曉者量加優
異久而不諳罰亦隨之將必有翹然傑出明羲和之大業
應唐虞之景運者矣若日晷星晷窺筩三器者局中所用
體製甚小工作尤粗倘須上呈御覽則模式應加廣長賦
列應加精贍其費亦不過數十金耳如蒙賜俞容臣等仰
遵前旨仍於戶工二部事例銀内咨取令在局諸臣募工
備料造成恭進伏候勅旨臣無任悚惕待命之至為此具
本謹具奏聞崇禎五年十月十一日具奏十五日奉聖旨
覽卿奏月食先後各法不同緣由及測驗二法考據詳悉
朕知道了即著傳示監局官生依法占測務求至當以稱
朕欽若授時之意日晷等器如議製成進覽該部知道
禮部尚書兼東閣大學士臣徐光啓謹奏為修歷缺員謹
申前請以竣大典事臣於崇禎二年七月十四日欽奉明
旨督領修正歷法事務中因兵事輟業至三年八月續理
前緒四年正月二十八日以後三次進過歷法書表共七
十二卷一摺於日躔月離恒星經緯日月交食各種法義
併立成數目略已具備所少者止日食一卷及五星經緯
交會以較全功則未完者約四分之一也猥以疎庸仰蒙
特簡入閣辦事控辭未遂迄今五月竟不能復尋舊業止
令在局遠臣該監官生併知歷人等推算得各色立成表
二十餘卷譯譔得日躔交食及土木火星歷指藁草六卷
内立成表則諸臣自能詳加磨覆陸續繕寫惟歷指譚述
法意義多奥賾臣不在局尚未能修潤成書也臣曾於崇
禎三年十二月初二日以協修缺員具表請補奉旨下部
至今未得其人今者日多草創而莫為成全恐稽大典則
用人一事似屬難緩但治歷明時古昔視為鴻鉅故前漢
首用丞相張蒼而近代著作有以宰相樞密主領裁奏於
上太史令丞等測驗推步于下者誠重之也方今在任大
臣既各有本等職掌外臣之中臣所知者如山東巡撫朱
大典陜西按察使李天經又有封疆方面之責不得不於
庶僚草澤中求之是以廣諮博訪徘徊數月今看得原任
監察御史告病在籍金聲思致沈潛文辭爾雅博涉多通
兼綜理數堪以委用使居討論修飾之任其遣文析義當
復勝臣若已成諸書方令該監官生漸次學習中間會通
二法亦須甄明大意者為之董率臣又看得原任誥勑房
辦事大理寺評事今聽降王應遴學亦通綜且數請修歷
屢疏奉旨在部可據用之率領官生可以集事且此二臣
者不煩徵求不增資費在金聲病已痊愈乞勑下都察院
催取赴補便可前來在王應遴現在候缺亦乞勑下吏部
量與相應職級使之供事倘得此兩臣在局而臣亦時加
稽覈即前項未完書表可計期告竣矣若草澤中未必無
人臣所求惟取好學深思心知其意試有徵驗者方敢上
聞今未敢濫及也臣不勝惶悚待命之至為此具本謹具
奏聞崇禎五年十月十一日具奏十五日奉聖旨該部知
道
欽天監監正張守登謹奏為遵旨回奏事本年九月十四
夜望月食雲隂掩覆未見虧形仰遵明旨責令回奏臣等
隨將雲隂異同之故具呈禮部代題奏聞隨于本月十二
日奉聖旨據該監稱月食雲隂不見有無别法考求著他
確議來說以後凡遇交食該部先將各法異同一併開寫
來看臨期如法測候證定疎密分别具奏欽此該禮部移
文到臣捧讀嚴綸不勝惶懼隨行觀候官詳查當日月食
雲隂不見有無别法考求據實呈報以憑回奏隨據該在
臺直日官王燁等呈稱職等推步交食惟遵歷元成法此
外無敢臆測其本年月食届期委屬雲隂掩蔽無從測驗
本科株守沿襲舊法並無别法可以考求亦不敢妄為擬
議惟是四方雲隂不覆之處尚有能見食者或可徧詢而
得之也等因到臣該臣等看得交食之分數多寡惟以人
目為據而人目所見之親切必以天氣之清朗為真是夜
月食初虧在臣監依郭守敬舊法算在夘初一刻輔臣徐
光啓依西洋新法算在夘初三刻及臨測驗臣監在城東
隅星臺輔臣在城西隅星臺相距約十里而兩處並為雲
隂掩蔽不見初虧原推雖差二刻所見實出一揆盖授時
固有歲差里差之異而臣監實不能通融其法西法以真
會似會為算於此事似頗搜探其根今臣已遣所屬官生
詣局學習新法以詳究異同之源庶自今以後之推算或
可訂其疎密也若於無别法中而臆度為法無可確議中
而妄揣為議此則臣所不敢出矣但雲隂因地氣上蒸普
天之下尚有雲所不蔽之處故宋司馬光言京師不見他
處必有見者伏乞勑下禮部行文近畿數百里内各府各
將前九月望卯初一刻月食有無雲隂曾否見食據實回
奏縱時刻未得的確其食與不食必可知也若數百里内
悉皆隱蔽更移文遠方亦必可考而知也若臣才識淺劣
伏望聖慈赦宥優容臣不勝惶悚待命之至崇禎五年十
月二十七日具奏十一月初八日奉聖旨該局既有新法
著行習學參驗有無脗合仍行查前時月食晷刻分數詳
報禮部知道
新法算書卷二
