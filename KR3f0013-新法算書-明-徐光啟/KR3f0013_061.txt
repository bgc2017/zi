新法筭書卷六十一明徐光啟等撰
恒星圖說
第一見界總星圖
見界總星圖者以赤道之北極為心以赤道為中圈以
見界為界見界者取北極出地三十度為限則閩粤以
北可見諸星無不具在矣自此以南難以復加者為是
渾天圓體赤道以南天度漸狹而在圖則漸廣形勢相
違是故無法可以入圖也必用赤道為界分作二圖以
二極為心然後體理相應故作赤道南北二總圖次焉
本圖外界分三百六十五度四分度之一者赤道經度
也正南北直線名子午線線上分極以南極以北各一
百六十度者赤道緯度也從心至界分二十八直線者
依二十八宿各距星分二十八宿各所占度分也此各
宿度分元史載古今前後六測如漢落下閎唐僧一行
宋皇祐元豐崇寧元郭守敬等或前多後寡或前寡後
多或寡而復多多而復寡種種不一元世造歷者推究
至此茫然不解但揣摩臆度以為非微有動移則前人
所測或有未密而已夫謂前人未密他術有之此則千
四百年如彼其久二十八宿如彼其多諸名家所測如
彼其詳而悉無一合安得悖謬至是且其他諸法又何
以不甚參商謂繇誤測必不然也若曰微有動移庶幾
近之而又不能推明其所以然之故今以西歷詳考黃
赤經緯變易盖二十八宿分經者從赤道極出線至赤
道乃止而諸星自依黃道行是以歲月不同積久斯見
若精言之則日日刻刻皆有參差特此差經二萬五千
四百餘年而行天一周正所謂微有動移非久不覺故
後此數十年百年依法推變正是事宜而前代各測不
同者皆天行自然非術有未密也此說已具恒星歷次
卷中今略舉一二如北極天樞一星古測去離北極二
度後行過北極今更踰三度有奇矣觜宿距星漢落下
閎測得二度唐一行宋皇祐元豐皆一度崇寧半度元
測五分今測之不啻無分且侵入參宿二十四分今之
各宿距星所當宫度所得多寡悉與前史前圖不合蓋
緣于此此圖皆崇禎元年戊辰實躔赤道度分其量度
法如求某星之經緯度分若干用平邊界尺從圖心引
線切本星視圖邊得所指某宫某度分即本年本星之
赤道經度分次用規器依元定界尺從赤道量至本星
以為度用元度依南北分度線上量得度分即本年本
星之赤道緯度分次視本圖本星所躔宫分查本宫表
所註度分即知繪圖立表測天三事悉皆符合若黃道
在本圖中止畫一規及經度其查考經緯度分别具黃
道分合各圖中
第二赤道南北兩總星圖
赤道南北兩總星圖一以北極為心一以南極為心皆
以赤道為界從心出直線抵界凡十二者為十二時線
又細分為三百六十則赤道經度也與總圖所分經度
不同者彼分三百六十五度四分度之一準一歲日行
周天之數名為日度此平分三百六十名為平度也凡
造器測天推步演算先用平度特為徑捷測算既就以
日度通之所省功力數倍故兩用之也其正南北直線
為子午線平分十二宫左右各六線上細分南北各九
十為赤道緯度亦平度也去極二十三度半有奇復作
一心者黃道極也從黃極出曲線抵界亦十二者黃道
經度也分十二宫三百六十度其黃赤同度同分者獨
二分二至四線其餘各有參差欲考黃赤異同于此得
其大意矣南總圖自見界諸星而外尚有南極旁隠界
諸星舊圖未載此雖各省直未見從海道至滿剌加國
悉見之滿剌加者屬國也考一統志輿地圖凡屬國越
在萬里之外皆得附載何獨略于天文如海南諸國近
在襟帶間所見星辰歷歷指掌而圖籍之中可闕諸乎
惟是向来無象無名故以原名翻譯附焉查考赤道經
緯度法略同見界總圖不具論若赤道左右星座爲赤
道所截分載兩圖求其全像亦在見界總圖矣
第三黃道南北兩總星圖
黃道南北兩總星圖一以黃道北極為心一以黃道南
極為心皆以黃道為界從心出直線十二抵界者分黃
道十二宫次又細分為三百六十平度為黃道經度南
北直線從心上下各細分九十平度則黃道緯度也凡
恒星七政皆循黃道行與赤道途徑不同故行赤道經
緯時時變易其行黃道經緯則終古如一矣前赤道三
總圖後黃道二十分圖皆書各星座名數與立成表相
符足備簡閱此不煩贅述故加七政字號分别某恒星
之&KR0621;色氣勢與某政相若因七政情性可得本星情性
考其會聚衝照三合四合六合中有下濟敷施之理焉
南極旁新譯諸星倣此其近界星座為黃道所截分屬
兩圖亦查前見界總圖或後黃道分圖皆可得其全像
量度法略同見界總圖後此二十分圖從此圖出其分
截之處位座未全者於此二圖考之
第四黃道二十分星圖
分星圖獨依黃道者恒星與七政皆循黃道行依此為
分其正術也必用分圖者總圖尺幅既狹如星座如宫
次如度分如等第未能明晳用以證合天象頗覺為難
分之則一覽瞭然世傳丹元子步天歌分三垣二十八
宿為三十一圖臺官亦有為圓方二圖者皆本此意但
步天歌悉不載宫度方圖稍分宿次亦係舊率其經緯
度分悉未開載星形等第與天象不能盡合則兩圖等
耳今分為二十圖首一圖即紫薇垣而與舊圖略異者
彼以赤道之北極為極此以黃道之北極為極也彼以
恒見星為界故從心至界為三十六度是嵩高之恒見
星界他方不然今取三徑均平止二十二度半盖以黃
極為極則恒見諸星不復可論也外周分黃道三百六
十平經度全徑四十五則此圖之黃道平緯度是名北
極分圖也次六圖上狹下廣上狹者各以本宫本度與
北極分圖相接下廣者亦以本宫度各與黃道中界六
圖相接也以十二宫次分六圖每圖得二宫每宫得三
十為黃道經度也北不至黃北極二十二度半南不至
黃道二十二度半中間四十五度為此圖中之黃道平
緯度是名黃道北界六分圖也又次六圖各上下平分
中間最廣為黃道上下界皆稍狹上狹者以本宫度與
北界分圖相接下狹者以本宫度與南界分圖相接每
圖二宫每宫三十度為黃道經度黃道以北近夏至圈
黃道以南近冬至圈各二十二度半并得四十五度為
此圖之黃道緯度是名黃道中界六分圖也又次六圖
上廣下狹上與中界圖相接下與南極圖相接分宫分
度分經分緯與北界分圖同法是名黃道南界六分圖
也又次一圖與第一圖略等所有諸星皆在恒隠界中
舊傳所無今譯名增入是為南極分圖也諸圖中星名
位次皆巫咸甘石舊傳各依舊圖聯合大小分為六等
各以本等印記分别識之中虚者舊疑非星因稱為氣
今用遠鏡窺測則皆星也因恒時不見分異姑為散圈
以象之其有位座如恒而星實未見用青圈為識與蒼
同色明其無有之間也凡若干星合為一座各以數識
之本座之外復有餘數又不相聯則其附近之有測新
星表中各註經緯度分星名之下稱為增入者也其不
書數目者無測之星表中所未載也諸圖總以黃道為
中界復有曲線斜絡于黃道之上下者赤道也又有斜
絡于赤道之上下者冬夏至線也其與天體異色斜絡
天體廣狹不等者自昔稱為雲漢疑與白氣同類其實
亦皆星也若星座同名而參觀兩在覺其體勢不同者
因天本渾圜所分宿度當為弧線今居平面不免變易
是黃赤同圖則線分曲直兩次並列則線分斜正而安
星本法皆依各線布置遇曲直與為曲直遇斜正與為
斜正寧使形模小異尚可證以根繇儻令經緯微遷懼
無辭於爽謬矣且一星一表毫髮難移點綴既畢自然
肖象非若畫繪之家先想成形而追形定位雖欲更移
秒末以就成體勢固不可得也量度則兩圓圖與總圖
同法十八方圖則上下求經左右求緯各以直線求其
相等度分星居兩線之交則各兩相等度分為星之經
緯度分
新法算書卷六十一
