昭德新編雜家類一(雜學之屬)
提要
(臣)等謹案昭德新編二卷宋晁迥撰迥字明
遠漕州清豐人自其父始徙家彭門太平興
國五年進士至道末擢右正言直史館知制
誥旋為翰林學士加承旨天禧中判西京留
司御史臺以太子太保致仕卒諡文元是編
為其晩年所作因居昭德坊故以名書宋初
承唐餘俗士大夫多究心於内典故迥著書
大旨雖主於勉人為善而不免兼入於釋氏
自序謂東魯之書文而雅西域之書質而備
故此五說酌中而作蓋指下卷指迷五說也
李淑言其服膺墳典耆年不倦少遇異人指
導心要王古稱其名理之妙雖白樂天不逮
其所學可知矣迥五世孫遡搜羅家集得
此書於丹稜李燾慶元中嘗有刊本明嘉靖
間又有重刊本此本舊題裔孫伏武重錄迥
自序及李遵勖序語皆與晁遡所記相符蓋
猶舊本其後附迥及明晁瑮晁東吴三人之
詩𢾗十首蓋其後人採輯家集而未成者文
不相属實為駢拇枝指今悉刪之不著於錄
焉乾隆四十五年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
昭德新編原序
予嘗歷覽古賢風烈子劉子(唐劉禹錫)有云讀書三十年百
慮而無一得然後知世所謂無非畏途唯出世間法可
盡心耳繇是置几案者皆旁行四句之書備將迎者多
赤髭白足之侶深入知地净通還源客塵觀盡妙氣來
宅予服勤斯言景行先哲而能和長者之論蹈高世之
行者則見之於故太子太傅文元晁公一日具手䟽談
向來道義繼以所著昭德新編三策相示且曰非尚辭
華多存勸戒止述大意勿用虛飾自為冠引申明篇旨
俾之别叙芳矱用施華槧嘉故人之雅意遘仍歲之多
疾文方嗟於將落公倏悲於先露追惟疇昔泫然流涕
今里中多暇一發珍藴復雪塵慮翫繹辭理有如子劉
子焉近之者則薰服乎椒蘭之媚法之者則性静乎龍
鯢之淵將廣布𫝊諒資探擷思其人不可得而見矣今
翰林公以懿文華國登鸞鳳之署榮於世官以淡水論
交挺金玉其相表於風俗懷先正緒餘之感形尺牘欵
密之情勉從踐言無爽修許云爾時皇宋景祐三年七
月一日李遵勖序
愚嘗汎覽前史見有老而好學者知其性之所樂也今
記憶其一二焉因直書之蜀向朗少時涉獵文學潜心
典籍孜孜不倦年踰八十猶手自校書南齊沈麟士少
好學及長隱居年過八十耳目猶聪明手自抄寫細書
時人以為養身静默之所致也後魏高允少孤夙成有
竒度好文學年九十餘誨人不倦手常執書吟咏尋覽
愚竊不揆因而省已自筮仕及致仕越四紀自未冠及
大耋越五紀而閒居已久年踰八旬從昔至今苟未有
故未始一日廢觀書弄翰之學絶無餘好性自然也第
寒迹孤進禀賦愚直猥以薄藝幸會清世策名委質自
結明主綿歷兩制逮事三朝進退以禮榮願滿足揣循
愧惕久於尸素無功以利國無德以惠人深思立言庶
幾補過今故旁求内外經典中事并耳目思慮所及之
事非為属辭充筆苑會友資談柄直以積學歲深晚節
感悟諸緣悉備難得易失浸加衰朽不可虚過切欲於
古聖教法中力行萬分之一覺利及他亦如之竊詳東
魯之書文而雅垂為格言簡淡隐微不可以洞暁西域
之書質而備充於大蔵重復浩博不可以周知故此五
說酌中而作夫信士属意而有福慧二業慧業可以登
妙道此則别論若欲勤修福業結人天之勝緣即此五
說最為精當事貴洞暁是也釋氏經典其說甚明惟許
作正觀不許行邪道敏識之士固當知之也老馬之識
猶可使導人以歸路老人之語豈不能暁人以知方敢
告英妙慎勿輕蔑噫棟宇宏壮居之者當知經構之勞
品味豐潔食之者當知烹造之勞區區采述其勞亦爾
流布心術以代面談不在乎文而在乎意意之所至斯
可見也彭門晁迥
