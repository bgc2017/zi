意林卷五
唐馬總撰
周生烈子五卷
序云六蔽鄙夫燉煌周生烈字文逸張角敗後天下潰
亂哀苦之間故著此書以堯舜作幹植仲尼作師誡
御馬失節其車是碎御天下失節四海失墜桀紂是湯
武之梯秦項是大漢之階四逆不興則四順不昇賢
哲不可以色貎誘之猶張羅恤鳳施穽誘麟伯樂相馬
取之於瘦聖人相士取之於疎聽訟不如使勿訟善
斷不如使勿亂理天綱仗八柄運元象撮衆有者天
子也撫人物參天意者三公也執名節事修理者士也
臨死修善於計已晚事迫乃歸於救已微有階者易
成基無因者難成時鳩傅隼翼羔披豹皮類似質違
表是裏非人者天之舌物者神之口天高地厚報應
故晚辭者主之弓弩教者君之機關矜賞若春重罰
若秋行禮若火流教若水讓一得百争十失九
荀悦申鑒五卷
序云夫道本仁義五經以經之羣籍以緯之前鑒既明
今又申之故曰申鑒君臣親而有禮百官和而不同
此治國之風也禮俗不一庶人作議此衰國之風也君
臣争盟大夫争名此乖國之風也上多欲下多端法不
定政多門此亂國之風也以割下作能附上作忠此叛
國之風也小臣争寵大臣争權此害國之風也上不訪
下不諫婦言用内政行此亡國之風也善禁者先禁
身而後人不善禁者先禁人而後身三曰致武事四
曰禁數赦秦之滅學也書朽於屋壁義絶於朝野
學聖不至聖可以盡生學壽不至壽可以盡命君子
有三鑒鑒乎前鑒乎人鑒乎鏡下不鉗口上不塞耳
則有所聞矣思唐虞於上世瞻仲尼於中古乃知小
道者足羞也思伯夷於首陽想四皓於商山乃知穢妄
者足恥也存張騫於西極念蘇武於朔方乃知懷安者
足鄙也
仲長統昌言十卷
教化以禮義為宗禮義以典籍為本常道行於百世權
宜用於一時高辛巳往則聞其人不見其書唐虞夏殷
則見其書不詳其事周氏已來載籍具矣後嗣愚王
見天下莫與之違奔其私情騁其邪欲君臣宣滛上下
同惡目極角觝之觀耳窮鄭衛之聲入則騁於婦人而
不反出則馳於田弋而不還信任親愛寵貴后妃命移
運去不自知也建旗伐鼔高烽明候守邊之猛將非
中國之良吏和鑾法駕清道而行便辟揖讓諸夏之威
儀非夷狄之有也董賢之於哀帝無骨肉絲髮之親
又不能傳其氣類定其繼嗣以丈夫宴接之歡自成膠
漆也景帝顯位刺史者皆是宦臣子弟猶如豺狼守
肉鬼魅侍疾曰在天之内在人之外人愛我我愛之
人憎我我憎之天下士有三俗選士而論族姓閥閱
一俗交游趨富貴之門二俗畏服不接於貴尊三俗天
下之士有三可賤慕名而不知實一可賤不敢正是非
於富貴二可賤向盛背衰三可賤天下學士有三姦
焉實不知詳不言一也竊他人之記以成已說二也受
無名者移知者三也知言而不能行謂之疾此疾雖
有天醫莫能治也同於我者何必可愛異於我者何必
可憎知足以立難成之事能足以圖難致之功附者不
黨疎者不遺婦人有朝哭良人暮適他土涉歷百庭
顔色不愧今公侯之宫美女數百卿士之家侍妾數十
晝則以醇酒淋其骨髓夜則以房室輸其血氣人之
性有山峙淵渟者患在不通嚴剛貶絶者患在傷士廣
大闊蕩者患在無檢和順恭慎者患在少斷端慤清潔
者患在拘狹辯通有辭者患在多言安舒沈重者患在
後時好古守經者患在不變勇毅果敢者患在險害
䟽濯胷臆澡雪腹心使之芬香皓潔白不可汚也道德
仁義天性也織之以成其物鍊之以致其精瑩之以發
其光幽暗則巧人之所短會同則述人之所長負我者
我又加厚焉疑我者我又加信焉難必相恤利必相反
事君不為君所知忠未至也與人交不為人所信義
未至也父母不好學業惡子孫學之可違而學也父
母不好士惡子孫友之可違而交也英辭雨集妙句
雲來愛惡相攻理之自然也快惬如志人之所欲也
嗽舌下泉咽之名曰胎食得道者生六翮於臂長毛羽
於腹飛無階之蒼天度無窮之世俗北方寒而人壽
南方暑而人夭如蠶寒而飢則引日多温而飽則引日
少湯契後秦益後益即臯陶子也
典論五卷(魏文帝)
堯崩舜避堯子於南河之南舜崩禹避舜子於陽城禹
崩益避禹子於箕山之隂事見史記如彼登山乃勤
以求高如彼浮川乃勤以求遠惟心弗勤時亦靡剋
應瑒云人生固有人心答云在親曰孝施物曰仁仁者
有事之實名非無事之虚稱善者道之母羣行之主
序云侫邪穢政愛惡敗俗國有此二事欲不危巳不可
得也桓靈之際閹寺專命於上布衣横議於下干禄
者殚貨以奉貴要名者傾身以事勢位成乎私門名定
乎横巷由是戶異議人殊論論無常檢事無定價長愛
惡興朋黨夷吾侈而鮑叔廉此其志不同也張竦潔
而陳遵汚此其行不齊也主與民有三求求其為己
勞求其為己死求其為己生法者主之柄吏者民之
命法欲簡而明吏欲公而平詩刺豔妻書誡晨婦司
隸馮方女有國色避亂揚州袁術登城見而悦之遂取
焉甚寵之諸婦教之曰將軍貴人重其志節宜數涕泣
示憂愁也若如此加重馮氏後每見術垂泣術果以謂
有心益寵之諸婦乃共絞殺懸之於厠言其哀怨自殺
術以其不得志而死厚加殯殮袁紹妻劉氏甚妬忌紹
死未殯劉氏殺其妾五人恐死者有知復能寵之乃髠
頭黑面以毁其容上洛都尉王琰以功受封其妻泣
於内恐琰富貴更取妻妾荆州牧劉表跨有南土子
弟驕貴以酒器名三爵上者曰伯雅受七勝中雅受六
勝季雅受五勝又設大鍼於杖端有醉者輙以劖刺之
驗其醒醉然人形性同於庶類勞則早斃逸則晚死
余喜彈碁略盡其巧少嘗作賦昔京師有東方世安張
公子嘗恨不得與彼數子對之太子篇序云余蒙隆
寵忝當上嗣憂惶踧踖上䟽自陳欲繁辭博稱則父子
之間不文也欲略言直說則喜懼之心不達也里語曰
汝無自譽觀汝作家書言其難也
魏子十卷
源静則流清本正則末茂内修則外理形端則影直天
生君子所以治小人天生小人所以奉君子無君子則
無以畜小人無小人則無以養君子錄人一善則無
棄人採材一用則無棄材人皆易華嶽以謂卑小故
登之而摧傷難天以謂高大故不昇而無殃鼎以希
出而世重之釜鐺常用而世輕之古有弟子病師數
往看之師至弟子輙起因勞而致死師非不仁弟子非
無禮傷於數也薄冰當白日聚毛遇猛火雖欲遠害
其勢不可蓼蟲在蓼則生在芥則死非蓼仁而芥賊
失於本不可也諺曰已是而彼非不當與非争彼是
而已非不當與是争君子表不隐裏明暗同度苦
窮富貴之梯階仲尼無契劵於天下而德著古今善
惡明也鏡照醜好而人不怨法明善惡而人不恨
人物志三卷(劉邵)
草之精秀者英獸之將羣者雄張良是英韓信是雄
任子十卷(名奕)
學所以治已教所以治人喜能歌舞怒能戰闘一
人之智不如衆人之愚一目之察不如衆目之明生
於治長於治知世之所以治者君子也生於亂長於亂
知世之所以亂者君子也若不知治亂之所因者凡民
也道德之懷民猶春陽之柔物履深冰而不寒結木
條而不折天之圓也不中規地之方也不中矩山
必有阜河必有曲江漢東流必有廻復直木無隂直
士無徒是以賢人直士常不容於世登泰山見天下
之大不察細者視遠故也處高位知人主之貴不䘏卑
賤者意滿故也治已審則可以治人治人審則可以
治天下累世一聖是繼踵千里一賢是比肩水可乾
而不可奪濕火可滅而不可奪熱金可柔而不可奪重
石可破而不可奪堅諺云富不學奢而奢貧不學儉
而儉人情皆能唯聖人能節之木氣人勇金氣人剛
火氣人強而燥土氣人智而寬水氣人急而賊神龍
不處網罟之水鳳凰不翔罻羅之鄕賢人不入危國智
者不輔亂君蕭何守文法曹參務無苛相繼作相天
下獲安武帝輕人命重武功餙宫室厚賦斂土地益
廣德惠彌狹桓譚云王者易輔伯者難佐
篤論四卷(杜恕)
水性勝火分之以釡甑則火強而水弱人性勝志分之
以利欲則志強而性弱考實性行莫過於鄕閭校才
選能莫善於對策杜氏始出帝堯在周為唐杜氏漢
世有杜周杜欽杜篤畿字伯侯魏書有傳畿長子理
字務仲少而機察故名曰理少子恕字務伯陛下謂
以今世無良才朝廷乏賢佐豈可追望前世之稷契坐
待後來之俊乂可能治乎恕在河東坐卧恒避父住
處恕子預字元凱晉書有傳
體論四卷(杜恕)
不動如山難知如隂人有厚德無問小節人有大舉無
訾小故隋侯之珠不能無纇夫人臣猶如土也萬物
載焉而不辭其重水瀆汚焉而不辭其下草木植焉而
不有其功夫行者榮辱之皂白君子居必選鄕遊必
擇士至人之治也處國於不傾之地積政於萬全之鄕
載德於不止之輿行令於無竭之倉使民於不争之塗
開法於必得之方庶民水也君子舟也水所以載舟亦
所以覆舟恕性疎惰但飽食而已家有書傳頗嘗涉
歷父憂行喪在禮多愆孝聲不聞後除中郎又作黃門
郎同朝友人問余志余答曰見大臣論議或黨甲苦乙
所親或黨乙謗甲所親余處甲乙之間幸無毁譽耳
傅子一百二十卷
木大者發越小者敷揚土是人之母也故人有戀土之
心買隣人價貴宅宅可買隣不可得也冠堯之冠行
桀之行亦桀也服桀之服行堯之行亦堯也處市井之
肆服君子之服在小人之中行賢哲之事猶夜行珮珠
玉也亦灼然矣蜘蛛作羅蜂之作窠其巧亦妙矣況
復人乎黃金累千不如一賢人而無廉猶衣服之無
殺食味之酸鹹郭林宗謂仇智季曰子嘗有過否智
季曰暮飯牛牛不食搏牛一下語曰士非璧也談者
謂價耳談者之口猶愛憎之心智慧多則引血氣如
燈火之於脂膏炷大而明明則膏消炷小而暗暗則膏
息息則能長久也雄聲而雌視者虚偽人也氣急而
聲重者敦實人也蒙恬築長城人不堪苦白骨山積
乃有歌曰生男慎勿舉生女哺用餔不見長城下白骨
相撑拄作黃金者是方士取草屑合金燒之故草屑
燃金落下
太元經十四卷(梁國楊泉字德淵)
怒如烈冬喜如温春鸞鶵鳳子養甡高峙隐耀深林
不食滓穢内清外濁弊衣裹玉十里九坎牛馬低
昂天氣左轉星辰右行隂陽運度報返相迎強梁
者亡掘強者折大健者䟦大利者缺激氣成風湧氣成
雨濁霧成雪清露成霜
化清經十卷
濁者不信淵生之清而甘濯之濁矣動則虎發静如
鱗潜若彼赫赫若此洋洋將飛者翼伏將奮者足跼
將噬者爪縮將言者口默將文者且樸
鄒子一卷
欲知其人視其朋友蒺藜在田良苗無所措其根佞邪
在朝忠直無所容其身寡門不入宿臨甑不取塵避
嫌也
成敗志三卷(孫毓字仲)
水性雖能流不導則不通人性雖能智不教則不達學
猶植也不學將落密者天地之際會成敗之機要故
隂陽不密者寒暑不能以成歲棟宇不密則九層不可
以庇身
古今通論三卷(王嬰)
崑崙東南方五千里謂之神州州中有和羹鄕方三千
里五嶽之域帝王之宅聖人所生也倉頡造書形立
謂之文聲具謂之字字者取其孳乳相生在於竹帛謂
之書
中論六卷(徐偉長作任氏注)
倚立而思遠不如速行而必至矯首而徇飛不如修翼
之必獲孤居而願智不如積學之必達君子不䘏年之
將暮而憂志之有倦道之於人甚簡遂沒不言彪殊異
馬遷也人之涉世譬如奕棋苟不盡道誰無死地但
不幸耳
唐子一十卷(名滂字惠潤生吳太元二年)
舟循川則游速人順路則不迷大木百尋根積深也
滄海萬仞衆流成也淵智達洞累學之功也君子以道
成冠以道成輿出門不冠則不敢行行非輿則不可步
有父不能孝有兄不能敬而論人父子之義昆弟之節
猶彎弓而自射也人性苟有一孝則無所不包猶樹
根一植百枝生焉或問齊桓晉文優劣唐子答曰論
功則桓兄而文弟論德則文兄而桓弟大晉應期一
舉席卷猶震霆摧枯千鈞壓卵無餘類矣人多患遠
見百步而不自知眉頰知眉頰者復不能察百步也君
子守真仗信遭時不容雖有訕辱之恥幽垢之謗猶傷
體毛耳鷹隼羣飛鳳凰遠遊小人成列君子深藏諺曰
脂粉雖多醜面不加膏澤雖光不可潤草古人目短於
自見故以鏡觀形心短於自治故以禮自防君子不以
昏行易操不以夜昧易容夫士有高世之名必有負
俗之累有絶羣之節必嬰謗嗤之患白骨擬象魚目似
珠遥聽遠望無不亂也禍福相轉利害相生如循環
而運丸耳其兆不可見其端不可覺良將如山如淵
人不知其慼亦不知其歡將勿離鼔旗師之耳目
暴至之榮智者不居守財不施謂之錢奴佐闘者傷
預事者亡
秦子二卷
欲顯白於雪中馳光於日下不可得也顔彦先難云
有味如醽而不醉人其味如黍飲之則醉何也秦子曰
醉在小人不在君子吾欲錦中而紵表不欲繡外而麻
裏猶論者寧匱於辭不匱於理遠難知者天近難知
者人因斧以得柯因柯以成用種一粟則千萬之粟
滋種一仁則衆行之美備矣鍼雖小入水則沈毛雖
大入水則浮性自能也
梅子一卷
伊尹吕望傅說箕子夷齊柳惠顔淵莊周阮籍易地而
居能行所不能行也阮籍孝盡其親忠不忘君明不遺
身智不預事愚不亂治自莊周已來命世大賢其惟阮
先生乎按其書晉人也
物理論十六卷(梁國楊泉字德淵)
欲定天下而任小人者猶欲捕麞鹿而張兔罝不可得
也忿飊焚衣其損多矣忿㸑之熟推甑而棄之損益
多語曰上不正下參差古者所以不欺其民也割剥
富強以養貧弱何異餓耕牛乘馬而飽吠犬棄干將而
礪鉛刃也論語聖人之至教王者之大化鄕黨篇則
有朝廷之儀聘享之禮堯曰篇則有禪代之事夫文彩
之在人猶榮華之在草給事中與高堂隆秦朗争指
南車二子云古無此車記虚言耳先生曰争虚空言不
如及試之效也言於明帝明帝詔使作之車乃成翻
車先生居在京師城内有地作園而患無水可溉乃作
翻車令童兒轉之其功百倍天地成歲也先春而後
秋人君之治也先禮而後刑救嬰孩之疾而不忍鍼艾
更加他物以至死也今除肉刑死者更衆何異服他藥也
肉刑雖斬其足猶能生育也張倉除肉刑每歲所殺萬
計鍾繇復肉刑歲生二千人也肉刑名者猶鳥獸登
爼而作肉今有弱子當陷大辟問其慈父必乞以肉
刑代之苟可以生易死也有道之君能不以此加百姓
乎蛇螫在手壯夫斷其腕謂其雖斷不死也曹義曰
縶馴駒以縿絆御悍馬以腐索今制民以輕刑亦如死
也但知管子借耳於天下不知堯借人心而後用其
耳目昔燕趙之間有三男共娶一女生四子後争訟
廷尉延壽奏云禽獸生子逐母宜以還母尸三男子於
市塞一蟻孔而河決息施一車轄而覆乘止立法令
者亦宜舉要禮云繼父服齊衰傅子曰母捨己父
更嫁他人與己父甚於雨絶天也又制服恐非周孔
所制亡秦焚書以後俗儒造之妄進者若卵投石逃
誅者若走赴深蔚若春華之並發馥若秋蘭之俱茂
樹上懸瓠非木實也背上被裘非脊毛也此似而非
九日養親一日餓之豈得言孝飽多飢少固非孝乎
榖馬十日一日餓之馬肥不損於義無傷不可同之一
日餓母也漢末有管秋陽者與弟及伴一人避亂俱
行天雨雪粮絶謂其弟曰今不食伴則三人俱死乃與
弟共殺之得粮達舍後遇赦無罪此人可謂善士乎孔
文舉曰管秋陽愛先人遺體食伴無嫌也荀侍中難曰
秋陽貪生殺生豈不罪邪文舉曰此伴非會友也若管
仲啖鮑叔貢禹食王陽此則不可向所殺者猶鳥獸而
能言耳今有犬齧一狸狸齧一鸚䳇何足怪也昔重耳
戀齊女而欲食狐偃叔敖怒楚師而欲食伍參賢哲之
忿猶欲啖人而況遭窮者乎見虎一毛不知其斑道
家笑儒者之拘儒者嗤道家之放皆不見本也止響
以聲逐影以形姦争流蕩不知所止也傅子曰夫孟
軻荀卿若在孔門非唯游夏而已乃冉閔之徒也積
薪若山縱火其下火未及燃一杯之水尚可滅也及至
火猛風起雖傾河海不能救也秦昭王是積薪而縱火
其下始皇燃而方熾二世起風而怒也秦人視山東
之民猶猛虎之睨羣羊何所憚哉范蠡字少伯楚三
戶人也使越滅吳已後乘輕舟遊五湖王令人寫其狀
恒朝禮之列仙云徐人也傅氏之先出自陶唐傅說
之後玄字休奕子咸字長虞晉書有傳楚漢之際
有好事者作世本上錄黃帝下逮漢末班固漢書因父
得成大孝養志其次養形養志者盡其和養形者不
失其敬割地利己天下讐之推心及物天下歸之以
信接人天下信之不以信接人妻子疑之見疑妻子難
以事君君子修身居位非利名也在乎仁義人皆知
滌其器莫知洗其心君子審其宗而後學明其道而後
行或云玄衡以善詩至宰相張禹以善論作帝師豈非
儒學之榮乎傅子曰學以道達榮不以位顯吾觀班固
漢書論國體則餙主闕而抑忠臣叙世教則貴取容而
賤直節述時務則謹辭章而略事實非良史也墨子
兼愛是廢親也知喪是忘憂也漢太宗除肉刑匹夫
之仁也非天下之仁也不忍殘人之體而忍殺人故曰
匹夫伊尹耕於有莘孰知非夏之野人吕尚釣於渭
濱孰知非殷之漁者遇湯武文王然後知其非也面
岐路者有行迷之慮仰高山者有飛天之志或乘馬車
而俱至秦者所謂形異而實同也若謂黃帝後方有
舟檝庖羲之時長江大河何所用之經巨海者終年
不見其涯測虞淵者終世不知其底故近者不可以度
遠也漢世賤軺車而今貴之青與赤謂之文赤與白
謂之章白與黑謂之黼黑與青謂之黻五彩謂之繡
始皇塜令匠人作機弩有人穿者即射之以人魚膏作
燭逐兔之犬終朝尋兔不失其迹雖見麋鹿不暇顧
也漢高祖度闊而網疎故後世推誠而簡直光武教
一而網密故後世守常而禮義魏武糺亂以尚猛天下
修法而貴理形自正不求影之直而影自直聲之平
不求響之和而響自和德之崇不求名之遠而名自遠
西國胡言蘇合香是獸便中國獸便而臭忽聞西極
獸便而香則不信矣必得崑山之玉而後寳則荆璞
無夜光之美必須南國之珠而後珍則隋侯無明月之
稱始皇遠遊並海而不免平臺之變及葬驪山尋見
發掘今有鉛錫之鋌雖歐冶百鍊猶不如瓦刀有駑駘
之馬雖造父駕之終不及飛兔絶景質鈍故也土不可
作䥫而可以作瓦相者曰三亭九侯定於一尺之面
愚智勇怯形於一寸之目天倉金匱以别貧富貴賤
光武鳳翔於南陽燕雀化作鵷鶵二漢之臣煥爛如三
辰之附長天長平之卒磊落如秋草之中繁霜勢使然
也長人數丈身横九畝兩頭異頸四臂共骨老人生
角男女變化何益於賢愚耶豈有太一之君坐於庶
人之座魁罡之神存於匹婦之室傅子曰諸葛亮誠
一時之異人也治國有分御軍有法積功興業事得其
機入無遺刃出有餘糧知蜀本弱而危故持重以鎮之
若姜維欲速立其功勇而無決也馬先生綾機先生
名鈞字衡天下之名巧也綾機本五十綜五十&KR2460;六十
綜六十&KR2460;先生乃易二&KR2460;竒文異變因感而作自能成
隂陽無窮也指南車見周官亦見鬼谷子先生作辯
上下者莫正乎位興國家者莫貴乎人統内外者莫齊
乎分宣德教者莫明乎學秉綱而目自張執本而末
自從善賞者賞一善而天下之善皆勸善罰者罰一惡
而天下之惡皆除矣世質則官少時文則吏多有虞
氏官五十夏后官一百殷有二百周有三百國典之墜
猶位喪也位之不建名理廢也以譽取人則權勢移
於下而朋黨之交用以功進士則有德者未必授而凡
下之人或見任也君子内洗其心以虚受人外設法度
立不易方今人稱古多賢患世無人退不三思坐語一
世豈不惑邪人之性如水焉置之圓則圓置之方則
方澄之則渟而清動之則流而濁先王知中流之易擾
亂故随而教之謂其偏好者故立一定之法龍舟整檝
王良不能執也驥騄齊行越人不敢御也各有所能構
大厦者先擇匠而後棟材治國家者先擇佐而後定民
人之學如渴而飲河海大飲則大盈小飲則小盈大
觀則大見小觀則小見金以利用錢以輕流此二物
飢不可食入粟補吏是賣官也罪人以贖是縱惡也
世富錢流則禁盗鑄錢世貧錢滯則禁盜壊錢天
下之害莫害於女餙一頭之餙盈千金之價婢妾之服
亦重四海之珍公卿大夫刻石作碑鐫石作虎碑虎
崇偽陳於三衢妨功喪德異端並起撞亡秦之鍾作鄭
衛之樂欲以興治豈不難哉賞不避疎賤罰不避親
貴貴有常名而賤不得冐尊有定位而卑不敢逾經之
以道德緯之以仁義織之以禮法既成而後用之謂有
孝廉秀才之貢或千里望風承聲而舉故任實者漸消
積虚者日長聞一善言見一善事行之唯恐不及聞
一惡言見一惡事遠之唯恐不遠懸千金於市市人
不敢取者分定也委一錢於路童兒争之者分未定也
三皇遺道而尚德五帝先仁而後義三王先義而後
辭鴻毛一羽在水而沒者無勢也黃金萬鈞在舟而
浮者託舟之勢也擬金人銘作口銘曰神以感通心
由口宣福生有兆禍來有端情莫多妄口莫多言蟻孔
潰河淄川傾山病從口入患自口出存亡之機開闔之
術口與心謀安危之源樞機之發榮辱随焉夫有公
心必有公道愛己者不能不愛憎己者不能不憎民富
則安鄕重家敬上而從教貧則危鄕輕家相聚而犯上
飢寒切身而不行非者寡矣我欲戰而彼不欲戰者
我鼔而進之若山崩河溢當其衝者摧值其鋒者破所
謂疾雷不暇掩耳則又誰禦之吳起吮瘡者之膿積
恩以感下也史記云吳起吮臃晝戰目相見夜戰耳相
聞得利同勢失利相救陸田者命懸於天人力雖修
水旱不時則一年之功棄矣水田制之由人人力苟修
則地利可盡傅子曰聖人之道如天地諸子之異如
四時四時相反天地合而通焉且易不同採金攻玉涉
艱難也路不險則無以知馬之良任不重則無以知人
之材君子相見非但興善將以攻惡惡不廢則善不
興療暑莫如親水救寒莫如重裘止謗莫如修身
善釣者不易淵而釣君子不隣席而追道小人恥其
面不如子都君子恥其行不如舜禹故小人貴明鑒君
子尚至言射以平志御以和心書以綴事數以理煩
利如激風之至暴雨之集不論是非不議直曲期於
不窮激於必勝辯者别也言其善分别事類非謂言
辭捷給而凌善人也聖人蹈機掘杼織成天地使萬
物順焉人倫正焉登高而建旗則所示者廣順風而
奮鐸則所聞者遠非旌色益明鐸聲遠長所託得地而
況富貴施政令乎良農不患疆埸之不修而患風雨
之不節君子不患道德之不建而患其時之不至聖
人之世不交遊也周道衰而交遊興古之交也近今之
交也遠古之交也求賢今之交也為名取不由鄕黨考
行不本閨閾多助者則稱賢才少愛者則謂不肖馬
必待乘而後致遠醫必待使而後愈疾賢者待用而後
興理
意林卷五
