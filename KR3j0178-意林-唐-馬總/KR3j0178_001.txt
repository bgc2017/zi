意林卷一
唐馬總撰
鬻子一卷
藝文志云名熊著子二十二篇今一卷六篇發政施令
天下福謂之道上下相親謂之和不求而得謂之信除
天下之害謂之仁信而能和者帝王之器聖王在位百
里有一士猶無有也王道衰千里一士則猶比肩也知
善不信謂之狂知惡不改謂之惑昔文王見鬻子年
九十文王曰嘻老矣鬻子曰若使臣捕虎逐麋臣已老
矣坐策國事臣年尚少
太公金匱二卷
武王問太公曰殷已亡其三人今可伐乎太公曰臣聞
之知天者不怨天知己者不怨人先謀後事者昌先事
後謀者亡且天與不取反受其咎時至不行反受其殃
非時而生是為妄成故夏條可結冬冰可釋時難得而
易失也武王平殷還問太公曰今民吏未安賢者未
定如何太公曰無故無新如天如地得殷之財與殷之
民共之則商得其賈農得其田也一目視則不明一耳
聽則不聰一足步則不行選賢自代上下各得其所
武王問五帝之戒可得聞乎太公曰黃帝云余在民上
搖搖恐夕不至朝故金人三緘其口慎言語也堯居民
上振振如臨深淵舜居民上兢兢如履薄冰禹居民上
慄慄如恐不滿湯居民上翼翼懼不敢息道自微而生
禍自微而成慎終與始完如金城行必慮正無懷僥
倖(書履)忍之須臾乃全汝軀(書鋒)刀利皚皚無為汝開(書刀)源
泉滑滑連旱則絶取事有常賦斂有節(書井)
太公六韜六卷
有求賢之名無用賢之實文王曰君務舉賢不獲其
功何也太公曰舉不容易文王曰舉賢若何太公曰案
賢察名選才考能名實得之也涓涓不塞將成江河兩
葉不去將用斧柯熒熒不救炎炎奈何文王曰國君失
民者何也太公曰不慎所與也君有六守三寳六守者
仁義忠信勇謀三寳者農工商六守長則君安三寳完
則國昌國柄借人則失其威淵乎無端孰知其源天下
非一人天下天下之天下也取天下若逐野鹿而天下
共分其肉太公云伏羲神農教而不誅黃帝堯舜誅
而不怒聖人恭天静地和人敬鬼文王在岐召太
公曰吾地小奈何太公曰天下有粟賢者食之天下有
民賢者牧之屈一人下伸萬人上唯聖人能行之冠
雖弊加於首履雖新履於地武王問太公曰士高下
有差乎太公曰人有九差惡口舌為衆所憎夜卧早起
此妻子之將知人飢渴習人劇易此萬人之將戰戰慄
慄日慎一日此十萬之將知天文悉地理理四海如妻
子此天下之主軍中之事不聞君命武王問太公曰
吾欲令三軍親其將如父母攻城則争先登野戰則争
先赴聞金聲而怒聞鼓音而喜可乎太公曰作將冬日
不服裘夏日不操扇天雨不張幔過泥塗將先下步軍
未舉火將不食士非好死而樂傷其將知飢寒勞苦也
用兵之害猶與最大起之若驚用之若狂當之者破近
之者亡使如疾雷不暇掩耳也貧窮忿怒欲決其志
者名曰必死之士辯言巧辭善毁善譽者名曰間諜飛
言之士
曾子二卷
君子愛日以學及時而成難者不避易者不從旦就業
夕自省可謂守業年三十四十無藝則無藝矣至五十
不以善聞則無聞矣鄙夫鄙婦相會於牆之隂可謂密
矣明日或有知之故云執仁與義莫不聞也蓬生麻
中不扶自直白沙在涅與之皆黑君子之遊苾乎如入
蘭芷之室久而不聞則與之化矣小人之遊戲乎如入
鮑魚之室久亦不聞而亦化矣故君子慎其去就也
與君子遊如日之長加益不自知也與小人遊如履薄
冰幾何而不行陷乎天圓地方則是四角不掩也聞
之夫子曰天道曰圓地道曰方
晏子八卷
景公作臺臺成復欲作鐘晏子諫曰斂民作鐘民必哀
斂哀以謀樂不祥景公嬖妾死名曰嬰子公守之三
日不食膚著於席而不去晏子曰外有良醫將作鬼神
之事公信之屏而沐浴晏子令棺入殮死者公大怒晏
子曰已死不復生公乃止仲尼聞之曰星之昭昭不如
日月之靉靉景公時雨雪三日披狐白之裘坐於堂
側謂晏子曰三日雨雪天下何不寒晏子曰夫賢君飽
則知人飢温則知人寒公乃去裘冠足以修敬不務其
飾衣足以掩形不務其美土事不文木事不鏤足以示
民也景公曰吾欲霸諸侯若何晏子曰官未具也臣
聞仲尼處陋巷廉隅不正則原憲侍志意不通則仲由
侍德不辱(案德不辱今本晏子作德不盛行不厚)則顔回侍今君未有能
侍故未具也君擇臣使之臣雖賤亦擇君事之一
心可以事百君百心不可以事一君事貴人不能過禮
貴人惡之晏子治阿三年毁聲於國景公召而問之
對曰嬰舉儉罰偷惰民惡之決獄不畏強貴強貴惡之
是二邪毁於内二䜛去於外臣請改轍更治三年必有
譽也景公病水數十日夢與二日鬭而不勝使召夢
者占之占者至門晏子使對曰公病隂也與二日鬪日
陽也不勝疾將退也三日而愈公賞占夢者占夢者辭
曰晏子之力也公問晏子晏子曰臣若自對則不信也
景公病疽在背欲見不得問國子國子曰熱如火色
如日大如未熟李也公問晏子晏子曰色如蒼玉大如
璧公曰不見君子不知野人之拙也晏子使楚楚王
令左右縛一人作盗者過王問何處人也對曰齊人也
王視晏子齊國善盗乎晏子曰橘生江南江北則作枳
地土使然也今民生長於齊不盗入楚則盗臣不知也
楚王自取弊耳晏子使楚楚王以晏子短作小門於
大門之側晏子曰往詣狗國從狗門入今來使入楚不
可從狗門入也遂大門入楚王問齊之臨淄都無人
耶對曰臨淄三百閭張袂成帷揮汗成雨比肩繼踵何
容無人也曾子將行晏子送之曰贈人以財不若以言
(案今本晏子作贈人以軒不若以言)和氏之璧井里璞耳良工修之則
成國寳習俗移性可不慎乎晏子歿後十有七年景公
封諸侯大夫皆稱善公曰自晏子歿後不復聞不善之
事弦章對曰君好之則臣服之君嗜之則臣食之尺蠖
食黃則黃食蒼則蒼是也公曰善吾不食諂人之言也
以魚五十車賜弦章固不受是弦章有晏子之遺行也
子思子七卷
慈父能食子不能使知味聖人能悦人不能使人必悦
國有道以義率身無道以身率義荀息是也言而
信信在言前令而化化在令外聖人在上而遷其化
終年為車無一人之輪則不可馳百心不可得一人
一心可得百人君本也臣枝葉也本美則葉茂本枯
則葉凋君子不以所能者病人不以人之不能者愧
人小人溺於水君子溺於口也繁於樂者重於憂
厚於義者薄於行見長不能屈其色見貴不能盡其辭
雖有風雨吾不入其門也君子以心導耳目小人以
耳目導心
孟子十四卷
蜀郡趙臺卿作章句章句曰指事孟子謂惠王曰虐
政殺人何異刃耶庖有肥肉廐有肥馬民有飢色野有
餓莩此謂率獸食人且人惡之況虐政乎敬老愛幼
推心於民天下運掌中也故推恩足以保四海不推恩
不足以保妻子雖有智慧不如乘勢雖有鎡基不如
待時孟子云齊人譏管晏飢者易為食渴者易為飲
若久塗炭則易政如渴不擇飲也宋人有閔其苖不
長揠拔之使其長其子趨而視之苗則槁矣非但無益
乃有害也見孺子入井非孺子之父母亦有惻隐之
心無惻隐之心非人也無羞惡之心亦非人也無辭讓
之心亦非人也無是非之心亦非人也孟子云子路
人告之有過則喜禹聞善言則拜用夏變夷不聞用
夷變夏枉己者未能直人當以直矯枉若自曲何以
正人景春曰公孫衍張儀豈不誠大丈夫一怒而諸
侯懼安居而天下息孟子曰是焉得為大丈夫乎富貴
不能淫貧賤不能移威武不能屈此之謂大丈夫天
子不仁不保四海諸侯不仁不保社稷士庶人不仁不保四
體今惡死亡而樂不仁猶惡醉而強酒民之歸仁猶
水就下存乎人莫良於眸子眸子不能掩其惡胷中
正則眸子瞭焉胷中不正則眸子眊焉淳于髠曰男
女不親授受若嫂溺援之手乎孟子曰若不援是豺狼
也天下溺則援之以道嫂溺必援以手子産以其乘
輿濟人於溱洧孟子聞之曰不知政也(不如以時修橋梁)齊
人有一妻一妾其夫出行則饜飽而反欺其妻云與富
貴人共飲食耳妻後伺之見乞人祭餘食之妻乃告妾
相與泣於中庭其夫自外來未知猶驕其妻妾由君子
枉道得富貴而驕人也(良人即夫也)伊尹不以一芥與人
亦不取一芥於人非其道在野曰草莽之臣在國曰
市井之臣性猶湍水決東則東決西則西白羽白
性輕白雪白性消白玉白性貞雖俱白其性不同也
冬日飲湯夏日飲水(欲問寒暑者中心也)仁義忠信樂善不倦
天爵也公卿大夫人爵也古之人修天爵而人爵從之
今之人修天爵以要人爵得人爵棄天爵終亦亡矣
孟子曰仁之勝不仁也猶水勝火今之為仁者猶一杯
水救一車薪之火也不熄則謂水不勝火此又與於不
仁之甚者也亦終必亡而已矣君子有三樂父母具
存一樂仰不愧天俯不怍人二樂得天下英才而教育
三樂雞鳴而起孜孜為善者舜之徒也雞鳴而起孜
孜為利者跖之徒也九仞無泉猶棄井也古人之
關禦暴今人之關為暴(今之關出入征税)惡似而非者惡莠
亂苗惡佞亂義惡利口亂信惡鄭聲亂雅樂惡紫亂朱
惡鄕原亂德堯至湯湯至文王文王至孔子孔子至
孟子各五百餘歲
管子十八卷
倉庫實知禮節國多財遠者來夜食足知榮辱野無積
草府不積貨市不成肆朝不合衆治之至也觀其交
游則賢不肖可察一年之計莫若樹榖十年之計莫
若樹木終身之計莫若樹人爵禄滿則忠衰室富足
則行衰釜鼔滿則人槩之人滿則天槩之故先王不滿
也凡赦者小利而大害故久而不勝其禍無赦小害
而大利久而不勝其福惠者民之仇讎法令民之父母
惠者多赦先易後難法者無赦先難後易堂上遠於
百里有事十日而君不知堂下遠於千里有事一月不
知門庭遠於萬里有事朞年不聞桓公謂管仲曰寡
人有大邪三不幸好畋晦夜從禽不反一不幸好酒日
夜相繼寡人汙行二不幸好色姑姊妹有未嫁者三不
幸管仲曰惡則惡矣非其急也人君唯不愛與不敏不
可耳不愛則亡衆不敏則不及事齊水躁而復故民
貪而勇楚水溺而清其民輕果好賦越水濁而重其民
疾妬秦水汩而滯其民貪戾晉水滯而雜其民好詐宋
水勁而清其民簡易有法度之制者不可巧以詐偽
有權衡之稱者不可欺以輕重先王治國威不兩措政
不二門有尋尺之數者不可差以短長也桓公問廐
吏何事最難吏未答管仲曰臣嘗作圉人唯賦馬棧最
難先搏曲木則直無所施先搏直木則曲無所施冬
日不盥非愛水也夏日不煬非愛火也為不適於身明
王不治宫室非愛小也為本矣楚王好小美人省食
吳王好劎國士輕死故主好宫室則工匠巧主好文彩
則工女靡利之所在雖千仞之山無所不上深泉之
下無所不入商人通賈倍道兼行夜以繼日千里不遠
利在前也漁人入海海水百仞衝波逆流日夜不出利
在水也蛟龍得水而神立人主得民而威成海不辭
水故能成大山不辭土故能成高主不厭人故能成衆
士不厭學故能成聖烏合之衆初雖有懽後必相吐雖
善不親也殺生之柄不制於主而在羣下也五榖
民之司命黃金刀幣民之通施農有常業女有常事
一農不耕民有飢者一女不織民有寒者桓公謂管
仲曰吾欲伐楚楚強不可下如何曰王但鑄錢於莊山
往楚貴市生鹿楚王聞之喜必廢農而獵鹿公藏粟五
倍楚足錢而無粟公閉關楚降者十分有四地大而
不耕非其地卿貴而不仁非其卿民衆而不親非其民
無翼而飛者聲也無根而固者慎也公但謹聲耳
道德經二卷
生而不有為而不恃(元炁生萬物不有道所施不求其報)挫其銳解其紛
(銳進也人欲銳慎進取功名當挫止之法道不自見也紛結恨也當念道无上解釋也)和其光(雖有)
(獨見之明當如暗昧不曜亂人也)同其塵(當與衆同垢塵不自别殊)多言數窮(口開舌舉)
(必有禍患)不如守中(不如守德於中育養精神愛氣希言也)聖人後其身而身
先(先人後已天下之先以官長也)外其身而身存(薄已而厚人人愛之如父母神明祐之如)
(赤子故身長存也)金玉滿堂莫之能守(嗜欲傷神財多累身)富貴而驕自
遺其咎(夫富當賑貧貴當憐賤反驕恣必被禍患也)絶仁棄義民復孝慈(德化)
(淳也)絶巧棄利盜賊無有(上化公正下無私邪)曲則全(曲則從衆不自專則全也)
枉則直(枉屈巳而伸人久久自得直)少則得(天道祐謙自受則得多)多則惑(財多)
(者惑於守身學多者惑於所聞)善行無轍跡(善行道者求之身不下堂不出門故無轍跡)善
言者無瑕謫(擇言而出之故無瑕謫)知足者富(知足則長保禄位故富也)死而
不亡者壽(目不妄視耳不妄聽口不妄言則無怨於天下故能長壽也)將欲噏之必
固張之(先開張之欲令極其奢滛)將欲弱之必固強之(先強大之欲使遇害)將
欲廢之必固興之(先興之使驕危)將欲奪之必固與之(先與之者欲極)
(其貪心也)是謂微明(此四事道明微其效明也)人之不善何棄之有(當以道伏)
(之蓋三皇之前無棄民德化厚也)故立天子置三公(欲化不善人也)報怨以德
(修道行善絶禍於未生也)圖難於易(圖難事先於其時求成也)失道而後德(道衰德生)
失德而後仁(德衰而仁愛見)失義而後禮(義衰即施禮聘行玉帛也)夫禮者
忠信之薄(禮廢本治末忠信日以消薄)而亂之首(禮賤質貴文故正日以消邪亂日以)
(生)貴必以賤為本(言欲尊貴當以賤薄為本禹稷躬耕舜陶河濱周公下白屋是也)高
必以下為基(言欲高立先以下為基如築墻造功因卑成立下不堅固高必傾危也)上士
聞道勤而行之中士聞道若存若亡下士聞道大笑之
不笑不足以為道(不為下士笑不足名曰道)明道若昧(明道之人若暗昧無所見)
(也)進道若退(進取道者若退不及)夷道若類(夷平也大道之人不自别殊若多比類)
上德若谷(若深谷不耻垢辱也)廣德若不足(德行廣大之人若愚頑不足也)大方
無隅(大方正之人無委曲廉隅也)大器晚成(成器之人如瑚璉不可卒成)大音希
聲(如雷電待時而動喻常愛氣希言也)大象無形(大法象道之人質朴無形容也)物或損
之而益(取之不得推讓必遠)益之而損(大增者崩貪禄致患也)名與身孰親
(名遂則身退也)身與貨孰多(財多則害身也)得與亡孰病(好得貨利則病於行)甚
愛必大費(甚愛色費精神甚愛財遇患害所愛者少所費者多故言必大費也)多藏必厚
亡(生多藏於府庫死多藏於丘墓生有攻劫之憂死有掘塜探柩之患)大成若鈌(鈌者滅名藏譽)
(如不備)大巧若拙(不見其然)大辯若訥(無知疑口無辯)不出戶以知天
下(以己身知人身以己家知人家)不窺牖以見天道(天道與人道同)其出彌遠
其知彌少(謂去其家觀人家去其身觀人身其視雖遠而所見至少也)為學日益(謂教)
(禮樂之學為情欲文飾日以多)為道日損(謂自然之道情欲文飾日以消)損之又損之
以至於無為無為而無不為(情欲斷絶德與道合則無所不施無所不為)善
者吾善之不善者吾亦善之(不善則教道使就善)信者吾信之不
信者吾亦信之(亦以教道)善攝生者陸行不遇兕虎(自然合遠避)
入軍不被甲兵(不好戰殺)塞其兊(兊目也不妄視)閉其門(門口也不妄言)終
身不勤(終身不勤苦也)開其兊(視情欲)濟其事(濟益情欲之事)終身不救
(禍亂成也)大道甚夷而民好俓(俓邪不平正也)善建者不拔(善以道建身建)
(國者不可得引而拔之)知者不言(貴其行也)言者不知(駟不及舌多言多患也)其
政悶悶(音門政教寬大悶悶昧昧似不明)其民淳淳(淳淳親厚)其政察察(政急)
(疾言決於口聽決於身)其民缺缺(政教急民不聊生政教缺日以疎薄也)直而不肆
(肆申也聖人雖直曲已從人不自申)光而不耀(雖有獨見之明如暗昧不炫耀)深根固蔕
長生久視之道(人以氣作根以精作蔕如樹根不深則拔蔕不堅則落言能深藏氣固守精無)
(所泄漏乃長生久視之道)以道莅天下者其鬼不神(鬼不敢干犯其精神)非其
鬼不神其神不傷人(聖人在位不傷害人故鬼不干人)夫兩不相傷故
德交歸焉(人能治於陽全其性命鬼得治於隂保其精神故德交歸也)夫輕諾必寡
信多易必多難(不慎患也)其安易持(治國治身安靜者易守持也)其未兆
易謀為之於未有治之於未亂以智慧治國國之賊(使智)
(慧之人治國必背道德妄作威福乃是國之賊)不以智慧治國國之福(民守正直不作)
(邪飾上下相親君臣同力)善為士者不武(貴道德不好武力也)善戰者不怒(善以)
(道戰者禁邪於心胷絶禍於未萌無所怨怒)代大匠斵者希有不傷其手矣
(人君行刑罰猶拙人代大匠斵則方圓不得其理還自傷代天殺者失紀綱不得其紀綱還受其殃也)天
之道損有餘而補不足(天道益謙常以中和是上)人之道則不然損
不足以奉有餘(世俗之人損貧以奉富奪弱以益強也)隣國相望難犬之
聲相聞民至老死不相往來(無情欲也)知者不博博者不知
(知道守一則不必博多見聞失要真故不知)
荀卿子十二卷(三十二篇)
青出於藍而青於藍冰生於水而寒於水君子居必擇
鄕遊必擇士防邪僻也肉腐出蟲木枯生蠧驕慢在
身灾禍作矣君子之學入乎耳著乎心布乎四支動
静皆可法則小人之學入乎耳出乎口口耳之間才四
寸耳何足以美七尺之軀夫驥一日千里駑馬十駕則
亦及之窮無窮極無極也跬步不休跛鼈千里累土不
輟丘山崇成三不祥幼而不肯事長賤不肯事貴不
肖不肯事賢是也天不言人推其意地不言人歸其
厚四時不言百姓期焉與人善言煖若錦帛與人惡
言深於矛戟枉而求直影猶不能察明而務見幽也
伯樂不可欺以馬君子不可欺以人川泉深而魚
鼈歸之山林茂而禽獸歸之刑政平而百姓歸之禮義
備而君子歸之天行有常不為堯存不為桀亡淺
不足與測深愚不足與謀智埳井之蛙不可與語東海
之樂聖人無兩心天下無二道鳥獸失亡其匹越
月逾時必反過故鄕徘徊鳴號躑躅踟蹰然後而去何
況人乎歲不寒無以知松柏事不難無以知君子妻
子具而愛衰於親爵禄盈而忠衰於君唯舜及賢者不
然荀卿子名況齊宣王時人春申君再請作蘭陵令
因家焉為李斯師後卒於蘭陵
魯連子五卷
白刃交前不救流矢急不暇緩也財者君之所輕死
者士之所重君不能以所輕與士欲得士之所重不亦
難乎百足之蟲斷而不蹶持之者衆也人心難知
於天天有春夏秋冬以作時人皆深情厚貌以相欺
不知宜與不宜將以錦純薦不知時與不時猶冬耕也
不知行與不行猶以方作輪也
文子十二卷(周平王時人師老君)
先唱者窮之路後動者達之源齒堅於舌而齒先弊剛
強者死之徒柔弱者生之榦立井而飲耕田而食不布
施以求德不高下以相傾此古人之德也河不滿溢
海不湧波景雲見而黃龍下祥風至醴泉出此聖人順
天道也晝冥夜光山崩川涸冬雷夏霜此國之將亡也
水濁則魚噞政苛則民亂上多欲下多詐冬日之
隂萬物歸之而莫使臯陶喑而大理天下無虐刑何
貴言乎君子猶射差此毫末於彼尋丈神者智之
淵神清則智明智者心之府智公則心平精神難清而
易濁猶盆水也清之終日乃能見眉睫不過一撓即不
能見方圓也量腹而食度形而衣節乎己者貪心不生
山生金反自刻木生蠧還自蝕人生事還自賊使信
士分財不如探籌使廉士守財不如閉戶全封有心於
平不如無心之不平善游者必溺善騎者必墜上
學以神聽之學在骨髓矣中學以心聽之學在肌肉矣
下學以耳聽之學在皮膚矣鐸以聲自毁膏以明自
煎一淵無兩蛟有必争得鳥者羅之一目一目之羅
不可得鳥欲致魚者先通於谷欲來鳥者先樹於木
水積魚聚木茂鳥集目見百步之外不能自見其眥
水之勢勝火一勺不能救一車之薪金之勢勝木一
刃不能殘一林土之勢勝水一塊不能塞一河飢馬
在廐寂然無聲投芻其傍争心乃生農夫勞而君子
食之愚者言而智士擇之日月欲明浮雲翳之河水欲
清沙土穢之叢蘭欲茂秋風敗之人性欲平嗜慾害之
濟溺者以金石不如尺索花太早者不須霜而自
落入水憎濡懷臭求芳不可得也乳犬噬虎伏雞
搏狸冶不能銷木匠不能斵冰金石有聲不扣不
鳴簫管有音不吹不聲事者難成而易敗名者難立
而易廢往古來今謂之宙四方上下謂之宇孔子
無黔突墨子無煖席非其貪禄慕位欲為天下除害耳
獸窮則觸鳥窮則啄人窮則詐人主之有民猶城
之有基木之有根根深則本固基厚則土安屈寸而
伸尺小枉而大直聖人為之今人貴不許其大功而求
其小善失賢也貴則觀其所舉富則觀其所欲貧則
觀其所愛霸王之道扶義而動尊其秀士顯其賢良百
姓開戶而待之漬米而儲之不義之兵至於伏尸流血
而不服也冬日之扇夏日之裘無用於己則生塵垢
鄧析子一卷(二篇)
劉向云非子産殺鄧析推春秋騐之修名責實君之
事也奉法宣令臣之職也君有三累親所信以名取
士近故疎親臣有四責受重賞而無功臣居大位而不
治為理官而不平在軍陣而奔北勢者君之輿威者
君之策臣者君之馬民者君之輪勢固則輿安威定則
策勁臣順則馬馴民和則輪利治國者失此必有覆輿
奔馬折策敗輪輪敗策折馬奔輿覆則載者亦傾矣
慮不先定不可以應卒兵不預整不可以當敵廟筭千
里帷幄之竒百戰百勝黃帝之師凶饑之歲父死於室
子死於戶而不相怨者無所顧也同船涉海中流遇風
救患若一所憂同也張羅之畋唱和不差者其利同也
故體病者口不能不唾心悦者顔不能不笑自見則
明借人見則暗自聞則聰借人聞則聾一言而非駟馬
不能追一言而急駟馬不能及明君之治民若御奔
而無轡負而履冰喜而便賞不必當功怒而便誅不
必值罪忠怠於宦成孝衰於妻子
范子十二卷(並是隂陽歴數也)
計然者蔡丘濮上人姓辛名文子其先晉國公子也為
人有内無外形狀似不及人少而明學隂陽見微而知
著其行浩浩其志汎汎不肯自顯諸侯隂所利者七國
天下莫知故稱曰計然時遨遊海澤號曰漁父范蠡請
見越王計然曰越王為人鳥啄不可同利也掩目别
白黑雖時時一中猶不知天道論隂陽有時誤中耳
范子問何用九宫計然曰隂陽之道非獨於一物也
聖人之變如水隨形形平則平形險則險
胡非子一卷
負長劒赴榛薄析兕豹搏熊羆此徒獵之勇也負長劒
赴深泉斬蛟龍搏黿鼉此漁人之勇也登高陟危鵠立
四望顔色不變此陶缶之勇也剽必刺視必殺此五刑
之勇也齊桓公以魯為南境魯公憂之三日不食曹沬
請擊頸以血濺桓公公懼不知所措管仲乃勸與之盟
曹沬匹夫之士布衣柔履之人一怒却萬乘之師存千
乘之國此君子之勇也
墨子十六卷
君子自難而易衆人自易而難靈龜先灼神蛇先暴
君子雖有學行為本焉戰雖有陣勇為本焉喪雖有
禮哀為本焉墨子見染絲而歎曰染於蒼則蒼染於
黃則黃非獨染絲然人固亦有染舜染許由桀染子辛
紂染崇侯也聖人為舟車完固輕則可以任重致遠
子自愛不愛父欲虧父而自利弟自愛不愛兄欲虧
兄而自利非兼愛也盜愛其室不愛異室故竊異室以
利其室亦非兼愛節葬之法三領之衣足以朽肉三
寸之棺足以朽骸深則通於泉諸侯不得恣己為政
有三公政之三公不得恣己為政有天子政之天子不
得恣己為政有天下政之斷指以存脛以免於身者
利君子如鐘扣則鳴不扣則不鳴美女處不出則争
求之行而自衒人莫之娶墨子勸弟子學曰汝速學
君當仕汝弟子學朞年就墨子墨子曰汝聞魯人乎有
昆弟五人父死其長子嗜酒不肯預葬其四弟曰兄若
送葬我當為兄沽酒葬訖就四弟求酒四弟曰子葬父
豈獨吾父也吾恐人笑欺以酒耳今不學人自笑子故
勸子也遂不復求仕墨子謂門人曰汝何不學對曰
吾族無學者墨子曰不然豈謂欲好美而曰吾族無此
辭不欲邪欲富貴而曰吾族無此辭不用邪強自力矣
甘瓜苦蔕天下物無全美古之學者得一善言附於
其身今之學者得一善言務以說人言過而行不及
君子服美則益敬小人服美則益驕
纏子一卷
纏子修墨氏之業以教於世儒有董無心者其言修而
謬其行篤而庸言謬則難通行庸則無主欲事纏子纏
子曰文言華世不中利民傾危繳繞之辭者並不為墨
子所修勸善兼愛則墨子重之董子曰子信鬼神何
異以踵解結終無益也纏子不能應
隨巢子一卷
執無鬼者曰越蘭問隨巢子曰鬼神之智何如聖人曰
聖也越蘭曰治亂由人何謂鬼神邪隨巢子曰聖人生
於天下未有所資鬼神為四時八節以紀育人乘雲雨
潤澤以繁長之皆鬼神所能也豈不謂賢於聖人有
疎而無絶有後而無遺大聖之行兼愛萬民疎而不絶
賢者欣之不肖者則憐之賢而不欣是賤德也不肖不
憐是忍人也
尸子二十卷
鹿馳走無顧六馬不能望其塵所以及者顧也水積
則生吞舟之魚土積則生豫章之木學積亦有生焉
農夫比粟商賈比財烈士比義卑墻來盜榮辱由中出
敬侮由外生樹葱韮者擇之則蕃仁義亦不可不擇
也唯善無基義乃繁滋敬灾與凶禍乃不重雞司
夜狸執鼠日燭人此皆不全自全日在井中不能燭
十步目在足下不可以視遠雖明何益堯瘦舜黑皆
為民也陳繩則木之枉者有罪措準則地之廢險者
有罪審名分則羣臣不審者有罪農夫之耨去害苗
者賢者之治去害義者虎豹之駒未成文而有食牛
之炁鴻鵠之&KR1145;羽翼未合而有四海之心見人有善
如己有善見人有過如己有過此虞氏盛德也買馬
不論足力而以白黑為儀必無走馬矣買玉不論美惡
必無良寳矣舉士不論賢良則無士矣孔子云誦詩
讀書與古人居讀詩誦書與古人謀玉者色不如雪
澤不如雨潤不如膏光不如燭取玉甚難越三江五湖
至崑崙之山千人往百人反百人往十人至中國覆十
萬之師解三千之圍車輕道近鞭策不用鞭策所用
道遠任重見驥一毛不知其狀見畫一色不知其美
屠者割肉則知牛長少弓人𠢐筋則知牛長少雕人
裁骨則知牛長少各有辨焉草木無大小必待春而
後生人待義而後成
韓子二十卷
劉向云秦始皇重韓非書曰寡人得與此人遊死不恨
矣李斯姚賈害之與藥令自殺始皇悔遣救之不及
無與禍隣禍乃不存臣所以難言者滑澤洋洋見者
以謂華而不實敦厚祗恭見者以謂虚而無用省而不
飾見者以謂訥而不辯激意親近探知人情見者以謂
譛而不讓宏大廣博深而不測見者以謂夸而無用臣
所以為難言而患重也二柄刑罰也虎所以能伏犬
者爪牙也若虎釋其爪牙則反伏於犬也故田常請
爵禄大㪷斛施百姓比齊簡公失德而田常得之韓
昭侯醉甚而卧典冠見君寒加衣其上昭侯覺乃罪典
衣殺典冠以典衣失事以典冠侵官侵官甚於寒也故
明王畜臣不得越官而有功不得陳言而無當越官則
死不當則罪香美病形皓齒損精去甚去泰身乃無
害使雞司夜令狸執鼠物有所宜才有所施各處其宜
故上下無為上失膚寸下失尋常君不可不慎託宴處
之娛乘醉飽之時求其所欲則必聽也隣國有聖人
敵國之憂彌子瑕有寵於衛君竊駕君車君聞之曰
子瑕母病而矯駕孝子也與君遊果園食桃不盡以半
啖君君曰愛我也及其色衰得罪於君君曰是矯駕吾
車者啖我餘桃者以前所賢而後獲罪愛憎變也愛
人不得獨利待譽而後利之憎人不得獨害待非而後
害之輿人欲人富貴棺人欲人死喪人不貴則輿不用
人不死則棺不價非有仁賊利在其中相愛者則比周
而相譽相憎者則比黨而相誹誹譽交争則生惑矣
家有常業雖饑不餓國有常業雖危不亡若捨法從私
意則臣下飾其智能飾其智能則法禁不立矣君以
計畜臣臣以計事君害身而利國臣不為也害國而利
身君不為也譬之如水溺者飲之則死渴者飲之則
生桓公伐孤竹失道管仲曰老馬之智可用遂縱馬
從而得歸桓公伐孤竹行出山中無水隰朋曰蟻冬
居山之陽夏居山之隂蟻壤寸而有水使掘之果得水
焉以人言善我者必以人言罪我也置猿於檻則
與㹠同勢不能呈能也刻削之道鼻莫如大目莫如
小鼻大可小小不可大目小可大大不可小舉事亦然
古人目短於自見故以鏡觀面身短於自知故以道
正已失鏡無以正鬚眉失道無以知迷惑耳西門豹
性急佩韋以自緩董安于性緩佩弦以自急斷手續
之以玉故世有易身之患舜為匹夫不能正三家有
才而無勢雖賢不能制也故立木於高山之上下臨千
仞之溪材非長也其位高也不蔽人之美不言人之
惡韓昭侯掘瓜而佯亡求之甚急左右而取備之昭
侯以此察左右之虚實衛嗣君使人過關市關吏乃
呵之因以金與關吏關吏乃捨嗣君謂關吏曰汝何得
受客金以明察之僖侯時宰人上食羹中有生肝乃
問之宰人曰當是人置之欲去宰自處也後僖侯將浴
湯中有礫僖侯曰有人欲代湯者文公宰上食䏑而有
髮繞之文公召宰人曰汝使吾哽乎宰人頓首曰臣有
三罪刀利如干將切肉而髮不斷臣一罪也援錐貫臠
而不見髮臣二罪也熾洪炮肉盡赤而髮尚繞臣罪三
也有人欲代臣也齊景公惡仲尼為魯政黎且曰去
仲尼如吹毛耳乃使黎且以女樂六遺魯哀公哀公樂
之果怠於政仲尼諫不納去而之齊鄭人相與争年
一人云吾與堯同年一人云吾與黃帝兄弟同年争此
不決以後罷為勝客有為齊王畫者王問何者最難
對曰畫狗馬為最難鬼魅最易狗馬人共知鬼魅無形
像也冠雖穿決必戴於上履雖五彩必踐之地齊
宣王問匡倩曰儒者鼓瑟乎對曰不也瑟者小弦大聲
大弦小聲大細易位貴賤易序故儒者不為以骨去
蟻蟻愈多桓公問管仲曰官少而索多如何管仲曰
君勿聽人人有請因能而授禄錄功而與官宋人有
酤酒者斗槩甚平遇客甚謹醖酒甚美懸幟甚高而酒
不售遂致於酸問閭長倩倩曰汝狗惡也孺子懷錢挈
壺往酤取有狗齧之猶大臣齧有道之士也故桓公問
管仲治國何患患社鼠焚則木焚也税勿輕勿重重
則利入於上輕則利歸於民也晉文公與楚戰問舅
犯曰楚衆我寡奈何對曰君其詐之又問雍季曰以詐
御民一時之利也與楚戰大勝而歸行賞先雍季而後
舅犯曰舅犯之言權也雍季之言萬世之利也齊桓
公飲酒醉遺其冠耻之三日不朝管仲曰此有國之耻
公何不雪之以政因發倉賜貧窮三日而民歌之曰公
何不更遺其冠也古諺曰政若沐雖有棄髮之費而
有長髮之利也饑歲之春從弟不讓穰歲之秋疎客
必食非疎骨肉多少之心異也墨子死後有相里氏
之墨相芬氏之墨鄧陵氏之墨孔墨之後儒分為八墨
離為三也待自直之箭則百世無矢矣待自圓之木
則千歲無輪矣法度賞罰國之脂澤粉黛也三寸
之管無當不可滿也
意林卷一
