老學庵筆記卷八
宋陸游撰
國初尚文選當時文人專意此書故草必稱王孫梅必
稱驛使月必稱望舒山水必稱清暉至慶歷後惡其
陳腐諸作者始一洗之方其盛時士子至為之語曰
文選爛秀才半建炎以來尚蘇氏文章學者翕然從之
而蜀士尤盛亦有語曰蘇文熟喫羊肉蘇文生喫菜羹
學士院移文三省名咨報都司移文六曹名刺
蜀人見人物之可誇者則曰嗚呼可鄙者則曰噫嘻
張邦昌既死有旨月賜其家錢十萬於所在州勘支曾
文清為廣東漕取其券繳奏曰邦昌在古法當族誅
今貸與之生足矣乃加横恩如此不知朝廷何以待
伏節死事之家詔自今勿與予銘文清墓載此事甚
詳及刻石其家乃削去至今以為恨
興元城固縣産礜石不可勝計與凡土石無異雖數十
百擔亦可立取然其性酷烈有大毒非置瓦窑中煅
三過不可用然猶動能害人尤非他金石之比千金
有一方用礜石輔以乾薑烏頭之類名匈奴露宿丹
其酷烈可想見也
隂平在今文州有橋曰隂平橋淳熙初為郡守者大書
立石於橋下曰鄧艾取蜀路過者笑之
建炎三年春車駕倉卒南渡駐蹕於杭有侍臣召對者
既對所陳劄子首曰恭惟陛下歲二月東巡狩至於
錢塘呂相頤浩見之笑曰秀才家識甚好惡
淳熙中黃河決入汴梁宋間讙言謂之天水來天水國
姓也遺民以為國家恢復之兆
史魏公自少保六轉而至太師中間近三十年福壽康
寧本朝一人而已文潞公自司空四轉蔡太師自司
空三轉秦太師自少保兩轉而已
鄭康成自為書戒子益恩其末曰若忽忘不識亦已焉
哉此正孟子所謂父子之間不責善也蓋不責善非
不示以善也不責其必從耳陶淵明命子詩曰夙興
夜寐願爾斯才爾之不才亦已焉哉用康成語也
自唐至本朝中書門下出勅其勅字皆平正渾厚元豐
後勅出尚書省亦然崇寧間蔡京臨平寺額作險勁
體來長而力短省吏始效之相誇尚謂之司空勅亦
曰蔡家勅蓋妖言也京敗言者數其朝京退送及公
主改帝姬之類偶不及蔡家勅故至今勅字蔡體尚
在
東坡海外詩云夢中時見作詩孫初不解在蜀見蘇山
藏公墨迹疉韻竹詩後題云寄作詩孫符乃知此句
為仲虎發也
紹興末謝景思守括蒼司馬季思佐之皆名伋劉季高
以書與景思曰公作守司馬九作倅想郡事皆如律
令也聞者絶倒
東坡牡丹詩云一朵妖紅翠欲流初不曉翠欲流為何
語及遊成都過木行街有大署市肆曰郭家鮮翠紅
紫舗問土人乃知蜀語鮮翠猶言鮮明也東坡蓋用
鄉語云蜀人又謂糊窗曰泥窗花蘂夫人宮詞云紅
錦泥窗遶四廊非曾遊蜀亦所不解
東坡先生省試刑賞忠厚之至論有云臯陶為士將殺
人臯陶曰殺之三堯曰宥之三梅聖俞為小試官得
之以示歐陽公公曰此出何書聖俞曰何須出處公
以為皆偶忘之然亦大稱歎初欲以為魁終以此不
果及揭牓見東坡姓名始謂聖俞曰此郎必有所據
更恨吾輩不能記耳及謁謝首問之東坡亦對曰何
須出處乃與聖俞語合公賞其豪邁太息不已
宋白尚書詩云風騷墜地欲成塵春鎖南宮入試頻三
百俊才衣似雪可憐無箇解詩人又云對花莫道渾
無過曾與常人舉好詩大抵宋詩雖多疵纇而語意
絶有警拔者故其自負如此
白樂天詩云四十著緋軍司馬男兒官職未蹉跎一為
州司馬三見歲重陽本朝太宗時宋太素尚書自翰
苑謫鄜州行軍司馬詩云鄜州軍司馬也好畫為屏
又云官為軍司馬身是謫仙人蓋此音司字作入聲
讀
故事謫散官雖别駕司馬皆封賜如故故宋尚書在鄜
畤詩云經時不巾櫛慵更佩金魚東坡先生在儋耳
亦云鶴髮驚全白犀圍尚半紅是也至司戶參軍則
奪封賜故世傳寇萊公謫雷州借錄事參軍綠袍拜
命袍短纔至膝又予少時見王性之曾夫人言曾丞
相謫廉州司戶亦借其姪綠袍拜命云
紹興十六七年李莊簡公在藤州以書寄先君有曰某
人汲汲求少艾求而得之自謂得計今成一聚枯骨
世尊出來也救他不得一聚枯骨出神仙傳老子篇
某人者前執政留守金陵暴得疾卒故云
秦丞相晚歲權尤重常有數卒皂衣持挺立府門外行
路過者稍顧視謦欬皆呵止之嘗病告一二日執政
獨對既不敢他語惟盛推秦公勲業而已明日入堂
忽問曰聞昨日奏事甚久執政惶恐曰某惟誦太師
先生勲德曠世所無語終即退實無他言秦公嘻笑
曰甚荷蓋已嗾言事官上章執政甫歸閤子彈章副
本已至矣其忮刻如此
韓魏公罷政以守司徒兼侍中鎮安武勝軍節度使公
累章牢辭至以為恐開大臣希望僣忒之階遂改淮
南節度使元豐間文潞公亦加兩鎮引魏公事辭卒
亦不拜紹興中張俊韓世忠乃以捍敵有功拜兩鎮
俄又加三鎮二人皆武人不知辭當時士大夫為之
語曰若加一鎮即為四鎮如朱全忠矣奈何
大駕初駐蹕臨安故都及四方士民商賈輻輳又創立
官府扁牓一新好事者取以為對曰鈐轄諸道進奏
院詳定一司勅令所王防禦契聖眼科陸官人遇仙
風藥乾濕脚氣四斤丸偏正頭風一字散三朝御裹
陳忠翊四世儒醫陸太丞東京石朝議女壻樂駐泊
藥舖西蜀費先生外甥寇保義卦肆如此凡數十聯
不能盡記
高廟謂端硯如一段紫玉瑩潤無瑕乃佳何必以眼為
貴耶晁以道藏硯必取玉斗樣喜其受墨瀋多也每
曰硯若無池受墨則墨亦不必磨筆亦不須點惟可
作枕耳
呂吉甫問客蘇子瞻文辭似何人客揣摩其意答之曰
似蘇秦張儀呂笑曰秦之文高矣儀固不能望子瞻
亦不能也徐自誦其表語云面折馬光於講筵廷辯
韓琦之奏疏甚有自得之色客不敢問而退
陳師錫家享儀謂冬至前一日為冬住與歲除夜為對
蓋閩音也予讀太平廣記三百四十卷有盧頊傳云
是夕冬至除夜乃知唐人冬至前一日亦謂之除夜
詩唐風日月其除除音直慮反則所謂冬住者冬除
也蓋傳其語而失其字耳
老杜寄薛三郎中詩云上馬不用扶每扶必怒瞋東坡
送喬仝詩云上山如飛瞋人扶皆言老人也蓋老人
諱老故爾若少壯者扶與不扶皆可何瞋之有
宣和末有巨商捨三萬緡裝飾泗州普照塔煥然一新
建炎中商歸湖南至池州江中一日晨興忽見一塔
十三級浮水上南來金碧照耀而隨波傾颭若欲倒
者商舉家及舟師人人見之皆驚怖誦佛既漸近有
僧出塔下舉手揖曰元是裝塔施主船淮上方火災
大師將塔往海東行化去語未竟忽大風作塔去如
飛遂不見未幾乃聞塔廢於火舒州僧廣勤與商船
同行親見之
段成式酉陽雜爼言揚州東市塔影忽倒老人言海影
翻則如此沈存中以為大抵塔有影必倒予在福州
見萬壽塔成都見正法塔蜀州見天目塔皆有影亦
皆倒也然塔之高如是而影止三二尺纖悉皆具或自
天窗中下或在廊廡間亦未易以理推也
唐彦猷硯錄言青州紅絲石硯覆之以匣數日墨色不
乾經夜即其氣上下蒸濡著於匣中有如雨露又云
紅絲硯必用銀作匣凡石硯若置銀匣中即未乾之
墨氣蒸上騰其墨乃著蓋上久之蓋上之墨復滴硯
中亦不必經夜也銅錫皆然而銀尤甚雖漆匣亦時
有之但少耳彦猷貴重紅絲硯以銀為匣見其蒸潤
而未嘗試他硯也
賀方回狀貎奇醜色青黑而有英氣俗謂之賀鬼頭喜
挍書朱黃未嘗去手詩文皆高不獨工長短句也潘
邠老贈方回詩云詩束牛腰藏舊稾書訛馬尾辨新
讐有二子曰房曰廩於文房從方廩從回蓋寓父字
於二子名也
翟耆年字伯壽父公巽參政之子也能清言工篆及八
分巾服一如唐人自名唐裝一日往見許顗彦周彦
周髽髻著犢鼻褌躡高屐出迎伯壽愕然彦周徐曰
吾晉裝也公何怪
元祐七年哲廟納后用五月十六日法駕出宣德門行
親迎之禮初道家以五月十六日為天地合日夫婦
當異寢違犯者必夭死故世以為忌當時太史選定
乃謂人主與后猶天地也故特用此日將降詔矣皇
太妃持以為不可上亦疑之宣仁獨以為此語俗忌
耳非典禮所載遂用之其後詔獄既興宦者復謂若
廢后可弭此禍上意益不可回矣
政和以後斜封墨勅盛行乃有以寺監長官視待制者
大抵皆以非道得之晁叔用以謂視待制可對如夫
人蓋為清議貶黜如此又往往以特恩賜金帶朝路
混淆然猶以舊制不敢坐狨故當時謂横金無狨韀
與閤門舍人等耳
聶山胡直孺同為都司一日過堂從容為蔡京言道流
之横京慨然曰君等不知耳淫侈之風日熾姑以齋
醮少間之不暇計此曹也京之善文過如此
蔡京賜第宏敞過甚老疾畏寒幕帟不能禦遂至無設
牀處惟撲水少低間架亦狹乃即撲水下作臥室
秦熺作狀元時蔡京親吏高棟猶在謂人曰看他秦太
師吾主人乃天下至繆漢也棟當蔡氏盛時官至拱
衛大夫領青州觀察使靖康臺評所謂厮養官為横
行是也有王俞者與之同列官亦相等靖康間俞停
廢棟猶以武功大夫為浙東副總管遂終其身不復
褫削議者亦置之或自有由也
沈存中辯雞舌香為丁香亹亹數百言竟是以意度之
惟元魏賈思勰作齊民要術第五卷有合香澤法用
雞舌香此最的確可引之證而存中反不及之以此
知博洽之難也
顔延年作靖節徵士誄云徽音遠矣誰箴予闕王荆公
用此意作别孫少述詩子今去此來何時後有不可
誰予規青出於藍者也
先君讀山谷乞猫詩歎其妙晁以道侍讀在坐指聞道
猫奴將數子一句問曰此句何謂也先君曰老杜云
暫止啼烏將數子恐是其類以道笑曰君果誤矣乞
猫詩數字當音色主反數子謂猫狗之屬多非一子
故人家生畜必數之曰生幾子將數子猶言將生子
也與杜詩語同而意異以道必有所據先君言當時
偶不之叩以為恨
翟公巽參政靖康初召為翰林學士過泗州謁僧伽像
見鬚忽涌出長寸許問他人皆不見怪之一僧在旁
曰公雖召還恐不久復出公扣之曰鬚出者須出也
果驗
唐人詩中有曰無題者率杯酒狎邪之語以其不可指
言故謂之無題非真無題也近歲呂居仁陳去非亦
有曰無題者乃與唐人不類或眞無其題或有所避
其實失於不深考耳
翟公巽參政守會稽日命工塑眞武像既成熟視曰不
似不似即日毁之别塑今告成觀西廡小殿立像是
也道士賀仲清在旁親見之而不敢問
古所謂揖但舉手而已今所謂喏乃始於江左諸王方
其時惟王氏子弟為之故支道林入東見王子猷兄
弟還人問諸王何如答曰見一羣白項烏但聞啞啞
聲即今喏也
荆公詩云閉戶欲推愁愁終不肯去劉賓客詩云與老
無期約到來如等閒舍人子蒼取作一聯云推愁不
去還相覓與老無期稍見侵比古句蓋益工矣
四月十九日成都謂之浣花遨頭宴於杜子美草堂滄
浪亭傾城皆出錦繡夾道自開歲宴遊至是而止故
最盛於他時予客蜀數年屢赴此席未嘗不晴蜀人
云雖戴白之老未嘗見浣花日雨也
明州護聖長老法揚藏其祖鄭舍人向所得仁廟東宮
日回賀歲旦書稱皇太子某狀用太子左春坊之印
舍人是時猶為館職也
湯岐公初秉政偶刑寺奏牘有云生人婦者高廟問此
有法否秦益公云法中有夫婦人與無夫者不同上
素喜岐公顧問曰古亦有之否岐公曰古法有無臣
所不能記然生人婦之語蓋出三國志杜畿傳上大
驚乃笑曰卿可謂博記矣益公隂忌獨謂岐公純篤
不忌也
北方民家吉凶輒有相禮者謂之白席多鄙俚可笑韓
魏公自樞密歸鄴赴一姻家禮席偶取盤中一荔枝
欲啗之白席者遽唱言曰資政喫荔枝請衆客同喫
荔枝魏公憎其喋喋因置不復取白席者又曰資政
惡發也請衆客放下荔枝魏公為一笑惡發猶云怒
也
唐自相輔以下皆謂之京官言官於京師也其常參者
曰常參官未常參者曰未常參官國初以常參官預
朝謁故謂之升朝官而未預者曰京官元豐官制行
以通直郎以上朝預宴坐仍謂之升朝官而按唐制
去京官之名凡條制及吏牘止謂之承務郎以上然
俗猶謂之京官
唐所謂丞郎謂左右丞六曹侍郎也尚書雖序左右丞
上然亦通謂之丞郎猶今言侍從官也俗又謂之兩
制指内制而言然非翰苑西掖亦曰兩制正如丞郎
之稱契丹僭號有高坐官亦侍從之比坐字本犯御
嫌名或謂丞郎為左右丞中書門下侍郎亦非也
唐高祖實錄武德二年正月甲子下詔曰釋典微妙淨
業始於慈悲道教冲虛至德去其殘暴况乎四時之
禁毋伐麛卵三驅之禮不取順從蓋欲敦崇仁惠蕃
衍庶物立政經邦咸率斯道朕祗膺靈命撫遂羣生
言念亭育無忘鑒昧殷帝去網庶踵前修齊王捨牛
實符本志自今每年正月五月九月十直日並不得
行刑所在公私宜斷屠殺此三長月斷屠殺之始也
唐士大夫如白居易輩蓋有遇此三齋月杜門謝客
專延緇流作佛事者今法至此月亦減去食羊錢蓋
其遺制
老學庵筆記卷八
