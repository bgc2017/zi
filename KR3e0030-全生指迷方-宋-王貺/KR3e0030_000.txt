提要
全生指迷方四卷醫家類
臣等謹案全生指迷方四卷宋王貺撰按書
錄解題貺字子亨考城人名醫宋毅叔之婿
宣和中以醫得幸官至朝請大夫是書宋史
藝文志作三卷而𫝊本久絶故醫家罕所徵
引或至不知其名今檢永樂大典所收按條
掇拾雖未必盡符原本然大要已略具矣方
書所載大都皆標某湯某丸主治某病詳其
藥品銖兩而止獨貺此書於每證之前非惟
具其病狀且一一論其病源使讀者有所据
依易於運用其脈論及辨脈法諸條皆明白
曉暢凡三部九候之形病證變化之象及脈
與病相應不相應之故無不辨其疑似剖析
微茫亦可為診家之樞要謹詳加訂正分為
二十一門依類編次而以論脈諸篇冠之於
首因篇頁稍繁釐為四卷不復如其原數焉
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
余昔任左史遇疾瀕死考城王貺子亨為察衆工之用
藥而余以生因以其所著全生方一編遺余藏之未暇
讀也繼掌外制一日得異疾謀諸醫未决子亨笑曰毋
恐此吾書所有也視某章病當某藥如方信宿而病良
已於是始竒之歸居淮南去王城國偶有病秪訊於書
謫三巴遷百粤去醫益遠又槖本以歸余余因為之表
其端曰此書直而邃曲而通部居彪列而脉絡潛流形
色昭彰而對治要妙知方者讀之智思横生不知者猶
可按圖而愈疾真衞生之竒寳濟物之良術也至理不
煩至語不費余非知道者而於此乎取之子亨當官不
苟遇世變嘗慨然再請出疆萬里其論著此書用心救
世利物不特此矣吴敏序
自序
德彌大者常存乎好生之心志彌廣者每切于立言為
教在上世則有伊尹逮後漢乃見張機祖述神農之經
發明黃帝之道雖然術至通神之妙在乎知慮以為先
藥至起生之功必因精能而後效天無棄物非人莫知
所能人有常心非道莫知所適凝神自悟觸理皆分故
能贊益天機悉體隂陽之變深窮造化博極生死之源
候色驗形自契一時之理刳腸剖臆難傳後代之精至
于湯液除疴砭石起死必當研窮性味斟酌淺深治理
在于君臣協攻資乎佐使方書之行其來尚矣而人猶
不能刻意研求專心致志攖邪抱病則束手無能制療
處方則委身紕繆余竊悲之于是採古人之緒餘分病
證之門類别其疑似定其指歸隂陽既明虚實可攷若
能按圖求治足以解惑指迷雖未起死回生庶幾扶危
拯困故號曰全生指迷以崇大倫之道焉考成王貺子
亨序
