耆舊續聞小說家𩔖一(雜事之屬)
提要
(臣)等謹案耆舊續聞十卷原本題曰南陽陳
鵠錄正又一本題陳鵠西塘撰盖南陽人而
號曰西塘者特其時代爵里已不可考書中
載有陸游辛棄疾諸人遗事又自紀嘗與知
辰州陸子逸遊則開禧以後人也所錄自汴
京故事及南渡後名人嘉言懿行捃拾頗多
間或於條下夹注書名及所說人名字盖亦
襍採諸家說部及名流談論而成其間如政
和三年與外弟趙承國論學數條乃出吕好
問手帖而入之諸條中頗不可辨又稱朱翌
為待制公陸軫為太傅公沿用其家𫝊語不
復追改皆體例之未審者然南渡以後故家
遺老文獻猶存故鵠所聞見多元祐諸賢之
緒論其於詩文宗旨往往片言居要頗足以
開悟後學又如駁苕溪漁𨼆叢話議東坡卜
筭子詞之非據宋祁奏議摘歐陽修撰薛恭
政墓誌之誤俱殊有考據非同剿說雖叢談
瑣語間傷冗襍不倫而可採處亦復不少固
談藝者所取資也乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
