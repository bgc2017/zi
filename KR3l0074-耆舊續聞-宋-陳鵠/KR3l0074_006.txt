耆舊續聞卷六宋陳鵠撰
本朝名公四六多稱王元之楊文公范文正公晏元獻
夏文莊二宋王岐公王荆公元厚之王履道元之出補
外賀同時在翰林大拜者云三神山上曾陪鶴駕之遊
六學士中猶有漁翁之歎又滁州謝表云諸縣豐登苦
無公事一家飽暖全頼君恩文公以母病不謁告兄弟
徑歸許下責授祕書監分司西京謝表云介推母子願
歸綿上之田伯夷兄弟甘受首陽之餓後除汝州言者
攻擊不已公又有啓云已擠溝壑猶下石而不休方困
蒺藜尚彎弓而相射文正公初隨母嫁朱氏後復姓謝
表云志在逃秦入境遂稱於張禄名非覇越乘舟乃效
於陶朱文莊父官河北契丹犯界沒於王事後丁母憂
起復奉使契丹辭表云父沒王事身丁母憂義不戴天
難下穹廬之拜禮當枕塊忍聞昧樂之聲荆公尤工於
四六並見本集吕吉甫監杭州酒務時元厚之自侍從
出守每過之必論文至通夕他日吉甫見荆公問錢塘
往來之衝有佳士子乎吉甫曰才士極難得如元某好
箇翰林學士公曰有甚製作吉甫乃於書簏中出其一編
皆元所為文也荆公熟咏甚喜已而元為詞臣多士猶
未深知之及荆公除昭文相制麻云若礪與舟世莫先
於汝作惟衮及繡人久佇於公歸於是衆皆歎服王安
中履道初任大名府元城縣簿吉甫一見竒之未知其
有文也會熙河奏捷履道代為賀表云方叔壯猷顧自
嗟於老矣臯陶𢋫載尚希贊於康哉盖能發其微也
南渡内外制多出汪内翰彦章之手膾炙人口同時有
孫仲益韓子蒼程致道張燾朱新仲徐師川劉無言後
有三洪兄弟至辛巳歲容齋草親征詔曰惟天惟祖宗
方共扶於基緒有民有社稷敢自佚於宴安又曰歲星
臨於吳分定成淝水之勲鬭士倍於晉師可决韓原之
戰是時歲星在楚檄書曰為劉氏左袒飽聞思漢之忠
徯湯后東征必慰戴商之望汪浮溪王綯復官制曰聖
人之心如權衡之公法無私者君子之過如日月之食
人皆見之衛侯醇謹初豈有於他腸顔子庶幾尚何憂
於貳過賜王綯為從弟投拜金人自劾不允詔曰昔羊
舌坐誅靡連叔向王敦稔惡猶赦茂宏盖古者君臣相
與於腹心之間未嘗以兄弟輙投於形迹之地代嘉王
謝及第表鵬擊天潢之浪鶯遷帝苑之春昔慙假寵於
分茅今喜成名於拾芥知徽州鄉郡謝封新安郡侯表
久客還家方憩南飛之鵲通侯授印忽成左顧之龜宋
人洴澼以得封望敢及此漢將銀黃而誇里榮乃過之
賀收復杭州表河有防而蟻為之决稼大盛則螟生其
間唯兹嘯聚之徒盖以承平之久敢搖蜂蠆之毒盜弄
萑苻之兵折箠一笞投戈四潰戎㫋所向舉江山歸指
顧之中帥藩復完他郡縣可談笑而得靖康末代羣臣
勸進表輙慕周勃安劉之計庶伸程嬰存趙之衷幸率
土相從而歸啟且諸侯不輟以事周又表整㐮城之駕
而早戒脩塗除高邑之壇而亟臨大寶力圖後效如成
王小毖之詩光復丕基邁文帝大横之兆靖康二年皇
太后手詔歷年二百人不知兵傳序九君世無失德雖
舉族有北轅之釁而敷天同左袒之心又曰漢家之厄
十世宜光武之中興獻公之子九人唯重耳之尚在
周益公久在禁林詞章為一時之冠辭免直學士院狀
云顧仙嶺之提鼇自存大手矧明庭之儀鳳方集竒才
謝内相表視淮南之書豈但矜誇於下國聽山東之詔
固當禆助於中興謝衣帶鞍馬表褐衣褐見莫陳漢戍
之便宜馬去馬歸敢計塞翁之倚伏除大觀文判潭州
以言者奪職罷鎮後復職仍判潭州到任謝表云謂昔
之銷印重違白筆之公言故今者剖符庸示清衷之本
意踦𩔖雁門之復夢成鹿野之真又謝復職表云華陽
黑水裂地而封舊物青氊自天而下人皆𫝊誦
鄭元樞惠叔知建寧日因前所薦舒光改秩後光以賄
敗公坐降兩秩謝表云視所以觀所由不加詳審聽其
言信其行竟墮欺誣迨兹累年果爾連坐亦羿有罪於
予何誅又云敢不勵緇衣好賢之心謹推轂下士之禮
期不墜於家世庶少酬於國恩盖用鄭家事尤為清切
吕洞賓先生多遊人間丁晉公通判饒州日洞賓往見
之語公曰君狀貌頗似李德裕他日富貴皆如之公咸
平初與楊文公言其事今已報政張洎家居忽外有一
隱士通謁乃洞賓名姓洎倒屣迎見之見洞賓自言吕
渭之後四子温恭儉譲譲終海州刺史洞賓系出海州
房所任官唐史不載索筆八分書七言四韻留與洎頗
言將佐鼎席之意末句云成功當在破瓜年俗以破瓜
字為二八洎年六十四卒乃其䜟也滕宗諒守巴陵回
道士上謁滕口占曰華州回道士來到岳陽城别我留
何處秋空一劍横因大笑而去吕有詩在人間極多三
入岳陽人不識朗吟飛過洞庭湖又飲海龜皃人不識
燒山符子鬼難看又一粒粟中藏世界二升鐺内煑山
川並見楊公談苑為賣墨來到鼎州無端知府問蹤由
家住北斗魁星下劍掛南忩月角頭東坡詩話云熙寕
元年八月十九日有道士過沈東老飲酒用石榴皮寫
絶句壁上自稱回道人出門至石橋上先度橋數十步
不知所在或曰此洞賓也詩云西鄰已富憂不足東老
雖貧樂有餘白酒釀來緣好客黃金散盡為收書此東
坡倅錢唐之日今在石村沈家畫壁猶存所畫之像藤
蔓交蔽其體惟面貌獨出余往來苕霅屢見之其他如
磨鐵鏡舞畫鶴設僧供於長沙隱姓名於幽谷考其異
跡固多有之惟渡江以來近在辛卯歲嘗遊毗陵繫青
結巾黃道服皂縧草履手持棕笠自題曰知命先生自
呼於市荆門守胡公儔聞其聲頗異召之問命先生曰
公有夀且得見次不在清明前五日即在清明後七日
至期忽得報云第二政已改授他郡七日後又得報云
見政有召命胡始知其為異人乃悟知命字皆從口必
是吕洞賓無疑深恨不欵延之日夜追想其狀貌欲使
畫工圖之不可得及至荆門半載忽一日公廳肅客有
急足聲喏云某知州府有書信今且往某州下書回途
却請回書客退開書通寒暄外無他語有一軸信開視
乃是南京石本吕公畫像與在毗陵日所見衣巾狀貌
無少異公益歎慕胡後守滁州為刻石以誌其事余乙
亥歲為滁教距辛卯歲五十餘年矣以此知先生未嘗
不遊人間但世人少有仙風道骨遇之者鮮矣
華山狂子張元天聖間坐累終身嘗作雪詩云七星仗
劍攪天池倒捲銀河落地機戰退玉龍三百萬斷鱗殘
甲滿天飛又鷹詩云有心待搦月中兔更向白雲頭上
飛其詩怪譎多𩔖此韓魏公在鄜延日元以策干公不
用後流落竄西夏教元昊為邊患及公撫陜右書生姚
嗣宗獻詩云踏破賀蘭石掃空西海塵布衣能辦此可
惜作窮鱗公曰此人若不收拾又一張元矣遂表薦官
之又嘗題詩於關中驛舍云欲掛衣冠神武門先尋水
竹渭南村卻將舊斬樓蘭劍買得黃牛教子孫東坡見
而誌之後聞乃嗣宗詩又有詩云崆峒山叟笑不語静
聽松風飽晝眠皆豪語也
施逵字必達建陽人少負其才有詩名建炎間早擢上
第為潁州教官秩滿而歸時范汝為為寇據建城執逵
而脅之令書旗幟遂䧟賊黨朝廷命韓世忠討之城破
乃捕逵付軍帳至臨安送府獄編隸湖外離家之日度
此去必無生還乃嘱其妻令改適其妻悲泣鬻奩具所
有以給行囊及出獄賂防送卒使緩其行買一婢自隨
所至宿舍縱其通淫行至中途村舍一夕多市酒肉令
恣飲中夜酣卧手刃二卒及婢乃變衣易姓名竄於淮
甸滁黃間後朝廷圖影重賞捕之甚急逵乃為僧行入
邊界山寺中主僧見其執役惟謹亦異顧之疑其必非
凡夫一日以事役其徒衆使出獨留逵在呼而問曰朝
廷嚴賞捕亡命之人若是汝可以實告我却為汝尋一
生路脫去不然不獨汝身被戮亦累及山門逵力諱拒
僧曰我觀汝面目不是庸人愛汝故爾逵乃感泣下拜
悉露情悃僧又恐其疑己謂曰我即坐此汝自往吾卧
内取一箱袱來預作一書并白金數兩取出贈之云可
速入彼界尋某寺僧某投之逵拜謝而去遂至某寺歲
餘主寺見其能書翰甚喜之逵於暇日買彼中舉業習
之易名宜生舉進士廷試天子日射三十六熊賦云聖
天子内敷文德外揚武功雲屯一百萬騎日射三十六
熊遂冠榜首大被寵任後為中書舍人入翰苑紹興庚
辰金主謀侵淮先遣逵為賀正使甚倨慢朝廷以尚書
張燾為館伴使每以首丘桑梓之語動之意氣自若臨
岐顧張曰北風甚勁張因奏早為備逵少時嘗有詩云
久坐鄉關夢已迷歸來投宿舊沙溪一天風雨龍移穴
半夜林巒鳥擇栖賣菜無人求好語種瓜何地不成畦
男兒未老中原在寄語鵾雞莫浪啼又嚴子陵釣臺詩
懸崖斷壑少人蹤只合先生卧此中漢業已無一抔土
釣臺今是幾秋風同學劉郎已冕旒未應換與此羊裘
子雲到老不曉事不信人間有許由至黃州弔東坡詩
文星落處天應泣此老已知吾道窮事業謾誇生仲達
功名猶忌死姚崇至一寺中為僧題屏風八景其平沙
落鴈云江南江北八九月葭蘆伐盡洲渚闊欲下未下
風悠揚影落寒潭三兩行天涯是處有菰米如何偏愛
來瀟湘此詩已有異志又感春詩感事傷懷誰得知故
園閒日自暉暉江南地暖先花發塞北天寒遲鴈歸夢
裏江河依舊是眼前阡陌似疑非無愁只有雙蝴蝶解
趁殘紅作陣飛又感錢王戰臺詩層層樓閣捧昭回元
是錢王舊戰臺山色不隨興廢去水聲長逐古今來年
光似月生還沒世事如花落又開多少英雄無處問夕
陽行客自徘徊此詩乃是出塞作又題將臺詩梅花摘
索未全開老倦無心上將臺人在江南望江北征鴻時
送客愁來此詩奉使本朝時作又題壁云君子雖窮道
不窮人生自古有飄蓬文章筆下千堆錦志氣胷中萬
丈虹大抵養龍須是海筭來栖鳳莫非桐山東宰相關
西將俯仰懷賢倚暮風初逵卜葬地術者曰若近裏葬
三紀後可出侍從子孫緜遠近前一紀年窮困後方顯
逹但不歸家鄉逵曰子孫冨貴何預於我耶即從前葬
韓蘄王之孫某嘗語余云後見趙左史再可云靖康之
難其族人陷於北有葉倅者建寧人仕于京南亦留彼
中逵為其子葉寮執伐娶趙氏後和好既成歸我河南
地於是陷彼者皆得歸江南寮今為雜賣場監官亦能
言宜生之事逵祖墳今在卲武建寧縣施村土人猶能
言其事墓尚存
耆舊續聞卷六
