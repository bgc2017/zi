耆舊續聞卷七宋陳鵠撰
鄉音是處不同惟京師六朝得其正陸德明作釋音韻
切亦多浙音司馬温公論九旗之名與旂相近緩急何
以分别小雅庭燎詩言觀其旂左傳龍尾伏辰取虢之
旂然則此旂當為芹音耳關中人言清濁之清不改清
字丹青之青則為萋音又以中為蒸蟲為塵不知旂本
是芹音亦周人語轉如青之言萋也五方言若是者多
閩人以高為歌荆楚人以南為難荆為斤文士作歌亦
多不悟真宗朝試天德清明賦有閩士破題云天道如
何仰之彌高考官閩人遂中選(古今詩話)
荆南進士為雪詩始用先字後云十二峯巒旋旋添以
添為天也向敏中鎮長安土人不敢賣蒸餅(陳輔之云)
余聞英華之事舊矣庚辰道出縉雲訪其遺跡得縉雲
令林毅夫贈英華詩集一編考其年代姓名乃元豐二年
夏五月縣令開封李長卿女也李有二女慧性過人聞
誦詩書皆默記之姿度不凢俄染癘疾而逝殯於邑之
仙巖寺三峯閣李公滿罷因舁以歸宣和庚子盜起嚴
之青溪所過焚燎無遺惟三峯閣獨存主簿以為廨舍
每見女子態貌綽約綵衣翩蹮嘯歌自得命玉虚羽士
奏詞終莫能去簿遂移於寺之浴堂故址别剏廨宇遂
無所見代者濟南王𫝊慶長興與弟𫝊及内表曹潁偕
來館曹於廳治之東未幾曹神氣恍惚若有所憑一夕
吏散庭空月明曹與女羅觴豆獻酬懽洽嚴更者黎明
告於簿簿驚愕力叩曹曹不可隱且言有女子每夕叩
扄而至與語皆出塵氣象詰其姓氏曰開封李長卿女
秀萼其名英華其字父任邑令隨侍而至偶遇真人授
丹砂辟榖有年身輕於羽蓬萊雖遠一念至則瞬息間
耳若青城紫府桃源天台吾遊息之所也仙都窪尊特
僑寓爾知子鰥居故來相慰更唱迭和殆無虛日時長
至節𫝊慶休於中堂乃聞笑語聲王云汝非英華耶挹
而問焉與曹之言無少異自是形迹不秘去來不時忩
壁題染在在可錄王盡室見之不以為怪曹有親陳觀
察者挽之從軍將就道英華情不忍釋祖於黃龍之僧
舍與訣曰妾與子緣斷矣念寓簿舍日子嘗求我辟榖
方豈靳而不與者但子宿緣寡淺塵業未償非仙舉之
姿他時當有兵難妾豈能終為子保護授靈香一瓣有
急請爇以告當陰有所護不然亦無如之何也曺公勇
為朔方之行不意獲譴麾下追惟英華之言欲取所貽
香爇之軍行無宿火卒正法英華詩百餘篇其警句有
春日述懷二絶云三月園林麗日長落花無語送春忙
柳緜不解相思恨也逐遊蜂過短墻園林簇簇日暉暉
白蝶黃蜂自在飛公子醉眠芳草岸柳花片片點春衣
又云醒酒清風搖竹去催詩小雨過山來又綠髮照波
秧正暖黃雲卧隴麥初成非詩人所易到也其詩無凄
凉悲怨之詞皆豔麗歡愉之語殆亦鬼中之仙邪若言
曹生之禍尤異余友人曾亨仲少隨表兄陳夢良任岳
之嘉魚尉秩滿移寓於崔府君祠下館曾於東廡忽一
夕聞忩外異香撲鼻微吟云芳心欲剖憑誰訴惟有清
風明月知次夜復吟云曾穴忩視之彷彿有女子過廡
下但見雲鬢斜軃若懶粧之態是夕忽入與之遇力扣
其姓氏不告強詰之乃云妾本府君女又問其年若干
云年當二八時又問何故懶粧云對粧慵攬鏡又問答我
一似吟詩云握筆愛題詩一日曾往祠下遍閱無女子
像貌疑是寓居女恐事覺欲絶之女云君若見疑可同
往乃引至一大府有童姬百軰候迎於門延至中堂茶
湯罷登望月臺羅列肴饌酒果甚奢酬勸歡洽臺傍有
碑記其歲月云無為子撰曾問無為子是何人云即妾
也酒罷已五鼓曾携果核歸醉寢其子姪至取其果與
之無異人間者又嘗吟云欲擇純良壻須求才學兒期
君終遠大富貴我皆知曾云何以知之云吾父掌人間
善惡禍福各有簿吾嘗竊視之曾遂扣以前程事云遇
雞年即發自此每夕寢處如常但神情頗瘁其家疑為
妖魅所惑力扣之乃以實告郡有孔法師符法甚靈乃
密以狀告孔為具符令就城隍司投之且云今夜若有
影兆見報是夕府君從忩外長歎而過有數獄卒押其
女隨後女舉手指曾數其負約翌旦孔呪符與飲自此
遂不至八月郡以祠為漕試院遂移寓南草市女子復
來自後往來不可禁唱和詩詞盈軸其家視以為常亦
不復怪來春曾欲試上庠女泣别曰與君相從許久苦
留不住先動必有灾前途宜自謹曾至黃池鎮一夕被
寇席捲而去曾狼狽而歸至中都復丁母艱始驗其言
後累舉遇雞年皆不驗後館於趙大資德老之門至癸
酉歲果偕浙漕薦年幾七旬矣女子之言異哉余謂妖
魅之惑人未有久而不斃者獨二子所遇不能為之害
曹果死於兵難曾雖蹭蹬不第年逾八袠以夀終余淳
熙甲辰初識曾於臨安郡庠一日乘其醉扣之曾悉以
告嘗為作𫝊以紀其事矣亨仲乃鄭鑑自明之内表嘗
以其事語於伯恭先生士夫間亦有聞之者偶讀李英
華集以其事正相𩔖因併錄之
温叔皮云三衢柴翼客滬瀆余謁之因談兵火以前湖
南一士人過泗州有解太素脉者診之云來年有官終
有病也士子竦然曰當得何病曰有癰疽病士留五日
求為處一方脉者竟不能為之乃指京師某人者俾訪
之士子到京來年果登第求診脉於醫醫問君所嗜何
物答曰物物皆喫醫曰喫果子否梨正熟有賣梨者買
二百許每日食畢恣啖之一兩旬復謁醫醫問啖多少
梨答云一百許醫曰可喜君無事矣然須生瘡既而三
四日間遍身患大瘡以藥調和其内尋愈出京過泗州
見向診脉者問君得官又安樂醫以何藥療君病答云
某不病但生瘡耳醫者詰之乃以食梨事對脉者呼其
子設香案望京師而拜曰不可謂世間無人乃誌其方
蓋以梨發散其癰疽之氣變作渾身瘡爾士子及太素
脉者忘其姓名唯記京師醫者是大馬劉家
張文定公年十六發解入京從汴岸日者問休咎日者
曰子來正及時吾嗜酒然術甚高每醉則不推測今日
偶不飲當為盡言良久曰言之勿怒子更十年當以三
人及第又二年當為狀元文定大怒曰三人及第豈再
魁乎拂衣而去是歲下第後十年始以茂材異等除校
書郎知崑山縣三人恩例也又二年再舉賢良方正除
將作監丞通判睦州狀元恩例也文定公孫壻曾統言
如此
鄭燕公居中達夫開封人少遊上庠登舍選職學事每
休沐常與鄭紳遊紳嘗為省直官官罷貧不事生産公
每給之一日同至相國寺有日者榜卦肆一卦萬錢公
如其數扣之日者云此命大貴與蔡太師正相𩔖究其
詳則拾起卦子不復言矣行數步許語鄭曰汝試令看
鄭笑曰我有萬錢即登旗亭痛飲決不與此曹公云吾
為償金強之往日者曰吾每日只推筭一命要看時可
預錄下來日見訪二人如期而往日者默然良久云怪
詫這五行又與某太尉相𩔖公頗不樂而去盖公少年
馳聲學校意氣方盛得日者言益喜試以鄭殫其術何
從解貴然心懷觀望又語鄭曰吾二人更各以五千令
覆筭日者不納諭以覆看前二命乃受曰二命皆大貴
先看者將來與蔡太師同官後看者却先發大抵相去
不遠公復問何時當貴日者曰若見雪紛紛下時却來
相謝公戲鄭曰術者道我貴吾今已升舍若登甲科貴
亦不難謂汝貴時恐無此理鄭徐答曰我亦有少夤緣
但不欲言公力詰之乃曰某自喪偶後有息女甫七歲
無人鞠養將與中貴為養女聞常進入内性極慧黠頗
得寵遇恐異時因此進身未可期某以私告切勿語人
公聞之沾沾自喜且欲驗日者之言與鄭劇飲而歸後
復與鄭同行忽遇雪下公笑曰日者言雪下時汝當貴
鄭曰今得一杯暖寒足矣望豈及此公因留外館流連
踰日忽有快行屢至學尋問頗急學臧輩不知公寓處
及歸乃以告公亦驚訝未知何事語未竟復至喜曰幸
得見學士慈德宫鄭押班欲尋其父遍問莫有知其家
者聞常與學士相過公曰少頃須至但貧甚吾每賙之
更寬兩日為辦些衣服方可去時公新婚奩具甚厚有
銀盂在側持以予之曰謾為酒資可以此意覆知押班
快行得之殊過望悉以其語達押班甚德之及鄭入見
具言居貧每藉公賙䘏誼過手足鄭自此有居第庖供
日豐與公往還情好愈篤及徽廟登極慈德太后以押
班賜上封賢妃未幾為貴妃恩寵日盛六宫無出其右
政和元年册后以紳為樂平郡王公初擢第仕真定教
官紹聖初為太學博士上即位遷大宗正丞崇寧間自
禮部郎召試中書舍人除知樞密以后故也政和三年
再知院六年拜少保太宰兼門下侍郎蔡儋州再入正
與之同相日者之言異哉葛文安公與公之孫為僚壻
嘗語余云
文安公又言某自上元丞滿罷除浙東需次時有相士
趙蓑衣者謂某曰公面有憂色主服然便得見仕不待
終更召為學官歷清要不出國門至宰相月餘果喪偶
又數月報代者事故到官逾年劉侍郎孝維榻前特薦
除太學博士及為給舍時趙來見某令看兩府誰先入
相時趙雄為樞密相士所言皆不驗豈其術偶中亦有
時而差耶余後讀范蜀公蒙求所紀日者事尤為竒中
張鄧公嘗謂范公曰某舉進士時與寇萊公遊相國寺
詣一卜肆卜者曰二人皆宰相也既出遇張齊賢王隨
復往卜之卜者大驚曰一日之内而有四人宰相四人
相顧而笑以退因是卜者銷聲不復有人問之卒窮飢
餓以死其後四人皆如其言鄧公欲為之作傳因循未
能時公已致仕猶能道其姓名今又忘之
紹興初日者韓操曹谷皆竒術也湯丞相進之史丞相
二公微時嘗往扣之一日調官中都復同往韓偶脩屋
無延坐處其家紿云出去韓瞽者聞其聲而記之亟呼
曰二相公來豈可不留坐後皆如其言又劉樞密珙父
吕檢詳仲發同訪之時二公已京秩為幹官韓云二命
皆改秩又指劉後當至樞使吕為卿監後劉果為樞密
但非使爾吕為檢詳直顯謨閣終朝議大夫亦卿監資
序又余同里前輩林僉判元祖省試已迫期病甚肩輿
往扣之韓云今年當第臨試前一日自愈是歲果第余
幼年猶及見之與余言及曹谷與韓齊名晚年術多差
曹丹陽人有士人初薦閣省試得失曹不許云須至免
舉年方登第果下省至免舉復扣之曹又不許士子曰
公向年許我免舉登第何相反耶曹曰若果是曹谷相
許但以往日之言為據是時命運通利所言無不中今
時運不如昔故亦有時而差爾宗果第然則日者之術
驗否亦係時運不專在術耶
耆舊續聞卷七
