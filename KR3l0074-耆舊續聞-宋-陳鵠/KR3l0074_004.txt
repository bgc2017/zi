耆舊續聞卷四宋陳鵠撰
閬州有三雅池潘遠記聞云古有修此池者得三銅器
狀如酒杯各有二篆曰伯雅曰仲雅曰季雅或謂劉表
一子好酒嘗製三爵大曰伯雅受一斗次曰仲雅受七
升小曰季雅受五升趙德麟云恐是盛酒器非飲器也
余以問曾存之存之言古人軀幹大升合小王仲弓傷
寒證治論湯劑注云古方三兩當今一兩三升當今一
升然則存之之言信矣余按廣韻㿿字注云酒器㿿雅
同音則㿿字盖借用三雅乃酒杯也無可疑者
過曾大中書室因論法帖載孫權遣方士取&KR0008;魚作膾
人皆不解&KR0008;魚作圖音讀靖康元年余以事至合流鎮
見人壁間有唐明皇御注道德經終日行而不離&KR0008;重
輜字偏旁作圖乃悟&KR0008;為鯔也然則考古者不可不博
也
天禧元年八月勅自今兩省諫舍宗室將軍以上許乘狨
毛煖座餘悉禁止仍絶採捕此乃㣝座之始也
故刑部尚書胡嘗語云祖宗時舘職暑月許開角門於
大慶殿廊納凉因石曼卿被酒扣殿求對尋有約束自
後不得復開矣
故事舘職每洛陽貢花到例賜百朵並賜南庫法酒此
二者麟臺故事不載因並誌之
曾元忠諫議云先朝官即兼修日歷日御上但稱兼著
作無郎字
慶歷二年西方用兵張安道奏議乞併樞密院歸中書
因除昭文相吕申公兼判樞密院事集賢相章郇公兼
樞密使而加晏元獻同平章事依舊樞密使時宋元憲
知維揚王荆公為僉判代作賀啟三首内昭文一首宋
公别撰塗抹殆遍前輩於禮儀語言間謹重如此宋氏
稿副尚存頃獲觀之乃具錄焉荆公啟云恭審肅被寵
靈恭司樞要伏惟慶慰竊以安危所繫文武相須眷注
意之殊特崇仰成之異禮至若萬務通於四海二柄萃
於一門簡在休辰職繇全德恭以昭文相公風華博照
天韻雄成挾旦奭之謀謨襲韋平之系胄逢辰鼎盛序
爵彌高清議被民卓冠一時之傑豐規振俗遄躋三代
之隆嗟彼羌豪警吾邊吏有嚴天討爰止王師上方深
拱以倚平博謀而取重畀兹全貴欽著壯猷輿誦所同
巖瞻惟允昔饋通函谷係沛邑之宗臣威被匈奴實漢
家之良相宜今具美與古兼徽某夙附末光雅頌善庇
伏藩城而待罪隱若自安占宿邸之移文跫然滋喜依
歸之素有過等夷宋公自作啟云右某啟近得本州進
奏院狀報伏承誕膺明制兼管鴻樞伏惟慶慰恭以昭
文僕射相公業總將明地尊弼直綢繆三事&KR2348;爕九功
穆駿假以無言陟大猷於同體屢還休册專遜碩膚列
讓彌高群瞻益洽曏屬戎亭之警載繫廟略之勤惟是
本兵别歸謀幄彌綸雖一名分或殊果咨相府之尊並
統機庭之重特頒聖訓恭告治朝創宥密之判規寵裁
成之政本協修一德允頼於湯臣外撫四夷更先於漢
業安危所注左右宜觀元憲之意謂國朝未有判樞密
之院者以上之注意尤重故云創宥密之判規寵裁成
之政本也
四聲分韻始于沈約至唐以來乃以聲律取士則今之
律賦是也凢表啟之𩔖近代聲律尤嚴或乖平仄則謂
之失粘然文人出竒時有不拘此格者緘啟新範載李
秀才賀滕學士一啟全用側聲結句其辭云伏審榮承
紫渙進聯閨彦某被遇有素起抃慙後且賢者器業本
不在於文藻而國之鈞軸寔藉此而進用恭以某官率
志雅遠持論忠寔每憶舒卷向嗟淹晩今幸以材夫而掄
擢必將上副乎心知所謂豪俊驟揚庭選佇見風節聳聞
天下某成樂樊圃繫心京轂伏冀上為宗社精治興寢
梅聖俞嘗云古人造語有純用平聲琢句天然渾成者
如枯桑知天風是也有純用側聲作詩云月出斷岸口
影照别舸背且獨與婦飲頗勝俗客對
内翰洪公帥會稽日余嘗乘間問曰禹穴有二處其一
在禹廟告成觀穴上有蹇石是也其一去禹廟十餘里
名曰陽明洞天即稽山之麓有石徑丈餘中裂為一罅
闊不盈尺相𫝊指此為禹穴圖經云禹治水投玉簡於
此穴中未知孰是公云禹穴二字出司馬遷書雖其事
不經必是秦漢以來相𫝊如此張晏注漢書云禹廵狩
至會稽而崩因葬焉上有孔穴民間云禹入此穴又不
經之尤者要之子長謂上會稽探穴言極其高深也探
者取極深之義今陽明穴中投物於中不知其底止當
以此為禹穴可也非謂禹葬之地
又問若耶溪去鏡湖二十餘里乃一小澗水溪旁人烟
極蕭條但有雲門寺猶存唐人詩多言若耶溪畔採蓮
女何也公云所謂採蓮女者亦指西子而言也時之盛
衰不同唐之初年必是勝地何以知之今去耶溪三里
許地頗平曠世傳以為虞世南宅之舊址杜子美詩云
若耶溪雲門寺青鞋布韈從此始則為唐之勝境可知
矣余因言史記載秦始皇三十七年出遊過丹陽至錢
塘臨浙江水波惡乃西百二十里由狹中渡上會稽祭
大禹望於南海而立石刻頌秦德所謂狹中者即今富
陽縣絶江而東取紫霄宫路是也江流至此極狹去岸
纔一二百步水波委蛇始皇正從此渡取暨陽界至會
稽山今暨陽縣外有始皇祠宇乃經由之處徐廣注史
記直指以為在餘杭縣不知餘杭非江流之所經也公
深以為然
鄭戩字天休知開封府府吏馮元者姦巧通結權貴號
為立地京兆尹戩窮其罪流於海島後移守長安表有
曰聽嚴宸之鐘鼓未卜何辰植勁栢於雪霜更觀晚節
上稱誦之數四代范仲淹為四路招討置府於涇州元
昊擁衆臨黑山戩勒兵廵邊趨蓮花堡時大寒風勁置
酒高會旗幟綘野鐃鼓聒天虜衆十萬不敢動元昊曰
已遣使稱臣何為復用此公護諸將觀此則守帥謝表
亦可以見其志節否也范文正公守饒州謝表云此而
為郡陳優優布政之方必也立朝增蹇蹇匪躬之節天
下歎公至誠許國終始不渝不以進退易其守也王元
之守滁日謝表云諸縣豐登苦無公事一家飽暖全藉
君恩歐陽公取其語發為歌咏云諸縣豐登少公事一
家飽暖荷君恩亦見身在外服不忘其君之義也自祖
宗以來凢外郡謝表未有不復之者慶元初權姦用事
論對官希旨乞勿報行遂以為例矣
許下士夫云章子厚當軸喜罵士人嘗對衆云今時士
人如人家婢子纔出外求食箇箇要作行首張天覺在
旁云如商英者莫做得一箇角妓否章笑久之遂遷職
子厚之孫章大方云不然天覺好詼諧先祖丞相曰豈
有禁從作是俳語好撻天覺應聲云某權某職且二年
切告相公撻下權字丞相未幾乃落權字
子厚為商州推官時子瞻為鳳翔幕僉因差試官開院
同途小飲山寺聞報有虎者二人酒狂因勒馬同往觀
之去虎數十步外馬驚不敢前子瞻云馬猶如此著甚
來由乃轉去子厚獨鞭馬向前去曰我是有道理既迎
取銅沙鑼於石上攧響虎即驚竄歸謂子瞻曰子定不
如我異時奸計已見於此矣
耆舊續聞卷四
