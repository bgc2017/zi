近事會元卷二
宋李上交撰
學士弘文館麗正殿集賢殿北門翰
林待詔翰林供奉翰林學士
翰林志云唐高祖武德初在秦府文學館擢杜如晦等
十八人皆以本官兼學士學士自此始也分三番更直
宿閣下時謂之登瀛洲太宗貞觀初置弘文館學士政
餘引入講論明皇置麗正殿學士後改為集賢殿書院學士
亦草書詔後來翰林草書詔置學士集賢書詔乃罷初
國朝修梁陳舊事有中書舍人六員專掌制誥雖曰禁
省亦非密切故温大雅魏徵等輩時召草制未有名號
又乾封中始置北門學士睿宗朝初改為翰林待詔又
改為翰林供奉至開元二十六年乃為學士别建學士
院於翰林之南李白韓翊輩在舊翰林院雖有其名不
職其事德宗朝北翰林始兼學士之名
大學士
唐中宗景龍二年四月修文館增置大學士四員學士
八員直學士十二員
翰林院承旨
唐志天子在大明宫其院左右銀臺門内也在興慶宫
其院在金明門内也西内院在顯福門也若在東都華
清宫皆有待詔之所其待詔者有詞學經術合煉僧道
卜祝術藝書奕各别院以廩之日晚而退其所重者詞
學武德貞觀時有温大雅魏徵輩永徽後有許敬宗等
皆召入禁中驅使未有名目乾封中劉禕之等以文詞
召入待詔常於北門候進止謂之北門學士天后時蘇
味道輩皆待詔禁中中宗時上官昭儀獨當書詔之任
睿宗時薛稷輩又當此任玄宗時張說等書詔謂之翰
林待詔王者建極一日萬幾中外表䟽批荅或詔從中
出宸翰所揮亦資其檢討謂之視草故常設當代四人
以備顧問肅宗至德已後天下用兵制詔皆從中出於
是擇人命曰翰林學士充選者文士入禁中亦如中書
舍人例置學士六人内擇年深德重者一人為承旨蓋
以獨承密命故也德宗好文尤難其選貞觀已後為學
士承旨多至宰相
乞廢翰林學士
唐德宗貞元初召吳通元充翰林學士與陸贄俱為上
知時相嫌恨贄性褊急屢於上前短通元又言平時工
藝書畫之徒待詔翰林本無學士祗自肅宗至德後天
子召集賢學士於禁中草書詔因在翰林院待進止遂
以名奔播之時道路或預除改權令草制今四方無事
制書分職宜歸中書舍人學士之名理須停寢贄以通
元援引朋黨禁中叶力排已故欲廢之德宗不許
花磚八磚學士
翰林志云學士院北廳有花磚道冬中以日影及磚為
入直之候李程性懶好晩入常過八磚乃至衆呼為八
磚學士
鈴索
翰林志云學士院南北廳外各有鈴索人不敢輒入也
官誥㳂革命婦官誥用金花紙
李愚翰林舊規云舊例宰相使相官用五色背綾金花
紙節帥白綾金花紙命婦即金花綾紙唐昭宗乾寧二
年十月李鋋自黔南節度授京兆尹兩度諮報中書使
白綾紙也
四禁
翰林志云命書起草其禁有四一曰漏泄二曰稽緩三
曰遺失四曰忘誤所以重王命也
書詔印
唐憲宗元和初置書詔印翰林學士院主之
制名白麻白麻不使印雙日起草
翰林志云凡赦書德音立后建儲行誅討拜免三公宰
相命將曰制並使白麻紙不使印也雙日起草隻日宣
機務急速亦雙日
書詔名白藤紙黃麻紙青藤紙五色
翰林志云凡賜與徵召宣索處分曰詔使白藤紙凡慰
撫軍旅曰書使黃麻紙並使印也道場薦告詞文使青
藤紙朱字謂之青詞凡諸陵薦告上表内道場嘆道文
並使白麻紙凡將相告身用金花五色綾紙其次小番
用五色麻紙並不使印
改年為載
唐明皇天寳三年正月改年為載
浴堂金鑾坡
唐德宗雅尚文學學士輩又常詔對浴堂門移院於金
鑾坡對御起草賦詩
内相
唐德宗貞元十一年雖有宰相而謀猷參決多出於翰
林學士陸贄時人目曰内相
私臣
貞元十一年翰林學士陸贄曰學士乃私臣元宗初令
待詔唱和文章而已物議是之
儤直
翰林志云初入學士當直之數外更有儤直各有等第
數目
小三昧大三昧
翰林志云學士每下直出門相謔謂之小三昧出銀臺
門乘馬謂之大三昧如佛之去纏縳而自在也
内翰入院班次
後唐明宗天成三年八月詔翰林學士依入院先後為
班次唯承旨必居班首
後廢翰林學士院
晉高祖天福五年八月廢翰林學士院併歸中書舍人
端明殿學士
後唐明宗天成元年五月以馮道趙鳳並充端明殿學
士學士之始命也
紫薇省黃門省
唐明皇開元元年十二月改尚書左右僕射為左右丞
相中書省為紫薇省門下省為黃門省
改官名數司馬長史中臺西臺
唐高祖武德三年三月改納言為侍中内史令為中書
令給事郎為給事中内史省為中書省太宗貞觀二
十三年六月改民部尚書為戶部尚書七月改治書御
史為御史中丞改諸州治中為司馬别駕為長史治禮
郎為奉禮郎高宗顯慶元年改戶部為度支龍朔二年
改尚書省為中臺中書省為西臺僕射為主政左右丞
為肅機左右郎中為承務吏部為司列主爵為司封考
功為司績禮部為司禮祠部為司禋膳部為司膳主客
為司蕃戶部為司元度支為司度倉部為司倉金部為
司珍兵部為司戎職方為司城駕部為司輿庫部為司
庫刑部為司刑都官為司僕比部為司計工部為司平
屯田為司田虞部為司虞水部為司川尚書為太常伯
侍郎為少常伯郎中為大夫侍中為左相黃門侍郎為
東臺侍郎給事為中臺舍人散騎常侍為左右侍監諫
議大夫為正諫大夫中書令為右相侍郎為西臺侍郎
舍人為西臺舍人秘書省為蘭臺監為太史以少監為侍郎丞
為大夫著作郎為司文郎太史令為祕書閣郎中御史臺為憲
臺御史大夫為大司憲御史中丞為司憲大夫殿中省為中御
府監為太監丞為大夫内侍監為内侍省太常為奉常光禄
為司宰衛尉為司衛宗正為司宗太僕為司馭大理為
詳刑鴻臚為司文司農為司稼太府為外府少府監為
内府監將作監為繕工監國子監為司成館博士為宣
業都水監為司津監洗馬為司經大夫家令寺為宫府寺
至咸亨元年十二月詔新改官名並仰依舊
文武部等及依舊
唐明皇天寳十一載正月改吏部為文部兵部為武部
至肅宗至德二年十二月勅並依舊
殿中省
唐志云煬帝改殿中局為殿内省唐高祖武德中改為
殿中省龍朔改為中御府咸亨復改為殿中省
袐書省
唐志云隸中書之下漢代蔵書之所有延英閣廣内石渠
之蔵又御史中丞在殿内掌蘭臺祕書圖籍後漢延熹
二年始置監屬太常寺掌禁中圖書祕文後併入中書
至晉惠帝則置祕書寺掌中外二閣圖書梁又改寺為
省龍朔改為蘭臺光宅改為麟臺神龍中復為祕書省
也有二局一曰著作一曰太史
閣老曹長院長
唐李肇國史補云兩省相呼為閣老尚書丞郎相呼為
曹長員外郎御史拾遺相呼為院長
諫官兼館職
後唐明宗長興四年七月李愚奏以著作郎尹拙為左
拾遺直史館諫官兼館職自拙始也
把麻團句
唐嘉話錄云通事舍人宣詔舊例拾遺團句把麻者蓋
謁者不知書多失句讀故用拾遺低聲摘句以助之及
吕温為拾遺被喚把麻不肯去遂成故事拾遺不把麻
自吕始也
螭頭下記言事
唐文宗太和九年十二月勅左右省起居賫筆研及紙
於螭頭下記言事
參酌院
唐穆宗長慶初以刑法太重每有司斷大獄又令給事
中中書舍人參酌出入之百司呼為參酌院
臺諫憎愛
唐李肇國史補云諫院以章䟽之故憂患略同臺中則
糾舉省中多士旨趣不一故言遺補相惜御史相憎郎
中相輕
諸使職
唐李肇國史補云開元已前於外則命使臣否則止自
置八節度十採訪始有坐而為使者其後名號益廣於
是有為使則重為官則輕故天寳末有佩印至三十者
大歷中請俸有至千貫者今在朝太清宫太微宫度支
鹽鐡轉知苑閑廏左右巡察監察館驛等使監倉監庫
左右街外任則節度觀察諸軍押番防禦團練經略鎮
遏招討𣙜鹽水陸運營田給納監收長春宫有時而置
者則大禮禮儀會盟刪定三司黜陟巡撫宣慰推覆禮
會冊立弔祭供軍粮料和糴以其大略經置而廢者不
錄官内外悉謂之使舊為權臣所館州縣所理今屬中
人者有之
省眼南省舍人振行比盤都公
唐李肇國史補云舊說吏部為省眼禮部為南省舍人
考功度支為振行比部得廊下食以飯從者號比盤二
十四曹呼左右司為都公
拗項橋(長安)
唐因話錄云尚書省東南陽通衢有小橋相目為拗項
橋言侍御史及殿中久次者至此必拗項西望南宫也
冰廳
因話錄云時呼祠為冰(去聲)廳言其清且冷也
御史七貴
李肇國史補云御史故事大朝會則押班常參則殿中
分班入閣則侍御史監奏蓋含元殿最遠用八品宣政
其次用七品紫宸最近用六品殿中得立花磚綠衣用
紫案褥之類號為七貴
御史哄堂
李肇國史補云凡御史上臺絶言笑有不可忍雜端大
笑合坐皆笑謂之哄堂哄堂不罰
御史臺門北開
唐談賓錄云御史臺門北開蓋取其肅殺就隂之義故
京臺門北開矣按北都故事云御史臺在宫城西南其
門北開又故城御史臺亦北開龍朔中置桂坊為東朝
憲府門亦北開然北都御史臺門南開當時創造者不
經反於故事同諸司蓋以權宜耶此說御史臺亦云爾
又北開者或云此隋初移都之時兵部尚書李圓通兼
御史大夫欲向省便之故開此門也
五院
唐尚書故實御史臺移自大夫已下至監察謂之五院
也
御史裏行
唐太宗貞觀中馬周以布衣直門下省太宗命就監察
御史裏行俄拜監察御史裏行始此
御史中丞
唐太宗貞觀中二十三年七月改治書為御史中丞
宰相病坊給舍病坊監察御史病坊
唐兩京記時以祕監為宰相病坊少監為給事中中書
舍人病坊祕書丞及著作佐郎為監察御史病坊言從
職不任繁劇者當改入此省然其職在圖史非復喧卑
故凡好古君子厭趨競者亦求為之
六軍將軍兼大夫
唐代宗寳應元年授王仲昇為右羽林將軍兼御史大
夫六將軍兼大夫自此始也
郎中員外郎授刺史
唐代宗永泰二年四月詔尚書省郎中授中州刺史員
外郎授下州刺史
内允内史舍人
唐高宗永徽二年九月改太子中允為内允中書舍人
為内史舍人
太子賓客
唐高宗顯慶元年正月以許敬宗為太子賓客賓客始
有也
十使巡察
唐中宗景龍三年八月遣十使巡察天下
司封
唐明皇開元二十四年九月改尚書主爵為司封
大理評事
唐太宗貞觀二十二年十二月大理寺置評事
殿前承旨改為殿直密院承旨改為承宣
晉高祖天福五年四月詔以承旨名職嚴重除翰林承
旨外殿前承旨改為殿直密院承旨改為承宣
司天臺
唐睿宗景雲二年自漢渾儀監改為太史監復為太史
局乾元二年三月十九日勅改太史監為司天臺
州别駕
唐高宗永淳元年七月置
員外判試檢校
唐志云自則天中宗後始有之皆不佩魚
同正員
唐高宗永徽四年八月尚藥奉御蔣孝璋員外特置仍
同正員員外同正員自蔣始也
醫學
唐太宗貞觀三年九月諸州置醫學
醫博士
唐明皇開元十一年九月天下諸州各置醫博士一人
致仕給半禄料
唐德宗貞元五年四月以太子太師蕭昕為工部尚書
致仕給半禄料永為長式初致仕官只給半禄無料上
加之待老臣給半料自昕始也
授官舉人自代
唐德宗建中元年正月詔常參官及諸道節帥已下至
大理評事等授訖三日於四方館上表讓一人自代其
外官委長吏附送表至中書門下每官闕以舉多者授
之
食實封
唐明皇開元十年十一月勅中書門下共食實封三百
戶自源乾曜張嘉貞始也
致仕官在本品上
唐太宗貞觀二年九月詔内外文武官年老致仕抗表
去職者參朝之官宜在本品之上
待漏院
唐憲宗元和二年六月始置百官待漏院於建福門外
籠街喝道
唐文宗太和二年舒元褒上䟽云元和長慶中中丞行
李不過半坊今乃遠至兩坊謂之籠街喝道但以崇高
自大不思僭擬之嫌
斜封
唐睿宗景雲元年八月以中宗時官爵踰濫因依妃主
墨勅而授官者時謂斜封禁之
天策上將
唐高祖武德四年十月高祖以古舊官不稱秦王殊功
乃别表徽號加天策上將
節將封王
唐明皇天寳九載五月封安禄山為東平郡王節將封
王自此始也
使相
唐明皇天寳十五載六月授崔圓中書侍郎同中書門
下平章事蜀郡長史劍南節度如故使相始此
驃騎大將軍
唐高宗顯慶七年九月初置驃騎大將軍官為從一品
觀軍容使
唐肅宗至德中令魚朝恩監軍事九節度討安慶緒於
相州郭子儀李光弼名齊功敵不立統帥以魚朝恩為
觀軍容宣慰處置使觀軍容之名自朝恩始也
元帥副元帥
唐志天寳中安史之亂肅宗討賊以廣平王為天下兵
馬元帥即代宗也又以郭子儀李光弼隨其方面副之
號副元帥代宗即位又以雍王為之即德宗也自後不
置至昭宗以暉王爲之即哀帝也
都統
唐肅宗乾元中置之或總五道至上元末省至宣宗大
中之後討徐州以康成訓討黃巢以荆南王鐸皆號為
都統
招討使
唐德宗貞元末置之其後隨用兵權置兵罷則停之
防禦使團練使守捉使幕副
唐肅宗至德後中原置節度使又大都要害之地置防
禦使治軍事刺史兼之不賜旌節至上元後改防禦使
為團練守捉使又與團練使兼置防禦使名前使各有
副使判官皆天寳後置唐志曰親王總戎曰元帥文武
總統曰總管以奉使言之則曰節度使若大使旌節置
木契以行元宗天寳中緣邊禦戎之地置八節度使受
命之日賜之旌節謂之節度使得以專制軍事行則建
節封纛外任之重無踰此焉有副使一人行軍司馬一
人判官二人掌書記一人參謀無員數皆天寳後置之
中原則無塞上有也
神策軍宦官主兵
唐昭宗天復三年宰相崔胤奏曰高祖太宗承平時無
内官與軍旅自天寳已後宦官寖盛貞元元和分羽林
衛為左右神策軍以便衛從令宦官主之唯以二千人
為定制自是參掌機密遂至内務百司皆歸宦者上下
彌縫共為不法
都部署
後唐末清泰三年五月三日夔州張景達落副總管充
西北番馬步都部署始此也
刺史治軍軍鎮名節度額觀察
唐志曰肅宗至德之後中原用兵刺史皆治戎軍遂有
防禦團練制置之名要衝大郡皆有節度之額寇盜息
則易以觀察之號也
觀察使奏刺史
唐文宗太和三年十一月赦文刺史分憂得以專達事
有違法觀察使然後奏聞
左右千牛
唐高宗顯慶五年三月始有左右千牛
近事會元卷二
