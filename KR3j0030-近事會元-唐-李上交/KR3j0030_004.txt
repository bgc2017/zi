近事會元卷四
宋李上交撰
霓裳羽衣曲
唐野史云明皇開元中道人葉法善引上入月宫時秋
上苦淒冷不能久留回於天半尚間仙樂及歸但記其
半曲遂篴中寫之會西京都督楊敬述進婆羅門曲與
其聲調相符遂以月中所聞為之散序因敬述所進為
曲身名霓裳羽衣曲也又楊妃外𫝊云天寳四載七月
於鳳凰園册女道士楊氏為貴妃進見之日奏霓裳羽
衣曲注云明皇三鄉望女几山所作也又引劉禹錫詩
云三鄉陌上望仙山歸作霓裳羽衣曲又小說云術士
羅公遠導明皇入月宫聞之尤甚怪誕不足為證上交
嘗聞明皇洞曉音律必欲神其曲謂得於天上也或夢
寐所成亦非異事若云形體升天殆欺人也女几回而
作近之矣今又按樂苑云霓裳羽衣曲開元西涼府節
度使楊敬述進在越調中又樂苑云婆羅門曲改霓裳
羽衣曲入大乞食調今之大食越調聲相近唯高一均
是二調俱可行之皆屬商也婆羅門曲大乞食調越調
雙調今時樂工盡知之其散序不復聞焉近年樂工穿
鑿不明越與大食俱屬商聲但見胡曲有仲吕商即林
鍾商也便就其調草為八拍曲破殊無和會諒其曲必
大也自唐憲宗時猶奏此曲今不𫝊者有以巢賊之後
泯然也無如白居易歌詩可証耳白詩云開元遺曲自
淒涼况近秋天調見商又和元稹詩云我昔元和侍憲
皇曾陪内宴入昭陽千歌萬舞不可數就中最愛霓裳
舞舞時寒食秋風天玉勾欄下香案前案前舞者顔如
玉不著人間俗衣服虹蜺霞帔步搖冠花鈿瓔纍佩珊
珊娉婷似不任羅綺願聽樂懸行復止磬簫箏笛競相
攙擊擫吹弹聲迤邐(法曲之初衆樂不齊唯金石絲竹次第聲發霓裳序初亦如此)散
序六奏未動衣陽臺宿雲慵不飛(散序六遍無拍故不舞之野史云此是明)
(皇所得之聲分為六序也)中序擘裂初入拍秋竹竿裂春水拆(中序初有)
(拍亦名拍序此後乃進婆羅門曲也)飄然轉旋回雪輕嫣然縱送游龍驚
烟娥斂略不勝態風袖低昂如有情上元點鬟招萼綠
王母揮袖别飛瓊繁音急節十二遍跳珠撼玉何鏗錚
(十二遍而終)翔鸞舞了卻收趐唳鶴曲終長引聲(凡曲將終皆聲拍促速為)
(霓裳之末長引一聲也)君不見我歌云驚破霓裳羽衣曲又不見
我詩云曲愛霓裳未拍時由來能事皆有主楊氏創聲
君造譜(楊氏謂敬述創歌今微之寄譜與樂天也)
胡渭州伊州
樂譜錄云唐明皇天寳中西涼節度使蓋嘉運進
涼州新涼州
唐明皇開元六年西涼州都督郭知運進又有新涼州
並在宫調上宫竊詳七宫有八涼州内正宫别有小涼
州亦曰碎宫涼州其慢遍中來七宫涼州中美聲聚而
為之此有似新涼州也又鄭&KR1654;𫝊信記云初郭知運進
此曲上召諸王便殿聽之曲終寧王不樂對曰此曲雖
佳臣有間焉夫音者始於宫商成於角徵羽莫不根襲
於宫商也斯曲宫雜而少徵商亂而加暴宫君商臣也
宫不勝則君勢卑商有餘則臣事僭卑則偪下僭則犯
上落於忽微形於音聲播之於歌詠見之於人事臣恐
有播越之禍悖迫之患莫不兆於斯曲也上默然後有
安史之亂
西涼州曲
唐幽閒鼓吹云元載子名伯和勢傾中外時閩帥寄樂
伎十人僅半歲無因得進伺其門下弹琵琶人康崑崙
得通伯和一試之盡遺崑崙矣先有和尚段善本者自
製西涼州崑崙求之不與至是以樂伎半贈之乃肯𫝊
焉今道調涼州是也
楊柳枝
唐穆宗時白居易長慶集云楊柳枝洛下小新聲也小
伎有善歌者可聽故試之云小伎攜桃葉新聲蹋柳枝
口動櫻桃破鬟低翡翠垂又别柳枝詩云兩枝楊柳小
樓中嫋娜多年伴醉翁上交按抒情詩集述白居易有
數伎樊素善歌小蠻善舞嘗為詩曰櫻桃樊素口楊柳
小蠻腰居易年既高邁小蠻方豐艷因為柳枝詞以托
意曰一樹春風萬萬枝嫩於金色輭於絲永豐坊裏東
南角盡日無人屬阿誰及宣宗朝國樂工唱是詞上問
誰詞永豐在何處左右對遂因東使命取永豐柳二枝
植於禁中居易感上知名又為一章末句云定知今夜
天文裏柳宿光中添兩星
中和樂
唐德宗貞元十四年二月一日中和節以雨雪改於二
月七日宴羣臣因奏上所製中和樂曲也
傾杯樂
唐太宗貞觀初内宴長孫無忌造此曲又樂府雜錄云
唐宣宗善吹蘆管自製此曲有數拍不均上初捻管令
俳兒辛骨朏拍不中其節上瞋目顧之朏憂一日而卒
上交詳此二說恐先者是宫調後來宣宗轉於他調製
之也又明皇開元中亦用此曲每日輪馬三十匹舞之
道調子
唐懿宗命樂工史敬約吹蘆管初弄道調上誤謂曲拍
之敬約隨其拍轉成此曲以隠其誤也
康老子
樂府錄云唐富人唐康老子落托好與樂工游處家計
蕩盡而卒樂府嗟之遂製此曲
離别難
唐則天時士人陷冤獄有妻配入掖庭其本夫善吹蘆管
乃撰此曲以寄哀情始名二郎神蓋取良人行第也畏
人知遂三易其名亦曰悲切子終號怨回鶻
如意娘
樂府雜錄云唐則天撰之
君臣相遇樂
樂府錄云唐明皇天寳中命譚淨眼等撰
雨淋鈴
樂府雜錄云唐明皇自蜀反正樂人張野狐所製亦曰
還京樂
夜半樂
樂府雜錄云唐明皇入平内難正半夜斬長樂門關領
兵入宫剪逆人後造此曲
望江南
樂府雜錄云始朱崖李太尉鎮浙西日為亡妓謝秋娘
所撰本名謝秋娘後改此名亦曰夢江南
荔枝香
唐甘澤謠云天寳四載六月一日明皇驪山駐蹕會貴
妃誕辰上命小部音聲樂人長生殿奏新曲未有名會
南海貢荔枝因名其曲為荔枝香
奉聖樂曲
唐盧氏雜說云韋皋鎮西川進之也
春鸎囀
教坊錄云唐高宗曉聲律因風葉鳥聲晨坐聞之命樂
工白鳴達寫之遂有此曲凡箜篌大絃未嘗鼔唯作此
曲入鳥聲即弹之箏則移西柱向上鳥聲畢入急復移
如舊也
内教坊雲韶府
唐高祖武德已來置於禁中以按習雅樂以中官一人
充使則天改為雲韶府神龍中復為教坊
大唐雅樂
唐太宗貞觀二年太常少卿祖孝孫斟酌南北樂考以
古音作為大唐雅樂以十二律各順其月旋相為宫制
十二和之樂合三十一曲八十四調
改法曲為仙韶曲仙韶院
唐文宗開成三年四改法曲為仙韶曲仍以伶官所居
謂之仙韶院
左教坊右教坊
教坊錄云唐明皇開元末西京右教坊在光宅坊左教
坊在延正坊右善歌左善舞蓋相習也
宜春院十家三國
教坊錄云女妓入宜春院謂之内人亦曰前頭人謂在
上前也骨肉得居教坊謂之内人家有請俸其得幸者
謂之十家故鄭嵎津陽門詩云十家三國增光輝是也
家雖多亦以十家呼之三國謂秦韓虢楊氏三夫人也
雲韶院
教坊記云宜春人為戲則以雲韶添之雲韶為宫蓋遼
柘枝達摩之屬謂之健舞
七德舞破陣樂
唐太宗貞觀元年宴日奏秦王破陣之曲蓋太宗在籓
為秦王時士庶軍人相與作之被甲持戟象戰事上嘆
曰豈意今日登於雅樂朕雖以武功定天下終以文德
綏海内遂令虞世南等改製歌詞更名七德舞舞者至
一百二十人
胡旋舞
唐明皇天寳六載安禄山為上所寵加范陽節度使先
是康居國貢胡旋舞女爾後安禄山與楊妃俱言其藝
傳之者不述舞態上交按白樂天歌詞云胡旋舞手應
弦足應鼔絃一聲雙袖舞左右轉不知疲千周萬匝無
己時又云胡旋女出康居徒勞東來萬里餘中原自有
能胡旋鬭妙爭能爾不如中有太真外禄山二人最是
能胡旋禄山胡旋迷君眼兵過黃河疑未反太真胡旋
感君心死棄馬嵬念更深從兹地軸天維轉五十年來
制不禁
舞馬
唐明皇開元中三宴日諸樂戲外有舞馬三十疋為傾
杯樂曲奮首鼓尾縱横應節又施三層寳牀乘馬而上
抃轉如飛後安禄山亦將數匹而歸私習之其後田承
嗣代禄山舞馬尚存者一旦於櫪上聞鼔聲頓挫以舞
之廏人惡之舉篲以擊焉其馬尚謂怒其未妍妙因更
奮擊宛轉曲盡其態厮役告承嗣以為妖遂戮之而舞
馬絶
棃園弟子
唐明皇開元二十年以聽政之暇詔太常樂工弟子三
百人為絲竹之戲音響齊發有一聲誤上必覺為正之號
皇帝弟子又云棃園弟子以置近院於林苑之棃園也
坐部立部
唐高祖初登極後燕享因隋舊制用九部之樂其後分
為立坐二部
雅歌雜胡夷音法曲
唐明皇開元二十五年太常卿韋縚令博士韋逌直太
樂尚沖樂正沈元福郊社令陳虔申懷操等銓叙前後
所用樂章為五奏付太樂習之時太常舊相𫝊有宫商
角徵羽讌樂五調歌各一奏縚又令元成更相整比為
七卷又自開元已來歌者雜用胡夷里巷之曲其元成
所集者工人多不能曉相𫝊謂之法曲也
曲破
唐𫝊載云天寳樂章多以邊地為名若涼州甘州伊州
之類是焉其曲之遍擊聲處名入破後其地盡為西番
所没破其兆也
羯鼓
唐羯鼓錄云此樂出外夷以戎羯鼓故也其音主太簇
一均在都曇鼓荅臘鼓之下(都曇狀腰而小者臘取楷鼔也)雞樓鼓之
上
搊琵琶
唐國史纂要異云貞觀中弹琵琶裴洛兒私撥用手今
日搊琵琶也
古琵琶
酉陽雜俎云琵琶用鵾雞弦開元中段師名善本能弹
琵琶用皮弦賀懷智破撥弹之不能成聲
琵琶名
𫝊載云唐時漢中王瑀見康崑崙弹之曰琵聲多琶聲
少亦未可弹五十四弦大弦也自上而下謂之琵自下
而上謂之琶
賀老琵琶
唐談賓錄云賀老名懷智也
調啞鐘
唐太宗貞觀二年祖孝孫以隋用黃鐘一宫唯叩七鐘
餘五鐘虚懸不叩謂之啞鐘遂以旋宫之法皆遍叩之
無復虚懸也
雜戲弄孔子
唐文宗太和六年二月寒食上宴羣臣伶人弄孔子帝
曰孔子古今之師安得侮黷亟驅出之
潑寒胡戲
唐則天神龍二年中宗即位後十一月御洛成樓始觀
潑寒胡戲至開元二年禁斷因張說奏也(胡人以水相潑於寒月為)
(戲謂之乞寒胡者)
雍州
高祖武德元年改隋京兆郡為雍州也
洛州總管府
唐高祖武德四年討平王世充改隋河南郡置洛州總
管府也
神都
唐則天神龍元年改東都為神都
復東都
唐則天神龍元年改神都為東都
河南府
唐明皇開元二年改洛州為河南府
東京
唐明皇天寳元年改東都為東京洛陽也
東都
唐高宗顯慶元年改洛陽宫為東都
西京
唐明皇天寳元年以京師為西京長安也
京兆府
唐明皇開元元年改雍州為京兆府
西京南京中京
唐肅宗至德二載十二月改蜀郡為南京鳳翔為西京
西京為中京
開封府為東都汴州為開封府東都為西都
梁太祖開平元年四月以東都為西都即洛陽也
梁都汴
梁太祖於唐天祐四年四月登位國號大梁改元天平
元年都於汴
汴州衛為天寧宫
晉高祖天福三年五月中丞張昭遠奏據前代行幸所
至皆立宫名遂改汴州衛城門為天寧宫
升汴州為東京
晉高祖天福三年十月升汴州為東京又改洛陽為西
京也
新東京諸門名
周世宗顯德五年五月改新東京諸門名也
總管府為都督府
唐高祖武德七年改總管府為都督府也
行臺為都督府
唐高祖武德九年六月廢陜州道大行臺置洛州都督
府廢益州大行臺置益州大都督府
十道
唐太宗貞觀元年併省隋之州郡分為十道
分天下為十五道
唐高宗時平高麗百濟遼海已東皆為州縣俄而復叛
不入提封景雲二年分天下州縣置二十四都督府以
統之議者以權重不便罷之元宗開元二十四年分天
下為十五道每道置採訪使檢察非法如漢刺史之職
二十四都督府
唐睿宗景雲二年依前代故事分二十四都督府至其
年七月並停惟揚益并荆四大都督府長史階為三品
分五管廣邕為二道
唐懿宗咸通三年正月勅廣南分道為五管屬嶺南廣
邕二道
單于都護府
唐高宗麟德元年正月改交雲中都護府為單于都護
府官品同大都督府
安南都護
唐高宗永隆二年八月改交州為安南都護府
築長安羅城(汴)
唐高宗永徽四年十一月築長安羅城和顧百姓四萬
一千人三十日畢功
作東京羅城
周世宗顯德二年四月新作京師羅城
郡為州太守為刺史
高祖武德元年罷郡置州改太守為刺史也
郡為州刺史為太守
唐明皇天寳元年改州為郡刺史為太守
郡復為州太守復為刺史
唐肅宗至德二年十二月詔復舊也
瓦橋關為雄州益津關為霸州
周世宗顯德六年五月改也
蔡州
唐代宗寳應元年十月八日改豫州為蔡州避上諱也
麟州
唐明皇開元九年張說奏置以安党項
昇州
周世宗顯德五年三月於上元縣置昇州
福州
唐明皇開元十二年改閩州為福州避文相類聲相近
也
廢麟州
唐明皇開元十四年廢麟州
清德軍
晉高祖天福六年八月改舊檀州為清德軍
明州
唐明皇開元二十六年分越州置明州
五丈河蔡河
周世宗顯德六年二月發滑亳丁夫濬五丈河東流於
定陶入於濟以通青鄆運路又䟽蔡州以通陳潁
近事會元卷四
