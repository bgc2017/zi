榕村語錄儒家類
提要
(臣)等謹案榕村語錄三十卷
國朝李光地撰光地有周易觀彖别著錄是編
為其門人徐用錫及其從孫清植所輯有光
地所自記者有子弟門人所記者各注於諸
條之後冠以經書總論與論四書者為八卷
論易書詩三禮春秋孝經者為九卷論六子
諸儒諸子道釋者為三卷論史者為一卷論
歷代者為一卷論學者為二卷論性命理氣
者為二卷論治道者為二卷論詩文者為二
卷而韻學附焉光地于律吕算術皆所究心
而是編一語不載殆以别為專門為儒者所
當知而非儒者所急歟抑或律吕惟授王蘭
生算術惟授魏廷珍而清植等不及聞也光
地之學源于朱子而能心知其意得所變通
故不拘拘于門戶之見其詁經兼取漢唐之
說其講學亦酌採陸王之義而於其是非得
失毫釐千里之分則辨之甚明往往一語而
决疑似以視黨同伐異之流斥姚江者無一
字不加排詆攻紫陽者無一語不生訕笑其
相去不可道里計蓋學問既深則識自定而
心自平固宜與循聲佐鬭者迥乎異矣乾隆
四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
