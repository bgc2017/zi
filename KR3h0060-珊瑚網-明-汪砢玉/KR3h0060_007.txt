珊瑚網卷七
明汪砢玉撰
法書題跋
宋高宗宸翰(行書詩四首在白宋紙上後述通鑑數則不錄)
入門無平田石路穿細嶺隂風生澗壑古木翳渾井湛
盧誰復見秋水光耿耿鐵花秀巗壁殺氣禁蛙黽幽幽
生公堂左右立頑礦當年或未信異類服精猛胡為百
歲後仙鬼互馳騁窈然留清詩讀者為悲哽東軒有佳
致雲水麗千頃熙熙覽生物春意頗凄冷我來屬無事
暖日相與永喜鵲翻初旦愁鳶蹲落景坐見漁樵還新
月溪上影悟彼良自咍歸田行可請
高居大士是龍象草堂大人非熊羆不逢壞衲乞香飯
唯見白頭垂釣絲鴛鴦終日愛水鏡菡萏晩風凋舞衣
開徑老禪來煮茗還尋密竹逕中歸
陳留春色掩思詩一日搜腸一百迴燕子初歸風不定
桃花欲動雨頻來人間多待須微禄夢裏相逢記此杯
白竹扇前客醉舞煙村渺渺欠高臺
種竹不必高摇綠當我楹向來三家墅無此笙簫聲皇
天有老眼為閟十月晴護我蕭蕭碧偉事鄰翁驚同林
偶落此相向意甚平何須俟迷日可笑世俗情明年萬
夭矯穿地聽雷鳴但恨種竹人南山合歸耕他時夢中
路留眼記所更蒼雲屯十里不見陳留城
思陵楷書付岳武穆手勅真蹟(在紙上)
得卿九日奏已擇定十一日起發往黃舒州界聞卿見
苦寒𠻳乃能勉為朕行國爾忘身誰如卿者覽卿奏再
三嘉歎無斁以卿素志盪寇常苦諸軍難合今兀术與
諸頭領盡在廬州接連南侵張俊楊沂中劉錡等共力
攻破其營退却百步之外韓世忠已至濠上出銳師要
其歸路劉光世悉其兵力委李顯忠吳錫張琦等奪回
老小孳蓄若得卿出自舒州與韓世忠張浚等相應可
望如卿素志惟貴神速恐彼已為遁計一失機會徒有
後時之悔江西漕臣至江州與王良存應付錢糧已如
所請委趙伯牛以牛舊嘗守官湖外與一軍相諳委也
春深寒暄不常卿宜慎疾以濟國事付此親札卿須體
悉十九日二更付岳飛(上用御書之寳大方印任押)
高宗行草洛神賦(書絹上后欵云德夀殿印)
花石綱間四海分西湖日日雨芳春孔明二表無人讀
德夀宫中寫洛神趙巗
胡邦衡劄子
銓伏蒙臺慈頒賜細肋上樽敢不跪受然顔有靦矣朝
夕奉詣硯廬以謝伏幸台照右謹具呈宫使中書舍人
台座正月日左奉議郎賜紫魚袋胡銓劄子
盧陵蕭楚子荆建炎中自號三顧隠客胡銓邦衡師
事之以春秋登甲科歸拜牀下告之曰學者非但拾
一第身可殺不可辱勿禍吾春秋乃佳既卒銓志其
墓門人諡曰清節先生所著有春秋辨子荆不甚著
故記於胡公札後崇禎元年立冬日陳繼儒記
忠簡公翰墨甚佳阜陵常問公曰卿寫字宛如卿為
人公答曰臣幼習顔真卿字今自成一家又曰朕前
日侍太上於德夀宫閣上治疊書畫因得卿紹興戊
午所上封書真本太上與朕玩味久之喜卿辭意精
切筆法老成英風義氣凛然飛動太上自藏之曰可
為後代式但其後為秦檜之所批抹汙者朕啓太上
令工遂行裁去裝揩公封事藁有周益公楊誠齋二
公題跋在後公孫搢廣西僉憲刻於融州真仙巗此
一段佳話補眉公未盡云委宛洞天有芒氏名玉
者識於碧月珪几
韓忠武王二詞遺蹟
冬日青山瀟灑静春來山暖花濃少年衰老與花同世
間名利客富貴與貧窮榮華不是長生藥清閒不是
死門風勸君識取主人公丹方只一味盡在不言中
右調臨江仙
人有幾何般富貴榮華總是閒自古英雄都是夢為官
寳玉妻孥宿業纏年事已衰殘鬢髮蒼蒼骨髓乾不
道山林多好處只恐癡迷不了然右南鄉子世忠
張樞相方少翁詞翰
無利無名無榮無辱無煩無惱夜燈前獨歌獨酌獨吟
獨笑况值羣山初雪滿又明月交光好假便饒百歲擬
如何從他老知富貴誰能保知功業何時了算簞瓢
金玉所争多少一瞬光隂何足道但思行樂常不早待
春來㩦酒殢東風眠芳草右滿江紅果卿張昇
生逢垂拱不識干戈免田隴士林書圃終年庸非天寵
才初闒茸老去支離何用浩然歸美似黃寉秋風相送
塵事塞翁心浮世莊生夢漾舟遙指烟波羣山森動
神閒意聳回首利鞿名鞚此情誰共問幾許淋浪春甕
右黃鶴引方勺勺著泊宅編者
汪龍溪手札
去年得血疾半年有餘今春誤食胡桃能下血則知胡
桃當忌也汪藻彦章順理行將去隨天分付來(又書)
陳簡齋詩蹟
耿耿虛堂一榻秋人間高枕幾王侯亂雲未放曉山出
片月不隨寒水流檢校一身渾是嬾平章千古得無愁
湘波見說清人骨恨不移家阿那州山居
水堂長日静鷗沙便覺京塵隔鬢華夢裏不知凉是雨
&KR1032;簾微濕在荷花雨過
妾家長千里春慵晏未起花香襲夢回略略事梳洗粧
臺罷闚鏡盛色照江水郎帆十幅輕渾不聞櫓聲曲岸
轉掀篷一見兮目成羞聞媒致辭心許郎深情一牀兩
年少相看悔不早酒歡娛藏&KR0848;園嬉索鬭草含笑盟春
風同心以偕老郎行有程期郎知妾未知鷁首生羽翼
蛾眉無光輝寄來紙上字不盡心中事問遍相逢人不
如自見真心苦淚更苦滴爛閨中土寄語里中兒莫作
商人婦長千行
風雨吳江冷雲天故國賒扶頭呼白酒揩眼認黃花客
夢蛩聲歇邊心雁字斜明年又何處高樹莫啼鴉九
日家中去非
史稱簡齋河目海口大耳聳峙其出處氣節翰墨文
章為中興大臣之冠盖匪直詩名出后山之右已耳
雨舟寳峴樓蓄名賢遺墨甚富此固其甲乙品云元
嗣漢齡其永寳之嘉靖二十七年中秋日石川張
寰偕岳子漳餘鑒賞于横山堂距兩舟仙逝忽九易
春秋矣撫卷悵然者久之石川
陸放翁草書大聖樂詞
電轉雷驚自嘆浮生四十二年試思量往事虛無似夢
悲歡萬狀合散如烟苦海無邊愛河無底流浪看成百
漏舷何人解問無常火裏鐵打身堅須臾便是華顛
好收拾形骸歸自然乂何須著意求田問舍生須宦達
死要名傳夀夭窮通是非榮辱此事由來都在天從今
去任東西南北做个飛仙游
陸務觀書長相思詞五首
雲千重水千重身在千重雲水中月明收釣筒頭未
童耳未聾得酒猶能雙臉紅一尊誰與同
橋如虹水如空一葉飄然烟雨中天教稱放翁側船
篷使江風蟹舍參差漁市東到時聞暮鐘
悟浮生厭浮名回視千鍾一髮輕從今心太平愛松
聲愛泉聲寫向孤桐誰解聽空江秋月明
面蒼然鬢皤然滿腹詩書不值錢官閒常晝眠畫凌
煙上甘泉自古功名屬少年知心惟杜鵑
暮山青暮霞明夢筆橋邊艇子横蘋風吹酒醒看潮
生看潮平小住西陵莫校程蓴絲初可烹淳祐戍申
八月下浣笠澤陸游書
放翁手簡二通真蹟行草在楮上
游頓首拜仲信學士老友兄即日秋氣寖清伏惟尊候
神相萬福兒子婚事甚荷留念初正以吾輩氣類故敢
有請已令媒氏具道其詳尚何疑哉今又蒙垂誨已抵
龜而决矣餘令媒氏禀日自此遂忝瓜葛何幸如之羸
苶控叙草草不宣游頓首拜仲信即省元學士友兄
游頓首間闊頃叩甚至忽奉手帖欣重秋雨尊候輕安
外禪師遺墨甚妙恨見之晚輙題數行不足稱發颺之
意皇恐得暇見過不宣游奉簡明遠老友文字共四
軸又五册納去五𣲖圖四軸數日前已就付來人去矣
游
放翁以詩名重天下受知周益公范文穆為中興大
家嘗讀其劍南集愛不忍去手思見其人而不可得
今得觀此二帖恍然如侍左右何其幸哉然放翁在
當時不以書名而遒麗若此真所謂人品既高下筆
自然不同者也二帖一與仲信議婚一為明遠題卿
禪師遺墨放翁到今不為久遠而此三人者皆不可
知昔蔡明遠鄱陽一卒爾以魯公之書而傳仲信既
與翁結婚而禪師遺墨有見晩之恨則二公要皆非
尋常流輩人矣而余皆不知之鄙淺可笑此卷既歸
墨林墨林博雅好古而蓄書極富必能考以補余之
不迨也嘉靖戊午仲冬廿日後學彭謹題
徽國文公朱夫子手帖
熹頓首拜覆竊聞卜築鍾山以便親養去囂塵而就清
曠使前日之所暫游而寄賞者今遂得以為耳目朝夕
之玩竊計雅懷亦非獨為避衰計也甚善甚感所恨未
獲一登新堂少快心目耳蒙諭鄙文此深所不忘者但
向來不度妄欲編輯一二文字至今未就見此整頓秋
冬間恐可錄净向後稍閒當得具藁求教也所編乃通
鑑綱目十年前草創今夏再修義例方定詳略可觀亦
恨未得拜呈須異時携歸請數日之間庶可就得失耳
未由承晤伏紙馳情熹頓首上覆
東三傳以讀春秋事猶可略也據綱目以考通鑑法
不可不備也其始終條理之際而且下問如是極精
微矣凡銘識率因其家子孫門人所述類多掩惡溢
美之辭使富道德而能文章者從而書之則必傳信
於永久以張忠獻公之賢紫陽先生猶有悔况餘人
乎故雖契家不肯假借凛然春秋之意世盍所知懼
哉延祐改元詔取士一用朱氏學高郵璛京口郭
畀同觀于虎林般若僧房時八月十有四日敬書
正治元年歲在辛酉十月十八日敬觀於寓意齋桐
山蘇希則再拜謹志
右徽國文公考亭夫子手帖一以辭譔墓志一以致
問起居而以編輯通鑑綱目義例得失取正於人皆
不書官職名氏其誨已誨人之意藹然見於言表至
今二三百年後風範猶在目前先生文章事業昭在
簡册又豈後學窺其涯涘又奚待於稱揚褒美哉今
京口何彦徵得之於其外祖郭畀天錫彦徵寳而藏
之亦庶幾知道者翰林學士士竒楊公復議其後均
得拜觀文公之手澤誦之三復起敬時永樂庚
子仲春清明後五日臨川吳均端肅書
京口何彦徵氏所藏文公先生墨蹟得觀者以為至
幸而題識之者互相發明殆無餘藴矣然通鑑一書
上下數千百年則本春秋為萬世公論而於契家事
蹟乃以性命之憂為說而辭之豈耳目所及不及簡
册歟抑彼此所施有不可同者歟大賢君子必有以
處之此則學者所當講求也詩曰魚潛在淵或在於
渚其斯之謂歟宣德三年歲次戊申秋八月望日
南郡楊溥識弘濟(白文)澹菴(白文)
此卷手書凡三二書如前所云一書則折簡道問安
者京口何彦徵寳藏之以示予於戲先生片紙隻字
流傳於世不啻拱璧之難得况此晩年之筆其所言
尤後學所當矜式者耶拜觀之餘謹識歲月于後云
宣德四年歲次己酉夏四月己夘臨江後學金幼
孜謹識
右宋朱夫子晦菴先生手書二通觀其於撰述張魏
公銘誌與他書所載不同不免悔之至其所修通鑑
綱目十年而後成然汲汲尚欲求正於人則知前賢
於為文及著書二事其不敢忽如此後進之士率爾
妄作者觀於此可不少致其謹乎此卷今藏何彦徵
氏間以請予識把玩之餘遂書此於末簡以歸之
關西後裔(白文)楊氏勉仁(白文)宣德四年己酉秋七
月庚午後學楊榮謹識
朱考亭晝寒書卷(卷首有崐山王綸理之篆書)
仙洲幾千仞下有雲一谷道人何年來借他結苑屋想
應厭塵網寄此媚幽獨架梁俯清湍開徑玩飛瀑交游
得名勝還往有篇牘杖屨或鼎來共此巖下宿夜燈照
竒語曉策散遊目茗椀共甘寒蘭臯薦清馥至今壁間
字來者必三讀再拜仰高山悵然心神肅我生雖已後
久此寄齋粥孤興屢呻吟羣遊幾追逐十年落塵土尚
幸不遠復新凉有佳期幾日戒征軸宵興出門去急雨
過原陸入谷尚輕埃解裝上銀燭虚空一曕望遠思翻
慼恧袒跣亟躋扳冠巾如膏沐雲泉增舊觀怒響震寒
木深尋得新賞一簣且再覆同來况才彦行酒屢更僕
從容出妙句珠貝爛盈掬往生更亹亹後語非碌碌吾
纓不復洗已失塵萬斛所恨老無竒千毫真浪秃右
遊晝寒以茂林修竹清流激湍分韻賦詩得竹字乾
道七年歲次辛夘月朔後二日新安考亭朱熹書於晝
寒方丈
成化丙午仲夏之望集惟謙年丈廨中積雨新霽出
晦翁手墨見示展讀之二十餘韻亮節清詞一洗塵
俗而筆法尤遒勁端重目所罕覩所惜者其先有元
人跋十八家惟謙尊人貞孝先生惡之悉為屏去猶
存倪元鎮一絶盖高其品耳雖然世不乏人第以時
無人之見而嚴於取亦足以見貞孝先生之正大真
足以繼晦翁之芳躅矣把玩不忍置因識其末翰
林編修吳釴志
觀晦翁書筆勢迅疾曾無意於求工而點畫波磔無
一不合書家矩矱豈所謂動容周旋中禮者耶翁書
自言初學為蔡端明所誚曰余學魯公乃唐忠臣公
所學漢奸相也及考魏武本傳云漢世安平崔瑗與
子實弘農張芝與弟昶並善草書而操亞之則魏武
之善書信不誣矣今此詩帖真有漢魏風骨視唐宋
以下自别何物俗儒將元人題品盡行屏棄豈非藝
林中殺風景者哉展卷再三不勝慨恤吳下王世
貞題
真西山與王周卿手簡(在粉箋上字磨滅不能抄)
周卿諱德文吾鄉王氏之先也仕宋雖不甚顯然其學
實出於其曾伯祖信伯先生帖中所謂先著作是也故
西山真先生也特與之遊他如魏參政了翁游丞相似
杜丞相範王侍制遂亦嘗薦舉陵陽李侍郎心傳因謂
其所交皆天下正人然則此帖豈非其一左證也哉惟
顒其善藏之吳寬謹題
西山先生書似草草作諦觀之乃非草草者雖不用普
人筆法而亦不出於法之外豈胸次高故落筆便自不
同耶然南渡諸公如魏鶴山李心傳兄弟書亦往往相
類豈亦習尚使然耶宋之書法至是又一變矣王鏊
張樗寮正書金剛般若波羅密經跋
樗寮即之七十八歲喜再逢佛誕以天台教主印講主
所校本敬寫此經遺天竺靈山志覺上人受持讀誦我
願執情不作常觀般若六如覺性永明共悟實相本體
流通利益均及有情時景定四年歲次癸亥
昔吳關外門有駐節字大可二尺許古雅遒勁極得
大書之體余少時見而愛之先主事都水公曰此張
即之筆也後於一統志和州下載即之特善大書以
是知先君盖有所見云若細書則未之聞也兹偶見此經
大不過指尤俊健不凡乃知樗寮不獨善大書已也
書史要會記樗寮歷陽人歷陽在和州即今含山
明隆慶庚午春三月吳下陳鎏識
弟子項元汴焚香捧持於天籟閣萬歷二年孟秋朔
得於吳趨陸氏
又一本
寳祐元年七月十八日張即之奉為顯妣楚國夫人韓
氏五九娘子遠忌以天台教僧宗印所校本親寫此經
施僧看轉以資冥福即之謹題時年六十八歲
此本為項子長憲副所藏與子京本紙墨筆法不爽
毫髮越衡邑界噉香人識於修幻齋
張叔夏過韓平原慶樂園賦高陽臺詞蹟
古木迷鴉虛堂起燕歡遊轉眼驚心南圃東窗酸風掃
盡芳塵鬢貂飛入平原草最可憐渾是秋隂夜沉沉不
信歸魂不到花深吹簫踏葉幽徑去任船依斷石袖裹
寒雲老桂懸香珊瑚碎擊無聲故園已是愁如許撫殘
碑又却傷今更關情秋水人家斜照西林
宋丞相文信公劄子(小行草真蹟在紙上横卷)
天祥皇恐頓首言西行侍讀尚書宏齋先生之坐前天
祥在瑞陽時嘗以一介人往候先生盤所先生錫之書
教之以聖賢向上之學若天祥者雖非其人先生不鄙
夷之盖亦竊自啓發而不敢自為暴棄者也出林之日
長學問之功深味前輩此語疑事事妨吾學郡未一考
被召除郎即丐香火以歸不從反得鄉節辭又不獲請
不得已任事往時臯司所職者才刑獄一項持去楮新
有秤提又適值寇氛不靖添此一事而任大責重矣天
祥以楮為本職第一事日相劘切利病詳悉開諭百姓
惟恐拂戾大槩只以血忱至公風動境内未嘗專事刑
威楮功之所以垂成也贑寇猖獗血江閩廣三路千數
里於此天祥白手用兵丁萬人聲罪致討首尾三月寇
難以平未幾天祥以先人本生母之喪即解印歸里里
之羣不逞倡為一議喧動京師天祥遂因秤提得威虐
之劾未幾又謗天祥討補之敗又謗天祥隠匿重服又
裝點牆壁數其貪私不直一錢然後知鄉評之甚難而
父母之國不可以行政也昔者吾宏齋先生盖嘗為鄉
漕矣其所以能鎮服一路者盖出於宿德重望若天祥
小生乍出其以召罵賈禍也固宜往議論澒洞之初縉
紳之號為知己者亦皆為紛紛所動不復見察訛以傳
訛宜其成鬨特先生當其時適在綠野凡天祥一時所
行事先生得之閭閻耳目之近果如人言之泰甚乎噫
任事之難尚矣真實體國以政事自見乃語之生事謂
之妄作而虚虚徐徐相招禄仕百事廢弛一切不問反
竊愛根本䘏人心之美名曾不思根本在楮人心在物
價無財用何以聚人無政事何以立國奈何其是非顛
倒之甚耶先生忠忱愛國者也憤世疾邪者也區區肺
肝安得從先生一日傾倒求一語以自信兹者伏聞先
生以新天子蒲輪束帛之勤為時一出自大司寇進長
六卿典事樞顓政柄使漸知公之爵之德之齒千有餘
歲之下煥然重光僕何幸身親見之天祥謹頓首為國
賀為世道賀不特為先生賀也天祥謗毁之餘頼君相
保全無大督過束禮書入深林温理故讀為吾所為自
是浩然方外之想矣先生即日膏澤六合僕也蓑笠太
平與受公賜臨書馳仰神爽越飛伏乞臺照右謹具申
正月日承心制文天祥劄子
右宋丞相文信公劄子一幅盖賀包公宏父遷官時
書也其中言在瑞陽時嘗遣一介人往候先生者盖
公為戶部郎官上疏論董宋臣之惡不報束裝將出
關時相遣人謂其不可差知瑞州故公在瑞州與宏
父通問也其曰郡末一考被召除郎即丐香火以歸
不從反得鄉節者盖公以癸亥為瑞州甲子十月召
赴行在除禮部郎十一月除江西提刑也其曰以先
人本生母之喪解印歸里者盖公甲子為提刑乙丑
伯祖母梁夫人歿實公尊府本生母也其曰宏齋先
生嘗為鄉漕者盖宏父嘗知隆興府兼江西轉運也
其曰先生當是時適在綠野者盖宏父為刑部侍郎
知平江府以言事召赴闕辭改知紹興又辭疑是時
罷歸正在景定末年公解印時也其曰先生以新天
子蒲輪束帛之勤為時一出進長六卿典事樞者盖
度宗初即位召宏父為刑部尚書簽書樞密院事封
南城縣侯故公賀以此書也其曰謗毁之餘頼君相
保全無大督過束禮書入深林温理故讀自是浩然
方外之想者盖是時臺臣黃萬石以公不職論罷之
公於是闢文山築居第為山水之游故云然也反覆
觀之其忠正之氣凛然見於言辭之間俛仰慨慕之
餘若將見之况當時親灸之者能不感激發奮也歟
是書今建陽縣尹張君光啓所家藏者盖光啓之五
世從祖父日中宏父之館甥也倅守興化起兵應丞
相恢復閩廣後抗節以死是書之傳也有自光啓裝
潢以示予留玩累日敬書於後以歸之宣德六年
秋七月望日後學李時勉拜手敬書
吳有大詩帖
多年書問斷湖海竟悠悠一見心雖滿相看淚忽流彩
烟山色暮碧瀨月痕秋明日登程去鶺鴒河上愁山中
多雨水秋晩正妨農病菜和羹煮新粳𢃄濕舂擁沙埋
廢井墮石折枯松寂寂猿啼晝白雲藏數峯客行情最
苦草草共清樽萬水千山路今朝好出門鴈聲低度水
村深中有人敲月下門滿屋秋風燈欲暗江山千里故
園心右宋吳大有詩四首余愛其有唐季人風韻試
書一通壬子七月二十日雲書
珊瑚網卷七
