珊瑚網卷三十六
明汪砢玉撰
名畫題跋十二
憲廟御製
曉晴色染山林紅陣陣寒鴉喜弄風雲歛碧空秋意重
山横野店畫橋東成化己巳孟春吉日(中作白地團扇週圍以墨)
(泥金寫詩及年月用二小璽)
圖繪寳鑑云皇明宣廟御筆有山水有人物有花果
翎毛草蟲憲廟孝廟御筆皆神像及金缾金盤牡丹
蘭菊梅竹之類今觀此山水小景瀟灑出塵宛勝國
氣韻盖聖能天縱自各極其妙也臣砢玉謹識
國初朱西邨著色山水
松吹凉生錦籜冠鳥還雲出坐中看勾溪數畝清泠水
更着何人並釣竿西村朱朴畫并題時年七十有八
(村翁)(古田家)
徐幼文獅子林圖(凉風堂珍藏)
踞地似揚威昂藏渾欲吼猛虎見還猜妖狐寧敢走(右獅)
(子峯)林端歛夕霏泉石閟清景澹然娛人心相看忘日
永(右含暉峯)空山無宿雲月起當殘夜漸出一峯間分光
到林下(右吐月峯)不雨自横空低垂疑飲澗樵子過還驚
神僧度應慣(右小飛虹)扃鐍總忘機魔外自難入虛圓日
夜明一塵元不立(右禪窩)萬竹雲朝合孤亭月夜明鳳
來緣覽德非為玉簫聲(右竹谷)夜静起山深隨風舒片
影漠漠覆紫床獨卧衣裳冷(右卧雲堂)兀立夜迢迢松堂
篆靄銷安心了無法徒受雪齊腰(右立雪堂)蒼蒼庭前栢
明明西來意禪翁指示人又在第二義(右指松軒)雪中疎
蕊開不知闇香發幽人試問時正值黃昏月(右問梅閣)疏
鑿傍雲根虛寒深百尺時汲煮春芽為待參玄客(右汲壺井)
非假琢磨功泓澄似鑑同朝來蓮葉盡波動覺秋風
(右玉鑑池)余友徐賁幼文洪武間為獅林如海師作此十
二景極為精妙余嘗題其上逮今四十餘年矣今默菴
上人繼獅林之席今年春來京師過余出示此卷觀之
真若隔世事幼文如海皆已謝世余耄獨存不能不興
感於懷也上人復徵余識其後故書此以紀歲月云時
永樂十五年倉龍丁酉春三月朢日太子少師吳郡姚
廣孝識
跋獅子林圖咏
此卷獅子林圖徐幼文作凡十二段有題名篆隸寫之
獨損缺其一按圖當是雪堂云各係以五言詩凡十二
首不書名氏詞翰皆簡健後有少師榮公跋尾榮公稱
余友幼文為獅子林如海作十二景極為精妙予嘗題
其上則卷中詩當是榮公手蹟郡志之所宜有也幼文
名賁任至河南左布政工詩能畫吳門四傑其一也獅
子林在蘇城東北隅本元僧維則之道場最號奇勝則
好聚奇石類狻猊故取佛氏語名一石題獅子峰者是
矣或云則得法于本中峯本時住天目之獅子巖盖以
識授受之源也姑蘇新志維則字天如姓譚氏至正初
人跋尾稱如海師豈即其人歟但榮公跋于永樂丁酉
似為其徒攜至京師而作故有四十餘年之歎而興感
于幼文如海之後世矣嘗聞榮公以少師還吳訪其師
于獅子林至夜漏深微服往後門求見有僧暝目端坐
止以手捫其頂曰和尚撤下自己事却去管别人事恁
麽榮公憮然而去可謂本教中之喝棒豈即維則歟又
聞榮公法名道衍嘗學于相城之靈應觀道士盡得其
法機事執弟子禮豈遂其所見又應真耶顧風旨巗峻
糠粃事功異學中自有之不必深求其人亦可也暇日
偶閱此卷因童裝之聊紀于此若獅子林之題咏尚多
而幼文亦自有作天如詩尤可誦乃致幾卷以資閒中
一覽嘉靖癸夘六月望儼山陸深書
徐幼文竹窗風雨
欲暝投僧舍風將雨忽來愁腸與詩思都被竹聲催
東海徐賁畫并題
風雨南禪夜那堪聽竹聲燈前同酒客但有感懷情
啓與幼文晚過南禪寺信上人留宿適風雨灑玉竹聲
搖戛深感于懷而幼文寫竹賦詩啓不能無言故詩以
識渤海高啓
人去詩存竹更妍我當吳下想當年清風只在乾坤裏
閒向珠璣掩世賢宋濂
寫竹題詩贈老禪夜窗聽雨夢金蓮百年留得清風在
三絶令人仰大賢東吳高季迪徐幼文乃國朝洪武
初名臣于未遇時寓僧舍值風雨夜窗寫竹賦詩曲罄
懷抱到今百有餘年而遺墨如新可愛况學士宋公復
為題志可謂三絶也敬書此以見尊重云安城劉宣(成化)
(間翰林)
幼文補快雪時晴圖(欵云東海徐賁為之諸跋已刻六硯齋)
趙文敏為子久書快雪時晴四大字幼文補水墨雪景
倣郭熙上以硃砂作一日遂覺晴景煥發玉識
姚少師竹卷
永樂六年夏五月余因病不出獨坐于壽椿堂之南窗
忽想長洲舊業之竹歸心油然而生也故作短稍并詩
以紀其事云翠葉䙰&KR0008;拂水雲凌霜勁節不同羣荒
村寥落無人處誰謂茅菴有此君初八日午前書姚
廣孝
北地風高捲塞雲黃沙吹起雁成羣客邊偶寫龍孫譜
忘却江南有此君長洲戴冠次少師韻正德辛未季
春上巳日
壽椿堂上玉帶翁忽思故園寫秋風枝枝葉葉妙筆法
湖州老將無能同故園平安有誰報風吹不到長安道
何如手把珊瑚枝歸去江南弄釣絲沈周
誰寫江南一片雲清風瀟灑不隨羣少師自得空川趣
獨憶虛心抱節君長洲沈杰次原韻
貎取湘篁入畫圖醉中拈筆墨模糊斑斑寫到關心處
曾有湘妃此淚無邑人吳一鵬
何處移來半畝雲秋風蕭瑟歎離羣僧家空學元無竹
偶向禪床寫此君沈濤
百尺喬枝上拂雲東風草木豈同羣我公曾截簫韶管
奏向虞廷答聖君郡人顧福
維摩示疾隱蒲團閑寫江東翡翠竿想笑故栖歸未得
朔風吹雪滿長安唐寅
琅玕挺挺拂荒雲林下秋風伴鶴羣鳳輦不知何處去
九疑空望泣湘君天童懷讓
清午坐深館荒凉憶故廬故廬不可即寒稍竟何如拈
毫寄幽想恍然見扶疎淋漓一枝裏思溢千畝餘誰能
把清玩十襲真璠璵對此後百年風情儼其初斯人起
遺慕夢寐與躊蹰楚烟雜湘雨題詩正愁予義興杭
濟
玉堂學士東坡翁瀟灑墨竹生秋風海内流傳至今惜
異世少師無乃同少師之身本法報(法身報身僧家語也)局促強
置青雲道寄心慢作荒山枝高堂烟雨吹如絲杭淮
和前石田韻
淇園稚子已成翁翛然落紙生清風百歲山門留玉樹
墨痕猶與當年同平安浪說無人報而今野外猶能道
莫遣吳儂歌竹枝愁邊雙鬢易垂絲漕湖錢貴
看竹無由返故園午窗墨瀋灑香痕釣竿漫有滄浪興
恐負天邊雨露恩沐陽伊乘
烟雨瀟湘隔水雲眼中清趣更無羣少師本是虛心者
獨對清風寫此君永新胡錦輅
維摩真性在清寒寫出瀟湘碧玉竿欲返故園歸未得
秋風先報客平安古吳張珍
我朝少師圓頂翁鳳凰池上寫清風油然歸思生筆底
彷彿似與江南同一枝寄贈不望報至今浮落姑蘇道
我來借看摩一枝禪榻茶烟在鬢絲姚哲
玉帶曾聞侍五雲空門今日有誰羣閒過方丈觀遺墨
灑灑清風似見君長洲沈源
華景彰卧雲圖(欵東湖叟為景彰寫卧雲山居圖)
幽人高卧白雲窩聞說分明是華佗嵐氣濕衣山住近
苔痕上榻雨來多身疑太華峯頭宿神向南柯郡裏過
况復傅霖人望久從龍未卜意何如延陵吳彛
高人愛向山中住野服幽然忘俗慮門連翠巘成比隣
席對長松作賓主石梁苔合少行蹤落花滿地扃幽戸
萬竿修竹森如束一道寒泉漱寒玉白雲來往本無心
却就君家簷下宿君家有軒堪偃仰夜深雲卧衣裳冷
滿窗雲影夢初回正值山頭明月上榻前雲山中月與
君高興皆清絶從今只合在山中一室閒眠自怡悅
朱昇
幽人搆新居卜築山之陽長松翳深澗白雲藹巖房逍
遙卧其下與雲兩相忘白雲本無心卷舒奚有常而以
雲為邊于焉自徜徉披圖慕華躅願言挹清光梁溪
修學
巖阿有一士考槃遠囂氛衡門鎮長扃門外多白雲頽
然卧其間夢遊湘江濆寒生紾絺綌影落羲皇墳無風
自卷舒帶雨常絪緼收之歸肺肝吐出五色文壄心同
盟久一笑忘憂勤醉呼扶遙子稽首雲中君梁溪王
亨
山雲來往潔如綿多在松扉竹徑邊雨釀曉寒侵鶴帳
月移秋影落琴絃一官奔走予將老長歲棲遲爾獨賢
便欲操觚遠相訪氤氲惟恐隔前川梅里吕敏又題
白鸞不掃翠蘿深静宿簷端伴獨吟寂寂枕書聊適興
英英出岫信無心長年自悅便清夢萬里遙瞻識舊林
只恐内江歸覲後也從龍去作甘霖東湖叟
黃山有屋千萬間兵革由來俱瓦礫梅里有田十萬頃
惟剰家儲書五車教得兒郎成令德大兒學成作官去
為政成都大稱職小兒幹蠱能克家可見而翁有隂隲
尊翁亦作南省郎繡衣駿馬黃金勒唯能翻笑躍紈綺
隱居别業梁溪側怡然自號卧雲叟大榜高書在幽室
雲出似乎其宦遊雲歸似乎其屏迹夫雲出入本無心
人亦如雲皆幻質微茫起乎膚寸間倏忽變化皆充溢
乃知體物存妙理蒸成為菌樂虛出雲飛既動歸復静
心系虛靈有喧寂翁因卧雲復自號妙理充和更綿密
今日翻翻來泮池索我題詩竟何益六十衰頽老病餘
枯硯殘編已狼籍見善無言豈放情聊為長言一援筆
吳下吕志學
卧雲記
士之處世有篤志于學能明一經取功名如拾芥有隱
居樂善不求聞達視富貴如浮雲由其立志不同故其
立身亦異也勾吳華景彰氏别業于梁溪之東津當其
兵燹中廢為蓬蒿瓦礫所存僅餘數楹尚可為也乃構
草堂于其南剪除荆蕪種花藝竹眼界廓然可遊可憩
因晚年號為卧雲遂以為扁于焉逍遙以終衰朽來求
文以記之予以老拙固辭請之至再勉為之說曰凡山
川之氣聚而為雲雲之為言運也觸石而起憑虛游行
象回轉形也或從龍而行雨或無心而出岫變化萬狀
舒卷莫測非神仙者流豈能卧于其中哉卧之云者偃
休之也昔袁安卧雪以著廉士之名王祥卧冰以全孝
子之行子之卧雲將安為乎非少陵雲卧衣裳冷之詩
乎必也爵祿不及乎心榮辱不聞乎耳高卧一室惟適
之安青山在乎目前白雲宿于簷下油然而生始為白
衣飄然而升化為蒼狗歘然而散則隨風浩蕩杳莫知
其所之焉嗟夫人能知此可謂善達觀矣既知世態如
雲知人生如夢何役役為身後計哉然則卧雲之義乃
非玩春花延秋月聊寓意于雲耳自前朝至今百年之
間岸為陵谷海為桑田者有之惟君家子孫相承基業
不墜盖由祖宗積德之隆式克至于今日嘗考之華氏
大族本齊孝子之後高曾以來貲産巨萬至玉溪翁尤
疎財仗義志獨出羣凡交游皆得時縉紳名公故鄉先
生陸子方曾為文以美之事見墻東集觀其文可以知
其人矣若是者豈非積德之報在子孫乎景彰長子約
得過庭之訓出任成都内江簿仲子勤于治生復善幹
蠱庭几燕息雲間睥睨物表優哉游哉藏以待老又安
知蘧蘧然莊周夢蝴蝶乎栩栩然蝴蝶為莊周乎引而
伸之書以為記洪武己未春正月既朢前中憲大夫
順德知府徐績
王孟端湖山書屋圖(卷首有友石遊戲四大玉柱篆為徐霖子仁書)
仲鏞與僕有夙昔之好嘗命僕作湖山書屋圖及羈塵
鞅未副其意兹復以佳紙見遺乃促成之因寫是圖以
歸焉吁佳紙佳畫斯為稱矣顧僕拙筆敢與此紙相輝
光哉然仲鏞知我者也必不以是誚并書此以記其歲
月云(鈐縫朱文游戲翰墨四字印)時永樂庚寅仲秋望日毘陵王
孟端識
友石先生畫品在能之上評者謂作家士氣皆備然其
人品特高能不為藝事所役雖片楮尺縑苟非其人不
可得也此湖山書舍圖聯六紙而成修三十尺畊漁出
没村舍近遠烟雲變滅種種臻妙非累月構思不可成
豈獨今之所少哉子和藏此真希代之珍正德丙子
三月既望衡山文徵明題
毘陵王友石此圖文公為第次其品今觀其巗巒杳靄
岞崿紛披參差出没于蒼烟白浪之中以至溪橋林屋
疏峰抗館農田漁艇畯父村樵幽蹤往復恍若别在世
外真可謂深詣湖山之致者矣讀書于此必能絶冥離
類殊使人遙想而存之談太常思重性好博雅相示此
圖輒遂題其後云隆慶二年夏六月十有八日俞允
文記
王孟端送行圖(水墨山水單條)
客裏送君歸故鄉江天秋色正茫茫扁舟一個輕如葉
半是詩囊半藥囊九龍山王孟端為彦如寫并題
三江五湖口此際水痕收使節詢源委童時記釣游拒
霜紅繞岸擺柳綠連疇晝錦榮殊甚歸承寵渥優高
得暘
我别松江幾度秋渚花汀草不勝愁華船送子松江去
夢落滄浪舊釣游王汝玉
楚天木葉落天容編芳洲長歌一杯酒送上江南舟孤
帆帶斜日一雁飛高秋離情與江水相逐共悠悠王
洪
吳江渺無極蕭條十月初片帆河上發竟去不躊蹰由
來君命重非為愛鱸魚楊士奇
宦游纔賦望江南紫蟹銀魚入夢甘想得到家吟樂處
野橋籬落晚風酣鶴城楊斌(玉壺秋水)
積水渺無際送君江上還九峯何處數迢逓白雲間舊
業菱花老秋風鷗鷺閒故人能問訊相見一開顔王
偁(明道父)
吳江秋水闊送君龍江發相期霜降餘來看鳳城月
胡儼
官河水滿正秋霜鴻鴈南來熟稻粱此日送君還舊隱
九峯佳處是鱸鄉姚廣孝(乾坤清氣)
汀洲杜蘅歇南浦西風生美人鼓蘭楫路指江南行南
行向何許東望吳松去吳松秋水多綠遍芙蓉渚渚外
九龍山山邊三泖灣人家臨水住日暮采菱還采菱歌
易斷送子愁零亂愁來可奈何思滿江南岸江南不可
思動子情依依皇都春色早遲子促來歸李至剛(大宗伯章)
碧水芙蓉兩岸開長卿初自日邊迴故鄉耆舊遙相接
影向孤村樹裏來翰林老友王達
秋霜忽已凝客行歸故鄉仰瞻鴻雁唳豈為謀稻粱丈
夫誓許國冥心浮輕航矧兹念桑梓澤灾勢懷襄白雲
迢遞遠俛首師堅章解縉
畫船曉發鳳城東江上青山雲幾重秋水連天三百里
片帆一夜到吳淞王景
又送行圖(欵云友石生王芾畫)
會際明時得壯游故鄉雖好莫遲留春風一路看花去
山色青青在馬頭余璿
澤宫春貢選賢能萬里扶搖起大鵬上苑鶯花三日醉
夜窗風雨十年燈雪消官柳黃猶淺水暖溪流綠漸增
自古讀書期報國老夫拭目看飛騰折肱老人錢仲
益
王孟端山水卷(甲申秋日王紱寫卷首李西涯篆書)
畫竹休將竹史看王猷家自有江山空庭莫訝千尋影
萬里烟波咫尺間咫高下青山遠近村清江處處繞柴
門鑑湖一曲消多少須問君王再乞恩志同少宰得
九龍山人山水長卷留予家數月不欲空返為題四篆
字意猶未巳復以二絶終之正德四年秋八月戊寅
西涯李東陽賓之識(玉峯深處)
細把平生履歷看直從湘水到吳山風帆雨屐知無數
都在王郎尺素間長林疎影照江村茒屋蕭蕭自掩
門莫笑白頭無舊業太平何地不君恩次韵二首後
一首予正德丙寅在陜西夢中得前二句明年丁夘謝
病歸江南續成之涯翁是詩韵偶相類不復别作豈吾
人同志真有所謂神交者耶石淙楊一清(惟山南寧居士)
(待隱園)
人品還從畫裏傳舊家元識九龍山他年曾著江行記
忽漫相看尺素間處處清江曲抱村白雲碧石幾柴
門九峯指點青如許偏得天家雨露恩常郡邵寳奉
次(國賢)(二泉)(將石亭)
王孟端水墨小景(在宋箋上)
雲山淡含烟疎樹晴延日亭虛寂無人秋光自蕭瑟
九龍山人王紱
友石春溪凝翠圖
前山後山蒼翠隈層層曲曲見樓臺雲隨曉月峯前墮
鷗逐春溪樹裏來兩岸落花人蕩漿半汀殘雨客銜杯
寰區何處有此地物外四時無點埃豈但右軍多筆法
要知黃石是仙才奔灘觸浪飛頳鯉絶壁凝嵐護翠苔
玉室金堂疑太華紫芝瑤艸憶蓬萊相看六月不知暑
一榻清風真快哉洪武丙子耐軒居士王達題孟端
畫
前山後山蒼翠深大樹小樹寒蕭森不知何處打魚者
日暮泊船溪水隂鼇叟
王紱自題山水
山插層霄水接雲閉門默坐對爐熏無邊光景無窮趣
月浸梅花夜正分
又畊隱圖
王舍人畫在國初如楊東里方正學之文實先軰典則
自沈啟南文徵仲始一變其法縱横姿態盖李何以後
之文也董其昌觀因題
又喬柯竹石(小掛幅)
鳴吉深愛雲林先生之畫常命僕儗之而久未得一日
几間有此紙漫爾為之不覺風度灑然出人意表鳴吉
見之無以優旃為叔敖乎呵呵永樂己丑立春日王
孟端記
空山昨夜秋琪樹芳華歇石上有叢篁常存歲寒節
孟端為鳴吉寫喬柯竹石索詩故賦如右他日重會于
寒烟古澗濱當撫掌大噱也汝玉
王孟端竹卷
征衣漠漠帶風沙暫得歸來重可嗟在客每憂難作客
到家誰信却無家解裝羞貰隣翁酒借榻多分野衲茶
堪笑此身淪落久夢中猶自謫天涯孟敷與僕先後
雲中南歸相去百里間不遑一見乘便寫此竹奉寄并
錄初詩去發一笑也庚辰五月四日王紱
故園歸計似團沙萬事荒荒付一嗟蟻國不須論幻夢
燕巢今已過隣家贈人墨老流離竹借榻詩存感慨茶
百歲此圖三展轉後來得失尚無涯洪武庚辰王舍
人孟端與孟敷陳先生同涉難北歸間寫此竹及詩以
寄中間曠懷歸况藹然可見遂和其韻以識感慨弘治
甲子距庚辰得一百八年冬至日後學沈周題時年七
十有八
又孟端竹卷
嫋嫋烟中映夕曛疎疎石上拂晴雲展圖却憶西江夜
獨坐寒窗對此君五月初九日題于壽椿堂(下有廣孝白文印)
(儀軒朱文印)
秋林雨歇輕烟開清姿濯濯無纖埃特立一竿如玉立
猗猗應是淇園來寂寞高齋當日午相對令人轉清楚
彷彿秋聲起座隅依稀碎影生庭戸嫩葉柔梢幾許長
虛心已自含冰霜莫言翠袖天寒薄會見凌雲宿鳳凰
昔年我亦嘗移植愛此青青無改色不似東園桃李花
春風一夜吹狼籍青城山人題
王孟端墨竹(在宋金箋上横幅)
孟端寫寄永年佳友用問平安之意不知骨老近况
何如也(此孟端書于卷首)虎丘松壁無恙否泉石間諸公登覽
之樂能相憶不無有佳作耶偶武孟家崑山曾到吳
門相往來否可徵一詩寫于上舊歲十月僕自北京
歸聞孟敷已仙遊良可嗟也乃嗣能繼志尤為慰情煩
詢之示及(此三段孟端散書竹下有破硯生白文印)
鳳池退直寫瑯玕醉墨淋漓尚未乾寄贈故人欣有意
清風日日報平安義陽偶桓識
龍香細細霜藤滑寫出瀟湘碧玉枝傾耳風簾明月夜
飛瓊何處弄參差偶桓又識
山館曾移玉數竿色常蒼翠影檀欒别来見說風姿在
不减當年舊歲寒梁用行書于玉堂之西序
雙勾竹石
小雨春池濕鳳毛天孫深處織鮫綃何人更立湘江水
獨倚薰風憶舜韶王孟端寫并題
又竹枝
翠影蕭蕭鳳羽齊興狂猶復醉中題何當雪夜扁舟去
載酒相尋造竹西辛巳三月友石生王紱為竹西先
生寫并題
王孟端虛亭秋色
遠山淡含烟疎樹晴延日亭虚寂無人秋光自蕭瑟
九龍山人
茒齋煑泉圖
小結茅齋四五椽蕭蕭竹樹帶秋烟呼童掃取空階葉
好向山厨煑二泉友石生王紱
江山萬里圖
項子京家藏王孟端江山萬里圖一卷長四丈余嘗見
之真希世之寳也今此卷後雖失主名余以為非孟端
不能作此余家永師書千文八百本樂此能不憚煩乃
爾此安知非孟端山水之興勃勃不能止奮忘倦之筆
再圖此卷以豁胷中未盡之丘壑也耶不然何筆意相
肖至此汪黃海攜此過余竹中覽畢書此黃海博雅好
古未審以余言為當否智舷
庚戌秋予以訪友客黃之義水江行往返凡兩月餘凡
曉岫夕巒疎隂空霽波光草色樹影沙痕如迎如醉若
皴若抹偃仰濃淡頃刻異狀令人應接不暇萬斛一葉
張飽帆者破巨浪者或難于上天或駛于過鳥未嘗不
會心豁目詫為大觀呼濁醪獨釂也有紀行雜體詩僅
貌十二三未盡委折為憾一日葦如大師攜示與然所
藏江山萬里圖展閱次覺曩日烟雲變幻峯嶺奇峭估
裝漁艇去來如織光景宛然在對真無聲詩可謂至寳
惜楮尾想有脫落竟失主名偶高谷傳過齋頭出與商
略谷傳謂非宋元諸家誰克辦此予賞其知言眉公亦
云以蹊徑之奇怪論則畫不如山水以筆墨之精妙論
則山水决不如畫觀是卷益信當湖洪邦基慶之
宋南宫萬玉莊卷
宋先生克字仲温長洲南宫里人書學急就章得古人
之妙尤善畫竹此圖雖寸田尺宅而千篁萬玉雨叠烟
森蕭然無塵俗之氣允為世珍也龍惕子識
夏太卿畫竹
仲昭竹二幅一晴一雨晴者曰三徑清風雨者曰林塘
過雨濃疎偃仰各得其宜時姚友叔祥為先君作壽叙
及像贊曰共宋搨黃庭經遺之昶由甲科歷官太常卿
楷書畫竹為當時第一番胡海國兼金購求故有夏卿
一个竹西凉十錠金之謠即一時寳惜可知已樂卿
氏記于汪岡之萬玉凝青臺
杜用嘉月舟圖
倣荆關體成化四年仲冬十一月鹿冠道士杜瓊寫
月舟上人見疑舫居士于松陵之穆溪戊子秋暮又
見于吳城中居士以其能詩樂與之見出東原先生
月舟圖于袖有不樂與之詩而略以緇流乎
新住法雲院阿師名月舟去來原不繫身世總成浮印
徹千江水觀空萬頃秋相逢問有漏資斧待誰修行
舟江上月觀我鏡中天皓魄初弦後微波欲定前倦游
收釣具吟穩得詩禪曾到珠涇否三生舊有緣嘉禾
周伯器(名鼎)
此夜閒乘月長風謾引舟有僧如惠遠何樹是閻浮飛
鏡三千界推蓬五月秋扣舷能見許予亦事清修
出定何招礙舟行月在天交游千里外樽酒十年前白
社誰非客曹溪即是禪搖搖無住著從此謝塵緣泊
胥門月舟上人以圖索和和中無舟子解事語擊空明
沂流光在人自為之壬辰三月綬誌
一棹清江近塵途更不由烟光分遠渚秋色自中流偶
作有為偈非關無酒憂歸來有别個猶自未迴頭東
原先生贈月舟上人詩畫清絶一時山隂余玠見之遂
和
杜東原自題山水
紛紛畫債未能償日日揮毫不下堂郭外有山閒自在
也應憐我為人忙杜瓊
杜淵孝先生明經博學家貧道尊貞澹醇和粹然為
丘壑之表得朱長文樂圃東偏地結亭聚石號曰東
原故曰郭外有山然云日日揮毫而所存者無幾余
僅有其玄墓看梅圖倣趙善長山水而已夗水畫
中人汪砢玉識
沈貞吉山水題詞
一竿風月一蓑烟雨家傍釣臺西住賣魚生怕近城門
况肯到紅塵深處潮生解纜潮平鼓枻潮落放歌歸
去時人錯認嚴光自是無名漁父八十三翁沈貞題
于有竹居
沈恒吉山水題詞
此老粗疎一釣徒服也非儒狀也非儒年來只為酒糊
塗朝也村酤暮也村酟胸中文墨半些無名也何圖
利也何圖烟波染就白頾鬚出也江湖處也江湖時
雨方霽寤寐北窗展玩古法名筆聊為作此贈誠菴老
友一笑沈恒
沈貞字貞吉弟恒字恒吉號陶菴又號陶然道人為
吳興人即石田先生之父二處士並善丹青壎篪相
映時謂趙文敏同流恒吉之畫師杜徵君余向有婁
江勝感接待寺八景為貞吉所圖一一倣宋元人筆
真合作也浮溪道脈浩然子識于天綠臺之積石
瑤房
珊瑚網卷三十六
