珊瑚網卷八
明汪砢玉撰
法書題䟦
趙文敏公摹蘭亭叙
蘭亭修禊帖石本甚多只定武刻全具右軍筆法獨孤
長老見示舊刻肥瘦得中知為正本與子固藏者無異
舟中時時展玩臨之不已惟此紙頗得其意至濟州遇
景遠索去重題孟頫
蘭亭自褚河南雙鈎以還未有能傳其神者即閣帖
間有所摹復是影上捕影文敏公以書家其視右軍
自謂能腕不負心故亦步亦趨似不愧優孟叔敖而
運筆布形不免露本来面目然吳興此帖猶屭屓負
山猛力竭盡矣真神品也偶於友人明古處見此遂
以定武蘭亭易之而箧中寳錄知當為此書奪氣也
延陵吳寬
蘭亭墨蹟永閟昭陵精華盡在定武一刻然屢經摹
勒微以失真典刑僅存耳若他搨不足觀也文敏此
帖奕奕有王謝家子弟風流氣别得一種意外神彩
即起右軍使觀之吾知必嘖嘖首肯吳門周天球
識
正德元年秋日藏青老人嘉禾毛五雲京口褚勉盧
志愛仝觀二年夏望彭城富世觀于清照堂
趙集賢臨蘭亭卷(西涯篆書子昂親筆于卷首)
此卷松雪晚年筆力精神清勁飄逸擬之早年如出二
手古人云筆随人老斯言也豈欺我哉成化十六年
庚子六月大熱偶觀此卷揮汗書之士竒之印(朱文)
倣松雪書幾三十年未能入室懊惱懊惱書法必見多
則進得眼入心乃應之於手也士竒載題
昔人有評孟頫畫不如詩詩不如字者予觀此卷但覺
其爛漫掩映俱入神品蓋未敢以其言為確論云弘
治戊申臘月十八日蘭亭居士識
趙承旨臨禊帖(在紙上)
唐人臨模禊帖非必規規點畫間而意度獨至子昂此
卷近之師道題
子昂臨蘭亭帖而師道著題于上可謂二美矣雪澗
翁宜善藏之不肖復何言趙孟龥題
余見子昂臨臨河序何翅數百本無一字不咄咄偪
真如郢人運斤成風庖丁奏刀批卻導窽因其固然
如輪扁老于斵如大馬捶鉤不失毫&KR0621;得之心應之
手在夫熟之而已此本經師道子俊鑒定增價十倍
錢唐仇遠跋
永禪師書千文八百本魏公所書當不减此此卷大
德五年為韓定叟書定叟會稽人與公厚善集中有
贈定叟及留别詩可考公以大德三年為江浙儒學
提舉此當是為提舉過會稽時書是歲公四十有七
正中年書也跋者四人韓性字明善定叟諸姪道德
文學元中世鉅儒宇文公諒字子貞元統進士為史
官張伯雨茅山道士句曲外史也三公並有盛名而
祖銘亦禪宗大老所著四會語錄其字石鼎杭州徑
山僧云四明者本奉化人文璧弘治甲子七月
廿一日觀於沈潤卿氏之仰止楼吳郡都穆
趙吳興真草千文
結字難筋骨相承不爾則有斷續之態子昂書法獨步
當世備聚諸體然變態不常或者以形似求之大類優
孟抵掌耳&KR0034;題(卧雲齋)
慶梓削鐻見者驚猶鬼神非旦夕之功也或者觀其表
而不觀其裏則不足以議子昂書矣浦城楊載題
松雪翁千文平生閱數卷未有如此本精絶直逼永師
後之書家恐難追及嘉靖庚戌歲閏月廿三日觀于
至德里之小楼嘉禾項元汴子京
又四體千文卷
延祐六年十月廿三日為錄事焦彦實書於松雪齋
右文敏趙公四體書千文惜不見司馬子微五體書
道德經較此何如也近代是書為最張雨記
文敏公真草篆隸平日未嘗多寫觀此卷必為焦侯
好事而書惜其九原不復作矣唐棣敬題
又臨智永千文卷
書法甚難有得於天資有得於學力天資高而學力到
未有不精奥而神化者也趙松雪書筆既流利學亦淵
深觀其書得心應手會意成文楷法深得洛神賦而攬
其標行書詣聖教序而入其室至于草書飽十七帖而
變其形可謂兼有學力天資精奥神化而不可及矣此
種千文又非平日率意之書若以鐵門限相並較之雖
永師復作不能為高下矣欽哉斯人欽哉斯人雍虞
集伯生
王孫書法有神機漫說籠鵝繼者稀千字禪家鐵門限
何人入室更探竒楊一清
趙魏國臨張旭京中帖(凡五帖止存此)
秋深不審氣力復何如也僕疾弊何足論河南送物人
近来得京中消息承彼數年不熟憂縣不復可論不委
諸小大如何為活計歲日有京中信使去者當數報委
曲耳吳興趙孟頫臨張長史京中帖
右趙文敏公所臨張長史京中帖筆法撡縱骨氣深
稳為真蹟無疑且不用本家一筆故可寳也聞公嘗
背臨十三家書取覆視之無毫髮不肖似此公之所
以名世也觀此帖信然嘉靖九年禊飲日陸深跋
于舟中(國子祭酒)
趙文敏公小楷麻姑壇子仲穆書讀書城南又司
馬温公勸學三帖卷
水精宫松雪齋道人趙孟頫書後二欵趙雍書
今年四月十九日余自華亭過松陵之甫里田舍天
氣驟熱因留度夏鄰有張君德常德機賢伯仲伯子
多蓄名跡而希會面名跡亦罕以示人幽居默默如
潜逃而己乃子元度亦不肯相過招邀數次不過黽
勉一来六月十六日旱久而雨一雨浃旬茅屋上漏
下濕獨坐惟有悲嘆因寄二君詩曰積雨不為休漂
搖使人愁哀吟四壁静病卧百蟲秋何人肯相念載
酒一銷憂幸有兩張叟清詩遠見酬余六月末病臂
瘡足痛呻吟幾及旬故云七月四日雨止風静雲翳
開朗泥潦尚沒足忽叔子来訪元度踵武亦至携榮
祿此卷及其子趙雍遺墨以怡悦老眼濯甕牖之凉
颸臨碧江之激湍相與玩詠不已因自念老景侵尋
親朋淪落殆盡雖近在跬步如張君伯仲父子尚不
得數數晨夕况二趙星宿光芒昭回霄漢夢寐亦所
不覩安得不見其遺蹟而為喜忭哉遂記其後以寫
余之憒憒者焉歲次己酉倪瓉詩後改四句開門
望原野江湖漭瀁流誰能載美酒相從以銷憂(以上字皆)
(旁注)
趙魏公楷書道德經真跡二卷
延祐三年歲在丙辰廿四五日為進之高士書於松雪
齋卷前白描老子立像
延祐六年夏五月十九日吳興趙孟頫謹製又一卷
余觀趙翰林書法深得晉人之旨故筆端蒼勁精神
煥發悦醒人目辛夘夏日獲觀良久不忍去手因識
其末云太原王穉登
墨林山人得之仲兄少谿子長手授其值七十金
子昂小楷高上大洞玉經(在宋紙上有三千餘字横卷)
右趙松雪大洞玉經後題云大德九年十月八日書
按元成宗大德九年歲在乙巳公時年五十二歲先
是公被召金書藏經許舉能書者自隨書畢所舉廿
餘人皆受賜得官執政將留公入翰苑公力請歸己
亥改集賢直學士行江浙等處儒學提舉正其時所
書也但其體專學元常與公平時書微有不同而用
筆之精轉折之妙則無毫髮少異蓋公于古人書法
之佳者無不倣學如元魏常侍沈馥所書魏定鼎碑
亦常傚之謂其得鍾法可愛則其於元常固惓惓矣
至其晩年乃專法二王右軍黃庭子敬十三行之外
不雜他人一筆所以深造自得為一代書學之祖也
嘉禾子京項君以重價購得此卷持来求跋遂為書
此然予又嘗見翰林孔目何君元朗所藏一卷乃金
陵王南原舊物字小如粟紙高五寸餘精妙不可言
今已歸之天府不可得而見矣猶幸得見此卷而明
窗静几時一展玩不惟塵眼為開而冲襟遐抱亦為
之暢適古物日少子京其寳之萬歷三年四月十
一日茂苑文嘉書于歸来堂
趙書高上大洞玉經中央黃素老君撰
大元延祐三年歲在丙辰五月望為石唐尊師書集
賢學士資德大夫趙孟頫
此卷乃趙魏公六十三歲所書至精至妙非言辭贊
美可盡蓋公之字法凡屡變初臨思陵後取則鍾繇
及羲獻末復留意李北海此正所謂學羲獻者也舊
嘗獲見周侍御家侍御既坐貶竄竊意必歸天上不
知復流落人間今得披玩累日抑何幸哉殷卣周彛
而此卷不可得博雅君子尚思謹秘而傳焉金華宋
濓題
昔華陽洞中仙經多楊許二君手書結字畫符之妙
所以為洞天千載秘寳近世吳興趙公子昂書法畢
絶偏善小楷又嘗親授洞訣于茅山劉真人所以書
此其可寳不愧古人矣僕參學以来忽焉老至得隱
地於臨川華蓋浮邱壇東麓仙人茅公修行故處將
結龕誦經得見此卷猶記是年與趙公同在京師今
廿三春公與劉君各已仙去遡瞻回風俯仰慨然大
洞三境弟子虞集書
至正九年歲在己丑秋八月廿二日拜觀於苕溪之
上趙雍
趙書金碧古文龍虎妙經
延祐元年七月既望水晶宫道人書
余昔年遊燕市嘗見趙文敏書龍虎經半是行草其
人即携去真贋不暇辨也此卷疑是晚年所書得心
應手非淺學可以彷彿予何幸獲觀于檇李汪長公
家惜歸迫不能手錄此經潜心筆法聊題數語以志
鴻泥之感萬歷乙未秋杪吳下杜大中書
魏公楷書洛神賦
大德三年十二月二日書與子中孟頫
子建洛神規傚宋玉神女精麗相埒而瀏亮過之或
誣以感甄之事潜夫詩話力辯其非而東阿紀夢形
容巧絶比李長吉前後復自相反何哉余頃見淳熙
秘閣帖王令所草賦止掦輕袿之猗靡而下筆勢飄
逸殆與此賦相頡頏今學士乃楷全文遒勁清婉尤
為可愛子中得之以與通甫二君皆早世學士晚年
筆力愈竒二君不及見之矣辛酉夏至日墻東老
叟題陸子方
柳誠懸云子敬洛神賦人間合有數本今世所見惟
自嬉至飛十三行耳蔡君謨云子敬放肆豪邁與右
軍差異臨學之家必謹其辨矣趙承旨一手全文好
事者欲考王氏父子之法此其可觀之乎延祐中集
從承旨在集賢翰林嘗出此賦真跡九行見示上有
阜陵題字甚謹又三行别得之云是賈相似道購諸
北方者也計其歲月應是後此書十餘年乃得之耳
蜀郡虞集伯生識于吳郡寓舍芙蓉洲至治二年九
月十五日
篆隸變真草興羲獻獨擅厥長時去浸遠真跡間見
今世所傳惟石刻耳而石刻又不能得其初模者如
洛神賦文字翰墨卓為二美復無完本昔曾子固記
墨池謂羲之之書晚乃善則其所能蓋亦以積力自
致非天成然後世未有能及者今觀趙公子昂所書
是賦全篇亹亹逼真與他本絶異非蚤歲晚年可比
通甫子中余皆及識之子昂固以能書著大名于當
世不假贊美二賢蚤記玉楼矣承旨公亦既云亡欲
求一字己不可得况若此賦哉通甫子仲長出以示
余感慨久之仲長宜什襲珍收慎毋輕出至治癸亥
立夏日書鳴鳳(李氏時可)
周越法書苑王獻之字子敬羲之第七子官至中書
令正書入神品洛神賦小楷烏絲欄寫成精密淵巧
出于神智後有柳公權跋尾云子敬好寫洛神賦人
間合有數本此其一焉寳歷元年正月二十四日起
居即柳公權記亦楷題又柳璨題云天祐元年五月
六日堂姪孫中書侍郎同中書門下平章事判戶部
璨續題子敬帖後越觀歐柳筆法全出此書也又載
子敬初為謝安長史太元中起太極殿安欲使獻之
題牓以為萬代之寳而難之乃說韋仲將題凌雲臺
之事獻之知其旨乃正色曰仲將魏之大臣寧有此
事使其若此知魏德之下衰矣安遂不之逼又李嗣
真論書體樂毅論太師箴體皆真正有忠臣烈女之
像告誓文曹娥碑其容慘悴有孝子順孫之象逍遥
篇孤雁賦迹遠趣高有拔俗抱素之象畫像贊洛神
賦姿儀雅麗有矜莊嚴肅之象所謂見義以成字成
字以得意非獨研精措理實根於教化矣至治三
年七月廿五日寓齋錄記袁仲長
泰定丙寅七月既望龔璛觀於吳中之寓舍於是昂
翁之没五年矣擬之于今此則人琴未遂俱亡者仲
長寳之
洛神賦嘗屡書之世傳十三行者以其所見入石非
可遂以為據也柳誠懸謂人間合有數本則固不止
是豈他本誠懸亦未之見耶此松雪老人所書全篇
雖自用其體然應規合矩抑可謂善學大令者歟今
人觸目贋本一見便疑其非不知其中固有不可以
偽為者矣非仲長蓋未足以語此東陽柳貫識
余家所藏舊刻洛神賦累朝名人題識于後者今附
錄於此普通三年正月徐僧權湯法象滿騫
姚察丁道矜唐懷充中書侍郎禮部尚書
平章事集賢殿大學士崔所
天嘉二年十月廿三日中書舍人朱异姚懷珍
開元十八年三月廿七日參軍事學士諸葛穎釋
智果咨議參軍開府學士柳碩言均(宋丙子歲正月)
(十六日)
至正二十五年乙巳四月十二日袁泰記(仲長)
趙公用意楷法窮極精密故其出而為行草縱横曲
折無不妙契古人不善學者下筆輙務為傾側之勢
而未嘗窺其用意處是以愈工而愈不及也此賦筆
法尤森嚴學書家宜守為律令仲長尚寳藏之泰定
元年六月八日金華黃溍書
子建之賦洛神麗矣然其於則遠焉子敬喜書之而
子固亦喜書之豈其才情氣習有所相類者歟十三
行真蹟不可復見一刻本翩翩逸氣猶能動人此全
文固書中之佳者然細觀之殆少耎焉若以越中韻
士與河朔少年馳逐耳知書法者當能辨之天全翁
為石田高尚書
又書洛神賦卷
魏國趙文敏公書此洛神賦當是大德之時後之學書
者能闖其藩籬者蓋亦鮮矣况堂奥哉君羽其寳之後
學危素燕城清净軒題
又晚年書洛神賦
公藏大令真蹟凡九行嘗為余手臨之于松雪齋此卷
典刑具在居石刻之右句曲外史張天雨觀至順四
年閏三月十九日玄文館記
蔡襄云王子敬愛寫洛神賦故世多傳十三行而已余
見陸子順所藏者其筆意峭拔陸得於文敏公且謂文
敏晚年楷法之進蓋得此故也或者又謂陸藏十三行
其法往往類歐搨今較文敏所藏書此賦誠中年臨本
不同賦後所題年月當為公最後之筆故其法度如此
元統二年六月考亭陳方題(子貞)
當年子敬洛神賦歐褚臨摹不知數世人惟重十三
行真贋難分爭牴牾趙公書法宗二王手寫全篇復
前古上追黃庭下樂毅善刻唐臨俱未許殘編斷簡
久脱略趙璧隋珠獲全睹宓妃下走天吳奔驪龍騰
&KR0750;老蛟舞人間欲見不易得往往收藏秘天府江南
故家多好事一紙寧論百金估臨池墨筆晝飛動貫
月虹光夜吞吐願加什襲重珍護却恐雷霆来下取
雲門唐珙(温如)
文敏隸楷之妙俊灑飄逸蓋得於洛神為多此卷尤
見其波瀾老成蓋捐館前二歲所書誠可寳也正
統八年九月十三日泰和楊士竒志
子昂行書歸去来辭
趙文敏書歸去来辭南北所見無慮數十本或真或行
各極精好淵明有道而隠者也其為文辭皆以𤼵其冲
澹幽逸之趣文敏居宦逹中獨能好之其志亦可尚矣
方之晉人愛寫洛神賦者不賢乎哉此卷尤妙入神正
宜寳之至正十六年歲在丙申正月廿六日藁城倪
中書于杭城東橋寓舍(外曲江錢惟善檇李鮑恂浚儀趙淑諸詩皆不錄)
趙書勉學賦(并序)
古人學才學藝而極於逹道今人學道之名返流入于
才藝豈道無蹊徑可入耶由生死之念不切耳且學不
至于道徒增情妄於理何益哉余故作此賦以勉其所
謂學云辭曰三界虛廓惟念自縛念去覺存未離有作
真净體中不容他著大地火聚如何凑泊雖靈鑒之可憑
信此宗而無諾見欲逃于所常理必資乎參學生死事大一
意包萬劫之輪迴迷悟報深百界隠三千之酧酢所云
學者不學六藝不學羣書孜孜矻矻惟道是需求願樂
之半偈舍所重之全軀思香花以表其誠敬皈心而罔
及形麤或五熱炙心而投火於必死之隙或半腰積雪
而刅臂於忘生之區臨寢食而終不暇顧對寒暑而安
有其餘或降已為童奴或捨身為牀座或半夜腰石而
負舂或七箇蒲團之坐破或視利飬如游塵或棄功名
如涕唾或千魔萬難益勵之以精勤或積世多生頓相
忘于怠惰或驚幻影之忽遷或嘆隙隂之易過或形影
相弔於空閒寂寞之廷而不見其煢孤或身世相忘於
苦樂順逆之場而不知其福禍如浮山典葉縣之厨演
祖司白雲之磨楊政總院事而十載奔馳神照問經王
而三周折挫蓋忘情於道注念於學而不暇擇利害較
優劣者也原夫道為舟航道為梯級道為家舍道為飲
食匪舟航無以越生死之迅流匪梯磴無以構涅槃之
高績微家舍何以收漂流暴露之狂蹤微飲食何以濟
饑餒孤虚之陋迹覿面不委噬臍何及法無正像未三
時之等差人何上中下三報之端的惟知進道之弗荒
不擬真切之自積古有跛鼈千里之喻正法末世之談
蓋表其自強不息者也偉矣哉學有多轍悟非一岐子
韶聞月下之蛙圓悟聽日中之雞潙嶠撥火洞山渡溪
見桃花而更不疑擊琅玕而忘所知德嶠遇紙燭之滅
會通逄布毛之吹至若聞畫角洗缽盂細抹將来從遮
裏入是以望影而脱聖凡之羈鎖迎刅而具齧鏇之玄
機人徒見其悟之不難而不知其學之必到苟學力之
不精何悟由之深造道離愛憎其學之之心對順逆肯
存于懷抱道非取舍其學之之心遇佛魔必空其閫奥
道體等平其學之之心苟動一意即資其顛倒道或具
足其學之之心苟任馳求轉增其紛閙道非見聞其學
之之心擬涉觧會而以名自暴道非有無其學之之心
苟滯一隅而誠難取效道如倚天長劍其學之之心不
能覿體混融則不免為是非之所籠罩道如杲日道如
太虚道如風輪道如火聚其學之之心或不具如是之
天姿縱使讀四庫書禮五千藏吐懸河瀉缾之詞章徒
爾資其叶噪惟道一學最妙最玄既無義路亦匪言傳
昧之則一門異轍了之則萬里同鄽佛祖為一大事而
指鹿為馬學人走遍天下而掘地尋天絶思惟處強生
節目無義味話特地加鞭逼生蛇化活龍粥飯氣高揮
大抹轉山河歸自己小兒戲羣號聚喧據七尺单守三
條椽如遇怨敵如取頂巔學之之力既極悟之之理不
偏理必學而至悟予於是作而為賦今人徒見前輩悟
在頃刻而不思古人於未悟之先其學之心未嘗不專
精而謹懼其學之之心或不至道之洞府曰藝曰才豈
吾徒之當慕嗟師道之既微驚法歲之云暮惟學道之
為學與百家而異路毛髮忽若當情鍼壁那容進步絶
學之學以為學以非悟之悟而為悟不涉功勲豈客迴
互死偷一于象數未形之初具正眼于眹兆不彰之戸
一語臨機萬靈莫措臨濟漫拖雷轟霆震之喝雲門空
成石裂崖崩之句曰向上之不傳總羣機之共赴鞫其
所以自来必玄學而為度或不勉勵其學力未有無因
而自遇大哉能人為學之端視勤苦而無畏對寢食而
等觀駕一乘而勇銳憫三月而悲酸垂從範而塵沙不
廣闡大猷而虚空靡寬由是四十九年弓折箭盡二三
四七唇亡齒寒性天滅後學海枯乾古者謂不學佛法
惟務體心蓋體心乃佛法之至學也又謂於己無事切
勿妄求蓋無求亦佛法之至學也又謂學道之門别無
竒特只要洗滌根塵下無量刻来業識種子蓋净根塵
業識乃佛法之至學也又謂參禪一著要敵生死不是
說了便休蓋精勤勇猛久遠不退亦佛法之至學也又
謂參禪學非等閒宜廢寢以忘飱蓋廢寢忘飱於學之
之頃曾不期然而然也又謂佛法可學無禪道可得無
湼槃可證乃至無無亦無與無俱遣亦不外吾學之之
理也或謂道本具足安用學為本具猶璞石之含玉安
能免參學之斧鑿本具猶腴田之産禾安能免參學之鋤
犁本具猶地中之水脉安能免參學之穿溝本具猶古
鏡之藏光安能免參學之磨治本具猶木中之火焰安
能免參學之鐄擊本具猶良醫之治病安能免參學之
擣篩本具猶驪頷之夜光安能免參學之探索本具猶
扇中之風性安能免參學之握揮本具猶貧士懷中之
至寳匪參學之指導雖終身而罔知本具猶麥為麫體
黍乃飯基苟不加參學之炊磨任萬劫以難齊一旦力
邁先賢功侔古聖脫參學之幻因提本来之正令挫有
作之鋒鋩擲無為之欛柄不加毫力掃生死魔於見知
之稠林靡仗寸金斬涅槃將於證臨之深穽斥臨濟金
剛王使之無地措躬驅德山木上座俾其望風乞命或
智眼之不明豈當情之能競今之學者惟以本具之說
相牽而不思實學真參即究竟原夫釋迦不天生逹磨
非自證總由積學之真致此光明之盛者也審如是則
學乎乃破生死斷煩惱證菩提出三界興保社起藂林
之不可不由之徑也可不勉乎可不勉乎中峯大和
尚所作勉學賦言言皆實乃學人喫緊用力下工夫之
法門也豈止於老婆心切而已學於此玩誦而有得焉
於無奈處豁然開悟則此賦亦為闇室之燭薪迷途之
鄉導矣因以中上人見示於是疾書一過至治元年二
月廿二日弟子吳興趙孟頫記
予舊藏趙魏公雪賦中有破損十餘字余昔在京邸
為弟持去不復返也今觀此勉學賦筆法尤精紙墨
完好此非易得之物敬題于紙尾安所雅文請善珍
之夢萱卞士華
右趙松雪書中峯勉學賦真跡松雪生平深得意於
中峯之道余家所刻停雲帖中松雪手札一十三紙
與中峯者言言皆有道味故嘗書此賦謂闇室之燭
薪迷途之鄉導此卷予曩見在白下徐碧泉處先待
詔欲假刻石最後為一豎子謀去殊為夢想今得復
覽慨悅不勝敬識數語昔胡仲汲謂松雪之書上下
三百年縱横一萬里不虚耳隆慶丁夘春三月朔
日文嘉
趙承旨書光福重建塔記真蹟卷
塔者西域聖人之靈廟衆生滅罪致福之具也自阿育
王建初後代震旦之来表刹興盛者莫盛於蕭梁之世
焉光福塔者實梁大同權輿唐會昌暴殄復興咸通至
趙宋宋至今朝大德中住山磻師時畢方鳥棲其巔以
致鐵石瓦甓墮哉有不可葺者住持相師謨畫鼎創真
人周静翁仙宗而尚佛来自雙鳳作檀越主率寺鄰富
而信者幼成徐公沙門願而幹者成徹德三公暨寺職
班員㳙吉命匠篾棲鸞竹索以為綯材化羊杉縛以為
架撤頂至踵革古從新即舊基越舊制别絫層級級至
五半徐公脱屣索訶相師遷喬梵行施心願力惟静翁
不移走書告曰山中住持聞有更易倘林屋清師補處
則塔緣幸甚香火幸甚既而䟽来洞庭孤雲乃起一葦
未杭翁已羽化嗚呼元度乎重来乎三嘆終至至末席
温或謂塔緣幸歟不幸歟余曰佛三祗百刦修六度萬
行以戒定慧力成舍利益衆生者塔之謂也由塔即廟
廟即貌貌佛聖德令衆歸命行檀波羅而得福田今嗇
一緣將普萬化是符佛本願益衆生歟果元度之類歟
子知其然而不知其所以然歟於是越明年具梵禮迎
銅像出化東行首翁之兒婦魏氏母子承禎同調無改
大父之道樂助而之任洋沙頭太倉蘇臺蓂見四新稇
載而返尋不請之檀朱公閱工施財施藝特銀其相輪
之頂復有刺血為墨書妙經者二渡長江入長淮募遠
者三大槩廿餘同袍輔勢忘倦宣勞聚諸材鳩諸工一
舉而完七級自尖以還飾蓋至四歲暮收工明年像復
出西募春行夏歸秋作餘層列屋皆其落成輝輝乎摩
尼圓明沓沓乎露盤屓贔碧瓦鱗集畫檐翬飛布闌楯
而寳鈴和鳴鎮山川而人天瞻仰具功德一十五種消
罪業八萬四千不夜常光免責備於香火實一不幸而
衆幸且甚也遂書延祐改元二月十日之建始来年五
月望日之畢功系以辭曰阿闍世藏設利羅阿育得之
出恒河八萬四千起塔婆後世則之廣興建四方玲瓏
或八面蕭梁以前世未見我此靈廟實大同起伏二次
三鳩工延祐以来又六冬清寧仙人德相佛福緣慈緣
普澤物白花巖頭橛屼屼清也薄有銅像緣兩募一舉
功其圓盡未来際民福田常光歴刦射牛斗羌椅椅兮
淑吾後哿矣富人夀長久至治元年二月望日建皇帝
陛下千萬夀佛慧䧺辨大師本寺住持沙門了清譔
前翰林學士承旨榮祿大夫知制誥兼修國史趙孟
頫書并篆題
右記為松雪翁真跡無疑蓋亦是晚年得意之筆故
其筆藴風神愈見精絶出塵云
子昂碑板絶似李泰和余所見無慮二十本此卷筆
意虚和尤可寳也董其昌書題於墨花閣
薦福興福二碑俱集右軍書而有神會天成之趣非
拘拘刻畫求肖者遠勝懷仁聖教以懷仁嗜竒偏于
王跡中擇其峭刻頓挫者聯貫以布之雖于鈎掣映
帶極意求其血脉而平和淡宕之致不存矣以故二
碑乃千載碑書之模楷下是而歐顔柳褚非拘即縱
若太和益放矣松雪翁此書正用薦福遒緊之筆視
他本倣太和者大不類也玉冰親翁倍宜珍襲云
崇禎元年春三月古秀李日華題
先荆翁習舉業時即得趙書光福碑記置墨牀筆格
間時一展玩也己未春董太史過余舍因觀此卷著
數語後李璽卿見之以玄宰衡鍳未確為題云趙松
雪書光福重建塔銘結搆用薦福興福二碑稍鬆活
耳觀者以為倣李太和則失之矣未幾余重罹不憫
君實太翁同珂雪親家来奠欵齋頭復見是卷喟然
䟽前之未盡焉乃余竟為殯事所需鬻諸藏玩并去
趙跡至今猶悵先澤之不存也第卷留汪氏印記為
可騐他年子孫或有購之者未知得合浦珠還否時
值崇禎癸酉秋余獲文敏公翫花美人圖有歲月不
我與之嘆因識所錄碑記後云禾興汪砢玉
趙魏公楷書湖州妙嚴寺碑記(在宋楮紙上横卷公自篆卷首)
前朝奉大夫大理少卿牟巘譔中順大夫揚州路泰
州尹兼勸農事趙孟頫書并篆額(德清慈相寺鐘楼下十王牌位皆公手書)
(精楷)
右湖州妙嚴寺記一通蓋趙文敏書端雅而有䧺逸
之氣在其意欲託之金石故不草草湖州公桑梓之
鄉豈昔寺僧與公善而得之然得此自不凡矣靈芝
主僧雨菴得而藏焉又乞予書數語亦豈凡僧也耶
惜予語不能超凡有愧于公之書耳成化戊子十月
七日永寧一客(公綬)朱文(自有丹丘)白文
松雪記妙嚴寺中有云妙嚴乃佛心所見之事相也
觀此書端妙嚴重知為松雪心中所見之事相焉又
云幻十八開士於殿中金碧眩耀以此文此字勒堅
珉樹諸殿中其光彩與開士争光不直眩耀一時而
已靈芝瞻上人得其真蹟可不寳之乎張震跋
趙公書寺記子昔跋之兹来雨菴又有請焉請之意
蓋欲予志今昔歲月昔為成化戊子十月七日予歸
自永寧今為辛夘十月八日来自丹邱一俯仰間四
見寒暑念人生聚會幾何良可嘆息公書已不待贊
子又未識幸一再閱是月十有二日燈下公綬書于
芝園深處(嘉禾姚氏)(丹丘子)(棲棲倦游客)
芝園深處余宿之屢矣茲来為成化甲午中秋雨菴
將移住上天竺竺國山前復肯著余行跡也耶雨菴
索余送住上竺詩余歸速弗克就因出是卧軸請再
誌歲月日詩則俟予補書别紙也(公綬)
趙公書法晉人所以妙絶千古余謬贊公書屢矣前
此筆路猶未入公格範不意老年又復私淑公之書
法固不待贊贊之者無間于往古來今無間于簮紱
韋布則公之書得之于心應之于手通之天下使右
軍復生亦必嘆賞蘭亭裹鮓墓田等帖料容其一著
脚也雨菴以余言為何如壬寅孟夏五日逸史姚
綬記
趙松雪書中峯懷净土詩後系讃
讃云净土偈者中峯和尚之所作也偈凡一百八首按
數珠之一週也憫羣生之迷途道佛境之極樂或驅而
納之或誘而進之及其至焉一也弟子趙孟頫欲重宣
此義而說偈
三千大千世界中恒沙河數諸衆生一一衆生一一佛
一一唯心一净土而諸衆生無始来因癡有欲生愛渴
根塵染纏不自覺流轉生死堕惡趣我師中峯大和尚
慈悲憐憫諸衆生勤勤為作百八偈普告恒沙諸有情
如身受病等痛切若人依師所教誨一念念彼阿彌陀
一念已復無已念自然往生安養國阿彌陀佛為接引徑
坐金色蓮花臺池中蓮花如車輪微風吹香徧法界頻
伽並命及鸚鵡白鶴孔雀播妙音黃金界道七寳臺燕
坐受茲勝妙樂諸惡苦趣咸無有悉皆我師之所度實
無衆生師度者惟衆生心净土故是故我今稽首禮重
讃我師之弘願延祐三年歲在丙辰六月廿四日大
都咸宜坊寓舍書
趙書春寒詩卷
仲春尚寒氣林花無豔姿弊裘擁衰疾風雨何凄其始
雷發東隅霽牖陽光披微風草際動落英池面移幽禽
變圓吭游魚揚四鬐我病自此愈泛舟溪水湄小輿指
南蓋短笻步東毗機心不復有高蹈農與羲笠澤茫茫
鴈影微玉峯高下護雲衣長橋寂寞春寒夜祗有詩人
一舸歸子昂(二月十九日)
珊瑚網卷八
