珊瑚網卷三十八
明汪砢玉撰
名畫題跋十四
沈啟南支硎冒雲圖
林磎相值夕陽邊跡似無言意似仙高笠冒雲宜我畫
小詞磨石信僧鐫山逢佳處肩遲轎眼落閒時袖出編
隨後擔夫亦殊俗花筐酒榼兩頭懸辛亥歲二月二
十一日余登支硎山林麓隠隠見一士戴笠手卷乘
筍輿而来及近乃楊儀部若謙也且迫暮僅一揖而
别明日遂繪其高致并詩以寄沈周
天台石梁圖
靈源東接雁池遙裂石崩崖下九霄雲斷青天倚長劒
月明泉室掛生綃江聲雨勢三秋急雲片冰花五月饒
休勒移文北山去他年來赴石梁招沈周
虎邱圖
雙屐飛来入畫圖梵王宫殿白雲扶簾櫳日暖開滄海
鐘鼓風清落木湖雁塔毫光紅舍利山塋靈氣玉於菟
闔閣寶劍知何處留得空池卷轆轤沈周
芝田圖卷
董家報德人栽杏天報君家芝滿田借氣生成本無種
散人服食便長年新松拔地朝擎雨高蓋敷春暖護烟
十畝霞腴不征税但聞寄藉與神仙沈周
除夜聚飲圖
夜半鐘聲送酒杯五人坐暖覺春回一年好景今宵盡
八載思親入夢来爆竹已曾時序發燈花還傍喜筵開
弟兄&KR0838;酒莫成寐明日新正歲又催沈周
新春荔柿圖(水墨荔枝柿子取利市同音)
起問梅花整角巾忻然草木已知春白頭無恙人惟舊
黃歷多情歲又新行酒不妨從小子耦耕還喜約東鄰
年年天肯賒強健老為朝廷補一民右近作一首侑
以荔柿圖奉吾宿田老兄新春一笑沈周
平楚柳桃圖
嫩黃楊柳未藏鴉隔岸紅桃半著花開眼闌干接平楚
夾洲亭館跂平沙悠悠魚泳知人樂故故鷗飛照鬢華
如此風光真入畫自然吾亦愛吾家沈周
湖鄉悶雨圖
破屋如舟只浮住茫茫魚鼈是比鄰頻年大瑰無乾土
何處巢居著老身萬頃水田春澇富數聲雷腹晚飡貧
詩書不飽還堪遣開卷時時感昔人丙辰夏日隂雨
浹旬坐悶湖鄉賦此并圖以紀一時之興長洲沈周
幽棲圖
小亭臨水稱幽棲蓼渚莎坪咫尺迷山雨乍来茒溜細
溪雲欲墮竹梢低簷頭故壘雌雄燕籬脚秋蟲子母鷄
此段風光小韋杜可能無我一青藜沈周
水次亭館圖
山中地貴何錢買水次幽居却儘強恅愺杯柈無俗客
清虛亭館但湖光弱雲過雨不多點高水當風有許涼
一咏一觴殊遣撥自家錯認住柴桑吳瑞卿能畫尚
愛小筆又愛余唐律且品畫如倪雲林詩如陸放翁
蓋愛之深而忘其拙淺併識其言云
訪友圖
莫嫌蹤跡發寒窮南國生涯論首功道體不彰存白賁
心仁有造屬黃鍾隔煙如夢微微月臨水無言脈脈風
高尚難招我難遠為君頻過小橋東
樽酒夜話圖
坐深誰問夜何其數喚添衣且不辭情到老年難作别
人非今日是相知月明高樹鴉翻處風靜虛堂燭轉時
再把一樽酬笑語憑君看取鬢如絲周與育菴先生
各向老每别必有詩記之此記庚子歲季冬望夜話
也偶與育菴寫長卷漫書於左
柳隂睡燕圖
補巢銜罷落花泥困倚東風倦翼低金屋晝閒隨蝶化
雕梁春靜怕鶯啼魂飛漢殿人應老夢入烏衣路欲迷
却怪捲簾人喚醒小橋深巷夕陽西癸亥春日見柳隂
睡燕賦此系圖寄奉膚菴先生一笑沈周
蕉石錦雞圖
物我神交即是盟白頭自嘆益庚庚繪成翠扇風難展
寫出花冠曙不鳴代紙緘書懷素仰作人窗語宋宗驚
贈君莫道無他意用世功多未可輕沈周又畫鷄
云酉年酉月酉日酉時製非偶然也
沈啟南自題四景山水
碧嶂遙隠現白雲自吞吐空山不逢人心靜自太古避
俗耽幽僻逃名學古狂深松無六月江閣有餘涼扁舟
浸寒玉人影落清波高情誰得似詩興料應多清流自
繞崖疎樹不遮山寂寂秋光靜蕭蕭落照間
春樹晏息圖(以下俱石田自題)
樹根容我坐八座未云安芒履春泥濕荷泥曉露乾
清溪亭子圖
亭子清溪上疎林落照中懷人隔秋水無復覓幽蹤
秋林待渡圖
捧劍何方去秋江待渡来長年亦英士雙眼識竒才
桐隂晏息圖(是圖為王渭陽沈氏家物)
高梧立雙玉綠蔭如秋水下有兀坐翁妙在澄懷裏
尋詩圖
一步一步閒隨雲并逐月消飯更尋詩不管屐齒折
雪隠
大雪壓茒屋縣官誰得知殷懃付杯酒貧自有便宜
雪旅
吟肩聳雙玉何獨灞橋宜天地不擇雪誰無驢背時
倣雲林筆
山竒水亦僻到此是閒人一个瓦亭子秋風空世塵
芙蓉
晩波映人面斜陽返孤嶼浩歌風吹衣芙蓉隨流水
菊
老我愛種菊自然宜野心秋風吹破屋貧亦有黃金
竹
石上有芳姿此君無俗氣其中佳趣多容我自来去
蕉石
記得西園裏題名在綠蕉十年風雨横舊墨可曾消
慈烏(此幅為汪氏先世遺物)
風勁月滿地林虛葉亦枯君家有孝義樹樹著慈烏
水邊鵝
曲項長鳴處青莎映掌紅銀塘縱微步不屬右軍籠
大癡筆意(此幅向藏墨花閣)
畫在大癡境中詩在大癡境外恰好二百年来翻身出
世作怪石田沙彌說此偈於山風溪月樓中岸柳渚
蒲一一點首曰功德無量
白石山水
江上偏舟斜日亭邊淺水微波自把南華高讀人人錯
認漁歌沈周
沈啟南吴山越水二大幅(為盛氏易去聞又别售)
雨裏荆溪疊疊山濕雲藏翠有無間歸来老眼糢糊在
水墨還消白日閒此近與沈豫軒工侍雨中話别見湖
西諸山出没烟雲間可愛歸寫此以寄孤興正德己
巳八十三翁沈周
記别錢塘二十年夕陽山色晚潮邊隔江千里美人遠
夢落西興舊渡船舊遊錢塘觀潮已二十餘年今老
矣每老睇如夢即興作此奉寄槐雨先生以寓遠人
之思沈周石翁寫吳山越水余耳之稔矣萬歷乙
卯㫪仲松陵吳益之攜至得清賞竟日為襄陽據舷
之索任其㨂去古豆小彝陸子剛白玉九螭玦關仝
春山谿關白陽習齋圖諸物雖多割愛焉然並懸吾
墨華閣有烟雲泉石歴落長松沙嶼江千風帆蕩漾
覺一室之内千里非遙吳之山越之水故合而處其
間乎吳山越水間人汪砢玉
富春大嶺圖
酒散燈殘夢富春墨痕依約寄嶙峋山光落眼渾如霧
莫怪芙蓉看不真徵明燈下強予臨大癡富春大嶺
圖老眼昏花執筆茫然以詩自誦不工爾八十翁沈
周丙寅
墨泉圖
莫怪先生酷好泉老依泉住結泉緣書多染得泉成墨
愧我無生石作田沈周
味亞中泠此澗泉墨花浮動結清緣年来沃得毛錐潤
畊破江南處處田錢承德和
詩脾清祕一泓泉早與青山結靜緣書法擬看添紙價
不須多買瀼東田莫息和
来看山中第二泉暫時一借洗塵緣何如君子泉鄰住
引取餘波入硯田邵寶和
春到龍山處處泉茗煎墨洗總隨緣誰將分取東川派
小潤湖南萬頃田余初為明之畫扇因咏墨泉而作
後同訪石翁既和詩且補一圖成美事云己巳五月
二十六日錢仁夫記事
竹巖新霽圖
醉墨淋漓興未闌滿堂烟靄坐来寒道人不託梅花勝
仙骨全偷董巨丹成化辛丑春日為楊學士摹吳仲
圭竹巖新霽圖并題沈周
五柳圖
花開爛漫屬秋風滿地黃金醉眼中千古陶潜晉徵士
乾坤獨在此籬中弘治甲寅秋九月望集匏菴東莊
作此沈周
有竹居小横幅
小橋溪路有新泥半日無人到水西殘酒欲醒茶未熟
一簾春雨竹鷄啼此余有竹居即景詩也畫亦曩歲
筆非自不知少嫩蓋為天泉強之而留其迹觀者無
深笑焉
杏花鸚鵡
秦雲越樹路悠悠鎖掣金籠百怨休中有能言綠衣鳥
還呼萬歲一回頭弘治改元聞朝廷縦放百禽一首
舊為原博畫杏花鸚鵡遂錄上方以見草野老民歌
頌聖化如此沈周
擲地鏘清韻凌雲播美稱上林當繼作入奏白觚稜
吳寬題
千啁百唽巧音辭紺翼丹翎好羽衣為語隴頭須自惜
文章言語總危機徵明題
枯木新鵝(木二本倚大石旁)
茸茸酒色正黃時記得揮毫廿載期幼稚何堪竟雋永
白頭今日欲哇之此圖余舊作題之殊覺自醜云沈
周
石田牧犢圖
綠隂深處伴牛眠笛弄斜陽芳草間多少利途奔走客
何如及得爾身閒沈周
刺水新秋雨一犂柳隂山影綠參差長安回首風塵惡
輸與江東牧犢兒王穉登
田家歲計在鋤犂茆屋高眠唐子西牛背笛聲歸短徑
已知山月印前溪張鳳翼
力盡東菑雨半犂夕陽歸早步遲遲無人扣角行歌去
宛似桃林放牧時周天球
雙玉圖
有客来從海上村早湖新喜得河豚齊穿青篾一雙玉
侑我田家老瓦盆仲基正月下浣自海上来經寒出
肫魚二尾雖城中巨家貴游尚未食新蓋重仲基之
情舊物之早以余旦暮人且不能多次食也詩畫以
答之
陽岡圖
陽岡亭子真堪畫櫸葉槐枝碧蔭中須要詩人相管領
不教風月四時空
啟南之畫故法大癡亦是其本色乃所圖陽岡亭子
獨作老米筆苔點更圓活生動嘗聞翁積畫盈篋俱
未點苔語人曰須清明澄徹時為之蓋山水林石家
以苔為眉目古人極不草草董太史欲以子久山水
相易而未果樂卿記
關山積雪圖
凍合千峯雪意驕山城落日路迢迢此時行旅在何處
驢背西風酒正消
沈啟南關山積雪與陽岡亭子為義興吳二甫持来
愚父子俱欣然欲得之而吳友喜余几上官窑樽遂
以相易又加雙綺一端二甫舟中有古樹根天然榻
竒怪瑩潔真山房珍異惜不隨畫作媵殊怏怏也夗
上汪子識於謨觴石室
石田雲山軸二
看雲疑是青山動誰道雲忙山自閒我看雲山亦忘我
閒来洗硯寫雲山侵曉溪山半是雲草堂亦許白雲
分故人到此雲相接欲去還須雲送君
廬山歸宗志芝庵主臨江人有偈曰千峯頂上一間
屋老僧半間雲半間昨夜雲隨風雨去回頭不似老
僧閒覺更竿頭進步玉水記
石田自題山水四幅
行盡﨑嶇路萬盤滿山空翠濕衣寒松風澗水天然調
抱得琴来不用彈
竹樹人家在崦西山迴水抱路長迷溪亭兀坐還開卷
時有書聲雜鳥啼
秋葉墮紅風策策野色過橋秋正分獨自吟行知者少
惟應流水與流雲
江上雪晴驢背寒江山刺眼玉巑岏歸来不減灞橋路
滿意新詩壓凍鞍
石田自題諸畫(俱七言絶)
口口稱揚皆有應家家供養普為緣千江有水千江月
萬里無雲萬里天大士像
花開爛漫屬秋風滿地黃金醉眼中千古陶潜晉徵士
乾坤獨在此籬東淵明採菊圖
老去心情付漫圖時時弄墨手俱烏一峰道者我宗匠
遼海茫茫不可呼倣大癡筆
倪迂標致令人想步託邯鄲轉繆迷筆蹤要是存蒼潤
墨法還須入有無倣雲林筆
秋霜未老溪頭樹野水瀠迴浦外山不是吟行小迂步
如何消得老夫閒臨黃鶴山樵畫
微茫烟浪接臨臯幾度斜陽送短撓月小山高如此夜
更無人聽客吹簫赤壁
參得黃梅嶺上禪魔空虎穴是諸天贈君一片江南雪
洗盡炎荒瘴海烟江南雪
酒香觸路酒旗青去馬来車到此亭信是利糟名粕釀
行人醉殺未曾醒酒旗村
雲是青山舊鉛粉一翻妝點一翻新鬢邊白髮偏無賴
點著多成老醜人雲山
鶻突溪山鶻突雲乾坤雙眼坐難分近来世界渾如此
莫把聰明持贈君又雲山
野服翩翩紫色裁臨風觸鼻磵花開浮雲不礙青山路
一杖行吟任去来青綠山水
半夜吹燈寫亂山墨痕燈影有無間亂山依舊秋江上
聊借芙蓉送客還水墨山
溪亭不到已春深漸覺飛花換綠隂猶有啼鶯相慰藉
聲聲催賦惜春吟春景
空堂灌木參天長野水溪橋一徑開獨把釣竿箕踞坐
白雲飛去又飛来弘治甲寅夏
長夏山林清暑池高樓直要兩翁偕綠隂滿地泉聲裏
醒酒題詩有好懷夏景
短棹輕舟載夕陽獨尋新句下横塘白鷗疑是催詩使
飛掠蘋洲醉墨香横塘詩思
晴光射散雨冥冥露出芙蓉四面屏流水小橋人不見
晚風吹斷蟄龍腥秋溪疊嶂
誰倚扁舟號隠淪平沙淺瀨入秋萍釣竿却是功召具
渭水桐江古有人秋瀨垂釣
淨憐秋水明人目亂壓垂楊雜鬢絲一个石臺斜日裏
消閒時閱大宗師秋景
亭上不来凡十日個中自有十分秋高人胷次清如水
不著人間半點愁又秋景
秋風掃地葉俱無一个藤枝借步趨滿眼吟情吟不盡
夕陽歸去滿平湖又秋景
水迴山絶小亭開旋把青錢買竹栽喜得碧梧清蔭在
共看月色上階来秋亭話月(此幅余小時齋供)
野樹蕭疎及暮秋西風色作故颼颼林坰一段清閒地
不見倪迂空白頭林坰秋疎
溪山落木正蕭蕭野客尋詩破寂寥一路夕陽秋色裏
不知吟到段家橋溪山落木
千山一白照人頭折竹琳琅路轉幽落日西風苦行旅
誰家呼酒倚紅樓寒山行旅
深雪擁寒山路迷蕭蕭一騎帽簷低只應賸有尋梅興
不憚遙村與遠溪大幅雪景
消暑桐隂宜野服倚雲山脚洗清泉一雙白鶴可為驥
直借上天還下天仙鶴梧桐
平生結好惟鷗鳥彼此能閒兩下猜信我忘機来復下
扁舟載酒夕陽開白鷗圖
海榴自是神仙物種托君家有異根不獨長生堪服食
又期多子應兒孫海榴喜雀
倪迂妙處不可學古木幽篁滿意清我在後塵聊試筆
水痕何澀墨何生古木幽篁
地氣厚培千歲物雨痕深溜十圍身夜来忽被月移去
紙上小中認不真寫松
畫了梧枝又竹枝綠隂如水墨淋漓信人捲去糊窗壁
雨雨風風總不知梧竹
王維雪裏曾看爾亦自幽姿有歲寒我有新詩還可託
墨痕留葉未全乾墨蕉
老去山農白髮饒深簾晴日坐無聊榮枯過眼無根蒂
戲寫庭前一樹蕉綠蕉
綠綠紅紅勝曉霞牡丹顔色不如他空教蝴蝶飛千遍
此種原来不是花秋紅
石田自畫題詞
殘葉林梢風瑟瑟秋波照眼通天碧南北東西聊泛宅
人不識江湖自有江湖客裊裊釣竿三百尺金龜未換
鱸魚白船本窄一般自有容身策漁家傲
林影下夕陽邊淨苔雙踞膝秋水一長編能消世慮江
山外還度年華鬚鬢前自題山水
十丈梧槎長身兀兀一半欹斜水洗孤根風搖瘦影月
掛殘椏烟江渡口渠家宿幾度斜陽暮鴉無意青黃
無心雨露大老何耶右寄柳梢青圖而賦之將以自况
云
聞道灞陵橋山遙水更遙六十年蹤跡寥寥牖下困人
今老矣雙短鬢怕頻搔行著要詩瓢酒壺相伴挑望秦
川千里翹翹再畫一驢䭾我去便不到也風騷
石田自題畫卷(此與灣東草堂得之吳冮周氏)
山水之勝得之目寓諸心而形於筆墨之間者無非興
而已矣是卷於燈窗下為之蓋亦乘興也故不暇求其
精焉觀者可見老生情事如此沈周
石田天平山圖(丙午文題)
碧山峻嶒高幾許螺鬟入雲翠翹舞萬壑松風響綠濤
一線雲泉滴窗雨雨晴秀色開雲岑簇黛攢青萬笏林
范公祠前白日没古木千章生夕隂文徵明
桃花書屋圖
桃花書屋吾家宅阿弟同居四十年今日看花惟我在
一場春夢淚痕邊此桃花書屋圖也圖在繼南亡前
兩年作嗚呼亡後又三易寒暑矣今始補題不勝感
愴乙未九日沈周
小隠新成水北灣桃花千樹屋三間讀書不作求名計
時復褰帷只看山有貞
結屋東林勝小山讀書終日掩柴關桃花千樹無人看
一片風光春自閒吳寬
石田有竹居畫卷(徐武功題諸名公次韻)
風逆客舟緩日行三里餘遙知有竹處便是隠君居詩
中火癡畫酒後老顛書人生行樂爾世事其何如余
與廷美同訪啟南親家於有竹别業而舟逆溪風而
上卯至酉乃達主人愛客甚盡出所有圖史與觀樂
而賦此識歲月云成化三年長至日天全翁有貞書
烟水微茫外舟行一日餘既覓沈東老還尋陶隠居冰
絃三疊弄雪繭八分書醉和陽春曲空疎愧不如次
徐武功訪沈啟南詩韻劉廷美氏(朱文印)
徐劉二公詩蓋皆有唐人風韻其字畫亦不易得也詩
云雖無老成人尚有典型吾於是亦云後學王鏊題(濟之)
(朱文)
見說君家竹涼隂十畝餘客容開徑入吾願卜鄰居頭
白話今雨汗青藏古書歲寒交莫逆高義慕相如一别
五年久相望三舍餘要於吾道重獨與此君居若許借
半榻何勞枉尺書鳳毛雲五色食實近何如愛爾鴻兒
好相過載拜餘言皆能謹節志不在安居勉進十年學
飽涵千卷書人生何如此方可古人如成化八年秋
八月十有二日嘉禾周鼎為有竹居主人書於吳城
客樓時年七十有二(伯器朱文)
東老清風勁西疇綠水餘過橋還有業因竹便移居君
子歌淇澳畸人斷鶚書雅宜徐孺筆交誼極攣如温
州郡君文林和
一别石田老於今六載餘遙乘剡溪棹来訪杜陵居王
宰偏能畫鄭虔兼善書風流邁前輩吳下有誰如海
虞李傑次武功徐先生韻
繫舟高柳下又是十年餘遙踏無媒徑重尋有竹居筆
精知宋畫器古鑒商書前輩詩題在風流邈不如曩
余訪啟南一宿有竹别業今復過之不覺十五年矣
偶見閣老徐先生之作為次其韻以寫慨嘆是日啟
南命其子維時出商乙父尊并李營丘董北苑畫為
玩故及之歲戊戌二月十八日吳寬書
沈君天下士一别十年餘舟到逢人問竹深迷所居有
田皆種石無屋不藏書一笑留旬日高懷誰得如梅
堰吳珵(元玉朱文)
野竹娟娟淨清隂十畝餘沈郎能獨愛蔣詡合同居賓
主皆忘俗兒童亦解書不知風月夜高興復何如海
虞王鼎(元勛朱文)
住無一宿遠交近廿年餘華竹循牆種樓臺逐水居輞
川高士畫山谷老人書况有天仙句深慚百不如言
里錢仁夫(士弘白文)
放筯盤無肉生孫地有餘平安雖土著心性愛郊居玉
戛纔成句鸞褰自入書不為官可敬摩詰豈能如秦
瓛(廷璧白文)
予性素懶且僻凡閱卷軸有不欲終者多矣此則展舒
至再紙為之裂最後有紙空得附名焉幸也大理左
丞同邑陳璚玉汝題
武功伯徐公始歸吳時首為沈氏題祖墓自後與白石
公父子遂為忘形之交故其翰墨留於有竹居者為多
也此卷中諸詩皆武功同時一班人物亦有稍後者雖
不能盡出於吳中然遠亦不在嘉湖之外也聞之前輩
惟洪武間有此一盛至今時始復見也南濠楊循
吉題
劉廷美題石田畫
隠侯何處覓家在水雲邊隺瘦原非病人閒即是仙詩
題窗外竹茶煮石根泉老我惟疎放新圖擬巨然成
化庚寅夏六月五日過啟南有竹居為作山水小幅
復賦是詩後四日宿慶雲精舍天泉出啟南畫索題
遂以前詩塞其白間觀者幸恕予懶完菴劉廷美書
石田題劉完菴畫
溪山錯認瀼東西茒屋人家竹樹齊不獨米翁能拜石
我於遺墨便頭低此幅劉完菴先生得意筆以恥齊
之賞識故有是贈沈周借觀於軒中僣題紙空完菴
可作亦當鑒予心伏也
劉廷美山水(崇禎四年中秋日得之黃觀仁)
一泓清水識天池路入千巖勢更危頭白老僧初出定
不知何事亦求詩
山頭雲起濕如滋冒雨来遊事亦竒石壁巉然畫中見
癡翁能事復何為
雨裏遊驂固好竒而今我及雨晴時可傷白石疑無鼓
不見青蓮喜有池未許淋漓遊客酒可能裝表貴人詩
老僧頭髮霜垂領亦效逢迎似不宜沈周題
完菴荷花
清白僉憲翁寫此花深有貞潔君子之態披玩間或方
為水仙洛神蓋未見此心之敷露耳噫世之不見知者
豈獨是花為然愈跋
姜廷憲題自畫
功成已得繡為衣萬里青雲入壯懷回首九峰天際碧
可能無夢到江淮東谿姜立綱題
畫院中如戴靜菴林良吕紀諸人余皆有其真蹟第
以無題跋故不載千頃生識於蓮濱之弄芳閣
張復陽山水
余弄鳩車時見先荆翁齋閣懸山水二幅云以墨洒之
而成為張復陽筆復陽當湖人業儒棄去從朱艮菴學
道妻亦為尼善詩工畫倣吳仲圭蒼鬱淋漓喜作雲水
遊止金陵朝天宫與尹蓬頭為侣復擔書住餘杭洞霄
宫凡廿年丹就還里南宫有司建一枝堂棲玄樓以居
之弘治三年復陽八十有八矣竟尸解去仙樂滿空香
氣經月不散舉棺甚輕至今以鐵索懸堂後如空器焉
思白董老嘗見此畫曰仙真遺蹟不可不珍祕也蠡
湖南白痴散仙水玉磊砢者記
珊瑚網卷三十八
