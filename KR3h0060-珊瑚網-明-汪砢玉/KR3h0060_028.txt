珊瑚網卷二十八
明汪砢玉撰
名畫題跋四
米海岳雲山卷(自題)
紹興乙夘初夏十九日自溧陽來游苕川忽見此卷於
李振叔家實余兒戲得意作也世人知余喜畫競欲得
之尠有曉余所以為畫者非具頂門上慧眼者不足以
識不可以古今畫家者流畫求之老境於世海中一毛
髮事泊然無著染每靜室僧趺忘懷萬慮與碧寥廓同
其流蕩焚生事折腰為米大非得已此卷慎勿與人
元章早年涉學既多晩迺則法鍾王此元祐初作也
風神蕭散所謂天成者非世間墨工槧人之可髣髴
伯玉出以相示因書其後紹興壬午仲冬晦日平
丘曹覿純文
(李琪家藏子孫永為寳用)(銅印)(隴西伯玉)(此是玉印篆刻精絶宋印如此)
(者甚少)
洪武五年歲壬子九月十四日東魯元顔思敬拜觀
(子敬)
雲山烟樹總模糊此是南宫鶻突圖自笑頂門無慧
眼臨窗墨迹澹如無米老此圖初藏於苕川李振
叔後入嚴尚書府今宫保閔公得之蓋嚴與李同郡
而宫保為尚書外孫流傳有自而收蓄得所此老亦
無所恨矣弘治癸亥九月既望長洲吳寬書
米南宫於畫深自秘惜世不多有予平生所見咫尺
小幅紙弊墨渝者亦無幾焉而此卷長八尺烟雲變
滅氣象晦冥正與敷文瀟湘圖同一機杼紙墨如新
真秘寳也墨林子項元汴
米南宫雲山掛幅
芾岷江還舟至海應寺國祥老友過談舟間無事因索
畫遂爾草筆為之不在工拙論也
漠漠雲林小小山誰家茅屋隠松間石橋雨過天台
遠采藥仙人去未還魏了翁
余昔年得米畫一幅雲山明滅烟樹霏微竹間茅屋
鸚鵡在花前學語聲聲呌顛絶也玉水記
元人題米家山
雨過石生五色雲過山餘數層時有炊烟出樹中多隠
士高僧(元章用王洽之潑墨參以破墨積墨焦墨故融厚有味)
祝枝山題老米雲山卷
襄陽松瀋未曾乾十里瀟湘五尺寬樵逕不禁苔露滑
漁蓑長帶水雲寒澄澄僧眼連天碧澹澹蛾眉隔霧看
恐為醉翁當日寫平山堂上雨中觀
宋人洞天清錄云米南宫多游江浙間每卜居必擇山
水明秀處其初本不能作畫後以目所見日漸模放之
遂得天趣其作墨戲不專用筆或以紙筋子或以蔗滓
或以蓮房皆可為畫畫紙不用膠礬不肯於絹上壁上
作一筆今所見米畫用絹者皆後人偽作米父子不如
此
米敷文楚山清曉卷(小簡附)
友仁承錄示文字深荷勤意併俟面謝友仁悚息再
拜
老樹筆間生竒石筆下出濃淡高低遠近山陰晴一
半雲烟沒漠漠江天杳杳空不勞施力自然中便於
沙際尋歸路却憶霜林葉不紅子昂
冥冥濛濛方寸天不知所以然而然無根老槎濕風
烟霾雲懵懂栖蒼玄晴窗開卷作三呌看得米家神
氣小濃蘭塗墨幻東西丐我瀟湘山色曉海粟老
人(怪怪道人)
楚山清曉畫圖成點滴烟雲不亂真被遇先皇名愈
震宣和到此幾經春永嘉吳沂夫題
吳融賦曉人服其妙元暉作曉圖吾知其難况復有
楚山耶過庭出此卷狼山五峰峨眉六合隠見雲靄
中晨光熹微人行鳥飛不足以盡其形容故詠歌之
當與李咸熙嵐烟曉晴許道寧秋山詩意同入能品
小山(江南張小山)
濛濛烟樹楚江湄寂寞漁村護短籬雲夢舟中春睡
足醉餘猶記牧之詩鄧文原
綵筆悠悠閱歲華白頭人競幾塵沙夕陽過盡春風
老空使吟箋說舊家(春風作悲風)觀復老叟八十八歲
書丙寅季秋七日李壽莊
米友仁瀟湘竒觀卷(卷高尺餘水墨山峰畫在繭紙上)
先公居鎮江四十年作庵於城之東高岡上以海岳命
名一時國士皆賦詩不能記翰林承旨翟公詩楚米
仙人好樓居植桐崇岡結精廬下瞰赤縣賓蟾烏東西
跳丸天馳驅腹藏萬卷胸垂胡論古如河决九渠
掀髯送目轉八區欲呌虞舜起蒼梧云云餘不能記也
卷乃庵上所見山大抵山之竒觀變態萬層多在晨晴
晦雨間世人鮮復知此余生平熟瀟湘竒觀每於登臨
佳處輒復寫其真趣於卷以悦吾目並非他人使為之
此豈悦他人物者乎此紙滲墨本不可運筆仲謀勤請
不容辭故為戲作紹興(闕)孟春建康(闕)官舍友仁
題羊毫作字正如此紙作畫耳(欵上有陽文友仁印)
右將仕郎米友仁畫瀟湘竒觀一卷且自識之蓋其
父元章為禮部員外郎先居太原後徙襄陽過潤
州羡山川佳麗於是結庵於城東號曰海嶽宣和間
嘗進友仁所畫楚江清曉圖上悦因得名當世然其
筆意大率圖與竒觀相似却無畫工習故士大夫寳
之嗟乎一門清適自宗荐許亦可以見其父子之能
矣上清外史薛羲題
米氏父子書畫擅當世是卷沉著痛快字如其圖尤
合作也臨川葛元喆題
米家父子最風流點染毫端滿紙秋海岳庵前天欲曙
瓜洲渡口望滄洲吳匏碩
晉安曾環敬觀
沛郡朱希文觀於鄭氏愚樂齋
甬東邊猛生拜觀於鄭氏飛雲樓
江南竒觀在北固諸山而北固竒觀在東岡海岳晴雨
晦明中執筆描寫非其人胸中先有千巖萬壑者孰能
神融意適收景象於毫芒咫尺之間哉米家父子何奪
天巧之多也宣城貢師泰題
此卷友仁真蹟無疑山川浮紙烟雲滿前脱去唐宋習
氣别是一天胸次可謂自渠作祖當共知者論至正癸
夘立夏後五日劉守中書於三山之枕石行軒
細觀米友仁瀟湘竒觀筆墨温粹點染渾成信夫鍾山
川之秀而復發其秀於山川者也其後跋語若貢公泰
甫葛公元喆劉公守中言之盡矣至於上清外史薛公
玄卿素與吳興趙松雪評論書畫尤為精到且知其父
元章宣和間嘗進友仁所畫楚江清晚圖為當時稱賞
况竒觀者尤晩年之作也居貞其寳之雪鶴山人鄧宇
志
余家藏倪迂遺集有與陳叔方書云海岳庵圖旦晚臨
畢即全璧以歸而集中復附載陳書云海岳庵圖謹授
山甫盧君以達雲林胸次清曠筆意蕭遠當咄咄逼真
矣暇日能寄小幅如對可人也因展觀錄之
小米墨戲余所見瀟湘白雲圖沈啓南䟦云三十年耳
聞求一見而主人靳不出晩歲始得觀則無及也其尊
重如此此卷亦瀟湘之流亞也壬寅至日董其昌書
瀟湘圖與此卷今皆為余有擕以自隨今日舟行洞庭
湖中正是瀟湘竒境輒出展觀覺情景俱勝也乙巳五
月十九日董其昌不知倪雲林所臨安在定當佳
玄宰
米敷文瀟湘長卷(三紙連屬計一丈二尺)
元暉戲作題畫上
夜雨欲霽曉烟既泮則其狀類此余蓋戲為瀟湘寫千
變萬化不可名神竒之趣非古今畫家者流畫也惟是
京口翟伯夀余生平至交昨豪奪余自秘著色袖卷盟
於天而後不復力取歸往歲掛冠神武門居京口舊廬
以白雪詞寄之世所謂念奴嬌也
洞天晝永正中和時候凉飈初起羽扇綸巾雩詠處水
遶山重雲委好雨新晴綺霞明麗全是丹青戲豪攘横
卷誓天應解深秘留滯字學書林折腰緣為米無機
涉世投組歸來欣自肆目仰雲霄醒醉論少卑之家聲
接武月旦許吾子憑高臨望桂輪徒共千里昨與吳傅
朋蜀冷金牋上戲作一幅比與達功相遇知亦為此郎
奪因追省此詞跋於小卷後舊曾寫寄蔡天任以白雪
易其名舊名可謂惡甚懶拙老人元暉(疊蒙友仁二字印)
米元暉作遠山長雲出沒萬變古未有輩安得匹紙以
盡其筆勢之妙乎至於林麓近而雄深岡巒遠而挺拔
木露榦而想高茂水見涯而知渺瀰皆發於筆墨之外
此常人所難元暉之所易也達功他日以此示之儻
以為知言則當得山川之勝卧以遊之紹興五年七
月二十日會稽關注書
達功下第後便有放浪山水意米元暉作招隠之圖
僕以為此公未宜置丘壑中也謝伋伯思父
頃在京師時方允迪嘗示僕以和人求米元暉畫楚山
清曉圖詩恨未見其畫也今觀元暉此紙自云夜雨初
霽曉烟既泮其狀類此豈其所為瀟湘千變萬化久落
人間亦楚山圖中之一也會稽韓滸懋遵書
畫手自高前輩雲山已屬吾曹若會瀟湘物色便合醉
讀離騷籛後人端禮處和
丘壑之士久寂寞則起朝市之念朝市之士久喧囂則
懷丘壑之放古今之理一也予贊治丹丘雖環郛皆山
可以拄頰而霞城雲嶼亦得駕言窮覽然塵纓之所羈
束終不能瑩心而醒目米西清所作瀟湘圖曲盡林阜
烟波之勝遐想鷗鳥之樂良不可及紹興十七年三月
二十二日鄱陽洪适書
元暉戲作横幅直造巨然北苑妙處開卷恍然如行下
蜀棲霞烟雨中益增土思之念紹興丁夘三月壬午南
豐曾惇題
僕十五年前見此畫把玩不能去手今復開卷恍如夢
寐不如老之將至云耳錢端禮書於東陽郡齋紹興五
月十有四日
紹興庚午十一月二十日姑蘇曹筠觀於平江余氏
之西園
昔陶隠居詩云山中何所有嶺上多白雲但可自怡悦
不能持寄君余深愛此詩屢用其韻跋與人袖卷漫書
一二於此其一山氣最佳處卷舒晴晦雲心潛帝鄉者
願作乘彼君其一與翟伯夀横披書其上云山中宰相
有仙骨獨愛嶺頭生白雲壁張此畫定驚倒先請喚人
扶著君紹興辛酉歲孟秋初八日過嘉禾獲再觀懶拙
老人米元暉書
憶年十六時識達功於檇李後七年得詞場名第行卷
贄謝諸公米老為兵部侍郎謁之之明日親袖啓扣旅
舍立須予出乃肯去轉眼三十四年二君久歸山丘予
亦老矣觀此使人太息淳熙己亥夏四月七日鄱陽
洪邁景盧
蔡天啓作米襄陽墓志言元符初進其子所畫萬里長
江圖時元暉年尚少其小筆已知名當世矣方此老亡
恙時諸公貴人求索者日填門不勝厭苦往往多令門
下士傚作親識元暉二字於後嘗自言遇合作處渾然
天成荐為之不復相似此卷寂寞簡短不過數筆而淺
深濃澹姿態横生使人應接不暇蓋是其得意筆自其
云亡畫益難得矧題識皆一時名勝之士終日把玩不
能去手也淳熙辛丑二月中休梁谿尤袤題
水際天低岸遠山腰霧卷雲鋪擬喚松江小艇歸來好
趁蓴鱸建袁說友起巖書於池陽郡齋
太湖水入霅溪寒疊嶂連山幾萬般此景古今無盡藏
總歸懶拙一毫端籛後人聞詩書
僕昔歲南遊繫舟黃陵廟下適江山風嘆古詩人不能
賦今觀米公山水瀟湘舊遊隠然似夢紹興乙丑清
明後兩日洛陽朱敦儒題
淳熙己亥中夏新安朱熹觀於江東道院
元暉作字作畫深得南宫筆法非特能繼其家聲亦不
負山谷兩詩也紹興丁夘三月壬午南豐曾惇觀於丹
丘郡齋
余常客毘陵一葦太湖舊矣去之六年風朝月夕每思
怒濤裂山澄漪見雲夢寐間時一往焉觀此恍然所謂
逃空谷而喜聞足音者紹興十七年三月二十二日
鄱陽洪适書
此畫今為中朝第一誠可寳而愛也己巳中夏錢端禮
書
元暉寫山水真態出人意表觀之者如登高臨遠有超
出塵外之想紹興庚午十一月中澣日姑溪曹筠跋
米元章品題諸家山水得其妙處意謂未離筆墨畦逕
晩乃出新意寫林巒間烟雲霧雨隂晴之變以為横披
元暉蓋傳家法也温革叔皮父
此軸紙墨俱不甚精而造微入妙乃爾使得妙墨佳楮
固當益竒善御者羊腸九折亦中鸞和之音端非虚語
紹興丙子春仲三山林仰書
東坡云論畫以形似見與兒童鄰觀元暉此軸則此已
參公活句之妙處和父
予理圃於番城之西所謂蠙洲者江山横前烟雲吐吞
晴陰朝暮千變萬態有口不能說也誰能起懶拙老人
於九原為我寫貌邪淳熙六年四月七日野處洪邁
景盧書
建陽崇安之間有大山横出峰巒特秀余嘗結茒其顛
小平處每當晴晝白雲坌入窗牖間輒咫尺不可辨嘗
題小詩云閒雲無四時散漫此山谷幸乏霖雨姿何妨
媚幽獨下山累月每竊諷此詩未嘗不悵然自失今觀
米公所為左侯戲作横卷隠隠舊題詩處似已在第三
四峯間也又得并覽諸名勝舊題想像其人益深歎息
淳熙己亥中夏廿九日新安朱熹仲晦父書於江東道
院
萬里江天杳靄一村烟樹微茫只欠孤篷聽雨恍如身
在瀟湘淡淡曉山横霧茫茫遠水平沙安得綠蓑青
笠往來泛宅浮家淳熙辛丑中春十八日梁谿尤袤
觀于秋浦
余讀賈誼度湘水賦其言造託湘流之意悲矣恨未身
到也今觀米公横卷而弔原思賈使人興懷愧無健筆
以賦之淳熙辛丑三月上巳日建袁說友起巖甫書
於池陽清靜寮(隸書)
雨山晴山畫者易唯晴欲雨雨欲霽宿霧晩烟既泮復
合景物昧昧時一出沒於有無間難狀也此非墨妙天
下意超物表者斷不能到故侍郎米公或得之必寳玩
珍愛靳不與人與人而又戒其勿他與也淳熙辛丑秋
八月吉籛後人聞詩子言書
淳熙丁未旻天季月重陽前一日洙泗時佐季雄獲
觀於蘄春郡齋(隸古氏滕國時印)
齊鄧張紳觀於陳氏春草堂
瀟湘圖攷
故宋兵部侍郎襄陽米公友仁元暉所畫瀟湘圖一卷
其自題識凡兩見南渡後諸名勝跋語凡若干人而文
公朱夫子手澤又先後出也此圖之末自署曰元暉戲
作且有印文曰元暉其上一字與其父禮部公之字皆
從此者蓋豫章黃太史嘗得此古玉印因命為侍郎字
而以授且作二絶句贈禮部以述此意今見山谷集中
圖有别紙侍郎前題自謂夜雨初霽曉烟既泮其狀類
此蓋戲為瀟湘寫變化神竒之妙而不言其題為何名
或曰是即所謂楚山清曉圖者然卷内韓懋遵云元暉
楚山清曉圖恨未見今觀此紙亦建山圖中之一則自
别有楚山清曉圖矣而洪文惠直書此卷曰米西清所
作瀟湘圖則此固自為瀟湘圖也又侍郎自謂京口翟
伯夀昨豪奪余自秘著色袖卷盟於天而後不復力取
歸者别卷也又自謂昨與吳傅朋蜀冷金牋作一幅比
與達功遇知亦為奪去者又别卷也後題自謂用陶隠
居韻作白雲詩其一與翟伯夀横披書其上者又别卷
也前題不知年後題紹興辛酉過嘉禾再觀則紹興十
一年赴召為兵部侍郎至十五年以敷文閣待制提舉
神祐觀奉朝請蓋高宗好米禮部書而侍郎得其家法
故眷遇之厚如此伯夀名耆年參政汝文之子而邢恕
外孫也此其人姓字在前後題屢見蓋知畫者哉傅朋
名說其外大父王逢原逢原妻吳氏王荆公妻之女弟
也逢原蚤死吳不嫁有遺腹女嫁吳思禮而生說即傅
朋也以書名當世而元暉乃以古書法作畫傅朋固知
之矣然此卷不言為何人作乃曰比與達功相遇諸跋
語多言達功至朱夫子獨云米公所為左侯戲作横卷
則其人蓋姓左氏而字達功也卷内謝伯思云達功下
第後元暉作招隠圖洪文惠亦云憶年十六時識達功
後七年得詞場名則達功固名進士矣凡諸跋語其人
大抵皆可攷見
關注字子東會稽人一曰錢塘人嘗為太學博士此題
紹興五年則其登進士第時也
謝伋字伯思一字景思上蔡人參政克家之子以文名
嘗為太常少卿
錢端禮字處和常為婺州守此凡三題故其一云書於
東陽郡齋其一特書紹興己巳則十九年也
洪适字景伯鄱陽人忠宣公皓之長子乾道元年為右
僕射諡文惠兩題皆在紹興十七年三月其一作十五
年蓋七字已損或妄填寫作五字耳是時通判台州至
十一月以言者罷去
曾惇字谹父南豐人右僕射布之孫也兩題皆紹興丁
夘則十七年惇知台州與洪文惠不相能而文惠罷去
時也惇嘗上詩秦檜稱為聖相故有台州之命
朱敦儒字希真洛陽人以詩名此紹興乙丑則十五年
也嘗仕為館職矣既告老去至二十五年秦檜孫塤欲
學詩因薦以為鴻臚少卿
曹筠姑熟人紹興廿五年殿中侍御史湯鵬舉言筠因
檜薦為臺臣凡有所陳盡出於檜詔奪職罷祠此題紹
興庚午則二十年也
洪邁字景盧文惠弟也以博學宏辭賜第仕至翰林學
士諡文敏兩題皆淳熙六年己亥是時閒居鄱城其一
自署其姓名上曰野處者孝宗御書以賜之者也
尤袤字延之無錫人嘗侍光宗春坊官至禮部尚書諡
文簡此凡兩題皆淳熙辛丑二月時通判池州故其一
觀於秋浦辛丑八年也
袁說友字起巗建安人嘉泰三年由同知樞密為參知
政事凡兩題其一書尤文簡辛丑書於池陽清淨寮則
自平江守赴召後為池守時也
錢聞詩字子言此不書姓字但云籛後人者固錢氏也
成都人嘗知南康軍與朱夫子交此兩題皆在淳熙辛
丑是歲三月朱夫子自南康東歸而此題在八月則子
言已上任矣卷内錢端禮亦或書籛後人者子言弟也
時佐字季雄魯人嘗為蘄州守此淳熙丁未書於蘄春
郡齋則十四年也
又有韓滸者字懋遵會稽人林仰者三山人其字未聞
温革者字叔皮不知何郡人云
惟朱夫子手澤傑然特出為百世所尊仰前題但云淳
熙己亥中夏廿八日新安朱熹觀於江東道院後題則
自述其建安結苑處雲山之勝因記其舊題云閒雲無
四時散漫此山谷幸乏霖雨姿何妨媚幽獨且言今見
此卷隠隠舊題詩處似已在第三四峰間其末所書年
月姓名及所在書處皆與前題同但此為廿九日而姓
名下有仲晦父三字以雲谷考之則其地蓋即雲谷而
結茒處即晦庵也己亥為淳熙六年自去歲差知南康
軍辭不允是歲三月到任此題皆在五月乃到任後其
曰書於江東道院者姑孰有郡齋曰江東道院而此自
在南康也
蓋嘗歴觀卷内年月紹興五年者趙忠簡張忠獻並相
方欲恢復中原而岳武穆建功時也十一年者秦檜主
和議構害武穆時也自是十數年間皆秦檜用事而國
勢止於東南矣淳熙以來則在湯思退和議既成之後
於是東南勢定而不復有志於中原矣又歴觀卷内人
姓名曾惇曹筠皆諂事秦檜者固不足道而朱希真亦
不免為檜所起洪氏兄弟雖皆一時重望而亦嘗為湯
思退門客不免沮張忠獻配享高廟之議若袁說友之
參大政乃在韓侂胄禁偽學之日則其(闕)
此攷為王彝宗常先生敘列先生居崐山又徙嘉定
少貧讀書天台山中目楊鐵崕為文妖後與高太史
啓同坐魏觀事卒時稱其為文精嚴縝密於此攷見
之矣惜乎失去後一紙不害其為缺文也
小米瀟湘圖卷再題自稱珍僕從少時知慕為杭張氏
所蓄高價而錮吝人罕獲見後遊杭兩度仲孚亦辱往
來但啓齒借閱便唯唯而終弗果今七十五年矣意余
生與此圖斷為欠緣亦嘆仲孚隠為拂人意事兹廷貴
忽爾攜至猶景星鳳皇為之重沐者再得一快覩忽然
三湘九疑瀰漫尺楮如朱夫子之題象内見畫錢子言
畫表求象斯圖之妙盡括於二作矣又有王宗常先生
一一論疏諸名勝出處之迹無餘辭誠為翰墨之寳設
使著色袖卷楚山清曉冷金蜀牋等筆尚在恐亦無此
爛漫之題信乎仲孚之知重亦可謂之不俗矣後學
沈周
米元暉司馬端衡詩意卷
山稠隘石泉(闕)
密密萬山重一𣲖哀湍瀉此志入瑶琴當有知音者
潺潺石澗溜(闕)
峰迴石路轉足可娛瞻聽其中如有屋便是醉翁亭
萬頃長江水接天中有峰巒聳蒼綠清宵影蘸白蟾蜍
浩浩澄波見寒玉少陵詩名冠古今一生苦吟吟不足
端衡寫作無聲詩留與拙堂伴幽獨次仲
司馬君實米元章德行文采本朝第一等人恨予生
晚不及前輩今觀二公墨妙追想終日為之慨然二
公非畫師何迺精絶至是豈鳳雛驥子其天資超詣
種種自不同乎癡叟田如鼇書紹興十八年九月
廿六日
端叔集少陵詩句己自可喜又摘其可畫者為圖得元
暉端衡墨妙朝夕展玩其胸中丘壑定自不凢夢山王
珉中玉書
紹興己巳秋九月十有九日金華王與道觀於宜春
郡齋
米元暉馬端衡二畫如王謝子弟别有一種風流少陵
詩句超軼絶塵非後人可及二公墨妙灑落不羣非碌
碌者能辦亦可謂三絶也洛陽愚叟富元衡獲觀於富
春郡齋
右米元暉司馬端衡隨意命筆默以神會然元暉自成
一家云宋景濓
米敷文烟巒曉景(老米題)
昔吾嘗赴吳江宰同寮語曰陳叔達善作烟巒雲巗之
意吾子友仁亦能奪其善昨晩出局過伯新家出近景
烟雲之狀友仁得其意耳襄陽老人米元章題
襄陽米友仁作畫但畫意須臾筆研間淋漓走元氣
雷門唐珙温如父題
不見廬山五老峰九江秀色繞雲松微茫欲識圖中意
疊巘層巒翠萬重會稽夏泰亨(夏氏叔通白文)
昔米芾嘗謁見宋帝於宣和殿帝乃從容顧芾問曰聞
卿復工畫然乎否乎芾適置米友仁所筆楚山清曉圖
在懷袖間因即出以獻御覽則稱羡今元章墨帖謂吳
江宰同寮語陳叔達善作烟巒雲巗吾子友仁亦能奪
其善駉遂知元章沉痼於譽兒癖矣至正十五年青龍
乙未八月十又二日東原申屠駉敬書於越州寓邸之
戒得齋(申屠子迪)
昔時米南宫父子同畫癖油然烟雨態千里入盈尺近
代宋尚書筆意妙欲逼置之几格間新舊莫辨識應是
前後身神會造化迹鴻濛迷日月澒洞飛霹靂蒼崖晦
中斷天闕杳高隔洪瀾漲無際龍虎移窟宅農夫怨昏
墊樵牧絶行迹破屋兩三家摇撼已傾側得非杜少陵
無乃陶彭澤簷茅委泥濘籬菊沒狼藉空江無舟楫汗
漫安所適披圖瞻青冥惆悵坐終夕(高作宋未詳)伯温(劉誠意基)
一曲溪山類輞川何人筆意澹風烟月明鏡水秋無影
照見長虹貫客船浚儀趙友藺書於會稽山陰之蘭亭
(廉友白文)
江上亂峰生暮烟隔江遥望水雲連西風戰艦今無數
不見米家書畫船錢用壬(成夫)
二王書法翰林所宗米友仁畫見稱於南宫老子皆得
夫家傳之妙者也南宫書不下二王米家書畫此卷兼
有之具眼者當知所寳矣嚴陵汪汝懋以敬
過雲含雨濕層巒江樹和烟曉色寒何似清秋凌絶頂
山青雲白望長安米家父子擅名流一紙千金未足
酬本與蘇黃為後進豈期章蔡是同遊京兆宇文公
諒(子貞)
米元暉水墨雲山卷
前山既層疊後山復嶻嶭高低遠近分好景參差林
樾見深檝若人隠者徒遁世遠車轍或畊谷口雲或釣
溪頭月了知造物長虛幻彈指生成隨起滅元暉自是
三昧手吮墨金壺足怡悦公去人間幾百載遺迹猶存
世竒絶玉函錦囊出斯圖頓使山林清興發匡廬武夷
彷彿似妙趣經營在毫末東南山水我粗覽過眼烟雲
慨丘垤何當一上最高頂笑御泠風碧瑶闕素心道
人倪瓚曾覽
海岳山川秀不羣乾坤變態幾氤氲向來寓興石門
近日日軒窗見白雲沂陽董復
首楞嚴經云不知色身外泊山河虚空大地咸是妙明
心中之物由是則知畫工以毫端三昧寫出自己江山
耳不然何曲盡其妙也耶觀此圖者當作如是觀可也
玉芝巖老人題
米元暉自稱有設色袖珍卷為生平第一當時已為翟
伯夀所豪奪此卷在水墨游戲中深入北苑三昧可稱
神品矣董其昌題
米元暉雲山短卷
所至之地為人迫作片幅莫知其幾千萬億在諸好事
家矣此幅為祐之何處得出示索跋元暉
芳艸孤舟渡幽居一徑通江湖春雨外墟里暮烟中機
息鷗先下花飛水自東臨流無限意畫史若為工巴
西鄧文原
米元暉自言所至為人墨戲幾千萬億今傳世寥寥如
星鳳予所藏瀟湘白雲差為爛漫沈啓南借觀七十五
年不可得晚而見之自嘆無益畫道如晚進然其重如
此因觀此圖及之董其昌
米敷文大姚村圖石田模本(已入六硯齋筆記兹錄其所遺者)
相城沈啓南妙於詩畫然字不甚工後乃倣黃山谷書
輒得其筆意蓋書畫同一機也今觀此卷雖不純用米
家筆仗要之自有一種風致可愛可愛李禎伯
書畫一致也在古兼善者則鮮迨宋米氏父子乃擅
名當世敷文居吳嘗作大姚村圖復大書三詩於後
可謂兼善為吳中翰墨光耀二百有餘歲至國初失
之王雲浦而得於沈良醫則為沈氏珍玩又百餘年
矣成化末被綠林之豪強力攘去汝融為沈氏宗孫
以青氊弗遺惋懊莫自釋同邑沈石田翁妙於書畫
今之南宫也未失前嘗假以搨一過甚逼真貽其甥
藏之緣是遂臨而歸諸汝融不惟掃其胸中芥蒂尤
可見造物者巧於謀為宛然俾其舊物之在目雖失
猶不失矣後之觀者有弗以石翁之筆為敷文吾未
之信弘治庚申蜡月哉生明如醮老人張習識
敷文畫山何可得況復銀鈎鐵為畫雲林妙句雲浦遺
一字真堪數縑直流傳幸遇沈休文題品當朝總名筆
無何檢括獻彤庭却付王瘤私篋匿炎炎氣勢那敢問
神物誰能不追憶石田補寫更有神雲山烟樹沉沉濕
匏翁文章世希有午夜光芒動虚斗瓜涇累幅感慨多
世事悠悠獨回首休文索我重續貂欲慰遐思見交厚
古人父書不忍讀不飲杯棬憶慈母祖研持時悲曷勝
名字至願不垂朽移卷九迴腸翻作思親心一紐羹牆
昌歜孝子思傳與兒孫可常守青囊濟物廣陰功世澤
天長兼地久要知詞翰身外物轉眼隨落他人手我觀
東坡寳墨文棄軀忘親資笑口鍾繇發冢事宜徵曾有
聲色移人否又聞有道古聖人不物其物物芻狗題詩
我為發長嘯驚散無何一杯酒郡人陳琦
南宫真迹已同夜壑之舟所幸石田猶能追寫彷彿蓋
蔡中郎之丰神尚於虎賁士見之語云雖無老成人尚
有典刑王鏊題
米西清雲山小卷
余墨戲氣韻頗不凢他日未易量也元暉書
蘭隠至樂軒畫卷妙品第一劉珍庭玉
宋裱畫在澄心堂紙上長丈餘雲山細潤迥出諸卷
卷首一圓印朱文芝山二字周敏仲從新安汪景純
家得之崇禎丙子四月望後二日觀於舟次源崑
子砢玉
小米雲山卷(南徐楊氏鑒賞之章)(龍字號原價八十金)
芳草孤舟渡幽居一徑雲江湖春雨外墟里暮烟分機
息鷗先下花飛水亦芬氤氲無限意畫裏識敷文巴
西鄧文原
嘉興吳仲圭書畫記王氏子明家藏清玩
竹懶云米元暉潑墨妙處在作樹株向背取態與山勢
相映然後濃淡積染分出層數其連雲合霧洶湧興
波一任其自然而為之所以有高山大川之象若夫
布置段落視營丘摩詰輩入細之作更嚴也譬之祝
公妙八風舞旋轉如鬼物而按其耳目鼻口與人不
差分毫也今人效之類推而納之荒烟勃烟中豈復
有米法哉
珊瑚網卷二十八
