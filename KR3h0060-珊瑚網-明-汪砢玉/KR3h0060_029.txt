珊瑚網卷二十九
明汪砢玉撰
名畫題跋五
宋高宗御題李嵩服田圖(每段重著色在絹素上長卷)
浸種云谿頭夜雨足門外春水生竹籃浸漪碧嘉榖抽
新萌西疇將有事耒耜隨晨興隻雞登勾芒再拜新秋
成
耕云東臯一犂雨布榖初催耕綠野暗春曉烏犍苦肩
頳我銜勸農字杖策東郊行永懷歴山下此事關聖
情
把耨云雨笠冒宿霧風蓑擁春寒破塊得甘霔齧塍浸
微瀾泥深四蹄重日暮兩股酸謂彼牛後人著鞭無作
難
耖云脱袴下田中盎漿著塍尾巡行遍畦畛扶耖均泥
滓遲遲春日斜稍稍樵歌起薄暮佩牛歸共浴前溪
水
碌碡云力田巧機事利器由心造翩翩轉圜樞衮衮鳴
翠浪三春欲盡頭萬頃平如掌漸暄牛已喘長懷丙丞
相
布秧云舊榖發新穎梅黃雨生肥下田初播殖郤行手
奮揮明朝望平疇綠鍼刺風漪審此一寸根行作合穗
期
淤蔭云殺草聞吳兒灑灰傳自祖田田皆沃壤泫泫流
膏乳塍頭鳥啄泥谷口鳩喚雨敢望稼如雲工夫蓋如
許
拔秧云新秧初出水渺渺翠琰齊清晨且拔擢父子爭
提攜既沐青滿握再櫛根無泥及時趁芒種散著畦東
西
插秧云晨雨麥秋潤午風槐夏涼谿南與谿北嘯歌插
新秧抛擲不停手左右無亂行我將教秧馬代勞民莫
忘
一耘云時雨既已降良苖日懷新去草如去惡務令盡
塵根泥蟠任犢鼻膝行生浪紋眷惟聖天子儻亦思鳥
耘
二耘云解衣日炙背戴笠汗濡首敢辭冒炎蒸但欲去
稂莠壺漿與簞食停午來餉婦要兒知稼穡豈曰事攜
幼
三耘云農田亦甚劬三復事耘耔經年苦艱食喜見葉
薿薿老農念一飽對此生饞水願天均雨暘滿野如雲
委
斯卷止此則耘後成闕典矣崇禎己夘夏予至姑溪
楊友翼真招飲山樓出書畫鑒賞其一卷為韓太冲
田家風俗圖余諦審之故是李嵩服田圖後半而高
宗御題與前卷無異其跋俱偽筆也因錄諸詩於左
以成全題云砢玉記於采石舟中
灌溉云揠苖鄙宋人把罋慙(闕)何如銜烏鴉倒流竭
池塘䆉稏舞翠浪蘧蒢蔭晝涼斜陽耿衰柳笑歌閒女
郎
收刈云田家刈穫時腰鐮競倉卒霜濃手龜坼日永身
罄折兒童行拾穗風色凌短褐歡呼荷担歸望望屋中
月
登場云禾黍已登場稍覺農事優黃雲滿高架白水空
西疇用此可卒歲願言免防秋太平本無象村舍炊烟
浮
持穗云霜時天氣佳風勁木葉脱持穗及此時連枷聲
亂發黃雞啄遺粒烏烏喜聒聒歸家抖塵埃夜窟燒榾
柮
簸揚云臨風細揚簸糠粃零風前傾瀉雨聲碎把玩玉
粒圓短帬箕帚婦收拾亦已專豈圖較斗升未忘歌凶
年
礱云推挽人摩肩展轉石礪齒殷牀作春雷旋風落雲
子有如布山川部婁勢相峙前時斗量珠滿眼俄有
此
春碓云娟娟月過墻&KR0609;&KR0609;風吹葉田家當此時村舂響
相答行聞炊玉香會見流匙滑更須水轉輪地碓勞蹴
蹋
籭云茅簷閒杵臼竹屋細籭簸照人珠琲光奮臂風雨
過計功初不淺飽食良自賀西隣華屋兒醉飽正高
卧
入倉云天寒牛在牢歲暮粟入庾田父有餘樂炙背卧
檐廡却愁催賦租胥吏來旁午輸官王事了索飯兒呌
怒
李嵩錢塘江望潮圖(在絹上細入小景)
神鰌怒决滄溟水浪沸波騰亘天起巨靈劈山山為開
玉龍捲雪從東來腥風撼地坤輿剖長江萬鼓雷霆吼
雄威欲吞吳越軍強弩三千皆縮手金隄既成事已非
錢塘江上開皇畿雕闌玉檻照東海貪看秋潮忘黍離
中原不復民易主百萬貔貅宿沙渚倚楼望潮了不來
六帝同歸一丘土人間廢興何代無誰能躭樂思艱虞
良工不解寫無逸丹青却作觀潮圖張仁近如心
君不見十五湖上月十八江上潮君王連日醉伐鼔更
吹簫簫聲忽如天上落大内臨江起飛閣繡戶珠楹十
二簾嬪娥歲歲觀潮樂潮水信可定日夕來朝宗人心
獨不如而不思兩宫兩宫未雪恥屢下班師旨白馬素
車神何不令天吳磔食大奸䯝奸䯝不可食國恥不可
滌嗟爾江上潮雖雄亦何益潮無益於人看潮徒損神
横江鐵騎來三日飛埃塵歷數固有歸爾潮胡不仁致
令鸞凰雛戚戚悲殘春春光浩無至華落隨暮雨回首
幾秋風旌旗又如許又如許君勿悲古來在德不在險
一杯之潮安足竒嘉陵楊基(孟載)
李嵩堯民擊壤圖(在絹上著色人物卷首隸書堯民擊壤四字中書舍人程洛書)
右堯民擊壤圖相傳韓滉本為南宋李嵩所摹嵩在畫
院最善界畫者人謂其折筭無遺今觀其人物各盡態
度儼然太平氣象信乎非滉不能作非嵩不能摹也
文徵明題(後有豐道生跋篆書)
李唐作伯夷叔齊採薇圖
宋高宗南渡創御前甲院萃天下精藝良工畫師者亦
與焉院畫之名蓋始諸此自時厥後凡應奉待詔所作
總目為院畫而李唐其首選也唐河陽人在宣靖間已
著名入院後遂乃盡變前人之學而學焉世謂東都以
上作者為高古良有以夫余總角時見鄉里七八十老
人猶能道古語謂唐初至杭無所知者貨楮畫以自給
日甚困有中使識其筆曰待詔作也唐因投謁中使奏
聞而唐之畫杭人即貴之唐嘗有詩曰雲裏烟村雨裏
灘看之如易作之難早知不入時人眼多買胭脂畫牡
丹可槩見矣至正壬寅余獲此於沈恒氏愛其雖變於
古而不遠乎古似去古詳而不弱於繁且意在箴規表
夷齊不臣於周者為南渡降臣發也嗚呼深哉昔米南
宫嗜畫病世無真李成乃擬無李論以去其惑余他日
見唐畫亦多率皆抱南宫之憾而此畫者所謂吾無間
然者也因書顛末於左且以告夫來者云是歲九月既
望鄉貢進士錢塘宋杞授之記
李唐虎溪三笑圖
予嘗遊匡山至虎溪未入東林寺首見一亭扁曰三笑
因問其故謂晉遠師以陶淵明陸修靜且語且别握手
相忘遂犯送客不過虎溪之戒乃相顧各掀髯而去今
觀李唐此圖千載遺風具存人生不與路為仇二三子
何哂之有紹興庚午季春陳夀題
偶然行過溪橋正自不直一笑三人必有我師不笑不
足為道人生一笑良難問此是同是别青山相與無言谿聲
出廣長舌山村老拙仇遠敬書(時年七十一)
元亮讚孔業修靜研聃玄遠公學翟曇高居著幽禪人
異道豈殊萬散一固全目擊輒有得參會各辴然胡為
老緇褐蹈舞喜欲顛謾道遺其身襟袖猶褊&KR1862;彼酣適
酒趣尚不醒者傳族史浪自苦窺管那知天永康胡
長孺題
高宗題李唐畫賜王都提舉并賜長壽酒
恩霑長夀酒歸遺同心人滿酌共君醉一杯千萬春
李唐秋江圖(高宗御題)
秋江吞天雲拍水濤借西風扶不起斷雲分雨入江村
回首龍沙幾千里澹庵老筆摇江聲髣髴阿唐慘淡情
千秋萬古青山恨不見歸舟一葉横澹庵劉靜修
宋内院題馬遠四景
花前靜榻閒眠處竹下明窗獨出時著甚語言名定泰
林間自有翠禽知
一霎催花細雨回集芳堂下錦千堆浪紅狂紫渾爭發
不待商量細細開
初晴月向松間出盛暑風從水面來已比他人多數倍
況能時復舉罇罍
同雲漠漠雪霏霏安樂園中賞玩時酒放半醺簾半捲
此情無使外入知
馬遠三教圖
絲不如竹竹不如肉一等是聲各分題目黃鶯啼不足
流水和不足孔釋老聯兮拗直作曲咄西山隠人懷
玉
嘗聞諸怪怪道人云往年題三聖卷有曰五千言道德
之祖六百函慧命之書而況於二百四十二年之春秋
如天之至公而無私乎今此卷因書所記如右李皓
江文忠公贊馬遠三教圖有坐地立地笑倒在地之語
世傳以為嗢噱今觀此畫瞿曇氏前行曳踵却顧而吾
夫子與柱下史比肩趍其後若猶有遠餘意惜世無江
公為作贊也泰定元年八月二十又六日金華黃溍
書
昔在姬周時飬得三個兒不論上中下各各弄兒嬉胡
為後世人彼此互瑕疵猶如龍舌頭三岐而一岐我不
分彼我只作如是辭一峰
藜羹不糝何足道麥馬充腸也即休畢竟有身皆是患
寧須六臂與三頭吳中石佛覺恩書
釋迦老來也仲尼老聃只得向背後义手若為此說有
褒貶有輕重不惟不識予言而亦不識三教聖人之
道也矣幻住明本
人謂三教一家以其迹異而心則同也何謂聖人貴名
教老莊明自然佛居一方以空寂化流天下蓋求其善
善之心本同也但常人不能同其同惟能異其異故瞻
前忽後無有高下後身而先之論興焉夫道一而一之
三之又不於其心於其跡斯所以戈矛填膺不可闢也
不可一也吁孰能一之栖霞山人白珽
近年吳興趙公子昂常自稱三教弟子惜此公已去世
不及題此卷虞集書(虞集伯生)
品列鼎峙各爭意氣誰識先師道本一致所生之俗儻
同則所設之教豈異是老君未始不為釋迦釋迦未始
不為夫子也釣臺鄭國題
儒釋老䢷無二道了知一法印森羅回頭不用重傾倒
明月清風漏洩多大德己亥清明前雙峨庸叟(時中)
柱史惡周末之繁文則有剖斗折衡之意梵王子惡夫
溺於富貴者故有割恩獨清之心要之皆有激而然至
司寇則不然慮其亡也則曰我愛其禮懼其瀆也則曰
禮云禮云玉帛云乎哉今觀翛翛然遺世獨立與夫垂
拱者亦異矣夫至正癸夘歲五月望日三山林世濟
謹書
馬遠作四皓奕棋圖横卷(在宋楮上後款臣馬遠)
落落四皓翁山林飬其靜羞為漢家臣苦辟秦苛政商
顔高峩峩坐待天下定歘起佐儲皇上前啓名姓堪憐
羽翼成難將口舌爭無語及扶蘇空歌紫芝咏
予閱陳留志園公姓庾字宣明居園中因以為號夏
黃公姓崔名廣隠居夏里號夏黃公甪里先生姓周
名術或曰灞上先生而亡其綺里季漫題五言一首
并書商皓姓名於卷尾博雅之士為我補綺里名則
幸也庚戌夏四月既望雲間米芾書
商山嵬嵬上有紫芝採芝可療飢何獨西山薇西伯養
老去古遠而獨夫殺士吾將疇依夘金之子海内威羅
絡齮齕將奚為平生一識下邳兒肯隨漢邸同兒戲綺
里綺里無人知抱遺老人會稽楊維禎在雲間草玄
閣書
白石蒼松歲月閒紅塵飛不到青山誤因一著爭先子
老使虚名滿世間於越江漸
天下蒼生苦秦虐高人多與許巢期當時不墮留侯計
豈負山中詠紫芝敬亭謝儁
不挾狙擊博浪鎚不泛采藥蓬萊舸儒坑無名免大索
商顔遠遯我自我采薇亦可采紫芝芒碭小兒不敢羈
秦亡漢興不三代約法三章民庶幾巖栖四皓喜亦譏
言不出口笑且嬉九重一日禍戚姬黃石弟子有捷機
假爾羽翼隨扶危後來安劉亦已遲先聲後實真絶竒
黃鵠之歌一時足以慰晨雌老人不來天下之本幾乎
墮商顔之想千載令人悲前楊有清詩後楊有樂府歌
辭嗟余末學安敢捉筆為吳興錢鼎
吕政之亢既避劉季之嫚不歸夫何應子房之策安盈
之嗣於前而不知止雉鳴於後豈其心在商山之碁而
無意於興亡之事也耶桐梓趙驥
谿翁裹圖舟雨泊過我徵詩詠商雒時危每憶藍田山
白首長吟向寥廓秦中四老是耶非風塵與歸如可作
史稱爾皓逸姓名采芝曾歌山漠漠巴園橘叟何誕幻
自云不減商山樂象戲寧為墨白棋畫手無稽傳迺錯
老夫逢人苦好奕見畫應疑身有托商𨼆巴仙竟兩忘
姑遂平生一丘壑賦詩獨也愧凡近前楊後楊學能博
卷圖揖君往放舟九峰無雲有鳴鶴青谿翁載雨相
過出此卷要予同賦予不能詩雖竭駑力豈能追逸足
之塵哉愧亦甚矣前楊後楊浦城會稽二先生云隴右
邾經識(觀夢道人)
四先生天民也天生先生於秦而不使先生用於秦天
老先生於漢而不使先生死於漢焚書坑儒非秦之暴
也天所以遠先生之去也卑辭厚禮非漢之恭也天所
以挽先生之出也吾故曰四先生天民也右胡牧仲
先生之所作先師楊鐵崖嘗三誦之愛其文字簡而意
趣高耳虚白聞而善之俾予書諸卷中云陳文東識
已剖巴園橘猶歌商嶺芝避秦非避漢一出繫安危
曲江錢惟善
白髮商山老清風扇八垠能安漢基業賴此秦遺民好
爵非愛慕長松相主賓亦有種桃者武陵溪水濱追
和楊别駕韻辛亥三月倪瓚
千年憐四皓不悟世如棋既脱秦坑慘那扶漢鼎危冥
鴻心已屈牝雉禍難追何似商巗下長歌茹紫芝河
南程煜
嬴氏肆其暴黔首無寧居五嶺已適戍驪山方送徒如
何商巗中遺此四老夫紫芝當餱糧青松為屋廬悠悠
木石間其樂固有餘姜叟在渭濱伯夷居海隅荷蓧有
丈人耦耕見長沮夫子復此舉異世自同符我願從之
遊須遠不可踰撫卷長太息懷賢正躊躇海叟袁凱
安劉無上策來倩避秦人駭俗衣冠古扶顛羽翼新寵
加龍目送怨入翠眉顰莫擬巴園橘飛騰别有神張
濬
四翁羽翼漫從游不識安劉是滅劉解使初心迴乃主
寧知善計左留侯紫芝分合商山隠黃鵠歌憐漢室憂
千載展圖增慷慨西風一曲感庭秋谷陽陳文東
燦爛烟霞草木森采芝樂道自安心人間事業休相迫
一局棋中造化深洛陽高萬杰書
長安宫中易樹子函谷扶蘇新賜死良平不言殷鑒遠
園綺乃作商山起漢之十年甲辰歲太子卑辭將厚幣
明年乙巳上伐布後年丙午方入侍龐眉此日驚龍顏
紅粉明朝作人彘至今厭聽黃鵠歌望思臺前燐光紫
芒碭聖人亦衰矣妻子之間乃如是昌乎通耶直如矢
鑿鑿忠言在青史優旃之說誠荒唐孰謂考亭欺洓水
紛紛俗儒不明理安得鉅擘提其耳長春道人琴罷彈
琳宫夷猶狎清歡放歌不知白日暮再展此圖燈下看
恍然坐我夀隠上洪濤出海生波瀾不知何處有此山
一重一崦開巗巒桃花萬樹迷遠洞竹皮三寸裁為冠
鹿門無人共往還政好結屋於其間青精之米充渴飰
赤脉之石為棋盤甪里綺里東西居黃公時來坐席端
手分黑白見嬴項一子忽入咸陽關眼中世事亦如是
底用感作悲人寰松子自落窗風寒牀頭酒熟巴橘酸
陶然一醉天地寬老死不復登長安虚白師出是圖
索題品敢獻笑大方之家惶愧惶愧范公亮塞白(范寅)
(仲氏)
馬遠山居小景
何處人家水繞門白沙翠竹自成村老翁最得昇平樂
韋曲看花引子孫釣鰲叟
買斷雲山隔竹溪此中高築釣魚磯候門稚子輕相笑
齷齪惟甘老布衣穮蓘生
百折泉源遠千莖竹樹幽飛來何處雁清影落芳洲
立庵(獨民)(朱文印)
水抱雲根淨林含雨氣涼徑鴻飛杳渺秋思滿瀟湘
秋鍾
湍激石齒齒驚飛雙睡鳬平蕪秋色裏對景獨思鱸
鄭閎
秋淨水逾碧竹多山更雄瀟湘無限景都在一雙鴻
沈德全
今夕何夕興無涯來訪山中宰相家艇子衝寒撐一個
還能煉雪為烹茶盧彭祖
題馬遠雪景
萬里江天莫冰花散朔風捲簾看不足呼酒坐孤篷
沈文矩
鳥絶千山暗六花地靈珉布日韜霞溪居有客圍爐坐
石鼎須烹鳳髓茶徐汝成
地白風寒雪不開枯梢屋外壓將摧罏煨榾柮開門卧
應沒情人乘興來蕭規
雪埋門徑失壓樹白差差知己年來少無人訪戴逵
武陵顧敬
暮雲天一色飛雪滿江干野艇歸來晚推篷不厭看
沈中
大雪天地閉空江行旅稀維舟且未出高卧掩柴扉
立庵(又印文稱獨民)
馬待詔鶴荒山水圖(原題)
評畫者謂遠畫多剰水殘山不過南渡偏安風景耳又
世稱馬一角乃此獨大幅淋漓滿志瀑布從天而下洄
旋曲澗波濤洶湧水紋作孫位筆法亭臺竹樹間幽人
掀髯吟眺山半立鶴昂然者所云鶴荒也
崇禎丁丑為黃越石持來余以仇英南極呈祥圖及宋
板國策一部易之汪玉砢識
馬遠畫鍾馗月下彈琴
古柏蒼欝樹身曲如几馗老坐其上撫琴一鬼自後聽
之月影朦朧景界幽怪而衣摺木紋俱作隸篆法筆筆
竒古可異雖相沿為馬遠或超出其上亦未可知夗
上玉水汪子題
高宗題馬麟亭臺圖卷
後院深沉景物幽竒花名卉弄春柔翠華經歲無遊幸
多少亭臺廢不修
景分遠近水邊橋際山坡多紅梅梅中一亭亭後積草
如柳臺前有池四俱圭可若田應有所本也砢玉
元人題馬麟畫卷為蝶戲長春圖美人撲蝶圖
宸翰分明轉化機宫花委露蝶參差江南動直皆春意
點染誰言在一枝澹妝小步出椒房回首薰風戲蝶雙
香汗未同花蕊露不須羅扇重揮揚會稽朱瑾
蛺蝶復蛺蝶戀花還戀人戀花顔色似人好戀人那及
花長春回頭歲月改漫與蝶相親新裁紈扇尚在手飛
裾輕盈不動塵當時寫姿妙絶品見花想容尤逼真若
憑飛夢遶蒼梧可擬湘靈非洛神於戲往事空嘆息粉
墨浪傳人不識
馬賁以畫為宣和待詔至興祖亦以畫為紹興待詔其
二子公顯世榮又皆待詔於畫院世榮生逵與遠畫山
水人物花果禽鳥精妙稱為絶品遠待詔光寧兩朝院
中稱為獨步麟乃遠之子也馬氏之畫相傳數世其默
契神會而若天成者豈他可及哉然麟不逮父而遠愛
之多以己畫得意者題作馬麟故麟聲亦張得為祗候
此幅麟自為者也若美人圖氣韻閒逸則若賈師古之
筆師古學伯時紹興畫院祗候宋學士謂二畫舊常在
宫掖其信然矣廬山陳繼
蝶戲長春圖乃院人馬遠子名麟者所畫美人撲蝶圖
筆勢圓勁意非李伯時不能到皆絶品也舊時曾在宫
掖故其間有上兄永陽郡王及楊妹子之字題者專指
祐陵以為言恐未然也翰林學士宋濂題
劉夫人作太真醉挹花露圖
太真在當時惟宿酒未醒曉起傍花枝吸露此景最堪
摹寫是象丰致灧灧眉目楚楚肌色如桃花想玉環紅
汗浥也把菊盈盈掩絳唇固藉以解醒乎信出名筆哉
第舊有奉華堂印知為建炎掌内翰劉夫人所繪惜裝
演時為庸手剪去然暗中模索要自宋人揮染萬歷
丁未重九日醉里汪砢玉題
書宋中興四將畫像後
右宋中興四將世稱張韓劉岳自王公大人士下至牛
童馬走妾婦裨官之口無不稱道其武勇忠義君子恥
沒世而無聞焉寧不思景仰乎然以其生平大節校之
則未免使人有慕有憾自建炎初至紹興十二年其戰
陣之勇英謀偉略功冠三軍及其晚節末路先是劉武
僖罷兵為萬夀觀使實紹興十二年六月也至八月岳
鄂王亦為萬夀觀使韓蘄王尋亦罷為醴泉觀使繼而
鄂王沒至十二年十一月張循王始以罪免充醴泉觀
使嗚呼建炎紹興之際諸將竭忠與金人力戰十有餘
年之間幾復大業卒為秦檜所困使紹興二年秦檜既
免榜其罪於朝堂示不復用自是而屏諸遠方諸將戮
力恢復可圖矣繼而再用檜終以誤國悲夫然世稱四
將齊名不復論其優劣得無憾焉今以信史考之蘄王
性戅直勇敢忠義事關廟社必流涕極言嗜義輕財與
士卒同甘苦深以和議為不然抗疏極言檜誤國之罪
既罷遂杜門以終鄂王事親孝家無姬侍吳玠嘗飾名
姝遺之乃辭曰主上宵旴豈大將安樂時耶却而不受
帝欲為之營第辭曰金猶未滅何以家為或問天下何
時太平答曰文臣不愛錢武臣不惜死天下太平矣循
王常問其用兵之術答曰知信仁勇嚴缺一不可其忠
憤激烈論議持正卒以得禍循王初贊檜成和議約盡
罷諸將獨以兵權歸己及諸將己罷和議己定而居位
無求去意及江邈有言乃求去吁循王握兵最早屢立
戰功惜乎附檜殺鄂王為世所鄙薄矣劉公在諸將為
先進然而律身不嚴馭軍無法不能事方之韓岳不逮
遠矣嗚呼世稱四將齊名而優劣若此不容不為之辨
論今指揮中齋蔡公得其畫像慕其忠武俾貞木識於
右方貞木窮鄉晩進安敢輕議謹攷事蹟輒疏於後中
齋好賢禮士博覽古今其得是像宜寳藏之洪武庚
午八月秋日包山俞貞木敬書
珊瑚網卷二十九
