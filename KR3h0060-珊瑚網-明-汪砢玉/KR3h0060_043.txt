珊瑚網卷四十三
明汪砢玉撰
名畫題跋十九
唐宋元寳繪(董太史題籖計二十冊)
宋以前大家都不作小幅小幅自南宋以後始盛又僧
巨然筆絶少丈餘畫卷長卷亦惟院體諸人有之此冊
皆北宋名蹟及吳興趙文敏之筆余於馬夏李唐性所
不好故不入選佛場也董其昌(舊總題)
王維雪溪圖(第一板)
沈啟南先生題江山雪霽圖有曰平生所見沙溪孫氏
所藏雪渡圖盈尺而已正此圖也或筆誤以溪為渡耳
有徽廟御題有歴代小璽無復遺論當為希世之寳此
冊開卷右丞營丘便足壓一世收蔵賞鑒家知其不朽
玄宰題
李成晴巒蕭寺圖(第二板)
宋時有無李論米元章僅見真跡二本著色者尤絶望
此圖為内府所收宜元章畫史未之及也右角有臣李
等字余蔵之二十年未曾寓目茲以湯生重裝潢而得
之本出自文夀承歸項子京自余復易於程季白季白
力能守此為傳世珍令營丘不朽則畫苑中一叚竒事
戊午夏五之望玄宰題
眉公妮古錄李成晴巒蕭寺文三橋售之項子京大
青綠全法王維今歸董玄宰余細視之其名董羽也
此錄刻已久豈玄宰未之見耶乃玉林裱時在戊午
春矣何又有此一番新話
子昂自題西洞庭圖(第三板)
山之凹兮水之涯沙稜稜兮石礌礌有媺人兮如彼蘭
&KR0581;思之不來兮使我心痗
子昂自題東洞庭圖(合前共板)
洞庭波兮山嶻嶪水可以濟兮不可以涉木蘭為舟兮
桂為檝渺余懷兮風一葉
畫洞庭不當繁於𣗳木乃以老木緣岸楂枿敗株居
然榣落湖天寥闊之勢從此畫出是子昂章法迥絶
宋元處是構凌雲臺手董其昌
子昂洞庭兩山二小幅各題以騷語四句全學董巨
川為玄宰所蔵(此亦見眉公妮古錄)
關仝雪圖(第四板)
因觀王右丞雪溪圖始知此圖為王維伯仲玄宰
米芾雲山(第五板)
此畫法謂之潑墨王洽作祖意老米時猶及見之不則
米老雖狂無此大膽獨創也旁有薛氏家蔵印殆是米
老為紹彭墨戲者耶玄宰題
倪元鎮設色圖(第六板)
紫溪翁過甫里先生舉酒屬和而歌曰一丘之木其棲
深也屋我容不辱一溪之石其居平也席吾勞以息一
竇之泉其音清也絃吾方在懸得乎人得乎天吾不知
所以然而然先生弁而賡之曰采江之魚兮朝船有鱸
采江之蔬兮暮筐有蒲左圖且書右琴與壺夀與夭與
貴與賤兮歌與而(以下缺)至順三年春三月枌雲隠
倪珽書
余為希賢作此圖今已七年至元三年秋希賢攜以示
余不復記憶因題詩於左方怡神息繁陰洗耳臨長流
縱情邱壑間聊以寫我憂瓉重題
觀此圖知雲林子初名倪珽其書法初年精楷後乃
流便雲林畫世無設色者此更一竒
倪雲林六君子圖(第七板)
至正丙戌歲二月倪瓉寫
幾年曾識倪徵士能寫雲林作畫圖今日摩娑雙老眼
青山彷彿是東吳東吳趙淑
幾個臨流𣗳滄波落翠陰幽人不可見獨立望雲林
彦常
能與米顚相伯仲風流還只數倪迂應將爾雅蟲魚筆
寫此喬林澗石圖句曲外史
余家有荆蠻民喬林古木圖為天下倪畫之冠晚得
六君圖亦堪闘勝也玄宰題
王蒙秋林書屋圖(第八板)
元季四大家黃鶴山樵小幅絶少予有青弁圖為叔明
得意筆晚而獲此圖莽蒼飛動入冊無復遺恨矣董
其昌
曺知白吳淞山色(第九板)
一片吴淞江上秋澹雲涼葉思悠悠何時蓴菜鱸魚膾
却向先生畫裏遊潘純
終南求捷徑少室索高價唯有嬾雲西山深無俗駕
陸居仁
曺雲西吾郡人與倪迂同時以畫相倡和山水師馮
覲覲宣和時宦官大都似右丞之娟秀玄宰
王安道蒼崖古𣗳(第十板)
古𣗳蒼蒼楓葉丹此中别似一人間如何忽起思鄉念
不是台山是鴈山(無欵元人題)
王安道名履婁江人精於醫不讓丹溪訪藥秦中不
得遂游華山作詩紀竒絶有華山圖四十幅尚在武
揮使家王弇州先生曾令陸叔平摹二十許幅及俞
質父錄其詩與序此圖細潤古雅非華山圖筆法更
自超也玄宰題
趙元山水(第十一板)
趙善長畫師董元僅見於此董其昌
商德符畫(第十二板)
至正三年浴佛日鳳翔曇公以李廷珪墨見贈作此
元集賢商琦與子昂同時玄宰
陸天游丹臺春賞(第十三板)
江南風物軼飈塵天際層峰意出羣乳竇雨晴飛玉液
顛崖露冷瀤松雲丹砂勾漏何年受璚笈靈符此日聞
借問安棲珠樹鶴山居如畫個中論陸廣
陸天游徐幼文皆宗黃子久此圖尤天游善者機也
玄宰題
巨然山水(第十四板)
僧巨然江山晚興卷宣和殿所收董其昌
范寬江山蕭寺圖(第十五板無跋)
郭忠恕摹王右丞蜀山圖(第十六板)
卷後有宋景濓小楷跋余剪去謂恕先畫不一精此自
可物色耳其昌
黃公望横幅(第十七板)
善士尚友尚論古人誦詩讀書如炙如親與善人居如
入芝蘭室久而不聞俱化而一之子好友珍閟簡書以
褫以襲庋之室廬有扁其顔辟諸芬苾玉明冰壺知非
二物鹿鳴&KR0687;&KR0687;停雲藹藹匪今斯友交道之在右芝
蘭室銘楷書畫上
淳熙戊申余居是山夏初與二三子相羊瀑流間得芝
草三偶相比如卦畫成華如蘭玉明冰潔洞徹照眼乃
悟芝蘭者非二物也因銘錢氏芝蘭室故併及之至正
二年夏五月望大癡道人黃公望寓雲間玄真道院造
又題象山先生玉芝歌
黃子久小楷如此逼古不減晉唐當行家而題畫右
欵草率具體竟掩其真書古人深遠善蔵不必一一
自見至如此畫之老以取力此書之嫩以取態皆變
體也壬子九日其昌題
大癡姚江圖(第十八板畫團扇上)
子久之學米山能變米法故足並峙玄宰
高彦敬山水(第十九板)
元時以房山鷗波並稱趙文敏於高尚書數有題咏倪
元鎮亦以黃子久不及房山為其脫盡畫師習氣所謂
逸品也玄宰題
梅道人畫(第二十板)
吳仲圭學巨然自稱梅花和尚為已得其衣鉢如曺溪
一𣲖自許不小觀此圖非妄也董其昌
此册在萬歷丁巳春仲董太史玄宰攜至吾地余同
項又新孔彰過其舟中得閱翌日太史挈雷仁甫沈
商丞至余家更攜黃子久畫二十册與先子觀越宿
始返之也後是冊歸程季白於己未秋余復閱於交
遠閣已去馬文璧一幅元人著色櫻桃白頭翁鳥一
幅補入王摩詰雪溪圖用五百金得之青浦曺啟新
者又入王叔明秋林書屋圖太史因題其籖云今日
始得加一唐字矣余時錄其題語未幾季白遭魏璫
毒手其家裝還歙崇禎壬申冬聞售於東倉王某
并叔明青弁圖諸幅僅償千金未及原值之半也噫
十餘年間滄桑之變一至此人與畫殆相閱而成古
歟西吳龍惕子汪砢玉識於潄六齋
宋元名家畫冊
李成小卷得之光禄潘雲鳳趙大年對幅得之劉金吾
禧荆浩一幅得之靖江朱光禄在明郭忠恕二幅得之
顧中舍正誼趙吳興垂釣圖得之朱司成象言家名大
韶余最愛吳興公及伯駒小景皆聞而購之共得百幅
拔之衆尤得此廿幅猶欲去朱銳曹雲西未有可易者
二十年結習之勤亦博得閒中賞玩人間清曠之樂消
受已多東坡云我薄富貴而厚於畫豈人情哉然授非
其人能不靳固瑞生有畫才少年篤嗜非耳食者因以
歸之他日畫道成為余圖五嶽不負傳衣佳話庚戌
十月其昌題
天啟壬戌元日至十有三日無日不陰雨冰雪戚友相
過皆嘘呵瑟縮無少歡緒因發猛思拉徐潤卿汪玉水
同兒亨過程季白齋樓煮茗團坐出觀董氏畫冊一一
評賞營丘古澹蕭瑟趙大年對幅一作近景林樾環繞
一坡陀岡拾級而上作苫茒廊房通高閣可以眺望而
下止沙岸平橋不知何適其一作遠景平林漠漠之下
有三子母牛一飲水一伸項垂胡瞪視一蔽翳叢薄間
極有態而隔水仍是半邊圯橋或云二幅相凑然無接
紉處蓋蹟分而意合當時直寫所到與所見耳天真之
趣虚摶之則散漫不屬實據之則逼塞可厭妙處正在
虚實相構有意無意間昔人嘲大年守宗禁不能遠適
有所貌染以為定是朝陵回也然妙境會心豈必在泰
山喬嶽哉蘇米輩直用相嘲耳非篤論也王晉卿梧庭
霜樾四五碧梧葉已脫盡綠幹高挺與石烟莎雨共結
空寒之韻真竒作也伯駒花溪漁隠設色鮮潤子昂青
山白鷺意象高華朱銳雪中驢綱種種纖備黃子久蒼
率渾成董玄宰疑為北苑余謂未必曺雲西王叔明倪
元鎮俱未確皆玄宰所欲去而未能者番覆諦觀間遂
令神情酣暢如昔人暮春修禊清夜遊園各各滿志無
復陰寒凝冱之歎即黍谷召和不是過也吾輩樂此乃
至不為寒暑所困豈復有疲厭哉李日華識
前冊高頭此冊減半向在董處有大小冊之稱
董氏集古畫冊(共十四幅題者五幅)
五代周文矩(一二)
南唐顧閎中(三)荷葉如錢三月時幅巾藜杖一追隨爾
來勝事知多少惟有風標公子知(御書之寳)
宋趙大年(四)趙千里(五)
趙伯驌(六)蓮開宫沼年年盛香染斑衣葉葉新願借
琴音奏清雅薰風凉殿夀雙親(楊妹子題)
宋夏圭(七)此幅畫錢塘觀潮圖乍見之即定為閻次平
及諦視始得細欵於𣗳梢則夏圭也又復展之於石
角中亦註夏圭名意禹玉自愛不欲以姓名借客者
與然次平之去夏圭乃不盈咫尺矣丁酉秋九月
廿一日龍游舟中書玄宰
宋趙千里(八)
宋趙希遠(九)高宗題池上疎烟籠翡翠水邊遲日戲蜻
蜓賜志忠(御書之寳)
宋馬遠畫列子御風(十)劉松年(十一十二十三)
馬麟(十四有細欵臣馬麟)南望青山滿禁闈曉陪鴛鷺正差池
共愛朝來何處雪蓬萊宫裏拂松枝(瓢印御書)
靖江朱光禄得婁江王敬美家蔵畫冊九十二幅余購
之先後七年始得合併又汰其紙素渝損者及畫品不
甚超者與夫樓臺鞍馬花卉禽魚之非余所習者僅存
十有四幅皆唐宋名手神采奕然余所見海内收蔵家
畫冊甚多然非衆尤之尤也此本或無愧焉董其昌
題
婁江尚有王元美所蔵宋畫冊四十幅逸季以歸王辰
玉首有董元畫如大李跡餘皆院體梁谿嵇氏七十八
幅惟李唐最精好余舊得三十六幅於長安以西園雅
集伯時畫元章書為最趙伯駒畫杜詩次之後亦失去
項氏頗無可憶者其昌
唐宋元人畫冊玄宰鑒定
春雨烏犍破綠疇牧童牽飲傍松楸而今洗耳無巢父
千萬休教飲上流儉齋(題戴嵩驅牛圖)
李贊華人馬衝雪圖徐熙文禽戲水圖
巨然平湖舟泊圖(絹素)
遥岑矗矗水潺潺苑屋松風晝掩關落日鐘聲來遠寺
行人初向石橋還適齋
宋徽廟荔枝對幀李伯時毛女對幀
趙千里卧雪圖(絹素)
疎林茒屋掩閒雲雪瀑懸崖霽色新好是杜陵詩興逸
蹇驢隨意樂行春適齋
劉松年田園樂二幀
馬遠觀瀑圖馬麟奕碁圖
趙松雪山水(子昂二字欵)
陸瑾有山陰高會圖吳興此小景是臨陸瑾者吾松朱
象玄司成家物董其昌觀
盛子昭溪山拽杖圖
積水潜通渭連村不近城青雲浮野闊春氣與人清鶯
響出幽谷琴歌非遠征客心在三益山水向人鳴雲
莊吳炳
盛子昭停舟觀鴈圖
秋色澹江渚晴林楓未凋遠村雲際擁孤島沼中摇鴈
影雙翻水漁歌半倚潮停橈正回首霜信晚迢迢雲
莊吳炳
霞上寳玩(集唐宋元名蹟品汪氏墨花閣甲)
唐詩緒言霞上開夫玉屑霏霏尚有天際真人之想況
繪事洩胸中造化恍惚變幻不啻赤城上動金光沉綠
綺夾月貫日綺散爛不收也玩之允宜寳之
荆浩交泰圖(第一幅在絹上絹細膩如南朝官紙)
世論洪谷子畫為唐末之冠此幅得之於高友明水𣗳
石蒼古三羊有生動之趣因相傳為交泰圖真有筆有
墨不獨善為雲中山頂以山水耑門也砢玉識
周昉採蓮圖(第二幅在縑古色闇然)
傳稱仲朗長安人傳家閥閱善屬文善畫貴遊人物乃
此雙女採蓮有穠麗之致而無豐肥之態是窮丹青之
妙者也家蔵已久尚有昉作折桂美人玉水題
郭忠恕寒巗積雪(第三幅絹素團扇上)
雒陽郭恕先善畫師關仝然少能屬文能篆隸非尋常
工藝所及在周為博士入宋為監簿夫亦曼倩陸沉金
馬門意乎卒之忤旨流登州中道尸解去吾於所作寒
巖積雪每想像其丰神不已玉水識
黃筌八仙花(第四幅絹碎惟存花朵枝葉)
孟蜀待詔黃要叔畫資諸家之善而兼有之故即一花
而千年神彩依然不脫蓋其花竹師滕昌祐也然鶴師
薛稷而時諺云黃筌畫鶴薛稷減價筌嘗畫四時花鳥
於八卦殿鷹見畫雉連連掣臂蓋疑於神矣卒之隨孟
昶詣宋闕雖恩賞不替而傷心黍離竟至不起其人品
豈諸畫師所能及哉樂卿題
崔白花下鵝羣(第五幅絹微染霉)
余既有崔子西横幅為桃澗雛黃極傅染之妙此則花
枝紅蔭間一鵝雄者鼔翅相對呼其羣一鵝雌者伏地
伸頸引其雛一雛唼母喙欲食二雛蹲倚若俟生動之
趣儼然畫史謂白長於寫生尤工於鵝誠然哉余何幸
獲此雙璧砢玉跋於三山草堂
李營丘江山雪眺(第六幅絹素斗方)
繪雪者無非在峯頭𣗳杪積粉堆素而已斯則漬焦墨
成黯淡之色覺雪意恍然一云古人最喜畫雪如王摩
詰林亭雪岫趙幹江行初雪關仝關山積雪宋徽宗雪
江歸棹黃大癡九峯雪霽現在人間皆守常法惟李營
邱作峯巒林屋皆以淡墨為之而水天空處全用粉填
此其超衆長而獨自標竒即吾家江山雪眺變局也故
當年吳功甫極珍此冊價頗不貲樂卿
朱羲桃村雨牧(第七幅絹素斗方)
北宋朱羲江南人畫牛得名作斜陽芳草村落荒閒之
趣雖望戴嵩不及亦自名家此為桃花村舍烟雨中綠
蓑牽犢而過正羲得意筆也桃花潭水人跋
徐熙設色花鳥(第八幅在紙上對板為思陵御書)
人言道院屬江西古一真人卧水湄可是瑞蓮花葉大
載他書冊泛漣漪御書
論畫者謂黃筌之畫神而不妙趙昌之畫妙而不神兼
二者一洗而空之庶徐熙歟熙所作荷枝水禽於葉榦
翎毛俱用金泥染倩殘芰焦色儼然奕奕生動真妙奪
造化寳鑑以其畫多在澄心堂紙上乃此幀瑩净膩細
所謂南朝官紙女兒膚也萬歷甲寅重九後余設湯餅
會坐客出是冊為吳功甫物余以玉巵一犀觥二易之
項又新程季白俱欲此前後數幅而未能奪余好也
玉水記
宣和帝御繪稻雀(第九幅在絹上)
徽廟好書畫興學較藝如取士法由其天縱之妙得晉
唐風韻尤注意花鳥是冊稻穗垂垂寒雀啄食點睛以
墨漆隠然豆許高出縑素幾欲活動一云用李廷珪墨
所謂百年如石一點如漆也押字用天水葫蘆小璽御
畫此幅亦功甫物先君用兼金得之砢玉
趙子固水仙(第十幅在紙上有詩題對板)
翠帶懸璫重淩波步步輕春深不成怨錦瑟夜無聲
翠屏道人
冰肌玉骨照清波瑟瑟塵生襪底羅自是仙娥招不得
滿江春雨夜如何孟載題
避風無語步凌波翠壓輕綃鬱綺羅江上醉歸環珮重
玉英香褪粉痕多鄭升
玉骨冰肌不染塵霜風凛凛倍精神凌波翠袖輕移步
彷彿桃源洞裏人金溪陳妥
良工筆意奪天工寫出仙葩玉一叢窅窕臨波何處去
却將餘種媚冬風玉阜性閒
幾日東風雨乍晴獨騎官馬繞湖行詩成酒力都消盡
人與仙花一樣清松軒(以下截去)
翠袖金鈿白玉姿芳心無奈雨雲時陳王不作襄王夢
解佩江頭欲贈誰
盈盈羅襪凌波静淡白光含月色新香散蘂珠春寂寂
却疑姑射是前身徐賁
淡墨輕風玉露香水中仙子素羅裳雲鬟霧鬢無纏束
不是人間富貴粧歴山老人
金鈿玉質綠羅衣素襪凌波月下歸解道仙人誰可伴
水晶瓊樹兩依依倪輔
此係掛幅用價二十金得之馮氏裝冊時無端中截
凑入其詩題滿紙不能盡留至今追悔不已
李公麟白描湘君湘夫人(第十一幅紙上有對板)
伯時作畫多不設色此白描湘君湘夫人綰髻作雪鬆
雲遶更細如針芒佩帶飄飄凌雲雲氣載之而行真足
照映千古對題即書騷經二則欵為嘉靖丙辰正月榖
旦長洲文徵明篆於玉蘭堂樂卿記
李晞古秋山策蹇(第十二幅絹畫團扇上)
遥山耶遠水耶吾望其色浮浮然玉水題
李唐青林盤礴(第十三幅絹畫扇)
高宗嘗題其畫云李唐可比唐李思訓觀此信然砢玉
李河陽攜琴訪友(第十四幅絹畫團扇)
傳稱李老筆意不凡年近八十猶待詔畫院是烟雲供
養亦可作地行仙也樂卿識於葯房
夏圭山雨欲來(第十五幅團扇紙上)
溪雲初起日沉閣山雨欲來風滿樓其景象盡於禹玉
筆端矣西吳菰蘆中人
馬遠松澗盤桓(第十六幅縑素上)
松身墨痕堆起應用易水輕烟也畫法臻妙不必言
李廸楓林石壁(第十七幅絹小斗方)
迪在孝光朝大有時名觀此何山水小景有不迨耶
吳仲圭北固風帆(第十八幅在絹上)
揚子北固為米氏留意處乃得入梅花老手覺江山勝
槩在几席間千頃生識於采石磯邊
夏九山滄江釣叟(第十九幅絹畫團扇)
至正庚寅九月七日九山夏考昌寫(畫題四字在前)
觚不觚錄以畫當重宋而近忽重元價驟增十倍蓋
取其氣韻勝也此幅氣韻大似倪迂
王孤雲龍舟(第二十幅絹掛幅截冊)
至治辛酉夏月孤雲居士筆
界畫細整至王孤雲而極第龍舟為順帝所創乃至
治間何以有此樂卿贅言
東坡云凡事不欲勝人而惟書畫當為勝事愚父子於
萬歷間集諸名畫半出家蔵半易諸友内得之吳功甫
為多合選各自成册自謂頗殫心力乃求其精妙如霞
上寳玩者能幾何哉然東坡又云我操其勝則諸畫家
皆負矣檇李罨畫居士汪砢玉識
韻齋真賞(集唐宋元名繪品汪氏家藏甲乙)
畫之鑒賞在人心目所會各有去取若此册品别有我
以為甲而人以為乙有我以為乙而人以為甲似未可
定然總屬真賞中無妨於甲乙之也畫冊向蔵月香居
右為自韻齋取風來絃自韻句内人於此習琴今蔵東
雅堂後為韻石齋竹懶翁以題所供靈璧總之為韻齋
耳故名焉然松竹花影亦自寫韻不盡
關仝春郊遊騎(第一幅在縑古色闇然)
山含嫩綠水拖藍桃李陰陰如欲酣矗矗漁罾村舍釀
畫橋香逕且停驂砢玉題關穜團扇小景
戴嵩牧豎籠禽(第二幅在絹樹隙小欵存半)
畫牛自韓滉後為戴巡官及厲歸真裴文睍然裴寡合
之性孑立於當年厲掉尾之圖見嗤於田父斯牛鼎足
背立回顧儼然足為大武君傳神而童䜿舍牧登樹以
籠接蓄禽嵩乎野趣幽然不獨畫牛野性也
劉松年秋林訪道(第三幅絹素斗方)
結廬在山林訪乘秋氣新豈是讀易者抑亦草玄人
趙令穰荷亭美人(第四幅團扇絹上)
柳亭面面撲香風無暑冰肌花映紅故是大年柔嫩筆
荷香清夏得無同月香居士題
趙昌薝蔔畫眉(第五幅在絹上)
畫史稱昌之所作不特取其形似直與花鳥傳神也
趙子固三香圖(第六幅在絹上)
彛齋居士善水墨白描斯作水仙梅花瑞香清而不凡
秀而雅淡望而知其為孟堅筆也天門掃花人
陳居中絶塞嬉春(第七幅在絹上)
嘉泰畫院陳待詔專工人物番馬此又多山坡綠野
楊士賢秋山松屋(第八幅團扇絹上)
楊待詔多小景勁挺可取是圖石壁古松偃蓋屋宇幽
人兩兩對坐廣除竹樹蕭疎間懸泉縈階下而遠山一
抹外長空極目無盡誰云雄偉不逮郭熙耶玉水
李唐山齋幽話(第九幅絹畫團扇)
竹扉臨石澗紅樹隔虚亭危岫如雲壓選騷對坐聽
蕭照松壑清陰(第十幅絹畫團扇)
蕭照性本知書善畫值靖康中失身綠林嘗掠李唐簡
其行槖惟粉奩繪筆因叩知其姓氏雅聞唐名即辭黨
隨之南渡唐感其生全盡以所能授焉紹興中待詔畫
院賜金紫繇妙得唐之神也是圖森松絶壑梵宇高下
其間遥山在天末如層波真景會意先筆游象外者乎
鴛水松隠子跂於青人巢
夏禹玉瀟湘晚渡(第十一幅縑素小斗方)
高低藴藉筆寫出瀟湘色竹浪晚山横歸帆不可息
馬遠獨酌吟秋(第十二幅在絹上)
馬氏世擅丹青遠在院中尤稱獨步觀此作墨氣淡蕩
洒然塵外足徵家學之妙
馬麟高山流水(第十三幅在絹上)
人謂馬麟之畫不逮父猶夏森之於珪也遠愛其子多
於已畫上題作馬麟此幅則為麟自欵作撫琴者於高
山流水間一松横偃如虬龍蟠空筆意高古奚必借重
阿翁延譽耶平陽里不因人熱者䟦
馬騤卿蘆汀泛月(第十四幅在絹上)
騤卿不見畫苑在宋元名繪册内為吳功甫鑒蔵山豆即
興祖後裔耶淺黛如約眉迴瀾若截鐵篆寫千蘆景懸
一月的是勝國以前筆也千頃生識
錢舜舉得子圖(第十五幅在紙上)
高懸碧玉枝得子是鳳實用賢則生者霅川筆寫出
管道昇竹石(第十六幅在紙上有沈周寳玩印章)
魏夫人又再當年疏綺風情苔石烟濃淡墨痕眉嫵樣
倚身修竹總嬋娟(仲姬封魏國夫人)方流玉水子
梅道人溪山偕隠(第十七幅在絹上)
余幼時習業藤花閣欲糊屏幛風父執沈澄甫以吳仲
圭山水邊景昭花鳥二幅見遺俱碎如冰裂邊畫遇飈
即成烏有仲圭畫久湮廢紙内矣歴三十餘年始簡裝
入冊依然梅老復生也畫亦有幸不幸歟樂卿
黃子久江村漁樂(第十八幅在絹上)
漁船相問欵中流細雨風吹上遠樓不為江頭蝦菜事
星辰昨夜應羊裘為魏塘徐舜舉題秀水吕㦂
王若水秋塘鸂鶒(第十九幅紙上小斗方)
澹軒花鳥竹石稱當代絶藝則自幼得趙文敏指授也
觀淵此册天機溢發肖古而不泥古者乎脈望生
吳瓘梅雀(第二十幅在紙上)
吳瑩之為吾禾人多蔵法書名畫寫梅學楊補之頗有
逸趣其寒雀爪啄更生動宛然不下錢玉潭也
崇禎戊辰春為先人窆厝費因出家蔵書畫宋元代
名蹟各百餘冊卷軸稱是并虎耳彛雉卣漢玉犀珀
諸物易貲襄事而古繪兩函尤時在念也至甲戌秋
黃越石忽持前二冊來云得之留都俞鳳毛已售去
十餘幅為王右丞團扇小景許道寧繪池草鳴禽句
張擇端作興慶宫五王奕棋圖周昉折桂美人黃筌
紅蜻淡竹花趙幹梨花趙昌月上海棠蘇漢臣貨即
担其閨人兩兩裝束即宋詞平頭鞋子雙鸞小也又
二嬰鬭促織三孺子放風筝從訓養子石壁松亭界
畫極工緻柱上細欵三朝供奉李嵩錢舜舉牡丹雙
板梅道人折竹諸冊時越石欲余貫休應真卷為宋
王才翁題偈馬和之破斧圖思陵楷毛詩吳仲圭寫
明聖湖十景冊及本朝諸名公畫二十幅文沈落花
圖咏長卷青綠商鼎漢玉兕鎮諸件余遂聽之易我
故物即汰去其半不但頓還舊觀幅幅皆胡麻飰仙
子矣玉水砢玉
六法英華(集唐宋元名蹟品汪氏潄六齋甲)
謝恭論畫有六法而首貴氣韻生動蓋骨法用筆非氣
韻不靈應物寓形非氣韻不宣隨類傅彩非氣韻不妙
經營位置非氣韻不真傳摹移寫非氣韻不化又前賢
論畫有神逸能雅之懸以定品格有軒冕巖穴之辨以
拔氣韻乃所謂氣韻者即天地間之英華也六要六長
俱寓其間矣余故取之顔其首云
梁張僧繇畫龍(第一幅縑方)
余得水墨游龍一幅頭角峥嶸雲氣泱漭絹素膩於紙
幾如古髹斷紋玄宰太史見之曰此僧繇筆也所謂一
點睛即欲飛去者蓋僧繇在天監中以右將軍守吴興
丹青馳譽於時此真骨氣竒偉規模宏遠與顧陸争先
者禾興汪砢玉樂卿甫識
唐李昭道金碧四景(第二至五幅俱縑素)
余墮地時先大父明甫在松郡得此圖攜歸塵翳不可
辨先君世賢即付裝潢善手揉以沸液絲理猶聯鮮彩
頓復舊觀凡山川林麓樓臺人物在烟霞縹緲間用金
碧輝映昭晰四時之景賞鑒家見之無不曰非小李將
軍安得有此一種家法砢玉記
李昇林壑高賢圖(第六幅在絹上)
成都李昇五代時以善畫著名此幅林壑幽閒人物高
古傑作也玉水題於凝霞閣南之釣雪舫
周文矩修竹美人(第七幅絹素團扇有對板)
羽服翩翩縞袂新桃花如面玉為神若非解佩湘中女
應是天台第一人禹泉夏曰瑚(應是宋元人)
畫史稱周句容行筆&KR0888;硬戰掣蓋學其主李重光書
法至畫仕女則無顫筆大約體近周昉而纖麗過之
此圖是已廼南唐保大五年元會大雪别展曲燕李
建勲徐鉉以下皆有倡和太弟集為曲燕圖御容高
冲古主之太弟以下侍臣及法部絲竹周文矩主之
樓閣宫殿朱澄主之池沼禽魚徐崇嗣主之雪竹寒
林董元主之無非絶筆是人物尤周待詔所工也
砢玉跂
黃要叔錦葵(第八幅縑素團扇)
余有黃少府所畫牡丹極傅染之妙茲錦葵一枝又灼
灼如生豈師滕昌祐筆耶抑資諸家之善而兼有之也
傾國名花與臨砌小艷有各極其致耳玉水
米友仁山水(第九幅縑素團扇)
元暉擅家學故烟雲變滅林泉點綴草草而成不失天
真蓋意在筆先正是古人作畫妙處樂卿識
夏圭寒山行旅(第十幅在絹上)
禹玉筆法蒼老而墨色如傅粉之色觀此良然玉水
馬和之鶉奔圖(第十一幅絹横披)
馬侍即寫衞風鶉奔章不寫宣姜妷事但寫鶉鵲奔彊
樹石動合程法覽之冲然由其胸中自有風雅也
又定中圖(第十二幅絹横披)
登丘相度得文公營徙之狀子來趨事得國人悦復之
象其蒼莽攸鬱則𣗳之榛栗椅桐梓漆也定宿在中于
以作室可想見矣此真千古句圖樂卿
又干旄圖(第十三幅絹横披)
孑孑干旄建於車後兩服兩驂而維之正見衞大夫見
賢之勤而彼姝者子罄折且前是欲以畀之之氣象耳
衣折作馬蝗描古法昭燦如覩商周法物樂卿
又載驅圖(第十四幅横披絹)
許穆夫人本無唁衛事故不作驅馬悠悠惟指其憂心
焉而已乃猶作許大夫來告則以是夫人意中事故不
妨象外描寫若馬工部之落筆飄逸倣吳裝法也右四
冊為項又新所蔵聞當時價値百鎰砢玉
馬待詔春郊牧放(第十五幅絹斗方)
躞蹀無須錦障泥柳絲不綰且長嘶落花好倩連錢色
寫出蕭蕭散牧蹊平陽龍惕子題
楊妹子畫菊并題(第十六幅絹横披有對板)
莫惜朝衣准酒錢淵明身即此花仙重陽滿滿杯中泛
一縷黃金是一年賜大知閤(有坤卦圖書楊氏畫記)
楊娃為寧宗后之女弟故稱妹子以藝文供奉内庭
凡頒賜貴戚畫必命娃題署故稱大知閤然印文擅
用坤卦人譏其僣越王弇州以其字柔媚而有韻乃
此畫亦清妍而有致第畫記稗乘獨遺之不得與建
炎劉夫人希並垂為欠事希掌内翰文字善畫師古
畫上用奉華堂印玉水
李薊丘墨竹(第十七幅縑素團扇)
人謂息齋之竹真而不妙此則真而妙者也砢玉識
趙松雪古木竹石(第十八幅在絹上水墨飛白)
此幅得之於項氏為掛軸下有子京題云元趙孟頫子昂
枯木竹石明嘉靖四十年秋八月購於吳淞張氏
項墨林真賞敝字號
柯博士山水(第十九幅紙上小單條嶙峋淹潤)
至正三年夏五月既望作於香光精舍丹邱柯九思
盛子昭赤壁圖(第二十幅絹素團扇有對板)
白露横江水接天百年餘興尚依然只今惟有江心月
曾照坡仙載酒船虚菴
虎豹虯鼉自滿胸却乘孤鷁汎秋風絶勝繞𣗳烏三匝
驚散江心一炬紅荷鋤散人
天地間自然之文惟畫能寓其形而并載其理故自
舜妹嫘始封膜繼焉形理無窮寫之不盡代不乏名
家也余自霞玩韻賞後復整舊蔵搜新得成冊正見
畫無絶筆耳然欲出則子美囊空欲處則淵明瓶竭
有如昔人所云飢不可以當食寒不可以當衣者夫
亦以左圖右史形理攸關不難更書癡作畫癡乎
漫仕汪砢玉識
丹青三昧(集唐宋元名蹟品汪氏家藏甲乙)
杜東原先生云繪畫之事胸中造化吐露於筆端恍惚
變幻象其物宜足以啟人之高致發人之浩氣蓋繇丹
青中得厥三昧耳余嘗見趙伯駒畫卷自題標之遂於
六法英華後復將丹青剔三昧焉
王右丞雪圖(第一幅縑素小單條上有舊題此欵)
偃曝談餘山水畫自唐始變古法蓋有兩宗李宗訓王
維是也李之傳為宋趙伯駒伯驌以及於李唐郭熙馬
遠夏圭皆李𣲖王之傳為荆浩關仝董源李成范寬以
及於大小米元四大家皆王𣲖李𣲖粗硬無士人氣王
𣲖虚和蕭散此又慧能之禪非神秀所及也至郭忠恕
馬和之又如方外不食烟火人另具一骨相者是摩詰
雪圖足以冠斯冊矣繡水汪砢玉
江參霅川秋意(第二幅絹畫團扇)
霅川為江參所居深得湖天之趣平遠曠蕩盡在方寸
此則兼層巒叠嶂秋意無窮不下三衢崇蘭圖也
貫道霅川雪景(第三幅絹畫團扇)
江即形貌清臞嗜香茶以為生其寫彼中雪景高潔之
況可想見其撫絃不彈時鴛水菰蘆中人
劉松年長樂清吹(第四幅縑素斗方)
錢塘暗門劉在寧廟時以進耕織圖稱旨賜金帶此作
宫中歌吹景纖悉在目未識曾經宸覽否樂卿
又未央促麈圖(第五幅縑素斗方)
劉待詔師張敦禮工人物山水精妙過於師如此圖焉
乃有以劉夢松劉松老混之不知夢松所長水墨花鳥
也松老所學東坡竹枝也三人各自成家耳
黃居宷筍雀(第六幅縑素斗方)
伯鸞為黃筌季子能世其家學作花枝翎毛皆妙得其
真寫怪石山景往往過其父宋太宗朝授光禄丞委之
搜訪名畫詮定品目當時較藝者視黃氏體製為優劣
去取是所寫筍雀特其一斑不足窺全豹也
蘇漢臣寫子卿持節(第七幅縑素斗方)
開封蘇承信畫師劉宗古製作極工人物尤著色鮮潤
體度如生而有嫌以筆端微滯者豈但見其寫意草草
如此圖者耶
魯宗貴寫黃鶯海棠花(第八幅在絹上)
紹定魯待詔善畫花鳥窠石描染極佳是幅正所長
陳珏觀瀑圖(第九幅在絹上)
錢塘陳桂巖寳祐年待詔善著色山水人物
趙彛齋設色水仙花(第十幅絹横披)
瀟疎竹徑浥香顔疑雪疑梅冷韻妍冉冉碧烟籠玉蘂
盈盈白月瀉金鈿不禁清露翩躚態每爾迴風綽約前
自是凌波拾翠種倚闌幽伴恰相憐(咏水仙花)此砢玉髫
年韻語也見子固筆偶憶得題之
錢玉潭薝蔔畫眉(第十一幅在牋上)
舜舉花木翎毛師道昌此幅工緻中有老意
吳仲圭山水(第十二幅紙横披)
至正三年春三月梅花道人戲墨(草書)
梅花菴主是吾師水墨微蹤一一竒此紙拾他餘馥
去淡烟疎樹晚離離沈周(小字即題畫上)
黃子久山水(第十三幅絹掛軸因壊其上截入冊)
一峰每作畫必登樓觀雲氣變幻以為布置仙筆也
商琦集賢寫昇平宴意(第十四幅畫紙團扇)
四海一兮烟塵清休徵至兮品物亨原田兮膴膴灌木
兮青青振鷺於飛兮肅肅黃鳥和鳴兮嚶嚶斯民兮何
幸際時兮休明瞻彼樂土兮豈獨輞川乃知開元兮不
為昇平家給兮人足既安兮且寧以遊兮以息有觀兮
有亭景山可仰兮流泉可聽朝夕晏晏兮逍遥百齡欲
觀風兮此其徵猗歟帝力兮孰得而名蘇伯衡(題德符畫)
(上)
倪雲林竹石(第十五幅絹單條)
此净名菴主墨妙也與吾家舊蔵篝燈聽雨圖相似
曹貞素寒林白石(第十六幅紙横披)
至正戊辰九月作於常清淨齋雲西老人曹知白
盛子昭秋林垂釣(第十七幅絹上有欵武塘盛懋)
魏塘盛洪甫善畫懋其子也世其家學而過之
林塘生竹石(第十八幅絹斗方對題失去詩錄存)
翠羽風前葉秋聲雨一枝詩題春粉節䙀脫玉嬰兒
陸天游破窗風雨(第十九幅紙横披)
四簷風雨晝昏昏小紙斜窗破墨痕翻得杜陵巫峽語
歸雲擁𣗳失前村陸廣
倪端牧羊圖(第二十幅絹畫團扇一對合裱)
高友明水嘗得宋元人畫冊内倪迂山水一方是最得
意者即揭出獨裝一卷餘悉作交易去余因得其倪端
二幅頗工緻然端國初人也聊以殿此玉水
崇禎己夘春日姑蘇時思玄為姑溪楊翼真覓余䕫
雲石二畫冊宋元人掛幅刻期資余北征費仲夏余
渡采石促之只償靈璧半百僅充行槖也秋中雲將
倩赴約久稽索還原物余反快得安吾拙寧以清供
易折腰乎為噴飰一笑玉記
珊瑚網卷四十三
