珊瑚網卷二十三上
明汪砢玉撰
法書題跋
蔡中郎石室神授筆勢記
邕少時入嵩山學書於石室中常夜居不寢恍然一客厥
狀甚異授以筆勢言訖而没其言曰書肇於自然自然既
立陰陽生焉陰陽既生形氣立矣藏頭護尾力在字中下
筆用力獻酧之麗故曰勢來不可止勢去不可逼書有二法
一曰疾二曰澁得疾澁二法書妙盡矣夫書本乎人性疾
者不可使之令徐澁者不可使之令速筆惟軟則奇怪生焉
九勢列後自然無師授而合於先聖陰陽者結字點畫上皆
覆下下以上承遞相映𢃄無使反背轉筆左旋右顧無使筋
節孤露藏鋒點畫出入之路左先右至迴右亦爾護尾點畫
勢盡用力收之疾勢出於啄磔之中又在豎趯之腹掠筆左出
攢鋒峻趯用之澁勢悉在緊馭戰行之法横麟豎勒之規
伯喈小篆贊
龜文鍼列櫛比龍鱗紆體放尾長翅短身延頸負翼狀
如凌雲隤若黍稷之垂穎藴若蛇蟲之焚縕若連若絶
似水似露緣垂下端遠而望之象鴻鵠羣遊絡繹遷延硏
桑不能數其詰曲離婁不能觀其障間般垂揖讓而辭
巧蒼籀拱手而韜翰摛筆艷於紈素為六藝之範先
伯喈隸贊
鳥蹟之變乃惟左隸蠲彼繁文崇茲簡易修短相副異
體同勢煥若星陳鬱若雲布纖波濃點錯落其間若鐘
簴設張庭燎飛烟似崇臺重宇層雲冠山遠而望之飛
龍在天近而察之心亂目眩蟲篆既繁草藁近偽適之
中庸莫尚於隸
崔瑗草書勢
書契之興始自頡皇寫彼鳥跡以定文章章草之法蓋
又簡略應時諭指周旋卒廹兼功并用愛日省力絶險
之變豈必古式觀其法象俯仰有儀方不副矩圓不中
規抑左揚右望之若崎鸞企鳥峙志意飛移狡獸暴駭
將奔來馳壯似連珠絶而不離畜怒拂鬱放逸生奇騰
蛇赴穴頭没尾垂機要微妙臨時從宜
王珉行書狀
邈乎嵩岱之峻極爛若列宿之麗天緯字挺特奇書秀
出揚波騁萟餘妍宏逸虎踞鳳峙龍伸蠖屈資胡氏之
壯傑兼鍾公之精密總二妙之所長盡要蔑乎文質詳
覧字體究尋筆跡粲乎偉乎如圭如璧宛若盤螭之仰
勢翼若翔鸞之舒翮或乃放手飛筆雨下風馳綺靡婉
娩縱横流離
衛夫人筆陣圖
夫三端之妙莫先於用筆六藝之奥莫深乎銀鈎昔秦
丞相斯見周穆王書七日興嗟哂其無骨蔡尚書入
鴻都觀碣十旬不返嗟其出羣故知達其源者少闇於
理者多近代以來殊不師古而緣情棄道才記姓名或
學不該贍聞見又寡致使成功不就虚費精神自非通
靈感物不可與談斯道今刪李斯筆妙更加潤色總七
條並作其形容列事於左貽諸子孫永為模範度將來
君子時復覽焉
筆要取崇山絶仞中兔毫八九月收之其筆頭長一寸
管長五寸鋒齊腰彊者其硯取煎涸斧石潤澁相兼浮
津耀墨者其墨取廬山之松烟代郡之鹿膠十年以上
彊如石者為之紙取東陽魚網虚柔滑淨者凡學書先
學執筆若真書去筆頭二寸一分若行草書去筆三寸
一分執之下筆點畫芟波屈曲皆須盡一身之力而送
之若初學先大書不得從小善鑒者不寫善寫者不鍳
善筆力者多骨不善筆力者多肉多骨微肉者謂之筋
書多肉微骨者謂之墨猪多力豐筋者聖無力無筋者
病一一從其消息而用之
一如千里陣雲隠隠然其實有形丶如高峯墜石磕
磕然實如崩也丿陸斷犀象□百鈞弩發丨萬
歲枯藤□崩浪雷奔&KR1525;勁弩筋節
右七條筆陣出入斬斫圖執筆有七種有心急而執筆
緩者有心緩而執筆急者若執筆近而不能緊者心手
不齊意後不前者敗若執筆遠而急意前筆後者勝又
有六種用筆結構圖備如篆法飄揚灑落如章草凶險
可畏如八分窈窕出入如飛白耿介特立如鶴頭鬱拔
縱横如古隸然心存委曲每為一字各象其形斯造妙
矣永和四年上虞製
王右軍題筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結構者謀略也颺筆者吉
凶也出入者號令也屈折者殺戮也夫欲書先乾研墨
凝神静思預想字形大小偃仰平直振動令筋脉相連
意在筆前然後作字若平直相似狀如算子上下方整
前後齊平便不是書但得其點畫耳昔鍾繇弟子宋翼
常作此書繇乃叱之翼三年不敢見繇即潛心改迹每
作一波常三過折筆每作一點常隠鋒而為之每作一横
畫如列陣之排雲每作一戈如百鈞之弩發每作一牽
如萬歲枯藤屈折如鋼鈎每作一放縱如足行之馳驟
翼先來書惡晉太康中有人於許下破鍾繇墓遂得筆
勢論翼乃讀之依此法學名遂大振真書及行書皆依
此法若欲學草書又别有法須緩前急後字體行勢狀
等龍蛇氣脉鈎連稜側起伏用筆亦不得使齊平大小
一等每作字須有點處且作余字總竟然後安點其點
須空中摇擲筆作之其草書亦須篆勢八分古隸相雜
亦不得急令墨不入紙若急作意思淺薄而筆即直過
惟有章草及章程行押等不用此勢但用擊石波而已
其擊石波者缺波也又八分更有一波謂之隼尾波即鍾
公太山銘及魏文帝受禪碑中已有此體矣夫書先須
引八分章草入隸字中發人意氣若直取俗字不能先
發羲之少學衞夫人書將自謂大能及渡江北游名山
比見李斯曹喜等書又之許下見鍾繇梁鵠書又之洛
下見蔡邕石經三體書又於從兄洽處見張昶華岳碑
始知學衞夫人書徒費年月耳遂改本師仍於衆碑學
習焉遂乃成書耳時年五十三或恐風燭奄及聊書之
以遺教子孫耳永和十四年四月日
逸少教子敬筆論十二章(孫過庭辨其偽然議論亦不可廢)
吾察汝書性過人仍未閑規矩父不親教自古有之略
修筆勢論一篇開汝之悟凡諸字勢猶有十二章章有
指歸定其模楷詳其舛謬撮其要實錄其便宜或變體
處多罕臻其妙轉筆處衆莫識其源懸鍼垂露之蹤難
為體别揚波騰氣之勢足可迷人故辨其由堪愈膏肓
之疾今書樂毅論一本及筆論一篇貽爾緘之秘之窮
研篆籀省功而易成纂集精耑形彰而勢顯存意學之
者兩月即見成功大無性靈者百日亦似其本此作初
成之時有丹陽僧求吾不復與後仝學張伯英欲求見
之吾云失矣
創意十二章之一書字貴乎平稳用筆須有偃有仰
有欹有斜或大或小或短或長欲書先構筋力然後裝
束更在注意詳雅起發緜密疎闊相間始書之時不可
畫其形像一遍正手脚二遍少得形勢三遍須似本趣
四遍加其遒潤五遍兼其抽拔如其生澁筆下不滑兩
行一度創臨惟須筆滑不得計遍數
放心二凡書時貴乎沈静令意在筆先字居心後未
作之始結思成矣然下筆不欲急管是將軍故須遲重
心不宜遲心是箭鋒遲則中物不入每書貴十遲五急
十曲五直十藏五出十起五伏狀如驚蛇之透水激楚
浪以成文妙似龍蛇之宛轉𢃄鸞鳳其徘徊擺脱直驚
雷掣電此乃飛空妙密頃刻浮沈統攝鏗鏘啓發其意
俠昏迷之輩漸覺稱心博學仁儒顯然開朗
視形三視形象體變貌猶同逐勢瞻顔高低有趣分
均點畫遠近相須播弄研精調和筆墨鋒纖來往疎密
相當鐵點銀鈎方圓周整起手下筆忖展思量引說蹤由
永傳今古智者榮身盖世方懷浸潤之深愚者不俟佳
談如闇塵之視錦生而知者發憤學而悟者忘飱此即
妙中加妙新中更新金書錦字本須為先盡說安危以
平穏為本分間布白上下齊平均其體制大字促之欲
小小字放之欲大寬猛得所不失其宜横則正如長舟
之截小渚竪則直若春筍之抽寒谷
點說四夫著點皆須磊落似大石之當衢或如蹲鴟
或如科斗如瓜瓣如栗子存如鶚口尖如鼠屎如此之
類各禀其像
處戈五夫處戈之法落竿峨峨如長松之倚谿似欲
倒也又如百鈞之弩初張其戈意妙理難窮放似弓張
箭發收似虎鬭龍飛直似臨谷之逕曲類懸釣之鈎稜
層切於雲漢倒載殞於山崖天門騰而地戶躍四海謐
而五岳封玉燭明而日月敞綵繡亂而錦文翻夫以屈
脚之法彎彎如角弓之張見鳥為鴈是也
壯健六夫立人之法如鳥之在柱仁信位伏類是也
宛腳之法如壯士之屈臂風飛流九氣類是也引牽急
如雲中之電日月目因類是也踠脚&KR0008;幹上捺下撚終
始轉折悉令和勻勿使蜂腰鶴膝放縱宜存氣力視筆
取勢行中廓落如勇士伸鈎方剛對敵麒麟鬭角虎奏
龍牙筋節弩拳勇身精健放法如此書進有功也夫作
右邊折角牽下微開左畔幹轉令取登對勿使腰中傷
慢視筆取勢直截向下趣義常存無不省悟
教悟七日月目其之字處其中畫之法皆不得右右
廂復宜粗於左横畫須纖柱畫須粗分間布白遠近宜
上下得所自然平穏當須遞相掩蓋不得孤靈形影及
出其牙鋒者展轉翻筆之處即宜察而用之如作一横
畫須竪作一直看須存筋藏鋒滅迹隠端凡為一字數
體俱入若作一紙皆須字字意别勿使相同
觀形八夫臨文用筆之法復有數勢並悉不同或有
藏鋒者大側筆者乏押筆者入結筆者撮憩筆者俟失
息筆者逼逐慼筆者將(將謂劣盡也緩以下筆不宜長短)戰筆者合之
(斗庇)筆者成機𢃄筆者盡翻筆者先然(翻筆轉勢急而疾也)叠筆者
時劣(緩不宜長)起筆者不下打筆者廣度(打廣而就狹謂快健也)
開要九夫作字之法甚是為難鋒銛來去之則反復
往還之法可宜熟尋觀察然後下筆撇不宜遲遲則失
力拔不宜緩緩則鈍脚不宜賖腹不宜促頭不宜斜角
不宜峻又不宜作稜角二字合為一體者並不宜闊重
不宜長單不宜小復不宜大密則勝疎短則勝長
節度十夫欲作楷書須遵正體字之形勢並不得上
寬下窄上短下長不宜傷密密則似荷瘵之纏(不得展也)不
宜疎疎則似溺水之禽傷長則似死蛇掛樹短則似踏
蝦蟇可不慎也
察論十一臨書按帖之方至妙無窮或有迴鸞返鵲
之飾變體則於行中或有生成臨谷之戈放龍牋於紙
上微筆則烽烟雲起如刀劍之相成落紙則椑楯施張
蹙踏江波之錦若不端嚴手指無以表記心靈吾務斯
道廢寢忘飱歴載彌年方稱美也
譬成十二欲學書者當以其本緩緩臨之定其形勢
不可失於規矩但形勢須快健手腕須輕便方圓大小
各不相犯若欲經書須得大小字字相則莫以字易小
而忙行筆勢莫以字大難而漫展毫頭如是則筋骨不
等死生相混大凡字不可使一點失所若美人之無目
一畫失所若壯士之無肱樂毅論一本書法筆勢具備
苟能得此自外皆能勿以難學而慢之也
古傳筆法二十四訣
點法云作點向左以中指斜頓向右以大指齊頓作
報答便以中指挫鋒須收鋒在内按筆收之又衂側下
其筆含濡其鋒摩論簇心然後收筆填在圓平禁經云
點如利鑽鏤金是也又半蟻法字宜上用之為避其旁
點又側下其筆使墨精闇墜徐乃反揭則稜利矣右軍
云作點皆須磊落如大石之當衢又點不變為布棋
貴變通也更有打點當以指送筆似物之狀甚難用
也
一畫法云作横畫皆用大指遣之若作策法即指擡筆
上若作(力)法即用中節鈎筆澁進覆畫以中指頓筆然
後以大指遣至盡處此三勢相近用法不同也鱗勒法
須仰收禁經云畫如長錐界石是也又緊走仰收似長
身之截小渚兩頭勢起使芒角不失遒潤借勢不策不
鱗勒稍除之取古勁枯澁無求活利凡在字上宜用之
擡筆法初緊策中擡鋒輕勁微勒向在按衂古今云鍾
書宣示字長畫用又畫不為布算行草法云勢須險策
露鋒飛動為勝
二三畫一法云上潛鋒平勒中背鋒仰策下緊趯覆收名
遞相鮮摘古經云黃庭經三關字用草法上衂側中策
下奮筆横飛遞相聳峙以險利為勝
丨懸針法云鋒須先發管逐勢行䟐筆緊馭澁進如錐
畫石禁經云懸針如長錐綴地是也又契字下雙筆須
一弩一垂變換用之三勢不同或垂或趯或外掠而中
弩右軍云懸針垂露難為體制衞夫人云如萬歲枯藤
臨池訣云懸針法蘭亭年字盡其訣也張敬玄云申中
字盡宜卓筆直審疾抽事字中畫宜執下筆便挑不宜
停筆
丨垂露法云鋒管齊下勢盡殺筆縮鋒又始築筆而極
力終注鋒而作弩又無垂不縮此言頓筆以摧挫為功
右軍云竪如春筍之抽寒谷也臨池訣云玉露本篆脚
名玉筯如古釵倚物也
乙背抛法云蹲鋒緊掠徐擲之則失勢遲則緩怯臨池
訣云此鍾法稍涉八分尾法引過其曲轉蹲其鋒又徐
收而蹲趯之不欲出須闇收使其如負芒刺則善右軍
云援毫蹲節輕重有凖庾肩吾云欲抛還置駐鋒趯之
也
□抽筆法云左罨掠須峻利右潛趯而戰行待勢卷而
機駐揭摘出而闇收若便抛必流滑凡淺又側起平發
緊殺按波為抽筆從腹内起庾肩吾云收放更留又人
字第二筆云攙引仰拽是也夫木等字亦同用乙背趯
法悉以中指遣至盡處以名指拒而趯之又云潛鋒闇
勒勢盡然後趯之右軍背趯戈法上則俯而過下則曲
而就蓋所以失之於前正之於後也又永禪師澁出戈
法下以名指築上借勢以中指遣之按筆至下以名指
衂鋒潛趯此名秃出法張旭折芒潛法鋒緊走意盡乃
收而趯之鍾書常用也右軍云落筆峩峩如長松之倚
谿唐太宗云為戈必潤貴遲疑而顧章草潛按微進輕
揭闇趯揭欲利按欲輕輕則骨勁神清肥乃質滯鈍俗
張敬玄云戈脚宜斜筆直抽直者緣上實下自成也
氵散水法上衂側中偃下潛挫趯鋒古經云黃庭樂毅
同用柳宗元云散水幽蹤黃庭宗之是也臨池訣云或
藏或露狀類不同要遞相顯異若頻有則兩點相近而
下點當高此名潛相矚視外雖解摘内相附屬為上中
潛鋒闇衂下峻趯潛遣盖鍾法也行書勢微按而鈎揭
以輕利為利
冫冰水法上側覆殺下築而趯之須相承揖並連衂側
輕揭則率字左右用之草法須借勢捷遣若緩遲則為
病也
灬烈火法衂鋒闇按臨池訣云須各自立勢抵筆潛衂
所謂視之不見考之彌彰古經云鍾書然字用
灬聯飛法闇衂微駐輕揭潛趯筆鋒連綿相顧不絶也
禁經云聯飛如鴈陣當秋樂毅論燕然字用之虞永興
兼字用其丰勢蓋中斷也
宀顯異法上點駐鋒左右挫鋒横書按筆勢須相順古
經云出告誓文又上點側横畫勒左一筆擺鋒右峻啄
輕揭告誓實字用虞永興用之行法以圓峻飛動為美
章草法擬於圓峻飛動其餘側務在露鋒鈎裹忌緩也
辶平磔法不遲不疾戰筆側去勢卷不可便出須駐鋒
而後放禁經云磔如生蛇度水是也鍾元常每作磔筆
須三過折筆故唐太宗云為波必磔貴三折而遺毫
司勾聚法圓角趯鋒作弩法勢未盡而趯之顔魯公云
勾裹法用筆如紙下行日月目因罔向字皆用之張敬
玄云固字轉角之勢初不宜稜角弩張即字體俗也非
但固字凡轉筆一切貴其圓潤
&KR1525;勾弩法圓角激鋒待筋骨而成要如武人屈臂右軍
云回角不用峻及有稜是也衞夫人謂之勁弩法勻均
勿字用之
小奮筆法左側而獨立中衂折而右鈎古經云鍾書宣
示字下用若中竪則左右闇衂而潛趯又簇鋒提進為
系字下三點也
彡衫袪上平點中啄下衂側
乙外臂法左峻掠中潛鋒衂挫右蹲鋒外擲
丨竪壹法擡筆竪策挫鋒上下竪直也尚嘗字中竪畫
用也
丷八曾頭其脚法左潛揭而右啄曾頭用之左啄右側
其脚用之
冫暗築法馭鋒直衡有點連物則名暗築月其字内兩
點是
令衮筆法須按鋒上潛下衂又按鋒上下蹙衂之令今
等字是
爻縮出法上磔衂下磔出之此八分法蓋避雙出也又
戔字上縮鋒作弩下出鋒作趯張云戔如束棘
梁武帝答陶隠居論
夫運筆斜則無芒角執筆寬則書緩弱點掣短則法擁
腫點掣長則法離斯畫促則字勢慢拘則乏勢放又少
則純骨無媚純肉無力少墨浮澁多墨莽鈍此并默然
任之自然之理也若抑揚得所趣舍無違阻筆廉斷觸
勢峰鬱揚波折節中規合矩分間下注濃纖有方肥瘦
相和骨力相稱婉婉暖暖視之不足稜稜凛凛常有生
氣適眼合心便為甲科衆家可識亦當復有串耳六文
可工亦當復由習耳一聞能持一見能記且古且今不
無其人大抵為論終歸於是程邈所以能變書體為之
舊也張芝所以能書工學之積也既舊既積方可以肆
其談云云
又觀鍾書十二法
平(謂横也)直(謂縱也)均(謂問也)密(謂際也)鋒(謂端也)力(謂體也)輕(謂屈也)
决(牽掣也)補(不足也)損(有餘也)巧(布置也)稱(大小也)
字外之奇文所不書世之學者宗二王元常逸迹不睥
睨羲之有過人之論後生遂雷同元常謂之古肥子敬
謂之今瘦今古既殊肥瘦頗反如自省覽有異衆說張
芝鍾繇巧趣精細殆同機神肥瘦今古豈易致意真跡
雖少可得而推逸少至學鍾書勢巧形密及其獨運意
疎字緩譬猶楚音習夏不能無楚過言不悒未為篤論
又子敬不迨逸少猶逸少不迨元常學子敬者如畫虎
也學元常者如畫龍也余雖不習偶見其理不習而言
必慕之歟
梁庾元威論書
所學正書宜以殷均范懷約為主方正循紀修短合度
所學草書宜以張融王僧虔為則體用得法意氣有餘
章表牋書於斯足矣夫才能則關性命耽嗜殊妨大業
但令緊快分明屬辭流便字不須語輙投聲若以己巳
莫分東柬相亂則兩王妙迹二陸高才頃來非所用也
王延之有言曰勿欺數行尺牘即表三種人身豈非一
者學書得法二者作字得體三者輕重得宜意謂猶須
言無虚出則善矣
禁經永字八法(宋桑世昌蘭亭考永字八法本此而未備)
古人用筆之術多於永字取法以其八法之勢能通一
切字也學者宜潛心焉
點為側横為勒竪為弩挑為趯左上為側
左下為策右上為啄右下為磔
側蹲鴟而墜右勒緩蹤以藏機弩彎環而勢曲趯峻快
以如錐策依稀而似勒掠彷彿以宜肥啄騰凌而速進
磔抑惜以遲移
側不愧卧勒常患病弩直過而力敗趯直峻而勢生策
仰收而暗揭掠左出而鋒輕啄倉皇而疾掩磔䟐趞而
開撐
側不得平其筆常側筆就右為之口訣云先右揭其腕
次輕蹲其鋒取勢緊則乘機頓挫借勢出之疾則失中
過又成俗側鋒領右借勢輕揭潛出務於勒也或問
不言點而言側何也曰筆鋒顧右審其勢顯而側之故
名側也止言點而不明顧右無存鋒向背墜墨之勢若
左顧右側則側無方故側不險而失於鈍鈍則芒角隠
而書之神格喪矣筆訣云側者側下其筆使墨精暗墜
徐乃反揭則稜利矣
勒不得卧其筆中高下兩頭以筆心壓之口訣云頭傍
鋒仰策次迅收若一出揭筆不趯而暗收則薄圓而疎
筆無力矣勒筆鋒似及於紙須微盡仰策峻趯或問
不言畫而言勒何也曰勒者趯筆而行承其虛畫取其
勁澁則功成矣不言畫者應在不趯其一出便畫則鋒
拳而怯薄也筆訣云策筆須仰仰筆覆收准此則形勢
自章矣
弩不宜直其筆直則無力立筆左偃而下最要有力口
訣云凡榜卷微曲蹙筆累走而進之直則衆勢失力滯
則神氣怯散夫弩須側筆顧右潛趯輕挫則揭或問
畫者中心竪畫也今謂之弩何也曰弩者勢微弩在乎
趯筆下行若直置其畫則形圓勢質為書之病也筆訣
云弩筆之法竪筆徐行近左引勢勢不欲直直則無力
矣
趯須蹲鋒得勢而出出則暗收又云前畫卷則别劍心
而出之口訣云傍鋒輕揚借勢勢不勒筆不措則意不
深趯與挑一也鋒貴於澁出適期於倒收謂欲挑還置
也夫趯自弩出潛鋒輕挫借勢而趯之或問凡字出
鋒謂之挑此言趯何也曰趯者語之小異耳以筆鋒去
而言之趯自弩畫收鋒竪筆潛勁借勢而趯之筆訣云
是即弩筆下殺筆趯起也法須挫衂轉筆出鋒佇思消
息則神蹤不墜也
策須研筆背發而仰收則背斫仰策也兩頭高中以筆
心舉之口訣云仰筆潛鋒以鱗勒之法揭脆趯勢於右
潛鋒之要在盡勢暗鋒捷歸於右也夫策筆仰鋒竪䟐
微勁借勢峻顧於掠也夫作策法指擡筆上或問策
一名折異畫今謂之策何也曰仰筆趯鋒輕擡而進之
曰策也若及紙便畫不務遲澁向背偃仰者此備畫究
成耳筆訣云始築鋒而仰策徐轉筆以成形是也
掠者拂掠須迅其鋒左出欲利又云微曲而下筆心至
卷處口訣云撆過謂之掠借於策勢以輕駐鋒右揭其
腕加以迅出勢旋於左法澁而勁意欲暢而腕遲留則
傷於緩滯夫側鋒左出謂之掠或問掠一名分發今
稱為掠何也曰掠乃疾徐有凖手隨筆轉鋒自左出取
險勁盡而為節發則一出運用無的故掠之精旨可守
也孫過庭云遣不常速筆訣云從策筆下左出而鋒利
不墜則自然佳矣
啄者如禽之啄物也其筆不罨以疾為勝口訣云右上
左之勢為卷啄按筆蹲鋒潛蹙於右借勢收鋒迅擲旋
右須精顯衂去之不可緩滯夫筆鋒及紙為啄在潛勁
而啄之或問擊謂之啄何也曰撇者蒙俗之言啄者
因勢而立啄以輕勁為勝筆訣云啄筆速進勁若銕石
則勢成也
磔者不疾不徐戰行欲卷復駐而去之又云䟐筆戰行
翻筆轉下而出筆磔之口訣云右送之波皆名磔右揭
其腕逐勢緊趯傍筆迅磔盡勢輕揭以暗收在勁迅得
之夫磔法筆鋒須趯勢欲險而澁得勢而輕揭暗收存
勢候其勢盡而磔之或問發波謂之磔何也曰發波
之筆循古無迹凡若左顧右則勢鈍矣䟐重鋒緩則勢
肥須遒勁而遲澁之筆訣云始入筆緊築而微仰便下
徐行勢足而後磔之其筆或藏鋒或出鋒由人心之好
為之也
釋智果心成頌
迴展右肩(頭頂長者向右展寧宣臺尚字是)長舒左足(有脚者向左舒實其典字是)
峻拔一角(字方者擡右角國用周字是)潛虚半腹(畫稍粗於左右亦須著遠近均勻遞)
(相掩蓋放令右盧用見岡月字是)間開間合(無字四點四畫為綜上開則下合也)隔仰隔
覆(並字隔二畺字隔三在二三字仰覆用之)迴互留放(字有磔掠重者若爻字上住下放茶字上)
(放下住是也不可並放)變換垂縮(西堅畫字一垂一縮并字右縮左垂斤字右垂左縮上下亦然)
繁則减除(王書忽字□字皆去下一點)疎當補續(王書神字處字皆加一點)分若
抵背(州冊瓜之類皆須自相背立)合如對目(八字州字類皆須前相矚視)孤單必
大(一點一畫成其獨立者是也)重並仍促(昌吕枣字上小林棘絲等字左促森淼字兼用之)
以側映斜(為斜□為側交欠以入之類)以斜附曲(謂冫為曲女安必互之類)覃精
一字功歸自得盈虚(向背仰覆垂縮迴互不失)繞視連行妙在相承
起伏(行行皆相映𢃄聫屬而不背違也)
唐太守筆論
欲書之時當收視反聽絶慮凝神心正氣和則契於妙
心神不正字則欹斜志氣不和書必顛仆其道同魯廟
之器虛則欹滿則覆中則正正者和之謂也大抵腕堅
則鋒正鋒正則四面勢全次實指指實則筋力均平次
虚掌掌虛則運用便易為點必收貴緊而重為畫必勒
貴澁而遲為撇必掠貴險而勁為竪為弩貴戰而雄為
戈必潤貴遲疑而右領為環必郁貴蹙鋒而緩轉為波
必磔貴三折而遣毫側不得平其筆勒不得卧其筆須
筆鋒先行弩不宜直直則失力趯須存其筆鋒得勢而
出策須仰而出掠須筆鋒左出而利啄須卧筆而疾罨
磔須戰筆外發得意徐乃出之夫點要作稜角忌圓平
貴通變合策處策年字是也合勒處勒士字是也凡横
畫並上仰下覆三畫悉用之合掠即掠戶字是也彡乃
形影字右邊不可一向為之須皆下撇之爻須上磔衂
鋒下磔放出不可雙出多字西撆一縮二少縮三亦縮
四須出鋒巧左手躪躒則古秀而意深拙在乎輕浮則
薄俗而直置採摭菁葩芟雉蕪穢庶近乎翰墨脱專執
自賢闕於師授則衆病蜂起衡鑑徒懸於闇矣
虞世南筆髓論
叙體文字經藝之本生政之始也蒼頡象山川江海
之形龍蛇鳥獸之迹以為六體戰國政異俗殊書文略
别秦患多門約為八體筆病訛謬凡五易焉並不述用
筆之妙及蔡邕張索之輩鍾繇衞王之流皆造意精微
自悟其道也
辨應心為君妙用無窮手為輔承命竭股肱之用力
為任使纖毫不撓尺丈有餘故也管為將帥處運用之
道執生殺之權虚心納物守節藏鋒故也毫為士卒隨
營任使迹不凝滯故也字為城池大不虚小不孤故也
指意用筆須手腕輕虛褚公云未解書者一點一畫
皆求象本乃轉自拙豈成書耶太緩無筋太急無肉側
筆則遲鈍多肉直鋒則枯槁無肉終其誤也粗而不銳
細而能壯長者不為有餘短者不為不足
釋真筆長不過六寸捉筆不過三寸真一行二草三
指實掌虛右軍云弱紙用強筆強紙用弱筆弱者強之
強者弱之遲速虚實若輪扁斲輪不疾不徐得之於心
應之於手口不能言也掠拂輕重若浮雲散蔽晴天波
撆勾截若微風摇於碧海氣如奔馬亦如朵鈎輕重出乎
心而妙用應其手然且體約八分勢同章草而各有趣
無問巨細皆有虚散其鋒圓毫絶按轉易也真書一體
當覆腕上搶掠毫開下撤撥歴鋒則稍有筋力指端横
鈎蹲踞轉脆之狀矣
釋行行書之體略同於真至頓挫盤礴若猛獸之摶
噬進退歛距若秋鷹之迅擊故覆腕搶毫乃按鋒而直
引其綰則外擴内旋結鋒而環轉結者上蹙旋毫不絶
内轉鋒也加以掉筆聯毫若石瑩玉瑕自然之理亦如
長空游絲容曳而來往又如蟲壁絡勁而復虚游絲斷
而能續皆契以天真同於扁輪焉
釋草草即縱心奔放覆腕轉蹙懸管聚鋒柔毫外
拓左為外右為内伏連卷舒收攬吐納内轉藏鋒也既
如舞袖揮拂而縈紆又若垂藤摎盤而繚繞蹙旋轉鋒
如騰猿過樹逸蚌得水輕兵追虜烈火燎原或體雄而
不可抑或勢逸而不可止縱狂逸不違筆意也右軍云
透華嵩而不高踰懸壑而態越或連或絶如花亂飛若
雄若逸如馬長奔但先緩引興心逸自急也仍接鋒取
興興盡即已又生鏃鋒轉剔剜角多勾篆體或似蛇形
亦如兵陳故兵無常陣字無常形又如水火之勢故云
字勢如水火也
契妙字雖有質迹本無為禀陰陽而動静體萬物而
成形達性變通不主其常故知書道玄妙必資神遇不
可以力求也必資心悟不可以自取也字形者如目之
視也目有止障明執字體即有執滯為目所視遠近不
同如水之在器方圓豈由其水且筆妙喻水方圓喻字
所視即同遠近即異故明執字體也字之態度心之暢
也心悟非心合於妙也假如鑄銅為鏡非匠者之明假
筆寫心非毫之到妙在澄心静慮至微之間神應思徹
又同鼔瑟綸音妙想隨意而生握筆使鋒逸態逐毫而
應學者心悟於至道書妙於無為苟涉浮華終懵斯理
可不察也
率更書三十六法
排疊字欲其排疊疎密停勻不可或闊或狹若夀臺
畫筆麗嬴㸑亹系旁言旁之類八訣所謂分間布白又
曰調勻點畫是也
避就避密就疎避險就易避遠就近欲其彼此映𢃄
得宜又如廬字上撆下尖下一撆不當相同逢字下捺
拔出則上捺必作點亦避重叠而就簡徑也
頂𢃄字之上上者多惟上重下輕欲其得勢如叠壘
藥鸞驚&KR0034;聲醫之類八訣所謂如人上稱卞載又謂不
可頭輕尾重是也
穿插字畫交錯者欲其疎密長短大小勻停如中弗
井曲冊兼禹爽爾襄婁垂無密之類八訣所謂四面勻
停八邊具備是也
向背字有相向者有相背者各有體勢不可差錯相
向如切如知以之類相背如北兆肥根之類
偏側字有偏側欹斜亦當隨其字勢結體偏向右者
如心戈衣幾之類向左者如朋及勿少之類正偏者如
亥女丈人之類字法所謂偏者正之正者偏之又其妙也
挑&KR2488;字之形勢有須挑&KR2488;者如戈几武氣之類如獻
勵散斷左邊既多須得右邊&KR2488;之如省炙之類上偏者
須得下&KR2488;之使相稱乃善
相讓字之左右或多或少須彼此相讓方為盡善如
馬旁系旁言旁諸字須左邊平直然後右邊可作否則
妨礙不便如䜌字以中央言字上畫短讓兩系出如鷗
鶠馳字兩旁俱上狹下闊亦當相讓使不妨礙為佳
補空如我哉字作點須對左邊實處如襲譬餐贑之
類欲其四滿方正也如醴泉銘建字是也
貼零字之空脱處欲其聯屬不斷如令今寒冬之類
是也
粘合字之本相離開者即欲粘合使相顧盼拱揖乃
佳如諸偏旁字卧鍳非門是也
滿不要虚如園圃國回包南隔勾之類是也
意連字有形斷而意連者如之以心小川州水求之
類是也
覆冒字之上大者必覆冒其下如雲空榮奢金夆巷
泰之類是也
借換如蘇之為蘇秋之為秋鵝之為鵝之類其字難
結體故互換如此所謂東映西𢃄是也
垂曳垂如都鄉邜夅之類曳如水支欠皮更走民之
類是也
增减字有難結體者或因筆畫少而增添如新之為
新建之為建是也或因筆畫多而減省如曹之為曺美
之為美但欲體勢茂美不必論古字當何如書也
應副字之減點畫稀少者欲其彼此相映𢃄故必得
應副相稱而後可又如龍詩讐轉必一畫對一畫相應
亦相副也
撐柱字之獨立者必得撐柱然後勁健可觀如可下
永亨亭乎句草矛巾弓十類是也
朝揖凡有偏旁者皆欲相顧兩文成字者為多如鄒
謝鋤儲三體成字者尤欲相朝揖八訣所謂迎相顧揖
是也
救應凡作字一筆纔落便想第二三筆如何救應如
何結果書法所謂意在筆先文向後思是
附麗字之形體有宜相附近者不可相離如形影飛
起超飲免凡文欠支旁之類以小附大以少附多是也
回抱抱向左者昌丐易匊之類如鬼包旭之類
包裹謂如圈圍之類四方包裹也尚向上包下齒凶
下包上匱匡左包右旬匈右包左之類是也
郤好謂其包裹鬭凑不致失勢結束停當皆得其宜
也
小成大字以大成小者如門之下大者是也以小成
大如孤字只在末後一□寧字在末後一□欠字一拔
類是也
小大成形謂小字大字各有形勢也書法云大字難
於結密而無間小字難於寬綽而有餘若能大小得宜
則盡善也
小大大小書法曰大字促令小小字放令大自然
寬猛得宜譬如日字之小難與國字同大如一二字之
疎亦欲字畫與密者相間必當思所以位置排布令相
映𢃄得宜然後為上或曰謂上小下大上大下小欲其
相稱亦一說也
左小右大左高右低左長右短此三節皆字之
病左右小大高低長短欲其相稱停勻為佳書法所謂
長短合度粗細折中也
褊作字狹長則有疎掛之病書欲其結束整齊收歛
緊密排叠次第方為老氣書法云密為老氣此所以貴
褊也
相管領欲其彼此顧盼不失位置上覆下下承上左
右皆然
各自成形凡字各為一體則具體可觀分為異體則
一筆自成一體可觀不可以其微小而忽之也至於疎
密長短大小闊狹亦當細詳之
應接字之點畫欲其互相應接兩點者兩相照應如
八丷類三點走一點起一點𢃄一點應如瓜系類四點
者兩旁兩點相應中間兩點相接如然無類至於水木
州以之類亦然此皆言其大略又在學者能以意消詳
觸類而長之可也
孫過庭書譜(真蹟刻停雲館法帖全刊書法要錄此僅撮三則若原搨不分篇也)
趨變適時行書為要顯勒方富真乃居先草不兼真殆
於專謹真不通草殊非翰扎真以點畫為形質使轉為
性情草以點畫為性情使轉為形質草乖使轉不能成
字真虧點畫猶可記文迴互雖殊大體相涉故亦貫通
二篆俯貫八分包括籥章涵泳飛白若毫釐不察則胡
越殊風至如鍾繇隸奇張芝草聖此乃專精一體以致
絶倫伯英不真而點畫狼籍元常不草使轉縱横自茲
以降不能兼善者有所不逮非專精也雖篆隸章草工
用多變濟成厥美各有攸宜篆尚婉而通隸欲精而密
草貴流而暢章務險而便然後禀之以風神温之以妍
潤鼓之以枯勁和之以閒雅故可達其情性形其哀樂
騐燥濕之殊節千古依然體老壯之異時百齡俄頃又
云今撰執使轉用之由以袪未悟執謂深淺長短之類
是也使謂縱横牽制之類是也轉謂鈎環盤紆之類是
也又云數畫並施其形各異衆點齊列為體互乖一點
成一字之規乃終篇之准違而不犯和而不同留不恒
遲遣不恒疾𢃄燥方潤將濃遂枯冺規矩於方圓遁鉤
繩之曲直乍顯乍晦若行若藏窮變態於毫端合情詞
於紙上無間心手忘懷楷則自可背羲獻而無失達鍾
張而尚工
顔真卿述張長史十二筆意
余罷秩醴泉特詣東洛訪金吾長史張公請師筆法長
史於時在裴宅憩息已一年矣師公者甚衆求筆法或
有得者皆曰神妙一日長史乃左右盼視怫然而起僕乃
從行來至竹院小堂公乃當堂踞坐而命僕居乎小榻
言曰筆法玄微難妄傳授非志士高人詎可言其要妙
夫平為横子知之乎僕曰嘗聞長史每令為一平畫皆
須縱横有象非此之謂乎長史曰然直為縱子知之乎
曰豈非直者必縱之不令邪曲之謂乎曰然均為間子
知之乎曰嘗蒙亦以間不容髮其此之謂乎曰然密為
際子知之乎曰豈非謂築鋒下筆皆令完成不令甚疎
之意乎曰然鋒為末子知之乎曰豈非末已成畫復使
鋒健之意乎曰然力為體骨子知之乎曰豈非趯筆則
點畫皆有筋骨字體自然雄媚之意乎曰然輕為曲折
子知之乎曰豈非鈎筆轉角折鋒輕過亦謂轉角為暗
過之謂乎曰然决為牽掣子知之乎曰豈非牽掣為撇
銳意挫鋒使筆不怯滯令險峻而成之謂乎曰然益為
不足子知之乎曰豈非謂結構點畫有失趣者則以别
點畫偏旁救應之謂乎曰然損謂有餘子知之乎曰豈
長史所謂趣長筆短雖點畫不足常使意氣有餘乎曰
然巧為布置子知之乎曰豈非欲書預想字形布置令
其平稳或意外生體令有異勢乎曰然稱謂大小子知
之乎曰豈非大字促令小小字轉令大兼令茂密乎曰
然子言頗皆近之矣夫書道之妙妙在執筆令得圓轉
勿使拘攣其次在識筆法其次在於布置不慢不越巧
便合宜其次紙筆精佳其次變通適懷縱舍掣奪咸有
規矩用筆當須知如錐畫沙如印印泥用鋒常欲使其
透過紙背久之自然齊於古人矣(此下尚有一半似後人所贅為陳明卿剛)
(去之)
懷素論筆法
律公常從鄔彤受筆法彤曰張長史私教彤云孤蓬自
振驚砂坐飛余自是得奇怪草聖盡於此矣
顔真卿曰師亦有自得乎素曰吾觀夏雲多奇峰常師
之其痛快處如飛鳥出林驚蛇入草如過折筆之路一
一自然真卿曰何如屋漏雨痕素起握真卿手曰得之
矣
釋亞棲論書
凡書通即變王變白雲體歐變右軍體柳變歐陽體永
禪師褚遂良顔真卿虞世南李邕陸柬之等得書中之
法後皆自變其體以傳於世俱得垂名若執法不變縱
能入石三分亦被號為書奴終非自立之體此書家之
大要也
林韞撥鐙序略
大凡點畫不在拘之長短遠近但勿遏其勢俾令筋骨
相連意在筆先然作字自有容與徘徊翩翩然有磊落
崔嵬之勢若平直相似狀若算子此畫爾豈書法耶吾
昔受教韓吏部其法曰撥鐙推拖撚拽是也訣盡於此
子其旨而味乎
李約壁書飛白蕭字贊(字在建鄴古壁韓晉公遷之南徐置於海榴堂座右)
昔創飛白蔡氏所得起於堊帚播於翰墨張王繼作子
雲精極壁昏蜃素墨池古色翻飛露白乍輕乍濃翠箔
映雪羅衣從風崩雲委地游霧縈空撥刺勢動蟉蟠氣
雄昆池駭鯨時閃鬭龍攢毫疊孔或横或縱層層陳雲
森森古松君子况德高人比蹤抱素自潔含草内融逸
疑方外縱在規中密而不離疎而有容藝通造化比象
無窮子雲臣梁蕭字逾真點畫均豐姿形端異迹絶繭
素名空傳記明徵褒貶惟此一字
張懷瓘十體略節
案古文者黃帝史蒼頡所造也頡首四目通於神明仰
觀奎星圓曲之勢俯察龜文鳥跡之象博采衆美合而
為字是曰古文
按大篆者周宣王太史史籀所作也始變古文或同或
異謂之為篆篆者傳也傳其物理施之無窮以史官製
之用以教授謂之史書秦趙高善篆始皇命以教胡亥
故秦焚書惟易與史篇得全
按籀文者亦太史史籀之所作也與古文大篆小異後人
以名稱書謂之籀文甄豐定六書以為奇字是也其跡
有石鼔文存焉
按小篆者秦丞相李斯所作也增損大篆籀文謂之小
篆始皇并六國斯時為廷尉乃奏不合秦文者於是天
下行之畫如鐵石字若飛動作楷隸之祖為不易之法
其銘題鍾鼎及作符印圖書至今多用焉
按八分者秦羽人王次仲所作也次仲始以古書方廣
少波勢以隸草作楷法字方八分言有模楷後人以若
八字分散故名之為八分始皇之世出其數書小篆古
形猶存其半八分已減小篆之半隸又減八分之半然
可云乎似父不可云乎似子故知隸不能生八分矣本
謂之楷書楷書者法也式也模也時人用寫篇章或寫
法令亦謂之章程書
按隸書者秦下邽人程邈所造也邈始為獄吏得罪始
皇幽繋雲陽獄中覃思十年改大小篆方圓而為隸書
三千字奏之始皇善之用為御史以奏事繁多篆字難
成乃用隸字以為隸人佐書故名篆書按八分小篆之捷
隸八分之捷也
按章草者漢元帝黃門令史游所作也游作急就章解
散隸體此乃存字之梗槩損隸之規矩縱任奔逸赴急
就成因草創之意故名草書夫章草即隸書之捷亦章
草之捷也
按行書者後漢潁川劉德昇所作也即正書之小偽務
從簡易相間流行故謂之行書王獻之常白父云古之
章草未能宏遠頓異真體合窮偽略之理極草縱之致
不若藁行之間於往法固殊也大人宜改體觀其騰煙
麗火則回禄喪精覆海傾河則玄冥失馭天假其魄非
學之功故得之者先禀於天次質於功用而善學者乃
學之於造化異類而求之固不取乎似本而各挺之自
然王愔云晉世工書者多以行書著名
按飛白者後漢左中郎將蔡邕所作也王隠云飛白變
楷製也本是宫殿題署勢既勁丈字宜轉微不滿名為
飛白按漢靈帝熹平年詔蔡邕作聖皇篇上時修飾鴻
都門伯喈待詔門下見役人以堊帚成字心有悦焉歸
而為飛白之書其體有二創法於八分窮微於小篆自
非蔡公設妙豈能詣此可謂勝寄冥通縹緲神仙之事
按草書者後漢張伯英之所造也草猶麄也麄書為本曰
藁蓋草書之文祖出於此書之先因於起草自杜度妙
於章草崔瑗父子繼能然伯英學崔杜之法温故知新
因而變之以成今草轉精其妙字之體勢一筆而成偶
有不連而血脉不斷及其連者氣侯通而隔行唯子敬
明其深指故行首之字往往維前行之末世稱一筆書
是也實亦約文該思應指宣言列缺施鞭飛廉縱轡也
張懷瓘用筆十法
偃仰向背兩字併為一字須求點畫上下偃仰離合
之勢
陰陽相向陰為内陽為外歛心為陰展筆為陽須相
應左右亦然
鱗羽參差點畫編次無使齊平要如魚鳥之陣有前
後舒徐之勢
峰巒起伏起筆蹙衂如峰巒之狀殺筆亦須存結
草真偏枯兩字或三字不得真草合成一字謂之偏
枯須求映𢃄字勢雄媚
斜正失則落筆結字分付點畫之法須依位次安排
不可失其凖則
遲澁能動勒鋒磔筆字須飛動無凝滯之勢是謂得
法
射空玲瓏謂煙惑識等字勢行草用筆不依前後
尺寸規度不可長而有餘短而不足須引筆至盡處
則字有凝重之態
隨字變轉如蘭亭年字一筆作懸針其下歲字則變
垂露又其間字體多變幻不同自首至尾一十八箇之
字各别其意
李後主書述略
書有七字法謂之撥鐙自衛夫人并鍾王二家傳於歐
虞褚顔等所謂七法者擫壓鈎揭抵導送是也今有顔
魯公墨迹存於世
歐陽文忠公筆記
蘇子美嘗言用筆之法較之斜正之間便分工拙能知
此及虚腕則羲獻之書可以意得也
蘇文忠公論書
獻之少時學書逸少從後取其筆不得知其長必能名
也僕以為不然善書者不在筆牢浩然聽筆之所之而
不失法度乃為善逸少所以重其不可取者獨以其小
兒用意精至卒然掩之而出其不意也
凡世之所貴必貴其難真書難於飄揚草書難於嚴重
大字難於結密而無間小字難於寬綽而有餘
書法備於正書溢而為行草未能正書而能行草猶未
能莊語而輙放言無足道也
把筆無定法要使虚而寬歐陽文忠公謂余當使指運
而腕不知此語最妙方其運也左右前後却不免欹側
及其定也上下如引繩此之謂筆正
書初無意於佳乃佳爾章書雖是積學乃成然要是出
於欲速古人云匆匆不及草書此語非是若匆匆不及
乃是平時有意於學此弊之極遂至於周越仲翼無足
怪者吾書雖不甚精然自出新意不踐古人是一快也
題自作字
東坡平時作字骨撐肉肉没骨未嘗作此瘦妙也宋景
文公自名其書鐵綫若東坡此帖可謂云爾已矣元符
三年九月二十四日游三洲嵓回舟中書
黃文節公論書
心能輕腕手能轉筆書字便如人意古人工書無他異
但用筆耳
用筆不知擒縱故字中有筆如禪家句中有眼非深解
宗趣豈易言也
王氏書法以為如錐畫沙如印印泥盖言藏鋒筆中意
在筆前耳承學之人更用蘭亭永字以開字中眼目能
使學家多拘忌成一種俗氣要之右軍二言羣言之表也
帖中有張芝書狀二十許行索靖急就章數行清絶瘦
勁雖王氏父子當斂手者也今之學書者知有二王而
不求之二王之上亦未為善學二王者也
筆力同中有異異中有同後百年如有别書者乃解余
語耳張長史折釵股顔太師屋漏㾗王右軍畫沙印泥
懷素飛鳥出林驚蛇入草索靖銀鈎蠆尾同時一筆心
不知手手不知心法耳若有心與能者爭衡後世不朽
則與工藝史有同功矣
凡書要拙多於巧近世少年作字如新婦粧梳百般點
綴終無烈婦態也
肥字須要有骨瘦字須要有肉古人學書學其工處今
人學書肥瘦皆病又嘗備得其人醜惡處如今人作顔
體乃其瘵然者
凡學書欲先學用筆用筆之法欲雙鈎回腕掌虚指實
以無名指倚筆則有力古人學書不盡臨摹張古人書
於壁間觀之入神則下筆時隨人意學字既成且養於
心中無俗氣然後可作以示人為楷式凡作字須熟觀
魏晉人書會之於心自然得古人筆法也欲學草書須
精真書知下筆面背則識草書法草不難工矣
今俗書庵字既於篆文無有又菴非屋不當從广後漢
皇甫規為中郎將持節監關中兵會軍大疫親入菴廬
視三軍感悦即用此菴字為有依據
回黨柏舟書云書字已佳但疑是單鈎肘臂著紙故尚
有拘曲不放浪意態耳大槩書字楷法欲如快馬斫陣
草法左規右矩此古人妙處
來樊道舟中觀長年盪槳羣丁撥掉乃覺少進意之
所到輙能用筆
余寓居開元寺之怡偲堂坐見江山每於此中作字似
得江山之助然顛長史狂僧皆倚酒而通神入妙不飲
酒忽十五年雖欲善其事而器不利行筆處時時蹇蹶
計遂不得復如醉時書也顧况咏白髮出嫁宫人准擬
人看似舊時山谷草書無乃似之
米襄陽論書
吾書小字行書如大字唯家藏真蹟跋尾間或有之不
以與求書者心既貯之隨意落筆皆得自然備其古雅
壯歲未能立家人謂吾書為集古字盖取諸長處總而
成之既老始自成家人見之不知為何祖也
世人多寫大字時用力捉筆字愈無筋骨神氣作圓筆
頭如蒸餅大可鄙笑要須知小字鋒勢全備都無刻意
做作乃佳自古及今余不敏實得之榜字固已滿世自
有識者知之
石曼卿作佛號都無回轉摺之勢小字展令大大字反
令小是張顛教顔真卿謬論蓋字自有大小相稱且如
寫太乙之殿作四窠分豈可將乙字肥滿一窠以對殿
字乎蓋自有相稱大小不展促也余嘗書天慶之觀天
之皆四筆慶觀多畫在下各隨其相稱寫之掛起氣勢
自𢃄過皆如大小一般真有飛動之勢
字有骨格肉須裹筋筋須藏肉帖乃秀潤生布置稳不
俗險不怪老不枯潤不肥變態貴形不貴苦苦生怒怒
生怪貴形不貴作作入畫畫入俗皆自病也
唐官告在世為禇陸徐嶠之體殊有不俗者開元來緣
明皇字體肥俗始有徐浩以合時君所好經生亦自此
肥開元以後無復有矣
石刻不可學但自書使人刻之已非已意也故必須真
跡觀之乃得趣如顔真卿每使家僮刻字故會主人意
修改波撆致大失真唯吉州廬山題名題訖而去後人
刻之故皆得其真無做作之差乃知顔出於褚也夫真
跡皆無蠶頭燕尾之筆與郭知運争坐位帖有篆籀氣
頗傑思也柳與歐為醜怪惡體但其弟公綽乃不俗於
兄筋骨之說出於柳世人但以弩張為筋骨不知不弩
張自有筋骨存焉
書至隸興大篆古法壞矣籀各隨字形大小故如百物之狀
活動完備各各自足隸乃始有展促之勢而三代之法亡矣
又論臨摹二法
世人多不曉臨摹之别臨謂以紙在古帖法書之旁觀
其形勢而學之若臨淵之臨故謂之臨摹謂以薄油紙
覆古帖書法之上隨其大小輕重而搨之若模畫之摹
故謂之摹又有以厚紙覆帖上就明牖而摹之又謂之
嚮搨焉臨摹二者迥殊不可亂也
又論小楷提筆
陳寺丞相伯修子也嘗於枕屏效元章筆跡書杜陵詩
一日元章過之見而驚焉伯修命出拜元章甚喜因授
以作字提筆之法曰以腕著紙則筆端有指力無臂力
也曰提筆亦可作小楷乎元章笑顧小吏索紙書其作
進黼扆贊表筆畫端謹字如蠅頭而位置規模皆若大
字父子嘆服因請其法元章曰此無他每作字時不可
一字不提筆久當自熟矣
黃秘書伯思論書
昔人運筆側掠弩趯皆有成規若法度禮樂不可斯須
離也及造微妙則出没飛動神會意得然所謂成規者
初未嘗失今世人作一波畫尚未知厝筆處徒規規強
效古人縱成亦不過為印刻字耳
流俗言作書皆欲懸腕而聚指管端真必用此法乃善
予謂不然逸少書法有真一行二草三以言執筆去筆
跗遠近耳今筆長不過五寸雖作書必在其三而真行
彌近今不問正草字欲其聚指管端乃妄論也今觀晉
宋及唐人畫圖執筆者未曾若此可破俗之鄙說
凡書衡難從易方正在二者間不悟書意者強作横書
不斜則濁蜀中一人是已此體惟鍾索盡古人之妙宋
齊人似之梁陳隋至唐終不近也(衡一作横)
張懷瓘云飛白全用隸法蓋八分之輕者今世人為此
書巧全用草法正與古背馳矣又鮑照飛白用毫筆乃
能成字或輕或重也蓋或輕若絲髮或重若雲山濃淡
相錯乃成字若不用毫筆書之則不能若此唐人更不
作章草書近來有濟及洪府人強學之所謂不堪位置
舉止羞澁終不似真俗人未嘗知古人用筆處見其人
書者隨象稱善皆曰鍾王復出矣
漢甄豐稽正古文字其一古文魯堂壁中書也其二奇
字即古文而異者古文高質而難遽造若三代鼎彛遺
篆是已奇字怪巧而差異正若漢劉棻從揚雄所學及近
世夏鄭公集四聲韻所載是已今人往往不能辨之遂
盡以奇字為古文焉
珊瑚網卷二十三上
珊瑚網卷二十三下
明汪砢玉撰
法書題跋
宋高宗翰墨志
余自魏晉以來至六朝筆法無不臨摹或蕭散或枯瘦
或遒勁而不回或秀異而特立衆體備於筆下意簡猶
存於取舍至若禊帖則測之益深擬之益嚴姿態横生
莫造其原詳觀點畫以至成誦不少去懷也法書中唐
硬黃自可喜若其餘紙扎俱不精乃託名取售然右軍
在時已苦小兒輩亂真况流傳歴代之久&KR0915;本雜出固
不一幅鍳定者不具眼目所以去真益遠惟識者久於
其遠當自辨也余每得右軍或數行或數字手之不置
初若食喉間少甘則已末則如食橄㰖真味久愈在也
故尤不忘於心手頃自束髮即喜攬筆作字雖屢易典
型而心所嗜者固有在矣凡五十年間非大利害相妨
未嘗一日去紙筆故晚年愈得趣横斜平直隨意所適至
作尺餘大字肆筆皆成每不介意至或膚腴硬山林丘
壑之氣則酒後頗有佳處古人豈難到也
士人作字有真行草隸篆五體人多以篆隸各成一家
真行草自成一家者以筆意本不同每拘於點畫無放
意自行之蹟故别為戶牖若通其變則五者皆在筆端了
無關塞惟在得其道而已非手神穎悟力學不倦至有
筆冢研川者似未易語此
士人於書法必先學真書者以八法皆備不相附麗至
側字亦可正讀不渝本體蓋隸之餘風若楷法既到
則肆筆行草間自然於二法臻極奥乎妙體了無缺軼
反是則流於塵俗不入識者目矣吾於次叙得之因筆
其梗槩
昔人論草書謂張伯英以一筆書之行斷則再連續蟠
屈拏攫飛動自然筋骨心手相應所以率情運用略無
留滯故譽者云應指宣事如矢發機霆不及激電不及
飛皆造極而言創始之意又云忙不及草者豈草之本
旨哉正須翰動若馳落紙雲烟方佳耳
劉正夫論書
字美觀則不古初見之使人甚愛次見之則得不到古
人處三見之覺傍旁點畫不合古者盈盈在眼矣字不
美觀者必古初見之不甚愛再見之得其到古人處三
見之自偏旁點畫合法度者歴歴在眼矣故觀今之字
如觀文繡觀古之字如觀鐘鼎學古人字期於必到若
至妙處始會於道則無愧於古矣
執筆要分直側直筆圓側筆方用法有異而執筆初無
異也其所以異者不過遣筆用鋒之差變耳蓋用筆直
下則鋒常在中欲側筆則微倒其鋒而書體自然方矣
若夫執筆不可不方也古人學皆用直筆王次仲等始
有倒法
姜堯章書譜
真行草書之法其源出於蟲篆八分飛白章草等圓勁
古淡則出於蟲篆點畫波發則出於八分轉換向背則
出於飛白簡便痛快則出於章草然而真草與篆各有
體製歐陽率更顔平原輩以真為草李邕李西臺輩以
行為真亦以古人有專工真書有專工草書者有專工
行書者信乎真不能兼也或云草書千字不抵行書十
字行書十字不扺真書一字意以草至易而真至難豈
真知書者哉大抵下筆之際盡倣人則少神氣專務遒
勁則俗病不除所貴熟習兼通心手相應斯為美矣白
雲與率更書訣亦能言其梗槩孫過庭論之又詳皆可
參稽之
真書真書以平正為善此世俗之論唐人之失也古
今真書之神妙無出鍾王二家今觀其書皆瀟洒縱横
何拘平正良繇唐人以書判取士而士大夫書類有科
舉氣習顔魯公作干禄書是其證也矧虞顔柳前後相
望故唐人下筆應規入矩無復魏飄逸之氣且字之長
短大小斜正疎密天然不齊孰能一之謂如東字之長
西字之短口字之小體字之大朋字之斜黨字之正千字之
疎萬字之密畫多者宜瘦畫少者宜肥魏晉書法之高
各盡字之真態不以已意參之耳或專喜平正極意歐
顔或惟務圓勻專師虞永或謂體須稍匾則自然平正
此又有徐會稽之病或欲其蕭散則字不塵俗又有王
子敬之風豈足以盡書法之美哉真書用筆自有八法
吾嘗採古人筆列以為圖今略言其指大點者字之眉
目全藉顧盼精神有向有背隨字異形横直畫者字之
體骨欲其硬正勻淨有起有止貴長短相合結束堅實
丿(音撆)□(音拂)者字之手足伸縮異處變化多端要如魚翼
鳥翅有翩翩自得之趣挑剔者字之步履欲其沈實
晉人挑剔或𢃄斜拂或横引向外至顔柳始正鋒為之
正鋒則無飄逸之氣轉折者方圓之法真多用折草多
用轉折欲少駐駐則有力轉欲不滯滯則不遒然而真
以轉而後遒草以折而後勁不可不知也懸針者筆欲
極正自上而下端若引繩垂而後縮謂之垂露翟伯壽
問於米老曰書法當何如米老曰無垂不縮無往不收
此必至精至熟然後能之古人遺墨得其一點一畫皆
昭然絶異者以其用筆精妙故也大令以來用筆多矣
一字之間長短相補斜正相柱肥瘦相混求妍媚於成
體之後至於今尤甚焉
結體用筆不欲太肥肥則形濁又不欲太瘦瘦則形
枯不欲多露鋒芒露則意不持重不欲深藏圭角藏則
體不精神不欲上小下大不欲左高右昂不欲前多後
少歐陽率更結體雖太拘而用筆大備衆美雖小楷而
翰墨灑落追蹤鍾王來者不能及也顔柳結體既異於
古人用筆復溺於一偏予評二家為書法之一變數百
年間人争效之字畫剛勁固不無為高明之助而魏晉
風軌掃地盡矣然柳氏大字偏旁清勁可喜更為奇妙
近世亦有效之者則俗濁不除不足觀故知與其太肥
不若瘦硬也
草書草書之體如人坐卧行立揖遜忿争乘舟躍馬
歌舞躃踊一切變態非苟然者又一字之體率有多變
有起應如此起者當如此應各有義理王右軍書羲定
字當字得字深字慰字最多多至數十字無有同者而
卒未嘗不同也可謂所欲不踰矩矣大凡學草書先當
取法張芝皇象索靖等章草則結體平正下筆有源然
後倣右軍申之以變化鼔之以奇崛若泛學諸家則字
有工拙筆多失誤當連反斷當斷反續不識向背不知
起止不悟轉換隨意用筆任筆賦形失誤顛錯反為新竒
自大令以來已如此矣况今世哉然而襟韻不高記憶
雖多莫測塵俗若使丰神蕭散下筆便當過人自唐以
前多是獨草不過兩字連屬累數十字而不斷曰連綿
游絲此雖出於古人不足為奇更成大病古人作草如
今人作真何嘗苟且其相連處特是引帶嘗考其字是
點畫處皆重非點畫處偶相引帶其筆皆輕雖後變化
多端未嘗亂其法度張顛懷素最號野逸而不失此法
近代山谷老人自謂得長沙三昧草書之法至是又一
變矣流至於今不可復觀唐太宗云行行若縈春蚓字
字如綰秋蛇惡無骨也大揚用筆有緩有急有有鋒有
無鋒有承接上文有牽引下文乍徐還疾忽往復收緩
以倣古急以出奇有鋒以燿其精神無鋒以含其氣味
横斜曲直鈎環盤紆皆以勢為主然不欲相𢃄𢃄則近
俗横畫不欲太長長則轉換遲直畫不欲太多多則神
癡以捺代□以丨發代走走亦以捺代之唯丿則間用
之意盡則用懸針意盡須再生筆意不若用垂露耳
用筆用筆如折釵股如屋漏痕如錐畫沙如壁折此
皆後人之論折釵股者欲其曲折圓而有力屋漏㾗者
欲其無起止之迹錐畫沙者欲其鈎而藏鋒壁折者欲
其無布置之巧然皆不必若是筆正則藏鋒筆偃則鋒
出一起一倒一晦一冥而神奇出焉常欲鋒在畫中則
左右皆無病也故一點一畫皆有三轉一波一拂又有
三折一丿又有數樣一點者欲與畫相應兩點者欲自
相應三點者必一點起一點𢃄一點應四點一起兩𢃄
一應筆陣圖云若平直相似狀如算子便不是書又如
口當行草時尤宜冺其稜角以寬閒圓美為佳心正則
筆正意在筆前字居心後皆名言也故不得中行與其
工也寧拙與其弱也寧勁與其鈍也寧速然極須淘汰
俗姿則妙處自見矣大要執之欲緊運之欲活不可以
指運筆當以腕運筆執之在手手不主運運之在腕腕
不知執欲作者亦須略考篆文須知點畫來歴之先後
如左右之不同刺㓨之相異王之與玉示之與衣以至
秦奉泰春形同理殊得其源本斯不浮矣孫過庭有執
使轉用之法當熟玩之
用墨作楷墨欲乾然不可太疎行草則燥潤相雜潤
以取妍燥以取險墨濃則筆滯燥則筆枯亦不可不知
也筆欲鋒長勁而圓長則含墨可以運動勁則有力圓
則妍美予嘗評世有三物用不同而理相似良工引之
則緩來舍之則急往世俗謂之揭箭寳刀按之則曲舍
之則勁直如初世俗謂之回性筆鋒亦欲如此若一引
之後已曲不復挺又安能如人意耶故長而不勁不如
勿長勁而不圓不如不勁蓋紙筆墨皆書之助也
行書嘗考魏晉行書自有一體與草不同大率變真
以便於揮運而已草出於章行出於真雖行書各有定
體縱復晉代諸賢亦各不相遠蘭亭記及右軍諸帖第
一謝安石大令諸帖次之顔楊蘇米亦後世可觀者大
要以筆力為貴少有失誤亦可輝映所貴乎濃纖間出
血脉相連筋骨老健風神灑落姿態具備真有真之態
度行有行之態度草有草之態度必須博習可以兼通焉
臨摹摹書最易唐太宗云卧王濛於紙中坐徐偃於
筆下可以嗤蕭子雲唯初書者不得不摹亦以節度其
手易於成就皆須是古人名筆置之几案懸之座右朝
夕諦觀思其運筆之理然後可以臨摹其次雙鈎蠟本
須精神摹搨乃不失位置之美耳臨書易失古人位置
而多得其筆意摹書易得古人位置而多失其意臨書
易進摹書易忘經意與不經意也夫臨摹之際毫髮失
真則神情頓異所貴詳謹世有蘭亭叙何翅數百本而
定武本為最佳然定武有數樣今取諸本參之其位置
長短大小無不一同而肥瘠剛柔工拙要妙之處如人
之有面目無有同者以此知定武刻又未必得真蹟
風神矣字書全以風神超邁為主刻之金石其或苟哉
雙鈎之法須得墨暈不出字外或郭填其内或朱其背
正得肥瘦之本體雖然尤貴於瘦使工人刻之又從而
刮治之則瘦者亦變為肥矣或云雙鈎時須倒置之則
亦無容私意於其間誠使下本明上紙薄倒鈎何害若
下本晦上紙厚却須能書者為之發其筆意可也夫鋒
芒圭角字之精神大扺雙鈎多失此意又須朱其背時
稍致意焉
丹書筆得墨則瘦得朱則肥此常然也故書丹尤以
瘦為奇而圓熟美潤常有餘燥勁老古常不足盖朱使
之然也欲石刻不失其真未有若丹書者之善矣然書
時盤礴不無所勞韋仲將升高書凌雲臺榜下則鬚髮
已白藝成而下斯之謂與若鍾繇李邕又自刻之可謂
癖矣
精神藝之至未始不與精神通其說見於昌黎送高
閑序與孫過庭乖合篇二語詳之矣夫字有藏鋒出鋒
之異粲然盈楮欲其首尾相應上下相接為佳後學之
士隨所記憶圖寫其形未能涵容皆支離而不相貫串
黃庭與樂毅不同畫讚與蘭亭殊旨一時下筆各有其
勢固應爾也予嘗觀古之名書無不點畫振動如見其
揮運之時山谷云字中有筆如禪家句中有眼信然哉
方圓方圓者真草之體用真貴方草貴圓方者參之
以圓圓者參之以方斯為妙矣然而方圓曲直各自有
要真須涵泳一切於自然如草書尤嫌直横分明横直
多則字有積薪束葦之狀而無散蕭之氣時時變換一
出之斯為善矣
向背向背者如人之顧盼指示相迎相揖相逐相奔
發於左者應於右起於上者伏於下大要點畫之間施
設各有情理求之古人惟王右軍為妙
位置假如立人挑土王衣示一切偏旁皆須令狹長
則右有餘地矣在右者亦然不可涉於太密太巧太密
太巧是唐人之病也假如口字旁在左者皆與上齊鳴
呼喉嚨唯喻等是也又如宀人疒尸等字須令覆其下
走辶兀心等字須能承其上審其輕重使相負荷計其
大小使相副稱為妙
疎密書以疎為風神密為老氣如圭之四横川之三
直魚之四點畫之九畫必須下筆輕勁停勻為佳當疎
不疎反成寒乞當密不密必至凋零
風神風神者一須人品高二須師法古三須紙筆佳
四須險勁五須高明六須潤澤七須向背得宜八須時
出新意則自然長者如秀整之士短者如精悍之徒瘦
者如山澤之臞肥者如貴游之子勁者如武夫之勇猛
媚者如美女之嬌嬈欹斜如醉仙端楷如賢士各任其
態也夫遲以取妍速以取勁先必能速然後能為遲若
素不能速而專事遲則無神氣若專事速又多失勢
筆鋒筆鋒之初有搭鋒者有折鋒者其一字之體定
於初下筆凡作第一字多是折鋒第二三字承上筆勢
多是搭鋒若一字之間右邊多是折鋒應其左故也又
有平起者如隸書藏鋒者如篆畫大要折搭多精神平
藏善含畜兼之則妙矣
廣川論體裁
峻拔一角潛虚半股此於法書體裁當如此矣至於分
若抵背合如並目以側暖斜以斜附曲然後成書而古
人於此盖盡之也
趙子固書法論
學唐不如學晉人皆能言之夫豈知晉豈易學哉學唐
尚不失規矩學晉不從唐入多見不知量也僅能欹斜
雖欲媚而不媚翻成畫虎之犬耳何也書字當立間架
墻壁則不骫骳思陵書法未嘗不圓熟要之於間架墻
壁處不著工夫此理可為識者道近得此方舊本虞永
興破邪論序愛而不知其惡也故為此說正坐無壁牆
也右軍樂毅畫讚蘭亭最真一一有墻壁者一榻直下
是也李瑋家開皇帖行書之祖於此最昭昭化度及魯
公離堆得此法左右陰陽極明麗丁道護啟法寺碑筆
右方直下最具此法學者當垂情如此下筆則如麗方
直端重楷正昧此則癡鈍墨猪矣黃庭賀揵有鍾體雖
微欹側隠然亦有牆壁力命表勁利更高學者母但徇
俗而不實本唯遺教經宛然是經生筆了無神明决非
羲筆正如率更之玩長孫無忌面團團也識此已又識
破懷仁聖教之流入院體也其逸筆處世謂之小王書
此書一一體蘭亭玉潤霜寒諸帖即無此逸筆不知懷
仁從何取入使後人未倣羲帖先為此態觀之可惡其
流至於蘭溪經藏記烏龍廟記僧有交之集書極矣又
須戒徐會稽之濁在跛偃李北海之濁在欹斜唯張從
申得大令之通暢無二公之流弊且世云會稽出自蘭
亭蘭亭即無偃筆也又云北海深悟大令大令不若是
之欹跛也跛偃之流弊而悮吾坡公欹斜之弊流而為
元章父子矣且如吳傳朋深得諸葛禎瑶臺寺碑筆法
的是蘭亭中出矣公又生出一節病每下豎筆不直榻
下乃仰筆尖鋒全無氣骨皆清和之弊為隘不恭學者
更切自防之自點檢之朋友相警悟之前修長中之短
亦無畏友以覺其非耳故予深信間架牆壁為要也余
自謂學古人當勁媚今人當無心可也中興後朱壑巖
横斜顛倒幾若楊少師孫勒川規矩恐下筆不中觀者
元章曰奴書耳朱吾所取孫吾所戒也更從識者評之
學隸楷於魏晉之下邈乎無以稽也縱有羲繇之跡號
存絶者唯樂毅論海字秣陵本爾其唐元度魚帖本已
非古本文次有德州畫讚而已若所謂力命表固繇精
筆古勁幾不入俗眼然尊之敬之未容而友之也黃庭
固類繇欹側不中繩度未學唐人而事此徒成畫虎類
尖然則欲從入道於楷何從曰僅有三焉化度九成廟
堂耳晉宋而下分而南北有丁道護襄雖有態度何取
態度者書法之餘也骨格者書法之祖也今未正骨格
先尚度態幾何不舍本而求末耶戒之戒之泛入之門
先敬先戒平平直直輕輕勻勻俗咎率更體為排算固
足以攻其短然先排算而尚氣脉乃可不排算而求之
是未行而先馳理不至爾分間布白勿令偏側此誠格
言每一字為率筆多筆少不同先須分布勻整若此未
調順工何從生又有一般偏旁不可盡律以正字每字
必欹歲字必舛有字不可破中叢字取居中而又左右
皆須以古人所書求其義理執一而論第曰中正此李
後主譏魯公為田舍翁又如褚河南如稱八分古雅有
韻一切尚之甚有疎拙薛少保發越褚體飄揚透徹一
尚不回幾至迂疎魯公之正其流也俗誠懸之勁其弊
也寒古往今來中庸鮮能千載之下刻心苦神諸其然
者要是文章之外唯此足以觀人發揮形容有足尚者
不忍迨也又嘗妄論文章精到尚可改飾字畫落筆更
不容加工求以益之適或壞之此吾知字書之貴一生
眠則畫被坐則畫地將老無功此藝厥為不易哉
分布六法左欲去吻一右欲去肩左右兩平
陽啟法寺興國寺二石啟法最精歐虞之所自出興國
粗甚如此兩手天不壽精而壽粗可嘆也北方多樸有
隸體無晉逸雅謂之毡裘氣合於隋書同文軌開皇大
業以迨武德之末貞觀之初書石無一可議此古今集
大成之時也於是虞歐大宏厥聲始虞於龍聖道場歐
於姚辨等刻亦未臻極及孔子廟堂碑飛來白鶴詩虞
為法於世矣化度九成歐獨步於時矣欲求楷法舍此
三者是南轅而北轍矣三書之法在平正恬淡分間布
白行筆停勻且如横書必兩頭均平不可如俗書左低
右昂八訣所謂千里陣雲是也起筆既成冗類如鑿如
錐則有泛冗錐則尖既不尖又必𢃄冗斯為絶妙及至
書到右方住處捺筆不可面下須擁起向上於下如繩
直其左方至筆之竪亦結筆在左穿心竪筆是也捺筆
直下到立處微捺使鋒左向如畫之右肩突出鋒在上
竪筆則突出鋒在左也又如十字處如中字牛字年字
凡是一横一直中停者皆當著心凝然正直平均不可
使一高一低一斜一欹少涉世俗守此法既牢則凡施
之間架自然平均使不俗氣俗之從生始於徐浩也知
蘭亭韻致取有映𢃄不知先自背了繩墨欹斜跛偃雖
上長下短右上滿(喃左上)右下滿(所右下)
行草宜用棗心筆者以其摺裊婉媚然此筆須出鋒用
之須捺筆鋒向左意趣只用筆腰不用筆尖乃可如真
書直竪用尖則施之行草無態度此是要緊處人多未
知之姜堯章孫過庭草書言能籠罨横竪最善發明棗
心筆於用之時每難揮運雙鈎懸腕久久得趣其要正
在勿使筆尖也
草書雖連綿宛轉然須有停筆為佳今長沙所開懷素
自叙乃蘇滄浪輩書一向裊摺無典則北方有一本正
不如此或欹或連迺為正當草極難於拙故蘇草不及
行也
晉賢草體虛淡蕭散此為至妙唯大令綰秋蛇便為文
皇所譏至唐旭素等方作連綿之筆此黃伯思簡亝堯
章所不取也今人但見爛然如藤纏者為草書之妙要
之晉人之妙不在此法度端嚴中蕭散為勝耳右軍三
卷僅一半真施老子印證簡亝堯章諸公議論去其間
偽迹如求屏風帖早乘帖止開真帖五卷於海陵當此
以為區處
鄭夾漈六書偏旁例論
六書起一成文衡為一縱為丨(音衮)邪為丿(房必反)反丿可
會則屬諸聲聲則無不諧矣五不足而後假借生焉六
書無傳惟藉說文然許氏惟得象形諧聲二書以成牽
子會意復為假借所擾故所得者亦不能守焉所以顛
沛淪於經籍之中如汎一葦於溟海靡所底止皆為假
借之所魅也嗚呼六書明則六經如指諸掌假借明則
六書如指諸掌若夫省文則有聲關於義者有聲關於
義者六書之道備於此矣
夾漈通志六書論
經術之不明繇小學之不振小學之不振繇六書之無
傳聖人之道惟藉六經六經之作惟藉文言文言之本
在於六書六書不分何以見義小學之義第一當識子
母之相生第二當識文字之有間象形指事文也會意
諧聲轉注字也假借文字俱也象形指事一也象形别
出為指事諧聲轉注一也諧聲别出為轉注二母為會
意一子一母為諧聲六書也者象形為本形不可象則
屬諸事事不可指則屬諸意耳或又曰孔壁舊書皆科
斗文字佳城之文獨顯於世曰古文雜用籀體非一於
科斗也蓋古文有墳書麒麟鍾鼎篆文有垂露復書襍
體隸之八分變而飛白行書草本隸隸出於籀籀始於
古文皆體於自然效法天地然則予何取衷哉曰漢時
遠步晉唐至宋滋弗逮矣蒼夏之迹遠矣幣刀鼎鬲世
復寡傳贊皇石刻其非西周乎詛楚其興於近代乎石
鼔泰山碑暨於兩京遺書舊畫學者不可不歴觀焉黃
庭謂非右軍書其誰作耶曰永僧徐浩輩為之也樂毅論
舊本希見於世宋初王侍書别寫刻之洛神賦亦後人
託獻之而詭行之墓田丙舍其鍾太尉之懿乎傷寒數
帖其王會稽之奥乎李陽冰庶子泉銘怡亭刻石二世
詔無是過也浯溪碑雅厚雄深森嚴於瘞鶴萬安記其
苖裔乎郎官廳壁序祭濠州文末年誥身同出一軌所
謂不約於法而凡踏焉者一掃歐虞褚薛之疲苶張顔
疇宗與曰宗古文籀篆其開於陳蔡乎石室之書今亡
矣其言曰書肇於自然陰陽生焉形勢立焉若日月雲
霧若蟲食木葉若刀戟縱横皆有意象左迴右顧無使
孤露藏頭護尾力在字中疾澁之分執筆之度八體變
法之玄竅崔瑗之儔咸受業焉光和建安諸作高明精
粹非魏晉所擬議張留侯蕭相國談筆道鍾太傅著論
可謂格言矣諸葛武侯其知書之變乎揚子雲訓纂其
說文切韻之本乎曰溪書衡肯亭包蒙其義則衍極竊取
之矣夫字有九德九德則法法始乎包犧成乎軒頡盛
乎三代草乎秦漢極乎晉唐萬世相因體有損益而九
德莫之有損益也或曰九德孰傳乎曰天傳乎又問何
以自得曰無愧於人為自得(九德出虞書臯陶謨)
鄭肯亭忠質文論
三皇尚忠五帝尚質三王尚文八卦忠也古文質也籀
文也篆則王降而霸矣隸其秦之法令乎古隸隸之古
文也八分隸之籕也楷法隸之篆也飛白八分之流也
行楷之行也草楷之走也隸之規為方草則圓其矩也
六書之道散也
鄭子經書要篇
六書之要其諧聲乎聲原於虚而妙於物言者聲之宣
也書者聲之寄也飛龍肇音㵳哉闐乎其罔聞也夾漈
山人當是正之有音無文者多矣逮皇元圖書重啟
人文諧書之義實宗乎五雖古之三皇龍書穗書雲書
諸作蔑以加諸猗歟休哉商之倒薤周之虎書魚書其
象形耶夷考禽書龜鸞諸體不過名物作為□(分勿反)
至□而窮析一為&KR1525;(音及)反&KR1525;為□(呼旱反)轉□為乙(音隠)
反為乚為□(居月反□彼此)折一為入(即穴也音綿又音入)轉入為□(側加)
(反)側□為人(音吠)反人為□(音泉)至□而窮一再折為□(五犯)
(反)轉□為□(口犯反)側凵為□(音方)反□為□(音播)至□而窮
引一而統合之則為□(音圍)圓則為(音星)至則環轉無
異勢一之道盡矣然□與一偶一能生而□不能生天
地之道陰陽之理也篆通而隸辟故有左無右有&KR0034;(音阜)
無&KR0008;篆明而隸晦故有王元玉有未無朱篆巧而隸拙
故有□(音覓)無□(音烱)有□無□篆縱而隸拘故有刀無七
有禾無未(音稽)然則篆之於隸其猶筮之於龜乎
又天五篇(同上出衍極)
天地之數合乎五皇極之道中於五四時之用成於五
六書之變極於五是故古文如春籀如夏篆如秋隸如
冬八分行草歲之閏餘也隸之興也其周之末造乎其
民趨於簡陋乎或問石鼔顯於李唐韓退之韋應物以
為周文王宣王時歐陽永叔蘇子瞻謂非史籀不能作
而夾漈以為秦文信乎曰以漆文知之然則筆曷始乎
曰尚矣書曰作會非筆何會紀於太常非筆何紀蘇望
歐陽棐以三仁為漢石經趙德夫洪景不非之諒也或
曰古書籀隸其渝渝乎久矣而何言之䑁(古獄反明也)耶曰
吾聞達於理者古今不能隔審其機者鬼神莫能閟夫
道一而已矣然則用筆有異乎曰有請問曰篆用直分
用側隸楷曰間出存乎其人其人可得聞乎曰顔柳篆
七而分三歐褚分八而篆二問行草曰篆多褉序間以
分側有石書之遺意焉然則執筆有異乎曰夫執筆者
書法之機鍵也近世善執筆者莫如張顔吾以此按天
下圖書不能逃乎玉尺也□善執筆則八體具不善執
筆則八體廢寸以内法在掌指寸以外法兼肘腕掌指
法之常也肘腕法之變也魏晉間帖指掌字也嗚呼師
法不傳人便其所習便其所習此法之所以不傳也故
惠施卒而莊子深暝不言鍾子期死而伯牙毁琴絶絃
盖傷世之難與知也或曰絳州潘氏摭采奇墨祕禇昉
於蒼頡訖於宋初其雅博乎曰淳化間太宗出内藏古
蹟命王著臨榻工用精嘉大觀絳潭猶有似人之喜戲
魚黔江鼎澧無慮數十有無不足計也江季路之辨審
矣曰營咨道二十萬購夫子廟碑劉潛夫十餘載求邕
僧塔銘&KR0008;乎曰鴻都斷石猶有存者其古刻之天球乎
黃初闕里記詞翰爾雅其南金乎漢碑三百銷蝕無幾
何君閣道夏淳于碑可以全見古人面貌君謀隸纂其
憂思深矣魏晉相承善學隸古莫如鍾王蕭阮諸人神
氣浸殊體式未散歴隋而唐始有專門之學自此益分
矣嗚呼媮風並趁其末造之孱民乎豪傑之生不數其
精神猶參錯於元化之間乎書不盡言言不盡意孔氏
遺跡陽冰獨神會之魯公之書懷素喜而有得似不在
語言文字之苴乎或問衍極曰極者中之至也曷為而
作也曰吾懼夫學者之不至也
虞伯生六書淵源序略
魏晉以來善隸書以名世未嘗不通六書之義不通其
義則不得文字之情制作之故安有不通其義不得其
情不本其故猶得為善書者唐之諸賢以書義相究辨
折循規蹈矩無復有點畫差訛之弊嗟夫世之不知六
書之義而效其波磔以為媚誠妄人矣
吾丘衍學古編略
篆法匾者最好謂之□(音果)匾徐鉉謂非老手莫能到石
鼔文字也
小篆俗皆喜長然不可太長長無法但以方楷一字半
為度一字為正體半字為垂脚豈不美哉脚不過三有
無可奈何者當以正脚為主餘略收短如幡脚可也有
下無脚字如□□㞢等字却以上枝為出如草木之為
物正生則上出枝倒懸則下出枝耳
隸書人謂宜匾殊不知妙在不匾挑拔平硬如折刀頭
方是漢隸無體括云古勁古拙斬釘截鐵備矣
欵識文者諸侯本國之文也古者諸侯書不同文故形
體各異秦有小篆始一其法近世學者取欵識字為用
一紙之上齊楚不分人亦莫暁其謬
有芒氏墨兩碎金
張長史謂大字促令小小字展令大董内直謂大字貴
結密不結密則懶散而無精神扁榜宜字字相照應又
宜飄逸氣清雅不俗一字之美皆偏旁凑成分折看時
各自成一美始為大字之盡善者小字貴開闊字内間
架宜明整開闊一如大字體段諸美皆具也
胸中有書下筆自然不俗坡詩有云退筆如山未足琛
讀書萬卷始通神此良言也
為書之妙不在憑文案本妙在應變無方
行行須有活字字字須求生動
有功無性神彩不生有性無功神采不實兼此二者然
後能齊古人
筆正之說真格言也筆正則古人筆法皆如吾手矣側
鋒取妍鍾王不傳之秘需毫之次法與鋒合然後運筆
無非法也
捉筆在手便須運意不可妄落一筆一筆纔落便想第
二筆合作如何下
倘寫一字不成須於衆碑尋之若無即出意自造不可
轉意率然而作
臨書最有功以其可得精神也字形在紙筆法在手筆
意在心筆筆生意分間布白小心布置大膽落筆左者
右之右者左之偏者正之正者偏之以近為遠以遠為
近以連為斷以斷為連筆近者意遠筆遠者意近
字看碑帖須象運筆又須把其氣象隨所寓成形結字
得形體不如得筆法得筆法不如得氣象學字如女子
學梳掠惟性虚者尤能作態度
只學一家書學成不過為人作奴婢集衆長歸於我斯
為大成
行書非草非真兼真謂之真行𢃄草謂之行草篆添
隸减篆長隸匾
八分書殆不始於秦水經注齊地掘古冡棺前有八分
書騐文乃太公三世孫胡公之墓科斗古文大篆小篆
亦自五帝時有之矣如禹刻岣嶁碑則用科斗宣王刻
石鼔則用籀書唐人錢譜太昊氏金尊盧氏幣其文具
存悉皆小篆太公九府圜錢黃帝布刀亦是小篆盖書
契既作字體悉具决不始於秦也
唐昇元帖以匱紙摹搨李廷珪墨拂之為絶品匱紙者
打金箔紙也其次即用澄心堂紙蟬翅拂為第二品濃
墨本為第三品也昇元帖在淳化祖刻之上隋開皇帖
之下迄今皆不可復見也
世有絳帖潭帖臨江帖此三書絳本已少惟潭帖為勝
者以僧希白所臨也希白於字畫得佳處故於二王帖
尤邃若臨江則失真遠矣又淳化帖大觀帖當時以晉
唐善本及江南所收帖澤善者悉出上聖規摹故風骨
意象皆存在識者鑒裁而學者悟其趣
法書中唐人硬黃可喜若其餘紙札俱不精
古人論墨之佳曰輕堅黟黑入硯無聲又曰其堅如玉
其文如犀又曰繢彩奮發論硯之佳曰秀潤玉質論筆
曰長而不勁不如勿長勁而不圓不如不勁皆至理也
唐六典有裝潢匠注音光上聲謂裝成而以蠟潢紙也
今製牋法猶有潢製之說人多不解作平聲又改為裝
池益謬甚矣
洞天清錄云書與畫一致也書者以濟畫之不及者也
使畫可盡則無事乎書矣古之善繪者或畫詩或圖
孝經或貌爾雅或像論語暨春秋或著易象皆附經
而行猶未失其初也世道日降往往溺志於車馬士女
之華怡神於花鳥蟲魚之麗游情於山林水石之幽而
古意衰矣
李西涯論篆額
裝潢舊碑石刻法帖上篆額斷不可去不然却似賢人
不著冠耳
祝京兆論楷書及扇書
一血二骨三肉四筋五圓六直七平八方九結構十變
十者備謂之楷書
書聚骨扇如令舞女在瓦礫堆上作伎飛鷰玉環亦
减態矣呵呵
楊升菴論擘窠書
字體有擘窠書今書家不解其義按顔真卿集有云點
畫稍細恐不堪久臣今謹據石擘窠大書王惲玉堂嘉
話云東坡洗玉池銘擘窠大字極佳又云韓魏公書杜
陵畫鶻詩擘窠大字此法宋人多用之墨扎之祖也
弇山人巵言
自張懷瓘以十體斷書一曰古文二曰大篆三曰籀文
四曰小篆五曰八分六曰隸書七曰章草八曰行書九
曰飛白十曰草鄭昂論文字之大變八一曰古文二曰
大篆三曰小篆四曰隸書五曰八分六曰行書七曰飛
白八曰草書其意蓋取程邈以後之隸與鍾王之今楷
合而一之不然則是取漢碑之隸皆屬之於八分而單
以隸為楷也歐陽永叔以八分為隸洪适因之而豐道
生直斥其妄據道生之意以隸為八分以真為隸也是
是即吾所疑張鄭之後說也夫以分為隸歐陽氏之誤
小以隸為分以真為隸豐氏之誤大也為豐氏之說大
約與張鄭同其一曰隸書者程邈為御史以奏事繁多
篆字難成乃用隸人佐書以赴急速官司刑獄用之其
二云次仲作八分書謂割篆八分存隸二分是先有隸
而有分固矣其三據淳化閣帖有邈天得一以清數語
為據此皆吾所不敢信之故也閣帖所存邈數十字略
無二鍾古意止是稍增一點一畫以行怪如尤倉元命
包假書填難字類耳此李懷琳輩之所不為而可據為
邈書乎又眀言漢因行之獨符印幡信題署用篆則此
外皆用真隸書矣而何自漢末以前無一筆也歐趙所
書之碑又何無一真隸而皆分書也各書既謂之分書
則其法正存今何嘗八分八篆也以吾所見唯皇象天
發神䜟有五分之篆蔡邕夏承有四方之篆疑此即所
謂八分而八分以其不易習故少傳耳衛恒所贊隸勢
如砥平繩直規矩折脩短相奮筆輕舉離而不絶等語
亦自與正書不甚應其為古隸無疑者後閱陸子淵書
輯云秦興同天下之書而李斯遂為世宗時則趙高胡
母敬改省籀篆同謂之小篆程邈所上務趨便捷謂之
隸書王次仲分取篆隸之間謂之八分自邈以降謂之
秦隸賈訪三倉蔡邕石經諸作謂之漢隸鍾王變體謂
之今隸合秦漢謂之古隸庾元威造為散隸羲獻復變
新奇則以今隸謂之楷法黃庭樂毅謂之小楷史游解
散隸體謂之章草張伯英之法謂之草書衞瓘復采芝
法兼乎行書謂之藁草羲獻之書謂之今草結微𦕈者
謂之小草復有游絲之草宋蔡襄為飛草謂之散草劉
伯昇小變楷法謂之行書兼真謂之真行𢃄草謂之草
行蔡邕所作輕微大字謂之飛白自餘諸體以類生矣蓋
自是而隸與八分之說始明然謂羲獻復變新奇别以
今隸謂之楷法此語覺贅蓋受禪勸進即鍾氏之古隸
也尚書宣示墓田丙舍戎路表即鍾氏之今隸也羲獻
不過增華耳古隸亦非鍾造東漢以後碑刻皆如之特
鍾氏入妙耳飛白即古隸今隸蕭子云頗作篆皆大書
用箒筆輕拂過或有𢃄行者其體若白而勢若飛今亦
不傳矣後世有以草書作雙絲下中露白者為飛白極
可笑吾三十時為余定州作飛白歌蓋從俗之語也今
人稱草隸篆雖失作者之意然古隸今隸方圓勁婉體
自難合析為真隸似亦未為不通
吾衍曰秦隸者程邈以文牘繁多難以用篆因減小篆
為經用之法故不為體勢若漢疑法篆字相近非有批
法之隸也即是秦權秦量上刻字人多不知亦謂之篆
八分則漢隸之未有挑剔者比秦隸則易識比漢隸則
微篆似若用篆筆作漢隸則得之矣由此而言之則次
仲所成八分恐存隸八分就篆二分也衍之此論一洗
懷瓘千古之疑盡闢豐氏恣談之陋也
衍又曰隸書人謂宜匾殊不知妙不在匾挑拔平硬如
折刀頭方是漢隸衍此語尤合作正受禪勸進之所以
妙也近代文徵仲得之瘦而怪者韓擇木也豐而匾者
唐玄宗也拙而醜者朱協極也
沈存中云古人以散筆作隸書謂之散隸近歲蔡君謨
之言又以散筆作草書謂之散草或曰飛草其法皆
生於飛白
章草古隸之變也行草今隸之變也芝旭草又行草之
變也
行書有二有真𢃄行者如右軍蘭亭霜寒來禽官奴之
類是也正行配者右軍旦極寒雪晴晚是也
毒熱尊體何如奉橘夫人平康蔡家賓至愛鵝蘄茶晚
復毒熱有以為唐文皇臨者夫人平康蔡家賓有以為
後人書者理俱有之
道生云雙鈎懸腕讓左側右虚掌實指意前筆後此古
人所傳用筆之訣也如屋漏痕如壁折如印印泥如錐
畫沙如折釵股古人所論作書之勢也然妙在四指得
力俯仰進退收往垂縮剛柔曲直縱横轉運無不如意
則筆在畫中而左右皆無病矣此法鍾王之後唯藏真
得之為多庶幾於是者唐則伯施信本登善虔禮紹京
泰和伯高清臣誠懸五季則景度重光宋則君謨元章
元則子山子昂本朝仲行貞伯希哲徵仲數人而已
鍾太傅解散古隸而為今隸然張芝草書是今隸之變
觀其行筆可知則太傅之前如曹師諸公亦已作今隸
但非程邈體耳
語云真以點畫為形質使轉為性情草以點畫為性情
使轉為形質縱横牽制之謂使鈎環盤紆之謂轉向背
得宜之謂點畫又云神彩為上形質次之隸以規為方
草則圓其矩
大字促令小小字舒令大大字難於結密而無間小字
難於寬綽而有餘此偏至之語大須意會不可典要又
云小心布置大膽落筆
梁武帝云點掣短則法擁尰點掣長則法離澌畫促則
字横畫疎則形慢拘則乏勢故又少則純骨無媚純肉
無力少墨浮澁多墨笨鈍張長史傳此於顔平原而語
少變
董内直曰左欲去吻右欲去肩指欲實掌欲虚李萃
曰虛掌實指緩紉急送意在筆前字居筆後黃山谷云
心能轉腕手能轉筆米元章云肉須裹筋筋須藏肉皆
臨池者所宜知也
李陽冰云點不變謂之布棋畫不變謂之布算方不變
謂之㪷圓不變謂之環此言篆法也篆亦須變况其他
乎
聞之張敬玄云楷書把筆妙在虛掌運腕不宜把筆苦
緊然大令小時作書右軍從後掣其筆不得非耶曰此
有力也非苦緊也顔柳自有力二王化於力者也習顔
柳者未免苦緊習二王者不妨虛和
以筋骨立形以神情潤色出没須有倚伏開合藉乎陰
陽一畫之間變起伏於鋒杪一點之内殊衂挫於毫芒
一畫失所如壯士之折一股一點失所如美人之眇一目
取蘭亭之半以參宣示則華實配矣取化度之半以參
廟堂則方圓協矣
王肯堂鬱岡齋筆麈
右軍執筆圖東陽陳及時有跋云其圖懸腕者二腕就
几者一於張彥遠法書要錄目中而不見其文依其執
筆似覺紙上有瑟瑟蠶食葉聲隨意所之略無滯凝其
法當大指對用食指頭以小指疊無名指倚管則腕回
而筆正忽使管歸於食指第二節内則鋒藏而筆直然
用事又全在中指運動取力於肩則字畫秀潤氣骨遒
勁孔子曰工欲善事必先利其器此右軍筆圖之所以
不可無也
凡作楷書須筆筆依法書之鍾繇王羲之獻之智永虞
世南歐陽詢顔真卿七家乃合楷法其餘不過真書耳
唐人所謂經生字也
刻石手唐人為最今世所傳宋榻本神采飛動恍如真
跡如雲麾將軍九成宫銘聖教序之類皆唐刻也其轉
折波磔處俱稜角分明故鋒穎雖露而古意運筆意象
隠然在目後世摹勒者亦妄意藏鋒而轉摺波磔處俱
以圓渾為工故成無骨之身無幹之樹停雲戲鴻之刻
手固劣亦書家誤之也
古人作書多肥少瘦凡碑初刻未經多搨畫深而字必
肥久而榻多畫淺而字漸瘦瘦非真相也余每笑世人
學聖教序多作細畫不知誤學斷碑後字耳
董玄宰論字生熟
字與畫各有門庭畫可生書不可不熟畫須熟後生字
須熟外熟
論臨顔書
余近來臨顔書因悟所謂折釵股屋漏㾗者惟二王有
之魯公直入山陰之室絶去歐褚輕媚習氣東坡有詩
至於子美書至於魯公非虚語也顔公惟蔡明遠序尤
為沈古米海岳一生不能彷彿蓋亦為學唐初諸公書
稍乏骨氣耳燈下為此都不對帖雖不至入俗第神采
璀璨即是不及古人處漸老漸熟乃造平淡米老猶隔
敢自許逼真乎題以志吾愧
陳眉公論筆墨(見妮古錄)
世人愛書畫而不求用筆用墨之妙有筆妙而墨不妙
者有墨妙而筆不妙者有筆墨俱妙者有筆墨俱無者
力乎巧乎神乎膽乎學乎識乎盡在此矣總之不出藴
藉中沈著痛快
論臨帖(見太平清話)
臨帖切忌緊逼相逼而視吾身方在甕中安能運甕此
亦旁觀棋枰小變法耳
嘗訪古帖置之几上其益有五消永日汰俗情一益也
分别六書宗派二益也多識古文奇字三益也先賢風
流韻態如在筆端且可以披其遺行逸籍交游宅墓四
益也不必鈎搨日與聚首如薰修法自然得解五益也
竹懶論小楷
古人不貴小楷謂之隸書為胥隸所書耳梁武勅臣下
書䟽皆用行押筆自書唯署名稍謹耳唐文皇令三館
諸生寫道釋諸經以其楷正名經生體士大夫不為也
竹雨屢要予作楷予目昏甚苦之為作一絶以冷其意
然實書家正論也鴨頭狸骨擅雄奇不數銀鈎蠆尾齊
請看貞觀寫經手品流虞褚隔雲泥
論治書四種
唐人崇事法書其治書有四種曰臨曰摹曰嚮搨曰硬
黃臨者置紙法書之傍睥睨纖濃點畫而倣為之摹者
籠紙法書之上映照而筆取之嚮搨者坐暗室中穴牖
如盎大懸紙與法書映而取之欲其透射畢見以法書
故縑色沈暗非此不澈也硬黃者嫌紙性終𢃄暗澁置
之熱熨斗上以黃蠟塗勻紙雖稍硬而瑩徹透明如世
所為魚枕明角之類以蒙物無不纖毫畢見者大都施
之魏晉鍾索右軍諸蹟以其年久本暗又所宗師故極
意取之臨書如雙鴻並翔各極其致不必為步驟之拘
非於書有深詣者不能也以故屬之虞褚公以下三者
則趙模馮承素輩職耳昔張思聰善摹古帖自名翻
身鳳凰
屠緯真考槃餘事
古帖歴年遠而裱數多其墨濃者堅若生漆以手楷之
纖毫無染兼之摩弄積久紙面光彩如砑古意生然故
面舊而背色表新其側勒轉搨處並無沁墨水跡侵染
字法且有一種異馨發自紙墨之外質薄者揭之堅而
不裂以受糊多耳厚者反破裂莫舉以年遠糊重紙脆
故也今之贗帖效南搨者近似之然以手微抺滿指皆
黑效北搨者敲法入石大深字有邊㾗用墨不勻濃處
若烏雲生雨淺者如白虹跨天殊乏雅致大率皆以川
扇紙竹紙用挂灰爐烟瀝和水染成古色表裏湮透兩
面如一試以一角揭著薄者即裂厚則性健不斷矣此
俱以形似求之若以字法刻手敲手揭法過目翻閱雖
同一宋搨而妍醜即别矣矧贗搨乎
吳中近有高手贗為舊帖以竪簾厚麄竹紙皆特抄也
作夾紗搨法以草烟末香烟薰之火氣逼脆本質用和
糊若古帖嗅味全無一毫新狀入手多不能破其智巧
精采反能奪目鍳賞當具神道觀法
古之北紙其紋横質鬆而厚不甚受墨北墨多用松烟
色青而淺不和油蠟故北搨色淡而紋皺如薄雲之過
青天謂之夾紗作蟬翅搨也南紙其文竪墨用油烟以
蠟及造烏金紙水敲刷碑文故色純墨而有浮光謂之
烏金搨
珊瑚網卷二十三下
