珊瑚網卷二十六
明汪砢玉撰
名畫題䟦二
李成山水寒林
山水寒林李營丘神境也其位置䃲礴自得其氣韻飄
渺欲仙其骨力矯矯如遊龍其彩神霏霏若翥鳳迹簡
而意淡登顧陸之堂細密而精微入展鄭之室風日晴
美時清心展閱恍置身在寒泉古木間耳世賢子
萬歷癸夘秋歙客質繪冊于先子高君明水来見遽持
去後再期明水以逾期不聽贖已濡墨點綴竹樹客訴
非已物將奈之何惟所攜李咸熙畫一軸原值二百五
十近付善手湯氏裝潢甫完無己將此畫典償之耳淚
澘澘下也先子惻然稱貸多金存其畫客一去杳然未
幾董太史玄宰過舍極鑒賞是愊正欲䟦其上會兵憲
邀宴連速不果先君遂自題數語至崇禎己夘夏竟被
姑溪友人賺去余不憚千里追返内人嘆曰世已為無
李論君何必作有李論而役役如此余笑曰不知其人
視其畫誠如東坡所云縹渺營丘水墨仙乎因述當年
典畫事爾爾龍惕子汪砢玉識
名畫李成以山水供奉禁中然以子姓饒資為宫市珠
玉大商不易為人落筆惟性嗜香藥名酒人亦不知獨
相國寺東宋藥家最與相善每往醉必累日不特紙素
揮灑盈滿箱篋即舖門兩壁亦為淋漓潑染識者謂壁
畫最入神妙惜在白堊上耳此宋時百歲袁老楓窗小
牘所載綴之用補畫史砢玉再識
李營丘暮林叠岫圖
桑苧未成鴻漸隠丹青聊作虎頭癡久知圖畫非兒戲
到處雲山是我師澤民朱潤(元人)
范寬長江萬里卷(范性落拓迂遠人因以寬目之後遂用題識其名故中立也)
昔在苑西有吳太學持范中立長江圖見示位置正如
此卷猶心疑為裴旻之虎今見真本快心洞目之觀始
信鑒裁不謬史官董其昌
余有范華原雪景山樹依稀世號范臘梨云樂卿
僧巨然山寺圖(即治平寺圖其元人題䟦已刻六硯三筆)
此卷在梁谿華氏家余求之數載不得一觀今為公甫
所有得展玩竟日其墨法筆法似右丞范寬與巨然平
日淡墨輕烟少異蓋唐宋人畫𣲖如出一家不可以格
數輒較量也卷末諸名手論之偹矣余何容贊甲辰
六月三日過南湖觀因題董其昌
吾鄉吳太學功甫謝世後諸珍秘散出時先君得是圖
又唐鐫靈壁石名列翠者及他書畫玩好無何為鬻古
輩先後賺去復得無欵山水一軸竹懶翁見而題之曰
骨格沉古秀鬱芊綿的是北宋董巨之筆或云夏禹玉
已屬貎相矧更引而下乎具眼者自得之懶翁時過笑
賞謂即巨然山寺圖矣汪砢玉識
崔白林塘刷羽圖(在絹幅上着色樹石芙蓉水邊立一鵝軒翅翹頸儼然生動)
雨後菰蒲翠色分水邊野雁已離羣杜陵對酒唫詩愛
更憶山隂王右軍靜學題
崔子西桃澗雛黃真蹟
善聲而不知轉未可謂善歌也善繪而不善染未可謂
善畫也是作桃紅覆澗水羣雛喙宿其間笋芽迸出樹
根游蜂撲花不定神彩煥發氣韻生動最得傅染之妙
固趙昌流輩歟昌之每當晨露遶欄諦玩掌中調色
工素自號寫生騐之以手捫摸不為采色所隠若蘭亭
所蓄又非濠梁崔藝學莫工此也總之如善歌者得其
轉法矣謂昌之可謂子西亦可矣砢玉題
紡車圖(卷首周天球大書故宋王居正筆)
王居正拙之子也俗以其小字呼為憨哥學丹青有父
風師周昉士女略得其妙嘗于苑圃寺觀衆遊之處必
據高隟以觀士女格態凡欲命筆則澄秘思慮故于形
似為得
右聖朝名畫評按王拙河東人也大中祥符間父子
以畫馳名海内延祐四年七月予客燕都有持此圖
相示者因以五十金購之乃賈師相故物也圖雖尺
許而氣韻雄壯格意高古精采飛動真可謂神品者
矣是歲中秋日松雪道人趙孟頫識
春風楊柳色麗日何清明田家作苦餘軋軋繰車鳴
母子勤紡績不羡羅綺榮童稚嬉自樂小厖恬不驚
緬思前盛日萬物遂所生王郎稱好畫奕世垂佳名
詎意劫火餘留此天機精千金匪重價至寳那可輕
暇時一披閱邈焉起遙情後二年四月三日重題
子昂
高克明雪意卷(前有高克明三字後有□州牟氏書齋清玩八字乃宋人書)
畫譜稱高克明得李成筆意蒼古清潤為北宋丹青名
家思陵嘗有詩評云克明已往道寧逝郭熙遂得新成
名則其品第皆出熙上也而其真迹世不多見此雪意
卷廷美僉憲得之于道遜太僕圖不盈丈而三遠偹焉
誠不意得者余題之為劉氏山房所藏第一云題竟廷美
復強余詩余適遊雪湖得一律猶能記之因書以塞白
湖山勝趣自難窮雪後登臨興倍濃大地盡成銀色界
一塵不到水晶宫舟移月洞雲庭外人在冰壺玉鑑中
我欲題詩誰屬和惜無魯望與逋翁成化己丑春仲
天全翁有貞書于虞山上湖舟中
赤脚真人龍鳳姿俯視藝苑時游嬉良工待詔金門裏
高生前身應畫師含毫吮墨立良久自言臣是唐王維
平生胸中無一物獨有山水能容之郭熙成名乃新進
范寬得意纔並馳丹青競巧稱院體後来不比宣和時
密竹千岡松萬壑蒼翠峰巒白湖濼岸傍桂楫何處移
磵曲苑堂是誰縳行人暮歸天漠漠遙望前村愁雪落
船頭一老自閒暇詩意分明入寥廓劉侯朝迴過燕市
亦復愛畫入骨髓偶從太僕得此圖每一開之心輙喜
天全仙翁惜題字評品數行非佞史翁今已逝侯亦亡
兩洞庭荒渺湖水石田多才從後起况有佳兒好文事
只今寄物欣有託賦詩獨媿前人耳宋社久已屋宋畫
如有神劉侯地下勿長笑楚弓得失皆吾人延陵吳寬
郭熙春山對酌圖
何處春山聳翠寒洒然林下見衣冠高情此日難為别
且盡壺觴物外歡雲隠信筆題
二老相忘共一家笑談酬酢總堪誇獨憐雲白山深處
極目枝頭不見花北山錢復
雲白山青風日柔有人同在此林邱一樽細酌東風裏
解折山花當酒籌谷西
郭河陽夏山行旅
畫行旅者四時俱供筆端此其炎景山程耶雄偉清潤
妙絶如許余每懸齋壁森然若在長林豐草中與策蹇
停驂者相周旋焉熙嘗言畫山水數百里間必有精神
聚處乃足畫散地不足畫也誠然哉玉水子
文與可晩靄横看卷
壬戌之秋程季白飛霞舫成招李君實及珂雪與余集
舫中看新得漢玉圖書約三百方因示文同畫卷曰晩
靄横看君實題其後用東坡思無邪齋章鈐記余共珂
雪各印諸玉作譜婁東朱錦春撥阮奪落葉響吾輩無
暇聽也歸而思此圖樹瘦于竹艇小于葉遙山遠水層
出林端暮烟凝靄掩暎亭閣畫中人應爾横看無盡意
躍躍焉東坡嘗稱與可下筆兼衆妙而不言其善山水
乃山谷于吳君惠處見文湖州晩靄横卷兼有王摩詰
關仝筆力世僅以洋州竹一𣲖稱之何足以盡石室又
與可至天彭館徐氏園杯酒談笑中肆筆成焦夫子像
于亭壁曲盡寒酸態度焦蓋博學導後進貌陋且怪性
率不自飾者元豐壬戌郡守聶子固徙其壁于郡圃凝
翠亭今有石刻在是與可又善人物也故坡公謂與可
詩文不能盡溢而為書變而為畫畫皆詩之餘乎詎意
此卷至崇禎初歸留都一大老後共徽廟竹禽卷殉葬
斯劫一遭真珠沉滄海矣可勝憾憾秀水汪砢玉記
(後聞不果殉今在彈埽菴處)
文湖州竹枝卷
若人今已無此竹寧復有那將春蚓筆畫作風中柳君
看斷崕上瘦節蛟蛇走何時此霜竿復入江湖手東
坡居士題
延祐乙未秋九月十有八日薊邱李衎觀于毗陵趙東
臯之書隠謹題
翰墨真儒者事畫(缺一字)如山未知判取詩書萬卷来看
風霜一枝
此老墨君三昧雲山發興清竒我在蓬莱書府曾看晩
靄横披
余曩客京師獲觀文湖州晚靄横披圖山谷題識其上真
絶品也文湖州平日丹青之妙不止墨竹故因及之
鄧文原
石室先生墨竹之妙與雪堂先生之書同具鍾王妙趣
此卷為郭君天錫所藏文畫蘇書紙蠧而墨色如新題
識俱有徵得一展玩何其幸哉會稽王艮江夏費雄天
台柯九思京兆杜本同觀(本書隸古)
臨行話與崔公度到了神交蘇子瞻却是主林神不管
黯隨凉月墮虛簷高郵龔&KR0008;為郭天錫題
當今好事家多藏文竹觀者每以東坡題識定真偽此
卷字畫兩優為真無疑汾石巖民瞻
至治元年冬十二月七日與仁卿来訪天錫得觀石
室先生墨君真跡薊丘李士行書
僕平生篤好文筆所至必求披玩所見不啻數百卷真
者僅十餘耳其真偽可望而知之文蘇同時德業相望
墨竹之法親授彭城故湖州之作多雪堂所題若必東
坡題識而定真偽則膠柱鼔瑟之論也此卷文畫蘇題
遂成全美余舊嘗見之每往来胸中未忘今復于益清亭
中披閱令人不忍釋手故為之識同觀者倪元鎮至正
二年七月十九日丹丘柯九思書
至正六年十二月廿日觀于益清亭趙雍
清貧太守石室翁渭川千畮藏胸中理間砥筆槃薄嬴
兔走鶻落無留蹤雨稍晴葉各殊態揮灑位置分纖穠
鍾峰隠居撥鐙法氣韻生動將無同墨君一𣲖来自東
襪材當萃彭城公平生知己最親厚走筆調笑言舂容
陳州官舍示長舌翛然化去當元豐烏乎一老不復作
空瞻遺墨翔鸞龍汝陽袁華
與可題竹欵有錦江道人文同為雪岸先生作
蘇子瞻竹枝自題
雲陽友舊最善墨竹與僕别幾歲月矣余在錢塘邀于
長青閣小飲作此竹枝奉贈不知雲陽以為何如也
輕翻雪浪煖低挹露珠圓萬籟夜俱寂清風盈耳邊
郁文澤題
曾遊赤壁誦遺文又向禪房見此君一段湘娥廟前意
淋漓秋水與秋雲癸未秋七月日過以中上人方丈
示坡仙竹枝賦此吳郡張雨
老幹翛然舞新枝丹鳳棲後凋並松栢不受雪霜欺
周貢題
君不見昔日眉山草木枯儒宗疎秀生三蘇坡翁文藝
更瀟洒興来畫竹世所殊一枝一葉有生意虛簷烏雀
驚相呼鳳睛落落疑戛玉雨潤將將欲流酥相去于今
二百載宛然遺墨懸座隅况乃忠惠舊藏物珍寳真與
天壤俱袁桷題
東坡自題畫松
人間斤斧日創夷果見龍蛇百尺姿不是溪山曾獨往
何人解作掛猿枝野水參差落漲痕疎林欹倒出霜根
浩歌一棹歸何處家在江南黃葉村
李龍眠孝經圖(紙本)
鳳閣舍人楊公雅言孝經關鍵六藝根本百行在世訓
所重謂龍眠山人李公麟曰能圖其事以示人為有補
元豐八年六月因摭其一二隨章而圖之
龍眠居士圖孝經雖曰隨章摭其一二然自天子以
至于庶人威儀動作之節與夫郊廟之規模閭里之
風俗器物之制度畜産之性情亦略備矣東坡謂其
神與萬物交其智與百工通者覽之可想雖然龍眠
畫贊者多矣至于書史稱妙絶而見者不多今覩其
筆勢若清廟既陳而君子佩玉趨蹌于其間清和簡肅猶
有晉宋閒人氣韻當時以書名者未必能如此也吾得此卷
不徒愛其畫而尤愛其書特珍藏之每紙壓縫有雙龍團
印末有紹興字喬氏私印蓋曾入南宋御府而又為喬仲
山所藏云水村居氏陸完有王芝子慶王芝私印
龍眠孝經圖嘗載雲烟過眼錄藏西人王芝子慶所
余後草窗周先生三百餘年往往獲覩其品題是物
何多幸也子京
李伯時畫吳中三賢像(有鄆王書所咏)
已將勲業等浮鷗鳥盡弓藏見遠謀越國江山留不住
五湖風月一扁舟范蠡
西風淅淅動高梧目送浮雲悟卷舒自是歸心感秋色
不應高興為鱸魚張翰
把菊蕭條遶屋春不教鵝鴨惱比鄰滿身花影猶沈醉
真是江湖一散人陸龜蒙
覽夢得所藏吳中三賢因各書絶句鄆王(押)(朱文鄆王)
(之印王即徽廟也)
李龍眠作漢高等六圖
眉公跋云李龍眠患右手米元章始學畫當時已推重
如此是不然也龍眠細入元章寫意各不相襲余昔
有此卷為東倉楊汝邁所惠先君即以贈華亭薛氏後
轉入王越石手天啟三年冬十一月二十三日同李九
疑太翁觀于春波舟次龍惕子汪砢玉
李龍眠華嚴變相圖
龍眠居士畫華嚴變相豈獨筆力超逸然此公性理皆通誠
可歎服也庠謹書
龍眠居士宿慧通親覩華嚴法界觀手畫毘盧妙相好靈知所
現非幻作諸神勇識以次來衣冠纓絡嚴飾具乃至諸天諸大
天福德貴神八部等威慈並承佛恩力各隨因地見形勢我思
法雲頂中寳紫金灮聚超衆地一毛孔中一切見半月滿月諸
寳王香雲鬘雲宫殿雲重重單複牙含揾悲愍衆生故在世今
我愚蒙得瞻仰願如童真法王子彈指開門入寳閣普禮普讚
盡未來與佛長住金剛定邵菴道人虞集生贊
前一題乃後湖居士丹陽蘇養真書惜此圖為舊人摹
本其鋪叙諸天八部龍神之妙不知真蹟流落何許得
一瞻禮此生之幸也墨林
李公麟毘耶問疾圖
維摩大士身不有云何文殊來問疾惟其維摩身不有
故能一念示于有惟其維摩未嘗病故感文殊來問疾
不二法門共談演不在語默與非默三萬二千師子床
恒河沙數香積國衆生重說不二門畫出空門貝多葉
若作畫與非畫見則有默與非默異當知未曾開展時
維摩文殊嘗說法風花雲葉水重重琚公道人如此說
至大二年三月廿日枯木巖比丘行魁拜讚
文殊如是設問太煞老婆心維摩如是酬荅面皮厚多
少點檢將來總未勦絶居士元非病文殊謾詰徵無人
知此意特地覓圖形至順壬申吳城此山若舟
一生只解彈人短自病元來不會醫非是曼殊來勘破
從前敗闕少人知慧雲沙門善慶
靚粧士女何足觀此卷宜尊為畫聖老學菴居沙門天泉
濡首舌頭尖似鑚净名心地曲如鈎二千三百年前事
今日無言倚石樓洪武十二年知足山翁清楚
真病何憂不易活原來假病極難醫是真是假無人識惟
有文殊一箇知徑山心泰拜書
李龍眠作毘邪問病圖前代諸碩師多著語于左中天民應
上人得而藏焉洪武甲子會稽溥洽在吳門雨花堂寫
李伯時維摩說不二法圖余曾見之頃氏二十餘年矣今日重
展于蘇門舟次一彈指頃去來今謂是也丙辰夏日董其昌觀
龍眠臨王摩詰輞川圖(絹素上高宗書在前)
李龍眠所臨王摩詰輞川圖畫法氣韵咄咄逼真卷首
有思陵所題誠可寳也但所藏不謹想失去元祐間諸公
䟦語深為惜哉至大三年正月既望趙孟頫敬題
甲寅重九日得此卷于湯玉林云龍惕子記
龍眠山莊圖潁濱先生題
此心初無住每與物皆禪如何一丸墨舒卷作山川(右墨)
(禪堂)
清谿便種稻秋晚連雲熟不待見新舂西風薌自足(右雲)
(薌閣)
蒼壁立精鐵懸泉瀉天紳山行見已久指與未來人(右陳)
(彭漈)
自龍晝飲潭石壁脩尾掛幽人欲下看雨雹晴相射(右玉)
(龍峽)
層崖落飛泉微風動喬木坐遣谷中人家家有琴筑(右泠)
(泠谷)
團團寳華巖重重蔭珍木歸來得商鼎試浴溪邊渌(右寳)
(華巖)
倚厓開翠壁臨潭置苔石有所獨無人君心得未得(右觀)
(音巖)
巖花不可扳翔蘂久未墮忽下幽人前知子觀空坐(右雨)
(花巖)
溪深龜魚驕石瘦椿楠勁借子木蘭船寬我芒鞵病(右鵲)
(源)
山開稍有路水放不成川游人得所息真言才澹然(右𤼵)
(真塢)
山居少華麗牽茒結净屋此間不受塵幽人亦新沐(右□)
(雲塢)
未見垂雲沜其如歸興何路窮雙足熱為我洗盤陀(右垂)
(雲沜)
伯時作龍眠山莊圖由建德館至垂雲沜著錄者十
六處自西而南凡數里巖崿隠見泉源相屬山行者路
窮於此道南溪山清深秀峙可游者有四曰勝金巖寳華岩
陳彭漈鵲源以其不可緒見也故特著於後子瞻既為之
記又屬轍賦小詩凡十二章以繼摩詰輞川之作云
李公麟字伯時舒城人也舉進士用陸佃薦為刪定官
又用御史薦為檢法官公麟博學好古多識奇字紹聖
五年朝廷得玉璽下禮官諸儒議言人人殊公麟以為
秦璽用藍田玉今玉色正青其書以龍蛇鳥合為文著
帝王受命之符真秦李斯所為也議由是定公麟能行
草書善畫尤工人物比顧陸云元符三年既歸老肆意
於泉石間作龍眠山莊圖為世所寳藏其為文清婉工
于詩而一時多稱譽焉
右龍眠山莊圖宋李公麟伯時畫伯時舉進士入官以
博學好古有盛名其畫蓋取晉唐諸名家所善以為己
有論者謂鞍馬過韓幹道釋追吳道玄山水似李思訓
人物似韓滉瀟洒如王摩詰在宋當為第一手元符間
歸老山中作此圖其景由建德館至垂雲沜十有六又
道南溪得勝景之可賞者有四皆山水清秀竹樹茂美
喧囂塵俗之所不到東坡先生為之記潁濱又為賦詠
蓋妙絶一時人所寳愛不啻拱璧夫景以畫而傳畫則
以人而重東坡先生高風大節百世之望也凡詞翰之
所賁及者天下其誰不重之然則龍眠山莊豈獨賴畫
而顯哉先生嘗言君子可以寓意於物而不可以留意
于物寓意于物則物長為吾樂留意於物則物足以為
吾病伯時之矻矻於此蓋留意之病也先生之文出於
天縦以状物適情如風𤼵霆震歘然變化於俄頃之間
於其所當止而止焉非所謂寓意于物者乎今數百年
龍眠山川固在也其所經營締搆不可得而見也矣所
可見者文章圖畫而已則文章圖畫固可以為不朽之
託哉雖然亦有時而弊也特聊以寓意焉耳文選郎中
龍士郁得此卷以求余言因題其後以歸之士郁求
題余許之久矣不欲孤其意勉綴數語既授之藁又欲
親書及其半而苦之蓋滿眼黑花不能成字遂閣筆至
次日乃畢此亦余留意之病也景泰四年八月八日抑
菴老人王行儉書于吏部之南軒是年七十五矣泰
和王直
李龍眠作楊太真瑶臺醉歸圖
宴罷瑶池跨彩鸞天風吹墮碧雲端侍兒扶起嬌如醉斜
嚲雲鬟上繡鞍西林
雲鬢鬅鬙玉鳳欹攀鞍欲上意遲遲酒痕微涴臙脂色
疑是瑶臺宴罷時希古
為厭昭陽晝漏遲閑乘玉勒鞚青絲可憐鼙鼓南來日
不得從容喚侍兒蘭谷
方侍天顔醉玉醅腰肢無力下瓊臺臨歸恐有重宣敕
斜倚金鞍首復回梅莊
謾控青驄欲上鞍翠翹斜嚲髻雲寬半酣嬌態花無此
贏得三郎着意看友梅
霓裳舞罷酒微醒一笑春風百媚生從使君王看不已
都門回首鼓鼙聲畏翁周寅
温泉浴罷宴昭陽扶醉乘驂樂未央誰道翠華西幸日
海棠紅委馬蹄香夢草
唐家宫闕驪山頭瓊臺相映華萼樓君王荒滛惟酒色
日月放浪花間遊楊家姊妹白如玉並肩圍坐芙蓉褥
一時專寵無與俱買笑豈辭珠百斛沈香亭畔奏管絃
清聲溜滑疑鈞天纏頭一賜輕數萬何惜狼藉遺金鈿
虢國夫人偏婀娜傾城顔色欺嬌朵醉歸跨馬困無力
懵騰欲上香韉坐侍兒羣擁弱難扶執鞭俯首顧女奴
和裙穿鐙強扳鞿未能緩轡行前途嗚呼後人觀此當
深念女色於人致昏墊早知蜀道苦悽凉亦擬帳中揮
利劍故鄣吳珫
宴罷瓊臺日暮還侍兒扶醉上金鞍應緣玉貌花難比
承得君恩分外寬手攬雕鞍故上遲鬢雲斜嚲翠眉低
玉驄似識嬌羞態鞚向東風不敢嘶竹隣
宴罷承恩出九重半酣欲上玉花驄嫣然一笑東風裏
粉黛三千總失容友竹
金鞍欲上更遲遲滿鐙春風擁侍兒一種餘酣消未得
漁陽醒眼却多時疑舫
高人卜宅鴛湖畔雅趣平生多清玩龍眠居士傳此圖
見之不惜千金換初看恍惚楊太真寳冠金鳳蝶鴉雲
雙成小玉侍嬌醉騎邊執勒高將軍又疑日暮湘江曲
靈妃倚馬愁紅玉帝子南逃去未歸顰眉望斷蒼梧綠
細覩仙妹多綽約宛然含笑東方朔霓裳舞罷蟬鬢斜
始知宴下瑶池樂西林學士披卷時雄文健羡仍留詩
才人畫史不易得留作人間雙絶奇
百花正芳艷遲遲春日長梨園笙歌靡十斛葡萄香美人睡
初覺起來整新糚醉後嬌無力東風吹海棠侍兒鞚花驄欲
上猶徜徉龍眠驅造化幻出非尋常翰苑羣公覩争摛月
露章休文後裔賢重之如寳藏使我亦披覽裁詩并𤼵
揚養素
李龍眠醉僧圖(在紙上款云李伯時畫)
人人送酒不曾沽終日松間挂一壺草聖欲成狂便發
真堪畫作醉僧圖(老泉書懷素詩并倣其草法)
唐僧懷素以草書名天下唐賢善書者亦推重之素有自
叙一篇備載諸人之詞素深喜絹書吾家前後所得數軸了無
紙上一字最先所得乃人之送酒詩也老泉山人學書垂
四十年每愛此詩時詩寫之不下數十張矣龍眠李伯時
因是時遂作此畫頗能状醉僧之態而老泉所書自成一
種風格所謂二妙圖耳東邨閒居方外棠宇叟書
鑒古齋雅玩
余常見李龍眠山莊圖用墨妍秀設色精工真入摩詰
之室若其畫人物佛像如以燈取影逆來順往若游絲
迴還無迹雖吳道子顧虎頭不能過於此卷可見此卷
因老泉先有醉僧詩伯時乃為補圖正所謂合之雙美
也董其昌觀于惠山舟次
龍眠居士李伯時五馬圖卷(黃太史箋題)
右一匹元祐元年十二月十六日左騏驥院收于闐國
進到鳳頭驄八歲五尺四寸
右一匹元祐元年四月初三日左騏驥院收董氊進到
錦膊驄八歲四尺六寸
右一匹元祐二年十二月廿三日於天駟監揀中秦馬
好頭赤九歲四尺六寸
元祐三年閏月十九日温溪心進照夜白
右一匹青花驄(原無箋恐即是滿川花也)
余常評伯時人物似南朝諸謝中有邊幅者然朝中士
大夫多嘆息伯時久當在臺閣僅為喜畫所累余告之
曰伯時丘壑中人暫熱之聲名倘來之軒冕此公殊不
汲汲也此馬駔駿似吾友張文潜筆力瞿曇所謂識鞭
影者也黃魯直書
余元祐庚午歲以方開科應詔來京師見魯直九丈於
酺池寺魯直方為張仲模箋題李伯時畫天馬圖魯直
謂余曰異哉伯時貌天廐滿川花放筆而馬殂矣蓋神
駿精魄皆為伯時筆端取之而去寔古今異事當作數
語記之後十四年當崇寧癸未余以黨人貶零陵魯直
亦除籍徙宜州過余瀟湘江上因與徐靖國朱彦明道
伯時畫殺滿川花事云此公卷所親見余曰九丈當踐
前言記之魯直笑云只少此一件罪過後二年魯直死
貶所又廿七年余將漕二浙當紹興辛亥至嘉禾與梁
仲謨吳德素張元覽汎舟訪劉延仲於真如寺延仲遽
出是圖開卷錯愕宛然疇昔拊事念往逾四十年憂患
餘生巋然獨在彷徨弔影殆若異身也因詳叙本末不
特使來者知伯時一叚異事亦魯直遺意且以玉軸遺
延仲俾重加装餙云空青曾紆公卷書
此卷已載雲烟過眼錄三百年來余生多幸得獲覩
焉畫於澄心堂紙上筆法簡古步驟曺韓曾入思陵
内帑璽識精明直神品也近日摹數本于吳中自能
辨之子京
先大父懷荆公遊雲間得趙文敏臨此本及琥珀盞官
窑吐壺攜歸今僅壺存耳元孫砢玉記
李伯時臨劉商觀奕圖(吳奕篆書石刻宋榻)
余所藏劉商觀奕圖繇唐迄今二百年絹素剥爛粉墨
蕭瑟伯時為余臨之茅君勒之皆絶筆也噫劉商之畫
非伯時則失其真伯時之筆非茅生則不能夀茅生之
名豈以余言而遂傳歟眉陽蘇軾謹識
七朝不廢劉商業翻刻重經四百年渺渺蟲絲尋寫法
昏昏蜂翅影殘鐫熙寧寂寞風流遠兵火沉埋搨本傳
高館清秋低首玩晴窗自是拂雲烟林屋蔡羽
宛轉纖紋如洛絲輕毫銛刻兩精竒蕭蕭古墨含山色
裊裊秋風亂客髭人世别來雲樹遠仙碁滅盡海田移
滿窗晴日閒披覆為補眉陽未詠詩後學徐禎卿
詩品中唐識令名又逢圖刻愛精成柯嫌歲月還能爛
碁怪神仙亦有争山色照人殘墨在松隂彌石亂雲生
紙膚細細窮毫末一試晴窗老眼明長洲沈周
一模一刻足堪傳信補劉公未了緣物外形骸真玩世
山中樹木暗藏年但知對局相忘老不解旁觀也是仙
我得細看增感慨怕拈枯筆續餘篇義興李瀛
哲匠窮精能兹圖寳傳玩飛泉灑空中陡壁倚天半石
床森雲霞厓松錯枝幹意到神具完絲縈縷不斷明窗
目力竭白日烟靄亂桃源或避秦商山豈辭漢宛轉蓬
壺通縹緲赤城貫棋枰一以覆日月凡幾換世途苦局
促風燭易消散我欲從樵人重尋路迷漫神仙何有無
盈襟徒浩嘆中山湯珍
遺縑蕭瑟繙遺刻對奕風流共宛然墨翟九攻奇似弱
孟明三北殿争先河山帶礪歸彈指日月虧盈易轉圜
千載人間傳不朽品題坡老識龍眠
繭光對奕真傳璧鐵畫微銛妙隠鋒蟬蛻仙人今尚在
龍眠高士邈難逢綺疏縈蚓雙蓬鬢院落遊絲一瘦笻
天禄校讐瞻傃遠瑶編玉樹慰相從
右題劉商觀奕圖石刻時嘉靖四年冬十月望為余契
重衡山文學士君乃郎夀承題夀承視余執行也請勤
勤勉為書此余意其年富學銳方擅盛聲于時則夷視
余澁拙適不足為取不若緘致之學士君其有以相發
籥不倦如昨夀承其知之余何能為役望之夀承其猶
學士君也隴西彭昉題
王伯穀云勒石者以臨書為易摹畫為難刻石畫圖自
武梁祠堂而下僅僅數本余所見惟宋人所鐫劉商觀
奕最為精絶毫髮絲縷纖微不移以為千載無兩丁
亥七夕同里冰鐵老人社弟駱雲程為玉翁盟兄校讐
時坐岳謙菴款雲堂中并記
珊瑚網卷二十六
