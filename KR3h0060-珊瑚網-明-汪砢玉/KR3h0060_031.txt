珊瑚網卷三十一
明汪砢玉撰
名畫題跋七
錢舜舉浮玉山居圖(著色小卷長二尺題跋甚多直文華殿四明金湜篆首)
瞻彼南山岑白雲何翩翩下有幽棲人嘯歌樂徂年藂
石映清泚嘉木澹芳妍日月無終極陵谷從變遷神襟
軼寥廓興寄揮五絃塵影一以絶招隠奚足言右題
余自畫山居圖吳興錢選舜舉
吳興公蚤歲得畫法於舜舉舜舉多寫人物花鳥故
所圖山水當世罕傳此卷蓋其自寫山居景趣既高
筆墨精妙尤為合作詩亦雅麗非近人語僕以戊子
秋七月得於書肆如獲古圖史云因次韻識歲月於
後
秋風動巗樹歸鳥何其翩我思巗中人可以樂忘年夫
君乃詞客畫手故作妍吳興圖畫藪詎隨時好遷上巗
雲積雪下巖水鳴絃展卷纔尺許坐對兩無言山澤
&KR0751;者張雨題於開元靜舍之浴鵠灣
霅溪翁吳興碩學其於經史貫串於胸中時人莫之
知也獨與敖君善講明酬酢咸詣理奥而趙文敏公
嘗師之不特師其畫至於古今事物之外又深於音
律之學其人品之高如此而世間往往以畫史稱之
是特其游戲而遂揜其所學今觀貞居所藏此卷并題
詩其上詩與畫稱知詩者乃知其畫矣至正八年九月
八日大癡學人黃公望稽首敬題時年八&KR1030;
無官落得一身閒置我當於丘壑間便欲松根結茅屋
清秋採菊看南山顧阿瑛
餘不之水浮玉山仙人來往乎其間珪璋藻思發天巧
粉墨絹楮留人間錢翁山居窈綿密深潤山林閟白日
翁去而今能幾年舊游一變成荒烟惟有墨跡長不冺
夜夜白虹光滿天遂昌鄭元祐
舜舉偏工著色山如斯水墨畫尤難蒼茫樹石烟霞外
合作營丘老筆看楚石道人題
何山西上道場山山自白雲僧自閒至人不與物俱化
往往超出乎兩間洗心觀妙退藏密閱世千年如一日
翁今仙去未百年人民城郭俱飛煙囊楮題詩留粉墨
劒瘞豐城光在天倪瓚次韻遂昌翁所賦庚戌
錦城方天瑞玄英先生後人得白雲山居圖彷彿桐
廬山中隠所錢舜舉真跡别是一種風致漫系以詩
山村老人仇遠
翼翼山千朵蕭蕭屋數間石崖不可渡門逕幾曾關綠
樹經秋在白雲終日閒依稀鏡湖曲西島水迴環延
祐四年九日書於杭城北橋
題山居圖後
廿年前余閱錢舜舉山居圖於璜溪沈悦梅宅生紙用
筆得王右丞家法綠淺墨深細膩精潤真與唐人爭
衡圖為張貞居伯雨所得和詩一篇詞旨甚遠詩法精
妙殆非時製余初學貞居書以悦梅為吾壻張訓舅
氏從其乞得之置古墨林卷中書雖存而圖則缺每
有神劒異處之嘆成化癸夘二月四日悅梅之子志行
以義新授承事郎載酒往賀出圖贈余兼得黃子久
鄭明德琦楚石倪元鎮仇仁近諸作展誦之餘不忍
釋手篝燈滄江虹月舟中且閱且和几得四首惟志
所喜罔知形穢不可與古並也雖然古今人未必不
可相及故韓退之送楊巨源嘗一言之余可無言以
附尾耶神劒合并豈亦係之天也余之後人尚保勿
失後學姚綬記
右第一跋初得之為虹月舟物也故志喜以云然為
物於虹月知第幾哉予又初見之於今之日焉仲
夏二日鼎追次諸作
霅溪迴羣山山勢相聯翩霅翁構山居往來已多年得
趣自寫圖林壑香且妍起處與歌歗於此無播遷外有
白板扉中有朱絲絃貞居事品藻亮為知者言右張
貞居先生韻
展圖不獨可娛閒妙絶當求古作間長願眼明如此日
短篷隨地看佳山右玉山顧阿瑛韻
客常笑我不買山我愛水竹村幽閒石梁平坦行可度
吠犬鳴雞鄰舍間昔人養性藏深密懶出戶庭消永日
花開花落罔知年補屋牽動蒼蘿烟錢公畫圖好山樹
一綠交映如春天右遂昌鄭明德韻
山麓沿溪上山居入樹間雨香泉决决風細鳥關關僻
地真堪住新圖不等閒一時諸作手價重玉連環右
山村仇仁近韻
倪元鎮之作乃鄭遂昌韻故不次耳綬記
霅錢之竒墨非勾曲玉山遂昌雲林山村諸大老不
能以有聲之畫相為竒也非吾雲東逸史又安能繼
諸老後塵其不為虹月舟聚竒也邪鼎題
山居辭
溪有山兮山有居山中之人兮樂何如朝開窗兮雲合
暮開窗兮雲舒水循除兮宛轉樹繞花兮扶疎蔭前簷
兮高柳摘南園兮佳蔬社祈年兮飲酒客乘月兮驅車
囷屡登兮新榖架盈插兮舊書或託友兮麋鹿或混跡
兮樵漁咏衡門兮翳翳忘夏屋兮渠渠既理亂兮不知
曷庸心兮毁譽山中之人兮樂有餘故吾薄世味兮早
歸歟吾適所安兮維其朝暮吾知止足兮庶幾無過
山居兮伊何可抱元兮養素啓戶牖兮見彼南山居之
安兮意高閒仁者樂兮在靜日自落兮雲自還山中兮
有猿有鶴四時之交兮良不惡起處食息兮於斯難以
告人兮吾心之樂考槃磵阿兮碩人之軸獨寤歌兮
獨寤宿瞻菉竹兮淇園歎白駒兮空谷彼寫圖兮人斯
高世之士兮係以詩百年文物兮予得之覩其物兮渺
余思三月十又九日逸史重題
錢舜舉畫品甚高人以花鳥見稱蓋未嘗多見其山
水故也觀此山居圖七分用墨三分設色筆法絶類
輞川復入顧愷之之域趙松雪素所師資豈真阿私
所好哉况貞居於書肆中一見此圖而賞識之復和
其詩語意冲淡字畫清逸無慚是翁大癡云知詩者
乃知其畫亦名言耶故余大書特書不一書而足也
是日綬過石雲橋記
深墨寫山石淺綠敷樹林人家足亭榭魚鳥相浮沉古
渡風扉合平橋野色侵日日塵中客於焉肯幽尋吾乎
辨此志清世早投簪佳境若真有時攜孤桐琴一寫山
林樂允契千古心
古人得佳畫不限於大小幅或横卷縑楮仙佛古賢
花鳥樹石龍水之類米芾畫史首載晉人顧愷之戴
逵不二三幅筆彩生動為不易得比及六朝有唐附
以五代如張僧繇王維者蓋不多得其人古今一揆
余得舜舉山居圖佳甚何在長幅大軸耶更越數百
年即舜舉之筆何可得也政猶米芾之於顧愷之王
維輩是己貞居謂如得古圖史者誠哉是言越三日
甲寅過鴛鴦湖書
水閣新展卷山居舊寫圖樹陰紛若有嵐氣遠還無上
下峰巒互東西浦淑孤藍田莊子上單袷可風乎
我欲移清霅沿流借好山塵飛隠几外趣在卜居間新
水游魚動斜陽倦鳥還輕肥五陵内能得幾時閒
展卷復展卷賦詩還賦詩鳥啼山葉晝人坐野花時暫
輟任公釣重玄墨子絲風流千古事今日渺余思
山裏貞居者摛詞類古人書當北海妙句逼杜陵真握
筆消清夜開圖對好春都將眼前水洗盡半生塵
挑燈論畫法尚友重文章夜色自爛漫歌聲方抑楊茅
峰仙夢遠霅水墨波長二百年餘物來登逸史堂
展閱生新喜吟哦結舊知燈花紅靡靡劒鍔白差差品
藻當居上斯文合在兹鄰翁笑予老樂此不為疲晡
時書於西麗橋下
跋後又和韻四首自為韻騷體三首唐選一首五言
律六首喜甚而不已於詞由乎物之佳甚而不厭心
目口手故也予耄矣心目之不厭可彷彿吾丹丘一
二口手之倦甚則虹月之一冗客况鄭倪仇顧與丹
丘主人曠世相友豈桐村牧可穢厠耶八十三翁
桐邨周鼎書于武唐舟次
山居圖歌
吾地水竹有獨恨青山遠今得山居圖詩篇喜盈卷此
圖何人作乃是霅翁選霅翁山水落墨強畫法駸駸
乎晉唐矮屋不類綠野堂怪石絶似黃茅岡白雲去來
書滿牀主人偃仰清晝長東菑西瀼無遺老樹外小橋
迷碧草展圖不復得此翁松雪齋中昔為好齋中盡是
搗玉塵等閒不許天風掃人雖已矣卷長留人得文章
纔夀考吁嗟得圖難攜上步虛壇毛骨盡森爽瀼瀼零
露寒零露寒峭無語若山對面相爾汝今年借居儗避暑
蔚然深秀閟行旅朝開暮闔窮煙霏誰能來此行采薇
願圖幻出一拳石千巖萬壑爭光輝美哉仙伯貞居子
得圖賦詩有如此百年遺吾勝百朋二老之神何日死
貞居霅翁生同時時有先後云誰思水竹仙村永為寳
星斗射虹光陸離落花茫茫絮漠漠一度披圖一歡樂我
尚攜登天祿閣
右歌張燈時始於分鄉舖成於本覺寺明日隸古於
皂林石門之間非欲夸有惟志愛之無已焉耳三月
廿三立夏日逸史綬題記
舟中賴此能消日半匹溪藤意趣多霅叟畫圖凌晉宋
貞居詩語逼陰何山迴樹繞門空設雨過風輕水不波
誰個躋攀窮險阻一聲長嘯出烟蘿過語兒溪賦
七平長律十七韻
蒼茫空濛還分明諸峰盤迴如天成遥看津頭浮虹船
紆徐空中擎金莖探幽窮竒相攀緣乘凉披紛聊征行
東塗西皴殊連延高張低垂皆輕盈簷阿暈飛凌層霄
闌干蛇紆圍孤坪逶迤分岐村園深依稀穿雲橋梁平
滄洲汪洋微風吹交流空虛斜陽横丹青何時消餘間
乾坤斯翁留其名藍田人亡遐吾思茅山仙來增詩情
臨池揮毫千軍佳開圖游心雙眸清馳驅將追前修蹤
咿嚅尤慙羣賢聲駑駘惡乎超神駒鷦鴮胡然儕遷鶯
書題聯翩雖誇多揄揚優柔難求精孤懷悠悠清輝堂
長波蕩蕩吳興城并刀裁淞誰之盟餘光當分吾諸生
是月廿五日余因訪韋庵廉訪使假榻於吾杭靈芝
寺之碧鳳堂對雨無聊捉筆書此逸史記
三日不展卷何異隔三秋今日一展之頓然消百憂片
紙與隻字古人尚見收矧兹美圖史契我山居幽林鳥
當我啼石瀨當我流寄傲倚南窗濯足弄扁舟回視五
陵内輕肥乃浮漚吾生寳此卷頫仰儘優游在碧鳳
堂人來索了清逋日紛如也比夜則飢蚊惱懷遂徹燈
火無暇展卷四月二日早飯罷題
余自辭官來忽忽十五年餘有志世外真樂凡於古
人圖畫翰墨有關乎此者輒收蓄之今年春既得錢
舜舉山居圖其上有張貞居和章脱去塵土深愜所
志不越月又得羽客惠松雪學士遺扇一握絹素絶
不剥爛手書七言四句云古墨輕磨滿几香研池新
浴照人光北窗時有涼風至間寫黃庭一兩章於志
又復愜之何幸疊得吳興二妙並皆珍重乃兼記耳
我能山中行未能山中居他日故園裏跂望空躊躇黛
色干雲霄相去百里餘誰開依林窗誰抄種樹書無山
有水竹聊將襟抱舒况得山居圖詩什深起予願言住
西湖既樵而復漁
方伯劉閻諸公邀余游吳山之紫陽菴飲至酣暢因
得以窮山水之樂明日大參韓公復邀予泛西湖登
讌于靈𨼆寺山行凡兩日感而賦之逸史記
人見余題山居圖太多或者笑之或者知余懸懸此
圖餘二十年一旦得之譬諸與一交好者别久乍見
必傾倒不自知言之重且複也此則知余者也士信
於知己屈於不知己從古為然何足異哉是月三
日西湖書院飲歸燈下記此
中段長句二首一三月廿三日舟至本覺寺作一廿
五日抵靈芝寺作又七言律一首語溪舟中蓋廿四
日也五言選二一則四月二日在靈芝一在靈隠不
日最後一跋署是月三日則靈隱之作於是日跋於是
夕前後凡二十餘首亦自訟其太多貽或者笑又自
解曰士屈於不知已信於知已予固非真知己者不
笑其多愛其敏而贍也特笑其嗜古成癖有自溺以
效蔡太保之顛欲巧為之解得乎既而強余續貂予
欲強分此卷為二物移虹月於桐村上也則怖余以
米顛之自許分則死不許焉余亦以其所怖余者怖
之坐客&KR0787;眙哄然一噱曰古今癡絶代不乏賢端
陽前三日周鼎書
前輩風流不可得得見風流在遺墨無聲詩數霅溪翁
妙句尤能淡無跡黃鶴樓中寶藏久題品曾煩井西叟
迂倪跛鄭相後先唾落珠璣欲盈斗玄英有孫白雲房
又解轉藏人所藏回首桐廬好山色也曾仇覽栖鸞凰
翩翩鶴背羣仙去環珮餘音渺何許神光吹不散罡風
斗畔時時夜吐虹雲東逸史獬豸衣嗜古急忙如渴飢
等閒光怪手可招筆底竒珍皆我歸銀海波寒盪明月
玉池秋水暖生肥對此不覺融心神吐詞連連如轉機
古人今人曠百世前身後身無乃是卷舒舒卷兩相忘
猶自不能忘夢寐漫將華鳥評吾霅一紙青山落屏几
衮衮篇章題未盡癡黃言其學有本若為詩畫掩其名
自古美才天所恡歸來乎雲東子所逸所勞者何事答
言一掬硯池春儘力工夫了於此門外冗塵間自起方
自揮毫掃生紙苕霅二溪同一水安知溪上山峩弁不
在鴛湖鏡光裏明年甲辰春正月乙夘書於雲東仙
館時年八十有四鼎識
奉次前韻
畫法師心者難得手與心融脱繩墨政如老霅山居圖
宛宛猶疑見行跡此居依山往來久又如五畝置一叟
但能容膝自然佳豈怪人嘲小於斗水竹村有吾堂房
須得此圖吾寳藏先朝諸老遺賦咏句曲衆中孤鳳凰
霅溪流水湯湯去併入苕溪知幾許詩語長留天地間
雜沓春山暖雲吐嗟余早製芰荷衣濯足滄浪每樂飢
有時散步夕陽裏芳草野橋隨意歸桃花柳花次第落
萬綠繞簷陰自肥漁童連翩出泛艇織婦伊軋鳴當機
我思古人雖異世畫絶癡絶今亦是考槃在磵復在阿
永矢弗諼於寤寐桐邨考牧光前作展卷大書横棐几
乾坤清氣流不盡倡和連篇乃張本閴寥短章余附尾
才如襪線非余恡便欲拓起玄真子撅頭細雨同其事
明月太虚今古心擲却浮名皆似此如吾老牧不吝作
牛腰之軸還添紙尚伺倒傾三峽水洗盡徐寧塵萬斛
不使飛來吾社裏是歲二月朔姚綬書于白雲枕書
窩
卷初到卷末文采何翩翩模糊山水流一紙餘百年寘
藏雲東館披乘風日妍仙翁愛惜重至老心不遷新題
時舉筆白雲在朱絃嗟余亦何者亦尾古人言楊循
吉拜觀并題
錢霅川畫山居圖詠元諸名公品題詞翰姚侍御丹
丘公墨妙裝池成卷項少溪主人授弟墨林子珍秘
錢舜舉桃源圖
始信桃源隔幾秦後來無復問津人武陵不是花開晚
流到人間却暮春吳興錢舜舉
千古仙源境界真桃花别有洞中春桑麻處處陰連
野雞犬家家住接隣不識衣冠詩禮晉但知狂暴虎
狼秦漁郎忽見驚相問共說還為避世人豐城孫
而安
錢舜舉金碧山水卷
目窮千里筆不到自是餘生坐太凡一日興來何可遏
開窗寫出碧嵓嵓江南北苑出竒才千里溪山筆底
回不管六朝興廢事一樽且向畫圖開烟雲出没有
無間半在空虚半在山我亦閒中消日月幽林深處聽
潺湲胸中得酒出孱顏木葉森森歲暮殘落墨不隨
嵐氣暝幾重山色幾重瀾吳興錢選舜舉畫并題
錢玉潭五星形神圖(趙子昂篆書五星贊)
錢公妙筆天下無寫出五星形神圖五星形神不可測
趙公書能具其寔趙書錢畫多絶竒如今世上稱難得
陳公重價構此卷礱入文房如拱璧閒時開卷一展玩
祗覺神明還舊觀余生何幸得一覽耀我雙眸光似電
一天風雲愁凄凄四壁圖書翻飛飛忙呼陳公陳公急掩
卷形圖恐欲昇霄漢九龍山人王孟端題
錢玉潭臨龍眠九歌圖
右九歌圖乃龍眠居士李伯時之筆而元吳興錢舜舉
所摹然不必計也但楮素潔白而用筆精妙有可愛玩
雖然求龍眠而不得得舜舉斯可矣其上隸古且是虞
學士伯生所書蓋當時虞公以隸法名天下宜其書於
此也萬歷戊寅四月六日茂苑文嘉
錢玉潭寫洪崖先生像
神駕馭倒景太虛時總轡玄道不可分直悟天人際羣從
皆成仙玩世不計年何當事神游許吾笑拍肩吳興錢
選舜舉畫并題
洪崖先生住西山移宅深密逃人寰幅巾烏靴腰角帶
闊袖袍色濃嵐斑一笻九節相攜慣矮相家僮蕉扇攀
崎嶇步武轉蹣跚皂服輕袪行用辦一僮肩躶鞭白騾
役駛難馭馳坡陀後鞦側畔蹺足勢奈爾决驟奔傾何
藍衫執鞭競馳逐紙帽皆擎無世俗一僮扶了一僮催高束
文書赤雙足一僮綠袂麻作履臂挑莊叟大瓠壺先生
家具即是此焉用檢校隨身符豫章穹嶺鑰出谷雨卷
雲飛露如沐神仙作獪蹤跡竒寫到吳興錢氏屋誰傳
畫卷奉誰邊妙意恰得希微憐贈以菊徑歸來篇手自執
犂忘鋤庋黃犢烏犍有餘地却復千年丹發櫃右洪
都西山有洪崖居古刻此吳興錢舜舉臨成一卷余輒
為語書之徵明
錢玉潭畫竹林七賢卷
昔人好沈酣人事不復理但進杯中物應世聊爾爾悠
悠天地間媮樂本無愧諸賢各有心流俗毋輕議右
余用唐丞相閻立本法作晉七賢圖吳興錢舜舉選并
題(下有習懶翁印)
吳興錢舜舉作七賢圖輕毫淡墨不假丹青之飾似
有取於晉代衣冠雅素之美想其儀形摹其樂趣觀
嵇康之友六人或歌或飲或書或琴仰天席地優游
自得吁曲肱飲水浴沂舞雩豈外是哉珍藏之哲
馬魯丁載拜
叔夜致憎因傲物嗣宗白眼視人間雖逃於酒終揚己
爭似劉伶善閉關濬沖公服駕軺車偶過黃公賣酒壚
邈若山河忽興嘆竹林還憶舊朋徒牟應龍題
林下晉賢凡七人山王猶謂不足云老錢定有筆外意
所畫如何無此君癡兒每以形似論如此風致殊蕭然
此圖真可見妙手自是胸中有七賢夏溥題
三對一乃獨藉使咸以終荷鍤事已達揮絃意何窮感
此聞笛友嗤彼障簏翁筆端有啓事猶累吾山公吳
暾朝陽題
門巷寡轍跡靜對溪南竹溪水靜堪染竹色與分綠有
時澹相向襟抱如瑩玉安得萬蒼筤遍植青溪曲豈無
嵇阮輩遁世尊往躅浩歌日酣燕達生亦云足往歲
居建康第一曲與蒼筤谷相對憶竹林衆君子故有此
作今觀是圖遂書于後湘中劉致
七賢游竹林趣向太孤絶山王偶然貴何物遂見黜
金溪徐霖
錢霅川醉女仙卷(人物在山水間重著色絹素上)
右舜舉繪諸醉女仙其鴉鬢宫妝者約是玉源夫人輩
其披髮卉服者迨是華陰宫人輩其炫晳暴膩者或是
女几宛若輩至頹首舜姿而袍而束而纖靴露其肱殊
不可解豈天魔舞遺艷耶故相與沉酣紅翠耶抑玉潭
臨摹舊本耶此畫正如仙花示幻觀者應作蒲團水月
觀錦窩老人題
余又有宋人作毛女四幅識之者曰此亦錢舜舉筆
也女形甚偉貌多豐艷或披翠羽或遮錦褌或編瑶
草或掛瓊葉五彩爛然有絡鞮者有靳角者有兩兩
踹駢趾者手各有執為鏟為筐為畫卷為雲母肩各
有負為琴為扇為書帙為藥物為花果又各有所隨
為鶴為鹿為猿為貍逸致洒洒焉供之一室中欲行
欲止欲笑欲語欲分餐欲贈句宛然軟絲幛上南岳
夫人也癸酉春效米家書畫船訪舊於玉峰婁水間
回值鬻古者示方鼎色如翡翠意欲得此四圖并名
筆妙箑十握成窑五色盤盂及垍玉種種遂舉易之
未幾囊空將鼎共宋畫百冊質姚尚書岱之處意若
有所失然四圖幸有臨本在樂卿記
錢霅川宫姬戲嬰圖
殿閣森森氣自清不知人世有蓬瀛日長無事宫中樂
閒與諸姬伴戲嬰吳興錢舜舉筆
綵殿風生月扇秋内家新樣玉搔頭侍兒折得宫花看
笑弄嬌雛不自由林伯恭
小殿南薰扇影涼鳳雛嬌語倚新妝手中折得宜男草
雨露深恩到北堂林伯庸
金屋春閒午漏遲寧王玉笛罷愁吹嬰兒還自可人意
索乳看花嬌更癡匡山李潤(字士玉)
日長别院停針線瑜珥瑶環引一雙風靜綠蕉交鳳尾
新涼分得到紗窗王渙
跋錢霅川竹深荷淨
李晞古樹石李龍眠人物畫史中俱列妙品只此圖能
兼二絶真錢玉潭得意筆也鄧文原題
予家有玉潭翁三仙對奕圖每明窗靜几輒與友人展
玩覺有生氣勃勃兹于民瞻齋中更得覩此恍若置虛
舟于渭川澤畔清風習習自澗谷中來也直令人有遺
世之想陸輔之
吳興錢舜舉畫種種臻妙獨是卷寫少陵詩句務脱鉛
華歸之冲澹竹樹扶疎冠裳嘯咏而當時一叚納凉景
色宛具筆端誠佳品也昔人謂王右丞畫中有詩吾於
舜舉亦云雲間沈粲
錢舜舉碩鼠圖
爾形可憎無牙穿屋貍奴當前終難飽腹霅川翁錢
選舜舉筆
老穗纍纍落燒烟不堪嚼嚙汙殘涎玉堂學士存深戒
為爾重歌碩鼠篇中書禮部員外郎元水貞
飜盆觸鼎勢紛拏姦黠睢盱類不殊暫放田間尋野穗
絶勝官廪作穿窬儒學提舉陳庭寔
黠吻工饞恣陸梁粟初黃候未登場君看一穗填渠腹
可信年年盜太倉前集賢待制馮子振奉皇姊大長
公主命題
炎日催黃一穗雲田間飢鼠己嘗新翳行竊步安能飽
紅腐倉中粟正陳趙巗
古者大蜡迎貓為其食田鼠也禀質於陰竊民食以苟
生猶惡而除之彼何人斯剝民肌髓以自奉尤可惡之
甚者不抉其黨而盡去之民之害不息也噫蔡文淵
斂袵敬書
七尺長身愧負多清時空食幾囷禾營營倉鼠纔分寸
不奈詩人總譴訶翰林直學士袁桷敬題
禾黍連雲待歲功爾曹竊食素餐同平生貪黠終何用
看取人間五技窮集賢直學士鄧文原敬題
六月汗如雨誰信農家苦一粒未沾唇先飽田間鼠
集賢學士王約
華黍如雲已報豐止憂鼠穴未能空土風纔及迎猫祭
想得今年八蜡通國子博士柳贊
苦盡榖纔黃將收欲上場農夫未到口田鼠已盈倉
直賢大學士陳顥
詩人連類等丘山著意尤深一粟間九鼎雲雷富魑魅
也應川澤破神姦監修國史長史李泂
嘗謂李斯稱碩鼠相因紅腐豈云多畫工不作貍奴捕
猶繪冥冥盜一禾翰林國史杜禧
錢舜舉草蟲圖(詩多集唐不錄)
右霅川翁草蟲一卷精工絶倫即徐熙易元言不過以
細巧得名不若此之奕奕生動纖悉具備殆以畫筆而
兼化工者歟榮陽鄭彝
錢舜舉瓜蔓圖
嗟余憶昔少年日杖劒束書隨處適一朝游至青門東
赤日炎炎何太炙枯腸渴吻難留題眼底幡然遇生客
問之不肯言姓名乃是秦侯之子息勤勤拉我臨家庭
淨掃蒼苔頻拂席冰盤托獻家園瓜始信東陵有遺蹟
不比江南蕩子漿無限清涼透胸臆曾將家譜求新題
還把中書掃香墨别來已及三十年欲覓他方無處摘
今年作客來儒林偶見此圖深太息錢公舜舉非常倫
好把珍藏莫輕擿高門積德如海深天錫此圖寧易得
花英簇簇攅金錢瓞蔓綿綿添翠色子孫繁衍如此圖
萬古流芳延世澤攜來索我題長歌不管胸中寸略窄
興來但覺毛骨輕筆陳縱横風雨疾雲西梅屋
秋風展蔓熟平原翠葉金花密更妍憶昔邵平侯去後
青門聲譽至今傳三山陳士竒
吳興畫史擅良能筆底生春寫八稜寒嚼水晶思老杜
味過崕蜜感東陵秋風落雨清殘暑夏日和冰解欝蒸
瓜瓞綿綿多賦咏子孫宜爾世相承嚴瀨上瓊
簇簇青枝似錦鋪東陵傳入種天厨畫工細作丹青巧
煩暑猶堪賽酪奴蜀山人虞集題
東陵遺舊業千古播圖看耿耿金花簇綿綿翠瓞攅刃
分瓊液潤齒嚼水晶寒陽節均能守流芳永世安雲
西蔡瓛
瓜蔓圖為王敬美所藏甲寅秋玉得之婁友云
李薊丘秋清野思(卷首題此絹高一尺長五尺許六硯齋三刻多遺誤)
大德庚子冬十二月息齋居士為友人仇仁父作嘉禾
之寓舍(坡石上前作小枯木四株小竹前後共六竿石傍細竹叢石大小五瑰)
蒼筠倚喬木古色秋逾好誰能著茅亭相伴此君老
如是翁(周景遠氏印)
聞仲賓方苦時行力疾為仁父作此圖尚能如此蕭
散敬歎敬歎孟頫
子昂說法已敬不必重贅大德五年三月廿日困民
鮮于樞拜觀虎林隠叟
東坡嘗謂與可胷中自有成竹乃見於筆下今觀仲
賓所作脩篁勁節猗猗生意無盡非胸中有成竹其
能若此耶噫大德壬寅中元日應桂以上書於
絹上
極目荒墟落木中空山人靜澗泉舂秋來不用為霖雨
留得閒雲養卧龍文原
秋清野思寄心象外語也仲賓畫此意不必行楚村
疎蕪間大德六年魯郡吾衍題布衣道士
石惹殘雲樹帶烟猗猗蒼玉正蕭然若人寫出胸中
趣知道平吞幾渭川蜀普陳嗣昌
青龍集己酉春正月十有二日會稽抱遺叟楊楨與
吳郡張習古汲袁用雲間朱芾隴西李擴同覽于張
氏麟三味軒所
露沐疎篁葉葉青病蘇凉閣思横生山人神往風塵表
如見留題數老成梧溪居士王逢題時歲癸丑十有
廿日也(席帽山人)(王原吉氏)
醉居先生落筆處一竹一石病容開焚香披向幽齋看
想見秋清野思來曲江錢惟善(曲江居士)(錢思復氏)
秋風環珮玉珊珊出谷篔簹野思閒惆悵謫仙歸去後
空留清影落人間永嘉曹睿
薊丘筆法殊蕭爽與可風流竟未忘安得眉山老居士
為君重記墨君堂華亭袁凱
薊丘竹木出毫端便覺清風入座寒亦有高人明月夜
夢回恍惚聽鳴鸞蔣季和
一代衣冠李薊丘篔簹落筆似湖州題詩諸老并淪没
風雨江南幾暮秋天台陶九成
誰持并州刀剪此秋練淨蕭蕭三五竿常帶月中影
細林山人周之翰
幽篁褭褭倚雲根舊雨空林淡墨痕欲覓薊丘吾老矣
歲寒心事與誰論雲間陸褧
息齋墨竹文衡山隸于卷首
大德癸夘夏四月息齋道人為蹇提舉鄉友作于王子
慶秘校家之寳墨齋
僕觀息齋墨竹多矣此卷老嫩榮悴風晴備盡意度
尤可寳玩吳興趙孟頫題
息齋墨竹雖曰規模與可蓋其胸中自有悟處故能
振迅天真落筆臻妙簡齋賦墨梅有云意足不求顔
色似前身相馬九方臯余於此公墨竹亦云大德
七年閏五月望雪菴道人溥光謹題
道人天機精心胷飽冰雪揮洒墨篔簹清風掃炎熱風
晴與老嫩榮悴各分别珊瑚海底生琅玕挺竒節儼如
坐推篷昏目一光潔王孫美詞翰筆勢蟠屈鐵偉哉老
雪菴妙語重為說暮生何多幸從容復披閱此圖世所
稀撫卷嘆三絶吕敬
西清閣老李薊丘筆法妙過文湖州試拈雪繭翻墨瀋
淋漓掃作湘雲浮籜龍迸玉翠胎綻秀出亭亭蒼玉幹
十莖五莖何必多老嫩風晴總堪玩堅貞苦節凌歲寒
裊娜新梢翔鳳鸞靈飈宛度珮環響璧月或照蛟龍蟠
薊丘薊丘難再得撫卷令人空唶唶品題况有松雪翁
從知價重千金值義陽偶桓武孟
息齋道人骨已仙紙上墨竹神猶全淇園萬幹總枯死
此幅自待留千年丰姿瀟灑宛如玉顧我得覩崑岡前
汲泉便試竹罏茗一洗萬慮開雲天誰知珍重承旨筆
猶來景肅儕高賢乾坤妙趣苟心會似勝俛默窺遺編
雪菴老人通萬卷銀鈎鐵畫如扛椽古來人物誇道子
傾城女色誰爭妍黃郎得此賁書屋玉函金籥來何緣
古人邈矣見心跡何由一拜聊隨鞭徐源敬題(仲山)
十年一見黃叔度倏來自為清風吹手中所把薊丘竹
風晴老嫩凡數枝茒堂六月發蕭爽呼酒酧此瓊林枝
想當此老握筆際其用在手筆不知縱横妙用竹神死
手亦無用心能之道人之心竹之祖生生化化無窮期
松雪雪菴兩題辭書中有法後世師我因書法論竹法
道理一致曾無歧卷中三物總神俊蟠螭舞鳳看威儀
還君什襲當秘惜雷雨破壁寧無時後學沈周題
温日觀葡萄(較六硯齋三刻微異)
舉世只知嗟逝水無人微解悟空花此一聯乃大唐
貫休禪師之佳句也皇宋温日觀為書之為後人策勵
之端仍為寫龍鬚于後癸巳年三月卅日扁舟至天
佛院晴窗晩興有兄副寺寳之(此後寫葡萄一幀)
紙長宜以好詩書之為後名勝笑攬明月清風宗炳
社夕陽秋日庾公樓修心未到無心地萬種千般逐水
流日觀
濃淡纍纍半幅披却疑月架影參差憑君問取乘槎使
還似宛西舊折枝蜀益川張夢應敬題至元壬辰
維夏書于雲間寓舍
吳綃蜀繭筆底墨雲飛一片點點秋腴收得驪龍頷下
珠興來一掃惜處有時慳似寳霧葉烟條幾度西風
吹不凋减字木蘭花山陰曾寅孫奉題
昔年添竹延秋蔓露葉離披馬乳寒今日天涯忽開卷
還如架底夜涼看一片秋雲江上影老禪收拾入蒲
萄小窗剰有詩為伴不博凉州意自高鄱陽仲輿葉
衡題
老僧妙墨遍中州好事攜將萬里游要識色空仝不朽
龍鬚馬乳等浮漚上饒陳鳳飛
墨浪黏天潑潑枝纍纍數顆翻雲衣南風吹到燕山外
帶得幽香巢底歸敬題日觀手卷後明瑞頓首(辛夘)
會稽王斗祥觀于武川吳氏明遠樓
題温日觀葡萄
滿筐圓寔驪珠滑入口甘香冰玉寒若使文園知此渴
露華應不乞金盤鄧文原
金谷風露凉綠珠酒初醒錦帳不成眠月明墮清影
虞集
馬乳垂垂實龍鬚細細柔摘來堪釀酒不去博涼州
彭城錢鼎
子温字仲言號日觀又號知非子華亭人宋季元初
萍海四方止杭之瑪瑙寺善草書喜畫葡萄鬚梗枝
葉皆草書法也世號温葡萄時貴慕其畫贄金求之
一筆不與逢佳士遽命紙筆雅好著恢帽短衣囊錢
菓猖翔街陌探囊投市中人問識温相公否由是進
止輒擁小兒呼温相公時有賓肖羅漢醉則維筆竿
杪草聖芬媚詩人遂有長竿醉草賓羅漢短褐徉狂
温相公之句温性嗜酒然揚總統飲之酒一不霑唇
每見則曰掘墳賊掘墳賊云云西吳龍惕子識於
俠香軒
珊瑚網卷三十一
