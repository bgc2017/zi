珊瑚網卷三十
明汪砢玉撰
名畫題跋六
劉松年便橋圖(在絹素上金碧山水)
突厥控弦百萬鴟張朔野傾國入寇當時非免冑一見
幾敗唐事讀史者至此不覺膚粟毛豎於以見太宗神
武戡定之勲蠻夷率服之義千古之後畫史圖之凛凛
生色此卷為宋劉松年所作便橋流水六龍千騎山川
烟樹種種精妙非松年不能為也孟頫少時曾觀於臨
安之睦宗院兹復得瞻對於普花平章之宅回首三十
餘年感慨係之矣敬題其後大德五年秋日吳興趙
孟頫書
此劉松年便橋圖丹青煥赫布置閒雅輦中旌旗氊裘
戎屋塵沙雲樹具見當時景象良工苦心哉前有松雪
道人題墨而絜縫印章似曾入裕陵内府者是可寳也
正德庚辰十月既望文璧題
劉松年著色九老圖(在絹素上)
會昌五年三月二十四日胡吉劉鄭盧張等六賢皆多
年夀予亦次焉於東都弊居履道坊合尚齒之會七老
相顧既醉且歡靜而思之此會希有因各賦詩一章以
記之或傳諸好事者其年夏又有二老年貌絶倫同歸
故鄉亦來斯會續命書姓名年齒寫其形貌附於圖右
仍以一絶贈
雪作鬚眉雲作衣遼東華表暮雙歸當時一鶴猶希有
何况今逢兩令威
洛中遺老李元爽時年一百三十六
僧如滿年九十五
前懷州司馬安定胡杲年八十九
閒居同會在三春大抵愚年最出羣霜鬢不嫌杯酒興
白頭仍愛玉罏薰徘徊玩柳心猶健老大看花意却勤
鑿落滿斟拚酩酊香囊高挂任氤氲搜神得句題紅紙
望景長吁對白雲今日交情何不替昔年同事聖明君
衞尉卿致仕馮翊吉皎年八十八
逍遥適意在閒居林苑園亭興有餘對酒最宜花藻發
邀觀不厭柳條初低腰醉舞垂緋袖擊筯謳歌任褐裾
寧用管絃來合襍自親松竹且清虛飛觥酒到須先飲
賦詠詩成不住書借得商山賢四皓不知此後更何如
前磁州刺史廣平劉爽八十七
垂絲今日幸同筵朱紫居身是大年賞景尚知心未退
吟詩猶覺力完全閒庭飲酒當三月在席豪歡象七賢
山茗煮時秋霧碧玉杯斟處彩霞鮮臨階花笑如歌妓
傍竹松聲當管絃雖未學窮生死訣人間豈不是神仙
前龍武軍長史榮陽鄭璩年八十五
東閣幽閒日暮春招邀皆是白頭賓官班朱紫皆相似年
紀高低次第勻聯句每忘松竹意停杯多說古今人更
無外事來心腑實有清虛入鬼神醉舞兩迴迎勸酒
狂歌一曲會余身今朝何事情偏重同作明時列任臣
前御史内供奉官范陽盧真年八十三
三春己盡洛陽宫天氣初晴景象中千朵嫩桃迎曉日
萬株垂柳遂和風非論官位皆相似及至年高已共同
對酒歌聲猶覺妙玩花詩思豈能窮先時共作三朝貴
今日猶逢七老翁但願綠&KR0812;常滿酌烟雲萬里會應通
前永州刺史清河張渾年七十七
幽亭春晝共為歡印綬居身是大官遯蹟豈勞登遠岫
垂絲何必坐溪磻詩聯六韻猶應易酒飲三杯未覺難
每况襟懷同宴會共將心事比波瀾風吹野柳懸羅帶
日照庭花落綺紈此席不須鋪錦帳斯筵堪作畫圖看
刑部尚書致仕白居易年七十四
七人五百八十四拖紫紆朱垂白須囊裏無金莫嗟嘆
罇中有酒且歡娛吟成六韻神還旺飲到三杯氣尚粗
嵬峩狂歌教婢拍㜑娑醉舞遣孫扶天年高過二疏傅
人數多於四皓圖除却三山五天竺人間此會且應無
予少有山林之志後縻升斗碌碌紅塵以成七十時在
紫微郎署偶得劉松年所繪白傅香山九老圖鍳觀之
際不覺神遇於曠世之下景仰高風莫能自已因記舊
所聞九老結社時各賦詩一章遂橅錄於卷端庶企慕
之誠獲見於厠名之末也在無逸武英二殿錄中書舍
人事馬芻識
劉松年盧仝烹茶圖
老屋頹垣洛城裏綠樹團陰照窗几石牀散帙有餘清
應是先生睡初起竹罏火煖蒼烟凝碧雲浮鼎香風生
白頭老媪不解事時聞蚓竅蒼蠅聲柴扄日高為誰起肯
愧隣僧頻送米長鬚裹頭始出門想為韓公置雙鯉松
年圖此寧無情似覺六椀通仙靈何當更畫月初出仰
天涕泗行中庭絶憐牛李相傾軋獨羡先生保貞白孤
忠耿耿孰與同足配能詩杜陵客
右題指揮張侯所藏盧仝烹茶圖蓋宋人劉松年筆也
觀其布景蕭散用意清遠翛然有出塵之想噫盧仝之
趣非松年莫能寫其真而松年之畫今之所見者蓋亦
寡矣張侯寳而藏之俾諸名公形之詠歌觀其好尚可
以知其人焉趙郡李復書
閉關高咏啜茶時咫尺蓬山發興竒為念顛崖辛苦者
不同煮雪詫歌姬制河楊彝
玉川先生多好竒清才逸韻誇當時披圖已及幾百載
彷彿猶覺親容儀先生讀書閉柴扉翛然養道超希夷
烹茶老婢脚不襪致鯉蒼頭鬚滿頥隔墻惡少不解事
側目未免相陵欺收縛時蒙縣宰政長者處置非爾為
鳳團煮鼎汲清澗適意啜飲哦新詩大賢寄蹟諒有以
七椀豈必徒規規丹青模寫不盡意勁節高風千古垂
嗚呼先生已遠兮吾將誰師臨川趙果
鬢絲如織映烏紗反閉柴門自煮茶赤脚長鬚是家口
猶勝草石與蛙蛇會稽胡惟仁
玉川先生事幽獨寂寂茒堂倚林麓琹書前陳白日靜
雲汎晴光落松竹平生茶竈為故人一日不見心生塵
婢僕烹茶識茶性火斥老火溪泉新蒼龍躍入春濤底
兔盌蜚香白花起枯腸自是冰雪清一飲枯腸更如洗
洛陽公侯方醉眠先生未必無酒錢要使香風滿天地
可但吹到公侯前當時先生索高價徑寸之珠空照夜
千年猶著好茶名高價於今在圖畫四明山人烏斯
道
暗門劉絲綸圖
長松覆前遠山聳後庭檻綴花石殊幽曠簷間一姬拗
綸一嫗治絲一侍兒捧茶不襦而露纖紅故北妝也筆
法細潤有生氣標題作馬遠萬歷壬子秋余在白下得
之潤州吳汝廷歴三十餘年無有知其非遠者今崇禎
壬午秋付裝潢淵兒於松身識其款曰松年蠅頭小楷
雜鱗紋墨漬間不復可辨有如當時稱之為暗門劉者
今一旦豁然恍覩其人可勝撫掌稱快檇李汪砢玉
樂卿甫題於韻石齋
夏珪長江萬里圖(長二丈四尺絹墨如新)
雲山蒼蒼江漠漠紹興年間夏珪作珍重須知應制難
卷尾書臣敬堪度却憶當時和議成偏安即視如昇平
惟聞緝熙較畫史兩河淪棄無人爭斯圖似寫南朝土
還有樓臺在烟雨釣叟棋翁不可呼漁舟野店誰能數
但覺層層境不同林泉到處生清風意遠筆精工莫比
只許馬遠齊稱雄中原殷富百不寫良工豈是無心者
恐將比物觸君懷恰宜剰水殘山也畫終思效一得愚
更把飛鴻添在圖願君且向飛鴻問五國城頭有信無
水村居士完書(冢宰陸全卿)
又長江萬里圖(長六丈四尺在絹上較前卷更異)
此卷長江萬里圖為今大參張夏山先生所藏予嘗於
京口見米元章澄心堂紙一卷筆勢竒怪有意外象家
居時吳人持至一卷夏珪墨氣古勁可愛此卷則規模
郭熙而平遠清潤有不盡之趣宋室倚長江為湯池故
當時畫手多喜為之卒不能守而鐵騎飛渡矣乃相
與為之浩嘆夏山字用載家金華山下景物絶勝而宦
囊半貯此物將所謂行住坐卧不離這個耶復相與為
之大笑是歲嘉靖甲午八月吉觀於江西布政司之紫
薇樓下遂書雲間陸深
予嘗見李伯時長江圖於陳太僕子有家筆法精絶及
觀此卷迺宣和御府所收小璽具在定為北宋以前名
手非馬夏輩所能比肩後有吾鄉陸文裕題跋書法秀
整足與畫為二絶殊可寳也己未秋後五日董其昌
後有宋解元跋誤以夏山為姓夏者故去之
夏禹玉烟江疊嶂圖
大江來自岷山遠萬里東流幾深淺洪濤巨浪日舂撞
一𣲖西隨萬山轉萬山峩峩翠黛浮大孤小孤當中流
高城遠出武昌樹衰草微連鸚鵡洲茒屋人家住深島
雞犬不聞人跡少幾行歸雁日邊來一幅征帆天際小
湘南雨歇秋風清落木黯慘哀猿聲荆門月出夜潮長
九疑山碧秋雲横我生自是優游者足跡何曾半天下
長江萬里欲神游却喜今朝見圖畫圖畫再展未能休
似有模糊寒具浮只恐通仙忽飛去驚絶當年癡虎頭
康里百花
宋寧宗朝畫院待詔夏珪山水師李唐用墨如傅粉今
觀長江萬里圖往往潑墨縱筆濃淡醖釀出於自然真
竒筆也夫大江發源於岷山而珪畫泉流迴互跳珠噴
雪可駭可愕至於濫觴之後直下一瀉舟楫縱横旅店
隠見渡口漁舠林邊鴉點烟巒雲樹戍樓城郭無不極
其精妙所謂李唐以下無出其右者非耶唐宋以來君
臣俱游心藝文皆有畫院以延攬名士良工宋之馬夏
南渡稱首若禹玉者其可多得哉長幅如此卷又可多
得哉覽閱既畢為題其後至於弧矢四方曾歴風波江
濤之險者又余素所習見不覺其身之飄然於三峽間
云爾翰林承旨王汝玉
夏待詔錢塘觀潮圖
此幅畫錢塘江觀潮乍見之即定為閻次平及諦視始
得細欵於樹梢則夏珪也又復展之於石角中亦註夏
珪名意禹玉自愛不欲以姓名借客者與然次平之去
夏珪乃不盈咫尺矣丁酉秋九月廿一日龍游舟中
書玄宰
梁楷畫右軍書扇圖小卷
畫法始從梁楷變觀圖猶喜墨如新古來人物為高品
滿目烟雲筆底春古汴趙由儁
松雪翁嘗以紈扇三十握遺故人訢笑隠拔其尤者分惠
二把遂賦詩一絶戲調之子微出示此卷事適相類徵余
語就書以贈之云故人當暑遺紈扇最愛千絲雪色
新薄劣王郎閒點汚宜教老媪也生嗔泰定初元歲
在甲子上元後五日張淵清夫
右軍書扇真偶爾老姥無知敢再煩松雪故人方外友
欣然寫贈可同言江村民錢良右奉題為笑隠上人
解嘲
道傍題扇出無心晉世風流說到今絶勝寫詞陶學士
故迷郵妓作知音吳興張世昌
山陰用筆妙如神題扇行遭老媪嗔莫怪祗今無别識
清涇濁渭向誰陳汾亭石巗
合作從來出偶然蒲葵遺蹟恨無傳祗今尺素開圖畫
猶足衣冠識晉賢吳郡羅元
蕺姥手持扇邂逅成技癢五字妙入神百錢起貪想妄
求笑無知競買遇真賞畫圖挹清風千載一俛仰吳
下湯時懋
梁楷東平相羲後嘉泰年畫院待詔賜金帶不受掛於
院内嗜酒自樂亦號梁風子但傳于世者皆草草謂之
減筆今觀此水墨題箑圖所作右軍立枯柳傍丰神俊
邁筆意蕭爽老媪持扇俛僂有欣悦之狀是寫賣扇後
復來耳畫在白紙上闊二尺許高不盈尺天啓丁夘長
至日課花外史觀於東雅堂中
僧牧溪花菓翎毛(紙上長卷)
咸淳改元牧谿
右宋僧法常别號牧谿喜畫龍虎猿鶴蘆雁山水樹石
人物皆隨筆點墨而成意思簡當不假妝飾余僅得墨
戲花卉蔬菓翎毛巨卷其狀物寫生殆出天巧不惟肖
似形類併得其意象愛不忍置因述其本末以備參考
墨林項元汴書於天籟閣
這僧筆尖上具眼流出威音那邊鳥鵲花卉看者莫作
眼見亦不離眼思之徑山千指庵圓信
江參百牛圖
江貫道戲作
海野道人家藏墨牛圖因請示僕形勢百狀奔鳴起卧
逼真自非三昧手之所作而畫工毛穎不可得而及也
雲月莊叟書
我本山陽田舍叟家有淮田數十畝江南倦客老不歸
此田都為勢家有猶記小年學牧時去時日出歸日西
我生衣食仰此輩愛之過於百里奚祗今辛苦耕硯席
無處賣文長絶食卷中邂逅黑牡丹相逢喜是曾相識
負郭無須二頃田一雙栗角能幾錢數口之家便可飽
要如此圖知何年平生富貴非所願城府近來尤可厭
何時倒乘牛背眠東風勝如仰看宣明面北村八十
二歲病叟湯炳龍
東阡西陌烟雨青烏犍百尾臥且行引脰呞草仰鼻鳴
嗟爾多牛便多事一蓑一笠足歸耕張翥仲舉
桃林日夕霽烟浮百个烏犍得自由鞭索已無人已去
不知誰放復誰收無所住釋善慶漫題
百牛圖不見典故豈黑牡丹之遺習或江貫道祖百爵
百鹿為之耶後有紹興二字必經裕陵乙覽中興創殘
之餘生意未復九重邃居不以聲色自娛乃以原隰耕
稼物情態度細入睿思不忘田野真中興英主也延祐
改元七月初三山南遺老元熙題(晦機)
幾年散放桃林後餘四百蹄猶可騎攬鏡掛書多事在
能騎唯有一凝之白珽(湛淵)
遠賈連車暁色昏傳聲叱叱度溪渾一麾八百閒蹄角
可是江南烟雨村伯生題(邵菴)
山中人有以百牛圖相示予謂宣王考牧于阿于池九
十其犉己詫其牛之多況濕濕之耳滿二百耶田舍翁
每以多牛為富安得一黃犢歸耕南山下予所愛一牛
耳掩卷一粲山村老農書(仇仁近)
濕濕羣行四百蹏畊犁初罷樂相隨春風綠遍川原草
回首牧人知是誰鄧文原
趙孟堅水墨雙鈎水仙長卷
予久不作此又方病目未愈子用徵索宿諾良急強起
描寫轉益拙俗觀者求於形似之外可爾(彝齋)
元貞二年正月廿五日鮮于樞同餘杭盛元仁三衢
鄭君舉觀於困學齋之水軒時將赴淛東僕夫束擔
以雨少留
吾自少好畫水仙日數十紙皆不能臻其極蓋業有
專工而吾意所寓輒欲寫其似若水仙樹石以至人
物馬牛蟲魚肖翹之類欲盡得其妙豈可得哉今觀
吾宗子固所作墨花於紛披側塞中各就條理亦一
難也雖我亦自謂不能過之子昂
玉潤金明記曲屛小几翦葉移根經年汜人重見瘦影
娉婷雨帶風襟零亂步雲冷鵝管吹春相逢舊京洛素
靨塵緇仙掌霜凝國香流落恨正冰銷翠薄誰念遺
簪水空天遠應想礬弟梅兄渺渺魚波望極五十絃愁
滿湘雲凄凉耿無語夢入東風雪盡江清調夷則商
國香慢弁陽老人周密(公謹)
至正十二年三月晦日瓉同陳惟允觀于快雪齋
水薄沙昏知草枯采香人遠隔湘湖誰留夜月神仙佩
絶勝秋風九畹圖白粲銅盤傾沆瀣青明寳玦映珊瑚却
憐不得同蘭蕙一識清醒楚大夫西湖仇遠
仙子凌波佩陸離文魚先乘殿馮夷斵冰積雪揚靈夜
鼔瑟吹笙會舞時海上瑶池春不斷人間金盌事堪疑
天寒日暮花無語清淺蓬萊當問誰巴陵鄧文原
翠袖冰姿隔暮雲凌波微步襪生塵江空歲晚情無奈
笑把明璫解贈人西秦張楧戲題
子固為宋宗室精於花卉平生畫水仙極得意自謂飄
然欲仙今觀此卷筆墨飛動真不虚語蘭雪坡劉笏
歌水仙者曰凌波仙子言輕盈縹緲可凌波也子固此
畫庶幾為花傳神矣叔野
水仙花前人畫者罕見平原公子之筆清而疎甚可愛
也今此卷繁而不俗尤覺可觀蓋疎則易清繁則易俗
然則此作其可草草觀耶東吳林鐘
水精宫闕夜不閉仙子出遊凌素波何事低頭弄明月
不知零露濕衣多天台李至剛
裙長帶裊寒偏耐玉質金相密更竒見畫如花花似畫
西興渡口晚晴時嘉興張伯淳
趙子固墨繪水仙花卷(畫長丈餘後有孟堅欵子固彝齊二印文)
冰肌玉骨照清波瑟瑟塵生襪底羅自是仙娥招不得
滿江風雨夜如何孟載
迎風共語步凌波翠壓輕綃欝綺羅江上醉歸環珮重
玉英香褪粉痕多鄭升
良工筆意奪天工寫出仙葩玉一叢窅窕凌波何處去
却將餘種媚冬風玉阜性閒
幾日東風雨乍晴獨騎官馬繞湖行詩情酒力都消盡
人與仙花一樣清松軒
玉骨冰肌不染塵霜風凛凛倍精神凌波翠袖輕移步
彷彿桃源洞裏人金溪陳妥
翠帶懸璫重凌波步步輕春深不成怨錦瑟夜無聲
翠屏道人
翠袖金鈿白玉姿芳心無奈雨雲時陳王不作襄王夢
解佩江頭欲贈誰盈盈羅襪凌波靜淡白光含月色
新香散蘂珠春寂寂却疑姑射是前身徐賁
淡墨輕風玉露香水中仙子素羅裳雲鬟霧鬢無纏束
不是人間富貴妝歷山老人
金鈿玉質綠羅衣素襪凌波月下歸解道仙人誰可伴
水晶瓊樹兩依依倪輔
趙彝齋水仙蘭石圖并記
五六年前吳興人持趙子固畫蘭一卷來其中雜以竹
石草棘清絶而生意勃然詩翰亦脱塵閱幾夜分竟至
忘寢以所直較乃弗之售為其人攜去迄今往來於懷
常恨余家無子固墨迹成化壬寅蜡月廿又六日鄰家
子手一軸以進展觀乃子固筆也蘭與水仙皆花掩映
於石蓋必冬春之交石竒而草茂種種臻妙殊起余觀按
米芾畫史有曰趙孟堅字子固宋太祖十一世孫仕至
郡守寓居嘉禾之海鹽好古博雅工畫水墨蘭蕙竹梅
水仙遠勝著色可謂善於寫生芾於書畫自晉唐以下
弗取其許子固不為輕矣此圖乃小小横幅幅不過二
三尺其題有云盆中之花開謝頻更圖中之花不開不
謝久存如見伊人則子固之平生可槩見焉展閱之餘
蘭若有光風汎叢之佳水仙若有凌波步月之態翛然
林下韻度與塵埃眯目者可聯席語哉既得乎此則吳
興之卷雖不得釋然矣因索楚騷及涪翁之作歌之併
記歲月俾余後人知所得之由如此姚綬書於雲東之
仙村亭
巖叟梅花圖(并詩)
香滿羅幃疑不消篴聲吹斷夜迢迢霜蜚月落無尋處
欲倩青衣使者招右梅魂
玉頰寒肌強對人今年清瘦不勝春相知只有窗前月
摹寫春風水上身右梅影
卷中尚有探梅觀梅嚼梅夢梅畫梅折梅落梅諸作
未及錄
金顯宗墨竹卷
帶雨承華殿大定戊子十一月十一日夜戲寫
顯宗去東坡與可未遠自得汴後漸染文物典章之道
所以金之初政濟濟可觀但游於藝者非帝王所學獨
不念宣政之失耶耳目所聞見且不知鑒尚何能取信
於方策歟雖然猶勝於般樂怠傲流連荒亡之行也此
大德十年春閏月旦日所題顯宗竹卷也閱十有一年
君在湯氏愛余此跋偶見此卷欣然示之復俾予書之
後予嘉君在之好事故為之書焉時延祐丙辰春正月
望日疇齋張仲夀謹識
金王澹游歲寒三友圖
黃華山中夜氣清月明風定聞吹笙梅花開向竹松裏
雪香零亂墨光生京城好古之家多見澹游所作自
是高古無俗氣皆未若此卷天真爛漫盡從書法中來
絶去筆墨畦逕乃妙品也仲常其寳藏之廬陵歐陽
玄題
羲獻才情似水清暑窗葵扇與桃笙中州父子黃華老
信是前賢畏後生中州人物獨黃華父子畫詩書逸
出氊裘之表為可尚也觀澹游此卷筆意蕭然有蔡天
啓風流蓋高尚書之所祖述而能冰寒於水者歟卷後
有歐陽承旨所賦詩不揆因次第其韻至正丙午六月
晦日倪瓉
房山仙人清似水醉倚長松吹玉笙梅花如雪孤鳳冷
明月丹霄天籟生澹游舉筆便自天然絶無一點塵
俗態梅花雖不逼真要之北客不見江南繁花亂蘂稍
生澁耳王蒙
翛竹風回玉佩清松聲相和紫鸞笙北人不識梅兄面
難免王蒙說手生金人書畫兼美者以王黃華為最
澹游為之子寔肖之可方宋之二米也此圖世所謂歲
寒三友者蓋嘗流入江南故倪元鎮王叔明皆次歐陽
文公韻題其後足為橘莊中佳玩也吳寬書(雙井道人)
龍圖燕穆之楚江秋曉卷
燕龍圖在王府以德業自勵後世乃以能畫稱觀此足
見其藝之不凡但恨為此所掩噫以顔魯公之政事而
世亦以書稱可見學之不可不慎也乙丑二月門山
老樵齊郡張紳
燕尚書生有巧思能奮志功業圖畫特其一事耳在燕
府侍書時王求畫一筆不肯與蓋恐王之志尚偏也故
其畫罕見於世此卷筆刀遒媚其在早年所製無疑也
吳郡張適識
江水滔滔日夜流帆&KR0008;來去幾曾秋畫圖不盡古今意
感慨令人憶壯遊俞貞木
初陽澹微茫猨啼楚江曉恬風展波鏡千里瀉瀰渺起
語船上人驚飛岸邊鳥行裝亂填委徒御爭紛擾川后
弭安流天吳沕深窈陰霾斂遥翳目斷秋旻杳響枻節
歌長翔颿逗風小人生等萍寄奔涉何時了旅思協悲
端羇情重憂悄忠沉不可見永弔鳴寒篠回首噭湘纍
蒼山亂雲繞卞同
臺城路黃陵廟下瀟湘浦依稀少年羇旅夢澤風生渚
宫華落收盡峽雲巫雨長天帶水正日出三竿客船猶
艤四望蒼蒼秋光都在白蘋渚流年暗驚易度向畫
中空見舊遊如許鼓瑟人遥紉蘭事往誰折芳馨寄與
消魂凝竚待收拾間情寫成新句心與鴻飛空江煙浪
裏去年秋友人謝彦起氏為孟敷陳孝廉索賦楚江
秋曉詞久未能成偶過許瀾伯讀書房時夏雨初霽軒
窗朗徹因援筆賦此留瀾伯所歸諸孟敷殊愧不工也
洪武廿八年孟夏十有一日吳人王璲
大船駕帆曉欲發小船載客客未絶行李匆匆不憚勞
須臾會面須臾别江濤洶湧聲如雷名利縈擾心為摧
楚天秋高何所有黃鶴磯頭多美酒便當吟笑解金龜
勿向風波空皓首彭城錢復
七澤蒼茫曙色微眼中風景尚依稀疎林半隠黃陵廟
凉霧初消赤璧磯波動蒹葭涵石出沙喧鴻雁帶霜飛
令人却憶曾游處濯足中流放櫂歸偶武孟
楚江秋向曙畫裏景依然旭日浮波面凉風動樹巔同來桃
葉渡相並木蘭船欲問西州信潯陽何處邊吳僧普震
蒼茫巫峽曉摇落楚天秋神女千年廟商人萬里舟詩
中曾想賦畫裏每思遊江海平生志窮經老一丘韓
奕
五更人語覺潮生估客帆檣候曉行樹色未分雲夢澤
雞聲已動漢陽城天空曉角吹霜盡月落銀河入斗横
欲問楚南千古事至今江水為誰清孟郡陳寬(孟賢)
南浦清霜覆荻花颺帆一半去長沙鳳皇山近猿聲急
鸚鵡洲寒月影斜白髮此時傷九辯翠眉何處泣重華
天明莫上江樓望滿地西風正憶家彭城劉珏
天連湘漢水悠悠水色微茫接素秋殘月已沉三國恨
亂雲初散九疑愁南方流落身將老西候蕭條客倦遊
欲採蘋花悵無伴美人迢逓隔滄洲夢回江上算秋
程水影迢迢積漸明落木西風連鄂渚亂山高浪隠湓
城鐘邊野寺經僧起霜裏孤帆估客行往事獨悲前席
誤不從賈誼問蒼生葭菼蒼蒼白露晞蕭條紅色帶
微暉平沙雁逐寒潭起野樹鴉隨亂葉飛漸見九溪如
練淨尚憐三戶似星稀不堪昨夜南遊客悲向西風憶
授衣長洲沈周(右題計三十二人辭多不錄)
任月山倣韓幹畫馬卷
畫馬至韓幹能事畢矣予嘗以師之日就月將頗得三
昧視近世畫手優劣為何如出此以俟識者評品焉
月山道人畫并題(汪氏子民)
踣鐵蕭蕭古冀羣百年南北厭邊塵只今四海平如掌
會見連鑣進紫宸清河張簡(張氏仲簡)
憶昔唐家全盛日四十萬匹屯平川龍媒散落在何處
苜蓿秋風生暮烟東臯妙聲(九臯)
龍種何年離渥洼幾番汗血定邦家當今偃武修文日
香草春風步落花趙肅
曹韓仙去已多時翰墨丹青萬古垂今日月山能踵跡
手揮霹靂出天池嘉陵楊誠
當年破虜已旋功功就名高氣若虹今日太平隨所戲
青絲垂老受春風枀泉奉題(微笑居士)
靈駒初産渥洼間騄駬驊騮總一般始自月山揮筆後
如今只向卷中看檇李程本立(彦德)
房宿流精氣勢雄何人寫入畫圖中奚官意趣真堪羡
矯矯靈駒孰與同雲間王徵
珊瑚網卷三十
