珊瑚網卷十
明汪砢玉撰
法書題跋
虞雍公誅蚊賦虞伯生書文多不綠
右先太師丞相雍國忠肅公所著也先公文集舊刻蜀
中成書未久焚於兵火曾叔祖寶慶府君將求而之湖
南亦未及如志而運革内附後先參政廣求之不能得
眉州故人史公孝祥守興化聞黃伯固家有之懇不可
得也集在京師屬閩教授謝中物色之來報云有軍官
好書購得此欲集手與集相見然終不能得之先參政
至淛須親戚韓大則得誅蚊賦草於侯頤軒道士處蓋
大德庚子歲也故人閒上人亦蜀中同出東南之家以
舊故自吳門訪集臨川山中問此物所在出而視之則
得之三十六年矣而先參政亦棄諸孤十七年詩書之
緒不繼如綫感慨今昔血涕隨之偶得此卷錄送上人
貴得存遺珠於既失尚故物之可求也元統乙亥三
月二十七日集謹識
宋之南其宰執惟虞雍公為最賢觀其誅蚊賦所謂
使天下之為人臣者得以安其君天下之為人子者
得以寧其親則知公之志誅惡鋤姦者欲以寧君親
也其以忠孝教天下後世者至矣伯生世其家學能
于聖時致身西清被寵眷也殊甚及閒寂中乃書先
太師此賦以贈人其志亦有所在乎閒上人再見伯
生其為我驗之和林魯戚叔重父謹題
因讀誅蚊賦深憐愛國情三公登間牒四海失昇平
早覺文章貴争期德業成雲仍蒙世禄翰墨負時名
丹丘柯九思賦(任齋惟庚寅吾以降)
觀雍公少年之作可以豫見報國之志觀邵庵詳書
之意可以深惟追遠之情忠孝藹然萃於一門嗚呼
盛哉間上人同是蜀人故獨得之當刻石寺中以傳
永久庶不為他時夜壑舟也至正十九年乙未三
月後學蘇大年頓首再拜謹書
黍民肆毒不勝誅屈宋文章太史書滄海遺珠留得
在白雲深處伴僧居洛生王敬方
父作更生佛兒為命世英西州睹威鳳南國剪長鯨
不厭朝廷小終扶日月明誅蚊賦重錄妙墨世從衡
遂昌鄭元祐
右邵庵虞公手書其先丞相誅蚊賦藁也賦稿初藏
於侯頥軒家後為韓大則所得獻於公之先君子井
齋先生後云至吳候道士因龍興閒上人謁公公於
寓所一見具言賦藁公軒然而笑曰我已得之矣侯
道士為之惘然蓋大則初假之于侯而即以歸于公
家而侯初不知也元統乙亥閒上人謁公于西江遂
書以贈焉頥軒本洞庭仙壇觀道士其度師楊紫霞
與侯亦蜀人宋季來吳一時名士之寓吳者若中書
劉公丞相吳公皆與之交游名重於時寶祐間自吳
遊天台中書公為之唱首作詩以餞其行而先師平
舟先生亦次韻焉先子與侯交游粗深每出以示之
先子求至懇切而侯迄不與先子歿後三年侯亦相
繼而逝其徒李碧山與椿相知因予之請即以歸之
至正甲午冬十月閒上人因持此卷訪子於家而徵
予言予惟侯之平日靳吝於兩家遺墨跡若永為其
有既而卒各歸于其後人豈故家文獻不絶如綫而
天固假侯靳吝以待我後人耶所惜者公之先君子
猶克親得賦稿而予先子雖獲一見平舟遺墨而終
不能得之於生平也今公既即世而閒上人已老予
恐事之或湮故為詳著於此云眉山楊椿䟦
虞雍公誅蚊賦刻石䟽
宋丞相雍國虞忠肅公嘗作誅蚊賦内傳後公之六世
孫翰林侍講學士以文儒顯告老還江右而白雲閒上
人與之有舊自吳訪之於臨川蓋雍公文集舊嘗刻於
蜀而版遄毁學士後雖貴而雍公集求之不得竟不復
刊學士之文參政公大德庚子歲亦嘗至淛物色雍公
集竟不可得而僅於道士侯頥軒處得誅蚊賦稿然竟
藏於家上人以賦稿為請學士為發篋取讀上人真跡
不敢望得學士手書一通東還吳則幸矣學士遂為草
草謄錄而仍記顛末於賦後上人念學士詩文好事者
已悉為刊板若雍公之功業雖不繫於文字有無而誅
蚊僅存耳兼聞江右近經寇亂百不一存於是上人欲
以學士所書賦勒之金石庶久永弗墜而上人老矣力
弗逮乃以此賦于公之八世孫戡字勝伯者俾刻之勝
伯既積學克世其家以世故棘囏益貧困固宜寶而藏
諸而猶慮夫泯而不傳抑亦負上人之意敢以是干諸
好事君子見助焉則賦刻諸石無難者矣至正十七
年秋八月遂昌山樵鄭元祐書
此賦之作其有所指乎不然驅之足矣誅之不足以勝
誅也豈其心欲盡殱北人乎然而蚊有可殱者有不必
殱者如曰掃出境曰殱厥渠魁不一施也南方蚊烏一
鼓吻而蚊億萬今有人焉作相於南鼓為和議之談而
致于廷而咂我甿其彼之鷏乎斯人也何不幸而不受
誅于公節鉞之下以快一日之死而寧受誅于千載史
鉞之誅於萬死不可以贖之日吁可悲也已賦序云余
方窮居觀者遂謂其早年所作愚謂此二字雖外閫重
寄而遥制於中弗獲以信其大義於天下後世則身都
將相猶窮居匹夫同也嗚戲吾雍公誅鷏有術而付之
紙上空談為五世孫所錄徒致憾於無窮耳諸䟦柯鄭
陳揚輩皆其孫同時言稿之失而得言錄以遺於某亦
既詳矣去公三百餘載而同其志者吳下有沈啟南氏
見錄本而購藏之嘉禾周鼎與苕溪張子静松陵史明
古共借閱之鼎欲號此賦為鷏以發公地下一笑明古
子静聞予言相掀髯大噱是日正月上旬之終歲乙未
皇明成化之紀元十有一年也此帖今藏余家往在
無錫蕩口得於華氏中甫處少溪家兄重購見貽之物
元汴
雍國公虞丞相古劒歌
至正庚寅十月余遊錢唐過四壁山中與青城山樵遇
樵出示余古劒乃余先公相國所遺也余為作古劒歌
以歌之古劒古劒元非鐵亦非干將與莫邪自從混
沌鑄成來出鞘入鞘何生滅輝天爍地不須磨肅氣稜
稜凛霜雪是以曾將破敵酋采石江頭建勲業海晏塵
清歌太平瑶匣藏之在岩穴或時拈出與人看千古萬
古歎猛烈
虞相古劒歌(直引)
宋相虞忠肅公八世孫堪謁余雲間草玄閣自云先丞
相有古遺器四日瓦琴石磬蜀王硯與此劒也劒長古
尺三握具五寸弱握有二稜起欵識可辨者曰千萬歲
其鐔横寸二狀饕餮末甚銳縵文為水銀古中末間黝
漆色芒可吹毛星月下出之艷發孚尹凛凜然可寒鬼
膽是誠千載物也於是酌堪以酒酒酣為作虞相古劒
歌使與古虞公劒同傳為其家寶云昔聞虞公古劒可
以追騰空迴落日千年宗社已丘墟子姓西來傳不失
江淮都督憤國讐入稜痛骨三十秋采石江頭一提出
寒芒夜走完顔酋堪兮堪兮傳八葉價金不售山西俠
牀頭寶匣不敢開黃蛇上天走雄雷持謁龍間鐵龍父
灑以延津水拭以赤厪土虹光一道裂蛟胎上指黃星
落黃雨嗚呼舞鴻門刺魚肚二豎汝何足數我將假霜
鍔代天子西山斫白額二東海斬蛟三頭然浚裂蚩尤
殪玀猴大開太陽照九州堪兮堪兮勿失汝劒兮使我
徒請尚方斬馬之具於朱游至正二十五年青龍集
己巳王正上日抱遺叟楊維楨在雲間草玄閣書
雍公孫子氣甚清示我楊顛古劒行劍鋒詩律兩竒絶
秋蓮光彩玉庚庚楊顛健筆老縱横是亦鐵中之錚錚
吐辭鬱嵂鳴不平吁嗟鳳凰來為盛世嗚一代惟數虞
翁生余也學書學劍既老何由而成名右古劍行
倪瓉(己酉冬)
雍國丞相虞公古劍一具今藏其孫勝伯家毗陵倪元
鎮匡廬陳惟寅既作歌詩詠之且要余同賦焉雍公
古劍射日星鐵冶鑄出秋霜硎寒光耿耿試一掃魑魅
罔象都逃刑匣藏鏽澁不敢動龜鱗虎文驚且竦閱歴
星霜三百年社稷山河自兹重雍公磊磈雲夢胸白虹
紫電符來同有時呼酒醉踏月浩歌起舞多英風采石
江頭却鐵騎一戰突營誰可比材官勇將號如雲每視
竒功獨懷媿劍鋒猶漬佞血鮮神物不隨陵谷遷只愁
雷電破屋壁化作蒼龍飛上天淮海秦約(文仲)
虞文靖詩卷真蹟
白雲護窗雪鳴竹地罏深深火初熟樵客晨來午未還
真人自與燒黃獨
罏中&KR1459;汞輕千乘窗外日月飛兩螢尚有度生情未斷
侍人長跪授黃庭
玉臼搗霜月當戶竹窗映雪書滿牀客來長揖不交語
自撥丹火燒山香
皎皎霜鶴立齋厨蕭蕭風竹鳴庭除窗間有客自高坐
堂上真人方讀書十一月壬辰明復真人約華隂楊
廷鎮閩中潘子文四明王安道談道話於徐中孚丹房
微雪灑空塵静雲晏遂復終日即事雜詩
松隂鵠立候宫車風送飛花著白鬚水影漸隨簾側畔
鸎聲祗在厰東隅近牀擬進新琴操載筆親題真畫圖
太液雨餘波浪動龍舟初試散魚鳬早朝
高閣丹青起中天紫翠分窗當太白雪門對九疑雲伐
木山人去吹簫帝子聞塵中歸未得春思轉紛紛錄
寄民瞻尊兄别後一笑虞集(伯生)
鄧文肅公臨急就章
大德三年三月十日為理仲雍書于大都慶夀寺僧房
已西鄧文原
天歷庚子清明日汾亭石巖民瞻觀於武林宗陽明
復齋隸古
至正八年六月二十日會稽楊維楨偕河南陸仁同
展卷於東滄聽海閣仁嘗學章草者以此卷入臨品
之能云
至正庚寅夏五月二十四日方外張雨謂素履齋書
此蚤年大合作中歲以往爵位日高而書學益廢與
之交筆硯始以余言為不妄殆暮年章草如隔世矣
信為學不可止如此洪武十一年戊午歲五月豐
城余詮拜觀于東倉之甘泉里寓舍
急就篇漢黃門令史游作蓋推本蒼頡爰歴博學凡
將等篇而廣之也今石刻相傳為吳皇象書比顔師
古所著者無焦滅胡以下六十三字又頗有訛脫始
東漢人以用藳法寫此章故又號章草此卷前元鄧
文肅公所臨公繇房山高公薦入掌制誥出持憲節
斯乃應奉翰林時為理仲雍所書觀其運筆若神蜦
出海飛翔自如仲雍名熙于闐人好古博雅為吳郡
判官建言助役法民便之弘農楊子綸出示求題故
并及之洪武十二年三月清明日後學袁華書於鰲
峯精舍
嘗論急就篇此小學家之說漢史游傚凡將為之也
末叙長安涇渭街術後或增以齊國山陽二章宋歐
陽修居史館日以餘力及於是篇取州名裒次之然
是篇去古逾遠脫漏訛舛不無人欲辨其失得而增
補亦徒自勞耳漢人以槀法書之故曰章草此章書
之祖也近世人多尚草真行未始學而先習草如人
未能立而欲走蓋可笑也况章草之來作於科斗籀
篆觀其運筆圓轉用意深妙烏有不通籀篆而能學
者哉苟有聰明之人雖不通籀篆能彷彿其形似猶
可其奈刻鵠不成者耶自東漢以降臻乎妙者惟皇
象鍾繇王右軍而已唐宋間人臨鍾王所書亦不多
見欲習之者不通籀篆誠難乎哉此卷巴西鄧文肅
公所臨公在元時獨以文章名世而又以能書名世
號稱三大家公與焉觀公運筆用意甚合古人之妙
此卷實希世之寶也亮上人出示乞余題余故以草
書之難習併錄於卷末非但以警於人而有以自警
也洪武二十七年蒼龍甲戌秋七月獨菴道衍寫于
海雲東軒
正統戊午中秋後二日武昌陳謙拜觀于毗陵之寓
舍
郭天錫手錄詩雜記(天錫名畀京口人)
風災鬼難之域僢卧接飲之士或雕其題而漆其齒或
貫其胸而鏤其體服禽獸食草木鴃舌鳥語或斷髮文
身而魋其結或毛以為車或革以為船亂鯨波涉雷淵
夙夜虎兕之林寢食蛟龍之川梯山棧谷沙度繩行莫
不來享來賓來貢其珍蜿蜒濩略扶服稽顙請吏而稱
臣未始壓羊刑馬而要之盟也云云右會同館賦
君不見王昭君家住秭歸啼處村生來住近離騷國悲
歌慷慨惡離羣紉蘭結&KR0581;佩蘅芷芝澤頮面薇骨熏瑶
琹慣識九歌譜懷感遠道偏消魂明妃曲
客行暫憩此禪林路遶溪流石磴隂山氣入舟知夜久
雨聲連樹覺村深寒添芋火增多事風落燈花息妄心
憶與高僧宿靈鷲月斜松頂一猿吟(夜宿山寺)
光分顧兔一毫芒遍洒春明翰墨場得趣妙從看劒舞
全身功貴善刀藏夢花不羡雕蟲巧試草曾供倚馬忙
昨過山僧餘習在小書紅葉拭新霜(贈筆工范君用)
晚風索索酒初醒巖桂花開香滿庭掩書不讀亦不寐
明暗一燈如露螢次韵袁通甫
世間一切法如雲行空中太空不待雲因雲而見空
清風鳴禽竹解籜窗下挑燈還看書(前五言絶後摘句)
士女大集勢若禹峽春流胥濤秋壯壑赴岸滅前擁後
推轡騎巷休輿轎道息武無可布視不得留
謝叠山字君直妻李節婦以君直故與二子繫金陵獄
一將官欲納之李紿曰爾能脫我械繫乃可議此將以
為然禱上下釋其獄李即具湯沐約翼日出是夕伺二
子熟寐解衣帶自經死藁葬城東濠二子放還後數年
子定之復往裹骨歸葬卷吾李先生謹思贈詩云猝猝
多羝屈幽幽獨雉經借渠施粉黛聊與照丹青孤槥何
年寄重泉底處扄冇人能縮地不隔短長亭
宋末沙門道燦姓陶氏自號無文龍興人文筆高古不
落禪僧窠臼多與一時名公鉅人還往其題蒲萄草蟲
云汴都南薰門外蒲萄一架幾十里盛夏烈日景不到
地當時民物昆蟲熙熙然囿於綠隂清影間今富陽道
中蓋彷彿高皇帝舊京遺制也百年故國茂草連天不
知蜎飛蠕動翔集何所造化生色乃於紙上見之悲夫
宋周文謨太守有愛姬善棋而絶色史衛王以計取去
十年不見一日周謁衛王忽見姬與衛王對局四目相
顧驚喜不已遂賦念奴嬌詞云棋聲特地把十年心事
恍然驚覺楊柳樓頭歌舞地長記一枝纖弱破鏡重圓
玉環猶在鸚鵡言如昨秦筝别後知他幾換絃索誰
念顧曲周郎樽前重見千種愁難著猶勝玄都人去後
空怨殘紅零落綠葉成隂桃花結子枉恨東風惡盈盈
淚眼見人欲下還閣
司業鄧文原狀高克恭云公性極坦易然與世落落寡
合遇知已則傾肝鬲與友終身亦不復疑貳公在杭愛
其山水清麗公退即命僮挈榼攜杖履適山中世慮冰
釋竟日忘歸好作墨竹妙處不減文湖州畫山水初學
米氏父子後乃用李成董巨源法造詣精絶公卒後購
公遺墨一紙率千百緡為詩不尚鈎棘自得天趣嘗見
公作畫時雖貴交在側或不暇顧揖有譏其簡傲者久
乃識其真浙右多豪門右族或飛語汙公公亦不為辨
暨北歸行李無長物貸於人而後具舟費公掾行臺時
嘗從大夫相威公入見世祖顧問再四曰是高嘉甫兒
耶賜中統鈔二千五百緡公嘗言自筮仕月給餐錢外
所得僅止此房山有田二頃課僮奴耕作歲入不能供
給反卒之日家無餘貲識與不識皆為流涕易簀命喪
葬用朱文公法及區畫家事甚悉此心不以生死亂衆
謂講學之騐
鮮于樞札云適與大兒議親來杭至常之新安暮泊溪
口中夜墮水幾為溺鬼作五言自儆云勿浣衣上泥留
作韋與弦因風寄達夫都司一笑
又手抄諸賢遺稿
張庭堅自靖人自獻于先王義君子之去就生死在于
天下國家而不在于一身故其死非沽名其生者非懼
禍而引身以求去者非要利以忘君也仁之所存義之
所在鬼神其知之矣昔商之三仁或生或死或為之奴
而皆無愧于宗廟社稷豈非謀出于素歟晦庵先生云
胡致堂議論英𤼵人物偉然向嘗侍之坐見其數杯後
歌孔明出師表誦張才叔自靖人自獻于先生經義陳
了翁奏狀可謂豪傑之士也
林僉憲善之春日絶句寶篆香消雨散絲誰撩詩興上
花枝春風吹度南窗竹一片紅芳落硯池又西湖夕佳
亭句晴雲木末山四圍新月荷花波萬頃
石敏若柳花詩來時萬縷弄輕黃去日飛毬滿路傍我
比楊花更飄蕩楊花只是一春忙
吳雲道中遣興九絶句雨餘烟柳綠如苔水净沙明白
鳥迴花氣滿船無覓處隔籬村舍瑞香開水村烟草
暎花叢夢裏青山入瘦笻晩泊楓橋春睡重滿船風雨
不聞鐘曉入招提草樹馨怪來松栢老龍形如何剥
落冰霜盡依舊春風吹得青吳國池臺幾劫灰城闉
蘭若鬱崔嵬老僧笑指峩眉石曾見承平出蜀來一
枕落花溪上春翛然意與葛天隣世間多少邯鄲夢夢
覺依前認不真水光净盡月波隨每遇垂虹起遁思
不信鴟夷五湖去扁舟只為載西施花柳清明過雨
初脩篁風動鳥相呼青山如此不歸去時向溪流照白
鬚毗山嵐翠入苕溪曾倚池亭醉夕暉回首交朋半
凋謝烟波無際白鷗飛卜居擬向水晶宫深築茅齋
萬竹中三月江南蓴菜美季鷹何苦待秋風
疊山贈命士云鴂鳴方歇楚臣憂草綠王孫滿地愁試
借星圖看分野黍苗秀處是何州
高彦敬題初陽臺道中云二千里地好耕桑無數海棠
官道傍風掠亂紅攙馬去春光更比路人忙
子昂詩庭槐風静綠隂多睡起茶餘日影過自笑老來
無復夢閒看行蟻上南柯
鮮于伯機湖上新居云吾愛吾廬好臨池構小亭無人
致青李有客覓黃庭樹古蟲書葉莎平鳥篆汀吾衰豈
名世詎肯苦勞形題范寬雪山句前山積雪深隠約
形體具後山雪不到查牙頭角露遠近復有千萬山一
一倚空含太素懸崖斷溜冰滿壑野店閉門風倒樹
戴表元題子昂疊軸云百折雲山路不通無名怪木淡
書空相逢欲問秋風客不是巴中是剡中
北村題姚静齋女柔德一日三刲股捄其兄云女生他
人媍兄死誰養親刲股與紾臂孰仁孰不仁
張玉田山中白雲詞題紅葉云萬里飛霜千山落木寒
艷不招春妬楓冷吳江獨客又吟愁句流水孤村似花
繞斜陽芳樹甚荒溝一片凄凉載情不去載愁去長
安誰問倦旅羞見衰顔借酒飄零如許謾倚新粧不入
洛陽花譜為回風起舞尊前盡化作斷霞千縷記隂隂
綠遍江南夜窗聽暗雨右調綺羅香
賦松花云碧浮春蓋黃點秋棋細芳泛月露委殘釵烟
梳高髻曾戲折幾度宿寄山房&KR1287;塵雲屑香入蜂鬚蜜
房風味應别篘酒浮蕩愛霏霏粉黃清絶嫩苞新子
憑誰香歌五粒到只怕東風吹盡長蕭蕭黃髮獨鶴歸
來滿庭零亂金雪右調華胥引
咏蟬云槐薰忽送清商怨依稀乍聞還歇故苑愁深危
絃調苦前夢蛻痕枯葉傷情訴别是幾度斜陽幾回新
月轉眼西風一禁幽恨向誰說低鬟猶記動影翠貂
應悞我雙鬢如雪枝冷頻移隂疎難戀空負好秋時節
凄凄切切漸迤邐黃氐砌蠶相接霜滴凉柯晚來聲更
咽右調齊天樂
題周草窗志雅堂云製荷衣傍山窗下隠雅志可閒時
疑竹門深移花檻小動人芳意菲菲怕冷落蘋洲夜月
想時將漁笛静中吹塵外榮華燈前兒女笑語忘歸
分得烟霞數畝乍掃苔尋逕撥葉通池放鶴幽情吟鶯
歡事老去却願春遲愛吾廬琹書自樂好襟懷初不要
人知長日一簾芳草一卷新詩右蘋洲漁笛譜
送人之西江云寒侵桂葉雁風擊碎珊瑚屑研凉閒試
新霜晴帖頌橘騷蘭秋事正竒絶故人又作西江别書
樓虚度中秋節碧欄倚遍愁誰說愁是新愁月是舊時
月右調醉落魄
嘯翁詞云草夢初回卷簾盡放閒愁去晝長無侣自對
黃鸝語絮影蘋香春在無人處移舟去未成新句一
硯梨花雨右調點絳唇
圖書一室春暖垂簾蜜花滿翠壺薰硯席睡覺半窗晴
白手寒不了殘碁篝香細勘唐碑無酒無詩情緒欲
梅欲雪天時
大德十一年歲次丁未十月初十日客寓燕山奔走
暮歸黃塵滿面挑燈讀此詞一過想像江南如夢中
也是夜一更畢
天啓丁夘冬覩郭畀手錄詩文一帙格外上下俱命
墨可想其書畫擅勝倪迂追念郭髯我所愛者也余時
病未痊聊摘一二旋為鬻古者索去姑存此以俟延
津劒合淋漓滿志耳砢玉識
貫雲石詩卷真蹟
雄雷怨别雌電老雲海漫漫地無草朔塵不受紫檀風
三寸蘆中元氣巧微聲轔轔喘不栖魑魅夢哭猩猩飢
壯聲九漏雪如鐵酥燈焰冷春風滅神妻夜傳髑髏杯
倒捲崑崙飲腥血紫臺雲散月荒凉歸路人稀腔更長
酸齊道人為西渶公子
竹懶翁嘗雅集紫桃軒招周敏仲高明水友余出所
藏書畫鑒賞余獨喜老酸崛韵懶翁即手錄遺余書
法亦效之誠一時佳興也砢玉記
俞紫芝楷書悟真
至正癸夘十二月初吉桐江紫芝道人書于清隠齋張
平子悟真篇仙道指南道光子野所著不知能得其旨
意否故余以為不若讀其本作反無成虧也此卷為俞
紫芝所書深得松雪筆意而圭角稍露比之松雪正如
獻之之於羲之也清癖劉君深知書法試共商確之
弘治壬戌正月二十日海虞桑悅書
吾子行書古文篆韵二帙
余自志學習篆畫丁邜歲自征建昌得古文篆韻于白
鹿書院兵火之餘隻字無存友朋間以此役吾性不能
辭一時率意寧無小失一日會應方中于阮舜咨之堂
偶爾言之遂得其本歸證差謬有哂余者曰年如許亦
晩矣因思小失為人所譏孰若證之以免魚魯焉遂不
以老而廢筆聊備檢閱時至元丙戌中秋前三日秋岩
老子記
此本為吾子行先生筆也先生名丘衍住杭之先花
坊時年二十七即不下樓樓上下分業子弟客至僮
輙止不使登通焉使登乃登先生好古變宋末鍾鼎
圖書之謬寸印古篆實自先生倡之真第一手趙吳
興又晚效先生法耳所著有學古編字源七辨篆品
三十八則私印有竹素山房吾氏子行我最嫩懷真
樂飛丹霄數印印鼻小韋帶嘗在手弄之蓋欲和其
四稜令有古意是本正子行耑業秋巖得而證寫之
者焉至正七年歲次丁夘五月望嘉禾陶九成識
吾子行為錢唐人不仕不娶離世異俗好古博雅隠
居授徒四方之士相傾慕者冠履交于戶内而子行
不以貴賤為低昂可者與之不可者拒之居僅容膝
迎送未嘗下樓留心古道樂志簞瓢不與世俗争妍
巧蓋亦尚友千載者弘治初得說文解字篆韻于沈
石田氏所少者古文篆韵耳今復得子行手蹟不惟
點畫足法且合之成全書良足快心耳嘉靖甲午
中秋菽園庸史王鴻羽識(王氏可儀)
吾禾沈叔雅弘嘉望子商丞工篆隸八分所往還多
名流董氏戲鴻堂帖其手摹勒石也與余交有年矣
叔雅垂盡時以是書授余曰此吾一生得力處也余
即酬而閱之豁然心目焉蓋篆既分韵可檢每體各
書字文所出為古孝經石經周易古毛詩古尚書古
周禮古禮記古春秋古論語古爾雅周書隂符經道
德經古老子古莊子古漢書碧落文籀文古文雜古
文說文演說文荆山文石郭文開元文牧子文澄裕
古文古世本古月令古樂章乂雲章汗簡鳳棲紀茅
君傳天台經幢南岳碑華嶽碑三方碑雲臺碑彌勒
傳碑王庶子碑樊先生碑貝丘長碑陳逸人碑比干
墓銘季札墨銘趙琬璋古字略李商隠字略衛宏字
說郭招卿字指庾儼字書朱育集字李宗吉釋字王
存又切韵祝尚書韵崔希裕略古顔黃門說張庭珪
劍名裴光遠集綴濟南集楊天夫集徐邈集張楫集
李彤集孫彊集馬日集林宜集諸書觀止矣無以復
加矣迺叔雅故今之子行也不但伎倆相當品行亦
相若惜其父子相次作古無有繼之者哉萬歷庚
申立秋日繡水汪砢玉識于稽古齋
柯丹丘石屏記
高昌正臣博古好雅其燕處之室凡可以供清玩者莫
不畢具名屏其一也異哉兹石方廣僅咫尺其文理粲
然有高深幽遠之思焉絶頂渾厚者如山如嶽飛揚飄
忽者如烟如雲横流奔激者如江如河斷者若岸泓者
若潭或如林麓之蓊鬱或如禽魚之遊戲使董北苑僧
巨然復生其破墨用筆不足過矣古之人遇物之異者
必書其冊若斯屏之異安得不為之書也因命之曰江
山曉思復書其背而刻之至順二年夏四月望奎章
閣學士院鑒書博士文林郎柯九思記
余有紫檀界方一對首鐫行書云兀坐草玄風后為
奸爾往鎮之世掌我編敬仲銘紹美製界圍雕鏤花
鳥極精工信出自名手上飾漢玉昭文帶一粟米文
一卧蠶文血蝕殊古而瑩潤面刻草玄閣佳器故楊
鐵崖珍玩焉第妄想敬仲所記石屏如在或得與此
書鎮共充韵齋玄賞則界間之禽鳥花卉倩屏上之
江山曉思而益勝矣柯博士如有靈將仙風所觸應
為我作撮合山也飲光居士汪砢玉識于乾坤一
草亭
饒介之幻住詩蹟
晴松落雪疎如雨南風吹綠養天榆榆前開徧菡萏華
池上露凉渾欲語道人觀化無方所塵世茫茫横岐路
笑看草木歲時新爭逐游塵何處去尋花摘葉情如許
公子歸來與師遇蕭蕭茒屋畫為圖是故標師之出處
紅衣落盡蓮滿房碧藕留絲終幻住
至正二十五年寒十月一日過幻住出此卷乃知中
峰與松雪一合相耳雖然峰亦留此戲後人也住幻
思幻又造境幻又使人畫像幻今日復使我作幻語
峰願力耶抑遺下則劇耶當問庵主人華蓋峰浮邱
先生童子紫玄洞饒分信手識之
沈仲說次韵遺蹟
次叔方先生見示詩韵右頓首上城南陋巷居新僦
綠竹移栽幾箇斜藂桂山中招舊隠讀書堆裏認君家
蜀人漫詫文園賦吳市争看衛玠車斷簡味腴如噉蔗
虎頭癡絶至今誇右顧仲贄移居詩
步屧春風裏翛然忘世情閉門無客到載酒汎江行雨
過山如染潮迴水自生鷗沙渺千頃夢裏到承明右
留笠澤别業詩
王雲菴書香奩八詠卷
寶鑑凝膏温泉流膩璚纖一把青絲墜水膚淺漬麝煤
春花香石髓和雲洗玉女峯前咸池月底臨風輕把
犀梳理陽臺行雨乍歸來羅巾猶帶瀟湘水右金盆
沐髮(鐵雅評作家語自别雅筆如何可到)
水鑑懸秋瓊腮凝素鉛華夜搗長生兔玉容自擬比姮
娥粧成只恐姮娥妬花影涵空蟾光籠霧芙蓉一朵
溥秋露年年只在廣寒宫今宵鸞影驚相遇右月奩
勻面(用事善幹運句鐵雅評在第二下)
粉凝紅冰香銷獺髓鏡鸞影裏人憔悴梨花帶雨不禁
愁玉纖彈盡相思淚恨鎖春山嬌横秋水臉桃零落
臙脂碎故將羅帕揾啼痕寄情欲比相思字右玉頰
啼痕(鐵雅評亦善描意)
淡掃春痕輕籠芳靨捧心不效吳宫怨楚梅酸蹙翠尖
纖湘烟碧聚愁萋蒨紺宇寒凝月鈎金灧鶯吭咽處
微偷歛新翻嫵態太嬌嬈鏡中蛾綠和香點右黛眉
顰色(鐵雅評前關善扵形容評後關自有嗚咽而有&KR0008;色)
金谷遊情消磨不盡軟紅香裏雙鴛印蘭膏步滑翠生
痕金蓮脫落凌波影蝶徑遺蹤鴈沙凝潤為誰留下東
風恨玉兒飛化夢中雲青蘋流水空仙咏右芳塵春
迹(鐵雅評非舊時月色誰能道此)
烟冷瑶櫺神遊貝闕芙蓉城裏花如雪(更後)仙郎同躡鳳
凰翎千門萬戶皆明月(自然見夢)海碧山青天荒地老滿身
風露飄環玦高樓畫角若無情一聲吹散雙飛蝶右
雲窗秋夢(鐵雅評栩栩蘧蘧結尤飄洒)
翠藻文鴛交枝連理金鍼停處渾如醉楊花一點是春
心鵑聲啼到人千里喚醒離魂猶疑夢裏此情恰似
東流水雲窗霧閣沒人知綃痕浥透紅鉛淚右綉牀
凝思(鐵雅評用意措辭高出衆作)
暗擲龍文尋盟鸞鏡龜兒不似青蚨凖(好句)花房羞化彩
蛾飛銀橋密逓仙娥信錦屋瓊樓薄情飄性碧雲望
斷紅輪暝珠簾立盡海棠隂待温遥夜鴛衾冷右金
錢卜歡(鐵雅評雪月神仙語意)香奩八詠俱調寄踏莎行雲菴
叜王德璉撰
雲間詩社香奩八題無春坊才情者多為題所困縱
有篇什正如三家邨婦學宫粧院體終帶鄙狀可醜
也晚得玉樓子八作衆推為甲而長短句樂府絶無可
拈出者雲菴老先生寄示踏莎行八闋讀之驚喜先
生蓋松雪翁門倩今年八十有三矣而堅強清爽出語
娟麗流便此殆雪月中神仙人也謹以付翠兒度腔歌
之又評付龍洲生附八詠詩方後以見王孫門中舊
時月色雖閱喪亂固無恙也至正丙午春三月初吉
錦窩老人楊禎叙
華清春晝賜温泉綰脫青絲撤一編翠雨亂跳花底月
黑雲半掩鏡中天銅仙盤滿添香露玉女盆傾拾翠鈿
攏得雲鬟高一尺罟冠新上玉臺前(金盤沐髮)
一片清光照膽寒玉容滿鏡掩飛鸞素娥照見黃金闕
絳雪鎔開白玉盤翠點柳尖春未透紅生櫻顆落初乾
好風與我披羅幕一朵芙蓉正面看(月奩勻面)
天然玉質洗鉛華怪底偏將半面遮紅滴香冰融獺髓
彩粘膩雨上梨花收乾通德言難盡點濕明妃畫莫加
聚得班班在何處軟綃寄與薄情家(玉頰啼痕)
按樂圖開列滿堂春愁何獨損青楊蜀山烟雨雙尖瘦
漢柳風霜兩葉蒼索畫未成京兆譜欲啼先學夀陽粧
蕭郎忽有歸期報喜色天長一點黃(黛眉顰色)
是誰屧步印微茫便似名家春滿牀軟雪消時痕晃底
好風生處步生香綵雲飛上鞦韆鐙芳草侵來蹴踘場
愁似(闕)成獨立綵鴛拾得在東牆(芳塵春迹)
骨冷魂清酒力微路迷錯草是還非羅浮曉月相將(闕)
巫峽斷雲何處飛金彈撇過驚忽忽玉龍嘶了尚依依
不知直到鈞天所記得霓裳樂譜歸(雲窗秋夢)
綵線添來日正遲香絨倦理一支頤心游飛絮渾無著
身蛻枯蟬忽若癡花帨錯描愁伴覺金針閣住計誰知
絶憐小玉情緣重倒死春蠶始絶絲(繡牀凝思)
紫姑壇上囑方兄忽聽呼盧擲地聲星斗未分牛女會
隂陽先判雨雲生青㠸朵子寧無兆玉蝶化身元有情
寶鏡重圓三五夜重摩半月問虧盈(金錢卜歡)
香奩有二十題裁剪俗思信配凡四先生又有和趙
八節使廿詠尤膾炙於粉黛筵中惜逸去冷婉補何
婉敢龍州生草琬孟文謹拜手䟦
顧謹中詩卷
陳君相見虞山陲驚詫潜夫麋鹿姿髮白每憐欺我老
酒紅聊爾寄顔衰好䛕俗子休論相久别故人欣說詩
明日歸舟風迅順為傳消息慰癡兒暢月二十七日
書海虞趙氏書樓友弟顧禄謹中
楊子久手札
公望頓首再拜寧極路教先生閣下近侍誨談終日歡
甚奉違後連日不克欵教渴心又將塵矣持受欲求大
手臨黃庭堅樂毅論二帖以為矜式雖天寒㬉閤春温
想不廢執筆也片楮代禀統于心照公望再拜寧極路
教先生閤下公望摺申
王叔明書溪南醉歸詩
青山如翠束清溪溪水流花春不知自從識得南溪叟
夜夜溪南扶醉歸醉歸夜黑愁難渡東風吹折溪邊樹
來山鑒石架漁梁醉歸不知春夜長共坐溪邊翫明月
綠蘿飛花散香雪酒醒月落正愁人那堪又與溪翁别
醉眠草堂春日紅山妻報我酒初冽萬壑千巖紅雨深
還向溪南聽啼鴂余舊時作溪南醉歸詩玄實草堂
在荆溪之南他日余與令兄玄度自溪北歸小舟阻風
玄實忽出此紙求書因書此王蒙
此元人王蒙所書溪南醉歸詩而吾里李氏所藏也
蒙字叔明自號黃鶴山人為趙文敏公外孫玄度玄
實則張氏為宜興人兄弟並尚文雅一時士大夫多
與之交故蒙書此遺之蒙以畫名今讀其詩甚流麗
而其書頗亦似舅可藏而玩也吳寬題曰人嘗見黃
鶴山人畫皆稱再世王維山人之學書間見此紙尤
為悚人當不在趙魏公下魏公信居不有之譽而山
人亦盡曷有之美矣後學沈周跋
珊瑚網卷十
