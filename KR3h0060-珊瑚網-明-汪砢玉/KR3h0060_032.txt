珊瑚網卷三十二
明汪砢玉撰
名畫題䟦八
高文簡倣老米青綠雲山卷
青山半晴雨遥現行雲㡳佛髻欲争妍正空勤梳洗
房山高彦敬作於雲巖精舍
吳仲圭云空山兮寂歴石氣蒸兮蘢葱人家兮木末
望雞犬兮雲中水流花謝淹冬春兮無窮江亭兮石嫩
靄靄兮深松山中人兮歸來䬃長嘯兮天風彦敬
尚書弄襄陽墨戲作此圖沙彌老人倣招仙之辭作
此贊白日寒冰手皺龜拆雲川居士應笑我多事饒
舌至正戊子正月
高彦敬烟嶺雲林
西村元不隔西泠未晚人家戶半扄要覓巢居新閣處
試從烟雨喚樵青句曲外史張雨
江籬漠漠水泠泠林下幽人戶未扄睡熟不知春雨過
起來雲外數峰青徐賁次韻
一個茅堂何處小橋古木溪灣但見山青雲白不知天
上人間奕
漠漠層巒障曉嵐參差沙樹似江南眼明見此房山筆
不減當年海嶽菴逃虛子
尚書生長燕臺下慣識風沙草漫野何由得見山水鄉
烟嶺雲林遠能寫平時四海作宦游高興最愛江南秋
霅溪清曉剡溪晚間解征轡尋扁舟此中謝屐曾經處
半是啼鴉棲鶴樹斷橋旗下問農歸遠寺鐘邊訪僧去
風流一沒歲未遥坐覧遺跡成前朝何當徧覓畫中景
聖恩已許作漁樵高君彦敬號房山拜尚書公畫山
水無不佳者未若此幅大有米家意趣静菴張别駕持
此晝索余拙作故賦一篇以塞請耳然余老草不工可
笑時洪武庚戌歲三月五日渤海高啓題
梅之紅其色也海棠之香其韻致也畫之濃淡其神彩
也高尚書潑墨濃淡成山林烟雲靈幻神彩飛動其上
苑朱梅昌州香海棠乎真散聖安禪自能竒逸萬歷
丙午小春初度日西吳汪砢玉題于自韻山
丁巳春余以高彦敬烟嶺雲林與趙文敏杏花書屋倪
元鎮翠竹喬柯王叔明鐡網珊瑚及王元章墨梅同供
一室時董玄宰太史過齋頭見之因評房山云此幅墨
氣絶佳其竒爽過南宫猶唐詩之於文選也余請即題
是語會諸客踵至未果後為姑溪友人賺去不憚千里
追索不啻珠還合浦也砢玉記於江村
趙集賢林山小隱圖
大德八年十二月廿日子昂(有吳郡徐霖子仁林山隠序不錄)
苕水秋風動白蘋青錢學士玉為人山林物外别成趣
造化手中殊有神寒具漫傳誰點染京華高卧不埃塵
馮君韞匵長懷寳莫負當時此寫真宗道得此圖因
以自號其向歸可知矣余賞之不足附記一律所幸亦
同作卷中人耳癸亥重九吳郡祝允明志
蘇子愛竒石雪浪號齋居米氏寳晉墨標榜亦復如瞻
兹小隱圖按境結林廬於焉寓祖述雅致私契余因名
寳豈戾匪云賦子虛溪山在屋上流水走階渠衆鳥鳴
樹㒹亦可觀跳魚耕釣托遠心城市即村墟知子日無
事垂簾惟讀書長洲沈周
展圖忽有契佳境留待人金陵山水處松雪與傳神子
非滑稽口金門為弄臣亦非南昌尉忤世跡埋堙但甘
布衣老供稅作齊民白雲自怡悦暇則琴尊親雖遭孔
璋筆移文空爾陳嘉禾吕㦂
松雪此圖全法董北苑大著色於絹素上溪山重叠
漁舍秧畦不異武陵風景真肥遯之區恍然如隔世
也世賢子
趙承旨玄真觀圖(在絹素上重青綠山水掛幅)
對此山水咏使人塵慮消况兹構真館燕坐遠煩囂
青林蔭石牖素雲冠山椒松風和澗泉雜佩生瓊瑶
焚香玉女降長齊百靈朝仙道本不遠清都亦非遥
自嘆衰耆年頗費猿鶴招安得生羽翰從子以逍遥
子昂
玉堂圖就幾經年秘錄清修不卧氊心想遠期三島客
夢魂不到九重天逍遥風月山中事放蕩形骸物外仙
誰信長生真有訣豈知林下可通玄南屏山夷簡
華髮驚心引暮年久捐燈火伴吟氊迂疎願棄人間事
放浪難拘甕裏天丹濟有時飛姹女酒酣長日夢遊仙
從今已謝吞腥客秖就洪崖訪太玄關繡
天慶重啼白髮年儒冠便脱卷吟氊蒼龍復佩遊三島
玄鶴還騎朝九天靈運誰云先作佛稚川自信後來仙
逍遥今出塵寰外應笑揚雄尚草玄京兆宇文公諒
樂道幽人已有年蒲團應勝紫茸氊階前影轉花當檻
松外聲高鶴在天杯酒久疎名利客經書惟考古今仙
居㕓亦棄林泉趣何日相依細論玄碧虛道人盛昌
月林棲遯樂餘年芳草綠苔為坐氊擬駕雲軿遊碧落
還陪羽客聽鈞天興隨緱氏山頭鶴夢入邯鄲枕上仙
從此超然埃壒表好尋真侣覆玄玄盧充&KR1846;
趙子昂玄真圖不流外郡余慕之久觀在玲瓏山去郭
北一十八里相傳其山産玉怪石萬數旅乎如林孤峯
拔秀繚繞雲巒中多洞壑懸崖崖上有沈休文書洞天
福地四字後為取石者鑿損舊有雨花菴玄真觀長夀
塢韻石書院巔有漏月峯子昂築一精舍於其旁供養
中峯大師每顧大師必小憩玄玄堂故得子昂遺跡甚
富飛甍華屋鐘鼓相聞迄今並廢按觀建自吳越王世
出得道真人號玄玄子者諱龍字雲卿乃妙應淵得慈
濟元君之裔子昂族叔也能詩好道中年棄家入山集
道藏黃白異術善呼喚風雨而武宗屢聘不就遂採藥
海上不知所終至元間谷翁真人從天台忽遇師于山
隂道山叩玄乞道默無片言惟授丹一粒而去故谷翁
亦得蟬脱云此圖向鎮藏館中後為冰壺先生賺出復
易數姓今得覩於幽蘭軒樹石精雅墨妙詩清可為子
昂生平得意之作也寳諸寳諸己酉榖日弁山老人
高輝志
趙文敏晝謝幼輿丘壑圖(倣趙千里著色横卷)
黃塵汚人廊廟具蕭散風流誰比數清言善畫浪相傳
遺恨千年機上女吳興姚式題筠菴
昔顧長康畫謝幼輿於巖石裏人問其故答曰幼輿
一丘一壑自謂過之故宜置此子丘壑中也觀其清
逸標致固足嘉尚然能確守臣節當時同幕罕有及
之者今松雪翁後數百載心領神會作為此圖最是
位置有方筆意竒妙使長康復生見此必當點頭
東廬王琦
一丘一壑絶塵坌坐看青山出白雲可使玉堂揮翰手
却疑大小李將軍鄧榆木之
身形似鶴鬢毶毶消得松風置一龕幸自清清好山色
無緣秪有幼輿堪虞集
論者可方庾亮何如丘壑自專幸甚嘯歌不廢風流圖
畫猶傳宋无
右先承旨早年所作幼輿邱壑圖真跡無疑拜觀之
餘悲喜交集不能去手無言師宜寳之雍謹書
宜著山巖謝幼輿鷗波落月夜忩虛虎頭癡絶無人識
把筆臨池每自娛倪瓉
洪武辛未夏六月十又二日三山周斌西甌趙友士
李鐸上饒梁鵠同觀于建庠之春風堂
萬歷丁未陳繼儒觀於項孟璜萬卷樓
此圖乍披之定為趙伯駒觀元人題䟦知為鷗波筆
猶是吳興刻畫前人時也詩書畫家成名以後不復
模擬或見其杜德機矣董其昌觀因題己酉九月晦
日
趙松雪作淵明歸田圖(青綠山水横卷子昂欵)
陶令厭處貴處貧懷反開到官六十日賦辭歸去來輕
舟颺素波浦溆相沿洄微風吹襟袖飄飄若毰毸衡宇
方在瞻候門見僮孩孤松自堪撫三徑從荒萊容膝諒
巳安豈受外嫌猜斯人有高蹈千春覧芳埃允文
淵明千載人懷惟遇酒開竟辭五斗米浩然賦歸來扁
舟下七澤蕩槳聊沿洄頭上漉酒巾鬢髭已毰毸到家
俱歡迎老稚雜童孩入門列罇罍相與鋤蒿萊松雪妙
點筆圖成無疑猜誰云萬古後磨滅同塵埃趙承旨
此圖設色精妙師伯駒而雜以士氣又非止於伯駒也
俞仲蔚詩亦冲遠蕭散可愛因遂和之茂苑文嘉
陶令罷彭澤正及黃花開有酒不辭濁長歌歸去來千
載義熙波誰能溯其洄學士葆天真椎髮白毰毸回首
感宗周擲國一嬰孩藍輿蹇柴桑紫騮捷蓬萊時暌跡
更殊疇能不見猜惜哉丹青美托尚隔雲埃趙吳興
畫陶彭澤歸去來縱極八法之妙不能不落豎儒吻蓋
以永初之不臣宋與至元之仕元趣相左耳若其風華
秀潤標舉超逸虎頭點拂雲麾烘染所謂趙郎并其性
情而得之者與彭澤人品文章真足三絶又不當以此
論也余詩為惡韻所窘不免墜豎儒口業令嗜古見之
其不罵為殺風景者幾希書畢一笑弇州山叟王世
貞
弇山題䟦載四部藁今得見此卷知此公鍳裁甚確
口業自懴又是翻公案語其昌
趙文敏白描淵明像後行書歸來辭(在自製粉牋上横卷)
大德四年春二月吳興趙孟頫書
既書歸來餘興未盡乃作竹石淵明亦當愛此耶
虛館坐清曉高秋零露時佳菊秀可餐寒葩含晩滋芳
馨𤼵孤思寫此歸來辭餘興猶未巳玄玉生瓊枝孰謂
公子懷不與幽人期撫卷三嘆息係年非義熙姑蘇
王行
典午山河已莫支先生歸去自嫌遲寄奴小草連天綠
剛剰黃花一兩枝沈周
右元趙文敏公手摹晉處士陶靖節先生像兼錄其
歸去來辭翰墨精妙楮隙復補以竹石且謂淵明亦
當愛此豈謂其辭中偶不及此耶讀其辭想見其為
人文敏公之尚友吾亦想見之矣苐靖節之孤松卓
有定見而文敏公之愛或博而不專非後學可輕議
也錫山鄒松石翁珍圖書甚富而於此尤珍之吾亦
想見其尚友矣然獨出以示余豈亦謂知辭中趣耶
書質諸有識者弘治已未仲秋後二日華亭後
學錢福誌
松雪書歸去來辭前作淵明像後餘興未盡又作竹
石其風流瀟散可以想見予曾見人得一摹石乃東
坡作銘自書後亦作小竹以盡興二公之文采情致
大略相類然也此松雪卷有王行題王行元末人沒
於難詩亦清雅錫山鄒氏家藏正德癸酉四月朔
鄞陳沂志(陳氏魯南朱文)
淵明曠世逸材出處卷舒匹之者鮮矣然耻向官折
腰逹人每恨其𥚹豈先生託此以發歸來之興耶撫
故園而不歸殉微官以自失先生固亦齒冷也此卷
乃松雪真跡舊為錫山鄒氏珍藏今歸之楊氏七檜
山房癸巳夏蘇門山人叔嗣赴山西省燈下醉題(東藪)
(白文印)
松雪作淵明像予見者數幅矣皆不若此卷為佳所
畫歸去來辭用筆尤精不類他本其紙亦松雪齋自
製箋粉中隱起有八分書子昂二字可證也卷末復
作小竹石能令人想見古人雅致極為可愛舊為錫
山周炫家藏嘉靖戊子夏予寓蘇王氏水閣中作溪
光詩成炫從弟煌偶見之求書一通以去更歲餘
煌忽來余家自言攜此詩歸得消其家門骨肉之禍
其事有出於意料之外者因以此卷為贈予辭之再
四委之而去瓊瑶之報甚可愧也甚可笑也癸卯
歲十月廿日五川居士楊儀書於萬卷樓中(楊夢羽氏)
(華隂世家)
趙魏國臨羲獻像卷
僕於京師見周文矩畫羲獻像歸而摹之時皇慶二年
夏五月也吳興趙孟頫題
後為姚公綬作羲獻二傳又有楊循吉吕㦂諸人䟦
崇禎戊辰秋此卷在予家數月玉水記
松雪翁桐隂高士圖
延祐桼年十月八日子昂畫
玉立桐隂十畆蒼托根何必在朝陽迎風&KR0609;&KR0609;秋聲
早灑雨隂隂月色涼勝事只消琴在膝野情聊倚石
為牀高人自得坡頭趣不為花開引鳳凰古涪鄧
文原題
又玩花仕女圖(絹素上重着色掛幅)
至元年月作翫花仕女圖子昂(小楷書)
此余少年所作今十餘年矣歲月易邁悲夫子昂再題
(篆書)
是圖為項又新家物董玄宰嘗共余過之時懸畫於
讀易堂之松軒玄宰翫賞不已曰似此光景應為管
夫人寫照耳聞松女徐安生曾倣其意作惜花春起
早麗人披霧縠綰結於胷前薄映雪膚淺靸落紅苔
翠憑欄看牡丹綠竹叢繞其後露華尚滴滴也余亟
覓之不得無何人新物故所藏多散逸余得其書畫
數拾種趙筆其一焉紅亭翠篠間高峯兀立姚黃魏
紫參差其下玩花人正與徐娘當年所寫惜花人相
若因念安生遺豔未知落誰手而又新墓木已拱不
能不動念歲月易邁同文敏公之悲感云封禺添
屬玉水汪砢玉識于月香居
趙承旨停琴撥阮圖(項子京題籖雙幅卷堂畫)
大德五年秋八月吳興趙孟頫作高逸圖
重青綠雲山巖下正面坐一高士葛巾深衣背面坐
一高士黑冠撥阮右有大松二樹樹旁童子鴛髻大
䄂雙結手捧石榴一盆山足多鹿䓤花樹根細楷書
欵脉望生記
又杏花書屋圖(余得後未幾而去詩欵俱失記)
書法二王畫法顧陸自宋元名家得其法者有幾而松
雪翁乃兼之今觀此圖綠隂青樾紅雪飄香幽人兩兩
向書屋敲落日看杏花種種入神境更靚妝明媚仍
不失淡掃蛾眉之致有顧陸不得專美於前矣固能榮
際五朝名滿四海也歟玉水子識(萬歷乙卯冬日)
趙榮禄水村圖(在紙上水墨寫意天啟壬戌春王觀於陳氏交園閣)
子昂水村圖學摩詰在王敬美太常家文太史臨摹一
卷如出趙手予於白下得之眉公陳繼儒
子昂春郊挾彈圖
公子翩翩出大堤玉驄踏碎落花泥叮嚀莫打黃金彈
恐有慈烏枝上棲金華宋濓
洛陽二月百花紅金谷春閒步障空匹馬閒行芳草地
金丸十二盡皆空胡儼若思
趙松雪宋宗室畫唐馬稱第一至今筆跡儼若生張弓
彈雀意氣横會將文墨動元主拜官翰林貴無比詩辭
婉麗字風流千金未許易片紙金蓮醉送玉堂仙父子
歸來共被眠錦䌫牙檣非昨夢豈無十畆種瓜田李潭
州文丞相口血模糊尸鐵強一瓣香為有此何人慷慨
崖山死董狐有筆直如絃元宋分明兩青史至正十
年十月一日余過金華訪隱直雪坐草堂上有客自青
城來亦同居客邸夜坐焚譚出此挾彈圖命題雪寒筆
凍書不成字見者掩口黃溍題
手挽青絲跨玉驄乘凉挾彈落花風應知田野經行處
盡在咨詢一念中黃花老人
誰畫開元玉雪驄黃門待駕驟春風南薰殿上承恩日
只有車書四海同虛白道人
草軟坡平午樹涼玉驄挾彈過山陽曾知亦有無閒者
馬上雞聲滿地霜胡廣
趙吳興挾彈走馬圖余以丙申歲得之武林是時又
有支遁洗馬圖亦吳興筆今皆與好事者相易古畫
蓋余好山水于畫馬非所習我用我法耳董其昌
戊申重題於雪浪軒
趙吳興秋原牧馬圖(淺着色在絹素上馬凡有五)
健馬奔泉如渴虹活馬浴水如游龍竦身作勢蹴厚地
仰首噴沫生長風倦思滚塵痒磨樹似是馬牙通馬語
莫將意態問丹青天機正在忘形處西涯
趙文敏秋郊飲馬圖
皇慶元年十一月子昂
右趙文敏公秋郊飲馬圖真跡予嘗見韋偃暮江五
馬圖裴寬小馬圖與此氣韻相望豈公心摹手追有
不期而得者耶至其林木活動筆意飛舞設色無一
點俗氣高風雅韻沾被後人多矣奎章閣學士院
鍳書博士柯九思䟦
趙氏三世作人馬圖長卷(在楮上最精)
元貞二年正月十日作人馬圖以奉飛卿廉訪清玩吳
興趙孟頫題
右第一幀子昂畫奚官牽澹黃馬西向
至正十九年己亥秋八月余寓武林一日韓介石過余
道松江同知謝伯理雅意俾介石持所藏先平章所畫
人馬見示求予於卷尾亦作人馬以繼之拜觀之餘悲
喜交集不能去手余雖未識伯理嘉其高致故慨然為
作以授介石歸之伯理云趙雍書
右第二幀仲穆畫番人牽驄馬西向
先大父魏國公所畫人馬圖裝潢成卷復請家君作于
後而亦以命余竊惟伯理之意豈欲侈吾家三世之所
傳歟自非篤於精雅不能用心若此也遂不辭而承命
時至正己亥冬十月望日也承事郎江浙等處行中書
省檢校官麟識
右第三幀彦徵畫奚官牽玉花驄西向
吳興趙公文章政事見重前代又以其餘以適情於
翰墨之内故字畫之工點染之神妙天下而子孫亦
克承其志焉清江王氏希和持其所藏公家三世所
作人馬圖以示余蓋自子昂公為之祖仲穆公為之
子彦徵公為之孫覩其顧視隨立尊卑秩然親誼藹
然然後知名賢措思運筆雖於圖寫之末而寓乎天
理人心之正使後人於一展卷之頃孝敬之心自不
能不興起於其衷也况蘭筋麴膝方首厚蹄目如懸
鈴光流紫電竒情妍態宛如鏘如曄如翔如實可以
充天閑而鳴和鸞也又何必伯樂之經九方臯之法
然後可以見之哉希和今世名家素勤詩禮之教鄉
先生稱道之者日益著是猶驥有其德而又得其所
養者它日充天閑鳴和鸞今將於此圖而徵希和之
所至也再閱是圖敬書於後時永樂元年冬十一月
五日將仕佐郎臨江府儒學教授錢塘沈大年
清江王均希和所藏松雪齋三世人馬圖暇日持以
示余余獲拜觀先朝文獻之懿繼述之雅亘古今而
希有也楚書曰楚國無以為寳惟善以為寳希和寳
此以傳家其亦善人也三肅以還珍重珍重永樂三
年春龍在乙酉三月廿日前進士胡誠拜書(集賢長子鳳字)
(允文畫蘭竹與廼父亂真集賢每題作已)
趙子昂仲穆彦徵三馬圖
延祐五年九月既望畫於大都寓舍子昂
右第一幀趙魏國畫青驪一疋
至正十九年歲己亥秋九月畫於龍華寳閣仲穆
右第二幀趙總管畫玉花驄一疋
至正庚子十月初吉為雪庭作于錢塘龍筆閣彦徵
右第三幀趙知州畫赤驥一疋
僧房曾見寫麒麟人已云亡紙墨新寂寞九原無弔處
至今猶見執鞭人驥子生來骨相竒滿溝汗血落胭
脂空門縱有馱經日得似牽過白玉墀廬陵張昱為
雪庭禪師題
右湖州路總管趙公仲穆其子莒州知州趙彦徵所畫
一馬氣韻精神各得其妙總管筆法得曹將軍為多知
州筆法得韓幹為重獨文敏公兼曹韓而得其神妙此
所以名重千古無愧前人雪庭禪師與總管公為心交
父子之間同為知己王蒙在文敏公為外祖總管為母
舅知州為表弟豈敢品題哉實識悲感耳王蒙謹書
松雪當年稱獨步子孫今日繼遺風香凝淡墨連錢碧
色染秋毫汗血紅濟濟奚官顔似玉昂昂龍種氣如虹
春風滿轡初牽出對立長鳴冀北空燕山哈珊沙(下用)
(朱文子山圖書)
吳興妙筆傳家世總畫天閑汗血駒萬里歸來秋露曉
圉人牽去牧龍芻太守舊圖如璞玉拾遺新畫抵南
金玉驄已向天閑老赤驥猶懷萬里心大食哲馬
郭石之題趙文敏畫馬云世人但說李龍眠那知已出
曹韓上文敏見之謂曹韓固不敢當使龍眠在固當與
抗衡也其自許如此錫山安君嘗得其子集賢諸孫彦
徵畫聯為軸王叔明題其後並論其父子筆法所出而
尤甚稱文敏得曹韓之妙顧卷中無文敏之筆非闕典
歟安君乃别購文敏一馬標諸卷首遂成合璧持來示
余俾題其後於戲曹韓龍眠盛矣然其後皆無所聞豈
若趙氏祖子孫三世具于一軸之中而並臻其妙殆古
今一見耳豈曹韓諸人所得而擬耶若安君者其亦知
所尚哉(安君名國字民太號桂坡錫山人)嘉靖壬辰三月既望文徵
明題
趙魏國雙馬圖
飛騰自是真龍種健筆何年貎得來照室神光欲飛去
秘圖不敢向人開至正二年四月廿二日子昂
舊圖如璞玉遺墨等南金莫向天閑老猶懷萬里心
大食哲馬
天閑曾識玉花驄神駿驍雄萬馬中老去人間空見畫
王孫遺墨動秋風林鏞
大宛貢馬從西土來識天家十二閑駿骨不居千里後
黃金已在築臺間雲東逸史
如鹿如龍出宛西竹批雙耳玉為蹄大宛遠貢天朝用
牽入君門不敢嘶江隂卞榮
西極飛來八尺龍方臯一見萬羣空太平時節無征戰
辜負華山汗血功趙吳興畫馬真與韓曹抗衡此卷
尤為合作後有雲東題咏必江南好事家所藏可寳也
其昌
趙承旨番馬圖
至大三年九月廿一日子昂
一馬形軀百法全生時靈氣取山川英雄正用同生死
那忍無聲立仗前海粟(下有怪怪道人朱文印)
京口郭畀天錫敬觀松雪翁唐番馬圖
神駒初墮地雷電飛海水三歲不敢騎萬里獻天子
翰林直學士虞集題
奎章閣鑒書博士丹邱柯九思敬仲審定
曲江洗刷雲滿身雄姿逸態何超羣眼中但覺肉勝骨
幹也合讓曹將軍嗟哉今人畫唐馬藝精亦出曹韓下
玉堂學士重名譽一紙千金不當價山忩擁雪觀晝圖
據鞍便欲擒於莵天厩真龍有時有老杜歌行絶代無
史官察伋士安
趙松雪作二胡羊逸筆(題䟦已刻六硯齋三筆反遺其自䟦因補此)
子昂肖物之妙無所不造極此二紙乃其偶作而宛然
置人于黃沙白草間評者紛紛徵蘇卿事我恐此妙趣
正復當面蹉過也吾深嘆其亡羊春波竹懶李日華
趙榮禄畫杏花鸂鶒并題
余嘗泛舟溪上因過下若時值杏花盛開溪邊鸂鶒黃
色可愛恍如徐熙畫中行也乘興作此以記歲月云至
大二年二月九日子昂
趙魏公落花游魚圖
溶溶綠水濃如染風送落花春幾多頭白歸來舊池館
閒看魚泳白漚波延祐三年二月六日春雨初霽溪
光可人乘興作落花游魚圖就賦詩其上殊有清思耳
進之在坐以為何如吳興趙孟頫
趙集賢飛白石墨竹(絹素上掛幅)
近水秋山兩岸青明朝歸去獨揚舲平生是箇知音客
纔過柯亭子細聽子昂
管夫人題漁父圖
人生貴極是王侯浮利浮名不自由争得似一扁舟弄
月吟風歸去休管道昇
渺渺烟波一葉舟西風木落五湖秋盟鷗鷺傲王侯管
甚鱸魚不上鈎趙孟頫
又懸崖朱竹掛軸
網得珊瑚枝擲向篔簹谷明年錦䙀兒春風生面目
朱竹古無所本宋仲溫在畫院卷尾以朱筆掃之故張
伯雨有偶見一枝石竹之句楊維禎
瀟灑三君子是伊親弟兄所期持大節莫負歲寒盟
赤城陶君故家子也余寓西湖之東九成時來會談論
竟日退有不忍舍者其仲季皆清爽真芝蘭玉樹百十
晉之王謝家也遂題而歸之已丑夏五月二十二日
會稽王冕
又畫梅二幅
幽姿不入少年場無語只凄涼一个清虛身世十分冷
澹心腸江頭月底新譜舊恨孤夢清香任是春風不管
也曾先識東皇冬日集陳惟寅兄醉香館出示管夫
人畫梅有感題之倪瓚
欹帽垂鞭送客回小橋流水一枝梅醉後紅綃都不記
剰有幽香却觧逐人來松畔竹間頻置酒攜手與君看
到十分開少壯相從今雪鬢因甚流年清興兩相催
庚寅臘月同天台陶九成訪雲棲子於玉山草堂是日
微雪着紅梅上雲棲子見示管夫人雪梅與今日情境
適合因題一調定風波云瓚記
管仲姬着色蘭花卷
善畫蘭者故宋推子固吾元稱子昂堪為伯仲兹卷管
夫人所繪非固非昂復有一種清姿逸態出人意外且
以承旨手筆六法並臻尤稱雙璧得未曾有以余仲蔚
蓬蒿而獲擊此于目頓覺埃垢盡洗五體俱香矣往復
披玩不能釋手敬識而歸之陸源
管夫人畫竹與大士像恒多蘭亦僅見一斑今于李夢
然獲觀六種種種精妍碧葉丹英玉莖水石掩映葳蕤
荏苒恍若翩翩於湘江楚畹間幽芬可挹堪與盈川賦
子昂書争工公其十襲秘之勿輕視俗眼也徐緬
余家有漳蘭數十碙培之多歴年所矣每花發則燁
燁猗猗罏薰可罷欲一寫其幽致恨無好手弄芳一
旦得管氏蘭卷正貎漳種初作兩葉一莖花漸增至
後繁英叢帶墨巒間更疎秀可喜夫人其化工在握
矣余即以宋玻璃盞白玉柄紅拂水精辟邪壓繡易
之嘗攜以遊秣陵歲餘雖乏家植盈庭然時一展玩
此圖覺滿前皆九畹香也尋香客子汪砢玉識於
味蘭居
趙魏國題子仲穆畫幅
昨自杭回道經茅山西墅時夕陽欲墜松如偃蓋水若鳴
琴青山萬重白雲千頃山下有乘駿馬者出沒於其間
乃天然一圖畫心有所得以目疾未愈不能舉筆因命
子雍代之至大四年五月既望識于鷗波亭雲白山青
幾萬重溪邊遊子馬如龍眼前有景畫不盡歸去鷗波
命阿雍子昂
壬戌之秋義興吳友攜此幅來殊堪鍳賞舫中設古
虬根榻天然無琢㾗瑩潤如玉真竒物也玉水
趙仲穆自題畫黃梁夢贈張伯雨
舉世通驚夢一場何須扺死說黃粱勸君切莫頻開口
恐起癡人論短長
趙仲穆天閑騏驥枝山題(人凢十有三馬十有六猿一)
騏驥昔在人間繼在毫墨今歸吾賈君駿在君矣走千
里價千金浴瑶池而秣天山衛龍墀而驂鸞輅一旦事
耳君尚稍加剪拂以伺之因君索題為采舊䟦語揭諸
前而漫贅斯說歲丁卯夏日蘇人祝允明記(希哲)
(枝指道人)(吳下阿明)
騏驥驊騮世有之不逢伯樂自長嘶却憑筆貎千金骨
誰信相知是畫師吳郡唐寅(南京解元)
畫史畫馬妙自知筆端變態毛骨竒長嘶逸步畫不出
幾番吟詠少陵詩宗正
趙仲穆沙苑牧馬圖(着色小横披)
沙樹歴歴沙草荒江上誰開芻牧場羣馬所聚何劻攘
飲秣而俯嘶而昂訛踶浴滚逐且驤或乳或卧或軋瘡
三縱五横不成行五花雜沓駁而黃烏騅赤兔照夜白
連錢桃花鬭文章牝兮牡兮未可辨亦莫可識駑與良
相骨相肉信已矣老夫兩眼徒茫茫但愛各各無羈韁
自縱自得肥更光肥哉肥哉空老死未試何以知爾長
我知馬亦待駕御人馬兩得氣始揚請看溝汗流血漿
争前欲縳左賢王追風逐電一般走五十之中當有強
右馬五十疋畫者各極其態金鍳為趙仲穆親筆而
題其上如此成化歲在乙酉十月望沈周
仙驥凢駘久混同伊誰能使冀羣空拳竒獨有青龍骨
合作觀風御史驄甲子仲吕之月吳瑄題奉全卿憲
副是月既望日
唐子華松石才子圖(絹素掛幅)
霅水唐翁鶴髮垂郭熙松石晚尤竒(闕)思
誰見清吟擁鼻時瓉題唐子華畫松石才子圖此幀
蓋唐君得意筆也甲寅三月拈花室中覧
子華學松雪得其華潤森鬱之氣詩有味外味稿
陸行直碧梧蒼石圖(在絹上掛幅)
候蟲凄斷人語西風岸月落沙平流水漫驚見蘆花來
鴈可憐瘦損蘭成多情因為卿卿只有一枝梧葉不知
多少秋聲此友人張叔夏贈余之作也余不能記憶
于至治元年仲夏廿四日戲作碧梧蒼石與冶仙西忩
夜坐因語及此轉瞬二十一載今卿卿叔夏皆成故人
恍然如隔世事遂書於卷首以記一時之感慨云季道
陸行直題
斜陽目斷秋晚蘆花岸去信來音俱散漫陣陣新寒
驚鴈愁將梧石描成寄情只為思卿筆下淋漓水墨滿
空雨響風聲冶仙陸留題
柔腸先斷舟繫汾湖岸别恨離愁秋水漫寫入數行新
鴈幽閨蘭夢初成猶將小字呼卿幾點梧桐夜雨一天
霜月砧聲梅隱王鉉題
因緣未斷江上湖平岸心事留連烟水漫愁見天邊孤
鴈買蘭和粉方成因何辜負芳卿老樹不禁風落寒猿
夜夜哀聲元卿題
翠屏香斷夢繞瀟湘岸舊恨不禁愁汗漫分付秦筝斜
鴈吳牋賦恨難成丹青惱殺蘇卿一片碧梧蒼石誰教寫
出秋聲仲輿葉衡謹題
西風吹斷帆迥潯陽岸水影碧涵天影漫倒印片雲孤鴈
琵琶舊譜新成舟中應有蘇卿愁耳不堪重聽聲聲又
復聲聲德可徐再思
寸腸愁斷目送斜陽岸楓落吳江秋水漫盼殺南來征
鴈綺忩好夢初成夢回想見卿卿明月西風夜冷蒼梧
亂影多聲竹月道人
暮雲飛斷潮落吳江岸憶昔佳人愁思漫那更樓頭聞
鴈此時有意還成争知惱殺蘭卿畫作碧梧蒼石至今
圖得風聲青社元卿郝貞題
楊枝歌斷春老鷪湖岸可笑楊花飛漫漫却作蘆花孤
鴈國香欲賦難成向來錯怨輕卿縱使此心如石不禁
梧葉離聲廬山人劉則梅
琵琶絃斷冷落汾湖岸月墮湖天波汗漫空憶上林飛
鴈誰將蒼石題成才華總是冠卿翻陋梨園舊譜當年
靡靡新聲碧梧蒼石一幅姑蘇汾湖湖天居士陸行直
甫之所作行直有家妓名卿卿者以才色見稱友人張
叔夏為作古詞贈之所謂多情因為卿卿是也後二十
一載行直以翰林典籍致政歸作此碧梧蒼石復與其
宗人冶仙話舊因記憶叔夏之贈則張公卿卿皆杳隔
塵世矣故并書張詞於卷端當時諸公仍踵而和之其
辭旨抑揚凄惋似寓乎悼惜無涯之意然自至治到今
又百餘年矣而此圖無恙墨色如新豈非有類岐陽石
鼓昭陵蠒紙人人得而珍之耶鄉先生朱公暇日特示
余索賦遂書以續貂後公字孟寬號綠疇軒吾鄉詩禮
右族其風流醞藉不減行直云緩軒劉稽書
陸季道作碧梧蒼石圖蓋追寫故友張叔夏之詞意也
按季道載叔夏清平調一詞於圖右云云且識其後
曰至治月日與冶仙西忩夜坐偶語及此轉瞬二十
一載卿卿叔夏皆成故人卿卿叔夏詞中云不知所
指者誰疑亦當時妓妾之類但不宜序叔夏之上元
室士大夫詩畫絶有可觀梧石清潤大似雲林蓋季
道人品亦與雲林相上下恨予生晚不能論其世徒
賞其詞晝而擊節三歎也正統己未花朝前三日
飲桂林朱孟寬第同觀者屠冰壺陶畊學云
右四十餘載前客一清樓下寄題此畫蓋稿也頃見劉
緩軒所題誠足以啓予之寡陋丙午秋暮孟夏同一感
懷也幸喬木家遺澤尚存又寬孫綱乞予再題念諸老
故物正猶季道之念叔可為之一解頥焉成化二十
二年九月庚申桐邨周鼎時年八十有六
張子政畫水墨梨花鳴鳩小幅(在白宋紙上)
子政為文敏春雨鳴鳩圖(下有朱文守中印印又朱文張子政氏)
梨花枝上雨班班春滿西園十二闌何事錦鳩聲不絶
隂雲連日護溪山釣鰲
一枝湘玉翠烟輕數點梨花雪色明上有鳴鳩正喚雨
江南江北動春耕丹上樵(下有朱文三省印)
榖雨暗時鳩亂鳴梨花枝上四三聲春風處處催耕急
不似尋常百囀鶯天台王俊華
一樹梨花春帶雨闌干淚瀉玉容驚夫不也感當時恨
應向東風呌不平沛郡鎦翼南
風散蒼雲漾翠光枝浮白雪濕新香數聲催得如酥雨
只為幽姿一洗妝四明王伯煇
東風簾捲小紅樓三月梨花呌錦鳩曾記玉人將鳳管
隔花低按小梁州朱武
自解呼名繡領齊梨雲竹雨暗寒溪東風却憶江南北
桑柘邨深處處啼吳郡梁用行
故園烟樹隔重重夢斷梨花小院空自是啼鳩心獨苦
一聲聲似怨春風吳興孫奕
柯敬仲墨竹
石如飛白木如籀寫竹應須八法通若也有人能會此
須知書畫本來同柯九思善畫竹石嘗自謂寫幹用
篆法寫枝用草書法寫葉用八分或用魯公撤筆法木
石用金釵股屋漏㾗之遺意水晶宫道人
丹丘自題晝竹
生意滿孤根香凝粉節痕驚看雷雨夕化取老龍孫
故人能寫竹標格似湖州静對西忩下清風滿紙秋(此首失欵)
奎章閣上恣臨摹高節偏承雨露多冷澹故能追石室
蕭疎應不減東坡張雨
楊鐡崖題柯敬仲畫
翠竹猗猗山石青慧雲寺近浙江亭明年我亦南屏住
林下同翻貝葉經維禎又題架壑截流安尺宅
客來如入市簷壺百年身外樗蒲局四月山中櫻筍厨
雉雊烟叢朝日上魚潛瓦影夕涼初自餘眠食都忘却
更擬求觀後世書
老鐡欲求觀後世書吾輩可失目前帙耶乃余雖百
拙惟此一勤或亦無愧於古人歟樂卿漫記
王若水畫虎頭鷹
若水王淵作新篁花石石上立雙鷹其雄者頭有兩角
面如怒虎胷紋繡錯可異俗名虎頭鷹即杜工部所咏
二角鷹目如愁胡視天地也雌者則局形如雉有杉雞
竹兔俱可狎耳噫浩呼洶中有萬里之長江廻風滔日
孤先動此畫其足吞之乎萬歷己未天中節汪砢玉
鍳藏并識
珊瑚網卷三十二
