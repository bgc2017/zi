珊瑚網卷四十
明汪砢玉撰
名畫題跋十六
唐伯虎丹陽景圖(後題)
隂雨浹旬廚烟不繼滌硯吮筆蕭條若僧因題絶句八
首奉寄孫思和十朝風雨苦昏迷八口妻孥併告饑
信是老天真戲我無人来買扇頭詩青山白髮老癡
頑筆硯生涯苦食艱湖上水田人不要誰来買我畫中
山荒村風雨雜鳴雞轑釡朝廚愧老妻謀寫一枝新
竹賣市中笋價賤如泥書畫詩文總不工偶然生計
寓其中肯嫌斗粟囊錢少也濟先生一日窮儒生作
計太癡呆業在毛錐與硯臺問字昔人皆載酒寫詩亦
望買魚来抱膝騰騰一卷書衣無重褚食無魚旁人
笑我謀生拙拙在謀生樂有餘白板門扉紅槿籬比
鄰鵝鴨對妻兒天然興趣難摹寫三日無烟不覺饑
領解皇都第一名猖披歸卧舊茒衡立錐莫笑無餘地
萬里江山筆下生正德戊寅四月中旬吳郡唐寅作
於七峰精舍
唐子畏垂虹别意
垂虹不是灞陵橋送客能来路亦遙西望太湖山閣日
東連滄海地通潮酒波汩汩翻荷葉别思茫茫在柳條
更欵傳杯遲判袂月明倚柱喚吹簫
伯虎江深草閣圖(贈次明吳君)
唐子弄造化發語鬼欲泣遊戲山水圖草樹元氣濕多
能我亦忌造物還復惜願子斂光怪以俟歲月積沈
周
子且不試藝西狩因麟泣密雲而無雨稿物何由濕空
山来者稀白日成嘆惜唐君非畫師英華發於積吕
㦂(次韵)
子畏焦墨畫江干石壁作二松虬結根梢不可辨竒
怪之筆自然動人松下一茅亭有幽人凭欄清坐子
畏題署在石壁下夗上千秋漁長識
夢筠圖
聞說君家新闢庭參差滿種粉梢青炎時靜坐不覺暑
畫日仰眠常見星一點虛心通曉夢百年手澤與忘形
秋来四屋聲如雨悵掩薰爐獨自聽吳趨唐寅
松閣幽花圖
松間草閣倚巖開巖下幽花遶路臺誰叩柴扉驚鶴夢
麻姑遣送酒肴来唐寅
巖石高士圖(伯虎畫枝山題)
唐時巾服漢時冠日用於人止一般惟我識公心未老
滿胷才思蟄龍蟠允明
又巖中高士圖(伯虎畫元吉題)
襟屨深林下悠然樂事多細風披夏葛斜日閣烟蘿埜
篠醒殘酒山禽和短歌還愁濟時出謝跡亦巖阿
唐子畏山水(文徵仲題)
溪亭面虛曠乃在山之陽俯瞰玉深深仰視巖蒼蒼幽
人抱竒僻卜築鄰此方愜我清絶想謝彼馳驅場爰有
同心人杖策来浮梁相尋無俗侣幽事與誰量子畏
曠古風流超塵妙墨圖繪傳於人間真世寶也適叔貽
攜示因題以歸之丁未徵明
皐橋西畔唐居士浪迹圖成尺楮間莫訝晴窗頻展看
分明筆下見荆關衡山又題子畏山水
唐伯虎自題山水四軸
雲樹含暗日烟嵐閣晚風高人將木屐送目大江東
山高鳥不巢水清龍不住至察則無徒故寫模糊樹
灌木倚道左流嘶鳴沙中欲涉未摳衣且乘君子風
金風秋立至涼生雪鬢虛梧桐一葉落打著手中書
又伯虎自題諸畫(俱七言絶)
巖居蕭散未全迂掌上清樽膝上書滿目繁花堪自老
笑他金紫釡中魚
金谷中分此水長問津從不到漁郎山添爽氣砭詩骨
獨坐檉隂送夕陽
亂山雜霧曉窗巃遙見懸魚是梵宫倚杖漫行行復坐
一聲啄木在林中
秋色蒼涼懷抱開古林泉石總詩材平頭鞋子方春盛
青石橋邊散步来
高泉落澗玉淙淙怪石蟠旋似卧龍詩卷滿肩芝滿地
吾能此處看吾蹤
雲斂溪山秀色開滿溪新水綠於苔偶然二叟臨磯坐
無數青山倒影来
石磯平淨蒼苔合高木空添接葉深二叟清談無俗事
亦因與許二同心
滿地松隂六月涼採芹歸去擔頭香相逢夕照誰家子
倚樹喃喃話正長
席地松隂樂有餘瓦盆盛酒炙枯魚心中洗盡閒名利
一𣲖泉聲應讀書
獨立茒門賴拄笻鬢絲涼拂豆花風曙鴉無數盤旋處
綠樹枝頭一線紅(曉起)
騎驢八月下藍關借宿南州白塔灣壁上殘燈千里夢
月中飛葉四更山(唐寅贈感慈鄒先生)
山閣臨溪晚更佳繞崖秋樹集昏鴉何時再借西山榻
相對寒燈細品茶
紅樹青山飛亂雲白茅簷底帶斜曛此中大有逍遙處
難說與君畫與君(與所刻異)
白板黃扉隠者居家常聊辦一餐魚平橋落葉迷行徑
時有鄰翁来借書
背郭茅簷終日晴果林霜後葉無聲山僧不管門前路
任爾行人終日行
野寺空林落照低微鐘烟樹使人迷逢僧只道山門近
不覺穿林又過溪
百尺杉松帖地青布衣衲衲髮星星空山寂寞人聲絶
狼虎中間讀道經
重重樓閣凍雲連烟樹蒼茫帶瀑泉一夜空山千丈雪
草玄人在玉壺天(為高太巖所藏)
雪霽天涯更泠嚴杜茒柴熟舊青帘瓦罏圍坐松明火
短句時時信口占
柴門雪霽榿林彊藤枕新開煑酒嘗正是騷人安穏處
一編文字一爐香
青雲臺殿泉聲隔黃葉關河雁影来别有詩人好懷抱
西風雙鬢一登臺(蘇門後生唐寅畫呈何老大人先生)
濺沫飛流白練長亂山雲鎖樹千章忘機盡日惟猿隺
應笑紅塵市裏忙
山勢穹窿野色分飛泉滴處靜中聞蕭條風景誰為
侣祇有蒼寮共白雲吴麒(題前伯虎畫)
與西州别幾三十年偶爾見過因書鄙作并圖請教殊
無佳興草草見意而已唐寅(畫題醉舞狂歌五十年見刻集不錄)
唐伯虎雖學李晞古亦深於李伯時故人物舟車樓
觀無所不工此其合作也其昌
版築求賢圖(青綠堂畫)
聖主求賢按畫圖頓將天秩卑胥徒精神不是能玄會
顔色安知非濫竿唐寅
歙友黃越石欲余仇實父南極呈祥圖因此以畫相
易云伯虎為某大老作尚有三軸余時亦欲其馬遠
山水即出向得越石畫為伯虎金閶送别圖易之伯
虎題云金閶楊柳麯塵絲又送吾兄上路歧若到長安
見知己為言貧甚轉工詩書畫詩足稱三絶至今念
之不已玉水記
孟蜀宫妓圖
蓮花冠子道人衣日侍君王宴紫微花柳不知人已去
年年鬭綠與爭緋蜀後主每於宫中命宫妓衣道衣
冠蓮花冠日尋花柳以侍酣宴蜀之謠巴已溢耳矣而
主君猶挹注之竟至濫觴俾後想搖頭之令無不扼腕
唐寅
芙蓉城裏試仙衣詩酒留連致失微花柳豈關亡國恨
降王原是愛朝緋余舞象時見家嚴凝霞閣中所懸
唐六如畫乃白描宫人詩句即蓮花冠子也舉贈岐黃
談經巖後於留都得是幅閱題恍然因步原韻未幾復
得六如弄玉圖其人物衣裝相似可匹焉玉記
風雪歸窑圖
妻兒且息怒風雪任漫漫幸有春風手能温天下寒此
元貢理官詩也偶閱李以政風雪破窑圖遂為書此
三橋文彭
右風雪歸窑圖子畏先生筆也先生此卷全法宋李唐
行筆如屈鐵絲而一種寒凍之狀宛在目前真穎端有
化工者也豈惟冠絶一時自當不朽千古耳後學文
嘉題
倦繡圖
夜合花開香滿庭玉人停繡自含情百花繡盡皆鮮巧
惟有鴛鴦繡不成正德八年夏五月唐寅畫并題
鞦韆圖
梳成鬆髻懶騰騰打罷鞦韆倦不勝憑仗東風莫停泊
少年心性自無憑唐寅
王元美題唐六如花陣六竒調玉燭新(余卷有六如自題詞)
吴宫新宴起喚兩隊嬌羞粉營紅壘阿平輕掉蘇家舌
旋把靈犀參透兵符半紙偷送得君王春睡雲夢杳小
網流蘇淮隂霎時拈繫滎陽斷送重瞳更七日平城
總虧佳麗貂圍翠繞胡兒夢還滯漢家羅綺丹青妙理
描寫盡六番隂計雲臺後須與封侯温柔國裏掃愁將
軍都督華胥以西諸軍事領長樂少府醉鄉侯食糟丘
五百戶天&KR0802;居士書
唐子畏題堂上雙白頭圖
海棠枝上白頭公頭映花枝轉覺紅恰似老夫高興在
醉欹紗帽領春風
征鴻圖
白露蒹葭八月秋征鴻又作稻粱謀一羣嘹嚦相呼處
多在萍荒淺水洲唐寅
桃花過雨圖
桃花雨過水連天古樹高巖亂玉泉獨立溪頭窮物理
不知斜日落平川唐寅
落花圖咏
今朝春比昨朝春南阮番成北阮貧借問牧童應没酒
試嘗梅子又生仁六如偈送錢塘妾八斗才逢洛水神
多少好花多落盡不曾遇著賞花人
夕陽芳草笛悠悠春盡驚看又轉頭淅瀝風光搖草樹
驂驔時節逐川留臨階思數脂千片遶樹空煩繡半勾
九十韶華梭脱手多情又作一番愁
忍把殘紅掃作堆紛紛雨裏毁垣頽蛤蜊上市驚新味
鶗鴂催人再洗杯肯唱驪歌送春去悔教羯鼔徹明吹
爛開賺我平添老知到年来可爛開
能賦相如己倦遊傷春杜甫不禁愁頭扶殘酒方中醉
面對飛花怕倚樓萬片風飄難割捨五更人起可能留
妍媸雙脚撩天去千古茫茫土十丘
芒鞋布襪罷春遊粉蝶黃蜂各自愁池面風迴荷簇聚
陌頭人散踘場休膠粘日月無長策酒對荼&KR1048;有近憂
蘇小堤頭試翹首碧雲暮合隔紅樓
溪水東流日轉西杏花零落草萋迷山翁既醉依然醒
野鳥如歌復似啼六代寢陵埋國媛五陵車馬鬭家姬
鄰東謝却看花伴陌上無心手共攜
春歸不得駐須臾花落寧知剰有無新草漫添天際綠
衰顔又改鏡中朱暎門未遇偷書掾墮溷翻成逐臭夫
無限傷心多少淚朝来枕上眼應枯
蟄燕還巢未定時村翁散社醉扶兒紛紛花事成無賴
點點春心怨欲私雙臉胭脂開北地五更風雨葬西施
匡牀自拂眠清晝一縷茶烟颺鬢絲
春盡愁中與病中花枝遭雨又遭風鬢邊舊白增新白
樹底深紅換淺紅漏刻已隨香篆了錢囊甘為酒杯空
向来行樂城東路青草池塘亂活東
崔徽自寫鏡中真洛水誰傳賦裏神節序推移比彈指
鉛華狼藉又辭春紅顔仙脱三生骨紫陌香消一丈塵
繞樹百回心語口明年勾管是何人正德庚辰仲秋
吉日偶錄落花詩并畫於上吳郡唐寅
唐六如自題寫生諸幅
故事開元重牡丹沈香亭北冷泉南如今顔色還依舊
風雨江東月閏三吴郡唐寅筆牡丹
北堂草樹發新枝堂上莱衣獻壽巵願祝一花添一歲
年年長慶賞花時萱花
芳園秋色似春時紅紫芳菲映綠池朱露未乾啼絡緯
曉風初拂颺蛛絲秋圃雜花
錦里先生日晏眠客来高論坐無氊酒資盡在東籬下
散貯黃金萬斛錢畫菊
故園三徑吐幽叢一夜玄霜墮碧空多少天涯未歸客
借人籬落看秋風墨菊
綠雲架上草龍蟠馬乳含秋露不乾昨日文園愁肺渴
幾丸嚼破蔗漿寒墨葡萄
水養靈苗石養根根苗都在小池盆青青不老真仙草
别有陽春雨露恩盆石菖蒲
早起虛庭賦考槃稻田新納十分寬呼童摘取菖蒲葉
驗到秋来白露團陳克養畫剪菖蒲圖在光懋處已
及二十餘年矣正德己巳與克養之高徒陳良器展觀
之存没升沈不勝慨嘆重為書此而不知再得後二十
年為何如也九月廿日蘇門唐寅
鳩雨初晴苦竹生瀟江明月動秋聲他年鍊骨輕如葉
擬踏風梢散袖行竹枝
歲寒有貞姿孤竹勁而直虛心足以容堅節不撓物可
比君子人窮年交不易曄曄桃李花旦暮改顔色
陳白陽烟巒疊嶂圖
人恒謂畫曰丹青必將設色而後為專門而米氏父子
戲弄水墨遂垂名後世石田先生嘗作水墨花枝亦云
當求我於形骸之外畫亦不可例論歟道復漫書
予嘗見米南宫父子雲山特臻玄妙而倣之者如元之
方壺國初時錢塘戴進雖各底極方特具體而微戴聊
窺其一班耳未之擬也如我白陽陳先生用筆瀟洒覽
如汗漫無統而波瀾有緒識者云縱横二米之間者此
卷也予以為然不知鑒者亦與之否江夏黃學曾
余有白陽大幅石塘圖設色工緻全學趙松雪不獨
縱横二米間也白醉居士汪砢玉識
陳道復自題山水幅
何處尋高隠雲山入望賒水邊林闕裏茒屋是誰家
烟迷山下寺雲動寺中山一片朦朧景相看未擬還
共步綠橋畔放懷同和吟誰知白頭叟来結野雲心
雨過小猶滴嵐光翠不分繁烟起深樹縹緲接雲歸
倣大癡筆(淺色山水陳淳欵)
樹色搖空翠泉聲落寒玉朅来肆幽討中夜自秉燭
又著色山水(又水墨幅)
綠樹藏烟靄靄青山過雨娟娟一幅蒲帆高掛十里荷
花徑穿
幽人去泛五湖船湖上青山隔暮烟紅樹白蘋秋滿目
詩家生意迥無邊
獨坐船頭理釣絲水清無處覓鼇魚不如歸向茒亭裏
下個工夫飽讀書
老圃秋容圖(淺色大幅擘窠書欵汪氏鑒藏)
嘉靖乙酉春仲望後恒齋以此紙索圖談及石田先生
嘗作老圃秋容蓋欲予髣髴之也圖畢漫記白陽山
人陳淳
王延陵題白陽山水
出門大江横銀濤數千頃仙子御輕飈環珮搖虛影中
宵月無光天地冰壺靜輕盈何所之飛夢西湖冷
道復題自畫杏花雙燕
杏花經雨濕燕子逐風斜一段江南景幽人自念家
水墨竹石菊花(中幅)
近水人家覺倍清籬邊花竹甚分明筆牀茶竈却關情
堪嘆光隂真倏忽任教人事儘縱横往来榮辱底須
驚右調浣溪紗
陳白陽折枝花卷(首題四字與造物遊)
興慶池東艷沈香亭北粧清平有佳誦永夜奉君王(牡丹)
東風吹破靨紅雨濕開花春滿秦川棹漁郎嫌路賒(桃花)
花事已零落辛夷&KR0870;盛開紫苞含玉瓣翠葉待新開(木筆)
紫肉破新粉青綬有餘馥美人何飄颻迢遞出楚谷(幽蘭)
晝永睡方足起来花照人朱纓蹙絳縠節事又重新(海棠)
玉質稱禪友脂膏比衞姜月中疑有影風際賸聞香(薝蔔)
沙河春雪盡海使忽西来帶得名花種香生紫玉環(玫瑰)
北堂無雜植幽砌著幽花翠葉翻羅帶金莖結綺霞(萱花)
秋風吹宿草白露浥嬌花滴滴朱顔在相看亦自賒(秋棠)
一入長門裏秋衣只淡粧丹心應自許日夕向朝陽(秋葵)
翠葉剪湘縠幽葩抽玉簪一枝對書&KR0008;坐久淨塵心(玉簪)
老桂含秋色天香散玉墀姮娥解人意折贈最高枝(桂花)
葉舒犀甲厚花吐隺頭丹不逐東風艷偏宜帶雪看(山茶)
不見姑射久驚看萼綠華雪消春未老獨立粉牆斜(綠萼)
白陽山人陳道復寫
白陽自題畫梅
竹籬笆外野梅香帶雪分来入醉鄉紙帳獨眠春自在
漫勞車馬笑人忙
梅花得意先羣芳雪後追尋笑我忙折取一枝懸竹杖
歸来隨路有清香
桃枝幅
紅粉低垂玉一枝佳人醉倚曲欄時春来有待消殘恨
憑仗東風莫浪吹白陽山人陳淳
玫瑰幅
暖風吹酒玉顔酡宛轉輕柔壓繡羅一笑嫣然真自擬
太真扶醉欲如何簇樹朱花鬭曉粧滿庭龍麝一時
香佳人睡起渾無事折得繁英疊綵囊春盡沙河雪
未迴一枝紅玉意徘徊漢家已進榴花艷此種新從番
使来道復畫并題
自題畫秋海棠
翠葉紛披花滿枝風前裊裊學低垂牆根昨夜開無數
誰說秋来少艷姿道復作於五湖田舍
陳白陽薜荔園圖
深讀太傅王公志震澤稱西洞庭之勝往歲舉進士與
今侍讀徐先生子容為同年先生西洞庭人也太傅公
之言曰西山之起甲科實自子容始夫山水之勝洩之
乎人高賢之以聲光垂世也建置經位心目之所及則
山益高水益深景益清遠造化之巧所不能與者又託
之乎人若徐氏之於洞庭洞庭之有薜荔園是園之廣
凡數畝地産薜荔因以名園云園之景凡十有三曰思
樂堂曰石假山曰荷池曰水鑑樓曰風竹軒曰蕉石亭
曰觀畊臺曰薔薇洞曰栢屏曰留月峰曰通泠橋曰花
源四時朝暮之變態無窮而高下離立足以當欣賞而
游高明可謂勝矣正德十二年十月之吉賜進士出
身翰林院編修文林郎經筵國史官上海陸深謹記
(考後題詠十三景内所謂釣磯者記中誤失之徐子容名縉)
薜荔園辭(内亦遺栢屏)
為山兮既仞為池亦尋宛水石兮斯在昔之人兮此心
水汪汪兮石磊磊嗟伊人兮不待堂既構兮像懸我山
嶽兮池海思樂堂
屹有峰兮湖之中水石際兮叢叢彼日夕兮浪以風於
我石兮撞舂猗兹望兮南東誰此池兮此峰峰之下兮
湖通盍往觀兮焉從善齊物兮若翁假山
樓吾俯兮清流流之淮兮幽幽日徘徊兮延佇將舍此兮
焉求水鑑樓
庭翛翛兮疎竹迴巖風兮鳴玉軒我倚兮無言羌獨歌
兮淇澳風竹軒
蕉披披兮石矗矗紛滿庭兮芳菉芳菉兮柰何懷佳人
兮蹉跎蕉石亭
臺登登兮山上田畇畇兮山下穡日力兮君欣君弗欣
兮農之苦觀畊臺
菉葉兮朱英洞窕窈兮若芳悵青春兮遲暮猶有寄兮
餘芳薔薇洞
采采兮荷華西之渚兮東涯水天風兮香遠淹中洲兮
日斜荷池
月明兮峰景既東兮復西指佳期兮夕騁扣環竇兮栖
栖留月峰
澗將斷兮有石下潺湲兮玉聲步既度兮返顧予焉知
兮何情通泠橋
武陵胡然兮震澤隈花與水兮沿復洄悵尋源兮不見
見水流兮花開花源
有石兮水濱俯幽藻兮青蘋魚鱗鱗兮迎予夢烟月兮
千春釣磯
正德己卯九月望後五日二泉邵寶書於惠山之松
風閣
詠薜荔園
思樂堂
肯堂欽古訓修祀報前功酌泂歌行潦采蘋遵召風
假山
磊竒成我山雲氣遽裊裊尺水即溟渤拳石是蓬島
水鑑樓
風吹池蘋開天空水如鏡幽人時凭闌下看行雲影
風竹軒
吾軒自有竹暑月常寒聲山靜無風時滿林空翠生
蕉石亭
看石忽有詩扳蕉書其上夜来雨打葉驚聞金石響
觀畊臺
洞庭有興雲太湖無落波登臺問農者不勤將何為
薔薇洞
洞口薔薇密石花壓雲濕曉来枝上露不知鶴飛出
荷池
山風吹水香脱巾池上坐盈盈千歲龜飛上荷葉卧
栢屛
堂堂千尺材為屏忍屈曲終抱凌雲情不改歲寒綠
留月峰
峰竒自成竅似月非有心月来爾何意徘徊光與深
通泠橋
兩通厓水響石梁裊山磵晴天挂一虹溪斷雲不斷
花源
落英泛流水點點如飄霞為有問津者不敢種桃花
釣磯
磯根浸寒月細草綠如髮夜魚不受餌石上坐秋月
北郡李夢陽
抗楹臨清池疎牖面層島几筵列俎豆周除藝花草賢
哉肯堂嗣緬彼作室考思樂堂
采石湖中央為山湖上曲雲生窗裏岫竹覆階下谷萬
壑空盪胷九仞迥在目假山
池開影層榭裊裊千尺映鑒止百物停澄思萬感定何
必尋匡廬照膽扳石鏡水鑑樓
叢竹羅軒中迴風一蕭森綠水貯瑤彩青岑流玉音娟
娟翠袖女泠泠朱絃琴風竹軒
種蕉覆山石幽意助遐敞風院落夏隂雨詹送秋響迷
鹿悟真夢書葉豈虛奬蕉石亭
亭亭山上臺阪阪山下田綠蓑屯宿雨春犂破新烟勞
勞車馬客安知沮溺賢觀畊堂
薔薇繞薜洞丹葩結青蔓縈烟翠亂裊泫露紅逾爛懽
謙忌日夕娛遊在春旦薔薇洞
覆水荷葉暗出水菡萏長風翻翠蓋倚日照錦雲張齊
聲江南弄獨和淥水章荷池
結栢為門屏盤條翠如織蒼然烟霧裏詎改風霜色日
夕不垂帷歲寒未相識栢屏
雲賽像月窟始識中峰竒團圓挂蟾影&KR0785;瓏映蛾眉傾
崖光不測長扳叢桂枝留月峰
山根坼斷崖獨石裊垂梁泉源寫鳴雨波瀾遡風揚炎
天拂枕簟觸石聆笙簧通泠橋
盤盤垂釣石宛宛碧池隅翳荷窺浴鷺牽藻引游魚試
詢淵上嘆何以臨池娛釣磯
池源通中湖流水浮飄花窈窕泛朝日潺湲弄明霞倘
逢漁舟入得訪秦人家花源汝南何景明仲默
思樂堂
久家湖山上解攬湖山竒先君奉先地堂構開洪基慨
昔未盡樂貽今無窮思傷心夜臺日不照春園枝
假山
湖山七十二朵朵青芙蓉詎意山中園盡納湖上峰雕
䤹脱鬼斧撇捩騰蛟龍方逢路縹緲俗子焉能從
水鑑樓
清池若明鏡照見池上樓開簾對秋月影動紫綺裘海
中金銀闕毛骨寒凝秋莫作彈劍舞夜久驚潜虬
風竹軒
幽軒繞藂竹四壁風淒清端居不出戶日夕聞秋聲炎
天洒冰雪虛谷張韶音塵氛自相遠獨醒非我情
蕉石亭
怪石如筆格上植蕉葉清黯然太古色得爾增娉婷欲
攜一斗墨葉底書黃庭拂石更盤薄風雨秋冥冥
觀畊臺
微雨開青春田家事東作曉起臨平臺遂就農父約鞭
牛莫鞭腹束草莫解縳腹裂傷神明草散滋蔓惡
薔薇洞
百丈薔薇枝繚繞成洞房密葉翠帷重穠花紅錦張對
坐覽六博不知朱夏長香雲落衣袂一月留餘芳
荷池
紅蓮日相鮮白蓮色如故穠花多改移澹泊蠲外幕衆
人愛顧色君子樂貞素蕩舟方池隂日暮獨延佇
栢屏
壁立青玉屏下見古栢根乃知歲寒葉鬱作蒼雲屯貞
姿洗霜雪老氣横乾坤名園非此種誰可當居門
留月峰
明月出海底掛向珊瑚枝玉鏡非不去中宵光陸離滿
持洞庭酒長歌謫仙辭風吹桂花影歴亂翻金巵
通泠橋
横溪斷山麓危梁架雲徑飛雨鳴寒泉泠泠落清聽莊
生濠上遊孫老天台興無勞千里求即此托相贈
花源
靈源出山遠曲流通溪斜春波自何来往往浮桃花我
聞林屋巖中隠古洪崖遡流一相見共爾希餐霞
釣磯
子陵隠嚴瀨吕望栖磻溪龍潜抱雲霧虎變揚虹霓徐
君一片石乃在震澤西功成拂衣去名與二公齊姑
蘇顧璘
思樂堂
百年行樂地基構得文孫未覺風流遠居然謦咳存寒
暉衰草色春雨舊苔痕手種雙槐樹清隂已覆門
假山
近割包山巧冥搜笠澤竒晴窗通玉女小有自仇池不
假湍沙木聊歌桂樹枝百年行樂地春雨起遐思
水鑑樓
高樓凌萬象正俯曲池端畫棟浮晴藻風簾瀉急湍秋
容千丈碧天影一規寒落日相涵照依依十二欄
風竹軒
清真子猷室觸目總琳瑯隠几四筵雨開樽五月涼瑣
忩晴送影金粉細吟香楚調無人會鳴簫引鳳皇
蕉石亭
春苔封白石風葉展寒蕉院靜浮蒼島窗虛拂翠翹空
山歌磊磊疎雨聽蕭蕭尊酒邱亭上相看獨遠囂
觀畊臺
築臺臨野外高處見畊耘春煖一犂雨秋成萬頃雲閒
能歌歲稔靜足念農勤陶令非能稼相看意自深
薔薇洞
天台何處是近不出家庭春盡花爭發山深洞不扃晴
褰紫絲帳煖壓錦雲屏閒吟謫仙句祇覺思冥冥
荷池
綠冒小池平涼雲萬蓋傾細香浮露氣疎雨占秋聲巢
葉龜真戲凌隂魚自驚芙蓉濯秋水欲折已愁生
留月峰
誰穴仇池石分明片月蒼虛涵萬象影常占九秋光玉
女懷寒鏡蒼龍吐夜芒金風日夕至桂子靜吟香
栢屏
古栢難為用蒼龍且屈蟠稍從人束縳不逐世摧殘勁
節宜藩屏深盟有歲寒固因霜雪後不復美花欄
通泠橋
斷岸水融融飛橋絶水中不容方軌度潜與五湖通疎
雨響璚珮潄瀾卧玉虹使君真長者小試濟川功
花源
何處碧桃雨飛花渺去津山中自流水物外有長春路
轉纔通棹雲深不見人洞天曾不遠或有避秦民
釣磯
高士投竿處臨清有釣磯寒潮洗塵蹟春雨上苔衣靜
與鳥相狎坐看雲不歸閒遯有佳意不為鱖魚肥長
洲文徵明
思樂堂
勝絶存朱栱因懷令德遺開堂祇杖履入室想光儀圖
史貽謀遠湖山發興竒落成非不亟留待後人為
石假山
震澤殘山外嶙峋爾亦竒雲根移不斷蘚壁去常辭短
竹煩相媚交藤恐見欺大觀寰宇足幽賞一拳宜
水鑑樓
樓居臨沼沚情景兩悠然俯鑒一泓水中涵萬象天魚
行朱檻下人立碧波前可是玉堂署能追崦曲川
風竹軒
鳳鳥棲不定琳瑯時一鳴披窗殘帙亂洒石素琴清世
外煩襟滌林間暑氣平昔賢多曠達千古剰高名
蕉石亭
怪石峻嶒白山蕉綠更翩盤根深共結入罅巧相妍夢
覺清隂覆書成翠色鮮寸心猶未展雅素獨君憐
觀畊臺
園亭意不極遠興忽然開沃野晴多曠春風綠又回老
翁分耦去小婦荷鋤来為爾懷沮溺因憐濟世才
薔薇洞
旭日繁朝景星葩粲曉英閒神紛莫辨流態絶多情隂
洞呈顔色芳春藉寵榮相憐惟謝眺風蕊寄新聲
荷池
水榭微薰動清香暗自通娟娟欣並蒂歴歴間深叢楚
客留新製吳姬妬冶容雨微方日夕瀟洒玉池中
栢屏
古栢層霄立寒屏捧露開坐看青障合時見綠雲迴密
榦風霜注重隂鶴鸛来坐憐蒼翠好持此謝寒梅
留月峰
中峰竒絶處竇月突然留谷響聲先應巖虛白自浮影
斜如乍滿光射若探幽莫漫驚神女探珠夜出游
通泠橋
曲澗鳴寒玉涓涓雨後聞細流縈碧藻遠注濕青雲逕
轉沿花出溪迴觸石分澄心無俗慮洗耳淨塵氛
花源
出澤凝香遠浮階决溜遲不須穿虎豹徑可汲清漪勝
地開靈脈浸淫泛曲池纖纖餘宿潤默默助春姿
釣磯
釣石平如掌臨淵意有餘藻含香餌潤波泛碧綸舒遠
意聊觀物閒情豈羨魚因懷渭濱叟富貴有先書維
揚朱應登
思樂堂
徂謝追遄期悠邈成今昔平生行樂地徬徨覩遺跡寒
飈起危館曙霜倚幽石象設當如存神遊渺安適
石假山
君家洞庭畔猶言去山遠園隈搆石岫林際開雲巘迤
邐帶華池﨑嶇入層苑不載扁舟来臨流詎能返
水鑑樓
可憐池上樓俯映池中水點綴畫難成分明鏡相似雲
移芰荷下魚戲房櫳裏素景一披離知有微風起
風竹軒
琅玕倚易折翠羽紛難拾幽人最惆悵攬衣空佇立綠
竹自便娟復值微風集暝已颯將寒秋聲輟還急
蕉石亭
芳草如翠握亭亭冒巖阿丹梯承晚映碧澗寫秋柯日
入烟霧滿夜来風雨多預愁霜霰至為樂恐蹉跎
觀畊臺
東菑及農節高臺試登陟町疃路逶迤陂塘水紆直歴
歴原上畊依依隴間食雖無耒耜勞端居增嘆息
薔薇洞
洞口薔薇樹春来冉冉紅停舟綠水曲攜酒綵雲中穿
林入窈窕牽葉望玲瓏祇謂躋攀盡去去轉難窮
荷池
臨池放蘭枻處處花相屬霞水互參差香風時斷續上
看繡羽亂下睇文魚逐日暮未歸来聊就舟中宿
栢屏
何時别陵上移根来後庭柔條寫峰勢總葉學山形白
雪不改綠綵雲相對青無勞六嶺側凌虛摶翠屏
留月峰
隂崖抱嵌竇側景如明月玉氣夜逾妍珠光朝未滅雲
歸暈正滿霧上輪初缺西園讌客處臨玩情無輟
通泠橋
隔崦聞秋籟行尋窺碧山雨過沙岸曲泉吐石渠間雲
深乍淅瀝風起更潺湲緣源興無極日夕未能還
花源
曲水寫珍池盈盈送紅萼朝来湖上雨吹此繁花落旖
旎縈魚藻徘徊逗蘭薄含淒眺芳渚坐欲春銷鑠
釣磯
釣磯上斗折偃卧俯石瀨層雲来目眥清波鑒衣帶捫
葛聊為綸持荷還作蓋高情豈羡魚逍遙在塵外譙
郡薛蕙(君采)
思樂堂前饒景色仙郎行處即清虛怪来觸石飜成恨
信有當年徐仲車思樂堂
竒石何年出水濱峰巒結構儼如真尋常瞻拜非無意
為憶當時遠致人石假山
積水秋来一鏡平憑欄倒影太分明祇因宦轍多南北
添得霜華兩鬢生水鑑樓
坐上吟詩增逸思簷前命酒動高情知君對此意何限
不獨蕭蕭十畝聲風竹軒
怪石成峰堪閣筆青蕉似紙更宜書幽人習靜心無累
長日臨池興有餘蕉石亭
湖上青山山外田仙家種玉自年年登臺試課開雲力
却愛烏犍不受鞭觀畊臺
薔薇洞口花如織洞裏神仙天上還人世於今仰安石
莫教常自卧東山薔薇洞
荷花能紅更能白荷葉如蓋復如錢郎君欲聽採蓮曲
試向西池夕照邊荷池
山林種柏自幽事仙家結屏猶可憐何時攜酒共深酌
應得飛花到綺筵柏屏
道州月巖天下竒君家月竇未應私他年共飲秋峰下
乞與清光照酒巵留月峰
天台石梁跨烟起雁蕩飛泉遶澗鳴雨餘策杖獨行處
試聽泠泠琴瑟聲通泠橋
石磵泠泠流碧水桃花片片泛青春漁郎莫信放舟入
此地原非世上人花源
山脚磯頭日日来閒情真對水雲開持竿不是求魚者
寄語沙鷗莫浪猜釣磯白沙景𤾉
七十二峰浮五湖崦西山水賽蓬壺輞川金石聞人說
薜荔園中即畫圖薜荔園
高棟層軒勢若飛夜臺溟漠掩泉扉昔人行樂今人憶
祇有空梁舊燕歸思樂堂
山生花石石成山幻出峰巒几牖間不是五丁神斧鑿
何緣三島便齊扳石假山
空明池水映朱樓秦女吹簫在上頭夜半素娥開寳匣
一輪明月掛中秋水鑑樓
仙家軒館極清幽疎竹千竿翠欲流自有冷風驅鬱暑
翻疑長夏似深秋風竹軒
太湖花石玉玲瓏更愛芭蕉弄晚風生久一亭雲影亂
綠隂浮動酒杯中蕉石亭
綠墅風和暑氣清東菑農作喜新晴食力豈慙徐孺子
登臺親課隴頭畊觀畊臺
密葉繁枝結洞房萬紅千紫鬭春妝莫教一日無歌舞
錦繡叢中醉幾場薔薇洞
草閣隂隂俯碧紗清池綠水出蓮花風欹翠蓋翻珠露
日射紅衣暈綵霞荷池
編茅為戶栢為屏黛色蒼蒼四序清蔣徑不除無客到
閉門終日草玄經栢屏
峰形如月影參差霧縠冰輪隠半規不用班姬將扇比
祇疑張尹畫蛾眉留月峰
泠泠山磵響松風絶壑雲深一徑通此去赤城知不遠
石梁天上掛飛虹通泠橋
春盡清溪泛落花中湖别自有烟霞武陵未必如西崦
鷄犬桑麻邑萬家花源
片石湖心作釣磯投竿終日坐忘歸得魚沽酒磯頭醉
卧看青天白鷺飛釣磯
後學袁袠謹書於逍遙遊(袁氏永之)
珊瑚網卷四十
