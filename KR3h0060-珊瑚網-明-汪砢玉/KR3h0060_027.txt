珊瑚網卷二十七
明汪砢玉撰
名畫題跋三
宋徽宗雪江歸棹圖
臣伏觀御製雪江歸棹水遠無波天長一色羣山皎潔
行客蕭條鼓棹中流片帆天際雪江歸棹之意盡矣天
地四時之氣不同萬物生天地間隨氣所運炎涼晦明
生息榮枯飛走蠢動變化無方莫之能窮皇帝陛下以
丹青妙筆備四時之景色究萬物之情態於四圖之内
蓋神智與造化等也大觀庚寅季春朔太師楚國公
致仕臣京謹記
宣和主人花鳥鴈行黃易不以山水人物名世而此圖
遂超丹青蹊徑直闖右丞堂奥下亦不讓郭河中宋復
古其同雲遠水下上一色小艇戴白出没于淡烟平靄
間若輕鷗數點水窮驟得積玉之島古樹槎蘖皆少室
三花快哉觀也度宸遊之跡不能過黃河艮嶽一舍許
何所得此景豈秘閣萬軸一展玩間即曉本來面目耶
後有蔡楚公元長跋雖沓拖不成文而行筆極楚楚與
余所藏題聽阮圖同結搆一時君臣于翰墨中作俊事
乃爾令人思藝祖韓王椎朴狀瑯琊王世貞題
據蔡楚公題有四圖此當是最後景耳題之十又六年
而帝以雪時避狄幸江南雖黃麾紫仗斐舋于璚浪瑤
島中而白羽旁午更有羨于一披蓑之漁翁而不可得
又二年而北竄五國大雪没駞足縮身穹廬與飱氊子
卿伍吾嘗記其度黃河一小詞有云孟婆孟婆你做箇
方便吹箇船兒倒轉於戲風景殺且盡矣視雪江歸棹
中王子猷何啻天壤不覺三嘆世貞又題
朱太保絶重此卷以古錦為標羊脂玉為籖兩魚膽青
為軸宋刻絲龍衮為引首延吳人湯翰裝潢太保亡後
諸古物多散失余往宦京師客有持此來售者遂鬻裝
購得之未幾江陵張相盡收朱氏物索此卷甚急客有
為余危者余以尤物賈罪殊自愧米顛之癖顧業已有
之持贈貴人士節所係有死不能遂持歸不數載江陵
相敗法書名畫聞多付祝融而此卷幸保全余所乃知
物之成敗故自有數也宋君相流玩技藝已盡余兄跋
中迺太保江陵復抱桑滄之感而余亦幾罹其釁乃為
記顛末示儆懼令吾子孫毋復蹈而翁轍也吳郡王
世懋敬美甫識
宣和主人寫生花鳥時出殿上捉刀雖著瘦金小璽真
&KR0915;相錯十不一真至于山水唯見此卷觀其行筆布置
所謂雲峰石色迥出天機筆意縱横參乎造化者是右
丞本色宋時安得其匹也余妄意當時天府收貯維畫
尚夥或徽廟借名而楚公曲筆君臣間自相倡和而翰
墨場一段簸弄未可知耳王元美兄弟藏為世寶雖權
相跡之不得季白得之若遇溪上吳氏出右丞雪霽長
卷相質便知余言不謬二卷足稱雌雄雙劍瑞生莫嗔
妬否戊午夏五董其昌題
畫長五尺在絹上横卷瘦金題首雪江歸棹圖上用
雙龍小方璽半邊字若今之掛號然卷後有宣和殿
製四字作瘦金體上用御書瓢印下有御押天下一
人字其王司寇二跋已刻弇州續稿中
又董跋吳瑞生所有王右丞江山雪霽卷後竟歸程季
白季白與余善故獲覩其珍秘玉水記
宋徽廟模衛協高士圖(瘦金書題簽著色極沈著可愛)
晉衛協所作世人莫能及故模寫其本然行筆用意不
可得其萬一數百年間未有繼者伏蒙宣示聖作妙筆
神智出於自然不見施為之迹協豈足尚哉臣京謹題
徽廟畫卷真跡皆命蔡京跋於卷末余所見非一二
若雪江歸棹圖其一也蔡書米海岳謂為得意筆未
可贗作此卷真跡無疑董其昌題
道君集古今名畫一千五百件列為四門題曰宣和
睿覽喜寫山水花鳥不謂嫻於人物至此模畫追法
晉唐即此時五嶽觀諸博士寶籙宫授題應制者皆
不能其纖毫彷彿如臨衛協此卷是也乙亥五月得
觀於頑仙廬眉道人陳繼儒題
宋徽廟摹唐人明皇訓子圖
唐人所畫訓子明皇圖喜其畫法工巧神采奕燁當時
九熊過庭之意描寫殆盡機暇彷彿成卷求之驪黃牝
牡之外可也宣和殿製
宣和帝手摹唐明皇訓子圖設色不甚深而人物古雅
筆意精巧圖中隠几而坐者天顔肅穆目力注視奕奕
有生氣童子媚好靜秀展卷畏篤一武將拱立豐下而
謹若不敢肆者然可想其搴旗殺將之力餘一侍僮二
介士皆各得其意風神態度可與顧陸爭衡真英筆也
後跋亦出手書所謂瘦金體天骨遒美逸趣藹然細玩
之信不在李重光下誠足珍矣元貞四年八月既望
吳興趙孟頫書
至正壬辰青溪野史邵亨貞寶藏
鄭元祐敬觀
宋徽宗著色山水(思陵題籖冺滅不知圖名)
畫以人物花竹鳥獸禽蟲為神妙宫室臺榭園池器用
為精巧獨山水清雄竒富變態無窮為難九重之筆渾
然天成粲然日新已離畫工之度數而得詩人之清麗
也紹興九年五月二日襄陽米友仁書
嘗見雪江歸棹長卷暨此圖皆大設色彷彿唐人其鋪
敘經營超軼畫家矩度要非畫流窺其堂奥也惜皆破
如魚鱗神彩猶在嘆賞彌日
前有謝常一詩長不及錄
宋徽宗竹禽卷(絹素重著色雙釣竹二鳥集其上)
道君聰明天縱其於繪事尤極神妙動植之物無不曲
盡其性殆若天地生成非人力所能及此卷不用描墨
粉彩自然宜為世寶然蕞爾小禽蒙聖人所錄抑何幸
耶孟頫恭跋
玉几横箋寫小禽珍藏世永價千金要知微物霑光渥
披卷深詳孟頫吟西淮武夫黃中
徽宗萬幾之暇雅好書畫興學校藝如取士法丹青卷
軸真天縱之妙有晉唐逸韻尤善墨花叢密處微露白
道自家成趣不復襲古人軌轍極注思花鳥點睛每用
墨黑漆隠然豆許高出縑素間幾欲飛動畫中押字天
水及宣和政和小璽或用瓢印蟲魚篆文汴也重購得
此竹禽圖轉玩不忍釋手為其有生氣惜乎不喻致中
和參兩化育惟以微技游戲卒歸北狩哀哉後之覽者
亦將有感于斯明墨林山人項元汴謹題
宋道君著色鸂鶒卷(在絹素上前有御筆二字又天下一人押)
鸂鶒灘頭狎浪隨君王縑墨慣娛嬉凄涼晩歲鴛鴦濼
漠雁沙鴻未必知前集賢待制馮子振奉皇姊大長
公主命題
宣和雙鵲圖(在紙上)
宋帝水墨雙鵲棲山查枝上極生動之趣余向見項又
新家後歸吳友叔符舉以易無塵墨余因得之竟為竹
懶翁所有迺宣和初何文縝為中書舍人帝以御畫雙
鵲賜之蒼時為校書郎賦詩二章曰君王妙畫出神機
弱羽爭巢並占時想見春風鳷鵲觀一雙飛上萬年枝
又舍人簮筆上蓬山輦路春風從駕還天上飛來兩烏
鵲為傳喜色到人間玉水識
宣和雙蟹圖(在絹上)
講餘機暇諫書空艮嶽江湖入眼中郭索能令天一笑
畫圖何必面春風己未前史臣劉辰翁(湏溪氏白文印)
游罷神霄樂意濃香飄小殿菊花風揮毫想見留情處
只恐雙螯畫未工武林瞿祐(瞿氏宗吉白文印)
道君善畫花烏尤善昆蟲此圖寫蟹腹背兩面飃逸若
神固不徒形肖已也劉須翁題亦佳卷内裝潢尚是宋
手曾入晉藩邸印識可驗足珍已項篤夀識
畫絹素工淺色水草小横卷首押冄字用御書瓢印鈐
縫政和御璽前有晉國奎章朱文大方印後有晉府圖
書朱文大印為吾禾項憲副少溪所藏後歸其姪孫公
定丙寅秋曾留余處時與公定把盞持螯予因談徽宗
即南唐李煜神祖幸秘書省閱江南李主圖見其人物
儼雅再三嘆訝繼而端邸生所以文采風流過李主十
倍及北狩女直用江南後主見藝祖時典故坐中沈姬
憮然曰兩主有如此才而不能横行海内反不若無腸
公子矣遂引滿大嚼千頃生識于東雅堂
宋徽宗題宗室士雷湘鄉小景
趙士雷官至襄州觀察使此圖為宣和秘府所藏之一
也卷高一尺八寸長八尺有竒畫法二李汀沙樹石金
碧映帶鵁鶄鸂鶒計十二種迴塘曲渚各臻其妙真佳
品也墨林山人
東坡題王晉卿畫
兩峯蒼蒼暗石壁中有百道飛來泉人間何處有此景
便欲往買二頃田
壬戌春正十三日雨霰雜冰子為程友季白所招時李
九疑翁暨長公珂雪徐君潤鄉在坐出書畫鑒賞首展
一卷即王晉卿烟江叠嶂是當年吳功甫故物今一再
見如鴟夷子皮重挹夷光膚采也玉水記
朱迪功雪景
宣和待詔朱迪功一時畫雪推精工筆蹤遠法王摩詰
更說盤車妙無敵此圖似寫窮途客僕馬蕭蕭有羈色
凍雲壓巖巖欲沈喬林封玉寒森森山根滅没逕路絶
客子欲行愁雪深雪深雲寒不可渡景色蒼茫野隂暮
誰歟擁蓋獨臨淵豈是行吟覓新句古來繪事不易言正
在位置經營間朱君此畫妙有骨一笑千金豈論直徵明
楊補之墨梅(絹上短横卷)
繁華漸覺枝頭少冷蝶寒蜂盡不來寄語春風莫相妬
明年還我最先開吕肅
花滿南枝雪後繁暗香疎影水邊村幾年不見春風面
此日看圖憶故園廬陵曾棨
江國沙漫漫獨月夜將午有懷天一方悵罔益脩阻一
杯羅浮春宛見中林舞珠佩委不收歷歷紛可數薄暮
浮雲馳滅没見湘浦東風渺無頃暗入商賢俎陳明之
攜此卷來將有所需余測其雅情於隠遂為賦此短句
云珪(字文敬號半江居士)
逃禪老人畫梅一幀(在絹素上)
艷愛江南楊補之每將尺素寫冰姿暗香疎影渾如舊
遮莫高樓玉笛吹
老梅誰寫小江南太極心含個個香淡月半籠清絶處
恍疑仙子謫塵凡王汝玉
梅花得意先羣芳雪後追尋笑我忙折取一枝懸竹杖
歸來隨路有清香都穆
春色到家園樹樹梅如雪怪底暗香清浮動黃昏月
袁尊尼
湯叔雅霜入千林圖(此卷前梅後蘭為皇甫氏物)
昔王允道送水仙五十枝與山谷先生欣然作咏凌波
仙子生塵襪之句至今膾炙人口余欲水墨畫五十枝
俱梅號曰霜入千林圖凡落筆趣向疎澹稠疊纖悉去
處癖於七載而就所謂能事不受相促迫是也他日此
軸流傳名世之家為余愛惜之嘉泰改元歲在辛酉
季夏上休日江右湯正仲叔雅書于丹丘寓舍云
湯正仲字叔雅江右人楊補之甥寫梅法補之後居
黃巖號閒菴楷書遒勁學禇河南而加老有女嫁趙
希泉寫梅竹每以父閒菴圖書識其上
周曾秋塘圖卷(有北燕張氏家藏圖書瑤暉堂印)
秋秋瀟洒清幽人靜處水邊頭波細紋紋風色颼颼鷗
鷺情相狎鳬鴛樂自由疎葦敗荷池沼白蘋紅蓼汀洲
幾竿漁釣去已盡一段晚雲寒不收右一字至七字
觀周曾秋塘圖有作琅琊聖與
傍水芙蓉照晩粧溪禽沙鳥滿秋塘枯荷折葦蒹葭外
不著黃花噴晚香集賢大學士趙世延敬題
芙蓉滿意陂湖秋枯荷折葦林塘幽沙鳬野鴨浮清流
霜中鳴鴈寒汀洲黃蘆紅蓼葉尚抽水石懶倦不自由
大年小景方綢繆能事更費千金收瀟湘之南買一丘
併與夢澤長唱酬前集賢待制馮子振奉皇姊大長
公主命題
家在東南雲錦鄉心魂元是水花香哦詩想入秋塘境
鴛鷺驚飛一夕忙鮫人初息露香機花覆龍梭鳥自
飛莫向西湖問烟水夜涼風露濕荷衣至治三年季
春廿有三日監修國史長史李洞奉皇姊大長公主教
拜手稽首敬書
慘澹枯荷折葦間芙蓉秋水轉碕灣鳴鴻飛度江南北
却羨溪禽滿意閒集賢直學士鄧文原敬題
泛泛澄波綠滿池横塘風景四時宜鴛鴦鸂鶒貪嬉戲
春去秋來總不知集賢大學士王約謹題
禽鳥雖非性稟全知幾猶得氣之先鴈鴻有信攙霜去
鷗鷺無心狎我眠集賢學士中奉大夫致仕魏必復題
荷枯葦折澹秋塘岸側芙蓉鏡裏粧水宿雲飛禽共樂
不須别處覓瀟湘中書平章政事張珪敬題
蘆荻蕭蕭秋水清拒霜迎日鬭紅英鵁鶄屬玉休驚訝
歲晩江天得共行翰林直學士袁桷敬題
水禽容與滿晴溪折葦枯荷澹夕暉安得扁舟江上去
烟波相對兩忘機翰林侍讀學士李源道敬題
兩兩幽禽渺渺陂蒹葭荷葉澹相依只愁夜半秋聲起
滿耳西風吹夢歸御史中丞王毅敬題
沙鳥飛鳴晩未休棹歌聲在白蘋洲題詩每恨無佳句
欲翦横塘一片秋翰林直學士曹元用敬題
興入林塘翠未收錦鴛雪雁自沈浮欹蘆折葦荷香减
寫作西湖暮雨秋趙巖
枯荷容與澹相依蘆荻花香拂釣磯一段秋光成霽景
向人鷗鷺自忘機翰林國史院編修官杜禧敬題
繪鑑云周曾不知何許人與馬賁同時差高於賁尤
長山水而賁為宣和待詔畫人物花鳥山水二小景
趙大年秋塘圖(絹素精款識大年二字)
王孫愛寫秋塘景髣髴苕溪秋意圖白鴈青鳬亂沙渚
荻花裊裊帶平蕪
余少閱宣和畫譜每慕諸名士畫而未獲見恒恐歲
久鮮有存者今觀秋塘圖乃宋王孫趙大年之筆也
其殘沙斷岸落鴈飛鳬荻花衰艸摹寫逼真自有神
妙秋塘云乎哉吁畫之若此者能有幾乎世之竒物
藏者當寶之黃鶴潭鑒定并詩跋
塞雲飛碧天初爽八月江南鴈正過寒雨散羣迷晩渚
夕陽分影落晴波苕花秋早香猶淡菰米霜微熟未多
高起聯翩飛不下溪頭矰繳奈渠何練溪大祐
溪上風生八月秋苕花如雪滿汀洲數行鴈影横霄漢
萬頃波光浸斗牛埜鶴唳殘山月上洞簫吹徹海雲收
何如赤壁扁舟夜人事雖殊景物侔會稽張九功
苕溪水落秋澄碧烟樹微茫露砂磧一行飛鴈下晴空疑有
嚴親繫書帛嚴親白髮白於雪影落苕溪秋一色八月
西風落藕花遊子何為尚行役圖中此景知何處太湖
湖上烟水暮吳興畫手今已無對此令人重毫素昔曾
弭節來湖州苕霅二川看白鷗今日南宫展圖畫令我
因之懷舊遊曲江張伯恭
一片秋光淡復濃黃蘆獵獵起羣鴻大年小筆天機妙
寫入鵝溪咫尺中學古道人
趙令穰江干雪霽圖
右趙大年摹王右丞江干雪霽圖一卷上有宋緝熙殿
寶賈秋壑米南宫趙仲穆私記顧仲瑛俞石澗題蓋思
陵御府之物經諸家收藏賞鑒灼然希世之珍也大年
本王孫而水墨丹青清森古澹無寶玦珊瑚紈綺豪貴
之習可謂蟬蜕汚泥皭然高暎者矣宜其遺賞千秋重
若璆琳乎太原王穉登
昔人評趙大年畫謂得胸中千卷書更竒古又大年以
宗室不得遠遊每朝陵回得胸中邱壑不行萬里船不
讀萬卷書欲作畫祖其可得乎此在吾曹勉之無望庸
史矣董其昌
趙伯駒仙山樓閣圖
仙山樓閣固翠水芙蓉境也是圖紅峯碧巒瑤臺瓊島
琪樹金花真人飄渺霞際覺精神清潤使人望而知其
詳焉非趙千里其誰彷彿與辛亥汪砢玉題
是圖余見李氏清樾堂一軸正相似而畫法遠不及蓋
臨本也後得伯駒作禹王治水圖為翰林楊榮跋人物
長尺許筆路則疏勁矣嘗過項又新出趙千里四大幅
金書千里二字時董元宰同閱云此顔秋月筆也觀此
益見我家仙山樓臺為伯駒真蹟無疑矣夗水汪砢
玉重題於墨華閣書畫笥
珊瑚網卷二十七
