珊瑚網卷五
明汪砢玉撰
法書題跋
黃文節公書漢人得道陰長生詩三篇
維予之先佐命唐虞爰逮漢世紫艾重紆予獨好道而
為匹夫高尚素志不事王侯貪生得生亦又何求超迹
蒼霄乘飛駕浮青要乘翼與我為仇入火不灼蹈波不
濡逍遥太極何慮何憂遨戲仙都顧閔羣愚年命之遊
如彼波流淹忽未幾泥土為儔馳走索死不肯暫休余
之聖師體道之眞昇騰變化松喬為隣惟余同學一十
二人寒苦求道歴二十年中多怠惰志放五經避世自
匿今廿餘年名山之側寒不遑衣飢不暇食思不敢歸
勞不敢息奉事聖師承顔悅色面垢足胝乃見哀識遂
傳要訣恩深不測妻子延年咸享無極
黃白已成質行不堅痛乎諸子命也自天天不妄授道
必歸賢勤加精研身投幽壤何時可還嗟爾將來勿為
流俗富貴所牽神丹一成昇彼九天壽同三光何但億
千
維予垂髮少好道德棄家隨師東西千億役使鬼神玉
女侍側予得度世神丹之力
忠州丰都山仙都觀朝金殿西壁有天成八年人書
陰真君詩三章余同年許少張以為真漢人文章也
以余考之信然因試生筆偶得佳紙為錄此詩以與
王瀘州補之之季子觀陰君所學守屍法耳猶須擇
師勤苦如是乃能得之何況千載之後尚友古人求
知道德之主宰者乎紹聖四年四月丙午黔中禪
月樓中書
黃涪翁正書法語眞蹟
兀然無事無改換無事何須論一段眞心無散亂他事
不須斷過去已過去未來何用筭兀然無事何曾有人
喚向外覓工夫總是癡頑漢糧不蓄一粒逢飯但知罵
世間多事人事相趁渾不及我不樂生天亦不受福田
飢來一缽飯困來展脚眠愚人以為笑智者謂之然非
愚亦非智不是玄中玄要去如是去要住如是住身披
一破衲脚著娘生袴多言復多語由來反相誤若欲度
衆生無過且自度莫漫求真佛眞佛不可見妙性及靈
臺何曾受薰鍊心是無事心面是娘生面劫石可動摇
箇中無改變無事何須讀文字削除人我本冥合箇中
意種種勞筋骨不如林下睡兀兀舉頭見日出乞飯從
頭&KR0008;將功用功展轉冥蒙取即不得不取自通吾有一
言絶慮忘緣巧說不得用心傳更有一語無過直與細
極毫末大無方所本自圓成不勞機杼世事悠悠不如
山丘青松蔽日碧澗常秋山雲當幕夜月為鈎臥藤蘿
下塊石枕頭不朝天子豈羨王侯生死無慮更復何憂
月水無形我常只寧萬法皆爾本自無生兀然無事坐
春來草自青元符三年七月涪翁自戎州泝流上青衣
廿四日宿廖致平牛口莊養正置酒弄芳閣荷衣未盡
蓮實可登投壺奕棋燒燭夜歸此字可令張法亨刻
之
山谷行書當三錢大計五百五十餘字皆禪翁淡慮
任真翛然自得之語書法清遒超朗知其胸不掛一
塵也後擘窠大書一段又大判一行山谷書只是沉
著痛快平生以飢鷹渴驥自命所以剽去蘇米姿媚
而獨全神骨此卷又其合作也日華
右魯直所書法語大如薝蔔華後年月字至末每行
一字字幾並頭菡蓞在宋白楮上楮高尺餘長二丈
絶無接縫想公欲畢此紙故大揮足之耶時崇禎壬
申冬盛友念修欲余嘉定盆樹姑以此卷相易成林
獨樹入畫者約百本盆俱定均州龍泉青東磁宣德
填白嘉靖回青不一石俱靈壁將樂英崑種種愚父
子得之於練川陳情甫輩供玩數十年矣今擬北游
恐培灌失課如天啓丁夘之變致枯瘁不少遂割愛
易去亦喜日夕對山谷老人墨彩也及余居蓮濱遂
鈎其蓮登二字以名草堂又取弄芳閣用顔小眺處
若世事悠悠至更復何憂一段昔年郁伯承嘗勒石
今竹懶翁假閱著語然未題卷意將面商之耳奈未
幾受貧累復質好事家可勝惋惜因憶癸亥秋寓金
臺過吳蹇叔齋頭得觀山谷椀書蓮經為吳文端公
所藏董玄宰宗伯跋之有云兄事蘇而弟蓄米真不
啻解衣獲珠開花見佛如桃源漁父一見不再見何
如法語久伴琴樽更開松扉竹檻中眉目也復何恨
石林中人汪砢玉記于小窗濠樂處
黃山谷草書釋典眞蹟
元祐九年四月戊申書贈高城蔣叔震山谷道人(此數)
(字本色書)
余在翰林時暇日同㬅碩揭公過看雲堂吳大宗師
以古銅&KR0146;焚香嘗新杏因出示黃太史真蹟適松雪
趙公亦至謂山谷公得張長史圓勁飛動之意今觀
此卷信不誣矣余以老病空山安得諸公同一賞玩
即臨風執筆益重懷賢之思云青城山樵者虞集
謹識
右山谷黃文節公書楞嚴經真跡一卷潛心蘭亭進
以鐘張鋒芒圓勁猶神龍之自試韻度飄逸如天馬
不可羈黃公行高天下於一藝亦造古法觀斯遺墨
從可槩見宗玄得而敬愛之不啻已出其風裁之峻
整又可知矣展玩數四為之嘆服洪武丙辰立秋
金華宋濓書于玉堂之署
徐霖子仁據山谷與蔣叔震帖中語云是清公頌
頗詆宋太史之失無所考未知然否
凡事至於入神之境則自不可多有蓋其𤼵之亦自
不易非一時精神超然格度之外者不爾也山谷書
如此卷則真所謂神品矣捕龍蛇搏虎豹乘風霆而
上下太清誰得而襲其蹤跡也汪宗道居留都繁麗
之下博雅好古收蓄唐宋遺墨甚富此其尤祕重者
間出相示賞歎彌日輒歲月如此弘治癸亥秋九月
既望蘇人祝允明書
山谷真跡流傳者余及見凡三種在季氏王氏華氏
皆大草筆勢牽連不絶人謂皆紹聖以後之筆蓋公
嘗因錢穆父謂公猶未見自序帖心有所未平紹聖
二年謫黔獲見之遂深契藏真之法而自入神矣此
元祐九年四月戊申書者當是穆父初言時也山谷
人品高詣集諸家之成若虞道園宋潛溪謂其造鍾
王及張長史之域而未及藏真者亦見諸先生不徒
言也道園跋澷言此卷末指其所書何段文字潛溪
雖云楞嚴經而子仁辨之謂乃清公頌據山谷與叔
震手書云寄送清公頌頗見志願不忘般若中也以
頗見二字似美叔震之意疑乎清公頌叔震所作者
後云手抄去觀音贊論所抄當出其手書尚未知果
否宗道好古之士宜更覈之可矣後學長洲沈周
余晚生多幸平生獲觀涪翁真蹟巨卷不下數種如
正書𤼵願文精妙入神字大於杯又大書發願文文
字不同書於匹紙上字幾盈尺草諸上座乃書法三
昧也又草書太白秋浦歌十五篇於粉箋上又草書
杜少陵秦州雜詩又正書伏波將軍廟詩真得英雄
矍鑠之氣以上皆書于紙上唯此乃絹書高二尺許
字及百行有竒凡千餘言文多不錄妙備諸題中也
此卷今歸我天籟閣元汴
黃文節公小真行書三帖共一卷在楮上坐禪
箴杭州五雲志逢禪師
坐不拘身禪非涉境拘身心疲涉境非靜不涉不拘真
光孤迥六門齊應萬行同如嗟爾初機未達玄微處沉
潛隨掉能支離不有權巧胡為對治驅策仰按均調惛亂
息慮忘緣乍同死漢隨宜令開靡專壁觀馳想頗多安
那鉢那沿流劔閣無滯木鵝如火得水如病得醫病瘳
醫罷火滅水傾一念清淨體寂常靈是靈是寂非靈非
寂是非送生犯過無極前滅後與還如步走患乎不知
知則無咎日猶背夜夜鏡不照此則不然圓明通透照
而不緣寂而誰守萬象森羅太虛閃電推壊魔宫衝倒
佛殿跛者得履瞽者發見法界塵寰齊輪頓現曠蕩郊
㕓或坐或眠既明方便乃號金仙吾雖強說爰符聖言
聖言何也要假重宣不動不禪是無生禪又云若學諸
三昧是動非坐禪心隨境界流云何名為定故知歴代
祖唯傳此一心祖光既遠大吾子幸堪任聊述無言旨
乃曰坐禪箴
志逢餘杭人通貫三學嘗夢補彌勒處師子月佛者
也得法於紹國師開寳初老于五雲山華嚴道場
庭堅
謝趙王賜酒庾信梁王修竹園冠蓋風塵喧行人
忽枉道直進桃花源稚子還羞出驚妻倒閉門始聞上
傳命定是賜中樽野爐然樹葉山桮奉竹根鳳池還更
暖寒谷遂長暄未知稻粱鴈何時報君恩
庾信字子山南陽新野人在周為開府義城公與滕
趙諸王周旋欵至如布衣交趙王招字豆盧突好屬
文學庾信楊堅輔政將遷周鼎招密圖之要堅至第
飲於寢室後院伏壯士屢以佩刀割瓜啖堅元胃覺
變附耳語因辭出庭堅
慈竹詩門中何物靈有竹慈為名一叢闊數步森森
數十莖長莖覆短莖枝葉不崢嶸去年筍已長今年筍
又生高低相倚向渾如長幼情孝子侍父立順孫隨祖
行居然抱慈孝根底信天成吾聞唐之人孝行常欣欣
鄆州張公藝九代同一門大帝聞其名衡茅降至尊馮
宿丱歲時隨父廬祖墳父子相隨孝靈芝特地春北海
吕元簡四世同家主以至牛馬羊異母皆相乳虞鄉董
公直鞠養諸孤遺鸜鵒與鵶鵲同巢而共枝孝行動天
壤鳥獸皆隨時又聞猓&KR1738;獸死不相棄離&KR1874;&KR1599;與蛟魚
子母長相隨獸面而人心此獸信有之獸心而人面其
人誠可悲李鈞為侍御棄母在(闕)州母因殍餓死世(闕)
何悠悠光禄李(闕)者亦是斯人流有母不侍養異居經
千秋唐家法網寬貸死流遐陬崔湜為侍郎天子賜瓜
香㩦歸與愛妾老母不得嘗一旦惡貫盈殺之於路傍
越公鐘紹京至孝何殊常小時得瓜果先解進高堂長
大遇玄宗一夕登巖廊孝者名長新逆者汚人倫人既
不如竹乃是一埃塵夫為人子者莫若事尊親夫為人
父者莫若訓兒孫積善與仁孝可以立于身我願移此
竹栽於率土濱使彼行人見皆為慈孝人樵童見此竹
且莫伐我薪志賢堂印(朱文)御書之寳(朱文)
魯直綠菜贊墨蹟
蔡蒙之下彼江一曲有茹生之可以為䔩蛙蠙之衣采
采盈掬吉蠲既澤不溷沙礫和以辛鹹宜酒宜餗在吳
則紫在蜀則綠其臭味同遠故不錄誰其𤼵之班我旨
蓄維女博士史君炎玉
按此贊末句言史君炎玉蓋指眉陽望族史氏女名
琰字炎玉髫丱資穎嗜學蘋蘩綫纊一不介意善屬
文雅安張誾少卿出守眉陽聞其才賢納為冢嗣子
履之婦炎玉日游心於編簡翰墨平生遊覽之勝燕
笑之適與子履詩酒酬唱格調閒雅久而盈篋手自
敘次目曰和鳴集而少卿之室於山谷老人為姑輩
子履實其親表也因寓書致綠菜為信山谷珍其品
以贊謝之褒其為古女校書云紹興甲戌秋徐宏中
跋
黃文節公書伏波祠詩
右黃文節公書劉賓客伏波祠詩雄偉絶倫真得折釵
屋漏之妙公嘗自言紹聖甲戌黃龍山中忽得草書三
昧又云自喜中年字書稍進此詩建中靖國元年五月
乙亥荆南沙尾書於時公年五十有七正晚年得意書
且題其後云持到淮南示余故舊何如元祐中黃魯直
書也按公自評元祐中書云往時王定國嘗道余書不
工余未嘗心服由今日觀之定國之言誠為不謬蓋用
筆不知擒縱故字中無筆耳字中有筆如禪家句中有
眼非深解宗趣豈易言哉此書豈所謂字中有筆者耶
公元符三年自貶所放還建中靖國元年四月抵荆南
崇寧元年始赴太平凡留荆南十閱月嘗有辭免恩狀
云到荆南即苦癰疽𤼵於背脇毒痛二十餘日今方稍
潰而此帖云新病瘍不可多作勞正𤼵背時也嘉靖
十年辛夘冬臘月三日徵明書
黃太史草書李太白憶舊遊寄譙郡元参軍
玩物喪志君子不取也余幼而失學粗喜寫字雖未知
行草之妙亦嘗留心如蘇東坡黃山谷米元章數家翰
墨甚酷愛見每見真偽僅能别之余守長樂郡客有董
君詳者手擕草書一幅自云沉埋泥中人鮮能辨今求
教而就贈君余拂拭展玩驚喜歎異謂君詳曰此山谷
真蹟也居無何閩七季明父來訪出而示之明父隨曰
李太白詩也前猶有文惜乎斷簡耳及觀全帙乃知憶
舊遊寄譙郡元參軍之作考其遺落凡八十字噫雖豫
章之筆無以復加然謫仙之詩不可不補故足而記之
深有望於珠還劍合之時他日果如吾言豈不為盛事
也哉其辭曰憶昔洛陽董糟丘為余天津橋南造酒樓
黃金白璧買歌笑一醉累月輕王侯海内賢豪青雲客
就中與君心莫逆回山轉海不作難傾情倒意無所惜
我向淮南攀桂枝君留洛北愁苦思不忍别還相隨(下接)
迢迢訪僊城元貞乙未烈子野人張鐸書于山三英
建坊之為已堂
山谷書法晚年大得藏真三昧此筆力恍惚出神入
鬼謂之草聖宜焉嘗記元祐中子瞻蘇公穆父錢公
同觀公揮翰作草於寳梵僧舍子瞻賞嘆再四穆父
在傍曰君見自序真蹟當更有得公一時心有所未
平紹聖謫黔中始見石揚休自序帖縱觀不已頓覺
超異乃服穆父之言也觀此信是紹聖後所書者凡
與藏真合作但篇後有闕文當時藏真自敘有二本
一為石揚休所蓄是矣一蓄蘇舜欽所蘇本前亦有
所遺後世以為惋惜今此卷之不全殆天亦欲冥契
之也尚古宜寳藏之正德改元清明日長洲沈周
跋
雙井之學大抵韻勝文章詩樂書畫皆然姑論其書
積功固深所得固别要之得晉人之韻故雖形貌若
縣而神爽冥會歟此卷馳驟藏真殆有奪胎之妙非
有若似孔子之類也其故乃是與素同得晉韻然耳
今之師素者大率鹵莽求諸其外動至狂妄又是優
孟為叔敖抵掌變幻眩亂人鬼只能惑楚豎子耳亦
獨何哉卷跡英氣横𤼵於其本書故是平生神品尚
古光禄先生藏獲過於至寳嘻老谷不死之神在華
氏矣吳郡祝允明跋
右一卷與蔣叔震書所謂清公頌同一筆意真紹聖
後神化之書
山谷大書贈元師詩冊
元師自榮州來追送余於瀘之江安綿水驛因復用舊
所賦此君軒詩韻贈之并簡元師從弟周彦公(庭堅)歲行
辛巳建中年諸公起廢自林泉王師側聞陛下聖抱琴
欲奏南風絃孤臣蒙恩已三命望堯如日開金鏡但憂
衰疾不敢前眼見黑花耳聞磬豈如道人山繞門開軒
友此歲寒君能來作詩賞勁節家有曉事揚子雲籜龍
森森新間舊父翁老蒼孫子秀但知戰勝得道肥莫問
無肉令人瘦是師胸中抱明月醉翁不死起自說竹影
生凉到屋椽此聲可聽不可傳建中靖國元年正月
辛未江安水次偶住亭書
山谷楷書趙景道帖并絶句詩八首
昌州使君景道宗秀也往余與公壽景珍遊時景道方
為兒童嬉戲今頎然在朝班思公壽景珍不得見每見
景道尚有典刑宣州院諸公多學余書景道尤喜余筆
墨故書此三幅遺之翰林蘇子瞻書法娟秀雖用墨太
豐而韻有餘於今為天下第一余書不足學學者輙筆
愞無勁氣今乃舍子瞻而學余未為能擇術也適在慧
林為人書一文字試筆墨故遣此不别作記庭堅頓
首景道十七使君五月七日山谷道人(硃文印)
九陌黃塵烏帽底五湖春水白鷗前扁舟不為鱸魚去
收取身名四十年甓社湖中有明月淮南草木借光
輝故應剖蚌登王室不若行沙弄夕霏右奉呈外舅
孫莘老
小黠大癡螳捕蟬有餘不足䕫憐蚿退食歸來北窗夢
一江春月趁魚船桃李無言一弄風黃麗唯見綠忽
忽人言九事八為律倘有江船吾欲東右歸自門下
後省卧酺池寺書堂
映日低風整復斜綠玉眉心黃袖遮大梁城裏雖罕見
心知不是牛家花九疑山中萼綠華紫雲承襪到羊
家真筌蟲蝕詩句斷猶託餘情開此花仙衣辟積駕
黃鵠草木無光一笑開人間風日不可耐故待成隂葉
下來湯沐冰肌照春色海牛押簾風不開直言紅塵
無路入猶傍蜂須蝶翅來右和王仲至少監詠桃花
四首用其韻
革頃與德麟遊頗聞元祐諸公言行之緒餘及兹朅
來臨漳路鈐趙昌叔相與款厚因出示山谷道人與
其先丹陽君往來書帖及詩詞想見前修風流餘韻
而貴公子樂善喜文之高致也舟陽君德麟之兄而
昌叔德麟猶子也然則好事喜賓客蓋有家範云
温革叔皮父
光風轉蕙汎崇蘭此山谷先生小楷氣象石湖居
士題
漢武帝故事曰上起神屋以珠為簾箔玳瑁壓之東
坡辭云銀蒜押簾此山谷改壓簾作押簾之自來也
温叔皮字畫亦蒼老嘗為尚書郎著瑣碎錄酺池寺
書堂詩云人言九事八為律立儒讀主父偃傳上書
言九事其八事為律令一事諫伐匈奴併識卷後
建袁立儒書
谿翁續得山谷題前定錄等八詩小黠大癡螳捕蟬
二篇居其中遺趙景道者小字送李伯牖者大字予
兼而有之於好古博雅不曰徒費光陰矣寳祐甲
寅中秋日書(有谿翁堂印)
山谷老人與趙景道帖并絶句詩八首今藏海虞錢
工部士弘家前有賈丞相似道悅生印及封字印蓋
宋末嘗入其家悅生乃其堂名聞之昔人似道藏法
書名畫甚富妙品輒用二印識之後宋人三跋中有
石湖居士者予鄉先生范文穆公至能也正德庚午
春三月前進士吳門都穆
卷中有宋元官印三前一為提領措置會子庫印後
二為福建提舉司之印恐知之者或寡故附著之
黃文節公草書秋浦歌
紹聖三年五月乙未新開小軒聞幽鳥相語殊樂戲作
草遂書徹李白秋浦歌十五篇時小雨清潤十三日所
移竹及田野中人致紅蕉三十本皆已蘇息唯自籬外
移橙一株植籬裏似無生意蓋十三日竹醉而使橙亦
醉失其性矣知命自黔乞得一畫眉云頗能作杜鵑語
故攜來然置之摩圍閣中時時作百蟲聲獨不復作杜
鵑語而客談此鳥云此豈羊公鶴之苖裔耶余少頗草
書人多好之帷錢穆父以為俗初聞之不能不慊已而
自觀之誠如錢公語遂改度稍去俗氣既而人多不好
老來漸嬾慢無復堪事人或以舊時意來乞作草語之
以今已不成書輒不聽信則為畫滿紙雖不復入俗亦
不成書使錢公見之亦不知所以名之矣摩圍閣老人
題(山谷道人印)
字學至唐最勝雖經生亦可觀其傳者以人不以書
也褚薛歐虞皆太宗之名臣魯公之忠義公權之筆
諫雖不能書若人如何哉豫章先生老友文章師表
一世咳唾之珠聞者興起況其書又入神品宜其傳
寳百世恭聞徽宗皇帝評公之書謂如抱道足學之
士坐高車駟馬之上横斜高下無不如意聖人之言
經也晚學小子尚安所云張安國跋(書史會要以張安國為歴陽人)
(若張于湖名孝祥字安國也)
豫章先生襟宇洞達意趣豪逸超然埃壒之表其書
之妙當以九方皋相馬法觀之楊士竒敬題
嘗見楊東山跋王盧溪遺引山谷家書云摩圍閣在
黔州南寺閣正對摩圍峰蜀人呼天為圍屋極寬潔
瀟洒冬温夏涼風物似江西大抵先賢君子直道而
行雖處憂患無所悔尤胸次明淨無往不適也士竒
又題
書法之變至宋極矣然君謨尚有晉唐餘意蘇黃及
米始大變也學者必求之忠惠之上其庶幾乎士竒
三題
涪翁書太白詩十五首筆法頗不類故常或疑非真
蹟此不知書故也翁嘗自評元祐間草書筆意癡鈍
用筆多不到晚入峽見長年盪漿乃悟筆法又云紹
聖甲戌在黃龍山中忽得草書三昧晚年之作因與
少時異矣安得復以故我求之其間或以筆勢猛氣
逸出常度然不害其神駿也鏊題
觀公自敘因錢穆父之言而改度前祓舊習且云摩
闈閣老人固知為晚年筆鏊又題
涪翁題元上人此君軒詩答王彦周卷
此道沈霾多歴年喜君占斗斸龍泉我學淵明貧至骨
君豈有意師無絃瀟灑豈非侯爵命道人胸中有水鏡
霜鐘堂下月明前枝枝雪壓如懸罄敝帚不掃舍人門
如願不謁青鴻君來聽道人寫風竹手弄霜鐘看白雲
平生竊聞公子舊今年誰舉賈生秀未知束帛何當來
但有一笻相倚瘦欲截老龍吟夜月無人處共江山說
中郎解賞柯亭椽玉局歸時君為傳建中靖國元年
三月辛未鐘陵黃庭堅魯直奉答彥周(尚有元寧國路總管府推官楊)
(載跋失錄)
山谷嘗用澄心堂紙惟此卷用粉牋及李廷珪墨而
筆法妙絶氣韻飛動謂之三絶樂卿
凌波仙子生塵襪波上盈盈步微月被誰招此斷腸魂
種作寒花寄愁絶含香體素欲傾城山樊是弟梅是兄
坐對真成被花惱出門一笑大江横(附山谷書水仙花詩)
黃山谷三言詩卷
寄岳雲安九夏無間綠實瀟灑碧溪頭古松下卧槃陀
晝復夜八德水清且美盪精神浸牙齒亂雲根衆峰
裏掬與斟隨器爾
此帖與漢嘉安樂園題名絶相類豈亦謫僰時所書
耶淳熙癸夘二月二十三日甫里陸游識
退之出牧向潮州霽色衡山碧欲流魯直宜州遷謫
去嶽雲九夏滿空浮美哉湘水獨清深洗濯遷人執
熱襟峯裏雲根不同量解言隨器與渠斟魯直題來
務觀題便云字與漢嘉齊不知僰道徑行路不涉祝
融峰子西永康胡長孺題(字汲仲)皇慶元年龍集
壬子四月丙子書於虎林
山谷行書王長者墓誌銘稿(在紙上横卷墓誌二篇辭多不具錄)
銘曰以義力其窮以智謝其豐以理孝其終以文&KR0833;其
封
山谷行書宋故瀘南詩老史翊正墓誌銘稿(翊正名扶)
銘曰人皆汲汲仰掇俯拾商禄計級脅肩求入君獨徐
徐書耕筆鋤我躬則臞我心則腴緼袍後秃藜藿不肉
哦詩滿屋金革匏竹瀘川洋洋樅栝其岡勒銘詔藏尚
其嗣昌
黃文節公手簡二通(小行草真蹟在紙上横卷)
庭堅頓首承惠糟薑銀杏極感遠意雍酥二斤青州棗
一蔀漫將懷向之勤輕凟不罪庭堅頓首天民知命
大主簿霜寒想八嫂安裕九妳四妳大新婦普姐師哥
四娘五娘六郎四十明兒九娘十娘張九咩兒韓十小
韓曾兒湖兒井兒各安樂過江來甚思汝等寂寞且耐
煩不須憂路上路上甚安稳但所經州郡多故舊須為
酒食留連爾家中上下凡事切且和順三人輪管家事
勿廢規矩三學生不要令推病在家依時節送飯及取
歸書院常整齪文字勿借出也知命且掉下潑藥草
讀書看經求清淨之樂為上大主簿讀漢書必有功矣
十月十四日押丘報諸妳子以下各小心照𬋩孩兒門
莫作炒切切
余生武昌得此黃太史帖伏而玩之至再三不忍去
手見其冲澹悠深出入平易近代書者其可及哉然
公之風不大聲色嚴重崇高隱然太山巖巖之勢又
豈翰墨之所不精者乎俞貞木題
又手簡一通
庭堅頓首辱教審侍奉萬福為慰承讀書綠陰頗得閒
樂甚善善欲為素兒錄數十篇妙曲作樂尚未就爾所
送紙太高但可書大字若欲小行書須得矮紙乃佳適
有賓客奉答草率庭堅頓首立之承命足下
此帖不應㩦在長安逆旅中亦非貴人席帽金絡馬
傳呼入省時所觀程子他日幅巾笻杖渡青衣江相
羊喚魚潭瑞草橋清泉翠樾之間與山中人共小巢
籠鶴菜飯掃石置風罏煮蒙頂紫茁然後出此卷共
讀乃稱爾陸游(此跋雖經刻然佳語姑存之)
涪翁雜錄冊(舊名山谷志林)
右雜錄一冊相傳黃文節公魯直書舊有簽題曰山谷
志林昔蘇文忠公有東坡志林蓋雜志其平時所聞見
與凡對客談笑之語此冊則雜抄說苑世說中語初無
倫敘豈有會于心而書耶抑自記以備㤀耶嘗見東坡
亦有雜書古人格言亦無倫次題其後謂將以為詩文
之用豈非其類耶然不可考矣文節公晚歲沉著高古
此其少年之筆故微有不同耳殷君良貴特以相示輒
題其後嘉靖辛丑十月六日文徵明識
石曼卿大字楷書古松詩墨蹟(在宋楮上横卷)
天之酒星化曼卿之神薄遊鶯花世界醉日月於酒船
真能以大夢處世者歸主芙蓉城宜其仙也雪堂翁詩
以實之今想與赤壁化鶴同翺翔其樂無涯曼卿詩句
字畫名賢品贊蔑以加矣豈容言下著語此詠古松墨
蹟余獲拜觀不覺神爽飛越自慶為平生之幸
弘治乙丑冬十一月十日吳郡黃雲題于華氏之尚
古樓
嘉靖廿五年墨林子裝襲原值十五金
余初獲見此傳正與家藏文畫為閉戶著書深歲月
種松皆作老龍鱗相輝暎焉已而松塵告齋頭諸松
偃蓋儼青人巢作天際真人想不自知其迂遠也乃
石祕閣松詩及樓鑰黃摻趙師夏沈周四跋己刻李
冏卿六硯齋三筆不再贅僅錄所遺黃跋兀兀成此
珊瑚網余因更前畫句松老煙雲能自異書成歲月
與俱新姑享此百城之樂乎即孔方兄有絶交書何
足顧哉但將松籟延佳客耳越燕兩國定豐世家
紫源九裔後人識
珊瑚網卷五
