珊瑚網卷十三
明汪砢玉撰
法書題跋
宣廟御製綠竹引并書
薊門八月霜華濃何時叢竹能成叢鳳城之陽禁苑東
琅玕萬樹凌青空光搖太液波心月高出三山頂上松
祥颷拂拂来天上鳴金戛玉聲玲瓏蓬萊宫中日如年
高柯密葉霏雲煙春陽挺秀百花表秋月增輝仙桂邊
九夏繁隂覆靈囿祥麟瑞鶴相周旋六花凝寒羣卉老
清標轉覺生光妍軒皇昔日初製律截筒来自昆崙谷
江心蟠石桃竹枝斬根剥皮誇紫玉何如蓬萊宫中竹
雨露偏多生意足盤根固節千萬年遠勝猗猗淇水澳
上林花木照清春靈芝瑞草争芳芬愛此蒼蒼太古色
竹邊幾度停遊輪世云鳳凰食竹實又云鳳凰棲竹枝
鳳笙九奏太平曲鳳兮鳳兮今来兮予將拭目而觀之
宣德四年二月十二日御武英殿書賜都督孫忠
國初當天兵下徽時朱申請留宸翰以光後圃書屋
上親書梅花初月樓賜之直一洗乾坤腥色自後則
代擅奎藻萬歷間玉應試留都見聖母御筆于瓦棺
寺之青蓮閣天啟間在燕京見神廟御書于李戚畹
之清華園今復覩章皇帝御蹟足可壓閣帖帝王書
也譚子國轉運臣砢玉識
高季迪書南宫生傳
南宫生吴人偉軀幹博涉書傳少任俠喜擊劒走馬尤
善彈指飛鳥下之家素厚藏生用周養賓客及與少年
飲博遨戲盡喪其資逮壯見天下亂思自樹功業乃謝
酒徒去學兵得風后握竒陳法將北走中原與豪傑計
事會道梗落落無所合遂遡大江游金陵入金陵會稽
諸山蒐覽瑰怪渡浙江泛具區而歸家居以氣節聞衣
冠慕之争往迎候門止車日數十兩生亦善交無貴賤
皆傾身與相接有二軍將恃武横甚數毆辱士類號虎
冠其一嘗召生飲或曰彼酗不可近也生笑曰使酒人
惡能勇吾將柔之矣即駕往坐上座為語古賢將事其
人竦聽居尊下拜起為至罷會無失儀其一嘗遇生客
次顧生不下已目慴生而起他日見生獨騎出從健兒
帶刀策馬踵生後若將肆暴者生故緩轡當中道進不
少避知生非懦儒遂引去不敢突冒訶辟明旦同客詣
生謝請結懽生能以氣服人類如此性抗直能辯好箴
切友過有忤已則面數之無留怨與人論議期必勝然
援事析理衆終莫能折時藩府數用師生私策其雋蹶
多中有言生於府府欲致生幕下不能得將中生法生
以智免家已貧然喜事故在有饋酒肉立召客與飲啖
相樂四方游士至吴察其賢必與周旋欵曲延譽上下
所知有喪疾不能葬療者以告生輒令削牘疏所乏為
請諸公間營具之終飲其德不言故人皆多生謂似婁
君卿原巨先而賢過之久之稍厭事闔門謝將迎闢一
室庋歴代法書周彝漢硯唐雷氏琴日游其間以自娱
素工草隸逼鍾王患求者衆遂自閟希復執筆歆慕静
退時賦詩見志泊然處約若將終身生姓宋名克字温
家南宫里故自號云贊曰生之行凡三變每變而益
善尚侠末矣欲奮於兵固壯然非士所先晚乃刮磨豪
習隠默自將履藏器之節非有德能之乎與夫不自知
反違遠道德者異矣渤海高啟撰
青丘子書惜花嘆
惜花不是愛花嬌賴得花朝伴寂寥樹樹長懸鈴索護
叢叢頻引鹿盧澆幾回欲折花枝嗅心恐花傷復停手
每來花下每題詩不到花前不持酒凖擬看花直盡春
春今未盡已愁人纔留片萼依前砌全落千英過别隣
懊惱園中妬花女畫幡不禁狂風雨流水殘香一夜空
黃鸝魂斷無言語縦有星星在蘚衣拾来已覺損光輝
只應獨背東窗卧夢裏相隨高下飛槎軒高啓
宋仲温書鐵崖古歌即為鐵崖所跋
東吴宋仲温工古歌詩尤工諸家書法余有所著必命
仲温書之且扁舟訪余東海角觴詠數日而别為賦長
歌一解酒餘使歌之余和以鐵龍之嘯不知人間世復
有過余樂者不余既醉書此歌復令仲温遺玉筍崆峒
生者而和之會稽楊維楨庚子歲贈
谷陽生書相鶴經(與夷門廣牘所載互異)
鶴陽鳥也而游於隂因金氣乘火精以自養蓋金數九
火數七故七年小變十六年大變百六十年變止千六
百年形定體尚潔故其色白聲聞天故頭赤食於水故
其喙長軒於前故後指短棲於陸故足高而尾凋翔於
雲故毛豐而肉疎大喉以吐故修脛以納新故夭夀不
可量所以體無青黃二色者土木之氣内養故不表於
外是以行必依洲渚止不集林木盖羽族之宗長仙人
之騏驥也鶴云上相瘦頭朱項露眼黑睛高鼻短喙䯓
頰&KR0008;耳長頭竦身鸞膺鳳翼爵毛龜背鼈腹軒前垂後
高頸麄節洪髀纖指此相之備者也鳴則聞於天飛則
舉千里鶴二年落子毛易黑點三年産伏復七年羽翮
具復七年飛薄雲漢復七年舞應節復七年晝夜十二時鳴
中律復七年不食生物大毛落茸毛生迺潔白如雪或
純黑渥水不能汙復百六十年雌雄相視而孕一千六
百年飲而不食胎化産鸞鳳同為羣聖神在位則與鳳
皇翔于甸右經一通迺浮丘公授王子晉之書也崔
文子學道於子晉得其文藏嵩山石室中淮南王采藥
得之遂傳于世谷陽生書
江南羽化張天雨海上神交宋仲温楷法離騷稱獨步
草論皇象已專門相輪未墜風前鐸漏屋先凝雨後痕
寄語臨池諸俊彦龍蛇雞鶩莫須論右題前失欵
陳文東書楊廉夫贈相子先寫照序
士大夫寫照非畫科比而亦非畫史所能也杜少陵詠
曹將軍能寫佳士而不幸遭罹干戈之際則移其貌佳
士者貌常人矣此將軍之寫照亦畫史科之庸耳何以
為士夫錢唐相子先通文史琴棋寫照其餘事也然所
交皆海内知名士交之深敬之至者輒退而傳其神併
其情性意度得之非其人耳其筆雖怵以權貴誘以金
玉弗與也則其秉志與曹將軍者異矣余以忘年交子
先子先寫余老狀人皆異之曰畫史傳老鐵貌而子先
獨得其平日傲兀傑峙之氣蕭散沖曠之懷深出筆墨
之外有間不容髮者寫照不許畫科比者若是抑余聞
宋有苔磯老人落筆有驚人句交湖海竒士必傳其神
于卷凡若干人雖其人在千里外見于開卷之頃若親
接笑談洞見肺腑至今傳為褒鄂雅事子先寫余照不
知得竒士凡幾人儻裒以成帙吾當一一為子贊之俾
不下於麒麟顯功臣者云會稽楊維楨著門人陳文
東書
又與時中節判書
陳文東謹奉書時中節判宗兄孝次近家信至云尊公
下世而吾兄遠迴區區雖在千里病未能興不覺悲喜
交集始兄除授時得書為慰後二年僕承之解州因有
州役送徒至成都之便亦嘗令附狀僕以丁艱東奔竟
不知沈浮相别六年之間出處凶變各如此可為悽斷
去歲春初期兄必回冀得一見兄何為淹許時耶日來
孝履何似繼聞兩至舍下存問尤見情至僕病兩月甫
及愈而司銓者呼入選意者造物使之然耶賦得一詩
為寄并在解州時與前歲期待各一首茲并寫上亦以
見僕不敢忘故交耳
五年不見威州倅萬里遙遥有所思亦欲歸來那忍語
人生出處正難期進牌方愧天官選卧病誰憐送族悲
昨夜得書渾不寐枕邊聊詠寄君詩
解官州舍夢後一首憶昔君為萬里遊今年我亦應
徵求夜來夢裏驚相見半說威州與解州
期兄迴一首君家頃有故遠宦亦應歸萬里關山遠
三年消息稀寄書多不達對酒惜長違相見翻成泣春
風定挽衣
茲因子盛還謹具此為問尚惟節哀自愛八月初或當
遠離無吝示及動静以慰詹企力書不盡文東奉書凡
見鄉中諸友幸為我一一謝之病餘未能遍作書耳顧
文照附此致意七月廿一日
姚少師詩翰
白雲生江海客廣陵不歸今十年鴈書未到風塵隔日
日望親親舍違每望東道白雲白焦桐夜鼓天地愁銀
鴈紛紛墮瑶席璚花夢落楚天寒萱草春深露華碧白
雲生爾孝不負親爾忠寧負國讀書只足記姓名學劍
須當萬人敵白雲生勉爾力犯龍頭請恩澤縦不能取
封破虜將軍萬里侯亦不失漢家良臣二千石胡為乎
痛言不上賈生書辛苦尚馳毛義檄
濯庵八詠
雲深處出門山路迷入寺衣裳冷忽聞鐘磬聲㘞地
發深省
一掬軒些子楊枝水掬之不盈手灑向大千界洗除
清淨垢
聽聞堂何所聞而聞何所聽而聽不聽亦不聞方是
本來性
含暉樓朝挂扶桑枝暮浴咸池水靈光滿大千半在
小樓裏
玄音堂空空本無有若有即非空耳目俱忘觀禪門
此是宗
止息齋可以止則止可以息則息只此坐心齋何須
去面壁
松花堂辭樹舞香風歸根散晴雪老僧坐忘言對此
了幻劫
挹清閣清氣滿乾坤小閣真可挹飽飡五濁除卧看
雙眼碧
雲深處記
蘇之城城於平野列闤闠而内外之者鱗集雞犬之
聲環動二百餘里勝感接待寺者附於城之東距城
無百步有中師名其所棲之所曰雲深處吁何哉夫
山川之氣為雲山川之深之所雲出而烏得迷漫山下
使人而不知其處哉今之雲深處其名與實何相去之
遠而不相孚者之若是耶有中學佛視有為者皆為幻
幻而又幻豈玩於幻而凟於幻耶將託於幻而不以幻
為幻耶抑有寓於雲而警於幻者以自治耶有中居人
境誘於耳目以移其中者轇轕於外志欲謝之淡然無
染於見聞潔其身苦其行以樂其静者故視其地若深
山大川超然之身而不為世累其與會合者惟雲與之
契耳且雲之聚散不常去來無迹其薄太空翳林壑瞬
息而極其變態者又可以喻心無所著而應用之妙之
不測也若有中師者可謂不梏於物矣余何不為之記
也宣德四年歲在己酉孟春望日翰林院五經博士
兼修國史廬山陳繼撰
滿院清香松有花老僧長日坐袈裟吟風弄月知無限
不属尋常俗士家北湄
僧院喬松片片花天風時復落袈裟一雙白鵠高枝唳
寰宇清竒作一家
寂寂禪關何處尋黯然雲色蔽前林悟空儻謝紅塵迹
更莫泠泠起磬音北湄王天化
我亦天涯倦行役慈母在堂年半百為君重賦白雲篇
激烈長歌轉凄惻右白雲生歌為王履道賦懶閣翁
牛衣卒隱者流一貧寧苦困田野挾策不肯干王侯十
年從軍不得志歸來自飯溪邊牛牛衣為衾石為枕雷
鳴鼻息春齁齁醒來復夢夢復醒不知蝴蝶為莊周又
安知魯遷郜鼎秦汎舟晉盟踐土齊葵丘戰國蘇秦何
足道黃金用盡空貂裘漢家王章不解事妻兒對泣良
可羞牛衣卒褶袴不掩脛破帽不戀頭生不逢堯與舜
禪焉能蹙蹙增煩憂夜漫漫風颼颼東方若未出長歌
且卧南山秋右牛衣卒為王景序賦道衍
王博士繼為婁江勝感接待寺八咏序(并諸名公詩記)
近世浮屠出世者以土木營建致聲譽人以為之德者
不少其能樂空寂淡薄自空游心於其道又能以詩章
發其志意者則不多也苟有之人必與之咏而不以其
為有德者衆皆其然惟君子取之而樂與之游也若王
逸少之與支遁習鑿齒之與道安陶元亮之與慧遠韓
退之之與大顛柳宗元之與文郁歐陽修之與秘演其
皆因名永世俾人慕之而不冺其迹也今姑蘇釋有中
其主婁江勝感接待寺之法席起蕪穢為寶勝徹剝壞
為輪奐整樹藝為喬鬱衆以為德其不德之輒淡然而
怡於其道也寺故有玄音堂其益以聽聞堂止息齋含
暉樓挹清閣松華堂一掬軒雲深處題凡有八其徧詠
之又求詠於鉅公名士詠於其徒咏於其逸人其傳誦
於人者蓋亦有之由是接待之名稱揚於時而君子樂
過之者誠在此也有中乃集衆作而刻於石來請序之
予嘗與有中游者也而可孤其請哉大凡浮圖謂超詣
覺路者未嘗外於物亦未嘗囿於物而物物隨物悟之
以融其性然非得於玄音而達於聽聞以歸其止息者
必膠於時又何知含暉而可以喻中之光明者哉又何
知挹清而可以喻去濁就潔者哉又何知松華而可以
喻歴冰雪時至而芬芳者哉又何知一掬之水其能照
今古一方之雲其能迷上下者為心之所喻哉有中其
將不外不囿於物者哉誠樂空寂淡薄自宜而可友於
支遁輩者哉予亦知有中者也或言詩為禪者以詩之
妙不在言也得詩之妙者使人誦之則浮屠之禪可無
由此而悟耶宣德三年八月望日翰林院五經博士
廬山陳繼撰
傍雲構小堂更在雲深處堂中人未閒雲亦徒為爾
野築傅夢弼
杏閣凌霄起丹門傍石開良時不再得秋日共登臺古
木雲煙亂空山猿鶴哀滄洲吾道在相遇且銜杯
又
石迥山門古松迴野寺幽崔嵬萬象出縹緲孤雲留湖
近魚龍起秋深煙霧收登高同眺望何處是滄洲閩
中周仲仁題
不見八景勝惟見八景詩讀詩想清景宛若逢當時當
時景不得宇宙恒在兹何不再題品名勝作後基崑
山周綸
盡日山中坐塵心頓一清有身終是累無髮可逃名擬
撇陶潛綬來尋慧遠盟蒲團與貝葉端足了餘生右
婁江寺志感江盈科
桂孟平剪燈新話歌(至孫忠烈八段共一卷)
山陽才人疇與侣開口為今闔為古春以桃花染性情
秋將桂子薰言語感離撫遇心怦怦道是無憑還有憑
沈沈悵裏晝吹笛煦煦窗前宵剪燈倏而晴兮忽而雨
悲欲啼兮喜欲舞玉簫倚月吹鳳凰金栅和烟鎖鸚鵡
造化有迹尸者誰一念纔萌方寸移善善惡惡苟無失
怪怪竒竒將有之丈夫未達虎為狗濯足滄浪泥數斗
氣寒骨聳錚有聲脱幘目光如電走道人青蛇天動摇
不斬尋常花月妖茫茫塵海漚萬點落落雲松酒半瓢
世間萬事幻泡爾往往有情能不死十二巫山誰道深
雲母屏風薄如低鶯鶯宅前芳草凄燕燕樓中明月底
從來松栢有孤操不獨鴛鴦能並棲久在錢塘江上住
厭見潮來又潮去燕子銜春幾度回斷夢殘紅落何處
還君此編長嘯歌便當酌以金叵羅醉來高枕睡一覺
高車駟馬遊南柯
金鸞書隱居行為橙墩武翁壽頌
龐公隱鹿門魯連蹈東海從古稱逹人高風振千載先
生有官不自居清時恥曳王門裾先生有財不自蓄散
與兒孫買書讀閒時一局棋興到三杯酒慷慨𤼵長歌
從容開笑口眼看往世七十年家有園池野有田輕將
意氣向人吐落得風流薄海傳我本逃名君避世自謂
平生心膽契憶昔青春今白頭分明異姓如兄弟君家
作德昭蒼冥幾人福壽康而寧披圖致頌何所願但願
南山相對長青青
野草舞搖落閒庭閱歲華憐伊幽且獨寫意伴煙霞
陸原博題前
方岳醉歌(重出)
勸君且盡一杯酒身外無窮莫開口近聞誰直白玉堂
或傳其佩黃金斗與君何干與我奚有不如雨話耕夫
烟呼釣叟問竹活無看梅開否天下事自有䕫龍人
山中居只堪麋鹿友乾坤蕩蕩呼不聞古今茫茫骨俱
朽雞催晨兔沒酉春風來時又花柳不知柳今幾青花
幾紅但見吾人成老醜吾欲採薇西山播穀南畝吾牛
雖健吾裒久只可茒柴火酒醉幾觴村田樂詩吟數首
不然空山寂寂白晝長閒殺一雙無用手
秦瀚廣白居易池上篇
百仞之山數畝之園有泉有池有竹有竿有繁古木青
蔭盤旋勿謂土狹勿謂地偏足以容膝足以息肩有堂
有室有橋有船有閣煥若有亭翼然菜畦花徑曲澗平
川有書有酒有歌有絃有叟在中白髮飄然識分知足
外無求焉如鳥擇木姑取巢安如魚在坎不知海寬動
與物游矯若游仙靜與道契寂如枯禪靈鶴怪石紫菱
白蓮皆我所好盡在目前攜筐摘果舉網得鮮約我生
計斯亦足焉時飲一杯或吟一篇老懷熙熙雞犬閒閒
天地一瞬吾忘吾年日居月諸莫知其然優哉游哉吾
將終老乎其間
俞養正效白居易知足吟
紛紛世人幾知足爭如野老無拘束忘機趺石聽琴鳴
乘興閒行傍柳綠古書細閱兩三行社友相逢或五六
有時對奕無雄心鎮日濡毫聊免俗乳鵶幾點爭樹喧
玄鶴一聲響空谷一輪明月掛松梢呼童拍塞傾醽醁
清光映入酒杯中微酡漫唱遊仙曲紙帳梅花春復秋
藥爐丹竈烟凝屋雞聲報曙夢回時披襟又起看朝旭
麄衣淡飯隨分休不識是非榮與辱且效羲皇太古民
繁華謝却還淳樸
釋守仁螺山隱士歌
螺山有隱士飄飄仙者徒朝遊螺之巔暮息螺之隅紅
塵拂落身外事白首讀盡人間書不騎琴高鯉不釣任
公魚手披演雅篇架列山海圖蛾司漫給五斗黛蛤浦
豈美雙明珠槐臺封侯笑螻蟻楚關脱網憐蜘蛛人言
大隱隱朝市小隱螺山無不是何物老病香山翁隱作
留官良可鄙酌螺之杯飲螺几坐對螺山淨如洗鈿屏
矗矗鏡邊來佛髻峩峩望中起千林飛翠散晴空半島
寒雲漫秋水我尋螺山居遂識螺山路一見螺山人再
誦螺山句紛紛草堂文悠悠遂初賦丈夫無遠謀千載
何足慕我本逍遙人亦有置囚慮買山每寄沃州書寥
落江鄉嘆遲暮江鄉寥落不可留便當卜爾山之幽安
得神鼇負山去共踏青螺海上遊
劉秩題留春軒(字伯序豐城人)
時人看花為花好我獨看花被花惱含英結蕊須幾時
殞紫飄紅如一掃人生少小難老成纔得老成易枯槁
寄言年少好看花莫待花殘須及早花殘畢竟有開時
人老此生難再造何當别置留春軒長使花開人不老
于忠肅落花吟
昨日花開樹梢紅今日花落樹頭空花開花落尋常事
未必皆因一夜風人生行樂須少年老去看花亦可憐
典衣沽酒花前飲醉掃落花鋪地眠風吹花落依芳草
翠點胭脂顔色好韶光有限蝶空忙歲月無情人自老
眼看春盡為花愁可惜朱顔變白頭莫遣花飛江上去
殘紅易逐水東流
孫忠烈律詩四首(後有總跋失去)
坐對湖山酒一觴醒時歌舞醉時狂丹砂不是千年藥
白日難消兩鬢霜身後碑銘空自好眼前傀儡為誰忙
要知閒處且為樂光景無多却散場
醉眼昏迷懶得開自斟自酌且舒懷百千萬事了不得
六七十年容易來得一日時過一日遇三杯處飲三杯
世間多少英雄漢南北山頭土一堆
懶與時人論富強富強原不是良方石崇金谷今安在
韓信琱弓昔已藏産置百年終換主氣横千里總淪亡
不如守分存天理錫福兒孫更久長
病中守病要心寬調理隄防有幾般強食損脾饑損骨
多言傷肺怒傷肝常留腎水消殘火緊把鐵衾護歲寒
有眼如盲耳如聵一些塵事莫相干
姚侍御行書溪東篇
賢哉許仲子孝友乃其德藕花溪水東置此一區宅兄
存既能讓兄亡心不易豈惟讓其居潤色可為則朝開
溪上窗旭日蕩波色暮歸溪上舟渚禽飛格格三子森
如玉長作芹泮客進道觀逝川晝夜窮簡册尋將登龍
門變化舊六翮仲季事畎畝黽勉勤稼穡春祈歲十千
秋取禾三百嬉嬉婦子間啟處足衣食閒暇陳八簋邀
我話疇昔我在兄弟行年齒髯鬢白醇醪常我醉醉卧
月下石情猶不自己臨流曾促席惟余母黨親仲子立
行特南風藕花開錦雲手可摘觀漁倚闌檻意趣互閒
適相去雖密邇别去輒馳憶田間固無營欲屢何可得
有時來吾村需我以文墨為書溪東篇層空動瑤碧
成化甲辰六月二日表兄姚綬書于江南水竹村中
此幅先君拈點蒼石屏後置凝霞閣左時閱而哦之
蓋我翁天性孝友正與是篇相合也玉識
公綬書贈韓良德詩
御史大夫金豸冠兩廣節鉞得一韓民懷吏畏邊患息
信賞必罸嚴而寬偉哉廟堂梁棟具出將暫作邦家翰
萬里何曾遺故舊惠扇重若青琅玕扇中畫景掃凡俗
振然三鷺浴清湍綠楊風高野岸闊潔白疑在西雝看
將門難弟皎玉雪謂有此弟兄尤難奉揚仁惠弗敢後
嗟予衰病狎鷗草無夢更尋鷺與鸞因君保此需自戰
強顔搦管登詩壇成化癸已六月廿有一日姚綬為
韓良德書於天光雲影亭
姚轂菴書贈菊坡高士
堂偏有地栽叢菊菊外無塵結小亭何處滿籬秋爛爛
此中清景月冥冥主人自對多青眼若個相過是白丁
能屈王弘送酒使謾勞陸羽煮茶經重陽定不嫌皆醉
舉世惟應笑獨醒君已種來酬逸興我將分去駐頽齡
從教五柳當門碧忽見南山向晚青須插滿頭成眷戀
籬邊開口重丁寧谷間飲水知甘味卷裏題詩頌德馨
朝拾落英和湛露夜吟蓬鬢帶疎星曾容翠竹陪孤主
莫把春光嘆易零三徑宛存瀕鴈蕩一舟常許度鳬汀
風景似仙家山厨飯熟麻恐人知姓氏避地隔烟霞流
水一溪雨種桃千樹花莫教漁父識出向世間誇
雲東逸史詩卷
東風吹雨不終日東風吹酒不上面送君鼓棹歸錢塘
問君定在何時見君言清明三月三桃紅李白皆相似
放舟直抵水竹村醉欲題詩大雲寺酌橘奕于中心
堂贈别綬
臘盡分攜此水頭經春歴夏又逢秋白蘋半沒來時路
綠樹重維去日舟沈約病腰多瘦瘦張翰歸興獨悠悠
一行一住情何限雲影蟬聲驛外樓留别姑蘇吳元
璧時元璧病酒不得會故於詩及之閏六月二十日
綬
採藥不採芝以芝名藥色常來佩蘭人親薰自朝夕種
竹多近水取鈎曾釣魚客來知姓氏節下亦堪書右
五言絶二首丹丘
松門早已為君開何事期君竟不來想是落花泥尚濕
嬾移雙屐印蒼苔
一尊欲向竹間開常日愁無好客來獨酌有時還獨醉
碧溪明月照蒼苔初夏招陳惠民遊五畝園不果以
此東姚綬
鳬鷖渡口烟蒙樹蘆荻叢邊月暎沙絲竹一船詩共酒
風流不羨五侯家
竹下幽亭竹外山山中流水日潺湲一彈古調無人愛
只有白雲相與閒
霜落吳江楓葉殷酒船輕蕩過前山如何毛骨清如許
月在蘆花淺水間
孤鶩舟邊見白蘋山横秋氣樹迷津櫓聲咿&KR2374;誰家去
疑訪成都賣卜人右題日者孫翁綬
姚丹丘書咏物詩册
片片鱗鱗傅粉初夜來青女定躊躇鴛鴦披素朝凝慣
翡翠生華露結餘寒砌簷端先積聚暖梢隟處後消除
戴家茅屋山隂雪致客迴船恐未如右霜瓦
兒童嬉戲捻窩成空洞燃膏晃眼明戶外素光隨手滅
案頭虚白帶寒生獨饒金剪三更凍相似銀釭一味清
問昔孫康曾用否憐余卒歲事長檠右雪燈
竿老如松可棟梁新煩匠氏結茅堂牖明月散湘雲影
椽近風飄粉節香酒甕少時浮沆&KR1197;鄰家今日見裘羊
凉聲撼動秋如此棄置籃輿也不妨右竹屋
溪藤剪綴玉生光非幕非幃稱我牀雪作流蘇纔得似
繭為旁舍豈能方招邀梅月情同潔勾引梨雲夢獨香
漢武昔年如見此肯將甲乙漫收藏右紙帳
地不多寬僅一方書堆四角卧中央十升為度應難並
咫尺於人未可量有酒待須勞婦置無肩能掩倩雲防
渠渠夏屋潭潭府空為兒孫計肯堂右斗室
二尺分光易照書書窗坐對夜何如新凉可近知秋到
繼晷相親是晝餘几案過高徒自累文房資助不為虚
銅盤絳燭嗟何補不照逃亡照綺疏右短檠
鑄來便覺類仙胎分頸含香細吐烟立對匡廬當此日
飛歸華表是何年首山材覓終成器坎水鳴飛若問天
警露無因秋夜靜炷薰移近枕屏前右銅鶴爐
工巧成杯細鈒凋物形何事不能逃雙螯直立人驚畏
八足横行酒動搖烏有先生當用續無腸公子不須招
夜深徧席三巡處紅燭光中儼上潮右銀蟹杯
毛自中山短褐來霜鋒揮霍别長才足奔月窟非徒爾
錐畫沙場亦快哉君不中書因老大子能作傳重徘徊
無由一問江淹事幾見花從夢裏開右兔毫筆
修斵孤桐不記年于今零落又無絃文侵蛇腹交加斷
穴與龍蛇咫尺連幾點殘徽星散去雙馳逸足雁迴旋
牙期相對嗟何及涸盡當時碧澗泉右破琴
鍛葉為筒竅引聲昔人網得借龍名憑金幻出於中巧
比竹吹來分外清揚子半酣聊託興桓生三弄不勝情
仙翁約我瑤池去更欲桃花樹下鳴右鐵笛
晨興初對不能離開匣登臺似有期落月在梁非夢見
初霜侵鬢是心知唐環婀娜難勝髻張敞風流且畫眉
莫為日高忘拂拭塵昏安可别妍媸右曉鏡
鍛成雙股配柔剛疊就雙鋒自斂鋩巧匠誇工冰雪瑩
佳人到手歲年長割開素繭還憐蛹裁破文鴛不近鴦
恐墮吳淞無網處錯教人認作魚腸右剪刀
雪剪香羅小小裁隨人只向袖中來春兼錦字人如玉
夜拭銀箏月似杯羃首肯嫌膏被髮留痕爭怕淚盈腮
鮫人亦有閒機杼借織生綃恐致猜右手帕
時制烏巾重裹頭功須挑織線纖柔目張不為忙中減
網舉都從頂上收小岸烏紗頻照鏡輕籠白髮淡宜秋
共言乞得天孫巧借問佳人果是不右網巾
莫剪鴛鴦製合歡帛中棲纊潔嚴寒公孫用布原非儉
兄弟同衾亦自安薄暖侵膚春在繭微温塞枕絮成團
抱裯相共宵征者星在東欄漏未殘右綿被
美人絲縷藉渠纏百轉千回斷復連共處閨房消白日
獨隨刀尺度流年短長有限惟營擾寬狹無多競取憐
至節添功胥此出手中應得借餘妍右線板
東井青絲閱歲年亭深塵靜只高懸轉來最喜銀牀滑
汲去全憑玉虎牽斷響有時秋月下連聲無數曉風前
九迴腸為春愁役更似河車不住旋右轆轤
編草成襟袖可無剪裁誰箇費工夫帶烟農父徂畛隰
披雪漁翁入畫圖鷺羽能添新趣向羊裘不換舊規模
得渠便不愁風雨短棹春江獨自過右蓑衣
三尺惟憑一縷緡竿頭搖颺屬漁人近牽杜若洲前月
遠擊桃花浪裏春自分高風能補衮誰言獨蠒可為綸
相持去約任公子用掣如山截海鱗右釣絲
飛雪無由沾縞袂歸途有分失烏衣不隨柳絮依稀去
常逐梨花自在飛夢斷玉樓驚月落愁迷粉蝶送春歸
黃泥坂上堂存否華髮坡翁可暫依右白燕
角雜青紅刺亦多摘防傷手更如何出湖蕩槳風初起
分葉移船水不波翻覆漫勞雙眼力往迴相趁一聲歌
夕陽歸路攜筐筥秋滿蘋花點碧莎右採菱
竹半過墻殞在林露梢零落逕苔深粉銷已識風香遠
斑在端疑淚點侵入剪且供閨婦手裁冠殊稱野人心
錦䙀更錫佳名號好為堂前稚子吟右筍籜
朝露纔晞便趁風高低去住任西東舞猶白雪還鋪逕
繫向游絲只在空啄啄江頭知鳥雀行行堤上看兒童
章臺走馬春歸矣飛逐雕欄得暫同右柳絮
送不須期嗅不消穿簾淡淡忽迢迢雨從曲徑開時濺
風自中林隙處飄和露上衣驚寢曙薰人到枕可憐宵
玉壺若扣鴛鴦事安得虹飛百里橋右花香
樹底枝頭見漸稀紛紛紅白點苔衣雨中過眼千嬌失
風外傷心一片飛故態似隨胡蝶化殘香疑道晚春歸
丁寧童僕無輕掃尚把餘妍媚夕暉右落花
少時嘗見先君子松雪公誦謝宗可咏物百首亦能
記其一二爾來五十餘年四方馳逐百事萃心忘去
久矣弘治戊申七月因與式之輩晚酌聞其所誦謝
詩三首重有感焉即席依韻追次八月四日自蘇還
抵平望偶自賦三十餘首子旬頗銳志此藝因以此
紙作烏絲就其廣長書凡二十六首付與見余感今
思昔者又將託此以傳旬尚勉之雲東逸史記
又云因余甥伍式之誦謝宗可韻用之為剪刀手帕
白燕凡三首公綬
珊瑚網卷十三
