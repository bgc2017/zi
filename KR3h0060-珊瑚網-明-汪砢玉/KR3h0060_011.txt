珊瑚網卷十一
明汪砢玉撰
法書題跋
倪迂醉歌竹墨蹟
昔聞杜陵之茅屋汀花冥冥汀樹綠舊題新咏答年華
種术行椒繞山麓石牀丹竈青琅玕春渠流水夜潺湲
當年寳劍淪黃土空餘山月照波間今我不樂懷往古
短世紛紛誰凡數花下欣逢李白來山鳥溪童亦歌舞
酒酣長嘯五情熱軒冕何榮築巗說邈然抗節餓首陽
何異佯狂抱貞潔君歌已竟歌我詩賢愚榮悴百年期
少文豈愛壁間畫老疾俱來難命駕仰視翕忽浮雲馳
安得乘螭與雲化楊花縈夢滿情天迸壑春雷驚醉眠
李侯神清色不動手敲茶雪落輕煙相逢為樂試章草更
欲攜君卧煙島城郭秋風白鶴飛海上飡霞不知老
右醉歌行次韻酬李徵君春日過草堂賦贈瓚
雲林詩帖
二月廿日笠澤留别勝伯徵君先生倪瓚再拜清修卓
行虞徵士食粥三年致母喪詩學道園能入室字傳洪谷早升
堂獨高落落松筠節不逐悠悠雁鶩行此日别君江海去孤
帆回首指斜陽(未句一作波光鷗影思微茫)是日晩過徵君江寓笠
澤道館東院解后董潘二君留宿寒廳淹留至夜篝燈
煑菜酌酒作黍夜分始歸田舍旅寓因嘆今人情世道
日以偷薄見炎而趨遇冷而却之者皆是也虞衆而日
不暇給乃能存念故舊以無而有留人宿食雖古人情
乂不是過也儒衣冠而諂佞寧不愧死乎瓉賀公雅
吴語嘗誦少陵詩遠孫有古風隠居淮水湄開牖望青
山尋真歌紫芝鏡湖似清淮煙濤春渺瀰何當棹酒艇
與爾相娱嬉永吉以鼓瑟獻酬斟酌之伊昔龍眠莊山
水含清輝松桂蔚佳色田疇足芸耔結茒近松术忘言
樂熙熙贈此以為好同心勿遠離
瓚仲夏嘗賦一詩奉寄兹重改以呈求教益也吴淞
江上宅青壁映丹楓欲覓幽人去遥憐雅好同珍圖藏
顧陸蓮社憶雷宗聞道秋風夜清琴寫磵松
天錫郭掾郎與余交最久死别忽忽二十餘載余之愴
愴如何可言錫山弓河上玄元道館錫麓玄丘精舍其畫
壁最多今或為軍旅之居或為狐兔之窟頽垣遺址風
景亦異雖余之故鄉乃若異鄉矣因勝伯徵君携此卷
相示為之展玩感慨并叙述其疇昔相與之所以然者
其中有不能自己也捉筆悽然久之至正二十三年歲
在癸夘十二月夜笠澤蝸牛廬中寫郭髯吾所愛詩
畫總名家水際三人路毫端五色霞米顛船每泊陶令
酒能賖猶憶相過處清吟夜煑茶
為耕雲賦山居喬木垂帷密清池試鏡明蟲書葉字
古風織浪紋輕悄悄悲秋思悠悠惜别情古人雖已矣
得失未須驚
過獅子蘭若密竹鳥啼䆳池清雲影閒茗(闕)爐煙裊
松雨石苔斑心靜境恒寂何必居在山窮途有行旅日
暮不知還幻霞子倪瓚
何處問幽尋軒居湖上臨竹林堪坐釣苔迹響行吟晝
日斜明耀殘霞夕暝隂相看有隣叟應只論閒心
送王允剛歸義興倪瓚橋西綠水斜春樹隔煙霞
隐處誰云淺千峰只一家
雲林贈陳惟寅詩卷(辛巳伏日白雲房裝褫)
戲為七言近體奉寄惟寅徵君賢伯仲聊以為久間之
懷耳倪瓉頓首上露下空階秋氣清一尊思為故人
傾智囊自足包桓範藝圃深期訪馬卿城郭雲迷紫騮
迹江湖雨冷白鷗盟老兵得失初何損司馬虚夷有遠
情人還希報數字以慰老懷十八日空
八月五日陳惟寅秀才來訪余南渚之上相與陳情道
舊為留終日至暮葉舟絶湖而去一望雲濤𦕈然不能
無惘惘于懷也明日賦此寄惟允賢昆季滄浪漫士倪
瓚陳寅兄弟皆好修訪我遠來南渚頭原憲長貧甘
所素摩詰示疾今其瘳白鷗波上五湖棹丹桂人間八
月秋政使清虚足玄賞勿隨塵土逐悠悠僕一時肆
筆為此非雕蟲篆刻比也吾佩韋先生見之精微要妙
者必將唾視之耳瓚
倪元鎮詩草遺蹟
燕子低飛不動塵黃鶯嬌小未勝春東風綠盡門前草
細雨寒煙愁殺人庚申春日雲林書
澗雨松風解宿酲虎頭宅裏坐忘形清歌擊筑聊永日
更倒君家雙玉瓶題松泉畫紙東海倪瓚
丁未十一月一日在&KR0873;渚南窗清晨對雨後賦詩師以
寄南榮尊師嘗置之左右如與僕對也瓚記
服食清虚帶瘦容菖蒲花發紫茸茸滌煩磯上營茒屋
千仞巖懸一個松
早間覺喉吻痛甚恐是酒熱大金花丸神萼丸各求一
兩服也煩聒得罪罪瓚廿二日枯腸嗜酒復畏醉既
醉渴心真欲狂為解曉酲喉吻痛大金花劑性偏凉
昨日承蔬笋不托之供獲清言永日也别後與元舉叔
陽攜琴過普渡精舍相與盤礴林影水光中而令子來
始知從者散步䟽墅橋急遣一介往候則從者興盡已
返矣經宿間雷雨大作想惟動履輕安昨見樽俎間韭
芬蒿菜之屬秀色粲然今日得雨必是苖芽怒長更佳
也况蒙許送久伺不見至戲作小詩促之瓚頓首默菴
有道先生韭芥抽苖鋪翠玉曉經雷雨更敷腴莫笑
措大眼孔小乞取先生一餉餘
四月廿日過江渚茒屋雜興四絶句錄呈雲浦明公以
代對面笑謔百年風雨幾興亡睡起西山尚夕陽四
月維舟向茅屋一庭春草獨焚香燕子低迴掠地飛
海鷗來去水侵扉中流雲渡它山影落日帆從何處歸
燕雀生來喜近人家殘屋破去逡逡可人惟有閒庭
草蓬戸朱門一樣春姑蘇城郭草茫茫城外腥風舊
戰場花落空垣車馬絶獨餘梁燕說興亡我自無心
何慢勤愛憎加我亦從人青山不改如如體雪後陽生
依舊春五月隂風特地寒闔閶浦口怯衣單饑啼野
哭浮村落我本無愁也廢飡虞趙虹光貫壁奎碧梧
端合鳳來棲春泥滑滑江路永更著荒村呌竹雞眼
底繁花一旦空寥寥南北馬生風鴻飛不與人間事山
自白雲江自東僕欲亦一往山中相見俟後遇便舟
至彼矣靈巖寺山門上蔡氏題石一刻拓手倘便乞拓
一二本見寄幸甚聞釀桑椹酒不異中原者飲未盡寄
嘗一杯也友生瓚再拜
曲全叟詩餘手跡
東風花外小紅樓南浦山横眉黛愁春寒不管梅花瘦
無情水自流簷間燕(闕)語嬌柔(闕)驚回幽夢(闕)
難尋舊游(闕)落日簾鈎右調水仙子
吹簫聲斷更登樓獨自凭欄獨自愁斜陽綠慘紅消瘦
長江日際流百般嬌千種温柔金縷曲新聲低按碧油
車名園共游絳紗裙羅襪如鈎前調
扶疎玉蟾宫樹影闌干曲一襟香霧幾枝金粟姮娥鏡
掩秋雲綠無端風雨聲相續不須澄霽為沽醽醁
參差玉笙聲莫起瑶臺曲清風香侵夜凉肌粟黃雲巧
綴飛霞綠清吟未斷秋霖續恐孤花意倒尊中醁右
賦憶秦娥二闋
春渚芹蒲秋郊梨棗西風沃綠收紅稻簷前炙背媚晴
暘天涯轉瞬凄芳草魯望漁村陶朱煙島高風峻節如
今掃黃雞啄黍濁醪香開門迎笑東隣老右調踏沙
行
夜永愁人偏起早容鬢蕭蕭鏡裏看枯槁雨葉鋪庭風
為掃閒門寂寞生幽草竹路難行悲遠道說着客還
真個令人惱久客還家貧亦好無家謾自傷懷抱右
調蝶戀花
篷上雨潺潺篷底幽人夢故山磵戶林扉元不閉蕭閒
只有飛雲可往還波冷玉珊珊一壑松風引珮環咏得
池塘春草句更闌行盡千峯半霎間右調南鄉子東
林橋雨篷夢歸曲全叟倪瓚
弇州以倪如風女兒灕漇長袖未知其蚤年筆也
莫昌詩翰
窗下紫端吾故物雲腴如潤玉如温驪龍光瑩夜生彩
鸜鵒眼活秋無痕已逐銀杯同化去豈若青氊能復存
却笑偷兒翻解事免使王家池水渾失硯
失硯兼旬今復見邨童捧璧笑顔温墨光黯有風霜色
石面净無沙玉痕詞翰發揮欣得助鬼神呵護幸仍存
濡毫便欲閒圖寫貌我山莊似陸渾復硯新正清
凉境失硯既而復獲遂賦二詩前以自解後復次韻雨
窗漫書奉寄西湖静者賢翁季觀捕魚詩併和示為妙
南屏莫昌稽首
楊廉夫寄元鎮詩蹟
祗陀山下問幽居新長青松六七株見說近前丞相怒
歸來自寫草堂圖
北窗高卧東臯嘯鄉里小兒懶折腰今朝一醉醉未醒
小奚扶過虎溪橋晴春雪始消覺毫端有春樂為之
書也維楨
鐵崖書小遊僊詩
鸞書趣燕五城東下視星辰在半空行過瑶臺重迴首
玉清更在有無中
虎豹耽耽守帝閽銀灣水氣曉氤氲石榴花下霓裳隊
競染香雲製舞裙
城闕芙蓉暁未分身騎金火謁元君青童不道天家近
笑指空中五色雲
三十六宫北内春邯鄲却憶夢中身帶將一箇城南樹
去謁仙班十八人
飄飄仙樂下珠庭又從麻姑降蔡經麟脯鳳脂皆可夀
長生何必斸松苓
溪頭流水飯胡麻曾折璚林第一花欲識道人藏密處
一壺天地小於瓜
不到麟洲五百年歸來風日尚依然穉龍化作雪衣女
來問東華古玉篇
春宴瑶池日景高烏紗巾上插仙桃長桑樹爛金雞死
一笑黃塵變海濤
高駕飈車過大瀛神官報道禇三清新裁鵝管銀簧澁
一曲玄雲鼓未成
天府官曹夙有期金枰玉粟賜漁師一彈指頃天台近
始悟三生石上棋此余方外生余善追和張外史小
遊仙詩一十解持藁來余不能加點讀至長桑樹爛天
雞死座客遶牀三呌以為老鐵喉中語也又如一壺天
地小於瓜雖老鐵無以著筆矣故樂為之書至正癸夘
春王正月上日鐵龍道人在玉山高處試奎章賜墨
書
明德遊仙詞十首自天柱山傳來依韻繼作雲林道氣
者觀之亦足自拔於埃壒矣雨上
白玉之盤滄海東滄滄下視遠如空請看端正山河影
不滿拗堂杯水中
鴻寳枕函雲積叠芝臺爐火煖氛氲子能試喫青精飯
我亦聊書白練裙
夜久摶桑海色分珠宫望拜赤龍君洞庭未省君山在
元是崑崙小朵雲
藤蘿石上尋長迹金粟圖中見小身抖搜幾重衣裓看
情知不染散華人
厭見霓裳舞廣庭罷看三十九章經道人腰著金鴉嘴
自向松隂洗茯苓
左股清池足漚麻池中肥水是松花蚤知魏帝一丸藥
肯信東陵五色瓜
恥作深山服食仙伐毛洗髓固依然木蘭墜露研朱寫
只寫南華秋水篇
脚底琴生三尺鯉袖中阿母一雙桃别時勞動凌波襪
爛月如銀曬夜濤
眼中自小薄蓬瀛日月雙飛下始青見得明窗塵彷彿
定知草創大丹成
玉格金科自有期赤城何待遠尋師壁梭也解為龍去
樵斧如何只看棋丙戌歲四月廿日靈石山登善精
舍寫
向嘗次韵信都趙君季友父遊仙詞亡友虎林張君伯
雨父見而愛之亦嘗倚韵以屬和崑山清真觀道士余
君復初伯雨愛友也寫所和詩以遺復初復初今年冬
欵余於吴郡之城南乞余寫昔所和合張君之什併藏
之江空歲晚朋友間能詩如伯雨寥寥絶響因寫舊作
不能不興感云耳今年至正二十年庚子歲之冬也遂
昌鄭元祐明德父
金碧樓臺瀛海東娉婷仙子下遥空聖凡千古無窮事
都在鸞笙一曲中
靄靄身中三素雲朝暉出海共氤氲桃霞沐雨輕勻面
柳浪含漪細織裙
鳳麟洲上水煙分女伴同祠李少君點定易遷宫裏籍
步虚回首踏紅雲
煌煌朱樹四時春樹影玲瓏月滿身理罷玉笙朝斗去
就中誰是避秦人
雲旂阿母降珠庭母為雙成欲授經塵世登真無妄訣
藥囊辛苦貯參苓
纔吹松屑飯胡麻又見蟠桃一度花不為靈姝工服食
金盤那得不如瓜
窈窕溪真十二仙靈犀分水夜長然珠宫每(闕)皇人筆
點校青瑶第幾篇
寳髻駢雲誰最高花間行數舊栽桃生洲月出星宫近
騎著神魚舞翠濤
紫皇親駕按寰瀛又見鯨波澈㡳清仙籍不能無謫降
塵緣敢望有虧成
欲採靈芝恐後期魚遊千里費尋師不因悟得長生著
一局難終未了棋至正二十年庚午歲冬十月書于
吳郡城南之寓舍
銀河萬里海雲東直泛靈槎上碧空仙女踏歌星漢裏
老龍吹笛浪花中
金粟天高碧殿雲鏡中空影夜氤氲白鸞樹下三千女
一色龍綃玉雪裙
月照旌旗夜未分行宫望拜玉華君衆中王母雙龍駕
飛動神州五嶽雲
令威化鶴已千春華表歸來是後身城郭悲歌荒冢在
到頭應愧學仙人
白鶴下啄瑶草庭道士夜讀神農經問之長生有寳訣
授以松根千歲苓
溪水流香飯熟麻洞中千樹玉桃花金盤日日飛仙供
敇賜安期海上瓜
鬱蕭臺上會羣仙龍燭飛光曉夜然玉殿歸來環珮冷
白雲猶護古苔篇
麟洲宫殿五雲高夜走瑶池燕碧桃借得仙人紅尾鳳
月中飛影拂波濤
鈞天按樂召蓬瀛手把芙蓉朝太清一曲霓裳羽衣舞
仙家只數董雙成
長生誰解問佺期黃石空為孺子師何似山中閒日月
松隂自了著殘棋遊仙詩遂昌其最優乎貞居仙去
不可復得清真余君復初請余和之以繼二妙之後其
知言乎昔揚雄作太玄曰後世有揚子雲必好之盖謂
作者非難知者為難也復初舊有能詩聲余故喜之遂
為賦此但不可與不知者言耳太原郭翼識
張伯雨草書單條
登南峰絶頂詩綠雲覓路作清遊身似饑鷹曉脫鞲
一上怒臨飛鳥背載盤驚立巨鰲頭神來甲帳風飄瓦
月墜下方鐘隠樓為問登高能賦者陸沉誰復歎神州
又山居即事詩帖寒食今年二月晦又分新火入厨
煙碧花桃落閒誰掃白苧衣輕老自便發匣但餘金薤
墨老年正在玉堂編大書絶類顏光禄小字駸駸逼墓田
(衣輕一作衣寬)夕陽扶醉試登臨㟝嶁峰頭望不禁倦鳥欲
憑高樹没短松時遇晚風吟雲開列岫争浮黛霞映卑湖
盡躍金歸去主人情不淺重傾春酒細論心右登新
豐山
張貞居雜詩册(凡五十五首載集不錄)
志逸心疲身清命濁逃同類而親猨狙毒厚味而美䔧
藿學取益而不勝其損事知危而姑與之安一龍一蛇
不厭已之深𦕈惡衣惡食先憂人之饑寒忽然為而反
常若此若何以祛有身之患右自贊畫像
己酉歲自春徂夏霪雨之時多五月來僅一日見天處
磵阿幽篁中未有裹飯過子桑者間弄筆研寫謬語盈
冊以自料理耳語凡五十五首子英遇之持去勿示不
知我者雨告
右句曲外史與袁子英所寫詩凡五十五篇其首兩
章迺此老道人傚鐵雅者也如道言清齋磵阿諸詩
皆其道趣中流出者若犇月巵則又頑仙之横出者
吁道人仙去已一紀矣鐵雅之友屬之何人開卷愴
然不勝山陽之感至正二十又一年花朝日抱遺叟
楊維楨在清真之竹洲館書
至正壬寅秋八月十又八日海虞繆貞吳郡余大亨
崑山顧元臣同觀弟子蕭登拜題(隸古)
東淮顧安定之觀于映雪軒時年七十有四
不識華陽舊隠居高情還憶聽松餘百篇真籙修都
遍滿卷新詩手自書一去丹臺閒日月幾回飛珮在
空虚重來化鶴應無恙華表春風動里閭至正甲
辰冬月郡人後學陳世昌拜觀謹識
至正二十五年乙巳春三月豐城余詮觀
壬子正月五日過東婁十日耕學先生出以示僕乃
知貞居之與耕學交好之情若是也倪瓚覽
貞居先生清詩妙墨飄飄然自有一種仙氣信非世
中人也此卷手書以遺余者屢罹兵燹似若有神物
護持泉南陳君彦廉好古博雅與余同志故割愛以
贈壬子夏六月汝陽袁華書
張貞居詞翰政如月底疎松雲中修竹信非烟火食
人所能賞識宜為吾子英之寳藏也貞居自題云非
知我者勿示今子英出以示余豈别久而弛其約束
耶齊郡張紳觀於孫氏映雪軒中時戊申子月
右磵阿雜詩墨蹟五十五首乃張貞居詞翰最得意
者亦自慎重不輕示人觀其小序可見雖然非子英
之知貞居不能久藏至今非彦廉之好古博雅亦不
能得子英之割贈所愛以交誼之篤而歸諸春草堂
可謂得其所矣子英亦知人哉保為陳袁之家子孫
左劵珍之可也廬陵張昱題於凝香閣中
余觀在昔右文之際文章翰墨蓋莫盛於東南矣不
惟列侍從居舘閣者皆彬彬文學之徒至于方外名
流亦或負其清才絶藝擅名一時之勝故釋之徒有
笑隠訢上人道家者流有貞居張外史皆以詩文篇
翰照映乎山林而與虞趙歐黃諸君子交接于後先
迭響乎中外於是東南文物之盛殆前古所未聞今
觀陳氏所藏外史墨蹟一册能詩者或無此書能書
者或無此詩外史蓋兼之矣慨名筆之流傳念昔人
之凋謝江空歲宴不無有繼響者乎覽卷為之憮然
吳郡謝徽識
右張貞居自書詩一帙温陵陳君彦廉之所藏戊申
歲見於袁子英家今歸于君君别有貞居所書大小
十餘幅可見物常聚於所好君作詩往往有物外意
非獨愛貞居之書而已也壬子亥月張紳再題
張貞居以詩名湖海而翰墨尤為人所重片縑尺楮
往往見之蓋未有若此卷之富盛者也孫過庭云一
時而有乖有合心遽體留日炎風燥皆其乖也神怡
務閒時和氣潤偶然欲書皆其合也今貞居自言自
春徂夏陰雨至五月之久故閒弄筆研以自料理則
非心遽體留日炎風燥正所謂神怡務閒時和氣潤
偶然欲書耳宜其聯篇接簡不覺其多而穠纖間出
清婉流麗有合于古人之度也其詩傳之人口已有
定論特語其書如此彦廉好古博雅必能加寳愛矣
蘇人王行題
余觀張外史自書雜詩一帙詞翰之妙使人如快雪
時晴行山隂道中幽景所奪應接不暇披覽竟日不
能去手勾吳張適識
貞居蚤學書于趙文敏公後得茅山碑其體遂變故
字畫清遒有唐人風格詩則出于蘇黃而雜以己語
其意欲自為家也唐宋以來浮屠之能書與詩者雖
衆然亦不能兩美況道流之久之人哉此自書襍詩
也古律行草各臻其妙宜子英之慎與而彦廉之喜
得矣高啓識
右張貞居詩翰清原陳氏得於袁子英甫盧(熊記篆書)歴
代史臣不為釋老氏立傳或老氏有可書者則以置
方技傳中皇明詔修元史始别有釋老傳之目而老
首丘處機釋氏首八思馬且各有數人焉張雨生東
南以工書善詩為名道流一時學士大夫若趙文敏
虞文靖黃文獻諸公多與遊乃不得入傳或者疑之
然處機八思馬之徒其在太祖世祖時太抵皆以功
業顯故釋老氏有傳蓋不徒以其法而然者則夫雨
之可傳政不在此余嘗執筆從史官後得預是議今
觀雨自書雜詩于温陵陳寳生家詞翰之妙如是自
當與趙虞諸公詩集並傳也洪武壬子秋八月嵇
岳王彛識
洪武辛酉三月二十六日重書於春草堂周砥
貞居真人詩文字畫皆為本朝道品第一雖獲片紙
隻字猶為世人寳藏况彦廉所得若是之冨且妙耶
舒展累日欣慨交心噫師友淪没古道寂寥今之才
士方高自標致余方憂古之君子終陸沉耳吾知前
人好修不以為賢於流俗而遂已不患人之不知栗
里翁志不得遂飲酒賦詩但自陶寫而已豈求傳哉
壬子初月八日倪瓚題
貞居詩如月底疎松雲間脩竹字畫則若遠塞驚鴻
春池科斗非特不染塵俗塵俗自不能染耳張紳
壬戌陽月紳再觀於崆峒外史之丹室於是與彦廉
别十載矣
洪武丙辰秋九月彦廉自鳳陽還十有九日夜宿春
草軒復出此冊同觀題者自鐵崖先生以下凡十五
人存者惟八人耳撫卷不勝黯然汝陽袁華識
温陵陳彦廉氏出家藏張貞居所書雜詩凡五十五
首詞翰俱麗見之不忍去手子英袁先生與貞居友
善書此以贈又於卷末書曰勿示不知我者子英以
彦廉博雅故出而與之卷後題曰彦廉與余同志故
割愛與之雖然貞居非至交則不出袁先生非知己
亦不與彦廉既得每為珍玩
余初學書即知有句曲外史為浙之擅名者雖急於
采其規格而世甚鮮有及間獲觀數帖率皆真跡其
於運腕指用紙墨之妙誠超於衆能而成家者也以
之才氣則並於蘇米詞或有過之者故一時名重朝
野得片紙如寳珠璧豈偶然哉此帖知久深慕一見
二三不聞其定在兹獲一覽平昔所見猶霄壤矣孰
不珍其傳哉時癸亥歲孟夏月耆山無為謹書于
朝天宫之桂堂
張貞居平生慕米南宫之為人嘗為著中岳外史傳
故其論議襟度往往類之獨其詩句字畫清新流麗
不蹈南宫狂怪怒張之習蓋非獨其學問使然亦由
貞居寄迹方外不為聲利所累而又居東南形勝之
邦獲見故都文獻之懿優游林壑以養其真氣故其
發於詞翰者如此今去貞居百餘年耳使人望而企
之若古仙人可勝嘆哉友人陳彦廉氏得其翰墨二
帙皆平生得意作也余家與貞居世契展詠之餘益
增感舊之思云尋陽張來儀識
張貞居詞翰俱清逸飄飄然如參白鸞遊霞鄉自非
有仙風道骨者不能到唐之羽流中杜光庭輩詎足
專美於前矣彦廉宜寳之時洪武十九年蒼龍丙
寅吳僧道衍敬觀於春草堂
余嘗愛張貞居此帖詞翰清拔風致高遠當其神清
氣和用筆遣意疾徐頓挫濃纖間出故雖連篇累幅
不厭其多玩之如飛鳶戾空明珠映月飄光粲爛快
人心目可謂絶類離倫特立道流之表自子英化去
垂三十年意昔此帖亦遂淪沒今復覽於放鶴軒中
展玩終日不能釋手信知至物終當有歸從道宜珍
藏之東吴文泰謹識
昔人作字類人若顔書之剛勁虞之美麗歐之清瘦
亦似之余謂非惟字類人作詩雖言志而剛勁清麗
亦似其人今觀貞居字之隨體賦形殊不經意詩文
隨詠寫志若出自然覽之清氣可掬深類貞居之為
人昔人所云為信然貞居書此亦自得意者故題以
勿示不知我噫示知尚不輕得之者必好古博雅也
張昱為彦廉得之謂得其所陳從道得之可謂又得
其所矣從道宜保諸浚儀張肯識
僕平生最嗜外史詩集中諸律略皆上口僭評其高
處當為元人第一家妄論自信不必世人之同也故
其眞蹟所在特深貴之唯姚侍御家有稿一冊時獲
寓觀以為樂事其它所見簡短寂寥無足充余嗜者
戒卿何幸富有之如此當知貞居真跡流落人間雖
有存者斷不能與之為敵矣使僕時時來過出而閱
之味其點畫求其興致以開余情不亦暢乎晩學
楊循吉奉題
蔡天啓詩曰收拾三茅風雨樣高堂六月是冰壺貞
居收拾三茅風雨總入冰壺真得天啓賦詩之真趣
矣貞居蛻骨仙去知在蓬萊第幾峰而仙迹長留人
間世帝不役雷電下取俾後世得肆玄覽馳紫霞之
逸想動白雲之遐思瀟洒送壺中之日月不亦神哉
袁戒卿襲藏出以見示因題成化癸夘春三月朔
旦郡人黃雲識
此冊今藏余家向從文衡山處得之元汴
方寸鐵志
吳門朱珪氏師濮陽吳睿大小二篆習既久盡悟石鼔
嶧山碑之法因喜為人刻印遇茅山張外史外史錫之
名方寸鐵持以過錢塘訪余於吳山次舍求一言自其
所謂方寸鐵者余笑曰予方以鐵石心故乖於世而子
又欲乖吾之乖乎雖然古之豪傑修已治人必自方寸
鐵始黃金白玉可磨此鐵不可磨也子以是鐵印諸金
銀銅玉犀象使佩之者皆無媿於是鐵外史氏心印之
教行矣吁豈真求工於刻畫無戾夫古制也哉今一妄
男子釋蹻起閭巷取封侯印如斗大印咫尺書驅役帶
甲有十萬如金翅鶚逐百鳥無一敢後者金斗之權重
矣哉吾不知果能為天子剪狂寇佐中興為生人開太
平無媿於汝鐵否不則徒以苟冨貴不至腐尸滅名不
已使得珪方寸鐵印斯可以蒙金斗而爵榮名矣珪或
為今將軍刻符印其亦以是告之時至正十有九年
秋七月八日李黼榜相甲進士今奉訓大夫江西等處
儒學提舉會稽楊維楨書并誌
神斧磨天割紫雲仙葩殞玉發竒芬靈書寳訣開剛卯
不數人間小篆文
書刻輸君摠色絲前身想是伏靈芝虎頭食肉元無相
鑄紐休傳左顧龜
我家金粟道人章瓦欵蟠螭識未央千古典型今復見
佩之何必獸頭囊
鏤玉塗金與錯銀盡將工巧失天眞君能獨掃雕蟲技
定品他年合入神
伯盛朱隠君余西舜草堂之高隣也性孤潔不佞於世
工刻畫及通字說故與交者皆文人韻士予偶得未央
故瓦頭於石泥中伯盛為刻金粟道人私印因驚其篆
文與製作甚似漢印又以趙松雪白描桃花馬圖求勒
於石精妙絶世大合松雪筆法惜其不得從游於松雪
之門使茅紹之專美於今世因題四絶於卷末以美之
伯盛勿以余言為譽後必有鑒事者公論也時至正
十七年中秋日書于玉山草堂金粟道人顧阿瑛
方寸鐵歌贈伯盛朱隠君
人心何危患多岐方寸之鐵貴自持百鍊耿耿明秋暉
彼柔繞指何詭隨朱盛剛勁真吳兒法書鐵畫逼秦斯
晴窗握管儼若思學成變法出愈竒鐵耕代筆猶神錐
用之切玉如切泥孤忠不媿月食詩清新便賦楊花
詞元祐黨碑我所非驢鳴犬吠我所嗤雕蟲小技同兒
嬉屠龍妙割嗟奚為盛乎盛乎知不知北南車書得得
來中興定勒磨崖碑大書深刻非子誰時至正二十
年歲次庚子夏六月初吉天台氏學者元鼎書于白蓮
桂子軒(吳僧虚中蓮花樂)
方寸鐵銘
婁東朱瑶字伯盛工古籀篆文其於六書之義考之尢
詳嘗以餘力刻印章則為吴中絶藝間遊錢塘過句曲
張外史名之曰方寸鐵鐵以喻其能堅其志操期以進
乎道亦若桑國僑志於鐵研之鐵云雖然科書廢已久
必以篆籀為師法漢隸而下不在論能復其古其庶幾
朱君乎朱君與予相游嘉其志操之日堅今年余來玉
山中騐朱君之書法益有進是猶張旭悟公孫大娘之
舞器也見其刻玉石如切泥則又若漆園氏誇庖丁觧
牛而得肯綮也張得於舞劍庖丁得於解牛吾知朱君
得於書而悟外史方寸鐵之旨矣遂述其事而為之銘
曰聖人作人文開龍馬出榮圖來神農氏尚結繩民
弗犯俗龐淳史蒼頡肇有制譬孳乳乃曰字越夏商歴
周秦科斗廢籀篆臻漢而晉書變作唐風媮政日惡曰
逮今愈邈寥事刻畫昆吾刀鐘鼎隳石鼔頹心太古婁
朱珪時至正歲舍庚子夏四月二十有六日河南陸
仁造
方寸鐵頌
猗方寸鐵嫓昆吾刀游刃發硎妙契縱操六書奥旨探
賾損勞史籀秦斯作則孔昭翔鸞翥鳳騰龍騫蛟為印
為章奎壁麗霄文苑藝林世賴榮褒我頌匪私永言弗
佻至正庚子八月十又八日淮海秦約造方寸鐵詩
奉美伯盛有道隴右邾經上
朱珪手持方寸鐵撫印能工漢篆文并剪分江龍噴月
昆刀切玉鳳窺雲他年金馬須承詔此日雕蟲試策勲
老我八分方漫寫詩成亦足張吾軍至正八月辛丑
朔平湖草堂中寫(西夏朱仲義隸古)
朱生心似鐵篆刻藝彌精應手多盤折纖毫不重輕么
麽形獨辨蠣匾勢初呈漢印規模得秦碑出入明風流
金石在潤色簡書并餘刃庖丁解風斤郢匠成逹觀應
自我賞會足平生趣刻無多訝因君託姓名錢塘陳
世昌
袖裏昆吾一寸鐵江南碑碣萬家文玉符金印雲臺將
大篆煩君為勒名雲間陸居仁
十年兵興徧天下名山大澤罹野火野火盡燒秦漢碑
咸陽鬼哭無人打故人吳睿業篆隸好古乃有如珪者
妙刻金粟道人章尤精白描桃花馬金印徒聞如斗大
零落當時建章瓦君不見黃鶴仙人㐲靈芝北海文章
長高價武夷山樵者錢惟善題于海嘯軒
館閣諸公無不喜用名印雖草廬吳公所尚質朴亦
所不免惟楊文安公絶不用其制吾竹房論著甚詳
然其所用人多不合作趙文敏有一印文曰水精宫
道人在京與李息齋袁子方同坐適用此印袁曰水
精宫道人政可對瑪瑙寺行者闔坐絶倒蓋息齋元
居慶夀寺也鮮于郎中一印曰鮮于伯機父吾子行
曰可對尉遲敬德鞭滑稽大略相同子行嘗作一小
印曰好嬉子蓋吳中方言一日魏國夫人作馬圖傳
至子行處子行為題詩後倒用此印觀者曰先生倒
用了印子行曰不妨坐客莫暁他日文敏見之罵曰
箇瞎子他道倒好嬉子耳太平盛時文人滑稽如此
情懷可見今不可得矣余座主張先生仲舉在杭一
印曰平臯鶴叟盖用杭州三山名臨平臯亭黃鶴也
古人亦有如此者如雲烟過眼錄載姜白石印文鷹
揚周郊鳳儀虞廷蓋以姓氏作隠語辛稼軒印曰六
十一上人又以破其姓文米元章書史言劉巨濟符
符字亦好竒耳雲門山樵張紳書于朱伯盛印譜
後
予嘗見故元時吴人印章刻畫古雅疑其多出於吾
子行之手而不知有朱伯盛者今觀楊鐵崖顧玉山
輩方寸鐵志并詩始知之伯盛名珪玉山稱其為西
郊草堂之隣蓋昆山人葉君廷光與為同縣宜其獲
此而藏之成化丁未三月晦吳寬題
元名公為朱鍊師本初七序墨蹟
故元文章之盛雖方外道流亦有其人如吳全節薛元
卿張伯雨輩是也此則朱本初所著貞一藁觀其所得
尢為精深宜一時大家特為親書其首也本初臨川人
出家上清宫而從吳宗師居都下其藁既無刻本不知
此編何從傳至吴中幸而為抑夫縣人之所藏不然其
亦泯矣吴寬(元博)
本初一榻林下内境虚曠中夕夢回松月在窗夜氣閒
然全體豁露于斯有得劉損(損齋)
七序為勝國范楟劉有慶歐陽應丙虞集柳贊道吳
全節諸人天啓癸亥春二月二十六日王二泉持此
卷來以行促不及錄序語玉水記
珊瑚網卷十一
