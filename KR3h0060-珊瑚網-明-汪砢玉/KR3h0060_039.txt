珊瑚網卷三十九
明汪砢玉撰
名畫題跋十五
文太史倣米氏雲山卷
余於畫獨喜二米雲山平生所見南宫特少惟敷文之蹟
屢屢見之大要父子無甚相遠余所喜者以能脱略畫家
意匠得天然之趣耳元章品題諸家謂皆未離筆墨畦逕
晚乃出新意寫林巒間烟雲霧雨隂晴之變自謂高出古
人元暉亦云漢與六朝作山水者不復見於世惟王摩詰
古今獨步既自悟丹青妙處觀其筆意但付一笑耳且謂
百世之下方有公論又嘗自言遇合作處渾然天成荐為
之不復相似其言雖涉誇詡要亦自有所得也余暇日漫
寫此卷然人品庸下行筆拙劣不能於二公為役觀者以
畦逕求正可發笑耳乙未冬十一月晦徵明書
徵仲倣米青綠雲山(小幅)
平村綠樹一谿分百疊晴巒鎖白雲貌得江南烟雨意
錯教人唤米敷文徵明
樹色猶含雨山容未斂雲草堂閒注目春意正氤氲
榖祥
雷平春色曉氤氲天外三峰碧玉文為問華陽洞中客
可能持寄隴頭雲彭年
春水没漁磯春雲連樹綠葉落在遙山江南雨新足
袁聚
文待詔自跋關山積雪圖長卷
古之高人逸士往往喜弄筆作山水以自娱然多寫雪
景者蓋欲假此以寄其歲寒明潔之意耳若王摩詰之
雪溪圖郭忠恕之雪霽江行李成之萬山飛雪李唐之
雪山樓閣閻次平之寒巖積雪趙承旨之袁安卧雪黃
大癡之九峰雪霽王叔明之劍閣圖皆著名今古膾炙
人口余皆幸及見之每欲效倣自歉不能下筆曩於戊
子冬同履吉寓於楞伽僧舍值飛雪幾尺四顧千峰失
翠萬木僵仆乃與履吉索素縑乘興濡毫為圖演作關
山積雪一時不能就緒嗣後攜歸或作或輟五易寒暑
而成但用筆拙劣雖不能追蹤古人之萬一然寄情明
潔之意當不自減也因識歲以歸之嘉靖壬辰冬十月
望日衡山文徵明
衡山龍門覽勝
三月韶華過雨濃暖蒸花氣自溶溶菜畦麥隴青黃接
雲岫烟巒紫翠重一片垂楊春水渡兩崖啼鳥夕陽松
晚風吹酒藍輿倦忽聽天平寺裏鐘偶與九逵先生
談天平龍門之勝為寫小景并書近詩請教庚寅四月
廿又一日徵明記
治平山寺圖
遙遙治平寺乃在楞伽麓之子神情秀空山裹雲宿月
冷石牀清孤眠豈能熟還持一束書起傍梅花讀燈昏
夜參半饑鼠鳴古屋凄風西北来吹墮簷間木感此霜
露繁坐覺芳華促少壯曾幾時歲晏在空谷念此隔重
城何能慰幽獨玄隂失昏旦朔吹號枯株懷君别未
久奄忽歲云徂空庭飄微霰慘淡集饑烏城郭黯以凄
況復空邨居空村白日短寒雲晴郊墟青山不為容黃
葉遶精廬遙知松窗下時披古人書古人不可見願言
掇其腴誰令事干禄雕鎔失其初嗟予亦喪志與子同
厥趨豈不懷遠業均受貧賤驅朱門富華屋長途有高
車寧知饑寒士一饑不願餘栖栖斥鷃翔豈與鴻鵠俱
何當長風發共奮青雲衢履仁久留治平歲暮有懷
題此奉寄正德乙亥十二月五日徵明
題石湖圖與陸子靜
春盡南湖水拍空扁舟如坐畫圖中催詩忽送雲頭雨
吹面時来柳外風人與青山原有約興隨流水去無窮
自家不是陶元亮一笑應慚對遠公平生幽興碧雲
深老去閒身縱壑人喜共白公修洛社何如逸少在山
隂夕陽鐘梵烟藏寺脩竹人家水遶林滿目溪山琴趣
在底須絃上覓知音徵明
又石湖圖(并詞)
晚涼斜倚赤闌橋天遠白烟消酒醒顧見花間影浮雲
散月在林梢野火青山隠隠漁歌綠水迢迢昔年曾此
醉清宵共艤木蘭橈白頭重踏行春路同遊客半已難
招静山高月小玉人何處吹蕭右調風入松并石湖
圖夏月望日徵明寫
丹泉草堂圖
聞說仙人葛稚川丹成仙去已千年白雲渺渺都無蹟
碧竇涓涓尚有泉秋老山空寒浸月草香沙暖玉生烟
林堂俯仰成今古總屬風流顧彦先衡山徵明為清
甫畫并題
仙嶺媚春華浮泉雜綺霞雲中迴碧草天上泛桃花流
蔽金堂宅源成玉女家容成如可揖綠盞酌丹砂五
嶽山人黃省曾(殊不成字但盛名之下耳)
白描老子像(後楷書清淨經及老子傳)
病困無聊寫此奉(闕)山煉師永充福濟觀常住一笑置
之徵明頓首
猶龍公道邈玄言吾夫子以為不可測識者而徵仲
先生以筆墨追之幾得影響此不復當以藝事目矣
必焚登流眉香一銖乃可開卷壬戌十二月李日華敬
題
袁安卧雪圖(時為曹瞻明得此畫於項玄度因以見示)
趙松雪為袁道甫作卧雪圖老屋疎林意象蕭然自謂
頗盡其能事而龔子敬題其後乃以不畫芭蕉為欠事
余為袁君與之臨此遂於牆角著敗蕉似有生意又益
以崇山峻嶺蒼松茂林庶以見孤高拔俗之藴故不嫌
於贅也壬寅六月二十日徵明識
桐隂高士圖
舊畫重題二十年碧梧秋色尚依然而今點染渾忘却
老去聰明不及前子寅自南都持余舊作桐隂高士
圖觀之蓋有年矣可見歲月易增筆力易減較之於今
大不如前為之悵然因題一過己巳春徵明記
清賞凝霞四十年斷痕殘墨尚依然不堪香死人琴後
秋色徒供韻石前先子英年得此畫每躍然稱快後
義興吳二甫以白鏹一鎰求易先子笑却之余年来蹇
遭多故書畫鼎彝幾不復存而此獨固守亦欲後之念
今猶今之念昔也因和原韻一絶崇禎戊辰改元七夕
立秋日懷日子砢玉記
聽玉圖
虛齋坐深寂涼聲送清美雜佩搖天風孤琴寫流水尋
聲自何来蒼竿在庭圯冷然如有聲應耳相諾唯竹聲
良已佳吾耳亦清矣誰云聲在竹要識聽由己人清比
脩竹竹瘦比君子聲入心自通一物聊彼此傍人漫求
聲已在無聲裏不然吾自吾竹亦自竹耳雖日與竹居
終然藐千里請看太始音豈入箏琶耳里中契家生
文徵明為貳郡程文畫并詩
曹友瞻明初好古時即以此畫質先荆翁翁鑒賞不
已後真贋莫别每来印正因憶當年高君明水未第
弱冠時與翁相叙書畫好玩滿前質疑問難常連宵
累夕彼後賢之繼起安知宗法所在乎為之撫卷三
嘆戊辰長至日砢玉記
竹居(二大字為陳白陽書文太史作圖)
珍重閒情在竹間幽居深鎖碧琅玕清風自解絶塵土
高節還堪托歲寒門掩夕陽容竟造詩成春雨倩誰刊
已知胷次清虛甚莫作尋常肉食看徵明
猗猗綠竹秩秩華榱翠文洞疏秀翳階壝白日潜照清
風時披淡然幽獨君子之居葆生文伯仁
種竹隨清况幽居遠俗氛誰知豹閹客能愛鳳團雲晚
徑浮清月秋窗映綠濆王猷千載興瀟洒出人羣漳
餘岳岱(東伯)
脩竹堂開粤水潯野情蕭散一抽簪清秋卧聽瀟湘雨
白日行歌翡翠林颯沓時聞金玉奏孤高猶見歲寒心
主人自是逃虛者披閱黃庭坐茂隂吳趨許閏
右竹居卷皆吳中一時聞人為海寧王君作者王君
不詳為何人觀其絹素精好交無雜賓亦可尚已不
知何緣流落京師震川先生得之先生雅好種竹而
亦姓王亦可以為竒矣偶攜過敝寓因嘆物之得其
所歸而卷中諸人震川所交幾半時一展玩殆若為
震川而設者題此以記歲月蓋自戊子至今已三十
九年又不勝存殁之感於諸公也嘉靖丙寅秋七月
三橋文彭書
萬歷庚辰四月晦日觀於耆英堂之東偏展玩數四
不能去手卷中諸名士惟徐君猶在而先兄亦仙遊
八年矣因題於後以識感茂苑文嘉書
卷有汝南黃省曾撰竹居賦云海寧王侯雅崇經術
其居羅以修竹五嶽山人聞而賦之詩有安陽杜璠
吳下王穀祥澱峯徐玄度民則陽抱山人陸芝洞庭
徐麟俱未及錄樂卿記
秋林泉石
長松落高蔭平臯出石罅修梁不通塵幽人寄容暇散
柔搖竒情倏在疎林下萬木疊遙岑晴湖自天瀉何處
得秋多凌空有虛榭文壁
玉蘭圖
綽約新妝玉有輝素娥千隊雪成圍要知姑射真仙子
欣見霓裳試羽衣影落空階初月冷香生别院晚風微
玉環飛燕元相敵笑比江梅不恨肥奕葉靈葩别種
芳似舒還斂玉房房仙翹映月瑤臺迥素腕披風縞袂
長拭面何郎疑傅粉前身韓壽有餘香夜深香霧空濛
處髣髴羣姬解佩璫嘉靖辛亥二月八日訪補菴郎
中適庭中玉蘭盛開連日賞玩感而賦此并系以圖長
洲文徵明
澤蘭圖
草堂安得有琳琅傍案猗蘭奕葉光千里故人来解佩
一窗幽意自生香夢回涼月甌江遠思入風雲楚畹長
漸見不聞餘馥在始知身境兩相忘近承友人寄贈
温蘭秋来著花甚盛因作此詩謝之適張辨之以蘭卷
相示既為補空錄此詩於上文璧
湘波平楚岫青美人羅袂障風横光風綰作騷人佩還
帶三閭一卷經允明
秋日辨之攜此卷索余畫見吾文師墨戲不敢援筆
敬書數語歸之丁卯陳淳謹識(楷書)
一回展卷懷千古無數青峰近可招旅雁北征雲慘淡
漁舟南下水迢遙蒼梧帝子魂應斷空谷佳人恨未消
憔悴誰知吟澤畔欲傾綠醑慰無聊黃雲
别来芳迹杳難尋千里相知契結深漢館月明幽客夢
楚江秋盡美人心含風嫋嫋香生佩隔水悠悠思入琴
百卉無情自春迹不堪於此易沾巾余嘗題文衡山
墨蘭寄友人今為辨之錄此時癸酉歲九月十八日在
松陵舟中書湖光月色相映且與衡山方别其情不言
可知也陳沂
飛雲石(後有銘)
正德初海虞錢氏齋中獲覯此石上鏤飛雲二字筆法
流動雖愛之未知所自會石田先生適至云此為倪元
鎮所寳久在清祕閣中元鎮逝吳時猶攜以自隨後以
贈所知遂為錢氏所有吾鄉毛九疇博雅好古乃從錢
氏購歸復索余作圖以便展對云徵明
經年不見九逵一日獨行溪上忽爾懷思輒賦短韻
并系小圖奉寄
簷樹扶疎帶亂鴉蕭亝只似野人家紙窗獵獵風生竹
土盎浮浮火宿茶日色射雲時弄采雨絲吹雪不成花
庭中卉物彫零盡獨有蒼松領歲華嘉靖二十有七
年七月十日徵明書
宛轉横岡帶遠岑梅花燦燦竹深深人家盡住蒼雲塢
拄杖時穿玉雪林風壑聲傳千澗雨曉山青落半湖隂
剛憐珂里城闉隔經歲不聞車馬音薄雲籠月夜微
茫十里松蘿一徑長草澗伏流時送響野梅藏雪暗吹
香冥烟突兀蒼山色遠火依稀破壁光十五年前舊遊
路重来蹤蹟已都忘萬頃玻璃帶曲隈眼中圖畫自
天開春風爛漫難忘酒落日登臨更有臺百疊蒼螺湖
上島千林香雪崦邊梅故人何在空馳想縹緲峰頭獨
自来癸卯十月同履學文學遊洞庭西山歸而圖此
以記興云徵明
一雨垂垂春欲徂弱雲狼藉草紛敷池塘水滿魚爭躍
竹徑泥深鳥亂呼暝色排簷失昏旦涼聲入枕夢江湖
山亝十日經過斷榻得南宫水墨圖戊午新夏雨窗
戲墨并題徵明
千巖萬壑圖
尺素俄驚已數年秀巖流壑始依然感君意趣猶如昔
顧我聰明不及前萬壑潺湲知水競千巖青翠為山妍
詩中真境何容盡聊畢當年未了緣千巖競秀萬壑
爭流乃余為子傳而作也子傳與予相友善每有所往
必方舟相與乘閒出此絹索予圖數筆興闌則止如是
者凡十有三年始克告成因系之以詩嘉靖己酉八月
徵明
烹茶圖
嫩湯自愛魚生眼新茗還誇翠展旂穀雨江南佳節近
惠山泉下小船歸山人紗帽籠頭處禪榻風花繞鬢飛
酒客不通塵夢醒卧看春日下松扉
文太史自題諸畫(俱七言律)
東風吹春著幽谷宿雨浮烟樹新沐斜橋曲徑帶流泉
白日疎籬蔭濃綠晴江隔世不隔山百疊蒼螺滿茒屋
輸却長吟抱膝人鎮日臨磯弄晴綠正德丙子春三
月徵明為啟之文學寫并題
郭外青烟柳帶柔洞庭西去水悠悠故人不見沙棠楫
燕子齊飛杜若洲日落晩風吹宿酒天寒江草喚新愁
佳期寂寞春如許孤負山花插滿頭霜柯天矯蒼龍
精霜根蝕雨莓苔青幽人睡起日亭午坐看涼影流空
庭心閒無營静於洗有時清風落書几試拈秃筆寫雲
林一片秋光生眼底辛亥六月七日戲筆長洲徵明
玲瓏蒼壁太湖姿浪蝕沙淘面面竒百穴晴窗通玉女
一拳小石夢仇池乍逢合下南宫拜欲詠還輸白傅詞
便擬高齋題列岫朝來秀色滿簷帷右題古石圖徵
明
文徵仲雲峰石室圖(欵云文璧題贈擊壤先生)
疎樹宿殘雨斷雲開亂山幽人住何處相憶有無閒
此先君四十以前筆也雲峰石色縱横參於造化非
他人可能萬歷八年五月二十七日仲子嘉識
徵仲自題山水(凡三幅各一絶)
雲開遠島明木落秋江冷斜日下漁梁照見獨行影
雨過山突兀秋清樹陸離閒情誰領略溪上有苑茨
雨晴山遠近秋老樹參差小橋獨眺處斜陽總是詩
又落木寒泉
北風入空山古木翠蛟舞何處鳴天球寒泉灑飛雨
又寫竹
古木蒼龍影修篁碧玉枝相看兩不厭同保歲寒姿
横塘詩意
百疊春雲百疊山杏花三月雨班班分明記得横塘路
一葉輕舟載雨還正德庚午春仲坐雨停雲館題畫
文璧
花光惠崇喜用王洽潑墨法寫湘西山水極有神韻
二米實祖迹之非創作也衡山公此卷蒼秀婉逸直
追二衲不入南宫廡下詩筆以涪翁手腕鼓國初高
徐口頰俱可紫雪
此畫并倣燕穆之山水卷余得之梁溪華氏李翁九
疑過而見之鑒賞不去口因題其後云玉水
倣燕穆之山水卷(後有王雅宜行草長幅)
文徵仲先生繪事從宋入李營丘燕穆之方幅小景輒
具百里之變貴於几端卷舒而遊趣足也此作是其倣
燕者王履吉古詩行草楚楚秀逸若来與畫競爽真雙
璧也春寒無事從玉水假過恣玩旬日意獨未飽會玉
水治入燕裝促歸囊中系此李日華
倣李唐滄浪濯足
飛泉百丈晝生寒古樹蒼苔過雨班何似山人多道味
洗心濯足自躋攀徵明
盤空石壁雲難度古木蒼藤不計年最是碧山猿嘯處
一條飛瀑破晴烟蔡羽
百丈飛泉洒面涼桃花片片瀉滄浪道人白足元無垢
自愛空山日月長王寵
倣董北苑山水
青山隠隠水漪漪映樹蘭舟晚更移一縷茶烟衝宿鷺
無人知是陸天隨
倣趙文敏滄浪濯足(著色絹上楷書題欵)
溪上青松秀色開溪頭新水綠於苔偶然濯足臨溪上
矗矗芙蓉倒影来(為書記王澄甫所藏垂老食貧因以畫易余米玉水記)
越来溪上雨初收茶磨山前爛漫遊斜日正臨芳草渡
飛花故點木蘭舟(此倣松雪青綠小幅)
千里相思一旦逢半生心事此宵同話深不覺頻移席
露下庭柯月滿空徵明為參孫作
文徵仲畫大類趙承旨第微尖利耳同能不如獨勝
無取絶肖似所謂魯男子學柳下惠其昌題
倣倪迂山林(二幅各自題)
山寒有古意木落見清真不見倪迂叟誰能繼後塵
遙山過雨翠微茫疎樹離離掛夕陽飛盡晚霞人寂寂
虛亭無賴領秋光戊午四月既望倣雲林子筆徵明
時年八十有九
燕山春景
燕山二月已春酣宫柳霏微水映藍屋角疎花紅自好
相看終不是江南甲申晦日鄭正叔偶訪小亝坐語
家山風物寫此寄意徵明
古木幽居圖
古木隂隂山逕迴雨深門巷長蒼苔不嫌寂寞無車馬
時有幽人問字来雨中承克承過訪山房寫此奉贈
癸卯六月二日徵明
古木高逸圖(文璧欵)
春風著柳弄鵝黃宿雨膏原細草香莫怪幽人坐忘去
遠山偏自稱斜陽余又有泉石高閒圖欵云嘉靖壬
子九月既望徵明寫時年八十有三
碧梧高士圖
漠漠疎桐灑面涼濺濺寒玉潄迴塘馬蹄不到清隂寂
始覺空山白日長孔周經時不見因想高勝居然在
懷因寫碧梧高士圖并小詩寄意徵明
河梁話别圖
泣别河梁恨未銷歸心惻惻渾天遙李陵若論興亡事
誰識蘇卿是久要徵明
落盡旄頭信義全剛腸幾度茹羊羶雁書不與蘇卿便
啼血東歸化杜鵑(右題蘇武别李陵圖)崑山黃雲
鐵石心寧隨境改君臣義自與天通忠懷慷慨操窮節
一任時窮道不窮瑯琊王世貞
明皇夜遊圖
隔花雕輦度輕雷御酒初𫝊鳳管催别勅梨園千妓女
月中齊唱紫雲回
昭君圖
琵琶彈淚翠眉顰白草黃花暗塞塵幾度穹廬明月夜
夢魂猶憶漢宫春
卷後有尤鳳丘按傳布景更艷異奪目(國潤識)
洛神圖(掛幅)
先内翰畫洛神倣龍眠居士筆嘉靖庚辰年作也至萬
歷甲戌秋補書賦於上仲子嘉
文徵仲白描宓妃雅得神光離合之趣而休承書亦
儀靜體閒洵稱合作繡水汪氏鑒藏
文太史自題山水諸幅(俱七言絶)
三月江南欲暮春綠隂照水玉𥻘𥻘自憐身在奔馳地
空羡苑亭共坐人(春幅)
斜橋曲徑帶流水疎樹平臯蔭濃綠輸却長吟抱膝人
鎮日臨磯弄寒玉(夏幅)
高樹扶疎弄夕暉秋光欲上野人衣尋行覓得空山句
獨繞溪橋看竹歸(秋幅)
雲樹埋蹤鳥絶飛空江蓑笠弄寒絲良工妙得竹中趣
故寫愚溪獨釣詩(冬幅)
山中習靜避紅塵朝夕惟於木石親昨日渡頭春忽到
東風綠水又𥻘𥻘
萬樹千花盡放春遠峰个个玉嶙峋溪南策杖来遊者
不是山隂雪後人
曉山經雨洗青螺春水連天漾碧波此景此時誰會得
扁舟行處賞心多
水繞山迴石路深幽懷都付膝前琴春来多謝垂楊柳
分得溪亭半榻隂
青山隠隠遮書屋綠樹隂隂覆釣船好似江南春欲暮
嫩寒微雨落花天
狼藉春風花事休凄涼啼鴂景深幽空山雨過人蹤少
寂寂孤村水自流
玉虹千丈落潺湲石壁巖巖擁翠鬟料得兩翁勞應接
耳中流水眼中山
小樓終日雨潺潺坐見城西雨裏山獨放扁舟湖上去
空濛烟嶼有無間
倪迂筆法類荆關點染烟巒杳靄間我亦年来有迂癖
時時閒寫郭西山
平生最愛雲林子能寫江南雨後山我亦雨中聊點染
隔江山色有無間(一作休承詩隔江為疎林)
一重山崦一重溪猶有人家住水西行過小橋回首望
焙茶烟上午雞啼
桐花半落東風軟山雨全收白晝長寂寂溪亭人不到
鴨頭春漲綠波香
亭下林隂掃不開庭前山色翠成堆日長自有讀書趣
何用紛紛車馬来
高樹隂隂翠蓋長雨餘新水漲迴塘何人得似山中叟
對語溪頭五月涼(嘉靖庚子仲夏望日寫於玉蘭堂徵明)
城居六月馬蹄忙日射流塵四散黃誰似溪山開草閣
四簷風雨一窗涼
松隂寂寂清於水草色茸茸軟似裀六月城居如坐甑
水邊輸與納涼人
隂隂灌木壓虛簷六月林亭意爽然百疊烟霞開絶壑
一窗風雨聽飛泉
隂隂夏木水平溪黃鳥飛来不住啼南畝已畊心緒靜
看山斜倚曲闌西
積雨初收消夏灣綠蘿吹雪覆潺湲何當湖上垂雙足
俯看清流仰看山
高林雨過白烟生風動疎隂漏日明午困欲眠書在手
紫薇花底拂桃笙
潭潭虛閣帶灣碕山木蒼蒼結夏幃最是晩涼詩思就
滿窗晴瀑雨飛飛
長林結暝晝生寒坐愛虛亭帶淺灘吟就夕陽詩未就
碧雲千疊上欄杆
雨晴飛瀑寫潺湲地拔蒼松生晝寒詩思攪人眠不得
起臨虛閣弄漁竿
斜陽曲徑帶流水疎樹平臯蔭濃綠輸却長吟抱膝翁
鎮日臨流弄寒玉
草堂斜覆松隂底窗外青山雲外水扁舟何處未歸来
無數沙鷗落前渚
草堂無用設籬門賸有清隂隔世塵一路溪山歸路永
斜陽照見獨行人
雲罨遙空露碧巔涼聲風激半空泉憶曾倚醉包山下
萬木圍簷聽雨眠
茗杯書卷意蕭然燈火微明夜未眠竹樹雨收殘月出
清聲涼影滿窗前
風激飛藤葉亂流寒沙渺渺水悠悠碧烟半嶺斜陽淡
滿目青山一片秋
清溪汩汩帶遙灘過雨青山落照間三里漁梁歸路近
竹西茒屋未曾關(過荆溪舟中貽友)
謖謖松風灝碧川高人蹤跡在漁船一痕斜日青山外
萬頃晴波白鳥前
蒼松落落帶滄灣秋在丹楓夕照間料得詩翁勞應接
耳中流水眼中山(與前首有異)
蒼山隠隠樹重重苑屋秋驚半落楓願我知音成遠訪
蹇驢不憚路西東
漠漠空江水見沙寒原日落樹交加幽人索莫詩難就
停棹閒看繞樹鴉
小蹇衝風引步遲忍寒偏稱覓新詩箇中别有難言處
只許當年鄭五知
小蹇衝風引步遲風融觸眼總新詩千山圍玉天開畫
此意惟應鄭五知(又雪景一幅詩句前後相同)
密樹緣山凍不分天垂暮色轉氤氲山童貰酒歸何處
雪壓茒簷有隠君
城中塵土三千文何似兩翁麋鹿蹤隔浦秋山供一笑
離離自映夕陽紅
扁舟自有江湖興眼底何人得此閒我亦世間求靜者
久攖塵夢負青山
倚空石壁開蒼雪映水高柯舞翠蛟記取江南竒絶處
石湖西畔獨平橈
雨歇風清棹一横微吟自愛晚湖平夕陽西下山千疊
木落空山生遠情此先待詔小筆仲子既為鑒定復
書此詩甲戌七月嘉識
文衡山自題花鳥四幀
錦雲零落楚江空翡翠翎邊夕照紅愁絶蘭橈烟水外
秋香吹老一灘風(蓮房翠禽)
習習春風上苑回一枝先傍曲江開莫嫌花氣能薰客
自有鶯聲喚醒来(杏花黃鸝)
叢叢花色映霞妝西域移来種自芳幽賞不知春已去
尚聞埜雀噪斜陽(薔薇麻雀)
絶艷清芬名自竒相看總是歲寒姿山禽應惜栖能穏
兩兩飛来借一枝(茶梅雙禽)
杏花雙鳩圖(余得之高明水後為姚汝為易去)
别院花飛雨乍晴暖風吹日困人情不知春色来多少
試聽雙栖好鳥聲(雖著色而點綴如生神品也)
小院秋葵圖
菊棠荏苒紫羅裏秋日溶溶小院東零落萬紅炎景盡
獨垂舞袖向西風徵明畫
栗玉姿偏瑩鵝黃色未深已誇能衞足復道解傾心
穀祥
綠剪參差帶丹傾子細霞一番秋色起高日映葵花
顧聞
又自題寫生諸幅
雪片經春猶未消一庭寒玉逗清宵無端幽夢尋芳信
香艷紛披意自嬌畫梅
淵明老去不憂貧醉擷金莖滿意春却笑微花何幸會
至今珍重為斯人墨菊
透紙離離見墨花細香團玉見霜華江南五月炎無柰
别有涼風屬畫家又
未論搖月堪為佩若使凌波直欲仙香夢攪人眠不得
為君親賦返魂篇徵明畫水仙并詩
一片行雲隨碧波幻成玉質映江沱天風乍拂河津
帶明月將搖溪上珂師道題
葉颭東風翠帶斜白雲根底茁紅芽山中誰得稱君子
滿地無名野草花寫蘭
纖纖小雨作輕寒最好疎篁帶雨看正是美人無俗韻
清風徐洒碧琅玕雨中祿之攜松雪畫蘭竹過訪即
為作此徵明時年八十有一
淡墨淋漓粉節香清風髣髴見瀟湘一般紅杏沾恩澤
别有濃隂蓋草堂竹枝
白石巖巖封翠苔喬柯落落委茫莱旁人莫作支離看
猶是明堂有用材古木
故里讀書圖(一作還家誌喜)
綠樹成隂逕有苔園廬無恙客歸来清朝自是容疎懶
明主何曾棄不才井壑豈無投老地烟霞常護讀書臺
石湖東畔横塘路多少山花待我開徵明
春田白社圖
悠然白髮對青山輕健懸車十載前時會故人修白社
不忘初業課春田老翁自是先朝舊遺愛猶為遠郡𫝊
莫為有才施不盡只將閒散博長年
西齋話舊圖
木葉蕭蕭夜有霜清言欵欵酒盈觴碧窗重剪西風燭
白髮還聫舊雨牀秋水不嫌交誼淡寒更何似故情長
不堪又作明朝别次第鄰雞過短牆嘉靖甲午臘月
四日訪從龍先生留宿西齋時與從龍别久秉燭話舊
不覺漏下四十刻賦此寄情并系小圖如此徵明
陸五湖題衡山畫
溪流添水急樹色著寒深雨歇雲歸壑微茫見遠岑
又
院落溶溶夜色微月華偏與淨妝宜難明綠樹枝頭雪
且續梅花夢裏詩師道
彭孔嘉題衡山秋林獨釣圖
策策霜林映水丹重重雲岫鎖輕寒西風斜日空江暮
無限秋光屬釣竿彭年
周公瑕題徵仲畫
遠樹汀洲陣勢分風嘹月唳不堪聞扁舟多少天涯客
腸斷鄉關又夕曛天球
李君寔題老文壽山福海圖(重青綠山水大幅題時為余壽人)
一抹拖藍泰岱東虬枝拂斗掛桑弓銀河帶繞三三曲
蓮嶺冠攅六六峰功業濟時膚寸雨文華蓋代駕梁虹
海山秀色應無限攬取岡陵祝上公日華
祝京兆允明題畫(余有枝山義犬記即圖其狀殊肖故知書畫合一也)
吟詩寫畫似參禪不向他人被裏眠生公堂前點頭石
天平山上白雲泉
秋浸巨區天地寒老崖垂脚怒龍蟠仙人夜半騎龍去
木客潜窺古竈丹
雲母薄梳青石髮水花肥點碧荷錢樹根一坐雲山老
不許時人問歲年
寒光交逗眼蒼然半夜人間别有天想得非仙亦非鬼
四山風雨擁孤眠
枝山題仙女圖
阿房宫裏傾城質太華峰頭出世身澗草巖花為服食
山雲水月是精神相逢記得同遊日一笑不知何處春
却為龜臺侍下許東華還有女仙人
六如居士題周東邨畫
鯉魚風急繫輕舟兩岸寒山宿雨收一抺斜陽歸雁盡
白蘋紅蓼野塘秋唐寅題
周舜卿繪事余有竹溪秋色寒林讀易濠樂等圖谿
山淹潤草木華滋人物閒雅生色殆入宋人之室但
俱乏題語不似勝國以来諸名碩王肯堂曰唐子畏
畫多周臣筆要在巨眼别之子畏師周臣而青於藍
雅俗之别也或問周畫何以俗曰祇少得唐生數卷
書耳是論覺太過焉王伯穀云東邨畫山水人物峽
深嵐厚古面竒妝蒼蒼之色一時稱為作者若夫蕭
寂之風遠淡之趣非其所諳斯言也庶乎近之天啟
丁卯冬有芒氏樂卿父雪窗漫筆
十畝芳園帶野堂白頭兄弟喜相將池塘入夢生春草
風雨淹情接夜牀並集原鴒如有戀交花荆樹正吹香
百年樂事真堪羡為賦斯干第一章大參正齋先生
與其弟國聲友愛甚篤家有二宜園頗極游觀之勝余
為作圖併係拙句如右嘉靖庚寅正月既望文徵明識
珊瑚網卷三十九
