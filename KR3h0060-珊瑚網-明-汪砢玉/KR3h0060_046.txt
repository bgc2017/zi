珊瑚網卷四十六
明汪砢玉撰
名畫題跋二十二
陳白陽自題花卉册(删存)
酒香茅店日人醉玉樓天杏花烟花提點題
采之遺所思美人在空谷蘭花
清香疑紫玉何必數薔薇玫瑰
夜深香滿屋疑是酒醒時百合
結果多佳子甘酸合鼎調石榴
夜深宫漏永和月映彫墻紫薇
絶無脂粉態獨有向陽心秋葵
千載白衣酒一生青女霜籬菊
又墨花八種(梅花水仙蔩花梔子石榴秋葵巖桂山茶)
梅花當盛日猶自勒春寒幾樹霏香雪偏宜竹外看
荒圃淑氣回寒柯發光澤下有白玉花玲瓏映深碧
堂背宜男草花間葉復柔應須好培植見說解忘憂
薝蔔花開日園林香霧濃要從花裏去雨後自扶笻
蠟蒂團赭玉文英簇綘綃秋來結佳果珍味不須調
月上墻東阿秋光照庭戶幽葩向人明泫以泠泠露
秋令士氣肅桂子正流芳金碧輝煌處遂饒萬斛香
丹葩間碧葉雪中自重叠山人倚醉時奈何映頳頰
嘉靖丙申春二月淹留累日獨坐靜寄菴戲作墨花
八種燈下戲題八絶句以形索影以影索形糢糊到
底耳道復
白陽漫興册(漫興二大字余勾勒眉扵韻石齋以後半冊遺一知己)
庭中老梅樹雪後見花開自笑不如梅春風何日來
雪裏呈嬌態風前逞素姿香魂何處覓清夢寄相思
蕭蕭碧玉枝挺挺凌雲節白日引清風良宵弄明月
翠帶何飄遥紫莖多馥郁佳人千里心日暮倚空谷
東風日夜發桃李不禁吹檢點穠華事辛夷落較遲
春光何爛漫桃華發滿谿武陵香萬樹寧不放人題
古梅二絶蘭竹幽蘭辛夷桃花後為海
棠牡丹繡毬玫瑰梔子石榴茉莉
荷花秋葵秋棠桂花芙蓉菊花山茶
水仙瑞香
三月韶光好名花說海棠嬌嬈看已足何用復聞香
洛下花開日糚成富貴春獨憐彫落易為爾貯丰神
東風吹琪樹幻出冰雪姿虚亭落清影夜半月明時
色與香同賦江鄉種亦稀鄰家走兒女錯認是薔薇
薝蔔含妙香來自天竺國笑殺葵與榴空斯好顔色
未摘露前實先看雨後花名應出西海顔豈論東家
浴起月到檻柔枝方可折薰風如有情吹簾數香雪
波面出仙妝可望不可即薰風入坐來置我疑香域
素質倚秋風向人渾欲語春花莫相笑丹心自能許
紛披多碧葉秋至亂抽苗細蘂垂垂處春棠未足嬌
金粟花開日天香散玉墀嫦娥解人意折贈最高枝
江水秋彌潔瀠洄玉有文芙蓉向風合花影對繽紛
清霜下籬落佳色散花枝載咏南山篇幽懷不自持
窮冬多雪霰柔脆已先摧不是丹砂質寧能醉後開
玉面婵娟小檀心馥郁多盈盈仙骨在端欲去凌波
穠香折麝臍細蘂秀鶴頂東風故飄蕩薰人醉不醒
嘉靖秋七月望日道復作扵五湖田舍之浩歌庭
白陽生意滿前(大幅過板)
朝曦山閣頓忘寒錦樹重重覆曲闌獨有梅花似相識
暗香撩我隔簾看梅花
江村三月花如錦流水一溪春可憐若見漁郎倘相問
寰中自古有神仙桃花
最愛野花當路香家家塗抹冠新妝若還不解撩人意
刺史如何亦斷腸海棠
粉態含香露未乾冰肌猶怯曉宮寒沉香亭北人如玉
一笑東風半倚闌白牡丹
花開不是辛夷種自得凝香饒紫苞昨夜月明庭下看
恍疑羅䄂拂瓊瑤木筆
竹籬新結度濃香香處盈盈雪色妝知是異方天竺種
能來詩社攪新腸梔子
茉莉開時香滿枝鈿花狼藉玉參差茗杯初歇爐烟燼
此味黃昏我獨知茉莉
露濕輕紈波不搖珠房雲冷細香飄也知巧作紅顔好
只恐紅消倍寂寥荷花
長門秋晚露凄凄雙䄂輕翻舊賜衣自笑不如桃與李
春風吹向上林飛秋葵
小窗秋色滿庭階寂寞無營自煮茶頼有短牆芳草積
不教蝴蝶過鄰家秋色
幽柔密意詩中見蕭瑟畫圖猶自看誰道别來知己少
雲房水殿總生寒水仙
露下芳苞拆紫英夜深香靄近人清援琴欲鼓不成調
一片楚江空月明幽蘭
王吏部分香册(八分書二大字凝霞閣藏)酉室王穀祥欵
風引上春香雪弄江南色為有惜花心樓中莫吹笛
深山殘雪後何處覓梅花酒醒香似水枝横月已斜
皎皎玉蘭花不受緇塵垢莫漫比辛夷白賁誰能偶
佳人半醉後玉臉微生酡婀娜春風裏銷魂可奈何
高燭照初睡輕風度晩妝長門無個語只是待君王
琱檻特藏春瑤臺倚太真香車傾一顧驚動洛陽塵
六出吐竒葩風清香自遠樹如天竺林人在瑤華館
榴房折錦囊珊瑚何齒齒試展畫圖看憑將頌多子
玉兒本來潔新粧不愛濃秋風羅䄂薄飄颺若為容
颯颯金風度嫣嫣秋色妍白衣還自至青女更相憐
仙卉發璚英娟娟不染塵月明江上望疑是弄珠人
瑤環月下明翠帶風中舉胡然洛浦神胡然漢濱女
右題梅二首辛夷桃花海棠牡丹薝蔔
榴花秋葵菊花水仙二首
陸子傳題花卉册
渺渺微風約佩環楚江晴落研屏間玉人心遠瑶琴歇
一卷離騷對掩關玉蘭
風裾月珮紫霞紳秀質亭亭似玉人要使春風常在目
自和殘墨與傳神蘭花
花名婀娜怯東風色染胭脂别樣紅今夜碧天明月好
不須高燭綘紗籠海棠
嬌嬈萬態逞殊芳花品名中占得王莫把傾城比顔色
從來家國為伊忙牡丹
夜合花開香滿庭翠枝拂檻玉娉婷詩人賸有高陽興
相對泠然宿酒醒夜合
江南五月綠枝勻剪剪輕羅簇綘新珍重東君憐寂寞
故將穠豔綴餘春榴花
向日層層折深紅間淺紅無心駐車馬開落任薰風
蜀葵
炎豔秋來故改妝薄羅閒淡試鵝黃傾城别有檀心在
依倚西風送夕陽秋葵
三徑秋容菊有芳九華佳色媚重陽金精炫彩叢栖露
玉質含貞獨傲霜菊花
林塘秋晚思寥寥雨浥仙姿淡玉標出水最憐新句好
涉江無奈美人遥芙蓉
錦屏叢鶴頂璚圃輝丹葩灼灼春工早東風幾度花
山茶
曾到孤山處士家六橋飛影入晴霞東風未放閒桃李
先發江南第一花梅花五湖陸師道題
仇實父西苑十景文太史題已刻集中不錄
萬歲山太液池璚華島承先殿龍舟浦
芭蕉園南臺樂成殿兔園平臺
徵仲首書西苑大觀與項氏所藏帝王圖為十洲作
以進御者同一粉本也藏吾家久矣玉水
邱壑賦彩(仇十洲摹本)
碧嶂看雲秋林讀書毛詩寫意昭君渡黑河
蔡琰胡笳太真試騎宫娃戲嬰范文正小學
銀燭秋光閒敲棋子胡姬調鳥閨孺争金魚
草花蜂蝶諸蟲計八板
繪事家必胸中具有邱壑而後能傳染彩色與古人
合轍此册雖中多豔致然要其筆底亦帶烟霞氣韻
豈僅僅優孟而已乎平陽自韻子䟦
形氣流輝(杜陵内史倣筆)
漁父(張志和)觀梅(林和靖)移居(葛仙翁)聽絃(韓熙載)三
酸(蘇黃軰)奕碁(趙松雪原本)仇書圖貨郎担(二幅)訪故
(月明千里)鍾馗花月驅妖竹雀杳羽玉蘭海棠
翠羽白燕梨花荷花牡丹子鵝綠蕪公雞
秋色
畫訣有應物寫形今工此道者鮮矣是册積厚流光
恢恢乎有餘地也夗水千頃生題
清暉勝賞(雜臨舊本)
秋林緜繡竹籬茅舍春山策杖林壑飛錫
秋岑幽居雪窗把卷柳堤垂釣蘆艇看雲
芙蓉閒泛秋航把卷野渡孤舟寒林落葉
夏潦圖秋漢圖雪獅猫梨花海棠
雪景横披梧月美人梁楷雪柳(二板)
册内雪猫徐幼文題云家有猫山有虎皮毛牙爪同
所異大小耳虎食人猫食鼠食人不仁哉食鼠良義
矣義能保我禾苖與衣食不仁傷人父母及妻子君
不見高官虐民一路哭卑官爱物千室喜寧卑不悔
人比猫雖高遠耻人虎比嗚呼狀同心異俱謂人皮
肉相謾不知理
是册外尚有蘧餘造適壺中玄覽諸集非其至也故不
槩入菰蘆中人識扵山水清暉之樓
陸包山臨王安道華山圖(計四十幅陳鎏題册首)
余既為武侯䟦王安道華山圖意欲乞錢叔寳手摹而
未果踰月陸叔平來訪難其老侍之至暮口不忍言摹
畫事也陸丈手其册不置曰此老遂能接宋人不至作
勝國弱腕第少生耳顧欣然謂余為子留數日存其大
都當更為䆒丹青理也陸丈畫品與安道同故特相契
合畫成當彼此以意甲乙耳不必規規驪黃之跡也吾
友人俞仲蔚周公瑕莫雲卿軰特妙小楷吾悉取安道
敘記及古近體詩托仲蔚唐人雜記并詩托雲卿李于
鱗一紀六詩喬莊簡一紀一賦托周公瑕都元敬一紀
托程孟孺别書一册附扵後此册成安道有靈不免作
衛夫人泣矣甲戌夏日瑯琊王世貞題
陸叔平着色花品(玉蘭牡丹芍藥木香玫瑰石榴秋葵共海棠玉簪芙蓉梅花)
色與玉同㓗香將蘭共芳寧知璚樹上别有白雲妝
一種天香異千株國色傾應憐花似臉半醉倚華清
春色歸紅藥芳菲滿碧欄試歌溱洧贈何似省中看
叢叢攢白玉朵朵簇璚妝露浥湘筠架芳英綴木香
露蘂嬌春日烟梢刺曉風香烟龍腦重色借鳳綃濃
向日承陽燧然空爛綘霞流丹染繁綠故自壓春華
淡掃復濃妝交花不斷香適情聊玩物次第領風光
愛此瑤階下花開白玉簪鬢雲斜亸處不數鳳翹金
芙蓉獨立處江月向人斜淡與秋相合春風别自花
孤山一片雪春色在西湖詩到不吟處方知香影無
吾友陸叔平於舉業之餘好游衍此藝輒得古人三
昧法是作花品設色鮮華種種臻妙境雖擬之黃徐
間亦不多譲也沛彭年題
文五峯山水册
雲壑飛泉楚江春曉春山覓句松隂濯足
關河夜雨秋谿晩適千巖積雪灞橋逸興
文休承花卉册
風傳玉國香雪弄瑤臺色還愁一片飛關山起孤笛
清風從東來幽香忽西去欲以寄所思所思在何處
庭院綠隂稠萱英色更幽清閒無個事相對可忘憂
開花酷日中結實秋風裏誰言結實遲遲結偏多子
砌下玉簪花清姿潔更幽何當晚粧罷斜插玉人頭
月上墻東阿秋光在庭戶幽葩照人眀坐下冷冷露
把酒尋寒菊不知三徑荒醉中逄妙品能作淡然妝
歲宴頗寂歷茅齋亦清寒何物供吟目山花一樹丹
右梅蕙萱榴玉簮秋葵菊山茶
文水寫生逸致(凝霞閣藏)
瑤篇曾覽梅妃傳素箑新窺點額圖不是孤山渾寂寞
横斜疎影照西湖梅花
奕奕幽蘭傍砌栽紫莖綠葉向春開晚晴庭院微風𤼵
忽送清香度竹來蘭花
三月曲江微雨乾東風一日遍長安圍烟簇粉春如海
總待新郎馬上看杏花
一枝出水本天然異種紅黃更可憐不是採珠臨洛浦
英皇聯𬒮下湘川荷花
黃金宮闕鬱嵯峩萬斛清芬散綺羅吳下高枝原有種
天香莫怪屬君多木樨
清水涉泠泠白石復齒齒誰將白玉盤置此清冰裏高
堂六月生晝寒彷佛耳畔聞清湍翠蒲冉冉露珠攢煩
君更植青琅玕蒲石
怪石離竒蝕蘚乾千年古木翠虬摶鈎簾相對坐不語
落日空庭自歲寒古松文嘉題
陶泓水暖墨花春掃出琅玕覆石根却怪舊遊曾見否
凍雲晴雪渭南村鷓鴣聲裏雨瀟颼苔石根邊水暗
流竟日過門無俗客爐薰清對數竿秋竹隣(二絶俱題休承竹)
項子京花鳥常春册(長洲吳繼題計二十四板)
寫生至宣和殿畫院諸名手始具衆妙亦由徽廟自工
此種畫法能品題甲乙耳元時惟錢舜舉一家猶傳古
法吳中雖有國能多成逸品墨林子醖釀甚富兼以巧
思閑情獨饒宋意此諸册如入山隂道應接不暇也
董其昌題
己未春項又新邀余會董玄宰先生于讀易堂出書
畫評玩至子京花鳥册玄宰嘆賞久之扈虚因云吾
叔祖平生多水墨寫意若此渲染工緻又無欵式耳
食者定不信也又新荅云此先澤清芬允為家寳若
題語為詩思著忙徂化未及耳况有水月墨蘭一紙
是世人常見筆法奚必雅俗共鑒哉元宰遂䟦干後
未幾又新謝世玩好迸逸余得購新册重裝披閱之
餘松風如故罏香不絶聊見當年一時雅集云珂
玉記
周服卿名花十二册
孤根疑是木蘭堂怪得人呼作女郎繞砌春風憐謝傅
一天明月夢唐昌冷魂未放清香淺深怨誰窺縞𬒮長
謾說辛夷有瓜葛後開應是愧濃粧雁門文從先題
玉蘭
剪水凝霜妬蝶裠曲欄風味玉清温粉㾗浥露春含淚
夜色籠烟月斷魂十里香雲迷短夢誰家細雨鎻重門
洗粧見說清明近檢點春衣置酒樽文從龍題梨花
秋風用意勻顔色銷得攜觴與賦詩豔麗最宜新着雨
妖嬈全在欲開時莫愁淺黛臨粧懶果信丹青點筆遲
朝醉暮吟看不足羡他蝴蝶宿深枝文寵光題秋海
棠
温情膩質可憐生浥浥輕韶入粉勻新暖透肌紅沁玉
晚風吹酒淡生春窺墻有態如含笑對面無言故惱人
莫作尋常輕薄看楊家姊妹是前身胡師閔題粉紅
桃花
渡江東下指蘇臺邂逅逄君放棹來客到正當三月上
夜深先看海棠開燈燃小閣皆新火酒瀉芳樽是舊醅
莫遣紅英扳折盡須教移入曲欄栽王穉登題西府
海棠
序入清和日漸長菁葱愛爾遶階芳開時悅見莊生夢
謝處疑褰越女裳共訝臨風仍解舞還看承露更敷香
前生為重探花業幻向枝頭未改粧薛明益題蛺蝶
花
庭院深沈白晝長階前仙卉吐羣芳含烟帶雨呈嬌態
傅粉凝脂逞豔粧種自中秋須隔歲開于初夏伴傾陽
更誇結子累累碩何必汙邪滿稻粱吳幼培題罌粟
花
愛爾園葵十尺強不須培植自成行品題未必從巴蜀
黃紫何勞競洛陽漆室漫憂吾獨樂公儀應拔我何傷
由來衛足還稱智却勝嬌姿祗斷腸張鳳翼題蜀葵
花
江浦波心千葉殘紅干木末萬花酣夾城含露輝天仗
高堞垂霞護錦官歡似美人臨鏡坐愁如思婦怯衣寒
幽懷一片憑秋月桃李如今夢已闌陸士仁題芙蓉
花
玉貌盈盈翠帶輕凌波微步不生塵風流誰是陳思客
想像當年洛水人靈雨濛濛幻態輕驚魂想像逝懷傾
願將玉佩遥相逐脱骨逍遙水上行杜大中題水仙
二絶
青女行霜下曉空山茶獨殿衆芳叢不知在外千林縞
且看杯中一本紅性晚每經寒始拆色深却愛日微烘
人言此樹猶難飬暮灌晨澆自課僮欽元穆題山茶
花
不因春事獨心驚亦笑江梅比瘦生取次繁華競紅紫
若為疎影自參横香消滿地魚鱗薄風起迴塘蝶翅輕
試問青青樹頭子糝鹽何日副調羹杜大綬題落梅
先君早年即交吳下諸君子徵其書畫有桂苑叢珠
及諸卷軸便面兹有所餘金葉牋為周服卿繪名花
十二其着色之妙真趙昌復生也題咏則蘇臺書家
各逞體法如蘭亭出世百花盡開光景戊辰春徽友
吳集之來齋頭欲得叢珠册及少谷休承二册并他
玩好余時為先慈喪事費不能秘作世傳又點蒼石
屏名春山欲雨者共古梅两大樹悉售之可念也尊
拙廢人識
董元宰自題山水小景册
荒率莽蒼即為墨戲
米氏父子畫往京口望江山即是粉本
海岳庵圖自言楚山清曉於南徐見之
雲林學關仝用側筆如東坡學徐浩用偃筆
雲林畫有婀娜如美人者有潑刺如猛士者
此所頭一筆畫大軸能爾即自佳
黃子久得之虞山與天池山
此新安江道中所見
氣韻生動必在生知非學所及然大要以淡為主所謂
淡者天骨自然况去塵俗若有意為淡去之轉遠
畫聖(玄宰董宗伯評項易庵畫冊)
古人論畫以取物無疑為一合非十三科全偹未能至
此范寬山水神品猶借名手為人物故知兼長之難項
孔彰此册乃衆美畢臻樹石屋宇花卉人物皆與宋人
血戰就中山水又兼元人氣韻雖其天骨自合要亦功
力深至所謂士氣作家俱偹項子京有此文孫不負好
古鑒賞百年食報之勝事矣乙丑秋董其昌題
第一板水墨入細山水
第二板著色入細山水
山深林密虚無人焉何也吾獨與大酉結菴采藥於此
中矣白石山樵陳繼儒題(第二板)
第三板雪景(有馮三峨題)
李營邱凍泉圖具此面目王藍田雪岡卷展此神情孔
彰添作兩松一艇則裴楷頰上三毛也日華
第四幅鶴巢偃松人在傑閣
仙山樓閣惟伯駒恕先獨得霞外之景是圖所以自出
也眉道人
第五幅夜雨孤檠(烟樹模糊中有一室紅影淡淡而已)
此幅全法趙令穣比之二米反覺風流眉公
一室十圭寒蛩聲喑折脚鐺邊敲石無火雨氣方酣燈
魂未滅攬衣獨坐如遊皇古此境界非孔彰兄筆端不
能拈出馮元鑑
第六板寫杜句(戚廷禎書信宿漁人還泛泛清秋燕子故飛飛)
蕭蕭疎疎而馬和之神韻俱在繼儒
槐隂未斷雁信初來柳絲燕子落日半銜酒生涯詩世
界儘扵此中有會元鑑
默然消受者不是忙人來争世界者有鷺子竹懶
第七板(福菴老人栽松圖詩書此乞藍田圖之天啟二年春智舷)
萬松深處恨不攜我方牀石枕來日華
第八板秋景
碧山孤閣倚嶙峋俯仰林泉迹易塵惟有白雲與紅樹
秋深霜老倍精神智舷
第九板叠嶂浮嵐
山霧溪雲淡掃開層層峭壁綠於苔有條蹊逕通峯頂
不訪吟僧莫上來黃葉老人
第十板釣圖
江水悠悠白鷺飛風埃吹不上荷衣綸竿收起心無事
貪看青山忘却歸葦如
江風醒酒具江月釣詩筒舴艋無香火能容天地中
竹懶李日華
第十一板(天啟二年春二月作)
為秋潭送谷響上人入匡廬石門澗補圖
第十二板柳下漁舟
數筆垂楊數筆山為渠圖個釣魚灣山當清絶松猶恨
不寫吾家黃葉關智舷
第十三板雪景(秋潭題為冰上煮雪)
破衲蒙頭煮雪僧不知寒涕凍成冰鑪中活火常防死
未夕茒菴先點燈四顧寒林空寂然雪中僧舍起孤
烟懸知煮雪燒紅葉不放盧仝抱蝶眠智舷
第十四板倣黃鶴山樵筆于玉珂旅舍(戊辰秋七月)
苧袍沾杏雨蘭棹撥蘋花三峨馮元鑑題
第十五板竹籬茆舍
心清鑑底瀟湘月骨冷禪中太華秋眉道人
久約樵翁共結隣春山如待早歸人竹深有個茆亭子
飽聽秋聲起澗濱元鑑
第十六板入細山水(狹長斗方上)
第十七板寒林墮葉
以李營丘寒林圖寫出亭皋木葉古人思路不到此所
謂跌下秋聲也繼儒
第十八板聽秋(二字眉公題)
恍疑身在綠天菴風雨來時忽捲簾濕翠壓簷雲暗壁
幽人還道黑方甜秋潭老人
第十九板蘭石
門前客不來石畔蘭長滿元鑑題
第二十板著色海棠蛺蝶
第卄一板設色綠萼梅白碧桃西府海棠
第卄二板寫漁人歸徑
第卄三板寫蘆中人
此老蟠胷氣若虹抛竿終日坐谿東太公出後伯夷笑
逃入畫圖蘆葦中眉公題
第卄四板美人(前一首三峩題後一首眉公題)
意中已解眼中憐誰道焚香不有緣珍重花時護風雨
相逢得意畫樓前
小婦顔如玉妬心無奈勁忽見鏡中人撲碎粧臺鏡
第卝五板甲子夏水圖
第卄六板乙丑秋旱圖
水旱二圖有霍衣蒿目之憂更進于畫所謂山林經濟
使伯時見此必點頭道好其昌
披水旱二圖使人欲涕此鄭俠流民遺意也圖中賑飢
使者何在請質之畫諫孔彰繼儒
易菴初年為余作鴛社圖氣象已不可一世樂卿
萬玉林餘册(魯千巖所寫墨竹八幅)
凡寫竹幹如篆固矣而踢枝用行草法則參差生動古
人能事惟文蘇二公松陵唐希雅得其要妙元時王澹
游梅和上松雪丹丘而已我國家宋仲温王孟端其庶
幾乎近代作手吾未之見也魯得之
畫竹須腕中有風雨蘇子云當其下筆風雨快此真得
寫竹上上乘若於墨瀋中求之正墜箇中雲霧予曾
見丹淵先生古木竹枝筆氣雄逸有天成之趣米元章
題之可謂世寳甲戌秋友人見示宋元墨竹七叚共一
卷其中有柯九思補文竹枝而不見古本想為鬻古者
割去致古人精神不貫深為扼腕今以當日所見想而
成之然亦不作古木即奎章之意耳丙子臘月錢唐
魯得之識
竹最菁竹善隂對有流泉聲泠泠風來颼颼鳳凰鳴六
月張此暑氣清何須結廬渭川濱壬午長夏為玉翁
老詞盟寫并題政
洋州竹𣲖至今魯孔孫而得其傳且為墨君著題語
語語是石室中意象焉孔孫嘗贈我竹石八幀有題
者僅三幅詩又其後遺也余意未厭尚欲盡發其自
藏萬玉林故以此册為餘耳玉水
研池墨雨(李珂雪自題册首)
林塘落日照扁舟柔櫓聲搖睡正悠料得清酣無俗夢
鷗天漁國恣遨遊辛酉秋日寫於塘栖舟次肇亨
水紋輕似縠山色翠扵茶曉日春江路芒鞵踏軟沙
戲倣文敏筆
雲間變石姿澗響聞山語我欲坐松根寂寞待仙侶
辛酉秋日寫
空山落葉(庚申九月寫)
雨後閒忩秋興發偶然枯筆寄沈淪幾分摹得蕭疎致
也學倪迂不畫人高松聲題
倣子久筆(庚申秋晚)沈中畏題二絶
日落雲爭起山空鳥絶飛江村霜色滿一棹夜横溪
歸鴉有常期白鷗無定處葉落風蕭蕭夕陽在溪樹
倣米雲山(庚申秋日)
千峰堆藍晝藹藹亂雲擘絮秋紛紛槲葉短橋沙草岸
不分晴雨日氤氲會嘉
倣幼文筆
高樹疎疎着葉遙山小小藏尖一半夕陽江面滿亭野
色寒烟肇亨
漁村曉色(用白陽筆意)又枯木竹石又梅枝
水仙(黃葉老人題)
柔花與柔葉似不耐冰霜最喜開時節衝寒獨自芳
畫册便扵展玩賞鑒家多好之然一失其所即不可
得而保也戒菴老人漫筆常熟楊憲副五川藏書甚
富後盡棄扵不肖子至以繡&KR0809;宋墨供木工以祖父
勅命紵面與家人婦作鞋成弘間葛維善為園亭于
定山之上一時名流咏勝成巨卷後流落于石橋趙
氏其從嫁女奴攜為糊鞋襯具余知而亟索之已毁
矣又梁溪嵇氏有北宋名畫册主人去世後其妾竟
剪畫作鞋樣一厮飬婦偶拾棄餘付女為夫所見知
是家珍即命婦以糊紙進易僅得其半獲價不貲噫
彼塗鴉自好者宜以此報焉若收藏家當以書畫金
湯盡一室之人而時喻之庶免此俗劫乎
文徵仲自題四景畫册
第一面春郊牧馬圖倣趙文敏筆後面行書
春雷江岸抽瓊笋春雨霏霏晝簾靜去年䨇雁不歸來
寂寞闌干度花影金錢無聊故歡冷短綆羸瓶汲深井
佳人何事苦沾巾陌頭柳色棲芳塵朱絃䟽羽觴急
翻酒沾裙絳羅濕前歡悠悠追莫及天遠相思暮雲碧美
人傷春情邑邑手撚花枝傍花立花飛萬點逐流萍黃
蠭紫燕空營營右追和倪元鎮先生江南春詞嘉靖
癸巳四月五日澄觀樓中書徵明此余丁亥歲所作
今抵丙午二十年矣聪明日减覽之慨然八月卄日徵
明重題時年七十有七
第二面倣趙伯駒(無題欵後面行草)
近來無奈病淹愁十日廢梳頭避風簾幕何曾捲悠然
處古鼎香浮興至開書棐几困來時覆茶甌新凉如水
簟紋流六月類清秋手抛團扇拈書册無情緒欲展還
休最是詩成酒醒月眀徐度南樓空庭人散語音稀
獨坐漏遲遲風撩翠幕無聊頼桐隂亂露下沾衣斗轉
銀河東瀉月斜烏鵲南飛無端一事集雙眉睡思轉迷
離墻西突兀高樓靜流螢度疑是星移何處一聲長笛
等閒喚起相思辛卯閏六月二日徵明在停雲館書
第三面倣黃鶴山樵(小楷題)
此予三十年前所作穉弱可笑然今老懶無復當年興
致矣丁巳八月卄日重題徵明年八十有八依依落
日平西正池上晩凉初足看太湖石畔疎雨過芭蕉簇
院落深沉簾櫳靜悄畫闌曲猛然何處玉簫聲起滿地
月明人獨風細輕紗透肉拚流酥盈盈新浴一叚風情
滿身嬌怯恍然寒玉青團扇子欲舉還垂幾番虚撥夜
闌獨笑慢自凄凉試打滅銀屏燭右秋閨調寄水龍
吟徵眀
第四面乾雪景倣巨然筆意(無題欵)
山風吹雨作雪飛雪深一尺山無路背郭西南十里隂
小蹇緣岡不成步却聞雞犬無人家行指青青轉來誤
一杯還坐山間亭動搖彷彿江寒渡玉龍當簷垂欲堕
銀浪翻窗驚指顧便欲船頭捉釣竿酒醒却在山中駐
亂流不改山下泉扶疎最好巖前樹分明瀟湘真畫圖
平生㶚陵好詩句有情安得古人才應接紛忙罔知措
歸來拂帽山堂高悠然夢與飛仙遇右詩余庚戌歲
在滁陽山中作今嘉靖癸巳四十有四年矣因作畫有
感舊遊遂錄其隂是歲五月望後四日徵明時年六
十有四
又題菊石便面
陸微軒以所藏石翁葵花扇頭示徵明使題其上徵明
失之懊恨不能自巳乃作菊石報之顧徵眀烏足以承
翁之乏哉雖然優孟衣冠孫叔敖人皆知其非也而楚
王信之在微軒亦取其抵掌談語而已徵眀
先子愛荆公自少喜購圖書古物每長日永夜展玩
不休尤嗜名手製箑如吴中劉永輝用刀削骨而不
打磨李昭慣作瓜子十三骨馬勲善圓頭棕竹尤精
蔣蘇臺兼善直根其巧在銷沈少樓善倣馬勲柳玉
臺技兼蔣李閔二舍稍次沈柳近金陵荷葉李開
如川扇之便又善造面者前有何格之白面為佳後
有陳樸之更能裱舊其一時名公若文氏父子須此
二家便面方肯落筆謂其不滲墨不縮筆意耳至骨
子自筠片外為犀象玳瑁香檀高陽種種其面上書
畫則文沈而下陳董以上大作家約千餘握内拔最
精者得三百柄各繋古玉珀烏精西瑙伽楠諸珍墜
其間骨不佳而面佳或面佳而敝者悉取裝册自姚
雲東至項子京凡百六十板題曰葉葉清風又以徵
仲休承白陽酉室數巨手書畫合作者人自成册共
八十板題曰披之穆如雖家因好事貧然猶足自怡
悦也無何閔天不弔余自歴下旋里百費蝟集遂割
愛售之敢云風流散金石聊爾皎潔弄文史焉不意
壬午夏夢臼無釜更推莽棘荆刺中抑泛才不救丘
壑辱矣因翻夙遺扇頭名蹟彙册標之云墨妙風生
若欵為先人及余字號者别册標之云素交凉思夫
亦孔方兄有絶交書每蒙天而一笑得氣蘇君子前
耳噫噫百齡影徂千載心在彼金石錄序易安祇竟
大端此珊瑚網收不敏且繹多緒斯固羣賢題䟦乎
要是浮生夢譜哉西吳繡里毗飛居士汪砢玉識
珊瑚網卷四十六
