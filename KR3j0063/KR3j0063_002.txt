疑耀卷二
明張萱撰
柳子厚非國語
樓迂齋謂柳子厚文章皆學國語却著非國語是私其
所自得而諱其所從来也其天資刻薄如此今世有一
士人止能讀一部文選其所撰述皆竊文選中糟粕以
自衒但對人輒排斥文選是亦一子厚也余謂即能作
文選便足佳何以諱為苐恐其不能為文選耳子厚之
非國語其文即可為國語否耶而奈何諱之
施全
施全於岳武穆死後欲刺秦賊而不得者但全先嘗為
秦客最狎名在十客之列今岳死而讎秦豈忠義在人
心即恩私不能奪耶
賈誼蘇洵薄德
漢賈誼之知名於文帝朝者以守吳公薦之也史逸其
名即誼終身亦未有一言及吳公者余嘗疑之蘇老泉
為布衣時未知名有雅安守劉大簡字簡夫者深器之
以書上韓魏公歐陽文忠公張忠定公薦之語甚切至
東坡潁濱文章滿天下獨無一語及簡夫老泉集中亦
止有與簡夫辭辟試一書耳而與簡夫請納拜書及老
泉所作簡夫墓銘今皆不載豈編集時有意去之耶古
人謂感恩易知巳難賈誼之於吳公老泉之於簡夫可
謂知巳矣豈有所諱而然耶請納拜者請行門生禮也
生前即願出門下身後即諱而去之亦薄德矣余見有
一顯貴人在故相趙文懿公門下二十年恩遇甚厚而
文懿公捐館輒肆詆毁真犬彘之不若也
噴嚏
廣陵嘗有一名醫以醫致富其門如市即貴顯之家不
輕造也偶廣陵守署中有病者亟召之醫不得已詣堂
下守適有公事不及呼前而此醫適作嚏兩三聲守問
曰何為而嚏醫曰外人有念醫士者守笑曰嚏乃肺家
中風耳而云外人相念則嚏為肺病且不曉何名曰醫
遂叱之去此醫退術遂不行余謂守雖知嚏為肺病而
不知人相念則嚏乃古語也毛詩終風章願言則嚏鄭
氏箋曰女思我心如是我則嚏也宋王易燕北錄契丹
俗戎主及太后噴嚏近位番漢臣僚齊道沿䕫離華言
萬歲也今嶺外人噴嚏亦或呼曰大吉利市者即此意
故漢藝文志有噴嚏耳鳴十六卷則嚏者古人亦以吉
凶有相關者若月令曰季秋行夏令則人多鼽嚏是嚏
未必皆肺病也今噴嚏耳鳴書已亡想有可觀者
生乞壙志
宋時有䛕王安石者嘗守番禺以書求安石曰某所恨
微軀安健惟願早就木冀得丞相一薶銘庶幾名附雄
文不磨滅乎後世近有乞生壙志於名公貴人者想同
之也
荔枝
西京襍記南越尉佗獻漢高帝龍眼樹負暄襍錄謂即
今之荔枝也豈宋時龍眼尚未到於上國耶顧文薦亦
博物者何言之誤也
石炭
今西北所燒之煤即石炭也蘇東坡集中有石炭行然
亦未著其所自始前漢地理志豫章郡出石可燃為薪
隋王邵論火事其中亦有石炭二字則知石炭即為煤
而用於世已久矣
介之推燭之武
介之推燭之武介與燭皆地名非姓也二人賢者為國
人所取信故特標其地以異於衆耳如漢四皓皆以所
居為氏而其本姓竟莫可攷
開脇而産
陸終氏娶鬼方之女孕而不育十一年開其左脇而出
三人焉又開其右脇而出三人焉長曰昆吾次參胡次
彭祖次會人次安次季連皆有名德於世而受姓為侯
伯譙周作古史考乃以為妄廢而弗論見亦隘矣彼修
已背坼而生禹簡狄胷坼而生契皆為帝王是天將興
之必有異於人者非常理所可測也魏黃初五年汝南
屈雍妻王氏生男從右脇下水腹上出而平和自若數
月創合母子無恙宋時莆田有市人妻生男從股髀間
出亦無恙此亦足以明陸終氏之非妄矣
詩叶管絃
詩自三百篇而後至於我明卒未有一語可被管絃者
蓋文采有餘性情不足也音調出於性情性情和而後
音調諧此天地自然之妙不假安排者近世有取陶淵
明歸去来辭李太白把酒問月李長吉將進酒蘇長公
前後赤壁賦協入聲律宋玉灼碧雞漫志謂之暗合孫
吳余按今人之以諸公詩賦譜諸管絃者皆更換其句
錯綜其章添減其字方於聲律可協皆非諸公原文也
於孫吳終非暗合矣
妒婦不可少
諸葛武侯以醜婦為養心之資余謂妒婦亦然南唐樞
密杜業妻張氏甚妒烈祖命元皇后召張誡之曰業位
望通顯得置妾媵何拘忌如此非婦道所宜張雪涕而
言曰業本狂生遭逢始運多壘之初陛下所藉者駑馬
未竭耳而又早衰多病若縱之反貽其禍將誤於任使
矣烈祖聞之大加奬歎以銀盤綵段賞之余謂胤嗣既
得血氣將衰若張氏者誠不可少也
莊周鼓盆
莊周妻亡鼓盆而歌世以為達余謂不然未能㤀情故
歌以遣之耳情若能忘又何必歌
四凶
四凶者昆屯窮竒檮杌饕餮也堯投之四裔以禦魑魅
也四裔者四夷也余謂四凶在朝雖為凶族然有今之
君子所不能及者是以彼之下駟亦足走我之上駟也
不然豈能以變四夷禦魑魅哉今之君子且有居中國
而身為魑魅者不知堯何以處之
司馬文正海忠介
司馬温公元豐末来京都人奔競觀之即以相公目之
左右擁塞馬至不能行及謁時相於私第市人登樹騎
屋窺瞰之隸卒或止之曰吾非望而君願識司馬公耳
至於呵叱不退而屋瓦為之碎樹枝為之折及薨京師
之民罷市而往吊粥衣以致奠巷哭以過車者蓋以千
萬數上命戶部侍郎趙瞻内侍省押班馮宗道護其喪
歸葬瞻等還言民哭公哀甚如哭其私親四方来會葬
者數萬人而嶺南封州父老相率致祭且作佛事以薦
公者其詞尤哀炷香於手頂以送公葬者九百餘人京
師民畫其象刻印粥之家至一本飲食必祝焉四方皆
遣人購之京師時畫工有致富者張淏雲谷襍識謂千
古一人而已余謂温公之後又有一人焉余鄉海忠介
是也忠介久居田里歲癸未起南京都察院入京之日
黃童白叟填溢街巷以觀公凡鄉民過其第者必求一
見踵相接也公每歸私第輙危坐聽事不退居亦不閉
門以便鄉民之求見者公問見我何為欲言事乎鄉民
叩首無事止願一見海爺顔貌耳自朝至暮不少休及
卒於官人争畫其像畫士亦多致厚資還櫬之日老幼
提攜頂鑪香夾道呼海爺爺號泣如喪考妣傾城皆至
舟次罷市數日今江南郡邑相傳公已為神皆尸祝於
家每於公死日相率追薦至有費千金設一醮者此與
温公何異夫温公在宋嘗為執政君子謂其有旋乾轉
坤之功故人皆歸之忠介未嘗一日得行其志而人之
歸之亦與田夫野老皆號為司馬相公婦人孺子亦知
其為君實者同一悅服此豈可以聲音笑貌為哉苐忠
介得於人者與温公同得於天者則不及温公遠甚温
公有子康官至侍讀忠介則黑衣之綴蔑如天之報施
善人又何異耶温公身後又有不幸者紹聖初章惇蔡
卞請發塜斵棺帝不許乃奪贈謚仆所立碑復貶崖州
司戶參軍蔡京用事復降正議大夫至列名於姦黨之
碑若忠介則蓋棺之後人無異言令聞不已此又温公
所不能得於公者也
佛書入中國
世但知佛書自漢明帝時始入中國不知秦之先中國
已有其書隋經籍志曰其書久已流布遭秦火之世所
以湮滅又劉向列仙傳曰得仙者百四十六人其七十
二人已在佛經又漢哀帝元夀元年博士弟子景盧受
大月氏王口𫝊浮屠經此皆白馬未入中國之前也况
明帝時傅毅對帝所言皆是佛書使先此未有佛書毅
何從而得之是明帝前雖有其書尚未盛行自白馬既
来之後其說乃浸淫耳
殿廷植花柳
唐朝殿廷皆植花柳故杜甫詩香飄合殿春風轉花覆
千官淑景移又曰退朝花底散歸院柳邊迷宋朝殿廷
則植松楸而不植花柳者以見嚴毅也我朝殿廷松楸
花柳皆不植亦有深意
黃冊
今制丁口稅糧十歲一籍其數曰黃冊自劉宋時已有
之齊高帝即位嘗勑虞玩之與傅堅意檢定詔曰黃籍
人之大綱國之政端云云時亦稱人籍今世多不解黃
字之義余偶閱唐開元制凡男女始生為黃四歲為小
十六為中二十有一為丁六十為老每歲一造計帖三
年一造戶籍即今之黃冊也謂之曰黃亦自男女之始
生登籍而名之耳
尾大不掉
尾大不掉此非喻言也西域有獸曰羯尾大於身之半
非以車載尾則不可行元白湛淵有咏羯詩羯尾大如
斛堅車載不起此以不掉滅彼以不掉死
雁足書
雁足傳書世傳為蘇武事但武實未嘗以書縛雁足蓋
漢使者常惠自胡中還知武尚在故漢家令人入胡求
武托言上林獲雁得武書也元中統間有宣慰副使郝
經充信使使宋宋留之真州十六年不還有以雁獻經
者經畜之雁見經輙鼓翼引吭似有所訴經感悟擇日
率從者具香案北向拜舁雁至前手書一詩於尺帛繫
雁足而縱之其詩曰露落風高恣所如歸期回首是春
初上林天子援弓繳窮海纍臣有帛書復書於左中統
十五年九月一日放雁獲者勿殺國信大使郝經書於
真州忠勇軍營新館虞人獲之以獻元主惻然曰四十
騎留江南曾無一人雁比乎遂進師南伐越二年宋亡
此又效蘇武而為之也然武留胡中十九年始還漢家
不能為武問罪於胡經留宋十六年始還而元主卒以
此滅宋為之一歎經字伯常澤州人
群龍無首
易群龍無首王弼注云以剛健而居人之首則為物之
所不與也孔潁達未疏無首之義今之佔俾家謂龍之
剛猛在首乾之六爻皆用九是純陽之卦也不宜復濟
之以剛必變而為柔是無首者無剛也余謂不然通乾
之卦皆是陽剛必純剛而後可為乾故象曰天行健君
子自強不息無剛是無健也幾乎息矣以上諸爻皆不
宜息豈以乾之六爻而可息耶且初九曰潛龍九二曰
見龍九五曰飛龍上九曰亢龍皆指一龍也而此獨曰
群龍則非一龍可知夫首者先也無首者言當此群龍
俱興之時我不可以身始事也故象曰天德不可為首
者謂陽剛既在我則候時而動不宜首事左傳曰無為
禍始即此意也且乾坤二卦其理相通彼此互用故坤
之彖有曰先迷失道後順得常蓋居後而不居先在群
龍之時即乾亦宜如此不特坤為然也余故曰群龍無
首謂無為事首而非謂剛德可無也若謂剛德不可純
用必變而為柔則上九之亢龍已先詳之矣而此又言
無剛得無重復乎宋均曰萬物之始莫能先之不可為
首先之者凶隨之者吉此說得之宜補注疏之闕
佛不能作福
唐懿宗末年信佛故迎佛骨苐佛骨至而大駕遂晏亦
足以明佛之不能作福矣
書啓慎餘字
今人作書啓於左方之末書慎餘左冲無他諸語世皆
仍之而不詳其所始余閱程大昌攷古謂古人以尊賜
卑者書啟必於紙尾批曰與某人如宋時詔勑批答之
類故紙尾結言慎餘等語者示行卑不敢更有他語也
術者决王荆公去位
王荆公在相位時嘗向一術者求卜術者曰功名富貴
如此又何卜焉公作色曰今力乞去上未許請看旦夕
便去得否耳術者曰相公相公得意濃時便好休予往
日曾為相公言之矣要去便去只在相公不在上也不
疑何卜公悵然歎服去意遂决噫今之鐘鳴漏盡自託
於上之不許卒客死長安者安得此術人一决乎
易字義
易經之易說文曰蜥蜴蝘蜓守宫形象也是易即蜥蜴
也余按爾雅及注疏諸書蜥蜴之形殊與易字不相似
戴侗作六書故亦已疑之古人製字象形最多亦最似
而於蟲豸之類尤不苟作故易字上从日下从月為東
西代明變易之象是矣若說文下从勿不从月而曰此
象形也於蜥蜴之形何象焉爾雅釋蟲有曰王蛈蜴者
注即螲蟷也似蜘蛛居穴中吐絲網穴口有足江北人
呼為蛈蜴余謂其形實象易字故亦曰蜴而从勿不从
月者象其足也且蛈與蜥音相近或蛈蜴誤為蜥蜴亦
未可知况爾雅止言蜥蜴未言蜥蜴之蜴為易也即蛈
蜴之蜴亦未明言為易然曰象形則易為蛈蜴而非蜥
蜴不待辨矣說文多有可疑此其一也
楚子問鼎
楚子問鼎羅泌以為妄謂楚莊賢君孫叔敖賢相滅陳
且復於申叔之對入鄭且舍於鄭伯之服非復前日之
頑獷也周為共主彼豈遽然而窺之又謂鼎非傳國之
物問之何益亦似有見苐左氏所載王孫滿之言未必
皆妄也余謂九鼎在周乃上代所寶者故周公卜洛亦
以安九鼎為首稱楚居漢南嘗聞鼎之名欲一見之而
不可得故過周之疆問周之鼎亦嚮慕之私耳王孫滿
惡其強梗遂切責之謂其窺伺神器而楚子問鼎初心
未必遽至是也若謂楚實未嘗問鼎而以左氏為㒺則
又不盡信書之過矣
漢高后答匈奴書
漢高后時匈奴冐頓遺書曰願以所有易其所無亦誖
謾甚矣高后召群臣議樊噲欲擊之季布謂噲可斬是
亦一見但令謁者張澤報書即不能直詞切譲亦宜置
有無相易之語於不問可也今書乃盛自貶損曰年老
氣衰髮齒墮落行步失度單于過聽不足以自汗能無
汗顔乎
夥頥沈沈字義
陳勝既王陳其故人嘗與傭耕者之陳求見及見勝殿
屋帷帳曰夥頤涉之為王沈沈者馬班二史皆同其下
文曰楚人謂多為夥索隠曰服虔云頥者助聲之詞也
謂涉為王宫殿帷帳其物夥多驚而偉之故稱夥頤也
而班固則削去頤字豈以詞助且上止言夥涉故此不
必加一頤字耶王文恪曰夥頤方言也班書不宜削去
甚是若沈沈二字索隠未釋應劭注班書曰夥音禍沈
沈宫室深邃之貎也沈音長含反余謂沈沈二字亦當
是方言若以為宫室深邃之貌則於夥頤二字重複矣
沈沈之語必有所指今苦未能詳耳
漢書人物表同名
古今人同名同姓者甚夥但前漢人物表有一士鞅在
中上又有一士鞅在中下相去不遠殆不可曉豈有兩
鞅耶抑誤書也
機雲為顧婦贈答
陸士衡為顧彦先贈婦末章結句願保金石軀慰妾長
饑渴是以為彦先之婦贈彦先也且士衡既為彦先贈
婦而士龍又為彦先婦答不知彦先之婦於機雲兄弟
何所瓜葛而形之翰墨如此
六朝文法不通
六朝操觚之士其文法真有不可解者劉越石贈盧諶
詩宣尼悲獲麟西狩泣孔丘及盧諶贈劉越石其詩序
有云在木闕不才之資處雁乏善鳴之分卷異蘧子愚
殊甯生匠者時盻不免饌賓以匠者時盻應在木句以
不免饌賓應處雁句而於中間乃添入卷異愚殊二句
上下剌戾如是
雪月二賦
謝惠連雪賦謝希逸月賦詞藻既同機軸不異惠連之
賦止多王起為亂耳苐希逸警語濬於心靈大非惠連
所可彷彿昭明並錄竊所未安他且勿論即惠連起語
雪宫建於東國雪山峙於西域此老學究口吻也希逸
肻道之乎
韜略非吕望筆
兵家六韜三略相傳為太公望之書苐騎戰之法始見
於趙武靈王而六韜首列其說何也余意太公望嘗為
此書久或亡去今所傳六韜三略乃楚漢間好事者所
補非望筆也班固志又有六弢下篇則周史所作乃定
襄時人又曰顯王之世崇文總目謂漢世已失此書又
不知作何語也
明月夜光
明月夜光世皆習知其為至寶然莫詳其本末高誘注
淮南子漢時中山之國有隋侯見大蛇傷斷以藥傅而
塗之後蛇於夜中銜大珠以報之因曰隋侯之珠蓋明
月珠也是珠名明月起於漢也然秦李斯上書巳曰有
隋和之寶垂明月之珠和卞和也隋者非漢中山國之
隋矣豈上古故有隋之珠名明月而蛇所銜以遺中山
隋侯者亦即此珠耶高誘注淮南止言漢中山之隋侯
珠是紕漏也高誘又曰夜光之珠有似明月是明月珠
之外又有夜明珠矣故班固兩都賦上既云隋侯明月
下又云懸黎垂棘夜光在焉亦以明月夜光為二珠而
許子重即以明月為夜光吳都賦亦云隋侯於是鄙其
夜光則明月珠亦名夜光是一珠而兩名也或一珠或
二珠經典失詳故說者參差苐夜光明月皆珠也而西
京賦曰流懸黎之夜光綴隋珠以為爥懸黎者璧也非
珠也鄒陽亦曰夜光之璧是璧亦有夜光不特珠矣尹
文子曰田父得寶玉徑尺置於廡上其夜光照一室是
夜光為通稱不繫於珠與璧也余謂明月夜光固不繫
於珠與璧凡珠與璧夜中能有光照人者皆得名之不
必實指隋侯之珠與懸黎之璧也五臣注文選未得其
詳故稍詳之
珊瑚
珊瑚之名詳於載籍廣雅曰珊瑚珠也誤矣張銑注西
京賦亦曰珊瑚珠樹也亦誤豈其止見珊瑚之製為珠
者而未見珊瑚耶珊瑚止宜言樹不得言珠也珊瑚生
於海中司馬光類編云或生於山不知何所據珊又桑
葛切
輦路
輦路二字世皆以為車輦所行之路李周翰注文選輦
路樓陛也上林賦輦道纚屬如淳注曰輦道閣道也與
李說同是輦道即輦路皆非道路矣又甬路亦飛閣之
複道今人以官署墀内之道為甬路乃傳誤也
慎子名姓辨
孟子魯欲使慎子為將軍趙岐注慎子名滑釐正義同
朱考亭從之又按史記慎到趙人謂慎子即慎到是到
又慎子之名諸書皆同但下文此則滑釐所不識也為
慎子自呼余按古人自呼皆呼名未有呼字者豈慎子
以滑釐為名而以到為字耶皆不可曉莊子天下篇又
曰慎子與彭蒙田駢為友學墨子弟子禽滑釐之術故
薛仲常應旂著四書人物攷遂以慎子所云滑釐乃述
其師非自呼其名也豈師弟同名耶姓譜諸書又以滑
釐字慎子其後以字為氏而以滑釐為慎氏所自出則
益誤矣慎子之先當有慎氏慎之姓非自滑釐始也
結字即髻字
古有紒字而無髻字紒音界即髻也史記西南夷𫝊魁
結即魁髻乃借結為髻韓退之石鼎聯句長頸高結正
用此字高結之下有㗋中作楚語句蘇東坡有云長頸
高結㗋是不知結即為髻也故結讀作髻是也楊用修
乃欲讀凡結髮皆為髻髮似誤蓋結髮即髻猶讀結為
髻字義能無重復
名字相同
古人名字一族之中且有相同者豈其族大且衆不相
聞耶據左傳魯莊公之孫有仲嬰齊而魯文公又有孫
曰公孫嬰齊仲嬰齊者公孫嬰齊之從祖又且同時而
名同何也鄭有公孫段字子石而印段亦字子石乃公
孫段從父子也士文伯亦范宣子之族而與宣子同名
見昭公六年傳此不可曉
冠服不必反古
今人行誼文章皆不求如古人惟於冠服間動必以古
為式所稱生今反古者非耶昔司馬温公依古式作深
衣幅巾縉帶每出朝服乘馬用皮匣貯深衣隨其後入
獨樂園則衣之嘗謂邵康節曰先生亦可衣此乎康節
曰某為今人當服今時之衣温公嘆其言合理生今反
古者思之
袴制
褌即袴也古人袴皆無襠女人所用皆有襠者其制起
自漢昭帝時上官皇后為霍光外孫欲擅寵有子雖宫
人使令皆為有襠之袴多其帶令不得交通名曰窮袴
今男女皆服之矣
禱夢九鯉湖
閩中九鯉湖禱夢者響應靈異無虛禱者然亦於事後
乃驗或有當人之身不驗身後子孫始驗者余庚子請
告南歸經過其地僕夫以禱夢請余謂之曰吉凶禍福
我既不能前知即前知亦豈能移易者禱之何益
延篤挂名常侍碑隂
趙明誠金石錄載漢中常侍州輔碑隂其鄉人為輔立
碑者題名自漢陽太守而下凡四十有九人惟延篤叔
堅見漢書耳明誠謂東漢名卿賢大夫死則門生故吏
為之立碑而題其隂延叔堅當代顯人乃挂名於閹竪
之輩似亦可耻余謂不然叔堅嘗有書與李文德矣此
豈出入閹竪之門者且叔堅後坐鉤黨廢錮鄉里至圖
其形於屈原之廟非終始無庇安能有此洪适因引漢
靈帝時太丘長陳仲躬吊中常侍張譲歸葬潁川事以
釋之便自快然蓋時政既惽達而得位則正色立朝不
可朋奸此經也身退窮處則同塵所以遠害亦一時之
權君子所不廢也叔堅居里而同郡為閹竪勒石借其
名以為重叔堅豈得而拒之乎此非門生故吏之比明
誠又何疑焉
坡公論畫竹
蘇子瞻畫竹從地一直起至頂米芾問何不逐節分子
瞻曰竹生時何嘗逐節生及作文與可篔簹谷畫偃竹
記有曰竹之始生一寸之萌耳而節葉具焉自蜩蝮蛇
蚹以至於劒拔十尋者生而有之也今畫者乃節節而
為之葉葉而累之豈復有竹乎故畫竹必先得成竹於
胸中執筆熟視乃見其所欲畫者急起從之振筆直逐
以追其所見如雕起鶻落少縱則逝矣與可之教予如
此予不能然者内外不一心手不相應不學之過也故
凡有見於中而操之不熟者平居自視了然而臨事懵
焉喪之豈獨竹乎余謂此言不獨畫竹為然即推而山
水諸丹青又推而臨池又進而天下國家何事不然是
東坡言技乃言道也
坡公詩文
蘇東坡絶世之才早年學詩獨宗劉禹錫而不及王楊
盧駱高岑李杜諸公晚年雖曰學李青蓮其得意處雖
迫真然多失於粗止能為白居易則以信手拈来不復
措意耳又言平生不好司馬史記然其文多有模倣司
馬者朱考亭謂坡公晚年海外文字多是信筆胡說全
不看道理此又非知坡公也
佛字辯
今人以佛為覺余嘗求之不得其說使此佛字為西方
所製則譯之為覺可也苐佛未入中國時先有此佛字
矣曲禮曰獻鳥者佛其首畜鳥者則勿佛佛者拗戾而
不從之言也又釋名曰轡佛也言牽引拂戾以制馬也
是佛即為拂而古文拂作&KR0034;又作&KR0008;古人觀象而後制
字以兩弓从一矢拂之謂也是佛者拂人者也其棄父
母離妻子山河大地一切而歸於空皆拂之謂也以佛
為覺蓋譯者尊信其說而故為此美釋耳不知西方本
来果以佛為覺乎即此一字而譯者失之則五千八百
卷中皆以漢語譯之者一一皆西方本来意義乎請以
質之事佛者
瘧病聖人
周武王克商之二年即病瘧是瘧且病聖人也何問君
子周公雖以身代告天然武王竟以此疾不起乃知人
之夀夭皆定於天雖忠如姬旦亦不能回天也
大麓辨
書堯納舜於大麓孔安國輩以為大錄萬機之政而桓
譚新論亦以為領錄天下之事若今之尚書然故東漢
始以牟融錄尚書事蓋本於此後代多因之故有以大
麓為三公之位者王克己非之矣張九成曰處之深林
大澤之間謂觀聖人者皆當自其難堪處觀之耳堯之
知舜豈待以難堪者試之哉惟大傳曰堯推尊舜屬以
諸侯致天下於大麓之野應劭云麓者林之大也鄭康
成云山足曰麓羅長源得之其說曰古者天子以大事
命諸侯則為壇於國之外堯聚諸侯以命舜陟位居攝
致天下之事欲天下諸侯皆明知舜之受命也是可以
剖千古之惑但長源又云因地譬意大麓者大錄天下
事也是又於前妄未盡袪也余謂納于大麓烈風雷雨
不迷者或當納麓之時適有烈風雷雨而舜偃然自若
殊無驚佈見其鎮定耳夫震雷虩虩不喪七鬯舜能不
迷於烈風雷雨此非超越尋常足以當天下之大任者
乎故舜之授禹亦有納麓烈風雷雨之事蓋告終易代
皆上關天意堯授舜舜授禹而納于大麓皆有烈風雷
雨或天以此而試舜禹亦未可知故當此受禪之日烈
風雷雨不迷是足以任天下之大而天遂與之矣如後
代有禪位者登壇之日雷雨震電遂至顛隕不能成禮
者視舜禹之不迷益可見也此謂天以此試舜禹理或
有之而堯以此試舜舜以此試禹則後儒之妄也
經與傳各行
漢初為傳注者皆與經别行春秋三傳之文亦皆不與
經連故石經書公羊傳並無經文至馬融為周禮注乃
云欲省學者兩讀故具載本文是後漢以来始就經為
注也
三字名辨
人名未有三字者楊用修以戰國董之蘩菁謂之蘩菁
是三字名也余不敢以為然左傳介之推燭之武介與
燭皆地名兩之字皆語助非名也董之蘩菁之字即同
介之推燭之武之字猶云稱楊用修楊之用修云爾
論語微子篇
論語微子篇凡十一章一微子去之次柳下惠三黜次
孔子去齊去魯次楚狂次長沮桀溺次荷蓧丈人次逸
民次太師輩去周此皆門人叙述聖賢出處大致而於
末乃綴以周公謂魯公章綴以周有八士章者何居余
謂周公謂魯公章大意言所厚者薄則無往不薄親
而可施又何有於賢士大夫大臣不以則必愎狠而信
任小人無大故而棄故舊則新間舊小加大矣求備一
人則賢才有弗獲自全者矣此尚可仕於其朝耶非此
四者聖人固不忍去其國也故三人之或去或死柳下
惠或絀或處孔子之去齊去魯樂師之適齊適楚意可
知矣彼接輿沮溺輩何足以語此哉而終之以八士者
蓋慨慕於盛朝謂八士何幸而生於其時以樂行其志
不至於為三仁為柳下惠為樂師云爾甚矣孔門弟子
善於述聖志也
二王名字之繆
字學之難不特今人也晉人善書苐不甚解字義如王
氏父子名羲字逸少名獻字子敬殊不可曉羲有純義
於逸何與獻有成義於敬何與父名羲子名獻尤為可
笑禮含文嘉曰羲者獻也後漢書王莽𫝊立斗獻獻音
羲禮器羲尊即周禮獻尊故叔獻亦作叔戲戲與羲通
故羲與獻通父子立名豈可苟者羲獻名雖異而義則
同甚矣晉人之不識字也
針砭藥餌
世皆知神農嘗百草而孔叢子及世紀皆謂伏羲已先
為之并制九針以拯夭枉余意百草之嘗始於伏羲而
特詳於神農耳余又按靈樞經岐伯對黃帝以九針是
針亦古已有之矣非始於黃帝也治病者惟針之效最
神疑古先有針而後有藥餌也針本以石為之名曰砭
後世乃易以金耳故曰藥石者謂藥與砭非謂金石之
石也
寇莱奢儉不同
寇莱公寢處一青幃二十餘年時有破壊益命補葺或
以公孫弘事靳之公曰彼詐我誠雖弊何憂然知鄧州
時製花蠟燭不點油燈罷官日厠溷間燭淚在地往往
成堆何此奢而彼儉也青幃之弊豈真異於公孫
觔斗
今人以頭竪於地以脚番上為觔斗戲諸書皆作觔斗
惟孫吾與韻會定正於十五堅末收跟字注脚跟也又
跟頭戲倒頭為跟也或作&KR0008;則觔斗字當從孫吾與為
跟頭謂以頭為跟也今作觔斗兩字皆誤
劉表工書
今人皆知臨池家有鍾元常而不知元常有同學友胡
昭又不知元常與昭皆受書法於劉景升也董北苑曰
劉景升為書家祖師鍾胡皆其弟子昭肥繇瘦各得一
體耳今景升遺蹟絶無存者藝文志有劉表集亦已久
亡獨三國志載表與袁尚兄弟書其筆力不减崔蔡之
流而表初又為黨人在八及之列其文行如此宜乎書
法之工也
有餘不足
人間世自有參差不能如一者自是正理如周天有三
百六十五度四分度之一夫三百六十度可矣而必加
之五又加之以四分度之一一歲有十二月二十四氣
三百六十日宜無餘欠矣然氣則盈而朔則虛故律之
數必有空積忽微玄之數亦有竒零假借是天地造化
猶不能無有餘不足而况於人乎
水銀
水銀一曰汞廣雅謂之澒音同本草圖經曰水銀生符
陵平土今出秦州商州道州邵武軍而秦州者来自西
羌乃於山石中採麤次硃砂作鑪置砂於中下承以水
上覆以盆器外加火煆養則煙飛於上水銀溜於下是
以人力製之而後成者陶𨼆居曰水銀有生熟生符陵
平土者是出殊砂腹中亦别出沙地今不聞有此至於
西羌来者彼人亦云皆燒煅也及按西粤志云泗城州
出水銀取之之法以人其用人從外境市之或逃走僮
僕或姦商縳雇役人往售至其家初以酒飯飼之三日
即引至水銀坑中挖窟埋之露其首三日其人癢不可
忍號呼徹天乃以鐵鏟去其首仍埋之數日取出則滿
腹腸胃指甲骨髓中皆水銀矣安南國近憑祥州地亦
有水銀坑取法同是與本草異也
焦仲卿妻
焦仲卿妻劉氏後人常悲其以嚴姑見逐卒能守志殺
身余讀其詩氏非賢婦也姑雖呵責始未相逐乃氏自
請去耳一還其家為弟兄所逼遂適太守之郎君此可
謂守志不移耶其舉身赴清池乃遇仲卿於途要之以
死恐非其志也
夏世最文
夏尚質周尚文余以為夏固不質而周亦不文也無論
夏之九鼎以圖像物者想其工巧必非周所能作即今
攷古博古二圖所載周之鼎彝諸物已不能如商之工
巧何問夏哉又如禹貢一書其文章之妙亦豈周書諸
篇所能彷彿乃知天下至文必在於質以文為文其文
陋矣
字學之難
漢興尉律太史試學童能諷誦籒書九千字課以八體
乃得為史吏民書式不正輒舉劾之石建為郎中令奏
事下建讀之驚恐曰書馬者與尾而五今乃四不足一
獲譴死矣字學之重如此乃馬援上書臣所假伏波將
軍印書伏字大外嚮城臯令印臯字乃白下羊丞印四
下羊尉印白下人人下羊即一縣長吏印文不同恐天
下不正者多符印所以為信邑所宜齊同宜薦曉古文
字者事下大司空正郡國印章是當重字學之漢而印
章乃朝廷大信猶差謬若此况今日不講字學之時乎
班固賦用騶虞
毛詩騶虞序曰蒐田以時仁如騶虞也班固兩都賦遂
以騶虞為蒐田之名而曰歷騶虞覽駟鐵然則詩言睢
鳩以美后妃之德今之呼賢婦人者亦可以睢鳩呼之
耶
翡翠屑金
翡翠屑金人氣粉犀古有是語余嘗試之人氣粉犀誠
然獨翡翠屑金不知其解偶閱一小說乃知玉有名翡
翠者其色如翡翠以之磨金隨手而屑但此玉世不常
有未知然否
服玉屑
魏李預好服玉屑而不戒酒色遂至病篤乃謂妻子曰
服玉者必屛居山林排棄嗜欲余謂守此二言何必服
玉
西方聖人辨
列子述孔子西方有聖人之語林希逸謂即佛也至今
學者皆然其說惟邢延舉據國語有云西方之書有之
曰懷與安實疚大事注云周詩有誰將西歸及西方之
人皆謂周也如列子所述孔子稱西方聖人果有是語
當謂文王於佛何與余得此為之豁然苐隋王通自稱
儒者亦指佛為西方聖人何惑乎今之世也
齊鏄鍾銘
妣母也考父也父先母後周齊侯鏄鐘銘皇祖皇妣皇
母皇考既云妣又云母先言母後言父未詳其義
鷫鸘
鳳之自西方至者曰鷫鸘至則主疫不祥鳥也古人乃
以其羽為裘不知其解
花蕊夫人
孟蜀時花蕊夫人有宫詞膾炙後世然夫人在蜀不足
多也蜀後主之母順聖徐太后及其姊彭王之母翊聖
太妃尤能詩乾德中姊妹以巡禮聖境為名凡駐輦處
皆有題咏鐫於金石今載在豪異秘纂者數十篇皆綺
麗有致殊非粉黛口吻其風格出花蕊上尚數塵也獨
前後二主文詞不少槩見諸妃后得無對牛彈琴乎後
人以蜀之亡皆由於此余謂不然周之后妃篇章具在
而周道以昌夫婦人能文亦何足損乃公事且孟蜀之
國事可知即非二后亦能保其不亡耶余按諸傳記花
蕊夫人姓費陶九成輟耕錄曰夫人乃徐匡璋女實拜
貴妃號曰花蕊者以喻其美也不知與順聖翊聖同族
否胡蜀之徐氏女能文若是衆也
疑耀卷二
