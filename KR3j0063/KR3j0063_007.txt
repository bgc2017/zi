疑耀卷七
明張萱撰
纂修恩賞
今制有經筵頭修書尾之說謂經筵初開在事者俱被
恩賞若繼進者不與也修書之初無恩賞書成進御恩
賞方行然每修一書常至十餘年始能完進其中雖有
纂修之勞而先或物故及遷别官者皆不追叙惟據進
書時見在諸臣恩賞及之而已宋元祐間祕書丞劉恕
與修資治通鑑及書成而恕先卒恩賞亦不追叙祕書
少監劉攽等上言乞依黃鑑梅堯臣例官其一子則特
典也今當事者能援劉恕故事建白行之亦右文之一
快乎
看畫時知孤寒
宋文潞公當國時有某甲官人者收得一名畫如李成
山水之類某乙官人借去模一夲送與文潞公一日出
示衆賓某甲偶在坐一見而笑曰得非某乙所獻乎潞
公驚曰何以知之某甲曰眞夲乃某家所藏數日前某
乙嘗借去恐其模一夲以獻耳潞公驚甚曰不知可以
借來一觀乎某甲曰可遂命取來潞公凝視兩夲久之
曰畢竟某乙者是眞衆賓亦相與和曰某乙者是眞某
甲更不作聲而退明日有問之者某甲嘆曰某扵昨日
論畫時方知此身孤寒此話柄古今同之不足訝也
驢牽船
北地凡百可以代人力者皆用騾驢余嘗欲以驢牽船
然世未有見者偶閱元宋正獻公集有驢牽船賦則在
濁漳非北地也正獻廣陽人名夲字誠夫
醴
魯元王為穆生設醴說文一宿熟曰醴今人罕得其法
元宋正獻集有鷄鳴酒賦序曰將陵李懷德甫家善釀
一宿酒法以米三升用水以椀計者倍乃粥之入麴八
兩酵半麴以飴為酵殺四之一加麥糵少許和之適宜
造扵燈時比曉熟矣味甘且醇劇飲不醉豈即醴耶
龍無髓
龍無髓若有髓者蛟也元時有善墨名黑龍髓謬甚
不信夷齊扣馬
夷齊扣馬事千古未有致疑者王安石獨不信有詩云
孟軻勸伐燕伊尹干說亳扣馬觸兵鋒食牛要祿爵少
知羞不為況彼皆犖卓史官蔽多聞自古喜穿鑿此亦
一說也
穎師彈琴詩
韓昌黎聽穎師彈琴詩歐陽文忠以語蘇東坡謂為琵
琶語而吴僧海者以善琴名又謂此詩皆指下絲聲妙
處惟琴為然也若琵琶則格上音豈能如此而謂文忠
未得琴趣故妄為譏評耳余有亡妾善琴亦善琵琶嘗
細按之乃知文忠之言非謬而僧海非精于琴也琴乃
雅樂音主和平若如昌黎詩兒女相語忽變而戰士赴
敵又如柳絮輕浮百鳥喧啾上不分寸失輙千丈此等
音調乃躁急之甚豈琴音所宜有乎至扵結句淚滂滿
衣冰炭置腸亦惟聽琵琶者或然琴音和平即能感人
亦不宜令人之至扵悲而傷也故據此詩昌黎固非知
音者即穎師亦非善琴矣
齋醮
齋與醮義異而事同羽衣家鮮能辯之靈寳大法引廣
成曰醮者祭之别名也牲牷血食謂之祭蔬果精脩謂
之醮河圖經品三洞之中凡有二十四等醮與齋法相
類并諸雜醮法凡五十六門以太上為主北斗為宗是
三洞既有二十七等之齋復有四十二等之醮也後世
乃謂靈寳立齋正一有醮乃扵齋後散壇改正一銜易
正一服而後設醮謬矣夫醮三洞皆有之況散壇之醮
乃齋事告終酬謝眞靈耳豈宜改銜易服别作一式乎
婦人在軍中
自古出師未有婦人偕行者故杜工部有婦人在軍中
兵氣恐不揚之句庾子山奉報趙王出師在道賜詩之
作乃云錦車同建節魚軒異泊營軍中女子氣塞外夫
人城是趙王宅眷皆在軍中矣
磁器
宣和格古論古人稱磁器皆曰某窑器某窑器不稱磁
也惟河南彰德府磁州窑器乃稱磁耳今不問何窑所
製而凡瓦器俱稱磁誤矣
視草之義
古人稱視草者謂視天子所草也古者詔令多天子自
為之特令詞臣立扵其側以視所草何如耳故漢武帝
詔淮南王令司馬相如視草非令相如代筆也今典制
誥者皆代天子筆非視草之義而稱視草不亦謬乎
眼鏡
閩廣之間有製眼鏡者老人目翳以懸目中則毫髮立
覩古無其製獨劉跂暇日記中載杜和叔鞠獄取水晶
十數種以入初不喻其意既出乃知案牘故暗者水晶
承日以照其文立見此眼鏡之所由製乎
不合時宜
東坡一日退朝食罷捫腹徐行顧謂侍兒曰汝軰且道
是中有何物一婢遽曰都是文章坡不以為然又一婢
曰滿腹都是識見坡亦不以為然至朝雲乃曰學士一
肚皮不合時宜樣子坡乃捧腹大笑余謂朝雲之言即
前兩人之意也古今不合時宜者孰有出扵文章識見
乎若無文章無識見又何不合時宜之有
皮船椽矢
宋太祖為周殿前都虞候時率兵圍夀州嘗乘皮船入
夀春不知皮船之制何似又夀春城上發連弩射之矢
大如椽不知其弩之大亦何似
絹易首級
宋太祖謂遼人精兵不過十萬欲以二十匹絹購遼人
一首計用二百萬匹絹則遼人可盡今制首虜一級賞
銀五十兩是重扵二十匹絹然歲費四百餘萬金往往
不能易一首級何也
王勃千歲歷
王勃以推步自名作大唐千歲歷其言五行之運以土
王者五十代一千年以金王者四十九代九百年水王
者二十代六百年木王者三十代八百年火王者二十
代七百年夫五行相禪豈有參差若土德獨長或亦分
旺之說而水德獨短何也勃或有見惜其書已亡不得
而詰耳
赫胥氏
古有赫胥氏一曰赫蘇氏古蘇胥通傳謂赫然之德為
人胥附故云是胥為共義又云胥者胥史之意謂隆名
不居而以胥史自況也未知孰是
曷字辯
曷从曰从匂曰者辭也匂者聲也無義葛天氏之幣葛
字从土从曰曰乃古之合字即為聲也曷與堨同所謂
田堨田堨土事古人曷多作□又說文葛蓋也與&KR1534;皆
音蓋集韻蓋覆也居曷切蓋曷盍三字古通故曷作盍
旦渴碣夲从盍堨碣一从蓋䡷礚&KR3059;一皆从葛世不知
爾
李虛中以疽死
今之祿命家言云子平者其說始扵唐殿中侍御史李
虛中也苐虛中以服水銀疽發背死不知其曾自推筭
否
九還
北斗一日一夜一周天天降地騰從寅至申為七返却
到坤處為九還此宋張景之說也天地且不可無還返
之說況扵人乎故養神者先氣氣先養腦腦先養精精
先養血血先養水
天門開
宋王文正公旦幼時見天門中開其中有公姓名龐莊
敏藉帥延安日中夜恍惚見天象成文云龐某後十年
作相當以仁佐天下凡十字余初以為誕及余師趙文
懿公嘗謂余言丁夘歲在齋屋中忽見天門開上有金
甲神人現形數刻因呼同忩者出視之皆不見惟公獨
見也次年即登第後果大拜乃知王龐二公之事不誣
在齊聞韶
子在齊聞韶曰不圖為樂之至扵斯言不圖以帝王之
樂而作扵諸侯之國也蓋有悲心焉三月不知肉味者
悲之至也此亦八佾歌雍奚取扵三家之堂意
孔子不言樂
夏殷之禮子能言之而不及樂鯉趨過庭訊以學禮亦
不及樂豈以禮具而樂即存耶夫古樂之亡久矣即孔
子亦無得而聞也若告顔子為邦而終之以韶舞則于
齊嘗聞韶惟顔子或足以知之耳
譜系之學
氏族譜系之學我朝廢而不講即講之亦必不能精自
昔已然矣如賀氏楚出而慶亦為賀來夲郲後而來纖
亦為來孔氏宋後而孔達出扵衛孔張出扵鄭陳又有
孔寧齊又有孔虺孫氏晉出而一出於商一出於衛漢
荀卿又曰孫楚宋皆有司馬楚衛皆著子南周楚之王
孫既異于衛秦宋之王臣復别於楚諸國之分侯姓三
代之殊王氏不可勝數矣至于後世兵火饑疫離析流
亡又有違諱避仇隨母假養寄冒之類紛然雜出如之
何攷之
封禪
封禪自古有之聖門絶不言及者管仲曰惟受命之君
乃可行是一代始一行之也又湏攷瑞崇德故商有天
下六百年惟行于湯周有天下八百年惟行扵成王孔
子之時天命未改故不必講求也第六經之中亦未有
論及封禪者惟見于大戴禮嘗以為疑先儒謂舜類上
帝及柴燔岱宗皆封禪也然既曰一代一行則柴燔岱
宗之事乃五載且更舉矣即以之為封禪所不敢安
能耐通
古耐字多作能能耐古通用而義各有在史漢高紀耐
以上請之是也耐者去煩毫而不至髠故耐亦音耏後
人耐辱耐久假借以書之爾若以能忍為耐自有晁策
能寒能暑之例楚辭荀子皆以能讀如耐是也
老始學詩
昔人有年過五十始學為詩竟以詩名者杜少陵平生
之詩千四百五篇斷自贈韋左丞二十二韻為始以年
譜考之亦且四十餘矣贈韋之作追憶少年壯遊之詩
歷述往昔遠比曹楊近交崔魏然其盛年之詩未有傳
者夔州以後益老矣黃魯直八歲有送人赴舉詩云送
君歸去玉帝前若問舊時黃庭堅謫在人間今八年晚
年竟自刪去不收集中余不能詩幸今猶未五十再三
年乃學詩未晚也苐恐玩愒歲月耳
禮部韻
禮部韻略初僅九千五百九十字續&KR1113;六十有五字分
為五聲二百六韻其間通用獨用各别若欣淳覃咸音
相近而不同韻者多矣至于冬東魚虞清青語麌御遇
勁徑錫昔以字母推之宜可同韻豈不得附扵先仙覃
談通古之例何乃隔别而不許通押耶麻韻從奢以後
馬韻從寫以後禡韻從藉以後雅音别之宜當小異豈
不得用歌戈哿果鄰韻之例又何其纖悉扵他韻而闊
略於此也況變隸已久字文猥多知音罕逢反切易舛
韻家正如聚訟自唐人釋文音韻行世而士不知古音
久矣
易有小石
易傳說卦艮為山為小石他卦别無為大石者豈說卦
有脫簡耶以意度之宜曰為大小石二隂在下小石也
一陽在上大石也是故介于石互艮也漸于磐内艮也
夲義曰磐大石艮何止為小石亦為大石矣易中凡言
石皆主艮惟困扵石不主艮遇兌之下剛也故皇極經
世少剛為土石土石同根在先天為巽坎故土依扵石
而石依扵土辰石相薄在先天為震巽故辰為之聲則
石為之音石之少剛與星之少陽同物故石在天則為
星而星在地則為石氣類然也
五經皆有韻
曲禮以安民哉叶思辭以將入戶叶下以將即席叶怍
皆古音也如中庸樂記禮運閒居其間韻語更多夫易
書禮記夲不必韻而猶有韻則詩宜無有不韻者何以
周頌之韻多不叶而清廟維天之命乃通篇無韻然則
所謂詩者豈曰韻語而已蓋古詩字音句律皆天然中
節漢儒以後乃以訓詁求詩徒說其義不通其音試思
三百篇皆可絃可歌後人泛作樂章每有不中絃歌之
節者不知音故也
四民
古之為民者四儒與吏皆士也周禮六卿之官最為親
民而獨無府史胥徒不知誰為之吏竊意興賢出長興
能入治即所興之賢能為之吏也故經文亟稱鄉吏群
吏此時儒無非吏吏無非儒耳
古琴
經典琴瑟並言魯論三言瑟而不言琴何也宋時郊廟
之樂其琴以宫絃之中徽定黃鐘引上一徽即大吕商
角徵羽亦自中徽引上每徽一律以與瑟合是古之琴
不可聞矣余意必不如今人之弄手取聲也新調滛聲
蠲瑣䋴㔢余名之曰琴之異端
火鈐
道家有火鈐之說鈐金也火鈐言火與金也夲出儒書
道家竊其緒耳河圖之為洛書也二七合乎南者四九
乘之四九合乎西者二七乘之圖體而書用也五五天
數從横十五則金火易位矣五六地數縱横十八則水
土易位矣聖人不言地數但以天數二十有五著于洛
書者金火入用之妙在焉水中有火故甚雨必電電之
下為火光火中有金故震電必霆霆之末為聲度人經
言擲火流鈐黃庭言火兵符圖又言火鈐冠霄人身中
各有金火天丁流金火鈐非外索扵鬼神也天以金火
行人以金火生用扵祈禳容有是理然其學以神霄為
宗此林靈素之幻妄也苐以政和之崇尚竟致炎運之
中否火反克火曾不能救玉帝之子以長生青華之君
況後數百年猶望其有靈乎
祀孔子之始
自古之學必先釋奠于先聖先師釋禮記者謂詩書禮
樂各有師若夔龍伯夷周孔皆先聖先師也故蜀殿畫
繪古聖賢其所祀者不止一孔子至唐開元二十七年
始專祀孔子而以其門人為配凡今州郡通祀社稷孔
子承開元之制也自古仲春季秋入學合樂取斗建日
纏卯戍合氣以合樂也唐始定春秋二仲上丁至宋政
和四年太學雅樂成凡今釋奠用樂承政和之制也
曾點鼔瑟
曾點浴沂之事或是前時群浴因言志或是想像寓言
非眞浴也若前時群浴此時對師誇說似非荅問之禮
若託興寓言無乃荒誕于師友之前是狂者又一不讓
也宋熊朋來善鼓瑟嘗作瑟譜自言嘗倚瑟三誦覺得
春入沂歸猶𢃄韻語當是所鼔之瑟曲如此時曲終道
語及之亦是一說曾點非有意安排求異三子者三子
言異日行志曾點說當時瑟曲聖人喟嘆與點亦以瑟
之曲也古者瑟有歌有語有道道者古人瑟歌之餘以
其曲道說一遍故曰道如賦家之有亂也故朋來云然
不是眞浴沂亦不是寓言也
乞墦
孟子乞墦章先儒疑章首有闕余意不但闕孟子曰三
字而已嘗合上章誦之因思七篇中别無瞷字此二章
以瞷夫子瞷良人洊言之當出扵一時也竊意儲子更
有問荅若曰人皆可為堯舜而不得為者何也遂及乞
燔事韻釋瞷與觀皆視也因齊婦之瞷言君子之觀君
子存之則堯舜與同庶民去之則妻妾不羞其分路處
有相關者因知二章未必同余以兩瞷字疑其同蓋自
君子觀之則知齊人所以不得為堯舜矣
石介七十喪未葬
宋石介自言石氏自周漢已來至于宋百餘祀自高曾
以降至扵七世孫有七十喪皆未改葬遂以書干王舍
人君貺須五十萬書云先人没祿賜絶故不免扵凍餒
不知先人存日祿賜不乏不以改葬七十喪何也世之
緩葬者固不少然亦未有自高曾而下七十喪之衆皆
不葬者豈拘于堪輿之說耶其云不改葬者假葬也古
有假葬三年即吉之條晉郄詵母亡便扵北堂壁間下
棺謂之假葬三年遂即吉衞瓘以其不應除服而議之
介既云七十喪未改葬則祖喪亦在其中而先人乃仕
宦如彼豈不應除服之議不行扵宋耶介賢者余偶讀
其書不能釋然也
帝王之後皆蠻夷
閱諸傳記古帝王之後多為蠻夷戎狄巴人出扵伏羲
玄氐羌九州戎出扵炎帝諸蠻髦民党項安息出於黃
帝白民防風驩兜三鱙出扵帝鴻淮夷允夷鳩蓼羣舒
出扵少昊昆吾滇濮歐閩駱越出于高陽東胡儋人暴
輿吐渾出於高辛匈奴突厥沒鹿無餘出扵夏后夫中
國姓氏譜系且不可據而謂蠻夷戎狄皆系扵帝王其
可信乎昔元魏自謂蒼林之後慕容自謂厭越之後赫
連自謂伯禹之後亦猶安祿山自謂昌意後耳古帝王
有知能不髮指
文天祥考
陶宗儀輟耕錄元至元間文丞相天祥有子出為郡教
授行數驛不病而卒士人皆以詩悼焉閩士翁某者有
曰地下脩文同父子人間讀史各君臣蓋誚之也余不
以為然子即不肖亦豈肯忘父事讐耶元人見丞相不
屈扵元故誣以子復事元耳及按宋史丞相僅一子景
炎三年丞相屯軍麗江浦時軍中疫起子與母皆死于
麗江是丞相無子又按丞相集中紀年及丞相集杜句
諸詩丞相有二子與丞相母曾夫人俱以疫死麗江者
十三歲名道生歐陽夫人出也次名佛生則黃夫人所
出景炎二年空坑之敗黃夫人携之以竄遂失所在故
集杜句第一百四十三章小序佛生已死第一百四十
九章小序曰吾有二子是丞相之子又似止有道生佛
生皆物故矣丞相囚燕京于辛巳年正月元日嘗為書
以付男陞則弟璧之子丞相撫以為嗣者也宗儀所誣
事元者豈即陞耶丞相被誅陞既襄大事且廬墓三年
矣非不肖者豈復事元乎若是則丞相未嘗無子特非
丞相所出耳宋史即謂丞相無子者蓋隨丞相守余惠
州而以城降元者丞相雖死而興復宋室一念目猶不
瞑譔宋史者元人也恐丞相後人有欲為伍員者故璧
也父既不忠子即事元理或有之然丞相家傳又曰丞
相無子以絶人望耳丞相有二弟曰璧曰璋皆云元仁
宗在潜邸嘗聞陞名召見之及即位官以集賢直學士
乞歸得代于南海道卒乃官其子富為興文署丞是陞
果嘗事元而云乞歸或亦良心時露耳苐至元至仁宗
凡隔四十餘年既云至元間出為教授不病而卒矣又
安得至仁宗朝復官集賢學士耶甚矣宗儀之謬也嗚
呼璧之以城降于元也元主呼璧曰是能孝順我若璧
者亦難為兄矣宋史既不欲詳丞相後事近代吉安郡
志傳丞相者亦復草草而丞相被執時即余鄉五坡嶺
麗江亦余鄉歸善地也余數四往來輙低佪不能去偶
閱輟耕錄故詳著焉
宫詞
古今宫詞唐王仲初建一百篇宋王禹玉珪六十七篇
蜀花蕊夫人九十八篇宋寧宗楊后五十篇此世所共
傳也宋元豐初有宦者王紳效仲初亦作宫詞百篇則
世無傳焉偶扵他書得其二篇太皇皇太后生日詩云
太皇生日最尊榮獻夀宫中未五更天子捧觴仍再拜
寳慈侍立到天明太后幸景靈宫駕前露面雙童女詩
平明綵仗幸琳宫紫府仙童下九重整頓瓏璁時駐馬
畫工暗地畫眞容二詩亦有思致其餘必多有可觀者
豈以其出于奄竪軰故不傳耶苐古今此軰能文者絶
少安可以人廢言也寳慈二字宋史不載當是皇太后
宫名雙童女露面則當時從幸女侍皆帕覆首也此亦
宋制諸書未詳者
禹錫玄圭
禹貢禹錫玄圭告厥成功書𫝊直言堯賜玄圭此于錫
字固當但正文明言禹錫而解之以堯賜不相背乎故
蔡沈又謂錫與師錫之錫同言禹以玄圭為贄而告成
功于舜也是于正文不背但沉于堯典師錫則從書𫝊
錫與也禹告成功時尚為人臣而以玄圭贄見于君可
稱與乎按爾雅錫賜也是錫止為上賜下之義若如沉
說以禹錫玄圭為錫于堯亦猶端木賜之字子貢也以
貢為賜以錫為贄終屬強解宋儒熊朋來謂五經惟尚
書最難讀以古文今文既異且壁藏歲遠殘闕既多伏
生口授不無訛舛余謂禹錫玄圭之語上下必有闕誤
書𫝊既失蔡沉亦未為得也
郭公
春秋書郭公胡安國以為郭亡本于齊桓公郭何故亡
之語邢延舉謂春秋中所書昔無今有者皆以為災如
有&KR0558;有蜚之類是也遂以夲草所載鳥名布糓者江東
呼為郭公疑此郭公為如書&KR0558;書蜚之類謂昔無郭公
而今始有之故書也亦太鑿矣古今傳疑不可曉者即
孔子且闕之後學何必強為之說
顔謝優劣
昔人皆以顔謝並稱至今宗之余謂顔不及謝非止一
塵謝詩竒拔意多在言外即鮑明遠初日芙蓉之喻亦
止言其色澤耳未足以盡謝之妙處若顔則一以組織
為工間作老學究口吻無論全集即昭明所選顔詩已
不及謝詩多矣
漢高祖尊母不尊父
漢高祖得天下之五年二月即皇帝位先封高后曰皇
后子曰皇太子亦追尊其母曰昭靈夫人婦為后母為
夫人豈當時禮制尚未暇講耶時太公乃遺而不封已
不可解七年春正月又封劉賈及兄喜暨弟交之子肥
諸人為王三月復趣丞相差次大小功臣封之而太公
復未議封即羣臣亦無一言及之何也逮帝五日一朝
太公家令說太公擁篲郤行帝乃大驚始下詔曰諸王
通侯將軍羣卿大夫已尊朕為皇帝而太公未有號今
尊太公曰太上皇帝是帝為天子已七年而太公尚為
庶人也至九年置酒未央宫帝奉玉巵為太上皇夀乃
曰始大人以臣亡賴不能如仲治産今所就孰與仲多
羣臣皆大笑噫太公之七年為庶人也帝得無宿怨乎
亦大異矣後十年太上皇帝崩雖令諸侯國皆立太上
皇廟亦何益哉更可異者太上皇之號秦始皇以封秦
莊襄也以死者之封封生者季不讀書信乎
九州考
禹貢九州雍梁荆豫徐揚冀青兖周禮夏官職方氏之
九州則無徐梁而加幽并漢地理志謂監二代改徐梁
二州合于雍青分冀為幽并爾雅亦以并為營故先儒
謂禹貢之九州乃唐制而禹因之也余按眞源賦伏羲
别九宫因置九州法語亦曰伏羲作八卦分九州周公
職錄又曰黃帝受命風后受圖割地布九州則九州又
非始扵唐而先儒誤矣余意九州斷非始于夏商特九
州之名至禹而始定耳第未知伏羲黃帝時九州之名
與夏周同否
誅少正卯
孔子攝相事七日即誅少正卯此固去惡欲速之意然
亦以其非眞相也特攝之耳其不待八日九日者安知
八日不遭逐而九日不失位乎七日之内萬一女樂至
則吞舟終漏網矣此七日而誅少正卯非失于欲速也
蓋有深意也
郭汾陽二十四考辯
郭汾陽二十四考書中書余嘗思之不得其說汾陽以
天寳八載始為左衛大將軍至德宗建中二年卒于官
夀八十五其在事僅三十有五年耳及為中書令乃德
宗即位建中元年也是為中書令未滿二年安得有二
十四考耶今汾陽傳明言以身係安危二十年校巾書
考二十有四此何謂也因閱唐書職官志凡入仕之後
遷代則以四考為限此武德初年所定考叙之制然亦
未著若干年為一考又閱唐考功令百司之長歲較其
屬凡有四善四善之外有二十七最疑二十四考即二
十四最而汾陽所居官又止與兵士調習戎裝克備為
督領之最賞罰嚴明攻戰必勝為將帥之最二條相合
耳且未嘗為人屬吏也其非二十四最可知況中宗朝
盧懷愼疏凡百官在任未經四考不許遷除玄宗二十
五年詔考課官人三年一奏永為定式二十七年赦文
亦云三載考績歴肅至德守而未變其云歲終之課正
如今外官季報年報之考語非大計之考也故汾陽當
時亦三年一考無疑如二十四考則為七十二年是汾
陽十三歲即入仕也史傳固未言汾陽若干歲入仕其
斷非十三歲明矣或者又以考功員外郎李渤議歲終
考校宰相而下升黜之名第其時以宰相段文昌為下
考則一年一考汾陽在事三十五年故亦得二十四考
耳余又按李渤為考功員外乃憲宗元和二年則汾陽
捐館久矣余臆斷之汾陽有大功與諸臣不同豈其或
行師或出鎮每有一功即為一考耶其云校中書考者
亦每一考即紀錄于中書省云耳非以居中書而考也
考古君子幸是正之
薛居正子婦
張齊賢亦宋之名相也故相薛居正子婦柴氏無子欲
攜貲産改適齊賢而為居正庶子安上者訴於真宗既
足掩口矣安上不肖真宗著令不得貿其居第而向敏
中則貿之於是柴氏憾安上并憾敏中亦訴於真宗謂
敏中嘗求娶己不許故隂芘安上此一嫠婦也而兩相
君皆欲娶之豈以貲聞抑以色重耶
漢書古本
今世所行史記漢書未必皆舊本也宋仁宗朝詔胡瑗
定雅樂益州鄉貢士房庶嘗著樂書補亡云嘗得古本
漢志論黃鍾起數脱去之起積一千二百黍八字則古
本漢書與今世所行者不盡同矣
墨
今世有新都方建元者為墨譜又有程君房墨苑皆行
於世其中所裒集皆一時名公筆也然未有能詳墨之
所自始者上古無墨以竹揵點漆而書中古有黑石可
磨汁以書或云即延安石液也晉陸雲與兄機書曰三
臺上藏石墨數十萬斤不知即此石否第又云燒此消
可用然烟中人又疑此石燒之為燼乃成墨非磨汁即
成墨也魏晉間始有墨丸則以漆燒烟和松煤為之晉
之後乃有螺子墨但陸雲送石墨與兄機已云今送二
螺則墨之名螺自晉已然特未制之為螺也名之曰螺
亦是丸子猶未製之為片也故米元章畫史謂晉人多
用凹心硯正以磨墨丸貯墨瀋耳至唐初高麗歲貢松
烟墨用多年老松燒烟和鹿角膠為片與魏晉間墨丸
以漆燒烟而不用膠者異矣唐末墨工奚廷邽乃倣其
法然亦止用烟膠宋熙豐間有張遇者供御墨始用油
烟入腦麝金箔謂之龍香劑其法遂至今不改世第知
廷邽之墨入水不渝而不知其法蓋出於高麗也與張
遇同時者又有葉茂實最得法清黑不凝余故表而出
之以補墨譜之闕
璽印
古者天子未有璽璽之一字始見于周禮之九節有璽
節也鄭康成謂即今印章止用之貨賄而已節所以合
之而璽所以封之也然掌之者小行人非天子也左傳
季武子取卞使公冶問襄公璽書追而與之諸侯有璽
始此故秦以前民皆佩璽金玉銀銅犀象皆方寸各佩
所好至秦惟天子始得稱璽諸侯而下皆不得言璽而
曰印丞相將軍曰章中二千石亦曰章千石六百石四
百石亦曰印是章與印一也皆古之璽也而天子言璽
蓋自秦始也然皆以組繫而佩之余嘗見漢銅印匾而
方大僅一寸許紐中有圓竅以容組按古今攷方回曰
印之背即謂鼻紐印之面即印文篆鐫字空處為竅而
以組穿之是組又不穿于鼻紐也豈用時即解去其組
而用訖復穿以組耶然余見漢印甚多未有於篆文空
處作孔以穿組者不知方回之說何所據又古者百官
印皆佩於腰故曰丈二之組南部新書三十四司部官
印悉納直廳每郎官交印時吏人繫之於臂以相授繫
腰繫臂所以皆謂之佩也楊虞卿為吏部員外郎始置
匱加鎖以貯之蓋以今之印重而大既非腰與臂所宜
非貯之於匱蓋不便矣是印之有匱自宋始也若今之
印有牌以稽出入有胥吏主之在宋謂之印司則今之
印牌亦自宋已然也
不施其親
論語君子不施其親何晏以施為易言不以他人之親
易已之親也邢昺從之開元五經文字以施為廢弛故
陸氏本作弛朱考亭從之余按諸子書施皆為殺而肆
之故内則施羊施麋施鹿施麕左傳秦施冀芮晉施邢
侯與叔魚於市山海經殺而施之晉語從欒氏者大戮
施莊子萇弘肔肔即施也史記施陳餘周公首戒伯禽
以不施其親者正謂親者不可殺也親而可殺是扵所
厚者薄則無所不薄矣又何有扵賢士大夫故秦二世
之殘骨肉晉朝之戕宗室賢士大夫尚可仕其朝耶微
子一篇皆論出處大致而以周公謂伯禽章次扵中其
亦九經以親親繼尊賢之意乎
商之後獨盛扵夏周
舜典所稱伯禹以下二十有二人而禹之功最大故踵
舜以興身有天下矣稷養契教功亦不在禹下而扵天
下未能身有之惟子孫始繼世光大焉稷之後為成周
天地文明萃扵一代契之後亦數生聖賢而商之賢君
比夏與周又再多者何也開闢以來未有性命之說至
湯始言降衷恒性也其萬世道學之祖乎故不獨能身
有天下即其後王若大戊盤庚武丁皆能著書立言雖
凌遲之末猶有三仁焉微子宜有商而避之弗父何宜
有宋而又避之至孔父嘉乃别為公族而受氏五世之
後復生聖人為萬世帝王之師是二十二人之中契之
明德豈夏與周所能及乎
几
古者室中度以几故古人以几名室者以諸器制度惟
几有考工之遺法也今稱方丈函丈即此意君子朝與
燕坐則設几而不敢倚几之義重矣哉故丹書之銘誦
訓之諫曰無即安于几禮也
黃山谷不言命
黃山谷道機禪觀皆臻其妙獨不言命其詩文為星命
家作者絶少其與趙言柳彦輔兩人一方士一日者僅
見扵外集遺文而已觀其誌非熊之墓慨嘆夫命之不
可恃日者之不可憑猶曰此為非熊嘆耳若其荅林為
之有曰由命非由拙而放言亦云廢興宜有命乃知君
子不可不知命罕言之可也
梧桐自生
鳳鶉火之禽桐大火之精梧桐嘗以三星見而放葉火
西流而落葉鳳非梧不棲以陽從陽也一說凡燒餘赭
黔之土心星照之則梧桐自生是梧桐乃自生之物非
待扵種也故詩曰梧桐生矣用字不苟如此
書經今文古文
六經自易而外惟尚書最古亦惟尚書最難讀自孟子
已不能盡信而況㷊滅之餘口授壁藏僅有存者科斗
隷古文字屢更今所讀者皆今字也能與古文盡合乎
然古文尚書未必古今文尚書未必非古至若典謨分
合不同則不能無疑耳能取舜典二十八字刪去乎洪
範康誥梓材諸篇未免錯簡多士多方先後失次能以
集傳武成之例而改定乎亦右文之世所當講也
拆字法
易卦雖先聖之書而扵後世小術亦相同者宋人胡易
鑑者能以易卦拆字知吉凶扵咸其輔頰舌得癸丑狀
元扵臀無膚得丁未探花蓋字文臀即尻也殿諧其聲
乃以無膚去肉為殿頭之祥而以卦爻第三知其名次
以拆字法也易鑑嘗有易說行扵世必有可觀者惜今
不傳矣
石介不能書
偶友人持宋人眞蹟相過賞鑒者中有石介行書二十
餘字其遒勁不减蘇黃米蔡諸公余嗟賞久之蘇黃米
蔡眞蹟在世不乏石公此蹟眞鳳尾麟角矣偶閱徂徠
集歐陽永叔嘗以書與介言介字怪而且異古今皆無
天下非之介復永叔書言自幼學書至扵壯積二十年
訖無所成且不能自寫一刺必倩能者或時急要文字
必奔走鄰里祈請扵人則介不工書明甚又云屑屑致
意扵數寸枯竹半握禿毫將以取高扵人特六藝之一
耳善如鍾王妙如虞柳不過在君人左右供事圖寫近
乎執技以事上者此皆強辯以解說其無能者也前友
人所藏為偽蹟益明矣
疑耀卷七
