提要
兩同書雜家類一(雜學之屬)
(臣)等謹案兩同書二卷唐羅隠撰隠字昭諫
新城人本名横以十舉不中第乃更名朱温
篡唐以諫議大夫召不應仕錢鏐為錢塘令
尋為鎮海軍掌書記節度判官鹽鐵發運副
使授著作佐郎司勲郎中歷遷諫議大夫給
事中吳越備史載隠所著有淮海寓言讒書
不言有此書然淮海寓言及讒書陳振孫已
訪之未獲惟此書猶傳于今凡十篇上卷五
篇皆終之以老氏之言下卷五篇皆終之以
孔子之言崇文總目謂以老子修身之說為
内孔子治世之道為外會其旨而同元然則
兩同之名盖取晉人將無同之義晁公武以
為取兩者同出而異名非其旨矣書錄解題
引中興書目以為唐吳筠撰考宋史藝文志
别有吳筠兩同書二卷與此書同載雜家類
中非一書也
化書雜家類一(雜學之屬)
(臣)等謹案化書六卷舊本作齊邱子題南唐
宋齊邱撰宋張耒跋其書遂謂齊邱犬鼠之
雄蓋不足道晁公武亦以齊邱所撰著於錄
然考宋碧虚子陳景元跋稱舊傳陳搏言譚
峭景昇在終南著化書因遊三茅歷建康見
齊邱有道骨因以授之曰是書之化其化無
窮願子序之流於後世於是杖靸而去齊邱
遂奪為己有而序之則此書為峭所撰稱齊
邱子者非也書凡六篇曰道化術化德化仁
化食化儉化其說多本黃老道德之旨文筆
亦簡勁奥質元陸友仁硯北雜志稱譚景昇
書世未嘗見他書言其論書道鍾王而下一
人而已今考書道一條見在仁化篇中而友
仁顧未之見則元世流傳蓋已罕矣峭為唐
國子司業洙之子師嵩山道士得辟榖養氣
之術見沈汾續仙𫝊中其說神怪不足深詰
又道家稱峭為紫霄真人而五代史閩世家
稱王昶好巫稱道士譚紫霄為正一先生其
事與峭同時未知即為一人否方外之士行
蹤靡定亦無從而考核矣乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
