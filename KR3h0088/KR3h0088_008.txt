欽定四庫全書
宣德鼎彛譜卷八明吕震等撰兩京衙門
文淵閣三員賜三元神獸鳳奩彛三座倣紹興鑒古
圖式大小如圖共高五寸八分盖高一寸七分腹深
三寸足高一寸一分十煉洋銅鑄成重十三兩六錢
倣古青綠色其間文藻咸錯赤金臣等謹按唐六典
曰宰相之職燮理隂陽代天宣化位尊鳳閣禮絶百
僚宜以鳳奩彛賜之
吏部衙門三員賜蟠虬彛三座倣宣和博古圖式大
小如圖共高六寸二分耳長二寸四分口圓徑九寸
九分腹深五寸二分足高一寸重二觔六兩十煉洋
銅鑄成蠟茶色脰間與足文藻錯以赤金臣等謹按
豢龍經云虬龍為羣龍之長能進退羣龍乘雲注雨以
濟蒼生周禮天官冡宰綂率百僚黜陟所任與虬合
德應以此彛賜之
戸部衙門三員賜蟠䕫侈口彛三座倣宣和博古圖
式大小如圖共高七寸六分耳長二寸一分口圓徑
一尺二寸六分腹深五寸六分足高二寸重二觔七
兩十煉洋銅鑄成棠梨夲色脰間文藻鈿以赤金臣
等謹按豢龍經云䕫龍為羣龍之主飲食有節不游濁
土不飲濁泉所謂食於清遊於清者三禮儀節曰地
官司農出納金榖貴於廉介不以脂韋自染者得其
人矣司農之噐合以此彛賜之
禮部衙門三員賜䕫耳連虬彛三座倣攷古圖式大
小如圖共高六寸四分耳長一寸六分口圓徑九寸
八分腹深五寸五分足高九分重二觔一兩十煉洋
銅鑄成蠟茶夲色耳及脰足填以金采臣等謹按漢
官儀云春官大宗伯掌國家典禮為宰相之佐代天
宣化古稱秩宗又稱儲相為六曹顯秩夫虬之為物
甲有文章飾噐賜之合其宜矣
兵部衙門三員賜獅首大彛爐三座倣官窑欵式大
小如圖共高四寸八分獅首大一寸二分口圓徑一
尺七寸三分腹深四寸四分足高四分重二觔十二
兩十煉洋銅鑄成棠梨夲色惟獅首鈿以赤金臣等
謹按獸經云獅為百獸之王每一振發虎豹慴服大
司馬職專征伐綂帥六師為國家鷹揚之任䧺武莫
當與獅合德飾噐賜之宜矣
刑部衙門三員賜環耳蟠虬鼎三座倣攷古圖式大
小如圖高六寸二分耳高八分口圓徑一尺零三分
腹深二寸二分足高三寸二分重一觔十五兩三錢
十煉洋銅鑄成蠟茶夲色耳脰腹間文藻鈿以赤金
臣等謹按豢龍經云虬之為物陸食虎豹水噉蛟螭
去&KR0630;除邪之獸也而大司寇之職掌邦國之王典佐
天子之刑措討穢除凶與虬合德飾鼎賜之宜矣
工部衙門三員賜象耳大彛爐三座倣哥窑欵式大
小如圖高五寸八分兩耳大一寸三分足高四分重
二觔八兩十煉洋銅鑄成蠟茶夲色象耳填以赤金
臣等謹按獸經云象為南越大獸首負六牙任重致
遠司空之職董百工為國家營度之司任大責重與
象同德象爐之賜允合其宜
都察院衙門三員賜豸首大彛爐三座倣哥窑欵式
大小如圖共高六寸一分豸首大二寸二分高八分
口圓徑一尺七寸四分腹深五寸七分足高四分重
一觔十五兩十煉洋銅鑄成棠梨色腹間二帶及豸
首鈿以赤金臣等謹按瑞應圖云人君省明刑則獬
豸至能觸邪衛善御史之職舉直刺奸不避權貴與
豸合德宜以此彛為賜
宗人府衙門一員賜金枝玉葉鼎一座
詹事府衙門二員賜臺几爐二座
翰林院衙門一員賜鳳池鼎一座倣唐天寳局鑄减
小鼎高六寸四分耳長二寸四分口圓徑八寸八分
腹深三寸足高三寸四分重一觔十兩十煉洋銅鑄
成蠟茶夲色脰腹飾以赤金臣等謹按開元官制云
翰林學士專掌内命號為内相稱天子私人又名鳳
皇池上客國朝因之非名儒文士莫得而居焉宜以
此鼎賜之
國子監衙門一員賜橋耳大彛爐一座倣古噐圖欵
式大小如圖高四寸五分耳長九分二厘口圓徑一
尺一寸二分腹深三寸二分足高一寸三分十煉洋
銅鑄成蠟茶夲色不施金采臣等謹按國朝會典云
國子祭酒掌國學舉人貢士以及勛臣胄子教訓之
事奉監規而損益焉務在明體逹用以孝弟忠信禮
義廉恥為夲故其職任為朝廷教育人材重秩焉昔
漢明帝幸國學命博士祭酒講經史士人環向橋門
而聽者以萬計今以橋耳彛賜之實為允當
京府尹衙門二員賜和羹鼎二座倣紹興鑒古圖欵
式大小如圖通高五寸三分耳高一寸一分口圓徑
九寸七分腹深三寸九分足高一寸三分重一觔一
兩十煉洋銅鑄成蠟茶夲色不施金采臣等謹按會
典云兩京府尹秩視九卿以其職任宣化和人勸農
問俗有宰相之權者商高宗語傅說曰若作和羹爾
惟鹽梅今以鹽梅象鼎以賜允合其宜
通政司衙門二員賜嘉石陳書鼎二座倣禮噐圖玉
鉉鼎式减小高七寸六分耳長一寸一分口圓徑九
寸六分足高一寸腹深四寸五分重一觔五兩棠梨
色不施金采臣等謹按會典云通政司古稱銀臺使
掌出納帝命通達下情周禮以嘉石平罷民肺石達
窮民内史掌叙事之法受納訪以詔王聽治實通政之
職也故鼎文作嘉石陳書之象焉
大理寺衙門二員賜神羊鼎二座倣禮噐圖玉鉉鼎
式大小顔色同前臣等謹按國朝官制云大理古稱
廷尉掌折獄詳刑之事與刑部都察院為三法司務
期平允以詳刑憲故鼎文鑄以神羊亦黨正觸邪之
義也
太常寺衙門二員賜八音天樂鼎二座倣禮噐圖欵
式大小輕重顔色同前臣等謹按會典云太常掌朝
會祭祀郊廟社稷之禮樂以及册封冠婚之營度為
國家禮樂之宗也宜以八音天樂鼎賜之
光祿寺衙門二員賜天厨鼎二座倣禮噐圖式大小
顔色同前臣等謹按周禮曰天官膳夫為食官之長
即光祿之職也而國朝令典則以掌祭祀朝會宴享
酒醴饈膳之事為九卿之一故以天厨象鼎賜之
鴻臚寺衙門二員賜白澤鼎二座倣禮噐圖欵式大
小顔色同前臣等謹按國朝會典云鴻臚卿掌朝會
賓客吉凶禮儀以及歸義蠻夷撫譯之任漢魏稱為
大鴻臚國朝因之以白澤著鼎者因此獸能通萬國
之語亦猶鴻臚能觧譯遠夷之義也
太僕寺衙門二員賜天馬鼎二座倣禮噐圖欵式大
小顔色同前臣等謹按宋元豐官制云太僕之職掌
天子之五輅及左右騏驥天駟等署畜牧之事國朝
因之行於山陜遂左添設苑馬寺監以通外夷貿馬
和易之任最為古職故以天馬著鼎賜之
太醫院衙門一員賜神獸鼎一座倣禮噐圖欵式大
小顔色同前臣等謹按宋元豐官制云翰林醫官掌
供奉醫藥以承詔視療衆疾國朝因之改為太醫院
院使一人院判二人以隸事焉昔神農氏親百藥以
治民疾有白民之獸能辨諸藥温凉攻補之性自遠
而至神農師之後世圖其象以旌厥功今即以此獸
著鼎賜之
六科衙門六員賜法噐鼎六座倣禮噐圖欵式大小
顔色同前臣等謹按國朝會典云六科都給事及左
右給事等官皆得封駁凡朝廷政令之得失與百官
之賢佞皆許連名上達古稱諫院是也凡紏彈之日
必首簮白筆手執白簡故諫垣賜鼎應以法噐象之
欽天監衙門一員賜明時鼎一座倣禮噐圖欵式大
小顔色同前臣等謹按三禮儀制曰少皥氏以鳳鳥
為歷命重黎司天地唐虞之羲和周之馮相保章皆
其職也國朝名之曰欽天監監正一人監副二人以
司其事成祖曾幸欽天監登觀星臺御書經天緯地
治歷明時八字賜之今即以此八字鑄鼎以賜為宜
尚寳司衙門一員賜圖書鼎一座倣禮噐圖大小顔
色同前臣等謹按大明會典云尚寳司掌天子之六
璽及徵發兵符印信等事凡朝廷用璽必勅司官以
手夲於宫中掌璽女官處請出用訖随即送入歲終
必上紀簿登記一歲所用璽數以稽察焉關防嚴密
非比他曹今蒙賜鼎臣等謹按其宜為之說曰上古
自河出圖洛出書之後而尚史皇頡遂從而制字
若篆若隸紛沓而生此尚寳所掌諸璽皆圖書之所生也
合以圖書飾鼎以賜為宜
司禮監衙門二員賜既濟鼎二座倣禮噐圖欵式大
小顔色同前臣等謹按會典云司禮之職在漢室稱
大長秋又稱侍中國朝改為司禮監分十有一司如
尚衣等官是也各有所掌如宫闈禮儀諸事皆其所
任故以司禮名之謹按三禮圖云五行以火為禮以
水為智而司禮非有禮智者不克以當之故賜鼎畫
以水火既濟之形焉
賜内府佛堂及天下名山寺院大號梵書彛爐倣宋
東青磁欵式高三寸二分口直徑四寸九分腹直徑五
寸二分足高三分六厘八煉洋銅鑄成棠梨夲色重
一觔二兩梵書佛字鈿以赤金共二百座
賜内府佛堂及天下名山寺院大號梵書彛爐倣宋
東青磁欵式大小輕重同前鈿以白銀共二百座
賜内府佛堂及天下名山寺院中號梵書彛爐倣宋
東青磁欵式高三寸口直徑五寸四分足高三分八
厘梵書佛字鈿以赤金共二百座
賜内府佛堂及天下名山寺院中號梵書彛爐倣宋
東青磁欵式大小顔色同前鈿以白銀共二百座
賜内府佛堂及天下名山寺院鉢盂彛爐倣宋填漆
缽盂欵式高七寸一分口直徑四寸五分八煉洋銅
鑄成蠟茶夲色不施金采共二百座
賜内府佛堂及天下名山寺院高脚押經爐倣宋定
窑欵式高二寸三分耳長七分環大五分足高五分
三厘口直徑三寸二分重六兩五錢八煉洋銅鑄成
棗紅色共二百座
賜内府佛堂及天下名山寺院低足押經爐倣宋哥
窑欵式高二寸七分耳長八分四厘環大六分二厘
足高一分三厘重七兩一錢八煉洋銅鑄成棠梨色
共二百座
賜内府道場及天下名山宫觀雁翎法盞爐倣元朝
樞府窑欵式高四寸七分耳長三寸八分口直徑二
寸九分足高四分八厘重六兩八錢八煉洋銅鑄成
棠梨色共二百座
賜内府道場及天下名山宫觀連珠法盞爐倣元朝
樞府磁欵式高三寸四分耳長二寸八分口直徑二
寸六分足高七分重六兩八錢八煉洋銅鑄成蠟茶
夲色共二百座
内府齋宫倣古雯敦倣宣和博古圖欵式大小如圖
高二寸八分耳長一寸二分口直徑二寸七分足高
五分七厘十二煉洋銅鑄成棠梨色耳及獸面鈿以
赤金以供皇上齋宫之用
内府書堂硯頭三螭小鼎倣宣和博古圖欵式通高
二寸耳長四分一厘盖高七分二厘口直徑一寸一
分足高三分八厘重三兩七錢十二煉洋銅鑄成倣
古青綠色文藻悉鈿赤金以供皇上硯頭焚香之用
内府金蓮博山鼎倣姜鑄欵式高六寸四分重一觔
六兩六錢十二煉洋銅鑄成藏經紙色鈿以赤金以
供皇上水殿之用
内府上用橘囊爐倣元朝姜鑄欵式高二寸二分耳
高六分口圓徑七寸九分足高三分一厘重六兩六
錢十二煉洋銅鑄成棗紅本色以供皇上進柑御筵
之用
内府御厠深腹鼎倣攷古圖欵式高三寸一分耳高
六分口圓徑六寸三分足高三分三厘重六兩七錢
十二煉洋銅鑄成藏經紙色不施金采以供皇上御
厠雕礎中焚香之用
宣德鼎彛譜卷八
後序
宣德鼎彛譜十六册出自于忠肅公家公於正綂中為
禮部祠曹郎得之於司禮太監吴誠誠於宣德間奉勅
曾監督鑄冶之事當日興工開冶身親目擊其事因與
大宗伯吕公震太常卿周公瑛彙著圖譜進呈尚方九
重嚴密世無傳夲最為珍秘此譜乃進呈之副夲也忠
肅公官禮曹時與司禮吴公為京邸比鄰莫逆交棯得
以有此余與忠肅諸孫豫菴中翰素稱相知往來契密
暇日偶以出示因拜假歸乃命畫工繪圖敷采装演藏
之笥中以時展玩得覩昭代典章文物之盛非獨以鼎
彛為薰燎之微而忽視之也倘有海内好事諸君子購
得宣爐真者當按圖披視梗概自明余雖非博雅之流
恒喜茗椀薰爐日與周旋開册盤桓撫圖玩式每致忘
於寢食因自哂癡癖多難免逹人之嗤矣然此册列序
頗詳應與博古圖攷古諸書共垂不朽也
嘉靖甲午歲仲春上浣吴郡文彭書於玉磬山房
宣爐博論
宣廟官鑄鼎彛及今所存真者十一贋者十九在當時
原属珍貴與南金和璧同價而今之稱鑒賞家又多耳
食者因未見真龍徒寳燕石不論鑄式之雅俗銅質之
美惡苐見略似宣欵下有大明宣德年製六字印子每
以炭火廹赤火體火足充若蝸涎者便以為真大為有
識者所哂殊不知宣爐之真者其欵式之大雅銅質之
精粹如良金之百煉寳色内涵珠光外現淡淡穆穆而
玉毫金粟隠躍於膚理之間若以冰消之晨夜光晶瑩
映徹迥非他物可以比方也
今人不知宣爐鑄銅之來歴訛以𫝊訛至以為宣廟時
内藏火藏中金銀銅玉等物鎔而為一宣廟遂命即以
鑄爐此說謬也夫金銀銅玉剛柔之質不同其性也則
各不相入豈能一鎔即合譬如民間偶遭回祿或金銀
銅鐵同鎔者付分金爐可以各項銷出何况内府之變
乎况查宣廟日錄自登極以至升遐十年之内並無内
藏被災之事盖緣當時之人未見此譜原委乃設妄言
以惑世耳昔聞一老中貴言宣廟當鑄冶之時問工匠
曰煉銅何法遂至精美工奏云凡銅經煉至六則現珠
光寳色有若良金矣宣廟遂勅工匠煉必十二每觔得
其精者纔四兩耳故其所鑄鼎彛特為美妙云
宣爐除夲色之外有倣古青綠一種非若河南金陵姑
蘇等處燒斑土窖之偽造也聞之老鑄工云宣爐倣古
青綠者取内庫損缺不完三代之古噐選其色之翠碧
者椎之成末以水銀法藥等和傾入洋銅汁内與銅俱
鎔噐成之後復以青綠硃砂諸色用安瀾砂化水銀為
汁調諸色塗抹爐身令編入猛火次苐敷矣至於五次
則青綠之色沁入爐骨復以白蠟鎔化烘漬爐鼎擦以
棕帚揩以布帛則内外青綠硃斑垤起即以利刅剔之
亦不遽去妙者可與三代漢魏之噐無殊惜存留絶少
世不多見倘有得者當與三代漢魏之噐同珍不可䙝
視
宣爐有流金一種皆宣廟御用之貴品也流口耳之間
名覆祥雲流腰腹之間名金帶圍流底足之間名湧祥
雲復有商金滲金之類其流金之爐非十二煉之銅不
流爐鑄成後先以水銀和法藥薰染入骨復以赤金製
鑠成泥塗之熾火炙逼沁入爐身其赤金色自淺淡以
至深濃次第薰染十有餘次然後金光耀目寳色騰眸
所費不貲豈民間單冶野鑄所能彷彿其萬一哉凡宣
爐夲色有三種流金仙桃色一也秋葵花色二也栗殼
色三也而仙桃色為最秋葵栗殼色則又次之耳
吴下宣爐其欵制首尚乳爐魚耳蚰耳以此三種皆宣
廟文房之所御用也欵式典雅樸素無文置之几案何
妙如之况其敷色亦異有藏經蠟茶棠梨棗紅栗殼諸
色而吴下獨重藏經蠟茶二色以其色之淡雅薰燎既
久敷色漸磨銅質顯露如良金在冶晶光發越寳熖陸
離莫可云喻雖三代漢魏之噐並觀亦當退舍矣但所
惜者真正宣爐絶稀&KR0915;噐恒衆萬歷末年金陵有甘文
堂者精於鼓鑄惟乳爐一種稱佳敷色喜效棗紅而稍
淡俗稱猪肝色者是也吴中則有周文甫氏亦以鑄冶
名世惟魚耳蚰耳二種最佳其欵制一倣真宣抑且煉
銅有法敷色無訛甘氏有所不及甫晩年所鑄者可亞
於真宣之下一等今亦漸為好事者購盡見亦稀逄價
亦半侔宣鑄矣倘有得者宜寳護之
今之鑒家不讀此譜不知宣廟聖學淵深其所制鼎彛
名目雖於臣下擬進必命疏其事實與施於何所宜否
再四推敲方命鼓鑄今世偶有一二真宣之鑄其欵式
盡合圖譜惟底無印欵反疑其偽殊不知凡進呈樣爐
例不填欵俟選中特鑄方許寫欵今人不審往往錯過
不取然亦有偽鑄無欵樣爐者以之欺世愚人其制度
銅質鑒家一見分明不湏辨論吾儕齋中日用鼎彛多
者不過十具輪日更替似覺目前一新又可遞為摩拭
若笥中所藏一二几案之上日陳歲置膠柱不移目覩
陳陳易生厭足固宜多蓄妙欵為佳
皇明天啓丙寅春三月檇李項子京書
