欽定四庫全書
宣德鼎彛譜卷五明吕震等撰
勅賜兩京各衙門鼎彛名目
奉聖旨着禮部會同司禮監等官商酌頒賜兩京各
衙門鼎彛必湏品格典雅與職官名目義合經史者
明白寫圖奏來俟朕採擇中式者鑄冶頒賜欽此
禮部尚書吕震等遵旨議定頒賜各衙門鼎彛名目
已經進呈蒙聖恩採擇中式者已經鑄冶奏成理合
具題上逹天聽伏望差官勘騐以便頒賜臣等不勝
瞻候之至奉聖旨各衙門頒賜鼎彛昨勘官回奏如
法鑄冶深合經史文義大洽朕懷卿等勤勞可嘉各
賜勅奬譽欽此
文淵閣大學士(三員)
勅賜三元神獸鳳奩彛(青綠商金)
吏部衙門(尚書一員侍郎二員)
勅賜蟠虬彛(夲色商金)
戸部衙門(尚書一員侍郎二員)
勅賜蟠䕫侈口彛(夲色商金)
禮部衙門(尚書一員侍郎二員)
勅賜䕫耳連虬彛(夲色商金)
兵部衙門(尚書一員侍郎二員)
勅賜獅首大彛爐(夲色商金)
刑部衙門(尚書一員侍郎二員)
勅賜環耳蟠虬鼎(夲色商金)
工部衙門(尚書一員侍郎二員)
勅賜象耳大彛爐(夲色商金)
宗人府衙門(宗令一員)
勅賜金枝玉葉鼎(夲色商金)
詹事府衙門(正詹一員少詹一員)
勅賜臺几爐(夲色商金)
翰林院衙門(學士一員)
勅賜鳳池鼎(夲色商金)
都察院衙門(都御史一員副都二員)
勅賜豸首大彛爐(夲色商金)
國子監衙門(祭酒一員)
勅賜橋耳爐(夲色)
京府尹衙門(順天府一員應天府一員)
勅賜和羹鼎(夲色)
通政司衙門(正卿一員少卿一員)
勅賜嘉石陳書鼎(夲色)
太常寺衙門(正卿一員少卿一員)
勅賜八音天樂鼎(夲色)
光祿寺衙門(正卿一員少卿一員)
勅賜天厨鼎(夲色)
大理寺衙門(正卿一員少卿一員)
勅賜神羊鼎(夲色)
鴻臚寺衙門(正卿一員少卿一員)
勅賜白澤鼎(夲色)
太僕寺衙門(正卿一員少卿一員)
勅賜天馬鼎(夲色)
尚寳司衙門(正卿一員)
勅賜圖書鼎(夲色)
太醫院衙門(正使一員)
勅賜神獸鼎(夲色)
六科衙門(都給事六員)
勅賜法器鼎(夲色)
欽天監衙門(監正一員)
勅賜明時鼎(夲色)
司禮監衙門(太監一員少監一員)
勅賜既濟鼎(夲色)
奉旨補鑄内府雜用鼎彛名目
内府齋宫雯敦(夲色商金)
内府御書房三螭硯頭小鼎(青綠商金)
内府水殿金蓮博山鼎(純金流裹)
内府柑宴橘囊爐(夲色)
内府御厠深腹鼎(夲色)
勅賜天下名山勝境釋道二教鼎彛名目
大號梵書爐(夲色商金)
大號梵書爐(夲色商銀)
中號梵書爐(夲色商金)
中號梵書爐(夲色商銀)
大缽盂爐(夲色渗金二種)
高脚押經爐(夲色)
低脚押經爐(夲色)
雁翎法盞爐(夲色)
連珠法盞爐(夲色)
工部一夲為鼎彛鑄冶告成進呈御覽恭謝天恩事臣
吴中蒙皇上時逹之知猥承禁近職寵司空謬以樗櫟
之庸材特膺喉舌之重任縻捐頂踵難報隆恩我皇上
敬天法祖聿修聖德與唐堯並體虞舜駢肩海宴河清
年登歲稔黔首康定宗社奠安萬國咸賓四夷臣服越
裳白雉來集禁廷弱水丹鶼歸翔靈沼日月照臨罔不
慕化爰有暹羅之國祥占星歴仰企華風重譯獻琛不
辭䟦涉險歴鯨波朝瞻鳳闕鼓舞膜拜喜覿天顔知我
皇上重德輕財不寳珠玉謹貢良銅百億以供神禹鑄
鼎之需爰勅臣上越稽典禮諏吉興工頼皇上如天之
福山岳效靈風雲增色鼎彛諸器指日告成謹詹夲月
十五日長至之辰帝歴與日月增長皇圖共乾坤永固
臣謹同禮部太常寺司禮監諸臣恭誠按騐逐件精詳
並皆完好無訛恭詣乾清宫謹獻鑄成鼎彛諸器並具
清册上呈睿覽伏冀天恩賜錄赦宥顓愚臣等誠惶誠
恐稽首頓首無任恐懼之至宣德三年十一月日具疏
宣德三年十一月二十一日司禮太監吴誠賫出聖旨
奉天承運皇帝詔曰朕自臨馭以來兢兢自修不崇外
餙惟以敬天法祖為務深荷天地祖宗之靈海宇清寧
山川安謐遠夷慕化重譯而至者三十餘國内有暹羅
國王滿剌迦靄獻珠闕下爰貢良銅厥號風磨色同陽
邁詢之臣下堪鑄鼎彛朕念郊壇宗廟内廷所在陳設
鼎彛式笵猥鄙不足以配典章故勅爾工部鑄造昨覽
進呈諸種鼎彛深合古制大洽朕懷卿等勤勞可嘉勅
賜白金文綺各陞三級俸其外如應補鑄簠簋壺尊爼
豆諸器可倣古笵鑄造告成之日着禮部太常寺司禮
監協同爾工部按騐進呈不必寫圖煩凟欽此
工部一夲為欽奉上諭事工部尚書臣吴中與禮部尚
書臣吕震太常寺正卿臣周瑛司禮監太監臣吴誠於
夲月二十日接到聖旨蒙恩頒賜白金丈綺已經赴闕
恭謝天恩訖外蒙頒諭補鑄簠簋壺尊爼豆諸器倣古
式笵鑄造不必寫圖煩凟欽此欽遵應補鑄諸器數目
理合清册先呈睿覽俟諸器告成之日照册按騐恭進
尚方為此具題上逹天聽伏冀聖慈垂照臣等不勝榮
遇之至
謹開以上應該補鑄一應大小鼎彛壺尊爼豆簠簋
鹵簿諸器合計一萬五千六百八十四件除鼎彛鑄
過外餘器應補鑄者照永樂十三年禮部題請鑄造
祭器諸項品目欵式列册上呈應否伏候聖裁臣等
謹聽玉音特疏宣德三年十一月日
宣德三年十二月初一日奉聖旨該部知道照册施行
宣德鼎彛譜卷五
