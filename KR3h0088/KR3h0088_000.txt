欽定四庫全書子部九
宣德鼎彛譜譜錄類一(器物之屬)
提要
(臣)等謹案宣德鼎彛譜八卷明宣德中禮部
尚書吕震等奉𠡠編次前有華蓋殿大學士
楊榮序亦題奉𠡠恭撰後有嘉靖甲午文彭
跋稱出自于謙家宣德中有太監吴誠司鑄
冶之事與吕震等彙著圖譜進呈尚方世無
傳本謙于正統中為禮部祠曹從誠得其副
本題復從謙諸孫假歸抄之蓋當時作此書
祗以進御未嘗頒行故至嘉靖中始流𫝊於
世也始宣宗以郊廟彛鼎不合古式命工部
尚書吳中採博古圖錄諸書及内府所藏柴
汝官哥均定各窑之式更鑄震等纂集前後
本末以成此書一卷二卷載所奉𠡠諭及禮
部進圖式工部議物料諸䟽三卷載工部請
給物料䟽及禮工部等議南北郊至武學武
成殿鼎彛名目四卷載太廟至内府宫殿鼎
彛名目五卷載𠡠賜兩京衙門至天下名山
勝蹟鼎彛名目工部鑄冶告成及補鑄二䟽
並褒漿勅一道六七八卷通為詳釋鼎彛名
義凡某所某器倣某某式皆䟽其事實尺寸
制度一一具載之宣爐在明世已多偽製此
本辯析極精可據以鑒别頗足資博雅之助
末附項于汴宣爐博論數條亦見考證惟文
彭原跋有命工繪圖敷采裝潢之語而此本
無之殆𫝊抄者佚去歟杭世駿道古堂集有
書宣德彛器譜後一篇曰此明宣德三年工
部檔案也遼陽年中丞希堯從部錄出以宣
宗諭旨中有爐鼎彛器字遂摘用之係年氏
所定非實事也所言與此本迥異蓋世駿所
見乃不完殘缺以鈔自年希堯家故影附而
為此說不足據也乾隆五十三年六月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
宣德鼎彛譜原序
盖聞鳥蹟雲章天垂制作河圖洛篆地起經營商尚質
而周尚文列聖規模乎乾造禹鑄鼎而湯銘盤羣后惕
存乎人鑑亘古及今無不功垂九有績懋千秋恭惟皇
帝陛下聰明睿知度越唐虞虛已用賢光昭舜典開誠
納諫廣逹堯聰聖德欽於昊天卿雲繽紛虞闕皇仁被
於后土醴泉沸湧姚墟自以八紘重譯萬國咸賓瘴海
鯨波不憚螺舟萬里流沙象乘豈辭豹霧千重於是呼
韓稽顙冐頓稱藩貢陽邁之良金獻越裳之馴雉内輸
九府備用三朝伏遇皇帝陛下聖明恭儉宵旰彌殷作
樂邁於咸池制器陳於柏寢爰勅臣工式稽典禮商彛
周鼎畫被龍文漢簠秦尊紋追鳳彩誠謂天朝之偉器
昭代之尊彛在宗廟則與瑚璉並珍在朝廷則與球琳
共寳臣等何幸叨生聖世獲覩竒琛敢肆蕪辭弁言於
首對颺九拜戰悸彌深宣德三年九月楊榮序
