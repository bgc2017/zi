六壬大全卷五
課經一
諸事起例斷章法
元首課
凡一上克下餘課無克為元首課象天如君克臣必順
其正無亂動反常之理為九宗之元六十四課之首故
名元首君占則有伊呂之臣臣占必遇唐虞之君常人
占之萬事順利大哉元首元亨利貞首出庶物萬國咸
寧統乾之體乃元吉第一課也象曰天地得位品物咸
新事用君子憂喜俱真君臣和合父子慈親婚諧鸞鳳
孕育麒麟用兵客勝論訟先陳市賈出色名利超羣官
職首擢柱石元勲門庭喜溢利見大人如日辰用神年
命值旺相氣乘吉將更逄富貴龍德時太三光三陽官
爵高盖吉課有一助之則有乾之九五飛龍在天雲龍
風虎相從大人之象也
如甲子日卯時子將占寅命行年在未四課得一上克
下午加酉為用曰元首課(此必正月仍用子將也不然發用何云旺相)
(隂亥甲)(己午未申)
(青)午(朱)邜(天后)子(常申亥酉子)(年辰卯)(酉戌)
(午酉)(寅丑子亥命螣貴)
此課子孫乘青龍發用主文職占子孫及本身前程家
宅事他日父子均登高品官爵兒子於午年發科未年
及第屢於寅午火旺年月轉官本身見任寅年應詔官
由詞館屢於己丑年月轉遷家宅吉利招女聰俊獲配
武弁崇勲多益母家惟朔望弦晦日忌此課為天煩也
觧曰蓋課得午加酉為元首主首擢利見大人三傳午
為天馬卯為天車子為華蓋為高蓋乘軒三公卿之貴
日辰用神旺相吉將在中為三光主加官進爵慶賀之
榮又看青龍主文書甲木以午火為子值旺相氣上乘
青龍午上遁得庚金為官星行年未上辰乘六合亦為
兒主子求官午歲火旺上見卯木相生乘朱雀主文字
發科未歲上見辰為亞魁乘吉將主及第佳兆火為威
儀主禮部午數九龍數七庚數八主二十四年火數二
主極品高貴尚書之位也一隂二陽以卯屬隂為主乘
朱雀為文明甲日為本身值旺相氣主見任干求官職
甲上亥為長生學堂為天詔主應詔官由詞館卯數六
朱雀數九主十五年象首擢旺氣數倍主師傅極品之
貴卯為羊刃屬肝木主風疾未傳為歸結子數一月將
天后為恩澤主乞求休時有加一品之恩子與天后九
數相乘主夀得八十一支為家宅子上見酉主招女乘
太常吉將主聦俊配武弁相生主益母家也
如四月丁丑日子時申將占巳加酉為用曰元首課
(空卯丁)(辰巳午未)
(常)巳(勾)丑(貴)酉(貴亥邜酉丑)(空卯寅)(申貴酉)
(己酉)(丑子亥戌)
此課昔越王有鄭妃當誕召范蠡占之以月將申加子
時得一上克下巳加酉為用上是旺火克下死金上強
下弱故决生男如秋占火囚氣課皆隂則未然也如乙
酉日巳加酉發用一上克下為元首課巳歲占則吉凶
應在一歲之内若正月建寅用起功曹則事應正月之
内丙子日立春用起太乙神后則事應半月之内甲子
旬内起神后則事應十日之内庚申日寒蝉鳴用起傳
送則事應五日之内日應日時應時旺氣發用主干求
官職相氣經營財貨死言喪孝囚主刑訟休主疾病墓
主淹涎諸課應驗同此推斷又於亥日未加亥乙未日
卯加未丙申日卯加戌壬寅日巳加申辛酉日午加申
發用之類則為元首六壬總計七百二十課内合元首
課凡一百一十有五舉此數課為例則餘課可推矣
訂訛
元首一上尅下以尊制卑大順之徵為諸課首故名元首
占主天地得位品物咸亨事從外來起男子憂喜皆實
臣忠子孝婚諧謀遂孕生男兵訟先者勝賈人獲利官
職首擢利見大人如日辰年命發用正時六處値旺相
乘吉將更逢富貴官爵三光三陽等吉課仕人貴顯不
可言
此課大象順利十分然或得凶神惡將三傳不順反
主下順上而上不從又如一上尅下而上休囚死氣
下却旺相德合歲月建反主上雖制下而下不受制
未可執一也
觀月經名月未圓
課中一克下元首卦本宗(元者長也首者初也上克下者諸卦之長也)
起歲年華問(本歲發用其吉凶應年内也假令太歲在也寅為功曹其將勾陳主一年内爭訟田宅)
逢蟾月内尋(蟾者月之名十二月斗建是也假令正月斗指寅以功曹發用其吉凶在一月内必應也)
傳辰旬日應(假令正月將甲子日午時占第二課子加未以神后為辰發用其吉凶不出十日應也)
値日目前辰(假令今日甲子以甲為日課中功曹發用其吉凶當日應也)
氣動蟾分體(蟾者一月之數也體者全之數也分體半月之數也氣動者二十四氣之首日為發)
(用每氣十五日假令丙子日立春之節四課之中用起神后其吉凶應在半月内也假令丙子日立)
(春第五日庚辰子將卯時占太乙加申上克下為用神初傳勾陳主財物田宅鬭訟官灾不出一氣)
(之内也巳火發用即立春丙子也)
候來旬拆身(候者七十二候也旬者十日也每一候五日拆身是拆破一旬之數也假令七月初)
(一日寒蝉鳴為候是甲申第二日乙酉寅時午將占事三傳申子辰也傳送加乙一上克下其吉凶)
(應在五日之内也或用起功曹亦是)
諸卦從此起萬類若通神(凡七百二十卦皆例此卦斷之取年月日時為應期明五)
(行之奥義通萬事之正理如神明也)
旺氣言官職(春木旺夏火旺秋金旺冬水旺四季土旺如春月戊巳日占事見木神發用克今日)
(土君子有官職小人爭財官事若傳入三光三陽三竒六儀不可例斷官事也)
妻財相氣論(春火相夏土相秋水相冬木相季月金相假如春月壬癸日占事見火神發用為妻)
(財主財帛事動若不是妻財則不可以財帛一例斷之也)
死言喪者起(春土死夏金死秋木死冬火死凡死氣為用乃喪亡之事更與克日的應假令春)
(月壬癸日發用土神克今日干也)
囚動見官刑(春金囚夏水囚秋火囚冬土囚季木囚凡囚氣動者更克日為官鬼也假令春月甲)
(乙日占申酉發用乘凶將主官詞刑傷也)
休來憂病患(春水休夏木休秋土休冬金休季火休凡占休氣動主疾病災患也)
諸家卦備陳得旨從天降不悞後學人(諸卦用元首五行旺相死囚休)
(斷之君子得五行之旨趣分明神報吉凶禍福人事物類數目遠近應期皆同天降也)
心鏡
四課之中一克下卦名元首是初神臣忠子孝皆從類
憂喜因男非女人(上克下事起於男子也)上即為尊下卑小斯為
正理悉皆真官詞先者皆為勝後對之人理不伸(上克下利)
(為客爭訟先起是客後訴者是主)
袖中金
元首卦尊制卑貴制賤占事多順憂喜皆實皆以神將
吉凶凢事宜先事起男子然就以神將支干四時休旺
年命三傳推測乃見吉凶如一上克下為用而上休囚
死氣下却旺相德合當月建乃下反勝上如正月甲寅
日日上酉金加之為用雖是元首奈酉金囚氣甲寅乃
月建支辰為日德禄又旺氣下既得勢必不受制則尊
卑不順反亂之道也如心鏡占孕歌曰用神克下生
男子若執此例不以上下勝負推之第恐有悞昔越有
鄭妃當産於四月辛巳日子時召范蠡占之月將申加
子時用得巳加酉上克下是旺火克死金此上強下弱
故生男也如秋月占得此課則不然矣切在參詳不可
執一也
重審課
凡一下賊上餘課無克為重審課象地事逆以下犯上
如臣諍君不敢擅為必再三詳審定計而後入故名重
審積善者慶積不善者殃君子占之利以攸往至哉重
審含章可貞或從王事無成有終統坤之體也
象曰順天厚載柔順利貞一下逆上豈無憂驚貴順福
至貴逆亂興事宜后起禍從内生用兵主勝受孕女形
諸般謀望先難後成如初傳墓絶末傳生旺灾禍自消
生旺傳墓絶不吉墓絶傳生旺吉初傳克末凶末傳克
初吉或逢龍常隂后六合吉將生氣觧神天德月德天
喜德神合神吉神得一在末傳可化凶為吉君子厚德
中道而行則有坤六五黃裳元吉之象也
如四月丙戍日巳時申將子命行年在酉的申加巳一
下賊上發用為重審課(四月如何申為相取長生也)
(六申丙)(貴亥年丑寅子)
(六)申(貴)亥(玄)寅(隂亥申丑戌)(戌酉)(卯命辰)
(辰丑)(申未午巳空)
斷曰此課申為相氣加巳妻財乘六合為用主謀為利
禄事中傳官鬼乘貴入亥為天門主以財納官的京職
末傳父母乘玄武主發財能發身三傳逓生日干大吉
决主上人舉薦終始成就高貴為子求官亦不免用財
取貴用起孟神傳入四孟為玄胎戍支為妻上見丑為
丙日火之子申財亦為妻乘六合亦為子丑為天喜主
妻懷孕課象弄瓦中傳屬隂為主陽包隂生女也如乙
亥日辰時酉將占申命行年在亥寅加酉一下克上為
用曰重審課也
(六酉乙)(命丑寅卯辰年)
(隂)寅(青)未(貴)子(常寅酉辰亥)(貴子亥)(巳空午)
(酉辰)(戌酉申未)
此課李司馬占旺氣發用日辰旺相乘吉將為三光卦
主干求官職有陞遷慶賀之榮果應騐也
訂訛
重審亦名始入(一下賊上)以下犯上為逆徵事有可虞須再
三詳審故名重審然止於一下尅上為發難之端故名
始入
占主不忠不孝事從内起由女人孕生女兵訟後者勝
謀望先難後成大抵貴順吉貴逆凶墓絶傳生旺吉生
旺傳墓絶凶初尅末吉末尅初凶全要末傳得吉將天
可德等可化凶為吉也
此課利下不利上然或一下賊上而下休囚上旺相
則下雖乖違終不能肆害如生金不畏死火之類
觀月經名鴿鷂同籠
一下賊其上重審卦本音(四課中有一下賊上名重審卦其體凶也)
父子相離析夫妻不敬恭(看發用的卦是今日子孫刑併乘勾虎蛇必害父也若用)
(是今日財必妻害夫此卦乃臣殺君子殺父妻殺夫奴殺主也)
順行猶自可逆去憂來深(天乙在亥順行猶輕天乙臨戌逆行猶重又曰順行則憂)
(淺逆行則憂深)
入墓應難避(假今初傳木末傳小吉為木入墓主殺害之事難避他墓例此也)
傳生可容易(發用木神末傳亥為長生事易避也他生例此)
太常與隂后合乙及青龍同併生神處恩來禍不從(若貴)
(龍合常等同入長生之地主反禍為福耳)
空玄併蛇虎勾雀墓末逄喜事翻成惡(凡玄武天空蛇雀勾虎皆為凶)
(將同末傳入墓者喜事反成惡事也)
親者也成凶(從生入墓者吉變為凶再有刑害者從親者也成仇怨也)
諸卦皆如此學人莫亂攻(下面諸卦皆如此一例推之此是奥理難見也如后人不)
(得亂攻胡斷之也)
心鏡
從下賊上名重審子逆臣乖弟不恭事起女人憂損重
防奴害主起妻從萬般為事皆難順官病相侵恐復重
論訟對之伸理吉先訟虚張却主凶
袖中金
一下賊上卑犯尊賤犯貴之象占事多不順事起女人
如春占土加寅卯其圡死木旺是旺鬼賊上正應此課
體若夏得己午火加亥子水下賊上為用則火旺水囚
不能賊上有乖違之患大抵生金不畏死火生水不畏
死圡是生旺不畏死凶也不可執一而論之
知一課
凡課有二上克下或二下克上擇課之隂陽與今日比
者而為用神曰知一課比者和也陽日陽比隂日隂比
二爻皆動事有两岐善惡混處必知擇其比和一善者
而用之故名知一事宜惟一允執厥中占物占人皆在
近也統比之體乃去讒任賢之課也比者親輔也有不
寧方來意
象曰比者為喜不比為憂詞宜和允兵利主謀禍從外
起事向朋謀尋人失物近處堪求如課下克上有嫉妬
日辰貴后主遲疑或主三克度厄四克無禄亂動狐疑
則有上六比之無首凶象或上克下有嫌疑日辰貴前
主事順及止二克貞固擇一則有比六二自内貞吉之
象也
如八月壬辰日巳時辰將占的二上克下壬日屬陽日
取戌加壬與日比發用曰知一課
(白戍壬)(未申酉戌)
(白)戍(常)酉(玄)申(朱酉戌卯辰)(貴午巳)(亥空子)
(寅卯)(辰卯寅丑)
斷曰此課天魁官鬼乘白虎發用主事由家奴起禍中
致婦女衣服食物失盗終可捕獲在西隣也蓋三傳戌
為奴酉為婦女太常為衣服食物玄武為失盗比用為
近秋占旺氣失物可獲也
訂訛
知一亦名比隣(或二上尅下或二下尅上)擇課之隂陽與日干比者
為用神陽日陽比隂日隂比二爻皆動事有兩岐必知
擇而定于一故名知一
占主事起同類禍自外來失物尋人俱在隣近兵訟宜
和凡事狐疑不决若是吉神比者為近不比為遠若是凶
神比者為喜不比為憂
此課大端舍遠就近舍疎就親恩中有害之象
觀月經二下賊上為比用
欲知比用卦四課裏頭生二體原來别分身是兩名甲
壬庚戊丙比陽子戌呈申子辰寅類可應五陽精(甲丙戊庚)
(壬是陽日若天盤内見申子辰寅午戌為陽神有克者是比若隂神有克者是不比)
乙丁己辛癸比隂卯酉成登明丑未巳可應五隂精(此五)
(隂干若天盤上四課中見亥卯未巳酉丑有克為比見陽有克是不比)
要用求相克不比亦得行(如陽日無陽克有隂克便以隂神相克者為用)
下克先取用無下上神憑(四課之中下賊上為用故曰下克先取用無下賊上取上)
(克下者為用故曰無下上神憑)
二下雙克上比者是親情俱比俱不比涉害卦詳明(或有)
(二下賊上俱比俱不比以涉害取用也)
雙上來臨下亦依此路行(四課無下賊上祇有二上克下與日是比者亦依先克為)
(用亦倣此而取之)
二上克下為知一
課中知一卦體是相比隣二上來臨下賊盗在逡巡小
心須准備看看惹禍迍若言失脱事閉口卦中尋(四課之中)
(二上克下取比者為用是知一卦主賊盗亡失事若追尋遺失得不得在閉口卦内尋也)
心鏡
知一卦如何用神今日比婚姻失諧和事因同類起逃
亡不遠離失物隣人取論訟和笑好為事尚狐疑
䄂中金
一上克下二下賊上以比為用舍遠就近舍疎就親恩
中生憂凡事狐疑仍須看上下克賊全在變而通之消
而息之
金匱經
欲知其一必知其日二上克下同類相加朋友讒佞禍
從外來利客不利主二下賊上妻財爭訟呪咀不寧
涉害課(尉山人云上尅下取天盤孟仲為驗存之)
凡課有二上克下或二下克上與今日俱比俱不比則
以涉地盤歸本家受克深處為用為涉害課涉者度也
害者克也若五行屬土則以土為深淺如亥加丑土前
行歷辰戊未巳戍土位五重歸本家亥位不論孟仲季
比用止取涉度害克位之最深者故名涉害占者凡事
艱難必有稽遲然歴盡風霜而后得統坎之體乃苦盡
甘來之象也
象曰風波險惡度涉艱難謀為利名多費機關婚姻有
阻疾病難安胎孕遲滯行人未還如神將凶三四克灾
深難觧則應坎初六習坎入坎象也或我克他日辰旺
相神將吉受克淺憂淺易觧事難終成則應坎卦辭有
孚心亨象以是而行必有功矣如正月丁卯日丑時亥
將占二下賊上若論仲季則丑加卯前行只歴辰中乙
木一重歸本家丑位以亥加丑前行辰戊未己戌土位五
重歸本家亥位此涉害深者當取亥加丑為用為涉害課
(常巳丁)(午未申酉貴)
(朱)亥(貴)酉(隂)未(勾卯己丑卯)(巳辰)(戍亥)
(亥丑)(空卯寅丑子)
斷曰此課得涉害亥歲占朱雀發用事干奏章論訟猶
豫時宜見機而作可行則行可止則止失計妄動决如
重險始獲寧家凡課有二上克下或二下克上甚至四
克賊俱比俱不比以寅申巳亥孟神用為見機格如課
中有仲季必待用孟之機深者蓋事之初起禍福隨之
見事必知機而作故名見機占事有疑急須改變若守
舊則有稽留難觧之患也
象曰利涉大川有孚貞吉動作知機不俟終日名利難
遂胎孕未實疑事急改猶豫有失如神將吉以吉言凶
以凶論乃多算勝少筭不勝將涉水不輕進之象也
如四月庚子日戌時申將占二上克下以午加庚四孟
位者用為見機格
(螣午庚)(午貴申酉未)
(螣)午(六)辰(青)寅(玄辰午戌子)(巳辰)(戌亥)
(申戌)(卯寅丑子空)
凡課有克賊俱比俱不比無孟取仲季用為察微格蓋
孟深仲淺季作微分課克無孟必審察仲季之微克者
故名察微占者恐人不仁或有小人謀害之意必思慮
隄防無可患也
象曰笑中有刀蜜中有砒大人利見舊德微施人情淺
泊世事難披防範機密物欲必齊凡事詳神將吉凶言
之乃少筭勝而無筭不勝尚中正不利涉大川之象也
如庚戌日辰時申將占的二上克下以辰加子四仲位
用曰察微格
(螣子庚)(子貴寅卯丑)
(玄)辰(青)申(螣)子(后辰子寅戌)(亥戌)(辰巳)
(午寅)(酉申未午)
凡課涉害者復相等以四課中先見者用為綴瑕格蓋涉害數
歸本家又復相似剛日以日上先見神為用柔日取辰上先見
神為用如二物相並深中取先高中取捷冠上有綴瑕玉餙之
故名綴瑕格占事艱難首尾牽連惟才德服衆者吉也
象曰兩雄交爭經延歲月人衆牽連灾耗不絶君子宜親
小人可綴胎孕逾期行人失缺如月建吉神入傳吉日辰有
氣雖事延有成之象也
如六月甲午日辰時午將占課得辰加寅卯木一重歸本家
辰位申加午歴丁火一重歸本家申位乃涉害相等剛日以
日上先見神為用柔日以辰上先見神為用名曰綴瑕
(六辰甲)(戌亥子丑貴)
(合)辰(青)午(白)申(白午辰申午)(酉申)(寅卯)
(戌申)(空未午巳辰)
凢涉害課用神畏日干所勝以比和者為用曰比用格
如甲戌日論孟用辰加寅辰土畏甲木克則取子加戌
子生甲木比者為用也戊辰丙子日例同此推又如甲
辰三傳戌午寅為脱氣凢謀難成惟憂可觧殊不知戌
土畏甲木為不比不取涉害當取子水比和者為用三
傳子申辰生日凢為吉事皆成惟凶事難散戊子日午
卯子壬戌日申丑午庚子日戌申午乙卯日亥酉未皆
用比不用涉害故名比用若妄用三傳而災禍異也
假如乙卯日寅時子將占二下賊其上當取亥加丑為
用乃為比用格
(空寅乙)(午未貴酉申)
(玄)亥(后)酉(螣)未(常子寅白丑卯)(己辰)(戌亥)
(玄亥丑)(卯寅丑子空)
訂訛
涉害(二三或四上下相尅俱比俱不比以涉害深者為用)涉渡也害尅也從地盤
歴數歸本家受尅深者假如庚子日午加庚戌加子兩
上尅下俱與陽日比午加庚金前行歴酉辛金二重歸
本家地盤午位戌加子水前行歴癸水一重歸本家地
盤戌位二重者較一重為深取午發用丁卯日丑加卯
亥加丑兩下尅上俱與隂日比丑加卯木前行歴辰中
乙木一重歸本家地盤丑位亥加丑土前行歴辰戊未
巳戌土五重歸本家地盤亥位五重者較一重為深取
亥發用此皆遍歴艱難險阻故名涉害
占主疑難遲滯欲行不得行事有兩而取一歴盡風霜
而後吉乃苦盡甜來之兆也上尅下憂輕下賊上憂重
二尅又神將吉憂輕三四尅又神將凶憂重
見機(涉害俱深則取四孟上神發用)孟為時令之首一季之氣候悉已
胚胎如事之初起禍福蔵焉須見機詳慎可也故名見機
占主事有疑急須改變若守舊則愈稽留難觧矣此多
筭勝少筭趨安避危先難後易之兆若魁罡加日辰官
事欲起
察微(涉害俱深無孟則取仲上神發用)孟為四生地生處見尅受害獨
深由孟及仲害漸淺而微矣無孟必審仲季而察其微
故名察微
占主恐人不仁或有計筭謀害意必思慮隄防可無患
也此少筭勝無筭乃思患預防之兆若魁罡加日辰婦
人産難
綴瑕亦名復等(涉害俱深孟仲季復又相等則陽日取干上神隂日取支上神為用)干上
神乃干兩課之先見者支上神乃支兩課之先見者二物
相並深中取先高中取捷冠上綴有瑕玉飾之為裹故
名綴瑕
占主兩雄交爭經延歲月人衆牽連惟才德服衆者吉
也切宜親君子而遠小人(無綴瑕取法姑存之)
觀月經
涉害卦相爭還從比用生前頭看同類路涉阿誰同有
克量重輕偏多得用情(假令甲辰日亥將卯時占河魁加寅下賊上看地下前去離河)
(魁本言有八辰路涉前頭一重卯木二重乙木為涉害其神后加辰下賊上看地下神后本家亦離)
(八辰巳上戊土未土未上巳土前又戌土共四重為受克多故當以神后發用為精也又神后為仲)
(河魁為季孟深仲淺季無取用戌者非也)
忽然涉害起先舉莫相爭(俱孟俱仲受克地盤俱同為復等卦如六月甲午日申加)
(午下賊上路涉丁火一重辰加寅下賊上前涉卯木一重此受下賊俱同為涉害復等辰加日為先)
(舉當以辰為用三傳辰午申也)
看入誰家體相隨災福生(看卦入何體隨卦吉凶斷之也)
見機察微(用孟為見機仲季為察微)
二上雙克下卦元分兩名見機起四孟求事後須成(四課)
(之中有二上克下分見機察微也假令正月己丑日卯時占事係二上克下卯臨未巳臨酉以巳為)
(初傳是已為孟故以已為用求事先難後易也)
用起李兼仲察微産婦驚魁罡臨四孟必定舉哀聲(涉害)
(用仲季者為察微也主産婦驚恐如魁罡臨四孟發用卽主傷産婦也如正月庚寅卯時占事戌加)
(寅為初傳是河魁臨孟也义酉時占時天罡臨寅亦是也)
心鏡
神有兩比兩不比上天垂象見人機涉害發用為初傳
作事稽遲多憂疑患難消散經幾日占胎傷孕忌當時
失物定知家内竊逃亡親隠已非遥
袖中金
涉害淺深為見機欲用不用欲言不言事有兩件而取
一也事主遲疑艱難進退不定難於先而易於後也
以受克神往前數至本位止遇地所克深多者即起用
傳若所克俱多先取孟神如無即取仲神為用如無孟
仲方取季神或俱孟俱仲季受克又同此之謂復等陽
日用日上神柔日用辰上神也故曰孟深仲淺季無取
復等柔辰剛日擬
指要
捨輕就重趨安避危之象事宜見機而作涉在孟事多
反覆四仲四季進退無定心鏡云略舉課體而已吉凶
便以五行天將定之一應四課取象克賊為用唯有元
首重審訣事有准餘者各詳之經云入不入事最急凢
課以克賊發用者為入無克賊為用者為不入
遥克課
凢課無克取日干與四課上神相克者為用曰遥克課
遇有兩克相比為用遥相克賊故名遥克如蒿矢為鏃
弹射為箭射物難中不足為畏凢事禍福不測憂在西
南而在西北有善乾陽方也蓋此課先儘四課上神克
日干為用曰蒿矢格如遠神克日緩而且輕折蒿為矢
力弱難傷故名蒿矢占事始而雷吼驚恐終却無妨統
暌之體乃狐假虎威之課也又暌乖異也小事吉
象曰始有凶勢愈久愈休憂喜未實文書虚謀外禍干
已有客為仇兵利為主不利他求如神將凶貴逆日辰
用神無氣主盗賊隂謀有載鬼一車之凶象若神將吉
貴順日用有氣則干貴有喜行人來訪人見事有成災
禍漸小而安有婚媾遇雨吉象也凶吉應在暌上九推之
如壬辰日巳時申將占課上下俱無克取遥克則以辰
上隂神戌土克日干壬水為用曰蒿矢格
(寅壬)(空亥子丑寅)
(青)戌(常)丑(后)辰(巳寅未辰)(戌酉)(卯辰)
(戌未)(申未午巳貴)
如課上下無克又無神克日則以日干遥克課上神為
用曰弹射課盖我去克他以致遠如弹丸當箭遥射傍
物難中故名弹射占者事遠難就縱成虚名虚利不得
實用或日克兩神為箭中雙鹿事尤多心兩意
象曰已謀他事禍從内施兵用客利事宜后為訪人不
見行人未歸空亡發用動作尤虚如神將凶帶刑害貴
逆主事不睦多冤仇盗賊凶象神將遇德合貴順則親
朋和氣吉象也
如壬申日申時亥將占用日克神巳加寅為用曰弹射
(玄寅壬)(空亥子丑寅)
(貴)巳(合)申(空)亥(空巳寅亥申)(戌酉)(卯辰)
(寅亥)(申未午巳貴)
訂訛
蒿矢(上下俱無克取神遥克日為用)神雖遥克力弱難傷不能為害如
折蒿為矢故名蒿矢
占主始如雷吼驚恐終却無事愈遠愈小漸漸消磨此
時有客不可容納主小人口舌凢事憂在西南喜在西
北西北乾天門也占事人謀己利主不利客利後動利
小不利大神將凶日辰無氣主盗賊隂謀神將吉日辰
有氣則干貴有喜行人來訪人見
弹射(無神遥克日則取日遥克神為用)日雖克神終不能害神如弹丸
為箭故名弹丸
占主已謀人利客不利主利先動利上不利下神將吉
遇德合順貴主親朋和氣神將凶帶刑害逆貴主事不睦
及冤仇盗賊訪人不見行人不來若尅兩神為一箭射
雙鹿事尤多心兩意也
此二課俱主遠事虚驚不實縱有成就亦虚名虚利
帶金圡煞則能傷人盖蒿矢見金為有鏃弹射見圡
為有丸主驀然有灾若傳空又名遺鏃失矢不能成
事大端禍福俱輕若見太隂玄武天空當有欺詐之
事而禍起
二課有近射有遠射第二課發用為近射是日之兩
課自戰多主外事不干於内凶勢略大不可出尖第
三課第四課發用為遠射凶勢漸小盖第三課乃辰
陽與日干相競尚覺凶重有力不可先動若第四課
無力也
遥克中克多論比涉害論深以後凢尅多者皆如此論
觀月經蒿矢卦神遥克日名蒿矢
四課俱無克須看日本因(四課無克者以神遥克日為用日本者即十干也)
三神何地類(三神者日之隂神辰之陽神辰之隂神也)
類内阿誰嗔俱比俱不比先舉用為真(四課之中兩神克日干以今日)
(比者為用也比者乃舉也)
吉將朝天去(初傳及中末俱見吉將出外朝天去也觸類而言之)
凶神禍到身(若三傳凶將動者隂將主有盗賊隂謀陽將主有人來害己身吉凶災禍在重審卦)
(註定矣)
弹射卦日遥克神名弹射
欲知弹射卦日克卦中神(四課無克又無神遥克日以日遥克神為用或有日克兩)
(神以今日比者為用)
求財合吉將(三傳不比與今日是三合或六合逄吉將者必為喜慶之事也)
凶害遇仇人(若凶將與六害動者主欲為報仇人也六害者合冲助仇也如甲日冲申得已為六)
(害發用是也丙戊日得寅為發用亦是害日上六害乘凶將發用為外動仇怨是他人也辰上六害)
(乘凶將發用為内動仇怨是己身也)
刑動隂謀竊(日干克神更與三刑併又用凶將主竊盗賊也)
相生各自伸(相生或吉將主各自伸舒也)
謀刑劫盗賊(若三刑有殺害之意如子日得卯為子刑卯也為内動己身謀害他人也)
合來喜事頻(若三合六合主喜慶之意如甲子亥發用為六合或寅午戌為三合更得吉將主内)
(動喜事或青龍財帛喜慶婚姻逐類推之)
分明是兩卦體段一般陳(陳說也一名蒿矢一名弹射支德亦喜子日在已順十二支也)
心鏡
神遥克日名蒿矢射我雖端不足畏日克課神名弹射
縱饒得中還無利貴神逆轉子無良天乙順行臣不義
家有賓來不可留每憂口舌西南至
袖中金
神遥克日名曰蒿矢日遥克神名曰弹射然事多動摇不
定主人情倒置若帶金圡殺足能傷人占人禍福俱輕
求事難成以蒿為矢以泥為丸無利勢也若第二課為
用乃日上兩課自戰作事無力多事不干内事不可出
尖第三課為用乃辰之陽神自戰兩陽相克作事凶重
有力不可先動用第四課又無力蒿矢利主不利客利
小不利大利後動占行人來訪人見若朱雀勾陳當有
官事禍從外來
弹射利客不利主利上不利下利先動不利占訟占人
不來訪人不見憂事主散若見太隂玄武天空當有欺
詐虚誕之事禍從内起蒿傳金為有鏃弹射傳圡為有
丸事主驀然有災若傳空亡又名遺鏃失丸不成事也
昴星課
凢四課上下無相克又無遥克取從魁上下神為用曰
昴星課昴星者酉中有昴宿也酉位西方白虎金位性
主刑殺義司决斷死生出入之門戶此從酉立傳從魁
酉之神名故名昴星剛日仰視地盤酉上神為用中傳
辰上神末傳日上神為虎視轉蓬格一曰春虎視夏轉
蓬秋昴星冬蛇掩目剛者陽也夫陽性從天男子氣浮
仰視之如虎視之轉蓬而動故名虎視轉蓬占事驚恐
守静則吉統履之體乃蛇虎當道之象也履有所躡而
進之意履虎尾而不見傷之象象曰關梁閉塞越度稽
留行人作禁孕男無憂事恐惟外禍起無由家居守静
方免閒憂如用囚死罡乘死氣蛇虎入傳大凶病者死
訟者獄見龍亦凶應六三履虎尾咥人凶象或日用旺
相見魁罡龍虎為吉占科舉主高中則有上九視履考
祥元吉之象
假如戊申日卯時辰將占剛日昴星取酉上戌為用曰
虎視格
(青午戊)(酉戌亥子)
(玄)戌(常)酉(青)午(常未午酉申)(空申未)(丑貴寅)
(戍酉)(午巳辰卯)
凢昴星課柔日伏視天盤酉下神為用曰冬蛇掩目格
中傳日上神末傳辰上神柔者隂也隂性從地女子氣
沈則伏視之如冬日蛇之掩目故名冬蛇掩目剛日本
乎天者親上末傳歸干從天類也柔日本乎地親下者末
傳歸辰從地類也占者事多暗昧猶豫難行惟欲潛藏
者吉也
象曰人情失意進退無憑女多淫泆内有憂驚訪人不
見作事難成行者淹滯逃亡隠形如螣蛇尤多怪夢憂
疑或申加卯為車輪倒斵傳見虎武甚凶惟午加卯為
明堂主萬事昌隆蓋午為離明卯為天駟房心明堂之
宿縱遇衰敗凶神亦主吉象也
假如丁丑日辰時丑將占柔日昴宿取酉下神為用子
(青辰丁)(空己午未申)
(螣)子(青)辰(后)戌(后丑辰戌丑)(辰卯)(酉戌)
(未戌)(寅丑子亥貴)
訂訛
虎視轉蓬(剛日四課無上下尅又無遥尅取酉宮上神為用中傳支上末傳干上)酉中有
昴宿屬秋分為天地關梁為日月出入門戶且屬白虎
金位性主肅殺義司决斷取以為用故總以昴星名之
剛者陽也陽性從天男子氣浮則仰視之如虎視轉蓬
而動故名虎視轉蓬
占主驚恐關梁閉塞津渡稽留出行身不得歸恐死於
外大抵禍從外起惟家居守静則吉
此課如日用囚死罡乘死氣蛇虎入傳大凶病者死
訟者獄若日用旺相又不在此論
冬蛇掩目(柔日四課無尅又無遥尅取酉下神為用中傳干上末傳支上)柔者隂也隂
性從地女子氣沈則俯視之如冬日蛇之掩目故名冬
蛇掩目
占主事暗昧不明進止兩難女多淫佚禍從内起訪人
不見行者淹滯逃亡隠形
此課如螣蛇入傳尤多怪夢憂疑或申加卯為車輪
倒斵傳見玄武凶甚惟午加卯為明堂主萬事昌隆盖
午為離明卯為天駟房心明堂之宿遇凶亦吉也
上二課剛日本乎天者親上傳終歸干上從天類也
柔日本乎地者親下傳終歸支上從地類也以天道
言昴星隂氣用事微霜始降枯槁皆死此决斷萬物
收斂精神之時也以人事言昴星於五行為金五常
為義當其言不必信行不必果惟義所在然後决之
故以昴星作課然雖斷之以義亦歸責於已斯可矣
故終末從其日辰也酉為天獄二課最忌刑獄大端
惟潛藏稍吉耳
觀月經
虎視轉蓬陽日昴星名蓬遊無止
四課無遥克神仙立此門五陽看酉上見發卦基根(四課)
(無克賊又無遥克則看酉上所得天盤之神為發用初傳也)
辰作中傳用末傳日上論(看辰上所得之神為中傳日上所得之神為末傳也)
出行遭禁繫淫亂暗乾坤(昴星主淫亂奸邪之事也)
冬蛇掩目卦柔日昴宿名蝙蝠遇晝
冬蛇交掩目萬事不相從五日柔為用從魁初傳臨中
傳在寅上末傳在已宮(五柔日看天上從魁臨地下盤之神為用也假如乙未日寅將)
(辰時占一課寅乙二課子寅三課己未四課卯巳上下無克又無遥克當以昴星觀之從魁加亥亥)
(為初傳寅作中傳巳作末傳也取此卦為例也)
伏罪何須出無勞西與東(主匿罪不通不宜出行也此凶神之卦再遇凶將尤凶也)
心鏡
用起昴星為虎視秋分在酉知生死出入關梁日月門
舉事稽留難進止剛日出身身不歸柔日伏匿憂難起
女人淫泆問何因此地名為難禁止
袖中金
剛日看酉所得之神為用是虎視轉蓬也柔日視從魁
所臨地盤之神為用是冬蛇掩目卦此論昴星也占人
主事稽留伏匿陽日如虎睛光轉運不息病主多驚恐
轉運不已隂日如冬蛇蟄藏掩目不動事多暗昧進退
猶疑驚恐陽日稽留於外隂日隠伏於内酉為天之私
門肅殺之地故仰俯取之為用昴日鷄酉中之宿剛日
昴星者取鷄鳴必仰之象西方白虎亦昴宿也柔日虎
視者是取虎視必伏之義尤忌子午卯酉日得之昴星
虎視必災危也
别責課
凢三課無尅别取一神為用曰别責格蓋陽干常動而
易位故剛日初傳用干合上神如戊癸合癸寄丑即丑
上神為用隂支常静而守位故柔日以支三合前一辰
如未日三合前一辰即亥字為初傳中末俱并日上此
三課不備别從其類責取一合神為用故名别責占者
凢事不備主有留連之體
象曰謀為處正財物不全臨兵選將欲渡尋船求婚别
娶胎孕多延損而能益事遇神仙如神將凶日用休囚
則應凶象神將吉日用旺象則應吉象也
如丙辰日卯時辰將占昴星四課不備剛日取丙合辛辛寄於戌即戌上亥為用
(青午丙)(酉戌貴子亥)
(貴)亥(青)午(青)午(空未午己辰)(申未)(丑寅)
(午巳)(午巳辰卯空)
訂訛
别責亦名蕪淫(不備課無克又無遥克者别取一合神為用中末傳重併干上)陽日取
干合上神為用如戊日合癸癸課寄丑取丑上神為用
丙日合辛辛課寄戌取戌上神為用是也隂日取支前
三合神為用如未日取未前三合亥酉日取酉前三合
丑為用是也蓋四課不全又不克欲如昴星取酉而課
又不備只得别從其類責取一合神為用故名别責隂
陽全無克制二陽一隂如二男爭一女二隂一陽如二
女爭一男捨正而别求合夫婦各得無淫佚之意乎故
亦名蕪淫
占主凢事不備謀為欠正且合神事主留連臨兵欲進
不進胎孕多延凢事倚仗他人借徑而行吉凶多係於
人不干已也求婚另娶占家宅夫妻事當以淫斷
此課外又四課備有日辰互克各生者亦名蕪淫如
甲子日戌申午戌申子辰申三傳戌午寅甲干夫也
子支妻也甲欲從子憂申克子欲就甲畏戌克然申
子又自相生乃妻與人有私夫上戌為用傳逢三合
内外生奸各相背也
戊午戊辰與丙辰干上皆午是為親辛丑辛未
各二日干上皆是丑未真丁酉當為巳丁是
辛酉原來是酉辛法云皆以天上作初傳剛日人
皆知取天盤矣柔日人皆取支前三合獨不用三合
上之神何也如巳日取酉上神非取酉也存疑
别責雖亦名蕪淫其實蕪淫乃另一取三課有尅者
是也則責無尅
八專課
凡干支同位無克取陽順隂逆三神為用曰八專課蓋
八專日有五除癸丑日俱有克無克者甲寅庚申剛日從
陽主超進順布己未丁未柔日主退縮逆行中末傳俱
并日上神如甲寅日干上陽神亥順數至丑乃丑亥亥
也丁未日辰上隂神卯逆數三辰至丑乃丑巳巳也皆
日辰隂陽共處論伏吟四課八字干支神同一位如八
家同井事專故名八專占理家務輕重易舉不利奔波
於外統同人之體乃大衆會盟之課也
象曰二人同心其利斷金陽進男喜隂進女淫兵資衆
揵物失内尋成功異路顯擢士林此八專為兩課隂陽
併雖主事乖疎凢事以兩課决之陽日尊長欺卑幼則
主超進主事速欲出隂日夫妻懷背及奴婢反主柔主
退縮主事遲欲歸占婚姻進人口主口舌分離則應九
三三歲不興之凶象若龍常天乙吉將及天月二德善
神則應同人九五大師克相遇吉象也
如甲寅日辰時丑將占剛日順斷三至丑用曰八專課
(隂亥甲)(巳午空申未)
(貴)丑(隂)亥(隂)亥(白申亥隂亥寅)(辰卯)(酉戌)
(白申亥)(寅丑子亥貴)
凢八專課遇天后六合玄武一將入傳為帷簿不修格
蓋重門樹塞以限内外講堂設帳以别男女今隂陽共
處男女混雜又遇后合隂私之神鄭風尤甚故名帷簿
不修主私泆不明内矢其禮也
如丁未日丑時辰將占八專課遇天后入傳帷簿不修格
(后戌丁)(亥子丑寅)
(隂)亥(后)戌(后)戌(后丑戊戌未)(貴戌酉)(卯空辰)
(丑戌)(申未午巳)
凢八專課逆數到日中末相併為獨足格夫三傳皆歸
一神如路遥驛逓無人傳送獨展一足難行故名獨足
格凢事不能動移自巳尤多費力或中末傳皆空亦然也
如己未日未時酉將占三傳皆日上神歸為獨足格
(六酉巳)(戌亥子丑)
(六)酉(六)酉(六)酉(六亥酉酉未)(酉申)(寅卯)
(亥酉)(未午巳辰)
訂訛
八專(四課缺二止有兩課)有尅照常以尅賊比涉等項論干支同
位專聚一處故名八專
占主二人同心其利斷金兵資衆捷物失内尋陽日尊
長欺卑幼主事超進迅速隂日妻奴皆夫主主事退縮
遲緩占婚及進人口主口舌分離占憂喜事俱重叠疊
此課若逢龍常天乙吉將及天月二德則又有同人
恊力衆輕易舉之象也
帷簿不脩(八專無克又無遥克剛日從干之陽神連根順數第三位為用柔日從支之隂神連)
(根逆數第三位為用中末俱重并干上)如甲寅日干之陽神亥順數三至
丑乃丑亥亥也丁未日支之隂神卯逆數三至丑乃
丑巳巳也八專之課已為尊卑共室人宅不分矣
但有克者尚有制縳不可以淫佚斷獨此無克者任順
逆數去伸縮而用之全無克制防範故名帷簿不脩
占主外不隔而内不備事多重叠憂喜再來干涉婦人
久而反背若后合玄隂入傳淫亂必矣
獨足(八專課内己未日未時酉將占三傳皆日上酉酉酉)三傳皆歸一處如路遥
驛逓無人傳送獨占一足難行故名獨足
占主不能動移極是費力商賈不可行占胎不成遠行
宜舟
此課外有八專中末傳皆空者亦如此斷
觀月經兩課無克名曰八專
日辰同一位便是八專門五日隂陽配(五日者癸丑甲寅丁未己未庚)
(申是也)
三傳逆順存陽來順數去隂至逆行奔(凢八專兩課無克者是剛日從)
(日上之神順數三辰為用傳也)
伏覩日辰上中末此處論(如陽日八專庚申亥將申時一課亥庚二課寅亥二課俱)
(同無克從申上亥順數三辰得丑為初傳日辰上見亥為中末也又如己未日亥將酉時占一課酉巳)
(二課亥酉辰上二課同無克從亥逆數三辰至酉復以本日所得之神見酉為中末傳也此課三酉)
(是獨脚課也)
奸邪驚怪起淫慾亂乾坤(主隂罪是也凶將自不教覺占將事不彰露重審卦註也)
逆到日辰上三傳别起根神仙隠秘法此課少人温(逆行)
(三辰者神仙隠秘之術諸人錯用不得明顯術人少得温尋今已明之盡矣)
心鏡
日值八專為兩課隂陽倂雜不分明
不脩帷簿何存禮夫妻占之總不貞厭翳合門玄武襲
(天后為厭翳六合是私門初傳見此三神或見玄武主淫亂之兆)
嫂通於叔妹淫兄人間密事難推測玄女留經鍳此情
(傳見玄武隂主淫亂也)
袖中金
帷簿八專卦干支共位隂陽兩課尊卑同處人品不分
凢事憂喜再來事干婦人帷簿不脩多有不正也
干支共位隂陽兩課五日四辰表裏拱於八極故曰八
專尊卑共室人宅不分也又曰帷簿不脩内不隔而外不
遏事多重叠憂喜再來干涉婦人久而反蔽后合入傳
則男不知耻女不知守門墻生茨之兆也
指要
八專日順逆數為用者曰帷簿不脩名為蕪淫卦蓋日
辰一位而無别奸邪之所由生凢占遇之多主不正又
不能分析須當以正心正大若占婚姻及進人口當有
口舌離别之兆尤忌大隂六合臨日辰凢有所占只於
日辰上神將决之無不應騐也
曾門
一神二神隂陽共焉日辰重之惟用二神隂陽不克逆
順數之數至三辰上神為用中末二傳日上神當此之
時内亂淫泆父子同妻姑嫂共夫
定章曰此謂日辰合為一神隂陽不相克剛日從陽
順數至三神柔日從隂逆數三辰中末在日上名曰
八專主父子同妻姑嫂共夫尊卑不分也
伏吟課
凢課月將加時十二神各居本宫取神克日為用曰伏
吟如子加子之類則以神克日干為初傳取刑為中末
傳此六癸日初傳丑中戌末傳未是也其天地神自居
本家日辰隂陽伏而不動自相克賊獨隠呻吟故名伏
吟占事静中有動統艮之體守舊待新之課
象曰科舉高中求名榮歸病憂土怪訟爭田廬春冬灾
淺秋夏勢危律身謹慎動作無虞如春占木旺能克土
鬼冬令水旺不畏土克季憂鬼土乘旺氣至秋鬼為祟
更乘凶將其勢危也當應艮九三危厲薰心凶象或天
馬天喜恩德吉神入傳日辰旺相科舉主中魁求官職
等事則應上九敦艮吉象也
如癸巳日午時午將占日上神丑加癸用為伏吟課
(丑癸)(申酉戌亥空)
(勾)丑(白)戌(隂)未(丑丑丑丑)(未午)(子丑)
(丑丑)(貴巳辰卯寅)
凢伏吟無克剛日自以日神為用曰自任格剛者陽也
日辰隂陽各居本家並無相克如甲日自用寅三傳寅
己申丙戊日自用巳三傳巳申寅庚日自用申三傳申
寅巳然自任未免不強暴用刑故以刑為中末傳此天
地神不動不克無所取擇自任其已之剛進用干時故
名自任占者自強出頭此當閉塞為柔順吉而事可成
象曰任巳剛暴必成過愆行人近至逃亡眼前胎孕啞
聾禍患留連干謁不出株守吉言如甲日春占丙戊日
夏占庚日秋占三刑全有氣無克傳逢驛馬劫殺主守
已待時或不獲巳而動亦動中有成則應吉象惟庚寅
日三傳申寅巳末太乙為勾陳刑克日干非秋占者多
凶象也餘詳神將吉凶推之
如丙辰日申時申將占伏吟無克剛日用巳為用自任格
(空巳丙)(申酉戌亥貴)
(空)巳(玄)申(六)寅(青己巳辰辰)(未午)(子丑)
(辰辰)(空己辰卯寅)
凢伏吟無克柔日以支神為用曰自任格柔者隂也天
地神不動不克如丁巳辛巳己巳自用巳三傳己申寅
丁丑辛丑己丑用丑三傳丑戌未丁未辛未己未用未
三傳未丑戌此自信其已之柔進用干人故名自信凢
事不能動身家宅不寧之體也
象曰潛藏伏匿身不自由逃亡近覓盗賊内搜病人喑
啞行者淹留檢身謹恪無不優悠如三刑全有氣主不
獲已協動事四季全爭訟及田土事自用休囚神將凶
則至凶象日用旺相神將吉則有吉象也
假如丁丑日未時未將伏吟無克柔日用丑
(常未丁)(申酉戌亥貴)
(朱)丑(后)戌(常)未(未未丑丑)(未午)(子丑)
(丑丑)(空巳辰卯寅)
凢伏吟用起自刑之神傳行杜塞為杜傳格蓋用日則
終投干辰用辰則終投日次傳復自刑以冲為末傳次
傳非自刑以刑為末傳如壬辰日三傳亥辰戌壬午日
三傳亥午子乙亥日三傳辰亥巳乙酉日三傳辰酉卯
皆初傳用日自刑中傳杜塞而用辰次傳支又自刑取
冲為末也丁卯己卯辛卯日卯子午皆柔日用辰取卯
支刑子為中傳子卯兩刑不復再傳以子冲午為末傳
也壬申日亥申寅壬戌日亥戌未壬子日亥子卯壬寅
日亥寅巳乙丑日辰丑戌乙未日辰未丑乙巳辰巳申
乙卯日辰卯子皆用日自刑中傳支辰以刑為末傳也
丁酉己酉酉未丑辛酉酉戌未丁亥己亥亥未丑辛亥
亥戌未皆用支辰自刑中傳用日及日刑為末傳也蓋
用起辰午酉亥自刑傳刑杜塞故名杜傳占事中止改
求則可成也
象曰居者將移合者將離道由中止事宜改為傳陽人
至傳隂未歸占人求物不出庭除如將乘龍常貴人身
吉坐而獲喜見虎合二馬静中有動人信到門見勾陳
沈屈不伸動止稽留見太隂隂私難明見天空主虚詐
見六合孟神傳陽生男子或子午全主道路及望信事
卯酉全主門戶事四季全爭訟田産事四孟全主不獲
巳與人協動事日用旺相有吉象
假如壬辰日酉時酉將占剛日用自刑中傳支辰又自
刑取冲戌為末傳曰杜傳格
(空亥壬)(申酉戌亥空)
(空)亥(螣)辰(臼)戌(螣亥亥辰辰)(未午)(子丑)
(辰辰)(貴己辰卯寅)
訂訛
伏吟(十二神各居各位如子加子丑加丑之類有兙以克者為用中取初傳所刑末取中傳所刑)俯
伏本家不能變動只有呻吟愁嘆而已故名伏吟
占主屈不得伸静中思動
自任(伏吟課陽日無克取干上神為用中末傳取刑)天地鬼神不動不克無所
取擇自任其已之剛進用於時故名自任
占主自強出頭而當閉塞惟柔順守静吉而事成也若
任巳過剛必成愆咎行人立至然亦本家暫出之人原
非遠也失物逃亡俱不遠胎孕聾啞禍患流連病主不
語而呻吟淹滯歲月干謁不出
此課如甲日春占丙日夏占庚日秋占壬日冬占三
刑有氣無克傳逢驛馬或不得已而動亦動中有成也
自信(伏吟課隂日無克取支上神為用中末傳取刑)自信其在已之柔而自
用故名自信
占主不能動身乃家宅不寧之兆
此課與自任課占病産盗逃俱同訟獄俱主土田關
梁俱主杜塞惟行人則自任立至自信難期出行則
自任欲行中止自信潛藏不出若有丁馬俱可言動
杜傳(伏吟課發用干自刑則次傳取支發用支自刑則次傳取干次傳非自刑末傳仍取刑次傳復自刑)
(則末傳取冲)
傳行杜塞故名杜傳占主事中止改圖則可成
觀月經自任卦剛日伏吟名隔山照水
天地伏吟卦隂陽歸本家(十二神將各歸本家如子加子丑加丑是也)
剛以日來用刑處作中涯(剛日取日為用如甲用寅丙戊用己庚日用申壬日用亥)
(為初刑處為中傳也)
末在刑冲處三傳立爪牙(中傳刑處為末傳也若遇自刑更用冲處也)
居者將離析逃亡路不遐(剛日㐲吟自任主家中不寧的有哭泣定主分離之事若)
(占逃亡不遠也)
自信卦柔日伏吟
自信伏吟體同前分兩名六辰柔日用(柔日用辰為初傳也己酉丑亥卯未是也)
刑處作中程末在刑冲處(以初傳刑處為中傳中傳刑處為末傳中傳自刑以冲處)
(為末傳也假令丑日丑為初傳丑刑戌為中傳戌刑未為末傳)
三傳為弟兄忽然值惡將破散别離情(值惡將者主破散哭泣逃亡離别之兆也)
剛日刑中正柔日宅内驚(剛日伏吟卦欲刑中正柔日伏吟卦主家宅動摇不寧也)
心鏡
任信伏吟神行人立到門失物家内盗逃者隠鄉隣病
合難言語占胎聾啞人訪人藏不出行者却回輪
袖中金
伏吟支干各居其位日辰只有兩課用刑以起傳剛日
自任柔日自信占事静則宜動則滯藏匿不動之象主
事屈不得其伸靜中鬼動且藏伏而呻吟豈能已哉考
用見日則捨隂用辰則捨陽故天地不備隂陽獨彰實
為不足之體然有克無克三刑自刑至於六乙日財多
害巳六癸日否極泰來六甲丙庚有禄有馬六戊日有
三竒六壬日自刑壬辰壬午重犯壬申日不為空亡丁
巳辛日用支無德陽日先刑後冲以見伏外隂日以刑
害破冲以見伏内皆是刑中有害破中有合凶中有吉
禍福倚伏不可以概而推更有助刑戕德歲月日辰冲
破空亡全在五行德馬天官神殺刑冲破害詳之可也
指要
自任自信天地如一隠伏未發之象静則宜動則滯一
云主事藏匿不動静中求勞有屈不得仲之象失物不
遠訪人不出病主不言語而呻吟心鏡云行人立至門
者是本家暫出之人非遠回人至也陽日尚可言立歸
隂日尤難期也所主皆遲
返吟課
凢課十二神各居冲位取相克為用曰返吟課蓋諸神
返其位坎離交易震兑互換日辰隂陽往來克賊反復
呻吟故名返吟凢占來者思去離者思歸得失未可一
定惟利復舊事統震之體重重震驚之課也
象曰高岸為谷深谷為陵得物尤失敗物反成安營離
散出陣虚驚得生於外害人自承如己亥已返吟多主
改動取索財物文章事卯酉卯占家宅門戶道路事寅
申寅占遠行移動爭訟事遇凶神凶將主損失雖動無
益有重重驚惱則應六五往來厲億凶象善神吉將主
赴省求恩轉官之喜則應初九笑言啞啞吉象也
假如庚戌日寅時申將占十二神各居其冲位為返吟格
(白寅庚)(寅卯辰巳)
(白)寅(螣)申(白)寅(玄申寅辰戌)(空丑子)(午貴未)
(戌辰)(亥戌酉申)
凢返吟課無相克以支辰傍射敵上神為用曰井欄格蓋
返吟多相克無克惟四日己丑丁丑辛丑辛未然丑無克用
巳上神亥未日用亥上神巳如傍井倚欄斜冲射之不易
井外故名井欄射井欄無來去必中投辰上神而末投日
上神為傳此其法也占者無事依倚一身兩用之體也
象曰行人阻遏盗賊相攻内外多怪上下不恭傍求事就直求
道窮三傳救護喜見青龍如神將凶則有凶象吉則有吉象假如正
月辛丑日巳時亥將占反吟無克以丑支遥射巳上亥為用井欄射格
(隂辰辛)(寅卯辰巳)
(青)亥(螣)未(隂)辰(螣戊辰未丑)(空丑子)(午貴未)
(丑未)(亥戌酉申)
訂訛
返吟亦名無依(十二神互換其位)有尅照常尅賊比涉等項論
彼此相冲往來咨嗟不寧故名返吟且十二神各易本
位無所憑藉依附故名無依
占主事帶兩途遠近係心往返無常欲動不動禍自外
來事從下起背逆分離有疑莫决安營離散出陣敗奔
來者思去去者復來得失未有一定巢穴改官易位親
情無始終病亦兩症相侵行多反復惟利反舊事大都
凢動無憑但當久動思静而已己亥己占改動取索財
物文字事卯酉卯占家宅門戸道路事寅申寅占遠行
移動爭訟事神將凶俱主凶動有重重驚惱
此課多主動若去來空亡又不以動論
井欄射亦名無親(返吟課無克以支辰斜射為用中傳取支末傳取干)無克惟丁
未己未辛未丁丑己丑辛丑六日丑無克以丑宫癸水
遥射巳宫丙火未無克以未宫巳土遥射亥宫壬水故
丑日以巳上亥神為用未日以亥上巳神為用如傍井
倚欄斜冲射之不出井外故名井欄射全是冲開渙散
不屬故又名無親
占主内外多怪上下暌隔井上架木易欹易斜不能長
久之象動則宜静則擾事無憑依一身兩用傍求易就
直道難容凢事速成易破
此課如遇吉神良將凢事半遂尤喜見青龍救護也
返吟無依卦
巳未連丁未返吟是兩般(此二卦為無依也假令亥將巳時占丁未日一課丑丁二)
(課未丑以未直冲亥上見太乙為初傳也此二課猶屬八專隂日逆退三辰為用初日上丑辰上亦)
(是丑作中末也己未日同)
臣背明君意子欺慈父心無端須絶後有罪自相擒更
要逄凶將乖絞禍尤深(此返吟二課更逢凶將故主災禍也)
返吟
返吟居易位坎戶入離宫返吟有不克柔日以辰冲(無克)
(者丁丑辛丑丁未己未辛未己丑以辰直冲為用也)
衝處初傳發臨辰却作中須然看日上所見乃為終(假令)
(正月將辛丑日巳時占一課辰辛二課戌辰未丑丑未俱不相克用丑直冲已上見登明為初傳也)
(以辰上見小吉為中傳日上見天罡為末傳也)
此其課家法學人莫亂攻(此是辰冲何神為用辰中日末是課法也)
凶卦盜賊起(凶卦為傷盗賊以應也)
去者路難通父子不和睦(主父子分離有路難通不和順也)
親情無始終三傳如有救翻禍見青龍(青龍是卦中喜神重審卦註定)
(反禍為福者也)
心鏡
無依是返吟逃者遠追尋合者應分散安巢别改林守
官須易位結友也分襟臣子懼懷怨夫妻有外心所為
多重覆占病兩般侵
袖中金
返吟隂陽各異其位刑冲破害事帶兩端天地乖隔南
北相違暌而復合反而覆往欲不動則擾攘又云
無依是反吟刑冲破害事帶兩途遠近係心更相仇怨
且反覆而呻吟是無預奪而嘆息也暌而復合反而更
往欲動不動疑二不决事從外起臣慢其君子逆其父
夫妻離背朋友失義凢動無得何以依戀惟當久動思
靜柔日非一事須有兩事事成亦破子午乘蛇官病災
凶卯酉乘合人離財散寅申乘龍隔墻有禍己亥辛日
滅德辰戌多凶不論空亡丑未不吉惟癸日約期不爽
六隂日謂之井欄課如井上架木易欹易斜不能長久
之象也
指要
天地乖隔南北相違之象占事動則宜静則擾主兩事
俱隂主滯用旺相始宜所主皆速卯酉上發用主門戶
動摇若遇井欄射取傳占事難成易破雖遇吉神亦是
半遂一云反覆不定病主兩症
三光課
凢課用神日辰旺相吉神在中為三光課蓋日為人旺
相不但諸鬼不能勝而人口又能峥嶸一也辰為宅旺
相不但宅居廣寬而諸邪又不能入二也用神為日用
動作旺相不惟所幹無阻而又事得光耀三也此三處
神更乘吉將又光其身又光其宅又光其動作三者皆
有光華故名三光占者萬事任其所為皆無費力而成
且有吉利統賁之體乃光明通達之課也
象曰課入三光萬事吉昌刑囚釋放疾病安康市賈得
利謀幹俱良福佑自至凶禍消亡如神將俱和合相生
日辰用神旺相主遷官進職之榮終始獲喜必有慶賀
萬事吉昌縱年命凶殺亦不為凶則應賁六五束帛戔
戔吝終吉象若日辰居天乙后中末囚死則應三光失
明之象前有功德虚喜後復抑塞難通當應賁六四欲
與初九婚姤乃為九三間隔未獲相賁之象也
如甲日未時酉將春占日辰旺相用神旺相上乘吉將
為三光課也
(六辰甲)(戌亥子丑貴)
(六)辰(青)午(白)申(酉申)(寅卯)
(青午辰)(空未午巳辰)
訂訛
三光(日辰發用者旺相乘吉將)日為人辰為宅用神為動作三處旺
相乘吉將是三處置有光輝故名三光
占主光輝通逹百事吉昌皆無費力而成官榮病安囚
釋市賈得利如神將俱和合相生初末逢吉將居官遷
職始終慶吉縱年命凶煞亦不為凶
此課主吉然末傳亦最要緊若日辰居天乙后并末
囚死乘凶將為三光失明之象前有功德虚喜後復
抑塞難通
觀月經名開雲觀日
用神如旺相分配一光時(如春木旺火相之類用神得旺相者為一光也)
吉將臨其上二光得禮義(如發用是吉將即貴青常合等乘時旺相者二光也)
日辰兼有氣三光不改移(如春甲乙夏丙丁之類所值日時當為三光也)
求事多來速當官職不遲(若無三刑六害主喜事求官必得)
末傳無刑害車馬鎮相隨三合與六合逍遥自在期(末傳)
(三合六合主冇喜事也)
忽然刑害破凶將家顰眉(如三刑六害或冲破兼凶將主先祖有財後來家道顰眉)
(不足也)
心鏡
用起日辰兼旺相(用神旺相一光日辰旺相二光)傳中復有吉神并(三光也)
三光並立無相克作事皆懽病回凶縱逢凶將無憂患
囚繫官災事不停六月戊寅寅時課三傳俱旺貴人榮
袖中金
用神旺相吉神臨支干有氣末傳又逢吉神吉將或帶
合三光併炤福祐自至灾禍自消吉無不泰若用神旺
相吉將亦臨支干有氣末傳却值凶將刑害交互者則
光而復翳明而反暗先祖有財後來家道顰索遇此名
三光埋影不可不審末傳勿一概言之
假令六月戊寅日午時寅將占
(酉戊)(螣子貴后卯隂丑寅)
(貴)丑(白)午(勾)酉(丑酉午寅)(朱亥六戌)(辰玄巳常)
(戊午)(勾酉申未午白青空)
此課雖是昴星虎視却為三光夏傳得丑又是貴人臨
上戊課在巳是日有氣寅支傳午又是辰有氣也
三陽課
凢課天乙順行日辰有氣居前旺相氣發用為三陽課
蓋天乙貴人左行正理陽氣順一也日辰前于天乙陽
氣伸二也日辰旺相陽氣進三也此三者陽氣開泰萬
物光輝更兼吉將故名三陽占者凢事吉慶所求皆遂
統晉之體乃龍劔呈祥之課也
象曰課入三陽官爵翶翔訟獄得釋疾病無妨財喜遂
意行人還鄉賊來不戰孕産賢郎如神將上下相生營
謀萬事皆利有官者職位高遷病者死欲入棺當活囚
者刀雖臨項無虞縱逢刑害喜事不遲則應晉六五往
吉無不利之象若天乙在辰戌為貴人坐獄獄隂地用
神為鬼賊克日中末無救神則應三陽不泰占事暗昧
難就未免先吉後否則應晉九四鼫鼠貞厲之象也矣
如乙丑日酉時戌將天乙子臨亥順行日辰在天乙前
寅為旺氣加丑發用為三陽課也
(青巳乙)(酉戌亥子貴)
(朱)寅(六)卯(勾)辰(朱午巳寅丑)(申未)(丑寅)
(卯寅)(空午巳辰卯)
訂訛
三陽(天乙順行日辰居前發用旺相)天乙左行陽氣順一也日辰前於
天乙陽氣伸二也用神旺相陽氣進三也三者陽氣開
泰故名三陽
占主吉慶凢求皆遂官擢訟觧病愈財獲行人來賊退
孕産貴子如神將吉上下相生定主官職高遷縱逢刑
害無妨
此課主吉然或天乙在辰戌為貴人坐獄獄隂也豈
陽乎用神為鬼克日中末無救神則為三陽不泰占
事暗昧難就先吉後否
附課傳中六陽俱備者名六陽課利公用不利私謀
觀月經
一陽天乙順用旺二陽知好將臨其上三陽次第推病
者應無死死者再生之獄囚脱灾危臨刑無罪議(病者遇良)
(醫救治罪者逄赦宥也)舉事皆言吉求財利必隨縱逢刑與害喜
事不遲遲(三陽卦即救神末傳有刑害者主喜事亦不遲也)
心鏡
天乙順行一陽言日辰有氣復居前立用之神併旺相
三陽吉慶保安然上下相生神將吉出行有利職高遷
病觧訟伸諸事吉縱逢刑害亦無愆又云刀雖臨頸却
無愆
袖中金
天乙順治龍合立于干前末旺生初正時生年曰三陽
者天乙順治一也用神旺相二也吉將發用三也凡占
百事大吉為明為泰為生為長舉事亨壯病人復甦囚
者無罪也
訂訛
四順(初神將凶末神將吉一也初死囚末旺相二也天乙順行三也傳出天乙前四也)四者皆
為順利故名四順占主始雖阻滯終獲通泰
三竒課
凡課得旬日之竒發用或入傳為三竒課如甲子甲戌
旬用丑甲申甲午旬用子甲辰甲寅旬用亥此為旬三
竒甲日用午丙竒辰乙巳丁卯戊竒寅巳丑庚未辛申
位壬竒取酉癸戌云此為日竒蓋鷄鳴乎丑日精已備
鶴夜半鳴月精已備斗轉乾亥星精已備又丑為玉堂
子為明堂亥為絳宮此三者日月星精為旬用之竒故
曰三竒占者百禍消散凡事吉利統豫之體乃上下悦
懌之課也
象曰萬事和合千殃觧除婚求淑女孕育賢兒士有竒
遇病獲良醫縱乘惡將凶去通吉如旬日竒并臨吉課
為上有旬竒無日竒亦可用或逄亥子丑兼全為三竒
聯珠大吉更遇天上三竒乙丙丁或地下三竒甲戊庚
入傳尤利居官則因異政超擢出軍利用竒兵取勝凡
事逢凶化吉則有豫六二貞吉之象若有干竒無旬竒
神將凶則應初六鳴豫凶也
如乙酉未時申將初傳亥加戌旬竒發用為三竒課
(青巳乙)(酉戌亥子貴)
(后)亥(貴)子(螣)丑(隂午巳戌酉)(申未)(丑寅)
(亥戌)(空午巳辰卯)
訂訛
三竒(旬竒發用或入𫝊是也外又有聫珠竒遁竒干竒)甲子甲戌旬用丑甲申
甲午旬用子甲辰甲寅旬用亥此為旬三竒蓋丑為玉
堂鷄鳴於丑而日精備子為明堂鶴鳴於子而月精備
亥為絳宫斗轉於亥而星精備日月星三者之精為六
旬之竒故名三竒若三傳亥子丑為聫珠三竒或天上
三竒乙丙丁地下三竒甲戊庚為遁竒又甲日午乙日
己丙日辰丁日卯戊日寅己日丑庚日未辛日申壬日
酉癸日戌此干竒也旬竒干竒併臨為上有旬竒無干
竒亦可若止有干竒不名三竒
占主凢事逢凶化吉不忌刑殺士有竒遇官以異政超
擢出軍竒兵取勝婚諧孕生貴子病訟觧
此課如竒作空亡未免竒精有損其福减半先明後
暗吉凶皆無成
觀月經名枯木重榮
甲子與甲戌大吉兩旬竒(此二旬之中大吉為三竒神發用雖凶將復得大吉即在)
(三傳中亦吉不凶)
甲申與甲午神后鎮相隨(此二旬之中見神后發用者三竒卦也)
甲辰與甲寅登明救療師(此二旬發用見登明為三竒卦病者速痊官事即觧散也)
萬事皆和合千災速觧離忽得亥子丑連茹百禍移上
自元首卦從此立根基(亥將有九課癸酉乙酉丙戌丁酉戊戌己酉庚戌辛酉壬戌九)
(日俱亥將戌時占是亥子丑為三傳以上九課連茹三傳名曰三竒卦更乘旺相將神即大吉也)
(亥將戌時甲子日占三傳辰巳午為三竒乙丑日寅卯辰丙寅日辰巳午丁卯日辰巳午俱比)
(涉害酉壬申日丑寅卯卯甲戌日辰己午辰丁丑日申戌戊寅日己日辰巳午庚日午)
(未申神遥克日位辛巳日午未申神遙克日逆壬午日丑寅卯三相連順三傳為順連茹連)
(茹是逆三傳也不克盡述已上時前一課名順連茹後課逆連茹隨神將旺相時類斷之前九課多)
(吉此三竒卦是課中救神用此立為根基也)
心鏡
三竒發用逐旬行兩處區分共一名(卦名兩般竒亦有兩般竒)
甲申甲午神后是寅辰二旬在登明子戌旬中加大吉
不忌殺之并與刑
甲日勝光乙在巳(甲日午上起甲午是三竒乙日在巳逆行至丑住)
支逆干順己丑停(到丑㢠廻向未上起庚為竒)
庚却順流竒在未(庚日在未順行癸日到戌)
癸盡天魁總有靈占值兩竒皆有懽傳内天喜更要精(兩竒得一即吉)
袖中金
三竒亥子丑分旬發用課中各正體不必拘竒也子戌
旬丑申午旬子辰寅旬亥主災散福臨
大抵三辰連茹事欲行不行欲止不止節外生枝順則
先進後退吉而順逆則先退後進凡占必見人情不
和兄弟朋友失和氣之象死三竒卦後有死竒卦甚明
順連茹三竒十二課
亥子丑陽光在下空懷寳以迷邦子丑寅含春和
氣積中勿炫玉而求售丑寅卯將泰有聲名而未
蒙實惠寅卯辰正和展經略而果沐恩光卯
辰巳離漸利用賓於王家辰巳午陞階親觀光於
上國巳午未迎陽名實相須午未申麗明威
權獨盛未申酉迴春若五夜殘燈申酉戌流
金似霜橋走馬酉戌亥革故鼎新小人退而君子
進戌亥子隠明就暗私事吉而公事凶
逆連茹三竒十二課
亥戌酉迴隂必懷暗昧之私戌酉申返駕主行肅
殺之道酉申未出獄出醜離羣疎者親而親者疎
申未午凌隂主行險僥倖危者安而安者危未午
已漸希脱凡俗而入高明午巳辰登庸舍井窪而
旋登月闕巳辰卯正巳人物咸亨辰卯寅返
照行藏攸利卯寅丑聫芳悔吝須知否極泰來
寅丑子遊魂乘凶坐見事成立敗丑子亥入墓有
收藏之態仕進無心子亥戌重隂安嘉遁之貞寧
丼没齒
六儀課
凢課的旬首之儀發用或入傳為六儀課甲子旬用子
甲戌旬用戌甲申旬用申甲午旬用午甲辰旬用辰甲
寅旬用寅此為旬六儀子午丑巳寅儀辰卯卯巳丑辰
儀寅午未未申申儀酉酉戌戌亥亥子神此為支儀也
蓋旬首為六陽支神星宫之長直符之使有禮儀之尊
也故名六儀課占者凢事吉慶家積千祥統兑之體乃
喜氣溢眉之課
象曰兆多喜慶求旺相宜罪逄赦宥病遇良醫投書見
喜干貴逢時殺神迴避喜轉愁眉如魁罡加日辰年命
遇六儀為用變凶為吉或旬日儀神俱在傳更乘天乙
吉將為富貴六儀傳併支干之用主人宅皆吉或乙丑
己巳日夜占乙酉己丑日晝占皆旬首作簾幕官占科
舉必獲高第更得竒儀全會萬事動用無阻有喜縱併
諸惡不能為害初終傳神將吉乃終始有慶則應兑初
九和兑吉之象如有支儀無旬儀神將凶則應兑九五
有厲凶象也儀用克行年者凶
如丙辰日寅時未將寅為旬儀又為支儀加酉一下賊
克上為六儀課
(螣戌酉)(丑寅空辰卯)
(青)寅(隂)未(合)子(貴卯戌酉辰)(子亥)(巳午)
(寅未)(戌酉申未貴)
訂訛
六儀(旬儀支儀發用或入傳是也)旬儀支儀并臨為上有旬儀無支
儀亦可若止有支儀不名六儀
占主凢事逢凶化吉不忌刑殺求望得投書干貴宜病
遇良醫罪赦官擢若旬首為用更作今日貴人為富貴
六儀作簾幕官士人高第若竒儀全遇凢百吉不可言
此課吉惟儀克行年凶
觀月經
甲子神后是旬中即用之神仙致六儀六甲本根基(甲子)
(旬中神后發用六儀卦)
甲戌旬中看河魁改變時(河魁本是凶神甲戌旬中遇之發用是六儀卦主改禍為)
(福亦是喜神也)
甲申傳送是甲午勝光期甲辰天罡怒愁容作笑眉(天罡)
(本是凶神主死亡死竒卦中註定甲辰旬中若天罡發用者不得斷為凶兆終來歡喜故曰愁容作)
(笑眉每遇爭競亦先凶後吉也)
甲寅功曹動萬類得其儀(甲寅旬中功曹發用為六儀卦其萬類皆動)
六甲取首用有罪計非危家事皆如此病者得天醫(六儀也救之)
求財倍獲利投書喜不遲(見貴投書亦喜諸事皆吉慶之兆)
心鏡
六儀一段居旬首甲子旬中神后為更復子當從午配
(又一段六儀子日起午丑日在己逆行至丑上得已是也)
逆行相配逐辰移驅來巳日終於丑午還居未順求之
(午日未未日申順數行之)
用得此神名善卦又須傳末吉將臨(凢用神六儀中傳又乘吉將乃始終有慶也)
袖中金
六甲旬首見於初傳用之又子日在午丑日在巳逆行
午日在未順行俱為儀神發用末傳得吉將終始喜慶
大吉之卦也
時泰課
凡課用起太歲月建乘青龍六合又帶財德之神為時
泰課蓋太歲為天子月建為諸侯青龍為官長尊貴錢
財喜慶吉神六合為謀幹利禄婚姻合和吉利四者為
用併入傳更為日辰財德吉神如人時運通泰故名時
泰占者萬事亨利統泰之體乃天地和暢之課也
象曰課入時泰皇恩欲拜災患潛消謀為無碍逃亡必
歸盗賊自敗孕育貴兒前程浩大如初傳青龍末傳六
合或初傳六合末傳青龍但逢太歲月建月將併財德
合吉神則為福神相助利見大人朝天子謁諸侯大貴
人皆吉仕宦則逢榮寵詔命喬遷常人則獲財吉大有
嘉慶當應泰六五帝乙歸妹以祉元吉之象也
如子年戌月戊寅日戌時卯將子為太歲又為日財德
合加未為用初傳青龍末傳六合為時泰課
(六戌戊)(空丑寅卯辰)
(青)子(隂)巳(六)戌(貴卯戌未寅)(子亥)(巳午)
(子未)(戌酉申未貴)
訂訛
但逢太歲月建作日財德太歲發用更佳入傳亦可
訂訛
天恩(干支得用乘貴人兼青龍天后入傳或在年命是也)干支屬本季旺氣謂之
得用如春占值甲寅乙卯日之類兼貴龍后凑合是上
天布降恩澤故名天恩
占主仕者膺朝廷恩典常人獲貴人恩惠孕生貴子病
痊囚赦
此課若傳見空亡又名天恩未定事多虚喜上人雖
有意施惠猶豫不决
龍德課
凢太歲月將乘貴人發用為龍德課當時太歲人君也
首出庶物而德被天下月將一月主宰之神太陽也懸
象在空而明照四方天乙貴人吉將之首也降福致祥
而消苦超貧若太歲與月將併者更乘今日之貴神作
用神如龍行雨澤德及萬物故曰龍德課占者主天子
恩澤福神相助統萃之體乃雲龍際會之課也
象曰君恩及下萬姓懽忻罪囚出獄財喜臨身和名易
萃爭訟休陳官爵超擢利見大人如太歲乘貴人發用
傳中見月將亦是主仕宦者加官進爵君臣際會及恩
詔寵澤之榮若仕人干求禄位則有天官賜福見宰相及
君子所謀并吉當獲重重財喜則應萃九四大吉無咎之
象縱逢凶將亦不為害惟尊貴求卑下不吉或帶殺為日
鬼占訟則事干朝廷則應萃初六有孚不終乃亂象也
如癸巳年七月癸酉日酉時巳將巳為太歲又為月將
又為日貴加酉上克下為用龍德課也
(常酉癸)(螣辰貴后未隂巳午)
(貴)巳(勾)丑(常)酉(貴己酉己酉)(朱卯六寅)(申玄酉常)
(勾丑巳)(勾丑子亥戌白青空)
訂訛同意
心鏡
太歲今朝作貴人立用還須月將神龍德卦宜干禄位
恩賜真官拜聖君(發用神是月將也太歲乘天乙發用傳有吉將官從詔命而出也)
袖中金
龍德天乙乘太歲發用主朝廷恩命仕宦陞擢利有攸往
通神集
陞遷美兆干禄位指日衣冠拜紫宸
六壬大全卷五
