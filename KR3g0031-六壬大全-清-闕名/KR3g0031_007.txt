六壬大全卷七
課經四
蕪淫課
凡四課有尅缺一為不備及日辰交互相尅為蕪淫課
邵先生曰課得不備剛日從日上起第一課柔日從辰
上起第一課凡見二陽一隂為隂不備如二男爭一女
二隂一陽為陽不備若二女爭一男及日辰交互相尅
各自相生是也此夫妻皆有私通兩情相背荒淫無度
故名蕪淫占者家門不正事多淫亂統小畜之體乃琴
瑟不調之課
象曰隂陽不備交尅最嫌利名碌碌獄病淹淹隂微晴
久陽少雨添行人未至征戰愁占如陽不備用兵利為
主賊不來隂不備利為客賊來不戰射物必缺凡得三
課為不備又逢日辰交互相尅占事最凶更乘凶將尤
甚則應小畜九三夫妻反目凶象或四課備神將吉兼
有救神及課不備無尅不凶事有遲延夫妻拆散終復
團圓則應小畜牽復吉之象
如乙卯日午時未將柔日從辰上起第一課蓋巳辰為
辰之隂神不復作日之陽神此二隂一陽不備曰蕪淫
課
又加乙亥日巳時子將為隂不備課也此二陽一隂
如甲子日卯時亥將占四課備日辰交尅蕪淫課
蓋甲日夫也子支妻也甲欲從子憂申尅子就甲時畏
戌侵然申子又自相生乃妻與人有私夫上神為用課
傳逢三合主有他意或私異姓内外相好各相背也
訂訛
不備(四課缺一止有三課)有尅照常以尅賊比涉等項論但四課
必須那動剛日從日上起第一課柔日從辰上起第一
課蓋第一課為干陽第二課為干隂第三課為支陽第
四課為支隂隂課缺一為隂不周全陽課缺一為陽不
周全以四課之隂陽論非以干支之隂陽論也假如乙
卯日午時未將柔日從支上起第一課辰卯巳辰巳乙
午巳蓋四課先儘先數兩課巳辰既作支之隂神為第
二課矣豈可復作干之陽神為第三課乎此二隂一陽
為陽不備又如乙亥日巳時子將亦柔日從支上起第
一課午亥丑午亥乙午亥午亥既作支之陽神為第一
課矣豈可復作干之隂神為第四課乎此二陽一隂為
隂不備故名不備
占主不周全物偏缺病難愈求望難成行人未至陽不備
兵訟利為主賊不來隂不備兵訟利為客賊必來皆戰
不成三傳陽多事起男子三傳隂多事因女人陽多晴
久隂多雨添凡占多以不周全為斷
觀月經
四課如不備其卦號蕪淫(此論日辰隂陽有不全止三課備者為蕪淫卦也)
五月乙卯日未將午時占辰陽見天罡(夘上見辰為辰之陽神)
太乙作隂神(太乙在辰上為辰之隂神也)
日上無陽類(緣乙課在辰辰上太乙却被辰之隂神占了)
二女競男心(本分皆有四課二陽二隂今止三課太乙為日之陽神却被辰之隂神占了不可更)
(作日陽勝光為日之隂神天罡為辰之陽神是二隂一陽也故曰二女競男心)
假令乙亥日子將巳時占午為辰之陽(一課亥乙二課午亥三課午亥)
(四課丑午勝光為日之隂神先被辰之陽神占了)
丑作午上兼(大吉加午為辰之神)日陽還從亥(乙課在辰辰上見亥為日之陽)
日隂無處添(日之隂神被辰之陽神占了)此名為不備(四課止有三課是二陽一)
(隂之課也)
雙男競婦兼(二陽一隂之象是二男爭一女也)
主有奸淫事逢時心意嫌有救應無事凶神刑獄淹(三奇)
(六儀德神為救)
戊午龍宫課兩辰丁酉占金鷄皆一例丑未二辛添(以上)
(七日九課别責是蕪淫卦也)
心鏡
隂陽不備是蕪淫夫婦奸邪有外心二女爭男陽不足
兩男一女共枕淫上之克下緣夫過反此誠為婦不仁
陽為隂將隂處合隂來陽處為刑臨(日為夫辰為婦)若知其例
看正月甲子時加卯課尋甲見天魁子傳送甲夫陽也
子妻隂甲將就子憂申克子近甲時魁必侵十干上神
交互克事乖合和失調琴妻懷内喜私情有申子相生
水合金(子上見申金金水相生又三合也妻與西南有外情也)
解離卦
凡夫妻行年冲克及上下神互相克賊為解離格如夫
年立午上見寅妻年立子上見申乃子上申怕午克午上
寅怕申克上下互相克賊天地解離各有異心故名解
離占者非斷絃之凶必有反目之兆也
如三月丁巳日未時酉將夫年立寅妻年立午值三合
逢春旺相氣為旺孕格又如夫年立午上見寅妻年立
子上見申夫妻行年上下互相冲克為解離格
夫妻天匹配有難解離頻年命交相克(妻行年上神克夫夫行年上神)
(克妻是交相克也)始終亦同陳妻年行至午夫年立于寅六月
申時占妻逢配夫嗔夫年上逢子妻運仰觀辰(夫運寅上見子)
(妻運午上見辰)
辰遙克子水的有解離迍夫年反有克與此一般伸(夫行)
(年上神克妻行年上神亦同也)
遞相淫情起暗地使媒人(此不與四課三傳之事同若兩家行年相克夫有外妻妻)
(有外夫心餘倣此)
心鏡
解離之卦看行年先須察地後觀天夫妻始終互相克
二月寅時課晴占妻年立子夫年午神后須知尅勝光
(神后子是妻天上行年勝光是夫天上行年此解論天上行年另一說)
午上功曹子傳送(夫年午上見功曹妻年子上見傳送)
遞相傷殘更何安子水本來先克午子上申金怕勝光
午上功曹怕申克此為始終互相殘金盆覆水皆斯類
玉軫音悲是斷絃解離夫妻行年上神將相克互
相殘
此課不干四課三傳事但夫妻行年相克者也若無
刑損或夫有外妻妻有外夫也
畢法
真解離卦者謂干克支上神支克干上神或夫婦行年
又值此者尤的此時占人必占解離事已後例内唯詳
空亡而言之則小畜九三輿說輻夫妻反目不能正室
也之凶象
甲子日干上午甲木克支上辰土子水克干上午火(男行)
(年三十五在子女行年三十一在寅)
甲午日干上酉支上丑甲戌日干上亥支上未甲
辰日干上亥辰上丑乙亥日乙上午亥上丑戊辰
壬辰辛丑庚戌並干上子丁夘日干上丑乙酉日
乙上寅辛酉日辛上夘癸夘巳夘日干上辰丙
午日干上申辛巳日辛上申丁亥日干上巳乙
巳日乙上酉癸未日干上亥
蕪淫與解離之所以分者蕪淫乃干支上神互尅下
解離乃干支互尅上神至于年命互尅則同取
曾門
夫妻行年在上相克在下相賊夫以陽年為始隂年為
終妻以隂年為始陽年為終終始相生為和合終始相
克為俱解是謂無隂天地解離各有他心
定章曰夫年立甲午妻年立壬子登明臨午上克下
太乙臨子下賊上妻之陽年神后尅午此時天地解
離各有他心所謂無隂者無子孫也天地解離者言
陽年為天上隂年為地下今登明加午上克下太乙
臨子下賊上故曰在上相克在下相賊夫以陽年為
始者言天上勝光也妻以隂年為始者言地盤神后
也以神后制天上勝光為始相克夫以隂年為終者
言地盤勝光也妻陽年為終者天上神后也以神后
制地盤勝光為終相克也故曰俱解
始為上終為下上下相克為刑傷上下相生為和合
正月午時占夫年立酉妻年立亥夫以陽年為始天
上從魁也妻以隂年為始者年上神天罡也從魁與
天罡相生為始吉夫以地盤年上神為終者功曹也
妻以陽年為終者天上登明也寅與亥相生為終吉
主夫妻和合也
心鏡
居天寡宿地孤辰發用須依六甲旬欲識空亡何宿定
甲戌旬中用酉申(甲戌旬中胃昴畢觜參為寡宿居天上也申酉為孤辰是在地下也)
占人孤獨離桑梓財物虚無伴不親官位遇之須改動
出行訪財擬親人所問百事皆無實卒遭官司不害身
(久病亦畏空亡)
袖中金
地盤空亡為孤辰天盤孤亡為寡宿蓋十干不到之地
五行脱空之鄉能減凶禍主人孤獨離鄉背井也
春巳午孤子丑寡夏申酉孤夘辰寡秋亥子孤午未寡
冬寅夘孤酉戌寡此二卦各看發用如春占巳午發用
即孤辰卦子丑發用即寡宿卦餘例倣此
一卦總親情離散之象若有奇儀三光等救神者反吉
訂訛
孤寡(旬中孤寡有三發用值旬空陽空為孤隂空為寡一也發用地盤空為孤天盤空為寡二也發用空)
(為孤末傳空為寡三也四時孤寡有二如春以己為孤丑為寡等一也春又以生我之水絶神在己為孤我尅)
(之土墓神在辰為寡二也)十干不到之地五行藏脱之鄉前去後空
隂惆陽悵所謂孤辰寡宿故名孤寡
占主獨孤離鄉背井官易位財空手婚斷絃孕虚有
出入防盜日辰無氣最凶孤辰父母災亦主離宗棄
祖寡宿妻子離六親叛如旬孤寡又併四時孤寡為
空孤空寡更凶凡值空亡憂喜皆不成托人多詐謀
望近事出旬可圖遠事終難時空事亦難成或中傳
空為斷橋折腰主事中止難就或中末俱空為移遠
就近動中不動尋遠人即在近也初中空推末傳中
末空取初傳以不空者斷吉凶新病空病久病空人
吉空反凶凶空反吉
此課大端不吉或遇三竒六儀為救神及遇太歲月
將月建為孤寡再醮又今日所坐位值孤寡為用曰
孤寡得位如庚日用申是也皆主反禍為福事先破
後成日辰年命不論空又有純空反實或遇歲月日
時冲起為逢冲暗動禍福皆成
觀月經孤辰卦名孤雁出羣
玄課孤辰卦四時辰上推冬北亥子丑寅夘的孤危南
方巳午未申酉是孤夷春三寅夘辰孤在巳午題秋天
申酉戌亥子作孤推父子分離析夫妻有生離忽然諸
卦救禍滅福相隨前孤後是寡骨肉縱暌違
寡宿卦久病畏空亡
前言說孤辰此卦論寡宿倣象孤辰推在後相驅逐冬
月申酉戌發用無骨肉夏天寅夘辰親情不和睦秋來
午未占春遇子丑宿吉凶與孤同有救禍反福
度厄課
凡四課内三上克下或三下賊上為度厄課蓋上為尊
下為卑三上克下則長欺幼勢必遭厄為度厄三下賊
上則長不正幼乃凌長為度厄占者家宅欠利老幼見
災統剥之體乃六親冰炭之課也
象曰事憂老幼患病重來家門不吉骨肉尤乖出軍失
利行者多災類神旺相禍去福來如發用陽神乘凶將
主伯叔尊長有災隂神主姑姨幼小有災當剥不利攸
往之象日月旺相乘吉將主幼得長力長得幼力則應
上九君子得輿之象
如甲子日丑時申將占三上俱克下為幼度厄課
課式
列後
訂訛
度厄(三上克下曰幼度厄三下賊上曰長度厄)三上尅下主卑小有厄難故
曰幼度厄三下賊上主尊上厄難故曰長度厄
占主家門不吉骨肉乖離幼度厄若子孫發用凶神入
墓卑者更凶長度厄若父母發用凶神入墓尊者更凶
若仕者占主事從隣邑發動山鵲合羣同氣相親之兆
也神將吉因動成喜神將凶面合心離或反有暗害或
與刑殺并及旺相氣凶易成若與德合併不能害也
此二課同下二課俱以比者為用俱不吉然有救又不
以凶斷如火尅金則水為救之類
觀月經
三上來臨下根源長幼推(四課之中三上克下是長幼卦也)
子孫先發用小者必低𬎼(甲乙日用起火神發動也是子孫低𬎼不利之名也)
父母相臨用凶神入墓悲(甲乙日水神發用是父母應也土神發用是妻財木神發)
(用是比和兄弟)
此看三傳末諸卦總如斯(諸卦入生入死入墓吉凶在重審卦註定也)
度厄卦
三下制其上六親竟不虞事還同長幼凶即暗嗟吁(今日)
(何神發用親情與長幼卦同也)
生氣逢歡樂休囚下淚珠五行皆如此消息要工夫(三傳)
(入生則歡樂入死墓為憂愁凡五行務要精熟則灾福一一自然見也)
袖中金
三上克下為長幼三下賊上為度厄長幼不利于小度
厄不利于大再詳神將吉凶有救無救酌而用之
無祿絶嗣課
凡課四上俱克下為無祿課蓋日神隂陽俱相克不得
其所不免投辰上兩課辰上隂陽又相克則無所投之
路占者多主孤獨如四上俱克下為無祿格主庶人不
禄有官罰職輕者罰俸重則削職蓋以上制下臣子受
殃屈者難伸對敵利客訟宜先起者勝惟火多尅金有
水可救其課統否之體乃上下僭亂之課也
象曰上克無禄下克絶嗣君臣悖逆父子分離求謀不
遂動作多疑三傳有救方免災危如神將凶則應六三
包羞凶象神將吉有救神則應上九先否後喜之象也
如三月己巳日寅時酉將占四上俱克下為無禄格
凡四下俱賊上乃為絶嗣之格乃主小人無禮暗筭横
災殃禍病者死逃者轉匿尊長見災戰鬭利主訟宜後
對中年多子息老後主孤獨如正月占
如正月庚辰日辰時亥將占四下俱賊上為絶嗣格
訂訛
絶嗣(四上尅下)上不容下而下難自存故名絶嗣
占主在上無禮卑小不利孕傷胎病昜死占子病死
更騐奴婢逃骨肉散若旬空發用來人必主獨身而
已事起男子兵訟先者勝凡事動而必靜
無禄(四下賊上)以下犯上被上奪禄故名無禄
占主孤獨失業多刑傷病必死事起女人兵訟後者
勝凡事靜而必動
此課神將凶骨肉分離若神將吉來意主分財異居
觀月經無禄卦
四課俱臨下男鰥女寡孤三傳如有救子必勝于吾(四課)
(俱臨下者為無禄卦如發用是水神末傳得金神為救發用是金神三傳見土神為救神吾者父也其五)
(行併用此斷之假令巳未日亥將辰時占四上克下取比用酉為金神發用中傳辰土生金為父末傳亥)
(水為子即有救也雖是無禄卦不言絶也)
首尾俱相制臨年子失迷切須看用數到老有如無(臨年)
(老也首尾初未傳若今日發用水神在土上終傳復見土神此首尾相制也假令午將甲寅日未時占神)
(后臨丑下克上為用是首制也終傳河魁土是尾制也其神子水欲前就功曹為子又下被大吉怒之後)
(欲親從魁為母又被天魁戌土上降災禍此占人必災也)
心鏡
四課上神俱克下法式嚴峕不可論(四上克下即法令嚴加有屈不得伸)
(雪也)
臣子受殃從此起無禄如何獨處尊占人孤老誰扶侍
空室窮炊豈得存官門兢小必當罪對者應知理不伸
袖中金
無禄四上尅下絶嗣四下賊上上下之分貴于忠恕四
下賊上是無其尊為不忠矣四上尅下是不容其下為
不恕矣允得此體則主奴婢散失子孫他之孤子空室
上不能保其禄位下不能友其妻子不友不親不弟不
義之恥焉又曰無禄主動而必靜室家孤獨病不久退
官事不妨囚者脱逃者獲凡事宜先舉者絶嗣主靜而
必動小人犯上無禮之兆暗横災殃病者易死逃者轉
匿凡事宜後施者
曾門
四上克下名曰無禄室空無人老而獨孤臣子受殃六
親死亡當此之時戰鬭客勝利以先舉
定章曰父以子為下君以臣為下夫以婦為下兄以
弟為下四課皆上克下是為孤獨法曰君欲害臣父
欲殺子兄欲損弟夫欲傷妻主欲害奴是空室無人也
絶嗣卦
四下賊其上名為絶嗣凶中年多子息(五旬為中年始有子也)
暮歲滅祖宗(五十以後主老無子初傳發用是木末傳有水為子孫救之也如末傳見金克木即)
(主絶後也)
(假令甲寅日亥將午時占即四下賊上取未上子水也為比用子為水神末傳見戌土克之又是孤辰無依)
(又甲寅日亥將子時占三傳子亥戌亦是絶嗣)
(假令巳未日亥將午時占即四下賊上三傳巳戌夘初巳火發用與今日巳土比合中傳戌土為子孫末)
(傳夘木為父母不得言絶嗣為有救也)
(假令庚申日亥將辰時占三傳戌巳子初傳戌土中矣傳已火為母末傳子水為子即當頭救神不得言絶)
有救同前例(亦用前例救之也)無醫斷後宗(醫者救也無醫者絶後也)
專看發用類年月日時逢(此年月日時元首卦内註定也)
心鏡(先𧺫失禮)
四課下神俱賊上絶嗣如何保二親妻背夫兮奴叛主
子弑父兮臣弑君孕長為男刑克子定是失業孤惸人
事訟切忌于先起却被番兮難訴陳
袖中金
四上克下為無禄四下賊上為絶嗣上下之分貴于忠
恕四下賊上為不忠四上克下為不恕
曾門
四下賊上名曰絶嗣亡其先人後有孤子戰鬭利主必
不利客
定章曰臣忠君子孝親為正今皆下賊上是為滅絶
法曰臣害君子弑父妻害夫奴反主生男則傷父生女
則傷母經曰亡其先人是為孤子此占利居家不利
為客訪館訓教子弟
迍福課(此課不明姑存之)
凡八迍課得五福為迍福課如死氣為用旺氣下勝俯
仰丘仇帶凶將刑害傳逢墳墓下賊上殺臨日辰相尅
為八迍格用起初死終旺子母相生始凶終吉年神制
初旺相臨日辰為五福格此八凶者為迍五吉者為福
故名迍福蓋時令死氣發用為一迍下為旺氣所勝為
二迍上見丘墓為三迍下見讐尅為四迍乘凶將為五
迍帶刑害子為墳墓星主死亡為六迍下賊上為七迍
凶神臨日辰相克為八迍若用起死氣末傳旺相為一
福子逢凶母帶德解救之為二福始為凶將終有吉神
為三福初傳見鬼賊年命尅制為四福日神吉臨旺相
為五福占事先凶後吉統屯之靈乃雷雨解灾之課也
象曰八迍併用憂患將至得病傾危遭官坐死營幹不
成動作被累五福相逢變憂為喜如課遇八迍占者大
凶則應屯上六泣血漣如之象或八迍變五福主事先
憂後喜始終成就則應屯初九居貞之象
如癸酉日午時亥將春占未上死氣下為寅木所勝俯
仰丘仇乘朱雀凶將末傳相氣貴人為迍福課
訂訛(勾六)
五福(初傳囚氣末傳旺相一也子逢凶母帶德解救之二也初傳凶將末傳吉神三也初傳鬼年命上神)
(尅之四也德臨日上五也)此五者轉禍為福之象故名五福
占主一切吉
迍福(八迍課又得五福)假如癸酉日午時亥將春占課得午癸
亥午寅酉未寅傳得未子巳將得雀虎貴用死一迍未
下寅春木太勝二迍木墓在未仰見其丘土畏木尅俯
見其仇三迍將雀四迍雀與刑合五迍子臨未下賊上
又乘虎六迍子得虚宿主墳墓哭泣七迍干上蛇支上
武俱凶將八迍初未死末巳相一福末生初子投母二
福初雀末貴三福已受子克得貴人救四福癸德附戊
戊寄丙午臨日五福迍中有福故名迍福
占主化凶為吉先憂後喜
訂訛
八迍(時令死氣發用一也用被地盤旺氣所勝二也俯仰見丘墓仇克三也乘凶將四也帶刑五也下賊)
(上六也見墳墓哭泣神七也凶神臨日辰八也)八者迍邅憂患之象故名八迍
占主一切凶病危遭官坐死謀無成
小吉臨寅為用八迍春土死用神是死氣一迍未土
臨寅寅旺木勝之二迍木墓在未仰見其丘丘土畏
木俯見其仇三迍朱雀為初傳四迍雀與刑併五迍
中傳子臨未下賊上六迍子為虚宿與白虎同位七
迍午加癸乘凶將螣蛇又下賊八迍
凡遇八迍須得旺相吉將相生為救若其福力均殃
漸退疾病瘥官訟理得伸
心鏡
八迍五福詳吉凶以意推之無定神欲别凶微吉有力
不然八五是常文冲破休囚刑墓殺惡將都看有幾迍
旺相相生吉神救又視福之多少均福力均時殃漸退
病瘥官事理得伸
侵害課
凡課日辰六害相加并行年為用為侵害課六者父母
兄弟妻子六親也害者損也如子畏午冲直上穿心見
未合冲助仇而為害也害則似水壅滯血氣未行事多
阻隔然子未為勢家害子加未舉事無終始及官非口
舌未加子營謀阻塞有灾丑午夘辰為少凌長害丑加午
官病憂驚夫妻不合午加丑事不明不就夘加辰辰加
夘主事虚聲爭財有阻寅巳申亥為競強爭進害寅加
已主出行改動退利進阻已加寅主事艱阻口舌憂疑
申加亥事先的後疑阻必無終始亥加申圖謀未遂事
無終始酉戌為鬼害酉加戌隂小逃亡病凶戌加酉時
有阻病凶事此害神主侵損相害故曰侵害統損之體
乃防人暗筭之象也
象曰六親失靠骨肉刑傷財利譛害疾病毆傷求婚人破出陣
軍殃胎孕防墮干謁不祥如六害神臨日辰發用又乘凶將
惡殺主侵害凶禍當應損九二征凶之象若帶合德善神吉
將課體雖阻而終成當應損上九利有攸往之象也
如丙子日申時夘將占子日未害併用子為侵害課
訂訛
侵害(干支害神上下相加發用臨行年更的)子未為勢家害丑午與夘辰
為少凌長害寅巳與申亥為競強爭進害酉戌為鬼害
六處都能肆其侵損故名侵害
刑傷課
凡課中三刑發用併行年為刑傷課蓋惡莫大于刑刑
主傷殘如寅巳申刑者寅中有木火巳中有土金申中
有金水父子在位相傷為無恩刑寅刑巳主舉動險阻
官事災害彼刑我鬭前事生發巳刑申長幼不順先犯
後成彼刑我解仇將恩報申刑寅人鬼殘賊男女相制
彼刑我動丑戌未刑者三宫皆土兄弟以力相傷為恃
勢刑丑刑戌主官鬼刑禁尊貴傷卑賤有撓不明戌刑
未少凌長舉事妻財凶未刑丑大小不和或見喪服子
夘相刑者水木母子改節相傷為無禮刑子刑夘主門
戸淫亂死敗尊卑不睦夘刑子去明入暗水路不通子
息不律辰午酉亥自刑寅申巳亥四冲無亥辰戌丑未
四冲無辰子午夘酉四冲無酉午惟子夘互刑是四位
無所相刑為自刑主自逞高大更改自害受此四冲缺
一不全欹而不正三者各自相推不齊著力罰而相刑
刑必有傷故名刑傷若尋奴僕小人奔走去向詳支之
刑神所臨之方追之必獲統訟之體乃大小不和之課也
象曰偏欹失位家門不昌胎孕欲墮婚姻不良征下順
利鬭上刑傷謀為乖戾凡事遭殃如刑神為用或遞互
相加乘凶將臨日辰皆主傷殘人情不和刑于男傷人
身不利刑支女病家宅不安時刑干憂小口小人時下
事不利善刑惡無憂惡刑善凶至刑月建者不可訟人
刑日神者不可遠行干刑速支刑遲或上下相刑遇日
鬼主公私之擾尊長不分凡事乖戾謀幹費力忌小人
見蛇血支血忌孕必墮胎及血光災或辰自刑又見辰
乘凶將主燥爆挾刃自傷或六處有神作支之自刑又
作干鬼結連三傳為鬼為助刑或伐德甚凶當訟上九
或錫鞶帶三褫之凶象若遇德神吉將有氣事有阻終
遂象
如庚午日寅時子將占午為支刑臨日用為刑傷課
凡偷盜男女奔走止論刑德蓋尊貴以德卑賤以刑故
為刑德格刑者寅午戌日刑在巳午未方申子辰日刑
在寅夘辰方巳酉丑日刑在申酉戌方亥夘未日刑在
亥子丑方德者甲己德寅乙庚德申丙辛戌癸德己丁
壬德亥陽德自處隂德從陽占奴僕尋刑德勝刑易獲
刑勝德難見德刑不相尅見閉口課中推尋常人占但
取天盤上德刑下所加之地以别貴賤去向之方是也
如庚子日戌時亥將占走奴婢支刑在夘下加寅主去
東北方追之可獲應在刑受尅金德木刑也若占貴人
君子日德在申下加未主往西南尋之可見應德受生
日時到也其二者配為德刑格
訂訛意同
二煩課
凡四仲月將遇四正及四平日占得日月宿加四仲斗
罡繫五未為二煩課四仲者子午夘酉也日宿者太陽
躔度宫神也正月起亥逆行十二辰月宿者太隂星躔
度宫神也正月初一起室二奎三胃四畢五參六鬼七
張八角九氐十尾十一斗十二虚每月初一移一宿逐
日數二十八宿遇奎張井翌氐斗宿重筭留一數盡月
宿住處為太隂所在宮神更詳七政歷細度為凖斗罡
者辰也四正者朔朢弦晦也初一為朔初八為上弦十
五為望二十三為下弦月終為晦四平者即四仲也子
平夘夘平午午平酉酉平子也如日月經仲宿度數多
而有稽留及天罡凶神交係丑未貴人不得理事則三
光不明德氣在内刑氣在外此二者天地相併故名二
煩占者家有灾禍統明夷之體乃荆棘滿途之課也
象曰男遇天煩命遭刑戮女犯地煩身受蠱毒征戰傷
亡疾病嚎哭獄訟徒流胎孕不育如將乘螣蛇主憂恐
勾陳主爭鬭后合隂暗白虎喪亡此天地煩併主男女
俱有患惟春夏可生秋冬必死當此之時利家居不利
出行及干求事凡百謀為造作决招凶禍則應明夷上
六後入于地失則凶象也
如九月初三丙午日午時夘將占寅命行年在午月將
為日宿躔氐二度月宿躔氐五度太陽太隂俱值夘宫
加午為仲辰為斗罡臨未二併為天地煩曰二煩課也
凡日宿臨四仲斗罡係丑未為天煩格主男子犯法蓋
男禁天煩無抵四正朔望弦晦如春夏男行年併日宿
臨夘午主犯縣官刑囚見血及徒配之患秋冬臨酉子
有犯刀兵刑戮汙葬之灾也
凡月宿臨仲斗罡係丑未為地煩格主女子受灾蓋女
禁地煩無冲四平子午夘酉如春夏女行年併月宿臨
夘午主産難流血鬭訟之愆秋冬臨酉子有刑喪犯法
死亡之殘殃也
如三月十五巳夘日子時酉將男命行年在子日宿酉
併臨子為加仲罡下係未為天煩格又女命行年在午
月宿夘併臨午為加仲罡下係未為地煩格也
訂訛
二煩(日宿臨仲斗繫丑未曰天煩月宿臨仲斗繫丑未曰地煩日月宿俱臨仲斗繫丑未日天地二煩)
日宿者太陽躔度也正月起亥逆行十二辰月宿者太
陰躔度也正月初一起室二月初一起奎三月胃四月
畢五月參六月鬼七月張八月角九月氐十月心十一
月斗十二月虚每一日行一宿如遇奎井張翌氐斗皆重
留一日數至占日即知月宿所在也子午夘酉為天地
關格四極之地太陽太隂切忌臨之丑未貴人之首也
斗罡凶神加臨其上使貴人不得理事此門戶閉塞三
光不明德氣在内刑氣在外天翻地覆莫大憂煩故名二煩
占主極凶春夏尚可生秋冬必死百事禍散復至殃
及子孫喜者反怒解者更結雖有吉神不救日宿臨
夘午為春夏天煩男犯刑囚徒配臨酉子為秋冬天
煩男犯刀刑法死不葬月宿臨夘午為春夏地煩女
産難鬭訟血流臨酉子為秋冬地煩女犯重法為男
所殺男女行年併尤的月宿遇重留者更凶大抵弦
望晦朔四正日男行年抵日宿主被吏執子午夘酉
四仲日女行年抵月宿主被盜賊假如壬子日午將
夘時四課寅壬巳寅夘子午夘三傳午酉子若正月
十四占得此課則為地煩蓋正月初一起室數至十
四日為桺桺乃午宫宿是也若六月初二占得此課
為天地二煩蓋午為六月月將臨夘此日宿臨仲又
六月初一起鬼初二柳柳乃午宫宿此又月宿臨仲
故名二煩也二課俱斗繫丑
此課四仲月日及四正日占之更的然日月宿不發
用者不真
附日月宿臨仲斗不繫丑未又名杜傳傳行杜塞也
心鏡
日月宿行為四仲此卦名為天地煩更被斗罡加丑未
復以兼稱為杜傳男行抵日女抵月舉事灾殃為汝言
禍散更生歡復怒仇人和了又成冤弦望晦朔天煩合
男犯刑傷被吏纏(弦望晦朔為四正日男行年抵日者主被吏執纏)
子午夘酉地煩會主女流血迍復邅
春酉將八課
乙夘丁夘巳夘辛夘癸夘庚午戊午壬午(并酉加午臨仲也發用斗繫丑未)
夏午將十二課
甲子丙子丁酉巳酉庚子壬子癸酉辛酉(并午加酉臨仲發用斗繫丑未)
秋夘將三課
戊子辛酉巳酉(并係夘加子發用斗繫丑未)
冬子將七課
丁夘丁丑丁酉辛夘丙午巳夘(并係子加夘發用斗繫丑未)
二十八宿角亢氐房之類正月起室已見于前假令
正月初一日起室二日璧三日四日俱奎五日胃六
日昴七日畢八觜九參初十日十一日俱井十二鬼
十三柳十四星十五張加四仲發用者是也
起月宿法
正室二奎三在胃四畢五參六鬼期七張八角九月氐
十心一斗十二虚
每日一宿遇奎張井翼氐斗重留一日遇本日星發
用者是地煩地煩又要斗繫丑未月宿加四仲發用
是也
月宿所屬十二辰
辰角亢夘氐房心寅尾箕丑斗牛子女虚危
亥室壁戌奎婁酉胃昴畢申觜參未井鬼
午柳星張已翼軫
正月十四十五十六二月十二十三十四三月
初九初十十一四月初七初八初九五月初五
初六初七六月初二初三初四七月初一初二
八月二十六二十七二十八九月二十五二十六
二十七十月二十二二十三二十四十一月十
九二十一十二月十五十六十七
丁丑昴星丁亥己夘甲子癸酉丙子昴星俯己丑丁酉
庚子己酉壬子辛酉併係午加酉為用以上月内逢者
是
正月初六初七初八二月初四初五初六三月
初一初二初三四月初一五月二十九三十
六月二十六二十七二十八七月二十三二十四
二十五八月十八十九二十九月二十六二十
七二十八十月十四十五十六十一月十一十
二十三十二月初八初九初十
乙夘庚午己夘壬午辛夘癸夘戊午丁夘併係酉加午
為用以上月内逢者是
正月三十二月二十八二十九三十三月二十
六二十七二十八四月二十四二十五二十六
五月十九二十二十二六月二十三二十四七
月二十六二十七二十八八月十一十二十三
九月初九初十十月初六初七初八十一月初
三初四初五十二月初一初二
己夘丁夘丁丑己丑辛夘丁酉丙子併係子加夘酉發
用如前月日逢者是
正月二十二三四二月二十一二三三月十八
十九二十二十一四月十六十七十八五月十
四五六七六月十一二三四七月初八九十十
一八月初三四五六九月初一二三四十月
初一三十十一月二十七二十八二十九十二
月二十四五六七
戊子己酉辛酉癸酉乙酉丁酉併係夘加酉發用者是
子午夘酉四項通計三十餘課值此月此日方是假
令正月一十二日己酉申時月宿在夘此日偶值己
酉夘加子仲臨仲發用為地煩課也
斗不繫丑未者名杜傳課四位俱閉三光不明德氣
在内刑氣在外利于居家不可遠行
假令戌將夘時己夘日占四月丙午日申將午時六
月癸酉日未將酉時皆乃天煩杜傳
假令九月辰加酉初一日起氐數十四日乃月宿在
戌庚戌日戌加夘發用是地煩杜傳
觀月經
日宿加四仲發用在其中斗繫丑兼未天煩卦本宫愆
招男子罪如何走西東兵甲將誅戮加刑憂命終
地煩卦
月宿加四仲地煩發用名天罡臨丑未女子血光驚産
婦多憂懼胎成子不成傳中有惡將必定舉哀聲
曾門
日宿臨四仲為天煩月宿臨四仲為地煩斗繫丑未為
天地煩不繫丑未則為杜傳當此之時四位俱閉三光
不明德氣在内刑氣在外利于居家不利遠行男子抵
日女子抵月凡舉百事喜者反怒解者復結殃及子孫
禍更復作男禁天煩無抵四正(弦望晦朔之日)以此舉事刑戮
大驚女禁地煩無抵四平(子平夘夘平午午平酉酉平子)以此舉事流
血見腥
定章曰朔望弦晦日月加四仲占事與九醜同以舉
百事必被殃也又曰日宿加午夘為春夏天煩男子
囚禁流血見官日宿加酉子為秋冬天煩男子兵戮
法死不葬月宿加夘午為春夏地煩女子鬭訟流血
月宿加酉子為秋冬地煩女子鬭訟為男子所殺二
煩之禁不可不慎以舉百事主死亡如二月朔日辛
夘時加夘天魁臨夘為用將得勾陳主鬭訟刑傷次
傳天后事因婦女終見天空耗散破滅此時日月宿
在魁下臨仲為二煩並斗不係丑未為杜傳此時德
氣在内刑氣在外以舉百事必因婦人鬭訟刑傷耗
散家業或被刑戮大驚殃及子孫三月午時斗
係丑未曰天煩四月二十七日已時名地煩
天禍課
凡四立日占得今日干支臨昨日干支或昨日干支臨
今日干支為天禍課蓋立春日木旺水絶立夏日火旺
木絶立秋日金旺火絶立冬日水旺金絶一年之内只
此立春立夏立秋立冬四立日前一日為四絶如四立
日干支神加絶神干支或絶神干支加四立干支神此
四時之氣德絶用刑如天刑時灾人受其禍故名天禍
占者動有凶咎不可妄為統大過之體乃嫩草遭霜之課也
象曰以新易舊天有災禍咎事莫為身宜謹守戰鬭流
血造死喪偶出行死亡干謁空走如四立金日前一日
是火神相加又發用占者立火殃或雷震天灾木日水
動主水災或盜賊淫亂木主屋梁崩折金主兵戈戰鬭
土主土瘟牆壁險陷更乘白虎主死喪玄武失脱朱雀
口舌勾陳爭鬭帶惡殺必有不意凶禍不出時節九十
日也或四立日值朔望先一日月窮為四廢併此四絶
之日上望見月宿其凶尤甚當此之時不可出行造作
等事犯者大凶當應大過九三棟撓凶之象也
如正月立春甲申日絶日癸未寅加癸為天禍課
訂訛
天禍亦名四窮天禍(凡四立日占得今日干支臨昨日干支或昨日干支臨今日干支)
立春日木旺水絶立夏日火旺木絶立秋日金旺火絶
立冬日水旺金絶四立前一日為四絶如四立日干支
加絶神干支或絶神干支加四立日干支此四時之氣
德絶用刑日上日下皆不願處如天行時災人受其禍
故名天禍絶神為四時窮日故亦名四窮天禍
占主動凶不可妄為出行死干謁不見造葬更忌如
絶神是火主火災或雷霆變異水主水災或盜賊淫
亂木主屋傾金主兵戰土主土瘟或官司牽累應騐
不出節内九十日也或四立日值朔望先一日為月
窮又為四廢併此四絶之日上望見月宿凶尤甚
觀月經
四立干上神分明末日臨此名天禍卦乖角竟相侵
立春前一日名水絶立夏前一日名木絶立秋前一
日名火絶立冬前一日名金絶立春之日是甲甲前
一日是癸癸是水末日也甲日占得甲上見丑是末日
臨也言癸課在丑也立夏之日是庚前一日是己巳
是木之末日其庚日占事干上得小吉是末日臨也
言已課在未
如癸丑日立秋前一日是壬壬是火絶之日癸日占得
丑上見亥言壬課在亥也
立冬之日是丁前一日是丙丙為金絶之末日也丁
日占事未上見太乙是未日臨也以丙課在已此是
四立于上神分明未日臨也大抵天禍四立日干見
昨日天干上發用者是也
火動燒人死(若庚辛之日為四立日見未日臨之又發用若火神動者主雷霆逆禍事天降火燒)
(人或天中有叱異之事如庚辛為未日又火神動者主此灾禍)
水臨劫盜深(若水動有水災賊盜亦是家中濁濫而生凶禍也丙丁為末日又得水神發用者課)
(主盜賊也)
木因梁屋事(若木動主屋塌梁墜下扎而致死亡之事如戊己為未日見木神主此災禍也)
土動為爭論(壬癸日立春得未發用見土神主此灾禍也)
金則兵戈亂閙處起哀聲(如金動主兵戈刀死刃傷甲乙日立春立春時得未發用)
(是金神主此灾禍也)
四立之日是課妙用切須熟讀記之
心鏡
四立日占為百事切忌干臨向絶辰(立春立夏立秋立冬四立前一日為)
(四絶前日干臨今日干是也)
遇此是名天禍卦天咎之災四五旬(經云禍不出一節一節四十五日也)
今日立春當乙酉昨暮窮冬是甲申假令乙酉戌時課
乙將臨甲害凌人欲知禍患緣何起以將推之決是因
白虎死亡玄武賊官事追朱鬭勾陳天空作事主欺詐
若依此法豈遭迍
天禍四立日日干臨前一日日干上天寇分至日
日支臨前一日日支上創始值於干絶旺極值
於支離天禍主九十日水絶水厄火絶火災虎加
病死玄加盜賊
天寇主四十五日出行遭劫造屋火灾骨肉不相保
疫癘必相傷遇之者上天怒之咎也
假令甲申旬乙酉日立春子將戌時
天獄課
凡課囚死墓神發用斗係日本為天獄卦蓋囚死者時
令囚死之氣也墓者日庫也我克者為死克我者為囚
夫死囚發用主死喪囚禁之事斗者辰為罡也日本者
日干長生位也若日本強旺生日有救今日本又遭斗
係不能扶助用神囚死墓葬之氣如天降災殃致入罹
獄難逃故名天獄占者憂患相仍難解統噬嗑之體委
靡不振之課也
象曰日用迍邅刑獄之愆犯法難解染病未痊出行凶
也謀事徒然兵家大忌出軍不旋如用神囚死俯仰兵
仇斗係日本或乙日辰加亥孟神憂父母加夘仲神憂
同類加未季神憂妻子或帶刑殺灾劫為真天獄雖有
青龍莫能救止或為魄化奇係日本凶禍尤甚當此之
時不可出行及造作百事皆凶則應噬嗑上九何校滅
耳凶象也然辰為天牢戌為地網若罪囚入獄喜見貴
人臨辰戌有履獄錄囚之義更日辰行年得子孫生氣
德合解神吉將為獄清平則危中有救憂中有喜官訟
得理賊圍可解當應九四得金矢利艱貞吉之象也
如乙酉日春占未土死氣發用斗罡係亥為天獄課
訂訛
天獄(癸用死囚斗繫日本)日本者干長生也我克為死克我為囚
死囚發用已主死喪囚繫又是斗罡凶神臨日本之上
如天降災致人罹獄難脱故名天獄課
占主犯法入獄病多死出行用兵一切造作凶如用
神囚死作日墓俯仰丘仇者更的丘乃三丘天盤見
之曰仰見其丘仇乃尅制下受地盤克曰俯見其仇
也斗加日本帶刑煞災劫為真天獄乃致死之地雖
有青龍莫捄或魄化為用斗繫日本謂之絞斬卦禍
尤慘
此課甚凶主家有人繫獄如將得貴龍常后又不帶
災劫等變凶為吉來意主望天恩事有貴臨辰戌未
入獄者遇之則貴人不得地不能察訟訟凶若罪囚
在獄喜見貴人有履獄錄囚之義更日辰年上得子
孫乘生氣德解吉將為天獄清平危中有捄訟伸圍
解
觀月經
欲知天獄卦發用死囚神斗繫加日本相臨犯法人傳
中災劫殺刑害轉生嗔正墓加同類灾迷受禍迍
日本者亥為甲乙之本寅為丙丁之本申為戊己壬
癸之本已為庚辛之本斗是天罡若天罡加日本
又遇死囚神發用三傳逢劫殺灾殺刑害更本命墓
來臨日入獄刑誅難有出期或上祖曾遭誅戮者應
之
心鏡
占課用神當死囚仰見其丘俯見仇更值斗罡加日本
(今日長生處是也)
四凶天獄是基田正月乙酉午時課小吉臨寅故曰丘
(未土是木之墓)
春占土死未為墓土畏于寅又是仇(未土被寅木克小吉與木為仇)
乙生于亥將為本(乙木生于亥亥是本父母)
斗繫亥當父母憂(斗柄指亥故當父母之憂)
臨仲已身兄弟患(斗指仲兄弟憂)
加季兒孫妻妾愁(孟亥仲夘季未亥夘未是本之位也)
登明小吉例難得如火如木忌逢秋(秋木死火囚也)
行人不可此時出百事能知不免憂
袖中金
天獄用神死囚仰見其丘俯見其仇斗罡加日本出行
百事不吉欲知天獄卦
假令七月乙丑日已加子
此課功曹加酉下賊為用功曹為時之死氣又天罡
臨亥是斗繫日本小吉加寅是正墓臨同類寅為劫
殺未墓又是日刑占人家凶禍終年者也
天寇課
凡四離日占得月宿加離辰為天寇課蓋春分秋分夘
酉月中隂陽均分而離冬至夏至子午月中隂陽俱至
而離四時之中惟此春分秋分冬至夏至四至前一日
為四離乃隂陽生殺多主盜賊月宿者乃太隂躔度之
辰正月初一起室逆行二十八宿每日約行十三度所
到之宫辰為月宿隂精刑殺主盜加此四離之神明中
為盜如天降凶寇殃及于人故名天寇占事破壊多值
亂離統蹇之體乃時勢多艱之課也
象曰隂陽分離氣不得反盜賊滋生軍兵墮懶病者即
亡孕婦當産出路死傷婚姻拆散如月宿加離辰發用
禍事尤速乘玄武勾陳作遊都盜神定主盜賊來則必
戰或乘虎作鬼劫為真天寇其凶尤甚此時出行市買
主劫盜喪亡百事不遂則應蹇險在前也其道窮也凶
象若占人年命見月宿加離辰必已身欲為盜來問也
故月宿值太陽日月併明主盜賊敗露為敗寇當應蹇
見險能止大人濟蹇之吉象也
如癸夘日春分離辰壬寅月宿在辰加寅為寇課(亦非發用)
訂訛
天寇(分至日占得月宿臨離辰)春分秋分隂陽均分冬至夏至隂陽
俱至分至前一日為離乃隂陽離析盜生盜殺之時月
宿詳見二煩課中即正月起室二月起奎等是也逢奎
井張翼氐斗皆重留一日數到四離日若是月宿加之
當主寇盜假如八月初五日丁酉秋分辰將酉時占事
初一角初二亢初三氐氐該重留一日初四仍在氐初
五房房宿在夘申為離辰而夘加之是離辰上望見月
也月乃金水之精主刑殺又乘四離盗氣之辰如天降
凶寇殃及于人故名天寇
占主凡事破壊多值亂離盗猖兵敗病者死孕婦即
産是女而凶出路死傷婚拆散營造見火災謀望不
成一動即有生分死别之象雖有救神莫解惟居家
守靜可也月宿臨離辰不在課傳亦凶發用更甚乘
玄勾作遊都盗神盗必來來必戰乘虎作鬼劫為真
天寇凶尤甚此時不可出行市賈主劫盗喪亡若占
人年命見月宿加離辰必已身欲為盗來問也或月
宿值太陽日月並明主盗賊敗露為敗寇
觀月經四離見月宿離神地盤上看月宿天
盤上看
分至四神上蟾光月正臨(分至者即春分秋分夏至冬至四辰也如二月初二日春)
(分是丁夘先一日是丙寅初五日夘時占從奎數至昴為初五酉是月宿用戌將加夘時寅上得酉是蟾)
(光月正臨也凡此四日有之)
名為天寇卦百禍俱來侵(四課日辰上得月宿太隂之星舉百事皆凶)
夫妻有離拆君臣義不深(主夫妻别離君臣失義也)
傳中雖有救父子淚淋淋(主離别失財破散為四離課也)
(假令寅日春夘時占寅上見離辰太隂更得金神發用即凶卦也)
(假令午日夏至得已為離辰值月加午更得水神發用者以凶斷之)
(假令申日冬至將得未作太隂加申更得火神發用即凶也其灾害所主大概與天禍同)
心鏡
隂陽生殺言分至(陽至主生隂至主殺春分陽氣盗殺在夘故榆莢落夏至隂氣盗殺在午)
(故菁麥死秋分陽氣旺殺在酉故麥生冬至陽氣初生殺在子是根本故蘭菊生萌芽動此四者名曰朝)
(氣不得久立也)
前之一日是離神假令春分今日夘離神昨日乃居寅
占時月宿在寅上(月宿在二煩之卦註定)詳其多少悉殃人月是
積隂為殺氣離上逢之天禍迍非是行人去遭劫即是
修營害其身(要知心月狐在夘酉危月燕在子月張月鹿在午畢月烏在遇此乃真宿也)
天網課
凡課占時與用神同克日為天網課蓋時為目前用為
事始時用既為日鬼如人舉目見天網故名天網占者
凡事不能踴躍登高至遠統蒙之體乃羅網在頭之
課
象曰天網四張萬物盡傷産孕損子逃亡遭殃戰有埋
伏病入膏肓先凶有救後獲吉祥如占時與用同克日
干為天網又天網正月起亥逆行四孟天刑煞春酉夏
子秋夘冬午又天網辰也地網戌也入傳凶甚主官灾
口舌難消出軍被圍難出則應六四困蒙吝之凶象若
末傳及年命有救神克初傳為解網反凶為吉則應蒙
九二子克家吉象也
如庚辰日午時辰將午加庚用時俱克日為天網課
凡日辰前一位為之天網殺對冲為之地網殺并日辰
命年發用者為之羅網格若遇丁馬主官灾厄難更以
神將言其吉凶再論末傳年命有救神克初傳吉
如甲寅日辰將酉時用酉俱克日并日前冲位為羅網格
訂訛
天網(時與用神俱尅日)時為目前用為事始二處既皆日鬼則
至近之處先有所阻如人舉目見天有網故名天網
占主動見阻滯不能踴躍登高而致遠也孕損子戰
有埋伏病在膏肓金鬼主鬭訟疾病水鬼憂女子病
或訟木鬼鬭訟錢財毀傷火鬼主火災驚恐經官對
吏土鬼爭訟田地墳墓事傳遇三煞定主官災又遇
災劫謂之人網旺相克囚死謂之天網四張萬物盡
傷與天網(正月起亥逆行四孟)天刑併(春酉夏子秋夘冬午)或天羅(辰也)地
網(戌也)入傳甚凶主官災口舌難消行軍被圍難出若
與天獄死奇併必死
此課凡占凶惟利田獵行刑追逃捕盗或日與中末
及年命有子孫及冲破克鬼者為解網反凶為吉
觀月經正月庚子日午時值此
時用俱克日百禍竟相逢事多爭鬭競人傷禍必從傳
中災劫殺犯法的難容顛狂偏僻病免得法場凶
(假令六月乙酉日酉時次客占月將用大吉加酉一課申乙二課子申三課丑酉四課己丑傳送為用申)
(乃六月劫殺帶灾殺亦相氣發用傳送克乙干酉是死囚氣十一月將申入墓因鬭而亡雖有青龍入墓)
(難救是大凶)
心鏡
用起併時同尅深天網四張被災臨(經云天網四張萬物被傷)
庚辛占值日中課
火作初用火尅金(用神得火與時同克日)
甲乙申時得傳送他皆倣此例須尋問其憂事緣何發
消息天官斷客心
天網發用與正時共克日天網四張萬物盡傷動作
過度以遇天釁若更三殺入傳定主官災雖有解神
吉將亦不能免其咎惟畋獵追亡捕盗利耳
天羅地網卦
日前一神天羅殺對冲名為地網神發用行年支干上
官灾病厄是其迍朱雀火殃白虎病螣蛇憂夢怪驚人
訂訛
羅網(日前一位為天羅羅之對冲為地網又日前一位為天羅辰前一位為地網)前位神覆
蓋遮隔不得出頭故名羅網
占主身宅俱不便利病危官災謀為多拙遇丁馬更凶
此課得年命冲破羅網之神為有捄
魄化課
凡白虎帶死神死氣臨日辰行年發用為魄化課蓋虎
乃凶將乘旺相氣受制不能為害若遇死神死氣及時
囚死之神則為餓虎定是傷人如魄神受驚化而飛散
故名魄化死神正月起已死氣正月起午俱順行十二
辰其神乘虎克日占忌已身之災克辰門戶之灾統蠱
之體乃隂害相連之課
象曰人身喪魄憂患相仍病多喪死訟有憂驚産孕傷
子征戰損兵謀而招禍切莫遠行如日墓乘虎或魁罡
作日墓帶死囚神發用為虎銜屍極凶或在年命又為
日鬼乃自己喪魄動則自尋死也或日墓虎鬼臨干主
身受殃且凶速速日墓虎臨支克支宅有伏屍作怪或
有形響虎在陽憂男在隂憂女上克下及日外喪下克
上與辰内喪或人年在魁罡蛇虎之下無冲克救解決
有身主死亡之殃當應蠱蟲在器六四往見吝之凶象
若虎臨鬼門虎隂神制虎日辰年命處有冲克及吉神
救解為魄化䰟歸先憂後喜則應上九高尚其事之吉
象也
如壬戌日戌加壬為用虎乘死神迫日年為魄化卦
訂訛
魄化(白虎乘死神死㤅及囚死臨日辰行年發用又曰墓乘虎作鬼加日亦是)死神正月起
已死㤅正月起午俱順行十二辰虎乃凶神乘旺相自
貪其旺或受克制皆難為害若遇死神死㤅及時令囚
死則為餓虎定是傷人如魄神受驚消散故名魄化
占主凶病者死無病亦有病訟憂驚孕傷子戰損兵
謀為招禍遠行更忌如日墓作鬼乘虎或作魁罡帶
囚死發用為虎銜尸更凶若在年命上主自尋死併
金神三殺血支血忌主刀下身亡或水神天河地井
相迫必是自欲投水溺死或為懸索勾絞主自縊死
大抵虎克干防身克支防宅上克下外喪下克上内
喪在陽憂男在隂憂女如二月甲戌日課得戌甲午
戌午戌寅午三傳戌午寅將得虎乘天上死神迫日
辰必有死喪事午為陽憂男子下克上内喪又如六
月壬戌日課得戌壬酉戌酉戌申酉三傳戌酉申將
得虎乘地下死神迫日辰必有死喪事戌為陽憂男
子上克下外喪
此課十分凶若貴臨鬼門日辰年命得吉神虎被冲
克為魄化䰟歸先憂後喜
觀月經名旱苗無雨(白虎乘死神死氣臨日辰行年主有灾殃病者)
(不甦)
死囚為白虎來臨日用由魄化䰟消散死亡病者愁行
年同位上患者命難留細意看年用凶神禍病尤(假令正月)
(癸巳日寅時占戌加癸為發用上克下白虎乘死氣來克癸水三傳又見天羅日之正墓也將是螣蛇此)
(卦有死亡之事若人行年至丑必凶依元首卦推之萬無一失)
白虎西方本是金性專刑殺忌加臨若遇死神相會合
日辰年上見灾侵遇此即名魄化卦假若無病也昏沈
二月寅時甲戌日勝光為虎是其隂(甲上天魁戌上勝光是甲之隂神)
死神正已二居午(死神正月在已順行十二)止怕相兼作害深(虎為死神)
(兼之相逼也)
六月未時壬戌日天魁乘虎又加壬六月死神來至戌
下逼行年依此行賊上為内下克外陽為男子女為隂
行年若遇魁罡立身須逢害必加迍(用在陽憂男在隂憂女上克下為外)
(喪下賊上為内喪行年在魁罡月下自喪身軀也)
訂訛
喪魄(正月未二月辰三月丑四月戌週而復始加人行年或日辰發用)四土凶神能喪
人魄故名喪魄
占主病將死壯健亦衰
飛䰟卦
遊䰟來加年日上(加行年日辰上)用起兼之惡將并但是飛䰟
䰟不定行逢鬼魅祟神驚若問殺居何所在順行正月
起登明
袖中金
飛䰟喪魄䰟屬陽魄屬隂二者聚散去來之神若于
日辰行年上見者壅滯䰟魄之往來若更值天乚逆行
白虎入傳三傳隔布不見生氣健者憂衰病者憂死
訂訛
飛䰟(正月起亥順行十二宫加人行年或日辰發用)令人䰟有飛揚千里之象
故名飛䰟
占主夜多凶夢鬼祟相侵恍惚不寧
三隂課
凡天乚逆行日辰在後用其凶死將乘玄虎時克行年
為三隂卦蓋貴人逆治日辰在後隂氣不順一也用神
囚死動作無光隂氣不振二也將乘玄虎時克行年隂
氣不利三也此三者暗昧幽晦故名三隂課占者凡事
不通多有晦滯統中孚之體乃羣隂黨惡之課
象曰動作困苦百事沈淪見官屈伏占病多迍仕憂禄
位男忌婚姻求財破散孕主女娠如日辰三𫝊始終囚
死帶墓時克行年最凶主公私事皆不成或喪魂遊魂
五鬼伏殃諸煞併臨其禍尤甚喪魂殺正月起未逆行
四季遊魂殺正月起亥順行十二辰天鬼伏殃殺正月
起酉逆行四仲其殺併臨日辰年命占病必死行兵多
敗謀為及占家宅主家破人離百事凶殃宜禳之則應
中孚六三得敵或鼓或罷或泣或歌之凶象六處有救
解末傳旺相則應九二鳴鶴在隂其子和之之象也
如正月癸丑日夘時子將占人申命行年在丑天乙乘
已加申逆理天乙日辰在天乙後戌為死乘白虎凶將
加癸為用夘時屬木克人年丑土為三隂課
訂訛
三隂(貴人逆治日辰在後一也發用傳終名帶囚死二也將乘玄虎時克行年三也)三者俱主
暗昧無光幽隂之象故名三隂
占主暗滯沈淪見官屈伏病多迍名位失財破婚無
就孕生女如日辰發用帶墓鬼克行年最凶公私事
皆不成或喪魂遊魂天鬼諸煞占病必死
此課主凶然六處有捄解末傳旺相反之
附課傳中六隂俱備者名六隂課利私謀不利公
幹晝傳夜迷甚
心鏡又丘墓臨日辰亦曰二隂
天乙逆行為不順玄白二神居日前(一隂)用中囚死復
相克(用神囚死神將相克曰二隂)時賊行年凶有殘(占時克行年為三隂)三隂
任汝能行履卦主精神入墓間百事總乖家業散縱使
登科位不遷(日辰見玄武白虎為一隂日辰在天乙後為二隂用神囚死為三隂)
袖中金
天乙逆治玄白立干前大旺克初日辰囚死正時尅行
年名曰三隂為悔為否為殺為消凡事屯蒙健人失志
喜事反凶
訂訛
四逆(用吉終凶一也用旺終衰二也天乙逆行三也傳入天乙後四也)四者皆屬拂逆
故名四逆
占主事體隔絶有頭無尾志意不遂妻奴不順
龍戰課
凡夘酉日占夘酉為用人年立夘酉為龍戰課蓋夘月
陽氣南出萬生隂氣北入榆莢落酉月陽氣北入萬物
凋隂氣南出麻麥生此隂陽出入之位刑德聚會之門
時氣分離不可復合如卯日占課遇夘為用人年復立
夘上酉日占事逢酉發用人年併立酉上此隂氣主刑
殺陽氣主德生其體如龍一生一殺相戰于門故名龍
戰主占事疑惑反復不定統離之體乃門戶不寧之課也
象曰合者將離居者將徙欲行莫行欲止莫止出路迍
邅求婚莫娶胎孕不安財物弗聚如三傳入三交課主
賊來必戰遊神春丑夏子秋亥冬戌相加主行人必來
求財不得占病反復占官改動或夫妻年立其上主室
家離散兄弟年立其上主爭財異居將得天后事起婦
女乘蛇虎玄尤加驚恐事宜決斷進退不能南北俱凶
縱有吉神將不免其咎當應離九三大耋之嗟凶象也
如丁夘日辰時戌將占夘加酉發用人年立夘地為龍
戰課
訂訛
龍戰(夘酉日占夘酉上神發用行年夘酉更的)夘月陽氣南出萬物生隂氣
北入榆筴落酉月陽氣北入萬物凋隂氣南出麻麥生
此隂陽出入刑德聚會其體如龍一生一殺相戰于門
故名龍戰
占主疑惑反覆門戶不寧出忌南行入忌北行合者
將離居者將徙欲行莫行欲止莫止婚阻孕不安財
不聚如傳入三交賊來必戰遊神併行人來病反覆
官改動或夫妻年立其上主室家離散兄弟年立其
上主爭財異居將得天后事起婦人乘蛇虎玄猶加
驚恐
觀月經
日辰是夘酉所臨作用神名為龍戰卦進退事逡巡
(凡夘酉日占事行年在夘酉上又遇夘酉入傳夘酉上發用者是龍戰卦其餘日夘酉上發用者亦是龍)
(戰卦也)
父子難同室夫妻亦不親(若是仲日伸位發用在夘酉上主分離之事也)
分財爭内外論盗在比隣立秋乙夘日辰時發用神天
罡臨夘上發用正含嗔(假令乙夘日已將辰時占一課巳乙二課午己三課辰夘四課)
(己辰取辰加夘下賊上發用是天罡在夘也)
人年立夘酉正是涉迷津(人行年本命立夘得此卦其人應涉迷津也)
心鏡
龍戰玄黃二八門春生秋殺決于分(二月建夘春分生萬物八月建酉秋分殺)
(萬物夘是日出月入之門酉是日入月出之門但遇夘酉日占事用起其上或人行年本命立夘酉者則)
(用此卦也)
燕至燕歸離會兆雷發雷收見潛因(二月玄鳥至以象會八月玄鳥歸以)
(象離二月雷乃發聲龍見德八月雷始收聲龍潛形應離會之象)
如今夘酉日占事行年用起立斯辰(夘酉日占或行年本命在夘酉上或)
(用神在夘酉上是龍戰卦也)
刑德兩途俱合此(二月春分生萬物主德復有殺氣盗刑而榆莢落八月秋分殺萬物主刑)
(復有德氣盗施而蒜麥生故曰刑德兩途俱合此也)
出南入北忌遭迍行人進退心疑貳兄弟乖張妻不親
袖中金
夘酉日占事夘酉上發用名曰龍戰卦夘酉天之私門
生殺有限分社有期雷動龍奔示其有戰主人心疑惑
進寸退尺動有乖離之象
假令立秋乙夘日已將辰時占天罡加夘發用凶若
行年又在夘酉者尤凶
曾門
二八門上一為發用欲行難行欲止難止人年立之或
分或異刑德集聚俱合于門天地解離不可復合
定章曰二月建夘出萬物之門八月建酉納萬物之
門日出夘月生酉此皆日月所遊萬物所從故曰夘
酉之辰為二八之門用起立此占人欲行不得行欲
止不得止以象刑德俱合干門生者東南入者西北
人年立夘夘日占事用起夘上或人年立夘以酉日
占事用起酉上以此占人動搖不安夫妻年在上室
家分絶兄弟立年之爭財異居以應刑不應德合者
將離居者將徙也
丁夘日戌加夘用年在夘上曰二門是欲行難行欲
止難止主室家分離兄弟異居也
死奇課
凡斗罡係日辰隂陽發用為死奇課斗罡者辰也蓋天
罡為死竒凶惡厭翳之神死囚帶殺所在者殃如罡加
四課之神主死亡竒怪之事故名死竒月為刑竒主刑
殺占者咸凶故主疾病憂患日竒為福德主奸盗并息
反凶為吉統未濟之體憂中望喜之課也
象曰辰為天罡刑獄之曜疾病死期征戰凶兆論訟被
囚干貴失靠婚嫁出行禍患自招如帶日鬼日墓灾劫
惡煞相併克賊及乘白虎為必死之兆大凶更臨歲月
之上為三死課禍尤凶經云三者盡傷歲必受殃此天
罡臨日旬内憂臨辰月内憂臨歲歲内憂孟憂二親仲
憂已身季憂妻奴當應未濟初六濡其尾吝之凶象也
若旺相德合相生遇吉將或六處有冲克救神及日竒
反吉辰為月將尤美為死竒回光除禍為福則應六五
有孚吉象也
如甲子日丑時已將占辰為天罡加子為用死竒課
訂訛
死竒(天罡發用月行度到角亢之分或月宿臨太歲日辰皆是)天上日月星三竒天
罡星宿為死竒月宿為刑竒日宿為德竒蓋白晝萬物
光輝夜則鬼神不潛奸盗為害所以日主德月主刑星
主死也日宿即月將是也月宿乃月躔度天罡太隂同
見六處有月將照之謂死竒回光只有太隂刑竒單見
亦主病患而又天罡惡神併且無月將救援定主死亡
竒禍故名死竒
觀月經
式加死竒卦天罡日月論死亡推斗下憂患月中陳日
至能除禍諸家卦備均
所生為父母同類兄弟親墓處論妻妾三竒推苦辛斗
臨遭死損月至憂患頻日到灾殃散思量卦有神(如甲乙亥)
(為生寅夘為類未為墓是妾生如丙丁寅為生巳午為類戌為墓戊己巳午為四季為類辰為墓)
(庚辛日已為生申酉為類丑為墓壬癸日申為生亥子為類辰為墓)
心鏡
天上三竒日月星日為福德月為刑(三竒皆靈竒也日為福德者日出則)
(奸盗止鬼神潛惡獸伏病者愈故為福也月為刑者月夜曜也則奸盗不止鬼神不潛惡獸不伏病則劇)
(故主刑也)
星是死竒為北斗更互加之各有靈(星是死竒謂北斗星也星斗之光不)
(及日月之曜處暗之中奸盗不止也)
加孟所生憂父母臨仲為身及弟兄季上見之妻與子
看其藏否與誰併(假令今日丙子斗加寅為孟所憂父母臨午為仲所憂己身及兄弟臨戌)
(是季為妻子奴婢寅是火生午是火旺戌是火墓他例此看何竒加何位即可知之)
日主旬中辰月裏(竒加日吉凶在旬内竒加辰吉凶在月内遇竒則吉凶有應)
歲上一年之内程(竒在太歲吉凶在一年之内應也)
星月獨臨當死患(星竒主死月竒主患)
其中日照免危傾(星月之竒雖主凶惡若日辰太歲上或有日竒則星月不能灾殃也蓋日)
(出則星月没故也也日竒者月將也是太陽故曰日宿月竒者月宿是太隂是二十八宿直日發用)
(也亦如二煩卦論也)
曾門
三光媞媞更立三竒斗為死亡月為憂患日為福德孟
為二親仲為已身季為妻子奴婢謂斗繫之憂死亡月
照之憂疾病日加之有喜慶日太陽也日加年雖見斗
月即免凶憂日為旬期辰為月期歲為年期三者不傷
歲中無殃三者盡傷歲中受殃謂斗繫今日日辰及歲
辰也
定章曰日月星謂之三光懸象著明為媞若今日日
月及斗並見應天三竒斗為凶神也所繫者死月為
刑氣也所臨者憂日為福德也則能救之所生為孟
所旺為仲所死為季
如甲乙日亥為所生夘為所旺未為所死斗月臨孟
憂二親斗月臨仲憂已身兄弟斗月臨季憂妻子奴
婢
訂訛
死絶(日之死鄉又加死地之絶鄉發用)如甲日午加亥發用是也甲木
死在午午火絶在亥故名死絶
占主紀綱紊亂壯者病病者死百事衰微凶敗
灾厄課
凡喪車遊魂伏殃病符喪弔丘墓歲虎發用者為灾厄
課也蓋喪車一名喪魂正月起未逆行四季為惡鬼臨
門主病疾憂死婦人産厄非病有危遊魂正月起亥順
行十二辰為鬼祟妖怪不祥主精神驚恐病患凶災伏
殃者正月起酉逆行四仲為天鬼煞主殃禍所侵伏兵
殺傷病符舊太歲臨支克支主合家病患并天鬼時疫
并白虎死喪甚凶或臨干支旺相帶日財貴人即宜成
合殘年舊事喪弔歲前二辰為喪門歲後二辰為弔客
若全加支干或年命發用主身被孝服或并死氣絶神
白虎臨身弔客入宅主自身死亡致宅人掛孝白虎歲
后四神并旬虎臨日辰最為凶并鬼病不可療五墓者
金丑木未火戌水土辰主死喪病凶三丘庫墓冲位并
虎雀喪門有葬埋事臨丑有墓田事或丘墓入傳季神
逢丁神將凶主惡禍官病凶灾最速此凶殺灾殃危厄
故名灾厄統歸妹之體乃鬼祟作孽之課
象曰家門厄會妖孽為害疾病死亡財喜破壊婚孕多
凶征戰大敗行人不歸訪人不在絶神如申子辰用已
類取水絶在己也亦為墓門為女災為劫煞主孕凶宜
了絶舊事血支每月閉也血忌正丑二未三寅四申對
位順數忌針刺并天空沐浴為産血支血忌為破胎神
臨産宜見胎神絶前一位羊刃祿前一位主兵刀血光
或值日用囚死凶將并諸喪車惡殺大凶或青龍作日
鬼為幸中不幸則應歸妹征凶無攸利之象若病符女
災虎墓囚死日辰年命有冲克及天地醫救解凶散為
吉病可療或白虎作長生為不幸中之幸則應初九跛
能履征吉之象也
如亥年正月將乙亥日夘時占未為喪車春占死氣加
亥乘虎亥年未為歲虎曰灾厄課
六壬大全卷七
