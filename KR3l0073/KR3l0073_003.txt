獨醒雜志卷三宋曾敏行撰
東坡北歸至嶺下偶肩輿折杠求竹於龍光寺僧惠两
大竿且延東坡飯時寺無主僧州郡方令往南華招諸
未至公遂留詩以寄之詩云斫得龍光竹兩竿持歸嶺
北萬人看竹中一滴曹溪水漲起江西十八灘謂贑石
也東坡至留數日將發舟一夕江水大漲贛石無一見
越日而至廬陵舟中見謝民師因謂曰舟行江漲遂不
知有贑石此吾龍光詩䜟也民師問其故東坡舉以詩
之本末
秦少游賀方回相繼以歌詞知名少游有詞云醉卧古
藤隂下了不知南北其後遷謫卒於藤州光華亭上方
回亦有詞云當年曾到王陵鋪鼓角悲風千歲遼東回
首人間萬事空後卒於北門門外有王陵鋪人皆以為詩
䜟云
秦少游之子湛自古藤護喪北歸其壻范温候於零陵
同至長沙適與山谷相遇温淳夫之子也淳夫既沒山
谷亦未弔其子至是與二子者執手大哭遂以銀二十
兩為賻湛曰公方為遠役又安能有力相及且某歸計
亦粗辦願復歸之山谷曰爾父吾同門友也相與之義
幾猶骨肉今死不得預殮葬不得往送負爾父多矣是
姑見吾不忘之意非以賄也湛不敢辭既别以詩寄二
子有曰昔在秦少游許我同門友又曰范公太史僚山
立乃先逹又曰往時高交友宰木既樅樅今我二三子
事業在燈忩今集中載晩泊沙走筆寄秦處度范元實
五詩是也前軰於死生交友之義如此
紹興庚辰殿試上取特奏名進士試卷閱之一日御小
殿召對讀問云鶴鳴却寫作隺鳴嗚呼却寫作鳴呼何
也臨川人李德遠浩時以删定官充對讀即啟云臣讀
至此亦竊疑之然以其本正如此不敢改易嘗以針穿
記其側乞宣正本審驗上令取視之果如其言稱歎德
遠之精密者久之
客舍中有題詩一聯云水向石邊流處冷風從花裏過
來香或云唐人詩亦妙句也
杜少陵卒於荆楚歸葬於陕此元微之墓誌所載而衡
之耒陽有少陵墓史氏因以為聶令具牛酒迎之一夕
大醉而卒故聶令因為之藁葬微之之誌云旅殯岳陽
其孫元和中改葬於鞏讀其墓誌當以是為正史氏未
詳本末也陶母不知終於何地而今陶母墓在在有之
新塗闤闠中亦有陶母墓李太白世傳乘醉捉月溺死
於水今白墓在采石又在州東青山一所而有二墓耒
陽少陵墓殆此𩔖耳
梅聖俞送歐陽闢晦夫詩有曰我家無梧桐安可久棲
鳳鳳窠在桂林烏哺不得共晦夫桂林人嘗從聖俞學
及其南歸故以是詩贈之蘇眀允初至京師時東坡與
子由年甚少人鮮有知者聖俞獨竒之故贈眀允詩有
云歲月不知老家有雏鳳凰百鳥戢羽翼不敢呈文章
後東坡謫海南過合浦始識晦夫談論累日晦夫因出
聖俞贈行之詩東坡讀畢執晦夫手笑曰君年六十六
余雖少而白髮蒼顔大略相似困亦不甚相遠聖俞所
謂鳳例如此天下皆言聖俞以詩窮吾二人又窮於聖
俞之詩可不一大笑乎
東坡嘗與山谷論書東坡曰魯直近字雖清勁而筆勢
有時大瘦幾如𣗳梢掛蛇山谷曰公之字固不敢輕議
然間覺褊淺亦甚似石壓蝦蟇二公大笑以為深中其
病
玉笥飈御廟乃西嶽之别祠初為雲騰廟許覺之書三
大字後改賜今名唐之神多唐衣冠傳聞其像皆唐所
塑帝像不冕而冠盖章聖東封後始冊帝號土人屢欲
更像迄不得卜水旱疾疫有禱輒應遠近數百里舉子
當秋賦亦皆往謁始因劉公美中嘗致禱神降之夢有
詩云来年三月春盛時驊騮稳步金街西劉公自是舉
進士中詞科出入中外終於兵部尚書顯謨閣學士故
皆以為夢之符如是外舅謝公世林方舍法盛時再貢
不第其居距祠不下數里歲時奉祠惟謹一日以科目
禱焉夢中亦得詩句云欲留年少待富貴富貴不来年
少去乃樂天詩也外舅自是不復南宫大廷之試尋以
疾終
玉笥山清真宫乃太秀法樂洞天兩山回合澗水横陳
門外三峯如削玉古木壽藤幽森清峭環此山十里無
居人道書謂九天司命真君在焉輒以血食入宫中夜
必有光怪或自外茹之而来宿者夜亦驚魘不能寐凡
病於宫中垂死必不可生者氣厭厭不絶必舁出十里
外乃絶相傳云山中不容有死氣此最異也
范信中名寥為士時慷慨好侠故山谷詩寄校理范寥
有黃犬蒼鷹伐狐兔之句舒州張懷素以幻術游公卿
間號落魄野人與朝士吴安詩子侄吴侔吴儲等結連
信中以其謀為不靖也欲入京告變而無其資湯東野
實資送之朝廷逮捕懷素等窮竟其事大觀元年獄成
坐累者餘百數而侔儲十數人皆處極刑雖其父母亦
皆竄貶信中獲賞賚甚厚乃推以與東野故東野由監
簿積累至從官寥亦以供備庫副使累遷諸路戎鈐晩
年終於閩中
丁晉公家書畫填委南遷之日籍其所藏得李成山水
寒林九十餘軸他物往往稱是初晉公自兩制出守金
陵陛辭之日章聖以八幅袁安卧雪圖賜之旁題云臣
黃居宷定到神品盖不知為誰筆也其所畫林石廬舍
之所人地苦寒之態無不逼真侈上之賜於金陵城西
北隅築堂曰賞心施此圖於巨屏觀者驚異乃知公之
嗜畫上且時有以增益之也
往有從官典藩數與賊戰不利既召還一日於朝路中
戲同列曰衣冠佩玉而旋舍人給事盖其人欲溲溺而
時適兼二職耳未及對熊叔雅聲應曰棄甲曳兵而走
安撫尚書聞者以為善對而被誚者不堪
祖宗時知開封府多以翰林學士為之若除知制誥給
諫待制卿列則為權發遣然湏用天下之望且有政術
者姜公遵謂之姜擦子薛公奎謂之薛出油皆以為政
清嚴公正使人愛而畏之若包孝肅之政至今人以為稱
說然知府事者亦未有不為執政也
崇寧錢文徽宗嘗令蔡京書之筆畫從省崇字中以一
筆上下相貫寧字中不從心當時識者謂京有意破宗
無心寧國後乃更之
徽宗初改元曰建中靖國本謂建大中之道無熙寧元
祐之分也將令學士撰詔曾子宣言建中乃唐德宗幸
奉天時年號不若更之上曰太平亦梁末帝禪位年號
太宗用之初何嫌焉遂下詔不疑蔡京復用盡變元祐
之政改元曰崇寧崇寕者謂崇熙寧也
永州士人有登第者范忠宣公實識之一日問客曰某
人何故不歸對曰將試教官公不悦曰初登第當勤吏
事若為教官是自惰也歎惜久之
胡安定居湖學建治道齋俾講政事者居之劉彛以能
治水見稱後治郡率能興水利彛守章貢州城東西瀕
江每春夏水潦入城民嘗病浸水退則人多疾死前後
太守莫能治彛至乃令城門各造水忩凡十有三間水
至則閉退則啟啟閉以時水患遂息
東坡守徐州作燕子樓樂章方具稿人未知之一日忽
閧傳城中東坡訝焉詰其所從来乃謂發端於邏卒東
坡召而問之對曰某稍知音律嘗夜宿張建封廟有歌
聲細聽之乃此詞也記而傳之初不知何謂東坡笑而
遣之
杜鎬在江南時待試於有司一日旅邸方晝寢忽有鼠
銜文一卷自門竇而入鎬寤而逐之鼠不驚走以書置
之床前而去取其書而觀之乃孝經注疏也鎬心異其
事遂取讀數過既入試問題正出疏中鎬遂中𨕖
章伯益名友直郇公之族子也郇公嘗欲以郊恩奏補
辭不願受皇祜中廷臣以文行論薦召試玉堂亦以疾
辭時有詔太學篆石經廷臣復薦之伯益不得已遂至
闕下篆畢除將作監簿伯益固辭朝廷知其不願仕亦
不之強伯益書畫今皆名世惟詞章不多見焉
歐陽公之父崇公與母韓國太夫人皆葬於沙溪瀧岡
胥楊兩夫人之喪亦歸祔葬公辭政日屢乞豫章欲歸
省墳墓竟不得請里中父老至今相傳云葬夫人時常
指其山之中曰此處他日當葬老夫後葬於新鄭非公
意也
斵琴貴孫枝或謂桐本既伐旁有蘖者為孫枝或謂自
本而岐者為子幹自子幹而岐者為孫枝凡桐遇伐去
隨其萌蘖不三年可材矣而子自幹岐生者雖大不能
拱把唐人有百衲琴雖未詳其取材然以百衲之意推
之似謂衆材皆小綴葺乃成故意其取自子幹而岐生者
為孫枝也孫枝既難得縱有非久藏未可用今人求之
老屋間得其材當試於水中沒入數尺徐觀其浮取其
浮者用之此亦古人遺意若僧寺木魚歲年雖久而扣
擊之餘聲𣪚質不足用也
世寳雷琴鄉人董時亮蓄一琴以為雷氏舊物予嘗見
之顧莫能辨也紹興中偶一部使者聞之因願得以供
上方時亮未許則借觀而固留之以白金五百兩為謝
即日以獻内府辨之曰琴古且異以為雷琴則欺矣郤
不納獻者念費之博返琴而索銀更謂時亮曰倘以為
無虛辱則請留百金時亮聞之喜曰以琴歸我正所欲
也銀何用為盡舉而復之封識尚存聞者莫不歎服時
亮正上官至朝議大夫而家無生理後其子仕嶺表死
不知今歸誰氏
廣南風土不佳人多死於瘴癘其俗又好巫尚鬼疾病
不進藥餌惟與巫祝從事至死而後已方書藥材未始
見也景德中邵曄出為西帥兼領漕事始請於朝賜聖
惠方與藥材之費以幸一路真宗皆從其請歲給錢五
百緡今每歲夏至前漕臣製藥以賜一路之官吏盖自
曄始
岐山西北十餘里有周公祠祠後山下泉湧出甘冽特
異於他所人謂之潤德泉相傳云有大變則涸而不流
崇寧中泉脉忽竭山下人浚而深之始得㳙滴終不能
復舊也
興國富池廟碑神乃三國吴將甘寕也紹興初巨盗李
成既渡江破江州欲入豫章大掠江西諸郡来禱於廟
以决所向持環珓擲之幾及地忽躍起高丈餘墜神所
坐之後賊驚曰神不我與矣遂轉戰而之湖南江西不
被李成之虐者皆神之賜也後郡守以聞於朝加封王
爵敞大祠宇龕藏環珓而表之曰靈珓
東坡水龍吟笛詞高雲翔云後之箋釋者獨謂楚山脩
竹如雲是蘄州出笛竹至異材秀出於林表之語不知
是東坡叙取材法也凡竹林生後長者必過前竹其不
能過者多死一林内特一竹可材遠而望之或伐取數
十百竿錯亂終不可識蔡邕仰視柯亭屋椽得竒材不
待如此求之而邕後無至鍳獨有此法可求耳雲翔嘗
赴禮部與仲兄及諸鄉人飲於酒肆有數老樂工相近
談論音律雲翔微笑其人乃前致敬曰某軰大晟府舊
人適有所談而諸學士發笑必某言不恊理雲翔時既
酒酣乃取其笛弄之諸工駭聽失色設拜而去次日詣
雲翔之館求教雲翔辭之雲翔洞曉音律能移宫轉羽
子弟朋友間無能授其法再舉不第而死雲翔名驤吉
水人
劉執中彛知虔州以其地近嶺下偏在東南陽氣多而
節候偏其民多疫民俗不知醫信巫祈鬼乃集醫作正
俗方專論傷寒之疾盡籍管下巫師得三千七百餘人
勒之各授方一本以醫為業楚俗大抵尚巫若州郡皆
倣執中此舉亦政術之一端也
孔毅甫為舉子時嘗夢有五色線繋角黍来餽者毅甫
食之既其年試於南宫遂中𨕖
大觀中士人李彪久留太學慷慨好直言覩時政之弊
欲上書論其事蔡氏之黨知之乃密以告元長大怒付
獄推治且謂開封尹曰李彪狂妄死有餘責人懼莫敢
救者會張天覺代相應得從末减後元長復位欲竟其
事遂流彪於海外
獨醒雜志卷三
