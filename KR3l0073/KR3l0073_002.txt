獨醒雜志卷二宋曾敏行撰
紹興甲戍省試别院以中和節為詩題舉人上請主司
答云元宵既過寒食未来盖謂此二月節也然按後漢
周舉傳太原郡舊俗以介子推焚骸有龍忌之禁至其
亡月咸言神靈不樂舉火由是士民每遇中冬輒皆寒
食莫敢煙爨老少不堪間或寒死故因謂寒食為禁煙
節舉為刺史作弔書以觧民之惑則所謂寒食者果何
與於清明耶今人以清明前三日為寒食不知又何據
也
劉丞相沆為士人時携一僕赴禮部夜卧忽驚起哭丞
相怪問僕曰不祥殊甚不敢言再三詰之曰夢主君為
人斫去頭丞相曰此乃吉證斫去頭留得項我當為第
二人果於王拱辰榜第二人賜第
坡谷同游鳳池寺坡公舉對云張丞相之佳萹昔曾三
到山谷即答云柳屯田之妙句那更重来時稱名對張
丞相詩云八十老翁無品秩昔曾三到鳳池来坡公盖
取此也
漢博士𨕖三科高為尚書郎次為刺史其不通政事者
以久次補諸侯太傅此制最合人情予嘗欲依倣漢制
以處今之特奏名進士盖特奏第五等人皆以為諸州
助教士人晚境至此亦疲矣然猶或至於納勅不願受
者辭其名而冀其禄也又市井巫醫祝卜技藝之流孰
不以助教自名士人役役於科目而與之無别宜其不
樂聞也予謂不若因𥙷為本貫州縣學職以名次次第
授之自上而下由州而邑三歲而易新故相代盖以州
縣學職言之則其名正予之以三年之禄則其禮優况
今居是職者往往多後生新進躐取而強處之人多不
服倘舉以授舊人亦得尚齒之義
范忠宣公寓居永州東山寺時諸孫尚幼一日戲狎言
語少拂寺僧之意僧大怒叱罵不已公坐於堂上僧誦
言過之語頗侵公公不之顧家人聞之或以告公亦不
應翌日僧悔悟大慚遂詣公致謝公慰藉之待之如初
若未嘗聞也
宣和中太白見甚高尚書劉公才劭時在中秘見而嘆
曰是兵象也國家其有外患乎因與僚友同觀憂形顔
色未幾敵犯畿甸後周芑秀實来倅廬陵贈詩云劉郎
校書天禄閣太白下觀光昭灼心知漢祀厄中天夜半
瞻星涕零落尚書字美中
王荆公在相位子婦之親蕭氏子至京師因謁公公約
之飯翌日蕭氏子盛服而往意謂公必盛饌日過午覺
飢甚而不敢去又久之方命坐果蔬皆不具其人既心
怪之酒三行初供胡餅兩枚次供彘臠數四頃即供飯
傍置菜羹而已蕭氏子頗驕縱不復下箸惟啖胡餅中
間少許留其四傍公取顧自食之其人愧甚而退人言
公在相位自奉𩔖不過如此
两府例得墳院歐陽公既恭大政以素惡釋氏久而不
請韓公為言之乃請瀧岡之道觀又以崇公之諱因奏
改為西陽宫今隸吉之永豐後公罷政出守青社自為
阡表刻碑以歸江行過采石舟裂碑沉舟人曰神如有
知石將出有頃石果見遂得以歸立於其宫紹興乙邜
宫焚不餘一瓦碑亭獨無恙信有神物護持云
毛文捷字長卿吉水人淳化三年進士及第王冀公與
之為同年生雅相友善文捷豪放不羈冀公素竒之景
德中知舒州望江縣冀公時知樞密院薦知名士四十
二人文捷在其中獨以韜略許之真宗召至闕下親御
便殿試以平西夏方略文捷對極詳眀上大喜除秘書
省校書郎其制詞云毛文捷通經典禮廷對方謀兹謂
碩材可宜旌勸
夏英公帥江西日時豫章大疫公命醫製藥分給居民
醫曰藥雖付之恐亦虛設公曰何故醫曰江西之俗尚
鬼信巫每有疾病未嘗親藥餌也公曰如此則民死於
非命者多矣不可以不禁止遂下令捕為巫者杖之其
著聞者黥隸他州一歲部内共治一千九百餘家江西
自此滛巫遂息
范忠宣公謫永州年七十餘矣每朔望日必陳列其家
所藏四朝宸翰及宣賜器皿於堂上率其子孫羅拜其
下拜畢緘藏如初然後長幼相拜啜茶而退自始至及
北歸未嘗或輟先君官零陵時與公之去相望二十餘
年士人多有識公者具言如此
國初江西亦有鐡錢嘗見玉笥山玉梁觀所藏經卷尾
有題字云太平興國三年太歲戊寅新塗楊名卿胡某
使鐡錢一百二十貫足陌寫經六十卷玉梁觀後改為
承天宫
徽宗嘗内晏顧問梁師成曰先王樂以天下憂以天下
今西北既賓服天下幸無事朕因得游晏耳師成對曰
臣聞聖人先天下之憂而憂後天下之樂而樂上問蔡
京曰師成之言何如京曰樂不可極爾上喜曰京之言是
也
寇莱公謫居道州初至不諳風土欲得樓居以御嵐瘴
之氣而力不能舉一日與客言之客曰此易事乃以語
郡人於是争為出力營建不日落成及公薨道之人繪
公像祠於樓上至今奉事唯謹
吕丞相大防微仲罷相以大觀文出知潁昌府制有曰
改元而後與政歴九年之間有國以来首相踵三人之
久盖自國初元祐為首相者居位多止七八年耳
大觀四年五月彗星出於奎婁之間又自三月不雨至
五月上頗焦勞臺官吳執中等屢上章言蔡京罪惡上
亦寖薄京之所為遂降授太子少保致仕給事中何昌
言奏言大臣被降責湏有章疏及所得聖語文字俱合
過門下省今京降官罷相乃止有麻制又錄黃各一道
並無事因乞依自来體例備今来行遣過門下省作定
本關報庶使四方眀知京之罪狀上從之遂以章疏付
外何給事字忠孺
國朝自章聖始命致仕者給半俸然非得旨者不與遵
唐制也唐人致仕非有敕不給俸今致仕者例給其半
與舊制異矣
仁宗皇帝嘗步禁中聞廡外有譁者稍逼聽之乃二衛士
甲曰人生富貴在命有無乙曰不然今日為宰相眀日
有貶削為匹夫者今日為富家明日有官籍而没之者
其權正在官家耳因相與詰難未服故争辨不已帝因
密識其人一日出金奩封緘甚密特呼乙送往内東門
行將逹忽心腹痛作不堪忍懼愆其期偶與甲遇令代
捧以先門司啟奩乃得御批云去人給事有勞可保明
補官乙隨至則辯曰既得旨送奩及門疾作令甲代之
爾門司復奏帝命與持至者甲遂補官
唐子西内前行為張天覺作也天覺自中書侍郎除右
僕射蔡京以少保致仕四海歡呼善𩔖增氣時彗星見
而遽沒旱甚而雨人皆以為天覺拜相感召所致上大
喜書商霖二字以賜之且謂之曰高宗得傅說以為用
汝作霖雨今朕相卿非是之謂耶故子西之詩具言之
其詩云内前車馬撥不開文德殿下聽麻回紫微侍郎
拜右相中使押赴文昌臺旄頭昨夜光照牖是夕收芒
如禿帚明日化為甘雨来官家喚作調元手周公禮樂
未要作致身姚宋也不惡鄉来兩公當國年民間斗米
三四錢
張楚僣偽遣快行親事往廬州省視其家經由淮南向
公子諲伯恭時為發運使因拘囚之驗其文劵見南京
副總管嘗資給其人甚厚伯恭遂檄使勤王有不可汚張
廵許遠之地語後達上聽深嘉伯恭之慷慨忠節也
蔡絛約之好學知趋向為徽猷閣待制時作西清詩話
一編多載元祜諸公詩詞文采臣寮論列以為絛所撰
私文專以蘇軾黃庭堅為本有誤人學術遂落職勒停
祖宗官制同是一官而遷轉凡數等自將作監主簿至
秘書監其遷移各視其品若卿列舘職則為一等出身
人則為一等廕補人則為一等雜流則為一等所以甄
别流品為至嚴密也自諫議大夫至吏部尚書其遷除
則為一等盖两省官皆極天下之選論思獻納號為侍
從故不復分等級然其超等而遷則惟宰相執政而已
(宰相超三官執政超两官將作主簿今承務郎諫議大夫今大中大夫秘書監今中大夫吏部尚書今紫微光)
(禄大夫)
湖湘官道窮日之力僅能盡两驛父老相傳以為寇萊
公為丁曺所誣衊謫為道州司馬欲以憂困殺之隂令
於衡湘間十里則去一堠以為五里故道里之長如是
公既居道一日宴客忽報中人傳勅來且有持劔前行
者坐客皆失色公不為動中人既至公謂曰願先見勅
中人出勅示乃貶雷州司戶因就郡僚假綠綬拜命終
罷
江西自國初以来士人未有以状元及第者紹聖四年
何忠孺昌言始以對策居第一里人傳以為盛事故謝
民師有詩寄忠孺云萬里一時開驥足百年今始破天
荒盖記時人之語也
東坡還至庾嶺上少憩村店有一老翁出問從者曰官
為誰曰蘇尚書曰是蘇子瞻歟曰是也乃前揖坡曰我
聞人害公者百端今日北歸是天佑善人也東坡笑而
謝之因題一詩於壁間云鶴骨霜髯心既灰青松夹道
手親栽問翁大庾嶺頭住曾見南遷幾個迴
徐公師川嘗言東坡長短句有云山下蘭芽短浸溪松
間沙路净無泥白樂天詩云柳橋時有絮沙路潤無泥
净潤两字當有能辯之者
劉公仲偃自河東河北宣撫使召歸除京城四壁守禦
使與時相議不合鐫官落職奉祠京城既失守金欲得
公用事者詔公以割地遣詣金營金得公喜甚即館於
僧寺遣人為言國相知公名將欲大用公曰偷生以事
二姓有死不可國相謂尼瑪哈公守真定時金人攻城
不能下再入寇而公已去真定遂䧟故以此知公也車
駕既北狩金復遣人謂公曰請以家北去取富貴無徒
死公仰天大呼曰有是乎召其指使陳灌謂曰國破主
遷乃欲用我我寧死耳即手書片紙付灌持歸報其子
以衣絛縊死尼雅滿聞而嘆曰是忠臣也令葬之公薨
八十日其子始克具棺殮顔色如生人以為忠節之氣
所致云朝廷褒其死節諡忠顯又賜碑額為旌忠褒節
之碑公名韐建安人
元祐初山谷與東坡錢穆父同游京師寳梵寺飯罷山
谷作草書數紙東坡甚稱賞之穆父從旁觀曰魯直之
字近於俗山谷曰何故穆父曰無他但未見懷素真蹟
爾山谷心頗疑之自後不肯為人作草書紹聖中謫居
涪陵始見懷素自叙於石楊休家因借之以歸摹臨累
日幾廢寢食自此頓悟草法下筆飛動與元祐已前所
書大異始信穆父之言為不誣而穆父死已久矣故山
谷嘗自謂得草書於涪陵恨穆父不及見也
米元章有嗜古書畫之癖每見他人所藏臨寫逼真嘗
與蔡攸在舟中共觀王衍字元章即捲軸入懷起欲赴
水攸驚問何為元章曰生平所蓄未嘗有此故寧死耳
攸不得已遂以贈之
豫章晷漏乃曾南仲所造南仲自少年通天文之學宣
和初登進士第授南昌縣尉時龍圖孫公為帥深加愛
重南仲因請更定晷漏帥大喜命南仲召匠制之遂範
金為壺刻木為箭壺後置四盆一斛壺之水資於盆盆
之水資於斛其注水則為銅蚪張口而吐之箭之傍為
二木偶左者晝司刻夜司點其前設鐡板每一刻一點
則擊板以告右者晝司辰夜司更其前設銅鉦每一辰
一更則鳴鉦以告又為二木圜其一用木薦之以測日
景其一用水轉之以法天運制器甚精為法甚密皆前
所未有南仲夜觀乾象每預言其遷移躔次嘗言有某
星某夜當到某分時窮冬盛寒仰卧床上徹其屋瓦以
觀之偶睡着霜下遂為寒氣所侵而死其學惜無傳焉
獨晷漏之制其子嘗聞其大概今江鄉諸縣亦有能造
之者南仲名民瞻廬陵睦陂人也
南仲嘗謂古人揆景之法載之經傳雜說者不一然止
皆較景之短長實與漏刻未嘗相應也其在豫章為晷
景圖以木為規四分為廣而殺其一状如缺月書辰刻
於其旁為基以薦之缺上而圓下南高而北低當規之
中植緘以為表表之兩端一指北極一指南極春分已
後視北極之表秋分已後視南極之表所得晷景與刻
漏相應自負此圖以為得古人所未至予嘗以其制為
之其最異者二分之日南北之表皆無影獨其側有景
以其側應赤道春分已後日入赤道内秋分已後日出
赤道外二分日行赤道故南北皆無影也其制作窮賾
如此
獨醒雜志卷二
