蘭臺軌範卷五
吳江徐大椿撰
喘
素問
經脈别論夜行則喘出於腎淫氣病肺有所墮恐喘出
於肝淫氣害脾有所驚恐喘出於肺淫氣傷心度水跌
仆喘出於腎與骨當是之時勇者氣行則已怯者則著
而為病也陽明脈解篇陽明厥則喘而惋惋則惡人
帝曰或喘而死或喘而生者何也岐伯曰厥逆連臟則
死連經則生脈要精微論肝脈摶堅而長因血在脇
下令人喘逆逆調論腎者水臟主津液主卧與喘也
(此句又為喘之總訣)生氣通天論因於暑汗煩則喘喝靜則多言
隂陽别論隂爭於内陽擾於外魄汗未藏四逆而起
起則熏肺使人喘鳴水熱穴論水病者下為胕腫大
腹上為喘呼不得卧者標本俱病故肺為喘呼腎為水
腫肺為逆不得卧
金匱
上氣面浮腫肩息其脈浮大不治又加痢尤甚
喘方
麥冬湯(金匱)火逆上氣咽喉不利止逆下氣此主之
麥冬(七升)半夏(一升)人參甘草(各二兩)粳米(三合)
大棗(十二枚)
右六味以水一斗二升煮取六升温服一升日三夜
一服(此即竹葉石膏湯去竹葉石膏加大棗也專清肺胃之火若火逆甚仍用竹葉石膏為妙)
桂枝加厚朴杏子湯(傷寒論)喘家主之
於桂枝湯方内加厚朴(二兩)杏仁(五十個去皮尖)餘依前法
麻黃杏仁甘草石膏湯(傷寒論)發汗後不可更行桂枝湯
汗出而喘無大熱者此湯主之
麻黃(四兩去節)杏仁(五十個去皮尖)甘草(二兩炙)石膏(半斤碎綿裹)
右四味以水七升先煮麻黃減二升去上沫内諸藥
煮取二升去滓温服一升(即越婢湯加杏仁去薑棗)
定喘湯(振生方)治肺寒膈熱哮喘
麻黃欵冬花半夏桑皮(各三錢)蘇子(二)
(錢)杏仁(一錢五分)白果(二十一枚碎炒)黃芩甘草(各一錢)
右以水煎徐徐服
皺肺丸治喘
欵冬花知母秦艽百部(去心)紫苑
貝母阿膠糯米(炒各一兩)杏仁(另研四兩)
右為末將羊肺一具先以水灌洗看容得水多少即
更添些煮杏仁令沸濾過灌入肺中繫定以糯米泔
煮熟研爛成膏搜和前藥末杵數千下丸梧子大每
服五十丸食前桑白皮煎湯下
清燥救肺湯治膹鬱喘嘔
桑葉(三錢經霜者)石膏(二錢半炒)甘草(一錢)胡麻仁(一錢炒研)阿膠
(八分)人參(七分)麥冬(一錢二分)杏仁(七分去皮尖炒黃)枇杷葉(一片)
(去毛蜜炙)
右九味以水一碗煎六分頻頻二三次滚熱服
小青龍加石膏湯越婢加半夏湯(俱見咳𠻳)
(按此二方為喘病之主方其餘衆方意不能外此即有他法必有别因當隨症增減也)
麻黃湯(見傷寒)資生腎氣丸瀉白散(錢乙)黑錫丸(俱見)
(通治)
(按黑錫丸鎮納元氣為治喘必備之藥當蓄在平時非一時所能驟合也)
臌脹水腫
靈素
靈脹論黃帝問曰願聞脹之舍岐伯曰夫脹者皆在於
臟腑之外(四字總括明透)排臟腑而廓胸脇脹皮膚故命曰脹
帝曰未解其意岐伯曰夫胸腹臟腑之郭也膻中者心
主之宫城也胃者太倉也咽喉小腸者傳送也胃之五
竅者閭里門戶也廉泉玉英者津液之道也故五臟六
腑者各有畔界其病各有形狀營氣循脈衛氣逆為脈
脹衛氣並脈循分為膚脹水脹篇黃帝問於岐伯曰
水與膚脹臌脹腸覃石瘕石水何以别之岐伯答曰水
始起也目窠上微腫如新卧起之狀其頸脈動時欬隂
股間寒足脛瘇腹乃大其水已成矣以手按其腹隨手
而起如褁水之狀此其候也黃帝曰膚脹何以候之岐
伯曰膚脹者寒氣客於皮膚之間&KR2107;&KR2107;然不堅腹大身
盡腫皮厚按其腹窅而不起腹色不變此其候也臌脹
何如岐伯曰腹脹身皆大大與膚脹等也色蒼黃腹筋
起此其候也腸覃何如岐伯曰寒氣客於腸外與衛氣
相摶氣不得榮因有所繋癖而内著惡氣乃起瘜肉内
生其始生也大如雞卵稍以益大至其成如懷子之狀
久者離歲按之則堅推之則移月事以時下此其候也
石瘕何如岐伯曰石瘕生於胞中寒氣客於子門子門
閉塞氣不得通惡血當瀉不瀉衃則留止日以益大狀
如懷子月事不以時下皆生於女子可導而下隂陽
别論云隂陽結邪多隂少陽曰石水少腹腫邪氣臟
腑病形篇督脈微大為石水起臍已下至小腹睡睡然
上至胃腕死不治(水為有形之物故按之即起膚脹為無形之氣故按之不起腸覃乃腸外)
(惡氣所結故月事仍下石瘕乃胞中惡血所凝故月事不行各有定理也至石水則在少腹之中水結不散之)
(症若臌脹則非氣非水臟腑皮肉俱堅腫邪盛正衰難為治矣)
素腹中論黃帝問曰有病心腹滿旦食則不暮食此為
何病岐伯對曰名為臌脹帝曰治之奈何岐伯曰治之
以雞矢醴一劑知二劑已水熱穴論黃帝問曰少隂
何以主腎腎何以主水岐伯對曰腎者至隂也至隂者
盛水也肺者太隂也少隂者冬脈也故其本在腎其末
在肺皆聚水也腎者胃之關也關門不利故聚水而
從其類也故凡水病下為胕腫大腹上為喘呼不得卧
者標本俱病氣厥論肺移寒於腎為涌水涌水者按
腹不堅水氣客於大腸疾行則鳴濯濯如囊褁漿水之
病也隂陽應象大論濁氣在上則生䐜脹
金匱
師曰病有風水有皮水有正水有石水有黃汗風水其
脈自浮外證骨節疼痛惡風皮水其脈亦浮外證胕腫
按之没指不惡風其腹如鼔不渴當發其汗正水其脈
沉遲外證自喘石水其脈自沉外證腹滿不喘黃汗其
脈沉遲身發熱胸滿四肢頭面腫久不愈必致癰膿
脈浮而洪浮則為風洪則為氣風氣相摶風強為&KR0146;疹
身體為痒痒為泄風久為痂癩氣強則為水難以俛仰
風氣相擊身體洪腫汗出乃愈惡風則虚此為風水不
惡風者小便通利上焦有寒其口多涎此為黃汗寸
口脈沉滑者中有水氣面目腫大有熱名曰風水視人
之目褁上微擁如蚕新卧起狀其頸脈動時時咳按其
手足上陷而不起者風水太陽病脈浮而緊法當骨
節疼痛反不疼身體反重而酸其人不渴汗出即愈此
為風水惡寒者此為極虚發汗得之渴而不惡寒者此
為皮水身腫而冷狀如周痺胸中窒不能食反聚痛暮
躁不得眠此為黃汗痛在骨節欬而喘不渴者此為肺
脹其狀如腫發汗即愈然諸病此者渴而下利小便數
者皆不可發汗裏水者一身面目黃腫其脈沉小便
不利故令病水假如小便自利此亡津液故令渴也越
婢加白术湯主之少隂脈緊而沉緊則為痛沉則為
水小便即難脈得諸沉當責有水身體腫重水病脈出
者死夫水病人目下有卧蚕面目鮮澤脈伏其人消
渴病水腹大小便不利其脈沉絶者有水可下之問
曰病下痢後渴飲水小便不利腹滿因腫者何也答曰
此法當病水若小便自利及汗出者自當愈心水者
其身重而少氣不得卧煩而躁其人隂腫肝水者其
腹大不能自轉側脇下腹痛時時津液微生小便續通
肺水者其身腫小便難時時鴨溏脾水者其腹大
四肢苦重津液不生但苦少氣小便難腎水者其腹
大臍腫腰痛不得溺隂下濕如牛鼻上汗其足逆冷面
反瘦師曰諸有水者腰以下腫當利小便腰以上腫當
發汗乃愈師曰寸口脈沉而遲沉則為水遲則為寒
寒水相摶趺陽脈伏水榖不化脾氣衰則鶩溏胃氣衰
則身腫少陽脈卑少隂脈細男子則小便不利婦人則
經水不通經為血血不利則為水名血分師曰寸口
脈遲而濇遲則為寒濇為血不足趺陽脈微而遲微則
為氣遲則為寒寒氣不足則手足逆冷手足逆冷則榮
衛不利榮衛不利則腹滿脇鳴相逐氣轉膀胱榮衛俱
勞陽氣不通即身冷隂氣不通即骨疼陽前通則惡寒
隂前通則痺不仁隂陽相得其氣乃行大氣一轉其氣
乃散實則失氣虚則遺溺名曰氣分(氣分非水病但此病無所附因血分)
(而類及之也然金匱云氣分心下堅大如盤水飲所作則氣分似為水在氣中之病)
病源
水分候水分者言腎氣虚弱不能制水令水氣分散
流布四肢故云水分但四肢皮膚虚腫聶聶而動者名
水分也
燥水候燥水謂水氣溢於皮膚因令腫滿以指畫肉
上則隠隠成文字者名曰燥水也
(水腫之病千頭萬緒雖在形體而實内連臟腑不但難愈即愈最易復病復即更難再愈所以内經針水)
(病之穴多至百外而調養亦須百日反不若臌脹之症一愈可以不發治此症者非醫者能審定病症神)
(而明之病者能隨時省察潛心調攝鮮有獲全者)
臌脹水腫方(此卷載水腫之方最備但病情不同各有所宜當細辨之)
雞矢醴方(素問)治心腹滿旦食不暮食
羯雞矢(八合研炒焦)無灰酒(三碗)
右共煎亁至一半許用布濾取汁五更熱飲則腹鳴
辰巳時行二三次皆黑水也次日覺足面漸有縐紋
又飲一次則漸縐至膝上而病愈矣
防己茯苓湯(金匱)皮水為病四肢腫水氣在皮膚中四
肢聶聶動者主之
防己黃茋桂枝(各三兩)甘草(二兩)茯苓(六兩)
右五味以水六升煮取二升分温三服
甘草麻黃湯(金匱)裏水主之
甘草(二兩)麻黃(四兩)
右二味以水五升先煮麻黃去上沫内甘草煮取三
升温服一升重覆汗出不汗再服慎風寒
麻黃附子湯(金匱)水之為病其脈沉小屬少隂浮者為
風無水虚脹者為氣水發其汗即已脈沉者宜麻黃
附子湯浮者宜杏子湯(金匱注云杏子湯未見恐是麻黃杏仁甘草石膏湯)
麻黃(三兩)甘草(二兩)附子(一枚泡)
右三味以水七升先煮麻黃去上沫内諸藥煮取二
升半温服八分日三服(發汗為治水要訣此乃發腎水之汗也)
桂枝去芍藥加麻黃細辛附子湯(金匱)氣分心下堅大
如盤邊如旋杯水飲所作此方主之
桂枝生薑(各三兩)甘草(二兩)大棗(十二枚)麻黃
細辛(各二兩)附子(一枚泡)
右七味以水七升先煮麻黃去上沫内諸藥煮取二
升分温三服當汗出如蟲行皮中即愈
枳术湯(金匱)心下堅大如盤邊如旋盤水飲所作此方
主之
枳實(七枚)白术(二兩)
右二味以水五升煮取三升分温三服腹中耎即散
蒲灰散(金匱)治小便不利
蒲灰(七分)滑石(三分)
右二味杵為散飲服方寸七日三服
已椒藶黃圓(金匱)腹滿口舌亁燥此腸間有水氣此主
之
防己椒目葶藶(熬)大黃(各一兩)
右四味末之蜜丸如桐子大先食飲服一丸日三服
稍增口中有津液渴者加芒硝半兩(此治腸間之水外症不必有水)
(象也)
牡蠣澤瀉散(傷寒論)大病差後從腰以下有水氣者主之
牡蠣(熬)澤瀉栝蔞根蜀漆(洗去腥)葶藶(熬)
商陸根(熬)海藻(洗去鹹各等分)
右七味異搗下篩為散更入臼中治之白飲和服方
寸匕小便利止後服日三
大腹水腫方(千金)治氣息不通命在旦夕者
牛黃(二分)椒目(三分)昆布海藻牽牛子
桂心(各八分)葶藶(六分)
右七味為末别搗葶藶如膏合和丸如桐子飲服十
丸日二稍加小便利為度貞觀九年漢陽王患水醫
所不治余處此方日夜尿一二斗五六日即瘥
麻豆湯(千金翼)治遍身腫小便澁者
麻黃(二升熬研)烏豆(一斗以水四斗煮取汁一斗)桑根白皮(切五升)
右三味以豆汁内藥煮取六升一服一升日二服三
日令盡(豆不多不能取效)
十水丸(千金翼)
第一之水先從面目腫遍一身名曰青水其根在肝
大戟主之
第二之水先從心腫名曰赤水其根在心葶藶主之
第三之水先從腹腫名曰黃水其根在脾甘遂主之
第四之水先從脚腫上氣而欬名曰白水其根在肺
藁本主之
第五之水先從足趺腫名曰黑水其根在腎連翹主
之
第六之水先從面至足腫名曰元水其根在胆芫花
主之
第七之水先從四肢起腹滿大身盡腫名曰風水其
根在胃澤漆主之
第八之水先四肢小腫其腹獨大名曰石水其根在
膀胱桑根白皮主之
第九之水先從小腸滿名曰暴水其根在小腸巴豆
主之
第十之水乍盛乍虚乍來乍去名曰氣水其根在大
腸赤小豆主之
右十病藥皆等分與病狀同者則倍之白蜜和先食
服一丸如小豆日三欲下病者服三丸弱者當以意
節之(十水之名病源亦詳載其狀今立此十方想當時本有此分别也姑存之)
舟車神祐方(河間)治水腫水脹形氣俱實者
黑牽牛(四兩)大黃(二兩酒浸)甘遂(一兩麺褁煨)橘紅大戟
(麺褁煨)芫花(醋炒)青皮(炒各一兩)木香(五錢)梹榔(五錢)輕粉
(一錢)
右為末水丸每服五分五更滚水下大便利三次為
度若一二次不通利次日漸加至一錢若服後大便
利四五次或形氣不支則减其服三分二分俱可或
隔一二三日服一次以愈為度甚者忌鹽醬百日
大聖濬川丸(類方)
大黃牽牛郁李仁(各一兩)木香芒硝(各三)
(錢)甘遂(半錢)
右為末蜜丸桐子大諒人虚實服之(此下水之峻劑)
木香散(類方)治單腹脹
木香青皮白术薑黃豆蔲(各半兩)
阿魏蓽澄茄(各一兩)
右為末醋丸如豆大每服二十丸薑湯送下
葶藶丸(外臺)治水腫及脚並虚腫
葶藶子(半兩)牽牛子(半兩生熟各半)澤漆葉海藻(洗去鹽炙)
昆布(如上炙)桑根白皮(炙)甘遂(熬)椒目郁李
仁(各三分)桂心(一分)
右為末蜜丸桐子大一服十五丸日再加至二十丸
療水病洪腫氣脹不消食方(外臺)
香薷内釡中以水淹之出香薷上數寸煮濃汁去滓
煎令可丸桐子大服五丸日三小便多為度(又一丸法)
療患氣兼水身面腫垂死方(外臺)
桑白皮茯苓郁李仁(各四兩)橘皮(二兩)海藻
(三兩洗)赤小豆(一升)
右六味以水八升煮二升半分三服
五香散(局方)升降諸氣宣利三焦疏導壅滯發散邪熱
治隂陽之氣鬱結不消諸熱藴毒腫痛結核中脘不
快心腹脹滿
木香丁香沉香乳香藿香(等分)
右為粗末每服三錢水一盞半煎八分去滓食後温
服(此方治氣分亦宜)
五皮散(局方)治風濕客於脾經氣血凝滯以致面目虚
浮四肢腫滿心腹膨脹上氣促急兼治皮水姙娠胎
水
五加皮地骨皮生薑皮大腹皮
茯苓(等分)
右五味每三錢水煎熱服一方加白术磨沉香木香
治蠱脹方(雜抄方)
大麥粉(五錢)
敷藥(類方)治腹滿堅硬如石隂囊腫大先用甘草嚼後
用此
大戟芫花甘遂海藻(各等分)
右為末用醋調麺和覆貼腫處仍以輭綿褁住
沉香琥珀丸治水腫一切急難症小便不通
琥珀杏仁紫蘇赤茯苓澤瀉(各五)
(錢)葶藶郁李仁(去皮尖)沉香(各一兩半)陳皮防己
(各七錢半)
右為末蜜丸如梧子大以麝香為衣每服二十五丸
加至五十丸空心人參湯送下量虚實加减之
調榮飲治瘀血流滯血化為水四肢浮腫皮血赤
紋名血分
蓬术川芎當歸元胡索梹榔
陳皮赤芍桑皮(炒)大腹皮赤茯
苓葶藶瞿麥(各一錢)大黃(一錢五分)細辛官
桂甘草(炙各五分)
右以薑棗水煎服(血分之病金匱有病無方此為至當)
烏鯉魚湯(類方)治水氣四肢浮腫
烏鯉魚赤小豆桑皮白术陳皮
(各三錢)葱白(五根)
右以水三碗同煮不可入鹽先吃魚後服藥不拘時
小胃丹(丹溪)
芫花(醋炒過一宿瓦器内不住手攪炒令黑不可焦一兩半)甘遂(麺褁長流水浸半月煮晒)
(亁一兩半)大黃(紙褁煨勿令焦焙亁切以酒浸炒熟焙亁一兩半)大戟(長流水煮一時再用)
(水洗晒亁五錢)黃柏(三兩炒)
右為末以白术膏丸如蘿蔔子大臨卧津液吞下或
白湯下取膈上濕痰熱積以意消息之欲痢空心服
一方加木香梹榔各半兩(此即十棗湯加大黃黃柏)
煨腎散治腎家水腫
甘遂(三錢)獖猪腰子(一個)
右細批破少鹽椒淹透摻藥末上荷葉包褁煨燒熟
温酒嚼服之
禹餘粮丸治十種水氣脚膝腫上氣喘滿小便不
利但是水氣悉皆治之許學士及丹溪皆云此治膨
脹之要藥(即釙砂丸又名蛇含石丸)
蛇含石(大者三兩以新銕銚盛入炭火中燒石與銚子一般紅用鉗取蛇黃傾入醋中候冷研極)
(細末聽用)禹餘粮(三兩)真針砂(五兩以水淘淨炒亁入餘粮一處用米醋二升就銚)
(内煮醋亁為度後用銚并藥入炭火中燒紅鉗出傾藥淨磚地上候冷研細)以三物為主
其次量人虚實入下項(治水多是取轉惟此三物既非大戟甘遂芫花之比又有)
(下項藥扶持故虚人老人亦可用)羌活木香茯苓川
芎牛膝桂心白豆蔲大茴香
蓬术附子亁薑青皮三稜
白蒺藜當歸(各半兩酒浸一宿)
右為末入前藥拌勻以湯浸蒸餅捩去水和藥再杵
為丸梧子大食前温酒白湯任下三十丸至五十丸
最忌鹽一毫不可入口否則發疾愈甚但試服藥即
於小便内旋去不動臟腑病日三服兼以温和調補
氣血藥助之真神方也(此方兼治有形之積塊)
越婢湯(金匱)越婢加术湯(方見風門)五苓散(見通治)甘草亁薑
茯苓白术湯(金匱即腎著湯見腰痛)十棗湯(見痰飲)防己黃茋湯
(金匱見濕門)
肺痿(附肺癰)
金匱
問曰熱在上焦者因欬為肺痿肺痿之病從何得之師
曰或從汗出或從嘔吐或從消渴小便利數或從便難
又被快藥下痢重亡津液故得之曰寸口脈數其人𠻳
口中反有濁唾涎沫者何師曰為肺痿之病若口中辟
辟燥欬即胸中隠隠痛脈反滑數此為肺癰欬唾膿血
脈數虚者為肺痿數實者為肺癰問曰病欬逆脈之
何以知此為肺癰當有膿血吐之則死其脈何類師曰
寸口脈微而數微則為風數則為熱微則汗出數則惡
寒風中於衛呼氣不入熱過於榮吸而不出風傷皮毛
熱傷血脈風舍於肺其人則欬口亁喘滿咽燥不渴多
唾濁沫時時振寒熱之所過血為之凝滯畜結癰膿吐
如米粥始萌可救膿成則死(肺癰之疾膿成亦有愈者全在用藥變化漢時治法)
(或未全耳)上氣面浮腫肩息其脈浮大不治又加痢尤甚
上氣喘而躁者屬肺脹欲作風水發汗則愈
肺痿方
甘草亁薑湯(金匱)肺痿吐涎沫而不欬者其人不渴必
遺尿小便數所以然者以上虚不能制下故也此為
肺中冷必眩多涎唾甘草亁薑湯以温之若服湯已
渴者屬消渴
甘草(四兩炙)亁薑(二兩泡)
右二味以水三升煮取一升五合去滓分温再服(此乃)
(治肺冷之方非肺痿通用之方也不得誤用)
桂枝去芍藥加皂莢湯(千金)治肺痿吐涎沫
桂枝生薑(各三兩)甘草(二兩炙)棗(十五枚)皂莢(一枚去皮子炙)
(焦)
右五味以水七升煮取三升分三服(肺症生薑不可輕用)
韋莖湯(千金)治欬有微熱煩滿胸中甲錯是為肺癰
韋莖(二升)薏苡仁(半升)桃仁(五十枚)瓜瓣(半升)
右四味以水一斗煮韋莖得五升去滓内諸藥煮取
二升服一升再服當吐如膿(此方最稳)
桔梗白散(外臺)治欬而胸滿振寒脈數咽亁不渴時出
濁唾腥臭久久吐膿如米粥者為肺癰
桔梗貝母(各三分)巴豆(一分去皮熬令如脂)
右三味為散強人飲服半錢七羸者減之病在上膈
者吐膿血膈下者瀉出若下多不止飲冷水一杯則
定
(肺痿全屬内症肺癰乃係外科輕者煎藥可愈重者膿血已聚必得清火消毒提膿保肺等藥方能挽回)
(否則不治所以金匱云始萌可救膿成則死也)
甘草湯(治肺痿見傷寒)炙甘草湯(見通治)葶藶大棗瀉肺湯(方見痰飲)
十味丸(方見咳𠻳)
諸血
靈素
靈玉版篇嘔血胸滿引背脈小而疾是逆也衂而不
止脈大是逆也熱病篇欬而衂汗不出出不至足者
死
血枯素腹中論帝曰有病胸脇支滿者妨於食病至
則先聞腥臊臭出清液先吐血四肢清目眩時時前後
血病名為何何以得之岐伯曰病名血枯此得之年少
時有所大脫血若醉入房中氣竭肝傷故月事少不來
也
溺血素氣厥論胞移熱於膀胱則癃溺血痿論悲
哀大甚則胞絡絶胞絡絶則陽氣内動發則心下崩數
溲血
金匱
夫吐血欬逆上氣其脈數而有熱不得卧者死夫酒
客欬者必至吐血此因極飲過度所致也師曰尺脈
浮目睛暈黃衂未止暈黃去目睛慧了知衂今止又曰
從春至夏衂者太陽從秋至冬衂者陽明衂家不可
汗汗出必額上陷脈緊急直視不能眴不得眠病人
面無血色無寒熱脈沉弦者衂浮弱手按之絶者下血
煩欬者必吐血亡血不可發其表汗出即寒慄而振
瘀血病人胸滿唇痿舌青口燥但欲潄水不欲咽無
寒熱脈微大來遲腹不滿其人言我滿為有瘀血病
者如熱狀煩滿口亁燥而渴其脈反無熱此為隂伏是
瘀血也當下之
病源
吐血有三種一曰内衂二曰肺疽三曰傷胃内衂者出
血如鼻衂但不從鼻孔出是近心肺間津出還流入胃
内出如豆汁或如衂血凝停胃裏因即滿悶便吐或去
數升乃至一斛是也肺疽者言飲酒之後毒滿便吐吐已
後有一合二合或半升一升是也傷胃者是飲食大飽
之後胃内冷不能消化則便煩悶強嘔吐之所食之物
與氣共上衝蹙因傷損胃口便吐血色鮮正赤是也(此三)
(種皆是吐血與咳血迥别)凡吐血之後體恒㤿㤿然心裏煩躁悶亂
紛紛顛倒不安寸口脈微而弱血氣俱虚則吐血關上
脈微而芤亦吐血脈細沉者生喘咳上氣浮大者死久
不瘥面色黃黑無復血氣時寒時熱(此三者乃吐血症若𠻳血屬肺又是)
(一症多難治)
舌血心臟有熱則舌上出血
九竅出血榮衛大虚腑臟傷損血脈流散脈數不得
卧者死
汗血肝藏血心之液為汗肝心俱傷於邪則汗血
外臺
便血先血後便為遠血先便後血為近血
諸血方
血枯方(素問)
以四烏鰂骨一藘茹二物并合之丸以雀卵大如小
豆以五丸為後飯飲以鮑魚汁利腸中及傷肝也(後飯)
(先藥後飯也烏鰂即烏賊治女子赤白漏下令人有子藘茹即茜草能益精通經雀卵即麻雀卵補精血)
(治隂痿鮑魚即淡亁魚石首為勝能通血脈益隂氣)
柏葉湯(金匱)治吐血不止
柏葉亁薑(各三兩)艾(三把)
右三味以水五升取馬通汁一升合煮取一升分温
再服
瀉心湯(金匱)治心氣不足吐血衂血此湯主之
大黃(二兩)黃連黃芩(各一兩)
右三味以水三升煮取一升頓服之
滋血潤腸湯(統旨)治血枯及死血在膈飲食不下大便
燥
當歸(三錢)白芍(煨)生地(各一錢半)紅花桃仁(炒)
大黃(酒煨)枳殼(各一錢)韭汁(酒半盞)
右八味以水一鍾半煎七分食前服
治吐血百治不瘥療十十差神騐不傳方(千金)
地黃汁(半斤)大黃生末(一方寸七)
右二味煎地黃汁三沸内大黃末調和空腹服之日
三即差(用大黃極少不過引生地下逹耳)
犀角地黃湯(千金)治傷寒及温病應發汗而不汗之内
蓄血者及鼻衂吐血不盡内餘瘀血大便黑面黃消
瘀血
犀角(一兩)生地黃(八兩)芍藥(三兩)丹皮(二兩)
右四味㕮咀以水九升煮取三升分三服喜妄如狂
者加大黃二兩黃芩三兩其人脈大來遲腹不滿自
言滿者為無熱但依方二味不必加
犀角地黃湯主脈浮客脈芤相合血積胸中熱之
甚血在上焦此湯主之
犀角大黃(各一錢)黃芩(三錢)黃連(二錢)生地(四錢)
右五味水煎食後服
四生丸(類方)治吐血衂血血熱妄行
生荷葉生艾葉側柏葉生地(等分)
右搗爛丸如雞子大每服一丸水煎去滓服(以丸煎湯亦一)
(法)
白芨枇杷丸(戴氏)治咯血
白芨(一兩)枇杷葉(去毛蜜炙)藕節(各五錢)
右為細末另以阿膠五錢蛤粉炒用生地汁調之火
上頓化入前藥為丸如龍眼大每服一丸(此治肺血之方枇)
(杷藕節只宜作湯為丸非法)
皮膚血汗方(聖濟)
郁李仁(去皮研一錢)以鵝梨搗汁調下
汗血方(經騐方)
用人中白新瓦焙亁入麝香少許温酒調服立效
諸竅出血方(聖惠方)
頭髮敗稯陳蓮蓬(並燒灰等分)
右三味每服三錢木香湯下
療舌上出血如孔鑽者(千金)
煎香薷飲汁服
療舌血不止(千金)
用槐花炒為末糝上(蒲黃炭亦可糝)
紫霜丸治舌上出血竅如針孔
紫金砂(即露蜂房頂上實處研一兩)蘆薈(三錢)貝母(四錢)
右為細末蜜丸櫻桃大每服一丸煎化服吐血衂血
用温酒化服
療齒齗血出(外臺)
竹茹四兩醋浸一宿含之
療酒醉牙齒涌血(外臺)
燒釘赤炷血孔中即止(此烙法也)
雄黃麝香散治牙齗腫爛出血
雄黃血竭白礬(枯各一錢半)麝香(一字)銅綠
輕粉黃連黃丹(炒各一錢)
右共為末研勻敷患處
治牙縫出血(類方)
以紙絍子蘸亁蟾酥少許於血處按之立止
黃連散治齒縫間出血吃食不得
黃連白龍骨牙硝(各一兩)白礬(一分)龍腦(一)
(錢)
右為細末每用少許敷牙根上
療滿口齒血出
枸杞子為末煎湯潄之然後吞下立止根亦可一
方用子汁含滿口更後吃
治牙宣方
用棉花核煆灰擦
療鼻瀝血三升氣欲絶方(千金)
龍骨末一棗核許微以氣吹入鼻中即斷更出者更
吹之
茅花湯(活人書)治鼻衂
茅花每服三錢煎服不拘時
地黃散(元戎)治鼻衂久不愈
生地熟地地骨皮枸杞子
右等分焙亁為末蜜湯調下
療淋血方(外臺)
苧蔴根十枚水五升煮取二升服神騐
療小便出血方(外臺)
龍骨末二方寸匕酒一升服之日三
瞿麥散(竒效方)治血淋尿血
瞿麥穗赤芍車前子白茅根赤
茯苓桑白皮石韋(去毛)生亁地黃阿
膠(炒)滑石黃芩甘草(炙各二錢)
右為細末每服二錢入血餘燒灰二錢調服
神效方治血淋
海螵蛸生乾地黃赤茯苓(等分)
右為細末每服一錢用柏葉車前子煎湯下
髮灰散治血淋小便出血如尿
用亂髮燒灰入麝香少許每服一錢用米醋温湯調
下
玉屑散治尿血并五淋砂石疼痛不可忍受者
黃茋人參(等分)
右為末用蘿蔔大者切一指厚三指大四五片蜜奄
少時蘸蜜炙亁復蘸復炙盡蜜二兩為度勿令焦至
熟蘸黃茋人參末吃不以時仍以鹽湯送下(製法竒)
鹿角膠丸(濟生)治房勞傷小便尿血
鹿角膠(半兩)没藥(另研)油頭髮繩(各三錢)
右為末茅根汁打麫糊丸桐子大每服五十丸鹽湯
下
黃土湯(金匱)治下血先便後血此近血也
甘草亁地黃白术附子(泡)阿膠
黃芩(各三兩)灶中黃土(半斤)
右七味以水八升煮取三升分温三服
赤小豆當歸散(金匱)治下血先血後便此遠血也
赤豆(三升浸令芽出晒亁)當歸(三兩)
右二味杵散漿水服方寸七日三服
牛角䚡灰散(外臺)治卒下血
黃牛角䚡一具燒赤色為細末煮豉汁和二錢服重
者日三
猪臟丸治大人小兒大便下血日久多食易饑腹
不痛裏不急
先用海螵蛸炙黃去皮白者為末木賊草煎湯調下
三日後效後用黃連二兩嫩猪臟二尺去肥
右以黃連塞滿猪臟紥兩頭煮十分爛研細添糕糊
丸梧子大每服三五十丸食前米飲送下(此方治婦人血崩亦)
(良)
又猪臟丸治痔漏下血
猪臟(一條洗淨捏亁)槐花(炒為末填入臟内兩頭扎定石器内米醋煮爛)
右搗和丸如梧子大每服五十丸食前當歸湯下
抵當湯抵當丸(俱治瘀血)桃核承氣湯(治熱結膀胱小腸急結者以上)
(三方俱見傷寒)大黃&KR2015;蟲丸百花煎人參蛤蚧散(以上)
(三方俱見虚勞)瓊玉膏龍腦雞蘇丸千金地黃湯
治亡血脱血鼻唇色白無力者方(以上四方俱見通治)
噎膈嘔吐(附關格)
靈素
靈結根篇太隂為開厥隂為闔少隂為樞故開折則倉
廪無所輸膈洞膈洞者取之太隂視有餘不足上膈
篇黃帝曰氣為上膈者食飲入而還出余已知之矣蠱
為下膈(下膈名蠱似屬蟲為患當以治蟲之法治之)下膈者食晬時乃出余
未得其意願卒聞之岐伯曰喜怒不適食飲不節寒温
不時則寒汁流於腸中流於腸中則蟲寒蟲寒則積聚
守於下管則腸胃充郭衛氣不營邪氣居之人食則蟲
上食蟲上食則下管虚下管虚則邪氣勝之積聚已留
留則癰成癰成則下管約其癰在管内者即而痛深其
癰在外者則癰外而痛浮癰上皮熱五味篇苦走骨
多食之令人變嘔苦入於胃五榖之氣皆不能勝苦苦
入下脘三焦之道皆閉而不通故變嘔四時氣篇善
嘔嘔有苦長太息心中憺憺恐人將捕之邪在胆逆在
胃胆液泄則口苦胃氣逆則嘔苦故曰嘔經脈篇足
太隂病舌本強食則嘔胃脘痛腹脹善噫足厥隂所生
病者胸滿嘔逆
素隂陽别論一陽發病少氣善欬善泄其傳為膈三
陽結謂之膈至真要大論諸嘔吐皆屬於熱
關格六節臟象論人迎一盛病在少陽二盛病在太
陽三盛病在陽明四盛以上為格陽寸口一盛病在厥
隂二盛病在少隂三盛病在太隂四盛以上為格隂人
迎與寸口俱盛四格以上為關格關格之脈贏不能極
於天地之精氣則死矣(此指關格之脈非病名也)
金匱
嘔家有癰膿不可治嘔膿盡自愈先嘔却渴者此為
欲解先渴却嘔者為水停心下此屬飲家嘔家本渴今
反不渴者以心下有支飲故也問曰病人脈數數為
熱當消榖引食而反嘔者何也師曰以發其汗令陽微
膈氣虚脈乃數數為客熱不能消榖胃中虚故也趺
陽脈浮而濇浮則為虚虚則傷脾脾傷則不磨朝食暮
吐暮食朝吐宿榖不化名曰胃反脈緊而濇其病難治
病人欲吐者不可下之嘔而脈弱小便復利身有
微熱見厥者難治
傷寒論
脈上微頭小者則汗出下微本大者則為關格不通不
得尿頭無汗可治有汗者死寸口脈浮而大浮則虚
大為實在尺為關在寸為格關則不得小便格則吐逆
趺陽脈伏而濇伏則吐逆水榖不化濇則食不得入
名曰關格(此乃關格之病)
(按關格之症内經傷寒論所指不同内經所云是不治之症傷寒論所云則卒暴之疾當於通便止嘔方)
(法隨宜施治可也)
千金
走哺下焦熱氣逆不續嘔吐不禁
外臺
五噎夫五噎謂一曰氣噎二曰憂噎三曰食噎四曰
勞噎五曰思噎雖有五名皆由隂陽不和三焦隔絶津
液不行憂恚嗔怒所生謂之五噎噎者噎塞不通也
氣噎隂陽不和寒氣填於胸膈故氣噎不通令人喘
悸胸背痛也
卒食噎由臟冷而不理津液少而不能傳行飲食也
噎膈嘔吐方
茱萸湯(金匱)嘔而胸滿者此湯主之亁嘔吐涎沫頭
痛此亦主之
茱萸(一升)人參(三兩)生薑(六兩)大棗(十二枚)
右四味以水五升煮取三升温服七合日三服
生薑瀉心湯(傷寒論)治胃中不和心下痞鞕亁噫食臭脇
下有水氣腹中雷鳴下痢
生薑(四兩)甘草(炙)人參黃芩(各三兩)半夏
亁薑(各一兩)大棗(十二枚)
右七味以水一斗煮取六升去渣煎取三升温服一
升日三服(生薑亁薑同用取辛以開之)
半夏瀉心湯(金匱)嘔而腸鳴心下痞者此湯主之
半夏(半斤洗)黃芩亁薑人參(各三兩)黃連(一兩)
大棗(十二枚)甘草(三兩炙)
右七味以水一斗煮取六升去滓再煎取三升温服
一升日三服
黃芩加半夏生薑湯(金匱)亁嘔而痢者此湯主之
黃芩(三兩)甘草(炙)芍藥(各二兩)半夏(半斤)生薑(三兩)
大棗(十二枚)
右六味以水一斗煮取三升去渣温服一升日再夜
一
猪苓散(金匱)嘔吐而病在膈上後思水者解急與之思
水者此湯主之
猪苓茯苓白术(各等分)
右三味杵為散飲服方寸七日三服(傷飲惡飲此乃常理若胸中有)
(水則津液下流反口亁思水但不能多飲耳)
大半夏湯(金匱)反胃嘔吐者此湯主之
半夏(三升洗完用)人參(三兩)白蜜(一升)
右三味以水一斗二升和蜜揚之二百四十遍煮藥
取二升半温服一升餘分再服(其妙在用甘爛水)
大黃甘草湯(金匱)食已即吐者此湯主之
大黃(四兩)甘草(一兩)
右二味以水三升煮取一升分温再服(此治上焦之吐)
茯苓澤瀉湯(金匱)胃反吐而渴欲飲水者此湯主之
茯苓(半斤)澤瀉(四兩)甘草(三兩)桂枝(二兩)白术(三兩)
生薑(四兩)
右六味以水一斗煮取三升内澤瀉再煮取二升半
温服八合日三服(此治蓄飲之吐内澤瀉再煮似先煮五味後煮澤瀉)
文蛤湯(金匱)吐後渴飲得水而貪飲者此湯主之兼主
微風脈緊頭痛
文蛤(五兩)麻黃甘草生薑(各三兩)石膏(五兩)
杏仁(五十個)大棗(十二枚)
右七味以水六升煮取二升温服一升汗出愈(文蛤亦入)
(煎劑)
生薑半夏湯(金匱)病人胸中似喘不喘似嘔不嘔似噦
不噦心中憒憒然無奈者此湯主之
半夏(半斤)生薑汁(一斤)
右二味以水七升煮取二升内生薑汁煮取一升半
小冷分四服日三夜一服止停後服(此治寒飲之症内汁再煮似先)
(煮半夏)
半夏亁薑散(金匱)亁嘔吐逆吐涎沫此主之
半夏亁薑(各等分)
右二味杵為散取方寸七漿水一升半煎取七合頓
服之(此治胃寒之吐)
葛根加半夏湯(傷寒論)太陽陽明合病不下痢但嘔者主
之
葛根(四兩)麻黃(三兩去節湯泡去黃汁焙亁)生薑(三兩)甘草(二兩炙)
芍藥(二兩)桂枝(二兩去皮)大棗(十二枚)半夏(半斤泡)
右八味以水一斗先煮葛根麻黃減二升去白沫内
諸藥煮取三升去渣温服一升覆取微似汗
橘皮湯(金匱)亁嘔噦若手足厥者此湯主之
橘皮(四兩)生薑(半斤)
右二味以水七升煮取三升温服一升下咽即愈(此治)
(胃氣不通之吐)
橘皮竹茹湯(金匱)噦逆者此湯主之
橘皮(二升)竹茹(二升)大棗(三十枚)生薑(半斤)甘草(五兩)
人參(一兩)
右六味以水一斗煮取三升温服一升日三服
黃連湯(傷寒論)傷寒胸中有熱胃中有邪氣腹中痛欲嘔
吐者主之
黃連甘草(炙)亁薑桂枝(去皮各三兩)人參(二)
(兩)半夏(半斤)大棗(十二枚)
右七味以水一斗煮取六升去渣温服一升日三夜
一服(邪氣寒氣也故寒熱並用)
昆布丸治五噎咽塞食飲不下
昆布(洗)麥冬天冬訶梨勒木通
大黃朴硝(各一兩五錢)郁李仁桂心百
合(各一兩)羚羊角杏仁蘇子射干(各半兩)
柴胡陳皮梹榔(各二錢五分)
右藥蜜丸桐子大熱酒下每服三十丸不拘時
關格不通方(千金翼)
芒硝芍藥杏仁(各四兩)枳實(一兩炙)大黃(半斤)
地黃(二兩)
右藥以水七升煮取三升分三服
千金理諸噎方
常食亁粳米飯即不噎
又方(竒方)
炭末細羅丸如彈子大含少許細細咽津即下
中風客熱噦方(千金翼)
竹茹(四兩)生米(五合)
右二味以水六升煮米熟服之
嘔噦方(千金翼)
蘆根(五兩)以水五升煮取三升分三服兼服小兒尿
一二合良
消榖丸(千金翼)主數年不能飲食
小麥蘗七月七日麹(各一升)亁薑烏梅(各四兩)
右四味搗篩為末煉蜜丸如桐子大空腹酒服十五
丸日再稍加至三十丸其寒在胸中及反胃番心皆
差
卒噦(千金翼)
男噦女人丁壯氣盛者嘘其肺俞女子男子噓之
廣濟梹榔散(外臺)療吐酸水每食則變作醋水吐出
梹榔(十六分)人參(六分)茯苓(八分)橘皮(六分)蓽撥(六分)
右五味搗篩為散平晨空腹生薑五六兩合皮擣絞
取汁温内散方寸匕攪調頓服之日一服漸加至一
七半(純薑汁服末藥斷難入口祗宜取薑汁一滴拌藥别飲送下為妥)
崔氏方(外臺)療食則吐或朝食夜吐名曰胃反或氣噎
不飲食數年羸削唯飲水亦同此方
半夏(六兩)人參(六兩)生薑(一兩)橘皮(二兩)牛涎(一升)
舂杵頭糠(一升綿褁)厚朴(二兩炙)羚羊角(三兩削)
右以水八升煮取三升分温三服頻服
深師治噎方(外臺)
羚羊角前胡甘草人參橘皮(各二)
(兩)
右五味以水六升煮取三升分四服
反胃方(本事方)
驢水(即驢小便)日服二合後食微吐一半晡時又服二合
人定時食粥吐出便定
丁香柿蒂湯(嚴氏)治寒呃
丁香柿蒂(各二錢)人參(一錢)生薑(五片)煎服
治冷呃方
刀頭子(炙存性)酒服錢許
撞氣阿魏丸(局方)治五種噎疾九般心痛痃癖氣塊冷
氣攻刺及脾胃停寒胸滿膨脹嘔吐酸水丈夫小腸
氣痛婦人氣血等疾
茴香(炒香)陳皮(去白)青皮川芎丁香皮
蓬莪术(泡)甘草(泡各一兩)縮砂仁肉桂(去粗皮各半兩)
生薑(四兩鹽醃炒黑)白芷(泡半兩)胡椒(二錢半)阿魏(二錢半醋浸一宿以麸為)
(丸)
右為末用阿魏丸雞頭大每藥丸一斤用硃砂七錢
為衣丈夫氣痛炒鹽湯下一粒至二粒婦人血氣醋
湯下常服一粒爛嚼茶酒任下(此方純用通氣温熱之藥有火者不宜服)
(此卷所載方論種種各殊然皆係嘔吐反胃水飲蟲積等症非真膈病也膈病乃胃口枯槁之症百無一)
(治論中雖有格脈格症而其形象俱未詳載必臨症多乃能識其真耳)
旋復代赭湯四逆湯小柴胡湯(以上三方俱見傷寒)
小半夏湯(方見痰飲)竹葉石膏湯(加生薑見通治)
泄瀉
靈素
靈論疾疹尺篇飱泄脈小者手足寒難已飱泄脈小手
足温泄易已玉版篇其腹大脹四末清脫形泄甚逆
也諸病暴注下迫皆屬於熱
素隂陽應象大論清氣在下則生飱泄春傷於風夏
生飱泄濕勝則濡泄脈要精微論久風為飱泄
平人氣象論泄而脫血難治玉機真臟論泄而脈大
難治
難經
泄凡有五其名不同有胃泄有脾泄有大腸泄有小腸
泄有大瘕泄名曰後重胃泄者飲食不化色黃脾泄者
腹脹滿泄注食即嘔吐逆大腸泄者食已窘迫大便色
白腸鳴切痛小腸泄者溲而便膿血少腹痛大瘕泄者
裏急後重數至圊而不能便莖中痛此五泄之要法也
泄瀉方
温脾湯(本事方)主治錮冷在腸胃間泄瀉腹痛宜先取去
然後調治不可謂虚以養病也
厚朴亁薑甘草桂心附子(各二兩)
大黃(四錢)
右六味㕮咀取一兩水二鍾煎六分頓服(不可謂虚以養病此)
(千古之要訣後人反是)
訶梨勒丸(濟生)治大腸虚冷泄瀉不止腹脇引痛飲食
不化
訶梨勒(麫褁煨)附子(泡)肉豆蔲(麺褁煨)木香吳茱
萸(炒)龍骨(生用)白茯苓蓽撥(等分)
右為末生薑汁煮麺糊丸如梧子大每服七十丸空
心米飲下
香茸丸治飲酒多遂成酒泄骨立不能食但再飲
一二盞泄作幾年矣
嫩鹿茸(酥炙黃)肉豆蔲(煨各一兩)生麝香(另研一錢)
右為末陳米飯為丸如梧子大每服五十丸空心米
飲下
固腸丸(得效)治臟腑滑泄晝夜無度
吳茱萸御粟殼黃連(各等分)
右為末醋糊丸如桐子大每服三十丸空心米飲下
附子理中丸(局方)治脾胃冷弱心腹疼痛嘔吐瀉痢霍
亂轉筋體冷微汗手足厥冷心下逆冷滿悶腹中雷
鳴飲食不進及一切沉寒痼冷並皆治之
人參(一兩)附子(泡一枚)亁薑(泡)甘草(炙各一兩)白术(土炒二兩)
右為末蜜丸每藥一兩作十丸每服一丸以水一盞
化開煎至七分稍熱食前服
四君子湯(局方)六君子湯歸脾湯平胃散
補中益氣湯枳實丸(消痞積止泄瀉)瀉黃散五苓
散四神丸藿香正氣散(局方見以上十方通治)四逆散
(治少隂泄瀉)大承氣湯小承氣湯調胃承氣湯
敗毒散葛根湯葛根黃芩黃連湯(以上八方俱見)
(傷寒)厚朴七物湯(方見腹痛門)
(按泄瀉乃一時寒暖不調水榖不化或冐暑傷濕等症當擇清淡消散之品一二劑即愈今所集方内多)
(脾胃虚寒久病之方隨症酌用可也)
蘭臺軌範卷五
