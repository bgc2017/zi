蘭臺軌範卷四
吳江徐大椿撰
濕
金匱
太陽病關節疼痛而煩脈沉而細者此名濕痺濕痺之
候小便不利大便反快但當利其小便濕家之為病
一身盡疼發熱身色如熏黃也(此黃與黃疸各别)濕家其人但
頭汗出背強欲得被覆向火若下之早則噦或胸滿小
便不利舌上如胎者以丹田有熱胸上有寒渴欲得
飲而不能飲則口燥煩也濕家下之額上汗出微喘
小便利者死若下利不止者亦死風濕相摶一身盡
疼痛法當汗出而解值天隂雨不止醫云此可發汗汗
之病不愈者何也蓋發其汗汗大出者但風氣去濕氣
在是故不愈也若治風濕者發其汗但微微欲出汗者
風濕俱去也濕家病身疼發熱面黃而喘頭痛鼻塞
而煩其脈大自能飲食腹中和無病病在頭中寒濕故
鼻塞内藥鼻中則愈(内鼻之藥金匱未載俟廣求其法以補之亦不過牙皂瓜蒂之類)
濕方
麻黃加术湯(金匱)濕家身煩疼可與麻黃加术湯發其
汗為宜慎不可以火攻之
麻黃(三兩去節)桂枝(二兩去皮)甘草(一兩炙)杏仁(七十個去皮尖)白术(四)
(兩)
右五味以水九升先煮麻黃减二升去上沫内諸藥
煮取二升半去滓温服八合覆取微似汗(此濕家發汗之主方)
防己黃茋湯(金匱)風濕脈浮身重汗出惡風者此湯主
之
防己(一兩)甘草(半兩炒)白术(七錢半)黃茋(一兩一分去蘆惡風黃茋主之)
右剉麻豆大每抄五錢七生薑四片大棗一枚水盞
半煎八分去滓温服良久再服喘者加麻黃半兩
胃中不和者加芍藥三分氣上衝者加桂枝三
分下有陳寒者加細辛三分服後當如虫行皮
中從腰下如冰後坐被上又以一被繞腰下温令微
汗差
麻黃杏仁薏苡甘草湯(金匱)病者一身盡疼發熱日晡
所劇者名風濕此病傷於汗出當風或久傷取冷所
致也
麻黃(半兩去節湯泡)甘草(一兩炙)薏苡仁(半兩)杏仁(十個去皮尖炒)
右剉麻豆大每服四錢水一盞半煮八分去滓温服
有微汗避風
桂枝附子湯(金匱)傷寒八九日風濕相摶身體疼煩不
能自轉側不嘔不渴脈浮虚而濇者桂枝附子湯主
之若大便堅小便自利者去桂加白术湯主之
桂枝(四兩去皮)生薑(三兩切)附子(三枚泡去皮破八片)甘草(二兩炙)大棗
(十二枚擘)
右五味以水六升煮取二升去滓分温三服
白术附子湯(金匱)
白术(二兩)附子(一枚半泡去皮)甘草(一兩炙)生薑(一兩半切)大棗(六)
(枚)
右五味以水三升煮取一升去滓分温三服一服覺
身痺半日許再服三服多盡其人如冒狀勿怪即是
术附並走皮中逐水氣未得除故耳
甘草附子湯(金匱)風濕相摶骨節疼煩掣痛不得屈伸
近之則痛劇汗出短氣小便不利惡風不欲去衣或
身微腫者此湯主之
甘草(二兩炙)附子(二枚泡去皮)白术(二兩)桂枝(四兩去皮)
右四味以水六升煮取三升去滓温服一升日三服
初服得微汗則解能食汗出復煩者服五合恐一升
多者服六七合為妙(此風濕而兼寒者)
二玅散(丹溪)治筋骨疼痛因濕熱者如有氣加氣藥如
血虚加血藥如痛甚以薑汁熱辣服之
黃柏(炒)蒼术(炒去皮)
右為末生薑研沸湯調服如表實氣實者少酒佐之
(在表之濕當散之在裏之濕當燥之諸方之義不外乎此)
黑地黃丸(方見通治)
暍
金匱
太陽中暍發熱惡寒身重而疼痛其脈弦細芤遲小便
已洒洒然毛聳手足逆冷小有勞身即熱口開前板齒
燥若發其汗則惡寒甚加温針則發熱甚若下之則淋
甚(此中暍乃中時行之熱氣與卒然中暑病象如霍亂者不同當别之)
暍方
白虎人參湯(金匱)太陽中熱者暍是也汗出惡寒身熱
而渴此湯主之
知母(六兩)石膏(一斤碎)甘草(二兩)粳米(六合)人參(三兩)
右五味以水一斗煮米熟湯成去滓温服一升日三
服(熱入裏則外惡寒清裏熱則惡寒自解然亦須詳審有表無表方為精密况凡屬汗出多之病無不)
(惡寒者以其惡寒汗出而誤認為寒用大順散等熱劑則立危矣)
一物瓜蒂湯(金匱)太陽中暍身熱疼重而脈微弱此以
夏月傷冷水水行皮中所致也
瓜蒂(二十個)
右剉以水一升煮取五合去滓頓服(此方服之當吐)
香薷飲(局方)治暑熱乘凉飲冷陽氣為隂邪所遏頭痛
發熱惡寒煩燥口渴腹滿吐瀉者
香薷(一斤)厚朴(薑汁炒)白扁豆(炒各半斤)
右水煎浸冷服(此治時行暑病之主方其分兩則五錢至一兩止)
十味香薷飲
即前方加人參甘草黃茋木瓜陳皮白术茯苓
黃連香薷飲
即香薷飲加黃連(四兩薑汁同炒黃色)
枇杷散(局方)治中暑伏熱煩渴引飲嘔逆惡心頭目眩
暈
枇杷葉陳皮丁香厚朴(各五錢)白茅根
麥冬木瓜甘草(炙各一兩)香茹(七錢半)
右為末每二錢薑三片煎湯調服温服亦可如煩燥
井水調下小兒三歲以下服五分量大小加減
蟬酥丸(秘方)
茅术雄黃(各一兩)辰砂(五錢)麝香(一錢)丁香
牙皂(各三錢)蟬酥(五錢)
右用火酒化蟬酥打丸如鳳仙子大辰砂為衣放舌
底化下重者二三丸
千金丹(秘方即人馬平安散)
麝香冰片(各二錢)硃砂(五錢)雄黃硼砂
硝(各一兩)金箔(一百張或加牛黃)
右七味為末或水服二三分或嗅少許於鼻内
又刮&KR0146;法
用薄錢醮香油刮胸背及臂股灣令色紫疹起為度
或用婦人縛髮油繩醮油刮亦可
紫金錠蘇合丸(局方)藿香正氣散(局方)生脈飲
六一散(以上俱見通治)
痎瘧
素問
瘧論黃帝問曰夫痎瘧皆生於風其畜作有時者何也
岐伯曰瘧之始發也先起於毫毛伸欠乃作寒慄鼓頷
腰脊俱痛寒去則内外皆熱頭痛如破渴欲冷飲帝曰
何氣使然岐伯曰隂陽上下交爭虚實更作隂陽相移
也陽并於隂則隂實而陽虚陽明虚則寒慄鼓頷也巨
陽虚則腰背頭項痛三陽俱虚則隂氣勝隂氣勝則骨
寒而痛寒生於内故中外皆寒陽盛則外熱隂虚則内
熱外内皆熱則喘而渴故欲冷飲也此皆得之夏傷於
暑熱氣盛藏於皮膚之内腸胃之外此營氣之所舍也
此令人汗空疎腠理開因得秋氣汗出遇風及得之以
浴水氣舍於皮膚之内與衛氣并居衛氣者晝日行於
陽夜行於隂此氣得陽而外出得隂而内薄内外相薄
是以日作帝曰其間日作者何也岐伯曰其氣之舍深
内薄於隂陽氣獨發隂邪内著隂與陽爭不得出是以
間日而作也帝曰其作日晏與日早者何氣使然岐伯
曰邪氣客於風腑循膂而下衛氣一日一夜大會於風
腑其明日日下一節故其作也晏此先客於脊背也每
至於風腑則腠理開腠理開則邪氣入邪氣入則病作
以此日作稍稍益晏其出於風腑日下一節二十五日
下至骶骨二十六日入於脊内注於伏膂之内其氣上
行九日出於缺盆之中其氣日高故作日益早其間日
發者由邪氣内薄於五臟横連募原其道遠其氣深其
行遲不能與衛氣俱行不得皆出故間日乃作也帝曰
夫子言衛氣每至於風腑腠理乃發發則邪氣入入則
病作今衛氣日下一節其氣之發也不當風腑其日作
者奈何岐伯曰此邪氣客於頭項循膂而下者也故虚
實不同邪中異所則不得當其風腑也故邪中於頭項
氣至頭項而病中於背氣至背而病中於腰脊氣至腰
脊而病中於手足氣至手足而病衛氣之所在與邪氣
相合則病作故風無常腑衛氣之所發必開其腠理邪
氣之所合則其腑也帝曰善夫風之與瘧也相似同類
而風獨常在瘧得有時而休者何也岐伯曰風氣留其
處故常在瘧氣隨經絡沉以内薄故衛氣應乃作帝曰
瘧先寒而後熱者何岐伯曰夏傷於大暑其汗大出腠
理開發因遇夏氣淒滄之水寒臟於腠理皮膚之中秋
傷於風則病成矣夫寒者隂氣也風者陽氣也先傷於
寒而後傷於風故先寒而後熱病以時作名曰寒瘧帝
曰先熱而後寒者何也岐伯曰此先傷於風而後傷於
寒故先熱而後寒亦以時作名曰温瘧其但熱而不寒
者隂氣先絶陽氣獨發則少氣煩冤手足熱而欲嘔名
曰癉瘧(内經之文亦論其理如此其實病變不同不可執一而論此等極多不獨論瘧為然故學者當)
(以意會也)岐伯曰瘧之且發也隂陽之且移也必從四末始
也陽已傷隂從之故先其時堅束其處令邪氣不得入
隂氣不得出審候見之在孫絡盛堅而血者皆取之此
真往而未得并者也帝曰時有間二日或至數日發或
渴或不渴其故何也岐伯曰其間日者邪氣與衛氣客
於六腑而有時相失不能相得故休數日乃作也其
以秋病者寒甚以冬病者寒不甚以春病者惡風以夏
病者多汗瘧脈緩大虚便宜用藥不宜用鍼凡治瘧
先發如食頃乃可以治過之則失時也諸瘧而脈不見
刺十指間出血血去必已先視身之赤如小豆者盡取
之(瘧疾藥當在未來時前服刺瘧之法簡易可學不必習針法皆能之亦治瘧之要訣也)
風瘧素生氣通天論魄汗未盡形弱而氣爍穴腧以
閉發為風瘧又云夏傷於暑秋為痎瘧(二日一發者為痎瘧痎與)
(㾬同)
似瘧素生真要大論帝曰火熱復惡寒發熱如有瘧
狀或一日發或間數日發其故何也岐伯曰勝復之氣
會合之時有多少也隂氣多而陽氣少則其發日遠陽
氣多而隂氣少則其發日近此勝復相摶盛衰之節瘧
亦同法(瘧亦同法則非瘧可知)
金匱
師曰瘧脈自弦弦數者多熱弦遲者多寒弦小緊者下
之差弦遲者可温之弦緊者可發汗針灸也浮大者可
吐之弦數者風發也以飲食消息止之但熱不寒者
邪氣内藏於心外舍分肉之間令人消爍肌肉
牡瘧瘧多寒者名曰牡瘧(似當作牝字諸本皆作牡存考)
瘧方
鼈甲煎圓(金匱)病瘧以月一日發當以十五日愈設不
差當月盡解如其不差當云何師曰此結為癥瘕名
曰瘧毋急治之宜此方
鼈甲(十一分炙)烏扇(三分燒)黃芩(三分)柴胡(六分)鼠婦(三分熬)
亁薑(三分)大黃(三分)芍藥(五分)桂枝(三分)葶藶(一分熬)
石韋(三分去毛)厚朴(三分)牡丹(五分去心)瞿麥(二分)紫威(三分)
半夏(一分)人參(一分)&KR0034;虫(五分熬)阿膠(三分)蜂窠(四分炙)
赤消(十二分)蜣蜋(六分熬)桃仁(二分)
右二十三味為末取鍜灶下灰一斗清酒一斛五斗
浸灰候酒盡一半著鼈甲於中煮令泛爛如膠漆絞
取汁内諸藥煎為丸如梧子大空心服七丸日三服
白虎加桂枝湯(金匱)温瘧者其脈如平身無寒但熱骨
節疼煩時吐此湯主之
知母(六兩)甘草(二兩炙)石膏(一斤)粳米(二合)桂枝(三兩去皮)
右剉每五錢水一盞半盞至八分去滓温服汗出愈
(内經以先熱後寒為温瘧但熱不寒為癉瘧)
蜀漆散(金匱)瘧多寒者名曰牡瘧此湯主之(牡宜作牝)
蜀漆(洗去腥)雲母(燒二日夜)龍骨(等分)
右三味杵為散未發前以漿水服半錢七温瘧加
蜀漆半分臨發時服一錢七
柴胡去半夏加栝蔞湯(金匱)治瘧病發渴者亦治勞瘧
柴胡(八兩)人參黃芩甘草(各三兩)栝蔞根(四)
(兩)生薑(二兩)大棗(十二枚)
右七味以水一斗二升煮取六升去滓煎取三升温
服一升日二服
柴胡桂薑湯(金匱)治瘧寒多微有熱或但寒不熱
柴胡(半斤)桂枝(三兩去皮)亁薑(二兩)栝蔞根(四兩)黃芩(三)
(兩)牡蠣(二兩熬)甘草(二兩炙)
右七味以水一斗二升煮取六升去滓再煎取三升
日三服初服微煩復服汗出便愈
蜀漆丸(千金)主痎瘧連年不差服三七日定差方
蜀漆知母白薇地骨皮麥門冬
(去心)升麻(各五分)恒山(一兩半)石膏(二兩研)香豉(一合)萎蕤
烏梅肉鼈甲(各一兩炙)甘草
右十三味搗篩為末煉蜜和丸如桐子大空腹飲服
十丸日再加至二三十丸(此方治三日瘧為宜)
陵鯉湯(千金)主瘧疾江南瘴瘧方
陵鯉甲(四十枚炙)烏賊魚骨附子(泡各一兩去皮)恒山(三兩)
右五味㕮咀以酒三升漬一宿未發前稍稍啜之勿
絶吐之并塗五心一日斷食過時久乃食(用生藥探吐法)
療瘧病醫不能救者方(千金翼)外治截瘧法
以繩量病人脚圍繞足跟及五指一匝訖截斷繩取
所量繩置項上著反向背上當繩頭處中脊骨上灸
三十壯則定候看復惡寒急灸三十壯則定氏至過
發一炊久候之雖饑勿與食盡日此神騐男左足女
右足
療瘧常山湯(外臺)吐法
常山(三兩)
右一味切以漿水三升浸經一宿煎取一升欲發前
頓服之後微吐差止忌生葱生菜
牡蠣湯(外臺)治牡瘧
牡蠣(四兩)麻黃(四兩去節)甘草(二兩)蜀漆(二兩)
右四味以水八升先煮蜀漆麻黃去上沫得六升内
諸藥煮取二升温服一升若吐則勿更服
清脾湯(濟生)治熱多陽瘧
青皮厚朴柴胡黃芩半夏
甘草茯苓白术草果(煨)
右九味加薑三片水煎服
常山飲(局方)治痰瘧
常山(火酒炒)知母貝母草果梹榔(各一錢)
烏梅(三個)
右六味加薑棗煎瘧未發時面東温服
烏梅引子療温瘧勞瘧
烏梅(七個)桃柳心(各七莖)葱白(七莖)豆䜴(一合)甘草(四)
(分)柴胡(四分)知母(四分)大黃(三分)
右八味各細剉以童子小便兩茶碗宿浸明旦早煎
三二沸去滓頓服差未差更作服三服永差忌海藻
菘菜
集騐瘧必從四肢始療方
先其時一日頃用細左索繩緊束其手足十指過發
時乃解之(此即内經之法)
四獸湯(易簡)治食瘧諸瘧和胃消痰
半夏人參茯苓白术橘紅
草果生薑烏梅大棗甘草(各等分)
右以鹽少許淹食頃濕紙厚褁慢火煨香熱每服四
錢温服
小柴胡湯(見傷寒)
(治瘧之法不外諸方惟三日瘧則煎劑不能取效宜病日用煎方以驅邪餘兩日用温補以扶元氣又加)
(避風靜養則庶幾矣)
痢
素問
通評虚實論帝曰腸澼便血何如岐伯曰身熱則死寒
則生帝曰腸澼下白沫何如岐伯曰脈沉則生脈浮
則死帝曰腸澼下膿何如岐伯曰脈懸絶則死滑大則
生帝曰腸澼之屬身不熱脈不懸絶何如岐伯曰滑大
者曰生懸濇者曰死以臟期之氣厥論腎移熱於脾
傳為虚腸澼死不可治大竒論腎脈小摶沉為腸澼
下血血温身熱者死心肝澼亦下血二臟同病者可治
其脈小沉濇為腸澼其身熱者死太隂陽明論犯賊
風虚邪陽受之飲食不節起居不時者隂受之陽受之
則入六腑隂受之則入五臟入六腑則身熱不時卧上
為喘呼入五臟則填滿閉塞下為飱泄久為腸澼(此俗所謂)
(腸紅病也)
金匱
六腑氣絶於外者手足寒上氣脚縮五臟氣絶於内者
痢不禁下甚者手足不仁下痢脈沉弦者下重脈大
者為末止脈微弱數者為欲自止雖發熱不死下痢
手足厥冷無脈者炙之不温若脈不還反微喘者死少
隂負跌陽者為順也下痢有微熱而渴脈弱者令自
愈(下痢渴者自愈以陽氣復而寒邪去也)下痢脈數有微熱汗出令自愈
設脈緊為末解下痢脈數而渴者令自愈設不差必清
膿血以有熱故也下痢氣者當利其小便下痢清
榖不可攻其表汗出必脹滿下痢脈沉而遲其人面
少赤身有微熱下痢清榖者必鬱冒汗出而解病人必
微厥所以然者其面𢃄陽下虚故也下痢後脈絶手
足厥冷晬時脈還手足温者生不還者死下痢腹脹
滿身體疼痛者先温其裏乃攻其表(以上諸症皆屬隂寒之痢非暑毒之)
(痢也治法大相懸殊)
病源
痢而赤白者是熱乘於血血滲於腸内則赤也冷氣入
腸摶腸間津液凝滯則白也冷熱相交故赤白相雜重
者狀如膿涕而血雜之輕者白膿上有赤脈薄血狀如
魚脂腦世謂魚腦痢也
血痢者熱毒折於血入大腸故也
休息痢者胃腕有停飲因痢積久或冷氣或熱氣乘之
氣動於飲則飲動而腸虚受之故為痢也
痢如膏由臟腑虚冷氣入於大腸成痢冷氣積腸又虚
滑脂凝如膏也
蠱蛀痢毒氣侵於臟腑如病蠱蛀之家痢血雜膿瘀黑
有片如雞肝與血俱下是也
雜痢謂痢色無定或水榖或膿血或青或黃或赤或白
變雜無常或雜色相兼而痢也挾熱則黃赤熱甚則變
膿血也冷則白冷甚則青黑皆由飲食不節冷熱不調
胃氣虚故變易
痢方
桃花湯(金匱)下痢便膿血者此湯主之
赤石脂(一斤一半剉一半篩末)亁薑(一兩)粳米(一升)
右三味以水七升煮米令熟去滓温服七合内赤石
脂末方寸七日三服若一服愈餘勿服(此治下焦滑脱之痢)
白頭翁湯(金匱)熱痢下重者此湯主之
白頭翁黃連黃柏秦皮(各三兩)
右四味以水七升煮取二升去滓温服一升不愈再
服
紫參湯(金匱)下痢肺痛此湯主之
紫參(半斤)甘草(三兩)
右二味以水五升先煮紫參内甘草煮取一升半分
温三服(紫參疑即燭上染紅色者)
訶梨勒散(金匱)治氣痢
訶梨勒(十枚煨)
右一味為散粥飲和頓服
甘草瀉心湯(傷寒論)傷寒中風醫反下之其人下痢日數
行榖不化腹中雷鳴心下痞鞕而滿亁嘔心煩不得
安此湯主之
甘草(四兩炙)黃芩亁薑(各三兩)半夏(半升)黃連(一兩)
大棗(十二枚)
右六味以水一斗煮取六升去滓再煎取三升温服
一升日三服(此治上焦不和之痢)
黃芩湯(傷寒論)太陽與少陽合病自下痢者與黃芩湯若
嘔者黃芩加半夏生薑湯若傷寒本自寒下醫復
吐下之寒格更逆吐下若食入口即吐亁薑黃連黃
芩人參湯主之
黃芩(三兩)甘草芍藥(各二兩)大棗(十二枚)
右四味以水一斗煮取三升去滓温服一升日再夜
一服(此熱痢之主方)
黃芩加半夏生薑湯(傷寒論)
即前方加半夏(半升)生薑(三兩)煎服法同
亁薑黃連黃芩人參湯(傷寒論)
亁薑黃連黃芩人參(各三兩)
右四味以水六升煮取二升分温再服(瀉心湯以下四方皆以黃)
(芩為主而因症加減此痢疾之正方也)
赤石脂禹餘粮湯(傷寒論)傷寒服湯藥下痢不止心下痞
硬服瀉心湯已復以他藥下之痢不止醫以理中湯
與之痢益甚理中者理中焦此痢在下焦此湯主之
赤石脂(碎)禹餘粮(碎各一斤)
已上二味以水六升煮取二升去滓三服(下焦乃大腸之底也)
雄黃丸夷堅甲志云昔虞丞相自渠州被召途中
冒暑得疾泄瀉連月夢壁間有韻語方一紙讀之數
遍其詞曰毒暑在脾濕氣連脚不泄則痢不痢則瘧
獨煉雄黃蒸餅和藥甘草作湯服之安樂别作治療
醫家大錯如方製藥服之遂愈(此方治暑毒痢)
柴胡加芒硝湯(傷寒論)治傷寒胸滿而嘔日晡所發潮熱
已而微痢先以小柴胡解外後以此主之
即柴胡湯方加芒硝二兩
右先煮柴胡湯去滓内芒硝分温再服不解更作
瓜蔞散治五色痢久不愈者
瓜蔞(一個以炭火煨存性蓋地上出火毒)
右研細温酒服盡
療熱毒痢血片臍下絞刺痛方(外臺)
升麻地榆茜草黃連(各六分)犀角(四分)
生地(八分)梔子薤白香豉(各二合)
右九味水六升煮取一升五合分温三服日再(此血痢之)
(主方)
主赤白痢方(外臺)
黃連(二兩)阿膠(四片)
右二味以酒二升合黃連煎十五沸去滓然後内阿
膠令烊温服三升(此治血熱之痢)
療五疳蒸下痢方(外臺)
苦參青葙甘草(炙各三兩)
右三味以水四升煮取二升半分三灌即愈凡蒸但
服地汁即差(此兼治虫)
薤白湯(活人書)傷寒下痢如爛肉汁赤白滯下伏氣腹痛
諸熱毒並皆治之
豉(半斤綿褁)薤白(一把)梔子(七枚大者破之)
右剉如麻豆大以水二升半先煮梔子十沸下薤白
煎至二升許下豉煎取一升二合去滓每服一湯盞
訶梨勒丸(局方)治腸胃積寒久痢純白或有青黑日夜
無度
肉豆蔲(去皮)木香亁薑(泡各二十兩)縮砂仁訶
梨勒皮川烏頭(泡去皮臍)白礬(煆各二十分)龍骨(洗)赤
石脂(各八十兩)
右為末用粟米飯為丸如梧子大每服二十丸至三
十丸温粟米飲下食前服甚者可倍加丸數(此温濇之劑)
葛根湯葛根黃芩黃連湯當歸四逆湯
大承氣湯小承氣湯四逆散四逆湯
白通加猪胆汁湯白通湯四逆加人
參湯通脈四逆湯猪膚湯陽毒升麻
湯(以上十三方俱見傷寒門)生薑瀉心湯(見嘔吐門)烏梅丸(方見虫門)威喜
丸(方見通治應此方和劑名感丸)
癲狂癎
靈素
靈癲狂篇狂始生先自悲也喜忘苦怒善恐者得之憂
饑狂始發少卧不饑自高賢也自辯智也自尊貴也
善罵詈日夜不休狂言驚善笑好歌樂妄行不休者
得之大恐狂目妄見耳妄聞善呼者少氣之所生也
狂者多食善見鬼神善笑而不發於外者得之有所
大喜
骨癲靈癲狂篇骨癲疾者顑齒諸腧分肉皆滿而骨
居汗出煩悗嘔多沃沫氣下泄不治
筋癲疾靈癲狂篇筋癲疾者身倦攣急嘔多沃沫氣
下泄不治
脈癲疾靈癲狂篇脈癲疾者暴仆四支之脈皆脹而
縱脈滿盡刺之出血嘔多沃沫氣下泄不治
素生氣通天論隂不勝其陽則脈流薄疾并乃狂宣
明五氣論五邪所亂邪入於陽則狂調經論血并於
隂氣并於陽故為驚狂至真要大論諸躁狂越皆屬
於火
通評虚實論帝曰癲疾何如岐伯曰脈搏大滑久自己
脈小堅急死不治帝曰癲疾之脈虚實何如岐伯曰虚
則可治實則死陽明脈解篇岐伯曰四支者諸陽之
本陽盛則四支實實則能登高也帝曰其棄衣而走者
何也岐伯曰熱盛於身故棄衣欲走也帝曰其妄言罵
詈不避親疎而歌者何也岐伯曰陽盛則使人妄言罵
詈不避親疎而不欲食不欲食故妄走也
陽厥怒狂素病能論帝曰有病怒狂者此病安生岐
伯曰陽氣者因暴折而難决故善怒也病名曰陽厥帝
曰治之奈何岐伯曰奪其食即已使之服以生鐵洛為
飲夫生鐵洛者下氣疾也
胎病素竒病論帝曰人生而有病癲疾者病名曰何
安所得之岐伯曰病名為胎病此得之在母腹中時其
母有所大驚氣上而不下精氣并居故令子發為癲疾
也
難經
癲疾始發意不樂僵仆直視其脈三部隂陽俱盛是也
重陽者狂重隂者癲
病源
風癲風癲者由氣血虚邪入於隂經故也又人在胎
其母卒大驚精氣并居令子發癲其發則仆地吐涎沫
無所覺是也(此俗名羊頭瘋)
五癲五癲者一曰陽癲發如死人遺尿食頃乃解二
曰隂癲初生小時臍瘡未愈數洗浴因此得之三曰風
癲發時眼目相引牽縱反強羊鳴食頃方解四曰濕癲
眉頭痛身重坐熱沐頭濕結腦肺未止得之五曰馬癲
發作時時反目口噤手足相引身體皆然
鬼魅凡人有為鬼物所魅則好悲而心自動或心亂
如醉狂言驚怖向壁悲啼夢寤喜魘或與鬼神交通病
苦乍寒乍熱心腹滿短氣不能飲食此魅之所持也
十歲以上為癲十歲以下為癎大體不外三種風驚食
是也
千金
驚癎癎分心肝脾肺腎膈腸之病及馬牛羊猪犬雞
之别(其象各有所似)
癲狂方
生鐵落為飲(素問)
生鐵落即爐冶間鎚落之鐵屑用水研浸可以為飲
其屬金其氣寒而重最能墜熱開結平水火之邪故
可以下氣疾除狂怒也凡藥中用鐵精鐵華粉鍼砂
鐵綉水之類皆同此意(此治怒狂之方以鎮肝為主)
桂枝去芍藥加蜀漆龍骨牡蠣救逆湯(傷寒論)治傷寒脈
浮醫以火迫劫之亡陽必驚狂起卧不安者
即桂枝湯去芍藥加蜀漆(三兩洗去腥)牡蠣(五兩熬)龍骨(四)
(兩)
右七味以水一斗煮取二升先煮蜀漆内諸藥煮取
三升去渣温服一升
柴胡加龍骨牡蠣湯(傷寒論)治傷寒下之驚煩小便不利
讝語身重不能轉側此湯主之
柴胡龍骨人參茯苓鉛丹
黃芩桂枝(各一兩半)半夏(二合)大黃(二兩)牡蠣(一兩生)
生薑(一兩半)大棗(六枚)
右十二味以水八升煮取四升内大黃更煮去滓温
服一升
治癲狂百病(千金翼)
大麻子(四升上好者)以水六升煮令芽生去滓煎取二升
空腹頓服或多言語勿怪但使人摩手足(煮法竒)
莨菪子散(外臺)治五癎
猪卵(一具隂亁一百日)莨菪子(三斤)牛黃(八分)鯉魚胆(五分)
桂心(一兩研)
右五味以清酒一升漬莨菪子暴令亁盡酒止搗合
下篩酒服五分日再當醉不知稍增
抱胆丸(類方)治一切癲癎風狂或因驚恐怖畏所致及
婦人産後血虚驚氣入心并室女經脈通行驚邪藴
結
水銀硃砂(細研各二兩)黑鉛(一兩半)乳香(一兩)
右將黑鉛入銚子内下水銀結成砂子次下硃砂乳
香乘熱用柳木槌研勻丸雞豆大每服一丸井花水
吞下病者得卧切莫驚動覺來即安再服一丸除根
琥珀壽星丸(局方)治心胆被驚神不守舍或痰迷心竅
恍惚健忘妄言妄見
天南星(一斤掘坑深二尺用炭火五升於坑内燒紅取出炭掃淨用好酒一斤澆將南星趁熱下)
(坑内用盆急蓋訖泥壅合經一宿取出再焙亁為末)琥珀(四兩另研)硃砂(一兩研飛一半為衣)
右和猪心血三個生薑汁打麺糊攪令稠粘將心血
和入藥末丸如桐子大每服五十丸煎人參湯下日
三
控延丹(類方)治諸癎久不愈頑延聚散無時變生諸症
川烏(用生)半夏(湯洗)白殭蚕(炒各半兩生薑汁浸一宿)鐵粉(三錢研)
全蝎甘遂(各二錢半麺褁煨)
右為細末生薑自然汁為丸如菉豆大硃砂為衣每
服十五丸食後生薑湯下忌食甘草
獨效苦丁香散治忽患心疾癲狂不止得之驚憂
痰氣上犯心包當治其源
以苦丁香即瓜蒂半兩為末每服一錢井花水調滿
盞投之得大吐熟睡勿令人驚起
甘遂散(類方)治癲狂及婦女心風血邪
甘遂末一錢用猪心取三管血三條和甘遂多少和
之將心批作二片入藥在内合之綿縛外用皮紙褁
濕慢火煨熟勿令焦取藥細研碾入辰砂末一錢和
勻令作四丸每服一丸將所煨猪心煎湯化下再服
用别猪心過半日大便下惡物後服調和胃氣丸此
病乍作乍醒者甦不食迷癡者不治
苦參丸(外臺)治狂邪發惡或披頭大呌欲殺人不避水
火以苦參為末蜜丸桐子大每服十丸薄荷湯下
礞石滚痰丸(養生主論)蘇合香丸(局方)至寳丹(以上三方俱見通治)
(按癲癎一症其輕者不拘何方可愈重者必用鍜鍊秘方僅能有效)
痰飲
金匱
問夫飲有四何謂也師曰有痰飲有懸飲有溢飲有支
飲問曰何以異師曰其人素盛今瘦水走腸間瀝瀝有
聲謂之痰飲飲後水流在脇下欬唾引痛謂之懸飲飲
水流行歸於四肢當汗出而不汗出身體疼重謂之溢
飲欬逆倚息氣短不得卧其形如腫謂之支飲水在
心心下堅築短氣惡水不得飲水在肺吐涎沫欲飲
水水在脾少氣身重水在肝脇下支滿嚏而痛
水在腎心下悸夫心下有留飲其人背寒冷如水大
留飲者脇下痛引缺盆咳𠻳則輒已胸中有留飲
其人短氣而渴四肢歴節痛脈沉者有留飲膈上病
痰滿喘咳吐發則寒熱背痛腰疼目泣自出其人振振
身瞤劇必有伏飲夫病人飲水多必暴喘滿凡食少
飲多水停心下甚者則悸微者短氣脈雙弦者寒也皆
大下後喜虚脈偏弦者飲也病痰飲者當以温藥和
之(温藥和之治飲總訣)夫有支飲家久咳數歲其脈弱者可治實
大數者死其脈虚者必苦冐其人本有支飲在胸中故
也治屬飲家夫短氣有微飲當從小便去之病溢
飲者當發其汗(水在中當利小便水在四肢當發汗此亦總訣)嘔家本渴渴者
為欲解今反不渴心下有支飲故也假令瘦人臍下
有悸吐涎沫而癲眩此水也先渴後嘔為水停心下
此屬飲家(全部内經無一痰字然世間痰飲之病最多惟仲景大創厥論而後萬世治痰之法始備)
病源
癖飲由飲水多水停聚兩脇之間遇寒氣相摶則結
聚成塊在脇下弦亘起按之作水聲(飲成形者為癖)
酒癖因大飲酒後渴而引飲無度酒與飲停滯在脇
肋下結聚成癖時時作痛其狀脇下氣急而痛
鬲痰謂痰水結於胸膈之上又犯大寒使陽氣不行
令痰水結聚不散而隂氣逆上上與風痰相結上衝於
頭即令頭痛或數歲不已久之腦痛故云鬲痰頭痛若
手足寒至節即死
痰飲方
苓桂甘术湯(金匱)心下有痰飲胸脇支滿目眩此方主
之短氣有微飲當從小便去之此主之腎氣丸亦主
之
茯苓(四兩)桂枝白术(各三兩)甘草(一兩)
右四味以水六升煮取三升分温三服小便即利
甘遂半夏湯(金匱)病者脈伏其人欲自利利反快雖痢
心下續堅滿此為留飲欲去故也此湯主之
甘遂(大者三枚)半夏(十二枚)芍藥(五枚)甘草(如指大一枚炙一本無)
右四味以水二升煮取半升去滓以蜜半升和藥汁
煎取八合頓服之(甘遂甘草同用下飲尤速)
十棗湯(金匱)脈沉而弦者懸飲内痛此方主之欬家
其脈弦為有水此主之又支飲家欬煩胸中痛者
不卒死至一百日或一歲亦宜此湯
芫花(熬)甘遂大戟(各等分)
右三味搗篩以水一升五合先煮肥大棗十枚取八
合去滓内藥末強人服一錢七羸人服半錢平旦温
服之不下者明日更加半錢得快之後糜粥自養(此以)
(散作湯法)
小青龍湯(金匱)治心下有水氣亁嘔發熱或咳或痢少
腹滿而喘
麻黃(去節)芍藥(各三兩)五味子(半升)亁薑甘草(炙)
細辛桂枝(去皮各三兩)半夏(半升湯洗)
右八味以水一斗先煮麻黃减二升去上沫内諸藥
煮取三升去滓温服一升若微痢者去麻黃加芫
花如雞子大熬令赤色渴者去半夏加栝蔞根三
兩噎者去麻黃加附子一枚泡小便不利少腹
滿去麻黃加茯苓四兩喘者去麻黃加杏仁半升
去皮尖
木防己湯(金匱)膈間支飲其人喘滿心下痞堅面色黧
黑其脈沉緊得之數十日醫吐下之不愈此湯主之
虚者即愈實者三日復發復與不愈者宜此湯去石
膏加茯苓芒硝湯主之
木防己(三兩)石膏(十二枚雞子大)桂枝(二兩)人參(四兩)
右四味以水六升煮取二升分温再服
木防己去石膏加茯苓芒硝湯(金匱)
即前方去石膏加茯苓(四兩)芒硝(三合)
右五味以水六升先煮四味取二升去滓内芒硝再
微煎分温再服微痢則愈
澤瀉湯(金匱)治心下有支飲其人苦冒眩
澤瀉(五兩)白术(二兩)
右二味以水二升煮取一升分温再服(此亦從小便去之法也)
小半夏湯(金匱)嘔家本渴渴者為欲解今反不渴心下
有支飲故也此湯主之
半夏(半升)生薑(半斤)
右二味以水七升煮取一升半分温再服(此專嘔之方)
小半夏加茯苓湯治卒嘔吐心下痞膈間有水眩
悸者此湯主之
即前方加茯苓三兩(一法四兩)煎法同(加茯苓而眩悸愈知茯苓治水之力)
(大矣)
葶藶大棗瀉肺湯(金匱)治支飲不得息
葶藶(熬令黃色捣丸如彈子大)大棗(十二枚)
右先以水三升煮棗取二升去棗内葶藶煮取一升
頓服(不得息肺病也所以專治肺)
桂苓五味甘草湯(金匱)欬逆倚息不得卧服小青龍已
多唾口燥寸脈沉尺脈微手足厥逆氣從小腹上冲
胸咽手足痺其面翕熱如醉狀因復下流隂股小便
難時復冒者與此湯治其氣衝
茯苓(四兩)桂枝(四兩去皮)甘草(炙三兩)五味子(半升)
右四味以水八升煮取三升去滓分温三服(此方五味子不)
(與亁薑同服因服小青龍之後發洩已甚而氣冲故專於歛肺也)
苓甘五味薑辛湯(金匱)衝氣即低而反更咳胸滿者用
桂苓五味甘草湯去桂加薑辛以治其咳滿
茯苓(四兩)甘草亁薑細辛(各三兩)五味(半升)
右五味以水八升煮取三升去滓温服半升日三
苓甘五味薑辛半夏湯(金匱)欬滿即止而更復渴衝氣
復發者以細辛亁薑為熱藥也服之當遂渴而渴反
止者為支飲也支飲者法當冒冒者必嘔嘔者復内
半夏以去其水
茯苓(四兩)甘草細辛亁薑(各二兩)五味
半夏(各半升)
右六味以水八升煮取三升去滓温服半升日三
苓甘五味加薑辛半夏杏仁湯(金匱)水去嘔止其人形
腫者加杏仁主之其証應内麻黃以其人遂痺故不
内之若逆而内之者必厥所以然者以其人血虚麻
黃發其陽故也
即前方加杏仁(半升去皮尖)煎服法同
苓甘五味加薑辛半夏杏仁大黃湯(金匱)若面熱如醉
此為胃熱上衝熏其面加大黃以痢之
即前方再加大黃(三兩)煎服法同(以上五方因症加減精義當細參)
厚朴大黃湯(金匱)支飲胸滿者主之
厚朴(一尺)大黃(六兩)枳實(四枚)
右三味以水五升煮取二升分温再服(專治胸滿)
痰飲頭痛往來寒熱方(千金翼)
常山(一兩)雲母粉(二兩)
右二味搗篩為散熱湯服方寸七吐之止吐不盡更
服
赤石脂散(千金翼)痰飲吐水無時其源為冷飲過度脾胃
氣羸飲食入胃變冷水反吐不停
赤石脂(三升)
右一味為散服方寸七酒飲並可下漸加三七盡三
斤終身不吐水又不下利補五臟令人肥健有人患
飲諸藥不瘥服此一斤即愈(本事方云此方試之神效)
前胡丸治心頭痰積宿水嘔逆不下食
前胡白术甘草(各五分炙)麥冬(去心六分)旋復花
豆蔲(各三分)人參(六分)枳實(炙)大黃(各四分)
右九味為末蜜丸桐子大空腹酒下二十丸漸加至
三十丸忌桃李魚蒜等物
范汪大甘遂丸(外臺)治留水久澼
芫花(熬)甘遂葶藶(熬)大黃苦參
大戟芒硝貝母桂心(各一兩)杏仁(三十枚)
巴豆(三十枚去皮心熬)烏喙(三分炮令拆)
右十二味為末其巴豆杏仁搗如膏蜜丸如豆大服
二丸日三不知稍加以意將息之忌蘆笋猪肉生葱
礬石湯(外臺)治胸中痰澼頭痛不欲食及飲酒則阻痰
礬石(一兩)以水二升煮取一升内蜜半升頓服之須
臾未吐飲少熱湯
金珠化痰丸(局方)治胸膈煩悶涕唾稠黏痰實咳𠻳咽
溢不利
辰砂(研飛二兩)生白龍腦(細研半兩)皂莢子(炒黃色)白礬(光明者於銕石)
(器内熬汁盡冷研)鉛白花(細研)天竺黃(研各一兩)金箔(二十片為衣)半
夏(湯洗七次用生薑一兩去皮同搗細作餅炙微黃色四兩)
右以半夏皂莢子為末與諸藥研勻生薑汁煮麺糊
丸如桐子大每服十丸至十五丸生薑湯下食後臨
卧服(此方製半夏之法頗妙治上膈之痰最宜)
葛花解酲湯(東垣)治酒傷而成飲癖
蓮花青皮(三分去穰)木香(五分)橘皮(去白)白茯苓人
參猪苓(各一錢五分)神麯(炒)澤瀉亁薑
白术(各二錢)白豆蔲仁葛花砂仁(各五錢)
右為細末和勻每服三錢白湯調下但得微汗酒病
去矣不可恃此過飲頻服取汗以損天年
大青龍湯(金匱見傷寒)防己椒目葶藶大黃丸(金匱見水腫)五苓
散(金匱)二陳湯(和劑)腎氣丸青州白丸六君
子湯二賢散(以上六方俱見通治)小青龍加石膏湯(見咳𠻳)
(痰飲之症十居三四患之者無不胃疼嘔逆乃普天下醫家無人能知之者人立一說治無一效言之慨)
(然)
咳𠻳(附肺脹)
靈素
靈樞玉版篇咳脫形身熱脈小以疾是逆也不過十五
日而死矣(脈小以疾訣死之法盡此四字)
素問欬論帝曰肺之令人咳何也岐伯曰五臟六腑皆
令人咳非獨肺也皮毛者肺之合也皮毛先受邪氣邪
氣以從其合也其寒飲食入胃從肺脈上至於肺則肺
寒肺寒則外内合邪因而客之則為肺咳五臟各以其
時受病非其時各傳以與之肺欬之狀咳而喘息有音
甚則唾血心欬之狀欬則心痛喉中介介如梗狀甚則
咽痛喉痺肝欬之狀欬則兩脇下痛甚則不可以轉轉
則兩胠下滿脾欬之狀欬則右胠下痛隂隂引肩背甚
則不可以動動則欬劇腎欬之狀欬則腰背相引而痛
甚則欬涎五氣之久欬乃移於六腑脾欬不已則胃
受之胃欬之狀欬而嘔嘔甚則長虫出肝欬不已則胆
受之胆欬之狀欬嘔胆汁肺欬不已則大腸受之大腸
欬狀咳而遺矢心欬不已則小腸受之小腸欬狀欬而
失氣氣與欬俱失腎欬不已則膀胱受之膀胱欬狀欬
而遺溺久欬不已則三焦受之三焦欬狀欬而腹滿不
欲食飲此皆聚於胃關於肺使人多涕唾而面浮腫氣
逆也生氣通天論秋傷於濕上逆而咳臟氣法時
論腎病者腹大脛腫喘欬身重示從容論喘欬者是
水氣并陽明也
金匱
久欬數歲其脈弱者可治其脈虚者必苦冒其人本有
支飲在胸中故也治屬飲家上氣喘而噪者屬肺脹
欲作風水發汗則愈
外臺
十欬一曰風欬欲語因欬言不得終也二曰寒欬飲冷
食寒因之而欬也三曰支飲心下堅滿欬引四肢痛脈
反遲也四曰肝欬欬而引脇下痛也五曰心欬欬而吐
血引手少隂也六曰脾欬欬而涎出續續不止下引少
腹也七曰肺欬欬引頸項吐涎沫也八曰腎欬耳聾無
所聞引腰并臍中也九曰胆欬欬引頭痛口苦也十曰
厥隂欬欬引舌本也
咳𠻳方
射干麻黃湯(金匱)咳而上氣喉中作水雞聲此湯主之
射干(十三枚一法三兩)麻黃生薑(各四兩)紫苑欵冬
花(各三兩)五味子(半升)細辛(三兩)半夏(八枚一法半升)大棗(七)
(枚)
右九味以水一斗二升先煮麻黃兩沸去上沫内諸
藥取三升分温三服
皂莢丸(金匱)欬逆上氣時時唾濁但坐不得眠此方主
之
皂莢(八兩刮去皮酥炙)
右一味末之蜜丸梧子大以棗膏和湯服三丸日三
夜一服(稠痰粘肺不能清滌非此不可)
厚朴麻黃湯(金匱)欬而脈浮者此主之
厚朴(五兩)麻黃(四兩)石膏(如雞子大)杏仁半夏(各半升)
亁薑細辛(各二兩)小麥(一升)五味子(半升)
右九味以水一斗二升先煮小麥熟去滓内諸藥煮
取三升温服一升日三(脈浮風邪在表)
澤漆湯(金匱)欬而脈沉者此主之
半夏(半升)紫參(五兩一作紫苑)澤漆(三斤以東流水五斗煮取一斗五升)生薑
白前(各五兩)甘草黃芩人參桂枝
(各三兩)
右九味㕮咀内澤漆汁中煮取五升温服五合至夜
盡(脈沉伏飲在裏)
越婢加半夏湯(金匱)咳而上氣此為肺脹其人喘目如
脱狀脈浮大者主之
麻黃(六兩)石膏(半斤)生薑(三兩)大棗(十五枚)甘草(二兩)
半夏(半升)
右六味以水六升先煮麻黃去上沫内諸藥煮取三
升分温三服(肺脹之喘最多知者絶少)
小青龍加石膏湯(金匱)肺脹咳而上氣煩躁而喘脈浮
者心下有水此主之
即小青龍加石膏二兩煎法同(小青龍湯方見痰飲)
杏仁煎(外臺)主氣𠻳
杏仁(一斤去皮尖)糖(一合疑是飴糖)酥(一合)生薑汁(一合)蜜(五合)
貝母(八合另研末)蘇子(一升水研絞汁七合)
右七味先搗杏仁如泥内後六味合煎如飴糖取如
棗大含嚥之日三但𠻳發細細含之(蘇子絞汁始有力)
十味丸(外臺)治久𠻳有聲成肺癰者
麻黃(去節)白前(各二兩)桑皮(六兩)射干(四兩)白薇(三兩)
百部(五兩)地黃(六兩)地骨皮(五兩)橘皮(三兩)
右為末蜜丸桐子大桑皮湯下十丸日再服稍加至
十五丸
療上氣方(外臺)
葶藶(五合熬紫色為泥)桑白皮大棗(二十枚)
右三味以水四升煮取一升去滓内葶藶子泥如棗
大煮三分減一以快痢為度
鯉魚湯(外臺)治上氣
杏仁(熬)貝母桂枝(各三兩)橘皮人參
甘草(炙)厚朴(炙)麻黃(去節)茯苓胡麻
白前(各二兩)生薑(六兩)半夏(五兩洗)鯉魚(五斤)
右以水二斗煮魚得一斗二升去魚内藥煎取三升
二合分四服(按此方治咳𠻳有水聲身浮腫最妙)
觀音應夢散(夷堅志)治老人虚𠻳
人參(一寸)胡桃(二枚不去皮)
右二味以棗二枚薑五片水煎服
補肺阿膠散(錢乙)止𠻳生津
阿膠(一兩半)馬兜鈴(焙)惡實(炒)甘草(炙各一兩)杏仁(七)
(錢)
右加糯米一合水煎服(按此方治小兒天哮最效)
清音丸(統旨)治咳𠻳失音
桔梗訶子(各一兩)甘草(五分)硼砂(三錢)青黛(三錢)
冰片(三分)
右為末蜜丸龍眼大噙化一丸
葶藶丸治肺氣咳𠻳面目浮腫喘促不安小便赤
色
甜葶藶(隔紙炒)貝母(煨黃色)木通(各一兩)杏仁防己(各二)
(兩)
右為末棗肉為丸桐子大桑白皮煎湯下五十丸
蘇子煎治上氣咳𠻳
蘇子生薑汁生地汁白蜜杏仁
(各一升)
右搗蘇子以地黃汁薑汁澆之以絹絞取汁更搗以
汁澆之絞令味盡去滓熬令杏仁微黃黑如脂又以
汁澆之絹絞往來六七度令味盡去滓内蜜合和置
瓦器中於湯上煎之令如飴每服方寸七日三夜一
(此治久𠻳)
蘇子降氣湯(局方)治虚陽上攻氣不升降上盛下虚痰
涎壅盛胸膈噎塞并久年肺氣至效
蘇子半夏(各二錢半)前胡甘草(炙)厚朴
陳皮(各八分)當歸(二錢)沉香(七分)薑(三片)
右水煎不拘時服若虚冷人加肉桂(五分)黃茋(一錢)
治久𠻳上氣心胸煩熱吐膿血方
蘇子鹿角膠(炒)杏仁(炒各三兩)薑汁(一合)白蜜(一)
(盞)生地汁(一合)
右將前三味搗令熱入薑汁地黃汁蜜相和慢火熬
成膏磁器中蜜封之每服半匙許温粥飲調下日三
四服(此治寒𠻳之諸病之中唯咳𠻳之病因各殊而最難愈治稍誤即貽害無窮余以此症考求)
(四十餘年而後稍能措手故所載之方至詳至悉學者當於此潛心參䆒勿輕視也)
麥冬湯(金匱見哮喘)小青龍湯葶藶大棗瀉肺湯
桂苓五味甘草湯桂苓五味去桂加薑辛湯
又去桂加薑辛半夏湯又去桂加薑辛半夏杏仁
湯又去桂加薑半夏杏仁大黃湯(以上七方皆金匱治痰飲之方)
(俱載痰飲門)麻黃附子細辛湯(仲景方見傷寒)烏梅丸(金匱見虫門)金珠
化痰丸(見痰飲)人參蛤蚧散(寳鑑見虚勞)
疝
靈素
靈經脈篇肝所生病為狐疝足厥隂病丈夫㿉疝婦
人少腹腫
素骨空論任脈為病男子内結七疝督脈為病從少腹
上衝心而痛不得前後為衝疝隂陽别論三陽為病
發熱寒其傳為頽疝脈要精微論診得心脈而急病
名心疝少腹當有形也
病源
七疝七疝者厥疝癥疝寒疝氣疝盤疝胕疝狼疝此
名七疝也厥逆心痛足寒諸飲食吐不下名曰厥疝也
腹中氣乍滿心下盡痛氣積如臂名曰癥疝也寒飲食
即脇下腹中盡痛名曰寒疝也腹中乍滿乍减而痛名
曰氣疝也腹中痛在臍旁名曰盤疝也腹中臍下有積
聚名曰胕疝也小腹與隂相引而痛大便難名曰狼疝
也凡七疝皆由血氣虚弱飲食寒濕不調理之所生
饑疝隂氣在内寒氣客於足陽明手少陽之絡令食
竟必饑心為之痛名曰饑疝
外臺
痛達背膂名尸疝心下堅痛不可手迫名石疝臍
下結痛女子月事不時名血疝少腹脹滿引膀胱急
痛名脈疝寒氣積於内上衝心如刀錐所刺四肢逆
冷或唇口變青名心疝㿗疝堅大如斗(諸疝惟㿗疝最大而堅冲)
(起犯心即能殺人非硫黃不治)
疝方
烏頭桂枝湯(金匱)治寒疝腹中痛逆冷手足不仁若身
疼痛灸刺諸藥不能治者
烏頭(大者五枚熬去皮不必㕮咀)以水二升煎減半去滓以桂枝
湯五合解之(又一煎法)令得一升後初服二合不知即服
三合又不知復加至五合其知者如醉狀得吐者為
中病
蜘蛛散(金匱)隂狐疝氣者偏有小大時時上下此方主
之
蜘蛛(十四枚熬焦)桂枝(半兩)
右為散取八分一七飲和服日再服蜜圓亦可(俗名偏墜)
大烏頭煎方(金匱)腹滿脈弦而緊弦則衛氣不行即惡
寒緊則不欲食邪正相摶即為寒疝遶臍痛苦發則
白津出手足厥冷其脈沉緊者此主之
烏頭(大者五枚熬去皮不必咀)水二升煮取一升去滓内蜜二升
煎令水氣盡(又一煎法)取二升強人服七合弱人服五合
不知明日更服不可一日再服(沉寒入裏非大熱之藥不治)
洗隂腫核痛(千金翼)治丈夫隂腫大如斗核中痛者
雄黃(一兩末)礬石(二兩研)甘草(一尺生)
右以水一斗煮二升洗之神良
麝香大戟丸(局方)治隂㿗腫脹或小腸氣痛
葫蘆巴(四兩)麝香(一錢)大戟(半兩炒黃)茴香川棟子
(各二兩以好酒二升葱白七根長三四寸同煮軟去核取肉和丸)木香訶子(酒浸)
(蒸)附子(泡)梹榔(各一兩不見火)
右九味為丸如桐子大或酒或薑湯下五十丸(此方通治)
(疝氣他如荔枝核青鹽牽牛等俱可加入不必因一二味之殊另名一方)
濟生橘核丸治四種㿗病卵核腫脹偏有大小或
堅硬如石痛引臍腹甚則膚囊腫脹成瘡時出黃水
或癰腫㿉爛
橘核(炒)海藻昆布海帶(各泡)川練肉(炒)
桃仁(麸炒各一兩)製厚朴木通枳實(麸炒)延
胡索(炒)桂心木香(各一兩)
右為細末酒丸桐子大每服七十丸酒鹽湯下(此輭堅之)
(藥)
川練子丸治疝氣及一切下部之疾腫痛縮小雖
多年服此藥永去病根
川練子(淨肉一斤分四處四兩用麺一合班猫四十九個同麸炒黃色去麸班猫不用四兩用麺)
(一合巴豆四十九粒同麸炒黃色去麸巴豆不用四兩用麸一合巴戟一兩同麸炒黃色去麸巴戟不用)
(四兩用鹽一兩茴香一合同炒黃色去鹽及茴香不用)木香(一兩不見火)破故紙(一兩)
(炒香為度)
右為末酒糊丸如桐子大每五十丸鹽湯下甚者日
進三兩服空心食前
碙砂圓(本事方)有人貨疝氣藥日數千文有一國醫多金
得之用之良騐
木香沉香巴豆肉(各一兩)青皮(二兩)銅青(半兩)
(研)碙砂(一分研)
右上二香青皮三味細剉同巴豆慢火炒令紫色為
度去巴豆為末入青砂二味研勻蒸餅和丸如桐子
大每服七丸至九丸鹽湯吞下二三服空心食前服
(按此方法既有理而用銅青更竒此等所謂海上方也)
蟬脱散治脬囊腫小兒坐地為蚓或蟻吹著
蟬脱(半兩)水一碗煎湯洗再温再洗仍與五苓散加
燈心煎服(或用石灰湯洗)
當歸生薑羊肉湯(見通治)撞氣阿魏丸(見嘔吐)
蘭臺軌範卷四
