隨𨼆漫錄卷一
宋陳世崇撰
令製春秋贊云微顯闡幽三體五例嚴乎成言褒貶一
字周禮云肇建六典條章煥明萬世之則太平之基
日新云大哉盤銘日新其德一盟一思惟湯是則自
警云孳孳為善無怠講習心思唐虞聖道可入又曰
私既克理是從中則正公則平操則存德日新鑑銘
云湛然厥中惟正是守萬醜千妍於我何有離卦贊
云日月麗天德備中正明以繼明聖而益聖艮云兼
山曰艮德在知止君子體之思不出位晚望云鷗鷺
歸烟渚秋江挾晩晴老漁閑艤艇坐待月華生賞春
云珠簾翠幕千門曉麗日和風萬國春乍雨乍晴雖
莫測無非天地發生仁社日雨云風催社日雨霏雰
處處雞豚樂祀神見說豐年於此卜不妨墊濕社翁
巾新涼云新涼燈火又相親遍閱羣書不厭勤緩視
微吟真樂處那知宫漏夜將分授衣云從來人事順
天時九月纔更即授衣可咲索裘臨歲晩履霜猶自
未知幾桂云秋桂庭前霽影涼萬重深翠護深黃恭
迎兩殿臨清賞夀斝濃浮月殿香恭和御製賜牟子
才韻云視草詞臣地位高玉堂深夜許焚膏文華瑞
世呈儀鳳顧問承恩直禁鼇喜有竒才追宋軾光膺
聖製勝唐綯重修盛典熙朝事千古青編記寵褒題
諸色扇面云履霜知地凍賞雪念民寒山嵐迷曉月
海浪起晴雲鷺起蓮邊曉鷗棲蓼外涼西風欹翠蓋
曉露浥紅裳豔紅酣霽圃冷翠媚秋池聲幽梧葉雨
香冷菊花風院子供新茗園丁獻異花穠華照水澄
秋靜冷豔欺風醉露涼一枝翠葉凝秋色萬粟金英
噴古香月篩穠影虚窗靜秋染繁英淨几香千葉喜
容迎曉日萬鈴黃色映朝霞日麗柳塘鸎語滑雨收
桃岸燕飛忙瞻菉堂帖子云歸仁由克己學道在存
心堯舜傳心惟以一禹湯受命本乎中凝華殿云帝
德巍巍温恭允塞心傳精微惟堯是則觀瞻菉凝華
數帖子必有如文中子窺高祖之心於大風歌者故
敬錄之
紫宸殿上夀三十三拜三舞蹈初面西立閤門進班齊
牌上升座鳴鞭禁衛起居移班北面躬身聽贊兩拜
起直身搢笏三舞蹈跪左膝三叩頭出笏就一拜又
兩拜躬身竢班首奏聖躬萬福再聽贊拜兩拜移班
如初殿中監升殿詣酒尊所教坊起居殿侍進御茶
床又北面躬身聽贊拜兩拜直身立上公升殿注酒
詣御座前躬進俛伏致詞竝躬身竢上公降階復位
聽贊拜兩拜起躬身竢樞密宣荅聽贊拜兩拜移班
如初上公升殿立御座東樂作上飲畢上公受盞降
階復位北面躬身聽贊拜兩拜舞蹈如初不該赴座
官先退赴座官躬身聽樞密詣折檻東宣荅訖聽贊
拜兩拜升階立席後竢進酒樂作上飲畢舍人贊各
賜酒躬身聽贊拜兩拜起贊各就坐立如故復贊乃
坐酒行先上公次百官搢笏執盞立席後躬身飲訖
聽贊拜兩拜復坐食至搢笏執碟出笏再進酒如上
禮三行舍人曰可起立席後竢上公御座前俛伏跪
奏復位降階北面聽贊拜兩拜舞蹈如初鳴鞭捲班
凡正旦朝賀一十九拜三舞蹈初面西立上升座閤
門起居班首以下躬身北面竢舍人宣名訖聽贊拜
兩拜舞蹈如前禮躬身竢班首奏聖躬萬福聽贊拜
兩拜起直身立竢樞密升殿班首出班俛伏致詞並
躬身竢班首復位聽贊拜兩拜舞蹈如初起躬身竢
樞密承旨詣折檻東稱有制兩拜起躬身竢樞密宣
荅訖聽贊拜兩拜舞蹈如初凡冬至朝賀一十三拜
一舞蹈初百官面西立儀仗以下起居知閤次之次
讀奏自舍人宣班首以下起居稱賀北面躬身聽贊
拜兩拜起舞蹈如初起躬身竢班首奏聖躬萬福聽
贊拜兩拜起直身立竢樞密升殿班首致詞宣荅如
正旦禮凡朔望起居九拜一舞蹈初讀奏自知閤御
帶行門以下常起居殿中侍御史大起居七拜百官
躬身聽舍人宣班首名北面聽贊拜兩拜舞蹈如初
不候贊兩拜班首不離位奏聖躬萬福躬身聽贊拜
兩拜起躬身聽贊各祗候捲班凡上殿輪對初面西
立舍人引北面躬身聽贊拜聲絶兩拜起躬身聽贊
祗候直身立引稍前兩步再躬身聽贊拜兩拜起躬
身聽贊祗候面西立竢三省奏事退引升殿立東南
角舍人前奏銜位姓名上殿因依引赴御座左側身
立搢笏當殿未出笏乂手及横執劄子為失儀如有
宣諭即口奏云臣官不該殿上拜容臣奏事畢下殿
謝恩奏事畢依舊路下殿北面不候贊兩拜隨班凡
謝恩初面西立舍人奏姓名引北面贊拜兩拜出殿
致詞歸位贊兩拜舞蹈聽贊祗候退凡朝辭面西立
舍人奏姓名引北面贊兩拜不出班奏聖躬萬福又
贊兩拜出班致詞復位又贊兩拜贊好去如有賜物
宣有勑即搢笏舞蹈三拜凡賜茶引北面躬身奏聖
躬萬福贊兩拜贊就坐升殿立席後再贊乃坐茶至
搢笏出笏降階贊兩拜贊祗候退
夫子没歴秦漢晉宋齊梁陳隋至明皇始封文宣王神
宗欲加尊崇禮臣定議為至神元聖帝而李邦直者
獨曰周室稱王陪臣不當為帝於是僅加玄聖二字
異代尊崇何預於周果如所言則公亦不可封矣雖
萬代帝王之師何假虚名而邦直之罪所當筆誅敢
執筆以俟
夫子之徒三千一貫之道獨語曾子而曾子一唯幾到
列聖處大學十章為後世帝王治天下之律令格例
絜矩即忠恕也中庸一書彌綸天地參贊化育孔子
之道益著而曾思位在弟子下度皇即位首升侑食
舉數千載未行之典為億萬世將來之法度皇之聖
至矣
西山蔡先生訓子曰夸之一字壞人終身凡念慮言語
纔有夸心即截斷卻滿招損謙受益時乃天道曰作
事皆依本分屈己饒人終無悔吝錢穀與人交關頭
頭讓人些少生事一切用柔道理之若識些道理不
做好人天地鬼神亦深惡之蓋不識好惡如童稚如
醉人雖有罪可赦若知而故犯王法不可免也曰孝
弟忠信不可須臾離若有分毫瞞人底心天地鬼神
不恕也曰禍患中第一莫使性氣中外事一切靜柔
順理之曰為喜得禍乃是為善未熟為惡得福乃是
為惡未深人事盡處方是天理曰欺世盗名者無後
吾甚慎之
延平李先生靜坐正心以驗夫喜怒哀樂未發之前氣
𧰼為何如久之而知天下之大本真有在乎是也若
夫致虚極守靜篤不思善不思惡老佛亦同此理但
有治世出世體用之不同耳
豹死留皮人死留名朝事梁暮事晉遺下兔園冊子耳
此軰與一把算子未知顛倒何益於君國可謂僂儸
兒矣煮粥飯僧者都頭甚操刺六一公化俗語為神
竒者也
蕭蕭馬鳴靜中有動也悠悠旆旌動中有靜也見軍整
而靜也昔我往矣楊柳依依今我來思雨雪霏霏寫
物態慰人情也張文潜謂雞聲茅店月人跡板橋霜
羈旅窮愁想之在目柳塘春水漫花塢夕陽遲春物
融冶人心和暢言不能盡張無垢謂雪消池館初春
後人倚闌干欲暮時盡山之情意物之容態可入圖
畫皆彷彿三百篇之遺意歟
杜少陵贈衛八處士一篇久别倏逢曲盡人情想而味
之宛然在目下此則馬上相逢久人中欲認難問姓
驚初見稱名憶舊容乍見翻疑夢相悲各問年無愧
前作若戴叔倫之歲月不可問山川何處來青出於
藍者也
唐人詩工於下生字走月逆行雲芙蓉抱香死笠卸晩
峰隂山雨慢琴絃松涼夏健人綠竹助秋聲歲月換
紅顔石磴掃春雲畫角赴邊愁遠帆開浦烟疎雨滴
梧桐字字穏帖不覺
上謚百三十一神聖賢文武成康獻懿元章釐景宣明
昭正敬恭莊肅穆戴翼襄烈桓威勇毅克壯圉僖安
定簡貞節白匡質靖真順思考暠顯和玄高光大英
睿博憲堅孝忠惠德仁智慎禮義周敏信逹寬理凱
清直欽益良度𩔖基慈齊深温讓密厚純勤謙友祈
廣淑儉靈榮厲比絜舒賁逸退訥偲逑懋宜哲察通
儀經庇協端休悅綽容確恒熙洽紹世果用之君親
焉用之臣子焉中謚十四懷悼愍哀𨼆幽冲夷懼恩
擕&KR0008;愿儆用之閔傷焉用之無後者焉下謚六十五
野夸譟伐荒煬戾刺虚蕩墨愆亢干𥚹專輕苛介暴
虐愎悖凶慢忍毒惡殘奰攘頑昏驕酗湎澆狃侈靡
溺偽妄讟謟誣詐譎訩詭奸邪慝蠱危圮懦撓覆敗
斁庇饕費用之小人焉
太史梁傅昭子婦嘗得家餉牛肉以進昭曰食之則犯
法告之則不可取而埋之宰牛之禁自梁已然或謂
牢字從牛或謂牛土畜也與土宿同位真武為北水
神亦與土同位故不可食禍福恐人豈理也哉吳恕
齋革帥江東時戒宰牛詩曰中和後五日袖香謁南
臺田夫趁雨耕歡聲沸如雷老守視尔農服田亦勞
哉有牛負犁者俄頃一週迴無牛人代耕四夫盡力
推四夫力雖疲不如一牛犁一牛當四夫功力大如
斯農以牛為命愛牛如愛兒愛兒惟恐傷殺牛何忍
為老守今奉勸戒之重戒之宰牛國有禁殺牛天所
災留取黑牡丹年年待花開盧柳南卻人送牛肉小
簡云昔人亦珍此味所謂如享太牢是也然一犁春
雨數町秋雲既食其力又食其肉可乎余不忍敢請
改命理語讀之惻然
西山真先生點先君集中警句如闢戸夜通月掬泉朝
飲星煖曝花巗日晴眠蘚石烟地曠日難晩海寬天
欲浮與子纔分手何人更賞心遊歸雲衲破定起石
床温道至無偏黨心何有重輕萬事豈容人有意一
春多被雨無情舉頭莫看王侯面失脚恐為名利人
千古留芳惟好句一時得意總微塵石湖歸途云人
與西風結約來芙蓉花氣撲吟杯曲塘好處都行遍
帶得一身秋色回城東看柳云翻煖為寒一信風畫
橋南北岸西東春歸楊柳無私意深淺青黃自不同
上林歸鴉云夕陽鴉背歛殘紅萬點飛歸傍帝宫應
是上林棲宿穏可曾驚散月明中友人官滿云三年
官滿冰霜潔一日春回宇宙寬曾向廳前種楊柳綠
隂留與後人看東園書所見云娉婷遊女步東園曲
徑相逢一少年不肯比肩花下過含羞卻立海棠邊
苦吟云水驛荒寒天正霜夜深吟苦未成章閉門不
管庭前月分付梅花自主張蘇堤曉望云荷邊清露
襲人衣風裏明蟾浴曉池涼影潤香吟不得手攀堤
柳立多時妾身恨不事英雄果是英雄安有淚初陽
烘霽途繁隂布幽林山禽互嘲唽為我流好音傾耳
須臾間已快清冷心飛蓋何為者傲睨松之隂翻然
移他枝餘弄不可尋䟦曰學充而意廣氣大而體不
偏用力於先聖之書漫塘劉先生曰觀其文詞贍旨
遠為詩深於運思使人嘉歎不足習庵陳先生曰僕
莊騷而奴班馬止堂黃先生曰騷選唐宋罔不究心
紫巗潘先生曰出入於江西晚唐之間而不墮於刻
與率者也惜端平以後所作諸老不得見之吁
有貨炒栗人坐亡無凖秉炬云平生辟辟剥剥做盡萬
千手脚今朝撒手便行這回炒得離殼隨𨼆拈云未
敢相許
辛巳八月己丑先君方外友清溪沅禪師坐亡遺偈云
六十七年無法可說一片雲收澄潭皎月隨𨼆拈云
年本無期法亦何說末後倒贓虚空着揳咦若遇波
騰嶽立時且道月在什麽處
隨𨼆漫錄卷一
