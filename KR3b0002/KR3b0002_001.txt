六韜卷第一
文韜
文師
文王將田史編布卜曰田於渭陽將大得焉非龍非彲非
虎非羆兆得公侯天遺汝師以之佐昌施及三王文王曰
兆致是乎史編曰編之太祖史疇爲禹占得臯陶兆比於
此文王乃齋三日乘田車駕田馬田於渭陽卒見太公坐
茅以漁文王勞而問之曰子樂漁邪太公曰臣聞君子樂
得其志小人樂得其事今吾漁甚有似也殆非樂之也文
王曰何謂其有似也太公曰釣有三權禄等以權死等以
權官等以權夫釣以求得也其情深可以觀大矣文王曰
願聞其情太公曰源深而水流水流而魚生之情也根深
而木長木長而實生之情也君子情同而親合親合而事
生之情也言語應對者情之飾也言至情者事之極也
今臣言至情不諱君其惡之乎文王曰唯仁人能受至
諫不惡至情何爲其然太公曰緡微餌明小魚食之緡
調餌香中魚食之緡隆餌豐大魚食之夫魚食其餌乃
牽於緡人食其禄乃服於君故以餌取魚魚可殺以禄
取人人可竭以家取國國可拔以國取天下天下可畢
嗚呼曼曼緜緜其聚必散嘿嘿昧昧其光必遠微哉聖
人之德誘乎獨見樂哉聖人之慮各歸其次而樹斂焉
文王曰樹斂何若而天下歸之太公曰天下非一人之
天下乃天下之天下也同天下之利者則得天下擅天
下之利者則失天下天有時地有財能與人共之者仁
也仁之所在天下歸之免人之死解人之難救人之患
濟人之急者德也德之所在天下歸之與人同憂同樂
同好同惡者義也義之所在天下赴之凡人惡死而樂
生好德而歸利能生利者道也道之所在天下歸之文
王再拜曰允哉敢不受天之詔命乎乃載與俱歸立
爲師
盈虚
文王問太公曰天下熙熙一盈一虚一治一亂所以然
者何也其君賢不肖不等乎其天時變化自然乎太公
曰君不肖則國危而民亂君賢聖則國安而民治禍福
在君不在天時文王曰古之賢君可得聞乎太公曰昔
者帝堯之王天下上世所謂賢君也文王曰其治如何
太公曰帝堯王天下之時金銀珠玉不飾錦繡文綺不
衣竒怪珍異不視玩好之器不寶淫泆之樂不聽宫垣
屋室不堊甍桷椽楹不斵茅茨徧庭不剪鹿裘禦寒
布衣掩形糲粱之飯藜藿之羹不以役作之故害民耕
績之時削心約志從事乎無爲吏忠正奉法者尊其位
廉㓗愛人者厚其禄民有孝慈者愛敬之盡力農桑
者慰勉之旌别淑德表其門閭平心正節以法度禁邪
僞所憎者有功必賞所愛者有罪必罰存養天下鰥寡
孤獨振贍禍亡之家其自奉也甚薄其賦役也甚寡故
萬民富樂而無飢寒之色百姓戴其君如日月親其君
如父母文王曰大哉賢君之德也
國務
文王問太公曰願聞爲國之大務欲使主尊人安爲之奈何
太公曰愛民而巳文王曰愛民奈何太公曰利而勿害成
而勿敗生而勿殺與而勿奪樂而勿苦喜而勿怒文王
曰敢請釋其故太公曰民不失務則利之農不失時則
成之省刑罰則生之薄賦斂則與之儉宫室臺榭則樂
之吏清不苛擾則喜之民失其務則害之農失其時則
敗之無罪而罰則殺之重賦斂則奪之多營宫室臺榭
以疲民力則苦之吏濁苛擾則怒之故善爲國者馭民
如父母之愛子如兄之愛弟見其飢寒則爲之憂見其
勞苦則爲之悲賞罰如加於身賦斂如取己物此愛
民之道也
大禮
文王問太公曰君臣之禮如何太公曰爲上唯臨爲下唯
沈臨而無遠沈而無隱爲上唯周爲下唯定周則天也定
則地也或天或地大禮乃成文王曰主位如何太公曰安
徐而靜柔節先定善與而不爭虚心平志待物以正文
王曰主聽如何太公曰勿妄而許勿逆而担許之則失守
拒之則閉塞高山仰之不可極也深淵度之不可測也神
明之德正靜其極文王曰主明如何太公曰目貴明耳貴
聦心貴智以天下之目視則無不見也以天下之耳聽則
無不聞也以天下之心慮則無不知也輻湊並進則明不
蔽矣
明傳
文王寢疾召太公望太子發在側曰嗚呼天將棄予周
之社稷將以屬汝今予欲師至道之言以明傳之子孫
太公曰王何所問文王曰先聖之道其所止其所起可
得聞乎太公曰見善而怠時至而疑知非而處此三者
道之所止也柔而靜恭而敬強而弱忍而剛此四者道
之所起也故義勝欲則昌欲勝義則亡敬勝怠則吉怠
勝敬則滅
六守
文王問太公曰君國主民者其所以失之者何也太公曰
不愼所與也人君有六守三寳文王曰六守何也太公
曰一曰仁二曰義三曰忠四曰信五曰勇六曰謀是謂
六守文王曰愼擇六守者何太公曰富之而觀其無犯
貴之而觀其無驕付之而觀其無轉使之而觀其無隱
危之而觀其無恐事之而觀其無窮富之而不犯者仁
也貴之而不驕者義也付之而不轉者忠也使之而不
隱者信也危之而不恐者勇也事之而不窮者謀也人
君無以三寳借人借人則君失其威文王曰敢問三寳
太公曰大農大工大商謂之三寳農一其鄕則穀足工
一其鄕則器足商一其鄕則貨足三寳各安其處民乃
不慮無亂其鄕無亂其族臣無富於君都無大於國六
守長則君昌三寳完則國安
守土
文王問太公曰守士奈何太公曰無䟽其親無怠其衆
撫其左右御其四旁無借人國柄借人國柄則失其權
無掘壑而附丘無舍本而治末日中必彗操刀必割執
斧必伐日中不彗是謂失時操刀不割失利之期執斧
不伐賊人將來㳙㳙不塞將爲江河熒熒不救炎炎
奈何兩葉不去將用斧柯是故人君必從事於冨不
富無以爲仁不施無以合親䟽其親則害失其衆則
敗無借人利器借人利器則爲人所害而不終其正
也王曰何謂仁義太公曰敬其衆合其親敬其衆則
和合其親則喜是謂仁義之紀無使人奪汝威因其
明順其常順者任之以德逆者絶之以力敬之無疑
天下和服
守國
文王問太公曰守國奈何太公曰齋將語君天地之
經四時所生仁聖之道民機之情王即齋七日北面
再拜而問之太公曰天生四時地生萬物天下有民
仁聖牧之故春道生萬物榮夏道長萬物成秋道斂
萬物盈冬道藏萬物尋盈則藏藏則復起莫知所終
莫知所始聖人配之以爲天地經紀故天下治仁聖
藏天下亂仁聖昌至道其然也聖人之在天地間也
其寶固大矣因其常而視之則民安夫民動而爲機
機動而得失爭矣故發之以其隂會之以其陽爲之
先唱天下和之極反其常莫進而爭莫退而讓守國
如此與天地同光
上賢
文王問太公曰王人者何上何下何取何去何禁何止
太公曰王人者上賢下不肖取誠信去詐僞禁暴亂
止奢侈故王人者有六賊七害文王曰願聞其道太
公曰夫六賊者一曰臣有大作宫室池榭遊觀倡樂
者傷王之德二曰民有不事農桑任氣遊俠犯歴法
禁不從吏教者傷王之化三曰臣有結朋黨蔽賢智
鄣主明者傷王之權四曰士有抗志高節以爲氣勢
外交諸侯不重其主者傷王之威五曰臣有輕爵位
賤有司羞爲上犯難者傷功臣之勞六曰強宗侵奪
陵侮貧弱者傷庶人之業七害者一曰無智略權謀
而以重賞尊爵之故強勇輕戰僥倖於外王者愼勿
使爲將二曰有名無實出入異言掩善揚惡進退
爲巧王者愼勿與謀三曰朴其身躬惡其衣服語無
爲以求名言無欲以求利此僞人也王者愼勿近四
曰竒其冠帶偉其衣服博聞辯辭虚論高議以爲容
美窮居靜處而誹時俗此姦人也王者愼勿寵五曰
讒佞苟得以求官爵果敢輕死以貪禄秩不圖大事
得利而動以高談虚論說於人主王者愼勿使六曰
爲雕文刻鏤技巧華飾而傷農事王者必禁之七曰
僞方異伎巫蠱左道不祥之言幻惑良民王者必止
之故民不盡力非吾民也士不誠信非吾士也臣不
忠諫非吾臣也吏不平㓗愛人非吾吏也相不能富
國強兵調和隂陽以安萬乘之主正羣臣定名實明
賞罰樂萬民非吾相也夫王者之道如龍首高居而
遠望深視而審聽示其形隱其情若天之高不可極
也若淵之深不可測也故可怒而不怒姦臣乃作可
殺而不殺大賊乃發兵勢不行敵國乃強文王曰善哉
舉賢
文王問太公曰君務舉賢而不獲其功世亂愈甚以至
危亡者何也太公曰舉賢而不用是有舉賢之名而
無用賢之實也文王曰其失安在太公曰其失在君
好用世俗之所譽而不得眞賢也文王曰何如太公曰
君以世俗之所譽者爲賢以世俗之所毁者爲不肖
則多黨者進少黨者退若是則羣邪此周而蔽賢忠
臣死於無罪姦臣以虚譽取爵位是以世亂愈甚則
國不免於危亡文王曰舉賢奈何太公曰將相分職
而各以官名舉人按名督實選才考能令實當其名
名當其實則得舉賢之道也
賞罰
文王問太公曰賞所以存勸罰所以示懲吾欲賞一
以勸百罰一以懲衆爲之奈何太公曰凡用賞者貴
信用罰者貴必賞信罰必於耳目之所聞見則所不
聞見者莫不隂化矣夫誠暢於天地通於神明而况
於人乎
兵道
武王問太公曰兵道如何太公曰凡兵之道莫過乎
一一者能獨往獨來黃帝曰一者階於道幾於神用
之在於機顯之在於勢成之在於君故聖王號兵爲
凶器不得巳而用之今商王知存而不知亡知樂而
不知殃夫存者非存在於慮亡樂者非樂在於慮殃
今王巳慮其源豈憂其流乎武王曰兩軍相遇彼不
可來此不可往各設固備未敢先發我欲襲之不得
其利爲之奈何太公曰外亂而内整示飢而實飽内
精而外鈍一合一離一聚一散隂其謀密其機高其
壘伏其銳士寂若無聲敵不知我所備欲其西襲其
東武王曰敵知我情通我謀爲之奈何太公曰兵勝
之術密察敵人之機而速乘其利復疾擊其不意
六韜卷第一
