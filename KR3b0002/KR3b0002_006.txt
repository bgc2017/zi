六韜卷第六
犬韜
分兵
武王問太公曰王者帥師三軍分爲數處將欲期
會合戰約誓賞罰爲之柰何太公曰凡用兵之法三
軍之衆必有分合之變其大將先定戰地戰日然後移
檄書與諸將吏期攻城圍邑各會其所明告戰日漏
刻有時大將設營而陳立表轅門清道而待諸將吏
至者校其先後先期至者賞後期至者斬如此則遠
近奔集三軍俱至并力合戰
武鋒
武王問太公曰凡用兵之要必有武車驍騎馳陳選
鋒見可則擊之如何則可擊太公曰夫欲擊者當審
察敵人十四變變見則擊之敵人必敗武王曰十四
變可得聞乎太公曰敵人新集可擊人馬未食可擊
天時不順可擊地形未得可擊奔走可擊不戒可
擊疲勞可擊將離士卒可擊涉長路可擊濟水可
擊不暇可擊阻難狹路可擊亂行可擊心怖可擊
練士
武王問太公曰練士之道柰何太公曰軍中有大勇
敢死樂傷者聚爲一卒名曰冐刃之士有銳氣壯勇
彊暴者聚爲一卒名曰䧟陳之士有竒表長劒接武
齊列者聚爲一卒名曰勇銳之士有拔距伸鈎彊梁
多力潰破金鼓絶滅旌旗者聚爲一卒名曰勇力之
士有踰高絶遠輕足善走者聚爲一卒名曰冠兵之
士有王臣失勢欲復見功者聚爲一卒名曰死闘之
士有死將之人子弟欲與其將報仇者聚爲一卒名
曰敢死之士有贅婿人虜欲掩迹揚名者聚爲一卒
名曰勵鈍之士有貧窮憤怒欲快其心者聚爲一卒
名曰必死之士有胥靡免罪之人欲逃其耻者聚爲
一卒名曰倖用之士有材技兼人能負重致遠者聚
爲一卒名曰待命之士此軍之服習不可不察也
教戰
武王問太公曰合三軍之衆欲令士卒練士教戰之
道奈何太公曰凡領三軍有金鼓之節所以整齊士
衆者也將必先明告吏士申之以三令以教操兵起
居旌旗指麾之變法故教吏士使一人學戰教成合
之十人十人學戰教成合之百人百人學戰教成
合之千人千人學戰教成合之萬人萬人學戰教
成合之三軍之衆大戰之法教成合之百萬之衆故能
成其大兵立威於天下武王曰善哉
均兵
武王問太公曰以車與步卒戰一車當幾步卒幾步
卒當一車以騎與步卒戰一騎當幾步卒幾步卒當
一騎以車與騎戰一車當幾騎幾騎當一車太公曰
車者軍之羽翼也所以䧟堅陳要彊敵遮走北也騎者
軍之伺候也所以踵敗軍絶糧道擊便寇也故車騎
不敵戰則一騎不能當步卒一人三軍之衆成陳而
相當則易戰之法一車當步卒八十人八十人當一車
一騎當步卒八人八人當一騎一車當十騎十騎
當一車險戰之法一車當步卒四十人四十人當一
車一騎當步卒四人四人當一騎一車當六騎六騎
當一卒夫車騎者軍之武兵也十乘敗千人百乘
敗萬人十騎敗百人百騎走千人此其大數也武王
曰車騎之吏數陳法柰何太公曰置車之吏數五車
一長十車一吏五十車一率百車一將易戰之法五
車爲列相去四十步左右十步隊間六十步險戰之
法車必循道十車爲聚二十車爲屯前後相去二十
步左右六步隊問三十六步五車一長縱橫相去二
里各返故道置騎之吏數五騎一長十騎一吏百騎
一率二百騎一將易戰之法五騎爲列前後相去二
十步左右四步隊間五十步險戰者前後相去十
步左右二步隊間二十五步三十騎爲一屯六十騎
爲一輩十騎一吏縱横相去百步周環各復故處武
王曰善哉
武車士
武王問太公曰選車士奈何太公曰選車士之法取
年四十巳下長七尺五寸巳上走能逐奔馬及馳而
乘之前後左右上下周旋能縛束旌旗力能彀八石
弩射前後左右皆便習者名曰武車之士不可不厚也
武騎士
武王問太公曰選騎士奈何太公曰選騎士之法取
年四十巳下長七尺五寸巳上壯徤捷疾超絶倫等
能馳騎彀射前後左右周旋進退越溝塹登丘陵冒
險阻絶大澤馳強敵亂大衆者名曰武騎之士不可
不厚也
戰車
武王問太公曰戰車奈何太公曰步貴知變動車貴
知地形騎貴知別徑竒道三軍同名而異用也凡車
之死地有十其勝地有八武王曰十死之地奈何太
公曰往而無以還者車之死地也越絶險阻乘敵遠
行者車之竭地也前易後險者車之困地也䧟之險
阻而難出者車之絶地也圯下漸澤黑土黏埴者車
之勞地也左險右易上陵仰阪者車之逆地也殷草
横畝犯歷深澤者車之拂地也車少地易與步不敵
者車之敗地也後有溝瀆左有深水右有峻阪者車
之壞地也日夜霖雨旬日不止道路潰䧟前不能進
後不能解者車之䧟地也此十者車之死地也故拙
將之所以見擒明將之所以能避也武王曰八勝之
地奈何太公曰敵之前後行陳未定即䧟之旌旗擾
亂人馬數動即䧟之士卒或前或後或左或右即䧟
之陳不堅固士卒前後相顧即䧟之前往而疑後恐
而怯即䧟之三軍卒驚皆薄而起即䧟之戰於易地
暮不能解即䧟之遠行而暮舍三軍恐懼即䧟之此
八者車之勝地也將明於十害八勝敵雖圍周千乘
萬騎前驅旁馳萬戰必勝武王曰善哉
戰騎
武王問太公曰戰騎奈何太公曰騎有十勝九敗武
王曰十勝奈何太公曰敵人始至行陳未定前後不
屬䧟其前騎擊其左右敵人必走敵人行陳整齊堅
固士卒欲鬪吾騎翼而勿去或馳而往或馳而來其
疾如風其暴如雷白晝而昏數更旌旗變易衣服其
軍可克敵人行陳不固士卒不鬪薄其前後獵其左
右翼而擊之敵人必懼敵人暮欲歸舍三軍恐駭翼
其兩旁疾擊其後薄其壘口無使得入敵人必敗敵
人無險阻保固深入長驅絶其糧路敵人必飢地平
而易四面見敵車騎䧟之敵人必亂敵人奔走士卒
散亂或翼其兩旁或掩其前後其將可擒敵人暮返
其兵甚衆其行陳必亂令我騎十而爲隊百而爲屯
車五而爲聚十而爲羣多設旌旗雜以強弩或擊其
兩旁或絶其前後敵將可虜此騎之十勝也武王曰
九敗奈何太公曰凡以騎䧟敵而不能破陳敵人佯
走以車騎返擊我後此騎之敗地也追北踰險長驅
不止敵人伏我兩旁又絶我後此騎之圍地也往而
無以返入而無以出是謂䧟於天井頓於地穴此騎
之死地也所從入者隘所從出者遠彼弱可以擊我
強彼寡可以擊我衆此騎之沒地也大澗深谷翳薉
林木此騎之竭地也左右有水前有大阜後有高山
三軍戰於兩水之間敵居表裏此騎之艱地也敵人
絶我糧道往而無以返此騎之困地也汙下沮澤進
退漸洳此騎之患地也左有深溝右有坑阜高下如
平地進退誘敵此騎之䧟地也此九者騎之死地也
明將之所以遠避闇將之所以䧟敗也
戰步
武王問太公曰步兵車騎戰奈何太公曰步兵與車
騎戰者必依丘陵險阻長兵強弩居前短兵弱弩居
後更發更止敵之車騎雖衆而至堅陣疾戰材士強
弩以備我後武王曰吾無丘陵又無險阻敵人之至
旣衆且武車騎翼我兩旁獵我前後吾三軍恐怖亂
敗而走爲之奈何太公曰令我士卒爲行馬木蒺藜
置牛馬隊伍爲四武衝陣望敵車騎將來均置蒺藜
掘地匝後廣深五尺名曰命籠人操行馬進步闌車
以爲壘推而前後立而爲屯材士強弩備我左右然
後令我三軍皆疾戰而不解武王曰善哉
六韜卷第六
