册府元龜卷一百十八宋王欽若等撰
帝王部
親征第三
唐玄宗開元二年十月吐蕃復侵渭源帝思親征乃下
制曰朕聞夷不亂華既殊於中外虜或犯塞必興於甲
兵我國家一戎定業累聖膺期干戚斯舞梯航畢至小
蕃遠寇假息游魂爰自昔年慕我朝化申以婚姻之好
結為舅甥之國歲時往復信使相望繒繡以益其饒衣
冠以增其寵鴻恩大造特加於蠻貊狼子野心遂同於
梟獍在於亭障頗開驚擾己命師徒遄往追躡摧兇殄
逆今也其時滅迹掃塵期之不日然以問罪之義百王
所以龔行戒嚴之典六軍所以親御是用中宵按劎昧
曉求衣豈自逸於崇高而不勤於櫛沐眷茲右輔遠界
西陲雖駐蹕之暫勞佇觀兵而决勝宜取今月擇日進
發其差取後軍四萬人諸色蕃兵二萬人京兆府兵一
萬人飛騎二萬人量追三百里内兵留當下人充萬騎
五萬一千人幽隴兵各二千人岐州兵五千人並集本
州待進止其馬四萬匹取三百里内諸廐及府馬充所
追兵馬及押官委本州精簡赴集衛尉卿兼檢校左金
吾大將軍王毛仲為左一軍摠管右金吾將軍康海源
為副左武衛大將軍李昌為右一軍摠管左武衛將軍
馬衛為副左羽林大將軍趙成恩為左二軍摠管右領
軍將軍衛秦義禮為副右羽林將軍楊敬述為左三軍
摠管右領軍將軍鮮于庭誨為副左羽林將軍馬崇為
右三軍摠管右監門將軍執失善光為副所司准式俾
其長驅隴坻深入湟中授以方略掃清氛祲其緣頓支
俱務從省約丁巳勑曰戎狄憑陵每勞征戍比興師旅
猶未掃除緣邊之人頗有其患朕為父母實用憂勤今
欲親案邊疆躬行弔伐宜令朝廷召募勇夫壯士拔萃
逸羣者稱為屯衛飛騎且各量與賜帛行廻之日簡入
羽林自餘之人取為長行仍令兵部侍郎韋抗紫微舍
人王珽即於朝堂簡募十日内具所得人姓名奏聞戊
午至自温湯命左驍衛大將軍裴元哲領兵二萬人馳
驛往隴右與薛納同討逆虜薛納引兵至渭源遇吐蕃
賊數萬戰於武階驛與王晙掎角夾攻之大破賊衆追
奔至洮水又戰於城堡豐安軍使王海賓先鋒力戰死
之將士乘勝進擊又敗之獲數萬人擒其酋率將士盡
收其所掠羊馬并獲其器械不可勝數時帝方欲親征
及聞納等克捷大悦遂停親征
後唐明宗天成二年十月乙酉帝幸汴州戊子至京水
店汴州分廵院官王榮走馬報朱守殷已叛帝親統禁
軍倍程先進己丑師臨汴州四面逼之人百其勇鬭不
踰時城潰而入戮其黨類晡晩收軍當日寧帖告諭天
下曰朕以名藩龍潜舊地思覃風教爰議廵遊今月九
日至滎陽得朱守殷詐奏稱本道都指揮使馬彦超等
欲謀叛逆輙使殺害尋令宣徽使范延光徑往撫諭自
後更無申奏節度使宋敬殷及使臣十餘並遭陷沒至
十日探知虜掠近城居人上城閉門顯為拒捍朕親御
六軍徑臨孤壘守殷逆黨敵於鄭門百姓望風下城效
順守殷一家遂自屠戮尋獲首級已復城池且朱守殷
久事本朝繼膺重委洎朕纘承宗社前後累降渥恩統
處尹宗薦居節制位兼將相貴極人臣此謂戮力一心
贊時為國殊不知潜懷梟性暗畜狼心全無事上之忠
遽恣欺天之意遂加誣於都校兼殺戮於近臣驅脅生
靈拒張車駕果貽衆怒誅厥全宗兇狂之釁自招悖逆
之辜莫逭一方既靜萬國永安凡所聞知當極慶快如
有諸色人被朱守殷密行文字妄有扇搖盖慮奸細黠
黷良善朕皆明察不汝疵瑕當各安懷勿為挂慮庚寅
帝御玄德殿受賀宣陜府節度使石敬瑭權知汴州事
辛邜百官自鄭州到立班稱賀(臣欽若等曰後唐莊宗雖稱尊號未至河南其)
(中征伐並具創業門)
晉少帝天福九年正月乙亥滄鎮貝鄴馳告契丹前鋒
趙延夀趙延昭領兵五萬將及甘陵是日發兵六千屯
澶淵以待之庚辰以宋州節度使高行周為北面行營
都部署河陽節度使符彦卿為騎軍左排陣使宿州刺
史梁進明副之神武統軍皇甫遇為騎軍右排陣使懷
州刺史薛懷副之陕府節度使王周為步軍左排陣使
泌州刺史劉詞副之羽林統軍潘環為步軍右排陣使
麟州刺史尹實副之護聖左右廂主王景王萬敢為騎
軍左右將慈州刺史周景殷武衛將軍張鵬監護奉國
左右廂主李殷程福贇為步軍左右將閤門使蕭處仁
高勳監護前絳州刺史劉在明為先鋒都指揮使衛州
刺史石公霸副之坊州刺史陳思讓監護又以前單州
刺史劉禧為都壕寨使前階州刺史姚武為都橋道使
壬午詔曰朕以恭承先旨尊奉北朝無事不隨有求皆
應竭國家之財用務蕃漢之歡和豈謂貪殘終隳信義
直驅鐵騎深犯封疆如是憑陵安能俯就顧師徒之憤
惋念生聚之凋傷頃議親征用平燕薊盖救驚搔之患
寧辭䟦涉之勞取此月十三日躬御六師北征㩦貳指
期旦夕悉盪氛霾凡爾百寮當體朕意以前邠州節度
使李同為東京留守前晉州節度使周密前同州節度
使李懷忠為東京廵檢使乙酉帝離京戊子鎮邢雒德
四州告攻圍日急辛卯講武於北都甲午以北京留守
劉知遠為幽州道行營招討使鎮州節度使杜重威副
之定州節度使馬全節為都虞候職員將校委招討使
便宜署置丙申虜以偏師寇黎陽遣右武衛上將軍張
彦澤亳州防禦使李萼坊州刺史陳思讓率勁騎三千
拒之辛丑太原奏與契丹偉王戰於秀容斬首三千級
生擒五百人獲其大將一十七奪得偉王金槍鐵甲及
旗幡等潰散敵軍入鵶鳴谷已進軍襲之三月丙午先
鋒指揮使石公霸遇敵數萬騎於戚城之北為敵所圍
高行周符彦卿在城之東南方息於林下忽聞衆至駭
愕督軍而進纔數千騎衆寡不較行周遣人馳告景延
廣請益師延廣遲留俟帝進止既而行周等為敵圍之
數重三人大譟瞋目奮擊契丹傷死者甚多帝自御親
兵援之前軍獲免戊申李守直等軍至馬家渡敵步卒
萬人方築壘濬隍以騎軍散列其外舟楫數十猶渡兵
未已我師搏之敵騎退走遂攻其城四面樹梯一鼓而
上敵衆大敗乘馬赴河溺者數千西岸敵軍數萬鼓譟
揚旗以脅我軍及見東岸俘執斬刈大半陷没水中即
大哭而去是日獲敵馬八百匹執敵將莫城義節樓使
崔裕先鋒梁思榮契丹大首領信悉兵馬都監常尊王
令威吐渾將黨大地羽林使閻令省軍校張興王佐卿
張令霸等魁首七十八人部典節級五百人送於行在
餘衆數千即時斬之辛亥夏州節度使李彝殷銀州刺
史李彝沼合蕃漢之兵四萬抵麟州濟河侵契丹之境
易州刺史安蕃約戰契丹於北平獲車馬兵仗敵走保
祁溝關斷其橋梁而還乙卯梁州刺史康彦進率兵侵
瀛州破荆窠北薛二城己未定州節度使馬全節率州
兵掠秦州破白團城生擒敵軍七百人獲牛馬千餘及
器械八百滄州奏敵皇城使李珂領兵三千援送所掠
男女三千餘人及貨具等長蘆而歸尋率輕騎攻其不
意斬獲千餘人人口輜重悉委之而走三月癸酉朔契
丹耶律德光領兵十餘萬來戰是日高行周前軍在戚
城之南既午其將趙延夀趙延昭以數萬騎出於王師
之西德光以鐵騎出我師之東接戰交相勝負至晡時
德光以勁兵中央而來帝亦出親軍列後陣二陣俱列
東西偃月際於河涘旗幟鮮盛士馬嚴整德光望之懼
形於色謂左右曰楊光遠言晉朝兵馬半已餓死今日
觀之何其壯耶敵騎往來馳突左折右旋我師植立不
動萬弩齊彀飛矢蔽地馬行其中多所躓蹶賊軍稍却
王師亡命者告德光曰南軍東面人少㳂河城栅不固
宜併兵攻之德光乃令千騎為隊前銳後方攻其東首
李守貞薛懷讓以勝兵數千急赴之大戰王師敗時夹
馬軍士千餘人在堤間治水寨使人急召之旗幡之末
出於堰埭敵以為偽遁伏兵所起遂整軍而立良久復
戰守貞在戰之後立馬於大塜之端去陣三百餘步不
敢寸進俄頃王師又退至塜下李守貞以數百騎短兵
直進擊之敵稍退戰場之地人馬死者無算斷箭殘鏃
交横厚數寸既而昏暝乃擊鉦而去夜行三十里乃收
合夷傷萃於野次甲戌太原鎮定咸奏已各離本部刻
期於邯戰會合師徒乙亥契丹帳内小校竊德光所乘
馬來奔辛巳傳木書收軍北去四月帝還京
開運元年十一月壬申詔曰朕以蕃寇未平邊陲多事
選求將帥徵發師徒北面屯軍汾河守禦即目雖無侵
軼亦須廣設隄防朕將親率虎貔躬擐甲胄俟聞南牧
即便北征不須先定日辰别行曉諭所有供億支用宜
令三司預自指揮令隨從諸司職員並宜嘗備行諸侯
不得朝覲亦不得以進獻供侍借斂吏民凡百臣寮當
體是意
二年正月乙丑離京二月丙子次澶州大閱諸軍於戚
城東帝乘馬指揮於軍中丁丑復大閱列左右陣戎容
甚肅帝親乘馬指揮至晩還行宫己卯勑以許州符彦
卿充北面行營馬軍都指揮使統軍潘環充北面行營
步軍都指揮使壬午定州易州各差人奏契丹攻圍祁
州癸未宣差皇甫遇領馬步軍兵士二十九指揮天威
兵士二千一百八十人進發是月契丹陷祁州刺史沈
斌死之三月甲辰都招討使杜威奏今月八日臣與都
監李守貞副招討馬全節安審琦皇甫遇等部領大將
發赴定州易州刺史安審約奏二月三日夜差壮丁三
百人入敵寨斫營戮敵約千人損馬七百匹又據狼山
諸寨稱相繼邀殺蕃軍不少庚戌杜威大軍攻泰州刺
史晉廷謙以州降獲守城兵士三百八十九人辛亥易
州安審約奏狼山守把孫方簡掩殺得其渠諧里相公
一千餘人奚車一兩内有諧里妻及奴婢等甲寅杜威
收復滿城獲契丹首領没刺相公及守城兵士一千九
百六十四人内七百人是新蔚二州兵士並放歸本道
其一千二百人是契丹監送次乙卯收復遂城縣其守
城契丹留六十三人首領餘並處斬丁巳杜威退還泰
州是日契丹前鋒至涿州戊午杜威大軍在泰州契丹
前鋒至矣己未大軍離泰州契丹踵其後是夜營於方
順河側敵亦相隨立牙帳己未大軍次陽城庚申契丹
萬騎如牆而來大軍步卒排斗底陣騎軍鬭二十餘合
午後張彦澤皇甫遇符彦卿等選勁騎擊之遂行千餘
里北渡白溝而去癸亥戰於白圍谷是日契丹主在奚
車中及軍敗走車行十餘里追兵既急獲一槖駞乘之
而走乙丑杜威大軍自定州班師赴鎮州勑曰睠唯泰
郡素乃漢疆偶隸殊域久罹塗炭遇王師之進討傾臣
節以來降况地處要衝人推勇悍將控臨於強敵宜係
屬於雄藩其泰州宜割屬定州為屬郡以狼山寨主孫
方簡為泰州刺史仍檢校尚書右僕射本州守禦都指
揮使充定州東西面都廵檢四月丙寅朔北面軍前遣
人走馬報前月二十八日殺戮敵軍大敗是月帝還京
漢高祖天福十二年九月御札曰朕自副推崇敢忘寅
畏及物必加於恩信任人無間於親疎期區宇之大同
俾蒸黎之小泰洎朕始臨梁苑畢會藩侯盖當再造之
期用普維新之命莫不駿奔入覲率俾爭先旌旄之寄
咸遷帶礪之盟益固魏博杜重威負釁雖重在朕含垢
亦深盡捨前非只期後效是以授之真秩換彼名藩而
祻胎已成臭氣復作北勾冒頓南拒朝章若不加誅何
以為法黷我天憲勞我兵威今則大進梯橦克收壁壘
重念一夫作孽百姓何辜雖已推祝網之仁尚宜軫納
隍之慮必恐孤城既拔衆怒猶深儻驚飈更迅於雷霆
即烈焰寧分於玉石朕所以軫傷在念想慮尤深將親
勞於六師宜再詢於順動豈辭櫛沐須議省廵取今月
二十九日車駕起離闕下暫幸澶魏已來凡百士庶宜
體朕意
十月戊戌帝至鄴城阮亭駐蹕行府節度使高行周率
羣校奉迎午後帝次御營丙子宣遣高行周督諸軍分
攻城四面是日諸軍將士所傷甚衆宣遣還營始一日
前諸軍入謁行宫奏請攻城帝曰朕本意自來者止為
魏民久嬰城塹有倒懸之危復以重威執迷抱恥無出
處之計今欲示之以武威來之以大義恃其恩待必見
歸投若使城中億萬之命重遭塗炭何以表朕弔伐之
意也如衆議須意攻迫但益兵張勢可矣時宰執奏曰
兵法云夫有金城湯池内無積粟雖善戰者不能守况
重威城孤兵散勢窮力殫輿櫬請死期在旦夕而已睿
意所宣生靈大幸足以彰陛下有殷湯開網之仁也乙
未帝乘馬廵城宣遣諸軍以竹籠橋布列架壕水攻擊
至未時還宫丁卯諸軍馬步兵士一千餘人各願充梯
頭於行宫見帝面賜慰勉以俟指命壬申杜重威與妻
石氏即石晉宋國長公主也相次遣牙校崔華鄭進齎
表獻欵乞赴行在甲戌又遣觀察判官王敏賫表赴行
宫丁丑重威出䧏鄴都平(是日除重威守太傅中書令楚國公)
周太祖廣順二年正月勑曰兖州節度使慕容彦超不
知恩信輙恣兇狂北則勾喚劉崇南則結連淮寇劫掠
鄰縣邀截路行差補元隨主持鎮務一向殘害生聚百
般誅斂貨財贍養姦兇圖謀悖亂割剝之苦所不忍聞
朕每為含容欲全終始近據東西諸處申奏慕容彦超
偏於管内抽點鄉軍人戶不伏追差逐處殺劫鎮將又
懼挟讐屠害悉是逃竄山林言念衆多盡能忠孝嗟我
赤子遇此亂臣方當寒凍之時可想艱辛之狀須行弔
伐以救孤危今差侍衛步軍都指揮使曹英等統領大
軍往彼問罪已指揮告報諸軍入兖州界並不得下路
村舍斫伐桑棗驅虜牛驢毁拆舍屋發掘墳墓如有犯
者便行軍令候至城下委曹英散行指揮安撫人戶兼
勒諸縣令依舊勾當公事仍差使臣於兖州四面邊界
招喚百姓令著營養如有惡黨接便為非者即就彼處
斷其人戶不得更於堡塞圑集仍勒縣鎮官員節級明
具朝廷指揮告報勸課農桑無失春計兼自前有兖州
管内人戶被慕容彦超迫虜誑惑誘引見在州城内者
及有元在兖州充職人等必是逐人各有骨肉房親在
城今官中一切不問宜令州縣倍加安撫勿縱節級所
繇衷私恐嚇若有全家並在兖州城内者或有莊田店
宅及諸般物産如元有人勾當勒一切仍舊若無人主
張即委鄰人檢校看守勿信任人妄有占據及毁拆斫
伐候收復城池分付本主一夫作亂萬姓何辜興言疚
懷傷歎無己故茲告諭各令知委曹英等討之數月未
克四月内出御札曰昨以慕容彥超違負國朝閉據城
壘尚稽顯戮未决羣情方屬災蒸正勞師旅朕恭臨萬
國深居九重處宫闕之清虛雖然遂性念將士之勤苦
寧免疚心暫自省廵往申慰撫况非遠路不至甚勞凡
我臣寮當體茲意朕取五月五日進發離京赴兖州城
下慰勞行營將士㳂路側近節度防禦團練使刺史不
得離本州府來赴朝覲其隨駕一行供頓並取係省錢
物准備差侍臣勾當仍預告報一路州縣並不得别有
排比其隨從臣寮内外諸司官中已有供給州縣亦不
得别有破費祗供其要載動用什物車乘亦已指揮備
辦如闕少之時候見宣命即得供應只不得預前排比
如衷私有人小小取索並不得應副或軍都及諸色人
於路途店肆買所須什物先還價錢兩京留司百官只
於逓中附表起居時熱不用差官至行在沿路所指揮
事件車駕廽日亦依此施行以樞密副使鄭仁誨權大
内都點檢以中書侍郎同平章事判三司李榖權東京
留守兼判開封府侍衛馬軍都指揮郭崇在京都廵檢
庚申帝發京師戊辰至兖州城下乙亥旦藥元福部下
兵如羊馬城遣奏帝帝出宫督諸軍繇是鼓譟而進勇
奮之勢不可遏帝遣中使至南寨促王峻進軍廹城峻
部下軍爭登城壘賊衆奔潰官軍遂入直抵牙門慕容
彦超親率其黨來抵官軍官軍退却緣城而出會城北
大軍已攀堞而入彦超復結隊死戰虎揵都指揮使杜
珣東西班都虞候薄令遷死之少頃城南諸軍復入彦
超勢窘乃與妻投井而死彦超長子繼勲與徒黨五百
餘自東門奔帝遣騎兵追之王峻亦領親騎追及盡殺
之生擒繼勲以獻六師大掠城中死者萬人兖州平
世宗顯德元年三月癸未内出御札曰朕自遘閔凶再
經晦朔山陵已卜日月有期未忘荼蓼之情豈願干戈
之役而河東劉崇幸灾樂祻安忍阻兵乘我大喪犯予
邊境勾引蕃寇抽率鄉兵殺害生靈覬覦州郡朕為萬
姓之父母守先帝之基扄聞此侵凌難以啓處所宜順
天地不容之意從驍雄共憤之心親御甲兵往寕邊鄙
務清患難敢避驅馳凡在衆多當體茲意朕取此月十
一日親率大軍取河陽路親征竚平妖孽永泰寰區應
沿路排當並不得差遣百姓科配州縣及於人戶處借
索劫掠遠近節度刺史並不得輙離理所求赴朝覲應
諸司各宜應奉公事者即仰從駕諸無事者不在扈隨
務從省要免至勞煩故茲札示想宜知悉以樞密使鄭
仁誨為東京留守乙酉帝御戎服親摠六師出東都壬
辰次澤州未晡帝披甲具戎器觀兵於東北郊郊距州
十五里夜宿於村舍癸巳前鋒與賊軍相遇甲午賊陳
於高平縣南之高原有賊中來者云劉崇自將騎三萬
餘騎嚴陳以待王師鄉兵不與其數初偵邏者云崇營
於八議關關南距高平四十里契丹聚於長子縣賊將
張暉領三千餘騎為前鋒帝慮其奔遁促兵以擊之崇
東西列陣頗亦嚴整河陽節度使劉詞帥師在後勢未
相繼羣情私相惴恐惟帝銳氣益振乃命侍衛馬步都
虞候李重進與滑州節度使白重贊將左居陣之西廂
侍衛馬軍都指揮使樊愛能步軍都指揮使何徽將右
居陣之東廂宣徽使向訓鄭州防禦使史彦超以精騎
當其中殿前都指揮使張永德以禁兵衛蹕帝介馬觀
陣兩軍交鋒未幾樊愛能望賊而遁東廂騎軍潰亂步
卒數萬皆解甲投賊呼萬歲數聲帝覺勢危乃自率親
騎臨陣督戰時太祖馳騎於陣前(臣欽若等曰自此以後言太祖者皆皇朝)
(太祖歴試之事)先犯其鋒萬旅觀之無不披靡繇是戰士皆奮
命爭先賊軍大敗日暮賊萬餘阻澗而陣會劉詞領兵
至與大軍追之賊軍又潰臨陣斬賊將張暉及偽樞密
使王延嗣諸將分兵追襲勢若風雨殭尸棄甲填滿山
谷初夜王師至高平降賊軍數千人所棄輜重兵器駞
馬及偽乘輿器服等不可勝紀壬寅以天雄軍節度使
衛王符彦卿為河東行營一行都部署兼知太原行府
事澶州節度使郭崇副之宣徽南院使向訓為監護侍
衛馬步都虞候李重進為行軍馬步都虞候鎮國軍節
度使王彦超為先鋒都指揮使領步騎二萬進發討賊
乃詔河中節度使王彦超陕府節度使韓通自隂地關
入與符彦卿會合進軍又以河陽節度使劉詞為隨駕
都督署鄜州節度使白重贊為副五月甲戌朔帝宿於
團栢谷乙亥次落漠驛丙午至太原城下駐蹕於行宫
符彦卿率諸將已下來見庚辰命彦卿郭從義向訓白
重贊史彦超等率步騎萬餘赴忻州盖自忻代歸順之
後契丹猶在境故命諸將進軍以討之帝復耀兵城下
癸未幸城西命諸軍飛礟以擊城乙酉親領六師廵城
戊子幸太原城之東引飛礟擊其門壘而旋庚寅城之
四面設洞屋飛礟之具辛卯領親騎迫其東門仍以飛
礟擊之壬辰帝廵按四面軍砦癸巳遣李筠張永德以
三千騎赴忻州時符彦卿等以契丹在忻北請益兵以
驅之故遣筠等往焉六月癸卯朔帝廵賊城親御軍士
己巳遲明帝發自太原夕次於來遠驛是行也大集兵
車及徵山東懷孟蒲陕丁夫數萬修洞屋雲梯以攻其
城旦夕之間期於必取會大雨時行軍士勞苦又聞忻
口之師不捷帝遂决還京之意庚午至自太原
三年正月帝將南征庚子御札曰朕以中原雖靜四表
未寕臨戎罔憚於躬親問罪須勤於櫛沐今訓齊驍銳
廵幸邊陲用壯軍容永安國步宜取此月内車駕進發
暫幸淮上凡關舊儀有司准式以宣徽南院使陳州節
度使向訓為權東京留守兼判開封府事以端明殿學
士左散騎常侍權知開封府事王朴為權東京副留守
命曺州節度使韓通權點檢侍衛司及為在京内外都
廵檢以權判三司張美為大内都點檢是日宣侍衛都
指揮使歸德節度使李重進領兵赴晉陽壬寅帝南幸
丙辰至夀州城下帝親率六師圍其城數匝號令之聲
振於原野列御營於州西北淝河之涘以駐蹕焉丁巳
徵宋亳陳潁徐宿許蔡等州丁夫數千萬以備攻城之
役又命中使高彦彬等四人各領兵於夀州四面安撫
編戶及禁其俘掠又命侍衛步軍都指揮使李繼勳領
兵於城之南效順都指揮使唐景恩領兵於城之東各
進洞屋雲梯以攻之壬戌太祖上言敗淮賊萬餘衆於
渦口斬偽兵馬都監四方館使何延錫靜江軍使李鐸
等於陣擒偽夀州節度使劉仁贍姪天忠指揮使崇浦
及獲戰船五十餘隻初吳人遣軍萬餘衆維舟於淮列
砦於塗山之下上命太祖領鐵騎數千以襲太祖將至
賊砦十餘里復其餘軍遣輕騎百餘扣其砦門與之交
鋒既而為偽遁之勢仍令數騎棄其馬而遁吳人得其
馬大喜因鼓譟而來離其砦數里太祖奮伏兵以擊之
殺獲殆盡死者不可勝紀
二月甲戌徐州遣牙將王嵒押泗州牙校王知朗齎江
南國主李景書一函来上書云唐皇帝奉書於大周皇
帝不答戊寅命鄧州節度使侯章為攻取賊水砦都部
署右驍衛大將軍王環副之四月乙亥帝至濠州駐蹕
於其城南己卯韓令坤上言敗楚州賊將馬在貴等萬
餘衆於灣頭堰獲偽連州刺史秦進崇等是日殿前都
指揮使張永德上言敗泗州賊軍千餘人於曲溪堰先
是江南既失揚州乃令隣郡悉發部兵同謀收復至是
皆為我師所敗庚辰詔諭諸道曰朕自渡長淮尋清千
里戎輅方期於南下金陵哀告而上章乞駐禁軍稱臣
待罪念其危迫未遣攻收不謂忽逞狂謀又屯殘寇韓
令坤趙(太祖諱)憤其姦詐戮力掃除銳旅纔交賊徒大敗
生擒偽將盡奪樓船竚於旦夕之間便見澄清之運凡
聞克捷諒極懽呼五月自宿宋還京六月李繼勳攻夀
州為賊所敗時李重進駐軍於其城北聞繼勳之敗幾
不能守將議退軍會太祖自六合領兵歸闕路出於夀
春因為駐留旬日重進倚以為援故其軍復振
四年正月戊申御札曰朕躬臨庶政志靜八方顧淮海
之未賓命師徒而致討克捷相繼殺獲甚多料彼孤危
安能抵拒然以將士在外攻戰踰年竭力盡忠摧兇破
敵念茲辛苦嘗軫憂勞暫議省廵親行慰撫且地理之
不遠諒廻復以非遥今取二月内暫幸淮上應自来緣
路供頓務從省略凡有費用並以官物供備所在不得
科配其諸約束條件一如近年廵按之例二月甲戌以
樞密副使王朴為權東京留守兼判開封府事以内客
省使昝居潤副焉以三司使張美為大内都廵檢以侍
衛都虞候韓通為京城内外都廵檢乙亥帝衣戎服率
步騎數萬繇薰風門出三月己丑次石硖山瞰山川之
形勢是夜大陳師旅繇浮橋濟淮抵夀州之北庚寅旦
帝躬擐甲胄擁兵於紫金山南乃命太祖領殿前諸軍
擊賊先鋒砦一鼓而破之斬吳寇千餘級餘衆復保山
砦攻之未下帝復命太祖領兵伏紫金山攻一砦破之
又殺獲賊軍二千餘衆遂斷其来道繇是賊兵首尾不
能相救至暮帝分兵守其城砦廻次於下蔡行宫辛卯
夜偽監軍使朱仁裕孫璘等相次各舉其砦来降降其
卒萬餘衆帝慮其餘黨沿流東潰遽命步將趙晁率丹
師數千沿淮而下是日帝復領兵次於趙步詰旦淮南
岸賊之大砦已為王師所陷殺獲萬餘衆擒賊將偽應
援使建州節度使許文顯偽應援都軍使前湖南節度
使邊鎬等其餘黨果沿流東下帝遂自趙步領親騎數
百循淮之北岸以逐之又命趙晁等諸將縱舟師順流
以擊之時太祖於淮南岸追擊賊卒或殺或溺殆將萬
數日既晡帝乘勝馳騎至荆山洪洪距趙步盖二百餘
里沿路又有雒口等砦砦皆迎刃而下之殺溺之外擒
賊軍數千人獲戰艦糧船共數百餘隻稻米七萬餘石
鎧甲三萬餘副克捷之速未之有也是夜帝入於鎮淮
軍以駐蹕焉甲午詔發近縣丁夫數千城鎮淮軍軍有
二城夹淮相對仍命徙下蔡浮橋維於其間甲辰幸夀
州城北耀兵而還丙午夀州劉仁贍奉表請降戊辰帝
率六師於夀州城北受劉仁贍降詔諭天下曰朕昨者
再舉銳師重清淮甸憑玄穹之助順頼將相之協心盡
至援軍便臨孤壘劉仁贍智勇俱竭請罪軍門相次遣
男奉表輸誠乞全生聚今月十一日大陳兵衆直抵城
池劉仁贍率在城兵士一萬餘衆及軍府將吏僧道百
姓等出城納欵尋便撫安夀春既靜於煙塵江表竚同
於文軌遠聞克捷當慰衷誠丙辰帝議還京四月至自
夀州東京留司文武百官迎見於高砦鎮且以勝捷稱
賀上顧盼者久之兵部尚書張昭因伏奏於馬前曰陛
下昨離京之日臣等親奉德音期以兩月還京今纔五
十餘日矣料敵班師皆如睿算臣等不勝慶忭再拜呼
萬歲上大悦十月戊辰降御札曰向者以淮甸未平王
師致討實賴忠貞之力繼成克捷之功漸屬嚴凝念彼
征役况今邊陲無事軍旅正雄須議省廵親躬撫問將
布混同之化罔辭櫛沐之勞止期一兩月間車駕却還
京闕凡在中外當體朕懷今取此月内暫幸淮上應往
来沿路供頓務從省略凡有費用並以官物供備所在
不得科配己巳以樞密使王朴充東京權留守三司使
張美充大内都點檢壬申帝離京丁亥至濠州城西設
御營以駐蹕焉戊子帝親領兵破賊砦一所殺淮賊數
百人砦在濠州東北十八里灘上其灘廣袤數重淮水
浸而圜之乃濠上之咽喉先是賊據其地泊舟楫以自
固恃其四面水深謂我師必不能濟帝之將行也令悉
索行在槖駞以往臣寮咸不喻其旨及至命甲士數百
人跨槖駞以濟癸巳帝親領兵於濠州城下分命諸軍
攻破賊城水砦斬獲數百人先是賊以戰船數百泊於
城北植木於淮以梗我舟師之路是日辰時帝乘勝命
水軍鼓戰棹以往盡拔其木因縱火焚其巨艦四隻戰
船七十餘隻斬二千餘級餘衆皆自溺死至午時又命
大軍攻破羊馬城殺賊軍五百餘人自此城中膽破矣
丙辰夜偽濠州團練使郭廷渭差人賫陳情表来上且
言家在江南慮既降之後掇孥戮之禍欲先令人稟命
於李景望許令健步南去帝尋降璽書慰諭亦俞其請
辛丑帝聞渙河已東有賊船數百隻聲言来救應濠州
乃親領甲兵及發戰棹水陸東下連夜而行時太祖率
精騎前導癸卯大破淮賊於洞口斬級五千收降二千
餘人獲戰船三百餘隻因鼓行而東所至皆下太祖乘
戰船以逐淮寇至暮為賊船所圍太祖引滿射殺數人
淮寇稍却因縱兵以擊之斬其將卒百餘人餘皆棄船
自溺死者甚衆因盡焚其舟楫乙巳至泗州城下太祖
率兵先攻其南因焚其城門遂乘勝麾軍破其水砦月
城是夜帝據月城樓親冒矢石率禁軍以攻其城丙午
冬至分命諸軍急攻泗州是時太祖於城之西北隅構
洞屋樹雲梯已傅其城矣一夕摧其城闉我師有登其
陴取戰具而廻者城中大懼十二月乙卯泗州守將范
再遇以其城降獲降卒三千餘人是日帝御泗州城樓
受宰臣以下稱賀戊午帝聞有賊船數百泊於洞口先
令輕騎偵之賊乃退保於清口是日平明領親騎發自
泗州繇淮之北岸太祖領兵繇淮之南岸夹淮齊進又
命諸將率戰棹沿流而下己未至清口方舟以濟庚申
追及淮賊是夜月色如練步騎數萬夹淮舟師沿流且
戰且行金鼓之聲聞數十里辛酉至楚州西北帝乃駐
馬指畫諸將一鼓而進破之賊衆數千猶陣於南岸太
祖領數十騎馳進擊之即時大敗因逐至楚州北門斬
獲甚衆是時有賊船數隻順流東下帝乃親率驍騎循
淮以追之又命太祖領精騎前進行六十餘里太祖擒
其首領偽保太軍節度使濠泗楚海都應援使陳承昭
以歸數其收獲戰船除燒盪外得三百餘隻降卒除殺
溺水得七千餘人自是長淮之中南人之戰棹盡矣壬
戌偽濠州團練使郭廷渭乙丑偽雄武軍使崔萬廸皆
以城歸順丁丑泰州平是月江南李景遣兵驅虜揚州
士庶渡江焚其州郭而去
五年正月丙戌右龍武將軍王漢璋奏攻下海州乙巳
帝親攻楚州丙午拔之斬偽守將張彦卿等二月天長
軍使易贇以城歸順戊午帝南巡丁夘駐蹕於廣陵三
月壬午朔幸泰州駐蹕於行宮丙戌瓜步鎮羌人押潤
州軍將丘亮到行宮且言江南李景欲差使朝貢丁亥
帝發自泰州復幸廣陵壬辰幸迎鑾江口命武衛大將
軍李繼勲已下帥黑龍船三十隻於江中灘上殺吳寇
數百人虜賊船二隻以歸癸巳帝復幸江口命太祖帥
戰棹入江以逐賊船軍士乘勝因直抵南岸焚其營栅
至暮而廻丙申江南國主李景遣其臣偽兵部侍郎陳
覺奉表来上仍進方物是日帝召覺對於帳殿凡數刻
覺奏云臣願自過江取本國表章進納廬舒蘄黃四州
之地乞畫江為界以事陛下哀告之詞悽然可憫帝曰
能如是朕復何求若吳主復能舉國内附則亦當待以
優禮固不阻他稱朕己亥李景遣其臣劉承遇奉表以
廬舒蘄黃四州来上且乞畫江為界江北平
六年三月丙寅御札曰朕猥以凉德紹此丕圖既為萬
乘之君宜去兆民之患雖晨興夕惕每嘗思於萬機而
紫塞黃河猶未親於經略秋夏則波濤罔測三冬則邊
鄙驚搔將期安國利人豈憚櫛風沐雨今取此月内駕
幸滄州已来應沿路排頓竝以官物充餘依舊例以右
羽林統軍李繼勲充棹船左廂都部署前澤州刺史劉
洪副之以前虢州刺史劉漢遇充棹船右廂都部署客
省副使劉贊原副之以宣徽南院使吳廷祚為權東京
留守判開封府事宣徽北院使昝居潤副之以三司使
張美為權大内都部署甲戌帝離京辛夘至滄州是日
晝漏未盡帝戎服乘馬率步騎數萬發自滄州直趨敵
界中夜駐蹕於野次壬辰至乾寧軍己未帝大治舟師
以備北伐丁酉御龍舟率内六軍鳴鼙鼓棹順流而北
艛船戰艦首尾數十里己亥至濁流口自北泝流以進
庚子雲旗傃西北而行又傃西南而行皆順河路也壬
寅以自關之西河路漸隘水不能勝舟有巨舫數千艘
不能進乃捨之其餘小舟即命步卒挽之以進是時帝
亦捨龍舟乘馬登陸按轡而西癸夘帝入于瓦橋關駐
蹕於行宮太祖未及解鞍旋聞關西之北有敵騎數千
乃領百餘騎往擊之敵兵皆望塵而退五月乙巳朔侍
衛使李重進以下諸將相次帥師而至是日敵瀛州刺
史高彦暉上表歸順關南平是行也王師數萬不亡一
矢而契丹城邑皆迎刃而下
册府元龜卷一百十八
