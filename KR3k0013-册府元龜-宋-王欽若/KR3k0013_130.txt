冊府元龜卷一百三十宋王欽若等撰
帝王部
延賞
虞書曰賞延於世春秋傳曰善善及子孫斯道德之政
也三代而上靡得以記漢氏之後乃或錄元功之胄褒
宗臣之裔賓禮賢者奬勸能吏旌揚忠烈甄叙舊故賞
勤職之效采死政之孤繇是加其爵秩申之錫予俾奉
其嗣世而高其門閥使簪纓之不墜宗奠之有寄焉其
或因旅愷之慶乘肆𤯝之澤大叙前世之勲籍並分三
公之封邑乃至漏澤流根上延於祖考脂田析壤俯逹
於閨闈渥惠所覃息系咸及斯固霈恩紀於臣下集光
寵於私門所以勸有位之盡心著為邦之令典者也
漢高祖八年九月封紀成子通為襄平侯初成以將軍
從擊破秦入漢定三秦戰好畤死事子侯
十年九月封周苛子成為高景侯初苛以内史從擊破
秦為御史大夫入漢圍取諸侯守滎陽功比辟陽侯罵
項籍死事子侯
十二年二月高梁侯酈疥父食其以客從破秦還定諸
侯常使使約和諸侯說齊王死事子侯
孝景中元年四月封故御史大夫周苛周昌孫子為列
侯
二年九月封故楚趙傅相内史前死事者四人子皆為
列侯初趙王遂與吳楚合謀起兵其相建德(史失其姓)内史
王悍諫不聽遂燒殺之遂自殺帝憐趙相内史守正死
封建德子横遂侯悍子棄之新市侯又楚相張尚太傅
趙夷吾諫其王戊勿反不聽皆殺之故封夷吾子固為
高陵侯尚之子當居為山陽侯
武帝即位求賢良舉馮唐唐時年九十餘不能為官廼
以子遂為郎
元朔五年拜衛青為大將軍帝曰青躬率戎士師大捷
獲匈奴王其封青子伉為宜春侯不疑為隂安侯子登
為隂發侯
元狩中復詔御史以酇二千四百戸封蕭何曾孫慶為
酇侯布告天下令明知朕報蕭相國德厚也
元鼎五年三月封故校尉韓千秋摎樂子二人為列侯
初南粤王興與毋摎太后欲内屬相吕嘉有畔心漢遣
千秋與樂將二千人往嘉擊滅之於是天子曰韓千秋
雖無成功亦軍鋒之冠封其子延年為成安侯摎樂其
姊為王太后首領願屬漢封其子廣德為龒(龒古襲字)侯
汲黯為淮陽守卒後武帝以黯故官其弟仁至九卿子
偃至諸侯相
宣帝本始元年正月詔曰故丞相安平侯敞等居位守
職與大將軍光車騎將軍安世建議定策以安宗廟功
賞未加而薨其益封敞嗣子忠(敞楊敞也)是年復下詔曰宣
成侯光(霍光)宿衛忠正勤勞國家善善及後世(善善者謂褒寵善人)
(也)其封光兄弟中郎將雲為冠陽侯又以車騎將軍光
禄勲張安世子千秋延夀彭祖皆中郎將侍中
地節二年大將軍大司馬霍光病篤帝自臨問即日拜
光子禹為右將軍
四年二月封故酇侯蕭何曾孫建世為侯蘇武為右曹
典屬國以其前發匈奴時胡婦産一子通國為郎又以
武弟子為右曹
元康三年三月詔曰朕微𦕈時故掖庭令張賀輔導朕
躬修文學經術恩惠卓異厥功茂焉詩不云乎無德不
報封賀所子弟子侍中中郎將彭祖為陽都侯(所子者言養弟)
(子以為子)
平帝元始二年詔曰漢興以来股肱在位身行儉約輕
財重義未有若公孫弘者也其賜弘後子孫之次見為
適者爵關内侯食邑三百戸
四年詔書追錄忠臣封王嘉子崇為新甫侯
後漢光武以鄧禹功高封弟寬為明親侯
李通南陽宛城人也自光武起兵以士君子之學且言
讖文事及光武即位有司奏請封諸皇子帝感通首創
大謀即日封通少子雄為召陵侯
卓茂初為密令及更始政亂以年老乞骸骨歸光武即
位下詔曰前密令卓茂束身自修執節淳固誠能為人
所不能為以茂長子戎為大中大夫次子崇為中郎給
事黃門
王閎王莽時為牧守莽敗乃去官光武下詔曰武王克
殷表商容之閭閎修善謹勑兵起吏民獨不爭其頭首
今以閎子補吏至墨綬
建武中錄舊德臣以孫寶孫伉為諸長(伉音抗諸琅琊之縣也)宣
秉為大司徒司直所得禄俸輒以收養親族其孤弱者
分與田地自無擔石之儲(齊人名小嬰為擔今江淮人謂一石為擔)卒於官
帝愍惜之除子彪為郎
來歙為中郎將討公孫述為刺客所殺帝賜策書曰中
郎將來歙攻戰連年平定羌隴憂國忘家忠孝彰著遭
命遇害嗚呼哀哉子褒嗣帝嘉歙忠節復封歙弟田為
宜西侯
杜林為大司空薨光武親自臨喪既葬除子喬為郎詔
曰公侯子孫必復其始賢者之後宜宰城邑以喬為丹
水長
馮異與諸將攻落門未拔(落門聚石在冀縣)病發薨于軍諡曰
節侯長子彰嗣明年帝思異功復封彰弟沂為祈鄉侯
建武十三年更封彰東緡侯食三縣
吳漢兄尉為將軍從征戰死封尉子彤為安陽侯帝以
漢功大復封弟翕褒親侯吳氏侯者凡五國
岑彭征蜀為刺客所殺子遵嗣帝思彭功封遵弟淮為
榖陽侯
郭涼既平盧芳帝擢涼為中郎宿衛左右
明帝以鄧禹先帝元功拜為太傅居歲餘寢疾帝數自
臨問以子男二人為郎及薨帝分禹封為三國長子震
為高密侯襲為昌安侯珍為夷安侯
趙孝為衛尉弟禮為御史中丞帝嘉其兄弟篤行後卒
孝無子拜禮兩子為郎
司空袁隗薨子屯嗣帝追思隗忠擢屯為步兵校尉徙
封西陽侯
宋均為河内太守政化大行以疾上書乞免詔除子條
為太子舍人
章帝即位追賜朱勃子榖二千斛(東觀記曰帝下詔曰告平陵令丞縣人故)
(雲陽令朱勃建武中以伏波將軍爵土不傳伏闕陳狀不顧罪戾懷旌善之志有烈士之風詩云無言不讎無)
(德不報其以縣見穀二千斛賜勃子若孫勿令遠詣闕謝)
趙憙為太傅錄尚書事帝擢諸子為郎吏者七人長子
代給事黃門(憙自明帝時内典宿衛外幹宰職正身立朝未嘗懈惰)
傅育為武威太守護羌校尉擊叛羌戰死帝下詔追褒
美之封其子毅為明進侯七百戸
和帝時魯恭為光禄勲選舉清平京師貴戚莫能撓其
正後代吕蓋為司徒及從巡狩南陽除子撫為中郎賜
駙馬從駕(駙副也非正所乘皆為副說文曰駙馬副馬也)
安帝元初中鮮卑寇漁陽太守張顯率兵馬掾嚴授主
簿衛福功曹徐咸赴之授福等並為虜所殺詔書褒歎
各除子一人為郎中
鄧弘元初二年卒詔大鴻臚持節即弘殯封子廣德為
西平侯後以帝師之重(弘少治歐陽尚書授帝禁中)分西平之都鄉
封廣德弟甫德為都鄉侯又封弘兄黃門侍郎京子珍
為陽安侯邑三千五百戸
建光元年二月大赦天下以公卿校尉尚書子弟一人
為郎舍人
順帝即位以鄭安世子亮為郎初安帝廢太子為濟陰
王安世與太常桓焉大僕來歴等共正議諫爭及帝立
安世已卒追賜錢帛除亮為郎
張綱漢安中為廣陵守卒詔曰綱大臣之苗剖符統務
正身道下班宣德信降集劇賊張嬰等萬人息干戈之
役濟蒸庶之困未升顯爵不幸且卒嬰等縗杖若喪考
妣朕甚愍焉拜綱子續為郎中賜錢百萬
冲帝永嘉元年封武威太守趙冲子愷義陽亭侯冲順
帝時追叛羌戰殁至是故侯
桓帝時羊續父儒為太常續以忠臣子孫拜郎中
叚熲為中郎將擊琅琊賊東郭竇公孫舉等大破斬之
獲首萬餘級除一子為郎中後以討先零東羌功詔以
家一人為郎中
胡爽為南郡太守李肅主簿時武陵蠻寇江陵肅奔走
爽諫止肅肅遂殺爽而走帝聞之徵肅棄市拜爽家一
人為郎
靈帝時陸康為議郎會廬江賊黃穰等與江夏蠻連結
十餘萬人攻没四縣拜康廬江太守康申明賞罰擊破
穰等餘黨悉降帝嘉其功拜康孫尚為郎中
張酺曾孫濟好儒學初揚賜薦濟明習典訓為侍講至
司空病罷及卒帝以舊恩贈車騎將軍關内侯印綬追
濟侍講有勞封子根為蔡陽鄉侯
臧洪父旻為揚州刺史擊破妖賊許昭遷為使匈奴中
郎將洪年十五以父功拜童子郎
獻帝初袁術屯兵夀春遣其將孫策攻廬江太守陸康
圍城數重受敵二年城陷月餘發病卒年七十宗族百
餘遭離饑戹死者將半朝廷愍其守節拜子為郎中
桓典為羽林郎獻帝即位三公奏典前與大將軍何進
謀誅閹官功雖不遂忠義炳著詔拜家一人為郎
元尚為兖州刺史袁術將僭號欲以尚為太尉尚拒之
為術所害帝嘉尚忠烈拜其子瑋為郎中
孫瑞為大司農為三老後為亂兵所害獻帝都許追論
瑞功封子明澹津侯
魏文帝踐阼以程昱復為衛尉(昱自太祖建國為衛尉與中尉邢貞爭威儀免)
進封安鄉侯增邑三百戸并前八百戸分封少子延及
孫曉列侯
董昭自太祖受魏公魏王之號皆昭所創及文帝踐阼
拜大鴻臚進封右鄉侯二年分邑百戸賜昭弟訪爵關
内侯又分邑百戸賜一子爵關内侯黃初二年分三公
戸邑封弟子各一人為列侯
賈詡自文帝為五官將勸帝朝夕孜孜不違子道帝深
自砥礪及即位以詡為太尉進爵夀鄉侯增邑三百并
前八百戸又分邑二百戸封少子訪為列侯以長子穆
為駙馬都尉
荀攸長子緝有攸風早没次子適嗣無子絶黃初中紹
封攸孫彪為陵樹亭侯邑三百戸後轉封丘陽亭侯正
始中追諡攸曰敬侯
黃初四年涼州刺史張既薨詔曰昔荀桓子立&KR0564;翟土
晉侯賞以千室之邑馮異輸力漢朝光武封其二子故
涼州刺史張既能容民畜衆使羣羌歸土可謂國之良
臣不幸薨隕朕甚愍之其賜少子翁歸爵關内侯
華歆薨子表嗣初文帝分歆戶邑封歆弟緝列侯
鍾繇薨子毓嗣初文帝分毓戶邑封繇弟演及子邵孫
豫列侯
文聘自太祖時為江夏太守使典北兵及帝踐阼以禦
賊有功遷後將軍封新野侯分聘戸邑封聘子岱為列
侯又賜聘從子厚爵關内侯
張遼與李典嘗破孫權後遼薨子虎嗣帝追念遼典在
合肥之功詔曰合肥之役遼典以步卒八百破賊十萬
自古用兵未之有也使賊至今奪氣可謂國之爪牙矣
其分遼典邑各百戸賜一子爵關内侯虎為偏將軍
明帝青龍四年司空陳羣薨諡曰靖侯子泰嗣帝追思
羣功德分羣戸邑封一子列侯
張郃薨子雄嗣郃前後征伐有功帝分郃戸封郃四子
列侯賜少子爵關内侯
齊王即位孫資劉訪掌機密帝以訪資决定大謀增邑
三百訪升前千二百資千戸封愛子一人亭侯次子騎
都尉餘子皆郎中
王昶嘉平中為征南大將軍時文欽母丘儉作亂引兵
拒儉欽有功封二子亭侯關内侯
高貴鄉公甘露二年八月詔曰昔燕刺王謀反韓誼等
諫而死漢朝顯登其子諸葛誕創造凶亂主簿宣隆部
曲督秦絜秉節守義臨事固爭為誕所殺所謂無比干
之親而受其戮者其以隆絜子為騎都尉加以賜贈光
示遠近以殊忠義
三年大將軍錄尚書事司馬昭奏錄先世名臣元功大
勲之子孫隨才叙用
陳泰前後以功增邑二千六百戸賜子弟一人亭侯二
人關内侯
陳留王即位封征南將軍督荆州諸軍事王基子二人
亭侯關内侯
咸熙二年二月庚戌以虎賁張修昔扵成都馳馬三詣
營言鍾會反逆以至没身賜修弟倚爵關内侯
晉杜預為征南大將軍既平吳振旅凱入以功封子耽
為亭侯千戸
索綝為衛將軍領太尉時劉曜侵逼王城以綝為都督
征南大將軍持節討之破曜呼日逐王呼延莫以功賜
子弟二人鄉亭侯
明帝征王敦以諸葛忮為侍中加奉車都尉討王含有
功進封建安伯以先爵賜次子讜為關内侯
穆帝升平中改封大都督臨賀郡公桓温為南郡公降
臨賀為縣公以封其次子濟
毛穆之為桓温參軍從温平蜀以功賜次子都鄉侯
哀帝興寧中冠軍長史沈勁守洛陽為慕容恪攻陷神
氣自若遂遇害朝廷聞而嘉之贈東陽太守子赤黔為
大長秋
後魏明帝以許謙自太祖時有功其子洛陽從征慕容
寶為冠軍司馬後為祁令帝追錄謙功以洛陽為鴈門
太守
太武以宿石父沓千自明元時從討蠕蠕戰殁悼惜之
詔求沓千子時石年甫十一引見以幼聽歸年十三襲
爵為中散
谷渾為儀曹尚書在官廉直為太武所器重詔以渾子
孫十五已上悉補中書學生
屈拔垣之孫道賜之子拔少好隂陽學太武追思其父
祖年十四以為南部大夫
文成初以李靈學優選授經及踐阼為洛州刺史卒子
恢以師傅之子拜員外散騎常侍安西將軍長安鎮副
將進爵為侯
鉅鹿公源賀長子延性謹厚好學以功臣子拜侍御中
散賜爵武城子西治都將
陸俟為外都大官帝踐阼以子麗有策立之勲拜俟征
西大將軍進爵東平王
孝文太和十四年尚書李冲奏劉昞河右碩儒今子孫
沉屈未有錄聞賢者子孫宜蒙顯異於是除其一子為
郢州雲陽令
陸叡簡王麗之子為北部尚書太和十六年隆五等之
爵以麗勲著前朝封叡鉅鹿郡開國公食邑三百戸
宣武以張彛先朝勲舊不幸疹廢特除其子始均長兼
左民郎中
高顯族道悦之長子也道悦孝文時為太子詢中庶子
詢以道悦數規諫殺之宣武追錄忠槩拜顯族給事中
源懷為車騎大將軍隴西王賀之子景明二年上表曰
昔世祖昇遐南安在位出拜東廟為賊臣宗愛所弑時
高宗避難龍潛苑中宗愛異圖神位未定臣亡父先臣
賀與長孫渴侯陸麗等奉迎高宗纂承寶命麗以扶負
聖躬親所見識蒙授撫軍大將軍司徒公平原王興安
二年追論定策之&KR0564;進先臣爵西平王皇興季年顯祖
將傳大位先臣時都督諸將屯扵武川被徵詣京特見
顧問先臣固執不可顯祖久乃許之遂命先臣持節授
皇帝璽綬於高祖至太和十六年麗息叡狀私書稱其
亡父與先臣授立高宗朝廷錄封叡鉅鹿郡開國公臣
時丁艱草土不容及例至二十年除臣雍州刺史臨發
奉辭面奏先帝申先臣舊勲時蒙敕旨但赴所臨尋當别
判至二十一年車駕幸雍臣復陳聞時蒙敕旨征還當
授自宫車晏駕遂爾不申竊惟先臣遠則援立高宗寶
歷不墜近則陳力高祖神器有歸如斯之勲超世之事
麗以父功而獲山河之賞臣有家勲不霑茅社之錫得
否相懸請垂裁處詔曰宿老元丕云如所訴訪之史官
頗亦言此可依比授馮翊開國公邑百戸
孝明正光中高諒為驍騎將軍徐州行臺屬元法僧反
叛逼諒同之諒不許為法僧所害朝廷痛惜之下詔曰
諒臨危授命誠節可重復贈使持節平北將軍幽州刺
史贈帛二百疋優一子出身諡曰忠侯
明亮為陽平汲郡二太守有惠政孝昌二年詔追前功
重贈平東將軍濟州刺史拜其子逸遠奉朝請
崔光為車騎大將軍儀同三司領著作光年耆老雖疾
病稍增而強不已嘗在著作疾篤不歸孝明親臨省疾
詔斷賓客中使相望為止聲樂罷諸遊眺拜長子勵為
齊州刺史
孝莊以原文宗學涉機警少有名譽永安中以父功賜
爵臨穎縣伯
羊敦字元禮太山平陽人梁州刺史禮弟子也性尚閒
素學涉書史以父靈引死王事除給事中
楊偘為北中郎將以河橋之功除其長子師為秘書郎
前廢帝以符寶郎王神貴子彦鴻為奉朝請房景先為
太學博士作五經疑問百餘篇神貴答之名為辨疑奏
上之帝親自執卷與神貴往復嘉其用心特除彦鴻為
奉朝請
帶方侯羅伊利卒子何奴亦忠實寡言有志度以勲臣
之子除侍御中散襲爵
爾朱文殊榮之子也帝以榮有破葛賊之勲進文殊爵
為王增邑千戸超授散騎常侍撫軍將軍
西魏文帝以于義太師謹之子少矜嚴有操尚篤志好
學以父功賜爵平昌縣伯
賀若誼字道機父統為右衛將軍誼性剛果有幹略以
功臣子賜爵容城縣男
恭帝元年以車騎大將軍劉雄從于謹平江陵進驃騎
大將軍開府儀同三司賜奴婢一百口别封一子汧源
縣伯又以從平并州拜上大將軍進爵趙郡公邑二千
戸舊封回授一子
後周尉遲運少強濟志在立功魏大統十六年以父&KR0564;
封安喜縣侯
豆盧勣聰悟有器局少授業國子學略涉文藝文帝以
勣勲臣子封義安縣侯
李穆為都督河橋之戰太祖馬中流矢墜穆以馬授文
帝遂得俱免擢授武衛將軍賜穆子惇安樂郡公姊一
人為郡君自餘姊妹並為縣君兄弟子姪及緦麻以上
親并舅氏皆霑厚賜其見褒崇如此
尉遲端兄運為驃騎大將軍從楊志攻齊之并州以功
别封端保城縣侯邑一千戸
閔帝時獨孤信進位柱國大將軍錄前後功增封聽迴
授諸子於是第二子善封魏寧縣公第三子穆必安縣
侯第四子藏義寧縣侯邑各一千戸第五子順武城縣
伯第六子陁建忠伯邑各五百戸
明帝武成初驃騎大將軍高琳從賀蘭祥征吐谷渾以
&KR0564;别封一子許昌縣公邑一千戸
宇文盛為驃騎大將軍從賀蘭祥平洮陽共和二城封
一子甘棠縣公
武帝保定三年二月詔魏大統九年以前都督以上身
亡而子孫未齒叙者節級授官
建德六年伐齊平鄴詔曰自晉州大陳至於平鄴身殞
戰傷者其子即授父本官
韋孝寬為徐州總管詔以平淮南之功别封一子滑國
公
韋夀為京兆尹以父鄖國公孝寬軍功賜爵永安縣侯
邑八百戸
魏文思左僕射寬之子年十一拜車騎大將軍儀同三
司散騎常侍尋以父功封新豐縣子邑五百戸
宇文愷字安樂杞國公忻之弟也以功臣子年三歲賜
爵雙泉伯七歲進封安平郡公邑二千戸
權武襲慶之子也父為開府以力戰死武以忠臣起家
拜開府襲爵齊郡公邑千二百戸
隋文帝以李穆為并州總管帝以穆勞效同破鄴第一
勲加三轉聽分授其二子榮才及兄賢子孝軌榮及才
並儀同大將軍孝軌進開府儀同大將軍又别封子雄
為密國公邑三千戸
開皇十七年詔曰周歷告終羣凶作亂釁起藩服毒被
生人朕受命上玄廓清區宇靈聖垂祐文武同心申明
公穆鄖哀公孝寬廣平王雄蔣國公睿楚國公勣齊國
公穎越國公素魯國公慶則新寧公長乂宜陽公代積
趙國公羅雲隴西公詢廣業公景真昌公振沛國公譯
項城公子相鉅鹿公子幹等登庸納揆之時草昩經綸
之日丹誠大節心奉帝圖茂績殊功力宣王府宜弘其
門緒與國同休其世子世孫未經州任者宜量才昇用
庶享榮位世祿無窮
楊素為内史令以平江南賊功拜素子玄奬為儀同又
以討江南李稜等賊帝以素久勞於外詔令馳傳入朝
加子玄感官為上開府後為僕射又以破突厥功進子
玄感位為柱國玄縱為淮南郡公又以破逹頭可汗加
子玄感位大將軍玄奬玄縱積善上儀同又以獻皇后
山陵制度多出於素上善之别封一子義康公郡邑萬
戸子子孫孫承襲不絶又以討平漢王諒功拜其子萬
石民行姪玄挺皆儀同三司
韋恊字欽人廣州總管洸之子其父在廣州有功帝令
恊齎詔書勞問未至而父卒上以其父身死王事拜恊
柱國
趙元淑父世模初事高寶寧後以衆歸國授上開府寓
居京兆之雲陽文帝踐阼嘗典宿衛後從晉王伐陳先
鋒遇賊力戰而死朝廷以其身死王事以元淑襲父本
官賜物二千叚
來護兒為上開府破高智惠盛道延進位柱國仍留長
子楷為千牛備身
王猛為將經略嶺表仍討平山越馳驛奏聞文帝以其
長子績為開府儀同三司猛子尋卒於廣州帝聞而痛
之命其子善襲仍授普州刺史
楊義臣父崇開皇初封泰興公擊突厥力戰而死贈大
將軍豫州刺史以義臣襲崇官爵義臣尚幼養於宫中
年未弱冠奉詔宿衛千牛者數年賞賜甚厚
煬帝大業初皇甫誕為漢王諒并州司馬諒反誕抗節
而死帝封弘義公子無逸嗣大業令行舊爵例除以無
逸誠義之後賜爵平興侯
麥孟才鐵杖之子字智稜果烈有父風帝以孟才節將
子恩賜殊厚拜虎賁郎
馮慈明為尚書兵曹郎時李密逼東都慈明抗節為其
所害梁通郡守楊江上狀帝歎息之贈銀青光禄大夫
拜其二子惇怦俱為尚書承務郎
唐高祖武德二年四月伊州總管張善相為王世充兵
所攻陷賊執善相送於世充善相辭色不撓世充怒令
斬之善相罵世充極口而死高祖聞而歎曰吾負善相
善相不負吾也封其子為襄城郡公
張孝珉為驃騎將軍經略王世充為賊所殺高祖聞而
傷之拜其弟度脱為大將軍封郡公賜帛二百疋
高蒲政為朔州總管右虞候杜士遠所殺高祖以其子
玄積為上柱國榮國公食邑三千戸
張長遜為五原太守會處羅可汗解兵去高祖大悦封
其父暉為遂安郡公
太宗貞觀五年九月癸亥詔曰惟王建國厚禮被於元
勲惟帝念功茂賞隆於延世是以親賢作屏著在周經
支庶畢侯義存漢典開府儀同三司齊國公無忌尚書
左僕射邢國公玄齡故尚書右僕射蔡國公如晦靈州
都督吳國公尉遲敬德左光祿大夫吏部尚書許國公
高士廉兵部尚書潞國公侯君集右衛大將軍郢國公
宇文士及左武衛大將軍翼國公秦叔寶瀘州都督宿
國公程知節等或宇量凝深地兼賢戚或風鑒弘遠功
參帳幕或志懷強正便繁左右幹略宏舉契闊戎旃或
委質藩朝陳力王室誠著出納節表屯夷經文緯武忠
勤懇至固已契叶風雲寄深舟楫雖褒賢之道已紀於旂
常而推恩之令未洽扵胄緒宜賜寵章式遵故實無忌
玄齡如晦敬德各封一子郡公士廉君集士及叔寶知
節各封一子縣公俾夫拜前拜後比蹤曩烈如帶如礪
垂裕後昆
屈突通貞觀中為洛州都督卒太宗幸洛陽宫思通忠
節拜其少子詮果毅都尉
宇文士及貞觀中檢校涼州都督涼土服其威惠入為
衛大將軍錄其功封一子為新城縣公
李勣為右武侯大將軍封其父盖為濟隂王盖固辭王
爵乃封舒國公授散騎常侍陵州刺史勣貞觀中為遼
東道行軍大總管攻破蓋牟遼東白崖等數城又從太
宗摧殄駐蹕以功封一子為郡王
王珪貞觀中為禮部尚書與諸儒正定五禮書成封一
子為縣男
叚志玄為鎮軍大將軍寢疾太宗親自臨視顧謂曰當
與卿子五品志玄頓首固請迴授母弟志感太宗遂授
志感左衛郎將
高宗永徽三年五月詔隋儀同三司豆盧毓御史中丞
游楚客齊侍中崔季舒給事黃門侍郎裴澤並門標忠
鯁風烈可尚其子孫等並令所司量才處分
九月以周司沐大夫裴融尚書左丞封孝琰有忠節於
前代制擢其子孫以旌介烈
總章元年三月詔曰西漢元勲縟禮崇於末嗣東京列
將茂賞覃於後昆繼絶興亡同歸一貫皇家受命蒼旻
肇膺玄籙恢張宇宙蕩一寰區御乾立極之圖諒資天
啟撥亂經邦之略實頼人謀締想初基有足言者或委
質唐郊首參一旅勤著荆棘勞宣草創或策名代邸先
騁六飛誠備艱虞志踰金石咸以攀鱗上漢捧日登山
氣叶風雲情均魚水其太原元從西府舊僚今親詳覽
具為等級贈司徒并州都督忠孝公士彠贈司馬淮安
郡王神通贈開府儀同三司并州都督䕫國公劉弘基
贈并州都督渝國公劉政會贈開府儀同三司并州都
督莒國公唐儉贈左衛大將軍特進譙國公竇琮贈荆
州都督邳國公長孫順德贈護國大將軍涼州都督竇
國公史大業贈幽州都督濮國公龐卿運贈左武衛大
將軍潭州都督巢國公錢九隴贈華州刺史霍國公柴
紹贈潭州都督羅國公張平高贈相州刺史工部尚書
河東郡公裴寂贈洪州都督樂安郡公李思行贈洪州
都督廬陵郡公秦行師贈靈州都督貞定郡公許緒贈
涼州都督江夏郡公李高遷贈齊州刺史劉義節贈太
尉申國公士廉贈司空蔣國公通贈太尉并州都督梁
國公玄齡贈司空蔡國公如晦贈司徒并州都督鄂國
公敬德贈輔國公大將軍楊州都督褒國公叚志玄贈
驃騎大將軍益州都督宿國公程知節贈徐州刺史胡
國公秦叔寶贈左衛大將軍涼州都督郢國公宇文士
及贈左驍騎大將軍荆州都督郯國公張公謹贈荆州
都督懷寧縣公杜公綽贈荆州都督沔陽公公孫武達
贈荆州都督遂安郡公李安遠贈代州都督同安郡公
鄭仁泰贈荆州都督漢東郡公李孟嘗贈幽州都督歷
陽縣公獨孤彦雲故始州刺史襄武郡公劉師等並立
為第一等功臣其家見在朝無五品已上官者子孫及
曾孫擢一人授五品官若先有四品五品官者加授子
孫第一人兩階若三品已上加爵三等其第二等功臣
見在朝無五品已上官者子孫及曾孫擢一人授從六
品已上官若先有五品已上官加一階六品官者加兩
階三品已上官者加爵一等
咸亨五年劉仁軌為鷄林道大總管東伐新羅以功子
姪三人並授上柱國州黨榮之號其所居為樂城鄉三
柱里
蘇定方前後滅三國皆一擒其主賞賜珍寶不可勝紀
仍拜其子慶節為尚輦奉御及定方為左驍衛大將軍
封邢國公又别封子慶節為武邑縣公
中宗神龍元年贈故大理卿徐有功越州刺史授一子
官
二年中書令齊國公魏元忠與武三思等撰則天皇后
實錄二十卷編次文集一百二十卷中宗稱善封元忠
子衛王府諮議參軍昇為任城縣男是年韋安石為中
書令子陟始十歲拜温王府祭酒
睿宗太極元年五月親祀北郊詔桓彦範敬暉崔玄暐
袁恕己張柬之等其子孫並實封二百戸
冊府元龜卷一百三十
