册府元龜卷二百十一宋王欽若等撰
閏位部
求舊繼絶
求舊
周書曰人惟求舊傳曰禮不忘其本蓋云仁厚之至也
自孫劉並起南北建號以暨于梁室咸君臨其國施命
興化至乃追念疇曩深懷雅固篤其恩意推之禮遇或
屈法以申宥或歎逝而思賢以至廵省維桑周爰顧慕
優其賜予加之蠲復頒爵州閭之耆艾延寵藩國之僚
佐人用胥悅俗以歸厚夫如是則澤雖渥而非偏賞雖
豐而不僭矣
蜀先主初領荆州牧以廖立為長沙太守會吳將吕蒙掩
襲南三郡立脫身走自歸先主先主素識待之不深責
也以為巴郡太守
後主爲太子時來敏爲家令後主即位爲光禄大夫坐
過黜免後主以敏東宫舊臣特加優等故廢而復起以
爲執慎將軍
吳孫策與周瑜同年友善瑜自夀春還吳策親自迎瑜
授瑜建威中郎將策又給瑜鼓吹為治舘舍贈賜莫與
為比策令曰周公瑾英雋異才與孤有總角之好骨肉
之分如前在丹陽發兵衆及船糧以濟大事論德酬功
此未足以報者也
大帝嘗與朱然同書學結恩愛至綂事以然為餘姚長
累遷左司馬右軍師緫為大督及寢疾帝晝為减膳夜
為不寐中使醫藥口食之物相望於道自創業功臣疾病
帝意所鍾吕蒙凌統外然其次矣及卒素服舉哀為之感慟
滕裔父胄善屬文大帝待以賓禮軍國書疏嘗令損益
潤色之亦不幸短命帝為之追錄舊恩封裔都亭候
景帝初為琅邪王居會稽時太守濮陽興深與相結及
即位徵興為太常衛將軍平軍國事封外黃侯
宋高祖時謝景仁初為桓玄黃門侍郎時高祖為桓修
撫軍中兵参軍嘗詣景仁諮事景仁與語悅之因留高
祖共食食未辨而景仁為玄所召玄性促急俄頃之間
騎詔續至高祖屢求去景仁不許曰主上見待要應有
方我欲與客共食豈當不得待竟安坐飽食然後應召
高祖甚感之嘗謂景仁是太𫝊安孫及平京邑入鎮石
頭景仁與百僚同見高祖高祖目之曰此名公孫也謂
景仁曰承制府湏記室参軍今當相屈以為大將軍武
陵王遵記室参軍仍為從事中郎雅相推重申以婚姻
廬陵王義真妃景仁女也
永初元年詔曰彭沛下邳三郡首事所基情義繾綣事
由情奬古今所同彭城桑梓本鄕加隆攸在優復之制
宜同豐沛可復租布三十年
文帝初為冠軍將軍以丘淵之為長史及即位以舊恩
歴顯官侍中都官尚書吳郡太守
元嘉四年三月丙子詔曰丹徒桑梓綢繆大業攸始踐
境永懷觸感罔極昔漢章南廵加恩元氏况情義二三
有兼曩日思播遺澤酬慰士民其蠲此縣今年租布
二十六年三月幸丹徒申南北沛下邳三郡復又詔曰
京口肇祥自古著符近代衿帶江山表裏華甸經途四
逹利盡淮海城邑高明土風淳壹包總形勝實唯名都
故能光宅靈心克昌帝業頃年岳牧遷廻軍民從散㕓
里廬宇不逮往日皇基舊鄕地兼藩重宜令殷阜式崇
形望可募諸州樂移者數千家給以田宅并蠲復五月
丙寅又詔曰吾生於此城及盧循肆亂害流茲境先帝
以桑梓根本寔同休戚復以蒙稚猥同艱難情義繾綣
夷險兼備舊物遺蹤猶存心目歲月不居逝踰三紀時
人故老與運零落眷惟既往倍深感嘆可搜訪于時士
庶文武今尚存者具以名聞人身已亡而子孫見在優
量賜賚之
孝武帝初為都督江州刺史時江蠻為寇文帝遣太子
步兵校尉沈慶之伐之慶之以王國令使吳喜自隨使
命去來喜為帝所知賞帝於巴口建義喜遇病不堪隨
慶之下事平帝以喜為主書稍見親遇擢為諸王學官
王景文為宣城太守元凶劭以為黃門侍郎未及就孝武
帝入討景文遣間使歸欵以父在都邑不獲致身及事
平頗見嫌責猶以舊恩除南平王鑠司空長史不拜出
為東陽太守
大明二年詔曰先帝靈命初興龍飛西楚歲紀浸遠感
往纏心奉迎文武情深常棣思弘殊澤以申永懷吏身
可賜爵一級軍戶免為平民
七年三月廵南豫南兖二州詔曰朕弱年操製出牧司
雍承政宣風荐歴年紀國步中阻治戎江甸艱夷情義
寔繋于懷今或講練蒐訓涉茲境閭故邑耆舊在目罕
存年世未遠殱亡大半撫迹惟事傾慨兼著太宗讌故
晉陽洽恩世祖流仁濟畿暢澤永言往猷恩廣前賚可
蠲歴陽郡租輸三年遣使廵慰問民疾苦鰥寡孤老六
疾不能自存者厚賜粟帛年高加以羊酒凡一介之善
隨才銓貫前國名臣及府州佐吏量所沾錫人身已往施
及子孫
十二月幸歴陽追思在藩之舊下詔曰故光禄勲前征
虜長史鄧胤之體局沈隠累任著績朕昔當藩重首先
佐務心力欵盡弗忘于懷往歲息璩凶悖自取誅剪㳂
恩及琬特免釁戮今可擢為給事黃門侍郎以旌宿誠
明帝初為湘東王時虞愿為國常侍轉尋陽王府墨
曹参軍及帝立以愿儒史學涉兼藩國舊恩意遇甚厚
除太常丞
江謐字令和為于湖令明帝為南豫州謐傾身奉之為
帝所親待即位以為驃騎参軍轉尚書度支郎俄遷右
丞兼比部郎
南齊太祖初為宋相國沈昭略為西曹掾甚賞之及即
位謂王儉曰南士中有沈昭略何職處之儉擬以前軍將
軍帝不欲違乃可其奏尋為中書郎累遷侍中
崔慧景宋末為長水校尉自結太祖昇明三年豫章王
為荆州太祖受禪遣慧景奉表稱慶還京師太祖召見加
意勞接轉平西府慧景留為鎮西司馬兼諮議太祖受
禪封安樂縣子三百戸司馬南郡内史
垣閎宋昇明初為散騎常侍領長水校尉與豫章王對
直殿省遷右衛將軍太祖即位以有心誠封爵如舊加
給事中領驍騎將軍
武帝少年與蕭景先共車行泥路車久故壊至領軍府
西門車轅折狼狽景先謂帝曰兩人脫作領軍亦不得
忘今日艱辛及武帝踐祚詔以景先為兼領軍將軍拜
日羽儀甚盛傾朝觀矚拜還未至府門中詔相聞領軍
今日故當無折轅事邪景先奉謝景先事上盡心故恩
寵特密初西還帝坐景陽樓召景先語故舊唯豫章王
一人在席而已
王晏初為西安主簿武帝時為長史與晏相遇後轉鎮
西板宴記室鎮湓城晏專心奉事軍旅書翰皆委焉及
武帝即位累遷常侍丹陽尹宴位任親重朝夕進見言
論朝事自豫章王嶷尚書令王儉皆降意以接之而晏
每以疎漏被帝呵責連稱疾久之帝以晏湏禄飬轉為
江州刺史晏固辭不願外出見許留為吏部尚書領太
子右率終以舊恩見寵張欣泰為尚書都官郎武帝與
欣泰早經欵遇及即位以爲直閣將軍領禁旅
沈冲字景綽為武帝征虜長史尋陽太守甚見委遇世
祖還都使冲行府州縣太子中庶子帝在東宫待以恩
舊及即位轉御史中丞虞悰初為宋黃門郎武帝始從
官家貧薄悰推國士之眷數相分與每行必呼帝同載
帝甚德之昇明中世祖為中軍引悰為諮議参軍遣吏
部江謐持手書謂悰曰今因江吏部有白以君情顧意
欲相屈建元初轉太子庶子帝即位以悰布衣之舊從
容謂悰曰我當令卿復祖業轉侍中朝廷咸驚其美(臣欽)
(若等曰按晉書虞肅父孝武帝時為侍中即悰祖也)
劉悛初為宋桂陽王征北中兵参軍與武帝同直殿内
為明帝親待繇是與世祖欵好遷通直散騎侍郎及武
帝鎮湓城後悛出為廣州刺史武帝自尋陽還遇悛於
舟渚間歡宴敘舊停十餘日乃下遣文惠太子及竟陵
王子良攝衣履修父友之敬帝既即位累遷長兼侍中
車駕數幸悛宅宅盛治山池造甕牖世祖著鹿皮冠被
悛菟皮衾於牖中宴樂以冠賜悛至夜乃去後從駕登
蔣山帝數嘆曰貧賤之交不可忘糟糠之妻不下堂
頋謂悛曰此况卿也世言富貴好改其素情吾雖有四
海今日與卿盡布衣之適悛起拜謝
周山圖初為輔國將軍及武帝踐祚遷竟陵王鎮北司
馬帶南昌太守將軍如故以湓城之舊出入殿省甚見
親信
王諶永明初遷豫章王太尉司馬武帝與諶相遇於宋
明之世故委任為輔國將軍
到撝爲黃門郎解職武帝即位遷太子中庶子不拜又
除長沙王中軍長史司徒左長史先是宋世帝數遊會
撝家同從明帝射雉郊野渴倦撝得早青瓜與帝對剖
食之帝懷其舊德意眄良厚至是一歲三遷
海陵王初為新安王及即帝位詔曰新安國五品以上
悉與滿敘自此以下皆聽解遣其欲仕者適所樂
明帝初為宣城王即位詔宣城國五品以上悉與滿敘
自此以下皆聽解遣其欲仕者適所樂
梁高祖初開覇府以齊司徒右長史任昉為驃騎記室
参軍始高祖與昉遇竟陵王西邸從容謂昉曰我登三
府當以卿為記室昉亦戲高祖曰我若登三事當以卿
為騎兵謂高祖善騎也至是故引昉符昔言焉昉奉箋
曰伏承以今月令辰肅膺典策德顯功高光副四海含
生之倫庇身有地况昉受教君子將二十三年咳唾為
恩眄睞成飾小人懷惠頋知死所昔承清晏屬有緒言
提挈之旨形乎善謔豈非多幸斯言不渝雖情謬先覺
而迹淪驕餌湯沐具而非弔大厦構而相驩明公道貫
二儀勲超䆳古將使伊周奉轡桓文扶轂神功無紀化物
何稱府朝初建俊賢驤首惟此魚目唐突璵璠頋已循
涯寔知塵忝千載一逄再造難答雖則隕越且知所報
天監元年復南蘭陵武進縣依前代之科
大同十年三月帝幸蘭陵謁建陵至脩陵詔曰故鄉老
少接踵遠至情貎孜孜若歸于父宜有以慰其此心並
可錫位一階并加頒賚所經縣邑無出今年租賦監所
責民蠲復二年普賚内外從軍官主左右錢米各有差因作
還舊鄉詩癸卯詔園陵職司參軍勤勞并賜位一階并
加沾賚是月幸廻賓亭宴帝鄕故老及所經郡縣奉迎
候者少長數千人各賚錢二千
蕭琛為侍中高祖在西邸早與琛狎每朝讌接以舊恩
呼為宗老琛亦奉陳昔恩以早簉中陽夙忝同閈雖迷
興運猶荷洪慈帝答曰雖云早契闊乃自非同志忽談
興運且異狂奴
陶弘景齊末義師平建康問議禪代弘景援引圖䜟數
處皆成梁字令弟子進之高祖既早與之遊及即位後
恩禮逾篤書問不絶冠盖相望
何點與高祖有舊及踐祚手詔曰昔因多暇得訪逸軌
坐修竹臨清池忘今語古何其樂也暫别丘園十有四
載人事艱阻亦何可言自應運在天每思相見密邇物
色勞甚山阿嚴光排九重踐九等談天人敘故舊有所
不臣何傷於高文先以皮弁謁子桓伯况以縠綃見文
叔(文先陽彪字子桓魏文帝字伯况周黨字文叔光武字)求之往策不無前例今
賜卿鹿皮巾等後數日望能入也點以巾褐引入華林
園高祖甚悅賦詩置酒恩禮如舊仍下詔曰前徵士何
點高尚其道身安容膝脫落形骸棲志窅冥朕日昃思
治尚想前哲况親得同時而不與爲政喉舌任切必俟
邦良誠望賁然屈居獻替可徵為侍中辭疾不起乃
復詔曰徵士何點居貞物表縱心塵外夷坦之風率繇
自遠往因素志頗申讌言眷彼子陵情兼惟舊昔仲虞
邁俗受俸漢朝安道逸志不辭晉禄此盖前代盛軌往
賢所同可詳加資給並出在所日費所湏大官别給既
人高曜卿故事同垣下(袁渙字曜卿魏太祖賜垣下榖)天監三年卒時
年六十八詔曰新除侍中何點棲遲衡泌白首不渝奄
至殞喪倍懷傷惻可給第一品材一具賻錢二萬布五
十疋喪事所湏内監經理又勑點弟裔曰賢兄徵君弱
冠拂衣華首一操心遊物表不滯近跡脫落形骸寄之
幽遠理情勝致遇興彌高文會酒德撫際逾遠朕膺籙
受圖思長聲教朝多君子既貴成雅俗野有外臣宜弘
此難進方頼清徽式隆大業昔在布衣情期早著資以
仲虞之秩待以子陵之禮聽覧暇日角巾引見窅然汾
射兹焉有記一旦萬古良懷傷悼鄉友于淳至親從彫
亡偕老之願致使反奪纏緜永恨伊何可任永矣奈何
曹景宗爲領軍將軍高祖數讌見功臣共道故舊景宗
醉後謬忘或誤稱下官高祖故縱之以爲笑樂
范雲為吏部尚書嘗侍讌高祖謂臨川王宏鄱陽王惔
曰我與尚書少親善申四海之敬今為天下主此禮既
革汝宜代我呼范為兄二王下席拜與雲同車還尚書
下省時人榮之
王珍國嘗以明鏡獻誠於高祖高祖斷金以報之後因
侍宴帝問曰卿明鏡尚存昔金何在珍國答曰黃金在
臣肘不敢失墜復為右衛將軍加給事中遷左衛將軍
加散騎常侍天監初封灄陽縣侯邑千戶
元帝初鎮荆州顔恊為記室及卒甚歎惜之為懷舊詩
以傷之其一章曰弘都多雅度信乃含忠實鴻漸殊未
昇上材淹下秩
宗懔初為元帝記室後為别駕江陵令及帝即位擢為
尚書侍郎又手詔曰昔扶柳開國尚曰故人西鄕作土
本繇賓客况事涉勲庸而無爵賞尚書侍郎宗懔極有
帷幄之謀誠深股肱之任從我於邁多歴歲事可封信
安縣侯食邑一千戸
王褒為安成郡太守侯景度江建業擾亂文帝承制轉
智武將軍南平内史及嗣位於江陵欲待褒以不次之
位褒時猶在郡勑王僧辨以禮發遣褒乃將家西上元
帝與褒有舊相得甚歡拜侍中累遷吏部尚書左僕射
陳高祖即位以左光禄大夫王冲前代舊臣特申長幼
之敬
沈恪吳興武康人也在梁為新喻侯高祖與恪同郡情
好甚䁥蕭暎卒後高祖南討李賁仍遣妻子附恪還尋
補東宫直
文帝梁末避地臨安于駱牙母觀帝儀表知非常人待
之甚厚及即位牙為越州刺史初牙母之卒也于時饑
饉兵荒至是始葬詔贈牙母常安國太夫人諡曰恭遷
牙為貞威將軍晉陵太守
華皎梁代為尚書比部令史侯景之亂事景黨王偉高
祖南下文帝為景所囚皎遇帝甚厚景平文帝為吳興
太守以皎為都尉錄軍府榖帛多以委之皎聰慧勤於
簿領及文帝即位除開遠將軍右衛將軍天嘉元年封
懷仁縣伯邑四百戸
北齊高祖少與司馬子如相結託分義甚深及入雒除
右僕射與侍中高岳侍中孫騰右僕射高隆之等共知
朝政甚見信重高祖鎮晉陽子如時往謁見待之甚厚
並坐同食從旦逹暮及其當還高祖及武明后俱有賚
遺率以為常
劉貴為御史中尉雖非佐命元功然與高祖布衣之舊
特見親重
叚長仕東魏為懷朔鎮將常見高祖甚異之謂高祖云
君乃康世之才終不徒然也請以子孫爲託興和中啓
贈司空公子寧相府從事郎中
崔陵仕東魏為左光禄大夫仍鎮黃門尋以貪汚為御
史所劾因還鄕里遇赦始出高祖以陵本豫義旗復其
黃門
文宣帝天寳初陳留太守徐遠為御史所劾遇赦免沈
廢二年帝以遠勲舊特用為領軍府長史
武成帝居藩曾病文宣令齊州刺史崔季舒療之傋盡
心力太寧初追還引見慰勉累拜度支尚書開府儀同
三司張雕為平原太守坐贓賄失官武成即位以舊恩
除通直散騎侍郎
魏收為中書監兼右僕射開府坐罪除名河清三年起
除清都尹尋遣黃門郎元文遥勅收曰卿舊人事我家
最久前者之罪情在可恕比令卿為尹非為美授但初
起卿斟酌如此朕豈可用卿之才而忘卿身待至十月
當還卿開府
梁太祖唐天復元年正月兼河中節度至府出東郊以
素服拜于故節度使王重榮之壠以申夙分又辟其少
子瓚為節度判官又請故宰相張濬為重榮神道碑曰
帝頃自左馮來歸蒲坂而重榮識在田之竒狀有附翼
之深期劉宣威坐席之言形于昔日喬太尉英雄之許
感極茲辰帝追思之深故恩禮若是開平二年四月以
戶部尚書致仕裴廸復為右僕射廸敏事慎為達吏治
明籌筭帝初建節旄於夷門廸一謁見如故知乃辟為
從事自是之後歷三十年委四鎮租賦兵籍帑廪官吏
獄訟賞罰經費運漕事無巨細皆得專之帝每出師即
知軍州事逮于二紀不出梁之闉閎甚有禆贊之道禪
代之歲命為太常卿屬年已耆耋視聽昏塞不任朝謁
遂請老許之朞月復起師長庶官焉
三年以蒲州肇迹之地且因經略鄜延於是廵幸數月
暇日遊豫至焦梨店頗述前事念王重榮舊功下詔褒
奬而封崇之
劉崇太祖微時嘗傭力崇家及即位召崇用之歴殿中
監商州刺史崇之母撫梁祖有恩梁氏號為國婆徐宋
之民謂崇家為豢龍劉家子鼎起家為大理評事
繼絶
夫繼絶之禮王者所以歸民置後之文聖人所以勸善
况餘分建歴大德未融固宜昭興滅之仁豐延世之賞
俾神明之後不廢於蒸嘗公侯之家克紹於圭組用能
率勵勲德懷服蒸黎者焉
宋高祖永初元年四月即位詔曰夫微禹之感歎深後
昆盛德必祀道隆百世晉氏封爵當隨運改至於德参
微管勲濟蒼生愛人懷樹猶或勿剪雖在異代義無冺
絶降殺之宜一依前典可降始興公封始興縣公廬陵
公封柴桑縣公千戸始安公封荔浦縣侯長沙公封醴
陵縣侯康樂公可即封縣公各五百戸以奉晉故丞相
王導太𫝊謝安大將軍温嶠大司馬陶侃車騎將軍謝
玄之祀
是月封晉臨川王司馬寳為西豐縣侯食邑千戸
南齊太祖建元元年四月即位詔曰繼世象賢列代盛
典疇庸嗣美前載令圖宋氏通侯乃宜隨運省替但欽
德懷義尚表墳閭况功濟區夏道光民俗者哉降差之
典宜遵往制南康縣公華容縣公可為侯萍鄕縣侯可
為伯减戸有差以繼劉穆之王弘何無忌後
梁高祖天監元年四月巴陵王殂(南齊和帝)以謝沭縣公蕭
寳義為巴陵王以奉齊祀
是年詔曰褒隆往代義炳彛則朕當此樂推思弘前典
齊豫章王元琳故巴陵王昭胄子周齊氏宗國高武嫡
嗣宜祚井邑以傳世祀降封新塗縣侯五百戶
敬帝太平元年十二月以前昌平令劉督為汝隂王前
鎮西法曹行参軍蕭綋為巴陵王奉宋齊二代後
陳高祖永定三年四月江隂王殂(梁敬帝)以梁武林侯蕭
諮子季卿嗣為江隂王
宣帝太建三年六月江隂王蕭季卿以罪免封東中郎
長沙王府諮議参軍蕭彛為江隂王
是年追封侯安都為陳集縣侯邑五百戸子亶為嗣(安都)
(於文帝天嘉四年坐事賜死至是追封)
北齊孝昭皇帝皇建元年八月即位詔自高祖創業已
來諸在佐命功臣子孫絶滅國統不傳者有司搜訪近
親以名聞當量為立後又詔曰昔武王克商先封兩代
漢魏二晉無廢兹典及元氏統歷不率舊章朕纂承大業
思弘古典但二王三恪舊說不同可議定是非列名條
奏其禮儀體式亦仰議之
梁太祖開平二年三月以鴻臚卿李從唐室宗屬封萊
國公為二王後有司奏萊國公李從合留三廟於西都
選地位建立廟宇以備四仲祀祭命度支供給以遵彛
典
十二月立二王三恪南郊禮儀使狀曰詩稱有客書載
虞賓實因禪代之初必行興繼之命俾之助祭式表推
恩兼垂恪敬之文别示優崇之典徵於歴代襲用舊章
謹案唐朝以後魏元氏子孫韓國公為三恪以周宇文
氏子孫為介國公隋朝楊氏子孫為&KR0566;國公為二王後
今伏以國家受禪封唐朝子孫李從為萊國公今参詳
合以介國公為三恪&KR0566;國公萊國公為二王後
册府元龜卷二百十一
