冊府元龜卷四百六十五宋王欽若等撰
臺省部
識量
夫深智内朗沈幾獨運周物而不殆謀事而有成先見
表於未形遠慮出於羣萃斯識量之謂也二漢而下臺
省為多賢焉咸以雍容侍從周旋宥密典司政要總率
官屬備預切近之問對關決中外之敷納故其僉諧之
重是為俊選之首乃有藴天人之深識逹古今之治體
洞悉情偽周知損益當詢謀之攸及或議論之並作而
能斟酌當世之務揣摩敵人之心言必有中舉無遺策
觀其鈎深致遠可施於久大臨機制變足挫乎糾紛雖
復用舍之有殊才志之相戾其於遺風嘉話皆足以聳
來者之聽焉
後漢宋均明帝時為尚書令性寬和不喜文法嘗以為
吏能弘厚雖貪汙放縱猶無所害至於苛察之人身或
廉法而巧黠刻削毒加百姓災害流亡所繇而作及在
尚書嘗欲叩頭争之以時方嚴切故遂不敢陳帝後聞
其言而追悲之
鄭泰字公業靈帝末何進輔政徵用名儒以泰為尚書
侍郎加奉車都尉進將誅黃門欲召董卓為助泰謂進
曰董卓彊忍寡義志欲無饜若借之朝政授之大事將
肆其心以危朝廷以明公之威德據阿衡之重任秉意
獨斷誅除有罪誠不待卓以為資援也且事留變生其
監不遠又為陳時之要務進不能用乃棄官去謂潁川
人荀攸曰何公未易輔也進尋見害卓果專權廢帝
魏董昭字公仁文帝初即王位昭為侍中時征東大將
軍曹休臨江在洞浦口自表願將銳卒虎步江南因敵
取資事必克捷若其無臣不湏為念帝恐休便渡江驛
馬詔止時昭侍側因曰竊見陛下有憂色獨以休濟江
故乎今者渡江人情所難就休有此志勢不獨行當湏
諸將臧覇等既富且貴無復他望但欲終其天年保守
禄祚而已何肯乘危自投死地以求徼幸苟覇等不進
休意自沮臣恐陛下須有勅渡之詔猶必沉吟未便從
命也是後無幾暴風吹賊船悉詣休等營下斬首獲生
賊遂迸散詔勅諸軍促渡軍未時進賊救船至
劉曄文帝黃初元年為侍中詔問羣臣令料蜀主當為
關侯出報吳不衆議咸云蜀小國耳名將唯關關死軍
破國内憂懼無緣復出曄獨曰蜀雖狹弱而彼之謀欲
以威武自強勢必用衆以示其有餘且關侯蜀主義為
君臣恩猶父子關死不能為興軍報敵於終始之分不
足後蜀果出兵擊吳吳悉國應之而遣使稱藩朝臣皆
賀獨曄曰吳絶在江漢之表無内臣之心久矣陛下雖
齊德有虞然醜虜之性未有所感因難求臣必難信也
彼必外廹内困然後發此使耳可因其窮襲而取之夫
一日縱敵數世之患不可不察也備軍敗退吳禮敬轉
廢欲興衆伐之曄諫帝以為彼新得志上下齊心而阻
帶江湖必難倉卒帝不聽五年帝幸廣陵泗口命荆揚
州諸軍並進會羣臣問孫權當自來不咸曰陛下親征
權恐怖必舉國而應又不敢以大衆委之臣下必自將
而來曄曰彼謂陛下欲以萬乘之重牽已而超越江湖
者在於别將必勒兵待事未有進退也大駕停住積日
權果不至帝乃旋師云卿策之是也
司馬孚文帝時為黃門侍郎時孫權稱藩請送任子當
遣前將軍于禁還久而不至天子以問孚孚曰先王設
九服之制誠以要荒難以德懷不以諸夏禮責也陛下
承緒遠人率貢權雖未送任子于禁不至猶宜以寬待
之畜養士馬以觀其變不可以嫌疑責譲恐傷懷遠之
義自孫策至權奕世相繼惟強與弱不在一禁禁之未
至當有他故耳後禁至果以疾遲留而任子竟不至
衞臻文帝時為侍中吏部尚書帝幸廣陵行中領軍從
征東大將軍曹休表得降賊辭孫權已在濡湏口臻曰
權恃長江未敢抗衡此必畏怖偽辭耳考核降者果守
將詐所作也及明帝即位後遷右僕射典選舉如前蔣
濟遺臻書曰漢祖遇亡虜為上將周武拔漁父為太師
布衣厮養可登王公何必守文試而後用臻答曰古人
遺智慧而任度量湏考績而加黜陟今子同牧野於成
康喻斷蛇於文景好不經之舉開拔竒之津使天下馳
騁而起矣後加光禄大夫諸葛亮出斜谷征南上將朱
然等軍已過荆城臻曰然吳之驍將必下從權且為勢
以綴征南耳權果召然入居巢進攻合肥帝欲自東征
臻曰權外示應亮内實觀望且合肥城固不足為慮車
駕可無親征以省六軍之費帝到尋陽而權竟退幽州
刺史毋丘儉上疏曰陛下即位以來未有可書吳蜀恃
險未可卒平聊可以此方無用之士克定遼東臻曰儉
所陳皆戰國細術非王者之事也吳頻歲稱兵寇亂邊
境而猶按甲養士未果尋致討者誠以百姓疲勞故也
且淵(姓公孫名淵)生長海表相承三世外撫戎夷内修戰射
而儉欲以偏軍長驅朝至夕卷知其妄矣儉行軍遂不
利
孫資文帝黃初初為中書令明帝即位加散騎常侍尤
見寵任時諸葛亮出在南鄭議者以為可因大發兵就
討之帝意亦然以問資資曰昔武皇帝征南鄭取張魯
陽平之役危而後濟又自往拔出夏侯淵軍數言南鄭
直為天獄中斜谷道為五百里石宂耳言其深險喜出
淵軍之辭也又武皇帝聖於用兵察蜀賊棲於山巖視
吳虜竄於江湖皆撓而避之不責將士之力不爭一朝
之忿誠所謂見勝而戰知難而退也今若進軍就南鄭
討亮道既險阻計用精兵又轉運鎮守南方四州遏禦
水賊凢用十五六萬人必當復更有所發與天下騷動
費力廣大此誠陛下所宜深慮夫守戰之力力役参倍
但以今日見兵分命大將據諸要險威足以震懾強寇
鎮静疆場將士虎睡百姓無事數年之間中國日盛吳
蜀二虜必自罷弊帝由是止時吳人彭綺又舉義江南
議者以為因此伐之必有所克帝問資資曰鄱陽宗人
前後數有舉義者衆弱謀淺旋輙乖散昔文皇帝常密
論賊形勢言洞浦殺萬人得船千萬數日間船人復會
江陵被圍歴月權裁以千數百兵住東門而其土地無
摧解者是有法禁上下相奉持之明驗也以此推綺懼
不能為權腹心大疾也綺果尋敗亡帝又詔資曰吾年
稍長又歴觀書傳中皆歎息無所不念圖萬年後計莫
過使親人廣據職勢兵任又重今射聲校尉缺又欲得
親人誰可用者資曰陛下思深慮遠誠非愚臣所及書
傳所載皆聖聽所䆒向使漢高不知平勃能安劉氏孝
武不識金霍付屬以事殆不可言文皇帝始召曹真還
時親詔臣以重慮及至晏駕陛下即祚猶有曹休外内
之望頼遭日月銜勒不傾使各守分職纖介不問以此
推之親臣貴戚雖當據勢握兵宜使輕重素定若諸侯
典兵力均衡平寵齊愛等則不相為服不相為服則意
有異同今五營所領見兵常不過四百選授校尉如其
軰類為有疇匹至於重大之任能有所維綱者宜以聖
恩簡擇如平勃金霍劉章等一二人漸殊其威重使相
鎮固於事為善帝曰然如卿言當為吾遠慮所圖今日
可參平勃侔金霍雙劉章者其誰哉資曰臣聞知人則
哲惟帝難之唐虞之聖凢所進用明試以功陳平初事
漢祖絳灌等謗平有受金盜嫂之罪勃以吹簫引彊始
事高祖亦未知名也高祖察其行跡然後知可付以大
事霍光給事中二十餘年小心勤愼乃見親信日磾匈
奴以至孝質直特見擢用左右尚曰妄取休屠兒而重
貴之平勃雖安漢嗣其終勃被反名平劣自免於吕嬃
之讒上官桀桑弘羊與霍光爭權幾成禍亂此誠知人
之不易為臣之難也又所簡擇當得陛下所親當得陛
下所信誠非愚臣之所能識别
劉劭明帝時為散騎常侍時聞公孫淵受孫權燕王之
號議者欲留淵計吏遣兵討之劭以為昔袁尚兄弟歸
淵父康康斬送其首是淵先世之效忠也又所聞虛實
未可審知古者要荒未服修德而不征重勞民也宜加
寬貸使有以自新後淵果斬送權使彌晏等首
傅嘏齊王正始中為尚書常以為秦始罷侯置守設官
分職不與古同漢魏因循以至于今然儒生學士咸欲
錯綜以三代之禮禮弘致遠不應時務事與制違名實
未附故歴代而不至於治者蓋繇是也欲改定官制依
古正今遇帝室多難未能革易
鍾毓齊王正始中為散騎侍郎大將軍曹爽盛夏興軍
伐蜀蜀拒守軍不得進爽方欲增兵毓與書曰竊以為
廟勝之策不臨矢石王者之兵有征無戰誠以干羽可
以服有苖退舍足以納原寇不必縱吳漢於江關騁韓
信於井陘也見可而進知難而退蓋自古之政惟君侯
詳之爽無功而還後高貴鄉公正元中毓為尚書諸葛
誕反大將軍司馬文王議自詣壽春討誕會吳大將孫
壹率衆降或以為吳新有釁必不能復出軍東兵已多
可湏後間毓以為夫論事料敵當以已度人今誕舉淮
南之地以與吳國孫壹所率口不至千兵不過三百吳
之所失蓋為無幾若壽春之圍未解而吳國之内轉安
未可必其不出也大將軍曰善遂將毓行淮南既平為
青州刺史後加將軍
鍾會為黃門侍郎高貴鄉公甘露二年徵諸葛誕為司
空時會喪寧在家策誕必不從命馳白文王文王以事
已施行不復追改後誕果反
吳闞澤字德潤文帝時為中書令諸官司有所患疾帝
欲增重科防以簡御臣下澤每曰宜依禮律其和而有
正皆此類也
晉荀勖字公會武帝時為中書監加侍中帝議遣王公
之國帝以問勖勖對曰諸王公已為都督而使之國則
廢方任又分割郡縣人心戀本必用嗷嗷國皆置軍官
兵還當給國而闕邊守帝重使勖思之勖又陳曰如詔
準古方伯選才使軍國各隨方面為都督誠如明旨至
於割正封疆使親疎不同誠為佳矣然分裂舊土猶懼
多所搖動必使人心忽擾思惟竊宜如前若於事不得
不時有所轉封而不至分割土域有所損奪者可隨宜
節度其五等體國經遠實不成制度然但虛名其於實
事略與舊郡縣鄉亭無異若造次改奪恐不能不以為
恨今方了其大者以為五等可湏後裁度凡事雖有久
而益善者若臨時或有不解亦不可忽帝以勖言為允
多從其意時又門下啓通事令史伊羡趙咸為舍人對
掌文法詔以問勖勖曰今天下幸頼陛下聖德六合為
一望道化隆洽垂之將來而門下上稱程咸張惲下稱
此等欲以文法為政皆愚臣所未逹昔張釋之諫漢文
謂虎圈嗇夫不宜見用邴吉住車明調和陰陽之本此
二人豈不知小吏之惠誠重惜大化也昔魏武帝使中
軍司荀攸典刑獄明帝時猶以付内常侍以臣所聞明
帝時唯有通事劉泰等官不過與殿中同號耳又頃言
論者皆云省官减事而求益吏者相尋矣多云尚書郎
大令史不親文書乃委付書令史及幹誠吏多則相倚
也增置文法之職適恐更耗擾臺閣臣竊謂不可
張華為中書令時杜預畫平吳之計武帝未從後帝與
華圍棋而預表適至華推枰歛手曰陛下聖明神武朝
野清晏國富兵彊號令如一吳主荒滛驕虐誅殺賢能
當令討之可不勞而定帝乃許之
李熹武帝時為僕射時凉州虜寇邊熹唱義遣軍討之
朝士謂出兵不易虜未足為患竟不從之後虜果大縱
逸凉州覆没朝廷深悔焉
杜預為度支尚書預以孟津渡險有覆没之患請建河
橋于富平津議者以為殷周所都歴聖賢而不作者必
不可立故也預曰造舟為梁則河橋之謂也及橋成武
帝從百僚臨會舉觴屬預曰非君此橋不立對曰非陛
下明臣亦不得施其微功
山濤為尚書僕射武帝平吳之後詔天下罷軍役示海
内大安州郡悉去兵大郡置武吏百人小郡五十人帝
常講武于宣武場濤時有疾詔乘步輦從因與盧欽論
用兵之本以為不宜去州郡武備其論甚精于時咸以
濤不學孫吳而闇與之合帝稱之曰天下名言也而不
能用及永寧之後屢有變難宼賊焱起皆以無備不能
制天下遂大亂如濤言焉
郄鑒明帝時為尚書令王敦專制内外危逼鑒遂與帝
謀敦既而錢鳳攻逼京都假鑒節加衞將軍都督從駕
諸軍事鑒以無益事實固辭不受軍號以尚書令領諸
屯營及錢鳳等平温嶠上言請宥王敦佐吏鑒以為先
王崇君臣之教故貴仗死之節昏亡之主故開待放之
門王敦佐吏雖多逼廹然居逆亂之朝無出關之操凖
之前訓宜加義責又奏錢鳳母年八十宜蒙全宥乃從
之
卞壼成帝時拜光禄大夫加散騎常侍時庾亮將徵蘇
峻言於朝曰峻狼子野心終必為亂今日徵之縱不順
命為禍猶淺若復經年為惡滋蔓不可復制此是鼂錯
勸漢景帝早削七國事也當時議者無以易之壼固争
謂亮曰峻擁彊兵多藏無頼且逼近京邑路不終朝一
旦有變易為蹉跌宜深思遠慮恐未可倉卒亮不納壼
知必敗與平南將軍温嶠書曰元規召峻意定懷此於
邑温生足下奈此事何吾今所慮是國之大事且峻已
出狂意而召之更速必縱其羣惡以向朝廷朝廷威力
誠桓桓交湏接鋒履刅尚不知便可即擒不王公亦同
此情吾與之争甚懇切不能如之何本出足下為外藩
任而今恨出足下在外若卿在内俱諫必當相從今内
外戒嚴四方有備峻凶狂必無所至耳恐不能使無傷
如何壼司馬任台勸壼宜畜良馬以備不虞壼笑曰以
逆順論之理無不濟若萬一不然豈湏馬哉峻果稱兵
荀蕤為尚書左丞咸和中桓温平蜀朝廷欲以豫章郡
封温蕤言於帝曰若温復假王威北平河雒修復園陵
將何以加此於是乃止
王述海西公太和中遷散騎常侍尚書令每受職不為
虛譲其有所辭必於不受其子坦之諫以為故事應譲
述曰汝謂我不堪耶坦之曰非也但克譲自美事耳述
曰既云堪何為復譲人言汝勝我定不及也初桓温平
雒陽議欲遷都朝廷憂懼將遣侍中止之述曰温欲以
虛聲威朝廷非事實也但從之自無所至事果不行又
議欲移雒陽鐘簴述曰永嘉不競暫都江左方當蕩平
區宇旋軫舊京若其不爾宜改遷園陵不應先事鐘簴
温竟無以奪之
王彪之為尚書僕射時豫州刺史謝奕卒簡文遽使彪
之舉可以代奕者對曰當今時賢備簡高鑒簡文曰人
有舉桓雲者君謂如何彪之曰雲不必非才然温居上
流割天下之半其弟復處西藩兵權盡在一門亦非深
根固蒂之宜也人才非可豫量但當令不與殿下作異
者耳簡文頷曰君言是也
車胤字武子為中書侍郎太元中議郊廟明堂之事武
子以明堂之制既甚難詳且樂主於和禮主於敬故質
文不同音器亦殊既茅茨廣厦不一其度何必守其形
範而不弘本順時乎九服咸寧四野無塵然後明堂辟
雍可光而修之時從其議
宋何承天太祖時為尚書左丞元嘉中故司徒掾孔邈
奏事未御邈已喪殯議者謂不宜仍用邈名更以見官
奏之承天議曰既没之名不合奏者非有他義正嫌於
近不祥耳奏事一却動經歲時盛明之世事從簡易曲
嫌細忌皆應蕩除
何尚之為吏部尚書劉湛誅後左衞將軍范曄任參機
密尚之察其意趣異常白太祖宜出為廣州若在内釁
成不得不加以鈇鉞屢誅大臣有虧皇化帝曰始誅劉
湛等方欲超昇後進曄事迹未彰便預相黜斥萬方將
謂卿等不能容才以我為信受讒說但使共知如此不
憂致變也曄後謀反伏誅
蔡廓為禮部尚書太祖入奉大統尚書令傅亮率百僚
奉迎廓亦俱行至潯陽遇疾不堪前亮將進路詣别廓
謂曰滎陽在吳(少帝被廢為滎陽王幽于吳郡)宜厚加供奉滎陽不幸
卿諸人有弑主之名欲立于世將可得耶時亮已與徐
羡之議害少帝乃馳信止之信至已不及羡之大怒曰
與人共計議云何纔轉背便賣惡於人及太祖即位謝
晦將之荆州與廓别屏人問曰吾其免乎廓曰卿受先
帝顧命任以社稷廢昏立明義無不可但殺二昆而以
之北面挾震主之威據上流之重以古推今自免為難
耳
蔡興宗前廢帝時為吏部郎先是大明世奢侈無度多
所造立賦調煩嚴徵役過苦至是發詔悉皆削除繇此
紫極殿南北馳道之屬皆被毁壞自孝建以來至大明
末凡諸制度罕有存者興宗於都座慨然謂顔師伯曰
先帝雖非盛德至要以道始終三年無改古典所貴今
殯宫始撤山陵未遠而凡諸制度興造不論是非一皆
刊削雖復禪代亦不至爾天下有識當以此窺人師伯
不能用興宗後為尚書右僕射徐州刺史薛安都據彭
城反後遣使歸欵泰始二年冬遣鎮軍將軍張永率軍
迎之興宗曰安都遣使歸順此誠不虛今宜撫之以和
即安所蒞不過湏單車使及咫尺書耳若以重兵迎之
勢必疑懼或能招引北虜為患不測叛臣釁重必宜翦
戮則比者所宥亦已弘矣况安都外據強地密邇邊關
考之國計尤宜馴養如前遂叛將生旰食之憂彭城險
固兵強將勇圍之既難攻不可拔疆塞之虞二三宜慮
臣為朝廷憂之時張永已行不見從安都聞大軍過淮
嬰城自守要取魏軍永戰大敗又值寒雪死者十八九
遂失淮北四州其先見如此初永敗聞至帝在乾明殿
先召司徒建安王休仁又召興宗謂休仁曰吾慙蔡僕
射以敗書示興宗曰我愧卿殷琰據壽陽為逆遣輔國
將軍劉勔攻圍之四方既平琰嬰城固守帝使中書為
詔譬琰興宗曰天下既定是琰思順之日陛下宜下手
詔數行以相慰引今直使中書為詔彼必疑謂非眞非
所以速清方難也不從琰得詔疑劉勔詐造果不敢降
攻戰經時久乃歸順
南齊張融初仕宋孝武為攝祠倉部二曹倉曹以正月
俗人所忌太倉為可開否融議不宜拘束小忌領軍劉
勔戰死祠曹議帝應哭勔否融議宜哭於是始舉哀
王融為中書郎時魏遣使求書朝議欲不與融上疏云
若來之以文德賜之以副書漢家軌儀重臨畿輔司隸
傳節復入關河武帝答曰吾意不異卿今所啓比相見
更委悉事竟不行
梁王規為中書黃門侍郎高祖普通初陳慶之北伐剋
復雒陽百僚稱賀規退曰道家有云非為功難成功難
也羯宼游䰟為日已久桓温得而復失宋武竟無成功
我孤軍無援深入寇境威勢不接餽運難繼將是役也
為禍階矣俄而王師覆没其識逹事機多如此類
朱异為員外常侍普通五年大舉北伐魏徐州刺史元
法僧遣使請舉地内屬詔有司議其虛實异曰自王師
北討剋獲相繼徐州地轉削弱咸歸罪法僧法僧懼祻
之至其降必非偽也高祖乃遣异報法僧并勑衆軍應
接授异節度既至法僧遵承朝旨如异策焉
傅岐為中書通事舍人太清元年豫州刺史湞陽侯蕭
淵明率衆伐彭城兵敗䧟魏二年淵明遣使還述魏人
欲更通和好勅有司及近臣定議左衞朱异曰高澄此
意當復欲繼好不爽前和邊境已得靜宼息民于事為
便議者並然之岐獨曰高澄既新得志其勢非弱何事
湏和此必是設間故令湞陽遣使令侯景自疑當以湞
陽易景景意不安必圖禍亂今若許澄通好正是墜其
計中且彭城去歲喪師渦陽復新敗退今使就和益示
國家之弱若如愚意此和宜不可許朱异等固執高祖
遂從异議及遣和使侯景果有此疑累啓請追使勅但
依違報之至八月遂舉兵反十月入宼京師請誅异三
年遷中領軍舍人如故二月景于闕前通表乞割江右
四州安置部下當解圍還鎮勅許之乃于城西立盟求
遣宣成王出送岐固執宣成嫡嗣之重不宜許乃遣石
城公大欵送之及與景盟訖城中文武喜躍望得解圍
岐獨言於衆曰賊舉兵為逆未遂求和夷情獸心必不
可信比和終為賊所詐也衆兵怨怪之及景背盟莫不
歎服
陳毛喜為五兵尚書參掌選事及衆軍北伐得淮南地
喜陳安邊之術高宗納之即日施行又問喜曰我欲進
兵彭汴於卿意如何喜對曰臣實非智者安敢預兆未
然竊以淮左新平邊疆未乂周氏始吞齊國難與爭鋒
豈以弊卒疲兵復加深入且棄舟楫之工踐車騎之地
去長就短非吳人所便臣愚以為不若安民保境寢兵
復約然後廣募英竒順時而動斯久長之術也宣帝不
從後吳明徹䧟于周帝謂喜曰卿之所言驗於今矣
後魏公孫邃為南部尚書時孝文與文明太后引見王
公已下帝曰比年方割畿内及京城三部於百姓頗有
益否䆳對曰先者人民離散主司猥多至于督察實難
齊整自方割以來衆賊易辯實有大益太后曰諸人多
言無益卿言可謂識治機矣
宋弁為散騎侍郎孝文曾論江左事因問弁曰卿比南
行入其隅隩彼政道云何興亡之數可得知不弁對曰
蕭氏父子無大功于天下既以逆取不能順守德政不
理徭役滋劇内無股肱之助外有怨叛之民以臣觀之
必不能貽厥孫謀保有南海若勿殫其威身免為幸(臣欽)
(若等曰其后南齊武帝之后明帝以族子嗣立高武諸子誅戮皆盡)
王叡為尚書令時沙門法秀謀逆事發多所牽引叡曰
與其殺不辜寧赦有罪宜梟斬首惡餘從疑赦不亦善
乎孝文從之得免者千餘人
李平宣武時為散騎常侍前來良賤之訟多有積年不
决平奏不問眞偽一以景明年前為限於是獄訟止息
武川鎮民饑鎮將任欵請貸未許擅開振恤有司䋲以
費散之條免其官爵平奏欵意在濟人心無不善宣武
原之
張普惠孝明時為尚書右丞梁武帝弟子西豐侯正德
詐稱降欵朝廷遣使往迎普惠上疏請付揚州移還蕭
氏不從俄而正德果逃還
韓子熙為黃門時爾朱榮擒葛榮送至京師莊帝欲面
見數之子熙以為榮元兇自知必死恐或不遜無宜見
之爾朱榮聞而大怒請罪子熙莊帝恕而不責
北齊陳元康為散騎常侍初魏朝授世宗相國齊王世
宗頻譲不受乃召諸將及元康等密議之諸將皆勸世
宗恭膺朝命元康以為未可又謂魏收曰觀諸人但專
欲誤王我向已啓若王受命朝置官僚元康叨忝或得
黃門郎但時事未可耳
封隆之為侍中時高祖自雒還師于鄴隆之將赴都因
過謁見啓高祖曰斛斯椿賀拔勝賈顯智等往事爾朱
仲遠中復乖阻及討仲遠又與之同猜忍之人志欲無
限又叱列延慶侯念賢皆在京師王授以名位此等必
搆祻隙高祖經宿乃謂隆之曰侍中昨言實是深慮
魏收為中書監時武成未發喪在内諸公以後主即位
有年疑於赦令諸公引收訪焉收固執宜有恩澤乃從
之
馮子琮為給事黃門侍郎武成既禪位復駐在晉陽既
居舊殿少帝未有别所詔子琮監造大明宮宮成武成
親自廵幸怪其不甚宏麗子琮對曰至尊幼年纂承大
業欲令執行節儉以示萬邦兼此北連天闕不宜過復
崇峻武成稱善及武成晏駕僕射和士開先嘗侍疾秘
喪三日不發子琮問士開不發喪之意士開引神武文
襄皆秘喪不舉至尊年少恐王公有二心意欲盡追集
凉風堂然後與公羣議時太尉錄尚書事趙郡王叡先
嘗居内預帷幄之謀子琮素知士開忌叡及領軍臨淮
王婁定遠恐其矯遺詔出叡外任奪定遠禁衞之權因
答云大行神武之子今上又見先皇傳位羣臣富貴者
皆是至尊父子之恩但令在内貴臣無一改易王公以
下必無異望世異事殊不得與覇朝相比且公出門經
數日升遐之事行路皆傳久而不舉恐有他變於是乃
發喪
後周王悦為左丞久居管轄頗獲時譽侯景據河南來
附仍請兵為援文帝先遣韋法保賀蘭碩德等帥衆助
之悦言於帝曰侯景於高歡始則篤鄉黨之情末乃定
君臣之契位居上將職重台司論其分義有同魚水今
歡始死景便離貳豈不知君臣之道有違忠義之禮不
足蓋其圖既大不䘏小嫌然尚能背德於高氏豈肯盡
節于朝廷今若益之以勢援之以兵非惟侯景不為池
中之物亦恐朝廷貽笑將來也帝納之乃遣追法保等
而景尋叛
崔猷為司會中大夫及陳將蔡皎來附晉公護議欲南
伐公卿莫敢言猷獨進曰前歲東征死傷過半比雖加
撫循而創痍未復近者長星為災乃上玄所以垂鑒誡
也豈可窮兵黷武而重其譴負哉護不從水軍果敗
于翼為右官伯明帝雅愛文史立麟趾學士在朝有藝
業者不限貴賤皆預聽焉及蕭撝王褒等與卑鄙之徒
同為學士翼言於帝曰蕭撝梁之宗子王褒梁之公卿
今與趨走同儕恐非尚賢貴爵之義帝納之詔翼定其
班次於是有等差矣
隋李德林為内史令開皇元年勅令與于翼高熲同修
律令令班後蘇威每欲改易事條德林以為格式義須
畫一縱令小有蹐駁非過蠧政害民者不可數有改張
威乃止
盧昌衡為尚書祠部郎高祖常大集羣下令自陳功績
人皆競進昌衡獨無所言左僕射高熲目而異之
裴矩為黃門侍郎從煬帝在江都時義兵入關帝令虞
世基就宅問矩方略矩曰太原有變京畿不静遥為處
分恐失事機惟願鑾輿早還方可平定
唐封倫為内史侍郎高祖常幸温湯行經秦始皇墓謂
倫曰古者帝王竭生靈之力殫府庫之財營起山陵此
復何益倫曰上之化下猶風之靡草自秦漢帝王盛為
厚葬故百官衆庶競相遵倣凡是古冡丘封悉多藏珍
寶咸見開發若死而無知厚葬深為虛費若魂而有識
被發豈不痛哉高祖稱善謂倫曰從今之後宜自上逮
下悉為薄葬
杜楚客為給事中貞觀四年太宗與羣臣議安邊之事
楚客率爾而進曰遠方殊域未洽聖化難以德懷易以
威服陛下納其降附處之河南夷不亂華聞之前典以
臣愚見必為後患存亡繼絶列聖通規事不師古難以
長久太宗甚嘉其言然國家方以懷柔為務未便從之
魏徵為特進知門下省事貞觀十五年太宗謂侍臣曰
朕聞太平後必有大亂大亂後必有太平今承大亂之
後即是太平之運能安天下惟在得人公等既不能知
朕又不可通識日復一日無得人之理今欲令人自舉
于事何如魏徵曰知人者智自知者明知人既以為難
自知誠亦不易臣恐妄稱者衆不可行也
鄭惟忠中宗朝為黃門侍郎時議請禁嶺南家畜兵器
惟忠曰夫為政不可革以習俗且吳都賦云家有鶴膝
戶有犀渠如或禁之豈無驚擾耶遂寢
裴光庭開元中為兵部郎中玄宗將有事于岱岳中書
令張說以大駕東廵京師空虛恐邊方乘間竊發議欲
加兵守邊以備不虞召光庭謀其事光庭曰封禪者所
以告成功也夫成功者恩惠無不及百姓無不安萬國
無不懷今將告成而懼邊釁何以昭德也大興力役用
備不虞則非安人也方謀會同而生戎心又非懷遠也
有此三者則名實乖矣且諸蕃之國突厥為大贄幣往
來願修恩好有年矣若遣一使徵其大臣赴會必欣然
聽命突厥受詔則諸番君長必相率而來我雖偃旗息
鼓高枕有餘矣說曰善吾所不及因奏而行之
李揆肅宗時為禮部侍郎以主司取士多不考實特峻
其隄防索其書策殊未知藝不至者居文史之囿亦不
能摛其詞深昧求賢之意也及其試進士文章請于廷
中設五經諸史及切韻本于牀而引貢士謂之曰大國
選士但務得才經籍在此請恣尋檢繇是數日之間美
聲上聞未及畢事遷中書侍郎平章事
顔眞卿肅宗在靈武時為御史大夫洎鑾輿將復宮闕
遣左司郎中李選先行陳告宗廟之禮有司撰祝文稱
嗣皇帝眞卿為禮儀使謂崔器曰上皇在蜀可乎器遽
奏改之中旨宣勞以為名儒逹識
李栖筠代宗朝為給事中時禮部侍郎楊綰以進士科
無鄉舉之行試詩賦長澆浮之道請置五經秀才科下
廷議栖筠為中書舍人賈至給事中李廙議與綰同雖
事寢不行而有識之士至今稱述焉
李承德宗初為吏部郎中淮南黜陟使時梁崇義縱恣
倨慢朝廷將加討伐李希烈揣知之上表數稱崇義過
惡請率先誅討帝悦之每對朝臣多稱希烈忠誠承自
黜陟廻因奏對帝又言之承奏曰希烈將軍討伐必有
微勲但恐立功之後縱恣跋扈不受朝廷指揮必勞王
師問罪帝初未之信無幾希烈既平崇義果有不順之
迹帝思承言故驟加擢用未兩歲累拜同州刺史河中
尹
蕭復為戶部尚書建中四年十月德宗避難于奉天以
城隘不可久住議幸鳳翔且依張鎰復聞之遽請見曰
竊聞移幸鳳翔未審虛實帝曰有之復曰陛下大誤且
鳳翔將士俱朱泚舊兵今泚悖逆此中必有同惡相濟
者臣尚慮張鎰不能久奈何擬幸鳳翔帝曰朕行計已
決試為卿駐駕一日屬鳳翔後營將李楚琳殺張鎰自
為節度使乃止
盧羣貞元中為侍御史有人誤告故尚父子儀嬖人張
氏宅中有寶玉者張氏兄弟又與尚父家子孫相告訐
詔促其獄羣上奏言張氏以子儀在時分財子弟不合
争奪然張氏宅與親仁宅皆子儀家事子儀有大勲伏
望陛下赦而勿問使私自引退帝從之時人賞其識大
體也
許孟容憲宗時為吏部侍郎會元和十年六月盜殺宰
相武元衡并傷議臣裴度時淮夷逆命兇威方熾王師
問罪未有成功言事者繼上章疏請罷兵及是盜賊竊
發人情愈惑孟容詣中書雪涕而言曰昔漢廷有一汲
黯耳姦臣尚為寢謀今主上英聖朝廷未有過失而狂
賊敢爾無狀寧謂國有人乎然轉禍為福此其時也莫
若上聞起裴中丞為相令主兵柄大索賊黨窮其姦源
後數日度果為相下詔行誅時謂孟容論議有大臣風
采
令狐楚為左僕射時王涯等新誅楚請前所誅罪人願
給衣衾槥櫝以順陽和之氣詔從之明年上巳於曲江
宴百僚楚以新誅大臣不宜有樂疏奏不納因稱疾不
赴宴議者美之
魏謩為御史中丞兼戶部侍郎判水司事謩奏曰御史
臺紀綱之地不宜與泉貨吏雜處乞罷中司專綜戶部
公事從之
後唐蕭頃為右補闕時國步艱難連帥倔強率多奏請
欲立家廟于本鎮朝旨將俞允頃上章論奏乃止
冊府元龜卷四百六十五
