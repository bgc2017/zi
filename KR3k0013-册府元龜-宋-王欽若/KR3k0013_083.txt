册府元龜卷八十三宋王欽若等撰
帝王部
赦宥第二
晉元帝建武元年三月辛卯即晉王位大赦改元其殺
祖父母父母及劉聰石勒不從此令
太興元年三月丙辰即皇帝位大赦改元文武增位二
等
二年十二月乙亥大赦(臣欽若等曰諸只言大赦者按本史别無赦文)
永昌元年正月乙卯大赦改元
明帝以永昌元年閏十一月庚寅即位大赦
太寧二年正月庚辰赦五歲刑已下
七月王敦舉兵向闕遣其兄含等至南岸帝躬率六軍
出攻南皇堂王含兵敗敦憤惋死丁酉帝還宫大赦惟
敦黨不原
三年三月戊辰立皇子衍為皇太子大赦增文武位二
等大酺三日賜鰥寡孤獨帛人二疋
成帝以大寧三年閏三月乙丑即位大赦增文武位二
等賜鰥寡孤老帛人二疋
咸和元年二月丁亥大赦改元大酺五日賜鰥寡孤老
米人二斛京師百里内復一年十月庚辰赦百里内五
歲刑㔾下
四年二月蘇峻平丁亥大赦
五年正月己亥大赦
七年正月辛未大赦
八年正月辛亥朔詔曰昔大賊縱暴宫室焚蕩元惡雖
翦未暇營築有司屢陳朝會逼狹遂作斯宫子來之勞
不日而成既獲臨御大饗羣后九賓充庭百官象物知
君子勤禮小人盡力矣思蠲密網咸同斯會其赦五歲
刑以下
咸康元年正月庚午朔帝加元服大赦改元增文武禄
位一等大酺五日賜鰥寡孤獨不能自存者米五斛
二年正月辛亥立皇后杜氏大赦增文武位一等
六年三月丁卯大赦
八年正月乙丑大赦
康帝以咸康八年六月甲午即位大赦
建元元年十一月己巳大赦
穆帝以建元二年九月己亥即位大赦
永和二年正月丙寅大赦
三年六月辛酉大赦
五年正月辛巳朔大赦
九年正月乙卯朔大赦
升平元年正月壬戌朔帝加元服大赦改元
八月丁未立皇后何氏大赦賜孝悌鰥寡米五斛逋租
宿債皆勿收大酺三日
五年正月戊戌大赦賜鰥寡孤獨不能自存者人米五
斛
哀帝以升平五年五月庚申即位大赦
隆和元年正月壬子大赦改元
興寧元年二月己亥大赦改元九月癸亥以皇子生大
赦
廢帝以興寧三年二月丙申即位大赦
太和元年正月江夏相朱序攻司馬勲於成都衆潰斬
勲九月甲午曲赦梁益二州
三年三月丁巳朔日有蝕之癸亥大赦
六年四月戊午大赦
簡文帝咸安元年十一月己酉即位戊午詔曰王室多
故穆哀早世皇裔夙遷神器無主東海王以母弟近屬
入纂大統嗣位經年昏闇亂常人倫虧喪大禍將及則
我祖宗之靈靡知所託皇太后深懼皇基特定大計司
馬因順天人協同神略親帥羣后恭承明命雲霧既除
皇極載清乃顧朕躬仰承洪緒雖伊尹之寧殷朝博陸
之安漢室無以尚也朕以寡德猥居元首實懼眇然不
克負荷戰戰兢兢罔知攸濟思與兆庶更始其大赦天
下大酺五日增文武位二等賜孝順忠貞鰥寡孤獨米
人五斛
孝武帝以咸安二年七月己未即位詔曰朕以不造奄
丁閔凶號天叩地靡知所訴藐然幼冲眇若綴旒深惟
社稷之重大懼不克負荷仰憑祖宗之靈積德之祀先
帝淳風玄化遺澤在民宰輔英賢勲隆德盛顧命之託
寔賴規訓羣后率職百寮勤政冀孤弱之躬有寄皇極
之基不墜先恩遺惠播于四海思弘餘潤以康黎庶其
大赦天下與民更始
寧康二年正月癸未朔大赦
三年正月辛亥大赦八月癸巳立皇后王氏大赦文武
加位一等
太元元年正月壬寅朔帝加元服見于太廟皇太后歸
政甲辰大赦改元
五月癸丑地震甲寅詔曰頃者上天垂鑒譴告屢彰朕有
懼焉震惕于心思所以議獄緩死赦過宥罪庶回大變
與之更始於是大赦增文武位各一等
四年正月辛酉大赦郡縣遭水者减租稅
五年四月癸酉大赦五歲刑以下
六月甲子以比歲荒儉大赦五日太元三年以前逋租宿
債皆蠲除之
六年七月丙子赦五歲刑巳下
八年二月辛巳大赦十二月庚午以苻堅寇難初平大
赦
九年十一月乙丑以玄象乖度大赦
十年八月甲午大赦
十二年正月丁未大赦八月辛巳立皇子德宗為皇太
子大赦增文武位二等大酺五日
十五年三月戊辰大赦
十七年正月己巳朔大赦除逋租宿債
安帝以太元二十一年九月辛酉即位大赦
隆安元年四月戊戌兖州刺史王恭等舉兵以討尚書
左僕射王國寳建威將軍王緒為名甲申殺國寳緒以
說恭等乃罷兵戊子大赦
二年九月王恭敗收送京師斬之十月丙子大赦
四年正月乙亥大赦七月丁卯大赦
元興元年正月庚午朔大赦改元十二月庚申曲赦廣
陵彭城大逆以下
三年三月桓玄逼帝西上密詔武陵王遵依舊典承制
總百官大赦謀反大逆以下惟桓玄一祖之后不宥五
月督護馮遷斬桓玄乘輿反正于江陵詔曰姦兇簒逆
自古有之朕不能式遏杜漸以致播越賴鎮軍將軍裕
英略奮發忠勇絶世冠軍將軍毅等誠心宿著協同嘉
謀義聲既振士庶效節社稷載安四海共慶其大赦凡
諸畏逼事屈逆命者一無所問
義熙元年正月帝在江陵振武將軍劉道規擊走桓謙
詔曰朕以寡德夙纂洪緒不能緝熙遐邇式遏姦宄逆
臣桓玄乘釁肆亂乃誣罔天人簒據極位朕躬播越淪
胥荒裔宣皇之基眇焉以墜賴鎮軍將軍忠武英斷誠
冠終古運謀機始貞賢協其契抆淚誓衆義士感其心
故霜戈一揮巨猾奔迸三率稜威大憝授首而孽振猖
狂(振玄故將)嗣凶荆郢幸天祚社稷義旗載捷狡徒沮潰朕
獲反正斯實宗廟之靈勤王之勲豈朕一人獨享伊祐
思與億兆幸茲更始其大赦改元唯玄振一祖及同黨
不在原例賜百姓爵二級鰥寡孤獨榖人五斛大酺五
日
三年二月己酉大赦
五年正月辛卯大赦
六年五月己未以廣州刺史盧循反衞將軍劉毅與循
戰敗於桑落洲大赦
十一年正月庚午大赦九月己巳大赦
十二年八月丙午大赦
十四年正月辛巳大赦
後魏道武初為代王登國七年生子嗣於雲中帝晚有
子聞大悦大赦天下
天興元年十有二月己丑帝臨於天文殿太尉司徒進
璽綬即皇帝位大赦改年
二年正月甲子祀上帝于南郊乙丑大赦京師
天賜元年十月辛巳大赦改元
明元永興元年十月壬申即位大赦改元
五年五月乙亥行幸雲中舊宫丙子大赦天下
神瑞元年正月辛酉以祥瑞頻集大赦改元
泰常元年四月壬子大赦改元
七年十月帝南廵為奚斤南討聲援十一月丙午曲赦
司州殊死已下
太武以泰常八年十一月壬申即位大赦天下
神䴥元年四月戊午大赦天下
三年正月壬寅大赦天下
延和元年正月丙午立皇子晃為皇太子謁于太廟大
赦改元
太延元年正月甲申大赦改元
四年五月戊寅大赦天下
太平真君元年六月丁丑皇孫濬生大赦改元
九年十月大赦改元
十一年九月皇太子北伐曲赦定冀相三州死罪以下
正平元年五月壬寅大赦
文成興安元年十月戊申即位大赦改元
二年八月戊戌詔曰諸殊死以下各降罪一等
興光元年二月帝至道壇登受圖籙禮畢還京師班賞
各有差七月庚午皇子生大赦改元
太安元年三月己亥詔曰今始奉世祖恭宗神主於太
廟又於西苑遍秩羣神朕以大慶饗賜百寮而犯罪之
人獨即刑戮非所以子育羣生矜及衆庶夫聖人之教
自近及遠是以周文刑于寡妻至于兄弟以御于家邦
化苟從近恩亦宜然其曲赦京師死囚以下六月壬戌
詔名皇子曰弘曲赦京城改年
二年二月丁巳立皇子弘為皇太子大赦天下十月甲
午以幸河西還曲赦京師
四年九月丙寅以太華殿成饗羣臣大赦天下
五年三月庚寅曲赦京師死罪㔾下
和平元年五月甲子朔大赦改元
六年正月丙申大赦天下
獻文以和平六年五月甲辰即位大赦天下九月庚子
曲赦京師
天安元年正月乙丑朔大赦改元三月辛亥帝幸道壇
親受符籙曲赦京師
皇興元年八月戊申皇子生大赦改元
二年六月庚辰以河南闢地曲赦京師殊死以下
三年四月丙申名皇子曰宏大赦天下
四年四月辛丑大赦天下
孝文以皇興五年八月丙午即位大赦天下改元延興
延興二年正月曲赦京師河西南至秦涇西至枹罕北
至凉州及諸州
四年七月己卯曲赦仇池
五年六月壬申曲赦京師死罪遣備蠕蠕
承明元年六月壬申大赦改元九月丁亥曲赦京師十
月辛未建明佛寺大宥罪人
太和元年八月壬子大赦天下
二年九月丙辰曲赦京師
三年三月甲辰曲赦京師十月己巳朔大赦天下
四年六月丁卯以澍雨大洽曲赦京師
五年二月辛卯朔大赦天下賜孝悌力田孤貧不能自
存者榖帛有差免宫人年老者還其所親
六年正月甲戌大赦天下
七年閏四月癸丑皇子生大赦天下
十年六月己卯名皇子曰恂大赦天下
十六年四月丁亥朔班新律令大赦天下
十九年四月帝自南伐齊廻曲赦徐豫二州其運漕之
士復租賦二年十一月甲申有事於圜丘丙戌大赦天
下
二十年十月己酉曲赦京師
二十二年十月帝北伐叛虜發懸瓠曲赦兖豫殊死以
下復民田租一歲
二十三年正月伐齊至自鄴告於廟社癸卯行飲至策
勲之禮甲辰大赦天下
宣武以太和二十三年四月丁巳即位於魯陽大赦天
下
景明元年正月乙巳大赦改元
二年二月大赦天下七月辛丑大赦天下
正始元年正月丙寅大赦六月甲午以歲旱錄京師見
囚殊死已下皆减一等鞭杖之坐悉皆原之
三年正月丁卯朔皇子生大赦天下八月戊申以大破
秦賊降吕苟兒秦涇二州平曲赦涇秦岐原河五州
永平元年八月丁卯大赦改年
三年三月丙戌皇子詡生大赦天下
延昌元年四月乙酉大赦改元
二年六月曲赦揚州八月辛卯詔曰自頃水旱互侵頻
年饑儉百姓窘弊多䧟罪辜煩刑之愧朕用懼矣其殺
人掠賣之羣強盗首及雖非首而殺傷財主曾經再犯
公斷道路劫奪行人者依法行决自餘恕死徒流㔾下
各准减降
孝明以延昌四年正月丁巳即位戊午大赦天下七月
戊子帝朝太后於宣光殿大赦天下
熙平元年正月戊辰朔大赦改元
二年正月甲戌大赦天下
神龜元年二月己酉詔以神龜表瑞大赦改年八月癸
丑詔曰朕冲昧纂歴未閑政道皇太后殷憂在疚始覽
萬機故獄犴淹枉百姓冤弊言念繁刑思存降省京師
見囚殊死以下可悉减一等
二年二月乙亥大赦天下十一月庚午大赦天下
正光元年七月辛卯帝加元服大赦改年内外百官進
位一等
五年六月丁酉大赦
孝昌元年二月戊戌大赦六月癸未大赦改年九月辛
未曲赦南北兩秦州
二年四月大赦天下六月己巳曲赦齊州又曲赦平陽
建興正平三郡
三年正月甲申曲赦關西及正平平陽建興等郡七月
己丑大赦天下十月戊申曲赦常農巴西河北平陽郡
及關西諸州
武泰元年正月乙丑皇女生秘言皇子丙寅大赦改元
二月甲寅皇子即位大赦天下
孝莊建義元年四月戊戌即位庚子廵幸河西時爾朱
榮作逆殺靈太后諸王公卿等二千餘人列騎衞帝遷
于便幕既而稽顙謝過辛丑入宫御太極殿詔曰太祖
誕命應期龍飛燕代累世重光載隆帝緒冀欲闡茲洪
業永永無窮豈圖多難遘茲百六致使妖悖四起内外
競侵朝無恤政之臣野多怨酷之士寔繇女主專朝致
茲顛覆孝明皇帝天性冲順深存隐忍奄棄萬國衆用
疑焉苟求胡出入守神器凡厥有心莫不解體太原王
榮世抱忠孝功格今古赴義晉陽大會河雒乃推翼朕
躬膺茲大命德謝少康道愧前緒猥以𦕈身君臨萬國
如涉淵海罔知所濟可大赦天下改武泰為建義元年
從太原王督將軍士普加五階在京文官兩階武官三
級
永安元年九月乙亥以平葛榮大赦天下改元
二年四月癸未遷肅祖文穆皇帝文穆皇后神主于太
廟曲赦畿内死罪至流人減一等徒刑以下悉免五月北
海王顥為梁高祖立為魏主是月入雒帝北廵狩七月
顥敗走庚午帝入居華林園升大夏門大赦天下
三年四月甲戌以關中平大赦天下九月辛卯天柱大
將軍爾朱榮上黨王天穆自晉陽來朝戊戌帝殺榮天
穆於明光殿及榮子儀同三司菩提乃升閶闔門詔曰
蓋天道忌盈人倫嫉惡疎而不漏刑之無捨是以吕霍
之門禍譴所伏梁董之家咎徵斯在頃孝昌之末天步
孔艱女主亂正監國無主爾朱榮爰自晉陽同憂王室
義旗之建大會盟津與世樂推共成洪業論其始圖非
無勞效但致遠恐泥終之實難曾未崇朝豺聲已露河
隂之役安忍無親王公卿士一朝塗地宗戚靡遺内外
俱盡假弄天威殆危神器時事倉卒未遑問罪尋以葛
賊横行馬首南向因便乘勢用平醜虜及元顥問鼎大
駕北廵復致勤王展力所行以此論功且可補過既位
極宰衡地踰齊魯容養之至豈復是過但心如猛火山
林無以供其暴意等漏巵江河無以充其溢既見金革
稍寧方隅漸泰不推天功專為㔾力與奪任情臧否肆
意無君之跡日月以甚拔髮數罪曾未能紀而乃包藏
姦宄隂圖釁逆睥睨天居窺覦聖歴乃有裂冠毀冕之
心將為拔本塞源之事天既厭亂人亦悔禍同惡之臣
密來投告將在必誅罪無容捨又元天穆宗室末屬名
望素微遭逢際會頗參義舉不能竭其忠誠以奉國家
乃復棄本遂末背同即異為之謀主成彼禍心是而可
忍孰不可忍並已伏辜自貽伊戚元惡既除人神慶泰
可大赦天下十月戊申皇子生大赦天下文武百寮汎
加二級
前廢帝普泰元年二月己巳即位登閶闔門大赦詔曰
朕以寡薄撫臨萬邦思與億兆同茲慶泰可大赦天下
以魏為大魏改建明二年為普泰元年除名免官者特
復本資品封依舊
後廢帝中興元年十月壬寅即皇帝位於信都城西升
壇焚燎大赦改元
出帝太昌元年四月戊子即位升閶闔門詔曰否泰相
沿廢興互有玄天無所隠精識弗能喻大魏統乾德漸
區㝢牢籠九服旁薄三光而上天降祻運距多難禮樂
傾淪憲章漂滅赫赫宗周翦為戎寇肅肅清廟將成茂
草胡羯乘機肆其昏虐殺君害主刳剔海内競其吞噬
之意不識醉飽之心自書契以來未有若斯者也大丞
相渤海王忠存本朝精貫白日爰舉義旗志雪國耻故
廣門之軍貔虎奪氣鄴下之師金湯失險近者四胡相
率寔繁有徒驅天下之兵盡華戎之銳桴鼓暫交一朝
盪滅元兇授首大憝斯擒揚旆濟河掃清伊雒士民安
堵不失舊章社稷危而復安洪基毀而還搆朕以託體
宸極猥當樂推祗握寳圖承茲大業得以眇身託於王
公之上若涉淵冰罔識攸濟思與兆民同茲嘉慶可大
赦天下改中興二年為太昌元年
永熙元年十二月大赦天下改太昌為永興以明元年
號尋改為永熙
三年二月壬戌大赦天下八月幸長安以雍州公廨為
宫大赦
文帝以大統元年三月戊申即位大赦改元
九年七月大赦
後周閔帝元年正月辛丑即天王位柴燎告天大赦天
下四月壬申詔死罪以下各降一等八月辛未詔曰朕
甫臨大位政教未孚使乎民庶多䧟刑網今秋律㔾應
將行大戮言念羣生責在於朕宜弘肆眚與其更新其
犯死者宜降從流流㔾下各降一等不在赦限者不從
此降
明帝元年九月甲子即天王位大赦天下十一月丁巳
詔曰帝王之道以寬仁為大諸有輕犯未至重罪及諸
村民一家有犯乃及數家而被遠配者並放還十二月
戊子赦長安見囚
二年四月辛未降死罪一等五歲刑已下皆原之七月
丙申順陽獻三足烏八月甲子詔曰夫天不愛寳地稱
表瑞莫不威鳳巢閣圖龍躍沼豈直日月珠連風雨玉
燭是以鉤命决曰王者至孝則出元命苞曰人君至治
所致虞舜烝烝來兹異祉周文翼翼翔此靈禽文考至
德下覃遺仁爰被遠符千載降斯三足將使三方歸本
九州翕定惟此大禮景福在民予安敢讓宗廟之善弗
宣大惠可大赦天下文武官並進二級十二月壬午大
赦天下
武成元年八月己亥改天王稱皇帝大赦改元
武帝以武成二年四月壬寅即位大赦天下
保定元年七月詔曰亢旱歴時嘉苗殄悴豈獄犴失理
刑罰失衷歟其所在見囚殊死以下一歲刑以上各降
本罪一等百鞭以下悉原免之
二年五月庚午以山南衆瑞並集大赦天下百官及軍
人普加二級南陽宛縣三足烏所集免今年役及租賦
之半
三年七月幸原州津門問百年降死罪一等
四年九月以皇世母閻氏自齊至(大冡宰宇文護之母)大赦天下
天和元年正月癸未大赦改元百官普加四級
三年三月甲辰大赦天下亡官失爵並聽復舊
五年六月庚子以皇女生降宥罪人並免逋租懸調等
建德元年正月戊子幸玄都觀御法座講說公卿道俗
論難事畢還宫降死罪及流罪一等其五歲刑已下普
宥之三月誅大冡宰宇文護大赦改元四月立魯國公
贇為皇太子大赦天下百官各加封級
三年二月丙辰詔曰民生而静純懿之性本均感物而
遷嗜欲之情斯起雖復雲鳥殊世文質異時莫不限以
隄防示之禁令朕君臨萬㝢覆養黎元思振頽綱納之
軌式比因人有犯與衆棄之所在羣官有愆過者咸聽
首露莫不輕重畢陳纖毫無隠斯則風行草偃從化無
違導德齊禮庶幾可致但上失其道有自來矣陵夷之
弊反本無繇宜加蕩滌與民更始可大赦天下八月乙
未詔自建德元年八月以前犯罪未被推糾於後事發
失官爵者並聽復舊十月行幸蒲州乙卯曲赦蒲州見
囚大辟以下
五年十二月親征太原擒北齊安德王高延宗平并州
壬戌詔曰昔天厭水運龍戰于野兩京圯隔四紀于茲
朕垂拱巖廊君臨宇縣相邠民於海内混楚弓於天下
一物失所有若推溝方欲德綏未服義征不譓偽主高
緯放命燕齊怠慢典刑俶擾天紀加以背惠怒隣棄信
忘義朕應天從物伐罪弔民一鼓而蕩平陽再舉而摧
勍敵偽署王公相繼道左高緯知窮數屈逃竄草間偽
安德王高延宗擾攘之間遂竊名號與偽齊昌王莫多
婁敬顯等收合餘燼背城借一王威既振魚潰鳥離破
竹更難建瓴非易延宗衆散衿甲軍門根本既傾枝葉
自霣幽青海岱折簡而來冀北河南傳檄可定八紘共
貫六合同風行當偃甲靈臺休牛桃塞無疆之慶非獨
在余漢皇約法除其苛政姬王輕典刑彼新邦思覃惠
澤被之率土新舊臣民皆從蕩滌可赦天下高緯及王
公以下若釋然歸順咸許自新諸入偽朝亦從寬宥官
榮次序依例無失其齊制偽令即宜削除鄒魯縉紳幽
并騎士一介可稱並宜銓錄百年去殺雖或難希朞月
有成庶幾可勉
六年正月甲午平北齊帝入鄴詔去年大赦班宣未及
之處皆從赦例
宣帝大成元年正月癸巳朔受朝於露門大赦二月傳
位於太子衍自稱天元皇帝所居稱天臺大赦天下改
大成年為大象元年
二年四月天元皇帝詔曰朕以寡薄昧於治方不能使
天地休和隂陽調序自春涉夏甘澤未豐既軫西郊之
嘆將虧南畆之業興言夕惕無忘鑒寐良繇德化未敷
政刑多舛萬方有罪責在朕躬思覃寬惠被之率土見
囚死罪並降從流流從徒五歲刑已下悉皆原宥其反
叛惡逆不道及常赦所不免者不在降例
静帝以大象二年五月入居天臺大赦天下八月破尉
遲迥詔曰朕祗承洪業二載於茲藉祖考之休憑宰輔
之力經天緯地四海晏如逆賊尉遲迥才質凡庸志懷
姦慝因緣戚屬位冠朝倫屬上天降祻先皇晏駕萬國
深鼎湖之痛四海窮遏密之悲獨幸天災欣然放命稱
兵擁衆便懷問鼎乃詔六師肅茲九伐而兇徒孔熾充
原蔽野諸將肆雷霆之威壯士縱貔貅之勢芟夷剪拂
所在如莽直指漳濱擒斬元惡羣醜喪魄咸集轂下順
高秋之氣就上天之誅兩河妖孽一朝清蕩自朝及野
喜忭相趨昔上皇之時不言為治聖人宰物有教而已
未戢干戈實深慙德思弘寬簡之政用副億兆之心可
大赦天下其共迥元謀執迷不悟及迥子姪逆人司馬
消難王謙等不在赦例
隋高祖開皇元年二月甲子即位大赦四月辛巳大赦
三年正月庚子將入雒陽新都大赦天下五月丙寅赦
黃龍死罪已下
四年六月庚子降囚徒
五年十二月丁未降囚徒
六年二月庚子大赦天下
七年十月庚申行幸同州以先帝所居降囚徒
九年十一月甲寅降囚徒
十三年九月丙辰降囚徒
十五年正月庚午帝以歲旱祠泰山以謝愆咎大赦天
下四月己丑朔大赦天下
十九年正月癸酉大赦天下
仁夀元年正月乙酉朔大赦改元
四年正月丙辰大赦
煬帝大業元年正月壬辰朔大赦改元
二年四月辛亥御端門大赦免天下今年租賦
三年四月甲申頒律令大赦天下關内給復三年
四年八月辛酉親祠恒岳河北道郡守畢集大赦天下
車駕所經郡縣免一年租調
五年六月戊午帝在張掖大赦天下開皇已來流配悉
放還鄉晉陽逆黨不在此例隴右諸郡給復三年
八年四月丙申詔曰天地施化生育之德既弘皇王建
極戡濟之功斯大故能經綸四海撫育萬方朕嗣膺靈
命屬當負荷思隆景業克播鴻猷晷緯不占之鄉咸被
聲教梯航所絶之域罔弗來庭而遼左島夷獨懷逆命
惡甚夙沙罪深獯獫朕奉遵先志躬行弔伐爰整六師
親麾三令上憑宗廟之靈實賴幽明之德歴代逋醜一
鼓大定憬彼遐裔萬里肅清今凱旋云及長嬴布氣宜
順茲含養與物惟新可大赦天下自大業八年四月十
六日昧爽已前大辟罪已下已發覺未發覺已結正未
結正繫囚見徒罪無輕重皆赦除之其常赦所不免謀
反大逆妖言惑衆語及國家並不在赦例其諸郡供軍
事者並給復一年其所役丁夫匠至涿郡者復二年至
臨榆關已西者復三年至柳城已西者復五年至通定
鎮已西者復七年至渡遼鎮者復十年流配未逹前所
亦宜放免除名解官併聽收叙其鰥寡孤獨不能自存
者量加賑贍高年之老賜以束帛并賜天下大酺五日
女子百戶牛酒孝悌力田義夫節婦并加旌異表其門
閭遼左之民新霑皇化宜遣刑部尚書正議大夫衞文
昇守尚書左丞劉士龍等廵撫存問仍給復十年即置
郡縣以相統攝若有竒能異等隨才任用同之齊民無
隔夷夏
九年正月戊戌大赦十月乙酉詔曰博陵昔為定州地
居衝要先皇歴試所基王化斯遠故以道冠豳風義高
姚邑朕廵撫氓庶爰届茲邦贍望郊㕓懷敬思止所以
宣播德澤覃被下人崇紀顯號式光令緒可改博陵為
高陽郡赦境内死罪已下給復一年於是召高祖時故
吏皆量才叙職
十年十二月壬申帝如東都是月大赦天下
十一年八月&KR0691;厥圍帝於雁門九月解圍而去丁未曲
赦太原雁門郡死罪已下
恭帝義寧元年十一月壬戌即位於大興殿詔曰王道
喪亂天步不康古往今來代有其事屬之於朕逢此百
罹彼蒼者天胡寧斯忍襁褓之歲夙遭閔凶孺子之辰
太上播越興言感動寔疚于懷太尉唐公膺期作宰時
稱舟檝大拯横流紏合義兵翼戴皇室與國咸休再造
區夏爰奉明詔弼予幼冲顯命光臨天威咫尺對揚尊
號悼心失圖一人在遠三讓不遂僶俛南面厝身無所
苟利社稷莫敢或違俯從羣議奉遵聖旨可大赦天下
改大業十三年為義寧元年十一月十六日昧爽已前
大辟罪已下皆赦除之常赦所不免者不在赦例
唐高祖武德元年五月甲子即皇帝位于太極殿下詔
曰舜禹殊時禪代存乎揖讓殷周異世革命事乎干戈
至於據龍圖握鳳紀統御皇極撫輯黎民奄有四方朝
宗萬國垂法作訓其揆一焉朕以寡薄屬彼澆季大業
末年綱維廢弛三光改耀九服移心既戡定時難輯和
庶績一正海内再造黎元隋氏以天禄永終歴數攸在
敬禪厥位授于朕躬顧惟慙德屬當景運懼甚履冰凛
乎御朽上答蒼靈之睠俯順億兆之心寳歴初基溥天
同慶所宜布茲寬惠咸與惟新可大赦天下改隋義寧
二年為武德元年自五月二十日昧爽已前罪無輕重
已發露未發露皆赦除之子殺父奴殺主不在赦限百
官及庶人賜爵一級義師所行之處給復三年自餘給
復一年孝子順孫義夫節婦旌表門閭孝悌力田鰥寡
孤獨量加賑卹
二年二月甲午詔曰赦過宥罪哲王彝訓錄舊念功有
國通典汾晉之地王迹所基&KR1229;力齊心夷凶静亂惟彼
士庶義越嘗倫犯禁䧟刑宜從洗滌其并州浩州石州
介州賈胡堡以北自武德二年二月二十四日以前犯
辟罪已下已發覺繫囚見徒悉從原放五月癸未詔曰
朕恭膺寳命綏静氓黎思俾宇内躋於仁夀而河湟之
表比罹寇賊勾連凶醜擁隔朝風元元之民匪遑寧宴
夙興軫慮旰食忘疲重勞師旅下令討擊馭以遐筭且
事招懷而慕化之徒乘機立效兵不血刃費無遺鏃今
凶狡即夷西垂克定遠人悦附改道惟新宜播惠澤與
之更始可曲赦凉甘瓜鄯肅會蘭河廓九州自武德二
年五月十六日以前罪無輕重已發繫囚見徒悉從原
免桀犬吠堯非無前喻弃瑕蕩穢列聖通規有惡言不
順及邪謀惑計者並從洗滌一無所問十月高祖幸華
隂送出師也下詔曰朕祗膺靈命君臨區宇承凋弊之
餘拯横流之難雖復蠲除徭賦督課耕農安集黎元與
之休息然而鯨鯢未翦四海多虞師旅洊興事不獲已
及其士卒浮惰苟求逸樂憚於征役離其營伍因此逃
竄潜匿崎嶇盗竊為資規免朝夕良繇勘勵不明部署
失所弛慢之責在於朕躬琴瑟不調已云變革多墜刑
網情兼軫悼宜從寬宥許以自新其義士募人有背軍
逃亡者自武德二年十月二十日以前罪無輕重皆赦
除之饑寒困弊不能自存者所在官司隨事賑給
三年六月庚申詔曰朕發跡太原陳師汾澮底定皇室
廓清函夏惟彼晉魏事等豐宛近者妖寇憑陵侵斥郊
境害虐良善擁通吏民大軍東討義存拯難芟夷醜類
實在弔民凡厥渠魁已就殱殄脅從之輩情有可原宜
許自新義深蕩滌其晉州潞州隰州并州等四總管内
自武德三年四月二十二日以前被劉武周宋金剛等
所詿誤者罪無輕重皆赦除之各令復業一所不問州
縣城堡有固守忠節抗禦凶徒者具錄聞奏别加褒賞
四年二月丁巳詔曰祝網泣辜彰乎舊典赦過宥罪著
自前經往者劉武周竊據邊陲擁逼良善石嶺以北皆
罹其弊雖復武周奔竄寄命蕃夷而殘黨餘氛尚懷旅
拒致使朔漠猶警關塞未寧屢動干戈久違聲教代州
總管定襄王大恩勤績允著安輯邊境討擊未賓率其
從化朕君臨天下義存撫育念彼彫弊若納諸隍但朔
方黎元逆命日久今雖歸附仍懷反側其代州總管府
内石嶺以北自從武德四年二月二十九日以前所有
愆犯罪無輕重悉從原宥可並令安居復業勿使驚擾
五月乙丑以竇建德平詔曰自隋氏失馭政散民流盗
賊交侵區宇離析喋喋黔首俱被焚溺之灾元元無辜
並困豺狼之吻朕受天命君臨人極克除暴亂大極黎
民聲教所覃無思不服唯彼趙魏尚隔朝風建德往因
喪亂連羣結黨竊州據邑擅置官寮叛換一隅恣行凶
虐朕愍彼河朔久遭塗炭納隍軫慮無忘興寢但以彫
弊之後惡煩士衆且事含弘未先討擊然而遊魂放命
數稔貫盈驅率犬羊圖為侵斥與王世充欲相救援輙
來舉斧以抗大軍兵威所臨醜徒皆潰生擒建德囚致
軍門凡厥支黨皆就虜獲歴年逋寇一舉廓清蕩滌遺
民與之更始可赦山東諸州舊為建德詿誤者自武德
四年五月八日以前皆赦其罪仍令太子左庶子鄭善
果為山東道撫慰大使考功郎中李覲玉膳部郎中高
正表為副存問民俗宣布朝章其有率衆全城因機立
效者量其功績就加職任竒才異行隨事旌擢其亡命
山澤仍為結聚詔書到後三十日不來歸首者復罪如
初六月庚寅詔曰朕初膺靈命撫育萬邦一物失宜憂
責在已是以昧旦丕顯昃食忘勞思流惠澤被於率土
日者世充作梗僣擅一方侵虐士民阻絶聲教鞏洛之
地比邑連城受制凶威莫能自勉翹足引領乞師請降
朕愍彼黎庶獨為匪民命將出軍用申撫弔兵威所震
醜徒慴伏元惡頓顙面縳軍門殄滅氛祲混同文軌拯
彼烝民出乎塗炭宜從蕩滌與之更始可赦河南諸州
舊為世充所詿誤者自武德四年六月四日已前皆赦
其罪若有率其部衆保城邑因事立功以歸朝化者量
其效績就加職任奇才異行隨事旌擢鰥寡孤獨以時
恤理亡命山澤詔書到後三十日不來歸首者復罪如
初七月丁卯詔曰天生烝民樹之司牧光宅區宇撫字
黎庶日月炤臨文明於是統極雷雨作解順時所以布
化往者隋氏代裒政刑廢缺九服雲擾五岳塵飛率土
之民墜於塗炭瞻天蹐地控告無所朕愍彼横流志存
拯溺投袂鞠旅肇建義旗伐暴除殘克寧宇縣靈祗叶
贊遐邇樂推歸運所集祗膺寳位戡翦多難綏輯遺氓
溥彼萬方情均覆育然而世充放命擾亂周韓建德遊
魂虔劉趙魏害虐良善阻絶朝風言念匪民久罹凶毒
盈滿之樂猶有向隅納隍之嘆無忘旦夕是以出軍命
將伐罪弔民宗廟威靈卿士效節旌旗所拂醜徒冰泮
二凶授首萬方廓清車軌大同氛祲澄蕩邊候解柝烽
燧無虞振旅休徒凱歌里忭今既九圍静謐八表乂寧
思與吏民勵精更始又惟寡德政道多違隂陽不調致
茲亢旱深思惕懼震悼于懷解網崇恩宜流愷澤可大
赦天下自武德四年七月十二日昧爽已前大辟罪以
下已發露未發露悉從原免自武德二年十二月三十
日已前亡官失爵者量聽叙用天下民庶給復一年其
陜鼎函虢虞芮六州供轉輸之費幽州管内久隔寇戎
給復二年身死王事量加褒贈律令格式且用開皇舊
法孝子順孫義夫節婦所在詳例旌表門閭奇才異行
隨狀薦舉高年惸獨量加贍卹
六年四月己未幸故宅祭元皇帝于舊寢以貞皇后配
享詔曰朕恭膺大寳克隆景祚永言孝思聿追罔極肇
惟自昔葺宇舊居王迹所基積慶攸在桑梓之敬每懷
踐歴日不暇給以迄于茲今既氛祲廓清區夏寧謐民
休俗泰天成地平爰擇良辰言還邑里禮同過沛事等
歸譙故老咸臻族姻相會肅恭薦享感慶兼集思俾歡
心逮于衆庶愍茲幽滯有懷寬釋都輦之地宗祏所居
祚固萬邦義越常等時惟孟夏方申長育宜歸天心宣
茲惠澤可曲赦京城内繫囚見徒及被推問應集之人
死罪已下並從放免其内有於政切害情理難原者宜
降死從流六月丁卯苑君璋及突厥吐屯設來寇馬邑
高滿政設二伏以待之突厥至城下伏兵發大破之斬
首二百餘級以滿政為朔州總管曲赦馬邑十月戊申
减死罪從流餘皆原放
七年四月甲子詔曰自有隋失馭盗賊交侵四海羣飛
六合雲擾上天降鑒爰命朕躬勘定凶災廓清宇縣然
而江湖之外水鄉僻遠向化之民未能自逹逆賊輔公
祏驅扇凶醜蟻聚蜂屯侵虐黎民搖動城邑朕憫茲塗
炭義在弔撫命彼偏師聊申蕩伐㳂流而下應機雷尅
氛祲清蕩遐邇乂寧文軌大同朝野咸慶今朱明戒節
時方長育宜順天心播茲仁惠可大赦天下自武德七
年四月一日昧爽已前大辟罪已下已發露繫囚見徒
悉原免其犯十惡劫賊官人枉法受財主守自盗及常
赦不免流已上道者並不在赦例亡命山澤挾藏軍器
百日不首者復罪如初其江州道行軍經途悠遠非無
勞倦應供運轉及從軍之内有犯罪除解官人立勲效
者並復官爵仍依本品隨才處分楊越之民新沾大化
見在民戶給復一年其與賊同心共為逆亂非被廹脅
情狀難原者不在此例
九年六月庚申皇太子建成齊王元吉内挾邪謀將危
社稷皆伏誅是日詔曰朕恭膺寳位臨馭萬方綏育黔
黎于茲九載欲使仁惠之政逹於天下德義之方孚于
宇宙豈謂莫大之釁近發蕭墻反噬之惡滅於天性皇
太子建成地居嫡長屬當儲貳處以少陽冀克負荷遂
昵近羣小聽受邪謀蔑棄君親離阻骨肉密圖悖逆潛
為梟獍司徒齊王元吉寄深磐石任惟翰屏寵樹既厚
職位非輕背違天經協同元惡助成隠慝遞相驅扇醜
心逆迹一旦盡彰惟彼二凶罪窮數稔禍不旋踵用取
屠戮念茲醜惡慙恨盈懷今禍難既除氛祲澄蕩國步
夷坦政道惟新思與萬民滌除更始可大赦天下自武
德九年六月四日申時已前罪無輕重已發露未發露
繫囚見徒悉原免凶逆之事止在二人自餘徒黨其被
詿誤一無所問各從曠蕩其僧尼道士女冠宜依舊軍
國事皆受秦王處分是月盧江王瑗為幽州大都督舉
兵反王君廓斬瑗傳首京師癸未赦幽州都督管内文
武官人及民庶被瑗拘逼淪䧟逆黨者罪無輕重咸從
蕩滌
册府元龜卷八十三
