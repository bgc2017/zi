册府元龜卷七百五十四宋王欽若等撰
總錄部
孝第四
陳傅繹梁太清末擕母南奔避難俄丁母憂在兵亂之
中居喪盡禮哀毁骨立士友以此稱之位至秘書監
司馬申仕梁為邵陵王丹陽主簿屬太清之難父母俱
没因此自誓菜食終身
張種仕梁為武陵王征西東曹掾種辭以母老抗表陳
請為有司所奏坐黜免侯景之亂種奉其母東奔久之
得還鄉里俄而母卒種時年五十而毁瘠過甚又廹以
凶荒未獲時葬服制雖畢而居處飲食常若在喪及景
平司徒王僧辨以狀奏聞起為貞威將軍治中從事史
并為具葬禮葬訖種方即吉僧辨又以種年老傍無繼
嗣賜之以妾及居處之具
徐凌仕梁為通直散騎常侍及侯景寇京師凌父摛先
在圍城之内凌不奉家信便蔬食布衣若居憂憫
司馬暠字文昇幼聰警有至性年十二丁内艱號慕過
禮水奬不入口殆經一旬每號慟必致悶絶内外親戚
皆懼其不勝喪父子產每曉喻之逼進饘粥然毁瘠骨
立服闋以姻戚子弟預入問訊梁武帝見暠羸瘦歎息
良久謂其父子産曰昨日羅兒尚爾顦顇使人惻然便
是不墜家風為有子矣羅兒即暠小字也釋褐太學博
士累遷正員郎丁父艱哀毁過甚廬于墓側一日之内
惟進薄麥粥一升位至司州中正
司馬延義字希忠暠子也少沉敏好學江陵之陷隨父
入關丁母憂喪過于禮及暠還都延義乃躬扶靈櫬晝
伏宵行冐履冰霜手足皆皸瘃及至都以中風冷遂至
攣廢數年方愈位至司徒從事中郎
張昭吳郡吳人字德明幼有孝性色養甚謹禮無違者
父熯嘗患消渴嗜鮮魚昭乃身自維網捕魚以供朝夕
弟乾字玄明聰敏慱學亦有至性及父卒兄弟竝不衣
綿帛不食鹽醋日惟食一升麥屑粥而已每一感慟必
致嘔血鄰里聞其哭聲皆為之涕泣父服未終母陸氏
又亡兄弟六年哀毁形容骨立親友見者莫識焉家貧
未得大葬遂布衣蔬食十有餘年杜門不出屏絶人事
時衡陽王伯信臨郡舉乾孝廉固辭不就兄弟竝因毁
成&KR0858;昭失一眼乾亦中冷苦癖年竝未五十終于家
何之元幼好學有才思居喪過禮為梁司空袁昂所重
天監末昴表薦之因得召見解褐梁太尉臨川王揚州
議曺從事史
虞荔為太子中庶子領大著作荔母隨荔入臺卒于臺
内尋而城陷情理不申繇是終身蔬食布衣不聽音樂
孔奐遭母憂哀毁過禮時梁室喪亂皆不能行三年之
喪惟奐及吳國張種雖在寇亂中不違法度竝以孝聞
位至散騎常侍
殷不害性至孝居父憂過禮繇是少知名家世儉約居
甚貧窶有弟五人皆幼弱不害事慈母養小弟勤劇無
所不至士大夫以篤行稱之為中書郎兼廷尉卿江陵
之陷也不害先於别所督戰失母所在于時甚寒冰雪
交下老弱凍死者填滿溝塹不害行哭道路遠近尋求
無所不至遇見死人溝水中投身而下捧閱舉視體凍
濕水漿不入口號泣不輟聲如是者七日始得母屍不
害憑屍而哭每舉音即氣絶行路無不為之流涕即於
江陵權殯與王褒庾信俱入長安自是蔬食布衣枯槁
骨立見者莫不哀之位至給事中
殷不佞不害弟也少立名節居父喪以至孝稱梁元帝
承聖初為武康令會江陵陷而母卒道路隔絶久不得
奔赴四載之中晝夜號泣居處飲食嘗為居喪之禮高
祖受禪起為戎昭將軍除婁令至是四兄不齊始至江
陵迎母喪柩歸葬不佞居處禮節如始聞問若此者又
三年身自負土手植松栢每歲時伏臘必三日不食位
至尚書右丞
沈烱為梁給事黃門侍郎領尚書左丞荆州陷為西魏
所虜魏人甚禮之授烱儀同三司烱以母在東嘗思歸
國恐魏人愛其文才留之嘗閉門却掃無所交遊時有
文章隨即棄毁不令流布承聖二年還至都除司農卿
遷御史中丞高祖受禪加通直散騎常侍中丞如故以
母老表請歸養詔不許文帝嗣位又表曰臣嬰生不幸
弱冠而孤母子零丁兄弟相長謹身為養仕不擇官宦
成梁朝命存亂世冐危履險百死經生妻息誅夷昆季
冥滅餘臣母子得逢興運臣母妾劉今年八十有一臣
叔母妾丘七十有五臣門弟姪故自無人妾丘兒孫又
久亡泯兩家侍養惟臣一人前帝知臣之孤煢養臣以
州里不欲使頓居草茅又復矜臣温凊所以一年之内
再三休沐臣之屢披丹欵頻冐宸嚴非欲苟違朝廷遠
離畿輦一者以年將六十湯火居心每跪讀家書前懼
後喜温枕扇席無復成童二者軄居彛憲邦之司直若
或自虧身體何問國章前德綢繆始許哀放内侍近臣
多悉此旨正以選賢與能廣求明哲趦趄荏苒未始取
才而上玄降戾奄至今日德音在耳墳土遽乾悠悠昊
天哀此罔極兼臣私心煎切彌迫近時慺慺之祈轉忘
塵觸伏惟陛下睿哲聰明嗣興文武刑于四海宏此孝
理寸管求天仰歸帷扆有感必應實望聖明特乞霈然
申其私禮則王者之德覃及無方矧彼翔沉孰非涵養
詔答曰省表具懷卿譽馳咸雒情深宛沛日者理切倚
門言歸異域復牽時役遂乖侍養雖周生之思每欲棄
官戴禮垂文得遺從政前朝光宅四海劬勞萬機以卿
才為獨步職居專席方深委任屢屈情禮朕嗣奉洪基
思宏景業顧茲寡薄兼纏哀疚實賴賢哲同致雍熙豈
便釋簡南闈解紱東路當令馮親入舍荀母從官用睹
朝榮不虧家禮尋勅所司相迎尊累使卿公私得所竝
無廢也
王固清虛寡欲居喪以孝聞又崇信佛法及丁所生母
憂遂終身蔬食夜則坐禪晝誦佛經兼習成實論義位
至徐州大中正
岑之敬為征南府諮議參軍每忌日營齋必躬自灑掃
泣涕終日士君子以篤行稱之
孟猛以父遇酷終文帝之世不聽音樂蔬食布衣以喪
禮自處宣帝立乃始求位
周確為東宮通事舍人丁母憂去職及歐陽紇平越起
為中書舍人命於廣州慰勞服闋為太府卿歴太子家
令以父憂去軄尋起為貞威將軍吳令確固辭不之官
程文季父霛洗為臨海太守卒文季盡領其衆起為超
武將軍仍防郢州文季性孝雖軍旅奪禮而毁瘠甚至
沈君理為東陽太守以父憂去軄起為信威將軍左衛
將軍又起為持節都督東衡二州諸軍事任威將軍東
衡州刺史領始興内史又起為明威將軍中書令前後
奪情者三竝不就
陸繕字子繕少有志尚以雅正知名父任梁御史中丞
及繕為御史中丞以父任所終固辭不就後位至左僕
射
袁憲尚梁簡文帝女南沙公主武帝太清二年遷太子
舍人侯景寇逆憲東之吳郡尋丁母憂哀毁過禮敬帝
承制徵授尚書殿中即父君正為吳郡太守憲至宣帝
太建六年除吳郡太守以父任固辭不拜改授南康内
史
徐孝克陵弟也為通直散騎常侍兼國子祭酒每侍宴
無所食噉至席散當其前膳羞損減宣帝密記以問中
書舍人管斌斌不能對自是斌以意伺之見孝克取珍
果内袖帶中斌當時莫識其意後更尋訪方知還以遺
母斌以實啟帝帝嗟嘆良久乃勅所司自今宴享孝克
前饌竝遣將還以賜其母時論美之陳亡隨例入關家
道壁立所生母患欲粳米為粥不能常辦母亡之後孝
克遂嘗噉麥有遺粳米者孝克對之悲泣終身不復食
之焉
王元規性孝事母甚謹晨昏未嘗離左右梁時山隂外
有暴水流漂居宅元規惟有一小船倉卒引其母妹并
孤入船規自執檝棹而去留其男女三人閣於樹稍及
水退獲全時人皆稱其至行
庾持字允德少孤性至孝居父憂過禮位大中大夫
江德藻性至孝事親盡禮藻以父憂去職服闋之後容貌
毁瘠如居喪時位至新淦令
陸瓊年十六丁父憂毁瘠有至性後為吏部尚書丁母
憂哀慕過毁
蔡徵七歲丁母憂居喪如成人禮繼母劉氏性悍忌視
之不以道徵供侍益謹初無怨色徵夲名覽父景歴以
為有王祥之性更名徵字希祥位至給事中
姚察為南郡王行參軍兼尚書駕部郎值梁室喪亂於
金陵隨二親還鄉時東土兵荒人飢相食告糴無處察
家口既多竝採野蔬自給每﨑嶇艱阻求請供養之資
糧粒嘗得相繼後為太子僕父僧垣入于長安察蔬食
布衣不聽音樂僧垣凶聞因聘使到江南時察母韋氏
喪制始除後主以察羸瘠慮加毁頓乃遣中書舍人司
馬申就宅發哀乃勑申專加譬抑服闋除給事黃門侍
郎察累年憂服兼齋素日久自免憂後因加氣疾後主
見其柴瘠過甚為之動容陳滅入隋開皇十三年襲父
爵北絳郡公察往歲之聘周也因得與父僧垣相見相
别之際絶而復蘇至是承襲愈更悲感見者莫不為之
歔欷
魯悉逹幼以孝聞及為吳州刺史遭母憂哀毁過禮因
遘疾卒
歐陽頠字靖世長沙臨湘人少質直有思理以言行篤
信著聞於嶺表父喪哀毁甚至位至征南將軍
張譏幼喪母有錯綵經帕即母之遺制及有所識家人
具以告之每歲時輙對帕哽噎不能自勝及丁父憂居
喪過禮服闋補湘東王國佐常侍
韋翽字子羽少有志操弱冠喪父以哀毁甚重致疾撫
孤兄子以孝義著稱位至宣城太守
謝貞幼聰敏有至性祖母阮氏先苦風眩每發一二日
不能飲食貞時年七歲祖母不食貞亦不食往往如是
親族莫不奇之年十四丁父艱號頓于地絶而復蘇者
數矣初父藺居母阮氏喪不食泣血而卒家人賓客懼
貞復然從父洽從兄暠乃共往華嚴寺請長爪禪師為貞
說法仍謂貞曰孝子既無兄弟極須自愛若憂毁滅性
誰養母耶自後少進饘粥太清之亂親屬散亡貞於江
陵陷没入周為趙王侍讀王即周武帝之愛弟厚相禮
遇王嘗聞左右說貞每獨處必晝夜涕泣因私使訪問
知貞母年老遠在江南乃謂貞曰寡人若出居藩當遣
侍讀還家供養後數年王果出因辭見面奏曰謝貞至
孝而母老臣願放還武帝奇王仁愛而遣之因隨聘使
子暉還國後為南平王友加招遠將軍掌記室事後主
至德三年以母憂去職頃之勑起還府仍加招遠將軍
掌記室貞累啟固辭勅報曰省啟具懷雖知哀煢在疚
而官俟得才禮有權奪可便力疾還府也貞哀毁羸瘠
終不能之官舍時尚書右丞徐祚尚書左丞沈客卿俱
來候貞見形體骨立祚等愴然歎息徐喻之曰弟年事
巳衰禮有常制小宜引割自全貞因更感慟氣絶良久
涕泣不能自勝祚等憫默而出祚謂客卿曰信哉孝門
有孝子客卿曰謝公家傳至孝士大夫誰不仰止此恐
不能起如何位至招遠將軍
阮卓父問道初隨岳陽王出江州卒焉卓以後主禎明
三年入于隋行至江州追感父所終因遘疾而卒位至
招遠將軍
後魏許謙初為符雒所請之和龍未幾以繼母老辭還
位至招遠將軍
崔玄伯為黃門侍郎從道武幸鄴及車駕還京師次於
嘗嶺道武親登山頂撫慰新民適遇玄伯扶老母登嶺
道武嘉之賜以牛米因詔徙人不自進者給以車牛
崔懷順父邪利仕宋為魯郡太守以郡降賜爵臨淄子
拜廣寧太守卒於郡懷順以父入國故不出仕及尅青
州懷順迎邪利喪還葬
張白澤年十一遭母憂居喪以孝聞太武聞而嘉之
高猛虎為鄯善鎮錄事及居喪以至性稱遂絶宦情
乞伏保父居獻文時嘗在左右出内詔命賜宮人河南
宗氏亡後賜以宮人申氏太子左率申垣兄女也歲餘
居卒申撫養保性嚴肅捶罵切至而保奉事孝謹初無
恨色稍遷左中郎將每請祿賜在外公私尺丈所用無
不白知出為道善鎮將申年八十餘保手製馬轝親自
扶接申欣然隨之申亡保解官奉喪還雒復為長兼南
中郎將卒
崔浩父疾篤浩乃剪爪截髮夜在庭中仰禱斗極為父
請命求以身代叩頭流血歲餘不息家人罕有知者及
父終居喪盡禮時人稱之嘗曰没親之後值國龍興之
會平暴除亂拓定四方余備位台鉉與參大謀賞獲豐
厚牛羊善澤貲累巨萬衣則重錦食則梁肉遠惟平生
思季路負米之時不可復得位至侍中特進撫軍大將
軍
陸麗性至孝遭父憂毁瘠過禮位至撫軍大將軍
寇臻字先勝年十一遭父憂居喪以孝稱後為中州太
守以母老屢求解任久乃從之
李東字休賢父遵坐通西賊伏誅東郡辟功曹以父憂
去職遂終身不食酒肉因屏居鄉里位至司徒諮議參
軍
慕容真安為征南大將軍濟南王白曜之子父事誅時
人冤之真安年十一聞父被執將自殺家人止之曰輕
重未可知真安曰王位高功重若有小罪終不至此我
何忍見父死遂自縊焉
酈惲為長孫稚行臺郎在軍啟求減身官爵為父䕫請
贈詔贈䕫征虜將軍安州刺史
寇治為征虜將軍東荆州刺史父亡雖久而猶於平生
所處堂宇備設帳幃几杖以時節開堂列拜垂淚陳薦
若宗廟然吉凶之事必先啟告遠出行反亦如之
房景伯生於桑乾少喪父以孝聞家貧傭書自給養母
甚謹尚書盧淵稱之於李冲冲時典選拔為奉朝請司
空祭酒
宇文延瀛州刺史文福子也延為員外散騎常侍以父
老詔聽隨侍在瀛州屬大乘妖黨突入州城延率奴客
戰死者數人身被重瘡賊乃小退而縱火燒齋閣福時
在内延突火而入抱福出外支體灼爛髮盡於是勒衆
與賊苦戰賊乃散走以此見稱
韋雋字穎超早有識學少孤事祖母以孝聞性温和謙
讓為州里所稱
辛紹先有至性丁父憂二年口不甘味頭不櫛沐髮遂
落盡故嘗著垂裙皂帽位至下邳太守
辛少雍字季仲少有孝行尤為祖父紹先所愛紹先性
嗜羊肝嘗呼少雍共食及紹先卒雍終身不食肝位至
給事中
崔仲哲生為祖母宋氏所養早有知識六歲宋亡啼慕
不止見者悲之位至司徒參軍假寧朔將軍
崔康為左光祿大夫去軄少子季良風望閒雅為太尉
長史及康還鄉良亦去職歸養
崔鑒與盧玄高允李靈等俱時被徵尋以其母老固辭
鑒後位至徐州刺史
隂孟貴性至孝每向田間耘耨早朝拜父世隆來亦如
之鄉人欽其篤於事親
胡叟少孤每言及父母則淚下若孺子之號春秋當祭
之前則先求旨酒美膳將其所知廣平甯嘗順陽馮翊
田文宗上谷侯法雋提壺執爼至郭外空静處設坐奠
拜盡孝思之敬位至武威將軍
宋繇字體業生而父遼為張邕所誅繇五歲喪母事伯
母張氏以孝聞八歲而張氏卒居喪過禮位至安遠將
軍
崔勉為散騎常侍征東將軍後還家屬母李氏喪亡勉
哀毁過禮病卒
崔孝政字季讓十歲父挺亡號哭不絶見者為之悲傷
汝南王越辟行參軍
張敬伯平遠將軍讜之子也讜卒敬伯求致父喪出葬
冀州清河舊墓久不被許停柩在家積五六年第四子
敬叔先在徐州初聞父喪不欲奔赴而規南叛為徐州
所勒送至乃自理後得襲父爵敬伯自以隨父歸國之
功賜爵昌安侯出為樂陵太守敬叔武邑太守父喪得
葬舊墓還屬清河
張彛為黃門侍郎從孝文南征母憂解任彛居喪過禮
送葬自平城達家千里徒步不乘車馬年貌毁瘠當世
稱之
崔光韶亮從父弟也光韶事親以孝聞為司空從事中
郎以母老解官歸養賦詩展意朝士屬和者數十人久
之徵為司徒諮議固辭不受
崔敬友除梁郡太守會遭所生母憂不拜命敬友精心
佛道晝夜誦經免喪之後遂莱食終身
崔光本名孝伯家貧好學晝耕夜誦傭書以養父母孝
文太和六年拜中書慱士
甄琛為侍中領御史中尉免歸本郡始琛以父母年老
常求解官扶侍故孝文授以夲州長史及貴逹不復請
歸至是乃還供養數年遭母憂服未闋復喪父琛於塋
兆之内手種松栢隆冬之月負掘水土鄉老哀之咸助
加功十餘年中墳成木茂
長孫慮代人也母因飲酒其父貞呵叱之誤以杖擊便
即致死貞為縣囚執貞處以重坐慮列辭尚書云父母
忿争本無餘惡真以誤謬一朝横禍今母喪未殯父命
旦夕慮兄弟五人竝幼冲慮身居長今年十五有一女
弟始向四歲更相鞠養不能保全父若就刑交墜溝壑
乞以身代老父命使嬰弱衆孤得蒙存立尚書奏云慮
於父為孝子於弟為仁兄尋宄情狀特可矜感孝文詔
特恕其父死罪以從遠流
崔休字惠盛為尚書左丞宣武初以弟亡祖父未葬固
求渤海於是除為雒州刺史在州數年母老辭州許之
裴延雋少偏孤事後母以孝聞為幽州刺史後母隨延
雋在州遇重患延雋啟求侍母還京療治仕至平秦太
守
裴仲規為司徒主簿父在鄉疾病棄官奔赴以違制免
陽固為雒陽令丁母憂號慕毁瘠杖而能起練禫之後
猶酒肉不進時固年踰五十而喪過於哀鄉黨親族咸
歎服焉
辛琛少孤曾過友人見其父母兄弟無恙垂淚久之位
至揚州征南府長史
辛雄字世賓釋褐奉朝請父於郡遇患雄自免歸晨夜
扶抱及父喪居憂殆不可識為世所稱
王續生榮陽京縣人遭繼母憂居喪杖而後起及終禮
制鬢髮盡落有司奏聞世宗詔標旌門閭
袁聿修字叔德翻子也七歲遭喪居處禮若成人位至
撫軍將軍
令狐仕猗氏縣人兄弟四人早喪父泣慕十載奉養其
母孝著鄉邑
皇甫奴河東郡樂戸同郡楊風等七百五十人列稱奴
兄弟雖沉屈兵伍而操尚彌高奉養繼親甚著恭孝之
稱
閻元明河東安邑人至孝母亡服終心喪積載每忌日
悲動傍隣
楊引武鄉襄垣人三歲喪父為叔所養母年九十三引
年七十五哀毁過禮三年服畢恨不識父追服斬衰食
粥麤服誓終身命經十三年哀慕不改
樊子鵠為殷州刺史及爾朱榮之死世隆等遣書招子
鵠欲與同趨京師子鵠不從以母在晉陽啟求移鎮河
南莊帝嘉之除車騎大將軍豫州刺史
郭文恭仕為太平鄉令年踰七十父母喪亡文恭孝慕
㒺極乃居祖父墓次晨夕拜跪跣足負土陪祖父二墓
寒暑竭力積年不巳見者莫不哀歎尚書奏聞標其門
閭
趙琰字叔起父温為楊難當司馬苻堅亂琰為乳母携
奔壽春年十四乃歸孝心色養餁熟之節必親調之後
為淮南王府長史時禁制甚嚴不聽越關葬於舊兆琰
積三十餘年不得葬二親及蒸嘗拜獻未曾不嬰慕卒
事每於時節不受子孫慶賀年餘耳順而孝思彌篤歲
月推移遷窆無期乃絶鹽莱斷諸滋味食麥而已
陸夸年二十遭父喪鬢髮致白每一悲哭聞者為之流
涕
盧義僖字遠慶早有學尚識度沉雅年九歲喪父便有
至性為僕射李冲所歎美
李顯達潁川陽澤人父喪水漿不入口七日鬢髮墮落
形體枯悴六年廬於墓側哭不絶聲殆於滅性
張昇榮陽人居父母喪鬢髮墮落水漿不入口吐血數
升
倉跋榮陽京縣人喪母水漿不入口五日吐血數升居
憂毁瘠見稱州里
楊玄就安西將軍仲宣之子仲宣為爾朱天光所害玄
就幼而俊拔收捕時年九歲牽挽兵人謂曰欲害諸尊
乞先就死兵人以刀斫斷其臂猶請死不止遂先殺之
崔承宗齊州人其父仕漢中母喪因殯彼後青徐歸日
遂為隔絶承宗性至孝萬里投險偷路負喪還京師黃
門侍郎孫惠蔚聞之曰吾於斯人見廉范之情矣於是
弔贈盡禮如舊相識
門文愛汲郡山陽人早孤供養伯父母以孝謹聞伯父
亡服未終伯母又亡文愛居喪持服六年哀毁骨立鄉
人魏仲賢等相與標其孝義
王静除趙郡太守以母老固辭不拜
册府元龜卷七百五十四
