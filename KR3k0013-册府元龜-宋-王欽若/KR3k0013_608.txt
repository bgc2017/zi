册府元龜卷六百八宋王欽若等撰
學校部
小學目錄刊校讐嫉
小學
昔伏羲氏造書契以代結繩之政周官保氏教國子以
六書盖文字之興其來尚矣厥後二篆繼作八體竝生
沿波振葉增華競逐岐分轍異其流彌廣中代而下善
其業者或為之訓詁或形乎論敘布之方牘參乎緗帙
咸得以徵焉仲尼曰吾猶及史之闕文又曰盖有不知
而作之者故述作之際不可以不慎矣
黃帝時倉頡為史作蟲篆
周宣王時太史籕作大篆十五篇教學童書也與孔氏
壁中古文異體(又云史籕篇者周時史官教學童書也)
秦李斯為丞相作倉頡篇七章(又作小篆亦曰秦篆)
趙高為車府令作爰歷篇六章
胡母敬為太史令作博學篇七章(博學篇古文多取史籕篇而篆體復頗異)
(所謂秦篆者也又云倉頡爰歷博學三篇斷六十字以為一章凡五十五章并為倉頡篇)
程邈為秦獄吏得罪繫雲陽獄中覃思十年益小篆方
圓而為隸書三千字始皇善之用為御史
王次仲上谷人善隸書始作八分書
漢司馬相如為文園令作凡將篇(凡將篇无複字)
史游元帝時為黃門令作急就一篇(又云慕容&KR0008;親造太上章以代急就)
(篇又顔之推顔師古各注急就篇)
李長成帝時為將作大匠作元尚一篇(急就元尚篇皆倉頡中正字也)
(凡將則頗有出)
揚雄為大夫作倉頡訓纂一篇(元始中徵天下通小學者以百數各令記字於)
(庭中揚雄取其有用者以作訓纂又云李斯作倉頡篇揚雄作訓纂篇後漢郎中賈魴作滂喜篇故曰三)
(倉)
杜鄴從張吉學吉子竦又幼孤從鄴學問亦著於世尤
長小學鄴子林清静好古亦有雅材建武中歴位列卿
至大司空其正文字過於鄴竦故世言小學者繇杜公
也(又云宣帝時徵齊人能正讀者張敞從受之傳至外孫之子杜林為作訓詁焉竦即敞之孫林作倉頡訓)
(纂一篇倉頡訓一篇)位至凉州刺史
劉歆撰古今文字二卷(又焦子明撰文字統略一卷)位至安定屬國
都尉
後漢許慎作說文解字十四篇皆傳於世(梁有演說文一卷庾儀撰)
為洨長卒
馬援為伏波將軍上書曰臣所假伏波將軍印書伏字
犬外嚮城臯令印臯字為白下羊丞印四下羊尉印白
下人人下羊即一縣長吏印文不同恐天下不正者多
符印所以為信也所宜齊同薦曉古文字者事下大司
空正郡國印章奏可
班固字孟堅以揚雄作訓纂篇順續倉頡又易倉頡中
重復之字凡八十九章固復續揚雄作十三章又撰在
昔篇一卷太甲篇一卷為大將軍竇憲中護軍
服虔撰通俗文一卷位至九江太守
蘇林字孝友博學多通古今字指凡諸書傳文間危疑
林釋之建安中為五官將文學甚見禮待
郭顯卿為太子中庶子撰雜字指一卷
衛宏字敬仲撰古文字書一卷位至議郎
邯鄲淳一名竺字子叔為博士給事中善倉雅蟲篆許
氏字指
蔡邕為左中郎將撰聖皇章黃初章吳章篇勸學篇各
一卷
崔瑗為濟北相撰飛龍篇篆草勢合三卷
張揖撰埤倉二卷(梁樊恭又撰廣倉一卷)古今字詁三卷(又云揖撰三倉)
(難字一卷詁訓三卷)錯誤字一卷(又異字二卷朱育撰字属一卷賈魴撰)
蜀來敏尤精於倉雅訓詁好是正文字位至執慎將軍
吳項峻為郎中令撰始學篇十二卷
朱育山隂人少好竒字凡所特達依體像類造作異字
千名以上位至侍中
晉郭荷雒陽人明䆒羣籍特善史書不應州郡之命
陸機為平原内史撰吳章二卷
王義為下邳内史撰小學篇一卷
李彤撰字指二卷單行字四卷字偶五卷位至朝議大
夫
呂忱為弦令撰字林七卷
殷仲堪為荆州刺史撰常用字訓一卷
呂静為安復令撰韻集六卷
衛恒撰四體書勢一卷
葛洪撰要用字苑一卷終於句漏令
顧愷之為散騎常侍撰啟疑三卷
宋何承天為御史丞撰纂文三卷
顔延之撰纂要六卷詁幼文三卷位至金紫光禄大夫
謝靈運為臨川内史撰要字苑一卷
吳恭為揚州督護撰字林音義五卷
劉善經撰文字指歸一卷
夏侯詠撰四聲韻略十三卷
李槩撰音譜四卷
釋静洪撰韻英三卷
南齊吳均為奉朝請續文釋五卷
王斌著四聲論行於時
梁沈約撰四聲一卷位至尚書令侍中領太子少傅
阮孝緒不應徵辟撰文字集略六卷
吉文甫為散騎常侍撰釋字同音三卷(又有異字同音一卷)
蕭子雲撰五十二體書一卷位至侍中國子祭酒
蕭愷為太子家令時太學博士顧野王奉令撰玉篇太
宗嫌其書詳略未當以愷博學文字為善使便與學士
删改
蕭琛在宣城有北僧南渡維齎一瓠蘆中有漢書序傳
曰三輔舊老相傳以為班固真本琛固求得之其書多
有異今者而紙墨亦古文字多如龍舉之例非隸非篆
琛甚秘之及是行也以書餉鄱陽王範範乃獻於東宫
位至侍中
陳顧野王為左將軍撰玉篇三十卷
庾持善字書每屬辭好為竒字文士亦以此譏之位至
太中大夫領步兵校尉
後魏太武始光二年初造新字千餘詔曰在昔帝軒剏
制造物乃命倉頡因鳥獸之跡以立文字自兹以降隨
時改作故篆隸草楷竝行於世然經歴久遠傳習多失
其真故令文體錯繆會義不愜非所以示軌則於來世
也孔子曰名不正則事不成此之謂矣今制定文字世
所用者頒下遠近永為楷式
陽尼造字釋千卷猶數十篇未就而卒其從孫大學博
士承慶遂撰為字統二十卷行於世尼位至國子祭酒
兼幽州中正
江式字法安陳留濟陽人六世祖瓊字孟琚晉馮翊太
守善蟲篆詁訓永嘉大亂瓊棄官西投張軌子孫因居
凉土世傳家業祖強字文威太延五年凉州平因徙代
京上書三十餘法各有體例又獻經史諸子千餘卷由
是擢拜中書博士式少專家學除殄寇將軍尋為符節
令延昌三年三月式上表曰臣聞庖羲氏作而八卦列
其畫軒轅氏興而龜策彰其彩古史倉頡覽二象之爻
觀鳥獸之跡别剏文字以代繩用書契以維事宣之王
庭則百工以敘載之方册則萬品以明迄於三代厥體
頗異雖依類取制未能悉殊倉氏矣故周禮八歲入小
學保氏教國子以六書一曰指事二曰象形三曰諧聲
四曰會意五曰轉注六曰假借盖是史頡之遺法也及
宣王太史史籕著大篆十五篇與古文或同或異時
人即謂之籕書至孔子定六經左丘明述春秋皆以古
文厥意可得而言其后七國殊軌文字乖别暨秦兼天
下丞相李斯乃奏蠲罷不合秦文者斯作倉頡篇中車
府令趙高作爰歴篇太史令胡母敬作博學篇皆史籕
大篆式頗省改所謂小篆者也於是秦燒經書滌除舊
典官獄繁多以趣約易始用隸書古文由此息矣隸書
者始皇使下杜人程邈附於小篆所作也以邈徒隸即
謂之隸書故秦有八體一曰大篆二曰小篆三曰刻符
書四曰蟲書五曰摹印六曰署書七曰殳書八曰隸書
漢興有尉律學復教以籕書又習八體試之課最以為
尚書史書省字不正輙舉劾焉又有草書莫知誰始考
其形畫雖無厥誼亦是一時之變通也孝宣時召通倉
頡讀者張敞受之凉州刺史杜業沛人爰禮講學大夫
秦近亦能言之孝平時徵禮等百餘人說文字於未央
宫中以禮為小學元士黃門侍郎揚雄採以作訓纂篇
及亡新居攝自以運應制作使大司空甄豐校文字之
部頗改定古文時有六書一曰古文孔子壁中書也二
曰竒字即古文而異者三曰篆書云小篆也四曰佐書
秦隸書也五曰繆篆所以摹印也六曰鳥蟲所以書幡
信也壁中書者魯恭王壊孔子宅而得禮尚書春秋論
語孝經也又北平侯張倉獻春秋左氏傳書體與孔氏
相類即前代之古文矣後漢郎中扶風曹喜號曰工篆
小異斯法而甚精巧自是後學皆其法也又詔侍中賈
逵修理舊文殊藝異術王教一端苟有可以加於國者
靡不悉集逵即汝南許慎古文字之師也後慎嗟時人
之好竒嘆俗儒之穿鑿惋文毁於譽痛字敗於訾更詭
任情變亂於世故撰說文解字十五篇首子終亥各有
部屬包括六藝羣書之詁評釋百氏諸子之訓天地山
川草木鳥獸昆䖝雜物竒怪珍異王制禮儀世間人事
莫不畢載可謂類聚羣分雜而不越文質彬彬最可得
而論也左中郎將陳留蔡邕採李斯曹喜之法為古今
雜形詔於太學立石碑列載五經題書楷法多是邕書
也後開鴻都書畫竒能莫不雲集於時諸方獻篆無出
邕者魏初博士清河張揖著埤倉廣雅古今字詁究諸
埤廣綴拾遺漏增長事類抑亦於文為益者然其字詁
方之許慎篇古今體用或得或失矣陳留邯鄲淳亦與
揖同時博聞古藝特善倉雅許氏字指八體六書精究
閑理有名於揖以書教諸皇子又建三字石經於漢碑
之西其文蔚炳三體復宣較之說文篆隸大同而古字
少異又有京兆韋誕河東衞覬二家竝號能篆當時臺
觀牓題寶器之銘悉是誕書咸傳之子孫世稱其妙晉
世義陽王典詞令任城呂忱表上字林六卷尋其况趣
附託許慎說文而按偶章句隠别古籕竒惑之字又得
正隸不差篆意也忱弟静别放故左校令李登聲類之
法作韻集五卷宫商角徵羽各為一篇而文字與兄便
是魯衞音讀楚夏時有不同皇魏承百王之季紹五運
之緒世易風移文字改變篆形謬錯隸體失真俗學鄙
習復加虚巧談辯之士又以意為說炫惑於時難以釐
改乃曰追來為歸巧言為辨小兔為䨲神蟲為蠶如斯
甚衆皆不合孔氏古書史籕大篆許氏說文石經三字
也夫文字者六藝之宗王教之始前人所以垂今今人所
以識故故曰本立而道生孔子曰必也正名乎又曰述
而不作書曰予欲觀古人之象皆言遵修舊文而不敢
穿鑿也臣六世祖瓊家世陳留往晉之初與從父兄應
元俱受學於衞覬古篆之法倉雅方言說文之誼當時
竝收善譽而祖官至太子洗馬出為馮翊郡值雒陽之
亂避地河西數世傳習斯業所以不墜也世祖太延中
皇威西被牧犍内附臣亡祖文威杖策歸國奉獻五世
傳掌之書古篆八體之法時蒙褒錄敘列於儒林官班
文省家號世業暨臣闇短識學庸薄漸漬家風有忝無顯但
逢時來恩出願外每承澤雲津厠霑漏潤驅馳文閣參
預史官題篆宫禁猥同上哲既竭愚短欲罷不能是以
敢藉六世之資奉遵祖考之訓竊慕古人之軌企踐儒
門之轍求撰集古來文字以許慎說文為主爰採孔氏
尚書五經音注籕篇爾雅三倉凡將方言通俗文祖文
宗埤倉廣雅古今字詁三字石經字林韻集諸賦文字
有六書之誼者皆以次類編聯文無復重統為一部其
古籕竒惑俗隸諸體咸使班於篆下各有區别詁訓假
借之誼僉隨文而解音讀楚夏之聲竝逐字而注於其
所不知者則闕如也脱蒙遂許冀省百氏之觀而同文
字之域典書秘書所須之書乞垂勅給竝學士五人常
習文字者助臣披覽書生五人專令抄寫侍中黃門國
子祭酒一月一監評議疑隠庶無紕繆所撰名目伏聽
明旨詔曰可如所請竝就太常兼教八書其所有須依
請給之名目待書成重聞式於是撰集字書號曰古今
文字凡四十卷大體依許氏說文為本上篆下隸正光
中除驍騎將軍兼著作佐郎式尋中卒其書竟未能成
李登為左校書令撰聲類十卷
北齊宋世良強學好屬文撰字略五篇位至東郡太守
陽休之撰韻略一卷辨嫌音二卷位至和州刺史
顔之推為黃門侍郎撰訓俗文字略一卷
後周黎季明其從祖廣後魏太武時為尚書郎善古學
嘗從吏部尚書清河崔玄伯受字義又從司徒崔浩學
楷篆自是家傳其法季明亦傳習之頗與許氏有異太
祖令季明正定古今文字於東閣位至車騎大將軍
冀雋為襄樂郡守徵還教世宗及宋獻公等隸書時俗
入書學者亦行束修之禮謂之謝章雋以書字所興起
自倉頡若同常俗未為合禮遂唘太祖釋奠倉頡及先
聖先師
趙文深善楷隸太祖以隸書紕繆命文深與黎季明沈
遐等依說文及字林刊定六體成一萬餘言行於世位
至趙興郡守
隋王邵為秘書少監撰難字三卷
顔愍楚撰証俗音略一卷
曹憲為秘書學士撰古今字圖雜錄一卷文字指歸四
卷
劉善經河間人撰四聲指歸一卷
唐顔真卿為刑部尚書大歷十二年獻所著韻海鏡源
三百六十卷詔秘閣及集賢書院貯之真卿耽尚儒學
以陸法言切韻文指非弘乃纂集九經子史字義題為
韻海鏡源獻之
唐玄度為翰林待詔開成初於國子監復定石經字體
玄度定九經字體依故司業張參五經字樣為定諸經
之中别有疑闕舊字樣未載者今與校勘官同商校是
非取其適中纂錄為新加九經字樣一卷請附五經字
樣之末從之
目錄
夫四科之設所趣不同六藝之端為學亦異自微言既
絶說郛遂多諸子玄興羣儒紛糾兵農雜說其徒實繁
然而學者斯勤述者彌衆廣搜竝購既顯於好文強學
專門頗患於寡要故前之逹者分其例類使有條不紊
求者可以俯觀也
漢司馬遷為太史令撰史記目錄一卷
劉向撰七略别錄二十卷元帝時擢為散騎宗正給事
中
劉歆向子也哀帝初即位遷騎都尉光禄大夫總括羣
書篇撮其指要著為七略一曰經略二曰集略三曰諸
子略四曰詩賦略五曰兵書略六曰術數略七曰方伎
略大凡萬三千九十卷
後漢班固傅毅竝為校書郎自光武中興明章繼軌於
東觀及仁夀閣集書固毅等典掌焉竝依七略而為書
部固又編之則以為漢書藝文志
魏鄭默為秘書郎始制中經
荀勖為秘書監因中經更著新簿分為四部總括羣書
一曰甲部紀六藝及小學等書二曰乙部有古諸子家
近世子家兵書家術數家三曰丙部有史記舊事皇覽
簿雜事四曰丁部有詩賦圖讃汲冡書大凡四部合二
萬九千九百四十五卷(一云勖撰中經簿十四卷撰文章家集序十卷)
晉摯虞為太常卿撰文章志三卷
丘深之撰義熙以來新集目錄三卷
宋傅亮為中書監尚書令撰續文章志三卷
謝靈運為秘書監造四部目錄大凡六萬四千五百八
十二卷
文帝撰江左文章志五卷
殷淳為秘書丞在秘書閣撰四部書目凡四十卷行於
世
南齊王儉為秘書丞撰四部書目四卷大凡一萬五千
七十四卷又撰令書七志一曰經典志紀六藝小學史
記雜傳二曰諸子志紀今古諸子三曰文翰志紀詩賦
四曰軍書志紀兵書五曰隂陽志紀隂陽圖緯六曰術
藝志紀方技七曰圖譜志紀地域及圖書其道佛附見
合九條賀蹤補注
梁王亮永明中為秘書丞與監謝朏又造四部書目大
凡一萬八千一十卷
阮孝緒不應徵辟篤好墳史博採宋齊以來王公之家
凡有書記參校官簿更作七錄一曰經典錄紀六藝二
曰史籍錄紀記傳三曰子兵錄紀子書四曰文集錄紀
詩賦五曰技術錄紀數術六曰佛錄七曰道錄其分部
題目頗有次序
任昉為秘書監於文德殿内列藏衆書華林園内總集
釋典大凡二萬三千一百六卷自齊永元以來秘閣四
部篇卷紛雜昉手自讐校由是篇目定焉
丘賓卿撰天監四年書目四卷
殷鈞撰天監六年四部書目後授散騎常侍國子祭酒
祖暅為奉朝請以梁有秘書監任昉殷鈞四部目錄又
文德殿目錄其術數之書更為一部使暅撰其名故梁
有五部目錄
楊松珍撰史目三卷
沈約永明二年兼著作郎撰宋世文章志二卷
劉遵撰梁東宫四部目錄四卷
劉孝標安成王引為荆州戶曹參軍撰梁文德殿四部
目錄四卷
陳沈文阿為散騎常侍兼國子博士撰經典玄儒大義
序錄二卷
後魏裴景融領著作郎撰四部要略令景融專典
高道穆為給事黃門侍郎莊帝詔曰秘書圖籍所在内
典書又加繕寫緗素委積盖有年載出内繁蕪多致零
落可令道穆總集帳目并牒儒學之士編比次第
後周樊深撰七經異同說三卷義綱略論并目錄三十
卷竝行於世後為中大夫加開府儀同三司
隋牛宏為光祿大夫撰開皇四年書目四卷
王邵為散騎侍郎修起居注撰開皇二十年書目四卷
(隋書又有魏闕書目錄一卷陳秘閣圖書法目錄一卷陳天嘉六年夀安殿四部目錄四卷陳德教殿四部目)
(錄四卷陳承香殿五經史記目錄二卷開皇八年四部書目錄四卷香厨四部目錄四卷隋大業正御書目錄)
(九卷法書目錄六卷雜儀注目錄四卷書品二卷名手畫錄一卷正流論一卷竝無撰人姓名)
許善心開皇中為秘書丞於時秘藏圖籍尚多淆亂善
心倣阮孝緒七錄更制七林各為總叙冠於篇首又於部
錄之下明作者之意區分類例焉
唐馬懷素為秘書監兼昭文館學士是時秘書省典籍
散落條流無敘懷素上疏曰南齊已前墳籍舊編王儉
七志已後著述其數盈多隋志所書亦未詳悉或古書
近出前志闕而未編或近人相傳浮詞鄙而猶記著無
編錄難辨淄澠望括簡近書篇目并前志所遺者續王
儉七志藏之秘府帝於是召涉學之士國子博士尹知
章等分部撰錄并刊正經史麄創首尾會懷素病卒
元行冲為太子賓客弘文館學士累封常山郡公先是
秘書監馬懷素集學者續王儉今書七志左散騎常侍
禇無量於麗正殿校寫四部書事未就而懷素無量卒
館行冲總代其職於是行冲表請通撰古今書目名為
羣書目錄命學士鄠縣尉母炤櫟陽尉韋述曹州司法
參軍殷踐猷大學助教余欽等分部修撿歲餘書成奏
上之(開元七年詔曰比來書籍缺亡後多錯亂者良由籍歴不明綱維失序或須披閱難可檢尋今麗正)
(殿寫四庫書各於本庫每部别為目錄其與四庫目不類者依劉歆七略排為七志其經史子集及天文以時)
(代為先後以品秩為次第其三教珠英既有缺落宜依書目隨次修補朕當披覽無使闕遺)
韋述為櫟陽尉秘書監馬懷素受詔編次圖書乃奏用
左散騎常侍元行冲左庶子齊澣秘書少卿王珣衞尉
少監吳兢并述等二十六人同於秘閣詳錄四部書懷
素尋卒行冲代掌其事五年而成其總目二百卷
刊校
仲尼曰文王既没文不在兹乎故曰自衞反魯刪定經
藝而門人逹者亦有所刊正焉既而遭秦煨燼會漢巫
蠱編簡散逸微言殆絶雖故老所傳得於口占壞壁之
獲固多古文頗或遺脱率用裁擇既而學校斯建傳習
彌廣龜鳥之變魚魯之殊盖有之矣矧復師資迭授覃
研無廢增以章句為之訓傳又多乎哉故英儒博聞之
士潛心大業探求精義正其闕誤芟其繁亂或蒙被詔
令典校閣成上書自陳求給筆札至於前世之載記百
家之述作亦或揚㩁其繆戾考正其異同縫其漏而質其
非翦其蕪而撮其要朱紫之有别淄澠之不混六經之
旨既明四部之文維叙後來以之折衷學者於兹蒙益
非好古博雅之君子疇克預於此哉
周孔子刪詩為三百篇
卜商字子夏孔子弟子之晉過衞有讀史記者曰晉師
三豕涉河子夏曰非也是己亥也夫已之與三相近豕
之與亥相似至於晉而問之則曰晉之己亥涉河也
漢孔安國孔子後也武帝時為博士魯共王壞孔子宅
得古文尚書安國悉得其書以考二十九篇得多十六
篇(壁中書多以考見行二十九篇之外更得十六篇)安國獻之遭巫蠱事未列
於學官(安國以孔氏蝌蚪尚書及伏生之書考論文義定其可知者為隸古定更以竹簡寫之增多伏)
(生二十五篇伏生又以堯典合於舜典益稷合於臯陶謨盤庚三篇合為一康王之誥合於顧命復出此篇并)
(序凡五十九篇為四十六卷)
劉向成帝時為光祿大夫先是武帝時以中古文易經
校施孟梁丘經(中者天子之書也言中以别外耳)向又以中古文校歐
陽大小夏侯三家尚書經文酒誥脱簡一召誥脱簡二
率簡二十五字者脱亦二十五字簡二十二字者脱亦
二十二字文字異者七百有餘脱字數十至成帝詔向
校經傳諸子詩賦步兵校尉任宏校兵書太史令尹咸
校術數太醫監李柱國校方技每一書就向輙為一錄
論其指歸辯其訛謬而奏之
劉歆為黃門郎河平中與父向領校秘書
後漢蘇竟以明易為博士講書祭酒王莽時與劉歆等
共典校書
桓榮習歐陽尚書事博士朱普受普學章句四十萬言
浮辭繁長多過其實及榮入授明帝減為二十三萬言
子郁復刪省定成十二萬言繇是有桓君大小太常章
句(桓榮建武三十年為太常桓郁永元四年為太常)
鍾興明帝時為左中郎將詔令定春秋章句去其復重
樊儵刪定公羊嚴氏春秋章句世號樊氏學仕至長水
校尉
張霸永元中為會稽太守以樊儵刪嚴氏春秋猶多繁
辭乃減定為二十萬言更名張氏學
崔寔拜議郎復與諸儒博士雜定五經
馬融為校書郎中詣東觀典校秘書
楊終章帝時為蘭臺校書終受詔刪太史公書為十餘
萬言
傅毅為郎中建初中章帝博召文學之士以毅為蘭臺
令史拜郎中與班固賈逵共典校書
鄭衆為大司農受詔作春秋刪十九篇
劉珍少好學安帝時為謁者僕射鄧太后詔使與校書
劉騊駼馬融及五經博士校定東觀五經諸子傳記百
家藝術整齊脱誤是正文字
伏無忌博物多識順帝時為侍中屯騎校尉詔與議郎
黃景校定中書五經諸子百家藝術
張奐少遊三輔師事太尉朱寵學歐陽尚書初牟氏章
句浮辭繁多有四十五萬餘言奐為九萬言後辟大將
軍梁冀府乃上書桓帝奏其章句詔下東觀
延篤從論解經傳多所駁正後儒服虔等以為折中位
至侍中
盧植靈帝時為九江太守時始立太學石經以正五經
文字植乃上書曰臣少從通儒故南郡太守馬融受古
學頗知今之禮記特多回穴(回穴猶紆曲)臣前以周禮諸經
發起紕謬敢率愚淺為之解詁而家乏無力供繕寫上
(繕善也言家貧不能繕寫而上)願得將能書生二人共詣東觀就官財
糧專心研精合尚書章句考禮記失得庶裁定聖典刊
正碑文古文蝌蚪近於為實而厭抑流俗降在小學中興
以來通儒達士班固賈逵鄭興父子竝敦悦之令毛詩左
氏周禮各有傳記與春秋共相表裏宜置博士為立學
官以助後來以廣聖意後與諫議大夫馬日磾議郎蔡
邕楊彪韓說等竝在東觀校中書五經紀傳補續漢記
蔡邕拜郎中校書東觀遷議郎邕以經籍去聖久遠文
字多謬俗儒穿鑿疑誤後學熹平四年乃與五官中郎
將堂谿典光祿大夫楊賜諫議大夫馬日磾議郎張馴
韓說太史令單颺(堂谿姓也典字子度潁川人為西鄂長)奏求正定六經
文字靈帝許之邕乃自書册於碑使工鐫於太學門外
(雒陽記曰太學在雒城南開陽門外講堂長五丈廣三丈堂前石經四部本碑凡四十六枚西行尚書周易公)
(羊十六碑存十二碑毁南行禮記十五碑悉崩壞東行論語三碑二碑毁禮記碑上有諫議大夫馬日磾議郎)
(蔡邕名)於是後儒晩學咸取正焉及碑始立其觀視及摹
寫者車乘日千餘兩填塞街陌馬日磾融之族子少傳
融業以才學進與楊彪盧植蔡邕等典校中書
劉陶明尚書春秋為之訓詁推三家尚書(三家謂夏侯建夏侯勝歐)
(陽和伯為侍郎受詔次第春秋條列)靈帝時拜侍御史
吳韋曜為中書郎博士祭酒孫休命曜依劉向故事定
衆書
晉司馬彪為秘書郎初譙周以司馬遷史記書周秦以
上或採俗語百家之言不專據正經周於是作古史考
二十五篇皆憑舊典以糾遷之謬誤彪復以周為未盡
善也條古史考中凡百二十二事為不當多據汲冡紀
年之義亦行於世
鄭默字思元起家秘書郎考覈舊文刪省浮穢中書令
虞松謂曰而今而後朱紫别矣
束晳為佐著作郎武帝太康二年汲郡人不準掘魏安
釐王塜得竹簡小篆古書十餘萬言藏於秘府秘書丞
衞恒考正汲塜書未訖而遭難晳述而成之事多證異
義時東萊太守陳留王庭堅難之亦有證據晳又釋難
而庭堅已亡散騎侍郎潘滔謂王接曰卿才學理議足
解二子之紛可試論之接遂詳其得失摯虞謝衡皆博
物多聞咸以為允當(初太康二年汲郡人不準盗發魏襄王墓或言安釐王塜得竹簡數)
(十車其紀年十三篇記夏以來至周幽王為犬戎所滅以事按之三家分述魏事至安釐王之二十年盖魏國)
(之史書大略與春秋皆多相應其中經傳太異則云夏年多殷益干啓位啟殺之太甲殺伊尹文丁殺季歴自)
(周受命至穆王百年非穆王夀百歲也幽王既亡有共伯和者攝行天子事非二相共和也其易經二篇與周)
(易上下經同易繇隂陽卦二篇與周易略同繇辭則異卦下易經一篇似說卦而異公孫叚二篇公孫叚與邵)
(陟論易國語三篇言楚晉事名三篇似禮記又似爾雅論語師春一篇書左傳諸卜筮師春者是造書者姓名)
(也𤨏語十一篇諸國卜夢妖怪相書也梁丘藏一篇先敘魏之世數次言丘藏金玉事繳書二篇論弋射法王)
(封一篇帝王所封大歷二篇鄒子談天類也穆天子傳五篇言周穆王游行四海見帝臺西王母圖詩一篇畫)
(贊之屬也又雜書十九篇周食田法周書論楚事周穆王美人盛姬死事大凡七十五篇七篇簡書折壞不識)
(名題塜中又得銅劍一枚長二尺五寸漆書皆蝌蚪字初發塜者燒策炤取寶物及官收之多燼簡斷札文既)
(殘缺不復詮次武帝以其書付秘書校綴次第尋考指歸而以今文寫之晳在著作得觀竹書隨疑分釋皆有)
(義證)
李充為大著作郎於時典籍混亂充刪除煩重以類相
從分作四部甚有條貫秘閣以為永制
徐廣字野民孝武世除秘書郎典校秘書省增置省職
轉員外散騎侍郎仍領校書
宋謝靈運為秘書監文帝使釐理秘閣書補足遺闕
梁任昉為秘書監領前軍將軍自齊永元以來秘閣四
部篇卷紛雜昉手自讎校由是篇目定焉
張率為司徒掾直文德待詔省勅使抄乙部書後為建
安王記室直夀光省治丙丁部書抄
阮孝緒陳留尉氏人者刪繁書武帝時徵不到
劉峻天監初召入西省與學士賀蹤典校秘閣
到沆為太子洗馬時文德殿置學士省召高才碩學者
侍詔其中使之校墳史詔沆通籍焉
劉之遴為太學博士時鄱陽王範得班固所上漢書真
本獻之東宫令之遴與張纉到溉等參校異同之遴錄
其異狀數十事非真本
殷鈞為秘書丞在職啟校定秘閣四部書
陳周宏正在梁為左民尚書及侯景平王僧辨啟送秘
書圖籍勅宏正校讎
姚察為秘書監領著作察任秘省大加刪正
後魏闞駰博通經傳初仕沮渠蒙遜為秘書考課郎中
給文吏三十人典校經籍刊定諸子三千餘卷
崔光韶為司空行參軍孝文勑光韶兼秘書郎掌校華
林秘書
宋道璵少而敏雋宣武初以才學被召與秘書丞孫惠
蔚典校羣書考正同異
常景為秘書監刪正晉司空張華博物志
北齊李鉉為太學博士在東館師友諸王鉉以去聖久
遠文字多有乖謬感孔子必也正名之言乃喟然有刊
正之意於講授之暇遂覧說文爰及倉雅刪正六藝經
中謬字名曰字辨
樊遜以對策第一清河王岳為大行臺率衆南討假遜
大行臺郎中文宣天保七年詔令校定羣書供皇太子
遜與冀州秀才高乾和瀛州秀才馬敬德許散愁韓同
寶雒州秀才傅懷德懷州秀才古道子廣平郡孝廉李
漢子渤海郡孝廉鮑長暄又陽平郡孝廉景孫前梁州
府主簿王九元前開府水曹參軍周子深等十一人被
尚書召共刊定時秘府書籍紕繆者多遜乃議曰案漢
中壘校尉劉向受詔校書每一書竟表上輙言臣向書
長水校尉臣參書太史公太常博士書中外書合若干
本以相比然後殺青今所讎校供擬極重出自蘭臺御
諸甲館向之故事見存府閣即欲刊定必藉衆本太常
卿邢子才太子少傅魏收吏部尚書辛術司農少卿穆
子容前黃門郎司馬子瑞故國子祭酒李業興竝是多
書之家請牒借本參校得失秘書監尉瑾移尚書都坐
凡諸别本三千餘卷五經諸史殆無遺闕
宋繪好撰述以諸家年歴不同多有紕繆乃刊正異同
撰年譜錄未成武成河清五年竝遭水漂失繪雖博聞
強記而天性恍惚晩又遇疾言論遲緩及失所撰之書
乃撫膺慟哭曰可謂天喪予也
後周寇雋拜秘書監時軍國草創墳典散逸雋始選置
令史抄集經籍四部羣書稍得備具
蕭撝梁武帝弟安成王秀子也入周為侍中驃騎大將
軍明帝即位集公卿已下有文學者八十餘人於麟趾
殿校定經史仍撰世譜撝亦預焉以母老兼有疾疹五
日番上便隔晨昏請在外著書詔許焉
宗懔初仕梁元帝時為吏部尚書及江陵平與王褒等
入關太祖以懔名重南土甚禮之明帝即位詔懔與王
褒等在麟趾殿刊定羣書
元偉明帝初拜師氏中大夫受詔於麟趾殿刊正經籍
楊寬為御史正中大夫武成二年詔寬與麟趾殿學士
參定經籍
姚最字士會梁太醫正僧垣之子年十九隨僧垣入關
明帝盛聚學徒校書於麟趾殿最亦預為學士
隋李德林父敬族歴太學博士鎮遠將軍魏孝静帝時
命當世通人正定文籍以為内校書别在直閣省
郎茂仕齊為司空府參軍奉詔於秘書省刊定載籍
許善心為秘書丞奏追李文博陸從典等學者十許人
正定經史錯繆
劉焯以儒學知名除員外將軍與諸儒於秘書省考定
羣書
王邵為著作郎採摘經史謬誤為讀書記三十卷時人
服其精博
于仲文為光祿大夫撰漢書刊繁三卷
唐顔師古貞觀中於秘書省考五經師古多所釐正
既畢奏之太宗復遣諸儒重加詳議於時諸儒傳習既
久皆共非之師古輙引晉宋以來古本隨方曉答援據
詳明皆出其意表諸儒莫不欽服於是拜通直郎散騎
常侍頒其所定之書於天下令學者習焉尋拜秘書少
監專典刊正所有竒書難字衆所惑者隨疑剖析曲盡
其源
呂才為太常博士太宗以隂陽書行之自久近代以來
漸致訛偽穿鑿既甚拘忌亦多遂命有司總令修撰命
才及諸隂陽學者十餘人共加刊削并舊書可行者四
十七卷書成詔班下之
魏徵為秘書監以喪亂之後典章紛雜奏引學者校定
四部書數年之間秘書圖籍粲然完備
長孫無忌為太尉高宗永徽二年三月詔無忌及中書
門下與國子三館博士弘文館學士刊定故國子祭酒
孔穎逹所撰五經正義顔揚庭師古子也永徽三年揚
庭為符璽郎又表上師古所撰匡謬正俗八卷高宗下
詔付秘書閣仍賜揚庭帛五十疋
司馬承禎隠於天台山開元初徵至京師承禎頗善篆
隸書寫三體老子經因刊正文句定著五千三百八十
言為真本以奉上之後居王屋為陽臺觀卒贈銀青光
祿大夫號真玄先生
蒋乂集賢學士蒋明之子也弱冠該博羣籍其父在集
賢日嘗以兵亂之後圖籍溷雜乃白執政請令乂入院
編次於是宰相張鎰署乂為集賢小吏編錄纔逾一
年於散亂中釐集二萬餘卷勒成部祑旁通百家尤精
歴代沿革後為集賢學士
禇無量以内庫舊書目高宗代即藏在宫中漸至遺逸
奏請繕寫刊校以弘經籍之道於是上令於東都乾元
殿前施架排次因大加搜寫廣求天下異本數年間四
部充備後遷左散騎常侍兼國子祭酒封舒國公
劉太真貞元二年為秘書監太真上言請擇儒者詳校
九經於秘書省令所司陳設及供食物宰臣錄其功課
從之
包佶為秘書監貞元年上言開元中刪定禮記月令改
為時令其音及疏并開元有相涉者竝未刊正請選通
儒詳定從之會佶卒其事不行
文宗太和三年三月癸亥集賢院奏應校勘宣索書及
新添寫經籍令請秘省春坊崇文校正共一十八員權
抽作番次就院同校勘前件書其厨料等請度支准本
官例支給從之
周墀為起居舍人集賢殿學士開成元年正月中書門
下奏墀及監察御史張次宗禮部員外郎孔温業兵部
員外郎集賢殿直學士崔球等同就集賢院勘校經典
釋文
鄭覃為門下侍郎平章事兼國子祭酒初文宗詔國子
監九經石本所司校勘尚有舛誤傳於永久必在精詳
宜令率更令韓泉充詳定石經官就集賢院校勘仍旋
送國子監上石開成二年十月覃進石壁九經一百六
十卷
後唐楊凝式明宗天成初為給事中凝式精選通儒校
定三館圖書
馬縞為太子賓客長興三年四月勅近以遍注石經雕
刻印板委國學每經差專知業博士儒徒五六人勘讀
并注今更於朝官内别差五人充詳勘官太子賓客馬
縞太常丞陳觀祠部員外郎兼太常博士叚顒太常博
士路航屯田員外郎田敏等朕以正經事大不同諸書
雖以委國學差官勘注盖緣文字極多尚恐偶有差誤
馬縞已下皆是碩儒各專經業更令詳勘貴必精研兼
宜委國子監於諸色選人中召能書人謹楷寫出旋付
匠人雕刻每五百紙與减一選所减等第優與選轉官
資時宰相馮道以諸經舛謬與同列李愚委學官等取
西京鄭覃所刊石經雕為印板流布天下後進頼之
漢隠帝乾祐元年四月國子監上言在監雕印板九經
内只周禮儀禮公羊榖梁四經未有印板今欲集學官
校勘四經文字雕造印板從之
周田敏為尚書左丞兼判國子監事廣順三年六月敏
獻印板書五經文字五經字樣各二部一百三十策奏
曰臣等自長興三年校勘雕印九經書籍經注繁多年
代殊藐傳寫紕繆漸失根源臣守官膠庠職司校定旁
求援據上備雕鐫幸遇聖明克終盛事播文德於有截
傳世教以無窮謹具陳進先是後唐宰相馮道李愚重
經學因言漢時崇儒有三字石經唐朝亦於國學刊刻
今朝廷日不暇給無能别有刊立嘗見吳蜀之人鬻印
板文字色類絶多終不及經典如經典校定雕摹流行
深益於文教矣乃奏聞勅下儒官田敏等考校經注敏
於經注長於詩傳孜孜刊正援引證據聯為篇卷先經
奏定而後雕刻乃分政事堂厨錢及諸司公用錢又納
及第舉人禮錢以給工人
尹拙為國子監祭酒顯德二年二月中書奏拙狀稱准
敕校勘經典釋文三十卷雕造印板伏以陸氏釋文唐
初撰集綿歴歲月傳寫失真非多聞博識之人通幽洞
微之士重其商確必致乖訛况今朝廷富有鴻碩如兵
部尚書張昭太常卿田敏皆文儒之領袖也或家藏萬
卷或手校六經實後學之宗師為當今之雄尚伏乞察
以事繼垂教情非屬私特賜敷敭俾同讎校勅曰經典
之來訓釋為重須資鴻博共正疑訛庶使文字精研免
至傳習眩惑其經典釋文已經本監官員校勘外宜差
兵部尚書張昭太常卿田敏詳校
顯德三年十二月詔委中書門下於朝官内選差三十
人據見在書籍各求真本校勘刊正謬誤仍於逐卷後
署校勘官姓名宜令官司逐月具功課申報中書門下
讎嫉
仲尼没而微言絶七十子喪而大義乖周室道微漢承
秦弊師授迭異經藝遂分以是肇各家之學樹同門之
黨穿鑿聖典異端蜂起既傳禀之不一復潤色而相勝
其有隸章句之業乖和裕之德緣飾已失以為當掎摭
彼是以為非庠序之間讙咋騰涌講習之際譏詆紛錯
互相擯斥動成仇讎或忿爭於朝廷或遷謗於祖裔其
於攻訐以寘害淪胥而罹咎者盖有之矣固異夫合志
同方營道同術之說焉
漢轅固生以治詩孝景時為博士與黃生爭論景帝前
久之病免武帝即位復以賢良徵固諸儒多疾毁固曰
固老罷歸之時固已九十餘矣
王式字翁思以說詩昭帝時為昌邑王師王廢式以减
死論歸家山陽張長安幼君(長安名)先事式後東平唐長賓
沛禇少孫亦來事式問經數篇式謝曰聞之於師具是
矣自潤色之(言所聞師說具盡於此若嫌簡略任更潤色)不肯復授唐生禇
生應博士弟子選詣博士摳衣登堂頌禮甚嚴(摳衣謂以手内)
(舉令離地也摳口侯切頌讀曰容)式誦說有法疑者丘盖不言(論語載孔子曰)
(盖有不知而作之者我無是也式欲遵此意故效孔子自稱丘耳盖者發語之辭)諸博士驚問
何師對曰事式皆素聞其賢共薦式詔除下為博士(下除)
(官之書也下胡稼切)式徵來衣博士衣而不冠曰刑餘之人何宜
復充禮官既至舍中會諸大夫博士共持酒肉勞式皆
注意高仰之(勞來到切)博士江公世為魯詩宗(為魯詩者所宗師也)至
江公著孝經說心嫉式謂歌吹諸生曰(學官自有此法酒坐歌吹以相)
(樂也)歌驪駒(逸詩篇名也見大戴禮客欲去歌之其辭云驪駒在門僕夫具存驪駒在路僕夫整駕也)
式曰聞之於師客歌驪駒主人歌客毋庸歸(庸用也主人禮未畢)
(且無用歸也)今日諸君為主人日尚蚤未可也江翁曰經何
以言之(於經何所有此言)式曰在曲禮江翁曰何狗曲也(意怒故妄)
(發言言狗者輕賤之甚也今流俗書本云何曲狗妄改之也)式恥之陽醉逿墬(逷失據而)
(倒也墬古地字逷徒浪切)式客罷譲諸生曰我本不欲來(讓責也)諸生
彊勸我竟為豎子所辱遂謝病免歸終於家
劉歆為光禄大夫校秘書欲建立左氏春秋及毛詩逸
禮古文尚書皆列於學官哀帝令歆與五經博士講論
其義諸博士或不肯置對(竝不與歆意同故不肯立其學也置對置辭以對也)歆
因移書太常博士讓之其言甚切諸儒皆怨恨是時名
儒光祿大夫龔勝以歆移書上䟽深自罪責願乞骸骨
罷及儒者師丹為大司空亦大怒奏歆改亂舊章非毁
先帝所立帝曰歆欲廣道術亦何以為非毁哉歆由是
忤執政大臣為衆儒所訕(訕謗也所諫切)懼誅求出補吏為
河内太守以宗室不宜典三河徙守五原
後漢孔僖字仲和魯國人也遊太學習春秋因讀吳王
夫差傳廢書歎曰所謂畫虎不成反為狗者友人崔駰
曰然昔孝武皇帝始為天子年方十八崇信聖道師則
先王五六年間號勝文景及後恣已忘其前善僖曰書
傳若此多矣隣房生梁郁儳和之曰如此武帝亦是狗
邪僖駰默然郁怒恨之陰上書告駰僖誹謗先帝譏刺
當世事下有司駰詣吏受訊僖恐誅乃上書章帝自訟
詔皆勿問拜僖蘭臺令
周福甘陵人初桓帝為蠡吾侯受學於福及即位擢福
為尚書時同郡河南尹房植有名當朝鄉人為之謠曰
天下規矩房伯武因師獲印周仲進二家賓客至相譏
揣遂各樹朋徒漸成尤隙
鄭玄字康成北海高密人少為鄉嗇夫及黨事起被禁
錮遂隠修經業杜門不出時任城何休好公羊學遂著
公羊墨守(言公羊義理深遠不可駁難如墨翟之守妙)左氏膏肓(喻左氏之疾不可為)
(也)榖梁廢疾元乃發墨守鍼膏肓起廢疾休見而歎曰
康成入吾室操吾矛以伐我乎後公車徵為大司農給
安車一乘
蜀孟光字孝裕河南雒陽人漢末為講部吏獻帝遷都
長安遂逃入蜀劉焉父子待以客禮博物識古無書不
覽尤銳意三史長扵漢家舊典好公羊春秋而譏呵左
氏每與來敏爭此二義光常譊譊讙咋(譊音奴交切讙音休袁切咋徂)
(格切)先主定益州拜為議郎
許慈字仁篤胡潛字公興竝為博士慈善鄭氏學治易
尚書三禮毛詩論語潛卓犖彊識先主定蜀承喪亂歷
紀學業衰廢乃鳩合典籍沙汰衆學慈潛與孟光來敏
等典掌舊文值庶事草創動多疑議慈潛更相克伐謗
讟忿爭形於聲色書籍有無不相通借時尋楚撻以相
震攇(虚晩切)其矜已妬彼乃至於此先主愍其若此羣僚
大會使倡家假為二子之容倣其訟䦧之狀酒酣樂作
以為嬉戲初以辭義相難終以刀杖相屈用感切之
後魏游雅文成時為秘書監北人陳竒愛翫經典博通
墳籍與河間邢祐同召赴京雅素聞其名始頗好之引
入秘省欲授以史職後與竒論典誥及詩書雅贊扶馬
鄭至易訟卦天與水違行雅曰自葱嶺以西水皆西流
推此而言易之所及自葱嶺以東耳竒曰易理緜廣包
含宇宙若如公言自葱嶺以西豈東廻望兊哉竒執義
非雅每如此類終不苟從雅性護短因以為嫌嘗衆辱
竒或爾汝之或指為小人竒曰公身為君子竒身且小
人耳雅曰君言身且小人君祖父是何人也竒曰祖燕
東部侯釐雅質竒曰侯釐何官也竒曰三皇不傳禮
官名豈同哉昔故有雲師火正鳥師之名以斯而言世
革則官異時易則禮變公為皇魏東宫内侍長侍長竟
何職也繇是雅深憾之先是勅以竒付雅令銓補秘書
雅既惡之遂不復叙用焉竒冗散數年高允每與竒讎
溫古籍嘉其遠致稱竒通識非凡學所窺允微勸雅曰
君朝望具瞻何為與野儒辯簡牘章句雅謂允有私於
竒曰君寧黨小人也乃取竒所注論語孝經焚扵庭内
竒曰公貴人不乏樵薪何乃燃竒論語雅愈怒因告京
師後生不聽傳授而竒無降志亦評雅之失雅製昭皇
太后碑文論后名字之美比論前魏之甄后竒刺發其
非聞於上詔下司徒檢對碑史事乃郭后雅有屈焉有
人為謗書多怨時之言頗稱竒不得志雅乃諷在事云
此書言竒不遂當是竒假人為之如依律文造謗書者
皆及孥戮遂抵竒罪時司徒平原王陸麗知竒見枉惜
其才學故得遷延經年冀有寬宥但執以獄成竟致大
戮遂及其家
隋劉焯信都人為縣功曹高祖開皇中與左僕射楊素
等扵國子學共論古今滯義素等莫不服其精博時運
雒陽石經至京師文字磨滅莫能知者奉勅與劉炫等
考定後因國子釋奠與炫二人論義深挫諸儒諸儒咸
懷妬恨遂為飛章所謗除名為民
蘇夔右僕射威之子少有盛名起家為太子通事舍人
議樂事與國子博士何妥各有所持扵是夔妥俱為一
議使百寮署其所同朝廷多附威同䕫者十八九妥恚
曰吾席間函丈四十餘年反為昨暮兒之所屈也
元善文帝時為國子祭酒學問在通直散騎常侍何妥
之下然以風流醞藉俯仰可觀音韻清明聽者忘倦由
是為後進所歸妥每懷不平心欲屈善因善講春秋初
發題諸儒畢集善私謂妥曰名望已定幸無相苦妥然
之及就講肆妥遂引古今滯義以難善多不能對善深
銜之二人由是有隙
唐孔穎逹仕隋煬帝大業初為河内郡博士詔徵諸郡
儒官集於東都令國子秘書學士與之論難穎逹為最
時穎逹少年而先輩宿儒恥為之屈潛遣刺客伺其便
而圖之禮部尚書楊元感深禮之知其如是延之於第
待以上客薦為太學助教由是顯名貞觀中遷國子祭
酒撰正五經疏義稍為詳悉然有大學博士馬嘉運每
掎摭之因此相與不平嘉運屢相譏詆有詔更令詳定
未訖而卒
周樊倫為國子司業太祖廣順末尚書左丞田敏判國
子監獻印板九經書流行而儒官素多是非倫乃掇拾
舛誤訟於執政又言敏擅用賣書錢千萬請下吏訊詰
樞密使王峻素聞敏大儒佐佑之密訊其事搆致無狀
然其書至今是非未息
冊府元龜卷六百八
