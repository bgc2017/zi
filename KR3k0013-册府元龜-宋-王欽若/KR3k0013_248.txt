册府元龜卷二百四十八宋王欽若等撰
列國君部
攻伐
書曰列爵惟五分土惟三所以錫壤開封建賢立德乃
用其制以為藩屏暨夫衰世交相攻伐陳師鞠旅或勤
王而討不庭遣將即戎或主覇而存危國斯則近於仁
義之舉得乎節制之道矣及乎以彊暴弱以曲凌直生
民之肝腦塗地而靡顧親隣之盟誓在耳而遽絶衰世
之弊一至於此故仲尼曰天下有道禮樂征伐自天子
出天下無道禮樂征伐自諸侯出信哉斯言之可徵也
魯公伯禽宅曲阜(今兗州)徐夷竝興東郊不開(徐戎淮夷並起為寇)
(於魯故東郊不開)作費誓(魯侯征之於費地而誓衆也費魯東郊之地名)公曰嗟人無
譁聽命(伯禽為方伯監七百里内之諸侯帥之以征嘆而勅之無使喧嘩欲其静聽誓命)徂兹
淮夷徐戎竝興(今征此)善糓乃甲胄敿乃干無敢不弔(言當)
(善簡汝甲鎧胃鍪無敢不至令攻堅使可用)備乃弓矢鍜乃戈矛礪乃鋒刃
無敢不善(僃調弓矢鍜鍊戈矛磨礪鋒刃皆使無敢不工善)今惟淫舍牿牛馬
(今軍人惟大放舍牿牢之牛馬言軍所在必放牧之)杜乃擭敜乃穽無敢傷牿牿
之傷汝則有常刑(捕獸機檻當杜塞之穽穿地以䧟獸敜之無敢令傷所放牿牢之牛馬牛)
(馬之傷汝則有殘人之畜常刑)馬牛其風臣妾逋逃無敢越逐(馬牛其有奔佚)
(臣妾逋亡勿敢棄越壘伍而求逐之役人賤者男曰臣女曰妾)祗復之我商賚汝(衆人其有)
(得佚馬牛逃臣妾皆還敬復之我則商度汝功賜與汝)乃越逐不復汝則有常刑
(越逐為失伍不還為攘盗汝則有此常刑)無敢寇攘踰垣墻(軍人無敢暴刦人無越人墻物)
(有自來者無敢取之)竊馬牛誘臣妾汝則有常刑(軍人盗竊馬牛誘偷奴婢汝則)
(有犯軍令之常刑)甲戌我惟征徐戎(誓後甲戌之日我惟征之)峙乃糗糧無
敢不逮汝則有大刑(皆當儲峙汝糗糒之糧使足食無敢不相逮及汝則有乏軍興之死)
(刑)魯人三郊三遂峙乃楨幹甲戌我惟築(總諸國之兵而但稱魯人)
(峙具楨幹道近也題曰楨旁曰幹言三郊三遂明東郊距守不峙甲戌日當築攻敵壘距堙之屬)無敢
不供汝則有無餘刑非殺(峙具楨幹無敢不供不供汝則有無餘之刑刑者非一也)
(然亦非殺汝)魯人三郊三遂峙乃芻茭無敢不多汝則有大
刑(郊遂多積芻茭供軍牛馬不多汝則亦有乏軍興之大刑)作此費誓遂平徐戎定
魯
隱公元年五月鄭伯克叚于鄢初鄭莊公弟京城太叔
(京鄭邑今滎陽京縣太叔即叚也)繕甲兵具卒乘(步曰卒車曰乘)將襲鄭公命
子封帥車二百乘以伐京(古者兵車一乘甲士三人步卒七十二人)京叛太
叔叚叚入于鄢公伐諸鄢太叔出奔共(共國今汲郡共縣)
八月紀人伐夷(夷國在城陽莊武縣紀國在東莞劇縣)
十月鄭共叔之亂公孫滑出奔衛(公孫滑共叔叚之子)衛人為之
伐鄭取廪延鄭人以王師虢師伐衛南鄙(虢西虢國也弘農陜縣東)
(南南有虢城)
二年十二月鄭人伐衛討公孫滑之亂也(治元年取廩延之亂)
四年二月莒人伐杞取牟婁(杞國本陳留雍丘縣牟婁杞邑城陽諸縣東北有婁)
(鄉)夏宋公陳侯蔡人衛人伐鄭初宋殤公之即位也公
子馮出奔鄭鄭人欲納之及衛州吁立將修先君之怨
於鄭(謂二年鄭人伐衛之怨)而求寵於諸侯以和其民(謂篡立者諸侯既與)
(之會則不復討故欲求此寵)使告於宋曰君若伐鄭以除君害(害謂宋公)
(子馮)君為主敝邑以賦與陳蔡從則衛國之願也(言舉國之賦調)
宋人許之於是陳蔡方睦於衛(蔡今汝南上蔡縣)故宋公陳侯
蔡人衛人伐鄭圍其東門五日而還
五年四月鄭人侵衛牧(牧衛邑)以報東門之役衛人以燕
師伐鄭(南燕國今東郡燕縣)鄭祭足原繁洩駕以三軍軍其前使
曼伯與子元潛軍軍其後燕人畏鄭三軍而不虞制人
(北制鄭邑今河南成臯縣)
六月鄭二公子以制人敗燕師於北制(二公子曼伯子元)
秋衛師入郕衛之亂也郕人侵衛故衛師入郕(郕國也東平剛)
(父縣西南有郕鄉)
九月邾人鄭人伐宋(邾主兵故序鄭上)宋人取邾田邾人告於
鄭曰請君釋憾於宋敝邑為道(釋四年再見伐之恨)鄭人以王師
會之伐宋入其郛以報東門之役(郛郭也)
十二月宋人伐鄭圍長葛以報入郛之役
六年五月庚申鄭伯侵陳大獲
冬宋人取長葛(秋取冬乃告也前年冬圍不克而還今冬乘長葛無偹而取之言易也)
七年七月公伐邾為宋討也(公距宋而更與鄭平欲以為援今鄭復與宋盟故懼)
(而伐邾欲以求宋故曰為宋討)
九年冬北戎侵鄭鄭伯禦之患戎師曰彼徒我車懼其
侵軼我也(徒步兵也軼突也)公子突曰使勇而無剛者嘗寇而
速去之(公子突鄭厲公也嘗試也勇則能往無剛不恥退)君為三覆以待之(覆伏兵也)
戎輕而不整貪而無親勝不相讓敗不相救先者見獲
必務進進而遇覆必速奔後者不救則無繼矣乃可以
逞(逞解也)從之戎人之前遇覆者奔祝聃逐之(祝聃鄭大夫)衷
戎師前後擊之盡殪(為三部伏兵祝聃帥勇而無剛者先犯戎而速奔以遇三伏兵至後)
(伏兵起戎還走祝聃反逐之戎前後及中三處受敵故曰衷戎師殪死也)戎師大奔(後駐軍不復繼)
(也)十一月甲寅鄭人大敗戎師
十年夏翬帥師會齊人鄭人伐宋(公子翬不待公命而貪會二國之君疾其)
(專進故去氏齊鄭以公不至故亦更使微者從之伐宋不言及明翬專行非鄭之謀也)
六月壬戌公敗宋師于菅(齊鄭後期故公獨敗宋師書敗宋未陳也)辛未取郜辛
巳取防(鄭後至得郜防二邑歸功於魯故書取明不用師徒也濟隂成武縣東南有郜城高平昌邑縣)
(西南有西防城)
七月庚寅鄭師入郊猶在郊(鄭師還駐兵於遠郊)宋人衛人入鄭
(宋衛竒兵乘虚入鄭)蔡人從之伐戴(從宋衛伐戴也)八月壬戌鄭伯圍戴
癸亥克之取三師焉(三國之軍在戴故鄭伯合圍之師者軍旅之通稱)宋衛既
入鄭而以伐戴召蔡人(伐戴乃召之)蔡人怒故不和而敗(言鄭)
(取之易也)九月戊寅鄭伯入宋
十月壬午齊人鄭人入郕討違王命也
十一年夏公會鄭伯于時來(時來郲也滎陽縣東有釐城鄭地也)謀伐許
也鄭伯將伐許五月甲辰授兵於大宫(大宫鄭祖廟)七月公
會齊侯鄭伯伐許潁考叔取鄭伯之旗蝥弧以先登子
都自下射之顛瑕叔盈又以蝥弧登(瑕叔盈鄭大夫)周麾而呼
曰君登矣(周徧也麾招也)鄭師畢登壬午遂入許許莊公奔衛
齊侯以許讓公公曰君謂許不共(不共職貢)故從君討之許
既伏其罪矣雖君有命寡人弗敢與聞乃與鄭人鄭伯
使許大夫百里奉許叔以居許東偏(許叔許莊公之弟東偏東鄙也)曰
天禍許國鬼神實不逞於許君而假手於我寡人(借手於我)
(寡德之人以討許)寡人唯是一二父兄不能共億(父兄同姓群臣共給億安)
(也)其敢以許自為功乎寡人有弟不能和協而使餬其
口於四方(弟共叔叚也餬鬻也出奔在元年)其况能久有許乎吾子其
奉許叔以撫柔此民也吾將使獲也佐吾子(獲鄭大夫公孫獲)
若寡人得沒於地(以夀終)天其以禮悔禍於許(言天加禮于許而悔)
(禍之)無寧兹許公復奉其社稷(無寧寧也兹此也)唯我鄭國之有
請謁焉如舊昏媾(謁告也婦之夫曰昏重婚曰媾)其能降以相從也(降降)
(心也)無滋他族實偪處此以與我鄭國争此土也吾子孫
其覆亡之不暇而况能禋祀許乎(潔齊以享謂之禋祀謂許山川之祀)寡
人之使吾子處此不唯許國之為亦聊以固吾圉也(圉邊)
(陲也)乃使公孫獲處許西偏曰凡而噐用財賄無置於許
我死乃亟去之吾先君新邑於此(此今河南新鄭舊鄭在京兆)王室
而既卑矣周之子孫日失其序(鄭亦周之子孫)夫許大岳之裔
也(大岳神農之後堯四岳也裔繼也)天而既厭周德矣吾其能與許争
乎
是年鄭息有違言(以言語相違恨)息侯伐鄭鄭伯與戰于竟息
師大敗而還(息國汝南新息縣)君子是以知息之將亡也不度
德(鄭莊賢)不量力(息國弱)不親親(鄭息同姓之國)不徵辭不察有罪
(言語相恨當明徵其辭以審曲直不宜輕鬭)犯五不韙而以伐人其喪師也
不亦宜乎
十月鄭伯以虢師伐宋壬戌大敗宋師以報其入鄭也
桓公二年秋七月杞侯來朝不敬(公即位而來朝)杞侯歸乃謀
伐之九月入杞討不敬也
三年春晉曲沃武公伐翼次于陘庭韓萬御戎梁弘為
右(武公曲沃莊伯子也韓萬莊伯弟也御戎僕也右戎車之右)逐翼侯於汾隰(汾隰汾水)
(邊)驂絓而止(驂騑馬)夜獲之及欒共叔(共叔桓叔之傅欒賓之子也身傅翼)
(侯父子各徇所奉之主故并見獲而死)
六年春楚武王侵隨(隨國今義陽隨縣)使薳章求成焉(薳章楚大夫)
軍於瑕以待之(瑕隨地)隨人使少師董成(少師隨大夫董正也)
夏北戎伐齊齊侯使乞師於鄭鄭太子忽帥師救齊六
月大敗戎師獲其二帥大良少良甲首三百以獻於齊
(甲首披甲者首)
七年夏盟向求成于鄭既而背之(盟向二邑名隱公十一年王以與鄭故求)
(與鄭成)秋鄭人齊人衛人伐盟向王遷盟向之民于郟(郟王)
(城)
八年春滅翼(曲沃滅之)
夏楚子合諸侯于沈鹿(沈鹿楚地)黃隨不會(黃國今弋陽縣)使薳章
讓黃(責其不會)楚子伐隨軍於漢淮之間季梁請下之弗許
而後戰(下之請服也)所以怒我而怠寇也少師謂隨侯曰必
速戰不然將失楚師隨侯禦之望楚師(遥見楚師)季梁曰楚
人上左君必左(君楚君也)無與王遇且攻其右右無良焉必
敗偏敗衆乃携矣少師曰不當王非敵也弗從(不從季梁謀)
戰于速杞隨師敗績隨侯逸(速杞隨地逸逃也)鬭丹獲其戎車
與其戎右少師(鬭丹楚大夫戎車君所乘兵車也戎右車右也寵之故以為右)秋隨及
楚平楚子將不許鬭伯比曰天去其疾矣(去疾謂少師見獲而死)
隨未可克也乃盟而還
九年春巴子使韓服告于楚請與鄧為好(韓服巴行人巴國在巴郡)
(江州縣)楚子使道朔將巴客以聘於鄧(道朔楚大夫巴客韓服)鄧南
鄙鄾人攻而奪之幣(鄾在今鄧縣南沔水之北)殺道朔及巴行人楚
子使薳章讓於鄧鄧人弗受(言非鄾人所攻)夏楚使鬭廉帥師
及巴師圍鄾(鬭廉楚大夫)鄧養甥𣆀甥帥師救鄾三逐巴師
不克(二甥皆鄧大夫)鬭廉衡陳其師於巴師之中以戰而北(衡横)
(也分巴師為二部鬭廉衡陳於其間以與鄧師戰而偽北北走也)鄧師逐之背巴師而
夾攻之(楚師偽走鄧師逐之背巴師巴師攻之楚師自前還與戰)鄧師大敗鄾人宵
潰
秋虢仲芮伯梁伯荀侯賈伯伐曲沃(梁國在馮翊夏陽縣荀賈皆國名)
十年十二月丙午齊侯衛侯鄭伯來戰于郎(改侵伐而書來戰善)
(魯之用周班)初北戎病齊(在六年)諸侯救之鄭公子忽有功焉
齊人餼諸侯使魯次之魯以周班後鄭鄭人怒請師于
齊齊人以衛師助之
十一年春楚屈瑕將盟貳軫(貳軫二國名)鄖人軍於蒲騷將
與隨絞州蓼伐楚師(鄖國在江夏雲杜縣東南有鄖城蒲騷鄖邑絞國名州國在南郡華)
(容縣東南蓼國今義陽棘陽縣東南湖陽城)莫敖患之(莫敖楚官名即屈瑕)鬭廉曰鄖
人軍其郊必不誡且日虞四邑之至也(虞度也四邑隨絞州蓼也邑亦)
(國也)君次于郊郢以禦四邑(君謂屈瑕也郊郢楚地)我以銳師宵加
於鄖鄖有虞心而恃其城(恃近其城)莫有鬭志若敗鄖師四
邑必離遂敗鄖師於蒲騷卒盟而還(卒盟貳軫)
十二年冬公會宋公于龜(宋地)欲平宋鄭宋公辭平故與
鄭伯盟于武父(宋公貪鄭賂與公三會而卒辭不與鄭平)遂帥師而伐宋戰
焉宋無信也
是冬楚伐絞軍其南門莫敖屈瑕曰絞小而輕輕則寡
謀請無扞采樵者以誘之(扞衛也樵薪也)從之絞獲三十人(獲楚)
(人也)明日絞人争出驅楚役徒於山中楚人坐其北門而
覆諸山下(坐猶守也覆設伏兵而待之)大敗之為城下之盟而還
十三年春二月己巳及齊侯宋公衛侯燕人戰齊師宋
師衛師燕師敗績(或稱人或稱師史異辭也)
是春楚屈瑕伐羅及鄢亂次以濟(鄢水在襄陽宜城縣入漢)及羅羅
與盧戎兩軍之(盧戎南蠻)大敗之莫敖縊于荒谷
十四年冬宋人以齊人蔡人衛人陳人伐鄭(能左右之曰以)報
宋之戰也(在十二年)焚渠門入及大逵(渠門鄭城門逵道方九軌)伐東郊
取牛首(東郊鄭郊牛首鄭邑)以大宫之椽歸為盧門之椽(大宫鄭祖廟盧)
(門宋城門)
十六年四月公會宋公衛侯陳侯蔡侯伐鄭(春既謀之今書會者)
(魯諱議納不正蔡嘗在衛上今序陳下蓋後至)夏伐鄭秋七月公至自伐鄭以
飲至之禮也
十七年五月丙午及齊師戰于奚(奚魯地皆陳曰戰)疆事也(争疆)
(界也)於是齊人侵魯疆疆吏來告公曰疆埸之事慎守其
一而僃其不虞(虞度也不度猶不意也)姑盡所僃焉事至而戰又
何謁焉(齊背盟而來公以信待故不書侵伐)秋伐邾宋志也(邾宋争疆魯從宋志背趡)
(之盟)
莊公元年冬齊師遷紀郱鄑郚(齊欲滅紀故徙其三邑之民而取其地郱在東)
(莞臨胊縣東南鄑在朱虚縣東南北海都昌縣西有訾城)
二年夏公子慶父帥師伐於餘丘(於餘丘國名也)
三年正月溺會齊師伐衛(溺魯大夫疾其專命而行故去氏)
四年三月楚武王荆尸授師孑焉以伐隨(尸陳也荆亦楚也更為楚)
(陳兵之法揚雄方言孑者戟也然則楚於此始用戟為陳)王行卒於樠木之下(樠木木名)
令尹鬭祁莫敖屈重除道梁溠營軍臨隨隨人懼行成
(時秘王喪故為竒兵更開直道溠水名梁橋也)莫敖以王命入盟隨侯且請為
會於漢汭而還(汭内也謂漢西)濟漢而後發喪
五年冬公會齊人宋人陳人蔡人伐衛納惠公也(惠公朔也)
(桓公十六年出奔齊)
八年正月師次于郎以俟陳人蔡人(期共伐郕陳蔡不至駐師于郎以待)
(之)甲午治兵(治兵于廟習號令將以圍郕)夏師及齊師圍郕郕降于
齊師(二國同討而齊獨納郕)秋師還
九年夏公伐齊納子紏齊小白入于齊(二公子各有黨子糾黨須伐乃)
(得入又出在小白之後小白稱入從國逆之文本無位)秋師及齊師戰於乾時我師
敗績公喪戎路傳乘而歸(戎路兵車傳乘乘他車)秦子梁子以公
旗辟于下道(二子公御及戎右也以公旗誤齊師)是以皆止(止獲也)鮑叔帥
師來言曰子糾親也請君討之(鮑叔乘勝而進軍志在生得管仲故託不忍之)
(辭)管召讐也請受而甘心焉(管仲射桓公故曰讐甘心言欲快意戮殺之)乃
殺子糾於生竇(生竇魯地)召忽死之
十年春齊師伐魯夏六月齊師宋師次于郎公子偃曰
宋師不整可敗也(公子偃魯大夫)宋敗齊必還請擊之公弗許
自雩門竊出蒙臯比而先犯之(雩門魯城南門臯比虎皮)公從之大
敗宋師于乘丘齊師乃還
九月荆敗蔡師于莘(荆楚本號後改為楚莘蔡地)以蔡侯獻舞歸(獻舞)
(蔡季)
十月齊師滅譚(譚國在濟南平陵縣西南)齊侯之出過譚譚不禮焉
及其入也諸侯皆賀譚又不至遂滅譚譚子奔莒
十一年五月戊寅公敗宋師于鄑(鄑魯地)宋為乘丘之役
故侵我公禦之宋師未陳而薄之敗諸鄑
十三年春齊侯宋人陳人蔡人邾人會於北杏(北杏齊地)以
平宋亂(宋有弑君之亂齊桓欲修覇業)遂人不至夏齊人滅遂而戍之
(戍守也)
十四年春齊人陳人曹人伐宋(背北杏會)齊請師于周(齊欲崇天)
(子故請師假王命以示大順)夏單伯會之取成于宋而還
夏楚子以蔡侯滅息遂伐蔡七月楚入蔡
十五年秋宋人齊人邾人伐郳(郳附庸屬宋而叛故齊桓為之伐郳)鄭人
間之而侵宋
十六年夏宋人齊人衛人伐鄭宋故也(鄭侵宋也)
鄭伯自櫟入緩告于楚秋楚伐鄭及櫟為不禮故也
十八年冬巴人伐楚初楚武王克權使鬭緡尹之(權國名南)
(郡當陽縣東南有權城鬭緡楚大夫)以叛圍而殺之(緡以權叛)遷權於那處(那處)
(楚地南郡編縣東南有那口城)使閻敖尹之(閻敖楚大夫)及文王即位與巴
人伐申而驚其師(驚巴師)巴人叛楚而伐那處取之遂門
于楚(攻楚城門)閻敖游涌而逸(涌水在南郡華容縣閻敖不能守城又游涌水而逸)楚
子殺之其族為亂巴人因之以伐楚楚子禦之大敗於
津(為巴人所敗津楚地)
十九年冬齊人宋人陳人伐魯西鄙(幽之盟魯使微者會鄄之盟使媵臣)
(行所以受敵鄙邊邑)二十六年秋會宋人齊人伐徐(宋序齊上主兵)虢人
侵晉冬虢人又侵晉
二十八年三月甲寅齊人伐衛衛人及齊人戰衛人敗
績數之以王命取賂而還
秋楚令尹子元以車六百乘伐鄭入于桔柣之門(桔柣鄭遠)
(郊之門也)諸侯救鄭楚師夜遁鄭人將奔桐丘(許昌縣東北有桐丘城)
諜告曰楚幕有烏乃止(諜間也幕帳也)
二十九年夏鄭人侵許
閔公元年冬晉侯作二軍(晉本一軍)公將上軍太子申生將
下軍趙夙御戎畢萬為右(為公御右也夙趙衰兄畢萬魏犫祖父)以滅耿
滅霍滅魏(平陽皮氏縣東南有耿鄉永安縣東北有霍太山三國皆姬姓)
僖公元年七月楚人伐鄭(荆始改號曰楚)鄭即齊故也九月公
敗邾師于偃虚丘之戍將歸者也(虛丘邾地邾人既送哀姜還齊人殺之因)
(戍虚丘欲以侵魯公以義求齊齊送姜氏之喪邾人懼乃歸故公要而敗之)
十月壬午公子友帥師敗莒師于酈獲莒拏(莒人來求還慶父之)
(賂拏莒子之弟)
二年春晉獻公使荀息以屈産之乘與垂棘之璧假道
於虞以伐虢曰冀為不道入自顛軨伐鄍三門(前是冀伐)
(虞至鄍鄍虞邑河東大陽縣東北有顛軨坂)冀之既病則亦唯君故(言虞報伐冀使)
(病將欲假道故稱虞彊以說其心冀國名平陽皮氏縣東北有冀亭)今虢為不道保於逆
旅(逆旅客舍也虢稍遣人分依客舍以聚衆抄晉邊邑)以侵敝邑之南鄙敢請假
道以請罪于虢(問虢伐己以何罪)虞公許之且請先伐虢(喜於厚賂)
(而欲求媚)宫之竒諫不聽遂起師夏晉里克荀息帥師會虞
師伐虢滅下陽(晉猶主兵不信虞)
冬楚人伐鄭鬭章囚鄭𣆀伯(經書侵傳言伐本以伐興權行侵掠)
三年四月徐人取舒(徐國在下邳僮縣東南舒國今廬江舒縣勝國而不用大師亦曰取)
冬楚人伐鄭鄭伯欲成孔叔不可曰齊方勤我(孔叔鄭大夫勤)
(恤鄭難)棄德不祥(祥善也)
四年正月公會齊侯宋公陳侯衛侯鄭伯許男曹伯侵
蔡蔡潰(民逃其上曰潰)遂伐楚次于陘楚子使與師言曰君處
北海寡人處南海唯是風馬牛不相及也(楚界猶未至南海因齊處)
(北海遂稱所近牛馬風逸盖末界之微事故以取喻)不虞君之涉吾地也何故管
仲對曰昔召康公命我先君太公(召康公周太保召公奭也)曰五侯
九伯女實征之以夾輔周室(五等諸侯九州之伯皆得征討其罪齊桓因此命以)
(夸楚)賜我先君履東至于海西至于河南至于穆陵北至
于無棣(穆陵無棣皆齊境也履所踐履之界齊桓又因以自言其盛)爾貢包茅不入
王祭不共無以縮酒寡人是徵(包裹束也茅菁茅也束茅而灌之以酒為縮酒)
(尚書包匭菁茅茅之為異未審)昭王南征而不復寡人是問(昭王成王之孫南廵)
(狩涉漢船壊而溺周人諱而不赴諸侯不知其故故問之)對曰貢之不入寡君之罪
也敢不供給昭王之不復君其問諸水濱(昭王時漢非楚境故不受)
(罪)師進次于陘(楚不服罪故進師)夏楚子使屈完如師(如陘之師觀強)
(弱)師退次於召陵(完請盟故)屈完及諸侯盟陳轅濤塗謂鄭
申侯曰師出於陳鄭之間國必甚病(申侯鄭大夫當有共給之費故)若
出於東方觀兵於東夷循海而歸其可也(東夷郯莒徐夷也觀兵示)
(威)申侯曰善濤塗以告齊侯許之(許出東方)申侯見曰師老
矣若出於東方而遇敵懼不可用也若出于陳鄭之間
共其資糧屝屨其可也(屝草履)齊侯說與之虎牢(還以鄭邑賜之)
執轅濤塗秋伐陳討不忠也(以濤塗為誤軍道)冬叔孫戴伯帥
師會諸侯之師侵陳陳成歸轅濤塗
九年十一月齊侯以諸侯之師伐晉及高梁而還討晉
亂也(高梁晉地在平陽縣西南)
十一年冬楚人伐黃(黃恃齊故)
十二年夏楚人滅黃黃人恃諸侯之睦於齊也不共楚
職曰自郢及我九百里焉能害我
十五年春楚人伐徐徐即諸夏故也三月孟穆伯帥師
及諸侯之師救徐諸侯次于匡以待之秋伐厲以救徐
也
冬宋人伐曹討舊怨也(莊十四年曹與諸侯伐宋)楚敗徐於婁林徐
恃救也
十一月壬戌晉侯及秦伯戰于韓(韓晉地)獲晉侯初晉侯
許賂中大夫(中大夫國内執政里㔻等)既而皆背之賂秦伯以河外
列城五東盡虢略南及華山内及解梁城既而不與(河外)
(河南也東盡虢略從河南而東盡虢界也解梁城今河東解縣也)晉饑秦輸之粟(在十三年)
秦饑晉閉之糴故秦伯伐晉戰于韓原晉戎馬還濘而
止(濘泥也還便旋也小駟不調故墮泥中)秦獲晉侯以歸
秦伯伐晉晉侯三敗慶鄭諫弗聽及戰于韓原公號慶
鄭慶鄭曰愎諫違卜固敗是求又何逃焉遂去之秦獲
晉侯以歸及晉侯歸(臣欽若等曰晉惠公即位六年為秦所虜復立之)殺慶鄭
而後入
十六年夏齊伐厲不克救徐而還(十五年齊伐厲救徐)
十七年春齊人為徐伐英氏以報婁林之役也(英氏楚與國婁)
(林役在十五年)夏師滅項(師魯師項國今汝隂項縣)淮之會公有諸侯之事
未歸而取項(淮會在前年冬諸侯之事會同講禮之事)齊人以為討而止公
(内諱執皆言止)
十月齊桓公卒立公子無虧孝公奔宋故伐齊以納孝
公
十八年正月宋襄公以曹伯衛人邾人伐齊
三月齊人殺無虧(以說宋)齊人將立孝公不勝四公子之
徒(無虧已死故曰四公子)遂與宋人戰五月戊寅宋師及齊師戰
于甗(甗齊地)齊師敗績立孝公而還冬邢人狄人伐衛(狄稱)
(人者史異辭)圍莬圃衛侯以國讓父兄子弟及朝衆曰苟能
治之燬請從焉(燬衛文公名)衆不可(不聽衛侯讓)而後師于訾婁
(衛邑)狄師還(獨言狄還則邢留距衛言邢所以終為衛所滅)
十九年秋衛人伐邢以報莬圃之役(邢不速退所以獨見伐)於是
衛大旱卜有事於山川不吉(有事祭也)寗莊子曰昔周饑克
殷而年豐今邢方無道諸侯無伯(伯長也)天其或者欲使
衛討邢乎從之師興而雨
秋宋人圍曹討不服也(曹南盟不修地主禮故)
二十年春滑人叛鄭而服於衛夏鄭公子士洩堵寇帥
師入滑(公子士鄭文公子洩堵寇鄭大夫)鄭之入滑也滑人聽命師還
又即衛鄭公子士洩堵俞彌帥師伐滑(堵俞彌鄭大夫伐滑在二十四)
(年)
冬楚人伐隨初隨以漢東諸侯叛楚冬楚鬭榖於莬帥
師伐隨取成而還君子曰隨之見伐不量力也量力而
動其過鮮矣善敗繇已而繇人乎哉
二十一年秋宋公楚子陳侯蔡侯鄭伯許男曹伯會于
盂(盂宋地)子魚曰禍其在此乎君欲已甚其何以堪之於
是楚執宋公以伐宋
冬邾人滅湏句須句子來奔公伐邾(為邾滅湏句故)
二十二年春公伐邾取湏句反其君焉禮也(得恤寡小之禮)
夏宋公衛侯許男滕子伐鄭子魚曰所謂禍在此矣
八月丁未公及邾戰于升陘我師敗績邾人獲公胄懸
諸魚門(魚門邾城門)
是月楚人伐宋以救鄭大司馬固諫曰(大司馬固莊公之孫公孫固也)
天之棄商久矣君將興之弗可赦也已弗聽十一月己
巳朔宋公及楚人戰于泓宋人既成列楚人未既濟司
馬曰(子魚也)彼衆我寡及其未既濟也請擊之公曰不可
既濟而未成列又以告公曰未可既陳而後擊之宋師
敗績公傷股門官殱焉(門官守門者師行則在君左右)
二十三年春齊侯伐宋圍緡(緡宋邑高平曷邑縣東南有東緡城)以討其
不與盟(十九年盟于齊而宋獨不會復召齊盟于鹿上故今討之)
秋楚成得臣帥師伐陳討其貳於宋也(成得臣子玉也)遂取焦
夷城頓而還(焦今譙縣也夷一名城父今譙郡城父縣頓國今汝隂南頓也)
二十五年正月丙午衛侯燬滅邢邢同姓也故名
秋晉秦伐鄀(鄀本在商密秦楚界上小國其後遷于南郡鄀縣)楚鬭克屈禦寇
以申息之師戍商密(鬭克申公子儀屈禦寇息公子邊商密鄀别邑今南鄉丹水縣戍守)
(也二子屯兵于析為商密援)秦人過析隈入而係輿人以圍商密昏
而傅焉(析楚邑一名白羽今南鄉析縣隈隐蔽處係縛輿人詐為克析得其囚俘者昏而傅城不欲令)
(商密知囚非析人)宵坎血加書偽與子儀子邊盟者(掘地為坎以埋盟之)
(餘血加盟書其上)商密人懼曰秦取析矣戍人反矣乃降秦師
秦囚申公子儀息公子邊以歸(商密既降析戍亦敗故得囚二子)楚令
尹子玉追秦師弗及(不復言晉者秦為兵主)遂圍陳納頓子于頓
(為頓圍陳)
二十六年春齊師侵魯西鄙公追齊師至酅弗及(濟北榖城)
(縣西有地名酅下)
夏齊孝公伐魯北鄙公使展喜犒師(勞齊師)使受命于展
禽(柳下惠)齊侯未入竟展喜從之
衛人伐齊洮之盟故也(洮盟在前年)
秋楚人滅䕫(䕫楚同姓國今建平秭歸縣)䕫子不祀祝融與鬻熊(楚之)
(遠祖也䕫楚之别封)楚人讓之對曰我先王熊摰有疾鬼神弗赦
而自竄于䕫吾是以失楚又何祀焉(廢其嘗祀而飾辭文過)楚成
得臣鬭宜申帥師滅䕫以䕫子歸(成得臣令尹子玉也鬭宜申司馬子西也)
冬楚令尹子玉司馬子西帥師伐宋圍緡初東門襄仲
臧文仲如楚乞師臧孫見子玉道之伐齊宋以其不臣
也(言其不臣事周室可以此罪責而伐之也)
公以楚師伐齊取糓(師能左右之曰以)寘桓公子雍於糓易牙
奉之以為魯援(雍本與孝公争立故使居糓以偪齊)
二十七年春杞桓公來朝用夷禮公卑杞杞不共也八
月乙巳公子遂帥師入杞責無禮也(責不共也)
冬楚人陳侯蔡侯鄭伯許男圍宋公孫固如晉告急
二十八年春晉侯將伐曹假道于衛(曹在衛東故)衛人弗許
還自南河濟(從汲郡南渡出衛南而東)侵曹伐衛正月戊申取五鹿
(五鹿衛地)晉侯圍曹門焉多死(攻曹城門)曹人尸諸城上(磔晉死人于城)
(上)晉侯患之聽輿人之謀曰稱舍於墓(輿衆也舍墓為將發塜)師
遷焉曹人兇懼(遷至曹人墓兇兇恐懼聲)為其所得者棺而出之因
其兇也而攻之三月丙午入曹數之以其不用僖負羈
而乘軒者三百人也四月戊辰晉侯宋公齊國歸父崔
夭秦小子憖次于城濮(國歸父崔夭齊大夫也小子憖秦穆公子也城濮衛地)楚
師背酅而舍(酅丘陵險阻名)晉侯患之聽輿人之誦(恐衆畏險故聽其歌)
(誦)曰原田每每舍其舊而新是謀(高平曰原喻晉君美盛若原田之草每每)
(然可以謀立新功不足念舊惠)公疑焉(疑衆謂己背舊謀新)子犯曰戰也戰而捷
必得諸侯若其不捷表裏山河必無害也(晉國外河而内山)公
曰若楚惠何欒貞子曰漢陽諸姬楚實盡之(貞子欒枝也水北曰)
(陽姬姓之國在漢北者楚盡滅之)思小惠而忘大恥不如戰也楚子玉
使鬭勃請戰(鬭勃楚大夫)曰請與君之士戲君馮軾而觀之
得臣與寓目焉(寓寄也)晉侯使欒枝對曰寡君聞命矣楚
君之惠未之敢忘是以在此為大夫退其敢當君乎既
不獲命矣(不獲止命)敢煩大夫謂二三子(煩鬭勃令戒勑子玉子西之屬也)
戒爾車乘敬爾君事詰朝將見(詰朝平旦)晉車七百乘韅靷
鞅靽(五萬二千五百人在背曰韅在胷曰靷在腹曰鞅在後曰靽言駕車修備也)晉侯登有
莘之虚以觀師曰少長有禮其可用也(有莘故國名少長猶言大小)
遂伐其木以益其兵(伐木以益攻戰之具輿曳柴亦是也)己巳晉師陳于
莘北胥臣以下軍之佐當陳蔡子玉以若敖之六卒將
中軍曰今日必無晉矣子西將左子上將右(子西鬭宜申子上鬭)
(勃)胥臣蒙馬以虎皮先犯陳蔡陳蔡奔楚右師潰(陳蔡屬楚)
(右師)狐毛設二旆而退之(旆大旗也又建二旆而退使若大將稍却)欒枝使輿
曳柴而偽遁(曳柴起塵詐為衆走)楚師馳之原軫郤溱以中軍公
族横擊之(公族公所率之軍)狐毛狐偃以上軍夾攻子西楚左
師潰楚師敗績子玉收其卒而止故不敗(三軍惟中軍完)晉師
三日館榖
晉侯伐曹令無入僖負羈之宫而免其族報施也(報飱璧之)
(施臣欽若等曰晉文公亡過曹僖負羈餽飡寘璧焉)魏犫顛頡怒曰勞之不圖報
於何有(二子各有從亡之勞)爇僖負羈氏(爇燒也)魏犫傷於胷公欲
殺之而愛其材(材力)使問且視之病將殺之魏犫束胷見
使者曰以君之靈不有寧也(言不以病故自安寧)距躍三百曲踊
三百(距躍超越也曲踊跳踊也百猶勵也)乃舍之殺顛頡以徇于師夏與
楚戰于城濮晉中軍風于澤(牛馬因風而走皆失之)亡大旆之左
旃(大旆旗名繋旐曰旆通帛曰旃)祁瞞奸命(掌此二事而不修為奸軍令)司馬殺之
以徇于諸侯使茅茷代之師還濟河舟之僑先歸士會
攝右(權代舟之僑也士會隨武子士蒍之孫)秋七月振旅愷以入於晉殺
舟之僑以徇于國民於是大服君子謂文公其能刑矣
三罪而民服(三罪顛頡祁瞞舟之僑)詩云惠此中國以綏四方不
失賞刑之謂也
是年夏楚令尹子玉與晉戰敗于城濮遂自殺
冬諸侯圍許(會温諸侯也許比再會不至故因會共伐之)
三十年春晉人侵鄭以觀其可攻與否
九月甲午晉侯秦伯圍鄭以其無禮于晉(文公亡過鄭不禮之)且
貳於楚也
三十二年夏狄有亂衛人侵狄(報前年狄圍衛)狄請平焉
三十三年二月秦人入滑夏四月晉人及姜戎敗秦師
于殽(姜戎姜姓之戎)初晉文公卒(三十一年冬)杞子自鄭使告于秦
(三十年秦使戍鄭)曰鄭人使我掌其北門之管若潛師以來國
可得也穆公召孟明西乞白乙使出師於東門之外蹇
叔哭之曰孟子吾見師之出而不見其入也秦師遂東
晉原軫曰秦違蹇叔而以貪勤民天奉我也(奉與也)奉不
可失敵不可縱縱敵患生違天不祥必伐秦師欒枝曰
未報秦施而伐其師其為死君乎(言以君死故忘秦施)先軫曰秦
不哀吾喪而伐吾同姓秦則無禮何施之為(言秦以無禮加已施)
(不足顧)吾聞之一日縱敵數世之患也謀及子孫可謂死
君乎(言不可謂背君)遂發命遽興姜戎子墨衰絰(晉文公未葬故襄公稱子)
(以凶服從戎故墨之)梁弘御戎萊駒為右四月辛巳敗秦師於殽
獲百里孟明視西乞術白乙丙以歸
是月公伐邾取訾婁以報升陘之役(在二十二年)邾人不設
僃秋襄仲復伐邾(魯因晉喪以陵小國)
十二月晉人陳人鄭人伐許討其貳於楚也楚令尹子
上侵陳蔡陳蔡成遂伐鄭晉陽處父侵蔡楚子上救之
與晉師夾泜而軍(泜水出魯陽縣東經襄城定陵入汝)陽子患之使謂子
上曰吾聞之文不犯順武不違敵子若欲戰則吾退舍
子濟而陳(欲避楚使渡成陳而後戰)遲速唯命不然紓我(不獲止命紓緩也)
老師費財亦無益也(師久為老)乃駕以待子上欲涉大孫伯
曰不可晉人無信半涉而薄我悔敗何及不如紓之乃
退舍(楚退欲使晉渡)陽子宣言曰楚師遁矣遂歸楚師亦歸
文公元年四月晉侯伐衛初晉文公之季年諸侯朝晉
衛成公不朝使孔逹侵鄭(孔逹衛大夫)伐緜訾及匡(匡地名今在潁)
(州新汲縣東北)晉襄公既祥(諸侯雖諒闇亦因祥祭為位而哭)使告於諸侯而
伐衛及南陽(今河内地)先且居曰效尤禍也(尤衛不朝故伐今不朝王是效)
(衛致禍王在温故勸之)請君朝王臣從師晉侯朝王於温先且居
胥臣伐衛五月辛酉朔晉師圍戚六月戊戌取之獲孫
昭子(昭子衛大夫食戚邑)衛人使告於陳陳共公曰更伐之我辭
之(見伐求和不競大甚使報伐示己力足以距晉)衛孔逹帥師伐晉君子以為
古古者越國而謀(合古之道而失今事覇王之禮故國失其邑身見執辱)
二年春秦孟明視帥師以伐晉以報殽之役二月晉侯
禦之先且居將中軍趙衰佐之(伐郤溱)王官無地御戎(代梁)
(弘)狐鞫居為右(鞫居續簡伯)甲子及秦師戰于彭衙秦師敗
績晉人謂秦拜賜之師(以孟明言三年將拜君賜故)冬晉先且居宋
公子成陳轅選鄭公子歸生伐秦取汪及彭衙而還以
報彭衙之役
三年正月叔孫得臣會晉人宋人陳人衛人鄭人伐沈
(沈國名汝南平與縣北有沈亭)以其服於楚也沈潰
夏秦伯伐晉濟河焚舟(示必死也)取王官及郊(王官郊晉地)晉人
不出遂自茅津濟封殽尸而還(茅津在河東大陽縣封埋藏之)遂覇西
戎用孟明也秋楚師圍江晉先僕伐楚以救江冬晉以
江故告于周(欲假天子之威以伐楚)王叔桓公晉陽處父伐楚以
救江(桓公周卿士王叔文公子)門于方城遇息公子朱而還(子朱楚大夫伐)
(江之帥也聞晉師起而江兵解故晉亦還)
四年秋晉侯伐秦圍邧新城以報王官之役(邧新城秦邑也王官)
(役在前年)楚人滅江
五年夏秦人入鄀鄀叛楚即秦又貳於楚也秋楚人滅
六(六國今廬江六縣)六人叛楚即東夷楚成大心仲歸帥師滅
六(仲歸子家)
冬楚公子爕滅蓼(蓼國今安豐蓼縣)
七年春公伐邾間晉難也(公因覇國有難而侵小國)三月甲戌取須
句寘文公子焉非禮也(邾文公子叛在魯故公使為守須句大夫也絶大皥之祀以與)
(鄰國叛臣故曰非禮)冬徐伐莒
八年夏秦人伐晉取武城以報令狐之役(令狐役在七年)
秋晉人以扈之盟來討(前年盟扈公後至)
九年春楚人伐鄭(楚子師於狼淵不親伐)初楚范山言於楚子曰
晉君少不在諸侯北方可圖也(范山楚大夫)楚子師于狼淵
以伐鄭(陳師狼淵為伐鄭援也潁川穎隂縣西有狼陂)囚公子堅公子尨及樂
耳(三子鄭大夫)鄭及楚平夏侵陳克壺丘(壺丘陳邑)以其服晉也
秋楚公子朱自東夷伐陳(子朱息公也)陳人敗之獲公子茷
陳懼及楚平(以小勝大故懼而請平)
十年春晉人伐秦取少梁(少梁馮翊夏陽縣)
夏秦伯伐晉取北徵(報少梁)
十一年春楚子伐麇(討前年逃厥貉會)成大心敗麇師于防渚
(成大心子玉之子大孫伯也防渚麇地)潘崇復伐麇至錫穴(錫穴麇地)
十二年春羣舒叛楚(羣舒偃姓舒庸舒鳩之屬今廬江南有舒城西南有龍舒)夏子
孔執舒子平及宗子遂圍巢(子孔楚令尹若敖曾孫平舒君名宗巢二國羣舒之)
(屬)
冬十二月戊午秦人晉人戰于河曲秦為令狐之役故
伐晉取羈馬(令狐役在七年羈馬晉邑)晉人禦之趙盾將中軍荀林
父佐之(林父代先克)郤缺將上軍(代箕鄭)臾駢佐之(代林父)欒盾
將下軍(欒枝子代先蔑)胥甲佐之(胥臣子代先都)范無恤御戎(代步招)以
從秦師於河曲臾駢曰秦不能久請深壘固軍以待之
從之秦人欲戰秦伯謂士會曰若何而戰(晉士會七年奔秦)對
曰趙氏新出其屬曰臾駢必實為此謀將以老我師也
(臾駢趙盾屬大夫新出佐上軍)趙有側室曰穿晉君之壻也(側室支子穿趙夙庶)
(孫)有寵而弱不在軍事(弱年少也未嘗涉知軍事)好勇而狂且惡臾
駢之佐上軍也若使輕者肆焉其可(肆暫往而退也)秦伯以璧
祈戰於河(祈求勝也)
十二月戊午秦軍掩晉上軍趙穿追之不及(上軍不動趙穿獨追)
(之)反怒曰裹糧坐甲固敵是求敵至不擊將何俟焉軍
吏曰將有待也(待可擊)穿曰我不知謀將獨出乃以其屬
出宣子曰秦獲穿也獲一卿矣(僖三十三年晉侯以一命命郤缺為卿不在軍)
(師之數然則晉自有散位從卿者)秦以勝歸我何以報乃皆出戰交綏
(司馬法曰逐奔不遠從綏不及逐奔不遠則難誘從綏不及則難䧟然則古名退軍為綏秦晉志未能堅戰短)
(兵未至爭而兩退故曰交綏)秦行人夜戒晉師曰兩君之士皆未憖
也明日請相見也(憖缺也)臾駢曰使者目動而言肆懼我
也(目動心不安言肆聲放失常節)將遁矣薄諸河必敗之(薄廹也)胥甲趙
穿當軍門呼曰死傷未收而棄之不惠也不待期而薄
人於險無勇也乃止(晉師止為宣元年放胥甲傳)秦師夜遁復侵晉
入瑕
十四年春伐邾邾文公之卒也(在前年)公使弔焉不敬邾
人來討伐我南鄙故惠伯伐邾
十五年夏晉伐蔡初新城之盟(在前年)蔡人不與(不會盟)晉
郤缺以上軍下軍伐蔡(兼帥二軍)曰君弱不可以怠(怠懈也)戊
申入蔡以城下之盟而還
秋齊侯侵魯西鄙謂諸侯不能也(不能討已)遂伐曹入其郛
討其來朝也(此年夏朝)
十六年秋楚人秦人巴人滅庸(庸今上庸縣属楚之小國率羣蠻叛楚也)自
廬以往振廪同食(往往伐庸也振發也廩倉也同食上下無異饌)次于句澨(楚西)
(界也)使廬戢棃侵庸(戢棃廬大夫)及庸方城(方城庸地上庸縣東有方城亭)庸
人逐之囚子揚窗(窗戢棃官属)三宿而逸曰庸師衆羣蠻聚
焉不如復大師(還復句澨師)且起王卒合而後進師叔曰不
可(師叔楚大夫潘尫也)姑又與之遇以驕之彼驕我怒而後可克
先君蚡冐所以服陘隰也(蚡冐楚武王父陘隰地名)又與之遇七遇
皆北(軍走曰北)唯禆儵魚人實逐之(禆儵魚庸三邑魚魚復縣東今巴東永安縣輕)
(楚故使三邑人逐之)庸人曰楚不足與戰矣遂不設備楚子乘驛
會師于臨品(驛傳車也臨品地名)分為二隊(隊部也兩道攻之)子越自石
溪子貝自仞以伐庸(子越鬭椒也石溪仞入庸道)秦人巴人從楚師
羣蠻從楚子盟(蠻見楚強故)遂滅庸
十七年春晉荀林父衛孔逹陳公孫寧鄭石楚伐宋討
曰何故弑君猶立文公而還宋人弑昭公(十六年冬)趙宣子
請師於靈公以伐宋公曰非晉國之急也對曰大者天
地其次君臣所以為明訓也今宋人弑其君是反天地
而逆民則也天必誅焉晉為盟主而不脩天罰將懼及
焉公許之乃發令於太廟召軍吏而戒樂正令三軍之
鐘鼔必僃趙同曰國有大役不鎮撫民而僃鐘鼓何也
宣子曰大罪伐之小罪憚之襲侵之事凌也是故伐備
鐘鼓聲其罪也戰以錞于丁寧儆其民也(錞于形如碓頭與鼓相和)
(丁寧謂鉦也儆戒也唐尚書云錞于鐲非也鐲與錞于各異物)襲侵密聲為暫事也(暫暫)
(其無備)今宋人弑其君罪莫大焉明聲之猶恐其不聞也
吾僃鐘鼓為君故也乃使旁告於諸侯治兵振旅鳴鐘
鼓以至於宋
夏齊侯伐魯北鄙襄仲請盟(晉不能救魯故請服)
宣公元年秋楚子鄭人侵陳遂侵宋晉趙盾帥師救陳
宋會于棐林以伐鄭楚蒍賈救鄭遇於北林(與晉師相遇滎陽中)
(牟縣西南有林亭在鄭北)囚晉解揚晉人乃還
冬晉趙穿帥師侵崇初晉欲求成於秦趙穿曰我侵崇
秦急崇必救之(崇秦之與國)吾以求成焉既而趙穿侵崇秦
弗與成
晉人伐鄭以報北林之役(報囚解揚)
二年春鄭公子歸生受命于楚伐宋(受楚命也)宋華元樂吕
御之二月壬子戰于大棘宋師敗績囚華元獲樂吕(樂吕)
(司寇獲不書非元帥也獲生死通名經言獲華元故傳特護之曰囚以明其生獲故得見贖而還)及甲
車四百六十乘俘二百五十人馘百人狂狡輅鄭人入
于井(狂狡宋大夫輅迎也)倒戟而出之獲狂狡秦師伐晉以報崇
也(伐崇在元年)遂圍焦(焦晉河外邑)
夏晉趙盾救焦遂自隂地及諸侯之師侵鄭(隂地晉河南山北自)
(上雒以東至陸渾)以報大棘之役楚鬭椒救鄭曰能欲諸侯而
惡其難乎遂次于鄭以待晉師趙盾曰彼宗競于楚殆
將斃矣(競強也鬭椒若敖之族自子文以來世為令尹)姑益其疾乃去之(欲示弱以)
(驕之傳言趙盾所以稱人且為四年楚滅若敖氏張本)
三年夏楚人侵鄭鄭即晉故也
秋宋師圍曹初宋文公即位三年殺母弟須及昭公子
武氏之謀也(武氏謀奉弟須及昭公子以作亂事在文十八年)使戴桓之族攻
武氏於司馬子伯之舘盡逐武穆之族武穆之族以曹
師伐宋宋師圍曹報武氏之亂也
四年正月公及齊侯平莒及郯莒人不肯公伐莒取向
(莒郯二國相怨故公與齊侯共平之向莒邑)非禮也平國以禮不以亂伐而
不治亂也(責公不先以禮治之而用伐)以亂平亂何治之有無治何
以行禮
冬楚子伐鄭鄭未服也(前年楚侵鄭不獲成故曰未服)
五年冬楚子伐鄭陳及楚平晉荀林父救鄭伐陳
六年春晉衛侵陳陳即楚故也
冬楚人伐鄭取成而還
七年夏公會齊侯伐萊不與謀也(凡師出與謀曰及不與謀曰會)
八年夏晉師白狄伐秦
楚人滅舒蓼楚為衆舒叛故伐舒蓼滅之(舒蓼二國名)楚子
疆之(正其界也)及滑汭(滑水名)盟吳越而還
冬楚人伐陳陳及晉平楚師伐陳取成而還(言晉楚争強)
九年夏齊侯伐莱
九月晉侯宋公衛侯鄭伯曹伯會于扈討不睦也(謀齊陳)
陳侯不會(前年與楚成故)晉荀林父以諸侯之師伐陳(不書諸侯師林)
(父帥之無將帥)晉侯卒于扈乃還
冬宋人圍滕因其喪也
楚子伐鄭(六年楚代鄭取成於厲既成鄭伯逃歸事見十一年)晉郤缺救鄭鄭伯
敗楚師于柳棼(柳棼鄭地)
十年六月宋師伐滕滕人恃晉而不事宋也是月晉人
宋人衛人曹人伐鄭(鄭及楚平故)取成而還
秋公孫歸父帥師伐邾取繹(繹邾邑)
冬楚子伐鄭晉士會救鄭逐楚師於潁北(潁水出河南陽城至下蔡)
(入淮)諸侯之師戍鄭
十一年春楚子伐鄭及櫟子良曰晉楚不務德而兵争
與其來者可也晉楚無信我焉得有信乃從楚
夏公孫歸父會齊人伐莒
楚左尹子重侵宋(子重公子嬰齊莊王弟)王待諸郔(郔楚地)
冬楚子為陳夏氏亂故伐陳(十年夏徵舒弑君)遂入陳殺夏徵
舒轘諸栗門(轘車裂也栗門陳城門)因縣陳(滅陳以為楚縣)申叔時曰諸
侯之從也曰討有罪也今縣陳貪其富也以討召諸侯
而以貪歸之無乃不可乎乃復封陳鄉取一人焉以歸
謂之夏州(州鄉屬示討夏氏所獲也)
十二年春楚子圍鄭(前年盟辰陵而又徼事晉故)旬有七日鄭人卜
行成不吉卜臨於大宫(臨哭也大宫鄭祖廟)且巷出車吉(出車於巷示將)
(見遷不得安居)國人大臨守陴者皆哭(陴城上僻倪皆哭所以告楚窮也)楚子
退師鄭人脩城進復圍之三月克之(哀其窮哭故為退師而猶不服故圍)
(之)入自皇門至於逵路(塗方九軌曰逵)鄭伯肉袒牽羊以逆(肉袒)
(牽羊示服為臣僕)楚子退三十里而許之平(退一舍以禮之)
夏六月乙卯晉荀林父帥師及楚子戰于邲(邲鄭地)林父
將中軍(代郤缺)先縠佐之(彘季代林父)士會將上軍郤克佐之
(郤缺之子代臾駢)趙朔將下軍(代欒盾)欒書佐之(欒盾之子代趙朔)趙括
趙嬰齊為中軍大夫(括嬰齊皆趙盾異母弟)鞏朔韓穿為上軍大
夫荀首趙同為下軍大夫(荀首林父弟趙同趙嬰兄)韓厥為司馬(韓萬)
(玄孫)晉楚戰于邲晉師敗績及昏楚師軍于邲晉之餘師
不能軍(不能成營屯)宵濟亦終夜有聲(言其兵衆將不能用)丙辰楚重
至于邲(重輜重也)遂次於衡雍祀於河作先君宫告成事而
還
冬楚子滅蕭(蕭宋附庸國)初宋華椒以蔡人救蕭蕭人囚熊
相宜僚及公子丙王曰勿殺吾退蕭人殺之王怒遂圍
蕭蕭潰申公巫臣曰師人多寒王廵三軍拊而勉之(拊撫)
(慰勉之)三軍之士皆如挾纊(纊綿也言說以忘寒)遂傅於蕭滅之
宋師伐陳(背清丘之盟)衛人救之孔逹曰先君有約言焉若
大國討我則死之(衛成公與陳共公有舊好故孔逹欲背盟救陳而以死謝晉)
十三年春齊師伐莒莒恃晉而不事齊故也
夏楚子伐宋以其救蕭也(救蕭在前年)
十四年夏晉侯伐鄭為邲故也(晉敗於邲鄭遂属楚)告於諸侯蒐
焉而還(蒐簡閱車馬)中行桓子之謀也曰示之以整使謀而
來鄭人懼使子張代子良于楚(十二年子良為質于楚)
秋九月楚子圍宋初楚子使申舟聘于齊曰無假道于
宋(申舟毋畏)亦使公子馮聘于晉不假道於鄭申舟以孟諸
之役惡宋(文十年楚子田孟諸毋畏抶宋公僕)曰鄭昭宋聾(昭明聾闇)晉使不
害我則必死王曰殺女我伐之見犀而行(犀申舟之子)及宋
宋人止之華元曰過我而不假道鄙我也鄙我亡也(以我)
(比其邊鄙是與亡國同)殺其使者必伐我伐我亦亡也亡一也乃殺
之楚子聞之投𬒮而起(投振也袂袖也)屨及於窒皇(窒皇寝門閾)劔
及於寝門之外車及於蒲胥之市
十五年夏五月楚師將去宋(在宋積九月不能服宋故)申犀稽首於
王之馬前曰毋畏知死而不敢廢王命王棄言焉王不
能答(未服宋而去故曰棄言)申叔時僕(僕御也)曰築室反耕者宋必
聽命從之(築室於宋分兵歸田示無去志)宋人懼使華元夜入楚師登
子反之牀起之曰寡人使元以病告曰城下之盟有以
國斃不能從也(寧以國斃不從城下盟)去我三十里惟命是聽子
反懼與之盟而告王退三十里宋及楚平
六月秦人伐晉
七月秦桓公伐晉次於輔氏(晉地)壬午晉侯治兵于稷以
略狄土立黎侯而還(狄奪其地故晉復立之)及雒魏顆敗秦師于
輔氏(晉侯還及雒也雒晉地)獲杜回秦之力人也
十八年春晉侯衛太子臧伐齊至於陽糓齊侯會晉侯
盟于繒以公子強質于晉晉師還
夏公使如楚乞師欲以伐齊(公不事齊齊與晉盟故懼而乞師于楚)楚莊
王卒楚師不出既而用晉師(成二年戰于鞌是)
册府元龜卷二百四十八
