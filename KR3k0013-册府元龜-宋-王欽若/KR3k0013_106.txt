冊府元龜卷一百六宋王欽若等撰
帝王部
惠民第二
唐代宗廣德二年浙東諸州以討平賊帥袁晁瘡痍初
復乃加賑恤
大歷四年四月連雨至八月京城米斗八百文官出米
二萬石減估而糶以惠貧民
十一年三月以杭州前歲水災命右散騎常侍蕭昕使
于杭州宣慰賑給
德宗以大歷十四年五月即位七月庚午詔邕州所奏
金坑誠為潤國語人于利非朕素懷方以不貪為寳惟
德繫物豈尚兹難得之貨生其可欲之心邪其金坑任
人開採官不得占十月辛卯以官豢豕三千給貧人
興元元年十月乙亥詔曰頃戎役繁興兩河尤劇農桑
俱廢井邑為墟丁壯服其干戈疲羸委於溝壑歷河朔
而至太原自淮沂而被雒汭虫螟為害雨澤愆時然猶
徵賦未息征役未寧凍餒流離寄命無所其宋亳淄青
澤潞河東恒冀幽州易定魏博等八節度管内各賜米
五萬石河陽東畿二節度管内各賜三萬石所司即
般運於楚州分付各委本道領受賑給將士百姓江淮
之間連歲豐稔迫於供賦頗亦傷農收其有餘濟彼不
足宜令度支於淮南浙江東西道加價和糴米三五十
萬石差官般運於諸道減價出糶貴從權便以利於人
宜即遣使分道宣慰勞勉將士存問鄉閭有可以救歲
凶災除人疾苦各與長吏商量奏聞
貞元元年正月辛丒賑貸諸道將士百姓昭義河東成
德幽州義武魏博奉誠晉慈隰宣武平盧汴滑河陽東
都畿汝州諸軍節度合賑米四十七萬石二月二日詔
曰諸道節度觀察使所進耕牛委京兆府勘責有地無
牛百姓量其産業以所進牛均平給賜其有田五十畝
已下人不在給限給事中袁高奏曰聖慈所憂切在貧
下百姓有田不滿五十畝者尤是貧人請量三兩戶共
給牛一頭以濟農事從之是時蝗旱之後牛多疫死諸
道節度韋臯李叔明等咸進耕牛故有是命又賜京兆
府百姓種子二萬石同州華州各三千石陜虢兩州各
四千石四月陜虢觀察使李泌奏虢州盧氏縣山谷近
出瑟瑟請充貢獻禁人開採詔曰瑟瑟之寳中土所無
今産於近甸實為靈貺朕不飾器玩不尚珍竒嘗思返
朴之風用明恭儉之節其出瑟瑟處任百姓求採不宜
禁止
四年正月詔曰諸州遭水旱委長吏貸種
六年七月以麥不登賜京兆府種五萬石
七年三月以關輔牛疫死者十五六遣中使市以給之
八月河南河北山南江淮凡四十餘州大水遣中書舍
人奚陟往江襄郢隨鄂申光蔡等州左庶子姚齊梧往
陳許宋亳徐泗等州秘書少監雷咸往鎮冀德棣深趙
等州京兆少尹韋武往揚楚廬夀徐潤蘇常湖等州宣
撫應諸州百姓因水不能自存者委宣撫使賑給十二
月詔曰惠下恤人先王之政典視年制用有國之常規
故有出公粟以賑困窮弛歲征以寬物力廼者諸道水
災臨遣宣撫省覽條奏載懷憫惻其州縣遭水漂損乏
絶戶宜共賜三十萬石度支即與本道節度觀察使計
度各隨所近支給委本使擇清幹官送米給州縣
十三年三月河南府上言當府旱損請借含嘉倉粟五
萬石賑貸百姓可之
十四年六月庚寅詔曰訪聞蒸庶之間米價稍貴念兹
貧乏每用憂懷苟利于人所宜通濟今令度支出官米
十萬石于街東西各五萬石每斗賤較時價糶與百姓
乙巳以旱儉榖貴人流出太倉粟賑恤京兆府諸縣七
月令賑給京兆府百姓麥種三萬石十月以歲凶榖貴
出太倉粟三十萬石令京兆府開場糶以惠民十二月
以河南府榖貴人流令出含嘉倉粟七萬石開倉糶以
惠河南饑民
十五年三月以久旱歲凶出太倉粟十八萬石于京畿
諸縣賤糶以救貧人
十九年七月貸京畿百姓麥種
憲宗永貞元年八月即位九月丙子詔申光蔡及陳許
兩道將卒百姓等比遭旱損多缺糧儲特宜賑給令其
有濟申光蔡等州宜賜米十萬石陳許等州賜米五萬
石仍令刑部員外郎薛舟充宣慰使專往存問十一月
以久雨京師鹽貴出庫鹽一萬石以惠饑民
元和元年四月戊申命禮部員外郎裴汶以米十萬石
賑給于浙東
四年正月壬午制曰王者立國本以安人海隅蒼生不
忘弘覆天下至廣咸務和寧其或郡國罹災存撫為重
發廪蠲賦時惟舊章獻歲布和前聖高躅朕祗膺眷命
纉承洪緒居兆人之上五載于兹推大信以撫萬邦體
至仁以蕃庶類夕惕惟厲憂深納隍豈布理猶鬱上帝
未感精祲相盪隂陽或愆近者江淮之間水旱作沴綿
亘郡邑自夏徂秋雖誠禱羣神無愛圭璧而災流下土
虧我生成逋亡靡依凋瘵斯甚疲俗艱食時予之辜當
宁疚懷宵衣興歎憫兹求瘼臨遣使臣分命廵行將加
存恤往救災患冀安流庸俾免其田租賑以公廪隨便
拯給惠此困窮其元和三年諸道應遭水旱所損州府
應合放兩稅錢米等損四分已下宜准式處分四分已
上者竝准元和元年六月十八日勅文放免仍令中書
門下即於朝班中擇人分道存撫其有单貧乏戶轉徙
未安便以常平義倉所貯斛㪷量事賑貸務令存濟副
朕憂軫嗚呼方岳長吏居職親人永言分憂亦惟善政
敬哉有土咸悉予懷六月渭南縣暴水發溢漂損閭舍
二百一十三戶秋田十六頃溺死者六人命京兆府發
義倉賑給十一月詔淮南揚楚滁三州浙西潤蘇常三
州今年歉旱尤甚米價殊高言念困窮豈忘存恤宜以
江西湖南鄂岳荆南等使折糴米三十萬石賑貸淮南
道三州三十萬石貸浙西道三州恐此米來遲不救所
切宜委淮南浙西觀察使且各以當道軍糧據數給旱
損人戶節級作條件賑貸淮南李吉甫浙西韓臯躬親
部署令刺史縣令切加勾當使此米必及饑人以副朕
意如賑貸三州之外可及諸州亦聽量便宜處置待江
西等道折糴和糴米到各處依數收管
六年二月癸巳制曰王者本憂人之心有順時之令故
及發生之候必弘利澤之規以此惠人期於阜俗今三
陽布和萬物遂性惟人之窮乏者或不能自存朕所以
憫然省憂議所賑救如聞京畿之内緣舊榖已盡粟麥
未登尚不足於食陳豈有餘於播種勸其耕食固在及
時念彼徵求尤資寬貸京兆府宜以常平義倉粟二十
四萬石貸借百姓其諸道州府有乏少糧種處亦委所
在官長用常平義倉糧借貸淮南浙西宣歙等道元和
四年賑貸竝且停徵容至豐年然後填納
七年二月壬辰制曰王者布德行惠必順天時發廪賑
乏盖循舊典朕君臨㝢縣念切黎元思欲咸致其安各
阜其業事關恤下政在便人予無愛焉斯為大本而甸
服之内比年豐穣一歲不登遂至艱食豈非轂下賦役
經制猶繁物力所資凋耗已甚興言於此愧歎良深今
春陽發生田事具飭苟迫於歉乏不能自存則耕植頓
缺秋成何望所以特加惠賚蠲彼徵求庶農桑之及時
候麰麥之方稔式當和煦之候載示憂勤之心我其永
懷俾厚生殖京畿百姓宜賑給粟三十萬石内八萬石
以京府常平義倉粟充之其餘用太倉支給
九年二月丁未制曰善為國者務蓄於人百姓未康君
孰與足其或時逢水旱念切惸嫠於是有已責之恩行
散利之典古今通範何莫繇斯朕恭已勵精以臨兆庶
永言憂濟終食豈忘思俾萬邦同臻富夀而去歲甸服
氣序愆和夏属驕陽秋多苦雨三農爽候五稼不滋比
及收藏曾靡善熟如聞閭井之内儲備罕充産於地者
既微出於力者宜困既牽公上之稅薦迫輸送之期循
環歲時固亦勞止况羣司具列軍衛實繁供億之名制
備存工役之科條未艾四方楨榦属在京師念兹矜人
良多愧嘆今土膏方動東作其勤逋賦未蠲種餉何望
宜加惠渥式俾厚生趨澤務農庶乎勸化姑示納隍之
旨佇寬艱食之虞煦育順時義斯可取應京畿百姓所
欠元和八年稅斛㪷青苗錢稅草等在百姓腹内者竝
宜放免仍以常平義倉斛斗三十萬石委京兆府條疏
賑給務及貧人如常平義倉不足即宜以元和七年諸
縣所貯折糴斛斗添給應緣賑給百姓等委京兆差擇
清幹官於每縣界逐處給付使無所弊各得自資近歲
已來屢弘德澤邦畿千里尚號腴田阜安疲黎亦在循
政咨爾京邑長吏洎于宰字之官各宜叶心將我詔意
戒之以擾授之以仁宣示朕懷咸使知悉時百姓以八
年水害農功及春作告旱於是畿輔間以徵賦為憂及
此詔下人情大悅五月以旱榖貴出太倉粟七十萬石
開六場糶之并賑貸外縣百姓至秋熟徵納便於外縣
收貯以防水旱
十年十二月命度支郎中薛公幹賑恤易定等州
十一年四月丁巳以粟八萬石賜徐宿二州皆恤其水
旱
十二年正月以京畿及陳許饑詔鄭滑觀察使以估糶
官粟救之四月詔出太倉粟二十五萬石糶於西京以
惠饑民九月辛卯制曰朕為人君期致豐寧夙夜永思
未嘗怠息而庶政猶闕恒雨為災至今遠近或有墊溺
浸敗廬舍漂浸田苗言念疲黎重罹斯弊覽兹奏報嗟
悼良深將俾獲安豈忘賑救其諸道應遭水州府河南
澤潞河東幽州江陵府等管内及鄭滑滄景易定陳許
晉隰蘇襄復台越唐隨鄧等州人戶宜令本州厚加優
恤仍各以當處義倉斛㪷據所損多少量事賑給訖具
數奏聞
十四年七月東都留守上言河南府汝州百姓饑詔貸
河南府粟五萬石汝州二萬石八月乙亥歸光州茶園
於百姓從刺史房克讓之請也
穆宗長慶二年七月以陳許罹水災賑粟五萬石閏十
月甲寅詔曰如聞江淮諸州旱損頗甚所在米價不免
踊貴眷言疲瘵須議優矜宜委淮南浙東宣歙江西福
建等道觀察使各於當道有水旱處以常平義倉斛㪷
據時估減一半價出糶不得令豪家并糴使其必及貧
人十二月甲午命以絹二百疋賑京師東京西市窮乏
者
四年二月詔如聞京城米穀翔貴百姓乏食者多夏麥
未登須有救恤宜出太倉陳粟四十萬石委度支京兆
府類會減時價於東西街置場出糶其價錢仍司府收
貯至秋收糴
敬宗寳歷元年十二月詔曰農功所切實在耕牛疲甿
乏此理須給賜宜委度支於河東振武靈夏等州分市耕
牛萬頭交付京兆尹均給畿内貧下百姓其價以戶部
綾絹充
文宗太和元年六月命中使赴京兆府宣令修高陵界
自渠斗門任百姓取水溉田
二年七月詔曰朕撫有四方子育兆庶虔恭夕惕㒺敢
自暇庶乎天地交感人神洽和如聞山東降災淫雨泛
濫豈政理有所未明人情有所未逹邪中宵待旦惕然
疚懷應是諸州遭水損田苗壊廬舍處宜委所在吏切
加訪恤如不能自濟者宜發義倉賑給普令均一以副
朕懷
三年五月詔去年已來水損處鄆曹濮青淄德齊等三
道宜各賜米五萬石兖海三萬石竝以入運米在側近
者逐便速與搬運仍以右司員外郎劉茂復充曹濮等
道賑恤使戶部員外郎嚴譽兖青淄等道賑恤使七月齊
德州奏百姓自用兵已來流移十分只有二分伏乞賜
麥種耕牛等勅量賜麥三千石牛五百頭共給綾一萬
疋充價直仍各委本州自以側近市糴分給
四年七月辛卯以太原人饑賑貸斛㪷三萬石癸巳許
州上言去年六月二十一日被水有詔應遭水損百姓
等宜量放今年種子委本道即具分析聞奏仍令宣慰
使李珝與本道勘會人戶實水損每人量給米一石其
當戶人多亦不得過五石令度支以逐便支送其人粟
數分并以聞并免本道合送上供錢二萬八月戊寅舒
州上言當州太湖宿松望江等縣從今年四月已後江
水泛漲沒百姓産業共計六百八十二戶竝盡人皆就
高避水幾貧無食有詔以義倉賑給十月庚寅詔曰朕
以寡德臨御萬方宵旰憂勤匪敢自暇然仁未及物誠
不動天隂陽失和水潦為敗顧兹災沴害及生靈江淮
之間潤和兩州應水損縣數據所申奏漂溺人戶處宜
委本道觀察使與本州刺史仔細檢勘全放今年秋稅
錢米仍以義倉斛㪷逐便據淹損田苗漂壊廬舍及蟲
螟所損節級矜減詣實奏聞如聞沒溺甚處亦以義倉
量事賑賜其京兆河南府所損縣即據頃畝依常例檢
覆分數蠲減州縣牧宰各務撫安必令均齊用稱朕意
五年正月詔河東兵戈之後亢旱踰年倉廪空虛黎元
困乏若無救恤恐至流亡宜借便粟十萬石七月東川
玄武江水漲二丈梓州羅城漂人廬舍詔劒南兩川水
運使宣撫賑給
六年正月制京兆府諸縣宜以常平義倉斛㪷量事賑
恤仍先從貧下戶給二月戶部侍郎庾敬休奏兩州米
價騰貴百姓流亡至多請糶兩州闕官職田禄米以救
貧人從之戊寅勅曰浙西諸州皆有水災蘇湖兩州漂
沒尤甚須有賑恤以救疲人兩州共賜米二十萬石先
從貧下戶給竝以本州常平義倉斛㪷充五月壬子浙
西觀察使丁公著奏杭州八縣災疫詔賜米七萬石以
賑之
七年正月壬子以旱詔京兆府河中等九州府宜賜粟
五十六萬石京兆府賜十萬石河南府河中府絳州各
賜十萬石同華等州各賜十萬石竝以常平義倉及所
糴斛㪷充無本色者以運米折給委本州府長吏明作
等第差官吏對面宣賜先從貧下起給
八年九月詔淮南浙西等道仍歲水潦遣殿中侍御史
任畹馳往慰勞以比年賑貸多為奸吏所欺徒有其名
惠不及下宜委所在長吏以軍州自貯官倉米減一半
價出糶各給貧弱如無貯蓄處即以常平義倉米出糶
又詔諸道有饑疫處軍糧積蓄之外其属度支戶部雜
榖竝令減價以出糶濟貧人
九年三月乙丒詔曰朕以寡德居於兆民之上雖兢兢
業業思理不怠而政道多闕和氣仍傷舊歲水旱黎民
艱食為之父母斯心鬱陶如聞魏博六州阻饑尤甚野
無青草道殣相望及山東道陳許鄆曹濮淮南浙西等
道皆困於饑疫屢乏種餉其魏博宜賜粟五萬石山南
東道陳許鄆曹濮等三道各賜糙米二萬石充賑給委
度支逐便支送淮南浙西兩道委長吏以常平義倉粟
賑賜
開成元年正月詔同州賜榖六萬石河中府絳州共賜
十萬石委度支戶部以見貯粟麥充賜
二年七月詔以時旱減入内水十分之九賜百姓灌田
從京兆尹崔珙之請也
四年七月丙午滄景節度使劉約奏請義倉粟賑遭水
百姓詔曰本置義倉只防水旱先給後奏勅有明文劉
約所奏已為遲晩宜速賑恤
武宗會昌元年正月詔如有陂澤山原百姓或力能墾
闢耕種州縣不得輙問所收苗子(臣欽若等曰唐自武宗至昭哀無實錄後)
(放此作闕)
後唐莊宗同光四年正月己卯明宗奏深冀諸州縣流
亡饑饉戶一千四百乞鄴都倉儲借貸以濟窮民
明宗天成四年二月詔應定州城外修築城寨處委招
携本主識認城内窮民不濟者委本道量加賑給
長興元年正月滑州上言准詔賑貸貧民以去年水災
故也二月郊禋禮畢制曰諸州府或經水旱災沴恐人
戶闕少糇糧方值春時誠宜賑恤宜令逐處取去年納
到新好屬省斛㪷量加賑貸候秋收日徵納是月宋州
奏准詔賑貸粟萬石三月差中使三人往登萊賑濟貧
民是月陜州奏准詔賑貸貧民五月青州奏准詔賑貸
貧民糧一萬四百一十九石
二年二月汴州奏准詔賑貸遭水處貧民
三年三月辛亥帝謂侍臣曰朕昨日出城觀稼見百姓
父子三人同曳犁耒者力農如是深軫予懷可賜耕牛
二頭七月丁未内出御劄示百僚曰朕以臨御萬邦寵
綏四海務恤民以設教期化俗以成風昨自霖雨連綿
川瀆汎溢傷數州之苗稼蕩百姓之丘園遘此徵災慙
虧至德致農者失力田之望念編甿有艱食之虞每自
責躬更思求理欲使人獲其蘇息恨不家至而撫安憂
勞所深鍳寐斯切宜布維新之澤式全可大之功今年
州府遭水潦處已下三司各指揮本州府支借麥種及
等第賑貸斛食仰逐處長吏切加安存不得輙有差使
如戶口流移其戶下田園屋宅仰村隣節級長須主管
不得信令殘毁候本戶歸日具元本桑棗根數及什物
數目交付不得致有欠少本戶未歸即許隣保請佃供
輸若入務時歸業准例收秋後交付貴示招携永期康
泰速宜宣布稱朕意焉是歲宋亳潁三州水災尤甚樞
密使范延光趙延夀從容奏曰今秋宋亳潁等州水災
甚民戶流亡粟價暴貴臣等量欲與本州官倉斛㪷依
如今時估出糶以救貧民兼大水之後頗宜宿麥窮民
不便種子亦望本州據民戶等第支借麥種自十石至
三石候來年收麥據原借數納官從之乃下此詔
晉高祖天福四年十二月帝以雨雪彌月出金粟薪炭
與犬羊皮以賑窮乏
六年四月乙巳以齊魯民饑詔兖青鄆三州發管内倉
糧賑貸
七年七月壬戌開封府奏准宣給糧二萬石賑諸縣貧
民是月戊辰遣司農少卿李珧使宿州鴻臚少卿龐令
圖使雒京白波賑貸貧民
少帝天福七年八月詔㐮州城内百姓等久經圍閉例
各饑貧宜示頒宣用明恩渥大戶各賜粟二石小戶各
賜粟一石宜令㐮州以見在數充十二月丁丑詔遣供
奉官馬延翰雒京賑恤饑民仍宣河南府差大將量將
米豆往諸山谷俵散給人戶其諸縣係欠秋稅與限至
來年夏麥徵納
八年正月丁酉勅河南懷孟鄭等州管内百姓有積粟
者仰均分借便以濟貧民
周太祖廣順二年二月庚申齊州言禹城縣二年水民
饑流亡今年見固河倉有官糧五萬二千餘斛欲賑貸
勅諸邑留二三千斛給廵撿職員餘竝賑貸貧民
三年三月壬辰徐州言彭城縣民饑乏乞賑貸從之十
一月辛卯勅膳部員外郎劉表微往兖州開倉減價糶
粟以水害稼救饑民也丙午單州刺史劉禧言倉州充
給歲餘軍糧外有大麥六萬石欲開倉官糶以濟貧民
從之十二月以亳州潁州大水民饑所有倉儲及永城
倉度支給軍食一年外遣使減價出糶
顯德元年正月乙酉分命朝臣杜&KR0008;等五人往潁亳濮
永城固河口開倉減價出糶以濟饑民
世宗顯德四年三月命左諫議大夫尹日就於夀州開
倉賑其饑民又命供奉官田處嵓梁希進等於夀州城
内煮粥以救饑民六月辛酉西京上言伊陽縣居民多
於山谷間淘金帝曰山澤之利與衆共之王者之道也
命本州勿禁
六年正月命廬州開倉出陳麥以糶之盖克復之後民
多阻饑故廉其價以惠之也二月壬午濠州上言准宣
出糶省倉陳麥以利貧民三月壬戌楚州上言詔准煮
粥以救饑民丙戌遣使之和州開倉以賑饑民戊子命
夀州開倉以賑饑民十二月分命使臣賑給諸州遭水
人戸
冊府元龜卷一百六
