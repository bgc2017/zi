册府元龜卷九宋王欽若等撰
帝王部
繼統第一
易曰大人以繼明照于四方孟軻亦云君子創業垂統
為可繼也仲尼刪詩定書斷自唐虞以下故軒轅之前
無所論次然學者多稱少昊乃黃帝之子逮乎堯舜皆
其裔也則知黃帝之澤及後世淵源深遠然自帝嚳已
往五材迭勝事畢纂緒此固不論及夏后氏之興櫛風
沐雨乘四載拯横流鳥獸咸若烝民粒食功無間然子
啟賢明用克永世商有祝網之仁誅暴之義元元欣戴
亦惟舊矣雖太甲之顛仆典刑而流風善政浸于遺俗
有賢臣援而正之終能篤紹基緒姬周之興瓜瓞成頌
炎漢之慶大横叶兆自爾明聖代興光昭前烈七世之
廟固可以觀德者矣
夏后啟禹之子禹東廵守至于會稽而終以天下授益
禹崩三年之喪畢益讓帝禹之子啟而避居箕山之陽
(陽字一作隂避音壁)禹子啟賢天下屬意焉禹雖授益益之佐禹
日淺天下未洽故諸侯皆去益而朝啟曰吾君帝禹之
子也於是啟遂即天子之位是為夏后
帝太康啟子
帝仲康太康弟
帝相仲康子
帝少康相子
帝宁少康弟(一云杼)
帝槐宁子
帝芒槐子
帝泄芒子
帝不降泄子
帝扄不降弟
帝廑扄子
帝孔甲不降子
帝臯孔甲子
帝發臯子
帝履癸發子是為桀
殷帝外丙湯之子湯太子太丁未立而卒乃立太丁之
弟是為外丙
帝仲壬外丙之弟
帝太甲太丁之子成湯適長孫成湯既沒太甲元年(史記)
(稱湯沒太子太丁之子外丙即位三年立其弟仲壬與書差互)伊尹作伊訓曰惟元祀
十有二月乙丒伊尹祠于先王(此湯終踰月太甲即位奠殯而告)奉嗣
王祗見厥祖(居位主喪)侯甸羣后咸在(在位次)百官總已以聽
於冡宰(伊尹制百官以三公攝冡宰)
帝沃丁太甲子
帝太庚沃丁弟
帝小甲太庚子(一云弟)
帝雍已小甲弟
帝太戊雍已弟(為殷中宗)
帝仲丁太戊子
帝外壬仲丁弟
帝河亶甲外壬弟
帝祖乙河亶甲子
帝祖辛祖乙子
帝沃甲祖辛弟
帝祖丁沃甲兄祖辛之子
帝南庚祖丁弟沃甲之子
帝陽甲祖丁子陽甲之時殷衰自仲丁以來廢適而更
立諸弟子弟子或争相代立比九世亂於是諸侯莫朝
帝盤庚陽甲弟自河北五遷至河南治亳號曰殷行湯
之政百姓繇寧殷道復興諸侯來朝
帝小辛盤庚弟
帝小乙小辛弟
帝武丁小乙子(為殷高宗)
帝祖庚武丁子
帝祖甲祖庚弟
帝廩辛祖甲子
帝庚丁廪辛弟
帝武乙庚丁子
帝太丁武丁子
帝乙太丁子
帝受辛帝乙少子兄微子啟母賤不得嗣辛母正后遂
為嗣辛立為帝天下謂之紂
周成王武王太子太子代立是為成王王少周初定天
下周公恐諸侯叛乃攝行政當國七年成王長周公反
政北面就羣臣之位羣臣賦敬之(周頌篇名)以進戒嗣王
康王成王太子成王顧命懼太子之不任乃命召公畢
公率諸侯以相太子而立之成王既沒二公率諸侯以
太子見於先王廟中告以文王武王之所以為王業之
不易務在節儉毋多欲以篤信臨之作顧命太子立是
為康王遂誥諸侯作康王之誥(既受顧命羣臣陳戒遂報誥之因事曰遂)曰
王出在應門之内(出臯門立應門内之中庭南面)太保率西方諸侯入
應門左畢公率東方諸侯入應門右(二公為二伯各率其所掌諸侯隨其)
(方為位皆北面)皆布乘黃朱賓稱奉圭兼幣曰一二臣衛敢執
壤奠(賓諸侯也舉奉圭兼幣之辭言一二見非一也為藩衛故曰臣衛來朝而遇國喪遂因見新王敢執)
(壤地所出而奠贄也)皆再拜稽首王義嗣德答拜(諸侯拜送幣而首至地盡禮也)
(康王以義繼先人明德答其拜受其幣)太保暨芮伯咸進相揖皆再拜稽
首(冡宰與司徒皆共羣臣諸侯並進陳戒不言諸侯以内見外)曰敢敬告天子皇天
改大邦殷之命(上天改大國殷之王命謂誅紂也)惟周文武誕受羑若
克恤西土(言文武大受天命而順之能憂我西土之民本其所起)惟新陟王畢協
賞罰戡定厥功用敷遺後人休(惟周家新升王位當盡協和天下賞罰能定其)
(功以遺後人)今王敬之哉(敬天道務崇先人之美)張皇六師無壞我高
祖寡命(言當張大六師之衆無壞我高祖寡有之教命)王若曰庶邦侯甸男衛
(順其戒而告之不言羣臣以外見内)惟予一人釗報誥(報其戒)昔君文武丕
平富不務咎(言先君文武道大政化平美不務咎惡)底至齊信用昭明于
天下(至行至中信之道因顯明于天下言聖德洽)則亦有熊羆之士不二心
之臣保乂王家(言文武既聖則亦有勇猛如熊羆之士忠一不二心之臣共安治王家)用
端命於上帝皇天用訓厥道付畀四方(君聖臣良受端直之命于上天)
(天用順其道付與四方之國王天下)乃命建侯樹屏在我後之人(言文武乃施政)
(令立諸侯樹以為藩屏傳王業在我後之人謂子孫)今予一二伯父尚胥暨顧綏
爾先公之臣服于先王(天子稱同姓諸侯曰伯父言今我一二伯父庶幾相與顧念文)
(武之道安汝先公之臣服于先王)雖爾身在外乃心罔不在王室(言雖汝身)
(在外土為諸侯汝心常當忠篤無不在王室熊羆之士勵朝臣此督諸侯也)用奉恤厥若無
遺鞠子羞(當各用心奉憂其所行順道無自荒怠遺我稚子之羞辱稚子康王自謂也)羣公
皆既聽命相揖趨出(已聽誥命趨出罷退諸侯歸國朝臣就次)王釋冕反喪
服(脫去黼冕反服喪服居倚廬)
昭王康王子
穆王昭王子昭王南廵守不返卒于江上乃立子滿是
謂穆王
恭王穆王子
懿王恭王子
孝王恭王弟
夷王懿王太子孝王終諸侯立之
厲王夷王子
宣王厲王太子厲王即位三十年好利以榮夷公為卿
士用事召穆公虎諫不聽國人相與畔襲厲王王出奔
於彘太子静匿召公之家國人圍之召公乃以其子代
王太子召公周公二相行政十四年厲王死於彘太子
静長於召公家二相並立之
幽王宣王子
平王幽王子幽王為犬戎所殺於是諸侯乃即申侯而
共立故幽王太子宜臼是為平王以奉周祀
桓王平王孫平王太子泄父蚤死立其子林是為桓王
莊王桓王子
釐王莊王子
惠王釐王子
襄王惠王子
頃王襄王子
匡王頃王子
定王匡王弟
簡王定王子
靈王簡王子
景王靈王子
悼王景王子
敬王景王子景王十八年后太子聖而早卒二十年景
王愛子朝欲立之會崩子丐之黨與爭立國人立長子
猛為王子朝攻殺猛為悼王晉人攻子朝而立丐是為
敬王(敬王猛母弟)
元王敬王子
定王元王子(一曰貞定王)
哀王定王子
思王哀王弟哀王立三月思王弑哀王而自立
考王思王弟思王立五月考王弑思王而自立
威烈王考王子
安王威烈王子
烈王安王子
顯王烈王弟
慎靚王顯王子
赧王慎靚王子
漢惠帝高祖太子高祖十二年四月自太子即位
文帝高祖中子惠帝娶魯元公主女為皇后帝無子取
後宫美人子名之以為太子惠帝晏駕太子立為皇帝
年幼吕后臨朝四年幽之永巷立恒山王弘為皇帝八
年太后喪諸吕謀為亂丞相陳平太尉周勃朱虛侯章
既誅諸吕諸大臣相與隂謀以為少帝及三弟為王者
皆非孝惠子復共誅之使人迎代王代王乃遣太后弟
薄昭見勃勃等具言所以迎立王者昭還報曰信矣乃
令宋昌驂乘(乘車之法尊者居左御者居中又有一人處車中右以備傾側是以戎事則稱車右)
(其餘則曰驂乘驂者三也盖取諸三人為名義耳)張武等六人乘詣長安至高
陵止而使宋昌先之長安觀變昌至渭橋(在長安北三里)丞相
已下皆迎昌還報代王乃進至渭橋羣臣拜謁稱臣代
王下拜太尉勃進曰願請間(間容也猶今言中間也請容暇之頃當有所陳不欲)
(於衆顯論也)宋昌曰所言公公言之所言私王者無私太尉
勃乃跪上天子璽代王謝曰至邸而議之既入代邸羣
臣從至上議願代王即天子位代王曰奉高帝宗廟重
事也寡人不佞(不佞不材也)不足以稱(稱副也音尺孕切)願楚王計
宜者(楚王名交高帝弟也)寡人弗敢羣臣皆伏固請代王西鄉讓
者三南鄉讓者再(讓羣臣也鄉讀曰嚮)丞相平等皆曰臣伏計之
大王奉高祖宗廟社稷計不敢忽願大王幸聽臣等臣
謹奉天子璽符再拜上代王曰宗室將相王列侯以為
其宜寡人寡人不敢辭遂即天子位羣臣以次侍使太
僕夏侯嬰東牟侯興居先清宫(舊典天子行幸所至必遣静室令先按行清静)
(殿中以虞非常)奉天子法駕迎代邸(法駕者侍中驂乘八車即御屬車三十六乘)皇
帝即日夕入未央宫夜拜宋昌為衛將軍領南北軍張
武為郎中令行殿中(行謂案行也)還坐前殿大赦天下
景帝文帝太子後七年六月丁未即皇帝位
武帝景帝中子後三年正月甲子自太子即皇帝位
昭帝武帝少子後元二年二月立為太子年八歲大司
馬大將軍霍光等受遺詔輔少主政事一決於光初征
和二年衛太子為江充所敗(衛太子即戾太子也其母衛氏)而燕王旦
廣陵王胥皆多過失是時武帝年老帝母寵姬鉤弋趙
婕妤武帝心欲以為嗣命大臣輔之察羣臣惟光任大
責重可屬社稷廼使黃門畫者畫周公負成王朝諸侯
以賜光至是武帝游五柞宫病篤光涕泣問曰如有不
諱誰當嗣者武帝曰君未諭前畫意耶立少子君行周
公之事光頓首讓曰臣不如金日磾日磾亦曰臣外國
人不如光武帝以光為大司馬大將軍日磾為車騎將
軍及太僕上官桀為左將軍搜粟都尉桑弘羊為御史
大夫皆拜卧内牀下明日武帝晏駕遂即帝位元鳳四
年正月丁亥帝加元服見于廟(元服謂加冠也禮曰今月吉辰加爾元服元首)
(也)
宣帝武帝曾孫衛太子孫也生數月遭巫蠱事坐收繫
郡邸獄(謂諸郡邸置獄也巫蠱獄收繫者衆故寄在郡邸獄)因大赦廷尉監邴吉
載送祖母史良娣家後有詔掖庭養視上屬籍宗正元
平元年四月昭帝晏駕無嗣大將軍霍光請皇后徵昌
邑王賀六月丙寅王受皇帝璽綬尊皇后曰皇太后癸
巳光奏王賀淫亂請廢之會丞相以下議定所立廣陵
王已前不用及燕刺王反誅其子不在議中近親唯有
衛太子孫號皇曾孫在民間咸稱述焉光遂復與丞相
楊敞等上奏曰禮曰人道親親故尊祖尊祖故敬宗太
宗亡嗣擇支子孫賢者為嗣孝武皇帝曾孫病已武帝
時有詔掖庭養視至今年十八師受詩論語孝經躬行
節儉慈仁愛人可以嗣孝昭皇帝後奉承祖宗廟子萬
姓臣昧死以聞皇太后詔曰可光遣宗正劉德至曾孫
家尚冠禮洗沐賜御衣太僕以軨獵車迎曾孫就齋宗
正寺入未央宫見皇太后封為陽武侯已而光奉上皇
帝璽綬謁于高廟
元帝宣帝太子黃龍元年十二月癸巳即皇帝位
成帝元帝太子宣帝時為世嫡皇孫宣帝愛之竟寧元
年六月己未自太子即皇帝位
哀帝元帝庶孫定陶恭王子年十七徵為皇太子綏和
二年四月丙午即皇帝位
平帝元帝庶孫中山孝王子元夀二年六月哀帝晏駕
大司馬董賢自殺太皇太后詔新都侯王莽為大司馬
領尚書事七月遣車騎將軍王舜大鴻臚左咸使持節
迎中山王九月辛酉中山王即皇帝位年九歲在位五
年為莽所酖莽立宣帝元孫子嬰為皇帝年二歲嬰立
三年為莽所廢
後漢明帝光武第四子(光武事具帝王中興門)中元二年二月戊
戌自皇太子即位
章帝明帝第五子永平十八年八月壬子自皇太子即
皇帝位
和帝章帝第四子章和二年二月壬辰自皇太子即皇
帝位
殤帝和帝少子元興元年十二月辛未夜即皇帝位時
誕育百餘日
安帝清河王慶之子初封長安侯延平元年慶始就國
鄧太后特詔留帝清河邸八月殤帝晏駕太后與兄車
騎將軍鄧隲定策禁中其夜使隲持節以王青盖車迎
帝齋於殿中皇太后御崇德殿百官皆吉服羣臣陪位
引拜帝為長安侯皇太后詔曰先帝聖德淑茂早棄天
下朕奉皇帝夙夜瞻仰日月星辰冀望成就豈意率然
顛沛天年不遂悲痛斷心朕惟平原王素被痼疾念宗
廟之重思繼嗣之統唯長安侯祐質性忠孝小心翼翼
能通詩論篤學樂古仁惠愛下年已十三有成人之志
親德係後者莫宜于祐禮昆弟之子猶巳子春秋之義
為人後者為之子不以父命辭王父命其以祐為孝和皇
帝嗣奉承祖宗案禮儀奏又作策命曰惟延平元年秋
七月癸丒皇太后曰咨長安侯祐孝和皇帝懿德巍巍
光於四海大行皇帝不永天年朕惟侯孝章帝世嫡皇
孫謙恭慈順在孺而勤宜奉郊廟統承大業今以侯嗣
孝和皇帝後其審君漢國允執其中一人有慶兆民頼
之皇帝其勉之哉讀册畢太尉奉上璽綬即皇帝位年
十三太后猶臨朝永初三年正月庚子皇帝加元服
北鄉侯章帝孫濟北惠王夀之子安帝延光四年二月
太后兄大鴻臚閻顯為車騎將軍定策禁中立之乙酉
即皇帝位
順帝安帝之子母李氏為閻皇后所害永寧元年立為
皇太子延光三年安帝乳母王聖大長秋江京中常侍
樊豐譖太子乳母王男厨監邴吉殺之太子數為歎息
王聖等懼有後禍遂與豐京共搆陷太子太子坐廢為
濟隂王明年三月安帝晏駕北鄉侯立濟隂王以廢出
不得上殿親臨梓宫悲號不食内外羣僚莫不哀之及
北鄉侯薨車騎將軍閻顯及江京與中常侍劉安陳達
等白太后秘不發喪而更徵立諸侯國王子乃閉宫屯
兵自守十一月丁巳京師及郡國十六地震是夜中黃
門孫程等十九人共斬江京劉安陳達等迎濟隂王於
德陽殿西鐘下即皇帝位年十一近臣尚書以下從輦
到南宫登雲臺召百官尚書令劉光等奏言孝安皇帝
聖德明茂早棄天下陛下正統當奉宗廟而姦臣交搆
遂令陛下龍潛藩國羣僚遠近莫不失望天命有常北
鄉不永漢德盛明福祚孔彰近臣建策左右扶翼内外
同心稽合神明陛下踐祚奉遵鴻緒為郊廟主承續祖
宗無窮之烈上當天心下厭民望而即位倉卒典章多
缺請條案禮儀分别具奏制曰可乃召公卿百僚使虎
賁羽林士屯南北諸門閻顯兄弟聞帝立率兵入北宫尚
書郭鎮與交鋒刅遂斬顯弟衛尉景戊午遣使者入省
奪得璽綬乃幸嘉德殿遣侍御史持節收閻顯及其弟
城門校尉耀執金吾晏竝下獄誅
冲帝順帝之子建康元年八月庚午自皇太子即皇帝
位年二歲
質帝章帝玄孫渤海王鴻之子永嘉元年正月冲帝晏
駕太尉李固以清河王蒜年長有德欲立之謂大將軍
梁冀曰今當立帝宜擇長年高明有德任親政事者願
將軍審詳大計察周霍之立文宣戒鄧閻之利幼弱冀
不從乃立帝年八歲
桓帝章帝曾孫蠡吾侯翼之子襲爵為侯本初元年梁
太后徵帝到夏門亭將妻以女弟會質帝晏駕太后遂
與兄大將軍冀定策禁中閏月庚寅使冀持節以王青
盖車迎帝入南宫丁丒封建平侯其日即皇帝位年十
五初李固議立嗣因引司徒胡廣司空趙戒先與冀書
曰天下不幸乃遭大憂皇太后聖德當朝統攝萬機明
將軍體位忠孝憂存社稷而頻年之間國祚三絶今當
立帝天下重器誠知太后垂心將軍勞慮詳擇其人務
存聖明然愚情眷眷竊獨有懷遠尋先世廢立舊儀近
見國家踐祚前事未嘗不詢訪公卿廣求羣議令上應
天心下合衆望且永初以來政事多謬地震宫廟彗星
竟天誠是將軍用情之日𫝊曰以天下與人易為天下
得人難昔昌邑之立昏亂日滋霍光憂媿發憤悔之折
骨自非博陸忠勇延年英發大漢之祀幾將傾矣至憂
至懼可不熟慮悠悠萬事唯此為大國之興衰在此一
舉冀得書乃召三公中二千石列侯大議所立固廣戒
及大鴻臚杜喬皆以為清河王蒜明德著聞又屬最尊
親宜立為嗣先是蠡吾侯志嘗取冀妹時在京師冀欲
立之衆論既異憤憤不得志而未有以相奪中常侍曹
騰等聞而夜往說冀曰將軍累世有椒房之親乘攝萬
機賓客縱横多有過差清河王嚴明若果立則將軍受
禍不久矣不若立蠡吾侯富貴可長保也冀然其言明
日重會公卿冀意氣恼恼而言辭激切自胡廣趙戒以
下莫不懾憚之皆曰惟大將軍命而固獨與杜喬堅守
本議冀厲聲曰罷會固意既不從猶望衆心可立復議
以書勸冀愈激冀乃說太后先策免固竟立蠡吾侯是
為桓帝
靈帝章帝孫解瀆亭侯萇之子襲侯爵永康元年十二
月桓帝晏駕無子皇太后與父城門校尉竇武定策禁
中使守光禄大夫劉儵持節將左右羽林至河間奉迎
明年正月己亥帝到夏門亭竇武持節以王青盖車迎
入殿中庚子即皇帝位年十二改元建寧元年四年春
正月甲子帝加元服
弘農王辨靈帝子中平六年四月戊午即皇帝位初靈
帝何皇后生皇子辨王貴人生皇子協(即獻帝也)羣臣請帝
立太子帝以辨輕佻無威儀不可為人主然皇后有寵
兄進又居重權故久不決至是帝疾篤屬協於上軍校
尉蹇碩碩既受遺詔且素輕忌於進兄弟及帝晏駕碩
時在内欲先誅進而立協及進從外入碩司馬播隠與
進有舊迎而目之進驚馳從他道歸營引兵入屯北郡
邸因稱疾不入碩謀不行皇子辨乃即位年十七八月
為董卓所廢
獻帝靈帝中子中平六年九月甲戌司空董卓廢弘農
王立帝年九歲興平元年正月甲子帝加元服
魏明帝文帝太子黃初二年為齊公三年為平原王以
其母誅故未建為嗣七年五月文帝疾篤乃立為皇太
子丁巳即皇帝位
齊王明帝養子初帝無子養王及秦王詢宫省事秘莫
有知其所繇來者青龍三年封為齊王景初三年正月
丁亥朔帝病甚乃立為皇太子是日即皇帝位大赦秋
七月始親臨聽公卿奏事正始四年正月帝加元服
高貴鄉公文帝孫東海定王霖之子正始五年封剡縣
高貴鄉公嘉平五年九月齊王廢公卿議迎立公十月
己丒公至于玄武館羣臣奏請舍前殿公以先帝舊處
避止西廂羣臣又請以法駕迎公不聽庚寅公入于雒
陽羣臣迎拜西掖門南公下輿將答拜儐者請曰儀不
拜公曰吾人臣也遂答拜至止車門下輿左右曰舊乘
輿入公曰吾被皇太后徵未知所為遂步至太極東堂
見于太后其日即皇帝位於太極前殿百寮陪位者欣
欣焉
陳留王武帝孫燕王宇之子甘露三年封安次縣常道
鄉公五年五月高貴鄉公為成濟所弑公卿議迎立公
六月甲寅入于雒陽見皇太后是日即皇帝位於太極
前殿
册府元龜卷九
