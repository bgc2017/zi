册府元龜卷九百七十一宋王欽若等撰
外臣部
朝貢第四
唐玄宗先天元年八月吐蕃遣使朝貢
九月突騎施守忠十月突厥汝陁金山十一月突厥
十姓十二月吐蕃新羅並遣使來朝
二年正月突厥二月新羅室韋吐蕃處月突厥焉耆于
闐六月南天竺新羅各遣使朝貢凡夷狄朝貢太上皇
皆御門樓以見之
開元元年十二月靺鞨王子來朝奏曰臣請就市交易
入寺禮拜許之林邑國王建多達摩遣使獻象五頭帝
降書謂之曰卿國在海南遠通朝貢所獻方物深達欵
誠今賜卿馬兩匹宜知朕意
二年二月突厥遣使阿史那鞫來朝帝御承天門見之
是月拂湼靺鞨首領失異蒙越喜大首領烏施可蒙鐵
利部落大首領闥許離等來朝新羅遣使級食朴裕來
賀正
八月西天竺國遣使獻方物
二年二月天竺國使翟曇惠感來獻方物六月林邑國
遣使來朝
四年三月佛誓國遣使朝貢新羅遣其臣金楓厚來賀
七月大食國黑密牟尼蘇利漫遣使上表獻金線織袍
寶装玉灑池瓶各一(一云開元初進馬及寶鈿帶等方物)
閏十二月東蕃遠蕃靺鞨部落拂湼部落勃律國皆遣
大首領來朝
五年三月拂湼靺鞨勃律新羅安國並遣使獻方物康
國王遣使獻毛錦青黛
五月真臘文單新羅靺鞨中天竺國並遣使來朝并獻
方物
六月突騎施遣使獻槖駞及馬降書謂曰卿遠貢忠信
詣獻駞馬朕玄默為神澹泊為德稅彼部落則有勞費
已勅所司不令輙受深領厚意宜體至懷是月習阿薛
般國王安殺遣使朝貢于闐國遣使獻打毬馬兩匹風
脚野駞一頭豽一頭
七月突厥遣使獻馬
十月日本國遣使朝貢命通事舍人就鴻臚宣慰
六年二月契丹新羅米國石靺鞨鐵利鞨湼蕃守並遣
使來朝
四月米國王遣使獻拓壁舞筵及鍮是年康國遣使貢
獻鎻子甲水精杯瑪瑙瓶駞鳥卵及越諾之類(史不書月)
七年正月奚王李大輔及新羅國並遣使來賀正突騎
施匐車鼻施啜蘇祿笄波斯國並遣使朝貢石拂林國
王遣吐火羅國大首領獻獅子二零羊二拂湼靺鞨鐵
利靺鞨越喜靺鞨並遣使來朝
二月波斯國奚拂湼靺鞨三月安國並遣使獻方物
四月契丹松漠都督李婆固遣使獻馬十匹九姓同羅
都督末啜曳遣使獻野馬胯皮甲吐火羅葉護及俱密
國並遣使朝貢己夘訶毘施國捺塞使吐火羅大首領
羅摩娑羅獻獅子及五色鸚鵡帝以其遠蕃脩貢加宴
勞賜錦綵五百疋
五月俱密國遣使獻胡旋女子及方物
六月大食國吐火羅國康國南天竺國並遣使朝貢其
吐火羅國支汗那王帝賒上表獻解天文人大慕闍其
人智慧幽深問無不知伏乞天恩喚取慕闍親問臣等
事意及諸教法知其人有如此之藝能望請令其供奉
并置一法堂依本教供養
七月佛律國蘇弗舍利遣使來朝謝册立恩也波斯國
遣使朝貢
八月大拂湼靺鞨遣使獻鯨鯢魚睛貂鼠皮白兔貓皮
八年正月中天竺國遣使來朝
二月罽賓國遣使來朝進天文經一夾秘要方并蕃藥
等物
五月南天竺國遣使獻豹及五色鸚鵡問日鳥
六月吐火羅國遣使獻馬及䮫
九月罽賓國獻善馬謝䫻國遣使來朝
十一月吐蕃使蘇和素董悉曩等來朝貢南天竺王遣
使來朝
十二月吐蕃石國及謝䫻國並遣使來朝貢
九年二月石國王遣使朝貢處密國遣使獻駞及馬
六月龜兹王白孝節遣使獻馬及狗
十一月己酉渤海郡靺鞨大首領鐵利大首領拂湼大
首領契丹蕃郎將俱來朝並拜折衝放還蕃
十年正月癸夘朔帝御含元殿受朝賀是日諸蕃國各
獻方物
七月丹州獻朱&KR1058;白馬
十月乙巳新羅遣大奈麻金仁壹來賀正并獻方物越
喜遣首領茂利蒙來朝并獻方物波斯國遣使獻獅子
十一月渤海遣其大臣味勃計來朝並獻鷹
十一年四月新羅王金興光遣使獻果下馬一匹及牛
黃人參頭髮朝霞紬魚牙紬鏤鷹鈴海豹皮金銀等興
光上言曰臣鄉居海曲地處遐陬元無泉客之珍本乏
賓人之貨敢將方産之物塵黷天官駑蹇之才滓穢龍
廐竊方燕豕敢類楚雞深覺靦顔彌增戰汗
十二年二月契丹遣使湼禮來賀正并獻方物奚遣大
首領李奚奴等十人渤海靺鞨遣其臣賀作慶新羅遣
其臣金武勲勃律遣大首領蘇磨羅來賀正各賜帛五
十匹放還蕃
三月大食遣使獻馬及龍腦香識匿國王遣使獻馬及
金精契丹遣使來朝且謝恩往歲契丹使木據離奉國
信歸蕃是以來也
四月康國王烏勒遣使獻侏儒一人馬狗各二
五月松漠府契丹遣使來朝饒樂府奚遣使獻麝香
七月吐火羅國遣使獻胡藥乾陁婆羅等三百餘品尸
利佛誓國王遣使俱摩羅獻侏儒二人僧祗女一人雜
樂人一部及五色鸚鵡授摩羅折衝賜帛百疋放還蕃
十二月越喜靺鞨遣使破支蒙來賀正并獻方物突厥
遣使裴羅啜來朝堅昆遣使獻馬契丹遣使獻馬契丹
新羅王金興光遣使獻方物
閏十二月突厥遣其大臣阿史德暾泥孰來朝
十三年正月契丹遣使渤海遣大首領烏借芝蒙黑水
靺鞨遣其將五郎子大食遣其將蘇黎等十三人並來
賀正旦獻方物
三月大食國遣使蘇黎滿等十三人獻方物(又云獻馬及毛錦)
識匿國遣使獻馬
七月室韋遣使來朝丁未中天竺國遣使來朝
是年契丹遣其臣可突于朝貢方物
十四年正月突厥遣其大臣臨河達干康思琮來朝契
丹遣其臣邵固來朝突騎施可汗遣首領阿句支來獻
馬
二月安國遣使獻豹雄雌各一突厥遣使執失頡利發
等三百餘人來賀封山
四月新羅遣使金忠臣來賀正契丹遣大首領李闊等
六人來朝
五月安國王波婆提遣其弟可悉爛達干拂耽發黎來
朝獻馬及豹新羅遣其弟金欽質來朝突厥遣其大臣
臨河達干康思琮來朝
七月契丹部落刺史出利縣令蘇固多等來朝
十一月吐火羅國遣使來朝突厥遣其大臣梅錄啜來
朝渤海靺鞨王遣其子義信來朝并獻方物奚遣使阿
布高來朝康國王遣使獻豹及方物
十五年正月新羅遣使來賀正
五月康國獻胡旋女子及豹史國獻胡旋女子及蒲萄
酒安國獻馬
七月突厥骨吐祿遣使獻馬及波斯錦史國王阿忽必
多遣使獻胡旋女子及豹
八月渤海王遣其弟大寶方來朝
九月突厥毘伽可汗遣其大臣梅錄啜來朝
十月識匿國遣使賀正靺鞨遣使來朝并獻方物
四月護密國王遣米國大首領米忽汗來朝並獻方物
十一月佛誓國王遣使獻五色鸚鵡米國王遣使獻獅
子是年新羅國遣使來獻方物
十七年正月米使獻胡旋女子三人及豹獅子各一骨
咄俟斤遣男骨都施來朝獻馬二匹
二月渤海靺鞨遣使獻鷹是月渤海靺鞨遣使獻鯔魚
三月護密國大首領烏鶻達干來朝
六月北天竺國三蔵沙門僧密多獻質汗等藥
七月吐火羅使僧難陁獻須那伽帝釋夌等藥
九月大食國遣使來朝並獻方物
十八年正月波斯王子繼忽娑來朝獻香藥犀牛等吐
蕃靺鞨遣其弟大郎雅來朝賀正獻方物波斯國王及
新羅國王各遣使來朝賀正
二月突厥遣使哥觧骨支車鼻頡斤來獻方物渤海靺
鞨大首領遣使知蒙來朝並獻方物馬三十匹
四月米國石國吐蕃突厥各遣使來朝貢
五月渤海靺鞨遣使烏那達初來朝獻海豹皮五張貂
鼠皮三張瑪瑙杯一馬三十匹契丹遣使獻馬十二匹
吐火羅僧難陁來朝貢獻瑞夌香藥等黑水靺鞨遣使
阿布科思來朝獻方物
九月靺鞨新羅國並遣使朝貢
十月吐蕃遣其大臣名悉獵獻方物
十一月契丹奚中天竺國並遣使朝貢
十二月吐蕃贊普遣其臣諾勃蔵來朝貢獻方物
十九年二月室韋渤海靺鞨新羅並遣使來賀正
八月吐蕃遣其國相論尚他硉來朝命鴻臚少卿李祺
至界首宣勞申命中官路次宣慰
十月中天竺國王伊沙伏磨遣其臣大德僧勃達信來
朝並獻方物林邑國獻象四突厥遣其大臣蘇農出邏
達干等二十四人來朝嶺西室韋遣使來朝渤海靺鞨
王遣其大姓取珍等百二十人來朝
二十年正月壬子奚歸義王遣其首領細蘇等來朝新
羅奚並遣使賀正
七月庚子突厥可汗堂弟何支監捺來朝
九月波斯王遣首領潘那密與大德僧及烈朝貢
二十一年二月骨咄王頡利發遣使獻馬并女樂
三月可汗那王易米施遣使獻馬突厥遣使新斯壁紆
思鮮闕等十六人來朝
閏三月勃律國王没謹忙遣使大首領察卓那斯磨没
勝來朝謝册立之恩
四月突厥大使烏鶻達干來朝
八月日本國朝賀使真人廣成與傔從五百九十人舟行
遇風飄至蘇州刺史錢惟正以聞詔通書舍人韋景先
往蘇州宣慰焉是月骨咄王遣大首領如達干來朝
九月突厥遣其大臣牟伽伊難達干等十三人來朝
十二月可汗那王易米施遣使首領婆延達干大食國
王遣首領摩思覽達干等來朝
二十二年正月吐蕃遣使來朝
四月日本國遣使來朝獻美濃絁二百匹水織絁二百
疋突厥遣其大臣斯壁紆思鮮闕來朝西南蠻大酋率
蒙歸義遣使獻口麝香牛黃新羅王興光遣其大臣金
㟨嵑丹來賀正先時興光遣其姪志廉謝恩獻小馬兩
匹狗三頭金百兩銀二千兩布六十疋牛黃二十兩人
參二百斤頭髮一百兩海豹皮一十六張及是授志廉
鴻臚少卿員外置
六月林邑國遣使獻沉香
二十三年正月突厥哥解骨支車鼻施頡斤來朝新羅
遣使金義忠等來賀正
二月吐蕃贊普遣其臣悉諾勃蔵來賀正貢獻方物兼
以銀器遺宰臣侍中裴耀卿中書令張九齡禮部尚書
平章事李林甫等奏曰臣等忝職樞近不合輙受吐蕃
餉方物並望勅鴻臚進内帝不從
三月日本國遣使獻方物渤海靺鞨王遣其弟蕃來朝
八月鐵利部落拂湼部落越喜部落俱遣使來朝獻方
物林邑國遣使獻馴象
九月辛巳吐火羅國十二月新羅並遣使來獻方物林
邑國遣使獻白象
二十四年正月吐蕃遣使貢獻方物金銀器玩數百事
皆形制竒異帝令列於提象門外以示百僚
六月新羅王金興光遣使賀獻表曰伏奉恩勅&KR0008;江以
南宜令新羅安置臣生居海裔沐化聖朝雖丹素為心
而功無可效以忠正為事而勞不足賞陛下降雨露之
恩發日月之詔錫臣土境廣臣邑居遂使墾闢有期農
桑得所臣奉絲綸之旨荷榮寵之深粉骨糜身無繇上
答
九月越喜靺鞨遣使獻方物
二十五年正月焉耆大首領龍長安牂牁大酋長趙君
道渤海靺鞨大首領木智蒙來朝波斯王子繼忽娑來
朝
二月新羅遣使沙食金抱質突厥遣使哥解骨支車鼻
頡斤並來朝賀正且獻方物
四月渤海遣其臣公伯計來獻鷹鶻東天竺國三蔵大
德僧達摩戰來獻胡藥卑斯比支等及新咒法梵本雜
經論持國論占星記梵本諸方
十二月新羅國王金承慶遣使獻方物吐蕃遣其大臣
屬盧論莽蔵來朝且獻方物
二十六年正月吐火羅國遣大首領伊難如達干羅底
賝來獻方物
三月新羅使其大臣金元元來賀正
閏八月渤海靺鞨遣使獻貂鼠皮一千張乾文魚一百
口
二十七年二月渤海王遣使獻鷹又拂湼靺鞨遣使獻
方物
四月拔汗那王阿悉爛達干史國王斯謹提突騎施大
將索俟斤並遣使獻表起居
十月渤海遣使其臣受福子來謝恩
二十八年二月越喜靺鞨遣其臣野古利來獻方物鐵
利靺鞨遣其臣綿度戶來獻方物牂牁大酋長遣使獻
蠟
三月骨咄國遣使首領慱勒達干刺勿來朝命有司享
之
十月渤海靺鞨遣使獻貂鼠皮昆布安國遣使獻寶牀
子及駞鳥卵杯康國遣使獻寶香爐及白玉環瑪瑙水
精眼藥瓶子
二十九年正月拔汗那王遣使獻馬
二月渤海靺鞨遣其臣失阿利越喜靺鞨遣其部落與
舍利黑水靺鞨遣其臣阿布利稽三月拂湼靺鞨遣首
領那弃勃史國王斯謹提遣首領勃帝米施拔汗那王
遣首領阿解支達干思伽並來朝賀正具獻方物突厥
遣使首領伊難如來賀正具獻方物上表曰頂禮天可
汗禮諸天奴身曾祖已來向天可汗忠赤每徵發為國
出力今新年獻月伏願天可汗夀命延長天下一統所
有背恩逆賊奴身共拔汗那王盡力枝敵如有歸附之
奴即和好今謹令大首領伊難如拜賀又吐火羅遣使
獻紅頗梨碧頗梨生瑪瑙生金精及質汗等藥中天竺
王子李承恩來朝
四月渤海靺鞨遣使進鷹及鶻
八月吐蕃贊普遣使獻方物
十二月東女國王趙曳夫及佛誓國王喃國王各遣其
子來朝具獻方物
天寶元年三月曹國王哥邏僕羅石國王特勒並遣使
獻馬及方物
五月拂林國王遣大德僧新羅王並遣使來朝
十月拔悉密可汗使大首領來朝
二年正月契丹刺史八十人并來朝
二月解蘇國王阿德悉遣大首領車鼻施達工羅頓殺
等二十人來朝具獻方物
九月安西黑姓可汗骨咄祿毗伽遣使獻方物
十二月石國王特勒遣女壻康國大首領康染顛獻方
物
三年閏二月新羅遣使拔汗那王阿悉爛達干遣大首
領並來賀正并獻方物
三月安國王屈底波遣大首領來朝并獻方物
四月新羅七月大食國康國史國西曹國米國謝䫻國
吐火羅國突騎施石國並遣使獻馬及寶
十二月新羅王遣弟來賀正
四載二月黃頭室韋三月謝䫻吐火羅波斯俱訶蘭國
並遣使獻方物罽賓國遣使獻波斯錦舞筵
四月新羅五月大食舍麽國七月石國王特勒安國王
屈底波並遣使來朝貢
七月安國王屈底波遣使朝貢又小勃律遣僧大德三
蔵伽羅密多來朝
九月九姓使回紇大首領頓啜邏達三哥哥羅祿使首
領仵並來朝寧遠國奉化王特進驃騎大將軍拔汗那
王阿悉爛達干遣使來賀正
五載正月獅子國王尸邏迷伽遣婆羅門僧灌頂三蔵
阿日伽跋折羅來朝獻鈿金寶瓔珞及貝葉梵寫大般
若經一部細白㲲四十張
二月新羅王金憲英遣使來賀正兼獻方物
三月渤海遣使來賀正石國王遣使來朝并獻馬十五
匹陁拔斯單國王遣使來朝獻馬四十匹石國副王伊
捺吐屯屈遣使獻方物
四月拔密國遣使朝貢
七月波斯遣呼慈國大城主李波達僕獻犀牛及象各
一
十月南郡骨咄王遣使獻馬十五匹三葛邏祿苾伽葉
頓護阿波移徤啜遣使朝貢
閏十月陁拔斯單國王忽魯汗遣使獻千年棗突騎施
石國史國米國罽賓國各遣使來朝獻繡舞筵毾㲪紅
鹽黑鹽白戎鹽餘甘子質汗千金藤瑠璃金銀等物
十一月威遠國遣使朝貢
六載正月新羅渤海龜兹于闐焉耆牂牁雜姓平蠻黃
頭室韋黑水靺鞨並遣使來賀正各獻方物
四月突厥九姓獻馬一百五十匹堅昆獻馬九十八匹
波斯遣使獻瑪瑙床
五月大食國王遣使獻豹六波斯國王遣使獻豹四石
國王遣使獻馬
六月戊午突騎施遣使朝貢
十二月九姓堅昆及室韋獻馬六十匹令西受降城使
印而納之
七載正月黃頭室韋和解室韋賂丹室韋如者室韋黑
水靺鞨等並遣使朝貢勃律歸仁國王遣使獻金花
二月西南蠻雲南王蒙歸義遣使賀正
三月黑水靺鞨黃頭室韋和解室韋如者室韋賂丹室
韋並遣使獻金銀及六十綜布魚牙紬朝霞紬牛黃頭
髮人參于闐焉耆龜兹牂牁並遣使賀正具獻方物
六月蘇頡利發屋蘭國王婆鉢阿越多遣使獻馬及方
物罽賓國悒怛國並遣使朝貢林邑國遣使來朝并獻
象牙花㲲
八載正月奚遣使賀正
三月渤海遣使獻鷹
四月吐火羅國遣使獻馬
八月十姓突騎施遣使來朝寧遠國王子屋磨來朝石
國王子遠恩來朝
九月林邑國城主盧陁遣使來朝獻珍珠一百條黑沉
香三十斤鮮白㲲二十雙
十月九姓勃曳固大毘伽都督默每十人來朝
十一月突騎施遣使賀正并獻方物寧遠國奉化王阿
悉爛達干遣使賀正
九載正月黑水靺鞨黃頭室韋並遣使賀正骨咄國王
羅金節遣大首領鶻汗達干來朝獻口四十三胡馬三
十匹康國王咄曷遣大首領未野門獻馬十匹及方物
安國王屈底波遣使來朝獻馬一百匹
三月渤海遣使獻鷹獅子國獻象牙真珠北邑國獻象
牙真珠白花㲲
四月波斯獻火毛繡舞筵長毛繡舞筵無孔真珠
六月契丹遣使謝恩真臘國遣使獻犀牛
十載二月寧遠國奉化王阿悉爛達干遣使獻馬二十
二匹及豹天狗各一俱密國王伊悉闕俟斤遣使獻胡
馬二十六匹
九月波斯蘇利悉單國火尋國康國安國俱密國並遣
使朝貢寧遠國奉化王阿悉爛達干遣使獻馬二十匹
是月又獻馬四十匹
十月辛未九姓回鶻遣首領伊難知來朝
十一載三月三葛邏祿遣使來朝
八月回鶻遣使來朝歸仁國遣使朝貢
十一月三葛邏祿遣使來朝黑水靺鞨遣使來朝
十二月黑水大食謝䫻多訶密遣使來朝舍磨國寧遠
國並遣使來朝康國遣使朝貢
十二載正月疏勒首領攝耀建州司馬裴國良金州首
領阿滿兒褐車鼻施並來賀正
三月罽賓國謝䫻國歸仁國黑衣大食並遣使獻方物
牂牁疏勒日本等國渤海並遣使賀正
四月三葛邏祿遣使來朝凡一百三十人分為四隊相
繼而入各授官賞恣其請求皆令滿望黑衣大食遣使
來朝
五月火尋國遣使獻紫麞皮白生石密黑鹽
六月日本國遣使來朝
七月東蠻八月寧遠國主安國新城王芬建城王吐火
羅葉護等國並遣使朝貢
九月文單國王子率其屬二十六人來朝
十二月護密國遣使朝貢黑水遣使獻馬三十匹葛
邏祿及石國遣使獻方物
十三載正月渤海遣使賀正
四月寧遠國及九姓回紇米國突騎施黑姓可汗及黑
衣大食吐火羅石汗那俱位國並遣使來朝
九月寧遠奉化王遣使獻胡馬及方物是年康國遣使
朝貢
十四載三月康國副王火尋國王稍芬曹國王設阿忽
並遣使朝貢
四月新羅突騎施並遣使賀正
六月日本國七月黑衣并遣使貢獻
八月歸仁國王遣使謝恩
十五載七月黑衣大食遣大酋望二十五人來朝
肅宗至德初大食國遣使朝貢
三年正月護密國王使大首領羅友文來朝
乾元元年五月壬申朔回紇使多乙亥阿波八十人黑
衣大食酋長閙文等六人並朝見至閤門争長通事舍
人乃分左右從東西門並入文涉施黑衣大食遣使來
朝見
六月辛丑朔吐火羅葉護使烏利多康國長史康忠義
劍南蠻酋叚秦生並來朝是年罽賓國遣使朝貢
二年三月寧遠國使烏物安國使安莫純瑟並來朝
八月十姓可汗使來朝十姓突騎施黑姓可汗阿多裴
羅等并波斯進物使李摩日夜等及寧遠國使葛等來
朝
三年正月奚王主羅遣大首領上階將軍等十二人來
朝
上元元年九月回紇使二十人於延英殿通謁
十月回紇使近支伽裴羅等七人於延英殿朝見
十二月白衣使婆謁使等十八人於延英殿會
册府元龜卷九百七十一
