冊府元龜卷八百二十八宋王欽若等撰
總錄部
論薦
春秋傳曰心志既通名譽不聞友之罪也曹植有言曰
自衒自媒士女之醜行然則藏器俟時君子無自進之
理推賢讓禄交友有相規之義若夫處貧賤晦光塵專
毓德以待用俟知已之延譽蓋有稱善而舉類讓能而
引重布於朝聽遂躋仕籍乃至得時行道建功揚名未
有不繇拔茅之義因針而達自古迄今可悉數矣
侯嬴魏人為公子無忌上客謂公子曰臣所過屠者朱
亥此子賢者世莫能知故隱屠間耳公子往數請之朱
亥故不復謝
鄭安平操范雎亡伏匿更名姓曰張禄當此時秦昭王
使謁者王稽於魏安平詐為卒侍王稽王稽問魏有賢
人可與俱西游者乎安平曰臣里中有張祿先生欲見
君言天下事其人有仇不敢晝見稽曰夜與俱來張祿
見稽語未究稽知范雎賢與私約載雎入秦
漢蒯通為齊相曹參客初齊王田榮怨項羽謀舉兵叛
之劫齊士不與者死(劫而取之不從則殺之)齊處士東郭先生梁
石君在劫中彊從及田榮敗二人醜之(自恥從亂以為醜惡也)相
與入深山隱居客謂通曰先生之於曹相國拾遺舉過
顯賢進能齊國莫如先生者先生知梁石君東郭先生
世俗所不及何不進之於相國乎通曰譬諸臣之里婦
與里之諸母相善也里婦夜亡肉姑以為盜怒而逐之
婦晨去過所善諸母語以事而謝之(謝謂告辭也)里母曰女
安行(安徐行也)我今令而家追女矣(而亦女也)即束緼請火於亡
肉家(緼亂麻也)曰昨暮夜犬得肉爭鬭相殺請火治之(治謂人治)
(死犬)亡肉家遽追呼其婦故里母非談說之士也束緼乞
火非還婦之道也然物有相感事有適可臣請乞火於
曹相國迺見相國曰婦人有夫死三日而嫁者有幽居
守寡不出門者足下即欲求婦何取曰娶不嫁者通曰
然則求臣亦猶是也彼東郭先生梁石君齊之俊士也
隱居不嫁未嘗卑節下意以求仕也願足下使人禮之
曹相國曰敬受命皆以為上賓
趙某(史失其名)為諸卿時嘗繫長安長吏張湯傾身事之及
出為周陽侯大與湯交徧其貴人湯給事内史為寗成
掾以湯為無害言太府調茂陵尉(言選也選以為此官也)
陳咸為大將軍王鳳長史薦蕭育朱博除幕府屬鳳甚
竒之
後漢寇恂上谷人初為郡功曹與門下掾閔業共勸太
守耿况拒王朗歸光武後恂數為帝言業忠賜爵關内
侯官至遼西太守
竇章少好學文章與馬融崔瑗同好更相推薦位大鴻
臚
班固字孟堅永平初東平王蒼以至戚為驃騎將軍輔
政開東閣延英雄時固始弱冠奏記說蒼曰將軍以周
召之德立乎本朝承休明之策建威靈之號昔在周公
今也將軍詩書所載未有此三者也傳曰必有非常之
人然後有非常之事有非常之事然後有非常之功固
幸得生於清明之世豫在視聽之末私以螻螘竊觀國
政誠美將軍擁千載之任躡先聖之蹤體弘懿之姿據
高明之勢博貫庶事服膺六藝白黑簡心求善無厭採
擇狂夫之言不逆負薪之議竊見幕府新開廣延羣俊
四方之士顛倒衣裳將軍宜詳唐殷之舉察伊臯之薦
令遠近無偏幽隱必達期於總攬賢才收習明智為國
得人以寧本朝則將軍養志和神優游廟堂光名宣於
當世遺烈著於無窮竊見故司空掾桓梁宿儒盛名冠
德州里七十從心行不踰矩蓋清廟之光輝當世之俊
彦也京兆祭酒晉馮結髮脩身白首無違好古樂道玄
默自守古人之美行時俗所莫及扶風掾李育經明行
著教授百人客居杜陵茅室土階京兆扶風二郡更請
徒以家貧數辭病去温故知新論議通明廉清修潔行
能純備雖前世名儒國家所器韋平孔翟無以加焉宜
令考績以參萬事京兆督郵郭基孝行著於州里經學
稱於師門政務之績有絶異之效如得及明時秉事下
僚進有羽翮奮翔之用退有把梁一介之死涼州從事
王雍躬卞嚴之節文之以術藝涼州冠蓋未有宜先雍
者也古者周公一舉則三方怨曰奚為而後已宜及府
開以慰遠方弘農功曹史殷肅達學洽聞才能絶倫誦
詩三百奉使專對此六子者皆有殊行絶才德隆當世
如蒙徵納以輔高明此山梁之雉夫子所為歎也昔卞
和獻寶以離斷趾靈均納忠終於沈身而和氏之璧千
載垂光屈子之篇萬世歸善願將軍隆炤微之明信日
昃之聽少屈威神咨嗟下問令塵埃之中永無荆山汨
羅之恨蒼納之俄召固為校書郎
第五倫京兆人始以營長詣郡尹鮮于褒褒見而異之
署為吏後褒坐事左轉高唐令倫後為鄉嗇夫以為久
宦不達遂將家客河東褒薦之於京兆尹閻興即召倫
為主簿
朱穆字公叔大將軍梁冀素聞穆名乃辟之使典兵事
因災異以勸戒冀言龍戰于野其道窮也謂陽道將勝
而隂道負也因以薦种暠欒巴等而明年嚴鮪謀立清
河王蒜又黃龍二見沛國冀無術學遂以穆龍戰之言
為應於是請暠為從事中郎薦巴為議郎舉穆高第為
侍御史
度尚為會稽上虞長朱雋為縣門下書佐尚見而竒之
薦於太守韋毅稍歴郡職
蔡邕陳留人與申屠蟠同郡邕深重蟠及被州辟乃辭
讓之曰申屠蟠稟氣玄妙性敏心通喪親盡禮幾於毁
滅至行美義人所鮮能安貧樂潛味道守真不為燥濕
輕重不為窮達易節方之於邕以齒則長以德則賢後
郡召為主簿不行邕為議郎邊讓為大將軍何進府令
史府掾孔融王朗並修刺候焉邕深敬之以為讓宜處
高任乃薦於何進曰伏惟幕府初開博選清英華髮舊
德並為元龜雖振鷺之集西雍濟濟之在周庭無以或
加竊見令史陳留邊讓天授逸才聰明賢智髫齓夙孤
不盡家訓及就學廬便受大典初涉諸經見本知義授
者不能對其問章句不能逮其意心通性達口辯辭長
非禮不動非法不言若處狐疑之論定嫌審之分經典
交至檢括參合衆夫寂焉莫之能奪也使讓生在唐虞
則元凱之次運值仲尼則顔冉之亞豈徒俗之凡偶近
器而已者哉階級名位亦宜超然若復隨輩而進非所
以章瓌偉之高價昭知人之絶明也傳曰函牛之鼎以
烹雞多汁則淡而不可食少汁則熬而不可熟此言大
器之於小用固有所不宜也邕竊悁邑怪此寶鼎未受
犧牛大羹之和久在煎熬臠割之間願明將軍回謀垂
慮裁加少納貢之機密展之力用若以年齒為嫌則顔
回不得貫德行之首子竒終無理阿宰之功苟堪其事
古今一也
苻融陳留浚儀人州郡禮請舉孝廉公府連辟皆不應
太守馮岱有名稱到官請融相見融一往薦達郡士范
冉韓卓孔伷等三人(冉為功曹卓為主簿伷為上計吏)因辭病自絶
鍾皓潁川人同郡陳寔年不及皓皓引與為交皓為郡
功曹會辟司徒府臨辭太守問誰可代卿者皓曰明府
欲必得其人西門亭長陳寔可寔聞之曰鍾君似不察
人不知何獨識我
張超河間人袁遺字伯業紹從兄為長安令超嘗薦遺
於太尉朱雋稱遺有冠世之懿幹時之量其忠允亮直
固天所縱若乃包羅載籍管綜百氏登高能賦覩物知
名求之今日邈焉靡儔
鄭玄北海人薦郡人孫乾於州乾被辟命玄所舉也乾
仕蜀位秉忠將軍
荀彧累官為尚書令薦杜襲於曹公以為丞相軍祭酒
崔琰為曹公東曹掾記讓曰徵事邴原議郎張範皆秉
德純懿志行忠方清靜足以厲俗貞固足以幹事所謂
龍翰鳳翼國之重寶舉而用之不仁者遠
蔣濟楚國人仕州别駕胡質與濟朱績俱知名於江淮
間仕州郡濟使見曹公曹公問曰胡通達長者也寧有
子孫不濟曰有子曰質規模大略不及於父至於精良
綜事過之太祖即召質為頓丘令
魏鄭袤為司空王朗府掾袤舉高陽許允扶風魯芝東
萊王基朗皆用之後咸至大位有重名
陳羣為曹公司空西曹掾屬羣薦廣陵陳矯丹陽戴乾
太祖皆用之
孫資河東人先是賈逵字梁道為郡吏守絳邑長郭援
之攻河東所經城邑皆下逵堅守後潰逵不屈節資舉
河東計吏到許薦於相府曰逵在絳邑帥厲吏民與賊
郭援交戰力盡而敗為賊所俘挺然直志顔辭不屈忠
言聞於大衆烈節顯於當時雖古之直髮據鼎罔以加
也其才兼文武誠時之利用
趙孔曜安平人明敏有思識管輅字公明清河太守華
表召為北黌文學一時士友無不歎慕孔曜與輅有管
鮑之分故從發干來就郡黌上與輅相見言卿腹中汪
汪故時死人半今生人無雙當去俗騰飛翺翔昊蒼云
何在此聞卿消息使吾食不甘味也冀州裴使君才理
清明能釋玄虛每論易及老莊之道未嘗不注精於嚴
瞿之徒也又眷吾意重能相明信者今當故往為卿陳
感虎開石之誠輅言吾非四淵之龍安能使白日晝隂
卿若能動東風興朝雲吾志所不讓也於是遂至冀州
見裴使君徽使君言君顔色何以消減於故邪孔曜言
體中無藥石之疾然見清河郡内有一騏驥拘縶後廏
歴年去王良伯樂百八十里不得騁天骨起風塵以此
憔悴耳使君言騏驥今何在也孔曜言平原管輅字公
明年三十六雅性寬大與世無忌可為士雄仰觀天文
則能同妙甘公石申俯覽周易則能思齊季主游步道
術開神無窮可謂士英抱荆山之璞懷夜光之寶而為
清河郡所錄北黌文學可為痛心疾首也使君方欲流
精九臯垂神幽藪欲令明主不獨治逸才不久滯高風
遐被莫不草靡宜使輅特蒙隂和之應得及羽儀之時
必能翼宣隆化揚聲九圍也裴使君聞言則忼慨曰何
乃爾邪雖在大州未見異才可用釋人鬱悶者思還京
師得共論道耳况草間自有清妙之才乎如此便相為
取之莫使騏驥更為凡馬荆山反成凡石即檄召輅為
文學從事一相見清論終日不覺罷倦天時大熱移牀
在庭前樹下乃至鷄向晨然後出再相見便轉為鉅鹿
從事三見轉治中四見轉為别駕至十月舉為秀才
毌丘儉為度遼將軍裴秀少好學有風操儉嘗薦秀於
大將軍曹爽曰生而岐嶷長蹈自然玄靜守真性入道
奥博學強記無文不該孝友著於鄉黨高聲聞於遠近
誠宜弼佐謨明助和鼎味毗贊大府光昭盛化非徒子
竒甘羅之儔兼包顔冉游夏之美爽乃辟為掾
鍾會累官為鎮西將軍裴楷明悟有識量少與王戎齊
名會薦之於司馬文王辟相國掾遷尚書郎賈充改定
律令以楷為定律郎事畢詔楷於御前執讀平議當否
楷善宣吐左右屬目聽者忘倦
蜀許靖字文休汝南人既在交阯劉璋遂使使招靖靖
來入蜀南陽太守宋仲子於荆州與蜀郡太守王商書
曰文休倜儻瑰瑋有當世之具足下當以為指南
秦宓字子勑廣漢緜竹人少有才學州郡辟命輒稱疾
不往奏記州牧劉焉薦儒士任定祖曰昔百里蹇叔以
耆艾而定策甘羅子竒以童冠而立功故書美黃髮而
易稱顔淵固知選士用能不拘長幼明矣乃者以來海
内察舉率多英雋而遺舊齒衆論不齊異同相半此乃
承平之翔步非亂世之急務也夫欲救危撫亂修已以
安人則宜卓犖超倫與時殊趣震驚鄰國駭動四方上
當天心下合人意天人既和内省不疚雖遭凶亂何憂
何懼昔楚葉公好龍神龍下之好偽徹天何况於真今
處士任安仁義直道流名四遠如令見察則一州斯服
昔湯舉伊尹不仁者遠何武貢二龔雙名竹帛故貪尋
常之高而忽萬仞之嵩樂面前之飾而忘天下之譽斯
誠往古之所慎重也甫欲鑿石索玉剖蚌求珠今乃隋
和炳然有如皎日復何疑哉誠知晝不操燭日有餘光
但愚情區區貪陳所見同郡彭羕字永年身長八尺容
貌甚偉姿性驕傲多所輕忽惟敬子勑薦之於太守許
靖曰昔高宗夢傅說周文求吕尚爰及漢祖納食其於
布衣此乃帝王之所以倡業垂統緝熙厥功也今明府
稽古皇極允執神靈體公劉之德行勿翦之惠清廟之
作於是乎始褒貶之義於是乎興然而羽翮未之備也
伏見處士緜竹秦宓膺山甫之德履雋生之直枕石漱
流吟詠緼袍偃息於仁義之途恬淡於浩然之域高概
節行守真不虧雖古人潛遁蔑以加旃若明府能招致
此人必有忠讜落落之譽豐功厚利建跡之勲然後紀
功於王府飛聲於來世不亦美哉羕位江陽太守
吳劉繇字正禮東萊牟平人其兄岱字公山州辟部濟
南濟南相中常侍子貪穢不循繇奏免之平原陶丘洪薦
繇欲令舉茂才刺史曰前年舉公山奈何復舉正禮乎
洪曰若明使君用公山於前擢正禮於後所謂御二龍
於長塗騁騏驥於千里不亦可乎位振威將軍
虞聳字世龍初為越騎校尉浙東河間太守嘗抽引人
物務在幽隱孤陋之中時王岐難聳以高士所達必合
秀異聳書與族子察曰世之取士曾不招未齒於丘園
索良才於總猥所譽依已成所毁依已敗此吾所以歎
息也
魯肅為偏將軍蜀先主領荆州龐統以從事守耒陽令
在縣不治免官肅遺先主書曰龐士元非百里才也使
處治中别駕之任始當展其驥足耳諸葛亮亦言之
於先主先主見與善譚大器之以為治中從事
晉鄒湛為國子祭酒閻纘字續伯博覽墳典該通物理
湛以纘才堪佐著作薦於秘書監華嶠嶠曰此職閒廩
重貴勢多爭之不暇求其才遂不能用後為漢中太守
祖秀才者失其名劉卞東平須昌人也縣補亭子秀才
於亭中與刺史箋久不成卞教之數言卓犖有大致秀
才謂縣令曰卞公府掾之精者卿云何以為亭子令即
召為門下史百事疎簡不能周密令問卞能學不答曰
願之即使就學無幾卞兄為太子長兵既死兵例須代
功曹請以卞代兄役令曰祖秀才有言遂不聽
馮收河東人同郡王接喪母哀毁過禮太守渤海劉原
好竒以旌才為務收試經為郎七十餘薦接於原曰夫
驊騮不總轡則非造父之肆明月不流光則非隋侯之
掌伏惟明府苞黃中之德輝重離之明求賢與能小無
遺錯是以鄙老思獻所知竊見處士王接岐嶷雋異十
三而孤居喪盡禮學過目而知義觸類而長斯玉鉉之
妙味經世之徽猷也不患玄黎之不啓竊樂春英之及
時原即禮命接不受原乃呼見曰君欲慕肥遯之高耶
對曰接薄祜少孤而無兄弟母老疾篤故無心為吏及
母終後為郡主簿迎太守温宇宇竒之轉功曹史州辟
部平陽從事時泰山羊亮為平陽太守薦之於司隸校
尉王堪出補都官從事
張華累官至司空成公綏少有才俊詞賦甚麗華雅重
綏每見其文歎服以為絶倫薦之太常徵為博士
胡母輔之為太傅越從事中郎光逸字孟祖為州從事
棄官投輔之薦逸於越越以門寒而不召越後因閒宴
責輔之無所舉薦輔之曰前舉光逸公以非世家不召
非不舉也越即辟焉書到郡縣皆以為誤審知是逸乃
備禮遣之嘗過河南門下飲河南騶王子博箕坐其旁
輔之叱使取火博曰我卒也惟不乏吾事則已安復為
人使輔之因就與語歎曰吾不及也薦之河南尹樂廣
廣召見甚悅之擢為功曹其甄拔人物若此
陸機吳郡人戴若思少遊俠機赴雒與其徒掠之機在
舫屋上遥謂之曰卿才器如此復作劫邪若思感悟投
劒就之遂與定交焉若思後舉孝廉入雒機薦之於趙
王倫曰蓋聞繁弱登御然後高墉之功顯孤竹在肆然
後降神之曲成是以商世之主必假遠邇之器藴匵之
才思託大音之和伏見處士廣陵戴若思年三十清冲
履道德量允塞思理足以研幽才鑑足以辯物安窮樂
志無風塵之慕砥節立行有井渫之潔誠東南之遺寶
宰朝之竒璞也若得託迹康衢則能結軌驥騄曜質廊
廟必能垂光璵璠矣惟明公垂神採察不使忠允之言
以人而廢倫乃辟之後為驃騎將軍
陸雲吳郡人愛才好士多所貢達移書太常府薦同郡
張贍曰蓋聞在昔聖王承天御世殷薦明德思和人神
莫不崇典謨以教下興禮樂以陶遠是以帝堯昭煥而
道協人天西伯質文而周隆二代大晉建皇崇配天地
區夏既混禮樂將庸君侯應歷運之會贊天人之期博
延俊茂熙隆載典伏見衛將軍舍人同郡張贍茂德清
粹器思深通初慕聖門棲心重仞啟塗及階遂升樞奥
抽靈匱於秘宮披金縢於玄夏思樂百氏博採其珍辭
邁翰林言敷其藻探微集逸思心洞神論道屬書篇章
光覿含竒宰府婆娑公門棲靜隱寶淪虛藏器褧裳襲
錦緇衣被玉曾泉改路懸車將邁考槃下位歲聿屢遷
縉紳之士具懷愾恨方今太清闢宇四門啟籥玄綱括
地天網廣羅慶雲興以招龍和風起而儀鳳誠巖穴耀
穎之秋河津託乘之日也而贍沉淪下位羣望悼心若
得端委太學錯綜先典垂纓玉階論道紫宫誠帝室之
瑰寶清廟之偉器廣樂九奏必登昊天之庭韶夏六變
必饗上帝之祀矣後為清河内史
劉毅東萊掖人同郡王基薦毅於内府曰毅方正亮直
介然不羣言不苟合行不苟容往日僑仕平陽為郡股
肱正色立朝舉綱引墨朱紫有分鄭衛不雜孝悌著於
邦族忠貞效於三魏昔孫陽取騏驥於吳坂秦穆拔百
里於商旅毅未遇知己無所自呈前已口白謹復申請
後為荆州刺史又同郡盛彦仕吳至中書侍郎吳平雲
薦之於刺史周浚
陳頵陳國苦人為州部從事元康中舉孝廉而州將留
之頵薦同縣焦保曰保出自寒素稟質清沖若得參命
必能光贊大猷允清朝望使黃憲之徒不乏於豫土令
頵庶免臧文之責州乃辟保
王述字懷祖累官為將軍尚書令温放之為給事黃門
侍郎以貧求為交州朝廷許之述與會稽王牋曰放之
嶠之子宜見優異而投之嶺外竊用愕然願遠存周禮
近參人情則望寔惟允時竟不納焉
桓彝為廷尉有人倫鑑識徐寧為輿縣令時彝嘗去職
至廣陵彝親舊還遇風停浦中累日憂悒因上岸見一
室宇有似廨署訪之云是輿縣彝乃造之寧清惠博涉
彝還謂庾亮曰吾為卿得一吏部矣亮問所在彝曰人
所應有而不必有人所應無而不必無徐寧真海岱清
士即為叙之遷吏部郎
何充累官侍中錄尚書事孔沈字德度有美名充薦沈
於司徒王導曰文思通敏宜登宰門辟丞相司徒掾瑯
邪王文學並不就
王羲之累官右將軍謝萬為豫州刺史領淮南太守監
司豫冀并四州軍事假節羲之與大司馬桓温牋曰謝
萬才流經通處廊廟參諷議故是後來一器而今屈其
邁往之氣以俯順荒餘近是違才易務矣温不從
鄧攸為河東太守陷於石勒勒長史張賓先與攸比舍
重攸名操因稱攸於勒勒召至幕下與語悅之以為參
軍給車馬
陽裕字士倫右北平無終人刺史和演辟為主簿王浚
領州轉治中從事忌而不能任石勒既尅薊城問棗嵩
曰幽州人士誰最可者嵩曰燕國劉翰德素長者北平
陽裕幹事之才勒曰若如君言王公何以不任嵩曰王
公繇不能任所以為明公擒也勒方任之裕乃微服潛
遁
張耽為牧府司馬張重華為涼州司馬金城太守張沖
降于石季龍將麻秋於是涼州振動重華掃境内使其
征南將軍裴常禦之常壁于廣武欲以持久弊之耽言
於重華曰臣聞國以兵為強以將為主主將者存亡之
機吉凶所繫故燕任樂毅克平全齊及任騎劫喪七十
城之地是以古之明君靡不慎于將相也今之所要在
於軍師然議者舉將多推宿舊未必妙盡精才也且韓
信之舉非舊名也穰苴之任非舊將也呂蒙之進非舊
勲也魏延之用非舊德也蓋明王之舉舉無常人才之
所能則授以大事今彊寇在郊諸將不進人情騷動危
機稍逼主簿謝艾兼資文武明識兵略若授以斧鉞委
以專征必能折衝禦侮殱殄凶類重華召艾問以討寇
方略艾曰昔耿弇不欲以賊遺君父黃權願以萬人當
寇乞假臣兵七千為殿下呑王擢麻秋等重華大悅以
艾為中堅將軍配步騎五千擊秋引師出振武夜有二
梟鳴于牙中艾曰梟邀也六博得梟者勝今梟嗚牙中
尅敵之兆於是進戰大破之斬首五千級重華封艾為
福祿伯善待之
郭播為姚興隴東太守時赫連勃勃乞伏乾歸作亂西
北秃髮傉檀沮渠蒙遜擅兵河右興疇咨將帥之臣欲
鎮撫二方播言於興曰嶺北二州鎮戶皆數萬若得文
武之才以撫綏之足以靖塞姦路興曰吾每思得廉頗
李牧鎮撫四方使便宜行事然任非其人常致負敗卿
試舉之播曰清潔善撫邊則平陸王子元始雄武多竒
略則建威王煥賞罰必行臨敵不顧則奮武彭蚝興曰
蚝令行禁止則有之非綏邊之才也始煥年少吾未知
其為人播曰廣平公弼才兼文武宜鎮督一方願陛下
遠鑑前車近悟後轍興不從
宗敞涼州人姚興署為涼州刺史敞以别駕送前刺史
王尚還長安傉檀曰吾得涼州三千餘家情之所寄唯
卿一人奈何捨我去乎敞曰今送舊君所以忠於殿下
傉檀曰吾今新收貴州懷遠安邇之略為之若何敞曰
涼土雖弊形勝之地道繇人弘實在殿下段懿孟褘武
威之宿望辛晁彭敏秦隴之冠冕裴敏馬鋪中州之令
族張昶涼國之舊裔張穆邊憲文齊楊班梁崧趙昌武
同飛羽以大王之神略撫之以威信農戰並脩文教兼
設可以縱横於天下河右豈足定乎傉檀大悦賜敞馬
二十匹
宋鄭鮮之為桓偉安西功曹舉陳郡謝絢自代曰蓋聞
知賢弗推臧文所以竊位宣子能讓晉國以之獲寧鮮
之猥承人乏謬蒙過眷既恩以義隆遂再叨非服知進
之難屢以上請然自退之志未獲暫申夙夜懷冰敢忘
其懼伏見行參軍謝絢清悟審正理懷通美居以端石
雖未足以舒其采章升庸以漸差可以位擬人請乞愚
短甘充下列授為賢牧實副羣望
南齊何點廬江人陸慧曉為武陵王畢征虜功曹點薦
慧曉於豫章王嶷補司空掾加以恩禮
江祀為明帝驃騎東閣祭酒薦諸葛璩於帝曰璩安貧
守道悦禮敦詩未嘗投刺邦宰曳裾府寺如其簡退可
以揚清厲俗請辟為議曹從事帝許之璩辭不赴
王融與孔休源相友善融薦之於司徒竟陵王為西都
學士又江革弱冠舉南徐州秀才時豫章胡諧之行州
事融與諧之書令薦革諧之方貢瑯琊王沈便以革代
之融位寧朔將軍
丘巨源初仕宋為奉朝請時太祖為鎮軍巨源薦南徐州
祭酒王智深於太祖拔為府行參軍除豫章王國常侍
劉瓛為會稽府丞賀瑒祖道力善三禮瑒少傳家業瓛
見瑒深器異之嘗與俱造吳郡張融指瑒謂融曰此生
神明聰敏將來當為儒者宗瓛還薦之為國子生
梁杜惲京兆人高祖臨雍州問惲求州綱惲舉襄陽令
柳慶遠高祖曰文和吾已知之所問未知者耳因辟别
駕從事
張率為黃門侍郎嘗薦顧協於帝問協年率言三十有
五帝曰北方高原四十強仕南方卑濕三十已衰如協
便為已老但其事親孝與友信亦不可遺於草澤卿便
稱勑喚出於是以協為太學博士
明山賓累官為國子博士散騎常侍鮑幾字景玄貧以
母老詣吏部尚書王亮干祿亮一見嗟賞舉為舂陵令
後為山賓所薦為太常丞以外兄傅昭為太常依制緦
服不得相臨改為尚書郎
賀琛普通中太尉臨川王宏臨州召補祭酒從事琛年
已四十餘始應辟命武帝聞其有學術召見文德殿與
語悅之謂僕射徐勉曰琛殊有世業應補王國侍郎稍
遷兼中書通事舍人
陸倕為吏部郎沈峻初為國子助教倕與僕射徐勉書
薦峻曰五經博士庾季達須換計公家必欲詳擇其人
凡聖賢可講之書必以周官立義則周官一書實為羣
經源本此學不傳多歴年世北人孫詳蔣顯亦經聽習
而音乖楚夏故學徒不至唯助教沈峻特精此書比日
時聞講肄羣儒劉巖沈熊沈宏之徒並執經下坐北面
受業莫不歎服人無間言苐謂宜即用此人命其專此
一學週而復始使聖人正典廢而更興累世絶業傳於
學者勉從之奏峻兼五經博士於館講授聽者常數百
人
劉遴之南陽湼陽人元帝鎮荆州以為長史遴之鄉人
宗憻少聰敏語輒引古事鄉里呼為小兒學士帝謂遴
之曰貴鄉多士為舉一有意少年遴之以憻應命即日
引見令兼記室
北齊甄琛中山人為定州長史簡試諸生見同郡杜
弼策問之義解閑明應答如響大為琛所歎異其子寬
與弼為友州牧任城王澄聞而召問深相嗟賞許以王
佐之才琛還雒與澄並稱之於朝丞相高陽王等多相
招命
裴鑑為臨漳令樊遜為臨漳小吏鑑擢為主簿仍薦之
於右僕射崔暹與遼東李廣渤海封孝琰等為暹賓客
劉仁之為魏彭城王韶定州長史時孟業為典籖仁之
後為兖州臨别謂吏部崔暹曰貴州人士唯有孟業宜
銓之他人不可信也崔暹問業曰君往在定州有何政
績使劉西兖如此欽歎答曰稟性愚直唯自脩也
孫騰早依附高祖深見待信行臺郎孫搴以文才著稱
騰以宗情薦之未被知也會高祖西討登鳳陵命中外
府司馬李義深相府城局李士略共作檄文二人皆辭
請以搴代高祖乃引搴入帳自為吹火催促之搴援筆
立成其文甚美高祖大悦即署相府主簿專典文筆
司馬子如與高季式召散騎常侍孫搴飲酒搴醉甚而
卒高祖親臨之子如叩頭請罪高祖曰折我右臂仰覓
好替還我子如舉魏收季式舉陳元康以繼搴焉
唐房玄齡為秦王府記室時秦府兵曹杜如晦改陜州
長史玄齡白秦王曰餘人不足惜杜如晦聰明敏達王
佐之才也若使守藩無所用之必欲經營四方非此人
莫可秦王乃請為秦府掾杜淹時不得調將委質於隱
太子時封德彝典選以告玄齡恐隱太子得之長其姦
計於是遽啟秦王引為天策府兵曹參軍文學館學士
王鎔鎮州節度光啟初進表薦幽州權兵馬留後李全
忠曰臣准幽州狀報當道以李全忠權知節度兵馬留
後事伏以天步初迴神京乍復凡諸藩鎮咸務謐寧况
幽州地控北番界臨東海土俗素稱其雄勇人情須自
於綏懷留後李全忠夙習武經頗彰公器軍郡既聞其
愛戴轅營必易於叶和苟將付以元戎誠謂雅符衆望
臣累令偵探靡不端詳事繫安危理難緘默伏惟皇帝
陛下早迴天鑑速注陽光便委兵權俯徇人欲則豈獨
遐陬士卒便獲其慰安實亦隣壤生靈免虞其騷動關
於久遠合具奏陳
梁王發為太祖汴京觀察度支使鄉人敬翔晦跡數年
甲辰東游梁苑遇發時發為太祖所禮節制之權悉寄
於發發每有軍旅重事未决者咨詢於翔既而評之無
不得宜發自知才不及翔乃舉翔於上上召翔一見語
及時務異而禮焉自是委以奏記事無巨細必預之
秦韜玉為鹽鐵使有高途字昭遠者唐初申國公士廉
八代孫初為鄜州從事為韜玉所知薦於太祖乃署宣
武軍掌記
後唐張全義為河南尹鄭珏以家世依全義家于雒陽
應進士十九年不登第戶部侍郎李渥寓居雒都素為
全義所禮光化三年渥為禮部侍郎知貢舉全義以書
薦託珏方擢第
郭崇韜為樞密使趙鳳仕梁為天平節度判官明宗拔
鄆州得鳳送之於莊宗崇韜素聞其名及見與語乃薦
為扈鑾學士
李延光梁末帝時以儒士侍講禁中李愚天復中避地
河朔與延光客於山東至是延光屢言愚之行高學贍
有史魚蘧瑗之風召見矢謨王霸之術嗟賞久之擢為
左拾遺
張礪初為舉子在梁依翰林學士李愚貞明中礪自河陽
北歸莊宗拔授太原府掾出入崇達之間揄揚愚之節
概及愚所為文仲尼遇顔回壽夷齊非餓等篇人望風
稱之
孟知祥初為莊宗中門使莊宗平定魏博知祥與李紹
宏俱掌機要俄而幽州失帥上令紹宏權知幽州軍府
事孟知祥地居右戚兼要密之任事難責重切於辭避
嘗於上前保薦郭崇韜言有剖繁治劇之能堪委腹心
之任故上召至以為副中門使以副知祥
王居敏為太子詹事元帥秦王從榮府判官與為刑部
侍郎劉贊明有鄉曲之舊以秦王盛年自恣須朝中選
端士納誨冀其稟畏乃薦贊明授秘書監兼秦王傅
范延光為汴州節度清泰三年以汴州觀察判官王仁
裕仕蜀至中書舍人蜀亡東徙累為藩府從事至是延
光言其不可滯於賓佐帝亦知之故以為司封員外郎
知制誥充翰林學士
安重誨為樞密使李崧始辟范延光常山為管記與宰
臣李愚從莊宗皇子繼岌伐蜀擢為拾遺俄而延光入
代安重誨為樞密使奏崧以本官為本院學士
漢蘇禹珪為司空乾祐中景範除大理正屬周太祖出
鎮於鄴禹珪薦範于太祖因奏為鄴都留守推官
冊府元龜卷八百二十八
