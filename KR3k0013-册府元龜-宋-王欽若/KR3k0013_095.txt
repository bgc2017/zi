冊府元龜卷九十五宋王欽若等撰
帝王部
赦宥第十四
漢高祖以晉開運四年二月即位於晉陽宫稱天福十
二年五月辛亥至陜府釋管内禁繫罪人
六月甲子至東京戊辰赦曰王者興膏雨之師所以蕩
瑕穢下哀痛之詔所以弔傷夷朕頃自晉朝俾乂并土
屬戎夷兆亂致干戈日尋每懷如燬之憂常竭扶顛之
力旋以金行失馭天驕縱暴北䧟河塞南踰官渡盗據
宫闕凌辱衣冠蹂踐我京畿虔劉我生聚田不易壠人
不聊生干戈布於四郊鋒鏑聞於千里人既思主朕實
疚心遂乃建彼義旗整斯戎輅雪萬民之枉抑期九土
之和平求理之端惟刑是恤况時當養物仁在好生爰
覃觧網之恩用廣泣辜之道應天福十二年六月十五
日昧爽已前諸道州府見禁人等已結正未結正已發
覺未發覺除十惡五逆外其餘罪無輕重咸赦除之三
司地征六營軍費素懸數額皆有限程但以兵革屢興
旱蝗相繼蓋督吏不能開許致疲民無以供輸苟不蠲
除轉成困弊天福十一年已前諸道州府應係殘欠税
租竝特除放朕昨夙駕河汾薄狩陜虢洎及京邑周覽
神臯禾黍廢為閒田墻屋毁為平地悽傷滿目指顧傷
心且農夫不耕廩食何取蠶婦不織府帛何輸言念流
離諒宜矜恤况朕頃在藩翰備諳稼穡自臨大寶首念
蒼生常久困於蕃戎欲盡蠲其租賦又以干戈未弭士
馬方繁月無見粮歲無常給特於經費須此减除其東
西兩京畿内遭契丹蹂踐暴苦處人牛俱喪蠶麥不收
雖近復田園固無可輸納其東西兩京一百里内今年
夏税及沿徵物色竝與蠲放其一百里外曾有契丹經
過劫掠之處委本處官吏躬親恤問如實被契丹蹂踐
不虛其今年夏税大小麥苖子沿徵物色等各放一半
其京城内先遭張彦澤明行拷捶劫掠資財兼被契丹
毁折屋舍括率緍錢爰屬艱危併罹殘虐爰符望幸用
慰來蘇其京城内今年㕓税與减一半雨露之恩豈宜
有間文武之吏咸與維新應内外臣僚及京百司并諸
官吏將校等各具名銜申奏當與加恩應有契丹除授
諸道節度觀察防禦團練使刺史及令錄賓僚將吏等
竝各安職任不議改更勉思共理之規更俟維新之命
或曾經謫官又念投荒苟亡惻隱之恩何示炤臨之德
應已前貶降官未量移者當與量移已量移者便與叙
錄應該徒流者與放還近因獫狁猖狂萑蒲充斥交相
劫剽不問官私遂令王事之人空有係官之數應屬省
務局錢榖曾經契丹及草寇般擎處據已勘到實數仰
三司具指實條奏當議别有指揮應係欠省司錢物尚
令逐處徵催全放則因便生姦加罪則困窮可憫宜下
三司據見有家業抵當外如實無充折者特貸餘生更
無任使亡命不逞之徒殘民蠧物之類或隱藏山谷或
畏懼典刑及今日已前結集為非者竝不問罪仍令所
在長吏丁寕曉諭如願在軍都者量材安排如不願在
軍都者即任歸農業與限兩月明示招携如限滿依前
結集為非不議寬恕即嚴加捕捉復罪如初浚都重地
汴水名區控襟帶於八方便梯航於萬國眷言王氣允
稱皇居其汴州宜仍舊為東京朕以肇興寶歴克嗣炎
精遐追雍雒之宏規仰仗高光之盛烈其國號宜改為
大漢朕始事晉以至開國雖易服建號固有通規念舊
懷恩未忍改作其年號仍舊稱天福於戲帝王之道亭
毒為先黃老之言清淨為本用示滌瑕之典宜敷作觧
之恩矧惟臨馭之初方屬艱難之運當欲盡除疾苦漸
致康寕用遵置器之方庶减納隍之慮凡在遐邇宜體
朕懷
十月甲申北廵至韋城制曰自古聖帝明王開基創業
輯寕庶彙康濟四方行寬大之恩不遺遐邇布含宏之
德無隔華夷頃屬前朝季年中原失馭蒸黎板蕩㝢縣
分離寰區多兵燹之鄉宫闕作枕戈之地幾百萬之生聚
俱䧟虎狼數千里之人煙頓成荆棘朕屬兹多難思庇
生民憫晉祚之覆亡憤胡塵之紛擾繇是痛心疾首躍
馬提戈慕大業于高光起義師於汾晉匈奴運盡魁首
天亡殘孽遺妖奔巢走穴繼平凶醜再造乾坤盡復諸
華不失舊物顧惟𦕈質獲荷寵靈怵惕于懷憂勤在念
朝野亂離之後國家開剏之初每慮德澤未優炤臨尚
狹懼一夫之不獲恐一物之乖宜思濟艱難靡遑宵旰
大河之北易水之南久困兵戈聚成瘡痏男孤女寡十
室九空念此興懷澘然出涕近者北地州府相次歸明
覩千里之坦夷顯羣心之忠順今則方當展義爰用省
方宜宏及物之恩用廣維新之澤應鄴都管内及邢洺
慈相衞鎮深趙具冀博滄景德易定祁泰等州管内應
見禁罪人取十月五日昧爽已前已結正未結正已發
覺未發覺常赦所不原者咸赦除之自契丹為患已來
敵騎所至之處劫掠之外殺害實多方布仁慈豈限存
殁應河北曾經契丹殺害處所有無主骸骨竝仰所在
長吏勤加指揮收歛埋葬其有官員將吏殁於王事及
曾被契丹脅從指使返遭殺害者竝可搜訪逐人子孫
及親嫡骨肉具名聞奏當與量材任使必令存濟捨過
錄功方務含垢逋亡服叛惟切推誠契丹節度使麻答
見在定州自前曾輸欵誠欲來歸順已降詔諭想計聞
知當俟傾心别加殊渥幽燕瀛莫舊屬蕃戎惟彼生靈
久遭屈辱近知軍民憤激志願歸明苟能密設機謀審
圖禍福必然成事終享功名上郡雄藩當用酬奬鎮州
殺僇契丹之時軍人百姓竝立勛效其軍都將校員寮
已行恩澤訪知百姓闘敵之際死傷甚重聽聞已來傷
歎尤切其逐人本家宜令本道常加優䘏向者有漢地
諸色人員隨契丹北未能歸還去國離鄉益加憫念其
本人骨肉仰所在存䘏倍加安撫先有諸色人曾伏事
著契丹官員者一切放逐穩便所在不得動搖於戲上
天悔禍黔首愛生敢忘兢慎之心冀合升平之運凡在
黎庶當體朕懷
乾祐元年正月乙卯制曰昔我藝祖神宗開基撫運以
武功平禍亂以文德致昇平澤潤生民慶流長世淳耀
之德不冺延洪之業無窮肆予冲人猥集大命荷上穹
之眷祐揚列聖之耿光底定四方奄有萬國纘堯承緒
欽若永圖嗣夏配天不失舊物乃者有晉失馭羯賊亂
常蛇虺肆毒於寰區豺狼暫穴於宫闕虔劉我生聚俘
掠我吏民戎馬所經人煙殆絶海内無主天下騷然朕
方在躍潛遇兹屯難秉旄誓衆憤其家國之仇冒暑出
師雪彼生靈之怨皇天后土悔禍誘衷胡虜喪亡遼羯
潰亂腥羶屏氣屬縣歸心按六轡而嚴屬車克寕西道
走空函而飛折簡遂定中州旋以王業尚難魏郊斯梗
當思康濟爰議省廵一方既靜於煙塵九野漸期於清
晏今則已旋魏闕正屬王春三陽布和四序更始便宜
宣德澤以順發生紀號易年式顯鼎新之祚宥過懋德
載覃渙汗之恩可大赦天下改天福十三年為乾祐元
年自正月五日昧爽已前犯罪除十惡五逆外罪無輕
重已發覺未發覺已結正未結正咸赦除之諸貶降官
未量移者特與量移已量移者與復資叙用諸色配流
人竝放還鄉里其除名不齒者量與叙錄諸處散闕場
院官自前有因繇欠折即目竝無抵當灼然無可徵督
者宜令三司勘覆聞奏豐阜之道耕種為先宜伸勸課
之條以重衣食之本應天下戶口夏税見供輸頃畆税
賦外一人任戶開墾荒地及無主田土五年之内不議
納税亦聞自前有此指揮始即許其開耕旋乃却行簡
括既非誠實顧失緝綏朕以化理域中信敷天下必無
改易庶廣耕桑宜令所在長吏明行曉示自中原板蕩
編戶瘡痍凶歉薦臻逋逃未復加以徵賦煩重差配頻
仍言念疲羸宜伸撫恤比聞州縣調役未甚均平秋夏
供輸不依條制生靈受弊胥吏成奸宜儆尤違俾循軌
度所有逐處戶口宜令觀察使刺史縣令設法招緝除
宣省指揮外不得非理差配其合充色役人戶不許官
吏州縣影占務均苦樂其秋夏輸納只依朝廷指揮受
納不得有加耗取覓若或差人察訪不虛其主者監官
必加深罪更在藩侯郡牧共理分憂嚴設科條以副委
任一昨親征鄴部暫駐野營周覽鄉川備觀凋瘵所宜
優恤以召和平其鄴都四面人戶去城三十里内所有
天福十二年賦税并緣徵一物以上并可特放其無主
破毁墳墓仰差官吏如法掩瘞兵荒之際寇盗連羣自
朕始及京師以宣赦宥尚聞結集未復家園豈非告諭
之未嚴慰撫之未至今則陽春資始東作將興雨雪及
時耕桑有望所宜各歸營養自取安全式敷在宥之恩
載啟自新之路應諸處有前自為非惡迹之人一切放
罪不問便可安家樂業各歸營農所在不得動搖赦書
到後仍與限一月若不歸本家復罪如初當令緊切擒
捕必無矜恕仍别有條理指揮恭惟列祖園陵諸聖祠
廟桑田變海當時之弓劒猶存精爽在天終古之威靈
不冺載惟追感誠切永懷其雍州西京及諸州府應有
諸帝陵廟仰所在修奉務令完葺國家大事惟祀與戎
苟蘋藻之不虔則神祗之安享起今後凡有祠祭所供
用之物務在豐潔宜令有司精細點檢向者邊警方聞
或有抱幽冤而沒地王師薄伐或有徇忠節以殞身念
彼遺魂宜覃霈澤自國家舉義已來應有將校臣寮沒
於王事及晉朝臣寮枉遭契丹屠害者竝與追贈如已
追贈爵秩未高者更與贈官仍令搜訪子孫量材叙錄
朕昨展義省方討違伐叛適當平定且錄勤勞應扈從
鄴都城下内外文武臣寮及馬步諸軍將校并在京部
署廵檢官員職掌諸軍將校等升除已行恩命外所有
未曾加恩者宜令中書門下條舉聞奏兼鄴都以來沿
路州縣迎奉大駕供饋宿頓粮草無遺闕處其職掌及
州縣官吏竝可等第甄錄天下名山大川聖帝明王忠
臣烈士祠廟墳墓委所在量事修葺自唐莊宗後來應
有文武大臣功德昭著者其凌替子孫量與叙錄其有
先曾仕契丹并有骨肉見在契丹者其本人本家所在
切須安存不得妄有恐動朕昔在藩邸頗熟臣寮文武
之才嘗備觀其梗槩方員之用宜更察於精微俾取質
于衆多庶無遺於後造應文武常參官仰准唐建中年
故事上任後三月表舉一人自代軍國之費務在豐財
關市之征資於行旅所宜優假俾遂通流應天下商旅
往來所在竝須饒借不得妄有擾勒卑宫菲食前代之
令猷革舄綈衣哲后之明德至於損上益下惜力愛人
冀息煩苛漸期富庶所有乘輿服御後宫費用太官常
膳一切减損在京及内諸司竝天下州府除應奉軍期
急切外其餘不急之務非理營造竝皆停罷免致勞役
徵聘丘園免遺邦彦恢張名教俾厚人倫應有藴蓄器
能精通理道文理該博武略縱横而退遁於家高尚其
事者委所在訪尋當俟徵用義夫節婦孝子順孫仰具
聞奏即議旌表於戲創業惟難守成非易敢忘馭朽思
致偃戈更頼文武股肱藩后同心康濟勠力弼諧永冀
隆平共臻仁愛凡在戴履宜體朕懷赦書有所未該者
委有司舉奏赦書日行五百里敢以赦前事言者以罪
罪之
隱帝以乾祐元年二月辛巳即位癸巳制曰古先哲王
繼天御物必有大造被於生民故能流餘慶於子孫保
永圖於宗社我國家本惟堯之洪緒襲有漢之耿光歷
數有歸謳歌所屬先帝乘時出震應運開國爰在初潛
適丁難否妖孽盗居於宫闕腥羶肆毒於寰區血肉黔
黎荆榛赤縣繇是建靈旗而指敵仗黃鉞以誓師逐捕
寇於龍荒救含生於虎口遺身利物功德契於三靈以
欲從人潤澤流於八表大統既集仙馭俄遷號慕終天
殞越無地肆予小子獲纂丕基上承顧命之嚴下廹羣
臣之請遺弓如昨仍几具存瞻黼扆以椎心處苫廬而
瀝血而文武庶尹將相大臣連上封章請臨政事固拒
雖切敦勸彌堅蓋負荷於𦕈躬復祗膺於永命諒難固
執須強荒羸恭已視朝載惟感咽向明而治始聽斷於
萬幾作觧之恩宜昭宣于四海可大赦天下取二月十
三日昧爽已前所犯罪有已結正未結正已發覺未發
覺罪無輕重常赦所不原者咸赦除之諸左降官未量
移者與量移已量移者與復資已復資者與叙用應諸
有盗賊處宜准今年正月五日所降恩赦放罪招携宜
令所在長吏更切曉諭招喚各令歸業安家營養竝不
問以前違犯仍倍加安撫文武臣寮侍衞將士赤心為
國勠力勤王盡節盡忠同心同德輔翊先帝推戴冲人
言報忠勞宜伸渥澤應中外文武臣僚將吏各加恩寵
其馬步諸將軍兵士等各賜賞給已從别勑處分尚念
國家多事帑藏尚虛賜賚未優良深媿意兵火之後灾
沴相仍編戶傷殘比屋貧弊重以科徭未息輸歛不時
言念瘡痍宜伸蠲復天福十二年終已前殘欠秋夏税
賦及和糴沿徵一物已上並特放所有徧經灾沴處開
封府滑曹鄆宋亳單潁徐宿兖沂密孟鄭懷衞澶濮等
州并濮城四面三十里内共二十處除已放去年殘税
外宜更加軫䘏其今年夏麥苗子於舊額上特與放免
一半頃經戎虜所在驚騷於場院課程州府管係既有
䧟失宜示矜蠲應州府縣鎮遭契丹草寇及軍都更變
驚却兼有搬送綱運已離本處沿路遭劫奪諸色錢帛
一物已上兼天福十二年六月終已前諸州府鹽麴商
税鐡冶不敷課利及主持錢物粮草柴蒿敗闕欠折等
一切特與除放其主事人員亦放罪其有契丹犯闕之
時諸州府有危疑之處分差兵士守把城池逐急將係
省錢物充兵士優給犒設諸道州府有去年六月終已
前全分支却將士春冬衣賜及諸色諸受自來累行徵
納者竝與撿驗除破先是諸州府被契丹率配到錢物
逐處差人管押送納有欠折者勘驗指實竝與除破天
福十二年六月終已前逐處收刈到芟草積年損爛及
欠少處竝令除放孝治之道不獨其親况推許國之忠
俱享承家之慶感霜露者宜覃渥澤奉晨昏者亦示寵
章立身揚名于斯為美在朝文武臣寮内諸司使及侍
衞諸軍都虞候已上諸道節度防禦團練刺史并見任
節度副使行軍司馬藩方馬步軍都指揮使父母祖父
母見存者竝與加恩亡殁者竝與追贈追封已追封追
贈者更封贈禮稱助祭詩美作賓誠歴代之嘉猷蓋近
朝之闕典興衰繼絶宜舉舊章其唐晉兩朝可求訪子
孫訪立為二王後州縣之職朝廷命官既曠事者有懲
豈奉公者無勸諸處令錄主簿在任顯有殊績善於勸
課招輯徵科靜辨者委所在具以名聞當加優奬仍以
時經多事民未小康每念疲羸倍懷軫惻天下州縣戶
口除宣省指揮外不得輒有科配徭役如合充色役者
竝須定奪允當其力及大戶竝不得諸處投名影占稍
違科條當舉典憲古者慮政教之紕繆詢理道于芻蕘
蓋欲使外事不壅於中下情得通於上言路既廣頌聲
則聞况在纘承之初實繫忠讜之說内外臣寮如有所
見便於時政者可直言得失無所隱任賢勿二得士者
昌仰稽聖謨敷求時彦訪諸貞遁庶無遺才天下有賢
良方正文才武略不求進逹處于沉滯者仰所在搜訪
以聞名實相得當加擢任於戲建邦撫運念創業之維
難繼統承基知守文之不易纘紹惟重憂思匪寕所頼
列辟宗臣元勲舊德股肱王室保佑朕躬共致扶持庶
無失墜爰覃霈澤用洽中區凡在炤臨當體予意
二年正月乙巳朔制曰朕以𦕈躬獲纘洪緒念守器承
祧之重懷臨深履薄之憂屬以縣道猶艱王室多故天
降重戾國有大喪奸臣樂禍以圖危羣寇幸灾而伺隙
力役未息兵革方殷朕所以嘗膽卧薪廢食輟寢雖居
億兆之上不以九五之尊漸冀承平永安遐邇内則禀
太后之慈訓外則仗多士之忠勲股肱叶謀爪牙宣力
西推三叛撫其背而扼其喉北挫羣胡斷其臂而折其
脊次則巴卭嘯聚淮海猖狂纔聞矢接鋒交已見山摧
岸沮寇難少息師徒無虧兼以修奉園陵崇建宗廟右
賢左戚同寅協恭多事之忠大禮無闕負荷斯重哀感
良深今三陽布和四序更始宣申兌澤允答天休恤獄
緩刑赦過宥罪當萬物之莩甲開三面之網羅順彼發
生以召和氣應乾祐二年正月一日昧爽已前天下見
繫罪人除十惡五逆官典犯贓合造毒藥劫家殺人賊
黨正身外其餘犯人及關連竝放如河中府李守真鳳
翔王景崇永興趙思綰等比與國家素無讐釁偶因疑
懼遂致叛違所以命將陳師徵辭問罪止期旦夕必見
功收然以彼之提封朕之黎庶久䧟孤壘可念非辜易
子析骸填溝委壑為人父母寕不軫傷但以屈己愛人
先王厚德包荒含垢列聖美談宜宏濟物之恩用廣好
生之道其李守真王景崇趙思綰等宜令逐處都部署
分明曉諭若能翻然順歸朕竝待之如初當保始終享
其富貴明申信誓固無改移其或不認推誠堅欲拒命
便可應時攻擊尅日盪平候收復城池罪止元惡其餘
詿誤一切不問仍預告諸軍破城日不可殺人放火諸
處草寇等抛棄耕農聚集林藪晝伏夜動害物殘人前
後累令剪除繼行招諭尚恐疑懼特示寬恩如能改過
知非出來陳首者應已前所有為非一切不問宜令逐
處節度刺史及廵撿使明行曉示宜逹朝廷恩旨冀其
歸業常切撫安不得信任節級所繇衷私怨慟重念征
討已來勞役尤甚兵猶在野民未息肩急賦繁徵財殫
力匱矜恤之澤未暇於疾羸愁歎之聲幾盈於道路尚
以軍旅未息帑廩無餘猶稽蠲復之恩空懷愧憫之意
即候邊𤇺少弭國患漸除當議優饒冀獲蘇息諸道藩
侯郡守等咸分寄任共體憂勞更宜念彼瘡痍倍加勤
䘏究鄉閭之疾苦去州縣之煩苛勸課耕桑省察冤濫
共恢政理用副憂勞凡百臣僚當體朕意
冊府元龜卷九十五
