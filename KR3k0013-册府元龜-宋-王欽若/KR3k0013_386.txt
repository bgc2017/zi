册府元龜卷三百八十六宋王欽若等撰
將帥部
褒異第十二
梁趙犨唐僖宗時為陳州刺史賊巢驍將孟楷擁徒入
項縣犨引兵擊之賊衆大潰生擒孟楷中和三年朝廷
聞其功就加檢校兵部尚書俄轉右僕射不數月加司
空進封穎川縣伯巢黨復與蔡州秦宗權合勢以攻宛
丘犨祈師於太祖太祖引大軍會於陳之西北陳人急
攻巢寨重圍遂解獻捷于行在五年八月除犨為蔡州
節度使于時巢黨雖敗宗權益熾唯陳去蔡百餘里兵
少力微日與爭戰及巢黨敗宗權誅文德元年蔡州平
朝廷議勲以犨檢校司徒充泰寧軍節度使又改授浙
江節度使兼領二鎮昭宗龍紀元年三月又以平巢蔡
功就加平章事充忠武軍節度使仍以陳州為理所
趙昶者犨之仲弟也昭宗時為忠武軍節度使亦以陳
州為理所時秦宗權未滅昶每選精銳深入蔡賊雖衆
終不能抗以至宗權敗焉朝廷賞勲加檢校司徒
趙珝者犨之季弟也犨為陳州刺史以珝為親從都知
兵馬使時巢黨東出商鄧與蔡賊會衆至百餘萬攻陳
陳人大懼珝與二兄堅心誓衆約以死節會太祖率大
軍解其圍朝廷議功加檢校右僕射遥領處州刺史
羅紹威為魏博節度使唐昭宗天祐三年詔許本道立
三代私廟至太祖開平元年十月帝以紹威近年以來
貢輸極頻且倍於諸道帝慮其殫於事力以及於民遂
勞而止之賜以南越所貢珍珠枕龍腦帶後紹威疾革
遣使上章祈骸太祖撫案動容顧使者曰亟行語而主
為我強飯如有不可諱當世世貴爾子孫以相報也仍
命其子周翰監總軍府及訃至輟朝三日册贈尚書令
羅周翰紹威子也紹威薨復為魏博節度使太祖乾化
二年帝北廵至昌樂縣周翰來見於行宫宣至内殿對
仍於御前賜食數刻乃退及辭歸鎮詔以良馬玉帶金
銀器及香藥賜而遣之
王罕之為河陽節度唐昭宗乾寧二年李克用為邠州
行營四面都統克用表罕之為副及誅王行瑜罕之以
功授檢校太尉食二千戸
馮行襲唐僖宗時為金州防禦使時興元楊守亮將襲
京師道出金商行襲逆擊大破之詔升金州為節鎮以
戎昭軍為額即以行襲為節度使
龐師古為太祖偏將援陳破蔡累有戰功遂用為都指
揮使唐昭宗乾寧四年正月復統諸軍伐鄆拔之擒其
帥朱瑄以獻始表為天平軍節度留後尋授徐州節度
使檢校司徒
張存敬為諸軍都虞候唐昭宗天順二年佐霍存董大
軍收宿州以功奏加檢校兵部尚書太祖東征徐兖存
敬屢有俘斬之功凡授指顧皆與機會矢石所及必以
身先太祖尤加優異為行營都指揮使檢校右僕射天
復元年春太祖以河中節度使王珂與太原結親憑恃
驕恣命存敬統大軍討之即日收絳州生擒刺史陶建
劉洎至晉州刺史張漢瑜來降二郡平進軍攻河中王
珂請降太祖嘉之乃以存敬權知護國軍留後未幾檢
校司空宋州刺史未之任卒於河中太祖痛惜開平初
追贈太保
葛從周唐僖宗時為大校從太祖破魏軍又晉人圍張
全義於河陽從周赴援大破晉軍解河陽之圍以功
表授檢校工部尚書從朱珍討徐州拔豐縣敗時溥加
檢校刑部尚書昭宗大順二年八月與龐師古同攻兖
州朱瑾乾寧二年十月擒其部將孫漢筠累立戰功自
懷州刺史歴曹宿二州刺史遷檢校右僕射三年五月
從周擊并師殺戮殆盡與龐師古渡河擊鄆四年正月
下之乘勝伐兖其將朱懷英以城來降以功授兖州留
後檢校司空光化元年四月又大破并師大軍以從周
兼領邢州留後二年春幽州劉仁恭寇魏州從周擊走
之授宣義軍司馬三年八月從太祖破并人表授檢校
太保兼徐州兩使留後尋為兖州節度使天復元年青
州劉鄩陷兖州太祖命討之十一月鄩舉城降以功檢
校太傅末帝即位制授潞州節度使令坐食其俸加開
府儀同三司檢校太師兼侍中封陳留郡王累食邑至
七千戸命近臣旌節就别墅賜之貞明初卒於家册贈
太尉
謝彦章事太祖為騎將未帝嗣位用為兩軍馬軍都軍
使累與晉軍接戰有功尋領河陽節度使
張歸霸自太祖鎮宣武補劇職僖宗光啟二年與蔡賊
秦宗權將張郅較勝為飛戈所中即拔馬却逸控弦一
發賊洞頸而墜遂兼騎而還太祖時於高丘下瞰備見
其狀面加賞激厚以金帛及所獲馬錫之又常被命發
伏兵掩殺千餘人奪馬數十匹尋奏授撿校左散騎常
侍文德初與徐懷玉領兵大敗蔡賊太祖召至賞之曰
昔耿弇不俟光武擊張步言不以賊遺君父弇之功爾
其二焉昭宗大順中與燕人戰於内黃殺劉仁恭兵三
萬餘衆戎績超特居衆將之右累官至檢校右僕射光
化二年權知邢州事明年春李嗣昭以蕃漢五萬來寇
歸霸堅壁設備晉軍不敢顧其城遂移攻洺州陷焉時
太祖在滑頗慮邢之失守及葛從周復洺水嗣昭北遁
歸霸出兵襲之殺二萬餘衆捷至賞賜殊等旋以功奏
加檢校司空光化初遷萊州刺史秩滿授左衛上將軍
又除曹州刺史其秋加檢校司徒副劉知俊禦邠鳳之
寇敗之太祖受禪拜右龍虎統軍改左騎衛上將軍充
河陽諸軍都指揮使明年夏六月就除河陽節度使檢
校太保尋加同平章事七月卒於位詔贈太尉
張歸厚歸霸之弟也太祖署為軍校唐僖宗光啓三年
夏蔡將張晊以數萬衆屯干赤堈歸厚常與晊單騎鬭
于陣晊不能支而奔師徒乘此大捷太祖大悦立署為
騎軍長仍以鞍馬器幣錫之昭宗龍紀初奏遷檢校工
部尚書大順二年與葛從周禦晉軍於洹水殊績尤著
詔加檢校右僕射其後討滄州復洺州咸以功聞太祖
錄其勲命權知洺州事昭宗遷都雒陽除右神武統軍
天祐二年改左羽林統軍與徐懷玉同守澤州拒退并
軍乃還太祖受禪加檢校司徒開平二年夏劉知俊以
同州叛歸厚副楊師厚劉鄩等討平之秋軍還授亳州
團練使乾化元年拜鎮國軍節度使明年以疾卒詔贈
太保
張歸弁為太祖牙校唐昭宗乾寧中以偏師佐葛從周
禦并軍于洹水光啓中又佐張存敬與燕人戰于内黃
積前後功表授檢校工部尚書大順初為齊州刺史明
年春青寇大舉來伐時州兵既寡罄發私帑賞給士伍
青人遂遁青州平超加檢校右僕射遥領愛州刺史從
征荆襄迴轉檢校左僕射天祐三年春太祖入魏誅牙
軍歸弁攻討封境悉平而歸弁于高堂入賊太猛飛矢
中于臆太祖嘉之命賜銀鞍勒馬一匹金帶一條夏五
月命權知晉州冬十一月眞拜晉州刺史加檢校司空
太祖受禪改滑州長劒指揮使開平二年秋九月并軍
圍平陽詔歸弁統兵救之軍至解其圍加檢校司徒
楊師厚為徐州節度使昭宗天祐元年加諸軍行營馬
步都指揮使二年八月太祖討趙凝於襄陽命師厚統
前軍一戰敗趙凝翌日表師厚為山南東道節度留後
即令南荆州留後趙明亦并軍上峽不浹旬并下兩鎮
乃正授襄州節度使開平元年加檢校太保平章事又
加檢校太傅三年三月詔入朝詔兼潞州行營都招討
使以奇兵進攻劉知俊于鳳翔降賊將王建制加師厚
檢校太尉
牛存節為太祖遏後都指揮使攻濮之役領軍先登遂
拔其壘唐昭宗景福二年四月下徐州梟時溥存節力
戰其功居多乾寧二年表授檢校工部尚書三年夏太
祖東討鄆州十二月存節獨率伏軍奪其濠橋諸軍俱
進四年正月陷其城尋與葛從周降下兖州加檢校右
僕射天祐元年授邢州團練使時州兵纔及二百晉人
知之以大軍來寇太祖在鄴存節率健壯出鬭并軍不
能克而去太祖召至勞慰久之厚賚金帛鞍馬加檢校
司徒四年太祖受禪除右千牛衛上將軍其秋攻潞州
以存節為行營馬步軍都排陣使開平二年二月自右
監門衛上將軍轉右龍虎統軍駐留雒下是歲王師敗
于上黨晉人乘勝進迫澤州之城將陷河南留守張全
義召存節謀遂以本軍及右龍武羽林等軍往應接上
黨之師存節引衆銜枚夜至澤州分布守禦晉軍焚營
而退郡以獲全太祖屢嘆賞之五月遷左龍虎統軍充
六軍馬步都指揮使十月授絳州刺史三年四月除鄜
州留後六月劉知俊以同州叛尋授同州留後未幾加
檢校太保同州節度使乾化二年加檢校太傅進封開
國公三年加同平章事詔赴闕末帝召見慰勉賞賜甚
厚十一月加開府儀同三司食邑一千戶授鄆州節度
使四年加淮南西北面行營招討使控扼淮濆邊境安
之其冬蔣殷反徐州逆命奉詔與劉鄩同討之殷棄甲
而遁平徐州詔加太尉
王檀自唐僖宗中和中太祖鎮大梁檀為小將文德元
年二月討羅弘信敗魏人於内黃檀獲其將同儒邵神
劍以歸補衡山都虞候昭宗大順元年從龐師古渡淮
深入討孫儒之亂奮命擊賊未幾遷順義都將天復中
從太祖率西鎮之師圍鳳翔以迎昭宗屢立戎效遷左
踏白指揮使從攻王師範于青丘檀以偏師復密郡遂
權知軍事充本州馬步軍都指揮使表授檢校右僕射
守密州刺史郡接淮戎舊無壁壘乃築羅城居民頼之
加檢校司空開平二年六月授邢州保義軍節度使檢
校司徒三年加檢校太保充潞州東面行營招討使乾
化元年正月王景仁與晉人戰于栢鄉王師敗績俄而
晉軍大至重圍四合太祖憂之檀密上表請駕不征而
悉力枝梧竟全城壘三月以功就加檢校太傅同平章
事七月加開府儀同三司檢校太尉琅邪郡王命宣徽
使趙殷衡齎詔慰諭賜絹千匹銀千兩賞守禦邢州之
功也庶人犮珪僭位授鄧州宣化軍節度使檢校太尉
兼侍中末帝即位移授許州節度加檢校太師五年蔡
州刺史王彥溫作亂檀受詔討平之加兼中書令
劉鄩以太祖開平元年授右衛上將軍充諸軍馬步都
指揮使其年秋與諸將征潞州遷檢校司徒三年二月
轉右威衛上將軍依前諸軍馬步都虞候五月改左龍
武統軍充侍衛親軍兼馬步軍都指揮使其年夏同州
劉知俊反引岐人襲據長安分兵扼河潼太祖幸陜命
鄩西討即奪取潼關擒知俊弟知浣以獻遂引兵收復
長安知俊棄郡奔鳳翔太祖以鄩為佑國軍兩使留後
尋改佑國軍為永平軍以鄩為節度使檢校司徒行太
安尹金州管内觀察使是時西鄙未寧鄩練兵馬撫衆
獨當一面四年加檢校太保同平章事庶人友珪簒位
加檢校太傅末帝即位尤深倚重明年夏詔鄩歸闕授
開封尹遥領鎮南軍節度使九月徐州蔣殷叛鄩與鄆
帥牛存節率兵攻擊破之梟殷首以獻詔加檢校太尉
賀瓌唐昭宗天復中預平青州王師範以功授曹州刺
史兼先鋒都指揮使加檢校司空天祐二年與楊師厚
從太祖平荆襄授荆南兩使留後未幾徵還為行營左
廂步軍都指揮使累遷左龍虎統軍未帝貞明元年慶
州叛為李繼陟所據瓌以本官充西面行營馬步軍都
指揮使與張筠江鳳之衆三萬下寧衍二州三年秋慶
州平十二月瓌以功授滑州宣義軍節度使依前檢校
太傅加同平章事
唐懷英唐昭宗光化初太祖署為軍校天復元年冬太
祖帥師迎昭宗于鳳翔時李茂貞遣大將符道昭領兵
萬餘屯武功以拒太祖太祖命諸軍擊之以懷英為前
鋒領衆先登一鼓而大破之翌日太祖方至顧左右曰
邑名武功今首盪逆黨眞武功也乃召懷英大加奬激
仍以駿馬珍器賜之二年八月岐軍屯奉天太祖令懷
英寨於岐軍之東北岐軍不勝而退昭宗還京賜迎鑾
毅勇功臣是歲淮人寇徐州太祖命懷英馳騎以救之
淮人遁去即以懷英為權知晉州刺史天祐三年冬佐
劉知俊破邠鳳之衆五萬於美原收十五餘寨乘勝引
軍攻下鄜州以功授陜州節度使太祖受禪加檢校太
保
徐懷玉唐僖宗中和末為太祖親從副將左長劒都虞
候又從破蔡賊於板橋收秦宗權八寨奏加檢校右散
騎常侍文德初同諸軍解河陽之圍復從破徐宿昭宗
乾寧中奏加檢校刑部尚書又破朱瑾於金鄉南擒宋
江以獻表授金紫光禄大夫檢校右僕射光化中授沂
州刺史頃之王師範以青州叛屢出兵侵軼懷玉擊退
之天復四年轉齊州防禦使加檢校司空天祐三年轉
右龍虎統軍領六軍之士赴澤州晉人遂退開平元年
授曹州刺史加檢校司徒明年除晉州刺史其秋晉人
大至懷玉領兵破之於洪洞三年制授鄜坊節度使特
進檢校太保練兵繕壁人頗安之加檢校太傅
郭言為步軍都將唐僖宗光啓中太祖東伐徐鄆言出
奇决戰所向皆捷太祖錄其績以排陣斬斫之號委之
尋表為宿州刺史檢校右僕射
劉康乂為太祖元從都將唐僖宗中和中從太祖連年
攻討徐鄆所向多捷尤善為營壘充諸軍壕寨使及太
祖盡下三鎮議其功奏加檢校右僕射兼領軍衛
劉捍為太祖親軍指揮使時太祖迎昭宗於岐下天復
三年正旦宋文通令客將郭奇使於太祖命捍復命昭
宗聞其至即詔見詢東兵之事仍以錦服銀鞍勒馬賜
之翌日授光禄大夫檢校司空登州刺史昭宗還京改
常州刺史賜號迎鑾毅勇功臣太祖受禪授左龍虎統
軍兼元從親軍馬步都虞候及上黨纏兵以捍為禦營
使蕃戎逼澤州命捍以兵千人赴之并軍遂遁車駕還
京授捍侍衛親軍都指揮使晉人侵晉州從幸陜迴加
檢校太尉
氏叔琮為太祖後院馬軍都將時東伐徐鄆多歴年所
叔琮身當矢石奮不顧命累遷為指揮使尋奏授宿州
刺史檢校右僕射遷曹州刺史昭宗天福元年領大軍
攻拔澤潞叔琮遂引兵北掠太原師還除晉州節度使
明年太祖屯軍于岐下晉軍潛襲絳州前軍不利晉軍
恃勝而攻臨汾叔琮嚴設備禦晉軍遂退據蒲縣時太
祖遣朱友寧將數萬副應悉委叔琮節制叔琮因夜出
潛師截其歸路遇晉軍遊騎盡殺之遂拔其壘太祖聞
之喜謂左右曰殺蕃賊破太原非氏老不可叔琮乃長
驅收汾州與晉人轉戰直抵并壘軍迴以其功奏加檢
校司徒
朱汝恭為汝州刺史檢校司空唐昭宗乾化初淮夷侵
鄂渚武昌軍杜洪來乞師太祖遣友恭將兵應援俘斬
萬計以功為潁州刺史加檢校司徒
王重師僖宗文德中為太祖帳下都指揮使檢校右僕
射枕戈擐甲五六年於齊魯間凡經百餘戰威震敵人
尋檢校司空後知平盧軍留後加檢校司徒其後北伐
幽滄鎮定屢與晉軍接戰頗得士心故多勝捷昭宗天
祐中授雍州節度加同平章事
黃文靖為諸軍指揮使從太祖南平巢蔡北定兖鄆皆
有功唐昭宗光化初晉將李嗣昭周德威寇於山東文
靖佐葛從周統大軍禦之尋以功表授檢校右僕射耀
州刺史天祐二年春命佐楊師厚深入淮甸赴夀春侵
廬江軍至大獨山遇淮夷殺五千餘衆振旅而還改蔡
州刺史檢校司空
胡規唐昭宗天祐四年為諸軍濠寨使太祖受禪除右
羽林軍尋從劉鄩統兵收潼關擒劉知浣獻之乃以為
右龍虎統軍兼侍衛指揮使
李讜為左德勝騎軍都將從太祖討蔡賊頗有軍功及
東伐兖鄆以所部士伍俘獲甚衆改元從騎將表授檢
校右僕射
李重胤為太祖先鋒步軍都頭及太祖大舉伐蔡賊秦
宗權俾重胤以滑兵為先鋒及東討徐州下豐蕭二邑
轉右廂馬步軍指揮使
范居實為感義都頭鄭州馬軍指揮使幽州劉仁恭舉
衆寇魏郡居實與葛從周張存敬率兵救魏大破幽滄
之衆於内黃太祖迎昭宗於岐下以居實為河中馬軍
都指揮使及唐昭宗還京賜迎鑾毅勇功臣遥領錦州
刺史又遷左龍驤馬軍都指揮使從征淮南迴改登州
刺史轉右神勇軍使開平元年用兵於潞州命居實統
軍以解澤州之圍授耀州刺史
劉知俊唐昭宗大順中為開道指揮使從太祖討蔡賊
秦宗權及攻徐州皆有功尋補徐州馬步軍都指揮使
攻海州下之遂奏授刺史天復初歴典懷鄭二州從平
青州以功奏授同州節度使天祐三年冬以兵五千破
岐軍六萬於美原自是連克鄜延五州乃加檢校太傅
平章事開平二年春三月命為潞州行營招討使知俊
未至潞夾寨已陷晉人引軍方攻澤州聞知俊至乃退
尋改西路招討使六月大破岐軍於幕谷俘斬千計李
茂眞僅以身免三年五月加檢校太尉兼侍中封大彭
郡王
趙德諲唐僖宗光啓中太祖為蔡州四面行營都統表
德諲為副仍領襄州節度使蔡州平以功累加官爵封
淮安王
册府元龜卷三百八十六
