冊府元龜卷九十三宋王欽若等撰
帝王部
赦宥第十二
後唐明宗長興元年二月乙卯郊祀畢還御五鳳樓宣
制曰王者法天為子長人為君必在於上奉天明下從
人欲奉天莫先於孝敬從欲莫先於矜寬則必上下叶
和隂陽調序朕顧惟寡德猥紹丕圖祗荷景靈敢不寅
畏屬以域中作梗邊土多虞繼除梟獍之妖累殄豺狼
之族阻行大禮于兹五年負芒刺以靡寕積冰湯而為
懼今幸五兵偃戢百榖豐登謁清廟以寫心陟泰壇而
瀝懇孝敬之道誠益勵於夙宵寬宥之懷固難忘於頃
刻上承玄祐冀永無疆之休下念黔黎宜覃莫大之慶
况天地交泰之始雷雨作解之初布澤益示於滂沱發
號重新於渙汗滌瑕蕩穢屈法申恩宜改天成五年為
長興元年可大赦天下應諸道見禁囚徒十惡五逆光
火劫舍屠牛官典犯贓偽行印信合造毒藥外罪無輕
重已發覺未發覺已結正未結正咸赦除之其天成四
年十二月終已前諸道州府人戶應有殘欠税物蠶鹽
食鹽乾摧濕摧既係積年之欠俄逢作解之恩竝與免
放諸州府營田戶部院應欠租課房店利潤逃移人戶
死損牛畜或先遭剽劫及水澇處欠負斛㪷無所徵填
已收納到家産財物其餘所欠竝與蠲除所在倉場積
年損壞使臣盤覆欠折尤多其主持專知官等據通收
到産業物色外亦與放免應諸道商税課利撲斷錢額
去處除納外年多蹙欠枷禁徵收既無抵當竝可放免
諸道採造材木欠數定州材木錢及閿鄉船務遺火所
司累行催促無可填納亦與放免先南北兩軍前倉場
持主損爛欠折及江河轉運抛失舟船竝斛㪷茭稈錢
諸鎮欠少過軍準被粮草等據主持人見在家業勒收
納外餘放所欠天成元年二月諸州般納到上供庫秤
盤積欠物色并遭兵火燒劫及耀州前後身死刺史界
分欠省庫錢物劫勒州司官吏賠填者竝特放免天成
二年終諸色人於西川省庫内借過錢竝省司先差人
收買羊馬欠折死損無填還及天成二年終已前諸道
銅銀鐡冶銀錫水錫坑窟應欠課利兼木炭農具等場
欠負亦與放免諸州府或經水旱灾沴恐人戶闕欠餱
粮方值春時誠宜賑恤宜令逐處取去年納到新好屬
省斛㪷各加賑貸候秋收日徵納完數應天下府州合
徵秋夏苗税土地節氣各有早晚訪聞州縣官於省限
前預先徵促致百姓主持送納博買供輸既不利其生
民今特議其改革已令所司更展期限輔相之榮必資
德望公侯之貴盖選賢能欲展徽猷貴在彰顯内外羣
臣職位帶平章事兼侍中中書令與改鄉名里號欲通
和氣必在申冤將設公方實資奬善州縣官僚能雪冤
獄活人生命者許非時選仍加階超資注官與轉服色
己着緋者與轉兼官其朝臣及藩侯郡守等亡父母祖
父母在并妻室未霑恩命者竝與追贈及叙封應有諸
色私債納利已經一倍者只許徵本年外欠數竝放納
利已經兩倍者本利竝放昭宗太祖莊宗時或有犯罪
籍沒人若有子孫在者竝許識認上祖墳塋主祭庄田
已係官及有主承佃不在識認之限河陽管内人戶每
畆上舊徵橋道錢五文今後竝放不徵諸道州府人戶
每畆上元徵麴錢五文今特放二文只徵三文敢以赦
文前事告者以其罪罪之赦書有不該者所司各具條
例聞奏夫施令覃恩比期及物苟有壅滯曷浣焦勞如
聞近年赦書所在不廣宣布為人臣者豈若是乎其在
輔弼公卿藩侯郡守各輸忠力副朕憂勤共致治平永
躋仁夀仍令御史臺嚴加訪察無縱稽留赦書日行五
百里告諭天下咸使聞知
五月勅曰本朝列聖受冊徽號多施霑澤蕩滌瑕疵今
緣纔過南郊不可便行大赦其中有恩未及者宜示優
矜其諸色官員中或有經罰殿停替者宜竝許以停任
時官資理選數赴調其諸徵科不了勒定州縣官等除
已赴南郊行事該恩外慮有在外赴行事不及者宜
竝準上許理選序貴普沾於恩惠免永滯其身名俾
得自新皆期受任
二年四月己巳勅旨應諸色官曾貶官者昨遇郊天量
移近地想能知過宜漸服勤其量移官等各與特恩流
竄者更與寬宥乙卯勅久愆時雨深疚予心雖遍虔祈
猶未溥足宜廣推恩之道更敷恤物之懷貴獲感通必
彰靈應宜令諸道州府各委長吏親問刑獄省察冤濫
應見禁囚徒除犯死刑外餘畫時䟽放除省司主持廻
圖敗闕軍將及諸色人等見别指揮三司商量或有情
可矜憫或非欺罔積年致有逋懸各具分析續行勅命
并公私債負放至秋熟填納今年取者不在此限
四年八月戊申冊尊號禮畢制曰朕聞為而不有曰天
使而不知曰道下覆萬物中含兩儀難以常名加難以
常德報是故賢君哲后則而象之雖有唐堯之聰明不
伐其善雖有夏禹之勤苦不矜其功朕善愧唐堯功慚
夏禹屬六十年亂離之後承億兆人塗炭之餘兒童悉
習於戰爭耆艾罕聞於聲教強吞弱吐禮壞樂墮凉德
𦕈躬豈易為治所頼王公卿士戮力一心善無細而不
行惡無大而不去革彼積弊成斯小康夫化自心生平
其心則化洽令從身出正其身則令行朕御兹九州迨
今八載嘗懷戒懼罔敢怠荒每務推心感人謹身率下
刑必有罪豈以喜怒而死生賞必有功豈以親讐而厚
薄却雕鏤之靡麗慮滛巧以蕩心罷畋獵之游娛恐逸
豫之敗度未能全臻於富庶未能盡偃於干戈誠宜業
業以兢兢詎可自尊而自大中外文武不謀同辭謂朕
弘清淨之風載以廣道樹生成之德而推之以法天堅
讓固辭至于數四遏之不止去而復來雖義乃爾心深
可嘉也而名過於實良所惕焉既大舉於徽章宜溥覃
於霈澤可大赦天下應八月四日昧爽已前在京天下
州府見禁囚徒已結正未結正已發覺未發覺罪無輕
重常赦所不原者咸赦除之長流人并諸色徒流人不
計年月遠近已到配所竝放還或有亡命山澤及為事
關連逃避人等竝放歸鄉一切不問如過百日不歸首
者復罪如初在京諸道將士各與等第優給應貶降官
未復資者咸與復資州縣官内有先為事勒停止者竝
許參選殿犯者免其所殿長興三年正月一日已前
諸道兩稅殘欠物色並宜減放或有先曾經灾沴處
逃戶却歸業者除見徵正税外不得諸雜科徭切
委倍加安撫應係省司場税倉庫今日已前諸色
敗闕人等據其所有錢物家業盡底收納已上所欠
並敗闕人並放其間未曾經磨勘點檢者宜令省
司便與磨勘點檢準前處分將來永不得任使如
是雖稱敗闕省司未見申報文状及見今勾當人已後
敗闕於中錢榖或涉降赦文年分竝不得援此為例山
林草澤之人雖頻命搜羅而尚慮沉滯委所在長吏切
加採訪的有才氣義行者具以名聞必議量才任使在
朝文武臣僚并諸色職員有直言極諫者如上封章盡
當開納諸凡無主丘墓自兵革已來經發掘者宜令觀
察使刺史差人量事掩瘞敢有赦前事相告者以罪罪
之於戲滌瑕蕩穢宇宙繇是澄清布德推恩遐邇以之
胥悦所望藩垣羣后社稷諸臣既尊予以莫大之名當
佐予以彌高之德日慎一日雖休勿休驅彼疲民置之
夀域光爾在位顯我得人
愍帝應順元年正月戊寅受朝於明堂殿大赦改元
末帝清泰元年四月乙亥即位乙酉帝衮冕御明堂宣制
曰王者司牧兆民寵綏四海爰屬統臨之始宜布渙汗
之恩仰測天心俯從人欲所以春夏秋冬四時先布於
發生草木禽魚萬彙乃期於蘇息伏念大行皇帝承天
眷祐立極艱難繄予眇躬當佐興運櫛風沐雨從湯征
而多歴勤劬匣劍櫜弓贊周道而克成底定爾後繼持
玉節獲受桐珪事君必盡于忠誠為子益堅於孝道諒
穹蒼之可鑒冀宗社之永寕旋屬杞國人憂荆山鼎就
痛攀髯之靡及念同軌之將臻爰自汧岐徑朝伊雒所
冀宿參蜃輅親奉山陵纔覲宫闈旋承告令百辟堅陳
於勸請三讓莫諧六師共切於推崇羣情益固昔夏啟
以謳謌有屬能承大禹之基漢文以將相叶心克嗣高
皇之業顧惟小子豈逮前王自纉鴻圖如登虎尾惟當
慎終若始居安慮危保七百載之延昌致億兆人之開
泰將布改元之令爰敷在宥之文宜改應順元年為清
泰元年可大赦天下四月十六日昧爽已前内外見繫
囚徒據罪已發覺未發覺已結正未結正罪無輕重常
赦所不原者咸赦除之應左降官及徒流人與量移已
量移者更與量移已放歸者量與叙錄應内外文武臣
寮節鎮州府等使刺史文武職員將校竝與加恩應自
鳳翔扈駕員寮凡主兵主事者各賜功臣名見在京随
駕并諸道馬步將士竝與等第優給竝從别敕處分自
二月十四日西來文武參佐沒於王事者各與追贈仍
叙錄子孫随駕前資文武官寮竝量才任使鳳翔民李
存劉實罄出家財以助軍賞竝與命官起事之初鳳翔
三城民戶多遭燒燬竝宜本道撿視量給瓦木工價各
令修葺自岐雍華陜已來王師所經踐履去道叄里内
夏税竝與放免應三京諸州府長興三年十二月已前
欠夏秋殘税竝與除放其鳳翔即自長興四月十二日
終已前竝放
二年五月乙巳御札曰王者父天子民深居高視恭已
以行道褒賢以勸功盖以上承天休下除民瘼率輦下
以勸天下自一人而惠萬人為子為臣不可不察朕惟
寡德獲纉丕圖奉先聖之神靈荷皇天之眷祐寅畏夕
惕罔敢遑寕思與將相王公良牧賢宰共敷政教同致
雍熙繇是詳酌政刑搜求利病以今觀古夜思朝行才
濟於時雖蒿萊而必采言干於道雖誹謗而必容然而
近歲已來多事之後邊陲尚擾府庫未殷扞防必假於
兵師供饋須資於民力既未能便停征伐固不可頓減
賦税念乃疲羸勞於鑒寐今歲爰自初夏稍屬愆陽朝
昏正積於焦勞祈請果垂于甘澤所宜行慶以答殊休
言念狴牢之人屬此欝蒸之候苦毒之状所不能言况
當長養之時特降哀矜之令應王京諸道州府見禁囚
徒自五月十二日已前除五逆十惡光火劫舍持杖殺
人官典犯贓偽行印信合造毒藥外委逐處長吏據已
發覺未發覺已結正未結正不在追呼支蔓只正身招
罪便疾速斷遣并見欠省司錢物外諸罪無輕重一切
釋放應天下藩侯郡守令錄等為我股肱作民父母必
在精窮事理杜塞倖門副我憂勤察民疾苦刑獄不可
以阿曲法令不可以滋章私不得害公利不得傷義長
思砥礪共致隆平凡百庶官宜體朕意
晉高祖天福元年十一月己亥即位於晉陽御崇元殿
肆赦改元制曰古者君臨大寶子育黎民爰當御歴之
初宜布惟新之令將冀昭蘇品物蕩滌瑕疵大推作解
之恩俾樂咸亨之運恭以明宗皇帝經綸草昧統御寰
瀛垂衣而八表歸心負扆而十年無事必謂盤維永固
鼎社無遷立萬代之基圖為百王之軌範洎遺弓劍遂
起干戈逆䜿延灾宗英失守劫奪神器侮亂天常誅戮
至親虐害無告顧予何咎忽有異謀無名而大舉甲兵
不道而廣勞生聚寰中板蕩天下驚騷内外離心遐邇
積怨嗷嗷士庶若無所依契丹皇帝不忘先朝特存舊
好親提銳旅遠殄羣兇未整鸛鵝盡殱蛇豕而復念中
原之無主憫四海之倒懸欲泰羣情特申大義猥惟凉
德俾纂寶圖成命不廻固讓莫得殷湯以東征西怨乃
踐帝圖夏禹以地平天成遂興王業矧予寡昧有愧推
崇雖勉副羣心恭臨大位將何以祗膺眷祐統和人神
以是馭朽興懷宵衣在念躋生民於富夀保社稷於延
洪頒歴紀年既有遵於典冊推恩行慶將普及於幽遐
宜改長興七年為天福元年大赦天下十一月九日昧
爽巳前應在京及諸州郡邑罪犯及曾受偽命職掌官
吏并見禁囚徒已結正未結正已發覺未發覺罪無輕
重常赦所不原者咸赦除之應曾相連賊黨軍人百姓
有奔竄山谷者一切不問任歸本貫如却願在軍者亦
仰所司申送當令本軍收管易俗移風宜遵善教尊本
敬始自有常規應明宗朝所行勅命法制仰所在遵行
不得改易悉力為時罄財助國苟不推於恩信亦何示
於賞酬自舉義已來應借率人戶及經抄括商旅資財
錢物委所司明置文籍候平定之後當議給還京城將
士降附軍戎自舉義以來悉聞忠藎宜加賞賚以勸勤
勞應在京諸軍將領兵士等候竝破賊寨當議各加優
賞有沒於王事者各與贈官其子孫竝與量才叙用文
武官寮等又輸推戴之誠宜示奬酬之道應在京及文
武官寮及軍府將校并勸進官等兼前資官内自五月
後來未曾分掌職任竝各與遷轉官資自五月後來已
曾受官者不在此限其軍府諸色職掌將吏等已及押
衞職者各與逓遷職次塩麥之利軍府所須倘不便放
戶人宜别從於條制所期濟衆無患妨公在京鹽貨元
是官場出糴自今後竝不禁斷一任人戶馭使雜易仍
下太原府更不得開場糶貨其麴每斤與減價錢三十
文恩推掩骼義顯燭幽允諧遐邇之心冀叶隂陽之序
應自舉義已來或有因事抵法之人及九月十四日後
殺戮賊寇所在暴露骸骨未有骨肉收認無主者委逐
處長吏埋瘞弓旌聘士巖穴徵賢式光振鷺之班將起
維駒之應山林草澤賢良方正隱逸之士委逐處長吏
切加採訪咸以名聞當議量才叙任昨以寇戎久在郊
境頗傷禾稼賦租應近京畿五十里内委逐處令長撿
覆當與免今秋税租差科於戲甘澤配天萬物以之膏
潤震雷出地百卉繇是發生將欲道和氣於八方示深
仁於三面永康聖歴普洽民心凡百庶寮洎方伯連帥
克奉明恩勉揚厥職共臻至化稱朕意焉赦書日行五
百里敢以赦前事言者以罪罪之布告中外咸使聞知
閏十一月辛巳入雒壬午詔御史府促朝官入見勅曰
朕遠提義旅尋尅皇都六部相次以奉迎兆庶畫時而
安堵旋兹底定已遂廓清應文武百官等早列通班各
懷忠節掩跡雖淪於汚俗推誠必候於維新但當共罄
嘉謨副予虛佇虞秦可鑒在於用捨之間堯舜為心方
務含弘之德勉堅臣節深體朕懷其兩班臣寮應事偽
庭者竝宜釋罪是日百辟謝恩於行宫之外甲申御文
明殿受朝賀用唐禮樂制曰盖聞神無常祀惟德是歆
民無常懷非賢不乂歴數有歸者人祗共贊文明懷遠
者龜筮叶從所以周開七百之基夏作三王之首伏自
莊宗失馭天下分離萬國懷賢三靈改卜明宗皇帝潜
符景運克紹寶圖一莅寰區八周星律偽主從珂始因
微績序在維城遇大國之多艱以列藩而入統𠞰絶裔
嗣屠害忠良臨大寶而罔以德聞御諸侯而惟將威脅
朕以明宗皇帝每弘厚遇益勵微誠無纖粟而使人可
疑無絲毫而事君不謹豈期深苞禍釁暗抱猜嫌欲用
奸謀擬相魚肉初以北門之事委朕一生忽將汶上之
田遷予十乘二三其德始終違心既欲害於無辜孰肻
扶其不道而遇北朝皇帝英明鑒古威武冠今嫉彼不
平閔予多難遂致累殱兇宼繼納降兵每借巨功俾成
大業朕自興基構頗歷艱難冀兆億而保安敢興寐而
輙怠今則重光日月再造乾坤宜覃在宥之恩以布鼎
新之命可大赦天下今月二十九日昧爽已前應在京
及諸州府凡有所禁囚徒已發覺未發覺已結正未結
正罪無輕重常赦所不原者咸赦除之雷雨作解瑾瑜
匿瑕宜加盪滌之恩用示包容之應中外諸色職掌官
吏有受偽命者一切不問既除巨蠧亦愍俱焚難全者
須正吕刑可恕者特開湯網偽庭賊臣張延朗劉延皓
劉延朗等竝姦邪害物貪威弄權罪已滿盈理難容貸
除此三人已行勅命外其有宰臣馬胤孫樞密使房暠
宣徽使李專美河中節度韓昭裔等四人雖元事偽庭
咸居重位每持忠慤不務詭随偽主不任才謀遂致傾
覆朕昔在藩邸備所諳知今竝釋放一切不問應中外
官寮之外有自舉義已來歸順者委中書門下别加任
使應偽庭貶降官未量移者與量移已量移者與復爵
受官亦與復資應徒流收管人竝放還伏以少帝地居
嫡裔位纂洪圖王從珂始搆異謀非理屠害一家骨肉
將正承祧之典式敦敬始之名宜令中書門下追尊定
諡擇日禮葬妃孔氏宜行追冊祔葬應有宿舊臣寮竝
與量加叙用昨者舉義之地稱師之邦必蹂踐於川原
要矜蠲於輿賦其河東管内諸縣税租今年秋及來年
夏税各與減放一半警蹕經過之地望幸雖榮蕃漢雜
處之兵禁暴難備既頒渥澤須示優矜昨大將軍兵士
自河東以至京畿㳂路擾踐之處宜委逐處長吏公當
撿覆據頃畆特與蠲放今年秋税一半朕昨於霸府創
置新軍救時昔在於從權䘏下今狗於所欲河東所有
新招置義勝軍人竝放逐便賞罰二柄激勸萬方倘稽
甄奬之恩何答勤劬之效應扈駕及相次歸順軍都竝
與重加優賞但緣宫内庫藏虛乏宜令三司疾速抽徵
諸道税物以充賞給其指揮使等竝與超轉官資五月
後來已曾受恩命者亦與依資轉官高懸朗日炤臨必
備於遐陬大扇仁風亭育罔遺於纖芥應天下歸順節
度使刺史下賓席郡職及將校等委中書門下各與改
轉官資覆車難襲弊政宜遷恤鄉邑之瘡痍救民人之
疾苦其北京管内鹽當戶合納逐年鹽利昨者偽命指
揮使每㪷須令人戶折納白米一㪷五升極知百姓艱
苦自後宜令人戶以元納食鹽石㪷數目每㪷依時價
計定錢數所取人戶便隱折納一人湯沐之奉實在王
畿兆民凋弊之風宜行仁恕其雒京管内逐年所配人
戶實鹽起從來年每斤特量減價錢十文應道州府所
徵百姓正税斛㪷錢帛等除係省司文帳外所在州府
竝不得裏私增添紐配税物應有懷才抱噐隱遁山林
方切務於旁求宜遍行於搜訪委所在長吏備逹朝旨
具以名聞致仕官或筋力未衰才能可任將表乞言之
敬難從歸老之心委中書門下商量奏聞當議昇擢義
夫節婦孝子順孫委逐道奏聞當加旌表應自起義已
來或盡節捐軀歿於王事宜加褒贈兼恤妻孥俾義激
於忠貞庶恩霑於幽顯鳴諫鼓以俟讜言列柱石以申
冤滯將聞善以自戒思與物以垂恩備著前規用光大
業或直辭可貢或有理可矜各務奏陳皆當鑒納明宗
朝屬之内宿舊之中或功名曾著於輿情或材氣可禆
於公政宜委中書門下量才叙錄關防凡有征税省司
曾降條流慮多時而或有隱藏因肆赦而再頒條貫應
諸道商税仰逐處將省司各收税條件文牒於本院前
分明張懸不得收卷牓内該名目分數者即得收税如
牓内元不該說著係税物色即不得收税宜令所在長
吏常加覺察如敢有違條流不將文牓張懸將不合係
税物色收税欺罔官法停滯商賈盡時具名申送竒伎
滛巧往誥不容務實去華哲王所尚應有浮虛假偽之
物不鬻於市肆委所在常加覺察犯者加重刑責士流
之内有懷才抱器碩學殊能者委中書門下搜訪任使
勿拘門地資歷於戲愛民如子王者之所以勃興損已
從人𦕈躬而安敢自忽况朕驟主百靈之祀創開萬乘
之基朽索在懷求衣益勵更頼庭中多士閫外諸侯咸
罄良籌共禆不逮初寕鯨浪適啟龍圖冬陽開温炤之
光春雨灑涵濡之澤惟新正令不宰玄功中外臣僚體
予深意
二年四月甲申入汴州丁亥制曰歷代省方盖觀風而
設教前王展義皆利國以便民雖今古以有殊在皇上
而無異朕艱難創業宵旰臨朝每軫念於瘡痍敢自辭
於癯瘠近以浚郊粤壤梁苑名區乃舟車通會之都實
人物殷繁之地春秋租税可贍給於兵師遠近蒸民免
煩勞於饋運爰從清雒遂整鳴鑾六飛既議於按廵四
海漸期於開泰今則已臨汴水宜順薰風思覃渙汗之
恩特布如綸之命普安區宇首念狴牢况當長養之時
曲示矜寬之澤應天福二年四月五日昧爽已前諸道
州府見禁囚徒大辟已下罪無輕重竝從釋放凡關布
澤務在及民宜加軫憫之恩俾遂蘇舒之望天福元年
已前諸道州應係殘欠租税竝特除放諸道係徵諸色
人欠負省司錢宜令自偽主清泰元年終已前所欠者
據所通納到物業外竝與除放或水旱為灾䖝螟作沴
儻無軫恤何致阜豐朕昨行至鄭州滎陽縣界路旁見
有䖝食及旱損桑麥處委所司差人簡覆量與蠲免租
税河陽管内酒戶百姓應欠天福元年閏十一月二十
五日已前不敷年額麴錢竝放其諸處應經兵火者亦
與指揮當罪即誅式明常典既往可憫宜示深仁偽主
清泰中臣僚内有從誅戮者竝許收葬要荒之内鄉黨
之中宜弘養老之規式表問年之道天下百姓有年高
八十已上者與免一子差徭仍令逐處簡置上佐官過
滎陽而因思紀信届夷門而尚想侯嬴著高義者猶足
歎嘉蹈忠節者固宜旌賞事資激勸恩在褒揚梁故滑
州節度王彦章勅命當時致身所事凛千年之生氣流
百代之令名宜令超贈太師子孫量才叙錄亡命藏姦
此自攙搶之際好生惡殺宜弘曠蕩之恩應諸道州府
管界内有自偽命抽點鄉兵之時多是結集劫盗因此
畏懼刑章藏隱山谷宜令逐處曉諭招携各令復業自
今年四月五日已前為非一切不問如兩月後不來歸
業者即令所在長吏嚴加捕逐復罪如初於戲撫俗安
民御宇式明於敏政行慶施惠為君用顯於推誠况潜
躍之時開創之始外則五侯九伯協力禆助内則四輔
三公同心翼戴已寕華夏實頼忠良既光帶礪之勲無
忘盤盂之誡凡百有位更竭乃誠共致隆平永輔寡昧
布告遐邇宜體朕懷
八月乙巳制曰雷雨作解表天道之推恩瑾瑜匿瑕顯
國君之含垢顧惟師古敢怠弘仁關河既靜於昏霾綸
綍宜覃於慶澤昨者張從賓輙萌逆節遠結叛臣釁起
三城悲纏兩地占據我都邑虔劉我士民丸泥欲閉於
虎牢祅霧幾迷於鳳闕頼乾坤垂祐將相協謀渠魁送
死於網羅兇黨咸膏於原野捷音繼振惡蔓皆除宜施
曠蕩之恩以撫驚騷之地仍頒霈澤徧及縲囚貴感召
於淳和速盪平於氛祲天福二年八月二十五日昧爽
已前天下見禁囚徒除十惡五逆光火劫舍持杖殺人
合造毒藥官典犯贓欠負官錢外其餘不問輕重已發
覺未發覺已結正未結正竝宜釋放應自張從賓作亂
已來有曾被張從賓及張延播脅從染汚及符彦饒下
随身軍將等兼安州王暉徒黨除已誅戮外竝從釋放
一切不問尚恐無知之人暗有恐動物色委雒京留守
河陽節度使明加察訪犯者重斷或無辜被害或徇節
忘生既抱沉冤宜申贈典應自張從賓作亂已來諸色
官寮内有沒於王事者竝與追贈有子孫量才叙錄或
是諸軍小節級長行已下沒於王事者具給本家三年
糧賜有男成長者委侍司衞典諸軍内酌量安排富父
舂喉須誅元惡文王葬骨式表至仁自張從賓作亂已
來所在殺傷者竝委逐處差人收拾骸骨葬瘞張繼祚
在喪紀之中承逆豎之意顯從叛亂難貸刑章乃睠先
臣實有遺德遽兹乏祀深所軫懷其一房家業準法雖
已籍沒所有先臣并祖及母墳莊祠堂竝可交付親的
骨肉主張應有犯事人親的骨肉除已誅戮外竝放一
切不問所有祖先墳塋亦仰準此交付負國者天地不
容為逆者人神共怒永惟&KR0008;蠁實有感通昨出師之時
將帥虔禱頗聞隂祐成此戰功唐衞國公宜封靈顯王
其餘鄭州并汜水管内神祠宜令長吏差官點撿如有
隳損處便委量事修葺貴伸嚴飭以答隂功五嶽承天
四瀆紀地自正當陽之位未伸望秩之儀宜令差官徧
往告祭兼下逐州府量事修崇所有近廟山林仍宜禁
斷採樵降黜之科既然不濫洗滌之道足使自新應自
創業已來降黜者竝可放還兵興已來邊疆多事或因
虜掠或偶滯留歲序遷移家鄉迢逓魚腸鴈足常懸骨
肉之恩月夕霜天必起桑榆之思宜令收贖俾遂歸還
自梁朝後唐已來前後奉使及北京沿邊管界虜掠往
向北人口宜令官給錢物差使齎持往彼一一收贖放
歸本家興兵動衆盖殄元凶伐罪弔民須安兆庶應内
府管界内今年夏税近指揮只徵五分今以方駐兵師
無不勞役竝宜蠲放於戲顧惟薄德屬此多艱敢忘御
朽之規思廣納汚之道爰敷渙汗貴洽蒸黎更在中外
輔臣文武列辟同扶寡昧以致隆平告報寰區宜體朕
懷
三年九月己巳勑魏府城内馬步諸軍將校員寮節級
軍將長行及參佐官員僧道百姓等朕以范延光是明
宗舊臣與朕素敦分義因開懷而捨釋果瀝懇以歸明
君臣之義宛然金石之言無改亦繇諸軍將士參佐職
員同輸歸向之誠共感懷柔之道備觀忠孝深所歎嘉
將徧示於渥恩宜先行於慰撫表予大信安爾衆心應
在城官員將校長行今日已前罪無輕重一切不問范
延光已除授鄆州節度使賜鐡券封本郡王孫漢威等
將校等第除授防禦團練刺史已各别行制勑命使往
彼宣賜恩命仍令各取便路赴任恩命未到間仍且委
薛霸充都廵撿使喬謹充副廵撿候范延光赴任後即
可取便路發赴所任其餘將帥及參佐官吏随職員竝
一一分析名銜奏聞當議各加渥澤其應在城馬步軍
將廳子指揮散員親從左右義勇先鋒并入馬直有馬
步人神勇弩手鄭韜張進手下兵士并薛霸王建遣
諸色將校衙隊名額軍都竝陞為侍衛親軍排連所有今
年冬衣見闕綿數已指揮楊光遠收寨内綿勘會俵散
應有先被張從賓脅從符彦饒驚擾及衛州黎陽陷失
因兹走入及隔過官員使臣將士等兼自興師以來前
後離背軍都住彼者竝不問罪其官員使臣等竝與錄
任其將士等各與依舊請受諸軍收管如有入城後遷
轉職名者便據見守職名支給請受如有諸色人輙敢
恐動竝當深罪在城將校及諸色官員應有物業為人
請射者竝許給還依舊為主先有抽入城義軍竝放歸
本家如是已配在諸軍者各随本人所願如願在軍者
即依舊收管願歸農者即放歸本家所有府城四面人
戶三十里内與放二年秋夏租税三十里外委逐縣令
佐專切點撿如實曾經砍伐桑柘毁折屋舍者分析申
奏盡與蠲放租税切仰招携速令歸業應九月二十五
日已前因事被殺之家不得更有論訟及相讐報妻孥
家産已配沒者竝給還如有自去年七月十九日後來
曾經在城將校及諸色人請射合干等或為配率柴薪
或為自要供燒毁折却者只據九月二十五日後見在
者舍宇交割其有已破除却間未數日不得更有論索
如内有屬官舍宇亦仰準此指揮應自去年七月十九
日已前有諸色商旅或城内與城外親情相識應是寄
留諸色錢物羊馬牛畜等或經括率或以沒納入官或
破罄盡不計是何公私官員寄付竝不許更有論索如
敢以敕前事相告言及相讐報者以其罪罪之朕方啟
基扄務安華夏每推誠而待物日仗信以懷來布兹誓
言質諸天地天雄軍節度副使朝請大夫檢校刑部尚
書賜紫金魚袋刑部李式可中大夫檢校尚書右僕射
亳州團練使金紫光禄大夫檢校司徒貝州刺史孫漢
威可檢校太保隴州防禦使天雄三城都廵檢使檢校
戶部尚書薛霸可撿校司空衛州刺史天雄軍馬步都
指揮使檢校工部尚書王建可檢校司空虢州刺史天
雄軍内外馬軍都指揮檢校戶部尚書樂元福可檢校
司空深州刺史天雄軍内外步軍都指揮使檢校兵部
尚書繡州刺史元霸可檢校司空隨州刺史(李式本延光舊客歷)
(數鎮從之薛霸延光妻弟自餘皆同惡相濟之腹心也)
冊府元龜卷九十三
