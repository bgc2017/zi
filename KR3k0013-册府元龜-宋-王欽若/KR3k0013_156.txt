册府元龜卷一百五十六宋王欽若等撰
帝王部
誡勵第一
書曰戒之用休董之用威又曰凡我有官君子欽乃攸
司周禮天官小宰之職正月令於百官府曰各脩乃職
攷乃法待乃事以聽王命其有不恭則國有大刑斯所
以允釐百工慎乃在位勉脩厥職無從匪彝也故詩曰
凡百君子各恭爾身傳曰惟德惟義時乃大訓斯乃王
者欲物得其所人不踰閑去末歸本有耻且格故誕告
多方申明約束使其感激自勵遠罪遷善無遠弗届同
底于道所以立大中之訓成一定之令也
帝舜曰咨汝二十有二人(禹垂益伯夷䕫龍六人新命有職四岳十二牧凡二十二)
(人特勑命之)欽哉惟時亮天工(各敬其職惟是乃能信立天下之功)三載考績
三考黜陟幽明(三年有成故以考功九歲則能否幽明有别黜退其幽者升進其明者)庶
績咸熙分北三苗(考績法明衆功皆廣三苗幽闇君臣善否分北流之不令相從善惡明也)
帝曰吁臣哉鄰哉鄰哉臣哉禹曰俞(鄰近也言君臣道近相須而成)帝
曰臣作朕股肱耳目(言大體若身)予欲左右有民汝翼(左右助也)
(助我所有之民富而教之汝翼成我)予欲宣力四方汝為(布力立治之功汝羣臣當為之)
予欲觀古人之象(欲觀示法象之服制)日月星辰山龍華蟲(日月星為)
(三辰華象草華蟲雉也畫三辰山龍華蟲於衣服旌旗)作會宗彝(會五采也以五采成此畫焉宗)
(廟彝樽亦以山龍華蟲為飾)藻火粉米黼黻絺繡(藻水草有文者火為火字粉若粟冰)
(米若聚米黼若斧形黻為兩己相背葛之精者曰絺五采備曰繡)以五采彰施于五色
作服汝明(天子服日月而下諸侯自龍衮而下至黼黻士服藻火大夫加粉米上得兼下下不得僣)
(上以五采明施于五色作尊卑之服汝明制之)予欲聞六律五聲八音在治忽
以出納五言汝聽(言欲以六律和聲音在察天下治理及忽怠者又以出納仁義禮智信五)
(德之言施于民以成化汝當聽審之)予違汝弼汝無面從退有後言(我違道汝)
(當以義輔正我無得面從我違而退後有言我不可弼)
殷湯既黜夏命復歸于亳作湯誥曰凡我造邦無從匪
彝無即慆淫(戒諸侯與之更始彝常慆慢也無從非常無就慢過禁之)各守爾典以
承天休(守其常法承天美道)爾有善朕弗敢蔽罪當朕躬弗敢自
赦惟簡在上帝之心(所以不蔽善人不赦己罪以其簡在天心故也)
周武王封康叔為衛侯作酒誥(康叔監殷民殷民化紂嗜酒故以戒酒誥)王若
曰明大命於妹邦(周公以成王命誥康叔順其事而言之欲令明施大教命於妹國妹地名紂所都朝歌以)
(北是)乃穆考文王肇國在西土(父昭子穆文王弟稱穆將言始國在西土西土岐周之政)
厥誥毖庶邦庶士越少正御事朝夕曰祀兹酒(文王其所告慎)
(衆國衆士於少正官御事治事吏朝夕勑之惟祭祀而用此酒不常飲)惟天降命肇我民
惟元祀(惟天下教命始令我民知作酒者惟為祭祀)天降威我民用大亂喪
德亦罔非酒惟行(天下威罰使民亂德亦無非以酒為行者言酒本為祭祀亦為亂行)越
小大邦用喪亦罔非酒惟辜(於小大之國所用喪亡亦無不以酒為罪也)文
王誥教小子有正有事無彝酒(小子民之子孫也正官治事謂下羣吏教之皆)
(無常飲酒)越庶國飲惟祀德將無醉(於所治衆國飲酒惟當因祭祀以德自將無令)
(至醉)惟曰我民廸小子惟土物愛厥心臧(文王化我民教道子孫惟土地)
(所生之物皆愛惜之則其心善)聰聽祖考之彝訓越小大德小子惟一
(言子孫皆聰聽父祖之常教於小大之人皆念德則子孫惟傳一)妹土嗣爾股肱純其
藝黍稷奔走事厥考厥長(今往使妹土之人繼汝股肱之教為純一之行其當)
(勤種黍稷奔走事其父兄)肇牽車牛遠服賈用孝飬厥父母(農功既畢始牽)
(車牛載其所有求易所無遠行賈賣用其所得珍異孝飬其父母)厥父母慶自洗腆致
用酒(其父母善子之行子乃自潔厚致用酒養也)庶士有正越庶伯君子其
爾典聽朕教(衆伯君子長官大夫綂庶士有正者其汝常聽我教勿違犯)爾大克羞
耉惟君爾乃飲食醉飽(汝大能進老成人之道則為君矣如此汝乃飲食醉飽之道先)
(戒羣吏以聽教次戒康叔以君義)丕惟曰爾克永觀省作稽中德(我大惟教)
(汝曰汝能長觀省古道為考中正之德則君道成矣)爾尚克羞饋祀爾乃自介用
逸(能考中德則汝庶幾能進饋祀於祖考矣能進饋祀則汝乃能自大用逸之道)兹乃允惟王
正事之臣(汝能以進老成人為醉飽考中德為用逸則此乃信任王者正事之大臣)兹亦惟
天若元德永不忘在王家(言此非但正事之臣亦惟天在順其大德而佑之長不見忘)
(王家)王曰封我西土棐徂邦君御事小子尚克用文王教
不腆于酒(我文王在西土輔訓往日國君及御治事者下民子孫皆庶幾能用上教不厚於酒言不)
(常飲)故我至于今克受殷之命(故我周家至于今能受殷王之命)王曰封
我聞惟曰在昔殷先哲王迪畏天顯小民(聞之於古殷先智王謂湯)
(蹈道畏天明著小民)經德秉哲自成湯咸至于帝乙成王畏相(能常)
(德持智從湯至帝乙中間之王猶保成其王道畏敬輔相之臣不敢為非)惟御事厥棐有恭
不敢自暇自逸(惟殷御治事之臣其輔佐畏相之君有恭敬之德不敢自寬暇自逸豫)矧
曰其敢崇飲(崇聚也自暇自逸猶不敢况敢聚會飲酒乎明無也)越在外服侯甸
男衛邦伯(於在外國侯服甸服男服衞服邦國伯諸侯之長言皆化湯畏相之德)越在内
服百寮庶尹惟亞惟服宗工(於在内服治事百官衆正及次大夫服事尊官亦不)
(自逸)越百姓里居(於百官族姓及卿大夫致仕居田里者)罔敢湎于酒不惟
不敢亦不暇(自外服至里居皆無敢沈湎於酒非徒不敢志在助君敬法亦不暇飲酒)惟助
成王德顯越尹人祇辟(所以不暇飲酒惟助其君成王道明其德於正人之道必)
(正身敬法其身正不令而行)我聞亦惟曰在今後嗣王酣身(嗣王紂也酣樂)
(其身不憂政事)厥命罔顯于民祇保越怨不易(言紂暴虐施其政令於民無顯)
(明之德所敬所安皆在於怨不可變易)誕惟厥縱淫佚于非彝用燕喪威
儀民罔不䀌傷心(紂大惟其縱淫佚于非常用燕安喪其威儀民無不䀌然痛傷其心)惟
荒腆于酒不惟自息乃逸(言紂大厚於酒晝夜不念自息乃過差)厥心疾
狠不克畏死(紂疾狠其心不能畏死言無忌憚)辜在商邑越殷國滅無
罹(紂聚罪人在都邑而任之於殷國滅亡無憂懼)弗惟德馨香祀登聞于天誕
惟民怨(紂不念發聞其德使祀見享升聞於天大行淫虐惟為民所怨咎)庶羣自酒腥
聞在上故天降喪于殷罔愛于殷惟逸(紂衆羣臣用酒沈荒腥穢聞在)
(上天故天下喪亡於殷無愛於殷以紂奢逸故)天非虐惟民自速辜(言凡為天所亡天非)
(虐民惟民行惡自召罪)王曰封予不惟若兹多誥(我不惟若此多誥汝我親行之)
古人有言曰人無於水監當於民監(古賢聖有言人無於水監當於民監)
(視水見己形視民行事見吉凶)今惟殷墜厥命我其可不大監撫于時
(今惟殷紂無道墜失天命我其可不大視此為戒撫安天下於是)予惟曰汝劼毖殷獻
臣(劼固也我惟告汝曰汝當固慎殷之善臣信用之)侯甸男衛矧太史友内史
友(侯甸男衛之國當愼接之况太史内史掌國典法所賓友乎)越獻臣百宗工矧惟
爾事服休服采(於善臣百尊官不可不愼况汝身事服行美道服事治民乎)矧惟若
疇圻父薄違農父(圻父司馬農父司徒身事且宜敬慎况所順疇咨之司馬乎况能廹廽萬民)
(之司徒乎)若保宏父定辟矧汝剛制于酒(宏大也宏父司空當順安之司馬司)
(徒司空列國諸侯三卿慎擇其人而任之則君道定况汝剛斷於酒乎)厥或誥曰羣飲汝
勿佚(其有告汝曰民羣聚飲酒不用上命則汝收捕之勿令失也)盡執拘以歸于周
予其殺(盡執拘羣飲酒者以歸于京師我其擇罪重者而殺之)又惟殷之迪諸臣
惟工乃湎于酒勿庸殺之(又惟殷家蹈惡俗諸臣惟衆官化紂日久乃沈湎於酒勿)
(用法殺之)姑惟教之有斯明享(以其漸染惡俗故必三申法令且惟教之則汝有此明訓)
(以享國)乃不用我教辭惟我一人弗恤弗蠲乃事時同于
殺(汝若忽怠不用我教辭惟我一人不憂汝乃不潔汝政事是汝同於見殺之罪)王曰封汝典
聽朕毖(汝當常聽念我所愼而篤行之)勿辯乃司民湎于酒(辯使也勿使汝主民)
(之吏湎於酒言當正身以帥民)又作梓材(告康叔以為政之道亦如梓人治材)王曰封以
厥庶民暨厥臣達大家(言當用其衆人之賢者與其小臣之良者以通逹卿大夫及都家之)
(政於國)以厥臣達王惟邦君(汝當信用其臣以通王教於民言通民事於國通王教於)
(民惟乃國君之道)汝若恒越曰我有師師(汝惟君道使順常於是曰我有典常之師)
(可師法)司徒司馬司空尹旅曰予罔厲殺人(言國之三卿正官衆大夫)
(皆順典常而曰我無厲虐殺人之事如此則善矣)亦厥君先敬勞肆徂厥敬勞
(亦其為君之道當先敬勞民故汝往治民必敬勞來之)肆往姦宄殺人歴人宥(以民)
(當敬勞之故汝往之國又當詳察姦宄之人及殺人賊所過歴之人有所寬宥亦所以敬勞之)肆亦見
厥君事戕敗人宥(聽訟折獄當務從寬恕故往治民亦人當見其為君之事察民以過誤殘敗)
(者當寬宥之)王啓監厥亂為民(言王者開置監官其治為民不可不勉)曰無胥
戕無胥虐至于敬寡至于屬婦合由以容(當教民無得相殘傷相虐)
(殺至於敬養寡弱至于存恤妾婦和合其教用夫道以容之無令見冤枉)王其效邦君越御
事厥命曷以(王者其效實國君及以御治事者知其教命所施何用不可不勤)引養引恬
自古王若兹監罔攸辟(能長養民長安民用古王道如此監無所復罪當務之)惟
曰若稽田既勤敷菑惟其陳脩為厥疆畎(言為君監民惟若農夫之)
(考田已勞力布發之惟其陳列脩治為其疆畔畎壟然後功成以喻教化)若作室家既勤垣
墉惟其塗塈茨(如人為室家已勤立垣墻惟其當塗塈茨蓋之)若作梓材既勤
樸斵惟其塗丹䑾(為政之術如梓人治材為器已勞力樸治斵削惟其當塗以漆丹以朱而)
(後成以言教化亦須禮義而後治)今王惟曰先王既勤用明德懷為夾(言文)
(武已勤用明德懷遠為近汝治國當法之)庶邦享作兄弟方來亦既用明德
(衆國朝享於王又親仁善鄰為兄弟之國萬方皆來賓服亦已奉用先王之明德)后式典集庶
邦丕享(君天下能用常法則和集衆國大來朝享)皇天既付中國民越厥疆
土於先王肆(皇天已付周家治中國民矣能遠拓其界壤則於先王之道遂大)王惟德用
和懌先後迷民用懌先王受命(今王惟用德和悦先後天下迷愚之民先後謂)
(教訓所以悦先王受命之義)已若兹監惟曰欲至于萬年惟王(為監所行)
(己如此所陳法則我周家惟欲使至於萬年承奉王室)子子孫孫永保民(又欲令其子孫)
(累世長居國以安民)
又成王既滅淮夷還歸在豐作周官(言周家設官分職用人之法)王
曰嗚呼凡我有官君子欽乃攸司愼乃出令令出惟行
弗惟反(有官君子大夫已上歎而戒之使敬汝所司愼汝出令從政之本令出必惟行之不惟反改若)
(二三其令亂之道也)以公滅私民其允懷(從政以公平滅私情則民其信歸之)學古
入官議事以制政乃不迷(言當先學古訓然後入官治政凡制事必以古義議度終)
(始政乃不迷錯)其爾典常作之師無以利口亂厥官(其汝為政當以儀典)
(常故事為師法無以利口辯佞亂其官)蓄疑敗謀怠忽荒政不學墻面蒞
事惟煩(積疑不决必敗其謀怠惰忽略必亂其政人而不學其猶正墻面而立臨政事必煩)戒爾
卿士功崇惟志業廣惟勤惟克果斷乃罔後艱(此戒凡有官位)
(但言卿士舉其掌事者功高繇志業廣繇勤惟能果斷行事乃無後難言多疑必致患)位不期驕
禄不期侈(貴不與驕期而驕自至冨不與侈期而侈自來驕侈以行已所以速亡)恭儉惟
德無載爾偽(言當恭儉惟以立德無行姦偽)作德心逸日休作偽心勞
日拙(為德直道而行於心逸豫而名且美為偽飾巧百端為心勞苦而事日拙不可為)居寵思
危罔不惟畏弗畏入畏(言雖居貴寵當思危懼無所不畏若乃不畏則入可畏之)
(刑)推賢讓能庶官乃和不和政痝(賢能相讓俊乂在官所以和諧痝亂也)
舉能其官惟爾之能稱匪其人惟爾不任(所舉能脩其官惟亦汝之)
(功能舉匪其人亦惟汝之不勝其任)王曰嗚呼三事暨大夫敬爾有官亂
爾有政(歎而勑之公卿已下各敬居汝所有之官治汝所有之職)以佑乃辟永康兆
民萬邦惟無斁(言當敬治官政以助汝君長安天下兆民則天下萬國惟乃無厭我周德)
漢景帝後二年詔曰彊毋攘弱衆毋暴寡老耆以夀終
幼孤得遂長今歲或不登民食頗寡其咎安在或詐偽
為吏(詐自稱吏)吏以貨賂為市漁奪百姓侵牟萬民(牟食苗根蟲也)
縣丞長吏也姦法與盜盗甚無謂也(姦法因法作姦也與盗謂盗者當治)
(而知情反佐與之是則共盗無異也)其令二千石各脩其職不事官職耗
亂者丞相以聞請其罪(耗不明也讀與眊同音莫報切)布告天下使明
知朕意
宣帝元康二年詔曰獄者萬民之命所以禁暴止邪養
育羣生也能使生者不怨死者不恨則可謂文吏矣今
則不然用法或持巧心析律貳端深淺不平增辭飾非
以成其罪奏不如實上亦亡繇知此朕之不明吏之不
稱四方黎民將何仰哉二千石各察官屬勿用此人吏
務平法或擅興繇役飾厨傳稱過使客越職踰法以取
名譽譬猶踐薄冰以待白日豈不殆哉
成帝建始元年二月詔曰廼者火灾降於祖廟有星孛
于東方始正而虧(言始即帝之正而有彗星之虧也)咎孰大焉書云惟
先假王正厥事(假至也言先古至道之君遭遇災變則正其行事脩德以應之)羣公孜
孜帥先百僚輔朕不逮崇寬大長和睦凡事恕己毋行
苛刻(恕者仁也仁己之心以度於物)
後漢光武時馮勤為司徒先是三公多見罪退帝賢勤
欲令以善自終乃因讌見從容戒之曰朱浮上不忠於
君下陵轢同列竟以中傷至今(朱浮為大司空坐賣弄國思免又為陵轢同列)
(帝銜之惜其功不忍加罪)死生吉凶未可知豈不惜哉人臣放逐受
誅雖復追加賞賜賻祭不足以償不訾之身(訾量也言無量可比)
(之貴重之極也訾與貲同)忠臣孝子覽炤前世以為鏡誡能盡忠於
國事君無二則爵賞光乎當世功名列於不朽可不勉
哉勤愈恭約盡忠號稱任職
中元二年詔曰今選舉不實邪妄未去權門請託殘吏
放手百姓愁怨情無告訴有司明奏罪名并正舉者又
郡縣每因徵發輕為姦利詭責嬴弱先急下貧其務在
均平無令枉刻
明帝永平十八年詔曰三事大夫莫肯夙夜小雅之所
傷也予違汝弼汝無面從股肱之正義也羣后百僚勉
思厥職各貢忠誠以輔不逮申勑四方稱朕意焉
章帝建初元年詔曰比年牛多疾疫墾田减少穀價頗
貴人以流亡方春東作宜及時務二千石勉勸農桑弘
致勞來羣公庶尹各推精誠專急人事罪非殊死須立
秋案驗有司明愼選舉進柔良退貪猾順時令理冤獄
五教在寬帝典所美愷悌君子大雅所歎布告天下使
明知朕意
二年三月詔曰比年隂陽不調饑饉屢臻深惟先帝憂
人之本詔書曰不傷財不害民誠欲元元去末歸本而
今貴戚近親奢縱無度嫁娶送終尤為僣侈有司廢典
莫肻舉察春秋之義以貴理賤今自三公竝宜明紏非
法宣振威風朕在弱冠未知稼穡之艱難區區管窺豈
能炤一隅哉其科條制度所宜施行在事者備為之禁
先京師而後諸夏
和帝永元八年九月京師蝗詔百僚師尹勉脩厥職刺
史二千石詳刑辟理冤虐恤鰥寡矜孤弱思惟致灾興
蝗之咎
十二年三月詔曰比年不登百姓虛匱京師去冬無宿
雪今春無澍雨黎民流離困於道路朕痛心疾首靡知
所濟瞻仰昊天何辜今人三公朕之腹心而未獲承天
安民之策數詔有司務擇良吏今猶不改競為苛暴侵
愁小民以求虛名委任下吏假勢行邪是以令下而姦
生禁至而詐起巧法析律飾文增辭貨行於言罪成乎
手朕甚病焉公卿不思助明好惡將何以救其咎罰咎
罰既至復令灾及小民若上下同心庶或有瘳
安帝元初四年七月京師及郡國十雨水詔曰今年秋
稼茂好垂可收穫而連雨未霽懼必淹傷夕惕惟憂思
念厥咎夫霖雨者人怨之所致其武吏以威暴下文吏
妄行苛刻鄉吏因公生姦為百姓所患苦者有司顯明
其罰又月令仲秋養衰老授几杖行糜粥方今按比之
時郡縣多不奉行雖有糜粥穅秕相半長吏怠事莫有
躬親甚違詔書惠養之意其務崇仁恕賑護寡獨稱朕
意焉
五年七月丙子詔曰舊令制度各有科品欲令百姓務
崇節約遭永初之際人離荒戹朝廷躬自菲薄去絶奢
飾食不兼味衣無二綵比年雖獲豐穰尚乏儲積而小
人無慮不圖久長嫁娶送終紛華靡麗至有走卒奴婢
被綺縠著珠璣京師尚若斯何以示四遠設張法禁懇
惻分明而有司惰任訖不奉行秋節既立鷙鳥將用且
復重申以觀後效
桓帝永興二年詔曰比者星辰謬越坤靈震動災異之
降必不空發勑已脩政庶望有補其輿服制度有踰侈
長飾者皆宜損省郡縣務存儉約申明舊令如永平故
事
靈帝光和元年妖異數見制下太尉司徒司空曰夫瑞
不虛生灾必有緣朕以不德秉綂未明以招妖偽將何
以昭顯憲法哉三司任政者也所當夙夜而各拱默訖
未有聞將何以奉答天意敉寧我人其各悉心思所崇
改務消復之術稱朕意焉
魏太祖征孫權使臨菑侯植留守鄴戒之曰吾昔為頓
丘令年二十三思此時所行無悔於今今汝年亦二十
三矣可不勉與又代郡烏丸反以鄢陵侯彰為北中郎
將行驍騎將軍臨發太祖戒彰曰居家為父子受事為
君臣動以王法從事爾其戒之護軍將軍夏侯淵雖數
戰勝太祖常戒曰為將軍當有怯弱時不可但恃勇也
將當以勇為本行之以智計但知任勇一匹夫敵耳
晉武帝泰始四年詔曰郡國守相三載一巡行屬縣必
以春此古者所以述職宣風展義也長吏觀風俗恊禮
律考度量存問耆老親見百年錄囚徒理冤枉詳察政
刑得失知百姓所患苦無有遠近便若朕親臨之敦喻
五教勸務農功勉勵學者思勤正典無為百家庸末致
遠必泥士庶有好學篤道孝弟忠信清白異行者舉而
進之有不孝敬於父母不長悌於族黨悖禮棄常不率
法令者紏而罪之田疇闢生業脩禮教設禁令行則長
吏之能也人窮匱農事荒姦盗起刑獄煩下陵上替禮
義不興斯長吏之否也若長吏在官公廉慮不及私正
色直節不飾名譽者及身行貪穢謟黷求容公節不立
而私門日冨者竝謹察之揚清激濁舉善殫違此朕所
以垂拱總綱責成於良二千石也於戲戒哉
咸寧三年詔曰宗室戚屬國之枝葉欲令奉率德義為
天下式然處冨貴而能愼行者寡召穆公糾合兄弟而
賦棠棣之詩此姬氏所以本支百世也今以衛將軍扶
風王亮為宗師所當施行皆咨之於宗師也
太康九年春詔曰興化之本繇政平訟理也二千石長
吏不能勤恤人隱而輕挾私故興長刑獄又多貪濁煩
撓百姓其勑刺史二千石糾其能否議其黜陟令内外
羣官舉清能拔寒素
荀勖為尚書令在尚書課試令史以下覈其才能有闇
於文法不能决疑處事者即時遣出武帝嘗謂曰魏武
帝言荀文若之進善不進不止荀公達之退惡不退不
休二令君之美亦望於君也
元帝太興元年三月壬申詔曰昔之為政者動人以行
不以言應天以實不以文故我清靜而人自正其次聽
言觀行明試以功其有政績可述刑獄得中人無怨訟
久而日新及當官軟弱茹柔吐剛身行穢濁脩飾時譽
者各以名聞令在事之人仰鑒前烈同心戮力深思所
以寬衆息役惠益百姓無廢朕命遠近禮贄一切斷之
七月戊申詔曰王室多故姦凶肆暴皇綱弛墜顛覆大
猷朕以不德綂承洪緒夙夜憂危思改其弊二千石令
長當祗奉舊憲正身明法抑齊豪強存恤孤獨隱實戶
口勸課農桑州牧刺史當互相檢察不得顧私虧公長
吏有志在奉公而不見進用者有貪惏穢濁而以財勢
自安者若有不舉當受故縱蔽善之罪有而不知當受
闇塞之責各明愼奉行
簡文咸安二年詔曰朕居阿衡三世不能濟彼時雍乃
至海西失德殆傾皇祚頼祖宗靈祗之德皇太后淑體
應期藩輔忠賢百官戮力用能蕩氛霧於昊蒼耀晨輝
於宇宙遂以𦕈身託于王公之上思頼羣賢以弼其闕
夫敦本息末抑絶華競使清濁異流能否殊貫官無粃
政士無謗讟不有懲勸則德禮焉施且彊寇未殄勞役
未息自非軍國戎祀之要其華飾煩費之用皆省之夫
肥遯窮谷之賢淈泥揚波之士雖抗志玄霄潜默幽岫
貪屈高尚之道以隆協贊之美孰與自足山川棲遲丘
壑徇匹夫之潔而忘兼濟之大耶古人不借賢於曩代
朕所以虛想於今日内外百官各勤所司使善無不達
惡無不聞令詩人無素飡之刺而吾獲虛心之求焉
後魏道武天興三年太史局奏天文錯亂帝親覽經占
多云改政易故數革官號一欲防塞凶狡二欲消灾應
變已而慮羣下疑惑心謗腹非乃下詔戒勵天下丙申
復詔曰上古之治尚德下名有任而無爵易治而事序
故邪謀息而不起姦慝絶而不作周姬之末下凌上替
以號自定以位制禄卿世其官大夫遂事陽德不暢議
發家陪故釁繇此起兵由此作秦漢之弊捨德崇侈能
否混雜賢愚相亂庶官失序任非其人於是忠義之道寢廉
恥之節廢退讓之風絶毁譽之議興莫不由乎貴尚名位而
禍及之矣古置三公職大憂重故曰待罪宰相將委任責成
非虛寵禄也而今世俗僉以台輔為榮貴企慕而求之夫此
職司在人主之所任耳用之則重捨之則輕然則官無常名
而任有定分是則所貴者至矣何取於鼎司之虛稱也夫桀
紂之南面雖高而可薄姬旦之為下雖卑而可尊一官
可以效智蓽門可以垂範苟以道德為實賢於覆餗蔀
家矣故量己者令終而義全昧利者身䧟而名滅利之
與名毁譽之疵競道之與德神識之家寶是故道義治
之本名爵治之末名不本於道不可以為宜爵無補於
時不可以為用用而不禁為病深矣能通其變不失其
正者其唯聖人乎來者誠思成敗之理察治亂之繇鑒
殷周之失革秦漢之弊則幾於治矣
太武神䴥三年五月詔曰夫士之為行在家必孝處朝
必忠然後身榮於時揚名後世矣近遣尚書封鐵剪除
亡命其所部將士有盡忠竭節以殞軀命者今皆追贈
爵號或有蹈鋒履難以自效者以功次進位或有故違
軍法私離幢校者以軍法行戮夫有功蒙賞有罪受誅
國之常典不可暫廢自今以後不善者可以自改矣其
宣勑内外咸使聞知
太延元年詔曰操持六柄王者所以綂攝平政理訟公
卿之所司存勸農平賦宰民之所專急盡力三時黔首
之所克濟各脩其分謂之有序今更不然何以為治越
職侵局綱紀紛亂上無定令民知何從自今以後亡匿
避難羈旅他鄉皆當歸還舊居不問前罪民相殺害牧
守依法平决不聽私輙報復敢有報者誅及宗族隣伍
相助與同罪州郡縣不得妄遣吏卒煩攪民庶若有發
調縣宰集鄉邑三老計貲定課裒多益寡九品混通不
得縱冨督貧避強侵弱覆檢能否覈其殿最列言屬州
刺史明考優劣抑退姦吏升進貞良歲盡舉課上臺牧
守荷治民之任當宣揚恩化奉順憲典與國同憂直道
正身肅居官次不亦善乎
源賀為征西將軍從駕臨江為前鋒大將賀為人雄果
每遇強寇輙自奮擊太武戒之曰兵凶戰危不宜輕犯
卿可運籌處分勿恃身力也
襲常山王素長子可悉陵年十七從太武獵遇一猛獸
陵遂空手搏之以獻帝曰汝才力絶人當為國立功立
事勿如此也
文成太安四年五月壬戌詔曰朕即阼至今屢下寬大
之旨蠲除煩苛去諸不急欲令物獲其所人安其業而
牧守百里不能宣揚恩意求欲無厭斷截官物以入於
己使課調懸少而深文極墨委罪於民苟求免咎曾不
改懼國家之制賦役乃輕比年已來雜調減省而所在
州郡咸有逋懸非在職之官綏導失所貪穢過度誰使
之然自今常調不充民不安業宰民之徒加以死罪申
告天下稱朕意焉
獻文以和平六年五月即位九月詔曰先朝以州牧親
民宜置良佐故勑有司班九條之制使前政選吏以待
俊乂必謂銓衡允衷朝綱應叙然牧司寬惰不祗憲旨
舉非其人愆于典度今制刺史守宰到官之日仰自舉
民望忠信以為選官不聽前政共相干冐若簡任失所
以罔上論
皇興中蠕蠕犯塞仇池氐羌又反叛秦益二州刺史吕
羅漢大破之詔羅漢曰卿以勲勞獲叙才能致用内總
禁旅外臨名岳褒寵之隆可謂備矣自非盡節竭誠何
以垂名竹帛仇池地接邊境兵革屢興既勞士卒然亦
動民庶皆由鎮將不明綏禁不理之所致也卿應機赴
擊殄此兇醜隴右土險民亦剛悍卿可召集豪右擇其
事宜以利民為先益國為本隨其風俗以施恩惠其有
安土樂業奉公勤私者善加勸督明相宣告稱朕意焉
孝文臨朝堂謂羣臣曰兩儀既闢人生其間故上天不
言樹君以代是以書稱三考之績禮云考成之章自皇
王已降斯道靡易朕以寡德猥荷洪基思與百辟允釐
庶務然朕識乏知人不能使朝絶素飡之譏野無考槃
之刺夙宵寤寐載懷怵惕卿等皆是朝賢國彦輔弼是
寄各率乃心以旌考績之義如乖忠正國有常刑賢者
雖疎必進不肖者雖親必黜又謂尚書等曰朕仰纂乾
搆君臨萬宇往者稽古典章樹兹百職然尚書之任樞
機是司豈惟總括百揆緝和人務而已朕之得失寔在
於斯自卿等在任年垂二周未嘗言朕之一失獻可否
之片規又未嘗進一賢而退一不肖此二事罪之大者
又引見王公卿士責留京之官曰昨望見婦人之服仍
為夾領小袖我徂東山雖不三年既離寒暑卿等何為
而違前詔咸陽王禧曰陛下聖過堯舜光化中原臣雖
仰稟明規每事乖互將何以宣布皇經敷贊帝則舛違
之罪實合刑憲高祖曰若朕言非卿等當須廷論如
何入則順旨退則不從昔舜詔禹汝無面從退有後言
其卿等之謂乎
後皇太子恂冠孝文臨光極東堂引恂入見誡以冠義
曰夫冠禮表之百代所以正容體齊顔色順辭令容體
正顔色齊辭令順故能正君臣親父子和長幼然母見
必拜兄弟必敬責以成人之禮字汝元道所寄不輕汝
當尋名求義以順吾旨二十年改字宣道遷雒詔恂詣
代都其進止儀禮孝文皆為定及恂入辭孝文曰今汝
不應向代但太師薨於恒壤朕既居皇極之重不容輕
赴舅氏之喪欲使汝展哀舅氏拜汝母墓一寫為子之
情山陵在北海汝至彼太師事畢後日宜一拜山陵拜
訖汝族祖南安可一就問訊在途當温讀經籍如每日
親見吾也
南安王楨性忠謹事母以孝聞詔徵講武孝文引見於
皇信堂戒之曰翁孝行著於私廷令問彰於邦國每欽
忠懿思一言展故因講武遠徵赴闕仰戀仁慈情在未
已但長安鎮年饑民儉理須綏撫不容久留翁今還州
其勤隱恤無令境内有饑餒之民翁既國之懿親終無
貧賤之患所宜愼者略有三事一者恃親驕矜違禮僣
度二者傲慢貪奢不恤政事三者飲酒遊逸不擇交友
三者不去患禍將生但能愼此是以全身遠害光國榮
家終始之德成矣
趙郡王幹都督關右諸軍事孝文既篤愛諸弟以幹總
戎别道誡之曰司空穆亮年器可師散騎常侍盧淵才
堪詢訪汝其師之又除都督冀定瀛三州諸軍事孝文
親餞於近郊詔幹曰夫刑獄之理先哲所難然既有邦
國得不自勵也汝我之懿弟當聿脩厥德光崇有魏深
思遠圖如臨深履薄若恃親重不務世政國有常憲方
增悲感北海王詳行中領軍留守孝文賜詳璽書曰比
神遊何業也丘墳六籍何事非娛善正風猷肅是禁旅
後朝行宫及還雒高祖餞之詔詳曰昔者淮夷叛命故
有三年之舉鬼方不令乃致淹載之師况江吳竊命于
今十紀朕必欲蕩滌南海然後言歸今夏停此故與汝
相見善守京邑副我所懷廣陵王羽孝文南伐除開府
青州刺史親餞之華林園後詔羽曰吾因天歷運乘時
樹功開荆拓沔威振楚越時暨三炎息駕汝潁勢臨荆
徐聲遏江外未容解甲凱入三州纂兵脩律俟秋方舉
海服之寄故唯宗良善開經策寧我東夏敬愼汝儀勿
墜嘉問唯酒唯田可不戒歟後為太保錄尚書事孝文
臨朝堂議政事謂羽曰遷都雒陽事格天地但汝之迷
途未開沉鄣耳朕家有四海往來何難朕初發雒陽教
示永夀皆謂分别比自來後諸處分之事已差前勑命
舉大功寧為虛費且朕無周召之勞弟豈容宴安自逸
今便北巡遷留之事當任朕懷
咸陽王禧字永夀為中都大官孝文以諸弟典三都戒
禧等曰汝等國之至親皆幼年任重三都折獄特宜用
心夫未能操刀而使割錦非傷錦之尤實授刀之責皆
可脩身愼行勿有乖爽又曰文王小心翼翼聿懷多福
如有周公之才使驕且吝其餘不足觀也汝等宜小心
畏愼勿自驕怠出為使持節開府冀州刺史高祖又以
濟隂王鬱枉法賜死之事遣使告禧因而戒之
高陽王雍除使持節鎮北將軍相州刺史常侍如故孝
文戒雍曰相州乃是舊都自非朝賢德望無由居此是以
使汝作牧為牧之道非難非易其身正不令而行故易
其身不正雖令不從故難又當愛賢士存信約無用人
言而輕與奪也
慕容契為中散初南安王禎有貪暴之聲遣中散閭文
祖察之文祖受賂隱而不言事發殺之孝文太后引見
羣臣謂之曰前論貪清皆云克脩文祖時亦在中後竟
犯法以此言之人心信不可知孝文曰古有待放之臣亦
有離俗之士卿等自審不勝貪心者聽辭位歸第契進
曰臣卑微小人聞識不遠過蒙曲炤虛忝今職小人之
心無定帝王之法有常以無定之心奉有常之法非所
克堪乞垂退免孝文曰昔鄭相嗜魚人有獻魚者相告
曰若取此魚恐削名禄遂不敢受契若知心不可常即
知貪之惡矣何為求退遷契宰官令
盧昶為太子中舍人使南齊孝文詔昶曰卿便至彼勿
存彼我密邇江揚不早當晩會是朕物卿等欲言便言
無相疑難又勑副使王清石曰卿莫以本是南人言語
致慮若彼先有所知識欲見便見須論即論盧昶正是
寬柔君子無多文才或主客命卿作詩可率卿所知莫以
昶不作便復罷也凡使人之體以和為貴勿遞相矜誇
見於色貌失將命之體卿等各率所知以相規誨
宣武時盧昶為鎮東將軍徐州刺史既克梁朐山置戍
累表乞師帝遣虎賁四千人赴之又詔昶曰取朐置戍
竝是卿計始終成敗悉歸於卿以兵少請益今已遂卿本意
如聞東唐陸道甚狹一軌之外皆是大水彼必據之以
斷軍路若已如此更設何策其軍竒兵變遽以表聞又
聞衍軍將帥每有流言去魏博淮揚宿豫乃是兩
宜若實有此卿可量朐山薪水得支幾時脫事容往返
馳驛速聞如薪水少急即可量計若理不可爾亦將軍
裁决昶既儒生本少將略又羊祉子燮為昶司馬專征
戎事掩昶耳目將士怨之朐山戍主傅文驥糧樵俱罄
以城降梁
後周武帝建德三年正月丙子享二十四軍督將以下
誡以軍旅之法縱酒盡歡
宣帝之在東宫也武帝慮其不堪承嗣遇之甚嚴朝見
進止與諸臣無異雖隆寒盛暑亦不得休息性既嗜酒
武帝遂禁醪醴不許至東宫每有過輙加捶扑嘗謂之
曰古來太子被廢者幾人餘兒豈不堪立耶於是遣東
宫官屬錄帝言語動作每月奏聞帝憚武嚴矯情脩飾
以是過惡遂不聞
册府元龜卷一百五十六
