册府元龜卷三百七十五宋王欽若等撰
將帥部
褒異
夫褒勸之典有國之常道也况夫三軍之帥百夫之特
有斬將搴旗之勇却敵捕虜之勞足以經武貞帥開地
斥境何嘗不剖符疏壤厚封崇之命疇庸贊書極尊奬
之數以至加地進祿稱功計伐或錫之車服或加之印
綬或許其世襲或崇其官呼或没而可稱禮光於詔葬
或死而可作事美於追榮皆所以疇勞而勸能賞善而
旌德使效節之士罄其精忠方來之人於焉激勵傳曰
藏在盟府不可廢也謂是物矣夫
周召公虎為卿士平淮夷宣王賜以鬯酒一尊使以祭其
宗廟告其先祖故江漢之詩曰釐爾圭瓚秬鬯一卣告
於文人(釐賜也秬黑黍也鬯香草也築煮合而鬱之為鬯卣器也九命賜圭瓚秬鬯文人文德之人也)
又曰錫山川土田於周受命自召祖命(周岐周也自用也宣王欲尊顯)
(召虎故如岐周使虎受山川土田之賜命用其祖召康公受封之禮岐周周之所起為其先祖之靈故就之)
申伯居謝宣王命召公營其位而作城郭及寢廟定其
人神所處故崧高之詩曰申伯之功召伯是營有俶其
城寢廟既成(俶作也)又曰既成藐藐王錫申伯四牡蹻蹻
鈎膺濯濯(藐藐美貌蹻蹻壯貌鈎膺樊纓也濯濯光明也召公營位築之已成以形貌告於王王乃)
(賜申伯為將遣之)王遣申伯路車乘馬我圖爾居莫如南土(乘馬)
(四馬也王以正禮遣申伯之國故復有車馬之賜因告之曰我謀女之所處無如南土之最善)錫爾介
圭以作爾寳(寳瑞也圭長尺二寸謂之介非諸侯之圭故以為寳諸侯之瑞圭自九寸而下)
衞武公初為武侯犬戎為亂武公將兵往佐周平戎甚有
功周平王元年命衞侯為公
士會晉大夫也帥師滅赤狄晉侯請於周定王王以黻
冕命士會將中軍且為太傅(代荀林父將中軍且加以太傅之官黻冕命卿之服)
(太傅孤卿也)
秦蒙恬始皇時為將攻齊大破之拜為内史
漢陳平為護軍中尉從高帝擊韓王信於代至平城為
匈奴圍七日不得食高帝用平竒計使單于閼氏(音焉支)
解圍以得開高帝既出其計秘世莫得聞高帝南過曲
逆上其城望室屋甚大曰壯哉縣吾行天下獨見雒陽
與是耳顧問御史曲逆戶口幾何對曰始秦時三萬餘
戶間者兵數起多亡匿今見五千餘戶於是詔御史更
封平為曲逆侯盡食之平自初從至天下定後嘗以護
軍中尉從擊臧荼陳豨黥布凡六出竒計輙益封邑
曹參沛人也高祖為沛公參以中涓從(涓潔也言其在中主知潔涓洒)
(掃之事蓋親近左右也)擊胡陵方與(音房豫)攻秦監公軍大破之(秦一)
(郡置守尉監三人)東下薛擊泗水守軍薛郭西復攻胡陵取之
賜爵七大夫又攻下邑以西至虞擊秦將章邯車騎攻
轅戚及亢父(音杭甫)先登遷為五大夫楚懷王以沛公為
碭郡長將碭郡兵於是乃封參執帛(楚爵孤卿也)號曰建成
君遷為戚公又虜秦司馬及御史各一人遷為執珪(侯伯)
(執珪)及沛公為漢王封參為建成侯從至漢中遷為將軍
參將兵守景陵三秦使章平等攻參參出擊大破之賜食
邑於寧秦(今華隂)
周勃沛人也沛公初起勃以中涓從攻胡陵下方與方
與反與戰却敵攻豐擊秦軍碭東還軍留及蕭復攻碭
破之下下邑先登賜爵五大夫沛公為漢王漢王賜勃
爵為威武侯從入漢中拜為將軍還定三秦賜食邑懷
德又東定楚地泗水東海郡凡得二十二縣還守雒陽
櫟陽賜與潁隂侯共食鍾離以將軍從高祖擊燕王臧
荼破之易下所將卒當馳道為多(當高祖所行之前)賜爵列侯
剖符世世不絶食綘八千二百八十戶
樊噲以舍人從高祖攻胡陵方與(皆縣名方音房與音豫)還守豐
擊泗水監豐下破之(泗水郡名監謂御史監郡者也破之於豐縣下)復東定沛
破泗守薛西(破郡守於薛縣之西)與司馬&KR0642;戰碭東(秦將章邯之司馬也&KR0642;讀)
(與夷同)郤敵斬首十五級賜爵國大夫(即官大夫也爵第六級)常從
沛公擊章邯軍濮陽攻城先登斬首二十三級賜爵列
大夫(即公大夫也爵第七級)從攻陽城先登下戶牖(陽武縣之鄉)破李
繇軍斬首十六級賜上聞爵(得徑上聞也吕氏春秋曰魏文侯東勝齊於長城天)
(子賞文侯以上聞又曰名通於天子也)從攻圉都尉東郡守尉於成武(圉即)
(陳留圉縣)郤敵斬首十四級捕虜十六人(生獲曰虜)賜爵五大夫
從攻秦軍出亳南(亳成湯封邑今河南偃師湯亭是)河間守軍於杠里破
之(杠音江)擊破趙賁軍開封北(賁音奔)以郤敵先登斬候一
人首六十八級捕虜二十六人(既斬候一人又更斬它首六十八級)賜爵
卿從攻破揚熊於曲遇(曲音丘羽切遇音顒)攻宛陵先登斬首八
級捕虜四十四人賜爵封號賢成君(食祿比封君而無邑也楚漢之際權)
(設寵榮假其位號或得邑地或空受爵此例多矣)從攻長社轘轅絶河津東攻
秦軍尸鄉南攻秦軍於犨破南陽守齮於陽城東攻宛
城先登西至酈(南陽之縣也音直益切)以郤敵斬首十四級捕虜
四十人賜重封(重封者加二號耳)項羽在戲下欲攻沛公沛公
從百餘騎因項伯面見項羽謝無有閉關事項羽既饗
軍士中酒亞父謀欲殺沛公令項莊拔劒舞坐中欲擊
沛公噲居營外聞事急乃持盾入營是日微噲沛公幾
殆後數日項羽入屠咸陽立沛公為漢王漢王賜噲爵
為列侯號臨武侯遷為郎中從入漢中還定三秦别擊西
丞白水北(西謂隴西郡西縣也白水水名經西縣東南流而過言擊西縣之丞於白水之北)擁
輕車騎雍南破之從攻雍漦城先登(漦讀與邰同縣名即后稷所封今武)
(功故城是音胎)擊章平軍好畤攻城先登陷陣斬縣令丞各一
人首十一級虜二十人遷為郎中騎將從擊秦車騎壤
東(地名也)郤敵遷為將軍攻趙賁下郿槐里柳中咸陽(柳中)
(即細柳地也在長安西)灌廢丘最(引水灌廢丘)至櫟陽賜食邑杜之樊
鄉(杜縣之鄉也今曰樊川)從攻項籍屠煮棗(清河有煮棗城功臣表有煮棗侯又曰既)
(云攻項籍屠煮棗則其地當在大河之南非清河之城明矣俱未悉其處)擊破王武程處軍
於外黃攻鄒魯瑕丘薛項羽敗漢王於彭城盡復取魯
梁地噲還至滎陽益食平隂二千戶以將軍守廣武一
歲(即滎陽之廣武)項羽引東從高祖擊項籍下陽夏(夏音工雅切)虜
楚周將軍卒四千人(周殷)圍項籍陳大破之(於陳縣圍之)屠胡
陵項籍死漢王即皇帝位以噲有功益食邑八百戶其
秋燕王臧荼反噲從攻虜荼定燕地楚王韓信反噲從
至陳取信定楚更賜爵列侯與剖符世世勿絶食舞陽
號為舞陽侯除前所食以將軍從攻反者韓王信於代
自霍人以往至雲中與綘侯等共定之益食千五百戶
因擊陳豨曼丘臣軍戰襄國破柏人先登䧏之定清河
常山凡二十七縣殘東垣(殘謂多所殺傷也)遷為左丞相破得
綦母卬尹潘軍於無終廣昌(姓綦母名卬也綦音其)破豨别將胡
人王黃軍代南因擊韓信軍參合軍所將卒斬韓信擊
豨胡騎横谷斬將軍趙既虜代丞相馮梁守孫奮大將
王黃將軍大將一人太僕解福等十人與諸將共定代
鄉邑七十三後燕王盧綰反噲以相國擊綰破其丞相
抵薊南(抵至也一說抵者其丞相之名也音丁禮切)定燕縣十八鄉邑五十
一益食千三百戶定食舞陽五千四百戶
酈商高陽人也(酈音歴)陳勝起商聚少年得數千人沛公
略地六月餘商以所將四千人屬沛公於岐從攻長社
先登賜爵封信成君從攻&KR1670;氏絶河津破秦軍雒陽東
從下宛穰定十七縣别將攻旬關(漢中旬水上之關也今在洵陽縣)西
定漢中(先言攻旬關定漢中然後云沛公為漢王是則沛公從武關藍田而來商時别從西道平定漢)
(中)沛公為漢王賜商爵信成君以將軍為隴西都尉别
定北地郡破章邯别將於烏氏栒邑泥陽(烏氏安定縣也栒邑今在)
(豳州泥陽北地縣氏音支栒音荀)賜食邑武城六千戶從擊項籍軍與
鍾離昧戰受梁相國印(漢以梁相國印授之)益食四千戶從擊項
羽二歲攻胡陵漢王即帝位臧荼反商以將軍從擊荼
戰龍脫先登陷陳破荼軍易下(今易縣)郤敵遷為右丞相賜
爵列侯與剖符世世勿絶食邑涿郡五千戶别定上谷
因攻代受趙相國印(初受梁相國印今又受趙相國印)與綘侯等定代
郡雁門得代丞相程縱守相郭同(守相謂為相而居守者)將軍以
下至六百石十九人還以將軍將太上皇衛一歲十月
以右丞相擊陳豨殘東垣又從擊黥布攻其前垣(謂攻其壁)
(壘之前垣)陷兩陳得以破布軍更封為曲周侯食邑五千一
百戶除前所食
夏侯嬰以縣令史為高祖使上䧏沛一日高祖為沛公
賜爵七大夫以嬰為太僕常奉車(為沛公御車)從攻胡陵嬰
與蕭何䧏泗水監平(胡陵平所止縣嘗給之故與䧏)平以胡陵䧏賜嬰
爵五大夫從擊秦軍碭東攻濟陽下戶牖破李繇軍雍
丘以兵車趣攻戰疾破之(趣讀曰促謂急促也次下亦同)賜爵執帛
從擊章邯軍東阿濮陽下以兵車趣攻戰疾破之賜爵
執圭從擊趙賁軍開封揚熊軍曲遇嬰從捕虜六十八
人䧏卒八百五十人得印一匱(時自相署置官之印)又擊秦軍雒
陽東以趣攻戰疾賜爵封轉為滕令(今汴郡公丘縣)因奉車(因此)
(又每奉車從攻戰以至霸上)從攻定南陽戰於藍田芷陽(芷陽後為霸陵縣)
至霸上沛公為漢王賜嬰爵列侯號昭平侯復為太僕
從入蜀漢還定三秦從擊項籍至彭城項羽大破漢軍
漢王不利馳去見孝惠魯元載之漢王急馬罷虜在後
(罷讀曰疲)常蹳兩兒棄之(蹳音撥又音足跋物之跋)嬰常收載行面雍樹
馳(面偕也雍抱持之言取兩兒令面背己而抱持之以馳故云面雍樹馳雍讀曰擁)漢王怒欲
斬嬰者十餘卒得脫而致孝惠魯元於豐漢王既至滎
陽牧散兵復振賜嬰食邑沂陽(沂音魚依切)擊項籍下邑追
至陳卒定楚至魯益食兹氏(茲氏縣名地里志屬太原)漢王即帝位
燕王臧荼反嬰從擊荼明年從至陳取楚王信更食汝隂剖
符世世勿絶從擊代至武泉雲中益食千戶因從擊韓信
軍胡騎晉陽旁大破之追北至平城為胡所圍七日不
得通高帝使使厚遺閼氏冐頓乃開其圍一角高帝出
欲馳嬰固徐行弩皆持滿外鄉(故示閒暇所以固士卒心而令敵不測也鄉讀)
(曰嚮)卒以得脫(卒終也)益食嬰細陽千戶(益其邑使食之)從擊胡騎
句注北大破之擊胡騎平城南三陷陳功為多賜所奪
邑五百戶(時有罪過奪邑者以賜之)從擊陳豨黥布軍陷陳郤敵邑
千戶定食汝隂六千九百戸除前所食
灌嬰以中涓從擊破東都尉於成武及秦軍於杠里疾
鬭賜爵七大夫又從攻秦軍亳南開封曲遇戰疾力(疾急)
(速也力強力也)賜爵執帛號宣陵君從攻陽武以西至雒陽破
秦軍尸北北絶河津南破南陽守齮陽城東遂定南陽
郡西入武關戰於藍田疾力至霸上賜爵執圭號昌文
君沛公為漢王拜嬰為郎中從入漢中十月拜為中謁
者從還定三秦下櫟陽䧏塞王還圍章邯廢丘未拔從
東出臨晉關擊降殷王定其地擊項羽將龍且魏相項佗
軍定陶南疾戰破之賜嬰爵列侯號昌文侯食杜平鄉(杜縣)
(之平鄉)復以中謁者從降下碭以北至彭城項羽擊破漢王
漢王遁而西嬰從還軍於雍丘王武魏公申徒反(故秦將降為公)從
擊破之攻之外黃西收軍於滎陽楚騎來衆漢王乃擇軍中
可為騎將者皆推故秦騎士重泉人李必駱甲(重泉縣名也地理志屬左)
(馮翊)習騎兵今為校尉可為騎將漢王欲拜之必甲曰臣故秦
民恐軍不信臣臣願得大王左右善騎者傅之(傅音附猶言隨從者)
嬰雖少然數力戰乃拜嬰為中大夫令李必駱甲為左右
校尉將即中騎兵擊楚騎於滎陽東大破之受詔别擊楚
軍後絶其饟道(饟古餉字)起陽武至襄邑擊項羽之將項冠於
魯下破之將卒斬右司馬騎將各一人(主右方之馬左亦如之又曰下所謂)
(左右千人之騎)擊破柘公王武軍燕西(拓縣名公者拓之令也王武其人姓名燕亦縣名古)
(南燕國也音一千切)所將卒斬樓煩將五人(樓煩縣名其人善騎射故名射士為樓煩取其)
(稱也)連尹一人(楚官也)擊王武别將桓嬰白馬下破之所將卒
斬都尉一人以騎渡河南送漢王到雒陽從北迎相國韓
信軍於邯鄲還至敖倉嬰遷為御史大夫三年以列侯食
邑杜平鄉受詔將郎中騎兵東屬相國韓信擊破齊軍於
歷下所將卒虜車騎將軍華母傷(華音下化切)及將吏四十六
人降下臨淄得相田光追齊相田横至嬴博(二縣名)擊破
其騎所將卒斬騎將一人生得騎將四人攻下嬴博破
齊將軍田吸於千乘斬之東從韓信攻龍且留公於假
密(留縣名公留令也攻龍且及留令於假密)卒斬龍且(嬰所將之卒也其下亦同)生得右
司馬連尹各一人樓煩將十人身生得亞將周蘭(亞次也)
齊地已定韓信自立為齊王使嬰别將擊楚將公杲於
魯北破之轉南破薛郡長(長亦如郡守也時每郡置長)身虜騎將入
攻博陽前至下相以東南僮取慮徐(僮取慮徐三縣也取音趨又音秋慮)
(音廬)度淮盡降其城邑至廣陵(謂從下相以東南盡降城邑乃至廣陵皆平定)項
羽使項聲薛公郯公復定淮北嬰度淮擊破項聲郯公
下邳斬薛公下下邳夀春擊破楚騎平陽(此平陽在東郡)遂降
彭城虜柱國項佗(佗音徒何切)降留薛沛鄼蕭相(凡六縣鄼音才何切)
攻苦醮復得亞將周蘭與漢王會頥鄉從擊項籍軍陳
下破之所將卒斬樓煩將二人虜將八人賜益食邑二
千五百戸項籍敗垓下去也嬰以御史大夫將車騎别
追項籍至東城破之所將卒五人共斬項籍皆賜爵列
侯降左右司馬各一人卒萬二千人盡得其軍將吏下
東城歴陽渡江破吳郡長吳下(吳郡長當時為吳郡長嬰破之於吳下)得
吳守遂定吳豫章會稽郡還定淮北凡五十二縣漢王
即帝位賜益嬰邑三千戸以車騎將軍從擊燕王荼明
年從至陳取楚王信還剖符世世勿絶食潁隂二千五
百戸從擊韓王信於代至馬邑别降樓煩以北六縣斬
代左將破胡騎將於武泉北復從擊信胡騎晉陽下所
將卒斬胡白題將一人(胡名也)又受詔并將燕趙齊梁楚
車騎擊破胡騎於硰石(硰音千坐切)至平城為胡所困從擊
陳豨别攻豨丞相侯敞軍曲逆下破之卒斬敞及特將
五人(卒謂所將之卒也特獨也各獨為將)降曲逆盧奴上曲陽安國安平
攻下東垣黥布反以車騎將軍先出攻布别將於相破
之斬亞將樓煩將三人又進擊破布上柱國及大司馬
軍又破布别將肥銖嬰身生得左司馬一人所將卒斬
其小將十人追北至淮上益食邑二千五百戸布已破
高帝歸定令嬰食潁隂五千戸除前所食邑凡從所得
二千石二人别破軍十六降城四十六定國一郡二縣
五十二得將軍二人柱國相各一人二千石十人嬰自
破布歸高帝崩以列侯事惠帝及吕后至吕祿等欲為
亂齊哀王聞之舉兵西吕祿等以嬰為大將軍往擊之
嬰至滎陽乃與絳侯等謀因屯兵滎陽風齊王以誅吕
氏事(風讀曰諷)齊兵止不前絳侯等既誅諸吕齊王罷兵歸
嬰自滎陽還與絳侯陳平共立文帝於是益封嬰三千
戶賜金千斤為太尉
傅寬以魏五大夫騎將從為舍人起横陽從攻安陽杠
里趙賁軍於開封及擊楊熊曲遇陽武斬首十二級賜
爵卿從至霸上沛公為漢王賜寬封號共德君(共讀曰恭)從
入漢中為右騎將定三秦食邑雕隂(縣名屬上郡)從擊項籍
待懷(待高帝於懷懷縣名也地理志屬河内地今懷州)賜爵通德侯從擊項冠
周蘭龍且所將卒斬騎將一人敖下(敖地名敖倉蓋取此名也左氏傳曰)
(敖鄗之間)益食邑屬淮隂(韓信也信時為相國云淮隂者終言之也)擊破齊歴下
軍擊田解屬相國參殘博(參曹參也博大山縣也)益食邑因定齊
地剖符世世不絶封陽陵侯二千六百戸除前所食為
齊右丞相備齊(時田横未降故設屯備)
靳歙以中涓從起宛朐(歙音吸宛音於元切胊音具于切)攻濟陽破李
繇軍擊秦軍開封東斬騎千人將一人(騎將率號為千人漢儀注邊郡)
(置部都尉千人司馬侯也)首五十七級捕虜七十三人賜爵封臨平
君又戰藍田北斬車司馬二人(主車也)騎長一人(騎之長)首
二十八級捕虜五十七人至霸上沛公為漢王賜歙爵建
武侯遷騎都尉從定三秦别西擊章平軍於隴西破之定
隴西六縣所將卒斬車司馬候各四人騎長十二人從東
擊楚至彭城漢軍敗還保雍丘擊反者王武等略梁地别
西擊邢說軍菑南破之(菑縣名也後為考成說讀曰悦)身得說都尉二人
司馬候十二人降吏卒四千六百八十人破楚軍滎陽東
食邑四千二百戸别之河内擊趙賁軍朝歌破之所將卒
得騎將二人車馬二百五十匹從攻安陽以東至棘蒲下
十縣别攻破趙軍得其將司馬二人候四人降吏卒二千
四百人從降下邯鄲别下平陽身斬守相所將卒斬兵守
郡一人(言兵郡守一人也)降鄴從攻朝歌邯鄲又别擊破趙軍
降邯鄲郡六縣還軍敖倉破項籍軍成臯南擊絶楚餉
道起滎陽至襄邑破項冠魯下略地東至鄫郯下邳南
至蘄竹邑擊項悍濟陽下還擊項籍軍陳下破之别定
江陵降柱國大司馬以下八人生得江陵王致雒陽(江陵)
(王謂共敖之子共尉也得之送致於雒陽)因定南郡從至陳取楚王信剖符
世世勿絶定食四千六百戶為信武侯以騎都尉從擊
代攻韓信平城下還軍東垣有功遷為車騎將軍并將
梁趙齊燕楚車騎别擊陳豨丞相敞破之(侯敞)因降曲逆
從擊黥布有功益封定食邑五千三百戶
任敖沛人也少為獄吏高祖嘗避吏吏繫吕后遇之不
謹任敖素善高祖怒擊傷主吕后吏及高祖初起敖以
客從為御史守豐二歲高祖立為漢王東擊項羽敖遷
為上黨守陳豨反敖堅守封為廣阿侯食邑千八百戸
申屠嘉梁人也以材官蹶張(材官之多力能脚蹋彊弩張之故曰蹶張令之弩以)
(手張者曰擘張以足蹋者曰蹶張蹶音厥擘音布麥反)從高祖擊項羽遷為隊
率(一隊之率也音所類切)從擊黥布為都尉孝惠時為淮陽守孝
文元年舉故以二千石從高祖者悉以為關内侯食邑
三十四人而嘉食邑五百戸
周亞夫為將軍文帝六年匈奴大入邊以宗正劉禮為
將軍軍霸上祝兹侯徐厲為將軍軍棘門以河内守亞
夫為將軍軍細柳以備胡帝自勞軍至霸上及棘門軍
直馳入將以下騎出入送迎已而之細柳軍軍士吏被
甲銳兵刃彀弓弩持滿(彀張也音遘)天子先驅至不得入(先驅)
(導駕者也若今之武候隊)先驅曰天子且至軍門都尉曰軍中聞將
軍之令不聞天子之詔有頃上至又不得入於是上使
使持節詔將軍曰吾欲勞軍亞夫乃傳言開壁門壁門
士請車騎曰將軍約軍中不得驅馳於是天子乃按轡
徐行至中營將軍亞夫揖曰介胄之士不拜請以軍禮
見(禮介者不拜)天子為動改容式車(古者立乘凡言式車者謂俛身撫式以禮敬人)
(式車前横木)使人稱謝(謝告也)皇帝敬勞將軍成禮而去既出
軍門羣臣皆驚文帝曰嗟乎此眞將軍矣鄉者霸上棘
門如兒戲耳(鄉讀曰嚮)其將固可襲而虜也至於亞父可得
而犯耶稱善者久之月餘三軍皆罷乃拜亞父為中尉
直不疑景帝時為御史大夫吳楚反時不疑以二千石
將擊之武帝修吳楚時功封不疑為塞侯
李廣與從弟李蔡俱為郎事文帝景帝時蔡積功至二
千石武帝元朔中為輕車將軍從大將軍擊右賢王有
功中率封為樂安侯
李敢者廣之少子也敢以校尉從驃騎將軍擊胡左賢
王力戰奪左賢王旗鼓斬首多賜爵關内侯食邑二百
戸
衛青武帝元光六年拜車騎將軍擊匈奴出上谷斬首
虜數百騎賜爵關内侯元朔元年秋青復將三萬騎出
鴈門斬首虜數千眀年青復出雲中遂取河南地為朔
方郡(當北地郡之北黃河之南)以三千八百戸封青為長平侯益封
青三千八百戸五年春青將三萬騎出高闕得右賢裨
王十餘人(裨王小王也裨頻移切)衆男女萬五千餘人畜數十百萬
於是引兵而還至塞帝使使持大將軍印即軍中拜青
為大將軍益封青八千七百戸
霍去病為票姚校尉(票姚音飄遙又票頻妙切姚羊召切)與輕勇騎八百
直棄大將軍數百里赴利斬捕首虜過當(多過所當也)以二
千五百戸封去病為冠軍侯元狩三年春為驃騎將軍
將萬騎出隴西有功益封去病二千二百戸其夏去病
出北地遂深入至祁連山(即天山也)捕首虜甚多益封五千
四百戸武帝又嘉去病之功以千七百戸益封四年春
去病出定襄執訊獲醜七萬有四百四十三級以五千
八百戸益封秩祿與大將軍等
趙充國以假司馬從貳師將軍擊匈奴大為虜所圍充
國乃潰圍陷陳貳師遂得解身被二十餘創武帝親見
視其創嗟歎之拜為中郎遷車騎將軍長史昭帝時武
都氐人反充國以大將軍護軍都尉將兵擊定之遷中
郎將將屯上谷(領兵屯於上谷)還為水衡都尉擊匈奴獲西祁
王擢為後將軍宣帝本始中為蒲類將軍征匈奴斬虜
數百級還為後將軍少府
辛慶忌為右校丞隨長羅侯常惠屯田烏孫赤谷城與
歙侯戰(歙即翕字也歙侯烏孫官名)陷陳卻敵惠奏其功拜為侍郎
鄭吉宣帝時以侍郎田渠黎積榖因發諸國兵攻破車
師遷衛司馬使護鄯善以西南道(鄯音善)神爵中匈奴乖
亂日逐王先賢撣欲降漢(撣音纏)使人與吉相聞吉發渠
黎龜茲諸國五萬人迎日逐王口萬二千人小王將十
二人隨吉至河曲頗有亡者吉追斬之遂將詣京師漢
封日逐王為歸德侯吉既破車師而降日逐威震西域
并護車師以西北道故號都護(並護南北二道故謂之都都猶大也總也)都
護之置自吉始焉帝嘉其功效乃下詔曰都護西域騎
都尉鄭吉拊循外蠻宣眀威信(禮云東夷北狄西戎南蠻然夷蠻戎狄亦四方)
(之總稱耳故史傳又云百蠻也)迎匈奴單于從兄日逐王衆擊破車師
兜訾城(訾子移切)功效茂著其封吉為安遠侯食邑千戸
段會宗為左曹中郎將發戊巳校尉諸國兵誅烏孫末
振將太子番丘還奏事公卿議會宗權得便宜以輕兵
深入烏孫即誅番丘宣明國威宜加重賞孝成元延中
天子賜會宗爵關内侯黃金百斤
後漢王常初歸光武封山桑侯(山桑縣屬沛郡今亳州縣)後帝於大
會中指常謂羣臣曰此家率下江諸將輔翼漢室心如
金石眞忠臣也是日遷常為漢忠將軍遣南擊鄧奉董
訢令諸將皆屬焉又與王霸共平沛郡賊(苗虛也)及徵還
雒陽令大夫迎常於舞陽歸家上塜西屯長安拒隗囂
七年使使者持璽書即拜常為横野大將軍位次與諸
將絶席(絶席謂尊顯之也)
來歙為大中大夫至略陽斬隗囂守將金梁因保其城
囂悉兵數萬人圍略陽自春至秋其士卒疲弊光武乃
大發關東兵自將上隴囂衆潰走圍解於是置酒高會
勞賜歙班坐絶席在諸將之右賜歙妻縑千疋詔使留
屯長安悉監護諸軍
鄧禹為大司徒渡汾隂河入夏陽更始中郎將左輔都
尉公乘歙引其衆十萬與左馮翊兵共拒禹於衙(衙縣名屬)
(左馮翊)禹破走之光武嘉之數賜書褒美十三年天下平
定封為高密侯
寇恂為河内太守行大將軍事時朱鮪聞光武北而河
内孤使蘇茂賈彊渡鞏河攻溫(今雒州縣)恂因奔擊大破之
時光武初即位軍食急乏恂轉輸不絶帝數策書勞問
後為潁川太守擊斬潁川嚴終等寇定封恂雍奴侯邑
萬戶
馮異為偏將軍從光武破王郎封應侯又從平河北拜
異為孟津將軍擊陽翟城賊嚴終趙根破之詔異歸家
上冢使大中大夫齎牛酒令二百里内太守都尉已下
及宗族會焉時赤眉延岑暴亂三輔代鄧禹討之車駕
送至河南賜以乘輿七尺具劍(具謂以寶玉裝飾之)異與赤眉遇
於華隂相拒六十餘日戰數十合降其將劉始王宣等
五千人三年春遣使者即拜異為征西大將軍大破赤
眉衆於崤底降男女八萬人降璽書勞異後朝京師引
見帝謂公卿曰是我起兵時主簿也為吾披荆棘定關
中既罷使中黃門賜以珍寳衣服錢帛
岑彭為刺姦將軍光武使督察衆營授以常所持節從
平河北及帝即位拜廷尉行大將軍事又破許邯於杏
(南陽復陽縣有杏聚)降董訢遷征南大將軍及擊秦豐敗走封為
舞隂侯後以將伐蜀漢引兵屯津鄉(縣名所謂江津也)徵詣京
師數召讌見厚加賞賜復南還津鄉有詔過家上冢後
彭破荆門降卭穀王任貴會彭薨帝盡以任貴所獻賜
彭妻子
賈復為破虜將軍光武至信都以為偏將軍及拔邯鄲
遷都護將軍復又擊鄴賊破之光武即位拜為執金吾
封冠軍侯先渡河攻朱鮪於雒陽與白虎公陳僑戰連
破降之益封穰朝陽二縣又擊召陵新息平定之(新息縣名)
(屬汝南郡)遷左將軍後定封膠東侯食郁秩壯武下密即墨
梃胡觀陽凡六縣(六縣皆屬膠東國壯武故城在今萊州即墨縣西下密在今青州北海縣)
(東北即墨在今萊州膠水縣東南梃胡故城在今萊州昌陽縣西北觀陽在昌陽縣之東梃一音廷)
吳漢為偏將軍既拔邯鄲(光武使漢等將突騎揚兵戲馬士騎馳環邯鄲城乃圍之)
賜號建策侯光武即位拜大司馬更封舞陽侯及平蜀
振旅浮江而下至宛詔令過家上冢賜榖二萬斛後薨
韶發北軍五校輕車介士送葬如大將軍霍光故事
蓋延為偏將軍號建功侯從光武平河北及即帝位以
延為虎牙將軍更封安平侯又從征董憲於昌慮皆破
平之又與來歙攻河池以病引還拜為左馮翊後增封
定食萬戸
陳俊為彊弩偏將軍光武賜絳衣九百領以衣中堅同
心士與五校戰於安次俊下馬手接短兵所向必破追
奔二十餘里斬其渠帥而還帝望而歎曰戰將盡如是
豈有憂哉及光武即位封俊為列侯又攻匡賊下四縣
更封新處侯(縣名在中山國)又追討張步斬之帝美其功詔俊
得專征青徐(賜璽書曰將軍元勲大著威震青徐兩州有警得專征之)數上書願擊
隴蜀詔報曰東州新平大將軍之功也負海猾夏盗賊
之處國家以為重憂且勉鎮撫之又增邑定封祝阿侯(縣名)
(屬平原郡)
臧宫為偏將軍從光武破羣賊數陷陳却敵及帝即位
以為侍中騎都尉又封成安侯將突騎與祭遵擊更始
將左防韋顔於沮陽悉降之又將兵徇江夏擊代鄉鍾
武竹里皆下之(鍾武縣屬江夏郡故城在今申州鍾山縣西南)帝使大中大夫
張明持節拜宫為輔威將軍後更封期思侯(縣名屬汝南郡)又
與吳漢滅公孫述帝以蜀地初定拜宫為廣漢太守增
邑更封鄼侯
耿况為大將軍封隃麋侯與子舒攻彭寵取軍都(軍都縣屬)
(廣陽郡)寵死光武嘉况功使光祿大夫持節迎况(袁山松書曰使)
(光祿大夫樊宏詔况曰惟况功大不宜監察從事邊郡寒苦不足久居其詣行在所)賜甲第奉朝
請封牟平侯後况疾病乘輿數自臨幸
耿弇為偏將軍說光武益發精兵以集大計光武大悅
乃拜弇為大將軍及帝即位拜弇為建威大將軍攻破
厭新賊於敖倉更封好畤侯食好畤美陽二縣
銚期為偏將軍從光武擊破王郎拜期虎牙大將軍光
武即位封安成侯(安成縣名屬汝南郡故城在今豫州汝陽縣東南)食邑五千
戸後卒帝親臨禭斂贈以衛尉安成侯印綬
王霸為軍正爵關内侯既至信都發兵攻拔邯鄆霸追
斬王郎得其璽綬封王鄉侯光武即位以霸曉兵愛士
可獨任拜為偏將軍又更封富波侯(富波縣名屬汝南郡在今豫州)
祭遵受偏將軍從光武平河北以功封列侯又拜征虜
將軍定封潁陽侯後從車駕上隴及隗囂破光武東歸
過汧幸遵營勞享士卒作黃門武樂良夜乃罷時遵有
疾詔賜重茵覆以御蓋復令進屯隴下後遵卒帝愍悼
之尤甚遵喪至河南縣韶遣百官先會喪車駕素服臨
之望哭哀慟還幸城門過其車騎涕泣不能已喪禮成
復親祠以太牢如宣帝臨霍光故事詔大長秋謁者河
南尹護喪事大司農給費至葬車駕復臨贈以將軍侯
印綬朱輪容車介士軍陳送葬既葬車駕復臨其墳存
見夫人室家遵無子帝追傷之以從弟彤為偃師長令
近遵墳墓四時奉祠之
李忠為右將軍從光武攻下屬縣至苦陘(苦陘縣名屬中山國章帝)
(改曰漢昌自此以後隨代改之今為定州唐昌縣)帝會諸將問所得財物惟忠
獨無所掠光武曰我欲特賜李忠諸卿得無望乎即以
所乘大驪馬及繡被衣物賜之
萬修為偏將軍封造義侯及破邯鄲拜右將軍從光武
平河北更封槐里侯
邳彤為後大將軍及拔邯鄲封武義侯更封靈夀侯
耿純為前將軍封耿鄉侯擊王郎將李惲大破之光武
即位封純高陽侯復拜純為東郡太守詔純將兵擊更
始東平太守范荆降之定封東光侯純辭就國帝曰文帝謂
周勃丞相吾所重君為我率諸侯就國今亦然也純受
詔而去至鄴賜榖萬斛
朱祐為護軍從光武征河北常力戰陷陣以為偏將軍
封安陽侯光武即位拜為建義大將軍更封堵陽侯(縣名)
(屬南陽郡)後擊黃郵降之賜祐黃金三十斤
景丹為偏將軍從光武擊王郎將兒宏等大破之遂從
征河北及帝即位詔舉可為大司馬者帝曰景將軍北
州大將是其人也拜丹為驃騎將軍定封丹櫟陽侯謂
丹曰今關東故王國雖數縣不過櫟陽萬戶邑夫富貴
不歸故鄉如衣繡夜行故以封卿耳丹頓首謝
王梁為偏將軍既拔邯鄲賜爵關内侯從光武平河北
拜野王令
杜茂為中堅將軍嘗從光武征伐即位拜大將軍封樂
鄉侯(屬信都國)北擊五校於眞定進降廣平更封苦陘侯
馬成為期門從光武征伐及帝即位再遷護軍都尉後
拜揚武將軍擊斬李憲盡平江淮地封平舒侯(屬代郡)
劉隆為騎都尉封亢父侯(縣名屬東平國故城在兖州任城縣南)俄拜誅
虜將軍討平李憲又守南郡太守增邑更封竟陵侯後
以中郎將副伏波將軍馬援擊交阯蠻夷徵側等隆别
於禁谿口破之(交阯郡麊冷縣有金溪穴相傳音訛謂之禁溪徵側所敗處也其地今岑州新)
(昌縣是也)獲其帥徵貳(徵側之妹)斬首千餘級降者二萬餘人還
更封大國為長平侯
𫝊俊為校尉從光武破王尋等以為偏將軍帝即位以
俊為侍中封昆陽侯
堅鐔為偏將軍從光武平河北及帝即位拜鐔為揚化
將軍封㶏彊侯(縣名屬河南郡㶏於靳切)
馬武為振威將軍從光武擊羣賊常為先鋒破賊及帝
即位以武為侍中騎都尉封山都侯又與蓋延等討劉
永武别擊濟隂下成武楚丘拜捕虜將軍後擊破西羌
振旅還京增邑七百戸并前千八百戸
竇融初為更始屬國都尉及歸光武為涼州牧光武以
融信效著明詔右扶風修理融父墳塋祠以太牢數馳
輕使致遺四方珍饈及車駕征隗囂融率五郡太守羌
虜小月氏等步騎數萬輜重五千餘兩會高平第一(高平今原)
(州縣)帝置酒高會引見融待以殊禮隴蜀平詔融與五郡
太守奏事京師官屬賓客相隨駕乘千餘兩馬牛羊被
野融到詣雒陽城門上涼州牧張掖屬國都尉安豐侯
印綬詔遣使者還侯印綬引見就諸侯位賞賜恩寵傾
動京師
馬援為伏波將軍擊斬交阯女賊徵側徵貳傳首雒陽
封為新息侯食邑三千戸又擊其餘黨振旅還京師賜
援兵車一乘朝見位次九卿匈奴烏桓寇扶風援以三
輔侵擾園陵危逼因請行許之復出屯襄國詔百官祖
道
朱浮為偏將軍從光武破邯鄲拜為大將軍幽州牧守
薊城遂討定北邊封舞陽侯食三縣
梁統為宣德將軍與竇融等將兵會光武征隗囂及囂
敗封統為成義侯
張宗為京輔將軍將突騎與征西大將軍馮異共擊關
中諸營保破之遷河南都尉
馬嚴明帝時為將軍長史將北軍五校士羽林禁兵三
千人屯西河美稷衞護南單于聽置司馬從事牧守謁
敬同之將軍勅嚴過武庫祭蚩尤帝親御阿閣觀其士
衆時人榮之章帝即位徵拜御史中丞
馬防為城門校尉行車騎將軍事擊金城隴西諸羌破
之詔徵防還拜車騎將軍貴寵最盛與九卿絶席增邑
千三百五十戸
竇固為奉軍都尉擊羌胡有功加特進又擊西域破白
山降車師章帝時追錄前功增邑一千三百戸
耿秉為征西將軍章帝時擊北匈奴大破之封秉美陽
侯食邑三千戸及卒賜以朱棺玉衣將作大匠穿冢假
鼓吹五營騎士三百餘人送葬
竇憲為車騎將軍大破單于於嵇落山遂登燕然山刻
石勒功紀漢威德令班固作銘和帝詔使中郎將持節
即五原拜憲大將軍封陽武侯食邑二萬戸憲固辭封
賜策許焉
班超自章帝建初八年為將兵長史假鼓吹幢麾加都
護討焉耆西域五十餘國悉納質内屬焉詔曰超安集
于寘以西遂踰䓤領迄縣度(迄至也縣度山名縣音玄謂以䋲索懸䋲而過也其)
(處在皮山國以西罽賓國之東也)出入二十二年莫不賓從改立其王
而綏其人不動中國不煩戎士得遠夷之和同異俗之
心而致天誅蠲宿恥以報將士之讐司馬法曰賞不踰
月欲人速覩為善之利也其封超為定遠侯食邑千戶
超在西域三十一歲至和帝永元十四年八月至雒陽
拜為射聲校尉超素有胷脅疾旣至病遂加帝遣中黃
門問病賜醫藥其九月卒年七十一朝廷愍惜焉使者
弔祭贈賵甚厚
耿䕫為大將軍左校尉擊匃奴斬閼氏名王已下五千
餘級乃封䕫栗邑侯(栗邑縣名屬左馮翊故城今在同州白水縣西北)
鄧隲禹之孫也殤帝延平元年夏將左右羽林北軍五
校士及諸部兵擊涼部叛羌車駕幸平樂觀餞送
滕撫順帝時為九江都尉討廣陵賊張嬰等追擊大破
之拜撫中郎將督揚徐二州事
馮緄督揚州諸郡軍事與中郎將滕撫擊破羣賊遷隴
西太守
度尚桓帝時為中郎將討擊桂陽賊胡蘭等斬首三千
五百級詔賜尚錢八萬
杭徐為中郎將宗資别部司馬擊太山賊公孫舉等破
平之斬首千餘級桓帝封徐烏程東鄉侯五百戸遷泰
山都尉寇盗望風奔亡及在長沙宿賊皆平卒於官下
詔追增封徐五百戸并前千戸
段紀明桓帝時為中郎將擊琅邪賊東郭竇公孫舉等
大破斬之獲首萬餘級餘黨降散封紀明為列侯賜錢
五十萬後為護羌校尉擊先零諸種虜衆大潰時竇太
后臨朝下詔曰先零東羌歴載為患紀明前陳狀必欲
掃滅涉履霜雪兼行晨夜身當矢石感厲吏士曾未浹
日凶醜奔破(浹匝也浹音子牒切謂匝十二辰也)連尸積俘掠獲無筭洗
雪百年之逋負以慰忠將之亡魂(東觀記曰太后詔云此以慰种光馬賢等)
(亡魂也)功用顯著朕甚嘉之頃東羌盡定當并錄功勤今
且賜紀明錢二十萬勅中藏府調金錢彩物增助軍費
拜紀明破羌將軍徵還京師將秦胡步騎五萬餘人詔
遣大鴻臚持節慰勞於鎬軍至拜侍中
張奐為護匈奴中郎將以九卿秩督幽并涼三州擊破
岸羌三州清定而願屬弘農華隂舊制邊人不得内移
惟奐因功特聽故始為弘農人焉
皇甫嵩靈帝時為左中郎將平黃巾拜左車騎將軍領
冀州牧封槐里侯食槐里美陽兩縣合八千戸
册府元龜卷三百七十五
