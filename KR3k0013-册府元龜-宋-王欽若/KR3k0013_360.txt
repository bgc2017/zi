欽定泗庫全書
册府元龜卷三百六十宋王欽若等撰
將帥部
立功第十三
梁趙犨初仕唐為忠武軍牙校會昌中壺關作亂隨父
叔文北征收天井關未幾從王師征蠻浹月方克唯忠
武將士轉戰磎洞之間斬獲甚衆本道錄其勲陟為馬
步都虞侯乾符中王仙芝起於曹濮大縱其徒侵掠汝
鄭犨率步騎數千襲之賊黨南奔廣明初以犨為陳州
刺史中和中黃巢東奔先遣驍將孟楷擁徒萬人直入
項縣犨引兵擊之衆大潰斬獲略盡生擒孟楷以功累
加檢校兵部尚書右僕射司空潁川縣伯巢黨知孟楷
為陳所擒大驚憤悉衆東来先據溵水後與蔡州秦宗
權合勢以攻宛丘犨因乞師於太祖引大軍與諸軍會
於陳之西北竟攻巢寨賊衆大潰乃以犨為蔡州節度
使於時巢黨&KR2198;敗宗權益熾六七年間屠膾中原陷二
十餘郡唯陳去蔡百餘里兵少力微日與争鋒終不能
屈文德元年蔡州平朝廷議勲累加檢校司徒同平章
事充忠武軍節度使
犨弟昶初為陳州防遏都指揮使黃巢將孟楷擁衆萬
餘據項城縣昶與兄犨領兵擊破之擒楷以歸不數月
巢黨悉衆攻陳以報孟楷之役又與蔡寇合從兇醜百
萬棲于陳郊昶開門決戰擒賊將數人斬首千餘級羣
兇氣沮其後連日交戰無不應機俘斬未嘗小䘐以至
重圍數月衆心如一及賊敗圍解朝廷紀勲昶一門之
中疊加爵秩當時征鎮之内言忠勇者言守禦者言功
勲者言政事者皆以犨昶為首焉昶累加檢校右僕射
代犨為忠武節度使亦以陳州為理所時宗權未滅中
原方受其毒陳蔡封疆相接昶每選精銳深入蔡境蔡
賊&KR2198;衆終不能抗以至宗權敗焉朝廷賞勲加檢校司
徒
王敬武唐末為平盧牙將唐廣明元年無埭人弘霸郎
合羣盗於齊埭間節度使安師儒叛敬武率師討平之
李茂貞夲姓宋名文通唐末隸博野軍征伐立戰功繇
是軍中知名漸為禆校黃巢之寇關輔也僖宗幸蜀賊
將王璠尚讓屢肆兇鋒文通以宿衛軍留鳳翔與連帥
鄭畋大破尚讓于龍尾陂追奔至於奉天賊平輿駕還
京錄功以文通為神策軍指揮使檢校太保
馮行襲唐末為金州防禦使時興元楊守亮將襲京師
道出金商行襲逆擊大破之升金州為節鎮以戎昭軍
為額即以行襲為節度使
張歸厚唐末為太祖軍校光啓三年春與秦宗權戰于
萬勝大破之大順元年奏加檢校兵部尚書又命統親
軍是歲郴王友裕領諸軍屯于濮州之境十一月太祖
率親從騎士將合大軍會郴王遷寨未知所往忽逢兖
鄆餘寇甚衆太祖亟登道左高阜以觀之命歸厚領所
部廳子馬直突之出没二十餘合賊戰敗將北而救軍
雲至歸厚即綴賊苦戰請以數十騎先還時歸厚所乘
馬中流矢而踣乃持槊步鬪漸退賊不敢逼太祖至寨
亟命張筠劉儒飛騎来迎然謂已歿矣歸厚體被二十
餘箭尚復拒戰筠等既至賊解乃歸太祖見之撫背泣
下曰得歸厚身全縱廣喪戎馬何足計乎便令肩舁歸
汴日降問賚恩旨甚厚尋遷中軍指揮使景福初從太
祖伐鄆帝軍不利太祖為寇所逼歸厚殿馬翼衛左右
馳射矢發如雨賊騎千百披靡而退明年與葛從周禦
晉軍於洹水殊績尤著詔檢校右僕射
張歸弁唐末為軍校乾寧中以偏師佐葛從周禦并軍
於洹水光化中又佐張存敬與燕人戰於内黃積前後
功表授檢校工部尚書大順初攻討兖鄆命歸弁佐衡
王友諒屯單父軍聲甚振尋為齊州指揮使屬青帥王
師範叛遣將詐為估人挽車數十乘匿兵器於其中將
謀竊發歸弁察而擒之州城以寧明年春青寇大舉来
伐州兵既寡民意頗搖有夲郡都將康文爽等三人欲
謀外應即時擒獲誅之人心遂定歸弁又罄發私帑賞
給士伍青人遂遁青州平超加檢校右僕射遥領愛州
刺史從征荆襄廻轉檢校左僕射天祐三年春太祖入
魏誅牙軍魏之郡邑多叛歸弁與諸將等分布攻討封
境悉平而歸弁於高堂入賊大猛飛矢中于臆太祖嘉
之命賜銀鞍勒馬一匹金帶一條夏五月命權知晉州
刺史加檢校司空太祖受禪改&KR0632;州長劒指揮使開平
二年秋九月并軍圍平陽詔歸弁統兵救之軍至解其
圍加檢校司徒
劉知俊唐末為軍校大順中從太祖討秦宗權及攻徐
州皆有功補徐州馬步軍都指揮使攻海州下之遂奏
授刺史天復初歴典懷鄭二州從平青州以功奏授同
州節度使天祐三年冬以兵五千破岐軍六萬於美原
自是連克鄜延五州乃加檢校太傅平章事開平二年
三月命為潞州行營招討使知俊未至潞州夾寨已陷
晉人引軍方攻澤州聞知俊至乃退尋改西路招討使
六月大破岐軍於幕谷俘斬千計李茂貞僅以身免
康懷英唐末為太祖軍校光化元年秋從氏叔琮伐襄
漢懷英以一軍攻下鄧州三年從征河朔佐張存敬敗
燕軍於易水之上天復初年冬太祖率師迎昭宗於鳳
翔時李茂貞遣大將符道昭領兵萬餘屯武功以拒太
祖太祖命諸軍擊之以懷英為前鋒領衆先登一鼓而
大破之虜甲士六十餘人奪馬二千匹翼日太祖方至
顧左右曰邑名武功今首盪逆黨真武功也乃詔懷英
大加奬激仍以駿馬珍器賜之二年四月符道昭復領
大軍屯於虢縣之漠谷太祖遣懷英提騎數千急擊之
岐軍大敗八月鄜帥李周彛屯軍於三原以援鳳翔太
祖命懷英討之追至梨園攻下翟州擒其守来獻天祐
三年冬佐劉知俊破邠鳳之衆五萬於美原收十五餘
寨乘勝引軍攻下鄜州以功授陜州節度使
朱友恭唐末從太祖四征稍立軍功累遷諸軍都指揮
使汝州刺史檢校司空光化初淮夷侵鄂渚武昌帥杜
洪来乞師太祖遣友恭將兵萬餘濟江應援引兵至龍
沙九江而還軍聲大振時淮寇據黃州友恭攻陷其壁
獲賊將翟章俘斬萬計途經安陸因襲殺刺史武瑜盡
收其衆以功為潁州刺史加檢校司徒
劉康乂唐末從太祖鎮宣武累典親軍襲巣破蔡斬獲
尤多累以戰功遷元從都將從太祖連年攻討徐兖鄆
所向多捷
范居實唐末為太祖將從討巢蔡有功又從朱珍收滑
州改左廂都虞侯預破兖鄆功遷感義都頭鄭州馬軍
指揮使幽州劉仁恭舉衆南下寇魏郡北闉居實與葛
從周張存敬率兵救魏大破幽滄之衆於内黃太祖迎
昭宗於岐下以居實為河中馬軍都指揮使及昭宗還
京賜迎鑾毅勇功臣遥領綿州刺史又遷左龍驤馬軍
都指揮使從征淮南廻改登州刺史轉左神勇軍使
胡真唐末為太祖元從都將從破巢蔡於陳鄭間尋以
奇兵襲取滑州乃署為滑州節度留後
苻道昭唐末為太祖元帥府右司馬與李周彛同領寇
彦卿南大豐閻寶已下大軍伐滄州及太祖幸魏州討
衙中軍前有魏博將山河營指揮使左行遷聞府有變
引軍還屯歴亭自稱留後從亂者數萬人道昭佐周彛
與彦卿已下大破之殺四萬餘人擒左行遷斬之有史
仁遇亦聚徒數萬據高唐又破之擒仁遇以獻乘勝取
澶博二州平之復殺萬餘人
王處裕唐末自巢寇来䧏為太祖騎兵前鋒太祖擊巢
蔡于陳州處裕連拔數寨擒獲萬計巢孽既遁處裕躡
其跡追至萬勝戍賊衆饑乏短兵纔接而潰太祖以其
勞表授義州刺史蔡人日縱侵掠陳鄭許亳之郊頻年
大戰處裕掩襲攻拒凡百餘陣勦戮生擒不知紀極
李唐賓唐末自巢黨與王處裕来歸太祖後與朱珍趣
淄州所向摧敵乃取滑平蔡前後破兖鄆淮徐之衆功
與朱珍略等珍之擒石潘也唐賓亦㳂淮與郭言掎角
下盱眙其後渡河破黎陽李固等鎮攻澶州下内黃敗
魏師未嘗不與珍同暨攻蔡之役珍自西南破其外垣
唐賓亦堙壕坎墉摧其東北隅及伐蔡取豐時溥軍於
吳康珍亟遇之未能却唐賓引夲軍擊敗之珍遂大勝
每興師必與珍偕用故往無不利
李思安唐末副王處裕為踏白將渡長淮下天長高郵
二邑又推孫儒迫濠州皆有奇績累遷為諸軍都指揮
使奏官至檢校左僕射尋拜亳州刺史
胡規唐末為宣武軍都虞侯佐葛從周伐鎮定從張存
敬收晉綘皆有功署為河中都虞侯天祐三年佐李周
尋討相州獨當州之一面頗以功聞軍還權知耀州事
太祖受禪除右羽林統軍尋從劉鄩統兵收潼關擒劉
知浣獻之乃以為右龍虎統軍兼侍衛指揮使
黃文靖唐末為諸軍指揮使從太祖南平巢蔡北定兖
鄆皆有功後與康懷英渡淮入夀春之境下安豐霍丘
至光州而還光化初晉將李嗣昭周德威寇於山東文
靖佐葛從周統大軍禦之至沙河敗晉軍五千餘騎逐
之越張公橋乃止後旬日復與晉人戰於邢州之北擒
蕃將賁金鐵慕容藤李存建等百餘人奪馬數千匹尋
以功表授檢校右僕射耀州刺史天祐三年春命佐楊
師厚深入淮甸越夀春侵盧江軍至大獨山遇淮夷殺
五千餘衆振旅而還改蔡州刺史加檢校司空
李重裔唐末為太祖步軍都頭與胡真援河陽逼懷州
重裔以部下兵突之射中蕃將安休休又令與李讜騎
軍至陜應接郭言廻次澠池破賊帥黃花子之衆改滑
州夾馬指揮使蔡賊圍汴重裔以步兵攻下三寨虜獲
甚多太祖大舉伐秦宗權俾重裔以滑兵為先鋒及東
討徐州下豐蕭二邑轉右廂步軍指揮使
李讜唐末為左得勝騎軍都將從太祖討蔡賊頗有軍
功及東伐兖鄆以所部士伍俘獲甚衆改元從騎表授
檢校右僕射
氏叔琮唐末為晉州節度使以禦晉軍時太祖遣朱友
寧將兵數萬赴應悉委叔琮節制既至諸將皆欲休軍
叔琮曰若然則賊必遁矣遁則何功焉因夜出潛師截
其歸路遇晉軍游騎數百盡殺之遂攻其壘拔之斬獲
萬餘衆奪馬三千匹太祖聞之喜謂左右曰殺蕃賊破
太原非此老不可叔琮乃長驅收邠州與晉人轉戰直
扺并壘軍廻以其功奏檢校司空
張慎思唐末為太祖諸軍都指揮使從平巢蔡兖鄆皆
著軍功表授檢校工部尚書兼宋州長史
王景仁唐末為宣州節度使劉知俊之叛也從駕至陜
始佐楊師厚西入關兵未交知俊棄馮翊走進尅雍華
䧏王建張君練頗預戰有功太祖嘉之末帝即位用為
淮南西北面行營招討應接使以兵萬人伐夀州至霍
邱接戰擒賊將袁叢王彦威王燔等送京師
劉鄩為左龍武統軍充侍衛親軍馬步都指揮使開平
三年夏同州劉知俊反引岐人襲據長安分兵扼河潼
太祖幸陜命鄩西討即奪潼關擒知俊弟知浣以獻遂
引兵收復長安知俊棄郡奔鳳翔太祖以鄩為佑國軍
兩使留後尋改佑國軍為永平軍以鄩為節度使檢校
司徒行大安尹金州管内觀察使是時西鄙未寧密邇
寇境鄩練兵撫衆獨當一面四年加檢校太保同平章
事
謝彦章為兩京馬軍都軍使貞明中累與晉軍接戰有
功
寇彦卿為鄧州節度使貞明中淮人圍安陸彦卿奉詔
領兵解圍大破淮賊而還
賀瓌為北面行營招討使貞明四年與晉人戰於胡柳
晉人敗績臨陣斬晉將周陽五既晡瓌軍亦敗五年春
正月晉人城德勝夾河為栅四月瓌率大軍攻其南栅
以艨艟戰艦扼其中流晉人斷我艨艟濟軍以援南栅
瓌退軍於行臺
後唐李嗣夲乾寧中為馬軍都將從李嗣昭討王暉於
雲州論功加檢校司空後為雲州防禦使時周德威討
劉守光嗣夲率代玘諸軍生熟吐渾收山後八軍得納
䧏軍使盧文進武州刺史高行珪以獻幽州平論功授
振武節度使
朱漢賓唐末事梁太祖與諸將破蔡賊有功天復中授
右羽林統軍
丁會唐末為宣武軍都押衙自梁祖誅秦宗權併時溥
屠朱瑄朱瑾會常以兵從多立竒功授昭義軍節度使
同平章事武皇攻潞會以州歸授都招討使加檢校太
尉莊宗嗣王位與會決謀破汴軍於夾城
閻寶唐末為梁祖四鎮牙將自梁祖陳師河朔争霸關
西寶與葛從周丁會賀德倫李思安各為大將擁兵四
出所至立功累遷邢洺節度使天祐十三年以邢州歸
于莊宗授檢校太尉同平章事充天平軍節度使東南
面招討使十八年張文禮謀叛以寶為招討使進攻之
下趙州渡滹水而軍擒文禮所署深州刺史張友順折
足送于行臺營於西北隅洎十九年正月契丹大至衆
心危懼寶偹陳方略遂挫獯戎加檢校侍中
安金全武皇時為騎將屢從征伐所在立功莊宗之救
潞州及平定河朔凡有戰陣金全皆有功累為刺史
石君立為招義李嗣昭牙校歴典諸軍天祐中夾城之
役君立每出挑戰壊汴軍栅壘俘擒而還八年與汴軍
戰於龍花園敗之獲其大將卜渥以獻王檀之逼晉陽
也嗣昭遣君立率五百騎自上黨朝發暮至王檀游軍
扼汾橋君立一戰敗之徑至城下馳突斬擊梁軍敗走
康思立為河東親騎軍使天祐中從莊宗解圍於上黨
敗梁人於柏鄉及平薊丘後戰于河上皆有功累遷右
突騎指揮使
毛璋為遼州刺史天祐中從莊宗征河上屢有戰功同
光元年梁平授華州節度使三年王師討蜀以璋為行
營右廂馬軍都指揮使充魏王繼岌前驅蜀平璋功居
多授邠州節度使
夏魯竒為護衛指揮使天祐中從周德威平幽州魯竒
功居多歴磁州刺史中都之戰汴人大敗魯竒見王彦
章識之單馬追及擒之以獻梁平授鄭州防禦使
索自通為廳直指揮使天祐中佐周德威攻燕軍於涿
州旬日未克自通乃選精騎二十夜薄幽州外郭擒燕
將郭在均而還同光中累遷西京留守會楊彦温據河
中作亂自通率師討平之授河中節度使
李紹文夲姓張名從楚天祐八年自梁將歸於莊宗賜
姓名累加博州刺史預破劉鄩於故元城歴貝隰代二
郡刺史領天雄軍馬步副都將又於德勝從閻寶討張
文禮為馬步都虞侯明宗收鄆州以紹文為右都押牙
馬步軍都將從破王彦章於中都
張温為永清都校歴武州刺史山後八軍都將天祐中
從莊宗襲契丹于幽州收新州歴銀槍效義都指揮使
同光初北戎陷媯儒擅順平薊六州武州獨全改授蔚
州刺史
李漢韶為河東牢城指揮使天祐中孟知祥權知太原
軍府事會契丹侵北鄙表令漢韶帥師進討既而大破
胡寇以功加檢校右僕射
李存進為天雄軍都指揮使天祐十九年莊宗討張文
禮於鎮州定州王處球盡率城中兵甲乘我芻牧無備
奄至東垣渡我騎軍已臨賊城不覺其出賊既上橋攻
我營門存進惶駭引十餘人鬭於橋上賊退我騎軍已
邀賊後前後夾擊之賊退無路圍之數重步兵七千殆
無生還者
霍彦威初仕梁為河陽留後乾化末破劉知俊於同州
改邠州節度使同光二年從明宗平潞州授徐州節度
使莊宗時契丹犯塞明宗招討北面命彦威為副趙大
叛於邢州奉詔討平之天成初除鄆州節度使值青州
王公儼拒命改平盧軍節度擒公儼於膠水盡斬其黨
累加檢校太尉
孔勍初仕梁為唐鄧節度使貞明中王球據襄州叛勍
討平之授山南東道節度使
王晏球初仕梁末帝初為龍驤四軍都指揮使時汴州
捉生都作亂夜縱火焚剽攻建國門末帝登樓拒戰晏
球聞其亂也得龍驤馬五百騎屯於鞠場俄而亂兵以
竹竿豎布幕沃油焚建國門勢將危急晏球隔門窺亂
卒知無甲胄即出騎擊之亂兵北走屯國門下晏球奮
力血戰俄而羣賊散走末帝見騎軍討賊呼曰非吾龍
驤之士乎晏球曰臣已敗賊請陛下無憂遲明晏球盡
敗亂軍全營族誅以功授單州刺史明宗時為宋州節
度使天成二年充北面行營副招討使兵戍蒲城是歲
王都謀叛據定州乃以晏球為招討使攻之時都北連
契丹契丹遣奚首領秃餒率虜千騎援都突入定州晏
球引軍保曲陽王都秃餒出軍来戰晏球預督勵士卒
以待之及賊虜至一戰敗之於嘉山之下追襲至於城
門因進軍攻之得其西關城乃高其壁壘營於其間為
定州府署令百姓轉輸租税城既堅峻進攻無利但食
其租税以守之俄而契丹首領惕隠率虜騎五千来援
都是時大雨虜至唐河晏球出師逆戰晏球令龍武左
右廂指揮使高行周苻彦卿前鋒渡唐河與虜相遇三
戰惕隠大敗追至易州河水暴漲所在陷溺獲虜二千
騎而還惕隠以餘衆還寨幽州趙德均知其敗也令牙
將武從諫率勁騎追擊德均分兵扼諸要路旬日之内
盡獲惕隠已下酋長七百餘人虜勢繇是援絶其年冬
平賊以功授天平軍節度使
康延孝為招收指揮使領博州刺史同光元年莊宗平
汴延孝頗有功焉以功累遷保義軍節度使三年討蜀
以延孝為西南面行營馬步軍先鋒排陣斬斫等使下
鳳州收固鎮䧏興州敗王衍軍於三泉平蜀之功延孝
居最
王思同為馬軍左廂都指揮使領薊州刺史同光中從
明帝援糧入幽州逐虜有功遷鄭州防禦使長興中自
秦州節度使入為右武衛上將軍會董璋據東川叛命
除西南面行營馬步軍都虞侯伐蜀之役為先鋒指揮
使至劔門思同以偏衆取小劒門入倒廻收下劒門及
班師以思同留鎮山南西道
任圜為工部尚書同光中從魏王繼岌伐蜀及班師行
及利州康延孝叛以勁兵八千欲廻都西川繼岌署圜
為招討副使與都指揮使梁漢顒等率兵攻延孝於漢
州擒之以旋至渭南繼岌遇害圜代總全師朝於雒陽
明宗嘉其功拜平章事判三司
西方鄴為奉義指揮使天成元年荆渚違命明宗素知
其材力擢授䕫州刺史充東南西行營招討副使鄴將
偏師收復峽内三州二年昇䕫州為寧江軍以鄴為節
度使屢奏克捷
藥彦稠為河陽馬步都將領鄧州刺史天成中從王晏
球討王都於定州平之遷侍衛步軍都虞侯領壽州節
度使會河中指揮使楊彦温作亂以彦稠為副招討使
討平之長興中吐蕃劫回鶻入朝使烏崙紅貢物詔遣
方渠屯戍充步騎都部署尋令入吐蕃過靈武道土橋
搜索盡獲廻鶻所貢駞馬寶玉藥物因殺為盗蕃部擒
首領而還尋授邠州節度使
孫璋為齊州防禦使天成中王都據中山叛以璋為定
州行營都虞侯賊平加檢校太保
張虔為護駕親軍都指揮領秦州刺史天成中與諸將
圍王都於中山大敗契丹於嘉山之下及平定州以功
授滄州節度使
李紹真為北面副招討使同光四年紹真遣人奏收復
邢州擒賊帥趙泰等二十一人令負斧鑕徇於鄴城下
既而磔於軍門
安審通為齊州防禦使天成中奉詔北征從房知温營
於盧臺會龍胵部下兵亂審通脱身酒筵奪船以濟促
騎士介馬及亂兵南行盡戮之以功加檢校太傅充滄
州節度使
晉陸思鐸初仕梁為廣武都指揮使歴突陣拱辰軍使
積前後戰勲累官至檢校司徒拱辰左廂都指揮使遥
領恩州刺史
張朗初仕梁為鄆州都指揮使從招討使段凝襲衛州
下之遂授衛州刺史
李周初仕後唐補萬勝黃頭軍使武皇之平雲州莊宗
之戰柏鄉周皆有功遷定霸都指揮使天成三年為邠
州節度使會慶州刺史竇琬據城拒命周奉詔討平之
梁漢顒太原人少事後唐武皇初為軍中小校善騎射
勇於格戰莊宗之破劉仁恭王德明及與梁軍對壘於
德勝皆預其戰累功至龍武指揮使
李承約初仕後唐為定霸都指揮使領貝州刺史從莊
宗破夾寨及梁人戰於臨清有功累遷潁州團練使
李德珫初仕後唐為偏校從莊宗戰潞州柏鄉德勝渡
繼有軍功累加檢校尚書左僕射
安元信初仕後唐為鐵林都校梁將氏叔琮之攻河東
也别將葛從周自馬嶺入元信伏于榆次挫其前鋒梁
將李思安之攻上黨也王師將壁高河為梁軍所逼别
將秦武者尤為難敵元信與鬭斃之繇是梁軍解去城
壘得立武皇賜所乘馬及細鎧仗遷突陣都將莊宗嗣
晉王位元信從救上黨破夾寨復澤潞以功授檢校司
空遼州刺史後為山北管内團練使莊宗䧏邢臺劉鄩
於故元城皆預其功俄遷博州刺史
相里金初仕後唐為小校與梁師戰於柏鄉及胡柳陂
以功授黃甲指揮使同光元年統帳前軍拔中都賜忠
勇拱衛功臣
張廷藴初仕後唐為左右羽林都虞侯同光中潞州李
繼儔叛廷藴從明宗為前鋒討之軍至上黨日已暝矣
廷藴首率勁兵百餘輩踰洫坎城而上守陴者不能禦
尋斬關延諸軍入焉軍還改左右羽林都指揮使
李從璋初仕後唐為彭國軍節度使天成二年怛逹諸
部入寇從璋率麾下出討一鼓而破之
張從賓初仕後唐莊宗為爪牙從戰有功明宗天成中
自捧聖指揮使領鄧州刺史後移左右羽林都校討楊
彦温於河中平之
潘環初仕後唐為捸州刺史天成中定州王都叛以為
行營右廂步軍都指揮使賊平改易州刺史開運初契
丹入寇王師北征環以金州節度使充北面行營步軍
左廂排陣使預破契丹於陽城軍廻授澶州節度使
范延光為宣武軍節度使會魏府屯將張令昭逐其帥
劉延皓據其城令延光討而平之遂授鄴都留守
衛審&KR0008;初仕後唐為河中都指揮使康福除靈武節奉
宣授送赴鎮為一行步軍都指揮使破吐蕃於青崗峽
擊李賓於河西有功授郢州刺史檢校司空
李瓊初仕後唐為侍衛牙隊指揮使長興中從高祖討
東川至劔州瓊以部下兵破賊軍數千身負重瘡軍還
改龍武指揮使清泰中屯雲州累擒獲契丹人馬以功
改右奉聖軍指揮使
方泰為奉國都虞侯屯渭州天福初會苻彦饒亂泰與
馬萬盧順密等擒之使泰縳送至闕尋從杜重威破張
從賓於汜水以功除趙州刺史從楊光遠平范延光於
鄴移刺萊州
劉處讓為左監門衛上將軍充宣徽南院使天福二年
范延光據鄴城叛命宣武軍節度楊光遠前靈武節度
張從賓等討之時處讓奉詔與光遠同參議軍政從賓
行次河陽密與延光連結以兵南入雒京東抵成臯將
犯梁城謀為大逆處讓奉詔自黎陽分兵討襲從賓平
復又與楊光遠攻鄴四年冬范延光將謀納欵尚竊疑
留處讓親入以禍福諭之乃決歸命以功轉檢校太傅
郭金海為護聖都虞侯天福二年從王師討范延光於
魏州以功轉夲軍都指揮使領黃州刺史是歲安從進
謀犯闕以金海為襄州道行營先鋒都指揮與李建崇
等同於唐州湖陽遇從進萬餘人金海以一旅之衆突
擊大敗之策勲授檢校太保商州刺史
馬全節除安州節度使將赴鎮會金全據安州叛引淮
南軍為援因命全節將兵討之殺數千人俘四百餘人
送闕俄復鄖鄉以功加檢校太尉授招義軍節度使六
年移鎮邢州安重榮之叛也授鎮州行營副招討兼排
陣使與重榮戰於宗城大敗之鎮州平加開府儀同三
司充義武軍節度使開運元年授鄴都留守尋加天雄
軍節度使北面行營副招討使陽城之戰甚有力焉
王清為奉國軍都虞侯天福六年襄州安從進叛高行
周討之踰年不下清請先登諸軍繼後遂拔其城累遷
溪州刺史八年詔遣以所部兵屯於鄴九年春契丹南
牧圍其城清與張從恩守之少帝飛蠟詔勉諭錫之第
宅虜退以干城功繼遷軍額開運二年從杜重威北征
解陽城之圍加檢校司徒
程福贇為軍校天福七年從杜重威討鎮州與安重榮
大戰於宗城以功遷洺州團練使檢校太保
皇甫遇為鄧州節度使少帝即位罷歸闕下二年虜南
寇從至澶州戰於鄆州北津虜衆大敗溺死者數千人
以功拜滑州節度使
漢王周初仕後唐為禆校以戰功累歴都守晉天福初
范延光叛於衛州周從杜重威討之以功授貝州節度
使
劉在明初仕後唐為捧聖左廂都指揮使領和州刺史
從明宗幸汴州至滎陽聞朱守殷叛用為前鋒至汴城
率先登城賊平授汴州馬步軍都指揮使晉天福初為
安州刺史會李金全以安州叛在明從李守貞攻之大
破淮賊以功授安州防禦使明年移綘州楊光遠據青
州叛召為行營馬步軍都指揮使青州平遷相州留後
高祖踐阼授幽州道行營都部署時虜守中山在明出
師經略虜乃棄城而去遂授鎮州留後
杜重威初仕晉典禁軍遥授舒州刺史天福二年張從
賓搆亂據汜水晉高祖遣重威與侯益率衆破之以功
授潞州節度使與楊光遠降范延光於鄴城改許州節
度使累遷侍衛親軍馬步軍都指揮使及鎮州安重榮
稱兵向闕下重威禦之重威敗重榮於宗城重榮奔據
常山重威尋拔其城斬重榮首傳於闕下授成德軍節
度使
李守貞初仕晉為侍衛馬步軍都虞侯領滑州節度使
開運元年春虜衆犯澶魏少帝幸澶州虜主遣將麻答
以竒兵由鄆州馬家口濟河立栅於東崖守貞率師自
澶州馳赴之契丹大敗溺死者數千人晉少帝還京以
守貞為兖州節度使是歲以守貞為青州行營都部署
率兵二萬東討楊光遠䧏之以功加同平章事二年春
虜王全軍南下前鋒至相州湯隂縣以守貞為北面行
營都監與招討使杜重威北伐洎獲湯城之捷遂收軍
還累加侍衛都指揮使領鄆州節度使三年夏為北面
行營都部署軍到長城北二十里與蕃賊千餘騎相遇
轉鬭行四十里悉驅擁入河斫得首領解里相公首級
王景崇為右衛大將軍乾祐元年春鳳翔侯益永興趙
贊以受契丹偽署引蜀軍至南山詔委景崇以西面之
事景崇至雍趙贊已入朝遂部分雍軍破蜀寇於子午
谷糾合諸軍再破蜀軍於大散關詔景崇為鳳翔巡檢
李彦從為左飛龍使領恩州刺史乾祐中趙暉討王景
崇於岐下彦從為兵馬都監破州軍有功賊平授濮州
刺史
周周密字德峯初仕後唐武皇為軍職莊宗之平常山
明宗之襲汶陽密皆從征有功
安審暉初仕後唐莊宗從平幽薊戰山東定河南皆預
其功晉天福五年李金全據安州叛詔馬全節為都署
領兵討之以審暉為副安陸平移鎮鄧州
馮暉初仕後唐為軍校同光中從明宗征潞州楊立有
功又從魏王繼岌伐蜀蜀平授䕫州刺史又從晉高祖
討蜀蜀人守劔閣暉領部下兵踰險阻從他道出於劔
門之左掩擊殺之守兵殆盡會晉祖班師以暉為澶州
刺史
宋彦筠初仕後唐典禁軍同光中伐蜀之役彦筠率所
部從康延孝為前鋒蜀平歴維渝州刺史晉初自汝州
防禦使從高行周破安從進於襄陽以功拜鄧州節度
使
高行周初仕後唐為綘州刺史天成中預平朱守殷於
浚下其攻王都於中山與符彦卿為軍馬左右廂都將
敗王都擒秃餒首功也累遷天平軍節度使杜重威據
鄴叛用行周總兵討之鄴平授鄴都留守太尉封臨清
王
李從敏初仕後唐為陜府節度使天成中王都據定州
叛命宋州王晏球為招討使率師北伐以從敏為副領
滄州節度使王都平移授定州節度
李懷忠初仕後唐為陜府都指揮使天成中康福授靈
武節度時蕃部作梗屯于保静命懷忠援送攻破諸戎
道途無滯歴許州滄州都指揮使遥領辰州刺史
趙暉初仕晉為禁軍指揮使天福初從馬全節圍平陸
佐杜重威戰宗城皆有功開運末以步兵屯於陕聞漢
建義并門乃與部將王晏侯章叶謀戮契丹偽命官屬
據有陕州馳騎聞於漢祖乃命暉為陕州節度使乾祐
初移鎮鳳翔加同平章事屬王景崇叛據岐山不受代
以暉為西南面行營都部署統兵以討之時李守貞叛
於蒲趙思綰據於雍與景崇逓相為援又引蜀軍出自
大散關勢不可遏暉領兵數千戰而勝明年拔其城加
檢校太師兼侍中
李建崇初仕晉為申州刺史天福七年夏晉祖幸鄴襄
州安從進與鎮州安鐵胡合從搆逆從進出軍攻南陽
時州刺史武廷翰慮賊攻寇繼以湖陽主簿嚴景思覘
賊狀告急於朝時建崇步騎千餘北屯葉縣開封尹鄭
王遣兵馬都監宣徽使張從恩皇城使焦繼勲率在京
諸軍及葉縣軍拒賊至湖陽縣之花山遇從進軍建崇
接戰大破之移授亳州團練使襄陽平遷安州防禦使
劉詞初仕晉為奉國第一軍都虞侯天福中從馬全節
伐安陸敗淮賊萬餘衆晉祖嘉之授奉國都校賜扈鑾
忠孝功臣加檢校司空漢乾祐初李守貞叛於河中充
行營都虞侯屯於河西守貞遣敢死士數千夜入其營
諸將惶怖唯詞曰小盗耳不足驚也遂免胄横戈叱短
兵擊之賊衆大敗而退河中平周太祖嘉其功表為華
州節度使
王令温初仕晉為洺州團練使及安重榮稱兵於鎮州
晉高祖以令温為行營馬軍都指揮使與都帥杜重威
敗賊於宗城以功授亳州防禦使
王饒初仕晉為奉國軍校屬范延光叛命於鄴張從賓
以兵連之朝廷命將討焉饒以偏禆從繇善戰功遷夲
軍都虞侯累加檢校尚書左僕射復以下常山功加檢
校司空遷夲軍都校領連州刺史時安從進叛於襄陽
晉祖命高行周率兵討之以饒為行營步軍都指揮使
賊平第功授梁州刺史
安審琦初仕漢為山南東道節度使兼中書令屬荆人
叛命潛遣舟師數千將屠襄郢審琦禦之而遁朝廷嘉
之就加守太保進封齊國公
折德扆為府州防禦使廣順二年二月劉崇賊軍三千
餘人入州境德扆與巡檢使李處稠同部領兵士殺賊
二千收奪衣甲鞍馬萬餘事是月德扆言出兵收下河
東界岢嵐軍使張德仁十寨都指揮使蘇審並斬之已
遣人於岢嵐軍守禦
曹英為昭武軍節度使侍衛步軍都指揮使廣順二年
春總兵討慕容彦超於兖州梯衝壍壘頗有力焉及凱
旋授彰信軍節度使總兵如故
史彦超為鄭州防禦使顯德初劉崇之寇潞州也世宗
親征以彦超為先鋒都指揮使高平之戰先登陷陣以
功授華州節度使
王漢璋為右龍武將軍顯德五年正月從征淮南收下
海州詔以漢璋為海州刺史
册府元龜卷三百六十
