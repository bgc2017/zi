册府元龜卷一百七十七宋王欽若等撰
帝王部
姑息第二
唐順宗貞元二十二年正月即位二月壬子淄青節度
使李師古以師次滑州西界初告哀使未至鄭滑軍禆
將吏自京師得遺詔本歸以示節度李元素元素以師
古隣接欲為不自外使密以其本示之師古不受曰京
師無訃告何故妄言杖其使幾死舉兵以脅元素元素
懼上表請自貶朝廷兩慰解之初師古聞消息遂以師
自至濮州伺候為變借元素為名以動衆及聞帝即位
即罷界上兵
憲宗永貞元年十二月己酉以新授給事中前劒南西
川攝節度行軍司馬知留後兼御史中丞劉闢為檢校
工部尚書兼成都尹御史大夫充劒南西川節度副大
使知節度事管内度支營田觀察處置統押近界諸蠻
及西山八國兼雲南安撫等使於時韋臯卒闢阻兵以
求節度詔除給事中冀其入朝闢不受(缺)貞元
舊風也
元和元年六月淄青李師古死弟師道擅命遣判官
崔承寵孔目官林英相繼奏事時杜黃裳作相欲乘
其未定也以計分削之帝以蜀川方擾不能加兵於
師道遂命建王審遥領節度以師道為留後歲餘竟
授以旌節
二年八月命給事中房式充幽州成德義武等軍宣
慰使時三節度劉濟王士真張茂昭各持宿嫌交惡
聞於朝故有是命
四年三月以淮南節度判官孔戡為衛尉寺丞分司
東都戡嘗佐昭義軍節度使盧從史數以事爭論不
從因謝病去從史彊以禮遣而陰銜之居東都久之
為淮南節度使李吉甫所辟而從史忿嫉累請貶降
故有是命
十一月彰義軍節度吳少誠卒五年三月授遂王宥
節度以彰義軍兵馬使兼申州刺史吳少陽為銀青
光禄大夫檢校左散騎常侍權知蔡州刺史兼御史
大夫充彰義軍節度申光蔡等州觀察等使留後仍
賜上柱國初少誠疾亟家僮單于熊兒者偽以少誠
意取少陽至時少誠已不知人乃偽署少陽攝副使
知軍州事少誠子元慶年二十餘先為軍職少陽密
害之及少誠死少陽自為留後時王承宗求繼士貞
位不受詔帝業以討承宗不欲兵連兩河乃以宥王
遥領少陽為留後焉
五年七月庚子鎮州王承宗遣節度巡官崔遂上表二
封乞自陳首兼請吏員輸其常賦是月制曰夫蓋之如
天容之如地王者之盛德叛而伐之服而捨之魯史之
明義所患教化之未弘不患威令之不振所患忿懥之
不當不患臣妾之不恭逐稔惡以彰典刑納忠誠以滌
瑕釁糾慝宥罪其在斯乎朕嗣守丕圖虔奉先訓明有
所未燭信有所未孚德罔洽人而懲法度之未一道靡
化物而慮風俗之未齊頃者誤於知人因以動衆雖亂
是用長俾投於荒而靖以自思敢恡其過故太尉中書
令武俊嘗拔艱危有大勲力重以親戚連其子孫壯容
圖於綵繢武烈書於鍾鼎十代之後尚延其寵渥四海
之内豈利其土田我之初心蓋不如此盧從史首獻章
表深陳便宜是以頗類于向公如流遂昧於進熟乃割
二郡别為一鎮付其密親以示無外而承宗不諭朝廷
遂干國章以至于斯事豈得已既而將帥同德干戈四
臨幽薊以節制之衆收城池易定以雄猛之師獻俘馘
火則方燎天其可逃然而大兵所罹庶物皆顇農桑遂
廢於壠畝老幼咸膏於鋒鏑為之父母深用憫然王承
宗困而能通迷而斯復冐於白刃貢以赤誠仰日月以
激於中腸罄封蔀而誓於後效賦奉其常數官奉其闕
員以闔境之性命祈肆赦之恩澤我亦思省至於再三
違命而用刑蓋有常憲順命而赦罪是亦前經寰海之
饒寧私於數縣之地雨露之溥豈遺於一境之人加恩
俾復其土疆改過是還其官秩其王承宗特宜洗雪依
前起復雲麾將軍守左金吾衛大將軍員外置同正員
外檢校工部尚書兼鎮州大都督府長史御史大夫上
柱國充成德軍節度管内度支營田等使鎮冀深趙德
棣等州觀察處置使成德軍將士官爵實封等一切如
舊待之如初諸道行營將士等皆賈雄心争輸忠力以
戰則勝以攻則摧加以䟦涉道途暴露原野各宜賞級
仍并歸還宜共賜物二十八萬四百二十端疋竝令度
支隨便近即時支遣仍令糧料使與本軍計會豐厚宴
設於戲帝王作兵以輔文德雷雨施澤亦酌人情况乎
忠烈之遺勲親之後每稱破敵嘗用愧懷聞覆衆而增
傷覽捷書而興歎一夫不獲尚泣於前王百姓何辜罹
禍於兹日雖為彼制孰非吾人事苟便時朕寧屈已庶
當修政思理推誠致和奉天地之心大祖宗之業姑以
濟物豈務申威虞帝之征載示兩階之舞殷王之網式
弘三面之仁惠此方隅置於安静凡百多士宜諒予懷
初王士貞卒三軍推承宗為留後朝廷伺其變累月不
問承宗懼上表請割德棣二州繇是起復授成德軍節
度使又授德州刺史薛昌朝為德棣觀察使承宗遣數
百騎往德州虜昌朝以歸乃詔削承宗官爵命左神策
護軍中尉吐突承璀以討之是役也招討之任非中外
所期又諸軍多觀望飬寇逗留不進轉餉糜費日以鉅
萬淄青幽州累有章表請赦承宗帝乃因從史之罪歸
其惡而宥承宗不得已而為之己酉加義武軍節度使
張茂昭檢校太尉兼太子太傅幽州節度使劉濟檢校
司徒兼中書令魏博節度使田季安檢校司空兼太子
太保辛亥加河東節度使范希朝檢校司徒淄青節度
使李師道檢校尚書右僕射横海軍節度使程執恭檢
校尚書右僕射竝以兵罷加賞也乙夘幽州節度劉濟
為其子總所殺朝廷不知其事以總為起復檢校工部
尚書兼幽州大都督府長史充幽州盧龍軍節度管内
度支營田觀察處置押奚契丹兩蕃經略盧龍軍等使
七年十月魏博監軍奏當道三軍舉其將田興知軍州
事甲辰制曰經邦制理先務於安人秉義納忠諒存乎
體國其有堅持正性動合衆心才當與能善足垂勸則
宜荷推轂之寄為分閫之臣建侯貞師宣我利澤魏博
軍步射都知兵馬使同節度副使檢校祕書監兼御史
中丞浙國公田興深明有融忠孝是力介若金石通乎
弛張效用思齊於昔賢潔誠期報於君父生此王國跡
淪戎藩逢時乃彰會節有立曰元臣即代裔子幼年小
人任事以作威諸將屏息而增懼政理滋紊刑章亟乖
羣臣危疑幾致顛越朕用憂閔方圖輯寧而興任在轅
門深惟大體義勇斯奮奸雄伏辜士心所歸不令而肅
征鎮安固厥庸茂焉既而保貴胄之家將致上國全故
帥之績求復中軍表章屡疏情懇備至以勲則特異以
義則可觀周旋令圖蓋有餘裕朕高懸爵命以待能賢
嘉爾殊勞允宜懋賞晉軍謀帥郤縠嘗學於詩書漢將
議功竇融實冠於名節魏郊巨鎮河上奥區杖鉞可以
宣國威觀風可以率彝典習俗至於丕變疲畦徯而汔
康佇光册書用寄心膂榮級繼登於七命顯秩超踐於
六卿仍兼副相之雄以重元戎之委服兹休命其懋戒
哉可銀青光禄大夫檢校工部尚書兼魏州大都督府
長史御史大夫充魏博等州節度管内支度營田觀察
處置等使勲封如故初貞元中昭義軍節度使李抱真
卒雒州刺史元誼以州兵五千叛歸田緒後田季安納
誼女為妻及季安以風疾廢亂頗虐殺人子懷諫年十
一為府司馬兼御史中丞節度副使元氏乃召督兵將
指明禍福約立懷諫為帥皆唯唯莫敢違乃遷季安於
别寢月餘季安卒有家僮蔣士則主親兵持權數易大
將懷諫出令盡士則之為也軍中以朝廷久無命衆情
不固田興者其先與季安别族後稱為從祖兄少在魏
軍以武藝信厚為衆所服興因寓直而廵更卒迭來觀
興興懼深拒之質明入衙兵衆數千環附興興驚遽頓
仆於地其衆連呼不散興揚言曰欲聽吾命且勿犯副
大使衆皆曰諾亂兵殺蔣士則等十數人而止即日移
懷諫於外興既立為留後葬季安畢送懷諫於京師十
月辛酉制曰奉君親竭忠孝人倫之大端也賢智所以
盡心賞功勞懋明節國家之急務也皇王所以致理朕
嗣服丕業恭臨萬邦每念政之未孚化有不暨怵惕惟
勵載勤于懷嘗以為宵質禀靈皆思嚮善亦甄明撫導
推示至誠樹績必使其光揚罹患必圖其安緝永言及
此終食豈㤀魏博大藩東夏雄屏軍戎勇於見義黎庶
懷於有仁自中原始兵革之虞河朔為用武之地抱才
器者或感恩而盡力申節效者果因事而彰明時將太
寧斯獲予志近田季安薨謝兵於幼童奸邪憑依妄肆
威福一境危慄懼致覆亾比屋凋傷疲於杼軸田興仗
義奮發剪去憸人大安方隅屢獻忠懇達三軍奉上之
志激千里望闕之誠誓遵典彝不變舊俗忠諫指切感
於朕心是用特授旌旄俾靖封略言念將士同德叶謀
守正如金石之堅凌寒挺松栢之操垂令名於不朽示
臣節於將來清風載揚丹欵可鑒嘉尚歎息勞於寢興
賞不踰時式示旌勸其管内百姓等身勞耕稼力竭征
徭每念於懷用當憂憫宜令司封郎中知制誥裴度往
魏博宣慰親諭朕意仍賜錢一百五十萬貫以河陽院
諸道合進内庫綾絹綿等支送充賞給將士及州縣百
姓差科宜給復一年使之蘇息州縣之中或有殘破偏
甚者委田興逐便宜處分朕以布澤之時務從人欲好
生之德期洽衆心魏博管内宜赦見禁囚徒其與田興
叶心立功大將及判官等委興具名銜聞奏當有甄升
如有父母在别加優恤當道從前已來官吏將校等或
忠義可嘉而刑戮濫及如有此色委田興條錄奏聞當
加追贈如有家口見存宜厚加優恤管内高年惸獨或
天寳遺人夙霑皇化或孤獨廢疾不能自存委田興差
官存問仍量給粟帛管内有清勤奉職為衆所知者委
田興具事疏奏聞當加進改如身在丘園行義素著或
才兼文武名節可稱亦委田興具名聞薦贈太尉季安
姻戚舊臣嘗任將相飾終之典宜示優崇其葬事委田
興差官勾當禮物之間務從周厚田懷諫在疚之初政
出羣小因致軍府騷然不寧以其年幼有足矜憫待其
到京之日一門量加存恤嗚呼聳善念功惟恐不及䘏
人厚下惟恐不豐庶乎大治雍熙遂櫜弓矢為仁繇已
其道信然樹德務滋在乎終始凡百多士宜悉朕懷田
興頗觀書知君臣父子之道嘗力行之朝廷知其嚮順
宰臣李絳上請命使招諭及厚加賞賜及裴度至興極
懼又請度至封内州縣宣揚恩澤辛巳以前魏博節度
副使兼馬步都知兵馬使田懷諫起復為遊擊將軍守
右監門衛將軍仍賜宅及芻米等
十年正月乙酉進授宣武軍節度使檢校司空韓弘守
司徒依前同中書門下平章事(貞元初德宗方以公相寵勲臣宰相虚列官代)
(於制勑者多至八九及數年老者不世繼守者無功遂不加其名元和初平章事在藩鎮不過一二而已至三)
(年始加弘檢校司空同平章事後王鍔以檢校司徒凡歴三大鎮及在太原有功李吉甫請授鍔同平章事弘)
(自領汴州以敢殺致安勢重於中而位在鍔下每咎吉甫及吉甫卒乃致書於宰相武元衡以露其忿自處將)
(帥二十年未嘗再覲朝廷亦未能以誠信待弘方欲用其形勢以臨淮西故命守司徒同平章事以加鍔上焉)
其秋出師遂命弘為淮西諸軍行營都統遣其子公武
以兵萬三千人會於行營十二年賊平就加兼侍中累
拜封許國公又以公武為鄜坊節度使
十一年十一月丙寅幽州節度使檢校司空劉總就加
同中書門下平章事鄆州節度使李師道進位檢校司
空初師道幸吳元濟之亂因寇徐州李光顔拔凌雲栅
師道懼乃偽貢誠欵帝以力未可并討乃遣給事中柳
公綽往宣慰且觀其所為師道苟以遜順為辭故尚加
命寵
十四年二月己巳勑王承宗與三軍將士輸忠效力叶
志同心恭守典章誓除寇虜俗化丕變風猷特高如聞
水旱之餘供費未贍務令優濟保洽恩和宜賜綾絹布
共萬端疋初王師討吳元濟承宗與師道繼獻章表請
宥元濟其牙將尹少卿奏事至中書見宰相語意不遜
武元衡怒叱出之承宗益不順遣盜殺元衡帝赫怒命
六節度之衆討之時淮西用兵國用虚竭詔權罷焉至
十二年誅元濟承宗始懼求救於田弘正遣人送其子
及牙將至闕下帝以弘正表疏相繼重違其意而有斯
命
八月己酉制曰納大忠樹嘉績為臣所以明極節錫殊
寵進高秩有國所以待元臣况乎邦教誕敷王言總會
百辟攸憲四方式瞻永念於懷久虛其位載揚成命僉
曰休哉宣武軍節度副大使知節度事汴宋亳潁等州
觀察處置等使開府儀同三司守司徒兼侍中持節汴
州諸軍事汴州刺史上柱國許國公食邑三千戶韓弘
降神挺材積厚成器中藴深閎之量外標嚴重之姿有
輔國濟時之心推誠不耀有夷凶禁暴之略杖義益彰
自鎮浚郊二十餘載師徒禀訓而咸肅吏士奉法而愈
明俗臻和平人用庶冨威聲之重隠若山崇屬者淮濆
肆征命統羣帥克殄殘孽惟乃有指蹤之功及齊境興
妖分師進討遂梟元惡惟乃有略地之效既聞旋旆俄
請執珪深陳魏闕之誠遠繼韓侯之志朝天有慶就日
方申又抗表章固辭戎旅三加敦諭所守彌堅于藩于
宣諒功於注意我弼我輔難違其衷懇式遂良願載兼
上司論道之崇因之以齊八政中樞之長昇之以贊萬
務玄衮赤舄備於寵光不有其人孰膺斯任於戲出總
兵柄入參廟謨家國之慶盈門君臣之道交泰為我柱
石古今曷儔服而滋恭以佑乃辟可守司徒兼中書令
(此官汾陽王子儀西平王晟以冠代功業而居之弘二十年不入朝其累遷轉至於斯拜蓋朝廷始以姑息終)
(用大體其勢然也弘鎮大梁一十餘歲所管四州征賦皆以自贍未嘗有上供者專務聚財積穀峻法樹威而)
(莊毅寡言沈靖多斷鄰封如李師古吳少誠軰皆憚之詔使宣諭弘多倨待朝廷每為蓋覆其後勢屈入覲)
(寵待逾等人臣之幸如弘者蓋寡焉)
穆宗長慶元年三月乙夘以權知京兆尹盧士玖為檢
校右散騎常侍兼瀛州刺史御史大夫充瀛莫等州都
團練觀察等使時幽州節度使劉總娶涿州刺史張臯
女臯與士玖有内外之屬故請其瀛莫二州為兼察以
士玖上請因而用之非選衆任能也
七月幽州監軍使奏軍亂囚節度使張弘靖於别舘推
朱洄知兵馬事洄推其子克融統軍務詔諸軍討之十
二月乙酉制赦幽州軍拘留張弘靖盧士玖暨專害府
寮之罪以幽州都知兵馬使檢校殿中監兼監察御史
朱克融為檢校左散騎常侍幽州節度使(自憲宗皇帝削平羣叛之)
(後帑藏空虚帝踐阼之初錫賚過制及幽鎮事起徵發賞賜財力殫竭又行營諸節度及領偏師者皆有勑使)
(監鎮悉選取驍騎號衙隊自防衛列于陣者皆羸懦之衆故戰則奔北鮮有成功議者以是役命將非不良徵)
(師非不多而無尺寸之效者制置不一朝廷以克融能全弘靖為名因而赦之以廷湊殺弘正之罪故併兵誅)
(之顧物力事勢然爾)
八月鎮州兵亂殺節度使田弘正推都將王廷湊知兵
馬事弘正子布鎮涇原朝廷急徵布為魏博節度布既
頒賚軍士乃選其將史憲誠為先鋒兵馬使以憲誠前
出已麾下必能輸竭故盡以精銳付焉是時屢有中使
賫急詔促其進兵布遂以全軍三萬七千出抵賊之冀
州南宫縣進軍下賊二栅而魏人怯於格戰且以寒雪
餽餉不給寢無鬭志憲誠故嘗懷貳因從而間之俄有
詔分布軍與光顔合勢東救深州其衆因大潰多為憲
誠所有布提兵八千以十二月十日還魏州十一日會
諸將復議興師而將卒益驕惰皆曰尚書能行河朔舊
事則死生行之若使戰皆不能也布自度其下終不為
用歎曰功無成矣布即日密表陳軍情入啟父靈抽刃
刺心而絶乃以魏博中書先鋒兵馬使史憲誠為檢校
工部尚書兼魏州大都督府長史充魏博等州節度觀
察等使先是田布為禆將時遇憲誠於行伍間累進戎
職皆繇布薦寵及布統魏師待之益厚兼命其子為親
將竟謀背叛布死遂據其城府朝廷不得已因命焉
二年二月甲子制曰朕以菲德纂承鴻緒屬先皇帝掃
刷中㝢康濟兆民八荒晏然五兵咸息嘗兢懷于繼述
思致理於和平豈以樂戰為心佳兵在念而鎮州以承
宗云亡自歸誠欵幽州以劉總懇志願釋兵符相繼來
同無思不服非朕勤於遠略力以致之亦既綏柔咸加
濡澤不愛金帛以惠於戎士不吝爵賞以寵其偏禆復
加台臣咸推謹厚庶將朕志以靖方隅而佚於既安莫
能思患曾未累月旋聞叛離朕亦欲因其人心以命長
帥顧念弘正盡忠先朝身嬰戕害家受屠戮為之元首
能不痛心是用下制先申告諭求其兇惡冀釋幽冤仍
令四面節制各守封疆不欲遽加明罰所望自效忠誠
而將士等懼罪以相保王庭湊為衆之所迫固其州壤
捍以兵鋒每聞戰爭永念黎庶為之君父又可忍乎是
用輟食忘寢晝夜萬慮恭惟烈祖之訓必用兼愛之心
務以安人為國本不以窮武為威力顧予寡昧敢忘遵
承為追念而興師已極君臣之分為軫憂而捨罪豈非
帝王之道况王庭湊倉卒之際固非始謀接之以恩榮
自當展其志意委之以戎鎮必冀效於勲庸祻福無門
行之即是弛張在我用亦何常苟推信誠便保忠順苟
得其衆孰非吾人推而任之式示榮寵宜特捨雪仍授
檢校右散騎常侍兼鎮州大都督府長史御史大夫充
成德軍節度鎮冀深趙等州觀察處置等使應承成德
軍將士官爵一切依舊待之如初仍令兵部侍郎韓愈
充宣慰使於戲捨彼三軍惠非不至於彼闔境恩非不
周今弘寬大之恩以應陽和之令使離散者見親愛之
樂暴露者歸室家之安各宜感悦以就寧泰布告中外
體朕意焉(是時河朔復亂庭湊寔首其惡殘害長帥及其友屬僚佐從而殲焉其逆如此而竟後舍)
(雪授以節制盖兵不得息八年矣愛人含垢制時以宜)
丙寅制以前成德軍節度鎮冀深趙等州觀察處置等
使金紫光禄大夫檢校工部尚書兼鎮州大都督府長
史御史大夫上柱國隴西縣開國男食邑三百戶牛元
翼為檢校工部尚書兼襄州刺史御史大夫充山南東
道節度觀察處置臨漢監牧等使初元翼以守深州功
有成德鎮冀王庭湊以已罪未赦圍元翼益急凡官軍
救元翼者三面而至皆屈於芻食不能前進雖李光顔
亦堅壁而已日與軍士分採芻薪度支給以紅腐之粟
人不及救庭湊以故得設數重之圍至是不得已授庭
湊節而寵元翼以漢南焉三月盧龍軍節度使朱克融
成德軍節度使庭湊竝進檢校工部尚書時庭湊雖得
節制怒元翼之堅守故深州之圍不解克融以兵同濟
其惡至是有宣慰中使至幽州克融上言前月得裴度
書令解深州之圍以今月一日抽兵還本道訖庭湊兵
亦稍解故竝以尚書寵之
是月徐州監軍使奏當道節度副使王智興自河北行
營領兵廻以今月十四日入城逐其節度使崔羣智興
自領軍務已未以武寧軍節度副使兼御史大夫王智
興為檢校工部尚書兼敘州刺史御史大夫充武寧軍
節度徐泗濠等州觀察處置等使智興出自武寧行伍
累至大將元和末將徐兵北扞李師道嘗以少擊衆聲
振海岱間累拜沂州刺史及奉詔會討王庭湊智興領
兵三千仍加節度副使以寵之本軍有勇敢者多在其
所統既居戎倅以功位自疑崔羣亦慮其歸還非己能
制累表請追智興授以他官事未行詔班師智興以幽
鎮二方怙亂受節繇是幸心益熾先期入境羣聞之驚
使從事勞問且言先輸其器甲仍留其衆於城外以十
騎自隨智興不從率衆斬關而入見羣及監軍使拜而
伏曰此軍情也乃為羣具行夫騎乘無不周悉及判官
從吏皆如素焉又殺不同己者十餘人然後以兵送羣
至埇橋遂掠鹽鐵院錢帛及汴路進物商旅資貨率取
其三分之二又以兵刧濠州刺史侯弘度棄城走朝廷
以新罷兵力未能討遂以節授之
四月王庭湊表請追贈三代乃贈庭湊曾祖五哥之越
州都督又贈其祖未怛活左散騎常侍又贈其父升朝
禮部尚書徇其特請也
文宗太和元年五月丙子以天平軍節度使守司徒同
中書門下平章事烏重胤為横海軍節度使兼滄州
刺史充滄景德棣等州觀察處置等使以前攝横海軍
節度副使檢校國子祭酒滄州長史侍御史李同捷起
復為雲麾將軍守右衛大將軍員外置同正員檢校右
散騎常侍兼兖州刺史御史大夫充兖海沂等州節度
觀察處置等使就加魏博節度使檢校司空史憲誠檢
校司空同中書門下平章事丁丑就加幽州節度使檢
校戶部尚書李載義檢校尚書右僕射平盧軍節度使
檢校工部尚書康志睦為檢校戶部尚書鎮州節度使
檢校司空王庭湊為檢校司徒是時既以李同捷節度
兖海尚虞羣帥生事故咸有就加之命以寵安之
二年九月滄州節度使李寰為夏州刺史充夏綏銀宥
等州節度觀察押藩等使依前檢校左僕射寰前在滄
州擁兵不進知中外議論自懷不安遂請入覲詔旨優
許因有是命
十一月賜定幽州綾絹各五萬疋昭義綾絹三萬疋有
中使自易定來奏諸道行營節度賞薄為詞故累加給
賚(是時滄鎮未平王師業已問罪則置供軍糧料使日費甚厚而兩河諸帥重邀功賞每與賊戰輙增首級)
(以聞其後對見賜與者衆矣至於發帑藏徵散收贈帛征馬去亦無筭繇是天下守土者以助軍進獻率不下)
(數萬疋)
三年三月乙巳太原奏中使杜英奇到易定行營宣舉
當道兵馬使傅毅充易定節度三軍不受共舉易定都
知兵馬使張璠其傅毅領軍三百二十人走投本道戊
申以張璠為檢校左散騎常侍易定節度使己酉以張
璠新上賜帛五萬疋
七月己未先送魏博史憲誠旌節中使劉弘逸奏云六
月二十五日到魏州二十六日夜三軍殺史憲誠舉大
將何進㴞其新節度使李聽入城不得壬子召宰臣裴
度王播路隨對于延英詔以魏博節度衙内都知兵馬
使檢校祕書監兼侍御史何進㴞為檢校左散騎常侍
充魏博節度使壬申詔雪王庭湊依前金紫光禄大夫
檢校司空太原公成德軍節度使先是滄州李同捷求
代父任詔授以兖海同捷不奉詔投欵於庭湊廷湊出
兵撓魏北境以接之詔絶廷湊進奉時河朔連兵日久
朝廷益苦饋餉之費及同捷授首廷湊亦微露誠欵於
隣封帝揣知中外之心所宐故有恩蕩之詔
九月以王廷湊洗雪命有司先籍入其留邸及店舖等
并令却付官吏所繇德棣諸州者并放還
五年正月庚申幽州監軍使上言節度李載義於毬場
送宣賜德政碑中使後院副兵馬使楊志誠同打毬志
誠等遂於毬場叫呼謀亂載義當日走投易州又奏志
誠殺莫州刺史張慶初以載義姻黨故也帝聞之驚促
召宰臣入對時兵部尚書平章事牛僧孺早入先召見
帝惕然曰幽州之事可奈何僧孺曰此不足煩聖慮臣
被召疾趨容臣稍緩息具條以對帝良久曰卿以為不
足憂何也僧孺曰陛下以范陽得失繫國家憂戚耶且
自安史亂後范陽非國家所有前時劉總向化兼以土
地歸闕朝廷約用錢八十萬貫而未嘗得范陽尺布斗
粟上供天府則今日志誠之得猶前日載義之得也陛
下但因而撫之亦事之宜也且范陽國家所倚頼者以
其北捍突厥不令南寇今若假志誠節鉞借其土地必
自為力爪牙之用固不計於逆順臣固曰不足煩聖慮
帝大喜曰如卿之言吾洗然矣壬戌李載義遣從事上
言自破滄州後累表請赴闕廷頻奉詔旨不許今月十
三日於毬場為管衙兵馬將楊志誠飜動其日辰時將
男正元并隨從軍將奔赴闕廷帝令中使至太原以采
宣迎并賜以書詔紫衣牙笏玉帶并藥一合銀器一箇
所在宣賜甲子賜載義永寧里第一所壬申載義為太
保同中書門下平章事仍令所司擇日册命以嘉王運
為幽州盧龍節度觀察處置等使以志誠為幽州節度
觀察等使留後是日詔中使以米麪粟豆油鹽共一千
石錢二千貫綾絹三千疋柴四十車草一萬束就永寧
里第宣賜載義又令尚食日給十人生料翌日又命以
良馬一匹并鞍就第以賜之及賓佐將吏無不廣霑恩
錫
四月以楊志誠為工部檢校尚書并幽州大都督府長
史充幽州盧龍軍節度副大使知節度事管内觀察押
奚契丹兩蕃經略等使
七年八月楊志誠就加檢校左僕射用含弘之典也初
志誠轉吏部尚書詔下進奏官徐廸詣中書白宰相曰
軍中不識朝廷事體只知自尚書改僕射為遷不知以
工部轉吏部為美且軍士盛飾以待新恩一旦復為尚
書軍中必怒今中使往其勢恐不得出及使至其僕奔
還奏曰志誠怒不得僕射三軍亦有怨言中使竝為志
誠繫留矣志誠遣使讓官復賜官告其使不受而歸朝
廷納裴度之言務以含弘故再加僕射(載義為河東節度使時楊志誠)
(復為部下所逐過太原載義躬自敺擊遂欲殺之頼從事救解以免然而擅殺志誠之妻孥將卒朝廷錄其功)
(曲法不問)
開成三年六月壬寅以康州流人王晏平為永州司戶
參軍員外置同正員晏平為靈武節度使去任日取征
馬四百餘匹及借兵器千餘事遂隠沒妄為申破台司
推勘獄狀悉具計贓七千餘貫以晏平之父智興嘗有
戰功故特免死從流未至流所魏博鎮州幽州三節使
有表請雪遂除撫州司馬給事韋温薛廷老盧弘宣等
封敕改為永州司戶韋温等又封還帝命中人宣慰温
等制命始行時晏平在縗麻之中未至流所廣以金帛
交結中外既得免死旋又除官復假三鎮之勢以迫朝
廷而執事者但務姑息河北不守法理時論惜之
册府元龜卷一百七十七
