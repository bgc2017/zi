冊府元龜卷一百四十六宋王欽若等撰
帝王部
䘏下
周官大司徒之職以慈幼養老賑窮恤貧寬疾之道佐
天子保安萬民傳亦云孤獨矜寡天民之窮而無告者
也皆有常餼盖任天下之重司生民之命一夫不獲其
所若已推之溝中斯堯舜之用心也中代而下哲王繼
踵取憲前軌勤恤人隠乃有哀其惸獨軫其凶沴賜糓
帛以助其養葺廬舍以寧其居流徙者加之存撫夭札
者與之藏斂復丁年以待老寬鄉遘以利民獸為暴者
為之驅除行所過者賦以直物蒐狩之所及戒其侵暴
寒暑之遘厲資以醫砭以至羣司百執恪居朝夕或畏
景流爍嚴颷栗烈塗潦洳沮亦免其朝謁斯皆在人上
者厚下安宅表微惻隠之至也詩曰哿矣富人哀此&KR1103;
獨易所謂損上益下民說無疆者是之謂歟
漢文帝十三年六月賜天下孤寡布帛絮各有數
景帝元年正月詔曰間者歲比不登民多乏食夭絶天
年朕甚痛之郡國或磽陿無所農桑&KR0795;畜(磽謂磽确瘠薄也陿隘也)
(&KR0795;謂食養之也畜牧放也)廣薦草莽水泉利而不得從(麋鹿食曰薦一曰草稠曰)
(薦深曰莽)其議民欲徙寬大地者聽之
武帝元狩元年四月詔朕哀夫老眊孤寡鰥獨(八十曰眊老稱)
(也一曰眊不眀之貎)或匱於衣食甚憐愍焉其遣謁者巡行天下
存問致賜(致送至也)九十已上及鰥寡孤獨帛人二疋絮三
斤八十以上米人三石
六年六月遣博士禇等六人(禇大也)分循行天下存問鰥
寡廢疾無以自振業者貸與之
元封元年十月行所廵至博奉高蛇丘歴城梁父加年
七十已上孤寡帛人二疋
二年春幸緱氏遂至東萊四月還祠泰山至瓠子臨決
河賜所過孤獨高年米人四石
六年三月幸汾隂祠后土神光三燭賜天下貧民布帛
人一疋
太始三年二月行幸東海琅琊登之罘浮大海冬賜行
所過戶五千錢鰥寡孤獨帛人一疋
昭帝始元四年七月詔曰比歲不登民匱於食流庸未
盡還(流庸謂去其本鄉而行為人庸作)往時令民共出馬其止勿出諸
給中都官者且減之
元鳳二年六月詔曰朕閔百姓未贍前年減漕三百萬
石頗省乘輿馬及苑馬以補邊郡三輔傳馬其令郡國
毋斂今年馬口錢(所謂租及六畜也)
宣帝地節三年三月詔曰鰥寡孤獨高年貧困之民朕
所憐也前下詔假公田貸種食其加賜鰥寡孤獨高年
帛二千石嚴教吏謹視遇毋令失職(職常也失職謂失其常業也)
四年九月詔曰朕惟百姓失職不贍遣使者循行郡國
問民所疾苦吏或營私煩擾不顧厥咎朕甚閔之今年
郡國頗被水災已賑貸鹽民之食而賈咸貴衆重困其
減天下鹽賈
元康元年三月以鳳凰集泰山甘露降未央宫賜鰥寡
孤獨帛
二年三月以鳳凰甘露降集賜天下鰥寡孤獨高年帛
三年春以神爵數集泰山賜鰥寡孤獨高年帛
四年三月詔以神爵集長樂未央宫賜鰥寡孤獨帛各
一疋
神爵元年三月改元賜鰥寡孤獨高年帛
四年二月以修興泰一五典后土之祠神光顯著賜鰥
寡孤獨高年帛
五鳳三年三月以鸞鳳又集長樂官加賜鰥寡孤獨高
年帛一
元帝初元元年四月賜鰥寡孤獨帛人二疋
五年四月賜鰥寡孤獨帛人二疋
永光二年三月賜鰥寡孤獨高年帛
三年三月賜鰥寡孤獨高年帛
四年十月詔曰安土重遷黎民之性骨肉相附人情所
愿也頃者有司緣臣子之義奏徙郡國民以奉園陵令
百姓遠棄先祖墳墓破業失産親戚别離人懷思慕之
心家有不安之意是以邊陲被虛耗之害關中有無聊
之民非久長之策也詩不云乎民亦勞止汔可小康惠
此中國以綏四方今所為初陵者勿置縣邑使天下咸
安土樂業亡有動搖之心布告天下令眀知之
五年秋潁川水出流殺人民吏從官縣被害者與告(從官)
(即上侍從之官也言凡為吏為從其官本縣有被害皆與休告)士卒遣歸
成帝建始元年三月賜鰥寡孤獨錢帛各有差
河平四年三月遣光禄大夫博士嘉等十一人行舉瀕
河之郡(廵行而舉其状瀕水厓也瀕河言傍河也)水所毁傷困乏不能自存
者財振貸(財與裁同謂量其等差而賑貸之)其為水所流壓死不能自
葬令郡國給槥櫝葬埋(槥櫝謂小棺)已葬者與錢人二千避
水它郡國在所冗食之(冗散禀食使得生活不占著戶給役使也)謹遇以文
理無令失職
陽朔二年秋關東大水詔流民欲入函谷天井壺口五
阮關者勿苛留(天井在上黨高都壺口在壺關五阮在代都苛細刻也)遣諫議大
夫博士分行視
鴻嘉元年二月詔加賜鰥寡孤獨高年帛
四年正月詔水旱為災關東流冗者衆(冗散失其事業也)青幽
冀部尤劇朕甚痛焉已遣使者循行郡國流民欲入關
輙籍内(錄其名籍而内之)所之郡國謹遇以理(之往也)務有以全
活之思稱朕意
哀帝以綏和二年四月即位是年秋詔曰廼者河南潁
川郡水出流殺人民壊敗廬舍遣光禄大夫循行舉籍
(舉其名籍)賜死者棺錢人三千
平帝元始二年四月郡國大旱民疾疫者舍空邸第為
置醫藥(舍止也)賜死者一家六尸以上葬錢五千四尸以
上三千二尸以上二千起官寺市里募徙貧民縣次給
食至徙所賜田宅什器假與犂牛種食又起五里於長
安城中(民居之里)宅二百區以居貧民
四年二月賜天下鰥寡孤獨高年帛
後漢光武建武六年正月詔曰往歲水旱蝗蟲為災榖
價騰踊(言踊貴也)人用困乏朕惟百姓無以自贍惻然愍之
其命郡國有榖者給廪(廪賜榖也)高年鰥寡孤獨及老癃無
家属貧不能自存者如律(漢律令云)二千石勉加循撫無令
失職
二十二年九月詔曰日者地震南陽尤甚賜郡中居人
壓死者棺錢人三千吏人死亡或在壊垣毁屋之處而
家羸弱不能收拾者其以見錢榖取傭為尋求之
二十九年二月丁巳朔日有食之賜天下鰥寡孤獨老
癃貧不能自存者粟人五斛
三十年五月大水賜天下鰥寡孤獨老癃貧不能自存
者粟人六斛
眀帝永平二年十月行養老禮詔有司其存耆耋恤幼
孤惠鰥寡稱朕意焉
三年二月立皇太子賜天下鰥寡孤獨老癃貧不能自
存者粟人五斛
十二年五月賜天下鰥寡孤獨老癃貧無家属不能自
存者粟人三斛
十七年五月賜天下鰥寡孤獨老癃貧不能自存者粟
人三斛
十八年四月詔自春已来時雨不降宿麥傷旱秋種未
下其賜天下鰥寡孤獨老癃貧不能自存者粟人三斛
章帝以永平十八年八月即位十月大赦賜鰥寡孤獨
老癃貧不能自存者粟人三斛
建初元年正月詔三州郡國方春東作恐人稍受廪往
来煩劇或妨農耕(廩給也稍謂少少給之不頻與也)其各實覈尤貧者
計所貸并與之流人欲歸本者郡縣其實廪令足還到
聽過止官亭無孤舍宿長吏親躬無使貧弱遺脱小吏
豪右得容姦妄詔書既下勿得稽留刺史眀加督察尤
無状者
三年三月立皇后賜鰥寡孤獨老癃貧不能自存者粟
人五斛
四年四月立皇太子賜鰥寡孤獨老癃貧不能自存者
粟人五斛
元和元年二月詔曰自告疫以来榖食連少其令郡國
募人無田欲徙地界就肥饒者恣聽之到在所賜給公
田為雇耕傭賃種&KR0008;(&KR0008;糧也與餉同)貰與田器勿收租五歲除
筭三年其後欲還本鄉者勿禁
三年正月詔曰盖君人者視民如父母有&KR0579;怛之愛有
忠利之教匍匐之救其嬰兒無父母親属及有子不能
養食者廪給如律
和帝永元三年十月行幸長安賜行所過鰥寡孤獨篤
癃貧不能自存者粟人三斛
五年二月詔曰去年秋麥入少恐民食不足其上尤貧
不能自給者戶口人數往者郡國上貧民以衣履釡鬵
為貲而豪右得其饒利(方言曰甑自關而東謂之鬵貧人既計釡甑以為貲財懼於役)
(重多即賣之以避利税豪富之家乘賤買故得其饒利)詔書實覈欲有以益之而
長吏不能躬親及更徵召會聚令失農作愁擾百姓若
復有犯者二千石先坐
八年二月立皇后賜天下鰥寡孤獨篤癃貧不能自存
者粟五斛
十二年二月詔賜被災諸郡鰥寡孤獨不能自存者及
郡國流民聽人陂池漁採以助蔬食
三月詔曰比年不登百姓虛匱(匱乏也)京師去冬無宿雪
(以其經冬故言宿也)今春無㴻雨黎民流離困於道路其賜鰥寡
孤獨老癃貧不能自存者粟人三斛
十五年閏正月詔流民欲歸還本而無糧食者所過實
廪之疾病加致醫藥其不欲還歸者勿強
元興元年十二月立皇太子賜天下鰥寡孤獨老癃貧
不能自存者粟人三斛
安帝永初元年十一月勅司隸校尉冀并二州刺史民
訛言相驚棄損舊居老弱相㩦窮困道路其各勑所部
長吏躬親曉諭若欲歸本郡在所為封長檄不欲勿強
(封謂印封之也長檄猶今長牒也欲歸者皆給以長牒為騐)
元初六年二月詔曰夫政先京師後諸夏月令仲春養
幼小存諸孤季春賜貧窮賑乏絶省婦使(婦使謂組紐之事)表
貞女所以順陽氣崇生長也其賜尤貧困孤弱單獨榖
人三斛
四月會稽大疫遣光禄大夫將太醫循行疾病死者賜
棺木除田租口賦
永寧元年四月賜鰥寡孤獨貧不能自存者榖人三斛
十一月郡國三十五地震或拆裂遣光禄大夫按行賜
死者錢人二千
延光元年三月改元大赦加賜鰥寡孤獨老癃貧不能
自存者粟人三斛是歲京師及郡國二十七雨水大風
殺人詔壓溺死者年七歲以上錢人二千其壊廬舍己
失榖食粟人三斛若一家人皆災害而弱小存者郡縣
為收斂之
順帝永建元年正月大赦賜鰥寡孤獨老癃貧不能自
存者粟人五斛
二年二月詔荆豫兖冀四州流冗貧人所在安業之疾
病致醫藥
三年正月京師地震漢陽地裂詔實覈傷旱者賜年七
歲已上錢人二千一家被害郡縣為收斂
四年正月帝加元服賜鰥寡孤獨老癃不能自存者帛
人一疋
八月以五州雨水遣使實覈死亡收斂廪賜
陽嘉元年正月立皇后賜鰥寡孤獨老癃貧不能自存
者粟人五斛
十一月甲申望都蒲隂狼殺女子九十七人詔賜狼所
殺者錢人三千
永和二年十月行幸長安所過鰥寡孤獨貧不能自存
者賜粟人五斛
三年二月京城及金城隴西地震山摧地䧟遣使按行
三郡賜壓死者七歲以上錢人二千一家皆被害為收
斂之
建康元年正月辛丑詔曰隴西漢陽張掖北地武威武
都自去年九月已来地百八十震山谷拆裂壊敗城寺
殺害民庶夷狄叛逆賦役重數内外怨曠惟咎歎息其
遣光禄大夫按行宣暢恩澤惠此下民勿為煩擾
質帝本初元年二月庚辰詔曰九江廣陵二郡數罹寇
害殘夷最甚生者失其資業死者暴尸原野昔之為政
一物不得其所若已為之况我元元嬰此困毒方春戒
節賑濟之厄掩骼埋胔之時其調北郡見榖出廪窮弱
收葬骨骸務加理䘏以稱朕意五月海水溢使謁者按
行收葬樂安北海人為水所漂沒死者
桓帝建元元年正月大赦賜鰥寡孤獨老癃貧不能自
存者粟人五斛
三年十一月詔曰朕攝政失中災眚連仍三光不眀隂
陽錯序監寐寤歎疢如疾首(監寐言雖寢而不寐也寤覺也)今京師厮
舍死者相枕郡縣阡陌處處有之甚違周文掩胔之義
其有家属而貧無以葬者給直三千喪主布三疋若無
親属可於官壖地葬之表識姓名為設祠祭又徙在作部
疾病致醫藥死亡厚埋藏民有不能自流及振移者廪
榖如科州郡檢察務崇恩施以康我民
元嘉元年正月京師疾疫使光禄大夫將醫藥按行
永興二年六月詔司隸校尉部刺史曰蝗災為害水變
仍至五榖不登人無宿儲其令所傷郡國種蕪菁以助
人食
永夀元年六月雒水溢又南陽大水詔被水死流失屍
骸者令郡縣鉤求收葬及所唐突壓溺物故七歲已上
賜錢人二千
永康元年八月六州大水勃海溢詔州郡賜溺死者七
歲以上錢人二千一家皆被害者悉為收斂
靈帝建寧四年三月大疫使中謁者廵行致醫藥
熹平二年正月大疫使使者廵行致醫藥
光和二年春大疫使常侍中謁者廵行致醫藥
魏眀帝太和六年三月癸酉東廵所過存問高年鰥寡
孤獨賜榖帛
晉武帝太始七年六月大雨霖伊雒河溢流居人四千
餘家殺三萬餘人有詔賑貸給棺
咸寧二年七月河南魏郡暴水殺百餘人詔給棺
三年三月帝將射雉慮損苖而止
太康元年三月改元大赦詔恤孤老困窮
惠帝永平元年五月賜鰥寡孤獨帛人三疋
眀帝太寧三年三月立皇太子賜鰥寡孤獨帛人二疋
成帝咸和元年二月改元大赦賜鰥寡老孤米人二斛
康帝建元元年正月改元賑恤鰥寡孤獨
魏帝升平元年八月立皇后賜鰥寡孤獨米人五斛
五年五月戊戌大赦賜鰥寡孤獨不能自存者粟人五
斛
海西公太和六年四月賜窮獨米五斛
簡文帝咸安元年十一月即位賜鰥寡孤獨米人五斛
孝武帝太元五年六月以比歲荒儉大赦其鰥寡孤獨
老不能自存者人賜米五斛
安帝義熙元年正月賜鰥寡孤獨榖人五斛
後魏道武天興元年正月庚子自中山行幸常山之真
定次趙郡之高邑遂幸於鄴民有老不能自存者詔郡
縣賑恤之
太武太延元年二月詔長安及平凉民徙在京師其孤
老不能自存者聽還鄉里
三年二月幸幽州存孤老問民疾苦
獻文皇興四年三月詔曰朕思百姓病苦民多非命眀
發不寐疢深疾首是以廣集良醫遠採名藥欲以救護
兆民可宣告天下民有病者所在官司遣醫就家診視
所湏藥物任醫量給之
孝文延興三年九月詔曰今京師及天下囚未判在獄
致死無近親者給衣衾棺櫝葬之不得暴露
太和三年十一月賜京師貧窮高年疾患不能自存者
衣服布帛各有差
五年二月大赦賜窮孤不能自存者榖帛各有差
六年三月辛巳幸武州山石窟寺賜窮老者衣服
四月甲申賜畿内鰥寡孤獨不能自存者粟帛有差
七年四月壬子幸崞山賜所過鰥寡不能自存者衣服
粟帛
十二年正月詔曰鎮城流徙之人年滿七十孤单窮獨
雖有妻妾而無子孫諸如此等聽觧名還本諸犯死刑
者父母祖父母年老更無成人子孫旁無朞親者具状
以聞
十三年四月詔曰昇樓散物以賚百姓至使人馬騰踐
多有毁傷今可斷之以本所費之物賜窮老貧獨者
十七年七月立皇太子賜鰥寡孤獨不能自存者粟人
五斛
九月幸并州詔雒懷并肆所過四州恤鰥寡孤獨各有
差
十八年正月南廵詔相兖豫三州恤鰥寡孤老各有差
八月幸懷朔武川撫寘柔玄等四鎮問人疾苦貧窘孤
老者賜以粟帛又詔禦夷城人年滿七十已上及廢疾
之徒較其元犯以准新律事當徒坐者聽一身還鄉又
令一子扶養終命之後乃遣歸邊自餘之處如徒之犯
年八十已上皆聽還
十一月詔冀定二州恤鰥寡各有差
十二月南伐詔郢豫二州恤鰥寡孤老各有差
十九年四月曲赦徐豫二州恤孤寡老疾各有差
六月南伐還詔車駕所經者恤孤寡老疾各有差
十月幸鄴還詔曲赦相州恤孤老痼疾各有差
二十年七月丁亥詔疾苦六極人神所矜宜時訪恤以
窮廢鰥寡困乏不能自存者眀加矜恤令得存濟又詔
夫婦之道生民所先仲春奔會禮有違式男女失時者
以理會之
二十一年五月幸長安還汎渭入河詔孤寡鰥貧為賜
榖帛
九月丙申詔曰哀窮恤老王者所先鰥寡六疾尤宜矜
愍可勑司州雒陽之民年七十以上無子孫六十已上
無期親貧不能自存者給以衣食及不滿六十而有廢
痼之疾無大功之親窮困無以自療者皆於别坊遣醫
救護給太監帥四人豫請藥物以療之
宣武景眀二年三月詔曰比年以来連有軍旅役務既
多百姓凋弊宜時矜量以拯民瘼正調之外諸坊調損
民一時蠲罷
永平三年十月詔曰朕乘乾御歴年周一紀而道謝擊
壤教慙刑厝至於下民之煢鰥疾苦心常愍之此而不
恤豈為民父母之意也可勑太常於閒敞之處别立一
館使京畿内外疾痼之徒咸令居處嚴勑監署分帥療
治考其能否而行賞罰雖齒數有期修短分定然三疾
不同或賴針石庶秦扁之言理騐今日矣又經方浩博
流傅處廣應病投藥率難窮究更令有司集諸醫工尋
篇推簡務存精要取三十餘卷以班九服郡縣備寫布
下鄉邑使知救患之術耳
延昌元年四月詔曰肆州地震䧟裂死傷甚多言念毁
沒有酸懷抱亡者不可復追生病之徒宜加療救可遣
太醫折傷醫并給所湏之藥就治之
六月詔曰去歲水災今春炎旱百姓饑餒救命靡寄雖
經蠶月不能養績今秋輸將及郡縣其於責辨尚書可
嚴勒諸州量民貲産眀加檢點以救艱敝
二年十二月詔以鎮肆地震人多罹災其有課丁役盡
老幼单立家無受復各賜廪米以接来稔
孝眀熙平元年十二月詔雒陽河隂及諸曹雜人年七
十已上鰥寡貧困不能自存及年雖少而痼疾長廢窮
苦不濟者宰司研實具列以奏聞
神龜元年正月詔賜京畿及諸州鰥寡孤獨栗帛
出帝太昌元年五月丁未詔曰無侮惸獨事炳前經惠
此鰥寡聲留往冊朕以薄德作民父母乃眷元元寤言
增歎今理運惟新哀矜伊始如有孤老疾病無所歸依
者有司眀加隠括依格賑贍
後周眀帝武成元年六月大霖雨詔遭水者有司時廵
檢簡條例以聞
武帝建德三年十月詔蒲州民遭饑交絶者令向郿城
以西及荆州管内就食
六年二月平齊詔曰毋侮煢獨事顯前書哀彼矜人惠
流往訓偽齊末政昏虐實繁哭甚稽天毒流比屋無罪
無辜係虜三軍之手不飲不食僵仆九逹之間朕為民
父母職養黎人甚念泣辜誠深罪已除其苛政事属改
張宜加寬宥兼行賑䘏其癃殘孤老饑餒絶食不能自
存者仰刺史守令及親民長司躬自檢校無親属者所
在給其衣食務使存濟
隋高祖開皇十四年八月關中大旱人饑行幸雒陽因
令百姓山東就食從官竝准見口賑給不以官位為限
十二月東廵狩關中戶口就食雒陽者道路相属帝勑
斥候不得輙有驅逼男女參厠於仗衞之間遇逢扶老
㩦幼者輙引馬避之慰勉而去至艱險之處見負擔者
遽令左右扶助之
冊府元龜卷一百四十六
