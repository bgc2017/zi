册府元龜卷四百四十八宋王欽若等撰
將帥部
殘酷報私怨
殘酷
子曰不教而殺謂之虐不戒視成謂之暴蓋殘酷者縱
暴滋虐之謂也三代以降謀帥非一其或詩禮之選替
而勇悍之材進乃有處爪牙之列握旗鼓之要當干城
之任受方面之寄虐用其衆毒痡於民以戕害為勢以
安忍為樂至有不式王命視人如讎誅求貨財則動恣
賊殺屠掠城邑則舉無噍類孥戮不辜虔劉參佐肆豺
狼之忿極塗炭之苛至於惡稔禍盈而後不得其死者
蓋有之矣書云天吏逸德烈于猛火仲尼云苛政猛於
虎良可畏哉
漢項羽為楚大將軍西屠咸陽殺秦王子嬰燒秦宫室
所過殘滅秦民大失望
周勃為太尉高帝十年代相國陳豨反十一年冬勃道
太原入定代地至馬邑馬邑不下攻殘之(殘謂多所殺戮)
後漢公孫瓚為奮武將軍破禽劉虞盡有幽州之地興
平二年遂保易京是時旱蝗榖貴民相食瓚恃其材力
不恤百姓記過忘善睚眦必報州里善士名在其右者
必以法害之嘗言衣冠皆自以分職富貴不謝人惠故
所寵愛類多商販庸兒所在侵暴百姓怨之於是代郡
廣陽上谷右北平各殺瓚所置長吏復與鮮于輔劉和
兵合
黃祖為荆州劉表將屯夏口祖子射(音亦)與禰衡善隨到
夏口祖嘉其才每在坐席有異賓介使與衡談後衡驕
蹇答祖言俳優饒言祖以為罵己也大怒顧五百捉頭
出左右遂扶以去拉而殺之
王正為河内太守起兵討董卓遣諸生于屬縣微伺吏
民負罪收之考責錢榖負罪稽遲則夷滅宗族以崇威
吳甘寧為前部都督廚下兒曾有過走投吕蒙蒙恐寧
殺之故不即還後寧賫禮禮蒙母臨當與升堂乃出廚
下兒還寧許蒙不殺斯須還船縛置桑樹自挽弓射殺
之
晉苟晞為征東大將軍青州刺史多置參佐轉易守令
以嚴刻立功日加斬戮流血成川人不堪命號曰屠伯
頓丘太守魏值為流人所逼衆五六萬大掠兖州晞出
屯無鹽以弟純領青州刑殺更甚於晞百姓號小苟酷
于大苟
桓温為大司馬揚州牧都督中外諸軍事發州人築廣
陵城移鎮之時温枋頭之敗行役既久又兼疾痢死者
十四五百姓皆嗟怨
桓雲為都督司豫二州軍事領鎮蠻護軍西陽太守雲
招集衆力志在足兵多所枉濫衆皆嗟怨時雲兄大司
馬温執權有司不敢彈劾
宋劉粹為征虜將軍鎮壽陽少帝景平二年譙郡流離
六十餘家叛没於後魏趙景秦剛等六家悔背還投陳
留襄邑縣頓謨等村粹遣將范縱夫討叛戸不及因誅
殺謨等三十家男丁一百五十七人女弱一百六十二
口收付作部粹坐貶號為寧朔將軍
宗越(一作宗錢)為龍驤將軍時臧質魯爽反越討質等破之
因追奔至江陵時荆州刺史朱修之未至越多所誅戮
又逼略南郡王義宣子女坐免官繫尚方復為長水校
尉時竟陵王誕據廣陵反越領馬軍隸沈慶之攻誕及
城䧟世祖使悉殺城内男丁越受旨行誅躬臨其事莫
不先加捶撻或有鞭其面者欣欣然若有所得所殺凡
數千人越為將所領衆嚴酷好行刑戮睚眦之間動用
軍法時王玄謨為都督南豫州刺史御下亦少恩將士
為之語曰寧作五年徒不逐王玄謨玄謨猶尚可宗越
更殺我
高道慶為鍾離太守領軍北討道慶凶險暴横求欲無
已有失意者輙加捶拉往往有死者朝廷畏之如虎狼
齊高帝與袁粲等議收付廷尉賜死
梁侯景初仕後魏為定州刺史大行臺性殘忍酷虐
陳陳靈洗為安西將軍性嚴急御下甚苛刻士卒有小
罪必以軍法誅之造次之間便加捶撻而號令分明與
士同甘苦衆亦以此依附
後魏公孫軌為平南將軍屯壺關會上黨丁零叛軌討
平之軌既死太武謂崔浩曰吾行過上黨父老皆曰公
孫軌為將其返去丁零渠帥乘山罵軌軌怒取罵者之
母以矛刺其隂而殺之曰何以生此逆子從下倒劈分
磔四支於山樹上以肆其忿是忍行不忍之事軌幸而
早死至今在者吾必族而誅之
羊祉為光禄大夫假平南將軍持節領部騎三萬從高
肇南征會班師夜中引軍出有二徑軍人迷而失路祉
便斬隊副楊明達梟首路側為中尉元昭所劾會赦免
後為征虜將軍好慕名利頗為深文所經之處人號天
狗及將出臨州並無恩潤兵民患其嚴虐焉
元麗為魏將軍時秦州屠各王法智與主簿吕苟兒為
亂詔麗討平之麗因平賊之勢枉掠良善七百餘人
劉貴為行臺僕射與侯景高昂等討獨孤如願於雒陽
貴凡所經歴莫不肆其威酷修營城郭督責切峻非理
殺害視下如草
爾朱仲遠為東道大都督大行臺大將軍仲遠天性貪
暴大宗富族誣之以反殁其家口簿籍財物皆以入己
丈夫死者投之河流如此者不可勝數諸將婦有美色
者莫不被其淫亂後加太宰解大行臺仲遠專恣尤劇
方之彦伯世隆最為無禮(彦伯世隆仲遠兄弟)東南牧守下至民
俗比之豺狼特為患苦
北齊斛律光為大將軍性剛急嚴於御下治兵督衆放
杖威刑板築之役鞭撻人士頗稱其暴
後周鄭偉魏末為大將軍江陵防主都督十五州諸軍
事偉性麤獷不遵法度睚眦之間便行殺戮朝廷以其
有立義之效每優容之及在江陵乃專戮副防主杞賓
王坐除名
隋趙仲卿為朔州總管于時塞北盛興屯田仲卿總統
微有不理者仲卿輙召主掌撻其胸背或解衣倒曳於
荆棘中時人謂之猛虎時有上表言仲卿酷暴者高祖
命御史王偉按之並實惜其功不罪因勞之曰知公清
正為下所惡賜物五百叚仲卿益恣由是免官
楊素為靈州道行軍總管大抵馭戎嚴整有犯軍令者
立斬之無所寬貸將臨寇輙求人過失而斬之多者百
餘人少者不下十數流血盈前言笑自若及其對陣先
令一二百人赴敵䧟陣則已如不能䧟陣而還者無問
多少悉斬之又令二三百人復進還如向法將士股慄
有必死之心由是戰無不勝稱為名將
屈突蓋為武候驃騎性嚴刻時有檢校太府卿崔弘度
亦嚴酷長安為之語曰能飲三斗醋不見崔弘度寧茹
三斗艾不逢屈突蓋
魚贊為車騎將軍贊性兇暴虐其部下令左右炙肉遇
不中意以籖刺瞎其眼有温酒不適者立斷其舌煬帝
以贊藩邸之舊不忍加誅謂近臣曰弟既如此兄亦可
知因召贊兄俱羅譴責之出贊於獄令自為計贊至家
飲藥而死帝恐俱羅不自安慮生邊患轉為安州刺史
樊子蓋為東郡留守楊玄感作逆來逼王城及玄感解
去子蓋凡所誅殺者數萬人
唐羅士信高祖時為新安道行軍總管持法嚴暴有不
用命者無問親友必皆斬决繇是下不附而畏之
竇軌為益州道行臺右僕射時蜀土寇盜聚結悉討平
之軌每臨戎其部衆無貴賤少長不恭命即立斬之每
日吏士多被鞭撻流血滿庭見者莫不重足股慄軌初
入蜀將其甥以為心腹嘗夜出呼之不以時至怒而斬
之每誡家僮不得出外嘗遣奴就官廚取漿而悔之謂
奴曰我誠使汝當要借汝頭以明法耳遣其部將取奴
斬之其奴稱冤監刑者猶豫未决軌怒俱斬之行臺郎
中趙弘安知名士也軌動輙榜箠歲至數百
武懿宗則天時與清邊道副總管婁師德按撫河北諸
州懿宗所至多殘酷人吏犯法者必先刳取其膽然後
行刑流血盈前言笑自若先是孫萬榮别帥何阿小多
屠害士女是時人號懿宗與何阿小為兩何或謂之語
曰唯此兩何殺人最多
嚴武代宗時為劒南節度等使前後在蜀累年肆志逞
欲恣行猛政梓州刺史章彝初為武判官及是小不副
意召赴成都杖殺之繇是威震一方
李正己大歷中為淄青節度使為政嚴酷所在不敢偶
語
朱希寀大歷三年為幽州節度使為政苛酷人不堪命
竟為孔目官李瑗所殺
李懷光德宗時為邠寧節度建中初城原州以懷光兼
領其任居前督作時懷光新臨濫殺朔方大將數人法
令嚴峻
李希烈為淮西節度使討梁崇義先發千餘人守臨漢
崇義屠之後荆襄平希烈選其軍嘗從臨漢之役者三
千人悉斬之
張光晟為單于都護振武軍使建中元年回紇突僮悔
錄領衆并雜種胡等自京師還國輿載金帛相屬於道
光晟訝其裝槖頗多潛令驛吏以長錐刺之則皆輦歸
所誘致京師婦人也乃使突僮及所領徒悉令赴宴酒
酣光晟伏甲盡拘而殺之死者千餘人唯留二胡歸國
復命遂部其婦人給糧還京收其金帛賞賚軍士後回
紇遣使來訴帝不欲甚阻蕃情徵拜右金吾將軍回紇
猶怨懟不已又降為陸王𫝊
劉士寧貞元中為宣武節度使日恣荒暴誅戮無不怨
苦或彎弓挺刀殺人於杯案間都虞候李萬榮因其獵
於近郊閉州門以拒之士寧馳歸闕下
韓弘貞元十五年為宣武軍節度使有郎將劉鍔者兇
卒之魁已弘欲大振威望一日列短兵於牙門召鍔與
其黨三百數其罪盡斬之以徇血流道中弘對賓客言
笑自若(又云弘制宣武頗酷法人人不自保)
田季安為魏博節度使憲宗元和中有進士丘絳者嘗
為田緒從事及季安為帥絳與同府侯臧相持爭權季安
怒斥絳攝下邑尉使人先路穴地以待至則排入而瘞
之其兇暴慘毒如此
王庭湊為鎮州節度使穆宗長慶四年二月故山南東
道節度使牛元翼家屬悉為庭湊所害初元翼之出深
州也庭湊縶留其家及節度漢南數遣使厚賂庭湊使
出之庭湊竟不許至是知元翼卒盡殺之
王重榮懿宗咸通末為河中節度使植性不仁嘗於河
岸立巨木設機於其上有軍吏忤其意者則置於巨木
發其機擲似河之急流其慘毒也如此部將常行儒因
重榮出於北郭仗刃殺之有識者咸快其事
梁王珙唐末為陜州節度使為政苛暴且多猜忌殘忍
好殺不以生命為意内至妻孥宗屬外則賓幕將吏一
言不合則五毒備施鞭笞刳斮無日無之奢縱聚斂民
不堪命由是左右惕懼憂在不測光化二年六月為部
將李璠所殺
李罕之唐末為河陽節度使雖有膽决雄猜翻覆而撫
民御衆無方略率多苛暴性復貪冒不得士心出兵攻
晉絳時大亂之後野無耕稼罕之部下俘剽為資啖人
作食其後河陽為張言所䧟罕之奔於太原後唐武皇
表為澤州刺史仍領河陽節度以兵寇鈔懷孟晉綘數
百里内郡邑無長吏閭里無居民河内百姓屯結山寨
或出樵汲即為俘馘雖竒峯絶磴梯危架險亦為罕之
部衆攻取先是蒲坂之間有山田摩雲邑人立柵於其上
以避寇亂罕之百餘人攻下之軍中因號罕之為李摩
雲自是數州之民屠啖殆盡荆棘蔽野烟火斷絶凡十
餘年
雷滿唐末為澧朗節度使貪穢慘毒蓋非人類及死子
彦恭繼之蛋蠻狡獪深有父風燼墟落榜舟檝上下於
南郡武昌之間殆無人矣
安王友寧唐末為宣武軍牙將鳳翔李茂貞叛屯兵盩
厔友寧攻下盩厔無大小屠之
後唐孔循明宗時為樞密使會汴州軍校張諫謀亂都
指揮符彦饒誅斬亂兵軍城安定以循權知汴州循至
召集謀亂指揮使趙虔已下三千人並族誅之
晉王建立仕後唐為青州節度使性惡生好殺為政嚴
烈閭里有惡跡者必族而誅之其刑失於入者不可勝
紀故當時人目之為王垜壘言殺其人而積其屍也
安重榮為定州節度使嘗因暴怒部校賈章以謀叛聞
章有女一人時欲捨之女曰我家三十口繼經兵亂死
者二十八口今父就刑存此身何為再三請死亦殺之
鎮人繇是惡重榮之酷而嘉賈女之烈焉
萇弘簡累授左金吾衞左將軍性忌尅而多疑歴州鎮
十餘所在多豎棘於公署方通人行左右稍違忤即加
鞭笞或至殺害其意不可測吏人皆側足而行其煩苛
暴虐為武臣之最
張萬進歴威勝保大彰義三軍節度使所臨之地士民
慘懔及疾羸綿日州兵將亂乃召副使萬廷圭委其符
印記室李升素憾萬進之陵虐知其將亡謂廷圭曰氣
息奄奄不保晨暮促移就第豈不宜乎廷圭從之遂以
籃轝秘尸而出浹旬不舉馳騎而奏慮其有變詔命既
至而後發喪其妻素狠戾謂長子彦球曰萬廷圭逼廹
危命驚擾而死不手戮之奚為生也廷圭聞之不敢弔
助萬進自假殯精舍之下至轊車東轅凡數月之間郡
民百萬無涕洟饋奠者
張彦澤為涇州節度使從事張式以彦澤所行事多不
軌數勸止之彦澤不從因酒酣發矢向式式偶免因告
病不復請謁彦澤愈怒將加害焉式乃避竄衍州刺史
送至邠州邠州連帥李周具奏其事朝廷姑息彦澤流
式商州彦澤堅飛奏請式朝廷允之式既至决口剖心
斷手足而死之後為相州節度使領軍北屯鎮定後送
欵於北北主遣彦澤先至京師數日之内恣行殺害或
軍士擒獲罪人至前彦澤不問所犯但瞑目出一手豎
三指而已軍士承其意即出外斷其頭腰領焉彦澤與
偽閤門使高勲不協因乘醉至其門害其仲父孝悌暴
死於門外
李守超為裨將從其兄守貞征討守超性慘毒令軍士
以大劒剖賊之首為六分號為肉蓮花以成戲笑河上
居人為掠而至者亦罹其酷人頗冤之
漢劉銖晉末為高祖并州左都押牙性好殺尤慘毒高
祖以為勇斷類已深委遇之建國初授永興節度使從
定汴雒移鎮青丘立法深峻令行禁止吏民有過不問
輕重未嘗有貸免者每視事小有忤旨即令倒曳而出
至數百步外方止膚體無完每杖人遣雙杖對下謂之
合歡杖或杖人隨其歲謂之隨年杖
史弘肇為侍衞都指揮使部轄禁軍警衞都邑專行刑
殺略無顧避惡少無賴之輩望風匿迹路有遺棄人不
敢取然而不問罪之輕重理之所在但云有犯便處極
刑枉濫之家莫敢上訴廵司吏卒因緣為姦嫁禍脅人
不可勝紀時太白晝見民有仰觀者為坊廵所拘立斷
腰領又有醉民抵忤一軍人則誣以訛言竟見棄市嘗
有醉者誤入民家婦呼之為盗廵司遇之以撾其腦血
流被體乃就鄰舍子假錢二緡令醉者負之即斬於所
犯之地斷舌决口斮筋折足者殆無虛日故相李崧為
家僮誣告族戮於市而取其幼女為婢自是仕宦之家
畜僕隸者皆以姑息為意而舊勲故將失勢之後為厮
養輩之所脅制者往往有之軍司解暉性狡而酷凡有
推劾隨意鍜鍊人有抵軍禁者被甚苦楚無不自誣以
求死所都人遇之莫敢仰視有燕人何福殷者以商販
為業嘗以錢十四萬市得玉枕一遣家僮及商人李進
賣於淮南大得售廻家僮無行隱福殷貨財數十萬福
殷責其償不伏遂杖之未幾家僮詣弘肇上變言北兵
之入汴也偽燕王趙延壽遣福殷賫玉枕隂遺淮南主
以致誠意弘肇即日逮捕福殷等繫之解暉希旨斷成
搒掠備至福殷自誣連罪者數輩並棄市妻女為弘肇
帳下健卒分取之其家財並籍没
周慕容彦超為兖州節度使既謀叛命乃於城中括率
械繫笞掠比戸銜冤前陜州行軍司馬閻弘魯閒居在
州懼其鞭扑盡以家財為餉彦超以弘魯所餉未盡又
欲令判官崔周度得罪乃令周度監括其家周度謂弘
魯曰公命之吉凶係財之豐約願無吝焉弘魯令家僮
與周度搜索斸掘無孑遺矣彦超又令牙將鄭麟持刃
訊之弘魯惶廹告罄周度白彦超曰閻行軍泣拜妻孥
輸財不盡此情可恕彦超不之信弘魯夫婦並繫於獄
其乳母於泥中得金纏臂輸之望救弘魯彦超怒周度
阿私令軍校趙質切責便令自行杖笞弘魯夫婦以至
肉爛而死即斬周度於市
齊藏珍為濠州刺史世宗征淮泗命藏珍護兵南出所
至貪暴淮甸之民及麾下仕伍咸被其毒
報私怨
不念舊惡斯為君子之心以直報怨蓋亦中庸之道然
而執兵之要出師以律念一忿之不忍必舊憾之是修
由失意以相仇以忮心之是縱忘乎公利假彼軍興其
或敵境初平國事方熾奮其憤怒恥於言詈雖甘心於
一時亦流恨於千古至於賢者猶或病諸察夫過舉斯
言是戒
漢李廣為驍騎將軍坐亡失多為虜生得當斬贖為庶
人數歲與故潁隂侯屏居藍田南山中射獵(潁隂侯灌嬰之孫名)
(彊)嘗夜從一騎出從人田間飲還至亭覇陵尉醉呵止
廣廣騎曰故李將軍尉曰今將軍尚不得夜行何故也
宿廣亭下居無何匈奴入隴西殺太守敗韓將軍(韓安國)
韓將軍徙居右北平死於是武帝乃召拜廣為右北平
太守廣請覇陵尉與俱(奏請天子而將行)至軍而斬之上書自
陳謝罪帝報曰將軍者國之爪牙也司馬法曰登車不
式遭喪不服(式俯車之式以禮敬人也式車前穔木也字或作軾)振旅撫師以征
不服率三軍之心同戰士之力故怒形則千里竦威振
則萬物伏(竦警也)是以聲名暴於夷貉威稜憺乎鄰國(神靈)
(之威曰稜憺猶動也陳留人語恐言憺之稜音來登切憺音徒濫切)夫報忿除害捐殘去
殺朕之所圖於將軍也若乃免冠徒跣稽顙請罪豈朕
之指哉(指意也)
魏安陽亭侯幹司馬文王之弟也滿長武寵之孫也年
二十四為大將軍掾高貴鄉公之難以掾守閶闔掖門
幹欲入幹妃偉之妹也(臣欽若等曰偉字公衡長武之父也)長武謂幹曰
此門近公且來無有入者可從東掖門幹遂從之文王
問幹入何遲幹言其故參軍王羡亦不得入恨之既而
羡因王左右啟王滿掾斷門不内人宜推劾壽春之役
偉從文王至許以疾不進子從求還省疾事定乃從歸
由此内見恨收長武考死杖下偉免為庶人時人冤之
晉杜預為征南大將軍平吳兵至江陵吳人知預病癭
憚其智計以瓠繫狗頸示之每大樹似癭輒斫使白題
曰杜預頸及城平盡捕殺之
劉毅為衞將軍江州都督奏解江州刺史庾悅初悅為
司徒長史曾至京毅時甚屯窶先就府借東堂與親故
出射而悅後與寮佐徑來諸堂毅告之曰毅軰屯否之
人合一射甚難君於諸堂可望以今日見讓悅不許射
者皆散唯毅留射如故既而悅食鵝毅求其餘悅又不
答毅常銜之故奪悅豫章解其軍府使人微示其旨悅
忿懼而死毅之褊躁如此
桓温為荆州刺史復以范汪為安西長史温西征委以
留府蜀平進爵武興縣侯温頻請為長史江州刺史皆
不就自請還京求為東陽太守温甚恨焉後汪都督徐
兖青冀四州揚州晉陵諸軍事安北將軍徐兖二州刺
史假節既而温北伐令汪率文武出梁州以失期免為
庶人朝廷憚温不敢執談者為之歎恨
隋宇文述為大將軍初敬肅為潁州郡丞述食邑潁州
每有書屬肅未嘗開封由是述銜之八月朝于涿郡帝
以其年老有政名將擢為太守者數矣輙為述所毁不
行
唐李元諒為鎮國軍節度使李懷光反于河中絶河津詔
元諒與副元帥馬燧渾瑊同討時賊將徐庭光以銳兵
守長春宫元諒遣招喻之庭光素易元諒且謾罵之又
以優胡為戲於城上斥元諒先祖元諒深以為恥及馬
燧以河東兵至庭光降扵馬燧詔以庭光試殿中監兼
御史大夫河中平燧待庭光益厚元諒因遇庭光於軍
門命左右劫而斬之乃詣燧匍匐請罪燧盛怒將殺元
諒久之以其功高乃止
李載義為河東節度使以楊志誠之逐已後志誠復為
部下所逐過太原載義躬自毆擊遂欲殺之賴從事救
解以免然而擅殺志誠之妻孥將卒朝廷錄其功曲法
不問
哥舒翰為兵馬副元帥守潼關也主天下兵權肆志報
怨誣奏戸部尚書安思順與禄山潛通偽令人為禄山
遺思順反書於關門擒之以獻其年三月思順及弟太
僕卿元直並坐誅徙其家屬於嶺外天下冤之
後唐劉訓莊宗同光末為襄州節度使雒陽有變訓以
私忿害節度副使胡裝族其家聞者冤之
册府元龜卷四百四十八
