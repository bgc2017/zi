册府元龜卷十七宋王欽若等撰
帝王部
尊號第二
憲宗元和元年十二月甲戌宰臣及百僚表請上尊號
曰文武聖德皇帝不許
三年正月癸巳御宣政殿受徽號曰睿聖文武皇帝(王欽)
(若等曰本史闕羣臣所請之文)
十四年五月一内申中書門下率百僚上表請加尊號曰
臣聞惟帝之尊不言而理惟天爲大無得而名所以舉
鴻徽昇大號者尊乾坤之心也伏惟睿聖文武皇帝陛
下璿樞御柄氣母躋神總三靈以紀元宅萬國以鋪化
霽日出海榮光照天煙霞變舒草樹動色夫纂大寳者
重光之德崇張帝圖者屬統之功盛十聖儲祉貞明下
土一天鏡開引耀幽蟄此臣所以稽衆心而窺景鑠者
也臣聞孝於其父則導善因心忠於其君則望美終日
盖性本於内義激於中將曲成以無違期取實而不苟
所以然者陛下粤臨宸極十有五年道本至公誠深馭
朽有盡下之意無自我之規以喜怒之氣調隂陽之德
比類百則有帝堯之聰明周旋一心秉神禹之恭儉繇
是朔陲之兇以謀勝庸蜀之虜以刑誅徐夷之固以德
歸吳宼之強以氣滅茂昭以二郡至弘正以全部來幽
鎮無聲滄景交代至若從史執縛宗奭明刑語於大朝
斯爲細事頃自淮淝稔禍海岱奮妖歴五聖而不龔稽
四紀而負固陛下英威電斷睿略風行决取必於天心
示不疑於輿聽此忠賢所以盡力猛毅所以捐軀一舉
而元濟受擒再動而師道傳首地維自正天下一家六
十餘年不聞此事野老擊壌仁風扇和巍巍成功蕩蕩
區域遠可以比崇於唐虞軒頊近可以丕顯於高祖太
宗且玄宗自先天三年至天寳十三年四十年閒六上
徽號今陛下發揮玄祉燀赫洪猷攄積憤於祖宗駕千
齡於天地飾文武之氣象納廣大於昊穹澤及隱微仁
霑動植圓方不足稱其遠辰象不足契其明瑞舞神魚
祥升鳴鳳若不駿尊大號仰陟崇名豈非臣下之恧與
臣等是以夕惕夙夜翕肩累息上探元命下採羣情不
勝懇戴誠願之至謹上尊號曰元和順天應道聖文神
武皇帝以崇莫大之業以配無為之功伏惟陛下奉順
人靈俯從公議鑒深誠於億兆顧景貺於神祗顒顒四
海孰不踴躍帝答詔不許表四上從之七月己丑御宣
政殿羣臣册上尊號
穆宗長慶元年四月辛卯中書門下及文武百僚請上
尊號表曰臣聞上帝至尊也其名有九所以顯高明之
位西方大聖也其號有十所以旌神化之功王者提寳
運而光宅握瑶圖而首出必建徽號以稱鴻猷斯乃臣
子之誠有所法則天之所與不可辭譲伏惟皇帝陛下
欽明御歴神武纂戎挺上聖之姿撫中興之運鼓雷霆
而清八極懸日月而照九圍粤若祗事郊廟敬養長樂
大孝也省刑責已偃革息兵大澤也慶雲見甘露降羽
毛呈瑞草木發祥天符也億兆歡心而太和蠻夷蹶角
而威服人瑞也祖宗未賓之地帝王不收之甿皆勿耀
天威獨運聖算未嘗血一刃勞一夫文軌罔不同桀驁
罔不化則軒有版泉之戰堯有丹浦之征求之往籍彼
宜慙色陛下有格天之大勲動天之大德徽烈已冠於
前古而稱號猶抑於當今凡在朝野敢不知罪臣等不
勝大願伏乞廽天眷啓宸衷擇吉日崇徽號塞人祗慊
慊之望合夷夏顒顒之誠制答曰朕以菲德初承大寳
嚴恭夙夜脩已臨人燭理未明舉政多闕雖展郊禋之
禮或稱瑞應之符而俗尚凋訛人未康乂所患德之不
立豈患名之不尊至於北狄求和西戎即敘南越投戈
而率化西戎繼踵而來王不俟七旬之期自銷積紀之
弊此皆宗社垂裕公卿贊謀之力也朕何有焉遽議徽
名深懼未稱卿等志思將順誠切致君宜體至懷勿徇
虛美表四上從之七月壬子御宣政殿受册文武孝德
皇帝尊號
敬宗寳歴元年四月丙寅宰臣等抗疏請上尊號不許
自此累獻四表詔方從之癸巳御宣政殿受册文武大
聖廣孝皇帝尊號
文宗太和六年正月辛亥中書門下及文武百官請上
尊號詔答不許甲寅再上表曰伏以昭闡大猷崇建明
號爰自列聖實從人心或不踰於一二年或至於再三
册伏惟陛下握乾符而執左契掃氛祲而廓夷途時清
俗平世更於七足以光寳祚暢洪徽追成規崇典禮而
况百靈效祉庶績其凝祝告玄穹孝光長樂慶澤躋天
而接地仁風輝古而映今休禎見於星雲嘉瑞洽於禽
草英聲騰軼於八表和氣旁達於九圍而乃尚執勞謙
未允誠望凡在臣庶實所張惶夫無爲而理者不在於
去名稱在於遂萬物之宜曲而成之者也恭默思道者
不在於變典册在於天下爲公居而不有者也故曰惟
天爲大惟堯則之又曰聖人無常心以百姓之心爲心
然則王者舉措有法弛張隨時伏望答上帝乃眷之懷
副下人傾心之望略撝謙之小節奉祖宗之舊儀臣等
不勝大願謹上尊號曰太和文武至德皇帝伏乞仰遵
成式俯順羣心命有司擇吉日光膺盛禮允答天人天
下幸甚詔曰朕以否德纂承睿圖業業乾乾懼不克荷
是用法天地無私之道以成化象日月無私之照以燭
幽慕唐堯虞舜之爲君繼貞觀開元之致理朕以夕惕
宵興不遑暇逸冀將紹復聖哲保綏華夷至於洪名尤
不輕議尚未審度豈可屬心卿等台鉉重臣翼宣元化
宜翊朕志臻於緝熙今隂雪傷和尚資寬宥乃以文武
至德加於朕躬省視奏章難從虛美宜斷來表深諒予
懷庚申表三上詔答不許
七年十二月甲午中書門下請上尊號表曰臣聞自古
帝王之有天下也必建崇名立徽號號者功之表名者
德之光所以配天立極傳於億祀表功明德示於四方
伏惟皇帝陛下運啓中興業隆大寳總道德而施教法
隂陽以爲心雖日昃忘勞之規御朽興念之戒身衣弋
綈之儉乙夜觀書之勤斯皆前代之令猷而哲王之懿
範有一於此則爲聖明陛下摠而行之孜孜不倦而又
抑退浮薄崇奬貞廉必齊素厚之風每尚儒學之本端
靜邁於時俗孝愛浹於人倫掃滄景之妖兇定羌蠻之
俶擾去華尚樸先自六宫端本澄源行乎四海近者旱
暵偶告時雨稍愆陛下切納隍之憂深在予之責德音
纔發靈貺已隨變慝消災有如影響熒惑受制以軌道
壽星叶紀以揚光品彙昭蘇風雨時若玄功之化覆載
同和涵育之仁肖翹皆遂干戈載戢華夏以清自三代
以還仁明聰聖未有如今日之盛者也而自龍飛代邸
將及十年聖德咸通洪名久曠何以彰祖宗之盛烈副
億兆之懇誠臣又聞行過乎恭自非中道名以出信斯
蓋格言使尊稱抑而未揚大典闕而不舉天地之符未
答神祗之望莫申臣等不勝大願謹上尊號曰太和文
武仁聖皇帝伏惟誕膺丕典永峻鴻猷葵藿纖誠庶傾
心於廻照犬馬微志獲蹈舞於康衢無任悃欵屏營之
至前後凡四上表詔答不許宰臣以帝臨御八年請加
徽號適有五坊中人薛季稜自同華廻因奏關輔村閭
百姓凋弊帝歎曰近甸今歲小稔人尚如此况江淮水
潦之後流離疾苦未有弭災援溺之術焉可虛飾鴻名
以自尊大乎因以通天帶賞季稜由是宰臣不敢復請
開成二年二月自朔至晦方岳之臣請上尊號者二十
二道或至再請者皆詔報不許
武宗會昌二年四月乙丑朔司空兼門下侍郎平章事
李德裕等上章請加尊號曰仁聖文武至神大孝皇帝
戊寅御宣政殿受册
五年正月己酉朔太尉兼門下侍郎平章事李德裕及
文武百官太常卿孫簡等六千二百二人等奉玉册玉
寳上尊號曰仁聖文武章天成功神德明道大孝皇帝
初徽號内無道字有中旨令加之中書奏曰伏以軒居
崆峒堯期姑射未有不心遊至道而能功濟生靈暨漢
之文景尊奉黃老理致刑措時稱太康開元中玄宗經
始清宮崇追玄祖闡繹道要遂臻治平六合晏然四十
餘年今者陛下蹈軒后之靈蹤遵開元之故事進道不
貴於拱璧澄心已得於玄珠聖壽必過於殷宗景化方
躋於漢武臣等所上徽號義雖盡美意有未周今謹上
尊號爲仁聖文武章天成功神德明道大孝皇帝所貴
冠皇王之高號盡臣子之至誠伏希聖慈容鑒丹懇
宣宗大中二年正月壬戌宰臣率文武百僚上徽號曰
聖敬文思和武光孝皇帝御宣政殿受册
懿宗咸通三年正月庚午左僕射門下侍郎平章事杜
悰率百僚上徽號曰睿文明聖孝德皇帝
十二年正月戊申宰臣路巖率文武百僚上徽號曰睿
文英武明德至仁大聖廣孝皇帝御舍元殿受册
僖宗乾符二年正月己丑宰臣崔彦昭率文武百僚上
尊號曰聖神聰睿仁哲明孝皇帝御正殿受册
光啓元年五月宰臣蕭遘率文武百僚上徽號曰至德
光烈孝皇帝御宣政殿受册大赦
昭宗大順元年正月御武德殿受朝賀宰臣百官上徽
號曰聖文睿德光武弘孝皇帝大赦改元
後唐明宗長興元年三月庚辰宰臣馮道率百僚拜表請上
尊號曰聖明神武文德恭孝皇帝表曰先以中外同詞華夷
叶慶敬遵往制特上徽名天睠未回王言疊降過持謙
柄尚拘羣情將永顯於洪休須再陳於丹素伏以皇帝
陛下中興纘祀下武應期務實去華還淳返樸有聞善
必行之聖有無幽不燭之明以神武戡定四方以文德
懷柔八極惟恭與孝繼祖承祧臣等考尋帝載奉揚休
烈請上尊號曰聖明文武恭孝皇帝約就望而臆譚堯
德叙聲身而首贊禹謨此際陛下以郊禋未展於泰壇
帝饗未修於清廟易水之殘妖未殄江陵之闔境未寧
堅違丹赤之誠更待和平之日今則乾坤大定書軌混
同北暨幽陵南窮丹徼東踰滄海西越流沙率梯航者願
布腹心俟干羽者已陶聲教圜丘報本顯陳燔燎之儀
宗祏告虔親奉雲韶之薦而况萬邦胥悦百穀順成天
垂上瑞之文人樂由庚之化雞竿作觧風紀維新野喧
擊壤之歌兵入櫜弓之詠人祗訢合日月重光明哉康
哉美矣盛矣臣等生逢景運仰纘丕圖曲將億兆之心
虔貢再三之請冀茂實永光於圖史徽猷式冠於古今
上契天心下從人欲凡厥臣庶恭俟允俞詔曰朕顧惟
凉德獲紹丕基賴心膂之訏謨繄股肱之寅亮懼難負
荷嘗勵齋莊惟誡荒寧敢自滿假卿等謨猷迭著翼亮
彌勤遽以鴻名將加眇質雖驗忠貞之懇誠非謙愼之
懷往年繼上封章累增宣達近者告虔宗廟展禮郊丘
皆輔弼之盡心亦纘承之常道縱頻摧北虜𤇺燧猶存
雖稍靜南方車書未混至於年穀豐稔皆繇台輔燮調
豈予冲人當斯盛美爾宜明予畏相體朕師臣勉務弼
諧無忘裨救堯舜禹湯之大道足可敷陳聖明神武之
虛名無煩往復諒兹深意即斷來表章三上從之
四年六月丙午宰臣馮道文武百僚拜章請上徽號内
加廣道法天四字曰臣等聞乾文上布嘗居莫大之尊
坤體下凝克闡無疆之道以是發生悠久亭育運行人
識玄功遂配高明之號世祥隂德爰標博厚之名皆彰
得一之靈盡合通三之稱帝王繼統古今同符皇風愈
至於治平羣願並虔於將順伏惟聖明神武文德恭孝
皇帝陛下乾坤正氣日月並明千年膺出震之期萬乘
發承祧之日寬仁大度映惇史於前王儉德淳風契徽
猷於太古而自削平多難纂紹洪基視兆庶以如傷致
八紘之丕變蠻夷率服稼穡豐登普天揚溢美之聲當
宁固持謙之旨夙堅衆志久抑鴻名洎展禮祖宗告虔
天地乃從人而降命獲奉册以陳誠紀述聖謨但務屬
詞之實申明拜典方諧得理之宜郊祀以來日新其化
四年益理九土咸寧惡黨挺妖仗天威而悉殄遠藩效
順感帝德以皆來塞外休兵域中無事保深根而固蔕
延地久以天長臣等輙據羣情虔徵故事合增加於徽
稱免漏略於宸猷伏以道爲廣大之宗天布生成之惠
仰惟一德宜揔二名臣等伏請於尊號内加廣道法天
四字庶得彰明典禮共傾翊戴之心輝煥簡編永表雍
熙之運詔答曰朕猥以眇躬虔承丕搆統臨區宇綿歴
星霜九有所賓萬務思治鍳往代興廢之本禀前王嗣
守之規馭朽索以兢懷攬宵衣而惕慮顧惟寡昧罔敢
怠荒而猶帝道未臻皇猷罕著至於五兵銷偃九穀豐
穰内繇調燮之功外假勲賢之力豈兹凉德擅彼徽名
今則漸冀小康將凝大化諒繄台甫車俾契混同何乃遽
貢飾辭爰加溢美乍披來奏深匪素懷致君不在於斯
文尊主寧勞於懿號未若罄舟楫濟川之業竭股肱宣
力之誠使化被八荒澤及四海武功文德感叶於休期
君賢臣忠永標於良史今兹來請具驗乃心徒切嘆嘉
必難依允所上尊號宜不允表三上從之
八月丁未帝齋宿於明堂殿之寢室戊申被衮冕法服
御明堂殿百僚朝服班於位攝太尉馮道進玉册攝中
書令劉昫讀册戊申宣赦畢帝移御榻臨殿檻親慰勞
百姓先是積隂旬月是日景物廓清帝甚悦謂范延光
等曰予之不德兩增徽號卿輩輔相之效也
晉高祖天福三年十月戊寅北朝命使以寳册上帝徽
號曰英武明義皇帝左右金吾六軍儀仗兵部法物太
常鼓吹殿中省傘扇者等並出城迎引至崇元殿前陳
列帝受徽號畢御殿受百官賀
周太祖廣順三年十月甲子南郊大禮使中書令弘文
舘學士齊國公馮道率文武百僚諸道節度使内外將
校官吏耆老僧道等上表曰粤以惟帝事天惟臣奉主
就陽展禮一人虔報本之心揆德弘猷萬國切歸尊之
願載揚明號思稱洪休瞻旒冕以獻言望昊穹而垂允
臣等頓首臣聞德所以誕敷四海名所以馳譽萬邦苟
黼藻之頌不傳則就望之容何著故質文迭用賓實相
符禮有常尊臣子合遵於舊典功無與讓君親當協於
至公伏惟皇帝陛下清明在躬純德受命弘要道於天
下暢貞風於域中通逹無方淵源不測此所謂聖以合
道也外宣百度上法三光銅渾昭乾健之規玉燭朗陽
舒之景無幽不燭有感皆通此所謂明以燭遠也至如
用姬公之典以御十倫敬孔子之祠以興四教觀書乙
夜徇鐸孟春遠服殊鄰王道無偏而蕩蕩親平判壘天
網不漏而恢恢虜帳以是魂銷并土以之脅息此所謂
文以興教武以宅功也又若煦嫗萬物昭蘇九圍協天
載以無聲恢帝猷而有截㴠如東海固比南山此所謂
仁以阜成德以順正者也皇帝陛下聖廣造化明均照
臨同文班黼黻之章常武蓄雷霆之勢仁兼孝以並率
德與道而相權揔集衆方光揚茂實臣等不勝大願謹
上尊號曰聖明文武仁德皇帝恭惟雍熙之代開泰之
朝君臣崇相正之規天地無不交之象書曰一人有慶
當皇極之盛隆詩曰萬國作孚在鴻名之遠逮臣等幸
逢景運獲事朝廷表端揆而列羣司各承豐澤章至尊
而舒盛德敢怠前規瀝懇傾輸望恩俞允詔報曰眇覿
前王德之盛者或弦弧剡矢去天下之暴或手腁足胝
服四載之勤德普施於民而民不知其力蓋為而不有
建之若偷巍巍聖功曾無稱號苟異於是孰不近名朕
歴數在躬艱難承統莫識三皇之道徒知萬乘之尊至
於翼翼小心孜孜庶政推誠待物損巳益人上帝佑予
於兹三祀日慎一日無德可稱夫五禮交脩四時不忒
振頽綱於會府致函夏之小康斯乃公輔庶臣舉職之
明效也七德訓戎四鄙不聳執干戈而衛社撫封域以
安民此又勲臣將校爲時而宣力也至若蟲螟消殄風
雨不愆歲比豐登民躋富壽兹乃乾坤育物宗社貽休
敢貪天功以爲已力而公卿協議中外同詞詣闕拜章
增予美號雖爲臣之義將順則然諒愛君之心殊不在
此朕顧寡薄非所宜當即斷來章無至固執所請宜不
允表三上從之
册府元龜卷十七
