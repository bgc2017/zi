册府元龜卷二百四十六宋王欽若等撰
列國君部
盟會
傳稱誥誓不及五帝盟詛不及三王自周室東遷諸侯
力政彊陵弱大侵小或夷狄交亂於中國或覇王臨長
於庶邦繇是坎牲㰱血之事作矣若夫稱之以先代要
之以明神形於載書以著其信誓及後世以圖其終固
宜守之而勿渝奉之而可久其或假璧易田乃成於詐
諼捧盤執耳或至於紛紜可尋可寒逮乎長亂是糾是
殛垂之空言自非仗仁義之名保丹青之誓恤病討貳
以存亡國而討不睦勤王尊主以翼天子而訓諸侯苟
異於斯亦鮮以濟
魯隱公元年三月公及邾儀父盟於蔑(蔑姑蔑魯地魯國卞縣南有姑)
(蔑城)公攝位而欲求好於邾故為蔑之盟(儀父邾子未奉王命故不書爵)
九月及宋人盟于宿(客主無名皆微者也宿小國東平無鹽縣也)始通也(初惠)
(公之季年敗宋師于黃公立而求成焉故曰始通也)
二年春公會戎于潛(戎狄蠻夷皆氐羌之别種也戎而書會者順其俗以為禮皆謂居中)
(國若戎子駒支者陳留濟陽縣東南有戎城潜魯地)修惠公之好也戎請盟公辭
(許其修好而不許其盟)
八月公及戎盟于唐(高平方與縣北有武唐亭)復修戎好也
冬十月紀子帛莒子盟于密魯故也(子帛裂繻字也莒魯有怨紀侯既昏)
(於魯使大夫盟莒以和觧之子帛為魯結好息民故曰魯故也密莒邑城陽淳于縣東北有密鄉)
三年十二月齊侯鄭伯盟于石門(石門齊地或曰濟北盧縣故城西南)尋
盧之盟也
四年春公與宋公為會將尋宿之盟未及期衛人來告
亂夏公及宋公遇于清(宿盟在元年)
六年五月公會齊侯盟于艾(泰山牟縣東南有艾山)始平于齊也
(春秋前魯與齊不平今乃棄惡修好故言始平于齊)
七年夏齊侯使夷仲年來聘結艾之盟也(艾盟在六年)
秋宋及鄭平七月盟于宿
冬陳及鄭平(六年鄭侵陳大獲今乃平)十二月陳五父如鄭蒞盟(蒞臨)
(也)壬申及鄭伯盟㰱如忘(志不在於㰱血)洩伯曰五父必不免不頼
盟矣(洩伯鄭洩駕)鄭良佐如陳蒞盟(良佐鄭大夫)辛巳及陳侯盟
亦知陳之將亂也
八年春齊侯將平宋衛(平宋衛於鄭)有會期宋公以幣請於
衛請先相見(宋敬齊命)衛侯許之故遇於犬丘夏齊人卒平
宋衛於鄭秋會于温盟于瓦屋以釋東門之役禮也(定國)
(息民故曰禮也平宋衛二國忿鄭之謀)
八月公及莒人盟于浮來以成紀好也(二年紀莒盟于密為魯故今公)
(尋之故曰以成紀好)
冬齊侯使來告成三國(齊侯冬來告稱秋和三國)公使衆仲對曰君
釋三國之圖以鳩其民君之惠也寡君聞命矣敢不承
受君之明德
九年冬公會齊侯于防(防魯地在琅邪華縣南)時宋公不王(不供王職)
鄭伯為王左卿士以王命討之伐宋宋以入郛之役怨
公不告命(入郛在五年公以七年伐邾欲以說宋而宋猶不和也)公怒絶宋使秋鄭
人以王命來告伐宋故會防以謀伐宋
十年三月公會齊侯鄭伯于中丘盟于鄧為師期(尋九年會)
(防謀伐宋鄧魯地)五月羽父先會齊侯鄭伯伐宋
六月公會齊侯鄭伯于老桃(老桃宋地)
十一年夏公會鄭伯于時來(時來郲也滎陽縣東有釐城鄭地)謀伐許
也鄭伯將伐許七月公會齊侯鄭伯伐許
桓公元年春公即位脩好于鄭鄭人請復祀周公卒易
祊田公許之三月鄭伯以璧假許田為周公祊故也(魯不)
(宜聽鄭祀周公又不宜易取祊田犯二不宜以動故隐其實不言祊稱璧假言若進璧以假田非久易也)四
月公及鄭伯盟于越結祊成也(結成易二田之事也傳以經不書祊故獨見祊)
盟曰渝盟無享國冬鄭伯拜盟
二年七月蔡侯鄭伯會于鄧(潁川召陵縣西南有鄧城)始懼楚也(楚國)
(今南郡江陵縣北紀南城也楚武王始僭號稱王欲害中國蔡鄭姬姓近楚故懼而會謀)
九月公及戎盟于唐脩舊好也
三年正月公會齊侯于嬴(嬴齊邑今太山嬴縣)成昏於齊也(公不由媒)
(介自與齊侯會而成昏非禮也)
夏齊侯衛侯胥命于蒲(申約言以相命而不㰱血也蒲衛地在陳留長垣縣西南)不
盟也又公會杞侯于郕杞求成也(二年入杞今求成也)
六年四月公會杞侯于成(成魯地在太山鉅平縣東南)來諮謀齊難
也(齊欲滅杞故來謀之)
七年夏盟向求成于鄭既而背之(盟向二邑名隱十一年王以與鄭故求與)
(鄭成)
八年秋隨及楚平楚子將不許鬭伯比曰天去其疾矣
(去疾謂少師見獲而死)隨未可克也乃盟而還
十年秋公會衛侯于桃丘弗遇(衛侯與公為會期中背公更與齊鄭故公獨往)
(而不相遇也桃丘衛地濟北東阿縣東南有桃城)
十一年春齊衛鄭宋盟于惡曹(惡曹地名)
九月魯大夫柔會宋公陳侯蔡叔盟于折(蔡叔蔡大夫叔名也折北)
(地名)公會宋公于夫鍾(夫鍾郕地)十二月公會宋公于闞(闞魯地在東平)
(須昌縣東南)
十二年六月公會杞侯莒子盟于曲池平杞莒也(曲池魯地)
(魯國汶陽縣北有曲水亭隱四年莒人伐杞自是遂不平)公欲平宋鄭秋公及宋公
盟于句瀆之丘(句瀆之丘即榖丘也宋人以立厲公故多責賂於鄭鄭人不堪故不平)宋
成未可知也秋又會于虛冬又會于龜宋公辭平故與
鄭伯盟于武父(宋公貪鄭賂故與三會而卒辭不與鄭平)
十四年春公會鄭伯于曹(脩十二年武公之好以曹地曹與會)曹人致餼
禮也(熟曰饔生曰餼)夏鄭子人來尋盟且脩曹之會(子人即弟語也其後)
(為子人氏)
十五年六月乙亥昭公入許叔入于許公會齊侯于艾
謀定許也
十一月公會宋公衛侯陳侯于袲謀伐鄭將納厲公也
弗克而還
十六年正月公會宋公蔡侯衛侯于曹謀伐鄭也(前年冬謀)
(納厲公不克故復更謀)
四月公會宋公衛侯陳侯蔡侯伐鄭(春既謀之今書會者魯諱議納不正)
(蔡常在衛上今序陳下蓋後至)
十七年正月公會齊侯紀侯盟于黃(黃齊地)平齊紀且謀
衛故也(齊欲滅紀衛逐其君)
二月公會邾儀父盟于趡尋蔑之盟也(趡魯地稱字義與蔑盟同)
莊公三年秋紀季以酅入于齊紀於是乎始判(判分也言分為)
(附庸始於此)
冬公次于滑將會鄭伯謀紀故也鄭伯辭以難(厲公在櫟故也)
四年三月楚武王伐隨令尹鬭祁莫敖屈重除道梁溠
營軍臨隨隨人懼行成(時秘王喪故為竒兵更開直道溠水在義陽厥縣西東南入鄖)
(水梁橋也隨人不意其至故懼而行成)莫敖以王命入盟隨侯且請為會
于漢汭而還(汭内也謂漢西)
夏齊侯陳侯鄭伯遇于垂
九年春公及齊大夫盟于蔇(齊亂無君故大夫得敵於公蓋欲迎子紏也來者非)
(琅人故不稱名蔇魯地邪繒縣北有蔇亭)
十三年春齊侯宋人陳人蔡人邾人會于北杏(北杏齊地)以
平宋亂(宋有弑君之亂齊桓欲脩覇業)
冬公會齊侯盟于柯(此柯今濟北東阿齊之阿邑猶祝柯今為祝阿)始及齊平
也(始與齊桓通好)
十四年冬周大夫單伯會齊侯宋公衛侯鄭伯于鄄(鄄衛)
(地今東郡鄄城也齊桓脩覇業卒平宋亂宋人服從欲歸功天子故赴以單伯會諸侯為文)
十五年春齊侯宋公陳侯衛侯鄭伯會于鄄齊始覇也
(始為諸侯長)
十六年十二月會齊侯宋公陳侯衛侯鄭伯許男滑伯
滕子同盟于幽鄭成也(書會魯會之不書其人微者也言同盟服異也陳國小每盟會)
(皆在衛下齊桓始覇楚亦始強陳侯介於二大國之間而為三恪之客故齊桓因而進之遂班在衛上終於春)
(秋滑國都今在河南緱氏縣幽宋地)
十九年秋公子結媵陳人之婦于鄄遂及齊侯宋公盟
(公子結魯大夫公羊糓梁皆以為魯女媵陳侯之婦其稱陳人之婦未入國略言也大夫出境有可以安社稷)
(利國家者則專之可也結在鄄聞齊宋有會權事之宜去其本職遂與二君為盟故備書之)
二十二年七月丙申及齊高傒盟于防(高傒齊之貴卿而與魯之微者)
(盟齊桓謙接諸侯以崇覇業)
二十三年夏公及齊侯遇于糓
十有二月公會齊侯盟于扈(扈鄭地在榮陽巷縣西北)
二十七年六月公會齊侯宋公陳侯鄭伯同盟于幽陳
鄭服也(二十二年陳亂而齊納敬仲二十五年鄭文公之四年獲成于楚皆有二心于齊今始服也)
冬公會齊侯于城濮(城濮衛地將討衛也)
二十八年秋荆伐鄭公會齊人宋人救鄭
三十年冬公及齊侯遇于魯濟(濟水歴齊魯界在齊界為齊濟在魯界為魯濟)
(蓋魯地)謀山戎也以其病燕故也(齊桓行覇故欲為燕討難燕國今薊縣)
三十二年春齊侯為楚伐鄭之故請會于諸侯(楚伐鄭在二十)
(八年謀為鄭報楚)宋公請先見于齊侯夏遇于梁丘(齊善宋之請見故進)
(其班梁丘在高平昌邑縣西南)
閔公元年八月公及齊侯盟于落姑(落姑齊地)請復季友也
(閔公初立國家多難以季子忠賢故請覇主而復之)齊侯許之使召諸陳公次于
郎以待之(非師旅之事故不書次)季子來歸嘉之也
二年冬齊高子來盟(蓋高傒也齊侯使來平魯亂僖公新立因遂結盟故不稱使也魯人)
(貴之故不書名子男子之美稱)
僖公元年八月公會齊侯宋公鄭伯曹伯邾人于檉(檉宋)
(地陳國陳縣西北有檉城)盟于犖謀救鄭(犖即檉也地有二名)
二年九月齊侯宋公江人黃人盟于貫服江黃也(貫宋地梁)
(國蒙縣西北有貫城貫與貰字相似江國在汝南安陽縣)
三年秋齊侯宋公江人黃人會于陽糓謀伐楚也(陽糓齊地)
(在東平須昌縣北二年楚侵鄭故)齊侯為陽糓之會來尋盟冬公子友
如齊蒞盟(公時不會陽糓故齊侯自陽糓遣人詣魯求尋盟魯使上卿詣齊受盟謙也)
四年正月公會齊侯宋公陳侯衛侯鄭伯許男曹伯侵
蔡蔡潰齊侯以諸侯之師伐楚師次于陘楚使屈完如
師完及諸侯盟于召陵(屈完楚大夫也楚子遣完如師以觀齊屈完覩齊之盛因而求)
(盟故不稱使以完來盟為文齊桓退舍以禮楚故盟召陵召陵潁川)
冬十有二月公孫兹帥師會齊人宋人衛人鄭人許人
曹人侵陳(公孫兹叔牙子叔孫戴伯)
五年夏公及齊侯宋公陳侯衛侯鄭伯許男曹伯會王
世子于首止(惠王太子鄭也不名而書會尊之也首止衛地陳留襄邑縣東南有首鄉)謀寧
周也(惠王以惠后故將廢太子鄭而立王子帶故齊桓帥諸侯會王太子以定其位)八月諸侯
盟于首止(復稱諸侯者王世子不盟故也王之世子尊與王同齊桓行覇翼戴天子尊崇王室故殊)
(貴世子)鄭伯逃歸不盟
六年夏公會齊侯宋公陳侯衛侯曹伯伐鄭以其逃首
止之盟故也
七年七月公會齊侯宋公陳世子欵鄭世子華盟于寗
母謀鄭也(高平方與縣東有泥母亭音如寗)
八年春王正月公會王人齊侯宋公衛侯許男曹伯陳
世子欵盟于洮謀王室也(王人與諸侯盟不譏者王室有難故洮曹地)鄭伯
乞盟請服也襄王定位而後發喪(王人會洮還而後王位定)
九年夏公會宰周公齊侯宋子衛侯鄭伯許男曹伯于
葵丘尋盟且脩好禮也(周公宰孔也宰官周采地天子三公不字宋子襄公也在喪公)
(侯曰子陳留外黃縣東有葵丘)
九月齊侯盟諸侯于葵丘曰凡我同盟之人既盟之後
言歸于好(義取修好故顯其盟辭)宰孔先歸(既會先諸侯去)遇晉侯曰可
無會也(晉侯欲來會葵丘)齊侯不務德而勤遠略故北伐山戎
(在莊三十一年)南伐楚(在四年)西為此會也東略之不知西則否
矣(言或向東必不能復西略)晉侯乃還(不復會齊)
十三年夏公會齊侯宋公陳侯衛侯鄭伯許男曹伯于
鹹(鹹衛地東郡濮陽縣東南有鹹城)淮夷病杞故且謀王室也秋為戎
難故諸侯戍周齊仲孫湫致之(戍守也致諸侯戍卒于周)
十五年三月公會齊侯宋公陳侯衛侯鄭伯許男曹伯
于牡丘(牡丘地名)尋葵丘之盟且救徐也
十六年十二月公會齊侯宋公陳侯衛侯鄭伯許男邢
侯曹伯于淮(臨淮左右)謀鄫且東略也(鄫為淮夷所病故)
十九年夏六月宋公曹人邾人盟于曹南(曹雖與盟而猶不服不肯)
(致餼無地主之禮故不以國地而曰南)鄫子會盟于邾(不及曹南之盟諸侯既罷鄫乃會之)
(于邾故不言如會)冬會陳人蔡人楚人鄭人盟于齊(地於齊齊亦與盟)
修桓公之好也
二十年秋齊人狄人盟于邢為邢謀衛難也於是衛方
病邢
二十一年春宋人齊人楚人盟于鹿上(鹿上宋地汝陰有原鹿縣宋為)
(盟主故在齊人上)以求諸侯於楚楚人許之公子目夷曰小國
爭盟禍也宋其亡乎幸而後敗(謂軍敗績)秋宋公楚子陳侯
蔡侯鄭伯許男曹伯會于盂(盂宋地楚始與中國行禮會故稱爵)
二十五年冬衛人平莒于我十二月盟于洮脩衛文公
之好且及莒平也(莒以元年酈之役怨魯衛文公將平之未及而卒成公追成父志降名以)
(行事故曰脩文公之好)
二十六年正月公會莒茲㔻公(茲㔻時君之號莒夷無謚以號為稱)寗莊
子盟于向(莊子寗速衛大夫向莒地)尋洮之盟也
二十七年十二月公會諸侯盟于宋(諸侯伐宋公與楚有好而往會之非)
(後期宋方見圍無嫌與盟故直以宋地)
二十八年二月晉侯齊侯盟于歛盂(歛盂衛地)衛侯請盟晉
侯弗許
四月晉楚戰于城濮鄉役之三月(鄉猶屬也城濮役之前三月)鄭伯
如楚致其師為楚師既敗而懼使子人九行成于晉(子人)
(氏九名)晉欒枝入盟鄭伯
五月丙午晉侯及鄭伯盟于衡雍
丁未晉侯獻楚俘于王衛侯聞楚師敗懼出奔楚遂適
陳(自襄牛出)使元咺奉叔武以受盟(奉使攝君事)
癸亥王子虎盟諸侯于王庭(踐土宫之庭書踐土别於京師)要言曰皆
奬王室無相害也有渝此盟明神殛之俾隊其師無克
祚國(奬助也渝變也殛誅也俾使也隊隕也克能也)及而玄孫無有老幼君子
謂是盟也信(合義信)
六月晉人復衛侯(以叔武受盟于踐土故聽衛侯歸)寗武子與衛人盟
于宛濮(武子寗俞也陳留長垣縣西南有宛亭近濮水)曰天禍衛國君臣不恊
以及此憂也(衛侯欲與楚國人不欲故不和也)今天誘其衷(衷中也)使皆
降心以相從也不有居者誰守社稷不有行者誰扞牧
圉(牛曰牧馬曰圉)不恊之故用昭乞盟於爾大神以誘天衷自
今日已往既盟之後行者無保其力居者無懼其罪有
渝此盟以相及也(以惡相及)明神先君是紏是殛國人聞此
盟也而後不貳(言叔武之賢寗俞之忠衛侯所以書復歸)
冬公會晉侯齊侯宋公蔡侯鄭伯陳子莒子邾子秦人
于温討不服也(討衛許)
二十九年夏公會王子虎晉狐偃宋公孫固齊國歸父
陳轅濤塗秦小子憖盟于翟泉(翟泉今雒陽城内大倉西南池水也)尋踐
土之盟且謀伐鄭也(秦小子憖在蔡下者若宋向戌之後會)卿不書罪之
也(晉侯始覇翼戴天子諸侯輯睦王室無虞而王子虎下盟列國以凟大典諸侯大夫上敵公侯虧禮傷)
(教故貶諸大夫諱公與盟)在禮卿不會公侯會伯子男可也(大國之卿當小)
(國之君故可以會伯子男諸卿之見貶亦兼有此會故𫝊重發之)
三十二年夏狄有亂衛人侵狄狄請平焉秋衛人及狄
盟(不地者就狄廬帳盟)
文公元年秋公孫敖會晉侯于戚(戚衛邑在頓丘衛縣西禮卿不會公侯春)
(秋魯大夫皆不貶者據用魯史成文而已)晉侯疆戚田故公孫敖會之(晉取衛田)
(正其疆界)
二年三月及晉處父盟(處父為晉正卿不能規君以禮而親與公盟故貶其族族去則)
(非卿故以微人常稱為耦以直厭不直不地者盟晉都)晉人以公不朝來討公如晉四
月晉使陽處父盟公以耻之(以大夫盟欲以耻辱魯也)
六月公孫敖會宋公陳侯鄭伯及晉司空士縠盟于垂
隴(垂隴鄭地滎陽東有隴城士榖出盟諸侯受成於衛故貴而書名氏)晉討衛故也(討元年衛)
(人伐晉士縠士蒍子)書士縠堪其事也(晉司空非卿也士縠能堪卿事故書)
三年春正月衛侯如陳拜晉成也(二年陳侯為衛請成于晉)冬晉人
懼其無禮於公也請改盟(改二年處父之盟)公如晉及晉侯盟
晉侯享公賦菁菁者莪(菁菁者莪詩小雅取其既見君子樂且有儀)莊叔以
公降拜(謝其以公比君子也)曰小國受命於大國敢不慎儀君貺
(辭譲公)登成拜(俱還上成拜禮)公賦嘉樂(嘉樂詩大雅取其顯顯令德宜民宜人受禄于)
(天)
七年八月公會諸侯晉大夫盟于扈(扈鄭地滎陽卷縣西有扈亭不分别)
(書會人總言諸侯晉大夫盟者公後會而及其盟)晉侯立故也冬徐伐莒莒人
來請盟穆伯如莒蒞盟(穆伯公孫敖)
八年冬十月壬午公子遂會晉趙盾盟于衡雍乙酉公
子遂會雒戎盟于暴𫝊云晉人以扈之盟來討(前年盟扈公後)
(至)冬襄仲會晉趙孟盟于衡雍報扈之盟也遂會伊雒
之戎(伊雒之戎將伐魯公子遂不及復君故專命與之盟)書曰公子遂珍之也
十年七月及蘇子盟于女栗(女栗地名蘇子周卿士頃王新立故與魯盟親諸侯)
(也)
十一年夏叔仲彭生會晉郤缺于承匡(承匡宋地在陳留襄邑縣西彭)
(生叔仲惠伯郤缺冀缺)謀諸侯之從於楚者(九年陳鄭及楚平十年宋聽楚命)
十三年冬公如晉朝且尋盟衛侯會公于沓(沓地名)請平
于晉公還鄭伯會公于棐(棐鄭地)亦請平于晉公皆成之
(鄭衛二於楚故因公請平)鄭伯與公宴于棐子家賦鴻鴈(子家鄭大夫公子歸)
(生也鴻鴈詩小雅義取諸侯哀鰥寡有征行之勞言鄭國寡弱欲使魯侯還晉恤之)季文子曰寡
君未免於此(亦有同微弱之憂)文子賦四月(四月詩小雅義取行役踰時思祭祀)
(不欲為還晉)子家賦載馳之四章(載馳詩鄘風之四章以下義取小國有急欲引大國)
(以救助)文子賦采薇之四章(采薇詩小雅取其豈敢定居一月三捷許為鄭還不敢安)
(居)鄭伯拜(謝公為行)公答拜
十四年六月公會宋公陳侯衛侯鄭伯許男曹伯晉趙
盾同盟于新城(新城宋地在梁國穀熟縣西)從於楚者服(從楚者陳鄭宋)
十五年三月宋司馬華孫來盟(華孫奉使隣國能臨事制宜至魯而後定盟故)
(不稱使其官皆從故書司馬)貴之也(古之盟會必備威儀崇䞇幣賓主以成禮為敬故曰卿行旅從)
(春秋時率多不能備威儀華孫能率其屬以從古典所以敬事而自重使重而敬事則魯尊而體篤故貴而不)
(名)公與之宴辭曰君之先臣督得罪於宋殤公名在諸
侯之策臣承其祀其敢辱君(耦華督魯孫也督殺殤公在桓二年耦自以罪人子)
(孫故不敢屈魯君對共宴會)請承命於亞旅(亞旅上大夫)魯人以為敏(無故)
(掦其先祖之罪是不敏魯人以為敏明君子所不與也)
六月晉以新城之盟(在前年)蔡人不與(不會盟)晉郤缺以上
軍下軍伐蔡(兼帥二軍)曰君弱不可以怠(怠懈也)戊申入蔡以
城下之盟而還
十一月晉侯宋公衛侯蔡侯陳侯鄭伯許男曹伯盟于
扈尋新城之盟且謀伐齊也(齊執王使且數伐魯)齊人賂晉侯故
不克而還於是有齊難是以公不會(明今不序諸侯不以公不會故)書
曰諸侯盟于扈無能為故也(惡其受賂不能討齊)
十六年正月及齊平(齊前年再伐魯魯為受弱故平)公有疾使季孫行
父(季文子)會齊侯于陽糓請盟齊侯不肯曰請俟君間(間疾)
(瘳)公使襄仲納賂于齊侯故盟于郪丘(郪丘齊地)
十七年四月齊侯伐我北鄙襄仲請盟六月盟于糓(晉不)
(能救魯故請服)
六月晉侯蒐于黃父(一名黑壤晉地)遂復合諸侯于扈平宋也
(傳不列諸侯而言復合則如上十五年會扈之諸侯可知也)公不與會齊難故也十
月襄仲如齊拜糓之盟
宣公元年夏季文子如齊納賂以請會(宣公篡立未列於會故以賂請)
(之)公會齊侯會於平州(平州齊地在泰山牟縣西)以定公位(篡立者諸侯既)
(與之會則不得復討臣子殺之與弑君同故公與齊會而位定)東門襄仲如齊拜成也
(謝得會)宋人之弑昭公也(在文十六年)晉荀林父以諸侯之師
伐宋宋及晉平宋文公受盟于晉又會諸侯于扈將為
魯討齊皆取賂而還(文十五年十七年二扈之盟皆受賂)鄭穆公曰晉不
足與也遂盟于楚
三年春齊侯伐鄭及郔鄭及晉平士會入盟(郔鄭地為夏楚侵鄭傳)
七年春衛侯使孫良夫來盟(孫桓子也)始通且謀會晉也(公即)
(位衛始修好)鄭及晉平公子宋之謀也故相鄭伯以會冬盟
于黑壤王叔桓公臨之以謀不睦(王叔桓公周卿士銜天子之命)
(以監臨諸侯不同㰱者尊卑之别也)晉侯之立也(在二年)公不朝焉又不使
大夫聘晉人止公于會盟于黃父公不與盟以賂免(黃父)
(即黑壌也)故黑壤之盟不書諱之也(慢盟主以取執止之辱故諱之)
九年九月晉侯宋公衛侯鄭伯曹伯會于扈討不睦也
(謀齊陳)
十一年夏楚子陳侯鄭伯盟于辰陵(楚復伐鄭故受盟也辰陵陳地潁川)
(長平縣東南有辰亭)陳鄭服也(言楚與晉狎主盟)
秋晉侯會狄于欑函郤成子求成于衆狄衆狄疾赤狄
之役遂服于晉(赤狄潞氏最強故服役衆狄)會于欑函衆狄服也(欑函)
(狄地)
十二年十二月晉人宋人衛人曹人同盟于清丘(晉衛背盟)
(故大夫稱人宋華椒承羣偽之言以誤其國宋雖有守信之善而椒猶不免譏清丘衛地在今濮陽縣東南)
曰恤病討貳於是卿不書不實其言也(宋伐陳衛救之不討貳也楚伐)
(宋晉不救不恤病也)宋為盟主故伐陳(陳貳於楚故)衛人救之孔逹曰
先君有約言焉若大國討我則死之(衛成公與陳共公有舊好故孔逹欲)
(背盟救陳而以死謝晉十四年衛殺孔逹)
十三年夏楚子伐宋以其救蕭(救蕭在前年)君子曰清丘之
盟唯宋可以免焉(宋討陳之貳今宋見伐晉衛不頋盟以恤宋而春秋貶宋大夫傳嫌華椒)
(之罪累及其國故曰唯宋可以免)
十四年冬公孫歸父會齊侯于糓
十五年春公孫歸父會楚子于宋五月楚師伐宋宋人
懼使華元夜入楚師登子反之牀起之曰寡君使元以
病告(兵法因其鄉人而用之必先知其守將左右謁者門者舍人之名因而利道之華元蓋用此術得以)
(自通)曰敝邑易子而食析骸以㸑(㸑炊也)雖然城下之盟有
以國斃不能從也(寧以國斃不從城下之盟)去我三十里唯命是聽
子反懼與之盟而告王退三十里宋及楚平華元為質
盟曰我無爾詐爾無我虞(楚不詐宋宋不備楚)
秋仲孫蔑會齊高固于無婁(無婁杞邑)
十七年六月公會晉侯衛侯曹伯邾子同盟于斷道(斷道)
(晉地)討貳也
十八年春齊侯會晉侯盟于繒以公子彊為質于晉晉
師還蔡朝南郭偃逃歸(晉既與齊盟守者解緩故得逃)
成公元年夏臧孫許及晉侯盟于赤棘(晉地與晉盟懼齊楚)
二年六月季孫行父臧孫許叔孫僑如公孫嬰齊帥師
會晉郤克衛孫良夫曹公子首及齊侯戰于鞌齊師敗
績
七月齊侯使國佐如師己酉及國佐盟于袁婁(鞌去齊五百里)
(袁婁去齊五十里)使齊人歸我汶陽之田公會晉師于上鄍(上鄍)
(地名)冬楚侵魯及楊橋孟孫請往賂之(楚侵遂深故孟孫請以賂往孟孫獻)
(子也)以執斵執鍼織絍(執斵匠人執鍼女工織絍織繒布者)皆百人公衡為
質(公衡成公子)以請盟楚人許平
十一月公會楚公子嬰齊于蜀(公與大夫會不貶嬰齊者時有許蔡之君故然)
(也)丙申公及楚人秦人宋人陳人衛人鄭人齊人曹人
邾人薛人鄫人盟于蜀(齊在鄭下非卿傳所謂卿不書匱盟也然則楚於是始與中國)
(準自此以下楚不書卿貶惡也)卿不書匱盟也於是乎畏晉而竊與楚
盟故曰匱盟(匱乏也)蔡侯許男不書乘楚車也謂之失位
(乘楚王車為左右則失位也卿不書則稱人諸侯不書君臣之别)
三年十一月晉侯使荀庚來聘且尋盟(尋元年赤棘盟荀庚林父之子)
衛侯使孫良夫來聘且尋盟(尋宣七年盟)公問諸臧宣叔曰
中行伯之於晉也其位在三(下卿)孫子之於衛也位為上
卿將誰先對曰次國之上卿當大國之中中當其下下
當其上大夫(降一等)小國之上卿當大國之下卿中當其
上大夫下當其下大夫(降大國二等)上下如是古之制也(古制)
(公為大國侯伯為次國子男為小國)衛在晉不得為次國(春秋時以強弱為大小故衛雖侯爵)
(猶為小國)晉為盟主其將先之(訃等則二人位敵以盟主故先晉)丙午盟晉
丁未盟衛禮也
五年十二月公會晉侯齊侯宋公衛侯鄭伯曹伯邾子
杞伯同盟于蟲牢(蟲牢鄭地陳留封丘縣北有桐牢)鄭服也諸侯謀復
會宋公使向為人辭以子靈之難(子靈圍龜也宋公不欲會以新誅子靈為)
(辭為明年侵宋傳)
七年秋楚公子嬰齊帥師伐鄭公會晉侯齊侯宋公衛
侯曹伯莒子邾子杞伯救鄭八月同盟于馬陵(馬陵衛地陽平)
(元城縣東南有地名馬陵)尋蟲牢之盟且莒服故也(蟲牢盟在五年莒本屬齊齊服)
(故莒從之)
九年正月公會晉侯齊侯宋公衛侯鄭伯曹伯莒子杞
伯同盟于蒲(蒲衛地在長垣縣西南)為歸汶陽之田故諸侯貳於
晉(歸田在前年)晉人懼會于蒲以尋馬陵之盟(馬陵盟在七年)季文
子謂范文子曰德則不競尋盟何為(競強也)范文子曰勤
以撫之寬以待之堅彊以御之明神以要之柔服而伐
貳德之次也是行也將始會吳吳人不至
十年五月公會晉侯齊侯宋公衛侯曹伯伐鄭(晉侯太子州蒲)
(也稱爵見其生代父居位失人子之禮)為晉立太子州蒲以為君故會諸
侯伐鄭(生立子為君父不父子不子書晉侯其惡明)鄭子罕賂以襄鐘(子罕穆公)
(子襄鐘鄭襄公之廟鍾)子然盟于脩澤子駟為質(子然子駟皆穆公子滎陽卷縣)
(東有脩武亭)辛巳鄭伯歸
十一年春公至自晉晉人以公為貳於楚故止公公請
受盟而後使歸(前年七月如晉弔至是乃得歸)
三月晉侯使郤犫來聘己丑及郤犫盟(郤犫郤克從父兄弟)
夏季文子如晉報聘且蒞盟也(郤犫文子交盟魯晉之君其意一也故但書來)
(盟舉重略輕)
冬宋華元如楚遂如晉克合晉楚之成(為明年盟宋西門外張本)
秦晉為成將會於令狐晉侯先至焉秦伯不肯涉河次
于王城使史顆盟晉侯于河東(史顆秦大夫)晉郤犫盟秦伯
于河西(就王城)范文子曰是盟也何益齊盟所以質信也
(齊一心質成也)會所信之始也始之不從其可質乎秦伯歸而
背晉成
十二年五月晉士爕會楚公子罷許偃(二子楚大夫)癸亥盟
于宋西門之外曰凡晉楚無相加戎好惡同之同恤菑
危備救凶患若有害楚則晉伐之在晉楚亦如之交䞇
往來道路無壅(䞇幣也)謀其不恊而討不庭(討背叛不來王庭者)有
渝此盟明神殛之(殛誅也)俾隊其師無克胙國(俾使也隊失也)鄭
伯如晉聽成(聽猶受也晉楚既成鄭往受命)會于𤨏澤成故也(晉既與楚成合)
(諸侯以申成好)
冬楚公子罷如晉聘且蒞盟(報郤至)十二月晉侯及楚公
子罷盟于赤棘(赤棘晉地)
十五年三月公會晉侯衛侯鄭伯曹伯宋世子成齊國
佐邾人同盟于戚討曹成公也(討其殺太子而自立其事在十三年)
十六年春楚子自武城使公子成以汝陰之田求成于
鄭(汝水之南近鄭地)鄭叛晉子駟從楚子盟于武城(為晉伐鄭起)
秋公會晉侯齊侯衛侯宋華元邾人于沙隨(沙隨宋地梁國寧陵)
(縣北有沙隨亭)不見公(不及䣕陵戰故不諱者耻輕於執止)公會尹子晉侯齊國
佐邾人伐鄭(尹子王卿士子爵)
十二月季孫行父晉郤犫盟于扈(晉許魯平故盟)
十七年夏公會尹子單子晉侯齊侯宋公衛侯曹伯邾
人同盟于柯陵(柯陵鄭西地)尋戚之盟也
冬公會單子晉侯宋公衛侯曹伯齊人邾人伐鄭
十八年十二月仲孫蔑會晉侯宋公衛侯邾子齊崔杼
同盟于虚朾(虚朾地闕)謀救宋也
襄公元年春仲孫蔑會晉欒黶宋華元衛寗殖曹人莒
人邾人滕人薛人圍宋彭城
二年七月仲孫蔑會晉荀罃宋華元衛孫林父曹人邾
人于戚謀鄭故也冬崔武子及滕薛小邾之大夫復會
于戚知武子之言也(武子言事將在齊齊人懼帥小國而會之)遂城虎牢鄭
人乃成
三年四月公及晉侯盟于長樗(晉侯出其國都與公盟于外)孟獻子
相公稽首(相儀也稽首首至地)知武子曰天子在而君辱稽首寡
君懼矣(稽首事天子之禮)孟獻子曰以敝邑介在東表密邇仇
讐(仇讐謂齊楚與晉爭)寡君將君是望敢不稽首(言獻子能固事盟主)晉為
鄭服故且欲修吳好(鄭服在前年)將合諸侯使士匄告于齊
曰寡君使匄以歲之不易不虞之不戒寡君願與一二
兄弟相見(不易多難也虞度也戒備也列國之君相謂兄弟)以謀不恊請君臨
之使匄乞盟齊侯欲勿許而難為不恊乃盟于耏外(與士)
(匄盟耏水名)
六月公會單頃公及諸侯己未同盟于鷄澤(單頃公王卿士)晉
侯使荀會逆吳子於淮上吳子不至(道遠多難)楚子辛為令尹
侵欲於小國陳成公使袁僑如會求成(患楚侵欲袁僑濤塗四世孫)
晉侯使和組父告于諸侯(告陳服)秋叔孫豹及諸侯之大
夫及陳袁僑盟陳請服也(其君不來使大夫盟之匹敵之宜)
五年夏仲孫蔑衛孫林父會吳于善道初吳子使壽越
如晉(壽越大夫)辭不會于雞澤之故(三年會雞澤吳不至今來謝之)且請聽
諸侯之好(更請會)晉人將為之合諸侯使魯衛先會吳且
告會期(以其道遠故使魯衛先告期)二大夫皆受晉命而會吳九月
盟于戚會吳且命戍陳也(公及其會而不書盟非公後會蓋不以盟告廟)穆叔
以屬鄫為不利使鄫大夫聽命于會(鄫近魯境故欲以為屬國既而與莒)
(有忿魯不能救恐致譴責故復乞還之)
七年十月衛孫文子來聘且拜武子之言(緩報非貳之言)而尋
孫桓子之盟(盟在成三年)公登亦登(禮登階臣後君一等)叔孫穆子相
趨進曰諸侯之會寡君未嘗後衛君(敵禮竝登)今吾子不後
寡君寡君未知所過吾子其少安(安徐也)孫子無辭亦無
悛容(悛改也)穆叔曰孫子必亡為臣而君過而不悛亡之
本也詩曰退食自公委蛇委蛇(委蛇順貎詩召南言人臣自公門入私門無不)
(順禮)謂從者也(從順也)衡而委蛇必折(衡横也横不順道必毁折)
八年五月季孫宿會晉侯鄭伯齊人宋人衛人邾人于
邢丘(時公在晉晉悼難勞諸侯唯使大夫聽命故季孫在會而公先歸)以命朝聘之數
使諸侯之大夫聽命鄭伯獻捷于會故親聽命(獻蔡捷也)
九年冬公會晉侯宋公衛侯曹伯莒子邾子滕子薛伯
杞伯小邾子齊世子光伐鄭甲戌師于汜(衆軍還聚汜汜鄭地東汜)
令於諸侯曰修噐備(兵噐戰備)盛餱糧(餱乾食)歸老幼(示將久師)居
疚于虎牢(諸侯己取鄭虎牢故使諸軍疾病息其中)肆眚圍鄭(肆緩也𤯝過也不書圍鄭)
(逆服不成圍)鄭人恐乃行成(與晉成也)中行獻子曰遂圍之以待
楚人之救也而與之戰不然無成(獻子荀偃也恐楚救鄭復屬之)知武
子曰許之盟而還師以敝楚人(敝罷也)吾三分四軍(分四軍為)
(三部)與諸侯之銳以逆來者(來者楚也)於我未病楚不能矣(晉各)
(一動而楚三來故曰不能)猶愈於戰(勝聚戰)暴骨以逞不可以爭(言爭當以)
(謀不可以暴骨)大勞未艾君子勞心小人勞力先王之制也(艾息)
(也言當從勞心之勞)諸侯皆不欲戰乃許鄭成十二月同盟于戲
鄭服也(鄭服故言同)將盟鄭六卿公子騑(子駟)公子發(子國)公子
嘉(子孔)公孫輒(子耳)公孫蠆(子蟜)公孫舍之(子展)及其大夫門子
皆從鄭伯(門子卿之適子)晉士莊子為載書(莊子士弱載書盟書)曰自今
日既盟之後鄭國而不唯晉命是聽而或有異志者有
如此盟(如違盟之罰)公子騑趨進曰天禍鄭國使介居二大
國之間(介猶間也)大國不加德音而亂以要之(謂以兵亂之力強要鄭)使
其鬼神不獲歆其禋祀其人民不獲享其土利夫婦辛
苦墊隘無所底告(墊隘猶委頓底至也)自今日既盟之後鄭國而
不唯有禮與彊可以庇民者是從而敢有異志者亦如
之(亦如此盟)荀偃曰改載書(子駟亦以所言載於策故欲改之)公孫舍之曰昭
大神要言焉(要誓以告神)若可改也大國亦可叛也知武子
謂獻子曰我實不德而要人以盟豈禮也哉非禮何以
主盟姑盟而退修德息師而來終必獲鄭何必今日我
之不德民將棄我豈唯鄭若能休和遠人將至何恃於
鄭乃盟而還(遂兩用載書)
十二月楚子伐鄭(與晉成故)子駟將及楚平子孔子蟜曰與
大國盟口血未亁而背之可乎子駟子展曰吾盟固云
唯彊是從今楚師至晉不我救則楚彊矣盟誓之言豈
敢背之且要盟無質神弗臨也(質主也)所臨唯信信者言
之瑞也(瑞符也)善之主也是故臨之(神臨也)明神不蠲要盟
(蠲潔也)背之可也乃及楚平公子罷戎入盟同盟於中分(中分)
(鄭城中里名罷戎楚大夫)
十年春公會晉侯宋公衛侯曹伯莒子邾子滕子薛伯
杞伯小邾子齊世子光會吳于柤(吳子在柤晉以諸侯往會之故曰會吳吳)
(不稱子從所稱也柤楚地)會吳子壽夢也(壽夢吳子乘)
十一年四月公會晉侯宋公衛侯曹伯齊世子光莒子
邾子滕子薛伯杞伯小邾子伐鄭鄭人懼乃行成秋七
月同盟于亳范宣子曰不慎必失諸侯(慎敬威儀謹辭令)諸侯
道敝而無成能無貳乎(數伐鄭皆罷于道路)乃盟載書曰凡我同
盟無蕰年(蕰積年糓而不分災)毋壅利(專山川之利)母保姦(藏罪人)母留
慝(速去惡)救災患恤禍亂同好惡奬王室(奬助也)或間茲命
司慎司盟名山名川(二司天神)羣臣羣祀(羣祀在祀典者)先王先公
(先王諸侯之大祖宋祖帝乙鄭祖厲王之比也先公始封君)七姓十二國之祖(七姓晉魯)
(衛鄭曹滕姬姓邾小邾曹姓宋子姓齊姜姓莒己姓杞姒姓薛任姓實十三國言十二誤也)明神殛
之(殛誅也)俾失其民隊命亡氏踣其國家(踣斃也)
九月諸侯悉師以復伐鄭諸侯之師觀兵于鄭東門鄭
人使王子伯駢行成甲戌晉趙武入盟鄭伯冬十月丁
亥鄭子展出盟晉侯(二盟不書不告)十二月戊寅會于蕭魚(經書)
(秋史失之)庚辰赦鄭囚皆禮而歸之納斥候(不相備也)禁侵掠
十四年正月季孫宿叔老會晉士匄齊人宋人衛人鄭
公孫蠆曹人莒人邾人滕人薛人杞人小邾人會吳于
向(叔老聲伯子也魯使二卿會晉敬事覇國晉人自是輕魯幣而益敬其使故叔老雖介亦列於會也齊崔)
(杼宋華閱衛北宫括在會惰慢不攝故貶稱人蓋欲以督率諸侯奬成覇功也吳來在向諸侯會之故曰會吳)
(向鄭地)為吳謀楚故也(謀為吳伐楚)范宣子數吳之不德也以
退吳人(吳伐楚喪故以為不德數而遣之卒不為伐楚)將執戎子駒支(駒支戎子名)
范宣子親數諸朝(行之所在亦設朝位)曰來姜戎氏昔秦人廹逐
乃祖吾離于瓜州(四嶽之後皆姜姓又别為允姓瓜州地在今燉煌)乃祖吾離
被苫蓋(蓋苫之别名)蒙荆棘以來歸我先君(蒙冒也)我先君惠
公有不腆之田(腆厚也)與女剖分而食之(中分為剖)今諸侯之
事我寡君不若昔者蓋言語漏洩則職女之繇(職主也)詰
朝之事爾無與焉(詰朝明旦不使復得與會事)與將執女對曰昔秦
人負恃其衆貪于土地逐我諸戎惠公蠲其大德(蠲明也)
謂我諸戎是四嶽之裔胄也(四嶽堯時方伯姜姓也裔遠也胄後也)毋是
翦棄(翦削也)賜我南鄙之田狐貍所居豺狼所嘷我諸戎
除翦其荆棘驅其狐貍豺狼以為先君不侵不叛之臣
至于今不貳(不内侵亦不外叛)昔文公與秦伐鄭秦人竊與鄭
盟而舍戍焉(在僖三十年)於是乎有殽之師(在僖三十三年)晉禦其
上戎亢其下(亢猶當也)秦師不復我諸戎實然譬如捕鹿晉
人角之諸戎犄之(犄其足也)與晉踣之(踣僵也)戎何以不免自
是以來晉之百役與我諸戎相繼于時(言給晉役不曠時)以從
執政猶殽志也(意常如殽無中二也)豈敢離逷今官之師旅無乃
實有所闕以攜諸侯而罪我諸戎我諸戎飲食衣服不
與華同䞇幣不通言語不達何惡之能為不與於會亦
無瞢焉(瞢悶也)賦青蠅而退(青蠅詩小雅取其愷悌君子無信讒言)宣子辭
焉(辭謝)使即事於會成愷悌也(成愷悌不信讒言不書者戎為晉屬不得特達)於
是子叔齊子為季武子介以會自是晉人輕魯幣而益
敬其使(齊子叔老字也言晉敬魯使經所以竝書二卿)冬季孫宿會晉士匄宋
華閱衛孫林父鄭公孫蠆莒人邾人于戚
十五年春正月宋公使向戌來聘二月己亥及向戌盟于
劉
十六年三月公會晉侯宋公衛侯鄭伯曹伯莒子邾人
薛伯杞伯小邾子于溴梁(不書高厚逃歸故也溴水出河内軹縣東南至温入河)
戍寅大夫盟(諸大夫本欲盟高厚高厚逃歸故遂自共盟雞澤會重序諸侯今此間無異事即上)
(諸侯大夫可知)晉侯與諸侯宴于温使諸大夫舞曰歌詩必類
(歌古詩當使各從義類)齊高厚之詩不類(齊有二心故)荀偃怒且曰諸
侯有異志矣使諸大夫盟高厚高厚逃歸(齊為大國高厚若此知小)
(國必當有從者)於是叔孫豹晉荀偃宋向戌衛寗殖鄭公孫蠆
小邾之大夫盟曰同討不庭(自曹以下大夫不書故傳舉小邾以包之)
十九年春諸侯還自沂上盟于督揚曰大毋侵小(督揚即祝)
(柯也)執邾悼公以其伐我故遂次于泗上疆我田(正邾魯之界也)
(泗水名)取邾田自漷水歸之于我
十一月齊及晉平盟于大隧(大隧地名)故穆叔會范宣子于
柯(齊晉平魯懼齊故為柯會以自固)穆叔見叔向賦載馳之四章(四章曰控)
(于大邦誰因誰極控引也取其欲引大國以自救助)叔向曰肸敢不承命(叔向度齊未肯)
(以盟服故許救魯)穆叔歸曰齊猶未也不可以不懼乃城武城
册府元龜卷二百四十六
