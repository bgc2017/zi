册府元龜卷九百七十九宋王欽若等撰
外臣部
和親
唐高宗永徽三年八月吐谷渾弘化長公主表請入朝
遣左驍衛將軍鮮于濟往迎之
十一月弘化長公主來朝
顯慶三年冬十月庚申吐蕃贊普遣使來請婚仍獻金
毬罽及㹈牛尾
調露二年十月吐蕃文成公主遣大臣論塞調旁求告
喪并請和親帝不許之遣郎將宋令文往吐蕃會贊普
之葬
則天長壽三年二月西平大長公主還蕃公主者太宗
族妹貞觀中吐蕃遣使請婚至是來朝設歸寧之禮焉
(臣欽若等曰按唐書太宗貞觀十五年文成公主出降吐蕃弄讚至高宗永隆元年公主卒實錄所載西平大)
(長公主檢和親事迹未獲)
長安二年四月吐蕃遣使獻馬千疋金二千兩以表求
婚則天許之會贊普卒六月突厥默啜遣使莫達干請
以女妻皇太子制令皇太子男平恩王重俊義與王重
明等延立見之默啜遣大臣移力貪汗入朝獻馬千匹
及方物以謝許親之意則天讌之於宿羽亭太子相王
及朝集使三品已上並預會重賜以遣之後中宗卽位
默啜入宼靈州鳴沙縣中宗下制絶其婚
中宗神龍三年四月詔以所養嗣雍王守禮女金城公
主出降吐蕃贊普
景龍二年四月和蕃使左驍衛大將軍楊矩奏言吐蕃
先遣使來此迎公主兼學漢語今欲放還吐蕃於事不
便伏望報之云其使已死帝曰凡事湏示人以信宜應
實詞報之使無猜貳遂放其使還
二年十一月吐蕃贊普遣其大臣尚贊吐蕃來迎女
四年正月庚午制曰聖人布化用百姓為心王者垂仁
以八荒無外故能光宅遐邇財成品物繇是隆周理歴
啓柔遠之圖強漢乘時建和親之義斯蓋御㝢長策經
邦茂範朕受命上靈克纂洪業摠三才而統極混六合
以為家聲教所覃建木棗林之外提封爰亘弱水流沙
之表悠然至道高詠薰風載戢干戈大張禮樂庶幾前
烈克致和平睠彼吐蕃僻在西服皇運之始早申朝貢
太宗文武聖皇帝德侔覆載情深億兆思偃兵甲遂通
姻好數十年間一方清净自文成公主往嫁其國因多
變革我之邊隅亟興師旅彼之蕃落頗聞彫弊頃者及
祖母可敦酋長等屢披誠欵積有歲時思託舊親請崇
姻好金城公主朕之小女長自宫闈言適遠方豈不鍾
念但朕為人父母志恤黎元若允誠祈更敦和好則邊
上寧晏兵役休息遂割深慈為國大計受築外舘聿&KR0574;
嘉禮彼吐蕃贊普卽以今月二十七日朕深自送於郊
外帝乃召侍中紀處訥謂曰昔文成公主出降則江夏
王送之卿雅識蕃情有安邊之略可為朕充此使也處
訥拜謝旣而以不練邊事固辭帝又令中書侍郎趙彦
昭往昭以為旣充外使恐其失權寵殊不悅司農卿趙
履温私之曰公國之宰輔而為一介之使不亦鄙乎彦
昭曰計將安出履温因為陰託安樂公主密奏留之
丁丑命驍衛大將軍楊矩充送金城公主使己卯幸始
平縣以送金城公主辛巳設帳殿於百頃洎則引王公
宰臣及吐蕃使人入宴中坐酒闌命吐蕃使進前諭以
公主騃幼割慈遠嫁之日帝悲泣&KR1187;欷久之因命從臣
賦詩餞别改始平為金城又改其地為鳳池鄉愴别里
公主旣至吐蕃别築一城以居之
睿宗景雲二年十一月突厥默啜可汗遣使請和親詔
以宋王成器女為金仙公主許嫁之默乃遣其男楊我
支特勒來朝太極元年正月帝御安福門宴之俄而帝
傳位親竟不成
玄宗先天二年七月金城公主上言吐蕃贊普之母死
乃命左清道率李璥攝宗正卿持節使于吐蕃會葬也
八月突厥遣王子楊我支來求婚以蜀王女南和縣主
下嫁于楊我支降書謂可汗曰朕欲可汗恩義稠疊故
與王子更重結親想可汗遠聞當喜慰也
開元二年四月辛巳突厥可汗遣使上表求婚自稱曰
乾和永清大駙馬天上得果報天男突厥聖天骨咄禄
可汗上皇帝曰府君皇帝乙酉定公主出降
十月突厥默啜遣使求婚帝降書謂曰我與突厥素來
通婚好和計之道豈是今日頃為小女且緩其期亦可
汗之久無報也今者若眞心請來歲未賖任自擇日當
遣公主嫁可汗遣一王子來此宿衛以申兩國之好豈
不美耶
十月命左驍衞郎將尉遲環使吐蕃宣恩于金城公主
四年八月吐蕃請和從之賞賜金城公主及贊普錦帛
器物等蕃酋皆嘉公主奉表謝恩曰金城公主奴奴言
仲夏盛熱伏惟皇帝兄起居萬福御膳勝常奴奴奉見
舅甥平章書云還依舊日重為和好既奉如此進止奴奴
還同再生下情不勝喜躍伏蒙皇帝兄所賜信物並依
數奉領謹獻金盞羚羊衫叚青長毛罽各一奉表以聞
十二月詔曰固安縣主取來年二月五日出適奚都督
李大酺湏早支料造作宜令河東少尹慕容珣充男家
禮會使雒陽令薛曦為副少監李尚隱充女家禮會使
河南縣令鄭璿為副
五年三月吐蕃贊普又遣使奉表請和金城公主上表
曰金城公主奴奴言季夏極熱伏惟皇帝兄御膳勝常
奴奴甚平安願皇帝兄勿憂此間宰相向奴奴道贊普
甚欲得和好亦疑親署誓文往者皇帝兄不許親署誓
文奴奴降蕃事緣和好今乃搔動實將不安和矜憐奴
奴遠在他國皇帝兄親署誓文亦非常事卽得兩國久
長安穩伏惟念之
八月詔曰故東平王外孫正議大夫復州司馬楊元嗣
第七女譽叶才明體光柔順葭莩懿戚敦睦有倫蕣華
靡顔德容兼茂屬賢王慕義于以賜親納女問名滋焉
迨吉宜昇外舘之寵俾耀邊城之地可封永樂出降契
丹松漠郡王李失活婚之夜遣諸親高品及兩蕃大首
領觀花燭又詔封從外生女辛氏為固安公主出降奚
王饒樂郡王李大酺是月又以史懷道女為金河公主
以妻突厥騎施可汗蘇禄先是蘇禄頗善綏撫有衆二
十萬遂雄西域之地尋遣使來朝三年制授左羽林軍
大將軍金方道經略大使位特進遣侍御史觧忠順齎
璽書册立為忠順可汗至是每年遣使來朝獻帝乃以
主妻之
九年突厥默啜遣使請和乞與帝為子許之仍請尚公
主但厚賜遣之
十年契丹松漠郡王鬱于入朝請婚封從妹夫帝更令
慕容嘉賓女燕郡主以妻之明年鬱于死弟吐于伐立
復以燕郡主妻之是年奚饒樂郡王魯蘇入朝仍以固
安公主為妻而公主與嫡母不和逓相論告詔令離婚
復以成安公主之女韋氏為東光公主以妻之
十二年三月遣使齎絹錦八萬段分賜奚及契丹詔曰
公主出降蕃王本擬安養部請入朝謁深慮勞煩朕固
割恩抑而未許因加殊惠以慰遠心奚有五部落宜賜
物三萬叚先給征行遊奕兵及百姓餘一萬叚與東光
公主饒樂王衙官刺史縣令契丹有八部落宜賜物五
萬叚其中取四萬叚先給征行有遊奕兵士及百姓餘
一萬叚與燕郡公主松漠王衙官刺史縣令其物雜以
絹布務令均平給訖奏聞
七月突厥默啜遣使哥觧頡利發獻方物可汗慕義向
風益以嘉尚我國家金帛子女務通和親然一為婚姻
將傳永久契約湏重禮數宜周今來人旣輕禮亦未足
所以未定日月令其且還如和好不移誠信無改凡有
所請必當不違國家信若四時恩同天地一言則定何
誓如之必能結之神明彌表彼之誠契旣無猜阻任擇
其宜諸所有商量今已親語哥觧更欲遣使恐致勞煩
令寄可汗錦袍鈿帶銀盤胡鉼至宜領取
八月謝䫻國王特勒遣使羅火拔來朝火拔奏曰謝䫻
國去箇失密國一千五百里其失密國去吐蕃金城公
主居處七日路程公主去年五月遣漢使二人偷道向
箇失密國傳言曰汝赤心向漢我欲走出投汝容受我
否箇失密王聞其言大喜報曰公主但來竭心以待時
箇失密王又遣使報臣國王曰天子女欲走來投我國
必恐吐蕃兵馬來逐我力不敵乞兵於我卽冀吐蕃破
散公主得達臣國王聞之極歡遣使許諾于箇失密王
令臣入朝面取進止帝甚然之賜帛百疋放還蕃
十三年玄宗將東封遣中書直省袁振攝鴻臚卿往突
厥告其意默啜小殺與其妻及聞特勒瞰欲谷等環帳
中設宴謂振曰吐蕃狗種唐國與之為婚奚及契丹舊
是突厥之奴亦尚唐家公主突厥前後請結和親獨不
蒙許何也振曰可汗旣與皇帝為子父子豈合婚姻小
殺等曰兩蕃亦蒙賜姓猶得尚主但依此例有何不可
且入蕃公主皆非天子之女今之所求豈問眞假頻請
不得實亦羞見諸蕃振許為奏請小殺乃遣其大臣阿
史得頡利發入朝貢獻扈從東廵東封廻上為頡利發
設讌厚賜而遣之竟不許其和親是年契丹立李盡忠
弟邵固為主其冬車駕東廵邵固詣行在所封皇從外
生女陳氏為東華公主以妻之
十四年正月改封契丹松漠郡王李邵固為廣化王奚
饒樂郡王李魯蘇為奉誠王仍封宗室外甥女二人為
公主各以妻之制曰李邵固等輸忠保塞乃誠奉國屬
外中于天無遠而不届華裔靡隔等數有加宣錫休名
俾承慶澤(按本紀唐書與實錄年月不同故兩存之)
十八年十月吐蕃遣其大臣各悉獵來朝請固和好之
約且獻書曰伏惟皇帝舅宿親又蒙降金城公主遂和
同為一家天下百姓普皆安樂中間為張玄表李知古
等東西兩處先動兵馬侵抄吐蕃邊將所以互相征討
迄至今日遂城釁隙外生以先代天成公主今金城之
故深失尊卑豈敢失禮又緣年小狂被邊將䜛搆鬭亂
令舅致怪伏乞垂察追留死將萬足承前數度使人入
朝皆被邊將不許所以不敢自奏去冬公主遣使婁衆
失力將狀專往蒙降使着公主來外生不勝喜賀謹遣
使諭論各悉獵及副使押衛將軍浪些紇夜悉獵入朝
取進止兩國事悉獵所共外生蕃中已處分邊將不許
抄掠若有漢人來投便令却送伏望皇帝舅遠察赤心
許從舊好長令百姓快樂如蒙聖恩千萬歲外生終不
敢先違盟誓謹奉進金胡餅一金盤一金椀一瑪瑙杯
一零羊衫叚一謹充徵國之禮金城公主又别進金鴨
盤盞新品物等先是忠王友皇甫惟明因奏事面陳通
和吐蕃之便帝然其言因令惟明及内侍張元方充使
往聘惟明至吐蕃具宣帝意贊普等欣然請和政令各
悉獵隨惟明入朝乃詔曰吐蕃向化遣使入朝旣懷舊
恩請繼前好今緣公主在彼又復蕃客欲還使于四方
必資德望鴻臚卿崔琳久歴朝序備曉政途好謀而成
臨事能斷俾御國命以赴蕃庭宜令持節引入吐蕃使
所司准式發遣又以琳為御史大夫以奉使入蕃寵之
也又降書與吐蕃贊普外生曰朕君臨㝢縣子育黎元
因百姓以為心懼萬方之有罪昔文成遠嫁將以寵光
彼國豈無武力蓋取曲成尋以紛紜有侵亭障重以婚
姻之故旋師衽席之間又降金城以敦前好所期疆場
無壘書軌攸同更聞權在強臣遂復違約失順干戈未
息道路稱歎今有使臣遠來方悉忠誠彌固舅甥之禮
萬里如初恊和之勤一心逾亮義節可尚情見乎詞朕
以公主在蕃親愛之極縱有違負之過詎移骨肉之恩
深明至懷知得良筭至於止戈為武國之大猷懷遠以
德朕之本意中外無隔夷夏混齊託聲教於殊方躋含
靈于仁壽朕之深旨來使具知劍南去年生羌就戮雖
邊將有此舉動是彼使來以前自茲已後更無討襲諸
軍所守侵掠並停今故使御史大夫崔琳往申信約所
有陳請咸不相違并所進器物並依數領得今寄多少
信物至宜領取又降書金城公主遠降殊方底寧蕃落
載懷貞順之道深明去就之宜能知其人而獻其欵忠
節克著嘆美良深所進物等並領得今寄公主少多信
物至宜領取所請物並一依來奏文吐蕃使奏云公主
請毛詩禮記左傳各一部制令秘書省寫與之正字于
休烈上疏諫言不可疏奏不省
二十一年二月金城公主上言請以今年九月一日樹
碑于赤嶺定蕃漢兩界時李暠使于吐蕃金城度其還
期暮秋故有是請及樹之日詔張守珪李行褘與吐蕃
使莽布及同觀樹焉旣樹吐蕃遣其臣隨漢使分往劍
南及河西磧西歴告邊州使曰兩國和好無相侵掠漢
使隨蕃使入蕃告亦如之(其碑文曰維大唐開元二十一年歲次壬申舅甥修其舊)
(好同為一家往日貞觀十年初通和好遠降文成公主入蕃已後景龍二年重為婚媾金城公主因茲降蕃自)
(此以來萬事休帖間者邊吏不謹互有侵軼越在遐荒因之隔閡今遵永舊咸與維新帝式臧用不違厥旨因)
(以示赤嶺之外其所定邊界一依舊定為封守為羅斥候通關梁大矣哉皇天無私惟聖作又故違聖者逆也)
(所以降雷霆之威率聖者順也所以漸雲雨之施休咎之理順逆之繇若斯之明矣昔先帝含弘愛至從聘所)
(以一内外之禮等華夷之觀通朝覲之往來成舅甥之宴好則我先帝之德不可忘也頃者瓜州之役宥而不)
(討者蓋捨之先迷而歸之畜復夫恃安則逸逸則棄禮棄禮則㤀信㤀信者暴蔑之心生也故春秋時人㤀盟)
(誓之典有如日有如河我之今日罔不稽古幽蕃臣魁渠實曰警戒無或背渟德習凶梗侵擾我河湟窺覘我)
(亭障無或恣業驚馳咆哮剽掠我牛馬蹂踐我農穡漢家軍領亦不得兵馬相侵我家用不奄襲爾城守覆墜)
(爾師徒壅塞爾道路烟滅爾部落不以兵強而害義不以為利而棄言則我無爾詐爾無我虞信也司慎盟羣)
(祀莫不聽命然後走正朔宜百福偕爾命祚泱泱乎仁夀之風矣休哉法尚一正無二正之極爾惟脩代好彌)
(永年忠於人則信於神俾我唐受無疆之福爾亦荷有永之謀用懷爾遠人不寶爾遠物至聖之仁也銘曰言)
(念舊好義不忒兮道路無壅烽遂息兮指河為誓子孫億兮有渝其誠神明殛兮)
是年七月吐蕃遣宰相論紇野贊等來朝且通和好金
城公主獻表曰妹奴奴言李行褘至奉皇帝兄正月勑
書伏承皇帝萬福奴惟加嘉躍今得舅甥和好永無改
張天下黔庶並皆安樂然去年崔琳迴日請置府李行
褘至及尚他辟迴其府事不蒙進止伏望皇帝兄商量
矜奴所請吐蕃贊普獻書曰使人李行禕至奉書又尚
他辟迴日所令傳語並且承命且漢與吐蕃俱是大國
又復先來宿親自合同和天下蒼生悉皆快活贊揚盛
德當無盡期及至久長亦無改變恐彼此邊界黎庶不
委長和慮有惡人妄生亂意請彼此差使相監從沙州
已來洮州已來分明報告使無疑慮即將永定今奉皇
帝金銓馬腦胡瓶羚羊衫段金銀鉼盤器等以充國信
(又云二十八年十一月金城公主薨吐蕃遣使來告喪公主景龍四年出降贊普既至蕃中吐蕃遣使因請河)
(西九曲之地為金城公主湯沐邑楊矩遂奏與之吐蕃既得九曲之地草肥復懷背叛頻寇河隴開元十七年)
(朔方大總管信安王偉率兵按石壁城大虜吐蕃於是吐蕃頻使求和詔忠王友皇甫惟明及内使張元方使)
(于吐蕃惟明既見贊普及公主皆欣然請和盡出貞觀以來勅書以示惟明乃遣重臣各悉獵同惟明入朝贊)
(普既獻寶物公主又獻金鴨盤雜器等物悉獵頗曉書記先是迎公主長安當時朝廷皆稱辨才及是帝引入)
(内宴與語甚禮之詔御史大夫崔琳充使宣諭於赤嶺各分樹界碑約不相侵後吐蕃不受破之自後戰攻不)
(息是歲公主薨吐蕃遣使告哀仍請和不許使到數月始命有司為公主於光順門外發哀輟朝三日)
三十二年四月突厥遣使來朝謝婚表曰自遣使入朝
已來甚好和同一無虛誑蕃漢百姓皆得一處養畜資
生種田未作今許降公主皇帝即是阿助卑下是兒一
種受恩更有何惡謹使可解粟必謝婚他滿達干請期
獻馬四十匹充押亟
天寶三載十二月封宗女為和義公主降寧遠國制曰
呼韓來享位列侯王烏孫入和義通姻好懷柔之道今
古攸同寧遠國奉化王驃騎大將軍爛達干志慕朝化
誓為邊扞漸聲教而有孚勤職貢而無闕誠深内附禮
異殊隣爰錫嘉偶特申殊渥四從弟前河南府告成縣
令參第四女質稟幽閑性惟純懿承姆師之訓道寔宗
人之光儀固可以保合戎庭克諧邦選宜膺遠好以寵
名蕃可封和義公主降寧遠國奉化王
四載三月封外孫女獨孤氏為靜樂公主降松漠都督
崇順王李懷節封外甥女楊氏為宜芳公主出降饒樂
都督懷信王李延寵九月奚及契丹酋長各殺公主舉
部以叛
肅宗至德元年八月回紇首領至請和親兼封安禄山
九月封故邠王第五男承寀為燉煌王使回紇仍令僕
固懷恩送至回紇部落請和親封回紇女為毗加公主
十月迴紇首領來朝請和親詔燉煌王承寀赴回紇結
親
二年九月回紇大首領入朝燉煌王承寀加開府儀同
三司拜宗正卿納回紇公主為妃是歲吐蕃又遣使請
和親上詔給事中南巨川以修戎好報命
乾元元年六月回紇使達亥阿波刺史入朝迎公主詔
授開府儀同三司七月丁亥詔曰朕聞古之聖王臨御
天下功懋受賞道無隔於華夷義存有孚信必全於終
始故能德被寰宇化延殊俗是以周稱柔遠克著濟時
之圖漢結和親式弘長久之策繇來尚矣朕抵若元命
永惟稽古内申九命勉膺嗣夏之期外接百蠻庶廣懷
荒之澤頃自兇渠作亂宗社阽危回紇時表忠誠載懷
奉國所以兵踰絶漠力徇中原亟除青犢之妖實賴烏
孫之助而先有情欵永固姻好今兩京抵定百度惟貞
奉皇輿而載寧纉鴻業而攸重斯言可復厥德難忘爰
申降主之禮用答勤王之志且骨肉之愛人情所鍾離
遠之懷天屬尤切況將適異域寧忘軫念但上緣社稷
下為黎元遂抑沐慈為國大計是用築慈外舘割白中
闌將成萬里之婚莫定四方之業以其誠信所立家國
攸寧義以制名飾崇寵號宜以幼女封為寧國公主應
緣禮會所司准式其降蕃日仍令堂弟銀青光禄大夫
殿中監漢中郡王瑀充冊命英武威遠毗伽可汗使以
堂姪正議大夫行右司郎中上柱國上邽縣公賜紫金
魚袋巽為副特差重臣開府儀同三司尚書左僕射冀
國公裴冕送至界首凡百姓臣庶宜悉朕懷戊子漢中
郡王瑀加特進太常卿攝御史大夫右司郎中巽改尚
書兵部郎中兼御史中丞鴻臚少卿兼充寧國公主禮
會使癸巳以冊立回紇英武威遠毗伽可汗帝御宣政
殿漢中王瑀受命甲子帝送寧國公主咸陽磁門驛
十一月甲子回紇使三婦人謝寧國公主之聘也(寧國公主)
(既降迴紇又以榮王女媵之及寧國來歸榮王女為可敦迴紇號為小寧國公主歷英武英威二可汗及天親)
(可汗出居於外英威一子為天親所殺)
三年正月回紇可汗使大臣俱六莫賀達干等入朝奉
表起居公主
代宗大歷四年五月冊僕固懷恩小女為崇徽公主視
同第十女下嫁回紇可汗為可敦遣兵部侍郎李&KR0636;兼
御史大夫持節于回紇冊可敦以繒帛二萬疋遣之
六月丁酉崇徽公主辭赴回紇宰臣已下百寮送至中
渭橋
德宗貞元三年八月丁酉回鶻可汗遣首領啜達干多
覽將將軍合關達干等來貢方物且請和親帝許以咸
安公主嫁之命見于麟德殿且令齎公主畫圖就示可
汗以馬價絹五萬還之許互市而去
四年十月戊子回紇寧國公主及使至帝御延喜門觀
之禁婦人及車輿觀者時迴紇可汗喜於和親其禮甚
恭上言昔為兄弟今為子聓子聓半子也此猶父彼猶
子若患西戎子當除之又罵辱吐蕃使者及使宰相等
率衆千餘及其妹骨咄禄毗伽公主姨妹迷外骨咄禄
公主及職使大首領等妻妾凡五十六婦人來迎可敦
凡遣人千餘納聘馬三千匹帝令朔州及太原分留七
百匹其宰首領皆至分舘鴻臚將作癸巳使見於宣政
殿乙未帝召回紇公主及使者對於麟德殿各有頒賜
庚子詔以咸安公主出降回紇可汗仍特置官屬視親
王壬寅以殿中監嗣滕王湛然為咸安公主婚禮使
十一月乙巳加嗣滕王湛然檢校禮部尚書兼御史大
夫丁未加送咸安公主及冊回紇可汗使關播檢校右
僕射公主帝第八女也初王師平史朝義北虜微有功
恃此不脩蕃臣禮至是回紇武義成功可汗始遣使獻
方物仍求結親并請改紇字為鶻帝與宰相議許之以
公主降焉今使冊可汗為勇猛分相智惠長受天親可
汗冊公主為孝順端正智慧長夀可敦御製詩送之(天親)
(可汗卒子忠身可汗立忠身卒奉誠可汗立奉誠卒國人立其相是為懷信可汗皆從胡法繼尚公主)
憲宗元和八年回鶻遣使伊難珠來請和親
十二年回鶻又遣摩尼僧寺等八人至帝使有司計之
禮費約五百萬貫時方内有誅討計時度費未遂其請
以摩尼常為回鶻信奉使宰臣言其不可詔宗正少卿
李誠使于回鶻太常博士殷侑副之諭其來請之意
穆宗即位初回鶻遣使合達干等來請和親許之
長慶元年五月丙申回鶻都督宰相公主摩尼等五百
七十三人入朝迎公主詔於鴻臚寺安置癸亥勅太和
公主出降回鶻為可敦宜令中書舍人王起赴鴻臚寺
宣示之初回鶻自咸安公主殁後屢歸欵請欲繼前好
久未之許至元和末其請彌切憲宗以北虜有勲勞於
王家又西戎比歲為邊患遂許以女妻之帝即位踰年
至是乃封第十妹為太和長公主出降之甲子以左金
吾衞大將軍胡証檢校戸部尚書持節充送公主入回
鶻及加冊可汗使光禄寺卿李憲加兼御史中丞充副
使太常博士殷侑改殿中侍御史充判官以前曹州刺
史李銳為太府卿兼御史大夫持節赴回鶻充婚禮使
宗正少卿嗣寧王子鴻兼御史中丞充副使以虞部員
外郎陳鴻為判官
六月乙亥加李憲御史大夫戊寅回鶻奏以一萬騎出
北庭一萬騎出安西柘吐蕃以迎太和長公主歸國丙
戌太和長公主出降回鶻宜特置府其官屬宜准親王
府例
七月乙夘正衙冊太和長公主為回鶻可敦辛酉長公
主發赴回鶻國帝以半仗御通化門臨送百僚章敬寺
前立班儀衞頗盛士女傾城觀焉
十月豐州奏回鶻五百騎至界首以迎公主十一月甲
寅振武節度使張惟清奏准詔發兵三千人赴蔚州數
内已發一千人訖餘二千人待太和公主出界即發遣
又奏得天德軍轉牒云回鶻七百六十人將馳馬及車
相次至黃盧泉迎公主豐州刺史李佑奏迎公主回鶻
三千騎於柳泉下營
二年正月癸夘駙馬都尉鄭何送太和公主至回鶻還
十月金吾大將軍胡証送太和公主還初公主回鶻牙
帳尚可信宿可汗遣數百騎來請與公主先從他道去
胡証曰不可虜使曰前咸安公主來時去花門數百里
即先去今何獨拒我証曰我奉天子詔送公主以授可
汗今未見可汗豈宜先往虜使乃止既至虜廷乃擇吉
日冊公主為回鶻可敦可汗先昇樓東嚮坐設氊幄於
樓下以居公主使羣胡主教公主以胡法公主始解唐
服而衣胡衣以一嫗侍出樓前西嚮拜可汗坐而視公
主再俯拜訖復入氊幄中解前所服而被可敦服通裾
大襦皆茜色金飾冠如角前指復出樓前俯拜可汗如
初禮虜先設大輿曲扆廡前設小座相者引出公主昇
輿回鶻九相分負其輿隨日右轉於廷者九公主乃降
輿昇樓與可汗俱東嚮坐自是臣下朝拜謁并拜可敦
可敦自有牙帳命二相公出入帳中証等將歸可敦宴
之帳中留連號啼者竟日可汗因贈漢使以厚貺
冊府元龜卷九百七十九
