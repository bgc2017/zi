册府元龜卷七十五宋王欽若等撰
帝王部
任賢
夫致千里者必資乎絶足搆廣厦者必擇乎宏材是知
端扆嚮明財成萬務致治之具非賢罔濟其親信也喻
之心膂其委仗也譬之翰翮及有德冠羣萃才推俊傑
智謀可以備贊佐操履可以著表式忠勇質直各負其
能或素聞名稱待以不次或因緣彙薦任其所長察言
觀行罔有虛授小大之器咸適厥用繇是尊爵以榮之
厚禄以寵之推心責成周旋是頼書曰任賢勿二不亦
宜乎
黃帝舉風后力牧常先大鴻(風后黃帝三公也力牧黃帝相也大鴻見封禪書)
以治民順天地之紀幽明之占死生之說(一云幽明之數合死生之)
(說)存亡之難時播百榖(時是也)草木淳化鳥獸蟲蛾旁羅
日月星辰水波(一作沃)土石金玉勞勤心力耳目節用水
火財物有土德之瑞
堯命羲和欽若昊天歷象日月星辰敬授人時(重黎之後羲氏)
(和氏世掌天地四時之官故堯命之使敬順昊天言元氣廣大星四方中星辰日月所會歷象其分節敬致天)
(時以授人也此舉其目下别序之)分命羲仲宅嵎夷曰暘谷(宅居也東表之地稱)
(嵎夷𤾉明也日出於谷而天下明故稱暘谷暘谷嵎夷一也羲仲居治東方之官)寅賓出日平
秩東作(寅敬賓導秩序也歲起於東而始就耕謂之東作東方之官敬導出日平均次序東作之事以)
(務農也)日中星鳥以殷仲春(日中謂春分之日鳥南方朱鳥七宿殷正也春分之昏鳥)
(星畢見以正仲春之氣節轉以推季孟則可知)厥民析鳥獸孳尾(冬寒無事竝入室處春事)
(既起丁壯就功厥其也言其民老壯分析乳化曰孳交接曰尾)申命羲叔宅南交(申重也南)
(交言夏與春交舉一隅以見之此居治南方之官)平秩南訛敬致(訛化也掌夏之官平序南)
(方化育之事敬行其教以致其功四時同之亦舉一隅)日永星火以正仲夏(永長也謂)
(夏至之日火蒼龍之中星舉中則七星可知以正仲夏之氣節季孟亦可知)厥民因鳥獸希
革(因謂老弱因就在田之丁壯以助農也夏時鳥獸毛羽希少改易革改也)分命和仲宅西
曰昧谷(昧冥也日入于谷而天下冥故曰昧谷昧谷曰西則嵎夷東可知此居治西方之官掌秋天之)
(政)寅餞納日平秩西成(餞送也日出言導日入言送因事之宜秋西方萬物成序平其)
(政助成物也)宵中星虛以殷仲秋(宵夜也春言日秋言夜互相備虛玄武之中星亦言)
(七星皆以秋分日見以正三秋)厥民夷鳥獸毛毨(夷平也老壯在田與夏平也毨理也毛更)
(生整理也)申命和叔宅朔方曰幽都平在朔易(北稱朔亦稱方言一方則)
(三方見矣北稱幽南稱明從可知也都謂所聚也易謂歲改易於北方平均在察其政以順天常上總言羲和)
(敬順昊天此分别仲叔各有所掌)日短星昴以正仲冬(日短冬至之日昴白虎之中星)
(亦以七星竝見以正冬之三節)厥民隩鳥獸氄毛(隩室也民改歲入此室處以辟風寒鳥獸)
(皆生耎毳細毛以自温焉)帝曰咨汝羲暨和期三百有六旬有六日
以閏月定四時成歲(咨嗟暨與也匝四時日期一歲十二月月三十日正三百六十日除)
(小月欠六日一歲十二日未盈三歲是得一月則置閠焉以定四時之節氣成一歲之歷象)允釐百
工庶績咸熙(允信釐治工官績功咸皆熙廣也言定四時成歲歷以告時授事則能信治百官衆)
(功皆廣歎其善)
帝舜時高陽氏有才子八人(高陽帝顓頊之號八人其苗裔)蒼舒隤敳
檮戭大臨龐降庭堅仲容叔達(此即垂益禹臯陶之倫庭堅即臯陶字)齊
聖廣淵明允篤誠天下之民謂之八愷(齊衆也淵深也允信也篤厚也)
(愷和也)高辛氏有才子八人(高辛帝嚳之號八人亦其苖裔)伯奮仲堪叔
獻季仲伯虎仲熊叔豹季貍(此即稷契朱虎熊羆之倫)忠肅共懿宣
慈惠和天下之民謂之八元(肅敬也懿美也宣德徧也元善也)此十六
族世濟其美不隕其名(濟成也隕墜也)以至於堯堯不能舉舜
臣堯舉八愷使主后土(后土地官禹作司空平水土即主地之官)以揆百事
莫不時序地平天成(揆度也成平也)舉八元使布五教于四方
(契作司徒五教在寬故知契在八元之中)父義母慈兄友弟恭子孝内平外
成
禹任臯陶以政而卒復舉益任之政
周武王即位以太公望為師周公為輔召公畢公之徒
左右王師脩文王緒業
穆王即位時王道衰微穆王閔文武之道缺乃命伯冏
申戒太僕之政作冏命周道復寧
漢高祖初為漢王時陳平因魏無知求見拜為都尉使
參乘典護軍綘灌等或讒平曰(絳綘侯周勃也灌灌嬰也)平雖美丈
夫如冠玉耳其中未必有也(餙冠以玉光好外見中非所有也)聞平居
家時盗其嫂(盗猶私也)事魏王不容亡而歸楚不中又亡歸
漢今大王尊官之令護軍臣聞平使諸將金多者得善
處金少者得惡處平反覆亂臣也願王察之漢王疑之
以讓無知問曰有之乎無知曰有漢王曰公言其賢人
何也對曰臣之所言者能也陛下所問者行也今有尾
生孝己之行(孝己高宗之子有孝行尾生古之信士一說微生高)而無益於勝敗之
數陛下何暇用之乎今楚漢相距進竒謀之士顧其計
誠足以利國家耳(顧念也)盗嫂受金又安足疑乎漢王召
平而問曰吾聞先生事魏不遂事楚而去(遂猶竟)今又從
吾遊信者固多心乎平曰臣事魏王魏王不能用臣說
故去事項王項王不信人其所任愛非諸項即妻之昆
弟雖有竒士不能用臣居楚聞漢王之能用人故歸大
王羸身來不受金無以為資臣計畫有可采者願大王
用之使無可用者大王所賜金具在請封輸官得請骸骨
漢王乃謝厚賜拜以為護軍中尉盡護諸將乃不敢復
言
張良封留侯初良多病未嘗持兵將嘗為畫策臣時從
高祖擊代出竒計下馬邑及立蕭相國(何時未為相國良勸高祖立之)
所與從容言天下事甚衆
田叔為趙王郎中趙相貫高等謀逆發覺逮捕高等併
捕趙王敖下獄詔敢有隨王罪三族叔與孟舒等十人
自髠鉗為王家奴從王就獄王實不知其謀王得出高
祖賢趙臣田叔孟舒等十人召見與語漢庭臣無能出
其右者高祖說盡拜為郡守諸侯相
文帝時張釋之為謁者既朝畢因前言便宜事文帝曰
卑之無甚高論令今可行也(令其議論依附時事也)於是釋之言
秦漢之間事秦所以失漢所以興者帝稱善拜釋之為
謁者僕射帝幸虎圈就車召釋之驂乘徐行行問釋之
秦之弊(行問且行且問也)具以質言(質誠也)至宫帝拜釋之為公
車令
武帝舉賢良對策百餘人帝善嚴助對擢為中大夫後
得朱買臣吾丘壽王司馬相如主父偃徐樂嚴安東方
朔枚臯膠倉終軍嚴葱竒等竝在左右是時征伐四夷
開置邊郡軍旅數發内改制度朝廷多事屢舉賢良文
學之士公孫弘起徒步數年至丞相開東閣延賢人與
謀議朝覲奏事因言國家便宜帝令助等與大臣辨論
中外相應以義理之文(中謂天子之賓客若嚴助之軰也外謂公卿大夫也)大臣
數詘(謂計議不如助等每詘服也)其尤親幸者東方朔枚臯嚴助吾
丘壽王司馬相如(終軍至長安上書言事武帝異其文拜為謁者給事中)
主父偃上書闕下朝奏暮召入見所言九事其八事為
律令是時徐樂嚴安亦俱上書言世務書奏帝召見三
人謂曰公皆安在何相見之晩也(言皆者各在何處)廼拜偃樂
安皆為郎中
元帝時蕭望之周堪本以師傅見尊重帝初即位數宴
見言治亂陳王事望之選白宗室明經逹學散騎諫大
夫劉更生給事中與侍中金敞並拾遺左右四人同心
謀議勸導帝以古制多所欲匡正帝甚嚮納之
後漢光武初杜林以王莽敗避亂客河西建武六年帝
聞林已還三輔乃徵拜侍御史引見問以經書故舊及
西州事甚悦之賜車馬衣被羣寮知林以名德用甚尊
憚之又公孫述既平以程烏李育有才幹擢用之於是
西土咸悦莫不歸心焉
虞延為陳留督郵建武二十三年司徒王况辟之時元正
朝賀光武望而識延遣小黃門馳問之即日拜公車令
(初光武東廵路過小黃詔呼引見問園陵之事延進止從容占拜可觀)
第五倫舉孝廉補淮陽國醫工長隨王之國光武召見
甚異之建武二十九年從王朝京師隨官屬得會見帝問
以政事倫因此酧對政道帝大悦明日復特召入與語
至夕帝戲謂倫曰聞卿為吏篣婦公不過從兄飯寧有
之耶倫對曰臣三娶妻皆無父少遭饑亂實不敢妄過
人食(華嶠書曰帝復曰聞卿為市掾人有遺母一笥餅者卿從外來見之奪母笥探口中餅信乎倫對曰)
(實無此衆人以臣愚蔽故為是語也)帝大笑倫出有詔以為扶夷長未到
官拜會稽太守
明帝時東平王蒼上書薦西曹掾吳良帝以示公卿曰
前以事見良鬚髮皓然衣冠甚偉夫薦賢助國宰相之
職蕭何舉韓信設壇而拜不復考試今以良為議郎
朱暉南陽宛人也東平王蒼辟之正月朔旦蒼當入賀
故事少府給璧是時隂就為府卿貴驕吏傲不奉法
蒼坐朝堂漏且盡而求璧不可得顧謂掾屬曰若之
何暉望見少府主簿持璧即往紿之曰我數聞璧而未
嘗見試請觀之主簿以授暉暉顧召令史奉之(奉之于蒼)主
簿大驚遽以白就就更以它璧朝帝聞壯之及當幸長
安欲嚴宿衛故以暉為衛士令
和帝時張酺任太尉策免歸里舍謝遣諸生閉門不通
賓客左中郎將何敞及言事者多訟酺公忠帝亦推重
之永元十五年復拜為光禄勲
桓帝時周景為將作大匠及梁冀誅景以故吏免官禁
錮朝廷以景素著忠正頃之復引拜尚書令
魏太祖為丞相時以崔琰為東曹掾教曰君有伯夷之
風史魚之直貪夫慕名而清壯士尚稱而厲斯可以率
時者已故授東曹往踐厥職又教曰領長史王必是吾
披荆棘時吏也忠能勤事心如鐡石國之良吏蹉跌久
未辟之捨騏驥而弗乘焉遑遑而更求哉故教辟之巳
置所宜便以領長史統事如故又表辛毗為議郎久之
太祖遣都護曹洪平下辨使毗與曹休參之令曰昔高
祖貪財好色而良平規其過失今佐治文烈(佐治毗字也文烈休)
(字)憂不輕矣軍還為丞相長史曹仁為别部司馬數有
功拜廣陽太守太祖器其勇略不使之郡以為議郎督
騎
晉武帝時并州刺史王廣言劉宣於帝帝召見嘉其占
對因曰吾未見宣言虛耳今見其進止風儀眞所謂如
圭如璋觀其性質足能撫集本部乃以宣為右部都尉
特給赤幢曲盖蒞官清恪所部懷之
杜預為輕車將軍以罪免時朝廷以預明於籌略會匈
奴帥劉猛舉兵反自并州西及河東平陽武帝詔預以
散侯定計省闥
元帝時諸葛恢為鎮東參軍與卞壼竝以時譽遷從事
中郎兼統記室時四方多務牋疏殷積恢斟酌酬答咸
稱折中于時王氏為將軍而恢兄弟及顔含竝居顯要
劉超以忠謹掌書命時人以帝善任一國之才
明帝時阮孚轉吏部尚書領東海王師稱疾不拜詔就
家用之尚書令郄鍳以為非禮帝曰就用之誠不快不
爾便廢才
後魏道武登國十年破慕容寶衆於俘虜之中推其才
識者賈彛賈閠晁崇等與參謀議憲章故實(賈彛少有盛名為慕)
(容垂昌黎太守及垂遣其太子寳來寇大敗于參合陂執彛及從兄代郡太守閠等道武即位拜尚書左丞參預)
(國政)崔玄伯初為慕容垂尚書左丞道武之征慕容寶次
於恒山玄伯棄郡東走海濱道武素聞其名遣騎追求
執送於軍門引見與語悦之以為黃門侍郎與張衮對
總機要
張蒲初事慕容寶為陽平河間二郡太守尚書左丞道
武定中山寶之官司敘用者多降品秩既素聞蒲名仍
拜為尚書左丞
明元初即位詔南平公長孫嵩北新侯安同對理民訟
簡賢任能彛倫攸叙
太武時竇瑾為殿中都官典左右執法帝歎曰古者右
賢左戚國之良輔毗陵公之謂矣
孝文時王肅自建業來奔是歲太和十七年也帝幸鄴
聞肅至虛襟待之因見問故肅辭義敏切辯而有禮孝
文甚哀惻之遂語及為國之道肅陳說治亂音韻雅暢
深會帝旨帝嗟納之促席移景不覺坐之疲淹也因言
蕭氏危滅之兆可乘之機勸帝大舉於是圖南之規轉
銳器重禮遇日有加焉親貴舊臣莫能間也或屏左右
相對談說至夜分不罷肅亦盡忠輸誠無所隱避自謂
君臣之際猶玄德孔明也
孝明時辛穆遷中散大夫加龍驤將軍正光四年以老
啓求致仕詔引見謂穆志力尚可除平原相穆善撫導
民吏懷之
孝莊時辛雄為尚書左丞詔雄為關西賞勲大使未行
之間會爾朱榮入雒及河隂之難潛竄不出帝欲以雄
為尚書門下奏曰辛雄不出存亡未分帝曰寧失亡而
用之不可失存而不用也遂除度支尚書加安南將軍
出帝時崔猷以性鯁直有軍國籌略累遷司徒從事中
郎既遭家難間行入關及謁魏帝哀動左右帝為之改
容目送曰忠孝之道萃此一門即以本官知門下事
後周太祖時柳敏初為河東郡丞及帝克復河東見而
器異之乃謂之曰今日甚喜得卿也即拜丞相府參軍
事俄轉戸曹參軍掌記室每有四方賓客嘗令接之爰
及吉凶禮儀亦令監總又與蘇綽等脩撰新制為朝廷
政典遷禮部郎中
唐瑾父永博涉經史容貌甚偉太祖聞其名乃貽永書
曰聞君有二子曰陵從横多武略瑾雍容富文雅可竝
遣入朝孤欲委以文武之任因召拜尚書員外郎相府
記室參軍事軍書羽檄瑾多掌之從破沙苑戰河橋竝
有功封姑臧縣子
隋高祖受禪以蘇威兼納言民部尚書威上表陳讓詔
曰舟大者任重馬駿者馳遠以卿有兼人之才無辭多
務也威乃止
許善心初仕陳為通直散騎常侍聘於隋遇隋高祖伐
陳禮成而不獲反命累表請辭帝不許留縶賓舘及陳
亡帝遣使告善心素服號哭於西階之下藉草東向經
三日勅書唁焉明日有詔就館拜通直散騎常侍賜衣
一襲善心哭盡哀入房改服復出北面立垂涕再拜受
詔明日乃朝伏泣於殿下悲不能興帝顧左右曰我平
陳國唯獲此人既能懷其舊君即是我誠臣也勅以本
官直門下省賜物千段皂馬二十匹
煬帝初為晉王榮毗先為華州長史時晉王於路次密
置馬坊毗遏絶其事帝即位拜治書侍御史帝謂之曰
今日之舉馬坊之事也無改汝心帝亦敬之毗在朝侃
然正色為百寮所憚
唐太宗貞觀六年閏八月乙卯宴近臣於丹霄殿樓帝
甚懽謂長孫無忌曰王珪魏徵往事息隱諸臣見之若讎不
謂今者又同此用之何慙往烈然徵不許我為非我所
以重之徵再拜曰陛下惟導臣使言臣所以敢言若陛
下不受臣亦何敢犯龍鱗觸忌諱也帝大悦夜分乃散
各賜錢帛有差
憲宗時武元衡元和二年正月拜門下侍郎平章事帝
為太子時知其進退守正及用為宰相甚禮信之
吕元膺為給事中元和四年十月以為同州刺史入謝
憲宗問以時政得失元膺奏詞論甚激切帝嘉其剛正
翌日謂宰臣曰前日朕問時政得失元膺有讜言直氣
今欲留在左右使言得失卿等以為何如李藩裴垍進
賀曰陛下納諫超冠前王乃宗社無疆之福臣等不能
廣求直士又不能數進直言孤負聖心合當罪責今請
以元膺為給事中以備顧問帝悦而從之
李絳為翰林學士既盡心規益憲宗每有詢訪多協事
機猶以中人之故命守戸部侍郎吐突承璀恩寵莫二
用絳為宰相前一日出承璀為淮南監軍翌日以絳為
中書侍郎平章事同列李吉甫便辟善逢君意絳梗直
多所規諫故與吉甫大不同時又傳言吉甫通於承璀
故絳尤惡之帝察絳忠直守正自立故凡絳論奏多所
允從
晉高祖時顔術為河陽節度副使知州軍以父病棄官
而去帝以術在外急於用徵為文昌正郎樞密學士遣
連帥促之術至闕且辭曰臣本書生不通軍旅恐不稱
其職未知何人悞逹陛下必望放臣從其私養之願足
矣高祖曰朕自知卿非他人薦也
周世宗時王朴為左諫議大夫知開封府事初帝以英
武自任喜言天下事嘗憤廣明之後中土日蹙值累朝
多事尚未克復慨然有包舉天下之志而皆嘗計事者
多不諭其旨唯朴神氣勁峻性剛決有斷凡所謀畫動
愜上意繇是急於登用尋拜左散騎常侍端明殿學士
知府如故
册府元龜卷七十五
