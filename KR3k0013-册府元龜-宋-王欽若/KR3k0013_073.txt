册府元龜卷七十三宋王欽若等撰
帝王部
命相第三
唐肅宗至德元年七月即位於靈武以御史中丞裴冕
為中書侍郎同平章事
二年正月以憲部尚書李麟同平章事
二月以前憲部尚書致仕苗晉卿為左相(晉卿天寳末為憲部尚書)
(屬禄山叛逆楊國忠以晉卿有時望出為陜州刺史晉卿辭疾不行因而致仕及朝廷失守衣冠流離道路多)
(為逆黨所脅自陳希烈張均已下數十人盡赴雒陽晉卿潛逃山谷南投金州會肅宗至鳳翔手詔追晉卿赴)
(行在所即日拜為左相國務悉以咨之)
五月以諫議大夫張鎬為中書侍郎平章事
十一月以左相苗晉卿為中書侍郎平章事
十二月制曰尚書左僕射兼武部尚書平章事子儀才
光三傑功格十臣克焯皇威載昌大業可司徒兼尚書
左僕射司徒兼戶部尚書平章事光弼全德挺生英材
間出干城禦侮坐甲安邊可司空兼兵部尚書並平章
事如故
乾元元年五月以太常少卿知禮儀事王璵為中書侍
郎平章事
二年三月甲午制曰出納絲綸是稱喉舌調和鼎飪必
在鹽梅况艱難之際擇賢必資於選衆密勿之地論道
固期於得人兵部侍郎吕諲間氣挺生宏才迥發訥言
敏行強識博聞謀猷出三傑之先德業處五人之上久
在朝列尤推審慎復得釣璜之慶宜膺補衮之求可同
平章事
乙未又制曰出納帝命經綸王言兆若見於非熊位必
登於仲虺行御史大夫兼京兆尹李峴朝廷碩德宗室
藎臣中書舍人兼禮部侍郎李揆文房學府命代挺生
行戶部侍郎兼御史中丞第五琦武庫智囊應期間出
皆中和秀氣維嶽降靈可以宣暢謀猷闡宏體要庶得
道光風力名重伊臯俱當入夢之辰共舉從繩之直既
用立汝宜其弼予峴可行吏部尚書揆可中書侍郎琦
可戶部侍郎並平章事
上元元年五月制曰宰輔之重陶鎔所寄用諧時望必
藉素名是以殷登左相伊尹成乎一德漢命舊臣孔光
由其再起蓋以上扶皇極下庇蒼甿永懷寅亮之美實
屬股肱之任特進守太子太𫝊上柱國韓國公苖晉卿
衣冠宿望廊廟公才體文雅之宏量負經通之遠識累
踐臺閣久彰名器自艱難之際協贊有勞早契風雲之
期備陳康濟之術頃以疲疴固辭樞務重違誠懇之志
爰假優崇之秩雖訏謀暫間而夢寐無忘今戎事猶虞
蒸人未乂漢將且聞於辭第留侯豈遂於停飡成余社
稷之本懿爾勲庸之望固可勉行新紱載珥舊貂宜罷
輜車之禮俾膺黃閣之政可行侍中
二年二月制曰弼予之選審象是求天步未平廟謨尤
切必資明表佇以佐時畫一之材取則不遠正議大夫
前河中尹徐國公賜紫金魚袋蕭華公輔成名承家繼
業詞標麗則德藴謨明道開雲霧之光節貫嚴凝之序
早登臺閣多識舊章再履宫坊先知至行致君望美閱
相求能且推伊陟之賢更啟漢臣之閣還依日月佐理
隂陽俾參政於紫宸用建中於黃極可中書侍郎平章
事集賢殿崇文館大學士兼修國史
四月制曰致君惟善輔德在和必俟三台之明用增九
鼎之重彜倫所屬元氣是調乃眷公才作予良弼銀青
光禄大夫行尚書吏部侍郎裴遵慶體凝精粹理暢黃
中學奥全經詞深大雅行歸於簡節固其貞公輔之望
攸先古人之風非遠累階朝序久踐天臺凡所彌綸多
為故事咸有斯在王猷是經庶弘翼善之功克濟艱難
之運登榮瑣闥參政兩闈宜輟山公之啟以光說命之
求可行黃門侍郎平章事
元年建辰月戊申詔曰天位惟艱廟謨是切委在公輔
正于四方佇鼎實之能調補衮章之有闕眷求勵翼式
允僉諧朝議大夫行尚書戶部侍郎兼御史中丞上柱
國許昌縣子賜紫金魚袋充度支等使元載清明在躬
貞固幹事信必可復文而不華凖繩朝端金玉王度不
有其善遹觀厥成固是生靈之傑咸推宰輔之器執兹
大政叙以彜倫建中于人莫匪相爾丹青神化參議兩
闈宜書一德之篇俾恊贊𢋫歌之美可平章事兼集賢
殿崇文館大學士脩國史餘如故
代宗寶應二年正月制曰搆廣厦者審象於宏材經萬
邦者注意於良弼自非道符夢卜名冠簪裾何以允副
虛求式諧時望銀青光禄大夫京兆尹判度支充勾當
度支等使上柱國彭城縣開國伯劉晏應期生德維嶽
䧏賢文為君子之儒器藴通人之量學苞前典志在於
直方詞蔚古風義存於比興自兼京劇職總均輸變而
能通弘適時之務居難若易多濟物之心頃者戎事方
殷軍賦惟錯率皆倚辦每務推誠寇難初夷皇猷咨弼
周王佐國必自於天官漢代登台咸由於亞相宜應選
衆之舉用成亮采之功可金紫光禄大夫吏部尚書平
章事勲封及度支等使並如故
廣德元年十二月以檢校吏部尚書兼宗正卿李峴為
黃門侍郎平章事
二年正月以前右散騎常侍王縉為黃門侍郎太常卿
杜鴻漸為兵部侍郎並平章事
大歷十二年四月制曰體國經務亮采惠疇以遂萬物
之宜以刑四方之禮彌縫衮職金玉王猷平景緯於台
階濟鹽梅於鼎飪必先時俊允膺旁求朝議大夫守太
常卿兼修國史賜紫金魚袋楊綰贍學懿文崇德廣業
表微藏用適務知章朝議郎守尚書禮部侍郎集賢院
學士上柱國賜紫金魚袋常衮志業貞諒理識宏深守
正居中確乎難奪頃以戎車未戢方事仍殷永言庶政
有乖彜叙今將本俗刑教澄源振綱宣九德以阜成張
四維而翼贊洽于僉論咨爾具瞻往副審象之誠懋緝
時雍之化綰可中書侍郎平章事集賢殿崇文館大學
士修國史散官勲如故衮可門下侍郎平章事太清太
微宫崇玄弘文館大學士散官勲賜如故(初綰為吏部侍郎典選公)
(平以清貞自守元載心疎忌之奏以為國子祭酒代宗知之遷為太常卿充禮儀使以觀其效用載既伏誅乃)
(拜之綰久積公輔之望及詔出朝野相賀衮為禮部侍郎集賢院學士載之得罪令衮與劉晏李極等鞫之獄)
(竟遂有是拜)
德宗以大歷十四年五月癸亥即位閏月甲戌以新除
河南少尹崔祐甫為門下侍郎平章事崇玄館弘文館
大學士太清宫太微宫使(時常衮獨當樞務祐甫為中書舍人議喪服與衮異同堅)
(諍不服衮乃奏貶祐甫潮州刺史内議太重改授河南少尹時郭子儀朱泚俱以功高為相密勿之議莫得聞)
(知而衮假署二人之名及詔出子儀及泚皆表明其不直有詔逐衮潮州刺史而以祐甫為相兩換其職)八
月祐甫改中書侍郎集賢殿崇文館大學士脩國史平
章事如故以通州司馬司正楊炎為門下侍郎平章事
崇玄館弘文館大學士太清宫太微宫使初炎為吏部
侍郎兼史館脩撰元載為相引炎親重之載敗炎貶道
州司馬德宗初即位議用宰相崔祐甫薦炎有文學器
用帝亦自聞其名故特徵拜又以懷州刺史喬琳為御
史大夫平章事京畿觀察使
建中二年二月以門下侍郎平章事楊炎為中書侍郎
平章事脩國史以御史大夫京畿觀察使盧杞為門下
侍郎平章事
七月以前永平軍節度使張鎰為中書侍郎平章事
三年十月以吏部侍郎關播為中書侍郎平章事
四年十月帝在奉天以戶部尚書兼御史大夫荆襄江
西等道都元帥統軍長史蕭復為吏部尚書侍郎兼御
史中丞荆襄江西等道都元帥判官劉從一為刑部侍
郎京兆府尹曹參軍翰林學士姜公輔為諫議大夫並
平章事
興元元年正月以吏部侍郎盧翰為兵部侍郎平章事
貞元元年七月以劍南西川節度使張延賞為平章事
初駕幸奉天延賞陳謨供獻頗效忠力及駕至梁州倚
劍南蜀川為根本即拜延賞為中書侍郎同平章事至
是劉從一有疾乃徵延賞入輔(大歴末吐蕃寇劍南李晟領神策軍戍之及還)
(攜倡妓歸延賞追之晟深憾焉晟既建大功以中書令鎮鳳翔表稱宿故懼延賞之至朝廷以其功高為之免)
(延賞相拜左僕射)
二年正月以散騎常侍劉滋給事中崔造中書舍人
齊映各守本官平章事
三年正月以左僕射張延賞平章事延賞既與李晟有
隙因浙東西節度使韓滉来朝滉嘗奬遇晟又知帝欲
相延賞而有阻乃因會讌說晟使釋憾遂飲極歡且使
晟稱延賞於帝前於是復加平章事是月又以兵部侍
郎柳渾平章事仍判門下省事又以前檢校禮部尚書
陜虢觀察使李泌為中書侍郎平章事
五年二月以大理卿董晉為門下侍郎御史中丞權判
戶部侍郎竇參為中書侍郎並平章事
八年四月以尚書左丞趙憬兵部侍郎陸贄並為中
書侍郎平章事
九年五月以義成軍節度使賈耽為尚書左僕射尚書
左丞盧邁守本官並平章事
十二年十月以右諫議大夫崔損給事中趙宗儒並平
章事仍賜紫金魚袋
十四年七月以工部侍郎鄭餘慶為中書侍郎平章事
十六年九月以太常卿齊抗為中書侍郎平章事
十九年三月以淮南節度使檢校尚書左僕射平章事
杜祐為檢校司空平章事太清宫使十一月以太常卿
高郢為中書侍郎吏部侍郎鄭珣瑜為門下侍郎平章
事
順宗貞元二十一年正月丙申即位二月辛亥詔曰宰
相之職寅亮緝熙導陰陽之和贊天地之化裁成百揆
總領庶官非道契時中識通理本則何以敷暢皇極阜
安羣黎朕以𦕈身嗣守丕業思立人紀以承天休其代
予言允屬良弼朝議郎守吏部郎中騎都尉賜緋魚袋
韋執誼孝友忠肅自誠而眀茂實本於宗師英華發於
事業久參内署動直静專累踐中臺職脩事舉克有公
望冠於羣倫以予冲人恭默思道是用命爾納誨弼違
必能行四方之風成天下之務祗服乃職厥惟欽哉可
守尚書左丞平章事賜紫金魚袋(初執誼為翰林學士知待詔王叔文幸於)
(東宫傾心附之叔文亦欲自廣朋黨密與交好至是遂特用為相)
七月制曰輔弼股肱之臣所與共成天功左右邦治者
也朕承至尊之重居羣后之上夙興寅畏不敢康寧思
所以統天人之和彰祖宗之烈以行四方之政以遂萬
物之宜敷求哲人以輔台德銀青光禄大夫守太常卿
充禮儀使上柱國鄭縣開國公杜黃裳弘深易簡資博
厚之德朝議郎檢校左散騎常侍兼左金吾大將軍充
左街使雲騎尉賜紫金魚袋袁滋冲茂精微體誠眀之
性咸以器業閎茂服在大僚祗事先朝克荷休命識逹
道奥文為國經固可以儀刑具僚參綜庶務寅亮天下
毗予一人罔不同心以輔乃辟黃裳可門下侍郎平章
事滋可中書侍郎平章事
憲宗永貞元年八月制曰有天下者曷嘗不選賢與能
納于輔弼用又厥辟以和羣生所以叙彜倫平憲度建
用皇極底乎雍熙者也朕祗若大訓圖任舊人疇咨庶
工用佐予理朝議大夫守尚書左丞輕車都尉賜紫金
魚袋鄭餘慶全器茂學蹈中秉直易則可久和而不流
嘗踐禁闈亦恭衮職每盡王臣之節實彰君子之風服
於大僚克有休問洎綜理會府紀綱郡司率繇舊章協
于成式固可以儀刑庶尹寅亮天工可平章事
十二月制曰朝廷者天下之楨幹宰輔者王化之根源
朕夙寤晨興講求為治之本思所以仰承宗廟之重俯
協億兆之心諧和隂陽茂育區宇以貞百度以序九疇
佐子成功實頼良弼具瞻之地公望攸歸朝議大夫守
中書令翰林學士上柱國賜紫金魚袋鄭絪乘仁迪哲
守約居易懿以文德擇乎中庸體元和之淑姿服大雅
之眀訓累登班序休有令聞羽儀周行黼藻王度洎發
揮綸翰典職禁闈以温文雅麗之才居獻納論思之地
從容中節密勿盡規先朝任能委遇斯重恪恭夙夜縣
歴歲年誠節貫於屯夷茂勲參於顧託名書彜鼎心著
丹青朕祗膺睿圖誕受眀命弘宣大典澤潤鴻猷保乂
於一人儀刑於萬國簡于朕志用選厥勞圖任舊人以
輔乃辟疇咨四嶽罔不僉同宜膺弼亮之任式懋彌綸
之績於戲為君之難在乎舉而不任為臣之患在乎知
而不言事舉其中政脩其本永綏厥位時乃之休可中
書侍郎平章事兼集賢殿大學士
元和二年正月制曰惟人代工與物施化財成者元首
輔翼者股肱况國之號令本於内史政所關决審於黃
樞爰發四方用寧庶績必求同德資以弼予朝議郎尚
書戶部侍郎天水縣開國子賜緋魚袋武元衡挺生偉
才克振前緒蹈禮合樂謙厚端和居暗室而不欺處巖
廊而益重文能合凖吏必立程再司石室之圖遂踐春
華之署故事可舉嘉猷日新爰委地征實惟邦本勤於
小物弘以大綱一心不移於吐茹衆務必歸於領會欝
此時望稱為名臣朕祗奉鴻休懼于負荷居則神眀之
隩位當億兆之尊嘗恐眀不燭幽慮不及遠一物未獲
萬方在予書不云乎臣作朕股肱耳目是用命爾處兹
弼諧爾其慎於將命勉於規誨必思衮闕無或面從直
哉惟清副我眀命可朝議大夫守門下侍郎平章事賜
紫金魚袋(憲宗為太子時知元衡進退守正及用為宰相甚禮信之)
又制曰昔周宣王思弘文武之道則以申甫代天工漢
宣帝思振祖宗之風則以邴魏執邦柄是以克紹前烈
俱稱中興朕以𦕈身託于人上亦思所以纉列聖之緒
致太階之平懷柔四夷親附百姓將成莫大之業遂獲
非常之才授之鈞衡俾作舟楫銀青光禄大夫行中書
舍人翰林學士上柱國李吉甫符彩外發清眀内融體
仁而温抱義而俊識洞精賾知皇王政理之源學該古
今窮天人相與之際自擢于綸閣列在禁闈鼓二變之
文潤色王度總五材之用參贊廟謨化俗思邁於成康
致君願及於堯舜當注意之所向每罄心而俾陳深中
不回獨立無懼經綸嘗見其道遠激切多至於涕零王
綱以張蜀寇斯殄左右密勿實由嘉言䧏神而生輔朕
為理調三光以序六氣遂物性而熙帝猷是為中樞思
我大本命爾俞往其惟勖哉於戲宰輔之任安危所繫
百辟為憲萬邦所瞻與其眀察以為公不若嚴重而有
制與其將順於甚美不若拯救於纖違審涇渭以序人
倫謹繩墨以示天下交泰之運其在斯乎敬聽朕言以
踐乃職可守中書侍郎平章事
三年九月以山南東道節度使檢校尚書左僕射同平
章事燕國公于頔為守司空平章事(初頔專有漢南之地不奉詔旨擅總)
(兵據南陽德宗為之旰食反憲宗即位威肅四方頔稍戒懼至是来朝故有是命因以裴均代為節度使)
是月以戶部侍郎裴垍為中書侍郎平章事(初垍罷翰林學士憲)
(宗知垍好直信任彌厚因李吉甫出鎮淮南遂以垍為相)
四年二月制曰皇王理本繫於輔弼内以熙庶績釐百
工外以撫四夷式羣后三五已䧏崇替繇之朕祗荷丕
圖思底于道夙夜惟厲登延俊賢若涉大川俾作舟楫
朝散大夫守給事中上柱國李藩天鍾萃美氣禀清英
信任言前行為人表藴經邦之識度發自眀誠見理道
之根本欝為公器學深旨奥文以忠貞大玉斯寶于東
序朱絃可薦於清廟廣則難挹剛則有容處衆無溷其
風標存簡較推其名節累登華署克贊彌綸擢授左丞
專聞駁議永為股肱之任翼亮是資必求其人豈限嘗
次黃樞選重僉曰宜之爰舉朝章式副公望於戲爾惟
率正邪罔不懲惟匪躬直誠可以事上惟秉鈞平施可
以致和毗予一人允理三事懋乃攸績永孚於休可朝
議大夫守門下侍郎平章事賜紫金魚袋
五年九月制曰夫宰相之任上以代天工輔佐之宜下
以立人極爰得忠正方膺股肱正議大夫守太常卿上
柱國襄武縣開國侯賜紫金魚袋權德輿器度端實智
識通敏學成師法文為國華素履嘗踐於貞方黃中允
合於易簡自出入清列茂著嘉猷名利無屑於中懷風
雨不易其常性驥騄之質嘗識於遠途鸞鳳之姿宜巢
於阿閣期於致理推之至公寵以春卿掌我樞務輔天
地之德俾化及清寧道隂陽之和使物靡疵癘予違汝
弼言無面從君可臣否事已心許用佇弘美式副虛懷
可守禮部尚書平章事散官勲封賜如故
六年正月制曰輔弼之重邦家所屬寄深垣翰則外撫
諸侯望切股肱則入熙庶績迭居其任厥惟舊哉前淮
南節度副大使知節度事管内支度營田觀察處置等
使金紫光禄大夫檢校兵部尚書兼中書侍郎同中書
門下平章事揚州大都督府長史上柱國趙國公食邑
三千戶李吉甫弘經遠之才研極深之慮脱落細故洞
開中懷文稽典謩學升堂室洎司我密命言屢表於獨
眀參予衮職道每彰於孤直貢其誠節竭以公忠墜典
載張彜倫攸序輔予不逮懷之豈忘曩以江淮大都吳
楚雄鎮歲屬艱食人多愁聲是假全才用康疲俗下流
乎水利不憚乎勞心故矗以長塘瀦其天澤變舄鹵為
稻梁之壤致蒸黎有衣食之原吏守成規人無遷志庶
富之教既宣於封内輔相之宜俾及於天下顧兹重務
屬於良臣去其外職之繁專以中樞之任至於别館良
史之褒貶内殿集賢之清秘爰舉舊典式洽新恩無曠
厥官往踐乃位可中書侍郎平章事兼集賢殿大學士
兼脩國史
十二月制曰司重柄者允屬於長材熙大猷者固資於
端士朕纉承鴻緒撫有萬方夙夜祗勤懼遠於道故每
注意宰輔勞懷夢想誠以得失之效邦家所繫疇若僉
論簡予深衷必惟其人是舉成命朝議郎守尚書戶部
侍郎驍騎尉賜紫金魚袋李綘質秀珪玉文含采章抱
器挺生居貞特立有史魚秉直之操勵山甫匪懈之誠
忠孝兩全學識兼茂清標可以範雅俗正氣可以肅羣
倫頃自周行俾參密命動必以義知無不為謇謇懷經
濟之心孜孜陳遠大之略言無隐避名則静專貫于始
終其道一致地卿之貳爰委典司理財先示于簡廉利
物每懲于聚斂經通立制器用彌光臺閣之間欝有公
望是宜權衡百度宰理庶工允副具瞻掌我庶務於戲
予欲驅人俗以躋富夀感人心而致和平爾尚脩眀憲
章宣布德澤必廣大其志無皦察為公任之以職無忘
陳平之言苟便于人勿憚蕭何之請敬兹寵擢其懋戒
哉可朝議大夫守中書侍郎平章事
八年二月制曰邦國興理將相是咨選衆而舉思賢俾
乂故有台臣外撫宣力以靖於四方衮職迭居懋功復
凝於庶績允兹崇踐爰屬上才前劍南四川節度副大
使知節度事管内支度營田觀察處置統押近界諸蠻
及西川八國雲南安撫等使銀青光禄大夫檢校吏部
尚書兼門下侍郎同中書門下平章事成都尹上柱國
臨淮郡開國公食邑二千戶武元衡粹厚端莊簡易恒
一有成名之道以致用有宏茂之略以佐時直方自得
於性術操尚不愆於風雨加以懿文合雅聚學承師通
禮樂刑政之源逹古今㳂變之要歴登華貫休問穆然
洎處鈞衡中立不倚致君思堯舜之盛脩職以邴魏為
宗翼戴之勤夙夜彌亮彜倫攸叙鼎飪載和益部大藩
比伏兼濟而能布宣威惠撫控蠻髦縣道輯寧疲黎安
息推心而士皆率附正巳而人自嚮方臨之累年理有
異等朕以出納王命緝熙帝圖總庶官之職業為百度
之扄鍵惟此重任屬于黃扉分憂遂輟於殿邦具瞻再
歸于碩望爾尚行之以中正煦之以和平毗予一人膏
潤天下祗服禮命無替令猷可守門下侍郎平章事兼
崇玄館大學士充太清宫使
九年六月制曰虞以為盛猶咨五臣殷之用興亦頼三
后朕勵精恭己十載于兹嘗以國鈞委之公輔務熙庶
績敢怠旁求思欲左右有人在廣股肱之任歴選列辟
洎于草澤冀獲能賢俾弘正道今兹所命允屬至懷河
中晉綘慈隰等州節度度支營田觀察處置等使正議
大夫檢校禮部尚書兼河中尹御史大夫上柱國高平
縣開國子食邑五百戶賜紫金魚袋張弘靖德禀精微
器含冲用温恭諒實眀允克誠素推君子之風雅有大
臣之體藴積稽古之學發揮經緯之文嘗司朕言動協
謨訓歴踐清貫具揚淑聲爰統方州載膺節制奉法遵
道勤公忘私人無不懷績用丕茂予欲正百工之理開
太平之階若臨巨川以重舟楫是用命爾參列中台每
念臣隣之規以貞棟崇之吉少翁積慶嗣德漢廷文子
勤身繼主晉室爾惟朝夕納誨以翊朕躬是資衮職之
勤式重緇衣之美仍帥司寇之屬俾靖臯陶之刑懋宣
厥繇往踐於位可刑部尚書平章事散官勲封如故
又制曰弼成大化參叙彜倫克光元首之眀斯其股肱
之任所以不自暇逸務求賢能式重舟楫之才以弘經
濟之道疇若予采僉諧乃公中大夫守尚書左丞上輕
車都尉賜紫金魚袋韋貫之清眀在躬禮樂之器藴珪
璋特逹之德茂廉正博雅之觀静而知微動必有守凡
踐列位備聞嘉猷當官而行臨事而斷道可正于風俗
望彌積於朝倫是宜和静隂陽紀綱邦國命作心膂列
于台階夫能慮四方揆百事愛利萬物辨論羣材公以
忘私時乃之職而况圖靖藩服繫在廟謀爾惟順下以
訓人奉上以宣力因衆功而致用熙衆志以為心朝夕
獻可否之誠經綸底文武之績祗膺厥服勿懈于時可
守尚書左丞平章事散官勲賜如故
十年六月制曰輔相之任重作予股肱經濟之才難在
人耳目苟非慮研物表識洞事先則何以出納中樞平
章大政詢於時論僉曰汝諧朝議郎守御史中丞兼尚
書刑部侍郎飛騎尉賜紫金魚袋裴度勁正循道清眀
秉彜文融菁華行茂枝葉居然廊廟之器出於領袖之
門西掖司言南臺執憲嘗陳眀略屢告嘉猷實宣力以
徇公能外身而憂國霜雪無改風雷有恒朕欲旋觀其
能眀試於事俾歴戎閫載馳使軒王澤渙汗以遐宣軍
情密勿而上逹將議抽擢因罹震驚崇道德之藩籬士
有致命資忠信之甲胄兵無容刃人具瞻爾天方賚予
昆命于龜爰立作相爾其展四體堅一心廣其道以用
賢厚其風而易俗五兵未戢爾惟保定武功百姓未康
爾惟勤䘏人隐臨事必斷當官而行濟台階以至平補
衮職之有闕光膺慎選其戒之哉可朝議大夫守中書
侍郎平章事(度知制誥時田弘正初以魏博順命度宣慰弘正軍中及見境内百姓布揚德澤上)
(下感悦還奉稱旨度勁辨能言軍國情體通逹物情尤尚感激繇是將帥多悦自淮西行營還帝益聽信猶以)
(武元衡輩在尚未用度以瘡卧二十餘日詔以)(衡遇害便以大計屬度度初兵宿第中中使日至未拜相)
(先一日遣使詔度不用到宣政參暇便来延英候對及見念問周悉眀日又召使受制命時外集天下兵而内)
(有大恐及度任政人情始繫以安危)
十一年二月制曰朕觀古先哲王興化致理未嘗不選
建良弼熙寧庶政俾之敷陳大猷左右乃辟者也朝議
郎守中書舍人權知禮部貢舉輕車都尉賜緋魚袋李
逢吉疏通而守於經制質厚而輔以文華貞恒自居和
易待物體賢人之志業茂端士之風規履歴班行發揮
事任厥心匪懈所至有聲自彌綸粉闈駁正瑣闥且司
言於左掖當納訓於東儲誠明一貫聞望旁洽俾司貢
士亦著嘉聞方今外興不得已之師内有不獲安之俗
嘗忘食於將旰每求衣於未眀冀清原野之誅用止干
戈之役登爾輔弼代予憂勤爾宜敷至化於吾人告嘉
猷於厥后銷弭氛祲導迎和平事有不舉其中政或未
孚於下爾惟啟沃無乃面從可朝議大夫守門下侍郎
平章事賜紫金魚袋(時逢吉知禮部貢舉既策試未牓第其名而有是命禮部尚書王播)
(署而出之)
是年十二月制曰上宰參職所以法三台之耀中樞議
政在乎遂萬物之宜朕獲承鴻休思建皇極翼沃心而
納誨嘗注意以求賢通議大夫尚書工部侍郎知制誥
翰林學士上柱國清源縣開國男食邑三百戶賜紫金
魚袋王涯動直静專踐方居易挺歲寒之勁質抱夙夜
之端誠言皆守中慮每經遠屬者禁垣揮翰五字日宣
選部持衡九流風動薦居肘腋之地歴試股肱之才進
嘗伏於青蒲出不洩其温樹牟融得大臣之節毛玠有
古人之風詢廟算以生知論兵鈐而暗合方今我車尚
駕郊壘猶多必候清眀以消氛沴是用付以機密陟于
崇高爾其發號令以靖其四方陳便宜以寬于百姓行
臺閣之故事弘朝廷之大體秉德以立徇公不回予一
人垂拱而理敬聽成命懋哉戒哉可守中書侍郎平章
事
十二年七月制曰成萬方之化通天下之志緝熙帝載
昭暢玄猷在于股肱之臣共凝治本旁求時彦以叙彜
倫朝散大夫守尚書戶部侍郎上護軍賜紫金魚袋崔
羣粹密由道端莊保和本清眀之上才體博厚之重德
學貫通儒之業詞含大雅之風居敬有恒循性能斷自
承密命職參内廷高文煥發于綸言敏識詳逹于國典
伏奏無撓直躬不回勤勞八年始終一致春闈取士必
後其浮華地官理財能制於輕重儉以約己忠惟事君
才適而用深望積而實著風猷己洽于人聽倚屬方注
于朕心乃膺審象之誠以副具瞻之望况姦兇叛逆尚
駕我車未眀求衣思戢干櫓爾宜酌古今之要舉刑政
之中艱厥位以代天工陳其謨以眀皇極敬兹重命往
踐台階可守中書侍郎平章事
十月制以淮南節度副大使知節度事管内度支營田
觀察處置等使銀青光禄大夫檢校尚書右僕射兼揚
州大都督府長史御史大夫江夏縣開國侯李鄘為門
下侍郎同平章事
十三年三月詔曰致理之道王者猶盡其心弼成之功
輔臣所以宣力皇極是建蒼生乃安敷求實難倚任斯
重將付大政必惟僉諧正議大夫守御史大夫上柱國
成紀縣開國侯食邑一千戶賜紫金魚袋李夷簡才稱
通眀性本嚴重守以正直傳之文華羽儀朝端晃耀宗
籍早司邦憲爰總地征糾逖無間于避強經費克均其
定制中立不撓孤標出倫聳善激貪法行令肅自鎮漢
上洎臨蜀川儉德載彰清規一貫山嶽比厚風雷有恒
勵貞俊以理心竭忠勞而奉上人望汲黯印歸趙堯俾
之持綱萬目皆舉固可以參綜庶務允釐百工燮和隂
陽宣發號令是申眀命陟于台階於戲誠積爾躬夢協
朕志虛己將求其弘濟鯁言罔懼于咈違道必舉中位
無苟曠膺此寵擢敬哉戒哉可守門下侍郎平章事
十四年七月制曰贊天工而成光濟協帝力以致升平
非中和禀氣不能符燮諧之道非誠眀在躬何以庸弼
亮之位况今積妖己殄而邊鄙猶虞大化方行而里閭
未泰時欲舉百度甄羣材外經四夷内輯諸夏納之夀
域被以仁風代予之勤其孰克任眷求斯得是用命之
和陽三城懷州節度使朝議郎使持節懷州諸軍事守
懷州刺史兼御史大夫賜紫金魚袋令狐楚根於粹厚
著以端眀表山立之莊容洞淵停之精識文高雄富學
茂該通自頃揮翰掖垣持槖禁署常延造膝屢竭啟心
發言必誠臨事無惑藹是公望居然國楨及剖符近郊
兼暢牧人之術杖節分閫尤深馭衆之才謂器適中外
效宣文武宜展舟楫之用式登鼎鉉之司管于中樞持
我大柄於戲輔翼之任人臣極崇未至而重議有歸既
處而其名罕副萬務攸託朕何頼焉爾其敬聽此言深
思其道行致君之志始終勿渝以報國為期夙夜益勵
無俾厥后有慙知臣可朝議大夫守中書侍郎平章事
八月制宣武節度守司徒兼侍中韓弘可守司徒兼中
書令以弘堅辭戎鎮故也
穆宗元和十五年正月即位是日制曰廊廟之任萬邦
所瞻調一氣之和序五材之用出納王命發揮帝猷簡
求賢能弘我理本朝議郎守御史中丞飛騎尉襲徐國
公賜緋魚袋蕭俛識通化元道契休運有戴君峻節之
志秉見義匪躬之誠代襲公台族高軒冕學冠古今之
要詞深雅誥之宗嘗事先朝職居宥密奏議無撓忠勞
益彰洎執憲南臺肅清朝序休望彌洽直聲日聞朕方
臨萬邦思致于理若涉大水浩無津涯將務簡以安人
欲息兵而論道審象而授其代予勤爾其端志絶私去
末崇本叙禮樂于邦國正風教于人倫舉其鈞衡眀示
天下無俾一德專美于殷爾其敬之奉我成命可朝散
大夫守中書侍郎平章事仍賜紫金魚袋
又制曰賚於良弼期有濟人必惟才臣乃克成務况端
潔剛毅可以肅具寮敏裕周通可以熙庶績外無飾虛
之禮中有效實之誠簡于朕心乃命以位朝散大夫中
書舍人翰林學士武騎尉賜紫金魚袋叚文昌門襲忠
勲器苞才傑廣而不雜峻而能温脩詞每掇其菁華所
尚者風格發言必探于指要所貴者變通識古今理亂
之源知遐邇利病之本自掌文翰苑列籍金門出入五
年恭勤一致屬朕初承寶命屢進嘉猷諒我憂惕之懷
竭其公忠之志昨因召見更有詢咨造膝之言注意斯
得必能奉將命之大任申獻替于虛襟爰升鼎鉉之司
冀展舟楫之用於戲萬務之始九有所瞻將致治平可
不競勵爾其夙夜惟慮弼輔朕躬使四夷咸賓百度惟
理阜俗必蘇於瘁瘵審官無欝其賢能理當詳於幾深
道當固于久大惟自誠可以化物惟先己可以律人勉
哉戒哉無忝我首命之重可守中書侍郎平章事
八月制曰夫宰相者上調元化以亮天工下熙庶績以
輔君德未有心不直而能協於道迹不正而能致其君
必求斯人乃命以位朝議郎守御史中丞武騎尉賜紫
金魚袋崔植氣志凝遠風標粹清率性而行潔己以進
周歴臺閣藹然聲猷頃者姦臣未䧏利權方擅情惟刻
下其事將行而植獨能横抗申以駁議朕每嘉重不忘
于懷自膺寳圖俾掌邦憲又能悉心秉執造膝敷陳歸
于無私多所弘益爰擢作相冀能弼予於戲惟爾先太
傅當德宗始初清明首居相位克固直道至于今稱之
爾其嗣乃家法無廢朕命可朝散大夫守中書侍郎平
章事又制以中書侍郎平章事蕭俛為門下侍郎平章
事
九月戊午制曰懷大中者必誠其茂勲建茂勲者必極
其高秩朕虔守鴻業静思化源姑欲表忠節以勵為臣
舉勲籍以勸立志况乎位崇上相遇重先朝首陳宏圖
躬率羣帥克定妖孽坐清寰瀛得不再申衮崇昭示倚
注河東節度觀察處置等使金紫光禄大夫檢校尚書
左僕射兼門下侍郎同中書門下平章事大原尹北都
畱守上柱國晉國公食邑三千戶裴度材膺啓運道協
功偕一心盡忠百志歸正雖量包弘曠靡所不容而節
抱孤貞凛然難奪所以特承恩顧專委謀猷堅持其誠
獨立不懼在昔有晉厥功平吳惟茂先决策於中惟元
凱整旅于外兼能竝用度寔有之許國忘身勤亦至矣
自居重任出入六年及鎮太原聲績一貫朕永懷丕烈
乃睠舊臣將副深衷式加新命惟正三公之位在平九
土之司論道再光總戎益重毗我王室永孚于休可守
司空依前兼門下侍郎平章事
長慶元年二月制曰先朝正姦邪之罪刑海内之心既
承大勲付朕鴻業思欲述事繼志偃武脩文揚其耿光
屬在髦傑朝散大夫守尚書戶部侍郎知制誥翰林學
士上柱國建安縣開國男杜元穎識禀人秀才為國華
氣縝密以含章言清明而體要廉方不雜峻直無徒動
朗鍳而心運陽秋鼓雄詞而氣幹河嶽爰以精粹列于
内庭通賈生治亂之言逹管氏刑政之本未至高位蔚
為名臣間者妖孽相挺紛亂南北朝夕機命迅如風霆
而翰動若飛神無滯用思戢必盡其心力避榮常執其
謙光况處奉綴衣導揚訓命雅仗忠貞之志實有安定
之功本于忘身愛我以懷感激無隱切劘盡規既納誨
于三篇亦陳戒於六事朕嘗委以大政詢其遠猷研幾
必精應變嘗理布舊章于河朔推大信于昆夷無所不
諧實由密贊全器焜耀淑聲流聞升于台階允是瞻望
於戲昔爾先正為唐宰衡惟爾傳臧孫有後之慶秉邵
公是似之德宜纂舊服協于至公乃思貽厥之謀率攸
行之道扼制羣動衡平衆流俾人不迷時乃之績乃守
尚書戶部侍郎平章事散官勲並如故
十月制曰昔蕭何用新造之漢而能調發子弟完補敗
亡使關東糧餉不絶者以其盡得秦之圖籍而用知其
衆寡也我國家承十一聖之區㝢億兆人之生齒而曰
不能足食足兵朕甚懵焉則非惟調隂陽撫夷夏者不
欲侵泉貨之任而主會計較盈虛者不得參邦國之重
乎予將兼之允在能者諸道鹽鐵轉運等使大中大夫
守刑部尚書騎都尉大原縣開國男賜紫金魚袋王播
在德宗時以對詔入仕踐更臺閣由御史中丞尹京兆
掌縣官鹽鐵為春曹尚書乃長巴髳以控蠻蛋盡稱厥
職逹于予聞洎詔徵還便殿與語得所未得聞吾未聞
昭然發蒙幾至前席重委操剸鋩刃益精國有羡財而
人不加賦東師在野物力蕭然不有主張孰能戡濟是
用命爾作相仍以舊務嬰之爾其西備戎羌東定燕冀
内實九府外豐萬人百度羣倫罔不在爾於戲典謀訓
誥行之維艱邪正是非知之孔易予唯以不敏不明兹
用爾為股肱耳目又安能一二戒誨垂之空言爾其自
勵于爾心無令觀聽者論爾于鄉校可守中書侍郎平
章事依前充鹽鐵轉運等使
二年二月制曰朕聞御大器者登俊賢以為輔弼敷大
化者擢公忠以施政教故能成天下之務逹天下之精
俾三光宣明百度貞正我之倚注方得其人天實賴予
允副僉望尚書工部侍郎元稹珪璋茂器鸞鳳貞姿文
涵六義之微學探百氏之奥剛而有斷忠不近名勁氣
常勵於風霜敏識頗知於今古自擢居朝序休問再揚
不自飾以取容不苟安而回慮處直忘屈在屯若夷卓
然懷陶鑄之心豁爾見江湖之量間者司文禁署主朕
樞機每因事以立言累披誠而獻計心惟體國義乃忘
身深陳濟物之才雅見經邦之志朕思弘理本用洽生
靈式資康濟之材以暢和平之化於戲爾率于正則不
正者知慎爾進于善則不善者必悛惟直道可以事君
惟至公可以格物是兹數德毗予一人永孚于休以底
於道可平章事
又制曰涉大川者操巨艦不畏於洪波搆廣厦者揭雄
材乃安於棟宇朕祗奉神器尊臨萬邦思弼諧輔相之
臣致易簡雍熙之業爰擇舊德委之樞衡冀弘嘉猷以
闡玄化淮南節度副大使知節度事管内營田觀察等
使光禄大夫守司徒同中書門下平章事兼揚州大都
督府長史上柱國晉國公食邑三千戸裴度氣禀宏廓
材優康濟逹識高議兼明不渝儀刑可以光巖廊度量
可以方海嶽操握政柄弛張化權彛倫典謨合若符契
昔我先聖以武略深計中樞密勿委之廟堂四海咸理
朕仄席虛已勞懷宵旰禮命元老聞斯格言衷懷洞然
雲霧皆豁是用輟撫淮南舉之台衮换其戎律列自黃
扉秩崇上公望積師長寄爾以周召待爾以蕭曹任爾
以埏埴授爾以鈞衡於戲衽席樽俎之内堂室牖戶之
間無俟規臨可以觀察違爾宴息期爾折衝庶乎陰陽
協和品物昭泰惟言是納爾舉必從使益稷臯陶爾無
慙德垂衣南面我獲任賢無易斯言式遵明命可守司
空兼門下侍郎平章事(度拜淮南未行有徐方之變兼河北諸軍進退未一言事者亦)
(多以度出非宜及詔下人人望度尅日定理)
六月制曰朕聞天地洪罏致之者槖籥帝王大業成之
者股肱故堯舜垂衣禹湯恭巳弘道任德為予輔臣則
八表乂寧萬邦咸理故伊尹之舉臯陶之升庶績其凝
不仁自遠正議大夫守兵部尚書輕車都尉賜紫金魚
袋李逢吉大方比量中正持心真玉無瑕堅金在礪峻
節而高山可仰推誠而止水可觀剛柔所持吐茹無易
往以青宫齒學道我典墳儀刑式孚蘭茝馨茂洎升台
席翊奉先朝訏謨密聞獻替潛逹外順昭德中升至言
溫恭聿脩始終一貫朕嗣守丕業思得賢良將俟和羹
期於舊老易之襄漢居以南宫每詢嘉言啓沃惟久今
授之相印委以樞衡代天之工爾在專任於戲發號施
令選賢與能申于百辟之上行於四海之内朝無黨比
人絶澆浮白黑燦然淄澠不溷使巖廊重位揚我清風
弘宣大猷以暢王度可守門下侍郎平章事
三年三月以戶部侍郎牛僧孺平章事
敬宗長慶四年正月即位制曰理多務者必資經遠之
能總衆材者實在選舊而任疇咨輿議參詢廟廷果獲
誠臣副予虛位正議大夫尚書吏部侍郎上柱國渭源
縣開國男食邑三百戶賜紫金魚袋李程文含鍾律器
挺珪璋行已蹈常與物無吝早以詞翰密侍帷幄開弘
顧問發揮訓謩周旋臺閣閱歴中外秀造稱其得俊衡
鏡表於無私卑牧難踰深藏不耀朕荷負重搆祗守大
業自顧寡昧動遵先規委成台司不操將斵自居無悔
之地以馳至正之途而元輔勇於進類常思任人與其
自仕不若用賢命之僉求以名列上而程為舉首是必
至公爾宜謹繩墨以示諸侯平好惡以待多士秉彛倫
以澄躁競覈名實以鎮浮虛協睦乃僚無替朕命爰因
銓品之鍳載佇烹飪之功可平章事
又制曰昔周宣王漢宣帝思弘祖業克紹先搆用申甫
邴魏為相然後周道重熙漢德累洽朕以冲𦕈託于億
兆之上緬惟文祖玄宗之理若涉大水浩無津涯詢於
巖廊俾舉髦碩果得才傑副予虛求必惟其人乃命以
位朝議大夫守尚書戶部侍郎兼御史大夫判度支上
柱國賜紫金魚袋竇易直端厚静慤直方簡廉氣深而
和識敏而逹每去華而務實不為善以近名早以器能
揚歴中外司憲著紀綱之積廉俗垂惻隱之仁輟于天
官掌我邦計底慎材貨均節委輸賙給不窮贍濟皆足
國有大柄屬於全才况朕新臨寳圖萬物資始審像而
授其代予言爾尚弼予一人用底于道且漢以丞相調
兵食周以冡宰質歲成我國家雜用古制以重其事也
爾往欽哉無忝我成命可平章事判度支
寳歷二年二月丁未制曰朕周觀帝王之道春秋富則
倚附舊老享歴久則簡擢俊髦故我玄宗開元之始任
宋璟姚元崇之軰以調隂陽東封之後乃用李元紘張
九齡之儔以承法度洎予恭守大位于今三年巖廟藩
封建于左右前後皆皇祖聖父之人罔有易置况勲望
冠代器業絶倫副予揣論贊此休運凡百有位敬而聽
之山南西道節度觀察處置等使光禄大夫守中書門
下平章事兼興元尹上柱國晉國公裴度以忘家抵患
協于憲宗以匪躬不撓佐於先帝十拜相詔四登師垣
接士猶布衣之心悲時急戀闕之思價重乎内外名殷
乎華夷藉是風猷俾參大柄且滿吾志亦用僉聞於戲
君臣合符不可多得千載一遇猶為比肩爾宜援古以
自強垂後以居重文終之畫一平陽之并容諸葛持衡
之公相如引車之意率彼四子足為成人服兹昌言往
踐乃位可守司空平章事是月丙寅以中書侍郎平章
事李程攝中書令受册正衙宣制
文宗寳歷二年十二月即位庚戌制曰搆大厦者實先
梁棟之材濟巨川者必資舟楫之用朕越自藩邸庸期
大統夙夜震兢若蹈淵谷况齊思毗乂艱步甫寧上奉
山陵七月之期内停訏謨庶政之始俾我𦕈未寘之極
樞將恢興運之功俾協具瞻之望博閱名實獲兹忠賢
實帝賚予其誰與譲正議大夫行尚書兵部侍郎知制
誥充翰林學士上柱國賜紫金魚袋韋處厚體道為徒
見義為勇居易以行古至和而不流冰霜挺松栢之姿
貞白秉珪璋之德文揮風雅學該儒玄器洽而保之以
謙識眀而用之以晦選自經藝侍于穆宗擢司密命實
贊先帝壹彼直操彰其遠猷臨危勵難奪之誠推忠備
弘益之道屬者變生宫掖謀俟經綸首參底定之功載
竭忠貞之效雪憤横涕披肝貢詞約我以禹湯罪已之
勤博我以古人致理之要聽必感動悉其條陳洪纖靡
差夢卜斯協必能式是中外啓兹雍熙俾予冲人克遂
垂拱是用擢升鼎鉉式亮帝圖庶無愧於知人且用光
於斯道於戲前哲有言良臣惟聖處殷憂舉衆之仕
荷濟理沃心之期注四方傾動之勤在百辟具瞻之任
可中書侍郎同中書門下平章事
太和元年六月癸巳以淮南節度副大使王播為尚書
左僕射同中書門下平章事
册府元龜卷七十三
