册府元龜卷六百二十九宋王欽若等撰
銓選部
總序
夫先王建國法天制官故勞大者其禄厚功多者其爵
尊能治衆者其官大是以量其才用程其器能考之以
言試之以職惟善是授共格于治者也而銓選之任衡
鑑是司歴世以來資地尤重故曰周禮天官大宰掌建
邦之六典以佐王理邦國其官即今之吏部而職任頗
異也又曰夏官之屬有司士下大夫二人掌羣臣之版(古書)
(版為班書或為版名籍也)歲登下其損益之數(謂用功過黜陟者也)辨其年歲
與其貴賤(年數多少知其老少)周知邦國卿大夫士庶子之數以
詔王理(告王所尚進退矣)以德詔爵(有賢者之德乃詔以爵)以功詔禄(理有)
(功然後詔以禄)以能詔事以久奠食(能者成事乃食之王制曰論定然後官之任官然後)
(爵之位定然後禄之奠音定也)乃今銓選之義矣漢丞相東曹主二千
石長吏遷除亦其事也成帝初置尚書四人六百石分
為四曹吏曹尚書典選舉又曰常侍曹主公卿事至後
漢光武分為六曹常侍曹為吏部曹主選舉祠祀漢末
又改三選部專掌選舉事(靈帝時以侍中梁鵠為選部尚書於此始見會名)魏
改選部為吏部而主選事(陳羣延康元年始建九品官人之法拜吏部尚書)晉
與魏同宋時吏部尚書領吏部刪定三公比部四曹孝武
不欲威權在下大明二年分吏部尚書二人以輕其任
後還置一吏部尚書後魏北齊置吏部(掌褒崇選補)考功主
爵三曹後周置大冡宰卿一人屬官有吏部中大夫一
人領司勲上士等隋初復曰吏部尚書至唐氏建國吏
部尚書侍郎掌銓選之職掌天下衆官之選授凡職官
銓綜之典權衡殿最之法悉以咨之其屬有四曰吏部
主爵司勲考功冠於中臺盡總職務而奉行其制命凡
中外百司之事繇於所屬皆質正焉其取士則以三類
觀其異一曰德行二曰才用三曰勞效德均以才才均
以勞其優者擢而升之否則量以退焉所以正權衡明
與奪抑貪冐進賢能也然後據其狀以覈之量其資以
擬之五品以上皆召問而制授焉六品以上常參之官
則勑授(晉供奉官及員外官監察御史)其餘則各量資注擬置吏部尚
書一人正三品龍朔二年改吏部尚書為司列太常伯
咸亨元年復為吏部尚書光宅元年改為天官尚書神
龍元年復舊天寳十一載三月又改為文部掌文官選
事總判吏部司封勲考四曹事至德二載十二月復為
吏部尚書侍郎二人正四品比周之天官小宰中大夫
也隋煬帝置以貳尚書之職唐朝因之武德七年二月
省貞觀二年正月復置龍朔二年改為司列少常伯總
章元年加一員咸通元年復為吏部侍郎掌選補流内
六品以下官是為銓衡之任凡初仕進者無不仰屬選
集之際勢傾天下列曹之中資位尤重光宅元年為天
官侍郎神龍元年復為吏部天寳十一載三月為文部
侍郎至德二載十二月復為吏部總章中添一員為二員
本員為中銓新加員為東銓永昌元年三月又加一員
聖歴二年五月减二員乾元二年八月改中銓為西銓
郎中二員晉魏巳來妙於時選其他曹郎功高者遷為
吏部然而或有侍郎或有郎中或曰尚書郎或曰某曹
郎稱號不同所職一也齊謝朓王儉為吏部郎是也隋
初諸曹郎皆謂之侍郎煬帝三年分置六司侍郎其後
遂改諸曹侍郎但曰郎其吏部郎改為選部郎唐初改
為選部郎中武德五年改為吏部郎中龍朔二年改為
司列大夫咸通元年復舊又有員外郎二人從六品比
周官太宰屬官有上士今員外之職也宋百官階次員
外郎美遷為尚書郎隋開皇六年置一人煬帝三年改
為選部承務郎武德三年復舊加置一人一員判廢置
一員判南曹在尚書吏部為前行(兵部次之)選入者以為美
自魏晉以來凡吏部官屬悉高於諸曹焉開元以前以
兵部尚書權位尤美則宰相多所兼領而從容衡軸不
自銓綜其選試之任皆侍郎專之尚書通署而已或分
領其事則列為三銓(開元四年六月勅員外郎御史并供奉官直進名勑授自此始不在)
(吏部)尚書掌其一侍郎分其二(尚書所掌謂之尚書銓侍郎所掌為中銓一為東銓)
(各有卬)其尚書銓掌六品七品選侍郎銓掌八品九品官
選景雲元年宋璟為尚書始相通與侍郎分職開元十
三年以封岳廻選限逼宇文融請分置十銓尋罷之寳
應初李峴為江陵尹知江淮選補使後峴罷相又為本
曹尚書知江淮選舉置銓于洪州興元元年侍郎劉滋
亦於江南典選以便於人後皆廢焉其東銓者貞觀元
年京師榖貴始分人於雒州置選至開耀元年以關外
道理迢逓河雒之邑天下之中始詔東西二曹兩都分
簡留放既畢同赴京師謂之東選其南選先以桂黃交
黔等州都督府所奏擬士人首領任官未甚精選乃令
五品以上強明清正官充南選使以補仍令御史同往
注擬其有應任五品以上官者皆使人供所管都督府
相知其條景行藝能政術堪稱所職之狀開奏故謂之
南選然或廢或置不常其任其小銓郎中員外主之謂
之南曹載初元年加置聖歷三年省開元三年兵吏部
各專定人判南曹尋又一人專判貞元元年又以二人
同判十二年又一人判自唐至五代正官或闕並以他
官權領其條章之所改易考課之所登降或公望尤著
或利刅無虛揚清直之聲有振拔之跡稽諸史策其事
燦然至於濫承委任貪黜貨賄亦列於左以取鑒焉凡
銓選部八門云
條制
夫唐虞之時建官惟百夏商官倍成周之制其屬尤繁
然選舉之道猶所未立逮夫漢氏之代始察孝廉吏事
侵廣科第仍設故調補之制所為增多然而邪偽萌生
隄防漸峻是以東京申交互之禁當塗立品制之法晉
宋而下㳂革不同固亦銓綜有條清濁適序誠有國之
成憲官人之要道也乃至羣下奏議或匪見從咸用論
次以著其事云
漢景帝後元二年詔曰今訾筭十以上廼得官廉士筭
不必衆有市籍不得官無訾又不得官朕甚愍之訾筭
四得官亡令廉士久失職貪夫長利(訾嶲錢也筭一百二十七也古者疾)
(吏之貪衣食足知榮辱限訾十筭乃得為吏十筭十萬也賈人有財不得為吏廉士無訾又不得官故減訾四)
(筭得官)
宣帝黃龍元年四月詔曰舉廉吏誠欲得其真也吏六
百石位大夫有罪先請秩禄上通足以效其賢材自今
以來毋得舉(吏六百石者不得復舉為廉吏也)
元帝永光元年二月詔丞相御史舉質樸敦篤而有行
者光禄歲以此科第郎從官(始令丞相御史舉此四科人以擢用之而見在郎及)
(從官又令光禄歲行此科考較定其第高下用知其人賢否也)
後漢光武建武十二年詔三公舉廉吏各一人左右將
軍歲察廉吏三人中二千石各二人光禄歲舉郎茂才
四行各一人察廉吏各一人廷尉大司農二人將兵將
軍歲察廉吏各二人
安帝永初二年九月詔王官屬墨綬下至郎謁者(王國有中)
(大夫秩比六百石謁者比四百石郎中二百石)其經明任博士居鄉里有廉清
孝順之稱才任理人者國相歲移名與計偕上尚書府
通調令得外補(移書也調選也)
延光二年八月庚午初令三署郎通逹經術任牧民者
視事三歲以上皆得察舉
順帝陽嘉元年閏十二月令諸以詔除為郎年四十以
上課試如孝廉科者得參廉選歲舉一人
桓帝以本初元年六月即位七月詔曰孝廉廉吏皆當
典城牧民禁姦舉善興化之本嘗必繇之詔書連下分
明懇惻而在所翫習遂至怠慢選舉乖錯害及元元頃
雖頗繩正猶未懲改方今淮夷未殄軍師屢出百姓疲
瘁困於徵發庶望羣吏惠我勞民蠲滌貪穢以祈休祥
其令秩滿百石十載以上有殊才異行仍得參選贓吏
子孫不得察舉杜絶邪偽請託之原令廉白守道者得
信其操各明守所司將觀厥後建和初時議以郡州相
阿人情比周乃制婚姻之家及兩州之人不得相臨遂
復有三牙法(三牙謂婚姻之家及兩州不得交牙為官時史弼遷山陽太守其妻鉅野薛氏女以)
(三牙自上專拜平原相是也)
魏文帝嗣王位延康元年吏部尚書陳羣以天朝選用
不盡人才乃立九品官人之法州郡皆置中正以定其
選擇州郡之賢有識鑒者為之區别人物等其高下(慎杜)
(右云九品之制初因後漢建安中天下兵見衣冠士族多離本在欲徵源流慮難委悉魏氏革命州郡縣具置)
(大小中正各取本處人在諸府公卿及臺省郎吏有德充才盛者為之區别所管人物定為九等其有言行修)
(著則升進之或從五升四從七升六倘或道義虧缺則降下之或自五退六自六退七使部不能審覈天下人)
(才士庶故委中正叙等級憑之授受謂免取失及洪弊也唯能知其閥閱非辨其賢愚所以劉毅云下品無高)
(門上品無寒士南朝至梁陳北朝至周隋選舉之法雖互用損益而九品及中正至開皇中方罷)晉依
魏氏九品之制内官吏部尚書司徒左長史外官州有
大中正郡國有小中正皆掌選舉若吏部所用必下中
正徵其人居及父祖官名
宋文帝元嘉中限年三十而仕郡縣以六周而代刺史
或十餘年及孝武即位仕者不復拘老幼守宰以三周
為滿
南齊武帝永明元年三月詔曰宋德將季風軌陵遲列
宰庶邦彌失其序遷謝遄速公私彫弊泰運初基草昧
惟始思述先範永隆治本蒞民之職一以小滿為限其
有聲績克舉厚加甄異理務無庸隨時代黜
和帝中興二年二月丙寅詔梁國初建宜湏綜理可依
舊選諸要職悉依大朝之制梁王上表曰臣聞以言取
士士飾其言以行取人人竭其行所謂才生於世窮逹
惟時風流遂往馳騖成俗媒孽夸衒利盡錐刀遂使官
人之門肩摩轂擊豈直暴蓋露冠不避寒暑遂乃戢屨
杖策風雨必至良繇鄉舉里選不師古始稱肉度骨遺
之管庫加以山河梁畢闕興滅之思金張許史忘舊業
之替吁可覆哉且夫譜牒訛誤詐偽多緒人物雅俗莫
肯留心是以賀襲良家即成冠族亡脩邊幅便為雅士
負俗未深遽遭寵擢墓木巳拱方被徽榮故前世選官
皆歴選簿應在貫魚自有銓次曹籍升降行能臧否或
素定懷抱得之餘論故得倩通賓客無事掃門頃世道
陵夷禮流乖失其有勇退志進懷質抱真者選部或以
未經朝謁難於進用或有晦善藏聲自埋衡蓽又以名
不素著絶其階緒必湏盡㓨投狀然後弹冠則是驅廹
廉撝奬成澆競愚謂今自選曹宜精隠括依舊人立簿
使冠裳無爽名實弗違庶人識崖涘造請自息且聞中
間立格里族以二十登仕後門以過立試吏求之愚懷
抑有未逹何者設官分職惟才是務若八元立年居皂
隸而見抑四方弱冠處鼎族而宜甄是則世禄之家無
意為善布衣之士肆心為惡豈所以宏奬風流希向後
進此實巨蠧尤宜刊革不然將使同人有路傍之泣晉
臣興漁獵之歎且俗長浮競人寡恬退若限歲登朝必
增年就官故貌實昏童籍已踰立滓穢名教於斯為甚
總司内外憂責是任朝政得失義不容隠伏願陛下康
聖淑之姿降聽覽之末則彛倫自穆憲章惟允詔依表
施行
梁武帝天監初無中正詔年二十有五方得入仕其後
又詔凡九流常選年未三十不通一經者不得為官若
有才同甘顔勿限年次至七年詔於州郡縣置州望郡
宗鄉豪各一人專典搜薦無復膏梁寒素之隔
普通七年詔凡州歲舉二人大郡一人敬帝太平二年
復令諸州各置中正仍舊訪舉選皆湏中正押上然後
量授不然則不(徐勉天監初官名手有省置勉撰立選簿奏之有詔施用其制開九品為十八)
(班自是貪冐苟進者以財貨取通守道淪退者以貧寒見没矣)
陳依梁制凡年未三十不得入仕唯經學生策試得第
諸州迎主簿西曹佐奏及嘗為挽郎得未壯而仕諸郡
唯正王為丹陽尹經迎得出身者亦然庶姓尹則否有
高才異行殊勲别降恩旨叙用者不在常例凡選無定
時隨缺則補官有清濁以為昇降從濁得清則勝於遷
若有遷授吏部先為白牒列數十人名尚書與參掌者
共署奏勑或可或否其可者則下於選曹量貴賤别内
外隨才補用以黃紙錄名入座通署奏可乃出以付於
典書其名帖鶴頭板修容釐儀送所授之家其别發詔
除者即宣付詔局草奏聞勑可黃紙寫出門下門下答
詔請付外施行又書可付選司行名得官者不必皆待
名到但聞詔出明日即入謝後詣尚書上省拜授若拜
三公則臨軒凡拜官皆在午後(初武帝承侯景喪亂之後綱維頽壊制度未立)
(百官無復考較殿最之法但更年升遷驟班進秩法無可稱者後徐陵孔奐為吏部尚書有其次序)
永定二年詔曰梁時舊仕亂離播越始還朝廷多未銓
序又起兵已來軍勲甚衆選曹即條文武簿及郎將應
九流者量其所擬於是隨材擢用者五十餘人後魏州
郡皆有守正掌選舉每以季月與吏部銓擇可不
文成和平三年詔曰朕承洪緒統御萬國垂拱南面委
政羣司欲緝熙治道以致寕一夫三代之隆莫不崇尚
年齒今舉選之官多不以次令班白處後晩進居先豈
所謂彛倫攸叙者也諸曹選補宜各先進勞舊才能(初崔)
(若為冀州相薦冀定相幽并五州士數十人各起家為郡守景穆帝謂浩曰先召之人亦州郡選也在職已久)
(勤勞未答令先補前召外在郡縣以新召者為郡吏又守令宰人使更事者浩固爭而遣之高允聞之謂東宫)
(博士管括曰崔公其不免浮乎逞其非而較勝於上何以能濟又李孝伯起郡人交曾理鄭氏禮左氏春秋郡)
(三辟功曹不就門人勸之曾曰功曹之職雖曰鄉選高第猶是郡吏耳北面事人亦何容易任郡主簿到官月)
(餘日乃歎曰梁叔敬有云州郡之職徒勞人耳道之行行身之優也遂還家又郭祚為吏部尚書持操潔清重)
(惜官位至於銓拔假令得人必能悉久之然下筆即云此人便已貴矣繇是事頗為稽滯當時每招怨濫然所)
(拔申者量才稱職時又以此稱之)其後中正所銓但在門第吏部彛倫
仍不才舉
孝文太和元年八月詔工商皂隸各有厥分而有司縱
濫或染清流自今戶内有工役者唯上本部丞以下准
次而授若階籍元勲以勞定國者不從此制
十六年七月詔曰王者設官分職垂拱責成振綱舉紀
衆目斯理朕德謝知人豈能一鑒見識徒乖為君委授
之義自今選舉每以季月
十九年十二月示品令為大選之始
二十年三月詔諸州中正各舉其鄉之茂望年五十以
上守素衡門者授以長令
宣武正始二年四月詔曰任賢明治自昔通規宣風贊
務實惟多士而中正所銓但存門第吏部彛倫乃不才
舉遂使英德罕昇司務多滯不精厥選將何考陟也入
座可審議往代貢士之方擢賢之體必令才舉並申資
望兼致
延昌元年十二月詔守宰為御史所彈遇赦免者及考
在中第皆代之
孝明熙平初尚書考功郎陽固奏諸秀孝中第者聽叙
自固始也
二年八月詔庶族子弟年未十五不聽入仕是年尚書
左丞盧同以朝政修飾人多竊冐軍功閱吏部勲書因
加簡覈得竊階者三百餘人同乃表言竊見吏部勲簿
多皆改換中兵奏案並復乖舛臣聊爾校練已得三百
餘人明知隠而未露者動有千數愚謂罪雖恩免猶湏
刊定請遣一都令史與令僕省事各一人摠集吏部中
兵二局勲簿對勾奏案若名級相應者於黃素楷書大
字俱件階數令本曹尚書以朱印印之
神龜元年正月詔以雜役之戶或冐入清流所在職人
皆五人相保無人任保者奪官還没
三年二月詔武官得依資入選(先是征西將軍冀州大中正張彛之子仲瑀上)
(封事請武夫不使在清品於是武夫怨怒各封武賁千餘人焚第毆傷彛殺其子始均仲瑀被創竄免詔斬其)
(尤兇者八人餘大赦以安之乃下此詔既而官員少而應調者多選曹無以處之吏部尚書崔亮乃奏為格制)
(官不問愚賢以停解日月為斷雖復官湏此人停日後者終不得取雖庸才下品年月久者則先擢用于時沉)
(滯者皆稱其能)
前廢帝普泰元年三月詔曰頃官方失序乃令沙汰定
員簡棄已有判决退下之徒微亦可愍諸在簡下者可
特優一級皆授將軍預參選限隨能選用
四月詔員外諫議大夫步兵校尉奉車都尉羽林監給
事中貴射將軍奉朝請殿中將軍宫門僕射殿中司馬
督治禮郎十一官得俸而不給力老人外選者依常格
其未老欲外選者聽解其七品以上朔望入朝若正員
有闕隨才進補前員外簡退變階考退之稱事簡下者
仍優一級
後廢帝中興元年十一月詔曰王度剏開彛倫方始所
班官秩不改舊章而無識之徒因兹僥倖謬增軍級虛
名顯位皆言前朝所授理難推抑自非嚴為條制無以
防其偽竊諸有虛增官號為人發糾罪從軍法若人格
簡覈無名者退為平民終身禁錮
北齊孝昭皇建二年詔内外執事官從五品以上三府
主簿錄事參軍諸王文學侍御史廷尉三官尚書郎中
中書舍人每在三年之内各舉一人或夙在朝倫沉屈
未用或先官後進今見停散或白屋之人巾褐未釋其
高才良器允文允武理識深長幹具通濟操履凝峻學
業宏贍諸如此軰隨取一長無待兼資方允舉限表薦
之文指論事實隨能量用必陳所堪不得高談謬加褒
飾所舉之人指在一職三周之内有犯死罪以下刑罪
以上舉主准舉人之犯各罰其金自鞭以下舉主勿論
若未經三載而更轉通計後官日月合滿三周凡所舉
人必主事立功禆益時政不限年之遠近舉主之賞亦
當非次被舉之人别當擢授其違限不舉依式罰金又
擁旄作鎮任總百城分符共理職司千里凡部統理宜
委悉刺史於所管之内下郡太守縣令丞尉府佐錄事
參軍以降州官州都主簿以下但霑在吏職及前為官
並白人等並聽表薦太守則曹掾以下及管内之人亦
聽表舉其大州中州下州畿内上郡中郡並三年之内各舉
一人其不入品州並自餘郡守不在舉限
後周宣帝大成元年詔自刺史僚佐州吏則自署府官
則命於朝廷
隋高祖開皇七年制工商不得入仕
十四年十一月制州縣佐吏三年一代不得重任高祖
以典吏久居職肆情為姦故有此制
十五年十二月詔文武官以兩考交代又制百官不得
計考增級其功德行能有昭然乃擢之
煬帝大業八年詔曰頃自班朝理人乃繇勲叙拔之行
陣越自勇夫蠧政害人實繇於此自今以後諸授勲官
者並不得因授文武職事
唐制凡選始於孟冬終於季春(先時五月頒格於郡縣示人科限而集之初皆)
(投狀於本郡或故任所述罷免之繇而上尚書省限十月至省乃考覈資序郡縣鄕里名籍父祖官名内外族)
(姻年齒形貌優劣課最譴負刑犯必具焉以同流者五五為聯以京官五人為保一人為識皆列名結欵不得)
(有刑家之子工賈殊類及假名承偽冐升降之徒應選者有知詐冐而糾得三人以上者優以授之其試之日)
(搜索防援棘籬機察如禮部舉人之法也)其擇人有四事一曰身(取其體貌豐偉)二
曰言(取其言詞辨正)三曰書(取其指法遒美)四曰判(取其文理優長)四事可取
則先乎德行德均以才才均以勞其六品以降計資量勞
而擬其官五品以上不試列名上中書門下制勑處分
凡選始集而試觀其書判已試而銓察其身言已銓而
注詢其便利而擬其官已注而唱示之不厭者得反通
其辭也曰更其官而告之如初又不厭者亦如之三唱
而不服聽各集服者以類相從攅之為甲先簡僕射乃
上門下省給事中讀之黃門侍郎省之侍中審之不審
者皆得駁下既審然後上門下主者受旨而奉行焉各
給以符而印其上謂之告身其文曰尚書吏部告身之
印自出身之人至于公卿皆給之武官則受於兵部兵
部武選亦然課試之法如舉人之制取其軀幹雄偉應
對詳明有驍勇材藝及可為統帥者若文吏求為武選
取身長六尺以上籍年四十以下強勇可以統人者武
夫求為文選取書判精工有理人之才而無殿犯者凡
官巳受成皆殿廷謝恩其黔中嶺南閩中郡縣之官不
繇吏部以京官五品以上一人充使就補御史一人監
之四歲一往謂之南選凡居官以年為考六品以下四
考為滿
太宗貞觀元年正月侍中攝吏部尚書杜如晦上言曰
比吏部擇人惟取言辭刀筆不悉景行數年之後惡跡
始彰雖加刑戮而百姓巳受其弊上曰如何可以得人
如晦對曰兩漢取人皆行著州閭然後入用今每年選
集尚數千人厚貌飾詞不可知悉選司但配其階品而
已所以不能得才魏徵亦曰知人之事自古為難故考
績黜陟察其善惡今欲求人必湏審訪才行兼美始可
任用上將依古法令本州辟召會功臣將行世封其事
遂止
二年正月吏部侍郎劉林甫以隋代赴選者以十一月
為始至春而畢選限既促選司多不究悉時赴選漸衆
林甫請四時聽選隨到注擬當時甚以為便
十六年七月太宗謂褚遂良曰公等為朕搜訪賢德以
輔儲宮爰及諸王成求正士且事人歲久即分義情深
非意闚𨵦多繇此作其王府官寮具限以四考
十九年十一月吏部尚書馬周以吏部四時提衡略無
休暇奏請所繇文解十月一日赴省三月三十日畢
高宗顯慶二年黃門侍郎知吏部選事劉祥道上疏曰
今選司取士傷多且濫每年入流數過一千四百人是
傷多也雜色入流不加銓簡是傷濫也古之選者為官
擇人不聞取人多而官員少也今官員有數入流無限
以有數供無限遂令九流繁總人隨歲積謹約准所須
人量支年别入流者今内外文武官一品以下九品以
上一萬三千四百六十五員略舉大數當一萬四千人壯
室而仕耳順而退取其中數不過支三十年此則一萬
四千人三十年而略盡若年别入流者五百人三十年
便得一萬五千人准頃者一萬三千四百六十五人足
充所湏之數况三十年之外在官者尤多此便有餘不
慮其少今年當入流者遂逾一千四百計應湏數外常
餘兩倍又常選者仍停六七千人更復年别新加實非
處置之法望請釐革稍清其選中書令杜正倫亦言入
流者多為政之弊公卿以下憚於改作事竟不行
總章二年司列少常伯裴行儉以承平既久選人漸多
始設長名姓歷牓引銓注等法又定州縣昇降官資高
下以為故事其後莫能革
二年十月勑司戎諸色考滿入選司列諸色考滿入流
人並兼試一經一史然後授官
咸亨三年正月許雍雒二州人任本部
上元三年八月詔桂廣交黔等州都督府比來所奏擬
士人任官揀擇未甚得所宜准舊例至應選補時差内
外官位五品以上清正官之使選補仍令御史同往注擬
其有應任五品以上官者奏取處分
開耀元年四月十一日勑吏部兵部選人漸多及其銓
量十放六七既疲於來往又虚費資糧宜付尚書省集
京官九品以上詳議崇文舘直學士崔融議曰今皇家
兩曹妙選三官備設收其梓杞搴其蕭稂其有狀犯贓
私罪當懲貶者此等既未合得伏望許同選例限以歲
年諸色入流每年參選資品未著技藝未工此亦望所
司選例錄以選勞又選人每年長名當至正月半後伏
望速加銓簡促以程期因其物情亦何疲於來往順其
人欲亦何費於資糧又所銓簡以德行為上功夫次之
折衷之方庶幾此道尚書右僕射劉仁軌奏曰謹詳衆
議條目雖廣其大略不越數途多欲使常選之流及負
譴之類遞立年限如不令赴集便是壅自新之路塞取
俊之門或請增置具僚廣授官之數加習藝業峻入仕
之科亦恐非宏奬之通規乖省員之茂躅徒云變更實
恐紛擾但昇平日久人物滋殖解巾從事抑有多人頃
歲以來據員多闕臨時雖有權攝終是不能總備望請
尚書侍郎依員補足高班畢品准試分銓則留放速了
限速則公私無滯應選者暫集遠近無聚糧之勞合退
者早歸京師無索米之弊既循舊軌且順人情如更有
不便隨事釐革其殿負及初選其選踐自知未合得官
等色情願不集即同選勞曹司商量久長安穏融又議
選事曰關外諸州道理迢遞河雒之邑天地之中伏望
詔東西二曹兩都分簡留放既畢同赴京師
則天天册萬歲元年十月二十二日勑品藻人物銓綜
士流委之選曹責成斯在且人無求備用匪一途理宜
才地並昇輪轅兼採或收其履歴或取其學行糊名考
判立格注官既乖委任之方頗異銓衡之術朕厲精思
化仄席求賢必使草澤無遺方圓曲盡改弦易調革故
鼎新載想緝熙之崇式佇清通之效其嘗選人自今以
後宜委所司依常例銓注其糊名入試及令學士考判
宜停
萬歲通天元年八月制文武官加階應入五品者並須
出身歴十二考以上無私犯進階之時見居六品官及
七品以上清官者其應入三品者取出身二十五考以
上亦無私犯進階之時見居四品官者自外縱計階應
入並不在進限如有竒材異術别效殊功者不拘此例
神功元年十月勑選司抑塞者不湏請不理狀任經御
史臺論告不得取於餘司喧訴有凌突選司非理喧悖
者注簿量殿尤甚者仍於省門集選人决三十仍殿五
六選其年閏十月二十五日勑八寺丞九寺主簿三監
丞簿城門符寳郎通事舍人大理司直評事左右衛千
牛衛金吾衛左右率府羽林衛長史直長太子通事舍
人親王掾屬判司參軍京兆河南太守判司赤丞簿尉
御史臺主簿校書正字詹事主簿協律奉禮太祝等出
身入仕既有殊途望秩常班湏從甄異其有從流外及
視品官出身者不得任前件官其中書主書門下錄事
尚書都事七品官中亦為緊要一例不許頗乖勸奬其
考詞有清幹景行吏用文理者選日揀擇取歷十六年
以上者聽量擬左右金吾長史及寺監丞
聖歷元年二月二十二日勑選人無故三試三注唱不
到者不在銓試重注之例其過門下三引不過者亦不
在更注之限其日又勑文武選人簡日歷不獲者宜牒
中書門下為簡如又不獲若在曹有官甲前後相銜可
明者亦聽為叙
三年正月三十日勑監察御史左右拾遺赤縣尉主簿
大理評事兩畿縣丞主簿尉經三任以上及内外官經
三任十考以上不改舊品者選叙日各聽量隔品處分
餘官必湏以次授任不得超越
大足元年正月十五日勑選人應留不湏要論考第若
諸事相似即先書上考必書判遼落又無善狀者雖帶
上考亦宜量放
七月二十九日勑桂廣泉建連賀福韶等州縣既是好
處所有闕官宜依選例省補
中宗神龍元年李嶠韋嗣立同居選部多引用權勢求
取聲望因請置員外官一千餘員繇是僥倖者趨進其
員外官悉恃形勢與正官爭事百司紛競至有相毆擊
者及嶠復入相乃深悟其失又見朝野喧議乃上疏曰
自寳命中興鴻恩溥及唯以爵賞為惠不擇才能任官
授級加階朝廷多改正闕不足加以員外非復求賢助
理多是為人擇官接武隨肩填曹溢府無益政化虛請
俸禄在京則府庫之殫竭在外則黎庶被其侵漁伏願
徵惜班榮稍减除授使匪服之議不興於聖朝能官之
謠復光於曩載疏奏上乃詔减員外官不令釐務也
册府元龜卷六百二十九
