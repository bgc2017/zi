冊府元龜卷五百四宋王欽若等撰
邦計部
𣙜酤關市絲帛
𣙜酤
周官萍氏之職掌幾酒謹酒之事蓋所以察其過多失
時而使民節用也漢初或歲之不登人至艱食慮其麋
穀乃申禁止天漢之年爰建𣙜法官設酤釀籠取其利
其後郡國舉士議以當罷公車上書稱其非便布在方
策論之詳矣若乃稽古立政因時創制灾沴洊作寳穀
而貴農游惰尚衆懲奸而革弊於是煩一切之法崇務
本之道斯可矣至於析秋毫之心計峻金科之刑典兹
固異夫成周設官之旨也
漢景帝中三年夏旱禁酤酒
後元年夏大酺民得酤酒
武帝天漢三年二月初𣙜酒酤(𣙜音較以木渡水曰𣙜謂禁民酤釀獨官開置)
(如道路設木為𣙜獨取其利也𣙜者步渡橋爾雅謂之石杠今之略彴是也禁閉其事總利入官而下無繇以)
(得有若渡水之𣙜因立名焉酤音工護反彴音酌)
昭帝始元六年二月詔有司問郡國所舉賢良文學民
所疾苦議罷鹽鐵𣙜酤七月罷𣙜酤官令民得以律占
租(律請當上租者家長身各以其物占占不以實家長不身自書皆罰金二斤沒入所不自占物及買錢縣)
(官也占謂自隱度其實定其辭也占音章贍切下文言占名數其義並同今猶謂獄訟之辨曰占皆其意也蓋)
(武帝時賦歛繁多律外而取今始復舊)賣酒升四錢時桑弘羊為御史大
夫與丞相田千秋共奏罷酒酤
元帝時賈捐之上書言文帝時民賦四十丁男三年而
一事至武帝民賦數百造鹽鐵酒𣙜之利以佐用度猶
不能足而人困矣
王莽時羲和魯匡言酒酤獨末幹(幹謂主領也)酒者天之美
禄帝王所以頥養天下饗祀祈福扶衰養疾百禮之會
非酒不行故詩曰無酒酤我(小雅伐木之詩也酤買也言王於族人恩厚要在燕)
(飫無酒則買而飲之)而論語曰酤酒不食二者非相反也夫詩據
承平之世酒酤在官和旨便人可以相御也(旨是美也御是進也)
論語孔子當周衰亂酒酤在民薄惡不誠是以疑而弗
食今絶天下之酒則無以行禮相養放而亡限則費財
傷民請法古令官作酒以二千五百石為一均率開一
盧以賣(盧者賣酒之區也以其一邊高形如鍜家盧故取名耳)讎五十釀為準一
釀用麄米二斛麴一斛得成酒六斛六斗各以其市月
朔米麴三斛并計其賈而參分之(參三也)以其一為酒一
斛之平除米麴本賈計其利而什分之以其七入官其
三及糟酨灰炭(酨酢漿也)給工噐薪樵之費羲和置命士督
五均六幹郡有數人皆用富賈雒陽薛子仲張長叔
臨菑姓偉等(姓姓名偉也)乘傳求利交錯天下因與郡縣通
姦多張空簿(簿訃簿也)府藏不實百姓愈病莽知民苦之復
下詔曰夫鹽食肴之將(將大也一說為食肴之將帥)酒百藥之長嘉
會之好鐵田農之本名山大澤饒衍之藏五均賖貸百
姓所取平卬以給贍鐵布銅冶通行有無備民用也此
六者非編戶齊民所能家作(家謂家家自作也)必卬於市雖貴
數倍不得不買豪民富賈即要貧弱先聖知其然也故
幹之每一幹為設科條防禁犯者辠至死奸吏猾民並
侵衆庶各不安生
後漢和帝永元十六年二月詔兖豫徐冀四州比年雨
多傷稼禁酤酒
順帝漢安二年十月禁酤酒
桓帝永興二年九月丁邜詔以水旱禁郡國不得賣酒
祠祀裁足
魏國初建時科禁酒
蜀先主時以天旱禁酒釀者有刑
晉孝武帝太元八年十二月庚午以寇難初平開酒禁
安帝隆安五年以歲饑禁酒
義熙三年二月己丑大赦除酒禁
後趙石勒以百姓始復業資儲未豐於是重制禁釀郊
祀宗廟皆以釀酒行之數年無復釀者
宋文帝元嘉十二年六月禁酒
二十年正月乙亥南徐南豫州揚州之浙江江西並禁
酒
二十二年九月乙未開酒禁
南齊武帝永明十一年五月詔曰水旱成灾榖稼傷弊
凢三調衆逋可同申至秋登京師二縣朱方姑熟可權
斷酒
陳文帝天嘉二年十二月甲申太子中庶子虞荔御史
中丞孔奐以國用不足奏立煮海鹽傳及𣙜酤之科詔
並施行
後魏文成太安四年正月丙午始設酒禁是時年榖屢
登士民多因酒致&KR1196;訟或議王政惡其若此故一切禁
之釀酤皆斬之
獻文即位開酒禁吉凶賓親則禁有日
東魏孝静帝天平四年閏九月禁京師酤酒
元象元年四月開酒禁
北齊武成帝河清四年二月以年榖不登禁酤酒
後主天統五年十月壬戌詔禁造酒
武平六年閏八月辛巳開酒禁
隋文帝開皇三年以周末之弊官置酒坊至是罷酒坊
與百姓共之
唐高祖武德二年閏二月詔曰酒醪之用表節制於歡
娱芻豢之滋致肥甘于豐衍然而沉湎之軰絶業亡資
惰寙之民騁嗜奔慾方今烽燧尚警兵革未寧年數
不登市肆騰踊趣末者衆浮冗尚多肴羞麴糵重增其
費救弊之術要在權宜關内諸州官民具斷屠酤
高宗咸亨元年七月庚戌粟麥貴斷五熟雜食酤酒
玄宗先天二年十一月禁京城酤酒歲饑故也
肅宗乾元元年三月詔曰為政之本期於節用今農工
在務廪食未優如聞京城之中酒價尤貴但以麴糵之
費有損國儲游惰之徒益資廢業其京城内沽酒即宜
禁斷麥熟之後仍依常式
二年十月禁沽酒除光禄供進祭祀及宴蕃客外一切
禁斷
代宗寳應二年三月以泰陵乾陵發引詔禁酤酒
廣德二年十二月詔天下州縣各量定酤酒戶随月納
稅除此之外不論官私一切禁斷
德宗以大歴十四年五月即位七月罷天下𣙜酒
建中三年閏正月初𣙜酒天下悉令官釀斛收直一千
米雖賤不得減二千委州縣綜領醨薄私釀罪有差以
京師王者都特免其𣙜貞元二年十二月度支請於京
城及畿縣行𣙜酒之法每㪷𣙜一百五十其酒戶並蠲
免差役從之
憲宗元和二年正月制酤酒及雜𣙜率並同禁斷
六年六月京兆府奏𣙜酒錢除出正酒戶外一切随兩
稅青苖錢據貫均率從之
十四年七月湖州刺史李應奏先是官酤代百姓納𣙜
歲月既久為弊滋深伏望許令百姓自取酤登舊額仍
許入兩稅随貫均出依舊例折納輕貸送上都許之(𣙜酒)
(錢舊皆随兩稅徵衆戶自貞元已来有土者競為進奉故上言百姓困弊輸納不充請置官坊酤酒以代之既)
(得請則嚴設酒法閭閻之人舉手觸禁而官收厚利以濟其私為害日久矣及李應奏罷議者謂宰臣能因湖)
(州之請推為天下之法則其弊革矣)
穆宗以元和十五年正月即位閏正月浙西觀察使竇
易直奏當道舊例官酤酒代百姓納𣙜去年湖州刺
史李應奏請罷當州官酤代百姓納𣙜庶戎鎮易為安
撫疲人免輸𣙜利勅曰不酤官酒有益疲人管内六州
皆合一例宜並准湖州勅處分議者是李應而非易直
長慶元年正月制𣙜酒錢有已分配百姓處又置酒店
官酤并諸色𣙜率切宜禁斷
三年王仲舒出為江西觀察奏罷犯𣙜酒之罪以官錢
三萬貫代貧戶輸稅
文宗太和四年七月湖南觀察使韋詞奏前使王公亮
奏請𣙜麴收其贏利將代上供臣到州察訪自停加配
閭里稍安人戶逃者亦漸歸復但藏挾頗易挂䧟頗多
兼當州土宜少有麴麥州司遠處求糴般運甚難伏請
却停𣙜麴任商旅將至當州州司准𣙜酒元勅及洪州
鄂州流例於州縣津市官酤以代人戶配額可之
五年正月江西觀察使裴誼奏當道從太和元年觀察
使李憲以軍用不足奏請禁百姓造酒官中自酤吏緣
為奸酒味薄惡老病生産盡不堪任公開倖門私謗盈
路臣叨膺重寄合務便人請停官酤任自醖造臣請諸
色方圓節儉冀使軍用濟便人無怨咨可之
六月誼又奏洪州每年合送省𣙜酒錢五萬貫文舊例
百姓醖造其錢依前例随百姓兩稅貫頭均納當管洪
州停官店酤酒其錢已據數均配訖並不加配業戶從
之
八年二月詔京邑之内本無𣙜酤屬貞元用兵之後費
用稍廣始定店戶等第令其納𣙜況萬方所聚私釀至
多禁令既不可施𣙜利自無所入徒立課額殊非惠人
其長安萬年兩縣見徵𣙜酒錢一萬五千一十貫八百
文若先欠者並宜放免其𣙜酒錢起今亦宜停
武宗會昌六年九月勅揚州等八道州府置𣙜麴并置
官店酤酒代百姓納𣙜酒錢并充資助軍用各有𣙜許
限揚州陳許江州襄州河東五處𣙜麴浙西浙東鄂岳
三處置官酟酒如聞禁止私酤過聞嚴酷一人違犯連
累數家閭里之間不免咨怨宜從今以後如有私酤酒
及買私麴者但許罪止一身并所由容縱任據罪處分
鄉井之内如不知情並不得追擾其所犯之人任用重
典兼不得沒入家産
梁太祖開平三年十一月勅許諸道州府百姓自造麴
官中不禁
後唐明宗天成三年七月詔曰應三京鄴都諸道州府
鄉村人戶自今年七月後於夏龝田苖上每畝納麴錢
五文足陌一任百姓自造私麴醖酒供家其錢随夏秋
徵納其京都及諸道州府縣鎮坊界内應逐年買官麴
酒戶便許自造麴醖酒貨賣仍取天成二年正月至年
終逐戶計算都買麴錢數内十分只納二分以充𣙜酒
錢便從今年七月後管數徵納𣙜酒戶外其餘諸色人
亦許私造酒麴供家即不得裏私賣酒如有固違便
仰糾察勒依中等酒戶納𣙜其坊一任酤賣不在納𣙜
之限其麴勑命到後任便踏造如賣麴酒戶中有去年
曾賣麴今年因事不辨買麴住開店者則與出落如覩
新勑有情願開店投𣙜者則不計舊戶便令依見納錢
中等戶例出𣙜以後酒戶中有無力開店賣酒亦許随
處陳状其舊納麴錢並宜停廢應諸處麴務據見管
麴亦仰十分減八分價錢出賣不得更請官本踏造(時孔)
(循以麴法殺一家於雒陽或獻此議以為愛其人便於國故行之)
長興元年二月赦書節文諸道州府人戶每秋苖一畝
上元徵麴錢五文今後特放二文只徵三文
二年五月詔曰酒醴所重麴糵是先頃緣賣價太高
禁條頗峻士庶因斯而抵犯刑名繇是以滋彰爰行改
革之文庶息煩苛之政各随苖畝量定稅錢訪聞數年
已来雖犯法者稀而傷民則甚蓋以亂離日久貧下
戶多纔過昇平且勤稼穡各務耕田鑿井孰能枕麴藉
糟既随例以均攤遂抱虚而輸納漸成凋弊深可憫傷
況欲致豐財必除時病有利之事方切施行無名之求
尤宜廢罷但得日新之理何辭夕改之嫌應三京諸道
州府苖畝上所徵麴錢等便從今年夏並放其麴官中
自造委逐州減舊價一半於在城撲斷貨賣除在城
居人不得私造外鄉村人戶或要供家一任私造勅下
之日人甚悅之
是年七月三司奏諸道州府申論先有勅命許百姓造
麴不来官場收買伏慮課額不迨請准已前麴法百姓
與在城條法一例指揮從之仍據百姓已造到麴令送
納入官量支還麥本
周太祖廣順元年九月詔改麴法凢犯五斤已上者處
死先是漢法不計斤兩多少並處極刑至是始革之
周世宗顯德四年七月詔曰諸道州府麴務今後一依
往例官中禁法賣麴逐處先置都務候勅到日並仰
停罷據見在麴數依時踏造候人戶將價錢據數給麴
不得賖賣抑配與人應鄉村人戶今後並許自造米醋
及買糟造醋供食仍許於本州縣界就精美處酤賣其
酒麴法條依舊施行先是自晉漢已来諸道州府皆𣙜
計麴額置都務以酤酒民間酒醋例皆醨薄世宗知其
弊故令改法
關市
周禮司關掌國貨之節神農為市致天下之人故出入
有征交易而退將俾人知禁而物有平也自漢興已還
國用斯廣故察其過所謹其貨財譏訶偽遊以重其明
禁增加賦算以給乎有司斯亦因時有為以助經費者
也自兹厥後蓋無改焉
周文王治岐關市譏而不征(關以譏察非常不征稅也)
齊桓公踐位十九年施關市之征(正賦)五十而取一(取其貨財)
(五十之一)
十二年三月除關無用傳
景帝四年春復置諸關用傳出入
孝武元光六年初算商車
元狩四年冬初算緡錢先是公卿言商賈滋衆貧民蓄
積無有皆仰縣官異時算軺車賈人之緡錢皆有差小
請算如故(緡絲也用以貫錢每貫千錢出二千為算也)諸賈人末作貰貸買
賣居邑貯積諸物(貫賖也貸假與也)及商以取利者雖無市籍
各以其物自占(占之贍切隱度也各隱度其財物多少而為名簿送之於官)率緡錢
二千而算一(計其有二千錢則出一算)諸作有租及鑄(以手力所作而賣之者)
率緡錢四千而算一非吏比者三老北邊騎士軺車一
算(比例也身非為吏之例非為三老非為北邊騎士而有軺車皆令出一算)商賈人軺車二
算船五丈以上一算匿不自占占不悉戍邊一歲沒入
緡錢有能告者以其半畀之(有不輸稅令人得告以半與之也)
太初四年徙弘農都尉治武關稅出入者以給關吏卒
食(漢書地理志弘農郡有故秦之函谷關上黨郡有上黨關壼口關石研關天井關牂柯郡有柱蒲關進桑)
(關巴郡魚復有江關都尉治敦煌郡有陽關玉門關代郡有五原關蒼梧郡有灕水關荔平關合浦郡有合浦)
(關)
天漢二年冬十一月詔關都尉曰今豪傑多遠交依東
方羣盜其謹察出入者(舊制入關皆用傳傳法因裂繻帛分半後復出合之以為符信)
(買符也郭丹從宛人陳兆買入關符既入關封符乞人也)
後漢章帝元和二年冬十一月壬辰日南至初閉關
梁(易曰先王以至日閉關商旅不行又後漢書志河南有函谷關左右絶岸十丈中容車有轘轅關有銅關)
(弘農郡有潼關河南有武牢關中山有馬鞍關堂關陽安關南陽有武關)
魏文帝初嗣魏王位下令曰關津所以通商旅設禁重
稅非所以便民其輕關津之稅皆復什一
晉元帝自過江凢貨賣奴婢馬牛田宅有文劵率錢一
萬輸估四百入官賣者三百買者一百無文劵者隨物
所堪亦百分收四名為𣪚估又都西有石頭津東有方
山津各置津主一人直水五人以檢察禁物及亡叛者
其荻炭魚薪之類小津者並十分稅一以入官其東路
無禁貨故方山津檢察甚簡淮水北有大市百餘所
小市十餘所大市備置官司稅歛既重時甚苦之
孝武寧康元年詔除丹陽竹格等四桁稅(晉書地理志河南郡)
(有函谷關成臯關鄂阪關延壽關關農有函谷舊關上雒有嶢關汲郡有銅關武昌郡有溢口關)
宋孝武帝大明八年詔曰東境去歲不稔宜廣商貨遠
近販鬻来者可停道中雜稅其以仗自防悉勿禁
顧憲之字士思後廢帝元徽中為東中郎長史行會稽郡
事時齊武帝扵餘姚立邸頗縱恣憲之至郡除之西陵戍
主杜元懿以吴興歲儉會稽年登商旅往来倍歲西陵
牛埭稅官格日三千五百元懿加至一倍計年長百萬
浦陽南北津及柳浦四埭乞為官領攝一年格外長四
百許萬武帝以示會稽郡使陳得失憲之議曰尋始立
牛埭之意非苟通僦以納稅也當以風濤迅險人力不捷
屢致膠溺濟急以利物耳既公私是樂故輸直無怨京
師航渡即其例也而後之監領各務己功互生理外或
禁遏别道或空稅江行或撲船倍價或力周而猶責凢
如此類不經埭煩牛者上詳被報蒙停格外十條從来
喧訴始得暫弭案吴興頻歲失稔今兹尤饉去乏從豐
良繇饑棘或徵貸貿粒還拯親累或提携老弱陳力
餬口埭司責稅依俗弗降舊格新減尚未議登格外
加倍將以何術皇慈恤隱振廪蠲調而元懿幸災𣙜利
重增困瘼人而不仁古今共疾且比見加格置市者前
後相屬非唯新加無贏並皆舊格有闕愚恐元懿今啓
亦當不殊若事不副言懼貽譴詰便百方侵苦為公賈
怨元懿禀性苛刻已彰往效任以物土譬以狼將羊其
所欲舉腹心亦當獸而冠耳書云與其有聚歛之臣寧
有盜臣言盜公為損盖微歛民所害乃大也然掌斯任
者應簡廉平則無害於人愚又以便宜者蓋謂便公宜
於人也竊見頃之言便宜者非能於人力之外用天分
地者也率皆即日不宜於人方來未便於公名與實反有乖
政體見如此等誠宜深察山隂一縣課戶二萬其人貲
不滿三千者殆將居半刻又刻之猶且三分餘一凢有
貲者多是士人復除其貧極者悉皆露戶役民三五
屬官蓋惟分定百端輸調又則常然比衆局檢校首尾
尋續横相質累者亦復不少一人被攝十人相追一緒
裁萌千孽互起蠶事㢮而農業廢賤取庸而貴舉責
應公贍私日不暇給欲無為非其可得乎且死不憚矧
伊刑罰身且不愛何況妻子是以前檢未窮後巧復滋
禁網徒峻猶不能悛竊尋人之多偽寔繇宋季軍旅
繁興役賦殷重不堪勤劇倚巧祈優積習生常遂迷忘
反四海之大庶黎之衆心用參差難卒澄一化宜以漸
不可疾責誠存不擾藏疾納洿務詳寬簡則稍自歸淳
又被簡符前後年月久遠其事不存符旨既嚴不敢闇
信縣簡送郡郡簡呈使殊形詭状千變萬源聞者忽不
經懷見者寔足傷駭兼親屬里伍流離道路時轉寒涸
事方未已其士人婦女彌難厝衷不簡則疑其有巧
欲復未知所安愚謂此條宜委縣簡保舉其綱領略其
毛目乃當有漏不出貯中庶嬰疾沉痼者重荷生造之恩又
永興與諸暨罹唐㝢寇擾公私之殘燼彌復特甚儻
逢水旱寔不易思俗諺云會稽打鼓送恤吴興步擔令
史會稽舊稱沃壤今猶若此吴興本是塉土事在可知
因循餘弊誠宜改張武帝並從之繇是深以方直見知
後魏孝明孝昌三年閏十一月稅市出入者各一錢店
舍為五等前廢帝初即位詔稅市及稅監之官悉廢之
北齊後主武平六年以軍國資用不足稅關市舟車山
澤鹽鐵店肆重輕各有差(時黃門侍郎顔之推奏請開府鄧顒贊成之後主大悅於)
(是以其所入以供御府聲色之費軍國之用不在此)
後周閔帝元年初除市門稅
宣帝大象二年復稅入市者人一錢
隋高祖初為周相除入市之稅
唐太宗武德九年八月甲子即位是月壬申詔曰遠至
邇安昔王令典通財鬻貨生民常業關梁之設襟要斯
在義止懲奸無取苛暴近代拘刻禁禦滋彰因山川之
重阻聚珍竒而不出遂使商旅寝廢行李稽留上失博
厚之恩下蓄無聊之怨非所以綏安百姓懷輯萬方化
洽升平克隆至治者也朕君臨區宇情深覆育率土
之内靡隔幽遐使公私往来道路無壅賝寳交易中外
匪殊思改前弊以諧民俗其潼關以東緣河諸關悉宜
停廢其金銀綾等新物依格不得出關者並不湏禁
高宗顯慶二年十二月十九日雒州置北市隸太府寺
並不湏禁雒州南面北面各置關
武后天授二年七月九日勅其雍州已西安置潼關即
宜廢省
三年四月十六日神都置西市尋廢
長安元年十一月二十八日廢京中市
二年二月有司表請稅關市鳳閣舍人崔融深以為不
可上䟽諫曰伏見有司稅關市事條不限工商但是
行旅盡税者臣謹案周禮九賦其七曰關市之賦
竊惟市縱繁巧關通末遊欲令此徒止抑所以咸增稅
賦臣謹商度今古料量家國竊將為不可稅謹條事
跡如左伏惟聖旨擇焉往古之時醇樸未𣪚公田籍而
不稅關防譏而不征中代己来澆風驟進桑麻疲弊
稼穡辛勤於是各徇通財争趨作巧求徑捷之欲速忘
歲計之無餘遂使田莱日荒倉廪不積蠶織休廢弊
緼闕如饑寒猥臻亂離斯起先王懲其若此所以稅關
市者唯歛出入之商賈不稅往来之行人今若不論商
人通取諸色事不師古法乃任情悠悠末代於何瞻仰
濟濟盛朝自取嗤笑雖欲憲章姬典乃是違背周官臣
知其不可一也臣謹按易繫辭稱庖羲氏沒神農氏作
以日中為市致天下之人聚天下之貨交易而退各得
其所班志亦云財者帝王聚人守位養成羣生奉順天
德理國安人之本也士農工商四人有業學以居位曰
士闢土殖榖曰農作巧成噐曰工通財鬻貨曰商聖王
量能授事四人陳力受職然則四人各業久矣今復安
得動而搖之蕭何又云人情一定不復動搖傳又云曺
參相齊國安集大稱賢相參去屬其後相曰以齊獄
市為寄慎勿擾也後相曰理無大於此者乎參曰不然
夫獄市所以并容也今君擾之姦人安所容乎吾是以
先之夫獄市兼受善惡若窮之姦人無所容竄久且
為亂秦人極刑而天下叛以道化其本不欲擾其末臣
知其不可二也四海之廣九州之雜關必據險路市必
憑要津若乃富商大賈豪宗惡少輕死重氣結黨連
羣喑嗚則彎弓睚眦則挺劍小有失意且猶如此一旦
變法定是相驚乘兹困窮或致騷動便恐南走越北走
胡非唯流逆齊人亦是攪擾殊俗人如邊徼之地宼賊
為隣興胡之旅歲月相繼儻因科賦致有猜疑一從散
亡何以制禁求利雖切為害方深而有司上言不識大
體徒欲益帑藏助軍國殊不知軍國益擾帑藏逾空
臣知其不可者三也孟軻有云古之為關也將以禦暴
今之為關者將以為暴今行者皆稅本末同流且如天
下諸津舟航所聚旁通巴漢前指閩越七澤十藪三江
五湖控引河雒兼包淮海弘舸巨艦千舳萬艘交貿往
還昩旦永日今若江津河口致鋪納稅稅則檢覆覆則
遲留此津纔過彼鋪復止非唯國家稅錢更遭主司僦
賄船有大小載有多少量物而稅&KR0008;途淹久統論一日
之中未過十分之一因此擁滯必致吁嗟一朝失利則
萬商費業萬商費業則人不聊生其間或有輕𦕈任
俠之徒斬龍刺蛟之黨鄱陽暴虐之客楚中悍壯之
夫居則藏鏹出便竦劒加之以重稅因之以威脅一旦
獸窮則摶鳥窮則攫執事者復何以安之哉臣知其不
可者四也五帝之初不可詳已三王之後厥有著聞秦
漢相承典章大敝至如關市之稅史籍有文秦政以雄
圖武力捨之而不用也漢武以覇略英才去之而勿取
也何則關為禦暴之所市為聚人之地稅市則人𣪚稅關
則暴興暴興則起異圖人𣪚則懷不軌夫人心莫不背
善而樂禍易動而難安一市不安則天下之市搖矣一
關不安則天下之關動矣況澆風久扇變法為難徒欲
禁末遊規小利豈知失玄默亂大倫魏晉𦕈小齊隋齷
齪亦所不行斯道者也臣知其不可五也今之所稅關
市者何也豈不以國用不足邊寇為虞一行斯術冀有
殷贍然微臣敢借前箸以籌之伏惟陛下當聖期御玄
籙與天地合其德日月合其明役使衆靈宰制羣動沉
璧于雒刻石于嵩鑄寳鼎以窮姦坐明堂而布政頌
聲洋溢和氣絪緼三皇不足四五帝不足六神化廣洽
至德潛通東夷暫驚應時平殄南蠻纔動計日歸降
西域五十餘國廣輪一萬餘里城堡清夷亭堠静謐以
為患者唯有二蕃今吐蕃請命邊事不起即日雖尚屯
兵久後終成弛柝獨有默啜假息孤恩惡貫禍盈覆亡
不暇征役日已省矣繁費日已稀矣然猶下明制遵
太璞愛人力惜人財王侯舊封妃主新禮所有支料咸
令減削此陛下以躬率人堯舜之用心也且關中河北
水旱數年諸處逃亡今始安輯儻加重稅或慮相驚況
承平歲積薄賦日久俗荷深恩人知自樂卒有變法必
多生怨生怨則驚擾驚擾則不安中既不安外何能禦
文王曰帝王富其人覇王富其地理國若不足亂國若
有餘古人有言王者藏於天下諸侯藏於百姓農夫藏
於庾商賈藏於箧惟陛下詳之必若師興有費國儲多
窘即請倍算商客加歛平人如此則國保富強人免憂
懼天下幸甚臣知其不可者六也陛下留神繫表屬想
政源冒兹炎熾早朝晏坐一日二日機務不遺先天後
天靈心密應時之得失小臣何知率陳瞽詞伏紙惶惕
䟽奏帝納之遂寝其事
四年十一月又置神都西市
中宗景龍元年十一月勅諸非州縣之所不得置市其
市常以午時擊鼓三百下而衆大會日入前七刻擊鉦
三百下𣪚其州縣領務少處不欲設鉦鼓聽之車駕行
幸處即於頓側立市差三官人權簡校市事
是月又勅兩京市諸行自有正鋪者不得於鋪前更造
偏鋪名聽用尋常一椽偏廂諸行以濫物交易者沒官
諸在市及人衆中相驚動令擾亂者杖八十
玄宗開元十三年六月二十三日又廢其口馬移入北
市
二十年勅曰綾羅絹布雜貨交易皆通用如聞市肆必
消見錢深非道理自今已後與錢貨兼用不遵者准法
罪之
天寳八載十月五日西京威遠營置西市華清宫置北
市
肅宗乾元元年八月勅大散關宜依舊令鳳翔府收管
代宗寳應元年九月勅駱谷荆㐮子午等路往来行客
所將隨身噐仗等今日已後除郎官御史諸州部統進
奉事官任將噐仗隨身自餘私客等皆湏過所上具所
將噐仗色目然後放過如過所上不具所將噐仗色目
數者一切於守堤處勒留
大歴八年七月勅京城内諸坊市門至秋成後宜令所
繇勾當修補
十四年七月令王公百官及天下長吏無得與人爭利
先於揚州置邸肆貿易者罷之先是諸道節度觀察使
以廣陵當南北大衝百貨所集多以軍儲貿販别置邸
肆名託軍用實私其利焉至是乃絶
德宗建中元年九月戶部侍郎趙贊條奏諸道津要都
會之所皆置吏閱商人財貨計錢每千稅二十文
二年五月以軍興十一而稅商
興元元年春正月癸酉德宗在奉天行在宫受朝賀畢
大赦改元制曰其所加墊陌錢稅間架竹木茶漆𣙜鐵
之類悉宜停罷
貞元二十一年二月赦文應緣宫市並出正文帖依時
價買賣不得侵擾百姓(貞元以後京都多中官市物於㕓肆謂之宫市不持文告口含)
(勅命皆以鹽估不中衣服絹帛雜紅紫之物倍高其估尺寸裂以酬價謂之精供富商皆匿名深居陳列坊閑唯麤)
(厲苦寙市後又強驅入禁中傾車罄輦而去色少不甘毆至血流者中人之出雖沽漿賣餅之家無不徹擔塞)
(門以伺其去蒼頭女奴輕車名馬惴惴衢巷得免捕為幸京師之人嗟愁呌閽訴闕則左右前後皆人也)
憲宗元和九年五月豐州奏中受降城與靈州城接界
請置關從之
敬宗寳歴二年七月義成軍節度使李聽奏請於潁州
置場稅商旅以贍軍從之
十月京兆尹劉栖楚奏術者數之妙苟利於時必以救
患伏以前度甚雨閉門得晴臣請今後每隂雨五日即
令坊市閉北門以禳諸隂晴三日便令盡開門使啓閉
有常永為定式從之
文宗太和五年十月辛未戶部侍郎庾敬休奏劒南東
川西川山南西道每年稅及陌除錢等伏以劒南道稅
茶舊例委度支廵院勾當𣙜稅當司於上都召商人便
換太和元年戶部侍郎崔元略與西川節度使商量取
其穏便遂奏請稅茶事使司自勾當每年出錢四萬貫
送省近年以来都不依元奏并三道諸色錢物州府多
逗遛不送皆不禀奉今請取江西例勾當於歸州置廵
院所自勾當收管諸色錢物送省所冀免有懸欠仍令
廵官李濆專往與德裕遵古量商制置續具聞奏從
之
開成二年夏五月武寧軍節度使薛元賞奏泗口稅場
先是一物貨稅今請停去雜稅唯留稅茶一色以助供
軍詔曰惠人湏在於必誠革弊宜圖於去本又留茶稅
惠則未終宜悉罷之每年特以度支戶部錢二萬貫賜
供本軍及充驛料先是王智興逐帥自立故朝廷姑息
之因請致稅於泗口以贍軍用往来過為寇掠後之節
帥多利其利不革前弊至是除元賞上於閤内遣令條
奏及詔下往来之人遂絶怨咨
武宗以開成五年正月即位十二月勅京夜市宜令禁
斷
會昌元年七月勅如聞十六宅置宫市已来稍苦於百
姓成弊既久湏有改移自今已後所出市一物已上宜
並依三宫置市不得令損刻百姓
宣宗大中五年八月勅中縣戶滿三千已上置市令一
人史二人不滿三千戶已上者並不得置市官治要路
湏置舊来交易繁者聽依三千戶法置仍申省諸縣在
州郭下並置市官
六年正月鹽鐵轉運使兵部侍郎裴休奏諸道節度使
觀察使置店停止茶商每斤收蹋地錢并稅經過商人
頗乖法理今請釐革横稅以通舟船商旅既安課利自
厚
三月隴州防禦使薛逵奏伏奉正月二十六日詔旨令
臣移築故關訖聞奏者伏以汧源西境切在故關昔有
隄防殊無制置僻在重崗之上苟務高深今移要會之
中實堪控扼舊絶泉井遠汲河流今則臨水挾山當川
限谷危墻深塹克揚營壘之勢伏乞改為定戎關關吏
鈐轄往来臣當界又有南路亦是要衝舊有水關亦請
准前扼捉去正月二十七日起工今月十七日畢謹畫
圖進上勅旨薛逵新置關城得其要害形於圖畫頗見
公忠宜依所奏
七年七月二十日廢州縣市印
梁太祖開平元年七月勅宜以關東為内仍以潼關隸
陕州(初置河潼軍使命虢州刺史兼領之)是月又改武牢關為虎牢關(仍置)
(虎牢軍使)
後唐莊宗同光二年二月庚午租庸使孔謙奏諸道綱
運商旅多於私路苟免商稅不繇官路往来宜令所在
關防嚴加捉搦山谷私由道路仍湏彰塞以戢行人
三年八月戊寅免湖南蹋地茶稅㳂路稅錢
明宗天成元年四月詔曰省司及諸府置稅茶場院自
湖南至京六七處納稅以致商旅不通及州使置雜稅
務交下煩碎宜定合稅物色名目商旅即許收稅不得
邀難百姓諸道鹽務破脚價極多獲少湏有條流以成
規制又詔諸州雜稅宜定合稅物色名目不得邀難商
旅租庸司先將係省錢物與人廻圖宜令盡底收納以
塞倖門
四年七月兵部員外郎趙燕奏切見京城人買賣莊宅
官中印契每貫抽稅契錢二十文其市牙人每貫收錢
一百文甚苦貧民請行條理從之
長興元年正月許州奏准詔放過淮南客二百三十人
通商也
九月燕人梁庭投匭陳状云天下商稅處多不繇舊時
關市制度以此倍擾農商亦請減除奸弊勅旨並許施
行
二年八月勅應三京諸道州府商稅等多不係屬州府
皆是省司差置場官朕自受命開基勵精布政將推誠
而感物每屈己以從人況於列侯尤所注意豈可山河
重寄並在藩方關市徵租獨歸省務加以所置職掌素
處幽微向闤闠以肆威與王公而抗禮蓋已往從權之
事豈將来經久之規特議改更貴除繁屑自今已後諸
商稅並委逐處州府撲斷依省司常年定額勾當辨集
冀除生事之端不爽豐財之理
晉高祖天福元年閏十一月壬午勑關防凢有征稅省
司曾降條流慮多時而或有隠藏因肆赦而再湏條貫
應諸道商稅仰逐處將省司合收稅條件文牓於本院
前分明張懸不得收卷牓内該稅名目分數者即得收稅
如牓内元不該稅着係稅物色即不得收稅宜令所在
長吏常加覺察如敢有違條流不將文牓張懸將不合
係稅物色收稅罔欺官法停住商賈者盡行具名申送
七年十一月宣旨下三司應有往来鹽貨悉稅之過稅
每斤七文住稅每斤一十文其諸道州府應有屬州鹽
務並令省司差人勾當既而糴鹽雖多而人戶鹽錢又
不放免至今民甚苦之
漢高祖乾祐元年詔曰軍國之費務在豐財關市之征
資於行旅所宜優假俾遂流應天下商旅来所在並湏
饒借不得妄有邀勒
隠帝乾祐二年國子司業樊倫上言三事其一耕桑未
至國多游民關市之中稅物苛細請稍減省以惠疲民
百姓賣物不多所歴關市並望除稅
三年六月太常少卿劉悅上言臣伏見買賣耕牛官中
元無商稅近日關市場院不禀勅文悉是收稅歲計其
利所入無多在於農民即疲於市易請重降勅文明行
止絶勸人耕稼國之大計倉廪有積何莫由斯
周太祖廣順元年十二月甲寅相州李筠乞除放黃澤
關商稅課利從之
二年十一月鄆州言奉詔已示諭商稅院不收絲麻鞵
等稅
三年正月澶州言於商稅舊額上添長錢二千八百貫
麴務添七千貫從今年三月初一納起詔褒之
三月詔曰青白池務素有定規祗是近年頗乖循守比
来青鹽一石抽稅錢八百文足陌鹽一斗白鹽一石抽
稅錢五百文鹽五升其後青鹽一石抽稅錢一千鹽一
斗訪聞改法已来不便商旅蕃人漢戶求利艱難宜與
優饒庶令存濟今後每有青鹽一石依舊抽稅錢八百
文以八十五為陌鹽一斗白鹽一石抽稅錢五百鹽五
升此外更不得别有邀求如聞邊上鎮舖於蕃漢戶市
易糶糴衆私抽稅今後一切止絶
絲帛
管氏有言曰一婦不織天下必有受其寒然則藉其蠶
稅教以女工故夏書辨絲枲之貢周官述布帛之利其
所由来尚矣歴漢而下經制具存廣狭精粗不中則禁
之錦繡纂組有害則却之以庸為名用抑游惰兼粟為
貨以通有無苟輕重混淆則良楛雜糅必在明開塞之
術防巧偽之源使桑土適均賦歛不濫然後數量可一
風俗可齊致任土之宜来厥篚之美五十者可以衣而
知榮辱斯亦商功利之一端也
周武王時太公以布為貨廣二尺二寸為幅長四丈為
疋(後封齊以其地負海舄鹵少五榖乃勸以女工之業其後俗漸多織作冰紈綺繡純麗之物)
漢武帝時桑弘羊為治粟都尉領大農天子北至朔方
東封太山廵海上旁北邊以歸所過賞賜用帛百餘萬
疋皆取足大農其後請均輸帛五百萬疋
哀帝初即位詔齊三服官諸官織綺繡難成害女紅之
物皆止無作輸(紅亦工也)
後漢章帝建初二年詔齊相勿復送冰紈方空縠吹綸
絮(冰言色鮮潔如冰方空縠即今方目紗也)
魏太祖定鄴都令戶絹二疋綿二斤餘皆不得擅興藏
彊賦弱
晉武帝時有司奏依舊調絹綿詔不肯(又云有司奏調房子睢陽綿武)
(帝不許)
惠帝永寧初雒中有錦帛四百萬
元帝渡江軍事草創蠻陬賧布不有常凖府中所儲
數四千疋
宋孝武時齊庫上絹年調鉅萬疋綿亦稱此期限嚴峻
人間買絹一疋二三千綿一兩三四百貧者賣妻子其
甚者或自縊死侍中陳懷文具陳人困由是薄有所減
(江左自晉至陳其調丁男調布絹各二丈絲三兩綿八兩禄絹八尺禄綿二兩二分丁女並半之)
後魏道武天興中詔採諸漏戶令輸綸綿自後諸逃戶
占為紬繭羅殺者甚衆於是雜營戶帥遍于天下不隸
守宰賦役不周戶口錯亂太武始光三年詔一切罷之
以屬郡縣
孝文延興三年七月詔河南六州之民戶收絹一疋綿
一斤先是舊制民間所織絹布皆幅廣二尺二寸長四
十尺為一疋六十尺為一端令任服用後仍漸至濫惡
不依尺度於是更立嚴制令一准前式違者罪各有差
有司不檢察與同罪
太和八年戶增帛三疋先是天下戶以九品混通戶調
帛三疋絮二斤絲一斤又入帛一疋二丈委之州庫以
供調外之費至是增之以為官司之禄後增調外帛滿
二疋所調各隨其土所出其司冀雍華定相秦雒豫懷
兖陕徐青濟濟南豫東兖東徐十九州貢綿絹及絲幽
平并肆岐涇荆凉梁汾秦安營豳夏光郢東秦西州萬
年鴈門上谷靈邱廣寗平凉郡懷化郡上郡之長平白
水縣青州北海郡之膠東縣平昌郡之東武平昌縣高
密郡之昌安高密夷安黔&KR0008;縣秦州河東之蒲坂汾隂
縣東徐州東莞郡之莒諸東莞縣雍州馮郡之蓮芍縣
咸陽郡之雍寧夷縣北地郡之三原雲陽銅關宜君縣
華州華山郡之夏陽縣徐州濟北郡之離狐豐縣東海
郡贑榆襄賁縣皆以麻布充稅十年給事中李冲上言
准古法立隣里黨三長其民調一夫一婦帛一疋民年
十五以上未娶者四人出一夫一婦之調奴任耕婢任
績者八口當未娶者四耕牛二十頭當奴婢八其麻布
之鄉一夫一婦布一疋下至牛以此為降大率十疋為
公調二疋為私調外費三疋為内外百官俸
東魏孝静天平元年遷都於鄴六方之衆萬餘人北徙
春秋二時賜帛以供衣服費常調之外逐豐稔之處折
絹糴以充國之儲
北齊文宣時天保中調絹以七尺為丈右僕射崔暹言
之乃依舊焉
武成河清三年定令率人一状調一疋綿八兩凢十斤
綿折一斤作絲
後周太祖為西魏相創制六官司賦掌功賦之政凢令
人自十八以至六十四與輕癃者皆賦之其賦之法有
室者歲不過絹一疋綿八兩單丁者半之其非桑土有
室者布一疋麻十斤單丁者又半之豐年則全賦中年
半之下年一之皆以時徵焉若囏阨凶札則不徵其賦
隋高祖開皇二年頒新令遵北齊之制丁男一牀桑土
調以絹純麻土調以布絹純以疋加綿三兩布一端加
麻三斤单丁及僕隸各半之
九年平陳高祖親御朱雀門勞凱旋師行慶賞自門外
夹道列布帛之積達于南郭以次頒給所費三百餘萬
叚
十二年有司上言庫藏皆滿高祖曰朕既薄賦於人又
大經賜用何得爾也對曰用處常少納處常多略計每
年賜用至數百萬段曾無減損於是更闢左藏之院搆
屋以受之
唐高祖初平京師傾府藏以賜勲人既而又患國用不
給太原人劉義節進計曰今義師數十萬並在長安樵
貴而布帛賤若伐街衢及苑中之樹為樵以易布帛歲
取數千萬疋立可致也又藏内繒絹疋皆有餘軸之使申
截取剰物以供雜費動盈十餘萬叚矣高祖並從之大
收其利
武德七年定令每丁調隨其鄉土所産綾絹絁各二丈
布加五分之一輸綾絹絁者兼調綿三斤輸布者麻三
斤
代宗大歴中詔曰王制命市納賈以觀人之好惡布帛
精麤不中度廣狭不中量不鬻於市漢詔亦云纂組文
繡害女紅也朕思以恭儉克己淳朴化人每尚素玄之
服庶齊金土之價而風俗不一踰侈相高浸弊於時其
来自久耗縑繒之本資錦綺之奢異彩竒文恣其誇競
今師旅未戢黎元不康豈使淫巧之功更虧常制在外
所織造大張錦獨軟錦瑞錦透背及竭鑿六破已上錦
獨窠文紗四尺幅及獨窠吴綾獨窠司馬綾等並宜禁
斷其長行高麗白錦雜色及常行小文子綾錦等任依
舊例造其綾錦花文所織盤龍對鳳麒麟獅子天馬辟
邪孔雀仙鶴芝草萬字䨇勝及諸織羌樣文字等宜亦
禁斷
憲宗元和八年四月以錢重貨輕出内庫錢五十萬貫
命兩常平收市布帛每端疋於舊估加十之一
九年八月詔太府奏建州泉州夀州所納物麤惡短狭
布帛有幅制度所存近日勸課不精寙濫方甚遂使女
工都棄國用空虚若無所懲何以知懼刺史宜各罰一
月課料錄事參軍本縣令各罰一季課料本曺官罰
一季課料仍書下考
十一年六月京兆府奏今年諸縣夏稅折納綾絹絁紬
絲綿等並請依本縣時價只定上中二等每疋加饒二
百文綿每兩加饒十五文絲每兩加饒二十文其下等
物不在納限小戶本錢不足任納絲綿斛㪷湏是本戶
如有本戶輙合集買成疋叚代納者所由决十五枷項
令衆
宣宗以會昌六年三月即位十一月刑部尚書判度支
崔元式奏准今年七月二日勅諸道所出次弱綾絹紗
等宜令禁斷若舊織得行使仍委所在官中收納如
輙更有織造行便買賣同罪湏指射出次弱物州府令
戶部度支鹽鐵三司同條流聞奏者省司先牒左藏庫
勘到所出次弱疋帛州府名額伏以綾絹紗等州府所
買機杼織造並合勘充煮練既不堪衣着則虚費織功
今欲委諸道節度觀察使刺史差清強官搜獲百姓織
造濫惡疋叚狭小機杼焚毁其惡弱疋叚仍具收納數
聞奏從之其向後犯者亦條流有差
後唐明宗天成二年十二月中書舍人程遜上言以民
間機杼多有假偽虛費絲縷不堪為衣請下禁止庶歸
朴素
漢隱帝乾祐三年左司員外郎盧振上言古先哲王之
制布帛不中度不鬻於市比来組織之物輕重皆有定
規近年已来織帛之家過為疎薄徒勞杼軸無益公私
臣請三京鄴都諸道州府凢織造之家所織綾羅絁帛
諸物並湏斤兩尺度合官定規程不得輙為疎薄所在
官吏覺察禁止不得更然
周世宗顯德三年五月詔曰化民成俗湏務真純蠧物
害能莫先浮偽織絍杼軸之製素有規程禆販貿易之
徒不許違越久無條理漸致澆訛苟所鬻之或精則酬
直之必重宜從朴厚用革輕浮應天下今後公私織造
到絹帛紬布綾羅錦綺及諸色疋叚其幅尺斤兩並湏
合向来制度不得輕弱假偽罔冒取價如有已上物色
等限一百日内並湏破貨了絶如限外敢有違犯織造
貨賣者即所在節級所由擒捉送官十月詔曰舊制織
造絁紬絹布綾羅錦綺紗縠等幅闊二尺五分不得夹
帶粉藥宜令諸道州府嚴切指揮来年所納官絹每疋
湏及一十二兩河北諸州湏及一十兩務要夾密停勻
其長依舊四十二尺
冊府元龜卷五百四
