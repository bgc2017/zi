册府元龜卷七百五十六宋王欽若等撰
總錄部
孝第六
唐虞世南父荔陳天嘉中卒世南尚幼哀毁殆不勝喪
陳文帝知其博學每遣中使至其家將護之及服闋召
為建安王□曹參軍世南叔父寄䧟於陳寳應在閩越
中世南雖除喪猶布衣蔬食至太建末寳應破寄還方
令世南釋布食肉位秘書監
隋竇抗字道生父榮定尚隋文帝姊萬安長公主官至
雒州總管封陳國公抗在隋以帝甥之故甚見崇寵釋
褐千牛備身屬其父寢疾抗躬親侍扶衣不解帶者五
十餘日及居喪哀毁過禮後為梁州刺史丁母憂號慟
絶而復蘇者數焉文帝令宮人至第節其哭泣
李百藥定州安平人隋内史令德林之子至性過人初
侍父母喪還鄉徒跣單衣行數千里服闋數年容貌毁
悴為當時所稱大業初授百藥為桂州司馬行至太湖
遇劫賊將加白刃其子安期跪泣請代父命賊哀而釋
之
張志寬蒲州安邑人隋末喪父哀毁骨立為鄉里所稱
賊帥王君廓屢為寇掠聞其名獨不犯其閭隣里頼之
而免者百餘家後為里正詣縣稱母疾㥯來歸縣令問
其狀對曰母嘗有所苦志寬亦有所苦向患心痛知母
有疾令怒曰妖妄之辭也繋之於獄馳騐其母竟如所
言令異之慰諭遣去及丁母憂負土成墳廬於墓側手
植松栢千餘株
王少玄博州聊城人父隋末於郡西爲亂兵所害少玄
遺腹生年十餘歲問父所在其母告之因哀泣便欲求
屍以葬時白骨蔽野無繇可辨或曰子以血霑父骨即
滲入焉少玄乃刺其體以試之凡經旬日竟獲父骸以
葬盡禮病創歷年方愈
趙慈景高祖潛龍時尚桂陽公主及義兵起隋人將捕
之或有勸慈景避吏出入備兵無為坐受拘縶慈景曰
公之所言誠為良計但吾有老母以吾為命委之而去
非吾心也俄而吏捕繋獄及隋平封開化郡公
陳叔逹武德中為侍中羣臣食於御前菜有蒲菊叔逹
懷而不食高祖問其故對曰臣母患口乾求之不能致
欲歸以遺母高祖曰卿有母可遺乎遂涕泣嗚咽久之
乃止因賜物百段
房玄齡父病綿歷十旬玄齡盡心藥膳未嘗解衣交睫
及父終勺飲不入口者五日位司空
劉子翼臨淮人貞觀元年勅召入京辭以繼母年老不
赴及母卒摧毁傷感行路
田伯明涇陽人少孤其伯母劉年十九而孀居操行貞
固撫育伯明恩義甚篤及劉以夀終伯明廬於墓側負
土成墳齋居菜食
姚思廉丁繼母憂結廬墓次毁瘠殆不勝喪位散騎常侍
皇甫無逸貞觀中為冀州刺史其母疾篤太宗令驛召
之無逸性至孝承問惶懼不能飲食因道疾而卒
薛萬備為通事舍人初丁母艱截髮為髢以充歛及葬
廬於墓次負土成墳太宗聞而嘉之降璽弔慰焉
王瞿曇華州鄭人事親以孝養聞鄉里稱其敬譲葬祖
父母及伯父皆負土成墳三年乃畢母終亦如之晝夜
悲號哀感行路頭髮盡落形體枯悴墓門三年不掩夜
嘗寢於棺側服終之後仍不離墓焉
温振中書令彦博之子少有雅望官至太子舍人居喪
以毁卒
李乾祐為侍御史母卒廬於墓側負土成墳
呂方毅為右衛鎧曹參軍母終哀慟過禮竟以毁卒而
車載喪隨母輲車而葬友人郎餘令以白粥玄酒生芻
一束於路隅奠祭甚為時人之所哀惜云
劉審禮刑部尚書德威之子少喪母為祖母元氏所養
隋末德威從裴仁基討賊道路不通審禮年未弱冠時
自鄉里負載元氏渡江避亂及天下定始西入長安元
氏有疾審禮必親嘗湯藥元氏謂諸孫曰我兒孝順貫
徹幽顯吾一顧念宿疾頓輕貞觀中歴左驍衛郎將丁
父憂去職及葬跣足隨車流血灑地行路稱之永徽中
累遷將作大匠檢校燕然都督襲封彭城郡公審禮父
没雖久猶悲慕不已每見父時寮舊必嗚咽流涕母鄭
氏早亾事繼母平壽縣主又以孝聞縣主稍有疾輙憂
懼形於容色朝夕不寐撫繼母男延景友愛甚篤所得
祿俸皆送母處以資延景之費而審禮妻子自處饑寒
晏然未嘗介意儀鳳中為洮河道行軍司馬討吐蕃没
於陣其子尚乘直長逮庶弟太常丞延景詣闕自拘請
入賊以贖其父兄高宗令中書侍郎薛元超慰之曰汝
父兄䧟身虜庭徇忠竭節自緣赴救失所非其過也即
宜各守職位我自遣人贖之必其不來任汝子弟選一
武藝者往也逮庶弟岐州司馬易從俄受詔往吐蕃中
省父比至而審禮病卒易從號泣晝夜不止毁瘠過禮
吐蕃哀其至行還其父屍易從徒跣萬里從靈櫬歸葬
彭城
陳集原隴州開陽人代為嶺表酋長父纔有疾即終日
不食永徽中喪父嘔血數升枕服苫廬悲感行路位豹
韜衛將軍
裴敬彜為陳王府典籖父智周暴卒敬彜時在長安忽
泣涕不食謂所親曰大人每有疾處吾即踧然不安今
日心痛手足皆廢事在不測得無戚乎遂請急倍道言
歸果聞父喪羸毁逾禮事母復以孝聞乾封中累轉監
察御史時母病有醫人許仁則足疾不能乘馬敬彜每
自輿之以候母焉
裴守真絳州稷山人早孤事母至孝及母終哀毁骨立
殆不勝喪位寧州刺史
歐陽通率更令詢之子也儀鳳中為中書舍人襲封渤
海縣男丁母憂去職尋起復本官每入朝必徒跣至皇
城門外及直在省則席地藉蒿非公事不言亦未嘗啟
齒歸家必衣衰絰號慟無常自武德已來起復而能哀
戚合禮者無如通比以年凶未葬四年居廬不釋服家
人密以氊絮置所眠席下通覺而徹之
元讓雍州人弱冠明經擢第以母疾遂不求仕躬親藥
膳蒸蒸致養不出閭里十餘年及母終廬於墓側蓬髮
不&KR0808;沐菜食飲水而已
薛元超内使侍郎道衡之孫為中書舍人中書省有盤
石道衡嘗踞而草制元超每見此石未嘗不泫然流涕
王鳳仕唐居官與其子逸及操遇賊賊脅逐鳳逸以身
護蔽之父乃得全二子皆死
狄仁傑授并州都督府□曹其親在河陽里第仁傑赴
并州立太行山北望見白雲孤飛謂左右曰吾親所居
在此雲下瞻望佇立久之雲移乃行
解琬為監察御史丁憂去職則天以解素習邊事起復
舊官令往西城安撫夷虜抗表懇辭太后嘉之下勅曰
解琬孝性淳厚言詞哀切固辭強奪之榮乞就終憂之
典足以激揚風俗敦奬名教宜遂雅懷仍其所請仍俟
服闋後赴上
朱寳積瀛州人自喪親後廬於墓側遂至踰年竟以毁
卒
姚元之為鳳閣侍郎同三品長安四年以母老表請解
政歸養待詔則天下詔特從之以充相王府長史一事
已上竝同三品
王友貞瑯琊人弱冠母病篤醫云唯噉人肉乃差友貞
獨念無求理乃割股肉以貽親病尋愈貞亦無毒痛則
天聞而竒之就其家驗問特蒙旌表
潘元祚江夏人居親喪結廬墓次負土成墳
李迥秀睿宗時為鴻臚卿性至孝事母甚謹母氏庶賤
而色養過人其妻崔氏嘗叱其媵婢母聞之不悦迥秀
即時出之或止之贒室雖不避嫌疑然過非出狀何遽
如此迥秀曰娶妻本以承順顔色苟違何敢留也
崔沔為祠部員外睿宗時徵拜中書舍人沔以母老疾
在東都不忍捨之固請閑官以申侍養繇是改為虞部
郎中
李日知為給事中事母孝母年老嘗疾病日知取急調
侍數日而鬢髮變白尋加朝散大夫其母未受命婦邑
號而卒將葬發引吏人齎誥命而至日知在路既見即
時殞絶久之乃蘇廵察使衛州司馬路敬潛入知境時
聞其孝弟之跡使求其狀日知辭讓不報服闋累遷黃
門侍郎
王希夷徐州滕人孤貧好道父母終為人牧羊以牧傭
供葬畢隱於嵩山
蘇頲居父瓌喪詔起復為工部侍郎加銀青光祿大夫
頲抗表固辭詞理懇切詔許其終制服闋就職
韋虚心有孝行丁父憂哀毁過禮鬢髮盡白朝廷深所
嗟尚
王維事母崔氏以孝聞閨門雍睦為衆所推天寳中為
庫部郎中母終茹荼柴立殆不勝喪
楊嵩珪陳留封丘人母亾負土成墳於所居别立靈儿
畫父母形貎享祀十有餘歲
韓難陁華原人父亾廬於墓側凡十六載
楊綰早孤家貧養母以孝聞甘旨或闕憂見於色親友
訪令干祿舉進士調補太學正字
李畬為考功郎中事母孝謹母卒不勝喪而死
高郢父伯祥先為好畤尉天寳末盗據京邑抵賊禁將
加極刑郢時年十五被髮解衣請代其父賊黨義之乃
俱釋郢位至僕射
陳屺鎮州鼓城人居父喪哀毁髮落廬於墓側不掩墓
門
楊炎為起居舍人以親老去官父没廬於墓側
賈直言父道冲以伎術得罪貶之賜酖於路直言偽令
其父拜四方辭上下神祗伺使者視稍怠即取其酖以
飲遂迷仆而死明日酖洩於足而後復蘇代宗聞之减
其父死直言亦自此病躄
崔縱為金部員外以父渙貶道州刺史縱棄官從養父
卒累遷太常卿渙有寵妾鄭氏縱以母事之鄭性剛戾
待縱不以理雖為大僚每加笞詬縱率妻子候顔敬順
不怠時以為難
奚陟為左拾遺丁父憂哀毁過禮親朋敬愍之德宗幸
興元召陟拜起居郎翰林學士陟辭以疾病久不赴職
郭曜汾陽王子儀之長子子儀薨曜居喪甚得禮節若
儒家子居無何寢疾病或勸其子茹葱若薤竟不屬口
而卒位太子少保
第五琦為太子賓客琦子峯婦鄭氏女皆以孝聞旌表
其門
段秀實性至孝六歲母疾秀實水漿不入口七日母病
間然後飲食及父没哀毁過禮位司農卿
張浦父子産為柳州臨武令杖殺員外尉周少逹有司
斷當絞之浦表請代父死不許
張進昭廬州巢人母先患狐刺左手落經十三年乃亾
進昭自截其腕廬於墓側
李愬西平王晟之子秀出昆季間愬早喪所保養於晉
國夫人王氏及卒晟以本非正室令服緦愬號哭不忍
晟感之因許服哀服既練丁父艱愬與仲弟憲廬於墓
側德宗不許詔令歸第宿徒跣復往德宗知不可奪遂
許終制位太子少保
歸崇敬蘇州吳人少勤學以經業擢第遭喪父母哀毁
以孝聞位兵部尚書致仕
孔述睿越州人少與兄克符弟克讓皆事親以孝聞既
孤俱隱於嵩陽山
崔衍尚書左丞倫之子繼母李氏不慈於衍衍為富平
縣尉倫使於吐蕃久方歸李氏衣弊衣以見倫倫問其
故李氏稱自倫使於蕃中衍不給衣食倫大怒召行責
詬命僕隸捽於地袒其背將鞭之衍涕泣終不自陳倫
弟殷聞之趨往以身蔽衍杖不得下因大言曰衍每月
俸錢皆送嫂處殷所具知何忍乃言衍不給衣食倫怒
乃解繇是倫遂不聽李氏之譖及倫卒衍事李氏益謹
李氏所生子郃每多取母子錢使其子以契書徵負於
衍衍歲為償之故衍官至江州刺史而妻子衣食無所
餘
鄭珣瑜初為大理評事以養母資祿求授陽翟縣丞
路隋泌之少子泌為渾瑊從事與吐蕃會盟而䧟隋方
孩提後稍有知乃日夜啼號坐必西嚮食不加肉母氏
言其貌肖泌遂終身不炤鏡其後吐蕃遺邊將書求和
隋哀泣䟽陳願允其請表三上德宗命中使諭旨以朝
廷懲其㝛詐俟更要於後信訖數歲不報及憲宗即位
前年蕃使復欵塞隋五獻章上陳又投書哀訴於宰相
裴垍藩皆協力為奏言帝允之命徐復等聘之後乃令
答詔疏䧟蕃者名氏令歸中國吐蕃因復等還遣使來
朝遂以泌及鄭叔矩之喪與銘及遺錄至朝野傷歎隋
居喪益以孝聞後位至相輔
令狐楚貞元七年登進士第桂管觀察使王拱愛其才
欲以禮□召懼楚不從乃先聞奏而後致聘楚以父掾
太原有廷闈之戀又感拱厚意登第後徑往桂林謝拱
不預宴遊乞歸奉養即還太原人皆義之及丁父憂以
孝行聞位山西南道節度使
柳公綽天資仁孝初丁母崔夫人之喪三年不沐浴繼
親薛氏三十年姻親不知公綽非薛氏所生元和中為
湖南觀察使地氣卑濕公綽以母在京師不可迎視致
書宰相乞分司雒陽以便奉養移為鄂岳觀察使乃迎
母至江夏
竇□扶風人兄弟登進士科者三人唯□獨為處士以
節操聞及母卒囓一指置棺中因廬墓次位容𬋩經略
觀察使
蔣冽兄弟丁父艱廬於墓側植松栢千餘株位尚書左
丞
劉敦儒子玄之曾孫母有心病日鞭箠人乃安子弟僕
使不堪其苦皆逃遁他處唯敦儒侍養不懈體常流血
及母終居喪致毁雒中人謂之劉孝子元和九年權德
輿留守東都表其志行制授左龍武軍兵曹分司東都
歸登字冲之雅實宏厚事繼母以孝稱位工部尚書
李建字杓直隴西人父震雅州别駕建少孤家代貧無餘
業與伯造仲兄遜於荆南躬耕致養位刑部侍郎
周僧逹繼母即獨孤鉉之女弟也鉉長慶初為田弘正
鎮州從事及王庭凑作亂從事皆遇害鉉時奉使隣境
故得免死其母及血屬皆為庭凑所囚初僧逹母因隨
親至鎮州亦為庭凑所囚鉉聞軍亂懼不敢入留於境
上僧逹時在京聞亂奔赴鎮州謁庭凑論以逆順之理
庭凑雖不能納感其忠孝之心遂許僧逹迎其親以歸
當時朝議奬僧逹之行授渭南縣尉貶鉉為硤州司戸
自此鉉為士所鄙
烏漢弘父重裔卒起復受左領軍衛將軍漢弘上表乞
終父服文宗嘉詔從之服闋方受官
薛革父嵩為昭義節度苹年十二為磁州刺史嵩卒軍
吏欲用河北故事脅苹知留後務苹偽許之讓於伯父
㠋一夕以喪歸及免喪累授右衛將軍
路敬淳孝友篤敬遭喪三年不出廬寢服竟方號慟入
見其妻形容羸毁妻不識也
潘師正者趙州贊皇人也少喪母廬於墓側以至孝聞
韋處厚字德載幼有志性事繼母以孝聞居父母憂結
廬於墓次位中書侍郎平章事
崔從舉進士山南西道節度使嚴震奏充推官以父憂
去職與兄熊廬於塋次手植松栢免喪閑居數歲
史摶郢州長夀人年齒尚幼母亾廬墓被髮泣血誓志
終身
丁公著字平子生三歲喪所親七歲見隣母抱其子哀
感不食因請於父絶粒奉道冀其幽贊父緒憫而從之
年十七父勉令就學年二十一五經及第明年通開元
禮授集贒校書郎校未終歸侍鄉里不應請辟居父喪
躬負土成墳哀毁之容人為憂之里閭聞風皆敦孝悌
羅讓為咸陽尉丁父憂喪服既除尚麻衣茹荼不從四
方之□者十年
許康佐登進士第以家貧母老求為知院官人或輕怪
笑而不答及母亾服終不就侯府之□君子知其不擇
祿養親之志也故名益重位禮部尚書
劉三復潤州句容人少孤貧母有廢疾三復丐食供養
不離左右久之不隨鄉賦
王龜興元節度使起之子徵授左拾遺久之方至以父
年將九十作鎮遠藩喜懼之年闕於供侍乞罷今職以
奉晨昏優詔許之
崔瑑為左拾遺充史館脩撰天祐末進狀以堂叔母在
孟州濟源私庄累月抱疾加甚無兄弟可以奉養強近
可以告投兼以年將七旬地絶百里闕親藥膳命迫曉
夕今欲暫乞假躬往侍疾粗展劬勞免違教義稍獲痊損
奔赴闕廷勑旨宜依
梁杜曉父譲能唐末為相賜死於臨臯驛曉居喪柴立
幾至滅性憂滿服幅巾七年升喪沉跡自廢者將十餘
載光化中宰相崔裔判塩鐡奏為廵官試校書郎尋除
畿尉直弘文舘皆不起及哀帝東遷雒陽宰臣崔遠判
戸部又奏為巡官兼殿中或語之曰嵇康誅死子紹埋
没不自顯山濤以切理勉之乃仕孝子之志其忍令杜
氏以時鋪席祭其先人而嗣者同匹庶乎曉乃就官
張策少為僧居雍之慈恩精廬頗有高致廣明末大盗
犯闕策遂反初服奉父母逃難君子多之及丁父艱以
孝聞服滿自屏郊藪一無干進意若是者十餘載後王
行瑜帥邠州□為觀察支使行瑜敗死策與婢肩輿其
親南出邠境屬邊塞積雪為行者所哀太宗聞而嘉之
奏為鄭滑攴使
張文蔚為中書舍人丁母憂退居東畿哀毁過人
李珽為監察御史丁内艱又其父旅殯在遠家貧無以
備喪珽與弟琪當臘雪以單縗扶杖銜哀告人由是兩
喪還祔而珽日不過食一溢常羸卧喪廬中不能興大
為時賢所歎憂闋再徵為御史以疾不起成汭之鎮荆
州□為掌書記踰時乃就
後唐張郎叔父憲為莊宗魏博推官王師與梁軍戰不
利憲奔馬北渡梁軍急追殆將不濟至晩渡河人多䧟
水而没憲與郎履冰而行將及岸水䧟郎號泣以馬箠
引之憲曰吾兒去矣勿使俱䧟郎曰忍覩季父如此俱
死無恨郎偃伏引箠憲躍身而出是夜莊宗令於軍中
求憲或曰與王緘俱没矣莊宗垂涕求尸數日聞其免
也遣使慰勞
韓德潞州屯留人同光中母死割乳以祭廬於墓側
楚彥安宋州人同光中遷葬父母廬於墓隧
張建立滄州乾符人割股以治母病母卒割心&KR0377;血祭
辮髮跣足廬於墓所三十年
晉尹玉羽唐天復中隨計京師甚有文稱會有苴杖之
喪累歲羸疾冬不釋菅履朞不變倚廬制闋隱居杜門
無召官之意位少府監致仕
張希崇初仕後唐為汝州防禦使既之任遣人迎母赴
郡母及境希崇親肩版輿行三十里觀者無不稱歎為
靈武節度使事母至謹每食則侍立而後進待盥潄畢
方退時議高之
朱殼許州人天福初父死廬於墓次
王會濮州人居父母喪相次廬墓
李澤濮州人刻木為父割股乳奠祭廬墓持服
張福曹州冤句人居親喪廬於墓次
王殷少為華州小校謙謹好禮事父母尤謹積勞至華
州軍指揮使殷每與人結交過從皆先禀於母母命不
從殷必不敢往雖在軍旅交遊不雜及為刺史政事小
有不佳母察之立殷於庭詰責而杖之及母亾未幾有
詔起復殷上章乞終喪紀高祖嘉而從之
崔梲為開封尹王瓚從事梲父湪有疾謂親友曰死生
有命無以醫為也梲侍之衣不解帶有賓至必拜泣告
於門外請方便勸其進藥湪終莫之從及丁憂哀毁過
制明宗朝授監察御史不應命踰年詔再下乃就列焉
史仁詡陳州項城人為母守墳三年父贇終復結廬持
服
馬全節事母王氏至孝全節位歷方鎮温清面告畢盡
其敬
陳思讓為衛州刺史父審確任金州防禦使父母併亾
思讓奔喪近代武臣罕有執喪禮者思讓不候詔去郡
聞者嘉之
顔衍為河陽節度副使知州事在孟津半歲得家問以
父在營丘有風痺其候稍加衍不奏棄官而去及星行
至郡父疾如常衍則侍疾不復有食祿之心居歲餘父
以疾不能起衍親自掬矢嘗膳未嘗輙倦聞者高之開
運中為御史中丞以母老衰羸拜章請告除戸部侍郎
衍求扶持還鄉少帝從之
劉遂清性至孝居父之喪殆至滅性鄉里稱之
魚崇諒為工部侍郎翰林院學士以母年高多疾思歸
陜州再上章乞扶侍西行太祖不許解官以夲官給假
歸賜母衣服錢絹茶藥以遣之
常貞陳州項城人葬父母後廬於墓側披髮跣足一十
三年
宗脩已濟州金鄉人父母亾葬送後辮髮跣足一夕截
指祭奠廬於墓所立碣書佛經
劉表微顯德中為浚儀縣令上章以母氏衰老乞解官
歸養從之
册府元龜卷七百五十六
