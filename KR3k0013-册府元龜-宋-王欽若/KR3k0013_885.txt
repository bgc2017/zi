册府元龜卷八百八十五宋王欽若等撰
總錄部
以德報怨和解
以德報怨
傳曰以德報怨則寬身之仁也故忠善損怨之訓稱於
先民寬柔不報之美著乎禮俗盖古之君子誠明敦篤
恕已以及物㤀懷而虛受乃至蔑棄宿憾不形於心術
深矯當世載申於恩紀躬輿情之所難化民德以歸厚
斯固仁人之所履也又豈止顏子之犯而不校夷齊之
不念舊惡者哉
祁奚晉大夫為中軍尉奚請老(老致仕)晉侯問嗣焉(嗣續其職)
(者)稱解狐其讐也將立之而卒(解狐卒)君子謂祁奚於是
能舉善矣稱其讐不為謟
王生為范氏之臣惡張柳朔言諸昭子使為柏人(為柏人宰)
(也昭子范吉射也)昭子曰夫非而讐乎對曰私讐不及公(公家之事)
(也)好不廢過惡不去善義之經也臣敢違之及范氏出
(出柏人奔齊)張柳朔謂其子爾從今勉之我將止死王生授
我矣(授我死節)吾不可以僭之遂死於柏人(為吉射晉戰也)
宋就梁大夫也就嘗為邊縣令與楚鄰界梁之邊亭與
楚之邊亭皆種瓜各有數梁之邊亭人劬力數灌其瓜
瓜美楚人窳而稀灌其瓜瓜惡令因以梁瓜之美怒其
亭瓜之惡也楚亭人惡梁亭之賢也因往夜竊搔梁亭
之瓜皆有死焦者矣梁亭覺之因請其尉亦欲竊往報
搔楚亭之瓜尉以請就就曰惡是何可搆怨禍之道也
人惡亦惡何褊之甚也若我教子必每暮令人往竊為
楚亭夜善灌其瓜勿令知也於是梁亭乃暮夜竊灌楚
亭之瓜楚亭旦而行瓜則又皆已灌矣瓜日以美楚亭
怪而察之則乃梁亭也楚令聞之大悅因具以聞楚王
楚王聞之惄然愧以意自閔也告吏曰徵搔瓜得無有
他罪乎此梁之隂譲也乃謝以重幣而請交於梁王
漢韓信淮隂人淮隂少年衆辱信令出跨下信為楚王
召辱已少年令出跨下者以為中尉告諸將相曰此壯
士也方辱我時寧不能死死之無名故忍而就此(就成也成)
(今日之功)信後封淮隂侯
韓安國初事梁孝王為中大夫坐法抵罪蒙獄吏田甲
辱安國安國曰死灰獨不復然乎甲曰然卽溺之居無
幾梁内史缺(無幾未多時也)漢使使者拜安國為梁内史起徒
中為二千石田甲亾安國曰甲不就官我滅而宗(而汝也)
甲肉袒謝安國笑曰公等足與治乎(治謂當敵也今人猶云對治一曰不)
(足繩治也)卒善遇之
何武為鄠令坐法免歸武兄弟五人皆為郡吏郡縣敬
憚之弟顯家有市籍租嘗不入縣數負其課(以顯家不入租故每)
(令縣負課殿)市嗇夫求商捕辱顯家(求姓商名也)顯怒欲以吏事
中商(中傷之也)武曰以吾家租賦繇役不為衆先奉公吏不
亦宜乎武卒白太守召商為卒吏州里聞之皆服焉後
為揚州刺史九江太守戴聖行治多不法武行部錄囚
徒有所舉以屬郡(屬委也)九江聖曰後進生何知乃欲亂
人治(武進學未久故謂之後進生)皆無所决武使從事廉得其罪聖
懼自免後為博士毁武於朝廷武聞之終不揚其惡而
聖子賓客為羣盗得(聚為羣盗而吏捕得)繫廬江聖自以子必死
武平心决之卒得不死自是後聖慙服
後漢樂恢京兆長陵人為郡功曹同郡楊政數衆毁恢
後舉政子為孝廉繇是鄉里歸之
橋弘為司徒素與南陽太守陳球有隙及在公位而薦
球為廷尉
陳寔潁川人也隱陽城山中時有殺人者同縣楊吏以
疑寔縣遂逮繫考掠無實而後得出及為督郵乃密託
許令禮召楊吏遠近聞者咸歎服之
魏蘇則武功人世為著姓漢末三輔亂饑窮避難北地
客安定依富室師亮亮待遇不足則慨然歎曰天下會
安當不久爾必還為此郡守折庸軰士也後與馮翊吉
茂等隱於郡南太白山中以書籍自娛及為安定太守
而師亮等皆欲逃走則聞之豫使人解語以禮報之
王修為青州治中從事別駕劉獻數毁短修後獻以事
當死修理之得免時人以此多焉
孫資太原人初在邦邑名出同類之右鄉人司空掾繇
豫梁相宗豔皆妬害之而楊豐黨附豫等專為資搆造
謗端怨隙甚重資既不以為言而終無恨意豫等慙服
求釋宿憾結為婚姻資謂之曰吾無憾心不知所釋此
為卿自薄之卿自厚之爾乃為長子宏取其女及當顯
位而繇豫老疾在家資遇之甚厚又致其子於本郡以
為孝廉而楊豐子後為尚方吏明帝以職事譴怒欲致
之法資請活之其不念舊惡如此終於侍中
吳吕蒙嘗以部曲事為江夏太守蔡遺所白蒙無恨意
及豫章太守顧邵卒太帝問所用蒙因薦遺奉職佳吏
太帝笑曰君欲為祁奚邪於是用之蒙終南郡太守
蔣欽為太帝別部司馬屯宣城嘗討豫章賊蕪湖令徐
盛收欽屯吏表斬之太帝以欽在遠不許繇是自嫌於
欽曹公出濡須欽與呂蒙持諸軍節度盛嘗畏欽有事
害已而欽每稱其善盛既服德論者美焉欽又舉盛於
太帝太帝曰盛前白卿卿今舉盛欲慕祁奚邪對曰臣
聞公舉不挟私怨盛忠而勤強有膽略器用好萬人督
也今大事未定臣當助國求才豈敢挾私恨以蔽賢乎
權嘉之
晉任讓平原高唐人初鄉人華恒為本州大中正讓輕
薄無行為其所黜及蘇峻之亂恒為散騎常侍從至石
頭讓在峻軍中任勢多所殺害見恒輒恭敬不肆其虐
鍾雅劉超之死亦將及恒讓盡心救衛故得免
戴洋為祖約督護元帝永昌元年四月庚辰禺中時有
大風起自東南折木洋謂約曰十月必有賊到譙城東
至歴陽南方有反者主簿王振以洋為妖白約收洋付
刺姦而絶其食五十日言語如故約知其有神術乃赦
之而讓振振後有罪被收洋救之約曰振往日相繋今
何以救之洋曰振不識風角非有宿嫌振往時垂餓死
洋養活之振猶尚遺忘夫處富貴而不棄貧賤甚難約
義之即原振賜洋米三十石
前燕黃泓為慕容雋太史令嘗從左右諮决大事靈臺
令許敦害其寵謟事慕容評評設異議以毁之乃以泓
為太史靈臺諸署統加給事中泓待敦彌厚不以毁已
易心
北燕馮素弗嘗詣左丞韓業請婚業怒而拒之及素弗
為宰輔謂業曰君前既不顧今將自取何如業拜而陳
謝素弗曰既往之事豈復與君計之然待業彌厚
宋孔季恭從高祖討桓玄頗預謀畫初虞嘯父為征東
將軍會稽内史季恭求為府司馬不得及定桓玄以季
恭代為内史使齎封板拜授季恭便舟夜還至即叩扉
告嘯父并令掃拂別齋即便入郡嘯父本為桓玄所授
聞玄敗震懼開門請罪季恭慰免使且安所住明旦乃
移
王華字子陵與張邵有隙及華為侍中親舊為之危心
邵曰子陵方弘至公必不以私讐害正義也元嘉五年
邵轉征虜將軍領寧蠻校尉雍州刺史加都督華實舉
之
蔡興宗為郢州刺史初吳興丘珍孫言論嘗侵興宗珍
孫子景先人才甚美興宗與之周旋及景先為鄱陽值
晉安王子勛為逆轉在竟陵為吳喜所殺母老女稚流
離夏口興宗至郢州親自臨哭致其喪柩家累令得東
還
南齊禇淵字彦回初江斆之子湛娶淵姑被遣後淵為
衛將軍慕斆為人先通旨意引為長史
曹景宗為游擊將軍從太尉陳顯達北破魏軍尅馬圈
顯達論功以景宗為後景宗退無怨言魏主率衆大至
顯達宵奔景宗導入故顯達父獲全
梁沈約吳興武康人也少時孤貧匄於宗黨得米百斛
為宗人所侮覆面而去及貴不以為憾用為郡部傅約
終左光祿大夫
鄧元起南郡當陽人初在荆州刺史隋王拔元起為從
事別駕庾蓽執不可元起恨之大軍既至京師蓽在城
内甚懼及城平元起先遣迎蓽語人曰庾別駕若為亂
兵所殺我無以自明因厚遺之
唐劉仁軌高宗時為給事中受詔按李義府殺畢正義
之事仁軌既不曲掩其狀義府銜之繇是見排顯慶中
出為青州刺史俄又以運糧失船監察御史袁異式馳
往鞫之異式承義府之旨逼仁軌令自殺仁軌辭曰仁
軌效官不辦國有常刑公若以法斃之則將欲逃死亦
不可得也今若遽自絞縊以快讐者竊所未甘心焉於
是結奏仁軌之罪詔削官爵令於遼東效力後仁軌為
大司憲異式尚為侍御史心不自安因酺醉言之仁軌
瀝觴曰仁軌若念疇日之事者有如此觴異式尋遷詹
事丞時論紛然仁軌聞之遽薦為司元大夫時監察御
史杜易簡謂人曰斯所謂矯枉過正矣
趙退翁德宗貞元中為湖南觀察使時令狐峘為廵屬
刺史所為或虧法令退翁每以正道制之峘乃多令人
毁退翁於朝及退翁為相峘先貶官為別駕乃擢為吉
州刺史時人多之
李吉甫為駕部員外郎時宰臣李泌竇參雅重之及陸
贄為相吉甫為明州長史贄之貶忠州別駕適遇吉甫
為太守昆弟故人咸為贄憂慮而吉甫殊不銜前事以
宰相禮事之猶恐其未信不安遂與之親狎若平生還
往者贄初猶慙疑後遂與交好
和解
周官建和難之職老氏著解紛之言考之前聞亦君子
之一行也大道既隱俗態滋薄賤彼而貴我先已而後
人愛惡所攻間隙旋至故有狷介之士狠愎之臣或失
意於笑言或積嫌於疇昔以至阻兵相抗毁訾交興怨
憤寖盈祻難將作而能約之以大義緩之以甘言辨其
所疑釋其所搆消蔕芥之忿平眦睚之嫌下以和民之
仇上以濟國之事非夫眀辯而不惑中庸而有常者其
孰能之哉
陳無宇齊大夫桓子也子尾卒子旗欲治其室(子旗欒施也欲)
(并治子尾之家政)遂殺梁嬰(梁嬰子尾家宰)逐子成子工子車(三子齊大夫子)
(尾之屬子成頃公子固也子工成之弟鑄也子車頃公之孫捷也)皆奔魯而立子良氏
之宰(子良子尾之子高彊也子旗為梁立宰)其臣曰孺子長矣(孺子謂子良)而
相吾室欲兼我也(兼并也)授甲將攻之陳桓子善於子尾
亦授甲將助之或告子旗子旗不信則數人告將往又
數人告於道遂如陳氏桓子將出矣聞之而還(聞子旗至)游
服而逆之(去戌備着嘗游戱之服)請命(問桓子所至)對曰聞彊氏授甲
將攻子子聞諸曰弗聞子盍亦授甲無宇請從(無宇桓子名)
子旗曰子胡然彼孺子也吾誨之猶懼其不濟吾又寵
秩之(謂為之立宰)其若先人何子盍謂之(謂之使無攻我)周書曰惠
不惠茂不茂(周書康誥也言當施惠於不惠者勸勉於不勉者茂勉也)康叔所以服
弘大也(服行也)桓子稽顙曰頃靈福子(頃公靈公欒氏所事之君)吾猶
有望(望子旗惠及之)遂和之如初(和欒高二家)
漢籍福(史不載名)武安侯田蚡使福請魏其侯竇嬰城南田
嬰大望(望怨也)曰老僕雖棄將軍雖貴寧可以勢相奪乎
不許灌夫聞之怒罵福福惡兩人有隙乃謾好謝蚡(謾猶)
(詭也讀與慢同又音莫連切)曰魏其老且死易忍且待之
魏賈詡為尚書郭汜樊稠與李傕互相違戾欲闘者數
矣詡輒以道理責之頗受詡言
宗承南陽人袁術嘗於衆數何顒三罪曰王德彌先覺
儁老名德高亮而伯求疎之是一罪也許子遠凶淫之
人性行不純而伯求親之是二罪也郭賈寒寠無他資
業而伯求肥馬輕裘光曜道路是三罪也陶丘洪曰王
德彌大賢而短於濟時許子遠雖不純而赴難不憚濡
足伯求舉善則以德彌為最濟難則以子遠為宗且伯
求嘗為虞偉高手刃復仇義名奮發其怨家貲財巨萬
文馬百駟而欲使伯求羸牛疲馬頓伏道路此為披其
胸而假仇敵之刃也術意猶不平後與承會於闕下術
發怒曰何伯求凶德也吾當殺之承曰何生英俊之士
足下善遇之使延令名於天下術乃止
趙儼為太祖司空掾屬主簿時于禁屯潁隂樂進屯陽
翟張遼屯長社諸將任氣多共不恊使儼并參三軍每
事訓喻遂相親睦
陶謙字恭祖為揚武都尉時邊軍韓遂為亂司空張温
銜命征討又請謙為參軍事接遇甚厚而謙輕其行事
心懷不服及軍罷還百僚高會温屬謙行酒謙衆辱温
温怒徙謙於邊或說温曰陶恭祖本以材略見重於公
一朝以醉飲過失不蒙容貸遠棄不毛厚德不終四方
人士安所歸望不如釋憾除恨克復初分於以遠聞德
美温然其言乃追還謙謙至或人謂謙曰足下輕辱三
公罪自己作今蒙釋宥德莫厚矣宜降志卑辭以謝之
謙曰諾又謂温曰陶恭祖今深自罪責思於變革謝天
子禮畢必詣公門公宜免之以慰其意時温於宫門見
謙謙仰曰謙自謝朝廷豈為公邪温曰恭祖癡病尚未
除邪遂為之置酒待之如初
胡昭潁川人信行著於鄰黨後居陸渾山中躬耕樂道
以經籍自娛漢建安中百姓聞馬超叛避兵入山者千
餘家饑乏漸相劫略昭嘗遜辭以解之繇是寇難消息
衆咸宗焉故其所居部落中三百里無相侵暴者
蜀費褘為丞相諸葛亮司馬值軍師魏延與長史楊儀
相憎惡每至並坐争論延或舉刃擬儀儀涕泣横集褘
嘗入其坐間諫喻分別終亮之世各盡延儀之用者褘
營救之力也
吳胡綜拜偏將軍兼執法領詞訟遼東之事輔吳將軍
張昭以諫太帝言辭切至太帝亦大怒其和恊彼此使
之無隙綜有力焉
晉王詮何劭鄉人也劭薨其子岐嗣劭初亾尚書袁粲
弔岐岐辭以疾粲獨哭而出曰今年决下婢子品王詮
謂之曰知死弔死何必見生岐前多罪爾時不下何公
新亾便下岐品人謂中正畏彊易弱粲乃止(詮史不載官)
劉弘為侍中鎮南將軍時惠帝幸長安劉喬為豫州刺
史東海王越以范陽王虓代喬喬以虓非天子命不受
代發兵拒之河間王顒進喬鎮東將軍假節以其長子
祐為東郡太守又遣弘與劉凖彭城王繹等率兵援喬
弘與喬牋曰適承范陽欲代眀使君明使君受命本朝
列居方伯當官而行同奬王室横見遷代誠為不允然
古人有言牽牛以蹊人之田信有罪矣而奪之牛罰亦
重矣眀使君不忍亮直狷介之忿甘為戎首切以為過
何者至人之道用行舍藏跨下之辱猶宜俯就况於代
換之嫌纖芥之釁哉范陽國屬使君庶姓周之宗盟疎
不間親曲直既均責有所在廉藺區區戰國之將猶能
升降以利社稷况命世之士哉今天下紛紜主上播越
正是忠臣義士同心恊力之時弘實闇劣過蒙國恩願
與使君共戴明主鴈行下風掃除凶寇救蒼生之倒懸
反北辰於太極此功未立不宜乖離備蒙顧遇情隆於
常披露丹誠不敢不盡春秋之時諸侯相伐復為和親
者多矣願眀使君廻既往之恨追不二之蹤解連環之
結修如初之好范陽亦將悔前之失思崇後信矣東海
王越將討喬弘又與越書曰適聞以吾州將擅舉兵逐
范陽當討之誠明同異懲禍亂之宜然吾竊謂不可何
者今北辰遷居元首移幸羣后抗義以謀王室吾州將
荷國重恩列位方伯亦伐鼓即戎戮力致命之秋也而
范陽代之吾州將不從繇代之不允但矯枉過正更以
為罪爾昔齊桓赦射鉤之讐而相管仲晉文㤀斬袪之
怨而親勃鞮方之於今當何有哉且君子躬自厚而薄
責於人今姦臣弄權朝廷困逼此四海之所危懼宜釋
私嫌共存公義含垢匿瑕忍所難忍以大逆為先奉迎
為急不可思小怨㤀大德也苟崇忠恕共明分局連旗
推鋒各致臣節吾州將必書寫肝膽以報所蒙實不足
計一朝之謬發赫然之怒使韓盧東郭相困而為豺狼
之擒也吾雖庶姓負乘過分實願足下圖之外以康王
室竊耻同儕自為蠧害貪獻所懷惟足下圖之又上表
曰范陽王虓欲代豫州刺史劉喬喬舉兵逐虓司空東
海王越以喬不從命討之臣以為喬忝受殊恩顯居州
司自欲立功於時以徇國難無他罪闕而范陽代之為
非然喬亦不得以虓之非專威輒討誠應顯戮以懲不
恪然自頃兵戈紛亂猜禍鋒生恐疑隙搆於羣王災難
延於宗子權柄隆於朝廷逆順效於成敗今夕為忠眀
旦為逆翩其反而互為戎首載籍以來骨肉之禍未有
如今者也臣竊悲之痛心疾首今邊陲無備豫之儲中
華有杼軸之困而股肱之臣不惟國體職競尋常自相
焚剥為害轉深積毁銷骨萬一四夷乘虛為變此亦猛
獸交闘自效於卞莊者矣臣以為宜速發明詔詔越等
令兩釋猜嫌各別分局自今以後其有不被詔書擅興
兵馬者天下共伐之詩曰誰能執熱逝不以濯若誠濯
之必無灼爛之患永有泰山之固矣時河間王顒方距
關東倚喬為助不納其言
禇翜太傅裒之從父兄也襲爵關内侯補冠軍將軍于
時長沙王乂擅權成都河間阻兵於外翜知内難方作
乃棄官避地幽州後東海王越以為參軍辭疾不就尋
雒陽覆没與滎陽太守郭秀共保萬民臺秀不能綏衆
與將陳撫郭重等搆怨遂相攻擊翜懼禍及謂撫等曰
諸君所以在此謀逃難也今宜共戮力以備賊幸無外
難而内自相擊是避坑落井也郭秀誠為失理應且容
之若遂所忿誠内自潰胡賊聞之指來掩襲諸君難得
殺秀無解胡虜矣累弱非一宜深思之撫等悔悟與秀
交和時數萬口頼翜獲全
顧衆為領軍何充執政與武陵王不平衆會通其間遂
得和釋
王珣為左僕射與王國寳不恊隆安初國寳用事謀黜
舊臣遷珣尚書令王恭赴山陵欲殺國寳珣止之曰國
寳雖終為禍亂要罪逆未彰今便先事而發必大失朝
野之望况擁彊兵竊發於京輦誰謂非逆國寳若遂不
改惡布天下然後順時望除之亦無不濟也恭乃止
宋南郡王義宣武帝子也張永為冀州刺史及元凶之
禍永馳赴國難先是永與蕭思話有隙時思話在彭城
義宣慮二人不相諧輯與思話書勸與永坦懷又使永
從兄長史張暢與永書曰近有都信具汝刑網之源可
謂雖在縲絏而腹心無愧矣蕭公平厚先無嫌隙見汝
翰迹言不相復何其滔滔稱人意邪當今世故艱廹義
旗雲起方藉羣賢共康時難當遠慕廉藺在公之德近
效平勃㤀私之美忽此芥蔕尅申舊情公亦命蕭示以
疎達兼令相報共遵此旨
唐源乾曜為侍中先是張嘉貞為兵部員外郎張說為
侍郎及嘉貞為中書令說為兵部尚書同中書門下三
品位在嘉貞下無所推讓說頗不平及嘉貞弟金吾將
軍嘉祐賍汙事發勸嘉貞素服待罪不得入謁因出為
幽州刺史說代為中書令後嘉貞遷益州長史勑就中
書省與宰相會宴嘉貞既恨張說之擠已因攘袂勃罵
乾曜與兵部尚書王晙共和解之
張光晟京兆人起於行間天寳末哥舒翰兵敗潼關大
將王思禮所乘馬中流矢而斃光晟時在騎卒之中因
下馬授思禮思禮問其姓名不告而退思禮隂記其形
貎嘗使人密求之無何思禮為河東節度使其偏將辛
雲京為代州刺史屢為將校譖毁思禮怒焉雲京惶懼
不知所出光晟時隸雲京麾下因間進曰光晟素有德
於王司空比不言者耻以舊恩受賞爾今使君憂廹光
晟請奉命一見司空則使君之難可解雲京然其計即
令之太原入謁思禮未及言舊思禮識之遽曰爾豈非
吾故人乎何相見之晚也光晟遂陳潼關之事思禮大
喜因執其手感泣曰吾有今日子之力也求子頗久竟
此相遇何慰如之即命同榻而坐結為兄弟光晟遂述
雲京之屈思禮曰雲京比涉謗言過亦不細今為故人特
捨之矣即日擢光晟為兵馬使賚以田宅縑帛甚厚累
奏特進試太常少卿委以心腹及雲京為河東節度又
表光晟為代州刺史
李晟為神策先鋒都知兵馬使進攻魏州時朱滔王武
俊聯兵在趙深怒朝廷賞功薄田悅知其可間遣使求
援滔與武俊應之遂以兵圍康日知於趙州李抱真分
兵五千人守邢州馬燧大怒欲班師晟謂燧曰初奉詔
進討三帥齊進李尚書以邢州與趙州接壤分兵守之
誠未為害其精卒銳將皆在於此今公遽自引去奈王
事何燧釋然謝晟燧乃自造抱真壘與之交懽如初
韓滉為浙江東節度同平章事大歷末吐蕃寇劍南李
晟領神策軍戍之及還携娼妓以歸西川節度使張延
賞追之晟深憾焉與延賞徵拜中書侍郎平章時晟初
建大功以中書令領鳳翔表稱宿憾故懼延賞之至朝
廷以其功高為之免延賞相拜左僕射貞元二年滉自
鎮來朝時晟亦入覲滉頃嘗漿遇晟晟感焉滉知德宗
意欲相延賞而有阻乃因會讌說晟使釋憾遂同飲極
歡且使晟稱延賞於帝前於是復加同平章事
後唐任圜京兆人李嗣昭典兵於晉陽請為觀察判官
圜美姿容有口辯論解其事令人喜聽時嗣昭為人間
諜於莊宗方有微隙圜奉使來嘗申理之克成友于之
道
册府元龜卷八百八十五
