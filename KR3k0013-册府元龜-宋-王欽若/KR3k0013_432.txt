册府元龜卷四百三十二宋王欽若等撰
將帥部
矯命而勝立後效
矯命而勝
夫兵用詭道智尚先見應變貴於神速轉禍在於俄頃
又豈俟白丈人以救火同守株而待兔哉故曰將在外
君命有所不受又曰苟利國家專之可也若乃謀雖素
講勢不中順敵非遥度事有從權敏則可以成功緩乃
自奪其便繇是或先出而奮節或詐制以調衆固不暇
圖上方略以俟報聞罔逃擅命之咎冀臻必尅之理斯
乃發於忠憤獲此戰勝議不與猶豫首鼠者同焉若夫
料敵非審決勝或愆出於無名成乎輕舉斯亦足以虞
首事之失慎不戢之禍哉
夫槩王吳王闔廬之弟也吳伐楚二師陳于柏舉(二師吴楚)
夫槩王晨請於闔廬曰楚瓦不仁(瓦楚令尹子常名)其臣莫有
死志先伐之其卒必奔而後大師繼之必尅弗許夫槩
王曰所謂臣義而行不待命者其此之謂也今日我死
楚可入也以其屬五千先擊子常之卒子常之卒奔楚
師亂吴師大敗之子常奔鄭
漢陳湯元帝時為西域副校尉先是郅支單于殺漢使
谷吉等漢遣使三軰至康居求谷吉等死(死尸也)郅支困
辱使者不肯奉詔而因都護上書言居困戹願歸計彊
漢遣子入侍(故為此言以調戲也歸計謂歸附而受計策也)其驕慢如此建昭
二年湯既領外國乃與西域都護騎都尉甘延壽謀曰
夷狄畏服大種其天性也西域本屬匈奴今郅支單于
威名遠聞侵陵烏孫大宛常為康居畫計欲降服之如
得此二國北擊伊利西取安息南排月氏山離烏弋數
年之間城郭諸國危矣(山離烏弋不在三十六國中去中國二萬里謂西域國為城郭)
(者言不隨畜牧遷徙以别於匈奴也)且其人剽悍(剽輕也悍勇也剽頻妙切悍胡幹切)好戰
伐數取勝久畜之必為西域患郅支單于雖所在絶遠
蠻夷無金城強弩之守如發屯田吏士敺從烏孫衆兵
直指其城下彼亡則無所之守則不足自保千載之功
可一朝而成也延壽亦以為然欲奏請之湯曰國家與
公卿議大策非凡所見事必不從延壽猶與(與讀曰豫)不聽
會其久病湯獨矯制發城郭諸國兵車師戊巳校尉屯
田吏士延壽聞之驚起欲止焉湯怒按劍叱延壽曰大
衆已集會豎子欲沮衆邪(沮止也壞也音才女切)延壽遂從之部
勒行陳益置揚威白虎合騎之校(西域陳法之名也或云一校則别為一部)
(軍故稱校耳湯時新置此等諸校名以為威聲也)漢兵胡兵合四萬餘人延壽
湯上疏自劾奏矯制陳言兵狀即日引兵分行别為六校
其三校從南道踰葱嶺經大宛其三校都護自將發温
宿國從北道入赤谷過烏孫涉康居界至闐池西而康
居副王抱闐將數千騎寇赤谷城東(闐音填)殺略大昆彌
千餘人敺畜產甚多從後與漢軍相及頗寇盜後重(重謂)
(輕重也)湯縱胡兵擊之殺四百六十人得其所略民四百
七十人還付大昆彌其馬牛羊以給軍食又捕得抱闐
貴人伊奴毒入康居東界令軍不得為寇間呼其貴人
屠墨見之(間密呼也)諭以威信與飲盟遣去徑引行未至單
于城可六十里止營復捕得康居貴人貝色子男開牟
以為導貝色子即屠墨母之弟皆怨單于繇是具知郅
支情眀日引行未至城三十里止營郅支單于遣使問
漢兵何以來應曰單于上書言居困阨願歸計彊漢身
入朝見天子哀閔單于棄大國屈意康居故使都護將
軍來迎單于妻子恐左右驚動故未敢至城下使數注
來相答報延壽湯因讓之我為單于遠來而至今無名
王大人見將軍受事者(名王諸王之貴者受事受教命而供事也)何單于忽
大計失客主之禮也兵來道遠人畜罷極食度(大各切)且
盡恐無以自還願單于與大臣審計策眀日前至郅支
城都頼水上離城三里止營傅陳(傅讀曰敷敷布也)望見單于
城上立五采幡幟(幟讀曰織音式志切)數百人被甲乘城(乘謂登之備守)
(也)又出百餘騎往來馳城下步兵百餘人夾門魚鱗陳
(言其相接次形若魚鱗)講集用兵城上人更招漢軍曰鬭來(更互也音)
(工行切)百餘騎馳赴營營皆張弩持滿指之騎引却頗遣
吏士射城門騎步兵騎步兵皆入延壽湯令軍聞鼓音
皆薄城下四面圍城各有所守穿塹塞門戸鹵楯為前
戟弩為後仰射城中樓上人樓上人下走上城外有重
木城從木城中射頗殺傷外人外人發薪燒木城夜數
百騎欲出外迎射殺之初單于聞漢兵至欲去疑康居
怨己為漢内應又聞烏孫諸國兵皆發自以無所之郅
支已出復還曰不如堅守漢兵遠來不能久攻單于乃
披甲在樓上諸閼氏夫人數十皆以弓射外人外人射
中單于鼻諸夫人頗死單于下騎傳戰大内(下騎謂下樓而騎馬)
(也傳戰轉戰也大内單于之内室也言且戰且行而入内室)夜過半木城穿中人郤
入王城乘城呼(乘登也呼火故也次下亦同)時康居兵萬餘騎分為
十餘處四面環城亦與相應和(環繞也音患和音禍)夜數奔營不
利輙郤平眀四面火起吏士喜大呼乘之鉦鼓聲動地
康居兵引郤漢兵四面推鹵楯鹵楯竝入土城中單于
男女百餘人走入大内漢兵縱火吏士爭入單于被創
死軍候假丞杜勲斬單于首得漢使節二及谷吉等所
齎帛書諸鹵獲以畀得者(畀子也各以與所得人畀必寐切)凡斬閼氏
太子名王以下千五百一十八級生虜百四十五人降
虜千餘人賦予城郭諸國所發十五王(賦謂班與之也所發十五王謂)
(所發諸國之兵共圍郅支王者也)於是延壽湯上疏曰臣聞天下之大
義當混為一(混同也音乎本切)昔有唐虞今有強漢匈奴呼韓
邪單于已稱北蕃惟郅支單于叛逆未伏其辜大夏之
西以為強漢不能臣也郅支單于慘毒行於民大惡通
於天臣延壽臣湯將義兵行天誅頼陛下神靈隂陽竝
應天氣精眀陷陳尅敵斬郅支首及名王已下宜縣頭
槀街蠻夷邸間(按黃圖槀街在長安城門内槀街街名蠻夷邸在此街也邸名今鴻臚客舘也)
以示萬里眀犯強漢者雖遠必誅初中書令石顯常欲
以姊妻延壽延壽不取及丞相匡衡亦惡其矯制皆不
與湯(與猶許也)既至論功石顯匡衡以為延壽湯擅興師矯
制幸得不誅如復加爵土則後奉使者爭欲乘危徼幸
生事於蠻夷為國招難漸不可開帝内嘉延壽湯功而
重違衡顯之(宜重難言也)議久不決宗正劉向上疏請尊寵
爵位以勸有功於是天子下詔封延壽為義成侯湯爵
關内侯食邑各三百戸以延壽為長水校尉湯為射聲
校尉
後漢臧宫為威武將軍光武建武十一年討公孫述宫
與征南大將軍岑彭等破荆門别至垂鵲山通道出秭
歸至江州岑彭下巴郡使宫將降卒五萬從涪水上平
曲述將延岑盛兵於沅水時宫衆多食少轉輸不至而
降者皆欲散畔郡邑復更保聚觀望成敗宫欲引還恐
為所反會帝遣謁者將兵詣岑彭有馬七百匹宫矯制
取以自益晨夜進兵多張旗幟登山鼓譟右步左騎挾
船而引呼聲動山谷岑不意漢軍卒至登山望之大震
恐宫因從擊大破之斬首溺死者萬餘人水為之濁流
延岑奔成都其衆悉降盡獲其兵馬珍寳自是乘勝追
北降者以十萬數
宋均為謁者建武二十四年武陵蠻反圍武威將軍劉
尚詔使均乘𫝊發江夏奔命三千人往救之(擢選精勇聞命奔走)
(者)既至而尚已沒會伏波將軍馬援至因詔令均監軍
與諸將俱進賊拒扼不得前會馬援卒於師軍士多温
濕疾病死者大半均慮軍遂不得反乃與諸將議曰今道
遠士病不可以戰欲權乘制降之何如諸將皆伏地莫
敢應均曰夫忠臣出境有可以安國家專之可也(公羊傳曰)
(聘禮大夫受命不受辭出境有以安社稷全國家則專之可也)乃矯制調伏波司馬吕
种守沅陵長命种奉詔書入虜營告以恩信因勒馬兵
隨其後蠻夷震怖即共斬其大帥而降於是入賊營散
其衆遣歸本郡為置長吏而還均未至先自劾矯制之
罪光武嘉其功迎賜以金帛
叚紀眀桓帝時為遼東屬國都尉時鮮卑犯塞紀眀即
率所領馳赴之既而恐賊驚去乃使驛騎詐齎璽書詔
紀眀紀眀於道偽退潛於還路設伏虜以為信然乃入
追紀眀紀眀因大縱兵悉斬獲之坐詐璽書伏重刑以
有功論司寇刑竟徵拜議郎
魏李典漢末為禆將軍時太祖擊譚尚於黎陽使典與
程昱等以船運軍糧會尚遣魏郡太守高蕃將兵屯河
上絶水道太祖勑典昱若船不得過下從陸道典與諸
將議曰蕃軍少甲而恃水有懈怠之心擊之必尅軍不
内馭苟利國家專之可也宜亟擊之昱亦以為然遂北
渡河攻蕃破之水道得通
田豫眀帝太和末以殄夷將軍督青州諸軍假節討遼
東會吴賊遣使與公孫淵相結帝以賊衆多又已渡海
詔豫使罷軍豫度賊船垂還歲晚風急必畏漂浪東隨
無岸當赴成山成山無藏船之處輒便循海案行地形
及諸山島徼截險要列兵屯守自入成山登漢武之觀
賊還果遇惡風船皆觸山沉没波蕩著岸無所迯竄盡
虜其衆
晉李憙魏末為揚威將軍假節領護羌校尉羌虜犯塞
憙因其隙會不及啓聞輒以便宜出軍深入遂大尅獲
以功重免譴時人比之漢朝馮甘焉
毛寳為温嶠平南參軍蘇峻作逆寶領千人為嶠前鋒
俱次茄子浦初嶠以南軍習水峻軍便步欲以所長制
之宣令三軍有上岸者死時蘇峻送米萬斛饋祖約約
遣司馬桓撫等迎之寳告其衆曰兵法軍令有所不從
豈可不上岸邪乃設變力戰悉獲其米殺虜萬計約用
大饑嶠嘉其勲上為廬江太守
唐李靖太宗貞觀四年頡利可汗請舉國内附以靖為
定襄道行軍總管往迎頡利雖外請朝謁而潜懷猶與
帝遣鴻臚卿唐儉將軍安脩仁慰諭靖揣知其意謂副
將張公謹曰詔使到彼虜必自寬遂選精騎一萬賫二
十日粮引兵自間道襲之公謹曰詔許其降行人在彼
未宜討擊靖曰此兵機也時不可失韓信所以破齊人
如唐儉等軰何足可惜督軍疾進師至隂山過其斥候
千餘帳皆俘以隨軍頡利見使者大悦不虞官兵至也
靖軍將逼其牙十五里虜始覺頡利畏威先奔部衆因
而潰散靖斬萬餘級俘男女十餘萬殺其妻隋義成公
主頡利乘千里馬投吐渾西道行軍總管張寳相擒之
以獻
立後效
夫先迷後得實顯於羲經善敗不亡蓋聞於軍志若夫
孟眀二陵之戰大樹回溪之役覆軍擒將喪師失律可
謂敗矣然而念德不怠乃立於後圖出竒無窮終邀於
有勝又兵者機事也故用之以危地窮而能變屈而能
伸審多筭之可憑雖小衂而何害此乂制勝之嘉術整
軍之善教也是故再戰皆北北氣未衰一立後功可刷
前恥得失之際燦然可觀
秦孟眀視殽之役晉人既歸秦帥秦大夫及左右皆言
於穆公曰是敗也孟眀之罪也必殺之穆公曰是孤之
罪復使為政三十五年春孟眀視帥師伐晉以報殽之
役晉侯禦之戰于彭衙秦師敗績穆公猶用孟眀孟明
增修國政重施於民三十六年夏穆公以孟眀伐晉濟
河焚舟(示必死也)取王官及郊(王官郊晉地)晉人不出遂自茅津
濟封殽屍而還(茅津在河東大之也陽縣西封埋藏)遂霸西戎用孟明也
漢韓信為左丞相封齊王高帝五年與諸侯兵共擊項
羽決勝垓下信將三十萬自當之孔將軍居左費將軍
居右帝在後絳侯柴將軍在帝後(臣欽若等按漢書孔將軍名聚封蓼侯絳)
(侯即周勃費柴史失其名)項羽之卒可十萬信先合不利却孔將軍
費將軍縱楚兵不利信復乘之大敗垓下
後漢吴漢建武二年為大司馬率驃騎大將軍杜茂彊
弩將軍陳俊等圍蘇茂於廣樂劉永將周建别招聚收
集得十餘萬人救廣樂漢將輕騎迎與之戰不利墮馬
傷膝還營建等遂連兵入城諸將謂漢曰大敵在前而
公傷卧衆心懼矣漢乃勃然褁創而起椎牛饗士令軍
中曰賊衆雖多皆劫掠群盜勝不相讓敗不相救非有
仗節死義者也今日封侯之秋諸君勉之於是軍士激
怒人倍其氣旦日建茂出兵圍漢漢選四部精兵黃頭
吴河等及烏桓突騎三千餘人齊鼓而進建軍大潰反
還奔城漢長驅追擊爭門竝入大破之茂建突走十二年
征公孫述攻拔廣都遣輕騎燒成都市橋武陽以東諸
小城皆降光武戒漢曰成都十萬餘衆不可輕也但堅
據廣都待其來攻勿與爭鋒若不敢來公轉營迫之須
其力疲乃可擊也漢乘利遂自將步騎二萬餘人進逼
成都去城十餘里阻江北為營作浮橋使副將武威將
軍劉尚將萬餘人屯於江南相去二十餘里帝聞大驚
譲漢曰比勑公千條萬端何意臨事勃亂既輕敵深入
乂與尚别營事有緩急不復相及賊若出兵綴公以大
衆攻尚尚破公即敗矣幸無它者急引兵還廣都詔書
未到述果使其將謝豐袁吉將衆十許萬分為二十餘
營并出攻漢使别將萬餘人劫劉尚令不得相救漢與
大戰一日兵敗走入壁豐因圍之漢乃召諸將厲之曰
吾共諸君踰越險阻轉戰千里所在斬獲遂深入敵地
至其城下而今與劉尚二處受圍勢既不接其禍難量
欲潜師就尚於江南并兵禦之若能同心一力人自為
戰大功可立如其不然敗必無餘成敗之機在此一舉
諸將皆曰諾於是饗士秣馬閉營三日不出乃多樹幡
旗使煙火不絶夜啣枚引兵與劉尚合軍豐等不覺眀
日乃分兵拒水北自將攻江南漢悉兵迎戰自旦至晡
遂大破之斬謝豐袁吉獲甲首五千餘級於是引還廣
都留劉尚拒述具以状上而深自譴責帝報曰公還廣
都甚得其宜
馮異為征西大將軍與鄧禹等共攻赤眉大為赤眉所
敗禹得脱歸宜陽異棄馬步走上回溪阪與麾下數人
歸營復堅壁收其散卒招集諸營保數萬人與賊約期會
戰使壮士變服與赤眉同伏於道側旦日赤眉使萬人
攻異前部異裁出兵以救之賊見勢弱遂悉衆攻異異
乃縱兵大戰日昃賊氣衰伏兵卒起衣服相亂赤眉不
復識别衆遂驚潰追擊大破於崤底降男女八萬人餘
衆尚十餘萬東走宜陽降璽書勞異曰赤眉破平士吏
勞苦始雖垂翅回溪終能奮翼澠池可謂失之東隅收
之桑榆方論功賞以答大勲
馬武明帝永平初為中郎將時西羌寇隴右覆軍殺將
朝廷患之復拜武捕虜將軍以中郎將王豐副與監軍
使者竇固右輔都尉陳訢將烏桓黎陽營三輔募士(光武)
(置黎陽營)涼州諸郡羌胡兵及弛刑合四萬人擊之到金城
浩亹與羌戰(浩亹縣名屬金城郡)斬首六百級及戰於雒都谷為
羌所敗(湟水一名雒都水西自吐谷渾界入在今鄯州湟水縣)死者千餘人羌乃
率衆引出塞武復追擊到東西邯大破之(酈元水經注白邯川城左)
(右有水自北出南經邯亭注于河蓋以此水分流謂之東西邯也在今廓州化隂縣東)斬首四千
六百級獲生口千六百人餘皆降散武振旅還京師
吴劉繇漢末為揚州刺史時袁術在淮南繇畏憚不敢
之州欲南渡江吴景孫賁迎置曲阿術圖為僣逆攻没
諸郡縣繇遣樊能張英屯江邊以拒之以景賁術所授
用乃迫逐使去於是術乃自置揚州刺史與景賁并力
攻英能等歲餘不下朝廷命加繇為牧振武將軍衆萬
餘人孫策東渡破英能等繇奔丹徒遂沂江南保豫章
駐彭澤笮融先至殺太守朱皓入居郡中繇進討融為所
破更復招合屬縣攻破融融敗走入山為民所殺
晉高密王略懷帝時為使持節都督荆州諸軍事征南
大將軍京兆流人王逌與叟人郝洛聚衆數千屯于冠
軍略遣參軍崔曠率將軍皮初張雒等討逌為逌所譎
戰敗略更遣左司馬曹攄統曠等進逼逌將大戰曠在
後密自退走攄軍無繼戰敗死之略乃赦曠罪復遣部
將韓松又督曠攻逌逌降
陳侯安都高祖時為鎮北將軍與周文育討王琳戰敗
竝為琳所囚逃歸復其官爵尋出為都督南豫州諸軍
事鎮西將軍南豫州刺史令繼周文育攻余孝勵及王
琳將曹慶常衆愛等安都自宫亭湖出松門躡衆愛後
文育為熊曇朗所害安都廻取大艦值琳將周炅周恊
南歸與戰破之生擒炅恊孝勵弟孝猷率部下四千家
欲就王琳遇炅敗乃詣安都降又進軍於禽竒洲破曹
慶常衆愛等焚其船艦衆愛奔于廬山為村人所殺餘
衆悉平文帝即位王琳下至柵口大軍出頓蕪湖時侯
瑱為大都督而指麾經略多出安都天嘉元年增邑千
戶及王琳敗走入齊安都進軍湓城討琳餘黨所向皆
下
後魏李佐道武帝時為安南將軍攻赭陽為賊所敗坐
徙&KR1589;州為民車駕征宛鄧復起佐假平遠將軍統軍齊
新野太守劉忌馮城固守佐率所領攻拔之
爾朱天光為驃騎大將軍既尅万俟醜奴而都督長孫
邪利為賊行臺万俟道雒襲殺爾朱榮責天光失邪利
不獲道雒復遣使杖之一百詔降為散騎常侍撫軍將軍雍
州刺史削爵為侯天光與岳悦等復向牽屯討之天光
身討道雒道雒戰敗率數千騎走追之不及遂入隴投
略陽賊帥王慶雲慶雲以道雒驍果絶倫得之甚喜便
謂大事可圖乃自稱皇帝以道雒為將軍天光欲討之
而莊帝頻勑榮復有書以隴中險䆳兼天盛暑令待冬
月而天光知其可制乃率諸軍入隴至慶雲所居永雒
城慶雲遣道雒出城拒戰天光復射中道雒臂失弓還
走破其東城賊遂併趣西城城中無水衆聚熱渴有人
走降言慶雲道雒欲突出死戰天光恐失賊帥其釁未
已乃遣謂慶雲曰力屈如此可以早降若未敢決當聽
諸人今夜共議眀晨早報而慶雲等冀得少緩待夜突
出報天光云請待眀日天光因謂曰相知須水今為少
退任取河飲賊衆安悦無復走心天光密使軍人多作
木槍各長七尺至黃昏時布立人馬為防衞之勢周匝
立槍要路加厚又伏人槍中備其衝突兼令密縛長梯
於城北其夜慶雲道雒果便突出馳馬先進不覺至槍
馬各傷倒伏兵便起同時擒獲餘衆皆出城南遇槍而
止城北軍士登梯上城賊徒路窮乞降至眀盡收其伏
天光岳悦等議悉坑之死者萬七千人分其家口於是三
秦河渭瓜涼鄯善咸來欵順天光頓軍略陽詔復天光
前官爵尋加侍中儀同三司增邑至三百戸
崔延伯為左衞將軍與行臺蕭寳寅討万俟醜奴軍大
敗寳寅歛軍退保涇州延伯修繕噐械購募驍勇復從
涇州西進去賊彭坑谷柵七里結營延伯恥前挫辱不
報寳寅獨出襲賊大破之俄頃間平其數柵賊皆逃迸
北齊斛律金為汾州大都督從神武戰於沙宛不利班
師因此東雍諸城復為西軍所據遣金與尉景庫狄干
等討復之
後周陽猛為武衞將軍鎮善渚為竇泰所襲猛脱身得
免太祖以衆寡不敵弗之責也仍配兵千人守牛尾堡
尋而太祖擒竇泰猛亦别獲東魏弘農郡守淳于業
于謹為驃騎大將軍從太祖攻東魏邙山大軍不利謹
率其麾下偽降立於路左齊神武軍乘勝逐北不以為
虞謹乃自後擊之齊軍亂以此大軍得全
隋叚文振高祖仁壽初為太僕卿嘉州獠反文振以行
軍總管討之引軍山谷間為賊所襲前後阻險不得相
救軍遂大敗文振復收散兵擊其不意竟破之
薛世雄煬帝大業中為沃沮道將軍征遼與宇文述同
敗績於平壤還次白石山為賊所圍百餘重四面矢下
如雨世雄以羸師為方陣選勁騎二百先犯之賊稍却
因而縱擊之遂破之而還
唐劉文靜高祖起義初為大將軍府司馬將兵與隋將
屈突通桑顯和戰於潼關義軍不利文靜為流矢所中
義軍氣奪垂至於敗而文靜游軍數百騎自南首而來
擊其背顯和大敗匹馬而歸
薛訥為檢校左衞大將軍玄宗開元二年詔與將軍杜
賓客崔宣道率衆討契丹六月師至灤河盡為契丹所
覆除削官爵其年八月吐蕃大將勃達延乞力徐等率
衆十萬寇臨洮軍又進寇蘭州及渭州之渭源縣掠羣
牧而去詔訥白衣攝左羽林將軍為隴右防禦使與太
僕少卿王晙等率兵邀擊之十月訥領衆至渭源縣遇
賊戰於武階驛與王晙犄角夾攻之大破賊衆追奔至
洮水又戰于長城堡豐安軍使王海賓先鋒力戰死之
將士乘勢進擊又破之殺獲數萬人擒其將六指鄉彌
洪盡收其所掠羊馬并獲其器械不可勝數時有詔將
以十二月親征吐蕃及聞訥等尅捷帝悦遂停親征拜
訥左羽林大將軍復封平陽郡公仍拜子暢朝散大夫
俄又充涼州鎮軍大摠管復為朔方軍大總管
王思禮天寳末為哥舒翰元帥馬軍都將及潼關失守
思禮西赴行在帝至安化郡思禮與吕崇賁李承光竝
引於纛下責以不能堅守竝從軍令或救之可收其後
效遂斬李承光而釋思禮後從郭子儀領廻紇之衆收
西京嘗為先鋒以功遷兵部尚書封霍國公食實封三
百戸
郭子儀肅宗至德中為關内河東副元帥從元帥廣平
王討安慶緒于關東慶緒遣偽將嚴莊悉其衆十萬來
赴陜州與張通儒同抗官軍賊聞官軍至悉其衆屯於
陜西負山為陣子儀以大軍擊其前廻紇登山乘其背
遇賊潜師於山中與鬭過期大軍稍却賊分兵三千人
絶我歸路衆心大搖子儀麾廻紇令進盡殺之師馳至
其後於黃埃中發十餘箭賊驚顧曰廻紇來即時大散
僵屍徧山澤嚴莊張通儒走歸雒陽遂與安慶緒渡河
保相州郭子儀奉廣平王入東都
晉安元信初仕後唐為武皇太原騎將唐光啓末燕帥
李威與吐渾酋長赫連鐸入寇大同武皇遣元信拒之
以衆寡不侔為流矢所中兵敗居庸關懼武皇法峻南
奔中山中山連帥主帥王處存喜而納之用為突騎都
校奏授檢校工部尚書乾寧末處存卒子郜嗣為梁人
所攻歸太原與元信偕行武皇待之如舊授元信鐵林
軍使俄以梁將氏叔琮引兵五萬薄我城下郡縣多陷
梁又遣葛從周出軍馬嶺武皇遣元信以精騎擊而退
之以功奏加檢校尚書左僕射
册府元龜卷四百三十二
