册府元龜卷八百十四宋王欽若等撰
總錄部
讓
周禮大司徒以陽禮教讓則民不爭故先王之訓也觴
酒豆肉讓而受惡袵席之上讓而坐下朝廷之位讓而
就賤若太伯伯夷之倫仲尼曰可謂至德又曰古之賢
人此其大者昭昭然揭日月而行也其餘官秩之命封
爵之拜或推之於賢者或移之於所親或堅辭不當或
固與乃受皆可以崇廉耻之道激趨競之俗垂於方策
爲之大訓孟子所謂聞伯夷之風頑夫廉懦夫有立志
者斯之謂也
吳太伯(武王追封爲吳伯故曰吳太伯)太伯弟仲雍皆太王之子而王
季歴之兄也季歴賢而有聖子昌太王欲立季歴以及
昌於是太伯仲雍二人乃奔荆蠻文身斷髮示不可用
以避季歴果立是爲王季
伯夷叔齊孤竹君之二子也父欲立叔齊及父卒叔齊
讓伯夷伯夷曰父命也遂逃去叔齊亦不肯立而逃之
國人立其中子
鮑叔牙齊人也桓公使爲宰鮑叔辭曰臣君之庸臣也
君有加惠於其臣使臣不凍饑則是君之賜也若必治
國家則非臣之能也其唯管夷吾乎臣之所不如管夷
吾者五寬惠愛民臣不如也治國不失秉臣不如也(秉柄)
(也柄所以操作事國秉者賞罰又繩要也)忠信可結於諸侯臣不如也禮義
可法於四方臣不如也介胄執枹立於軍門使百姓皆
加勇臣不如也(枹擊鼓椎)夫管子民之父母將欲治其子不
可棄其父母
陳完字敬仲陳公子也齊侯欲使爲卿辭曰羇旅之臣
(羇竒也旅客也)幸若獲宥及於寬政(宥赦也)赦其不閑於教訓而
免於罪戾弛於負擔(弛去離)君之惠也所獲多矣敢辱高
位以速官謗請以死告(以死自誓)使爲工正
宋公子目夷宋桓公子也桓公疾太子茲父固請曰目
夷長且仁君其立之(兹父襄公也目夷兹父庶兄子魚也)公命子魚子魚
辭曰能以國讓仁孰大焉臣不及也且又不順(立庶不順禮)
遂走而退
子良鄭穆公庶子也公子宋(子公也)與子家(公子歸生也)弑靈
公(靈公穆公子也)鄭人立子良辭曰以賢則去疾不足(去疾子良名也)
以順則公子堅長乃立襄公(襄公堅也)
趙衰晉大夫爲卿辭曰欒枝貞愼先軫有謀胥臣多聞
皆可以爲輔臣弗若也乃使欒枝將下軍先軫佐之取
五鹿先軫之謀也卻縠卒先軫代之胥臣佐下軍
公子臧曹宣公之子也宣公卒兄負芻殺太子而自立
諸侯討而執之歸諸京師諸侯將見子臧於王而立之子
臧辭曰前志有之曰聖達節(聖人應天順命不拘常節)次守節(謂賢者)
下失節(愚者妄動)爲君非吾節不能聖敢失守乎遂逃奔宋
句須魯施氏之家臣也鮑國去鮑氏而來爲施孝叔臣
施氏卜宰句須吉(卜立家宰)施氏之宰有百室之邑與句須
邑使爲宰讓鮑國而致邑焉施孝叔曰子實吉對曰能
與忠良吉孰大焉鮑國相施氏忠故齊人取以爲鮑氏
後子叔聲伯魯大夫宣公弟叔肸之子公孫嬰齊也初
叔孫僑如欲去季氏譛文子於晉晉人執之郤犫之妻
聲伯外妹故魯成公使聲伯如晉謝郤犫欲與之邑弗
受歸鮑國謂之曰子何以辭苦成叔之邑信讓耶抑知
其不可耶對曰吾聞之不厚其棟不能任重重莫如國
棟莫如德夫苦成家欲任兩國無大德其不在也亡無
日矣譬之如疾余恐易焉苦成氏有三亡少德而多寵
位下而欲上政無大功而欲大禄皆怨府也其君驕而
多私勝敵而歸必立新家其身之不能定焉能予人邑
鮑國曰我信不若子若鮑氏有釁吾不圖矣今子圖遠
以讓邑必常立矣
吳季札吳子乘之子也乘卒長子諸樊立既除喪將立
季札(札諸樊少弟)季札辭曰曹宣公之卒諸侯與曹人不義
曹君(曹君公子負芻也殺太子而自立事在成十三年)將立子臧子臧去之遂
弗爲之以成曹君君子曰能守節君義嗣也(諸樊適子故曰義嗣)
誰敢奸君有國非吾節也札雖不才願附於子臧以無
失節固立之棄其室而耕乃舍之(傳言季札之讓)
原季晉大夫文公使爲卿辭曰夫三德者偃之出也以
德紀民其章大矣不可廢也(三德謂勸文公納襄王以示民義伐原以示信大蒐)
(以示民禮也偃狐偃也)使狐偃爲卿辭曰毛之智賢於臣其齒又
長(毛偃之兄)毛也不在位不敢聞命乃使狐毛將上軍狐偃
佐之狐毛卒使趙衰代之辭曰城濮之役先且居之佐
軍也善軍伐有賞(伐功也)善君有賞能其官有賞且居有
三賞不可廢也且臣之倫箕鄭胥嬰先都在(倫出也三子晉大夫)
乃使先且居將上軍公曰趙衰三讓其所讓皆社稷之
衛也廢讓是廢德也以趙衰之故蒐于清原作五軍使
趙衰將新上軍箕鄭佐之胥嬰將新下軍先都佐之
韓獻子爲晉上卿告老公族穆子有廢疾(穆子韓厥長子成十八年)
(爲公族大夫)將立之(代厥爲卿)辭曰詩曰豈不夙夜謂行多露(詩言)
(雖欲早夜而行懼露之濡已義取非禮不可妄也)又曰弗躬弗親庶民弗信(詩小)
(雅譏在位者不躬親政事則庶民不奉信其命言已有疾不能躬親政事)無忌不才讓其可
乎請立起也(無忌穆子名起無忌弟宣子也)與田蘇游而曰好仁(田蘇晉賢)
(人蘇言起好仁)詩曰靖共爾位好是正直神之聽之介爾景福
(靖安也介即也景大也是小雅言君子當思不出其位求正直之人與之並立如是則神明順之致大福也)
恤民爲德(靖共其位所以恤民)正直爲正(正已心)正曲爲直(正人曲)參
和爲仁(德正直三者備乃爲仁)如是則神聽之介福降之立之不
亦可乎(言起有此三德)庚戌使宣子朝遂老(韓厥致仕)晉侯謂韓無
忌仁使掌公族大夫
士匄晉大夫襄公十三年荀罃士魴卒晉侯蒐于綿上
以治兵(爲將命軍帥也必蒐而命之所以與衆共)使士匄將中軍辭曰伯游
長(伯游荀偃)昔臣習於知伯是以佐之非能賢也(七年韓厥老知罃代)
(將中軍士匄佐之匄今將讓故謂爾時之舉不以已賢事見九年)請從伯游荀偃將中
軍(代荀罃)士匄佐之(位如故)使韓起將上軍辭以趙武又使
欒黶(以武位卑故不聽更命黶)辭曰臣不如韓起韓起願上趙武君
其聽之使趙武將上軍(武自新軍超四等代荀偃)韓起佐之(位如故)欒
黶將下軍魏絳佐之(黶亦如故絳自新軍佐超一等代士魴)新軍無帥(將位)
(皆在)晉侯難其人使其什吏率其卒乘官屬以從於下軍
禮也(得慎舉之禮)晉國之民是以大和諸侯遂睦君子曰讓
禮之主也范宣子讓其下皆讓欒黶爲汰弗敢違也晉
國以平數世頼之刑善也夫
張老晉大夫悼公使爲卿辭曰臣不如魏絳夫絳之志
能治大官其仁可以利公室不忘其勇不疾於刑其學
不廢先人之職不在卿位外内不平且雞丘之會其官
不犯而辭順不可不賞也公五命之固辭乃使爲司馬
使魏絳佐新軍
公子啟楚昭王兄也楚子在城父將救陳卜戰不吉卜
退不吉王曰然則死也冄敗楚師不如死(前已敗於柏舉今若退還)
(亦是敗)棄盟逃讐亦不如死死一也其死讐乎命公子申
爲王不可則命公子結亦不可則命公子啟(子西結子期啟閭皆)
(昭王兄)五辭而後許將戰王有疾王攻大冥卒於城父(大冥)
(陳地吳師所在)子閭退曰君王舍其子而讓羣臣敢忘君乎從
君之命順也(從君許立)立君之子亦順也二順不可失也與
子西子期謀潛師閉塗逆越女之子章立之而後還(潛師)
(密發也閉塗不通外使也越女昭王妾章惠)
公子郢衛靈公子也初衛侯遊於郊子南僕(子南子郢也僕御也)
公曰余無子將立女(蒯瞶奔無太子)不對他日又謂之對曰郢
不足以辱社稷君其改圖君夫人在堂三揖在下(三揖卿大)
(夫士)君命祗辱(言立適當以禮與内外同之今君私命事必不從適爲辱)公卒夫人曰
命公子郢爲太子君命也對曰郢異於他子(言用意不同)且
君没於吾手若有之郢必聞之(言當以臨死爲正)且亡人之子
輒在(輒蒯瞶之子出公也靈公適孫)乃立輒
齊淳于髠齊王欲以傅太子髠辭曰臣不肖不足以當
此大任也王不若擇國之長者而使之
漢張良初以成信侯從漢王漢王六年封功臣良未嘗
有戰鬭功高帝曰運籌帷幄中决勝千里外子房功也
自擇齊三萬戸良曰始臣起下邳與上會畱此天以臣
授陛下陛下用臣計幸而時中臣願封畱足矣不敢當
三萬戸乃封良爲畱侯
韋元成宣帝時爲大河都尉(今東平郡本爲齊東郡後王國除入河郡)玄成
兄宏爲太常丞職奉宗廟典諸陵邑煩劇多罪過父賢
以宏當爲嗣故勑令自免(恐其有罪見黜妨爲繼嗣故令以疾去官也)宏懷
謙不去官(謂若欲代父爲侯故避謙不肯也)以賢病篤宏竟坐宗廟事
繋獄罪未决室家問賢當爲後者賢恚恨不肯言於是
賢門生博士義債等與宗家計議(博士姓義名債也宗家賢之同族也)共
矯賢令使家丞上書言大行(爲文書於大行以言其事也)以太河都
尉玄成爲後賢薨玄成在官聞喪又言當爲嗣玄成深
知其非賢雅意即陽爲病狂臥便利妄笑語昏辭(便利大小)
(便)徵至長安既葬當襲爵以狂不應召大鴻臚奏狀章
下丞相御史案驗玄成素有名聲士大夫多疑其欲讓
爵辟兄者案事丞相御史乃與玄成書(即案驗玄成事者)曰古
之辭讓必有文義可觀故能垂榮於後今子獨壊容貎
蒙耻辱爲狂癡光曜晻而不宣微哉子之所託名也(名聲)
(名也)僕素愚陋過爲宰相執事(過謬也)願少聞風聲不然恐
子傷高而僕爲小人也玄成友人侍郎章亦上疏言聖
王貴以禮讓爲國宜優養玄成勿枉其志使得自安衡
門之下(衡門謂横一木於門上貧者之所居也)而丞相御史遂以玄成實
不病劾奏之有詔勿劾引拜已受爵宣帝高其節以玄
成為河南太守兄宏太山都尉
張延壽歴位九卿既嗣侯國在陳畱别邑在魏郡租入
歲千餘萬延壽身自以無功德何以能久堪先人大國
數上書讓減戸邑又因弟陽都侯彭祖口陳至誠天子
以為有讓乃徙封平原并一國戸口如故而租税减半
後漢朱鮪為更始大司馬更始封為膠東王鮪辭曰臣
非劉宗不敢干典遂讓不受乃徙鮪為左大司馬
郭丹更始二年為諫議大夫更始敗歸鄉太守杜詩請
為功曹丹薦鄉人長者自代而去詩乃嘆曰昔明王興
化卿士讓位今功曹推賢可謂至德勑以丹事編署黃
堂以為後法(黃堂太守之廳事)
梁綂字仲寧安定烏氏人也更始二年召補中郎將使
安集凉州拜酒泉太守會更始敗赤眉入長安綂與竇
融及諸郡守起兵保境謀共立帥初以位次咸共推綂
固辭曰昔陳嬰不受王者以有老母也今綂内有尊親
又德薄能寡誠不足以當之遂共推融為河西大將軍
桓榮為議郎建武中博士缺帝欲用榮榮叩頭讓曰臣
經術淺薄不如同門生郎中彭閎揚州從事臯宏帝曰
俞往女諧
桓郁榮子也以父任為郎榮卒郁當襲爵上書讓於兄
子况明帝不許不得已受封悉以租入與之
王閎樂浪郡人為郡三老更始敗士人王調殺郡守劉
憲自稱大將軍樂浪太守建武六年光武遣太守王遵
將兵擊之至遼東閎與郡功曹史楊邑等殺王調迎遵
皆封為列侯閎獨讓爵帝竒而徵之道病卒
杜詩為南陽太守詩自以無勞不安久居大郡求欲降避
功臣乃上疏曰陛下亮成天工克濟大業偃兵修文羣
帥反旅(反旅謂班師也)海内恊和萬世蒙福天下幸甚唯匈奴未
譬(一猶曉也)聖德威武二垂(二垂謂西與北也)陵虐中國邊民虛耗不
能自守臣恐武猛之將雖勤亦未得辭甲櫜弓也夫勤而
不息亦怨勞而不休亦怨怨恨之師難復責功臣伏覩
將帥之情功臣之望冀一休足於内郡(休足止行役也)然後即
戎出命不敢有恨臣愚以爲師克在和不在衆陛下雖
垂念北邊亦當頗泄用之(泄猶離也)昔湯武善御衆故無忿
鷙之師(鷙擊也無忿怒而擊也)陛下起兵十有三年將帥和睦士
卒鳬藻(言其和睦歡悦如鳬之戲於水藻也)今若使公卿郡守出於軍壘
則將帥自厲士卒之復(復謂優寬也)比於宿衛則戎士自伯
(士卒得比於郎則人百其勇)何者天下已安各重性命大臣以下咸
懷樂土不讐其功而厲其用無以勸也陛下誠宜虛缺
數郡以侯振旅之臣重復厚賞加於久役之士如此緣
邊屯戍之師競而忘死乘城拒塞之衆不辭其勞則烽
火精明守城堅固聖王之政必因人心今猥用愚薄塞
功臣之望誠非其宜臣詩伏自惟忖本以史吏一介之
才遭陛下創制大業賢俊在外空乏之間超受大恩牧
養不稱奉職無效久竊禄位令功臣懷愠誠惶誠恐八
年上書乞避功德陛下殊恩未許放退臣詩蒙恩尤深
義不敢苟冐虛請誠不勝至願願退大郡受小職及臣
齒壯力能經營劇事如使臣詩必有補益復受大位雖
析珪受爵所不辭也惟陛下哀矜帝惜其能遂不許之
范升字辨卿代郡人也建武二年爲議郎遷博士上疏
讓曰臣與博士梁恭山陽太守吕羌俱修梁丘易二臣
年竝耆艾經學深明而臣不以時退與恭並立深知羌
學又不能逹慙負二老無顔於世誦而不行知而不言
不可開口以爲人師推博士以避恭羌帝不許然由是
重之
鍾興字次文汝南汝陽人也光武時爲中郎將詔以經
授皇太子又使宗室諸侯從興受章句封關内侯興自
以無功不敢受爵帝曰先教訓太子及諸王侯非大功
邪興曰臣師丁恭於是復封恭而興遂固辭不受爵卒
於官
丁鴻字孝公潁川定陵人鴻父綝建武中爲河南太守
以功封陵陽侯初綝從世祖征伐鴻獨與弟盛居憐盛
幼小而共寒苦及綝卒鴻當襲封上書讓國於盛不報
既葬乃挂縗絰於冡廬而逃去畱書與盛曰鴻貪經書
不顧恩義弱而隨師生不供養死不飯含皇天先祖並
不佑助身被大病不任茅土前上疾狀願辭爵仲公(仲公)
(盛字也)章寢不報廹且當襲封甘自放棄遠求良醫如遂
不瘳永歸溝壑後同學鮑駿責以大義乃還就國
鄧彪字智伯南陽人也父邯中興初以功封鄳侯仕至
渤海太守彪少勵志修孝行父卒讓國於異弟荆鳳明
帝高其節下詔許焉後終於太傅錄尚書事
劉愷字伯豫愷父般爲宗正封居巢侯卒愷當襲爵讓
與弟憲遁逃避封久之章和中有司奏絶愷國章帝美
其義特優假之愷猶不出積十餘年至永元十年有司
復奏之侍中賈逵尚書言之詔特聽焉後爲太尉
李郃爲司徒時北鄉侯病郃隂與少府陶範等謀立順
帝會孫程等事先故郃功不顯明年策免將作大匠翟
酺上郃潛圖大計以安社稷於是錄隂謀之功封郃涉
都侯辭讓不受
徐衡父防封龐鄉侯卒衡當嗣讓封於其弟崇數歲不
得已出就爵
郭賀太傅鎮之子也鎮封定潁侯及卒賀以長子當嗣
爵讓與小弟時而逃去積數年詔大鴻臚下州郡追之
賀不得已乃出受封累遷至廷尉
陳重子景公豫章宜春人也少與同郡雷義爲友俱學
魯詩顔氏春秋太守張雲舉重孝廉重以讓義前後十
餘通記雲不聽義明年舉孝廉重與俱在郎署後俱拜
尚書郎義坐事黜退重見義去亦以病免(一曰雷義舉茂才讓於陳)
(重刺史不聽義遂陽狂被髮走不應命鄉里爲之語曰膠漆自謂堅不如雷與陳)
耿國牟平侯况子也建武中爲駙馬都尉父况卒國於
次當嗣上疏以先侯爵少子霸固自陳讓詔許焉
桓焉爲太常順帝爲皇太子被廢焉與太僕來歴諫之
不能得後順帝即位以焉前廷議守正封陽平侯固讓
不受
楊賜爲太尉免後桓帝得賜所上張角奏(賜初爲司徒上言張角滋)
(暴攻刧州縣簡别流民以孤其勢事畱中)及前侍講注籍乃感悟詔封臨晉
侯邑千五百戶賜與太尉劉寬司空張濟並入侍講自
以不宜獨受封賞上書願分戶邑於寬濟帝嘉歎復封
寬及濟子
魏王修北海營陵人也初平中北海孔融召爲主簿舉
孝廉修讓邴原融不聽(融集有融答修教曰原之賢也吾知之以昔高陽氏有才子八)
(人堯不能用舜實舉之原可謂不患無位之士以遺後賢不亦可乎修重辭融答曰掾清身㓗己歴世艱難謀)
(而鮮過惠訓不倦余嘉乃勲應乃懿德用先爾于王廷其可辭乎)時天下亂遂不行後
爲太常
蔡邕陳畱外黃人也同郡申屠蟠有節行邕深重之及
被州辟乃辭讓之曰申屠蟠禀氣玄妙性敏心通喪親
盡禮幾於毁滅至行美義人所鮮能安貧樂潛味道守
真不爲燥濕輕重不爲窮逹易節方之於邕以齒則長
以德則賢後郡召爲主簿不行
崔琰清河東武城人也初爲武帝東曹掾記讓曰徵士
邴原議郎張範皆秉德純懿志行忠方清靜足以厲俗
貞固足以幹事所謂龍翰鳳翼國之重寳舉而用之不
仁者遠
吳嚴畯字曼才彭城人也張昭進之於大帝帝以爲騎
都尉從事中郎及横江將軍魯肅卒帝以畯代肅督兵
萬人鎮據陸口衆人咸爲畯喜畯前後固辭曰樸素書
生不閑軍事非才而據咎悔必至發言慷慨至於流涕
帝乃聽焉世嘉其能以實讓
陳表字文奥武之庶子也爲偏將軍從擊合肥戰死後
追錄功臣封表兄修爲都亭侯修卒乃封表爲都亭侯
以繼舊表皆陳讓乞以傳修子延大帝不許
晉荀崧爲尚書右僕射從弟馗早亡二息序廞年各數
歲崧迎與共居恩同其子太尉臨淮公荀顗國嗣廢絶
朝廷以崧近屬欲以崧子襲封崧哀序孤微乃議封與
序論者稱焉
衛瓘爲征北大將軍以功封一子亭侯瓘乞以封弟未
受命而亡子密受封爲亭侯瓘六男無爵悉讓二弟遠
近稱之
裴頠爲國子祭酒兼右軍將軍其兄子憬爲白衣頠論
述世勲賜爵高陽亭侯楊駿之誅也以功當封武昌侯
頠請以封憬帝竟封頠次子該頠苦陳憬本承嫡宜襲
鉅鹿先帝恩旨辭不獲命武昌之封已之所蒙特請以
封憬該時尚主故帝不聽頠後爲侍中遷尚書侍中如
故加光禄大夫每受一職未曾不殷勤固讓表疏十餘
上博引古今成敗以爲言覧之者莫不寒心
馮恢父爲宏農太守愛少子淑欲以爵傳之恢父終服
闋乃還鄕里結草爲廬陽瘖不能言淑得襲爵
顧衆吳郡吳人爲鄱陽太守王敦搆逆欲以爲吳興内
史衆固辭舉吏部郎桓彛亦讓衆事並不行
熊遠字孝文有志尚縣召爲功曹不起強與衣幘扶之
使謁十餘日薦於郡由是辟爲文學掾遠曰辭大不辭
小也固請留縣
前燕陽騖仕慕容暐爲太尉慨然而歎曰昔嘗林徐邈
先代名臣猶以鼎足任重而終辭三事以吾虛薄何德
以堪之固求罷職言甚懇至暐優答不許
前秦王猛仕苻堅爲冀州牧堅召猛爲丞相猛至長安
加都督中外諸軍事猛辭讓再三堅不許後爲尚書令
轉司徒錄尚書事猛辭以無功不拜其後數年復授司
徒猛復上疏曰臣聞乾象盈虛惟后則之位稱不才官
非則曠鄭氏翼周仍世載詠王叔昧寵政替身亡斯則
成敗之殷監爲臣之烱戒竊惟鼎宰崇重參路天階宜
妙盡時賢對揚休命魏祖以文和爲公貽笑孫后千秋
以一言致相匈奴哂之臣何庸狷而應斯舉不但取嗤
鄰遠實令爲虜輕秦昔東野窮馭顔子知其將弊陛下
不復料度臣之才力私懼敗亡是及且上虧憲典臣何
顔處之雖陛下私臣其如天下何願廻日月之鑒矜臣
後悔使上無過授之謗臣蒙覆燾之恩堅竟不從
宋蔡景玄興宗子也興宗薨遺令薄葬奏還奉爵追贈
後授景玄固辭不受又奏還封表疏十餘上見許詔曰
景玄表如此故散騎常侍中書監左光禄大夫開府儀
同三司樂安縣開國伯興宗忠恪立朝謀猷宣著往屬
時難勲亮帷幄錫珪分壤實允通誥而懇誠慊訢備彰
存没廉槩素情有絜聲軌景玄固陳先志良以惻然雖
彛典宜全而哀欵難奪可特申不瞑之請永矜克讓之
風
孔顗會稽山隂人初爲衡陽王義季安西主簿領南義
陽太守轉署記室奉牋固辭曰記室之局實惟華要自
非文行秀敏莫或居之顗遜業之舉無聞於鄉部惰遊
之貶有編於疲農直山淵藏引用不遐棄故得抃風撫
潤憑附彌年今日之命非所敢冐昔之學優文富猶尚
斯難况顗能薄質魯亦何容易顗聞居方辨物君人所
以官才陳力就列自下所以奉上顗雖不敏嘗服斯言
今寵藉惟舊舉非尚德恐無以提衡一隅僉允視聽者
也伏願皇天明炤其心乞改今局授以閒曹則鳬鶴從
方所憂去矣又曰夫以記室之要且須通才敏思加性
情倫密者顗學不綜實性又疏惰何可以屬之祕記秉
筆文閨假吹之尤方所非濫顗少淪常簡本無遠植榮
進之願何能忘懷若實有螢爝增暉光景固其騰聲之
日飛藻之辰也豈敢自求從容保其淡逸伏願矜其魯
拙業之有地則曲成厚施終始優渥義季不能奪遂得
免
南齊吳達之義興人也少有義行爲鄉里所稱郡命爲
主簿固以讓兄又讓世業舊田爲族弟弟亦不受田遂
閒廢建元二年詔表門閭
禇賁淵之長子也建元初爲侍中淵卒上表稱疾讓封
與弟蓁永明八年蓁改封巴東郡侯明年表讓封還賁
子霽詔許之
梁陽公則爲中護軍寧都侯公則卒子㬓嗣有罪國除
高祖以公則勲臣特詔聽庶長子晀嗣晀固讓歴年乃
受
後魏李承字伯業鎮國大將軍燉煌公寳之子也太武
時爲爵姑臧侯寳卒承應傳先封以自有爵乃讓弟茂
時論多之文成時爲龍驤將軍滎陽太守卒
裴詢爲散騎常侍時大邑中正闕司徒召詢爲之詢族
叔昞自陳情願此官詢遂讓焉時論善之
封萬護父勑文爲鎮西將軍賜爵天水公獻文天安元
年五月卒萬護以長子讓爵於弟翰於時讓者唯萬護
及元氏侯趙辟惡子元伯讓其弟次興朝廷義而許之
王肅爲輔國將軍長史賜爵開陽伯肅固辭伯爵許之
崔光韶初除奉朝請與弟光伯䨇生操業相侔特相友
愛遂經吏部尚書李冲讓官於光伯辭色懇至冲爲奏
聞孝文嘉而許之太和二十年以光韶爲司空行參軍
復請讓從叔和曰臣誠微賤未登讓品屬逢唐朝耻無
讓德和亦謙退辭而不當孝武善之遂以和爲廣陵王
國常侍
崔光爲侍中領著作與李彪共撰國書光以彪意在專
功表觧侍中著作以讓彪宣武不許其子勵除祕書郎
中以父光爲著作固辭不拜
路侍慶陽平清淵人有幹用與廣平宋飜俱知名爲鄉
閭所稱相州刺史李安世並表薦之太和中除奉朝請
侍慶以從兄文舉有才望因推讓之孝文遂並拜焉
盧同爲撫軍將軍兄綉少多大言嘗云公侯可致至此
始爲都水使者同啟求迴身二階以加琇遂除征安州
刺史論者稱之
竇瑗字世珍遼西雒陽人也爲爾朱榮北道大行臺左
丞從榮東討葛榮事平封容城縣開國伯邑五百戸後
除征虜將軍通直散騎常侍仍左丞瑗乞以容城伯讓
兄叔珍詔聽以新書男轉授之叔珍由是位至太山太
守
李謐相州刺史晏世之少子好學博通諸經以公子徵
拜著作佐郎辭以授弟郁詔許之
盧道將字祖應祕書監淵之長子淵卒襲父爵固安伯
而讓其第八弟道舒有司奏聞詔曰長嫡承重禮之大
經何得輙授也而道將引清河國王常侍韓子熙讓弟
仲穆魯陽男之例尚書李平重申奏詔乃聽後爲燕郡
太守司徒司馬
韓子熙麒麟之子爲清河王懌郎中令初麒麟以爵讓
弟顯宗不受子熙緣父素懷卒亦不襲及顯宗卒子熙
别蒙賜爵讓弟仲穆
北齊叚韶爲武衞將軍封下雒縣男後以恩賜父榮姑
臧縣侯其下雒縣男啟讓繼母弟寧安文宣受禪别封
霸城縣侯韶讓其繼母弟孝言論者美之
司馬子如爲太尉兄子膺之自尚書郎歴中書黃門郎
子如别封須昌縣公廻授膺之
封隆之爲儀同三司表以先爵富城子及武城子轉授
弟子孝琬等朝廷嘉而從之
李元忠爲太常卿殷州大中正後以從兄瑾年長以中
正讓之
後周楊寬事魏爲華州别駕孝莊反正拜華州大中正
封澄城縣伯孝武末請以澄城縣伯讓兄穆詔許之
陸通吳郡人也父政爲文帝行臺左丞原州長史封爵
中都縣伯通以軍功又别封都昌伯及政卒乃讓父爵
中都縣伯令弟逞襲之
隋乞伏慧馬邑鮮卑人也爲大將軍豫平尉遲迥功進
位柱國賜爵西河郡公邑二千戸賚物二千二百叚請
以官爵讓兄朝廷不許論者義之
楊文思父寬開皇初爲左光禄大夫封正平郡公文思
當襲父爵自以非嫡遂讓封於弟文紀當世多之
唐徐世勣父盍爲上柱國舒國公詔宜封濟隂郡王食
邑五千戶盍後竟辭王爵許之
劉審禮刑部尚書彭城郡公德威之子貞觀中爲左驍
衞郎將丁父憂服闋當襲爵累表讓弟朝議不許
許誡惑當襲爵讓弟誡言誡言固辭竟封誡惑制曰鴻臚
少卿許誡惑門襲建侯地應立長而業存友愛嘗推邑以
成名弟且能賢復讓封於義嗣是彰德舉足附前徽宜
取正於承家俾有明於合禮可封鹽山縣開國侯食邑
一千戶
泉獻誠高麗人也則天天授元年遷左衛大將軍時内
出金銀寳物令宰相於南北衙文武官内擇能射者五
人共賭之内史張光輔先讓獻誠爲第一獻誠復讓右
玉鈐衛大將軍薛咄摩之摩之又讓獻誠既而獻誠奏
曰陛下今簡能射五人所得者多非漢官也臣恐自此
後無漢官功射之名伏望停寢此射則天嘉而從之
孔戢字方舉父岑著作郎屬季父巢父死難德宗憫悼
加等俾與子姪一人官因授戢修武尉戢以長兄未仕
固乞廻授後終京兆尹
梁張佶不知何郡人也唐乾寧初劉建峯據湖南獨邵
州不賓命都將馬殷討之朞歲未尅而建峯爲部下所
殺軍亂隣寇且至是時佶爲行軍司馬屬潭人謀帥曰
張行軍即所奉也佶不得已而視事旬日之間威聲大
振寇亦觧去乃謂將吏曰佶才能不如馬公况明庭重
藩非其人不可因以牘召殷殷亦不疑禀命而至佶受
拜謁禮畢命升階讓殷爲帥佶即趨下率衆抃賀乃自
請率師代殷攻邵州下之復爲行軍司馬垂二十年
册府元龜卷八百十四
