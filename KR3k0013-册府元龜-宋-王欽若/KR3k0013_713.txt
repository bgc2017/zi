册府元龜卷七百十三宋王欽若等撰
宫臣部
規諷第二
魏崔琰為太祖别駕從事太祖北征并州留琰傅文帝
於鄴世子仍出田獵變易服乘志在驅逐琰書諫曰蓋
聞盤于游田書之所戒魯隠觀魚春秋譏之此周孔之
格言二經之明義殷鑒夏后詩稱不遠子卯不樂禮以
為忌此又近者之得失不可不深察也袁族富強公子
(王欽若等曰袁族言袁紹之家也)寬放盤游滋侈義聲不聞哲人君子
俄有色斯之志熊羆壯士墮於呑噬之用固所以擁徒
百萬跨有河朔無所容足也今邦國殄瘁惠康未洽士
女企踵所思者德況公親御戎馬上下勞慘世子宜遵
大路慎以行正思經國之高略内鑒近戒外揚遠節深
惟儲副以身為寳而猥䙝虞旅之賤服忽馳騖而陵險
志雉兔之小娱忘社稷之為重斯誠有識所以惻心也
唯世子燔翳捐褶以塞衆望不令老臣獲罪於天世子
報曰昨奉嘉命惠示雅教欲使燔翳捐褶翳已壊矣褶
亦去焉後有此比蒙復誨諸
劉楨為平原侯植庶子時邢顒為植家丞顒防閑以禮
無所屈撓由是不合楨書諫曰家丞邢顒北土之彦少
秉高節玄靜澹泊言少理多真雅士也楨誠不足同貫
斯人並列左右而楨禮遇特殊顒反疏簡私懼觀者將
謂君侯習近不肖禮賢不足採庶子之春華忘家丞之
秋實為上招謗其罪不小以此反側
蜀譙周字允南後主為太子以周為家令後主時頗出
遊觀增廣聲樂周上疏諫曰昔王莽之敗豪傑並起跨州
據郡欲弄神器世祖初入河北賢才智士思望所歸未
必以其勢之廣狹唯其德之厚薄也
霍弋為太子中庶子太子璿好馳射出入無度弋援引
古事盡言規諫甚得切磋之體
吳程秉為太子傅黃武四年迎太子登妃於吳既還秉
從容進說登曰㛰姻人倫之始王教之基是以聖王重
之所以率先衆庶風化天下故詩美關睢以為稱首願
太子尊禮教於閨房存周南之所詠則道化隆於上頌
聲作於下矣登笑曰將順其美規救其惡誠所賴於傅
君也
晉齊王攸為太子太傅獻箴於太子(王欽若等曰太子即惠帝也)曰
伊昔上皇建國立君仰觀天文俯察地理創業恢道以
安人承祀祚延統重故援立太子尊以弘道固以貳已
儲德既立邦有所恃夫親仁者功成邇佞者國傾故保
相之材必擇賢明昔在周成旦奭作傅外以明德自輔
内以親親立固德以義濟親則自然羸廢公族其摧如
山劉建子弟漢祚永傳楚以無極作亂宋以伊戾興難
張禹佞給卒危彊漢輔弼不忠禍及乃躬匪徒乃躬乃
喪乃邦無曰父子不間昔有江充無曰至親匪貳或容
潘崇諛言亂真譛潤離親驪姬之䜛晉侯疑申固親以
道勿固以恩修身以敬勿託以尊自損者有餘自益者
彌昏庶事不可以不恤大本不可以不敦見亡戒危覩
安思存冡子司義敢告在閽
陸雲為吳王晏郎中令晏於西園大營第室雲上書曰
臣竊見世祖武皇帝臨朝拱默訓世以儉即位二十有
六載宫室臺榭無所新崇屢發明詔厚戒豐奢國家纂
承務在遵奉而世俗陵遲家競盈溢漸漬波蕩遂已成
風雖嚴詔追述先帝節儉之教懇切之旨刑于四海清
河王毁壊成宅以奉詔命海内聽望咸用欣然臣以先
帝遺教日以陵替今以國家恊崇大化追闡前蹤者實
在殿下先敦素樸而後可以訓正四方凡在崇麗一宜
節之以制然後上厭帝心下允時望臣以凡才特蒙拔
擢亦思竭忠效節以報所受之施是以不慮犯逆敢陳所
懷如愚臣言有可採乞垂三省時晏信任部將使覆察
諸官錢帛雲又陳曰伏見令書以部曲將李咸馮南司
馬吳定給使徐泰等覆校諸官市買錢帛簿臣愚以聖
德龍興光有大國選衆官材庶工隸業中尉該大農誕
皆清廉淑慎恪居所司其下衆官悉州閭一介疎闇之
咎雖可日聞至處義用情庶無大戾今咸南軍旅小人
定泰士卒厮賤非有清慎素著忠公足稱大臣所關猶
謂未詳咸等督察然後得信既非開國勿用之義又傷
殿下推誠曠蕩之量雖使咸等能盡節益國而功利百
倍至於光輔國美猶未若開懷信士之無失况所益不
過姑息之利而使小人用事大道陵替此臣所以慷慨
也臣備位大臣職在獻可苟有管見敢不盡規愚以宜
發明令罷此等覆察庶事一付治書則大信臨下人思
盡節矣
江統為愍懷太子洗馬在東宫累年甚被親禮太子頗
好遊宴或闕朝覲又奢費過度多諸禁忌統上書諫曰
臣聞古之為臣進思盡忠退思補過獻可替否拾遺補
闕是以人主得以舉無失行言無口過德音發聞揚名
後世臣等不逮無能云補思竭愚誠謹陳五事如右惟
蒙一省再省少垂察納其一曰六行之義以孝為首虞
舜之德以孝為稱故太子以朝夕視君膳為職左右就
養無方文王之為世子可謂篤於事親者也故能擅一
代之美為百王之宗自頃聖體屢有疾患數闕朝侍遠
近觀聽者不能深知其故以致疑惑伏願殿下雖有微
苦可堪扶輿則宜自力易曰君子終日乾乾蓋自勉彊
不息之謂也其二曰古之人君雖有聰明之姿睿喆之
質必須輔弼之助相導之功故虞舜以五臣興周文以
四友隆及成王之為太子也則周召為保傅史佚昭文
章故能聞道早備登崇大業刑措不用流聲洋溢三曰
古之聖王莫不以儉為德故堯稱采椽茅茨禹稱卑宫
惡服漢文身衣弋綈足履革舄以身先物政致太平存
為明主沒見宗祀及諸侯修之者魯僖以恭儉節用聲
列雅頌蚡冐以篳路藍縷用張楚國大夫修之者文子
相魯妾不衣帛晏嬰相齊鹿裘不補亦能匡君濟俗興
國隆家庶人修之者顔回以簞食瓢飲揚其仁聲原憲
以蓬戶䋲樞邁其清德此皆聖主明君賢臣智士之所
履行也故能懸名日月永世不朽蓋儉之福也及至末
世以奢失之者帝王則有瑶臺瓊室玉杯象箸肴膳之
珍則熊燔豹胎酒池肉林諸侯為之者至於丹楹刻桷
餼徵百牢大夫有瓊弁玉纓庶人有擊鍾鼎食亦罔不
亡國喪宗破家失身醜名彰聞以為後戒切聞後園鏤
餙金銀刻磨犀象畫室之巧課試日精臣等以為今四
海之廣萬物之富以今方古不足為侈也然上之所好
下必從之是故居上者必慎其所好也昔漢光武皇帝
時有獻千里馬及寳劔者馬以駕鼓車劔以賜騎士世
祖武皇帝有上雉頭裘者即詔有司焚之都街高世之
主不尚尤物故能正天下之侈刑四方之風臣等以為
畫室之功可且減省後園雜作一皆罷遣肅然清靜優
游道德則日新之美光于四海矣其四曰以天下而供
一人以百里而供諸侯故王侯食籍而衣税公卿大夫
受爵而資禄莫有不贍者也是以士農工商四業不離
交易而退以通有無者庶人之業也周禮三市旦則百
族晝則商賈夕則販夫販婦買賤賣貴販鬻菜果收十
百之盈以救旦夕之命故為庶人之貧賤者也樊遲匹
夫請學為圃仲尼不答魯大夫臧文仲使妾織蒲又譏
其不仁公儀子相魯則拔其園葵言食禄者不與貧賤
之人争利也秦漢以來風俗轉薄公侯之尊莫不殖園
圃之田而收市井之利漸染相倣莫以為恥乘以古道
誠可愧也今西園賣葵菜藍子雞麫之屬虧敗國體貶
損令聞其五曰竊見禁土令不得繕修牆壁動正屋瓦
臣以為此既違典彛舊義且以拘攣小忌而廢弘廓大
道宜可蠲除於事為宜朝廷善之
杜錫預之子也為太子中舍人性亮直忠烈屢諫愍懷
太子言辭激切
裴權為愍懷太子詹事太子性剛知賈謐恃后之貴不
能假借之謐至東宫或捨之而於後庭游戲權諫曰賈
謐甚有寵於中宫而有不順之色若一旦交搆大事去
矣宜深自謙屈以防其變廣延賢人用自輔翼太子不
能從
曹攄為齊王冏記室督冏輔政嘗從容問攄曰天子為
賊臣所逼莫有能奮吾率四海義兵興復王室今入輔
朝廷救振時難或有勸吾還國於卿意何如攄曰蕩平
國賊興復帝祚古今人臣之功未有如大王之盛也然
道㒺隆而不殺物無盛而不衰非唯人事抑亦天理竊
預下問敢不盡情願大王居高慮危在盈思冲精選百
官存公屏欲舉賢進善務得其才然後脂車秣馬高揖
歸藩天下同慶攄等幸甚冏不納
王豹順陽人也少而抗直為齊王冏大司馬主簿冏驕
縱失天下心豹致牋於冏曰豹聞王臣蹇蹇匪躬之故
將以安主定時保存社稷者也是以為人臣而欺其君
者刑罰不足以為誅為人主而逆其諫者幽厲不足以
為謚伏惟明公虚心下士開懷納善欵誠以著而逆耳
之言未入於聽豹伏思晉政漸缺始自元康以來宰相
在位未有一人獲終乃事勢使然未為輙有不善也今
公尅平禍亂安國定家故復因前傾敗之法尋中間覆
車之軌欲冀長存非所敢聞今河間樹根於關右成都
盤桓於舊魏新野大封於江漢三面貴王各以方剛強
盛並典戎馬處險害之地且明公興義討逆功蓋天下
聖德光茂名震當世今以難賞之功挾震主之威獨據
京都專執大權進則亢龍有悔退則蒺藜生庭冀此求
安未知其福敢以淺見陳寫愚情昔武王伐紂建諸侯
為二伯自陜以東周公主之自陜以西召公主之及至
其末霸國之世不過數州之地四海強兵不敢入闞九
鼎所以然者天下習於所奉故也今誠能尊用周法以
成都為北州伯統河北之王侯明公為南州伯以攝南
土之官長各因本職出居其方樹德於外盡忠於内歲
終率所領而貢於朝簡良才命賢雋以為天子百官則
四海長寧萬國幸甚眀公之德當與周召同其至美危
敗路塞社稷可保願明公思高祖納婁敬之策悟張良
履足之謀遠臨深之危保泰山之安若合聖思宛許可
都也書入無報豹重牋曰豹書御以來十有二日而聖
旨高遠未垂採察不賜一字之令不敇可否之宜蓋霸
王之神寳安危之秘術不可須臾而忽者也伏思明公
挾大功抱大名懷大德執大權此四大者域中所不能
容聖賢所以戰戰兢兢日昃不暇食雖休勿休者也昔
周公以武王為兄成王為君伐紂有功以親輔政執德
弘深聖思博遠至忠至仁至孝至敬而攝事之日四國
流言離主出奔居東三年頼風雨之變成王感悟若不
遭皇天之應神人之察恐公旦之禍未知所恨也至於
執政猶與召公分陜為伯今明公自視功德孰如周公
元康已來宰相之患危機竊發不及容思密禍潜起輒
在呼吸豈復晏然得全生計前鑒不遠公所親見也君
子不有遠慮必有近憂憂至悔悟無所及也今若從豹
此策皆遣王侯之國北與成都分河為伯成都在鄴明
公都宛寬方千里以與圻内侯伯子男小大相率結好
要盟同奬皇家貢御之法一如周典若合聖規可先與
成都共論雖以小才願備行人昔厮養燕趙之微者耳
百里奚秦楚之商人也一開其說而兩國以寧況豹雖
陋大州之綱紀加明公起事險難之主簿也故身雖輕
其言未必否也冏令曰得前後白事具意輒别思量也
會長沙王乂至於冏案上見豹牋謂冏曰小子離間骨
肉何不銅駞下打殺冏既不能嘉豹之策遂納乂言乃
奏豹曰臣忿姦凶肆逆皇祚顛墜與成都長沙新野共
興義兵安復社稷惟欲戮力皇家與親親宗室腹心從
事此臣夙夜自誓無負神明而主簿王豹比有白事敢
造異端謂臣忝備宰相必遭危害慮在一旦不祥之聲
可蹻足而待欲臣與成都分陜為伯盡出藩王上誣聖
朝鑒御之威下長妖惑疑阻衆心噂&KR0689;背憎巧賣兩端
訕上謗下讒内間外遘惡導奸坐生猜嫌昔孔丘輔魯
而誅少正子産相鄭先戮鄧析誠以交亂名實若趙高
詭怪之類也豹為臣不忠不順不義輒敇都街考竟以
明邪正豹將死曰懸吾頭大司馬門見兵之攻齊也衆
庶冤之俄而冏敗
祖納為趙王倫太子庶子東萊王蕤齊獻王攸之子也
歴步兵屯騎校尉蕤性強暴使酒數陵侮弟冏冏以兄
故容之冏起義兵趙王倫收蕤及弟北海王宴繫廷尉
當誅納上疏諫曰罪不相及惡止其身此先哲之弘謨
百王之逹制也是故鯀既殛死禹乃嗣興二叔誅放而
邢衛無責逮乎戰國及至秦漢明恕之道寢猜嫌之情
用乃立質任以御衆設從罪以發奸其所由來蓋三代
之弊法耳蕤實獻王之子明德之裔宜蒙特宥以全穆
親之典會孫秀死蕤等悉得免
邵續為成都王穎參軍穎將討長沙王乂續諫曰續聞
兄弟如左右手今明公當天下之敵而欲去一手乎續
竊惑之穎不納
温嶠為太子中庶子(太子即明帝也)數見規諷又獻侍臣箴甚
有弘益時太子起西池樓觀頗為勞費嶠上疏以為朝
廷草創巨寇未滅宜應儉以率下務農重兵太子納焉
王敦舉兵内向六軍敗績太子將自出戰嶠執鞚諫曰
臣聞善戰者不怒善勝者不武如何萬乘儲副而以身
輕天下太子乃止
庾亮為中書郎領著作侍講東宫時元帝方事刑法以
韓子賜皇太子亮諫以申韓刻薄傷化不足留聖心太
子甚納焉
宋劉混之為竟陵王誕司空主簿誕有寳琴左右犯其
徽誕罰焉混之諫誕曰此余寳也混之曰前哲以善人
為寳不以珠玉為寳故王孫圉稱觀射父為楚國之寳
未聞以琴瑟為寳誕忸然不悦
南齊袁廓之為太子洗馬于時何澗亦稱才子為文惠
太子作楊畔歌辭甚惻麗太子甚悅廓之諫曰夫楊畔
者既非典雅而聲甚哀思殿下當降意簫韶奈何聽亡
國之響太子改容謝之
梁江掩初仕宋為巴陵王景素左常侍景素為荆州淹
從之鎮少帝即位多失德景素專據上流咸勸因此舉
事淹每從容諫曰流言納諫二叔所以同亡抵局銜怨
七國於焉俱斃殿下不求宗廟之安而信左右之計則
復見麋鹿雲露棲於姑蘇之臺矣景素不納及鎮京口
淹又為鎮軍參軍事領南東海郡丞景素與腹心日夜
謀議淹知禍機將發乃贈詩十五首以諷焉
范雲初仕齊為竟陵王子良主簿恩禮甚隆雲每獻損
益未嘗阿意子良嘗啓齊武帝論雲為郡帝曰庸人聞
其嘗相賣弄不復窮法當宥之以遠子良曰不然雲動
相規誨諫書俱存請取以奏既至有百餘紙辭皆切直
帝歎息因謂子良曰不謂雲能爾方使弼汝何宜出守
齊文惠太子嘗出南田觀獲稻顧謂衆賓曰刈此亦殊
可觀衆皆唯唯雲獨曰夫三時之務實為勤勞伏願殿
下知稼穡之艱難無徇一朝之宴逸也既出侍中蕭緬
先不相識因就車握雲手曰不謂今日復聞讜言
周弘正為晉安王主簿及昭明太子薨其嗣華容公不
得立乃以晉安王為皇太子弘正乃奏記曰竊聞撝謙
之象起於羲軒爻畫揖讓之原生於堯舜禪受其來尚
矣可得而詳焉夫以廟堂汾水殊途而同歸稷契巢許
異名而一貫出者稱為元首處者謂之外臣莫不内外
相資表裏成治斯蓋萬代同規百王不易者也暨于三
王之世浸以陵夷各親其親各子其子乃至七國爭雄
劉項競逐皇漢扇其俗有晉揚其波謙讓之道廢多歴
年所矣夫文質遞變澆淳相革還樸反古今也其時伏
惟明大王殿下天挺將聖聰明神武百辟冠冕四海歸
仁是以皇上發德音下明詔以大王為國之儲副乃天
下之本焉雖復夏啓周誦漢儲魏兩此數君者安足道
哉意者願聞殿下抗目夷上仁之義執子臧大賢之節
逃王輿而弗乘棄軒冕如脫屣庶改澆競之俗以大吳
國之風古有其人今聞其語能行之者非殿下而誰能
使無為之化復興於䆳古讓王之道不墜於來葉豈不
盛歟弘正陋學書生義慙稽古家自汝潁世傳忠烈先
人决曹掾燕高節萬乘正色三府雖盛德之業將絶而
狂直之風未墜是以敢布腹心肆其愚瞽如使芻言野
說少陳於聽覽縱復委身烹鼎之下絶命肺石之上雖
死之日猶生之年
後魏程駿為任城王雲郎中令進箴於王王納而嘉之
宋欽初仕沮渠蒙遜為世子洗馬欽上東宫侍臣箴
高允字伯恭以經授景穆太子甚見禮待太子季年頗
親近左右營立田園以收其利允諫曰天地無私故能
覆載王者無私故能包養昔之明王以至公宰物故藏
金於山藏珠於淵示天下以無私訓天下以至儉故美
聲洋溢千載不衰今殿下國之儲貳四海屬心言行舉
動萬方所則而營立私田畜養雞犬乃至販酤市㕓與
民争利議聲流布不可追掩夫天下者殿下之天下富
有四海何求而不獲何欲而不從而與販夫競此尺寸
昔虢之將亡神乃下降賜之土田卒喪其國漢之靈帝
不修人君之重好與宫人列肆販賣私立府藏以營小
利卒有顛覆傾亂之禍前鑒若此甚可畏懼夫為人君
者必審於擇人故稱知人則哲惟帝難之商書云無邇
小人孔父有云小人近之則不遜遠之則怨矣武王愛
周召齊畢所以王天下殷紂愛飛廉惡來所以喪其國
歴觀古今存亡之際莫不由之今東宫誠曰乏人雋乂
不少頃來侍御左右者恐非在朝之選故願殿下察愚
言斥出邪佞親近忠良所在田園分給貧下畜産販賣
以時收散如此則休聲日至謗議可除太子不納
陽固為汝南王悦郎中令悦年少行多不法䙝近小人
固上疏切諫并面陳往代諸王賢愚之分以感動悦悦
甚敬憚之後為清河王懌從事中郎悦性不倫俶儻難
測無故過杖京兆王倫子寳月固雖離國猶上疏諫曰
伏聞殿下乃以小怒過行威罰誠嚴訓有餘而慈惠不
足當今主上幼冲宰輔用事履冰踐霜兢兢業業猶恐
不濟况肆意非彛任情用事欲保全福禄其可得乎昔
龔遂去國猶獻直言韋孟離朝不忘本國况臣忝屬朝
私猥充謬舉伏隸國僚聞道有歲敢不盡言悦覽之大
怒
鹿悆初為真定公元子直國中尉恒勸以忠廉之節嘗
賦五言詩曰嶧山萬丈樹雕鏤作琵琶繇此材高遠絃
響藹中華又曰援琴起何調幽蘭與白雲絲管韻未成
莫使絃響絶子直少有令聞悆欲其善終故以諷焉
册府元龜卷七百十三
