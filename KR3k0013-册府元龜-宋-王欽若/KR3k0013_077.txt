冊府元龜卷七十七宋王欽若等撰
帝王部
委任
王者臨制海内壹齊天下内外之任衆職竝建授受之
際必得其人然後委而用之斯古今不易之道也是以
任賢勿貳載厥禹謨垂拱仰成著於周誥爰自兩漢迄
於近世曷嘗不登用髦俊疇咨毗頼或機務藂委訪以
大計或輿駕順動付以居留抱兼才者因之省官辭衰
恥者俾之彊起裁處關决既許以便益登擢署置悉係
其論擬故有心比金石材稱楨幹居以稱股肱之寄出
以增方面之重自非禀克忠之操契同德之美者其孰
能與於此乎
周康王命畢公曰惟公懋德克勤小物弼亮四世正色
率下罔不祗師言(公勉行德能勤小物輔佐文武成康四世為公卿正色率下下人無不敬)
(仰師法)嘉績多于先王予小子垂拱仰成(公之善功多大先人之美我小)
(子為王垂拱仰公成理言其上顯父兄下施子孫)
宣王以申伯甫侯賢知入為周楨幹之臣四國有難則
往扞禦之為之蕃屏四方恩澤不至則往宣暢之故崧
高之詩曰維申及甫維周之翰四國于蕃四方于宣
漢高祖初為漢王引兵東定三秦留蕭何收巴蜀鎮撫
諭告使給軍食二年與諸侯擊楚何守關中侍太子治
櫟陽為令約束立宗廟社稷宫室縣邑輙奏上可許以
從事即不及奏輙以便宜行事上來以聞(上來還乃以所為聞也)
計戸轉漕給軍漢王數失軍遯去何常興關中卒輙補
缺漢王以此剸屬任何關中事(剸與專同音章阮切)
景帝時郅都為中尉免歸家帝使即拜都為鴈門太守
(就家拜)便道之官(不令至闕陳謝也)得以便宜從事也
武帝時吾丘壽王為郎稍遷會東郡盗賊起拜為東郡
都尉上以壽王為都尉不復置太守
霍光為奉車都尉武帝屬光以輔少主光讓侍中金日
磾日磾曰臣外國人且使匈奴輕漢於是遂為光副
宣帝本始元年大將軍霍光稽首歸政帝謙讓委任焉
蕭望之為謁者帝初即位思進賢良多上書言便宜輙
下望之問狀高者請丞相御史(望之以其所言之狀請於丞相御史或以奏聞)
(即見超擢)次者中二千石試事滿歲以狀聞(試令行其所言之事或以諸他)
(執事試之)下者報聞或罷歸田里所白處奏皆可
張安世為衞將軍元康四年病上疏歸侯乞骸骨天子
報曰將軍年老被病朕甚閔之雖不能視事折衝萬里
君先帝大臣明於治亂朕所不及得數問焉(言意所不及者即以)
(問君也)何感而上書歸衞將軍富平侯印(感恨也音胡闇切)薄朕
忘故(薄猶嫌也君意嫌朕遺忘故舊而求去也)非所望也願將軍彊餐食近
醫藥專精神以輔天年安世復彊起視事
龔遂坐昌邑王事髠為城旦宣帝即位久之渤海左右
郡歲饑盗賊竝起(左右謂側近相次者)二千石不能禽制上選能
治者丞相御史舉龔遂可用上以為渤海太守時遂年
七十餘召見形貌短小宣帝望見不副所聞心内輕焉
謂遂曰渤海廢亂朕甚憂之君欲何以息其盗賊以稱
朕意遂對曰海瀕遐遠不霑聖化(瀕澤也音頻又音賓)其民困於
饑寒而吏不恤故使陛下赤子盗弄陛下之兵於潢池
中耳(赤子猶言初生幼小之意也積水曰潢音黃)今欲使臣勝之邪將安之
也(勝謂以威力克而殺之也安謂以德化撫而安之)帝聞遂對甚說(說讀作悦)答曰
選用賢良固欲安之也遂曰臣聞治亂民猶治亂繩不
可急也惟緩之然後可治臣願丞相御史且無拘臣以
文法得一切便宜從事上許焉加賜黃金贈遣乘傳至
渤海界
杜延年初仕昭帝為太僕右曹給事中吏民上事言便
宜有異輙下延年平處復奏言(先平處其可否然後奏言)可官試者
至為縣令或丞相御史除用滿歲以狀聞或抵其罪法
(抵至也言事之人有奸妄者則致之於罪法)嘗與兩府及廷尉分章延年為
人安和備於諸事(言皆明習也)久典朝政宣帝立信任之出
即奉駕入給事中居九卿位十餘年賞賜賂遺貲數千
萬
武帝時翟方進為丞相定陵侯淳于長雖外戚然以能
謀議為九卿新用事方進獨與長交稱薦之及長坐大
逆誅諸所厚善皆坐長免帝以方進大臣又素重之為
隱諱方進内慙愧上疏謝罪乞骸骨帝報曰定陵侯長
已伏其辜君雖交通傳不云乎朝過夕改君子與之(與許)
(也)君何疑焉其專心一意母怠近醫藥以自持方進乃起
視事條奏長所厚善京兆尹孫寶右扶風蕭育刺史二
千石以上免二十餘人其見任如此
後漢光武時李通為大司農帝每征討四方常令通居
守京師鎮撫百姓修宫室起學宫
寇恂為河内太守行大將軍事帝謂恂曰河内完富吾
將因是而起昔高祖留蕭何鎮關中吾今委公以河内
堅守轉運給足軍糧率厲士馬防遏它兵勿令北渡而
已光武於是復北征燕代恂移書屬縣講兵肄射伐淇
園之竹為矢百餘萬養馬二千疋收租四百萬斛轉以
給軍
王常初為左曹封山桑侯帝嘗於大會中指常謂羣臣
曰此家率下江諸將輔翼漢室心如金石眞忠臣也是
日遷常為漢中將軍遣南擊鄧奉董訢令諸將皆屬焉
景丹為驃騎大將軍建武三年陜賊蘇况攻破弘農生
獲郡守丹時病(丹從上至懷病瘧見上在前瘧發寒慄帝笑曰聞壯士不病瘧今漢大將軍反)
(病瘧邪使小黃門扶起賜醫藥還歸雒陽病遂加)帝以其舊將欲令強起領郡
事乃夜召入謂曰賊迫近京師但得將軍威重臥以鎮
之足矣丹不敢辭乃力疾拜命
耿弇為建威大將軍時漁陽太守彭寵反詔弇攻之弇
以父據上谷本與彭寵同功又兄弟無在京師者自疑
不敢獨進上書求詣雒陽詔報曰將軍出身舉宗為國
所向陥敵功效尤著何嫌何疑而欲求徵且與王常共
屯涿郡勉思方略
陳俊為瑯琊太守行大將軍事將兵擊董憲於贛榆(縣名)
(屬東海郡)進破朐賊孫陽平之後張步畔還琅琊俊追討斬
之帝美其功詔俊得專征青徐賜俊璽書曰將軍元勲
大著威震青徐兩州有警得專征之俊得撫貧弱表有
義撿制軍吏不得與郡縣相干百姓歌之數上書自請
願奮擊隴蜀詔報曰東州新平大將軍之功也負海猾
夏盗賊之處國家以為重憂且勉鎮撫之
竇融為凉州牧建武八年光武西征隗囂融率五郡太
守及羌虜小月支等步騎數萬輜重五千餘兩與大車
會高平第一(高平今原州縣郡國志云高平有第一城)光武待以殊禮及帝悉遣
西還所鎮以兄弟竝受爵位久專方面懼不自安數上
書求代詔報曰吾與將軍如左右手耳數執謙退何不
曉人意勉循士民無擅離部曲後入朝代隂興行衛尉
事特進如故又兼領將作大匠弟友為城門校尉兄弟
竝典禁兵又後為大司空數辭讓爵位因復請間求見
帝不許後朝罷逡廵席後帝知欲有讓遂使左右傳出
他日會見迎詔融曰日者知公欲讓職還土故命公暑
熱且自便今相見宜論他事勿得復言融不敢重陳請
郭伋為潁川太守召見辭謁帝勞之曰賢能太守去帝
城不遠河潤九里冀京師并蒙福也君雖精於追捕而
山道險阨自鬪當一士耳深宜慎之後為凉州牧時朝
廷多舉伋可為大司空帝以并部尚有盧芳之警且匈
奴未安欲使久於其事故不召
岑彭為征南大將軍與大司馬吳漢及誅虜將軍劉隆
輔威將軍臧宫驍騎將軍劉㰴發南陽武陵南郡兵乂發
桂陽零陵長沙委輸棹卒(棹卒持棹行船也)凡六萬餘人騎五
千匹皆會荆門吳漢以三郡棹卒多費糧榖欲罷之彭
以為蜀兵盛不可遣上書言狀帝報彭曰大司馬習用
步騎不曉水戰荆門之事一繇征南公為重而巳
明帝初馮魴為執金吾帝東廵郡國留魴宿衛南宫勅
魴車駕發後將緹騎宿玄武門複道上領南宫吏士保
給牀席子孫得到魴所
竇固為奉車都尉復出玉門擊西域詔耿秉及騎都尉
劉張皆去符傳以屬固(專將兵者竝有符傳擬合之取信今去符皆受固之節度)固
遂破白山降車師
和帝時張酺代尹睦為太尉數上書以疾乞身薦魏郡
太守徐防自代帝不許使中黃門問病加以珍羞賜錢
三十萬酺遂稱篤時子蕃以郎侍講帝因令小黃門勅蕃
曰隂陽不和萬人失所朝廷望公思惟得失與國同心
而托病自潔求去重任誰當與吾同憂責者非有望於
斷金也司徒固疾司空年老(司徒劉芳司空張奮也)公其傴僂勿
露所勅酺惶恐詣闕謝復視事
安帝時張禹為太傅錄尚書事與太尉徐防司空尹勤
同日俱封其秋以寇賊雨水策免防勤而禹不自安上
書乞骸骨更拜太尉
魏太祖時溫恢為丞相主簿出為揚州刺史太祖曰甚
欲使卿在親近顧以為不如此州事大故書云股肱良
哉庶事康哉得無當得蔣濟為治中邪時濟見為丹陽
太守乃遣濟還州又語張遼樂進等曰揚州刺史曉達
軍事動静與共咨議
趙儼初為太祖主簿時太祖征荆州以儼領章陵太守
徙都督護軍護于禁張遼張郃朱靈李典路招馮楷七
軍復為丞相主簿
夏侯惇為河南尹遷伏波將軍領尹如故使得以便宜
從事不拘科制及從征孫權還使惇都督二十六軍留
居巢
徐宣初為太祖門下督從到壽春會馬超作亂大軍西
征太祖見官屬曰今當遠征而此方未定以為後憂宜
得清公大德以鎮統之乃以宣為左護軍留統諸軍後
為左僕射加侍中光禄大夫車駕幸許昌總統留事帝
還主者奏呈文書詔曰吾省與僕射何異竟不視
文帝踐祚以蔣濟為東中郎將濟請留詔曰漢高祖歌
曰安得猛士守四方天下未寧要須良臣以鎮邊境如
其無事乃還鳴玉未為後也
明帝初華歆為太尉嘗薦管寧後歆稱病乞退讓位於
寧帝不許臨當大會乃遣散騎常侍繆襲奉詔喻指曰
朕新莅庶事一日萬幾懼聽斷之不明頼有德之臣左
右朕躬而君屢以疾辭位夫量主擇君不居其朝委榮
棄禄不究其位古人固有之矣顧以為周公伊尹則不
然潔身徇節常人為之不望之於君其力疾就會以惠
予一人將立席机筵命百官總已以聽君到朕然後御
坐又詔襲須歆必起乃還歆不得已乃起
辛毗為衛尉時蜀將諸葛亮率衆出渭南先是大將軍
司馬宣王數請與亮戰帝終不聽是歲恐不能禁乃以
毗為大將軍軍師使持節六軍皆肅凖毗節度莫敢犯
違(宣王數欲進攻毗禁不聽宣王雖能行意每屈於毗)
滿寵為征東將軍與揚州刺史王凌共事不平凌友黨
毁寵疲老悖謬故帝詔之既至體氣康強見而遣還寵
屢表求留詔報曰昔廉頗強食馬援據鞍今君未老而
自謂已老何與廉馬之相背邪其思安邊境惠此中國
王基為征東將軍都督揚州諸軍事時淮南初定是歲基
母卒詔秘其凶問迎基父豹喪合葬雒陽追贈豹北海
太守
晉武帝時賈充為散騎常侍時鍾會謀反於蜀帝假充
節以本官都督關中隴右諸軍事西據漢中未至而會
死時軍國多事朝廷機密皆與籌之帝甚信重充與裴
秀王沈羊祜荀勖同受腹心之任
羊祜鎮南夏詔罷江北都督置南中郎將以所統諸軍
在漢東江夏者皆以益祜
李胤為太子少傅以忠允高亮有匪躬之節使領
司隸校尉胤屢自表讓忝𫝊儲宫不宜兼監司之
官帝以二職竝須忠賢故每不許
索綝既立秦王為皇太子(秦王即愍帝也)及即尊位以綝為前
將軍又授衛將軍領太尉位特進軍國之事悉以委之
元帝為瑯琊王永嘉初用王導計始鎮建業以顧榮為
軍司馬賀循為參佐王敦王導周顗刁恊等為腹心股
肱賓禮名賢存問風俗江東歸心焉
明帝初即位郗鑒為尚書王敦專制内外危逼謀杖鑒
為外援繇是拜安西將軍兖州刺史都督揚州江西諸
軍假節鎮合肥
溫嶠為侍中機密大謀皆所參綜詔命文翰亦悉豫焉
俄轉中書令嶠有棟梁之任帝親而倚之
紀瞻為領軍將軍兼散騎常侍及王敦之逆帝使謂瞻
曰卿雖病但為朕臥護六軍所益多矣乃賜布千疋
桓彛為散騎常侍時帝將伐王敦引參密謀及敦平以
功封萬寧縣男丹陽尹溫嶠上言宣城阻帶山川頻經
變亂宜得望實居之竊謂桓彛可充其選帝手詔曰適
得太眞表如此(太眞嶠字)今大事新定朝廷須才不有君子
其能國乎方今外務差輕欲停此事彛上疏深自偽挹
内外之任竝非所堪但以墳栢在此郡欲暫結名義遂
補彛宣城内史在郡有惠政為百姓所懷
康帝初即位諒隂不言委政於庾冰何充
孝武時王珣為侍中帝深仗之
琅琊王道子為司徒太元中詔錄尚書六條事
庾懌為輔國將軍梁州刺史假節鎮魏興時兄亮總統
六州以懌寬厚容衆故授以是任為東西勢援
徐邈為前衛率領本郡大中正授經太子雖在東宫猶
朝夕入見參綜朝政脩餙文詔拾遺補闕勤勞左右帝
嘉其謹密方之於金霍有託重之意
泉企為東雍州刺史齊神武專政有西顧之心帝欲委
企以山南之事乃除雒州刺史當州都督未幾帝西遷
齊神武率衆至潼關企遣其子元禮督鄉里五千人北
出大谷以禦之齊師不敢進
後魏道武天興元年正月車駕幸鄴將北還發卒萬人
治直道自望都鐵關鑿恒嶺至代五百餘里帝慮還山東
有變乃置行臺於中山詔左丞相守尚書令衛王儀鎮
中山撫軍大將軍略陽公元遵鎮渤海之合口
崔玄伯為吏部尚書命有司制官爵撰朝儀恊音樂定
律令申科禁玄伯總而裁之以為永式及置八部大夫
以擬八座玄伯通署三十六曹如令僕統事為道武所
任勢傾朝廷
崔逞初為慕容寳留臺吏部尚書及慕容驎立逞挈其
家亡歸道武張衮先稱美逞及見禮遇甚重拜為尚書
任以政事錄三十六曹别給吏屬居門下省
奚牧重厚有知謀道武寵遇之稱之曰仲兄初劉顯謀
害道武梁眷知其謀潛使牧與穆崇至七介山以告帝
帝以牧告顯之功拜為治民長敷奏政事參與計謀
庾岳父和辰世典畜牧稍轉中部大夫昭成時氐寇内
侮多事之間牧歛畜産富擬國君劉顯謀逆道武外幸
和辰奉獻明太后歸道武又德其資用以和辰為内侍
長和辰分别公私舊畜頗不會旨道武繇是恨之岳獨
恭慎脩謹善處危難之間道武善之與王健等俱為外
朝大夫參與軍國
宋隱為尚書吏部郎道武平中山還北詔隱以本官輔
衛王儀鎮中山尋轉行臺右丞領選如故
和䟦代人世領部落為國附臣䟦以才辨知名道武擢
為外朝大夫參軍國大謀雅有智筭頻使稱旨拜龍驤
將軍
明元初即位以相州刺史封南平公長孫嵩山陽侯奚
斤北新侯安同白馬侯崔寵等八人坐止車門右聽理
萬幾故世號八公
叔孫俊建之子也年十五内侍明元左右以為爪牙及帝
即位命俊與元磨渾等拾遺左右明元以俊前後功重
軍國大計一以委之羣官上事先繇俊銓校然後奏聞
古弼典西部與劉潔等分綰機要敷奏百揆
燕鳳為黃門侍郎行臺尚書甚見禮重明元世與崔玄
伯封懿梁越等入講經傳出議朝政
太武即位命尉眷與散騎侍郎劉庫仁等八人分典四
部綰奏機要賜爵山桑侯(眷明元時為司衛幽州詔眷輔太武居守)
劉潔典東部明元寢疾太武監國潔與古弼等選侍東
宫對綜機要敷奏百揆太武即位以告反者又獻直言
所在合旨甚竒其有柱石之用委以大任及議軍國大
政朝臣咸推其能
崔浩為左光禄大夫太武從容謂浩曰卿才智淵博事
朕祖考忠著三世朕以故延卿自近其思盡規諫匡予
弼予勿有隱懷朕雖當時遷怒若或不用久之可不深
思卿言也又勅諸尚書曰凡軍國大計卿等所不能决
皆先諮浩然後施行
長孫嵩為太尉柱國大將軍太武每車駕征伐嵩以元
老多留鎮京師坐朝堂平斷刑獄
穆壽封宜都王征東大將軍及太武輿駕征凉州命壽輔
恭宗總錄機要内外聽焉
崔徽字玄猷初為秘書監時樂安王範鎮長安太武以
範年少而三秦民夷恃險多變乃選忠清舊德之士與
範俱鎮以徽為散騎常侍督雍涇梁秦四州諸軍事平
西將軍副將行樂安王傅
張黎善書計初道武知待之明元器其忠亮賜爵廣平
公管綜機要太武以其功舊任以輔弼大司農卿軍國
大議黎常與焉
屈恒歷官公正内外稱其平當太武信任之委以大政
車駕出征常居中留鎮
文成時張白澤有孝行長而好學博通敏於當世除中
散遷殿中曹給事中甚見寵任參與機密
李敷字景文為中散與李訢盧遐及度世等竝以聰敏
内參機密出入詔命敷性謙恭加有文學文成寵遇之
遷秘書下大夫典掌要切
獻文時陸馛(音䟦)為建安王蠕蠕犯塞車駕親討詔馛為
選部尚書錄留臺事增兵運粮一委處分
李訢為太倉尚書寵於獻文參决軍國大議兼典選舉
孝文時沔北既平廣陽王嘉為荆州刺史以李佐為嘉
鎮南府長史加輔國將軍别鎮新野及大軍凱旋帝執
佐手曰沔北雒陽南門卿既為朕平之亦當為朕善守
李冲為左僕射時孝文南伐以冲留守雒陽帝得留臺
啓知冲患狀謂右衛宋弁曰僕射執我樞衡總釐朝務
清儉居躬知寵已久朕以仁明忠雅委以台司之寄使
我出境無後顧之憂一朝忽有此患朕甚愴慨其相痛
惜如此
韋珍為建威將軍試守魯陽郡孝文復南伐路經珍郡
加中壘將軍正太守珍從至濟水孝文曰朕頃戎車再
駕卿嘗翼務中軍今日之舉亦欲與卿同行但三鵶險
要非卿無以守也因勅珍辭還
劉長猷自孝文車駕南伐既尅宛城拜為南陽太守及
鑾輿將反詔長猷曰昔曹公尅荆州留滿寵於後朕今
委卿此郡兼統戎馬非直綏安初附乃以干城相托特
賜縑二百匹
劉芳為輔國將軍太尉長史從孝文南征宛鄧時太尉
咸陽王禧攻南陽齊明帝將裴叔業入寇徐州疆場之
民頗懷去就孝文憂之以芳為散騎常侍國子祭酒徐
州大中正行徐州事徙兼侍中
皮喜為南部尚書宋葭蘆戍主楊文度遣弟鼠竊據仇
池命喜討之喜斬文度孝文詔曰夫忠臣生於德義之
門智勇出於將相之族往年氐羌方命侵竊邊戍都將
皮喜梁醜奴等或資父舊勲或身建殊效威名著於庸
漢公義列於天府故授以節鉞委閫外之任竝罄力盡
銳克荷所司霜戈始動蟻賊奔潰仇池旋復民夷晏安
及討葭蘆又梟兇醜元惡具殱闚𨵦永息朕甚嘉之所
陳計略商校利害料其應否寧邊益國專之可也今軍
威既振羣愚懾伏革弊崇新有易因之勢寬猛之宜任
其量處應立郡縣者亦聽銓置其楊文度楊鼠親屬家
累部送赴臺仇池南秦之根本守禦資儲特須豊積險
阻之要尤宜守防令姦覘之徒絶其僥倖勤勉戎務綏
静新俗懷民安土稱朕意焉
王肅初自齊歸為輔國將軍長史詔肅討蕭鸞義陽聽招
募壯勇以為爪牙其募士功賞加常募一等其從肅行
者六品已下俱聽先擬用然後表聞若投化之人聽五
品已下先即優授於是假肅節行平南將軍
游明根為散騎常侍帝南討詔假明根安南將軍儀曹
尚書廣平公與梁郡王嘉參謀軍計後兖州民叛詔明
根慰諭勅南征沔西仇城連口三道諸軍禀明根節度
郭祚遷散騎常侍仍領黃門是時孝文銳意典禮兼親
九流又遷都草剙征討不息内外規略號為多事祚與
黃門宋弁參謀幃幄隨其才用各有委寄祚承禀註疏
特成勤劇孝文賞之
宋弁為黃門侍郎時孝文征馬圈留弁以本官兼祠部
尚書攝七兵事及行執其手曰國之大事在祀與戎故
令卿綰攝二曹可不自勉弁頓首辭謝勤勞王事夙夜
在公恩遇之甚北流莫及名重朝野亞於李冲(又云弁為散騎)
(常侍尋遷右衛將軍領黃門弁屢自陳讓孝文曰吾為相知者卿亦不可有辭豈得專守一官不助朕為治且)
(常侍者黃門之麤□領軍者二衛之假攝不足空存推讓以弃大委其被知遇如此)
于烈為衛尉卿時初遷都雒陽勅留臺庶政一相參委
孝文幸代執烈手曰宗廟至重翼衛不輕當祗奉靈駕
時遷雒邑朕以此事相託顧非不重也烈與高陽王雍
奉遷神主於雒陽帝嘉其勲誠遷光禄卿尋為領軍將
軍從孝文征荆沔帝謂彭城王勰曰烈先朝舊德智勇
兼有軍之大計宜共參决及車駕還雒論功加散騎常
侍南齊遣其太尉陳顯逹寇馬圈帝輿疾赴之執烈手
曰都邑空虛維捍宜重可鎮衛二宫以輯遠近之望宣
武即位以烈為恒州刺史烈不願蕃牧頻表乞停
輙優詔答弗許帝以咸陽王禧等專權潛謀廢之會二
年正月初祭三公竝致齊於廟帝夜召烈子忠謂曰卿
父忠允貞固社稷之臣明可早入當有處分忠奉詔而出
質明烈至詔曰諸父慢怠漸不可任今欲使卿以兵召
之卿其行乎烈對曰老臣歷奉累朝頗以幹勇賜識今
日之事所不敢辭乃將直閣已下六十餘人宣旨召咸
陽王禧彭城王勰北海王詳衛送至於帝前諸公各稽
首歸政以烈為散騎常侍車騎大將軍領軍進爵為侯
增邑三百尸并前五百戸自是長直禁中機密大事皆
所參焉
崔休為尚書左丞孝文南伐以北海王詳分守休輔之
詔休曰北海年少未閑政績百揆之務便以相委轉長
史兼給事黃門侍郎
邢巒為度支尚書時豫州民白早生殺刺史司馬悦以
城入梁詔巒討之宣武謂巒曰知卿親老頻勞於外然
忠孝不俱才宜救世不能辭也先是梁武帝梁秦二州行
臺夏侯道遷以漢中内附詔加巒使持節都督征梁漢
諸軍事假鎮西將軍進退徵攝得以便宜從事又詔曰
巒至彼須有板官以懷初附高下品第可依征義陽都
督之格也(謂征義陽將所立格也)
于忠為侍中領軍將軍忠面陳讓云臣無學識不堪兼
文武之任宣武曰當今學識有文者不少但心直不如
卿欲使卿勤勞於下我當無憂於上
源懷為車騎大將軍正始元年九月有告蠕蠕率二十
萬騎六道竝進欲直趣沃野懷朔南寇恒代宣武詔懷
以本官加使持節侍中出據北蕃指授規略隨須徵發
諸所處分皆以便宜從事
王仲興為武衛將軍咸陽王禧之出奔也當時上下惟
有駭震宣帝於乾脯山遣仲興馳入金墉城安慰後與
領軍于勁拜征虜將軍號參機要
孝明時李崇為車騎將軍揚州刺史在州十年號曰臥
虎敵人憚之梁武帝惡其久在河南屢設反間無所不
至帝雅相委重梁武帝乃授崇車騎大將軍開府儀同
三司萬戶郡公諸子皆為縣侯欲以搆崇崇表言其狀
帝屢賜璽書慰勉之賞賜珍異歲至三五親待無與為
比梁武每嘆服孝明之能任崇也
楊椿為雍州刺史時蕭寳寅之敗關西陥没孝明詔以
椿為尚書左僕射行臺節度關西諸將其統内五品已
下郡縣須有補用者任即擬授
羊深為尚書左丞蕭寳寅反攻圍華州王平薛鳳賢等
作逆孝明勅深兼給事中黃門侍郎與大行臺僕射長
孫稚共會潼關規模進止事平以功賜爵新泰男
孝莊時樊子鵠為車騎將軍左光禄大夫假驃騎大將
軍率所部為都督時爾朱榮在晉陽京師之事子鵠頗
預委寄故在臺閣征官不解
孝武與齊神武搆隙以直閣將軍竇熾有威重堪處牙
爪之任拜閣内大都督後為太傳熾既朝之元老名望素
隆至於軍國大謀常與參議
王思政為散騎侍郎初孝武在蕃素聞其名乃引為賓
客遇之甚厚及登大位委以心膂遷安東將軍
楊寬為黃門侍郎兼武衛將軍孝武與齊神武有隙遂
召募騎勇廣增宿衛以寬為閣内大都督專總禁旅
後周文帝時宇文貴初從魏孝武帝西遷為右衛貴善
騎射有將帥才文帝又以宗室甚親委之
李弼為柱國大將軍文帝西討留居守後事皆諮禀焉
及晉公護執政朝之大事與于謹及弼等參議
蘇綽累遷大行臺度支尚書領著作兼司農卿綽性儉
素不治産業家無餘財以海内未平常以天下為己任
博求賢俊共弘治道凢所薦逹皆至大官文帝亦推心
委任而無間言帝或出游嘗預署空紙以授綽若須有
處分則隨事施行及還啓之而已(綽嘗謂治國之道當愛民如慈父訓民如嚴師)
(每與公卿議論自晝逹夜事無巨細若指諸掌)
長孫儉少方正有操行狀貌魁梧神彩嚴肅文帝平侯
莫陳悦以儉為西夏州刺史時荆襄初附太祖表儉功
績尤美宜委東南之任授荆州刺史東南道行臺僕射
既平江陵帝與儉書曰本圖江陵繇公畫計今果如所
言智者見未萌何其妙也但吳民離散事藉招懷南服
重鎮非公莫可遂令儉鎮江陵進爵昌寧公遷大將軍
移鎮荆州管五十二州
柳檜性剛簡任氣善騎射果於斷决魏大統四年從太
祖戰於河橋先登有功授都督鎮鄯州八年拜河湟郡
守加平東將軍時吐谷渾強盛數侵疆場自檜鎮鄯州
屢戰破之十四年拜撫軍將軍太祖謂檜曰卿昔在鄯
州忠勇顯著今西境肅清無勞經略九曲國之東鄙當
勞君守之遂令檜鎮九曲
叱羅恊初從竇泰戍潼關協為監軍泰死協亦見獲文
帝以在關中歲久授大丞相府東閣祭酒武軍將軍銀
青光禄大夫輔錄事參軍遷主簿加通直散騎常侍攝
大行臺郎中累遷相府屬從事中郎協歷仕京鎮詳練
故事又深自克厲帝頗委任之然猶以其家屬在東疑
其有戀本之望及河橋戰不利協隨軍而還帝知協不
二封冠軍縣男邑二百戸
陳忻為顯州刺史文帝以忻威著敵境仍留静邊弗令
之任
陸騰拜龍州刺史文帝謂騰曰今欲通江油路直出南
秦卿宜善思經略騰曰必望臨機制變未敢預陳太祖
曰此是卿取柱國之日卿其勉之即解所服金帶賜之
(武成初詔徵入朝明帝面勅之曰益州險遠非親勿居故令齊公作鎮卿之武略巳著遐邇兵馬鎮防皆當委)
(卿統攝於是徙隆州刺史隨憲入蜀及趙公昭代憲復請留之保定元年遷隆州總管領刺史)
尉遲迥為尚書左僕射兼領軍將軍迥通敏有幹略雖
任兼文武頗允時望文帝以此深委伏焉
崔彦穆清河武城人西魏末為散騎常侍司農卿時軍
國草剙衆務殷繁文帝乃引彦穆入幕府兼掌文翰
武帝時于翼為豫州總管給兵五千人馬千匹以之鎮
并配開府及儀同等二十人仍勅河陽襄州安州荆州
四州總管内有武幹者任翼徵牒不限多少儀同以下
官爵承制先授後聞帝又以翼有人倫之監皇太子及
諸王等相𫝊以下竝委翼選置其所擢用皆民譽也時
論僉謂得人
柳敏為大都督及尉遲迥伐蜀以敏為行軍司馬軍中
籌略竝以委之益州平進驃騎大將軍開府儀同三司
宇文孝伯為開府儀同三司右宫伯武帝東討拜内史
下大夫令掌留臺事軍還帝曰居守之重無忝戰功於
是加授大將軍進爵廣陵郡公邑三千戶并賜金帛及
女奴等六年復為宗師每車駕廵幸常令居守
王軌為左侍上士頗被識顧累遷内史下大夫加授儀
同三司自此親遇彌重遂處腹心之任時晉公護專政
武帝密欲圖之以軌沈毅有識度堪屬以天下大事遂
問以可否軌贊成之建德初轉内史中大夫加授開府
儀同三司又拜上開府儀同三司大將軍封上黃縣公
邑一千戸軍國之政皆參預焉(宣帝之征吐谷渾令軌與宇文孝伯並從軍中)
(進取皆委軌等帝仰成而巳)
尉遲運為右宫正時武帝幸雲陽宫令運以本官兼司
武與長孫覽皇太子居守
韋壽為少御伯武帝親征高氏拜京兆尹委以後事
柳昂為大内史賜爵文城郡公致位開府當塗用事百
寮皆出其下
楊瓚為納言武帝甚親愛之平齊之役留瓚居守帝謂
之曰六府事殷一以相付朕將遂事東方無西顧之憂
矣其見親信如此
册府元龜卷七十七
