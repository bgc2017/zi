册府元龜卷二百六十八宋王欽若等撰
宗室部
来朝輔政就國
来朝
昏定晨省為子之道也春朝秋覲事君之義也蓋所以
正班爵而有叙訓上下而為典者焉自漢氏之世戚藩
列樹連城布土分王同姓愼簡僚宷為之傅相雖違顔
於咫尺而存心於象魏故得歲自入謁時或召對恭上
之體無越於常度展親之憂宛如於家人亦有徵詣行
在駿奔祀事忠勤形於貢奉孝弟著於誠明為國邸
之表儀推聞望於英哲宜乎優賜名數加進秩封遂
其請求曾無所吝者矣魏晉而下奉圭覲見者咸以
記云
漢高祖九年十月楚王交朝未央宫(八年九月自雒陽至長安)
十年十月荆王賈楚王交齊王肥来朝
惠帝元年淮南王長入朝(長立三年也)
二年十月齊悼惠王肥來朝獻城陽郡以益魯元公主
邑
文帝二年三月立皇子武為代王參為太原王揖為梁
王武後徙為淮陽王又徙梁王十四年(文帝十五年)入朝十
七年十八年比年入朝留(比頻也留謂留在京師)其明年乃之國
二十一年入覲參五年一朝凡三朝揖五年一朝凡再
入朝
景帝二年梁王武入朝(武立二十四年也)
三年梁王武復入朝(武立二十五年也)
四年衡山王勃來朝初吳楚王反王堅守無二心是年
吳楚已破王朝帝以為貞信乃勞苦之(勞音來到反)曰南方
卑濕徙王於濟北以褒之
七年十月梁王武入朝(武立二十九年)帝使使持乘輿駟馬迎
梁王於闕下(天子副車駕駟馬輿即車也)既朝上疏因留中六年冬
梁王武復入朝(武立三十五年也)上疏欲留帝弗許
後二年諸王來朝有詔更前稱壽歌舞長沙定王發但
張袖小舉手左右笑其拙帝怪問之對曰臣國小地狹
不足回旋帝以武陵零陵桂陽屬焉
武帝元光六年衡山王賜入朝是時淮南王安河間王
德入朝(安德史失其年)
昭帝元鳳中廣陵厲王胥入朝益封萬戸
成帝河平中楚孝王囂入朝正月時被疾帝閔之詔與
子男一人俱(從王入朝也)是時東平思王宇來朝上疏求諸
子及太史公書帝以問大將軍王鳳對曰臣聞諸侯朝
聘考文章正法度非禮不言今東平王幸得來朝不思
制節度以謹防危失(危失謂失道而傾危也)而求諸書非朝聘之
義也諸子書或反經術非聖人或明鬼神信物怪(物亦鬼)
太史公書有戰國縱横權譎之謀漢興之初謀臣竒策
天官災異地形阸塞皆不宜在諸侯王不可予不許之
辭宜曰五經聖人所制萬事靡不畢載王審樂道傅相
皆儒者朝夕講誦足以正心虞意(虞與娛同)夫小辯破義大
道不通致遠恐泥皆不足以留意(泥音乃細反陷滯不通也)諸益於
經術者不愛於王(愛惜也於王無所惜)對奏天子如鳳言遂不與
後漢光武中元元年正月東海王疆沛王輔楚王英濟
南王康淮陽王延趙王旴皆來(旴音詡又况于反)二月從封岱
山疆因留京師二年冬歸國
明帝永平二年九月沛王輔楚王英濟南王康淮陽王
延東海王政來朝
六年正月沛王輔楚王英東平王蒼淮陽王延琅邪王
京東海王政趙王旴北海王興齊王石來朝
十一年正月沛王輔楚王英濟南王康東平王蒼淮陽
王延中山王焉琅邪王京東海王政來朝
十五年二月帝幸彭城耕於下邳三月徵琅邪王京會
良成(縣名故城在今下邳縣北)徵東平王蒼會陽都(縣名在今沂水縣南)又徵
廣陵侯及其三弟會魯祠東海恭王陵
章帝建初七年正月沛王輔濟南王康東平王蒼中山
王焉東海王政琅邪王宇來朝
元和二年九月徵濟南王康中山王焉會祭烝嘗
三年正月北巡狩濟南王康中山王焉西平王羨六安
王恭樂成王黨淮陽王昞任城王尚沛王定皆從(臣欽若等)
(按元和二年九月徵濟南王康中山王焉其餘史不書來朝年月)
章和二年正月濟南王康阜陵王延中山王焉來朝
安帝延光三年二月幸大山齊王無忌東海王普樂安
王延來朝
魏文帝黃初四年任城王彰雍丘王植朝京師
明帝太和五年冬詔諸王朝京師
青龍三年徵燕王宇入朝
景初二年徵燕王宇詣京師
晉武帝泰始四年太原王瓌入朝賜衮冕之服
六年高陽王珪入朝以父孚年高乞留供養拜尚書遷
右僕射
咸寧中河間王顒與諸王俱來朝帝歎顒可以為諸國
表儀
惠帝永光二年二月鎮南將軍楚王瑋鎮東將軍淮南
王允來朝(是時秦王柬來朝史不書月)
元康九年淮南王允入朝拜驃騎將軍
宋高祖永初二年長沙王道憐自京口朝正入住殿省
後魏獻文和平六年十月徵陽平王新城京兆王子推
濟隂王小新城汝隂王天賜任城王雲入朝
後周靜帝即位趙王括陳王純越王達代王盛滕王道
來朝
唐太宗貞觀十一年十一月丁亥潞州刺史韓王元嘉
絳州刺史霍王元軌豫州刺史道王元慶並來朝
十二年齊州都督齊王祐入朝因稱疾願留京師
十六年十一月癸丑朔梁州都督漢王元昌徐州都督
徐王元禮絳州刺史霍王元軌壽州刺史舒王元名揚
州都督越王元貞來朝
二十年十月徐州刺史霍王元軌許州刺史蔣王惲來
朝
二十一年十月滑州刺史舒王元名相州刺史趙王貞
來朝貢
二十二年十月絳州刺史徐王元禮襄州刺史紀王愼
來朝
梁太祖開平四年十月乙亥東京留守博士友文入覲
召之也
後唐愍帝應順元年閏正月癸亥洋王從璋自河中入
覲獻甲馬二十疋
輔政
夫右賢左戚古之道也自商周之並建子弟以屏王室
或入為卿士宰司國政故雖五屬之親而無官蓋尚德
也是知熙帝載執國成惟賢明而是託當親羈而並進
繇漢而下迄於後周或選自宗英寘於輔弼典掌衡軸
彌綸政治蓋有奕葉載德濟美垂裕任職興化式是人
望斯固鬷嘏寅亮之業茂焉非特藩翼懷寧之謂也至
或登用非允授受斯失致覆敗者亦時有之斯可監也
已
商微子啓帝乙元子為紂卿士
周公旦武王之弟自武王即位旦常輔翼武王用事居
多武王九年東伐至孟津周公輔行十一年伐紂至牧
野周公佐武王作牧誓破殷入商宫封周公旦於少昊
之墟曲阜是為魯公公不就封留佐武王及成王即位
少在襁褓之中周公恐天下畔周乃踐阼代成王攝行
政當國成王長能聽政於是周公乃還政於成王就羣
臣之位(臣欽若等曰周公不就封以子伯禽之國其為王卿士者世為周公厲王奔彘時周公與召公)
(立太子靜是為宣王二相輔之史闕其名其後莊王時有周公黑肩)
畢公高文王之子成王懼太子釗之不任乃命召公畢
公率諸侯以相太子而立之
衛康叔封(封名也)冉季載周公母弟皆有馴行於是周公
舉康叔為周司寇冉季為周司空以佐成王治皆有令
名於天下
武公和康叔之後有文章又能聽其規諫以禮自防厲
王時入相於周詩人作淇澳以美之
祭公謀父周公之後穆王時為王卿士
凡伯周公之裔厲王時為王卿士
虢文公文王母弟虢仲之後宣王時為王卿士
鄭桓公友周厲王少子而宣王庶弟也(年表云母弟)幽王以
為司徒(幽王八年為司徒)和集周民周民皆說河雒之間人便
思之
武公掘突桓公子父子為周司徒善於其職國人宜之
故作緇衣之詩美其德以明有國善善之功焉
王子虎襄王時為太宰
漢澎侯(澎東海縣)屈氂中山靖王子武帝時自涿郡太守為
左丞相詔曰夫親親任賢周唐之道也以澎戶二千二
百封左丞相為澎侯
後漢東平王蒼光武子明帝時為驃騎將軍在朝數載
多所隆益而自以至親輔政聲望日重意不自安上疏
歸職帝優詔不聽(疏云居宰相之位同氣之親餘具宗室退讓門)
魏邵陵侯眞太祖族子文帝黃初三年以眞為上軍大
將軍都督中外諸軍事遷中軍大將軍七年與陳羣等
受遺詔輔政明帝即位累遷大將軍司馬
貞子武安侯爽明帝時為衛武將軍帝寢疾乃引爽入
卧内拜大將軍假節鉞都督中外諸軍事錄尚書事與
太尉司馬懿並受遺詔輔少主
晉安平王孚宣帝次弟為魏太傅武帝受禪詔曰太傅
勲德弘茂朕所瞻仰以光導弘訓鎮靜宇内願奉以不
臣之禮其封為安平王邑四萬戶進拜太宰持節都督
中外諸軍事有司奏諸王未之國者所置官屬權未有
備帝以孚明德屬尊當宣化樹教為羣后作則遂備置
官屬焉
孚子義陽王望為魏司徒武帝泰始三年詔曰夫尚賢
庸勲尊崇茂親所以體國經化式是百辟也且台司之
重存乎天官故周建六職政典為首司徒中領軍以明
德近屬世濟其美祖考創業翼佐大命出典方任入贊
朝政文德既著武功宣暢逮朕嗣位弼道惟明宜登上
司兼統軍戎内輔帝室外隆威重其進位太尉中領軍
如故置太尉軍司一人參軍事六人騎司馬五人又增
置官騎十人并前三十假羽葆鼓吹
汝南文成王亮宣帝子武帝末為太尉錄尚書事遺詔
委以後事楊駿索詔視遂不還及駿誅詔曰大司馬
汝南王亮體道沖粹通識政理宣翼之績顯於本朝二
南之風流於方夏將憑遠猷以康王化其以亮為太宰
錄尚書事入朝不趨劍履上殿增掾屬十人給千兵百
騎與太保衛瓘對掌朝政
亮子西陽王羕元帝太興初錄尚書事進位太宰領太
尉
梁王肜宣帝子惠帝元康中為大將軍尚書令領軍將
軍錄尚書事永康初共趙王倫廢賈后詔以肜為太宰
守尚書令是時改司徒為丞相以肜為之倫滅詔肜以
太宰領司徒
齊王攸文帝之子武帝踐祚時朝廷草創而攸總管軍
事撫寧内外莫不景附遷驃騎將軍開府辟召禮同三
司每朝政大義悉心陳之累遷侍中司空
攸子武閔王冏惠帝時為平東將軍假節鎮許昌與成
都河間常山新野四王誅趙王倫惠帝反正以冏為大
司馬於是輔政居攸故宫
成都王穎武帝子助齊王冏誅趙王倫惠帝以穎為大
將軍錄尚書事冏敗穎懸執朝政事無巨細皆就鄴諮
之
高密王泰宣帝弟馗之子惠帝永熙初為司空楚王瑋
之被收泰嚴兵將救之祭酒丁綏諫曰公為宰相不可
輕動且夜中倉卒宜遣人參審定問泰從之瑋既誅乃
以泰錄尚書事遷太尉尚書令
東海孝獻王越惠帝西幸以越為太傅與太宰顒夾輔
朝政讓不受懷帝即位委政於越
武陵忠敬王遵元帝孫宋高祖義旗興復朝廷稱受密
詔使遵總攝萬幾加侍中大將軍移入東宫内外畢敬
遷轉百官稱制書又教稱令書安帝反正更拜太保
會稽文孝王道子孝武帝子大元中錄尚書六條事尋
領司徒安帝踐祚有司奏道子宜進位太傅揚州牧中
書監假黃鉞備殊禮固辭不拜詔内外衆事動靜諮之
帝既冠道子稽首歸政
宋彭城王義康高祖子文帝即位初為荆州刺史元嘉
六年司徒王弘表義康宜還入輔政侍中都督揚南徐
兖三州諸軍事司徒錄尚書事領平北將軍南徐州刺
史持節如故二府並置佐領兵與王弘共輔朝廷弘既
多疾且每事推謙自是内外衆務一斷之義康性好吏
職銳意文按糾剔是非莫不精盡既專總朝權事決自
已生殺大事以錄命斷之凡所陳奏入無不可方伯以
下並委義康授用繇是朝野輻凑勢傾天下義康亦自
強不息無有懈倦府門每旦常數百乘車雖復位卑人
微皆被引接愛惜官爵未嘗以階級私人凡朝士有才
用者引入闕下樂為竭力不敢欺負
江夏王義恭高祖子文帝元嘉十六年進位司空加侍
中都督揚南徐兖三州諸軍事司徒錄尚書事二十一
年進太尉領司徒義恭既小心恭慎且戒義康之失雖
為總錄奉行文書而已故文帝安之孝武踐阼累加太
宰前廢帝即位詔曰總錄之典著自前代孝建始年雖
暫并省而因革有宜理存濟務朕煢獨在躬未涉政道
百揆庶務允歸尊德太宰江夏王義恭新除中書監太
尉地居崇重受遺阿衡實深憑倚冀康庶績可錄尚書
事本官監太宰王如故
南郡王義宣高祖子孝武帝即位初為中書監都督揚
豫二州丞相錄尚書六條事揚州刺史
建平王宏文帝子孝武入嗣以宏為僕射冠軍將軍中
書監宏謙儉周愼禮賢接士明曉政事世祖信仗之
南齊竟陵王子良武帝子帝遺詔使子良輔政安成王
知尚書事子良素仁厚不樂世務乃推安成詔云事無
大小悉與鸞參議
巴陵王寶義和帝西臺建以為侍中司空梁王定京邑
宣德太后令以寳義為太尉領司徒詔云不言之化形
於自遠時人皆云此實錄也
後魏江夏公吕道武族弟位外都大官委以朝政大見尊重
扶風公處真烈帝之後少以壯烈聞位殿中尚書委以大
政甚見尊禮
文安公屈國之疎族明元時居門下出納詔命明元東
巡命屈行右丞相命掌軍國甚有聲譽
彭城王勰獻文子孝文時除侍中長直禁内參決軍國
大政萬幾之事無不預焉
咸陽王禧孝文末為太尉與司徒彭城王勰司空北海
王祥尚書左僕射廣陽王嘉等受遺輔政景明二年春
詔曰朕以寡昧夙罹閔凶憂煢在疚罔知攸濟實賴先帝
聖德遺澤所覃宰輔忠賢劬勞王室用能撫和上下清肅
内外乃式遵復子歸政告遜辭理懇至邈然難奪便當
勵茲空乏親覽機務咸陽王尊唯元叔道性淵凝可進
位太保領太尉司空北海王季父英明聲略茂舉可大
將軍錄尚書事
高陽王雍宣武末為太尉孝明即位初侍中于忠以門
下議以帝幼年未親機政太尉高陽王雍屬尊望重宜
入居西相栢臺省決庶政
任城王澄明德茂親可為尚書令總攝百揆
清河王懌孝明即位靈太后以懌帝之懿叔德允具瞻
委以朝政事擬周霍懌竭力輔佐以天下為己任
汝南王悦正光中為侍中太尉孝明詔入居門下與丞
相高陽王雍參決尚書奏事
東魏孝靜天平二年二月以太尉咸陽王坦為太傅以
司州牧西河王悰為太尉
三年二月以開府儀同三司華山王鷙為大司馬
四年正月以汝陽王暹為錄尚書事
興和四年四月以太尉彭城王韶為錄尚書事
武定二年三月以元弼為錄尚書事
北齊任城王湝高祖子自孝昭武成時車駕還鄴常令
湝鎮晉陽總并省歴司徒太尉并省錄尚書事
彭城景思王浟高祖子皇建初拜大司馬兼尚書令轉
太保武成入承大業遷太師錄尚書浟明練世務果於
斷決事無大小咸悉以情
趙郡王叡河清中為司空攝錄尚書事累加尚書令拜
太尉叡久典朝政譽望日隆
後周晉蕩公護太祖之兄邵惠公顥之少子自太祖為
丞相立左右十二軍總屬相府太祖崩後皆受護處分凡
所徵發非護書不行護屯兵禁衛盛於宫闕事無巨細
皆先斷後聞孝閔踐祚大司馬封晉國公邑萬戶遷大
冡宰高祖立百官總已於護保定元年以護為都督中
外諸軍事令五府總於天官
就國
自漢懲亡秦之失尊王子弟魏晉代興咸進戚屬申畫
邦壤署置官號南面君民奕世傳祚所以屏翰王室為
磐石之宗也而史氏或載其就封之始或述其還國之
自乃有勝衣疏爵既壯而方出明德入輔辭寵以言歸
或修覲而旋或被遣而去至於慈愛隆篤恩紀優洽亦
并而叙之所以記封建沿襲之異宜典章因革之殊制
者已
漢營陵侯澤立為琅邪王與齊人田生之國生勸澤急
行毋留出關吕太后果使人追之已出即還
齊悼惠王肥高祖六年立孝惠二年入朝帝與齊王燕
飲太后前置齊王上坐如家人禮(以兄弟齒列不從君臣之禮故曰家人也)
太后怒欲鴆之齊王自以為不得脫長安内史士曰(内史)
(王官士者其名)太后獨有帝與魯元公主今王有七十餘城而
公主乃食數城王誠以一郡上太后為公主湯沐邑太
后必喜無患矣於是齊王獻城陽郡以尊公主為王太
后(為齊王太后言以母禮事之所以自媚也)吕太后喜而許之迺置酒齊邸樂
飲遣王歸國
梁孝王武孝文十七年十八年比年入朝留(比頻也留謂留在京)
(師)其明年乃之國孝景二十九年入朝帝廢栗太子太
后心欲以梁王為嗣大臣有所關說太后議格乃辭歸
國三十五年冬復入朝上疏欲留帝不許乃歸國
燕刺王旦武帝元狩六年四月與齊王閎廣陵厲王胥
同日立旦壯大就國
淮陽憲王欽宣帝元康三年立宣帝甚愛之元帝即位
乃遣之國
東平思王宇宣帝甘露二年立元帝即位就國
舂陵侯仁以舂陵下濕求減邑内徙元帝初元四年徙
封南陽之白水鄉猶以舂陵為國名遂與從弟鉅鹿都
尉回及宗族往家焉
仁子敞襲封為廬江都尉族兄安衆侯劉崇起兵王莽
思惡劉氏徵敞至長安免歸國
後漢魯王興哀王石並建武二十七年就國東海恭王
彊建武二年立為皇太子十七年而母郭后廢彊不自
安數陳懇誠願備藩國十九年封為東海王二十八年
就國帝以彊廢不以過去就有禮故優以大封兼食魯
郡初魯恭王好宫室起靈光殿甚壯是時猶存故詔彊
都魯中元元年入朝徙封岱因留京師明年春帝崩
冬乃歸國
沛王輔楚王英濟南王康淮陽王延並建武二十八年
就國
中山王焉以郭太后少子諸王就國焉獨留京師三十
年徙封中山王永平二年冬諸王來會辟雍歸藩詔焉
與俱就國從以虎賁官騎焉上疏辭讓顯宗報曰凡諸
侯出境必備左右故夾谷之會司馬以從今五國各官
騎百人稱娖前行皆北軍胡騎便兵善射弓不空張發
必决皆夫有文事必有武備所以重藩職也王其無
辭
東平王蒼明帝即位為驃騎將軍表乞上將軍印綬退
就藩國辭甚懇切永平五年乃許還國而不聽上將軍
印綬六年帝幸魯徵蒼從還京師明年隂太后既葬乃
歸國十一年與諸侯朝京師月餘還國帝臨送歸宫悽
然懷思乃遣使手詔賜國中傅曰辭别之後獨坐不樂因
就車歸伏軾而吟瞻望永懷實勞我心誦及采菽以增
歎息蒼建初六年冬上疏求朝明年正月帝許之七年
三月大鴻臚奏遣諸王歸國帝特留蒼賜以秘書列仙
圖道術秘方至八月飲酎畢有司復奏遣蒼乃許之詔
賜蒼曰骨肉天性誠不以遠近為親疎然數見顏色情
重昔時念王久勞思得還休欲署大鴻臚奏不忍下筆顧
授小黃門中心戀戀惻然不能言於是車駕祖送流涕
而訣復賜乘輿服御珍寶輿馬錢布以億萬計
琅邪王京明帝尤愛幸永平五年乃就國
西平王羨章帝遺詔徙封陳王章和二年就國
六安王恭章帝遺詔徙封彭城王章和二年就國
樂成王黨與章帝同年尤相親愛章和二年就國
下邳王衍有容貌章帝即位常在左右章和二年就國
梁王暢明帝尤愛幸章帝緣先帝之意恩寵甚篤和帝
即位就國
常山王章殤帝延平元年就國
清河王慶殤帝延平元年與濟北王壽河間王開常山
王章就國慶立凡二十五年乃歸國(和帝遵肅宗故事兄弟皆留京師有)
(司請遣諸王歸藩不忍許之殤帝立乃就國)
千乘王伉伉子寵皆薨於京師子鴻嗣順帝即位始就
國
魏任城王彰太祖之子文帝即王位彰與諸侯就國彰
始以先王見任有功冀因此遂見授用而聞當隨例意
甚不悦不待遣而去
陳思王植黃初元年與諸侯並就國四年來朝是時待
遇諸侯法峻任城暴薨諸侯既懷友于之痛植及白馬
王彪還國欲同路東歸以叙隔闊而監國使者不聽植
發憤告離作詩以贈彪
晉東平王楙為侍中與東安公繇善繇欲擅朝政與汝
南王亮不平亮託以繇討楊駿顧望免繇楙等官遣楙
就國又鎮下邳惠帝西幸遣使者劉虔即拜兖州刺
史范陽王虓徙楙青州楙不受命虓遣將田徽擊破楙
楙走就國
太原王輔武帝受禪初封渤海王泰始二年之國
下邳王晃泰始二年與太原王瓌之國瓌子河間王顒
初襲父爵咸寧二年就國
梁王肜武帝踐祚封梁王及之國遷北中郎將(武帝咸寧初遣)
(諸王之國獨平原王幹有篤疾故特詔留之)
樂安王鑒泰始中拜越騎校尉咸寧初以齊之梁鄒益
封因之國服侍中之服
汝南王亮繇衛將軍侍中出為鎮南大將軍都督豫州
諸軍事開府假節之國
楚王瑋初封始平王太康末徙封於楚出之國都督荆
州諸軍事
趙王倫武帝受禪封琅邪郡王及之國行東中郎將
齊王攸為鎮軍大將軍侍中太子太傅武帝諸子並弱
太子不令内外屬意於攸中書監荀勖從容言于帝曰
百僚内外皆歸心於齊王陛下試詔齊王之國必舉朝
以為不可則臣言有徵侍中馮紞又言曰陛下遣諸侯
之國成五等之制者宜先從親始莫若齊王帝既信勖
言又納紞說太康三年乃下詔曰古者九命作伯或入
毗朝政或出御方嶽周之吕侯五侯九伯實得征之侍
中司空齊王攸明德清暢忠允篤誠以母弟之親受台
輔之任佐命立勲劬勞王室宜登顯位以稱具瞻其以
為大司馬都督青州諸軍事侍中如故假節將本營千
人親騎帳中司馬大車皆如舊增鼓吹一部官騎滿二十
置騎司馬五人餘主者詳按舊制施行
秦獻王柬為鎮西將軍西戎校尉假節與楚淮南王俱
之國
淮南王允初封濮陽王拜越騎校尉太康十年徙封淮
南仍之國
東海王越蕩隂之敗奔于下邳竟陵王楙不納越乃還
國
後周宣帝大象元年五月以洺州襄國郡為趙國以齊
州濟南郡為陳國以豐州武當安富二郡為越國以潞
州上黨郡為代國以荆州新野郡為滕國邑各一萬戶
令趙王招陳王純越王盛代王達滕王逌並之國
册府元龜卷二百六十八
