册府元龜卷五百二十七宋王欽若等撰
諫諍部
規諫第四
晉傅玄為散騎常侍武帝初即位廣納直言開不諱之
路玄上䟽曰臣聞先王之臨天下也明其大教長其義
節道化隆於上清議行於下上下相奉人懷義心秦蕩
滅先王之制以法術相御而義心亡矣近者魏武好法
術而天下貴刑名魏文慕通遠而天下賤守節其後綱
維不攝而虛無放逸之論盈於朝野使天下無復清議
而亡秦之病復發於今陛下聖德龍興受禪弘堯舜之
化開正直之路體夏禹之至儉宗殷周之典文臣詠歎
而已將又奚言惟未舉清遠有體之臣以敦風節未退
虛鄙以懲不恪臣是以猶敢有言詔報曰舉清遠有體
之臣者此尤今之要也乃使玄草詔進之又玄為御史
中丞時頗有水旱之災玄上䟽曰臣聞聖帝明王受命
天時未必無災是以堯有九年之水湯有七年之旱惟
能濟之以人事耳故洪水淊天而免沉溺野無生草而
不困匱伏惟陛下聖德欽明時小水旱人未大饑下祗
畏之詔求極意之言同禹湯之罪已侔周文之夕惕臣
伏歡喜上便宜五事其一曰耕夫務多種而耕暵不熟
徒喪功力而無收又舊兵持官牛者官得六分士得四
分自持私牛者與官中分施行來久衆心安之今一朝
減持官牛者官得八分士得二分持私牛及無牛者官
得七分士得三分人失其所必不歡樂臣愚以為宜佃
兵持官牛者與四分持私牛與官中分則天下兵作歡
然悦樂愛惜成穀無有損棄之憂其二曰以二千石雖
奉務農之詔猶不勤心以盡地利昔漢氏以墾田不實
徵殺二千石以十數臣愚以為宜申漢氏舊法以警戒
天下郡縣皆以死刑督之其三曰以魏初未留意於水
事先帝綂百揆分河堤為四部并本凢五謁者以水功
至大與農事並興非一人所周故也今謁者一人之力
行天下諸水無時得徧伏見河堤謁者車誼不知水勢
轉為他職更選知水者代之可分為五部使各精其方
宜其四曰古以百步為畝今以二百四十步為一畝所
覺過倍近魏初課田不務多其頃畝但務修其功力故
白田收至十餘斛水田收數十斛自頃以來日增田頃
畝之課而田兵益甚功不能修理至畝數斛已還或不
足以償種非與曩時異天地横遇災害也其病正在于
務多頃畝而功不修耳竊見河堤謁者石恢甚精練水
事及田事知其利害乞中書召恢委曲問其得失必有
所補益其五曰臣以為凡屬遠夷不與華同鮮卑最甚
本鄧艾苟欲取一時之利不慮後患使鮮卑數萬散居
人間此必為害之勢也秦州刺史胡烈素有恩信於西
方今令烈往邊方雖已無惡必且消弭然事變難保不必
其可久安也若後有動釁烈計能制之惟恐邊騎適困
于討擊便能東入安定西赴武威外名為䧏可動復動
此二郡非烈所制彼東西有窟穴浮游之地故復為患
無以禁之也宜更置一郡於高平川因安定西州都尉
募(音慕)樂徙民重其復除以充之以通北道漸以實邊詳
議此二郡及新置郡縣皆使并屬秦州令烈得專御邊
之宜詔曰此誠為國之大本當今急務也
傅咸咸寧初襲父爵拜太子洗馬累遷尚書右丞出為
冀州刺史三旬之間遷司徒左長史時帝留心政事詔
訪朝臣政之損益咸上言曰陛下處至尊之位而修布
衣之事親覽萬機勞心日昃在昔帝王躬自菲(如毛反)薄
以利天下未有踰陛下也然泰始開元以暨于今十有
五年矣而軍國未豐百姓不贍一歲不登便有菜色者
由官衆事殷復除猥濫蠶食者多而親農者少也臣以
頑疎謬忝近職每見聖詔以百姓饑饉為慮無能云補
伏用慙恧(女六反)敢不自竭以對天問舊都督有四今并
監軍乃盈于十夏禹敷土分為九州今之刺史幾向一
倍戶口比漢十分之一而置郡縣更多空校牙門無益
宿衛而虛立軍府動有百數五等諸侯復坐置官屬諸
所寵給皆生於百姓一夫不農有受其饑今之不農不
可勝計縱使五稼普收僅足相接暫有災患便不繼贍
以為當今之急先并官省吏靜事息役上下用心惟農
是務也咸為車騎司馬以世俗奢侈上書曰臣以為穀
帛難生而用之不節無緣不匱故先王之化天下食肉
衣帛皆有其制竊謂奢侈之費甚于天災古者堯有茅
茨今之百姓競豐其屋古者臣無玉食今之賈豎皆厭
粱肉古者后妃乃有殊飾今之婢妾被服綾羅古者大
夫乃不徒行今之賤隸乘輕驅肥人稠地狹而有儲蓄
由於節也今土廣人稀而患不足由於奢也欲時之儉
當詰其奢奢不見詰轉相高尚昔毛玠為吏部尚書時
無敢好衣美食者魏武帝歎曰孤之法不如毛尚書今
使諸部用心各如毛玠風俗之移在不難矣咸惠帝初
即位遷御史中丞會有詔羣僚舉郡縣之職以補内官
咸上書曰興化之要在於官人才非一流職有不同譬
諸林木洪纖枉直各有攸施故明揚逮于側陋疇咨無
拘内外之任出處隨宜中間選用惟内是隆外舉既頽
復多節目競内薄外遂成風俗此敝誠宜亟革之當内
外通塞無所偏耳既使通塞無偏若選用不平有以深
責責之苟深無憂不平也且膠柱不可以調瑟况乎官
人而可以限乎以選防不能出入不能出入當隨事而制
無須限法法之有限其於致遠無乃泥乎或謂不制其法
以何為貴臣聞刑懲小人義責君子君子之責在心不
在限也正始中任何晏以選舉内外之衆職各得其才
粲然之美於斯可觀如此非徒御之以限法之所致乃
委任之由也委任之懼甚于限法是法之失非己之尤
尤不在己責之無懼所謂齊之以刑人免無恥者也苟
委任之一則慮罪之及二則懼致怨謗已快則朝野稱
詠不善則衆惡見歸此之戰戰孰與倚限法以苟免乎
孫楚為衛將軍司馬時龍見武庫井中羣臣將上賀楚
上言曰頃聞武庫井中有二龍羣臣或有謂之禎祥而
稱賀者或有謂之非祥無賀者可謂楚既失之而齊亦
未為得也夫龍或俯鱗潜于重泉或仰攀雲漢游平蒼
昊而今蟠于坎井同于蛙蝦者豈獨管庫之士或有隠
伏厮役之賢沒于行伍故龍見光景有所感悟陛下赦
小過舉賢才垂夢于傅巖望想于渭濱修學官起淹滯
申命公卿舉獨行君子可惇風厲俗者又舉亮采秀異
之才可以撥煩理難矯世抗言者無繫世族必先賤役
夫戰勝攻取之勢并兼混一之威五霸之事韓白之功
耳至于制禮作樂闡揚道化甫是士人出筋力之秋也
伏願陛下擇狂夫之言
華嶠太康末為侍中時武帝頗親宴樂又多疾病屬瘳
嶠與侍臣表賀因微諫曰伏惟聖體漸就平和上下同
慶不覺抃舞臣等愚戇竊有微懷以為收功于所忽事
乃無悔慮禍于垂成祚乃日新惟願陛下深垂聖明遠
思所忽之悔以成日新之福冲靜和氣嗇養精神頥身
于清簡之宇留心于虛曠之域無厭世俗嘗戒以忽羣
下之言則豐慶日延天下幸甚帝手詔報曰輙自消息
無所為慮
李重為始平王文學上䟽陳九品曰先王議制以時因
革因革之理唯變所適九品始于喪亂軍中之政誠非
經國不刊之法也且其檢防轉碎微刑失實故朝野之
論僉謂驅動風俗為弊已甚而至於議改又以為疑臣
以革法創制當先盡開塞利害之理舉而措之使體例
大通而無所否滯亦未易故也古者諸侯之治分土有
常國有定主人無異望卿大夫世禄仕無出位之思臣
無越境之交上下體固人德歸厚秦反斯道罷侯置守
風俗淺薄自此來矣漢革其弊斟酌周秦並建侯守亦
使分土有定而牧司必各舉賢貢士任之卿議事合聖
典比蹤三代方今聖德之隆光被四表兆庶顒顒欣覩
太平然承魏氏彫弊之跡人物播越仕無常朝人無定
處郎吏蓄於軍府豪右聚于都邑事體駁錯與古不同
謂九品既除宜先開移徙聽相并就且明貢舉之法不
濫于境外則冠帶之倫將不分而自均均則土斷之實
行矣又建樹官司功在簡久階級少則人心定久其事
則政化成而賢否著此三代所以直道而行也以為選
例九等當今之要所宜施用也聖王知天下之難嘗從
事于其易故寄櫽括于閭伍則邑屋皆為有司若任非
所由是非所覈則雖竭聖智猶不足以贍其事由此而
觀誠令二者既行即人思反本修之於鄉華競自息而
禮讓日隆矣
劉頌為淮南相在郡上䟽曰臣昔忝河内臨辭受詔卿
所言悉要事宜大小數以聞嘗苦多事或不能悉有報
勿以為疑臣受詔之日喜懼交集益思自竭用忘其鄙
願以螢燭增暉重光到郡草具所陳如左未及書上會
臣嬰丁天罰頓寢累年今謹封上前事臣雖才不經國
言淺多違猶願陛下垂省使臣微誠得經聖鑒不忽棄
于常案如有足採冀補萬一伏見詔書開啓土宇以支
百世封建戚屬咸出之藩夫豈不懷公理然也樹國全
制始成於今超秦漢魏氏之局節紹五帝三代之絶跡
功被無外光流後裔巍巍盛美三五之君殆有慙德何
則彼因自然而就之異乎絶跡之後經更創之雖然封
幼穉皇子於吳蜀臣之愚慮謂未盡善夫吳越剽輕庸
蜀險絶此故變釁之所出易生風塵之地且自吳平以
來東南六州將士更守江表此時之至患也又内兵外
守吳人有不自信之心宜得壯王以撫鎮之使内外各
安其舊又孫氏為國文武衆職數擬天朝一旦堙替同
於編戸不識所蒙更生之恩而災困逼身自謂失地用
懷不靖今得長王以臨其國隨才受任文武並敘士卒
百役各獲其所於事為宜宜取同姓諸王年二十以上
才高者分王吳蜀以其去近就遠割裂土宇令倍於舊
以徙封故地用王幼穉須皇子長乃遣君之於事未晩
也急所須地交得長王此事宜也臣所陳封建今大義
已舉然餘衆事倘有足採以參成制故皆並列本事臣
聞不憚危悔之患而願獻所見者盡忠之臣也垂聽逆
耳丼納苦言者濟世之君也臣幸遇無諱之朝雖嘗抗
疏陳辭汜論政體猶未悉所見指言得失徒荷恩寵不
異凢流臣竊自愧不於漢魏之先三祖崛起易朝之為
未可一旦直繩御下誠時宜也然至於為政矯世衆務
自宜漸出公塗法正威斷日遷就肅譬猶行舟雖不横
截迅流然漸靡而往終得其濟積微稍著以至於今可
以言政自泰始來政功美績未稱聖旨凢諸事業不茂
既往以陛下明聖猶未及叔世之弊以成始初之隆傳
之後世不無慮乎意者臣言豈不少槩聖心夫顧惟萬
載之事理在二端天下大器一安難傾一傾難正故慮
經後世者必精目下之政政安遺業使數世頼之若乃
建諸侯樹藩屏深根固蔕則祚延無窮可以比跡三代
如或當身之政遺風餘烈不及後嗣雖樹親戚而成國
之制不建使夫後世獨任智力以安大業若未盡其理
雖經異時憂責猶追在陛下將如之何願陛下善當今
之政樹不拔之勢則天下無遺憂矣夫聖明不世及後
嗣不必賢此天理之常也故善為天下者任勢而不任
人任勢者諸侯是也任人者郡縣是也郡縣之察小政
理而大勢危諸侯為邦近多違而遠慮固聖王惟終始
之弊權輕重之理包彼小違以據大安然後足以藩固
内外綏鎮九服夫武王聖主也成王賢嗣也然武王不
恃成王之賢而廣封建者慮經無窮也且善言今者必
有騐之於古唐虞以前書文殘缺其事難詳至于三代
則並建明德及興王之顯親列爵五等開國承家以藩
屏帝室延祚久長近者五六百歲遠者將千載逮至秦
氏罷侯置守子弟不分尺土孤立無輔二世而亡漢承
周秦之後雜而用之前後二代各二百餘年揆其封建
不用雖強弱不敵制度舛錯不盡事中然跡其喪亡嘗
在同姓失職諸侯微時不在強盛昔呂氏作亂幸頼齊
代之援以寧社稷亡國叛逆梁王捍之卒弭其難自是
之後威權削奪諸侯止食租奉甚者至乘牛車是以王
莽得擅本朝遂其奸謀傾蕩天下毒流生靈光武紹起
雖封樹子弟而不建成國之制祚亦不延魏氏承之圈
閉親戚幽囚子弟是以神器速傾天命移在陛下長短
之應禍福之微可見於此魏氏雖正位居體南面稱帝
然三方未賓正朔有所不加實有戰國相持之勢大晉
之興宣帝定燕太祖平蜀陛下滅吳可謂功格天地土
廣三王舟車所至人力所及皆為臣妾四海大同始于
今日宜承大勲之籍及陛下明盛之時開啓土宇使同
姓必王建久安于萬載垂長世于無窮臣又聞國有任
臣則安有重臣則亂而王制人君立子以適不以長立
適以長不以賢此事情之不可易者也而賢明至少不
肖至衆此固天理之常也物類相求感應而至又自然
也是以闇君在位則重臣盈朝明君臨政則任臣列職
夫任臣之與重臣俱執國綂而立斷者也然成敗相反
邪正相背其故何也重臣假所資以樹私任臣因所藉
以盡公盡公者政之本也樹私者亂之源也推斯言之
則泰日少亂日多政教漸頽欲國之無危不可得也又
非徒唯然而已借令愚劣之嗣蒙先哲之餘緒得中賢
之佐而樹國本根不深無幹輔之固則所謂任臣者化
而為重臣矣何則國有可傾之勢則執權者見疑衆疑
難以自信而甘受死亡者非人情故也若乃建基既厚
藩屏彊禦雖置幼君赤子而天下懼曩之所謂重臣者
今悉反忠而為任臣矣何則理無危勢懷不自猜忠誠
得著不惕于邪故也聖王知賢哲之不世及故立相持
之勢以御其臣是以五等既列臣無忠慢同於竭節以
徇其上羣后既建繼體賢鄙亦均一契等於無慮且樹
國苟固則所任之臣得賢益理次委中智亦足以安何
則勢固易持故也然則建邦苟盡其理則無向不可是
以周室自成康以下逮至宣王宣王之後至于赧王其
間歴載朝無名臣而宗廟不隕者諸侯維持之也故曰
為社稷計莫若建國夫邪正逆順者人心之所繫服也
今之建置宜審量事勢使諸侯率義而動同忿俱奮令
其力足以維帶京邑若包藏禍心惕於邪而起孤立無
黨所蒙之籍不足獨以有為然齊此甚難陛下宜與達
古今善識事勢之士深共籌之建諸侯之理使君樂其
國臣榮其朝各流福祚傳之無窮上下一心愛國如家
視百姓如子然後能保荷天祿兼翼王室今諸王裂土
皆兼于古之諸侯而君賤其爵臣恥其位莫有安志其
故何也法同郡縣無成國之制故也今之建置宜使率
由舊章一如故典然人心繫常不累十年好惡未改情
願未移臣之愚慮以為宜早創大制遲回衆望猶在十
年之外然後能令君臣各安其位榮其所蒙上下相持
用成藩輔如今之為適足以虧天府之藏徒棄穀帛之
資無補鎮國衞上之勢也古者封建既定各有其國後
雖王之子孫無復尺土此今事之必不行者也若推親
疎轉有所廢以有所樹則是郡縣之職非建國之制今
宜豫開此地令十世之内使親者得轉處近十世之遠
近郊地盡然後親疎相維不得復如十世之内然猶樹
親有所遲天下都滿已彌數百千年矣今方始封而親
疎倒施甚非所宜更大量天下土田方里之數都更裂
土分人以王同姓使親疎遠近不錯其宜然後可以永
安古者封國大者不過土方百里然後人數殷衆境内
必盈其力足以備充制度今雖一國周環近將千里然
力實寡不足以奉國典所遇不同故當因時制宜以盡
事適今宜令諸王國容少而軍容多然於古典所應有
者悉立其制然非急所須漸而備之不得頓設也須車
田器械既具羣臣乃服綵章倉廪已實乃營宫室百姓
已足乃備官司境内充實乃作禮樂惟宗廟社稷則先
建之至于境内之政官人用才自非内史國相命於天
子其餘衆職及死生之斷穀帛資實慶賞刑威非封爵
者悉得專之今臣所舉二端盖事之大較其所不載應
在二端之屬者以此為率今諸國本一郡之政耳若備
舊典則官司以數事所不須而以虛制損實力至于慶
賞刑斷所以衞下之權不重則無以威衆人而衞上故
臣之愚慮欲令諸侯權具國容少而軍容多然亦終于
必備今事為宜周之建諸侯長享其國與王者並遠者
僅將千載近者猶數百年漢之諸王傳祚暨至曾玄人
性不甚相遠古今一揆而短長甚違其故何邪立意本
殊而制不同故也周之封建使國重于君公侯之身輕
于社稷故無道之君不免誅放敦興滅繼絶之義故國
祚不冺不免誅放則羣后思懼裔嗣必繼是無亡國也
諸侯思懼然後軌道下無亡國天子乘之理勢自安此
周室所以長在也漢之樹置君國輕重不殊故諸王失
度陷于罪戮國隨以亡不崇興滅繼絶之序故下無固
國下無固國天子居上勢孤無輔故姦臣擅朝易傾大
業今宜反漢之弊修周舊跡國君雖或失道陷于誅絶
又無子應除苟有始封支裔不問遠近必紹其祚若無遺
類則虛建之須皇子生以繼其綂然後建國無滅又班
固稱諸侯失國亦由網密今又宜都寬其檢且建侯之
理本經盛衰大制都定班之羣后著誓丹青書之玉版
藏之金匱置諸宗廟副在有司寡弱小國猶不可危豈
况萬乘之主承難傾之邦而加其上則自然永久居重
固之安可謂根深華嶽而四維之也惟臣之愚願陛下
置天下於自安之地寄大業於固成之勢則可以無遺
憂矣今閭閻少名士官司無高能其故何也清議不肅
人不立德行在取容故無名士下不專局又無考課吏
不竭節故無高能無高能則有疾世事少名士則後進
無凖故臣思立吏課而肅清議夫欲富貴而惡貧賤人
理然也聖王大諳物情知不可去故直同公私之利而
詭其求道使夫知富者必先由貧欲貴者必先安賤安
賤則不矜不矜然後廉恥厲守貧者必節欲節欲然後
操全以此處務乃得盡公盡公者富貴之徒也為無私
者終得其私故公私之利同也今欲富者不由貧自得
富欲貴者不安賤自得貴公私之塗既乖而人情不能
無私私利不可以公得則常背公而横務是以風節日
頽公理漸替人以富貴非軌道之所得以此為政小大
難期然教頽來既久難反一朝又世故都靡營欲比肩
羣士渾然庸行相似不可頓肅甚殊黜陟也且教不求
盡善盡善在仰尤多侈之中猶有甚泰使夫昧適情之
樂者損其顯榮之貴俄在不鮮之地約已潔素者蒙儉
德之報列于清官之上二業分流令各有蒙然俗都放
奢不可頓肅故臣思慮願先從事於漸也天下至大萬
事至衆人君至少同于天日故非垂聽所得周覽是以
聖王之化執要而已委務于下而不以是自嬰也分職
既定無所與焉非憚日昃之勤而牽于逸豫之虞誠以
政體宜然事勢致之也何則夫造創謀始逆闇是非以
别能否甚難察也既以施行因其成敗以分功罪甚易
識也易識在考終難察在造始故人君嘗居其易則安
人臣不處其難則亂今陛下每精事始而略于考終故
羣吏慮事懷成敗之懼輕飾文采以避目下之譴重此
政功所以未善也今人主能常居易執要以御其下然
後人臣功罪形于成敗之徵無逃其誅賞故罪不可蔽
功不可誣功不可誣則能者勸罪不可蔽則違慢日肅
此為國之大略也臣切隱陛下聖心意在盡善懼政有
違故精事以求無失又以衆官勝任者少故不委務寧
居日昃也臣之愚慮竊以為今欲盡善故宜考終何則
精始難校故也又羣官多不勝任亦宜委務使能者得
以成功不能者得以著敗敗著可得而廢功成可得遂
任然後賢能常居位以善事闇劣不得尸祿害政如此
不已則勝任者漸多經年少久即羣司徧得其人矣此
較才考實政之至務也今人主不委事仰成而與諸下
其造事始則功罪難分下不專事居官不久故能否不
别何以騐之今世士人决不悉良能也又决不悉疲軟也
然今欲舉一忠賢不知所賞求一負敗不知所罰及其
免退自以犯法耳非不能也登進者又自以累資及人
間之譽耳非功實也若謂不然則當今之政未稱聖旨
此其徵也陛下御今法為政將三十年而功未日新其
咎安在古人有言琴瑟不調甚者必改而更張凡臣所
言誠政體之常然古今異宜所遇不同陛下縱未得其
仰成之理都委務于下至于今事應奏御者蠲除不急
使要事得精可三分之二古者六卿分職冡宰為師秦
漢以來九列職事丞相都總今尚書制斷諸卿奉成于
古制為重事所不須有然今未能省并可出衆事付外
寺使得專之尚書為其都綂若丞相之為惟立法創制
死生之斷除名流徙退免大事及連度支之事臺乃奏
處其餘外官皆專斷之歲終臺閣課功較簿而已此為
九卿造創事始斷而行之尚書主賞罰繩之其勢必愈
考成司非而已於今親掌者動受成于上上之所失不
得以罪下歲終事功不建不知所責也夫監司以法舉
罪獄官案劾盡實法吏據辭守文大較雖同然至于施
用監司與夫法獄體宜小異獄官惟實法吏惟文監司
則欲舉大而略小何則夫細過微闕謬妄之失此人情
之所必有而悉紏以法則朝野無仁人此所謂欲理而
反亂者也故善為政者綱舉而網䟽綱舉則所羅者廣
網䟽則小必漏所羅者廣則為政不苛此為政之要也
而自近世以來為監司者類大綱不振而微過必舉微
過不足以害政舉之則微而益亂大綱不振則豪強横
肆豪強横肆則百姓失矣此錯所急而倒所務之由也
今宜令有司反所常之政使天下可善化及此非所難
也人主不善碎密之案必擇犯彊舉尤之奏當責以盡
公則害政之姦自然禽矣夫大姦犯政而亂兆庶之罪
者類出富強而豪富者其力足憚其貨足欲是以官長
顧勢而頓筆下吏縱姦懼所司之不舉則謹密網以羅
微罪使奏劾相接狀似盡公而撓法不亮固已在其中
矣非徒無益政體清議乃由此而益傷古人有言曰君
子之過如日之蝕焉又曰過而能改又曰不貳過凡此
數者皆是賢人君子不能無過之言也苟不至于害政
則皆天網之所漏所犯在甚泰然後王誅所必加此舉
罪淺深之大例者也故君子得全美以善事不善者必
夷戮以警衆此為政誅赦之率式也何則所謂賢人君
子苟不能無過小疵不可以廢其身而輒繩以法則愧
于明時何則雖有所犯輕重甚殊於士君子之心受責
不同而名不異者故不軌之徒得引名自方以惑衆聽
因名可亂假力助直故清議益傷也凡舉過彈違將以
肅風論而整世教今舉小過清議益頽是以聖王深識
人情而達政體故其稱曰不以一𤯝掩大德又曰赦小
過舉賢才又曰無求備於一人故古冕而前旒充纊塞
耳意在善惡之報必取其尤然後簡而不漏大罪必誅
法禁易全也何則害法在犯尤而謹搜微過何異放兕
豹於公路而禁鼠盗於隅隙古人有言鈇鉞不用而刀
鋸日弊不可以為政此言大事緩而小事急也時政所
失少有此類陛下宜反而求之乃得所務也夫權制不
可以經常政乖不可以守安此言政守之術異也百姓
雖愚望不虛生必因時而發有因而發則望不可奪事
變異常則時不可違明聖達政應赴之速不及下車故
能動合事機大得人情昔魏武帝分離天下使人役居
戶各在一方既事勢所須且意有曲為權假一時以赴
所務非正典也然逡廵至今積年未改百姓雖身丁其
困而私怨不生誠以三方未悉蕩并知時未可以求安
息故也是以甘役如歸視險若夷至于吳平之日天下
懷靜而東南二方六州郡兵將士武吏戍守江表或給
京城運漕父南子北室家分離咸更不寧又不習水土
運役勤瘁並有死亡之患勢不可久此宜大見處分以
副人望魏氏錯役亦應改舊此二者各盡其理黔首感
恩懷德謳吟樂生必十倍于今也自董卓作亂以至今
近出百年四海勤瘁丁難極矣六合渾并始于今日兆
庶思寧非虛望也然古今異宜所遇不同誠亦未可以
希遵在昔放息馬牛然使受百役者不出其國兵備待
事其鄉實在可為縱復不得悉然為之苟盡然其理
可靜三分之二吏役可不出千里之内但如斯而已天
下所蒙已不訾矣政務多端世事之未盡理者難徧以
䟽舉振領總綱要在三條凢政欲靜靜在息役息役在
無為倉廪欲實實在利農利農在平糴為政為政在著
信著信在簡賢簡賢在官久官久非難也連其班級自
非才宜不得傍轉以終其課則事善矣平糴已有成制
其未備者可就周足則穀積矣無為匪他却功作之勤
抑以益而損之利如斯而已則天下靜矣此三者既舉
雖未足以厚化然可以為安有餘矣夫王者之利在生
天地自然之財農是也所為指于此事誠有功益苟或
妨農皆務所息此悉似益而損之謂也然今天下自有
事所必須不得止已或用功甚少而所濟至重目下為
之雖少有廢而終計已大益農官有十百之利及有妨
害在始似如未急終作大患宜逆加功以塞其漸如河
汴將合沉萊苟善則役不可息諸如此類亦不得已已
然事患緩急權計輕重自非近如此類凖以為率乃可
興為其餘皆務在靜息然能善筭輕重權審其宜知可興
可廢甚難了也自非上智遠才不幹此任夫創業之美
動在垂綂使夫後世蒙頼以安其為安也雖昏猶明雖
愚若智濟不以著實在善化之為要在靜國至夫修飾
官署凡諸作役務為常傷過泰不患不舉此將來所不
須于陛下而自能者也至于仰蒙前緒所憑日月者實
在遺風繫人心餘烈輔幼弱而今勤所不須以傷所
憑均此二者何務孰急陛下垂恩廻慮詳擇所安則大
理盡矣世之私議竊比陛下於孝文臣以為聖德隆殺
將在乎後不在當今何則陛下龍飛鳳翔應期踐阼有
創業之勲矣掃滅強吳奄征南海又有之矣以天子之
貴而躬行布衣之所難孝儉之德冠于百王又有之矣
履宜無細動成軌度又有之矣善當身之政建藩屏之
固使晉代久長後世仰瞻遺跡校功考事實與湯武比
隆何孝文足云臣之此言非臣下褒上虛美常辭其事
實然若所以資為安之理或未盡善則恐良史書勲不
得遠盡弘美甚可惜也然不可使夫知政之士得參聖
慮經年少久終必有成願陛下少察臣言詔答曰得表
陳封國之制宜如古典任刑齊法宜復肉刑及六州將
士之役居職之宜諸所陳聞具足知卿乃心為國也動
靜數以聞
冊府元龜卷五百二十七
