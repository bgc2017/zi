册府元龜卷二宋王欽若等撰
帝王部
誕聖
夫帝王之生必有休應豈非天命所屬歴數斯在警生
靈之耳目為天飛之兆朕者乎故神祇幽贊靈物保護
冥符夢感昭啓聖跡紛綸雜沓觸類而長諒不可談悉
矣歴代而下質文斯變緣情之禮隨時而作亦以極臣
子之誠顯邦家之慶紀乃誕日崇乎美名繇是陳宴享
之禮洽魚藻之歡設桑門之饌脩福田之事公卿士庶
為節物以相遺諸侯牧守奉貢珍而來覲斯亦一時之
盛觀百王之所不易者矣
伏羲氏母曰華胥燧人之世有大人之迹出靁澤華胥
履之生帝於成紀
神農氏母曰女登為少典妃遊華陽有神人身龍首感
女登於嘗陽而生帝
黃帝母曰附寳見大電光繞北斗樞星炤郊野感附寶
而孕二十月而生帝於壽丘
少昊母曰女節黃帝時有大星如虹下流華渚女節夢
接感而生帝
顓頊母曰女樞少昊之末瑤光之星貫月如虹感女樞
於幽房之宫生帝於若水
高辛不見其母生而神靈自言其名曰夋
堯母曰慶都觀於三河嘗有龍隨之既而隂風四合赤
龍感之孕十四月而生帝於丹陵
舜母曰握登見大虹意感而生帝於姚墟
夏禹母曰脩巳山行見流星貫昴夢接意感又吞神珠
背剖而生禹於䂖(一云胷折而生)
啓母曰塗山氏初禹治洪水通轘轅山化為熊謂塗山
氏曰欲餉聞鼓聲乃來禹跳䂖誤中鼓塗山氏往見禹
方作熊而去至嵩高山下化為䂖方生啓禹曰歸我子
䂖破北方而啓生
湯母曰扶都見白氣貫月意感以乙日生湯故號天乙
周文王母曰太任夢長人感已溲于豕牢而生文王
漢高祖以秦昭王五十一年生於豐(臣欽若等曰自此以下有年無月及)
(無年月者史闕)初母媪嘗息大澤之陂夢與神遇時雷電晦冥
父太公往視則見交龍於上已而有娠遂産高祖(一云母名)
(含始遊于雒池有玉雞銜赤珠刻曰玉英吞此者王含始取而吞之)
惠帝以秦始皇三十七年生於豐
文帝以漢王四年生初帝母薄姬高祖召欲幸之對曰
昨暮夢龍據妾胸高祖曰是實貴徵也吾為汝成之遂
幸有身歲中生帝於河南
景帝以孝惠七年生於代宫
武帝以孝景前元年生於長安初帝母王夫人内太子
宫(臣欽若等曰太子即景帝也)太子幸愛之生三女一男男方娠夢
日入其懷以告太子太子曰是貴徵也遂生武帝
昭帝以太始三年生於鉤弋宫母曰趙偼伃(二字或從女)本
以有竒異幸(謂望氣者言有竒女天子氣)生帝亦竒異(十四月乃生)
宣帝以征和二年生於太子宫
元帝以元平元年生於長安尚冠里
成帝以甘露三年生於甲觀畫堂(甲觀甲乙丙之次也畫堂畫以為飾)
哀帝以河平四年生於定陶
平帝以元延四年生於中山
孺子以元始四年生於廣戚
後漢光武以建平元年十二月甲子夜生於濟陽縣舍
有赤光照室中
明帝以建武四年五月甲申生於嘗山元氏
章帝以中元二年生於雒陽
和帝以建初四年生於雒陽
殤帝以元興元年秋生於雒陽
安帝以永元六年生於清河邸
順帝以元初元年生於雒陽
冲帝以漢安二年生於雒陽
質帝以永和三年生於渤海
桓帝以陽嘉元年生於蠡吾
靈帝以永壽三年生於河間饒陽解瀆亭
弘農王以熹平二年八月丙寅生於雒陽宫
獻帝以光和四年三月癸巳生於雒陽宫帝母王美人
初姙娠畏何后服藥欲除之而胎安不動數夢負日而
行
魏文帝以後漢中平四年冬生於譙時有雲氣青色而
圜如車蓋當其上終日望氣者以為至貴之證非人臣
之氣
高貴鄉公以正始三年九月二十五日生其日天氣晴
朗堂上黃雲炤耀久之乃散
晉元帝以咸寧二年生雒陽有神光之異一室盡眀所
藉藁如始刈
後魏道武母賀氏因遷徙遊於雲澤寢夢日出室内寤
而見光自牖屬天欻然有感以建國三十四年七月七
日生帝於參合陂北其夜復有光眀
明元以登國七年生於雲中宫
太武以天賜五年生於東宫
文成以太平真君元年六月生於東宫
獻文以興光元年七月生於陰山之北
孝文以皇興元年八月戊申生於平城宫神光照室天
地氤氲和氣充塞
宣武母高夫人初夢為日所逐避於牀下日化為龍繞
己數匝寤而驚遂有娠以太和七年閏四月生帝於平
城宫
孝明以永平三年三月丙戌生於宣化殿之東北有光
照於庭中
後周太祖母王氏初孕五月夢抱子昇天不至而止寤
以告德皇帝(太祖父也)帝喜曰雖不至天貴亦極矣及太祖
生有黑氣如蓋下覆其身
孝閔帝以西魏大統八年生於同州
明帝以永熙三年生於統萬城
武帝以大統九年生於同州有神光照室
宣帝以武成元年生於同州
静帝以建德二年六月生於東宫
隋高祖以西魏大統七年六月癸丑夜生於馮翊般若
寺紫氣充庭
唐高祖以後周天和元年十一月丁酉生於長安是日
紫氣充庭神光照室
太宗以隋開皇十八年十二月戊午生於武功之别館
時有二龍戲於舘門之外三日而去
高宗以貞觀二年六月生於東宫之麗正殿
中宗以顯慶元年十一月乙丑生於長安
睿宗以龍朔二年六月己未生於長安
玄宗以垂拱元年八月五日生於東都
開元十七年八月癸亥以降誕之日大置酒張樂宴百
寮於花萼樓下終宴尚書左丞相源乾曜右丞相張說
率文武百官等上表曰臣聞聖人出則日月記其初王
澤深則風俗傳其後故少昊著流虹之感商湯本玄鳥
之命孟夏有佛生之供仲春修道祖之籙追始樂原其
義一也伏惟開元神武皇帝陛下二氣合神九龍浴聖
清眀總於玉露爽朗冠於金天月惟仲秋日在端午常
星不見之夜祥光照室之期羣臣相賀曰誕聖之辰也
焉可不以為嘉節乎比夫曲水禊亭重陽射圃五日綵
線七夕粉筵豈同年而語也臣等不勝大願請以八月
五日為千秋節(臣欽若等曰誕聖節名始於此)著之甲令布於天下咸
令宴樂休假三日羣臣以是日獻甘露醇酎上萬歲夀
酒(臣欽若等曰上夀自此始)王公戚里進金鏡綬帶士庶以絲結承
露囊更相遺問村社作壽酒宴樂名為賽白帝報田神
上眀玄天光啓大聖下彰皇化垂裕無窮異域占風同
見美俗帝手詔報曰凡是節日或以天氣推移或因人
事表記八月五日當朕生辰感先聖之慶靈荷皇天之
眷命卿等請為令節上獻嘉名勝地良游清秋高興百
穀方熟萬寳以成自我作古舉無越禮朝野同歡是為
美事依卿來請宣付所司
十八年六月禮部奏請千秋節休假三日及村閭社會
竝就千秋節先賽白帝報田祖然後坐飲從之
八月丁亥御花萼樓以千秋節百官獻賀賜四品已上
金鏡珠囊縑綵賜五品以下束帛有差上賦八韻詩又
製秋景詩(臣欽若等曰自此已後或連年不書皆史氏闕文)
二十三年八月五日千秋節御花萼樓宴羣臣御製千
秋節詩序時小旱是日大㴻雨百官等咸上表賀
二十四年八月五日千秋節帝御廣逹樓宴羣臣奏九
部樂内出舞人繩伎頒賜有差下制曰自古風俗所傳
歲時相樂亦合因事大小在人朕生於仲秋厥日惟五
遂為嘉節感慶誠深今屬時和氣清年穀漸熟中外無
事朝野乂安不因此時何云燕喜卿等即宜坐飲相與
盡歡又召京兆父老等宴之宣勅曰今茲節日穀稼有
成頃年以來不及今歲百姓既足朕實多歡故於此時
與父老同宴自朝及野福慶同之竝宜坐食食訖樂飲
兼賜少物宴訖領取
天寶七載七月文武百官刑部尚書兼京兆尹蕭照等
及宗子咸上表請改千秋節為天長節從之
肅宗以景雲二年九月三日乙亥生於東宫之别殿祥
光照室至德元年七月即位二年九月戊寅以降誕日
王公已下咸有進獻帝以行在不受(臣欽若等曰時安禄山盗據兩京故)
(曰行在)
乾元元年八月甲辰上皇降誕日於金眀樓宴百官賜
綵五百疋二年九月丙寅帝降誕日宴百官於宣政殿
前賜絹三千疋
上元二年九月天成地平節(臣欽若等曰史不書置節年月)於三殿置
道場
代宗以開元十四年十月十三日生於東都上陽宫之
别殿時玄宗幸汝州之温陽有望氣者云宫中有天子
氣玄宗即日還宫是夜帝降誕寳應元年四月即位十
月宰臣等上言今月十三日皇帝降誕日望准天長節
休假三日帝以山陵未畢不許宰臣又上言休假一日
從之
永泰二年十月降誕日諸道節度使進獻珍玩衣服名
馬二十餘萬計以陳上壽自是歲以為常
大歷二年十月降誕日宰臣及常參官率錢修齋度僧
尼道士凡數百人
三年十月降誕日諸道節度使上壽各獻衣服名馬及
綾絹凡百餘萬
四年十月降誕日百僚於章敬寺修齋行香陳樂大會
六年十月降誕日脩衆僧齋于資聖寺百僚行香諸道
使各獻方物上壽
八年十月降誕日於資聖寺修一千僧齋度僧尼凡二
百餘人
九年十月降誕日百僚分寺觀行香頒賜茶藥
德宗以天寶元年四月癸巳生長安東宫别殿大歷十
四年五月即位貞元六年四月乙酉帝降誕日京師諸
司百官多於佛寺齋會
十二年四月庚辰帝降誕之日近歲常以其日會沙門
道士于麟德殿講論帝每謂三教與儒教所歸不殊但
内外跡用有異爾是日兼召儒官給事中徐岱兵部郎
中趙需禮部郎中許孟容四門博士韋渠牟與沙門談
延道士萬參成等數十人迭昇講坐論三教初如矛戟
森然相向後類江河同歸於海帝大悅頒賜有差(是歲昭義)
(節度使王虞休上表曰臣聞於師夫君子為能知樂是故審音以知聲審樂以知政則治道備矣清明廣大終)
(始周旋與天地同其和與四時合其序豈止於鐘鼓管磬云乎哉伏見開元天長節著于甲令每于是日海宇)
(懽娱稱萬壽之無疆樂一人之有慶故追堯接舜邁禹踰湯自周已後不能議矣今陛下降誕之辰未有惟新)
(之典無乃臣子之分或有所闕愚臣不揆頑昧敢思祖述之私歌竊忭忘寢與食久矣適遇有知音者與臣論)
(其章樂探微致奥窮理盡情臣乃追造繼天誕聖樂一曲大扺八宫為調表五音之奉君也以土為德知五運)
(之居中也凡二十五篇法二十四氣而足成一歲也每篇一十六拍象八元八愷登庸於朝也冀與雲門咸池)
(永傳於律吕空桑絲竹合薦於宫縣不聞惉滯之聲長作中和之樂可使九方之人頓忘於肉味四夷之俗皆)
(審於薰風與唐惟休終古盡善臣不勝懇欵屏營之至謹昧死陳獻以聞其所造曲譜謹同封進先時有太常)
(樂人劉玠流落至潞州虞休因令造誕聖樂起於此也)
順宗以上元二年正月十二日生
憲宗以大歷十三年二月十四日生永貞元年八月即
位十二月太常奏太上皇正月十二日降誕皇帝二月
十四日降誕竝請休假一日詔可
元和七年二月降誕日宰臣舉舊制例進衣一副李吉
甫獨進馬二匹賜通天犀帶一條金石凌一合
九年二月降誕日御麟德殿垂簾命沙門道士三百五
十人齋會于殿内食畢較論于高座晡而罷頒賜有差
穆宗以貞元十一年七月六日生於大明宫之别殿
元和十五年正月即位閏正月辛亥太常禮院奏准
玄宗降誕為千秋節肅宗降誕為天成地平節竝
假一日自後累聖降誕雖不别置節名其休假獻
餽如舊今皇帝七月六日降誕准故事合休假上禮
從之
七月乙巳詔曰昔者聖王之法以孝理天下也廣愛敬
之心推于四海盡奉養之志示于兆人然後自誠之化
有情思感朕以𦕈身祇荷鴻業皇太后就安長樂朝夕
承顔慈訓所加慶感兼極伏以今月六日是載誕之辰
奉迎皇太后宫中上壽朕既獲申歡慰亦欲公卿大夫
同之宜以今月六日平眀於光順門集百寮及外命婦
進名賀皇太后朕御光順門内殿與百寮相見永為常
式又詔御麟德殿觀僧道講論頒賜有差先是尚書左
丞韋綬以東朝舊恩多所陳奏請降誕日詔百官詣光
順門先賀皇太后然後上皇帝壽書之史册光示萬古
帝忻然納焉其後竟以降誕受賀禮無所據罷之
長慶元年七月庚子降誕日百寮於紫宸殿稱賀畢詣
昭德門外命婦詣光順門竝進門奉賀皇太后去年降
誕稱賀百寮與命婦竝集於光順門羣情以為非便故
改其儀
二年七月甲午降誕日宰臣率百寮入閣奉賀訖又詣
光順門進名賀皇太后
敬宗以元和四年六月九日生長慶四年正月即位四
月庚辰朔中書門下奏皇帝六月九日降誕伏准故事
休假一日從之其日帝御三殿命浮圖道士講論内官
及翰林學士諸軍士駙馬皆從既罷賞賜有差
寶歷元年六月勅降誕日文武百寮於紫宸殿稱賀及
詣光順門奉賀皇太后自今已後宜停國朝本無降誕
日賀儀盖長慶初尚書左丞韋綬率情上䟽行此禮至
是方罷
二年六月降誕日御三殿命兵部侍郎丁公著太常少
卿陸亘前隨州刺史李繁與浮圖道士講論内官翰林
學士及諸軍使公主駙馬皆從既罷賞賜有差
文宗以元和四年十月十日生太和元年十月降誕日
召祕書監白居易等與僧惟應道士趙常盈於麟德殿
講論賜錦綵有差
二年十月壬戌以降誕日召吏部侍郎楊嗣復吏部郎
中崔戎等赴麟德殿講論賜錦綵銀器有差
四年十月辛亥降誕日命道士僧徒講論于麟德殿是
月鹽鐵使王涯進降誕綾羅錦綵等共一萬四千八百
匹銀器一百事判度支王起進綾絹夾纈雜綵等共一
萬四千三百匹御衣一副鏡一面諸方鎮稱是
五年十月甲戌降誕日命沙門道士講論于麟德殿七
年八月中書門下奏臣聞帝王有必著之符神靈無虛
應之兆所以電繞樞極氣感虹流玄鳥祚商赤光啓漢
考驗今古章焯圖書伏惟皇帝陛下馭三統之元膺千
年之運當誕聖之日為河清之祥玄律應期乾宫以之
定位開冬戒節水德表其靈長道若合符事光載籍臣
等伏見前史稱漢宣之德則曰修武帝故事並以漢之
隆平莫如武帝後之為理無及孝宣舉此二主以為極
盛今陛下功濟天下道覆寰中威統百靈宰御羣品脩
祖宗之德莫如貞觀開元且太宗幸慶善之宫即降誕
之所賦詩賜宴播為樂章玄宗降聖之辰為千秋之節
王公上壽士庶交歡流于管絃書之甲令此時張說宋
璟歴懇獻章二臣之心必無違禮國史所載昭然可徵
近者廣集緇黃多為法會誠有資於景福且未叶於舊
儀夫四時成歲百穀成實必在首冬用成神化今臣等
不勝大願請以十月十日為慶成節著在令式以示四
方是日陛下於宫中奉迎太皇太后與昆弟諸王盛陳
宴樂羣臣詣延英門奉觴上千萬歲夀天下州府置宴
一日積嘉祚於元命慶延洪於昌期上表中興之耿光
次復開元之盛典臣等無任慺慺懇款之至制曰省表
具知朕以誕生之日延集緇黃式遵常儀用宏二教卿
等啓心輔德叶志納忠稽貞觀開元之舊章述慶善千
秋之令範爰崇誕日請號慶成顧予寡昧懼忝彛典今
以同歡心於萬國申盛禮於兩宫深嘉誠勤是用依允
十月甲午延英對宰臣因謂曰降誕設齋起自近代朕
緣相承已久未可便革雖置齋會唯對源中等暫入殿
(臣欽若等曰源中姓王為翰林學士)至僧道講論時盡不臨聽宰臣等奏
曰伏以誕聖之辰普天同慶陛下只合侍皇太后與諸
王盛陳宴樂以奉慈顔齋會誠資景福且非中國教化
伏自開元十七年張說宋璟請以降誕為千秋節事頗
得宜今若修祖宗故事至是日奉迎兩宫太后歡宴實
為盛美帝深然之
八年九月勅慶成節宜令百寮詣延英上壽仍令太常
寺具儀注聞奏仍准上已重陽例於曲江錫宴
九年十月慶成節詔宰臣及文武百官慶成節赴延英
殿庭奉觴稱賀禮畢錫宴於曲江亭
開成元年十月慶成節宴于延英殿太常進雲韶樂宰
臣及翰林學士赴宴又錫百寮宴於曲江
二年九月詔曰慶成節朕之生辰天下賜宴庶同歡泰
不欲屠宰用表好生非是信尚空門將希無妄之福恐
中外臣庶不諭朕懷廣置齋筵大集僧衆非獨凋耗物
力兼恐致惑生靈自今宴會蔬食任陳脯醢永為常例
咸使聞知又詔慶成節宜令京兆府准上已重陽於曲
江宴會文武百寮奉觴宜權停又詔慶成節假宜依上
元日休假三日十月降誕日帝幸十六宅與諸王宴樂
是日賜宴百寮于曲江
三年十月慶成節命中人以酒脯并仙韶樂錫中書門
下及文武百寮宴於曲江亭
四年十月慶成節宴中書門下及文武百寮於曲江亭
命中人以酒脯及仙韶樂宣錫之
武宗以元和九年六月十一日生開成五年正月即位
五月中書奏請以六月十一日帝載誕日為慶陽節從
之
會昌元年五月辛未勅慶陽節百官率醵外别賜錢三
百貫文以素食合宴仍委京兆府量事陳設不用追集
方市歌舞
宣宗以元和五年六月二十二日生會昌六年三月即
位號夀昌節
懿宗以太和七年十一月十四日生大中十三年八月
即位號延慶節
僖宗以咸通三年五月八日生於東内十四年七月即
位號應天節
昭宗以咸通八年三月二十二日生於長安東内文德
元年三月即位龍紀元年三月帝載誕之日宰臣等表
為嘉會節從之羣臣上表賀曰臣聞聖人受命天必降
其殊靈王者應生國必蒙其介祉故華渚有流虹之異
玄樞呈大電之祥而皆近感神眀遠符乾象叶千年而
啓運契六合以居尊伏惟皇帝陛下德邁方圓道融三
五因社鳴而正位逢井聚以樂推膺彼昌期宏斯丕構
今者發生司律歴數在躬值清明馭氣之時當仁夀悦
隨之始固可年同鶴算歲比山呼永符垂拱之風長保
後天之慶
哀帝以景福元年九月三日生天祐元年八月即位
是月中書門下奏皇帝九月三日降誕伏以電曜繞樞
軒頊乃降天之日光輝照室明元實命代之辰爰自我
朝乃崇令節著為故事抑播前文伏惟皇帝陛下九五
飛龍四三應運國稱利見天表殊休當誕聖之時感真
人以衛室居在藩之際實羽客以獻符是以克紹丕圖
光膺寳祚敢循故典爰定美文臣等商量以降誕日為
乾和節易曰乾健也盖乾以自強不息和則衆彙皆同
遠徵易文實諧聖德請依令式休假獻賀從之詔文武
百寮諸軍諸使諸道進奉官准故事於寺觀設齋不得
宰殺只許酒果脯醢
後唐莊宗以光啓元年十月癸亥生於晉陽宫在妊時
太后嘗夢神人黑衣擁扇夾侍左右載誕之辰紫氣出
於窗戶同光元年十月壬辰萬夀節百官齋會於開封
府
二年十月丁亥萬夀節宴羣臣於長春殿
三年十月辛巳萬夀節宴長春殿賜百官分物
明宗以咸通八年九月生於代北之金鳳城
天成元年六月中書奏九月九日皇帝降誕之辰舊例
特置節名以其日為應聖節休假三日仍令京都天下
設樂以申祝夀從之
九月九日應聖節百寮於敬愛寺設僧齋召緇黃衆於
中興殿論難經義
二年九月九日應聖節四方諸侯竝有進獻丁巳百官
奉為應聖節於敬愛寺行香設齋宣教坊伎宴樂之宰
臣樞密使以下咸進夀酒各賜錦衣召兩街僧道於中
興殿講論
三年九月九日應聖節召兩街僧道談經於崇元殿宰
相進夀酒百官行香修齋於相國寺宣教坊樂及左右
廂百戲以宴樂之又僧道虛受等賜紫衣師號共六十
人
四年九月九日應聖節百官於敬愛寺齋設賜宰臣錦
袍香囊手帕酒樂帝御廣夀殿近臣獻夀各頒錦袍復
御中興殿聽僧道講論
長興元年九月九日應聖節百官於敬愛寺齋設帝御
廣夀殿聽僧道講論
二年九月九日應聖節帝御中興殿觀僧道講論賜物
有差
閔帝以天祐十一年十一月二十八日庚申生於晉陽
舊第
末帝以光啓元年正月二十三日己卯生於平山
清泰元年九月壬申宰臣李愚等奏臣覧國史開元十
七年宰臣張說源乾曜奏改朔體元固聖主之能事良
辰嘉會亦俗化之大端盖周人有合宴之儀漢代有賜
酺之律所以歌詠皇德啓廸人情至若泛菊高臺遂號
重陽之節流杯曲水永為上已之游在昔偶行於今不
改豈足比君臨四海運應千年畫璿圖而敬授民時秉
玉燭而節宣和氣身為律度德合乾坤仰惟樞電之祥
最是寰區之樂願從人欲特創節名封函尋示於允俞
自此永編於令式舊章斯在列聖嘗行將有擬倫預慙
膚淺伏惟皇帝陛下動遵典法克叶祖宗方今玉鏡高
懸璿樞廣運告成功於朝社正大禮於宫闈是以舞干
率服於三苖班瑞雍熙於萬國臣等以獻歲元正之月
是猗蘭降聖之辰梅花映雪於上林椒酒迎春於祕殿
江邊野老願鑾輅之時巡陌上遊童醉堯樽而獻祝謂
於是月特舉節名副與人共樂之言致率土交歡之義
臣等謹案玄宗皇帝以八月五日載誕張說等請以其
日為千秋節臣等不揆庸暗輙體憲章請以來年正月
降聖日為千春節從之
二年正月乙巳中書門下奏遇千春節凡刑獄公事奏
覆候次月施行今後請重繫者即俟次月輕繫者即誕
聖節前奏覆决遣從之戊戌於佛寺供僧張樂甲子宴
羣臣於長春殿
晉高祖以唐景福元年二月二十八日生於太原汾陽
里時有白氣充庭
天福元年十二月宰臣馮道等奏曰臣聞惟睿作聖千
年乃契於貞期大德曰生萬國咸思於令節將詮懿號
仰慶休辰傾心未出於常名近意有塵於嘉會伏惟皇
帝陛下應天順人握圖御㝢拯寰瀛於否極俾動植以
泰來允符鳴社之祥方顯繞樞之瑞而况斗柄正卯律
吹仲春當帝王出震之方是天地同和之月斯辰誕聖
衆靈咸歸顧前代而罕同在舊章而宜舉垂諸不朽簡
編既溢於徽猷必也正名稱謂須符於景貺伏願以來
年二月二十八日為天和節庶夫觴稱萬夀稍申將順
之心節配四時永洽好生之德從之
二年二月辛亥天和節帝御長春殿召左右街僧錄威
儀入内談經
十月兩浙錢元瓘進天和節大排方龍座金腰帶一御
衣十二事
三年二月乙巳天和節岳牧玉帛皆至是日宴近臣於
廣政殿召僧道講論各賜有差
四年二月庚子以天和節宴羣臣於廣政殿賜物有差
(臣欽若等曰五年事史臣不書)
六年二月戊午天和節宴羣臣於廣政殿賜道釋紫衣
師號并寺額
十月福州進天和節銀一千兩
七年二月壬子天和節帝御武德殿宰臣率文武百官
上夀如儀退就佛寺行香宴樂而罷其年詔天下郡縣
不得以天和節禁屠宰輙滯刑獄
少帝以天祐十一年六月二十七日生於太原汾陽里
天福七年六月即位八年六月宰臣馮道以誕辰率文
武百官上表曰臣等聞大電繞樞哲后繼犧農之運五
星聚井真人啓文景之基昌圖允洽於千年嘉號宜光
於載誕不有稱述曷顯休眀伏惟皇帝陛下玉律調元
金華啓旦上帝錫九齡之夢遒人聞下武之詩德協無
為民知有慶當大雨時行之日乃常星不見之辰將歡
㝢縣之心竊效華封之祝臣等不勝大願望以六月二
十七日為啓聖節著于甲令告彼萬方使地角天涯望
南山而祝夀九州四海仰北極以傾心誠乖致主之功
輙敢稱君之美從之
漢高祖以唐乾寧二年二月四日生於太原以晉開運
四年即位於太原宫復稱天福十二年是年八月文武
百寮上表請以二月四日降誕日為聖夀節從之
隱帝以唐長興二年三月九日生於鄴都之舊第乾祐
元年十二月辛卯百寮上表曰色變長瀾肇皇靈之寶
構光流華渚開聖緒於瑤圖莫不慶洽同文光昭大象
刻玉波㳂於鳳紀鳴金飈振於洪猷所以顥氣凝空編
為令典神光燭夜允叶昌期皇帝陛下守位以仁繼眀
以德化敷有感慶洽無疆當九龍洽聖之辰是五緯聯
光之夕凡蒙地載共祝天長皇帝三月九日誕聖請以
其日為嘉慶節休假三日羣臣宴樂上夀從之
二年三月壬子嘉慶節羣臣詣佛寺齋設祝夀
三年三月丙子嘉慶節御廣政殿文武百寮上夀酒初
舉樂將相大臣獻金寳鞍馬為夀禮畢羣臣入相國寺
齋設賜教坊樂
周太祖以唐天祐甲子歲七月二十八日庚寅之夕生
於堯山之舊宅載誕之夕赤光照室初有聲如爐炭之
裂星火四迸母王氏懼戒使者曰勿外言
廣順元年六月甲午宰臣率百官上表曰恭以少昊乘
乾曳祥虹於華渚軒轅出震流瑞電於樞星所以玉牒
表天地之貞金策纂皇王之異仰惟聖德允叶昌期伏
惟聖帝陛下德輝三五道焕古今開階成周室之昌啓
運得堯基之典豈可使方濁澄明之状未顯洪名圖清
燦爛之文不章懿號臣等傾誠紫禁都慶丹丘願隆百
代之基冀正萬年之祚臣等請以七月二十八日皇帝
降聖日為永夀節羣臣上夀内外宴樂從之
七月戊子永夀節帝御廣政殿百寮進酒上夀班退賜
衣服分物有差羣臣赴相國寺齋設
二年四月癸丑勅永夀節每年諸道節度防禦團練等
使刺史奏薦僧尼道士紫衣師號等今後見任節度使
帶使相僧尼道士紫衣師號可共奏三人見任節度使
不帶使相共二人見任防禦團練刺史等秪奏一人在
朝文武臣寮及前任官今後更不得奏薦七月丙辰勅
内外文武臣寮遇永夀節辰皆於寺觀起置道場便為
齋供訪聞皆是率醵不唯牽費兼且勞煩念忠節以可
嘉在誠抱而增愧所宜減損以便公私今後中書門下
與文武百寮共設一齋樞密使與内諸司使副使等共
設一齋侍衛親軍馬步都指揮使已下共設一齋其餘
前任官員及諸司職掌竝不得更請開置道場及設齋
壬午永夀節羣臣詣廣政殿上夀畢赴相國寺齋設宰
臣學士内諸司使前任節度使防禦團練等使侍御諸
軍都將刺史等賜衣各一襲
三年七月京城居民晁緒等言以永夀節各於門首齋
燃燈三晝夜從之乙巳永夀節太祖御永福殿羣臣上
夀賜將相大臣禁軍大將等衣有差羣臣赴僧寺齋會
世宗以唐天祐十八年九月二十四日丙午生於邢臺
之别墅
順德元年七月壬辰文武百寮上表曰伏以夀丘降跡
爰符出震之期里社應祥式契乘乾之運頃觀舊史抑
有彛章幸當載誕之辰仰奉延洪之稱伏惟皇帝陛下
道超九聖祚啓千齡紹文武之耿光比成康之廸哲自
登天寳益顯聖功運龍韜而親御戎車仗金鉞而立平
賊寇破幽并之妖孽救澤潞之生靈觀兵而直扺晉陽
奮武而遠臨代北元兇假息雜虜摧鋒還京闕而契人
心謁園陵而伸孝道飲至纔踰於旬日覃恩已被於八
方四塞關山漸息煙塵之警萬邦臣妾咸登仁夀之鄉
今則候屬澄河時當降聖是甲觀懸弧之日乃銅律禦
戶之時鰈水鶼林望堯雲而獻祝桓圭穀璧趨禹會以
駿奔臣等叨遇休眀俱塵禄位荷君父巍巍之德伸臣
子慺慺之誠祇率典謨尊奉宸極臣等不勝大願謹以
九月二十四日降誕日奉上節名為天清節所冀金相
玉振貞寳歴以彌新地久天長焕青編而不朽從之
九月乙未天清節帝御廣政殿宰臣率文武百寮上夀
如儀頒賚有差
二年九月己丑天清節帝御廣政殿文武百寮上夀
三年九月癸丑天清節賜文武臣寮衣有差宰臣率百
官詣廣政殿上夀如儀
四年九月丁未天清節百辟上夀如儀賜内外臣寮衣
有差
五年九月壬子天清節賜文武臣寮衣有差既而詣廣
德殿上夀江南進奉使商崇義代李景捧夀觴以獻既
罷百官詣相國寺修齋
恭帝以廣順三年八月四日生於澶州之府第顯德六
年即位其年文武臣寮上表請以八月四日為天夀節
從之
册府元龜卷二
