冊府元龜卷九十六宋王欽若等撰
帝王部
赦宥第十五
周太祖廣順元年正月丁卯即位制曰自古受命之君
興邦建統莫不上符天意下順人心是以夏德既衰爰
啓有商之祚炎風不競肇開皇魏之基朕早事前朝久
居重位受遺輔政敢忘伊霍之忠杖鉞臨戎復委韓彭
之任匪躬盡瘁焦思勞心討叛渙于河潼張聲援于岐
雍竟平大憝粗立微勞纔旋旆于關西尋統兵於河北
訓齊師旅固護邊陲只將身許國家不以賊遺君父外
憂少息内患俄生羣小連謀大臣遇害棟樑既壞社稷
將傾朕方在藩維亦遭讒搆逃一生於萬死徑赴闕庭
梟四罪於九衢幸安區宇將延漢祚擇立劉宗徵命已
行軍情忽變朕以衆庶所廹逃避無繇扶擁至京尊戴
為主重以中外勸進方嶽推崇黽勉雖順于羣心臨御
實慙于凉德改元建號祗率于舊章革故鼎新宜覃于
霈澤朕本姬室之遠裔虢叔之後昆積慶累功格天光
表盛德既延於百世大命復集於𦕈躬今建國宜以大
周為號改乾祐四年為廣順元年自正月五日昧爽以
前應天下見禁人等罪無輕重已發覺未發覺已結正
未結正常赦所不原者咸赦除之故漢樞密使楊邠侍
衞都指揮使史宏肇三司使王章等以勞定國盡節致
君千載逢時一旦同命悲感行路憤結重泉雖尋雪于
沉冤宜更申於渥澤並可加等追贈備禮歸葬喪事官
給仍訪子孫叙用其餘同遭枉害者亦以追贈馬步都
軍將士等戮力協誠輸忠效義先則平持内難後乃推
戴朕躬言念勲勞所宜旌賞其員寮將士等各與等第
超加恩命仍賜功臣名號已有功臣名號者别與改賜
應左降官量加叙錄亡官失爵之人宜與齒用配流徒
役人並許放還已歿者任從歸葬所有杜仲威李守貞
王景崇趙思綰賓幕元随親戚及諸色人先因懼罪至
今逃匿者並可放還任自取便昨者犯罪人蘇逢吉劉
銖閻晉卿李業侯贊聶文進郭允明及同時犯罪人等
家族骨肉先已釋罪疎放其逐人所有親戚及門客元
随職掌在諸處者切慮尚抱憂疑今並釋放所在不得
更有恐動内有手下先管莊田錢榖人等已下三司點
檢磨勘了日一任逐便諸處有犯罪逃亡之人及山林
草寇等咸許自新一切不問各還鄉里自務營生仍仰
所在切加安䘏所繇節級不得衷私妄有恐動如赦到
後一月不歸本業者復罪如初内外文武臣寮致仕官
諸軍將校随使職員及前任藩侯郡守文武朝列前内
諸司使副使前禁軍指揮使前資行軍副使等各與等
第加恩應見任文武臣寮内諸司使諸道行軍副使藩
方馬步軍都指揮使如父母在未有恩澤者即與恩澤
如亡殁未曾追封贈者亦與封贈已封贈者更與封贈
晉漢以來兵革屢動賦役煩併黎庶瘡痍鰥寡孤惸不
能自濟為人父母爭不閔傷應天下州縣所欠乾祐元
年二月已前夏秋殘税及𣲖徵物色并三年夏税諸色
殘欠並與除放所有澶州已來大軍經過之時沿路人
戶恐有蹂踐兩邊共二十里并乾祐三年殘欠秋税並
放應河北沿邊州縣自去年九月後來曾經契丹蹂踐
處其人戶應欠乾祐三年終已前積年殘欠諸色税物
並與除放仍委逐處長吏倍加存撫至於防守邊塞優
䘏疲羸利害之事各宜條奏自前或有拒扞契丹顯立
功勞及將吏之中有歿于王事者具名以聞當議酬奬
應係三司主持錢榖敗闕場院官取乾祐元年終以前
徵納外累經較科灼然無抵當者委三司分析聞奏别
候指揮秋夏徵科舊有規制如聞諸道州府别立近限
催驅或逼䠞過深轉致供輸不易至使蠶欲老而求絲
債禾未熟而取榖錢但無逋懸何須急暴應天下百姓
納税租並取省限内納畢不在促限徵督如是軍期急
速即不拘此例訪聞諸處人戶逃移在外者自前省司
雖累行招携多未歸復兼知逃戶税賦攤配居人公私
之間未甚允當念其疾苦常軫于懷宜令所司商量别
行條貫庶使逃移者即歸鄉土見居者漸遂舒蘇免困
生靈以付勤恤藩侯郡守寄任非輕立政之先養民為
本每及徵賦尤要徇公其逐處倉場庫務宜令節度使
刺史專切鈐轄掌納官吏一依省條指揮不得别納斗
餘秤耗舊來所進羡餘物色今後一切停罷朕早在藩
鎮常戒奢華今御寰區尤思節儉况國家多事帑藏甚
虛將緩憂勞所宜省約應乘輿服御之物不得過為華
餙宫闈器用並從朴素太官常膳一切减損諸道所有
進奉比助軍國支費其珍巧纖華及竒禽異獸鷹犬之
類不得輒有貢獻諸無用之物不急之務並宜停罷帝
王之道德化為先崇餙虛名朕所不取苟致治之未洽
雖多端以奚為今後諸道所有祥瑞不得輒有奏獻古
者用刑本期止辟今兹作法義切禁非蓋承弊之時非
猛則姦兇難制及知勸之後在寬則典憲得宜相時而
行庶臻中道今後應犯盗贓及和姦者並依晉天福元
年已前條制施行應諸處犯罪人等除反逆罪外其餘
罪並不得籍沒家産及骨肉一依格令處分天下諸侯
皆有親校自可慎擇委任當必克勤參禆朝廷選差理
或未當宜矯前失庶協通規其先于在京諸司差軍將
充諸州郡元從都押牙孔目官内知客等並可停廢仍
勒却還舊處職役設官分職具列司存離局侵權誠為
紊撓今後諸司公事並湏各歸局分不得越次施行朝
廷之務顯有舊章職官具存安可廢墜如聞自前諸司
公事多有壅滯今後並可速疾舉國行之大事在祀為
先苟爽吉蠲深為凟慢如聞自前祠祭牢饌頗虧肅敬
今後委監察御史嚴加覺察必須豐潔庶逹精誠稍或
不恭國有常典近代帝王所在陵寝合禁樵採俾奉神
靈唐莊宗晉高祖各置守陵十戶以近陵人戶充漢高
祖皇帝陵置職員及守陵宫人時月薦饗并守陵人戶
等一切如故仍以晉漢之裔為三王後委中書門下處
分自古聖帝明王莫不好賢納諫是以立誹謗之木采
芻蕘之言時之利病罔不知政之得失無不察逹聰明
目其在兹乎應内外文武臣僚有見識灼然益於治道
者許非時上章聞逹山林草澤之間懷才抱器之士切
在搜訪免致遺賢孝子順孫義夫節婦所宜旌表以勵
時風於戲致理保邦非德教無以安萬國發號施令非
誠信無以示四方其或言出行違朝行暮改是為秕政
何以子民更頼棟樑羽翼之臣左右前後之士共扶寡
昧同致雍熙思致器以永安覩覆車之可戒納隍馭朽
予豈忘諸釐革有所未盡者有司具啓請以聞
二年五月親征兖州癸亥次曹州行宫在州禁繫罪犯
人除死罪外並釋放是月兖州平壬午制曰在昔哲王
承天育物莫不内修庶政外撫諸侯推誠以待人人皆
自信虛己以馭下下無弗從是以車書大同革兵不試
動植遂和平之性蒸黎絶愁嘆之聲朕以𦕈躬猥承大
統側微自效常從軍旅之中億兆所推獲託王公之上
涉道斯淺於德未章致其毒螫之兇為我生靈之患逆
賊慕容彦超輿臺賤類闒茸微人歴郡牧而至藩侯扇
貪風而彰惡迹洎予臨馭無間綏懷而乃顛越不恭姦
邪是恣北則結連戎虜南則臣事淮夷每與劉崇潛通
人使剖割萬姓傷殘乃杼軸其空盗横一州嚴酷如爐
炭之上招呼亡命剽劫隣封繕甲治兵深溝高壘既顯
悖違之状須興討伐之師朕昨暫御戎車來廵軍寨覩
貔貅之賈勇憤蛇豕以為妖咸請先登不容假息士怒
未洩逆壘俄平盗泉已涸其源流惡草盡除其滋蔓班
師振旅六軍方樂於凱旋盪穢滌瑕一境宜覃於霈澤
可赦兖州管内取五月二十七日見禁罪人及未發覺
者大辟以下並赦除元兇流毒同黨濟姦國有常刑皆
合顯戮特示好生之道猥寬連坐之誅應曾與慕容彦
超同惡之人逃避潛藏者並與釋放仰於所在自出陳
首百日不首者獲罪如初應已伏誅逆黨人等於諸處
有骨肉者先已指揮放罪招安尚慮本身抵法之後却
有驚疑宜令所在州縣明行告諭並釋放不問兖州城
内幕職及州縣官吏軍府將校今並放罪其衙前州使
兩院職役人本城軍都並敕仍舊自慕容彦超違背已
來鄉州山寨豪強人等接便為非劫掠擄殺今因收復
並與洗滌一切不問外諸軍將士等勇於為主奮不顧
身所有沒於王事者各等第給孝絹仍以本人半分衣
糧與本家一年有親子者官中並與收錄安排自軍使
都頭以上皆與贈官職賊據一城民殘四境或撤毁其
墻屋或蹂躪其田疇槩于徵取供軍點集應役並宜矜
䘏俾漸蘇舒應兖州城内所有徵取今年屋税及蠶食
鹽鐵諸雜税物並與除放城外官軍下寨處四面去州
城五里内所毁今年夏税苗子蠶食鹽鐵並諸雜沿徵
錢物並與除放五里外十里内除放今年夏苗子三分
中減放一分并兖州城内百姓被慕容彦超閉門已來
無辜殺害者宜令本州存恤其家其被殺官員宜令本
州官具錄奏聞當行恩澤所有被毁拆却舍屋極多及
收城之時延火燒爇官中給賜材木重令蓋造攻取城
池湏資力役既臨矢石或致喪亡致人殁身在朕深念
諸州差别人夫内有遭矢石身死者宜令逐州縣分析
姓名聞奏官中各給絹三疋以省庫物充仍放下三年
諸雜差遣勒本縣給與文帖其部領人夫州縣官等到
城下施功者據勞役日月等第加減選莱蕪監所抽點
到諸縣義軍已各指揮放散今後更不得管係名額其
權充都將節級者亦不得此後於鄉村内更有稱呼於
戲夏為長嬴勞軍民以從役聖職教化用干戈而剪兇
惟予不明增愧于是尚頼穹旻之祐漸期寰海之安告
爾魯人咸體兹意
顯德元年正月丙子親祀圜丘禮畢御樓肆赦曰王者
祀天地饗祖宗著於前經謂之大事嚴上者伸尊於下
奉先者教孝於民簠簋豆籩陳其備物犧牲玉帛薦以
至誠聿遵嚴配之文式展昭事之懇朕仰膺睠命下副
樂推有兢兢業業之心無赫赫明明之德錫珪膺瑞莫
繼禹功祝網為仁但欽湯政接近朝喪亂之後當羣黎
凋弊之餘不敏不明何以為治而寒暑三往車書漸同
征人少駐于邊防戰馬多閒于坰牧汚萊加闢杼軸靡
空縱大化之未敷亦小康之遽致得非藝祖烈考垂其
佑皇天后土被其恩鍾在𦕈躬躋此嘉會俾創業垂統
傳之無疆治國安民引於有慶將恐將懼雖休勿休祗
荷景靈是用大報恭以都邑所在宗廟為先開創已來
因仍其舊未伸移奉之禮重增怵惕之懷爰自雒陽卜
遷浚下今四序資始三元履端陳水陸之毛載見清廟
薦陶匏之質對越玄穹所謂禮行于郊而百神受職也
凡爾衆庶同我虔恭申其肇禋既謹就陽之禮施於純
嘏宜覃及物之恩改號紀年維新行慶可大赦天下改
廣順四年為顯德元年自正月一日昧爽已前應犯罪
人已結正未結正已發覺未發覺罪無輕重常赦所不
原者咸赦除之其殺人者放罪移置他處貶降官與量
移已量移者與復資已復資者與叙用諸配流人並任
逐便如刺面配軍收管者不在此例流貶死者許歸葬
草賊避法隱藏者所有廵檢人諭以恩赦招呼令歸農
養如願在軍亦聽其内外馬步都軍將士各等第優賞
應見任内外文武職員諸軍將校致仕官節度防禦團
練使刺史前任文武升朝官前内諸司使副使前諸州
行軍列使前指揮使諸道進奉專人前資官赴郊廟陪
位者並與加恩内外命婦並與進封因夫子叙封者不
得過夫子本品其諸寺監攝官如滿七周年以上應奉
公事無遺闕文書灼然者並與同明經出身如不滿七
周年者任逐便穩今後寺監不得以白身署攝如違本
司官吏並當勘罪諸州府廣順二年已前逋欠税沿徵
錢並放其二年終已前主持省錢及主倉庫敗闕者據
納家業外無抵當者並釋放自開創已來諸軍將校死
王事者軍使都頭已上並與追贈已追贈者更追贈有
親嫡子孫量才叙用者諸軍將士年老病患不任征行
情愿歸農者本軍具以名聞給憑繇放免應見任文武
升朝官内諸司使副節度留後防禦團練副使禁軍都
指揮使已上藩方馬步軍都指揮使等父母亡歿未經
追贈者並與追贈已追贈者更追贈自廣順元年後來
幽州淮南西川河東等界軍人百姓投降者累令安撫
所在有無主荒閒田土一任請射住佃為永業西川接
界久不通商今後一任來往只須所屬官吏防閑恐夾
帶姦細應祗奉郊廟職掌人員並與恩澤其行事官已
勘無違碍者候銓司移省後各與除官合來年集者候
將來授任仍並加一階欠三選至五選者減一選欠選
以上減兩選幕職並與減一年如欠月限不及一年者
便與除官仍轉官資其諸色人駁放皆依格勑其間小
小違碍可以情恕者並條奏以聞起今後升朝官兩任
以上著錄十五周年者與賜緋著緋十五周年者與賜
紫凡縣官歴任内曾經五度參選者雖未及六考與授
朝散大夫階年七十以上令授優散官者並賜緋其非
時特恩不拘此例梁室受命奄有中原當歴數之有歸
亦神器之所在潞王踐阼承紹唐基累年司牧於生靈
諸夏奉承於正朔莊宗克復以朱氏為偽朝晉祖統臨
以清泰為偽號所宜追正庶協通規今後不得名梁朝
為偽朝潞王為偽主前代帝王陵廟及名臣墳墓無後
者所在官吏檢校勿令樵採耕犂天下年高殘疾鰥寡
孤獨所屬官吏務行存恤孝子順孫義夫節婦州縣以
名聞者並與旌表門閭山林隱逸草澤才能所屬長吏
搜訪具以名聞於戲安不忘危百王所以慎其德上之
化下一人姑務正厥躬予苟有違衆皆無隱方今庶吏
和勸貪者少而廉者多兆民從風令既行而禁亦止司
予刑者無忘哀矜又禮讓方興恩信兼布賦役咸遵于
法制鄉閭已絶於侵漁家遂求安國當思理從予政者
無忘和平凡左輔右弼盡其心五侯九伯宣其力君唱
臣和同寅協恭不致昇平未之有也凡百有位暨于羣
倫俱承福禧同體朕意節文有所未該者所司條奏以
聞
世宗以顯德元年正月即位三月辛巳制曰凡神聖之
功乃開基以創業惟帝皇之德遂垂制而立文生成參
天地之靈悠久鍾子孫之福寕禹湯而獨美豈堯舜以
無倫先皇帝出震安時膺乾啓運改相仍喪亂之轍造
勃興開泰之邦儉靜其身寬慈于物寒耕熱耨之苦常
念三農宵衣旰食之勤不忘萬務恩霈庶彙義結羣心
周室肇興安神器而方固軒臺遽往望仙駕以不廻肆
予冲人獲紹丕構孤藐自視寡昧何知禀理命之丁寕
副衆情之推奉中心憂塞罔有津涯易月之禮制尋終
在天之感慕無巳負荷斯重恭默以居宜從作觧之文
以沛當陽之澤可大赦天下應三月七日昧爽以前所
犯罪人已結正未結正已發覺未發覺常赦所不原者
咸赦除之諸貶降責授官等量與升陟叙用應配流徒
役人及縱逢恩赦不在放還并常知所在者並放逐便
諸處有草寇團集仰所在州府及廵檢使臣曉諭恩赦
招喚各令歸農兩京及諸道州府人戶所欠去年秋夏
税租及沿徵物帛並與除放其鄉村逃移人戶並仰招
喚歸業内外見在文武職官致仕官及諸軍將校並與
加恩其前任京官幕職州縣官至今授官日施行諸將
軍校自開剏以來有沒于戰陣及身死疆場者並與追
贈如有親嫡子孫未曾錄用者並與錄用文武外朝官
及内諸司使副使禁軍都指揮使以上諸道行軍副使
藩方馬步軍都指揮使父母在者並與恩澤亡歿者與
封贈其妻未叙封者特與叙封應沿邊州府接近西川
河南契丹河東界處仰所在州府及廵檢使臣鈐轄兵
士及邊上人戶不得侵擾外界及虜掠人畜務要靜守
疆場勿令騷動其投來人戶仍仰倍加安撫大行皇帝
山陵有期准遺命不得勞擾百姓者宜令所司奉承先
旨無至隳違應緣山陵公事合使工人役夫並須先給
錢物雇覓諸雜費用一切取官物供給不得差遣人戶
科配州縣文武班列親近臣寮愛國誠堅致君心切苟
或聞朕躬之過失覩時政之否臧無借敷陳以輔寡昧
苦口良藥逆耳忠言禆益至多翹竚惟切今後内外臣
寮或有所見及有所禆益可具實封章表以聞或欲面
對便仰閤門司畫時引見懷才抱器出衆超羣或養素
于衡門或屈迹于末位孤寒難進志業何伸咸用搜羅
待以爵秩諸隱遁不仕及卑官下位中有文武幹略灼
見可稱者所在具名以聞化理之本孝弟為先苟或虧
違實亂名教其有士庶之内兇率之徒不順于父兄不
恭于尊長狂悖難状訓誨莫從親族容隱而不言里巷
畏避而不告傷風敗俗莫甚于兹今後或有不孝不義
之人違戾尊長喧悖毁辱及父母在異財别居略不供
侍如此之輩不計官宦軍人百姓之家宜令御史臺及
本軍本使所在州縣廂界彈舉覺察如或容縱不切檢
舉罪有歸處其有孝子順孫義夫節婦宜所旌表以厚
人倫恭惟先皇帝推誠損己焦思勞神念將士之忠勤
知戰伐之辛苦餱糧禄賜無非經手經心土地官封不
惜酧勲酧效生靈是念稼穡為憂罷非理之差徭去無
名之侵耗不貪遊宴盡去奢華減後宫冗食之人停諸
司不急之務方嶽止甘鮮之貢殿庭絶珠玉之珍獄訟
無冤刑戮不濫凡關物務盡立規繩予小子纘紹丕基
恭禀遺訓仰承法度不敢踰違更頼將相公卿左右前
後共遵先旨同守成規庶禆冲人不墜洪業赦書有所
未該所司速具聞奏
四月庚午制曰昨者劉崇縱肆毒螫勾引蕃戎困我生
民深入澤潞朕所以泣辭神御親總甲兵抑荼蓼之哀
懷殄豺狼之兇黨誠頼玄穹垂祐將士輸忠大剪寇讎
尋清原野覽賊寇經繇之地深切憫傷當城池圍閉之
時良資捍禦適因駐蹕宜示特恩應潞州諸縣取今月
二十七日已前見禁罪人除死罪外並宜與釋放當州
數縣昨經賊軍傷殘處人戶所徵今年夏税斛㪷錢帛
三分與放一分内有村坊元不遭賊寇殘傷者不在蠲
放之限潞州昨經圍閉將校職員同力守禦兼以大駕
駐蹕迎奉無闕應在城將校官吏職員宜令本州具名
銜以聞各加恩澤昨殺戮賊軍之處及四面山谷間屍
首絶多宜令逐處官吏差人收歛埋瘞勿令暴露逐處
墳墓曾被賊軍發掘者指揮掩閉河東及契丹敗散兵
士其中有潛竄山谷間者並令招喚不得輒有傷害如
是義軍百姓便可放歸本家若是軍人及諸色人並監
送至駕前各與穩便安排遼沁二州新屬潞州久䧟賊
境深可憫傷委本道節度使倍加安撫所有劉崇煩苛
事件並與蠲放
二年十一月癸丑鳳翔節度王章上言收下鳳州乙卯
詔曰朕承宗社之靈居億兆之上祗臨大寶于兹再周
每念晉漢以來朝野多故疆宇日削生聚未堪常懷拯
救之心冀答天人之意至於夙夜不敢荒寕求安邊拓
境之謀思濟世息民之計乃眷秦鳳地接巴卭頃屬亂
離因兹阻隔千里之地大朝之聲教不通十年之中百
姓之艱苦難状昨者興發師旅經略封陲鼓鼙絶震於
郊原蛇豕難逃於鋒刃僵尸徧野棄甲如山秦成階等
州管内將校官吏軍人百姓等喜寇孽之逋逃舉城壘
而歸順飛章送欵協力同謀父老相懽山河如故而偽
署鳳州節度使王環等獨迷去就尚據城池朕念彼孤
危繼令招諭惜一城之士庶開三面之網羅豈期拒轍
之徒不體好生之德遂令攻擊立見盪平渠帥就擒秦
隴無梗宜降惟新之澤庶隆及物之恩應秦鳳階等州
管内自顯德二年十一月已前有罪犯者無問輕重一
切釋放應馬步行營將士等各與恩澤其有殁於王事
者自付兵馬使已上並與贈官仍賜&KR0608;贈物城下攻殁
百姓為矢石所害致死者本戶除二税外放免三年差
徭仍賜本家孝服絹三疋其倍署人夫州縣官並與加
階減選秦成階等州歸明將士自長行以上等第支賜
優給其官吏將校職員等並與加恩其中有西川人員
除恩澤賞賜外如願駐留者厚與請受如願歸去者並
給盤纏用慰衆情免違物性應收捉到賊軍將校一切
放罪並令押送赴闕各與恩澤自何重建等歸投西川
已來訪聞管内州縣連歲饑荒百姓軍人倍加勞役科
歛頻併法令滋章既為吾民宜革前弊今後除秋夏兩
税徵科外應偽蜀所立諸般科率名目及非理徭役一
切停罷德音未該者宜令所司相次指揮
三年五月乙卯帝至自淮南是日詔免在京見禁罪人
六月壬申降德音曰王者經營四方式遏亂略懷安逸
而亡戰伐則雄圖莫震有雪霜而無雨露則歲功不成
日者革輅親征靈旗問罪正陽之役吳師無匹馬之歸
六合之征楚甲有齊山之積今長江以北半為我疆實
頼將相協謀貔貅宣力破彼勍敵成兹茂勲宜敷曠蕩
之恩用慰輕揚之俗澤已霑於動植寵豈忘於忠勤聲
教惟新甄賞斯在可特赦淮南道諸州管内見禁罪人
取顯德三年六月十一日已前凡有違犯不問輕重並
不窮問其江北諸州縣有未收復處宜令行營大將明
申招諭儻能知幾變歸順朝廷其向來名位俱一切如
故仍選明藩大郡厚加旌賞其軍都自長行以上並與
優給其中有願歸江南者亦聽自便應随駕淮南行營
諸軍等或破敵成功或攻城效力或收降州縣或護衛
乘輿咸積忠勤宜加酧奬各與等第優給從駕職官及
諸色人員等從征在外奉事有勞各與加恩以奬勤幹
諸州夫役自來有沒於矢石者其本戶放免三年差徭
仍每人支賜贈孝絹三疋淮南道諸州縣先屬江南之
時頗有非理科徭無名配率今後一功停罷事有不利
於民無益於時者宜令長史條奏以聞
四年正月己丑詔曰朕自守丕圖常勤庶政念萬方之
至廣終日勞心恐一物之未蘇通宵不寐屬乾元資始
春日載陽升紫殿以發德音秉鎮圭而朝羣后順青帝
發生之令體玄穹亭育之仁思與羣生同慶嘉運及物
之澤罔間於幽遐作觧之恩宜均於雷雨應天下見禁
罪人除犯大辟外一切釋放應諸色亡命之人官中自
來追捕未獲者今並放罪諸道州府應欠顯德三年終
已前秋夏税物並與除放諸處敗闕場院人員自來累
行徵督尚有逋欠實無抵當者宜令三司具欠分析數
目聞奏别候指揮内外文武職官自前曾有犯罪停免
黜削人等宜令中書門下樞密院具罪犯因繇聞奏别
候進止應淮南界内百姓宜令行營將校告報諸軍不
得俘虜傷害應有文學之吏武勇之人或幕府州縣官
等臨事強明在任有所振舉為衆稱譽者宜令所在長
吏具名聞奏在朝文武臣僚於知識人中有如此者亦
可公舉並當擢用待之厚禄於戲帝王之於億兆也教
之化之納於仁夀當五兵未戢舜干暫舞於兩階洎中
夏小康湯網宜開於三面用示好生之德竚遵且格之
言凡被炤臨體予朕意
三月庚戌以降下夀州制曰朕受天明命繼統中區寰
瀛將保於大同征伐蓋非於獲已一昨以夀春未拔吳
寇重來内外張皇烽火相接罔避暫勞之役須興再駕
之師步騎長驅水陸齊進戈船砦柵一鼓盪平劉仁贍
以衆意憂危援兵覆沒遣子上表瀝血求哀矜彼含生
許其納欵兵革之後黎庶未安念孤壘之初開觧疎羅
而示德宜覃在宥之澤俾安向化之心可赦夀州管内
見禁罪人自今月二十一日昧爽已前凡有過犯無問
輕重並從釋放應歸順官吏將校職員並與等第加恩
夀州管界去城五十里内與放今年及明年秋夏租税
自來百姓有曾受江南文字聚集山林者押逐處長吏
使臣招喚歸家並不問罪如曾有傷害者今後不得更
有相酧及經官論訴兼自用兵已來被擄劫骨肉者不
計遠近並許本家識認官中給物收贖所在不得藏占
曾經陣敵處所暴露骸骨仰差人收拾埋瘞自前後政
令有不便於民者委本州條列聞奏當行釐革
恭帝以顯德六年六月甲午即位七月丙寅制赦天下
冊府元龜卷九十六
