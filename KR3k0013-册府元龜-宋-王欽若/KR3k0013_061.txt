册府元龜卷六十一宋王欽若等撰
帝王部
立制度第二
唐文宗太和元年五月癸酉左神策軍奏當軍請鑄南
山採造印一面
二年六月四方舘奏請賜印一面仍以中書省四方館
為名許之
三年十二月己未以董重質充神策諸道行營西川節
度使奏請置印一面從之
四年六月飛龍廐襄城羣牧請鑄印可之
是月左右神策軍奏當軍於鳳翔扶風縣營田採造寳
雞縣採造斜谷南山吳山寳雞扶風營田共四所各請
鑄印並可之
五年四月内外各省使奏請鑄印從之
是月麟州刺史崔應奏刺史銅魚符貞元十七年蕃寇
陷州城因以失墜自後刺史多是權知因循久不陳請
今請勅所司鑄賜從之
六年六月戊寅右僕射王涯准勑詳度諸司制度條件
等禮部式親王及三品已上若二王後服色用紫飾以
玉五品已上服色用朱飾以金七品已上服色用綠飾
以銀九品已上服色用青飾以鍮石應服綠及青人謂
經職事官成及食禄者其用勲官及爵直諸司依出身
品仍各佩刀礪紛帨流外官及庶人服色用黃飾以銅
鐵其諸親朝賀宴會服飾各依所准品諸司一品二品
許服玉及通犀三品許服花犀及班犀及玉又服青碧
者許通服綠餘請依禮部式諸部曲客女奴婢服通服
青碧其命婦客女及婢聽同庶人奴及部曲請許通服
黃白皂其命婦准格客女及婢得同庶人其衣服婢及
庶人女婦請兼許服夹纈丈夫請通服黃白如屬諸軍
使司及屬諸道任依本色目流例其女人不得服黃紫
為裙及銀泥罨畫錦繡等餘請依令式其袍襖制度三
品已上伏請許服鶻銜瑞草鴈銜綬帶及對孔雀綾袍
襖四品五品伏請許服地黃花及交枝綾六品已上朝
參官許服小團窠綾及無文綾隔織紗獨織等充除此
色外應有竒文異制袍襖綾等並請禁斷其中書門下
省尚書省御史臺及諸司三品官並請勅下後一月日
改易應諸常參官限勅下後兩月日改革餘非常參官
並許五月日改革外州府以勅到日起限其衫布制度
内外文武常參官及供奉官外州府四品已上官請許
通服絲布仍不得有花紋餘請一切禁斷其花絲布及
撩綾除供御外請委所在長吏禁毁訖當日聞奏其不
合服絲布者請勅下後限一月日内並湏改易丈夫袍
襖衫等曳地不得長二寸已上衣袖不得廣闊一尺三
寸已上婦人制裙不得闊五幅已上裙條曳地不得長
三寸襦袖等不得廣一尺五寸已上婦人高䯻險粧去
眉開額甚乖風俗頗壊常儀費用金銀過為首飾並請
禁斷其粧梳釵篦等伏請勒依貞元中舊制仍請勅下
後諸司及州府榜示限一月内改革又吳越之間織造
高頭草履纖如綾縠前代所無費日害功頗為奢巧伏
請委所在長吏當日切加禁絶其諸綵帛縵或高頭履
及平頭小花草履既任依舊餘請依所司條流准儀制
令諸軍一品已下五品已上皆通幰六品已下皆不用
幰者令非册拜及婚會並不用幰又准六典及禮部式
諸文武赴朝諸府遵從職事一品及開府儀同三司驃
騎大將軍聽七騎二品及特進五騎三品及散官三騎
四品五品兩騎六品已下一騎其散官及以禮去官五
品已上將從不得過兩騎若京城外將從不在此限今
約品秩職事官一品職七騎二品及中書門下三品五
騎三品及中書門下御史臺五品尚書省四品三騎四
品五品兩騎鞍通鍮石装其散官及以禮去官者五品
已上不得過一騎若京城外及勲績顯著職事繁重者
不在此限七品已下非常參官並不得馬從未任者聽
乘屬馬鞍用烏漆装右請一品二品九騎三品七騎四
品五品兩騎六品一騎其京城應繁重者不在此限六
品已下非常參官不得以馬從六品已上非常參官周
親未任者聽乘馬餘未任聽乘屬馬小馬鞍用烏漆装
其胥吏雜色人不在此限其鞍轡装飾據所司條流得
用銀者四品以下並得許用垂頭押胯其用銀鍮石者
並不得用閙装其軍容隊伍要資華飾不在此限餘並
依所司條流准少府式公主出降犢車兩乘一金銅装
郡主犢車兩乘一銅装縣主犢車兩乘一銅装又准鹵
簿令外命婦一品厭翟車六乘二品三品白銅飾犢車
一從車四乘四品白銅飾犢車一從車二乘者今比附
前件令式參酌今時之宜婦人本来乘車近来率用檐
子事已成俗教在因人今請外命婦一品二品中書門
下三品母妻金銅飾檐子舁不得過八人三品金銅飾
犢車金銅飾檐子舁不得過六人非尚書省御史臺即
白銅飾檐子舁不得過四人四品五品白銅飾犢車白
銅飾檐子舁不得過四人六品已下畫奚車檐子舁不
得過四人胥吏及商賈妻子並不乘奚車及檐子其老
疾者聽乘葦轝(步本反車横木也)車及兜籠舁不得過二人庶
人准此右伏緣白銅先已禁斷今請應合用銅者通用
鍮石胥吏商賈妻女老疾者聽乘座車及葦轝車餘並
請准所司條流處分商人乘馬前代所禁近日得以恣
其乘騎雕鞍銀鐙装飾煥爛從以童騎騁以康莊此最
為僣越伏請切令禁斷庶人准此師僧道士除綱維及
兩街大德餘並不得乘馬請依所司條流處分准營繕
令王公已下舍屋不得施重栱藻井三品已上堂舍不
得過五間九架仍廳厦兩頭門屋不得過三間五架五
品已上堂舍不得過五間七架亦廳厦兩頭門屋不得
過三間兩架仍通作鳥頭大門勲官各依本品六品七
品已下堂舍不得過三間五架門屋不得過一間兩架
非常參官不得造軸心舍及不得施懸魚對鳳瓦獸通
栿乳梁装餙祖父舍宅蔭子孫雖蔭盡仍聽依舊居住
天下士庶公私第宅皆不得造樓閣臨視人家近者或
有不守勅文因循製造自今已後伏請禁斷庶人所造
堂舍不得過三間四架門屋不得過一間兩架下仍不
得輙施装飾准律諸營造舍宅于令有違者杖一百雖
會赦皆令改正之其物可賣者聽賣若經赦後百日不
改去及賣論如律又准大歴六年十二月十一日勅京
城内坊市宅舍輙不得毁拆今若頓令改去恐為倍費
其已成者許不毁拆自今已後宜令禁斷應制度衣服
車乘器用宫室等其諸軍諸使職掌官等並請約文武
官例各委本軍本使以職掌高下約為等第比類聞奏
應三省御史臺兩京諸司及諸道在城職掌官等諸不
許用本官本品例仍並不得服犀玉及車馬不得飾以
金銀應諸色條件伏請委御史臺知彈御史兩廵使京
兆尹及東都留守河南尹留臺御史外州府長吏准條
件月日切加紏察如有違越沒入所犯物仍量加决責
其常參官品聞奏其在城諸軍諸使各委本司勾當如
本司勾當不及者委臺司覺察聞奏以前臣涯等奉勅
令臣等同為詳定酌中奏聞者伏以法惟無作作則必行
令貴在寬寬則可久今臣等約所司條件令式舊章從俗
酌宜務遵中道詔曰理道所關制度最切近者風俗踰侈
歲月滋甚人隳本業用多費財爰命有司載舉彛制務從
簡朴度可久行將使尊卑有倫刑罰少息其喪葬婚嫁吉
凶禮物皆有著定尤聞僣差雖不在條件之物亦委所司
准令式勾當仍切加捉搦不得輙有容縱軍國異容古今
通禮禁軍仗衛雜飾及諸道節度等使應緣軍装衣服即
不在此限或有留令慢法委御史臺弹奏當坐長吏用清
頽風帝自御極躬自儉約將革奢侈之弊遂命有司示以
制度勅下之後浮議囂騰京兆尹杜悰於勅内條件易施
行者奏請仍寬其限事竟不行公議惜之
八年八月乙酉詔常參官私事請假者罷給乘𫝊
九年三月庚午左丞庾敬休卒癸酉詔曰官至丞郎皆朕
所委不幸云亡宜其為之廢朝况朝會班列本在諸司三
品之上比限近勅或乖通理昨因敬休殞喪載深傷惻自
今丞郎宜准諸司三品官例罷朝一日
九月甲子詔京諸司少卿監少尹等並大卿監大尹分
曺視事同禆大政河南太原等七州少尹及大都督府
左右司馬諸州上佐等亦如之並從憲司之請
十二月勅創造諫院印一面以諫院之印為文(諫院舊無印苟)
(有章䟽各於本司請印諫官有印人多知之至是特勅置印兼詔諫臣凡所論事有闋機密宜别以状列之不)
(湏以官銜給署)
開成元年五月集賢殿御書院請鑄小印一面以御書
為文
二年十二月幽州節度使史元忠奏當管八州准門下
牒追刺史右魚各一隻臣勘自天寳末年頻有兵戈並
多失墜伏乞各賜新銅魚可之
三年四月中書門下奏宰相𢃄平章事出鎮請朝官為
幕府自今已後不得過五人官至侍御史已上即許兼
奏章服從之
武宗會昌三年五月勅諸道節度使随身不得過六十
人觀察使不得過四十人經略都護不得過三十人永
為定式
宣宗大中四年五月御史臺奏准今年正月一日節文
今欲條流京百司見任官但請假往處計程限一月已
上者便請從發日准節文逐貫尅二百文充給承後判
察官如在一月内參假者不在此限從之
五年正月中書門下奏加恩使請准會昌三年六月勅
所受禮例不過三千疋仍請頒示天下諸道從之
哀帝天祐二年四月詔曰東上西上二閤門制置各别
至於常事則以東上居先或大忌進名遂用西閤為便
同於禮式何表區分頃緣閹䜿擅權乃以隂陽取位不
思南面但啟西門邇来相承未議更改詳其稱謂似爽
舊規自五月一日已後常朝取東上閤門或遇忌日奉
慰即開西上閤門永為定制
三年六月勅文武百寮每月一度入閤於貞觀大殿朝
廷正衙遇正至之辰受羣臣朝賀比来視朔未正規儀
今後於崇勲殿入閤付所司
後唐莊宗同光二年正月辛亥中書奏准本朝故事如
封建諸王内命婦及宰相翰林學士中書舍人諸道節
度觀察團練防禦留後郎中書帖官告索綾紙票軸下
所司書寫印署畢進入宣賜其文武兩班並諸道官員
及奏薦將校勅下後並合是本道進奏院或本官自於
所司送納朱膠綾紙價錢各請出給伏自偽廷皆隳本
朝事例每降文字下中書不分别重輕便令官給告示
遂致所司公事全失規程自今後如非前件事例並請
官中不給告示其内司大官並侍衛及賞軍功將校轉
官即不在此限所冀受宣賜者倍榮恩渥非事例者不
敢希求一則致顯辨尊卑一則免無名費耗從之
二月詔應於諸道見使斗秤並是偽朝所定宜令所司
别造新朝斗秤頒下諸道其見使者納官毁廢
八月中書奏偽廷之時諸藩參佐皆從除授自今後諸
道除節度副使兩使判官除授外其餘職員並諸州軍
事判官各任本處奏辟其軍事判官仍不在奏官之限
所冀招延之禮皆合於前規簡辟之間無聞於濫舉從
之
九月詔今後支郡公事湏申本道本道謄状奏聞租庸
使合有徵催只牒觀察使貴全禮體
三年正月戊戌勅兵吏部以臺省禮錢為名所司妄有
留滯在京者遽難應付外来者固是淹延湏至條流冀
絶訛弊自此後特恩授官侍衛軍功改轉内廷諸司帶
職外来進奉闕廷綾紙並宜官給無令收買舊例朱膠
一切停廢禮錢亦不徵取又慮所司困闕人吏不辦食
直糧課逐月兩司各支與錢四十貫文至於臺省禮錢
宜特蠲减比舊數五分許徵一分其特恩已下並不得
徵納禮錢仍令中書門下條流勅畫經過諸司無至停
滯其官告如是宣旨除授及品秩合進呈者准例送回
餘並送納中書門下點檢給付勅書到本司十通已上
官限三日内印署了三十通已上限五日五十通已上
中書門下與催促如臨時緩急宣賜不拘此限少府監
鑄造印文元屬禮部兩司無有推注停滯諸道使臣廣
徵銅炭價錢納後别湏邀索自此凡鑄印宜令本司限
勅到五日内進呈不計諸道在京並不得徵納銅炭價
錢所破料物並計數於租庸院請領仍預常給付價錢
使盡計帳于租庸院更請或有故違必行典憲
明宗天成元年七月辛未勅三京諸道節度團練防禦
使刺史文武將吏州縣職員皆進月旦起居表起今已
後除節度使留後團練防禦使唯正至進賀表其四孟
月並可止絶式叶舊儀八月勅藩鎮幕職皆有舊規奏
薦官寮湏循前例苟或隳紊難止弊訛承前使府奏請
判官率皆随府除移府罷亦罷近年流例有異前規使
府雖已除移判官原安舊職起今已後若是朝廷除授
者即不許使府除移如是使府奏請即皆随府移罷舊
例藩侯帶平章事者所奏請判官殿中丞已上許奏緋
中丞已上許奏紫今不帶平章事處亦同帶平章事例
處分如防禦團練使奏請判官自員外郎以下不在奏
緋之限其所奏判官州縣官並湏將歴任告身随奏至
京如未曾有官假稱試攝亦奏状内分明署出如藩鎮
留後及權知軍州事並不在奏請判官之限如刺史要
奏州縣官湏申本道請發表章不得自奏近日判官奏
請從事本無官緒妄結虛銜不計職位高卑多是請兼
朱紫不唯紊亂實啟倖求宜令通下諸道州府切准勅
命處分十一月甲戌吏部侍郎劉岳奏凡在立朝悉是
為臣之責每蒙進秩咸加報上之忠奉勅命以遷升固
當感抃降綸言而褒飾或未捧觀將使知罷陟之繇認
訓誥之旨必在各頒官告令覩制詞處班列以增光𫝊
子孫而永耀伏請自今凡有除轉登朝官已上在京閤
門宣賜在外則付本州使賜之勅旨朝官素有品秩不
可一例頒宣文班三品已上丞郎給舍諫議武班大將
軍已上宜賜官告(舊例吏部出告身納出朱膠紙軸錢分給朝臣或親舊者随即給付而官)
(貧不辦者但領勅牒而已喪亂之後因以為常朝臣多不出告身制下之後中書但收其制辭編為勅甲本官)
(不見奬飭之詞故冇是奏勅旨不編班得事體也其後執政者相與謀罷朱膠紙軸之例以為天下吏員無多)
(除拜以簡給膠軸之費歲不過數萬國家既錫以禄位而邀其膠紙之直是巨細不相稱也因奏覆凡中外官)
(除拜並宣賜官告然執政之議雖善盖圖其始不料其終何者同光世至天成初官爵之命在於除授中外正)
(員官其餘侍御帖號則寵徼軍中將校而已自長興已来除授日多上至軍中卒伍下迨州使鎮戍簿籍胥吏)
(之流皆有銀青宫憲之號每歲給賜告身動盈數萬非止膠紙之虛費財力而又賞激之道難以勸功以臣料)
(終則知執政圖始之非善也勸作事謀始凡執政者慎圖之)
二年正月詔曰亂離斯久法制多隳不有舉明從何禁
止而衣服韉馬之流多踰品式起今後三亰及州使職
員名目是押衙兵馬使指揮使騎馬使得有暖坐諸部
軍將衙官使下係名籍者只得衣紫皂庶人商旅只著
白衣此係不得參雜兼有富戶或投名於勢要以求影
庇或希假攝貴免丁徭湏議條流以懲踰越如有此色
人仰所在禁勘追索所受文書申奏當行嚴斷以肅奸
欺
四年正月中書奏凡外朝官此後並令中謝從之
長興元年七月勅諸道得替防禦團練等使及刺史到
京朝見後並宜班行比擬如未有員闕可令随常參官
逐日至
十月給事中崔衍奏當省給納諸州銅魚勘問本行令
史状稱内庫每州有銅魚八隻一隻大七隻小兩隻右
五隻左其右銅魚一隻長留在内留一隻在本州庫逐
季申報平安左魚五隻皆䥴次第字號每新除刺史到
郡後即差人到當省請領左魚當司覆奏内庫次第出
給左魚一隻當省責領分付到州集官吏取州庫右魚
契合却差人送左魚納省如别除刺史州司又請次第
左右周而復始臣以州司差人請魚往来湏有煩費請
此後所除刺史在京受命或經過都城者可令自牒當
省請左魚齎歸本郡契合然後差人納省勅冀稍免煩
勞從之
二年四月己巳勅朝臣居喪終制委御史臺具姓名申
奏諸道賓從除喪後各宜行恩命州縣官纔受新命及
到任一考前丁憂者服闋日除官
十月丙寅勅皇王御宇切在推恩臣下盡忠皆思勵節
顯祖宗於奕世耀妻子以榮家位有高低事無偏黨方
當㬌運務洽羣心將弘莫大之規宜定維新之制自此
在朝臣寮及藩侯郡守據理例合得追贈者新受命後
便於所司投状旋與施行封妻蔭子准格合得者亦施
行兼自中興以来外官曾任朝班據在朝時品秩格例
合得封贈叙封未霑恩命者並與施行其叙封妻室品
蔭子孫等仍令所司一一具格式申奏其或應得而不
與之者罪在所司官吏其餘進馬齋郎遇有員闕據資
蔭合得先受官者先與收補後受官者據日月依次第
施行如或徇私公然越次本人本司官吏當行責罰仍
令御史臺常加訪察不得輙有違越庶激為臣為子盡
孝盡忠各守公方共裨皇化
三年正月戊申中書門下奏見任宰臣四員外其餘諸
使兼侍中中書令平章事並是使相向来班序皆在見
任宰臣之下今緣秦王從榮是親王新加兼中書令與
諸使相不同每遇排班及到中書位次今特商議伏以
政事之權雖崇四輔周行之列亦長諸王宜顯奉於本
枝固不同於異姓今後望請親王官至兼侍中中書令
則與見任宰臣分班定位宰臣居左諸王兼侍中中書
令居右如親王及諸使守侍中中書令亦竝是使相既
不知印不署勅亦分行居右其餘使相請依舊規從之
壬子太常禮院奏衣服制度准
貞觀四年八月十四日詔曰冠冕制度已備令文彛常
服飾未為差等於是三品已上服紫四品五品已上服
緋六品七品以綠八品九品以青婦人從夫之色仍通
服黃至五年七月一日勅七品已上服龜甲䨇巨十花
綾其色綠九品已上服絲布及雜小綾其色青又咸亨
五年五月十日勅如聞在外軍人百姓有不依令式遂
於袍衫之内着朱紫青綠等色短衫襖子或在閭野公
然露服貴賤莫辨有蠧彛倫自今已後衣服上下各依
品秩上得通下下不得僣上仍令所司嚴加禁斷
又武德四年七月十六日制三品已上服大料細綾及
羅其色紫五品已上服小料細綾及羅其色朱六品已
上服絲布雜小綾交梭其色黃七品八品九品流外庶
人服細綾絁布其色黃白者又永徽三年八月十四日
詔魚袋之制恩榮所加本緣品命帶魚之法事章要重
者臣今詳酌本非朝命不得輙懸魚袋内外臣寮所衣
朱紫服飾降於近代不越時宜將徤衣装各立軍號當
司從來無例檢詳其經商百姓等則不得著色樣綾羅
及紫皂雜色衣服金色帶亦不載短長制度勑旨禮所
奏内外臣僚所衣朱紫服飾不越時宜將徤衣装各立
軍號一切仍舊其經過百姓不得著色樣綾羅及紫皂
雜色衣服金色帶等宜依
四月甲寅勅諸道節度都護防禦團練等使及刺史到
朝廷未有班位定規起今後不帶使相節度使班位可
取使相班為例據檢校官高者為上如檢校同即以先
授者為上其諸州防禦團練使刺史亦准此仍前資居
見任之下
愍帝應順元年三月故忠武軍節度使孟鵠男遵古上
言乞立先臣神道碑詔今後藩侯帶同平章事已上薨
謝者竝差官撰文宣賜未帶相印及刺史以令式合立
碑者其文任自製撰不在奏聞
末帝清泰二年三月辛亥兩街功德使雍王重美奏每
年誕節諸道州府奏薦僧尼道士紫衣師號漸多今欲
量立條式僧講論講經表白各三科文章應制十二科
持念一科禪聲贊科竝於本伎能中條貫道士經法科
試義十道講論科試經論文章應制科試詩表白科試
聲喉聲贊科試步虛三啟焚脩科試齋醮儀詔曰重美
學洞儒玄官居尹正因三教之議論希干春之渥恩特
立條流以防濫進從之
晉高祖天福二年四月己亥詔今後立妃及拜免三公
宰相及命將封親王公主宜令并降制命餘從令式處
分甲辰中書奏以二月二十六日勅内外官臣僚亡父
母祖父母據品秩未封贈已封贈三代者更加恩命按
舊制一品官亡父已上三代約其子官品第降一等亡
母追封國號祖母已上第降一等勅曰自家刑國歴代
明規祖德宗功前王至訓在君上之尊則異在臣下之
孝皆同凡有公田竝立私廟自經多難不舉舊章今以
應運開基體元布化不思奉已專務安人高低推念祖
之誠内外保貽孫之慶其内外官等准勅合與三代已
下封贈者竝以見居官品數比擬冀使人之例不輕王
父之尊永載簡編普示孝理是月中書奏翰林志節文
凡赦書德音立后建儲行大誅討拜免三公宰相命將
日制竝使白麻紙不使印雙日起草候閤門之鑰入而
後進隻日百僚立班於宣政殿樞密使引案自東上閤
門出若拜免宰相即委通事舍人餘付中書門下竝通
事舍人短步而宣出機要速亦使雙日甚者雖休假退
朝而出之勅曰九五之尊億兆所頼法天敷化師古宣
風宜循歴代之規以補前王之闕今據翰林志言立后
不言立妃言儲君不言親王公主兼三師位在三公之
上亦不在其間起今後立妃及拜免三公宰相及命將
封親王公主宜令並降制命餘從令式處分
閏七月壬申尚書戶部奏李自倫義居七世准勅旌表
門閭先有登州義門王仲昭六代同居其旌表有廳事
步欄前列屏樹烏頭正門閥閱一丈二尺二柱相去一
丈柱端安瓦桶墨染號為烏頭築雙闕一丈在烏頭之
南三丈七尺夹衝十有五步槐柳成列今舉此為例則
令式不該詔王仲昭正廳烏頭門等事不載令文又無
勑命既非故事難黷大倫宜從令式只表門閭於李自
倫所居之前量地之宜高其外門門安棹楔門外左右
各建一臺高一丈二尺廣狹方正稱臺之形勢以白泥
四隅染赤其行列樹植随其事力其同籍簿課役一准
令式
十一月戊午中書奏准雜令車駕廵幸所州縣官人見
在駕所祗承賜會竝同京官可之
三年五月勅舊制内外臣僚據官品私門合立戟事將
相之崇朝廷所重並輸忠節仰奉宗祧宜旌佐國之功
顯示榮家之慶應中外臣僚帶平章事侍中中書令及
諸道節度使並許私門立戟仍並官給并各賜詔書仍
據官品依令式處分
七月中書奏准勅製皇帝受命寳今按唐書貞觀十六
年太宗刻受命玄璽白玉為螭首其文曰皇天景命有
德者昌勅曰受命寳宜以受天明命惟德允昌為文(按受)
(命寳者天于修封禪禮神祇則用之其始皆破皇業錢以製之皇業者藩邸王事之所有)
七年二月甲辰勅應内外諸司諸使及諸道州府凡有
諸色公事須具奏聞今後不得將白狀及劄子記事申
覆如事關機密即准先䧏宣命寳封斜角不題事目通
下其合申中書及中書勘會公事所申狀亦須是本司
及逐處官員印署不得將白狀及記事劄子兼令司局
抄劄供申宜令御史臺及宣徽院三司衛司諸道州府
切准此指揮
少帝天福七年六月即位九月勅曰留守之任委寄非
輕凡降絲綸宜同將相起今後除授留守宜降麻制仍
付所司
開運三年正月詔改鑄天下合同印書詔印御前印竝
以黃金為之
漢隐帝乾祐三年五月詔諸道州府差置散從官大府
五百人上州三百人下州二百人勅本處團集官係立
節級檢校教習以警備州城
周太祖廣順元年三月辛邜勅職當參佐位列賓僚苟
無職馭之人頗異築臺之禮雖事因改易而理未酌中
宜降明文庶永為制副留守節度副使行軍兩京少尹
留守判官兩使判命竝許差定當直人力不得過十五
人節度推官防禦團練軍事判官不得過十人諸府少
尹書記友使防禦團練副使不得過七人竝取本廳舊
當職人力數少不及新定數目只仰依舊人數差定仍
令逐處係帳收管此外如敢不遵條制多有占差額外
影占人戶其本官當行朝典
漢隐帝時有人言府州從事令錄皆請料錢自合僱人
驅使不合差遣百姓丁戶秉政者然之下詔州府從事
令錄本處先差職役竝速放散歸農不得差為參從貧
官有獨行趨府者太祖頗知之故有是命
三年七月丁酉勑賦税婚田比来州縣之職盗賊烟火
元係廵鎮之司各有區分不相踰越或侵職分是紊規
繩切慮所在職員尚循舊弊湏行餘貫以正紀綱京兆
鳳翔府同華邠鄜耀等州所管州縣軍鎮頃因唐末藩
鎮殊風久歷歲時未能釐革政途不一何以教民其婚
田聽訟賦税丁徭合是令佐之職其擒奸捕盗庇護部
民合是軍鎮警察之職今後各守職分專切提撕如所
職疎遺各行按責其州府不得差監徵軍將下縣庶期
静辨無使煩勞
世宗顯德四年七月甲辰詔曰准令諸田宅婚姻起十
一月一日至三月三十日州縣争論舊有釐革每至農
月貴塞訟端近聞官吏因循繇此成弊凡有訴競故作
逗留至時而不與盡詞入務而即便停罷強猾者因此
得志孤弱者無以自伸起今後應有人論訴物業婚姻
取十一月一日後許陳詞状至三月三十日權停自三
月三十日已前如已有陳詞至權停日公事未了絶者
仰本處州縣亦與盡理勘逐湏見定奪了絶其本處官
吏如敢違慢竝當重責其三月一日後至十月三十日
前如有婚田詞訟者州縣不得與理若是交相侵奪情
理妨害不可停滯者不拘此限
五年十月癸邜鑄奉使印五十面
六年三月癸酉勅銅魚之設雖載前編原其始初盖防
偽濫今諸道牧守每遇除移竝特降放制書又何假於
符契如聞請納頗是煩勞宜易前規罷兹虛器其銅魚
竝宜停廢
册府元龜卷六十一
