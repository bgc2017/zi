册府元龜卷五十四宋王欽若等撰
帝王部
尚黃老第二
唐玄宗天寳元年正月甲寅陳王府參軍田文秀上言
曰玄元皇帝降見於丹鳳門之通衢告錫靈符在尹喜
故宅帝遣使旁求於函谷故關令尹喜臺西一百三十
步發之而得時文武百官及宗子僧道咸上表以符瑞
感通韞匱真寳潛應年號先天不違願崇徽號光昭典
禮累表入帝固辭不受壬申乃下制曰神之降休禮無
不荅永言禋祀必在躬親朕粤自君臨載弘道教崇清
淨之化暢玄元之風庶乎澤及蒼生時臻夀域積以歲
月未嘗懈怠豈謂微誠感通烈祖降見乃昭靈命是襲
寳符因而求之應言而獲亦旣至止果表殊徵諒惟祕
詞不可詳說然邦國大慶何以過焉是知神仙所緘造
化同固爰初有待經韞匱而多時潛應改元若符契之
相合景福攸介祗畏良深而羣官宗室抗疏於外元良
諸子屢請於中逮夫緇黃兼彼耆老以至懇誠不已前
後相仍願加天寳之名用易開元之號顧惟菲薄曷以
當之然則玄元在乎欽承人心難以推拒順天從衆義
恊至公敬依所請實用多愧斯盖上玄厚載爰及百神
孚佑效靈恊於睿祖幽贊惟新之歷克彰永代之祥宜
遵記典式陳昭報以來月十五日祔玄元皇帝廟
二月乙酉置玄元皇帝廟辛卯親享玄元皇帝於新廟
京城斷屠宰是月詔史記古今人表玄元皇帝升入上
聖
三月丙申追號莊子為南華真人所著書為南華真經
庚子帝曰莊子號曰南華真人其文列庚桑宜令中書
門下更討論聞奏宰臣李林甫等奏曰莊子旣號南華
真人文子請號通玄真人列子號冲虛真人庚桑號洞
虛真人其數子并望隨號稱經從之門下侍郎陳希烈
奏曰臣伏見今年二十日恩制以莊子號南華真人書
曰南華真經然真經所說皆理身之要發明奥義有十
萬玄言祖述道經含五千微旨昔常侍講跪演經文至
於七篇陛下顧謂臣曰其篇有養生主已悟長年之術
其次有德充符豈無非常之應臣稽首對曰陛下德充
於内符應於外發言之後必有大慶以應之後篇之中
所謂應帝王之篇是也今玄元皇帝果降靈符彰寳祚
無疆之福含真人知來之旨尊以稱謂陳其象設希代
之禮曠古未聞臣於此經宿願深重受持讀誦三十餘
年作禮焚香庶俾神化獲逢殊慶倍百常情特望宣付
史官以昭靈應許之
四月戊寅詔曰化之原者曰道道之用者為德其義至
大非聖人孰能章之昔有周季年代與道喪我烈祖玄
元皇帝乃發明妙本汲引生靈遂著玄經五千言用救
時弊義高象繫理貫希夷非百代之能儔豈六經之所
擬承前習業人等以其卷數非多列在小經之目微言
奥旨稱謂殊乖自今已後天下應舉除崇玄學士外自
餘所試道德經宜並停仍令所司更詳擇一小經代之
其道經為上經德為下經庶乎道尊德貴是崇是奉凡
在遐邇知朕意焉戊子命有司定玄元廟告享所奏樂
太常奏降神用混成之樂從之
六月制曰大道先於兩儀天地生於萬物是以聖哲之
後咸竭其誠今後應緣國家致命表疏簿書及所試制
策文章一事已上語指道教之詞及天地乾坤之字者
並一切半闕宜宣示中外
九月詔兩京玄元廟改為太上玄元廟天下准此
十月詔曰善利萬物莫先乎大道孚祐兆庶實賴於尊
經朕每念黎庶無忘惠養常冀盡登冨夀之域永無凍
餒之虞所以去年具有處分令天下諸觀轉本際仙經
逮至今秋果聞有歲自非大聖昭應孰臻於此宜令天
下道士及女道士等待至今歲轉經訖各於當觀設齋
慶讃仍取来年正月一日至年終已來依前轉本際經
兼令講說其所設齋度慶亦宜准此庶使遠近蒙福如
朕意焉
二年正月追尊玄元皇帝為大聖祖玄元皇帝兩京崇
玄學改為崇玄館博士為學士助教為直學士更置大
學士員又義陽郡築玄元皇帝宫獲玉石真人獻之
三月親祠玄元皇帝廟追尊遠祖制曰庇生人者必崇
於大道受成命者實賴於前烈恭惟大聖祖玄元皇帝
道光太極首出混元弘敷妙門廣運真化雖乘時御氣旣
超昇於上清而儲祉發祥每孚祐於来裔祚我寳運格
於皇天爰自創業迨於兹歲頻彰嘉貺屢覩真容使夫
天清地寧物阜人庶六氣時若四夷来王皆聖祖之感
也至道之應也成功不宰豈假於強名降福無疆敢忘
於昭報是用薦徽號增禮册蠲潔以盡敬躬親以致誠
意旣昭格良深感慶宜因展事更廣揚名夫聖人之生
乃先天地應變無體其德猶龍雖冥冥之中初不知誰
之子而誕靈之後亦必有先聖祖父母著在圖諜母益
夀氏已崇徽號曰先天太后父周正御大夫敬追尊為
先天太皇仍於譙郡置廟自餘事已上准先天太后廟
例且聖祖所理本在諸天將欲降靈固宜取象况惟帝
號豈可名宫其玄元宫宜為太清宫西京改為太清宫
東京改為太微宫天下諸郡改為紫極宫兩京宫内道
士取先抽有道行者一七人自餘於新度人中簡擇取
添滿三七人為定額仍各賜近城莊園各一所並量賜
奴婢等其道士女道士先令司封檢校不須更隸宗正
寺所置崇玄署宜停古人制禮祭用質明義旣取於尚
幽情實緣於旣殁我聖祖湛然常在為道之宗旣殊有
盡之期須展事生之禮自今已後每聖祖宫有昭告宜
改用卯時已前行禮朕深惟復樸將致無為常恐至理
難明玄風未暢不有時習焉能化成自今已後每至三
元日宜令崇玄館學士講道德南華等諸經羣公百辟
咸就觀禮庶使軒冕之士盡弘南郭之風寰海之内咸
為大庭之俗其崇玄館大學士宜賜物一百疋學士賜
六十疋直學士四十疋宫内先配住道士各二十疋宣
布中外令識朕懷(初太清宫咸命工人於太白山采白石為玄元聖容與玄宗聖容侍立於)
(玄元右皆依王者衮冕之服繪綵珠玉為之)
五月蘇州刺史鄭長裕奏新作玄元皇帝宫有九井自
然羅列在宫院内差池階宇洞徹常盈汲用不竭宛合
譙宫九井之數望宣付史館頒示天下從之
九月譙郡紫極宫宜准西京為太清宫先天太皇及太
后廟亦並改為宫
三載三月兩京及天下諸郡於開元觀開元寺以金銅
鑄帝等身天尊及佛各一
四載正月甲子帝於内道場為兆庶祈福親撰黃素文
登壇其文騰空自飛上天空中有言曰聖夀延長丁卯
皇太子諸王上表賀曰今月六日伏見陛下昭告上帝
隂隲下民勤恤蒼生克成黃素况靈丹神合祕藥天成
聿修增壇奉以行事肅恭展禮飛章騰踊而入雲虛空
有言聖夀靈長而象岳休祐靈感曠古未聞伏望宣示
朝廷錄付史館手詔報曰頃以獻歲親祠百靈豈精至
之上昭而禎祥之屢應神言報休徵之慶黃素飛雲漢
之間皆宗社降靈福流寰宇豈予微感獨能致之所請
宣示朝廷光於史册者依
二月辛未中書門下奏曰臣等昨十二日因奏事親奉
德音朕以正月甲子日為萬姓祈福初登壇時疾風甚
勁及行事之際則恬然清謐又朕親撰黃素文置壇所
案上竭誠陳請須臾騰空飛上空中忽聞有言報朕休
徵論蒼生福慶及行禮事畢又風起如初朕近於嵩山
所鍊藥成其時亦置於壇側及夜左右方欲收藥又空
中聞語諸靈官雖已赴大同殿其藥且未須收此自監
守言聲甚厲其左右祗承及道士等聞者莫不驚悚以
逹曙之後乃收其藥朕為蒼生祈福有此殊應與卿等
同慶者臣聞上天之載雖曰無聲聖人所感必將有應
陛下精誠契道深仁被物親祈介福用濟羣生法事旣
陳疾風旋止聖詞上告祕錄騰飛遂降神言屢呈昭應
始則孚祐下土報黔庶之和平終乃垂護靈丹表皇期
於萬億人聽所接神休莫踰希微之地屢有昌言感應
之功不惟幽贊殊祥特異振古未聞諒天意之合符豈
山聲之足比無疆之慶萬國同歡况在微臣實倍常品
伏望編諸簡策宣示中外帝手詔報曰朕精修道源為
人祈福雖則每多昭應若此之殊祥豈聖祖揆予之無
私靈真貺我之誠感遂得休徵之應出自神言勤請之
詞上飛空境永惟虛薄何以當兹然福逮蒼生深為慰
也所請者依
甲午崇玄館學士門下侍郎陳希烈奏曰伏見太清宫
道士蕭從一云今日五更欲於殿上焚香行至三清門
忽有一片紫雲從空下兼有異常音樂忽然如夢身心
驚駭見空中有異人兼仙童玉女謂從者曰我是玄元
皇帝可報吾孫汝是上界真人令侍吾左右吾冥使天
匠就助成就訖長衞護汝受命無疆災害自除天下安
樂言訖隨雲氣便入殿門謹案諸道士學生皆稱今日
凌晨於三清門外見道士蕭從一鞠恭唱喏三四聲有
紫雲及音樂移時不散伏惟陛下虔誠奉道福祐所歸
置玉石真容侍聖祖左右仙藥下慶天將助成紫雲徘
徊移時不散空中有語所報非常言聖夀之延長億萬
載之無極伏望宣付史官帝手詔報曰纉承丕業遵修
玄訓精誠之至冀在希夷寡昧之德寧期昭應恭惟聖
祖屢降真容仙衞接於雲間郯駕迴於天路又賜以無
疆之夀且欣以助成之言嚴奉神休良深祗慶所請者
依
四月癸巳詔曰尊祖奉先必在於崇敬辨儀正禮所貴
於緣情伏以大聖祖玄元皇帝御氣升天長生久視體
重玄而不測與元化以無窮真容屢見寳符仍集恭惟
孚祐實表常存比太清宫行事官皆具冕服爰及奏樂
未易舊名并告獻之時人陳筴祝旣非事生之禮皆是
降生之儀且真俗殊倫幽明異數理有非便亦在從宜
自今後每於太清宫行禮官宜改用朝服兼停祝版其
告獻辭及所奏樂章朕當别自修撰仍令所司具儀注
文奏
七月丁巳蜀郡上言道士鄧紫虛投龍設醮於江潭有
大蛇長一丈自潭遊出文采五色有異常蛇其上又有
慶雲紛郁望編諸史册從之乙卯詔曰王者天其祖學
者父其師義有尊崇情歸孝敬况我玄宗道要無名象
先猶龍莫測昔常問禮烹鮮有論歴代攸尊永惟重玄
衆教之父者也朕纉承聖緒祗服玄言乙夜觀書將求
於道雖理歸絶學信無取於筌蹄然垂代作程義必存
乎文字俾之大順亦合禮經其墳籍中有載玄元皇帝
南華等真人猶稱舊號者並宜改正其餘編錄經義等
書亦宜以道德經列諸經之首其南華經等不須編在
子書仍即令集賢院審詳改定應舊號并科目訖具宣
付所司仍頒示中外
五載正月太清宫使門下侍郎陳希烈奏昨二日緣告
獻大聖祖宿齋時日抱戴又今日告限後有紫雲從殿
上起向東南飛光昭清宫色盖仙宇久而不散
二月太清宫使門下侍郎陳希烈奏曰謹案高上本紀
大聖祖玄元皇帝以二月十五日降生旣是吉辰即大
齋之日請同四月八日佛生日准令休假一日從之
十二月巴東郡興山縣之巴東公山有石自開其中有
石堂及天尊儀像幢盖侍童皆自然具足
六載正月詔曰崇我祖訓其惟道門將以福助生靈弘
拯天下諸觀道士等如聞人數全少修行多闕其欠少
人處度滿七人並取三十以上灼然有道行經業者充
仍令所繇長官精加試練採訪重覆勿使踰濫度訖挟
名奏聞其諸觀有絶無人處亦度三兩人准此簡試
七載三月詔曰朕刻意真經虔誠至道旣憑玄祐永錫
黔黎每朝禮三清則宵衣忘寢或齋戒一室則蔬食精
專不以勤躬為儉務以徇物為心况於宰殺尤加惻隠
自今已後每月十齋日不得輙有宰殺又聞閭閻之間
例有私社皆殺生命以資宴集仁者之心有所不忍亦
宜禁斷又詔曰朕每以道原有屬思竭精誠經教所在
豈忘崇奉且宗其道者師其人行其教者尊其禮晉瑯
琊王公府舍人楊真人護軍長史許真人丹陽上計掾
許真人皆道著妙門感通玄闕降高真之跡為上清之
宗後漢張天師教逹元和德宗太上正一之道幽贊生
靈梁中散大夫貞白陶先生高尚塵表博逹玄微綜緝
真經俾𫝊後學並令有司審定子孫將有封植以嗣真
也天師册為太師貞白册贈太保其天下有洞宫山各
置壇祠宇每處度道士五人并取近山三十戸蠲免租
税差科永供洒掃諸郡有自古得道升仙之處雖先令
醮祭猶慮未周每處度道士二人其靈跡殊尤功應遠
大者度三人永修香火其茅山紫陽觀取側近百戶太
平崇元二觀各一百戶並蠲免租税差科長充修葺洒
掃應天下靈山仙迹並宜禁斷樵採弋獵如聞山林學
道之士每被搜括且法之防邪本有所以至於宿處妖
訛亡命聚衆誘陷愚人故令禁斷郡縣遂一槩廹逐使
至道之士不得安居自今已後審之清潔更不得恐動
以廢修行
十二月戊戌聖神玄元皇帝降見於華清宫之朝元閣
乃改為降聖閣改會昌縣為昭應縣會昌山為昭應山
封山神為玄德公仍立祠宇以時祭享
八載六月玉芝産於大同殿先是太白山人李渾稱於
金星洞仙人見語老君云有玉板石記符聖上長生久
視令御史中丞王鉷入山洞求而得之制曰握乾圖者
必禀於元命宗道本者允屬於強名是知順物承天諒
通昭感之德報功尊祖貴叶崇高之義朕祗荷丕業恭
臨大寶何嘗不宵衣滌慮菲食齋心奉玄聖之垂範為
蒼生以祈福自頃昊穹眷命至道降休玉芝再産真容
屢見嘉應薦来罔知攸荅豈謂玄記隂隲秘牒混成懸
徵造化之源密紀靈仙之洞慶崇冥籙昭錫朕躬初驗
神𫝊竟彰天授幽深異吐旣殊於人代樸略其象固絶
於名言緬覿皇圖欽承道寳微旨有屬寅畏增深思申
嚴敬之誠以崇久大之業謹上玄元皇帝號曰聖祖大
道玄元皇帝仍以来月五日朕親奉册禮
閠六月丙寅帝親謁太清宫上聖祖玄元皇帝尊號為
聖祖大道玄元皇帝丙辰詔玄宗妙本實備微言垂範
𫝊學將弘治化朕所以發求道之使遠令搜訪因聽政
之餘親加尋閱旣刊訛謬爰正簡編必在闡揚以敦勸
道今内出一切道經宜令崇玄館即繕寫分道送諸道
採訪使令管内諸郡轉寫其官本便留採訪郡一大觀
持誦聖人垂訓盖先於道學者宗本必有其師文宣王
與聖祖同時俱為教首雖考言比德理在難名而問禮
叙經迹彰親授恩廣在三之義用崇得一之尊宜於太
微宫聖祖前更立文宣王儀象與四真人列侍左右且
道降真符天有成命藏之於密則取固名山彰之以類
則發祥星洞况靈仙所集宜表殊休太白山可封為神
應山所繇四時祭祀其金星洞改為嘉祥洞所管華陽
縣仍一洞置一祠宇仙人臺下置一觀兩京并十道於
一大郡亦宜置一觀並以真符玉芝為名每觀度道士
七人修持香火戶部侍郎兼御史中丞王鉷以才受委
以忠奉上頃命精求石記克恊神心宜旌乃誠俾正章
綬特與三品其李渾等三人旣親𫝊真誥因獲元符當
有甄命用旌福應宜令中書門下量其所能具状奏聞
是日大赦制曰禘祫之禮以存序位質文之變蓋取隨
時國家系本仙宗業承聖祖重熙累盛旣錫無疆之休
合享登神思弘不易之典自今已後每禘祫並於太清
宫聖祖前設位序正上以明陟配之禮欽若玄宗下以
盡虔恭之誠無違至道比來每緣禘祫時享則停事雖
適於從宜禮或虧於必備已後每緣禘祫其常享以素
饌三㷊香以代三獻
十二月啓聖宫琢玉造聖祖大道玄元皇帝真容及帝
真容
九載正月東京留守上言清河郡人崔以清今載元日
平明於天津橋上忽見紫雲為盖五色雲中前有音樂
後有響梵其中有一人着黃衣乘青牛口云我是太上
李老君有天應云三玄在汝本望白馬河南紫微山上
得鼎處南一百五十步火急𤼵取汝帝得之有同三光
有四句異言莫𫝊於人汝自見帝乃可得
二月甲戌吴郡太守林祥上言所部造真符玉芝觀於
李樹下發得聖祖尊容不勝大慶請宣付史館許之壬
寅華隂郡奏白鶴見於西岳五福峯甘露降大羅峯之
醮壇白鹿見於大羅東南峯駕鶴嶺衞叔卿之得仙處
請付史官從之
三月丁未詔曰宜於丹陽郡江寧縣簡擇形勝處創置
一觀度道士七人委太守精擇灼然有行道者具名錄
奏
十月太白山人王玄翼上言玄元皇帝降見言寳仙洞
中有妙寳真符詔刑部尚書王倕等獲之
十一月制曰自今已後每親告獻太微宫改為朝獻有
司行事為薦獻
十載正月有事於南郊於壇所大赦自今已後攝祭南
郊薦獻太清宫薦享太廟其太尉行事前一日於致齋
具羽儀鹵簿公卿引入親受祝板乃還清齋所
四月帝於内道場親教諸道士步虛聲韻道士玄辨等
謝曰臣自凡愚生逢大聖服膺真教庇影玄門謬得侍
奉禁闈恭承侍問夙夜兢惕將何克堪伏見陛下親教
步虛及諸聲讃以至明之獨覽斷歴代之𫝊疑定驎驥
於海陛分景鏡於真偽平上去入則備體於正聲吟諷
抑揚則宛仍於舊韻使詠之者審分明之旨聞之者無
譌舛之嫌妙恊鈞天克諧仙唱伏以靈章本趣理固如
然但為流傳人間訛謬滋久非應道之主孰能正之是
可以振暢玄風發揮聖作臣忝趨仙禁預聽正聲欣戴
之誠倍萬常品特賜編諸史册宣示中外帝曰一時之
事何足言焉所請者依
六月戊辰中書門下奏曰臣等昨於勤政樓下叙立恭
聞德音今日又道門威儀王虛真奉宣聖意伏承陛下
奉為五聖寫一切道德經五本於太清宫興唐東明龍
興觀各置一本仍各賜絹五百疋以申慶齋臣等伏以
至理本乎無為乃隠言以演教孝思存乎追遠必精意
以報親陛下欽崇道元虔奉先聖更抒睿思刊定真經
玉軸瓊輪旣懸之於日月玄宗奥旨方下濟於雲霄罔
極之情因心知至無疆之福有感必通式眀孝經之誠
更闡上皇之化即知北極之字期悟俗於羣迷南薰之
風思躋人於夀域凡在士庶孰不歡欣臣等謬列台司
幸叨宫使感悅之極實萬常情無任忭躍之至望宣示
朝廷編諸史册手詔報曰朕躬承丕業禀訓玄宗霜露
永懷感思罔極伏以三清設教五聖在天克奉先靈同
心薦福今玉版瓊章傳之洞府雲嚢縹帙列在仙宗庶
以展永慕之心兼以播淳風之化編於簡册實用愧焉
乙亥中書門下奏曰臣等今日因奏事伏承昨日辰時
大同殿前鐘樓上忽聞鐘聲其殿院常扄閉内更無人
即令撿覆其鐘樓門及殿院門皆閉須臾其鐘又鳴如
此者三度聞鐘聲響六十下其聲清徹特異人間左右
侍臣及女道士等皆聞伏以至順通微藴虛無以為用
虔誠上逹應精感以交符陛下端拱清穆欽崇道寳尊
玉皇之像未明而朝謁寫羣經之字乙夜而玄覽雖高
居於紫極常屬念於羣生故得契恊希夷跡多靈異雖
仙樓未啓而神鐘自鳴不俟鯨魚之擊徹響於雲漢宛
同鸞鳳之音諧韻於金石實表羣仙效祉玄祖呈祥遍
圖牒而罕𫝊貫古今而未有臣等幸參近侍竊聽休徵
欣躍之誠實萬常品無任慶忭之至謹奉状陳賀以聞
仍請宣示中外編諸史册帝手詔曰朕齋心大同緬覿
真蹟豈精誠遠感而休應薦臻今九華之鐘三清徹響
聲聞金石氣含虛無是知紫宸之宫雲駢降集清童之
府烟&KR1402;来遊將合律於雲璈表同和於隂則靈仙坐接
福夀昭然永惟嘉祥良深慶慰所請依
八月黔中郡上言紫極宫慶雲見蘄春郡上言天長觀
聖容玉石蓮座上産紫芝一本七莖
十三載二月親獻太清宫上聖祖玄元皇帝尊號曰大
聖祖高上大道金闕玄元天皇大帝又詔太清宫闕聖
祖仙居頻告休徵屢貽啓廸不有優異豈表殊常其本
宫道士宜各賜物三十段道門威儀王虛真賜物五十
段陪位大德各賜物二十段
十四載四月道士王虛真卒贈洞微先生虛真東明觀
道士以籙得見帝方崇玄言頗重之俾為道門威儀翰
林供奉賜紫帔監領諸道士及卒帝甚悼之
十月御注道德經並義疏分示十道各令廵内𫝊寫以
付宫觀
十五載九月帝在蜀令道士於丈人廟修醮壇有蛇見
於廟前頭有兩角山上明燈自然明照
肅宗至德二年庚午通化郡上言玄元皇帝真容見
十二月詔天柱山老君廟改為啓聖宫
乾元元年二月旱於曲江池投龍祈雨又令道士何智
通於尚書省都堂醮土神用特牲設五十餘座右僕射
裴冕及尚書侍郎官並就位如朝儀
四月丁未内出皇帝寫真圖自光順門送太清宫諸觀
道士都人皆以棚車幡花鼓樂迎送
二年十一月殿中監成國公李輔國奏大明宫三殿前
設河圖羅天大醮其夜及晨有龍見於御座褥宛轉鱗
甲脚迹遍於褥上以其褥示朝臣
上元二年七月癸巳於景龍觀設高座講論道釋二教
丁酉遣公卿百寮悉就觀設醮講論自宰臣以下賜錢
有差
九月詔曰國之大事郊祀為先貴其至誠不美名品黍
稷雖設猶或非馨牲牢空多未為能享今以玄元孚祐
至道為心將臻太和不欲多殺禮樂殊制孝敬同歸圓
丘方澤任依常享薦宗廟祭祀但臨時獻熟用懷明德
之馨庶合西隣之祭
代宗寳應二年七月壬寅羣臣上尊號壬子大赦改元
制河南河北偽度僧尼道士女冠並與正度
大歷三年七月增置崇玄生員滿百員
七年二月光天觀道士檢校殿中監冲虛先生申甫上
言請下制誡天下道士增修道法許之四月申甫又上
言玄真觀開元觀望天觀並載先帝聖諡請至諱日各
于其觀行香從之
八年正月乙未勅天下寺觀僧尼道士不滿七人者宜
度滿七人三十以上者更度一七人二七以下者更度
三人
九年四月丙戌肅宗忌日度尼僧道士凡二百餘人
十一月潤州上元縣石頭城新置大歷太乙之觀選道
士七人住持
十二年十二月詔天下仙洞靈跡之處禁樵蘇
十三年乙巳新作乾元觀置道士四十九人以追遠祈
福上資肅宗也其地在皇城南長興里本涇原節度使
馬璘之宅璘初創建是宅重價募天下巧工營繕屋宇
宏麗冠絶當時璘將卒抗表獻之帝方軫懷罔極欽崇
道福以其當皇城形勝之地墻宇新㓗遂命為觀加乾
元名焉先皇尊號也仍遣道門威儀申甫司其事
德宗貞元五年三月詔曰釋道二教福利羣生館宇經
行必資嚴㓗自今州府寺觀不得俗客居住屋宇破壊
各隨事修葺
憲宗元和二年正月己酉朔親薦獻于太清宫
八年七月命中尉彭忠獻帥徒三百人修興唐觀賜錢
十萬使壯其舊制其觀北距禁城因是開複道為行幸
之所又以内庫絹千疋茶千斤為興唐觀城複道夫役
之賜又以莊宅錢五十萬雜榖千石充修道教之費
九年二月内出道教神仙圖像經法九轝以賜興唐觀
穆宗長慶三年十二月以内庫錢一百貫賜太清宫道
士人一千
敬宗寳歷元年七月命左僕射平章事李逢吉攝太尉
充孟秋薦獻大聖祖于太清宫
八月癸丑幸蓬萊殿會沙門道士共四百人賜食兼給
茶絹有差己巳以道士劉從政為檢校光禄少卿賜紫
并號昇玄先生
十月命中書侍郎平章事李程攝太尉充孟冬薦獻大
聖祖于太清宫
十二月命中書侍郎平章事竇易直攝太尉充季冬奏
祥瑞于太清宫
二年三月戊辰命興唐觀道士孫凖入翰林
五月賜浙江送到絶粒女道士施子微紫衣一襲絹六
百疋銀器二百事命中使却送歸本州帝前後累訪貞
隠唯子微粗有修養之術故其去也獲厚賜焉癸未命
内宫張士清押領光順門進狀山人杜景先赴淮南浙
西江東湖南嶺南等道訪求藥術之士仍送景先衣一
襲絹三十疋甲午賜興唐觀錢二萬貫充道士劉從政
脩院
九月庚午命兩街供奉道士趙嘗盈等四十人於三清
殿修羅天大醮道場
十月丙寅以太清宫道士趙歸真充兩街道門都教授
博士
文宗太和七年八月戊子詔曰聖人立極教本奉先王
者配天義惟尊祖我太祖玄元皇帝肇開寳運垂祚有
唐致六合於大同躋羣生於夀域保兹鴻業實賴貽謀
如聞亳州太清宫頻經水潦頗以摧毁永惟誕聖之地
敢忘崇本之誠宜令宣武軍節度使李程兼充亳州太
清宫使仍委漸加修葺以時致敬稱朕意焉
開成二年正月召麻姑山女道士龐德祖自錄臺門留
止玉晨觀
武宗以開成五年正月即位二月勅三月十五日玄元
皇帝降生日宜為降聖節休假三日
會昌六年中書門下奏東都太微宫初成玄元皇帝玉
聖容玄宗肅宗皇帝玉真容已令移就位請差右散騎
常侍裴泰章充使陳薦維新之意
哀帝天祐二年四月太清宫使柳璨奏修上清宫畢請
改為太清宫從之詔曰玄元皇帝肇基聖緒敷祐神孫
璿𣲖靈長共乾坤而莫極瑶圖貞固與日月而無窮是
以我朝追崇奕葉昭祀禮因尊祖爰陳恭敬之文事匪
求真且異虛無之旨比者嘗如九廟别置一宫東遷以
來欲修奉而未暇北觀之内遂薦享以從宜每備粢盛
靡稽故實祝史正辭而追遠雖屬猶龍宰臣肅拜于當
陽如求罔象徒陳玉斝莫對瓊儀璨練逹舊章振舉重
職爰思改作頗謂恊宜庶不愆而不忘致來格而来享
又尋玄圃如得瀨鄉古殿密清喬木蔭翳可以仰規紫
府便號清宫捨短從長斯為智士尋源正始實賴賢臣
合議允俞殊可嘉奬
十月司天臺奏星文變見請於太清宫建黃籙道場從
之
三年六月辛卯太微宫使柳璨奏前使裴樞充宫使日
權奏請玄元觀改為太清觀又别奏在京弘道觀改為
太清宫至今未有制置伏以今年十月九日陛下親事
郊禮先謁聖祖廟弘道觀既未修葺玄元觀又在北山
若車駕出城禮非便穏今欲只留北邙山老君廟一所
其玄元觀請折入都城於清化坊内建置太微宫則車
駕行事得禮從之
後唐莊宗同光三年五月帝出師北門請雨於聖祖玄
元廟
明宗天成二年八月左補闕趙明吉上言曰竊見天下
宫觀久失崇修盖自朱温篡逆以来例多毁廢請下諸
道應本朝舊置宫觀近經毁折者皆勒修增以奉祖宗
以弘孝治光陛下中興之業顯國家大道之源復我真
宗貞兹永世其兩京宫觀有公田乞免科索俾充齋糧
以給正名道士庶懇志㷊修香火期上玄之福祐
九月宗政卿李寳上言四方凡有玄元皇帝宫殿處請
依修餙從之
三年正月中書奏假寧令二月十五日玄元皇帝降聖
節休假三日凖會昌元年二月勅休假一日伏請准近
勅從之
四年十二月壬子勅尊崇聖祖修&KR0918;道宫旣復其名固
難無額宜令所司依舊造上清宫牌額懸掛兼京城内
金真觀仍改名崇道觀亦准上給換牌額以老君廟久
無牌額故也
長興四年七月帝違和小康召道士二十人於中興殿
為金籙醮七日而罷
末帝清泰元年七月詔河中修五老觀
晉高祖天福四年五月庚辰廢華清觀為靈泉觀
九月辛卯召道士崇真大師張薦明錫以繒帛薦明燕
人也少為儒遊學河朔漁獵莊老故性與道俱其後雲
衣星冠奉自然之教帝素尚玄元御極之初數數召見
帝問曰道可以治世乎薦明對曰道也者妙萬物而為
言搃兩儀而稱德得之上者為道得之中者為仁義得
之外者為禮智信外而失之非人也得其極者尸居衽
席之間以治天下豈止乎世者也帝遂延入内殿講老
氏道德經召宰臣馮道授卷而聽道曰道士講老子僧
人受戒令文有之不可輕也帝遂禮之為師益加崇重
嘗聞宫中奏時鼓乃曰陛下聞鼓聲乎守一而已夫絃
匏金石其聲十二其黃鍾也唯合於黃鍾其不應者五
十有九出乎多門也鼓之為音也奚其間然無宫商無
角徵無羽無變和而契之其一故也人能混成於心則
天地俱矣何患世之不淳哉帝繇是虛心致靜尊道貴
德故每一召見多所頒賜
五年十一月賜張薦明號通玄先生令以道德二經雕
上印板命學士和凝别撰新序冠于卷首俾頒行天下
漢隠帝乾祐三年右補闕蘇德潛上言臣聞道以至真
為本自然為宗若不離嗜慾之源則安奏虛無之理况
兩京道宫是國家崇福之地竊見道場所設齋醮無非
蠲潔淨筵盖表其精虔也訪聞道士皆有妻孥㩦在道
宫居止不獨傷於教法其實汙於清虛望特行禁止勅
宜令御史臺嚴加告諭不得更然
周世宗顯德三年十一月命送華州道士陳摶復歸本
州帝好黃白術有人以摶名奏者命華州送至闕下館
于内庭居月餘凡所咨詢靡聞於外内放還所止仍令
本州以時存省
五年六月内出御衣六百餘事錢四十萬羅縠百疋分
賜兩街僧道令增修寺觀
六年二月幸太清觀觀所賜鐘焉先是於乾明門外新
修太清觀旣成帝聞濮州有一鐘其聲甚摦每擊之聞
數十里乃命徙之以賜是觀至是故往觀焉
册府元龜卷五十四
