册府元龜卷七百四十宋王欽若等撰
陪臣部
規諷
百王以下皆有父兄子弟以補察其政至於瞽史百工
亦得獻規而納誨矧内參家陪之列居卿佐之任者乎
春秋之世逮於戰國其間挺公正之操懷忠讜之節或
引經據古援事取譬弼違箴闕以貢乎讜言拂心逆耳
以救乎失德非惟官守言責之使然也至或農夫漁者
樂正膳宰亦能有犯無隐罄其誠心原乎進不圖寵動
非徼福以愛君利國為念雖蒙恥觸禍而靡憚自非蹇
蹇匪躬之子坦坦履道之士亦惡能及是者哉故獻可
替否所以濟其美改過從善所以成其德詩云彼已之
子邦之司直盖神明之介福焉
石碏為衛大夫衛莊公夫人無子公子州吁嬖人之子
也(嬖親幸也)有寵而好兵公弗禁莊姜惡之石碏諫曰臣聞
愛子教之以義方弗納於邪驕奢淫佚所自邪也四者
之來寵祿過也將立州吁乃定之矣若猶未也階之為
禍(將立為太子則宜早定若不早定州吁必緣而為禍)夫寵而不驕驕而能降降
而不憾憾而能眕者鮮矣(如此言少也降其身則必憾憾則思亂不能自安自重)
且夫賤妨貴少陵長遠間親新間舊小加大(小國而加兵于大國)
(如息侯伐鄭之比)淫破義所謂六逆也君義臣行父慈子孝兄
愛弟敬所謂六順也(臣行君之義)去順效逆所以速禍也君
人者將禍是務去而速之無乃不可乎
臧僖伯魯大夫魯隠公將如棠觀魚者臧僖伯諫曰凡
物不足以講大事(大事祀與戎也)其材不足以備器用則君不
舉焉(材謂皮革齒牙骨角毛羽也)君將納民於軌物者也故講事以
度軌量謂之軌取材以章物采謂之物不軌不物謂之
亂政亂政亟行所以敗也故春蒐夏苗秋獮冬狩(蒐索擇取)
(不孕者苗為苗除害也獮殺也以殺為名順秋氣也狩圍守也冬物畢成獲則取之無所擇也)皆於農
隙以講事也(各隨時事之間)三年而治兵入而振旅(雖四時講武猶復三)
(年而大習出曰治兵始治其事入曰振旅治兵禮畢整衆而還振整也旅衆也)歸而飲至以數
軍實(飲于廟以數車徒器械及所獲也)昭文章(車服旌旗)明貴賤辨等列順
少長習威儀也鳥獸之肉不登于俎(俎祭宗廟之器)皮革齒牙
骨角毛羽不豋于噐(謂以飾法度之噐)則公不射古之制也若
夫山林川澤之事噐用之資皂隸之事官司之守非君
所及也(士臣皂皂臣輿輿臣隸言取此雜猥之物以資噐備是小臣有司之職非諸侯之所親也)公
曰吾將略地焉(孫辭以略地略總攝廵行之名傳曰東略之不知西則否矣)遂往陳
魚而觀之(陳設張也公大設捕魚之備而觀之)僖伯稱疾不從
公子佗陳桓公弟五父也鄭伯請成于陳(成猶平也)陳侯不
許五父諫曰親仁善鄰國之寳也君其許鄭陳侯曰宋
衛實難(畏難也)鄭何能為遂不許
臧哀伯魯大夫僖伯之子也魯桓公取郜大鼎於宋納
于太廟(宋華督弑殤公以郜大鼎賂魯也)臧哀伯諫曰君人者將昭德
塞違以臨炤百官猶懼或失之故昭令德以示子孫是
以清廟茅屋(以茅飾屋著儉也清廟肅然清淨之稱)大路越席(大路玉路祀天車也)
(越席結草)大羹不致(大羹肉汁不致五味)粢食不鑿(黍稷曰粢不精鑿)昭其儉
也(此四者皆示儉)衮冕黻珽(衮畫衣也冕冠也黻韋&KR1302;以蔽膝也珽玉笏也若今吏之持簿)帶
裳幅舄(帶革帶也衣下曰裳幅若今行縢者舄複履)衡紞紘綖(衡維持冠者紞冠之垂者)
(也紘纓從下而上者綖冠上覆)昭其度也(尊卑各有制度)藻率鞞鞛(藻率以韋為之所以)
(藉玉也王五采公侯伯三采子男二采鞞佩刀弰上飾鞛下飾)鞶厲斿纓(鞶紳帶也一名大帶厲大)
(帶之垂者游旌旗之游纓在馬膺前如索帬者)昭其數也(尊卑各有數)火龍黼黻(火畫)
(火也龍畫龍也白與黑謂之黼若斧形黑與青謂之黻兩已相戾)昭其文也(以文章明貴賤)五
色比象昭其物也(車服器械之有五色皆以比象天地四方以示噐物不虚設)錫鸞
和鈴昭其聲也(錫在馬額鸞在鑣和在衡鈴在旆動皆有鳴聲)三辰旂旗昭其
明也(三辰日月星也畫于旂旗象天之明)夫德儉而有度登降有數(登降謂上)
(下尊卑)文物以紀之聲明以發之以臨炤百官百官於是
乎戒懼而不敢易紀律今滅德立違(謂立華督違命之臣)而置其
賂噐於太廟以明示百官百官象之其又何誅焉國家
之敗由官邪也官之失德寵賂章也郜鼎在廟章孰甚
焉武王克商遷九鼎于雒邑(九鼎殷所受夏九鼎也武王克商乃營雒邑而後去)
(之又遷九鼎焉時但營雒邑未有都城至周公乃卒营雒邑謂之王城即今河南城也故傳曰成王定鼎于郟)
(鄏)義士猶或非之(盖伯夷之屬)而况將昭違亂之賂噐於太
廟其若之何公不聽周内史聞之曰臧孫達其有後於
魯乎君違不忘諫之以德
季梁隨賢臣也楚武王侵隨使薳章求成焉(薳章楚大夫)軍
於瑕以待之(瑕隨地)隨人使少師董成(少師隨大夫董正也)鬭伯比
言於楚子曰吾不得志于漢東也我則使然(鬭伯比楚大夫令尹)
(子文之父)我張吾三軍而被吾甲兵以武臨之彼則懼而恊
以謀我故難間也漢東之國隨為大隨張必棄小國(張自)
(侈大也)小國離楚之利也少師侈請羸師以張之(羸弱也)熊
率且比曰季梁在何益(熊率且比楚大夫)鬭伯比曰以為後圖
少師得其君(言季梁之諫不過一見從隨侯卒當以少師為計故云以為後圖)王毁軍
而納少師(從伯比之言)少師歸請追楚師隨侯將許之(信楚弱也)
季梁止之曰天方授楚楚之羸其誘我也君何急焉臣
聞小之能敵大也小道大淫所謂道忠於民而信於神
也上思利民忠也祝史正辭信也(正辭不虚稱君美)今民餒而
君逞欲(逞快也)祝史矯舉以祭臣不知其可也(詐稱功德以欺鬼神)
公曰吾牲牷肥腯粢盛豐備何則不信(牲牛羊豕牷純色完全也腯亦)
(肥也黍稷曰粢在噐曰盛)對曰夫民神之主也(言鬼神之情依民而行)是以聖
王先成民而後致力於神故奉牲以告曰博碩肥腯謂
民力之普存也(博廣也碩大也)謂其畜之碩大蕃滋也謂其不
疾瘯蠡也謂其備腯咸有也(雖告神以博碩肥腯其實皆當兼此四謂謂民力適)
(完則六畜旣大而滋也皮毛無疥癬兼備而無有所闕)奉盛以告曰潔粢豐盛謂
其三時不害而民和年豐也(三時春夏秋)奉酒醴以告曰嘉
栗旨酒(嘉善也栗謹敬也)謂其上下皆有嘉德而無違心也所
謂馨香無䜛慝也(馨香之遠聞)故務其三時修其五教(父義母慈)
(兄友弟共子孝)親其九族以致其禋祀(禋潔敬也九族謂外祖父外祖母從母子及妻)
(父妻母姑之子姊妹之子女子之子并已之同族皆外親有服而異族者)於是乎民和而神
降之福故動則有成今民各有心而鬼神乏主(民饑餒也)君
雖獨豐其何福之有君姑修政而親兄弟之國庶免於
難隨侯懼而修政楚不敢伐
曹劌為魯大夫魯莊公如齊觀社(二十三年齊因祀社蒐軍實以示客公往)
(觀之)曹劌諫曰不可夫禮所以正民也是故先王制諸侯
使五年四王壹相朝也(王謂王事天子也五年之間四聘於王而一相朝相朝者將朝)
(天子先相朝也)終則講於會以正班爵之義(終畢講習班次也謂朝畢則習禮於)
(會以正爵位次序尊卑之義也)夫齊棄太公之法而觀民於社(太公齊始祖太)
(公望)君為是舉而往觀之(舉舉動也)非故業也(業事)何以訓民土
發而社助時也(土發春分周語曰土方脉發社者助時祈福為農始)收攟而烝納
要也(攟拾也冬祭曰烝因祭祀以納五穀之要休農夫也月令孟冬祀于天宗大祀公社及門閭)今
齊社而往觀旅非先王之訓也(旅衆)天子祀上帝(上帝天也)諸
侯會之受命焉(助祭受君命)諸侯祀先王先公(先王謂若宋祖帝乙鄭祖)
(厲王之屬先公先君)卿大夫佐之受事焉(事職事也)臣不聞諸侯之相
會祀也祀又不法(不法謂觀民)君舉必書書而不法後嗣何
觀不聽遂如齊(一云莊公如齊觀社曹劌諫曰不可夫禮所以整民也故會以訓上下之則制)
(財用之節朝以正班爵之義帥長幼之序征伐以討其不庭諸侯有王王有廵狩以大習之非是君不舉矣故)
(君舉必書書而不法後嗣何觀)
御孫慶為魯掌匠大夫魯莊公丹桓宫之楹而刻其桷
(桓宫桓公廟也楹柱也莊公娶于齊曰哀姜哀姜將至當見于廟故丹柱刻榱以誇之也)匠師慶言
於公曰臣聞聖王公之先封者(謂若湯武周公太公)遺後人之法
今先君儉而君侈之(先君桓公)令德替矣(替滅)公曰吾屬欲美
之(屬適也適欲自美之非先君之意)對曰無益於君而替前之令德臣
故曰庶可以已乎(已止)公弗聽(一云莊公丹桓宫之楹又刻桓宫桷御孫諫曰臣聞)
(之儉德之共也侈惡之大也先君有共德而君納諸大惡無乃不可乎)
哀姜至公使宗婦覿用幣非禮也御孫曰男贄大者玉
帛(公侯伯子男執玉諸侯世子附庸孤卿執帛)小者禽獸(卿執羔大夫執雁士執雉)以章
物也(章所執之物以别貴賤)女贄不過榛栗棗修以告虔也(榛小栗也)
(修脯虔敬也皆取其名以示敬也)今男女同贄是無别也男女之别國
之大節也而由夫人亂之無乃不可乎
夏父展魯宗人也(宗人宗伯主男女贄幣之禮)哀姜至公使大夫宗
婦覿用幣(宗婦同宗大夫之婦覿見也見夫人也用幣與大夫同贄)夏父展曰非故
也公曰君作故(言君所作則為故事)展對曰君作而順則故之(順順)
(于禮則書為故事)逆則亦書其逆也臣從有司懼逆之書於後
也故不敢不告(從有司言備位隨從有司後行)夫婦贄不過棗栗以告
虔也(棗取蚤起栗取敬栗虔敬也曲禮婦人之贄脯修棗栗也)男則玉帛禽獸以章
物也(公執桓圭侯執信圭伯執躬圭子執穀璧男執蒲璧孤執皮帛卿執羔大夫執雁士執雉庶人執鶩)
(工商執雞章明也明尊卑異物)今婦執幣是男女無别也男女之别國
之大節也不可無也公弗聽
管仲為齊大夫齊桓公會魯莊公于柯(魯莊公十三年)曹沬劫
盟桓公桓公乃許盡歸魯之地旣而桓公怒欲倍其約
管仲曰不可夫貪小利以自快棄信於諸侯失天下之
援不如與之于是桓公乃遂割魯侵地曹沬三戰所亡地
盡復于魯桓公盟于寗母謀鄭故也管仲言於齊侯曰臣
聞之招攜以禮懷遠以德(攜離也)德禮不易無人不懷齊侯
修禮於諸侯諸侯官受方物(諸侯官司各於齊受其方所當貢天子之物)鄭
伯使太子華聽命於會言於齊侯曰洩氏孔氏子人氏
三族實違君命(三族鄭大夫)君若去之以為成我以鄭為内
臣君亦無所不利焉(以鄭事齊如封内臣)齊侯將許之管仲曰君
以禮與信屬諸侯而以姦終之無乃不可乎子父不奸
之謂禮守命共時之謂信(守君命共時事)違此二者姦莫大焉
公曰諸侯有討於鄭未捷今苟有釁從之不亦可乎(子華)
(犯父命是其釁隙)對曰君若綏之以德加之以訓辭而帥諸侯
以討鄭鄭將覆亡之不暇豈敢不懼若總其罪人以臨
之(總將領也子華奸父之命即罪人)鄭有辭矣何懼(以大義為辭)且夫合諸
侯以崇德也會而列姦何以示後嗣(列姦用子華)夫諸侯之會
其德刑禮義無國不記記姦之位(位會位也子華為姦人而列在會位將為)
(諸侯所記)君盟替矣(替廢也)作而不記非盛德也(君舉必書雖復齊史隐諱)
(亦損盛德)君其勿許鄭必受盟夫子華旣為太子而求介於
大國以弱其國亦必不免(介因也)鄭有叔詹堵叔師叔三良
為政未可間也齊侯辭焉子華由是得罪於鄭鄭伯使
請盟於齊桓公旣覇會諸侯於葵丘而欲封禪(魯僖公九年葵)
(丘在陳留外黃縣禪音上載反)管仲曰古者封泰山禪梁父者七十二
家(父音甫)而夷吾所記者十有二焉昔無懷氏封泰山禪
云云(無懷古之王者在伏羲前見莊子云云山在蒙陰縣故城東北下有云云亭)虙羲封泰
山禪云云(虙讀曰伏)神農氏封泰山禪云云炎帝封泰山禪
云云(炎帝神農後)黃帝封泰山禪亭亭(鉅平有亭亭山)顓頊封泰山
禪云云帝嚳封泰山禪云云堯封泰山禪云云舜封泰
山禪云云禹封泰山禪會稽湯封泰山禪云云周成王
封泰山禪社首(在鉅平南十三里)皆受命然後得封禪桓公曰
寡人北伐山戎過孤竹(伯夷國也在遼西令支令音郎定反支音神祇之祇)西伐
束馬縣車上卑耳之山(將上山纏束其馬縣釣其車世卑耳即齊語所謂辟耳)南
伐至召陵(召陵地也在汝南召讀曰劭)登熊耳山以望江漢(熊耳山在順陽)
(北益隂縣東北禹貢所云導雒自熊耳者也其山兩峯狀若熊耳因以為名也)兵車之會三乘
車之會六九合諸侯一匡天下(兵車之會三謂莊十二年會於北杏以平宋亂)
(僖四年侵蔡蔡潰遂伐楚次于涇六年伐鄭圍新城也乘車之會六謂莊十四年會于鄄十五年會于鄄十六)
(年同盟于幽僖五年會于首止八年盟于洮九年會于葵丘也一匡天下謂定襄王為天子之位也一說謂陽)
(穀之會令諸侯云無鄣谷無貯粟無以妾為妻天下皆從故云一正也)諸侯莫違我昔三
代受命亦何以異乎於是管仲睹桓公不可窮以辭因
設之以事曰古之封禪鄗上之黍北里之禾所以為盛
(鄗音臛鄗上北里皆地名也盛謂以實簠簋)江淮之間一茅三脊所以為藉
也(茅草有三脊也謂靈茅也藉以藉地藉音才夜反)東海致比目之魚(爾雅云東方有)
(比目魚言不比不行其名謂之鰈音土盍反)西海有比翼之鳥(山海經云崇吾之山有鳥)
(狀如鳬而一翼一目相得乃飛其名曰鸞爾雅云南方有比翼鳥焉不比不飛其名謂之鶼鶼而管仲乃云西)
(海其說異也)然後物有不召而至者十有五焉今鳳凰麒麟
不至嘉禾不生而蓬蒿藜莠茂鴟梟羣翔(蓬蒿藜莠皆穢惡之草梟)
(不祥之鳥也鴟盖今所謂角鴟也梟土梟也)而欲封禪無乃不可乎於是桓
公乃止葵丘之會天子使宰孔賜桓公文武胙且曰謂
爾伯舅無下拜桓公召管子謀對曰為君不君為臣不
臣亂之本也桓公懼出見客又桓公問管仲曰寡人願
聞國君之信對曰民愛之鄰國親之天下信之此國君
之信公曰善請問信安始而可對曰始于為身中于為
國成于為天下公曰請問為身對曰道血氣以求長心
長德(長心謂謀慮速長德謂恩施廣)此為身也公曰請問為國對曰遠
舉賢人慈愛百姓外存亡國繼絶世起諸孤(孤謂死王事者子孫)
薄税歛輕刑罰此為國之大禮也法行而不苛刑廉而
不赦有司寬而不陵(不虐惸獨)菀濁困滯皆法度不亡(菀濁謂穢)
(塞不潔清者也困滯謂疲羸微隐者也有如此者此皆以法度加之不令有所失也)往行不來而
民游世矣(其行法度者但往行而進不却來而退而人以此自得行于世也)此為天下
也又桓公之時宋伐杞狄伐邢衛桓公不救祼體紐胃
稱疾(紐摩也自摩其胸若有所痛患也)召管仲曰寡人有千歲之食而
無百歲之夀今有疾病姑樂乎管子曰諾於是令人懸
鐘磬之装(装可以嚴飾之)陳歌舞竽瑟之樂日殺數十牛者數
旬羣臣進諫曰宋伐杞狄伐邢衛君不可不救桓公曰
寡人有千歲之食而無百歲之夀今又有疾病姑樂乎
且彼非伐寡人之國也伐鄰國也子無事焉宋已取杞
狄已拔邢衛矣桓公起行筍簴之間管子從之從至大
鐘之西桓公南而立管仲北向對之大鐘鳴桓公視管
仲曰樂夫仲父管仲對曰此臣之所謂哀非樂也臣聞
之古者之言樂於鐘磬之間者不如此言脱于口而令
行乎天下(脱出)在鐘磬之間而無四面兵革之憂今君之
事言脱於口令不得行於天下在鐘磬之間而有四面
兵革之憂此臣所謂哀非樂也桓公曰善於是伐鐘磬
之懸(伐謂折斷)併歌舞之樂也(併除)宫中虛無人(不令人掌守之)桓公
曰寡人已伐鐘磬之縣併歌舞之樂矣請問所始於國
將為何行管子對曰宋伐杞狄伐邢衛而君之不救也
臣請以慶(以不救為是故慶之)臣聞之諸侯争於強者勿與分於
強(若救三國是分于強)今君何不定三君之處哉(三君旣失國當定其君處也)
於是桓公曰諾因令以車百乘卒千人以緣陵封杞車
百乘卒千人以夷儀封邢車五百乘卒五千人以楚丘
封衛又桓公問於管仲曰王者何貴曰貴天桓公仰視
天管仲曰所謂天非蒼莽之天也王以百姓為天百姓
與之即安輔之即強非之即危倍之即亡又桓公置酒
令諸侯大夫曰後者飲一經程管仲後當飲一經程飲
其半而棄其半桓公曰仲父當飲一經程而棄之何也
管仲曰臣聞之酒入者舌出舌出者棄其身與其身不
寧寧棄酒乎桓公曰善又桓公出游於野見亡國故城
郭氏之墟問於野人曰是為何墟野人曰是為郭氏之
墟桓公曰郭氏者何為為墟野人曰郭氏者善善而惡
惡桓公曰善善而惡惡人之善行也其所以為墟者何
也野人曰善善而不能行惡惡而不能去是以為墟也
桓公歸以語管仲管仲曰其人為誰桓公曰不知也管
仲曰君亦一郭氏也於是桓公召野人而賞焉
公子完陳公子也為齊工正飲桓公酒樂(齊桓賢之故就其家會據)
(主人之辭故言飲桓公酒)公曰以火繼之辭曰臣卜其晝未卜其夜
不敢君子曰酒以成禮不繼以淫義也(夜飲為淫樂)以君成
禮弗納於淫仁也
鮑叔為齊大夫齊桓公與管仲鮑叔寗戚飲酒桓公謂
鮑叔姑為寡人祝乎鮑叔奉酒而起曰祝吾君無忘其
出亡而在莒也使管仲無忘其束縳而從魯也使寗武
子無忘其飯牛于車下也桓公辟席而拜曰寡人與二
大夫皆無忘夫子之言齊國之社稷必不廢此言嘗思
困隘之時必不驕矣
輪扁齊人也桓公讀書於堂輪扁斵輪於堂下釋其椎
鑿而問桓公曰君之所讀書者何書也桓公曰聖人之
書輪扁曰其人焉在(問作書之人何在也)桓公曰已死矣輪扁曰
是直聖人之糟粕耳(糟酒滓也粕已漉之精也)桓公勃然作色而怒
曰寡人讀書工人焉得譏之哉有說則可無說則死輪
扁曰然有說臣試以臣之斵輪語之太疾則苦而不入
(苦急意也)太徐則甘而不固(甘緩意也)不甘不苦應於手厭於心
而可以至妙者臣不能以教臣之子而臣之子亦不能
得之於臣是以行年六十老而為輪今聖人之所言者
亦已懷其實窮而死獨其糟粕在耳
士蒍為晉大夫晉侯將伐虢士蔿曰不可虢公驕若驟
得勝於我必棄其民(棄民不養之)無衆而後伐之欲禦我誰
與夫禮樂慈愛戰所蓄也夫民讓事樂和愛親哀喪而後
可用也(上之使臣以義讓哀樂為本言不可力屈也)虢弗蓄也亟戰將饑(言虢)
(不蓄義讓而力戰)
里克為晉大夫晉獻公使太子申生伐東山臯落氏(赤狄)
(别種也臯落其氏族)里克諫曰太子奉冢祀社稷之粢盛(里克晉大夫冢)
(大也)以朝夕視君膳者也(膳厨膳)故曰冢子君行則守有守
則從從曰撫軍守曰監國古之制也夫帥師專行謀(帥師)
(者必專謀軍事)誓軍旅(宣號令也)君與國政之所圖也非太子之事
也(國政正卿)師在制命而已(命者將軍所制)禀命則不威專命則不
孝故君之嗣適不可以帥師君失其官帥師不威將焉
用之(太子帥師是失其官也專命則不孝是為帥必不威也)且臣聞臯落氏將戰
君其舍之公曰寡人有子未知其誰立焉不對而退
孔叔為鄭大夫楚人伐鄭鄭伯欲成孔叔曰不可齊方
勤我(孔叔鄭大夫勤恤其難)棄德不祥(祥善也)齊桓公與諸侯盟王
使周公召鄭伯曰吾撫女以從楚輔之以晉可以少安
(周公宰孔也王恨齊桓定太子之位故召鄭伯使叛齊也楚不服于齊故以鎮安鄭也)鄭伯喜於
王命而懼其不朝於齊也故逃歸不盟孔叔止之曰國
君不可以輕輕則失親(親黨援也)失親患必至病而乞盟所
喪多矣君必悔之弗聽逃其師而歸其後諸侯伐鄭孔
叔言於鄭伯曰諺有之曰心則不競何憚於病(競強也憚難也)
旣不能強又不能弱所以斃也國危矣請下齊以救國
公曰吾知其所由來矣姑少待我(欲以申侯說)對曰朝不及
夕何以待君鄭殺申侯以說於齊
宫之竒為虞大夫魯僖公五年晉獻公復假道于虞以
伐虢宫之竒諫曰虢虞之表也虢亡虞必從之晉不可
啟寇不可翫(翫習也)一之為甚其可再乎(為二年假晉道滅下陽)諺
所謂輔車相依唇亡齒寒者其虞虢之謂也(輔夾輔車牙車)公
曰晉吾宗也豈害我哉對曰太伯虞仲太王之昭也太
伯不從是以不嗣(太伯虞仲皆太王之子不從父命俱讓適吳仲雍之子别封西吳虞公其)
(後也穆生昭昭生穆以世次計故太伯與虞仲于周為昭)虢仲虢叔王季之穆也(王季)
(者太伯虞仲之母弟也虢仲虢叔文王之母弟也仲叔皆虢君字)為文王卿士勲在王
室藏於盟府(盟府司盟之官)將虢是滅何愛於虞且虞能親於
桓莊乎其愛之也桓莊之族何罪而以為戮不惟偪乎
(桓叔莊伯之族晉獻公之從祖昆弟獻公患其偪盡殺之)親以寵偪猶尚害之况以
國乎公曰吾享祀豐潔神必據我(據猶安也)對曰臣聞之鬼
神非人實親惟德是依故周書曰皇天無親惟德是輔
(周書逸書)又曰黍稷非馨明德惟馨(馨香之遠聞)又曰民不易物
惟德繄物(黍稷牲玉無德則不見享有德則見享言物一而用異)如是則非德民
不和神不享矣神所憑依將在德矣若晉取虞而明德
以薦馨香神其吐之乎弗聽許晉使宫之竒以其族行
(行去也)曰虞不臘矣(臘歲終祭衆神之名)在此行也晉不更舉矣(不更)
(舉兵)是年晉滅虢師還舘於虞遂襲虞滅之
慶鄭為晉大夫秦饑使乞糴於晉晉人弗與慶鄭曰背
施無親幸災不仁貪愛不祥怒鄰不義四德皆失何以
守國虢射曰皮之不存毛將安傅(虢射惠公舅也皮以喻所寄秦城毛以喻)
(糴言旣背秦施為怨已深雖與之糴猶無皮而施毛也)慶鄭曰棄信背鄰患孰恤
之無信患作失援必斃是則然矣虢射曰無損於怨而
厚於寇不如勿與(言與秦粟不足解怨適足使秦強)慶鄭曰背施幸災
民所棄也近猶讎之况怨敵乎弗聽退曰君其悔是哉
秦伯伐晉晉惠公乘小駟鄭入也(鄭所獻馬名小駟)慶鄭曰古
者大事必乘其産生其水土而知其人心安其教訓而
服習其道惟所納之無不如志今乘異産以從戎事
及懼而變將與人易(變易人意)亂氣狡憤隂血周作張脉僨
興外彊中乾(狡戾也僨動也氣狡僨於外則血脉必周身而作隨氣張動外雖有強形而内實乾)
(燥)進退不可周旋不能君必悔之弗聽
臧文仲為魯大夫魯僖公伐邾取須句邾人以須句故
出師公卑邾不設備而禦之(卑小也)臧文仲曰國無小不
可易也無備雖衆不可恃也詩曰戰戰兢兢如臨深淵
如履薄冰(詩小雅言常戒懼也)又曰敬之敬之天惟顯思(顯明也思猶辭)
(也)命不易哉(周頌言有國宜敬戒天明臨下奉承其命甚難)先王之明德猶無
不難也無不懼也况我小國乎君其無謂邾小蠭蠆有
毒而况國乎弗聽公及邾師戰于升陘我師敗績二十
一年夏大旱公欲焚巫尫(巫尫女巫也主祈祝請雨者或以為尫非巫也瘠病之人)
(其面上向俗謂天哀其病恐雨入其鼻故為之旱是以公欲焚之)文仲曰非旱備也修
城郭貶食省用務穡勸分(穡稻也勸分有無相濟也)此其務也巫尫
何為天欲殺之則如勿生若能為旱焚之滋甚公從之
是歲也饑而不害
公子目夷宋司馬子魚也宋人圍曹子魚言於宋公曰
文王聞崇德亂而伐之軍三旬而不降(崇崇侯虎)退修教而
復伐之因壘而降(復往攻之備不改前而崇自降也)詩云刑于寡妻至
于兄弟以御于家邦(詩大雅言文王之教自近及遠寡妻嫡妻謂太姒也刑法也)今
君德無乃猶有所闕而以伐人若之何盍姑内省德乎
無闕而後動
公孫固宋莊公之孫也為大司馬楚人伐宋宋公將戰
固諫曰天之棄商久矣君將興之弗可赦也已(言君興天所棄)
(必不可不如赦楚勿與戰也)弗聽戰于泓宋師敗績
寗莊子名俞衛大夫也衛文公有邢翟之虞不能禮晉
文公重耳寗莊子言於公曰夫禮國之紀也親民之結
也善德之建也此三者公之所慎也晉公子善人也而
衛親也君不禮焉棄三德矣君其圖之康叔文之昭也
唐叔武之穆也周之大功在武苟姬未絶周室而卑守
天聚者必武族武族惟晉實昌晉裔公子實德晉仍無
道天祚有德晉之守祀必公子也若復而修其德鎮撫
其民必獲諸侯以討無禮君弗蚤圖衛而在討小人是
懼敢不盡心公弗聽
叔詹(詹一作瞻)鄭大夫也晉公子重耳過鄭鄭文公不禮焉
叔詹諫曰天之所啟人弗及也晉公子有三焉天其或
者將建諸君其禮焉男女同姓其生不蕃(蕃息也)晉公子
姬出也而至于今一也(大戎狐姬之子故曰姬出)離外之患(出亡在外)而
天不靖晉國殆將啟之二也有三士足以上人而從之
三也(國語云狐偃趙衰賈佗三人皆卿才)晉鄭同儕(儕等也)其過子弟固將
禮焉况天之所啟乎弗聽叔詹曰若不禮焉則請殺之
諺曰黍稷無成不能為榮(稷粢也無成謂死榮秀也)黍不為黍不能
蕃廡(為成蕃滋廡豐也)稷不為稷不能蕃殖(殖長)所生不疑惟德
之基(所生謂生黍得黍種稷得稷若不禮重耳則當除之不耳則當宜厚之如此不疑是為得基)公
弗聽
胥臣晉大夫晉文公問曰吾欲使陽處父傅讙也而教
誨之其能善乎(陽處父晉太傅陽子也讙文公子襄公名)對曰是在讙也蘧
蒢不可使俯(蘧蒢直者為疾)戚施不可使仰(戚施屈者)僬僥不可使
舉(僬僥長三尺不能舉重)侏儒不可使援(侏儒短者不能亢援)矇瞍不可使
視(有眸子而無見曰矇無眸子曰瞍)嚚瘖不可使言(口不道忠信之言為嚚瘖不能言者)
聾瞶不可使聽(耳不别五音之和曰聾生而聾曰瞶)僮昏不可使謀(僮無知昏)
(闇亂)質將善而賢良贊之則濟可竢也(贊導也)若有違質(違邪)
教將不入(不入其心)其何善之為(言不使臣)臣聞昔者太姒娠文
王不變(娠有身也不變不動也)少溲于豕牢(少不溲便也)而得文王不
加病焉(言易也)文王在母不憂(體不變故不憂)在傳不懃處師弗
煩事王不怒(王謂王季)敬友二虢(善兄弟曰友二虢文王弟虢仲虢叔)而慈惠
二蔡(惠愛也二蔡文王子也管叔初亦為蔡)刑于太姒(刑法也太姒文王妃也)比于
兄弟(比親也兄弟同宗之弟)詩云刑于寡妻至于兄弟以御于家
邦(寡妻寡德之妻謂太妊也御治也)於是乎用四方之賢良(以自輔也)及其
即位也詢于八虞(詢謀也八虞周八士皆在虞官)而咨于二虢(咨謀也)度
于閎天而謀于南宫(皆周賢臣度亦謀也南宫括)諏于蔡原而訪于
辛尹(諏訪皆謀也蔡公原公辛辛甲尹尹佚皆周賢大夫也)重之以周召畢榮(周周)
(文公召召康公畢畢公榮榮公也)億寧百神(億安也)而和柔萬民(柔安也)故
詩曰惠于宗公神罔時恫(惠順也宗公大臣也恫痛也言文王為政咨于臣順而行)
(之故鬼神無怨恫者也)若是則文王非專教誨之力也(言因體也)公曰
然則教無益乎對曰胡為文益其質(亦有美質加以文采乃善)故人
生而學非學不入(不入不入于道也)公曰柰夫八疾何(蘧蒢至僮昏)
對曰官師之所材也(師長也材古裁字)戚施直鎛(直主擊者鎛主鐘者)蘧
蒢蒙璆(蒙載也璆玉磬不能俯故使擊磬)侏儒扶盧(扶緣也盧矛戟也緣之以為戲也)
矇瞍循聲(目無見于音聲則聞使循之)聾瞶司火(耳無聞于視則審故使主火)僮
昏嚚瘖僬僥官師之所不材也(所不能裁用)以實裔土(荒裔)夫
教者因體能質而利之者也(能質性能也)若川然有原以印
浦而後大(印迎也言川已有原因開利迎之以浦然後大也)
郭偃晉大夫晉文公問於郭偃曰始也吾以國為易今
也難對曰君以為易其難也將至矣君以為難其易也
將至矣(以為難而勤修之故其易將至矣)
䰻者(史失其名)晉人也晉文公出田逐獸碭入大澤迷不知
所出其中有䰻者文公謂曰我若君也道安從出我且
厚賜若䰻者曰臣願有獻文公曰出澤而受之於是遂
出澤文公令曰子之所欲以教寡人者何等也願受之
䰻者曰鴻鵠保河海之中厭而欲移徙于小澤則必有
繳矰之憂蚖鼉保深淵厭而之淺渚則必有羅網釣射
之憂今君逐獸碭入至此何行之太遠文公曰善哉謂
從者記䰻者名䰻者曰君何以名為君其尊天事地敬
社稷固四國慈愛萬民薄賦歛輕租税者臣亦與焉君
不敬社稷不固四國外失禮於諸侯内逆民心一國流
亡䰻者雖有厚賜不得保也遂辭不受曰君亟歸國臣
亦反吾䰻所
册府元龜卷七百四十
