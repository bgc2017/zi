册府元龜卷六百二十二宋王欽若等撰
卿監部
德望忠節清儉
德望
傅曰君之卿佐是謂股肱九寺之列三監之屬素難其
選實重乃僚處其位者久而識之或洞知禮樂或富於
文學或才智淵敏或德行貞純故望著於當時名聞於
後世求諸歴代各有其人者矣
漢叔孫通為博士徵魯諸生三十人與其弟子百餘人
為綿蕞野外共起朝儀高帝拜通為奉常賜金五百斤
通因進曰諸弟子儒生隨臣久矣與共為儀願陛下官
之帝悉以為郎通出皆以五百金賜諸生諸生廼喜曰
叔孫生聖人知當世務
汲黯為主爵都尉列於九卿治務在無為而已引大體
不拘文法後淮南王謀反憚黯曰黯好直諫守節死義
至說公孫弘等如發蒙耳
鄭當時字莊為大司農未嘗名吏與官屬言世恐傷之
山東諸公以此翕然稱鄭莊
蘇武為典屬國皇后父平恩侯帝舅平昌侯樂昌侯(平恩)
(侯許伯平昌侯王無故樂昌侯王武也)車騎將軍韓增丞相魏相御史大
夫丙吉皆敬重武
後漢張湛為光祿勲光武臨朝或有惰容湛輒陳諫嘗
乘白馬帝後見湛輒曰白馬生且復諫矣
孫湛字子雅為光祿勲以清廉稱與周澤相類澤字雅
都京師號之為二雅
甄宇為博士每臘詔賜博士羊人一羊有大小肥瘦時
議欲殺羊分肉又欲投鈎宇因取瘦者自是不復爭後
召會詔問瘦羊博士所在京師因以為號
来歴為將作大匠朝廷或稱社稷臣
劉愷為太常論議嘗引正大義諸儒為之語曰難經伉
劉太常
竇固為大鴻臚又為衛尉久歴大位甚見尊貴賞賜租
祿資累五萬億而性謙儉愛人好施士以此稱之(又云竇固)
(為衛尉兩宫宿衛見重當時仁譲謙恭甚有名稱)
孫端字君榮世為學門端少傳家業博達無所不通仕
至大司農為國三老每三公缺端嘗在選中太尉周忠
皇甫嵩司徒淳于嘉趙溫司空楊彪張喜等為公皆辭
拜讓端
高詡為大司農在朝以清白方正稱
羊融為大司農性明達稱為名卿
徐璆獻帝末為太常璆少履清高立朝正色稱揚後進
惟恐不及
魏薛夏字宣聲天水人黃初中為秘書丞征東將軍曹
休来朝文帝顧夏目之於休曰此君秘書丞天水薛宣
聲也宜共談
桓範為大司農以清省稱
張泰鉅鹿人為大鴻臚以清賢稱
張閣為永寧太僕以簡質稱
王祥為太常時高貴鄉公幸太學命祥為三老祥南面
几杖以師道自居天子北面乞言祥陳明王聖帝君臣
政化之要以訓之聞者莫不砥礪
韓宣為大鴻臚始南陽韓曁以宿德在宣前為鴻臚及
宣繼之亦稱職故鴻臚中為之語曰大鴻臚小鴻臚前
治行曷相如
蜀杜瓊字伯瑜為太常為人静默少言闔門自守不與
世事蔣琬費褘等皆器重之
文立為衛尉中朝服其賢雅為時名卿
晉韋諛為朝尉識者擬之子張
孫綽字興公預大著作于時才筆之士綽為其冠
梁江蒨曾祖湛仕宋為光祿父斆仕宋為太常卿並有
重名於前世
何敬容祖修之仕齊為太常卿有名前代
北齊宋世軌為廷尉少卿時大理正蘇珍之亦以平幹
知名寺中為語曰決定嫌疑蘇珍之視表見裏宋世軌
謂之寺中二絶
隋牛弘為太常卿時議置明堂詔弘條上故事文帝甚
敬重之時楊素恃才矜功輕侮朝臣惟見弘未嘗不改
容自肅
唐虞世南為秘書監太宗嘗稱世南有五絶一曰德行
二曰忠直三曰博學四曰文詞五曰書翰
王紹宗為秘書少監仍時宣子于讀書紹宗性澹雅以
儒素見稱當時朝廷之士咸敬慕之
王正雅為太常卿宋申錫獄自内起宰相重臣無敢言
者正雅與京兆尹崔琯上疏請付外考驗其事由是獄
情稍緩申錫止於貶官内外翕然推重之
晉李郁字文緯唐之宗屬也少歴宗寺官天成長興中
累遷為宗正卿性平允所歴無愛憎毁譽
忠節
昔舜作九官周分六職樹棘為位列於明廷象河命秩
尊於庶品蓋卿監之重也所從来舊矣漢氏之後分局
彌盛授方備業既謹於攸司選賢崇德豈間其歴授乃
有内資純亮動彰慷慨遇疾風明勁草之節當横流表
介石之操悉心而匪懈竭力而盡瘁履危機而益勵臨
大難而不奪惟公家之是利務罄乃誠惟王室之是圖
罔私於己以至遷革之會去就之際而能精懇感發孤
風横䳱紀之方策良足稱矣
漢田延年為大司農會昌邑王嗣立滛亂大將軍霍光
憂懼與公卿議廢之莫敢發言延年按劍廷叱羣臣(止於)
(朝廷之中而叱之也若言廷爭矣)即日議決
劉向初名更生前將軍蕭望之諸吏光祿大夫周湛以
為更生宗室忠直擢為散騎宗正給事中與侍中金敞
拾遺左右四人同心輔政
後漢銚期光武建武五年為衛尉在朝廷憂國愛主其
有不得於心必犯顔諫諍期疾病其母問期當封何子
期言受國家恩深嘗慙負如死不知當何以報何宜封
子也帝甚憐之
趙喜為衛尉盡心事上夙夜匪懈
劉般遷宗正在朝廷竭忠盡節勤勤憂國夙夜不忘
来歴安帝延光二年為太僕時皇太子驚病不安避幸
安帝乳母野王君王聖舍太子乳母王男厨監都吉等
以聖舍為新繕條犯土禁不可久御聖及其次女與大
長秋江京及中常侍樊豐王男都吉等互相是非聖永
遠誣譖男吉皆幽囚死家屬徙北景太子思男等數為
歎息京屬懼有後害妄造虚無搆䜛太子及東宫官屬
帝怒詔公卿以下會議廢立耿寳等承旨皆以為太子
當廢歷與太常桓焉廷尉張皓等議曰經說年末滿十
五過惡不在其身且男吉之謀皇太子容有不知宜選
忠良保傳輔以禮義廢置事重此誠聖恩所宜宿留帝
不從是日遂廢太子為濟隂王
趙典桓帝時為太常以諫諍違旨免官就國會帝喪時
禁藩國諸侯不得奔弔典慨然曰身從衣褐之中致位
上列且烏鳥反哺報德況於上耶遂解印綬符策付縣
而馳到京師州郡及大鴻臚并執處其罪而公卿百寮
嘉典之義表請以租自贖詔書許之
楊賜為光祿嘉德殿前有青赤氣詔特進遣中使問賜
祥異禍福吉凶在所賜書對曰案春秋䜟曰天投蜆海
内亂今佞嬖閹尹共專國朝之所致也
种拂為太常李傕郭汜之亂長安城潰百官多避兵去
拂揮劍而出曰為國大臣不能止戈除暴致使凶賊兵
刃向宫去欲何之遂戰而死
耿紀秉曾孫也少有美名辟公府曹操甚敬異之稍遷
少府紀以操將簒漢建安二十二年與太醫令吉丕(丕或)
(作平)丞相司直韋況晃華謀起兵誅操不克夷三族于時
衣冠盛門坐紀罹禍滅者衆矣
魏辛毗為衛尉與胡質徐邈皆憂國忘私不營産業
王修字叔治為奉常其後嚴才反與其徒屬數十人攻
掖門脩聞變召事馬未至便將官屬步至宫門太祖在
銅爵臺望見之曰彼來者必王叔治也相國鍾繇謂脩
舊京城有變九卿各居其府脩曰食其祿焉避其難居
府雖舊非赴難之義
楊阜為少府每朝廷會議阜嘗侃然以天下為己任人
數諫争不聽乃屢乞遜位未許會卒
晉王祥仕魏為太常朝臣為高貴鄉公舉哀祥號哭曰
老臣無状涕淚交流衆有愧色
應詹遷光祿勲以王敦專制自樹故優游風詠無所摽
明及敦作逆明帝問詹計將安出詹厲然慷慨曰陛下
宜奮赫斯之威臣等當得負戈前驅庶憑宗廟之靈有
征無戰如其不然王室必危帝以詹為都督前鋒軍事
虞潭為宗正卿以疾告歸會王含沈充等攻逼京都潭
遂於本縣招合宗人及郡中大姓共起義軍衆以萬數
自假明威將軍乃進赴國難至上虞明帝手詔潭為冠
軍將軍領會稽内史潭即受命義衆雲集時有野鷹飛
集屋梁衆咸懼潭曰起仗義而剛鷙之鳥来集破賊必
矣遣長史孔坦領前鋒過浙江追躡充潭次於西陵為
坦後繼會充已擒罷兵徵拜尚書
孔愉為太常時蘇峻反愉朝服守宗廟
張禕吳郡人少有操行恭帝為瑯邪王以禕為郎中及
帝踐祚劉裕以禕帝之故吏素所親信封藥酒一甖付
禕密令鴆帝禕旣受命而歎曰鴆君而求生何面目視
息世間哉不如死也因自飲之而死
徐廣為秘書監初桓玄之亂恭帝出宫廣陪列悲動左
右及劉裕受禪帝遜位獨哀感涕泗交流謝晦見之謂
曰徐公將無小過也廣收淚而言曰君為宋朝佐命吾
乃晉室遺老憂喜之事固不同時乃更歔欷因辭衰耄
乞歸桑梓
南齊虞悰兼大匠卿坐事免官隆昌元年以白衣領職
欝林廢悰竊歎曰王徐遂縛袴廢天子天下豈有此理
耶延興元年復領右軍明帝立悰稱疾不陪帝使尚書
令王晏賫廢立事示悰以悰舊人引參佐命悰謂晏曰
主上聖明公卿戮力寧假朽老以裨贊惟新乎不敢聞
命朝議欲糾之僕射徐孝嗣曰此亦古之遺直衆議乃
止悰稱疾篤還東上表曰臣旅陋海區身微稽嶺屬此
興運荷竊稠私徒越涯紀終慙報荅衛養乖方抱疾嬰
固寝瘵以来儵踰旬朔頻加醫治曾未瘳損惟此朽頓
理難報復乞解所職盡療餘辰詔賜假百日轉給事中
光祿大夫
梁鄭紹叔為衛尉卿忠於事上外所聞知纖毫無隠每
為高宗言事善則曰臣愚不及此皆聖主之策其不善
則曰臣慮出淺短以為其事當如是殆以此誤朝廷臣
之罪深矣高祖甚親信之
後魏崔浩為著作郎道武季年威嚴頗峻宫省左右多
以微過得罪莫不逃隠避目下之變浩獨恭勤不怠或
終日不歸道武知之輒命賜以御粥其砥直任時不為
窮通改節皆此類也
裴延雋拜太常卿時汾州山胡恃險寇竊正平平陽二
郡尤被其害以雋兼尚書為山西道行臺節度討胡將
軍尋遇疾勅還三鵶羣蠻寇掠不巳車駕欲親征之延
雋乃於病中上疏諫諍
綦雋為太僕卿爾朱世隆等誅齊獻武王赴雒止於邙
山谷上召文武百司下及庶士令之曰爾朱暴虐矯弄
天常孤起義信都罪人斯翦今將翼戴親賢以昌魏歴
誰主社稷允惬天人申令頻煩莫有應者雋乃避席曰
人主之道必須度量深遠明喆仁恕廣陵王遇世艱難
不言淹載以人謀察之雖為爾朱扶戴當今之聖主也
獻武王忻然是之時黃門崔陵作色而前謂雋曰廣陵
王為主不能昭宣魏綱布德天下為君如此何聖之有
若言其聖應待大王時高乾邕魏蘭根等固執陵言及
出帝失德獻武王深思雋言嘗以為恨
唐蘇世長初仕隋為都水少監使於上江都督運遇宇
文化及之亂世長為煬帝發喪慟哭哀感路人
姚元之為司僕卿則天傳位於中宗王公以下皆欣躍
稱慶惟元之嗚咽流涕既而侍中桓彦範中書令張柬
之謂曰今日豈是啼泣時恐公禍從此始元之曰事則
天年久乍此辭違情發於衷忍所不得昨公誅凶逆者
是臣子之常道豈敢言功今辭違舊主悲泣者亦臣子
之終節緣此獲罪實所甘心未幾出元之為亳州刺史
王同皎為光祿卿時武三思專權任勢謀為逆亂同皎
乃招集壮士謀以則天靈駕發引日誅之為冉祖雍所
告遂遇害
嚴郢為太常寺協律郎知東都太廟時安祿山陷東京
郢潛奉九廟神主於私第肅宗至德二年東都收復有
司備法駕迎神主歸於太廟以功遷大理司直
段秀實建中四年為司農卿時德宗幸奉天朱泚盜據
宫闕源休教泚偽迎鑾駕隂濟逆志泚乃遣其將韓旻
領馬步三千人疾趨奉天時蒼黃之中未有武備泚以
秀實嘗為涇原節度備得士心後罷兵權以為蓄憤且
久必肯同惡乃召與謀議秀實初詐從之隂說大將劉
海濱何明禮姚令言判官岐靈岳同謀殺泚以兵迎乘
輿三人者皆秀實夙所奬遇遂皆許諾及韓旻之往秀
實以為宗社之危期於頃刻乃使人走諭靈岳教其竊
令言印不遂乃以司農印倒印符以遣兵還旻至絡驛
得牒軍人亦莫辨其印惶遽而迴秀實海濱等曰旻之
来吾黨無遺類矣我當直摶殺泚不得則死終不能向
此賊稱臣乃與海濱約事急為斷而令明禮應於外明
日泚召秀實議事源休姚令言李忠臣李子平皆在坐
秀實戎服與休並膝語至僭位秀實勃然而起執休腕
奪其象笏奮躍而前唾泚面大罵曰狂賊吾恨不斬汝
萬段我豈逐汝反耶遂擊之泚舉臂自捍纔中其額流
血匐匍而走兇徒愕然初不敢動而海濱等不至秀實
乃曰我不同汝反何不殺我兇黨群至遂遇害焉海濱
明禮靈岳相次被殺
蔣沅建中初為大理卿時德宗幸奉天沅奔赴行在為
賊候騎所拘執欲以偽職誘之因絶食稱病潛竄閭里
間京師平首蒙旌擢散騎常侍
崔縱為大理少卿汴西水陸運使及德宗蒙塵四方握
兵未有至者縱先知之潛告李懷光說令奔命懷光從
之縦乃悉斂軍財與懷光俱往調給甚備懷光軍士久
戰河外及次河中庸遷延安之縦貨幣先渡河謂衆曰
若濟悉以分賜衆利之乃西至奉天加右庶子充使
清儉
古者設九卿以參王公蓋選賢任能以章善明理者也
乃有持堅白之操守儉約之德志惟體國事罔私己祿
賜咸散於戚屬饋遺靡通於中外産業不治車服靡易
泊然自居華皓一致故得年祀寖遠猶錄其遺孤含贈
已加更蒙於褒顯斯則惟月之任無所愧焉
漢周仁為郎中令景帝所賜甚多然終嘗譲不敢受也
諸侯羣臣賂遺終無所受
鄭當時為大司農性廉又不治産仰奉賜給諸公然其
餽遺人不過具器食
朱邑自北海太守入為大司農身列卿位居處儉節祿
賜以共九族鄉黨家亡餘財
後漢趙典入為列卿寢惟布被食用瓦器
周澤字雅都為光祿勲清廉果於從政為太常清潔脩
行
孫湛字子雅為光祿勲以清廉稱與周澤相類京師號
為二雅
袁彭為光祿勲行至清為吏麤袍糲食終於議郎尚書
胡廣等追表其有清潔之美比前朝貢禹第五倫(貢禹元帝)
(御史大夫經明行脩清潔憂國也)求蒙顯贈當時皆嗟歎之
傅賢為廷尉素號廉正自掌法官公卿宴會要請不往
自謂貧無以報答其施
魏鄭渾為將作大匠清素在公妻子不免飢寒及卒以
子崇為郎中
高詡字季回以儒學徵拜大司農在朝以清白方正稱
國淵為太僕居列卿位布衣疏食祿賜散之舊故宗族
以恭儉自守
司馬芝為大司農卒於官家無餘財
辛毗為衛尉清平與徐邈胡質皆憂國忘私不營産業
楊阜為少府卒家無餘財
和洽為太常卿清貧守約至賣田宅以自給明帝聞之
加賜穀帛
晉鄭默為廷尉時鬲令袁毅坐交通貨賂大興刑獄在
朝多見引逮惟默兄弟以潔愼不染其流
吳隠之守廷尉秘書監遷右衛將軍雖居清顯祿賜皆
班親族冬月無被嘗澣衣乃披絮勤苦同於貧庶
王嶠為秘書監領本州大中正出為廬陵太守成帝以
嶠家貧無以上道賜布百疋錢十萬
宋甄裔位少府卿以清聞
顔延之為光祿勲居身儉約不營財利布衣蔬食獨酌
郊野當其為適傍若無人
虞玩之為少府齊太祖鎮東府朝野致敬玩之獨躡履
造席太祖取履視之曰卿此履已幾載玩之曰著此履
已三十年貧士竟不辦易太祖善之
南齊虞愿初在宋為北平太守以母老解職褚淵嘗詣
愿不在見其眠床上積塵埃有書數卷耳淵歎曰虞君
之清一至於此令人掃地拂牀而去
梁裴子野為鴻臚卿尋領步兵校尉子野在禁省十餘
年静默自守未嘗有所請謁外家及中表貧乏所得俸
悉分給之無宅借官地二畆起茅屋數間妻子常苦飢
寒唯以教誨為本子姓衹畏若奉嚴君
顧協少清介有志操初為廷尉正冬服單薄寺卿蔡發
度謂人曰我願解身上襦與顧郎顧郎難衣食者竟不
敢以遺之
後魏竇瑗為大宗正卿官雖通顯貧窘如初清尚之操
為時所重
韓子熙為國子祭酒儉素安貧常好退静
北齊張耀為秘書監每得祿賜散之宗族性節儉率素
車服飲食取給而已
袁聿脩為太常少卿巡省河南諸州兖州刺史邢劭與
聿脩故舊嘗於省中呼聿脩為清郎至是遣送白紬為
信聿脩不受劭亦忻然與書曰弟昔為清郎今至清卿
矣
後周柳虬為秘書監加車騎大將軍儀同三司虬脱略
人間不拘小節敝衣蔬食未嘗改操人或譏之虬曰衣
不過適體食不過充饑孜孜營求徒勞思慮耳
唐李襲譽為大府卿居家以儉約自處凡獲祿俸必散
之宗親其餘資但寫書而已
冊府元龜卷六百二十二
