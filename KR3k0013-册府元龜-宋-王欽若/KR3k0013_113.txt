册府元龜卷一百十三宋王欽若等撰
帝王部
廵幸第二
後周明帝以閔帝元年九月即位(時未建年紀)
二年六月辛未辛昆明池九月丁未幸同州過故宅賦
詩曰玉燭調秋氣金輿歴舊宫還如過白水更似入新
豐霜潭漬晚菊寒井落疎桐舉杯延故老令聞歌大風
十月辛酉還宫
武帝保定三年七月戊辰行幸原州丁丑幸津門問百
年賜錢帛又賜高年板職有差九月甲子自原州登隴
山丙戌幸同州十二月辛卯至自同州
四年十月丁卯幸沙苑勞師(時遣師伐齊)癸酉還宫
五年二月壬申行幸岐州七月庚寅行幸秦州八月丙
子至自秦州
天和元年十一月丙戌行幸武功等新城十二月庚申
還宫
三年二月丁卯幸武功丁亥還宫五月庚申行幸醴泉
宫七月戊午至自醴泉宫十一月甲辰行幸岐陽十二
月丁丑至自岐陽
四年五月戊戌行幸醴泉宫七月辛亥至自醴泉宫
五年四月甲寅行幸醴泉宫七月乙卯至自醴泉宫
六年十一月丁巳行幸散關十二月己丑還宫
建德元年十一月庚戌行幸羌橋集京城以東諸軍都
督以上頒賜有差乙卯還宫十二月壬申行幸斜谷集
京城以西諸軍都督已上頒賜有差丙戌還宫
三年二月乙卯行幸雲陽宫三月辛酉至自雲陽宫七
月庚申行幸雲陽宫戊子至自雲陽宫八月丙申行幸
雲陽宫九月庚申幸同州十月甲寅行幸蒲州丙辰行
幸同州十一月己巳大閱于城東甲戌至自同州
四年正月癸酉行幸同州三月丙寅至自同州七月丙
辰行幸雲陽宫丁卯至自雲陽宫十月甲午行幸同州
十二月庚午至自同州
五年正月癸未行幸同州辛卯行幸河東涑川甲午還
同州三月壬寅至自同州四月乙卯行幸同州五月壬
辰至自同州六月丁巳行幸雲陽宫八月乙卯至自雲
陽宫
六年五月癸巳行幸雲陽宫六月丁未至自雲陽宫甲
子帝東廵七月丙戌行幸雒州十月戊申行幸鄴宫十
二月庚申行幸并州宫
宣政元年正月壬午行幸鄴宫辛卯行幸懷州置宫二
月丁巳帝至自東廵
宣帝宣政元年六月即位八月壬申行幸同州十月癸
酉至自同州
大象元年正月甲辰東廵狩戊午行幸雒陽二月乙亥
行幸鄴辛巳詔傳位於太子自稱大元皇帝三月庚申
至自東廵大陳軍伍帝親擐甲胄入自青門皇帝衍備
法駕從入百官迎于青門外其時驟雨儀衛失容(自此以後)
(宣帝行幸)八月庚申行幸同州壬申還宫十一月乙未行幸
同州壬寅還宫十二月乙丑行幸雒陽帝親御驛馬日
行三百里四皇后及文武侍衛數百人並驛以從仍令
四后方駕齊驅或有先後便加譴責人馬頓仆相屬
二年二月辛卯行幸同州增候正前驅式道為三百六
十重自應門至於赤岸澤數十里間幡旗相蔽鼓樂俱
作又令武賁持鈒馬上稱警蹕以至同州
隋文帝開皇元年十月壬辰行幸岐州十二月庚子至
自岐州
二年正月癸丑幸上柱國王誼第庚申幸安成長公主
第二月辛卯幸趙國公獨孤陀第
三年六月乙未幸安成長公主第九月壬子幸城東觀
稼
四年二月庚戌幸隴州九月甲子幸襄國公主第乙丑
幸㶚水觀漕渠賜督役者帛各有差甲戌以關内饑幸
雒陽
五年四月戊申至自雒陽八月己酉幸栗園九月丁巳
至自栗園
七年二月壬申幸醴泉宫四月己酉幸晉王第十月庚
申行幸同州以先帝所居降囚徒癸亥幸蒲州丙寅宴
父老上極歡曰此間人物衣服鮮麗容止閑雅良繇仕
宦之鄉陶染成俗也十一月甲午幸馮翊親祠故社父
老對詔失旨帝大怒免其縣官而去戊戌至自馮翊
八年十一月乙亥行幸定城陳師誓衆(時遣師伐陳)丙子幸
河東十二月庚子至自河東
九年四月己亥幸驪山勞旋師也
十年二月庚申幸并州四月辛酉至自并州十一月辛
卯幸國學頒賜各有差
十一年八月壬申幸栗園乙亥至自栗園
十二年七月壬戌幸昆明池其日還宫八月乙亥幸龍
首池
十三年正月壬戌行幸岐州二月丁亥至自岐州七月
丁巳幸昆明池
十四年十二月乙未東廵狩
十五年正月壬戌次齊州親問疾苦三月己未至自東
廵狩丁亥幸仁夀宫九月至自仁夀宫十一月辛酉幸
温湯乙丑至自温湯
十六年十月己丑幸長春宫十一月壬子至自長春宫
十七年二月庚寅幸仁夀宫九月甲申至自仁夀宫
十八年二月甲辰幸仁夀宫九月辛卯至自仁夀宫十
二月自京師至仁夀宫置行宫十有二所
十九年二月甲寅幸仁夀宫
二十年九月丁未至自仁夀宫
仁夀二年三月己亥幸仁夀宫九月丙戌至自仁夀宫
四年正月甲子幸仁夀宫
煬帝以仁夀四年即位十一月乙未幸雒陽
大業元年八月壬寅帝御龍舟幸江都以左武侯大將
軍郭衍為前軍李景為後軍文武官五品已上給樓船
九品以上給黃篾舟舳艫相接二百餘里
二年三月庚午發江都四月庚戌帝自伊闕陳法駕備
千乘萬騎入于東京
三年三月辛亥自東京還京師四月庚辰詔曰古者帝
王觀風問俗皆所以憂勤兆庶安集遐荒自蕃夷内附
未遑親撫山東經亂湏加存恤今欲安輯河北廵省趙
魏所司依式丙申車駕北廵狩戊戌勅百司不得踐暴
禾稼其有湏開為路者有司計地所收即以近倉酬賜
務從優厚己亥次赤岸澤戊午發河北十餘郡丁男鑿
太行山逹于弁州以通馳道六月戊子次榆林郡甲辰
帝御北樓觀漁于河以宴百僚八月壬午車駕發榆林
啓民可汗飾廬清道以候乘輿帝幸其帳啓民奉觴上
夀宴賜極厚皇后亦幸義成公主帳癸巳入樓煩關壬
寅次太原營晉陽宫九月乙未次濟源幸御史大夫張
衡宅宴享極歡己巳至于東都
四年三月己亥幸大原因出塞廵長城八月辛酉親祀
恒岳河北道牧守畢集大赦天下凡經縣免一年租調
五年正月帝自東都還京師二月戊戌次閿鄕詔祭古
帝王陵及開皇功臣墓戊申至京師三月己巳西廵河
右乙亥幸扶風舊宅四月癸亥出臨關渡黃河至西平
陳兵講武五月庚辰入長寧谷度星嶺甲申宴羣臣於
金山之上丙戌梁浩亹(上音閣下音門水名)御馬渡而橋壊斬朝
散大夫黃亘及督役者九人六月癸卯經大斗拔谷山路
隘險魚貫而出風霰晦冥與從官相失士卒凍死者大
半丙午次張掖丙辰御觀風行殿盛陳文物奏九部樂
設魚龍曼延宴高昌王吐屯設於殿上以寵異之蠻夷
陪列者三十餘國九月入長安十一月丙子幸東都
六年三月癸亥幸江都宫
七年二月己未升釣臺臨楊子津大宴百寮乙亥自江
都御龍舟入通濟渠遂幸涿郡詔征高麗四月庚午至
涿郡之臨朔宫
八年正月辛巳大軍集于涿郡三月辛巳御師戊子臨
戎于遼水甲午渡遼(自此以後事迹具帝王親征門)七月軍敗班師九
月庚寅至東都
九年三月戊寅幸遼東以越王侗民部尚書樊子盖留
守東都四月庚午車駕度遼六月庚午以楊玄感反于
黎陽遂班師閏九月己巳幸博陵庚午謂侍臣曰朕昔
從先朝周旋于此年甫八歲日月不居倏經三紀追惟
平昔不可復希言未卒流涕嗚咽侍衛者皆泣下霑襟
十年二月詔親征高麗三月壬子行幸涿郡癸亥次臨
渝宫甲午次北平七月癸丑次懷遠鎮甲子高麗遣使
降帝大悅八月己巳班師十月丁卯至東都己丑還京
師十二月壬申如東都戊子入東都
十一年三月幸太原避暑汾陽宫八月乙卯廵北塞戊
辰突厥始畢可汗率騎數十萬謀襲乘輿義成公主遣
使告變壬申馳幸鴈門癸酉突厥圍城官軍頻戰不利
帝大懼欲潰圍而出民部尚書樊子盖固諫乃止九月
甲辰突厥解圍而去十月壬戌至于東都
十二年七月甲子幸江都宫以越王侗光禄大夫叚逹
太府卿元文都檢校民部尚書韋津右武衛將軍皇甫
無逸右司郎盧楚等總留後事奉信郎崔民象以盜賊
充斥於建國門上表諫不宜廵幸帝大怒先解其頥乃
斬之己巳車駕次淝奉信郎王愛仁諫帝請還西京又
斬之而行
唐高祖武德元年十二月乙酉幸周氏陂過故庄置酒
高會極歡而罷丁亥至自周氏陂
二年十月乙卯以秦王世民東伐王世充車駕幸華隂
送出師也
三年正月癸巳至自華隂二月庚子幸華隂四月壬寅
至自華隂六月癸丑幸昆明池
四年正月乙酉幸山堰即日還宫閏十月乙卯幸稷州
己未次于武功舊庄庚申召父老故吏男女數百人置
酒高會賜帛有差辛未幸周氏陂壬申還京師
六年二月庚戌幸温湯甲寅至自温湯三月乙未幸昆
明池宴從官極歡而罷四月乙未幸故宅改名通義宫
祭元皇帝于舊寢以貞皇后配享高祖哽咽悲不自勝
侍衛莫不歔欷於是置酒高會賜從臣帛有差十月乙
未幸華隂十一月迎勞秦王於忘武頓十二月甲寅至
自華隂
七年正月庚子幸月陂六月辛丑幸仁智宫戊申幸秦
王第七月甲午至自仁智宫壬子幸東宫宴從官下至
胥徒頒賜有差甲寅幸齊王元吉第十月丁卯幸慶善
宫癸酉幸終南丙子幸樓觀謁老子廟十二月丁卯幸
躍龍宫庚午至自慶善宫
八年正月甲寅幸秦王第謂羣臣曰朕以秦王有大功
於宫中立第以異之焉甲子幸月陂六月庚子幸太和
宫七月丙子至自太和宫十月辛巳幸周氏陂壬午幸
躍龍宫十一月辛卯幸宜州十二月辛酉至自宜州
九年正月己未幸月陂三月丙午幸周氏陂乙夘至自
周氏陂
太宗貞觀四年二月己亥幸温湯丙午至自温湯九月
乙卯幸隴州十一月甲子至自隴州
五年十二月壬寅幸温湯戊申至自温湯
六年三月戊辰幸九成宫發使存問高年鰥寡十月
乙卯至自九成宫
七年五月癸未幸九成宫十月庚申至自九成宫十一
月甲寅幸芙蓉園
八年三月庚辰幸九成宫十月甲子至自九成宫
十一年二月甲子幸雒陽宫三月戊子引五品以上射
於儀鸞殿庚子宴三品以上於西苑帝御龍舟沈於積
翠池六月丁巳幸明德宫十一月辛卯幸懷州丙午還
雒陽
十二年二月癸亥自雒陽幸河北縣觀砥柱因勒銘于
其上以陳盛德庚午幸蒲州甲戌幸長春宫閏二月丁
未至自雒陽宫
十三年四月幸九成宫十一月甲申至自九成宫
十四年二月壬午幸温湯辛卯至自温湯
十五年正月辛巳如雒陽次温湯衛士崔卿刁文懿憚
於行役冀鑾輿驚擾而停遂夜射行宫矢及寢院者五
皆以大逆論己丑詔從行士卒家貧親老者並放還二
月癸丑宴從官及山東宗姓雒陽年高於貞觀殿三月
戊辰如襄城宫庚午發襄成宫分賜百姓十月壬辰幸
嵩陽辛丑還宫十一月壬申還京十二月戊子至自雒
陽
十六年十一月丙辰西狩於武功甲子幸慶善宫庚午
還宫十二月癸卯行幸温湯乙巳還宫
十七年十月壬戌幸芙蓉園十二月庚申幸温湯庚午
還宫
十八年正月乙未幸鍾官城庚子幸鄠縣壬寅幸温湯
二月己酉幸靈口村落偪側問其受田丁三十畆遂夜
分而寢憂其不給詔雍州錄尤少田者並給復移之於
寬鄕乙卯還宫四月辛亥幸九成宫壬子次太平宫八
月甲子至自九成宫十月甲寅幸雒陽宫十一月壬申
至雒陽宫戊寅親錄囚徒多所降免庚辰遣使齎璽書
詣鄭汝懷澤四州廵問高年宴賜各有差壬午宴父老
一百九十人於儀鑾殿班賜有差是月征遼之兵大聚
於幽州帝將親征
十九年二月庚戌發雒陽宫辛亥次河陽女子吕年百
七十歲太宗幸其宅存問之癸丑次綏德太宗將飛騎
歷北山行遇猛虎引弓射之應弦而殪戊午次汲縣女
子翟張並年百歲太宗幸其宅存問之壬戌次安陽癸
亥次於鄴三月壬申次平棘幸張道鴻之廬賜以衣服
禮高年也道鴻餌金膏時一百四十六歲丁丑幸定州
壬辰發定州四月丁未發幽州丁巳次北平登臨海戍
降望大壑五月庚午次遼澤壬申渡澤丁丑渡遼六月
丁未發遼東丙辰次安市城九月癸未太宗以季秋草
枯遼寒冽即命班師(自發幽州後督職納降事迹並見帝王親征門)十月丙申
次蒲溝丙午次營州丙辰次圍山戊午次漢武臺十一
月辛未次幽州庚辰次易州丙戌幸定州壬辰發定州
戊戌幸并州
二十年二月乙未幸并州三月己巳至自遼東八月己
巳幸靈州壬申幸漢故甘泉宫庚辰至涇州丙戌踰隴
山闕次西瓦亭十一月丙戌至自靈州
二十一年五月戊子幸翠微宫七月庚戌還宫
二十二年正月戊戌幸温湯癸卯御製温湯碑以示羣
臣戊申還宫二月乙亥行幸玉華宫三月丙戌至玉華
宫
高宗永徽四年十月庚子幸温湯乙巳至自温湯
五年二月戊午幸萬年宫乙丑次鳳泉幸温湯己巳至
萬年宫辛未詔曰朕躬膺寳命嗣奉瑶圖居萬乘之尊
當四海之貴遐觀往烈詳求前古每希蹤於哲后嘗勞
心于庶物兢懼弗寧憂勤若厲屬天下無事區宇有截
仰高風於汾射暫清暑於林泉朕昔在震宫侍遊茲壤
山川如舊歲月不追今旣俗阜年和華夷胥悅緬懷徽
範情兼感慰宜遵省方之義且順陽和之序曲申惠澤
式彰寬宥行幸所經諸縣及岐州囚徒行人犯罪者流
降徒徒以下並免之
顯慶二年閏正月壬寅發京師二月辛酉入雒陽宫五
月丙申幸明德宫以避暑七月丁亥還雒陽宫十月戊
戌幸許州十二月乙卯還雒陽宫
三年二月丁巳發東都還京師甲戌至自東都
四年閏十月戊寅發京師幸東都戊戌至自東都
五年正月甲子發東都幸并州詔所經州縣供頓務從
儉約己巳至澤州之長平頓二月辛巳至并州三月甲
寅幸童子寺賦詩而還四月戊寅發并州癸巳至東都
五月壬戌幸合璧宫六月甲午還東都十一月甲寅發
東都幸許州十二月己卯至東都
龍朔元年三月壬戌幸合璧宫七月癸卯還東都九月
甲辰幸河南縣婦人張氏第張年一百三歲嘉其老也
又幸李勣第歎其服用儉素恩賜極厚是日又幸天宫
寺高祖龍潛第也又至許園師第癸酉還宫
二年三月甲午發東都還京師乙巳幸河北辛亥幸蒲
州夏四月庚申朔至京師十月丁酉駕幸温湯皇太子
監國丁未至自温湯
麟德元年二月戊子發京師幸福陽宫癸卯至萬年宫
八月丙子至自萬年宫便幸舊宅停七日壬午還蓬萊
宫
二年二月壬午自京師幸東都閏三月壬申朔至自東
都十月丁卯發東都赴東岳十一月己卯至滎陽丁亥
至衛南幸司空李勣舊居之宅戊子至濮陽十二月至
齊州停十日丙辰發靈巖頓至于泰岳之下
乾封元年正月戊辰朔有事於泰山(事具帝王封禪門)丙戌發
自泰山甲午次曲阜縣二月己未次亳州謁老君廟三月丁
丑至東都甲申發東都還京師幸合璧宫四月甲辰還
京師
總章元年三月戊寅幸九成宫八月癸酉至自九成宫
二年四月乙酉朔幸九成宫九月己亥發自九成宫還
京師十月丁巳至自九成宫
咸亨元年四月庚午幸九成宫八月丁巳還京師九月
丁丑以京師久旱詔來年正月幸東都在路供頓所湏
並令司稼自供不得令州縣差科所經道路修理開拓
水可涉渡不煩造橋築宫又擬置御營之驛並不敢擅
加修補在路不得妄有進獻
二年正月甲子至東都十一月庚戌發東都幸許汝等
州十二月丙戌還東都
三年四月戊寅幸合璧宫十月壬戌發東都還京師十
一月甲辰至京師
四年四月丙子發京師幸九成宫十月庚子發九成宫
乙巳至京師
上元元年十月丙午朔發京師幸東都戊申至東都
三年二月丁亥發東都幸汝州之温湯三月甲辰發温
湯還東都閏月庚寅發東都還京師四月幸九成宫十
月還京師
儀鳳二年正月庚辰幸司竹園即日還宫
三年五月壬戌發京師幸九成宫丙戌至自九成宫是
日山中霖雨大寒行從兵士有凍死者各賜絹三疋給
棺槥官為埋殯又九月丁巳車駕發九成宫辛酉至京
師十月詔曰咸京天府地隘人繁百役所歸五方胥萃
雖獲登秋之積猶虧洊歲之資眷言于此思蠲徭賦夫
以交風奥壤測景神州軄貢所均水陸輻輳今兹豊熟
特倍常時事貴從宜寔惟權道即以來年正月幸東都
關内百姓宜免一年庸調及租并地子稅草其當道諸
縣特免二年劍南隴右諸軍每供進物一二年且停
調露元年正月己酉幸東都
永隆元年二月癸丑發東都幸汝州之温湯丁巳至少
室山戊午帝親謁少姨廟又幸嶽山東閒居寺及隱士
田遊巖所居己未幸嵩陽觀及啓毋廟並命樹碑又幸
道士潘師正所居之谷甲子發温湯乙丑至東都四月
乙丑幸紫桂宫八月乙巳發紫桂宫丁未至東都十月
己酉發東都還京師
永淳元年四月丙寅發京師幸東都皇太子於京師監
國劉仁範裴炎薛元超等並留輔皇太子以關中糓貴
遽出詔東幸扈從兵馬特令減數其百官欲將家口往
東都者官為出船任於渭漕東下時士庶皆怱遽出關
在路有餓死者戊寅至澠池之紫桂宫乙酉至東都
二年正月甲午朔發東都庚子至奉天宫四月己巳還
東都五月庚寅幸芳桂宫至合璧宫屬大雨却還東都
九月癸亥幸奉天宫十一月丁未自奉天宫至東都文
武百官見於天津橋南路左
中宗神龍元年八月丁丑御雒城南門以觀鬭象十月
癸亥幸龍門香山寺乙丑幸新安畋遊而還十一月己
丑御雒城門樓觀潑胡王戲
景隆二年二月辛未幸左金吾大將軍陸頌宅九月丁
卯幸慈恩寺十二月甲寅幸漢故未央宫舊基引從臣
賜宴有羣鹿經於御前羽林騎士獲之以獻帝皆命放
之
三年正月癸酉幸薦福寺乙亥宴侍臣及近親於梨園
亭十二月甲子幸新豐之温湯庚子幸兵部韋嗣立莊
舍宴賜甚厚特封谷為幽栖谷是月幸驪山乙巳至自
温湯
四年正月己卯幸始平縣送金城公主出降吐蕃二月
癸未至自金城縣三月甲寅幸臨渭亭祓禊是日還宫
玄宗先天元年十一月睿宗命帝廵邊誥曰先王省方
所以觀風設教聖人順動所以刑清甿服故恊時同律
虞典之常道喬嶽翕河周詩之盛德自王風不競茲禮
遂亡兩漢本朝有時于邁三國以降日不暇給我皇家
開元首出十代重光寰宇大寧車書無外文祖神宗之
德洽于人心考祥展義之規昭於國典朕祗若丕構寅
奉慶靈夙懷箕潁之心耿遂汾陽之志皇帝天錫英武
神與聰明純孝極於安親大功深於濟代自陟元后實
總朕師時政益明彛倫攸敘而邊甿遐阻藩服悠曠式
慰來蘇之懷寔允卜征之意加以頃年邊將授任或乖
師旅以虧軍威不振今盛德在水玄冥御辰天道成於
積隂王制崇於大閱皇帝宜順時廵狩親幸邊陲掌圖
修考事之儀典樂具陳詩之禮西泊河塞東踰燕朔望
秩名山肆覲羣后休農問老誓師訓卒其有牧州典郡
功施於人杖節擁旄隱若敵國者當崇進律之賞加以
分麾之命若郡政不舉軍令莫修聚歛苛細侵削戰士
者宜明茲典憲肅以天誅然後七萃騰裝三軍按節合
符釜山之典覽軒帝之餘風勒騎單于之臺踐漢皇之
故事使隂山罷祲大漠無塵其供帳所資儲擬之費皆
令有司支備不得煩人甲午帝以北廵之故慎選良將
乃以幽州防禦使幽州都督宋璟為左軍大總管和戎
等軍大使并州長史薛訥為中軍大總管朔方大總管
兵部尚書郭元振為右軍大總管既而竟不行
二年八月癸卯制曰咸雒京師建都惟舊乃眷時邁卜
御斯在朕承天纂歷恭已臨人鼎爼雖甘念疲甿之不
足宫室信美惕浮戶之未安事内攢於千慮心外周於
萬物則知帝業初起崤函乃金湯之地天下大定河雒
為會同之府周公測景寔曰土中總六氣之所交均萬
方之來貢引魚鹽於淮海通稅紵於吴越瞻彼雒汭長
無阻饑自中宗入關於今八載省方之典久而莫修遂
使水漕陸輓方春不息勞人奪農卒歲何望關東嗟怨
朕實聞焉思欲寧人而休轉運館榖而就敖庾如以暑
雨作害災拂秦川歲星有福祥歸豫野朕情深救弊身
豈懷安博考靈心審聽輿語上奉天以為孝下利人以
為忠順時而動從衆之願宜以今年十一月行幸東都
凡厥有司各恭乃事至於行從兵馬供頓貯積務在樽
節勿使煩勞考使選人咸令都集東都宫殿湏理量加
補葺不得煩人朕本為人而行非擬勞人自奉所過州
縣無費黎元亦不得輙有差科旁求進獻宣布遐邇知
朕意焉十月己亥幸新豐之温湯乙巳至自温湯
開元二年九月戊申幸新豐之温湯十一月甲辰勑曰
惟此新豐是出古之順豫義兼廵省頃者觀風數臨兹
地以冤滯詢于故老閭里歡康田疇墾闢况冬降積雪
春期有年夏諺王遊果符時邁雖千乘萬騎咸給於主
司而累月再來頗勤於除掃宜下復蠲之令慰其望幸
之心新豐縣百姓免一年雜差科縣官及温泉監官經
兩度祗承者與一中上考
三年十月癸亥幸郿縣之鳳泉湯甲戌制曰詩人賦田
以備蒐狩之義王者順時式展畋遊之禮頃者築場神
甸清道子來經上林之苑囿指扶風之藪澤雖獵將提
鼔虞人植旗仍憫沍寒之節不行肅殺之命豈惟虞舜
之典咸秩山川所冀周文之風及於鳥獸繇是罷還士
卒非重盤遊養彼吏人致有煩擾所謂行者幸也后來
其蘇宜申恩惠用符古者所經州縣供承頓官百姓并
告營幕橋道等事宜令所司勘會奏聞其緣御路及頓
場麥苖有損者亦令具實奏聞十一月乙卯至鳳泉湯
是月詔曰陳詩展義問俗觀風乃王者之所務也頃屬
農事皆隙歲功有成近歴酆鎬左連岐雍見江山秀麗
溝塍綺錯長楊鄠杜之間竹林果園之富相望於道家
給人足謂之時邁頗慰予懷思所以問耆老恤淹滯舉
逸人旌賢士庶恊廵遊之典以符行在之恩駕所過之
縣見禁囚徒以下咸宜放免流以上罪具犯狀奏聽進
止古者親問高年存養孤老其年九十以上并篤疾各賜
物四段綿布各一屯
四年二月甲辰幸温泉湯丁卯至自温泉湯十二月乙
卯幸新豐之温湯乙丑至自温湯是月帝將幸東都以
京兆尹蕭璿充置頓戶部侍郎崔皎為副太常少卿崔
子璟充橋道使自華州東北趨同州於渭水造一浮橋
五年正月辛亥幸東都庚申勅曰行幸所經州宜令紫
微令黃門平章事蘇頲訪察刺史上佐政術定作三等
奏聞二月甲戌至東都
六年七月辛酉詔曰觀俗省方所以愛人治國崇尊廟
貌所以事神享親欽若昔典此惟大義朕祗膺鴻業積
稔咸泰去歲欲幸雒京已發成命旋屬重營太廟因將
中止未即展軨效駕信弗可違終肆覲於東方當載馳
於西土流晷不駐通喪永畢象居始成如在增慕朕之
前志日夜匪遑故可以詩陳肅雍禮極禋祀况神明之
隩時惟雍州稼穡有年莫若關輔王假用吉后來其蘇
實獲我心俾從人欲可以今年十月取北路幸長安所
司准式務在節省無得勞費甲寅復詔曰兩京來去乃
是尋常緣頓所湏皆用官物至於百姓縱暫祗承處置
有條不合辛苦其中侵擾莫非横干或漁獵畜養以將
進獻驅使役徒以徇聲名實由綱紀未樹教令不行去年
從京向都嘗亦處分蒲州刺史程行諶同州刺史李朝
隱陜州姜師度至其州界咸有進奉惜其能善政故乃
屈法收情憶至於今豈能無怪中冬西幸不可踵前其
有輙進送及餉遺從官并别有煩擾者必科以法御史
明加糾察隨事奏聞九月辛卯以將作大匠韋溱為東
都留守十月甲寅還京十一月辛未至自東都
七年十月辛卯幸新豐之温湯癸卯至自温湯
八年十月辛巳幸長春宫壬午畋於華州之下邽庚寅
遂幸温泉十一月乙丑至自長春宫
九年正月丙寅幸新豐之温湯乙亥至自温湯九月甲
戌詔曰王者觀俗以賦政考祥以省方必將恊于人和
而奉若天命朕祗承鴻業用康黎庶思振德以惠物豈
勞人以尊已頃年關輔之地轉輸實煩重以河塞之役
兵戎屢動千金有費九載未儲懷此勞軫以增旰昃且
夫苟利於物可隨方而變通將適於人故因時以廵幸
卜雒萬方之隩維嵩五嶽之中風雨之所交舟車之所
會流通江汴之漕控引河淇之運利俗阜財於是乎在
今欲省其費務以實關中即彼敖庾少留河邑乘歲陽
之吉展遊順之儀豈惟龜筮不違故亦詢謀是恊修五
禮問百年車輿動而不勞玉帛會而胥悦所謂先天以
弘道因人以為利也宜以明年正月十五日幸東都十
二月乙酉幸新豐之温湯壬辰至自温湯
十年正月丁巳幸東都二月戊寅至東都八月壬子制
曰朕頃自鎬京省方於雒本以息轉輸之費即河瀍之
殷今屬宗廟改修禮崇昭事永言配享必在躬親又眷
彼晉陽是稱重鎮將陳詩以問俗式安邊而訓武雖來
往祗供頗有煩役而國之大事不可云勞宜以明年正
月三日發雒幸并州取便路還京應湏支計所留准式
緣頓祗承一事已上並用當處官物不許科歛百姓其
逓運及從兵馬官寮等務從減省所在公私并不得輙
有進獻違者所由州縣官及進獻人各量事貶罰布告
遐邇咸使聞知
十一年正月己巳發東都北廵狩庚辰幸潞州二月辛
未歸京師十月丁酉幸新豐之温湯置温泉宫甲寅至
温泉宫十二月甲午幸鳳泉湯詔有司萬事自備不得
干擾百姓戊申至自鳳泉湯
十二年十一月庚午幸東都戊寅至東都
十三年二月戊午幸龍門即日還宫十月辛酉帝發東
都廵狩十一月丙戌至泰山之下去山趾五里己丑日
南至帝與宰臣及外壇行事之官登于嶽上齊宫之所
庚寅祀昊天上帝于山上辛卯祀皇地祗于社首之泰
拆壇(事見帝王封禪門)丙申幸孔子宅親設奠祭十二月己巳
至東都
十四年十月庚申幸汝州之温湯辛酉至温湯之行宫
時屬雨雪帝親賦喜雪詩以示羣臣己巳至自汝州之
温湯十一月丁巳幸寧王憲宅與諸王宴探韻賦詩即
日還宫十二月己丑幸夀安安定方秀州時狩故也
十五年六月乙巳西京父老詣闕上表請幸帝手詔許
之甲寅制曰朕粤自鎬酆省方瀍雒屬九服寧晏四時
順成殊徵龐殷景福紛委遂荷靈睠登于介丘先天成
功允答休祜盖敬天知命不敢以寧也我來于東歲亦
數稔而西土耆老傒予多怨況關輔之地頃則有年宜
叶卜征之祥式展時廵之義可以今年閏九月十日取
北路幸長安所司准式緣頓支供一事已上並用當處
官物不湏科斂百姓其逓運及行從官寮等物從減省
所在公私不得輙有進獻宣布遐邇知朕意焉七月戊
戌幸寧王之第是日憲誕辰也八月己巳制曰朕君臨
區宇子育黎元每懷勤恤不欲勞煩而鎬京之地陵寢
所在自展義河雒已歴歲年所以式遵卜征有事時邁
抑惟常典寧敢憚勞將欲西廵元取北路今同州有暴
水浸于邑居載懷憂惕無忘鑒寐且從南路幸長安所
司准式閏九月庚申發東都幸京師十月己卯至京師
十一月丙寅幸寧王憲之第
十六年十月己卯幸温泉宫乙丑至自温泉宫十二月
戊申幸寧王第留宿丁卯幸温泉宫
十七年十二月辛酉幸温泉宫壬申至自温泉宫
十八年四月乙巳幸温泉宫丁未至自温泉宫壬戌幸
寧親公主第七月庚辰幸寧王憲第八月辛亥幸永穆
公主宅十月庚寅幸岐州之鳳泉湯癸卯至自鳳泉湯
十一月丁卯幸新豐温泉湯
十九年六月丁卯制曰三秦九雒咸曰帝京五載一廵
時惟邦典上腴多饒衍之美仍勞於轉輸中壤均舟車
之凑頗聞於殷積朕所以相時度宜期于利物者也況
河汴頻稔江淮屢登二周馳望幸之誠三川勤傒予之
請然猶未便順動且念人勞期以來年方議時邁而頃
京輔近甸膏澤未均陜雒之交稼穡亦盛固不可俟於
今日庶用協乎光天豈肆心於宴安期順人而從幸兩
京供帳宿有儲擬十月滌場是因暇隙信可備法駕整
勾陳清蹕崤潼觀風河雒宜以今年十月四日幸東都
所司准式十月丙中幸東都勑供頓州縣百姓所緣料
及充木匠雜祗供人等宜放今年地租自餘戶等免今
年地税半應定供頓縣官各與一中上考庚辰至東都
二十年七月甲辰制曰昔之握皇綱執大象者或省方
以肆觀或廵狩以觀風故軒轅至崆峒之野夏禹列塗
山之會雖往古遺事先王高迹觀其出豫稍涉遐遠朕
自臨馭天下底綏人極法駕罕順動之儀蒼生多傒來
之歎每欲時邁因而布和憚于人勞必也中止惟彼堯
俗古風猶遽方於譙郡王業是同西漢高皇永懷于沛
邑東京數帝每幸於舂陵豈不遠思喬木無忘敬梓況
境乃近壤城惟列都既行幸是嘗亦情禮兼遂又嵩郡
天險方位土中而陵寢地遥攀望增感且布政而行化
實展懷於志思宜取今年十月十二日幸北都便還西
京所司准式十月壬午駕發東都北廵辛丑至北都庚
申祀后土於脽上十二月辛未至京師
二十一年正月丁巳幸温泉宫丁亥還京十月庚戌幸
温泉宫己未還京
二十二年正月己巳幸東都己丑至東都
二十三年十月詔曰朕所時邁皆徇物情屬關輔無年
遽爾東顧幸非為己將以息人今百榖既登庶事皆省
而五陵所奉誠在京師安可更留周南有闕時薦宜以
來年正月七日取南路幸西京所司准式緣行幸所湏
務從節減所司明為條例勿使勞煩
二十四年正月勅以前議西幸屬歲不登關輔之間且
欲無擾今稼漸熟漕運復多而陵寢久違蒸嘗永感農
隙順動得非其時前取今年十月幸西京者以其月三
日發東都取南路應緣頓所要務從節減所司明為條
例勿有煩勞十月戊申發東都幸京師甲子至陜州丁
亥至京
二十五年十一月壬申幸温泉宫乙酉至自温泉宫十
二月戊午幸寧王宅
二十六年五月庚寅幸咸宜公主宅十月戊寅幸温泉
宫庚辰至自温泉宫
二十七年十月甲戌幸温泉宫十一月辛丑至自温泉
宫
二十八年正月癸巳幸温泉宫庚子至自温泉宫十月
甲子幸温泉宫辛巳至自温泉宫
二十九年正月癸亥幸温泉宫庚子至自温泉宫十月
丙申幸温泉宫十一月辛酉至自温泉宫
册府元龜卷一百十三
