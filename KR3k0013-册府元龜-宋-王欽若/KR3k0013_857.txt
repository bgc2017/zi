册府元龜卷一百五十七宋王欽若等撰
總錄部
知音第二
宋宗炳字少文南陽人妙善琹書謂人曰撫琴動操欲
令衆山皆響古有金石弄為諸桓所重桓氏亡其聲遂
絶惟炳傳焉文帝遣樂師楊觀就炳受之數徵詔竝不
應
顔師伯頗觧聲樂位至尚書僕射領丹陽尹
范曄善彈琵琶能為新聲文帝欲聞之屢諷以微旨曄
偽若不曉終不肯為帝彈嘗宴飲歡適謂曄曰我欲歌
卿可彈曄乃奉旨帝歌既畢曄亦止絃位至右將軍太
子詹事
謝稚善吹笙官至西陽太守
何承天能彈筝帝賜銀裝筝一面位至御史中丞
蕭思話善彈琴為侍中領左衛將軍嘗從文帝登鐘山
北嶺中道有盤石清泉帝使於石上彈琴因賜銀鍾酒
謂曰相賞有松石間意
張永為右光禄大夫曉音律孝武問永以太極殿前鐘
聲嘶永荅鐘有銅滓乃扣鐘求其處鑿而去之聲遂清
越
戴顒字仲若父逵善琴書顒竝傳之凡諸音律皆能揮
手會稽剡縣多名山故世居剡下顒及兄勃竝受琴於
父父没所傳之聲不忍復奏各造新弄勃五部顒又制
長弄一部竝傳於世衡陽王義季亟從之遊顒服其野
服不改常度為義季鼔琴竝新聲變曲其三調遊絃廣
陵止息之流皆與世異顒合何嘗白鵠二聲以為一調
號為清曠中書令王綏嘗㩦客造之勃等方進豆粥綏
曰聞君善琴試欲一聽不荅綏恨而去顒隠遁有高名
沈懷遠吳興人大明中懷遠被徙廣州造繞梁其器與
箜篌相似遠亡其器亦絶
南齊褚淵善彈琵琶武帝在東宫賜淵金鏤柄銀柱琵
琶太祖曲江宴羣臣數人各使效伎藝淵彈琵琶王僧
虔彈琴阮文季歌張敬兒舞王敬則拍王儉曰臣無所
解惟知誦書因跪帝前誦相如封禪書帝笑曰此盛德
之事吾何以堪之淵位至司徒領驃騎將軍錄尚書事
王僧虔為尚書令僧虔解音律以朝廷禮樂多違古典
民間競造新聲雜曲時太祖輔政僧虔上表宜命有司
緝理遺逸悉加補綴事見納
蔡仲熊濟陽人也師事劉瓛學禮博聞瓛講月令畢謂
學生嚴植曰江左以来隂陽律數之學廢矣吾今講此
曾不得其髣髴仲熊謂人曰凡鍾律在南不容復得調
平昔五音金石本在中土今既来南土氣偏陂音律乖
爽仲熊官至尚書左丞
蕭惠基永明中為太常加給事中自宋大明以来聲伎
所尚多鄭衛淫俗雅樂正聲鮮有好者惠基觧音律尤
好魏三祖曲及相和歌每奏帝輙賞悅不能已
梁王冲為南郡太守曉音律習歌舞
柳惲既善琴嘗以今聲轉棄古法乃著清調論具有條
流惲初宋世有嵇元榮羊蓋竝善彈琴云傳戴安道之
法惲幼從之學特窮其妙竟陵王聞而引之以為法曹
行參軍雅被賞狎王嘗置酒後園有晉謝安鳴琴在側
授惲惲彈為雅弄子良曰卿巧越嵇心妙臻羊體良質
美手信在今辰豈可當世稱奇足可追蹤古烈累遷太
子洗馬惲父世隆善彈琴世稱桺公雙璅為士流第一
惲每奏其父曲常感思復變體偹寫古曲嘗賦詩未就
以筆插捶琹坐客過以筯扣之惲驚其哀韻乃製為雅
音後傳擊琴始自於此
卞華字昭丘孤貧好學江左以来鍾律絶學至華乃通
焉位至尚書儀曹郎吳令
後魏陳仲孺神龜初自南歸國頗閑樂事請依前漢京
房立准以調八音有司問仲孺言前被符問京房准定
六十律之後雖有器存曉之者尠焉後漢熹平末張光
等猶不能定絃之急緩聲之清濁仲孺自受何師出何
典籍而云能曉答曰仲孺在江左之日頗愛琴又嘗覽
司馬彪所撰續漢書見京房准衍成數昭然而張光等
不能定仲孺不量庸昧竊有意焉遂竭愚思鑚硏甚久
雖未能測其微妙至無聲韻頗有所得度量衡歷皆出
黃鍾雖造管察氣經史偹有但氣有盈虛黍有巨細差
之毫釐失之千里自非管應時候聲騐吉凶則是非之
源諒亦難定此則非仲孺淺識所敢聞之至於准者本
以代律取其分數調較樂器則宫商易辨若尺寸小長
六十宫商相與微濁若分數如短則六十徵羽類皆小
清語其大本居然微異至於清濁相宜諧會歌管皆得
應合雖積黍騐氣取聲之本清濁諧會亦須有方若閑
准意則辨五聲清濁之韻若善琴術則知五調調音之
體參此二途以均樂器則自然應和不相奪倫如不練
此必有乖謬按後漢順帝陽嘉二年冬十月行禮辟雍
奏應鍾始復黃鍾作樂器隨月律是為十二之律必須
次第為宫而商角徵羽以類從之尋調聲之體宫商宜
濁徵羽用清若依公孫崇止以十二律聲而云還相為
宫清濁悉足非惟未練五調調器之法至於五聲次第
自是不足何者黃鍾為聲氣之元其管最長故以黃鍾
為宫太蔟為商林鍾為徵則一往相順若均之八音猶
須錯採衆聲配成其美若以應鍾為宫大吕為商蕤賓
為徵則徵濁而宫清雖有其韻不成音曲若以夷則為
宫則十二律中惟得取中吕為徵其商角羽竝無其韻
若以中吕為宫則十二律内全無所取何者中吕為十
二之竅變律之首依京房書中吕為宫乃以去滅為商
執始為徵然後方韻而崇乃以中吕為宫猶用林鍾為
商黃鍾為徵何繇可諧仲孺以為調和樂器文飾五聲
非唯不妙若如嚴崇父子心賞清濁是則為難若依案
見尺作准調絃緩急清濁可以意推爾但音聲精微史
傳簡略舊誌惟云准形如瑟十三絃隠間九尺以應黃
鍾九寸調中一絃令與黃鍾相得按盡以求其聲聲遂
不辨准須柱以成柱有高下絃有粗細餘十二絃復應
若為致令攬者迎前拱手又按房准九尺之内若一十
七萬七千一百四十七分一尺之内為萬九千六百八
十三分又復十之是為於准一寸之内亦有萬九千六
百八十三分然則於准一分之内乘為二千分又為小
分以辨強弱中間至促雖離朱之明猶不能窮而分之
雖然仲孺私曾考騐但前却中柱使入准嘗尺分之内
則相生之韻已自應合然分數既微器宜精妙其准面
平直須如停水其中絃一柱高下須與二頭臨岳一等
移柱上下之時不使離絃不得舉絃又中絃粗細須與
琴宫相類中絃須施軫如琴以軫調聲令與黃鍾一管
相合中絃下依數盡出六十律清濁之節其餘十二絃
須施柱如筝又凡絃皆須素張使臨時不動即於中絃
按盡一周之聲度著十二絃上然後依相生之法以次
運行取十二律之商徵商徵既定又依琴五調調聲之
法以均樂器其琴調以宫為主清調以商為主平調以
角為主五調各以一聲為主然後錯採衆聲以文飾之
方如錦繡自上代来消息調准之方竝史文所略出仲
孺愚思若事有乖此則音不和平仲孺尋准之分數精
微如彼定絃緩急艱難若此而張光等視掌尚不識藏
中有准既未識其器又安能施絃也且燧人不師資而
習火廷夀不束脩以變律故云知之者欲教其無從心
達者體知而無師苟有毫釐所得皆關心抱豈必要經
師授然後為竒哉但仲孺自省庸淺才非一足下可粗
識音韻纔言其理致爾時尚書蕭寳寅又奏金石律呂
制度調均自古以来尠或通曉仲孺雖粗述書文頗有
所說而學不師授云出已心又云舊器不任必須更造
然後克諧上違用舊之旨輕欲制造臣切思量不合依
許詔曰禮樂之事非常人所眀可如其所
源懷為車騎大將軍雅知音律雖在白首至安居之暇
常自操絲竹
高允好音樂每至伶人絃歌鼔舞常擊節稱善位至中
書令
柳諧善鼔琴以新聲手勢京師士子翕然從學除著作
佐郎
裴靄之字幼重好琴書其内弟柳諧善鼔琴靄之師諧
而微不及也官至平東將軍汝南太守
趙煦字賓有好音律以善歌聞於世位至秦州刺史
北齊李搔字德沈少聰敏善音律曾採諸聲别造一器
號曰八絃時人稱其思理位至尚書議郎
鄭述祖能鼔琴自造龍唫十弄云嘗夢人彈琴寤而寫
得當時以為絶妙位至兖州刺史
爾朱文略聰明雋爽多所通習文襄嘗令隂永興於馬
上彈胡琵琶奏十餘曲試使文略寫之遂得其八帝戲
之曰聰眀人多不夀耉梁郡(以父蔡為梁王襲封梁)其慎之文略
對曰命之修短皆在明公帝愴然曰此不足慮也
李神威幼有風裁好音樂撰集樂書近於百卷位至尚
書左丞
後周斛斯徵為太常卿解音律樂有錞于者近代絶無
此器或有自蜀得之皆莫之識徵見之曰此錞于也衆
弗之信徵遂依于寳周禮注以芒筒捋之其聲極清衆
乃歎服徵仍取以合樂焉
長孫紹遠為太常卿廣召工人創造樂器土木絲竹各
得其宜唯黃鍾不調紹遠每以為恨嘗因退朝經韓使
君佛寺前過聞浮圖三層之上有鳴鐸焉忽聞其音雅
合宫調取而配奏方始克諧紹遠乃啓明帝行之
隋蘇䕫與鄭鐸何妥議樂得罪議寢不行著樂志十五
篇以見其志數載拜太子舍人以罪免居數年仁夀十
年詔天下舉達禮樂之源者晉王昭時為雍州牧舉䕫
應之與諸州所舉五十餘人謁見帝望䕫謂侍臣曰惟
此一人稱吾所舉位至光禄大夫
長孫覽尤曉鍾律位至涇州刺史
萬寳嘗父大通從梁將王琳歸於齊後復謀還江南事
泄伏誅繇是寳嘗被配為樂戸因而妙達鐘律遍工八
音造玉磬以獻於齊又嘗與人方食論及聲調時無樂
器寳嘗因取前食器及雜物以箸扣之品其高下宫商
畢諧於絲竹大為時人所賞然歴周洎隋俱不得調開
皇初沛國公鄭譯等定樂初為黃鍾調寳嘗雖為伶人
譯等每召與議然言多不用後譯樂成奏之帝召寳嘗
問其可否寳嘗曰此亡國之音豈陛下之所宜聞帝不
悦寳嘗因極言樂聲哀怨淫放非雅正之音請以水尺
為律以調樂器帝從之寳嘗奉詔遂造諸樂噐其聲率
下鄭譯調二律并撰樂譜六十四卷具論八音旋相為
宫之法改絃移柱之制為八十四調一百四十四律變
化終於一千八百聲時人以周禮有旋宫之義自漢魏
以来知音者皆不能通見寳嘗特創其事皆哂之至是
試令為之應手成曲無所凝滯見者莫不嗟異於是損
益樂器不可勝紀其聲音雅淡不為時人所好太常善
聲者多排毁之寳嘗嘗聽太常所奏樂泫然而泣人問
其故寳嘗曰樂聲滛厲而哀天下不久相殺將盡時四
海全盛聞其言者皆謂為不然大業之末其言卒驗後
無人贍遺竟餓而死及將死也取其所著書而焚之曰
何用此為見者於火中探得數卷見行於世時論哀之
寳嘗死開皇之世鄭譯何妥盧賁蘇䕫蕭吉竝討論墳
籍撰著樂書皆為當時所用至於天然識樂不及寳嘗
遠矣安馬駒曹妙達王長通郭全樂等能造曲為一時
之妙多習鄭聲而寳嘗所為皆歸於雅此軰雖公議不
附寳嘗然皆心服謂以為神
曹妙達安馬駒皆北齊人開皇初以藝遊王公之門新
聲變曲傾動當世天子不能禁也帝嘗令妙達理郊廟
樂成寫傾杯行天之聲鄭譯知鐘律位至上柱國
王令言樂人也好妙達音律大業末煬帝將幸江都令
言之子嘗從於戸外彈胡琵琶作翻調安公子曲令言
時卧室中聞之大驚蹶然而起曰變變急呼其子曰此
曲興自早晚其子對曰頃来有之令言遂歔欷流涕謂
其子曰汝慎無從行帝必不反乎問其故令言曰此曲
宫聲往而不反夫宫者君也吾所以知之
唐張文收善音律嘗覽蕭吉樂譜以為未甚詳悉乃取
歴代公革截竹為十二律吹之備盡旋宫之義太宗召
文收於太常令與少卿祖孝孫參定雅樂太樂有右鐘
十二近代用其七餘有五鐘俗號啞鐘莫能通者文收
吹律調之聲皆響徹時人咸服其妙尋授恊律郎總章
中潤州得玉磬以獻文收扣其一曰是音其歲閠月造
者得月數當十三今闕其一於黃鍾東九尺掘得焉下
州求之如其言而得也
趙師字邪利天水人也善琴貞觀初獨步上京嘗云吳
聲清婉若長江廣流綿綿徐逝有國士之風蜀聲躁急
若擊浪奔雷亦一時也
李嗣真為始平令皇太子賢使樂工於東宫新作寳慶
之曲曲成而工者奏於太清觀嗣真謂道士劉槩輔儼
曰此樂宫商不和君臣相阻之徵也角徵失次父子不
恊之兆也殺聲既多哀調又苦國家無事則太子受其
咎也居數月而賢廢槩儼奏其事擢嗣真為太常丞使
知五禮儀注嗣真私謂人曰禍猶未巳上風柔緩日侵
不親庶務事無巨細决於中宫持權與人收之不易宗
室雖衆皆在散位居中制外其勢不敵吾恐諸王藩翰
皆為中宫所蹂踐矣且自隋以来樂府堂堂之曲(再言堂者)
(是堂氏冄受命也)若中宫僣擅復歸子孫則為受命矣近日閭
巷又有側堂堂撓堂堂之謠側者不正之辭撓者不安
之稱吾見患難之作不復久矣唐承周隋離亂之後樂
懸散失獨無徵音國性所闕知者莫敢聞達其事天后
末嗣真為御史大夫嘗密求之不得一旦秋爽聞碪聲
有應者在今弩營是當時英公宅又數年無繇得之其
後敬業舉兵敗天后潴其宫嗣真乃求得喪車一鐸入
而振之於東南隅果有應者遂掘之得石一叚裁為四
具補樂懸之散闕今享宗廟郊天柱簨簴者乃嗣真所
得者也
裴知古為太常令神龍元年正月則天享太廟知古謂
萬年令元行冲曰金石諧和當有吉慶之事其在唐室
子孫乎其月中宗即位知古路逢乘馬者聞其聲切云
此人當墜馬好事者隨觀之行未半里馬驚墜殆死嘗
觀人迎婦聞佩玉聲曰此婦人不利姑是日姑有疾其
知音皆此類也
衛道弼近代言樂為最天下莫能以聲欺者曹紹䕫次
之弼䕫皆為太樂令享北郊監享御史有怒於䕫欲以
樂不和為之罪雜扣鐘聲使䕫闇名之無誤繇是反欵
伏又雒陽有僧房中磬日夜自鳴僧以為怪懼而成疾
求術士百方禁之終不能已紹䕫素與僧善来問疾僧
具以告俄擊齋鐘磬復作聲紹䕫笑曰明日可設盛饌
當相為除之僧雖不信紹䕫言冀其或效乃具饌以待
紹䕫食訖出懷中錯鑪聲數處而去遂絶僧告問其所
以紹䕫云此磬與鐘律合故擊彼此應僧大喜疾亦愈
姚誾梁國公崇之姪孫妙於絲竹位至城父令
王維博學多藝人有得奏樂圖不知其名維視之曰霓
裳第三疊第一拍也好事者集樂工按之一無差忒咸
服其精思官至尚書右丞
宋沇善音律太常久亡徵調沇考鐘律得之
李勉罷相為太子太師善鼓琴好属詩妙知音律能自
製琴又巧思
衛次公為渭南尉次公善鼔琴京兆尹李齊運使其子
交歡意次公誨之琴次公不許繇是終身未嘗操絃位
至淮南節度使
杜式方為太常寺主簿明練鐘律有所考定深為卿高
郢所賞
韓皋生知音律嘗觀彈琴至止息歎曰妙哉嵇生之為
是曲也其當晉魏之際乎其音主商商為秋聲秋也者
天將搖落肅殺其歲之晏乎又晉乘金運商金聲此所
以知魏之季而晉將代也慢其商絃與宫同音是臣奪
君之義也所以知司馬氏之將簒也司馬懿受魏明帝
顧託後嗣反有簒奪之心自誅曹爽逆節彌露王陵都
督揚州謀立荆王彪母丘儉王欽諸葛誕前後相繼為
揚州都督咸有興復魏室之謀皆為懿父子所殺叔夜
以揚州故廣陵之地彼四人者皆魏室文武大臣咸敗
於廣陵散言魏氏散亡自廣陵始也止息者晉雖暴興
終止息此也其哀憤躁蹙疾痛廹脅之音盡在於是矣
永嘉之亂其應乎叔夜撰此將貽後代之知者且避晉
魏之禍所以託之神鬼也皋之於音可謂至矣位至左
僕射東都留守
崔令卿為太常丞文帝欲造雲韶樂曲召令卿對令卿
指陳根本兼言聲音之道帝歎異久之遷太僕卿令卿
善吹律盡批其管使如簫焉以吹之諧於金石絲竹之
音自近代通於聲律者無與令卿為比
雲朝霞文宗朝以善吹笛進文宗為新聲雅樂朝霞能
承意變聲頗符帝旨為教坊副使
李可及咸通中伶官善音律尤能轉喉為新聲音辭曲
折聽者忘倦京師屠酤少年效之謂之拍彈時同昌公
主除喪懿宗與郭淑妃悼念不已可及為作歌百年舞
曲舞人皆盛飾珠翠仍畫魚龍地衣以列之曲終樂闋
珠翠覆地詞語悽惻聞者流涕又嘗於安國寺作菩薩
蠻舞帝益憐之
周王仁裕初仕晉為司封郎中仁裕為文之外亦曉音
律天福五年八月戊申宴羣臣於永福殿樂奏黃鍾仁
裕曰音不純肅聲不和振其將有爭者乎或問之曰奚
以知其然對曰夫樂有天地辰宿有軌數形色有隂陽
逆順有離合隱見天數五地數六六五相合十一月而
生黃鍾黃鍾者同律之主五音之元宫也子寅卯巳未
酉戌謂之羽子寅辰午未酉亥謂之宫子丑卯巳未申
戌謂之角子卯辰巳未酉戌謂之商四者靡靡成章峻
而且厲鄭衛之音此之謂也雖高有所忽微中有所闕
漏與夫推歴生律以律合吕九六之偶旋相為宫三正
生天地之美七宗固隂陽之序者於其通人神宣歲功
生成軌儀之德紀協長大之算則精粗異矣在乎審治
亂察盛衰原性情應形兆則殊途而同歸也三正者一
為天二為地三為人七宗者黃鍾為宫太簇為商姑洗
為角林鍾為徵南吕為羽應鍾為變宫蕤賓為變徵角
為木商為金宫為土變徵為日變宫為月徵為火羽為
水龍角元龜天豕井候主乎角平亢河鼔婁聚輿鬼主
乎商天根須女庖爼烏喙主乎宫辰馬隂虚旄頭天都
主乎變徵大火丘封天高烏摶主乎變宫龍尾元室四
兵天倡主乎徵天津東璧參代輹車主乎羽角之數六
十有四商之數七十有二宫之數八十有一變徵之數
五十有六變宫之數四十有二徵之數五十有四羽之
數四十有八極商之數九十陽之數一百二十有八隂
之數一百一十有二五音之數畢矣神無形而有化處
乎聲數之間故昭之以音合之以筭音以定主筭以求
象觸於耳而徹於心繇是而知也夫何疑哉
王朴為樞密使朴多所該綜至如星緯聲律莫不畢殫
其妙所撰大周欽天歷及律准并行於世
册府元龜卷八百五十七
