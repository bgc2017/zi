册府元龜卷一百六十七宋王欽若等撰
帝王部
招懷第五
周太祖以漢乾祐中奉命討河中李守貞太祖令水軍
㳂河具戰棹長連城用步軍分守各以使臣監之賊小
校劉重進高思來降補招收十將付以錦袍銀帶積於
城下令誘賊軍
廣順元年正月徐州押牙鞏廷美教練使楊温據城拒
守勅曰朕昨廹于軍情遂臨帝位已曾示諭想備聞知
汝等初得耗音争無疑懼一則顧身擐甲閉關須至如
是今覽汝等報姚武文字備悉心誠况汝等始則為使
主竭忠終則向朝廷順命秉持甚善節義可嘉佇俟旌
褒何煩憂懼近者已有勅旨汝等竝授郡符只候新節
度使入州即便施行恩命朕當示信于天下汝宜諭旨
於城中凡在軍民各宜安堵其諸元從職員並宜安撫
三月丙寅與荆南高保融詔曰安審琦奏湖南船網(缺)
行監押節級官徤四百九人在襄州朕以武陵長沙尋
戈結釁既道塗而梗澁致官徤以淹留卿義在卹鄰志
惟體國俾歸途而無滯副軫念以在兹已降宣命下襄
州取逐人便穏如願歸本道者即差人管押至荆南候
到卿可差人部送至湖南
五月丁丑勅京兆鳳翔府朕臨御以來憂勤無怠慮庶
政之尚闕恐蒸民之未安寢食不遑夙宵若厲早歲雍
岐連叛兵革薦興迨至討平可知傷弊誠念負罪之黨
尋以誅夷亡命之徒近皆滌蕩則被釋放者皆為赤子
經釐革者悉是平人雖性命之永全在生涯之何着興
言軫閔未嘗去懷其京兆鳳翔府先因攻討之時及收
復之後應有諸色犯罪人第宅莊園店舍水磑曾經籍
沒及本主未歸者已宣下本道却給付罪人骨肉為主
仍仰逐處嚴切指揮勿令所繇裏私闌吝邀求資金庶
令存濟用副朕懷
八月滄州王景言幽州饑繼有流民入界勅朕以㳂邊
百姓適因災沴遂至流亡抛棄鄉園扶攜老幼未有安
泊之地深懷愍念之心宜切撫綏庶令存濟其邊界流
移人戶差使臣與所在官吏撫恤安泊其滄景德管内
甚有河淤退灘之土蒿萊無主之田頗是膏腴少人耕
種可令新來百姓量力佃蒔只不得虛占土田有妨别
戶居止如是願在别管界内居住者亦聽取便所在關
津口岸不得阻滯如邊界有親識可依亦聽從便仍人
給斗粟委三司支給候安泊定取便耕種放差税
是月晉州送擒獲太原軍士二十六人各與巾履衫袴
竝釋之
二年正月賜兖州慕容彦超詔曰朕與卿久叙兄弟比
無嫌隙自前歲奔逃之後尋時慰納如初察憂疑則推
以赤心邀信誓則指之白日留男不歸大職欲已只在
舊藩動必依從斷無疑阻何故執心不定率意而行聚
草寇于城中修戰具于衙内發言不遜舉事無常差遣
元隨主持鎮務恣令殘害任便誅求率配之名三四十
件搶拾事力贍飬姦兇一境生靈不勝其苦南則結連
淮寇北則勾喚劉崇早者差都押牙鄭麟口奏敷陳乞
移藩閫朕推心嘉納回詔允俞昨上表請赴闕廷朕亦
一從卿意復成欺侮飜有指名兼更偽詐鄆州書題點
染齊王勲德且非竒計何必如斯近者東面諸侯相繼
奏報稱卿差點管内人戶團併義營欲議發軍攻取隣
道衆情不服闔境波逃其百姓皆併力同心殺却元隨
鎮將例各將家廻避散投外界潛藏或則保聚山林就
便構置寨柵懼卿挾讐屠害不保朝昏懸望官軍救護
為主朕為人父母能不痛心弔伐之行盖不獲已今差
侍衛步軍都指揮使曹英等部領馬步大軍問卿情状
卿若能改心知過束身歸朝當許全生待之如舊朕或
違信是謂自欺卿若拒張便令攻取今更飛此詔始末
指陳冀卿靜慮深思庶幾轉禍為福言盡於此卿其圖
之
二月癸夘以先擒獲太原鄉軍頭周暉而下百三十三
人各賜錢鞋遣供奉官盖繼明部送昭義界放還鄉里
甲辰以先獲淮南指揮使燕敬權都頭趙筠官徤吳進
羅義等四人放歸本土仍賜衣服金帛以遣召見謂之
曰爾歸言逹吾意於爾君凡人惡兇邪奬忠順天下一
也我之賊臣撓亂國法嬰城作逆殃及生靈不意吳人
助此兇慝驅徒領衆涉我封陲南土君臣非良筭也
是月戊申以兖州兵士數百人先在金州屯戌其家口
仍在本城中勑就金州撫諭之曰一昨慕容彦超結連
草宼毒宼蒸民側近縣鎮鄉村無名脅從徒害人神憤
怒須議討除朝廷已發大軍往彼攻取汝等屯戌邊境
勞苦經時言念忠勤不忘窹寐所有汝等家口並在兖
州城内屬此背違想皆憂念在朕誠意暫不弭忘已降
宣命指揮曹英候收復城池日畫時選得力負寨部領
兵士率先入城占據本營安撫逐人骨肉家口不得輙
有驚恐
五月親征兖州乙丑旦次金鄉曹英送賊黨文懷美三
人至行在賜袍帶釋之癸酉賊散員都將周延嗣歸順
自是賊黨相繼來奔皆有所賜
是月兖州行軍孫暉副使劉演及本城將校等為軍士
所獲帝以其脅從皆賜衣装以釋之諸村鎮要路捕獲
得賊黨者相繼而至帝多宥之彦超元隨都押衙鄭麟
李玘及伶官十數人王峻請而免之
是月兖州平制曰應曾與慕容彦超同惡之人逃避潛
藏者竝與釋放仰於所在自出陳首百日不首者復罪
如初應已伏誅逆黨人等於諸處有骨肉者先已指揮
放罪招安尚慮本身抵法之後却有驚疑宜令所在州
縣明行告諭竝釋放不問兖州城内幕職及縣官吏軍
府將校竝令放罪及衙前州使兩院職役人本城軍都
竝勒仍舊自慕容彦超違背已來鄉村山寨豪強人等
接便為非劫掠虜殺今因收復之後竝與洗滌一切不
問
八月淮南界俘獲耕牛雜畜詔送還本處
三年正月夏州李彛殷府州折德扆上言河東界偽麟
州刺史楊仲訓以蕃部攻圍繼來求便乞歸明賜勅書
曰麟州刺史楊仲訓及軍州將吏職員等拒夏州節度
使李彛殷奏得汝等状稱劉崇拒命聖朝堅其逆壘今
被部族侵廹乞垂救解兼已稱大朝正朔竝聞逆命邊
郡無歸值妖孽之脅從致朝貢之阻絶今則蕃部兵民
助我討違汝等哀告蕃鄰欲謀歸向備覩變通之意特
用弘納之仁宜示撫安用奬忠順已指揮州府及諸蕃
部不令進攻汝等便宜明宣朝旨告諭軍民應是通河
東道路口岸畫時遣人守禦不得通人來往凡有公事
一一奏取朝廷指揮其官員將校職掌一切依舊仍分
析名銜申奏當議等第加恩兼之酬賞邠州折從阮言
奉詔示諭慶州諸蕃部尋遣人告報首領其野鷄第七
門族首領李萬全及樹夥等族受勅書領袍帶等設誓
其諸族猶負倔彊見與寧州諸軍襲擊其次月戊申邠
州折從阮言奉詔討逐慶州野鷄族兼招攜諸部族臣
自前月興兵後招到樹夥等二十一族與勅書袍帶綵
緞設酒食令發誓詞盟約兼排列軍士圍繞今已和斷
兼補郝爽為慶州牢城使又發龍捷一指揮赴寧州深
州言蕃界内來歸老小漸多任便諸處安置二月已前
解州刺史鄭元昭為慶州刺史充青白兩池㩁鹽制置
使廣順初以郭彦欽再刺慶州性凟貨及擅加㩁錢民
夷流怨州北十五里寡婦山有蕃部曰野鷄族多羊馬
彦欽作法擾之利其賂遺蕃情獷悍易為不法彦欽乃
奏野鷄族暴盜掠奪綱商帝難於興師遣使賫詔書撫
慰望其率化蕃人既苦彦欽惡政不時報命或曰野鷄
部族蕃落之最狡者宜以兵詰而誅之乃移陜帥折從
阮鎮邠州又令寧州張建武會合環州皇甫進兵攻之
建武勇於立功徑趨野鷄族帳追擊殺數百人其喜萬
玉族折思族殺牛族者皆熟戶蕃人此無猜忌又殺牛
素與野鷄族有憾且聞官軍討伐相聚餉饋欣然欽奉
官軍利其財貨孳畜劫奪之翻為諸族所誘至包山負
險之地官軍不利被蕃人廹逐投崖墜澗而死者數百
餘折從儉等以兵自保無相救應建武陷長男餘衆僅
免帝怒彦欽及建武俱罷任彦欽至京師勒歸私第竟
不得見建武左遷率府卒是月元昭兩地㩁鹽之任故
特行制置以寧邊人
其月契丹降人偽授儒州晉山簿李著鄭縣簿王裔泰
州司法劉裴等著賜比明經出身裔裴比學究出身
五月沁州和州縣民百四戶來奔遣於河中安置命節
度使彦超分配居止撫安
六月勅大原來降嵐州錄事參軍丁守加朝散大夫試
大理評事兼監察御史為蔡州真陽令
世宗顯德元年正月詔自廣順元年後來幽州淮南西
川河東等界軍人百姓投降者累令安撫所在有無荒
閒田土一任請射住佃為永業西川接界久不通商今
後一任來往只須所屬官吏防閑恐夾帶奸細
三月辛巳詔應㳂邊州府接近西州淮南契丹河東界
處仰所在府州及廵檢使臣鈐轄兵士及邊上人戶不
得侵擾外界及虜人畜務要静守疆場勿令搔動其投
來人戶仍仰倍加安撫
是月親征河東甲午次高平縣兵士解嚴詔河東降卒
二千餘人各賜絹二疋竝給衣装義軍各絹一疋令還
本部受賜者無不歡呼感泣
四月戊午偽遼州刺史張漢超待罪於行闕命釋之仍
賜衣服鞍馬器備等甲子偽州防禦使董希顔偽嵐州
刺史郭言等詣行闕見帝命釋罪賜賚有差丙寅偽沁
州刺史李廷誨見丁邜偽憲州刺史韓光愿見皆賜賚
有差癸酉忻州偽監軍李就殺偽刺史趙臯及契丹大
將楊耨姑來降尋以李就為檢校司空忻州刺史仍遣
使慰諭
是月討太原回詔河東及契丹敗散軍士其中有潛竄
山谷間者竝令招喚不得輙有傷害如是義軍百姓便
可放還本家若是軍人及諸色人竝監送至駕前各與
稳便安排遼沁二州新屬路府久陷賊境深可憫傷委
本道節度使倍加安撫所有劉崇煩苛事件竝與除放
二年九月甲午昭義節度使李筠遣牙將押送先擒到
河東偽兵馬監押程友已下二百餘人到闕帝皆赦之
仍加賜賚
是月西南面招討使王景獲西川軍校姜暉已下三百
餘人來獻帝曰姜暉等悉是中朝將士昨拒王師盡力
於偽主亦其忠也宜竝赦之仍以錢帛賜之
閏九月潁州主言有淮南百姓邢盛等二人度淮而來
言因失耕牛故來此尋覓本部以來自賊境奏禀朝旨
帝曰率土之内皆吾民也豈以不庭之境便為限隔宜
速放還仍給官錢市牛與之
十一月以秦鳳平詔秦城階等州歸明將士自長行已
上等第支賜優給其官吏將校職員等竝與加恩其中
有西川人員除恩澤賞賜外如願駐留者厚與請受如
願歸去者竝給盤纏用慰衆情免違物性應捉到賊軍
將校一切放罪竝令押送赴闕各與恩澤自何里建等
歸投西川已來訪聞管内州縣連歲飢荒百姓軍人倍
多勞役科斂頻併法令滋章既為吾民宜革前弊今後
除秋夏兩稅征科外應偽屬所立諸般科率名目及非
理徭役一切停罷德音未該者宜令所司相次指揮
十二月辛邜右領衛將軍王繼清押偽鳳州節度使王
環已下四十三人到闕帝赦其罪頒賜有差先是自興
師西伐至收復秦鳳前後擒獲川軍凡數千人帝皆赦
之仍給以袍袴糗糧署為懷恩指揮繇是降卒無不感
悦尋以環為左驍衛大將軍仍以服玩鞍馬賜之
三年正月親征淮南壬子次永寧鎮帝謂侍臣曰夀州
圍閉數月大軍暫退淮上如聞四面百姓往日入城廻
避者多來歸業今王師再舉慮其復入城中枉為餓殍
宜先告諭㑭安其家乙邜次趙村軍士於戌邏間擒到
敗卒數人帝問曰爾敗來數日何不走入夀州而乃日
夜奔走周旋不離此地盖心迷耳命釋其縛仍以袍袴
賜之
二月丁亥偽左神衛軍使徐象等一十八人來降賜錦
袍銀帶鞍馬繒帛有差
三月偽命光州都監張承翰以城歸順授承翰集州刺
史
是月賜揚光二州先歸順員流張洪等三十五人錦袍
銀帶
戊戌夀州城内天成軍使蔡暉來降賜錦袍銀帶錢絹
等
壬戌夀州城内軍校陳元貞等一十三人及水砦副將
李温等來降賜物有差
是月命供奉官安洪道押江南進奉副使王崇質李德
明等二人發赴金陵初吳人聞正陽之敗其氣已消矣
又聞今上敗何延錫於渦口擒皇甫暉於滁州始懼覆
亡之不暇乃遣鍾謨等奉表來上謨等因面奏云臣大
國主願割夀濠泗楚光海六州之地隸於大朝仍歲貢
百萬之數以助軍用請罷攻討及孫晟至所奏亦然上
以淮南諸郡半為我有復又諸將捷奏日聞於行在料
其事勢可以盡取江北之地乃不許之德明等上見急
攻夀陽慮頃刻不保乃奏云臣之保本國向來不知大
朝兵力如是願陛下寬臣等五日之誅容臣自往江南
取本國章表割江北諸郡盡獻于大朝上乃許其行因
令賫璽書以賜李景書曰頃自有唐失御天步方艱巢
蔡喪亂之餘朱李戰争之後中夏多故六紀于兹海縣
瓜分英豪鼎峙自為聲教各擅蒸黎連衡而交結四夷
乘釁而憑陵上國華風不競否運所鍾凡百有心孰不
興憤朕猥承先訓恭荷永圖德不迨於前王道未方於
往古然而擅一百州之富庶握三十萬之甲兵農戰交
修士卒樂甲思欲報累朝之宿怨刷萬姓之包羞是以
踐位以來懷安不暇破幽并之巨寇收秦鳳之全封兵
不告疲民有餘力一昨廻軍隴上問罪江干我實有辭
咎將安執朕親提金鼓尋渡淮淝上順天心下符人欲
前鋒所向彼寇無遺棄甲僵屍動盈川谷收城徇地已
過滁陽豈有落其瓜牙折其羽翼潰其心腹扼其吭喉
而能不亡者哉早者泗州主將逓送到書一函尋又使
人鍾謨李德明至賫所上表及貢奉衣服腰帶金銀器
帛茶藥牛酒等近差徤步進到第二表今月十六日使
人孫晟等至齎到第三表及進奉金銀等到行朝深誠
厚意觀其降身聽命引咎告窮所謂君子見幾不俟終
日苟非逹識孰能若斯但以奮武興戎所以討不服惇
信明義所以來遠人五帝三王盛德大業嘗用此道以
正萬邦朕今躬綂戎師龔行討伐告于郊廟社稷詢于
將相公卿天誘其衷國無異論苟不能恢復外地自畫
邊疆便議班師真同戲劇則何以光祖宗之烈厭士庶
之心匪徒違天兼且咈衆但以淮南部内已定六州廬
夀濠黃大軍悉集指期尅日拉朽焚枯其餘數城非足
介意必若盡淮甸之土地為大國之提封猶是遠圖豈
同迷復如此則江南吏卒悉遣放還江北軍民竝當留
住免違物類之性㑭安鄉土之情至於削去尊稱願輸
臣禮非為故事實有前規蕭詧奉周不失附庸之道孫
權事魏自同藩國之儀古也雖然今則不取但存帝號
何爽歲寒倘堅事大之心終不迫人于險事實真慤詞
匪枝游俟諸郡之悉來即大軍之立罷質于天地信若
丹青我無彼欺爾無我詐言盡于此皆不須云苟曰未
然請從兹絶竊以陽春在候庶務縈思願無廢於節宣
更自期於愛重音塵匪遠風壤猶殊翹想所深勞於夢
寐又賜其將佐書曰朕自類禡興師麾旄問罪絶長淮
而電擊指建業以鷹揚旦夕之間克捷相繼至若兵興
之所自釁起之所來勝負之端倪戎甲之次第不勞盡
諭必想具知近者金陵使人繼來行闕追悔前事委質
大朝非無謝咎之辭亦有罪軍之請但以南邦之土地
本中夏之封疆苟失克復之期大孤朝野之望已興是
役固不徒還必若自淮以南畫江為界盡歸中國猶是
遠圖所云願為外臣乞比湖浙彼既服義朕豈忍人必
當别議封崇待以殊禮凡爾將佐各盡乃心善為國家
之謀勉擇常久之利
四月駐蹕于夀春城下以江南偽命常州刺史姚鳳為
左屯衛將軍是月前湖南節度使馬希崇昆仲凡十有
七人自揚州來見賜衣物鞍馬錢帛各有差賜以希崇
為左羽林綂軍又以淮南偽命揚州通句尚書虞部員
外郎何幼冲為工部郎中仍賜金紫
五月以偽命東都副留守工部侍郎馮延魯為太府卿
六月詔以江北諸州縣有未收復處宜令行營大將明
申招諭儻能知機歸順朝廷其向來名位當一切如故
仍宣名藩大郡厚加旌賞其軍都自長行已上竝與優
給其中願歸江南者亦聽自便
四年正月詔曰應淮南界南百姓宜令行營將校告報
諸軍不得俘虜傷害
三月親征淮南壬寅賜收降到淮南將卒許文縝已下
一萬五百二十四人分物有差
甲辰偽夀州節度使劉仁贍上表乞降丁未再差人上
表是日賜仁贍詔曰朕昨者再幸淮淝盡平諸砦念一
城之生靈久困重圍豁三面之疎網少寬疲瘵果聞感
義累貢來章卿受任江南鎮兹淮甸踰年固守誠節不
虧近代封疆之臣卿且無愧忠烈廻翔之際不失事機
萬民獲保於安全一境便期於舒泰卿便可宣逹恩信
慰撫軍城將覿儀刑良增欣沃覽奏嘉奬再三在懷差
東上閣門使張保績入城宣諭是日仁贍遣其子崇讓
上表請罪又賜詔曰朕臨御萬邦推誠克已當五兵未
戢雷霆宣震耀之功暨萬旅投戈覆戴示生成之德况
卿等受任本國保兹列藩戮力邦家將帥常道救援不
及廻翔得宜事主盡心何罪之有已令宣諭當體優恩
勉自保調無更疑慮稱奬在念寤思不忘戊申帝率六
師於夀州城北受仁贍以下降將仁贍已抱疾帝令不
拜慰勞久之仍賜蟒衣玉帶御馬鞍轡金銀器皿錦綺
綾羅等甚厚又賜其子崇讓等四人及監軍使周廷構
節度判官鄭牧營田副使孫羽等分物又賜其軍士錢
絹米麥各有差尋除仁贍天平軍節度使特進檢校太
尉兼中書令
壬子以江南偽命西北面行營監軍使舒州團練使朱
元為蔡州防禦使文德殿使監軍使周廷構為衛尉卿
夀州營田副使孫羽為太僕卿節度判官鄭牧為鴻臚
卿賞歸順也
四月辛未以江南偽命西北面行營應援使前永安軍
節度使檢校太尉許文縝為檢校太尉左監門行上將
軍以偽命會西北面行營應援都軍使前武安軍節度
使檢校太傅邊鎬為檢校太傅左千牛衛上將軍仍各
僉一子為供奉官
五月賜許文縝邊鎬王環周廷構馮延魯鄭牧孫羽等
宅地各數畝又以材植緡錢等賜之㑭構居第
八月又賜許文縝等各絹三百疋綿五百兩㑭備時服
十一月癸亥賜濠州降卒錢帛各有差
乙丑漣水縣偽䧺武軍使知縣事崔萬廸以其縣來降
尋授萬廸瓊州刺史充開封府馬步軍都指揮使仍以
鞍馬金銀錢帛等物賜之
丙寅制以偽濠州團練使郭廷謂為亳州防禦使以偽
濠州兵馬都監泰州團練使陳遷為忻州團練使以偽
保義軍節度使陳承昭為右監門衛上將軍仍以錦袍
金帶賜之
是日賜漣水縣歸降兵士衣物錢帛各有差
庚午偽濠州團練使郭廷謂已下詣行宫見帝優以待
之咸厚加賜賚焉
十二月泗州守將范再遇以其城降尋授再遇檢校太
保宿州團練使賜推誠化功臣仍厚賜加賚
五年五月甲寅韓令坤自揚州差人執江南偽閣門承
旨李延祚來獻延祚稱奉李景命起遣江北人戶過江
帝命釋之乃以錦袍賜焉
是月又賜海州捷到軍校卒伍錢帛有差
二月征淮南幸揚州辛酉偽天長軍使兼䧺州刺史易
贇及監軍使周暉已下詣行宫見尋以贇為天䧺軍節
度行軍司馬以暉為萊州團練副使咸加賜賚焉
三月己亥賜江南書云皇帝恭問江南國主劉承遇至
齎到草表分割廬舒蘄黃等州畫江為界兼重叠見謝
者頃逢多事莫通玉帛之歡適自近年遂搆干戈之役
兩地之交兵未息蒸民之受弊斯多一昨再辱使人重
尋前意將敷久要須盡縷陳今者承遇爰來封函復至
請割州郡仍定封疆猥形信誓之詞備認始終之意既
能如是又復何求邊陲頓静於烟塵師旅便還於京闕
永言欣慰深切誠懷其常潤一路及㳂江兵棹今已指
揮抽退兼兩浙荆南水路將士各降詔示竝令罷兵其
廬黃蘄三路將士亦遣抽拔近外若彼中起揭逐處將
員兵士及軍都家口了畢只請差人勾喚在彼將校交
割州城所有江内舟船或慮上下須有往來已指揮只
令就北岸牽駕盡合披陳幸惟體認
是月命鹽城監使申屠諤齎璽書押御馬一十疋金銀
鞍轡一十副散馬四十匹羊千口賜江南國主李景諤
先為王師所擒帝釋而歸之因令齎是以往又命釋先
擒到偽舒州刺史施仁望令歸江南仍加賜賚焉
四月江南進奉使馮延己巳下辭歸賜延已金器百兩
銀器五千兩絹五十疋錢五百萬緡馬四十蹄羊二百
口及偽副給事中田霖已下所賜各有差
五月降璽書賜李景云皇帝恭問江南國主竊以道契
昌隆撫有疆宇控朱方而定霸總澤國以稱䧺五嶺三
江風聲自遠重光奕世基搆無窮不有竒傑之才孰副
民庶之望朕猥以凉德奄宅中區接風壤以非遥幸馬
牛之相及引領南望久渴徽猷果契素誠獲親高義一
昨繼勞使介頻奉好音方在行朝未遑報命近還宫闕
合遣軺車㑭伸玉帛之歡少答歲寒之意今遣太府卿
馮延魯衛尉卿鍾謨管押持送仍賜景御衣四對金玉
帶各一錦衣綺羅縠綾帛共十萬疋金器千兩銀器萬
兩御馬五匹并金玉鞍馬散馬四百蹄羊五百口又賜
其世子冀國信物稱是又賜絹十萬匹㑭犒其師焉
六月辛未降璽書賜李景云朕居大寳之尊為萬邦之
主體穹昊從人之意法禹湯罪已之心豁開襟懷昭示
寰海方務協和之德豈忘曠蕩之恩載想融明諒應鑒
認相次收到江南諸軍員寮兵士四千六百八十七人
今竝放歸自是命使臣七人分番押送赴迎鑾渡過江
仍以資糧賜之南軍無不感悅
七月庚寅放江南天輝拔山長劍兵士七百餘人歸江
南
十月甲午放刑部侍郎馮延魯左監門衛上將軍許文
績右千牛衛上將軍邊鎬衛尉卿周廷構等竝放歸江
南又勅淮南諸州舊隸江南者元置義軍宜竝放歸農
十二月庚辰江南生辰國信使曹翰辭上令齎璽書以
賜李景云皇帝致書恭問江南國主星聚湖關挺生英
哲命世既崇於基構承家撫有於江山顧寡昧之膺圖
與君王之契協屬兹誕日遂舉舊章仍輟近臣往修國
命導所懷於樂土期福履之無疆今差樞密承旨曹翰
押生辰國信往彼到希見領仍賜景金銀器千兩錦綺
繒帛二千疋御衣三襲玉帶二條名馬二十匹金銀鞍
勒各一副
六年幸滄州四月壬辰至乾寧軍偽寧州刺史王洪率
其部衆以城來降賜物有差尋授洪隨州刺史
五月幸瓦橋關以契丹偽州刺史高彦暉為華州刺史
以偽鄭州刺史劉楚信為寧州刺史以偽關南廵檢使
姚中斌為汝州刺史皆賞歸順之智也
六月戊寅賜偽泉州節度使劉從效詔曰黃禹錫至省
所上表歸附大朝兼於京都置邸務事具悉卿自保全
土宇專養黎元立功早逹於機權臨事固無於凝滯乃
能望中原而内附陳方略以輸誠永言恭勤良多嘉奬
爰自江南通和之後朝廷禮遇方深用恩信以綏懷㑭
寰區而是則兼以卿本道地隣江表嘗奉金陵遽有改
圖理宜盡善如上都置邸與彼抗衡雖百谷朝宗無以
異也是時從效遣牙將蔡仲興為商人間道至京師求
置邸内屬
册府元龜卷一百六十七
