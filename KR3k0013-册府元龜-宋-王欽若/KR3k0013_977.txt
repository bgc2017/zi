册府元龜卷九百七十七宋王欽若等撰
外臣部
降附
天生四夷以禦魑魅故前代聖王羈縻勿絶禽獸而畜
之蓋以為中國之屏蔽也然或彊或弱忽往忽來故曰
弱則卑服彊則驕孽斯其天性亦在御之而已自漢已
來乃有嚮慕風教震懼威烈因其衰弱相率内附而乃
招諭之以禮申於撫納懷柔之以德厚其存恤以至張
官置吏設亭築塞錫之以衣冠印綬振之以繒絮菽粟
因以弭兵息役開疆拓土斯皆得來遠之道逹禦戎之
要者焉
漢高祖十一年立南粤王使陸賈即授璽綬(即就也就其所居而)
(立之)佗稽首稱臣
孝惠三年七月南粤王佗稱臣奉貢(是時遼東太守約朝鮮王滿為外臣)
(保塞外蠻夷毋使盜邊境)
文帝元年大中大夫陸賈使南粤賜尉佗書佗頓首
謝願長為藩臣於是下令國中曰吾聞兩雄不俱立
兩賢不並世漢皇帝賢天子自今以來去帝制黃屋
左纛因為書稱蠻夷大長老夫臣佗昧死再拜上書
皇帝陛下老夫故粤吏也高皇帝幸賜臣佗璽以為
南粤王使為外臣時内貢職(言以時翰入貢職)孝惠皇帝即
位義不忍絶所以賜老夫者厚高后自臨用事近細
士用讒臣(細士猶言小人也)别異蠻夷出令曰毋予蠻夷外
粤金鐵田器(言非中國故云外粤)馬牛羊即予予牡毋予牝
(慮其蕃息也)老夫處辟馬牛羊齒已長(辟讀曰僻齒已長謂老也)自
以祭祀不修有死罪使内史蕃中尉高御史平凡
三輩上書謝過皆不反又風聞老夫父母墳墓已壞
削兄弟宗族已誅論(風聞聞風聲)吏相與議曰今内不得
振於漢外亡以自高異(振起也)故更號為帝自帝其國
非敢有害於天下高皇后聞之大怒削去南粤之籍
使使不通老夫竊疑長沙王讒臣故敢發兵以伐其
邊且南方卑濕蠻夷西有西甌其衆半羸(羸謂劣弱也)南
面稱王東有閩粤其衆數千人亦稱王西北有長沙
其半蠻夷亦稱王(言長沙之國半襍蠻夷之人)老夫故敢妄竊帝
號聊以自娱老夫身定百邑之地東西南北數千萬
里帶甲百萬有餘然北面而臣事漢何也不敢背先
人之故老夫處粤四十九年于今抱孫焉然夙興夜
寐寢不安席食不甘味目不視靡曼之色耳不聽鐘
鼓之音者以不得事漢也今陛下幸哀憐復故號通
使事漢如故老夫死骨不腐改號不敢為帝矣謹北
面因使者奉獻
景帝時(史不書年)西羌研種留何率衆人求守隴西塞於是
徙留何等於狄道安故至臨洮氐道羌道縣
武帝建元三年秋閩粤發兵圍東甌東甌人告急天
子遣中大夫嚴助發會稽郡兵浮海救之漢兵未
至閩粤引兵去東粤請舉國徙中國乃悉興衆處江
淮之間
元朔元年三月東夷濊君南閭等口二十八萬人降以
為蒼海郡
元狩二年秋匈奴昆邪王殺休屠王并將其衆合四萬
餘人來降置五屬國㠯(古以字)處之㠯其地為武威酒泉
郡是時驃騎將軍霍去病(驃音頻妙切)將兵擊匈奴右地多
斬首虜獲休屠王祭天金人復西過居延攻祁連山大
克獲於是單于怨昆邪休屠居西方多為漢所破召其
王欲誅之昆邪休屠恐謀降漢休屠王後悔昆邪王殺
之并將其衆降漢
元鼎五年五月諫議大夫終軍使者安國少季使南粤
是時南粤王興年少太后樛氏中國人國人多不附太
后恐亂起亦欲倚漢威勸王及幸臣求内屬即因使者
上書請比内諸侯三歲一朝除邊關於是天子許之賜
其丞相吕嘉銀印及内史中尉太傅印餘得自置(丞相内史)
(中尉太尉之外皆任其國自選置不受漢之印綬)除其故黥劓刑用漢法諸使
者留填撫之(填音竹刅切)
六年春既平南粤時蒼梧王趙光與粤王同姓聞漢兵
至降為隨桃侯及粤揭陽令史定降漢為安道侯(揭音羯南)
(海縣)粤將畢取以軍降為膫侯(粤將姓畢名取也功臣表膫属南陽音來彫切)粤
桂林監居翁(桂林部監也姓居名翁)諭告甌駱四十餘萬口降為
湘城侯
元封二年壬子發巴蜀兵擊滅勞深靡莫(二國名)以兵臨
滇王始首善以故弗誅(言初始以來常有善意)滇王離西夷(言東嚮事)
(漢)滇舉國降請置吏入朝於是以為益州郡賜滇王王
印復長其民(為之長帥)
宣帝地節中匈奴前所得西嗕居左地者(嗕匈奴種嗕音奴獨切)
其君長以下數千人皆驅畜産行與甌脫戰所戰殺傷
甚衆遂南降漢
神爵二年五月羌若零離留且種兒庫(且音子閭切)共斬先
零大豪猶非楊玉首(猶非及楊玉二人也一作酋非)及諸豪弟澤陽雕
良兒靡忘皆帥煎鞏黃羝之屬四千餘人降漢初置金
城屬國以處降羌是年秋匈奴大亂日逐王先賢撣將
人衆萬餘來降初先賢撣父左賢王當為單于譲狐鹿
姑單于許立之國人以故頗言日逐王當為單于日逐
王素與握衍朐鞮單于有隙即率其衆數萬騎歸漢
五鳳二年十一月匈奴呼遫累單于帥衆來降(遫古速字累音)
(力追切)
甘露三年春呼韓邪單于為郅支所破遂稱臣來朝月
餘單于自請願留居光禄塞下(徐自為所築者也)有急保漢受
降城(保守也於此自守也)漢遣長樂衛尉高昌侯董忠車騎都尉
韓昌將騎萬六千又發邊郡士馬千數送單于出朔方
雞鹿塞(在朔方寙潼縣北)詔忠等留衛單于助誅不服又轉邊
榖米&KR1458;(&KR1458;乾飯也音備)前後三萬四千斛給贍其食
成帝時(史不書年)匈奴左伊秩訾為呼韓邪畫計歸漢竟以
安定其後或讒伊秩訾自伐其功嘗鞅鞅(伐謂矜其功力)呼韓
邪疑之左伊秩訾懼誅將其衆千餘人降漢
後漢光武建武元年復置護羌挍尉官初白馬氐人悉
附隴蜀及隗囂滅其酋豪仍背公孫述降漢隴西太守
馬援上復其王侯君長賜以印綬
十二年九月真徼外蠻夷張游率種人内屬
十三年七月廣漢塞外白馬羌豪樓登等率種人五千
餘戸内屬
二十年秋東方韓國人率衆詣樂浪内附(東方有辰韓馬韓謂之三)
(韓國也)
二十三年十月高句麗率衆人詣樂浪内屬是月匈奴
奠鞬日逐王比率部曲遣使詣西河内附(先是二十二年單于輿死)
(子左賢王烏逹鞮候立為單于復死弟左賢王蒲奴立為單于比既呼韓邪單于之孫不得立密遣漢人郭衡)
(奉匈奴地圖二十三年詣西河太守求内附)
二十四年春八部大人共議立比為呼韓邪單于以其
大父嘗依漢得安故欲襲其號於是欵五原塞願永為
藩蔽扞禦北虜帝用五官中郎將耿國議乃許之其冬
比自立為呼韓邪單于
二十五年烏丸大人郝且等九千餘人帥衆詣闕封其
渠帥為侯王者八十餘人使居塞内布列遼東屬國遼
西右北平漁陽廣上谷代郡雁門太原朔方諸郡界招
來種人給其衣食置校尉以領護之遂為漢偵備擊匈
奴鮮卑
二十六年遣中郎將段郴授匈奴南單于印綬令入居
雲中始置匈奴中郎將兵衛護之先是二十四年匈奴
薁鞬日逐王比自立為南單于於是分為南北匈奴遣
子入侍
二十七年五月益州郡徼外哀牢王賢栗等遂率種人
中二千七百七十口萬七千六百五十九詣越嶲太守
鄭鴻降求内屬先是二十三年賢栗擊附塞夷鹿茤(音多)
哀牢之衆溺死數千人賢栗復遣其六王將萬人以攻
鹿茤鹿茤王與戰殺其六王哀牢耆老共埋六王夜虎
復出其尸而食之賢栗惶恐謂其耆老曰我曹入邊塞
自古有之今攻鹿茤輙被天誅中國其有聖帝乎天祐
助之何其明也至是遂求内屬
三十年正月鮮卑大人於仇滿賁滿頭等率種人詣闕
朝賀慕義内屬
明帝永平元年鮮卑大人皆來歸附並詣遼東受賞賜
青徐二州給錢歲二億七千萬為常
十二年正月益州徼外夷哀牢王柳貎遣子率種人内
屬其稱邑王者七十七人戸五萬一千八百九十口五
十五萬三千七百一十一西南去雒陽七千里帝以其
地置哀牢博南二縣割益州郡西部都尉所領六縣合
為永昌郡(是時益州刺史朱輔在州數歲宣示漢德威懷遠夷自汶山以西前世所不至正朔所未)
(加白狼樂夲唐菆等百餘國戶百三十餘萬口六百萬上舉種奉貢稱為臣僕)
章帝建初八年六月北匈奴三木樓訾大人稽留斯等
率三萬八千人馬二萬匹牛羊十餘萬欵五原塞降
章和元年十月北匈奴屋蘭儲等率衆降
和帝永元四年正月北匈奴右谷蠡王于除鞬自立為
單于欵塞乞降(於除鞬其名也)遣大將軍左挍尉耿䕫授璽綬
六年四月蜀郡徼外大牂夷種羌豪造頭等率種人五
十餘萬口内屬拜造頭為邑君長賜印綬是年蜀郡徼
外羌率種人遣使内附
十二年二月旄牛獥外白狼樓薄蠻夷王唐繒等遂率
種人十七萬口歸義内属是年西域蒙竒兜勒二國遣
使内附
安帝永初元年正月蜀郡獥外羌龍橋等六種慕義降
附三月永昌徼外僬僥種夷陸類等二千餘口舉種内
附五月九真獥外夜郎蠻夷舉土内屬開境千八百四
十里
二年閏七月蜀郡徼外羌薄申等八種三萬六千九百
口復舉土内屬十二月廣漢塞外参狼種羌二千四百
口復來内属
五年高句麗王宫遣使貢獻求屬玄莵
元初一年正月蜀郡青衣道夷邑長令田(田令名)與徼外
三種夷三十一萬口齎黃金旄牛眊(眊結毛為節也即今馬及弓奠三纓)
(眊也)舉土内屬
三年五月越嶲郡獥外夷犬羊等八種戶三萬一千口
十六萬七千六百二十慕義内屬
永寧元年十二月遼西鮮卑大烏倫其至鞬衆詣度遼
將軍鄧遵降奉貢獻
延光元年十二月九真徼外蠻貢獻内属
二年五月日南徼外蠻夷内屬
質帝永嘉元年二月叛羌詣尤馮翊梁並降是時諸羌
衰耗並稍以恩信招誘之於是離切狐奴等五萬餘戶
詣並降
靈帝建寧三年九月鬱林烏滸民相率内屬(烏滸南方夷號也時)
(谷永為欎林太守以恩信結之烏滸人十餘萬内属皆受冠帶開置七縣)
章帝五年七月巴郡板楯蠻詣太守曹謙降
獻帝建安十年三郡烏丸觸等舉其縣降封為列侯
魏太祖平張魯于漢中是時巴七姓夷王朴胡實邑侯
杜濩舉巴夷實民來附於是分巴郡以胡為巴東太守
濩為巴西太守皆封列侯
明帝景初元年右北平烏丸單于寇婁敢遼西烏丸都
督王濩留等居遼東率部衆隨度遼將軍毋丘儉内附
齊王正始五年九月鮮卑内附置遼東属國立昌黎縣
以居之
七年韓那奚等數十國各率種落降
蜀後主延熙十年衞將軍姜維出隴西南安金城界與
魏大將軍郭淮夏侯覇等戰於洮西涼州胡王白虎文
治無載等舉部落降維安撫居之于繁縣
晉武帝咸寧二年二月東夷八國歸化七月東夷十七
國内附
三年西北雜虜及鮮卑匈奴五溪蠻夷東夷三國前後
十餘軰各率種人部落内附
四年東夷九國内附
五年三月匈奴都督拔奕虛帥部落歸化十月匈奴餘
渠都督獨雍等帥部落歸化
太康元年六月東夷十國歸化
二年六月東夷五國内附
四年六月牂牁獠二千餘部落内屬
五年匈奴胡太阿厚率其部落二萬九千二百人歸化
六年四月参離四千餘部落内附
七年八月東夷十一國内附是年匈奴胡都大博及萎
莎胡等各率種類大小凡十萬餘口詣雍州刺史扶風
王駿降附
八年八月東夷二國内附是年匈奴都督大豆得一育
鞠等復率種落大小萬千五百口牛二萬二千頭羊十
萬五千口車廬什物不可勝紀來降并貢其屬物帝並
撫納之
九年九月東夷七國詣挍尉内附
十年五月鮮卑慕容廆來降東夷十一國内附十二月
奚軻男女十萬口來降
惠帝元康元年東夷十九國南夷二十四部並詣挍尉
内附
宋孝武帝大明元年梁州獠來内屬立懷漢郡
南齊太祖建元四年南梁州刺史仇池公楊靈珍與二
弟婆羅阿卜珍率部曲三萬餘人舉城歸附送母及子
䨇健阿皮於南鄭為質
陳文帝天嘉二年霍州四山蠻率部落内附
後魏道武天興元年四月鄜城屠各董羌杏城盧水郝
奴河東蜀薛榆氐帥符興各率其種内附
二年八月西河胡帥護諾于丁零帥翟同屬帥韓龔並
相率内附
三年十一月高車别帥勑犍率九百餘落内屬
四年正月高車别帥率其部三千餘落内附
五年十二月越勒莫弗率其部萬餘家内屬居五原之
北
六年正月方尉遲部别帥率萬餘家内屬入居雲中
明元永興三年六月西河胡張賢等率營部内附十二
月蠕蠕斛律宗黨吐觝于等百餘人内屬
神瑞元年六月河西胡首劉遮劉退孤率部落等萬餘
家渡河内屬
二年二月河西胡劉雲等數萬戸内附
泰常二年十二月氐豪徐騃奴齊元子等擁部落三萬
於雍遣使内附詔將軍王雒生及河内守楊聲等西行
以應之
三年正月河東胡蜀五千餘家相率内附
五年四月河西屠各歸董大虎羌酋不蒙娥等遣使内
附十二月杏城羌酋狄温子率三千餘家内附
太武神䴥元年八月上部休屠胡酋金崔率部内屬又
上落巴渠泉午觸等萬餘家内屬
延和二年十二月隴西休屠王弘祖率衆内附
太延四年十二月上落巴渠泉蕇等相率内附
文成大安三年十一月蠻王文虎龍率千餘家内附
四年十一月車駕渡漠蠕蠕絶跡遠遁其别部烏朱賀
頽庫二十頽率衆來降
獻文皇興三年十一月吐谷渾别帥白羊堤度汗率戸
内附
孝文延興元年九月高麗民奴久等相率來降各賜田
宅
二年正月太陽蠻酋桓誕率戶内屬拜征南將軍封襄
陽王
三年十一月吐谷渾部内羌民鍾豈渴下等二千三百
戸内附
太和五年七月蠕蠕引帥他稽率衆内附
十二年十二月蠕蠕伊吾戍主高羔子率衆三千以城
内附
十三年二月蠕蠕别帥訾吕勤率衆内附
十七年五月襄陽蠻酋雷婆思等率一千三百餘戸内
附徙居於太和川是年光城四山蠻帥田益宗遣使張
超奉表歸欵
宣武景明元年六月大陽蠻酋田育丘等率戶内附
四年十二月蠕蠕高車民他莫孤率部來降
永平元年十二月漢東蠻民一萬七百戸相率内附
三年九月高車别帥可略汗等率衆一千七百内屬
孝明帝神龜二年十一月蠕蠕莫緣梁賀侯豆率男女
七百人來降
正光元年九月蠕蠕主阿那瓌來降
二年八月蠕蠕後主久閭侯匿代來奔懷朔鎮是時(本傳)
(云正光中)大都督司徒平南王破六韓孔雀率部一萬降於
爾朱榮詔加平北將軍第一領民酋長
東魏孝靜興和三年二月阿羅出吐拔那渾大率部來
降四月阿至羅國王副伏羅越居子去賓來降
西魏元帝永熙二年三月阿至羅相率降欵
文帝大統五年蔡陽蠻王魯超明内屬
恭帝二年諸蠻酋宜民王田興彦北荆州刺史梅季昌
等相繼欵附
後周武帝天和元年五月吐谷渾龍涸王莫昌率戶内
附以其地為扶州
宣政元年正月吐谷渾偽趙王他婁屯來降
隋高祖開皇四年二月突厥蘇尼部男女萬餘人來降
是月突厥可汗阿史那玷率其屬來降五月契丹主莫
賀弗遣使請降是年党項千餘宗歸化
五年拓拔寧叢等各率衆詣旭州内附是年契丹悉其
衆欵塞帝納之聽居其故地
六年正月党項羌内附是年契丹别部出伏等背高麗
率衆内附納之安置於渴奚郝頡之北
十六年党項寇會州詔發隴西兵以討之大破其衆又
相率請降願為臣妾遣子弟入朝謝罪帝謂之曰還語
爾父兄人生須有定居養老長幼而乃乍還乍走不取
羞鄉里耶自是朝貢不絶
十九年四月突厥利可汗内附是時契丹别部四千餘
家背突厥來降帝方與突厥和好重失遠人之心悉令
給糧還本勑突厥撫納之固辭不去
仁壽元年五月突厥男女九萬口來降
煬帝大業三年七月啓民可汗上表請變服襲冠帶
五年六月伊吾吐屯設等獻西域數千里之地
八年正月突厥處羅可汗還蕃詔留其羸弱萬餘口令
其弟建度開牧畜會寧郡
唐高祖武德元年七月闕可汗遣使内附闕可汗者西
藩突厥曷婆那可汗之次弟也初號闕逹度設統部落
於會寧郡控弦三千餘騎及隋亡自稱闕可汗初連横
於李軌隋西戎使者曹瓊據甘州誘之又以衆附瓊合
軍拒軌為軌所敗竄於逹外拔谷與吐谷渾相唇齒至
是遣使朝貢舉國内屬八月華池胡帥劉企成率衆來
降十二月突厥曷婆那可汗自宇文化及所來降(可汗先從)
(隋煬帝巡幸江都之敗随化及至黎陽因而西歸)
四年契丹别部酋帥孫敖曹與靺羯酋長突地稽俱請
内附
七年二月高句麗遣使内附受正朔請班歴許之
九年正月念諸川羌數百戸内屬
太宗貞觀二年二月靺羯内屬四月契丹太賀摩會率
其部來降十二月牂牁兖州蠻並遣使朝貢牂牁渠姓
謝氏舊臣中國代為本土牧守隋末天下亂遂絶不通
至是知中夏平定其首謝龍羽遣使修職貢勝兵數萬
於是列其地為牂州拜龍羽為刺史兖州者牂牁之别
部也牂牁隣境勝兵二萬列其地為兖州自是並朝貢
不絶
三年九月突厥俟斤九人率三千騎來降十二月北突
厥利可汗阿史那什鉢苾與頡利有隙率所部來降是
年南會州都督鄭元璹遣使招諭党項其長細封步頼
舉部内附列其地為執州南平蠻遣使内附以其地隸
渝州
六年十月契苾何力率其部六十餘家欵塞帝處之凉
州先是五年詔開河曲地為十六州是年党項等羌前
後内屬者三十萬口
十年三月吐谷渾請頒歷奉行年號並子弟入侍並從
之是年都布可汗阿史那社尔以地逼延陁欵塞歸附
帝嘉其忠節授左驍衞大將軍妻以衡陽長公主拜駙
馬都尉
十三年六月渝州人侯弘仁自牂牁至西趙楊滿洞出
邕州通交桂道蠻俚降者二萬八千餘戸
二十年八月車駕幸靈州次浮陽頓鐵勒廻紇拔野古
同羅僕骨多濫葛思結阿跌契丹奚結渾斛薛等十三
姓各遣使朝貢奏稱延陁可汗不事大國暴虐無道不
能與奴等為主人自死敗部落鳥散不知所之奴等各
有分地不能逐陁延去也歸命天子願賜哀憐乞置漢
官司養育奴等帝意以破延陁遂空漢庭見其使至甚
悅遣黃門侍郎禇遂良引於縣廨浮觴積胾以禮之夜
分乃已
二十一年正月廻紇率衆内附十月奴刺啜匐侯友率
其部兵千餘口一萬内附
二十二年二月西蕃沙鉢羅葉護率衆歸附四月西突
厥泥伏沙鉢羅葉護阿史那賀魯率衆屬于庭州
十一月契丹帥窟哥奚帥可度者並率其部内屬以契
丹部為松漠都督府拜窟哥為使持節十州諸軍事松
漠都督又以其别帥逹稽部置峭落州祈紇使部置殫
汗州獨活部落置無逄州芬問部置羽凌州突使部置
曰連州芮奚部置徒河州遂斤部置萬丹州伏部置疋
黎亦山二州各以其酋長辱紇主為刺史俱隸松漠焉
以奚部置饒樂都督府拜可度為使持節六州諸軍州
饒樂都督又以别帥阿會部置弱水處和部置祈黎州
奥失部置雒瓌州度稽部置大魯州元侯析部置渴野
州亦各以其酋長辱紇主為刺史俱隸於饒樂焉又于
營州置東夷挍尉官
二十三年拔悉密吐毛逹官肥羅察等以其部落内屬
是年西南徒莫祗蠻等各率其衆内屬以其地為傍州
望州覽州丘州並隸郎州都督府
高宗永徽二年十一月特浪生羌董悉奉求辟惠生羌
卜樓莫等各率種落萬餘戸詣茂州歸附
五年正月生羌大首領凍就率部落内附以其地置劍
州
顯慶元年七月西洱河大首領楊棟附顯和蠻大首領
王羅祁郎毘黎盤四州大首領王伽衝部落四千戶歸
附十一月生羌大首領浪我利波及鉢南伏浪恐等各
率部落歸附以其所部為柘栱二州
三年八月播羅哀生獠首領多胡桑等率部落六千餘
戸内附
咸亨三年正月毘明蠻一十四姓二萬三千戶相率内
附分置殷州敦州總州以安輯之
玄宗開元二年閏二月突厥默啜之壻火拔頡利發石
阿異失與妻來奔五月突厥屈利頡斤及三姓烏波都
擔等詣并州内屬九月葛邏禄車鼻施失鉢邏侯斤等
一十二人以凉州内屬命攝鴻臚卿鄭嘉祚往凉州宣
勞是月胡禄屋闕及首領胡禄一千三十一人來降十
月胡禄屈二萬帳詣北庭内屬
三年二月突厥十姓部落左廂五咄之啜右廂五怒失
卑五侯斤及高麗王莫離支高文簡都督跌思大等各
率其衆自突厥相繼内屬前後二千餘帳四月三姓葛
邏禄率衆歸國帝降書慰曰三姓葛邏禄首領散爛侯
斤等冐涉遠來並平安好卿等一被驅率多歷歲年遂
背逆輸忠間行歸國言念誠節嘉賞良深緣彼部落初
來已令逐便安置卿等來日大首領及將士已下竝得
安穩以否有所事意具狀奏來
四年九月契丹李失活奚李大酺各以所部來降
六年四月突厥賀魯阿波屬下首領倍羅賀魯曳辭等
投降五月契丹部落孫骨納等十八人内屬並授游擊
將軍賜緋袍銀帶留宿衞
十一年九月吐谷渾率其衆詣沙州内屬詔張敬忠安
存之降書吐渾曰卿北被吐蕃收留阻我聲教自棄沙
塞于今數年彼蕃每肆侵凌百姓聞甚辛苦今遠申誠
欵朕甚嘉焉
二十七年九月處木毘匐延闕律啜部落拔塞幹部落
鼠尼施部落阿悉告部落弓月部落哥係部落皆遣使
謝恩請内屬許之其表曰臣等生在荒裔久闕朝宗國
亂主薨互相攻殺頼陛下聖恩遐布愍念蒼生令磧西
節度使蓋嘉運統領兵馬撫臣遠蕃誅暴拯危存恤蕃
部臣等伏願稽首聖顔兼將部落於安西管内安置永
作邊扞長為臣子今者載馳驤首天路不任嘉躍之至
二十八年十二月突騎施可汗英賀逹干率其妻子及
纛官首領百餘人内屬初賀逹干與烏蘇萬雒扇誘諸
蕃背叛帝命蓋嘉運宣恩招諭皆相率而降
天寳元年八月突厥阿布惠及默啜可汗之孫登利可
汗之女與其黨屬來降九月護密國王子頡吉匐遣使
上表請背吐蕃來屬
四年曹國王哥邏僕遣使上表自陳宗祖以來向天可
汗忠赤常受徵發望乞兹恩將奴國土同為唐國小州
所須驅遣奴身一心忠赤為國征討
十三載二月劍南節度奏女國南王國及白狗並率部
落内屬閏十一月吐蕃白蘭二品官籠董占庭等二十
一人來降並授左武衞員外大將軍
十四載正月蘇毗王子悉諾邏率其首領數十人來降
隴右節度使哥舒翰奏曰蘇毗一蕃最近河北吐澤部
落數倍居人蓋是吐蕃與國強授軍糧兵馬半出其中
自没凌替送欵事彰家族遇害二千餘人悉其種落皆
為猜阻今此王子又復歸降臨行事洩還遭掩襲一千
餘人悉被誅夷猶獨與左右苦戰獲免且吐蕃蘇毗互
相屠戮心腹自潰滅亡可期但其王去逆歸仁則是國
家盛事伏望宣付史舘旌其慕化從之
代宗寳應元年六月突厥奴刺部落千餘人内屬請討
賊自效丁巳宴奴刺大首領于内殿賜物有差十二月
己未投降羌渾歸順州部落乾封州部落歸義州部落
順化州部落和寧州部落和義州部落保善州部落寧
定州部落羅雲州部落朝鳳州部落並詣山南西道都
防禦使臧希譲請州印希譲以聞許之
永泰元年二月河西党項永定等一十二州部落内屬
請置公勞等一十五州許之
二年五月安南生蠻大首領林觀符部落新置德化州
管戸一萬六百潘歸國部落新置龍武州管戶一千五
百詔安南節度使左散騎常侍周衡宣恩勞徠之
大歴五年春羌大首領白對蓬王守貞胡那䓗等各率
部落内屬並授羌之所居羈縻州刺史
德宗貞元九年七月劍南西山羌女哥隣白狗逋祖弱
水南王六國長率種落欵附悉董國及清遠王咄覇王
皆歸化(女國等散居西山舊分隸邊郡其祖父或授將軍中郎將果毅等官身後悉為吐蕃所役其部)
(落大者不過三二千戶各置縣令十數人理之土有絲絮歲輸於吐蕃至是相率欵附其種落至者節度使韋)
(臯處之維保覇等州人頗統附之)
十年八月吐蕃渠帥論乞髯湯没藏悉諾硉以其家属
來降
十二年三月西川節度使韋臯奏于雅州會野路招得
投降蠻首領高萬唐六十九人蠻約一千七百戶二萬
餘口
憲宗元和三年六月沙陀突厥七百人擕其親属歸于
振武節度使范希朝是月邕管西原蠻首黃少卿歸欵
五年五月鹽州奏渭北党項拓跋公政等一十三府連
狀稱管渭北押丁帳幕收放經今十五餘年在鹽州界
今凖勑割屬夏州情願依前在鹽州充百姓六月太原
節度柳公綽奏雲州奉成軍部落一百二十帳先移在
把頭峰外今却招得二十七帳
六年正月振武節度使李泳奏招收得黑山外契宓部
落四百七十三帳
穆宗長慶二年六月鹽州上言北界党項被夏州遣兵
劫掠殺戮其都督拓拔萬誠請降詔夏州節度使李祐
其党項勿令侵擾
四年二月嶺南奏洞賊黃昌瓘使其黨陳少竒及首領
二十人連欵請降十二月鳳翔節度使王承元送到投
降吐蕃一十九人各賜衣一襲
文宗太和元年八月靈州奏部落遊奕使拓拔忠義招
牧得部落五千餘帳於界首安置訖
開成元年二月天德軍奏生退渾部落三千帳來投豐
州
三年九月安西都護馬植奏羈縻州刺史首領麻光耀
等先屬南蠻今羌子弟相次到府并納南蠻所文牒衣
物等
武宗會昌元年五月天德軍奏廻鶻嗢没斯與歴友王
子多覽將軍等七人與部下將士三千一十口六十八
人來降
宣宗大中三年正月涇原節度使沈季榮奏吐蕃論恐
熱以安樂三州及右門七關等歸國
五年八月沙州張義潮遣兄義潭將瓜沙伊肅等十一
州圖經戸籍來獻
後唐莊宗同光二年三月蔚州送降附契丹七人六月
雲州節度使李敬文奏逹勒首領澇撒于于越族帳先
在磧北去年契丹攻破背隂逹勒因相掩擊澇撒于于
率領步族羊馬三萬逃遁來降已到金月南界今差使
蒙越到州便令入奏
明宗天成元年十月契丹平州守將領幽州節度使盧
文進率戸口兵馬車帳來降
二年正月定州行營副招討房知温奏奚陁羅支領兩
蕃奚内附建牙於營州
三年閏八月契丹平州刺史張希崇殺其契丹以一城
居人歸國命中使齎茶藥接之
長興元年六月逹怛三十帳内附七月北京奏吐渾千
餘帳内附已於天池川静樂縣界安置八月北京奏吐
渾内附欲於嵐州安族帳十月青州奏登州申契丹阿保
機男東丹王突欲一行四十餘萬人馬八十疋來歸
二年閏五月吐渾下大首領薛海金等于我
三年五月逹靼首領頡哥已下四百人内附
四年正月突厥首領李白山等三十四人内附
末帝清泰二年九月振武楊光遠軍河口蕃部來奔界
上安置
周太祖廣順二年四月定州言契丹羽林都署辛覇卿
等二十三人馬三疋并車牛來奔六月契丹降人孫重
勲等四十四人到闕八月定州言有戶三百自契丹來
歸十月辛卯契丹釣臺鎮將王彦鎮都將盧曉文招收
軍使王瓊等八人來奔十一月契丹界闕南都船務使
王希乾寧軍使孫章而下二十四人來歸十二月契丹
殿頭王進龍武羽林軍校及通事舍人胡延等六人來
奔
三年正月契丹王子元禄二人羽林軍使王遇軍將張
超等十九人來奔二月鎮州言部送契丹來奔銀院使
張知訓等七人三月契丹羽林軍士十五人來降四月
契丹乾寧軍使張韜等三十八人羽林軍將王興等十
五人來奔五月深州送契丹來奔麴院官李緒等十七
人指揮使李重筠等十人為儀郎四十人至京師
六月契丹瀛州戎軍陶洞文等十二人及廵檢指揮使
葛知友雲州牙將崔崇等十九人招收軍使李彦暉二
十一人來奔是月定州送奚契丹來奔綉院使邢福順
等十三人并順州刺史男戴原等至闕
七月契丹羽林軍士楊澤等十三人殿直楊晏等二十
五人來奔是月滄州李暉送契丹降人盧臺軍使張藏
英等二百二十二人馬二十三疋八月定州部送契丹
歸明軍士齊武等二十九人至京師九月雲州吐渾指
揮使黨富逹等五十一人馬駝四十二并朔州軍使馬
延嗣等來奔
册府元龜卷九百七十七
