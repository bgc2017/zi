册府元龜卷四百四十二宋王欽若等撰
將帥部
敗衂第二
晉陸機成都王穎表為平原内史惠帝太安中穎假機
後將軍河北大都督討長沙王乂列軍自朝歌至於河
橋鼓聲聞數百里漢魏以來出師之盛未嘗有也乂與
機戰于鹿苑機軍大敗赴七里澗而死者如積焉水為
之不流將軍賈稜皆死之
新蔡王騰為車騎將軍鎮鄴時公師藩與平陽人汲桑
等為羣盜起於清河鄃縣衆千餘人寇頓丘以葬成都
王穎為辭載穎主而行與張泓故將李豐等將攻鄴騰
曰孤在并州七年胡圍城不能尅汲桑小賊何足憂也
及豐等至騰不能守率輕騎而走為豐所害四子虞矯
紹確虞有勇力騰之被害虞逐豐豐投水而死是日虞
及矯紹并鉅鹿太守崔曼車騎長史羊桓從事中郎蔡
充等又為豐餘黨所害及諸名家流移依鄴者死亡竝
盡
劉琨為并州都督屬石勒攻樂平太守韓據請救於琨
而琨自以士衆新合欲因其銳以威勒箕澹諫曰此雖
晉人久在荒裔未習恩信難以法御今内收鮮卑之餘
榖外抄殘胡之牛羊且閉關守險務農息士既服化感
義然後用之則功可立也琨不從悉發其衆命澹領步
騎二萬為前驅琨自為後繼勒先據險要設伏以擊澹
大破之一軍皆没
王堪為車騎將軍懷帝永嘉三年三月劉元海寇黎陽
遣堪擊之王師敗績于延津死者三萬餘人九月堪與
平北將軍曹武討劉聰王師敗績堪奔還京師
山簡為征南將軍永嘉四年九月雍州人王如舉兵反
於宛殺害令長自號大將軍司雍二州牧大掠漢沔新
平人龐寔馮翊人嚴嶷京兆人侯脫等各起兵應之簡
及荆州刺史王澄南中郎將杜蕤并遣兵援京師及如
戰於宛諸軍皆大敗王澄獨以衆進至汴口衆潰而歸
李矩為冠軍將軍時劉聰使劉曜䧟長安愍帝出降趙
固郭默攻河東至於綘邑右司隸部人盗牧馬負妻子
奔之者三萬餘騎騎兵將軍劉勲追討之殺萬餘人固
默引歸劉頡遮邀擊之為固所敗聰使子粲及劉雅等
伐趙固次于小平津固揚言曰要當生縛劉粲以贖天
子聰聞而惡之李矩使郭默郭誦救趙固屯于雒汭遣
耿稚張皮潛濟襲粲貝丘王翼光自厘城覘之以告粲
粲曰征北南渡趙固望聲逃竄彼方憂自固何暇來邪
且聞上身在此自當不敢北視况敢濟乎不須驚動將
士也是夜稚等襲敗粲軍粲奔據陽鄕稚館榖粲壘雅
聞而馳還柵于壘外與稚相持聰聞粲敗使太尉范隆
率騎赴之稚等懼率衆五千突圍趍北山而南劉勲追
之戰于河陽稚師大敗死者三千五百人投河死者千
餘人
梁巨為冠軍將軍劉聰攻河内石勒率騎會之攻巨於
武德懷帝遣兵救之勒留諸將守武德與王桑逆巨於
長陵巨請降勒弗許巨踰城而遁軍人執之勒馳如武
德坑降卒萬餘數巨罪而害之王師退還河北諸堡壁
大震皆請降送任于勒
荀羡為建威將軍攻慕容雋山茌(士甾切)拔之斬雋太山
太守賈堅雋青州刺史慕容塵遣司馬悅明救之羡師
敗績復䧟山茌諸葛攸又率水陸二萬討雋入自石門
屯于河渚攸部將匡超進據嵪㠂蕭館屯于新柵又遣
督護徐冏率水軍三千泛舟上下為東西聲勢雋遣慕
容評𫝊顔等統步騎五萬戰于東阿王師敗績
毛寶為征虜將軍庾亮謀北伐上疏解豫州請以授寶
于是明帝詔以寶監揚州之江西諸軍事豫州刺史將
軍如故與西陽太守樊峻以萬人守邾城石季龍惡之
乃遣其子鑒與其將夔安李莬等五萬人來寇張狢渡
二萬騎攻邾城寶求救於亮亮以城固不時遣軍城遂
䧟寶峻等率左右突圍出赴江死者六千人寶亦溺死
徐龕為征討大將軍褚裒督護裒遣龕伐沛獲偽相支
重郡中二千餘人歸降魯郡山有五百餘家亦建義請
援裒遣龕領銳兵三千迎之龕違裒節度軍次代陂為
石遵將李莬所敗死傷大半龕執節不撓為賊所害
尹奉為寧州刺史李雄據益州寧州李才龐遺起義兵
攻雄將任佪李謙等雄遣其將羅常費黑救之奉遣裨
將姚昂朱提太守楊術援遺戰于登臺昂等敗績術死
之
李釗為越雋太守時王遜為寧州刺史先是釗為李雄
所執自蜀逃歸遜復以釗為越雋太守李雄遣李讓任
佪攻釗釗自南秦與漢嘉太守王載共拒之戰于温水
釗敗績載遂以二郡附雄
桓宣為平北將軍都督司雍梁三州南陽襄陽新野南
鄕四郡軍事梁州刺史庾翼遷鎮襄陽令宣進伐石季
龍將李羆軍次丹水為賊所敗翼怒貶宣為建威將軍
謝尚為西中郎將督揚州之六郡諸軍豫州刺史假節
鎮歴陽大司馬桓温欲有事中原使尚率衆向壽春進
號安西將軍初苻健將張遇降尚尚不能綏懷之遇怒
據許昌叛尚討之為遇所敗收付廷尉時康獻皇后臨
朝即尚之甥也特令降號為建威將軍
桓温為大司馬率衆五萬伐慕容暐前兖州刺史孫元
起兵應之温部將檀玄攻胡陸執暐寧東慕容忠暐遣
其將慕容厲與温戰于黃墟厲師大敗單馬奔還高平
太守徐翻以郡歸順温前鋒朱序又破暐將傅顔于林
渚温軍大振次於枋頭暐懼謀奔和龍慕容垂曰不然
臣請擊之若戰不捷走未晩也乃以垂為使持節南討
大都督慕容德為征南將軍率衆五萬拒温使其散騎
侍郎樂嵩乞師於苻堅堅遣將軍苟池率衆二萬出自
雒陽師于潁川外為赴援内實觀隙有兼并之志矣慕
容德屯于石門絶温糧漕豫州刺史李那率州兵五千
斷温饋運温頻戰不利糧運復絶及聞堅師之至乃焚
舟棄甲而退德率勁騎四千先温至襄邑東伏於澗中
與垂前後夾擊王師大敗死者三萬餘人苟池聞温班
師邀擊于譙温衆又敗死者萬計
桓豁遷征西大將軍開府及苻堅䧟仇池豁以新野太
守吉挹行魏興太守督護梁州五郡軍事戍梁州堅䧟
涪城梁州刺史楊亮益州刺史周仲孫竝委戍奔潰以
威略不振所在覆敗又上疏陳謝固辭不拜開府
郗恢為秦州刺史督隴上軍時魏氏強盛山陵危逼恢
遣江夏相鄧啓方等以萬人拒之與魏道武戰于滎陽
大敗而還
劉牢之為龍驤將軍時苻堅伐晉敗歸長安牢之屯鄄
城討諸未服河南城堡承風歸順者甚衆時堅子丕據
鄴為慕容垂所逼請降牢之引兵救之垂聞軍至出新
興城北走牢之與沛郡太守田次之追之行二百里至
五橋澤中爭趣輜重稍亂為垂所擊牢之敗績士卒殱
焉牢之策馬跳五丈澗得脫會丕救至因入臨漳集亡
散兵復少振牢之以軍敗徵還
劉毅為冠軍將軍毅躡桓玄死桓振桓謙復聚衆拒毅
於靈溪玄將馮該以兵會於振毅進擊為振所敗退次
潯陽坐免官尋原之又盧循反於廣州以舟師二萬發
姑孰徐道覆聞毅將至建鄴報盧循曰劉毅兵重成敗
繫此一戰宜併力拒之循乃引兵發巴陵與道覆連旗
而下毅次于桑落州與賊戰敗績棄船以數百人步走
餘衆皆為賊所虜輜重盈積皆棄之毅走經涉蠻晉飢
困死亡至者十二三參軍羊䆳竭力營護之僅而獲免
焉
魯宗之為南陽太守時桓振既破江陵自為荆州刺史
都督八州宗之自襄陽破振將温楷于柞溪進屯紀南
振聞楷敗留其將馮該守營自率衆與宗之大戰振勇
冠三軍衆莫能禦宗之敗績
宋桂陽王義真鎮關中王修既死人情離異無相統一
高祖遣將軍朱齡石替義真鎮關中使義真輕兵疾歸
諸將競斂財貨多載子女方軌徐行虜追騎且至建威
將軍傅弘之曰公處分亟進恐虜追擊人也今多將輜
重一日行不過十里虜騎追至何以待之宜棄車輕行
乃可以免不從賊追兵果至騎數萬匹輔國將軍蒯恩
斷後不能禁至青泥後軍大敗諸將及府功曹王賜悉
被俘虜義真在前故得與數百人奔散日暮虜不復窮
追義真與左右相失獨逃草中中兵參軍叚宏單騎追
尋緣道呌義真識其聲出就之曰君非叚中兵邪身在
此宏大喜負之而歸義真謂宏曰今日之事誠無崖略
然丈夫不經此何以知艱難初高祖聞青泥敗未得義
真審問有前至者訪之竝云闇夜奔敗無以知存亡高
祖怒甚剋日北伐謝晦諫不從及得宏啟事知義真已
免乃止
劉粹為征虜將軍文帝元嘉三年討謝晦遣粹弟車騎
從事中郎道濟龍驤將軍沈敞之就粹自陸道向江陵
粹以道濟行竟陵内史與敞之及南陽太守沈道興步
騎至沙橋為晦司馬周超所敗士衆傷死者過半降號
寧朔將軍
臧質為輔國將軍時後魏太武侵徐豫率大衆數十萬
遂向彭城以質為輔國將軍假節置佐率萬人北救始
至盱眙太武已過淮冗從僕射胡崇之領質府司馬崇
之副太子左積弩將軍臧澄之及毛熙祚亦受統於
質盱眙城東有高山質慮魏據之使崇之澄之二軍營
於山上質營城南魏軍攻崇之澄之二營崇之等力戰
不敵衆散竝為後魏所殺又攻熙祚熙祚所領悉北府
精兵幢主李灌率厲將士殺賊甚多隊主周裔之外監
楊方生又率射賊賊垂退會熙祚被創死軍遂散亂其
日質案兵不敢救故三營一時覆没初仇池之平也以
崇之為龍驤將軍北秦州刺史宋百頃行至濁水為索
虜所攻舉軍敗散崇之及將佐以下皆為後魏所執後
得叛還至是又為後魏所敗焉熙祚司州刺史脩之兄子
也崇之熙祚並贈正員郎澄之三營既敗其夕質軍亦奔
散棄輜重器甲率七百人投盱眙
張永以元嘉二十九年太祖令督冀州青州之濟南樂
安太原三郡諸軍事揚威將軍冀州刺史督王玄謨申
坦等諸將經略河南攻碻磝城累旬不能拔其年八月
七日夜虜開門燒樓及攻車士卒燒死及為虜所殺甚
衆永即夜撤圍退軍不報告諸將衆軍驚擾為虜所乘
死敗塗地永及申坦竝為統府撫軍將軍蕭思話所收
繫於歴城獄太祖以屢征無功諸將不可任責永等與
思話詔曰虜既乘利方向盛冬若脫敢送死兄弟父子
自共當之言及增憤可以示張永申坦又與江夏王義
恭書曰早知諸將如此恨不以白刅驅之今者悔何所
及後永為使持節都督南兖徐二州諸軍事南兖州刺
史常侍將軍如故時薛安都據彭城請降而誠心不欵
明帝遣永與沈攸之以重兵迎之加督前鋒諸軍事進
軍彭城安都招引索虜之兵既至士卒離散永狼狽引
軍還為虜所追大敗復值寒雪士卒離散永脚指斷落
僅以身免失其第四子
王玄謨元嘉中守碻磝江夏王義恭為征討都督以為
碻磝不可守召令還為魏軍所追大破之流矢中臂還
至歴城義恭與玄謨書曰聞因敗為成臂上金瘡得非
金印之徵邪
田益之者弋陽西山蠻也晉安王子勛反遣其將郭確
守弋陽益之起義攻郭確於弋陽以益之為輔國將軍
督弋陽西山事輔國將軍劉勔赴壽陽築長圍始合田
益之率蠻宗萬餘人攻子勛將龐定光於義陽定光遣
從兄文生拒之為益之所破見殺遂圍其城定光求救
於子勛子勛以定光父孟虬為司州刺史率精兵五千
救義陽并解壽陽之圍常珍奇又自懸瓠率三千人援
定光屯軍了水益之不戰望風奔散孟虬乘勝進軍向
壽陽
王藴後廢帝元徽初為東陽太守未之郡值桂陽王休
範逼京邑藴領兵朱雀門戰敗被創事平除侍中
南齊李安民初仕宋為寧朔將軍隨吳喜沈攸之擊虜
達睢口戰敗還保宿豫淮北既没明帝勑留安民戍甬
城
陳顯達督平北將軍崔慧景衆軍四萬圍南鄕堺馬圈
城去襄陽三百里攻之四十日虜食盡噉死人肉及樹
皮外圍既急虜突走斬獲千計官軍競取城中絹不復
窮追顯逹入據其城遣軍主莊丘黑進取南鄕縣故順
陽郡治也後魏孝文自領十餘萬騎奄至顯達引軍渡
水西據鷹子山築城人情沮敗虜兵甚急軍主崔恭祖
胡松以烏布幔盛顯達數人擔之逕道從分磧山出均
水口臺軍緣道奔退死者三萬人左軍將軍張千戰死
追贈遊擊將軍顯達素有威聲著於蠻虜至是大損喪
焉
裴叔業明帝時為輔國將軍領衆圍渦陽後魏廣陵王
率衆拒戰叔業等大敗之斬獲甚衆魏主聞廣陵王敗
遣偽都督王肅大將軍楊大眼步騎十餘萬救渦陽叔
業見兵盛夜委軍遁走明日官軍奔潰虜追之傷殺不
可勝數日暮乃止叔業還保渦口
胡諧之為衞尉永明八年率禁兵討巴東王子響於江
陵兼長史行事臺軍為子響所敗有司奏免官權行軍
如故
王珍國為征虜將軍時梁高祖兵至東昏石頭軍主朱
僧勇率水軍二千人歸降東昏又遣征虜將軍王珍國
帥軍主胡虎牙列陳於航南大路悉配精手利器尚十
餘萬人閹人王倀子持白獸幡督帥諸軍又開航背水
以絶歸路王茂曹景宗犄角奔之將士皆殊死戰無不
一當百鼓噪震天地珍國之衆一時瓦解投淮死者積
尸與航等後至者乘之以濟於是朱雀諸軍望之皆潰
散義兵追至宣陽門李居士以新亭壘徐元瑜以東府
城降石頭白下諸軍竝宵潰
梁馬仙琕遷司州諸軍事司州刺史魏豫州人白皂生
殺其刺史琅邪王司馬慶曾自號平北將軍推鄕人胡
游為刺史以懸瓠來降高祖使仙琕赴之遣直閣將軍
武會超馬廣率衆為援仙琕進頓楚王城遣副將齊苟
兒以兵二千助守懸瓠魏中山王英率衆十萬攻懸瓠
仙琕遣廣會超等守三關英破懸瓠執齊苟兒遂進攻
馬廣又破廣生擒之送雒陽仙琕不能救會超亦相次
退散魏軍遂進據三關仙琕坐徵還
南康簡王績之子會理為平北將軍武帝太清元年督
衆軍北討至彭城為魏師所敗退歸本鎮
邵陵攜王綸太清二年進位中衞將軍侯景搆逆加征
討大都督率衆討景將發高祖誡曰侯景小豎頗習行
陣未可以一戰即殄當以歲月圖之綸次鍾離景已渡
采石綸乃晝夜兼道旋軍入赴濟江中流風起人馬溺
者十二三遂率寧遠將軍西豐公大春新塗公大成等
步騎三萬發自京口將軍趙伯超曰若從黃城大道必
與賊遇不如逕路直指鍾山出其不意綸從之衆軍掩
至賊徒大駭分為三道攻綸與戰大破之斬首千餘級
翌日賊又來攻相持日晚賊稍引却南安侯駿以數十
騎馳之賊廻距駿駿部亂賊因逼大軍遂潰綸至鍾山
衆裁千人賊圍之戰又敗乃奔還京口三年春綸復與
東陽州刺史大連等入援至于驃騎洲進位司空臺城
䧟綸奔禹穴
羊鴉仁前為司州刺史太清三年三月鴉仁等率所部
入援臺城進軍東府北與賊戰大敗
王質為假節寧遠將軍領東宫兵從貞陽侯北伐及貞
陽敗績脫身逃還侯景於壽陽搆逆質又領舟師隨衆
軍拒之景軍濟江質便退走尋領步騎頓于宣陽門外
景軍至京師質不戰而潰乃翦髮為桑門潛匿人間及
柳仲禮等會援京邑軍據南岸質又收合餘衆從之京
城䧟西奔荆州
蕭明武帝兄子封貞陽侯豫州刺史武帝既納侯景詔
明率水陸諸軍趨彭城大圖進取又命兖州刺史南康
嗣王會理總馭羣帥指授方略明渡淮未幾官軍破被
擒盡俘其衆魏帝升門樓觀引見明及諸將帥釋其禁
送于晉陽
楊乾運為信武將軍及達奚武圍南鄭武陵王紀遣乾
運率兵援之為武所敗
陳侯安都高祖時為鎮北將軍率衆與周文育西討王
琳至武昌琳將樊猛棄城走文育亦自豫章至時兩將
俱行不相統攝因部下交爭稍不平軍至郢州琳將潘
純於城中遥射官軍安都怒進軍圍之未能尅而王琳
至于沌口安都乃釋郢州悉衆往沌口以禦之遇風不
得進琳據東岸官軍據西岸相持數日乃合戰安都等
敗績與周文育徐敬成竝為琳所囚總以一長鎻繫之
置于䑽(音沓)下令所親宦者王子晉掌視之琳下至湓城
白水浦安都等甘言許厚賂子晉子晉乃偽以小船依
䑽而釣夜載安都文育敬成上岸入深草中步投官軍
還都自劾詔竝赦之復其官爵
程靈洗為蘭陵太守隨周文育西討王琳於沌口敗績
為琳所拘明年與侯安都等逃歸
吳明徹授都督南北兖青譙五州諸軍事南兖州刺史
會周氏滅齊高祖將事徐兖詔明徹進軍北伐令世子
戎昭將軍員外散騎侍郎慧覺攝行州事明徹軍至吕
梁周徐州總管梁士彦率衆拒戰明徹頻破之因退兵
守城不復敢出明徹仍引清水以灌其城環列舟艦於
城下攻之甚急周遣上大將軍王軌將兵救之軌輕行
自清水淮口横流豎木以鐵貫直輪遏斷船路諸將聞
之甚恐議欲破堰拔軍以舫載馬馬明戍裴子烈議曰
若決堰下船船必傾倒豈可得乎不如前遣馬出於事
為允適會明徹苦背疾甚篤知事不濟遂從之乃遣蕭
摩訶帥馬軍數千前還明徹乃自決其堰乘水勢而退
軍冀其獲濟及至清口水勢漸微舟艦並不得渡衆軍
皆潰明徹窮促乃就執尋以憂憤遘疾卒於長安
蕭摩訶為侍中驃騎大將軍會隋總管賀若弼鎮廣陵
窺覦江左後主委摩訶備禦之任授徐州刺史禎明三
年正月元會徵摩訶還朝賀若弼乘虚濟江襲京口摩
訶請率兵逆戰後主不許及弼進軍鍾山摩訶又請曰
賀若弼懸軍深入聲援猶遠且其壘塹未堅羣情惶懼
出兵掩襲必大尅之後主謂摩訶曰公可為我一决摩
訶曰從來行陣為國為身今日之事兼為妻子後主多
出金帛頒賞諸軍令中鎮軍魯廣達陳兵白土岡居衆
軍之南偏鎮東大將軍任忠次之護軍將軍樊毅都官
尚書孔範次之摩訶軍最居北衆軍南北亘三十里首
尾進退各不相知初未戰時賀若弼將輕騎登山觀望
形勢及見衆軍因馳下置陣廣達首率所部進薄弼軍
屢却俄而復振更分軍趣北援諸將孔範出戰兵交而
走諸將支離陣尚未合騎卒潰散駐之弗止摩訶無所
用力焉為隋軍所執
南康嗣王方泰後主禎明初為侍中三年隋師濟江方
泰與忠武將軍南豫州刺史樊猛左衞將軍蔣元遜領
水軍於白下往來斷遏江路隋遣行軍元帥長史高熲
領船艦泝流當之猛及元遜竝降方泰所部將士離散
乃棄船走及臺城䧟與後主俱入關
吕肅為南康太守時隋來伐陳肅將兵據巫峽以五條
鐵鎻横江肅竭其私財以充軍用隋將楊素奮兵擊之
四十餘戰爭馬鞍及磨刀澗守險隋軍死者五千餘人
陳人盡取其鼻以求功賞既而隋軍屢捷獲陳之士三
縱之肅乃遁保延州别帥廖酉寵領大舫請降欲燒隋
艦更决死一戰於是有五黃龍備衆色各長十餘丈驤
首連接順流而東風浪大起雲霧晦冥陳人震駭不覺
火自焚隋軍乘高艦張大弩以射之陳軍大敗風浪應
時頓息肅收餘衆東走
後魏宿沓于為虎威將軍道武天興五年正月慕容熙
遣將寇遼西于等拒戰不利棄令支而還
刁雍為建義將軍率衆二萬進屯固山雍從弟彌時亦
率衆入京口規共討宋高祖宋高祖遣兵破之六月雍
又侵宋青州雍敗乃收散卒保於馬耳山又為宋州軍
所逼遂入大鄉山
奚斤為司空征赫連昌昌弟助興先守長安聞昌敗遂
走入上邽斤追之不及而還詔斤班師斤上疏曰赫連
昌亡保上邽鳩合餘燼未有盤據之資今因其危滅之
為易請益鎧馬平昌而還太武曰昌亡國叛夫擊之勞
傷將士且可息兵取之不晩斤抗表固執乃許之給斤
萬人遣將軍劉拔送馬三千匹與斤斤進討安定昌退
保平凉斤屯軍安定以糧竭馬死遂深壘自固監軍侍
御史安頡擊昌擒之昌衆復立昌弟定為主守平凉斤
自以元帥而擒昌之功不在己深恥之乃捨輜重輕齎
三日糧追定於平凉宗正娥清欲尋水而往斤不從自
北道邀其走路定衆將出會一小將有罪亡入賊具告
其實定知斤軍無糧乏水乃邀斤前後斤衆大潰斤及
娥清劉拔為定所擒士卒死者六七千人後太武克平
凉斤與娥清等得歸免為宰人使負酒食從駕還京師
以辱之
丘堆為太僕太武世征赫連昌堆與常山王素督步兵
三萬人為後軍昌戰敗南奔太武遣堆與宗正娥清率
五千騎略地關右昌貳城守將堅守不下堆與清攻拔
之詔堆班師而宜城王奚斤表留堆等進平昌許之堆
斤合軍與昌相拒擊士馬乏糧堆與義兵將軍封禮督
租於民間士卒暴掠為昌所襲敗績堆將數百騎還城
(本紀神䴥元年司空奚斤討赫連定於平凉馬髦嶺為定所擒丘堆先守輜重在安定聞斤敗棄甲東走長安)
(帝聞大怒詔安頡斬堆)
盧淵為儀曹尚書孝文時南齊雍州刺史曹虎遣吏請
降孝文以淵為使持節督前鋒諸軍逕赴樊鄧淵至葉具
知曹虎譎詐之問兼陳利害詔淵進取南陽淵以兵少
糧乏表求先攻赭陽以近葉倉故也孝文許焉乃進攻
赭陽齊將垣歴生來救淵素無將略為賊所敗坐免官
爵為民
李佐為安南將軍副大司馬咸陽王禧為殿中將軍時
孝文南討佐尋被勑與征南將軍城陽王鸞安南將軍
盧淵等攻赭陽各不相節度諸軍皆坐甲城下欲以不戰
降賊佐獨勒所部晨夜攻擊屬齊明帝遣其太子右衞
率垣歴生衆來援咸以勢弱不敵規欲班師佐乃簡騎
二千逆賊為賊所敗坐徙瀛州為民
蕭寶夤齊明帝之子以梁武克建業殺其兄弟被害來
奔宣武除為鎮東將軍及中山王英南伐寶夤又表求
征乃授使持節鎮東將軍别將以繼英配羽林虎賁五
百人與英頻破梁軍乘勝遂攻鍾離淮水汎溢寶夤與
英狼狽引退士卒死没者十四五有司奏寶夤守東橋
不固軍敗繇之處以極法詔曰寶夤因難投誠宜加矜
貸可恕死免官削爵還第延昌四年遷撫軍將軍冀州
刺史及大乘賊起寶夤遣軍討之頻為賊破臺軍乃滅
之後於孝昌中為司空公出師既久兵將疲弊是月大
敗還雍州仍停長安收聚離散有司處寶夤死罪詔恕
為民
楊昱為安東將軍蕭寶夤等敗於關中以昱兼七兵尚
書持節假撫軍將軍都督防守雍州昱遇賊失利而反
盧昶為都督時梁將馬仙琕率衆攻圍朐城戍主傅文
驥嬰城固守以滎陽太守趙遐為别將與劉思祖等救
之次於䰿(音鼉)口去城五十里夏雨頻降厲涉長驅將至
朐城仙琕見遐營壘未就徑來逆戰思祖率彭沛之衆
望陣奔退遐孤軍奮擊獨破仙琕斬其直閣將軍軍主
李魯生仙琕乃分軍於朐城之西阻水列柵以圍固城
遐身自潛行觀水深淺結草為筏啣枚夜進破其六柵
遂散固城之圍進救朐城昶率大軍繼之未幾而文驥
力竭以城降賊衆軍大敗昶棄其節輕騎而走唯遐獨
握節而還遐坐失利免官
河間王琛孝明時為秦州刺史時東益南秦二州氐反
詔琛為都督進討氐羌大被摧破後又為大都督與長
孫稚討鮮于修禮於鍾山琛與雉前到呼沲稚未欲戰
而琛不從行達五鹿為修禮邀擊琛不赴之賊總至遂
大敗稚與琛竝除名
章武王融宣武初為河南尹以聚斂削爵時汾夏山胡
叛逆連結正平平陽詔復融前封征東將軍持節都督
以討之融寡於經略為胡所敗
薛蠻為持節光禄大夫假安南將軍西道别將時莫折
念生反於秦州遣其别帥卜胡王慶雲等寇涇州孝明
以蠻與伊盆生等討之進及平凉郡東與賊交戰不利
蠻等退還
安樂王鑒為秘書監孝明孝昌元年徐州刺史元法僧
據城反害行臺高諒自稱宋王遣其子景仲歸於梁梁遣
其將胡虎牙成景雋元略等率衆赴彭城詔鑒討之鑒
於彭城南擊元略大破之盡俘其衆既而不備為法僧
所敗梁武遣其豫章王綜入守彭城法僧擁其僚屬守
令兵戍及郭邑士女萬餘口南入
畢聞慰為都督安樂王鑒軍司馬元法僧反聞慰與鑒
攻之為法僧所敗奔還京師被劾遇赦免
崔延伯為征西將軍孝昌元年三月討万俟醜奴大敗
於涇州戰殁
源子恭為大都督孝莊建義元年爾朱兆寇丹谷都督
崔伯鳳戰殁都督羊文義史五龍降兆子恭奔退
盧仝為撫軍將軍營州城民就德興反詔仝以本將軍
為幽州刺史兼尚書行臺慰勞之仝慮德興難信勒衆
而往為德興所擊大敗而還
鹿悆(音愈)為使持節兼尚書右僕射東南道行臺至東郡
值爾朱仲遠䧟西兖向滑臺詔與都督賀拔勝等拒仲
遠軍敗還京
崔暹為瀛州刺史武川鎮反詔暹為都督隸大都督李
崇討之暹違崇節度為賊所敗單騎潛還
北齊慕容儼神武時為揚州行臺監蕭莊王琳軍與陳
將侯瑱侯安都戰於蕪湖敗還
竇泰從神武西討令泰自潼關入泰至小關為周文帝
所襲衆盡没泰自殺
李希光為安南將軍西兖州刺史文宣責陳武帝廢蕭
明命儀同蕭軌率希光東方老裴延起王敬寶步騎數
萬伐之以天保七年三月渡江襲克石頭城五將名位
相侔延起以侍中為軍司蕭軌與希光竝為都督軍中
抗禮不相服御競說謀略動必乖張頓軍丹陽城下值
淋雨五十餘日及戰兵器竝不堪施用故致敗亡將帥
俱死士卒得還者十二三所没器械軍資不可盡計
宇文述為扶餘道將軍煬帝征高麗述與九軍至鴨綠
水糧盡議欲班師諸將多異同述又不測帝意會乙支
文德來詣其營述先與光禄大夫于仲文俱奉密旨令
誘執文德既而緩縱文德逃歸述内不自安遂與諸將
渡水追之時文德見述軍中多飢色欲疲述衆每鬭便
北述一日之中七戰皆捷既恃驟勝又内逼羣議於是
遂進東濟陸水去平壤城三十里因山為營文德復遣
使偽降請述曰若旋師者當奉高元(高麗之君)朝行在所述
見士卒疲弊不可復戰又平壤險固卒難致力遂因其
詐而還衆半濟賊擊後軍於是大潰不可禁止九軍敗
績一日一夜還至鴨綠水行四百五十里初渡遼九軍
三十萬五千人及還至遼東城唯二千七百人帝大怒
以述等屬吏至東都除名為民先是仲文率衆至鴨綠
水述以糧盡欲還仲文議以精銳追文德可以有功述
固止之仲文怒曰將軍提十萬之衆不能破小賊何顔
以見帝且仲文此行也固知無功矣述因厲聲曰何以
知無功仲文曰昔周亞夫之為將也見天子軍容不變
此决在一人所以功成名立今者人各有心何以赴敵
初帝以仲文有計畫令諸軍諮禀節度故有此言繇是
述等不得已而從之遂行東至薩水宇文述兵餒退歸
師遂敗績帝以屬吏諸將皆罪於仲文帝大怒釋諸將
獨繫仲文憂恚發病困篤方出之卒於家
崔弘昇為涿郡太守遼東之役檢校左武衞大將軍事
至平壤與宇文述等同敗績奔還發病而卒
王辯為虎賁中郎將時翟讓寇徐豫辯進頻擊走之讓
尋與李密屯據雒口倉辯與王世充討密阻雒水相持
經年辯率諸將攻敗密因薄其營戰破外柵密諸營已
有潰者乘勝將入城世充不知恐將士勞倦於是鳴角
收兵翻為密徒所乘官軍大潰不可救止
魏蘭根為河北行臺定州率募鄕曲欲防井陘時爾朱
榮將侯深自范陽趍山中蘭根與戰大敗
尉破胡為開府儀同三司後主武平四年破胡長孫洪
略等與陳將吳明徹戰於吕梁南大敗之破胡走以免
洪略戰没遂䧟秦涇二州
後周獨孤信為驃騎大將軍與馮翊王入雒陽潁豫襄廣
陳留之地竝相繼欵附東魏將侯景等率衆圍雒陽信
據金墉城旬有餘日及太祖至瀍東景退走信為右軍
戰不利東魏遂有雒陽
齊王憲太祖第五子也時李徹從武帝拔晉州及帝班
師徹與憲屯雞棲原齊後主以大軍至憲引兵西上
以避其鋒遣其驍將賀蘭豹子率勁騎躡憲戰於晉州
城北憲師敗績與楊素宇文慶等力戰憲賴以獲全
王褒初仕梁為僕射周軍征江陵梁元帝授褒都督城
西諸軍事褒本以文雅見知一旦委以總戎深自勉勵
盡忠勤之節被圍之後上下猜懼元帝唯於褒深自委
信乃命褒與朱買臣率衆出宣陽之西門與周師戰買
臣大敗褒督進不能禁乃貶為護軍將軍
隋韓洪高祖時為代州總管仁壽元年突厥達頭可汗
犯塞洪率蔚州刺史劉隆大將軍李藥王拒之遇虜於
恒安衆寡不敵洪四面搏戰身被重創將士沮氣虜悉
衆圍之矢下如雨洪偽與虜和圍少解洪率所領潰圍
而出死者大半殺虜亦倍洪及藥王除名為民隆竟坐
死
馮昱開皇初為行軍總管屯乙弗泊以備胡突厥數萬
騎來掩之昱力戰累日衆寡不敵竟為虜所敗亡失數
千人殺虜亦過當
薛世雄為左衞大將軍涿郡留守未幾李密逼東都中
原騷動煬帝詔世雄率幽薊精兵將擊之軍次河間營
於郡城南河間諸縣竝集兵依世雄大軍為營欲討竇
建德建德將軍來河口自選精銳數百夜來襲之先犯
河間兵潰奔世雄營時遇雰霧晦暝莫相辨識軍不得
成列皆騰柵而走於是大敗世雄與左右數十騎遁入
河間城慙恚發病歸于涿郡未幾而卒
叚達為左翊衞將軍煬帝幸江都宫詔達與太府卿元
文郁留守東都李密據雒口縱兵侵掠城下逹與監門郎將
龐玉武牙郎將霍舉率内兵出禦之頗有功遷左驍衞大
將軍王充之敗也密復進據北邙來至上春門達與判
左丞郭大懿尚書韋津出兵拒之達見賊盛不陣而走
為密所乘軍大潰於陣繇是賊勢日盛
王世充為江都守時李密攻䧟興雒倉進逼東都官軍
數却光禄大夫裴仁基以武牢降于密煬帝惡之大發
兵將討焉發中詔遣充為將軍於雒口以拒密前後百
餘戰互有勝負充乃引軍渡雒水逼倉城李密與戰充
敗績赴水溺死者萬餘人時天寒大雪兵士既渡水衣
皆霑濕在道凍死者又數萬人比至河陽纔以千數充
自繫獄請罪
册府元龜卷四百四十二
