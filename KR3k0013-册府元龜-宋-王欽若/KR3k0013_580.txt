册府元龜卷五百八十宋王欽若等撰
掌禮部
奏議第八
後魏高允文成初為中書侍郎以婚娶喪葬不依古式
乃上䟽曰前朝之世屢發明詔禁諸婚娶不得作樂及
葬送之日歌謠鼓舞殺牲燒葬一切禁斷雖條旨久頒
而殊不革變將繇居上者未能悛改為下者習以成俗
教化陵遲一至於斯昔周文以百里之地修德布政先
於寡妻及於兄弟以至家邦三分天下而有其二明為
政者先自近始詩云爾之教矣民胥效矣人君舉動不
可不愼禮云嫁女之家三夜不息燭娶婦之家三日不
舉樂今諸王樂室皆樂部給伎以為嬉戲而獨禁細民
不得作樂此一異也古之婚者皆揀擇德義之門妙選
貞閑之女先之以媒娉繼之以禮物集僚友以重其别
親御輪以崇其敬婚姻之際如此之難今諸王十五便
賜妾别居然所配者或長少差舛或罪人掖庭而作合
宗王妃嬪藩懿失禮之甚無復此過往年及今頻有簡
劾誠是諸王過酒致責跡其元起亦繇色衰相棄至此
紛紜今皇子娶妻多出宫掖令天下小民必依禮限此
二異也凡萬物之生靡不有死古先哲王作為禮制所
以養生送死折諸人情若毁生以奉死則聖人所禁也
然葬者藏也死者不可再見故深藏之昔堯葬榖林農
不易畝舜葬蒼梧市不改肆秦始皇作為地市下錮三
泉金玉寳貨不可計數死不旋踵尸焚墓掘繇此推之
堯舜之儉始皇之奢是非可見今國家塋葬費損巨億
一旦焚之以為灰燼苟縻費有益於亡者古之臣奚獨
不然今上為之而不輟而禁下民之必止此三異也古
者祭必立尸序其昭穆使亡者有憑致食饗之禮今已
葬之魂直求貌類者事之如父母宴好如夫妻損敗風
化瀆亂情禮莫此之甚上未禁之下不改絶此四異也
夫饗者所以定禮儀訓萬國故聖王重之至乃爵盈而
不飲肴乾而不食樂非雅聲則不奏物非正色則不列
今之大會内外相混酒醉喧譊罔有儀式又俳優鄙䙝
汚辱視聽朝廷積習以為美而責風俗之清純此五異
也今陛下當百王之末踵晉亂之弊而不矯然釐改以
厲頽俗臣恐天下蒼生永不聞見禮教矣
刁雍為征南大將軍文成和平六年表曰臣聞有國有
家者莫不禮樂為先故樂記云禮所以制外樂所以修
内和氣中釋恭敬温文是以安上治民莫善於禮易俗
移風莫善於樂且於一民一俗尚須崇而用之况統御
八方陶鈞六合者哉故帝堯修五禮以明典章作咸池
以諧萬類顯皇軌於云岱揚鴻化於介丘令木石革心
鳥獸率舞包天地之情逹神明之德夫感天動神莫近
於禮樂故大樂與天地同和大禮與天地同節和故百
物阜生節故報天祭地禮行於郊則上下和肅肅者禮
之情和者樂之致樂至則無怨禮至則無違揖讓而治
天下者禮樂之謂歟惟聖人知禮樂之不可以已故作
樂以應天制禮以配地所以承天之道治人之情故王
者治定制禮功成作樂虞夏殷周易代而起及周之末
王政凌遲仲尼傷禮樂之淪亡痛文武之將墜自衞返
魯各得其中逮乎秦皇翦棄道術灰滅典籍坑燼儒士
盲天下之目絶象魏之章簫韶來儀不可復矣頼大漢
之興改正朔易服色恊音樂制禮儀正聲古禮粗欲周
備至於孝章每以三代損益優劣殊軌歎其薄德無以
易民視聽博士曹褒覩斯詔也知上有制作之意乃上
䟽求定諸儀以為漢禮終於休廢寢而不行及魏晉之
日修而不備伏惟陛下無為以恭己使賢以御世方鳴
和鸞以陟岱宗陪群后以昇中岳而三禮闕於唐辰象
舞替於周日夫君舉必書古之典也柴望之禮帝王盛
事臣今以為有其時而無其禮有其德而無其樂史闕
封石之文工絶清頌之饗良繇禮樂不興王政有缺所
致也臣聞樂繇禮所以象德禮繇樂所以防淫五帝殊
時不相㳂樂三王異世不相襲禮事與時竝名與功偕
故也臣識慙先儒管窺不遠謂宜修禮正樂以光大聖
之治詔令公卿集議
游明根為尚書孝文太和十三年大駕將有事於圜丘
方澤因臨皇信堂引見群臣詔曰禮記祭法稱有虞氏
禘皇帝大傳曰禘其祖之所自出又稱不王不禘論語
曰禘自既灌之後詩頌長發大禘爾雅曰禘大祭也夏
殷四時祭礿禘蒸嘗周改禘為祠祭義稱春祠秋嘗
亦夏殷祭也王制稱犆礿祫禘祫嘗祫蒸其禮傳之文
如此鄭玄解禘天子祭圓丘曰禘祭宗廟大祭亦曰禘
三年一祫五年一禘則合毁羣廟之主於太廟合而祭之禘
則增及百官配食者審諦而祭之天子先祫而後時祭諸侯
先時祭而後禘祫魯禮三年喪畢而祫明年而禘圓丘
宗廟大祭俱稱禘祭有兩禘明也王肅解禘祫稱天子
諸侯皆禘於宗廟非祭天之祭郊祀后稷不稱禘宗廟
稱禘禘祫一名也合而祭之故稱祫合而審諦之故稱
禘非兩祭之名三年一祫五年一禘總而互舉之故稱
五年再殷祭不言一禘一祫斷可知矣禮文大略諸儒
之說盡具於此卿等便可議其是非明根與左丞郭祚
中書侍郎封琳著作郎崔光等對曰鄭氏之義禘者大
祭之名大祭圓丘謂之禘者審諦五精星辰也大祭宗
廟謂之禘者審諦其昭穆圓丘嘗合不言祫宗廟時合
故言祫斯則宗廟祫禘竝行圓丘一禘而已宜於宗廟
俱行禘祫之禮禮異故名殊依禮春廢祫犆礿於禘則
禘祫嘗則禘嘗於蒸則祫蒸不廢三時三時皆行禘祫
之禮中書監高閭儀曹令李詔中書侍郎高遵等十三
人對稱禘祭圓丘之禘與鄭義同其宗廟禘祫之祭與
王義同與鄭義同者以為有虞禘黃帝黃帝非虞在廟之
帝不在廟非圓丘而何又大傳稱祖其所自出之祖又
非在廟之文論語云禘自既灌事似據爾雅稱禘大祭
也頌長發大禘也殷王之祭斯皆非諸侯之禮諸侯無
禘禮惟夏殷夏祭稱禘乂非宗廟之禘魯行天子之儀
不敢專行圓丘之禘改殷之禘取其禘名於宗廟因先
有祫惟生兩名據王氏之義祫而禘祭之故言禘祫摠
謂再殷祭明不異也禘祫一名也其禘祫止於一時者
祭不欲數數則黷一歲而三禘愚以為過數帝曰尚書
中書等據二家之義論禘祫詳矣然於行事取衷猶有
未允監等以禘祫為名義同王氏禘祭圓丘事與鄭同
無所間然尚書等鄭氏同兩名兩祭竝存竝用理有未
稱俱據二義一時禘祫而闕二時之禘事有難從矣先
王制禮内緣人子之情外恊尊卑之序故天子七廟諸
侯五廟大夫三廟數盡則毁藏主於太祖之廟三年而
祫祭之世盡則毁以示有終之義三年而祫以申追遠
之情禘祫既是一祭分而兩之事無所據毁廟三年一
祫又不盡四時於禮為闕七廟四時常祭祫則三年一
祭而又不䆒四時於情為簡王以禘祫為一祭王義為
長鄭以圓丘為禘與宗廟大祭同名義亦為當今互取
鄭王二義禘祫竝為一名從王禘是祭圓丘大祭之名
上下同用從鄭若以數則黷五年一禘改祫從禘五年
一禘則四時盡禘以稱今情禘則依禮文先禘而
後時祭便即施行著之於令永為世法高閭曰書稱云
肆類于上帝禋于六宗六宗之祭禮無明文名位壇兆
歴代所疑漢魏及晉諸儒異說或稱天地四時或稱六
者之間或稱易之六子或稱風雷之類或稱星辰之屬
或曰百代所宗宗廟所尚或曰社稷五祀凡有十一家
自晉以來逮于聖世以為論者雖多皆有所闕莫能評
䆒遂相因承别立六宗之兆總為一位而祭之比勑臣
等評議取衷附之祀典臣等承旨被䆒往說各有其理
較而論之長短互有若偏用一家事或差舛衆疑則從
多今惑則仍古請依先别處六宗之兆總為一祀而祭
之帝曰詳定朝令祀為事首以疑從疑何所取正昔石
渠虎閤之議皆准類以引義原事以證情故能通百家
之要定累世之疑况今有文可據有本可推而不評而
定之其致安在朕躬覽尚書之文稱肆類上帝禋於六
宗文相連属理似一事上帝稱肆而無禋六宗言禋而
不别其名以此推之上帝六宗當是一時之祀非别祭
之名肆類非獨祭之目焚禋非佗祀之用六宗者必是
天皇大帝及五帝之神明矣禋是祭帝之事故稱禋以
闕其佗故稱六以證之然則肆類上帝禋于六宗一祭
也互舉以成之今祭圓丘五帝在焉其牲幣俱禋故稱
肆類上帝禋于六宗一祭而六祀備焉六祭既備無煩
復别立六宗之位便可依此附令永為定法
李彪為秘書令太和十九年十一月庚午帝幸委粟山
議定圓丘己卯帝在合温室引咸陽王禧司空公穆亮
吏部尚書任城王澄及議禮之官詔曰朝集公卿欲論
圓丘之禮今短略斯極長日方至案周官祠昊天上帝
於圓丘禮之大者兩漢禮有參差魏晉猶亦未一我魏
氏雖上參三皇下考叔世近代都祭圓丘之禮復未考
周官為不刊之法令以祭圓丘之禮示卿等欲與諸賢
參之厥衷帝曰夕牲之禮無可依准代近在代都已立
其議殺牲祼神咸是一日之事終夕而殺牲待明而祭
員外散騎常侍劉芳對曰臣謹按周官牧人職正有夕
展牲之禮實無殺牲之事彪曰夕不殺牲誠如聖旨未
審告廟與不臣聞魯人將有事于上帝必先有事于泮
宫注曰先人以此推之應有告廟帝曰卿言有理但朕
先以郊配意欲廟告而卿引證有據當從卿議帝又曰
圓丘之牲色無常准覽推故事乖互不一周家用騂解
言是尚晉代靡知所據舜之命禹悉用堯辭復言元牡
告于后帝今我國家時用夏正至於牲色未知何准秘
書令李彪曰觀古用元似取天元之義臣謂用元至於
五帝各象其方色亦有其義帝曰天何時不元地何時
不黃意欲從元又曰我國家常聲鼓以集衆易稱二至
之日商旅不行后不省方以助微陽微隂今若依舊鳴
鼓得無闕寢鼓之義員外郎崔逸曰臣按周禮當祭之
日雷鼓雷鼙八面而作猶不助陽臣竊謂以鼓集衆無
妨古義
孫惠蔚為博士太和十九年太師馮熙薨有數子尚幼
議者以為童子之節事降成人謂為衰而不裳免而不
絰又無腰麻繆垂惟有絞帶惠蔚上書言臣雖識謝古
人然微涉傳記近取諸身遠取諸理驗情以求理尋理
以推制竊謂童子在幼之儀居喪之節冠杖之制有降
成人衰麻之服略為不異以玉藻二簡微足明之曰童
子之節錦紳幷紐錦紳即大帶既有佩觽之革又有錦
紐之紳此明童子之紳已佩二帶以凶類吉則腰絰存
焉又曰童子無緦服鄭注曰雖不服緦猶免深衣是許
其有裳但不殊上下又深衣大制長幼俱服童子為服
之緦猶不深衣况居有服之斬而反無裳乎臣又聞先
師舊說童子裳服類深衣衰裳所施理或取象但典無
成言故未敢孤斷又曰聽事則不麻則知不聽事麻矣
故注曰無麻往給事此明族人之喪童子有事貫絰帶
麻執事不易故暫聽去之以便其使往則不麻不往則絰如
使童子本自無麻其腰首聽與不聽俱闕两絰惟舉無麻
是明不偹豈得言聽事不麻乎以此論之有絰明矣且
童子不杖不廬之節理儉於責不裳不絰之制未覩其
說又臣竊解童子不衣裳之記是有間之言將謂童子
時(甫)稚齡未就外傅出則不交族人内則事殊長者餕
旨父母之前往來慈乳之手故許其無裳以便易之
若在志學之後將冠之初年居二九質竝成人受道成
均之學釋業上庠之内將命孔氏之門執燭曾參之室
而惟有掩身之衣無蔽下之裳臣愚未之安矣又女子
未許嫁二十則笄觀祭祀納酒漿助奠廟堂之中視禮
至敬之處其於婉容之服寧無其備以此推之則男女
雖幼理應有裳但男子未冠禮謝三加女子未出衣殊
狄禒無名之服禮文罕見童子雖不當室苟以成人之
心則許其服緦之絰輕猶有絰斬重無麻是為與輕而
奪重非理之意此臣之所以深疑也又衰傍有袵以掩
裳服如使無裳袵便徒設若復去袵衰又不備設有齊
斬之故而使成童男惟服無袵之衰去其裳絰此識禮
之所不行亦以明矣若不行於己而立制於人是謂違
制為家法從制以誤人恕禮而行理將異此詔從其議
後為秘書丞宣武景明二年上言曰臣聞國家大禮莫
崇明祀祀之大者莫過禘祫所以嚴祖敬宗追養繼孝
合饗聖靈審諦昭穆遷毁有常制尊卑有定體慤著於
中順應於外是以惟王剏制為建邦之典仲尼述定為
不刊之式暨秦燔詩書鴻籍泯滅漢氏興求拾綴遺篆
淹中之經孔安所得惟有卿大夫士饋食之篇而天子
諸侯饗廟之祭禘祫之禮盡亡曲臺之記戴氏所述然
多載尸灌之義牲獻之數而行事之法備物之體蔑有
具焉今之取證惟有王制一簡公羊一册考此二書以
求厥旨自餘經傳雖時有片記至於取正無可依攬是
以兩漢淵儒魏晉碩學咸據斯文以為朝典然持論有
深淺析義有精浮故令傳記雖一而探意乖舛伏惟孝
文皇帝合德乾元應靈誕載元思洞微神心暢古禮括
商周樂宣韶濩六籍幽而重炤五典淪而復顯舉三經
於和中揖姬公於雒邑陛下睿哲淵凝欽明道極應必
世之期属功成之會繼文垂則寔惟下武而祫禘二殷
國之大事蒸嘗合饗朝之盛禮此先皇之所留心聖懷
以之永慕臣聞司宗初開致禮清廟敢竭愚管輒陳所
懷謹按王制曰天子犆礿祫禘祫嘗祫蒸鄭玄曰天子
諸侯之喪畢合先君之主祖廟而祭之謂之祫後因以
為常魯禮三年喪畢而祫於太祖明年春禘之群廟自
爾後五年再殷祭一祫一禘
崔光為黃門侍郎太和十九年廣川王諧薨詔曰古者
大臣之喪有三臨之禮此盖三公以上至于卿司以下
故應自漢已降多無此禮庶仰遵古典哀感從情雖以
尊降伏私痛寧爽欲令諸王有期親者為之三臨大功
之親者為之再臨小功緦麻為之一臨廣川王於朕大
功必欲再臨再臨者欲於大殮之日親臨盡哀成服之
後斷緦衰而弔既殯之後脱去緦麻理在無疑大殮之
臨當否如何為須撫柩於始喪為應盡哀於闔柩早晩
之宜擇其厥中光與黃門侍郎宋弁通直常侍劉芳典
命下大夫李元凱中書侍郎高敏等議曰三臨之事乃
自古禮爰及漢魏行之者稀陛下至聖慈仁方遵前軌
志必哀喪慮同寧戚臣等以為若期親三臨則大功宜
再始喪之初哀至之極既以情降宜從始喪大殮之臨
也伏如聖旨詔曰魏晉以來親臨多闕至於戚臣必於
東堂哭之頃大司馬安定王薨朕既臨之後復更受慰
於東堂今日之事應更哭不光等議曰東堂之哭盖以
不臨之故陛下躬親撫視群臣從駕臣等參議以為不
宜復哭詔曰若大司馬戚尊位重必哭於東堂而廣川
既是諸王之子又年位尚幼卿等議之朕無異焉諧將
大殮孝文素服深衣哭之入室哀慟撫尸而出光後為
侍中國子祭酒孝明神龜元年十一月上言臣之被臺
祠部曹符文昭皇太后改葬議至尊皇太后群臣服制
輕重部四門博士劉季明議云按喪服記雖云改葬緦
文無指據至於注解乖異不同馬融王肅三年鄭乃三
月然而後來諸儒符融者多與元者少今請依馬王諸
儒之議至尊宜服緦案記外宗為君夫人猶内宗鄭注
云為君服斬夫人齊衰不敢以親服至尊也今皇太后
雖上奉宗廟下臨朝臣至於為姑不得過期計應無服
其清河汝南二王母服二年亦宜有緦自餘王公百官
為君之母妻惟朞而已竝應不服又太常博士鄭玄議
云謹簡喪服并中代雜記論云改葬緦鄭注臣為君子
為父妻為夫親尸柩不可以無服故緦服三年者緦則
期以下無服竊謂鄭氏得無服緦之旨謬三月之言如
臣所見請依康成之服緦既葬而除愚以為允詔可
封軌宣武初為通直散騎常侍時司空清河王懌表修
明堂辟雍詔百僚集議軌議曰明堂者布政之宫在國
之陽所以嚴父配天嚮明設教其經構之式盖已尚矣
故周官匠人職云夏后氏世室殷人重屋周人明堂五
室九階四戸八窗鄭玄云或舉宗廟或舉王寢或舉明
堂互之以見同制然則三代明堂制一也按周與夏殷
損益不同至於明堂因而弗革明五室之義得天數一
是以鄭玄又曰五室者象五行也然則九階者法九土
四戸者逹四時八窗者通八風誠不易之大範有國之
常式若其上圓下方以則天地通水環宫以餙觀者茅
盖白盛為之質飭赤綴為之戸牖皆典籍所具載制度
之明義也在秦之世焚滅五典毁黜三代變更三聖不
依舊憲故吕氏月令見九室之義大戴之禮著十二堂
之論漢承秦法亦不能改東西二京俱為九室是以皇
圖白虎通蔡邕應邵等咸稱九室以象州十二堂以象
十二辰夫室以祭天堂以布政依天而祭故室不過五
依時布政故堂不踰四州之與辰非可為法九并十二
用將安在今聖朝欲遵道訓民備禮物宜則五室以為
永制至如廟學之嫌臺沼之雜袁淮之徒已論正矣遺
論俱在不復須載
劉芳為太常卿芳以所置五郊及日月之位去城里數
於禮有違又靈星周公之祀不應隸太常及上䟽曰臣
聞國之大事莫先郊祀郊祀之本實在審位是以列聖
格言彪炳縑籍先儒正論昭著經史臣學謝全經業乖
通古豈可輕薦瞽言妄陳管說竊見寺所置壇祠遠近
之宜考之典制或未允衷既曰軄司請陳膚淺孟春令
云其數八又云迎春東郊盧植云東郊八里之郊也賈
逵云東郊木帝太昊八里許慎云東郊八里郊也鄭玄
孟春令注云王居明堂禮曰王出十五里迎歲盖
殷禮也周禮近郊五十里鄭玄别注云東郊去城八里
高誘云迎春氣於東方八里郊也王肅云東郊八里因
木數也此皆同謂春郊八里之明據也孟春令云其數
七又云迎夏於南郊盧植云南郊七里郊也賈逵云南
郊火帝炎帝七里許愼云南郊七里郊也鄭玄云南郊
去都城七里高誘云南郊七里之郊也王肅云南郊七
里因火數也此又南郊七里之審據也中央令云其數
五盧植云中郊五里之郊也賈逵云中黃帝之位并南
郊之位故云兆五帝於四郊也鄭玄云中郊西南未地
去都城五里此又中郊五里之審據也孟秋令云其數
九又云以迎秋於西郊盧植云西郊九里郊賈逵云西
郊金帝少昊九里許愼云西郊九里郊也鄭玄云西郊
去都城九里高誘云西郊九里之郊也王肅云西郊九
里因金數也此又西郊九里之審據也孟冬令云其數
六又云迎冬於北郊盧植云北郊六里郊也賈逵云北
郊水帝顓頊六里許愼云北郊六里郊也鄭玄云北郊
去都城六里高誘云北郊六里之郊也王肅云北郊六
里因水數也此又北郊六里之審據也宋氏含文嘉注
云周禮王畿千里二十分其一以為近郊近郊五十里
倍之為遠郊迎王氣盖於近郊漢不設王郊則以其方
數為郊處故東郊八里南郊七里西郊九里北郊六里
中郊在西南未地五里祭祀志云建武二年正月初制
郊兆於雒陽城南七里依採元始中故事北郊在雒陽
城北四里此又漢世南北郊之明據也今地祗准此至
於三十里之郊進乖鄭玄所引殷周二代之據退違漢
魏所行故事凡邑外曰郊今計四郊各以郭門為限里
數依上禮朝拜日月皆於東西門外今日月之位去城
東西路各三十里竊又未審禮又云祭日於壇祭月於
坎今計造如上禮儀志云立高禖祠于城南不云里數
故今仍舊靈星本非禮事兆自漢初專在圻甸嘗
隸郡縣郊祀云高祖五年制詔御史其令天下立靈星
祠牲用大牢縣邑令長得祠晉祠令云郡縣國祠社稷
先農縣又祠靈星靈星在天下諸縣之明據也周公廟
所以别在雒陽者盖姬旦創城雒邑故傳世雒陽崇祀
不絶以彰厥庸夷齊廟者亦世為雒陽界内神祀今竝
移太常恐乖其本天下此類甚衆皆當部郡縣修理公
私於此禱請竊太常所司郊廟神祗自有常限無宜臨
時斟酌以意若遂爾妄營則不免禋祀二祠在太常
在雒陽於國一也然貴在審本臣以庸蔽謬忝今軄考
括墳籍博採群議既無異端謂粗可依據今元冬務隙
野罄人閑遷易郊壇二三為便詔曰所上乃有明據但
先朝制立已久且可從舊先是高祖於代都詔中書監
高閭太常少卿陸琇并公孫崇等十餘人修理金石及
八音之噐後崇為太樂令乃上請尙書僕射高肇更共
營理宣武詔芳共主之芳表以禮樂事大不容輙决自
非博延公卿廣集儒彦討論得失研窮是非則無以垂
之萬葉為不朽之式被報聽許數旬之間頻煩三議于
時朝士頗以崇專綜既久不應乖謬各嘿然無發論者
芳乃探引經誥搜括舊文共相難質皆有明據以為盈
縮有差不合典式崇雖示相酧荅而不會問意卒無以
自通尚書依事述奏仍詔委别更考制是於學者彌歸
宗焉芳以社稷無樹又上䟽曰依合朔儀注曰有變以
朱絲為䋲以繞係社樹三匝而今無樹又周禮司徒軄
云設其社稷之壝而樹之田主各以其社之所宜木鄭
玄注云所宜木謂松栢栗也此其一證也又小司徒封
人職云掌設王之社壝為畿封而樹之鄭玄注云不言
稷者王主於社稷之細此其二証也又論語曰哀公問
社於宰我宰我對曰夏后氏以松殷人以栢周人以栗
是乃土地之所宜也此其三證也又白虎通云社稷所
以有樹何也尊而識之也使民望見即敬之又所表功
也按此正解所以有樹之義了不論有之與無也此其
四證也此云社稷所以有樹也然則稷亦有樹明矣乂
五經通議云天子太社王社諸侯國社侯社制度奈何
曰社皆垣無屋樹其中以木有木者土主生萬物莫
善於木故樹木也此其五證也此最其丁寧偹解有樹
之意也又云五經要義云社必樹之以木周禮司徒職
曰班社而樹之各以土地所生尚書逸篇曰太社惟松
東社惟栢南社惟梓西社惟栗北社惟槐此其六證也
此又大社及四方皆有樹别之明據也又有諸家禮圖
社稷圖皆畫為樹惟戒社戒稷無樹此其七證也雖辨
有樹之據猶未正所殖之木按論語夏后氏以松殷人
以栢周人以栗便是世代不同而尚書逸篇則云太社
惟松東社惟栢南社惟梓西社惟栗北社惟槐如此便
以一代之中而五社各異也愚以為宜植以松何以言
之逸書云太社惟松今者植松不慮失禮惟稷無成證
乃社之細盖亦不離松也帝從之
册府元龜卷五百八十
