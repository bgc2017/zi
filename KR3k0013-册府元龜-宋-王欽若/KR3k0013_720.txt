册府元龜卷七百二十宋王欽若等撰
幕府部
謀畫
仲尼曰可與立未可與權盖夫揣摩成敗之理裁量用
捨之要終以寡過而有成功者為難矣漢氏而下公卿
牧伯多所聘署故其從事掾佐頗有卓犖竒偉之士至
或參議正典經綸戎務决機制勝料敵應變慮必周物
舉無遺策斯固心術明悟出於中智之上識理深粹預
乎天下之精者已乃有失於聽納終貽悔吝事機既往
追咎奚及盖俊哲之忠謀賢逹之嘉論不可以不察也
漢杜欽字子夏大將軍王鳳輔政奏欽為其軍武庫令
會西南夷夜郎王等相攻漢遣大中大夫張康解和不
從命欽說鳳曰大中大夫康使和解蠻夷王侯王侯受
詔已復相攻輕易漢使不憚國威其效可見恐議者選
耎復守和解(選耎怯不前之意也)太守察動靜有變廼以聞如此
則復曠一時(一時三月也言空廢一時不早發兵)王侯得收獵其衆申固
其謀黨助衆多各不勝忿必相殄滅自知罪成狂犯守
尉遠藏温暑毒草之地雖有孫吴將賁育士若入水火
往必焦没知勇亡所施屯田攻守之費不可勝量宜因
其罪惡未成未疑漢家加誅隂勅旁郡守尉練士馬大
司農豫調榖積要害處選任職太守往以秋凉時入誅
其王侯尤不軌者即以為不毛之地亡用之民聖主不
以勞中國(不毛言不生草木)宜罷郡放棄其民絶其王侯勿復
通如以先帝所立累世之功不可墮壊(墮毁也)亦宜因其
萌芽早斷絶之及已成形然後戰師則萬姓被害鳳納
其說後為議郎以病免徵詣大將軍幕府欽見鳳專政
泰重戒之曰昔周公身有至聖之德屬有叔父之親而
成王有獨見之明無信䜛之聽然管蔡流言而周公懼
穰侯昭王之舅也權重於秦威震鄰敵有旦暮偃伏之
愛(言昭王幼少旦夕偃伏戲弄於舅之旁側也)心不介然有間然范睢起徒
步繇異國無雅信(雅信謂素相任信)開一朝之說而穰侯就封
(范睢為丞相穰侯就國)及近者武安侯之見退(武安侯謂田蚡也退謂請考工地益)
(宅帝怒乃退也)三事之跡相去各數百歲若合符節甚不可不
察願將軍由周公之謙懼損穰侯之威放武安之欲毋
使范雎之徒得間其說頃之復日蝕京兆尹王章上封
事求見果言鳳專權蔽主之過宜廢勿用以應天變於
是天子感寤召見章與議欲退鳳鳳甚憂懼欽令鳳上
疏謝罪乞骸骨文指甚哀太后涕泣為不食帝少而親
倚鳳亦不忍廢復起鳳就位鳳心慙稱病篤欲遂退欽
復說之曰將軍深悼輔政十年變異不已故乞骸骨歸
咎於身刻已自責至誠動衆愚知莫不感傷雖然是無
屬之臣執進退之分潔其去就之節者耳(無屬無親屬於上也分等)
(或作介介隔其義兩通)非主上所以待將軍非將軍所以報主上
也昔周公雖老猶在京師明不離成周示不忘王室也
仲山父異姓之臣無親於宣就封于齊(詩言仲山甫徂齊者言銜命往)
(治齊城郭也而韓詩以為封於齊故欽引之)猶嘆息永懷宿夜徘徊不忍遠
去况將軍之於主上主上之與將軍哉夫欲天下治安
變異之意莫若將軍(言衆人之意皆不如也)主上昭然知之故攀
援不遣(援引也)書稱公毋困我(此周書洛誥成王告周公詞也言公必湏留此毋得)
(遂去而令我困盖成帝與鳳詔書引此言之)唯將軍不為四國流言自疑於
成王以固至忠鳳復起視事上令尚書劾奏京兆尹章
章死詔獄章既死衆庶冤之以譏朝廷欽欲救其過復
說鳳曰京兆尹章所坐事密吏民見章素好言事以為
不坐官職疑其以日蝕見對有所言也假令章内有所
犯雖䧟正法事不暴揚自京師不曉况於遠方恐天下
不知章實有罪而以為坐言事也如是塞争引之原損
寬明之德(争引謂引事類以諫争也一曰下有諫争之言上引而納之也)欽愚以為宜
因章事舉直言極諫竝見郎從官展盡其意加於往前
以明示四方使天下咸知主上聖明不以言罪下也若
此則流言消釋疑惑著明鳳白行其策欽之補過將美
皆此類也
後漢馮衍初為王莽更始將軍廉丹掾丹討伐山東與
衍俱至定陶莽追詔丹曰倉廪盡矣府庫空矣可以戰
矣將軍受國重任不捐身於中野無以報恩塞責丹惶
恐夜召衍以書示之衍因說丹曰衍聞順而成者道之
所大也逆而功者權之所貴也是故期於有功不問所
由論於大體不守小節昔逄丑父伏軾而使其君取飲
稱於諸侯鄭祭仲立突而出忽終得復位見美春秋盖
以死易生以存易亡君子之通也詭於衆意寧國存身
賢智之慮也故易曰窮則變變則通通則久是以自天
祐之吉無不利若夫知其不可而必行之破軍殘衆無
補於主身死之日負義於時智者不為勇者不行且衍
聞之得時無怠張良以五世相韓椎秦始皇博浪之中
勇冠乎賁育名高乎泰山將軍之先為漢信臣新室之
興英俊不附今海内潰亂人懷漢德甚於詩人思召公
也愛其甘棠而况子孫乎人所歌舞天必從之方今為
將軍計莫若屯據大郡鎮撫吏士砥厲其節百里之内
牛酒日賜納雄傑之士詢忠智之謀要將士之心待從
横之變興社稷之利除萬人之害則福禄流於無窮功
烈著於不滅何與軍覆於中原身膏於草野功敗名喪
耻及先祖哉聖人轉禍而為福智士因敗而為功願明
公深計而無與俗同丹不能從進及睢陽復說丹曰盖
聞明者見於無形智者慮於未萌况其昭晳者乎凡患
生於所忽禍發於細微敗不可悔時不可失公孫鞅曰
有高人之行負非於世有獨見之慮見贅於人故信庸
庸之論破金石之策襲當世之操失高明之德夫决者
智之君也疑者事之役也時不重至公勿再計丹不聽
遂進及無鹽與赤眉戰死衍乃亡命河東
衛羽為兖州刺史第五種從事是時太山賊叔孫無忌
等暴横一境州郡不能討羽說種曰中國安寧忘戰日
久而太山險阻寇猾不制今雖有精兵難以赴敵羽請
往譬降之種敬諾羽乃往傋說禍福無忌即帥其黨與
三千餘人降
韓嵩為劉表從事中郎劉先為别駕時曹操與袁紹方
相持於官渡紹遣人求助於表表許之而不至亦不佐
操欲保江漢間觀天下變嵩先說表曰豪傑竝争兩雄
相持天下之重在於將軍將軍若欲有為起乘其弊可
也若不然固將擇所從將軍擁十萬之衆安坐而觀望
夫求援而不能助見賢而不肯歸此兩怨必集於將軍將
軍不得中立矣夫以曹公之明哲天下賢俊皆歸之其
勢必舉袁紹然後稱兵以向江漢恐將軍不能禦也故
為將軍計者不若舉州以附曹公曹公必重德將軍長
享福祚垂之後嗣此萬全之策也表大將蒯越亦勸表
表狐疑乃遣嵩詣曹操以觀虛實嵩還深陳操威德說
表遣子入質表疑嵩反為太祖說大怒欲殺嵩考䆒隨
嵩行者知嵩無他意乃止
魏荀彧為太祖奮武將軍司馬太祖領兖州牧任彧留
事會張邈陳宮以兖州潜迎呂布彧召東郡太守夏侯
惇至誅叛者乃定時豫州刺史郭貢帥衆數萬來至城
下或言與呂布同謀衆甚懼貢求見彧彧將往惇等曰
何知貢不與呂布同謀而輕欲見之君一州鎮也往必
危不可彧曰貢與邈等分非素結也今來速計必未定
及其未定說之縱不為用可使中立若先疑之彼將怒
而成計貢見彧無懼意謂鄄城未易攻遂引兵去又與
程昱計使說范東阿卒全三城以待太祖太祖自徐州
還擊布濮陽布東走二年夏太祖軍乘民大饑人相食
陶謙死太祖欲遂取徐州還乃定布彧曰昔高祖保關
中光武據河内皆深根固本以制天下進足以勝敵退
足以堅守故雖有困敗而終濟大業將軍本以兖州首
事平山東之難百姓無不歸心悦服且河濟天下之要
地也今雖殘壊猶易以自保是亦將軍之關中河内也
不可以不先定今以破李封薛蘭若分兵東擊陳宫宫
必不敢西顧以其間勒兵收熟麥約食畜榖一舉而布
可破也破布然後南結揚州共討袁術以臨淮泗若舍
布而東多留兵則不足用少留兵則民皆保城不得樵
採布乘虛寇暴民心益危唯鄄城范衛可全其餘非已
之有是無兖州也若徐州不定將軍當安所歸乎且陶
謙雖死徐州未易亡也彼懲往年之敗將懼而結親相
為表裏今東方皆以收麥必堅壁清野以待將軍攻之
不拔略之無獲不出十日則十萬之衆未戰而自困耳
前討徐州威罰實行其子弟念父兄之恥必人自為守
無降心就能破之尚不可有也夫事固有棄此取彼者
以大易小可也以安易危可也權一時之勢不患本之
不固可也今三者莫利願將軍熟慮之太祖乃止大收
麥復與布戰分兵平諸縣布敗走兖州遂平建安元年
太祖擊破黃巾漢獻帝自河東還雒陽太祖議奉迎都
許或以山東未平韓暹楊奉新將天子到雒陽北連張
楊未可卒制彧勸太祖曰昔晉文公納周襄王而諸侯
景從高祖東伐為義帝縞素而天下歸心天子播越將
軍首唱義兵徒以山東擾亂未能遠赴關右然猶分遣
將帥蒙險通使雖禦難於外乃心無不在王室是將軍
匡天下之素志也今車駕旋軫東京榛蕪義士有存本
之思百姓感舊而增哀誠因此時奉主上以從民望大
順也秉至公以服雄傑大略也扶宏義以致英俊大德
也天下雖有逆節必不能為累明矣韓暹楊奉其敢為
害若不時定四方生心後雖慮之無及太祖遂至雒陽
奉迎天子都許
毛玠為太祖治中從事語太祖曰今天下分壊國主遷
移生民廢業饑饉流亡公家無經歲之儲百姓無安固
之志難以持久今袁紹劉表雖士民衆強皆無經遠之
慮未有樹基建本者也夫兵義者勝守位以財宜奉天
子以令不臣修耕植畜軍資如此則霸王之業可成也
太祖敬納其言轉幕府功曹
劉曄為太祖司空主簿從征張魯既至漢中山峻難登
軍食頗乏太祖曰此妖妄之國耳何能為有無吾軍少
食不如速還便自引歸令曄督後諸軍使以次出曄策
魯可克加糧道不繼雖出軍猶不能皆全馳白太祖不
如致攻遂進兵多出弩以射其營魯奔走漢中遂平曄
進曰明公以步卒五千將誅董卓北破袁紹南征劉表
九州百郡十并其八威震天下勢慴海外今舉漢中蜀
人望風破膽失守推此而前蜀可傳檄而定劉備人傑
也有度而遲得蜀日淺蜀人未恃也今破漢中蜀人震恐
其勢自傾以公之神明因其傾而壓之無不克也若小緩
之諸葛亮明於治而為相雲長翼德勇冠三軍而為將蜀
民既定據險守要則不可犯矣今不取必為後憂太祖不
從大軍遂還後蜀降人言蜀中一日數十驚雖斬之不能
安也太祖延問曰今尚可擊否曄曰今已小定未可擊也
賈詡參太祖司空軍事太祖破荆州欲順江東下詡諫
曰明公昔破袁紹今收漢南威名遠著軍勢既大若乘
舊楚之饒以饗吏士撫安百姓使安土樂業則可不勞
衆而江東稽服矣太祖不從軍遂無利
司馬朗為太祖丞相主簿朗以為天下分崩之勢由秦
滅五等之制而郡國無蒐狩習戰之備故也今雖五等
未可復行可令州郡竝置兵外備四夷内威不軌於策
為長又以為宜復井田往者以民各有累世之業難中
奪之是以至今今承大亂之後民人分散土業無主皆
為公田宜及此時復之議雖未施行然州郡領兵朗本
意也
高柔為太祖倉曹屬時太祖欲遣鍾繇等討張魯柔諫
以為今猥遣大兵西有韓遂馬超謂為已而舉將相扇
動作逆宜先招集三輔三輔苟平漢中可傳檄而定也
繇入關遂超等果仄
曹純以議郎參太祖軍事督虎豹騎從圍南皮袁譚出
戰士卒多死太祖欲緩之純曰今千里蹈敵進不能克
退必喪威且懸師深入難以持久彼勝而驕我敗而懼
以懼敵驕必可克也太祖善其言遂急攻之譚敗純麾
下騎斬譚首
陳羣穎川人蜀先主臨豫州辟為别駕時陶謙病死徐
州迎先主先主欲往羣說先主曰袁術尚強今東必與
之争呂布若襲將軍之後將軍雖得徐州事必無成先
主遂東與袁戰布果襲下邳遣兵助術大破豫州軍先
主恨不用羣言
趙浮為韓馥冀州都督從事浮與程奐將強弩萬張屯
河陽浮等聞馥欲以冀州與袁紹自孟津馳東下時紹
常在朝歌清水口浮等從後來船數百艘衆萬餘人整
兵鼓夜過紹營紹甚惡之浮等到謂馥曰袁本初軍無
斗糧各已離散雖有張楊於扶羅新附未肯為用不足
敵也小從事等請自以見兵拒之旬日之間土分瓦解
明將軍但當開閤高枕何憂何懼馥不從乃避位出居
趙忠故舍遣子齎冀州印綬於黎陽與紹
董昭字公仁為袁紹參軍事紹逆公孫瓉於界橋鉅鹿
太守李邵及郡冠盖以瓉兵強皆欲屬瓉紹聞之使昭
領鉅鹿問禦以何術對曰一人之微不能消衆謀欲誘
致其心唱與同義及得其情乃當權以制之耳計在臨
時未可得言時郡右姓孫伉等數十人專為謀主驚動
吏民昭至郡偽作紹檄告郡云得賦羅候安平張吉辭
當攻鉅鹿賊故孝廉孫伉等為應檄到收行軍法惡止
其身妻子弗坐昭案檄告令皆即斬之一郡惶恐乃以
次安慰遂皆平集事訖白紹紹善之
程昱東郡人太祖辟昱表為東平相太祖與呂布戰於
濮陽數不利蝗蟲起乃各引去於是袁紹使人說太祖
連和太祖亦欲遣家居鄴太祖新失兖州軍食盡將許
之時程昱使適還引見因言曰竊聞將軍欲遣家與袁
紹連和誠有之乎太祖曰然昱曰昔田横齊之世族兄
弟三人更王據千里之齊擁百萬之衆與諸侯竝南面
稱孤既而高祖得天下而横顧為降虜當此之時横豈
可為心哉太祖曰然此誠丈夫之至辱也昱曰昱愚不
識大旨以為將軍之志不如田横田横齊一壯士耳猶
羞為高祖臣今聞將軍欲遣家往鄴將北面事袁紹夫
以將軍之聰明神武而反不羞為袁紹之下竊為將軍
恥之意者將軍殆臨事而懼不然何慮之不深也夫袁
紹據燕趙之地有并天下之心而知不能濟也將軍自
度能為之下乎將軍以龍虎之威可為韓彭之事邪今
兖州雖殘尚有三城能戰之士不下萬人以將軍之神
武與文若昱等收而用之霸王之業可成也願將軍更
慮之太祖乃止
郭嘉為太祖司空軍祭酒太祖將討袁紹嘉曰紹方北
擊公孫瓉可因其遠征東取呂布不先取布若紹為寇
布為之援此深害也太祖曰然太祖討呂布欲引軍還
嘉曰昔項籍七十餘戰未嘗敗北一朝失勢而身死國
亡者恃勇無謀故也今布每戰輒破氣衰力盡内外失
守布之威力不及項籍而困敗過之若乘勝攻之此成
禽也太祖曰善急攻之遂禽布太祖欲速征劉備議者
懼軍出袁紹襲其後進不得戰而退失所據太祖疑以
問嘉嘉勸太祖曰紹性遲而多疑來必不速備新起衆
心未附急擊之必敗此存亡之機不可失也太祖曰善
遂東征備備敗奔紹紹果不出後嘉從討袁譚袁尚於
黎陽連戰數克諸將欲乘勝遂攻之嘉曰袁紹愛此二
子莫適立也有郭圖逄紀為之謀臣必交鬭其間還相
離也急之則相持緩之而後争心生不如南向荆州若
征劉表者以待其變變成而後擊之可一舉定也太祖
曰善乃南征軍至西平譚尚果争冀州譚為尚軍所敗
走保平原遣辛毗乞降太祖還救之遂從定鄴又從攻
譚於南皮冀州平封嘉洧陽亭侯(河北既平太祖多辟召青冀幽并知名之)
(士漸臣事之以為省事掾屬皆嘉之謀也)太祖將征袁尚及三郡烏丸諸下
多懼劉表使劉備襲許以討太祖嘉曰公雖威震天下
胡恃其遠必不設備因其無備卒然擊之可破滅也且
袁紹有恩於民夷而尚兄弟生存今四州之民徒以威
附德施未加舍而南征尚因烏丸之資招其死主之臣
胡人一動民夷俱應以生蹋頓之心成覬覦之計恐青
冀非已之有也表坐談客耳自知才不足以御備重任
之則恐不能制輕任之則備不為用雖虛國遠征公無
憂矣太祖遂行至易嘉言曰兵貴神速今千里襲人輜
重多難以趨利且彼聞之必為備不如留輜重輕兵兼
道以出掩其不意太祖乃密出盧龍塞直指單于庭虜
卒聞太祖至惶怖合戰大破之斬蹋頓及名王已下尚
及兄熙走遼東
沮授為袁紹從事太祖征紹還官渡紹進保陽武授曰
北兵數衆而果勁不及南南榖虛少而貨財不及北南
利在於急戰北利在於緩摶宜持久曠以日月紹不從
李孚為袁尚冀州主簿後尚與其兄譚爭鬭尚出軍詣
平原留别駕審配守鄴城孚隨尚行會太祖圍鄴尚還
欲救鄴行未到尚疑鄴中守備少復欲令配知外動止
與孚議所遣孚答尚言今使小人往恐不足以知外内
且恐不能自逹孚請自往尚問孚當何所得孚曰聞鄴
圍甚堅多人則覺以為直當將三騎足矣尚從其計孚
自選温信者三人不語所之皆勅使具脯糧不得持兵
仗各給快馬遂辭尚來南所在止亭傳及到梁淇使從
者研問事杖三十枚繫著馬邊自著平上幘將三騎投
暮詣鄴下是時大將軍雖有禁令而芻牧者多故孚因
此夜到以一鼓中自稱都督歴北圍循表而東從東圍
表又循圍而南步步呵責守圍將士隨輕重行其罰遂
歴太祖營前徑南過從南圍角西折當章門復責怒守
圍者收縳之因開其圍馳到城下呼城上人城上人以
䋲引孚得入配等見孚悲喜鼓譟稱萬歲守圍者以狀
聞太祖笑曰此非徒得入也方且復得出孚事訖欲得
還而顧外圍必急不可復冐謂已使命當速反乃隂心
計請配曰今城中榖少無用老弱為也不如驅出之以
省穀也配從其計乃復夜簡别數千人皆使持白幡從
三門竝出降又使人持火孚乃無何將本所從作降人
服隨輩夜去時守圍將士聞城中悉降火光炤曜但共
觀火不復視圍孚出北門遂從西角突圍得去其明太
祖聞孚已得出抵掌笑曰果如吾言也孚北見尚尚甚
歡喜會尚不能救鄴破走至中山而袁譚又追擊尚尚
走孚與尚相失遂詣譚復為譚主簿
郭淮為征西將軍夏侯淵司馬淵與蜀戰淮時有疾不
出淵遇害軍中擾擾淮收散卒推盪寇將軍張郃為軍
主諸營乃定其明日蜀先主欲渡漢水來攻諸將議衆
寡不敵備便乘勝欲依水為陣以拒之淮曰此示弱而
不足挫敵非算也不如遠水為陣引而致之半濟而復
擊備可破也既陣蜀先主疑不渡淮遂堅守示無還心
以狀聞太祖善之假郃節復以淮為司馬
趙儼為扶風太守時蜀將關雲長圍征南將軍曹仁於樊
儼以議郎參仁軍事南行與平寇將軍徐晃俱前既到
關圍仁遂堅餘救兵未到晃所督不足解圍而諸將呵
責晃促救儼謂諸將曰今敵圍素固水潦猶盛我徒卒
單少而仁隔絶不得同力此舉適所以弊内外耳當今
不若前軍偪圍遣諜通仁使知外救以勵將士計北軍
不過十日尚足堅守然後表裏俱發破敵必矣如有緩
救之戮余為諸軍當之諸將皆喜便作地道箭飛書與
仁消息數通北軍亦至并勢大戰蜀軍既退舟船猶據
沔水襄陽隔絶不通而孫權襲取關輜重關聞之即走
南還仁會諸將議咸曰今因關危懼必可追禽也儼曰
權邀關連兵之難欲掩制其後顧關還救恐我承其兩
疲故順辭求救乘釁因變以觀利鈍耳今關已孤迸更
宜存之以為權害若深入追北權則改慮於彼將生患
於我矣王必以此為深慮仁乃解嚴太祖聞關走恐諸
將追之果疾勅仁如儼所策
蔣濟字子通楚國平阿人為州别駕建安中吴大帝率
衆圍合肥時大軍征荆州遇疾疫唯遣將軍張喜單將
千騎過領汝南兵以觧圍頗復疾疫濟乃密白刺史為
偽得喜書云步騎四萬已到雩婁遣主簿迎喜三部使
齎書語城中守將一部得入城二部為賊所得大帝信
之遽燒圍走城用得全後為太祖丞相主簿時關侯圍
樊襄陽太祖以漢帝在許近賊欲徙都司馬宣王及濟
說太祖曰于禁等為水所没非戰攻之失於國家大計
未足有損劉備孫權外親内疎關若得志權必不願也
可遣人勸躡其後許割江南以封權則樊圍自解太祖
如其言權聞之即引兵西襲公安江陵關遂見擒
常林為文帝五官功曹時太祖西征田銀蘇伯反幽
冀扇動文帝欲親討之林曰昔忝博陵又在幽州賊之
形勢可度料也北方吏民樂安厭亂服化已久守善者
多銀伯犬羊相聚智小謀大不能為害方今大軍在遠
外彊敵將軍為天下之鎮也輕動遠舉雖克不武文帝
從之遣將往伐應時克滅
蜀殷觀為先主荆州主簿吴大帝遣使云欲共取蜀或
以為宜報聽許吴終不能越荆有蜀蜀地可為已有觀
進曰若為吴先驅進未能克蜀退為吴所乘即事去矣
今但可然贊其伐蜀而自說新據諸郡未可以動吴必
不敢越我而獨取蜀如此進退之計可以收吴蜀之利
先主從之吴果輟計遷觀為别駕從事
龐統為先主軍師中郎將說先主曰荆州荒殘人物殫盡
東有吴孫北有曹氏鼎足之計難以得志今益州國富民
彊戸口百萬四部兵馬所出必俱寳貨無求於外今可權
借以定大事備曰今指與吾為水火者曹操也操以急吾
以寬操以暴吾以仁操以譎吾以忠每與操反事乃可成
耳今以小故而失信義於天下者吾所不取也統曰權變
之時固非一道所能定也兼弱攻昧五伯之事逆取順
守報之以義事定之後封以大國何負於信今日不取
終為人利耳備遂行統隨從入蜀益州牧劉璋與先主
會涪統進策曰今因此會便可執之則將軍無用兵之
勞而坐定一州也先主曰初入他國恩信未著此不可
也璋既還成都先主嘗為璋北征漢中統復說曰陰選
精兵晝夜兼道徑襲成都璋既不武又素無預備大軍
卒至一舉便定此上計也楊懷高沛璋之名將各杖彊
兵據守關頭聞數有牋諫璋使發遣將軍還荆州將軍
未至遣與相聞說荆州有急欲還救之竝使裝束外作
歸形此二子既服將軍英名又喜將軍之去計必乘輕
騎來見將軍因此執之進取其兵乃向成都此中計也
退還白帝連引荆州徐還圖之此下計也若沉吟不去
將致大困不可久矣先主然其中計即斬懷沛還向成
都所過輙克
楊洪字季休為益州治中從事時先主征吴不克還住
永安漢嘉太守黃元素為丞相諸葛亮所不善聞先主
疾病懼有後患舉郡反燒臨卭城時亮東行省疾成都
單虛是以元益無所憚洪即啓太子遣其親兵使將軍
陳曶鄭綽討元衆議以為元若不能困成都當繇越嶲
據南中洪曰元素性凶暴無他恩信何能辦此不過乘
水東下冀主上平安面縳歸死如其有異奔吴求活耳
勅&KR1865;綽但於南安峽口遮即便得矣曶綽承洪言果生
獲元
馬謖為諸葛亮丞相參軍建興三年亮征南中謖送之
數十里亮曰雖共謀之歴年今可更惠良規謖對曰南
中恃其險遠不服久矣雖今日破之明日復反耳今公
方傾國北伐以事強賊彼知官勢内虛其叛亦速若殄
盡遺類以除後患既非仁者之情又且不可倉卒也夫
用兵之道攻心為上攻城為下心戰為上兵戰為下願
公服其心而已亮納其策赦孟獲以服南方故終亮之
世南方不敢反
吴張紘初為大帝長史從征合肥城久不拔紘進計曰
古之圍城開一面以疑衆心今圍之甚密攻之又急誠
懼并命戮力死戰之寇固難卒拔及救未至可小寬之
以觀其變議者不同會救騎至數至圍下馳騁挑戰
晉何惲為揚州别駕刺史周浚隨王渾伐吴與中軍大
戰俘馘萬計進軍屯于横江時聞龍驤將軍王濬既破
上方惲說浚曰張悌率精銳之卒悉吴國之衆殄滅於
此吴之朝野莫不震懾今王龍驤既破武昌兵威甚盛
順流而下所向輒尅土分之勢見矣竊謂宜速渡江直
指建業大軍卒至奪其膽氣可不戰而擒浚善其謀便
使白渾惲曰渾闇於事機而欲愼已免咎必不我從浚
固使白之渾果曰受詔但令江北抗衡吴軍不使輕動
貴州雖武豈能獨平江東今者違命勝不足多若其不
勝為罪已重且詔令龍驤受我節度但當具君舟檝一
時俱濟耳惲曰龍驤尅萬里之寇以既濟之功來受節
度未之聞也且握兵之要可則奪之所謂受命不受辭
也今渡江必全尅獲將有何慮若疑於不濟不可謂智
知而不行不可謂忠實鄙州上下所以恨恨也渾執不
聽居無何而濬至渾召之不來乃直指三山孫皓遂降
於濬渾深恨之
任明為益州刺史羅尚從事時流人李特寇成都尚據
大城自守李流進屯江西尚懼遣使求和是時蜀人懼
竝結村堡請命于特特遣人安撫之明說尚曰特既凶
逆侵暴百姓又分人散衆在諸村堡驕怠無備是天亡
之也可告諸村密尅期日内外擊之破之必矣尚從之
明先偽降特特問城中虛實明曰米穀已欲盡但有貨
帛耳因求省家特許之明潜說諸村悉聽命還報尚尚
許如期出軍諸村亦許一時赴會二年惠帝遣州刺史
宋岱建平太守孫阜救尚阜已次德陽特遣蕩督李璜
助任臧阜尚遣大衆奄襲特營連戰三日衆少不敵特
軍大敗收合餘卒引趣新繁尚軍引還特復追之轉戰
三十餘里尚出大軍逆戰特軍敗績斬特及李輔李遠
皆焚尸傳首雒陽
陳珍為凉州牧張荗參軍劉曜遣將攻韓璞於冀城荗
出次石頭謂珍曰劉曜以乘勝之聲握三秦之銳繕兵
積年士卒習戰若以精騎奄尅南安席卷河外長驅而
至者計將何出珍曰曜雖乘威怙衆恩德未結於下又
其關東離貳内患未除精卒寡少多是氐羌烏合之衆
終不能近舍關東之難增隴上之戍曠日持久與我争
衡也若一旬不退者珍請為明公率弊卒數千以擒之
荗大悦以珍為平虜護軍率卒騎一千八百救韓璞曜
隂欲引歸聲言要先取隴西然後廻滅桑壁珍暮發氐
羌之衆擊矅走之克復南安茂深嘉之拜折衝將軍
趙誘字元孫州辟主簿値刺史郗隆被齊王冏檄使起
兵討趙王倫隆欲承檄舉義而諸子姪竝在雒陽欲坐
觀成敗恐為冏所討進退有疑會羣吏計議誘說隆曰
趙王簒逆海内所病今義兵飈起其敗必矣今為明使
君計莫若自將精兵徑赴許昌上策也不然且可留後
遣猛將將兵會盟亦中策也若遣小軍隨形助勝下策
也隆不從遂被攻死
盧志字子道自尚書郎出為鄴令成都王穎之鎮鄴也
愛其才量委以心膂遂為謀王齊王問起義遣使告穎
穎召志計事志曰趙王無道肆行簒逆四海人神莫不
憤怒今殿下㧾率三軍應期電發子來之衆不召自至
掃夷凶逆必有征無戰然兵事至重聖人所愼宜旌賢
任才以收時望穎深然之改選上佐高辟掾屬以志為
諮議參軍仍補左長史專掌文翰穎前鋒都督趙驤為
倫所敗士衆震駭議者多欲還保朝歌志曰今我軍失
利敵新得勝必有輕易凌轢之情若頓兵不進三軍畏
衂懼不可用且戰何能無勝負宜更選精兵星行倍道
出賊不意此用兵之竒也穎從之及倫敗志勸穎曰齊
王號衆百萬與張泓等相持不能决大王逕得濟河北
之大勲莫之與比而齊王當今與大王共輔朝政志聞
兩雄不俱處功名不竝立今宜因太妃微疾求還定省
推崇齊王徐結四海之心此計之上也穎納之遂以母
疾還藩委重於冏由是穎獲四海之譽天下歸心朝廷
封志為武彊侯加散騎常侍
淳于定為南陽王模謀臣模為征西大將軍鎮關中東
海王越表徵模為司空遣中書監傅抵代之定說模曰
關中天府之國霸王之地今以不能綏撫而還既於聲
望有虧义公兄弟唱起大事而竝在朝廷若自彊則有
專權之罪弱則受制於人非公之利也模納其言不就
徵
潘滔為東海王越司馬時苟晞為撫軍將軍都督青兖
有威名滔說越曰兖州要衝魏武以之輔相漢室苟晞
有大志非純臣久令處之則患生心腹矣若遷于青州
厚其名號晞必悦公自牧兖州經緯諸夏藩衛本朝此
所謂謀之于未有為之於未亂也越以為然乃遷晞征
東大將軍開府儀同三司加侍中假節都督青州諸軍
事領青州刺史
孔坦為尚書左丞相時蘇峻挾天子幸石頭坦奔陶侃
侃引為長史時侃等夜築白石壘至曉而成聞峻軍嚴
聲咸懼來攻坦曰不然若峻攻壘必須東北風急令我
水軍不得往救今天氣清净賊必不動决遣軍出江乘
掠京口以東矣果如所籌時郗鍳鎮京口侃等各以兵
會既至坦議以為本不應湏召郗公遂使東門無限今
宜遣還雖晩猶勝不也侃等猶疑坦固爭甚切始令鍳
還據京口遣郭默屯大業又令驍將李閎曹統周光與
默并力賊遂勢分率如坦計
高崧為簡文帝撫軍司馬時桓温擅威率衆北伐軍次
武昌簡文患之崧曰宜致書諭以禍福自當反旆如其
不爾便六軍整駕逆順於兹判矣若有異計請先釁鼓
便於坐為簡文書草曰寇難宜平時會宜接此實為國
遠圖經略大算能宏斯會非足下而誰但以此興師動
衆要當以資實為本運轉之艱古人之所難不可易之
於始而不熟慮須所以深用為疑在乎此耳然異常之
舉衆之所駭遊聲噂&KR0689;想足下亦少聞之苟患失之無
所不至或能望風振擾一時分散如其不然者則望實
竝喪社稷之事去矣皆吾闇弱德信不著不能鎮静羣
庶保固維城所以内愧于心外慙良友吾與足下雖職
有内外安社稷保國家其致一也天下安危繫之明德
先存寧國而後圖其外使王基克隆大義弘著所望於
足下區區誠懷豈可復顧嫌而不盡哉温得書還鎮
郄超為桓温參軍太和中温將伐慕容氏於臨潼超諫
以道遠汴水又淺運道不通温不從遂引軍自濟入河
超又進策於温曰清水入河無通運理若寇不戰運道
又難因資無所實為深慮也今盛夏悉力徑造鄴城
彼伏公威略必望陣而走退還幽朔矣若能决戰呼吸
可定設欲城鄴難為功力百姓布野盡為官有易水以
南必交臂請命但恐此計輕次公必務其持重耳若此
計不從便當頓兵河濟控引粮運令資儲充備足及來
夏雖如賖遲終亦濟尅若舍此二策而連軍西進進不
遠决退必愆乏賊因此勢日月相引僶俛秋冬船道澁
滯且北地早寒三軍裘褐者少恐不可以涉來此大限
閡非惟無食而已温不從果有枋頭之敗温深慙之
鄧潜之為何無忌大將軍府長史無忌將率衆以距
盧循潜之諫曰今以神武之師抗彼逆衆廻山壓卵未
足為譬然國家之計在此一舉聞其舟艦大盛勢居上
流蜂蠆之毒邾魯成鍳宜决破南塘守二城以待之其
必不敢捨我遠下蓄力候其疲老然後擊之若棄萬全
之長策而决成敗於一戰如其失利悔無及矣無忌不
從果敗
宋劉敬宣晉末為會稽王世子元顯征虜參軍事隆安
二年王恭起兵於京口以誅司馬尚之兄弟為名敬宣
父牢之時為恭前軍司馬輔國將軍晉陵太守置佐領
兵而恭以豪戚自居甚相陵忽牢之心不能平及恭此
舉使牢之為前鋒太𫝊會稽王道子與牢之書備言禍
福使以兵反恭牢之呼敬宣謂曰王恭昔蒙先帝殊恩
今居伯舅之重義心未彰唯兵是縱吾不能審恭事捷
之日必能奉戴天子緝穆宰相與不今欲奉國威靈以
明逆順汝以為何如敬宣曰朝廷雖無成康之隆未有
桓靈之亂而恭怙亂阻兵志陵京邑大人與恭親無骨
肉分非君臣雖共事少時意好不恊今日討之於情何
有牢之至竹里斬恭大將顔延遣敬宣率高雅之等還
京襲恭恭方出城耀軍馳騎横擊之一時散潰元顯進
號後將軍以敬宣為諮議參軍加寧朔將軍
胡藩為高祖鎮軍參軍事從征鮮卑賊屯聚臨朐藩言
於高祖曰賊屯軍城外守者必寡今往取其城而斬其
旗幟此韓信所以克趙也高祖乃遣檀韶與藩等潜往
既至即克其城賊見城䧟一時奔走還保廣固
王誕為高祖太尉長史盧循自察洲南走毅固求追討
高祖持疑未决誕密白曰公既平廣固復滅盧循則功
盖終古勲無與二如此大威豈可餘人分之毅與公同
起布衣一時相推耳今既已喪敗不宜復使立功高祖
從其說
顔竣為孝武安北鎮軍北中郎府主簿魏軍自彭城北
歸復求互市竣議曰愚以為與虜和親無益已然之明
效何以言其然夷狄之欲侵暴正苦力之不足耳未嘗
拘制信義用輟其謀昔年江上之役乃是和親之所招
歴稔交聘遂求國婚朝廷羈縻之義依違不絶既積歲
月漸不可誣獸心無厭重以忿怒故至於深入今幸因
兵交之後華戎隔判若言互市則復開曩弊之萌議者
不過言互市之利在得馬今棄此所重得彼下駟四千
匹尚不足言况所得之數裁不十百耶一相交關卒難
閉絶寇負力玩陵驕黠已甚雖云互市實覘國情多贍
其求則桀敖罔已通而為節則必生邊虞不如塞其端
漸杜其觖望内修德化外經邊事保境以觀其釁於事
為長
沈慶之年三十未知名往襄陽省兄倫之見而賞之倫
之子伯符時為竟陵太守倫之命伯符拔為寧遠中兵
參軍竟陵蠻屢為寇慶之為設規略每擊破之伯符由
此致將帥之稱
冊府元龜卷七百二十
