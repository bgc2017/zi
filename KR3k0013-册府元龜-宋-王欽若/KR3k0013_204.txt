册府元龜卷二百四宋王欽若等撰
閏位部
知子知臣念良臣
知子
夫知子莫若父知臣莫若君蓋父子之間否臧易辨齠
齔之際性習已彰若能鍳其神明遺其外餙闚其好弄
之意觀以成人之風自邇察遐材將焉遁况夫負英武
之略應偏閏之位固宜念家國之重審裔嗣之能建為
元良付大業而不墜委之國事被䜛間以無疑叙諸簡
編亦君人之懿德也
吳孫堅為下邳丞時權始生兄策起事江東權嘗隨從
性度弘朗仁而多斷好俠養士始有知名侔於父兄矣
每參同計謀策甚奇之自以為不及也每請會賓客嘗
顧權曰此諸君汝之將也策臨終呼權佩以印綬謂曰
舉江東之衆决機於兩陳之間與天下争衡卿不如我
舉賢任能各盡其力保江東我不如卿
宋臨川王義慶高祖中弟道憐子也出繼叔父道規後
義慶幼為高祖所知嘗曰此我家豊城也
梁臨川王宏太祖第六子也齊明帝時為桂陽王功曹
吏衡陽王暢有美名為始安王蕭遥光所接及遥光作
亂逼暢入東府高祖在雍州嘗懼諸弟及禍謂南平王
偉曰六弟明於事必先還臺及信至果如高祖策
南平王偉高祖之弟也幼清警好學齊世為晉安王外
兵時高祖為雍州慮天下將亂求迎偉俄聞已入沔高
祖欣然謂佐吏曰吾無憂矣
南康王子通理高祖孫也父死服闋見高祖悲泣不自
勝高祖謂左右曰此兒大必為竒士
陳高祖母弟休先少倜儻有大志梁簡文之在東宫深
被知遇太清中既平侯景有事北方乃使休先召募得
千餘人為文帝主帥頃之卒高祖之有天下也每稱休
先曰此弟若存河雒不足定也
文帝始興昭烈王長子也高祖甚愛之嘗稱此兒吾宗
枝英秀也
北齊文宣帝高祖第二子世宗母弟也内雖明敏貌若
不足世宗每嗤之曰此人亦得富貴相法亦何繇可解
唯高祖異之謂薛琡曰此兒意識過吾
上黨剛肅王渙神武第七子也天姿雄傑俶儻不羣雖
在童幼嘗以將略自許神武牡而愛之曰此兒似我
馮翊王潤神武第十四子也幼時神武稱曰此吾家千
里駒也為定州刺史時監王開府王廻雒與六州大都
督獨孤枚侵竊官田受納賄賂潤按舉其事二人表言王出
送臺使登魏文舊壇武成使元文遥就州宣勅曰馮翊王少
小謹慎在州不為非法朕信之熟矣登高遠望人之常
情鼠軰欲輕相間搆曲生眉目於是廻雒决鞭二百獨
孤决杖一百
北平王貞字仁堅武成第五子也沈審寬恕帝曰此兒
我鳳毛
知臣
夫有國家者莫不急於選士務在官人詢之以計畫委
之以事任故能創業垂統名與功偕傳世祚於後裔著
話言於可久者也自東漢之季吳蜀歘起莫不總覧豪
傑保守封域當其君臣之分甫定疆埸之事日駭而能
審其才用諒其誠明或委之以腹心或仗之以師旅雖
䜛間之言日至疑似之迹屢彰而任之如初不以屑意
其或察其操履悉其素尚苟位未充量姑待以遠期若
名浮於實前知其敗事傳所謂惟君知臣者蓋得之矣
繇宋氏而下逮夫梁陳高齊咸奄據一方烝用髦士至
於知人善任詔爵物官盡臣下之心悉忠讜之分亦皆
可述焉
蜀先主初見諸葛亮因屏人語而稱善於是與亮情好
日密關羽張飛悉不悅先主解之曰孤之有孔明猶魚
之有水君勿復言亮後為丞相
鄧芝為郫邸閣督先主出至郫與語大竒之擢為郫令
遷廣漢太守所在清嚴有治績
趙雲字子龍先主之敗有人言雲已北去者先主以手
戟擿之曰子龍不棄我走也頃之雲至後為鎮軍將軍
劉巴字子初初先主辟為左將軍西曹掾先主曰子初
才智絶人如孤可任用之非孤者難獨任也
馬謖字幼常以荆州從事從先主入蜀除綿竹成都令
越雋太守才器過人好論軍計丞相諸葛亮深加器異
先主嘗謂亮曰馬謖言過其實不可大用君其察之亮
猶謂不然以謖為參軍每引見談語自晝逹夜後謖與
張郃戰於街亭謖違亮節度為郃所破亮殺謖以謝衆
張飛為車騎將軍領司隸校尉為其帳下將張逹范疆
所殺持其首順流而奔孫權飛營都督表報先主先主
聞飛都督之有表也曰噫飛死矣
吳孫策初為豫章太守得太史慈命往豫章安撫士衆
左右皆曰慈必北去不還策曰子義捨我當復與誰餞
送昌門把腕别曰何時能還答曰不過六十日果如期
而反(策初遣慈也議者紛紜謂慈未可信或云與華子魚州里恐留彼為籌策或疑慈西托黃祖假路還)
(北多言遣之非計策曰諸君語者非也孤斷之詳矣太史子義雖氣勇有膽烈然非縱横之人其心有士模志)
(經道義貴重然諾一以意許知已死亡不相負諸君勿復憂也慈從豫章還議者乃始服慈見策曰華子魚良)
(德也然非籌略才無佗方規自守而已又丹陽童芝阻自擅盧陵詐言被詔書為太守鄱陽民帥别立宗部)
(兵守界不受子魚所遣長史言我以别立部須漢遣真太守來當迎之耳子魚不但不能諧廬陵鄱陽近自海)
(昏有上獠璧有五六千家相結聚作宗伍惟輸租布於郡耳發召一人遂不可得子魚亦覩視之而已策拊掌)
(大笑乃有兼并之志矣頃之遂定豫章)
張昭初為孫策長史昭每得北方士大夫書疏專歸美
於昭昭欲默而不宣則懼有私宣之則恐非宜進退不
安策聞之歡笑曰昔管子相齊一則仲父二則仲父而
桓公為覇者宗今子布(昭字)賢我能用之其功名獨不在
我乎
大帝初移都建業大會將相文武特謂嚴峻曰孤昔歎
魯子敬比鄧禹吕子衡方吳漢聞得卿諸人未平此論
今定云何峻退席曰臣未解指趣謂肅範受饒褒歎過
實大帝曰昔鄧仲華初見光武光武時受更始使撫河
北行大司馬事耳未有帝王志也禹勸之以復漢業是
禹開初議之端矣子敬英爽有殊略孤始與一語便及
大計與禹相似故比之吕子衡忠篤亮直性雖好奢然
以憂公為先不足為損避袁術自歸於兄兄作大將别
領部曲故憂兄事乞為都督辨護修整加之恪勤與吳
漢相類故方之皆有旨趣非孤私之也峻乃服
諸葛瑾代吕蒙領南郡太守住公安蜀先主東伐吳吳
王求和瑾與先主牋曰奄聞旗鼓來至白帝或恐議臣
以吳王侵取此州危害關羽恐深禍大不宜答和此用
心於小未留意於大者也試為陛下論其輕重及其大
小陛下若抑威損忿暫省瑾言者計可立决不復咨之
於羣后也陛下以關羽之親何如先帝荆州大小孰與
海内俱應仇疾誰當先後若審此數易於反掌時或言
瑾别遣親人與先主相聞大帝曰孤與子瑜有死生不
易之誓子瑜之不負孤猶孤之不負子瑜也(瑾之在南郡人有密)
(䜛瑾者此語頗流聞於外陸遜表保明瑾無此宜以散其意大帝報曰子瑜與孤從事積年恩如骨肉深相明)
(亮究其為人非道不行非義不言玄德昔遣孔明至吳孤嘗與子瑜曰卿與孔明同産且弟隨兄於義為順何)
(以不留孔明孔明若留從卿者孤當以書解玄德自隨人耳子瑜答孤言弟亮已失身於人委質定分義無二)
(心弟之不留猶瑾之不往也其言足貫神明今豈當有此乎孤前得妄語文疏即封示子瑜并手筆與子瑜即)
(得其報論天下君臣大節一定之分孤與子瑜可謂神交非外言所間也知卿意至輙封來表以示子瑜便知)
(卿意)
魯肅初為中護軍周瑜所薦才宜佐時大帝見肅甚悦
之張昭非肅謙下不足頗訾毁之云肅年少麤疎未可
用大帝不以為介意益貴重之賜肅母衣服幃帳居處
雜物富擬其舊
潘濬字承明為太常時濬姨兄零陵蒋琬為蜀大將軍
或有間濬於武陵太守衛旍者云濬遣密使與琬相聞
有自托之計旍以啓大帝大帝曰承明不為此也即封
於表以示於濬而召旍還免官
是儀為侍中時時有所進逹未嘗言人之短事國數十
年未嘗有過吕壹歴白將相大臣或一人以罪聞者數
四獨無以白儀大帝歎曰使人盡如是儀當安用科法
為儀後為尚書僕射儀事上勤與人恭不治産業不受
施惠為屋舍才足自容鄰家有起大宅者大帝出望見
問起大室者誰左右對曰似是儀家也大帝曰儀儉必
非也問果佗家其見知信如此
宋高祖初為晉太尉時或薦王鎮惡於高祖時鎮惡為
天門臨澧令即遣召之既至與語甚異焉因留宿明旦
謂左右曰鎮惡王猛之孫所謂將門有將也即以為青
州治中從事史行參中軍太尉軍事署前部功曹
朱齡石為寧遠將軍寧蠻護西陽太守高祖伐蜀將謀
元帥而難其人乃舉齡䂖衆咸謂曰自古平蜀皆雄傑
重將齡䂖資名尚輕慮不克辦諫者甚衆高祖不從乃
分大軍之半猛將勁卒悉以配之臧熹敬皇后弟也資
位在齡䂖之右亦令受其節度是行亦不淹時一戰克
捷衆咸服高祖之知人又美齡䂖之善於其事
徐爰初為晉大司馬典軍從高祖北征微密有意理為
高祖所知蔡廓為豫章太守徵為吏部尚書廓曰我不
能為徐干木署紙尾羡之乃徙廓為祠部尚書初高祖
嘗云羊徽蔡廓可平世三公(干木徐羡之小字)
王曇首有識局智度喜愠不見於色太祖鎮江陵曇首自
功曹為長史隨府轉鎮西長史高祖甚知之謂太祖曰王
曇首沈毅有器度宰相才也汝每事咨之王智有高名高
祖甚重之嘗云見王智使人思仲祖與劉穆之謀討劉毅
而智在焉佗日穆之白高祖伐國重事也公何乃使王
智知高祖笑曰此人高簡豈聞此軰論議其見知如此
檀道濟為護軍丹陽尹高祖不豫出為鎮北將軍南兖
州刺史高祖疾甚召太子戒之曰檀道濟雖有幹略而
無遠志非如兄韶有難御之氣也徐羡之𫝊亮當無異
圖謝晦數從征伐頗識機變若有同異必此人也可以
會稽江州處之
孝武初為徐兖二州刺史以崔道固為從事固美形容
善舉止便弓馬好武事孝武稍嘉之會青州刺史新除
過彭城孝武謂之曰崔道固人身如此豈可為寒士至
老乎而世人以其偏庶便相陵侮可為嘆息
明帝時沈憲少有幹局為駕部郎帝謂憲曰卿廣州刺
史才也
南齊太祖初為宋大將軍輔政以劉懷珍内資未多徵
為都官尚書領前軍以第四子寧朔將軍晃代為豫州
刺史或疑懷珍不受代太祖曰我布衣時懷珍便推懷
投欵况在今日寧當有異晃發經日而疑論不止乃遣
軍主房靈民領百騎追送晃謂靈民曰論者謂懷珍必
有異同我期之有素必不應爾卿是鄉里故遣卿行非
唯衛新亦以迎故也懷珍還仍受相國右司馬
垣崇祖初為宋義陽王道隆征北參軍道隆被誅薛安
都反宋明帝遣沈攸之等討安都安都將裴祖隆引崇
祖共拒戰衆敗與祖隆俱走彭城後魏䧟徐州崇祖將
部曲據胊山因遣使歸命時太祖在淮隂崇祖初見太
祖便自比韓信白起咸不信唯太祖獨許之崇祖再拜
奉旨後為豫州刺史後魏遣馬步二十萬寇壽春崇祖
塞肥水築堰為三面之險魏衆集堰南分軍内薄攻小
城崇祖决埭水勢奔下魏攻城之衆人馬溺死數千大
衆皆退走太祖謂朝臣曰崇祖許為我制虜果如其言
嘗自擬韓白今真其人也
劉繪父靦宋末權貴繪為太祖太尉行參軍太祖見而
嘆曰劉公為不亡也
明帝時西江公遥欣齠齡中便嶷然帝謂江祐曰遥欣
雖幼觀其神彩殊有局幹必成令器未知年命何如耳
安陸昭王𬗟曰不患其兄弟不富貴但恐𬗟不及耳言
之慘然而悲
裴叔業為右軍將軍東中郎將諮議參軍明帝見而竒
之謂之曰卿有如是異相何患不大富貴深宜勉之
梁高祖為太子中庶子時王約廢錮帝嘗謂約曰卿方
富貴必不容久滯屈及帝作輔謂曰我嘗相卿當富貴
不言卿今日富貴便當見繇歴侍中左民尚書廷尉
沈約為高祖驃騎司馬帝將革命令約草其事并諸選
置帝初無所改後召范雲謂曰生平與沈休文群居不
覺有異人處今日才智縱横可為明識
王國珍為大司馬中兵參軍高祖雅相知賞每歎曰晩
代將家子弟有如國珍者少矣
王訓字懷範左僕射暕之子年十六召見文德殿應對
爽徹高祖目送久之謂朱异曰可謂相門有相矣後累
遷侍中既拜入見帝從容謂何敬容曰褚彦回年幾為
宰相對曰少過三十帝曰今之王訓無謝彦回
張纉字伯緒年十一尚武帝女富陽公主年十七身長
七尺四寸眉目疎朗神采爽發高祖異之嘗曰張壯武
云後八葉有逮吾者其此子乎
柳慶遠始高祖為雍州慶遠為别駕帝謂曰昔羊公語
劉弘卿後當居吾處今相觀亦復如是曾未十年而慶
遠督府談者以為逾於魏詠之
元帝初為湘東王鎮荆州以庾曼精為主簿遷中錄事
每出帝嘗目送之謂劉之遴曰荆南信多君子雖美歸
田鳳清屬桓階賞德標竒未過此子
歐陽頠為臨賀内史元帝承制以為東衡州刺史侯景
平元帝遍問朝臣今天下始定極湏良才卿各舉所知
羣臣未有對者帝曰吾已得人侍中王褒進曰未審為
誰帝云歐陽頠公正有兼濟之才恐蕭廣州不為致之
乃授武州刺史
陳高祖初為大將軍與諸將醼杜僧明周文育侯安都
為夀各稱功伐高祖曰卿等悉良將者也而竝有所短
杜公志大而識暗狎於下而驕於尊矜其功不收其拙
周侯交不擇人而推心過差居危履險猜防不設侯郎
傲誕而無厭輕佻而肆志竝無全身之道率皆如言
毛喜為西昌侯記室參軍高祖素知於喜及鎮京口命
喜與高宗俱往江陵仍勑高宗曰汝至西朝可諮禀毛
喜喜與高宗同謁梁元帝即以高宗為領直喜為尚書侍
郎
北齊神武為東魏大丞相謂文襄曰庫狄干鮮卑老公
斛律金勅勤老公竝性遒直終不負汝爾朱渾道元
劉豐生遠來投我必無異心賀拔焉過兒樸實無罪
過潘樂本作道人而心和厚汝兄弟當得其力韓軌少
戅宜寬借之彭相樂心腹難得宜防護之少堪敵侯景
者惟有慕容紹宗我故不貴之留以與汝宜深加殊禮
委以經略後紹宗為徐州刺史侯景叛梁武遣其兄子
深明率衆十萬與景犄角紹宗大破之擒深明及其將
帥景遂奔遁
崔謙初為齊神武相府功曹神武稱曰崔謙清直奉公
真良佐也
趙隠字彦深初為神武大丞相功曹參軍神武與對坐
曾遣造軍令以手捫其額曰若天假卿年必大有所至
每謂司徒孫騰曰彦深小心恭慎曠古絶倫
斛律金仕東魏為冀州刺史神武重其古質每誡文襄
曰爾所使多漢兒有讒此人者勿信之及文襄嗣事為肆
州刺史
宋遊道在東魏為司州從事神武自太原來朝見之曰
此人是遊道邪嘗聞其名今日始識其面遷遊道别駕
後日神武之司州饗朝士舉觴屬遊道曰飲高歡手中
酒者大丈夫卿之為人合飲此酒及還晉陽百官辭于
紫陌神武執遊道手曰甚知朝貴中有憎忌卿者但用
心莫懷畏慮當使卿位與之相似
文宣嘗幸東宫九卿以上陪集帝指崔昂大尉瑾司馬
子瑞謂太子曰此是國家柱石可宜記之未幾復侍醼
金鳳臺帝歴數諸人咸有罪負至昂曰崔昂直臣魏收
才士婦兄妹夫俱省罪過
念良臣
夫琴瑟是聽君子有志義之思卿佐或虧元首有股肱
之痛君臣之道不亦重乎粤若天歷餘分鼎峙立國宋
齊而下互專覇業必有良士勤宣令圖或經武以著能
或緯俗而底績及夫守節死義先時物故竭誠率職奄
忽淪謝是用震悼上心悲涕斯集形於嗟歎發乎言諭
乃至撤去盛食具乃素服託深辭於文誄攄哀興於風
什躬設祖奠親臨吊祭易徽名而表行加異數以報功
賜予便蕃追叙優渥諒非德侔咸一情敦終始者疇克
以當之哉
蜀先主初為荆州牧以漢建安十九年入蜀進圍雒縣
軍師中郎將龐統率衆攻城為流矢所中卒時年三十
六先主痛惜言則流涕拜統父議郎遷諫議大夫諸葛
亮親為之拜追賜統爵關内侯謚曰靖侯
法正有智術先主甚信任之為尚書令護軍將軍卒時
年四十五先主為之流涕者累日謚曰翼侯賜子邈爵
關内侯
霍峻為梓潼太守禆將軍卒還葬成都先主甚悼惜乃
詔諸葛亮曰峻既佳士加有功於國欲行酹遂親率羣
寮臨會弔祭因留宿墓上
吳大帝初為吳侯偏將軍南郡太守周瑜卒時年三十
六大帝素服舉哀感慟左右喪當還吳又迎之流涕曰
公瑾有王佐之資今忽殞命孤何頼哉後大帝稱尊號
謂公卿曰孤非周公瑾不帝矣
魯肅字子敬為横江將軍既卒後大帝稱尊號臨壇顧
謂公卿曰昔魯子敬常道此可謂明於事勢矣
凌統為偏將軍在軍旅親賢接士輕財重義有國士之
風卒時年四十九大帝聞之拊牀起坐哀不能自止數
日减膳言及流涕使張承為作銘誄二子烈封年各數
歲大帝内養於宫愛待與諸子同賓客進見呼示之曰
此吾虎子也及八九歲令葛光教之讀書十日一令乘
馬追錄統功封烈亭侯還其故兵後烈有罪免封復襲
爵領兵
呂範字子衡初為揚州牧勤事奉法大帝統事以範忠
誠厚見信任遷大司馬印綬未下疾卒及大帝還都建
業過範墓呼曰子衡言及流涕祀以太牢
闞澤為太子太傅領中書令諸官司有所患疾欲增重
科房以簡御臣下澤每曰宜依禮律其和而有正皆此
類也及卒大帝痛惜感悼食不進者數日
吕蒙以擒關羽之功為南郡太守封孱陵侯卒大帝哀
痛甚為之降損蒙未死時所得金寶諸賜盡付府藏勑
主者命絶之日皆上還喪事務約大帝聞之益以悲感
朱然為大司馬右軍師氣候分明内行修潔其所文彩
惟施軍器餘皆質素終日欽欽常在戰場臨急膽定尤
過絶人年六十八赤烏十二年卒大帝素服舉哀為之
感慟
宋高祖初為宋公時左僕射劉穆之以晉義熙十三年
卒高祖在長安聞之驚慟哀惋者數日及受禪拊牀歎
之曰穆之不死當助我理天下可謂人之云亡邦國殄
瘁光禄大夫范泰對曰聖主在上英彦滿朝穆之雖功
著艱難未聞便關興毁帝笑曰卿不見驥騄乎貴日致
千里耳帝後復曰穆之死人輕易我其見思如此以佐
命元勲遐封南康郡公諡曰文宣
謝景仁為左僕射卒高祖親臨哭之甚慟與驃騎將軍
道遴書曰謝景仁殞逝悲痛摧割不能自勝汝聞問惋
愕亦不可懷其器體淹冲情寄實重方欲與之共康時
務一日至此痛惜兼深往矣奈何當復奈何
文帝時侍中殷景仁卒與荆州刺史衡陽王義季書曰
殷僕射疾患少日奄忽不救其識具經遠奉國竭誠周
旋繾綣情兼常痛民望國器遇之為難惋歎之深不能
已已汝亦同不可言往矣如何
王曇首為侍中卒文帝為之慟中書舍人周赳侍側曰
王家欲衰賢者先殞帝曰直是我家衰耳
孝武帝時司徒劉延孫卒將葬帝詔曰故司徒文穆公
延孫居身寒約家素貧虚每念清美良深悽歎葬送資
調固當闕乏可賜錢三十萬米千斛
何偃為吏部尚書卒官孝武與顔峻詔曰何偃遂成異
世美志長往與之周旋重以姻媾臨哭傷惋良不能已
往矣如何宜贈散騎常侍金紫光禄大夫本官如故諡
曰靖
南齊武帝時征虜將軍假節督青冀二州刺史崔祖思
卒帝歎曰我方欲用祖思不幸可惜詔賵錢三萬布五
十疋
王儉為中書監薨吏部尚書王晏啓及儉喪武帝答曰
儉年德富盛志用方隆豈意暴疾不展救護便為異世
奄忽如此痛酷彌深其契闊艱運義重常懷尋言悲切
不能自勝
柳世隆為侍中卒武帝勑吏部尚書王晏曰世隆雖抱
疾積有歲年志氣未衰冀醫藥有效痊差可期不謂一
旦便為異世慟怛之深此何可言
明帝即位初謂僕射徐孝嗣曰劉懷慰若在朝廷不憂
無清吏也先是懷慰為齊郡太守太祖手勑褒賞後出
監東陽郡為吏民所安
梁高祖為梁公時給事黃門侍郎陶季直辭疾還鄉里
天監初就家拜大中大夫高祖曰梁有天下遂不見此
人
劉沆勤學善屬文為人不自伐不論人長短高祖甚愛
其才以為太子洗馬遷中書舍人又為北中郎諮議參
軍天監五年卒官年三十高祖甚傷惜焉
任昉為新安太守為政清省吏民便之視事朞歲卒於
官舍時年四十九高祖聞問方食西苑綠沉瓜投之於
盤悲不自勝因屈指曰昉少時嘗恐不滿五十今四十
九可謂知命即日舉哀哭之甚慟
孔休源為金紫光禄大夫監揚州中大通四年遘疾卒
高祖為之流涕顧謂謝舉曰孔休源奉職清忠當官亮
直方欲共康治道以隆王化奄至殞没朕甚痛之舉曰
此人清介彊直當今罕有臣竊為陛下惜之
鄭紹叔為左將軍散騎常侍卒後高祖嘗澘然謂朝臣
曰鄭紹叔立志忠烈善則稱君過則歸已當今無比其
見賞惜如此
元帝初為湘東王時都督雍梁等州軍事平北將軍張
纉為杜岸所執送岳陽王詧詧敗為防人所害帝承制
贈侍中衛將軍開府諡簡憲公纉有鍳識自見帝便推
誠委結及帝即位追思之嘗為詩其序曰簡憲之為人
也不事王侯負才任氣見余則申旦逹夕不能已已懷
夫人之德何日忘之
後梁明帝天保十四年尚書令王操卒帝舉哀於朝堂
流涕謂其羣臣曰天不使吾平蕩江表何奪吾賢相之
速也及葬親祖於瓦棺門贈司空
陳高祖永定三年五月北江州刺史熊曇朗殺都督周
文育舉兵反及文育之柩至自建昌高祖素服哭於朝
堂甚哀
北齊高祖至冀州追憶故刺史封隆之顧謂冀州行事
司馬子如曰封公積德履仁體通性逹自出納軍國垂
二十年契闊艱虞始終如一其忠信可憑方以後事託
之何期報善無徵奄從物化言念忠賢良可痛惜為之
流涕令參軍宋仲羡以太牢就祭焉
孫搴為散騎常侍司馬子如與高季式召搴飲酒醉甚
而卒時年五十三高祖親臨之子如叩頭請罪帝曰折
我右臂仰覓好替還我子如舉魏收季式舉陳元康以
繼搴焉
武成帝天統初祕書監張耀奏事遇疾仆於御下臨視
呼數聲不應帝泣曰河失我良臣也旬日卒時年六十
三詔稱耀忠貞平直温恭廉慎贈開府儀同三司尚書
右僕射燕州刺史諡曰簡
梁太祖開平四年五月魏博節度使守太師兼中書令
鄴王羅紹威薨帝哀慟曰天不使我一海内何奪忠臣
之速也詔贈尚書令
册府元龜卷二百四
