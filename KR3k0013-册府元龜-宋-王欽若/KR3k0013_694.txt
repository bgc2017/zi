冊府元龜卷六百九十四宋王欽若等撰
牧守部
武功第二
梁曹景宗初為蕭赤斧冠軍中兵參軍領天水太守時
齊建元初蠻寇羣動景宗東西討擊多所擒破
韋叡為豫州刺史領歷陽太守魏衆来寇叡率州兵擊
走之
鄧元起初仕齊為弘農太守時西陽馬榮率衆緣江寇
抄商旅斷絶刺史蕭遥欣使元起率衆討平之後為武
寕太守東昏永元末魏軍逼義陽元起自郡援焉蠻帥
田孔明附于魏自號郢州刺史寇掠三關窺襲夏口元
起率銳卒攻之旬月之間頻䧟六城斬獲萬計餘黨悉
皆散走乃戍三關
劉季連初仕齊為益州刺史永平二年巴西人雍道晞
率羣賊萬餘逼巴西去郡數里道晞稱鎮西將軍號建
義巴西太守魯休烈與涪令李膺嬰城自守季連遣中
兵參軍李奉伯率衆五千救之奉伯至與郡兵破擒道
晞斬之涪市
裴䆳為廬江太守天監五年魏將吕頗率衆五萬奄来
攻郡䆳率麾下拒破之加右軍將軍
桓和為青冀二州刺史天監五年伐魏和前軍尅朐山
城
蔡撙為吳興太守天監九年宣城郡吏吳承伯挟妖道
聚衆攻宣城殺太守朱僧勇因轉屠旁縣踰山寇吳興
所過皆殘破衆有二萬掩襲郡城東道不習兵革吏民
怯擾奔散並請撙避之撙堅守不動募勇敢固郡承伯
盡銳攻撙撙命衆出拒衆於門應手摧破臨陣斬承伯
餘黨悉平加信武將軍
李畟為交州刺史天監十五年十一月畟斬交州反者
阮宗孝傳首京師曲赦交州
成景儁為徐州刺史普通五年八月景儁尅魏童棧九
月又尅睢陵城
夏侯䕫為司州刺史大通元年正月䕫進軍三關所至
皆克捷
徐頠為臨賀内史湘衡之界五十餘洞不賓勅令衡州
刺史韋粲討之粲委頠為都督悉平殄粲啓武帝稱頠
誠幹降詔褒賞仍加超武將軍征討廣衡二州山賊
安成王秀為荆州刺史先是巴陵馬營之蠻為緣江寇
害後軍馬高江産以郢州軍伐之不尅江産死蠻遂盛
秀遣防閣文熾率衆討之燔其林木絶其蹊徑蠻失其
嶮期歲而江路清於是州境盜賊遂絶
張齊為巴西太守郡人搖景和聚合蠻蛋鈔斷江路攻
破金城齊討景和於平昌破之
陸襄為鄱陽内史先是郡民鮮于琛服食修道法常入
山採藥拾得五色幡旄又于地下得石璽竊怪之琛先
與妻别室望琛所處常有異氣益以為神大同元年遂
結其門徒殺廣晉令王筠號上願元年署置官屬其黨
轉相誑惑有衆萬餘人將出攻郡襄先令率民吏修城
隍為備禦及賊至連戰破之生獲琛餘衆逃散
蘭欽為北梁州刺史大同元年十一月攻漢中尅之後
為衡州刺史兼廣州因破俚帥陳文徹兄弟並擒之
新喻侯映為廣州刺史大同十年廣州人盧子略反映
討平之
楊膘為交州刺史中大同元年正月尅交阯嘉寕城賊
李賁竄入獠洞交州平
陳慶之為北兖州刺史會有妖賊沙門僧強自稱為帝
土豪蔡伯龍起兵應之僧強頗知幻術更相扇惑衆至
三萬攻陷北徐州濟隂太守楊起文棄城走鍾離太守
單希寳見害使慶之討焉慶之受命而行曾未浃辰斬
伯龍僧強傳其首
裴之高為梁郡太守時魏汝隂来附勅之高應接仍假
節颷勇將軍潁州刺史士民夜反踰城而入之高率家
僮與麾下奮擊賊乃散走
杜懷寳為梁州刺史進督華州值秦州所部武興氐王
楊紹反懷寳擊破之
王僉為建安太守山酋方善謝稀聚徒依險屢為民害
僉潜設方略率衆平之有詔褒美頒示州郡
陳周敷仕梁為寕州刺史熊曇朗之殺周文育據豫章
將兵萬餘人襲敷徑至城下敷與戰大破之追奔五十
餘里曇朗單馬獲免盡收其軍實曇朗走巴山郡收合
餘黨敷因與周廸黃法氍等進兵圍曇朗屠之
周文昭仕梁為弋陽太守侯景之亂元帝承制改授西
陽太守封西陽縣伯景遣子思穆據守齊安文昭率驍
勇襲破思穆擒斬之以功授持節高州刺史
周廸為江州刺史武帝永定二年熊曇朗殺都督周文
育舉兵反文帝天嘉元年廸平南中斬曇朗傳首京師
後魏元延為并州刺史道武皇始二年并州守將封真
率其種族與徒河為逆將攻延延討平之
趙德為趙郡太守神瑞二年司馬順之入恒山流言惑
衆稱受天帝命年二十五應為人君遂聚黨於封龍山
德執送京師斬之
許宗之為定州刺史乞佛成龍為并州刺史文成太安
二年丁零數千家亡匿井陘山聚為寇賊詔宗之成龍
等討平之
武昌王平原為齊州刺史孝文延興元年妖賊司馬小
君聚衆反於平陵平原討擒之
尉雒侯為秦益二州刺史太和元年秦州路略陽民王
元夀聚衆五千餘家自號為衝天王雒侯討破元夀獲
其妻子送京師
李肅為幽州刺史太和二十三年州民王惠定聚衆反
自稱明法皇帝肅捕斬之
苟頽為司空孝文行幸三州頽留守京師沙門法秀謀
反頽率禁旅收掩畢獲内外晏然
桓道進為荆州刺史宣武景明元年攻南齊下苲茂拔
之降者三千餘戶
田益宗為東豫州刺史景明元年破齊將吳子陽鄧元
起于長風
楊大眼為東荆州刺史正始元年大破羣蠻樊季安等
薛真度為揚州刺史正始二年大破梁將王超宗俘斬
三千
司馬靈夀為陳郡太守宋師侵境詔靈夀招引義士得
二千餘人平公安頡破虎牢滑臺雒陽三城徙五百餘
家入河内又從討蠕蠕西征涼州所在著功
薛懷吉延昌中為梁州刺史南秦氐攻逼武興懷吉遣
長史崔纂司馬韋弼别駕范珣擊平之進號右將軍
桓叔興為南荆州刺史延昌三年大破梁軍于九山斬
其虎旅將軍蔡令孫冠軍將軍席世興貞義將軍藍次
孫
魏子建為東益州刺史孝明正光五年招降南秦氐民
復六郡十二州又斬賊王韓祖香南秦賊王張良命畏
逼乃造降於蕭寳寅孝昌元年莫折念生遣都督楊鮓
梁下辯姜齊等攻仇池郡城子建遣將盛遷擊破之斬
下辯齊等首
安樂王鍳為青州刺史孝昌元年齊州清河民崔畜殺
太守董遵廣川民傅堆執太守劉莾反鍳討平之
吕羅漢為秦益二州刺史涇州民張羌郎扇惑隴東聚
衆千餘人州軍討之不能制羅漢率步騎一千擊羌郎
擒之
武昌悼王鑒為徐州刺史梁角城戍主柴慶宗以城内
附鑒遣淮南太守吳秦生率千餘赴之梁淮隂援軍已
来斷路秦生屢戰破之乘勝而進遂尅角城
李元護為齊州刺史入朝以州民聊世明圖為不軌元
護馳還歷城至即擒殄誅戮所加微為濫酷
彭城王勰子劭為青州刺史齊州民劉均房頃等扇動
三齊梁遣彭城郡王辯等搔擾邊陲劭頻有防拒之效
陸希質為膠州刺史梁武帝遣將率數萬從郁州浮海
據島来侵州界希質討破之
鄭輯之為黎陽太守屬元顥入雒令其舅范遵鎮守滑
臺與輯之隔岸相對遵潜軍夜度規欲掩襲輯之率厲
城民拒河擊之遵遂遁走朝廷嘉之除司州别駕
崔元珍為平陽太守頻破胡賊郡内以安
楊椿初為梁州刺史以母老解還後武都氐楊會反假
椿節冠軍都督西征諸軍事行梁州刺史與軍司羊祉
討破之
房亮為平原太守時冀州刺史京兆王愉據州反平原
界在河北與愉接境愉乃遣人說亮啖以榮利亮即斬
其使人發兵防捍愉怒遣其大將張靈和率衆攻亮亮
督厲兵民喻以逆順出城拒擊大破之
路思令為南冀州刺史假平東將軍都督時葛榮遣其
清河太守李虎據高唐城以招叛民思令乃命麾下并
率鄉曲潜軍夜往出其不意遂大破之徐乃收衆南還
潘永基為南徐州刺史梁將曹世宗馬洪武等率衆来
寇永基出討破之
奚康生為南青州刺史梁武帝自郁州遣軍主徐濟寇
邊康生率將出破之擒濟賞帛千疋
宋翻為兖州刺史梁將先據荆山規將虜竊屬夀春淪
䧟遂乘勢徑趣項城翻遣將成僧逹潜軍討襲頻戰破
之自是州境帖然
張普惠為東豫州刺史梁將胡廣来寇安陽軍主陳明
祖等脇白沙鹿城二戍梁又遣定州刺史田超秀田僧
逹等竊䧟石頭戍徑據安陂城郢州新塘梁軍近在州
西數十里普惠前後命將拒戰並破之
李賢為原州刺史茹茹圍逼州城剽掠居民驅擁畜牧
賢欲戰大都督王德猶豫未決賢固請德乃從之賢勒
兵將出賊密知之乃引軍退賢因率騎士追擊斬二百
餘級捕虜百餘人獲駞馬牛羊二萬頭財物不可勝計
所掠之人還得安堵
李孝怡為魏郡太守時相州刺史中山王熙據鄴起兵
孝怡隂結募城民與熙長史柳元章别駕游荆之等率
衆擒熙賞爵昌樂伯
裴果為龍州刺史州人張遁李祐驅率百姓圍逼州城
時糧仗皆闕兵士又寡果設方略以拒之賊便退走於
是出兵追擊累戰破之旬日之間州境清晏
叔孫建為相州刺史饑胡劉虎等聚黨反叛公孫表等
為虎所敗建督表等以討虎斬首萬餘級餘衆奔走投
沁水而死水為不流虜其十餘萬口
蔡雋為濟州刺史前青州刺史梁侯反攻掠青齊濟州
雋討平之又胡遷等據兖州作逆雋與齊州刺史尉景
討平之
北齊堯奮為南汾州刺史胡夷畏憚之西魏行臺薛崇
禮舉衆攻奮與戰大破之崇禮兄弟乞降送於相府轉
奮驃騎將軍左光祿大夫潁州刺史
堯雄在魏為豫州刺史梁將李洪芝王當伯襲破平鄉
城侵擾州境雄設伏要擊生擒洪芝當伯等俘獲甚衆
梁司州刺史陳慶之復率衆逼州城雄出與戰所向披
靡身被二創壯氣益厲慶之敗棄輜重走
高季式在魏為濟州刺史天平中山東舊賊劉盤陁史
明曜等攻劫道路剽掠村邑齊兖青徐四州患之歷政
不能討季式至皆破滅之尋有濮陽民杜靈椿等攻剽
野聚衆將萬人季式遣騎三百一戰擒之又陽平路叔
文徒黨緒顯等立營柵為亂季式討平之又有羣賊破
南河郡季式遣兵臨之應時斬戮自兹以後遠近清晏
王峻為營州刺史茹茹主菴羅辰率其餘黨東徙峻度
其必来預為之備未幾菴羅辰到頓軍城西峻乃設竒
伏大破之獲其名王郁久閭豆拔提等數十人送於京
師菴羅辰於此遁走先是刺史陸士茂詐殺室韋八百
餘人因此朝貢遂絶至是峻分命將士要其行路室韋
果至大破之虜其酋帥而還因厚加恩禮放遣之室韋
遂獻誠欵朝貢不絶峻有力焉
任城王湝為青州刺史後主武平中州人崔蔚波等夜
襲州城湝部分倉卒之際咸得齊整擊賊大破之
後周寇儁為凉州刺史時梁遣其將曹琰之鎮魏興繼
日版築琰之屢擾疆埸邊民患之儁遣長史杜休道率
兵攻克其城并擒琰之琰之即梁大將景宗之季弟也
於是梁人憚焉
郭彦為澧州刺史時齊南安城主馮顯密遣使歸降其
衆未之知也柱國宇文貴令彦率兵應接齊人先令顯
率所部送糧南下彦懼其衆不從命乃於路邀之顯因
得自拔其衆果拒戰彦縱兵奮擊並虜獲之以南安無
備即引兵掩襲顯外兵参軍鄒紹既為彦所獲因請為
鄊導彦遂夜至城下令紹詐稱顯歸門者開門待之彦
引兵而入遂有其城俘獲三千餘人晉公護嘉之
史寕在西魏為車騎將軍行涇州事時賊帥莫折後熾
寇掠居民寕率州兵與行原州事李賢討破之轉東義
州刺史寕僅得入州梨苟亦至寕逆擊破之斬其雒安
郡守馮善道轉涼州刺史寕未至而前刺史宇文仲和
據州作亂詔遣獨孤信率兵與寕討之寕先至涼州為
陳禍福城中吏民皆相率降附仲和仍據城不下尋亦
克之加車騎大將軍儀同三司
宇文神舉為并州刺史所部東夀陽縣土人相聚為盜
率其衆五千人來襲州城神舉以兵討平之
韓褒為汾州刺史州界北接太原當千里徑先是齊寇
數入民廢耕桑前後刺史莫能防捍褒乃不下屬縣民
既不及設備以故多被抄掠齊人喜相謂曰汾州不覺
吾至先未集兵今者之還必莫能追躡我矣繇是益懈
不為營壘褒已先勒精銳伏北山中分據險阻邀其歸
路乘其衆怠縱伏擊之盡獲其衆故獲生口者並囚送
京師褒因是奏曰所獲賊衆不足為多俘而辱之但益
其忿耳請一切放還以德報怨有詔許焉自此抄兵頗
息
杜杲為修武都守屬鳳州人仇周貢等搆亂攻逼修武
杲信洽於民部内遂無叛者尋而開府趙昶督諸軍進
討杲率郡兵與昶合勢遂破平之
梁臺為平涼郡守時莫折後熾結聚輕剽寇掠居民刺
史史寕討之歷時不克臺陳賊形勢兼論攻取之策寕
善而從之遂破賊徒
和洪為龍州刺史先是蠻人任公忻李國立等聚亂刺
史獨孤善力不能禦朝議以洪有武略代善為刺史月
餘擒公忻國立皆斬首梟之餘黨悉平
楊文思為武都太守十姓獠反文思討平之復治冀州
事黨項羌叛文思率州兵討平之進擊資中武康隆山
生獠及東山獽戎屬並破之
趙昶為安夷郡守時屬軍機科發切急氐情難之相率
謀叛昶乃潜遣吏說離間其情因其擕貳遂輕往臨之
羣氐不知所為咸来見昶乃收其首逆者二十餘人斬
之餘衆遂定又為武州刺史興州人叚吒及氐酋姜多
復反攻没郡縣昶討斬之
賀若誼為熊州刺史平齊之役誼率兵出凾谷先據雒
陽即拜雒州刺史
陸騰為江州刺史明帝初陵眉戎江資卭新遂八州夷
夏及合州民張瑜兄弟並反衆數萬人攻破郡縣騰率
兵討之轉潼州刺史後為龍州刺史州民李廣嗣李武
等據憑巖險以為堡壁招集不逞之徒攻劫郡縣歷政
不能治騰密令多造飛梯身率麾下夜往掩襲未明四
面俱上遂破之執廣嗣等於鼓下其黨有任公忻者更
聚徒衆圍逼州城乃語騰曰但免廣嗣及武即散兵請
罪騰謂將士曰吾若不殺廣嗣等可謂隳軍實而長寇
讎事之不可者也公忻竪子乃敢要人即斬廣嗣及武
以首示之賊徒沮氣於是出兵奮擊盡獲之
隋趙賢通初仕後周為陕州刺史蠻酋向天王聚衆作
亂以兵攻信陵秭歸賢通勒所部五百人出其不意襲
擊破之二郡獲全時周人於江南岸置安蜀城以禦陳
屬霖雨數旬城頽百餘步蠻酋鄭南鄊叛引陳將吴明
徹欲掩安屬議者皆勸賢通益修守禦賢通曰不然吾
自有以安之乃遣使說誘江外生蠻同武陽令乘虚掩
襲所居獲其南鄉父母妻子南鄉聞之其黨各散陳兵
遂退明年吴明徹屢為寇患賢通勒兵禦之前後十六
戰每挫其鋒獲陳禆將覃冏王足子吴朗等三人斬首
一百六十級以功封開府儀同三司遷荆州總管長史
元景山為建州刺史時高祖為丞相司馬消難之以鄖
州入陳也遣將樊毅馬傑等来援景山率輕騎五百馳
赴之毅等懼掠居民而遁景山追之一日一夜行三百
餘里與毅戰於漳口三合皆克毅等退保甑山鎮其城
邑消難所䧟者悉平之拜安州總管桐栢山蠻相聚為
亂景山復擊平之及高祖受禪拜景山亳州總管陳人
張景遵以淮南内屬為陳將任蠻奴所攻破其數柵景
山發譙潁兵援之蠻奴引軍而退徵為候正
劉宏彭城人初仕後周為郡太守尉遲廻之亂遣其將
席毗寇掠徐兖宏勒兵拒之以功授儀同
元亨為雒州刺史尉遲廻之亂潁陽人梁康邢流水等
舉兵應廻旬月之間衆至萬餘州治中王文舒潜與梁
康相結將圖亨亨隂知其謀乃選關中兵得二千人為
左右執文舒斬之以兵襲擊梁康邢流水皆破之
豆盧通為北徐州刺史尉遲廻之亂遣其所署莒州刺
史烏丸尼率衆来攻通逆討破之賜帛八百叚進位大
將軍
蘇沙羅為資州刺史冉尨羌作亂攻汶山金川二鎮沙
羅率兵擊破之授邛州刺史
韋冲檢校栝州事時東陽賊帥陶子定吳州賊帥羅方
慧並聚衆為亂攻圍婺州永康烏程諸縣冲率兵擊破
之
張湏陁為齊郡丞賊帥王薄聚結亡命數萬人寇掠郡
境官軍擊之多不利湏陁發兵拒之薄遂引軍南轉掠
魯郡境湏陁躡之及於岱山之下薄恃驟勝不設備湏
陁選精銳出其不意擊之薄衆大潰因乘勝斬首數千
級薄收合亡散得萬餘人將北渡河湏陁追之至臨邑
復破之斬五千餘級獲六畜萬計薄復北連豆子䴚賊
孫宣雅石秪闍郝孝德等衆十餘萬攻章邱湏陁遣舟
師斷其津濟親帥馬步二萬襲擊大破之賊徒散走既
至津梁復為舟師所拒前後獲其家累輜重不可勝計
其年賊帥裴長才石子河等衆二萬奄至城下縱兵大
掠湏陁未暇集兵親率五騎與戰賊競赴之圍百餘重
身中數創勇氣彌厲會城中兵至賊稍却湏陁督兵復
戰長才敗走後數旬賊帥秦君宏方預等合軍圍北海
兵鋒甚銳湏陁謂官屬曰賊自恃強謂我不敢救吾今
速去破之必矣於是簡精兵倍道而進賊果無備擊大
破之斬數萬級復獲輜重三千兩又賊左孝友衆將十
萬屯於蹲狗山湏陁列八營以逼之復分兵扼其要害
孝友窘迫面縳来降其黨解散王良鄭大彪李睕等衆
各萬計湏陁悉討平之威振東夏以功遷齊郡通守領
河南道十二郡黜陟討捕大使
楊善會為清河郡丞賊帥張金稱以輕兵掠寇氏善會
與平原通守楊元宏步騎數萬衆襲其不意武賁郎將
王辯軍亦至金稱釋寇氏来援因與辯戰辯不利善會
選精銳五百赴之所當皆靡辯軍復進賊退守夲營諸
軍各還于時山東思亂從盜如市郡縣微弱䧟没相繼
能抗賊者惟善會而已前後七百餘陣未嘗負敗每憾
衆寡懸殊未能滅賊會太僕楊義臣討金稱復為賊所
敗退保臨清取善會之策頻與决戰賊乃退走乘勝遂
破其營盡俘其衆金稱將數百人遁逃後歸漳南招集
餘黨善會追捕斬之傳首行在所煬帝賜以尚方甲矟
弓劍進拜清河通守其年從楊義臣斬漳南賊高士逹
傳首江都宫帝下詔褒揚之士逹所部將竇建德自號
長樂王来攻信都臨清賊王安阻兵數千與建德相影
響善會襲安斬之
陳孝意為雁門郡丞煬帝幸江都馬邑劉武周殺太守
王仁恭舉兵作亂孝意率兵與武賁郎將王智辯討之
戰於下舘城反為所敗武周遂轉攻傍縣百姓忷忷將
懷叛逆前郡丞楊長仁雁門令王確等並桀黠為無頼
所歸謀應武周孝意隂知之族滅其家郡中戰慄莫敢
異志俄而武周来攻孝意拒之每致尅捷
慕容三蔵為疊州總管黨項羌時有反叛三蔵随便討
平之部内夷夏咸得安輯
楊義臣為檢校趙郡太守妖賊向海公聚衆作亂寇扶
風安定間義臣奉詔擊平之
王世充為江都郡丞領江都宫監及吳元感反吳人朱
爕晉陵人管崇起兵江南以應之自稱將軍擁衆十餘
萬煬帝遣將軍吐萬緒魚俱羅討之不能克充募江都
萬餘人頻擊破之每有克捷必歸功於下所獲軍實皆
推與士卒身無所受繇此人争為用功最居多齊郡賊
帥孟讓自長白山寇掠諸郡至盱眙有衆十餘萬充以
兵拒之而羸師示弱保都梁山為五柵相持不戰後因
其解弛出兵奮擊大破之乘勝盡滅賊讓乃以數十騎
遁去斬首萬人六畜軍資莫不盡獲帝以充有將帥才
略始遣領兵討諸小盜所向皆破之
郭絢為涿郡通守山東盜賊起絢逐捕之多所尅獲時
諸郡無復完者惟涿郡獨全
唐蕭瑀初仕隋為河池郡守既至有山賊萬餘人寇暴
縱横瑀前募勇敢之士設竒而擊之在陣斬賊帥而降
其衆所獲財畜咸賞有功繇是人竭其力續以薛舉遣
衆數萬侵掠郡境瑀敗之自後諸賊莫敢進郡中復安
邱和隋末交阯太守會煬帝為宇文化及所弑鴻臚卿
寗長真以鬱林始安之地附於蕭銑馬盎以蒼梧高梁
珠崖番禺之地附於林士宏各遣人召之和初未知隋
亡皆不就林邑之西諸國並遣遺和明珠文犀金寳之
物富埓王者銑聞利之遣將長真率百越之衆渡海侵
和和遣高士廉率交愛首領擊之長真退走境内獲全
郡中樹碑頌德
于德秀武德中為慶州刺史梁師都来侵德秀擊却之
楊則為靈州長史梁師都遣兵侵靈州則擊走之
任環為榖州刺史王世充遣其將郭士衡步騎數千来
侵環逆擊大破之俘斬且盡
張善為伊州總管武德二年王世充遣其將王世隆寇
伊州善擊走之
丁伯德為西濟州刺史王世充遣其將来侵伯德擊破
之
許紹為陕州刺史蕭銑遣其將楊道生来侵紹擊破之
郭仁勖為同州留守胡賊掠同州之白水縣坊仁勖討
平之
開緒為朔州刺史劉武周遣其將牛讓来侵開緒擊走
之
獨孤開遠為遼州刺史劉黑闥擾亂山東所在多䧟没
開遠率厲百姓保其州境屢將兵斷賊糧道賊竟不敢
侵逼
公孫武逹貞觀初為肅州刺史歲餘突厥數千騎輜重
萬餘人侵肅州欲戰虜稍却急攻之遂大潰犄之於張
掖河又命軍士於上流以栰渡兵擊其餘衆賊半濟兩
岸夾攻之斬溺略盡降璽書慰勉之拜右監門將軍又
突厥犯西偏武逹與甘州刺史成仁重擊大破之俘其
男女千餘口雜畜數千計
李道彦貞觀中為岷州都督吐谷渾来寇道彦擊走之
執其名王二人俘斬七百餘級
崔義元以高宗永徽中為婺州刺史時睦州女子陳碩
真作亂寇東陽義元發兵拒之百姓訛言碩真有神靈
犯其兵馬無不滅門士衆恟懼司功參軍崔元籍曰起
兵仗順猶懼無成此乃妖誑豈得能久義元乃遣元籍
為先鋒自率官吏繼進至下淮戍擒其間諜數十人夜
有流星墜賊營詰朝進擊之左右以楯蔽箭義元曰刺
史尚欲避箭誰肯致死遽令去之於是士卒齊力賊衆
大潰斬首數千級餘衆悉許其歸進至睦州界歸者萬
計房仁裕之軍與義元相會遂獲碩真等斬之餘黨悉
平
劉鱗為南海太守以元宗天寳三載破海賊吳令光永
嘉郡平
顔杲卿為恒山太守天寳十四載安祿山䧟東都杲卿
與長史袁履謙賈深等殺賊將李欽湊執賊將何千年
高邈送京師
顔真卿天寳末為平原太守安祿山遣其將李欽湊高
邈何千年等守土門真卿從兄弟恒山太守杲卿與長
史袁履謙殺欽湊邈擒千年送京師土門既開十七郡
同日歸順共推真卿為帥得兵二十餘萬横絶燕趙詔
加真卿戶部侍郎依前平原太守
薛景仙以肅宗至德初為扶風太守安禄山逆賊曳落
河兵數萬人来寇景仙與將軍康景龍率百姓斬其渠
帥十餘人餘皆奔走
武齊莊為交城太守破賊安定遠等五千餘衆盡獲其
軍資器械
韋倫為商州刺史荆襄等道租庸使會襄州禆將康楚
元張嘉延擁衆為叛兇黨萬餘人自稱東楚義王襄州
刺史王政棄城遁走嘉延又南襲破江陵漢沔饋運阻
絶朝廷旰食倫乃調兵駐鎮州界楚元兇黨有来降者
必厚加賞數日後楚元衆頗怠倫進軍擊之生擒楚元
以獻餘衆悉走收租庸錢物僅二百萬貫並免失墜荆
襄二州平
高晃為汝州刺史破逆賊史思明賊衆三千生擒賊帥
八十人及駞馬器械不可勝數明年又破逆賊五千衆
生擒三千人
李抱玉為澤州刺史史思明圖澤州抱玉夜出軍大破
之
邢濟寳應初為桂州刺史討西原賊帥吳功曹等平之
裴虬為道州刺史代宗永泰五年湖南都團練使崔灌
為其兵馬使玠所殺玠據潭州虬出軍討玠平之
李勉為江西觀察使賊帥陳莊連䧟江西州縣偏將吕
太一武日昇相繼背叛勉與諸道兵戰悉攻平之
王翃大歷中為容州刺史初安祿山反詔徵嶺南募兵
命南陽太守魯炅統之以遏南侵魯與賊戰敗于葉縣
嶺南山洞夷獠乘此相聚為亂其首領梁崇牽自號平
南十道大都統及其黨帥覃問等因誘西原賊張侯夏
永攻䧟城邑偷據容州前後陳仁琇李抗侯金儀耿慎
惑元結長孫全緒等容州刺史皆寓理藤州或居梧州
者及翃至藤州言於衆曰吾為容州刺史安得寄理他
邑乃出私財募將徤許奏以高官厚勲以是人各盡力
未數日有斬賊帥歐陽珪馳往廣州見節度李勉求兵
應援勉曰容州陷賊已久賊勢且強必難圖也若速討
祗自敗耳終無成功翃復請曰大夫若不能命帥但諜
告諸州揚言三千兵援助冀藉為勢耳勉然之翃乃手
札告諭義州刺史陳仁瓘藤州刺史李曉庭等盟約討
賊翃復募三千餘人同力鏖戰至六年三月遂尅復容
州故城賊猶壓境戰日數合節度使牒止翃用兵翃慮
惑將士匿其牒奮起士卒大破賊數萬衆擒其大首領
梁崇牽賊遁數百里外盡復容州故境翃發表以聞奏
置順州以遏餘寇前後大小百餘戰生擒賊帥上獻者
七十餘人累加銀青光祿大夫兼御史中丞充招討處
置使翃又令其將張利用李實等分討襲西原遂收復
鬱林諸州部内漸安後因哥舒晃殺節度使吕崇賁嶺
南復亂翃遣大將李實悉所管兵赴援廣州西原賊帥
覃問復招集其黨白容管兵馬盡趍廣州可襲取之於
是悉衆奄至翃又力戰大破之生擒覃問代宗累遣中
使慰問加翃金紫光祿大夫
于邵為益州刺史時歲儉夷獠相聚山澤為盜數千萬
人来圍州城邵撫勵州兵與之拒戰凡旬有二日間遣
使說喻示以善惡山盜邀邵出乃以儒服出城致之不
疑因皆降之節度使李抱玉以聞邵遷梓州刺史
張萬福攝廬夀二州刺史州送租賦詣京師至潁州界
為盜所劫萬福領輕兵入潁州界討之賊不意萬福至
忙迫不得戰萬福悉聚而誅之盡得其所亡物并得前
後所掠人妻子財物牛馬等萬福悉還其家不能自致
者萬福給船乘以遣尋拜夀州刺史淮南節度副使為
節度使崔圓所忌失刺史改鴻臚卿以節度副使將千
人鎮夀州萬福不以為憾許杲以平盧行軍司馬將三
千人駐濠州不去有窺淮南意圓令萬福攝濠州刺史
杲聞即提卒去止當塗陳莊賊陷舒州圓又以萬福為
舒州刺史督淮南岸盜賊連破其黨大歷三年召赴京
師代宗謂曰聞卿名欲一識卿且將累卿以許杲焉萬
福拜謝因前曰陛下以許杲召臣如河北諸將叛欲以
屬何人代宗笑謂曰且與吾了許杲事方當大用卿以
為和州刺史行營防禦使督淮南岸盜賊至州杲懼移
軍上元杲至楚州大掠節度使韋元甫命萬福追討之
未至淮隂杲為其將康自勸所逐自勸擁兵繼掠循淮
南東萬福倍道追而殺之免者十二三盡得擄掠金帛
婦女等皆護致其家軍還元甫將厚賞將士萬福曰官
徤常虚費衣糧無所事今乃一小煩之不足過賞請用
三之一代宗發詔以勞之賜衣一襲禁錦十雙
郗士美以德宗建中年為黔中觀察使時溪州賊帥向
子琪連結夷蠻控據山洞衆號七八千士美設竒略討
平之詔書勞慰加檢校右常侍封高平郡公又為鄂岳
觀察使討伊慎有功授安黃節度
韓滉為潤州刺史李希烈陷汴州滉擇其銳卒令禆將
李長榮王西曜與宣武軍節度使劉元佐掎角討襲解
寕陵之圍復宋汴之路滉功為多
李澄為滑州刺史破李希烈逆衆於鄭州南境擒賊黨
四十七人戎器二千餘事
辛秘以憲宗元和中為湖州刺史屬李錡阻命將收支
郡以大將守之遂分兵取四州刺史蘇常杭睦或先以
戰破或先被拘執賊黨以為秘儒懦甚易之秘密遣牙
門將邱知二勒兵數百人候賊將動逆戰大破之知二
中流矢墜馬起而復戰斬其將焚其營一州遂安賊平
以功賜金紫繇是僉以秘材任將帥
李憲為綘州刺史澤州沁水縣妖賊李有經聚衆三千
餘人来寇翼城縣憲以州兵及神策鎮軍擊破之擒有
經以獻
李聽為楚州刺史李師道反鄆人素易淮南之卒聽潜
訓練出其不意趨海州據險要破沭陽兵降朐山戍懷
仁東海兩城望風乞降山東平以功授夏州節度
竇易直以穆宗長慶中為潤州刺史部將王國清以所
部八百人為亂易直自將牙兵拒之國清衆潰斬於京
口餘黨連親兵復為亂皆誅之
裴誼以文宗太和中為江南西道觀察使誼奏吉州破
赤石徐莊等洞賊戮殺擒獲共二百三十六人收賊柵
七所器械三千二百三十事水陸田四百頃牛馬等四
百七十餘頭
梁王敬蕘唐末為潁州刺史州境荒饉大寇繼至黃巢
數十萬衆聚寨於州南敬蕘極力抗禦逾旬而退俄又
秦宗權之衆陵暴益甚合圍攻壁皆力屈而去蔡賊復
遣將刁君務以萬衆来逼敬蕘列陣當之身先馳突殺
敵甚多繇是竟全郡壘遠近歸附及淮人不恭太祖屢
以大軍南渡路繇州境敬蕘悉心供億太祖深嘉之
張敬方開平中為均州刺史時襄陽小將王永殺留後
王班間使附于蜀房州聞之亦叛敬方能完其郡又移
兵尅房陵
後唐袁建豐為相州刺史領相州軍事行營在外指揮
使孟謙據城以叛建豐引兵討平之改隰州刺史
索自通為京兆尹西京留守屬河中指揮使楊彦温據
河中作亂自通率師討平之
晉馬全節後唐清泰初為全州防禦使會蜀軍攻其州
城兵纔及千人兵馬都監陳隠懼託以他事出城領三
百人順流而逃賊既盛人情憂沮全節悉出其家財以
給士復出竒拒戰以死繼之賊退朝廷嘉其功
孫彦韜仕後唐為濮州刺史清泰末羣寇入郡郡人大
擾彦韜率帳下百人一呼破之人皆感之
劉遂清為易州刺史時王都與契丹連結將使遏其寇
衝既至郡大有禦侮之略境内頼焉
周許遷為隰州刺史以太祖廣順元年十二月朝見賜
襲衣金𢃄銀鞍馬奬守城之功也
冊府元龜卷六百九十四
