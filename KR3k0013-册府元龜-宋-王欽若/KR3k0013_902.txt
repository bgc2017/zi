册府元龜卷九百二宋王欽若等撰
總錄部
貧安貧
貧
洪範六極其四曰貧困於財之謂也仲尼亦曰貧與賤
是人之所惡此言其難處也又曰貧而無怨難此言其
多有也在昔先民亦有德充而道富言忠而行篤或乃
家無擔石室如環堵樵蘇不給藜藿苦饑席戶以蔽風
雨緼袍以禦寒沍耕而為業僕賃以取資以至假貸無
獲宦游益困屈志於鄙事盡瘁於力作并日而食徒行
以出士之窮也乃至於是其或命運亨會勲名崇建出
幽遷喬先約後泰者盖不乏焉至有棲遲末路終然淪
没者斯子夏所謂富貴在天良有數存乎其中爾
叔孫敖為楚相死其子窮困負薪
寗戚衛人欲仕齊家貧無以自資乃賃為人推車飲牛
扣牛角而歌後為齊大夫
晏嬰字平仲齊大夫方食景公使使者至分食食之使
不飽晏子亦不飽使者反之公曰晏子如此貧乎使致
千金以奉賓客
顔無繇字路路子顔回顔回死顔路貧請孔子車以葬
(賣以作椁)孔子曰才不才亦各言其子也鯉也死有棺而無
椁(鯉孔子子也字伯魚)吾不徒行以為之椁以吾從大夫之後不
可徒行也
卜商字子夏魏人衣若懸鶉後為魏文侯師
孔伋字子思夫子之孫也居於衛緼袍無裏三旬九食
馮煖齊人貧乏不能自存使人屬齊相孟嘗君願寄食
門下孟嘗君曰客何能也對曰無能孟嘗君笑而受之
漢酈食其陳留高陽人好讀書家貧落魄無衣食業為
里監門吏後號廣野君
周勃其先卷人也(卷縣名也地理志屬河南音丘權切)徙沛勃以織薄曲
為生(葦薄為曲也)常為人吹簫給喪事後為右丞相
陳平少時家貧有田三十畝與兄伯居伯嘗耕田縱平
使游學平為人長大美色人或謂平曰貧何食而肥若
是其嫂疾平之不視家産曰亦食糠覈爾(覈麥糧中不破者也覈音)
(紇京師人謂麄屑為紇頭)有叔如此不如無有伯聞之逐其婦而棄
之平家貧負郭窮巷(負謂借也)以敝席為門然門多長者車
轍位至丞相
韓信家貧無行不得推擇為吏(無善行可推舉選擇也)又不能治
生為商賈(行賣曰商坐販曰賈)嘗從人寄食後為淮隂侯
魏勃少時欲求見齊相曹參家貧無以自通乃嘗獨早
夜掃齊相舍人門外後為齊王内史
東郭先生拜為都尉先生久待詔公車貧困饑寒衣敝
履不完行雪中履有上無下足盡踐地道中人笑之
司馬相如字長卿為武騎常侍因病免客游梁梁孝王
薨相如歸而家貧無以自業素與臨卭令王吉相善吉
曰長卿久宦游不遂而困(遂達也)来過我於是相如往舍
都亭(臨卭所治都下之亭)臨卭富人卓王孫有女文君新寡夜亡
奔相如相如乃與馳歸成都家徒四壁立(徒空也但有四壁更無資)
(産)文君久之不樂謂長卿曰苐俱如臨卭(苐但也)從昆弟
假貸猶足以為生何至自苦如此相如與俱之臨卭盡
賣其車騎買一酒舍乃令文君當壚(賣酒之家累土為壚以居酒瓮四面)
(隆起其一面高形如鍜壚也)相如身著犢鼻褌(即今之松形似犢鼻松音之容切)與
保庸雜作滌器於市中(滌洒也器食器也食已則洒之賤人之役也)
倪寬治尚書受業孔安國貧無資用嘗為弟子都養時
行賃作帶經而鋤後為御史大夫
主父偃遊齊諸子間相與排擯不容於齊家貧假貸無
所得北遊燕趙中山皆莫能厚客後為齊相
公孫弘菑川薛人少時為獄吏有罪免家貧牧豕海上
位至丞相
胡逮守軍正丞貧無車馬嘗步與走卒起居
蔡義河内温人以眀經給事大將軍幕府家貧嘗步行
資禮不逮衆門下好事者相合為義買犢車令乘之後
位至丞相
王章字仲卿為諸生學長安獨與妻居章疾病無被卧
牛衣中(牛衣編亂麻為之)與妻决涕泣(自謂將死故决涕泣)其妻呵怒之
曰仲卿亰師尊貴在朝廷人誰踰仲卿者今疾病困戹
不自激昂乃反涕泣何鄙也終為京兆尹
貢禹字少翁遷光禄大夫上書曰臣禹年老貧窮家貲
不滿萬錢妻子糠豆不贍裋褐不完(裋者謂僮豎所著布長襦也褐毛布)
(之衣也裋音豎)有田百三十畝陛下過意徵臣(過猶誤也)臣賣田百
畝以供車馬
陳湯少時家貧匄貸無節不為州里所稱西至長安求
官得太官獻食丞
匡衡字稚圭東海丞人(丞音證)父世農夫至衡好學家貧
傭作以供資用(傭作言賣功傭為人作役而受僱也)位至丞相
揚雄以病免復召為大夫家資貧嗜酒人希至其門時
有好事者載酒以從遊學
張竦居貧無賓客時有好事者從之質疑問事論道經
書而已及王莽時為郡守封侯
後漢許荆字少張家貧無有船車休假嘗單步荷擔上
下後徵諫議大夫卒
劉梁宗室子孫而少孤貧賣書於市以自資卒為野王
令
班超與母至雒陽家貧嘗傭書以供養後位至射聲校
尉
侯瑾少孤貧依宗人居性篤學常傭作為資暮還輙㸐
柴以讀書累召公車有道徵並稱疾不起
申屠蟠字子龍家貧傭為漆工郭林宗見而竒之累徵
不起卒於家
張楷字公超家貧無以為業嘗乘驢車至縣賣藥足給
食者輙還鄉里後徵長陵令不至官遂隠居弘農山中
桓榮字春卿少學長安貧窶無資嘗傭以自給精力不
倦官至太常
周紆為渤海太守免歸家貧無以自賑贍身築壍以給
食章帝知憐之復以為郎
檀敷補蒙令以郡守非其人棄官去家無産業子孫同
衣而出并日而食
馬騰字夀成馬援孫也桓帝時其父字子碩嘗為天水
蘭干尉後失官因留隴西與羌錯居家貧無妻遂娶羌
女生騰騰少貧無産業嘗從障山中斫材木販詣市以
自供給
范丹為萊蕪長不到官後辟太尉府嘗徒行敝服賣卜
於市遭黨人禁錮遂推鹿車載妻子捃拾自資或寓息
客廬或依宿樹蔭如此十餘年乃結草室而居焉
孫期少為諸生家貧事母至孝牧豕於大澤中以奉養
後司徒黃琬特辟不行卒於家
李充家貧兄弟六人同衣遞食以高行聞後為左中郎
將
施延字君子家貧母老嘗鬻力供養種瓜自給位至太
尉
符融妻亡貧無殯斂鄉人欲為具棺服融不肯受後州
郡禮請公府連辟皆不應
閔仲叔安居安邑老病家貧不能得肉日買猪肝一片
屠者或不肯與安邑令聞勑市吏常給焉後買輙得仲
叔聞知其狀乃歎曰閔仲叔豈以口腹累安邑耶遂去
客沛
魏常林少單貧自非手力不取之於人卒為光禄大夫
程堅居貧無資磨鏡自給不受人施
裴潛每之官不將妻子妻子貧乏織蔾茈以自供羣弟
之田廬嘗步行家人小大或并日而食後為光禄大夫
崔林除鄔長貧無車馬單步之官
楊沛前後宰歴城守不以私計介意又不肯以事貴人
故身退之後家無餘積治疾於家借舍從兒無他奴婢
後占河南夕陽亭部荒田二頃起蝸牛廬居止其中其
妻子凍餓沛病亡鄉人親友故吏民為殯葬也
吳闞澤字德潤好學居貧無資嘗為人傭書以供紙筆
位至太子太傅中書令
潘璋性嗜酒居貧性好賖貸輙言後豪富相還後為右
將軍
晉祖納有操行少孤貧嘗自炊㸑以供母後官至光禄
大夫
葛洪字稚川少好學家貧窮自伐薪以買紙筆夜輙寫
書誦習以儒學知名元帝為丞相辟為掾
吳隠之為奉朝請謝石請為衛軍主簿隠之將嫁女石
知其貧素遣女必當率薄乃令移厨帳助其經營使者
至方見婢牽犬賣之此外蕭然無辦官至度支尚書中
領軍
魏詠之字長道任城人家世貧素而躬耕為事好學不
倦後為荆州刺史南蠻校尉
李充字宏度為征北將軍褚裒參軍充以家貧苦求外
出裒將許之為縣試問之充曰窮猨投林豈暇擇木乃
除剡縣令
阮脩字宣子王敦時為鴻臚卿謂脩曰卿嘗無食鴻臚
丞差有禄能作不脩曰亦復可爾耳遂為之
王猛字景略家于魏郡少貧賤以鬻畚為業嘗貨畚於
雒陽後事符堅為丞相中書監
宋劉伯龍少而貧薄及長歴位尚書左丞少歷武陵太
守貧窶尤甚嘗在家慨然召左右將營什一之方忽見
一鬼立傍撫掌大笑伯龍歎曰貧窮固有命乃復為鬼
所笑也遂止
戴法興會稽山隂人家貧父碩子以販紵為業法興少
賣葛於山隂市後為越騎校尉
顔延之瑯琊臨沂人少孤貧屏居里巷不預人間者十
載中書令王球名公子延之居嘗罄匱球輙分財贍之
後為金紫光禄大夫湘東王師
南齊崔懷慎清河東武城人父耶利魯郡太守宋元嘉
中没虜至泰始初因淮北陷没遂入北至桑乾尋父父
已卒喪畢又以弟在南齊建元初又逃歸而弟亦已亡
懷慎孤貧獨立宗黨哀之日斂給其升米永眀中卒
張緒為國子祭酒死之日無宅以殯
王智深為竟陵王司徒參軍坐事免家貧無人事嘗餓
五日不得食掘莞根食之司空王僧虔及子志分與衣
食卒於家
張融為宋新安王子鸞行參軍孝武起新寺僚佐多襯
錢帛融獨襯百錢帝曰融殊貧當序以佳禄出為封溪
令
王延之為司空左長史清貧居宇穿漏禇淵往候之見
其如此具啟眀帝即勑材官為起三間齋屋
周山圖字季寂少貧微傭書自業後為黃門郎領羽林
監
梁沈崇傃字思整吳興武康人六歲丁父憂傭書以養
母及母卒家貧無以遷厝乃行乞經年始獲葬焉太守
柳惲初辟為主簿
蕭眎素早孤貧為叔父惠休所收䘏後起家司徒法曹
行參軍
劉訏平原人家甚貧苦併日而食隆冬之月或無氊絮
訏處之晏然人不覺其饑寒也後刺史張稷辟為主簿
訏聞而逃匿事息乃還於家
阮孝緒家貧無以㸑僮妾竊隣人樵以繼火孝緒知之
乃不食更令撤屋而炊所居室惟有一鹿牀以樹環繞
天監十二年詔徵不起
陳張種初仕梁為中軍宣城王府主簿種時年已四十
餘家貧求為始豐令
謝僑素貴嘗一朝無食其子啟欲以班史質錢答曰寧
餓死豈可以此充食乎
後魏張蒲為南中郎將太武以蒲清貧妻子衣食不給
乃出為相州刺史
闞駰燉煌人博通經傳聰敏過人為沮渠牧犍姑臧太
守入亰師家甚貧不免饑寒性能多食一飯至三升乃
飽
傅永自東陽禁防為崔道固城局參軍與道固俱降入
為齊民父母並老饑寒十數年賴其強於人事戮力傭
丐得以存立
北齊杜弼幼聰敏家貧無書年十二寄郡學受業後為
膠州刺史
隋虞世基仕陳為尚書左丞及陳滅歸國為通直郎直
内史省貧無産業每傭書養親怏怏不平嘗為五言詩
以見意情理悽切世以為工作者莫不吟咏
唐韓思復初為汴州司戶參軍丁憂家貧鬻薪以終喪
制
吕諲蒲州河東人少孤貧不能自振里人程震重其才
厚與資給遂游亰師後位至黃門侍郎同中書門下
高適好學以詩知名濩落不事家産僑居梁宋間薄遊
州縣求丐取給後為左散騎常侍
許康佐擢進士第以家貧母老求為知院官人或怪之
笑而不答盖不擇禄而養親也後為禮部尚書
李建字杓直家素清貧無餘業與兄造遜於荆南躬耕
致養後官至刑部侍郎
周楊凝式晉末以禮部尚書致仕開運中宰相桑維翰
知其絶俸艱於家食奏拜太子少保尋分司於雒
安貧
夫貧者士之常孔子曰士志於道而恥惡衣惡食者未
足與議也是故賢者樂道君子不憂安德而忘貧好禮
而不懾雖曲肱飲水其樂只且在甕牖繩樞何賤之有
至乃韜光處晦研精篤學居四壁之陋無卒歲之儲誦
墳典以自得秉耒耜而忘倦甘於煩辱曾不屑慮非夫
造聖哲之域藴道德之富則何以在窮能固立志不回
無隕穫之累而成名於世者哉傳所謂一畝之宫而無
諂仕詩之述衡門之下可以棲遲斯可尚矣
顔回字子淵魯人一簞食一瓢飲(簞笥也)在陋巷人不堪
其憂回也不改其樂
原憲字子思魯人居環堵之室茨以生草蓬戶甕牖桑
以為樞上漏下濕匡坐而絃歌子貢聞之乘肥馬衣輕
裘中紺而表素巷不容軒往見原憲憲楮冠藜杖而應
門正冠則纓絶捉襟則肘見納履則踵决子貢曰嘻先
生何病也原憲仰而應之曰憲聞之無財之謂貧學而
不能行之謂病憲貧也非病也夫希世而行比周而友
學以為人教以為已仁義之慝車馬之飾衣裘之麗憲
不忍為也子貢逡巡面有慙色不辭而去原憲乃徐步
曳杖歌商頌而反聲淪於天地如出金石天子不得而
臣也諸侯不得而友也
仲由字子路孔子弟子孔子曰衣敝緼袍與衣狐貉者
立而不恥者其由也與
漢朱買臣字翁子吳人也家貧好讀書不治産業嘗艾
薪樵賣以給食(艾讀曰刈給供也)擔束薪行且讀書其妻亦負
戴相隨數止買臣毋歌嘔道中(嘔讀曰謳)買臣愈益疾歌妻
羞之求去買臣笑曰我年五十當富貴今已四十餘矣
女苦日久待我富貴報女功(女皆讀曰汝)妻恚怒曰如公等
終餓死溝中耳何能富貴買臣不能留即聽去後買臣
獨行歌道中負薪墓間故妻與夫家俱上塚見買臣饑
寒呼飯飲之後拜中大夫侍中出為會稽太守
揚雄字子雲蜀郡成都人也清靜亡為少耆欲(耆讀曰嗜)不
汲汲於富貴不戚戚於貧賤(汲汲欲速之義如井汲汲為也)不脩廉隅
以徼名當世(徼要也徼字或作激激法也)家産不過十金乏無擔石
之儲晏如也自有大度非聖哲之書不好也非其意雖
富貴不事也䧺後為郎給事黃門轉為大夫
後漢袁安字邵公汝南汝陽人也時大雪積地丈餘洛
陽令自出案行見人家皆除雪出有乞食者至袁安門
無有行路謂安已死令人除雪入戶見安僵卧問何以
不出安曰大雪人皆餓不宜干人令以為賢舉為孝廉
劉陶字子竒潁川人建武中徙六郡大族陶曾祖自齊
来世以儒學安貧樂道故仕不過孝廉宰府
孔嵩字仲山南陽人家貧親老乃變姓名傭為新野阿
里街卒友人范式為荆州刺史行部到新野而縣選嵩
為導騶迎式式見而識之呼嵩把臂謂曰子非孔仲山
耶對之歎息語及平生曰昔與子俱曳長裾遊息帝學
吾蒙國恩致位牧伯而子懷道隠身處於卒伍不亦惜
乎嵩曰昔侯嬴長守於賤業晨門肆志於抱關子欲居
九夷不患其陋貧者士之宜豈為鄙哉式勑縣代嵩嵩
以為先傭未竟不肯去
吳祐陳留長垣人年二十喪父居無擔石而不受贍遺
嘗牧豕於長垣澤中行吟經書遇父故人謂之曰卿二
千石子而自業賤事縱子無恥奈先君何祐辭謝而已
守志如初後舉孝廉
崔寔瑗之子也父卒剽賣田宅起塜塋立碑頌葬訖資
産竭盡因窮困以酤釀販鬻為業時人多以此譏之寔
終不改亦取足而已不致盈餘及仕宦歴位邊郡而愈
貧薄
韋彪扶風平陵人舉孝廉除郎中以病免復歸教授安
貧樂道恬於進退
竇章字伯向少好學有文章安帝永初中三輔遭羌寇
避難東國家於外黃(外黃縣屬陳留郡城在今汴州雍丘縣東)居貧蓬戶蔬
食躬勤孝養然講讀不輟
李恂為武威太守後坐事免步歸鄉里潛居山澤結草
為廬獨與諸生織席自給
向長隠居不仕性尚中和好通老易貧無資食好事者
更饋焉受之取足而反其餘
范冉(冉或作丹)字史雲除莱蕪長不到官所止單陋有時絶
粒窮居自若言貌無改閭里歌之曰甑中生塵范子雲
釜中生魚范莱蕪
蜀譙周字允南幼孤與母兄同居既長躭古篤學家貧
未嘗問産業誦讀典籍欣然獨笑以忘寢食後封陽城
亭侯
吳謝淵字休德少脩德操躬秉耒耜既無戚容又不易
慮繇是知名舉孝廉
晉嵇康性絶巧而好鍜宅中有一柳樹甚茂乃激水圜
之每夏月居其下以鍜康居貧嘗與向秀共鍜於大樹
之下以自贍給官至中散大夫
劉惔少清遠有標竒與母任氏寓居亰口家貧織芒屩
以為養雖蓽門陋巷晏如也後為丹陽尹
成公綏字子安東郡白馬人性寡欲不營資産家貧歲
饑常晏如也
桓彛字茂倫譙國龍亢人漢五更榮之世孫也彛少孤
貧雖簞瓢處之晏如也後以功封萬寧縣丹陽尹
王述字懷祖安貧守約不求聞達位至征虜將軍散騎
常侍尚書令
吳隠之為廣州刺史有清操及歸京師數畝小宅籬垣
仄陋内外茅屋六間不容妻子宋高祖時為太傅賜車
牛更為起宅固辭
前趙陳元達少而孤貧嘗躬耕兼讀書樂道行詠忻忻
如也至年四十不與人交通劉元海徵為黃門郎
宋陶潛字淵眀柴桑人性嗜酒而家貧不能恒得親舊
知其如此或置酒招之造飲輙盡期在必醉既醉而退
曾不吝情去留環堵蕭然不蔽風日裋褐穿結簞瓢屢
空晏如也嘗為彭澤令解印綬去
張興世竟陵人少家貧南郡宗珍之為竟陵郡與世依
之為客竟陵舊置軍府以補參軍督護不就
沈道虔吳興武康人郡州府凡十二命皆不就年老莱
食恒無經日之資而琴書為樂孜孜不倦文帝𠡠郡縣
使隨時資給
沈慶之吳興武康人荒擾之後鄉邑流散慶之躬耕隴
畝勤苦自立位至侍中太尉
後魏劉芳字伯支彭城人也年十六時南部尚書李敷
妻司徒崔浩之弟女芳祖母浩之姑也芳至亰師詣敷
門崔恥芳流播拒不見之芳雖處窮窘之中而業尚貞
固至有易衣并日之弊而澹然自守不急急於榮利不
戚戚於貧賤乃著窮通論以自慰焉位至太常卿
後周黎景熙字季眀河間鄴人少以字行西魏大綂末
為著作佐郎於時倫軰皆位兼常伯車服華盛唯季眀
獨以貧素居之而無愧色
隋李文博博陵人性貞介好學不倦為薛道衡所知後
直秘書内省典校墳籍守道居貧晏如也雖衣食乏絶
而清操逾厲不妄通賓客恒以禮法自處儕軰莫不敬
焉道衡知其貧每延于家給以資費
房彦謙居官所得俸禄以周恤親友家無餘財車服器
用務存素儉自少及長一言一行未嘗涉私雖致屢空
怡然自得常從容獨笑顧謂其子玄齡曰人皆因禄富
我獨以官貧所遺子孫在於清白卒為涇陽令
唐崔從字子乂與次兄能同隠太原山居勵志學業窮
困至於絶食不以告人
李藩年四十餘未仕讀書揚州困於自給妻子怨尤之
晏如也後至相位
李遜幼孤寓居江陵與其弟建皆安貧苦易衣併食講
習不倦官至刑部尚書
後漢李愚隨計之長安唐昭宗天復初駕在鳳翔汴軍
攻蒲華入關愚避難東歸雒陽時衛公李德裕孫道古
在平泉舊墅愚往依焉子弟親採薪以給朝夕未嘗千
人後至相位
周翟光鄴太祖時位至宣徽使兼樞密副使食禄日久
家無餘財任金吾日假官屋數間以蔽風雨親屬累重
糲食纔給人不堪其憂光鄴處之晏如也
册府元龜卷九百二
