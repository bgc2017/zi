册府元龜卷二百五十九宋王欽若等撰
儲宫部
監國將兵
監國
春秋傳曰君行則守守曰監國古之制也所謂君之冡
子居明離之位當主鬯之重繼體作貳為國之本或乘
輿廵幸靈旗親征總督留務以隆民望或付之政事委
之獄訟臨聽關决以裁國典盖所以茂元良之德以貞
萬邦昭儲副之義以熙百志然後一宇内之視聽定天
下之大本保世延祚垂鴻永命莫不繇斯者已
吳大帝權黃龍二年九月遷都建業徵上大將軍陸遜
輔太子登鎮武昌領宫府留事
嘉禾三年大帝征新城使登居守總知留事時年糓不
豐頗有盗賊乃表定科令所以防禦甚得止姦之要
宋明帝泰豫元年正月帝有疾不朝皇太子會萬國於
東宫并受貢計
南齊武帝永明六年正月帝將訊丹陽所領囚及南北
二百里内獄詔曰獄訟之重政化所先太子立年作貳
宜時詳覽此訊事委以親决太子乃於玄圃園宣猷堂
錄三署囚原宥各有差帝晩年好遊宴尚書曹事亦分
送太子省視(即文憲太子也)
梁昭明太子統自加元服高祖便使省萬幾内外百司
奏事者填塞於是太子明於庶事纖毫必曉
後魏明元帝泰常七年五月詔泰平王燾攝政初帝服
寒食散頻年發動不堪萬幾故有是命是歲使祭酒崔
浩奉策告宗廟命泰平王為國副主居正殿臨朝司徒
長孫嵩山陽公奚斤北新公安同為左輔坐東廂西面
浩與太尉穆觀散騎常侍丘堆為右弼坐西廂東面百
僚總已以聽焉明元避居西宮時隱而窺之聽其决斷
大悦謂左右侍臣曰長孫嵩宿德舊臣歴事四世功存
社稷奚斤辯捷智謀名聞遐邇安同曉觧俗情明於校
練穆觀達政事要識吾旨趣崔浩博聞彊識以此六人
輔相吾與汝曹遊行四境伐叛柔服可得志於天下矣羣
臣時奏所疑明元曰此非我所知當決之汝曹國主也
太武太元五年六月車駕西討沮渠牧犍侍中宜都王
穆夀輔皇太子決留臺事九月蠕蠕犯塞遂至七介山
京師大駭皇太子命上黨王長孫道生等拒之
太平真君四年十一月詔曰夫陰陽有往復四時有代
謝授子任賢盖古今不易之令典也其令皇太子副理
萬幾總統百揆諸公臣勤勞日久皆當以爵歸第隨時
朝請饗宴朕前論道陳謀而已不宜復煩以劇職更舉
賢俊以備百官明為科制以稱朕心五年正月壬寅皇
太子始總百揆侍中中書監宜都王穆夀司徒東郡公
崔浩侍中廣平公張黎侍中建興公古弼輔太子以決
庶政諸上書者皆稱臣上疏儀與表同
孝文太和十七年立皇子恂為皇太子帝每歲征幸恂
常留守主執廟祀
北齊文皇帝天保元年九月庚午帝如晉陽拜辭山陵
是日皇太子入居凉風堂監總國事
後周武帝建德三年皇太后喪帝居倚廬詔皇太子贇
總釐庶政事後帝每廵幸四方太子常留監國
隋文帝開皇初立子勇為皇太子軍國政事及尚書奏
死罪以下皆令太子參决之
唐高祖武德九年六月癸亥立秦王為皇太子詔曰君
臨率土劬勞庶政昧旦求衣思弘至道而萬幾繁委成
務殷積當扆日昃實勞聽覽皇太子世民夙禀生知識
量明允文德武功平一宇内九官惟序四門以穆朕付
託得人義同釋負遐邇寧泰嘉慰良深自今後軍機兵
伏倉糧凡厥庶政事無大小悉委皇太子斷决然後聞
奏
太宗貞觀四年五月詔皇太子承乾宜令聽訟在茲恤
隱自今以後訴人惟尚書省有不伏者於東宫上啓令
承乾斷决今若有固執所見謂理不盡然後聞奏
九年太宗在諒闇之中庶政皆令承乾聽斷頗有大體
自此太宗每行幸常令居守監國
十九年二月太宗親征高麗詔曰省方之物既勞於躬
親監國之重允屬於儲貳皇太子治温文表德睿哲日
躋仁孝之誠彰於温凊弦誦之美著於膠庠禮義既茂
徽猷彌遠委以賞罰之權任以軍國之政詳諸前載實
惟令典發定州廵遼左之後宜令治監國其宗廟社稷
百神咸令主祭軍國事務並取斷决時太子太傅高士
廉侍中劉洎中書令馬周並留輔佐太子下令曰仰惟
聖訓奉以周旋虚想異人共康神化式遵頓纖分騖翹
車企覿英靈欽聞政道宜頒下州郡妙簡賢良其有理
識清通執心貞固才高位下德重位輕或孝弟力行素
行高於州里或鴻筆麗藻美譽陳於天庭或學術該通
博聞千載或政事明允才為時新如斯之倫並堪經務
而韜光勿用仕進無階委身蓬蓽深為可歎所在官僚
精加訪採庶使垂綸必察操築無遺一善弓旌咸宜舉
送於是州郡所舉前件至者數百人
二十年三月庚午詔曰朕粤自𦕈年時逢道喪懷生之
類盡塗原野是用痛心疾首攘袂救焚以戰場為爼豆
以干戈為章服夕不遑息寧濟四方饑不及餐推移一
紀幸頼上玄幽贊下士宅心承天嗣歴勵精求政蠲百
王之積弊振千祀之頽綱旰食宵衣百齡行半洎乎至
道方泰塗蓼遽侵自惟九年以來亟罹哀恤又屬高麗
逆亂毒被韓夷微物不安無忘隱惻遂復躬行弔伐遠
涉遐荒時歴暄寒體親風雨雖復澄氛海外有慰深衷
久倦征途乃多虚弊方今兆庶殷阜六合廓清垂拱無
為允在兹日而皇太子治令德遠彰所有機務可令斷决
百辟卿士咸宜受其節度朕當親調五藥暫屏萬幾三
數月間且自怡攝十一月己丑詔曰朕因東行憂勞幸
靈州綏撫冐寒來往稍覺疲弊今欲至歲暮以來怡攝
宜暫簡静其祭祀及諸方表䟽蕃客兵馬宿衛應行魚
契給驛授五品以上官及五品以下官降觧斷死罪等
事依常式奏聞自餘並取皇太子治處分
二十一年五月壬辰令皇太子依舊百司啓事
二十三年二月丁卯大宗以不豫勅太子於金液門聽政
高宗顯慶四年十月皇太子弘初入東宫及駕幸東都
留太子於京師監國
龍朔二年十月丁酉駕幸温湯皇太子監國三年二月
庚戌勅京城見禁囚每日將二十人過帝親慮之多所
原免慮不盡者仍令皇太子於百福殿慮之
十月辛巳朔詔皇太子弘每五日於光順門内監諸司
奏事其小事並太子决之
乾封二年九月庚申皇太子弘監國帝欲服餌故也
咸亨二年正月幸東都詔皇太子弘監國
四年八月辛丑帝以瘧疾令皇太子弘於延福殿内受
諸司啓事
上元二年六月立雍王賢為皇太子尋令監國賢處事
明審為時所稱手詔褒之
儀鳳四年五月丙戌詔皇太子賢監國
永隆二年閠七月庚申帝以服餌令皇太子監國
永淳二年十一月辛丑命皇太子監國侍中裴炎黃門
侍郎劉齊賢中書侍郎郭正一並於東宫平章事
中宗神龍元年皇太子監國分遣十使齎璽書宣勞諸州
睿宗景雲二年二月有術者上言五日内有急兵入宫
睿宗顧問侍臣莫有對者張說進曰此是䜛人欲搖動
東宫耳陛下若使太子監國則君臣分定自然窺覦路
絶災難不生睿宗大悦乃下制曰維天生人牧以元后
維皇立國貳以副君將以保綏家邦安固後嗣者也朕
纂承鴻業欽奉寶圖夜分不寢日昃㤀倦茫茫四海懼
一心之未周蒸蒸萬姓恐一物之失所雖卿士竭誠守
宰宣化緬懷庶域仍未小康皇太子隆基仁孝因心温
恭成德深逹理體能辯皇猷宜令監國俾爾為政其六
品以下授官其徒罪以下並取太子處分
四月戊子制曰政事皆取皇太子處分若軍馬刑政五
品以上除授政事與皇太子商量然後奏聞時睿宗欲
傳位於皇太子召三品以上謂曰朕素懷淡泊不以宸
極為貴昔居皇嗣已讓中宗及居太弟固辭不就思脱
屣於天下為日久矣今欲傳位太子卿等以為如何羣
臣皆唯唯莫有對者皇太子遣右庶子李景伯上䟽讓
所監不許
肅宗元年建巳月乙丑詔曰天下之本屬於元良四方
之明資其冡嗣是有傳歸之義必膺監撫之重克廣前
烈與人守器非君父之獨親俾生靈之同戴朕號慕弓
劍寝居縗絰頃以疾苦未能康寧殘寇猶虞中原多壘
軍國大務理須參决乃睠睠匕鬯恭承宗祧皇太子天
縱聰明日躋聖德中興宸搆已有大功問安寢門知九
國之夢制勝戎閫高五品之才時方艱難禮在諒闇且
以庶政委之元子宜令權監國
順宗貞元二十一年正月即位七月己未詔曰朕承九
聖之烈荷萬邦之重顧以寡德涉道未明虔恭畏懼不
克祗荷嘗恐上墜祖宗之訓下貽卿士之憂夙夜祗勤
如臨淵谷而積疢未復至於經時怡神保和常所不暇
永懼四方之大萬務之殷不躬不親慮有曠廢加以山
陵有日霖潦踰旬是用儆于朕心思荅天戒其軍國政
事宜權令皇太子純勾當百辟羣后中外庶僚悉心輔
翼同底于理宣布朕意咸所知聞初帝自嗣位即疾患
不能言至四月益劇雖時扶坐殿羣臣入閣望拜而已
未嘗有進見者天下事皆專斷於王叔文而李忠言王伾
為之内主韋執誼行之於外朋黨讙譁榮辱進退生於
造次唯意所欲不拘程度既知内外厭毒慮見摧敗即
謀兵權欲以自固而人情益疑懼不測其所為朝夕伺
候會其與執誼交惡心腹内離外有西川韋臯荆南裴
均東川嚴綬等牋表而中官劉光琦俱文珍薛盈玲尚
演觧玉等皆先朝任使舊人同心怨憤屢以啓帝帝固厭倦
萬幾嫉惡叔文等至是遂召翰林學士鄭絪衛次公王
涯等入至金鑾殿撰制詔而發命焉是日皇太子見百
僚於東朝堂百僚拜賀皇太子泣涕不荅拜先是連月
隂雨既定册雨遂止及宣詔之時天地大開遠近清霽
丙申詔宰臣告西宫告天地社稷皇太子見四方使於
麟德殿西亭
武宗會昌六年三月寢疾制以宣宗為皇太叔册為監國
昭宗天祐元年八月以輝王為皇太子監國
將兵
夫儲嗣之位以貞邦本監撫之制著于前訓自漢而下
或總督戎政躬行討伐或出鎮方面以遏讎侮至有乘
艱虞之運當否阨之會糾合義勇克清大憝表率禁旅
奉衛乘輿允集大勲紹隆景命斯固天啓人與故能功
偕時並者也若乃命令有專禀之非師律有臧否之異
元良所以毓德嗣適不以臨戎盖里克之論全琮之諫
信美而可徵矣
漢高祖十一年自將征淮南王布乃發上郡北地隴西
車騎巴蜀材官及中尉卒三萬人為皇太子衛軍覇上
吳大帝黃龍中使太子登出軍次于安樂左護軍徐州
牧全琮密表曰古來太子未嘗偏征也故從曰撫軍守
曰監國今太子東出非古制也臣竊憂疑帝即從之命
登旋軍議者咸以為當
宋文帝元嘉二十七年魏師至瓜步京邑震駭皇太子
劭出鎮石頭統水軍善於撫御
後魏明元泰常七年十一月皇太子親統六軍鎮塞上
太武太平真君十一年九月癸巳皇太子北伐屯于漢南
後周武帝建德五年二月遣皇太子贇廵撫西土仍討
吐谷渾戎事節度並日入專决八月戊申太子入吐谷
渾至伏俟城而還
隋高祖開皇二年十月皇太子勇屯兵咸陽以備邊
唐高祖初為唐王隋恭帝義寧二年正月戊辰以唐國世
子建成為撫軍大將軍左元帥總兵十萬徇雒陽四月
戊戌班師
武德二年四月司竹羣盗祝山海有衆一千自稱護卿
公太子建成率將軍桑顯和進擊山海平之時凉州人
安興貴殺賊帥李軌以衆來降令建成往原州應接之
時甚暑而馳獵無度士卒不堪其勞逃者過半
三年七月遣皇太子建成鎮蒲州以備突厥
四年五月詔曰稽胡部類居近北邊習惡之徒未悉從
化潜竄山谷竊懷首鼠寇抄居民侵擾亭堠可令太子
建成總統諸軍以時致討分命驍勇方軌齊驅跨谷彌
山窮其巢穴元惡大憝即就誅夷驅略之民復其本業
行軍節度期會進止皆委建成處分
八月丁亥遣皇太子建成安撫北境
五年八月辛未突厥進寇并州庚申皇太子建成出豳
州道命太宗出泰州道以禦之突厥寇源州又令雲州
總管李子和率兵越雲中以掩可汗左武衛將軍段德
操趨夏州邀其歸路九月乙未班師
十一月甲申遣太子建成總戎討劉黑闥仍下制曰罪
止凶渠註誤脅從並無所問其有棄惡思順自拔而來
隨即安置給其優賞咸使附業各令安堵雖賊之魁帥
本同叛逆若能臨機效節因事立功並即叙勲班賞量
才授任如其不從告諭敢懷迷執然後肅正軍法齊以
大刑其陜西東道大行臺及山東道行軍元帥河南河
北諸州並受建成處分其間經略籌筭賞罰科條要在
合機皆以便宜從事十二月壬申皇太子建成與劉黑
闥戰於魏州城下破之黑闥抽軍先遁詔尚書右僕射寂
馳往勞之甲戌皇太子建成及齊王元吉追劉黑闥於
毛州賊背永濟渠而陣接戰又大破之赴水死者數千
人其衆大潰劉黑闥被諸葛德威擒送于京師其黨北遁
六年七月突厥頡利寇朔州遣皇太子建成帥師屯北邊
九月丙子突厥寇并州命皇太子往豳州以備之
八年六月突厥平皇太子班師
太宗貞觀十七年閠六月丁巳詔曰皇太子治忠孝成
德志業光茂地惟儲副寄深監撫兼統禁旅實允舊章
宜知左右屯營兵馬事其大將以下並受處分
中宗為皇太子則天聖歷元年契丹賊帥李盡滅據營
州作亂皇太子表請討之制令持節為河北道行軍元
帥軍未發而賊退
睿宗太極元年二月命皇太子送金仙公主往并州令
幽州都督裴懷古節度内發三萬兵赴天武軍凉州都
督賀拔延嗣節度内發三萬兵赴黑山道并州長史薛
訥節度内發四萬兵於汾州迎皇太子右御史大夫朔
方大總管觧琬節度内發二萬兵赴單于道太子既親
征諸軍一事以上並取處分按以軍法從事
玄宗天寳十四載十二月安祿山叛詔皇太子統兵東
討以哥舒翰為太子先鋒兵馬元帥領河隴兵募守潼
關以拒之
十五載七月帝幸蜀次普安郡詔以皇太子充天下兵
馬元帥都統朔方河東河北平盧等節度兵馬收復兩
京
德宗建中四年十月幸奉天時順宗為太子倉卒間常
親執弓矢率禁軍先後導衛備嘗辛苦及賊來攻奉天
城中危迫人人恂慄不自保帝朝夕自巡城傳宣慰勞
督勵戰士其有用命及死事者登時與入陳奏隨加賞
贈故戰士無不感激奮發氣益百倍
册府元龜卷二百五十九
