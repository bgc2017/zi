册府元龜卷八百三宋王欽若等撰
總錄部
義第三
晉馬隆字孝興少而智勇好立名節魏末兖州刺史令
狐愚坐事伏誅舉州無敢收者隆以武吏託稱過客以
私財殯葬服喪三年列植松栢禮畢乃還一州以爲美
談署武猛從事後至東羌較尉
卲續字嗣祖魏郡人叚疋磾爲從弟末杯所敗北依續
末杯又攻敗之疋磾被瘡謂續曰吾夷狄慕義以至破
家君若不忘舊要與吾追討君之惠也續曰頼公威德
續得效節今公有難豈敢不俱遂并力追末杯斬獲略
盡後進平北將軍假節封祝阿子
徐苗高密淳于人鄉鄰有死者便輟耕助營棺槨門生
亡於家即歛於講堂其行已純至類皆如此遠近咸歸
其義師而行焉徵辟並不就
范廣者范隆之疎族也隆幼孤無緦功之親廣愍而養
之迎歸教書爲立祠堂隆好學脩謹奉廣如父(廣史不載官)
韋忠平陽人太守陳楚廹爲功曹會山羌破郡楚攜子
出走賊射之中三創忠冐刅伏楚以身捍之泣曰韋忠
願以身代君乞諸君哀之亦遭五矢賊相謂曰義士也
舍之忠於是負楚以歸
桓冲字幼子溫之弟也爲振武將軍鎮江州卒贈太尉
初郗鍳庾亮庾翼臨終皆有表樹置親戚惟冲獨與謝
安書云玅靈靈寳尚小亡兄寄託不終(臣欽若等曰玅靈靈寳即桓溫)
(二子偉元别名也)以此爲恨言不及私論者益嘉之
劉驎之字子驥車騎將軍桓仲辟長史不受驎之雖冠
冕之族信義著於羣小凡厮五之家婚娶葬送無不躬
自造焉居于陽岐在官道之側人物來往莫不投之驎
之躬自供給士君子頗以勞累更憚過焉凡人致贈一
無所受去驎之家百餘里有一孤姥疾將死歎息謂人
曰誰當埋我惟有劉長史耳何繇令知驎之先聞其有
患故往候之值其命終乃身爲棺殯送之其仁愛隠惻
若此卒以壽終
孫晷吳國富春人見人饑寒並周贍之親有窮老者數
人嘗往來告索人多厭慢之而晷見之欣敬逾甚寒則
與同衾食則與同器或解衣推被以恤之公車徵會卒
朱綽有二兄憲斌俱爲西中郎袁貞所殺綽從桓溫平
壽陽真時已死輙發棺戮屍溫怒將斬之溫弟冲苦請
得免綽爲人忠烈受冲更生之恩事冲如父參冲車騎
軍事西陽廣平太守及冲薨綽嘔血死冲諸子遇綽子
齡石亦如兄弟
前燕李績范陽人父產仕於石民爲本郡太守績爲郡
功曹刺史王午辟爲主簿慕容雋之南征也隨午奔魯
口鄧嘗謂午績鄉里在北父已隆燕今雖在此終不爲
用方爲人患午曰績於喪亂之中捐家立義情節之重
有侔古烈若懷嫌害之必駭衆望嘗乃止午恐績終為
嘗所害乃資遣之及到雋責其背親後至績荅曰臣聞
豫譲報知伯仇稱於前史既官身所在何事非君陛下
方宏唐虞之化臣實未謂歸順之晚也雋曰此亦事主
之一節耳
宋俞僉永嘉人爲郡吏晉末孫恩之亂太守司馬逸之
被害妻子並死兵寇之際莫敢收藏僉以家財買棺歛
逸之等六喪送致還郡葬畢乃歸鄉里元嘉中老病卒
王宏晉末爲司馬道子驃騎將軍時桓玄尅京邑收道
子付廷尉臣吏畏恐莫敢贍送宏時尚在喪獨於道側
拜攀車涕泣論者稱焉
何叔度恭謹有行業姨適沛郡劉&KR2011;與叔度母早卒奉
姨有若所生姨亡朔望必往致哀並設祭奠食並珍新
躬自臨視若朔望應有公事則先遣送祭皆手自料簡
流涕對之公事畢即往致哀以此爲常至三年服竟
張邵字茂宗初爲瑯琊内史王誕龍驤府功曹桓玄徙
誕於廣州親故咸離棄之惟邵情意彌謹流涕追送時
變亂饑饉又饋送其妻子
朱齡石晉末爲殿中將軍嘗追隨桓脩兄弟爲脩撫軍
參軍在京口高祖克京城以爲建武參軍從至江乘戰
齡石言於高祖曰世受桓氏厚恩不容以兵刅相向乞
在軍後高祖義而許之
朱超石晉末爲衞將軍桓謙行參軍後歸高祖謙死超
石收迎桓謙身首躬營殯葬
龔穎少好學益州刺史毛璩辟爲勸學從事璩爲譙縱
所殺故佐吏並迯亡穎號哭奔赴殯送以禮縱後設宴
延穎不獲已而至樂奏穎流涕起曰北面事人亡不能
死何忍聞舉樂蹈跡逆亂乎縱大將譙道福引出將斬
之道福母即穎姑跣出救之故得免
崔慰祖父慶緒爲梁州刺史父亡梁州之資家財千萬
散與宗族漆器題爲日字日字之器流乎遠近後得父
時假貸文䟽謂族子紘曰彼有自當見還彼無吾何言
哉悉火焚之
王曇首有識局智度喜怒不見於色閨門之内雍雍如
也兄弟分財曇首惟取圖書而已後爲侍中驍騎將軍
謝弘微從叔峻無後以弘微爲嗣所繼叔父混義熙八
年以劉毅黨見誅妻晉陵公主改適瑯琊王練公主雖
執意不行而詔與謝氏離絶公主以混家事委之弘微
混累世相輔一門兩封田業十餘處僮僕千人惟有二
女年數歲弘微經紀生業正若在公一錢尺帛出入皆
有文簿遷通直郎高祖受命晉陵公主降東鄉君以混
得罪前代東鄉君節義可嘉聽還謝氏自混亡至是九
載而室宇修整倉廪充盈門徒僕使不異平日田疇墾
闢有加於舊東鄉君嘆曰僕射平生重此子可謂知人
僕射爲不亡矣中外姻親道俗義者見東鄉之歸者入
門莫不嘆息或爲流涕感弘微之義也後至侍中
張暢吳郡人起家爲太守徐佩之主簿佩之被誅暢馳
出奔赴制服盡哀爲論者所美
沈道處冬月無複衣戴顒聞而迎之爲作衣服并與錢
一萬及還分身上衣及錢悉供諸兄弟子無衣者鄉里
年少相率受學道處嘗無食以立學徒武康令孔頎之
厚相資給受業者咸得有成文帝聞之遣使存問賜錢
三萬米三百斛悉供孤兄子嫁娶徵員外散騎侍郎不
就
范義爲竟陵王誕别駕誕舉兵反母妻子並在城内有
勸義出降義曰我人吏也豈可自求活耶誕敗被誅
蔡興宗字子度幼立風概家行尤謹奉宗姑事寡嫂養
孤兄子有聞於世太子左率王錫妻范聰明婦人也有
才學與錫弟僧達書詰譲之曰昔謝太𫝊奉嫂王夫人
如慈母今蔡興宗亦有恭和之稱其爲世所重如此興
宗與王僧綽友善僧綽爲元凶所誅凶威方盛親故莫
敢往興宗獨臨哭盡哀後爲侍中竟陵王誕據廣陵城
爲逆事平興宗奉旨慰勞州别駕范義與興宗素善在
城内同誅興宗至廣陵躬自收殯致喪還豫章舊墓孝
武聞之甚不悅盧陵内史周朗以正言得罪鎻付寧州
親戚故人無敢贍送興宗在直請急詣朗别帝知尤怒
後爲中書監左光禄大夫開府儀同三司常侍如故
孟詡嗣封臨波公南郡王義宣反問其子五兵尚書宜
陽侯愷於尚書寺内著婦人衣乘問訊車投詡詡於妻
室内爲地窟藏之事覺收付廷尉詡伏誅
蕭惠開爲益州刺史罷還京師府錄事参軍到希微負
蜀人債將百萬爲債主所制未得俱還惠開與希微共
事不厚以爲隨其同上不能擕接得還意耻之廐中凢
有馬六十匹悉以給希微償債
許昭先伯舅夫妻並疫病死亡家貧無以送昭先賣衣
物以營殯葬舅子三人並幼贍護皆得成長本邑補主
簿固辭
董陽西陽人五世同財爲鄉邑所美(史無官)
張進之永嘉安固人爲太守王味之吏味之有罪當見
收迯避投進之家供奉經時盡其誠力以本村淺近移
入池谿味之墮水沉沒進之投水拯救相與沉淪危而
得免
范叔孫吳郡錢塘人少而仁厚拯窮濟急同里范法先
父母兄弟七人同時疫死惟餘法先病又危篤喪屍經
月不收叔孫悉備棺器親爲殯埋又同里施淵夫病疾
父母死不殯又同里范苗父子並亡又同里范敬宗家
内六人俱得病二人喪沒親隣畏遠莫敢營視叔孫並
殯葬躬䘏病者並皆得全鄉曲貴其義行莫有呼其名
者世祖孝建初除竟陵王國中軍將軍不就
嚴世期會稽山隂人好施慕善出自天然同里張邁三
人妻各産子時歲饑儉慮不相存欲棄而不收世期聞
之馳往拯救分食觧衣以贍其乏三子並得成長同縣
俞陽妻莊年九十莊女蘭年七十各老病單孤無所依
世期衣飴之二十餘年死並殯葬宗親嚴宏鄉人潘伯
等十五人荒年饑死露骸不收世期買棺器殯埋存育
孩幼
徐耕晉陵延陵人元嘉二十一年大旱民饑耕詣縣陳
辭曰今年亢旱多稼不登民黎饑餒採掇存命聖上哀
矜已垂存極但饉罄來久困殆者衆米穀轉貴糴索無
所方涉春夏日月悠長不有微救水無濟理不惟凢𤨏
敢憂身外鹿鳴之求思同野草氣内之感能不傷心民
糴得少米資供朝夕志欲自竭義存分飡今以千斛助
官賑貸此境連年不熟今歲尤甚晉陵境特爲偏枯此
郡雖弊猶有富室承被之家處處而是並皆保熟所失
盖微陳積之榖皆有巨萬旱之所弊是鍾貧民溫富之
家各藏其財寳謂此等並宜助官得過儉月所損至輕
所濟甚重令敢自勵爲勸造之端實願掘水揚塵崇益
山海縣為言上當時議者以耕比漢卜式詔書褒美酬
以縣令
嚴成東海人王道東莞人大明八年東土饑旱成等各
以榖五百斛助官賑䘏(史無官)
王文和爲征北義陽王㫤府佐㫤於彭城奔魏部曲皆
散文和獨送至界上㫤謂曰諸人皆去卿有老母何獨
不去文和乃去
沈文季爲晉平王休祐驃騎長史休祐被殺雖用薨禮
僚佐多不敢至文季獨往墓展哀
劉休與陳郡謝儼爲犮&KR0770;同丞相義宣反休坐匿之被
繋尚方七年乃得出
南齊杜淵少有世譽父卒淵持財與弟惟取書數千卷
爲司徒卒
劉善明平原人宋元嘉末青州饑荒人相食善明家有
積粟躬食饘粥開倉以救鄉里多獲全濟百姓呼其家
田爲續命田後至征虜將軍
虞悰初仕宋爲黃門侍郎宋明帝誅山陽王休祐至葬
日寒雪厚三尺故人無至者惟悰一人來赴
劉瓛字子珪宋末爲袁粲所薦除秘書郎不見用&KR1662;誅
瓛微服往哭并到賻助
何昌寓宋末爲建平王景素征北南徐州府主簿以風
素見重母老求禄止爲湘東太守還為高帝驃騎功曹
昌寓在郡景素被誅昌寓痛之至是啓高帝理其冤又
與司空褚彥回書極言高帝嘉其義
王思遠宋末辟建平王景素南徐州主簿景素被誅左
右離散思遠親視殯葬手種松栢與廬江何昌寓沛郡
劉璡上表理之事感朝廷景素女廢為庶人思遠分衣
食以相資贍年長爲備笄總訪求素對傾家送遣又與
顧暠之爲友暠之卒後家貧思遠迎其妻子隠䘏甚至
劉靈哲封霄城侯父懷珍卒當襲爵靈哲固辭以兄子
在虜中存亡未測無容越當茅土朝廷義之後至寧朔
將軍西陽王右軍司馬
吳達之姨亡無以葬自賣爲士夫客以營冡槨從祖弟
敬伯夫妻荒年被略賣江北達之有田十畆貨以贖之
同財共宅
劉諷爲丹陽丞時始安王遥光記室崔慰祖與諷素善
遥光據東府反慰祖在城内城未潰一日諷謂之曰卿
有老母宜其出矣命門者出之慰祖詣闕自首繋尚方
病卒
王續蜀郡人郝道福華陽人並累世同㸑明帝詔表門
閭蠲調役
譚宏寳零陵人何宏華衡陽人疎從四世同居共衣食
詔表門閭蠲租税
董僧惠爲晉安王子懋防閣子懋起兵徐玄慶既平子
懋知其豫子懋之謀執之僧惠曰晉安舉義兵僕實豫
議古人云非死之難得死之難僕得爲主人死不恨矣
願至主人大歛畢退就湯鑊雖死猶生玄慶義而許之
還具白明帝乃配東冶言及九江時事輙悲不自勝子
懋子昭基九歲以方二寸絹爲書參其消息并遺錢五
百以金假人﨑嶇得至僧惠觀書對錢曰此郎君書也
悲慟而卒
陸超之吳人以清净閑雅爲晉安王子懋所知子懋既
爲于琳之所害人勸其迯亡荅曰人皆有死此不足懼
吾若迯亡非惟孤晉安之眷亦恐田橫客笑人徐玄慶
等以其義欲囚還都超之端坐待命其門生周姓者謂
殺超之當得重賞遂斬之
徐生東海人范安祖李聖伯范道根俱武陵人並五世
同居
封延伯僑居東海三世同財爲此州所宗
邵榮興文獻叔並武陵人八世同居
陳玄子義興人四世同居戶口一百七人
韓靈敏早孤與兄靈珍並有孝性靈珍亡無子妻韓氏
守節不嫁慮家人奪其志未嘗告歸靈敏事之如母
紀僧真宋末隨逐征西將軍蕭思話及子惠開皆被賞
遇惠開性苛僧真以微過見罰既而委任如舊及罷益
州還都不得志而僧真事之愈謹惠開臨終歎曰紀僧
真方當富貴我不見也乃以僧真託劉康周顒後除司
農卿
江泌字士清濟陽人也歴仕南中郎行參軍所給募吏
去役得時病莫有舍之者吏扶扙投泌泌親自隠䘏吏
死泌爲買棺無僮役兄弟共與埋之
夏侯恭叔譙國人桓崇祖爲豫州辟爲主簿崇祖被誅
故人無敢至者獨恭叔以家財爲殯時人以比欒布
張融少爲封溪令兄與顧凱之有恩好凱之卒融身負
墳土在南與交阯太守卞展有舊展於嶺南爲人所殺
融挺身奔赴
梁陶季直初仕齊爲褚彦回司空司徒主簿彥回卒季
直請王儉爲彥回立碑終始營護甚有吏節時人美之
曹景宗爲雍州中兵參軍督峴南與州里張道門厚善
道門車騎將軍敬兒少子也爲武陵太守敬兒誅道門
於郡伏法親屬故吏莫敢入景宗自襄陽遣人船到武
陵收其屍骸迎還殯葬鄉里以此義之
謝幾卿爲威戎將軍免官卒雖不持簡操然於家門篤
睦兄才卿早卒子藻幼孤幾卿撫養甚至及藻成立歴
清官皆幾卿奬訓之力也
鄭紹叔仕齊爲壽州治中從事時刺史蕭誕以弟諶誅
臺遣收兵卒至左右莫不驚散紹叔聞難獨馳赴焉誕
死侍送喪柩衆咸稱之到京師司空徐孝嗣見而異之
曰祖逖之流也
樂藹仕齊爲豫章王嶷荆州主簿後嶷還都藹後爲荆
州治中及嶷薨藹解官赴喪率荆湘二牧故吏建碑墓
所
范雲好節尚竒專趨人之急少時與領軍長史王畡善
畡亡於官舍貧無居宅雲乃迎喪還家躬營殯殮後至
僕射
袁昂爲武陵王衛軍長史丁内憂服未除而從兄彖卒
昂幼孤爲彖所養乃制期服人有怪而問之者昂致書
以諭之曰竊聞禮繇恩斷服以情申故小功他邦加制
一等同㸑有緦麻之典籍孤子夙以不天幼傾乾廕資
敬未及過庭莫承藐藐冲人未達朱紫從兄提養訓教
示以義方每假其談價虚其聲譽得及人次實亦有繇
兼開拓房宇處以華曠同財共有資具取是爾來三十
餘年憐愛之至無異己生姊妹孤姪就居一時篤念之
深在終彌固此恩此愛畢壤不忘既情若同生而服爲
諸從言心即事實未忍安昔馬稜與弟毅同居毅亡稜
爲心服三年繇也之不除喪亦緣情而致制雖不及古
誠實感慕嘗願千秋之後從服㫷齊不圖衰禍猥集一
旦草土殘息復罹今酷尋惟慟絶彌劇彌深今以餘喘
欲遂素志庶寄其罔慕之痛少伸無己之情雖禮無明
據乃事有先例率迷而至必欲行之君問禮所歸謹以
諮白臨紙號哽言不識次
王份十四而孤觧褐車騎主簿出爲寧遠將軍始安内
史袁粲之誅親故無敢視者份獨往致慟繇是顯名
周捨初辟丹陽尹王亮主簿後爲鴻臚卿王亮得罪歸
家時莫有至者捨獨敦恩舊及卒身營殯葬時人稱之
楊公則爲散騎常侍爲人敦厚慈愛居家篤睦視兄子
過於其子家財悉委焉
顏恊爲兼御史中丞恊幼孤養於舅氏陳郡謝暕暕卒
恊以有鞠養之恩居服如伯叔之禮議者重焉
廋詵隣人有被誣爲盜者被治刻妄欵詵矜之乃以書
質錢二萬令門下詐爲親代之酬備隣人獲免謝詵詵
曰吾矜天下無辜豈期謝也其行多如此類卒謚貞白
處士
阮孝緒字士宗父彥之宋太尉從事中郎孝緒七歲出
從伯裔之(裔字本作太祖廟諱下字)裔之母周卒有遺財百餘萬應
歸孝緒孝緒一無所納盡以歸裔之姉瑯邪王晏之母
聞者咸歎異之卒謚文貞處士
劉璠爲上黃侯曄所知及曄終於毗陵故吏多分散璠
獨奉曄喪還都墳成乃退簡文時在東宮遇曄素重諸
不送者皆被劾責惟璠獨被優賞
廋泳兄子仲容幼孤泳養之仲容初爲安西法曹行參
軍泳時已貴顯吏部尚書徐勉擬泳子晏爲官僚泳垂
泣曰兄子幼孤人才粗可願以晏嬰所忝廻授之許焉
因轉仲容爲太子舍人
孫謙力於仁義行已過人甚遠從兄靈慶嘗病寄於謙
謙出行還問起居靈慶曰向飲冷熱不調即時獨渴謙
退遣其妻有彭城劉融者行乞疾篤無所歸求人與送
謙舍謙開廳舍以待之及融死以禮殯葬之衆咸服其
行義終光禄大夫
劉凝之南郡枝江人隠居不仕荆州饑衡山王義季慮
凝之餒斃餉錢十萬凝之大喜將錢至市門觀有饑色
者悉分與之俄頃立盡
何點字子哲齊永元中崔惠景圍城人間無薪點悉伐
園樹以贍親黨累徵不就
任昉爲新安太守卒事兄嫂恭謹外氏貧缺嘗營奉供
養禄俸所收四方饋遺皆班之親戚即日便盡
廋黔婁爲鄧元起益州長史元起死于蜀部曲皆散黔
婁身營殯殮携持喪柩歸鄉里
龔愜遂寧人爲劉季連益州主簿後季連兵敗還京師
將發人莫之視惟愜送焉
褚冕錢塘人南康王子會理之舊會理欲圖侯景事敗
冕亦囚於省問事之所起拷掠千計終無所言會理隔
壁聞之遥曰褚郎卿豈不爲吾致此耶然勿言會理遇
害冕竟以不服赦之
歐陽頠爲天門太守與左衛將軍蘭欽相善欽征交州
頠同行欽度領以疾終頠除臨賀内史啓乞送欽喪還
都然後之任
陳周文育本姓項氏義興人周薈養爲己子同州刺史
陳慶之與薈同郡素相善啓薈爲前將軍軍主慶之使
將五百人往新蔡懸郀慰榮白水蠻謀執薈以入魏事
覺與文育拒之時賊徒甚盛一日之中戰數十合文育
前鋒䧟陣勇冠軍中薈於戰陣死文育馳取其屍賊不
敢逼及夕各引去文育身被九創創愈辭請還葬慶之
壯其節厚加贈遺而遣之
吳明徹初仕梁東宮直後及侯景寇京師天下大亂明
徹有粟麥三千餘斛而隣里饑餒乃白諸兄曰當今草
竊人不圖久柰何有此而不與鄉家共之於是計口平
分同其豐儉羣盜聞而避焉賴以存者甚衆後爲侍中
司空南平郡公
杜之偉幼精敏有逸才湘隂侯蕭昂爲江州刺史以之
偉掌記室昂卒廬陵王續代之又手教招引之偉固辭
不應命乃送昂喪柩還京
司馬暠梁承聖中爲太子庶子江陵䧟隨例入關而梁
室屠戮太子瘞殯失所暠以官臣乃抗表周朝求還江
陵改葬辭甚酸切周朝優詔荅曰昔主父從戮孔車有
長者之風彭越就誅欒布得陪臣之禮庶子鄉國已改
猶懷送往之情始驗忠貞方知臣道即勑荆州以禮安
厝
許亨梁末爲王僧辨太尉從事高祖受禪授中散大夫
領羽林監初僧辨之誅也所司收僧辨及其子頠於方
山同坎瘞埋至是無敢言者亨以故吏抗表請葬之乃
與故義徐陵張種孔覆等相率以家財營葬具凡七柩
皆改窆焉
陳智深爲蕭摩訶騎士及摩訶入隋授開府儀同三司
與漢王諒同作逆伏誅其子光已籍沒智深收摩訶屍
手自殯歛哀感行路君子義之
殷不佞字季仰陳郡長平人第三兄不疑次不占次不
濟並早亡不侫最小事弟二寡嫂張氏甚謹所得禄俸
不入私室終於右丞散騎常侍
後魏栗法光上黨屯留人素敦信義中山王熙誅弟略
潜行自託舊識河内司馬始賓始賓便爲荻筏夜與俱
渡盟津詣法光家法光忻而納之略舊識刁䨇爲西河
太守復歸之停止經年䨇乃令從子昌送略渡江蕭衍
甚敬禮之
崔寬爲鎮西將軍卒初自隴右歸世祖見司徒崔浩浩
與齒次厚存撫之及浩誅以疎族獨得不坐遂家於武
城居祖魏司空林舊墟以一子繼浩弟覧妻封氏相奉
如親
長孫稚初生而母亡為姨兄元洪超所養後為太傅錄
尚書事封開國子稚表請廻授洪超次子憚許之
刁整爲驍騎將軍丁父憂相州刺史山陽王熙在鄴起
兵將誅元乂等事敗𫝊首京師熙之親故莫敢視整弟
婦即熙姊遂收其屍藏之後乃還熙所親元略曾於整
坐泣謂黃門王誦尚書袁翻曰刁公收歛我家卿即宜
知
房景遠字叔遐重然諾好施與頻歲凶儉分贍宗親又
於通衢以食餓者存濟甚衆以母疾不應州命
韋朏字尊顯少有志業年十八辟州主簿時屬歲荒儉
朏發家粟造粥以飼饑人所活甚衆
盧義僖范陽涿人少時幽州頻遭水旱先有榖數萬石
貸民義僖以年榖不熟乃燔其契州閭悦其恩德
邢晏篤於義讓初爲南兖州刺史例得一子解褐乃啓
其孤弟子子慎爲奉朝請子慎年甫十二而其子已弱
冠矣後爲滄州復啓孤兄子子昕爲府主簿而其子並
未從官世人以此多之
鄭羆高陽人中書學生盧度世以崔浩事棄官逃於羆
家羆匿之使者囚羆長子將加箠楚羆戒之曰君子殺
身以成仁汝雖死勿言子奉命雖被拷掠至乃火爇其
體因以物故卒無所言度世後令弟娶羆妹以報其恩
盧度世爲濟州刺史國家初平升城太守房崇母傅氏
度世繼外祖母兄之子婦也兖州刺史申纂妻賈氏崇
之姑女也皆亡破軍途老病憔悴而度世推計中表致
其恭恤每觀見傅氏跪問起居隨時奉送衣被食物亦
存賑賈氏供其服膳青州既䧟諸崔墜落多所收贖度
世子淵㫤等父母亡後同居共財自祖至孫家内百口
在雒時有饑年無以自贍然尊卑恪穆豐儉同之
高允少孤夙成有竒度年十餘歲奉祖父喪還本郡推
財與二弟爲沙門名法净未久而罷後爲尚書散騎常
侍獻文平青齊徙其族望於代時諸士人流移遠至率
皆饑寒徙人之中多允姻媾皆徒步造門允散財竭產
以相贍賑慰問周至無不感其仁厚初尚書竇瑾坐事
誅瑾子遵亡在山澤遵母焦沒入縣官後焦以老得免
瑾之親故莫有恤者允愍焦年老保護在家積六年遵
始蒙赦其篤行如此(高聰生而喪其祖母王撫育之大軍攻尅東陽聰徙入平城與蔣少)
(游同為雲中兵戸窘困無所不至族祖允視之若孫大加賙急)
林白奴京兆儒生時姑臧叚暉因慕容瑰内附暉歸國
大武以爲上客從至長安有人告暉欲南奔帝斬之於
市暴屍數日白奴欽暉德音夜竊其屍置之枯井暉女
爲燉煌張氏婦久而聞之乃向長安收葬
崔挺爲北海王司馬三世同居門有禮讓後值饑年家
始分析挺與弟振推讓田宅舊資惟守墓田而已家徒
壁立兄弟怡然
楊摽字顯進正平高凉人少豪俠有志氣孝昌中爾朱
榮殺害朝士大司馬城陽王元徽迯難摽藏而免之孝
莊帝立徽乃出復爲司州牧繇是摽以義烈聞
陽猛上雒人爲大谷鎮將元顒入雒孝莊帝渡河范陽
王誨脱身投猛猛保藏之及孝莊反正繇是知名俄而
廣陵王恭僞瘖疾復來歸猛猛亦深相保護孝武即位
甚嘉之授征虜將軍行河北郡守
張亮少有幹用初仕爾朱兆拜平遠將軍以功封隰城
縣伯邑五百戸高祖討兆於晉陽兆奔秀容兆左右皆
密通誠欵惟亮獨無啓䟽及兆敗竄於窮山令亮及蒼
頭陳山隄斬兆首以降皆不忍兆乃自縊於樹
鄭仲明榮陽人爾朱榮入雒彭城王邵以子韶寄仲明
仲明尋爲城人所殺韶因亂與乳母相失遂與仲明兄
子僧副避難雒中爲賊逼僧副恐不免因令韶下馬僧
副謂賊曰窮鳥投人尚或矜愍况諸王如何棄乎僧副
舉刀逼之賊乃退韶逄一老母姓程哀之引於私家居
十餘日莊帝訪而獲焉襲封彭城王
山偉爲中書令有弟少亡偉撫寡訓孤同居二十載恩
義甚篤
明亮爲陽平太守屬相州刺史中山王熙引兵討元乂
時并州刺史城陽王徽亦遣使詣亮密同熙謀熙敗亮
詭其使辭繇是徽竟獲免
張讜妻皇甫氏被掠賜中宫爲婢皇甫遂乃詐癡不能
梳沐後讜爲宋冀州長史因貸千餘疋購求皇甫高宗
怪其納財之多也引見之時皇甫年垂六十矣帝曰南
人竒好能重室家之義此老母復何所任乃能如此致
費也皇甫氏歸讜令諸妾境上奉迎數年卒
畢衆敬爲兖州刺史寧南將軍篤於姻䫫深有國士之
風張讜之亡也躬往營視有若至親
王衍爲侍中車騎將軍篤於交舊有故人竺虩於西兖
州爲仲遠所害其妻子饑寒衍置之於家累年贍䘏世
人稱其敦厚
甄密參中山王英軍事英鍾離敗還鄉人蘇良沒於賊
手密盡私財以贖之良既傾資報密密一皆不受謂良
曰濟君之日本不求貨非相贈之意也
馮亮慱覧諸書又篤好物理中山王英平義陽而獲焉
英素聞其名以禮待接亮至雒隠居嵩山感英之德以
時展覲及英亡亮奔赴盡其哀慟
刁冲渤海人爲裴植故吏植爲度支尚書與僕射郭祚
都水使者韋雋等同時見害於後祚雋事雪加贈而植
追復封爵而已冲上䟽訟之於是贈植征南將軍尚書
僕射揚州刺史乃改葬植
夏侯道遷初自南齊歸國封濮陽侯食千戸道遷以拔
漢中歸誠本繇王穎興之計求分邑戸五百封之宣武
不許靈太后臨朝道遷重求分封太后大竒其意議欲
更以三百戸封穎興會卒遂寢
陽固爲清河王懌太尉從事中郎屬懌被害元乂秉政
朝野震悚懌諸子及門生寮吏莫不慮禍隠避不出素
爲懌所厚者彌不自安固以嘗被辟命遂獨詣喪所盡
哀慟哭良久乃還僕射游肇聞而歎曰雖欒布王修何
以尚也君子哉若人
張普惠初爲任城王澄所知及爲諫議大夫澄薨普惠
吏民之義又荷其恩待朔望奔赴至於禫除雖寒暑風
雨無不必至又好有進舉敦於故舊冀州人侯堅固少
時與其游學早終其子長瑜普惠每於四時請禄無不
减贍給其衣食及爲豫州啓長瑜解褐擕其合門極給
之
劉仁之爲西兖州刺史性愛好文史敬重人流與齊州
馮元興交欵元興死後積年仁之營視其家嘗出隆厚
時人以此尚之
祖瑩性爽俠有節氣士有窮厄以命歸之必見存極時
亦以此多之至護軍將軍
汲宗交州人爲杜超故吏超密皇后之兄也後從弟遺
子元寳謀反伏誅時朝議欲追削超爵位中書令高允
上表理之宗與故吏等以超子道雋坐爵受誅委骸土
壤求得收葬書奏詔義而聽之贈超散騎常侍安南將
軍南康公謚曰昭
馮熙生於長安爲姚氏魏母所養以叔父樂陵公邈因
戰入蠕蠕魏母擕熙逃避至氐羌中撫育年十二好弓
馬有勇幹氐羌皆歸附之魏母見其如此將還長安始
就學士學從師受孝經論語好隂陽兵法後授内都大
官太師熙事魏母孝謹如事所生魏母卒乃散髮徒跣
水漿不入口三日詔不聽服熙表求依趙氏之孤孝文
以熙情難奪聽服齊衰期
崔巨倫以宣武挽郎除冀州鎮北府墨曹參軍太尉記
室參軍叔楷爲殷州巨倫仍爲長史在州䧟賊歛恤亡
存爲賊所義後逃歸雒授别將北討初楷喪之始巨倫
收殯倉卒事不周固至是遂偷路改殯并竊家口以歸
吳悉達雖於儉年糊饘不繼賓客經過必傾所有每守
宰殯喪私辦車牛送終葬所隣人孤貧困窘者莫不解
衣輟粮以相賑恤鄉閭五百餘人詣州稱頌焉有司奏
聞標閭復役以彰孝義
馬人龍輕財重義友人尹靈哲在軍喪亡人龍聞即奔
赴負屍而歸以家財殯葬爲制緦服撫其孤遺恩如所
生州郡高龍詔表門閭
杜纂字榮孤嘗山九門人少以清苦自立縣令齊羅喪
亡無親屬收瘞纂以私財殯葬繇是郡縣標其門閭
高遵字世禮父濟隂太守遵賤出其兄矯等嘗欺侮之
及父亡不令在喪位遵遂馳赴平城歸從祖兄中書令
允允乃爲遵父舉哀以遵爲喪主京邑無不吊集朝貴
咸識之徐歸奔赴免喪允爲營官路得補樂浪王侍郎
遵感成益之恩事允如諸父
趙令安孟蘭強天水白石人並四世同居行著州里
王閭北海密人數世同居有百口
劉業興大山人四世同居
蓋擕都郡人六世同居並共財產家門雍睦鄉里敬異
石文德中山蒲隂人有行義真君初縣令黃宣在任喪
亡宣單貧無期親文德祖父苗以家財殯葬持服三年
奉養宣妻二十餘載及亡乃衰絰歛祔率禮無闕自苗
逮文德刺史守令卒官者制服送之五世同居門庭雍
睦
石祖興嘗山九門人太守田文彪縣令和真等喪亡祖
興自出家絹二百餘疋營護喪事州郡表列高祖嘉之
張烈爲順陽太守以母老歸養積十餘年頻值凶儉烈
爲粥以食饑人蒙濟者甚衆鄉黨以此稱之
李幾博陵安平人七世同居共財家有二十二房一百
九十八口長幼濟濟風禮著聞至於作役卑幼競進鄉
里嘆美標其門閭
張安祖襲世爵山北侯有元承貴曾爲河陽令家貧且
赴尚書求選逄天寒甚遂凍死路側一子幼停屍門巷
棺殮無託安祖悲哭盡禮買木爲棺手自營作歛殯周
給朝野嘉歎尚書聞奏標其門閭
汲固東郡梁城人爲兖州從事刺史李式坐事被收吏
人皆送至河上時式子憲生始滿月式大言於衆曰程
嬰杵臼何如人也固曰今古豈殊遂便潜還不復顧徑
來入城於式婦閨抱憲歸藏及捕者收憲屬有一婢產
男毋以婢兒受之事尋泄固乃擕憲逃道遇赦始歸憲
即爲固長育至十餘歲嘗呼固夫婦爲郎婆後高祐爲
兖州刺史嘉固節義以爲主簿
劉侯仁豫州人郡人白早生殺刺史司馬悅據城南叛
悅息朏走投侯仁賊雖重加購募又嚴其捶楚侯仁終
無漏泄朏遂免禍事寧有司奏其操行請免府藉叙一
小縣詔可
邵洪哲上谷沮陽人縣令范道榮先自朐城歸欸乃除
縣令道榮鄉人徐孔明妄經公府訟道榮非勲道榮坐
除名羈旅孤貧不能自理洪哲不勝恚憤遂代道榮詣
京師明申曲直經歴寒暑不憚勤勞道榮卒得復雪又
北鎮反亂道榮孤單無所歸附洪哲兄伯川復率鄉人
來相迎接送達幽州道榮感其誠節訴省申聞詔下州
郡標其里閭
册府元龜卷八百三
