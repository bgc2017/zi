册府元龜卷六百五宋王欽若等撰
學校部
注釋第一
夫六藝之文所以明天道正人倫學者之所宗百王之
取則者也仲尼既没微言遂絶而聖門達者傳受彌廣
歷聘諸國奮為人師亦復敷繹奥義為之訓傳秦并天
下乃有坑焚之酷編簡散逸大義益乖自漢之表章六
經尊立學校方領矩步之士亦稍稍而出故其演暢經
旨發明典誥廣章句之學極討論之致師資或異傳受
不同各自名家咸用垂世至乃述其訓詁以發揮隠賾
推厥義例以錯綜條貫著撰之美藹乎前聞逮乎百家
之衆制歷代之載籍為之注釋以輔其說者并紀焉
卜商魏人為魏文侯師傳周易二卷
漢孔鲋為陳勝博士撰論語義疏三卷
周王孫雒陽人作易傳二篇(史不載官下倣此)
服光齊人(一云服生)著易傳
彭宣字子佩淮陽人為大司馬長平侯作易傳
戴崇字子平沛人為少府作易傳
魯申公為詩訓故而齊轅固燕韓生皆為之傳或取春
秋采雜說咸非其本義與不得已魯最為近之(與不得已者言)
(不得也三家皆不得其真而魯最近也)三家皆列於學官徵為大中大夫
韓嬰燕人也孝文時為博士景帝時至常山太傅嬰推
詩人之意而作内外傳數萬言其語頗與齊魯間殊然歸
一也淮南賁生受之燕趙間言詩者繇韓生韓生亦以
易授人推易意而為之傳燕趙間好詩故其易微惟韓
氏自傳之
賈誼為梁王太傅修春秋左氏傳誼為左氏傳訓故
丁寬為梁孝王將軍距吳楚號丁將軍作易說三萬言
訓詁舉大誼而已(詁謂經之旨趣也)今小章句是也
費直字長翁東萊人也治易為郎至單父令長於卦筮
亡章句徒以彖象繫辭十篇文言解說上下經(隋志載直注周)
(易四卷)
董仲舒為江都相少治春秋所著皆明經術之意及上
疏條教凡百二十三篇而說春秋事得失聞舉玉杯繁
露清明竹林之屬(皆其所著書名也)復數十篇十餘萬言皆傳
於後世(隋志載仲舒撰春秋决事十卷)
夏侯勝為太子太傅受詔撰尚書論語說(觧其意者今意疏也)
后倉通詩禮為博士至少府說禮數萬言號曰后氏曲
臺記(曲臺殿在未央宮)
孟喜字長卿為曲臺署長丞相掾為易章句十卷
張禹為成帝師以帝難數對已問經為論語章句獻之
後至丞相安昌侯
劉向考易說以為諸易家說後至中壘校尉
歐陽高為博士作尚書章句
京房為魏郡太守撰周易章句十卷(一云十二卷)周易錯八
卷
趙曣撰詩道微十一篇
孔安國為臨淮太守傳古文尚書十三卷今字尚書十
四卷傳古文孝經一卷
侯苞撰韓詩翼要十卷
嚴彭祖為太子太傅撰春秋左氏圖七卷又注春秋公
羊傳十二卷
尹更始為諫議大夫長樂戸將為榖梁章句十五卷
孔光注孝經一卷至太傅卒
樊光為中散大夫注爾雅三卷
侯苞注揚子法言
嚴遵字君平蜀郡人注老子二卷又注老子指歸一十
卷
河上公注老子四篇又云作節解二卷
安丘望之為長陵三老為老子章句二卷
想余注老子二卷一云張魯或云劉表魯字公旗為鎮
南將軍犍為郡文學卒史臣舍人注爾雅二卷
劉歆注爾雅三卷(與李廵注正同疑非歆注)後為京兆尹
後漢鄭衆為大司農傳毛詩及左氏條例章句又傳周
官禮記論語孝經
何休精研六經世儒無及者太傅陳蕃辟之蕃敗休廢
錮乃作春秋公羊解詁(博物志曰何休注公羊云何氏學有不解者或答曰休謙辭受)
(學於師乃宣此義不出於已此言為允也)覃思不闚門十有七年又注訓孝
經論語風角七分皆經緯典謨不與守文同說又以春
秋駁漢事六百餘條妙得公羊本意休善歷算與其師
博士羊弼追述李育意以難二傳作公羊墨守(言公羊之義不)
(可攻如墨翟之守城也)左氏膏肓榖梁廢疾後為諫議大夫
鄭玄隠修經業杜門不出時任城何休好公羊學遂著
公羊墨守左氏膏肓(說文曰肓膈也心下為膏喻左氏之疾不可為也)榖梁廢
疾玄乃發墨守鍼膏盲起廢疾休見而嘆曰康成入吾
室操吾矛而伐我乎玄作毛詩箋周官注玄本習小戴
禮後以故經校之取其義長者故為鄭氏學玄又注小
戴所傳禮記四十九篇通為三禮焉玄所注周易尚書
毛詩儀禮禮記論語孝經尚書大傳中候乾象歷又注
天文七政論語魯禮禘祫義六藝講論毛詩譜駁許慎
五經異議答臨孝存周禮凡百餘萬言玄質於辭訓通
人頗譏其繁至於經傳洽熟稱為純儒齊魯間宗之又
注論語孔子弟子目錄一卷又注孟子七卷又撰三禮
音各一卷詔以大司農徵不起
馬融字季長為南郡太守議郎作毛詩傳及為左氏三
家異同之說注孝經論語詩易三禮尚書列女傳老子
淮南子離騷
夏侯建字長卿勝從父兄子為博士議郎太子少傅師
事勝及歐陽高左右采獲又從五經諸儒問與尚書相
出入者牽引以次章句為小夏后氏學
賈逵字景伯左氏傳國語為之解詁五十一篇永平中
上疏獻之明帝重其書寫藏祕舘逵數為帝言古文尚
書與經傳爾雅訓詁相應詔令撰歐陽大小夏侯尚書
古文同異逵集為三卷帝善之復令撰齊魯韓詩與毛
詩異同並作周官觧詁(逵又於章帝時受詔列公羊榖梁不如左氏四十事名曰左氏)
(長義帝善之)為侍中卒
洼丹建武初為博士作易通論七篇世號洼君通
應劭為袁紹軍謀校尉集觧漢書又注漢儀五卷
王逸順帝時為侍中著楚辭章句行於世
牟長少習歐陽尚書著尚書章句皆本之歐陽氏俗號
為牟氏章句為中散大夫卒
翟酺為將作大匠尤善圖緯著援神鉤命解詁十二篇
張衡為尚書著周官訓詁崔瑗以為不能有異於諸儒
也又欲繼孔子易說彖象殘缺者竟不能就
衞宏從大司空杜林受古文尚書為作訓旨後為議郎
謝曼卿善毛詩乃為其訓平帝元始中公車徵說詩
橋仁為大鴻臚初從同郡戴德學著禮記章句四十九
篇號曰橋君學
穎容字子嚴陳國長平人也初平中避亂荆州聚徒千
餘人著春秋左氏條例五萬餘言劉表以為武陵太守
不起
謝該字文儀善明春秋左氏為世名儒門徒數百十人
建安中河東人樂詳條左氏疑滯數十事以問該皆為
通解之名為謝氏釋行於世為議郎卒
許慎以五經傳說臧否不同於是撰為五經異議又注
淮南子二十一卷再遷除洨長卒
楊終著春秋外傳十二篇改定章句十五萬言徵拜郎
中
景鸞字漢伯理齊詩施氏易兼授河雒圖緯作易說及
詩解文句及作月令章句州郡辟命不就
程曾字秀升受業長安習嚴氏春秋積十餘年還家講
授會稽顧本等數百人嘗居門下著書百餘篇皆五經
通難又作孟子章句為海西令卒
杜林為司空注蒼頡篇二卷
服虔字子慎少以清苦建志入太學受業有雅才善著
文論作春秋左氏傳解行之又以左氏傳駁何休之所
駁漢事六十條又撰左氏傳音一卷為九江太守免
張正習韓詩作章句
許淑字惠卿為大中大夫注解左氏
鄭興將門人從劉歆講正大義歆美興才使撰條例章
句訓詁為大中大夫
孔嘉字山甫為大中大夫注解左氏
趙岐注孟子十四卷後為太常
王隆撰漢官解詁三卷建武中為新汲令
盧植作尚書章句三禮解詁官至尚書
荀單字景文作易集解為太子中庶子
包咸字子良為大鴻臚為論語章句
宋衷字仲子南陽章陵人為荆州五等從事注易九卷
周氏為論語章句
胡廣注漢官觧詁三卷為太傅卒
荀爽著禮易傳詩傳尚書正經春秋條例又云注周易
十篇(又有荀爽九家集注十卷不知何人所集稱荀爽者以為主故也其序有荀爽京房馬融鄭玄宋衷)
(虞翻陸績姚信翟子玄子不詳何人為義易注内又有張氏朱氏竝不詳何人)春秋公羊傳問
荅八卷及辯䜟并它所論敘題為新書為司空
陳元為司空南閣祭酒撰左氏同異
延篤字叔堅受左氏於賈逵之孫伯升因而注之為京
兆尹後卒於家
蔡邕撰月令章句十二卷後為左中郎將
王玢為司徒掾撰春秋左氏逵長議一卷
劉熙為安南太守撰禮諮法三卷釋名八卷
宋均撰孝經皇義一卷注詩緯十八卷注禮記默房二
卷注樂緯二卷注孝經鉤命决六卷注孝經援神契七
卷注論䜟八卷後為河内太守
崔豹為尚書左丞集論語集義八卷
劉表為鎮南將軍荆州牧撰易章句五卷(一云注易十卷)
高誘注呂氏春秋二十六卷淮南子二十一卷辟司空
掾除濮陽令
樊英著易章句世名樊氏學後為光祿大夫賜告歸
曹充傳慶氏禮建武中為博士永平中後拜侍中作章
句辯難於是遂有慶氏學
曹褒充之子也傳充慶氏禮作通義十二篇演經雜論
百二十篇後為侍中
魏王弼字輔嗣為尚書郎好論儒道辭才逸辯注易及
老子又作老子指略及撰易略一卷周易義一卷論語
釋疑三卷
王朗字景興為司徒著易春秋孝經周官傳及撰春秋
左氏釋駁一卷
王肅字子雍年十八從宋忠讀太玄而更為之解初肅
善賈馬之學而不好鄭氏采會同異為尚書詩論語三
禮左氏解及撰定父朗所作易傳皆列於學官及作周
易春秋例毛詩禮記春秋三傳國語爾雅諸注隋書志
載肅撰尚書駁議五卷又撰尚書義問三卷又解孝經
一卷論語釋駁三卷及解孔子家語又注老子二卷又
撰三禮音各一卷為太常
董遇字季直為侍中大司農注周易十卷又為春秋左
氏傳章句
周生烈字文逸燉煌人為博士注集解左傳又解論語
陳羣字長文為司空解論語
鍾會撰周易盡神論一卷又撰周易無亙體論三卷及
注老子二卷後為鎮西將軍
何晏撰周易私記二十卷周易講疏十三卷注孝經一
卷注論語十卷五經大義五卷老子道德經二卷後為
尚書
劉楨為太子文學撰毛詩義問九卷
王基字伯輿東萊人為荆州刺史撰毛詩駁一卷(駁王肅申)
(鄭義)又注解左氏傳
康信為樂平太守撰春秋要一卷
徐凱為安平太守撰答春秋公羊論二卷
魏益為大長秋撰春秋三傳論十卷
蘇林字孝友為散騎常侍注孝經一卷
劉劭字孔才為光祿大夫注孝經二卷
孟子注老子二卷或云孟康字公休為中書監注老子
二卷
孫炎以祕書監徵不起注儀禮二十九卷(一云注禮記三十卷)注
爾雅二卷音一卷
李仲欽梓潼人著左氏指歸
糜信字南山為樂平太守注榖梁十二卷
蜀杜瓊為太守字伯瑜少受學於任安注韓詩章句十
餘萬言不教諸子内學無傳業者
蔣琬為大將軍錄尚書事撰喪服要義一卷
李譔為中散大夫右中郎將著古文易尚書毛詩三禮
左氏傳太玄指歸皆依準賈馬異於鄭玄與王氏殊隔
初不見其所述而意歸多同
譙周字允南入晉為散騎常侍不拜封陽城亭侯注論
語十卷撰五經然否論五卷古文考二十五卷
蜀才不詳何人注周易十卷又注老子二卷(七志云是王弼後人)
(蜀李書云姓范名長生一名賢隠居青城山自號蜀才李雄以為丞相)
尹濤注易六卷
巨生解老子二卷
吳虞翻字仲翔初為後漢侍御史與少府孔融書竝示
以所著易注融荅書曰聞延陵之理樂覩五子之治易
乃知東南之美者非徒會稽之竹箭也又觀象雲物察
絪縕原其禍福與神合契可謂探賾窮通者也翻又為
老子論語國語訓注又注揚子太玄經十四卷
范望州字淑文為尚書郎作老子注訓三卷
程秉為太常著周易摘尚書駁論語弼凡三萬餘言
徐整為太常卿為毛詩譜三卷又撰孝經嘿注一卷
韋昭為侍中撰毛詩荅雜問七卷又注春秋國語二十
二卷孝經解贊一卷辨釋名一卷漢書音義七卷
射慈字孝宗為中書侍郎撰喪服變除圖五卷禮記音
一卷
士燮字彦威為衞將軍注春秋經十一卷
唐固字世正為尚書僕射注春秋榖梁傳十三卷又著
春秋外傳國語二十一卷
劉毅為太尉撰尚書荅
姚信字德祐吳興人為太常卿注易十卷
謝貞撰禮記音一卷
陸績為鬱林太守述易十三卷
陸璣字元恪吳郡人為太子中庶子烏程令作毛詩草
木鳥獸蟲魚疏二卷
晉羊祜為征南大將軍解釋老子二卷
杜預為征南大將軍鎮荆州既立功之後從容無事乃
躭思經籍為春秋左氏經傳集解又參考衆家譜第謂
之釋例又作盟會圖春秋長歷備成一家之學比老乃
成當時論者謂預文義質直世人未之重惟祕書監摰
虞賞之曰左丘明本為春秋作傳而左傳自以孤行釋
例本為傳設而所發明何但左傳故亦孤行(隋志載預傳春秋左)
(氏傳二卷又撰音一卷)
嵇康為中散大夫撰春秋左氏音三卷
向秀字子竒河内懷人為散騎常侍清悟有遠識少為
山濤所知雅好老莊之學莊周著内外數十篇歷世才
士雖有觀者莫適論其旨統也秀為之隠解發明其趣
振起玄風讀之者超然心悟莫不自足一時也又為易
義
郭象字子玄為太傅主簿好老莊能清言先是注莊子
者數十家莫能究其旨綂向秀於舊注外而為解義妙
演竒致大暢玄風惟秋水至樂二篇未竟而秀卒秀子
幼其義零落然頗有别本遷流象為人行薄以秀義不
傳於世遂竊以為己注乃自注秋水至樂二篇又易馬
蹄一篇其餘衆篇或點定文句而已其後秀義别本出
故有向郭二莊其義一也(又注論語體略二卷)
劉實為太尉尤精三傳辨正公羊以為衞輙不應辭以
王父命祭仲失為臣之節舉此二端以明臣子之體遂
行於世撰春秋條例二十卷
王接為臨汾公相國學雖博通特精禮傳嘗謂左氏辭
義贍富自是一家書不主為經發公羊附經立傳經所
不書傳不妄起於文為儉通經為長任城何休訓釋甚詳
而黜周王魯大體乖硋且志通公羊而往往還為公羊
病接乃更注公羊春秋多有新義
袁准字孝尼至給事中為易周官詩傳及論五經滯義
聖人之微言并注喪服經
袁喬為益州刺史湘西侯博學有文才注論語及詩皆
行於世
范寗以春秋榖梁氏未有善釋遂沉思積年為之集解
其義精審為世所重既而徐邈復為之注世亦稱之又
注古文尚書舜典一卷為豫章太守卒
鄭冲為散騎常侍與孫邕曹義荀顗何晏共集論語諸
家訓注之善者記其姓名因從其義有不安者輙改易
之名曰論語集解成奏之魏朝于今傳焉
干寶為散騎常侍領著作為春秋左氏義外傳注周易
周官凡數十篇又撰周易問難二卷周易玄品二卷周
易爻義一卷春秋左氏承傳義十五卷春秋序論三卷
又為詩音
鄧粲為荆州别駕注老子行於世
虞溥為鄱陽内史注春秋經傳序
束晳為尚書郎才學博通著五經通論發既行於世
劉黃老劭之族子太元中為尚書郎有義學注慎子老
子竝傳於世
魯勝字叔時代郡人也少有才操為佐著作郎其著述
為世所稱遭亂遺失惟注墨辯存其序曰名者所以别
同異明是非道義之門政化之準繩也孔子曰必也正
名名不正則事不成墨子著書作辨經以立名本惠施
公孫龍祖述其學以正刑名於世孟子非墨子其辯言
正辭則與墨同荀卿莊周等皆非毁名家而不能易其
論也必有形察莫如别色故有堅白之辯名必有分明
分明莫如有無故有無序之辯是有不是可有不可是
名兩可同而有異異而有同是之謂同異至同無不同
至異無不異是謂辯同異異同生是非是非生吉凶取
辨於一吻而原極天下之汙隆名之至也自鄧析至秦
時名家者世有篇籍率頗難知後學莫復傳習於今五
百餘歲遂亡絶滅墨辯有上下經經各有說凡四篇與
其書衆篇連第故獨存今引說在經各附其章疑者闕
之又采其衆雜集為刑名二篇略解指歸以俟君子其
或興微繼絶者亦有樂乎此也
李充為大著作遷中書侍郎注尚書及周易旨六篇釋
莊論上下二篇注論語十卷
劉兆五辟公府三徵博士皆不就博學洽聞以春秋一
經而三家殊途諸儒是非之議紛然互為讎敵乃思三
家之異合而通之周禮有調人之官作春秋調人七萬
餘言皆論其首尾使大義無乖時有不合者舉長短以
通之又為春秋左氏解名曰全綜公羊榖梁解詁皆納
經傳中朱書以别之又撰周易訓註以正動二體玄通
其文凡所贊述百餘萬言
徐苗再徵博士不就作五經同異評
郭璞為著作郎注釋爾雅别為音義圖譜又注三蒼方
言穆天子傳山海經及楚辭子虚上林賦數十萬言
汜毓奕世儒素召補太傅參軍不就合三傳為之解注
撰春秋釋疑肉刑論凡所述造七萬言
徐邈為驍騎將軍撰正五經音訓學者宗之所注榖梁
傳見重於時又撰楚辭音一卷莊子音一卷
蔡謨字道明領祕書監總應劭已來注班固漢書者為
之集解又撰禮記音二卷
徐廣為祕書監撰答禮問及毛詩背隠藏義二卷
虞喜累徵博士不就釋毛詩略注孝經撰周官駁難又
注論語九卷新書討張論語十卷
郭琦字公偉有雅量博學注榖梁京氏易百卷鄉人王
游等皆就琦學為佐著作郎
宋纖字令艾燉煌人為張祚太子太傅明究經緯注論
語及為詩頌數萬言
孟整一云孟陋江夏人博學多通於三禮注論語行於
世徵撫軍參軍不就
虞諶為司空從事中郎將注莊子行於世
盈氏注論語十卷又注老子二卷
薛貞為太尉參軍注歸藏十三卷
黃穎為廣州儒林從事注周易十卷
王廣為驃騎將軍注周易三卷
張軌字士彦為凉州刺史諡武公撰易義
宣舒字幼驥為宣城令為易通知來藏往論
邢融裴藻許適楊藻四人不詳何人竝為易義
袁悦之字元禮為驃騎諮議參軍注繫辭及為易音
孫綽字興公為廷尉卿集註論語十卷
張瑀為著作郎注周易八卷(一云集觧易十二卷)
桓玄字敬道為後將軍荆州刺史注周易繫辭二卷
謝萬字萬石為西中郎將注周易繫辭一卷又注孝經
韓伯字康伯為中郎太常注周易繫辭二卷
李軌為祠部中郎都亭侯撰周易音一卷春秋左氏傳
音三卷又撰春秋公羊音一卷又解小雅一卷注揚子
法言莊子音一卷周禮儀禮音各一卷禮記音一卷
楊乂字玄舒為司徒左長史撰周易卦序論一卷又撰
毛詩辨異三卷毛詩異義二卷毛詩雜義五卷
阮咸字仲容為散騎常侍撰易義
阮渾字長咸為中庶子撰易義(一云撰周易論二卷)
顧夷為揚州從事撰難王輔嗣義一卷
李顒字長林為江夏太守撰周易卦象數旨二卷集解
尚書十一卷尚書新釋二卷
謝沉字行思為祠部郎中註尚書十五卷又註毛詩二
十卷釋義十卷
孔晁為五經博士撰尚書義問三卷又注春秋外傳國
語
江熙字太和為兖州别駕注毛詩二十卷又注論語十
卷
孫毓字休朗為長沙太守撰毛詩異同評十卷評毛
鄭王肅三家異同而朋於王又為春秋左氏傳義註二
十八卷禮記音一卷
陳統為徐州從事撰難孫毓申鄭毛詩評四卷又傳毛
詩索隠二卷
殷仲堪為荆州刺史撰毛詩雜議四卷
孟氏註莊子十八卷
王楙約為燕王師註周官寧朔新書八卷禮記寧朔新
書八卷
陳歆為司空長史撰周官禮異同評十三卷
吳商為益夀令撰禮難十二卷
孔倫為廬陵太守撰集註喪服經傳一卷
張嗣注老子二卷
王愆期字門子為散騎常侍注春秋公羊經十三卷
江惇字思悛累徵不就撰毛詩音又傳公羊音一卷
庾翼為安西將軍荆州刺史撰答春秋公羊釋論語一
卷
徐乾字文祚為給事中注春秋榖梁傳十三卷
張靖為業邑太守注春秋榖梁傳十卷又箋榖梁廢疾
荀勖為尚書令集解孝經一卷
袁敬仲為東陽太守集議孝經一卷
陽宏為給事中注孝經一卷
虞盤佐字弘猷高平人注孝經一卷(史云處士)
孫氏注孝經一卷
殷仲文為東陽太守注孝經一卷
殷叔道為晉陽太守注孝經一卷
車武子為丹陽令注孝經一卷
崔豹字正熊為尚書左兵中郎注論語十卷
江鴻為兖州别駕集解論語
梁凱為國子博士注論語十卷
繆播為太弟中庶子撰論語旨序三卷
欒肇為尚書郎撰易義及論語釋疑十卷又撰論語駁
序二卷
庾亮為征西將軍開府儀同三司撰論語君子無所争
一卷
陽方為高凉太守撰五經鈎沉十卷
戴逵字安道為散騎常侍撰五經大義三卷又撰老子
音一卷
劉寶為安北將軍撰漢書駁義二卷
摯虞為太常卿註三輔决錄七卷
王尚述字君曾為江州刺史註老子二卷
程韶為郎中集解老子二卷
邯鄲氏註老子二卷
袁真字彦仁為西中郎將註老子二卷
常氏注老子二卷
孫登字仲山為尚書郎注老子道德經
張湛為中書侍郎注列子八卷
崔譔為議郎注莊子十卷
司馬彪字紹綂為祕書監注莊子二十一卷
李頥字景真為丞相參軍自號玄道子注莊子三十卷
皇甫謐累徵不起注鬼谷子三卷
王廙字世將為荆州刺史注易十二卷
庾運字玄度為尚書撰易義(一云易注)
應貞字吉甫為散騎常侍為明易論
荀惲字景文為太子中庶子撰易義又云注易十卷
張輝字義元為侍中撰易義
王宏字正宗弼之兄為大司農撰易義
袁宏字彦伯為東陽太守注孝經
王濟字武子為河南尹撰易義
衞瓘字伯玉為太保撰易義又注論語八卷
張馮字長明為司徒左長史註論語十卷又註老子三
卷
杜育字方叔為國子祭酒撰易義
楊瓚為司徒左長史撰易義
阮侃字德恕為河内太守撰詩音
蔡氏孔氏不詳何所人竝為詩音
陳銓註周禮喪服
曹耽字愛道辟安北諮議參軍不就撰禮記音二卷
尹毅為國子助教撰禮記音一卷注論語十卷
范宣字宣子徵員外不起以講誦為業禮易論難皆行
於世又撰禮記音一卷
聶氏作周禮音一卷(一云定鄭氏音出北王工南無此書不詳何人)
孔衍字舒元為廣陵相撰春秋榖梁傳集觧十四卷註
公羊十四卷
荀訥字世言為尚書左侍郎撰左氏音四卷集解榖梁
十卷
高龍為河南太守注公羊十二卷
叚肅注榖梁十二卷
徐整注孝經
劉遺民為柴桑令撰老子玄機一卷
楊泓為給事中註孝經
庾氏注孝經
董景道字文博弘農人劉曜累徵不起明三禮禮義顓
遵鄭氏著通論非駁雜諸儒演廣鄭音
册府元龜卷六百五
