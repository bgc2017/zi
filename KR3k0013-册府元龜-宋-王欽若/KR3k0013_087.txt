册府元龜卷八十七宋王欽若等撰
帝王部
赦宥第六
唐肅宗至德元年七月甲子即位於靈武御南門下詔
曰朕聞聖人畏天命者奉天時知皇靈眷命不敢違而
去之知歷數有歸不獲已而當之在昔帝王靡不繇斯
而有天下者也乃者羯胡亂常京闕失守天未悔禍羣
兇尚扇聖皇久厭天位思𫝊𦕈身軍興之初已有成命
予恐不德罔敢祗承今羣公卿士僉曰孝莫大於繼德
功莫大於中興朕所以理兵朔方將殄寇逆務以大者
本其孝乎須安兆庶之心敬順羣臣之請乃以七月癸
丑朔十二日甲子即皇帝位於靈州崇徽號上尊聖皇
曰上皇天帝所司擇日昭告於上帝朕以薄德謬當重
任既展承天之禮宜覃率土之澤可大赦天下改元曰
至德大辟罪己下常赦所不免者咸赦除之其逆賊李
林甫王鉷楊國忠近親合累者不在免限百姓官吏能
率親屬去逆歸順者有官加其優奬斬得逆賊父子不
問首從當錫茅土别有褒崇其直言極諫才堪牧宰文
詞博達武藝絶倫孝悌力田沉淪草澤委所在長官聞
薦詣闕自陳者亦聽東宫官屬既會昌期合承寵命量
加改轉諸色勾徵逋租懸調及官錢在百姓腹内並宜
免放靈州改為靈武郡大都督府上縣為望中縣為上
官寮等一切便授天下耆夀各賜物五段侍老版授太
守縣令有差各賜物五段諸道百姓委本道採訪使差
郡縣存問四方將士各賜馬一匹六品已下賜物十段
天下寺觀度七人太守並限三考然後轉御史取曾任
郡縣理人官者後可薦用所有彈奏一依貞觀故事官
吏枉法犯贓終身勿齒自古聖帝明王忠臣烈士五嶽
四瀆名山大川並令所在致祭孝子順孫義夫節婦旌
表門閭内外文武官九品已下各賜兩階賜勲兩轉三
品已上賜爵一級
二年十二月戊午御丹鳳樓門下詔曰軒轅有版泉之
戰堯帝有丹水之師湯有葛伯不祀周有獫狁孔熾古
之王者奉若天命違道不敢不正干紀不得不誅日者
逆胡猖狂敢行稱亂朕嗣守鴻業欽承睿圖枕戈嘗膽
撫劒泣血罔不夙夜若涉春冰賴天地疾威社稷憑怒
上皇丕烈萬國永懷因時致討為人請命繇是義夫奮
發回紇籍兵邦圻關輔之士汧隴河湟之衆沙朔羌戍
之騎微盧蠻貊之人萬里雲超四方霧合既張我伐咸
乃一心蠢兹蜂蠆之餘尚負螳蜋之力自京南合戰雒
北追奔百萬摧鋒一戍而定昔夏以有竆之亂克之者
四十年漢以新莽之亂復之者六千日今環周未載氛
祲廓清風振海而波盪雷破山而石裂區宇重闢日月
增輝此皆三靈叶贊累聖垂祉豈予小子能集大勲頃
以先掃宫室奉迎鑾駕紫宸初正黃屋未歸耆老之望
則深庭闈之戀猶積所以自天之澤必奉於承顔作解
之恩尚稽於候命今六龍届止萬姓昭蘇義本奉親慶
深家國不失舊物與俗惟新宜弘肆眚之典共喜以康之
福可大赦天下常赦所不免者咸赦除之其逆人能自投
降率衆欵附反逆殺人并獲逆人其以所部郡縣軍城降
者並加超賞應與安禄山同謀反支黨及李林甫王鉷楊
國忠等一房並不在免限武德開元及蜀郡靈武元從功
臣有亡歿死王事者並加優贈各與子孫一人官乘輿幸
蜀天步多難人心且搖臣節斯見太子太師豳國公韋見
素開府儀同三司内侍監齊國公高力士開府儀同三司
右龍武大將軍潁川郡陳元禮開府儀同三司右龍武大
將軍田長文開府儀同三司右龍武大將軍張崇俊右龍
武大將軍杜休祥等勇不顧死危能致命或竭誠羽翼仰
北辰而環拱或叶契心膂聚東井以全歸疇兹錫社之封
以永誓河之義見素加開府儀同三司實封三百戶力士
加實封三百戶元禮進封蔡國公實封三百戶長文進封
雁門郡公崇俊進封南陽郡公休祥進封馮翊郡公各實
封二百戶朕躬行天罰誓兵朔野幸以一旅之衆遂成九
有之師言念經綸豈忘締搆銀青光禄大夫尚書右僕射裴
冕識宇冲深體局貞固輸忠佐命肇啟興王開府儀同三
司封冀國公食實封三百戶光禄大夫殿中監同正員判
行軍李輔國志除軍惡忠誠濟危加開府儀同三司殿中
監依前判行軍事封成國公實封五百戶銀青光禄大夫
宗正卿兼工部侍郎李尊義切維城勲參定國加特進封
鄭國公封二百戶開府儀同三司兼鴻臚卿同正員中軍
都知兵馬使副大使管崇嗣能訓戎律以佐兵權進封鉅
鹿郡公實封二百戶中軍都虞候特進鴻臚卿同正員
李鼎加開府儀同三司進封保定公加雲麾將軍右武衛
大將軍在羽林軍宿衞内供養王競加特進太原縣侯仍
各實封一百戶自寇賊姦宄王師未振瞻言京國尚聚犬
羊廣平王俶循學好古令德孝恭志存邦家誓雪讐耻爰
鞠其旅元戎啓行可封為楚王實封二千戶銀青光禄大夫
尚書左僕射兼武部尚書同中書門下平章事兼靈武大都
府長史單于安北副都護持節充朔方節度使六城水運朔
方管内採訪處置使子儀才光三傑功格十臣克焯皇威載
昌大業加司徒兼尚書左僕射進封代國公食實封二千
戶平章事已下並如故開府儀同三司兼鴻臚卿同正朔
方左廂兵馬事同節度副使姑臧縣伯僕固懷恩進封豐
國公兼實封二百戶開府儀同三司兼右衞金吾大將軍
同正仍充四鎮伊西北庭行軍兵馬使李嗣業履險亡軀
破敵定難兼衞尉卿同正封虢國公食實封二千戶銀青
光禄大夫守司徒兼戶部尚書同中書門下平章事御史
大夫鴻臚卿太原尹北京留守河東節度副大使蘇國公
光弼全德挺生英才間出干城禦侮坐甲安邊可司空兼
六部尚書同中書門下平章事進封魏國公食實封八百
戶開府儀同三司御史大夫兼工部尚書特節充招討西
京并定武威武興平等軍兼關内節度河西隴右伊西四
郡行營兵馬使王思禮養銳先鳴蓄竒後殿可開府儀同
三司行工部尚書兼御史大夫封霍國公實封六百戶光
禄大夫太常侍卿同正兼御史大夫淮南西道節度採訪
使潁川太守来瑱可開府儀同三司兼御史大夫封潁國公
餘如故特進太僕卿南陽太守兼御史大夫權知襄陽事
金鄉縣公魯炤藴是韜略副兹臨制可開府儀同三司兼
御史大夫封祁國公仍各食實封二百戶兼京兆尹持節
充京畿在採訪計會招討宣慰處置事崔光遠毁家成國
致命前茅可特進行禮部尚書封鄴國公食實封三百
戶開府儀同三司李光進慎固封守克獻殊勲封范陽
郡公食實封三百戶賢非后不享后非賢罔乂社稷之
固必在良臣左相苖晉卿忠不忘君才惟濟世弼成大
業保乂王家可特進行侍中封韓國公食實封五百戶
憲部尚書同中書門下平章事李麟藴德成務含貞軌
物發揮帝業潤色皇猷可金紫光禄大夫刑部尚書同
中書門下三品封褒國公銀青光禄大夫中書侍郎同
中書門下平章事崔圓允釐庶績康濟多難一匡天下
大庇生人可特進行中書令封趙國公食實封五百戶
朝散大夫守中書侍郎同中書門下平章事河南節度
採訪賜紫金魚袋張鎬謀猷惟允綱紀立程總兹戎律
懿是謀府封南陽縣公餘並如故銀青光禄大夫太子
少師房琯嘗以經術輔道朕躬加金紫光禄大夫少保
嗣虢王巨頃以宗枝居守經邑加光禄大夫御史大夫
越國公峘總兼元戎克寧全蜀可金紫光禄大夫戶部
尚書銀青光禄大夫守吏部尚書郇國公韋陟持衡流
品式序百工可金紫光禄大夫吏部尚書銀青光禄大
夫守禮部尚書李峴饋運周給開物成務可光禄大夫
行御史大夫兼京兆尹封梁國公大中大夫吏部侍郎
賜金紫魚袋蘇震供億蒸徒臨事益辦可銀青光禄大
夫行吏部侍郎其赴蜀郡靈武元從官及在路扈從官
三品已上與一子官四品以下與一子出身六品已上
量與進改功臣將士勲業高者别有處分應見任五品
已上當别與一品階其陣亡人令所在郡縣收骸骨瘞
埋具酒食致祭各與追贈其家給復二載諸郡縣民或
隔絶賊境則困於幽殘或犒宴官軍則弊於賦歛其来
載租庸三分放一其天下百姓應諸色人勾徵及欠負
官物一切放免宜令中書門下簡使即分道宣慰所至
郡縣審問百姓間利害有須釐革處置者一一聞奏其
園苑内有閑廐使總監各據所管地界耕種所牧草粟
以僃國馬其宫女及狗豽雞鷹鷂之類宜即停減屋宇
車輿衣服器用並宜準式珠玉寶鈿平脫金泥織成刺
繡之類一切禁斷學官即宜精選務令講習簡擇郎官
有堪任太守縣令者委京清資五品已上及郎官御史
聞薦其郡縣官有灼然清白理行尤異百姓中孝悌力
田不求聞達者委採訪使聞奏其有文經邦國學究天
人博於經史工於詞賦善於著述精於法理軍謀制勝
武藝絶倫並任於所在自舉委郡守銓擇奏聞不限人
數其律令格式未折中者委中書門下簡擇通明識事
官兩三人並法官兩三人刪定近日所改百官額及郡
名官名一切依故事頃以上皇在蜀朕以居岐蜀郡宜
改為南京鳳翔宜改為西京西京為中京蜀郡改為成
都府鳳翔府尹以下官寮並依三京名號吴山為吴嶽
其祠享官屬並準五嶽故事天柱山老君廟改為啟聖
宫五品已上清資官及三品已上官上郡太守父見在
無官及官卑並與五品官父母先亡歿者贈一人官祖
母亡歿亦賜邑號忠臣事君有死無二烈士徇義雖滅
猶存其李憕盧奕顔杲卿袁履謙許遠張廵張介然蒋
清龐堅等即與追贈訪其子孫厚其官爵家口深加優
賞其内外文武官有枉遭逆賊殺害及身赴朝廷并逃
難山谷其父子兄弟伯叔等為賊捕捉損害及謀反城
人言語洩漏因遭殺戮並勘責聞奏當以追贈天下侍
老八十已上版授有差並贈緋魚袋大原久遭逼圍給
復三載上黨三度被攻給復五載其南陽潁川靈昌睢
陽雍丘等郡縣堅壁多時力窮方下絶食尚守情亦可
務各給復三年其好畤奉仙兩縣進退禦寇徵求復多
各給復三載蜀郡上皇親幸萬乘久居明年租賦宜依
常式起後載給復三載良姊張氏既望氣知歸亦當熊
見節可冊為淑妃進封南陽王為趙王新城王僅為彭
王潁川王僩為兖王第九男傜為襄王第十男佋封興
王第十一男傀封祝王第十二男侗封定王淑妃以下
所司擇日即行冊命雖知人之明慙於則哲而收親之
儀盖所隨時持盈尊師儀王已下各賜五百疋諸長公
主各與一子官嗣王及郡縣主各與一子六品官皇五
等已下及九廟子孫及親等人見在者並與轉改内外
文武官三品已下各加一階應叙三品五品量加減兩
考蜀郡鳳翔扈從從官九品已上賜勲兩轉溥天下賜
酺五日
乾元元年二月丁未御明鳳門大赦詔曰古者父有天
下傳歸於子子有天下尊歸於父有國所以繼統立身
莫若揚親其義遠矣我太上至道聖皇天帝惟皇降衷
敷祐於上允文允武乃聖乃神道合乎乾坤德明於日
月粤若增崇九廟廵謁五陵天子之孝也嚴禋二郊升
中東嶽聖人之表也制禮作樂闡學明刑帝王之業也
戡定多難懷柔百蠻霸王之功也於是乎為而不宰成
而勿居神超象外之光心契合莫之境釋負於小子俾
承於丕搆討伐叛逆綏懷四方豈朕所能皆聖皇之訓
也頃者親授寶符載錫美稱顧朕不德以克負荷君父
之命若登於天祖宗之緒恐墜於地一昨與羣臣百寮
庶尹衆士圖惟帝載欽若聖譽自古已来百工垂範文
明濬哲孝友寬仁豈有如我開元之盛也乃稽大典上
徽號曰太上至道聖皇天帝累日誠請不蒙許納至於
數四今兹俯從允膺天休克副人望朕上廹嚴旨曲被
殊私迎春之初承奉嘉命聖皇所賜曰光天文武大聖
孝感皇帝名以制義亦為實賓卑不踰尊是昭物則恭
惟聖造何敢當仁頃以鴻業載昌有虧公議伏以大聖
二字深僣皇猷讓非飾詞言必形泣承順顔色而宸睠
不廻祗膺寵光乃夕惕增厲今惟新景命禮洽於尊親
誕受徽章敬在於順上發生萬物行慶其時孚佑兆人
緩刑斯在宜弘霈澤以布陽和可大赦天下改至德三
年為乾元元年起二月五日已前大辟罪無輕重常赦
所不免者咸赦除之其兩京文武官應三司先推勘者
本罪中逓減等處分其合放者三司具條件奏聞自開
元已来將相大臣非反逆及犯名教枉法贓罪者流死
許其家人以禮收葬其陥在賊境為其殺戮未經追贈
公主并郡王嗣王郡主縣主及皇五等已上親被逆賊
殺害者各與子孫一人官使其瘞藏亡失骸骨者各招
魂葬身死者三品已上各與追贈仍各與一子官五品
已上一子出身六品已下量事追贈其元從聖皇天帝
至成都府文武官五品已上宜與一子官六品已下超
資進改聖皇至成都府後到官及寧州靈州首末扈從
三品已上與一子官五品已上放一子出身情愿廻授
周親及親近亦聽六品已下量與改轉鳳翔府以歸順
前者普恩外加一階車駕出城後任官潜藏不仕逆賊
即與處分唐隆功臣普恩外賜爵一級身亡歿者子孫
一人加一階其諸道節度下將士三品已上與一子官
五品已上放一子出身六品已下量與改轉勲業高者
各委本使聞奏諸道留後將士普恩外賜恩三轉自開
元已来宰輔之家不為逆賊所汚者與子孫一人官賊
陥兩京文武常參官及諸州刺史絶脰仰藥不事叛人
為衆所知者量加優贈有脫身賊庭妻子被屠戮者委
所司勘會聞奏其天下孝義門各與一子官為採訪使
具名聞奏量文武處分其左䧏官非反逆緣坐及犯惡
逆名教枉法盗贓如有親年八十已上及疾患在牀枕
者不堪扶持更無兄弟許其停官終養其流人亦準此
自今已後應有以醫術入仕者同明法例處分天下百
姓今年租庸並放其百司府縣諸色雜供各宜減半其
雜徭役非要切者一切並停其天下州縣有遭逆賊攻
擊堅守不下竟以獲全其官人百姓中有識效灼然為
衆所知者宜令本道使案驗奏聞據狀迹酬其官賞身
亡歿者重加褒贈有父母存者仍與一官及邑號無父
母者與妻子仍令州縣以官物賑恤并量造舍宇使得
安存其州因城陥被賊殺戮殘毁者委本道使勘責取
實各量免其二年租賦自逆賊以來有匹夫匹婦節義
可稱者並旌表其閭墓其流亡戶復業者委本道使與
刺史勾當賑給并與種子犂牛仍免三年租賦内外文
武官三品已上各賜爵一級四品已下及四方通表使
各加一階五品已下有父歿者各賜勲兩轉其刺史上
佐錄事參軍縣令委中書門下速於諸色人中精加訪
擇補擬判司丞已下宜令所繇先於兩京潜藏不仕逆
賊及固託疾病官中簡擇資考深才堪者銓注續發遣
皇五等已上親及九廟子孫有才學政理委宗正寺揀
擇聞薦其有任偽官及掌兵馬軍將能即来各還本官
仍别優賞其左降官諸色流移配隸安置罰鎮效力之
類亡官失爵解退放歸田里及安禄山反黨緣坐不在
免限李林甫王鉷楊國忠等一房去年十二月十五日
制後所犯並準前制處分
四月甲寅親行享廟之禮乙夘御丹鳳門大赦天下詔
曰朕聞皇天有命皇王受之命之為君孝理為本莫不
欽崇前烈聿修祼享之儀對越上玄式陳郊禋之敬美
其盛德商頌有奏鼓之音告厥成功夏書有錫珪之慶
國之大事實在於斯間者孽胡亂常暴殄天物致圖書
禮樂或阻於干戈宗廟神祗有虧於享祀朕誕受明命
恭行天罰羣妖克殄討鯨鯢以示威王室既寧奉鑾輿
而載復太上聖皇天帝功格天地道邁胥庭思凝神於
姑射將釋負於宸扆俾予小子纘承大統夙夜祗懼俯
盡臣子之心親親尊尊庶極於此是用追崇先后建立
中宫永言孝思感徽音於父母俾行婦道想釐降于虞
嬪情理於是獲申人倫以之攸叙然後執瓉清廟歌五
聖之重光燔柴圜丘覩百神之受職復修祭禮再備樂
章尊祖配天不失舊物今大禮斯舉玄符允答行慶施
惠尚屬於陽和出繫挺囚必當於時令思與天下更布
惟新宜覃肆眚之恩以洽雍熙之化可大赦天下除反
逆之黨緣坐謀殺十惡刦盜臨監主掌自餘一切原免
其餘逆賊元謀及脅從今但歸投並原其罪仍與官賞
其成都府元從聖皇功臣及靈武原從功臣並收兩京
將士京留守諸道節度採訪使普恩外三品已上賜爵
一級四品已上加一階行人賜勲三轉自寇賊以来官
吏百姓中有勞未經酬賞者委所在官長具状奏聞當
與甄錄天下百姓除正租庸外一切不得别有使役如
緣軍務所要自令和市兵士有尫弱羸老並揀擇放其
長安萬年兩縣各借錢一萬貫每月收利以充和雇勅
其别索物及供諸司并蕃客等左藏雖給價值奏請每
引時月宜先給兩縣各五十貫貯於兩市差官專知旋
還價值其州府縣門夫勲官並於舊額數減一半其庸
丁殘疾人等不須更差其州縣官上什物並以公廨及
官人料錢依時價和雇造買不得分配典正其年支口
味宜減一半諸使應進鷹狗豹豽等一切並停應緣南
郊百司張設有損百姓苖稼者委京兆尹隨損多少陪
酬所損錢物便即聞奏百姓中有能行仁義分濟貧窮
免填溝壑賴救恤者具名聞奏當寵以官職鰥寡惸獨
篤疾不能自存及陣亡人家並租免戶州縣隨事優恤
賑給百姓中有事親不孝别籍異財點汙風俗虧敗名
教先决六十配隸磧西有官品者禁身奏聞京官九品
以上許封事極言時政得失朕將親覽用佇嘉謀才有
可觀别當甄錄草澤及卑位之間有不求聞達未經推
薦者一藝已上恐遺俊乂令兵部吏部作徵召條目奏
聞錄事參軍職司糾舉自今已後宜升判司一政以彰
委任國子監學生明經法帖策口試各十並通四已上
進士通三與及第鄉貢明經準常式州縣學生放歸營
農待賊平之後任役常式二王三恪各與一子官内外
文武官三品已上賜爵一級四品已下加一階
十月甲辰上御宣政殿冊成王為皇太子詔曰守器為
重擇賢而立萬國繇其永貞百王以之垂範盖以重社
稷而奉粢盛也朕纉承洪緒惟懷永圖丕膺皇極既符
域中之大茂建元儲用崇天下之本皇太子俶植性恭
懿因心孝友文武之德克聞於日躋君親之誠實原於
天性往以時屬艱阻義扶宗社故能外清玄祲内復皇
圖繇是肇啓重華懋昭嘉緒今撰辰斯及冊命攸行宜
承繼明之慶俾廣洊雷之澤可大赦天下頃者頻興大
典累洽殊私率土之間屢經蕩滌猶慮近有冒法或滯
狴牢其天下見禁囚徒已下罪一切放内外文武官三
品已上者賜爵一級四品已上各加一階五品已上官
子為父後者賜勲兩轉頃因國用不足頒賜未周今所
鑄新錢數盈於萬其京官文武五品已上及常參官六
軍將士東京北留守及諸道節度將士等各賜有差其
唐隆功臣成都元從及朕元從功臣等普恩之外更賜
一爵四品已下更加兩階其在靈州及寧州至鳳翔者
仰所司類例更逓加一等皇親及諸色陪位人各賜勲
兩轉其鴻臚蕃客賜絹一千疋天下義夫節婦孝子順
孫旌表門閭終身不仕京官五品已上各舉忠正孝友
文儒周慎堪任東宫官者務取實才不得虛薦今餘寇
未殄有脅在賊中未歸順者一切不以為罪其有受賊
節制能以兵降者酬其封爵且為政之要求賢是急比
令中外薦舉多非實才所以詢事考言登科蓋寡猶慮
嵓穴之内尚有沉淪宜令所在州縣更加搜擇其懷才
抱器隱遁丘園以禮徵送如或不赴具以名聞凡與前
詔科目相當一切委内外文武五品已上官有所知者
不限人數任各荐聞如自舉者亦聽於所在投狀有堪
任用不限常資其行人家及羸老單貧鰥寡惸獨已頻
有處分宜令州縣長官倍加優恤應元冊禮職掌要重
者及撰冊書舁寶官禮官等普恩之外賜勲兩轉其禮
儀使特賜一階副使普恩之外賜爵一級敕文有不該
者所司類例奏聞
二年二月壬戌帝遣侍中苖晉卿中書侍郎王璵分錄
大理寺御史臺京兆府見禁囚徒已下罪皆免之三月
丁亥詔曰古之哲王臨御區夏莫不好生慎罰以理人
命故易稱緩死書貴恤刑所以樂時布和奉天育物者
也朕恭守丕緒祗膺皇極順時調氣庶欽若於玄樞旰
食宵衣每憂勤於黃屋頃自獻春之後膏液稍愆言念
人時或稽政本雖離畢之應未獲滂沱而滋萌之漸亦
頻霑沐是用申兹渥澤助彼發生宜崇寬大之典俾達
陽和之氣其天下應合死罪特降從流流已下罪放免
其事緣反逆造偽頭首情狀難容者所司詳議聞奏其
流移左降該恩合量移者宜令所司即類例處分朕為
人父母義當亭育時有或愆於令物有不遂其生敢懷
自逸之至實受在予之責但以兇徒尚阻戎旅多虞致
使黎庶不堪徭役未息雖國家之事休戚當同而君父
之誠寧忘愧惻况春農在候田事方興百姓之間固須
優恤天下州縣應欠租庸課稅傳馬粟貸糧種子糴糶
變税及營田少作諸色勾徵納未足者一切放免其正
義等倉及諸色攤徵亦宜準此其至德二載十二月三
十日已前和糴和市并負欠官物及諸色官錢欠利常
平義倉欠負五色一切放免州縣百姓頃屬軍興戶口
之間不無流散宜令州縣長官審加勘責且立簿書據
見在戶徵課稅其迯亡者别立文案設法招輯終年類
例以為褒貶如勘責虛望所繇官長並節級科貶其所
繇典正等先决六十仍罰效力其百姓先逃散即能還
者並每季申省給復三年其逃戶有田宅邸店堪充課
稅者宜令所繇即為租賃不得因兹妄有欺隠主到即
却令分付比者不急之務尋已詔停如聞所司未全減
省載求人瘼實切朕懷固當革弊息人勵精為理自今
已後内外不得輙别徵求妄為進奉諸色力役造作非
軍國灼然要急及諸色率稅亦一切並停太常寺音聲
除禮用雅樂外并教坊音聲人等並仰所司疎理使敦
生業非祠祭大祀及宴蕃客更不得輒有追呼其内將
作少監及諸供司丁匠等各仰長官逐要量留餘者並
委御史臺專加糾察如有違犯具錄奏彈宣示中外令
知朕意
三年二月丙子詔曰國之用刑兼在於慎恤王者布澤
亦貴於乘時所以大易陳規必議於獄周官設教遵於
中興朕躬臨寶位憂念黎元乾乾之心日慎一日况兵
戎未息征役尤繁哀此下人無忘夕惕如聞州縣之内
多有累囚囹圄之間動淹時序每念納隍之慮常懷解
網之仁屬陽春布和品彙咸達宜覃在宥之澤俾叶生
成之化其天下見禁囚徒死罪降流流已下一切放免
其十惡反逆及偽造頭首強盗刦殺官吏犯贓枉法等
害政既甚在法難容不在此限其諸供司及作曹非切
要外並宜減省京畿諸色和糴一切並停其天下百姓
灼然單貧交不存者緣租庸先立限長行每鄉量降十
丁猶恐編戶之中懸罄者衆限數既少或未優矜其實
不支濟者宜令每鄉量更矜放待資産稍成任依常式
以天下未寧頻申赦令公私庶務優恤蓋多載覃宥過
之恩庶及措刑之美宣示中外知朕意焉
上元元年閏四月己卯御鳴鳳門詔曰自古哲王恭承
景命莫不執象以御宇歷時以建元必當上立乾符下
立人極者也朕承累聖之鴻業紹大中之寶位寇孽干
紀王師尚勞乾乾之心豈忘鑒寐一物失所每軫納隍
之憂萬邦未寧深懷馭朽之懼賴上玄垂福宗廟降靈
百辟卿士同心戮力方冀干戈載戢區宇乂寧每勵躬
於帝圖常取則於天道屬天人叶紀景象垂文爰遵革
故之典將契惟新之命義存更始庶有應於天心澤被
無私宜載覃於率土可大赦天下改乾元三年為上元
元年閏四月十九日昧爽已前大辟罪已下已發覺未
發覺已結正未結正見禁囚徒罪無輕重常赦不免者
咸赦除之其與逆賊元謀及脅從受驅使懼法来降并
潜藏不出者已頻處分但能歸順赦罪除元惡之外一
無所問其史恩明心能改圖束手来欵亦當洗其瑕釁
議以勲封内外文武官賜爵各有差其六軍及飛龍閑
廐加賜物其成都靈武元從扈從逓加有差在外諸軍
各加錄賞物陣亡將士優加褒贈行人家口所在賑給
定禍亂者必先於武德拯生靈者諒在於師貞周武創
業克寧區夏惟師尚父寔佐興王况德有可師義當禁
暴稽諸古昔爰崇典禮其太公望可追封為武成王有
司依文宣王置廟仍委中書門下擇古今名將配享并
置亞聖及十哲等享祭之典一同文宣自古百王欽慎
刑法盖以法者人之命刑者國之權苟或失其科條固
難措其手足頃或奸臣擅命中興不修造次便行哀敬
何在自今已後其有犯極刑者宜令本司依舊三覆庶
平反之際人謂不冤幽明之間理皆無濫又書稱羣望
咸集詩曰祠事孔明爰自遐代尤崇祭祀朕深惟古義
必在至誠苟德之不修則神亦無據故知精誠有感黍
稷非馨而况宋景發言固三徙而可驗漢文深戒為千
載之明徵事可遵行理當變革有司所立秘祝之法或
移於歲或移於人君人之心寧所忍也自今已後削去
此法其中祀下祀并雜祭祀等一切並停其諸應合祭
祀列於常典所用祭科一依古制務從減省以副朕心
又車服以庸有虞盛典威儀以等周禮舊章往屬承平
多歷年所至於公卿列位中外在官多以奢僣為心流
弊成俗宜令所司定王公以下車服産業各詳古制及
令式作節限聞奏自頃戎車未息殘孽猶虞軍史獻功
務陳首級且四海之内孰非王人豈以苟從昏迷陥在
夷戮一朝授首懸彼稾街朕志在好生憫其驅脅其諸
軍所獲首級除元惡之外一切不得傳送又設官以禮
本在安人逓遷之政勞於利物今寰瀛之内兵革未清
加以時或不登物皆踴貴軍儲是急廩稍靡供冗官之
流固甚勞弊其京閒司官等有材堪釐務者宜命中書
門下即類例量資歷出授外官王者設教擇賢以理廣
徵嵓穴用副薪槱宜令中外五品已上文武正員官各
舉賢良方正直言極諫一人武藝文才俱堪濟理者亦
任狀舉其或文乏詞策武非騎射但權謀可以集事材
力可以臨戎方圓可收亦任通舉並限制到一月内奏
畢自古明王聖帝名山大川並委州縣長吏擇日致祭
義夫節婦孝子順孫旌表門閭終身勿事
二年正月甲寅詔曰乘時布澤有國之彝訓議獄緩刑
前王之茂典繇是洽其麛卵殷湯弘解網之仁順彼陽
和漢后有錄囚之詔育物施惠抑惟舊章朕纉服鴻業
祗膺寶位何嘗不日旰忘食中夜求衣慮一物之失所
憂四方之未乂雖身居黃屋而志在蒼生今宼孽為虞
征輸未息猶恐提戈釋耒未有厚於人時寘棘理梧或
慮盈於幽圄屬三陽啓候萬物遂生宜覃在宥之澤庶
叶維新之令其天下見禁徒囚死罪降流徒以下並釋
放京城宜令中書門下即分往府縣御史臺大理寺即
自親按問疏决訖具状聞奏諸府州各委所繇長官準
此處分諸色流人及左降官等所繇類例並與量移仍
委中書門下議覆奏取處分其先緣安禄山偽署三司
有名應在流貶者原情議罪負國誠深朕以捨其殊死
竄於荒徼固當與衆共棄長為匪人然皆邦國舊臣嘗
挂纓冕使其終歿裔土永匿慙魂孰若貸以殊私俾令
效節亦準例處分兼委中書門下量輕重類例奏取處
分比緣宼盗之内干戈脅從白刃臨頸胡寧忍决所以
陥於兇黨苟免者多前從詔書頻以該及其史思明將
士及偽署官屬等有束身歸順并率衆来降官爵如初
一無所問以城邑降者仍别加封爵餘兇黨之流亦同
此例天實臨照朕無食言王者設教務農為首今土膏
方起田事將興敦本勸人寔惟政要宜令天下刺史繇
令各於所部親勸農桑百姓中有勤勞耕耘積其菽粟
或贍於閭里或能益軍儲委所繇長吏具狀奏聞當特
與甄賞仍令有司第其高下量酬五品以下官員其百
司及州縣興工力役不急之務一切並停諸軍兵健應
在行營有羸老疾病不任戰陣者各委節度使速揀擇
放還路次州縣量加濟恤諸色步役各令所司減省放
其營農且宼孽未平軍戎當偹甿庶之内征賦猶繁朕
所以親帥公卿躬行節儉而詔書屢下蠲免盖多國計
軍儲取給而已猶欲累加損益以惠黔黎宜委中書門
下勾當令度支使與諸供司一切減省應可蠲免每司
各條件聞奏當使施行
九月壬寅詔曰為人上者與衆守邦自古哲王懼其滿
假聰明濬哲罔不在躬文武聖神乃以為號顧予菲薄
運屬經綸一旅成師復其舊物聖皇納人夀域遊意道
源神器之重𫝊歸於朕獲守丕業若履春冰敢忘謙冲
日益招損欲垂範而自我亦去華而就實其乾元大聖
光天文武孝感等尊崇之稱何德以當之以欽若昊天
定時成歲春秋五始義在體元惟以紀年更無潤色至
於漢武飾以浮華非昔王之茂典豈永代而為則三代
受命正朔皆殊宗周之王實得天統陽生元氣之本律
首黃鍾之尊制度可行叶用斯在自今已後朕號稱皇
帝其年但號元年去上元之號其以今年十一月為天
歲首便建丒建寅每月以所建為數承天陟后稽古臨
人必繇革故之源方合大中之道風行㝢縣澤被無涯
欽承上帝之心申錫蒼生之慶可大赦天下自二年九
月二十一日昩爽已前大辟罪無輕重已發覺未發覺
已結正未結正見繫囚徒常赦所不免者咸赦除之其
十惡五逆及造偽頭首官典犯贓法實難容刑故無小
並不在免限其史朝義若能翻然改圖背逆歸順罪無
所問加以勲封自乾元元年已前開元已来應反逆連
累赦慮節度限所未該及者並宜釋放有官者降資與
官無官者依本色例收叙内外官三品已上賜爵一級
四品五品各加一階六品已下賜勲兩轉成都府及靈
武元從普恩之外三品已下更賜爵一級四品更加一
階六品已下更賜勲一轉眷及勤勞俾其卓叙每以田
功在謹農事惟勤不有司存何成重榖諸州等各置司
田參軍一人專主農事每縣各置田正二人於當縣揀
明閒田種者允務令勸課國之大事郊祀為先貴其至
誠不美多品黍稷雖設猶或非馨牲牢空多未謂能享
今以玄元孚佑至道為心將臻太和不欲多殺禮樂殊
制孝敬同歸圜丘方澤任依常享宗廟時祠但臨時獻
熟用懷明德之馨庶合西隣之祭唐虞之代肇有九州
王者所都文無異制其京兆府河南府太原府三京之
號宜停其鳳翔先為西京亦宜準此所設諫曹欲聞諷
議允副從䋲之望須成削稾之書其諫官令每月一上
封事指陳時政得失若不舉職事當别有處分其諸州
别駕可依舊却置每除京官五品已上正員清望官及
郎官御史諸州刺史皆用推荐一兩人以自代仍具錄
行能聞奏觀其所舉以行殿最文武官等賜物各有差
自今已後有隱欺須勾剥者宜勾當年若事連去年亦
任通勾其隔年者不在勾限官典隠藏在腹内不在此
限其氏姓雖得之久遠者與俗諱及隱疾同聲者宜改
與本族望所出大姓自逐穩便名山大川明王聖帝所
在廟祠各委州縣官長虔誠致祭天下侍老先版授者
改與版授未版授者與版授鰥寡惸獨不能存立者委
刺史縣令量加賑恤義夫節婦孝子順孫旌表門閭終
身勿事赦書有所未及者各令有司速勘會類例條件
聞奏
元年建卯月(臣欽若曰是去年號稱月建事具帝王年號門)辛亥朔御鳴鳳門
詔曰惟天為大事之在明惟聖能享承之在德朕託於
人上獲守丕圖思大道之行去鴻名之節文武徽號存
而不稱開統履端建元叶紀美皆有讓言必可陳虔告
玄元致齋清廟恭行舊典展禮南郊百神允懷上帝臨
我升聞之際其亦可言昭事以誠寔膺多福高而不遠
復見其心乃候發生之時用行嚮勸之道暘谷出日登
大明於域中泰山起雲遍膏雨於天下君人臨照德澤
周洽布其寬大豈止於兹宜行肆眚之恩益廣萬邦之
慶可大赦天下自元年建卯月一日昧爽已前大辟罪
已下罪無輕重已發覺未發覺已結正未結正繫囚見
徒常赦所不免者咸赦除之其反逆造偽頭首謀殺故
殺并十惡死罪官吏及典正犯贓為蠧既深在法難容
並不在赦限其史朝義已下脅從將士及受偽官等棄
逆歸順因事立功封賞之外餘無所問其諸色流人及
左降官等前後頻有處分並與量移所繇稽遲動歷年
數宜令有司即申明前後制勑節文速勘責類例聞奏
其中外行業夙著情状可矜久踐朝班曾經任用者委
在朝五品已上清望官及郎官御史於流貶人中素相
諳委為衆所推者各以名薦須當才實其内外文武官
三品已上賜爵一級四品已上各加一階成都府靈武
元從功臣三品已上更賜爵一級四品已上更加一階
朕敬授人時慎徽月令庶無極否以獲休徵自今以後
每至四孟月迎氣之日與百辟卿士舉而行之建辰月
應蕃彍騎宜三分量留一分其餘即放歸營農至建巳
月任依常式諸州刺史縣令及司田參軍令設法勸課
令其耕種不得失時貧不支濟戶仍方圓處置量事借
貸務令存立歲終廵按量其功效便申賞罰諸道貢獻
除馬畜供軍之外其餘鷹鷂狗豽竒禽異獸並不得輙
進五都之號其来自久宜以京兆府為上都河南府為
東都鳳翔府為西都江陵府為南都太原府為北都孝
本天經禮崇國典横於四海漏及三泉其京資清正員
文官五品已上武官三品已上并兩省供奉官御史諸
州刺史並諸道節度已下三品已上父母亡歿未經追
贈者並量與追贈文武不墜道弘於人務在搜揚俾其
展效其諸道人中有詞學高深兼通政理軍謀制勝明
習韜鈐者委所在刺史揀擇薦京四品已上員文武官
任各舉一人孝子順孫義夫節婦旌表門閭終身勿事
建辰月壬午詔曰元首之義以人為心外有凋傷内懷
慘怛罪歸於己情見乎辭伯禹深泣辜之仁漢皇下哀
痛之詔與理同道惟刑是恤朕志弘覆載運屬艱難思
措大刑俾登夀域風以解愠時當發生國有舊章已懸
書於象魏恩成在宥宜釋繫於狴牢其天下見禁囚徒
罪無輕重一切放免其官典犯贓情雖難恕特從寬典
許以自新並宜納贓放所犯罪左降官等即與量移近
處諸色流人及效力罰鎮人等並即放還其有亡官失
爵亦與收叙比来兵革不息年榖未登百姓流離至於
困弊戰士暴露頗聞闕乏或先有結聚及有違軍令但
宜改過自效前事捨而不論艱虞以来多冒刑憲道存
善貸屢有德音庶其最靈咸自改勵宣示中外知朕意
焉
己未又詔曰左降收叙官及流人等今月三日已有處
分若準例更待本處文解必恐動經歲年恩不及時殊
乖先意宜令所繇計會勘責五品已上及郎官御史俱
貶中書門下六品已下委兵吏部各詳犯状輕重量才
改轉其本犯非巨蠧曾經清班名行夙著者仰具名銜
聞奏諸色流人等所司簡勘明歷牒所繇州縣軍鎮等
放還流貶人所在身亡者任其親故收以歸葬仍州縣
量給棺櫬發遣
寶應元年四月乙丑詔曰上天降寶獻自楚州神明告
歷數之符合璧定妖災之氣總集瑞命祗承鴻休因以
體元叶乎五紀其元年宜改為寶應元年建巳月改為
四月其餘月並為常數仍舊以正月一日為歲首受兹
福應佇以升平因日月之重光布雨雲之渥澤其天下
見禁囚徒罪無輕重并已發覺未發覺已結正未結正
四月十五日昧爽已前一切放免左降官宜即量移近
處流人一切放廻有司更不得輒有類例條件其楚州
刺史并出寶縣官及進寶官量與進改随進寶官典傔
等各量與一子官宣示中外宜知朕意
冊府元龜卷八十七
