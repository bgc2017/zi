册府元龜卷二百八十三宋王欽若等撰
宗室部
承襲第二
後漢齊哀王章光武長兄縯長子建武二年立為太原
王十一年徙為齊王立二十一年薨子殤王石嗣立二
十四年薨子晃嗣晃立十七年以罪貶爵為蕪湖侯晃
卒子無忌嗣章帝以伯升首創大業而後嗣罪廢心常
愍之時北海亦絶無後遺詔令復二國永元二年乃復
封無忌為齊王是為惠王立五十二年薨子頃王喜嗣立
五年薨子承嗣
下博侯張齊殤王子建中初卒子它人奉其祀
北海靖王興光武長兄縯次子建武二年封為魯王嗣
光武兄仲立三十九年薨子敬王睦嗣立十年薨子
哀王基嗣基立十四年薨無子章帝憐之不除其國和
帝永元二年封睦庶子斟鄉侯威為北海王奉睦後立
七年威以非睦子又坐誹謗檻車徵詣廷尉道自殺永
初元年鄧太后復封睦孫夀光侯普為北海王是為頃
王普立七年薨子恭王翼嗣立十四年薨子康王嗣無
後
趙孝王良光武叔父立十六年薨子節王栩嗣栩立四
十年薨子頃王商立二十三年薨子靖王宏立十二年
薨子惠王乾嗣乾立四十八年薨子懷王豫嗣豫薨子
獻王赦嗣赦薨子珪嗣建安十八年徙封博陵王魏初
以為崇德侯
城陽恭王祉光武族兄舂陵康侯敞之子建武十一年
薨十三年封祉子平為蔡陽侯以奉祉祀平卒子真
嗣真卒子禹嗣禹卒子嘉嗣
泗水王歙光武族父建武十年薨封小子燀為堂谿侯
奉歙後淄川王終泗水王歙子歙薨終居喪思慕哭泣三十
餘日亦薨封長子柱為邔侯以奉終祀
宜春侯匡泗水王歙從父弟建武二年封子浮嗣封朝
陽侯浮傳國至孫護無子封絶延光中護從兄瓌娶安
帝乳母王聖女伯榮為妻得紹護封為朝陽侯王聖敗
貶爵為亭侯
安城孝侯賜光武族兄建武二十八年卒子閔嗣閔卒
子商嗣徙封為白牛侯商卒子昌嗣
成武孝侯順光武族兄建武十一年卒子遵嗣以罪降
為端氏侯遵卒子弇嗣
順陽懷侯嘉光武族兄建武十五年卒子参嗣有罪削
為南鄉侯永平中参為城門校尉参卒子循嗣循卒子
章嗣
東海恭王彊光武子立十八年薨子靖王政嗣政立四
十四年薨子頃王肅嗣二十三年薨子孝王臻嗣臻立
三十一年薨子懿王祗嗣祗立四十四年薨子羡嗣
沛獻王輔光武子立四十六年薨子釐王定嗣定立十
一年薨子節王正嗣立十四年薨子孝王廣嗣廣立三
十五年薨子幽王榮嗣榮立二十年薨子孝王琮嗣
琮薨子共王曜嗣曜薨子契嗣
楚王英光武子立三十三年以罪自殺元和三年追謚
楚厲侯子楚侯种嗣後徙封六侯(六縣名属廬江郡)种卒子度
嗣度卒子拘嗣𫝊國于後
濟南安王康光武子立五十九年薨子簡王錯嗣錯立
六年薨子孝王香嗣香立二十年薨無子國絶永建元
年順帝立錯子阜陽侯顯為嗣是為釐王立三年薨子
悼王廣嗣
東平憲王蒼立四十五年薨子懷王忠嗣忠立十一年薨
子孝王敞嗣敞立四十八年薨子頃王端嗣端立四十
七年薨子凱嗣
任城孝王尙東平憲王子立十八年薨子貞王安嗣安
立十九年薨子節王崇嗣崇立三十一年薨無子國絶
延熹四年桓帝立河間孝王子博為任城王以奉其祀
博立十三年薨無子國絶熹平四年靈帝復立河間貞
王子新昌侯佗為任城王奉孝王後
阜陵質王延光武子立五十一年薨子殤王冲嗣冲立
二年薨無嗣和帝復封冲兄魴是爲頃王魴立三十年
薨子懷王恢嗣恢立十年薨子節王代嗣代立十四年
薨無子國絶建和元年桓帝立勃遒亭侯便親為恢嗣
是為恭王立十三年薨子孝王統嗣立八年薨子赦嗣
廣陵思王荆光武子立二十九年以罪自殺封荆子元
夀為廣陵侯服王璽綬食荆故國六縣元夀卒子商嗣
商卒子條嗣傳國於後
中山簡王焉光武子立五十二年薨子夷王憲嗣憲立
二十二年薨子孝王弘嗣弘立二十八年薨子穆王暢
嗣暢立三十四年薨子節王稚嗣
琅琊孝王京光武子立三十一年薨子夷王宇嗣宇立
二十年薨子恭王夀嗣夀立十七年薨子貞王尊嗣尊
立十八年薨子安王據嗣據立四十七年薨子順王容嗣
容立八年薨建安十一年復立容子熙為王
陳敬王羡明帝子立三十七年薨子思王鈞嗣鈞立二
十一年薨子懷王竦嗣竦立二年薨無子國絶永寕元
年立敬王子安壽亭侯崇為陳王是為頃王立五年薨
子孝王承嗣承薨子愍王寵嗣
彭城靖王恭明帝子立四十六年薨子考王道嗣道立
二十八年薨子頃王定嗣立四年薨子孝王和嗣和立
六十四年薨孫祗嗣魏以為崇德侯
樂城靖王黨明帝子立二十五年薨子哀王崇嗣崇立
二月薨無子國絶明年和帝立崇兄修侯廵為樂城王
是為釐王立十五年薨子隐王賓嗣立八年薨無子國
絶明年復立濟北惠王子萇為樂成王後萇到國驕淫不
法安帝貶萇爵為臨湖侯延光元年以河間孝王子得
嗣靖王後以樂成比廢絶故改國曰安平是為安平孝
王立三十年薨子續嗣
下邳惠王衍明帝子建初四年就國衍後病荒忽而太
子卭有罪廢諸姬争欲立子為嗣連上書相告言和帝
憐之使彭城靖王恭至下邳正其嫡庶賜恭詔曰皇帝
問彭城王盖聞堯親九族萬國恊和書典之所美也下
邳王被病沉滯之疾昏亂不明家用不寕姬妾嫡庶諸
子分争紛紛至今前太子卭頑凶失道䧟于大辟是後
諸子更相誣告迄今嫡嗣未知所定朕甚傷之惟王與
下邳王恩義至親正此國嗣非王而誰禮重適庶之序
春秋之義大居正孔子曰惟仁者能好人能惡人貴仁
者所好惡得其中也太子國之儲嗣可不慎歟王其差
次下邳諸子可為太子者上名將及景風拜授印綬焉
立五十四年薨子貞王成嗣成立二年薨子愍王意嗣
意立五十七年薨子哀王宜嗣
梁節王暢明帝子立二十七年薨子恭王堅嗣堅立二
十六年薨子懷王匡嗣匡立十一年薨無子順帝封其弟
孝陽亭侯成為梁王是為夷王立二十九年薨子敬王元
嗣立十六年薨子彌嗣立四十年魏受禪以為崇德侯
淮陽頃王昞明帝子永平五年封常山王建初四年徙
封淮陽立十六年薨未及立嗣永元二年和帝立昞小
子惻復為常山王奉昞後是為殤王立十三年薨無子
立兄防子侯章為常山王立二十五年薨是為靖王子
頃王儀嗣儀立十七年薨子節王豹嗣豹立八年薨子
暠嗣
千乘貞王伉章帝子立十五年薨子寵嗣永元七年改
國名樂安立二十八年薨是為夷王子鴻嗣鴻生質帝
質帝立梁太后下詔以樂安國土卑濕租委鮮薄(委謂委輸)
(也)改鴻封勃海王立二十六年薨是為孝王無子太后
立桓帝弟蠡吾侯悝為勃海王奉鴻嗣(悝蠡吾侯翼子河間王開孫也)
清河孝王慶章帝子立二十五年薨子愍王虎威嗣虎
威三年薨亦無子鄧太后復立樂安王寵子延平為清
河王是為恭王(寵即千乘王伉之子)立三十五年薨子蒜立三年
以罪貶尉氏侯自殺國絶明年梁太后立安平孝王子
經侯理為甘陵王(梁冀惡清河名改為甘陵)奉孝德皇祀(初孝王慶子祐為鄧)
(太后所立是為安帝帝乃追尊孝王為孝德皇)是為威王理立二十五年薨子
貞王定嗣定立四年薨子獻王忠嗣
濟北惠王壽章帝子立三十一年薨子節王登嗣登立十
五年薨子哀王多嗣多立三年薨無子永和四年立戰
鄉侯安國為濟北王(臣欽若等曰節王登弟五人皆為鄉侯安國疑其一也)是為
釐王安國立十年薨子孝王次嗣次立七年薨子鸞嗣
鸞薨子政嗣
河間孝王開章帝子立四十二年薨子惠王政嗣政立
十年薨子貞王建嗣建立十年薨子安王利嗣利立二
十八年薨子陔嗣陔立四十一年魏受禪以為崇德侯
蠡吾侯翼河間孝王子翼卒子志嗣後為大將軍梁翼
所立是為桓帝梁太后詔追尊蠡吾先侯曰孝崇皇建
和二年封帝兄都鄉侯碩為平原王奉翼後
觧瀆亭侯淑河間孝王子淑卒子長嗣長卒子宏嗣為
大將軍竇武所立是為靈帝竇太后詔追尊皇祖淑為
孝元皇皇考長為孝仁皇熹平三年拜河間安王利子
康為濟南王奉孝仁皇祀康薨子贇嗣贇為黃巾賊所
害子開嗣魏受禪以為崇德侯
平原懷王勝和帝長子立八年薨無子鄧太后立樂安
夷王寵子得為平原王奉勝後是為哀王得立六年薨
無子永寧元年太后又立河間王開子都鄉侯翼為平
原王嗣
魏陳忠侯仁太祖從弟黃初四年薨子泰嗣轉封寗陵
侯泰薨子初嗣
高陵亭威侯純陳忠侯弟建安十五年薨子演嗣正元
中進封平樂鄉侯演薨子亮嗣
樂城恭侯洪太祖從弟太和六年薨子馥嗣
長平壮侯休太祖族子太和二年薨子肇嗣肇正始中薨
子興嗣
邵陵元侯真太祖族子明帝時薨子爽嗣爽誅嘉平中
紹功臣世封真族孫熙為新昌亭侯邑三百戶以奉真後
任城威王彰太祖子黃初四年薨子楷嗣徙封中牟五
年改封任城縣太和六年復改封任城國
陳思王植太祖子植薨子志嗣徙封濟北王
蕭懷王熊太祖子早薨青龍二年子哀王炳嗣
豐愍王昂太祖子隨太祖南征為張繡所害無子黃初二
年追封謚曰豐悼公三年以樊安公均子琬奉昂後封
中都公其年徙封長子公五年追加昂號曰豐悼王太
和三年改昂謚曰愍王嘉平六年以琬襲昂爵為豊王
琬薨謚曰恭王子廉嗣
相殤王鑠太祖子早薨太和三年追封謚青龍元年子
愍王潜嗣其年薨二年子懷王偃嗣四年薨無子國除
正元二年以樂陵王茂子陽都鄉公竦繼鑠後
鄧哀王冲太祖子建安十三年薨命宛侯據子琮奉冲
後二十二年封琮鄧侯黃初三年進琮爵徙封冠軍公
四年徙封巳氏公
沛穆王林太祖子林薨子緯嗣
中山恭王衮太祖子青龍三年薨子孚嗣
濟陽懷王玹太祖子建安十六年封西鄉侯早薨無子
二十年以沛王林子贊襲玹爵邑贊早薨無子文帝復
以贊弟壹紹玹後黃初二年改封濟陽侯四年進爵為
公太和四年追進玹爵謚曰懷公六年又進號曰懷王
追謚贊曰西鄉哀侯壹薨謚曰悼公子恒嗣
陳留恭王峻太祖子甘露四年薨子澳嗣
范陽閔王矩太祖子早薨無子建安二十二年以樊安
公均子敏奉矩後太和六年改封敏琅邪王景元中敏薨
謚曰原王子焜嗣
楚王彪太祖子嘉平元年以罪自殺封彪子嘉為常山
真定王
郿戴公整太祖子奉從叔父郎中紹後建安二十二年
封郿侯二十三年薨無子黃初二年追進爵謚曰戴公
以彭城王據子範奉整後三年封平氏侯四年徙封成
武太和三年進爵為公青龍三年薨謚曰悼公無後四
年詔以範弟東安鄉公闡為郿公奉整後
樊安公均太祖子奉叔父薊恭公彬後建安二十二年
封樊侯二十四年薨子抗嗣黃初二年追進公爵謚曰
樊安公三年徙封抗薊公四年徙封屯留公景初元年
薨謚曰定公子諶嗣
東平靈王徽太祖子奉叔父朗陵哀侯王後正始三年
薨子翕嗣
贊哀王恊文帝子早薨太和五年追封謚曰經殤公青
龍二年更追改號謚三年子殤王尋嗣
北海悼王蕤文帝子青龍元年薨二年以琅邪王子贊
奉蕤後封昌鄉公景初二年立為饒安王
東海定王霖文帝子嘉平元年薨子啓嗣
元城哀王禮文帝子太和三年薨五年以任城王楷子
悌嗣禮後六年改封梁王
邯鄲懷王邕文帝子太和三年薨五年以任城王楷子
温嗣邕後六年改封魯陽
蜀安平悼王理後主庶弟延熙七年卒子哀王胤嗣十
九年卒子殤王承嗣二十年卒景耀四年詔曰安平王
先帝所命三世早夭國嗣頽絶朕用傷悼其以武邑侯
輯襲王位輯理子也
吳沙羡侯奐堅弟静之子嘉禾三年卒子承嗣以昭武
中郎將代統兵領郡赤烏六年卒無子封承庶弟壹奉
奐後
丹陽侯胤奐兄皎之子皎為征虜將軍建安二十四年
卒追錄其功封胤胤卒無子弟晞嗣
都亭侯賁堅兄子為征虜將軍豫章太守在官十一年
卒子鄰年九歲代領豫章進封都鄉侯(鄰字公達雅性精敏幼有令譽)
赤烏十二年卒子苖嗣
晉安平獻王孚宣帝次弟也世子邕先孚卒邕子崇為
世孫又早夭泰始九年立崇弟平陽亭侯隆為安平王
義陽成王望安平獻王子出繼伯父朗泰始七年薨子
奕早亡以奕子竒襲爵竒好蓄聚太康九年貶為三縱
亭侯更以章武王威(河間平王洪子)為望嗣後威誅復立竒為
棘陽王以嗣望
河間平王洪義陽成王子出繼叔父昌武亭侯遺仕魏
歴位典農中郎將原武太守封襄賁男武帝受禪封河
間王立十二年咸寕二年薨子威嗣徙封章武威既繼
義陽王望更立威弟混為洪嗣混小子滔初嗣新蔡王
確與新蔡太妃不協太興二年上䟽以兄弟並沒在遼
東章武國絶宜還所生太妃訟之事下太常太常賀循
議章武新蔡俱承一國不絶之統義不得替其本宗而
先後傍親案滔既已被命為人後矣必須無復兄弟本國
永絶然後得還所生今兄弟在遠不得言無道里雖阻
復非絶域且鮮卑恭命信使不絶自宜詔下遼東依劉
羣盧諶等例發遣令還繼嗣本封謂滔今未得便委離
所後也元帝詔曰滔雖出養自有所生母新蔡太妃
相待甚薄滔執意如此如其不聽終當紛紜更為不可
今便順其所執還襲章武滔歴位散騎常侍薨子休嗣
休與彭城王雄俱奔蘇峻蘇峻平休已戰死弟珍時年
八歲以小弗坐咸和六年襲爵位至大宗正薨無
嗣河間王欽以子範之繼位至遊擊大將軍薨子秀嗣
隨穆王整義陽成王子兄奕卒以整為世子歴南中郎
將封清泉侯先父望薨武帝以義陽國一縣追封為隨
縣王子邁嗣太康九年以義陽之平林益邁為隨郡王
太原成王輔安平獻王子輔薨子鑠立
南宫縣王翼安平獻王子武帝末受禪而卒以兄邕之
支子承為嗣封南宮縣王承薨子祐嗣
下邳獻王晃安平獻王子咸寕六年薨二子褒綽褒卒
綽有篤疾别封良城縣王以太原王輔第三子韡為嗣
官至侍中尚書早薨子韶立
太原烈王瓌安平獻王子泰始十年薨子顒立徙封河
間王
河間王顒太原烈王子永嘉初為南陽王模所害詔以
彭城元王植子融為顒嗣改封樂城縣王薨無子建興
中元帝又以彭城康王釋子欽為融嗣
高陽王珪安平獻王子泰始十年薨珪有美譽於世而
帝甚悼惜之無子詔以太原王輔子緝襲爵緝立五年
咸寧四年薨諡曰哀無子太康二年詔以太原王瓌世
子顒子訟為緝後
常山孝王衡安平獻王子泰始二年薨無子以安平世
子邕第四子敦為嗣
沛順王景安平獻王子咸寕元年薨子韜立
彭城穆王權宣帝弟馗之子咸寕二年薨子元王植立
植薨子康王釋立釋薨子雄立坐奔蘇峻伏誅更以釋
子紘嗣紘薨子玄嗣玄薨子弘之立位至散騎常侍薨
子邵立邵薨子崇之立崇之薨子緝之立
高密文獻王泰宣帝弟馗之子元康九年薨子略立永
嘉三年薨子據立薨無子以彭城康王子紘為嗣其後
紘歸本宗立紘子俊以奉其嗣俊薨子敬王純之立純
之薨子恢之立
東海孝獻王越高密文獻王子元帝時以越世子毗没
於石勒不知存亡帝乃以第三子冲繼毗後稱東海世
子以毗陵郡增本封邑萬戶又改食下邳蘭陵以越妃
裴氏為太妃薨因發毗喪冲即王位以滎陽益東海國
轉車騎將軍徙驃騎將軍咸康七年薨年三十一贈侍
中驃騎大將軍儀同三司無子成帝詔曰哀王無嗣國
統將絶朕所哀怛其以小晩生奕繼哀王為東海王以
道遠罷滎陽更以臨川郡益東海及哀帝以琅邪王即
尊位徙奕為琅邪王東海國闕無嗣奕後入纂大業桓
温廢之復為東海王既而貶為海西公東海國又闕嗣
隆安三年安帝詔以會稽忠王次子彦璋為東海王繼
哀王為曾孫改食吳興郡為桓玄所害國除
新蔡武哀王騰高密文獻王子騰以戰死庶子確立是
為莊王確無子初以章武王混子㴞奉其祀其後復以
汝南威王祐子弼為確後太興元年薨無子又以弼弟
邈嗣確位至侍中薨子晃立拜散騎侍郎桓温廢武陵
王免晃為庶人徙衡陽孝武帝立晃弟崇繼邈後
范陽康王綏宣帝弟馗之子咸寕五年薨子虓立虓薨
無子養南陽王模子黎為嗣
濟南惠王遂宣帝弟恂之子泰始二年薨二子眈緝眈
嗣濟南惠王立咸寕三年徙為中山王是年薨無子緝
繼
譙剛王遜字子悌宣帝弟進之子泰始二年薨子定王
隨立隨薨子䆳立没於石勒元帝以遜次子承嗣是為
閔王承為王廙所害子無忌立是為烈王無忌永和六
年薨二子恬愔恬立是為敬王太元十五年薨子尚之立
是為忠王為桓玄所害玄上䟽以閔王不宜絶祀乃更
封尚之從弟康之為譙縣王安帝反正追贈尚之衛將
軍以尚之弟休之長子文思為尚之嗣襲封譙郡王
廣晉伯愔譙烈王子早卒無子兄恬以子允之嗣
高陽王睦譙剛王弟元康元年薨世子蔚早卒孫毅立
永嘉中没於石勒隆安元年詔以譙敬王恬次子恢之
子文深繼毅後立五年薨無嗣復以高密王純之子
法連繼之
任城景王陵字子山宣帝弟通之子咸寕五年薨子濟
立
西河繆王斌任城景王子咸寕四年薨子隠立隠薨子
孴(音煟多貌)立
平原王幹字子良宣帝子永嘉五年薨有二子世子廣
早卒次子永以太熙中封安德縣公
琅琊武王伷宣帝子太康四年薨子恭王覲立覲拜冗
從僕射太熙元年薨時年三十五子睿立是為元帝太
興初帝以皇子裒為琅琊王奉恭王祀裒早薨子哀王
安國立未踰年薨更以皇子煥為琅邪王初煥封顯義
亭侯尚書令刁恊奏昔魏臨菑侯以邢顒為家丞劉禎
為庶子今侯幼弱宜選明德帝令曰臨菑萬戶封又植
少有美才能同遊田蘇者今晩生朦弱何論於此間封
此兒不以寵稚子也亡弟當應繼嗣不獲已耳家丞庶
子足以攝祀而已豈宜屈賢才以受無用乎及煥疾篤
乃下詔封為琅琊王嗣恭王後俄而薨年二歲以皇子
昱為琅邪王咸和之初既徙封會稽成帝又以康帝為
琅邪王康帝即位封成帝長子哀帝為琅邪王哀帝即
位以廢帝為琅邪王廢帝即位以會稽王攝行琅邪國
祀簡文帝登祚琅邪王無嗣帝封少子道子為琅邪王
道子後為會稽王更以恭帝為琅邪王帝既即位琅邪
國除
武陵莊王澹琅邪武王子永嘉末為石勒所害子哀王
喆立喆無子其後元帝立皇子晞為武陵王以奉澹祀
晞為桓温所廢太元六年卒十二年追封武陵王子忠敬
王遵嗣義熙四年薨子定王季度立拜散騎侍郎薨子
球之立
東安王繇琅邪武王子永康中為成都王穎所害後立
琅邪王覲子長樂亭侯渾為東安王以奉繇祀
淮陵元王漼琅邪武王子為宗正薨子貞王融立融薨
無子安帝時立武陵威王孫藴為淮陵王以奉元王之
祀位至散騎常侍薨無子以臨川王寳子安之為嗣
清惠亭侯京宣帝子年二十四薨以文帝子機為嗣泰
始元年封燕王機無子齊王冏表以子幾嗣
扶風武王駿宣帝子駿薨子暢嗣改封順陽王
新野莊王歆扶風武王子為張昌所害無子以兄子劭
為後
汝南文成王亮宣帝子惠帝時趙王瑋矯詔誅亮及其世
子矩俱為亂兵所害瑋誅追復亮爵謚矩為懷王子祐
立是為威王祐咸和元年薨子恭王統立以南頓王宗
謀反被廢其後成帝哀亮一門殄絶詔統復封統薨子
義立義薨子遵之立以罪伏誅弟楷之子蓮扶立
梁孝王彤宣帝子永康二年薨無子以武陵王澹子禧
為後是為懷王沒於石勒元帝時以西陽王羕子悝為
彤嗣悝早薨是為殤王至是懷王子翹自石氏歸國得
立是為聲王官至散騎常侍薨無子詔以武陵威王子
㻱為翹嗣歴永安太僕與父晞俱廢徙新安薨太元中
復國子&KR0008;立薨子珍之立
齊獻王攸文帝子景帝無子命攸為嗣徙封武陽侯後
改安昌武帝踐祚封齊王攸薨子冏嗣冏誅永興初詔
以齊王冏輕䧟重刑前勲不宜堙沒乃赦其三子超&KR1413;
英還第封超為縣王以繼冏祀及雒陽傾覆超兄弟皆
沒于劉聰冏遂無後太元中詔以故南頓王宗子柔之
襲封齊王紹攸冏之祀
城陽哀王兆文帝子年十歲而夭武帝踐祚詔曰亡弟
千秋少聰慧有夙成之質不幸早亡先帝先后特所哀
愍先后欲紹立其後而竟未遂每追遺意情懷感傷其
以皇子景度為千秋後雖非典禮亦近世之所行且以
述先后本旨也於是追加兆封謚景度以泰始六年薨
復以第五子憲繼哀王後薨復以第六子祗為東海王
繼哀王後薨咸寕初又封第十三子遐為清河王以繼
兆後
遼東悼惠王定國文帝子年三歲薨咸寕初追加封謚
齊王攸以長子蕤為嗣蕤薨子遵嗣
廣漢殤王廣德文帝子年二歲薨咸寕初追加封謚齊
王攸以子贊紹封贊薨攸更以子實嗣廣德後
樂安平王鍳文帝子元康七年薨子殤王籍立籍薨無
子齊王冏以子冰紹鍳後以濟隂萬一千二百一十九
戶改為廣陽國立冰為廣陽王
楚隠王瑋武帝子以罪誅永寧元年封其子範為襄陽
王
長沙厲王乂武帝子後被誅永安元年詔長沙王乂輕
䧟重刑封其子紹為樂平縣王以奉其嗣永嘉中懷帝
以乂子碩嗣
成都王穎字章度武帝子以罪縊永嘉中立東萊主蕤
子遵為穎嗣封華容縣王
毗陵悼王軌武帝子二歲而夭太康十年追加封謚以
楚王瑋子義嗣
秦獻王柬武帝子元康元年薨無子以淮南王允子郁
為嗣郁與允俱被害永寕二年追謚曰悼又以吳王晏
子鄴嗣
始平哀王裕武帝子咸寕三年薨年七歲無子以淮南
王允子廸為嗣太康十年改封漢王
淮南忠壯王允武帝子為趙王倫子虔所害允三子皆
被害齊王冏上表以息超繼允後冏敗超被幽金墉城
後更以吳王晏子祥為嗣
代哀王演武帝子演薨無子以成都王穎子廓為嗣改
封中都王
清河康王遐武帝子永康元年薨子覃嗣覃為皇太子
以弟新蔡王籥還封清河王
會稽思世子道生字延長簡文之子也以幽廢卒無後及
孝武帝即位嘗晝見道生及臨川獻王郁郁曰大郎饑
乏辛苦言竟不見帝傷感因以西陽王羕玄孫珣之為
後
臨川獻王郁簡文子年十七薨寕康初追封郡王以武
陵威王曾孫寳為嗣
會稽文孝王道子簡文子出後瑯邪孝王及恭帝為瑯邪
王道子受封會稽國後為桓玄所害義熙元年以臨川
王寳子修之為道子嗣是為悼王
册府元龜卷二百八十三
