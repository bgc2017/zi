冊府元龜卷三百四十六宋王欽若等撰
將帥部
佐命第七
梁龐師古曹州南華人初以中涓從太祖性端愿未嘗
離左右及太祖鎮汴樹置戎伍始得馬五百匹即以師
古為偏將軍援陳破蔡累有戰功及朱珍以罪誅遂用
師古為都指揮使乃渡淮餉軍于廬壽攻滁州破天長
下高郵沿淮轉戰所至克捷尋代朱友裕領軍攻下徐
州斬時溥首以獻遂移軍伐兖入中都寨于梁山敗朱
瑄之衆襲至壘下又破朱瑾于清河從討汶陽與朱瑄
朱瑾及晉將史儼兒戰于故樂亭大捷而回唐昭宗乾
寕四年正月復統諸軍伐鄆拔之擒其帥朱瑄以獻始
表為天平節度留後尋以功授徐州節度使後與淮人
戰沒於陣
霍存洺州曲周縣人性驍勇善騎射在黃巢中已為將
領唐僖宗中和四年太祖大破巢軍于王藩渡時存與
葛從周張歸霸皆自巢軍來降太祖宥而納之其後破
王夏寨擊殷鐵林並在戰中尋佐朱&KR0903;取滑臺攻淄州
趣傅昌皆預戰立功蔡賊張郢在汴北存以三千人夕
犯其營破之用本部騎兵敗秦賢軍殺五千人連破四
寨盡得其輜重從討盧塘張郢殪萬餘人存功居多我
軍之圍濮州也有賊升眺樓大詬太祖怒甚召存射之
矢一發而屍殞其下賞賚甚厚復佐朱&KR0903;擒石璠破魏
師敗徐戎又佐龐師古至吕梁敗時溥二千餘衆以是
累遷官初王師渡淮乏食不甚利唯存軍戰有功淮賊
乃引退太祖之討宿州也葛從周以水壊其垣丁會以
師乘其墉存戰壘外敗其軍宿人乃降明年佐郴王友
裕擊時溥于碭山破之獲蕃將石君和等五十人是歲
復與晉軍戰于馬牢川始入為前鋒出則後拒虜不敢
逼乃渡河襲淇門殺三十餘人曹州刺史郭紹賓之來
歸也存以師援之遂代其任始朱友裕以大軍伐鄆臨
其壁旣而師陷圍中以急來告存領二百騎馳赴擊退
之太祖喜拔為諸軍都指揮使後與徐兖之衆合戰於
石佛山下中流矢而卒
張存敬譙郡人也性剛直有膽勇臨危無所畏憚唐僖
宗中和中從太祖赴汴以其壯節頗見親昵首為右騎
都尉從討巢蔡凡歴百戰多於危䠞之間顯有竒略繇
是頻立殊效光啟中李罕之會晉軍圍張崇奭於盟津
太祖遣丁會葛從周及存敬同往馳救存敬引騎軍先
犯虜騎諸軍翼之虜騎大敗乃解河南之圍昭宗大順
二年為諸軍都虞侯佐霍存董大軍收宿州以功奏加
撿校兵部尚書太祖東征徐兖存敬屢有俘斬之功凡
受指顧皆與機會矢石所及必以身先太祖尤加優異
以為行營都指揮使後累以戰功除護國將軍留後移
宋州刺史將之任卒
寇彦卿大梁人也祖琯父裔皆宣武軍牙校大祖鎮汴
以彦卿將家子擢在左右弱冠選為通贊官太祖為元
帥府押牙領雒州刺史羅紹威將殺牙軍遣使告于太
祖太祖命彦卿使于魏密與紹威謀之竟成其事彦卿
之力也彦卿身長八尺隆凖方面語音如鐘善騎射好
書史復善伺太祖之旨凡所作為動皆玄合太祖每言
曰敬翔劉捍寇彦卿盖為我而生其見重如此太祖有
所乘馬號一丈烏嘗以賜彦卿唐天復中太祖迎昭宗
于鳳翔累與岐軍對陣時彦卿為諸道馬步軍都排陣
使常躬擐甲胄乘其所賜烏馬騁于陣前太祖目之曰
真神將也昭宗還京賜迎鑾毅勇功臣改邢州刺史尋
遷亳州團練使太祖受禪授華州節度使
葛從周濮州鄄城人從周少豁達有智略初入黃巢軍
漸至軍校唐僖宗中和四年三月太祖大破黃巢于王
藩渡從周與霍存張歸霸昆弟相率來降七月從太祖
屯兵於西華破蔡賊王夏寨太祖臨陣馬踣賊衆來追
甚急從周扶太祖上馬與賊軍格鬭傷面矢中于肱身
被數鎗奮命以衛太祖賴張延夀回馬轉鬭從周與太
祖俱免退軍溵水諸將並削職唯擢從周延壽為大校
其後入長葛靈井大敗蔡賊至斤溝淝河殺鐵林三千
人獲九寨都虞侯王涓太祖遣郭言募兵於陜州有黃
花子賊據於溫谷從周擊破之又破秦賢之衆於滎陽
尋佐朱&KR0903;收兵於淄青間時兖州齊克譲軍於任城從
周破之擒其將吕全真淄人不受制復與之戰獲其驍
將鞏約會青州以步騎萬餘人列三寨于金嶺以扼要
害從周與朱&KR0903;戰大殱其衆虜其將楊昭範五人而還
至太原不解甲徑至板橋擊蔡賊破盧塘寨塘自溺而
死又于赤岡殺蔡軍二萬餘人從討謝殷于亳州擒之
廻襲曹州虜刺史丘宏禮以歸與兖鄆軍遇於臨濮之
劉橋間殺數萬人朱瑄朱瑾僅以身免擒都將鄒務卿
以下五千人從太祖至范縣復與朱瑄戰虜尹萬榮等
三人遂平濮州未幾與朱&KR0903;擊蔡賊於陳亳間獲都將
石璠文德元年魏博軍亂樂從訓來告急從太祖渡河
拔黎陽李固臨河等鎮至内黃破魏軍萬餘衆獲其將
周儒等十人李罕之引并人圍張全義於河陽從周與
丁會張存敬牛存節率兵赴援大破并軍殺蕃漢二萬
人解河陽之圍以功表授撿校工部尚書從朱&KR0903;討徐
州拔豐縣敗時溥於吳康得其輜重加檢校刑部尚書
佐龐師古討孫儒於淮南略地至廬夀滁等州下天長
高郵破邵伯堰廻軍攻濠州殺刺史魏勳得餉船十艘
昭宗大順元年八月并師圍潞州太祖遣從周率敢死
之士夜銜枚犯圍而入會王師不利於馬牢川即棄上
黨而歸其年十二月與丁會諸將討魏州連收十邑明
年正月大破魏軍于永定橋魏軍五敗斬首萬餘級十
月佐丁會攻宿州從周壅水灌其城刺史張筠以郡降
從討兖州破朱瑾之軍於馬溝景福二年二月與諸將
大破徐兖之兵於石佛山八月與龐師古同攻兖州乾
寧元年三月軍至新太縣朱瑾令都將張約李胡椒帥
三千人來拒戰師古遣從周張存敬掩襲生擒張約李
胡椒等都將數十人二年十月圍兖州兖人不出從周
詐揚言并人鄆人來救即引軍趨高吳夜半潜却歸寨
朱瑾果出兵攻外壕我軍士突出掩殺千餘人生擒都
將孫漢筠從周累立戰功自懷州刺史歴曹宿二州刺
史累遷檢校左僕射三年五月并師以大軍侵魏遣其
子落落率二千騎屯洹水從周以馬步二千人擊之殺
戮大盡擒落落于陣并師號泣而去遂自洹水與龐師
古渡河擊鄆四年正月下之從周乘勝伐兖州朱瑾出
師在徐境其將康懷英以城降以功授兖州留後檢校
司空復領兵萬餘人渡淮討楊行密至濠州聞龐師古
清口之敗遽班師光化元年四月率師經略山東時并
帥以大軍屯邢洺從周至鉅鹿與并軍相遇大破之并
帥遁走我軍追襲至青山口數日之内邢洺磁三州連
下斬首二萬級獲將吏一百五十人即以從周兼領邢
州留後十月復破并軍五千騎于張公橋晉將李嗣昭
急攻邢州陣于城外從周大破之擒蕃將賁金鐵慕容
騰等百餘人二年春幽州劉仁恭率軍十萬寇魏州屠
其郡從周自邢臺馳入魏州燕軍突上水關攻館陶門
從周與賀德倫率五百騎出戰謂門者曰前有敵不可
返顧令闔其門從周等極力死戰大破燕人擒都將薛
突厥王鄶郎等翊日破其八寨追擊至臨清劉仁恭走
滄州從周受宣義軍司馬五月并人討李罕之於潞州
太祖以丁會代罕之令從周馳入上黨七月并人陷澤
州太祖召從周令賀德倫守潞州德倫等尋棄城而歸
三年四月領軍討滄州先攻德州下之及進攻浮陽幽
州劉仁恭大舉來援時都監蔣玄暉謂諸將曰吳王命
我護軍志存攻取今燕師來赴不可外戰當縱其入壁
聚食囷廩力屈糧盡可取也從周對曰兵在機機在上
將非督護所言也乃令張存敬氏叔琮守其寨從周逆
戰于乾寧軍老鴉堤大破燕軍斬首三萬獲將佐馬慎
交已下百餘人奪馬三千匹八月并人攻邢洺從太祖
破之從周追襲至青山口斬首五千級獲其將王郃郎
楊師悅等得馬千匹表授撿校太保兼徐州兩使留後
尋為兖州節度使天復元年三月與氏叔琮討太原從
周以兖鄆之衆自土門路入與諸軍會於晉陽城下以
糧運不給班師頃之從周染疾會青州將劉鄩陷兖州
太祖命從周討之遂力疾臨戎三年十一月鄩舉城降
以功授撿校太傅後致仕
張歸霸清河人歸霸少倜儻好兵術唐僖宗乾符中寇
盗蜂起歸霸率昆弟三人棄家投黃巢頗以勇略聞巢
陷長安遂署為左蕃功臣中和中巢領徒走宛丘時太
祖在汴奉詔南討巢黨日尅歸霸昆仲與葛從周李讜
等相率來降尋補宣武軍劇職光啟二年與蔡將張存
戰于盧氏三年夏又與蔡將盧塘戰于雙丘復與秦宗
賢戰于萬勝皆敗而殱之翌日秦宗權遣將張郅來寇
列寨於赤堈一日出騎將校勝歸霸為飛弋所中即拔
馬却逸控弦一發賊洞頸而墜遂兼騎而還太祖時于
高丘下瞰備見其状面加賞激厚以金帛及所獲馬錫
之又嘗被命以控弦之士五百人伏于壕内太祖統數
百騎稍逼其寨蔡人果以銳士麾壘來追歸霸發伏兵
掩殺千餘人奪馬數十匹尋奏授檢校左散騎常侍其
後從太祖伐鄆副李唐賓渡淮咸著竒績文德初大軍
臨蔡州賊將蕭顥來斫寨歸霸與徐懷玉各以所領兵
自東南二扉分出合勢殺賊蔡人大敗及高祖整衆離
營寇塵已息太祖召至賞之曰昔耿弇不俟光武擊張
步言不以賊遺君父弇之功爾其二焉昭宗大順中郭
紹賓拔曹州歸霸提兵數千守之俄而朱瑾統大軍自
至歸霸與丁會逆擊之于金鄉瑾大敗擒賊將宋江等
七十餘人曹州以寧明年破濮州生擒刺史邵儒又佐
葛從周與晉軍戰于洹水生擒克用愛子落落復與燕
人戰於内黃殺仁恭兵三萬餘衆戎績超特居諸將之
右累官至檢校左僕射光化二年權知邢州事明年春
李嗣昭以蕃漢五萬來寇歸霸堅壁設備晉軍不敢顧
其城遂移軍攻洺州陷焉時太祖在滑頗慮邢之失守
及葛從周復洺水嗣昭北遁歸霸出兵襲之殺二萬餘
衆捷至賞賜殊等旋以功奏加檢校司空天祐初遷萊
州刺史秩滿授左衛上將軍又除曹州刺史其秋加檢
校司徒副劉知俊禦邠鳳之寇敗之太祖受禪拜右龍
虎統軍
楊師厚潁川斤溝人也初為李罕之部將以猛決聞尤
善騎射及罕之敗退保澤州師厚與李鐸何綱等來降
太祖署為忠武軍牙將繼歴軍職累遷檢校右僕射表
授曹州刺史唐昭宗天復二年從太祖迎昭宗于岐下
李茂真以勁兵出戰為師厚所敗及王師範以青州叛
太祖遣師厚率兵東討時淮賊王景仁以衆二萬來援
師範師厚逆擊破之追至輔唐縣斬首數百級授齊州
刺史將之任太祖急召見於鄆西境遣師厚率步騎屯
于臨胊而聲言欲東援密川留輜重於臨胊師範果出
兵來擊師厚設伏於野追擊至聖王山殺萬餘衆擒都
將八十人未幾萊州刺史王師誨以兵救師範又大敗
之自是師範不復敢戰師厚移軍寨於城下師範力屈
竟降三年二月加檢校司徒徐州節度使天祐元年加
諸軍行營馬步都指揮使二年八月太祖討趙凝於襄
陽命師厚統前軍以進趙凝嚴兵以備師厚至榖城西
童山刊木造浮橋引軍過漢水一戰趙凝敗散携妻子
沿漢遁去翌日表師厚為山南東道節度留後即令南
討荆州留後趙明亦棄軍上峽不浹旬併下兩鎮乃正
授襄州節度使太祖受禪加撿校太保同平章事
牛存節青州博昌人也本名禮太祖改而字之少以雄
勇自負唐僖宗乾符末鄉人諸葛爽為河陽節度使存
節往從之爽卒存節謂同輩曰天下汹汹當擇英主事
之以圖富貴遂歸于太祖初授宣義軍小將屬蔡寇至
金堤驛犯酸棗靈昌存節日與之鬭凡二十餘往每往
必執俘而還前後斬首二千餘級獲孳畜甚衆太祖擊
蔡賊于板橋赤堈酸棗門封禪寺枯河北存節皆預其
行與諸將於濮州南劉橋范縣大破鄆衆自此深為太
祖奬遇文德元年夏李罕之以兵圍張宗奭於河陽太
祖遣存節率軍赴之屬歲歉饟餽不至村民有儲乾椹
者存節以器用錢帛易之以給軍食大破賊於淇河罕
之引衆北走又預討徐宿有功及討河北存節前鋒下
黎陽收臨河至内黃以兵四千餘人當魏人萬二千衆
大破其陣僵仆蔽野太祖深所歎激謂有神兵之助昭
宗大順元年改滑州左右廂牢城使諸將討時溥累破
賊軍景福元年秋改遏後都指揮使攻濮之役領軍先
登遂拔其壘二年四月下徐州梟時溥存節力戰其功
居多乾寧三年夏太祖東討鄆州存節領軍次故樂亭
扼其要路都指揮使龐師古屯馬頰存節密與都將王
言謀入鄆壘十二月存節遣王言夜伏勇士於州西北
以船踰濠舉梯登陴既而王言不克入存節獨率伏軍
負梯䡴破其西壅城奪其濠橋諸軍俱進四年正月陷
其城尋與葛從周降下兖州其年秋大舉以伐淮南至
濠州東聞前軍失利于青口諸軍退至渒河無復隊伍
存節遏其後與諸將大騎步鬭諸軍稍得濟收合所部
并敗兵共八千餘人至于淮涘時不食已四日矣存節
訓勵部分以禦追寇遂得旋師五年除濠州刺史俄遷
宣武軍都指揮使改宿州刺史明年淮賊大至彭城存
節乃以部下兵夜發直趣彭門淮人訝其神速震恐而
退諸將服其智識光化二年罷歸復為左衛都將兼馬
步教練使天復元年授潞州馬步都指揮使法令之整
士庶安之及追赴行在士卒泣送者不絶於道加金紫
光禄大夫檢校司空改滑州左衛步軍指揮使知邢州
軍州事天祐元年授邢州團練使時州兵未及二百人
晉人知之以大軍來寇太祖在鄴發長直兵二千人赴
援存節率壯健出門以家財賞激戰士并軍急攻之七
日不能克而去太祖召至勞慰久之厚賚金帛鞍馬冬
罷郡署為元帥府左都押牙四年太祖受禪除右千牛
衛上將軍
王彦章鄆州壽張縣人也彦章少從軍隸太祖帳下以
虓勇聞稍遷軍職累典禁兵從太祖征討所至有功嘗
持鐵槍衝堅陷陣敵人畏之目之為王鐵槍開平二年
十月自開封府押牙左親從指揮使授左龍天軍使三
年轉左監門衛上將軍依前左龍驤軍使
徐懷玉本名琮亳州焦夷縣人少以雄傑自任隨太祖
起軍唐僖宗中和末從赴大梁光啟初蔡寇屯金堤驛
懷玉將輕騎連破之繇是累遷親從副將改左長劍都
虞侯又從破蔡賊於板橋收秦宗權八寨文德初同諸
將解河陽之圍復從破徐宿乾寕中太祖賜名懷玉又
破朱瑾於金鄉南擒宋江以獻龐師古失利于清口懷
玉獨完軍以退光化初轉滑州右都押牙兼右步軍指
揮使俄奏授沂州刺史頃之王師範以青州叛屢出兵
侵軼懷玉擊退之天復三年轉齊州防禦使從大軍迎
駕于岐下歸署華州觀察留後一年復領所部兵戍雍
州尋召赴河中補晉絳同華五州馬步都指揮使天祐
三年授左羽林統軍轉右龍虎統軍領六軍之士赴澤
州尋為晉軍所攻晝夜衝擊穴地而入之玉率親兵逆
殺於隧中晉人遂退開平元年授曹州刺史
劉捍開封人少為牙職太祖初鎮夷門以捍聰敏擢副
典客唐僖宗中和四年夏太祖以朱&KR0903;為淄州刺史令
收兵於淄青間命捍監其兵路逢大敵皆破之入博昌
獲精兵三萬以歸四月合大軍敗蔡賊秦宗賢數萬衆
於汴西文德元年十一月蔡將申叢折宗權足納欵于
太祖使捍奏其事加兼察御史大夫光化三年六月太
祖北伐鎮定至恒山而王鎔危懾送欵於太祖命捍入
壁門𫝊諭時兩軍未整守門者戈戟千匝捍馳騎而入
竟達其命又移師次中山至懷德驛大破定人五萬衆
王處直乞降捍復單馬入州安撫而廻太祖迎昭宗於
岐下以捍為親事指揮使天復三年正旦宋文通令客
將郭啟竒使於太祖命捍復命昭宗聞其至即召見詢
東兵之事仍以錦服銀鞍勒馬賜之翌日授登州刺史
昭宗還京改常州刺史賜號迎鑾毅勇功臣四月太祖
伐王師範於青州改左右長直都指揮使天祐三年正
月授宋州刺史太祖受禪授左龍虎統軍兼元從親軍
馬步都虞侯
朱&KR0903;徐州豐縣雍鳳里人也太祖初起兵&KR0903;與龐師古
許唐李暉丁會氏叔琮鄧季筠王武等八十餘人以中
涓從摧堅陷陣所向盪決及太祖鎮汴領招討使署&KR0903;
為宣武右職唐僖宗光啟元年署諸軍都指揮使始為
上將太祖令&KR0903;募兵至乾封與淄人戰于白草口敗之
青人以步騎三萬列三寨於金嶺驛&KR0903;與戰連破之殱
其帥盡獲軍器戎馬是夕攻博昌大獲兵衆而還其後
破盧塘張郅及朱琮朱瑾之衆平定曹濮未嘗不在戰
中梁山之救&KR0903;以踏白騎士入陳亳間以邀蔡人遂南
至斤溝破淮西石璠之師三萬人虜璠以獻&KR0903;旋師自
亳北趣静戎濟舟于滑破黎陽臨河李固三鎮軍于内
黃敗樂從訓萬餘人分命聶金范居實略澶州與魏師
遇于内黃魏軍有豹子軍二千人戮之無噍類威振河
朔復攻淮西至上蔡夾河而寨敗將蕭皓之衆皆擁于
河溺死之進軍蔡州營其西既破羊馬垣遇雨班師&KR0903;
以兵援劉贊赴楚州至襄山南遇徐戎扼其路&KR0903;乃攻
豐下之時溥乃以全師會戰于豐南吳康里&KR0903;敗其三
萬餘衆及蔡賊平&KR0903;比諸將功居多昭宗龍紀初與諸
將屯於蕭縣以禦時溥及太祖往蕭縣&KR0903;率將校迎謁
氏叔琮尉氏人唐末應募為騎軍初隸于龐師古為伍
長叔琮壮勇沉毅膽力過人太祖討巢蔡于陳許間叔
琮奮擊首出諸校太祖壮之自行伍間擢為後院馬軍
都將時東伐徐鄆多歴年所叔琮身當矢石奮不顧命
觀者許焉累遷為指揮使尋奏授宿州刺史撿校左僕
射
鄧季筠宋州下邑人也少入巢軍隸于太祖麾下及太
祖鎮汴首署為牙將主騎軍伐鄆之役生擒排陣將劉
矯以獻
康懷英兖州人太祖素聞其名得之甚喜尋署為軍校
唐昭宗光化元年秋從氏叔琮伐襄漢懷英以一軍攻
下鄧州三年從征河朔佐張存敬敗燕軍于易水之上
天復元年冬太祖率師迎昭宗于鳳翔時李茂真遣大
將符道昭領兵萬餘屯武功以拒太祖太祖命諸將擊
之以懷英為前鋒領衆先登一鼓而大破之虜甲士六
千餘人奪馬二千匹翌日太祖方至顧左右曰邑名武
功今首盪逆黨真武功也乃召懷英大加奬激仍以駿
馬珍器賜之二年四月符道昭復領大軍屯於虢縣之
莫谷其建寨之所前臨巨澗後倚峻阜險不可升太祖
遣懷英提騎數千急擊之道昭以懷英兵寡有俯視之
意乃率甲士萬人絶澗以挑戰懷英始以千騎交鬭戰
酣發伏以擊之岐軍大敗秋八月鄜帥李周彛屯軍於
三原以援鳳翔太祖命懷英討之周彛拔軍而遁追至
黎園因攻下翟州擒其守來獻俄而岐軍屯奉天太祖
令懷英寨于岐軍之東北以備敵人一夕岐軍大至急
攻其營懷英以夜中不可驚動諸軍獨以二千餘人抗
數萬之衆自乙夜至四鼓身被十餘槍岐軍不勝而退
昭宗還京賜迎鑾毅勇功臣是歲淮人聞青兖之叛遣
兵數萬以寇宿州太祖命懷英馳騎以救之淮人遁去
即以懷英為權知宿州刺史天祐三年冬佐劉知俊破
邠鳳之衆五萬于美原收十五餘寨乘勝引軍攻下鄜
州以功授陜州節度使太祖受禪加撿校太保
郭言太原人也家於南陽新野少以力穡養親鄉里稱
之唐僖宗廣明中黃巢擁衆西犯秦雍言為巢黨所執
後從太祖赴汴初為騎軍繼有戰功後擢為裨校言性
剛直有權略勤于戍事或以家財分給將士之貧者繇
是頗得士心屢將兵與蔡寇戰于浚郊每以少擊衆出
必勝歸太祖嘉其勇果謂賓佐曰言乃吾之虎侯也時
秦宗權支黨數十萬太祖兵不過數千每恨其寡與之
不敵一日命言董數千人越河雒趨陜虢招召丁壮以
實部伍言夏往冬旋得銳士萬餘遂遷步軍都將自是
隨太祖掩襲蔡寇斬獲掠奪不可勝計宗權以兹敗北
太祖盡收其地因命言將兵導達貢奉以安郵𫝊自汴
鄭迄於潼關去奸恤弱甚得其所光啟中僖宗以太祖
兵威日振命兼領揚州節度使太祖遣幕吏李璠領兵
赴淮揚以制置為名時言為李璠前鋒深入淮甸破盱
眙而還梁祖東伐徐鄆言將偏師略地千里頻逢寇敵
言出竒決戰所向皆捷大挫東人之銳太祖錄其績以
排陣斬斫之號委之尋表為宿州刺史撿校右僕射于
時徐宿兵鋒日夕相接控扼偵邏以言為首
劉康乂壽昌安封縣人也以農桑為業唐僖宗乾符中
關東羣盗並起江淮間徧罹其酷因為巢黨所掠康乂
沈默有膂力善用矛槊然不樂為暴中和三年從太祖
赴鎮委以心腹康乂枕戈擐甲夷險無憚其後累典親
軍襲巢破蔡斬獲尤多累以戰功遷元從都將從太祖
連年攻討徐兖鄆所向多捷尤善於營壘充諸軍壕寨
使及太祖盡下三鎮議其功奏加撿校右僕射兼領軍
衛
范居實絳州翼城人事太祖初為隊將軍從討巢蔡有
功又從朱&KR0903;收滑州改左廂都虞侯預破兖鄆功遷感
義都頭鄭州馬軍指揮使幽州劉仁恭舉衆南下寇魏
郡北闉居實與葛從周張存敬率兵救魏大破幽滄之
衆於内黃太祖迎昭宗於岐下以居實為河中馬軍都
指揮使及昭宗還京賜迎鑾毅勇功臣遥領錦州刺史
又遷左龍驤馬軍都指揮使從征淮南廻改登州刺史
轉左神勇軍使開平元年用軍於潞州命居實統軍以
解州之圍授耀州刺史令以郡兵屯固鎮尋除澤州刺
史居實拳勇善戰頗立軍功
册府元龜卷三百四十六
