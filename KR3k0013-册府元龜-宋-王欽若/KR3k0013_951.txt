册府元龜卷九百五十一宋王欽若等撰
總錄部
咎徵第二
南齊安陸王子敬為楊州刺史先是有麞入廣陵城投
井而死又有象至廣陵其後子敬於鎮被害
始安王遥光行還入城風飄儀繖出城外遙光尋以叛
誅
成買為角城戍主與魏軍拒戰手所傷殺無數晨朝早
起手中忽有數升血其日遂戰死
黃文濟爲御史其家齋前種菖蒲忽生花光影炤壁成
五采其兒見之餘人不見也少時文濟被殺
王晏爲驃騎大將軍其父普耀齋前栢樹忽變成梧桐
論者以爲梧桐雖有棲鳳之美而失後凋之節及晏敗
果如之又未敗前見屋桷子悉是大蛇就視之猶未也
晏惡之乃以紙裹桷子猶紙内搖動䔩䔩有聲晏子德
元所居帷屏無故有血灑之晏扵北山廟答賽夜還晏
既醉部伍人亦飲酒羽儀錯亂前後十餘里中不復相
禁制識者云此勢不復久也後數日被誅
崔慧景為平西將軍假節侍中奉江夏王寶元圍臺城
有一五色幡飛翔在雲中半日不見衆皆驚怪相謂曰
幡者事尋當翻覆也數日慧景敗
梁王茂為荆州刺史茂初以元勲高祖賜鐘磬之樂及
在江州夢鍾磬在格無故自墮心惡之及覺命奏樂既
成列鐘磬在格果無故編皆絶墮地茂謂長史江詮曰
此樂天子所以惠勞臣也樂既極矣能無憂乎俄而病
少日卒
王瑩除左光禄大夫開府儀同三司丹陽尹侍中瑩將
拜印工鑄其印六鑄而龜六毁既成頸空不實補而用
之居職六日暴疾卒
河東王譽為湘州刺史以悖逆誅死初譽之將敗引鏡
炤面不見其頭又見長人蓋屋兩手據地瞰其齋又見
白狗大如驢從城而出不知所在譽甚惡之俄而城䧟
武陵王紀將僣號妖怪非一其最異者内寝栢殿柱繞
節生花其莖四十有六靃靡可愛狀似蓮花識者曰王
敦祅花非佳事也紀年號天正與蕭棟暗合僉曰天字
二人也正字一止也棟紀僣號各一年而滅
侯景自為大都督督中外諸軍事將篡奪乃矯詔自加
九錫之禮置丞相以下百官陳備物於庭忽有野鳥翔
于景庭上赤足丹嘴形似山鵲賊徒悉駭競射之不能
中景既簒位所居殿嘗有鵂鶹鳥鳴景惡之每使人窮
山野討捕焉又景左足上有肉瘤狀似龜戰應尅捷瘤
則隠起分眀如不勝瘤則低至景敗日瘤隠䧟肉中又
景與領軍將軍王僧辯戰有流星墮其營中賊徒大駭
相顧失色賊帥任約又爲陸法和所禽景乃燒營夜遁
旋軍夏首元帝以僧辯為鎮東將軍開府儀同三司江
州刺史封長寧縣公命即率巴陵諸軍㳂流討景攻拔
魯山仍攻郢入羅城又有大星如車輪墜賊營去地十
丈變成火一時碎𣪚有龍自城出五色光曜入城前鸚
鵡洲水中景聞之倍道歸建業
陳周文育爲鎮南將軍討余孝勵為豫章太守熊曇朗
所害初文育之據三陂有流星墜聲如雷地陷方一丈
中有碎炭數斗又軍市中忽聞小兒啼一市並驚聽之
在土下軍人掘得棺木長三尺文育惡之俄而見殺
侯安都為鎮北將軍率衆與周文育西討王琳將發王
公已下餞扵新林安都躍馬渡橋人馬俱墜水中又坐
䑽内墜扵櫓井時以為不祥軍至郢州與琳合戰安都
敗績與周文育徐敬成並為琳所囚
後魏南安王禎為湘州刺史五月至鄴入治日暴風大
雨凍死者十數人禎以旱祈雨于羣神鄴城有石虎廟
人奉祀之禎告虎神像云三日不雨當加鞭罰請雨不
騐遂鞭像一百是月疽發背薨禎孫中山王熙後為湘
州刺史以七月入治其日大風寒雨凍死者二十餘人
驢馬數十疋熙聞其祖父前事心惡之又有蛆生其庭
後果兵敗而死焉
北海王祥除太傅領司徒侍中錄尚書事拜命之夜暴
風震雷拔其庭中桐樹大十圍倒立本處初宣武之覽
政也祥聞彭城王勰有震主之慮而欲奪其司徒大懼
物議故為大將軍至是乃居之天威如此識者知其不
終後為人告謀反免為庶人會其家奴數人隂結黨軰
欲以劫出祥密抄名字潜托侍婢通扵祥祥始得執省
而門防主司遙見突入就祥手中攬得呈奏至夜守者
以聞祥哭數聲而暴死
李元護為齊州刺史卒病前月餘京師無故得其凶問
又城外送客亭柱有人書曰李齊州死綱佐餞别者見
而拭之後復如此
爾朱世隆為尚書令與吏部尚書元世儁握槊忽聞局
上歘然有聲一局之子盡皆倒立世隆甚惡之又曾晝
寢其妻奚氏忽見一人持世隆首去奚氏驚怖就視而
寝如故既覺謂妻曰向夢人斷我頭去意殊不適又此
年正月晦日令僕並不上省西門不開忽有河内太守
田怗家奴告省門亭長云今旦爲令王借車牛一乘終
日於洛濱遊觀至晩王還省將車出東掖門始覺車上
無褥請爲記識時世隆封雒平郡王故呼為令王亭長
以令僕不上西門不開無車入省兼無車跡此奴固陳
不已公文列訴尚書都令史謝遠疑謂妄有假借白世
隆付曹推驗時都官郎穆子容窮究之奴言初来時至
司空府西欲向省令王嫌遲遣二防閤捉儀力催車車
入到省西門王嫌牛小繫扵關下槐樹更將一青牛駕
令王著白紗高頂帽短小黑色儐從軍皆羣襦袴褶握板
不似常時服章遂遣一吏將奴送入省中廳事東閣内東廂
第一屋中其屋先常閉鑰子容以西門不開忽言從入此
屋常閉言奴在中詰其虚罔奴云此屋若閉求得開看
屋中有一板床上無席大有塵土兼有一甕米奴拂床而
坐兼畫地弄甕中之米亦握看之定其閉者應無事驗
子容與謝遠自入看之戸閉極久全無開跡及入拂床
畫地蹤緒歷然米亦符同方知不謬具以此對世隆悵
然意以為惡未幾見誅
高肇為司徒及大舉伐蜀以肇為將軍都督諸軍是日
肇所乘駿馬停扵神虎門外無故驚倒轉臥渠中鞍具
瓦解衆咸怪異肇出惡言焉及西征行至函谷車軸中
折從者皆以為不獲吉還也其後果被誅
北齊琅邪王儼為大將軍錄尚書事鄴北城有白馬佛
塔是石季龍為澄公所作儼將脩之巫曰若動此浮圖
北城失主不從破至第二級得白蛇長數丈廻旋失之
數旬而敗
竇泰為中尉從神武西討為周太祖所襲自殺未行之
前夜三更忽有朱衣冠幘數千人入臺云收竇中尉宿
直兵吏皆驚其人入數屋俄頃而去旦視關鍵不異方
知非人皆知其必敗
王琳自梁来奔為特進侍中所居屋脊無故剥破出赤
蛆數升落地化為血蠕蠕而動又有龍出于門外之地
雲霧起晝晦後為陳將吳眀徹所殺
權會為著作監知太史局事加中散大夫自府還第在
路無故馬倒遂不得語因爾暴亡會生平畏馬位望所
至不得不乘果以此終
斛律光為丞相封清河郡公爲祖珽所搆光將誅其家
三鼠常晝見光寢室常投食與之一朝三鼠俱死又牀
下有三物如黑猪從地出走其穴膩滑大蛇屢見屋脊
其聲如彈丸落又大門横木自焚𢷬衣石自移
隋燕榮為幽州總管坐毒虐贓穢徵還京師賜死先是
榮家寝室無故有蛆數斛從地僨出未幾榮死扵蛆出
之處
齊王&KR0788;大業中扵東都營第大門無故而壊廳事栿中
折識者以為不祥及從幸江都因會暕具法服將朝無
故有血從囊中而下又坐齋中見羣鼠數十至前而死
視皆無頭暕意甚惡之尋為宇文化及所害
堯君素大業中為河東通守唐公義師攻之歲餘不尅
時白蛇䧏於府門兵器之端夜皆光見月餘君素為左
右所害
唐劉文静高祖武德初為戸部尚書其家中妖怪數見
文静弟文起憂之遂召巫者扵星月之下披髮銜刀爲
厭勝之法其愛妾失寵以状告其兄上變誅死
齊王祐太宗貞觀中爲齊州都督以謀逆詔還京師賜
死祐未反前數月扵齋中晝坐忽見一人云災厄甚逼
可脩福以禳之言訖而滅祐但令多設佛齋餘無悛悔
祐又好養鴨忽有野狸入籠中齚四十餘鴨皆斷其頭
及敗同惡而誅者四十四人
曹懷舜高宗永隆中爲定襄道副總管初軍至碧綠泊
軍始為營營内忽有泉水大如車輪又遇大風飄拆懷
舜寝帳衆皆惡之俄為突厥所敗
越王貞為豫州刺史則天垂拱中貞子博州刺史琅邪
王冲據博州舉兵貞應之貞嘗遊扵城西水門橋臨水
自鑑不見其首心甚惡之未幾而及禍
寧王憲玄宗天寶初寝疾是冬京城寒甚凝霜封樹時
學者以爲春秋雨木冰即此是亦名樹介言其象介胄
也憲見而嘆曰此俗謂樹稼也諺云樹稼逹官怕必有
大臣當之吾其死矣數日薨
楊慎矜天寳五載為御史中丞為侍御史王鉷所搆縊
殺之初慎矜至温湯正食忽見一鬼物長丈餘朱衣冠
幘立扵門扇後慎矜叱之良久不滅以熱羹投之乃滅
無何下獄死
元載爲中書侍郎平章事居長夀坊代宗大歷四年九
月己夘有猛虎入城止扵載私廟命金吾將軍薛岌射
生將周皓發弩手射殺之以獻十二年載被誅毁其私
廟木主
李希烈為淮西節度使德宗建中初希烈于唐州得象
一頭以為瑞應又上蔡襄城獲其珍寶乃是爛車缸及
滑石偽印也尋而希烈死
朱泚為盧龍節度使留京師建中四年七月涇原兵反
迎泚為主泚自號其宅曰潜龍宫悉移内庫珍貨瓌寳
以實之識者曰易稱潜龍勿用此敗徵也未幾百姓剽
奪其珍寶泚不能禁尋而泚敗
韋執誼順宗即位初為尚書左丞平章事執誼自卑官
嘗忌諱不言嶺南州縣名爲郎官時嘗與同舍詣職方
觀圖每至嶺南州執誼遽命去之閉目不視及拜相還
所坐堂見北壁有圖不就看七八日試就看之乃崖州
圖也以為不祥甚惡之憚不能出口及貶員外司戸果
得崖州
劉闢爲劍南西川節度使韋臯府行軍司馬闢嘗病見
問疾者皆以手據地倒行入闢口闢因磔裂食之唯盧
文若至則如平常故尤與文若相睦卒以同惡族其家
高駢為淮南節度使僖宗光唘元年冬府衙應門之内
有隋朝大屋數間盖舊行臺也古老謂之中書門雖制
度朴拙梁棟甚堅忽一日自壊識者曰故事中武德初
始畢可汗牙帳破高祖問侍臣曰此兆何也蕭瑀曰昔
魏文帝時許昌門無故自壊文帝惡之即其騐也蕭瑀
上言之後眀年四月始畢可汗果死而駢之府門此時
輒壊則知非其祥也又眀年七月有蝗行而不飛自郭
西浮濠水緣城而入飛至駢道院之中驅撲不止凡松
竹之屬一夕如翦所懸畫像皆齧去其頭數日之後又
相食㗖至九月暴雨初霽溝竇中忽有小魚其大如指
盖雨魚也占者曰有兵喪十月有大星隕于延和閣前
聲若奔雷洞炤一庭自十一月雨雪至三年二月昏霧
不解或曰下謀其上是時粮食騰貴殆逾十倍寒僵餒
仆者日有數千棄之郊外及霽而遠坊静巷爲之一空
至三月駢有寄諸從事詩末句云人間無限傷心事不
得罇前折一枝盖亡滅之兆也駢果爲畢師鐸所殺
梁成汭唐末爲荆南節度使時鄂州杜洪爲淮南楊行
密所襲汭出師援之造一巨艦三年而成號曰和載艦
上列廳所司局有若府署之制又有齊山截海之名其
宏廓可知矣及沿流東下未及鄂渚而澧朗之軍突入
江陵俘掠殆盡汭之兵士咸顧其家皆無鬭志而淮寇
乘之縱火以燔其艦汭投江而死又澧朗之軍既襲江
陵一城士女僧道工巧皆俘載而去則和州載之名亦
前定也
安王友寧太祖兄子唐末爲嶺南西道節度使與青州
王師範戰于石樓王師小却友寧旁自峻阜馳騎以赴
敵所乘馬蹶而仆遂沒扵陣友寧將戰之前一日有大
白蛇蟠扵帳中友寧心惡之既而果遇禍焉
楊師厚為魏博節度使封鄴王於黎陽採巨石將紀德
政以鐵車負載驅牛數百以拽之所至之處丘墓廬舍
悉皆毁壊百姓望之皆曰碑来碑来及碑石纔至而師
厚卒魏人以為悲来之應
後唐張文禮為鎮州牙將害其帥王鎔而自爲留後未
幾舉家咸見鬼物昏瞑之後或歌或哭又野河色變如
血遊魚多死浮扵水上識者知其必敗尋而疽發背死
王處直爲定州節度使嘗自頌功業為德政碑建樓扵
衙城内言有龍見其中人或覩之其状黃么蜥蜴也而
不畏人處直以爲神異造龍床以安之又城東麥田有
鵲數十頭平地共巢處直以爲巳德令人守之識者竊
論曰蟲蛇隂物比蔵山澤今據屋室人不得而有也鵲
巢扵樹固其所也今止平地失其所也南方爲火火主
禮禮壊則羽蟲失性以文推之上失其道不安之位果
廢處直
朱繼麟為河中節度使先是河中衙城閽者夜見婦人
數十袨服靚粧僕馬炫燿自外馳騁笑語趨衙城閽者
不知其故不敢詰至門排騎而入既而扄鐍如故復無
人跡乃知妖鬼也又繼麟夜登逍遙樓哭聲四合詰旦
訊之巷無喪者隔歲乃族誅
張遵誨為客省使自以歷位尹正與樞密使安重誨素
亦相欵衷心有望扵節鉞及郊禋畢止為絳州刺史鬱
鬱不樂離京之日白衣乘馬扵隼旟之下至郡無幾而
卒
晉鄭阮初仕後唐為趙州刺史嘗以郡符取部内凶肆
中人隸其籍者遣扵靑州舁喪至治郡人憚其遠願輸
直百緡以免其行阮本無喪即受直放還識者曰此非
吉兆也未幾改曹州刺史爲政愈弊高祖建義入雒為
本州指揮使石重立所殺舉族無孑遺
劉頎為鴻臚卿留司洛下嘗扵水南治第有古墓在其
下因發之其棺柩遺骸棄扵雒水俄而疾作舉家相繼
卒焉
程遜為太常卿奉使吳越仲秋之夕隂瞑如晦遜嘗爲
詩曰幽室有時聞鴈呌空庭無路見蟾光同僚見之訝
其詩語稍異及使廻遭風水而溺焉
史翰為滑州節度使白馬河決翰自祭之見一犬有角
浮扵水心甚惡之後數月遘疾而卒
安重榮爲鎮州節度使初後唐清泰中華温琪爲鎮帥
扵城之諸門各鑄二鐵人虬髯拱立以抱其關衆謂之
鐵胡重榮未舉兵前東門忽隕一鐵人頭不知其故也
閽者懼乃託以爲暴風吹巨扉所落重榮小字鐵胡心
惡之不復窮問又饒陽令劉巖送一水鳥文有五色重
榮畜扵後潭以爲鳳雛遂有異志漸恣奢僣用玉爲魚
袋將謀逆也復爲鐵鞭重數斤密令人自外獻之蓋惑
衆冀成非望也又鎮之牙署堂前有揭幡長竿約數十
尺重榮將叛之前一日張弓弩仰望竿杪銅龍之首謂
左右曰我若必有天命則當一發而中果中之左右即
時拜賀盖禍之来也隂必惑之以至扵敗焉
李金全爲安州節度使有親吏胡漢筠者金全愛之甚
篤己亥歲府署之竹一夕而花城壖之麥方蔪而秀大
露晦冥之中則化爲宿草郡樓有介蟲如龜而巨鱗銳
首能陷堅出扵金全足下漢筠取而焚之所乘馬人立
而言庚子年正月赤雲如煙蒙冐其境中有素光如矛
戟之状南北交錯及城有夜妖金全心惡之及馬全節
除安州節度金全送欵于淮夷至是而竄妓樂車馬珍
奇帑蔵皆為偽將李承裕所奪與其黨數百人束身夜
出曉至汶川引領北望泣下而去
景延廣為侍衛都指揮使開運三年冬契丹渡淲水詔
遣屯孟津將戒途由府署正門而出所乘馬騰立不進
幾墜扵地乃易乘而行時以為不祥之甚也延廣後為
敵所殺
桑維翰爲開封尹會秋霖經月不歇一日維翰出府門
由西街入内至國子監門馬忽驚逸御者不能制維翰
落水久而方蘇或言私邸亦多怪異親黨咸憂之果爲
張彦澤所害
李濤為平章事乾祐元年三月中書厨釜鳴者三不數
日又鳴者三俄又鳴者三俄又鳴者一其聲甚異至是
濤罷免揚雄謂之鼓妖近類此乎
史宏肇為侍衛親軍都督指揮使其第數有怪異嘗一
日扵階砌隟中有煙氣蓬勃而出禍前二日昧爽有星
落于宏肇前三數步如迸火而𣪚俄而被誅
湘隂公贇為徐州節度使乾祐元年八月中有雲見五
色又冬杪有鳥翔集扵鮮碧堂庭樹黃質朱喙金目青
翼紺趾玄尾鸜鵒許大衆莫能識竟不見飲啄有賓佐
間嘆曰野鳥入室主人將去浃旬而不知所止及郊迎
馮道常所乘馬比甚馴服至是忽蹄齧奔逸人不可制
乃以他馬代之時以為不祥又傳太后誥之際馮道笏
墮扵地左右皆惡之將離彭城嘗一日天有白光一道
自西来炤城中如晝有聲如雷時人謂之天裂又有巨
星墜扵徐野殷然有聲或謂之天狗後贇果廢死
周王峻為樞密使初降制除青州有司撰製旄節以備
迎授前之夕其旄節有聲甚異聞者駭之主者曰安重
誨授河中節亦有此異焉又所居堂陛忽然隐起如堆
又夢被官府追攝入司簿院既寤心惡之以是尤加狂
躁尋被誅死
馬胤孫為太子賓客分司在雒未疾前白虺緣于庭槐
驅之失所在裔孫感賦鵩之文作槐蟲賦以見志未幾
暴卒
王殷為鄴都留守以太祖郊禮入覲令爲内外廵警有
震主之勢人頗憂之太祖力疾坐滋德殿降制流竄入
都城乃命殺之衆情乃安是歲鄴城寺鐘懸絶而落又
火光出幡竿之上殷之入覲都人餞之離亭上馬失鐙
翻墮扵地人訝其不祥太祖尋令澶帥鄭仁誨之鄴殷
次子爲衙内指揮使不出候謁誅之遷其家屬於登州
册府元龜卷九百五十一
