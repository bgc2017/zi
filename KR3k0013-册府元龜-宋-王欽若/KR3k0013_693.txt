册府元龜卷六百九十三宋王欽若等撰
牧守部
武功
自秦分天下為三十六郡而守尉皆領兵至晉武平吳
去州郡武備其後盗賊四起以至大亂山濤之論精矣
若乃百城提封之廣比屋士民之富或因歲凶荒嘯聚
不逞合烏鳥之衆弄潢池之兵竊法干紀敢行稱亂至
於邊城候望之所羌戎走集之地或伺間而入寇或屬
國之内叛烈火燎原當急圖于撲滅農夫去草非可使
其滋蔓盖有乘其便宜不暇中覆率厲士衆摧鋒致討
震耀國威攘除民患固己名載勲籍事藏策府其或鄰
敵接畛申嚴警備拒戰而克勝交侵而大獲者其績亦
茂矣詩云干城傳云保障皆是之謂歟
漢朱買臣武帝時召待詔會東越數反覆買臣因言故
東越王居保泉山一人守險千人不得上今聞東越王
更徙處南行去泉山五百里居大澤中令發兵浮海直
指泉山陳舟列兵席卷南行可破滅也帝拜買臣會稽
太守居歲餘買臣受詔將兵與横海將軍韓說等俱擊
破東越有功徵入為主爵都尉
田廣明為淮陽太守歲餘故城父令公孫男與客胡倩
等謀反倩詐稱光禄大夫從車騎數十言使督盗賊止
陳留傳舍太守謁見欲收取之廣明覺知發兵皆捕斬
焉
陳立為牂牁太守立臨卭人前為連然長不韋令(皆益州縣)
(也)蠻夷畏之及至牂牁諭告夜郎王興不從命立請誅
之未報乃從吏數十人出行縣至興國且同亭召興興
將數千人往至亭從邑君數十人入見立立數責因斷
頭邑君曰將軍誅亡狀為民除害願出曉士衆以興頭
示之皆釋兵降(釋解以降)鉤町王禹漏卧侯俞震恐入粟千
斛牛羊勞吏士立還歸郡興妻父翁指與子邪務收餘
兵迫脅旁二十二邑反至冬立奏募諸夷與都尉長史
分將攻翁指等翁指據阨為壘立使騎兵絶其饟道從
反間以誘其衆都尉萬年曰兵久不决費不可共引兵
獨進敗走趍立營立怒叱戲下令格之都尉復還戰立
引兵救之時天大旱立攻絶其水道蠻夷共斬翁指持
首出降立已平定西夷徵詣京師
趙護為河東都尉成帝鴻嘉中廣漢男子鄭躬等六十
餘人攻官寺募囚徒盗庫兵自稱山君黨與寖廣犯歴
四縣衆且萬人拜護為廣漢太守發郡中及蜀郡合三
萬人擊之或相捕斬除罪(賊黨相捕斬而来者赦其本罪)旬月平遷為
執金吾賜黃金百斤
嚴訢為汝南太守永始三年山陽鐵官徒蘇令等二百
二十八人攻殺長吏盗庫兵自稱將軍經郡國十九殺
東郡太守汝南都尉遣丞相長史御史中丞持節督趣
逐捕訢捕斬令等遷為大司農
後漢耿况為上谷太守更始時五校賊二十餘萬北寇
上谷况與子舒連擊破之賊皆退走建武初漁陽太守
彭寵反征虜將軍祭遵屯良鄉(縣名屬涿郡)驍騎將軍劉喜
屯陽鄉(縣名故城在今幽州故安縣西北)以拒寵寵遣弟純將匃奴二
千餘騎寵自引兵數萬分為兩道以擊遵喜胡騎經軍
都(縣名屬廣陽郡有軍都山在西北)舒襲破其衆斬匃奴兩王寵乃退
走況復與舒攻寵取軍都
銚期為虎牙大將軍建武初檀鄉五樓賊入繁陽内黃
(縣名繁陽在今相州内黃在西北)又魏郡大姓數反復而更始將卓京
(京一作原)謀欲相率反鄴城帝以期為魏郡太守行大將軍
事期發郡兵擊卓京破之斬首六百餘級京亡入山追
斬其將校數十人獲京妻子進擊繁陽内黃復斬數百
級郡界清平
鮑永為諫議大夫建武初董憲禆將屯兵於魯侵害百
姓乃拜永為魯郡太守永到擊討大破之降者數千人
寇恂建武初為河内太守坐擊考上書者免是時潁川
人嚴終趙敦聚衆萬餘與密人賈期連兵為寇恂免數
月復拜潁川太守與破奸將軍侯進俱擊之數月斬期
首郡中悉平
陳俊為瑯邪太守建武八年張步既降步將妻子逃奔
臨淮與弟弘監欲招其故衆乘船入海俊追擊斬之
王覇為上谷太守建武九年領屯兵捕虜無拘郡界(拘限)
(也)明年覇與吳漢等四將軍六萬人出高柳擊賈覽詔
覇與漁陽太守陳訢將兵為諸軍鋒匃奴左南將軍將
數千騎救覽覇等連戰於平城下破之追出塞斬首數
百級十三年將弛刑徒起亭障自代至平城三百餘里
凡與匃奴烏桓大小數十百戰
祭彤為遼東太守有勇力能貫三百斤弓虜每犯塞常
為士卒先數破走之建武二十一年秋鮮卑萬餘騎寇
遼東彤率數千人迎擊之自被甲䧟陳虜大奔投水死
者過半遂窮追出塞虜急皆棄兵裸身散走斬首三千
餘級獲馬數千匹自是後鮮卑震怖畏彤不敢復闚塞
明帝永平元年彤使鮮卑擊赤山烏桓大破之斬其渠
帥(赤山在遼東西北數千里)
廉范永平中為雲中太守會匃奴大入塞烽火日通故
事虜入過五千人移書傍郡吏欲傳檄求救范不聽自
率士卒拒之虜衆盛而范兵不敵會日暮令軍士各交
縛兩炬三頭爇火營中星列(用兩炬交縳如十字爇其三頭手持一端使敵人望)
(疑兵士之多也)虜遥望火多謂漢兵救至大驚待旦將退范乃
令軍中蓐食晨往赴之(蓐食早起食于寢蓐中也)斬首百級虜自相
轔藉死者千餘人(轔轢也藉相䧟藉也)繇此不敢復向雲中
耿䕫為遼東太守和帝元興初貊人寇郡界䕫追擊斬
其渠帥
王堂拜巴郡太守安帝永初中回羌寇郡堂馳兵赴賊
斬虜千餘級巴庸清静吏民生為立祠
法雄為青州刺史永初三年海賊張伯路等寇海濱雄
與御史中丞王宗并力討之連戰破賊斬首溺死者數
百人餘皆奔走收器械財物甚衆會赦詔到賊猶以軍
甲未解不敢歸降於是王宗召刺史太守議皆以為當
遂擊之雄曰不然兵凶器戰危事勇不可恃勝不可必
賊若乘船浮海深入遠島攻之未易也及有赦令可且
罷兵以慰誘其心勢必解散然後圖之可不戰而定也
宗善其言即罷兵賊聞大喜乃還所略人而東莱郡兵
獨未解甲賊復驚恐遁走遼東止海島上五年春乏食
復抄東莱間雄率郡兵擊破之賊逃還遼東遼東人李
文等共斬平之於是州界清静
楊璇為零陵太守是時蒼梧桂陽猾賊相聚郡縣賊衆
多而璇力弱吏人憂恐璇乃特制馬車數十乘以排嚢
盛石灰於車上繋布索於馬尾又為兵車專彀弓弩尅
共會戰乃令馬車居前順風鼓灰賊不得視因以火燒
布然馬驚奔突賊陣因使後車弓弩亂發鉦鼓鳴震羣
盗波駭破散追逐傷斬無數梟其渠帥郡境以清
王衡為吳郡太守順帝永和三年郡丞羊珍反攻郡府
衡破斬之
張綱為御史漢安元年廣陵賊張嬰等衆數萬人殺刺
史二千石寇亂揚徐間積十餘年朝廷不能討梁冀乃
諷尚書以綱為廣陵太守因欲以事中之前遣郡守率
多求兵馬綱獨請單車之職既到乃將吏卒十餘人徑
造嬰以慰安之求得與長老相見申示國恩嬰初大驚
既見綱誠信乃出拜謁綱延置上坐問所疾苦乃譬之
曰前後二千石多肆貪暴故致公等懷憤相聚二千石
信有罪矣然為之者又非義也今主上仁聖欲以文德
服叛故遣太守思以爵禄相榮不願以刑罰相加今誠
轉禍為福之時也若聞義不服天子赫然震怒荆揚兖
豫大兵雲合豈不危乎若不料彊弱非明也棄善取惡
非智也去順效逆非忠也身絶血嗣非孝也背正從邪
非直也見義不為無勇也六者成敗之幾利害所從公
其深計之嬰聞泣下曰荒裔愚人不能自通朝廷不堪
侵枉遂復相聚偷生若魚游釡中喘息須臾間耳今聞
明府之言乃嬰等更生之辰也既䧟不義復恐投兵之
日不免孥戮綱約之以天地誓之以日月嬰深感悟乃
辭還營明日將所部萬餘人與妻子面縳歸降綱乃單車
入嬰壘大會置酒為樂散遣部衆任從所之親為卜居
宅相田疇子弟欲為吏者皆引召之人情悦服南州晏
然朝廷論功當封梁冀遏絶乃止天子嘉美徵欲擢用
綱而嬰等上書乞留乃許之
魏朗為九真都尉先是九真賊起朗到官奬勵吏兵討
破羣賊斬首二千級桓帝美其功徵拜議郎
度尚為右校令延熹中長沙零陵賊七八千人自稱將
軍又豫章艾縣六百餘人應募而不得賞直遂反謁者
督州郡討之不能尅乃擢尚為荆州刺史尚躬率部曲
與同勞逸廣募雜種諸蠻夷明設購賞進擊大破之降
者數萬人出兵二年羣寇悉定後遷遼東太守數月鮮
卑率兵攻尚與戰破之戎狄憚畏
李顒巴郡人為太尉掾延熹五年益州郡諸夷反叛執
太守雍陟遣御史中丞朱龜討之不能尅朝議以為郡
在邊外蠻夷喜叛勞師遠役不如棄之顒建策討伐乃
拜顒益州太守與刺史龐芝發板楯蠻擊破平之還得
雍陟顒卒後夷人復叛以廣漢景毅為太守討定之
陳奉為桂陽太守延熹六年桂陽盗賊李硏等寇郡界
奉與戰大破降之
陸康為議郎會廬江賊黃穣等與江夏蠻夷結十餘萬
人攻沒四縣拜康廬江太守康申明賞罰擊破穣等餘
黨悉降
張堪為漁陽太守匃奴嘗以萬騎入漁陽堪率數千騎
奮擊大破之郡界以静
黃琬為豫州牧時寇賊陸梁州境彫殘琬討擊平之威
聲大震
翟酺為酒泉太守叛羌千餘騎從燉煌来鈔郡界酺赴
擊斬首九百擊羌衆幾盡威名大震
皇甫規為泰山太守初規以詩易教授時泰山賊叔孫
無忌侵亂郡縣中郎將宗資討之未服公車特徵規拜
太守規到官廣設方略寇虜悉平
臧旻為揚州刺史時會稽妖賊許昭起兵句章自稱大
將軍立其父生為越王攻破城邑衆以萬數旻率丹陽
太守陳寅擊昭破之昭遂復更屯結大為人患旻等進
兵連戰三年破平之獲昭父子斬首數千級
夏育為北地太守會鮮卑入寇育率休著屠各追擊破
之遷育為護烏桓校尉
耿臨為玄莬太守靈帝建寧二年高句麗王宫死子伯
固立臨討之斬首虜數百級伯固降屬遼東
朱儁為交阯太守先是儁為蘭陵令光和元年合浦交
阯烏滸蠻叛招引九真日南民攻沒郡縣而交阯部羣
賊並起牧守輭弱不能禁又交阯賊梁龍等萬餘人與
南海太守孔芝反叛攻破郡縣即拜儁刺史令過本郡
簡募家兵及所調合五千人分從兩道而入既到州界
按甲不前先遣使詣郡觀賊虚實宣揚威德以震動其
心既而與七郡兵俱進逼之遂斬梁龍降者數萬人旬
月盡定以功封都亭侯千五百戶賜黃金五十斤四年
儁討交阯合浦烏滸蠻破之後為太僕賊帥常山人張
燕寇河内逼京師於是出儁為河内太守將家兵擊却
之
王允中平元年為侍御史黃巾賊起特選拜豫州刺史
辟荀爽孔融等為從事上除禁黨討擊黃巾别帥大破之
與左中郎將皇甫嵩右中郎將朱儁等受降數十萬
何苗為河南尹中平四年滎陽賊數千人羣起故燒郡
縣殺中牟縣令詔苗出擊之苗攻下羣賊平定而還
祁續為廬江太守揚州黃巾賊攻舒州焚燒城郭續發
縣中男子二十已上皆持兵勒陳其小弱者悉使負水
灌火會集數萬人并勢力戰大破之郡界平後安風(安風)
(縣屬廬江郡)賊戴風等作亂續復擊破之斬首三千餘級生
獲渠帥其餘黨輩原為平民賦與佃器使就農業中平
三年江夏兵趙慈反叛殺南陽太守秦頡攻沒六縣拜
續為南陽太守發兵與荆州刺史王敏共擊慈斬之獲
首五千餘級屬縣餘賊並詣續降續為上言宥其枝附
劉虞為幽州牧前中山相張純叛入烏桓與烏桓峭王
等攻破清和平原虞到州罷省屯兵務廣恩信遣使告
峭王等以朝恩寬弘開計善路又設賞購純走出塞餘
皆降散純為其客王政所殺凾首詣虞北州乃定
李章為瑯邪太守時北海安邱大姓夏長思等反遂囚
太守處興(處姓也)而據營陵城章聞即發兵千人馳往擊
之掾史止章曰二千石行不得出界兵不得擅發章按
劍怒曰逆虜無狀囚劫郡守此何可忍若坐討賊而死
吾不憾也遂引兵安邱城下募勇敢燒城門與長思戰
斬之獲三百餘級得牛馬五百餘頭而還興歸郡以狀
上聞悉以所得頒勞軍士
陶謙為陽武都尉會徐州黃巾起以謙為徐州刺史擊
黃巾破走之
應劭為泰山太守黃巾賊三十萬衆入郡界劭糾率文
武連與賊戰前後斬首數千級獲生口老弱萬餘人輜
重二千兩賊皆退却郡内以安
魏董昭漢末為魏郡太守時郡界大亂賊以萬數遣使
往来交易市買昭厚待之因用為間乘虚掩討輙大克
破二日之中羽檄三至
滿寵漢末為許令時袁紹盛於河朔而汝南紹之本郡
門生賓客布在諸縣擁兵拒守太祖憂之以寵為汝南
太守寵募其服從者五百人率攻下二十餘壁誘其未
降渠帥於坐上殺十餘人一時皆平得戶二萬兵三千
人令就田業
陳登為廣陵太守吳孫權圍之登令功曹陳矯求救於
太祖太祖乃遣赴救吳軍既退登多設間伏勒兵追奔
大破之
鄭渾為左馮翊時梁興等略吏民五十餘家為寇鈔諸
縣不能禦皆恐懼寄治郡下議者悉以為當移就險渾
曰興等破散竄在山阻雖有随者率脇從耳今當廣開
降路宣諭恩信而保險自守此示弱也乃聚歛吏民治
城郭為守禦之備遂發民逐賊明賞罰與要誓其所得
獲十以七賞百姓百姓大悦皆願捕賊多得婦女財物
賊之失妻子者皆還求降渾責其得他婦女然後還其
妻子於是轉相寇盗黨與離散又遣吏民有恩信者分
布山谷告諭出者相繼乃使諸縣長吏各還本治以安
集之興等懼將餘衆聚鄜城太祖使夏侯淵就郡助擊
之渾率吏民前登斬興及其支黨又賊靳富等脇將夏
陽長邵陵令并其吏民入磑山渾復討擊破富等獲二縣
長吏將其所略還及趙靑龍者殺左内史程休渾聞遣壯
士就梟其首前後歸附四千餘家繇是山賊皆平民安産業
梁習為并州刺史烏丸王魯昔叛還并州習令從事張
景募鮮卑逐昔昔為鮮卑所射死始太祖聞昔叛恐其
為亂於北邊會聞已殺之大喜以習前後有策略封為
關内侯
何䕫為長廣守牟平賊從錢衆亦數千䕫率郡兵與張
遼共討定之東牟人王營衆三千餘家脇昌陽縣為亂
䕫遣吏王欽等授以計略使離散之旬月皆平定
蘇則為金城太守李越以隴西反則率羌胡圍越越即
請服太祖崩西平趜演叛稱護羌校尉則勒兵討之演
恐乞降文帝以其功加則護羌校尉賜爵關内侯後演
復結旁郡為亂張掖張進執太守杜通酒泉黃華不受
太守辛機進華皆自稱太守以應之又武威三種胡並
寇鈔道路斷絶武威太守毌丘興告急於則時雍涼諸
豪皆驅略羌胡以從進郡人咸以為進不可當又將軍
郝昭魏平先是各屯守金城亦受詔不得西渡則乃見
郡中大吏及昭等與羌豪帥謀曰今賊雖盛然皆新合
或有脇從未必同心因釁擊之善惡必離而歸我我增
而彼損矣既獲益衆之實且有倍氣之勢率以進討破
之必矣若待大軍曠日持久善人無歸必合於惡善惡
既合勢難卒離雖有詔命違而合權專之可也於是昭
等從之乃發兵救武威降其三種胡與興擊進於張掖
演聞之將步騎三千迎則辭来助軍而實欲為變則誘
與相見因斬之出以徇軍其黨皆散走遂與諸軍圍張
掖破之斬進及其支黨衆皆降演軍敗華懼出所執乞
降河西平乃還金城進封都亭侯邑三百戶
賈逵為豫州刺史黃初中與諸將並征吳破吕範於洞
浦進封陽里亭侯
張既為涼州刺史酒泉蘇衡反與羌豪鄰戴及丁令胡
萬餘騎攻邊縣既與夏侯儒擊破之衡及鄰戴等皆降
徐邈為撫軍軍師明帝時涼州絶遠南接蜀寇以邈為
涼州刺史使持節領護羌校尉至值諸葛亮出祁山隴
右三郡反邈輙遣參軍及金墉城太守等擊南安賊破
之
牽招為雁門太守鮮卑大人軻比能大合騎来到故平
州塞北招潛行撲討大斬首級
胡質為荆州刺史景初元年孫權遣將朱然等二萬人
圍江夏郡質擊之退走
毌丘儉為幽州刺史齊王正始七年二月儉討高句驪
五月討濊貊皆破之
王基為荆州刺史嘉平三年正月攻吳破之降者數千
人
鄧艾為兖州刺史毌丘儉作亂遣徤步齎書欲疑惑大
衆艾斬之兼道進軍先趨樂嘉城作浮橋司馬景王至遂
據之文欽以後大軍破賊於城下艾追之至邱頭欽奔
吳吳大將軍孫峻等號十萬衆將渡江鎮東將軍諸葛
誕遣艾據肥陽艾以與賊勢相遠非要害之地輙移屯附
亭遣泰山太守諸葛緒等於黎漿拒戰逐走之
蜀霍弋為護軍時永昌郡夷獠恃險不賓素為寇害乃
以弋領永昌太守率偏軍討之遂斬其豪帥破壞邑落
郡界寧静
李嚴為犍為太守盗賊馬秦高勝等起事於郪合聚部
伍數萬人到資中縣時先主在漢中嚴不更發兵但率
將郡士五千人討之斬秦勝等首支黨星散悉復民籍
又越嶲夷率高定遣軍圍新道縣嚴馳往赴救賊皆破
走
吳朱然字義封大帝分丹陽為臨川郡以然為太守授
兵一千人會山賊盛起然平討旬月而定
鍾離牧為南海太守高涼賊率仍弩等破掠百姓殘害
吏民牧越界撲討旬日降服
周魴為丹陽西部都尉黃武中鄱陽大帥彭綺作亂攻
沒屬城乃以魴為鄱陽太守與胡綜戮力致討遂生擒
綺送詣武昌加昭義校尉
蔣欽為西部都尉會稽治賊吕合秦狼等為亂欽將兵
討擊遂擒人狼五縣平定徙討越中郎將以合拘昭陽
為奉邑
陳表為翼正都尉嘉和中諸葛恪領丹陽太守討平山
越以表領新安都尉與恪參勢表在官三年廣開降納
得兵萬餘人事捷當出會鄱陽民吳遽等為亂攻沒城
郭屬縣搖動表便越界赴討以破之遽遂降陸遜拜表偏
將軍進封都鄉侯
黃盖為武鋒中郎將武陵蠻夷反亂攻守城邑以盖領
太守時郡兵纔五百人自以不敵因開城門賊半入乃
擊之斬首數百餘皆奔走盡歸邑落誅討魁帥附從者
赦之自春訖夏寇亂盡平諸幽䆳巴醴繇誕邑侯君長
皆改操易節奉禮請見郡境遂清後長沙益陽縣為山
賊所攻盖又討平加偏將軍
朱治為吳郡都尉從錢唐欲進到吳吳郡太守許貢拒
之於繇拳(臣欽若等曰繇拳地名在吳郡)治與戰大破之貢南就山賊
嚴白虎治遂入郡領太守事
吕岱為交州刺史時交阯太守士爕卒大帝以爕子徽
為安遠將軍領九真太守徽不承命舉兵戍海口岱於
是上疏請討徽罪督兵三千人晨夜浮海或謂岱曰徽
藉累世之恩為一州所附未易輕也岱曰徽雖懷逆計
未虞吾之卒至若我潜軍輕舉掩其無備破之必也稽
留不速使得生心嬰城固守七郡八蠻雲合響應雖有
智者誰能圖之遂行過合浦徽聞岱至果大震怖不知
所出即率兄弟六人肉袒迎岱岱皆斬送其首
晉王濬為益州刺史時張弘殺前刺史濬至設方略悉
誅弘等以勲封關内侯
嵇喜初為江夏太守吳將孫遵李承率衆寇江夏喜擊
破之又為徐州刺史吳故將莞恭帛奉舉兵反攻害建
鄴令遂圍揚州喜討平之
吳彦代陶璜為交州刺史璜之死也九真戍兵作亂逐
其太守九真賊帥趙祉圍郡城彦悉討平之
丁紹為冀州刺史到鎮率州兵討破汲桑有功加寧北
將軍假節監冀州諸軍事時境内羯賊為患紹捕而誅
之號為嚴肅河北人畏而愛之
羅尚領益州刺史時李特寇成都尚據大城自守李流
進屯江西尚懼遣使求和是時蜀人危懼並結村堡請
命於特特遣人安撫之益州從事任明說尚曰特既凶
逆侵暴百姓又分人散衆在諸村堡驕怠無備是天亡
之也可告諸村密尅期日内外擊之破之必矣尚從之
明先偽降特特問城中虚實明曰米糓已欲盡但有貨
帛耳因求省家特許之明潜說諸村諸村悉聽命還報
尚尚許如期出軍諸村亦許一時赴會二年惠帝遣荆
州刺史宋岱建平太守孫阜救尚阜已次德陽特遣蕩
督李璜助任臧距阜尚遣大衆掩襲特營連戰二日衆
少不敵特軍大敗收合餘卒引趣新繁尚軍引還特復
追之轉戰三十餘里尚出大軍逆戰特軍敗績斬特及
李輔李遠皆焚尸傳首雒陽
華譚為廬江内史時石冰之黨陸珪等屯據諸縣譚遣
司馬禇敦討平之又遣别軍擊冰都督孟徐獲其驍率
以功封都亭侯食邑千戶
鄧嶽為西陽太守及蘇峻反平南將軍溫嶠遣嶽與督
護王愆期鄱陽太守紀睦等率舟軍赴難峻平還郡郭
默之殺劉裔也大司馬陶侃使嶽率西陽之衆討之默
平遷督交廣二州軍事建武將軍領平越中郎將廣州
刺史假節
鍾雅為宣城内史錢鳳作逆雅率衆屯青弋時廣德縣
人周玘為鳳起兵攻雅雅退據涇縣收合士庶討玘斬
之鳳平徵拜尚書左丞
袁真為廬江太守攻合肥執南蠻校尉桑垣遷其百姓
而還
王廙為廬江鄱陽二郡豫討周馥杜弢以功累增封邑
任權為蜀郡太守斬苻堅益州刺史李平遂平益州
辛景為臨海太守時孫恩叛亂寇臨海景討破之恩窮
蹙乃赴海自沉妖黨及妓妾謂之水仙投水從死者百
數
劉牢之為淮隂太守妖賊劉黎僣尊號於皇丘牢之討
滅之
桓冲為江州刺史桓溫之破姚襄也獲襄將張駿楊凝
等徙于尋陽冲在江陵未及之職而駿率其徒五百人
殺江州都護趙毗掠武昌府軍將妻子北反冲遣將討
獲之遽還所鎮
朱序為江夏相哀帝興寧末梁州刺史司馬勲反桓溫
表序為征討都護征之以功拜征虜將軍太和中遷兖
州刺史時長城人錢弘聚黨百餘人藏匿原鄉山以序
為中軍司馬吳興太守序至郡討禽之事訖還兖州
周楚從父撫入蜀為鷹揚將軍犍為太守父卒楚監梁
益二州時梁州刺史司馬勲作逆楚與朱序討平之進
冠軍將軍海西公太和中蜀盗李金銀廣漢妖賊李弘
並聚衆為寇偽稱李勢子當以聖道王年號鳳凰又
隴西人李高詐稱李雄子攻破涪城梁州刺史楊亮失
守楚遣其子瓊討平之
杜瑗為交阯太守孝武太元五年十月九真太守李遜
據交州反六年七月瑗斬遜交州平
辟閭渾為平原太守太元十七年齊國内史蔣喆殺樂
安太守辟閭濬據青州反渾討平之
諸葛長民為宣城内史于時桓歆聚衆向歴陽長民擊
走之
魏詠之為豫州刺史桓歆寇歴陽詠之率衆擊走之
劉謙之為始興相安帝義熙末東海人徐道期流寓廣
州無事行為僑舊所陵侮因刺史謝欣死合率郡不逞
之徒作亂攻沒州城殺士庶素恨者百餘傾府庫招集
亡命出攻始興謙之破走之齊平廣州誅其黨與仍行
州事即以為振威將軍廣州刺史
劉敬宣為江州刺史時桓玄兄子亮自號江州刺史寇
豫章亮又遣苻寵寇廬陵敬宣並討平之
宋孟龍符晉末為淮陵太守與劉藩向彌征桓歆桓石
康破斬之
劉懷慎晉末為徐州刺史亡命王靈秀為寇討平之
禇談為會稽太守富陽人孫法光反寇山隂談遣山隂
令陸邵討敗之
徐循為寧州刺史晉寧太守爨松子反叛循討平之
劉道隆為徐州刺史司州刺史劉季之反叛道隆討斬
之
薛繼孝為義州刺史雍州刺史海陵王休茂殺司馬庾
深之舉兵反繼孝討斬之
劉道産為巴西梓潼二郡太守郡人黃公生任肅之張
石之等並譙縱餘燼與姻親侯攬羅奥等招引白水氐
規欲為亂道産誅公生等二十一家宥其餘黨
申怙為北譙梁二郡太守郡境邊接任榛屢被寇掠怙
到密知賊来仍伏兵要害出其不意悉皆擒殄
沈叔任為梓潼太守戍涪城東軍既反二郡強宗侯勵
羅奥聚衆作亂四面雲合遂至萬餘人攻城急叔任東
兵不滿五百推布腹心衆莫不為用出擊大破之逆黨
皆平
禇叔度為廣州刺史時桓玄族人開山聚謀掩廣州事
覺叔度悉平之
蕭思話為青州刺史有亡命司馬朗之元之可之兄弟
聚黨於東莞發干縣謀為寇亂思話遣北海太守蕭汪
之討斬之餘黨悉平
趙伯符為竟陵太守時竟陵蠻屢為寇伯符征討悉破
之繇是有將帥之稱
王玄謨為豫州刺史淮上亡命司馬黑石推立夏侯方
進為主改姓李名弘以惑衆玄謨討斬之
崔諲武帝永初末為振威將軍東萊太守景平初亡命
司馬靈期司馬順之千餘人圍東萊諲擊之斬靈期等
杜瑗為交阯太守時勝遯之為交州刺史遯之在州十
餘年與林邑累相攻伐遯之將北還林邑王范胡達攻
破日南九德九真三郡遂圍州城遯之去已遠瑗與第
三子玄之悉力固守多設權策累戰大破之追討於九
真日南達走還林邑乃以瑗為龍驤將軍交州刺史義
旗建進號冠軍將軍
沈文季為吳興太守沈登之作亂於吳興文季討斬之
劉真道為梁南秦二州刺史文帝元嘉十八年氐賊楊
難當寇漢中真道率軍討破之
檀和之為交州刺史元嘉二十四年十月豫章胡誕反
殺太守桓陵和之南還至豫章因討平之
南齊柳世隆為江夏内史行郢州事宋昇明元年冬沈
攸之反乘輕舸從數百人先大軍下住白螺州坐胡牀
以望其軍有自驕色既至郢以郢城弱小不足攻遣人
告世隆曰被太后令當暫還都卿既相與奉國想得此
意世隆使人答曰東下之師久承聲問郢城小鎮自守
而已攸之將去世隆遣人於西渚挑戰攸之果怒令諸
軍登岸燒郭邑築長圍百道俱攻顧謂人曰以此攻城
何城不尅晝夜攻戰世隆随宜拒應衆皆披却孝武初下與
世隆别曰攸之一旦為變焚夏口舟艦沿流而東則坐
守空城不可制也雖留攻城不可卒拔卿為其内我為
其外乃無憂耳至是孝武遣軍主桓敬苟元賓等八軍
據西塞令堅壁以待賊疲慮世隆危急遣腹心胡元直
潜使入郢城通援軍消息内外並喜郢城既不可攻而
平西將軍黃回軍至西陽乘三層艦作羌胡伎泝流而
進攸之素失人情本逼以威力初發江陵已有叛者至
是稍多攸之日夕乘馬歴營撫慰而去不息攸之大怒
召謂軍主曰我被太后令建義下都大事若尅白紗帽
共著耳如其不振朝廷自誅我百口不關餘人此軍人
叛散皆卿等不以為意我亦不能悉按問自今軍中有
叛者軍主任其罪於是一人叛遣並去不反莫敢發覺
咸有異計軍旅大散攸之度魯山岸猶有數十匹騎自
随宣令軍中曰荆州城中大有錢可相與還取以為資
糧郢城未有追軍而散軍畏蠻抄更相聚結可二萬人
随攸之將至江陵乃散世隆乃遣軍副劉僧麟道追之
攸之已死世隆後為湘州刺史永明中湘州蠻陳雙李
搭寇掠郡縣刺史吕安國討之不克世隆到州督衆征
討乃平之
王詡為始興内史廣州刺史劉纉為奴所殺詡率郡兵
討平之
蕭惠休為徐州刺史明帝武建二年魏軍攻鍾離惠休
破之
蕭意為徐州刺史武建二年魏軍圍漢中意拒退之
楊公則為扶風太守荆州刺史巴東王子響搆亂公則
率師進討事平遷武寧太守
陳顯達為益州刺史廣漢賊司馬龍駒據郡反顯達討
平之
册府元龜卷六百九十三
