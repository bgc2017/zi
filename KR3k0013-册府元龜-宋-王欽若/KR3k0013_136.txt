册府元龜卷一百三十六宋王欽若等撰
帝王部
慰勞
周禮小行人之職國師役則犒之所以省䘏罷勞激勵
壯武也詩云我姑酌彼金罍維以不永懷又以均錫宴
飲昭示慈惠也自小雅之作厥義彌著施及後世斯可
槩舉若乃遣帥徂征宿兵在野邊候方警戍守斯久迨
夫弔伐弭寧振旅凱入則必親迓戎輅廵省和門亦復
臨遣將臣申諭恩旨是古者撫士慰下勞還勤歸之道
也至於敦諭反側綏懷寇亂安輯降附案覆詿累咸政
之大者良可述焉
周文王為西伯之時以殷王之命命將率遣戍役以守
衛中國故歌采薇以遣之出車以勞還杕杜以勤歸又
使臣以王事往來於其職於其來也陳其勤苦以歌樂
之故作四牡詩
漢高祖初為漢王二年十一月自廣武之間西入關至
櫟陽存問父老置酒留四日復如軍
文帝六年匃奴大入邊以宗正劉禮為將軍軍覇上祝
兹侯徐厲為將軍軍棘門以河内守周亞夫為將軍軍
細柳以備胡帝自勞軍
魏明帝景初二年司馬宣王為太尉帥師討公孫文懿
于遼東既平天子遣使者勞軍于薊
齊王正始二年司馬宣王破吳軍追至三州口斬獲萬
餘人收其舟船軍資而還天子遣中常侍勞軍於宛
嘉平三年司馬宣王帥中軍至丼城縳王凌以歸京師
天子遣侍中韋誕持節勞軍于五池
高貴鄉公丼露元年七月安西將軍鄧艾大破蜀大將
姜維於上邽詔曰兵未極武醜虜摧破斬首獲生動以
萬計自頃戰克無如此者今遣使者犒賜將士大會臨
饗飲宴終日稱朕意焉
陳留王即位使侍中衛瓘慰勞河北
晉武帝太康元年三月龍驤將軍王濬平吳詔遣使者
犒濬軍又遣兼侍中張側黃門侍郎朱震分使揚越慰
其初附
穆帝永和十年桓温北伐進至覇上符徤以五千人深
溝自固居人皆安堵復業持牛酒迎温於路者十八九
耆老感泣曰不圖今日復見官軍初温恃麥熟取以為
軍資而徤芟苗清野軍粮不屬收三千餘口而還帝使
侍中黃門勞温於襄陽
海西公太和四年桓温北伐至枋頭為慕容垂所敗温
甚耻之歸罪於袁真表廢為庶人真怨温誣已據壽陽
以自固潜通苻堅慕容暐帝遣侍中羅含以牛酒犒軍
於山陽使會稽王昱會温於涂中
簡文咸安二年詔曰吾承祖宗洪基而昧於政道懼不
能允釐天工克隆先業夕惕惟憂若涉淵水頼宰輔志
德道濟伊望羣后竭誠恊契斷金内外盡翼贊之規文
武致匪躬之節冀因斯道終克弘濟每念干戈未戢公
私疲悴藩鎮有疆理之務征戍懷東山之勤或白首戎
陣忠勞未叙或行役彌久擔石靡儲何嘗不昧旦晨興
夜分忘寢雖未能撫而廵之且欲逹其此心可遣大使
詣大司馬并問方伯逮于邊戍宣詔大饗求其所安又
籌量賜給悉分周普
孝武大元八年謝玄謝琰桓伊等破苻堅詔衛將軍謝
安勞旋師于金城
後魏孝文太和十七年十二月帝罷南伐廵省六軍
宣武正始三年四月詔遣使者廵慰北邊酋庶
永平元年鎮北將軍李坪討京兆王愉於冀州既平宣
武遣兼給事黃門侍郎秘書丞元梵宣旨慰勞
孝明孝昌元年徐州刺史元法僧叛入于梁梁遣其豫
章王蕭綜入據彭城時安豐王延明為大都督大行臺
率臨淮王彧等衆軍討之既而蕭綜降附徐州清復遣
散騎常侍常景兼尚書持節馳與行臺都督觀機部令
時尚書令蕭寳寅都督崔延伯都督北海王顥都督車
騎將軍元嘗芝等並各出持詔詣軍宣旨勞問
又撫軍將軍兼行臺尚書源子雍破賊大破蕭寳寅仡
單步胡提于曲沃堡帝璽書勞勉之子雍在白水郡復
破阿非軍于白水郡多所斬獲詔遣侍中尚書令城陽
王徽於潼關宣旨慰勞
廢帝普泰初以李裔為持節散騎常侍安北將軍兼給
事黃門侍郎慰勞山東大帥
出帝永熙三年五月丁酉帝幸華林都亭集京城都督
及軍士三千餘人慰勉之
後周太祖為西魏相國大統八年十月北齊神武以衆
攻玉璧城晉州刺史韋孝寬拒之苦戰六旬神武夜遁
太祖嘉孝寬功令殿中尚書長孫紹遠左丞相王悦至
玉璧勞問授驃騎大將軍
武帝保定四年十月詔大冡宰護等伐齊丁卯幸沙苑
勞師癸酉還宫
建德五年東伐十二月次於晉州初齊攻晉州恐王師
卒至於城南穿塹自喬山屬於汾水庚戌帝帥諸軍八
萬人置陣東西二十餘里帝乘嘗御馬從數人廵陣處
分所至輙呼主帥姓名以慰勉之將士感見知之恩各
思自勵
隋煬帝以仁壽四年即位八月并州總管漢王諒反詔
左僕射楊素并州道行營總管討平之帝遣素弟脩武
公約齎手詔勞素曰我有隋之御天下也於今二十有
四年雖復外夷侵叛而内難不作脩文偃武四海晏然
朕以不天銜恤在疚號天叩地無所逮及朕本以藩王
謬膺儲副復以庸虛纂承鴻業然天下者先皇之天下
所以戰戰兢兢弗敢失墜况復神噐之重生民之大哉
賊諒包藏禍心自幼而長羊質虎皮假託名譽不奉國
諱先圖叛逆違君父之命成莫大之罪誑惑良善委任
姦回稱兵内侮毒流百姓私假署置擅相謀戮小加大
少凌長民怨神怒衆叛親離為禍不同同歸於亂朕寡
兄弟猶未忍言是故開關門而待寇戢干戈而不發朕
聞之天生蒸民為之置君仰惟先旨每以子民為念朕
豈得枕伏苫廬顛而不救也大義滅親春秋高義周旦
以誅二叔漢啓乃戮七藩義在兹乎事不獲已是以授
公戎律問罪太原且逆子賊臣何代不有豈意今者近
出家國所歎荼毒甫爾便及此事繇朕不能和兄弟不
能安蒼生德澤未弘兵戈先動賊亂者止一人塗炭者
乃衆庶非唯寅畏天威亦乃孤負付屬薄德厚耻愧乎
天下公乃先朝功臣勲庸克茂至如皇基草創百物惟
始便匹馬歸朝誠識兼至汴部鄭州風捲秋蘀荆南塞
北若火燎原早建殊勲夙著誠節及獻替朝端具瞻惟
允爰弼朕躬以濟時難昔周勃霍光何以加也賊乃竊
據蒲州關梁斷絶公以少擊衆指期平殄高壁據嶮抗
拒官軍公以深謀出其不意霧廓雲除冰消瓦觧長驅
北邁直趣巢窟晉陽之南蟻徒數萬諒不量力猶欲舉
斧公以稜威外討發憤於内忘身殉義親當矢石兵刅
暫加魚潰烏散僵屍蔽野積甲若山諒遂守窮城以拒
鈇鉞公董率驍勇四面攻圍使其欲戰不敢求走無路
智力俱盡面縳軍門斬將搴旗伐叛柔服元惡既除東
夏清晏嘉庸茂績於是乎在昔武安平趙淮隂空齊豈
若公遠而不勞速而克捷者也朕殷憂諒闇不得親御
六軍未能問道於上庠遂使劬勞於行陣言念於此無
忘寢食公乃建累世之元勲執一心之確志古人有言
曰疾風知勁草世亂有誠臣公得之矣方乃銘之常鼎
豈止書勲竹帛哉功之克諧哽歎無已稍令公如宜軍
旅務殷殊當勞慮故遣公弟指宣往懷迷塞不次(素上表陳)
(言曰臣自惟虛薄志不及表州郡之下敢憚劬勞卿相之榮無階覬望然時逢昌運王業維始㳙流赴海誠心)
(屢竭輕塵集嶽功大人微徒以南陽里閭凡沛子弟高任位重爵榮顯一時遂復入處朝端出總戎律受文武之)
(預帷幄之謀豈曰才能實繇恩澤欲報之德義極昊天伏惟陛下詔重日之明養繼天之德收臣於疎遠炤臣)
(以光輝南服入就道之書春宫奉肅成之旨然草木無心尚榮枯候時况臣有心寔自效無路晝夜廽徨寢食)
(怵惕嘗恐朝露奄至虛負聖慈賊諒包藏禍心有自來矣因幸國哀便肆凶逆興兵晉代搖蕩山東陛下拔臣)
(於日流授臣以戎律蒙心腹之寄禀平亂之規蕭王赤心人皆為死漢皇大度天下争歸妖寇廓清豈臣之力)
(曲蒙使臣弟約齎詔書問勞高旨峻筆有若天臨洪恩大澤同于海運雖百殞無以自酬)
唐高祖初為唐王隋義寧二年四月勞東都旋師於長
樂宫
武德元年十月遣右武候大將軍龐玉率師西討帝幸
開遠門勞將士而還
十一月秦王征薛仁杲凱旋帝享勞旋師
三年四月秦王平并州帝遣司農卿韋雲起勞軍
四年三月益州道行營僕射竇軌率兵擊東都帝引其
將校五百人宴賜而遣之
四月皇太子討張長遜廽班師帝於玄武門宴勞將士
賜帛各有差
五月王世充降遣尚書右僕射裴寂持節勞軍又遣侍
中陳叔逹齎百牢上罇酒醼勞秦王於近郊
五年十二月皇太子建成與劉黑闥戰於魏州城下破
之黑闥抽軍北遁詔尚書右僕射裴寂馳往勞之
六年十月秦王屯并州以備突厥及班師帝迎勞於忘
武頓
太宗貞觀十六年遣安西都護郭孝恪伐焉耆虜其王
齒龍突騎帝大悅璽書勞之曰知破焉耆虜其偽王功
立威行深副所委但焉耆絶域地阻天山恃遠憑深敢
懷叛逆卿望崇位重報效情深遠涉沙場躬行罰罪取
其堅壁曾不崇朝再廓遊魂遂無遺寇緬思竭力必大
艱辛超險成功深足嘉尚
十九年帝征遼二月李勣所領之衆頓於幽州詔遣通
事舍人盧師讓齎壐書詣軍中勞勉之將士咸悦
二十年六月平薛延陁詔曰朕聞獯獫強暴歴代憑凌
結晦關都凝氣大漠家山宅野時獸聚而禽分幕毳廬
氊乍蠭屯而集塞退因利飽進為財饑前王弊其貪殘
中夏憚其薦食然而三策知慮非為禦寇之方千里長
城豈謂靜邊之計故以百王靡服千古不賓種落實繁
姦革孔熾武德之際飲馬渭濱貞觀之初敢恣凌逼朕
載懷慷慨命將出師旗鼓一臨沙漠大定雪涇陽之周
耻報白登之漢讐截瀚海以開池籠天山而築苑其餘
醜䫫自巳羈縻勞我邊甿軫余遐念將奮鈇鉞受命上
玄延陁惡積禍盈今日夷滅醜徒内潰凶黨外離契苾
送欵來降其餘相率歸附唯僕骨同羅猶懷假息冰消
雹碎匪夕伊朝豈朕威思所懷故乃蒼旻之惠觀賊此
勢何能自全今不乘機恐貽後悔故欲暫往靈州親自
招撫安邊靜亂下固甿基一軌同文永弘家業使萬里
之外不有半烽百郡之中猶無一戍永絶鎮防之役豈
非黎元樂見雖復去歲東征士馬倦勞甫施京邑曾未
踰年今秋復行理多疲頓但以良藥苦口非病者丼之
而人必焉思去膏肓之疾私種弊力豈農夫樂焉而必
履之求其倉庫之益斯皆忍小惡而成大美就輕害而
得殊功朕積疾累時今尚虛惙必欲牽疴就路以赴天
機百辟士庶幸勿辭也遼東從兵皆不差發布告天下
悉朕意焉
二十二年三月庚戍遣通事舍人韋燀往使歸兵道行
軍宣慰士衆是年右武候將軍梁建方擊松外蠻破之
其帥盛遂稽六請降遣首領十人來謁軍門建方振旅
而還及至帝勞其勤苦賜以上駟
高宗永徽四年十月以睦州女子陳碩真率衆反揚州
長史房仁裕平之詔刑部尚書唐臨馳傳案覆被詿誤
者悉免之人吏為賊所殺者官為殯歛
龍朔元年遼東道行軍揔管蘇定方拔百濟之貞都城
其王義慈來降遣左衛郎將王文庶齎璽書慰勞定方
已下將士及百濟百姓各令安堵如舊有才者節級錄
用若能便經略高麗者委定方揀擇將士可否聞奏
玄宗開元三年三月遣兵部員外郎王上客刑部員外
郎楊欽明等分往諸軍宣慰將士
四年十二月命衛尉少卿李暠齎璽書慰勞朔方降戶
九年九月詔曰如聞鹽夏兩州百姓及六州胡等被胡
賊殺掠宜令御史韓朝宗皇甫翼齎書分往慰問便復
損數其被損之家務令存恤應須給貸蠲免量事處置
訖廽日奏聞
十二年七月以黔州道招討使内侍楊思勖討溪州賊
帥有功特加輔國大將軍兼内侍禄俸防閤一事已上
並依品級宴思勖以下立功將士於朝堂謂曰蠻夷不
道賊害平人卿等竭誠一舉而定窮深盡險罔不率從
往返若飛當甚勞弊各賜卿少物宴畢領取
十五年凉州都督王君㚟破吐蕃凱旋詔置酒朝堂宴
之及將士等並賜物有差帝謂君㚟及將士等曰吐蕃
小醜敢懷逆命趣窺亭鄣以逞凶狂卿等智勇夙彰軍
威克振纔整旗鼓屢翦渠魁深入寇庭當甚勞耳
十六年二月乙未令朔方節度副大使左金吾大將軍
信安郡王禕宣慰嶺南
二十六年十月壬申命侍御史陳繇使於劔南安戎城
宣慰將士勑曰吐蕃醜䫫背約孤恩卿等同嫉寇讐為
國展效深入賊境久冐難危至於勤勞豈不知委頃聞
左彼小有喪敗卿等非不盡力自是主將無謀古之用
兵在於責帥王昱緣此亦已貶官卿等但湏悉心不可
因兹阻氣遞相激勵以保功名戰亡之人深可憫惜並
申弔祭用慰幽魂其病醫及陣亡之家宜委陳繇與州
縣相知優恤
天寳十四年十一月命榮王琬為元帥東征安禄山帝
御勤政樓宴將士
肅宗至德元年十月皇弟穎王璬陳王珪自蜀至上皇
有詔慰問朝臣及將士等
代宗寳應元年冬以初平河朔拜宗正少卿李涵左庶
子兼御史中丞河北宣慰使
廣德二年正月以尚書右丞顔真卿為刑部尚書兼御
史大夫充朔方宣慰使
永泰元年七月遣尚書左丞李涵以本官兼御史大夫
於河北道宣慰
大歷二年九月詔曰河朔一隅地方千里外捍夷狄内
輔成周撫勤王之師脩任土之貢顧其方鎮可謂崇重
眷我侯伯實有勲勞且將相朕之股肱兆庶君之支體
事同休戚寧忘鍳寢思撫廵而未獲念征鎮而永懷爰
命宗臣往申旨諭銀青光禄大夫行尚書左丞襄武縣
開國公李涵朕之茂親腹心攸寄純固所以致命文質
所以經邦温恭禮讓誠信易直勵匪躬之節秉憂國之
心美其公才當所委任再令宣撫皆合事宜既述慊誠
之詞兼陳理化之績慰我憂念意甚嘉之今秋冬在候
徭戍勤止將校有介胄之勞黎元有税賦之役代予親
問詔爾使臣仍兼副相之勞式重登車之務可兼御史
大夫充河北宣慰使
三年六月命兵部侍郎李涵兼御史大夫充河北道宣
慰使以幽州之難故也
六年八月命左散騎常侍孟皥使河北道宣慰
八年八月辛未幽州盧龍節度觀察等使檢校左散騎
常侍幽州大都督府長史朱泚遣弟滔領防秋兵馬五
千騎至自幽州詔發六軍將士千餘騎迓於國門許便
道繇皇城南面出開遠門赴涇州行營命有司大置酒
於開遠門宴慰遣之騎卒精銳冠絶諸軍道路觀者如
堵
十年正月命内侍孫知古使於魏州宣慰因曉示田承
嗣各守封疆
德宗建中四年三月遣太子太師顔真卿宣慰淮寧節
度李希烈
十二月帝在奉天加給事中孔巢父兼御史大夫淄青
宣慰使以潼關防禦鎮國軍使華州刺史董晉為國子
祭酒兼御史大夫河北宣慰使
興元元年正月帝在奉天以兵部員外郎李充兼御史
中丞鎮冀宣慰使
四月帝在梁州以屯田郎中沈房為太常少卿兼御史
中丞諸蕃計會及安西北庭宣慰使
六月乙巳詔曰朕獲承先顧付以大噐懼德不類貽列
聖羞虔恭惕厲罔敢暇逸將期布令齊一致俗和平然
而誠信未孚衆心遂阻理化乖當百度失中君臣之間
欝堙不逹致寇雖深於罪已興戎尚昧于省躬思靖亂
以濟人反勞師而黷武行者被殺傷之苦居者重齎送
之勤四海騷然靡有寧處京邑之下轉軸亦空環列之
中徵發靡息略内以勤遠居安而忘危賊臣誘姦乘間
竊發豺狼穢于宫闕士庶䧟于塗炭作威肆毒仇視我人
萬姓嗷嗷呼天無告有隕踣以抗節有脅從以假命且
一夫不獲辜實在予况君臨萬邦作人父母既不克以
覆育又從而咎之其心愧耻一食三歎出舍内省介于
梁岷庶乎有瘳以答譴戒皇天悔禍社稷降靈腹心爪
牙奮謀宣力元惡稔慝脱身遁逃餘孽拒威所向摧殄
掃氛沴而闢閶闔翦鯨鯢以清郊原函夏載寧室家相
慶非我將相夾輔王室卿士交脩予違軍旅恊心畢命
盡敵豈伊寡昧克復興運戡定大難念之感懷宜令吏
部侍郎班宏充宣慰使勞問將士撫諭蒸黎必躬必親
如朕臨蒞朕整飭法駕即日還京策勲行賞大報忠烈銘功
百代與國同休然後請罪祖宗不敢自蔽宣布中外明
朕意焉
七月命給事中兼御史大夫孔巢父宣慰於河東諸軍
貞元元年六月以兵部侍郎李紓宣慰于河東諸軍中
書舍人齊映宣慰于朔方河中同絳陜虢等州諸軍兵
部尚書崔漢衡宣慰于幽州
二年四月淮西李希烈平命尚書左丞鄭叔則往淮西
宣慰詔曰自希烈叛命於今五年王澤不通下情亦沮
所宜宣我信命以釋危疑敷我惠和以慰傷瘵滌清汙
俗咸與惟新底綏一方以稱朕意
十六年七月以徐州張建封卒其子㥉為將校所廹俾
領軍務詔擇臨難不懾者即其軍以諭之遂命吏部員
外郎李鄘為宣慰使
憲宗元和元年正月庚午詔萬年縣令薛彤赴彰義軍
宣慰
二年八月戊寅命給事中房式充幽州成德義武等軍
宣慰使時三節度劉濟王士貞張茂昭各持宿嫌交惡
聞於朝故有是命
四年八月命京兆少尹裴武宣慰於鎮州
十二月以太府卿鄧泳為東道行營諸軍宣慰使左武
衛大將軍田景度為北道行營諸軍宣慰使
十年正月丙戌以左羽林軍李文通為左金吾衛將軍
兼御史中丞充壽州宣慰使
十一年五月丁亥易定節度使渾鎬以累敗承宗之衆
上聞即日命使宣勞
六月庚子命給事中柳公綽宣慰于淄青右補闕張宿
為判官
八月命尚書右丞許孟容宣慰汴宋陳許河陽行營諸
軍
十一月己巳命比部員外郎張宿宣慰隨唐等州軍
十三年正月庚寅命諫議大夫張宿往淄青宣慰李師
道以起居舍人唐敬休為副宿至東都暴卒命左常侍
李遜宣慰于淄青仍依前以唐敬休副之
十四年二月壬戌魏博田弘正奏淄青兖鄆十二州平
詔戶部侍郎楊於陵以本官兼御史大夫充淄青宣撫
使
六月癸酉制曰周禮政官之屬掌導王志以廵天下之
邦國六郡統臨二庭緜邈居必申儆動當懾懷自頃東
夏有虞近郊多壘沙朔之外剪為寇戎亭障烽櫓之嚴
遐張塞下使譯道途之要遠屬湟中今妖氛甫清師旅
方息思欲肅關隴之右地制昆夷於盛秋而慮師無見
粮卒有虛籍乏守禦之全備積愁歎之餘音臨軒永懷
宜俾宣導非夫忠良練逹文武兼資信厚足以得人心
恪恭足以奉王事則何以膺兹選任布我憂勞至於問
戍役之勤詳山澤之要稽軍實之名數計餽餉之盈虛
宿弊有未除衆情有未逹兵機虜態一以上聞冀在此
行所至循拊宜令左金吾衛大將軍兼御史大夫胡証
充京西京北廵邊使所經過州鎮與節度防禦使刺史
審量利害具事實聞奏因程异之請也
穆宗以元和十五年正月即位二月命監察御史楊虞
卿盧周仁高銖路羣分往京西京北監賞設將士
十月成德軍節度王承宗卒弟承元密獻忠欵命起居
舍人栢耆往鎮州宣慰
十一月命諫議大夫鄭覃往鎮州宣慰以起居舍人王
璠副之
長慶元年正月丁巳以京兆府司錄參軍温造為太原
鎮州等道宣慰使以王承元請入朝也
二月辛未命給事中韋弘景為容州邕州安南宣慰使
監察御史杜周士副焉
九月辛亥遣太子中允兼侍御使李寮往幽州宣慰
二年正月命太子中允李寮宣慰深州及魏博行營以
鎮州兵亂殺節度使田弘正而牛元翼不從亂固守深
州也
二月詔雪鎮州王廷凑仍令兵部侍郎韓愈充宣慰使
又命戶部郎中崔護宣慰於昭義軍時劉悟為昭義節
度監軍劉承偕頗恃恩權嘗對衆辱悟又縱其下以亂
法悟不能平異日有中使至承偕宴之請悟悟欲往左
右皆曰往則必為其困辱矣軍衆因亂悟不止之遂擒
承偕至牙門殺其二傔欲并害承偕悟救之獲免故有
慰撫之命
七月甲寅命司勲郎中崔護均王府長史李彦璋分往
昭義魏博兩道宣慰又以汴州李㝏叛命光祿少卿李
寮宣撫汴州
文宗太和元年十一月天平横海等軍節度使烏重胤
卒命吳守志宣慰鄆州仍領繒帛五萬疋就賜軍士以
鄆帥新歿撫而安之也
二年二月辛亥命司封郎中王彦魏博宣慰
五月命左散騎常侍馮宿往河南道行營宣慰以滄州
李同捷拒命而諸軍進討也
七月命諫議大夫柏耆往昭義宣慰
十二月又命柏耆往魏博宣慰仍與河陽滑州計會發
軍便以兩處兵勢曉喻魏博將士令知赴救之師四面
皆至
三年正月命鴻臚卿張賈往昭義魏博宣慰
三月命諫議大夫柏耆往德州城下宣慰
五月命給事中崔琯往幽州宣慰中書舍人韋詢往德
州宣慰
四年正月勑諫議大夫崔戎宜充劔南西川宣撫使以
南蠻入寇也
二月興元三軍作亂節度使李絳及家並被處置訖命
給事中崔琯充山西道宣慰使戶部員外郎嚴謇為副
又命中使先義逸赴興元宣慰
武宗會昌三年七月以御史中丞李回使幽鎮魏三道
時中書奏云秋氣已至將議進軍幽州須早取可汗鎮
魏須速平劉楨各要遣使諭旨兼探三鎮軍情今日延
英面奉聖旨欲遣張賈充使臣等商量張賈幹濟有才
甚諳軍中體勢然性氣稍直慮不安帖恐不如且輟李
回充使若以臺綱不可暫闕即兵部侍郎鄭淮久充戎
鎮判事精敏雖無詞辨言亦分明官重事閒最似相稱
帝乃以李回使焉
昭宗乾寧二年十二月以前大理卿李埛為黔中宣慰
使制曰將我詔命使於四方必惟其人矧乃舊服咨於
輔相僉曰汝諧用之不疑行矣思濟李埛國朝名相之
令嗣也文行噐業雅有家風政事規為克紹先志踐履
函便於中外練逹深得其本根頃鎮黔江洽聞善政四
年問俗五郡懷仁恩信被於昆夷盛名振於縣道尋移
旌盖往理桂林載揚休聲屢著嘉績兩地遺愛萬人去
思今聞黔巫易帥之時頗失睦隣之道慮成間隟又動
干戈念遠俗之無辜向中宵而不寐昇爾揆路為吾使
星尚念漢地人情必懷龔遂河内風俗未忘寇恂宜其
宣我憂勤導予宵旰強者抑之弱者撫之無俾黔人又
堕塗炭用爾專逹膺予簡求佇其嚮風聞爾稱職殊恩
好爵無所恡焉
後唐莊宗同光四年二月丁巳遣宣徽使宋唐玉往鄴
都宣諭諸軍
明宗天成二年四月有内臣自荆南至云暑雨方甚兵
士苦之及劉訓有疾是日差孔循徑往勞問及續賜孔
循詔曰朕以荆門伐叛方委勲臣而聞統帥縈切戎機
勤劬王事致乖攝理深軫寤懷輟卿樞近之繁逹我優
隆之旨固於旬朔已就宣和苟或尚未全平且要暫還
本道便於將息亦可允俞委卿精白凡事詳酌審於凖
節庶恊籌謀料度攻收撫綏軍旅咸繄明略更集殊庸
倚注之心再三在念
九月戊午北面屯戍上言經夏戰馬多死是日出内廐
馬三百匹賜之帝猶慮邊將憂慮召來人慰諭之曰盛
夏酷熱人尚多疾其况馬邪但令勉於王事無以此為
恐仍以槍劔賜其主將又曰㳂路芻粟舘驛相接爾慎
勿擾人
三年六月命閤門使馮知兆往定州犒宴將校
末帝清泰元年十二月壬申遣李譲勲馳騎代北犒享
防邊將士
三年八月詔端明殿學士吕琦往河東代諸屯戍犒軍
晉少帝天福九年三月契丹至河北帝親征駐蹕澶淵
丙午先鋒指揮使石公覇遇敵數萬騎於戚城之北為
敵所圍高行周符彦卿在戚城之東南方息於林下忽
聞敵至駭愕督軍而進纔數千騎衆寡不較行周遣人
馳告景延廣請益師延廣遲留候帝進止既而行周等
為賊圍之數重三人大譟瞋目奮擊敵衆傷死者甚衆
帝自御親兵援之前軍獲免帝登戚城南古臺置酒以
勞二將
漢高祖天福十二年十月討杜重威於魏府二十日帝
乘馬環城幸副部署慕容彦超尚洪千聶章周殷等營
遍加撫喻衆心咸懌
十一月將伐鄴壬午車駕次長垣因賜宰臣竇貞固蘇
逄吉蘇禹珪李濤及從官食帝曰朕少親戎馬險阻艱
難備嘗之矣公等儒臣也從朕蒙犯霜露得無勞苦乎
羣臣蹈舞稱謝
周太祖廣順二年五月親征兖州至兖州城下於西屯
寨下慰勞兵士賜監押使臣將校茶酒
十一月荆南上言覘知湖南事宜朗州大將劉言十月
三日以兵入長沙界十五日至潭州其淮南所署偽節
度使邊鎬焚城而遁岳州偽刺史宋權亦棄城去帝遣
供奉官齊藏琦乘駟往湘潭慰撫三軍將吏
三年九月涇州節度使史懿疾復作遣客省使楊廷章
往知州事賜襲衣金帶縑帛詔諭彰義軍民吏曰朕以
史懿自鎮邊蕃克勤王事眷言勲舊深副倚毗爰自近
年多嬰疾苦邇來頻有發動乞赴闕尋醫既覧奏陳須
議俞允已差客省使楊廷章往彼知軍州事即令史懿
發來京師朕念涇州久夾瘡痍之地軍人百姓撫愛皆
同今已指揮楊廷章候到日凡事倍加撫安不得輙有
科率俾令衆庶皆遂蘇舒
世宗顯德元年五月親征河東丁丑觀兵於城下帝廵
撫諸軍親白慰免賜賚有差
五年四月丁丑吳越王錢俶上言四月十日夜杭州火
㳂燒府署殆盡帝憫之遽命内臣齎璽書恤問
册府元龜卷一百三十六
