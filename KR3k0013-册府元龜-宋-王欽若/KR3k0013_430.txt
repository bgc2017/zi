册府元龜卷四百三十宋王欽若等撰
將帥部
乞師致師
乞師
夫以危事方搆而兵力不足動有勝敗之慮居無赴援
之師於是控親隣以求助冀禍難之斯解蓋乞師之來
舊矣三代之後戎事不息其或當帥臣之任襲行討伐
膺守禦之寄是為屏翰金革將試而衆寡靡敵梯衝交
下而殱亡可待以至宗國覆喪翦焉愁苦乃能藉兵於
同盟請救於強國曷嘗不克集殊績制勝勁敵乃至興
滅於將絶圖安於既危者哉其或勢迫事去外應無及
者斯可哀已
公子遂魯大夫僖公二十六年夏齊人伐魯北鄙公子
遂臧文仲如楚乞師(乞不保得之辭)
宣公十八年夏公使如楚乞師(公不事齊齊與晉盟故懼而乞師於楚)
孫良夫(桓子也)衞大夫魯成公二年孫良夫帥師及齊戰
於新築衞師敗績孫桓子還於新築不入(不入國)遂如晉
乞師魯臧宣叔亦如晉乞師皆主郤獻子晉侯許之七
百乘郤子曰此城濮之賦也請八百乘許之與齊戰於
鞍齊師敗績
郤錡晉大夫魯成公十二年春晉侯使郤錡來乞師(將伐)
(秦也侯伯當召兵而乞師謙辭)
欒黶晉大夫魯成公十六年四月晉侯將伐鄭郤犨如
衞遂如齊皆乞師焉欒黶來乞師孟獻子曰有勝矣(卑讓)
(有禮故知其將勝楚)
荀罃晉大夫魯成公十七年秋晉侯使荀罃來乞師伐
鄭
士魴晉大夫魯成公十八年十一月楚子重伐宋(使偏師與)
(鄭人侵宋子重為鎮後)宋華元如晉告急晉士魴來乞師(將救宋)季
文子問師數於臧武仲對曰伐鄭之役知伯實來下軍
之佐也(知伯荀罃)今彘季亦佐下軍(彘季士魴)如伐鄭可也事大
國無失班爵而加敬焉禮也從之(從武仲言)
十二月孟獻子會於虛朾謀救宋也宋人辭諸侯而請
師(不敢煩諸侯故但請其師)
士雃秦大夫魯襄公九年秦景公使士雃乞師於楚將
以伐晉楚子許之子囊曰不可當今吾不能與晉爭王
曰吾既許之矣雖不及晉必將出師秋楚子師於武城
以為秦援
公子貞字子囊楚大夫魯襄公十一年四月諸侯伐鄭
鄭人懼乃行成七月楚子囊乞旅於秦(乞師旅于秦)秦右大
夫詹帥師從楚子將以伐鄭鄭伯逆之丙子伐宋(鄭逆服故)
(更伐宋)
陳無宇齊大夫魯襄公二十四年齊侯既伐晉而懼將
欲見楚子楚子使薳啓疆如齊聘且請期(請會期)齊侯聞
將有晉師使陳無宇從薳啓疆如楚辭且乞師(辭有晉師未得)
(相見)冬楚子伐鄭以救齊
申包胥楚人也魯定公四年吴伐楚楚子敗奔隨申包
胥如秦乞師曰吳為封豕長蛇以薦食上國(薦數也言吳貪害如)
(蛇豕)虐始于楚寡君失守社稷越在草莽使下臣告急曰
夷德無厭若隣於君疆埸之患也(吳有楚則與秦鄰)逮吳之未
定君其取分焉(與吳共分楚地)若楚遂亡君之土也若以君
靈撫之世以事君(撫存恤也)秦伯使辭焉曰寡人聞命矣子
姑就館將圖而告對曰寡君越在草莽未獲所伏(伏猶處也)
下臣何敢即安立依於庭牆而哭日夜不絶聲勺飲不
入口七日秦哀公為之賦無衣(詩秦風取王于興師脩我戈矛與子同仇之義)
九頓首而坐秦師乃出
趙鞅晉大夫魯哀公二年四月鞅帥師納衛世子蒯瞶
于戚三年齊衛圍戚求援于中山(中山鮮虞也)
晉侯將伐齊魯哀公二十四年使來乞師曰昔臧文仲以
楚師伐齊取榖(在僖二十六年)宣叔以晉師伐齊取汶陽(在成二年)寡君
欲徼福於周公願乞靈於臧氏臧石帥師會之取廪丘
駟弘鄭大夫悼公四年晉荀瑶帥師伐鄭次於桐丘駟
弘請救於齊(弘駟歂子)齊陳成子帥師救鄭
張翠韓大夫楚圍雍氏韓使使求救於秦秦不下殽令
靳尚使秦秦宣太后不許靳尚歸復使張翠至秦秦乃
下師於殽以救韓
趙勝趙成王弟也封平原君秦圍邯鄲平原君數遺魏
王及公子無忌書請救魏使將晉鄙將十萬衆救趙鄙
軍壁鄴名為救趙實持兩端以觀望平原君使者冠蓋
相屬於魏魏公子無忌乃矯奪晉鄙兵符救之
項梁自號武信軍引兵攻亢父(亢音抗父音甫)初秦將章邯既
殺齊王田儋齊人立故齊王建之弟田假為王田角為
相田間為將田榮怒擊逐假亡走楚角亡走趙間前救
趙因不敢歸項梁追擊章邯章邯兵益盛梁使使趣齊
兵榮曰楚殺田假趙殺角間廼出兵楚趙不聽齊齊亦
怒終不肯出兵章邯果敗殺項梁
漢韓信為大將虜魏豹定河東使人請漢王願益兵三
萬人臣請北舉燕趙東擊齊南絶楚之糧道西與大
王會於滎陽漢王與兵萬人
後漢公孫瓚為幽州刺史為袁紹所圍求救於黑山賊
救至欲内外擊紹瓚遣行人文則齎書告子續曰袁氏
之攻似若神鬼鼔角鳴於地中梯衝舞吾樓上日窮月踧
無所聊賴汝當碎首於張燕速致輕騎到者當起烽火
於北吾當從内出不然吾亡之後天下雖廣汝欲求定
足之地其可得乎
孔融為北海太守為管亥所圍太史慈為求救於平原相
劉備備驚曰孔北海乃復知天下有劉備耶即遣三千
兵救之賊乃散走
魏陳矯廣陵東陽人也避亂本郡太守陳登請為功曹矯
郡爲孫權所圍於匡竒登乃令矯求救於太祖曰鄙
郡雖小形便之國也若蒙救援使為外藩則吴大挫謀
徐方永安武聲遠震仁愛滂流未從之國望風景附崇
德養威此王業也太祖竒矯欲留之矯辭曰本郡倒懸
奔走告急無申胥之效敢忘弘演之義乎太祖乃遣赴
救吴軍既退登多設間伏勒兵追奔大破之
田豫為護烏丸校尉豫出塞為鮮卑軻比能所圍於故
馬邑城移鴈門太守牽招求救招自表輙行又并馳布
羽檄稱陳形勢虜即恐怖種類離散
吴甘寧守夷陵魏曹仁分兵騎攻圍寧寧告急於周瑜
瑜用吕蒙計與蒙並救寧寧圍解
晉祖逖為奮威將軍豫州刺史流人塢主張平樊雅在
譙逖進據太丘平助雅攻逖逖遣使求救於蓬陂塢主
李川川遣將李頭率衆援之逖遂克譙城初雅之據譙
也逖以力弱來助於南中郎將王含含遣桓宣領兵助
逖逖遂克譙
桓宣為四品將軍屯馬頭山為祖煥桓撫所圍宣
遣其子戎求救於毛寳寳隨戎赴之未至而賊已與宣
戰寶軍懸兵少器仗濫惡大為煥撫所破寳中箭貫髀
徹鞍使人蹋鞍拔箭血流滿鞾去船所百餘里望星而
行到先哭戰亡將士洗瘡訖夜即還救宣寶至宣營而
煥撫亦退
周瓊為梁州刺史東羌校尉竇衝入漢川定安人皇甫
釗京兆人周勲等謀納之瓊失巴西三郡衆寡力弱告
急于鎮襄陽征虜將軍朱序序遣將軍皇甫貞率衆赴
之
譙王承等守湘州為王敦所攻初安南將軍甘卓與承
書勸使固守當以兵出沔口斷敦歸路則湘圍自解承
答書曰季思足下勞於王事天綱暫圯中原丘墟四海
義士方謀克復中興江左草創始爾豈圖惡逆萌自寵
臣吾以闇短託宗皇屬仰豫密命作鎮南夏親奉中詔
成規在心伯仁諸賢扼腕岐路至止尚淺凡百茫然豺
狼易驚遂肆醜毒聞知駭踊神氣衝越子來之義人思
自奮不命而至衆過數千誠足以决一時之機攄山海
之憤矣然迫於倉卒舟楫未備魏乂李恒尋見圍逼是
故事與意違志力未展猥辱來使深同大趣嘉謀英筭
發自深衷執讀周復欣無以量足下若能卷甲電赴猶
或有濟若有狐疑求我枯魚之肆矣兵聞拙速未覩工
遲季思足下勉之書不盡意絶筆而已卓軍次䐗口聞
王師敗績停師不進承乃遇害
荀崧都督荆州江北諸軍事平南將軍鎮宛改封曲陵
公為賊杜曾所圍石覽時為襄城太守崧力弱食盡使
其小女灌求救於覧及南中郎將周訪訪即遣子撫率
兵三千人會石覧俱救崧賊聞兵至散走崧既得免乃
遣南陽中部尉王國劉願等潛軍襲穰縣獲曾從兄偽
新野太守保斬之
後魏元法僧為益州刺史梁武遣將張齊率衆攻逼城
門晝閉行旅不通法僧上疏曰臣忝守遐方變生慮表
賊衆侜張所在強盛統内城戍悉已陷没近州之民亦
將擾叛惟獨州治僅存而已亡滅之期非旦則夕臣自
思忖必是死人但恐不得謝罪庭闕既忝宗枝累辱不
淺若死為鬼永曠天顔九泉之下實深重恨今募使間
行偷路奔告若臺軍速至猶希全保哭送使者不知所
言孝眀詔曰比勅傅豎眼倍道兼行而猶未達可更遣
尚書郎堪幹者一人馳驛催遣庶令拔彼倒懸救兹危
急竪眼頻破張齊於是獲全
皮豹子為仇池鎮將討楊難當平之諸氐復推楊文德
為主興安二年正月宋文帝遣其將蕭道成王虬馬光
等入漢中别令楊文德楊頭等率氐羌圍武都城中拒
之殺賊二百餘人豹子分兵救之至女磊聞賊停軍豹
子遣人於祁山取馬欲往赴援文德謂豹子欲斷其糧
運回軍還入覆津據險自固宋文帝恐其輙回又增兵
益將令晉夀白水送糧覆津漢川武興運粟甘泉皆置
倉儲豹子表曰義隆增兵運糧尅必送死臣所領之衆
本自不多唯仰民兵專恃防固其統萬安定二鎮之衆
從戎以來經三四歲長安之兵役過朞月未有代期衣
糧俱盡形顔枯悴窘切戀家逃亡不已既臨寇難不任
攻戰士民姦通知臣兵弱南引文德共為唇齒文德去
年八月與義隆梁州刺史劉秀之同征長安聞臺遣大
軍勢援雲集長安地平用馬為便畏國騎軍不敢北
出但承仇池勾人稱臺軍不多戎兵尠少諸州雜人各
有還思軍勢若及必自奔逃進軍取城有易反掌今外
寇兵強臣力寡弱拒賊備敵非兵不擬乞選壮兵增戍
武都牢城自守可以無患今事已切急若不馳聞損失
城鎮恐招斯責詔遣高平鎮將苟莫于率突騎二千以
赴之道成等乃退
崔楷孝眀孝昌初為殷州刺史加後將軍楷至州表曰
竊惟殷州地實四衝居當五裂西通長山東漸巨野頃
國路康寧四方有截仍聚姦宄桴鼔時鳴况今天長喪
亂妖災間起定州逆虜趦趄北界鄴下凶燼蠶噬腹心
兩處犬羊勢若并合城下之戰匪斯朝夕臣以不武屬
此屏捍實思效力以弱強敵析骸煑弩固此忠節但基
趾建剏庶事茫然斗儲尺刃聊自未有雖欲竭誠莫知
攸濟謹列所須兵仗請垂矜許必當虎視一方遏其侵
軼肅清境内保全所委詔付外量竟無所給
後周李賢隴西人長孫邪利為都督行原州事以賢為
主簿時有賊帥達符顯圍逼州城晝夜攻戰屢被摧䘐
賢間道赴雍州詣爾朱天光請援天光許之賢乃返而
賊營壘四合無因入城俟日向夕乃偽負薪與賊樵採
者俱得至城下城中垂布引之賊衆方覺乃引弩亂發
射之不中遂得入城告以大軍將至賊聞之便散走
唐南霽雲為睢陽張巡帳下士天寶末安禄山叛亂賊
將尹子竒圍睢陽城經數月城中糧盡至人相食求救
於臨淮節度賀蘭進眀遣霽雲夜縋出城之臨淮見進
眀進眀日高會張樂饗士殊無出兵之意霽雲泣而謂
之曰強寇陵逼圍城半年糧盡矢窮計無所出初圍城
之際城中數萬人今者相食已盡張中丞自殺愛妾以
饗軍士今見存之衆不過數千城中之人不敢愛死恐
破之後賊過淮南亦不利於大夫霽雲所以冐鋒刃晝
伏夜動匍匐以見大夫今大夫數日高會殊無遣兵之
意豈忠臣義士勤王報國之意乎霽雲不能達主將之
意請齧一指留於大夫示之以信歸報城中將士遂却
還睢陽數日得達懸繩入城城中之人知救不至慟哭
數日遂陷
李愬為唐鄧節度使居半歲謀襲蔡州請濟師詔河中
鄜坊騎兵二千人益之
辛讜性慷慨重然諾專務賑人之急年五十不求苟進
有濟時救患之志咸通十年龐勛亂徐泗時杜慆守泗
州賊以郡當江淮要害極力攻之時兩淮郡縣皆陷獨
慆守臨淮久之援軍雖集賊未解圍時讜寓居廣陵乃
仗劍拿小艇移泗口貫賊柵入城見慆慆素聞其義而
不相面喜讜至握手謝曰判官李延樞每話子為人何
遽至耶吾無憂矣時賊三面攻城王師結壘于洪源驛
相顧不前讜夜以小舟穿賊壘至洪源驛見監軍郭厚
本論泗州危急且宜速救厚本然之淮南都將王公弁
謂厚本曰賊衆我寡無宜輕舉當俟可行讜坐中拔劍
瞋目謂公弁曰賊百道攻城陷在旦夕公等奉詔赴援
而逗留不進心欲何為不惟有負國恩丈夫義氣亦宜
感發假如臨淮陷賊淮南即是寇場公何獨存耶讜欲
揮刅向公弁厚本持之讜望泗州大哭者經日帳下為
之流涕厚本義其心選甲士三百隨讜入泗州夜半斬
賊栅大呼繇水門而入賊軍大駭既知援兵入賊乃退
舍人心遂固浙西觀察使杜審權遣大將翟行約率軍
三千赴援屯蓮塘驛慆欲遣人勞之將吏皆憚其行讜
曰杜相公以大夫宗盟急難相赴安得令使者無言而
還即齎慆書幣犒其使淮南大將李湘率師五千來援
受賊詐降敗於淮口湘與郭厚本皆為賊所執自是無
援賊併兵急攻以鐵索斷淮流梯衝雲合凡周七月晝
夜不息乘城之士不遑寤寐面頭生瘡軍儲漸少分食
稀粥賴讜犯難仗義求救於淮北諸軍既而馬舉以大
軍至賊解圍而去
梁杜洪唐末為鄂帥時成汭鎮荆門淮南楊行密以兵
圍鄂州洪遣使求救於太祖時太祖以隔越大江勢不
能救乃發使諷汭令出師以援鄂渚
周錢俶廣順二年遣間使言覘得淮南去年興兵取湖
南七州近又以衆於彬連屯守欲攻容桂當道調發兩
路進軍水取漳泉陸取汀建望朝廷即出天兵以為犄
角之勢
致師
環人致師周官之列職勇者嘗寇鄭國之善謀蓋夫受
脤以行彼敵斯遇或勒兵而未陣或堅壁而固守持久
將變拙速是圖故有執馘以環城御旌而摩壘增三軍
之氣成一戰之功其或侮以醜言遺之婦飾用激其怒
以成厥謀斯亦為將者權宜之小道也
許伯楚大夫魯宣公十二年楚伐鄭晉救之許伯御樂
伯攝叔為右以致晉師(單車挑戰又示不欲崇和以疑晉之群帥)許伯曰聞
致師者御靡旌摩壘而還(靡旌駈疾也摩近也)樂伯曰吾聞致師
者左射以菆(左軍左也菆射之善者)代御執轡御下兩馬掉鞅而
還(兩飾也掉正也以示閒暇)攝叔曰吾聞致師者右入壘折馘(折馘斷耳)執
俘而還皆行其所聞而復
漢彭越為魏相國常往來為漢游兵擊楚絶糧道項羽
欲討越謂其將曹咎曰謹守成臯則漢欲挑戰慎勿與
戰無令得東我十五日必誅彭越定梁地漢果數挑戰
楚軍不出使人辱之五六日曹咎怒度兵汜水漢擊之
大破楚軍盡得楚國貨賂曹咎自剄汜水上
後漢張堪為謁者使送委輸縑布并領騎七千匹詣大
司馬吳漢伐公孫述在道追拜蜀郡太守時漢軍餘七
日糧陰具船欲遁去堪聞之馳往見漢說述必敗不宜
退師之策從之乃示弱挑敵述果自出戰死城下
魏王昶為征南將軍督荆豫軍事時吳將守江陵不出
昶欲引致平地與合戰乃先遣五軍按大道發還使賊
望見以喜之所獲鎧馬甲首馳環城以怒之設伏兵以
待之吴大將施績果遣軍與戰克之績遁走斬其將鍾
離茂許旻收其甲首旗鼓珍寳器仗振旅而還
漢諸葛亮為丞相出斜谷屯渭南司馬宣王拒之眀帝
詔令堅壁不戰亮既屢遣使交書又致巾幗婦人之飾
以怒宣王宣王將出戰辛毗奉詔勅宣王及軍吏以下
乃止
前秦苻黃眉為苻堅將時姚襄據黃落苻堅遣黃眉及
鄧羌等帥兵騎討之襄深溝高壘固守不戰鄧羌說黃
眉曰傷弓之鳥落於虛發㐮頻為桓温張平所敗銳氣
喪矣今固壘不戰是窮寇也襄性剛狠易以剛動若長
驅鼔行且壓其壘襄必忿而出師可一戰而擒也黃眉
從之遣羌率騎三千軍於壘門襄果怒盡銳出戰羌偽
不勝引騎遽退襄追之至于三原羌廻騎距襄俄而黃
眉與堅至大戰斬之盡俘其衆
宋柳世隆為郢州守將時沈攸之反入江陵舉兵東下
分兵出夏口據魯山攸之既至郢城弱小不足攻遣人
告世隆曰被太后令當暫還郡卿既相與奉國想得此
意世隆答曰東下之師久承聲問郢城小鎮自守而已
攸之將去世隆遣兵於西渚挑戰攸之果怒令諸軍登
岸燒郭邑築長圍攻城世隆隨宜拒應衆皆披却攸之軍
因之敗潰
後魏賀拔岳為西道都督與爾朱天光討万侯醜奴岳
届長安時万侯醜奴遣大行臺尉遲菩薩向武功南渡
渭水攻圍趣柵天光遣岳率騎一千馳往赴救菩薩攻
栅已剋還向岐州岳以輕騎八百北渡渭水擒賊令殺
掠其民以挑菩薩菩薩果率步騎二萬餘人至渭水北
岳以輕騎數十與菩薩隔水交言岳稱揚國威菩薩自
言強盛往復數返菩薩乃自僑令省事傳語岳怒曰我
與菩薩言卿是何人與我對語省事恃水應答不遜岳
舉弓射之應弦而倒其時已逼暮於是各還岳密於渭
南傍水分置精騎四十五十以為一所隨地形便絡繹
置之眀日自將百餘騎隔水與賊相見並且東行岳漸
前進先所置騎騎隨岳而集騎既漸增賊不復測其多
少行二十里許便至淺可濟岳便馳馬東出以示奔遁賊
謂岳走乃棄步兵南渡渭水輕騎追岳岳東行十餘里
依横崗伏兵以待之賊以路險不得前進前後繼至半
度崗東岳乃廻戰身先士卒急擊之賊便退走岳號令
所部賊下馬者皆不聽殺賊顧見之便悉投馬俄而虜
獲三千人馬亦無遺遂渡渭北降步兵萬餘收其輜重
隋張威善騎射膂力過人王謙作亂高祖以威為行軍
總管從元帥梁睿擊之軍次通谷謙守將李二王擁勁
兵拒守睿以威為先鋒二王初閉壘不戰威令人罵侮
以激怒之二王果出陳威令壯士奮擊二王軍潰大兵繼
至於是擒斬四千餘人
册府元龜卷四百三十
