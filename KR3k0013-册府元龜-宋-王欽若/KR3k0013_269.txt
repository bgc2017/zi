册府元龜卷二百六十九宋王欽若等撰
宗室部
委任將兵
委任
春秋傳曰内姓選於親(又曰親不在外)蓋明德之選異姓為後
故有出領方伯式遏外侮入踐樞宰允釐庶政或總戎
昭以扈蹕或司留務而居守内外之寄於茲為重自非
藴忠力以純茂聳才望而籍甚誠心篤固上所倚信風
幹明允人用僉屬亦何以處股肱之任而裁決萬幾守
宗稷之重而厭伏衆志者哉
漢楚元王交高祖同父少弟高祖至霸上封交為文信
君從入蜀漢還定三秦誅項籍即帝位交與盧綰常侍
上出入卧内傳言語諸内事隠謀
後漢東平王蒼為驃騎將軍明帝每巡狩蒼常留鎮侍
衛皇太后
吳侍中峻堅弟静之曾孫也大帝臨薨受遺輔政領武
衛將軍典宿衛封都鄉侯
晉秦王柬武帝子帝用王佐之謀遣東都督關中楚王
瑋淮南王允並鎮守要害以彊帝室
河間王顒代梁王肜為平西將軍鎮關中石函之制非親
不得都督關中顒於諸王為疎特以賢舉
嗣譙王恬宗室勲望有才用孝武帝時深仗之以為都
督兖青冀幽并揚州之晉陵徐州之南北郡軍事領鎮
北將軍青兖等州刺史假節
宋臨川王義慶出為使持節都督荆雍益寧州居上流
之重地廣兵強資實兵甲居朝廷之半故武帝使諸子
居之義慶以宗室令美故特有此授
江夏王義恭孝武立加太尉錄尚書六條事及立太子
東宫文案使先經義恭
當陽侯秉後廢帝時為散騎常侍丹陽尹與蕭道成袁
粲褚淵分日入直決機事
南齊新吳侯景先高帝從子也為桂陽國右常侍高帝
鎮淮隂景先以本官領軍主自隨防衛城内委以心腹
南豐伯赤斧高帝從祖弟也子穎胄為中書郎高帝以
穎胄勲戚子弟除左軍將軍知殿内文武事得入便殿
豫章王嶷居高帝喪不參朝務而言事密謀多見信納
服闋加侍中
晉安王子懋武帝永明十一年為征北將軍雍州刺史
給鼓吹一部豫章王以喪服未畢帝以邊州須威望許
得奏之
始平王遙光鬱林王隆昌元年除驍騎將軍南東海太
守行南徐州事仍除南彭城太守將軍如故又除輔國
將軍吳興太守明帝廢鬱林又除冠軍將軍南蠻校尉
西中郎長史南郡太守一歲之内頻五除並不拜是時
帝欲即位誅賞諸事唯遙光共謀議明帝子弟弱小晉
安王寶義有廢疾故以遙光為揚州居中遙欣居陜西
在外權勢并在其門遙欣好勇聚蓄武士以為形援
梁吳平侯景為人雅有風力長於辭令其在朝廷為衆
所瞻仰於高祖屬雖為從弟而禮寄甚隆軍國大事皆
與議決
後魏遼西公意烈坐事賜死子拔干博知古今父雖有罪
道武以枝連宗親委之心腹有計略屢效忠勤
文安公泥子屈與南平公長孫嵩白馬侯崔密等并決
獄訟
安定王彌明元泰常中南巡為奚斤南討聲援詔彌與
北新公安同居守樂安王範之長子良梁太武之兄子也太
武未有子嘗曰兄弟之子猶子也親撫養之長而壯勇
多知常參軍國大計
東陽公元丕為太尉求致仕詔不許及文成南伐元丕與廣
陵王羽留守京師并加使持節詔元丕羽曰留守非賢莫
可太尉年尊德重位總阿衡羽朕之懿弟温柔明斷故
使二人留守京邑授茲二節賞罰在手其祗允成憲以
稱朕心丕對曰謹以死奉詔羽對曰太尉宜專節度臣
但可副貳而已帝曰老者之知少者之決汝何得辭也
孝文為太傅錄尚書事時車駕北巡就家拜授元丕留守
詔曰中原始構須朕營視在代之事一委太傅
城陽王鸞為涼州刺史朝京師會文帝南討領鎮將軍
定都雒陽孝文幸鄴詔鸞留守
趙郡王幹領吏部尚書太妃韓氏薨孝文詔曰季代多
務情緣理奪幹既居要任銓衡是荷豈容遂其私志致
曠所司可遣黃門郎敦喻令勉從王事朕尋當與之相
見拜使持節督南豫郢東荆三州諸軍事征南大將軍
開府豫州刺史及為司州牧孝文南討詔幹都督中外
諸軍事給鼓吹一部甲士三百人出入殿門
廣陵王羽為太子太保錄尚書事孝文將南討遣羽持
節安撫六鎮發其突騎夷夏寧悅還領廷尉卿車駕既
發羽與太尉元丕留守加使持節及還都議定詔羽兼太
尉告於宗室遷京之後北蕃人民多有未悟羽鎮撫代
京内外肅然帝嘉之
高陽王雍為中護軍行鎮北大將軍孝文南伐以雍行
鎮軍大將軍總攝留守事
任城王澄為吏部尚書時恒州刺史穆泰在州謀反推
朔州刺史陽平王頥為主頥表其狀孝文召澄入見凝
閒堂曰適得陽平表曰穆泰謀為不軌招誘宗室脫或
必然遷京甫爾北人戀舊南北紛擾朕雒陽不立也此
事非任城不辦可為我力疾向北如其弱也直往擒翦
若其勢強可承制發并肆兵以殄之此雖知王患既是
國家大事不容辭也澄曰泰等愚惑正戀本為此非有
遠圖臣誠怯弱不憚是輩雖復患惙豈敢有辭謹當罄
盡心力繼之以死願陛下勿憂帝笑曰得任城此行朕
復何憂也遂授節銅虎竹使符御仗左右仍行常州事
後遷右僕射南齊遣其太尉陳顯達入寇漢陽是時孝
文不豫引澄入見清徽堂詔曰顯達侵亂漢陽不安朕
不親行莫攘此賊朕疾患淹年氣力惙敝如有非常委
任城大事是役必須從朕澄涕泣對曰臣謹竭股肱之
力畢命上報遂從駕南伐
澄子嵩孝明時為平南將軍表請伐梁詔曰所陳嘉謀
深是良計如當機形可進任將軍裁之既而梁武尋克
建業乃止
陽平王新成長子頥累遷懷朔鎮大將軍都督三道諸
軍事北討詔徵赴京問戰伐之事對曰當仰仗廟筭使
呼韓同渭橋之禮帝歎曰壯哉王言朕所望也
北海王詳從孝文南伐為散騎常侍帝自雒北巡詳常
與侍中彭城王勰並在輿輦陪侍左右又以詳行中領
軍留守給鼓吹一部甲仗三百人兼督營搆之務及宣
武覽政遷侍中大將軍錄尚書事帝講武於鄴詳與右
僕射高肇領軍於涇留守京師帝禮敬尚隆憑寄無替
軍國大事總而裁決每所敷奏事皆協允
彭城王勰為司徒太子太傅侍中南齊將陳顯達内寇
孝文親討之詔勰使持節都督中外諸軍事總攝六師
帝不豫勰辭曰臣侍疾無暇六軍須有所託事不兩興
情力又竭更請一王總當軍要帝曰戎務侍疾皆憑於
汝牽疴如此吾深慮不濟安六軍保社稷者舍汝而誰
何容力更請人以違心寄宗社所賴唯在於汝諸葛孔
明異姓受託而况汝乎行次淯陽帝謂勰曰吾患轉惡
汝其努力及至馬圈帝疾甚謂勰曰修短命也死生大
分今吾氣力危惙當成不濟矣雖敗顯達國家安危在
此一舉社稷所仗唯在汝身霍子孟以異姓受付况汝
賢親可不勉也乃手詔宣武曰吾百年之後其聽勰辭
蟬捨冕遂其沖挹之性也及宣武即位因以勰為宰輔
勰頻口陳遺旨請遂素懷宣武對勰悲慟每不許之勰
頻煩表聞辭義懇切帝難違遺勅遂其雅情猶逼以外
任乃以勰為使持節侍中都督冀定幽瀛營安平七州
諸軍事驃騎大將軍開府定州刺史勰仍陳讓又面申
前意宣武固執不許乃述職又齊將陳伯之屯肥口
勰往討之分命諸將頻戰伯之宵遁勰還京師帝臨東
堂引見詔勰曰比鳳鳥未至蒼黎未化故仰屈尊謨綏
懷邊附而寇豎昏迷敢鬭淮楚叔父英略高明應機殄
定凱旋今辰伏慰悲佇勰謝曰臣忝充戎帥撫安新故
而不能宣武導恩威懷遐邇致小豎伯之驅率蟻徒虔
劉邊堡非唯仰慙天顔實亦俯愧朝列春秋責帥臣實
當之賴陛下慈深捨過故使愚臣獲免罪責勰頻表辭
大司馬領司徒及所增邑乞還中山有詔不許乃除錄
尚書侍中司徒如故固辭不免勰雅好恬素不以勢利
嬰心孝文重其事幹縶維不許雖有遺詔復為宣武留
連每乖情願常悽然歎息以詔旨慇懃僶俛應命後又
錄尚書侍中司徒太師勰遂固辭詔曰蓋二儀分象君
臣之位形焉上下既位唱和之義生焉自古統天位之
主曷嘗不賴明師仗賢輔而後燮和隂陽彝倫民物者
哉往而不返者先民誠有之斯所謂獨善其身而亂大
倫山林之士耳賢人君子則不然也屈己以安民難身
以濟物所謂以先知覺後知同塵而與天下俱潔者也
朕猥以沖年纂臨寳歷實賴叔父拯濟之功誠宜永兼
將相以綱維内外但逼奪先旨憚違沖挹俛志割心以
遂高素自此水旱乖和隂陽失序是以屈王論道庶燮
茲玉燭且師宰從容無廢清尚故周旦復辟而居之尚
父期頤以終位王義兼國家理絶獨高可遣侍中敦諭
宣武又修家人書於勰曰諱言奉還告承猶執沖遜諱
實庸闇政術多粃輔弼之寄仰屬親尊叔父德望兼重
師訓所歸豈得近遺家國遠崇清尚也便願紆降特副
傾注之心勰不得已而應命
常山王素孫暉宣武時為侍中領右衛將軍雖無補益
深被親寵凡在禁中要密之事暉别奉旨藏之於匱唯
暉入乃開其餘侍中黃門莫有知者
北齊趙郡王琛初任東魏為定州刺史及斛斯椿等釁
結高祖將謀内討以晉陽根本召琛留掌後事以為并
肆汾大行臺僕射領六州九酋長大都督其相府政事
琛悉決之
琛子叡小名須拔從文宣還晉陽時濟南以太子監國
因立大都督府與尚書省分理衆事仍開府置佐顯
祖特崇其選乃除叡侍中攝大都督後因侍宴文宣
從容顧謂常山王演等曰近來亦有如此長史不吾用
此長史何如常山王對曰陛下垂心庶政優賢禮物須
拔進居蟬珥之榮退當委要之職自昔以來實未聞如
此銓授帝曰吾於此亦自謂得宜及世祖時為司空攝
尚書事突厥嘗侵軼至并州帝親御戎六軍進止皆令
取叡節度
清河王岳初仕東魏為晉州刺史西南道大都督得綏
邊之稱時岳遇患高祖令還并治療疾瘳復令赴職及
後爾朱兆猶據并州高祖將討之令岳留鎮京師遷驃
騎大將軍儀同三司
岳子勱文宣之從弟也初除青州刺史拜日文宣戒之
曰叔父前牧青州甚有遺惠故遣汝慰彼黎庶宜好用
心無墜聲績勱流涕對曰臣以蒙幼濫叨拔擢雖竭庸
愚懼忝先政帝曰汝既能有此言吾不慮也
後周廣川公測太祖族子太祖為魏丞相以測為右長
史委以軍國又令測詳定宗室昭穆遠近附於屬籍歴
位侍中開府儀同三司
廣陵郡公孝伯字胡玉測弟深之子其生與武帝同日
太祖甚愛之養於第内及長又與武帝同學武帝嘗謂
曰公與我猶漢高與盧綰也賜以十三環金帶自是常
侍左右出入卧内朝務皆得預焉孝伯亦竭心盡力無
所回避至於時政得失外間細事皆以奏聞帝信委之
當時莫比及將誅晉公護密與衛王直圖之唯孝伯及
王軌宇文神舉等頗得參預大軍東討拜内史下大夫
令掌留臺事軍還帝曰居守之重無忝戰功於是加授
大將軍每車駕巡幸嘗執其手令居守
齊殤王憲太祖第五子晉公護執政時雅相親愛及護
誅高祖召憲入免冠拜謝帝謂之曰天下者太祖之天
下也吾嗣守洪基常恐失墜冡宰無君凌上將圖不軌
吾所以誅之以安社稷汝親則同氣休戚共之事不相
涉何煩相謝乃詔憲往護第收兵符及諸簿籍等尋以
憲為大冢宰
隋河間王弘高祖初為後周丞相常置左右委以心腹
觀德王雄高祖受禪封廣平王參預朝政貴寵冠絶一
時與高熲虞慶則蘇威稱為四貴
漢王諒為并州總管高祖幸温湯而送之自山以東至
滄海南抵黃河五十二州盡隸焉特許以便宜不拘律
令
越王侗仁謹元德太子少子煬帝諸孫也帝每巡幸侗
常留守東都
唐高祖義師初起授第四子巢王元吉太原郡守封姑
臧郡公尋進封齊國公授十五郡諸軍事鎮北大將軍
留鎮太原許以便宜行事
德宗貞元二年八月以睦王府長史嗣虢王則之為左
金吾大將軍初帝以沈房超為金吾謂宰臣曰朕不欲
獨厚外戚亦選宗室子有才行者奬拔之乃特用則之
焉
梁太祖幸西京制加建昌宫使金紫光禄大夫檢校司
徒守開封尹博士友文為特進檢校太保守開封尹依
前建昌宫使充東都留守
將兵
詩曰大宗維翰蓋言宗室之藩屏王國也自成周之並
建子弟犬牙相錯維持夾輔載祀彌久秦漢而下或委
以戎重或命之征伐或贊興王之業功參於締搆或遏
四夷之侮威宣於徼塞所以肅清邦慝震焯王靈磐維
之業亦云茂矣至有四郊多壘金革未息爰命親賢兼
領督帥慎擇副貳大署僚佐資其風望以一羣志茲亦
周室懷柔之道漢家尊王之旨也
秦長安君成蟜始皇弟也始皇八年以成蟜將軍擊趙
太子扶蘇始皇長子也始皇二十五年使扶蘇北監蒙
恬軍於上郡
漢荆王賈高帝五年舉九江迎英布兵皆會陔下誅項
籍帝因使賈將九江兵與太尉盧綰西南擊臨江王共
尉(共敖之子)
燕王澤高祖十一年以將軍擊陳豨將王黃封為營陵侯
江都易王非初為汝南王吳楚反時非年十五有材氣
上書自請擊吳景帝賜非將軍印擊吳吳已破徙王江
都治故吳國(治謂都之劉濞所居也)
後漢順陽懷侯嘉光武族兄初隨更始征伐為偏將軍
及攻破宛封興德侯遷大將軍擊延岑於冠軍降之更
始既都長安以嘉為漢中王扶威大將軍擊持節就國
都於南鄭衆數十萬
下博侯張齊王石之子永平十六年與奉車都尉竇固
等並出擊匃奴
魏任城王彰太祖子漢末代郡烏桓反彰行驍騎將軍
討之悉平
陳侯仁太祖從弟從太祖征伐有功累遷征南將軍文
帝時屯宛權遣將陳邵據襄陽詔仁討之仁與徐晃攻
破邵遂入襄陽使將軍高遷等徙漢南附化民於漢北
帝遣使即拜仁大將軍又詔仁移屯臨潁遷大司馬復
督諸軍據烏江還屯合肥
長平侯休太祖族子常從征伐文帝即位夏侯惇薨以
休為鎮南將軍假節都督諸軍事車駕臨送帝乃下輿
執手而别
邵陵侯真太祖族子文帝黃初三年以真為上軍大將
軍都督中外諸軍事假節鉞與夏侯尚等征孫權擊牛
渚屯破之
吳奮威將軍瑜堅季弟靜之子以恭義校尉始領兵衆
是時賓客諸將多江西人瑜虚心綏撫得其歡心建安
九年領丹陽太守為衆所附至萬餘人加綏遠將軍十
一年與周瑜共討麻保二屯破之後從大帝拒曹公於
濡須帝欲交戰瑜說帝持重帝不從軍果無功遷奮威
將軍領郡如故自溧陽徙屯牛渚
瑜弟征虜將軍皎始拜護軍校尉領衆二千餘人是時
曹公數出濡須皎每赴拒號為精銳遷都護征虜將軍
代程普督夏口黃蓋及兄瑜卒又并其軍後吕蒙當襲
南郡帝欲令皎與蒙為左右部大都督蒙說帝曰若至
尊以征虜能宜用之吕蒙能宜用蒙昔周瑜程普為左
右部督共攻江陵雖事決於瑜普自恃久將且俱是都
督遂共不睦幾敗國事此目前之戒也帝寤謝蒙曰以
卿為大督命皎為後繼擒關羽定荆州皎有力焉
皎弟沙羨侯奐皎既卒奐代統其衆以揚武中郎將領
江夏太守黃武五年大帝攻石陽奐以地主使所部將軍
鮮于丹帥五千人先斷淮道自帥吳碩張梁五千人為軍
前鋒降高城得二將大軍引還拜揚威將軍封沙羨侯卒
子承嗣以昭武中郎將代統兵領郡卒無子以庶弟壹奉
奐後襲業為將孫峻之誅諸葛恪也壹與全熙施績攻恪
弟公安督融融自殺壹從鎮南遷鎮軍假節督夏口
平南將軍輔堅兄之子也以揚武校尉佐策平三郡策
討丹陽七縣使輔西屯歴陽以拒袁術并招誘餘民鳩
合遺散又從策討陵陽生得祖郎等策西襲廬江太守
劉勲輔隨從身先士卒有功後遷平南將軍
建德侯韶字公禮堅族孫也為將軍屯京城後封建德
侯權稱尊號為鎮北將軍韶為邊將數十年善養士卒
得其死力
丹徒侯桓年二十五拜安東中郎將與陸遜共拒劉備
備軍衆甚盛彌山盈谷桓投刀奮命與遜戮力備遂敗
走桓斬上兜道截其徑要備踰山越險僅乃得免忿恚
歎曰吾昔初至京城桓尚小兒而今迫孤乃至此也桓
以功拜建武將軍封丹徒侯奉邑自置長吏
建昌侯慮字子智黃武七年封建昌侯後二年丞相雍
等奏慮性聰體達所尚日新比方近漢宜進爵稱王帝
未許久之尚書僕射存上疏曰帝王之興莫不褒崇至
親以光羣后故魯衛於周寵冠諸侯高帝五王封列於
漢所以藩屏本朝為國鎮衛建昌侯慮稟性聰敏才兼
文武於古典制宜正名號陛下謙光未肯如舊羣寮大
小咸用於邑方今姦宄恣睢金鼓未弭腹心爪牙惟親
與賢輒與丞相雍等議咸以慮宜為鎮軍大將軍授任
偏方以光大業乃許之於是假節開府治并州
晉陽義成王望字子初泰始中吳將施績寇江夏邊境
騷動以望統中軍步騎二萬出屯龍陂為二方重鎮節
度加大都督諸軍事會荆州刺史胡烈拒績破之望乃
班師俄而吳將丁奉寇芍陂望又率諸軍以赴之未至
而奉退拜大司馬孫皓率衆向壽春詔望統中軍二萬
騎三千據淮北皓退軍罷
汝南王亮宣帝子為侍中撫軍大將軍領後軍將軍統
冠軍步兵射聲長水等營
亮孫衛將軍祐初從惠帝還雒以征南兵八百人給之
特置四部牙門永興初率衆依東海王越討劉喬有功
拜揚武將軍
楚王瑋武帝第五子為衛將軍領北軍中候
譙王恬四子尚之為前將軍允之為吳國内史恢之驃
騎司馬丹陽尹休之襄城太守各擁兵馬勢傾朝廷
南齊豫章王嶷太祖第二子宋末為侍中總管内直衛
沈攸之之難太祖入朝堂嶷出鎮東府加冠軍將軍袁
粲舉兵之夕丹陽丞王遜告變先至東府嶷遣帳内軍
主戴元孫二千人隨薛道淵等俱至石頭焚門之功元
孫預焉
梁安成康王秀太祖子也高祖義師至新林諸王侯悉
自拔赴軍高祖以秀為輔國將軍是時東昏弟晉熙
王寳嵩為冠軍將軍南徐州刺史鎮京口長史范岫行
府州事遣使降且請兵高祖以秀為冠軍長史南東海太
守鎮京口城建康平仍為使持節都督南徐兖州諸軍
事南徐州刺史
臨川王宏高祖弟天監四年詔宏都督諸軍侵魏宏以
帝之介弟所領皆器械精新軍容甚盛北人以為百數
十年所未之有軍次雒口前軍克梁城
吳平侯景高祖從父弟為南兖州刺史天監四年王師
北伐景帥衆出淮陽進屠宿豫景丁母憂詔起攝職
南康簡王績高祖子普通四年自南兖州刺史徵為侍
中雲麾將軍領石頭戍軍事
豫章王綜普通六年三月為鎮北將軍南兖州刺史權
頓彭城總督衆軍并攝徐州府事
鄱陽忠烈王恢齊明帝時為前軍主簿在京師高祖義
兵至恢於新林奉迎以為輔國將軍三吳多亂高祖命
出頓破崗建康平還為冠軍將軍右衛將軍
恢子範太清元年六月以前雍州刺史為征北將軍總
督漢北征討諸軍事
邵陵王綸高祖子太清二年八月為安前將軍開府儀
同三司都督衆軍以討侯景
臨賀王正德太清二年八月為北平將軍都督京師諸
軍屯丹陽郡以備侯景
陳遂興縣侯詳字文幾少出家為桑門善書記談論清
雅高祖討侯景召詳令反初服配以兵馬從定京邑
南康郡王曇朗梁末為著作佐郎高祖北濟江圍廣陵
宿豫人東方光據鄉建義乃遣曇朗與杜僧明自淮入
泗應赴之齊援大至曇朗與僧明築壘抗禦尋奉命班
師以宿豫義軍三萬濟江高祖誅王僧辯留曇朗鎮京
口知留府事
宜黃縣侯慧紀字元方高祖從孫從平侯景杜龕除貞
威將軍通直散騎常侍宣帝大建十年吳明徹北討敗
績以紀為持節智武將軍緣江都督兖州刺史
臨海侯方慶南康愍王子也宣帝大建二年以廣州刺
史馬靖久居嶺表大得人心士馬強盛朝廷疑之至是
以方慶為仁威將軍廣州刺史以兵襲靖靖誅進號宣
毅將軍
後魏秦明王翰昭成帝子有豪氣年十五便請征伐昭
成壯之使領騎二千及長統兵號令嚴明多有尅捷
任城王澄孝文時為征北大將軍蠕蠕犯塞加澄使持
節督北討諸軍事以討之蠕蠕遁走恒州刺史穆泰在
州謀反推朔州刺史陽平王頥為主頥表其狀孝文召
澄入見凝閒堂曰適得陽平表曰穆泰謀為不軌招誘
宗室脱或必然遷京甫爾北人戀舊南北紛擾朕雒陽
不立也此事非任城不辦可為我力疾向北如其弱也
直往擒翦若其勢強可乘制發并肆兵以殄之雖知王
患既是國家大事不容辭也澄曰泰等愚惑正因戀本
為此非有遠圖臣誠怯弱不憚是輩雖復患惙豈敢有
辭謹當罄盡心力繼之以死願陛下勿憂孝文笑曰得
任城此行朕復何憂也遂授節銅虎竹使符御仗左右
仍行恒州事及宣武時澄為揚州刺史表請南伐詔發
冀定瀛相并濟六州二萬人馬一千五百匹令仲秋之
中畢會淮南并壽陽先兵三萬委澄經略先是朝議有
南伐之意以蕭寶夤為東揚州刺史據東城陳伯之為
江州刺史戍陽石以澄總督二鎮授之節度至是勒兵
進討以東關水衝大峴險要若東關縱水陽石則合肥有倒
懸之急不圖大峴則歴陽有乘險之援淮陵陸道九山
水路並宜經略
北海王顥為車騎大將軍儀同三司時葛榮南進稍逼
鄴城太武初以顥為侍中驃騎大將軍開府儀同三司
相州刺史以禦榮
江陽王繼為平北將軍鎮攝舊都高車酋帥樹者擁部
民反叛詔繼都督北討諸軍事自淮朔已東悉稟繼節
度
趙郡王幹為豫州刺史孝文南伐以幹為使持節車騎
大將軍都督關右諸軍事給銅虎符十
高陽王端為安東將軍青州刺史是時梁將寇逼徐揚
除端撫軍將軍金紫光禄大夫使持節東南道大使處
分軍機
彭城王勰孝文時為侍中帝南伐以勰行撫軍將軍領
宗子軍宿衛左右
梁郡公元嘉泰和三年十一月進爵為假王督二將出
淮隂隴西公元琛督三將出廣陵
中山王英正始三年四月為征南將軍都督揚徐二道
諸軍事指授邊將時郢州治中督榮祖潛引梁軍以
義陽應之三關之戍並據城降梁郢州刺史婁悦嬰城
自守懸瓠城民白早生等殺豫州刺史司馬悦據城南
叛梁將齊苟仁率衆守懸瓠悦子尚華陽公主主并為
所劫詔英使持節都督南征諸軍事假征南將軍出自
汝南宣武引英謂之曰婁悦統御失和銓衡闇於簡授
故使郢民引寇關戌外奔義陽孤窘有倒懸之切王國
之召虎威名宿震故屈王親總元戎掃清氛穢昔衛霍
以匈奴之故居無寧歲今南疆不靖王不得以屢勞為
辭也英對曰臣才非韓白識闇孫吳徒以宗室之長頻
荷推轂之寄規略淺短失律喪師宜彰子反之戮以謝
天下陛下慈深念屨愛等鍾牛使臣得同荀伯再生明
世誓追孟氏復為後期關郢微寇何足平殄滅賊方略
已在臣目中願陛下勿勞聖慮也宣武曰截彼東南再
清隨楚所望於將軍鍾離一眚豈足以損大德今王董
彼三軍朕無憂矣
北齊蘭陵武王長恭文襄子初為太尉與段韶討栢谷
又攻定陽韶病長恭總其衆前後以戰功别封鉅鹿長
樂樂平高陽等郡公
後周晉蕩公護高祖時為大冡宰東征於齊詔曰神若
軒皇尚云三戰聖如姬武且曰一戎弧矢之威干戈之
用帝王大器誰能去兵太祖丕承天命造我周室日月
所照罔不率從高氏乘釁跋扈竊有并冀世濟其惡腥
穢彰聞皇天震怒假手突厥驅略汾晉掃地無遺季孟
勢窮伯圭日蹙坐待滅亡鑒之愚智故突厥班師仍屯
彼境更集諸部傾國重來星流電擊數道俱進期在仲
冬同會并鄴大冢宰晉公朕之懿昆任隆伊吕平一宇
宙惟公是屬朕當親執斧鉞廟庭祗授有司宜勒衆軍
量程赴集進止遲速委公處分於是徵二十四軍及左
右廂散隸及秦隴巴蜀之兵諸蕃國兵二十萬人帝於
廟庭授護斧鉞出軍至潼關
東平郡公神舉宣政元年為司武上大夫高祖北伐令
神舉與原國公姚願等率兵俱入至雲陽班師及幽州
人盧昌期等據范陽反詔神舉討擒之
隋衛昭王爽初高祖以為行軍元帥步騎七萬以備胡
出平涼無虜而還
高都縣侯尚希初仕後周為司憲中大夫高祖總百揆
尉遲迥屯兵武陟遣尚希督宗室兵三千人鎮潼關
唐永安王孝基高祖從父弟武德二年劉武周將宋金
剛來寇汾澮夏縣人吕崇茂殺縣令舉兵自稱衛王請
授於武周以孝基為行軍總管討之
淮安王神通高祖從父弟隋末義師起與司竹賊何潘
仁合勢下鄠縣衆踰一萬自稱關中道行軍總管從高
祖平京師武德元年為山東道安撫大使擊字文化及
於衛縣竇建德既虜化及神通後為建德所陷及建德
敗復授河北道行臺尚書左僕射從太宗平劉黑闥
神通子膠東郡公道彥貞觀中為岷州都督李靖之擊
吐谷渾也詔道彥為赤水道行軍總管以討之
道彥季弟梁郡公孝逸光宅元年徐敬業據揚州作亂
以孝逸為左玉鈐衛大將軍揚州行軍大總管督軍以
討之
河間王孝恭高祖從父兄子武德三年為䕫州總管令
大造舟楫教習水戰以圖蕭銑尋授荆湘道行軍總管
統水陸十二總管六年輔公祏據江東發兵寇壽陽命
孝恭為行軍元帥以擊之
淮陽王道玄高祖從父兄子武德初從太宗擊宋金剛
王世充竇建德以功拜雒州總管五年劉黑闥引突厥
寇河北以道玄為山東道行軍總管以討之
江夏王道宗道玄從父弟武德初從太宗討劉武周王
世充有功貞觀三年為大同道行軍總管與李靖破頡
利可汗及吐谷渾寇邊以李靖為崑丘道行軍大總管
道宗副之
隱太子建成高祖子隋末義師起拜左領軍大都督引兵
略定西河從平長安授撫軍大將軍東討元帥將兵十萬
徇雒陽(臣欽若等曰武德元年以後事具儲宫將兵門)
巢王元吉高祖子武德四年為稷州刺史襄州道行臺
尚書令太宗征竇建德留元吉圍王世充於東都
榮王琬玄宗子天寶十四載十一月安禄山叛册琬為
元帥以河西節度高仙芝為副元帥統諸軍以東征内
出錢帛於京師召募十萬衆號曰天武健兒旬日而集
屯軍灞上旌旗營帳連亙二十里照耀於原野
嗣虢王巨天寳中坐與史敬忠相識於南賓郡安置屬
安禄山反陷東都玄宗擇將帥十五載二月張垍自襄
陽還見禁中因奏巨宗室中善騎射有謀略玄宗追至
京遂以為譙郡太守攝御史大夫河南節度使明日巨
稱官銜奏謝玄宗驚曰何得令攝即日詔兼御史大夫
巨奏曰方今艱難恐為賊所詐召臣不知何以取信玄
宗劈木契分授之遂以巨兼領嶺南黔中南陽三節度使
越王係肅宗子代宗乾元二年詔充天下兵馬元帥應
援軍署置所司准式
舒王謨代宗子德宗建中四年九月為揚州大都督持
節荆襄江西沔鄂等道節度兼諸軍行營兵馬都元帥
賜名誼改封晉王時李希烈悉衆攻襄城德宗將遣江
西鄂岳之帥進攻蔡州慮無統帥不能齊一乃命焉以
兵部侍郎蕭復為戶部尚書兼御史大夫元帥統軍長
史舊令有行軍長史以復父名衡特更之又以新除潭
州觀察使孔巢父為右庶子兼御史大夫充行軍左司馬
以山南東道節度行軍司馬檢校兵部郎中兼御史大
夫樊澤為諫議大夫兼御史中丞行軍右司馬刑部員
外郎劉從一為吏部郎中兼御史中丞侍御史韋纘為
工部郎中兼御史中丞並充判官兵部員外郎高參為
兵部郎中掌書記右金吾大將軍渾瑊為檢校工部尚
書兼御史大夫為中軍虞候江西節度使嗣曹王臯為
前軍兵馬使鄂岳都團練使李兼為之副山南東道節
度使賈躭為中軍兵馬使荆南節度使張伯儀充後軍
兵馬使以左神武軍使王价為檢校太子賓客左衛
將軍高承謙為檢校太子詹事司農少卿郭曙為檢校
太子左庶子前秘書省著作郎常愿為檢校秘書少監
並充押衙
輝王祚天復三年二月制為天下兵馬大元帥
嗣覃王(臣欽若等曰史闕名)景福二年制以為京西招討使神武
大將軍李鐬副之
通王(史失其名)乾寧三年二月制以為開府儀同三司判侍
衛諸軍事
梁郢王友珪開平四年十月檢校司徒充左右控鶴都
指揮使兼管四蕃將軍乾化元年充諸軍都虞候
冀王友謙開平五年四月詔曰邠岐未滅關隴多虞宜
擇親賢總茲戎重應以關西同雍化鄜延夏等六道兵馬
并委冀王收管指揮凢有抽差先申西面都招討使仍
别奏聞庶合機權以寧邊鄙
邵王友誨乾化元年以檢校兵部尚書充控鶴二指揮
使
友寧字安仁太祖從子少習詩禮長喜兵法有倜儻之
風太祖鎮汴累署軍職每因出師多命驍果以從
友倫太祖仲兄存次子也帝愛其才氣錄為皇子署軍
職領騎卒
後唐魏王繼岌莊宗子同光二年三月詔充諸道行營
都統鄴都留守興聖宫使判六軍諸衛事伐蜀置中軍
以梁漢顒充軍馬步都虞候兼中軍馬步都指揮事張
廷藴充中軍步軍都指揮使牛景章充中軍左廂馬軍
都指揮使沈斌充中軍右廂馬軍都指揮使卓瓌充中
軍左廂步軍都指揮使王贄充中軍右廂步軍都指揮
使供奉官李從襲充四面行營中軍馬步軍都監押高
品李廷安吕知柔充衛王衙通謁工部尚書任圜翰林
學士李愚從魏王出征參預軍機
秦王從榮明宗子長興中以本官充天下兵馬大元帥
册府元龜卷二百六十九
