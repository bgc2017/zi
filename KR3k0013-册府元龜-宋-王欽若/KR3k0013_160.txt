册府元龜卷一百六十宋王欽若等撰
帝王部
革弊第二
唐德宗大歷十四年五月癸亥即位六月己亥朔赦書
應士庶自艱難以來田宅踰制車服奢侈仰所司詳前
後格勑明立法度王公百官既處榮班宜知廉愼如聞
坊市之内置邸舖販鬻與人爭利竝宜禁斷仍委御史
臺及京兆尹紏察七月壬申毁元載馬璘劉中翼之第
自天寳中京師堂寢已極弘麗而第宅未甚逾制然魏
國公李靖廟已為嬖人楊氏廐矣及安史二逆之後法
度摧壞大臣宿將競崇棟宇臺榭之飾無復界限力窮
乃止人謂之木妖而馬璘之堂尤甚計錢二十萬貫他
室稱是既而璘卒於軍以喪歸京師士庶欲觀其宏麗
假名於故吏投刺會弔者數十百人故命撤毁之自是
京師樓榭之踰制者皆毁
七月己卯令王公百官及天下長吏無得與人爭利先
於揚州置邸肆貨易者皆罷之先是諸道節度觀察使
以廣陵當南北之衝百貨所集多以軍儲貨販例置邸
肆名託軍用實私其利焉至是乃絶
貞元三年十一月壬戌罷浙西雜罰錢初浙西觀察使
王緯以諸州人吏為前使韓滉所濫罰錢凡欠十八萬
滉留府吏何士幹奏請徵以進奉緯抗疏曰滉懲人吏
皆是罰錢格式正贓流徒合免况多雜罰身已當辜縱
有欠繫僅存家資估賣盪盡以滉至苛至切比年猶徵
不得臣自發上都煩言載路及到所部有所傳聞臣謬
寄方隅特蒙天造奉辭之日親承德音今臣開闢田疇
安輯黎庶豈敢流毒無告勤人自容特請停徵以綏下
土從之
順宗以貞元二十二年正月丙申即位二月甲子大赦
制舊事宫中所要市外間物令官吏主之與人為市隨
給其直貞元末以宦者為使抑買人物稍不如本估末
年不復行文書置白望數十百人於兩市及要閙坊閱
人所賣物但稱官市則斂手付與真偽不復可辨無敢
問所從來及論價之高下者率用直百錢物買人直數
千貫物仍索進奉門戶及脚價錢人將詣市至有空手而歸
者名為官市而實奪之嘗有農夫以驢負柴至城賣之遇内官
稱宮市取之纔與絹數尺又就索門戶仍邀以驢送柴農夫啼泣
以所得絹付之不肻受曰須要汝驢送柴至内農夫曰我有父母
妻子待此然後食今以柴與汝不敢求直而歸汝尚不肻我有死而
已遂毆内官街吏擒以獻詔黜此内官而賜農夫絹十疋
然官市亦不為之改易諫官御史數奏疏諫不聽帝
初即位卽禁之及大赦又明禁焉又貞元中内要乳母
皆令選京城寺觀婢以充之而給與其直例多不中選
寺觀次當出者皆賣産業無業割院及地賣之貴買
有姿貎者以進其徒苦之及此亦禁焉貞元末五坊小
兒張捕鳥雀於閭里者皆為暴横以取人錢物至於張
羅網於門不許出入者或以張井上使不得汲者近之
輙曰汝驚供奉鳥雀即痛毆之出錢物求謝乃去或相
聚斂飲食於酒食之肆醉飽而去賣者或不知就索其
直多被毆罵或時留蛇一囊為質曰此蛇所以致鳥雀
而捕之者今留付汝幸善飼之勿令饑渴賣者媿謝求
哀乃攜挈而去帝在春宫時則知其弊嘗欲禁之及即
位遂推而行之人情大悅
憲宗永貞元年九月己巳罷教坊樂人授正員官之制
元和七年二月癸丑詔自今應有入蕃使不得與私覿
正員官别給錢物以充私覿舊使絶域者許鬻十數員
官取貲以充私覿蓋優假遠使然殊非典法至是革焉
八年四月乙未罷宣徽院樂人所借官宅自貞元己未
選樂工三十餘人出入禁中號宣徽院長入供奉皆假
以官第每奏伎樂稍稱旨輙蒙厚賜及帝即位令分番
上下更無他賜至是收所借宅
九月詔曰比聞嶺南五管并福建黔中等道多以南口
餉遺及於諸處博易骨肉離析良賤難分念兹遠人受
抑無告所以去歲處分諸道不令進獻近因賂遺事覺
方驗詔旨不行雖量輕重各正刑典猶慮未降明勑尚
有因循自今嶺南諸道輙不得以口餉遺及將諸處博
易又有求利之徒以口博易關鎮人吏容縱頗多竝勒
所在長吏嚴加捉搦如更違犯必重科懲如長吏不存
勾當委御史臺察訪聞奏因是宣罷口臘等使
九年十一月丙子詔如聞比來京兆府每及臘日府縣
捕養狐兔以充進獻深乖道理既違天性又勞人力自
今已後宜竝停
十一年十一月壬申門下省奏諸道奏事官非急切者
不得乘驛馬從之時未班師詔命曰宣泊諸軍之奏請
所至驛騎不足以充傳州縣發公私乘以濟之中使力
奪道中往來馬有餘則驅之以行拒者輙毆辱之雖執
公劵銜王命至大鎮賓倅或為其陵折於是有繇經山
谷歴﨑險冒蓁薈而行都邑大道乘者幾絶中人每至
之處又遣驛吏搜發往來私馬驛吏因執馬求賂厚者
免之甚為時害
十三年十二月辛亥詔左右龍武六軍及威遠營應納
課戸共一千八百人所請衣糧宜勒停仍各委本軍具
姓名牒送府縣收管自貞元已來長安富戸皆隸要司
求影庇禁軍挂籍者什五六焉至有恃其多藏安處闤
闠身不宿衛以錢代行謂之納課戸至是禁絶
十四年二月壬申詔如聞諸道州府長吏等或有本任
得替後於當處置百姓莊園舍宅或因替代情庇便破
除正額兩稅不出差科自今已後有此色竝勒依元額
為定
穆宗元和十五年正月辛丑即位二月丁丑赦詔如聞
度支鹽鐵院等所在影占富商高戸庇入院司不伏州
縣差科疲人偏苦事轉不濟如有此色仰當日勒歸州
縣
文宗以寳歷二年十二月乙巳即位庚申詔曰蓋君天
下者莫尚乎崇澹泊子困窮遵道以端本推誠而逹下
故聖祖之誡以慈儉為寳大易明訓垂簡易之文未有
上約而下不豐欲寡而求不給朕以𦕈薄遭逢内難刷
君父之仇耻攄億兆之哀冤而股肱大臣羣卿庶士弘
義抗請至于再三以圖宗社之安以答華夷之望俯從
衆欲夙夜震兢思所以克己復禮修政安人宵興匪寧
旰食勞慮夫儉過則酌之以禮文勝則矯之以質庶乎
俗登太古道洽生靈儀刑邦家以化天下長春宫見在
斛斗及絲草席等依前戸部收管鄠縣渼陂鳳翔任谷
地竝還府縣教坊樂官翰林待詔伎術官并摠監諸色
職事中冗員者一千二百七十人竝宜停廢摠監中一
百二十四人先屬諸軍各竝歸本營先供教坊衣糧一
百分廂家及諸司新加衣糧三千分竝宜停給應緣田
獵鷹雛獸犬等竝宜放除五坊加配諸道鷹鷂等長慶
已來嘗進外宣索自今已後一切停進其須備蒐狩量
留者宜准憲宗朝故事其今年新宣附食度支衣糧小
兒一百人竝宜停罷應别詔宣索纂組雕鏤不在常貢
内者竝停度支鹽鐵戸部及州府百司應供宮禁年支
一物以上竝准貞元額為定度支撿勘具元和以來加
配合停色數二十日内分析聞奏先造供禁中牀榻以
金飾瑟瑟雜寳鈿眞珠瑪碯装者悉宜停進東頭御馬
坊毬場宜却還左龍武軍其殿及亭子令所司折收餘
舍竝賜龍武軍收管應行從處張設不得用花臘結綵
華飾今年已來諸道所進音聲女人各賜束帛放還本
道應城外墳墓先有開斸道路以備行幸處宜令兩軍
及府縣曉示百姓任其修塞於戲昔漢文顧十室之産
而天下久安我太宗皇帝勤四海之理而帝業隆盛暨
乎列聖罔不承式而歲代滋久訛弊以生仍屬艱故未
遑改作朕祗荷重器思臻大寧將正躬以立訓爰取新
而革故咨爾百辟卿士外服侯衛其喻朕意永堅乃心
無縱慾而敗度自底身於不類率是教典用交修焉布
告中外咸使知悉上登極纔踰旬日蠧弊所革出自宸
旨中外慶抃見貞觀之風復行於今矣
太和二年十月勑嶺南福建桂管邕管安南等道百姓
禁掠賣餉遺前後勑制處分重疊非不分明近日衛中
行李元志等雖云買致數實至多宜令本道舉行元和
四年閏三月五日及八年九月十八日勑文切加約勒
逐道各著判官一人專知即定名聞奏如已後發覺當
重加貶降
五年十月中書門下奏應屬諸使内外百司度支戸部
鹽鐵在城及諸監院畿内并諸州監牧公主邑司等將
徤官典所繇等准承前例皆令先具挾名勑牒州府免
本身色役自艱難已後事或因循多無挾名自補置恣
行影占侵害平人自元和二年長慶元年寳歷元年太
和三年前后赦令約勒皆令條疏及勒具挾名聞奏所
司竟未遵行姦弊日深須有釐革况聖王在上百度惟
新内外有司悉心奉法改更制置今也其時臣等若又
依違蒼生何由蘇息望合令本軍本使本司勘會據元
勑元管數額合食衣糧資課糧料人具挾名補置年月
鄉里分析聞奏此外不得更有影占自此之后有迯死
補替仍每年終具替人挾名闕聞奏其挾名限勑下三
箇月内聞奏畢左右神策六軍威遠營除請依餘一切
委本軍條疎理訖具數聞奏其餘諸司諸使竝令御史
臺勾當依限申奏仍切加訪察勿許因循從之
七年七月勑諸道如有兵革水旱州府殘破及不存濟
為遠近所知者除朝廷特有借賜外輙不得自請賞設
錢物又諸道戎帥除替后倉庫便屬后人賞設三軍須
待新使近日皆有留别賞給自行私惠頗紊朝章向後
諸道節度觀察使除替后竝須待新使賞設不得更有
留别
九年十二月丁丑東川節度使馮宿奏准勑禁斷印歷
日版劔南兩川及淮南道皆以版印歷日鬻於市每歲
司天臺未奏頒下新歷其印歷已滿天下有乖敬授之
道故命禁之
開成元年正月戊辰勑度支自此後不得收貯材木如
或宣索即以其直市供諸色作料亦如之(先是度支奏舊管右神策)
(軍及諸色人假商人名中納材木計支賈直三十三萬二千四百餘貫所置材木並無至者御史臺推鞫皆王)
(蟠受王守澄輩請託中納故有是命)
十二月戊申詔曰仕雜工商實因鬻爵尚須命使改以
賜材其入蕃使舊例與私覿官十員宜停别與錢五十
貫交令度支分付永為定例
二年十月詔天后所撰十二字並却書其本字
十二月丁未詔曰制服輕重必資典禮如聞往者駙馬
嘗為公主服三年緣情之義殊非故實違經之制今乃
聞知宜令行杖用通制便為定議(時駙馬杜悰以公主薨日近除官未謝帝)
(問戸部侍郎李以近例奏聞因言士族不願為國戚蓋由此也帝聞之大驚遂遽下是詔)
三年九月癸未詔曰左右神策所奏將例改轉比多行
牒中書門下便復奏處起今已後宜令軍司一一聞奏
狀到中書然後撿勘進覆自開成初軍人奏官多不先
聞奏轉遷相次僅無虛日至是方釐革之
四年六月己丑中書門下奏請停堂厨捉錢官從之(先是)
(宰相厨廣召富人以飱錢散配息利謂之堂厨捉錢官影占富豪為弊日久至是宰臣楊福請罷之)
武宗會昌元年正月赦節文每有過客衣冠皆求應接
行李苟不供給必致怨尤刺史縣令但取虛名不惜百
姓夫畜皆配民戶酒食科率所由蠧政害人莫斯為甚
宜委本道觀察使條疏量縣大小及道路要僻各置本
錢逐月收利或前觀察使刺史前任臺省官不乘舘驛
者許量事供給其錢便以留州留使錢充每至季冬申
觀察使如妄破官錢依錢料配竝同入已贓論仍委出
使御史紏察聞奏
宣宗大中四年五月御史臺奏所在物産自有時價官
人買賣合准時宜近日相承皆置供應戸既資影庇多
是富豪州縣科差盡歸貧下不均害理為弊頗深自此
已後委觀察使嚴加覺察宜竝禁斷切慮諸道州府尚
有此色諸各牒諸州府勘會巨細申臺以憑鞫理從之
六年十二月勑准開元十三年八月十四日及太和八
年二月十三日勑文𠢐耳稱冤先决四十然後依法勘
當近日無良之徒等閒詣闕𠢐耳每驚勿聽皆為抱冤
及令推窮多是虛妄若不止絶轉恣兇狂宜自今以後
應有人欲論訴事自審看必有道理即任自詣闕及經
臺府披訴當為盡理推勘不令受冤更不得輙有自卧
皆𠢐耳前有犯者便准前勑處分後配流遠處縱有道
理亦不為申明(時御史臺奏覆驗稱冤人澹進通妄𠢐耳稱冤甘伏科罪故降是勑)
唐莊宗同光二年二月制鄉村糴貨斛斗及賣薪炭等
物多被牙人於城外接賤糴買到房店增價邀求遂使
貧困之家嘗買貴物稱量之際又罔平人宜令府縣及
御史臺於諸門嚴切條疏不得更令違犯又國以人為
本人困則國何所依人以食為天食艱則人何以濟蓋
聞偽朝已來恣為掊歛至於雜色斛斗柴草受納倉場
邀頡人戸分外課求納一斗則二斗未充納一束則三
束不充互相蒙蔽上下均分疲弊生靈莫斯為甚自今已
後仰長吏選清強官吏充主納仍須嚴立條制以防姦
欺兼具逐色所納加耗申奏當官者宜守於朝章力田
者宜尊於王制苟容僥倖必亂規繩訪問富戶田疇多
投權勢影占縣州不敢科役貧下者更代征徭轉致彫
殘最為蠧弊將安疲瘵須擇循良者
明宗天成元年四月誅租庸使孔謙停租庸名額依舊
為鹽鐡戶部度支三司委宰臣豆盧革專判中書門下
奏請停廢諸道監軍使内局司租庸院大程官出放猪
羊柴炭戶括田竿尺一依偽梁度制仍委節度使通田
三司不得差使量撿州使公廨錢物先被租庸院一切
管係今據數却還州府州府不得科率百姓先遇赦所
放逋稅租庸違制徵收並與除放今欲曉告河南府及
諸道准此施行從之
九月都官員外郎于鄴奏請指揮不得書契劵輙賣良
人從之
二年六月詔以僧尼不歸寺院競占民舍以居之訛濫
日甚勑除名額寺院外無堂殿佛像者竝勒毁之
三年八月以山南西道久從偽命有不益於國患於民者六
事咸命除之
是月帝聞隨鄧復郢均房之間父母骨肉有疾以竹竿
遥致粥食於病者之側出嫁女父母有疾夫家亦不令
知聞哀始奔喪者勑曰萬物之中人曹為貴百行之内
孝道為先凡戴北辰竝遵皇化備聞南北多爽時風皆
傾事鬼之心不守敬親之道於父母如此無行披日月
何以立身弊久積於鄉閭化全繇於長吏昔西門豹一
縣令耳尚能投巫百姓保女子之愛絶河伯之虞斷自
一時傳於千古况位居侯伯化洽封廵豈不能宣北闕
之風變南方之俗宜令逐處觀察使刺史丁寧曉告自
今以後父母骨肉有疾者竝須日夕專切不離左右看
侍使子奉其父母婦侍其舅姑弟不慢於諸兄姪不怠
於諸父母如或不移故態老者卧病少者不勤事奉子
女弟姪竝加嚴斷出嫁女父母有疾不令知者當罪其
夫及其舅姑
閏八月吏部郎中何澤請廢戶部蠲紙奉勑日月流行
之處王人億萬之家既絶煩苛無濫力役唯忠孝二柄
可以旌表戶門若廣給蠲符深為弊事昨日所為地圖
方域逐閏重疊上供州郡之中皆須厚斂而猶尋降誡
束竝勒廢停今此倖端豈合更啟逐年蠲紙宜令削去
四年六月己丑勑自天成纘紹之初曾降勑應隨駕竝
内外將校職員許奏名銜當議遷陟俾行賞舊之恩以
報惟新之命自後累據奏薦人數及多已經數載尚有
奏陳既是論乞新恩豈宜積年申奏兼恐有後來補署
纔改職名更望官員罔爭爵命若無止絶慮啟倖門此
後諸州諸使不得更有論請新恩如是顯立功勞要行
酬奬即委本處長吏特具奏聞酌其續效當議施行夫
爵賞之權國家利器頃因多事散以賞功苟利社稷夫
何愛焉近緣肆赦萬方陪臣例許陞轉且聞亂離已前
諸節度州職掌自兵馬使已上或因立效或遇覃恩許
奏乞憲銜每使不過十數人矣軍府有額守之不踰自
偽梁已還侯伯無考秩每將去任遷補不常至於守門
掌庫簡札小胥卜祝優倡例稱轅門劇職奏請天命少
則二三百通多則五六百通三公八座之秩往往有焉
金章紫綬不間於小胥賤吏於此之中猶多謬濫帝知
其事故令止之
長興元年七月勑訪聞諸道州縣官自衒虛名不惜人
戸皆於省限已前行帖催驅須令人戸貴買充納且徵
科租賦乃是常規所務事集人安不必急徵暴斂况累
降勑命非不丁寧只據規程勿令踰僣此後為徵科事
辦亦不酬勞本州不得申奏如違限稽慢即准條䟽責
罰如灼然添得廨署招得流民無害於公私者可具事
繇申奏固得特行優奬(初同光時租庸使孔謙起自胥徒不知大體方中原未平所利)
(財賦辦集乃奏請州縣官有徵科先可者則行恩奬或與撿校官或賜章服繇是長吏競為苛刻於省限前卒)
(徵暴歛以希曲恩或蠶未繭而欲絲麥初芒而督稅皆出利求取其費數倍人皆哭泣而末訴自天成已來猶)
(仍舊轍長吏以此成風計司奏請無已時政懲其如是屢奏改革猶未能杜其倖門惜哉)又勑京百
司不許影庇州縣戶人虛出課利
二年四月夏詔罷州縣官到任後率斂為地圖
五月詔曰近聞百執事等或親居内職或貴列廷臣或
宣逹君恩或勾當公事經繇列鎮干撓諸侯指射職員
安排親昵或潜申意旨或顯發書題自今之後一切止
絶有所犯者發薦人貶官求薦人流配如逐處長吏自
徇人情只仰被替人詣闕上訴長吏罰兩月俸發薦人
加一等被替人却令依舊
末帝清泰二年五月庚戌詔曰朕聞竒伎滛巧增費損
功古先哲王嘗戒其事朕憲章百代臨御萬方以其欲
致延洪必絶驕奢之漸將期富庶須除蠧耗之原每務
實以去華期化民而成俗近者諸色進奉寳裝龍鳳雕
鏤刺作組織之異曾經釐革尚敢踰違宜在舉行貴於
遵守今後此色物諸處不得進奉所繇司不得輙通
晉高祖天福元年閏十一月壬午勑曰竒伎滛巧往誥
不容務實去華哲王所尚應有浮虛假偽之物不得鬻
於市肆委所在嘗加覺察犯者重加刑責
二年九月將作少監高鴻漸奏伏覩近年已來士庶之
家死喪之苦當殯葬之日被諸色音聲伎藝人等作樂
求覓錢物伏乞顯降勑文特行止絶或所在官吏等通
容不與覺察請行朝典勑喪葬有期哀情慘極其或舉
樂可謂乖儀始因伎藝苟求遂致澆訛漸起所陳章疏
頗正時風宜下有司永令止絶
十月詳定院奏前洺州鷄澤縣主簿范恕進策五件可
行者有二其一云伏見諸道行遣公事皆有前後通規
定知後所繇置逓符脚力每遇緩急嘗遣往來既有嚴
程孰敢慢事近日州使多差牽攏散從承符步探官等
下縣追督公事始發一替專人又致續催使者事則一
件兩件使乃五人七人非唯剥削蒸黎實為撓煩縣邑
及官吏無暇區分庶事唯當祗奉專人如此弊訛特望
條貫若令佐稍虧職分或後公期顯有憲章請行法典
其二曰自前兩稅徵賦已立三限條流官員懼殿罰之
威節級畏科懲之罪苟非水旱敢怠區分未嘗有不了
之州何處是不前之縣臣今覩諸道省限未滿州使先
追仍勒官員部領胥徒云與倉庫會探務行誅剥因作
瘡痍全無軫恤之心但資貪求之意外邑所繇等不免
牽費非理盤纏例總破家皆聞迯役自今之後伏乞只
憑倉庫納數點算便即委知仍取縣司申聞勘會以明
同異若實違省司期限請依常典指揮會探之名特乞
停寢者臣等參詳范恕所陳事件要絶煩苛當務息民
以俾求理誠為允當望賜施行從之
少帝開運二年秋左諫議大夫李元龜奏請禁止天下
僧尼典買院舍從之
晉高祖天福十二年左衛將軍許敬遷奏臣伏見天下
鞍轡器械竝取契丹樣裝餙以為美好安有中國之人
反效異域之俗請下明詔毁棄須依漢境舊儀勑曰近
年中華兆人浮薄不依漢禮却慕殊風果致狂兵來侵
諸夏應有契丹樣鞍轡器械服裝等竝令逐處禁斷
隱帝乾祐二年國子司業樊倫上言游惰之民多歸僧
舍朝廷用兵須豐軍食請三五年間止絶僧尼戒壇兼
禁私行剃度從之
乾祐三年九月甲申詔諸道州府自行軍副使已下至
令錄佐掾不得於本部内影庇人戸名為伏事自是州
縣舊舍職役人除籍放之
周太祖廣順元年正月制天下諸侯皆有親校自可慎
擇委任當必禆奉朝廷若更别差理或未當宜矯前失
庶恊通規其先於在京諸司差軍將充諸州郡元從都
押衙孔目官内知客等竝可停廢
三月壬申勑前朝於諸州府差散從親事官等前朝創
置蓋出權宜苟便一時本非舊貫近者徧詢羣議兼採
封章具言前件抽差於理不甚允當一則碍州縣之色
役一則妨春夏之耕耘貧乏者困於供須豪富者幸於
影庇既為煩擾須至改更况當東作之時宜罷不急之
務其諸州所在差散從親事官竝宜放散自遂田農自
去年四月已前州縣元管係人數一切如舊其逓舖如
已前招到者且仰仍舊今後更不得招召其諸處場院
竝不得影庇兩稅人戶所有河北諸州及澤潞晉絳磁
隰解等州於先差散從親事官内選到弓箭手只且留
在本州管係其餘放散(先是漢隠帝於諸州府百姓内差親事散從官乂差力及戶充)
(逓舖又下三司諸場務召百姓替占役兵士帝心知其不便乃下詔革焉公私便之)
四月皇子鎮寕軍節度使榮(即世宗)言屬州帳内有羊猪
紙炭等戶并羊毛紅花紫草及進奉官月科竝是影占
大戶凡差役者是貧下戶今竝欲放免為散戶詔褒之
曰卿作鎮王畿留心政道雖米鹽細務不懈於躬親而
會斂無名盡思於蠲放能惠窮困深恊眷懷已降宣命
指揮使竝放為散戸
二年四月勑諸縣鎮令佐鎮將不得乞年許人糾告
八月甲午勑諸州縣吏民緇黃繼來詣闕留舉刺史縣令牧宰
之任委寄非輕繫烝庶之慘舒布朝廷之條法若廉勤奉
職撫字及民自有政聲逹於朝聰何勞民庶遠致舉留
既妨農養之時又耗路途之費所宜釐革免致勞煩今
刺史縣令顯有政能觀察使審詳事狀朝廷當議奬昇
百姓僧道更不舉請一切止絶
十月庚申詔諸州或罷任或朝覲不得以器械進貢先
是諸道州府各有作院每日課定造軍器逐季般送京
師進納其逐州每年占留係省資金不少謂之甲科仍更
於本部内廣配土産物又徵斂數倍部民苦之除上供
軍器外節度使刺史又私造器甲以進貢為名功費又
倍悉取之於民戶帝以諸州上供器甲造作不精兼占
留屬省物用過多乃令罷諸州作院詔藩侯郡牧罷貢
器甲仍選擇諸處作工赴京作坊以備役使辛丑詔諸
道州府所差知館驛人不得於縣界别差人戸貼助致
擾貧民
十一月丙午勑曰古者封樹之制定喪葬之期著在典
經是為名教洎乎世俗衰薄風化陵遅親殁而多闕送
終身後而便為無主或羈束於仕宦或拘忌於隂陽旅
櫬不歸遺骸何託但以先王垂訓孝子因心非以厚葬
為賢只以稱家為禮掃地而祭尚可以告虔負土成墳
所貴乎盡力宜頒條令用警因循庶使九原絶抱恨之
魂千古無不歸之骨搢紳人士當體兹懷應内外文
武臣寮幕職州縣官選人等今後有父母祖父母亡殁
未經遷葬其主家之長不得輙求仕進所繇司亦不得
申舉解送如是卑幼在下者不在此役其合赴舉選者
或是葬事禮畢或是卑幼在下勒於納家狀内具言不
得罔冒宜令御史臺及逐處長吏本司長官所繇司覺察
紏舉違犯者當行典憲如是不切覺察縱任罔冒罪在
紏舉司其中有兵戈阻隔或是朝廷特恩除拜起復追
徵及内外官職員皆以金革從事竝不拘此例所有勑
前見任職員官今年舉選人等不在紏舉之限
是月鳳翔言義州蕃部買牛入蕃多是宰殺乞止絶㳂
路州縣道路百姓不得殺牛貨賣與蕃人從之
二年五月勑牓宋州曉諭管内諸縣民等省節度使嘗
思所進絲四萬一千四百七兩言出放在民例以五月
内徵納其絲竝還元契除放如已納到者委廵檢使柴
進據使追戸責領歸牓到速告報知委
世宗顯德三年十一月勑廢天下淫祠仍禁擅興祠宇
如有功績灼然合建置廟貌者奏取處分自是諸道奏
不合典禮而享廟食者咸毁之
五年正月尅復淮南詔免濠泗楚海揚康滁和等州管
内罪人及蠲其殘稅轉徵科率之物(先是州人於兩税外以茗茶及鹽抑)
(配戶民令輸縑帛稻米以充其直謂之轉徵又歲率羊彘薪炭之類人甚苦之帝以尅復之始悉命除放民情)
(悦甚允蘇之望)
册府元龜卷一百六十
