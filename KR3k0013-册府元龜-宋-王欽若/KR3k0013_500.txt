册府元龜卷五百宋王欽若等撰
邦計部
錢幣第二
宋高祖即位初言事者多以錢幣减少國用不足欲悉
市民銅更鑄五銖錢散騎常侍范泰奏議曰流聞將禁
私銅以充官銅民雖失器終於獲直國用不足其利實
多臣愚意異不寧寢默臣聞治國若烹小鮮拯弊莫若
務本百姓不足君孰與足未有民貧而國富本不足而
末有餘者也故囊漏貯中識者不吝反裘負薪存毛實
難王者不言有無諸侯不言多少食禄之家不與百姓
争利故拔葵所以明治織蒲謂之不仁是以貴賤有章
職分無爽今之所憂在農民尚寡倉廪未充轉運無已
資食者衆家無私積難以禦荒耳夫貨存貿易不在多
少昔日之貴今日之賤彼此共之其揆一也但令官民
均通則無患不足若使必資貨廣以收國用者則龜貝
之屬自古所行尋銅之為器在用也博矣鍾律所通者
遠機衡所揆者大夏鼎負圖實冠衆瑞晉鐸呈象亦啟
休徵器有要用則貴賤同資物有適宜則家國共急今
毁必資之器而為無施之錢於貨則功不補勞在用財
則君民俱困校之以實損多益少陛下勞謙終日無倦
庶務以身率物勤素成風而頌聲不作者良由基根未
固意在遠略伏願思可久之道除欲速之情弘山海之
納擇芻牧之說則嘉謀日陳聖慮可廣也
文帝元嘉七年立錢署鑄四銖錢文曰四銖重如其文
二十四年以貨貴制大錢一當兩
二十五年罷大錢當兩先是貨少鑄四銖錢民間頗盜
鑄多剪鑿古錢以取銅文帝患之錄尚書江夏王義恭
建議以一大錢當兩以防剪鑿議者多同尚書僕射何
尚之議曰伏覽明命欲改錢制不勞採鑄其利自倍實
救弊之弘筭增貨之良術求之管淺猶有未譬夫泉貝
之興以估貨為本事存交易豈假多少數少則幣輕數
多則物重多少雖異濟用不殊况復以一當兩徒崇虚
價者耶凡創制改法宜從民情未有違衆矯物而可久
者也泉布廢興驟議前代赤仄白金俄然罷息六貨潰
亂民泣於市良由事不畫一難用遵行自非急病權時
宜守久長之業煩政曲雜致遠嘗泥且貨偏則民病故
先王立井田之法以一之使富不滛侈貧不過匱雖兹
法久廢不可頓施要宜而近粗相放擬若今制遂行富
人貲貨自倍貧者彌增其困懼非所以欲均之意又錢
之行式大小多品直云大錢則未知其格若止於四銖
五銖則文皆古篆既非下走所識如或漫滅尤難分明
公私交亂争訟必起此最是其深疑者也命旨兼慮剪
鑿日多以至消盡鄙意復謂殆無此嫌民巧雖密要有
蹤跡且用錢貨銅事可尋撿直由屬所怠縱糾察不精
致使立制以來發覺者寡令雖有懸金之名竟無酬與
之實若申明舊科禽獲即報明畏法希賞不日自定矣
愚者之議智者擇焉猥参訪逮敢不輸盡吏部尚書庾
炳之侍中太子左衛率蕭思話中護軍趙伯符御史中
丞何承天太常郄敬叔並同尚之議中領軍沈演之以
為龜貝行於上古泉刀興自有周皆所以阜財通利實
國富民者也歴代雖遠資用彌便但採鑄久廢兼喪亂
累仍縻(散湮)滅何可勝計晉遷河南彊境未廓或士習其
風錢不普用其數本少為患尚輕今王略開廣聲教遐
暨金鏹所布爰逮荒服昔所不及悉已流行之矣用彌
廣而貨愈狹加復競竊剪鑿銷毁滋繁刑雖重禁姦弊
方密遂使歲月增貴貧室日虚愍作肆力之民徒勤不
足以供贍誠由貨貴物賤嘗調未革弗思釐改為弊專
深斯實親教之良時通變之嘉會愚謂若以大錢當兩
則國傳難朽之寳家贏一倍之利不俟加憲巧源自絶
施一令而衆美成無興造之費莫盛於兹矣帝從演之
議遂以一當兩行之經時至是以公私非便乃罷
孝武建元元年更鑄四銖錢立錢署鑄錢先是元嘉中
鑄四銖錢輪郭形制與五銖同用費損無利故百姓不
盜鑄及帝即位又鑄孝建四銖百姓因此盜鑄錢轉偽
小商貨不行尚書右丞徐爰議曰貴貨利民載自八政
開鑄流圜法成九府民富國實教立化光及時移俗易
則通變適用是以周漢俶遷隨世輕重降及後代財豐
用足因循前貫無復改創年歴既遠喪亂屢經煙焚剪
毁日月消减貨薄民貧公私俱困不有革造必將大乏
宜應式遵古典收銅繕鑄納贖刊刑著在往策今宜以
銅贖刑隨罪為品詔可之所鑄錢形式薄小輪郭不成
就於是民間盜鑄者雲起雜以鉛錫並不牢固又剪鑿
古錢以取其銅錢既薄小稍違官式雖重制嚴刑民吏
官長坐死免者相係而盜鑄彌甚百物踊貴人患苦之
乃立品格薄小無輪郭者悉加禁斷始興郡公沈慶之
立議曰昔秦幣過重高祖是患普令民鑄改造榆莢而
貨輕物重又復乖時太宗放鑄賈誼致譏誠以採山術
存銅多利重耕戰之器曩時所用四民競造為害或多
而孝文弗納民鑄遂行故能朽貫盈府天下殷實况今
耕戰不用採鑄廢久鎔冶所資多因成器功艱利薄絶
吳鄧之資農民不息無釋耒之患方今中興開運聖化
唯新雖復偃甲銷戈而倉庫未實公私所乏唯錢而已
愚謂宜聽民鑄錢郡縣開置錢署樂鑄之家皆居署内
平其准式去其雜偽官歛輪郭藏之以為永寳去春所
禁新品一時施用今鑄悉依此格萬税三千嚴撿盜鑄
并禁剪鑿數年之間公私豐贍銅盡事息姦偽自止且
禁鑄則銅轉成器開鑄則器化為財剪華利用於事為
益帝下其事公卿太宰江夏王義恭議曰伏見沈慶之
議聽民私鑄樂鑄之室皆入署居平其凖式去其雜偽
愚謂百姓不樂與官相關由來甚久又多是人士蓋不
欲入署凡盜鑄為利利在偽雜偽雜既禁樂入必寡云
歛取輪郭藏為永寳愚謂上之所貴下必從之百姓聞
官歛輪郭輪郭之價百倍大小對易誰肯為之強制使
换狀似逼奪又去春所禁新品一時施用愚謂此條在
可開許又云今鑄宜依此格萬税三千又云嚴撿盜鑄
不得更造愚謂禁制之設非惟一旦昧利犯憲羣庶常
情不患制輕患在冒犯今入署必萬輸三千私鑄無十
三之税逐利犯禁居然不斷又云銅盡事息姦偽自禁
愚謂赤縣内銅非可卒盡比及銅盡姦偽己積又云禁
鑄則銅轉成器開鑄則器化為財然頃所患於刑式不
均加以剪鑿又鉛錫衆雜耳止於盜鑄者銅亦無須苦
禁顔竣議曰泉貨利用近古所同輕重之議定於漢世
魏晉以降未之能改誠以物貨既均改之偽生故也世
代漸久弊運頓至因革之道宜有其術今云開署放鑄
誠所欣同但慮採山爭鑄器用日耗銅既轉少器亦彌
貴設器直一千則鑄之减半為之無利雖令不行又云
去春所禁一時施行用是欲使天下豐財若細物必行
而不從公鑄利己既深情偽無極私鑄剪鑿書不可禁
五銖半兩之属不盈一年必至於盡財貨未贍大錢已
竭數歲之間悉為塵土豈可令取弊之道基於皇代今
百姓之貨雖為轉少而市井之民未有嗟怨此新禁初
行品式未一須臾自止不足以垂聖慮唯府藏空匱實
為重憂今縱行細錢官無益賦之理百姓雖贍無解官
乏唯簡費去華設在節儉求贍之道莫此為貴然錢有
定限而消息無方剪鑄雖息終致窮盡者亡應官開取
銅之路絶器用之塗定其品式月日漸鑄歲久之後可
為世益耳時議者又以銅轉難得欲鑄二銖錢竣又議
曰議者將為官藏空虚宜更改鑄天下銅少宜减錢式
以救交弊賑國舒民愚以為不然今鑄二銖恣行新細
於官無解於乏而民奸巧大興天下之貨靡碎至盡空
立嚴禁而利深難絶不過一二年間其弊不可復救此
甚不可一也今鎔鑄有頓得一二倍之理縱復得此必
待彌年歲暮税登財幣漸革日用之費不贍數月雖權
徵助何解下乏耶徒使奸民意駃而貽厥愆謀此又甚
不可二也民懲大錢之改兼畏近日新禁市井之間必
生喧擾遠利未開切患猥及富商得志貧民困窘此又
甚不可三也若使交易深重尚不可行况又未見其利
而衆弊如此失筭當時取誚百代乎帝不聽
前廢帝永光元年開百姓鑄錢由是錢貨亂散一千錢
長不盈三寸大小稱此謂之鵝眼錢劣於此者謂之綖
環錢入水不沉隨手破碎市井不復料數十萬錢不盈
一掬斗米一萬商貨不行
景和元年鑄二銖錢形式轉細官錢每出民間即模效
之而大小厚薄皆不及也無輪郭不磨鑢如今之剪鑿
者謂之來子
明帝即位初禁鵝眼綖環錢其餘皆通用復禁民鑄官
署亦廢止
太始二年斷新錢專用古錢
南齊太祖建元四年奏朝請孔顗上鑄錢均貨議辭甚
博其略以為食貨相通理勢自然李悝曰糴甚貴傷民
甚賤傷農民傷則離散農傷則國貧甚貴甚賤其傷一
也三吳國之關奥比歲時被水潦而糴不貴是天下錢
少非穀穰賤此不可不察也鑄錢之弊在輕重屢變重
錢患難用而難用為無累輕錢弊盜鑄而盜鑄為禍深
民所盜鑄嚴法不禁者由上鑄錢惜銅愛工也惜銅愛
工者謂錢無用之器以通交易務欲令輕而數多使省
工而易成不詳慮其為患也自漢鑄五銖錢至宋文帝
歴五百餘年制度世有廢興而不變五銖錢者明其輕
重可法得貨之宜也以為宜開置泉府方收貢金大興
鎔鑄錢重五銖一依漢法府庫已實國用有儲乃量俸
祿薄賦税則家給民足頃盜鑄新錢者皆效作剪鑿不
鑄大錢也摩澤淄染始皆類也故交易之後渝變還新
良民弗習淄染不復行矣所鬻賣者皆徒實其物盜鑄
者復賤買新錢淄染更用反覆生詐循環起奸此明主
尤所深禁而不可長也若官錢已布於民使嚴斷剪鑿
小輕破缺無周郭者悉不得行官錢細小者稱合銖兩
銷以為大利貧良之民塞奸巧之路錢貨既均遠近若
一百姓樂業市道無爭衣食滋殖矣時議者多以錢貨
轉少宜更廣鑄重其銖兩以防民奸帝使諸州郡大市
銅會晏駕事寢
武帝即位初水旱不時竟陵王子良啟曰泉鑄年遠類
多剪鑿江東大錢十不一在公家所受必須輪郭完全
遂買本一千加子七百求請無地搖革相尋完者為用
既不兼兩廻復遷貿會非委積縱令小民無嬰困苦且
錢帛相半為制永久或聞長宰須令輸直進違舊科退
容奸利
永明八年廣郡卑蒙山下有城名蒙城可二頃地有燒
爐四所高一丈五尺從蒙城渡水南北許步平地掘土
深二尺得銅又有古掘銅坑深二丈并居宅處猶存
鄧通南安人漢文帝賜通嚴道縣銅山鑄錢今蒙山近
青衣水南青衣在側並是故秦之銅山嚴道地青衣縣
又改名漢嘉且蒙山去南安一百里按此必是通所鑄
(地近)唤蒙山僚出云甚可經略此議若立潤利無極并獻
蒙山銅片又銅石一片平州鐡刀一口帝從之遣使入
蜀鑄錢得千工費多乃止
梁高祖天監初准京師及三吳荆郢江湘梁益用錢其
餘州郡則雜以穀帛交易交廣之域全以金銀為貨帝
乃鑄錢肉好周郭文曰五銖重四銖三參二黍其百文
則重一斤二兩又别鑄除其肉各謂之公式女錢徑一
寸文曰五銖重如新鑄五銖二品並行百姓或私以古
錢交易者其五銖徑一寸三分重八銖文曰五銖三吳
属縣行之女錢徑一寸重五銖無輪郭郡縣皆通用太
平百錢二種並徑一寸重四銖四銖源流本一但文字
古今之殊耳文並曰太平百錢定平二百五銖徑六分
重一銖半文曰定平一曰稚錢五銖徑一寸半重四銖
文曰五銖源出於五銖但狹小東境謂之稚錢五銖徑
七分半重三銖半文曰五銖源出稚錢但稍遷異以銖
為朱耳三吳行之差少於餘錢又有對文錢(其源未聞)豐貨
錢徑一寸重四銖半謂之男錢亦婦人佩之即生男此
等輕重不一天子頻下詔書非新鑄二等之錢並不許
用趨利之徒私用轉甚
普通四年十二月罷銅錢鑄鐡錢時人以鐡易得並皆
私鑄大同已後所在鐡錢遂如丘山物價騰貴交易者
以車載錢不復計數而唯論貫商旅奸詐因以求利自
破嶺以東八十為陌名曰東錢江郢以上七十為陌名
曰西錢京師以九十為陌名曰長錢
大同元年七月詔曰朝四而暮三衆狙皆喜名實未虧
而喜怒為用頃聞外間多用九陌錢陌錢减則物貴陌
錢足則物賤非物有貴賤是心有顚倒至於遠方日更
滋甚豈直國有異政乃家有殊俗徒亂王制無益民財
今可通用足陌錢令書行後百日為期若猶有犯男子
謪運女子質作並同詔下而人不從錢陌益少至於末
年遂以三十五為陌
敬帝太平元年三月班下遠近並同雜用今古錢
二年四月鑄四柱錢一准二十壬辰改四柱錢一准十
丙申復閉細錢
陳高祖永定初承梁喪亂之後鐡錢不行梁元始末又
有兩銖錢及鵝眼錢於時人雜用其價同但兩柱重而
鵝眼輕私家多鎔鑄又間以錫鐡兼以粟帛為貨
文帝天嘉三年改鑄五銖錢初出一當鵝眼之十
宣帝大建十一年七月初用大貨六銖錢一當五銖之
十與五銖並行後還當一人皆不便乃相訛言曰六銖
錢有不利縣官之象遂廢六銖而行五銖竟至陳亡其
嶺南諸州多以鹽米布交易俱不用錢
後魏之初錢貨無所用孝文始詔曰天下用錢太和十
九年公鑄粗備文曰太和五銖詔京師及諸州郡皆通
行之内外百官祿皆准絹給錢絹疋為錢二百在所遣
錢工備爐冶民有欲鑄聽就鑄之銅必精練無所和雜
宣武永平三年冬又鑄五銖錢
孝明熙平元年京師及諸州鎮或有止用古錢不行新
鑄致商貨不通貿遷頗隔尚書令任城王澄上言臣聞
洪範八政貨居二焉易稱天地之大德曰生聖人之大
寳曰位何以守位曰仁何以聚人曰財財者帝王所以
聚人守位成養群生奉順天德治國安民之本也夏殷
之政九州貢金以定五品周仍其舊太公立九府之法
於是圜貨始行定兩銖之楷齊桓修之因以覇諸侯降
及秦始漢文遂有輕重之異吳濞鄧通之錢收利遍於
天下河南之地猶甚多焉逮於孝武乃更造五銖其中
毁鑄隨利改易故使錢有大小之品竊尋太和之錢孝
文留心剏制後與五銖並行此乃不刊之式但臣竊聞
之君子行禮不求變俗因其所宜順而致用太和五銖
雖利於京師之肆而不入徐揚之市土貨既殊貿鬻亦
異便於荆郢之邦者則礙於兖豫之域致使貧民有至
困之切王道貽隔化之訟去永平三年都座奏斷天下
用錢不依准式者時被勑云不行之錢雖有常禁其先
用之處權可聽行至年末悉令斷之暨延昌二年徐州
民儉刺史啟奏求行土錢旨聽權宜依舊用謹尋不行
之錢律有明式指謂鵝眼環鑿更無餘禁計河南諸州
今所行者悉非制限昔來繩禁愚竊惑焉又河北州鎮
既無新造五銖設有舊者而復禁斷並不得行專以單
絲之縑疎縷之布狹幅促度不中常式裂疋為尺以濟
有無至今徒成杼軸之勞不免饑寒之苦良民分截布
帛壅塞錢貨實非救恤凍餒子育黎元謹唯自古以來
錢品不一前後累代易變無常且錢之為名欲泉流不
已臣之愚意謂今之太和與新鑄五銖及諸古錢方俗
所便用者雖有大小之異並得通行貴賤之差自依鄉
價庶貨環海内公私無壅其不行之錢及盜鑄毁大為
小巧偽不如法者據律罪之詔曰錢行已久今東南有
事且依舊用澄又奏臣猥属樞衡庶罄心力嘗願貨物
均通書軌一範謹詳周禮外府掌邦布之出入布猶泉
也其藏曰泉其流曰布然則錢之興也始於一品欲令
世匠均同環流無極爰暨周景降建亡新易鑄相尋参
差百品遂令接境乖商連邦隔貿臣比奏求宣下海内
依式行錢澄被旨勑錢行已久且可依舊謹重參量以
為太和五銖乃大魏之通貨不朽之常模寧可專貿於
京邑不行於天下但今戎馬在郊江疆未一東南之州
依舊為便至於西京北城内外州鎮未用錢處行之則
不足為難塞之則有乖通典何者布帛不可尺寸而裂
五榖則有負擔之難錢之為用貫鏹相属不假斗斛之
器不勞秤尺之平濟世之宜謂為深允請並下諸州方
鎮其太和及新鑄五銖並古錢内外全好者不限大小
悉聽行之鵝眼遠鑿依律而禁河南州鎮先用錢者既
聽依舊不在斷限太和五銖二錢得用公造新者其餘
雜種一用古錢生新之類普同禁約諸方之錢通行京
師其聽依舊之處與太和錢及新造五銖並行若盜鑄
錢者罪重常憲既欲均齊物品廛井斯和若不繩以嚴
法無以肅兹違犯符旨一宣仍不遵用者刺史守令依
律治罪詔從之而河北諸州舊少錢貨猶以他物交易
錢略不入於市也
二年冬尚書崔亮奏弘農郡銅青谷有銅鑛計一升得
銅五兩四銖葦池谷鑛一升得銅五兩變帳山鑛計一
升得銅四兩河内郡王屋山計鑛一升得銅八兩南貴
州苑燭山齊州商山並是往昔銅官舊迹見在謹按鑄
錢方興用銅處廣既有地利並宜鼔鑄詔從之自後所
行之錢民多私鑄稍就小薄價用彌賤
孝昌三年正月詔立鑄錢之制是時朝議鑄錢以國子博
士高謙之為鑄錢都將長史乃上表求鑄三銖錢曰蓋錢
貨之立本以通有無便交易故錢之輕重世代不同太公
為周制九府圜法至景王時更鑄大錢秦兼海内錢重半
兩漢興以秦錢重改鑄榆莢錢至文帝五年復為四銖孝
武時悉復銷壊更鑄三銖至元狩中變為五銖又造赤仄
之錢以一當五王莽攝政錢有六等大錢重十二銖次
九銖次七銖次五銖次三銖次一銖文帝罷五銖錢明
帝復立孫權江左鑄大錢一當五百權赤烏年復鑄大
錢一當千輕重大小莫不隨時而變竊以食貨之要八
政為首聚財之貴貽訓典文是以昔之帝王乘天地之
饒御海内之富莫不腐紅粟於太倉藏朽貫於泉府儲
蓄既盈民無困弊可以寧謐四極如身使臂者矣昔漢
之孝武地廣財豐外事四夷遂虚國用於是草萊之臣
出財助國興利之計納税廟堂市列酒𣙜之官邑有造
緡之令鹽鐡既興錢幣屢改少府遂豐上林饒積外闢
百蠻内不增賦者皆計利之由也今群妖未息四郊多
壘徵税頗煩千金日費資儲漸耗才用將竭誠楊氏獻
說之秋桑兒言利之日夫以西京之盛錢猶屢改並行
大小子母相權况今寇難未除州郡淪敗名物凋零軍
國用少别鑄小錢可以富益何損於政也且政興不以
錢大政衰不以錢小唯貴公私得所政化無虧既已行
之於古亦宜效之於今矣昔禹遭大水以歴山之金鑄
錢救民之困湯遭大旱以莊山之金鑄錢贖民之賣子
者今百姓窮悴甚於曩日欽明之主豈得垂拱而觀之
哉臣今此鑄以濟交乏五銖之錢任使並用行之無損
國得其益穆公之言於斯驗矣臣雖術愧計然識非心
筭暫充錢官頗覩其理苟有所益不得不言脱以為疑
求下公卿博議如謂為允即乞施行詔將從之事未就
會謙之卒
孝莊永安二年秋更鑄永安五銖錢是時所用錢人多
私鑄稍就薄小乃至風飄水浮米斗幾直一千御史中
尉高道穆表曰四民之業錢貨為本救弊改鑄王政所
先自頃以來私鑄薄濫官司糾繩桂網非一在市銅價
八十一文得銅一斤私造薄錢斤餘二百既示之以深
利又隨之以重刑罹罪者雖多奸鑄者彌衆今錢徒有
五銖之文而無二銖之實薄甚榆莢上貫便破置之水
上殆欲不沉此乃因循有漸科防不切朝廷之愆彼復
何罪昔漢文以五分錢小改鑄四銖至武帝復改三銖
為半兩此皆以大易小以重代輕也論今據古宜改鑄
大錢文載年號以記其始則一斤所成止七十六文銅
價至賤五十有餘其中人工食料鍚炭鉛沙縱復私營
不能自潤直至無利應自息心况復嚴刑廣設也以臣
測之必當錢貨永通公私獲允黃門侍郎楊侃奏曰昔
馬援在隴西嘗上書求復五銖錢事下三府不許及援
徵入為虎賁中郎親對光武申釋其趣事始施行臣頃
在雍州亦表陳其事聽人與官並鑄五銖錢使人樂為
而俗弊得改旨下尚書八座不許以今况昔即理不殊
求取臣前表經御披拆侃乃隨事剖辯帝從之乃鑄五銖
錢如侃所奏官自立爐起自九月至三年正月而止官
欲貴賤乃出藏絹分遣使人於二市賣之絹疋正錢二
百而私市者猶三百利之所在盜鑄彌衆巧偽既多輕
重非一四方州鎮用各不同遷鄴之後輕濫尤多
北齊神武罷政之初承魏猶用永安五銖遷鄴已後百
姓私鑄體制漸别遂各以為名有雍州青赤梁州生厚
緊錢吉錢河陽生澁天柱牽之稱冀州之北錢皆不行
交易者皆以絹帛神武乃收境内之銅及錢仍依舊文
更鑄流之西境未幾之間漸復細薄奸偽競起
文襄輔政時以錢文五銖名須稱實宜稱(與秤同)錢一文
重五銖者聽入市用計百錢重一斤四兩十二銖自餘
皆准此為數其京邑二市天下州鎮郡縣之市各置二
秤懸於市門私民所用之稱皆准市稱以定輕重凡有
私鑄悉不禁斷但重五銖然後聽用入市之錢重不五
銖或雖重五銖而多雜鉛鑞並不聽用若有輙以小薄
雜錢入市有人糾獲其錢悉入告者其小薄之錢若即
禁斷恐人交乏絶畿内五十日外州百日為限群官參
議咸以時穀頗貴請待有年王從之而止
文宣天保三年除永安之錢改鑄新錢文曰常平五銖
重如其文其錢甚貴且制造甚精少帝乾明昭帝皇建
之間往往私鑄鄴中用錢有赤郭青熟細眉赤生之異
河南所用有青薄鉛鍚之别青齊徐兖梁豫等州軰類
各殊武平已後私鑄甚薄或以生鐡和銅至于齊亡卒
不能禁
後周之初尚用魏錢及武帝保定元年七月更鑄錢文
曰布泉以一當五與五銖並行時梁益之境又雜用錢
交易河西諸郡或用西域金銀之錢而官不禁
建德三年更鑄五行大布錢以一當十與布泉錢並行
四年七月以邊境之上人多盜鑄乃禁五行大布錢不
得出入四關布泉之錢聽入而不聽出
五年正月以布泉漸賤而人不用遂廢之初令私鑄錢
者絞其從者遠配為民
宣帝大象元年十一月又鑄永通萬國錢以一當十與
五行大布及五銖凡三品並行
隋高祖開皇元年九月以天下錢貨輕重不等乃更鑄
新錢背面肉好皆有周郭文曰五銖而重如其文每錢
一千重四斤二兩
三年四月高祖以錢既新出百姓或私有鎔鑄乃詔四
面諸關各付百錢為樣從關外來勘樣相似然後得過
樣不同者即壞以為銅入官詔行新錢已後前代舊錢
有五行大布永通萬國及齊常平所在勿用以貿易不
止
四年詔仍依舊不禁者縣令奪半年祿然百姓習用既
久尚猶不絶
五年正月詔又嚴其制自是錢貨始一所在流布百姓
便之是時見用之錢皆私和以錫鑞錫鑞既賤求利者
多私鑄之錢不可禁約其年詔乃禁出錫鑞之處並不
得私有採取
十年詔晉王廣聽於揚州立五罏鑄錢其後奸狡稍漸磨
鑪錢郭取銅私鑄又雜以鉛錫逓相倣效錢遂輕薄乃
下惡錢之禁京師及諸州邸肆之上皆令立榜置樣為
准不中樣者不入於市
十八年詔漢王諒聽於并州立五罏鑄錢是時江南人
間錢少晉王又鑄於鄂州白紵山有銅鉚處錮銅鑄錢
於是詔聽置十罏鑄錢又詔蜀王秀聽於益州立五罏
鑄錢是時錢益濫惡乃令有司括天下邸肆見錢非官
鑄者皆毁之其銅入官而京師以惡錢貿易為利所執
有死者數年之間私鑄頗息
煬帝大業已後王綱弛紊巨奸狡猾遂多私鑄錢轉薄
惡初每千猶重二斤後漸輕至一斤或剪鐡鍱裁皮糊
紙以為錢相雜用之貨賤物貴以至於亡
册府元龜卷五百
