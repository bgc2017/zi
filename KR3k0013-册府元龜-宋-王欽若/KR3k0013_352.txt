册府元龜卷三百五十二宋王欽若等撰
將帥部
立功第五
梁馬仙琕初仕齊永元中蕭遥光崔惠景亂累有戰功
以勲至前將軍累遷振威將軍豫州刺史時昫山民殺
瑯邪太守劉昕以城䧏魏詔假仙琕節討之魏徐州刺
史盧昶以衆十餘萬赴焉仙琕與戰累破之昶遁走仙
琕縱兵乘之魏衆免者十一二收其兵糧牛馬噐械不
可勝數振旅還京師遷太子左衞率進爵為侯增邑六
百戸
曹景宗仕齊為游擊將軍建武四年太尉陳顯逹督衆
軍北圍馬圈景宗從之以甲士二千設伏破魏援中山
王英四萬人遂尅馬圈高祖即位以為右衞將軍天監
五年魏中山王英攻鍾離圍徐州刺史昌義之高祖遣
景宗督衆軍援義之豫州刺史韋叡亦援焉而受景宗
節度既進頓邵陽洲立壘與魏城相去百餘步魏連戰
不能却殺傷者十二三自是魏軍不能逼景宗等噐甲
精新軍儀甚盛魏人望之奪氣先是高祖詔景宗等逆
裝高艦使與魏橋等為火攻計令景宗與叡各攻一橋
叡攻其南景宗攻其北六年三月春水生淮水暴漲六
七尺叡遣所督將馮道根李文釗裴邃韋寂等乘艦登岸
擊魏洲上軍盡殪景宗因使衆軍皆噪亂登諸城呼聲
震天地魏將楊大眼於西岸燒營奔魏中山王英自東
岸棄城走諸壘相次土崩悉棄其噐甲争投水死淮水
為之不流景宗令軍主馬廣躡大眼至濊水上四十餘
里伏屍相枕義之出逐英至雒口英以匹馬入梁城緣淮
百餘里屍骸枕籍生擒五萬餘人收其軍糧噐械積如
山牛馬驢騾不可勝計景宗乃搜軍所得生口萬餘人
馬千匹遣獻捷高祖詔還本軍景宗振旅凱入增封四
百并前為二千戸進爵為公詔拜侍中領軍將軍給鼓
吹一部
蔡道恭齊末為輔國將軍高祖舉義師於雍州道恭以
舊將遷右衞將軍會巴西太守魯休烈等自巴蜀連兵
寇上明以道恭持節督西討諸軍事次土臺與賊合戰
道恭潜以竒兵出其後一戰大破之休烈等䧏於軍門
昌義之天監元年以北徐州刺史鎮鍾離四年大舉北
侵臨川王宏督衆軍向雒口義之為前軍攻魏梁城戍
尅之五年冬武帝以征役久詔班師魏中山王元英乘
勢追躡攻没馬頭等城城内糧貯魏悉移歸北議者咸
謂無復南向帝曰此必進兵非其實也乃遣修鍾離城
勅義之為戰守備是冬英果率衆數十萬圍鍾離衝車
毁西墉時城中衆纔三千義之督帥隨方抗禦前後殺
傷萬計魏軍死者與城平六年帝遣曹景宗韋叡率衆
二十萬救焉大破魏軍義之率輕兵追至洛口而還以
功進號軍師將軍
馮道根天監二年以南梁太守領阜陵城戍魏將党法
宗傅豎眼率衆二萬奄至城下道根塹壘未固城中衆
少莫不失色道根命開城門緩服登城選精銳二百人
出與魏軍戰敗之魏軍因退遷輔國將軍六年魏攻鍾
離武帝詔豫州刺史韋叡救之道根為叡前驅至徐州
建計據邵陽等壘掘塹逼魏城道根能走馬計地計馬
足以賦功城隍立辨及淮水長道根乘戰艦斷魏連橋
魏軍敗績進爵為伯改封豫寧縣
韋叡天監四年以輔國將軍督衆軍北伐叡遣長史王
超宗梁郡太守馮道根攻魏小峴城拔之遂進討合肥
乃堰肥水以灌之城遂潰俘獲萬餘級牛馬萬數絹滿
十間屋遷豫州於合肥五年魏中山王元英寇北徐州
圍刺史昌義之於鍾離衆號百萬連城四十餘高祖遣
征北將軍曹景宗都督衆軍二十萬以拒之次邵陽洲
築壘相守又詔叡率豫州之衆會焉魏人先於邵陽洲
兩岸為兩橋樹栅數百步跨淮通道叡裝大艦使梁郡
太守馮道根盧江太守裴邃秦郡太守李文釗等為水軍
值淮水暴長叡即遣之鬭艦競發皆臨壘以小船載草
灌之以膏從而焚其橋風怒火盛烟塵晦冥敢死之士
拔栅斫橋水又漂疾倏忽之間橋栅俱壊而道根等皆
身自搏戰軍人奮勇呼聲動天地無不一當百魏人大
潰元英因橋絶脫身遁去魏軍趨水死者十餘萬斬首
亦如之其餘者釋甲稽顙乞為囚奴又數十萬所獲軍
實牛馬不可勝紀叡遣報昌義之且怒且喜不暇答語
但叫曰更生更生高祖遣中書郎周捨勞於淮上叡積
所獲於軍門捨觀之謂叡曰君此獲復與熊耳山等以
功增封七百戸進爵為侯
裴邃天監五年以右將軍盧江太守征邵陽洲魏人為
長橋斷淮以濟邃築壘逼橋每戰輙尅於是密作没突
艦會甚雨淮水暴溢邃乘艦徑造橋側魏衆驚潰邃乘
勝追擊大破之進尅羊石城斬城主元康又破霍丘城
斬城主寗永仁平小峴攻合肥以功封夷陵縣子累遷
大匠卿普通二年義州刺史文僧明以州叛入於魏魏
來援以邃為假節信武將軍督衆軍討焉邃深入魏境
從邊城道出其不意魏所署義州刺史封夀據檀公峴
邃擊破之邃圍其城夀面縳請䧏義州平除豫州刺史
鎮合肥四年進號宣毅將軍是歲大軍北伐以邃督征
討諸軍事率騎二千先襲夀陽九月壬戍夜至夀陽攻
其郛斬門而入日戰九合為後軍蔡秀成失道不至邃
以援絶拔還於是邃復整兵收集士卒令諸將各以服
色相别邃自為黃袍騎先攻狄兵甓城黎漿等城皆拔
之屠安城馬頭沙陵等戍明年復破魏新蔡郡略地至
於鄭城汝潁之間所在響應夀陽守將長孫穉河間王
元琛率衆五萬出城挑戰邃勒諸將為四甄以待之令
直閣將軍李祖憐偽遁以引穉穉等悉衆追四甄競發
魏衆大敗斬首萬餘級
劉思天監五年以輔國將軍破魏青州刺史元擊於膠
水
李興國天監五年以武勇將軍攻平靜關尅之
夏侯䕫普通二年以征遠將軍副裴邃討義州平之七
年拜信武將軍持節督司州諸軍事八年勅䕫帥壯武
將軍裴之禮直閣將軍任思祖出義陽道攻平静穆陵
隂山三關尅之是時譙州刺史湛僧智圍魏東豫州刺
史元慶和於廣陵入其郛魏將元顯伯率軍赴援僧智
逆擊破之䕫自武陽會僧智斷魏軍歸路慶和於内築
栅以自固及䕫至遂請䧏䕫讓僧智僧智曰慶和志欲
䧏公不願䧏僧智往必乖其意且僧智所將烏合募人
不可御之以法公持軍素嚴必無犯令受䧏納附深得
其宜於是䕫乃登城拔魏幟建官軍旗鼓衆莫敢妄動
慶和束兵以出軍無私焉凡䧏男女口萬餘人粟六十
萬斛餘財物稱是元顯聞之夜遁衆軍追之生擒一萬
餘人斬獲不可勝數詔以僧智領東豫州鎮廣陵䕫引
軍屯安陽䕫又遣偏將屠楚城盡俘其衆繇是義陽北
道遂絶
夏侯亶為中護軍普通六年大舉北伐先遣豫州刺史
裴邃帥譙州刺史湛僧智歴陽太守胡紹世南譙太守
魚弘晉熙太守張澄並世之驍將自南道伐夀陽城未
剋而邃卒乃加亶使持節馳驛代邃與魏將河間王元
琛臨淮王元彧等相拒頻戰剋捷尋有密勅班師合肥
以休士馬須堰成復進七年夏淮堰水盛夀陽城將没
高祖復遣北道將軍元樹帥彭寳孫陳慶等稍進亶帥
湛僧智魚弘張澄等通清流關將入淮淝魏軍夾淝築
城出亶軍後亶與僧智還襲破之進攻黎漿貞威將軍
韋放自北道會焉兩軍既合所向皆降下凡降城五十
二獲男女口七萬五千人米二十萬石
陳慶之為宣猛將軍文德主帥普通七年安西將軍元
樹出征夀春除慶之假節總知軍事魏豫州刺史季憲
遣其子長鈞西城相拒慶之攻之憲力屈遂降慶之入
據其城以功賜爵關中侯大通元年攻魏梁城拔之進
屠考城擒魏濟陰王元暉業又隸領軍曹仲宗進據
渦陽城魏人掎角作十三城慶之㘅枚夜出陷其四壘
渦陽城主王緯乞降所餘九城兵甲猶盛乃陳其俘馘
鼓噪而攻遂大奔潰斬獲略盡渦水咽流降城中男女
二萬餘口又出為持節都督緣淮諸軍事奮武將軍妖
賊僧強自稱為帝王豪蔡伯龍起兵應之衆至三萬攻
陷北徐州濟陰太守楊起文棄城走鍾離太守單希寳
見害慶之受命討之未浹辰斬伯龍僧強傳首京中大
通二年除都督司西豫三州諸軍事南北司二州
刺史慶之至鎮遂圍懸瓠破魏潁州刺史婁起揚州
刺史是玄寳于溱水又破行臺孫騰騰大都督侯進豫
州刺史堯雄梁州刺史司馬恭於楚城大同二年魏遣
將侯景率衆七萬寇楚州刺史桓和陷没景仍進軍淮
上貽慶之書使降勅遣湘潭侯退右衞夏侯䕫等赴援
軍至黎漿慶之已擊破景時大寒雪景棄輜重走慶之
收之以歸進號仁威將軍
韋放普通八年以明威將軍逐魏軍至渦陽魏又遣常
山王元昭大將李奬乞佛寳費穆等衆五萬来援放
率所督將陳度趙伯超等夾擊大破之渦陽城主王緯
以城降放乃登城檢出降口四千四百人器仗充牣又
遣降人三千報李奬費穆等魏人棄諸營壘一時奔潰
衆乘之斬獲略盡擒穆弟超并王緯送於京師
郭祖深普通中為雲騎將軍所領皆精兵令行禁止每
討逐越境追擒江中嘗有賊祖深自率討之列陣未敢
進每令所親人先登不時進斬之遂大破賊威振遠近
長江肅清
蘭欽大通元年以直閣將軍攻魏蕭城拔之仍破彭城
别將郊仲進攻擬山城破其大都督劉屬衆二十萬進
攻龍城獲馬千餘匹又破其大將柴集及襄城太守高
宣别將落思念鄭承宗等仍攻厥固張龍子城未拔魏
彭城守將楊目遣子孝邕率輕兵来拒欽逆擊走之又
破譙州刺史劉海游還拔厥固收其家口楊目又遣都
督范思念别將曹龍牙數萬衆来援欽與戰於陣斬曹
龍牙𫝊首京師又假欽節都督衡州三郡兵討桂陽陽
山始興叛蠻至即平之封安懷縣男又破天漆蠻帥晚
時得會衡州刺史元慶和為桂陽人嚴容所圍遣使告
急欽往應援破容羅溪於是長樂諸洞一時平蕩
隂子春太清二年以信威將軍梁秦二州刺史討峽中
叛蠻平之徵為左衛將軍又遷侍中屬侯景亂世祖令
子春隨領軍將軍王僧辯攻邵陵王於郢州平之又與
左衞將軍徐文盛東討侯景至貝磯與景遇子春力戰
常冠諸軍
杜崱簡文帝大寳初以宣毅將軍領鎮蠻護軍武陵内
史隨軍王僧辯東討侯景追至石頭與賊相持横嶺及
戰景親率精銳左右衝突崱從嶺後横截之景乃大破
東奔晉陽崱入據城景平加散騎常侍持節督江州諸
軍事江州刺史齊將郭元建攻秦州刺史嚴超遠於秦
郡王僧辯令崱赴援陳霸先亦自歐陽來會與元建大
戰於土陵霸先令彊弩射元建衆却崱因縱兵擊大破
之斬首萬餘級生擒千餘人元建收餘衆以遁時世祖
執王琳於江陵其長史陸納等遂於長沙反世祖徵崱
與王僧辯討之承聖二年及納等戰於車輪大敗陷其
二壘納等走保長沙崱等圍之後納等䧏崱又與王僧
辯西討武陵王於硤口至即破平之
杜龕大寳初為持節忠武將軍鄖州刺史追侯景至江
夏圍其城景將宋子仙棄城遁龕追至楊浦生擒之三
年衆軍至姑孰景將侯子鍳逆戰龕與陳霸先王琳等
率精銳擊之大敗子鍳遂至於石頭景親率其黨合戰
龕與衆軍奮擊大破景景遂東奔承聖二年又與王僧
辯討陸納等於長沙䧏之又征武陵王於西陵亦平之
胡僧祐大寳中假節武猛將軍討侯景於京陜僧祐赴
援至楊浦景遣其將任約率銳卒五千據白塔遥以待
之僧祐繇别路西上約謂畏已而退急追之及於南安
芊口呼僧祐曰吳兒何為不早䧏走何處去僧祐不與
之言潜引却至赤砂亭會陸法和至乃與并軍擊約大
破之擒約送與江陵侯景聞之遂遁世祖以僧祐為侍
中領軍將軍
裴之横大寳中以河南内史隨王僧辯距侯景於巴陵
景退遷持節平北將軍東徐州刺史中護軍封預寧侯
邑三千戸又隨僧辯追景平郢曾江晉等州常為前鋒
陷陣仍至石頭破景景東奔僧辯令之横與杜崱入守
臺城及陸納據湖州叛又隸王僧辯南討焉於陣斬納
將李賢眀遂平之又破武陵王於硤口還除吳興太守
陳侯瑱仕梁為武臣將軍南兖州刺史隨都督王僧辯
討侯景常為前鋒每戰却敵既復臺城景奔吳郡僧辯
使瑱率兵追之與景戰於吳松江大敗景盡獲其軍進
兵錢塘景將謝答仁吕子榮等皆䧏以功除南豫州刺
史鎮于姑孰承聖二年北齊遣郭元建出自濡須僧辯
遣瑱領甲士三千築壘於東關以扞之大敗元建除使
持節鎮北將軍給鼓吹一部增邑二千戸累加太尉天
嘉元年二月敗王琳于梁山又敗齊兵于博望生擒齊
將劉伯球盡收其資儲舟艦俘馘以萬計琳及其主蕭
莊奔於齊
徐世譜仕梁以散騎常侍領水軍從司徒陸法和討侯
景與景戰於赤亭湖時景軍甚盛世譜乃别造樓船拍
艦火舫水車以益勢將戰又乘大艦居前大敗景軍生
擒景將任約景退走因隨王僧辯攻郢州世譜復乘大
艦臨其倉門賊將宋子仙據城䧏以功除使持節信武
將軍信州刺史封魚復縣侯邑五百戸隨王僧辯東下
常為前鋒又破景將侯子鍳於湖熟景卒後以功除通
直散騎常侍衡州刺史資鎮河東太守增邑并前一千
戶
孫瑒仕梁為戎昭將軍宜都太守從王僧辯救徐文盛
於武昌會郢州陷乃留軍鎮巴陵修戰守之備俄而侯
景兵至日夜攻圍瑒督所部兵悉力拒戰賊衆奔退瑒
從大軍㳂流而下及尅姑孰瑒力戰有功除員外散騎
常侍封富縣侯邑一千戶遷平南府司馬破黃洞蠻賊
有功除廣州刺史
歐陽頠仕梁為臨賀内史湘衡之界五十餘洞不賓勅
令衡州刺史韋粲討之粲委頠為都督悉皆平殄高祖
之討蔡路養李遷仕頠率兵度嶺以助高祖及路養等
平有功為雲麾將軍東衡州刺史
程靈洗仕梁為信武將軍蘭陵太守助防京口及平徐
嗣徽靈洗有功除南丹陽太守封遂安縣侯增邑幷前一
千五百戶仍鎮采石會王琳前軍東下靈洗於南陵破
之虜其兵士并獲青龍十餘乘以功授使持節都督南
豫州緣江諸軍事信武將軍南豫州刺史侯瑱等敗王
琳于栅口靈洗乘勝逐北據有魯山徵為衞士將軍餘
如故天嘉四年周迪重寇臨川以靈洗為都督自鄱陽
别道擊之迪又走山谷間五年遷中護軍常侍如故
淳于量仕梁為都督巴州諸軍事侯景西上攻巴州元
帝使都督王僧辯入據江陵量與僧辯併力拒景大敗
景軍擒其將任約進攻郢州獲宋子仙仍随僧辯尅平
侯景承聖元年以功授左衞將軍光大中湘州刺史華
皎搆逆以量為征南大將軍西討大都督總率大艦自
郢州樊浦拒之皎平并降周將長胡公拓拔定等以功
授侍中中軍開府儀同三司
周炤仕梁為持節高州刺史討侯景是時炤據武昌西
陽二郡招聚卒徒甲兵甚盛景將任約來據樊山炤與
寧州長史徐文盛擊約斬其部將叱羅子通趙迦婁等
乘勝追之頻尅約衆殆盡大建元年遷龍驤將軍隨都
督吳明徹北討所向尅捷一月之中獲十二城
裴忌仕梁為豫章王法曹參軍侯景之亂忌招集勇力
隨高祖征討累功為寧遠將軍及高祖誅王僧辯弟僧
智舉兵據吳郡高祖遣黃佗率衆攻之僧智出兵於西
昌門拒戰佗與相持不能尅高祖謂忌曰三吳奥壌舊
稱饒沃雖凶荒之餘猶為殷盛而賊徒扇聚天下搖心
非公無以定之宜善思其策忌乃勒部下精兵輕行倍
道自錢塘直趣吳郡夜至城下鼓噪薄之僧智疑大軍
至輕舟奔杜龕忌入據其郡高祖嘉之表受吳郡太守
天嘉初出為南康内史時義安太守張紹賓據郡從文
帝以忌為持節都督嶺北諸軍事率衆討平之
周寶安梁平西將軍文育之子文育為熊曇朗所害寶
安以吳興太守起為猛烈將軍領其舊兵及平王琳頗
有功周迪之破熊曇朗寶安南入窮其餘燼天嘉二年
重除雄信將軍吳興太守襲封壽昌縣公
荀朗仕梁為豫州刺史王僧辯東討朗遣其將范寶勝
及弟曉領兵二千助之侯景平後又别破齊將郭元運
于踟蹰山承聖二年率部曲萬餘家濟江入宣城郡界
立頓元帝授朗持節通直散騎常侍安南將軍都督南
兖州諸軍事南兖州刺史未行而荆州陷高祖入輔齊
遣蕭軌東方老等來寇據石頭城朗自宣城來赴因與
侯安都等大破齊軍
樊猛仕梁為威戎將軍安南侯蕭方矩湘州司馬會武
陵王蕭紀舉兵自漢江東下方矩遣猛率湘郢之卒隨
都督陸法和進軍以拒之紀已下樓船戰艦據巴江爭
峽口尋相持久之不能決法和揣紀師老卒惰因令猛
率驍勇三千輕舸百餘乘衝流直上出其不意鼓譟薄
之紀衆倉卒驚駭不及整列皆棄艦登岸赴水死以千
數時紀心膂數百人猶在左右猛將部曲三千餘人蒙楯
横戈直登舟瞑目大呼紀侍衛皆披靡相枕藉不敢動
猛手擒紀父子三人斬於䑽中盡收其船艦器械以功
授游騎將軍封安山縣伯邑一千戶仍進軍撫定梁益
蜀境悉平大建初遷武毅將軍領長沙内史尋隸章昭
達西討江陵潜軍入峽焚周船艦以功封富川縣侯
蕭摩訶梁末隨侯安都東西征伐戰勝攻取摩訶功實
居多天嘉中以平劉黑歐陽紇之功累遷巴山太守大
建五年衆軍北討摩訶隨都督吳明徹濟江攻秦郡齊
大將軍尉破胡等率衆十萬來援其前隊有蒼頭犀角
大力之號十餘人出戰摩訶斬之於是齊軍退走以功
授明毅將軍封廣平縣伯尋進爵為侯七年又隨明徹
進圍宿豫擊走齊將王康德以功除晉熙太守
周敷梁末為信武將軍寧州刺史永定初王琳據有上
流余孝頃與琳黨李希欽等共圍周迪迪擒孝頃等敷
功居多熊曇朗之殺周文育據豫章將兵萬餘人襲
敷徑至城敷與戰大破之追奔五十餘里曇朗單馬獲
免盡收其軍實曇朗走巴山郡收合餘黨敷因與周迪
黃法氍等進兵圍曇朗屠之加平西將軍豫章太守
章昭達梁末從文帝討杜龕龕平又從討張彪于會稽
尅之累功除明威將軍天嘉元年隨侯安都等拒王琳
於沌口戰於蕪湖昭達乘平虜大艦中流而進先鋒發
拍中於賊艦琳平昭達册勲第一二年除都督郢巴武
沅等州諸軍事郢州刺史進號平西將軍會周迪反於
臨川詔令昭達便道征之及迪敗走徵為護軍四年陳
寶應納周迪復共寇臨川又以昭達為都督既至東興
嶺而迪又退走昭達乃踰嶺以討寶應寶應據建安晉
安二郡之界水陸為柵以拒官軍昭達與戰不利因據
其上流會世祖遣余孝頃出自海道適至因并力乘之
寶應大潰遂尅定閩中以功授鎮前將軍開府儀同三
司歐陽紇據有嶺南反詔昭達都督衆軍討之擒紇送
于京師廣州平以功進車騎大將軍遷司空
周迪為振遠將軍江州刺史高祖即位初王琳東下迪
欲自據南川總召所部八郡守宰結盟聲言入赴朝廷
恐其為變因厚慰撫之琳至湓城新吳洞主余孝頃舉
兵應琳琳以為南川諸郡可傳檄而定乃遣其將李孝
欽樊猛等南徵糧餉猛等與余孝頃相合衆且二萬來
趨工塘連八城以逼迪迪使周敷率衆頓臨川故郡斷
截江口因出與戰大敗之屠其八城生擒李孝欽樊猛
余孝頃送於京師收其軍資器械山積虜其人馬
黃法氍永定二年以宣毅將軍率兵援周迪王琳功授
平南將軍熊曇朗於金口反害周文育法氍共周迪討
平之進號安南將軍天嘉元年周迪反法氍率兵會都
督吳明徹討迪於工塘迪平法氍功居多徵為使持節
散騎常侍都督南徐州諸軍事鎮北大將軍南徐州刺
史儀同三司太建五年大舉北伐以法氍為都督出歴
陽齊遣其歴陽王步騎五千來援於小峴築城法氍遣
左衞將軍樊介分兵於大峴禦之大破齊軍盡獲人馬
器械進攻歴陽城䧏之以功加侍中
侯安都天嘉元年以司空都督南徐州諸軍事督大軍
出頓蕪湖以拒王琳琳敗走入齊安都進軍湓城討琳
餘黨所向皆下會留異擁據東陽安都奉詔東討異與
第二子忠臣脫身奔晉安安都虜其妻子盡收其人馬
甲仗振旅而歸以功加侍中征北大將軍增邑并前五
千戶
戴僧朔天嘉元年隨族兄右將軍僧錫平王琳有功僧
錫卒僧朔代為南丹陽太守鎮採石從侯安都征留異
又從征周迪有功累遷壯節將軍巴州刺史
韓子高天嘉二年以壯武將軍成州刺史文招縣子隨
侯安都征留異頓於桃支嶺下時子高兵甲精銳别御
一營異平除假節貞毅將軍東陽太守五年章昭達等
自臨川征晉安子高自安泉嶺會於建安晉安平以功
遷通直散騎常侍進爵為侯
程文季天嘉二年以貞毅將軍新安太守隨侯安都東
討留異異黨與向文政據有新安文季率精甲三百徑
往攻之文政遣其兄子瓉來拒文季與戰大破瓉軍文
政乃降四年陳寶應與留異連結又遣兵隨周迪更出
臨川文帝遣信義太守余孝頃自海道襲晉安文季為
之前軍所向尅捷寶應平文季戰功居多
錢道戢天嘉二年為臨海太守鎮南巖時侯安都之討
留異也道戢帥軍出松陽以斷其後異平以功拜持節
通直散騎常侍輕車將軍都督東西二衡州諸軍事衡
州刺史領始興内史宣帝即位徵歐陽紇入朝紇疑懼
乃舉兵來攻衡州道戢與戰却之及都督章昭達率兵
討紇以道戢為步軍都督繇間道斷紇之後紇平除左
衞將軍太建二年又隨昭達征蕭巋於江陵道戢别督
衆軍與陸子隆焚青泥舟艦仍為昭達前軍攻安蜀城
䧏之以功加散騎常侍仁武將軍增邑并前九百戸其
年遷仁威將軍吳興太守未行改授使持節都督郢巴
武三州諸軍事郢州刺史王師北討道戢與儀同黃法
氍圍歴陽歴陽城平因以道戢鎮之以功加雲麾將軍
增邑并前五千一百戸
華皎天嘉三年以仁武將軍新州刺史督尋陽等五郡
諸軍事周迪謀反遣其兄子伏甲於船中偽稱賈人欲
於湓城襲皎未發事覺皎遣人逆擊之盡獲其船仗其
年皎隨都督吳明徹征迪迪平以功授散騎常侍平南
將軍臨川太守進爵為侯
魯廣達天嘉三年以信武將軍北新蔡太守隨吳明徹
討周迪於臨川每戰功最仍代兄悉達為吳州刺史封
中宿縣侯後為巴州刺史太建五年衆軍北伐略淮南
舊地廣達與齊軍會於大峴大破之斬其敷城主張元
範虜獲不可勝數進尅北徐州及授都督北徐州諸軍
事徐州刺史
吳明徹光大中為丹陽尹會湘州刺史華皎隂有異志
詔授明徹使持節散騎常侍都督湘桂武三州諸軍事
與征南大將軍淳于量等率兵討皎皎平授開府儀同
三司太建五年詔加侍中都督征討諸軍事總綂衆軍
十餘萬發自京師緣江城鎮相續䧏欵軍至秦郡尅其
水柵齊遣大將尉破胡將兵為援明徹破走之斬獲不
可勝計秦郡乃䧏進克仁州授征北大將軍進爵南平
郡公次平峽石岸二城進逼壽陽齊遣王琳將兵拒守
琳至與刺史王貴顯保其外郭明徹以琳初入衆心未
附乘夜攻之中宵而潰齊兵退據相國城及金城明徹
令軍中益脩攻具又引肥水以灌城城中苦濕多腹疾
手足皆腫死者十六七會齊遣大將軍皮景和率兵數
十萬來援去壽春三十里頓軍不進諸將咸曰堅城未
拔大援在近不審明公計將安出明徹曰兵貴在速而
彼結營不進自挫其鋒吾知其不敢戰明矣於是躬擐
甲胄四面疾攻城中震恐一鼓而克生擒王琳王
貴顯扶風王可朱渾孝裕尚書盧潜左丞李騊駼送京
師景和惶懼遁走進收其駝馬輜重七年進攻彭城軍
至吕梁齊遣援兵前後至者數萬明徹又大破之
任忠太建初以明毅將軍隨章昭達討歐陽紇於廣州
累加右軍將軍五年衆軍北伐忠將兵出西道擊走齊
歴陽王高景安於大峴逐北至東關仍尅其東西二城進
軍蘄譙并拔之徑襲合肥入其郛進尅霍州以功授員
外散騎常侍封安復縣侯邑五百戸十二年為平南將
軍南豫州刺史仍率步騎趣歴陽周遣王延貴率衆為援
忠大破之生擒延貴
樊毅為左衞將軍太建五年衆軍北伐毅率衆攻廣陵
楚子城拔之擊走齊軍於潁口齊援滄陵又破之七年
進尅潼州下邳高柵等六城
徐敬成太建五年以貞威將軍吳興太守隨都督吳明
徹北討出秦郡别遣敬成為都督乘金趐自歐陽引埭
上泝江繇廣陵齊人皆城守弗敢出自繁梁湖下淮圍
淮隂城仍監北兖州淮泗義兵相率響應一二日間衆
至數萬尅淮隂山陽鹽城三郡并連口朐山二戍仍進
攻鬱州尅之以功加通直散騎常侍雲旗將軍
後魏劉庫仁昭成末為南部大人道武未立符堅以庫
仁為陵江將軍與衞辰分國部衆而統之後辰叛攻庫
仁庫仁大破之又西征庫狄部大獲畜産其後慕容垂
圍符丕於鄴又遣將攻堅幽州刺史王永庫仁遣妻兄
公孫希助永擊破之
劉眷道武初代其兄庫仁攝國事日部大人絜佛叛眷
力不能討乃引苻堅并州刺史張蚝攻佛破之眷又破
賀蘭部于善無又擊蠕蠕别帥胝渥於意親山破之獲
牛羊數十萬頭
長孫肥登國初與莫題等俱為大將從征劉顯自濡源
擊莫奚討賀蘭部並有戰功帝征蠕蠕大破之肥䧏其
主匹侯跋又從征衞辰及薛于部滅之蠕蠕别主緼紇
提子曷多汗等率部落棄父西走肥以輕騎追至上郡
斬之後從征中山拜中領軍將軍駕次晉陽慕容寶并
州刺史遼西王農棄城宵遁肥追之至蒲泉獲其妻子
帝將圍中山慕容寶棄城奔和龍肥與左將軍李栗三
千騎追之至范陽不及而還遂破其研城戍俘千餘人
中山城内人立慕容普鄰為主帝圍之普隣乃出步卒
千餘人欲伺間犯圍帝命肥挑戰偽退普鄰衆追肥帝
截其後盡擒斬之時以士馬少糧遂罷中山之圍就榖
河間慕容賀驎殺普鄰而自立車駕次魯口遣肥帥七
千騎襲中山入其郛而還賀驎以步騎四千追肥至𣲖
水肥自魏昌擊之獲鎧騎二百肥中流矢瘡重乃還中
山平以功賜爵琅邪公遷衞尉卿改爵盧鄕時中山太
守仇儒不樂内徙亡匿趙郡推羣盗趙凖為主妄造妖
言云燕東傾趙當續欲知其名凖水不足凖喜而從之自
號使持節征西大將軍青冀二州牧鉅鹿公儒為長史
聚黨二千餘家據關城連引丁零殺害長吏扇動常山
鉅鹿廣平諸郡遣肥率三千騎討之破凖於九門斬仇
儒生擒凖詔以儒肉食凖傳送京師轘之於市夷其族
除肥鎮遠將軍兖州刺史給步騎二萬南徇許昌略地
至彭城司馬德宗將劉該遣使詣肥請䧏貢其方物姚
平之寇平陽帝遣肥與毗陵王順等六萬騎為前鋒車
駕次永安平慕遣勇將率精騎二百闚軍肥逆擊擒之
匹馬不返平退保柴壁帝進攻屠之遣肥還鎮兖州肥
前後征討未嘗敗失南平中原西摧羌寇肥功居多賞
賜奴婢數百畜物數千
尉古眞登國初從征庫莫奚及叱突鄰並有功又從救
賀蘭破衞辰子直力鞮復擊慕容寶於參合陂又從平
中原以功賜爵束州侯加建節將軍明元初為鴻飛將
軍率衆五千鎮大雒城明元西巡古眞與奚斤等率前
軍討越勒部大破之獲馬五萬匹牛羊二十萬頭驅掠
二萬餘家西還
奚斤登國初與長孫肥等俱綂禁兵後從征慕容寶於
參合拜越騎校尉車駕還京師博陵渤海章武諸郡羣
盗並起所在屯聚拒害長吏斤與略陽公元遵等率山
東諸將討平之又從破高車諸部又破庫狄宥連部徙
其别部諸落於塞南又進擊侯莫陳部俘虜獲雜畜十
餘萬至大峨谷置戍而還遷都水使者明元西巡詔斤
先驅討越勒部於鹿那山大破之宋少帝立其大臣不
附國内離阻乃遣斤收其所侵河南地假斤節都督前鋒
諸軍事司空公晉兵大將軍行揚州刺史率吳兵將軍
公孫表等南征宋虎牢守將毛德祖遣其司馬翟廣將
軍姚勇錯竇霸等率五千人據土樓以拒斤斤進擊破
之廣等單馬走免盡殪其衆斤長驅至虎牢軍於汜東
留表守輜重自率輕兵徇下河南潁川陳郡以南百姓
無不歸附陳留太守嚴稜以郡䧏斤遂平兖豫諸郡還
圍虎牢德祖拒守不下及虎牢潰斤置守宰以撫之大
武即位進爵宜城王帝征赫連昌遣斤率義兵將軍封
禮等督四萬五千人襲蒲坂昌守將赫連乙升聞斤將
至遣使告昌使至綂萬見大軍已圍其城還告乙升曰
昌已敗矣乙升懼棄蒲坂西走斤追敗之乙升遂奔長
安斤入蒲坂收其資器百姓安業昌弟助興先守長安
乙升至復與助興棄長安西走安定斤又西據長安於
是秦雍氐羌皆来歸附與赫連定相持累戰破定定聞
昌敗遂走上邽斤追之至雍不及而還大延初凉州平
以戰功賜僮隸七千戶
王建登國中以左大夫從征伐諸國破二十餘部又從
征衞辰破之後為中部大人從破慕容寶於參合陂遷
冠軍將軍烏丸庫侲宫鳴聚黨為寇詔建討平之
婁伏連為酋帥領部落從道武破賀蘭部又平中山及
征姚平於柴壁以功賜爵安邑侯
長孫嵩為南部大人累有軍功後從道武征中山除冀
州刺史賜爵鉅鹿公
劉羅辰為南部大人從道武平中原以功賜爵永安公
奚牧為輔國將軍從道武征慕容寶略地晉州獲寶丹
陽王買得及離石護軍高秀和於干陶以軍功拜并州
刺史賜爵任城公
和跋擢為外朝大人從道武平中原以功進為尚書鎮
鄴慕容德使兄子和守滑臺和長史李辯殺和求援於
跋跋率輕騎赴之既至辯悔閉門拒守跋使尚書郎鄧
暉說之辯乃開門跋入收其府藏德聞之遣將率三千
騎擊跋跋逆擊大破之擒其將士千餘人而還於是陳
潁之民多來向化改為定陵公與常山王遵率衆五萬
討賀蘭部别帥木易千破之出為平原太守
莫題為中山太守督司州之山東七郡事道武征姚興
次於晉陽而上黨羣盗秦頗丁零翟都等聚衆於壺關
詔題率衆三千以討之上黨太守捕頗斬之都走林慮
詔題搜山捕討盡平之
李栗初隨道武幸賀蘭部數有戰功拜右將軍帝征慕
容寶栗督萬騎為前驅軍之所至莫不䧏下遷左將軍
庾岳為外朝大人慕容垂圍慕容永於長子永告急求
援岳與陳留王慶以一萬騎東渡河救於秀容破山胡
部高車門等徙其部落會永滅乃班師從道武平中原
拜安遠將軍官軍之驚於栢肆也賀蘭部帥附力脊紇
突鄰部帥匿物尼紀奚部帥叱奴根等聞之聚黨反於
隂館南安公元順討之不尅死者數千人太祖聞之詔
岳率萬騎還討叱奴根等殄之百姓乃安離石胡帥呼
延鐡西河胡帥張崇等不樂内徙聚黨反叛岳率騎三
千討破之斬鐡擒崇搜山窮討散其餘黨以功賜爵西
昌公進號征虜將軍又討反人張超清河太守傅世并
破平之以岳為鄴行臺
丘堆明元即位以為散騎常侍與叔孫建等討滅山胡
晉人泝西河上詔堆與建自河内次枋頭以備寇盜姚
泓既滅堆留鎮并州赫連屈子遣三千騎寇河内堆自
并州與游擊將軍王雒生擊走之以功賜爵為侯
和突為材官將軍天興五年破黜弗素古延等諸部獲
馬三千餘匹牛羊三萬餘頭蠕蠕杜崘遣騎救素古延
等突逆擊破之于山南河曲獲鎧馬二千餘匹
劉託為離石護軍天賜元年率騎一千襲蒲子擒姚興
寧北將軍泰平太守衡譚獲三千餘口
閭大肥明元神瑞中為都將討越勒部於跋那山大破
之泰常初復為都將領禁兵討蠕蠕獲其大將莫孤渾
宜城王奚斤之攻虎牢也大肥與娥清領十二軍出中
道略地高平金鄉東至太山假大肥使持節安陽公鎮
撫陳汝太武初復與奚斤出雲中白道討大檀破之又
為都將擊大檀大破之還至渴侯山遂討東部高車於
已尼陂又征平涼並有功太武將拜大肥為王遇疾卒
追贈中山王
娥清為黃門侍郎明元南巡幸鄴以清為中領軍將軍
與宋丘將軍周畿等渡河略地至湖陸高平民屯聚林
藪拒射官軍清等因誅數千家虜獲萬餘口賜爵須昌
侯清與畿等遂鎮枋頭
尉目斤泰常中以前將軍從平虎牢頗有軍功拜中山
太守
于栗磾泰常中為黑矟將軍奚斤之征虎牢也栗磾别
率所部攻晉河南太守王㳙之於金墉㳙之棄城遁走
遷豫州刺史
叔孫建為正直將軍相州刺史飢胡劉武等聚黨叛明
元以建督公孫表等討之斬首萬餘級餘衆奔走投汾
水死水為不流晉師伐姚泓其部將王仲德為前鋒將
逼滑臺兖州刺史尉建率所部棄城濟河仲德遂入滑
臺明元聞之詔建渡河耀威斬尉建投其屍於河尋都
督前鋒諸軍事禁兵將軍與汝隂公長孫道生濟河而
南仲德等自河入濟東走青州宋兖州刺史竺靈秀棄
須昌南奔湖陸建追擊大破之斬首五千餘級遂至鄒
魯還屯范城大武以建威名南震除平原鎮大將加征
南大將軍先是簡幽州以南戍兵集於河上一道討雒
陽一道攻滑臺宋將檀道濟王仲德救滑臺建與汝隂
公道生拒擊之建分軍夾戰縱輕騎邀其前後焚燒榖
草以絶其糧道兵饑叛者相繼繇是安頡等得拔滑臺
公孫表為功勞將軍元屈參軍事宋人征姚興兖州刺
史尉建聞寇至棄滑臺北走詔表隨壽光侯叔孫建屯
枋頭泰常七年議取河南侵地帝以為掠地至淮滑臺
等三城自然面縳表固執宜先攻城帝從之於是以奚
斤為都督以表為吳兵將軍廣州刺史斤等濟河表
攻滑臺歴時不拔帝乃南巡為之聲援表既克滑臺引
師西伐大破宋將翟廣等於王樓遂圍虎牢
册府元龜卷三百五十二
