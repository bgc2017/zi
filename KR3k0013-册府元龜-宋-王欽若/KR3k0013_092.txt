册府元龜卷九十二宋王欽若等撰
帝王部
赦宥第十一
後唐莊宗同光元年四月己巳即位於魏州升告禮畢
御應天門改元肆赦制曰法天取象令王以降衷下民
秉籙承乾哲后以膺圖受命莫不運椎歴數道濟艱難
經綸於草昧之中式遏於亂略之始君臨兆庶子惠萬
邦壽域將登眚灾是宥朕顧慙凉德誠媿前修祗荷鴻
休恭修清問將布維新之政是覃革故之恩遐按彝章
溥頒成憲爰自夙承丕構世奉本朝誓雪耻於君親欲
再安於廟社所以躬提義旅力殄凶徒漸致小康永清
中夏俄屬列藩羣后不謀同辭咸稱偽逆干天宗祧乏
享眷命所屬主鬯攸歸以朕籍係鄭王志存唐室合中
興於景祚須再造於洪基推戴既堅讓辭靡獲既難違
衆遂命有司乃擇元辰率尊前典尋升壇而奠玉仍即
位以建元欽若舊章敬敷霈澤宜改天祐二十年為同
光元年可大赦天下自四月二十五日昧爽已前除大辟
罪已下罪無輕重已發覺未發覺已結正未結正咸赦
除之唯犯十惡五逆火光行劫持刃殺人官典犯贓屠
牛鑄錢合造毒藥不在原赦之限鎮州自收復已來累
行告諭或因緣危艱為保家族久在山中寨柵懼罪遲
疑或被張文禮脅從事不獲已者昧爽已前一切不問
咸從赦宥宜體予懷應六軍及行馬步蕃漢諸道將校
兵士等皆以身先冒刃志切勤王或竭節於忠勞或連
年而征戍須加恩奬倍撫苦辛其將校尉竝賜功臣名
號未有官者即起一子與檢校官已有官者亦超一資
如官資已高者與加爵邑如曾封爵者即給一子六品
已上正員官其長行兵士竝賜功臣多應將士等竝勒
逐處各定等第優賞應有大勲上將元老重臣或盤維
每頼於急難或邦國早資於經濟即安義令公實昆仲
之長護軍特進同骨肉之恩不可以名氏標文不可以
臣下同等嘉庸如在崇德未申其次有戰没陣場身終
王事須顯忠彝之美咸隆贈諡之榮周德威盖㝢李存
璋李思恩李嗣本李存進伊廣等兼應該勅文者竝委
中書門下各令所司一一具錄聞奏各加追贈仍定諡
號貴流王澤永飾泉扃應諸道管内有高年踰百歲者
便與給優永俾除名自八十至九十者與免一子免役
州縣不得差役鄉里有孝子順孫義夫節婦委在所長
吏錄其節行具以聞奏盡據典章必行旌表内外文武
官及諸色人任封事兼有賢良方正抱器懷能或利害
可陳無所隱諱直言極諫將一一行之亦委諸道長吏
具姓名申奏或所在有義行頗高為鄉里所推者竝仰
準例舉選所司量才任使澤潞封疆兄弟之國進思舊
績言念疲民惠在綏懷恩加招撫各仰㳂邊鎮戍布命
宣陳咸令樂業營生使無侵疆為患應有奉使危邦罹
殃殊域既遭陷害深可憫傷如伊鐸盖㝢戴漢超李承
勲之徒竝仰所司具名錄奏朝廷必議褒贈其貢舉之
道誘導為先切要便行貴申奬士委中書門下速商量
聞奏其雲應邊陲北山八軍易定幽燕邊陲諸縣自鮮
卑入寇仍歲纏灾睠彼流人良堪興歎或乍來復業纔
擬營農尚怯侵擾須加慰恤其税率仍委長吏量與矜
減凡有逋毒孤貧惸嫠鰥寡歴代皆聞於教化自古共
切於軫傷勉致噢咻遍加惠養應有欠負不繫公私若
曾重出利累經徵理填還不迨者竝皆釋放夫掩骼著
在前經敬神垂於古典告布諸道州縣所在應有暴露
骸骨竝勒逐處埋瘞及山林川澤祀典神祗各隨處差
官崇修祭享教之為本禮儀是先德之所崇昭報在上
其民間有曾經三世已上不分居者竝與蠲免諸雜差
徭倘兵銷患息何須有丹鳳白麟若歲稔人和何必有
紫芝赤鴈起今後諸道應有祥瑞竝不要奏聞其赦文
中有未該詳事節者即仰所司條件錄奏如敢以赦前
事相告者以其罪罪之
十月己丑御崇元殿降德音曰伏順討逆少康所以誅
有窮纉業承基光武所以滅新莾咸以中興景命再造
皇猷經綸於草昧之中式遏於亂略之際朕以欽承大
寶顯荷鴻休雖繼前修固慙凉德比以誓平元惡期服
本朝屬四海之阽危允萬邦之推戴近自親提組練徑
掃氛妖振已墜之皇綱殄偷安之寇孽國讐方雪帝道
爰開拯編甿覆溺之艱救率土倒懸之苦粤自朱温搆
逆友貞嗣凶簒弑二君隳殘九命虺毒久傷於宇宙狼
貪肆噬於華夷剥喪元良凌辱神主帝里動黍離之歎
朝廷多棟撓之危棄德崇姦窮兵黷武戰士疲勞於力
役蒸民既竭其膏腴言念於斯軫傷彌切今則已梟逆
豎大豁羣情覩歴數之有歸顯神靈之匪昧得不臨深
表志馭朽為懷將弘濟於艱難宜特行於眚宥應偽命
流貶責受官等已經量移竝可復資徒流人放歸鄉里
京畿及諸道見禁囚徒大辟罪降從流已下竝赦除之
其鄭珏等一十一人未在移復之限懋德賞功百王明
訓䟽封列爵國有通規應扈從征討將校及諸官員職
掌軍將節級馬步兵士及河北諸處屯駐守戍兵士等
皆情堅破敵業茂平讎副予戡定之謀顯爾忠勤之節
竝據等第續議奬酬其有交鋒戰陣没於王事未經追
贈各與贈官如有子孫成立堪任使者竝量才甄錄叛
之則懲服之則捨盖前經之奥旨為當代之通規既屬
纂承是務遵守應舊偽庭位居藩翰任處專城或掌握
兵權或捍防邊鄙各為其主以全其名既解甲以歸明
或飛章而送欵變通斯覩忠節可嘉其逐處節度觀察
防禦團練等使及諸州刺史監押及偽庭先差出行營
將校都監等竝頒恩詔不議改更仍許且稱舊銜當候
别加新命理國之道莫若安民勸課之規宜從薄賦庶
遂息肩之願冀諧鼔腹之謠應諸道戶口宜竝罷其差
役各務營農新係殘欠税賦及諸務懸久積年課利及
公私債負等其汴州城内自收復日已前竝不在徵理
之限應天下諸道自壬午年十二月已前竝放其兵戈
蹂躪之地水旱災沴之鄉苗稼不登徵賦既減應今年
經霜旱所損田苗處檢覆不虛便據畆隴蠲免兼北京
及河北先為妖祲未平配買征馬如有未請却官本錢
及買馬不迨者可竝放免往哲弘仁有興滅繼絶之道
前王惻隱垂矜孤恤寡之文應有本廟宗屬及内外文
武臣僚被朱温無辜屠害者竝可追贈之如有子孫及
本身逃難於諸處漂寓者竝所在尋訪津送闕庭當行
升陟其有義夫節媍孝子順孫竝宜旌表門閭量加賑
給或鰥寡孤獨無所告仰者所在各議拯救或有身過
八十者免一子從征殷王以恩推解網竝務好生帝堯
以引過責躬乃思含垢應有先投過偽庭將校官吏等
一切不問事繇無令輙有恐動側席求賢將臻至理懸
旌進善或贊鴻猷應名德有稱才藝可取或隱居朝市
或遁跡林泉竝逐處長吏遍加搜訪津致赴闕朕當量
才任使兼偽庭僣逆已來凢有冤抑沉滯之人宜竝特
與申雪仍加遷陟封遺冡而葬枯骨義出周王祀名山
而祭大川禮傳虞帝既立規於前古足垂訓於後昆應
所在賢士丘墳竝仰聞奏當議封樹或有暴露骸骨亦
委逐處葬埋或有百神祠宇不得有虧時祭應德音内
有節文不該者竝仰所司重具起請分析聞奏當議施
行於戲患難以平咸自忠良之力瘡痍未息宜施撫育
之恩更在文武元臣中外耆德覩覆亡而立戒竭忠藎
以為謀無縱驕矜須知廉慎同致昇平之道永全開創
之功布告遐邇當體朕懷
二年二月己巳朔有事於南郊禮畢還御五鳳樓宣制
曰體元立極樹司牧者大君創業開基定禍亂者眞主
是以肇分正氣斷鼇足而定四維𦕈覿玄風抗龍首而
朝萬國兆人歸往率土駿奔同興牧野之師共赴塗山
之會恭行弔伐廣示驅除纔應順於人心俄恢張於戎
略未踰半歲悉集大功剪窮后於夏郊擒漸臺於新室
配天纂祀冤耻咸申向闕來庭華夷率服再移星律得
事郊禋獲申報本之義已展告虔之禮顧惟寡薄愧畏
尤深久屬偽室兇狂彝倫失序照臨之内愁疾略同爰
當改物之辰乃布維新之慶與人更始以答天休可大
赦天下應同光二年二月一日昧爽已前大辟罪已下
所犯罪無輕重已發覺未發覺已結正未結正見禁囚
徒常赦所不原者咸赦除之十惡五逆屠牛鑄錢故意
殺人合造毒藥持杖行劫官典犯贓不在此限賞不失
勞百王令典人惟求舊有國通規當宜廣示優恩務酬
嘉績應自來立功將校兵士等皆久經戎陣備覩辛勤
竝宜各轉官資仍加賞給應偽朝流人并左降官未經
量移者即與量移已量移者即與復資尚慮道路遐遥
未盡知悉中書門下再舉勅文應内外文武常參官節
度觀察防禦刺史主軍都指揮使等夙夜在公冰泉斯
戒既著顯親之道宜嘉事主之誠父母亡歿竝與追贈
追封在者各與加爵增封四品已上扈從翊衛整肅威
儀展我國容俾成大禮應南郊掌儀仗隨駕官員各有
勞奬其扈駕樓下立仗將士及河南將校兵士等亦各
賜等第優賞睠惟盡瘁言念輸忠率玉帛以來庭贊郊
廟而貳事既崇丕烈特顯殊恩凡關竭力之元勲宜舉
報功之茂典應藩鎮使臣各賜一子出身仍加功臣名
號諸道留後刺史官高者加爵階一級官卑者加官一
資宗子維城本支百代禮既行於配祖情敢怠於睦親
應本朝皇親近屬因緣偽梁竄遁遐遠竝仰所在搜訪
如非謬妄即與奏聞到京委宗正寺簡勘不虛竝與量
才叙錄網羅之中無由自奮蜂蠆之内竟至無辜既淪
没於濫刑宜申明於眞節凡本朝内外臣僚枉被朱温
殺害者竝仰所司具銜申奏特與追贈仍搜訪子孫量
加叙錄事主之道以立節為先致理之方以賞善為本
其懷才抱器不事偽朝衆所聞知顯有節行仰所在長
吏將所著狀具姓名聞奏當别甄奬兼授官秩皇王御
宇禮三恪而為賓士庶敦風頼五常而濟世當宜封崇
後嗣欽若前修應前代二王三恪及文宣王之後竝可
各令繼襲仍加恩命所有祖宗廟宇亦宜各與增修其
隨處合得俸戸并子孫戸下差税征徭仍委中書門下較
本朝格律施行堯鼓明懸貴聞進諫舜旌旁建比為來
賢是宜廣納話言庶箴闕政洎偽梁人滋澆薄朝掩忠
良蔑聞投水之規莫識從繩之路此後應内省文武常
參官并前資草澤之士有謀分利害事既機宜竝許上
表敷陳朕當選長旌錄如有性多毁譽私貯愛憎承寬
偶恃於得言縱志惟專於罔善朕亦潜令伺察親要審
詳狡蠧有彰罪刑無捨錢者古之泉布盖取其流行天
下布散人間無積滯則交易通多貯藏則士農困故西
漢興改幣之制立告緡之條所以權畜賈而防大姦也
宜令所司散下州府常須檢校不得令富室分外貯見
錢又工人銷鑄而為銅器兼㳂邊州鎮設法鈐轄勿令
商人搬載出境被服錦繡貴賤有倫裁製衣裝短長有
度苟無彝則必害女工近年已來婦女服飾異常寬博
倍費縑帛有力之家不計卑賤悉衣錦繡念蠶織之匪
易顧法制之不行須示條流冀漸遵守委所司散下文
牓曉諭御史臺及諸道觀察糾舉違勅水旱之鄉而饑
寒宜恤兵戈之地勞弊堪傷鄴城及河東久興師旅頗
困生靈其近裏州縣又輦運徭役無時暫息應北京以
北諸州界及至新州幽州鎮定管界契丹侵掠井邑凋
殘兼遼州沁州南界及安義北界澤州諸縣河陽向下
至鄆濮齊棣已來邊河州縣數年兵革至甚凋殘自此
竝宜倍加撫安召令復業應人戶所輸租税特與蠲減
已從别勅處分兼諸道州縣有經霜水旱之灾所損田
苗納税不迨懸欠處仰子細簡詳如不虛妄特與蠲放
頃以未殄寇讎常勞戰伐况於邊鄙足見凋傷既歲月
滋深在逋逃而可念或主持錢榖管係牛羊既已罄空
須憂徵督將叶來蘇之詠宜施在宥之恩應近邊界州
縣人戸有舊主持官錢斛㪷牛羊諸雜課利送納不迨
者竝令蠲放自兵屯郊境事迫機宜互有侵漁交相虜
掠既變良而為賊實威脅以勢驅人或銜冤朕寧無慮
可各下諸處有百姓媍女俘虜他處為婢妾者願歸即
竝不得占留一任骨肉識認其丈夫曾被刺面者仰勘
所在村保如委不係食糧人數便勒本州府各與憑據
放逐營生鄉村糴貨斗斛及賣薪炭等物多被牙人於
城外接賤糴買到房店增價邀求遂使貧困之家嘗買
貴物秤量之際又罔平人宜令府縣及御史臺於諸門
嚴切條流不得更相違犯應天下見使㪷斛竝是偽朝
所定宜令所司别造新朝㪷秤頒下諸道其見使者納
官毁廢三舘蘭臺藏書之府動盈萬卷許列九流爰自
亂離悉多遺逸須行搜訪以備討尋應天下有人能以
經史及百家之言進納者所司立等第酬奬喪葬之典
合式具言使貧者足以備其儀富者不得踰其制頃自
淳風漸散薄俗相承不守等威競為僣侈生則不能盡
其養没則廣費飾其終自今後仰所司舉名條制勿令
踰越若故違犯嚴加責罰歴代以來除桑田正税外只
有茶鹽銅鐵出山澤之利有商税之名其餘諸司竝無
税額偽朝已來通言雜税有形之類無税不加為弊頗
深興怨無已今則軍須尚重國力未充猶且權宜未能
全去且檢天下桑田正税除三司上供既能無漏則四
方雜税必可盡除仰所司速簡勘天下州府戸口正額
墾田實數待憑條理以息繁苛國以人為本人困則國
何所依人以食為天食艱則人何以濟聞偽朝已來恣
為掊斂至於雜色斛㪷柴草受納倉場邀頡人戸分外
誅求納一㪷則二㪷未充納一束則三束不了互相蒙
蔽上下均分疲斃生靈莫斯為甚自今後仰長吏選清
強官吏充主納仍須嚴立條制以防姦欺兼具逐色所
納加耗申奏當官者宜守於朝章力田者宜遵於王制
苟容僥倖必亂規䋲訪聞富戶田疇多投權勢影占州
縣不敢科役貧下者更代征徭轉致凋殘最為蠧弊將
安疲瘵須擇循良應偽庭内班朝僚及諸色主掌職員
等遭無辜殺害者竝許昭雪歸葬共理者太守之官親
人者縣宰之任戈鋋稍弭政術為先刺史縣令有勸課
農桑招復戸甲增加税額撿勘不虛委本道觀察使條
件奏聞當加進陟如貪墮不理害及於人者速便停替
務於葺養稱朕意焉况親人之官無先於令錄致理之
道必擇於才能苟選任不自於朝廷則恩澤全歸於侯
伯今日諸道奏請授官人數轉多闕員全占交隳體例
須正條綱委中書門下舉舊例條理聞奏刺史總一州
之政縣令專百里之權至于糾督之司竝謂親人之任
偽朝取士多不擇才盖自藩方奏論及因權勢屬託公
行賄賂蔑顧典章到官唯務於追求在任莫思於葺理
或聚蓄更希後任或掊斂以報前恩上下相蒙遠邇為
害生靈困斃職此之繇自此牧守令錄之官委中書門
下精加選擇至于三銓注擬亦在審詳吏能如貪猥有
聞不得更授令錄及到官後委本道觀察使切加鈐轄
仍勒本州判官專為訪察如掩贓罪不具聞奏豈唯獨
罪本官兼亦累及長吏至於義夫節婦孝子順孫竝合
搜揚以行旌表德音之所未至赦文之所不該凡百有
司各宜申舉於戲圓盖方輿布隂陽而貿萬物賢臣聖
主守紀綱而馭四方所寶者黎元所重者神器久落姦
兇之手每傷忠義之心朕以訓練五兵憂勤三紀收復
而親經百戰輯寧而敢忽萬機得不居安慮危慎終如
始内則委樞衡於元輔庶顯彌綸外則分符印於列侯
務觀製緝股肱惟肅宗社是依朕有過而須言臣有善
而無掩使百姓時序萬國咸寧共全可大之功式表中
興之道
四年正月壬戌制曰盖聞兵者凶噐戰者危事故聖王
不得已而任之是以大兵之後必有凶年朕自收復汴
州戡定蜀郡雖當時秋毫無犯而已前乃十載勞師每
歲傷夷寧無災殃言功於已曾莫繼於百王語德於人
况未洽於兆庶遂至去歲水潦為灾自京以東幅員千
里田疇悉多荒廢人戸未免流亡賦租既輸納不充軍
食又轉運未及物價騰踊人心煎熬既視人以如傷每
敬天而忘戒朕近欲親幸梁宋徧恤生靈又恐大駕省
方百司云從道途寧免勞擾州縣復備供承轉慮凋殘
莫知攸濟朕自今月三日已後避正殿減常膳徹樂省
費以答天譴應同光三年經水灾處有不迨及逃移人
戶差科夏秋兩税及諸折配色委長吏切加點撿竝與
放免仍一年内不得雜差遣見在者加意撫恤流徙者
設法招㩦其田宅無信有力人戶占射及鄰近毁拆務
令歸復以惠傷殘且念給養兵戎撫綏疲瘵冀連營而
粗濟思比屋以乂安危困生靈倍懷憂切近者爰頒御
札務切濟時有所便宜朕無不聽近歲賦税尚恐懸闕
遠年逋欠豈可督征不惟虛係於簿書兼亦轉困于生
聚致其流散職此之繇應壬午年已前百姓所欠秋夏
殘税及諸色課利錢物先有勅文悉已放免近聞或不
遵守依前却有徵收仰下租庸司及諸道州府切準前
勅處分如或更有違越任百姓詣闕論訴當議勘窮以
定贓罪其同光元年當戰伐之後是平蕩之初人戶流
離多未復業困於租賦須議矜蠲其諸色殘欠差税及
不迨係官課利竝與放免分明曉告各遣聞知又輦轂
之中郊甸之内時物踊貴人戸饑窮訪聞自陜以西遐
及邠鳳積年時熟百糓價和縱未能别備於貢輸亦宜
廣通於糶糴近聞輙有税率已曾降敕指揮尚慮關鎮
阻滯行人增長物價仰所在長吏切加撿勘以濟往來
推救灾䘏患之心明奉國憂人之道又京圻之内自全
義制置已數十年每聞開墾荒蕪勸課稼穡曾無歉歲
甚有餘糧公私貯蓄極多收藏未肻出糴欲俟厚價頗
失衆情宜令中書門下條流應在京及諸縣有停貯斛
㪷竝宜減價出糴以濟公私如不遵行即仰聞奏别具
撿括仍委河南府切詳勅命處分伐罪弔人既叶前王
之令推恩布澤敢忘當代之憂應三川管内王衍父子
偽署將相文武官及諸色職吏等除罪名顯著已從刑
憲外脅從者固是無辜同惡者亦以歸命一切釋放更
不勘尋仍不得將今日已前事干有告論貴宣曠蕩之
澤以安反側之心我國家奄有四海垂三百年西之日
入罔不來賓凡有遐方皆我赤子久陷僣偽寧無憫嗟
應三蜀管内百姓除秋夏兩税及三司舊額錢物斛㪷
并繼岌崇韜申奏減落徵收外所有無名配率急徵横
斂毒害生靈者更委本道新除節度使到後於舘内一
一撿勘細具聞奏當與放免俾惠傷殘應在京及天下
州府凡有繫囚除十惡五逆官典犯贓屠牛鑄錢光火
劫舍持刃殺人準律常赦不原外合抵極刑者逓減一
等竝貸餘生其次罪等悉與減降䟽理釋放不得久有
禁繫自同光元年後或有犯罪流人情非巨蠧者竝許
歸還應行營及在京諸軍皆役管健偶因過犯便至奔
逃懷憂懼以離家忍饑寒而在外事非在已情亦可矜
委所在如有此色人切加招撫或要却歸都幕或願逐
便營生盡捨愆尤悉皆聽許春以生而秋以殺天之道
也德以教而刑以威君之政也朕惟寡薄敢忘憂勤唯
將德惠以臨人庶免灾害之及物既垂天戒未致時雍
爰施布澤之文是表責躬之道中外臣庶遐邇生靈宜
體朕懷罔有不敬(是時天下州府相繼奏戶籍流亡及舉家凍殍者數千帝憂恐減膳徹樂)
(故䧏此德音蠲除雜賦人已流殣無所及也)
明宗天成元年四月丙午即位甲寅御文明殿受朝改
元肆赦制曰天生蒸民樹之司牧立君臣之位定治亂
之機撫之則為后王虐之則為讎敵以今况古何代不
然先皇帝親總干戈而奄宅區夏功既成而稍忘戒懼
道未濟而不慎驕矜遂致貪吏藏姦羣小多辟勲舊無
名而被禍忠良飲憤而見危比屋由是怨咨連營以之
愁歎俄成否運遂至横流朕昔奉武皇而幼聆明訓早
承締搆備歴艱難敢忘作礪之規以奉維城之固一昨
趙在禮遽從其羣徑入鄴都一則迫於饑寒從其糧榖
一則痛於離析就彼妻孥朕既事於專征亦冀成於靖
亂豈意羣情見迫衆意相推雖於擾攘之中彌勵扶持
之節無奈軍中散卒亂若棼絲闕下禁兵勢如烈火繇
是指河流而南渡誓軍旅以西馳志欲救於顛危情冀
申於忠赤豈謂兵搖畿甸釁結蕭墻慙赴難以無功徒
撫心而掩泣深誠未逹羣議同詞以為奉廟社之烝嘗
紹宗祖之基業軍民所繫神器難虛辭避雖至于再三
推戴尤形於迫切竟將寡昧獲奉宗祧御朽索而敢載
馳涉大川而莫知往夙夜戒懼罔敢底寧所頼中外藎
臣弼予冲𦕈援今引古爾既以大寶尊予濟國安民予
亦以忠貞頼爾庶將此道共致治平宜推更始之恩以
布維新之化今以改同光四年為天成元年鄴都赴難
之際定策功臣宜特恩以彰豐報其扈從將士及六軍
諸衞諸道行營將校等委中書門下次第酬奬夫人不
能自理立君以理之豈可殫天下之賦租為宫中之玩
好後宫内職量留一百人其餘任歸骨肉臣守閽掌扇
量留三十人教坊音聲量留一百人鷹犬之事以備蒐
狩量留二十人御廚膳夫量留五十人其餘任從所適
内諸司使務有名無實者竝從停廢先皇運關外之糧
資供雒中之戎馬遂致百姓困弊者不勝餽輓之勞今
則須為制置令度支與總管使會定在京兵數據所供
饋積貯京師其近畿糧儲可令諸軍就食諸道營田租
庸司先專差務使無益勸農起今後竝委州使管係所
納農具斛㪷據數申省應納夏秋税糧先有省耗一升
起今後只納正數不得别量省耗其輸芻稾亦不得别
徵加耗征賦上供國之常典别申進獻懼削生靈今後
節度防禦等使除正至端午䧏誕四節量事逹情自於
州府圓融不得輙科百姓其四節刺史不在貢奉諸州
使造麴如聞省數之外長吏私更加造價錢多入於私
門滯麴常存於省數省司及諸府置税茶場院自湖南
至京六七處納税以致商旅不通及州使置雜税務交
下煩碎宜定合税物色名目商旅即許收税不得邀難
百姓諸道監務破脚價極多獲租課極少須有條流以
成規制租庸司先將係省錢與人回圖所供課利或爛
茶弊物積年之後和本乾没為弊最深宜令盡底收納
以塞倖門已上五件委三司使條理聞奏力學登第承
蔭出身或欠文書寖成踰濫先遭没毁幾至調選無人
州縣多是攝官為弊滋甚宜令銓别為起請止除偽濫
餘復舊規昨自魏汴至京大將所歴戎馬騰踐麥苖下
本州使撿量據所傷殘與蠲地税自今年四月一日已
前竝與放免如已徵入州縣者即據數納省若取宫中
回圖錢立契取私債未曾納本利者不在限其餘竝不
徵理先緣漕運京師租庸司應借私船今既分兵就食
停於漕運其諸河渡私船竝仰却付本主如有滯留許
本主論告先朝屢降德音所司不與宣行遲留奏改利
在虐人赦書所至仰三司諸道丁寧宣布限一月内便
須施行不得遺漏條件仍於要路牓壁貴示衆多嗚呼
除舊布新雖更於法制承祧繼世敢怠於纂脩惟上天
之匪帎則下民之康定水能利物有載舟覆舟之文言
可立身有興邦喪邦之喻敢不日慎一日業業兢兢庶
乃三事大夫百辟卿士共修正道以啟遠圖復先皇帝
已墜之基副億兆人相推之意冀上天之悔禍廻下土
之沉憂雖唐堯之茅茨土階夏禹之惡衣菲食納隍馭
朽不憚於憂勤履薄臨深無忘於夙夜必能自勵以慰
人情惟爾尊奬之誠興復之志有始有卒是所望於羣
公無怠無荒冀不移於薄德凡百有司宜體朕懷
是年十一月庚申敕應天下州使繫囚除大辟罪已下
委所在長吏速推勘決斷不得旁追證對經過宿食之
地除當死刑外竝仰釋放兼不許徵理天成元年四月
一日已前私債所降德音節文仰王京諸道分明宣布
於要害道路牓壁不得漏落今則上聞違犯其後來相
次條理諸道事件皆關念及生聚布以優恩多因州使
倖門淹留敕命或公然隱匿全不施行官吏但習舊風
百姓罔知親命宜令徧加告諭
二年二月丙申曲赦京城臺府軍廵見繫囚徒十月辛
丑詔曰朕聞后來其蘇動必從於人欲天監厥德靜宜
布於國恩近者優恩多因州使倖門淹留勑命或公然
隱匿全不施行官吏但言幸浚郊暫離雒邑盖逢歲稔
共樂時康不謂姦官遽彰逆狀為厲之階既甚覆宗之
禍自貽俾我生靈遘兹紛擾永言軫惻無輟寐興宜覃
雨露之恩式表雲雷之澤應汴州城内百姓既經驚劫
須議優饒宜放二年屋税兼公私債負如是在城回圖
錢物及公私質庫除點檢見在外實經兵士散失者不
計年月遠近竝宜蠲放兼不得輙差配管内戶有因納
税入州便值更變或散失車牛其車牛許本主識認勤
王之節雖自勲賢入貢之勞抑繇於使介其有諸道進
奉使或已入汴州陥失土貢宜與收破無勞重有貢輸
專人經劫奪者宜與優給不軌之徒已加顯戮無辜之
士當慰幽冤馬彦超宋景殷等宜與追贈逆人有子及
弟姪者仰竝釋放一切不問輦輅之下姦逆遽興既難
戢於戈鋋因莫分於玉石昨王師攻下汴州之時剪除
兇逆之際恐其士庶偶陷鋒鋩言念傷殂良多嗟憫宜
令石敬塘徧加存問兼勘在城殺傷人口奏聞量加給
恤衞主亡軀摧兇效命偶徇脅從之勢終懷忠藎之誠
首議向明理宜行賞昨車駕初到城下之時有將士率
先開門及下城朝見宜令石敬塘奏聞當與甄酬禁暴
戢兵實由武德安民和衆乃契天心車駕自離雒京戒
嚴兵士不配一物不役一夫河流井水此外無取尚恐
州縣以迎駕為名妄有配率如或察知必不容恕布澤
之命必叶於羣心宥過之文庶臻于至理應天下諸州
府見禁囚徒除十惡五逆殺人光火劫盗合造毒藥官
典犯贓偽行印信屠牛外罪無輕重竝宜釋放瑕疵可
滌既責其自新稂莠未除必從於去害應諸道或有人
先偶曾為非及有背役衙官懼罪藏隱宜令隨處長吏
設法招携各勒歸家一切不問諸色人不得輙有搖動
如或自守狂迷尚且結集當令嚴加捕捉無致遁逃貴
靜封隅永安黎庶策名筮仕誠切於進身制禄命官義
從於責實既懲黷貨宜有代耕應天下州縣官員逐月
俸料如聞支給多不及時縱或支遣皆是爛弱斛㪷既
闕供輸難責廉慎自此隨處官員所破料錢宜逐縣人
戶於合送納税物内計折充支一則免勞於人戶輸納
一則便於官僚仍下三司速與計度掄選之道雖在精
研調業之勞頗聞艱苦應選人内有過格年深無門參
選縱有材器難遂進趨宜令三銓磨勘行止即與今年
冬集判成選人例量材注官如或詐稱不在此限為政
之要切在無私聽訟之方唯期不濫天下諸州府官員
如有善推疑獄及曾雪冤濫兼有異政者當具姓名聞
奏别加甄奬敬老之規前王所重養親之道為子居先
應有年八十已上及家長有廢疾者宜免一丁差役俾
遂奉養計國之心忠貞為本承家之法孝友為先應天
下有孝子順孫義夫節婦兄弟繼世義居者隨處長吏
聞奏當行旌表嫌疑之釁多起於倉皇似是之非率難
於明辨應去年四月一日諸州府軍變内有詿誤身没
者竝許子孫禮葬頃以兩軍對壘仍廢交鋒亡殁甚多
暴露不少宜令滑濮鄆澶衞等州各據地界内有暴露
骸骨竝與埋瘞仍差官致祭其餘諸道州府有暴露者
亦委長吏指揮埋瘞夫天灾流行時雨愆亢既關地分
宜減國租今歲岐華登萊自夏稍旱須加軫念以示優
恩四州所管百姓宜令長吏切加安䘏其所旱損田苗
宜令撿行詣實申奏與蠲減税租仍不得有差徭科配
於戲罪已責躬前王之大德滌瑕盪穢往世之深仁致
逆孽之亂常盖𦕈冲之寡德誠深惕厲罔敢怠荒既行
逮下之恩當守不移之信更在朝廷卿士藩翰侯王同
交奉守之心共致治平之道宜布遐邇當體朕懷
册府元龜卷九十二
