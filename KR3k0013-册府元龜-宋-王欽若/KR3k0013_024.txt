册府元龜卷二十四宋王欽若等撰
帝王部
符瑞第三
唐高祖武德元年五月隴州獻嘉麥六月虞州獻嘉麥
一莖六穗七月京師慶雲見八月永州獻嘉禾異畝同
穎九月益州上言景雲見十一月藍田玉山南嶺有樹
連理十二月麟州獻芝草一株紫莖黃蓋是年新豐鸚
鵡谷水清代傳云此水清天下平開皇之初暫清尋濁
至是復清
二年正月寧州獻白雉壬子麟州獻白鹿二月涪州上
言李樹連理閏二月沁州上言慶雲見又渝州言甘露
降三月安昌縣言太行山聖人崖響云唐國興治萬年
四月有獻李樹連理盤屈如龍六月澤州言騶虞見七
月益州獻嘉禾一莖六穗九月合州言慶雲見又梓州
言景雲見十月河州言慶雲見
三年二月鄯州言一角獸見鹿身五色牛尾馬蹄三月
丼露降於華隂又丼露降於御史臺五月郇州獻瑞石
有文曰天下萬年七月靈州言白龍見商州言白狼見
鄯州言麟見
四年二月白狐見玄武門緜州言丼露降肅州獻嘉禾
一莖五穎四月慶州言慶雲見六月方州言慶雲見益
州獻芝草如人狀亳州上言老子廟枯樹生枝葉
五年正月代州言慶雲見豐州言騶虞見梁州言野蠶
成繭百姓得而用之
六年西沙州言丼露降彌漫一十五里益州言慶雲見
管州言麟見
七年陜州獲白石璽一紐章與傳國璽同仁州言騶虞
見長安古城監渠水生藍色紅白而味丼狀如方印遼
州獲玄兔萬年縣言甘露降九月丹州言河水清
八年四月赤雀巢於殿門宴五品以上上頌者十餘人
極歡而罷連州言甘露䧏徧於城郭
九年正月西韓州獻芝草異莖同蓋二月蒲州言河水
清四月甘露降於中華殿之桐樹凝泫如冰霰以示羣
臣六月於納義門獲白雀一己卯雅州涇陽縣生嘉禾
異畝同穎是月益州獻白鹿陜州言白狼見七月幽州
慶雲見海州言鳳凰見於城上羣鳥數百隨之東北飛
向蒼梧山徐州言慶雲見
太宗以武德九年八月即位是月丙午宋州言慶雲見
辛未秦州景雲見嶲州言鳳凰見九月雒州赤雀見秦
州言慶雲見乙未定州言景雲見莒州言鳳凰二見羣
鳥隨之其聲若八音之奏辛酉利州言慶雲見壬戌林
州獻禎石隱起成文曰聖主某大吉子孫五千歲素質
玄字篆隸相參西麟州言麟見十月沂州言騶虞見十
二月鄭州言玄狐見
貞觀元年閏三月甘露降於長安縣五月豫州言白狼
見十月和州言鸞見
二年三月宜州言白狼見六月長安縣獻嘉禾戊戌郭
州言白狼見九月甘州獻白馬朱鬛十月安州言騶虞
見
三年四月甘露降於雍州五月癸亥龍見玉女泉乙丑
幽州言麟見七月宣州言甘露降壬子申州言木連理
十二月潞州獻嘉禾
四年三月赤雀見於萬年縣
五年二月嶲州慶雲見四月甘露降於萬年縣
六年四月楚州言騶虞見癸卯醴泉出丹霄殿之西命
公卿以上示之因置酒於側賜帛各有差
七年二月醴泉湧出於緜州之香溪痼疾者飲之多愈
八年四月沂州言白鹿見
九年閏四月衡州言騶虞見五月萬年縣獲白雀戊申
和州言棠樹連理十月黎州言鳳凰見十一月瀛州獻
白狼十二月京師蒼烏見揚州獻白雀是月獲麟於德
州
十年二月白鹿見於九成宫之冷泉谷三月襄州言騶
虞見八月雒州言鳳凰見
十一年五月麟見京師之後苑九月醴泉出痼疾者服
之皆愈
十二年六月滁州言野蠶食槲菜成繭大如柰凡六千
五百七十碩九月楚州野蠶成繭徧於山谷濠州廬州
獻野繭十月隰州言青龍見營州獻玄狐
十三年正月濟州獻白鹿三月吉辰廐産白馬朱[騣-凶+(鬯-匕)]八
月幽州獻嘉禾一莖九穗
十四年二月陜州言河水變清司空無忌等詣闕上表
曰臣聞崑崙載極道玄液以周天積石流源委蒼波而
括地俯作神州之紀仰&KR0574;上帝之官水德靈長斯其謂
矣故能道符千戴位長百川瑞馬開圖發榮光於遠代
應龍闢壌致宅土於遐年自此以還寂寥難俟天之祚
聖復在於兹伏惟皇帝陛下則哲承基窮神闡化功緜
㝢外德耀瀛表文教蔚乎三五至道格乎地天是以禎
凝藪澤慶溢風煙丹井輝奇青丘表異嘉苖合穎入豐
膳以鳴鐘天駟攝雲播頌聲於綴兆西鶼南雉之貴日
至月書連珠湧醴之徵雲飛霧集宜其展事嬴里仰告
成功出豫介丘方騰茂實猶且宵衣旰食若有追而不
逮對越嘉祉乃固辭而弗居遂使萬土韜華三神鞅望
西皇佇詔申以德水之祥東岳希封勖以清河之貺伏
見陜州刺史房仁裕狀稱所管界内二百餘里正月元
日黃河載清謹案易乾鑿度曰聖人受命河水清京房
飛候曰河水清天下太平繇是納渭含涇混流同潔凌
門泑澤别派俱清馬頰馳波詳觀若鏡龍門激箭回眺
飛空拍天之典煥然馮夷之都可見千尋郎徹俯映玄
珠一曲澄鮮遥觀紫貝盡河宗之奥秘洞水府之仙靈
豈非天鑑詳明不愛其道神心昭著有感斯通何幽顯
合符人祗交際理均形見若斯之效歟臣等沐道醉心
觀洋駭目披圖逖聽曠古無聞實慶生涯親承旦暮詔
答曰嘉瑞爰降必資至德大河效祉寔為希世顧惟寡
昧但增慙惕乃天地表祥宗社垂祐欲使四海隆平八
荒禔福王公卿士内外庶僚宜勉修正道以副靈貺焉
三月秦州言河清七月白龍見於富平九月杭州言青
龍見
十五年二月開州言白龍見三月肅州言所部川原遍
生芝草四月慶州言騶虞見冀州獻白狼五月癸未廬
山府獻白鹿乙酉安禮門御榻産芝草五莖六月滁州
言青龍見庚子商州言慶雲見七月洪州獻玄珪滄州
言青龍見丁亥靈州言景雲見八月嘉州撫州各言慶
雲見衡州言白鹿見九月滄州言龍見十一月幽州言
五色雲見
十六年正月宣州言慶雲見七月朔鄜州言白龍見溫
州各言景雲見八月申州獻白雉九月金州言青龍見
十月滑州獻白狼十一月箕州言景雲見湖州言慶雲
見十二月宋州言青龍見
十七年三月杭州言木連理二十四株有植黎二木合
為一體有雄雉飛集東宮顯德殿前太宗問羣臣曰頃
來頻有雉集是何祥也諫議大夫禇遂良曰昔秦文時
有童子化為雉雌者鳴於陳倉雄者鳴於南陽童子言
曰得雄者王得雌者覇文公遂以為寳鷄祠漢光武得
雄遂起南陽而有四海陛下舊封秦王故雄雉見於秦
地既古來將為祥貺所以彰表眀德太宗曰立身之道
不可無學遂良所對深為可重五月雍州獻三足烏己
未湖州言甘露降潤州言慶雲見華平出於玄武門之
池懷州獻白狼湖州言慶雲見閏六月柳州言慶雲見
丹州獻白鹿七月鄜州言景雲見辛卯常州言青龍見
八月凉州言昌松縣鴻池谷有石青質白章為文曰高
皇海出多子李九王八千太平天子李世民王千年太
子李治書燕山人士樂大國主尚汪諤奬文仁道千古
天王五王六王七王十王鳳毛才子七佛八菩薩及上
果佛佛田天子文武貞觀昌大聖延四方上下萬里忠
者仙戈八為善
九月魏州言慶雲見皇太子寢室産紫芝二十四莖竝
為龍興鳳翥之形十一月并永滁州景雲見鄭州河水
清懷州河水清永州言慶雲見廓州獻白狐
十八年正月嘉州言青龍見台州言甘露降嶲州言慶
雲見四月豫州言白龍見五月鄆州獻白狼六月辛亥
鄭王府獻白狐瀛州言慶雲見七月會州言青龍見朗
州言青龍見壬午滁州言景雲見八月商宋蘭鄧雒五
州言景雲見曹雒二州言景雲見趙州獻白鹿九月汝
州言青龍見十月潞州言慶雲見山南獻木連理交錯
玲瓏有同羅目一丈之餘并枝者二十餘所十一月湖
州言慶雲見
十九年二月岳州獻毛龜二滁州言騶虞見十月老人
星見十一月費州言慶雲見渠州言青龍見
二十年正月汝州言甘露降二月潮州言慶雲見戊午
許州獲白狼二月德州言景雲見鄆州言一角獸見丙
戌冀州景雲見四月房州言赤雀見五月襄州言慶雲
見丙申澤州言甘露降七月安州言白龍及慶雲見榖
州言景雲見八月老人星見九月澤州言白鹿見十月
亳州言甘露降十一月雍州言甘樹一株有十八處連
理李樹生芝英赤紫莖光色鮮麗陜州言青石理成文
曰李君王三字汾州言青龍白龍見白龍吐物初在空
中有光如火至地䧟入二尺掘之則玄金之形團斜廣
高六七寸疊州言五色雲見兖州言青龍見
二十一年四月兖州鸞見易州言慶雲見六月始州言
景雲見淄州言鳳凰見壬申亳宋二州各言慶雲見白
龍見於鄆州懷荆二州言景雲見辛酉趙州言慶雲見
七月懷襄同鳳瀘宋亳蓬綏等州言慶雲見鄆州言白
龍見八月綏州言慶雲見九月崖州言白龍見岷州言
慶雲見老人星見開州言景雲見十月南代州騶虞見
戊戌綏州言景雲見
二十二年正月玉華宫李樹連理隔闊合枝二月懷州
河水清原州言景雲見六月洮州言白龍見循州言景
雲見七月襄州言慶雲屢見定襄都督府言慶雲見八
月昭州洪州言慶雲見九月晉州言慶雲見巴州沂州
皆言慶雲見遂州涪水中獲古鼎受五石三㪷旁有銘
刻取初風雨晦冥響若洪鐘十二月絳綿代潞四州並
言慶雲見閏十二月郎州言慶雲見
二十二年三月代州言慶雲見四月壬申靈州言河水清
高宗永徽五年六月濟州言黃河清一十六里皎然澄
徹是歲大稔雒州米斛至兩錢半粳米斗至十一文
顯慶元年二月岐州獻一角獸五月岐州五龍見於皇
后泉
龍朔元年二月益緜等五州皆言龍見(於是改元)六月兖州
青龍三十九見
三年十二月詔以絳州麟見於介山含元殿前琅臺閣
内竝覩麟趾改來年正月為麟德元年在京及雍州諸
縣見繫囚徒各降一等杖罪以下竝免之
上元三年十一月陳州上言鳳凰見宛丘縣
睿宗唐隆元年六月甲辰即位大赦天下是日慶雲見
於東方丙午揚州上言慶雲白雉見七月己巳册玄宗
為皇太子是日有景雲之慶改元為景雲元年
景雲二年六月雒州上言兩岐麥八月以高祖舊宅有
柿樹天授中已經枯死至是重生因而大赦天下十月
寧州嘉禾異畝同穎江州上言神泉湧十二月光州上
言李樹連理
三年正月有事於南郊是日佳氣四塞
太極元年五月戊寅睿宗有事於北郊是日東南有紫
氣扶日上
延和元年六月凉州上言赤雀見
玄宗先天二年八月江州獻靈龜六眸腹下有玄文象
卦文懷州上言有嘉禾四穗十月有事於太廟是日慶
雲見
開元元年十二月有麟見於峽州遠安縣之鬼谷仙洞
二年正月丙寅凉州獻朱騣尾白馬庚午原州獻肉角
羊八月太子賓客薛謙光獻東都九鼎銘其豫州鼎銘
武后所製文曰羲農首出軒昊膺期唐虞繼踵湯禹乘
時天下光宅域内雍熙上玄降祉方建隆基宰相姚崇
盧懷慎等奏曰聖人啟運休兆必彰故化馬為龍預流
謠頌秀為天子早著冥符臣等今見薛謙光所獻東都
鼎銘大聖天后所製其文云上玄降祉方建隆基豫州
處天地之中所以遠包四海銘文獨聖后所製固必先
感二儀靈慶昭彰曠絶今古臣等忝陪近侍喜邁常情
請宣付史官并頒示内外許之
七年閏七月虢州奏閿鄉縣桃林鄉醴泉湧出揚州奏
揚子縣一角獸見八月老人星見其色黃明而大
八年正月甘露降五月德州奏平原縣麥一莖兩岐分
秀八月老人星見十二月隰州慶雲見璧州甘露降齊
州嘉禾生鄂州芝草生徐州獲白野鷄岐州獲白鷰進
之
九年二月汝州奏魯山縣之堯山有白鵲見於許昌縣
之唐祠掘地得古銅鐏上又隠起䨇鯉篆書文曰宜子
孫竝請宣付史官從之五月絳州奏正平太守兩縣瑞
麥七莖兩穗一莖四穗十月洪州慶雲見十一月蘄州
奏蘭溪縣芝草生
十一年正月行幸北都紀功於太原府之南街有連理
李樹連理甘棠生於太原縣二月祠后土於汾隂之脽
上太史奏榮光出河休氣四塞徘徊遶壇日揚其光有
司奏脩壇掘地獲古銅鼎二其大者容一斗色皆青又
獲古甎長九寸上有篆書千秋萬歲及長樂未央字又
有赤兔見於壇側十一月癸酉日長至太史奏曰平明
隂雲祁寒及其日出有雲迎日又有祥風至湏臾日出
有黃白冠及日南有珥臣謹按黃帝占云冬至之日隂
雲祁寒來歲大稔人安五榖豐熟又曰風不及地和緩
而來謂之祥風王者德至於天則祥風起日冠且珥人
主有嘉並太平之嘉應臣請宣付所司許之
十二年五月溱州慶雲見太原獻異馬駒其耳如筒左
右各一十六肋肉尾無毛六月丙申光州五色雲見乙
巳河南府之告成縣王利文家瑞麥生穗分岐一莖三
秀利文上表曰陛下往在藩邸扈從三陽在臣宅上休
憩臣宅北坂之下陛下以為毬場自夏徂秋往來遊賞
其地因感聖氣今有瑞麥生苖或六穗分榮或一莖數
秀方圓縱横不離場邊自非至德潛通豈有瑞應若此
詔賜利文絹三十疋遣之十月合州慶雲見閏十一月
豫州言白麞見
十三年五月甲申瑞麥生於河南府之夀安縣勸農使
宇文融上表稱賀甲午潞州白鹿見戊戌以親製西嶽
碑示百寮有五色雲見於前己亥代州甘露降九月兖
州奏白雀見十月丁卯太史奏白雀見壬申萬年人王
慶築垣掘地獲寳鼎五獻之四鼎皆有銘銘曰垂作尊
鼎萬福無疆子孫永寳丁丑白鵲見於行宫十一月丙
戌封禪至泰山之下戊子有雄野鷄飛入齋宮馴而不
去久之飛入仗衛忽不見邠王守禮等賀曰臣謹按舊
典雌來者覇雄來者王又聖誕酉年鷄主於酉斯蓋王
道遐祚天命休禎請宣付史官以彰靈貺從之己丑日
南至上備法駕登山至齋室其夕陰霧慘烈勁風四起
裂幕折柱寒氣切骨上露立祈請仰天自誓曰某身有
過請即降罰萬人無福亦請某為當罪應時風雨止天
地清晏日氣和煦及升壇休氣四塞登歌奏樂有祥風
自南而至絲竹之聲飄若天外及禪社首五色雲見日
重輪及還山下之齋宮有慶雲隨馬祥風遶路(時中書令張說)
(等蹈舞拜賀帝曰朕以薄德恭膺大寳雲物休洽皆是輔弼之力君臣相保勉副天心長如今日不敢矜怠說)
(等又奏曰聖心誠懇昨夜齋居則息風反雨今朝封祀則天清日暖復有祥風助樂卿雲引燎靈迹盛事自古)
(未聞陛下又思慎終如初長福萬姓天下幸甚)
十四年八月梓州言慶雲見通州言芝草生
九月晉州神山縣玄元皇帝廟根子樹兩枝連理合成
一枝十月己巳帝至自汝州之溫湯時有五色鸚鵡能
言育於宮中帝令左右試牽御衣鳥輙瞋目叱咤岐王
文學能延景因獻鸚鵡篇以贊其事帝以鳥及延景詩
示百寮尚書左丞相張說上表賀曰伏見大恩以靈異
鸚鵡及能延景所述篇出示朝列臣按南海異物志有
時樂鳥鳴皆曰天下太平有道則見臣驗其圖丹首紅
臆朱冠綠翼與此鸚鵡無異而心聰性辨護主報恩故
非常品凡禽實瑞經所謂樂鳥也延景雖識其事未正
其名望編國史以彰聖瑞許之十二月丙午越州言李
樹連理癸丑邢州甲州各言慶雲見
十五年四月彭州言白兔見八月壬寅海州白麞見丁
丑資州言慶雲見閏九月億歲殿生芝草一莖十月汝
州言嘉禾生簡州言慶雲見
十六年三月京兆府三原縣浪井出七月慶雲見於仙
州葉縣十一月日南至帝御含元殿受朝賀太史奏黃
雲扶日請付所司從之
十七年五月庚寅有靈芝草産於太廟第九室殿柱甲
寅有赤雀見於冀州一雄一雌六月有浪井出梓州十
月睦州獻竹實
十八年四月辛酉夀州獻白雀甲午嘉州奏楠木生連
理枝廣州獻紅鸚鵡五月辛丑徐州奏慶雲見甲辰陜
州奏靈芝産六月甲申沁州奏月抱瑞彩揚光五色乙
酉鄂州奏景雲見
十九年二月癸未皇太子鴻等奏曰昨正月二十七日
伏見陛下於興慶宮親耕三百餘步旣而青光紫氣覆
地四月已卯揚州奏穭生稻二百一十頃再熟稻一千
八百頃其粒與常稻無異壬辰河南府登封縣唐村李
嗣谷當陽山南面石文舊有帝字新生上字識者以為
聖明之應河南尹孟溫禮奏賀六月癸未有浪井出於
卭州之龍興觀之平地泛溢五色相煇浮彩彪炳壬申
芝草生於京城之勝業寺一本七莖心黃外紫八月辛
巳上降誕之日有黃雲三道於西方九月乙未冀州任
丘縣孝悌鄉嘉禾生庚申婺州永康縣嘉禾生一莖
五穗神羊産於京兆之興平縣
二十年三月有一角獸肉角當頂白毛上捧識者以為
獬豸
二十一年二月衢州獲魚有銘獻之侍中裴光庭等奉
賀六月庚子眉州獻寳鼎重七百斤無耳足有篆文數
字時渝州刺史叚懷本奏此鼎到陳州界之對溪驛雲
霧暗合有白虹逼鼎臣恐淪失不勝驚懼請至合州取
陸路至京許之癸丑蓬州奏枯樹上生李枝結實絳州
奏龍興觀池同心蓮一莖八月癸亥沂州産紫芝三莖
是夜五更二籌後南方丙位老人星見其色黃白太史
奏曰臣謹按春秋文曜鈎云王者安静則老人星臨其
國主壽昌萬人安常以秋分節候之南郊今應期而見
請付所司從之
二十二年五月河州慶雲見八月幽州奏千秋節日有
慶雲見於夷軍又軒轅皇帝廟中古井湧浪泛溢又安
次縣百姓家産連理樹及大麥一夲一十八莖穗秀兩
岐十月尚書左丞相蕭嵩率百寮奏曰伏見所司奏
今年祥瑞祥風起日抱戴嘉禾秀芝草生甘露降醴
泉湧木連理瓜同蒂竹再生李成實馴鳩玄鶴慈烏鶺
鴒寳鼎魚銘錢刀甎字等二十有一事臣聞惟德感神
惟祥祚聖有欲之而莫致或不召而自彰蓋所謂天之
輔人福之先見者也伏惟開元神武皇帝陛下徇齊敦
敏欽明光宅三靈以泰百度惟貞故感應日聞珍符歲
積蓋祥風者昭乎號令抱戴者表以納忠嘉禾主於同
文芝草明於敬老甘露洒神靈之液醴泉發德澤之滋
草木秀其地靈羽毛呈其天瑞其餘山川異氣器用殊
姿爭自效靈不可勝紀斯並玄天幽贊黃靈合德非大
聖不能降其祥非太平不能當其應請宣付史官傳於
後代上手詔報曰虔奉宗社昭事天地幸蒙垂祐降此
禎祥豈自厥中以彰其外歸之於朕是用多慚宣付史
官依卿所請
二十三年二月丁未緜州白鹿見己酉安州慶雲見五
月丁卯藍州有浪井出及醴泉滂湧癸未晉州慶雲見
六月丙戌文州慶雲見壬子京兆富平縣瑞大麥生一
莖五穗華州下邽縣瑞大麥生一莖三穗京畿採訪使
御史中丞盧奐奏賀八月幽州長史張守珪奏榆關内
有&KR0008;蝗蟲食田稼蔓延入平州界俄頃有羣雀來食此
蟲一日食盡平州稼穡無有傷者九月乙丑楚州慶雲
見十月沂州芝草生一莖九寸十岐乙未京兆府奏盩
厔縣嘉禾生戊申揚州奏獲毛龜其色青庚戌朔州奏
甘露降嘉禾生十一月楚州陵州會州並言慶雲見沂
州密州皆奏芝草生十二月龍池聖德頌石自鳴其音
清遠有如鐘聲百官等上表稱賀
二十四年三月獲瑞獸首耳形類虎尾長於身有豹文
能食虎七月辛巳沂州慶雲見瑞麥生壬午台州鄆州
並言慶雲見乙酉荆州萬州並言慶雲見八月戊申常
州有神龜見綠毛黃甲庚戌老人星見黃色明静而大
太史奏曰臣謹按春秋文耀鉤王者安静則老人星見
孫氏應瑞圖云王者承天則老人星見臨其國又黃帝
占云老人一名夀星色黃明大則主夀昌天下多賢士
伏惟陛下以千秋節日祀於星壇而祭期將臨美應先
至知歷數之方永嘉萬夀之昌期請付史官以光典策
許之
二十五年四月丁卯幽州慶雲見五月丁丑白鵲見戊
寅河清八月丁未千秋節宴羣臣於勤政樓下太史奏
曰今日卯時有祥雲出東方及其樂作非煙燭於西北
己午之時日有抱戴伏以陛下聖歷方永福履無疆洊
臻嘉瑞之符載洽繞樞之日臣等不勝忭躍請宣付史
館許之十月庚申宰臣李林甫牛仙客祭南北郊有瑞
氣縈壇祥風拂地太史奏今日陛下虔報豐稔昭祭神
祗臣謹候天地清謐星辰明朗初祭則樽爼適陳祥風
拂地既奠之後瑞氣縈壇其風則暢和緩之候其氣乃
蓄龍鳳之色臣謹按王者德至於天則祥風起又堯沈
璧於河休氣四塞伏惟陛下一德馭物而天祥薦祉盡
皇王之靈貺躋蒼生於仁夀請宣付所司編入史冊許之
十一月青州奏日光五色十二月泗州奏日抱戴
二十七年七月己卯蒲州刺史韓朝宗奏新置靈貞觀
有慶雲見連理樹生壬午河西隴右節度使蕭炤討吐
蕃大破之有慶雲見於陣前白兔舞於營中請編史册
許之
二十八年陜州青州皆言慶雲見四月庚辰有慈烏巢
於紫宸殿之栱侍中牛仙客中書令李林甫上表賀曰
臣等伏因侍奉之際天恩令臣升殿觀此烏巢陛下孝
弟之至通於神明仁慈所育豈獨黎庶故得上玄協應
靈烏呈瑞翺翔不離於廷際栖集必歸於軒檻雖人俗
所有但止於園林今感聖而來乃巢於殿栱依人無懼
戀主愈馴博考圖籍未之有也臣等幸忝樞近親覩休
祥望頒示中外以彰靈感手詔報曰所聞不如所見故
引卿等觀之頒示寰中俯依來請辛巳又有慈烏巢於
宣政殿之栱仙客林甫又上表賀曰陛下孝友因心慈
仁被物故得上帝儲祉靈烏發祥高棟重櫨共瞻爰止
前軒内殿皆覩來巢視之彌馴逼之不懼休祐重沓而
交應徵求古今而未聞臣等何人屢觀嘉瑞望與前狀
同宣中外克紀禎符手詔報曰兩殿巢禽其義一也但
有慙德深謝仁慈頒示四方隨卿所請
二十九年正月亳州刺史鄭愿奏玄元皇帝廟中之井
涌氣成雲五色相暎三月甲申滑州刺史李邕獻馬一
匹表云其馬肉鬃鱗臆嘶不類馬聲日三百里邕任淄
青刺史日遇一老翁云聖主將得龍馬以應太平邕遂
於青州馬會思家獲而獻之己丑亳州奏老君廟九井
先涸自奉詔增脩觀宇九泉皆湧及樹已枯復榮四月
甲寅深州奏連理甘棠樹生於陸澤縣甲戌温州奏日
抱戴揚光五色五月戊午有白雀白烏見於原州之平
原戊寅有慶雲見於亳州真源縣之玄元皇帝廟兼有
白鵲翔於廟門樓六月甘露降於司農寺八月命有司
於興唐觀設齋自内迎玄元皇帝真容於觀宰臣已下
百官悉行香有慶雲見
天寳元年正月戊申安西都護田仁畹於于闐東王河
獲瑞玉龜一畫以獻癸丑太史上言今旦卯時日有紅
碧黃氣數見及紫赤雲氣潤澤鮮明在日上謹按瑞應
圖名曰慶雲太平之應請編入史冊許之六月壬辰信
都瑞麥生臨州郡人李嘉裔所居柱上芝草生形類尊
容屢陳光彩太守張景佚拔柱獻之乙未隴右節度皇
甫惟明奏龍支縣人厙狄孝義有馬生龍駒經九旬有
九日身有鱗而不生毛臣就簡視時有慶雲五色遥覆
馬上久而不散伏望宣付史官以光實錄從之睢陽郡
嘉麥生一莖八十一穗八月乙酉老人星見
二年三月南郡奏所部紫極宫有慶雲見
三載三月癸酉興慶宫合鍊院芝草生一本六莖丙子
武威郡上言番禾縣之天寳山有醴泉湧出嶺石化為
瑞麵遠近貧乏者取以給食五月京兆尹奏所部芝草
生
四載八月戊子有斑鹿産白鹿於苑中獻之請宣付史
舘上曰宮苑之内屢薦嘉祥今又縞質霜毛變林虞之
獸族殊姿馴性實雲駕之龍媒允謂休徵用為慰也所
請者依癸巳京兆之新豐嘉禾生或九穗六穗九月河
南府登封縣嘉禾生一本十二穗
五載五月乙卯河東郡太守李知柔奏乘泉縣潘水修
功德處有白魚引舟五色雲起望宣付史館從之丙戌
鄱陽郡上言甘露降於所部紫極宮之松樹綘郡上言
姑射山修功德處有慶雲捧日七月汝隂郡上言有嘉
麥生一莖兩岐
七載三月有玉芝生於大同殿之柱礎一本兩莖神光
炤於殿上命文武百寮入觀之
八載六月大同殿又産芝一莖
九載二月甲戌獻陵昭陵乾陵定陵橋陵等五陵栢樹
盡垂甘露壬寅華隂郡奏白鶴見於西嶽五福峯甘露
降大羅峯之醮壇白鹿見於大羅東南峯駕鶴嶺衛叔
卿之得仙處請付史館從之
七載七月有鹿産白麛於閑廐之試馬殿八月癸丑黔
中郡紫極宫慶雲見甲寅上雒陽慶雲見丁巳丹陽郡
茅山鍊丹院生芝草一莖庚午蘄春郡之天長觀聖容
玉石蓮花座上生紫芝一本七莖九月壬午夜太史奏
夀星見於丙方大明色黃十月乙丑御朝元閣有慶雲
見上賦詩羣臣畢和癸酉丹陽郡茅山慶雲見白鶴羣
飛十一月長至太史奏北方有黑雲氣四方俱有薄黃
雲佳氣濃厚又有黃氣扶日十二月餘杭郡慶雲見化
樓閣勢兼有仙人形象乙卯彭城郡有慶雲見
十四載三月南道觀察使源涓奏江陵郡古紀城東有
紫氣成雲中有一人衣白衣乘雲氣向上其時安南招
討使康令謙及同行軍將等同見臣謹畫圖奉獻伏望
宣示中外編諸史冊從之四月劒南道獲白兔一獻之
八月癸巳老人星見己亥中書省五色雲見庚子樂安
郡上言嘉禾及獲白鵲白雀壬寅京兆府奏嘉禾生而
獻之癸卯東平太守嗣吳王祗奏所部夀張順昌兩縣
鹹榖穭生丙辰蜀郡奏慶雲九見十月盧江郡人王恭
家有李樹連理結紫實癸酉幸華清宫有石産玉芝宰
相楊國忠請宣付示朝廷編諸史冊從之
十五載六月玄宗幸蜀七月壬戌至益昌郡濟州於吉
伯渡有䨇白魚夾御舟而躍識者謂之兩雙飛龍焉
册府元龜卷二十四
