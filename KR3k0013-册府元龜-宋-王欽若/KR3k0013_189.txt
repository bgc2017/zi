册府元龜卷一百八十九宋王欽若等撰
閏位部
孝德奉先尊親
孝德
夫孝德之本也故王者之德莫大於孝上所以寕宗廟
下所以教人民導揚徽聲感勵風俗莫加於此焉若乃
凌晨問安時刻靡失逾月侍疾衣帶不解躬易脂澤至
於感慟親臨祭享罔不流涕所以雲物變采井泉湧發
盖天性之所感故明靈之攸答傳示後葉美莫大焉
宋高祖少時家貧有大志不治廉隅事繼母以孝謹稱
及即大位春秋已高每旦入朝太后未嘗失時刻
梁高祖生知淳孝年六歲獻皇太后終水漿不入口三
日哭泣哀苦有過成人内外親黨咸皆敬異及丁文皇
帝憂時為齊隨王諮議隨府在荆鎮髣髴奉問便投劾星
馳不復寢食倍道就路憤風驚浪不暫停止高祖形容
本壯及還至京都銷毁骨立親表士友不復識焉望宅
奉諱氣絶久之每哭輙嘔血數升服内不復嘗米唯資
大麥日止二溢拜掃山陵涕淚所洒松草變色及居帝
位即於鍾山造大愛敬寺青溪邊造智度寺又於臺内
立至敬等殿又立七廟堂月中再過設淨饌每至展拜
嘗涕泗滂沱哀動左右
大同十年三月謁建陵有紫雲蔭陵上食頃乃散帝
望陵流涕所霑草皆變色陵傍有枯泉至是而流水香
潔辛丑哭于脩陵
簡文帝居穆貴嬪憂哀毁骨立晝夜號哭不絶聲所坐
之席霑濕盡爛
後梁宣帝性不飲酒安於儉素事其母以孝聞
明帝孝悌慈仁有人君之量四時祭享未嘗不悲慕
涕
北齊孝昭帝性至孝太后不豫出居南宫帝行不正履
容色貶悴衣不解帶殆將四旬殿去南宫五百餘步鷄
鳴而去辰時方還來去徒行不乘輦太后所苦小增便
即寢伏閣外食飲藥物皆躬親太后嘗心痛不自堪忍
帝立侍帷前以瓜搯手心血流出袖友愛諸弟無君臣
之隔
梁太祖性孝愿奉太后未嘗小失色朝夕視膳為士君
子之規範帝嚴察用法無纖毫假貸太后言之嘗頗為
省刑
奉先
夫有國家者曷嘗不宗祀以本仁作廟以觀德尊祖以
致孝奉先以盡禮自秦遷周鼎頗遵古制逮於吳蜀建
號江左禪代莫不追加號謚充奉園邑增建廟貌聿修
時祭親執卣鬯躬謁松檟載籍所記可得而詳也東魏
北齊以及朱梁雖國褊運促日不暇給而崇薦尊稱肅
祗嘗事亦未曾闕焉
秦始皇二十六年初并天下采上古帝位號號曰皇帝
追尊莊襄王為太上皇
二十七年為太極廟
二世元年下詔增始皇寢廟犧牲令羣臣議尊始皇廟
羣臣皆頓首言曰古者天子七廟諸侯五大夫三雖萬
世世不軼毁今始皇為極廟四海之内皆獻貢職增犧
牲禮咸備無以加先王廟或在西雍或在咸陽天子儀
當獨奉酌祠始皇廟自襄公已下軼毁所置凡七廟羣
臣以禮進祠以尊始皇廟為帝者祖廟
蜀先主章武元年四月即皇帝位于成都立宗廟祫祭
高皇帝以下(裴松之云先王雖云出自孝景而世數悠遠昭穆難明既紹漢祚不知以何帝為元)
(祖以立親廟于時英賢作輔儒生在官宗廟制度必有憲章而載紀闕略良可恨哉)
後主以章武三年五月襲位于成都是月先主梓宫自
永安宫還成都謚曰昭烈皇帝追尊母甘皇后曰昭烈
皇后
吳大帝權黃龍元年四月即皇帝位追尊父破虜將軍
烏程侯堅為武烈皇帝廟曰始祖墓曰高陵母吳氏為
武烈皇后(張紘以破虜有破走董卓扶持漢室之勲討逆平定江東建立大業宜有記頌以昭公美)
(既成吳大帝省讀悲感曰君貪識孤家門閥閱也)
廢帝亮建興元年四月即位上大帝尊謚曰大皇帝墓
曰蔣陵五鳳二年十二月作太廟太平元年正月為太
帝立廟稱太祖廟
景帝即位遣使追尊母王夫人曰敬懷皇后改葬敬陵
後主皓元興元年八月即位謚休曰景皇帝葬定陵九
月追謚父和曰文皇帝(初尊和為昭獻皇帝俄又改為文皇帝)改葬明陵
置園邑二百家令承奉守
寳鼎元年十月分吳郡丹陽九縣為吳興郡治烏程置
太守四時奉祠文皇帝廟
二年有司奏言文皇帝宜立廟京邑是年七月使守大
匠薛珝營立寢堂號曰清廟十二月遣守丞相孟仁太
常姚信等備官寮中軍步騎二千人以靈輿法駕東迎
神於明陵皓引見仁親拜送于庭(一云比孟仁還皓手詔日夜相繼奉問神)
(靈起居動止巫覡言見和被服顔色如平生皓悲喜淚涕悉召公卿尚書詣闕門下受賜)靈輿當至
使丞相陸凱奉三牲祭於近郊皓於金城外露宿明日
望於東門之外其翊日拜廟薦祭歔欷悲感又追尊和
母王夫人曰大懿皇后
宋高祖初為宋王立廟于彭城祭高祖以下四世
永初元年六月即位追尊皇考為孝穆皇帝皇妣為穆皇
后七月戊申遷神主于太廟車駕親奉
少帝以永初三年五月即位上武帝謚曰武皇帝廟號
高祖葬初寧陵
九月有司奏武皇帝配南郊武敬皇后配北郊
文帝元嘉元年八月丁酉謁初寕陵還即位戊午拜太
廟甲辰追尊所生胡婕妤為皇太后謚曰章皇太后陵
曰熙寕立廟於京師
四年二月乙卯行幸丹徒謁京陵
二十六年二月乙亥車駕陸道幸丹徒謁京陵
二十八年三月拜初寕陵
孝武帝以元嘉三十年四月即位于新亭崇改太祖文
皇帝號謚初元凶劭弑逆上謚曰景皇帝廟號中宗至
是改焉
五月甲午謁初寕陵
大明二年正月壬戌拜初寕陵
六年正月辛卯宗祀文皇帝于明堂以配上帝
八年正月辛巳宗祀文皇帝于明堂
前廢帝以大明八年閏五月即位上孝武皇帝尊謚廟
號世祖
九月祔葬文穆皇太后于景寧陵
明帝泰始元年十二月即位乙亥追尊所生沈婕妤曰
宣皇太后陵號崇憲壬午車駕謁太廟
後廢帝以泰豫元年四月即位上明皇帝尊謚廟號太
宗
順帝昇明元年七月壬辰即位癸卯車駕謁太廟
南齊太祖高皇帝建元元年四月即位追尊皇考曰宣
帝皇妣為孝皇后陵曰永安
六月庚辰法駕奉七廟主于太廟
十月己卯車駕殷祠太廟
武帝以建元四年三月即位上高皇帝尊謚廟號太祖
五月庚申以高皇帝配南郊高昭皇后配北郊
永明五年四月庚午車駕殷祠太廟
九月詔太廟四時祭宣皇帝薦麥餅鴨臛孝皇后薦笋
鴨卵脯醬炙白肉高皇帝薦肉膾葅羹昭皇后薦茗粽
炙魚竝平生所嗜也
十年十月車駕殷祠太廟
鬱林王以永明十一年七月即位上武皇帝尊謚廟號
世祖
九月辛酉追尊父文惠太子為世宗文皇帝
隆昌元年正月戊午車駕拜崇安陵
明帝建武元年十月即位十一月追謚父始安貞王道
生為景皇妃江氏為懿皇后别立寢廟陵號脩安四年
八月追尊景皇所生王氏為恭太后
東昏侯以永泰元年七月即位上高宗尊謚曰明皇帝
梁高祖武帝初封梁公立四親廟
天監元年四月即位追尊皇考為文皇帝廟號太祖皇
妣為獻皇后陵號建陵
十一月己未立小廟
十二年六月癸巳新作太廟增基九尺
十五年六月丙申改作小廟畢
大同十年三月甲午輿駕幸蘭陵謁建陵至脩陵壬寅
詔曰朕自違桑梓五十餘載乃眷東顧靡日不思今四
方欵關海外有截獄訟稍簡國務小閒始獲展敬園陵
但增感慟(帝嘗夢具朝服入太廟拜伏悲感且於延務殿說所夢何敬容對曰臣聞孝悌之至通於)
(神明陛下性與天通故感應斯夢上極然之便有拜陵之議)
簡文帝以太清三年五月辛巳即位癸未追尊所生穆
貴嬪為皇太后
十一月上武皇帝尊謚廟號高祖陵號脩陵
元帝以承聖元年十一月即位於江陵追尊所生妣阮
脩容為文宣太后
後梁宣帝詧大定元年追尊其父統為昭明皇帝廟號
高宗統妃蔡氏為昭德皇后
明帝巋以大定八年二月嗣位上宣皇帝尊謚廟號中
宗改元天保
元年五月太皇太后龔氏薨謚曰元太后
九月所生母曹太妃薨謚曰孝皇太妃
二年皇太后王氏薨謚曰宣静皇后
陳高祖武帝永定元年十月即位追尊皇考曰景皇帝
廟號太祖陵曰瑞陵皇妣董太夫人曰安皇后依梁初
園陵故事遷景皇帝神主祔於太廟
二年四月甲子親祀太廟
文帝以永定三年六月即位上武皇帝尊謚廟號高祖
天嘉元年六月辛巳改謚皇祖妣景安皇后曰景文皇
后甲午追策故始興昭烈王妃曰孝妃(始興王文帝父也)
二年十二月甲申立始興國廟於京師用王者之禮(帝自)
(入祠而皇考始興昭烈王廟在始興謂之東廟至是徙東廟神主祔于梁之小廟故曰國廟祭用天子儀)
廢帝以天康元年四月即位六月上文皇帝尊謚廟號
顯祖
十月庚申親祠太廟
光大元年十月甲申親祠太廟
二年七月丙午親祠太廟
九月戊午親祠太廟
宣帝大建元年正月甲午即位乙未謁太廟戊午親祠
太廟
十月壬午親祠太廟
二年春正月丙午親祠太廟
閏四月戊申謁太廟
十月乙酉親祠太廟
三年十月甲申親祠太廟
四年正月庚午親祠太廟
十月乙酉親祠太廟
五年正月甲午親祠太廟
六年正月壬午親祠太廟
四月甲午親祠太廟
八年四月乙未親祠太廟
東魏孝静帝以天平元年十月丙寅即位壬申享太廟
四年四月辛未遷七帝神主入新廟
北齊文襄帝初為魏相置王高祖秦州使君王曾祖太
尉武貞公王祖太師文穆公王考相國獻武王凡四廟
文宣帝天保元年五月即位己未追尊皇祖文穆王為
文穆皇帝皇祖妣為文穆皇后皇考獻武王為獻武皇
帝亡兄文襄王為文襄皇帝甲戌遷神主於太廟
三年正月乙丑有事于太廟
十月丁卯文襄皇帝神主入於太廟(文宣帝受禪置六廟曰皇祖司空公)
(廟皇祖吏部尚書廟皇祖秦州使君廟皇祖文穆皇帝廟太祖獻武皇帝廟世宗文襄皇帝廟為太廟獻武已)
(下不毁已上則遞毁竝同廟而别室既而遷神主于太廟文襄文宣竝太祖之子文宣初疑其昭穆之次欲别)
(立廟衆議不同至二年冬始祔太廟春祠夏禴秋嘗冬蒸皆以孟月并臘凡五祭禘祫始梁之制每祭室一太)
(牢始以皇后配祭至河清定令四時祭廟禘祭及元日廟建竝設庭燎三所)
廢帝乾明元年二月上文宣皇帝尊謚廟號高祖
孝昭帝皇建二年正月壬子禘于太廟
武成帝太寧元年十一月即位上孝昭皇帝尊謚
河清元年正月壬午享太廟
五月祔葬武明皇后于義平陵
二年正月以武明皇后配祭北郊
後主天統元年十一月己丑太上皇詔改太祖獻武皇
帝為神武皇帝廟號高祖獻明皇后為武明皇后其文
宣謚號委有司議定
十二月庚午有司奏改高祖文宣皇帝為威宗景烈皇
帝
二年正月癸巳祫祭於太廟
四年十二月上太上皇尊謚曰成皇帝廟號世祖
武平元年十月改威宗景烈皇帝謚號顯祖文宣皇帝
梁太祖初為梁王以唐乾寧二年二月領親軍屯於單
父會寒食帝乃親拜文穆皇帝陵於碭山縣午溝里
開平元年四月即位追尊四代廟號高祖媯州府君上
謚曰宣元皇帝廟號肅祖太廟第一室陵號興極祖妣
高平縣君范氏追謚宣僖皇后皇曾祖宣惠王上謚曰
光獻皇帝廟號敬祖第二室陵號永安祖妣秦國夫人
楊氏追謚光孝皇后皇祖武元王上謚曰昭武皇帝廟
號憲祖第三室陵號光天祖妣吳國夫人劉氏追謚昭
懿皇后皇考文明王上謚曰文穆皇帝廟號烈祖第四
室陵號咸寧皇妣晉國太夫人王氏追謚文惠皇后
五月甲午詔天下管屬及州縣官名犯廟諱者各宜改
換城門郎改為門局郎(避烈考諱)茂州改為汶州(避曾祖諱)桂州
慕化縣改為歸化縣潘州茂名縣改為越裳縣
癸卯司天監奏曰辰内有戊字請改為武從之
七月己亥帝御崇元殿内出追尊四廟上謚號玉册寳
共八副宰臣文武百官儀仗鼓吹導引至太廟行事
三年正月己巳奉遷太廟四室神主赴西京太常儀仗
鼓吹導引齊車文武百官奉祠於開明門外甲戌帝發
東都己卯至西都庚寅親享太廟
二月丙午宗正寺請修興極永安光天咸寧陵竝合添
修上下宫殿栽植松栢制可癸亥勑豐沛之基寢園所
在悽愴動關於情理充奉自繫於國章宜設陵臺兼升
縣望其輝州碭山縣宜升為赤縣仍以本縣令兼四陵
臺令
七月丙寅命宰臣楊涉赴西都以孟秋享太廟
乾化元年十月有司以立冬太廟薦享上言詔丞相杜
曉赴西都攝祭行事
二年正月丙戌有司以孟春太廟薦享上言命丞相杜
曉攝祭行事
末帝即位追尊母賢妃張氏為元貞皇太后祔葬宣陵
貞明三年十二月幸雒陽遂幸伊闕拜宣陵
尊親
夫王者之政不可得而變革者尊尊也親親也所以宣
孝熙之德崇教化之本况夫膺餘閏之數富霸王之資
當創物之初暨繼明之始莫不采有司之奏稽歴代之
典緣禮經之大義傳春秋之深旨尊以懿號崇以宫名
昭備物之章極奉親之意誠有國者之要道也雖云角
立其可闕諸
蜀後主章武三年五月襲位于成都尊先主皇后曰皇
太后
吳孫皓元興元年八月即位九月尊母何姬為昭獻皇
后稱升平宫月餘進為皇太后
宋高祖永初元年即位六月尊王太后蕭氏為皇太后
有司奏曰臣聞道積者慶流德洽者禮備故祗敬表于
崇高嘉號彰於盛典伏惟太后母儀之德於穆不已保
翼之訓光被洪業雖幽明同慶稱謂未窮稽之前代禮
有常凖宜式遵舊章允副羣望臣等請上宋王太后號
曰皇太后
少帝永初三年五月即位尊皇太后曰太皇太后
景平元年七月尊所生母張夫人為皇太后有司奏曰
臣聞嚴親敬始所因者本克孝之道繇中被外伏惟夫
人德並坤元徽音光紹發祥兆慶誕啓聖明宜崇極徽
號永備盛則從春秋母以子貴之義遵漢晉推愛之典
謹上尊號為皇太后宫曰永樂
孝武帝元嘉三十年四月即位尊所生路淑媛為皇太
后有司奏曰歴集周邦徽音克嗣氣淳漢國沙麓發祥
昔在上代業隆祚遠未有不敷隂教以闡洪基膺淑慶
以載聖哲者也伏惟淑媛柔明内服徽儀外範含靈初
廸則庶熙仰耀弘訓蕃閫則家邦被德民應惟和神屬
推祉故能誕鍾睿躬用集大命固靈根於既殞融勲烈
乎中興載厚化深聲永詠緝宜式諧舊典恭享極號謹
奉尊號曰皇太后宫曰崇憲
前廢帝大明八年閏五月即位崇皇太后曰太皇太后
皇后曰皇太后宫曰永訓
明帝泰始元年十二月即位太皇太后復號崇獻皇太
后後廢帝泰豫元年四月即位七月尊皇后曰皇太后
宫曰弘訓崇拜所生陳貴妃為皇太妃有司奏曰臣聞
河龍啟聖理映明神郊電基皇慶爍大地故資敬之道
粹古銘風沿貴之誼𦕈代凝則伏惟貴妃含和月晷表
淑星樞徽音峻古柔光照世聲華帝掖軌秀天嬪景發
皇明祚昌睿命而備物之章未煥彛策遠酌前王允陟
鴻典臣等參議謹上尊號曰皇太妃輿服一如晉孝武
李太妃故事宫曰弘化
順帝即位昇明元年崇拜帝所生陳昭華為皇太后
南齊鬱林王即位尊母文惠太子妃為皇太后稱宣德宫
梁敬帝紹泰元年十月即位尊所生夏貴妃為皇太后
後梁宣帝詧為周太祖所立居江陵東城稱皇帝於其
國尊其所生母龔氏為皇太后
明帝巋嗣位之元年尊其祖母龔太后曰太皇太后嫡
母王皇后曰皇太后所生母曹貴嬪曰皇太妃
陳文帝永定三年六月即位七月尊皇后章氏為皇太
后宫曰慈訓
廢帝天康元年四月即位五月尊皇太后曰太皇太后
皇后沈氏曰皇太后宫曰安德
後主大建十四年即位尊皇后柳氏為皇太后宫曰弘
範
北齊文宣帝天保元年五月即位尊皇太后婁氏為太
皇后宫曰宣訓
廢帝天保十年十月即位尊皇太后為太皇太后皇后
李氏為皇太后
孝昭帝皇建元年八月即位詔奉太皇太后還稱皇太
后皇太后稱文宣皇后
後主天統四年十二月太上皇帝殂上太上皇后尊號
為皇太后
册府元龜卷一百八十九
