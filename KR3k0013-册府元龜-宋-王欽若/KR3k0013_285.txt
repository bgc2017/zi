册府元龜卷二百八十五宋王欽若等撰
宗室部
忠一
傳曰忠為令德盖策名委質有死無二之謂也乃有體
自天極列于藩維承光日月同休宗社而内懷明德發
於精衷自晦以掩君惡建義以雪國耻定策佐命以安
天下扶危持顛以濟大難守節而無苟拒惡而靡憚勵
恭慎之節竭謨明之效周旋佽助彌綸罄盡奉侍勤瘁
誠言敦篤至或挺身變亂而罹害感慨宗國而亡身抗
志不撓瞑目無悔斯皆仁厚成於自然純亮表於性質
挺咸一之德隆在三之義千載之下凛乎其有生氣矣
商箕子紂之親戚也紂為滛泆箕子諫不聽人或曰可
以去矣箕子曰為人臣諫不聽而去是彰君之惡而自
悦於民吾不忍為也乃被髮佯狂而為奴
漢燕王澤聞呂太后終澤乃曰帝少(王欽若等曰帝謂呂后所立惠帝後)
(宮子疆)諸呂用事諸劉孤弱引兵與齊王合謀西欲誅諸
呂至梁聞漢灌將軍屯滎陽澤還兵偹西界遂跳驅至
長安(齊王傳云使祝午紿琅邪王琅邪王馳見齊王齊王因留琅邪王而使祝午盡發琅邪國而并將其)
(兵琅邪王既見欺不得反國乃說齊王求入關計事齊王以為然乃益具車送琅邪王與此傳不同疑此傳誤)
(也)代王亦從代至諸將相與琅邪王共立代王是為孝
文帝
衡山王勃景帝初七國反吳使者至衡山衡山王堅守
無心吳楚已破衡山王來朝帝以為貞信乃勞苦之曰
南方卑濕徙王於濟北以褒之
濟北王胡以為武帝且封禪上書獻泰山及其旁邑天
子以它縣償之
武平侯璜王莽居攝一年以舉兵誅莽死
陵鄉侯曾王莽建國六年以舉兵欲誅莽死
後漢慎侯賜光武族兄更始初封賜為宛王典將六部兵
(伯升初起置六部之兵)後赤眉破更始所賜領六部亦稍散畔乃
去宛保育陽聞光武即位乃西之武關迎更始妻子將詣
雒陽帝嘉賜忠故封為慎侯
劉虞為幽州牧就拜太尉初平二年冀州刺史韓馥渤
海太守袁紹及山東諸將議以朝廷幼冲逼於董卓遠
隔關塞不知存否以虞宗室長者欲立為主乃遣故樂
浪太守張岐等齎議上虞尊號虞見岐等厲色叱之曰
今天下紛亂主上蒙塵吾被重恩未能清雪國耻諸君
各據州郡宜共戮力盡心王室而反造逆謀以相垢誤
耶固拒之馥等又請虞領尚書事承制封拜復不聽遂
收斬使人
魏曹洪字子廉太祖從弟也太祖起義兵討董卓至滎
陽為卓將徐榮所敗太祖失馬賊追甚急洪下以馬授
太祖太祖辭讓洪曰天下可無洪不可無君遂步從到
汴水水深不得渡洪循水得船與太祖共濟還奔譙
齊王族祖冏字元首魏世諸侯王多所抑損冏上書曰
臣聞古之王者必建同姓以明親親必樹異姓以明賢
賢故傳曰庸勲親親眤近尊賢書曰克明俊德以親九
族詩曰懷德維寧宗子維城由是觀之非賢無與興功
非親無與輔治夫親親之道專用則其漸也微弱賢賢
之道偏任則其弊也劫奪先聖知其然也故博求親疎
而並用之近則有宗盟藩衞之固遠則有仁賢輔弼之
助盛則有與共其治衰則有與守其土安則有與享其
福危則有與同其禍夫然故能有國家保其社稷歷紀
長久本支百世也今魏尊賢之法雖明親親之道未偹
詩不云乎鶺鴒在原兄弟急難以斯言之明兄弟相救
於喪亂之際同心於憂禍之間雖有䦧墻之忿不忘禦
侮之事何則憂患同心也今則不然或任而不重或釋
而不任一旦疆場稱警關門反拒股肱不扶胸心無衛
臣竊惟此寢不安席思獻丹誠貢策天闕謹撰合所聞
叙論成敗論凡數千言是時天子幼稚冏冀以此論感
悟曹爽爽不能納
蜀北地王諶景耀末鄧艾兵至譙周勸後主降後主將
從譙周之策諶怒曰若理窮力屈禍敗必及便當父子
君臣背城一戰同死社稷以見先帝可也後主不納遂
送璽綬是日諶哭於昭烈之廟先殺妻子而後自殺左
右無不為泣者
晉惠帝西遷范陽王虓與從兄平昌公模長史馮嵩等
刑白馬㰱血而盟推東海王越為盟主虓都督河北諸
軍事驃騎將軍持節領豫州刺史劉喬不受越等節度
乘虛破許虓自拔渡河王浚表虓領冀州刺史資以兵
馬虓入冀發兵又南濟河破喬等河間王顒聞喬敗斬
張方傳首於越越與虓西迎帝而顒出奔於是奉天子
還都拜虓為司徒
齊王攸為驃騎將軍每朝政大議悉心陳之
汝南王亮為太宰錄尚書事楚王瑋有勲而好立威亮
憚之欲奪其兵權瑋甚憾乃承賈后旨誣亮與衛瓘有
廢立之謀矯詔遣其長史公孫宏與積弩將軍李肇夜
以兵圍之帳下督李龍白外有變請距之亮不聽俄然
楚兵登墻而呼亮驚曰吾無二心何至於是若有詔書
其可見乎宏等不許促兵攻之長史劉凖謂亮曰觀此
必是姦謀府中俊乂如林猶可盡力距戰又弗聽遂為
肇所執乃歎曰我之忠心可破示天下也如何無道枉
殺不辜是時大熱兵人坐亮于車下時人憐之為之交
扇將及日中無敢害者瑋出令曰能斬亮者賞布千匹
遂為亂兵所害投于北門之壁鬚髮耳鼻皆悉毁焉
淮南王允元康九年入朝初愍懷之廢議者將立允為
太弟會趙王倫廢賈后詔遂以允為驃騎將軍開府儀
同三司侍中都督如故領中護軍允性沈毅宿衛將士
皆敬服之倫既有僣逆志允隂知稱病不朝密養死士
潜謀誅倫倫甚憚之轉為太尉外示優崇實奪其兵也
允稱病不拜倫遣御史逼允收官属以下劾以大逆允
恚視詔乃孫秀手書也大怒便收御史將斬之御史走
而獲免斬其令史二人厲色謂左右曰趙王欲破我家遂
率國兵及帳下七百人直出大呼曰趙王反我將攻之
佐淮南王者左袒於是歸之者甚衆允將赴宮尚書左
丞王輿閉東掖門允不得入遂圍相府允所將兵皆淮
南竒才劍客也與戰頻敗之倫兵死者千餘人太子左
率陳徽勒東宮兵鼓譟於内以應允結陳於承華門前
弓弩齊發射倫飛矢雨下主書司馬畦秘以身蔽倫箭
中其背而死倫官属皆隐樹而立每樹輙中數百箭自
辰至未徽兄淮時為中書令遣麾騶虞幡以解鬭倫子
虔為侍中在門下省密要壯士約以富貴於是遣司馬
督護伏胤領騎四百從宮中出舉空版詐言有詔助淮
南王允允不之覺開陣納之下車受詔為胤所害時年
二十九初倫兵敗皆相傳曰已擒倫矣百姓大悦既而
聞允死莫不歎息
齊王冏趙王倫密與相結廢賈后以功轉遊擊將軍冏
以位不滿意有恨色孫秀微覺之且憚其在内出為平
東將軍假節鎮許昌倫簒遷鎮東大將軍開府儀同三
司欲以寵安之冏因衆心怨望潜與離狐王盛潁川王
處穆謀起兵誅倫倫遣腹心張烏覘之烏反曰齊無異
志冏既有成謀未發恐事泄乃與軍司管襲殺穆送首
與倫以安其意謀定乃收襲殺之遂與豫州刺史何勖
龍驤將軍董艾等起兵遣使告成都河間常山新野四
王移檄天下征鎮州郡縣國咸使聞知揚州刺史郄隆
承檄猶豫未决參軍王䆳斬之送首于冏冏屯軍陽翟
倫遣其將閭和張泓孫輔出堮坂與冏交戰冏軍失利
堅壘自守會成都軍破倫衆於黃橋冏乃出軍攻和等
大破之及王輿廢倫惠帝反正冏誅討賊黨既畢率衆
入雒頓軍通章署甲士數十萬旌旗器械之盛震於京
都天子就拜大司馬加九錫之命傋物典策如宣景文
武輔魏故事冏於是輔政居攸故宮
成都王穎轉鎮北大將軍趙王倫之簒也進征北大將
軍加開府儀同三司及齊王冏舉義穎發兵應冏以鄴
令盧志為左長史頓丘太守鄭琰為右長史黃門郎
程收為左司馬陽平太守和演為右司馬使兗州刺史
王彦冀州刺史李毅督護趙驤石超等為前鋒羽檄所
及莫不響應至朝歌衆二十餘萬趙驤至黃橋為倫將
士猗許超所敗死者八千餘人士衆驚駭穎欲退保朝
歌用盧志王彦策又使趙驤率衆八萬與王彦俱進倫復
遣孫會劉琨等率三萬人與猗超合兵距驤等精甲耀
日鐡騎前驅猗既戰勝有輕驤之心未及温十餘里復
大戰猗等奔潰穎遂過河乘勝長驅左將軍王輿殺孫
秀幽趙王倫迎天子反正穎入京都誅倫使趙驤石超
等助齊王冏攻張泓於陽翟泓等遂降冏始率衆入雒
自以首建大謀遂擅威權穎營于大學及入朝天子親
勞焉
東海王越初為中書令徙侍中遷司空領中書監成都
王穎攻長沙王乂固守雒陽殿中諸將及三部司馬疲
於戰守密與左衛將朱默夜收乂别省逼越為主啟惠
帝免乂官事定越稱疾遜位帝不許加守尚書令太安
初帝北征鄴以越為大都督六軍敗越奔下邳徐州都
督東平王楙不納越徑還東海成都王穎以越兄弟宗
室之美下寬令招之越不應命帝西幸以越為太傅與
太宰顒夾輔朝政讓不受東海中尉劉洽勸越發兵以
備穎越以洽為左司馬尚書曹馥為軍司既起兵楙懼
乃以州與越越以司空領徐州都督以楙領兖州刺史
越三弟並據方任征伐輙選刺史守相朝士多赴越而
河間王顒挾天子發詔罷越等皆令就國越倡義奉迎
大駕還復舊都率甲卒三萬西次蕭縣豫州刺史劉喬
不受越命遣子祐距之越軍敗范陽王虓遣都護田徽
以突騎八百迎越遇祐於譙祐衆潰越進屯陽武山東
兵盛關中大懼顒斬送張方首求和尋變計距越越率
諸侯及鮮卑許扶歷駒次宿歸等步騎迎惠帝反雒陽
詔越以太傅錄尚書以下邳濟陽二郡增封及懷帝即
位委政於越吏部郎周穆清河王覃舅越之姑子也與
其妹夫諸葛玫共說越曰主上之為太弟張方意也清
河王本太子為羣凶所廢先帝不諱多疑東宫公盍思
伊霍之舉以寧社稷乎言未卒越曰此豈宜言耶叱左
右斬之以玫穆世家罪止其身因表除三族之法
譙王承為湘州刺史王敦搆難遣参軍桓羆說承以劉隗
專寵今便討擊請承以為軍司以軍期上道承歎曰吾其
死矣地荒人鮮勢孤援絶赴君難忠也死王事義也惟
忠與義夫復何求便欲倡義而衆心疑惑承曰吾受國
恩義無有二府長史虞悝慷慨有志節謂承曰王敦居
分陜之任而一旦作逆天地所不容人神所痛疾大王
宗室藩屏寧可從其偽邪便宜電奮存亡以之於是與
悝及弟前丞相掾望建昌太守長沙王循衡陽太守淮
陵劉翼等共盟誓因桓羆馳檄湘州指期至巴陵零陵
太守尹奉首同義謀出軍營陽於是一州之内皆同義
舉乃使虞望討諸不服斬湘東太守鄭澹澹敦姊夫也
敦遣南蠻校尉魏乂將軍李恒田嵩等甲卒二萬以攻
承承且戰且守待救於尹奉虞望而城池不固人情震
恐或勸承南投陶侃又云可退據零桂承曰吾舉義衆
志在死節寧偷生苟免為奔敗之將乎事之不濟其令
百姓知吾心耳城沒被害
宋江夏王義恭遷侍中未拜元凶劭肆逆遣召義恭先
是詔召太子及諂諸王各有常人慮有詐妄致害者至
是義恭求常所遣傳詔劭遣之而後入義恭請罷兵凡
府内兵仗並送還臺進位太保服侍中服又領大宗師
世祖入討劭疑義恭有異志使入住尚書下省分諸子
並住神虎門外侍中下省劭聞世祖已次近路欲悉力
逆之决戰中道義恭慮世祖船乘陋小劭豕突中流容
能為患乃進說曰割棄南岸柵斷石頭此先朝舊法以
逸待勞不憂不破也劭從之世祖前鋒至新亭劭挾義
恭出戰常錄在左右故不能自拔戰敗使義恭於東堂
閱將義恭先使人具船東冶渚因單馬南奔始濟淮追
騎已至北岸僅然得免劭大怒遣始興王濬就西省殺
義恭十二子世祖時在新林浦義恭既至上表勸世祖
即位
彭城王義康錄尚書事文帝有虛勞疾每意有所想便
覺心中痛裂屬纊者相係義康入侍醫藥盡心衛奉湯
藥飲食非口所嘗不進或連夕不寐彌日不解衣内外
衆事皆專决施行
建平王宏文帝第七子元凶弑立以宏為左將軍丹陽
尹又以為散騎常侍領軍將軍江州刺史世祖入討劭錄
宏殿内世祖先嘗以一手板與宏宏遣左右親信周法
道齎手板詣世祖事平以為尚書左僕射使奉迎太后
營浦侯遵考子琨之為竟陵王誕司空主簿誕作亂以
為中兵參軍不就縶繫數十日終不受乃殺之追贈黃
門郎詔吏部尚書謝莊為之誄
南郡王義宣為荆雍都督元嘉三十年遷司徒中軍將
軍揚州刺史侍中如故未及就徵值元凶弑立以義宣
為中書監太尉領司徒侍中如故義宣聞之即時起兵
徵聚甲卒傳檄遠近會世祖入討義宣遣參軍徐遺寳
率衆三千助為前鋒
劉韞長沙王道憐之孫為宣城太守晉安王子勛為亂
大衆屯據鵲尾攻逼宣城于時四方牧守莫不同逆惟
韞棄郡赴朝廷太宗嘉其誠以為黃門郎太子中庶子
侍中
劉襲長沙王道憐之孫為安城太守晉安王子勛為逆
襲據郡拒之勛遣軍攻圍不能下太宗嘉之以為郢州
刺史封建陽縣侯食邑五百戶
南齊豫章王嶷嘗謂世祖曰古來言願陛下夀偕南山
或稱萬歲此殆近貎言如臣所懷實願陛下極夀百年
亦足矣帝曰百年復何可得止得東西一百於事亦濟
南康縣侯子恪建武中遷輔國將軍吳郡太守及司馬
王敬則於會稽舉兵反奉子恪為名明帝悉召子恪子
弟親從七十餘人入西省至夜當害之會子恪棄郡奔
歸是日亦至明帝乃止以子恪為太子中庶子
梁長沙元王弟藻出為使持節督南徐州刺史侯景亂
藻遣長子彧率兵入援及城開加散騎常侍大將軍景
遣其儀同蕭邕代之據京口藻因感氣疾不自療或勸
奔江北藻曰吾國之台鉉任寄特隆既不能誅翦逆賊
正當同死朝廷安能投身異類欲保餘生因不食累日
薨
尋陽王大心為郢州刺史大同七年徵為侍中兼石頭
戍軍事太清元年為雲麾將軍江州刺史二年侯景寇
京邑大心招集士卒遠近歸之衆至數萬與上流諸軍赴
援宫闕三年城䧟上甲侯蕭韶南奔宣密詔加散騎常
侍進號平南將軍
南郡王大連太清元年出為使持節輕車將軍東揚州
刺史侯景入寇京都大連率衆四萬來赴及臺城沒援
軍散復歸揚州
河東王譽為南中郎將湘州刺史未幾侯景寇京邑譽
率軍入援至青草湖臺城沒有詔班師
南浦侯淮安城王秀子也侯景之亂守東府城䧟握節
死之
邵陵王綸太清二年侯景反既䧟東府城綸率西豐公
大春新塗將軍永安侯確超武將軍南安鄉侯駿前譙
州刺史趙伯超武州刺史蕭弄璋步兵校尉尹思合等
馬步三萬發自京口直據鍾山景黨大駭具船舟咸欲
逃散分遣萬餘人距綸綸擊大破之斬首千餘級旦日
景復陳兵覆舟山北綸亦列陣以待之景不進相持會
日暮景引軍還安南鄉侯駿率數十騎挑之景回軍與
戰駿退時趙伯超陳於玄武湖北見駿急不赴乃率軍
前走衆軍因亂遂敗績綸奔京口賊盡獲輜重器甲斬
首數百級生俘千餘人景既攻臺城綸與臨成公大連
等自東道集于南岸荆州刺史湘東王遣世子方等兼
司馬吳曄天門太守樊文皎下赴京師營于湘子岸前
高州刺史李遷任前司州刺史羊鴉仁又率兵繼至既
而鄱陽世子嗣永安侯確羊鴉仁李遷仕樊文皎率衆渡
淮攻賊東府城前柵破之遂結營于青溪水東景遣其
儀同宋子仙頓南平王第緣水西立柵相拒景食稍盡
至是米斛數十萬人相食者十五六初援兵至北岸百姓
扶老擕幼以俟王師纔得過淮便競剥掠賊黨有欲自
拔者聞之咸止邵陵攜王綸子確為太子舍人鍾山之
役苦戰所向披靡及侯景乞盟憚確在外慮為後患啟
求召確入城詔乃召確為南中郎將廣州刺史確知此
盟多貳城必淪沒因欲南奔攜王聞之逼確使入確猶
不肯攜王流涕謂曰汝欲反邪時臺使周石珍在坐確
謂石珍曰侯景雖云欲去而不解長圍以意而推其事
可見今召我入未見益也石珍曰勅旨如此侯豈得辭
確執意猶堅攜王大怒謂趙伯超曰譙州卿為我斬之
當齎首赴闕伯超揮刃眄確曰我識君耳刀豈識君確於
是流涕而出遂入城及景背盟復圍城城䧟確排闥而
入啓高祖曰城已䧟矣高祖曰猶可一戰不對曰不可
臣向親格戰勢不能禁自縋下城僅得至此高祖歎曰
自我得之自我失之亦復何恨乃使確為慰勞文確既
出見景景愛其膂力常令在左右先是攜王遣人密導
確確出謂使者曰侯景輕佻可一夫力致確不惜死正
欲手刃之但未得其便耳卿還啓家王願勿以為念也
事未遂而為賊所害
山桑侯會理南康簡王績之子太清二年侯景圍京邑
會理治嚴將入援會北徐州刺史封山侯正表將應其兄
正德外託赴援實謀襲廣陵會理擊破之方得進路臺
城䧟侯景遣前臨江太守董紹先以高祖手勅召會理
其僚佐咸勸距之會理曰諸君心事與我不同天子年
尊受制賊虜今有手勅召我入朝臣子之心豈得違背
且遠處江北功業難成不若身赴京都圖之肘腋吾計
决矣遂席卷而行以城輸紹先至京景以為侍中司空
兼中書令雖在寇手每思興復與西鄉侯歡等潛布腹心
要結壯士時范陽祖皓斬董紹先據廣陵城起義期以
會理為内應皓敗狀辭相連及景矯詔免會理官猶以
白衣領尚書令是冬景往晉熙京師虛弱會理復與柳
敬禮謀之曰舉大事必有所資今無寸兵安可以動會
理曰湖熟有吾舊兵三千餘人昨來相知尅期響集聽
吾日定便至京師計賊守兵不過千人耳若大兵外攻
吾等内應直取王偉事必有成縱景後歸無能為也敬
禮曰善因贊成之于時百姓厭賊咸思用命自丹陽至
於京口靡不同之後事不果與弟祈陽侯通理並遇害
建安侯乂理南康簡王績之次子也太清中侯景内寇
聚賓客數百輕裝赴南兖州隨兄會理入援常親當矢
石為士卒先及城䧟又隨會理還廣陵因入齊為質乞
師行二日會侯景遣董紹先據廣陵遂追會理因為所獲
紹先防之甚嚴不得與兄弟相見乃偽請先還京得入
辭母謂其姊固安公主曰事既如此豈可合家受斃兄
若至願為言之善為計自勉勿顧以為念也家國阽危
雖死非恨前途亦思立效未知天命如何耳至京以魏
降人元貞立節忠正可以託孤乃以玉柄扇贈之貞怪
其故不受乂理曰後當見憶幸勿推辭會祖皓起兵乂
理奔長蘆收軍得千餘人其左右有應賊者因間劫會
理其衆遂駭散為景所害時年二十一元貞始悟其前
意往收葬焉
瀏陽公大雅簡文帝之子也太清三年京城陷賊已乘
城大雅猶命左右格戰賊至漸衆乃自縋而下因發憤
感疾薨時年十七
忠壯世子方等少聰敏有俊才初高祖欲見諸王長子
世祖遣方等入侍方等欣然升舟冀免憂辱行至繇水
值侯景亂世祖召之方等啟曰昔申生不愛其死方等
豈顧其生世祖省書歎息知無還意乃配步騎一萬使
援京城賊每來攻方等必身當矢石宫城陷方等歸荆州
收集士馬甚得衆和世祖始歎其能方等又勸修築城柵
以備不虞既成樓雉相望周回七十餘里世祖觀之甚悦
河東王為湘州刺史不受督府之令方等乃乞征之世祖
許焉拜為都督令帥精卒二萬南討方等臨行謂所親曰
吾此段出征必死無二死而獲所吾豈愛生及至麻溪河
東王率軍逆戰方等擊之軍敗遂溺死時年二十二
宜豐侯脩為秦梁二州刺史時兄嗣鄱陽王範在湓城頗
有異論武陵王大生疑防流言噂&KR0689;脩深自分釋求送質子
并請助防武陵王乃遣從事中郎蕭固諮以當世之事且觀
脩意脩涕泣為言忠臣孝子之節王敬納之故終脩之時不
為不義一夕忽有狗據脩所卧牀而卧脩曰此其戎乎因大
脩城壘承聖元年魏將逹奚武來攻脩遣記室参軍劉璠至
益州求救於武陵王紀紀遣將楊乾運援之拜脩隋郡王璠
還至嶓&KR1815;乃降於魏乾運班師璠至城下說城中降魏脩數
之曰卿不能死節反為說客邪命射之間信遣至荆州元帝
遣與相聞脩中直兵參軍陳晷甚勇有口才為覘候見獲
以辭烈被害乃遣諮議虞馨致武牛酒武謂曰梁已為侯
景所敗王何為守此孤城脩荅守之以死誓為斷頭將軍
陳長沙王叔堅始興王叔陵弟也宣帝弗豫叔堅叔陵等
並從後主侍疾叔陵隂有異志乃命典藥吏曰切藥刀甚
鈍可礪之及宣帝不諱倉卒之際又命其左右於外取
劍左右弗悟乃取朝服所佩木劍以進叔陵怒叔堅在
側聞之疑有變伺其所為及翌日小歛叔陵䄂剉藥刀
趨進斫後主中項後主乳母安樂君吳氏俱以身捍之獲
免叔堅自後扼叔陵擒之并奪其刀將殺之問後主曰即
盡之為待也後主不能應叔陵舊多力須臾自奮得脱出
雲龍門入於東府城兵敗走趨新林蕭摩訶追斬之
岳陽王叔慎禎明元年出為持節都督湘衡桂武四州
諸軍事智武將軍湘州刺史三年隋師濟江破臺城前
刺史晉熙王叔文巴州刺史畢寳荆州刺史陳紀並降
隋行軍元帥清河公楊素兵下荆門别遣其將龐暉將
兵略地南至湘州城内將士莫有固志剋日請降叔慎
乃置酒會文武僚吏酒酣叔慎歎曰君臣之義盡於此
乎長史謝基伏而流涕湘州助防遂興侯正理在坐乃
起曰王辱臣死諸君獨非陳國之臣乎今天下有難實
是致命之秋也縱其無成猶見臣節青門之外有死不
能今日之機不可猶豫後應者斬衆咸許諾乃殺牲結
盟仍遣人詐奉降書於龐暉暉信之克期而入叔慎伏甲
待之暉令數百人屯於城門自將左右數十人入于廳
事俄而伏兵發縛暉以徇盡擒其黨皆斬之叔慎坐
於射堂招合士衆數日之中兵至五千人衡陽太守樊
通武州刺史鄔居業皆請赴難未至隋遣中牟公薛胄
為湘州刺史聞龐暉死乃益請兵隋又遣行軍總管劉仁
恩救之未至薛胄兵次鵝羊山叔慎遣正理及樊通拒
之因大合戰自旦至於日昃隋軍迭息迭戰而正理兵少不
敵於是大敗胄乘勝入城生擒叔慎是時鄔居業率其
衆自武州來赴出横橋江聞叔慎敗績乃頓于新康口
隋總管劉仁恩兵亦至横橋據水置營相持信宿因合
戰居業又敗仁恩虜叔慎正理居業及其黨與十餘人
秦王斬之于漢口叔慎時年十八
册府元龜卷二百八十五
