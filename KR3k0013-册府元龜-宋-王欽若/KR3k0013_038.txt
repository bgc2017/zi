册府元龜卷三十八宋王欽若等撰
帝王部
尊親尊師尊乳母
尊親
仲尼曰故雖天子必有尊也孟軻亦曰孝子之至莫大
乎尊親夫自家刑國父天母地正位凝命總治綱紀巍
乎在上風以化下鞠育之重經義攸著于以樹崇名殊
徽號異宫室之制申朝覲之禮增飾服用嚴備官屬晨
夕奉養罄竭恭愛德教彌遠兆庶是賴書稱一人有慶
者無善於此矣
虞舜踐帝位載天子旗往朝父瞽瞍
漢高帝六年三月帝歸櫟陽五日一朝太公太公家令
說太公曰天無二日土無二王皇帝雖子人主也太公
雖父人臣也奈何令人主拜人臣如此則威重不行後
帝朝太公擁篲(為恭也如今卒持帚者也)迎門卻行(郤退而行也)帝大驚
下扶太公太公曰帝人主奈何以我亂天下法於是帝心
善家令言(善其發悟已心因得尊崇父號非善其令父敬已)賜黃金五百斤五月
丙午詔曰人之至親莫親於父子故父有天下傳歸於
子子有天下尊歸於父此人道之極也前日天下大亂
兵革並起萬民苦殃朕親被堅執銳(被堅謂甲胄也執銳謂利兵也)自
帥士卒犯危難平暴亂立諸侯偃兵息民天下大安此
皆太公之教訓也諸王通侯將軍羣卿大夫已尊朕為
皇帝而太公未有號今上尊太公曰太上皇(太上極尊之稱也皇)
(君也天子之父故號曰皇不預治國故不言帝臣欽若等曰太上皇號始於此)
惠帝高祖十二年五月丙寅即位尊母吕皇后曰皇太
后
文帝初封代王十七年高后喪大臣議立後疾外家吕
氏彊暴皆稱薄氏仁善故迎立代王為皇帝尊母薄太
后為皇太后
景帝即位尊母竇皇后為皇太后
武帝即位尊竇太后曰太皇太后母王皇后為皇太后
(臣欽若等曰漢因秦之稱號帝母稱皇太后祖母稱太皇太后)
昌邑王即位尊昭帝皇后上官氏為皇太后
元帝即位尊皇太后曰太皇太后(上官后也)皇母曰皇太后
(卭成王皇后母養元帝者也)
成帝即位尊皇太后曰太皇太后母王皇后曰皇太后
哀帝即位尊皇太后曰太皇太后成帝趙后曰皇太后
太皇太后下詔尊定陶恭王為恭皇哀帝因是曰春秋
母以子貴尊傅太后為恭皇太后丁姬為恭皇后各置
左右詹事食邑如長信宫
建平二年夏四月詔曰漢家之制推親親以顯尊尊(天子)
(之至親當極尊號)定陶恭皇之號不宜復稱定陶尊恭皇太后
曰帝太太后稱永信宫恭皇后曰帝太后稱中安宫成
帝母太皇太后本稱長信宫成帝趙后為皇太后並四
太后各置少太僕秩皆中二千石
平帝中山孝王子也元夀二年即位元始元年六月使
少府左將軍豐(豐甄豐也)賜帝母中山孝王姬衞氏璽書拜
為中山孝王后孺子嬰立尊平帝王皇后為皇太后
後漢明帝即位尊母陰皇后為皇太后
章帝即位尊明帝馬皇后為皇太后及太后喪乃策書
加所生母賈貴人王赤綬(諸侯王赤綬也)安車一駟永巷宫人
二百(永巷宫中署名也後改為掖庭永巷宫人即宮婢也)御府雜帛二萬疋大司
農黃金千斤錢二千萬
和帝即位尊章帝竇皇后為皇太后
殤帝即位尊和帝鄧皇后為皇太后
安帝清河王慶子也母曰左姬建光元年追尊父慶為
孝德皇尊孝德皇元妃耿氏為甘陵大貴人(甘陵孝德皇之陵也)
桓帝即位尊母匽氏為孝崇博園貴人(帝追尊父蠡吾侯翼曰孝崇皇)
(置園廟曰博園)
和平元年梁太后葬就博陵尊貴人為孝崇皇后遣司
徒持節奉策授璽綬齎乘輿器服物備法物宫曰永樂
置太僕少府已下皆如長樂宫故事(漢宫儀帝祖母稱長信宫帝母稱長)
(樂宫故有長信少府長樂少府反職吏皆宦者為之)又置虎賁羽林衞士起宫室
分鉅鹿九縣為后湯沭邑
靈帝母曰孝仁董皇后后河間人也為解瀆侯萇夫人
生帝帝即位追尊萇為孝仁皇陵曰愼陵以后為愼園
貴人及竇氏誅帝使中常侍迎貴人兄寵到京師上尊
號曰孝仁皇后居南宫嘉德殿宫稱永樂
熹平四年拜冲帝母虞大家為憲園貴人質帝母陳夫
人為渤海孝王妃先是梁冀秉政虞氏抑而不登但稱
大家而已陳夫人亦以梁氏故榮寵不及焉時小黃門
趙祐議郎卑整上言春秋之義母以子貴隆漢盛典尊
崇母氏凡在外戚莫不加寵今冲帝母虞大家質帝母
陳夫人皆誕生聖皇而未有稱號夫臣子雖賤尚有追
贈之典況二母見在不蒙崇顯之次無以述尊先世垂
示後嗣也帝感其言乃拜焉
魏文帝初即王位尊母卞氏為王太后及踐阼尊后曰
皇太后稱永夀宫
明帝即位尊卞太后曰太皇太后郭皇后曰皇太后稱
永安宫
齊王嗣位尊明元郭皇后曰皇太后稱永寧宫
陳留王燕王旦之子景元元年十一月燕王上表賀冬
至稱臣詔曰古之王者或有所不臣王將宜依此義表
不稱臣乎又當為報夫後大宗者降其私親况所繼者
重邪若便同之臣妾亦情所未安其皆依禮典處當務
盡其宜有司奏陛下稽德期運撫臨萬國紹太宗之重
隆三祖之基伏惟燕王體尊戚屬正位藩服躬秉虔肅
率蹈恭德以先萬國其于正典闡濟大順所不得制聖
朝誠宜崇以非常之制奉以不臣之禮臣等平議以為
燕王表章可聽如舊式中詔所施或存好問凖之義類
則宴覿之族也可少順聖敬嘉崇義稱示不敢斥宜曰
皇帝敬問太王侍御至於制書國之正典朝廷所以辨
章公制宜昭軌儀於天下者也宜循法故曰制詔燕王
凡詔命制書奏事上書諸稱燕王者可皆上平其非宗
廟助祭之事皆不得稱王名奏事上書文書及吏民皆
不得觸王諱以彰殊禮加於羣后上遵正典尊祖之制
俯順聖敬烝烝之心二者不愆禮實宜之普告施行
晉武帝以魏咸熙二年即位尊母太妃王氏曰皇太后
宫曰崇化初置宫卿重選其職以太常諸葛緒為衞尉
太僕劉源為太僕宗正曹楷為少府
泰始二年以景皇帝夫人羊氏居弘訓宫號弘訓太后
惠帝太熙元年四月即位尊武皇帝皇后楊氏曰皇太
后
明帝母荀氏元帝宫人及帝即位封建安君别立第宅
太寧元年帝迎還臺内供奉隆厚及成帝立尊重同於
太后
穆帝即位尊康帝皇后褚氏曰皇太后居崇德宫
哀帝即位詔有司議母貴人周氏位號太尉桓温議宜
稱夫人尚書僕射江霦議應曰太夫人詔崇為皇太妃
儀服與太后同又詔朝臣不為太妃敬合禮典不太常
江逌議位號不極不應盡敬
簡文帝即位尊褚太后曰崇德太后
孝武帝即位尊母李氏為淑妃太元三年進為貴人九
年又進為夫人十二年加為皇太妃儀服一同太后十
九年尊為皇太后稱崇訓宫
安帝隆安元年二月尊皇太后李氏為太皇太后
後魏獻文即位尊文成皇后馮氏為皇太后
孝文帝即位尊馮太后曰太皇太后
孝明帝即位尊宣武皇后高氏為皇太后又尊所生母
胡氏為皇太妃後又尊為太后
後周武帝即位尊母叱奴氏為皇太后又尊愍帝后元
氏為孝愍皇后先是愍帝被廢后出俗為尼至是尊焉
宣帝即位尊武帝阿史那皇后為天元上皇太后又尊
所生母李氏為天元聖皇太后
靜帝受禪尊天元上皇太后為太皇太后天元聖皇太
后為太帝太后又尊宣帝天元大皇后楊氏為皇太后
所生母天大皇后朱氏為帝太后其天中大皇后元氏
為天后太皇后天元皇后陳氏為天元太皇后
唐中宗神龍元年正月即位上天后尊號為則天大聖
六月以時屬炎暑恐則天皇后勞于臨御遂罷十日一
外朝更以朔望為常儀
玄宗開元四年正月戊寅朔帝御正殿受朝賀禮畢親
朝太上皇於西宫
肅宗時太上皇居興慶宫每日問安寢門聖皇亦時至
大明宫問皇帝及太上皇移於内地更選後宫為聖皇
所愛者百餘人赴西宮備灑掃又令萬安咸宜二長公主
入侍養服御饌食窮以珍奇加于常日皇帝問安如舊
憲宗元和元年春正月丙寅朔帝率百寮於興慶宫奉
册上太上皇尊號(事在尊號門)
元和元年三月乙丑中書門下上表請尊太上皇后王
氏為皇太后詔依
穆宗以元和十五年正月即位帝母憲宗貴妃郭氏是
年閏正月乙卯詔曰朕光膺寳歷正位宸居大行皇帝
貴妃尊冠六宫母臨萬國謹上尊號曰皇太后
敬宗長慶四年正月癸酉即位二月己亥尊皇太后曰
太皇太后聖母王氏為皇太后
文宗寳歷二年十二月丁未即位戊申尊聖母蕭氏為
皇太后
太和元年五月壬戌朔帝赴興慶宫起居太皇太后宗
正卿李銳率諸宗屬詣右銀臺門進名起居丙寅帝赴
興慶宫上壽内外端午進獻如常歲
四年四月以有司貢新瓜獻赴興慶宫奉太皇太后及
皇太后并分賜十宅諸王已下初有司以帝命送諸宫
時歲餼味雖太后之尊一槩以賜為名帝始即位嘗因
内園進櫻桃將以賜三宫太后帝曰焉可以為賜因授
筆易其文簿曰奉太后自是以為常
十一月己亥日南至帝繇複道謁太皇太后寳歷太后
于興慶宫
五年正月庚子朔以隂雨連旬罷元會之禮帝複道朝
賀太皇太后于興慶宫
六年正月乙未朔以久雪廢元會帝赴興慶宫起居太
皇太后義安太后
宣宗即位尊母郭氏為皇太后
僖宗即位尊聖母王氏為皇太后
哀帝二年五月有司修皇太后宫畢中書奏皇太后慈
惠臨人寬仁馭物景叶俔天之兆克彰誕聖之符今輪
奐新宫規模舊典崇訓既徵於信史積善宜顯於昌期
太后宫請以積善為名從之
後唐莊宗即位尊母曹氏曰皇太后又册武皇夫人劉
氏為太妃同光中詔曰皇太后母儀天下子視羣生當
别建宫闈顯標名號冀因稱謂益表尊嚴宜以長壽宫
為名
三年正月甲午朔皇太后生辰帝御嘉慶殿召諸王家
宴極歡而罷
閔帝即位尊明宗皇后曹氏曰皇太后又册王氏為皇
太妃
晉少帝嗣位册高祖皇后李氏為皇太后尊母王氏為
皇太妃
漢隠帝即位尊高祖皇后李氏為皇太后
尊師
周禮師氏以媺詔王𫝊曰詔於天子無北面又曰當其
為師則弗臣然則尊賢貴德承師問道屈萬乘之重明
五學之義上以達經國之要下以得化人之本是知尊
師重傅則法度存雖曰聖人必繇學也嚴恭之道於是
在焉若乃尊其爵位委以樞要厚師臣之遇執弟子之
禮或不名以示恩或乞言以敦教生則優其奉禄殁則
蒙其渥澤至於幸第以存問變服以臨弔皆所以成主
善之美繇諮德之旨誠帝者之懿範也故曰雖天子必
有尊也斯之謂歟
神農師悉謂(悉姓謂名)
黃帝師大撓(大撓作甲子者)一云學乎太真
顓頊師伯夷父一云學乎綠圖
帝嚳師伯招一云學乎赤松子
帝堯師子州支父一云學乎尹壽
帝舜師許由一云學乎務成跗
夏禹師大成摯一云學乎西王國
商湯師小臣(即伊尹)一云學乎威子伯
高宗學先王之道於甘盤(甘盤賢臣有道德者)
周文王既為西伯師吕尚東海上人蓋嘗窮困年老矣
以漁釣干西伯(事具宰輔佐命門)西伯與語大說曰自吾先君
太公曰當有聖適周以興子真是邪吾太公望子久矣
故號之曰太公望立為師一云學乎錫疇子斯
武王即位九年東伐師尚父左杖黃鉞右把白旄以誓遂
至盟津諸侯不期而會者八百及踐阼詔師尚父而問曰
昔黃帝顓頊之道存乎意亦忽不可得見與師尚父曰
在丹書王欲聞之則齊矣王齊三日端冕師尚父亦端
冕奉書而入負屏而立王下壇南面而立師尚父曰先
王之道不北面王行西折而南東面而立師尚父西面
道書之言
成王以周公為太師公薨成王葬於畢(不敢臣周公故使近文王之墓)
漢昭帝時光禄大夫給事中蔡義以韓詩進授帝數歲
拜為少府遷御史大夫代楊敞為丞相封陽平侯義為
丞相年八十餘短小無鬚眉貌似老嫗行步俛(即俯字也)僂
常兩吏扶夾乃能行時大將軍霍光秉政議者或言光
置宰相不選賢苟用可顓制者(顓與專同)光聞之謂侍中左
右及官屬曰以為人主師當為宰相何謂云云(云云衆語謂有)
(不選賢之言也)此語不可使天下聞也又韋賢為博士給事中
以詩進授帝稍遷光禄大夫詹事至大鴻臚宣帝即位
以先帝師甚見尊重
元帝為太子時孔霸為大中大夫以選授皇太子經遷
詹事高密相(是時諸侯王相在郡守上)帝即位徵霸以師賜爵關内
侯食邑八百戶號褒成君(為帝師教令成就故曰褒成君)給事中加賜
黃金二百斤第一區徙名數于長安及薨帝素服臨弔
者再至賜東園秘器錢帛策贈以列侯禮諡曰烈君
初元中制詔御史曰國之將興尊師而重傅故前將軍
望之(蕭姓)傅朕八年道以經術厥功茂焉其賜望之爵關
内侯食邑六百戶給事中朝朔望坐次將軍
周堪初為太子少傅及帝即位堪為光禄大夫與蕭望
之並領尚書事
歐陽地餘初為元帝太子中庶子授經後為博士論石
渠及帝即位侍中貴幸至少府
成帝為太子時張禹鄭寬中皆授經於帝及即位以師
錫爵關内侯寬中食邑八百戶禹六百戶拜為諸吏光
禄大夫秩中二千石給事中領尚書事
建始中鄭寬中卒谷永上疏曰臣聞聖王尊師傅褒賢
雋顯有功生則致其爵死則異其禮諡者周公薨以變
禮而當天心(周公死成王欲葬之於成周天方雷雨以風盡偃大木斯拔國大恐王乃葬周公于)
(畢示不敢臣也事見尚書大傳而與古文書不同)公叔文子卒衞侯加以美諡
著為後法(公叔文子衞大夫公叔發也文子卒其子請諡於君君曰昔日衛國凶饑夫子為粥與國)
(之餓者不亦惠乎衞國有難夫子以其死衞寡人不亦貞乎夫子聽衞國之政脩其班制以與四隣交衞國社)
(稷不辱不亦文乎謂夫子貞惠文子)近事大司空朱邑右扶風尹翁歸德
茂天年孝宣皇帝愍册厚賜贊命之臣靡不激揚(贊佐也)
關内侯鄭寬中有顔子之美質包商偃之文學(論語云文學子)
(游子夏商子夏名偃子游名)嚴然總五經之妙論立師傅之顯位入
則鄉唐虞之閎道王法納乎聖德(閎大也言陳聖王之法聞于天子)出
則參冡宰之重職功烈施乎政事退食自公私門不開(退食)
(自公召南羔羊詩之辭言貶退所食之禄務從至公之道也)散賜九族田畝不益德
配周召中合羔羊末德登司徒有家臣(司徒掌禮教之臣言寬中學行)
(堪為之也家臣若今諸公國官及輔佐也)卒然早死尤可悼痛臣愚以為宜
加其葬禮賜之令諡(令善也)以章尊師褒賢顯公之德鴻
嘉中張禹老病乞骸骨帝加優再三廼聽許賜安車駟
馬黃金百斤罷就第以列侯朝朔望位特進見禮如丞
相置從事史五人益封四百戸天子數加賞賜前後數
千萬禹雖家居以特進為天子師國家每有大政必與
定議大將軍王根害禹寵數毁惡之(惡謂言其過惡)天子愈益
敬厚禹每病輒以起居聞(謂其飲食寢臥之增損)車駕自臨問之
帝親拜禹牀下
平帝年幼選署師友大司徒孔光以明經高行為孔氏
師京兆尹金欽以家世忠孝為金氏友
後漢明帝為太子時桓榮以少傅授太子經學及即位
尊榮以師禮甚為親重拜二子為郎榮年踰八十自以
衰老數上書乞身輒加賞賜乘輿嘗幸太常府令榮坐
東面設几杖會百官驃騎將軍東平王蒼以下及榮門
生數百人天子親自執業每言輒曰太師在是既罷悉
以大官供具賜大常家其恩禮若此
永平二年三雍初成拜榮為五更每大射養老禮畢帝
輒引榮及弟子升堂執經自為下說乃封榮為關内侯
食邑五千戸榮每疾病輒遣使者存問大官大醫相望
於道及篤上疏謝恩讓還爵土帝幸其家問起居入街
下車擁經而前撫榮垂涕賜以牀茵帷帳刀劒衣被良
久乃去自是諸侯將軍大夫問疾者不敢復乘車到門
皆拜牀下榮卒帝親自變服臨喪送葬賜冡塋于首山
之陽除兄子二人補四百石都講生八人補二百石其
餘門徒多至公卿
五年以侍中右中郎將包咸為大鴻臚咸建武中以郎
中入授皇太子論語又為其章句拜諫議大夫帝即位
每進見賜以几杖入朝不趨贊事不名經傳有疑輒遣
小黃門就舍即問帝以咸有師傅恩而素清苦常特賞
賜珍玩束帛奉禄增於諸卿咸皆散與諸生之貧者病
篤帝親輦駕臨視
章帝為太子時張酺侍講及即位出為東郡太守元和
二年東巡狩幸東郡引酺及門生并郡縣掾史並會庭
中帝先備弟子之儀使酺講尚書一篇然後脩君臣之
禮賞賜殊特莫不沾洽
魏高貴鄉公幸太學命太常王祥為三老祥南面几杖
以師道自居天子北面乞言祥陳明王聖帝君臣政化
之要以訓之聞者莫不砥礪
晉明帝即位以東宫時師傅猶宜盡敬乃下詔曰朕以
不德夙遭閔凶猥以𦕈身託于王公之上哀煢在疚靡
所諮仰憂懷惴惴如臨于谷孔子有云故雖天子必有
尊也朕將祗奉先師之禮以諮有德大宰西陽王(名羕)秩
尊望重在貴思降丞相武昌公(王敦)司空即丘子(王導)體道
高邈勲德兼備先帝執友朕之師傅太常安陽侯訓保
朕躬忠肅篤誠夫崇親尊賢先帝所重朕見四君及書
疏儀體一如東宫故事
後魏明帝在藩邸時梁越以上大夫授諸皇子經書及
即阼以師傅之恩賜爵祝阿侯
太武為監國時盧醜以篤學博聞授經後以師傅舊恩
賜爵濟陰公
宣武為太子時孫惠蔚侍講東宫及即位之後仍在左
右敷訓經典延昌二年追賞侍講之勞封棗彊縣開國
男食邑三百戸
後周武帝少嘗受業於盧光及即位以光為陜州總管
府長史卒贈賻有加常典贈太子少保
唐玄宗為太子時褚無量以國子祭酒侍讀及即位加
右散騎常侍與秘書監兼昭文館學士馬懷素同為侍
讀每次閤門則令乘肩輿以進上居别館以路遠則命
宫中乘馬或親自送迎以申師資之禮開元六年懷素
卒帝為之舉哀廢朝一日贈潤州刺史物三百段米粟
一百石喪事所需並官給八年褚無量卒帝震悼久之
謂宰相宋璟蘇頲等曰無量碩儒且有德業朕早所師
習每用尊崇三史九經前言往行有可以禆益時政規
正朕躬未嘗不造膝切論所聞其屬纊之時難以脩書
為儀永念其逝實軫予懷庶事宜皆優厚
德宗居春宫張涉為侍讀及即位之夕召涉入宫庶政
小大皆咨之恩禮甚崇多所弘益
尊乳保
禮曰國君世子生三日卜士之妻大夫之妾使食之又
曰擇於諸母與可者必求其寬裕慈惠温良恭敬慎而
寡言者次為保母皆居子室蓋所以資保阿之力育端
聖之體如渭城淮陽厥功茂焉厚賞其子錫之公田亦
無爽古三年勞賜之意也降及東漢其禮益厚元魏之
世至有僣母后之號濫陵寢之名者亦已甚乎故當以
義斷恩以禮制事而取厥中焉
漢武帝少時東武侯母嘗養帝帝後號之曰大乳母率
一月再朝朝奏入有詔使幸臣馬游卿以帛五十疋賜
乳母又奉飲糒飱養乳母乳母上書曰某所有公田願
得假倩之帝曰乳母欲得之乎以賜乳母乳母所言未
嘗不聽有詔得令乳母乘車行馳道中當此之時公卿
大臣皆敬重乳母乳母家子孫奴從者横暴長安當道
掣頓人車馬奪人衣服聞於中不忍寘之法有司請徙
乳母家室處之於邊奏可即入見辭去時有所幸倡郭
舍人疾言罵之曰咄老女子何不疾行陛下已壯矣寧
尚須汝乳而活邪帝悲之乃下詔止無徙乳母
宣帝生數日以武帝曾孫坐衞太子事繫郡邸獄故廷
尉監丙吉知太子無事實重哀曾孫無辜擇謹厚女徒
令保養曾孫置間燥處(間寬淨也燥高敞也)吉治巫蠱事連歲不
決曾孫病幾不全者數焉吉數敕保養乳母加致醫藥
視遇甚有恩惠及帝即位吉絶口不道前恩地節三年
掖庭宫婢則(則婢名也史失其姓)令民夫上書自陳有阿保之功
(謂未為宫婢時有舊夫在民間)辭引吉吉謂則曰汝嘗坐養皇曾孫不
謹督笞汝安得有功(督謂視察之)獨渭城胡組淮陽郭徵卿
有恩耳分别奏組等供養勞苦狀詔吉求組徵卿已死
有子孫皆受厚賞詔免則為庶人賜錢十萬
後漢安帝封乳母王聖為野王君(聖因保養之勤緣恩放恣女伯榮出入宫)
(掖博通奸賂司徒震上疏曰臣聞政以得賢為本禮以去穢為務是以唐虞俊乂在官四凶流放天下咸服以)
(致雍熙方今九德未事嬖倖充庭阿母王聖出自賤微得遭千載奉養聖躬雖有推燥居濕之勤前後賞惠報)
(過勞苦而無厭之心不知紀極外交屬託擾亂天下損辱清朝塵點日月書戒牝鷄晨鳴詩刺哲婦喪國昔鄭)
(莊公從母氏之欲恣驕弟之情幾至危國然後加討春秋貶之以為失教夫女子小人近之喜遠之怨實為難)
(養易曰無攸遂在中饋言婦人不得與於政事也宜速出阿母令居外舍斷絶伯榮莫使往來令恩德兩隆上)
(下俱美惟陛下絶婉孌之私割不忍之心留神萬機戒慎拜爵減省獻御損節徵發令野無鶴鳴之歎朝無小)
(明之悔大東不典於今勞止不怨於下擬蹤往古比德哲王豈不休哉奏入帝以示阿母等内倖皆懷忿恚餘)
(具宰輔諫諍門)
順帝封乳母宋娥為山陽君邑五千戶初帝自太子廢
為濟隂王娥與黃門孫程等共議立帝帝後以娥前有
謀遂封之
靈帝封乳母趙嬈為平氏君(其後蔡邕上疏曰前者乳母趙嬈貴重天下生則貲)
(藏侔於天府死則丘墓踰於園陵兩子受封兄弟典郡疏具諫臣直諫門)
晉元帝中興乳母阿蘇有乳保之功賜號保聖君
成帝以乳保母周氏有阿保之勞欲假其名號内外皆
奉詔侍中顧和獨上疏以為周氏保佑聖躬不遺其勲
第舍供給擬於戚屬恩澤所加已為過隆若假名號記
籍未見明此惟漢靈帝以乳母趙嬈為平氏君此末代
之私恩非先代之令典若君舉必書將軌物垂則書而
不法後嗣何觀帝從之
後魏太武始光二年尊保母竇氏曰保太后延和元年
尊為皇太后初竇氏以夫家坐事與二女俱入宫操行
純備進退以禮明元命為帝保母性仁慈勤撫導帝感其
恩訓奉養不異所生既尊為皇太后又封其弟漏頭為遼
東王竇氏訓釐内外甚有稱聲性恬素寡欲喜怒不形於
色好揚人之善隱人之過帝征凉州蠕蠕吳提入寇太后
命諸將擊走之太平真君元年崩詔天下大臨三日太保
盧魯元監護喪事諡曰惠葬崞山從后意也初后嘗登崞
山顧謂左右曰吾母養帝躬敬神而愛人若死而不滅必
不為賤鬼然於先朝本無位次不可違禮以從園陵此山
之上可以終託故葬焉别立后寢廟於崞山建碑頌德
文成帝初立尊保母常氏為保太后興安二年三月尊為皇
太后和平元年崩詔天下大臨三日諡曰昭葬於廣甯磨笄
山俗謂之鳴雞山太后遺志也依惠太后故事别立寢廟置
守陵二百家樹碑頌德常氏本遼西人因事入宮乳帝有劬
勞保護之功累尊為皇太后其兄英字世華自肥如令超為
散騎常侍鎮軍大將軍賜爵遼西公弟喜鎮東大將軍祠曹
尚書帶方公三妹皆封縣君妹夫王暏為平州刺史遼東公
追贈英祖父苻堅扶風太守亥為鎮西將軍遼西蘭公父
渤海太守澄為侍中征東大將軍太宰遼西獻王英母許
氏為博陵郡君遣兼太常盧度世持節改葬獻王於遼西
樹碑立廟置守冢百家太安初英為侍中征東大將軍太
宰進爵為王喜左光禄大夫改封燕郡從兄泰為安東將
軍朝鮮侯訢子伯夫散騎常侍選部尚書次子員金部尚
書喜子振太子庶子三年英領太師評尚書事内都大官
伏寳泰等州刺史五年詔以太后母宋氏為遼西王太妃
和平元年喜為雒州刺史初英事宋不能謹而暏奉宋甚
至就食於和龍無車牛宋疲不進暏負宋於笈至是宋於
英等薄不如暏之篤謂太后曰何不王暏而黜英太后曰
英為長兄門戶主也家内小小不順何足追計暏雖盡力
故是他姓奈何居英上本州郡公亦足報耳天安中英為
平州刺史訢為幽州刺史伯夫進爵范陽公英濁貨徙燉
煌諸常自興公及至是皆以親疏受爵賜田宅時為隆盛
後伯夫為雒州刺史以贜汙欺妄徵斬於京師承明元年
徵英復官後員與伯夫子禽可共為飛書誣謗有司執憲
刑及五族孝文帝以昭太后故罪止一門文明太后以昭
太后故悉出其家前後没入婦女以喜子振試守正平郡
唐中宗神龍元年封乳母于氏為平恩郡夫人
玄宗先天二年五月太上皇誥曰皇帝乳母蔣氏莫氏
等行籍柔良心惟靜順襁褓祇事夙效於勤勞井邑分
封宜申於寵命蔣氏可封吳國夫人莫氏可封燕國夫
人是歲九月詔曰燕國夫人竇氏慈慧和順掌執禮經
女憲母師獨高柔則朕在孩幼躬勞乳養遠惟恩義寧
忘夙昔瞻既往而莫追見如存而永慕撫渭城之事未
足為言視南陽之書益增其感俾錫朝寵微申朕懷俸
料禄課等一准職事三品給
代宗大歷八年六月勅曰古者緣情立禮著慈母之制
蓋聖人示德無不報之禮而漢宣帝亦追禄掖庭郡邸
嘗有阿保之勤以功深淺並授封賞記于前典歴代是
之故妳婆元氏朕在襁褓受其撫育推乾就濕慈愛特
深可謂仁人厚惠茂德者矣可贈潁川郡太夫人
憲宗元和五年十月贈保母盧氏為燕國夫人
哀帝天祐二年九月勅妳婆楊氏可封昭儀妳婆王氏
可封郡夫人弟二妳婆王氏先昭宗皇帝封郡夫人今
准楊氏例改封(中書門下奏曰伏以妳婆楊氏等保持夙宵善養勞苦且隆恩澤以報勤劬竊)
(以事體參詳合陳管見臣聞周制宫職夫人只列三人漢氏後宫之等十有四元帝時置昭儀位視丞相秩比)
(諸侯王至於列妾惟稱夫人亦無裂土割郡之號以乳母郭徵卿胡組著保養宣帝之功後子孫只受厚賞而)
(無封爵之號且帝外祖母封博平君非乳母之例後漢順帝封阿母宋氏為山陽君則致漢陽地震安帝時封)
(乳母王聖為野王君亦致地震京師其時中正上言亦以封爵過當乃貽厥咎非叶高祖山河之約至晉室中)
(興乳母阿蘇有乳保元帝之功賜號保聖君既非爵邑又彰其功爰擇美名在理甚當至高齊陸令宣以乾阿)
(妳授封郡君尋亂制度中宗神龍元年封乳母于氏為平恩郡夫人景龍四年封尚食高氏為脩國夫人封爵)
(之失始自于此後睿宗下誥封玄宗乳母莫氏為夫人竊以中宗朝政歸韋氏睿宗朝駕躡軒轅當時無復紀)
(綱歴載寖為訛弊伏以陛下重興寳運再闡丕圖奉高祖太宗之舊行往代前賢故事克臻至道以顯中興庶)
(彙提綱衆務畢舉今者進封保母為郡夫人再至加恩須至封國夫人竊以婦人無爵從夫之爵以賞功勲則)
(命爵又四方多事方注意公卿以勲勞昭著者室家爵邑自郡夫人今則宣授乳母為郡夫人加恩必及列土)
(朝廷大柄以爵禄為主命爵不定其等差則天下之人無以為貴以為貴功則封比礪山榮室則爵同乳母臣)
(等竊意有室家者實恥之況四海九州之内有功勞安社稷勲賢得不對室家慙於所命之爵其所封乳母楊)
(氏王氏臣等參詳望賜釐革雖居濕推燥畢彰保飬之勤但胙土分茅且異䟽封之例況昭儀内侍燕寢位列)
(宫嬪夫人則亞列妃嬙供奉左右竊按儀禮乳母緦以其名母方有緦服今則不可以嬪御之號增榮於阿保)
(揆于禮文有乖事體宜加眷佑當樹鴻私永示規程以服寰宇臣等商量妳婆揚氏望賜號安聖君妳婆王氏)
(望賜號福聖君第二妳婆王氏望賜號康聖君從之)
周太祖廣順二年九月癸未制敦叙九族糺綏六親生
者錫其寵臨没者優其追贈哲王茂典歴代芳規故南
陽郡韓氏婉淑居貞賢明垂範奉嬪率禮興家道於仁
孝之基諸母推恩撫朕躬於幼冲之歲朝露溘先而奚
速慶雲華陰以彌高宜洽明恩追崇大國式是載揚之
美寧攄欲報之情庶俾後昆永覃清懿噫嘻貞魄享此
儀章可追封楚國太夫人太祖孩幼而孤楚國撫視教
道有恩故有是命
册府元龜卷三十八
