册府元龜卷二百七十二宋王欽若等撰
宗室部
令德
夫體自帝室齒於宗戚處有惇叙之美出有藩翰之重
自非挺信厚之質流愷悌之譽則何以焜燿民望表儀
公族哉麟趾以來封建尤盛乃有粹和中積淑美兼著
事神撫人而咸悦守法奉上而匪懈樹善以濟物推誠
而待下勞謙不伐純儉無驕體仁好施居簡多恕行已
以周愼處事以方正寬厚以容衆賢明而通理是皆宗
室之英本枝之秀足以隆王國之垣屏藹策書之徽譽
者已蓋夫立愛維親雖古之義又曷嘗不建賢尚德以
成固本之義歟
周公旦者多才多藝能事鬼神
衛康叔封冉季載周公母弟也皆有馴行於是周公舉
康叔為周司寇冉季為周司空以佐成王治皆有令名
於天下
蔡侯胡叔度之子也度既遷而死胡乃改行率德馴善
周公聞之而舉胡以為魯卿士魯國治
漢陽城侯德楚元王曾孫地節中以親親行謹厚封為
陽城侯子安民為郎中右曹宗家以德得官宿衛者二
十餘人德寬厚好施生(言好施恩惠於人而生全之)每行京兆尹事
多所平反罪人(反幡也幡罪人辭使從輕也)家産過百萬則以振昆
弟賓客飲食曰富民之怨也宗正向初以行修飭擢為
諫大夫
淮南王安厲王之子為人好書鼔琴不喜弋獵狗馬馳
騁亦欲行隂德拊循百姓流名譽
河間獻王德修學好古及薨中尉常麗以聞曰王身端
行治温仁恭儉篤敬愛下明知深察惠於鰥寡大行令
奏謚法曰聰明睿知曰獻宜謚曰獻
楚孝王囂成帝河平中入朝時被疾天子閔之下詔曰
蓋聞天地之性人為貴人之行莫大於孝楚王囂素行
孝順仁慈之國以來二十餘年纖介之過未嘗聞朕甚
嘉之
後漢城陽恭王祉行淳厚宗室皆敬之
宜春侯正為人謙遜
東海頃王肅恭王彊之子性謙儉循恭王法度肅子孝
王臻性敦厚有恩和睦兄弟恤養孤弱至孝純備仁義
兼著
楚思王孫般宣帝之玄孫也初宣帝封子囂於楚是為
孝王孝王生思王衍衍生王紆紆生般自囂至般積累
仁義世有名節而紆尤慈篤般子愷愷子茂皆以禮讓
至三公也
沛王輔光武之子矜嚴有法度在國謹節終始如一稱
為賢王明帝愛重數加賞賜
琅邪孝王京光武之子京性恭孝好經學明帝尤愛幸
賞賜恩寵殊厚莫與為比
東平王蒼光武之子永平十一年蒼朝京師月餘還國
明帝遣使手詔國中傅曰日者問東平王處家何等最
樂王言為善最樂其言甚大副是腰腹矣(蒼腰帶十圍故明帝言之)
彭城王恭敦厚威重舉動有節度吏人愛敬之恭子孝
王和敬賢樂施國中愛之
魏鄧哀王冲幼才敏太祖尤愛之冲每見當刑者輙探
覩其冤枉之情而微理之及勤勞之吏以過誤觸罪嘗
為太祖陳說宜寬宥之辯察仁愛與性俱生
吳丹徒侯桓字叔武堅族子河之子器懷聰朗大帝嘗
稱為宗室顔淵
都鄉侯松丹陽太守翊之子善與人交輕財好施鎮巴
丘數咨陸遜以得失嘗有小過遜面責松松意色不平
遜觀其少釋謂曰君過聽不以某鄙數見訪及是以承
來意進盡言便變色何也松笑曰屬亦自忿行事有此
豈有望也
假節開府慮大帝子也性聰體達所向日新以皇子之
尊富於春秋遠近嫌其不能畱意及至臨事遵奉法度
延納師友過於衆望
晉安平王孚宣帝次弟也孚温厚謙遜性通恕以貞白
自立未嘗有怨於人武帝元會詔孚乘輿車上殿帝於
阼階迎拜既坐帝親奉觴上壽如家人禮帝每拜孚跪
而止之又給以雲車輦青蓋車孚雖見尊寵不以為榮
常有憂色
高密王泰性廉靜不近聲色事親恭謹居喪哀戚謙虛
下物為宗室儀表當時諸王惟泰及下邳王晃以節制
見稱雖並不能振施其餘莫能比焉
孝王略泰之子也孝敬慈順小心下士少有父風
東海獻王越泰之子也少有令名謙虛持布衣之操為
中外所宗
琅邪王伷宣帝拜大將軍開府儀同三司既戚屬尊重
加有平吳之功克已恭儉無矜滿之色僚吏盡力百姓
懷化
扶風王駿清貞守道宗室之中最為俊望
齊獻王攸字大猷少而岐嶷及長清和平允親賢好施
才望出武帝之右宣帝每器之武帝時攸雖未之國文
武官屬下至士卒分租賦以給之疾病死喪賜與之而
時有水旱國内百姓則加振貸須豐年乃責十减其二
國内賴之及為驃騎將軍時驃騎當罷營兵兵士數千
人戀攸恩德不肯去遮京兆主言之帝乃還攸兵攸以
禮自拘鮮有過事就人借書必手刊其謬然後反之雖
武帝亦憚之每引之同處必擇言而後發
長沙王又開朗果斷虛心下士甚有名譽
河間王顒少有清名輕財愛士與諸王俱来朝武帝嘆
顒可為諸國儀表
會稽文孝王道子少以清淡為謝安所稱
下邳王晃孝友廉貞謙虛下士甚得宗室之稱
譙王承為東海太守有犯夜者為吏所拘承問其故答
曰從師受書不覺日暮承曰鞭撻寗越以立威名非政
化之本使吏送令歸家其從容寬恕如此又小吏有盜
池中魚者綱紀推之承曰文王之囿與衆共之池魚復
何足惜耶
宋長沙王道憐子義宗愛士樂施兼好文籍世以此稱
之義宗子秉泰始中累遷吏部尚書時宗室雖多才能
甚寡秉少自砥束甚得朝野之譽為太宗所委
臨川王義慶性謙虛簡素寡嗜欲受任歴藩無浮淫之
過
建平王寵少而閒素篤學文籍為人謙儉周愼明曉政
事
南齊豫章王嶷性汎愛不樂聞人過失左右有投書相
告置鞾中竟不視取火焚之齊庫失燒荆州還資評直
三千餘萬主局各杖數十武帝遣嶷拜陵還過延陵季
子廟觀沸井有水牛突部伍直兵執牛推問不許取絹
一匹横繫牛角放歸其家為治存寬厚故得朝野歡心及
薨羣吏中南陽樂藹彭城劉繪吳郡張稷最被親禮藹
與竟陵王子良牋曰道德以可久傳聲風流以浸遠標
稱雖復青簡締芳未若玉石之不朽飛翰圖藻豈伊雕
篆之無沬丞相冲粹表於天眞淵照殆乎機象經邦緯
民之範體國成務之規故以業茂惟賢功高則哲神輝
𦕈邈睿算不遺感纏奉車恨百留滯下官夙禀名節懷
恩軫慕望隧結哀輙欲率荆江湘三州僚吏建碑壟首
庶徽猷有述茂則方存昔子香淳德畱銘江介鉅平遺
烈堕淚漢南況道尊前往惠積聯緜者哉下官今便反
假無繇躬事刊斵須至西州鳩集所資託中書侍郎劉
繪營辦藹又與右率沈約書曰夫道宣餘烈竹帛有時
先朽德孚遺事金石更非後亡丞相獨秀生民旁照日
月標勝丘園素履穆於忠義譽應華衮功迹著於弼諧
無得而稱理絶昭載若夫日用閴寂雖無取於錙銖歲
功宏遠諒有寄於衡石竊承貴州士民或建碑表俾我
荆南閱感無地且作紀江漢道基分陜衣冠禮樂咸被
後昆若其望碑盡禮我州之舊俗傾壥罷肆鄙土之遺
風庶幾弘烈或不冺墜荆江湘三州策名不少並欲各
率毫釐少申景慕斯文之託歴選惟疑必待文蔚辭宗
德僉茂履非高明而誰豈能騁無愧之辭詶式瞻之望
吾西州窮士一介寂寥恩周榮譽澤遍衣食永惟道廕
日月就遠緬尋遺烈觸目摧心嘗謂福齊南山慶鍾仁
壽吾儕小人貽塵帷蓋豈圖一旦遂投此請約答曰丞
相風道弘曠獨秀生民凝猷盛烈方範伊旦憖遺之感
朝野同悲承當刊石紀功傳華千載宜須盛述實允來
談郭有道漢末之匹夫非蔡伯喈不足以偶三絶謝安
石素族之台輔時無麗藻迄乃有碑無文文獻王冠冕
彛倫儀刑㝢内自非一世辭宗難或與此約乃閭閈鄙
人名不入第歘酬令旨便是以禮許人聞命慙顔已不
覺汗之沾背也建武中第二子子恪託約及太子詹事
孔穉珪為文
臨川王映為揚州刺史國家初創映以少年臨神州吏
治聰敏府州曹局皆重足以奉禁令自宋彭城王義康
以後未之有也武帝嘗問映居家何事映曰正使劉獻
講禮顧越講易朱廣之講莊老臣與一二諸彦兄弟友
生時復擊贊以此為樂帝大賞之他日謂豫章王嶷曰
臨川為善遂至於斯嶷曰此大司馬公之次弟安得不爾
帝仍以玉如意指嶷曰未若皇帝之次弟為善最多也
嶷常戒諸子曰凡富貴少不驕奢以約失之者鮮矣漢
世以來侯王子弟以驕恣之故大者滅身喪族小者削
奪邑地可不戒哉映應接賓客風韻韶美及薨朝野莫
不惋惜焉
鄱陽王鏘和悌美令有寵於武帝在官理事無壅當時
稱之
始興王鑑為益州刺史不重華飾器服清素有高士風
與記室參軍蔡仲熊登張儀樓商略先言往行及蜀土
人物鑑言辭和辨仲熊應對無滯當時以為盛事
南平王銳為左民尚書朝直勤謹未嘗屬疾上嘉之十
年出為持節都督湘州諸軍事以賞銳
宜都王鏗清恬有學行為南豫州刺史都督二州軍事
雖未經庶政而雅得人心及鎮姑孰於時人發桓温女
冡得金巾箱織金篾為之嚴器又有金蠶銀繭等物甚
多條以啓聞鬱林勅以物賜之鑑曰今取往物後取今
物如此循環豈可熟念使長史蔡約自往修復纖毫不
犯永明中制諸王年未三十不得畜妾及武帝晏駕後
有勸取左右者鑑曰在内不無使役既先遺旨何忍而
違
竟陵王子良少有清尚京邑大水吳興偏劇子良開倉
賑救貧病不能立者第北立廨收養給衣及藥子良每
勸人善未嘗厭倦以此終致盛名子良薨故吏范雲上
表為子良立碑事不行
南豐縣伯赤斧大祖從祖弟也歴官為奉朝請以和謹
爲太祖所知
南康王子通理性慷慨慕立功名每讀書見忠臣烈士
未嘗不廢卷曰一生之内當無愧古人
梁文宣侯尚之敦厚有德器仕齊為司徒建安王中兵
參軍一府稱為長者琅邪王僧虔尤善之每事多與議
决至天監初追謚文宣侯
吳平侯景才辨識斷益政佐時蓋宗室令望景子勵弱
不好弄喜愠不行於色性率儉而器度寬裕左右嘗將
羹正胷前翻之顔色不異徐呼更衣
長沙元王弟藻性謙退不求聞達善屬文詞尤好古體
自非公讌未嘗妄有所為縱有小文成輒棄本頻蒞數
鎮民吏稱之推善下人嘗如弗及性恬靜獨處一室床
有膝㾗宗室衣冠莫不楷則嘗以爵禄太過每思屏退
門庭閒寂賓客罕通太宗尤敬愛之
桂陽王象容止閒雅簡於交遊位丹陽尹始親庶政舉
無失德朝廷稱之
臨川靖惠王宏性寬和篤厚在州二十餘年未嘗以吏
事接郡縣世稱其長者
安成王秀性方靜雖左右近侍非正衣冠弗之見繇是
親友及家人咸敬焉秀為平南將軍江州刺史將發主
者取堅船以為齋舫秀曰吾豈愛財而不愛士教所繇
以牢者給參佐下者載齋物既而遭風齋舫遂破秀有
容觀每在朝百寮目為仁恕喜愠不形於色左右嘗以
石擲殺所養鵠齋師請案其罪秀曰吾豈以鳥傷人在
京師旦臨公事厨人進食誤而覆之去而登車竟朝不
飯亦弗之誚也秀與高祖布衣昆弟及為君臣小心畏
敬過於疎賤者高祖益以此賢之及薨故佐吏夏侯亶
等表立墓碑詔許焉當時高才遊王門者東海王僧孺
吳郡陸倕彭城劉孝標河東裴子野各製其文古未之
有也
南平元襄王偉性多恩惠尤愍窮乏常遣腹心左右歴
訪里閭人士貧困吉凶不舉者即遣贍䘏平原王曼穎
亡家貧無以殯友人江革往哭之其妻兒對革號訴革
曰建安王當知必為營理言未訖偉使至給其喪事得
周濟焉每祁寒積雪則遣人載樵米隨乏絶者即賦給
之
鄱陽忠烈王恢通恕輕財好施凡歴四州所得俸禄隨
而散之恢子範温和有氣識為衛尉卿每夜自廵警武
帝喜其勞苦
邵陵王綸武帝第六子輕財愛士不競人利府無儲積
間有輒求既得即散士亦以此歸之
武陵王紀少而寬和喜怒不形於色
後梁安平王巖性仁厚善於撫接歴侍中荆州刺史尚
書令
東平王岌性敦和而好學
義興王巘幼有令德能屬文時為明帝所愛
陳始興郡王伯茂性聰敏好學謙恭
鄱陽王伯山舉止閒雅喜愠不形於色
永陽王伯智少敦厚有器局
尋陽王叔儼性凝重舉止方正
後魏華山王鷙有武藝木訥少言性方厚每息直省闥
雖暑月不解衣冠
松滋侯子華為齊州刺史在官不為矯㓗之行
陽平王熙聰達有雅操為宗屬所欽重
樂平王丕少有才幹為世所稱明元愛其器度特優異
之
樂安王範為長安鎮都大將謙恭惠下雅性撫納百姓
稱之
東平王翰大武之子初封秦王拜侍中中軍大將參軍
典都曹事忠貞雅正百寮憚之
淮陵侯大頭性謹密文成甚重之
常山王素宗屬之懿而年老文成每引入訪以政事固
辭疾歸第雅性方正居官五十載終始若一時論賢之
武昌悼王鑒沈重少言寬和好士
京兆王繼寬和容裕號為長者
繼子羅字仲綱為散騎常侍雖父兄貴盛而虛已謙退
恂恂接物
彭城王勰姿性不羣小心謹愼初無過失雖閒居宴處
亦無慢色惰容愛敬儒彦傾心禮待清正儉素門無私
謁性仁孝咸陽王禧謀反被害後諸子每乏衣食唯勰
歲中再三賑給之
清河王懌寬仁容裕喜怒不形於色
河間公子蘭以忠謹見寵孝文初賜爵建陽子
京兆王子推孫悰寬和有度量美容貌風望儼然得喪之間
不見於色性清儉不營産業身死之日家無餘財
趙郡王謐弟譚性頗強立少為宗室所推敬
高陽王雍子叡輕忽榮利愛翫琴書起家拜通直散騎
侍郎
廣陽簡王建子嘉少沈敏喜愠不形於色
任城王澄子順宣武帝時四方無事國富民康豪貴子
弟率以朋遊為樂而順篤志愛古性謇諤淡於利
北齊平陽靖翼王淹性沈謹以寬厚稱
齊安王廓字仁弘性長者無過行
趙郡王琛除使持節都督定州刺史推誠撫納拔用士
人甚有聲譽
北平王貞沈審寬恕武成曰此兒得我鳳毛
清河王岳長而敦直沈深有器量
蘭陵王長恭嘗入朝而僕從盡散唯有一人長恭獨還
無所譴罰
後周邵公導顥第二子也導為大將軍性寬明善撫御
凡所引接人皆盡誠臨事敬愼常若不及太祖每出征
討導常居守深為吏人所附朝廷亦以此重之
豳公廣文帝曾姪孫時晉公諸子及杞公亮等服翫侈
靡踰越制度廣獨率繇禮則朝野稱焉
虞國公仲子興性弘厚有志度雖流離世故而風範
可觀
廣川公測性仁恕好施在雒陽之日曾被竊盜所失物
即其妻陽平公主之衣服州縣擒盜并物俱獲測恐此
盜坐之以死不認焉遂遇赦免盜既感恩請為測左右
及測從孝武西遷事極狼狽此人亦從測入關竟無異
志測弟深少喪父事兄甚謹從弟神譽神慶幼孤深撫
訓之義均同氣世亦以此稱之
東平公神舉蒞職當官每著聲績兼好施愛士以雄豪
自居故得任兼文武聲彰内外百寮無不仰其風則先
輩舊齒至於今稱之
隋穆王瓚世有令名於當世時人號曰楊三郎
衛昭王爽有器局所治甚有聲
右衛將軍處綱高祖族父為性質直在官宏濟亦為當
時所稱
秦孝王俊伐陳之役以為山南道行軍元帥督三十總
管水陸十餘萬屯漢口為上流節度陳將周羅㬋荀法
尚等以勁兵數萬屯鸚鵡洲總管崔宏度請擊之俊慮
殺傷不許羅㬋亦相率而降於是遣使奉章詣闕垂泣
謂使者曰謬當推轂竟無尺寸之功比多慙耳上聞而
喜之
上開府達為人弘厚有局度楊素每言曰有君子之貎
兼君子之心者惟楊達耳
唐江夏王道宗敬慕賢士不以地勢凌人宗室中唯道
宗及河間王孝恭昆季最為當代所重
淮陽王道玄性謹厚好學多武藝進止閒雅
廬江王瑗敦尚儒雅為公子而勵布衣之操
河間王孝恭少沈敏有識量性寬厚以仁孝見稱太宗
甚親顧之諸宗室中莫與為比然崇退讓無矜伐驕貴
之色
韓王元嘉閨門修整有類寒素士大夫其修身潔已内
外如一諸王莫能及者唯霍王元軌抑其次焉
元嘉子譔少以才行見知諸王子之中與琅邪王冲為
一時之秀凡所交結皆當代名流
霍王元軌謙愼自守與物無忤為人不妄接士在徐州
唯與處士劉元平為布衣之交或問元平王之所長元
平曰無長問者怪而復之元平曰夫人有短所以見其
長至於霍王無所不備吾何以稱之哉嘗使國令徵封
令曰請依諸國賦物貨易取利元軌曰汝為國令當正
吾失乃說吾以利邪拒而不納元軌初封吳王太宗嘗
問羣臣曰朕子弟孰賢侍中魏徵對曰臣愚闇不盡知
其能唯吳王數與臣言未嘗不自失太宗曰朕亦器之
卿以為前代誰比徵曰經學大雅亦漢之間平也繇是
寵遇彌厚因令娶徵女焉
同安郡王珣修身淳謹性自矜貴閨門之内默如也
信安郡王禕居家嚴整善訓諸子皆有令名禕子恒以
門蔭早仕質性簡淡好古慕善在宗室中推為循良
榮王琬素有雅稱風格秀整祿山反以琬為元帥數日
薨於時士庶冀琬有所成功既殂謝遠近咸失望焉
嗣吳王巘為宗正卿恤孤遺甥姪友愛過人深為士大
夫之有禮教者稱慕
高平王道立曾孫涵簡素恭慎有名宗室官至右僕射
鄭王曾孫勉為太子太師眞率素淡好古尚竒清廉簡
易為宗臣之表勉二子纘納皆廉介有節
後唐武皇季弟克寧凡征行無不衛從於昆仲之間最
推仁孝小心恭謹武皇尤友愛之
晉楚王重信歴事後唐明宗及閔帝末帝不恃貴戚能
克己復禮嘗恂恂如也甚為時論所稱
韓王敬暉為曹州防禦使廉愛䘏下不營財利不好妓樂
部人安之
漢魏王承訓少弘厚美姿儀從帝在藩邸輯睦宗親接
下僚友有士君子之風高祖器之每遣從帝主帳下親
軍軍中有便宜事則馳以入奏奏必稱旨屢有恩錫嘗
嘆曰此諸侯賢子弟也少帝時累官至檢校司空及義
旗南向贊開創之業人皆服其規略車駕入汴命為赤
尹尹正之務委親决之每因問安事有利於國者必具
以聞帝帝喜而納之及杜重威叛援帝幸鄴以為東都
留守俾之監撫内外咸畏而愛之及薨帝左右公卿大
夫聞之者無不流涕
册府元龜卷二百七十二
