冊府元龜卷四百十七宋王欽若等撰
將帥部
強明德義引咎不顧親
受命忘家
強明
易曰自強不息書曰明作哲蓋強者臨機而有斷明者
遭事而不惑况夫折衝邊圉濯清寇戎軍政貴平事機
尚速故有負英果之略懷讁發之材周知敵情詳辨疑
謬俾姦偽之黨畏其聰明貔虎之師伏其雄毅克貞師
律用集茂勲者焉
漢項梁舉兵吳中部署豪傑有一人不得官自言梁曰
某時喪使公主某事不能辦以故不任公衆乃皆服
吳孫韶字公禮為廣陵太守遷鎮北將軍在邊數十年
自大帝西征還都武昌韶不進見者十餘年大帝還建
業乃得朝覲大帝問青徐諸屯要害遠近人馬衆寡魏
將帥姓名盡具識之所問咸對身長八尺儀貌都雅大
帝歡悦曰吾久不見公禮不圖進益乃爾加領幽州牧
假節
顧譚代諸葛恪為左節度每省簿書未嘗下籌徒屈指
心計盡發疑謬下吏以此服之
晉陶侃為荆州刺史都督七州軍事侃在軍四十一載
雄毅有權明悟善决斷自南陵迄於白帝數千里中路
不拾遺
後魏賀狄干為北部大人登國初與長孫崇為對明干
聽察為人愛敬
孟表為南兖州刺史領馬頭太守鎮渦陽齊遣其豫州
刺史裴叔業攻圍城中食盡表戮力固守初有一南人
自云姓邊字叔珍攜妻息從夀春投表云慕化歸國未
及送闕便值叔業圍城表後察叔珍言色頗疑有異即
加推覈乃云是叔業姑兒為叔業所遣規為内應所攜
妻子並亦假妄表出叔珍於北門外斬之於是人情乃
安高祖嘉其誠績封汶陽縣開國伯邑五百戶遷征虜
將軍濟州刺史
唐王忠嗣為河東節度採訪使忠嗣少以勇敢自負及
居節制訓練士馬每軍出給士卒軍器必題其姓名於
上遺失驗其名以罪之人皆自勸
李晟為隴右副元帥臨下明察每理軍必曰某有某勞
某能某事雖厮養小善必記主名
王鍔為淮南節度使明習薄領善小數以持下吏或有
奸惡鍔必究之嘗聽理有遺匿名書於前者左右取以
授鍔鍔内之鞾中先有他書以雜之及吏退鍔探取他
書焚之人信其所以匿名者焚也既歸省所告者異日
乃以他事連其所告自因按驗之以譎衆下吏以為神
明
王沛為海沂密節度使邦實新造人多獷驚沛明法制
董師旅軍鎮大理
柳公綽為邠寧節度使先時神策諸鎮列屯要地未嘗
肯受節制每窺間為患公綽疏上其弊即詔神策諸鎮
在其部者邊上有警盡得聽節度使指揮
梁謝彦章臨敵御衆則肅然有上將之威每敦陣整旅
左旋右抽雖風馳雨驟亦無以喻其迅捷也故當時騎
士咸樂為用及其遇害衆皆惜之
晉劉處讓授章德軍節度使處讓勤於公務孜孜求理
撫馭吏民不致苛察人甚便之
德義
夫德以施惠義以服人君子之道也然而處將兵之任
當授鉞之寄甲胄斯擐山立而玉色桴鼓既急有進而
無退必出奇而尚詐亦示威而鬭力乃有器識宏遠性
質醇茂動不踰禮言必有信體寬仁之度崇廉讓之風
開懷而不疑臨事而必斷用能貞師經武翼主庇民樹
厥風聲垂之不朽豈孟子所謂仁義無敵於天下者其
是之謂乎
楚大夫司馬子反魯宣公十五年夏五月宋人及楚人
平外平不書此何以書(據上楚鄭平不書)大其平乎已也(已二大夫)
何大乎其平乎已(據大夫無遂事)莊王圍宋軍有七日之糧爾
盡此不勝將去而歸爾於是使司馬子反乘堙而闚宋
城宋華元亦乘堙而出見之(堙距堙上下城具)司馬子反曰子
之國何如華元曰憊矣曰何如(問憊意也)曰易子而食之析
骸而炊之(析破人骸骨也)司馬子反曰嘻甚矣憊雖然(雖如所言)吾
聞之也圍者(古有見圍者)柑馬而秣之(秣者以粟置馬口中柑者以木銜其口不)
(使令食粟示有積蓄)使肥者應客(示飽食也)是何子之情也(猶曰何太露情)華
元曰吾聞之君子見人之厄則矜之(矜閔也)小人見人之
厄則幸之(幸僥也)吾見子之君子也是以告情於子也司
馬子反曰諾(諾者受語辭)勉之矣(勉猶努力使努力堅守之)吾軍亦有七
日之糧爾盡此不勝將去而歸爾揖而去之反於莊王
(反報於莊王)莊王曰何如司馬子反曰憊矣曰何如曰易子
而食之析骸而炊之莊王曰嘻甚矣憊雖然(雖已憊)吾今
取此然後而歸爾(意未足也)司馬子反曰不可臣已告之矣
軍有七日之糧爾莊王怒曰吾使子往視之子曷為告
之司馬子反曰以區區之宋(區區小貌)猶有不欺人之臣可
以楚而無乎是以告之也莊王曰諾(先以諾受絶子反語)舍而止
(更命築舍而止示無去計)雖然(雖宋已知我糧短)吾猶取此然後歸爾(欲徵糧待)
(勝也)司馬子反曰然則君請處於此臣請歸爾莊王曰子
去我而歸吾孰與處於此吾亦從子而歸爾引師而去
之故君子大其平乎已也
晉大夫郤獻子將中軍魯成公二年春晉伐齊及衛地
韓獻子將斬人郤獻子馳將救之既至則斬之矣郤子
使速以徇告其僕曰吾以分謗也六月獻子追及齊君
逢丑父使公下如華泉取飲鄭周父御左車宛茷為右
載齊侯以免(左軍副車)韓厥獻丑父郤獻子將戮之呼曰自
今無有代其君任患者有一於此將為戮乎郤子曰
人不難以死免其君我戮之不祥赦之以勸事君者乃
免之
荀吳帥師伐鮮虞圍鼓(荀吳穆子也鼓白狄之别鉅鹿下曲陽縣有鼓聚)鼔人
或請以城叛穆子弗許左右曰師徒不勤而可以獲城
何故不為穆子曰吾聞諸叔向曰好惡不愆民知所適
事無不濟(愆過也適歸也)或以吾城叛吾所甚惡也人以城來
吾獨何好焉賞所甚惡若所好何(無以復加所好)若其弗賞是
失信也何以庇民力能則進否則退量力而行吾不可
以欲城而邇姦所喪滋多使鼔人殺叛人而繕守備圍
鼓三月鼓人或請降使其民見曰猶有食色姑修而城
軍吏曰獲城而弗取勤民而頓兵何以事君穆子曰吾
以事君也獲一邑而教民怠將焉用邑邑以賈怠不如
完舊(完猶保守)賈怠無卒(卒盡也)棄舊不祥鼓人能事其君我
亦能事吾君率義不爽(爽差也)好惡不愆城可獲而民知
義所(知義所在也荀吳必其能獲故因以示義)有死命而無二心不亦可乎
鼓人告食竭力盡而後取之克鼓而反不戮一人以鼔
子鳶鞮歸(鳶鞮鼓君名也)
趙襄子率師伐中牟圍未合而城自壞者十堵襄子擊
金而退士軍吏曰君誅中牟之罪而城自壞者是天助
也君曷為去之襄子曰吾聞之於叔向曰君子乘人於
利不迫人於險使之城成而後攻中牟聞其義乃請降
後漢馮異為偏將軍每勅力士非交戰受敵常行諸營
之後相逢引車避由是無争道變鬭
馬騰為前將軍北備胡寇東備白騎待士進賢矜救民
命三輔甚安愛之
蜀諸葛亮為丞相出師祁山隴西南安二郡應時降圍
天水拔冀城虜姜維驅略士女數千人還蜀人皆賀亮
顔色愀然有慽容謝曰普天之下莫非漢民國家威力
未舉使百姓困於豺狼之吻一夫有死皆亮之罪以此
相賀能不為愧
趙雲為偏將軍領桂陽太守伐趙範範寡嫂曰樊氏有
國色範欲以配雲雲辭曰相與同姓卿兄猶我兄固辭
不許時有人勸雲納之雲曰範迫降耳心未可測天下
女不少遂不取範果逃走雲無纖介
吳陸抗為立節中郎將與諸葛恪換屯柴桑抗臨去皆
更繕完城圍葺其牆屋居廬桑果不得妄敗恪入屯儼
然若新而恪柴桑故屯頗有毁壞深以為慚抗後為大
將軍領益州牧都督信陜西陵夷道樂鄉公安諸軍事
與晉羊祜推僑札之好抗嘗遺祜酒祜飲之不疑抗有
疾祜饋之藥抗亦推心服之於時以為華元子反復見
於今(一曰羊祜既歸增修德信以懷吳人抗每告其邊戍曰彼專為德我專為暴是不戰而自服也各保)
(分界無求細益而已於是吳晉之間餘糧棲畝而不犯牛馬逸而入境可宣告而取也沔上獵吳獲晉人先傷)
(者皆送而相還抗嘗疾求藥于祜祜以成合與之曰此上藥也近始自作未及服以君疾急故相致抗得而服)
(之諸將或諫抗不答孫皓聞二境交和以詰於抗抗曰夫一邑一鄉不可以無信義之人而况大國乎臣不如)
(是正足以彰其德耳於祜無傷也或以祜抗為失臣節兩譏之)
程普為裨將軍先主諸將普最年長時人皆呼程公性
好施與喜士大夫
孫皎為征虜將軍督夏口兵候常獲魏邊將吏美女以
進皎皎更其衣服送還之下令曰今欲所誅者曹氏其
百姓何罪自今以往不得擊其老弱
吕蒙為偏將軍與成當宋定徐顧屯次比近三將死子
弟幼弱大帝悉以兵并蒙固辭陳啓顧等皆勤勞國事
子弟雖小不可廢也書三上帝乃聽蒙於是又為擇師
使輔導之其操心率直如此
吾粲字孔休為參軍校尉黃武元年與吕範賀齊等俱
以舟師拒魏將曹休於洞口值天大風諸船綆紲斷絶
漂沒渚岸為魏軍所獲或覆沒沈溺其大船尚存者水
中生人皆攀緣號呼他吏士恐船傾沒皆以戈矛撞擊
不受粲與黃淵獨令船人以承取之左右以為船重必
敗粲曰船敗當俱死耳人窮奈何棄之粲淵所活者百
餘人
凌統為偏將軍時有薦同郡盛暹於大帝者以為梗槩
大節有過於統帝曰且令如統足矣後召暹夜至時統
已卧聞之攝衣出門執其手以入其愛善不害如此雖
在軍旅親賢接士輕財重義有國士之風
晉羊祜為衛將軍時武帝將有滅吳之志以祜為都督
荆州諸軍事假節散騎常侍衛將軍如故祜率營兵出
鎮南夏開設庠序綏懷遠近甚得江漢之心與吳人開
布大信降者欲去皆聽之祜以孟獻營虎牢而鄭人懼
晏弱城東陽而萊子服乃進據險要開建五城收膏腴
之地奪吳人資石城以西盡為晉有吳自是前後降者
不絶乃增修德信以懷柔初附慨然有吞吳之心每與
吳人交兵尅日方戰不為掩襲之計將帥有欲進譎詐
之策者輒飲以醇酒使不得言人有掠吳二兒為俘者
祜遣送還其家後吳將夏祥邵顗等來降二兒之父亦
率其屬與俱吳將陳尚藩景來寇祜追斬之美其死節
而厚加殯斂景尚子弟迎喪祜以禮遣還吳將鄧香掠
夏口祜募生縳香既至宥之香感其恩率部曲而降祜
出軍行吳境刈穀為糧皆計所侵送絹償之每會衆江
沔遊獵常止晉地若禽獸先為吳人所傷而為晉兵所
得者皆封還之於是吳人翕然悦服稱為羊公不之名
也祜與陸抗相對使命交通抗稱祜之德量雖樂毅諸
葛孔明不能過也
杜預為鎮南大將軍身不跨馬射不穿札而每任大事
輒居將率之列結交接物恭而有禮問無所隠誨人不
倦敏於事而慎於言
劉弘為鎮南大將軍荆州刺史時天下大亂弘專督江
漢河間王顒使張光為順陽太守衛展說弘曰彭城王
前東奔有不善之言張光太宰腹心宜斬光以明向背
弘曰宰輔得失豈張光之罪危人自安君子弗為也展
深恨之
陶侃為都督荆江雍梁交廣益寧八州諸軍事荆州刺
史季年懷止足之分不與朝權未亡一年欲遜位歸國
佐吏等苦留之及疾篤將歸長沙軍資器仗牛馬舟船
皆有定簿封印倉庫自加管鑰以付王愆期然後登舟
朝野以為美談將出府門顧謂愆期曰老子婆娑正坐
諸君輩
宋蒯恩行參軍龍驤將軍時高祖北伐留恩侍衛世子
命朝士與之交恩益自謙損與人語嘗呼位官而自稱
為鄙人撫待士卒甚有紀綱衆咸親附之
劉懷慎為中領軍征虜將軍雖名位轉優而恭恪愈至
每所之造位任不踰已者皆束帶門外下車其謹退類
如此
黃回為龍驤將軍後廢帝元徽初桂陽王休範為逆回
以屯騎校尉領軍隸蕭道成於新亭創詐降之計回見
休範可乘謂張敬兒曰卿可取之我誓不殺諸王敬兒
即日斬休範事平轉回驍騎將軍加輔師將軍進爵為
侯
梁鄧元起為左將軍益州刺史時劉季連拒守元起尅
之城内財寳無所私勤䘏民事口不論財色性本能飲
酒至一斛不亂及是絶之蜀士翕然稱之
韋叡為輔國將軍所至頓舍修立館宇籓籬牆壁皆應
準繩
陳魯悉達為安左將軍江州刺史悉達雖仗氣任俠不
以富貴驕人
後魏慕容白曜為征南大將軍攻宋無鹽等戍一旬之
内頻拔四城威震齊土斗城不降白曜忿之縱兵凌城
殺數百人宋將房崇吉夜遁白曜撫慰其民無所殺戮
百姓懷之獲崇吉母妻待之以禮白曜雖在軍旅而接
待人物寬和有禮所獲崇言母妻申纂婦女皆别營安
置不令士卒喧雜
張讜為平遠將軍東徐州刺史讜性通開篤於撫恤青
齊之士雖疏族末姻咸相敬視李敷李訢等寵要勢家
亦推懷陳欵無所顧避畢衆敬等皆敬重之高允之徒
亦相器待
陳忻為驃騎大將軍與韓雄里門姻婭少相親昵俱總
兵境上三十餘載每有禦捍二人相赴常若影響故得
數對勍敵而常保功名雖並有武力至於攙強射中忻
不如雄散財施惠得士衆心則雄不如忻
王羆為驃騎大將軍鎮華州時關中大饑徵税民間穀
食以供軍費或隠匿者令遞相告多被篣捶以是人有
逃散唯羆信著於人莫有隠者得粟不少諸州而無怨
讟
唐李靖為行軍總管既尅江陵降蕭銑時諸軍咸云銑
之將帥與官軍拒戰罪狀既重請籍沒其家以賞將士
靖曰王者之師義存弔伐百姓既受驅迫拒戰豈有所
願且犬吠非其主無容同叛逆之科此蒯通所以免大
戮於漢祖也今新定荆郢宜弘寬大以慰遠近之心降
而籍之恐非救焚拯溺之義但恐自此以南城鎮各堅
守不下非計之善於是遂止江漢之城聞之莫不爭下
契苾何力太宗征遼時為前軍總管次白崖城為賊所
圍被矟中腰瘡重疾甚太宗自為傅藥及拔賊城勅求
傷之者高突勃付何力令自殺之何力奏言犬馬猶為
其主况於人乎彼為其主致命冒白刃而刺臣者是義
勇也本不相識豈是仇讐遂捨之
劉昌為涇原節度使初至平凉劫盟之所收亡歿將士
骸骨令聚而埋瘞之因感夢於昌有媿謝之意
梁劉鄩唐末刺淄州署行軍司馬及韓全誨矯詔徵天
下兵鄩以偏師陷兖州一夕而定軍城晏然市民無擾
太祖命大將葛從周攻之時從周為節度使領兵在外
州城為鄩所據家屬悉在城中鄩善撫其家移就外第
供給有禮升堂拜從周之母及從周攻城鄩以板輿請
母登城母告從周曰劉將軍待我甚至不異于兒新婦
已下並不失所劉將軍與爾各為其主爾其察之從周
歔欷而退
晉張希崇自小校正授節旄官至開府儀同三司檢校
太尉素樸厚尤嗜書莅事餘手不釋卷不好酒樂不畜
姬僕祁寒盛暑必儼其衣冠厮養之輩未嘗聞褻慢之
言
引咎
虎兕出匣守者之過師律否臧咎將誰執其有處萬夫
之長當閫外之寄失先人之志貽脱輻之凶或督攝過
嚴頗致攜畔或號令不振動為糾紛或固守而靡終或
屢動而無狀謀慮非遠悔吝斯至而能露章自劾素服
請吏乞還旄節願上印綬不尤人而求免惟責已以負
媿復有庭辯主帥之直獨當偏伍之罪不以讒口而怨
上不以私憾而害公靡蠆芥於厥心但感歎而内訟至
或夙負英略克集元勲猶恨夫昧過之未能致國之有
難非忠義慷慨同體盡節之士疇能議論至此哉
晉大夫荀林父魯宣公十二年夏六月乙夘林父帥師
及楚子戰于邲晉師敗績師歸桓子請死(桓子林父諡)晉侯
使復其位
秦蒙恬始皇時為内史始皇使恬將三十萬衆北伐戎
狄收河南築長城因地形用制險塞起臨洮(屬隴西)至遼
東延袤萬餘里及二世立遣使者令恬曰君之過多矣
而卿弟毅有大罪法及内史恬曰自吾先人及至子孫
積功信於秦三世矣今臣將兵三十餘萬身雖囚繫其
勢足以倍叛能自知必死而守義者不敢辱先人之教
以不忘先王也凡臣之言非以求免于咎也將以諫而
死願陛下為萬民思從道也使者曰臣受詔行法于將
軍不敢以將軍言聞上也恬喟然太息曰我何罪於天
無過而死乎良久徐曰恬罪固當死矣起臨洮屬之遼
東城壍萬餘里此其中不能無絶地脈哉此乃恬之罪
也
後漢鄧禹光武時為大司徒與車騎將軍鄧宏擊赤眉
遂為所敗衆皆死散禹獨與二十四騎還詣宜陽謝上
大司徒梁侯印綬
魏朱靈字文博太祖既平冀州遣靈將新兵五千人騎
千匹守許南太祖戒之曰冀州新兵數承寬緩暫見齊
整意尚怏怏卿名先有威嚴善以道寬之不然即有變
靈至陽翟中郎將程昂等果反即斬昂以狀聞太祖手
書曰兵中所以為危險者外對敵國内有奸謀不測之
變昔鄧禹中分光武軍西行而有宗歆馮愔之難後將
二十四騎還雒陽禹豈以是減損哉來書懇惻多引咎
過未必如所云也
鍾繇為侍中守司隸校尉持節督關中諸軍時詔徵
河東太守王邑邑以天下未定心不願徵而吏民亦戀
邑郡掾衛固及中郎將范先等各詣繇求乞邑而詔已
下拜杜畿為太守畿已入界繇不聽先等促邑交符邑
佩印綬徑從河北詣許自歸繇時治在雒陽自以威禁
失督司之法乃上書自劾曰臣前上言故鎮北將軍領
河東太守安陽亭侯王邑巧辟治官犯突科條事當推
劾檢實奸詐被詔書當如所糾以其歸罪故加寬赦又
臣上言吏民大小各懷顧望謂邑當還拒太守杜畿今
皆反悔共迎畿之官謹按文書臣以空虚被蒙拔擢入
充近侍兼典機衡忝膺重任總統偏方既無德以惠民
物又無威刑以檢不恪至使邑違犯詔書郡掾衛固誑
迫吏民訴訟之言交驛道路漸失其禮不虔王命今雖
反悔醜聲流聞咎皆由繇威刑不攝今臣疾病前後歴
年氣力日微尸素重禄曠廢職任罪明法正謹按侍中
守司隸校尉東武亭侯鍾繇幸得蒙恩以斗筲之才仍
見拔擢顯從近密銜命督使明知詔書深疾長吏政教
寬弱檢下無刑久病淹滯衆職荒頓法令失張邑雖違
科當必繩正法既舉文書操彈失理至乃使邑遠詣闕
庭隳忝使命挫傷爪牙而固誑迫吏民拒畿連月今雖
反悔犯順失正海内兇赫罪一由繇威刑闇弱又繇久
病不任所職非繇大臣所當宜為繇輕慢憲度不畏詔
令不與國同心為臣不忠無所畏忌大為不敬又不承
用詔書奉詔不謹又聰明蔽塞為下所欺弱不勝任數
罪謹以劾臣請法車徵詣廷尉治繇罪大鴻臚削爵土
臣久嬰篤疾涉夏盛劇命縣呼吸不任部官輒以文書
付功曹從事焉適議免冠徒跣伏須罪誅詔不聽
蜀諸葛亮後主時為丞相率軍出祁山使參軍馬謖督
諸軍在前與魏將張郃戰於街亭謖違亮節度大為郃
所破亮戮謖以謝衆上疏曰臣以弱才叨竊非據親秉
旄鉞以屬三軍不能訓章明法臨事而懼至有街亭違
命之闕箕谷不戒之失咎皆在臣授任無方臣明不知
人恤事多闇春秋責帥臣職是當請自貶三等以督厥
咎於是以亮為右將軍行丞相事所總統如前是時或
勸亮更發兵者亮曰大軍在祁山箕谷皆多於賊而不
能破賊為賊所破者則此病不在兵少也在一人耳今
欲減兵省將明罰思過校變通之道於將來若不能然
者雖兵多何益自今已後請有忠慮於國但勤攻吾之
闕則事可定賊可死而功可蹻足而待矣於是考微勞
甄烈壯引咎責躬布所失於天下厲兵講武以為後圖
戎士練簡民忘其敗矣
晉虞潭成帝時為吳興太守蘇峻叛加潭督三吳晉陵
宣城義興五部軍事會王師敗績大駕逼遷潭勢弱不
能獨振乃固守以俟四方之舉會陶侃等下潭與郄鑒
王舒協同義舉侃等假潭節監揚州浙江西軍事潭率
衆與諸軍并勢東西掎角遣督護沈伊距管商于吳縣
為商所敗潭自貶還節尋而峻平
王章為將軍當蘇峻之役庾亮輕進失利司馬殷融詣
陶侃謝曰將軍為此非融等所裁章至曰章自為之將
軍不知也侃曰昔殷融為君子王章為小人今王章為
君子殷融為小人
庾亮為中書令蘇峻叛詔假亮節都督征討諸軍事戰
敗乘小船西奔陶侃至尋陽既有憾于亮議者咸謂侃
欲誅執政以謝天下亮甚懼及見侃引咎自責風止可
觀侃不覺釋然峻平成帝幸温嶠舟亮得進稽顙鯁噎
詔羣臣與亮俱外御坐亮明日又泥首謝罪乞骸骨欲
闔門投竄山海帝遣尚書侍中手詔慰諭曰此社稷之
難非舅之責也後為都督江荆豫益梁雍六州諸軍事
亮以石勒新死有平中原之志乃上疏請行而便欲遷
鎮會寇陷邾城毛寳赴水而死亮陳謝自貶三等行安
西將軍有詔復位
褚裒康帝時為征討大都督遣徐龕伐沛龕為石遵將
李菟所敗死傷大半裒以春秋責帥授任失所威略虧
損上疏自貶以征北將軍行事求留鎮廣陵詔以偏師
之責不應引咎逋寇未殄方鎮任重不宜貶降使還鎮
京口解征討都督
桓冲孝武時為車騎將軍鎮江陵時苻堅遣其將苻融
寇樊鄧石越寇魯陽姚萇寇南鄉韋鍾寇魏興所在陷
沒冲遣江夏相劉奭南中郎將朱序擊之而奭畏懦不
進序又為賊所擒冲深自咎責上疏送章節請解職不
許
桓豁為征西大將軍及苻堅陷仇池豁以新行魏興太
守督護梁州五郡軍事戍梁州堅陷涪城梁州刺史楊
亮益州刺史周仲孫並委戍奔潰豁以威略不振所在
覆敗上疏陳謝固辭不拜開府
謝玄為都督徐兖青司冀幽并七州軍事玄破苻堅後
威振河北所至皆降玄欲令豫州刺史朱序鎮梁國玄
住彭城北固河上西援洛陽内藩朝廷朝議以征役既
久宜置戍而還使玄還鎮淮隂序鎮夀陽會翟遼據黎
陽叛執滕恬之又太守張願舉郡叛河北騷動玄自以
處分失所上疏送節盡求解所職詔慰勞令且還鎮淮
隂以朱序代鎮彭城玄既還遇疾上疏解職詔書不許
玄又自陳既不堪攝職慮有曠廢詔又使移鎮東陽軍
宋張永前廢帝時為都督會稽東陽臨海永嘉新安五
郡諸軍事永以北討失律固求自貶降號左將軍
南齊王洪範為青冀二州刺史啓求侵魏得黃郭鹽倉
等數戍後遇敗覆死傷塗地深自咎責乃於謝禄山南
除地廣設茵席殺三牲招戰亡者魂祭之人人呼名躬
自沃酬仍慟哭不自勝因發病而亡
梁王茂從高祖義師平建康為領軍將軍羣盜之燒神
虎門也茂率所領到東掖門應赴為盜所射茂躍馬而
進羣盜反走茂以不能式遏奸盜自表解職優詔不許
王國珍為征虜將軍南秦梁二州刺史會梁州長史夏
侯道遷以江州降魏國珍步道出魏興將襲之不果遂
留鎮焉以無功累表請解高祖弗許改封宜陽縣侯
後魏江陽王繼為平北將軍鎮攝舊都高車酋帥樹者
擁部民叛詔繼都督北討諸軍事自懷朔已東悉稟繼
節度孝文車駕北巡至鄴而高車悉降常朔清定繼以
高車擾叛頻表請罪孝文優詔諭之
穆羆為征東將軍時西河胡叛羆欲討之而離石都將
郭雒頭拒違不從羆遂上表自劾以威不攝下請就刑
戮孝文乃免雒頭官
劉昶為都督吳越楚彭城諸軍事義陽拒守不克昶乃
班師太和九年孝文在彭城昶至入見昶曰臣奉勑專
征尅殄凶醜徒勞士馬久淹歲時有損威靈伏聽斧鉞
孝文曰朕之此行本無攻守之意正欲伐罪弔民宣威
布德二事既暢不失其本朕亦無尅而還豈但卿也
夏侯道遷初為齊輔國將軍歸國拜驍騎將軍隨王肅
至夀春棄戍南叛入梁為征虜將軍莊丘黑長史及黑
死隂圖歸順自南鄭來朝京師引見于太極東堂免冠
徒跣謝曰臣往日歸誠誓盡心力超蒙奬擢灰殞匪報
但比在夀春遭韋瓚之酷申控無所致此猖狂是段之
來希酬昔遇勲微恩重有靦心顔宣武曰卿建為山之
功一蕢之玷何足謝也
辛纂為荆州司馬東道行臺孝莊永安二年元顥乘勝
卒至城下爾朱世隆狼狽退還城内空虚遂為顥擒及
莊帝還宫纂謝不守之罪帝曰於時朕亦北巡東中不
守豈卿之過
後周于謹初仕後魏為積射將軍隨廣陽王元深征鮮
于修禮停軍中山侍中元晏言于靈太后曰廣陽王以
宗室之重受律專征今乃盤桓不進坐圖非望又有于
謹者智略過人為其謀主風塵之隙恐非陛下純臣矣
靈太后詔于尚書省門外立榜募能獲謹者許重賞謹
聞之乃謂廣陽王曰今女主臨朝取信讒佞脱不明白
殿下素心便恐禍至謹請束身詣闕歸罪有司披露心
腹深遂許之謹遂到榜下曰吾知此人衆共詰之謹曰
我即是也有司以聞靈后引見之大怒謹備述廣陽忠
欵兼陳停車之狀靈后意解捨之
唐李靖為定襄道行軍總管擒頡利可汗來獻御史大
夫温彦博害其功譖靖軍無紀綱致令虜中奇寶散於
亂兵之手太宗大加責讓靖頓首謝久之
李勉德宗時為河南汴宋滑亳河南等道都統鎮汴州
李希烈叛悉為寇勉城守累月救援莫至遂潛師潰圍
南奔宋州詔以司徒平章事徵之既至朝廷素服請罪
優詔復其位勉引過備位而已
李晟為京畿副元帥平朱泚德宗自興元還宫晟以戎
服謁見於三橋帝駐馬勞之晟再拜稽首初賀元惡殄
滅宗廟再清宫闈咸肅復跪而言曰臣忝備爪牙之任
不能早誅妖逆致鑾輅再遷及師于城隅累月方殄賊
寇皆臣庸懦不任職之責敢請死罪伏于路左帝為之
掩涕命給事中齊暎宣旨令左右起晟于馬前
渾瑊鎮河中詔授平凉盟會使至盟所吐蕃背盟瑊偶
得他馬跨而奔馳副使崔漢衡已下並為所執瑊入朝
素服待罪詔釋之而後見
梁劉鄩末帝初為開封尹遙領鎮南軍節度使旋屬晉人
攻河朔鄩自華縣引軍襲魏州與晉王戰于故元城王
師敗績鄩脱身南奔自黎陽濟河至魏州鄩授渭州節
度使詔屯黎陽貞明三年二月晉王悉衆來攻黎陽鄩
拒之而退及鄩歸闕再授開封尹領鎮南軍節度使其
年河朔失守朝廷歸咎于鄩鄩亦不自安上表避位九
月落平章事授亳州團練使
不顧親
威以克愛良將所以有功義以滅親忠臣所以徇節蓋
夫授鉞而出固敵是求師律尚嚴軍事貴斷故有忘家
徇國以義掩恩九族陷于寇讐攻之而弗顧六親干於
約束殺之而無赦三軍感義而心奮萬夫畏威而股栗
故能排禍難於社稷戮鯨鯢於邊圉宜乎錫以茅土紀
之旂常者矣
魏將樂羊攻中山其子在中山中山君烹其子而遺之
羊啜之盡一杯
魯將吳起齊人伐魯魯欲將起起取齊女為妻而魯疑
之起遂殺其妻以明不與齊魯乃以為將而大破齊
後漢李忠字仲都更始立拜為信都都尉與太守任光
同奉光武以為右大將軍從至苦陘(苦陘縣名屬中山)王郎遣
將攻信都大姓馬寵等開城納之收太守宗廣及忠母
妻而令親屬招呼忠先是寵弟從忠為校尉忠即時召
見責數以背恩反城因格殺之諸將皆驚曰家屬在人
手中殺其弟何猛忠曰若縱賊不誅則二心也光武聞而
美之謂忠曰今吾兵已成矣將軍可歸救老母妻子宜
自募吏民能得家屬者賜錢千萬來從我取忠曰蒙明
公大恩思得報效誠不敢内顧宗親會更始遣將攻破
信都忠家屬得全
邳彤為後大將軍從光武於河北時王郎所置信都王
捕繫彤父弟及妻子使為手書呼彤曰降者封爵不降
者族滅彤涕泣報曰事君者不得顧家彤親屬所以至
今得于信都者劉公之恩也公方争國事彤不得復念
私也會更始所遣將攻拔信都郎兵敗走彤家屬得免
趙苞字威豪為遼西太守遣使迎母及妻子垂當到郡
道經柳城值鮮卑萬餘人入塞寇鈔苞母妻子遂為所
劫質載以繫郡苞率騎二萬與賊對陣賊出母示苞苞
悲號謂母曰為子無狀欲以微禄奉養朝夕不圖為母
作禍昔為母子今為王臣義不得顧私恩毁忠節惟當
萬死無以塞罪母遥謂曰威豪人各有命何得相顧以
虧忠義昔王陵母對漢使仗劍以固其志爾其勉之苞
即進戰賊摧敗其母妻皆為所害苞殯斂母畢自上歸
葬靈帝遣策弔慰封鄃侯苞葬訖謂鄉人曰食禄而避
難非忠也殺母以全義非孝也如是有何面目立天下
遂嘔血而死
朱靈為袁紹將清河季雍以鄃叛紹而降公孫瓚瓚遣
兵衛之紹遣靈攻之靈家在城中瓚將靈母弟置城上
誘呼靈靈望城涕泣曰丈夫一出身與人豈復顧家遂
力戰拔之生擒雍而靈家皆死
魏陳登漢末為廣陵太守時太祖討吕布軍到下邳登
率郡兵為軍先驅時登諸弟在下邳城中布乃質執登
三弟欲求和同登執意不撓進圍日急布刺奸張宏懼
于後累夜將登三弟就登布既伏誅登以功加拜伏波
將軍
鍾繇為司隸校尉時袁譚遣郭援略取河東太祖使繇
率諸將討之龐德為軍鋒德手斬一級不知是援戰罷
之後衆人皆言援死而不得其首援繇之甥也德晩後
於鞬中出一頭繇見之而哭德謝繇繇曰援雖吾甥乃
國賊也卿何謝之
晉郭默河南人事太守裴整為督將永嘉之亂默率遣
衆自為塢主撫循將士甚得歡心默婦兄同郡陸嘉取
官米數石餉妹默以為違制使殺嘉嘉懼奔石勒默乃
自射殺婦以明無私
宋劉粹為征虜將軍初與謝晦厚善晦以粹子曠之為
參軍晦叛粹受命南討一無所顧太祖以此嘉之晦遣
送還粹亦不害也
蔡那為建安王休仁司徒中兵參軍明帝即位四方叛
亂那受任南討那子弟皆在襄陽為劉胡所執胡每戰
輒懸之城外那進戰愈猛
梁羊侃為都官尚書侯景叛逼城侃長子鷟為景所獲
執來城下示侃侃曰我傾宗報主猶恨不足豈復計此
一子幸汝早能殺之數日復持來侃謂鷟曰久以汝為
死猶復在邪吾以身許國誓死行之終不以爾而生進
退因引弓射之賊感其忠義亦弗之害也
隋崔弘度仕周為上大將軍尉遲迥作亂以弘度為行
軍總管從韋孝寬討之弘度妹先適迥子為妻及破鄴
城迥窘迫昇樓弘度直上龍尾追之迥彎弓將射弘度
弘度脱兜鍪謂迥曰相識不今日各圖國事不得顧私
以親戚之情謹遏亂兵不許侵辱事勢如此早為身計
何所待也迥擲弓於地罵大丞相極口而自殺弘度顧
其弟弘丹曰汝可取迥頭弘丹遂斬之
堯君素煬帝大業末為河東守唐公義兵攻之不尅
仍賜全小幼待以不死君素卒無降心其妻又至城下
謂之曰隋室已亡天命有屬君何自苦身取禍敗君素
曰天下事非婦人所知引弓射之應弦而倒
唐屈突通隋末為左驍騎大將軍煬帝辛江都令通鎮
長安義師起代王遣通屯河東高祖遣其家僮召之通
遽命斬之後聞京師平家屬盡沒率兵東下將如雒陽
劉文静遣竇琮段志玄等追之琮縱通子夀令往諭之
通大呼曰昔與汝為父子今與汝為仇讐命左右射之
衆知京師陷皆釋仗通乃降後為兵部尚書判東道行
臺僕射從太宗下王世充時通有二子並在雒陽高祖
謂通曰東征之事今以相屬其如兩子何通對曰臣以
朽老誠不足以當重任但自惟疇昔執就軍門至尊釋
其縲囚加之恩禮既不能死實荷再生當自此之時心
口相視暗以身命奉許國家久矣今此行也臣願先驅
兩兒若死自是其命終不以私害義高祖歎息曰徇義
之夫一至於此
僕固懷恩為金微都督肅宗即位于靈武懷恩從郭子
儀赴行在時同羅部落自西京叛賊北寇朔方子儀與
懷恩擊之懷恩子玢領徒擊賊兵敗而降尋又自拔而
歸懷恩叱而斬之將士懾駭無不一當百遂破同羅千
餘騎于河上
李晟為神策軍使討朱泚屯兵渭橋神策軍家族多陷
于泚晟家亦百口在城中左右或有言及家者晟泣下
曰乘輿何在而敢恤家乎泚又使晟小吏王無忌之壻
詣晟軍且曰公家無恙城中有書問晟曰爾敢與賊為
間遽命斬之
梁王彦章太祖開平中為先鋒馬軍使澶州刺史晉人
攻陷澶州彦章舉家陷沒晉王遷其家於晉陽待之甚
厚遣細人間行誘之彦章即斬其使以絶之後數年其
家被害
周劉仁贍仕江南為夀州節度使法令嚴肅世宗顯德
中征淮南重圍之中其子崇讓犯軍禁即令斬之故能
以一成之衆連年拒守
受命忘家
𫝊曰將受命之日則忘其家臨軍約束則忘其親蓋軍
旅之事安危攸司將帥之任社稷是毗固當以孝而資
忠以義而割愛受詔引道初無辦嚴憂國忘家靡顧私
室聳英烈之風槩為忠義之模楷宜乎錫以土宇紀之
旂常者哉
漢霍去病武帝時為驃騎將軍帝為治第令視之對曰
匈奴不滅無以家為也由此益重愛之
後漢吳漢為大司馬每出師朝受詔夕即引道初無辦
嚴之日
梁吕僧珍為太祖領軍主簿袄賊唐瑀寇東陽太祖
率衆東討使僧珍知行軍衆局事僧珍宅在建陽門東
自受命當行每日由建陽門道不過私室太祖益以此
知之
胡僧祐事元帝為鎮西錄事參軍因諫忤旨下獄大
寶二年侯景寇荆陜圍王僧辯于巴陵帝乃引僧祐於
獄拜為假節武猛將軍封新市縣侯令赴援僧祐將發
謂其子曰汝可開朱白二門吾不捷則死吉則由朱凶
則由白也帝聞而壯之
北齊庫狄干為太傅及高仲斌以武城叛神武討之以
干為大都督前驅干上道不過家見侯景不遑食景使
騎追饋之
後周李弼初仕後魏為柱國大將軍弼每率兵征討朝
受命夕便引路略不問私事亦未嘗宿於家其憂國忘
身類如此
唐李光弼為大原尹肅宗至德二年史思明蔡希德高
秀巖牛庭玠四偽帥衆十餘萬來寇大原圍城三月光
弼自賊圍城城中遷一小幕止宿有急即往救之行至
府門未嘗回頭不復省視妻子賊退後收拾器械處置
公事經三日然後歸家
高崇文憲宗元和初以長武城使統神策兵討劉闢崇
文在長武練卒五千常若寇至及是中使至長武夘時
宣命而辰出師
冊府元龜卷四百十七
