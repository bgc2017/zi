册府元龜卷二百七十七宋王欽若等撰
宗室部
褒寵第三
後魏陳留桓王虔昭成帝孫也武力絶倫與慕容垂戰
没道武追惜傷慟者數焉配享廟庭封其子悅為朱提
王悅外和内狠道武以桓王死王事特加親寵
秦明王翰子儀道武之孫為左丞相從征討有功太武
之初育也道武喜夜召儀入曰卿聞夜喚乃不怪懼乎儀曰
怪則有之懼實無也帝告以太武生因賜儀御馬御帶縑
錦等道武以儀噐望待之尤重數幸其第如家人禮
中山王纂秦眀王翰孫初道武養於宫中太武踐祚除
定州刺史封中山公進爵為王賜步挽車以優異之
常山王遵子素道武之曾孫眀元從母所生特見親寵
陳留王虔兄覬性嚴重少言道武嘗敬之雅有謀策從
平中山以功賜爵蒲城侯平盧太守特見寵厚給鼓吹
羽儀禮同岳牧莅政以威信著稱
陽平王熙道武子眀元治兵於東部詔熙督十二軍校
閱甚得軍儀明元嘉之賞賜隆厚泰常六年薨眀元哀
慟不已賜温眀秘噐禮物偹焉
河間公興都初封樂城子獻文初以子東陽王丕貴重
進爵樂城侯謝老歸家帝益禮之賜几杖服物致膳於
第其妻婁氏為東陽王太妃卒追贈定州刺史河間公
任城王雲景穆之子為征東大將軍徐州刺史以太妃
蓋氏薨表求觧任百姓所遺錢貨一無所受顯祖聞而
嘉之復拜侍中賜錢千貫羊千口出為雍州刺史州民
頌之者千人文眀太后嘉之賜帛千匹薨於州喪至京
師車駕親臨哭
北海王詳獻文之子孝文自雒北廵詳嘗與侍中彭城
王勰並在輿輦陪侍左右至文成射銘之處詔詳與侍
臣皆試射遠近諸人皆去一二十步唯詳箭及之孝文
嘉之拊掌欣笑遂詔勒銘親自為製車駕南伐行中領
軍留守給鼓吹一部甲仗三百人
咸陽王禧獻文之子太和中為冀州刺史孝文餞於南
郊來朝京師將還州親餞之賦詩叙意入為司州牧都
督司豫荆郢雒東荆六州諸軍事詔以禧元弟之重食
邑三千戸其餘五王皆食二千戸
趙郡靈王幹獻文之子孝文南伐以幹為車騎將軍都
督關右諸軍事給銅虎符十别賜詩書班師遷雒除都
督冀定瀛三州諸軍事征東大將軍冀州刺史開府如
故賜雜物五百段又密賜黃金十斤孝文親餞於近郊
後轄司州牧車駕南討詔幹都督中外諸軍事給鼓吹
一部甲士三百人出入殿門太和二十三年薨給東園
秘噐斂服十五稱賵帛三千疋陪葬長陵
廣陵惠王羽獻文之子太和中進號衛將軍征東大
將軍開府青州刺史孝文幸羽第與諸弟言曰朕昨親
受人訟始知廣陵之眀了咸陽王禧曰臣年為廣陵兄
眀為廣陵弟孝文曰我為汝兄汝為羽昆汝復何恨親
餞之華林園宣武即位面受司徒薨於府宣武親臨哀
慟給東園温眀秘器朝服一具衣一襲錢六十萬布一
千疋蠟三百斤大鴻臚護喪事大殮帝親臨之舉哀于
都亭贈使持節侍中驃騎大將軍司徒公冀州刺史給
羽葆鼓吹班劒四十人及葬帝親臨送
彭城王勰獻文之子孝文南討漢陽假勰中軍大將軍
加鼓吹一部及為中書令孝文宴大臣於清徽堂日宴
移於流化池芳林之下孝文曰向宴之始君臣肅然及
將軍觴也而流景將頽竟不盡適戀戀餘光故重引卿
等因仰觀桐葉之茂曰其桐其椅其實離離愷悌君子
莫不令儀今林下諸賢足敷謌詠遂令黃門侍郎崔光
讀暮春羣臣應詔詩至勰詩孝文乃為之改一字曰昔
祁奚舉子天下謂之至公今見勰詩始知中令之舉非
私也勰對曰臣露此拙方見聖朝之私頼蒙神筆賜刊
得有令譽孝文曰雖雕琢一字猶是玉之本體勰曰臣
聞詩三百一言以蔽今陛下賜刊一字足以價等連城
後從孝文征沔北大破梁將崔慧景孝文不豫内侍醫
藥孝文有瘳車駕還京會百僚於皇極堂行飲至策勲
之禮命舍人宣旨勰翼弼六師纂戎荆楚沔北之勲每
毗廟筭從討新野有尅城之謀受命鄧城致大捷之效
功為羣將之最也别當受賞不替厥庸孝文謂勰曰吾
與汝等早罹艱苦中逢契闊每謂情意隨事而疎比纏
患經歲危同寒葉非汝孔懷情敦忠孝孰能動止躬親
必先藥膳每尋此事感思殊遠勰悲泣對曰臣等宿遭
不天酷恨長世頼陛下撫育得參人伍豈謂上靈無鑒
復使聖躬違和萬國所懸蒼生繫望寢興之勞豈申荼
蓼以破慧景等勲增邑五百戶又詔曰朕形疲稚年心
勞長歲積思成疴頓發汝潁第六弟勰孝均周弟誠侔
姬旦遺食捨寢動止必親敦醫勸膳誠力俱竭永言保
康實頼同氣又秉務緝政百司是憑綱維折衷萬揆獲
濟撫師於霖浩之辰處戎於荐逼之日安外静内功濟
大道侍省之績可以孔懷無褒翼亮之勤實乃勲高社
稷宜有酬賞以旌國功可增邑一千戸勰辭曰臣受遇
緣親榮枯事等以此獲賞深乖情願乞追成旨用息謗
言詔曰汝在私能孝處公必忠比來勤憂足布朝野但
可祗膺尋以勰為司徒太子太傅侍中如故宣武即位
以有功任宰輔勰固譲宣武雖許之猶逼以外任尚書令
王肅等奏臣等聞旌功表德道貴前王庸勲親親義高
盛典是故姬旦翼周光宅曲阜東平宰漢寵絶列藩彭
城王勰景思内昭英風外發恊廓乾規掃氛漢沔屬先
帝在天鳳旌旋旆静一六師肅寧南服登聖皇於天衢
開有魏之靈祐論道中鉉王猷以穆七德丕宣九功在
詠臣等参議宜增邑一千五百戸詔曰覽奏倍增殞絶
未足以上酬勲德且可如奏勰頻表固讓宣武與勰書
曰恪奉辭暨今悲戀哽咽歲月易遠便迫暮冬每思聞
道奉承風教父既辭榮閑外無容頓違至德出藩累朔
荒馳實深今遣主書劉道斌奉宣悲戀願父來望必當
留京展洩哀窮指不云遠勰乃朝於京師景眀初齊豫
州刺史裴叔業以壽春内屬詔勰都督南征諸軍事餘
如故與尚書令王肅迎接壽春詔曰五教治樞古難其
選自非親賢兼切莫應斯舉王以眀德懋親任屬保傅
出居藩陜入御衮章内外克諧民神攸屬今董率戎麾
威號宜重可復授司徒以光實望又詔勰以本官領揚
州刺史
廣川剛王諧莊王略之子太和中薨將大殮孝文素服
深衣哭之入室哀慟撫尸而出詔贈諧武衞將軍及葬
孝文親臨送之
東陽王丕孝文嗣位累遷太尉錄尚書事淮南王他淮陽
王尉元河東王苟頽並以舊老見禮每有大事引入禁中
乘步挽杖於朝進退相隨文明太后為王叡造宅故亦為
丕造甲第第成帝后幸之率百官文武享燕焉使尚書令
王叡宣詔賜丕金印一紐又特賜金劵帝北巡狩丕留守
賜所乘車馬往來府省帝幸平城子隆謀逆丕免死為太
原百姓丕年垂八十猶自平城力載隨駕至雒留雒陽帝
每遣左右慰勉之乃還晉陽孝文没丕自并來赴宣武引
見之以丕舊老禮有加焉尋勅留雒陽後宴于華林都亭
特令二子扶侍坐起丕歷仕六世年垂七十位極公輔而
還為庶人然猶心戀京邑不能自絶人事詔以丕為三老
襲常山宣王忠字仙德孝文時累遷右僕射賜爵城陽公
太和四年疾篤辭退養病於高柳輿駕親送都門之外羣
僚友臣執别者莫不涕泣及卒皆悼之命有司為立碑銘
淮南王他陽平王熙之子太和初拜侍中轉征西大將
軍遷司徒賜安車几杖入朝不趨太和十二年薨孝文
有事宗廟始薦聞他薨為之廢祭輿駕親臨慟詔有司
監護喪事
南平王渾陽平王熙之第二子太武噐其藝能嘗引侍
左右賜馬百匹子霄嗣霄好直言正諫孝文特垂欽重
詔曰自今奏事相稱可去姓名唯南平王一人可直言
某封太和十七年薨賜朝服冥衣一襲東園第一秘噐
絹千匹孝文緦衰臨霄喪哀動左右醼不舉樂贈衛將
軍定州刺史賜帛五百疋
江陽王繼南平王霄第二子子叉先納靈太后妹及太后
臨朝數與孝眀幸繼宅置酒高會班賜有加尋遷侍中
驃騎大將軍儀同三司特進領軍如故徙封京兆王繼
疾患積年就養于家每至靈太后與孝眀遊幸於外時
令扶入宫守禁内及節慶宴饗皆力疾參焉特轉太保
侍中加後部鼓吹孝眀詔曰至節嘉辰禮有朝慶親尊
戚老理宜優異王位高年宿可依齊郡王簡故事朝訖
引坐免其拜伏轉太傅侍中頻讓不許大官給酒饌供
賓客又詔令乘步挽至殿庭兩人扶侍禮秩與丞相高
陽王相埒後除使持節侍中太師大將軍錄尚書事大
都督節度西道諸軍出師之日車駕臨餞傾朝祖送賞
賜萬計繼啟求還復江陽詔從之
繼長子义娶靈太后妹孝明初以侍中領軍輔政威振
於内外乃封其子亮平原郡開國公食邑一千戸及拜
孝明御南門臨觀并贈賜御馬帛千疋
廣陽王嘉簡王建閭子宣武時拜衛大將軍尚書令除
儀同三司嘉好飲酒或沉醉在宣武前言笑自得無所
顧忌帝以屬尊年老嘗優容之與彭城北海高陽諸王
每入宴集極懽彌夜數加賞賜帝亦時幸其第
廣陵侯衍陽平王新成之次子為徐州刺史至州病重
孝文勑徐成伯乘𫝊療疾差成伯還帝曰卿定名醫賚
絹三千匹成伯辭請受一千帝曰詩云人之云亡邦國
殄瘁以是而言豈惟三千匹乎其為帝所重如此
南安惠王禎性忠謹事母以孝聞孝文賜帛千匹以褒
之徵赴講武
禎子英字虎兒時梁平三關戍宣武詔曰知賊城已下
復克三關展威闢境聲略宣振公私稱泰良以欣然將
軍淵規内斷忠謀外舉受律揚旌克申廟筭雖方叔之
制蠻荆召虎之掃淮浦匹茲蔑如也新州初附宜廣經
略想善檢督必令周固有所委付然後凱旋耳
安定靖王休太和中為大司馬從駕幸鄴命休率從駕
文武迎家於平城孝文親餞休於漳水之北十七年春
與太保齊郡王簡並蠲朔望之禮十八年休寢疾高祖
幸其第流涕問疾中使醫藥相望於路薨贈帛三千疋
自薨至殯車駕三臨孝文至其門改服裼衰素笄加絰
皇太子百官皆從行弔禮及將葬又贈布帛二千疋詔
假黃鉞加羽葆鼓吹虎賁班劍六十三人悉準三老尉
元之儀孝文親送出郊慟哭而返諸王恩禮莫比焉宣
武世配享廟庭
任城文宣王澄從孝文征南至懸瓠以篤疾還京駕餞
之汝墳賦詩而别常山刺史穆泰反以澄行州事遂授
節銅虎竹使符御仗左右孝眀世為司空侍中西域之
厭達波斯諸國各因公使並送澄駿馬一匹澄請付公
僕以充國閑詔曰王廉貞之德有過楚湘可勑付廏
以成君子大哉之美後為司徒尚書令薨詔百僚會喪
贈假黃鉞使持節都督中外諸軍事太傅領太尉公加
以殊禮偹九錫依晉大司馬齊王攸故事諡曰文宣澄
之葬也凶飾甚盛靈太后親送郊外停輿悲哭哀動左
右百官會赴千餘人莫不歔欷當時以為哀榮之極
澄弟嵩為安南將軍揚州刺史累戰有功後為蒼頭李
太伯所害宣武為嵩舉哀於東堂賻絹一千匹贈車騎
將軍領軍
澄子順為左僕射爾朱榮之亂為鮮于康奴所害家徒
四壁無物殮尸止有書數千卷而已門下通事令史王
才達裂裳覆之莊帝還宫遣黃門侍郎山偉廵喻京邑
偉臨順喪悲慟無已既還莊帝怪而問曰黃門何為聲
散偉以狀對莊帝勑侍中元祉曰宗室亡非一不可周
贍左僕射清苦之節死乃益彰特贈絹百疋餘不得為
例贈驃騎大將軍尚書令司徒公定州刺史諡曰文烈
高陽王雍獻文之子為驃騎大將軍司州牧宣武時幸
雍第盡家人之禮孝眀初詔入居太極西栢堂諮决大
政給親信二十人又詔雍為宗師進太傅侍中領太尉
公王如故别勑將作營國子學寺給雍居之靈太后詔
雍乘步挽入掖門又以本官錄尚書事雍頻表辭遜優
答不許詔侍中敦諭孝眀覽政詔雍乘車出入大司馬
門進位丞相給後部羽葆鼓吹倍加班劒催令速拜詔
雍依齊郡順王簡太和故事朝訖引坐特優拜伏之禮
孝昌初詔曰比相府弗開陰陽未變王秉哲居宗勲望
隆重道庇蒼生威被華裔體國猶家匪躬在節可開府
置佐吏又詔曰丞相高陽王道德淵廣眀允篤誠儀刑
太階垂風下國實所以予違汝弼致治責成宜班新制
宣之遐邇其州郡先上司徒公文悉可改上相府施所
符告皆亦如之後遇害於河陰贈假黃鉞相國
城陽王徽為安西將軍秦州刺史詔書旦至夕發徽以
將之秦部請詣闕恭授仍表啓固陳請不之職改授輔
國將軍加度支尚書元顥入雒徽從莊帝北廵及車駕
還宫以與謀之功除侍中大司馬太尉公加羽葆鼓吹
增邑通前三萬戸
章武王融與葛榮戰敗見殺孝眀舉哀於東堂賜東園
秘噐朝服一具綵二千八百段尋以融死事進贈司徒
加後部鼓吹
襲常山王素孫暉孝眀世為尚書令攝吏部選事神龜
元年卒賜東園秘噐贈使持節都督中外諸軍事司空
公將葬給羽葆鼓吹班劒二十人羽林二百二十人
趙郡王謐靈王幹之子除都宫尚書加安南將軍正光
四年薨給東園秘噐朝服一具衣一襲賻帛五百匹
謐弟惠羽林監直閣將軍早卒賻帛五百匹贈鎮遠將
軍恒州刺史
武川鎮將軍蘭子志為雒陽令與御史中尉争路帝謂
邢巒曰此兒竟可謂王孫公子不鏤自雕巒曰露竹霜
條故多勁節非鸞則鳳其在本枝也
武昌王鑒宣武時為征虜將軍徐州刺史尅梁角城帝
詔鑒曰知摧角城威謀展稱良以欣然此城襟帶淮滸川路
衝要自經昔筭未能尅之蟻固積紀每成邊害將軍淵
規潜運妙略克宣闢境尅城功著不日據要扼喉津徑
勢阻可謂勲高三捷朕甚嘉焉守御諸宜善以量度宣
慰之使尋當别遣
上黨王天穆以平邢杲之亂莊帝加太宰羽葆鼓吹增
邑通前七萬戸
北齊廣平公盛神武從叔祖也歴位太尉天平三年薨
贈假黃鉞太尉太師錄尚書事
平秦王歸彦神武族弟天保中以討侯景功封為長郡
公除領軍大將軍領軍加大自歸彦始也文宣誅高德
政金寳財貨悉以賜之及為司空時孝昭將入雲龍門
都督成休寧列拒而不内歸彦諭之然後得入進向栢
閣永巷亦如之孝昭踐祚以此彌見優重每入常在平
原王段韶上以為司空兼尚書令齋宫内唯天子紗帽
臣下皆戎帽特賜歸彦紗帽以寵之
平陽王淹神武子皇建初為太傅與彭城王浟河間王
孝琬並給仗身羽林百人
彭城王浟神武子為太師錄尚書事河清三年車駕廵
幸浟留鄴為羣盗所害贈假黃鉞太師太尉錄尚書事
給輼輬車
襄城王淯神武子天保三年薨乾眀元年贈假黃鉞太
師太尉錄尚書事
高陽王湜神武子廢帝初薨乾眀初贈假黃鉞太師司
徒錄尚書事
馮翊王潤神武子為太師太宰薨贈假黃鉞左丞相
瑯琊王儼武成第三子也為領軍大將軍領御史中丞魏
氏舊制中丞出清道與皇太子分路行王公皆遥住車
去牛頓軛於地以待中丞過其或遲違則赤棒棒之自
都鄴後此儀浸絶武成欲雄寵儼乃使一依舊制儼初
從北宫出將上中丞凡京畿步騎領軍之官屬中丞之
威儀司徒之鹵簿莫不畢備帝與后在華林園東門外
張幕隔青紗步障觀之觀者傾京邑儼嘗在宫中坐含
光殿以視事
後周晉公護太祖兄子為大冡宰眀帝立拜太師賜路
車冕服又為雍州牧并賜金石之樂武帝保定三年詔
曰大冡宰晉國公智周萬物道濟天下所以克成我帝
業安養我蒼生况親則懿昆任當元輔而可同班庶品
齊位衆臣自今詔誥及百司文書並不得稱公名以彰
殊禮護固讓五年詔曰先宅曲阜魯用郊天之樂地處
參虚晉有大蒐之禮所以言時計功昭德紀行使持節
太師都督中外諸軍事柱國大將軍大冡宰晉國公體
道居貞含和誕德地居戚右才表棟隆國步艱難寄深
夷險皇綱締搆事均休慼故以迹冥殆庶理契如仁今
文軌尚隔方隅猶阻典策未備聲名多闕宜賜軒懸之
樂六佾之舞
趙王招陳王純越王盛滕王逌皆文帝子静帝即位加
招等入朝不趨劍履上殿
代王達字度斤突性果决善騎射初封代公出為荆州
刺史在州有政績高祖手勑褒美之高祖東伐以為將
軍㧾管齊淑妃馮氏尤為齊後主所幸齊平帝以達不
邇聲色以馮氏賜之静帝即位詔與趙王招等入朝不
趨劍履上殿
蔡公廣太祖兄邵惠王顥孫也廣母李氏以廣患彌年
憂而成疾因此致卒廣乃以毁薨武帝素服親臨百寮
畢集故吏儀同李充信等上表褒述申其宿志庶存儉
約詔曰昔河間才藻追叙于中尉東海謙約見稱於身
後可斟酌前典率繇舊章使易簀之言得申遺志黜殯
之請無虧令終於是贈本官加太保隴右十四州諸軍
事秦州刺史諡曰文葬於隴右所司一遵儉約之典
廣陵公孝伯與武帝同日生嘗謂曰公於我猶漢高與
盧綰也賜以十三環金帶自是常侍左右出入卧内朝
務皆預焉
隋安德王雄初進封廣平王改封清漳王仁壽初高祖
曰清漳之名未允聲望命職方進地圖上指安德郡以
示羣臣曰此號足以名德相稱於是改封安德王
遂寧子達開皇中為鄴鄭趙三州刺史俱有能名平陳
之後四海大同帝差品天下牧宰達為第一賜雜綵五
百段加以金帶擢拜工部尚書
秦王俊為并州總管三十四州軍事頗有令聞高祖聞
而大悅下書奬勵焉
齊王暕煬帝第二子大業初為豫州牧俄而元德太子
薨朝野注望咸以暕當為嗣文帝勑吏部尚書牛弘妙
選官屬公卿繇是多進子弟眀年轉雍州牧尋徙河南
開府儀同三司元德太子左右二萬餘人悉隸於暕寵
遇益隆自樂平公主及諸戚屬競來致禮百官稱謁填
咽道路
唐淮安王神通高祖從父弟也為河北道行臺尚書左
僕射太宗即位是月甲戍詔曰褒崇賢戚有國彛典厚
秩清階式隆朝望左武衛大將軍上柱國淮安王神通
宗室之長德噐優弘締構之初早樹勲績右武衛大將
軍上柱國燕郡王藝夙著嘉庸志懷彊毅久司戎禁見
稱貞確宜加榮寵式允具瞻並可開府儀同三司四年
薨太宗為之廢朝鴻臚護喪事贈司空諡曰靖
淮陽王道玄高祖從父兄子也從太宗擊宋金剛先登
陷陣時年十五太宗壯之賞物千段後擊劉黑闥戰没
太宗每追痛之嘗從容謂侍臣曰道玄始終從朕深入
賊陣所向必尅意常企慕所以每陣先登蓋學朕也惜
其幼少力不遂心及於難平後以其弟武都王道眀徙
封於淮陽國
河間王孝恭高祖從父兄子也武德二年授信州總管
承制拜假蕭銑平高祖大悅拜孝恭荆州大揔管使畫
工貌而視之及平輔公祏璽書褒賞賜甲第一區女樂
二部奴婢七百人金寳珍翫甚衆授東南道行臺尚書
右僕射太宗甚加親待諸宗室中莫與比焉貞觀十四
年暴薨太宗素服舉哀哭之甚慟
江夏王道宗高祖從父兄子為吏部尚書太宗討高麗
為前鋒大破賊兵太宗至深加賞勞賜奴婢四十人道
宗在陣損足太宗親為之針賜以御膳
濟北公瑊河間王孝恭弟也為尚書左丞貞觀十年夏
五月幸其第敦親親也
襄邑郡王神符貞觀三年為宗正卿後以疾辭位歸第
拜光禄大夫每月别給羊酒太宗將幸九成宫就第問
疾賜以縑帛又令乘小輿引見紫微殿以其脚疾遣三
衛輿之而升
齊王元吉高祖子武德四年太宗討竇建德於滎陽留
元吉與屈突通圍王世充於東都世充出兵拒戰元吉
設伏擊破之斬首八百級生擒其大將軍樂仁昉甲士
千餘人世充平拜司空加賜衮冕之服前後部鼓吹樂
二部班劒二十人黃金二千斤與太宗各聽三鑪鑄錢以
自給九年詔曰三台望重仰叶辰曜五教任隆俯安邦
國實資懿德式寄親賢侍中并州大都督左衛大將軍
上柱國齊王元吉噐量凝邈風神爽邁徽猷夙著嘉譽
早隆出莅方岳政績兼懋入侍帷扆獻納允屬推轂閫
外偹展勲庸職司禁旅戎章以輯燮理之任朝典攸宜
可司徒餘如故
酆王元亨高祖子貞觀二年為金州刺史及之藩太宗
以其幼小甚思之中路賜以金盞遣使為之設宴
徐王元禮高祖子貞觀十七年為絳州刺史以善政聞
太宗降璽書勞勉賜以錦綵
鄭王元懿高祖子總章中為絳州刺史元懿頗好學數
斷大獄甚有公平之譽高宗特降璽書褒美賜物三百
段
舒王元名高祖子元名性高潔矜莊門庭清肅嘗誡其
子豫章王亶等曰藩王所乏者不慮無錢財官職但勉行
善事忠孝持身此吾志也及亶為江州刺史以善政聞
高宗手勑褒美元名以賞其義方之訓
魏王泰太宗第二子也貞元十四年太宗幸泰延康坊
宅因曲赦雍州及長安大辟罪已下免延康坊百姓無
出今年租賦又賜泰府官僚帛有差泰好士愛文學特
令就府别置文學館任自引召學士又以泰腰腹洪大
趨拜稍難復令乘小輿至於朝所其寵異如此
營州都督晦河間王孝恭子也乾封中以善政聞璽書
勞問賜物三百段
紀王慎太宗第十子為襄州刺史以善政稱高宗璽書
勞勉
宋王憲初名成噐睿宗長子睿宗將建儲貳以成噐嫡
長而玄宗有平韋氏之功成噐涕泣固讓儲副玄宗又
抗表固讓睿宗不許乃下制曰左衛將軍宋王成噐朕
之元子當踐副君以隆基有社稷大功人神僉屬繇是
朕前懇讓言在必行天下至公誠不可奪爰示立季之
典庶叶從人之願可雍州牧揚州大都督太子太師别
加實封二千戸賜物五千段細馬二十匹奴婢十房甲
第一區良田三十頃其年十一月拜尚書左僕射尋遷
司徒景雲二年兼同州刺史賜物二千段殿中馬二十
匹開元二十八年冬憲寢疾玄宗令中使送醫藥及珍
膳相望於路僧崇一療憲稍瘳帝大悅特賜緋袍魚袋
以賞異崇一時申王等皆先薨唯憲獨在上尤加恩貸
每年至憲生日必幸其宅移時晏樂居常無日不賜酒
酪及異饌等尚食揔監及四方有所進獻食之稍甘即
皆分以賜之憲嘗奏請年終錄付史官每年數百紙
汝陽王璡憲子也天寳九載薨輟朝一日制曰睦親之
恩理貫存没飾終之禮義表哀榮故特進上柱國汝陽
郡王璡植性謙和執心恭懿聞詩禮而禀訓用忠信而
飭躬修詞立誠不虧於道依仁游藝克著於名况久踐
崇班彌彰勤勵冀其永固藩翰有光公族奄兹殞殁良
多憫念宜加寵贈用旌幽穸可贈太子太師應治喪量
事官供仍令京兆尹一人簡校葬事
嗣申王珣憲子(珣出繼申王撝)開元二十五年薨玄宗甚悼之
輟朝三日制曰猶子之恩特深於情禮睦親之義必備
於哀榮同安郡王珣禀氣淳和執心忠順邦國垣翰宗
枝羽儀磐石疏封將期永固逝川不舍俄歎促齡悼往
之懷因心所切宜增寵命用飾幽泉可贈太子少保葬
事官給陪葬橋陵
榮王滉(後名琬)玄宗開元十五年授京兆牧二十三年七月以
京兆牧榮王滉廣州都督光王涺(後名琚)河南牧儀王濰(後名璲)
荆州大都督永王澤(後名璘)益州大都督壽王清(後名瑁)安西
大都護延王洇(一作洄後名玢)揚州大都督盛王沐(後名琦)第二
十二男濟王溢(後名環)第二十三男信王沔(後名瑝)第二十四
男義王漼(後名玭)第二十五男陳王渙(後名珪)並加開府儀
同三司第二十六男豐王澄(後名珙)為左衛大將軍第二
十七男恒王潓(後名瑱)為右衛大將軍第二十九男凉王漎(後名)
(璿)為左千牛衛大將軍第三十男汴王滔(後名璥)為右千
牛衛大將軍滉等謝恩於朝悉命詣尚書省上自慶王
以下咸送之命有司設帳置饌太常供樂敕曰榮王滉等既
已封建近又拜官在於府寮合依典故有司准式十二月慶
王潭忠王浚棣王洽鄂王涓榮王滉儀王濰潁王澐永
王澤壽王清延王洇盛王沐濟王溢義王漼陳王渙豐
王澄常王潓凉王漎汴王滔加上柱國
故邠王男承寔承&KR0034;承㝣承&KR0034;承寪承寏等天寳七年
六月皆授朝請郎東宫六品官員外置同正員仍賜緋
魚袋詔曰故邠王男承宣等地惟戚屬噐表温良伯仲
輝光温温有裕推恩之典既叶於分官賜服之榮宜崇
於寵命(八月勑諸王長子及先帶郡王名任職事官階卑者並聽著紫佩金魚袋)
濟南郡王俊棣王之子也天寳十四年十月與濟王男
光禄卿平樂郡王俛信王男太常卿新安郡王修陳王
男太常卿臨淮郡王佗義王男太僕卿舞陽郡王儀盛
王男太常卿真定郡王償永王男太常卿餘姚郡王儧
陳王男殿中監安南郡王倫潁王男鴻臚卿高邑郡王
僝延王男殿中監平陽郡王侹信王男光禄卿晉陵郡
王倜豐王男宗正卿齊安郡王佻豐王男太僕卿宜春
郡王伷盛王男殿中監信都郡王佩壽王男鴻臚卿廣楊
郡王偡義王男宗正卿高密郡王僇凉王男殿中監安
定郡王仕延王男太僕卿佐永王男國子祭酒儀棣王
男秘書監僎靖德太子男太僕卿韓國公備靖德太子
男太僕卿倫棣王男光禄卿安棣王男太僕卿僚棣王
男國子祭酒俠棣王男殿中監仁棣王男太僕卿(史失其名)
棣王男秘書監僾永王男衛尉卿莒國公偵永王男秘
書監郕國公儇永王男國子祭酒伶壽王男光禄卿薛
國公伉壽王男殿中監滕國公侑壽王男國子祭酒傑
延王男宗正卿魯國公倞延王男國子祭酒荆國公偃
濟王男衛尉卿沛國公佴濟王男國子祭酒俸信王男
秘書監吳國公保信王男國子祭酒越國公伋義王男
國子祭酒曹國公佳義王男秘書監魏國公傛陳王男
秘書監代國公仿陳王男太僕卿代國公俘儀王男光
禄卿虢國公供潁王男國子祭酒楚國公俔潁王男光
禄卿䕫國公僔盛王男光禄卿徐國公俗盛王男國
子祭酒許國公係豐王男國子祭酒江國公侚涼王男
衛尉卿蒲國公侣凉王男秘書監鄭國公侳榮王男衛
尉卿傆榮王男秘書監僓榮王男鴻臚卿佩等五十五
人並授上柱國
韓王迥代宗第七子以母寵既生而受封雖冲幼恩在
鄭王之亞
嗣吳王祗為檢校工部尚書兼太子賓客大歴五年詔
祗集賢院待制時四郊無虞勲勞大臣在闕下者雖爵
秩崇高多無職事永泰初乃詔左僕射裴冕等一十三
人同於集賢院待制特給飱錢及繕修廨宇以厚其禮
自後遷者非一無代之者以祗宗室勲舊加寵之也
宗正卿嗣吳王巘貞元十三年奏簡王府諮議參軍
嗣寧王子淑葬請鹵簿宰臣等議以子淑官卑不合
給因下詔自今以後嗣王薨日宜令所司供鹵簿永為常式
梁廣王全昱太祖兄乾化元年還睢陽命内臣拜餞都
外親王出宿至於偃師仍詔其子衡王友諒侍從以歸
後唐開府儀同三司檢校太尉充北都留守興聖宫使
判六軍諸軍事兼御史大夫上柱國隴西縣開國伯食
邑七百戶繼岌同光元年授檢校太尉同中書門下平
章事仍進封開國侯加食邑三百戸充東京留守餘如
故繼岌皇子也魏州興建時宰相豆盧革奏曰皇子之
職故事合帶宫使革因進擬以興聖為名
秦王從榮明宗長子也天成二年自鄴中至泊於至德
宫帝幸其第宣禁中女伎及教坊樂歡宴至晩後為天
下兵馬元帥四年九月勑從榮位隆將相望重盤維委
任既崇等威合異班位宜在宰臣之上
亳州團練使重吉末帝子早薨清泰元年詔贈太尉仍
令宋州選隙地置廟
洋王從璋眀宗猶子清泰元年詔從璋及涇王從敏月
各給俸錢一十萬米麥各五十石傔三十人衣糧馬五
十匹芻粟二王自方鎮入朝自是留雒陽私第
隴西郡公重美末帝子清泰元年授成德軍節度等使
命樞密使韓昭常送重美領鎮州旌節官牒於府署重
美迎授其禮甚盛
晉皇子重信高祖第二子也高祖即位出鎮孟津到任
踰月去民病十餘事朝廷有詔褒之是歲范延光叛命
於鄴詔遣前靈武節度張從賓發河橋屯兵東討延光
從賓與延光合謀為亂遂害重信於理所時年二十遠
近聞者為之歎惜制贈太尉執事奏曰兩漢子弟生死
無歴三公位者帝曰此兒為善被禍予甚愍之自我作
古寧有例乎遂行册命
太師萬友高祖仲父太尉萬銓高祖季父太傅敬儒高
祖兄並天福六年正月追贈
周大將軍守筠奉超定哥皆太祖姪乾祐末遇害廣順
元年二月太祖姪守筠贈左領軍將軍改名愿奉超贈
左監門將軍定哥贈左千牛將軍賜名遜顯德四年四
月制曰故皇從弟贈左領軍衛將軍守愿贈左監門衛
將軍奉超贈左千牛衛將軍愻等天潢演派棣萼騰芳
咸敦&KR0008;悌之情並著謙和之譽頃因季代不享遐齡每
念作辜難忘有慟宜加贈典復賁泉扄守愿可贈左衛
大將軍奉超可贈左衛大將軍愻可贈左武衛大將軍
冊府元龜卷二百七十七
