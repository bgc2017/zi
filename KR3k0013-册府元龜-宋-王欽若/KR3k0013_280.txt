册府元龜卷二百八十宋王欽若等撰
宗室部
領鎮第三
梁臨川靖惠王宏字宣達太祖第六子高祖義師下宏
至新林奉迎拜輔國將軍建康平西遷平郎將中護軍領石
頭戍軍事天監元年為使持節散騎常侍都督揚南徐
二州諸軍事後將軍揚州刺史四年冬權以宏為都督
南北兖北徐青冀豫司霍八州北討諸軍事八年為持
節都督揚南徐二州諸軍事司空揚州刺史十七年以
公事左遷侍中普通元年復為持節都督揚南徐二州
諸軍事太尉揚州刺史
安成康王秀太祖第七子高祖義師至新林秀與諸王侯
並自拔赴軍高祖以秀為輔國將軍是時東昏弟晉熙
王寳嵩為冠軍將軍南徐州刺史鎮京口長史范岫行
府州事遣使降且請兵高祖以秀為冠軍長史南東海太守
鎮京口城建康平仍為使持節都督南徐兖二州諸軍
事南徐州刺史天監二年徵領石頭戍軍六年出為持
節都督江州諸軍事平南將軍江州刺史七年遷都督
荆湘雍益寧南北梁秦等州諸軍事平西將軍荆州刺史
十一年徵為侍中中衞將軍領宗正卿石頭戍事十三年
復出為使持節散騎常侍都督郢司霍三州諸軍事安
西將軍郢州刺史十六年遷使持節都督雍梁南北秦
四州郢州之竟陵司州之隨郡諸軍事鎮北將軍寧蠻
校尉雍州刺史便道之鎮
秀子機嗣安成王普通二年自寧遠將軍會稽太守遷
眀威將軍丹陽尹三年遷持節湘衡桂三州軍事寧遠
將軍湘州刺史
南平元襄王偉太祖第八子高祖義師起南康王承制
板為冠軍將軍留行雍州開府事齊和帝詔以偉為使
持節都督雍梁南北秦四州郢州之竟陵司州之隨郡諸
軍事寧蠻校尉雍州刺史天監元年進督荆寧二州四
年徙都督南徐州軍事南徐州刺史五年至都改為撫
軍將軍丹陽尹六年遷持節都督揚南徐二州諸軍事
右將軍揚州刺史未拜進號中權將軍七年以疾表解
州改為侍中中撫軍知司徒事九年遷護軍石頭戍軍
事是年出為使持節散騎常侍都督江州諸軍事鎮南
將軍江州刺史
鄱陽忠烈王恢太祖第九子天監元年為侍中前將軍
領石頭戍軍事二年出為使持節都督南徐州諸軍事
征虜將軍南徐州刺史四年改都督郢司二州諸軍事
後將軍郢州刺史七年進號雲麾將軍進督霍州十年
徵為侍中護軍將軍石頭戍軍事十一年使持節都督
荆湘雍益寧南北梁南北秦九州諸軍事平西將軍荆州刺
史十三年遷散騎常侍都督益寧南北秦沙等州諸軍
事鎮西將軍益州刺史便道之鎮十八年為使持節散
騎常侍都督荆湘雍梁益寧南北秦八州諸軍事征西
將軍開府儀同三司荆州刺史
始興忠武王憺字僧達太祖第十一子高祖為雍州刺
史請與憺同行義師起南康王承制以憺為冠軍將軍
與南平王偉留守和帝將發江陵詔以憺為使持節都
督荆湘益寧南北秦六州諸軍事平西將軍荆州刺史
天監七年還朝八年為平北將軍護軍領石頭戍軍事
是秋出為持節散騎常侍都督南北兖徐青冀五州諸
軍事鎮北將軍南兖州刺史九年春遷都督益寧南梁
南北秦沙六州諸軍事鎮西將軍益州刺史十四年遷
都督荆湘雍寧南梁南北秦七州諸軍事鎮右將軍荆州
刺史
長沙王業高祖長兄宣武王懿子天監二年襲封長沙
王六年遷左驍騎將軍尋為中護軍領石頭戍軍事七年
出為使持節都督南兖兖徐青冀五州諸軍事仁威將
軍南兖州刺史九年除中書令改授安後將軍鎮琅邪
彭城二郡領南琅邪太守十年徵為安右將軍散騎常
侍十四年復為護軍領南琅邪彭城鎮于琅邪復徵為
中書令出為輕車將軍湘州刺史
業弟西昌侯藻天監元年出為持節都督益寧二州諸
軍事冠軍將軍益州刺史十年為左驍騎將軍領南琅
邪太守入為侍中十一年出為使持節都督雍梁秦三
州竟陵隨二郡諸軍事仁威將軍寧蠻校尉雍州刺史
十二年徵為使持節都督南兖兖徐青冀五州諸軍事
兖州刺史頻莅數鎮民吏稱之大通元年遷侍中中護
軍時渦陽始降乃以藻為使持節北討都督征北大將軍
鎮于渦陽三年為中將軍太子詹事出為丹陽尹大同
五年出為使持節督南徐州刺史
永陽王伯游高祖次兄敷之子天監元年四月詔曰兄
子伯游雖年識未弘意尚粗可浙東奥區宜須撫莅可
督會稽東陽新安永嘉臨海五郡諸軍事輔國將軍會
稽太守襲封永陽郡王
衡陽嗣王元簡高祖第四弟暢之子天監三年襲封除
中書郎遷會稽太守十三年入為給事黃門侍郎出為
持節都督廣交越三州諸軍事平越中郎將廣州刺史
還為太子中庶子遷使持節都督郢司霍三州諸軍事
信武將軍郢州刺史
桂陽王象長沙宣武王第九子出繼桂陽王融起家寧
遠將軍丹陽尹出為持節督司霍郢三州諸軍事征遠
將軍鄂州刺史尋遷湘衡二州諸軍事輕車將軍湘州
刺史除中書侍郎俄以本官行石頭戍軍事遷侍中太
子詹事未拜改授持節督江州諸軍事信武將軍江州
刺史
吳平侯景高祖從父弟也天監元年封仍為持節都督
北兖徐青冀四州諸軍事冠軍將軍南兖州刺史七年
遷左驍騎將軍兼領軍管天下兵要尋出為使持節督雍
梁南北秦郢州之竟陵司州之隨郡諸軍事信武將軍
寧蠻校尉雍州刺史十一年徵右衛將軍領石頭戍軍
事十二年復為使持節督南北兖北徐青冀五州諸軍
事信威將軍南兖州刺史十三年徵為領軍將軍直殿
省十七年太尉揚州刺史臨川王宏坐法免詔曰揚州
應須緝理宜得其人侍中領軍將軍吳平侯景才任此
舉可以安右將軍監揚州並置佐史即宅為府十九年
出為使持節散騎常侍都督郢司霍三州諸軍事安西
將軍郢州刺史
景弟昌天監六年自豫章内史寧朔將軍遷使持節督
廣交越桂四州諸軍事輔國將軍平越中郎將廣州刺
史九年分湘州置衡州以昌為持節督廣州之綏建湘
州之始安諸軍事信武將軍衡州刺史
昌弟昂天監初自司徒右長史出為輕車將軍監南兖
州徵為琅邪彭城二郡太守復以輕車將軍出為廣州
刺史
南康簡王績高祖第四子天監八年出為輕車將軍領
石頭戍軍事十年遷使持節都督南徐州諸軍事南徐州
刺史進號仁威將軍十六年徵為宣毅將軍領石頭戍
軍事十七年為使持節都督南兖兖徐青冀五州諸軍
事南兖州刺史普通四年徵為侍中雲麾將軍領石頭
戍軍事五年出為使持節都督江州諸軍事江州刺史
丁董淑儀憂居喪過禮高祖手詔勉之使攝州任固求
解職乃徵授安右將軍領石頭戍軍事
績子會理嗣為南康王年十五拜輕車將軍湘州刺史
又領石頭戍軍事遷侍中兼領軍將軍尋除宣惠將軍丹
陽尹置佐史出為使持節都督南北兗北徐青冀東徐譙
七州諸軍事平北將軍南兖州刺史
廬陵威王續高祖第五子天監十六年自會稽太守為
都督江州諸軍事雲麾將軍江州刺史普通元年徵為
宣毅將軍領石頭戍軍事三年為使持節都督南徐梁秦
沙四州諸軍事西中郎將南徐州刺史大通三年又為
使持節都督雍梁秦沙四州諸軍事平北將軍寧蠻校
尉雍州刺史給鼓吹一部大同元年為使持節都督江
州諸軍事安南將軍江州刺史三年徵為護軍將軍領石
頭戍軍事五年為驃騎將軍開府儀同三司又出為使
持節都督荆郢司雍西北秦梁巴華九州諸軍事荆州
刺史
邵陵攜王綸高祖第六子普通元年領石頭戍軍事尋
為江州刺史五年以西中郎將權攝南兖州中大通元
年為丹陽尹大同七年出為使持節都督郢定霍司四
州諸軍事平西將軍郢州刺史尋遷為安前將軍丹陽
尹中大同元年出為鎮東將軍南徐州刺史
綸子永安侯確太清中為南中郎將廣州刺史
尋陽王大心太宗第二子高祖大同元年出為使持節
都督郢南北司定新五州諸軍事輕車將軍郢州刺史
七年徵為侍中兼石頭戌軍事太清元年出為雲麾將
軍江州刺史
南海王大臨太宗第四子大寳元年出為使持節都督
揚南徐二州諸軍事安南將軍揚州刺史
南郡王大連字仁靖太宗第五子大同十年以侍中兼石
頭戍軍事太清元年出為使持節輕車將軍東陽州刺
史
安陸王大春字仁經太宗第六子大同中以為寧遠將
軍知石頭戍軍事大寳元年為使持節雲麾將軍東陽
州刺史
新興王大莊太宗第十三子大寳元年為使持節都督
南徐州諸軍事宣毅將軍南徐州刺史
西陽王大鈞太宗第十四子大寳元年出為宣惠將軍
丹陽尹二年監揚州
武寧王大威太宗第十五子大寳二年為信威將軍丹
陽尹
建平王大球太宗第十七子大寳二年為輕車將軍兼
石頭戍軍事
陳宜黃侯慧紀高祖之從孫光大元年以功除持節通
宜散騎常侍宣遠將軍豐州刺史太建十年吳眀徹北
討敗績以慧紀為持節智武將軍緣江都督兖州刺史尋
除使持節散騎常侍宣毅將軍都督郢巴二州諸軍事
至德二年遷使持節散騎常侍雲麾將軍都督荆信二
州諸軍事荆州刺史
始興王伯茂世祖第二子永定三年自寧遠將軍除使
持節都督南琅邪彭城諸軍事彭城太守進號宣惠將
軍揚州刺史天嘉三年除鎮東將軍開府儀同三司東
揚州刺史
鄱陽王伯山世祖第三子天嘉六年為緣江都督平北
將軍南徐州刺史光大元年徙為鎮東將軍東揚州刺史
太建元年徵為中衛將軍中領軍六年又為征北將軍
南徐州刺史尋為征南將軍江州刺史至德四年出為
持節都督東揚豐二州諸軍事東揚州刺史
晉安王伯恭世祖第六子太建元年為中衛將軍揚州
刺史六年出為安南將軍南豫州刺史十四年出為安
南將軍湘州刺史
衡陽王伯信世祖第七子天嘉元年為宣惠將軍丹陽
尹禎眀元年出為鎮南將軍西衡州刺史
廬陵王伯仁世祖第八子太建七年遷冠軍將軍中領
軍尋為平北將軍南徐州刺史
江夏王伯義世祖第九子太建初為宣惠將軍東揚州
刺史尋為宣毅將軍持節散騎常侍都督合霍二州諸
軍事合州刺史
武陵王伯禮字用之世祖第十子太建初為雲旗將軍
持節都督吳興諸軍事吳興太守
永陽王伯智世祖第十二子累遷尚書左僕射出為使
持節都督東揚豐二州諸軍事平東將軍領會稽内史
桂陽王伯謀世祖第十三子太建中為信威將軍丹陽
尹十年加侍中出為持節都督吳興諸軍事東中郎將
吳興太守
豫章王叔英高宗第三子太建元年為宣惠將軍都督
東揚州諸軍事東揚州刺史五年進號平北將軍南豫州
刺史十一年為鎮前將軍江州刺史
長沙王叔堅高祖第四子太建四年自東中郎將吳郡
太守為宣毅將軍江州刺史七年進號雲麾將軍郢州
刺史未拜轉為平越中郎將廣州刺史尋為平北將軍
合州刺史八年復為平西將軍郢州刺史十一年入為
翊左將軍丹陽尹是年進號驃騎將軍開府儀同三司
揚州刺史至德三年出為征西將軍荆州刺史
建安王叔卿高宗第五子太建四年授東中郎將東揚
州刺史七年為雲麾將軍郢州刺史九年進號平南將
軍湘州刺史後主即位進號安南將軍
宜都王叔眀字子昭高宗第六子太建七年授東中郎
將東揚州刺史十三年出為使持節雲麾將軍南徐州
刺史
河東王叔獻高宗第九子太建七年為散騎常侍軍師
將軍都督南徐州諸軍事南徐州刺史
新蔡王叔齊高宗第十一子太建中出為東中郎將東
揚州刺史
晉熙王叔文高宗第十二子太建中為輕車將軍揚州
刺史至德元年授持節都督江州刺史二年遷信威將
軍督湘衡武桂四州諸軍事湘州刺史
始興王叔重高宗第十四子至德元年為仁威將軍揚
州刺史明年加使持節都督江州諸軍事江州刺史
岳陽王叔慎高宗第十六子至德四年拜侍中智武將
軍丹陽尹禎眀元年出為持節都督湘衡桂武四州諸
軍事智武將軍湘州刺史
義陽王叔達高宗第十七子禎眀元年除丹陽尹
南平王嶷後主第二子至德元年自南琅邪彭城二郡
太守遷揚州刺史進號鎮軍將軍尋為使持節都督郢
荆湘三州諸軍事征西將軍郢州刺史
永嘉王彦後主第三子至德中為忠武將軍南徐州刺
史進號安南將軍持節都督江巴東衡三州諸軍事江
州刺史
南海王虔後主第五子禎眀二年出為平北將軍南徐
州刺史
信義王祗後主第六子至德中為壯武將軍使持節都
督智武將軍琅邪彭城二郡太守
會稽王莊後主第八子至德中為翊前將軍除使持節
都督揚州諸軍事揚州刺史
後魏曲陽侯素延桓帝之後道武征討諸部初定并州
為刺史中山平拜幽州刺史
宜都王目辰桓帝之後孝文即位除雍州刺史鎮長安
司徒石平文帝之玄孫也從太武南討至瓜步山進位
尚書令雍州刺史
松滋侯萇平文帝之後宣武時為北中郎將帶河内太
守歴位度支尚書侍中雍州刺史
萇子華孝莊初除齊州刺史後除濟州刺史孝静初除
南兖州刺史
河間公齊烈帝玄孫也齊孫志字猛略宣武時除荆州
刺史孝眀帝時為揚州刺史
衛王儀昭成帝孫從道武征伐有功中山平道武將還
代都置中山行臺詔儀守尚書令以鎮之
儀子中山簡王纂始五歲道武命養於宫中恩與皇子
同太武踐阼除定州刺史
儀孫沛郡公禎孝文時拜南豫州刺史
陳留景王崇昭成曾孫道武時拜荆州刺史崇孫琛位
鎮朔二州刺史
隴西公崘昭成帝之後文成即位除秦州刺史
淮南靖王他道武孫太武時除使持節都督豫雒河南
諸軍事鎮南將軍開府儀同三司鎮虎牢從征於懸瓠
破之拜使持節都督雍秦二州諸軍事鎮西將軍開府
儀同三司雍州刺史鎮長安時宋侵南鄙以他威信素
著復為虎牢鎮都督大將高宗時轉使持節都督京州
諸軍事鎮西大將軍
他子篤自光禄勲卿出除平北將軍幽州刺史
他孫法壽自中散大夫出除龍驤將軍安州刺史
法壽弟法僧自司馬掾除龍驤將軍益州刺史後徵拜
光禄大夫出為平東將軍兖州刺史轉安東將軍徐州
刺史
淮南康王世遵靖王曾孫也宣武時拜前軍將軍行幽州
事兼西中郎將又行青州事尋遷驍騎將軍出為征虜
將軍幽州刺史孝眀時為荆州刺史尋加前將軍沔南
蠻首及襄陽民望入密信引世遵請以襄陽内附世遵表求
赴應朝議從之詔加世遵持節都督荆州及沔南諸軍
事平南將軍加散騎常侍後除平北將軍定州刺史
武昌成王提道武孫太武時拜使持節鎮東大將軍平
原鎮都大將在任十年大著威名後與淮南王他討平
吐京叛胡遷使持節車騎大將軍統萬鎮都大將
子簡王平原獻文時蠕蠕犯塞從駕擊之平原戰功居
多拜假節都督齊兖二州諸軍事鎮南將軍齊州刺
史孝文時遷都督秦雍梁益四州軍事征南大將軍開
府雍州刺史鎮長安
原子悼王鍳孝文時出為征虜將軍齊州刺史宣武初
以本將軍轉徐州刺史
鍳兄和襲鍳爵為河南王孝眀時出為輔國將軍凉州
刺史
鍳弟馗自太僕少卿出除安西將軍東秦州刺史
南平安王渾道武孫為廣平王連後太武時拜假節都
督平州諸軍事領護東夷校尉鎮東大將軍儀同三司
平州刺史鎮和龍在州綏導有方徙凉州鎮將都督西
戎諸軍事領護西域校尉渾子哀王纂孝文時出為安
北將軍平州刺史
纂弟之子武貞王仲冏孝文時出為輔國將軍光州刺
史遭母憂還孝昌末除秦州刺史
江陽武烈王繼南平王霄之子為江陽王根後孝文時
除使持節安北將軍撫冥鎮都大將轉都督柔玄
撫冥懷荒三鎮諸軍事鎮北將軍柔玄鎮大將入為
左衛將軍兼侍中又兼中領軍留守雒京尋除持節平
北將軍鎮攝舊都宣武時除征虜將軍青州刺史轉平
北將軍恒州刺史
繼子羅為平東將軍青州刺史梁武遣將寇邊又為撫
軍都督青光南青三州諸軍事入為宗正卿出帝時除
使持節驃騎大將軍開府儀同三司梁州刺史
樂安王範眀元子太武以長安形勝之地乃拜範衞大
將軍開府儀同三司長安鎮都大將
範子簡王良文成時襲王爵拜長安鎮都大將雍州刺
史
東平王翰太武子自中軍大將軍鎮枹罕以信惠撫衆
羌戎敬服子道符襲爵中軍大將軍献文踐阼拜長安
鎮都大將
臨淮懿王提太武孫為梁州刺史
提子孝友襲爵臨淮王累遷滄州刺史
廣陽懿烈王嘉太武孫孝文時拜徐州刺史後為尚書
左僕射與咸陽王禧等輔政遷司州牧
嘉子忠武王深孝眀時拜肆州刺史歴恒州刺史入為
侍中右衛將軍定州刺史
深子文獻王湛孝静初累遷冀州刺史入為侍中後行
司州牧
京兆王子推景穆帝子初為侍中征南大將軍長安鎮
都大將秦雍之人服其威惠孝文即位拜侍中開府儀同
三司青州刺史子推子大興襲爵拜長安鎮都大將
大興弟饒陽男遥孝眀帝時自左光禄大夫仍領護軍
遷冀州刺史
大興子暹莊帝初為南兖州刺史累遷秦州刺史普泰
元年除凉州刺史
太興孫文王悰孝静時累遷司州牧青州刺史
任成康王雲景穆帝子和平五年封拜使持節侍中征
東大將軍和龍鎮都大將獻文時除都督徐兖二州緣
淮諸軍事征東大將軍開府徐州刺史後為冀州刺史
留心政事甚得下情孝文嘉之遷使持節都督陜西諸
軍事征南大將軍長安鎮都大將軍雍州刺史
子文宣王澄孝文時除都督梁益荆三州諸軍事征南
大將軍梁州刺史後轉征東大將軍開府徐州刺史甚
有聲績從坐公事免官尋兼吏部尚書鎮州刺史宣武
時出為平西將軍梁州刺史辭以母老除安東將軍相
州刺史復固辭改授安西將軍雍州刺史尋徵赴季秋
講武除都督淮南諸軍事鎮南大將軍開府揚州刺史
鎮北大將軍定州刺史
澄子順為給事黃門侍郎時元义威勢尤盛順曾不詣乂
至於朝論得失順嘗鯁言正議曾不阿旨由此見憚出除
平北將軍恒州刺史轉為安東將軍齊州刺史
澄弟嵩宣武時以武衛將軍兼侍中出為平南將軍荆
州刺史又除平北將軍恒州刺史轉平東將軍徐州刺
史又轉安南將軍揚州刺史
嵩子衛縣男世儁自河南尹除鎮東將軍青州刺史
嵩弟瞻自宗正少卿龍驤將軍光州刺史遷平東將軍
兖州刺史
册府元龜卷二百八十
