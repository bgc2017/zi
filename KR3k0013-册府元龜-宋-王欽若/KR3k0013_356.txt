册府元龜卷三百五十六宋王欽若等撰
將帥部
立功第九
隋李雄初仕後周太祖時為輔國將軍從逹奚武平漢
中定興州又討汾州叛胡錄前後功拜驃騎大將軍儀
同三司
竇榮定初仕周為平東將軍從太祖與齊人戰於北邙
周師不利榮定與汝南公宇文神慶帥精騎二千邀擊
之齊師乃郤以功拜上儀同
元景山仕周閔帝時從大司馬賀蘭祥擊吐谷渾以功
拜撫軍將軍其後與齊人戰於北邙斬級居多高祖受
禪拜上柱國明年大舉伐陳以景山為行軍元帥率行
軍總管韓延吕哲出漢口遣上開府鄧孝儒將勁卒四
千攻陳甑山鎮陳人遣其將陸綸以舟師來援孝儒逆擊
破之陳將魯逹陳紀以兵守溳口景山復遣兵擊走之
陳人大駭甑山沌陽二鎮守將皆棄城而遁
宇文欣年十八歲從周齊王憲討突厥有功拜儀同三
司韋孝寬之鎮玉壁也以欣驍勇請與同行屢有戰功
加位開府驃騎將軍從武帝伐齊遂拔晉陽齊平進位
大將軍又從韋孝寬討尉遲迥迥遣子惇盛兵武陟欣
先鋒擊走之進臨相州迥遣精甲三千伏於野馬岡欲
擊官軍欣以五百騎襲之斬獲略盡進至草橋迥又拒
守欣率竒兵擊破之直趨鄴下
李衍仕周武帝時為義州刺史從韋孝寬鎮玉壁城數
與賊戰敵人憚之及平齊以軍功進授大將軍後為定
鄜二州刺史及王謙作亂高祖以衍為行軍總管從梁
睿擊車之進位上大將軍
于繭仕周武帝時為少胥附從齊王憲破齊師於雒陽
以功賜爵豐寧縣子邑五百戸
趙仲卿周大將軍綱之子從齊王憲擊北齊攻臨秦統
戎威遠伏龍張辟等五城盡平之又擊齊將段孝先於
姚襄城苦戰連日破之以功授大都督尋典宿衞平齊
之役以功遷上儀同兼趙郡太守開皇中拜朔州總管
會突厥啓人可汗求婚於國帝許之仲卿因是間其骨
肉遂相攻擊十七年啓人窘迫與隋使長孫晟投通漢
鎮仲卿率騎千餘馳援之逹頭不敢逼潜遣人誘致啓
人所部至者二萬餘家其年從高熲指白道以擊逹頭
仲卿率兵三千為前鋒至族蠡山與虜相遇交戰七日
大破之追奔至乞伏泊復破之虜千餘口雜畜萬計突
厥悉衆而至仲卿為方陣四面拒戰經五日會高熲大
兵至合擊之虜乃敗走追度白道踰泰山七百餘里時
突厥降者萬餘家帝命仲卿處之常安以功進位上柱
國賜物三千段朝廷慮逹頭掩襲啓人令仲卿屯兵二
萬以備之代州總管韓洪永康公李藥王蔚州刺史劉
隆等將步騎一萬援常安逹頭騎十萬來寇韓洪軍大
敗仲卿自樂寧邀擊斬首虜千餘級
楊素仕周武帝時為車騎大將軍從齊王憲與齊人戰
於河陰以功封清河縣子邑五百戸及高祖為丞相素
深自結納高祖甚嘉之以素為汴州刺史行至雒陽會
尉遲迥作亂榮州刺史宇文胄據武牢以應迥素不得
進高祖拜素大將軍發河内兵擊胄破之遷徐州總管
及伐陳為行軍元帥率水兵東下陳主遣其信州刺史
顧覺鎮安蜀城荆州刺史陳紀鎮公安皆懼而退走巴
陵以東無敢守者湘州刺史岳陽王陳叔慎遣使請降
又為内史令以浙江賊帥高智慧等未殄復乘傳至會
稽先是泉州人王國慶南安豪族也殺刺史劉弘據州
為亂諸亡賊皆歸之自以海路艱阻非北人所習不設
備素汎海掩之王國慶惶遽棄州而走餘黨散入海島
或守溪洞素分遣諸將水陸追捕乃密令人謂國慶曰
爾之罪狀計不容誅唯有斬送智慧可以塞責國慶於
是執送智慧斬於泉州自餘支黨悉來降附江南大定
後遷尚書左僕射時漢王諒反帝以素為荆州道行軍
總管河北道安撫大使率衆數萬討諒時晉絳莒三州
並為諒城守素各以二千石縻之而去諒遣趙子開擁
衆十餘萬策絶徑路屯據高壁布陣五十里素令諸將
以兵臨之自引竒兵潛入霍山緣崖谷而進直指其營
一戰破之殺傷數萬諒所署介州刺史梁脩羅屯介休
聞素至懼棄城而走進至并州三十里諒率其將王世
宗趙子開蕭摩訶等衆且十萬來拒戰又擊破之擒蕭
摩訶諒退保并州素進兵圍之諒窮蹙而降餘黨悉平
韓擒虎仕周武帝時為儀同三司齊將獨孤永業守金
墉城擒虎說下之進平范陽加上儀同陳人逼光州擒
虎以行軍總管擊破之又從宇文欣平合州高祖作相
遷利州刺史陳將甄慶任蠻奴蕭摩訶等共為聲援頻
寇江北前後入界擒虎屢挫其鋒陳人奪氣伐陳之役晉
王遣行軍總管杜彦與擒虎合軍步騎二萬陳叔寳遣
領軍蔡徵守朱雀航聞擒虎將至衆懼而潰任蠻奴為
賀若弼所敗棄軍降於擒虎擒虎以精騎五百直入朱
雀門陳人欲戰蠻奴撝之曰老夫尚降諸君何事衆皆
散走遂平金陵
逹奚長孺仕周武帝時為行軍總管北巡沙塞卒與虜
遇接戰大破之
李徹仕周為車騎大將軍從武帝破齊師於汾北乘勝
下高壁拔晉陽擒高楷於冀州俱有力焉錄前後功加
開府别封蔡陽縣公邑千戸
崔仲方仕周為平東將軍從武帝攻北齊晉州齊亞將
崔景嵩請為内應仲方與段文振等登城應接遂下晉
州又令仲方說翼城等四城下之授儀同開皇末為會
州總管時諸羌猶未賓附詔令仲方擊之與賊三十餘
戰紫祖四隣望方涉題千碉小鐵圍山白男王弱水等
諸部悉平賜奴婢二百三十口黃金三十斤雜物稱是
段文振仕周為中外府兵曹從武帝攻北齊晉州下之
進拔文侯華谷高壁三城皆有力焉及攻并州陷東門
而入齊安德王延宗懼而出降開皇末為太僕卿越雋
蠻叛擊平之賜奴婢二百口大業初為兵部尚書從征
吐谷渾督兵屯雪山連營三百餘里東接楊義臣西連
張夀合圍渾主於覆袁川以功進位右光祿大夫
李崇周武帝時為將兵都督隨宇文護伐齊功最擢授
儀同三司
權武仕周為開府武帝時從王謙破齊服龍等五城增
邑八百戸平齊之役攻陷邵州别下六城以功增邑三
百戸
郭衍仕周為儀同大將軍從武帝與齊主大戰於晉州
追齊師至高壁敗之仍從平并州以功加授開府封武
強縣公累遷右中軍熊渠中大夫尉遲迥之起逆韋孝
寬戰於武陟進戰於相州迥遣弟子勤為青州總管率
青齊之衆來助迥迥敗勤與迥子惇祐等欲東奔青州
衍將精騎一千追破之執祐於陣勤遂遁走而惇亦逃
逸衍至濟州入據其城又擊其餘黨於濟北累戰破之
執送京師超授上柱國封武山郡公開皇中從晉王出
鎮揚州江表搆逆命衍為總管領精銳萬人先屯京口
於貴洲南與賊戰敗之生擒魁帥大獲舟楫粮儲以充
軍實仍討東陽永嘉宣城黟歙諸洞盡平之授蔣州刺
史
李禮成仕周武帝時為車騎大將軍伐齊之役禮成從
帝圍晉陽以兵擊南門齊席毗羅率精甲數千拒帝禮
成力戰退之加開府封冠軍縣公
李子雄仕周武帝時從平齊以功授帥都督高祖作相
從韋孝寬破尉遲迥於相州拜上開府伐陳之役以功
進位大將軍漢王諒之亂煬帝以子雄為上大將軍發
幽州兵三萬自井陘以討諒時諒遣大將軍劉建略地
燕趙正攻井陘相遇於抱犢山下力戰破之遷幽州總
管
李景仕周武帝時平齊之役頗有力焉授儀同三司後
平尉遲迥進位開府開皇九年以行軍總管從王世積
伐陳陷陣有功進位開府及高智慧等作亂江南復以
行軍總管從楊素擊之别平倉嶺還授鄜州刺史開皇
末從史萬歲擊突厥於大斤山别路邀賊大破之大業
初擊叛蠻向思多破之又擊吐谷渾於西海攻高麗武
厲城皆破之
薛世雄年十七歲從周武帝平齊以功拜帥都督開皇
時數有戰功累遷儀同三司右親衞車騎將軍煬帝嗣
位番禺夷獠相聚為亂詔世雄討平之
賀若誼仕周武帝時為雒州刺史北齊范陽王高紹義
之奔突厥也誼以兵追之戰於馬邑遂擒紹義以功進
位大將軍高祖為丞相拜亳州總管馳驛之部西遏司
馬消難東拒尉遲迥申州刺史李慧反誼討平之進爵
范陽郡公授上大將軍
梁士彦仕周為東南道行臺使持節徐州總管三十二
州諸軍事徐州刺史與烏丸軌擒陳將吳明徹裴忌於
吕梁别破廣陵略定淮南地高祖作相轉亳州總管二
十四州諸軍事尉遲迥之反也以為行軍總管從韋孝
寬擊之至河陽與迥軍相對令家僮梁點等數人為前
鋒士彦以其徒繼之所當皆破乘勝至草橋迥衆復合
進戰大破之及圍鄴城攻北門而入馳啓西門納宇文
欣之兵及迥平除相州刺史
杜彦仕周武帝時為左侍上士後從柱國陸通擊陳將
吳明徹於土州破之又擊叛蠻尅倉搥白楊二栅並斬
其渠帥進平郢州賊帥樊志以戰功拜大都督高祖為
丞相從韋孝寬擊尉遲迥於相州每戰有功開皇中為
左武衞將軍平陳之役以行軍總管與新義公韓擒虎
相繼而進軍至南陵賊屯據江岸彦遣儀同樊子蓋率
精兵擊破其栅獲船六百餘艘渡江擊南陵城拔之擒
其守將許翼進至新林與擒虎合軍及平陳進位柱國
時高智慧等之作亂也復以行軍總管從楊素討之别
解江州圍智慧餘黨往往屯聚保投溪洞彦水陸兼進
攻錦山陽父若石壁西洞悉平之皆斬其渠帥賊李陀
擁衆數千據彭山彦襲擊破之斬陀傳其首又擊徐州
宜豐二洞悉平之
和洪仕周武帝時數從征伐烏丸軌之擒陳將吳明徹
也洪有功焉加位開府遷折衝中大夫尉遲迥作亂相
州以洪為行軍總管從韋孝寬擊之軍至河陽迥遣兵
圍懷州洪與總管宇文述等擊走又破尉惇於武陟及
平相州每戰有功拜柱國封廣武郡公邑二千戸
劉方仕周武帝時為承御上士以戰功拜上儀同高祖
為丞相方從韋孝寬破尉遲迥於相州以功加開府賜
爵河陰縣侯仁夀中交州俚人李佛子亂方為交州總
管至都隆嶺遇賊二千餘人來犯官軍方遣營主宋纂何
貴嚴願等擊破之進兵臨佛子先令人諭以禍福佛子
懼而降送於京師其有桀黠者恐於後為亂皆斬之尋
授驩州道行軍總管以尚書右丞李綱為司馬經略林
邑方遣欽州刺史寗長真驩州刺史李暈上開府秦雄
以步騎出越常方親率大將軍張愻司馬李綱舟師趨
北景大業元年正月軍至海口林邑王梵志遣兵守險
方擊走之師次闍梨江賊據南岸立栅方盛陳旗幟擊
金鼓賊懼而潰既渡江行三十里賊乘巨象四面而至
方以弩射象中瘡却蹂其陣王師力戰賊奔於栅因攻
破之俘馘萬計於是濟區粟渡六里前後逢賊每戰
必擒進至大緣江賊據嶮為栅又擊破之過馬援銅柱
南行八日至其國都林邑王梵志棄城奔海獲其廟主
金人汙其宫室刻石紀功而還
楊文思仕周為儀同三司從武帝攻拔北齊晉州以勲
進授上儀同三司夀陽劉叔仁作亂從清河公宇文神
舉討之戰於塼井在陣生擒叔仁後從王誼破賊於鯉
魚栅其後累以軍功遷果毅右旅下大夫高祖為丞相
文思從韋孝寬拒尉遲迥於武陟迥遣其將李儁圍懷
州與行軍總管宇文述擊走之破尉遲惇平鄴城皆有
功進授上大將軍
崔弘度仕周為上開府宣帝嗣位從鄖國公韋孝寬經
略淮南弘度與化政公宇文欣司水賀婁子幹至肥口
陳將潘深率兵數千來拒戰隔水而陣欣遣弘度諭以
禍福深至夕而遁攻夀陽降陳守將吳之立弘度功最
以前後勲進位上大將軍
于顗仕周為郢州刺史宣帝時為水軍總管從韋孝寬
經略淮南顗率開府元紹貴上儀同毛猛等以舟師自
潁口入淮陳防主潘深棄栅而走進與孝寬攻拔夀陽
復引師圍硤石守將許約懼而降顗乃拜東廣州刺史
後拜吳州總管陳將錢茂和率數千人襲江陽顗逆擊
走之陳復遣將陳紀周羅㬋燕合兒等襲顗顗拒之而
退
馮昱仕周宣帝時以行軍總管與王誼李威等討叛蠻
平之拜柱國
王誼仕周為邠州總管司馬消難舉兵反高祖以誼為
行軍元帥率四總管討之軍次近郊消難懼而奔陳于
時北至商洛南拒江淮東西二千餘里巴蠻多叛共推
渠帥蘭雒州為主雒州自號河南王以附消難北連尉
遲迥誼率行軍總管李威馮暉李遠等分討之旬月皆
平
韋藝仕周為魏郡太守高祖為丞相尉遲迥陰圖不軌
朝廷遣藝季父孝寬馳往伐迥藝因投孝寬即從孝寬
擊迥以功進位上大將軍
李穆仕周宣帝時為大左總管尉遲迥之亂令其所署
行臺韓長業攻陷雒州執刺史趙署城民郭子勝為刺
史穆遣兵討之獲子勝高祖嘉之以穆勞效同破鄴城
第一勲加三轉聽分授其二子榮才及兄賢子孝軌榮
及才並儀同大將軍孝軌進開府儀同大將軍又别封
其子雄為密國公邑三千戸
韓僧夀仕周宣帝時為侍伯中旅下大夫從韋孝寬平
尉遲迥每戰有功授大將軍封昌樂公邑千戶
韋洸仕周宣帝時為開府高祖為丞相洸從季父孝寬
擊尉遲迥於相州以功拜柱國進封襄陽郡公開皇初
突厥寇邊皇太子屯咸陽令洸統兵出源州道與虜相
遇擊破之拜江陵總管伐陳之役領行軍總管及陳平
拜江州總管率步騎二萬略定九江遂進圖嶺南高祖
與書慰勉之洸至廣州嶺表皆降之帝聞而悦許以便
宜從事洸所統集二十四州拜廣州總管
高熲仕周宣帝時為開府擊尉遲迥既至軍為橋於沁
水賊於上流縱大栰熲預為木狗以禦之既度焚橋而
戰大破之遂至鄴下與迥交戰仍共宇文忻李詢等設
策因平尉遲迥及突厥犯塞以熲為元帥擊賊破之又
出白道進圖入磧破賊而還
元褒仕周為趙州刺史褒從韋孝寬擊尉遲迥以功超
拜柱國
乞伏慧仕周為佽飛右旅熊渠中大夫從韋孝寬擊尉
遲惇於武陟所當皆破授大將軍
田仁恭仕周為大將軍從韋孝寬破尉遲迥於相州拜
柱國
樊叔略仕周為營構監尉遲迥之亂高祖令叔略鎮大
梁迥將宇文威來寇叔略擊走之以功拜大將軍
宇文述仕周為英果中大夫尉遲迥作亂相州述以行
軍總管率步騎三千從韋孝寬擊之軍至河陽迥遣將
李雋攻懷州述别擊嶲軍破之又與諸將擊尉遲惇於
永橋述先鋒陷陣俘馘甚衆平尉遲迥每戰有功超拜
上柱國開皇初拜右衞將軍平陳之役以行軍總管率
衆三萬自六合而濟時韓擒虎賀若弼兩軍趣丹陽述
進據石頭城為聲援陳主既擒而蕭瓛蕭巖據東吳之
地擁兵拒守述領行軍總管元契張默言等討之水陸
兼進落叢公燕榮以舟師自海至亦受述節度陳永新
侯陳君範自晉陵奔瓛并軍合勢見述軍且至瓛懼立
栅於晉陵城東又絶塘道留兵拒述瓛自義興入太湖
圖掩述後述進破其栅廻兵擊瓛大敗之斬瓛司馬曹
勒又前軍復陷吳州瓛以餘衆保包山燕榮擊破之述
進至奉公埭蕭巖陳君範等以會稽請降述許之二人
面縳路左吳會悉平以功拜安州總管大業中為左衞
大將軍從煬帝幸榆林時鐵勒契弊歌稜攻敗吐谷渾
其部攜散遂遣使請降求救帝令述以兵屯西平之臨
羌城撫納降附吐谷渾見述擁強兵懼不敢降遂西遁
述領鷹揚郎將梁元禮張峻崔師等追至曼頭城攻拔
之斬三千餘級乘勝至赤水城復拔之其餘黨走屯丘
尼川述進擊大破之獲其王公尚書將軍二百人前後
虜男女四千口而還渾主南走雪山其故地皆亡明年
從帝西巡至金山登燕支述每為斥侯時渾賊復寇張
掖進擊走之明年帝有事遼東與將軍楊義臣率兵復
臨鴨綠水會楊玄感作亂帝詔述班師令馳驛赴河陽
發諸郡兵以討玄感時玄感逼東都聞述軍將至懼而
西遁前圖關中述與刑部尚書衞玄左禦衞將軍來護
兒武衞將軍屈突通等躡之至閿鄉五丈原與玄感相
及述與來護兒列陣當其徑道屈突通以竒兵擊其後
大破之遂斬玄感傳首行在所賜物數千段
梁睿仕周為涼安二州總管及高祖總百揆代王謙為
益州總管行至漢川而謙反遣兵攻始州睿不得進高
祖命睿為行軍元帥率行軍總管于義張威逹奚長儒
梁昇石孝義步騎二十萬討之時謙遣開府李三王守
通谷睿使張威擊破之擒數千人進至龍門謙將趙儼
秦會擁衆十萬據嶮為營周亘三十里睿令將士啣枚
自開遠道西南奮擊力戰破之蜀人大駭睿鼓行而進
謙將敬豪守劒閣梁巖拒平林並懼而來降又令高阿
那環逹奚惎等以盛兵攻利州聞睿將至惎分兵據開
遠睿顧謂將士曰此虜據要欲遏吾兵勢吾當出其不
意破之必矣遣上開府拓拔宗超劒閣大將軍宇文夐
指巴西大將軍趙逹水軍入嘉陵睿遣張威王倫賀若
震于義韓相貴阿那惠等分道攻惎自午及申破之惎
奔歸于謙睿進逼成都謙令逹奚惎乙弗虔城守親率
精兵五萬背城結陣睿擊之謙不利將入城惎虔以城
降拒謙謙將麾下三十騎遁走新都令王寳執之睿斬
謙於市劒南悉平進位上柱國
于義仕周宣帝時為開府高祖作相王謙搆逆其將逹
奚惎擁衆據開遠義以都督將左軍擊破之拜潼州總
管
李惲仕周為義州刺史王謙作亂以行軍總管從梁睿
擊平之進上大將軍開皇元年以行軍總管討平叛蠻
進位柱國
長孫熾仕周為大都督王謙作亂熾從信州總管王長
述泝江而上以熾為前軍破謙一鎮定楚合等五州擒
偽總管荆山公元振以功拜儀同三司大業初擢拜戶
部尚書吐谷渾寇張掖令熾率精騎五千擊走之追至
青海而還以功授銀青光祿大夫
楊文紀開皇初為車騎大將軍儀同三司安州總管長
史將兵迎陳降將李瑗於齊安與陳將周法尚軍遇擊
走之以功進授開府
張奫開皇初為大都督領鄉兵賀若弼之鎮夀春也嘗
為間諜平陳之役頗有功焉進位開府儀同三司又率
水軍破逆賊笮子游於京口薛子建於和州拜大將軍
後從楊素征江表别破高智慧於會稽吳世華於臨海
進位上大將軍
龐晃開皇初為上開府拜右衞將軍河間王弘之擊突
厥也晃以行軍總管從至馬邑别路出賀蘭山擊賊破
之斬首千餘級
權武開皇六年為大將軍檢校潭州總管桂州人李世
賢作亂武以行軍總管與武侯大將軍虞慶則擊平之
王檦開皇中以行軍總管屯兵江北禦陳寇數有戰功
為陳人所憚伐陳之役及高智慧反攻討皆有殊績官
至柱國
趙賢通開皇中為民部中大夫從上柱國于義率衆數
萬自三鵶道以伐陳寇尅陳十九城而還
賀若弼開皇中為行軍總管伐陳之役進屯蔣山之白
土岡陳將魯逹周智安任蠻奴田瑞樊毅孔範蕭摩訶
等以勁兵拒戰田瑞先犯弼擊走之魯逹等相繼逓進
弼軍屢却弼揣知其驕士卒且惰於是督厲將士殊死
戰遂大破之
劉權開皇中為車騎將軍從晉王瑋平陳以功進授開
府儀同三司大業五年從征吐谷渾權率衆出伊吾道
與賊相遇擊走之逐北至青海虜獲千餘口
王世積開皇中為蘄州總管平陳之役晉王已平丹陽
世積於是移書告諭遣于全公權始璋略取新蔡陳江
州司馬黃偲棄城而遁始璋入據其城世積繼至陳豫
章太守徐澄廬陵太守蕭廉潯陽太守陸仲容巴山太
守王誦太原太守馬頓齊昌太守黃正始安城太守任
瓘等及鄱陽臨川守將並詣世積降以功進位柱國荆
州總管桂州人李光仕作亂世積以行軍總管討平之
進位上柱國
高勵開皇中以行軍總管從宜陽公王世積下陳江州
以功拜上開府
周法尚開皇中為黃州總管伐陳之役以行軍總管隸
秦孝王率舟師三萬出于樊口陳城州刺史熊門超出
師拒戰法尚擊破之擒超於陣累遷永州總管安集嶺
南未幾桂州人李光仕舉兵作亂令法尚與上柱國王
世積討之法尚馳往桂州發嶺南軍世積出岳州徵嶺
北軍俱會于尹州光仕來&KR0647;擊走之世積所部多遇瘴不
能進頓於衡州法尚獨討之光仕帥勁兵保白石洞法
尚捕得其弟光略光度大獲家口其黨有來降附法尚
輙以妻子還之居旬日降者數千人法尚遣兵列陣以
當光仕親率竒兵蔽林設伏兩陣始交法尚馳擊其栅
栅中人皆走散光仕大潰追斬之拜武衞將軍時黔安
夷向思多反殺將軍鹿愿圍太守蕭造法尚與將軍李
景分路討之法尚擊思多于清江破之斬首三千級還
從討吐谷渾法尚别出松州道逐捕亡散至于青海遼
東之役以舟師指朝鮮道會楊玄感反與將軍宇文述
來護兒等破之以功進右光祿大夫時有齊郡人王薄
孟讓等舉兵為盗衆十餘萬保長白山頻戰每挫其銳
燕榮開皇中為青州總管伐陳之役以為行軍總管率
水軍自東萊傍海入太湖取吳郡既破丹陽吳人共立
蕭瓛為主阻兵於晉陵為宇文述所敗退保包山榮率
精甲五千躡之瓛敗走為榮所執晉陵會稽悉平
李元通開皇中以尚書左丞領左翊衞驃騎將軍伐陳
之役元通以行軍總管從楊素出信州道以功進位大
將軍
劉仁恩開皇中以行軍總管從楊素伐陳與素破陳將
吕仲肅於荆門仁恩之計居多授上大將軍
來護兒開皇中為大都督平陳之役護兒有功進位上
開府從楊素擊高智慧于浙江智慧將逃於海護兒追
至閩中餘黨皆平進位大將軍除泉州刺史封襄陽縣
公食邑一千戸時智慧餘黨盛道延阻兵為亂護兒又
討平之遷建州總管又與蒲山公李寬討平黟歙逆黨
汪文進進位柱國大業中遼東之役護兒率樓船指滄
海入自浿水去平壤六十里與高麗相遇進擊大破之
乘勝直造城下破其郛郭於是縱軍大掠稍失部伍高
元弟建武募敢死士五百人邀擊之護兒因却屯營海
浦以待期會後知宇文述等敗遂班師明年又出滄海
道師次東萊會楊玄感作逆黎陽進逼鞏雒護兒勒兵
與宇文述等擊破之封榮國公又帥師渡海至卑奢城
高麗來戰護兒大破之斬首千餘級
魚俱羅開皇中以大都督從晉王平陳有功拜開府未
幾沈玄懀高智慧等作亂江南楊素以俱羅同行每有
戰功加上開府又從素出靈州道擊突厥以功進位柱
國大業中以交通内臣除名會越雋飛山蠻作亂詔俱
羅白衣領將并率蜀郡都尉段鍾葵討平之
册府元龜卷三百五十六
