册府元龜卷一百二宋王欽若等撰
帝王部
招諫
尚書述帝舜之言曰予違汝弼汝無面從退有後言成
王稽首周公以求教誨穆王申命伯冏責其正己斯皆
古先哲王勞謙寅畏詢謀補察之美也若夫弁冕端委
蔽旒塞纊中堂有千里之阻神龍有逆鱗之威苟非屈
己以詳延虛懷以聽納即下之壅遏不聞而上之滿假
自用矣是以二帝三王之世莫不樹誹謗之木設敢諫
之鼓植進善之旌立記過之史乃至公卿列士皆獻詩
以諷瞽史瞍矇有書箴賦誦之職百工執藝庶人傳語
使下情盡逹衆志咸竭然後斟酌而取舍焉故朝政無
闕王度以貞德音享於人神欽明格於上下矣而歴代
以還或因三光之謫見水旱之作沴憂勞戒懼諮求讜
議斯亦聖哲之常道也若乃訪采惟勤聽受斯鬱命令
徒粲於方策骨鯁蔑聞於登進先民有言曰應天以實
不以文動人以行不以言亦奚益於治體矣
夏禹以五音聽治(五音宫商角徵羽)懸鐘鼓磬鐸置鞀以待四
方之士爲號曰教寡人以道者擊鼓(道和隂陽鼓一聲以節五音故擊之)
喻寡人以義者擊鐘(鐘金也義取斷喻故擊鐘)告寡人以事者振鐸
(鐸鈴金口木舌合爲音聲告事非一品故振之也)語寡人以憂者擊磬(磬石也聲急憂)
(亦急務故擊磬也)有獄訟者搖鞀(獄訟一辨於事故取小鞀搖之)
漢文帝二年十一月晦日有食之詔曰天下治亂在予
一人惟二三執政猶吾股肱也朕下不能治育羣生上
以累三光之明其不德大矣令至其悉思朕之過失及
知見之所不及匄以啟告朕(匃音蓋乞也言以過失開告朕躬是則於朕爲恩惠)
(也)及舉賢良方正能直言極諫者以匡朕之不逮
五月詔曰古之治天下朝有進善之旌(旌幡也堯設之五逹之道民欲)
(有進善者立於旌下言之)誹謗之木(堯作之橋梁邊板所以書政治之愆失也至秦去之)所以
通治道而來諫者也今法有誹謗訞言之罪(訞與妖同)是使
衆臣不敢盡情而上無繇聞過失也將何以來遠方之
賢良其除之其後賈山上書言除鑄錢令非是又訟淮
南王無大罪等事其言多激切善指事意然終不加罸
所以廣諫諍之路也
後元年三月詔曰間者數年比不登(比猶頻也)又有水旱疾
疫之災朕甚憂之愚而不明未逹其咎意者朕之政有
所失而行有過與(與讀曰歟下同)乃天道有不順地利或不得
人事多失和鬼神廢不享與何以致此將百官之奉養
或費無用之事或多與何其民食之寡乏也夫度田非
益寡而計民未加益(度謂量計之音徒各反)以口量地其於古猶
有餘而食之甚不足者其咎安在無乃百姓之從事於
末以害農者蕃(末謂工商之業也蕃亦多也音扶元切)為酒醪以靡榖者
多(醪汁酒滓也靡音縻散也)六畜之食焉者衆與細大之義吾未能
得其中(中音竹仲切)其與丞相列侯吏二千石博士議之有
可以佐百姓者率意遠思無有所隠
宣帝地節三年十月詔曰廼者九月壬申地震朕甚恐
焉有能箴朕過失及賢良方正能直言極諫之士以匡
朕之不逮毋諱有司(諱避也雖有司在顯職皆言其過勿避之)
元帝初元二年二月戊午地震於隴西郡毁落太上皇
殿廟壁木餙壊敗䝠道縣城郭官寺及民室壓殺人衆
(䝠音植属天水凢府庭所在皆謂之寺)山崩地裂水泉涌出詔丞相御史
中二千石舉茂才異等直言極諫之士
六月關東饑齊地人相食七月詔曰歲比灾害民有菜色
(五榖不收人但食菜其顔色變惡)慘怛於心已詔吏虛倉廪開府庫賑
救賜寒者衣今秋禾麥頗傷一年中地再動北海水溢
流殺人民隂陽不和其咎安在公卿將何以憂之其悉
意陳朕過靡有所諱
三年六月詔曰蓋聞安民之道本繇陰陽(繇與由同)間者陰
陽錯謬風雨不時朕之不德庶幾羣公有敢言朕之過
失今則不然媮合苟從未肯極言(媮與偷同)朕甚憫焉惟烝
庶之饑寒遠離父母妻子勞於非業之作衛於不居之
宫(不急之事古云非業也)恐非所以佐隂陽之道也其罷甘泉建
章宫衛令就農百官各省費條奏毋有所諱有司勉之
毋犯四時之禁丞相御史舉天下明陰陽災異者各三
人於是言事者衆或進擢召見人人自以得帝意
永光三年十一月詔曰廼者己丑地動中冬雨水大霧
(中讀曰仲)盗賊竝起吏何不以時禁各悉意對
四年六月甲戌孝宣園東闕災戊寅晦日有蝕之詔自
今以來公卿大夫其勉思天戒慎身修永以輔朕之不
逮直言盡意無有所諱
成帝建始三年十二月戊申朔日有食之夜地震未央
宫殿中詔公卿其各思朕之過失明白陳之
河平元年四月己亥晦日有食之既詔百寮陳朕過失
無有所諱
鴻嘉二年三月詔曰古之選賢傅納以言明試以功(傅讀)
(曰敷陳也令陳言而省納之乃試以事也)故官無廢事下無逸民(逸逋也)教化
流行風雨和時百榖用成衆庶咸以康寧朕承鴻業十
有餘年數遭水旱疾疫之災黎民屢困於饑寒而望禮
義之興豈不難哉朕既無率道(道讀曰導)帝王之道日以陵
夷(陵丘陵也夷平也言其頽替若丘陵之漸平也)意乃招賢選士之路鬱滯而
不通與將舉者未得其人也其舉敦厚有行義能直言
者冀聞切言嘉謀以輔朕之不逮
永始四年六月詔曰廼者地震京師火災屢降朕甚懼
之有司其各悉心明對厥咎朕將親覽焉
元延元年七月有星孛於東井詔公卿大夫博士議郎
其各悉心惟思變意明以經對無有所諱
哀帝元壽元年正月辛丑朔日有食之詔公卿大夫陳
朕之過失無有所諱
平帝元始元年五月朔日有食之大赦天下公卿將軍
中二千石舉敦厚能直言者各一人
後漢光武建武六年九月丙寅晦日有食之十月丁丑
詔曰吾德薄不明寇賊為害強弱相陵元元失所毛詩
云日月告凶不用其行永念厥咎内疚於心其勑公卿
舉賢良方正各一人百寮竝上封事無有隱諱有司修
職務遵法度
七年三月癸亥晦日有食之帝避正殿寢兵不聽事五
日詔百寮各上封事無有所諱其上書者不得言聖
明帝永平三年八月壬申晦日有食之詔言事者靡有
所諱
八年十月壬寅晦日有食之既詔羣臣勉脩職事極言
無諱於是在位者皆上封事各言得失帝覽章深自引
咎
章帝以永平十八年八月即位十一月甲辰晦日有食
之於是避正殿寢兵不聽事五日詔有司各上封事
建初五年二月庚辰朔日有食之詔公卿以下舉直言
極諫能指朕過失者各一人遣詣公車朕將親覽問焉
和帝永元七年四月辛亥日有食之帝引公卿問得失
令將軍大夫御史謁者博士議郎郎官會庭中各言封
事
安帝永初二年七月詔曰昔在帝王承天理民莫不據
璿璣玉衡以齊七政朕以不德遵奉大業而隂陽差越
變異竝見萬民饑流羌貊叛戾夙夜克己憂心煢煢間
令公卿郡國舉賢良方正遠求博選開不諱之路冀得
至謀以鑒不逮而所對皆循尚浮言無卓爾異聞其百寮
及郡國吏人有道術明習灾異隂陽之度璇璣之數者
各使指變以聞二千石長吏明以詔書博衍幽隠朕將
親覽待以不次冀獲嘉謀以承天誡
建光元年十一月郡國三十五地震或坼裂詔三公已
下各上封事陳得失
順帝陽嘉二年四月己亥京師地震五月詔羣公卿士
各悉心直言厥咎靡有所諱
三年河南三府大旱詔書以尚書周舉才學優深特下
策問曰朕以不德仰承三綂夙興夜寢思協大中頃年
已來旱災屢應稼穡焦枯民食困乏五品不訓王澤未
流羣司素飱據非其位審所貶黜變復之徵厥效何繇
分别具對勿有所諱
永和元年正月乙卯詔曰朕秉政不明灾眚屢臻典籍
所忌震食為重今日變方遠地搖京師咎徵不虛必有
所應羣公百僚其各上封事指陳得失靡有所諱
冲帝以建康元年八月即位九月京師及太原鴈門地
震三郡水涌土裂詔三公特進侯卿校尉舉賢良方正
幽逸修道之士各一人百僚皆上封事
桓帝建和元年正月辛亥日有食之詔三公九卿校尉
各言得失
四月庚寅京師地震命列侯將大夫御史謁者千石六
百石博士議郎郎官各上封事指陳得失
延熹五年五月乙亥京師地震詔公卿各上封事
靈帝建寧元年五月丁未朔日有食之詔公卿已下各
上封事
二年四月大風雨雹詔公卿已下各上封事
四年二月詔公卿至六百石各上封事
光和六年夏旱七月制書引咎詔羣臣各陳政要所當
施行
魏太祖爲漢司空建安十一年令曰夫治世御衆建立
輔弼誡在面從詩稱聽用我謀庶無大悔斯實君臣懇
懇之求也吾充重任每懼失中頻年以來不聞嘉謀豈
吾開延不勤之咎邪自今以後諸掾屬治中别駕常以
月旦各言其失吾將覽焉
文帝初爲魏王延康元年七月下令曰軒轅有明臺之
議放勲有衢室之問皆所以廣詢於下也百官有司其
務以職盡規諫將率陳軍法朝士明制度牧守申政事
搢紳考六藝吾將兼覽焉(率與帥同)
齊王正始元年三月以歲旱詔令獄官亟平冤枉理出
輕微羣公卿士讜言嘉謀各悉乃心
晉武帝泰始二年九月散騎常侍皇甫陶傅玄共掌諫
職上䟽言事詔曰二常侍懇懇於所論可謂乃心欲佐
益時事者也而主者率以常制裁之豈得不使發憤邪
二常侍所論或舉其大較而未備其條目亦可便令作
之然後主者八座廣共研精凡關言於人主人臣之所
至難而人主苦不能虛心聽納自古忠臣直士之所慷
慨至使杜口結舌每念於此未嘗不嘆息也故前詔敢
有直言勿有所拒庶幾得以發蒙補過獲保高位苟言
有偏善情在忠益雖文詞有謬誤言語有得失皆當曠
然恕之古人有不拒誹謗况皆善意在可采錄乎近者
孔鼂綦毋和皆按以輕慢之罪所以皆原欲使四海知
區區之朝而無諱言之忌也
四年九月詔曰雖詔有所欲及奏得可而於事不便者
皆不可隠情
五年七月延羣公詢讜言
八年二月帝與右將軍皇甫陶論事陶與帝爭言散騎
常侍鄭徽表請罪之帝曰讜言謇諤所望於左右也人
主常以阿媚爲患豈以爭臣爲損哉徽越職妄奏豈朕
之意遂免徽官
太康七年正月甲寅朔日有食之乙卯詔曰比年災異
屢發日蝕三朝地震山崩邦之不臧寔在朕躬公卿大
臣各上封事具言其故勿有所諱
元帝太興元年六月初置諫鼓謗木
十一月雷震暴雨詔羣公卿士其各上封事具陳得失
無有所諱將親覽焉
二年五月三吴大饑詔百官各上封事
十二月大赦詔百官各上封事
明帝太寧三年四月詔曰飡直言引亮正想羣賢逹吾
此懷矣予違汝弼堯舜之相君臣也吾雖虛闇庶不拒
逆耳之談稷契之任君居之矣望共勖之
後魏明元永興四年四月宴羣臣於西宫使各獻直言
孝文延興元年九月詔在位及庶民直言極諫有利民
益治損政傷化悉心以聞
承明元年八月詔曰朕猥承前緒纂成洪烈思隆先志
緝熙政道羣公卿士其各勉厥心輔朕不逮諸有便民
利國者具狀以聞
十月詔曰朕纂承皇極炤臨萬方思闡遐風光被兆庶
使朝有不諱之音野無自蔽之響疇咨帝載詢及芻蕘
自今已後羣公卿士下及吏民各聽上書直言極諫勿
有所隠諸有便宜益治利民可以正風俗者有司以聞
朕將親覽三事大夫論其可否裁而用之
太和三年八月詔羣臣直言盡規靡有所諱
七年九月詔曰朕承祖宗夙夜惟懼然聽政之際猶慮
未周至於按文審獄思聞已過自今羣臣奏事當獻可
替否無或面從使朕之過彰於遠近
八年八月詔曰帝業至重非廣詢無以致治王務至繁
非博採無以興政先王知其如此故虛己以求過明恕
以思咎是以諫鼓置於堯世謗木立於舜庭用能耳目
四逹庶績咸熙朕承累聖之洪基屬千載之昌運每希
遐風㬌行前式承明之初班下内外聽人各盡規以補
其闕中旨雖宣允稱者少故變時法遵古典裁制俸祿
改更刑書寬猛未允人或異議思言者莫由申情求見
者無因自逹故令上明不周下情壅塞今制百辟卿士
工商吏民各上便宜利民益治損化傷政直言極諫勿
有所隠務令辭無煩華理從簡實朕親覽以知世事之
要使言之者無罪聞之者足以為戒
九年二月詔曰昔之哲王莫不博採下情勤求箴諫建
設旌鼓詢納芻蕘朕班禄刪刑慮不周允虛懷讜直志
獻洪猷百辟卿士及工商吏民其各上書極諫靡有所
隠
十一年六月詔曰春旱至今野無青草上天致譴實由
匪德百姓無辜將罹饑饉寤寐思求罔知所益公卿内
外股肱之臣謀猷所寄其極言無隠以救民瘼
宣武正始三年二月詔曰昔虞戒面從昌言屢進周任
諫輔王闕必箴朕仰贊鴻基伏膺寳歴思康庶績一日
萬幾側望忠言虛求讜直而良策弗進規畫無聞豈所
謂弼諧元首救其不逮者乎可詔王公已下其有嘉謀
深圖直言忠諫利國便民矯時厲俗者咸令指事陳奏
無或依違
孝明神龜二年二月詔求直言諸有上書者聽密封通
奏
孝昌二年六月詔曰自運屬艱棘歴載於茲烽驛交馳
旌鼓不息祖宗盛業危若綴旒社稷洪基殆將淪墜朕
威德不能遐被經略無以遠及俾令蒼生罹此塗炭何
以苟安黃屋無愧黔黎今便避居正殿𬞞飱素服當親
自招募收集忠勇其有直言正諫之士敢決徇義之夫
二十五日悉集華林東門人别引見共論得失班告内
外咸使聞知
孝莊建義元年六月以寇難未夷避正殿責躬撤膳又
班募格收集忠勇其有直言極諫之士敢決徇義之夫
陳國家利害之謀赴君親臨難之節者集華林園面論
事
西魏文帝大綂五年十月於陽武門外置懸鼓紙筆以
求得失
十年正月詔公卿已下每月上封事三條極言得失刺
史二千石銅墨以上有讜言嘉謀勿有所諱
後周明帝武成元年六月戊子大霖雨詔曰昔唐咨四
嶽殷告六眚覩災興懼咸致時雍朕撫運膺圖作民父
母弗敢怠荒以求民瘼而霖雨作沴害麥傷苗隤屋漂
垣洎於昏墊諒朕不德蒼生何咎刑政所失罔識厥由
公卿大夫士爰及牧守黎庶等宜各上封事讜言極諫
罔有所諱朕將覽察以答天譴
武帝保定三年四月詔百官及民上封事極言得失
建德元年四月詔百官軍民上封事極言得失
隋文帝開皇九年詔曰朕君臨區宇於斯九載開直言
之路披不諱之心形於顔色勞於興寢自頃逞藝論功
昌言乃衆推誠切諫其事甚疎公卿士庶非所望也各
啓至誠補兹不逮見善必進有才必舉無或噤嘿退有
後言布告天下咸悉此意
十一年五月癸卯詔百官悉詣朝堂上封事
唐高祖武德二年閏二月甲辰考羣臣以李綱孫伏伽
為上第帝置酒高會奏九部樂於庭高祖謂裴寂曰隋
末無道上下相蒙主則驕矜臣唯謟佞上不聞過下不
盡忠至使社稷傾危死於匹夫之手朕撥亂反正念在
安民平亂任武臣官方委文吏庶得各展噐能以輔不
逮比每虛心接待冀聞讜言然唯李綱苦盡忠欵孫伏
伽可謂誠直餘人猶踵敝風俛首而已豈朕所望哉當
以身為嬰兒方朕於慈父有懷必盡有意必申也
太宗貞觀元年正月謂侍臣曰正主任邪臣不能致治
正臣事邪主不能致治唯君臣相遇有同魚水則可得
安天下也昔漢高祖田舍翁耳提三尺劍而定天下既
而規模弘遠流慶子孫此蓋任賢得人之所致也後世
稱美不容於口朕雖不明闕於學問至夫大好大惡容
或知之幸諸公數相諫正諫議大夫王珪對曰臣聞木從
繩則正后從諫則聖古者天子必有諫臣七人言不用
則相繼以死陛下開聖慮納芻蕘愚臣處不諱之朝實
願罄其狂瞽太宗稱善自是中書門下及三品以上入
内平章軍國必使諫官随之欲其預聞政事有所開說
太宗虛己以納之
十一月壬戌太宗謂侍臣曰隋帝性多猜忌上下情不
相逹斯豈致治之理乎朕今推赤心以相付亦望公軰
以直心相向縱有指斥深切無憂逆忤
三年五月徐州蝗且旱六月詔曰豈賞罰不中任用失
所將奢侈未革苞苴尚行者乎文武百辟宜各上封事
極言朕過勿有所隠
四年二月以歲旱詔公卿極言得失勿有所隠
十一年七月以水灾詔文武百寮各上封事極言朕過
勿有所隠諸州官民有能明識治道方正直諫者並宜
薦逹朕將親見其人問以得失
九月帝謂侍臣曰朕居九重之内藉左右為耳目但舉
事出入虧政害人必須矯正朕將思改之
十七年正月帝謂侍臣曰朕觀古先帝王何嘗不受正
諫以興化拒忠言而亡滅有諫朕安國者授以高官矯
朕為非者加以顯戮虛心佇待終無所應然喜得三事
思有終始一則克平禍亂四夷順軌二則灾異不生百
姓殷實三則年在盛壯君臨天下既喜所得當懼所失
三思而動庶無愆尤必不渭橋乘船覇陵縱轡慎夫人
同坐夏太康久獵如此等事當不煩諫諍耳倘嗜慾遷
性喜怒變情但聞一言而正豈候三諫之勞朕於公等
乞言幸無所隠
四月帝謂侍臣曰前王之取天下必藉衆力英才輔助
仰成師主朕昔仗義而起策發諸心寇平於手即位以
後誠念蒼生有人上封事獻直言能益於時以裨政要
者朕傾耳而聽拭目而覽合於務者不以輿皂而廢其
言也
二十年十二月帝手詔曰朕聞堯舜之君自愚而益智
桀紂之主由智以添愚故異順逆於忠言則殊榮辱於
帝道朕登躡宇宙字育黔黎恐大德之或虧懼小瑕之
有累候忠良之獻替想英傑之謀猷而諫鼓空懸逆耳
之言罕進謗木徒設悔心之論全無唯昔魏徵每顯余
過自其逝也雖有莫彰豈可獨有非於往時而皆是於
兹日故亦庶僚苟順不觸龍鱗所以虛己外求披衷内
省言而不用朕所甘心用而不言誰之責也自斯已後
各悉乃誠若有是非直言無隠
高宗永徽五年正月以時旱手詔京文武九品以上及
朝集使各進封事極言厥咎
九月帝謂五品已上曰往日不離膝下旦夕侍奉當時
見五品已上論事或有仗下而奏或有進狀而論者終
日不絶豈今時無事公等何不言也自今已後宜數論
事若不能面奏任各進狀
龍朔三年八月戊申詔凢百在位宜極言得失悉心無
隠以救不逮
咸亨元年十月命文武五品已上上封事
中宗神龍元年二月詔京官職事九品已上及朝集使
極言朝政得失
五月又制京官九品已上極言時政得失
睿宗景雲元年十一月詔曰朕聞彰善癉惡有國之常
典糾寬濟猛為政之通規朕以薄德濫膺明命瞻言賞
罰未適時宜至使忠良未進小人未退貪吏未懲流亡
未安賢良者未歸懷冤者未理在予之責有愧良深不
能致君於堯舜者亦羣公羣士之所耻也卿等將何規
補使致咸亨各以狀聞朕當親覽其才望兼優公清特
著可以宣風道俗者具以名聞但百司承寬共為苟且
事多愆咎無復紀綱令各本司長官審善惡才識限十
日進狀
玄宗開元三年五月以旱故下詔令諸司長官各言時
政得失以輔朕之不逮
十月詔曰朕以薄德祗膺睿圖曾不能虛己淳源勵精
至道將致俗於仁夀思納人於軌訓幸乾坤交泰風雨
咸若中外百僚盡知戒懼華夏萬姓頗亦歡康猶恐人
或未安政有不愜令外司置匭側門進狀封章論事靡
所不逹軒階進規于何不盡曾無忤旨之罰實有推心
之期豈朕之不誠何人則未諭如聞朝廷之内噂&KR0689;紛
然進不昌言退不訕議懸書以謗國僑之患鄧析偽言
而辨孔子之誅少正自昔為蠧罔不在兹求於治政固
宜懲絶自今已後制勑有不便於時及除授有不稱於
職或内懷奸忒外損公私並聽進狀具陳得失五品已
上官乃許其廷爭若輕肆口語潛行誹讟委御史大夫
已下嚴加察訪狀涉疑似推勘奏聞
十四年六月以旱及風灾命百官及州縣長官上封事
極言時政得失無有所隠
肅宗乾元元年四月詔京官九品以上許上封事極言
時政得失朕將親覽用佇嘉謀才有可觀别當甄錄
二年三月詔昔公卿面諫載在簡册令僕陛奏亦惟舊
章所以下竭其忠上聞其過君臣同德豈不盛歟公卿
已下有能論時政之非箴朕躬之闕有益於國有利於
人宜盡昌言以救時敝朕必當行終無諱者朝廷用一
人擢一職或有不當亦任奏論京文武五品已上正員
清資官各舉賢良方正直言極諫一人任自封進兩省
官十日一上封事直論得失無假文言冀成殿最用存
沮勸
上元二年九月制曰所設諫曹欲聞諷議允副從繩之
望須成削藁之書其諫官令每月一上封事指陳時政
得失若不舉職事當别有處分
代宗廣德元年七月制諫官每月一上封事無所迴避
二年二月制百官有論時政得失並任指陳事實具狀
進封必宜切直無諱有司白身人亦宜准此任詣匭使
進表朕將親覽必加擇用
三月詔曰為政者宣之使言作事者稽之於衆切於求
道務以從人將明目而逹聰亦理煩而去惑經國之體
庶無闕言文武百官及諸色人等有論時政得失上封
事者狀出後宜令左右僕射尚書及左右丞諸司侍郎
御史大夫中丞等於尚書省詳議可否具狀聞奏其所
上封事除常𠫭官外有時辭理可觀或幹能堪用者亦
宜具言詳議官中或見不同者即任别狀奏聞
十二月乙酉令諫官每日奏事
大歴七年十一月制曰淮南數州夏秋無雨朕精誠奉
天誡懼臨下唯恐明有所不炤聽有所不逹百辟卿士
咸弼予違宣示百姓令知朕意
八年八月詔京五品已上及兩省供奉官郎官御史各
上封事論國之利害時大有年帝慮税重害農弊延百
姓乃下是詔旬日内抗䟽者百餘人損益各異悉親覽
留中不出
十二年四月詔曰昔予太祖太宗之御天下也功格二
儀不私於已化覃萬宇猶問於人外與公卿大夫討論
政典内與鴻生碩老演暢儒風日旰忘勞特稱至理猶
復旁求諫諍俯察謳謠廣延不諱之書載建登聞之鼓
于時中朝無闕政四海無疲人歴代是遵列聖相軌朕
承天序祗奉睿圖戰戰兢兢日甚一日于兹十六年矣
何嘗不勵精理道欲得忠賢虛己清心日有所待直詞
讜議或時空聞五諫七臣人其安在眷懷於此耿歎良
深頃以任非其人凢事壅蔽今則已懲厥罪正乃惟心
式佇嘉猷庶裨不德自今已後諫官所獻封事不限早
晚任進狀來所由門司不得輙有停滯如須側門論事
亦任随狀面奏即便令引對如有除拜不稱於職詔令
不便於時法禁乖宜刑賞未當征求無節冤濫在人並
宜極論得失無所迴避以稱朕意其常朝官六品已上
亦宜准此其擊登聞鼓者金吾將軍收狀為進不得輙
有損傷亦不須令人遮擁禁止其理匭使但任投匭人
投表狀於匭中依常進不須勒留副本并接時妄有盤
問方便止遏欲使萬邦之事無隔於九重獻替之謨不
遺於聽覽
册府元龜卷一百二
