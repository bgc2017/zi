冊府元龜卷一百四十四宋王欽若等撰
帝王部
弭災第二
唐高祖武德二年閏二月乙卯詔曰酒醪之用表節制
於懽娱芻豢之滋致甘旨於豐術然而沈湎之輩絶業
忘資惰窳之民騁嗜奔慾方今烽燧尚警兵革未寧年
榖不登市肆騰踴趣末者衆浮冗尚多肴羞麴蘖重增
其費救弊之術要在權宜關内諸州官民宜斷屠酤
四年三月帝以旱故親錄囚徒俄而澍雨
太宗貞觀元年七月關東河南隴右及緣邊諸州霜害
秋稼九月辛酉詔曰蟲霜為害風雨不時政道未康咎
徵斯在朕祗奉眀命撫育黔黎憂愍之至實切懷抱輕
徭薄賦務本勸農必望民殷物阜家給人足而隂陽不
和氣候乖舛永言罪巳撫心多愧河北燕趙之際山西
并潞所管及蒲虞之郊豳延以北或春逢亢旱秋遇霜
滛或蟊賊成災嚴凝早降有致饑饉慚惕無忘特宜矜
恤救其疾苦可令中書侍郎温彦博尚書右丞相魏徵
治書侍御史孫伏伽檢校中書舍人辛諝等分往諸州
馳驛檢行其苖稼不熟之處使知損耗多少戶口乏糧
之家存問若為支計必當細勘速以奏聞待使人還京
量行賑濟
十月丁酉以歲饑減膳
三年四月丙午以旱甚避正殿六月詔曰朕以𦕈身祗
膺大寳託王公之上居億兆之尊勵志克己詳求至治
兢兢業業四載于兹矣上不能使隂陽順序風雨以時
下不能使禮樂興行家給人足而關輔之地連年不稔
自春及夏亢陽為虐雖復潔誠祈禱靡愛斯牲膏雨愆
應田疇廢業斯乃上玄貽譴在予一人元元何辜罹此
災害朕是用食不甘味寢不安席瞻西郊而載惕仰雲
漢而疚心内顧諸已永懷前載既眀不自見德不被物
豈賞罰不衷任用失所將奢侈未革苞苴尚行者乎文
武百辟宜各上封事極言朕過勿有所隠是月遣開府
儀同三司長孫無忌左僕射房玄齡工部尚書叚綸刑
部尚書韓仲良祈雨於名山大川
八年七月隴右山摧大蛇見山東河南淮海之地多大
水帝以問祕書監虞世南曰是何祥也脩何術可以禳
之對曰蛇見山澤盖深山大澤必有龍蛇亦不足怪也
山東足雨雖則其常隂慘過久恐有冤獄伏願科省係
囚庶幾或當天意且妖不勝德唯修德可消變帝然之
遣使者分道賑恤餓人申理獄訟多所原免
十月彗星見帝謂羣臣曰天見彗星是何妖也秘書監
虞世南對曰昔齊景公時有彗星見公問晏子晏子對
曰公穿池沼畏不深起臺榭畏不高行刑罰畏不重是
以天見彗星為公誡景公懼而修德後十六日而星沒
臣聞天時不如地利地利不如人和若政德不修麟鳳
數見終是無補但使百姓安樂朝無闕政雖有災變何
損于時然願陛下勿以功高古人而自矜大勿以太平
漸久而自驕怠慎終如始彗星未足為憂帝曰吾之治
國良無景公之過但吾纔弱冠舉義兵年二十四平天
下未三十而居大位自謂三代以降撥亂之主莫臻於
此重以薛舉之驍雄宋金剛之鷙猛竇建德跨河北王
世充據雒陽當此之時足為勍敵而皆為我所擒及逢
家難吾復决意安社稷遂登九五降服北夷吾頗有自
矜之志以輕天下之士此吾之罪也上天見變良為是
乎秦始皇平六國隋煬帝富四海既驕且逸一朝而敗
吾亦何得自驕言念于此不覺惕焉懼矣温彦博進曰
昔宋公一言彗星三徙陛下見變而懼災其消乎
十一年七月車駕廵雒陽詔以水災諸司供進悉令減
省凡在供役量事停廢
十五年六月有星孛于太微宫帝既罷封禪于是避正
寢減常饌申以祗誡星退乃復
十七年三月甲子以久旱詔曰去冬之間雪無盈尺今
春之内雨不及時載想田疇恐乖豐稔農為政本食乃
人天百姓嗷然萬箱何冀昔頽城之婦隕霜之臣至誠
所通感應天地今州縣獄訟常有冤滯者是以上天降
鑒延及兆庶宜令覆囚使至州縣科簡刑獄以申枉屈
務從寬宥以布朕懷庶使桑林自責不獨美於殷湯齊
郡表墳豈自高於漢代
六月癸巳以旱不視朝乙巳謂侍臣曰殷湯周宣求雨
懇禱昔聞其語今見其心比望雲蒸雨濃重於金膏玉
液又詔曰朕以寡德祗膺寳命而政慙稽古誠闕動天
和氣愆于隂陽亢旱涉於春夏靡愛斯牲莫降雲雨之
澤詳思厥咎在予一人今避兹正殿以自剋責尚食常
膳亦宜量減京官五品已上各進封事極言無隠朕將
親覽以答天譴
高宗永徽五年正月以時旱手詔京官文武九品已上
及朝集使各進封事極言厥咎
顯慶元年二月上封人奏稱去歲粟麥不登百姓有食
糟糠者帝命取所食物視之驚嘆手詔曰上封人所進
食極惡情之憂灼中宵輙寐永言給足取愧良深夫國
以人為本以食為天百姓不足君孰與足朕臨御天下
于今七年每留心庶績軫慮農畝而政道未凝仁風猶
缺致令九年無備四氣有乖遂使去秋霖滯便即罄竭
所以佇西郊而結念眷東作以勞懷豈下乏農夫上甘
珍饌宜令所司常進之食三分減二羣臣奏言伏見手
詔以近畿諸州百姓少食特為減膳去年雖不善熟未
是大饑陛下憂勞情深發使賑給復為減膳在外黎庶
不勝喜慶帝曰比日亦聞百姓食少不足為至是今所
見者乃非人所食物朕聞天子以百姓心為心豈有見
有如此一身獨供豐饌自見此食憂歎不能已也三月
澍雨百寮請復常膳許之
四年七月以亢旱避正殿
總章元年四月丙辰彗星見於五車帝避正殿御延福
殿前東廊事令中御減膳太常停樂仍令内外文武九
品已上各上封事極言得失勿令有隠太子少師許敬
宗等奏稱星雖孛而光芒小此非國𤯝不足上勞聖慮
請御正殿復常膳帝曰朕獲奉宗廟臨馭億兆謫見于
天誠朕之不德也不從所請敬宗等又奏曰陛下至仁
被物克享靈心東封告成休徵應兆伐叛懷柔無遠不
屆若不上符天意豈能致此雖有高麗一隅上阻王命
天軍問罪殄滅有期謫見東北當其分野上玄星象見
彼咎徵臣等不勝慶悦帝曰天道既遠非人所測我為
萬國主豈可推過於小蕃哉戊辰彗星滅
二年二月戊辰以旱親慮京城囚徒其天下見禁囚委
當州長官慮之仍令所司分禱名山大川
咸亨元年三月以歲旱榖貴詔司成弘文崇賢館及書
筭律醫胡書等諸色學生并别勑修撰寫經書官典及
書手等官供食料者宜並權停其有職任者各還本司
自餘放歸本貫秋熟已後更聽進止
八年以時旱親慮囚徒多有原宥仍令沛王賢慮諸司
囚周王顯慮雒州及兩縣囚
上元二年四月久旱避正殿減膳徹懸兼令百官極言
得失勿有所隠仍令禮部尚書楊思敬往中嶽以申祈
禱
三年七月彗星見于東井光芒長至三丈掃中台指文
昌宫帝避正殿詔中殿徹膳太常停樂兼減食粟之馬
遣使慮岐州及京城囚徒内外文武官各進封事勿有
所隠
八月青州大風齊淄等七州大水詔停此中尚梨園等
作坊減少府監雜匠放還本邑兩京及九成宫土木工
作亦罷之天下囚徒委諸州長官慮之
儀鳳三年四月朔以旱避正殿親慮京城繫囚悉原宥
之
永隆二年正月己亥詔曰朕聞受上天之命者其道在
乎愛人處皇王之位者其功先於濟物然則所修在德
池籞可以假貧人所寳惟賢珍玩不足奉諸已自朕臨
馭天下三十餘年永念黎元情深撫育頻頒制命猶未
遵行所有差科尚多勞擾關中地狹衣食難周山東遭
澇糧儲或少刺史縣令寄以字人長史司馬職惟毗贊
若能恤隠求瘼清直無私則囹圄于是空虛鰥寡自然
蘇息而在外官司罕能奉法志存苟且不舉綱維欲使
訟息刑清家給人足無為而化其路何繇今當勵精求
政先身理物救乏賙無自邇及遠凡在寮庶宜識至懷
其殿中太僕寺馬並令減送羣牧諸方貢獻物及供進
口味百司支料並宜量事減省雍岐華同四州六等已
下戶宜免兩年地税河北澇損戶常式蠲放之外特免
一年調其有屋宇遭水破壊及糧食乏絶者令州縣勸
課助修并加給貸
永淳元年正月朔以年饑受朝賀而不設會放雍州諸
府兵士於鄧綏等州就榖
中宗神龍二年正月以旱親錄囚徒多所原宥其東都
及天下諸州委所在長官詳慮又遣使祭五嶽四瀆并
諸州名山大川能興雲雨者
五月以旱避正殿尚食減膳
睿宗延和元年七月丙戌以炎旱命減膳囚徒並决斷
勿使冤滯土木之功並停
玄宗先天二年六月以久霖雨告乾陵及太廟帝減膳
避正殿
開元二年正月關中饑下詔曰朕聞諸易曰先天而天
不違後天而奉天時天且弗違况於人乎因斯而言則
君事於天養於人行月令順時物也朕以不德恭膺斯
運静言詢政每用憂勞属獻歲發春東風觧凍土膏脉
散草樹自樂而天久不雨元元何辜孰可以授農事拯
彼饑者豈布德利施慶惠尚不及歟豈掩骼埋胔無麛
無卵尚不及歟豈名山大川修祭命祀尚不及歟欽若
令典惟增所懼緬懷大猷思補其闕有司可稽春令以
稱朕心其有直諫昌言宏益政理者朕將親覽罔或隠
避不急之務一切停息見禁囚徒速令處置宜從寬大
勿使稱冤本州本軍刺史軍將境内所有名山大川能
興雲致雨者並宜祈祭其有僵屍暴骸無主收歛者亦
仰埋掩量致祭訖各具狀奏聞應湏酒脯宜用官物古
者雪冤婦於東海問刑人于北寺則以旱之故應時如
響至于山不童澤不竭使霈然以降興而致之復何遠
也將逹精誠務修蠲潔俾幽坎遂性飛走從宜則冀天
之愛人月離于畢顒顒之望感而遂通布告遐邇令知
此意二月帝親慮囚徒宰臣等奏曰陛下亢旱親降德
音減膳徹樂朝野之人無任欣感然食粟之馬在厩猶
多臣請馬料日減其半廻給饑戶則人畜偕濟免供億
之乏許之
四月壬子以久雨命有司禜京城門
三年五月戊申以旱故下詔曰司牧生人愛之如子睠
兹災旱倍切憂勤將理政不眀邪冤囚有滯邪疵癘道
長邪隂陽氣隔邪何崇朝密雲布未洽也載加寅畏弗
敢荒寧誠不動天歎深罪已思從避減以塞愆尤俾月
離有期星退何遠朕今避正殿減常膳仍令諸司長官
各言時政得失以輔朕之不逮天下見禁囚徒中或以
痛自誣者各令長官審加詳覆疑有冤濫随事案理仍
告於社稷備展誠祈諸州旱處有山川能興雲致雨者
亦委州縣官長速加禱祀
四年五月甲辰詔曰今年蝗蟲暴起乃是孳生所繇官
司不早除遏信蟲成長開食田苖不恤人災自為身計
向若信其拘忌不有指麾則山東田苖掃地俱盡使人
等至彼催督其中猶有推託以此當委官員責實若有
勤勞用命保護田苖湏有褒貶以眀得失前後使人等
審定功過各具所繇州縣長官等姓名聞此蟲若不盡
除今年還更生子委使人分州縣計會勿使遺類是時
山東諸州蝗蟲五月末在處生子陂澤鹵田尤甚縣官
或随處掘穽埋瘞放火焚滅殺百萬餘石餘皆高飛凑
海蔽天掩野會潮水至盡漂死焉蝗蟲積成堆岸及為
鵶鳶白鷗練鵲所食種類遂絶
八月詔河南北檢校蝗蟲使狄光嗣康敬昭高道昌賈
彦璿等宜令待蟲盡看刈禾有次第然後入京奏事恐
山澤之内或遺子息農隙已後各令府州縣長檢校仍
告按察使如来年廵察更令蟲出所由官量事貶降
六年七月帝以亢旱不御正殿於小殿視事詔曰皇天
應人必有所謂此月少雨盖非徒然深慮繫囚或有冤
滯京城内諸司見禁囚徒並以来日過朕將親慮所司
量准舊典其杖以下情不可恕者速決自餘即放却
七年五月朔日有食之帝素服以候變徹樂減膳令中
書門下省察囚繫及天下水旱之州皆令賑恤不急之
務一切停罷七月詔曰今月之初雖降時雨自此之後
頗愆甘液如聞側近禾豆微致焦萎深用憂勞式資祈
請丘禱則久常典宜遵即令禮部侍郎王(闕)太常少卿
李暠分往華嶽河瀆祈求甲申親慮囚於宣政殿事非
切害悉原之詔曰朕以匪德嗣膺丕命雖日慎為誡政
期以康而天災流行誠或未感自孟秋在候雨澤愆足
永念農畝用懷宵旰在予之責萬方何罪視人如傷一
物增怵且夫修政之要恤刑之重雖得情勿喜寧僣無
濫將恐此輩猶有冤人或傷於和而作此厲法惟明慎
事藉躬親故爰加案省開其幽滯雖士師不冤時稱閱
實而愚者自䧟朕甚愍焉故屈常法特申寬典丙戌詔
曰爰自春首頗愆甘澤眷兹近甸將損嘉苖人天謂何
夙夜增怵豈刑罰莫省罪獄其紛儻致吁嗟是生炎亢
故京師囚繫親慮原減而郡縣狴牢將何慎恤平分之
道載軫于懷天下諸州見繫囚徒宜令所繇長官便慮
有司即此類作條件處分
九年夏五月己未勅諸州水旱時有其五嶽四瀆宜令
所司差使致祭自餘名山大川及古帝王并名賢將相
陵墓並令所司州縣長官致祭仍各修飾洒掃
十二年七月河東河北旱命中書舍人寇泚宣慰河東
道給事中李昇期宣慰河北道百姓有匱乏者量事賑
給帝親禱于内壇場三日曝立
十四年六月丁未以久旱分命六卿祭山川詔曰五嶽
視三公之位四瀆當諸侯之秩載于祀典亦為國章方
属農功頗增旱暵虔誠徒積神道未孚用申靡愛之勤
冀通能潤之感宜令工部尚書盧從愿祭東嶽河南尹
張敬忠祭中嶽御史中丞兼戶部侍郎宇文融祭西嶽
及西海河瀆太常少卿張九齡祭南嶽及南海黃門侍
郎李暠祭北嶽右庶子何鸞祭東海宗正少卿鄭繇祭
淮瀆少詹事張晤祭江瀆河南少尹李暈祭北海及濟
瀆且潤萬物者莫先乎雨動萬物者莫先乎風眷彼靈
神是稱師伯雖有常祀今更陳祈宜令光禄卿孟温祭
風伯左庶子吴兢祭雨師各就壇壝務加崇敬但羞蘋
藻不假牲牢應緣奠祭尤宜精潔壬戌以旱及風災命
官及州縣長官上封事指言時政得失無有所隠
十六年九月以久雨帝思宥罪緩刑乃下制曰古之善
為邦者重人之命執法之中所以和氣洽嘉生茂今秋
京城連雨隔月恐耗其膏粒而害于粢盛抑朕之不眀
何政之闕也永惟久雨者隂氣凌陽冤塞不暢之所致
也持獄之吏不有刑罰生於刻薄輕重出於愛憎邪詩
曰此宜無罪汝反收之刺壊法也書曰與其殺不辜寧
失不經眀慎刑也好生之德可不務乎兩京及諸州繫
囚應推徒已下罪並宜釋放死罪及流各減一等庶得
解吾人之愠結迎上天之福祐布告遐邇知朕意焉
二十一年四月以久旱命太子少保陸象先戶部尚書
杜暹等七人往諸道宣慰賑給仍令黜陟官吏疎决囚
徒
天寳十二年八月京師連雨二十餘日米涌貴令中書
門下就京兆大理疎决囚徒
十四載三月詔曰近日以来時雨未降在於宿麥慮有
所傷雖憂勤之心不忘於黎庶而精誠之至冀展於靈
祗宜令太子太師陳希烈祭玄冥光禄卿李憕祭風伯
國子祭酒李麟祭雨師仍取今年二十三日各申誠請
務令蠲潔如朕意焉又詔曰關輔郡邑霈澤屢施京城
在近時雨未降是用軫慮匪寧于懷其諸郡壇雖已勤
請攸資遍祭庶逹誠心宜令吏部侍郎蒋烈今月二十
五日祭天皇地祗給事中王維等分祭于五星壇務申
虔潔以副朕懷
肅宗至德二年三月癸亥大雨至癸酉不止帝令恤獄
緩刑詔三司條件疎理處分甲戌雨止
乾元元年五月己亥亢旱隂陽人李奉先自大眀宫出
金龍及紙錢太常音樂迎之送於曲江池投龍祈雨宰
相及禮官並於池所行祭禮畢奉先投龍於池
二年三月癸亥以久旱徙東西二市於是祭風伯雨師
修雩祀壇為泥人土龍及望祭名山大川而祈雨
代宗永泰元年七月以久旱遣近臣分錄大理京兆囚
徒
三年六月庚子以大旱分遣左僕射裴冕等禱祝川瀆
及徙市閉諸坊門祀風伯雨師是日乃雨
大歴四年自四月雨連霖至秋京師米斗至八百官出
米二萬石分場出糶貧人閉坊市北門置土臺及黃幡
以祈晴是日雨止
德宗貞元元年五月癸卯命右庶子裴諝殿中少監馬
錫鴻臚少卿韋俛分禱終南秦嶺諸山以祈雨
十二月丁亥詔曰朕以𦕈身繼眀列聖不能纂修先志
以洽昇平馴致寇戎屢興兵革上玄降警蝗旱為災年
不順成人方歉食言念於此實用傷懷是以齊心别宫
與人祈榖雖陽和在候而黔首無聊稱慶于予竊所不
敢其米年正月一日朝賀宜罷
二年正月壬辰朔以關輔荒饉停朝賀之禮丙申詔曰
朕以薄德託于人上勵精思理期致雍熙而鑒之不眀
百度多缺傷痍未瘳而征役荐起流亡既甚而賦斂彌
繁人怨上聞天災下降連歲蝗旱盪無農收惟兹近郊
遭害尤甚豈非昊穹作沴深警予衷跼蹐憂慙罔知攸
措今榖價騰踊人情震驚鄉閭不居骨肉相棄流離殞
斃所不忍聞公私之間廪食俱竭既無賑恤猶復徵求
財殫力盡捶楚仍及弛征則軍莫之贍厚取則人何以
堪念兹困窮痛切心骨思所以濟浩無津涯補過實在
於增修救患莫加于息費致咎之本既繇朕躬謝譴之
誠當自朕始尚食每日所進御膳宜各減一半應宫内
人等每月唯供給糧米一千五百石其飛龍厩馬從今
已後至四月三十日並減半料京兆尹應科徵諸色名
目一切並停如有能減有均無賙救貧乏者當授以官
秩
五月百寮上表請復御膳先以旱蝗寇盜充斥故從貶
省至是從之
六年三月以旱故遣使分禱山川是春京畿關輔河南
大無麥苖
十一年五月以旱故令禮部尚書董晉廵覆百司禁囚
十二年四月以久旱令百司速决囚徒
十五年三月以久旱令李巘鄭雲逵於炭谷秦嶺祈雨
四月以久旱令隂陽術士陳混嘗吕廣順及摩尼師祈
雨
十九年正月至於六月不雨分公卿望祈于嶽鎮海瀆
名山大川精禱于太社太稷太廟天皇地祗及山川能
出雲為雨者
六月詔曰京師近郊時雨未洽慮囹圄冤滯致傷和氣
是用軫於朕心其御史臺大理寺及京兆府等諸司繫
囚中書門下與有司亟議條理冤滯以聞
憲宗元和七年三月庚午以旱故詔京畿内禁囚徒據
罪輕重宜疎理處分
八年六月辛丑命出宫人二百車許人得娶以為妻以
水害誡隂盈故也
冊府元龜卷一百四十四
