册府元龜卷六百四宋王欽若等撰
學校部
奏議第三
唐房玄齡太宗時為左僕射貞觀二年十二月與國子
博士朱子奢建議云武德中詔釋奠於太學以周公為
先聖孔子配享臣以周公尼父俱稱聖人庠序置奠本
緣夫子故晉宋梁陳及隋大業故事皆以孔丘為先聖
顔回為先師歴代所行古今通允伏請停祭周公升夫
子為先聖以顔回配享詔從之
許敬宗為太子右庶子檢校中書侍郎貞觀二十年詔
曰左丘明卜子夏公羊高糓梁赤伏勝高堂生戴聖毛
萇孔安國劉向鄭衆杜子春馬融盧植鄭玄服虔何休
王肅王弼杜預范寗賈逵總二十四座春秋二仲行釋
奠之禮初以儒官自為祭主直云博士姓名昭告于先
聖又州縣釋奠亦以博士為主敬宗奏曰按禮記文王
世子凡學春官釋奠於先師鄭注云官謂詩書禮樂之
官也彼謂四時之學將習其道故儒官釋奠各於其師
既非國學行禮所以不及先聖至於春秋二時合樂之
日則天子視學命有司典禮即總祭先聖先師焉秦漢
釋奠無文可檢至於魏武則使太常行事自晉宋已降
時有親行而學官主祭全無典實且名稱國學樂用軒
懸尊俎威儀盖皆官備在於臣下理不合專况凡在小
神猶皆遣使行禮釋奠既准中祀據理必湏禀命今請
國學釋奠令國子祭酒為初獻祝詞稱皇帝謹遣仍令
司業為亞獻其諸州刺史為初獻上佐為亞獻博士為
終獻縣學縣令為初獻丞為亞獻博士既無品秩諸主
簿及尉通為終獻若有闕竝以次差攝州縣釋奠既請
刺史縣令親獻主祭望准祭社同給明衣脩附禮令以
為永則
長孫無忌為太尉高宗顯慶二年七月十一日議曰按
新禮孔子為先聖顔回為先師又准貞觀二十一年以
孔子為先聖更以左丘明等二十二人與顔回俱配尼
父於太學竝為先師今據永徽令聞改用周公為先聖
遂黜孔子為先師顔回丘明竝為從祀謹按禮記云凡
學春官釋奠於其先師鄭玄注曰官謂詩書禮樂之官
也先師者若漢有高堂生樂有制氏詩有毛公書有伏
生可以為師者又禮記曰始立學釋奠于先聖鄭玄注
曰若周公孔子也據禮為定昭然自别聖則非周即孔
師則偏善一經漢魏以來取捨各異顔回孔子互作先
師宣父周公迭為先聖求其節文逓有得失所以貞觀
之末親降綸言依禮記之明文酌康成之奧說正夫子
為先聖加衆儒為先師永垂制於後昆革往代之紕繆
而今新令不詳制旨輙事刊改遂違明詔但成王幼年
周公踐極制禮作樂功比帝王所以禹湯文武成王周
公為六君子又說明王孝道乃述周公嚴配此即姬旦
鴻業合同王者祀之儒宫就享實貶其功仲尼生衰周
之末極文喪之弊祖述堯舜憲章文武弘聖教於六經
闡儒風於千世故孟軻稱生民以來一人而已自漢已
降奕葉封侯崇奉其聖迄於今日胡可降兹上哲俯於
先師且丘明之徒見行其學貶為從祀亦無故事今請
改令從詔於義為允其周公仍依别禮配享武王詔從
之
陳子昂梓潼射洪人則天光宅元年昂上疏曰臣竊獨有私
恨者惟陛下之欲興崇大化而不知國家大學之廢積
歲月久矣學堂荒穢略無人蹤詩書禮樂罕聞習者陛
下明詔尚未及之愚臣所以私恨也臣聞天子立太學
所以聚天下賢英為政教之首君臣上下之禮於是興
焉揖讓尊俎之節於此生焉是以天子得賢臣由此也
今則荒廢失之於本而求之於末豈可得哉君子三年
不為禮禮必壊三年不為樂樂必隳奈何天子之政而
輕禮樂哉陛下何不詔天子胄子使歸大學而習業乎
斯亦國家之大務也
韋嗣立為鳳閣舍人聖歴二年十月嗣立上疏曰臣聞
禮記曰化民成俗必由學乎學之於人其用益博故立
太學以教於國設庠序以化於邑王之諸子卿大夫士
之子及國之俊選皆造焉故自天子至於庶人未有不
湏學而成者國家自永淳以來國學廢散胄子棄缺時
輕儒學之官莫存章句之選貴門後進競以僥倖升班
寒族常流復因凌替弛業考試之際秀茂罕登驅之臨
人何以從政又垂拱已後文明在辰盛典洪休日書月
至因籍際會入仕尤多陛下誠能下明制發德音廣開
庠序大敦學校三舘生徒即令追集王公已下子弟不
容别求仕進皆入國學伏膺訓典崇飾舘廟尊尚儒師
盛陳奠菜之儀宏敷講說之會使士庶觀聽有所發揚
引奬道德於是乎在則四海之内靡然向風矣
劉子玄玄宗開元初為左庶子上孝經注義曰謹按俗
所行孝經題曰鄭氏注爰在近古皆云鄭康成而魏晉
之朝無有此說至江左晉穆帝永和十一年及孝武太
元元年再聚羣臣共論經義有荀昶撰集孝經諸說始
以鄭氏為宗自宋梁以來多有異論陸澄以為非玄所
注請不藏於秘省王儉不依其請遂得見傳於時魏齊
則立於學官著在律令盖由魯俗無識故致斯訛舛然
則孝經非玄所注其驗十有二條據鄭君自注云遭黨
錮之事逃難注禮黨錮事觧注古文尚書毛詩論語為
袁譚所逼未至元城乃注周易都無注孝經之文其驗
一也鄭君卒後弟子追論師所注述及應對時文謂之
鄭志其言鄭所注者惟有毛詩尚書周易都不言孝經
其驗二也又鄭志目錄記鄭之所注五經之外有中候
書傳七政論乾象歷六藝論毛詩譜答臨碩難禮(臨姓碩名)
(時為學官)駁許慎異義發墨守箴膏肓及答甄子然等書寸
紙片言莫不悉載若有孝經之注無容匿而不言其驗
三也鄭之弟子教授門徒祖述師言更相問答編錄其
語謂之鄭記惟載詩書禮易論語其言不及孝經其驗
四也趙商作鄭先生碑銘具稱諸所注義駁論亦不言
注孝經晉中經簿周易尚書尚書中侯尚書大傳毛詩
周禮儀禮禮記論語凡九書皆云鄭氏注名玄至於孝
經則稱鄭氏觧無名玄二字其驗五也春秋緯演孔圖
云康成注三禮詩易尚書論語其春秋則有評論宋均
詩緯序云先師北海鄭司農則均是玄之傳業弟子也
師所注述無容不知云春秋孝經維有評論玄之不注
於此特明其驗六也又宋均孝經緯注引鄭六藝論敘
孝經云玄又為之注司農論如是而均無聞焉有義無
辭令余昏惑舉鄭之語而云無聞其驗七也宋均春秋
緯注云玄為春秋孝經略說則非注之謂所言玄又為
之注者汎辭耳非實事其序春秋亦云玄又為之注寧
可復責以實注春秋乎其驗八也後漢史書存於代者
有謝承薛瑩司馬彪袁崧等其為鄭玄傳者載其所注
皆無孝經其驗九也王肅孝經傳首有司馬宣王之奏
玄奉詔令諸儒注述孝經以肅說為長若先有鄭注應
言及而都不言鄭其驗十也王肅注書發揚鄭短凡有
小失皆在聖證若孝經此注亦出鄭氏被肅攻擊者最
應煩多而肅無言其驗十一也魏晉朝賢辨論時事鄭
氏諸注無不得隠未有一言引孝經之注其驗十二也
凡此証驗易為討覈而代之學者不覺其非乘彼謬說
競相推舉諸觧不立學官此注獨行於代觀夫言語鄙
陋義理乖疎固不可以示彼後來傳諸不朽如古文孝
經孔傳本出孔氏壁中語甚詳正無俟商㩁而曠代亡
逸不復流行至隋開皇十四年侍書學生王孝逸於京
市陳人處買得一本送與著作郎王邵以示河間劉炫
仍令較定而此書更無兼本難可依憑炫輙以所見率
意刊改因著古文孝經稽疑一篇以為此書經文盡正
傳義甚美而歴代未常置於學官良可惜也然則孔鄭
二家雲泥致隔今綸音發問較其短長愚請行孔廢鄭
於義為允又今俗所行老子是河上公注其序云河上
公者漢文帝時人結草菴於河曲乃以為號前所以注
老子授文帝因冲空上天此乃不經之鄙言流俗之虛
語按漢書藝文志注老子者二家河上所釋無聞焉爾
豈非注者欲神其事故假造其說邪然其理乖謬雖使
纔别朱紫粗分菽麥亦皆嗤其過謬而况有識者乎豈
如王弼英才俊識賾微索隠考其所注義旨為優必黜
河上公昇王輔嗣在於學者實得其宜又按漢書藝文
志易有十三家而無子夏作傳者至梁阮氏七錄始有
子夏易六卷或云韓嬰作或云丁寬作然據漢書藝文
志韓易有二篇丁易有八篇求其符會則事殊隳刺者
矣以東魯伏膺文學與子游齊列西河告老名行將夫
子連蹤歲越千齡時經百代其所著述沉翳不行豈非
後來假憑先哲亦猶石崇謬稱阮籍郭璞濫名周寳必
欲行用深以為疑子玄又上言曰臣才雖下劣而學實
優長竊自不遜以為近古已來未之有也當以鄭氏孝
經河上公老子二書訛舛不足流行孔王兩家實堪師
授每懷此意其願莫從伏見去月十日勑令所司詳定
四書得失具狀聞奏臣等草議請行孔王二書牒禮部
訖但今庸儒淺識聞見不周可與共成難與慮始盖孔
父有言曰行夏之時乘殷之輅服周之冕此則今古循
環愚智往復豈前者必是而後者獨非乎是以老篇莊
子興於晉代公羊糓梁寢於魏日春秋左氏因元凱而
方著尚書孔傳至光伯而始行斯皆尙好不同晩乃覺
悟承習既久近輙弛張伏惟開元皇帝陛下常以九重
餘隙窮覽文藝百氏詳觀游心經典爰降綸綍俯逮芻
蕘臣輙以愚識上符睿旨伏望明恩曲垂炤察如將為
允請即班行不可使隨流腐儒參論其義景寅中書門
下奏曰劉子玄奏注孝經請廢鄭依孔注老子請停河
上公行王易傳非子夏所造者子玄博識誠則純儒全
非衆家亦則未可且孝經鄭義行已多時老子河注用
亦云久并子夏易傳文不折於片言望竝付所司令諸
儒與子玄對質定必湏理勝義成不得飾詞爭辨論定
聞奏是時尚書禮部奏議曰臣得國子博士司馬貞等
議稱今文孝經是漢河間王所得顔芝本劉向以本參
較古文省煩除惑定為此一十八章其注相承云是鄭
玄所作而鄭志及目錄等不載故往賢共疑焉惟荀昶
范曄以為鄭注故昶集觧孝經具載此注而其事云以
鄭為主是先逹博選以此注為優且其注縱非鄭氏所
作而義亦敷暢頗將為得雖數處小有隠實亦未爽經
通其古文二十二章元出孔壁先是安國作傳後遭巫
蠱代未之行荀昶集注之時尚有孔傳中國遂亡其本
近儒欲崇古學妄作此傳假稱孔氏輙穿鑿改更偽作
閨門一章劉炫詭隨妄稱其善且閨門之義近俗之語
必非仲尼正說按其章云閨門之内具禮矣乎嚴親嚴
兄妻子臣妾繇百姓徒役之句凡鄙不合經典又分庶
人章從故自天子已下别為章乃加子曰二字然故者
連上之詞既為章首不合言故是古文既亡後人妄開
此等數章以應二十二章之數非但經文不眞抑亦傳
文淺偽又注云因天之時就地之利暴其肌體朝暮從
事露髮塗足少而習之其心安焉此語雖旁出諸子引
之為注何言之鄙俚乎與鄭玄所云分别五土視其高
下高田宜黍稷下田宜稻麥優劣懸殊曾何等級今議
者欲取近儒詭說殘經缺傳而廢鄭注理實未可望請
准令式孝經鄭注與孔傳依舊俱行又得議稱老子道
德者是謂玄言注家雖多罕窮厥旨河上盖愚虛之號
漢史實無其人然其注以養神為宗以無為為體其詞
近其理弘小足以脩身潔誠大可以寧人安國故顧歎
曰河上公雖曰注書即史立教皆沒略遠體指明近用
斯可謂知言矣王輔嗣雅善玄談頗採道要窮神明乎
槖籥守静默於玄牝其理暢其旨微在於玄學頗謂所
長至若近人立教脩身弘道則河上為得今望請王河
二注令學者俱行又得議稱謹按劉向七略有子夏傳
但此書不行已久今所存者多失眞本又荀勖中經簿
子夏傳四卷或云丁寬所作是先逹疑非子夏矣又隋
書經籍志云子夏傳殘缺梁氏六卷今兩卷是其書錯
謬多矣王儉七志引劉向七略云易傳子夏韓氏而載
薛虞記又今秘庫有子夏傳薛虞記其傳文質略指趣
非遠無益後學不可將帖正經伏奉今年三月十日勑
曰孝經者德教所先自則天以來獨宗鄭氏遺旨今則
無文又子夏易傳近無習者輔嗣注者亦甚甄明諸家
所傳互有得失獨據人說能無短長令儒官詳定所長
令明經者依習若將理等亦可兼行其作易者兼帖子
夏易傳詳其可否奏聞者又奉四月九日勑曰太子左
庶子劉子玄奏孝經注請廢鄭依孔老子注請停河上
公行王輔嗣易傳非子夏所造者付臣所司令諸儒與
子玄對質定詳必湏理勝義成不得飾詞爭辨者臣等
國子博士司馬貞太學博士郄嘗通等十人對如前子
玄請依諸儒為定
馬懷素開元初為秘書監以書籍散逸條流無敘懷素
上疏曰南齊已前墳籍舊編王儉七志已後著述其數
盈多隋志所書亦未詳悉或古書近出前志闕而未編
或近人相傳浮詞鄙而猶記若無編錄難辨淄澠望簡
括近書篇目并前志所遺者續王儉七志藏之秘府於
是召學涉之士國子博士尹知章等分部撰錄并刊正
經史粗創首尾
李元瓘為國子司業開元八年三月上言三禮三傳及
毛詩尚書周易等竝聖賢微旨生人教業必事資經遠
則斯道不墜今明經所習務在出身咸以禮記文少人
皆諳讀周禮經邦之軌則儀禮莊敬之楷模公羊糓梁
歴代宗習今兩監及州縣以獨學無友四經殆絶既事
資訓誘不可因循其學生望請各量配作業并貢人預
試之日習周禮儀禮公羊糓梁竝請帖十通五許其入
策以此開勸即望四海均習九經該備從之又奏先聖
孔宣父廟先師顔子配座今其像立侍准禮授坐不立
授立不跪况顔子道亞生知才先入室旣當配享其儀
見立請據禮文合從侍坐又四科弟子閔子騫等竝服
膺儒術親承聖教復列像廟堂不參享祀謹簡祠令何
休范寗等二十二賢猶沾從祀豈有升堂入室之子猶
不沾配享之餘望請春秋釋奠列享在二十二賢之上
七十子文翁之壁尚不缺如豈有國庠遂無圖繪請命
有司圖形於壁兼為立贊庶敦勸儒風光崇聖列曾參
孝道可崇猶受經於夫子望准二十二賢預享從之
楊瑒為國子祭酒開元十七年三月上言曰太學者教
人務禮樂敦詩書也古制卿大夫子弟及諸侯歲貢小
學之異者咸造焉故曰十五入大學學先聖禮樂而知
朝廷君臣之禮班以品類分以師長三德以訓之四教
以睦之人旣知勸且務通經學成業著然後爵命加焉
以之效職則知禮節以之蒞人使識廉讓則棫樸之咏
興也伏聞承前之例監司每年應舉者常有千數簡試
取其尤精上者不過二三百人省司重試但經明行脩
即與擢第不限其數自數年以來省司定限天下明經
進士及第每年不過百人兩監惟得一二十人若常以
此數而取臣恐三千學徒虛廢官廪兩監博士濫縻天
祿臣竊見流外入仕諸色出身每歲尚二千餘人方於
明經進士多十餘倍自然服勤道業之士不及胥吏浮
虛之徒以其效官豈識於先王之禮義國家大啓庠序
廣置教道厚之以政始訓之以士先豈徒然哉將有以
也陛下設學校務以勸進之有司為限約務以黜退之
臣之微誠實所未曉臣伏見承前以來制舉遁迹丘園
孝悌力田者或試時務策一道或通一經粗明文義即
放出身亦有與官者此國家恐其遺才至於明經進士
服道日久請益無倦經策旣廣文辭極難監司課試十
已退其八九考功及第十又不收其一二若長以為限
恐儒風漸墜小道將興若以出身人多應須諸色都减
豈在獨抑明經進士也玄宗甚然之
歸崇敬為國子祭酒兼集賢學士代宗大歴五年皇太
子欲以仲秋之月於國學行齒胄之禮崇敬以國學及
官名不稱請改國學之制兼更其名曰禮記王制曰天
子學曰辟雍又五經通義云辟雍養老教學之所也以
形制言之雍壅也辟璧也雍水環之圓如璧形以義理
言之辟明也雍和也言以禮樂明和天下禮記亦謂之
澤宫射義云天子將祭必將習射於澤宫故前代文士
亦呼云璧池亦曰璧沼亦謂之學省後漢光武立明堂
辟雍靈臺謂之三雍宫至明帝躬行養老於其中晉武
帝亦作明堂辟雍靈臺親臨辟雍行鄉飲酒之禮又别
立國子學以殊士庶永嘉南遷惟有國子學不立辟雍
北齊立國子寺隋初亦然至煬帝大業十三年改為國
子監今國家富有四海聲名文物之盛惟辟雍獨缺伏
請改國子監為辟雍省又以祭酒之名非學官所宜按
周禮師氏掌以媺詔王教國子請改祭酒為大師氏立
正三品又司業者義在禮記云樂正司業長也言樂官
之長司主此業爾雅云大板謂之業按詩周頌設業設
簴崇牙樹羽則業是懸鍾磬之簨簴也今太學既不教
樂於義則無所取請改司業一為左氏一為右氏位正
四品上又以五經六籍古先哲王政理之式也國家創
業制取賢之法立明經發微言於衆學釋回增美選賢
與能自艱難以來取人頗易考試不求其文義及第先
取於帖經遂使顓門業廢請益無從師資禮虧傳授義
絶今詩以禮記左傳為大經周禮儀禮毛詩為中經尚
書周易為小經各置博士一員其公羊榖梁文疏既少
請共准一中經通置博士一員所擇博士兼通孝經論
語依憑章疏講觧分明注引旁通十問得九兼德行純
潔文詞雅正儀刑規範可為師表者令四品以上各舉
所知在外者給驛年七十已上者蒲輪其國子太學四
門三舘各立五經博士品秩上下生徒之數各有差其
舊博士助教直講經直及律舘算舘書舘助教請皆罷
省其教授之法學生置監謁同業師其所執贄段修一
束清酒一壺布衫一段其色隨師所服出中門延入與
坐割脩斟三爵而止乃發箧出經摳衣前請師為依經
辨理略舉一隅然後就室每朝晡二時請益師亦二時
居講堂說釋道義發明大體兼教以文行忠信之道示
以孝悌睦友之義旬省月試時考歲貢以生徒及第多
少為博士考課上下其有不率教者則夏楚扑之國子
之不率教者則申禮部移為太學生太學之不變者移
為四門四門之不變者復本役終身不齒雖率教九年
而學不成者亦歸之州學其禮部考試之法請無帖經
但於所習經中問大義二十得十八為通兼論語孝經
各問十得八兼讀所問文注義疏必令通熟者為通一
又於本經問時務策三道通三為及第其中有孝行聞
於鄉閭者舉觧具言於習業之下省試之日觀其所實
義少兩道亦請兼收其天下鄉貢亦如之習業考試止
於明經名得第者授官之資與進士同若此則教義日
深而禮讓興别強不犯弱衆不暴寡此由太學中來者
也詔下尚書集百寮定議以聞議者以為省者禁也非
外司所宜名周禮代掌其職者曰氏國學非代官不宜
為太師氏其餘大抵以俗習既久重難改作其事不行
德宗建中三年二月崇敬奏上丁釋奠其日准舊例合
集朝官講論五經文義自大歷五年以前常行不絶其
年八月以後權停講論今既日逼恐湏復舊依奏
宇文炫為右補闕以德宗貞元三年正月上言請京畿
諸縣鄉村廢寺竝為學竝上制置事三十餘件疏奏不
報
裴肅貞元中為國子司業奏爾雅為六經文字之楷老
子是聖人玄微之旨請勒天下明經進士五經及明一
經進士五經及諸科舉人依前習道德經者宜准天寳
元年勑處分應合習爾雅者竝准舊式初天寳元年尊
崇道教以老子乃玄元皇帝微言奥旨不可列為小經
令有司以爾雅代老子至貞元五年四月宰臣又議云
所習爾雅多是草木鳥獸之名無益理道又令舉人停
爾雅改習道德經至是又改焉
武少儀為國子司業貞元十七年五月訛言云外人妄
談禁中事神威軍令將吏分捕入軍中鞫問時國子監
學生何竦曹夀被收少儀上疏言太學生何竦曹夀等
今月十四日有兩人稱是神威軍官徤本軍奏進止令
追其人亦不言姓名緣神威是禁軍稱奉進止所由不
敢隨去臣亦不敢牒問經今二日更不見廻臣伏以何
竦曹夀等學生之中素無異迹皆勤藝業臣職在監臨
頗所諳悉察訪遊處不涉非違今忽被軍中密收恐横
被詿誤太學生胄多來自遠方自見追此二人不知其
故咸聞驚懼莫敢保安何竦等儻情理難容伏乞明示
罪狀加以刑法如或枉遭誣執伏計必盡其辭冀無濫
罰人知懲警臣謬當承乏職令生徒令其干犯國章敢
逃罪責由是何竦曹夀得釋
馮伉為國子祭酒憲宗元和元年四月伉奏應觧補學
生等國家崇儒本於勸學既居庠序宜在交脩有其藝
業不勤遊處非類樗蒲六博酗酒喧爭凌慢有司不脩
法度有一於此竝請觧退又有文章帖義不及格限頻
經五年不堪申送者亦請觧退其禮部所補學生到日
亦請准格帖試然後給厨後每月一度試經年等第不
進者停厨庶以止姦示其激勸又准格九年不及第者
即出監訪聞比來多改名却入起今已後如有此類請
送法司准式科處勑旨從之
元和二年八月國子監奏准勑今月二十四日諸州府
鄉貢明經進士見訪宜令就國學官講論質定疑義仍
令百僚觀禮者伏恐學官職位稍卑未足飾揚盛事伏
請選擇常參官有儒學者三兩人與學官有儒學者庶
聖朝盛典輝映古今於是命兵部郎中蔣武考功員外
郎劉伯芻著作郎李蕃太常博士朱穎郯王府諮議章
庭規同赴國子監講論是年十二月國子監奏兩京諸
舘學生總六百五十員請每舘定額如後兩監學生總
五百五十員國子舘八十員太學舘七十員四門舘三
百員廣文舘六十員律舘二十員書舘十員算舘十員
又奏伏見天寳以前國舘學生其數至多竝有員額至
永泰後四監置五百五十員東監近置一百員未定每
舘員額今謹具定額如後伏請下禮部准額補置勑旨
依奏
鄭餘慶為太子少師判國子祭酒事元和十三年十一
月餘慶以太學荒墜日久生徒不振遂奏請率文官俸
祿脩廣兩京國子監時論美之十四年十二月餘慶又
奏請京見任文官一品以下九品以上及外使兼京正
員官者每月所請料錢請率計每貫抽一十文以充國
子監脩造先師廟及諸室宇繕壁經公廨雜用之餘益
充本錢諸色隨便宜處置臣以為歴事文吏無非孔徒
所取至微足以資學教化之根本人倫之紀綱陛下文
德武功戡亂除暴事超歴代道冠百王國學毁壊荒蕪
盖以兵戎日久而葺修未暇也今寇難滌蕩天下砥平
爰俾耆臣叨領儒職臣兢於受命敢不肅恭伏念旬時
莫過於此伏望天恩便賜允許仍令戸部每月據數竝
以實錢付國子監其東都留司京官亦准數率錢便充
東都國子監脩理制可
韋乾度為國子祭酒穆宗長慶二年閏十月奏當監四
舘學生每年有及第闕員其四方有請補學生人竝不
曾先於監司陳狀便自投名禮部計會補署監司因循
日久官吏都簡舉但准禮部開牒收管有乖太學引進
之路臣既忝守官請起今已後應四舘有闕其每年請
補學生者須先經監司陳狀稱請替某人闕監司則先
考試通畢然後具姓名申禮部仍稱堪充學生如無監
司觧申請不在收管之限舊例每給付厨房動多喧競
請起今以後當監進士明經等待補署畢關牒到監司
則重考試其進士等若重試及格當日便給厨房其明
經等考試及格後待經監司觧送則給厨房庶息喧争當監
四館學生有及第出監者便將本住房轉與親故其合得房
學生則無房可給請起今以後學生有及第出監者仰館子
先通狀納房待有新補學生公試畢後便給令居住當監承
前並無專知館博士請起今以後每館衆定一人知館事如
生徒無故喧競者仰館子與業長通狀領過知館博士則准
監司條流處分其中事有過悮衆可容恕監司自議科决如
有悖慢師長彊暴鬭打請牒府縣錮身遞送鄉貫勑旨宜依
文宗太和五年十二月國子祭酒裴通奏當司所授丞
簿及諸博士助教直講等謹按六典云丞掌判監事凡
六學生每有業成上于監者以其業與司業祭酒試之
明經帖經口試策經義進士帖一中經試雜文策時務
徵事注云其試法皆依考功口試明經帖限通八以上
明法明算皆通九以上主簿掌印從檢凡學生有不率
師教者則舉而免之其頻三年下第九年在學無成者
亦如之注云假如違程限及作樂雜戲者同准彈琴習
射不禁諸博士助教皆分經教授學者每授一經必令
終講未終不得改業諸博士助教皆云諸學生讀經文
通熟然後授文講義每旬放一日休假前一日博士考
試其試讀書每千言内試一帖帖三言講義者每二千
言内問大義一條總試三條通二為及第通一及全不
通者斟量决罰謹具當司官吏及學生令典條件如前
伏望勑下有司允臣所奏勑旨宜依
七年八月國子監起請准今月九日德音節文令監司
於諸道搜訪名儒置五經博士一人者伏以勸學專門
復古之制博採計當年講授多少以為考課等級應補
當司諸學生等按學令儒術以備國庠作事之初湏有
奬進伏請五經博士秩比國子博士今左氏春秋禮記
周易尚書毛詩為五經論語爾雅孝經等編簡既少不
可特立學官更請依舊附入中經勑旨依奏其年十二
月勑於國子監講堂兩廊創立石壁九經并孝經論語
爾雅共一百五十九卷字樣四十卷
鄭覃為相兼國子祭酒文宗開成元年覃奏請置五經
博士各一人緣無祿俸請依王府例給祿粟從之開成
二年八月國子監奏得覆定石經字體官翰林待詔唐
玄度狀准太和七年二月五日勑覆九經字體者今所
詳覆多依司業張參五經文字為准其舊字樣歲月將久
畫點參差傳寫相承漸致乖誤今竝依字書與較勘同
商較是非取其適中纂錄為新加九經字樣一卷請附
於五經樣之末用證紕誤勑旨依奏
馮審為國子祭酒宣宗大中五年十一月審奏孔子廟
堂碑是太宗皇帝建立睿宗皇帝書額備稱唐德具贊
鴻猷文翰顯然貞石斯在洎武后權政國號潛移竊於
篆額中間謬加大周二字豈可尚存偽號以紊清朝疑
誤將來傳流僣謬其大周兩字伏乞天恩許令琢去謹
錄奏聞勑馮審所請刊正說文頗叶事體宜依
皮日休以懿宗咸通中舉進士尚書二首其一請以孟
子為學科詞曰臣聞聖人之道不過乎經經之降者不
過乎史史之降者不過乎子子不異乎道者孟子也捨
是而子者必斥乎經史為聖人之賊也夫孟子之文燦
若經傳天惜其道不燼於秦自漢代得其書常置博士
以顓其學故其文繼乎六藝光乎百氏得眞聖人之微
旨也不然者何其道煜煜於前而其書汲汲於後得非
道拘乎正文失於奥有好邪者憚正而不舉嗜淺者鄙
奥而無稱邪盖仲尼愛文王如嗜昌歜以取味後之人
將愛仲尼者其嗜在乎孟子矣夫古之士以湯武為逆
取者其不讀孟子乎以楊墨為逹智者其不讀孟子乎
由是觀之孟子之功利於人亦不輕矣今有司除茂才
至明經外其次有熟莊周列子書者亦登於科其誘善
也雖深而懸科也未正夫莊列之文荒唐之文也讀之
可以為方外之士習之可以為洪荒之民安有能汲汲
以救時補教為志哉伏請命有司去莊列之書以孟子
為主有能精通其義者其科選視明經同苟若是也不
謝漢之博士矣
孔緯為相兼國子祭酒昭宗大順元年二月緯奏文宣
王祠廟經兵火焚毁有司釋奠無所請内外文臣各於
本官料錢上每一緡抽十文助修國學從之
後唐叚顒為太常丞明宗天成二年三月奏請國學五
經博士各講本經以申横經齒胄之義四年十二月國
子監奏伏以國家開設庠序比要教授生徒所以日就
月將知討論之不廢卜禘視學明考校之有程先生旣
以親臨學士豈宜他適盖以頃者監名雖補各以私便
無常且居㒺離羣則學能敬業終成孤陋誰為琢磨但
希託迹為梯媒只以多年為次第罔思蟻術惟俟鶯遷
忍淹違養之時徒積觀光之歲今國家化被流沙漸海
政敷有截無疆大扇素風恢張至道是以重興數仞分
設諸官教且有常業成無忒而况時物甚賤舘舍尤多
諒無懸磬之虞足得撞鐘之問但自學徒所好可以教
亦隨機既欲成名必湏精業如有好春秋者教之以属
辭比事三體五情尊王室而討不庭昭沮勸而起新舊
其所異同者則引之以二傳也如有好禮者則教之以
恭儉莊敬長幼尊卑言揖讓而知獻酬明冠昏而重喪
祭其所㳂革者則證之以二禮也如有好詩者則教之
以溫柔敦厚辨之以草木蟲魚美盛德而刺滛昏歌風
雅而察正變如有好書者則教之以疏通知遠釋之以
訓誥典謨思帝德而敬王言稽古道而統皇極如有好
易者則教之以潔淨精微戒之以躁動競進體十翼而
分彖爻應吉凶而先擬議也至於歴代子史備述變通
既属異端誠非教本但以適當凝凍將近試期欲講小
經以消短景今已請尚書博士田畝講勘論語孝經行
莫大於事親道莫逾於務本如有京中諸官子弟及外
道舉人况四門博士趙著見講春秋若有聽人從其所
欲顓俟放牓别啓諸經既溫故而知新惜寸隂而輕尺
璧顓經者若能口誦碩學者又得指歸自然縻好爵以
當仁策科名而得俊幸不孤於選士冀有益於化風從
之
王騫為刑部郎中天成二年七月奏請採訪圖籍
呂或休為左補闕天成四年五月上書請勑諸道興崇
學校
李超為著作郎長興元年十月奏秘書監空有省名而
無廨署藏書之府無屋一間無書一卷非人文化成之
道請依六典創修之
楚馥為尚書博士長興三年奏請皇子習尚書知君臣
父子之義
漢司徒詡為禮部侍郎乾祐三年上言臣聞致理之方
咸資稽古多聞之道詎捨羣書歴代已來斯文不墜石
渠蓬閣今則闕於芸編百氏九流在廣頒於搜訪唐朝
竝開三舘皆貯百家開元之朝羣書大備離亂之後散
失頗多臣請國家開獻書之路凡天下文儒衣冠舊族
有收得三舘亡書許投舘進納據卷帙多少少則酬之
以緡帛多則酬之以官資自然五六年間庶幾粗備從
之
册府元龜卷六百四
