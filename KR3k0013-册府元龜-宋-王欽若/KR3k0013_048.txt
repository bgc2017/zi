册府元龜卷四十八宋王欽若等撰
帝王部
謙德從人欲
謙德
老子稱夫唯不居是以不去帝王代天地之工臨億兆
之上鑒昭齊於三光長育同乎四時謙恭成德振矜不
萌巍巍之功蕩蕩之化民何得而稱焉故抑其頌述自
云德薄然後丕猷益茂聖烈益隆焉
後漢光武建武七年四月詔上書者不得言聖
中元元年京師醴泉湧出飲之者痼疾皆愈惟眇蹇者
不瘳又有赤草生於水崖郡國頻上甘露羣臣奏言地
祗靈應而朱草萌生孝宣帝每有嘉瑞輙以改元神爵
五鳳甘露黃龍列為年紀盖以感致神祗表彰德信是
以化致昇平稱為中興今天下清寧靈物仍降陛下情
存損挹推而不居豈可使祥符顯慶没而無聞宜令太
史撰集以傳來世帝不納常自謙無德每郡國所上輙
抑而不當故史官罕得記焉
明帝永平六年四月詔曰先帝詔書禁人上事言聖而
間者章奏頗多浮詞自今若有過稱虛譽尚書皆宜抑
而不省示不為諂子嗤也
十五年案地圖將封皇子悉半諸國馬后見而言曰諸
子食數縣於制不已儉乎帝曰我子豈宜與先帝子等
乎歲給二千萬足矣
章帝建初七年十月岐山得銅器形如酒罇獻之又獲
白鹿帝曰上無明天子下無賢方伯人之無良相怨一
方斯器亦曷為來哉
和帝元興元年自竇憲誅後帝躬親萬幾每灾異輙延
問公卿極言得失前後符瑞八十一所自言德薄皆抑
而不宣
魏武令曰孤始舉孝廉年少自以本非巖穴知名之士
恐為海内人之所見嗤思欲為一郡守好作政教以建
立名譽使世上明知之故在濟南始除殘去穢平心選
舉違迕諸常侍以為強豪所忿恐致家禍故以病還去
官之後年紀尚少顧視同歲中年有五十未名為老内
自圖之從此却去二十年待天下清乃與同歲中始舉
者等耳故以四時歸鄉里於譙東五十里築精舍欲秋
夏讀書冬春射獵求低下之地欲以泥水自蔽絶賓客
往來之望然不得如意後徵為都尉遷典軍校尉意遂
更欲為國家討賊立功欲望封侯作征西將軍然後題
墓道言漢故征西將軍曹侯之墓此其志也而遭値董
卓之難興舉義兵是時合兵能多得耳然嘗自損不欲
多之所以然者兵多意盛與強敵爭儻更為禍始故汴
水之戰數千後還到揚州更募亦復不過三千人此其
本志有限也後領兖州破降黃巾三十萬衆又袁術僭
號於九江下皆稱臣名門曰建號門衣被皆為天子之
制兩婦預爭為皇后志計已定人有勸術使遂即帝位
露布天下答言曹公尚在未可也後孤討擒其四將獲
其人衆遂使術窮亡觧沮發病而死及至袁紹據河北
兵強勢盛孤自度勢實不敵之但計投死為國以義滅
身足垂於後幸而破紹梟其二子又劉表自以為宗室
包藏奸心乍前乍却以觀世事據有荆州孤復定之遂
平天下身為宰相人臣之貴已極意望已過矣今孤言
此若為自大欲人言盡故無諱耳設使國家無有孤不
知幾人稱帝幾人稱王或者人見孤強盛又性不信天
命之事恐私心相評言有不遜之志妄相忖度每用耿
耿齊桓晉文所以垂稱至今日者以其兵勢廣大猶能
奉事周室也論語云三分天下有其二以服事殷周之
德其可謂至德矣夫能以大事小也昔樂毅走趙趙王
欲與之圖燕樂毅伏而垂泣對曰臣事昭王猶事大王
臣若獲戾放在他國没世然後已不忍謀趙之徒隸况
燕後嗣乎胡亥之殺蒙恬也恬曰自吾先人及至子孫
積信于秦三世矣今臣將兵三十餘萬其勢足以背叛
然自知必死而守義者不敢辱先人之教以忘先王也
孤每讀此二人書未曾不愴然流涕也孤祖父以至孤
身皆當親重之任可謂見信者矣孤及子植兄弟過於
三世矣孤非徒對諸君說此也嘗以語妻妾皆令深知
此意孤謂之言顧我萬年之後汝曹皆當出嫁欲令傳
道我心使人皆知之孤此言肝鬲之要也所以勤勤懇
懇叙心腹者見周公有金縢之書以自明恐人不信之
故然欲孤便爾委捐所典兵衆以還執事歸就武平侯
國實不可也何者誠恐已離兵為人所禍也既為子孫
計又已敗則國家傾危是以不得慕虛名而處實禍此
所以不得為也前朝恩封三子為侯固辭不受今更欲
受之非欲復以為榮欲以為外援為萬安計孤聞介推
之避晉封申胥之逃楚賞未嘗不捨書而歎有以自省
也奉國威靈仗鉞征伐推弱以克強處小而禽大意之
所圖動無違事心之所慮何向不濟遂蕩平天下不辱
主命可謂天助漢室非人力也然封兼四縣食戶三萬
何德堪之江湖未靜不可讓位至於邑土可得而辭今
上還陽夏柘苦三縣戶二萬但食武平萬戶且以分損
謗議少減孤之責也
晉宣帝以武功初封舞陽昆陽郾及臨潁四縣邑萬戶
子弟十一人皆為列侯帝勲德日盛而謙恭愈甚以大
常常林鄉邑舊齒見之每拜嘗戒子弟曰盛滿者道家
之所忌四時猶有推移吾何德以堪之損之又損之庶
可以免乎
後魏孝文時北海王詳行中領軍留守後朝於行宫帝
引見之詳慶平沔北帝曰朕以畿南未清神麾暫動沔
北數城竝皆柔服此乃是將士之效非朕之功詳對曰
陛下德邁唐虞功徽周漢自南之風於是乎始又帝有
事於方澤質明羣臣問起居帝曰昨日方澤殊自大暑
遇天雲蔭密行人差得無弊咸陽王禧對曰陛下德感
天地故靈物凝彩雖復雨師灑道風伯清塵豈過於此
帝曰伊洛南面之中此乃天地氤氲隂陽風雨之所交
會自然之應非寡德所能致此
前廢帝普泰元年四月有龍跡自宣陽門西出復入城
羣臣入賀帝曰國將興聽於民將亡聽於神但當君臣
上下克己為治未足恃此為慶
後周武帝建德六年八月鄭州獻九尾狐皮肉銷盡骨
體猶具帝曰瑞應之來必昭有德若使五品時叙四海
和平家識孝慈人知禮讓乃能致此今無其時恐非實
錄乃命焚之
唐高祖初即位言自稱名與貴臣每同榻而坐納言劉
文靜進諫曰昔晉元帝初立嘗與朝臣共坐王導奏曰
太陽俯同萬物欲使蒼生將何仰照今至尊自卑屈羣
下何以自安諸臣入朝皆升御坐乖乾坤之定位誠願
陛下改之帝曰昔漢光武與嚴子陵同臥乃至加足於
帝腹諸公竝舊齒名賢平生親友今雖應天受命而宿
昔之志何可忘之連榻同餐適盡歡愛公宜勿為謙也
太宗貞觀六年秘書少監虞世南上聖德論手詔答曰
卿所論太高但朕甚寡薄恐有識者窺卿為後人所笑
卿引古昔無為而治朕未敢擬倫比之近代乍踰之耳
卿覩朕之始未見朕之終宜付秘書若朕能慎終如初
則可為也如違此道不用後代笑卿焉
十二年著作郎鄧隆上表請編錄御製詩集太宗冲讓
不許
玄宗開元十三年潞州獻瑞應圖帝謂宰臣曰朕往在
潞州但靖恭所職不記此事今既固請編錄卿喚取藩
邸舊寮問其實事然後脩圖
肅宗初為皇太子將行册命有司進儀注有中嚴外辨
之禮及所御衣服有絳紗衣帝以逼尊極辭不敢受公
卿議太師蕭嵩左丞相裴耀卿奏此乃舊儀古今通用
皇太子因心謙讓不欲混同請改外辨為外備其中嚴
停絳紗衣請為朱明服詔可其議東宮舊合乘輅至殿
門帝自宮步至
代宗為廣平王天寳末為天下兵馬元帥至德二載九
月丁亥受命東討統朔方安西回紇南蠻大食之衆二
十萬鼔行而前將行百寮拜送於朝堂帝答拜既出當
闕不乘馬步出水馬門而後登車觀者美之
憲宗元和十四年宰臣裴度紀述淮西初日用兵及東
平就誅聖謨玄算憂勤始終後因賜宴跪獻于帝請内
印出付使臣編錄帝覽而言曰此事果行似出于朕懷
非所欲也遂抑而不允
周太祖初踐祚志懷謙揖藩岳老臣多不稱名與鄆州
高行周詔即呼齊王行周上章陳讓
世宗顯德二年九月甲子賜宰臣樞密使侍衞諸將以
下食於萬歲殿帝因曰兩日以來至甚寒沍朕於宫闈
之中食珍美之膳但以無功及民何以仰答大貺雖躬
親庶政日覧萬幾亦恐無以勝任當須手執耒耜與民
同力不然親當矢石為人除害稍可安心耳又曰朕不
為賜卿等食因事興言實自責也
三年十二月己卯帝謂侍臣曰昨觀有司進呈取定本
年正旦御殿衣冠鎮圭覧之不覺驚懼且恩信未及於
天下德澤未洽於兆民何以堪此盛事宰臣奏曰陛下
兢慎如此何慮恩德不及於遠人哉
從人欲
夫同欲盡濟古典之格言惟惠之懷人心之必至是以
惟辟作福守位以仁勤恤以宣其詞曲成以濟其務浹
醲化於綿宇洽太和於元氣使夫廣運之德酌而不竭
含生之類各得其所則知以人為心盖帝王之盛德也
至若一夫不獲有商所以啓其基小物不遺宗周所以
隆其祚以阿衡師保之助宣股肱佐佑之力足以永固
鴻業垂光無窮况夫司牧當陽神機獨運流玄澤之腴
潤漸羣靈之骨髓覆幬之施有不可形容者焉書曰人
之所欲天必從之盖愛民甚矣
漢高帝六年將封張良帝自擇齊三萬戶良曰始臣起
下邳與上會留此天以臣授陛下陛下用臣計幸而得
中臣願封留足矣乃封良為留侯
武帝征和三年故城父令公孫勇與客胡倩等謀反(倩千)
(見切)倩詐稱光禄大夫從車騎數十言使督盗賊止陳留
傳舍太守謁見欲收取之淮陽太守田廣明覺知發兵
皆捕斬焉而公孫勇衣繡衣乘駟馬車至圉圉使小史
侍之亦知其非是守尉魏不害與廏嗇夫江德尉史蘇
昌共收捕之上封不害為當塗侯德轑陽侯(轑音遼)昌蒲
侯四人俱拜於前小史竊言武帝問言何對曰為侯者
得東歸不帝曰汝欲不貴矣(言汝意欲歸不吾今貴汝謂賜之爵也)汝鄉
名為何對曰名遺鄉帝曰用遺汝矣(遺弋季切)於是賜小史
爵關内侯食遺鄉六百戶
後漢光武建武六年令諸侯就國高陽侯耿純上書自
陳前在東郡案誅涿郡太守朱英親屬今國屬涿誠不
自安制書報曰侯前奉公行法朱英文吏曉知義理何
時當以公事相是非然受堯舜之罰者不能愛己也更
擇國土令侯無介然之憂乃更封純為東光侯
章帝時琅琊王京國中有城陽景王祠吏人奉祠神數
下言宫中多不便利京上書願徙宫開陽以華盖南武
陽厚丘贛榆五縣易東海之開陽臨沂帝許之
和帝永元十二年西域都護班超自以久在絕域年老
思歸上疏曰臣聞太公封齊五世葬周狐死首丘代馬
依風夫周齊同在中土千里之間况於遠處絶域小臣
能無依風首丘之思哉蠻夷之俗畏壯侮老臣超犬馬
齒殱常恐年衰奄忽僵仆孤魂棄捐昔蘇武留匈奴中
尚十九年今臣幸得奉節帶金銀(金銀謂印也金印紫綬銀印青綬也)護
西域如自以夀終屯部誠無所恨然恐後世或名臣為
没西域臣不敢望到酒泉郡但願生入玉門關臣老病
衰困冒死瞽言謹遣子勇隨獻物入塞及臣生在令勇
目見中土而超妹同郡曹夀妻昭亦上書請超曰妾同
産兄西域都護定遠侯超幸得以微功特蒙重賞爵列
通侯位二千石天恩殊絕誠非小臣所當被蒙超之始
出志捐軀命冀立微功以自陳效會陳睦之變道路隔
絕超以一身轉側絕域曉譬諸國因其兵衆每有攻戰
輙為先登身被金夷不避死亡賴蒙陛下神靈且得延
命沙漠至今積三十年骨肉生離不復相識所與相隨
時人士衆皆巳物故超年最長今且七十衰老被病頭
髮無黑兩手不仁(不仁猶不遂也)耳目不聰明扶杖乃能行雖
欲竭盡其力以報塞天恩迫於歲暮犬馬齒索蠻夷之
性悖逆侮老而超旦暮入地久不見代恐開姦宄之源
生逆亂之心而卿大夫咸懷一切莫肻遠慮如有卒暴
超之氣力不能從心便為上損國家累世之功下棄忠
臣竭力之用誠可痛也故超萬里歸誠自陳苦急延頸
踰望三年於今未蒙省錄妾竊聞古者十五受兵六十
還之亦有休息不任職也緣陛下以至孝理天下得萬
國之歡心不遺小國之臣况超得備侯伯之位故敢觸
死為超求哀匄超餘年一得生還復見闕庭使國家無
勞遠之慮西域無倉卒之憂超得長蒙文王葬骨之恩
子方哀老之惠(田子方魏文侯之師也見君之老馬棄之曰少盡其力老而棄之非仁也於是)
(收而養之)詩云民亦勞止汔可小康惠此中國以綏四方超
有書與妾生訣恐不復相見妾誠傷超以壯年竭忠孝
於沙漠疲老則便捐死於曠野誠可哀憐如不蒙救護
超後有一旦之變冀幸超家得蒙趙母衛姬先請之貸
妾愚戇不知大義觸犯忌諱書奏帝感其言乃徵超還
馬防扶風人明德皇后兄弟也初封潁陽侯後徙封翟
鄉侯以江南下濕上書乞歸本郡和帝聽之
魏武帝族子曹真為大將軍少與宗人曹遵鄉人朱讃
竝事帝遵讃早亡真愍之乞分所食邑封遵讃子詔曰
大司馬有叔向撫孤之仁篤晏平久要之分君子成人
之美聽分真邑賜遵讃子爵關内侯各百戶
晉惠帝時太傅楊駿輔政備禮聘劉殷殷以母老固辭
駿於是表之優詔遂其高志聽終色養勅所在供其衣
食蠲其徭賦賜帛二百疋榖五百斛
明帝時王舒為荆州刺史其子允之隨在西府及舒授
會稽内史欲令允之仕舒請曰臣子尚少不樂早官帝
許隨舒之會稽
康帝初顧和遷尚書僕射以母老固辭詔勅特諭暮出
朝還其優遇如此
簡文帝時郗愔有高名為太常固讓不拜深抱冲退樂
補遠郡從之出為輔國將軍會稽内史
孝武帝時桓秘以免官退居墓所放志田園好遊山水
後起為散騎常侍凢三表自陳詔曰秘受遇先朝是以
延之而頻有讓表以栖尚告誠兼有疾疢是用增歎可
順其所執
後魏孝明時田隨興為平原太守隨興情貪邊官不願
内地改授弋陽汝南二郡太守
後周宣帝時上洛豐陽人泉企世襲本縣令企年十二
鄉人皇平陳合等三百餘人詣州請企為縣令州申上
時吏部尚書郭祚以企年少未堪宰民請别選遣終此
一限令企代之宣帝詔曰企向成立且為本鄉所樂何
為捨此世襲更求一限遂依所請
隋文帝時杜臺卿以患聾不堪吏職請修國史帝許之
除著作郎
煬帝時楊約拜淅陽太守其兄子玄感時為禮部尚書
與約恩義甚篤既愴分離形於顔色帝謂之曰公比憂
悴得非為叔耶玄感再拜流涕曰誠如聖旨帝思約廢
立之功繇是徵入朝
唐太宗貞觀八年以所擒頡利館於太僕廩食之頡利
性不好屋下嘗於庭中施穹廬而居焉鬱鬱不得志與
其家人相對悲歌而泣太宗見其羸憊授虢州刺史以
彼土多麞而縱其畋獵庶不失物性頡利辭不願往繇
是拜大將軍賜以田宅及卒詔其國人葬之從其俗禮
焚屍於灞水之東
于伯億仕隋為左翊衞歸朝為朝散大夫每掌廵徼精
勤不倦及歲在懸車乃抗表云臣雖年合致仕而筋力
尚強猶堪驅策太宗嘉其任率聽復舊位
薛頤為太史令頤清靜每厭人間囂滓因帝與語乃自
陳其情願於昭陵側搆一茅宇以終餘生太宗嘉而從
之因度為道士拜中大夫為置紫府觀於九峻之下申
其高尚焉
張柬之神龍初為中書令監修國史罷知政事其年秋
表請歸襄州養疾許之仍特授㐮州刺史其子著作郎
&KR0008;亦令從父往將行中宗親賦詩祖道又令羣公餞送
於定鼎門外
玄宗開元六年河南參軍鄭銑虢州朱陽縣丞郭仙舟
投匭獻詩勅曰觀其文理是崇道法至於時用不切事
情宜各從所好竝罷官度為道士
二十三年中天竺國僧善之無畏三藏以年老請還本
國許之
二十七年以廣州刺史持節嶺南經略使宋鼎為潞州
都督府長史鼎以兄嘗臨慶州喪逝上表陳情乞移理
他州特詔許焉
德宗建中初姜公輔為拾遺翰林學士以侍母家貧求
為京兆府戶曹參軍從之學士如故
憲宗時白居易為拾遺翰林學士當改官帝謂崔羣曰
居易官卑俸薄拘於資地不能超等其官可以自便居
易因奏曰臣聞姜公輔為内職求為京兆府判司為奉
親也臣有老母家貧養薄乞如公輔於是除京兆府戶
曹參軍學士如故
元和七年六月癸丑以給事中劉伯芻為虢州刺史以
疾求出故也
敬宗時薛放為禮部尚書兼集賢殿學士閨門之内尤
推孝睦孤孀百口苦俸薄因召對懇求外任其時以節
制無闕乃授以江南西道觀察使
宣宗太中十年三月宰相崔慎繇為劒南西川節度副
大使翌日帝微行至新豐柳陌見一布衣抱膝而嘆帝
以昇平稍久京師豐稔僅比開元之時上下無愁苦之
音因怪而問曰子何不足以至於斯布衣曰我本卬人
觀光至此有巢南之想又為槖装所迫今聞崔相國出
鎮西川欲預其行無雙縑以遺其掌事者故有此歎帝
曰子可明旦相伺於此當奉其闕及旦勅慎繇將歸劒
門路人見者莫不感涕其愛人也如此
後唐莊宗同光元年十月勅邇聞京百官俸錢至薄骨
肉數多支贍不充朝夕難遣偽庭時刻削嚴急不敢披
陳今既混同是行優䘏下御史臺在班行有欲求外職
或要分司各許中書門下投狀奏聞
明宗長興二年八月太傅致仕王建立太子少保致仕
朱漢賓上章求歸鄉里勅曰凡為食禄無不盡忠既以
縣車永期樂道若妨養性豈是優賢况非繫滯之名宜
遂逍遥之便宜依應内外致仕官自此凡要出入不在
拘束之限
李贊華為滑州節度使長興四年七月壬辰明宗御廣
夀殿顧謂贊華曰卿離鎮累月往來申報勞擾民吏宜
早歸鎮贊華曰臣本武夫不樂内職願留宿衞京師帝
曰卿既厭藩方則從所欲其元支俸料依舊全給鎮守
不可闕帥吾别命鎮將可乎贊華拜抃稱謝曰臣之願
也
晉高祖天福二年以沂州刺史李繼忠為單州刺史帝
以繼忠勲舊之後數月之中連改三郡從其欲也
六年八月前平盧軍節度行軍司馬顔衎為駕部郎中
充䀋鐵判官時衎在外地堂帖追令赴朝衎以母氏髦
年無人侍奉狀聞中書尋有勅只守本官
周太祖廣順元年三月丁卯西頭供奉官咸師範奏弟
師朗先為亳州蒙城鎮將因懷驚疑遁過淮外臣與東
頭供奉官師睿二人時在定州監押兵士及在雍州攻
城各拘職任隱帝勅書安撫臣冒死上訴緣祖父墳墓
莊田點檢入官至今屬營田戶部歲時骨肉祭拜無所
臣叨為人子孝道難忘遂於生前便虧祀饗敕下本州
其咸師範物業竝宣賜
二年考城縣民乞開縣城南門東門從之先是修縣城
閉塞之縣民以南臨宋亳北接曹澶商賈往来以此便
之
三年四月滄州言控鶴官仇超補當州捉生都頭先是
太祖東征廵案賊壘慕容彦超設虎落以護城帝宣諭
諸州廂軍内果敢之士拔去鹿角者仇超仗一大斧伐
鹿角而徑登賊城為守陴者傷三指而下帝奬其勇健
觧其甲鎧唯衣一犢鼻賜以錦袍超謝訖携斧又登賊
壘芟夷懸撞之類而旋帝擢之在控鶴官之列間日思
其驍果宣問願陳力之所超曰父嘗任滄州捉生都頭
苟得之平生畢矣故與是職
九月以前青州節度副使王沼為邢州副使沼故鎮帥
王武俊之家父鋋趙州刺史沼事莊宗累為諸司使出
為行軍副使罷平盧副使年七十餘求歸鄉里或言沼
貧悴者乃召還京何福進以僕馬遣之再授副戎而思
鄉之情不復已也
顯德元年正月青州節度使常思言被病請罷鎮歸京
尋醫從之
册府元龜卷四十八
