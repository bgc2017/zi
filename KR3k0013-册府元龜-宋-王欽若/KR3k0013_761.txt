册府元龜卷七百六十一宋王欽若等撰
總錄部
忠義第二
宋陶潛晉大司馬侃之曾孫也有高節以弱年薄宦不
潔去就之迹自以曾祖晉世宰輔恥復屈身後代自高
祖王業漸隆不復肯仕所著文章皆題其年月義熙以
前則書晉氏年號自永初以來唯云甲子而已
王仲德與兄元德同自苻堅中南奔投桓玄值玄初簒
見輔國將軍張暢言及世事仲德曰自古革命誠非一
族然今之起者恐不足以成大事元德果敢有智略武
帝甚知之告以義舉使於都下襲元仲德聞其謀謂元
德曰天下之事不可不密應機務速不在巧遲玄每冐
夜出入今若圖之正須一夫力爾事泄元德為玄所誅
仲德奔竄會義軍克建業仲德抱元德子方回出候高
祖高祖於馬上抱方回與仲德相對號泣追贈元德給
事中封安復縣侯以仲德為中兵參軍
王鎮惡弟康留關中及高祖北伐鎮惡為前鋒康逃匿
田舍鎮惡次潼關康將家奔之高祖拔為彭城公前將
軍行參軍鎮惡被害康逃藏得免携家出雒陽到彭城
歸高祖即以康為相國行參軍求還雒陽視母尋值關
陜不守康與長安徙民張旰醜劉雲等唱集義徒得百
許人驅率邑郭僑戸七百餘家共保金墉城為守戰之
備時有一人邵平率部曲及并州乞活一千餘戸屯城
南迎亡命司馬文榮為主又有亡命司馬道恭自東垣
率三千人屯城西亡命司馬順明五千人屯凌雲臺順
明遣刺殺文榮平復推順明為主又有司馬楚之屯柏
谷塢索虜野坂戍主黑矟公遊騎在芒上攻逼交至康
堅守六旬宋臺建除康寧朔將軍河東太守遣龍驤將
軍姜(史缺名)率軍救之諸亡命並各奔散高祖嘉康節封
西平縣男食邑三百戸
徐廣為秘書監初桓玄簒位帝出宫廣陪列悲動左右
及高祖受禪恭帝遜位廣又哀感涕泗交流謝晦見之
謂曰徐公將無小過廣收淚答曰身與君不同君佐命
興王逢千載嘉運身世荷晉德實眷戀故主因更歔欷
郭原平父世道有孝行太祖旌表之原平亦有至行為
鄉里所推及太祖厭世原平號哭致慟日食麥䉽一枚
如此五日人或問之曰誰非王臣何獨如此原平泣而
答曰吾家見異先朝蒙褒贊之賞不能報恩私心感慟
爾
何子平有孝行州辟不就元嘉三十年元凶弑逆安東
將軍隨王誕入討以為行參軍子平以凶逆滅理普天
同奮故廢已受職事寧自解又除奉朝請不就
武念新野人為右將軍直閣太宗初即位四方為亂帝
遣念乘驛還雍州綏撫為劉胡詐而殺之念黨袁處珍
逃亡至壽陽為逆黨劉順所得考楚備至秉義不移後
得返奔劉勔太宗嘉之為奉朝請
魯秀南寧將軍爽之子也初在魏太武以為尚書郎時
鄴民欲據城反太武遣秀嘗乘驛往返是時病還遲為
太武所詰讓秀復恐懼太武尋南寇因從渡河先是程
天祚為魏所没太武引置左右與秀相見勸令歸降秀
納之天祚廣平人為殿中將軍有武力文帝元嘉二十
七年助戍彭城會孝武遣將劉泰之輕軍襲魏於汝陽
天祚督戰戰敗被創為魏所獲天祚妙善針術太武深
加愛賞或與同輿常不離於側封為南安公太武北還
蕃天祚因其沉醉偽若受使督功後軍者所至輕罰天
祚為太武所愛羣下並畏之莫敢問因得逃歸後為山
陽太守明帝初興四方同反魏太武始南行遣爽隨永
昌王庫仁真向壽陽與弟瑜共破劉祖於尉武仍至瓜
步始得與秀定歸南之謀太武還至湖陸爽等請曰奴
與南有讐每兵來嘗慮禍及墳墓乞共迎喪還葬國都
魏羣下於其主稱奴猶中國稱臣也太武許之長社戍
兵有六七百人爽譎之曰南更有軍可遣三百騎往界
上參聽騎去爽率腹心夜擊餘衆盡殺之馳入虎牢爽
唯第三弟在北餘家屬悉自隨率部曲及願從合千餘
家奔汝南遣秀從許昌還壽陽奉辭於南平王鑠曰爽
秀得罪晉朝負釁三世生長絶域遠身戎狄兄弟合門
淪點偽授殞命不可還國無因近係南雲傾屬東日蓋
猶痿人思步盲者願明嵩霍咫尺江河非遠夷庚壅塞
隔同天地痛心疾首晝慨宵悲敵人猖狂豺豕其志虐
遍華戎怨結幽顯自旴眙旋軍亡殪過半昏酣沉湎恣
性肆身爽秀等因民之憤藉將旅之願齊契義奮梟馘
醜徒憑恃皇威肅清逋穢牢落諸城指期克定規以清
塵微雪夙負方當束骸北闕待戮司寇濡節未申腹心
邊表明大王殿下以叡茂居藩文武兼姿遠邇欽順承
風聞德願垂援拯以慰虔望老弱百口先遣歸庇逼迫
丹心仰希懷遠謹遣同義潁川聶元初奉辭陳聞鑠馳
驛以聞帝大悅下詔曰偽寧南將軍魯爽中書郎魯秀
義志幹烈忠誠久著撫茲福先闔門效欵招集義銳梟
剪獯醜肅定邊城獻馘象魏雖宣孟之去翟歸晉頽當
之出胡入漢方之此日曾何足云朕實嘉之宜即授任逞
其忠略爽可督司州之陳留東郡濟隂濮陽五郡諸軍事
征虜將軍司州刺史秀可輔國將軍滎陽潁川二郡太守
其同諸子弟及契士庶委征虜府以時申言詳加酬叙
南齊李安民蘭陵承人也父為薛令安民隨在縣宋元
嘉中沒魏率部曲自拔南歸及元凶作逆使安民領支
軍并降義師拔建威將軍補魯爽左軍及爽反安民遁
還京師除領軍行參軍
劉善明平原人也宋刺史劉道隆辟為治中從事仍舉
秀才對策強直孝武甚異之泰始初徐州刺史薛安都
反清州刺史沈文秀應之時州治東陽城善明家在郭
内不能自拔伯父彌之詭說文秀求自效文秀使領軍
主簿張靈慶等五千援安都彌之出門密謂部曲曰始
免禍坑矣行至下邳起義背文秀善明從伯懷恭為北
海太守據郡相應善明密契收集門宗部曲得三千人
夜斬關奔北海族兄乘民又聚渤海以應朝廷而彌之
尋為薛安都所殺明帝贈輔國將軍青州刺史以乘民
為寧朔將軍冀州刺史善明為寧朔長史北海太守
桓康北蘭陵承人也勇果驍悍宋大明中隨太祖為軍
容從世祖在贑縣泰始初世祖起義為郡所縶衆皆散
康裝擔一頭貯穆后一頭貯文惠太子及竟陵王子良
自負置山中與門客蕭欣祖楊瑑之等四十餘人相結
破郡獄出世祖郡追兵急康等死戰破之
裴叔業武帝時為寧蠻校尉長史廣平太守永明九年
雍州刺史王奐死難叔業率部曲於城内起義武帝以
其有幹用仍留為晉安王征北諮議領中兵扶風太守
梁柳敬禮為扶風太守侯景渡江敬禮率馬步三千赴
援至都據靑溪埭與景頻戰常先登陷陣甚著威名臺
城没敬禮與兄仲禮俱見於景景遣仲禮經略上流留
敬禮為質以為護軍景餞仲禮於後渚敬禮密謂仲禮
曰景今來會敬禮抱之兄拔佩刀便可斫殺敬禮死亦
無所恨仲禮壯其言許之及酒數行敬禮目仲禮仲禮
見備衛嚴不敢動計遂不果會景征晉熙敬禮與南康
王會理共謀襲其城剋期將發建安侯蕭賁知而告之
遂遇害
范桃棒為侯景儀同及景陷東府城桃棒密遣使送欵
朝廷乞降會事泄見殺
陸緝秦郡人也侯景陷臺城緝與戴文舉等起兵萬餘
人殺景太守蘇單于推前淮南太守文城侯寧為主以
距景景將宋子仙聞而擊之緝等棄城走
祖皓為江都令時侯景叛皓起兵廣陵斬景刺史董紹
先推前太子中書舍人蕭勔為刺史又結魏人為援馳
檄遠近將以討景景聞之大懼即日率侯子監等出自
京口水陸並集皓嬰城拒守景攻城陷之景車裂皓以
徇城中無少長皆斬之
張彪會稽人大寳初侯景專政彪起義於會稽攻破上
虞景太守蔡臺樂討之不能禁彪又破諸暨永興等諸
縣景遣儀同田遷趙伯起謝答仁等東伐彪彪遣别將
寇錢塘富春田遷進軍與戰破之
羊鵾字子鵬都官尚書侃之子臺城陷侯景以為庫直
將軍及景敗鵾密圖之乃隨其東走景於松江下海欲
向蒙山景寝鵾語海師向京口至湖豆洲景覺鵾拔刀
叱海師景透水鵾斬之景入船中以小刀抉船鵾以矟
刺殺之世祖以鵾為靑州刺史封昌國侯
陳侯瑱初仕梁為超武將軍隨鄱陽王蕭範鎮合肥及
侯景圍臺城範乃遣其世子嗣入援京邑京城陷瑱與
嗣退還合肥乃隨範徙鎮湓城俄而範及嗣卒瑱領其
衆依于豫章太守莊鐵鐵疑之瑱懼因而刃之據有豫
章之地侯景將于慶南略地至豫章城邑皆下瑱窮蹙
乃降於慶慶送瑱於景景以瑱於己同姓託為宗族待
之甚厚留其妻子及弟為質遣瑱慶平定蠡南諸郡及
景敗於巴陵景將宋子仙任約等並為西軍所獲瑱乃
誅景黨與以應義軍景亦盡誅其弟及妻子梁元帝授
瑱武臣將軍南兖州刺史郫縣侯邑一千戸
沈恪在梁為宣猛將軍監吳興郡梁滅自吳興入朝高
祖受禪使中書舍人劉師知引恪令勒兵入因衞敬
帝如别宫恪乃排闥入見高祖叩頭謝曰恪身經事蕭
家來今不忍見許事分受死爾决不奉命高祖嘉其意
乃不復逼
周敷臨川人也性豪俠輕財重士鄉黨少年多歸之梁
侯景之亂鄉人周續合徒衆以討賊為名時内史始興
王蕭毅以郡讓續續所部内有欲侵掠於毅敷護之親
率其黨捍衛送至豫章時觀寧侯蕭永長樂侯蕭基豐
城侯蕭泰避難流寓聞敷信義皆往依之敷愍其危懼
屈體崇敬厚加給䘏送之西上俄而續部下將帥争權
復反殺續以降周廸廸素無簿閥恐失衆心倚敷族望
深求交結敷未能自固事廸甚恭廸大憑仗之漸有兵
衆廸據臨川之工塘敷鎮臨川故郡侯景平梁元帝授
敷使持節通直散騎常侍武威將軍寧州刺史
顧野王吳郡人也為宣城王賓客梁侯景之亂野王丁
父憂歸本郡乃召募鄉黨數百人隨義軍援京邑野王
體素清羸長六尺又居喪過毁殆不勝衣及杖戈被甲
陳君臣之義逆順之理抗辭作色見者莫不壯之京城
陷野王逃於會稽尋往東陽與劉歸義合軍據城拒賊
侯景平太尉王僧辨甚嘉之使監海鹽縣
岑之敬為南沙令侯景之亂之敬率令所部赴援京邑
至郡境聞臺城陷乃與衆辭訣歸鄉里
蔡景歷仕梁為海陽令侯景之亂梁簡文帝為景所幽
景歷與南康嗣王蕭會理謀欲挾簡文帝出奔事泄見
執賊黨王偉保護之獲免
沈衆仕梁為太子舍人兼散騎常侍侯景之亂衆表於
梁武衆家代所隸故義部曲並在吳興求還召募以討
賊梁武許之及景圍臺城衆率宗族及義附五千餘人
入援京邑軍容甚整景深憚之尋授衆為太子右衛率
京城陷衆降於景景平元帝以為太子庶子
任忠汝陰人也梁鄱陽王蕭範為合州刺史聞其名引
置左右侯景之亂忠率鄉黨數百人隨晉熙太守梅伯
龍討景將王貴顯於壽春每戰却敵會土人胡通聚衆
寇抄範命忠與主帥梅思立并軍討平之仍隨範世子
嗣率衆入援會京城陷旋戍晉熙侯景平授蕩寇將軍
樊毅南陽人少習武善射梁侯景之亂毅率部曲隨叔
父文皎援臺城文晈於清溪戰沒毅將宗族子弟赴江
陵仍隸王僧辨討河東王蕭譽以功除假節威戎將軍
右中郎將
魯悉達幼以孝聞起家為梁南平嗣王中兵參軍侯景
之亂悉達糾合鄉人保新蔡力田蓄穀時兵荒饑饉京
都及上川餓死者十八九有得存者皆携老幼以歸焉
悉達分給糧廩其所濟活者甚衆仍於新蔡置鎮以居
之招集晉熙等五郡盡有其地使其弟廣達領兵隨王
僧辨討景景平梁元帝授持節仁威將軍散騎常侍北
江州刺史
魯廣達仕梁為平南當陽公府中兵參軍侯景之亂與
兄悉達聚衆保新蔡梁元帝承制授假節壯武將軍晉
州刺史王僧辨之討侯景也廣達出境候接資奉軍儲
僧辨謂沈烱曰魯晉州亦是王師東道主人仍率衆隨
僧辨景平加員外散騎常侍
後魏尉古真代人道武之在賀蘭部賀染干遣侯引乙
突等詣行宫將肆逆古真知之密以馳告侯引等不敢
發染干疑古真泄其謀乃執拷之以兩車拉押其頭傷
一目不伏乃免之
封偉伯為蕭寳夤關西行臺郎及寶夤為逆偉伯乃與
南平王冏潛結關中豪右韋子粲等謀舉義兵事發見
殺年三十六時人惜之
房士達清河人為京兆王繼大將軍府騎兵參軍孝昌
中其鄉人劉均房須等作亂攻陷郡縣頻敗州軍時士
達父憂在家刺史元欣欲逼其為將士達以禮固辭欣
乃命其友人馮元興謂之曰今合境從逆賊徒轉熾若
萬一陷州君家豈得獨全既急病如此安得顧名教也
士達不得已而起率州郭之人三千餘人東西討擊悉
破平之
崔寬字景仁祖&KR0686;隨晉南陽王保避地隴右遂仕於沮
渠李暠父剖字伯宗每慷慨有懷東土嘗歎曰風雨如
晦鷄鳴不已吾所庶幾及太武西廵剖乃總率同義使
寬送欵
裴駿者聞喜侯䨇碩之子性方簡有禮度鄉里宗敬焉
蓋吳作亂於關中汾隂人薛永宗聚黨應之殘破諸縣
來襲聞喜縣中先無兵仗人情駭動縣令憂惶計無所
出駿在家聞之便率厲鄉豪曰在禮君父危臣子致命
府今為賊所逼是吾等徇節之秋諸君可不勉乎諸豪
皆奮激請行駿乃簡騎士驍勇數百人奔赴賊聞救至
引兵走刺史嘉之以狀表聞會太武親討蓋吳引見駿
駿陳叙事宜甚會機理太武大悅顧謂崔浩曰裴駿有
當世才具且忠義可嘉補中書博士浩亦深器駿目為
三河領䄂
房法壽清河驛募人招集壯士嘗有百數宋景和末遇
沈文秀崔道固起兵應劉子勛明僧暠劉乘民起兵應
宋明帝攻討文秀法壽亦與清河太守王玄邈起兵合
討道固玄邈以法壽為司馬累破道固軍加法壽綏邊
將軍魏郡太守子勛死道固文秀悉復歸宋乃罷兵
王玄威恒農北陜人獻文之崩玄威立草廬於州城門
外衰裳蔬粥哭踴無時刺史荀頽以事表聞詔令問狀
玄威稱先帝澤被蒼生玄威不勝悲慕中心如此不知
體式詔問玄威欲有所訴聽為表列玄威云聞諱悲號
竊謂臣子同例無所求謁及至百日乃自竭家財設四
百人齋會忌日又設百僧供至公除日詔送白紬袴褶
一具與玄威釋服下州令表異焉
韋元恢東海太守合宗之子孝明時值刺史元法僧據
州外叛元恢招聚同志潛規克復事泄為法僧所害時
人傷惜之
鄭仲明為太尉屬從弟儼所昵除滎陽太守儼慮世難
欲以東道託之建義初仲明弟季明遇害河隂儼後歸
之欲與起兵尋為城民所殺莊帝以仲明舅氏之親其
弟與謀挾戴仲明之死也且有奉國之意乃追封安平
縣侯贈侍中車騎大將軍左僕射仲明初謀起義令其
長子道門說大都督李叔仁於大梁叔仁始欲同舉後
聞莊帝已立叔仁子拔江乃斬道門建義中特贈立節
將軍瓜州刺史
崔孝演清河人少無宦情浮沉鄉里河間王琛為定州
刺史以為治中晩除&KR1589;州安西府外兵參軍因罷歸及
鮮于修禮起逆孝演率宗屬保郡城為賊攻陷賊以孝
演民望恐移衆心乃害之時年四十
高敬猷為輕車將軍奉車都尉蕭寶夤西征引為驃騎
司馬及寶夤謀逆猷與行臺郎中封偉伯等潛圖義舉
謀泄見殺贈冠軍將軍滄州刺史聽一子出身
蘇湛為蕭寶夤行臺郎中深見委任及寶夤將謀叛逆
湛時卧疾於家寶夤乃令湛從母弟天水姜儉謂湛曰
吾不能坐受死亡今便為身計不復作魏臣也與卿死
生榮辱方當共之故以相報湛聞之舉聲大哭儉遽止
之曰何得便爾湛曰闔門百口即時屠滅云何不哭哭
數十聲徐謂儉曰為我白齊王王本以窮鳥投人頼朝
廷假王羽翼遂得榮寵至此既屬國步多虞不能竭誠
報德豈可乘人間隙便有問鼎之心乎今魏德雖衰天
命未改王之恩義未洽于人破亡之期必不旋踵蘇湛
終不能以積世忠貞之基一旦為王族滅也寶夤復令
儉謂湛曰此是救命之計不得不爾湛復曰凡舉大事
當得天下奇士今但共長安博徒小兒軰為此計豈有
辨哉湛不忍見荆棘生王戶庭願乞骸骨還舊里庶歸
全地下無愧先人寶夤素重之知必不為己用遂聽還
武功寶夤後果敗孝莊帝即位徵拜尚書郎帝嘗謂之
曰聞卿答蕭寶夤甚有美辭可為我說之也湛頓首謝
曰臣自惟言辭不如伍被遠矣然始終不易竊謂過之但
臣寶夤周旋契闊言能盡心而不能令其守節此臣之
罪也孝莊大悦加散騎侍郎尋遷中書孝武初以疾還
里終於家贈散騎常侍鎮西將軍雍州刺史
崔光韶清河東武城人為廷尉卿孝莊末還鄉里後刺
史侯淵代下疑懼停軍益都謀為不軌令數百騎夜入
南郭劫光韶以兵責以謀略光韶曰凡起兵者須有名
義使君今日舉動直是作賊爾父老知復何計淵雖恨
之敬而不敢害
高子儒字孝禮元顥入雒其叔道穆從駕北廵子儒後
踰河至行宮莊帝見之具訪雒中事意子儒備陳元顥
敗在旦夕帝謂道穆曰卿初來日何故不與子儒俱行
對曰臣家百口在雒須其經營且欲其今日之來知京
師後事帝曰子儒非直合卿本懷亦大慰朕意乃授秘
書郎中
册府元龜卷七百六十一
