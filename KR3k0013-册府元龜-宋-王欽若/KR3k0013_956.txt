册府元龜卷九百五十六宋王欽若等撰
外臣部
總序
夫東方曰夷被髮而文身南方曰蠻雕題而交阯西方
曰戎被髮而衣皮北方曰狄衣羽毛而穴居古者制夷
蠻為要服制戎翟為荒服要服者貢荒服者王蓋要荒
皆王者之外二臣也其在上古簡册未造四夷之事湮
滅㒺紀至於陶唐有山戎獫狁薰鬻之狄虞舜始請流
共工于幽陵以變北狄放讙兜于崇山以變南蠻遷三
苗于三危以變西戎殛鯀于羽山以變東夷命皋陶為
士以掌猾夏之禁及禹定九州舜乃南撫交阯西放西
戎析枝渠搜氐羌北發山戎息慎東長鳥夷夏太康失
德夷人始畔(是時夷有九種竹書紀年云夏后泄二十一年命犬夷白夷赤夷玄夷風夷陽夷后)
(相二年征黃夷七年于夷來賓少康即位方夷來賓是也)后相即位乃征畎夷七年
然後賓少康已後夷人世服王化賓于王門獻其樂舞
帝桀不道諸侯内侵畎夷入居邠岐之間商湯革命伐
而定之至於仲丁藍夷作寇武丁即位征西戎鬼方而
克之武乙衰弊東夷侵盛分遷淮岱漸居中土犬戎寇
邊周古公亶父踰梁山而避於岐洎于王季遂伐西落
鬼戎及始呼翳徒之戎皆克之文王為西伯又伐畎戎
至武王伐紂羌夷會于牧野肅慎來獻定都酆鎬乃放
逐戎夷涇洛之北後周公征管蔡遂定東夷洎穆王伐
畎戎得白狼白鹿以歸自是荒服不至(又云穆王西征畎戎獲其五王)
(遂遷戎于太原)是時周道衰弱徐夷僭號王命楚文王克之時
楚又克荆蠻而服屬之懿王之時獫狁内侵厲王不道
淮夷入寇蠻荆為讎宣王中興乃命將帥征蠻荆平淮
夷伐獫狁城朔方而四夷賓焉幽王之亂畎戎復入居
涇渭之間秦襄公伐平之平王東遷四夷交侵中國齊
桓公攘之後山戎伐燕齊桓公走之襄王時戎翟犯雒
邑東至衛境侵盜尤多晉文公修霸業乃興師伐之攘
戎狄居于西河周雒之間號曰赤翟白翟是時秦晉自
瓜州遷陸渾戎于伊川遷九姓之戎于渭汭東及轘轅
曰陰戎其後隴以西有緜諸畎戎狄獂邽冀之戎岐梁
涇漆之北有義渠大荔烏氏昫衍之戎渭南有驪戎伊
雒間有揚拒泉皐之戎穎首以西有蠻氏之戎晉北有
林胡樓煩之戎燕北有東胡山戎而淮夷越遷瑯邪陵
暴諸夏後晉悼公使魏絳和戎翟戎翟朝晉陰戎之種
遂以滋廣與晉戍周後陸渾戎叛晉晉荀吳滅之楚靈
王會申淮夷來盟自後楚遂執蠻氏盡囚之秦厲公滅
大荔取其地楚悼王并蠻越有洞庭蒼梧之地趙襄子
踰句注破戎翟以臨胡貉韓魏稍并伊雒陰戎滅之其
遺脫者皆西走踰汧隴自是中國無戎寇惟餘義渠種
焉後最為強盛屢為秦患秦昭王起兵滅之以其地置
隴西北地上郡又伐楚掠取蠻夷為黔中郡築長城以
距胡趙武靈王胡服習騎射破林胡樓煩自代並陰山
下至高闕為塞置雲中雁門代郡其後燕有賢將秦開
襲破東胡却地干里燕遂築長城自造陽至襄平以拒
胡秦始皇滅六國驅羌戎出塞北却匈奴築長城渡河
以陰山為塞散淮夷為民戶略定揚粤破西南夷通五
尺道盡置吏焉洎諸侯叛秦中國擾亂匈奴得寬復稍
渡河南與中國界於故塞楚將軍莊蹻王滇龍川令趙
佗王南粤燕人滿王朝鮮漢初匈奴冐頓強盛悉復收
秦所奪地遂侵燕代時漢方與項羽相距未暇禦邊乃
棄西南夷而關蜀故徼約朝鮮為外臣保塞漢平定天
下匈奴復寇馬邑踰句注攻太原至晉陽漢高帝親將
兵往擊之遂約和親是後數背約盟侵盜代地孝惠高
后時匈奴南粤數為邊患文帝時匈奴或入居河南地
為寇漢兵擊走之復入朝那蕭關至彭陽漢遂發兵出
塞即還不能有所殺匈奴日以驕歲入邊殺略人民雲
中遼東最盛而陸賈說南粤奉藩稱臣景帝時乃與匈
奴通關市給遣之時時小入盜邊無大寇西羌研種亦
求徙于狄道安固武帝即位初邊陲無警洎馬邑失策
匈奴乃歲入盜邊于是天子尚威武勤遠略命衛霍將
兵深入大敗其衆匈奴遠遁幕南無王庭是時南誅兩
越東拔濊貊朝鮮以為郡通西南夷䍧牱夜郎等為置
吏通西域三十六國逐西羌渡河湟以其地置酒泉等
郡隔絶胡羌相通之路又以公主妻烏孫以分匈奴西
方之援國置護羌校尉以護先零等羌洎貳師不利漢
始不復出兵昭帝時匈奴犯塞後漢兵破烏桓匈奴震
恐遂不能出兵而西南夷氐人數叛皆破平之宣帝即
位發五將軍兵十餘萬出塞討匈奴又護發烏孫兵從
西方入以助漢兵匈奴逃遁死傷不可勝數自是衰耗
日削洎五單于爭立君長多降漢甘露三年呼韓邪單
于遂入朝于甘泉宫始置都護督察西域諸國而先零
又寇金城皆討降之置金城屬國以處之自後賓服元
帝時竟寧河平中匈奴單于再入朝哀帝即位烏孫大
昆彌與單于共入朝時西域分為五十五國皆通貢獻
王莽之亂蠻夷愁擾匈奴復入塞貊人寇邊粤嶲蠻夷
自立為王西域怨叛與中國絶後漢建武初東夷高句
驪濊貊倭韓萬里朝獻西域遣使内屬光武不許之而
武陵蠻夷特盛侵寇州郡匈奴來獻復與烏桓寇鈔不
絶二十三年南北二單于立南單于欵塞稱臣願為藩
蔽漢嘉其意割并州北界以安之自是二虜相侵漢地
晏然矣二十五年烏桓向化鮮卑始通驛使羣蠻乃平
哀牢夷内屬然自後羣蠻西南夷種滋多叛服不一明
帝永平初鮮卑歸附北匈奴復入寇盜又脅西域諸國
寇河西漢兵遂取伊吾盧地置宜禾都尉復通西域于
闐諸國並遣子入侍西域自絶六十五載乃復通焉章
帝建初元年武陵澧中蠻畔擊降之元和初北匈奴衰
耗遠引而去西域叛漢乃迎還戊己校尉留軍司馬班
超於于闐綏集諸國和帝永元元年漢兵大破北單于
而鮮卑轉據其地得匈奴遺種其族漸盛尤為邊患三
年班超遂定西域至于海瀕通驛四萬里安帝永初元
年西域背叛攻圍都護遂棄西域三年南單于叛烏桓
鮮卑羣蠻為寇諸羌競起為患尤横自後或降或畔延
光中復以班勇為西域長史通西域自建武至是後西
域三絶三通順帝永建二年勇復降焉耆等十七國而
烏孫葱嶺已西遂絶桓帝永壽元年南匈奴復畔與烏
桓鮮卑寇邊擊降之永興已後西域浸以疎慢矣靈帝
末天下大亂單于統數干騎與白波賊合寇河内鮮卑
烏桓為寇尤甚魏太祖乃分塞下匈奴為五部徙居太
原諸縣其西域大國朝貢略如漢氏故事時烏桓鮮卑
強盛後太祖乃破烏桓徙其餘種於中國明帝青龍中
鮮卑種落離散邊陲差安雖時有寇鈔不能復相役屬
矣景初中誅公孫淵始通東夷收樂浪帶方之郡海表
謐然時西南卭笮則界于蜀南蠻交阯則界于吳皆時
有叛服晉武帝受禪四夷入貢者二十三國塞外匈奴
二萬餘落向化使與晉人雜居河西惠帝之後大為中
國之患自是羌虜戎羯盜居内地建國僭號凡十有六
國而南徼蠻夷宼鈔不絶宋齊至於梁陳與後魏北齊
分據中夏蠻徼海夷則朝貢于南羌胡夷狄則賓屬於
北種族國邑之號日以蕃滋服叛朝貢之事不可悉紀
而漠北惟蠕蠕最為強盛後周突厥復強與吐谷渾數
為邊患西域時通使聘隋混一南北與吐谷渾和親朝
貢歲至時突厥二可汗爭立隋討達頭可汗而立啓民
可汗因之和親北鄙以寧煬帝好兵勤遠西域至者三
十餘國取吐渾地為郡縣高昌王突厥可汗西突厥處
羅可汗皆詣闕貢獻高麗再征而服大業之末中國叛
亂華人奔突厥者甚衆其族遂熾而西突厥亦跨有西
域諸國唐高祖起兵突厥遣兵助平京城武德初突厥
來貢未幾入宼并汾至于渭濱太宗與之盟而退時薛
延陁漸雄于漠北貞觀中西突厥數易主西域諸國多
叛之而内屬時又党項請降太宗命置崌奉巖遠四州
以處之俄而吐蕃連羊同破吐谷渾党項白蘭諸羌率
衆入宼松州遂約和親自是賓服未幾回紇破薛延陁
併其衆五年唐兵破突厥擒頡利可汗降者僅十萬置
定襄雲中二都督府以統其部衆時塞北惟回紇為雄
太宗又置燕然等六府七州以統之九年討降吐谷渾
十三年破高昌以其地置西州及安西都護府十四年
虜焉耆王二十一年擒龜兹王西域震服高宗永徽元
年擒車鼻可汗而突厥盡為封疆之臣置單于瀚海二
都護府以統之二年擒西突厥賀魯分其種落置崑陵
濛池二都護府以領之自是西域諸國皆通於中國六
年回紇遣兵助討高麗龍朔二年吐蕃滅吐谷渾咸亨
已後吐蕃復畔宼邊掠有諸羌之地西䧟四鎮地方萬
餘里調露元年突厥復畔則天長壽元年始大破吐蕃
收四鎮之地乃於龜兹復置安西都護府以鎮之聖歴
中突厥寇邊為害尤極久視元年又大破吐蕃吐蕃請
和中宗初突厥愈強盛寇邊而吐蕃貢獻請和親睿宗
即位乃以河西九曲地賜吐蕃以其地肥饒堪頓兵於
是復畔明皇初突厥萬餘帳來降屢遣使朝獻吐蕃數
寇邊境䧟瓜州回紇斷安西路開元十六年大破吐蕃
二十四年又掩吐蕃不備而破之自是朝貢不至數為
宼盜天寳末盡徵河隴朔方之兵入靖國難於是邠州
之地盡為吐蕃所據肅宗在靈武與回紇和親回紇遣
兵助國討逆由是朝貢不絶而劍南西川諸州陷於吐
蕃代宗即位復徵回紇兵討史朝義賊平令還廣德中
吐蕃犯上都永泰元年吐蕃回紇吐谷渾党項入寇王
畿回紇復降請擊吐蕃破之自是吐蕃屢寇邊境雖頻
破之而其勢寖盛十年回紇寇太原德宗即位與回紇
和親歸吐蕃俘虜置和蕃使與之盟誓以紓邊難興元
中吐蕃復寇陷鹽夏等州貞元三年又刦平凉之盟自
是吐蕃侵軼寇掠尤甚邊無寧日五年以後漸為邊將
所破然猶䧟北庭麟州順宗以後吐蕃請和至憲宗元
和十三年復擾邊境穆宗即位與回紇和親吐蕃復請
盟於京城之西是後朝貢繼至武宗時回紇黠戞斯犯
東陘已北宣宗大中初回紇破弱遂轉徙於磧西吐蕃
宰相尚恐熱以泰原安樂等州并石門等七關欵塞僖
宗光啟中契丹王習爾稍強盛時中原多故習爾遂役
屬達靼奚室韋等諸部入宼其後為幽州劉守光所破
十年不敢犯塞昭宗天祐四年宼雲中後唐武皇帝與
之連和又吐渾數叛旋亦歸服達靼亦依於武皇時中
原罹亂燕人多入於虜天祐末契丹阿保機遂建大號
署百官為城郭梁祖建號契丹遣使求封册梁祖不許
而其衆滋盛後唐莊宗時匈奴數為邊患吐渾微弱聚
居蔚州界皆授中國官爵河西党項突厥吐蕃朝貢不
絶明宗即位遣使修好於契丹時虜主德光始建年紀
未幾復宼北鄙為邊兵所破數年不敢窺邊洎晉祖求
援於契丹遂割幽朔雲應等州以賂之自是吐渾遂屬
於契丹終高祖世略無釁隙開運衰敝遂䧟京闕漢高
祖初屢誅吐渾酋長其種遂衰契丹入宼邢州周太祖
時契丹遣使貢獻未幾其國亂久絶南牧之意太祖又
自陘州安國鎮至西凉府沿路三處置州以吐蕃首領
為刺史以總之世宗顯德中親征關南復瀛莫雄霸等
州留兵以戍守自是河朔無宼患然自唐武德後至五
代侵犯邊境役屬諸蕃者惟突厥吐蕃等數族爾自餘
蠻夷皆不能為邊患悉朝貢不絶若夫種類之起國邑
之建風土之異職位之别承襲之次象譯之等盛衰叛
服之狀交侵仇怨之迹至于欵塞内附遣使入貢交通
好問臨涖盟載修建警備求請饟給助國討叛納質請
朝遂和親之榮收互市之利膺封拜之典承隆寵之數
以至材略形貌德行伎藝及暴慢苛忍之性怨望奸偽
之事咸列於逐門今但叙其歴代大略以冠於篇云凡
外臣部三十四門
種族
夫四裔者居中國之外禀一氣而生性别域殊未始滅
絶天之覆露必將有以自唐虞而下見於書傳兩漢所
紀最為詳悉然弱則卑伏而内附強則桀驁而難制遷
徙霧舉居無城郭之處蕃滋星散布諸虚曠之野迭衰
迭盛不可得而去者蓋所以乖隔方隅扞蔽諸夏之為
也是以古之聖人務於含養俾列要荒羈縻不絶勿使
侵擾而已矧其保姓受氏分疆畫野亦有神明之遠裔
不專主於怪誕參考類次披文而可見焉
東方夷有九種曰畎夷于夷方夷黃夷白夷赤夷玄夷
風夷陽夷故孔子欲居九夷也
朝鮮衛王滿故燕人自始全燕時嘗略屬真番(番音普寒切一)
(作莫遼東有番汗縣戰國時燕國略得此地)漢興屬燕燕王盧綰反入匈奴滿
亡命聚黨千餘人椎結(讀曰槌髻)蠻夷服而東走出塞度浿
水稍役屬直番(浿水在樂浪縣音普蓋切)朝鮮蠻夷及故燕齊亡在
者王之(燕齊之人亡居此地及直番朝鮮蠻夷皆屬滿也)都王險(地名臣欽若等按後漢書)
(濊及沃沮句驪本皆朝鮮之地以渠帥為侯王元無族)
夫餘國本濊地也初北夷索離國王出行(索或作槖音度雒切)其
侍兒於後&KR1494;身(&KR1494;人鳴切)王還欲殺之侍兒曰前見天上有
氣大如雞子來降我因以有身王囚之後遂生男王令
置于豕牢(牢圈)豕以口氣嘘之不死復置于馬蘭(蘭即攔也)馬
亦如之王以為神乃聽母收養名曰東明東明長而善
射王忌其猛復欲殺之東明奔走南至掩淲水(今高麗中有善)
(斯水疑此水是)以弓擊水魚鱉皆聚浮水上東明乘之得度因
至夫餘而王之焉
高句驪(亦作麗音離)東夷相傳以為夫餘别種凡有五族有
消奴部(一作㳙奴)絶奴部順奴部灌奴部桂婁部(高驪五部一曰内部)
(一名黃部即桂婁部也二曰北部一名後部即絶奴部也三曰東部一名左部即順奴部也四曰南部一名前)
(部即灌奴部也五曰西部一名右部即消奴部也)一說夫餘王嘗得河伯女因
閉於室内為日所炤引身避之日影又逐既而有孕生
一卵大如五升夫餘王棄之與犬犬不食與豕豕不食
棄於路牛馬避之棄於野衆鳥以毛茹之王剖之不能
破遂還其母母以物褁置煖處有一男破而出及長字
之曰朱蒙朱蒙善射夫餘之臣謀殺之乃東走北至紇
升骨城遂居焉號曰高句驪以高為氏
水貊句驪别種依小水為居因名
百濟本夫餘王之後有仇台者復為高麗所破以百家
濟海因號百濟
新羅本辰韓種也其國在高麗東南居漢時樂浪之地
或稱斯羅其王本百濟人自海逃入新羅遂王其國(一說)
(本弁韓之苖裔也)
濊國南與高句麗接耆舊自謂與句麗同種
馬韓古之辰國也韓有三種馬韓最大共立其種為辰
王
辰韓在馬韓之東其耆老自言秦之亡人避苦役適韓
國馬韓割東界地與之其名國為邦號為弧賊為寇行
酒為行觴相别為徙有似秦語故或名之為秦韓
倭人在帶方東南大海之中自謂太伯之後昔夏少康
之子封於會稽斷髮文身以避蛟龍之害今倭人好沉
沒捕魚蛤文身亦以厭大魚水禽後為女王國夷洲及
澶洲傳言秦始皇遣方士徐福將童男女數千人入海
求蓬萊神仙不得徐福畏誅不敢還遂止此洲世世相
承有數萬家人民
挹婁肅慎之後裔也其國在不咸山北在夫餘東北千
有餘里
日本國者倭國之别種也以其國在日邊故以日本為
名
南越王尉佗者真定人姓趙氏秦時為南海龍川令二
世時南海尉任囂死佗行南海尉事秦滅佗自立為南
越武王
閩越王無諸(東越之别種)及越東海王搖者其先皆越王句
踐之後也姓騶氏(騶一作駱)秦已并天下皆廢為君長以其
地為閩中郡諸侯叛秦無諸搖率越歸鄱陽令吳芮所
謂鄱君者也漢五年復立無諸為閩越王王閩中故地
都冶孝惠三年舉高帝時越功曰閩君搖功多乃立
搖為東海王(在吳郡東南海濱)都東甌(今之永寧)世俗號為東甌王
林邑國本漢時象林縣後漢末縣功曹姓區有子曰連
殺令自立為王子孫相承其後王無嗣外孫范熊代立
丹丹國隋時聞焉在夕夕羅磨羅國西北振州東南王姓
刹利名尸陵伽
扶南國其王本是女子字葉柳時有外國人混潰者先
事神夢神賜之弓又教載舶入海混潰旦詣神祠得弓
遂隨估人汎海至扶南外邑葉柳率衆禦之混潰舉弓
葉柳懼遂降之於是混潰納以為妻而據其國後裔衰
微子孫不紹其將范尋後世王扶南矣
真臘國(一云直臘)隋時通焉在林邑西北本扶南之屬
多摩長國唐顯慶中遣使朝貢其使云某王先祖骨利
龍之子也骨利嘗得大鳥卵剖之得一女子容色殊妙
因以為妻今王尸羅劬傭即其後也
赤土國扶南之别種也其王姓瞿曇氏名富利多塞不
知有國近遠稱其父釋王位出家為道傳位於富利多
塞也
朱江國其王姓刹氏名質多斯那自其祖漸已強盛至
質多斯那遂兼扶南而有之
長沙武陵蠻者槃瓠之後也始高辛氏有犬戎之宼帝
患其侵暴而征伐不尅乃訪募天下有能得犬戎之將
吳將軍頭者購黃金千鎰邑萬家又妻以少女時帝有
畜狗其毛五采名曰槃瓠(魏略曰高辛氏有老婦居王室得耳疾挑之乃得物大如)
(繭婦人盛瓠中覆之以槃俄頃化為犬其文五色因名曰槃瓠)下令之後槃瓠遂啣人
頭造闕下羣臣怪而眕之乃吳將軍首也(眕候視也)帝大喜
而計槃瓠不可妻之以女又無封爵之道議欲有報而
未知所宜女聞之以為帝皇下令不可違信因請行帝
不得已乃以女配槃瓠槃瓠得女負而走入南山之上
石壁室中所處險絶人跡不至(今辰州盧溪縣西有武山黃閔武陵記曰山高)
(可萬仞山半有槃瓠石室可容數萬人中有石牀槃瓠行跡今案山窟前有石羊石獸古跡竒異尤多望石窟)
(大如三間屋遥見一石仍似狗形蠻俗相傳云是槃瓠象也)於是女解去衣裳為僕
鑒之結著獨力之衣(僕鑒獨力皆未詳流俗本或有改鑒字為䜿者妄穿鑿者也)帝
悲思之遣使尋求輙遇風雨震晦使者不得進經三年
生子一十二人六男六女槃瓠死後因自相夫妻織績
木皮染以草實好五色衣服製裁皆有尾形(于寳晉記曰武陵長)
(沙盧江郡夷槃瓠之後也雜處五溪之内槃瓠憑山阻險每每嘗為害揉雜魚肉叩槽而號以祭槃瓠俗稱赤)
(體横裙即其子孫)其母後歸以狀白帝於是使迎致諸子衣裳
斑斕語言侏離(侏離蠻夷語聲也)好入山壑不樂平曠帝順其
意賜以名山廣澤其後滋蔓號曰蠻夷外癡内黠安土
重舊以先父有功母帝之女田作賈販無關梁符傳租
稅之賦(優寵之故蠲其賦役也荆州記曰沅陵縣居酉口有上就武陽二鄉惟北是槃瓠子孫狗種也)
(二鄉在武溪之北)有邑君長皆賜印綬冠用獺皮名渠率曰精
夫相呼為姎徒(說文曰姎女人自稱姎我也音鳥黨切此以上並見風俗通也)其後號
荆雍州蠻槃之後也分建種落布在諸郡縣荆州置南
蠻雍州置寧蠻校尉以領之
西南夷夜郎者初有女子浣於遯水有三節大竹流入
足間聞其中有號聲剖竹視之得一男子歸而養之及
長有武才自立為夜郎侯以竹為姓(見華陽國志)武帝元鼎
六年平南夷為䍧牱郡夜郎侯迎降天子賜其王印綬
後遂殺之夷獠咸以竹王非血氣所生甚重之求為立
後䍧牱太守吳霸以聞天子乃封其三子為侯死配食
其父今夜郎縣有竹王三郎神是也(地里志曰夜郎縣有遯水東至廣鬱)
(華陽國志云遯水通鬱林有三郎祠皆有靈響又云竹王所捐破竹於林今王祠竹林是也王嘗從人止大石)
(上命作羹從者白無水王以劍擊石出水今竹王水是也)
滇王者(滇音顛地有滇池因為名)莊蹻之後也始楚威王時使略巴
邑黔中以西(黔中即今黔州是其地本巴人也)蹻楚莊王苖裔蹻至滇
池三百里旁平地肥饒數千里(池旁地也)以兵威定屬楚欲
歸報會秦擊奪楚巴黔中郡道塞不通因乃以其衆王
滇變服從其俗以長之(為其師長也)
哀牢夷者其先有婦人名沙壹居于牢山嘗捕魚水中
觸沉木若有感因懷&KR1494;十月産子男十人後沉木化為
龍出水上少頃忽聞龍語曰若為我生子今悉何在九
子見龍驚走獨小子不能去背龍而坐龍因䑛之其母
鳥語謂背為九謂坐為隆因名子曰九隆及後長大諸
兄以九隆能為父所䑛而黠遂共推以為王後牢山下
有一夫一婦復生十女子九隆兄弟娶以為妻後漸相
滋長種人皆刻畫其身象龍衣文皆著尾(自此以上並見風俗通也)
九隆死世世相繼(哀牢傳曰九隆代代相傳名號不可得而數至於禁高乃可記名禁高死)
(子吸代吸死子建非代建非死子哀牢代哀牢死子桑藕代桑藕死子如承代如承死子柳貌代柳貌死子扈)
(桑代)乃分置小王往往邑居散在谿谷
冉駹夷者漢武元鼎六年以為文山郡其山有六夷七
羌九氐各有部落
東謝蠻者在黔安之東南蠻之别種也
松外蠻在西洱河其部落大者五六百戶小者二三百
戶無大君皆不相統有數十姓以楊李趙董之家各擅
一屬自云其先本漢人自夜郎滇池以西皆云莊蹻之
餘種也
巴郡南郡蠻本有五姓巴氏樊氏䐺氏(音審)相氏鄭氏皆
出於武落鍾離山(世本曰廩君之先故出誣誕也)其山有赤黑二穴巴
氏之子生於赤穴四姓之子生於黑穴未有君長俱事
鬼神乃共擲劍於石穴約能中者奉以為君巴氏子務
相乃獨中之衆皆歎又令各乘土船約能浮者當以為
君餘姓悉沉惟務相獨浮因共立之是為廪君乃乘土
船從夷水至鹽陽(荆州圖曰副夷縣有温泉古老相傳此泉元出鹽於今水有鹽氣縣西一)
(獨山有石穴有二大石並立穴中相去可一丈俗名為陰陽石陰石常濕陽石常燥盛弘之荆州記曰昔廪君)
(浮夷水射鹽神于陽石之上案今施州清江縣水一名鹽水源出清江縣西都亭山水經云夷水巴郡魚復縣)
(注云水色清炤分十丈沙石蜀人見澄清因名清江也)鹽水有女神謂廪君曰此
地廣大魚鹽所出願留共居廪君不許鹽神暮輙來取
宿旦化為蟲與諸蟲羣飛掩蔽日光天地晦冥積十餘
日廪君思其便因射殺之天日開明(世本日廪君使人操青縷以遺鹽神)
(曰嬰此即相宜云與女俱生不宜將去鹽神受此而嬰之廪君即立陽石上應青縷而射之中鹽神死天乃大)
(開也)廪君於是君乎夷城四姓皆臣之廪君死魂魄世為
白虎巴氏以虎飲人血遂以人祠焉及秦惠王并巴中
以巴氏為蠻夷君長世尚秦女其民爵土不更有罪得
以爵除其君長歲出賦二千一十六錢三歲一出義賦
千八百錢其民戶出幏布八丈二尺雞羽三十鍭(說文幏南)
(蠻夷布也音公亞切毛詩四鍭既均儀禮鍭矢一乘鄭元曰鍭猶候也候物射之也三十鍭一百四十九俗本)
(幏作蒙鍭作鏃並誤也)漢興南郡太守靳彊請一依秦時故事至
建武二十三年南郡潳山蠻雷遷等始反叛(潳音屠)宼掠
百姓遣武威將軍劉尚將萬餘人討破之徙其種人七
千餘口置江夏界中今沔中蠻是也
僬僥國後漢時通焉自言我海西人海西即大秦也
獠者蓋南之别種也自漢中達卭笮洲洞之間所在皆
有其種多散居山谷中不辨姓氏雲南本鳥蠻之别種
蒙氏蠻謂王為詔自言哀牢之後代居蒙舍州為渠帥
在漢永昌故郡東姚州之西
哥羅國漢時聞焉在槃槃東南亦曰哥羅富沙羅國云
其王姓天梨天鉢羅
附國者蜀郡西北二千餘里即漢之南夷也有嘉良夷
即其東部所居種姓自相率領土俗與附國同
西㸑南寧之渠帥也其王自云本河東安邑人七世祖
仕晉為南寧太守屬中國亂遂王蠻夷梁元帝時南寧
州刺史徐文盛徵詣荆州有㸑瓚者遂據南寧之地
白馬蜀之西冉駹以東君長以十數白馬最大皆氐類
也
東女國西羌之别種以西海中復有女國故稱東女焉
西域大月氐本行國也居燉煌祁連間匈奴冐頓單于
攻破月氐老上單于殺月氐月氐乃遠去過大隴西擊
大夏而臣之其餘小衆不能去者保南山羌號小月氐
初月氐為匈奴所滅分其國為體密雙靡貴霜肸頓都
密凡五部翎侯(一云小月氐國都富樓沙城其王本大月氐王寄多羅子也寄多羅為匈奴所)
(逐西徙後令其子守此城因號小月氐)
罽賓國北與大月氐接匈奴破大月氐大月氐西君大
夏而塞王南君罽賓(君謂為之君也)塞種分散往往為數國(即所)
(謂釋種者也亦語頗有輕重)自疏勒以西北休循捐毒之屬皆故塞
種也
烏孫國東與匈奴西北與康居西與大宛南與城郭諸
國相接本塞地大月氐居其地後烏孫昆莫破大月氐
大月氐徙西臣大夏而烏孫昆莫居之故烏孫民有塞
種大月氐種
龜兹國者西域之舊國者也後漢光武時其王名弘為
莎車王賢所殺滅其族賢使其子則羅為龜兹王國又
殺則羅匈奴立龜兹貴人身毒為王
西夜國王號子合東與皮山西南與烏秅北與莎車西
與蒲犁接蒲犁及依耐無雷國皆西夜類也西夜與胡
異其種類羌氐行國(言不土著也)
中天竺國一名身毒身毒即天竺蓋傳譯音字不同其
實一也從月支高附以西南至西海東至盤越列國數
千里每國置王其名雖異皆身毒也或云摩伽國(亦云婆羅)
(門)昔有婆羅門領徒衆千人肄業於樹下樹神降之遂
為夫婦宫室自然而立僮僕甚盛於是使役百神築壘
以繞之經日而就此後有阿育王復使鬼壘石為宫闕
皆雕文刻鏤非人所及阿育王頗行苛政置炮炙之刑
謂之地獄今城中見有其迹焉
獅子國天竺旁國也其國舊無人民止有鬼神及龍居
之諸國商估來共市易鬼神不見其形但出珍寳顯其
所堪價商人依價取之諸國人聞其土樂因此競至或
有停住者遂成大國
波斯國其先有波斯匿王者子孫以王父字為氏因為
國號
大食國大波斯之别種也隋大業中有波斯胡人牧駞
於俱紛摩地那之山忽有獅子從地踊出人語謂胡人
曰此山西有三穴穴中大有兵器汝可取之至穴中有
刀及矟甚多石上有文教其反叛於是紏合亡命渡恒
曷水劫奪商旅其衆漸盛遂割據波斯西境自立為王
波斯拂菻各遣兵討之反為所敗其王姓大食名噉密
莫未膩至唐高宗時來朝貢自云有國已三十四年歴
三王矣
蒲類本大國也前西域屬匈奴而其王得罪單于單于
怒徙蒲類人六千餘口内之匈奴右部阿惡地因號曰
阿惡國南去車師後部馬行九十餘日人口貧羸逃亡
山谷間故留為國
湟中月氐胡其先大月氐之别也舊在張掖酒泉地月
氐王為匈奴冐頓所殺餘種分散西踰葱嶺其羸弱者
南入山阻依諸羌居止遂與共婚姻
康國者康居之後也遷徙無常不恒故地然自漢以來
相承不絶其王本姓温月氐人也舊居祈連山北昭武
城因被匈奴所破西踰葱嶺遂有其國支庶各分王故
康國左右諸國並以昭武為姓示不忘本也
鏺汗國都葱嶺之西五百餘里古渠搜國也王姓昭武
字阿利浹
安國漢時安息國也王姓昭武氏與康國同族
何國都那密水南數里舊是康居地也其王姓昭武亦
康國王之族類
漕國在葱嶺之北漢時罽賓國也其王姓昭武字順達
康國王之宗族
烏那曷國都烏滸水西舊安息之地也王姓昭武亦康
國種類
穆國都烏滸河之西亦安息之故地與烏那曷為隣其
王姓昭武亦康國之種類也
史國都獨莫水南十里舊康居之地也其王姓昭武亦
康國王之支庶俗同康國
米國都那密水西舊康居之地也無王其城主姓昭武
康國王之支
西羌之本出自三苖姜姓之别也其國近南岳及舜流
四凶徙之三危(三危山在今沙州燉煌縣東南)河關之西南羌地是也
其俗氏族無定或以父名母姓為種號秦厲公時有無
弋爰劍者為秦所拘執以為奴隸不知爰劍何戎之别
也後得亡歸而秦人追之急藏於巖穴中得免羌人云
爰劍初藏穴中秦人焚之有景象如虎為其蔽火得以
不死既出又與劓女遇於野遂成夫婦女恥其狀被髮
覆面羌人因以為俗遂俱亡入三河間諸羌見爰劍被
焚不死怪其神共畏事之推以為豪河湟間少五穀多
禽獸以射獵為事爰劍教之田畜遂見敬信廬落種人
依之者日益衆羌人謂奴為弋以爰劍常為奴隸故因
名之其後世世為豪至爰劍曾孫忍之時秦獻公初立
欲復穆公之迹兵臨渭首滅狄䝠戎(䝠音丸)忍季父卭畏
秦之威將其衆種人附落而南出賜支河(禹貢所謂析支也)曲
西數千里與羌絶遠不復交通其後子孫分别各自為
種任隨所之或為氂牛種越巂羌是也或為白馬種廣
漢羌是也或為參狼種武都羌是也忍及弟舞獨留湟
中並多娶妻婦忍生九子為九種舞生十七子為十七
種羌之興盛從此起矣及忍子研立時秦孝公雄強威
服羌戎孝公使太子駟率戎狄九十二國朝周顯王研
至豪健故羌中號其為後研種及秦始皇務并六國以
諸侯為事兵不西行故種人得以繁息從爰劍種五世
至研研最豪健自後以研為種號十三世至燒當復豪
健其子孫更以燒當為種號西羌自爰劍後子孫支分
凡百五十種其九種在賜支河首以西及在蜀漢徼北
前史不載口數惟參狼在武都勝兵數千人其五十二
種衰少不能自立分散為附落或絶滅無後或引而遠
去其八十九種惟研種最強勝兵十餘萬其餘大者萬
餘人小者數千人更相鈔盜盛衰無常順帝時勝兵合
可二十萬人發羌唐旄等絶遠未嘗往來氂牛白馬羌
在蜀漢其種别名號皆不可紀知也(一云白蘭白狗皆西羌别種也)
黃牛羌南與白馬隣各有種類孕身六月而生
党項羌者三苖之裔也其種有宕昌白狼皆自稱獮猴
種又云西羌之别種魏晉後西羌微弱其後連吐谷渾
有大部落衆皆強盛其族有招祅等唐時有六府部落
曰野利越詩野利龍兒野利厥律兒黃野海梅野萃等
居慶州者號為東山部落居夏州者號平夏部落
宕昌國在河南國之東南益州之西北隴西之西羌種
也其先蓋三苖之裔
高昌國闞氏為主其後為河西王沮渠茂虔弟無諱襲
破之其王闞爽奔于芮芮無諱據之稱王一世而滅國
人又推麴氏為王名嘉
滑國者車師之别種也後漢永建元年八滑從班勇
擊北虜有功勇上八滑為後部親漢侯
白題國王姓支名史稽毅其先蓋匈奴之别也氐人有
王所從來久矣自漢開益州置武都郡排其種人分竄
山谷間或在福禄或在&KR0648;隴左右其種非一稱槃瓠之
後或號青氐或號白氐或稱蚺氐此蓋蟲之類而處中
國人即其服色而名之也其自相號曰蓋雅各有王侯
多受中國封拜漢建安中興國氐王阿貴白項氐王萬
千各有部落萬餘至十六年從馬超為亂超破之後阿
貴為夏侯淵所攻滅萬千西南入蜀其部落不能去皆
降國家分徙其前後兩端者置扶風美陽今之安夷撫
夷二部護軍所典是也其太守善分留天水安南界今
之廣平魏郡所守是也其俗語不與中國同及羌離胡
各自有姓姓如中國之姓矣此蓋昔所謂西戎在於邽
冀獂道者也今雖都統於郡國然故自有王侯在其墟
落間又故武都地陰平街左右亦有一萬餘落
貲虜本匈奴也匈奴名奴婢為貲始建武時匈奴衰分
去其奴婢亡匿在金城武威酒泉北黑水西畜牧逐水
草抄盜涼州部落稍多有數萬不與東部鮮卑同也其
種非一有大胡有丁令或頗有羌雜處由本無奴婢故
也
略陽清水氐楊氏秦漢以來世居隴右為豪族漢獻帝
建安中有楊騰者為部落大帥騰子駒勇健多計略始
徙仇池
武興國本仇池宋文帝時楊難當自立為秦王帝遣裴
方明討之難當奔魏其兄子文德聚衆茄盧宋因授以
爵位魏又攻之文德奔漢中從弟僧嗣又自立復盛茄
盧卒文德弟文洪為白水太守屯武興宋世以為武都
王武興之國自此始矣
鄧至羌者羌之種也有像舒治者世為白水酋帥乃自
稱王焉
契苾力何之先鐵勒别部之酋長也父葛隋大業中繼
為特勒以地逼吐谷渾所居隘狹又多瘴癘遂入龜兹
居於熱海之上
河南王者其先出自鮮卑慕容氏初慕容雒干干有二
子庶長曰吐谷渾嫡曰廆雒干卒廆嗣位吐谷渾避之
西徙上隴度抱罕出凉州西南至赤水而居之地在河
南故以為號其後吐谷渾孫葉延頗識書記自謂曾祖
奕雒干始封昌黎公蓋公孫之子也禮以王父字為氏
因姓吐谷渾亦為國號至其末孫阿豺始通江左宋元
嘉末阿豺弟子慕延又自號河南王
吐蕃在吐谷渾之西本西羌别種南涼秃髮利鹿孤之
後以秃髮為國音訛故曰吐蕃利鹿孤初有子曰樊尼
奔沮渠蒙遜署臨松郡丞蒙遜滅建國西土改姓勃窣
野
嚈噠國大月氐之種類也亦高車之别種
悅般國在烏孫西北去代一萬九百三十里其先匈奴
北單于之部落也
焉耆國其王姓龍名鳩鳲卑那即前涼張軌所討龍熙
之嗣
北狄匈奴其先夏后氏之苖裔曰淳維(匈奴始祖名殷時始奔北邊)
唐虞以上有山戎獫狁薰鬻(皆匈奴别號獫音險鬻音弋六切)居於北
邊其後周文王伐畎夷(畎音土犬切又曰昆或作混緄二字並工本切混緄畎聲相近)
(耳山海經云黃帝生苗龍苖龍生融吾融吾生弄明弄明生白犬白犬有二牝牡是為畎戎)穆王伐
畎戎宣王伐獫狁秦襄公齊桓公伐山戎至於晉文公
攘戎翟居於西河圁雒之間(圁音嚚水名水聲之和因名也出上郡即今銀州銀)
(水是也雒水亦謂之漆沮也)號曰赤翟白翟(春秋所書晉師滅赤狄潞氏卻缺獲白翟子者)
而秦穆公得繇余西戎八國服於秦故隴以西有緜諸
畎戎狄獂之戎(皆在天水界即緜諸道及獂道是也獂音垣)在岐梁涇漆之
北有義渠大荔烏氏朐衍之戎(此漆水在新平荔音隸氐音支朐音許于切)
而晉北有林胡樓煩之戎燕北有東胡山戎(烏桓之先也後為鮮)
(卑)各分散谿谷自有君長往往而聚者百有餘戎然莫能
相一趙襄子踰句注而破之并代以臨胡貉(貉音莫泊切)秦
始皇時匈奴單于曰頭曼(音莫安切)姓攣鞮氏(攣音力全切鞮音丁奚切)
其大臣皆世官呼衍氏蘭氏(呼衍即今鮮卑姓呼者是也蘭今亦有之)其後
有須卜氏此三姓其貴種也西晉時北狄以部落為類
其入居塞者有屠各種鮮支種寇頭種烏譚種赤勒種
桿蛭種黑狼種赤沙種鬱鞞種萎莎種秃童種勃蔑種
羌渠種賀頼種鍾跂種大樓種雍屈種真樹種力羯種
凡十九種皆有部落相雜錯屠各最豪貴故得為單于
統領諸種南匈奴醢落尸逐鞮單于北者(醢音火兮切北單于名也)
呼韓邪單于之孫烏珠留若鞮單于之子也自呼韓邪
後諸子以次立至比季父單于輿時以北為右薁鞮日
逐王部領南邊及烏桓(薁音於六切鞮音几言切)後漢建武二十四
年冬自立為呼韓邪單于是年十二月癸丑匈奴始分
為南北單于
烏桓者本東胡也(桓亦作丸)漢初匈奴冐頓滅其國餘類保
烏桓山因以為號焉氏姓無常以大人健者名字為姓
鮮卑亦東胡之餘也别保鮮卑山因號焉漢初亦為冐
頓所破遠竄遼東塞外與烏桓相接後漢建武二十三
年始通譯使桓帝時鮮卑檀石槐者其父投鹿侯初從
匈奴軍三年其妻在家生子投鹿侯歸怪欲殺之妻言
常晝行聞震雷仰天視而雹入其口因吞之遂姙身十
月而産此子必有竒異且宜長視投鹿侯不聽遂棄之
妻私語家令收養焉名檀石槐其後盡據匈奴故地東
西萬四千餘里
蠕蠕蓋匈奴之别種也(南史謂之芮芮)姓郁久閭氏後魏神元
之末掠騎有得一奴髮始齊眉忘本姓名其主字曰木
骨閭(言首秃也)木骨閭與郁久閭聲相近故後子孫因以為
氏木骨閭既壯免奴為騎卒穆帝時坐後期當斬(臣欽若等)
(曰神元穆帝皆後魏追封年號)亡匿廣漠谿谷間收合逋逃得百餘人
依純突隣部木骨閭死子車鹿會雄健始有部衆自號
為柔然後太武以其無知狀類於蟲故改其號為蠕蠕
突厥之先平涼雜胡也姓阿史那氏後魏太武滅且渠
氏阿史那以五百家奔茹茹世居金山工於鐵作金山
狀如兜鍪俗呼兜鍪為突厥因以為號或云其先國於
西海之上為隣國滅男女無少長盡殺之至一兒不忍
殺刖足斷臂棄於大澤中有一牝狼每銜肉至其所此
兒因食之得以不死其後遂與狼交狼有孕焉彼隣國
者復令人殺此兒而狼在其側使者將殺之其狼若為
神所憑歘然至于海東止於山上其山在高昌西北下
有洞穴狼入其中遇得平壤茂草地方二百餘里其後
狼生十男其一姓阿史那氏最賢遂為君長故牙門建
狼頭纛示不忘本也又云突厥之先出於索國在匈奴
之北其部落大人阿謗步兄弟十七人其一曰伊質泥
師都狼所生謗步等性亦愚癡國遂被滅泥師都既别
感異氣能徵召風雨娶二妻云夏神冬神之女一孕而
生四男其一變為白鴻其一國於阿輔水之間號為契
骨其一國於處析水其一居跋斯處析施山即其大兒
也山上仍有阿謗步種類並多寒露大兒為出火温養
之咸得全濟遂共奉大兒為主號為突厥即訥都六設
也都六有十妻所生子皆以其母族為姓阿史那是其
小妻之子也都六死十母子内欲擇立一人乃相率於
大樹下共為約曰向樹跳躍能最高者推立阿史那子
年幼而跳最高諸子遂奉以為主號阿賢設此說雖殊
然皆狼種也其後曰土門部落稍盛始至塞上市繒絮
願通中國
西突厥者突厥木杵可汗之子大邏便沙鉢也與沙鉢
略有隟(古隙字)因分為二其國則烏孫之故地也其人雜
有都陸及弩失畢歌羅祿處月處密伊吾等諸種
沙陁突厥本西突厥之别種也唐則天萬歲通天中有
黑離軍討擊使沙陁金山為金滿州都督其後又有沙
陁骨咄支沙陁盡忠等十餘人皆官至將軍仍兼金滿
州都督元和三年迴鶻破涼州吐蕃意沙陁致之欲西
徙以散弱其類沙陁遂舉帳東來轉戰三千餘里本出
甘州有九千餘人五月到靈州者小纔二千餘人槖駞
千餘頭馬六七百匹餘皆戰死餒死及散失范希朝時
為靈武節度為市牛羊孳息群牧鳳翔興元太原等數
道後得迸落之餘歸之靈州四年八月范希朝移鎮太
原詔沙陁舉軍隨之希朝奏選一千二百人為軍其餘
種落本欲置之大同川其川接生奚路慮河冰合其衆
西走遂居之於襄州谷中
退渾者本吐谷渾之族音訛曰退渾唐至德後吐蕃彊
盛乃徙居陰山赫連鐸則退渾之酋帥咸通中以從康
承訓破龐勛有功補陰山都督
都波國鐵勒之别種也
霫匈奴之别種也
稽胡一曰步落稽蓋匈奴别種劉元海五部之苖裔也
或云山戎赤狄之後離石以西安定以東方七八百里
居山谷間種落繁熾
高車蓋古赤狄之别種也或云其先匈奴之人也其種
有狄氏袁紇氏斛律氏斛批氏護氏異竒斤氏又曰高
車之族有十二姓一曰泣伏利氏二曰吐盧氏三曰乙
旃氏四曰大連氏五曰窟賀伏氏六曰達薄于氏七曰
阿崘氏八曰莫允氏九曰俟分氏十曰副伏羅氏十一
曰乞袁氏十二曰右升沛氏
破六韓匈奴單于之裔也右金蠡王潘六奚没於魏其
子孫遂以潘六奚為氏後人訛誤以為破六韓世領部
落
鐵勒之先匈奴之苖裔也種類最多自西海之東依據
山谷往往不絶獨雒河北有僕骨同羅韋紇拔也古覆
羅並號俟斤蒙陳吐如紇斯結渾斛薛等諸姓勝兵二
萬伊吾以西焉耆之北傍白山則有契弊薄落職乙咥
蘇婆那曷鳥灌紇骨也咥於尼灌等勝兵可二萬金山
西南有薛延陁咥勒兒十槃達契等一萬餘兵康國北
傍阿得水則有訶咥易嶻撥怱比干具海曷比悉何嗟
蘇柭也未渴達等有三萬許兵傍嶷海東西有蘇路羯
三索咽篾促薛忽等諸姓八千餘拂䔉東則有恩屈阿
蘭北褥九離伏温昏等二萬人北海南則都波等雖姓
氏各别總謂鐵勒並無君長屬東西兩突厥
薛延陁者鐵勒之别部也本姓薛氏其先擊滅延陁而
有其衆因號為薛延氏又云與薛部雜居因號薛延陁
可汗姓壹利咄氏代為強族初茹茹之滅也並屬於突
厥至隋開皇中啓民滅都濫鐵勒亡敗依于西藩至曷
婆那可汗徵稅無度鐵勒咸怨遂以延陁之祖乙失以
為野咥可汗居燕末山及射匱之立也又臣於突厥乃
去可汗之號而部落中分在鬱督軍山者東屬於姑畢
在貪汗山者西屬於葉護國亂乙失鉢之孫曰夷男率
其部落七萬餘家東歸於頡利
回紇其先匈奴之裔也在後魏時號為鐵勒部落後謂
之特勒特勒始有僕骨同羅韋紇拔也古覆羅並號俟
斤後稱回紇有時健俟斤死其子曰菩薩部落以為賢
而立之回紇之盛繇菩薩之興焉至唐貞觀二十年太
宗受其降欵為置六府七州以回紇部為瀚海府拜其
俟利發吐迷度為都督又以多覽為燕然府僕骨為金
微府拔野古為幽陵府同羅為龜林府思結為廬山府
渾部為皐蘭州斛薩為高闕州阿跌為雞田州契苾為
榆溪州白霫為寘顔州開元中回紇漸盛有九姓部落
一曰藥羅葛即可汗之姓二曰胡咄葛三曰啒羅勿四
曰貊歌息訖五曰阿勿嘀六曰葛薩七曰斛嗢素八曰
藥勿葛九曰爰耶勿每一部落一都督後破拔息密收
一部落破葛邏禄收一部落各置都督一人統號十一
部落
契丹古匈奴之種也其君長姓大賀氏唐貞觀二十二
年蕃長窟哥率所部内屬乃置松漠府以窟哥為都督
賜姓李氏昭宗時其王欽德政衰有别部酋長耶律按
巴堅者最推雄勁族帳漸盛代欽德為王
奚本東部胡之種也為慕容氏所破遺落者竄匿松漠
之間曰庫莫奚初臣於突厥後稍強盛分為五部一曰
辱紇主二曰莫賀弗三曰契箇四曰木昆五曰室得每
部俟斤一人為其帥隨逐水草頗同突厥有阿會氏五
部中為盛諸部皆歸之唐貞觀二十二年酋長可度者
率所部内屬乃置饒樂府以可度者為都督賜姓李氏
天祐初契丹兵力漸盛室韋奚霫(霫亦匈奴之别種也)皆受制焉
虜政苛虐奚之首領去諸怨之以别部内附徙於媯州
依北山而居漸至數千帳故有東西奚之號去諸卒子
掃刺代立
室韋者契丹之别種也其國無君長有大首領十七人
並號莫賀弗世管攝之而附於突厥至唐有九部焉所
謂嶺西室韋山北室韋黃頭室韋並大如者室韋小如
者室韋婆萵(烏戈切)室韋訥北室韋駱駞室韋並在柳城
郡之東北近者三千五百里遠者六千二百里其北大
山之北曰大室韋
靺鞨者肅慎之苖裔也邑落俱有酋長不相總一凡有
七種其一號粟末部與高麗相接勝兵數千多驍武每
宼高麗中其二曰汨咄部在粟末之北勝兵七千其三
曰安車骨部在汨咄東北其四曰拂湼部在汨咄東其
五曰號室部在拂湼東其六曰黑水部在安車骨西北
其七曰白山部在粟末東南
黑水靺鞨後魏謂之勿吉有酋帥突地稽者隋末率其
部落千餘家内屬處之營州煬帝授以遼西太守唐武
德初以其部落置幽州以突地稽為總管開元十三年
置黑水府以其首領為都督十六年賜姓李氏又其部
類凡有七種一號曰粟末部二曰汨咄部三曰安車骨
部四曰拂湼部五曰號室部六曰黑水部七曰白山部
渤海靺鞨大祚榮本高麗别種也唐開元中高麗滅祚
榮家屬東保桂婁之故地據東牟山築城居之祚榮驍
勇善用兵靺鞨之衆及高麗餘燼稍稍歸之
冊府元龜卷九百五十六
