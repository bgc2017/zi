冊府元龜卷一千宋王欽若等撰
外臣部
彊盛讐怨亡滅
彊盛
夫中邦任土猶申畫於要荒絶域殊風固靡通扵正朔
是故髽首雕題之客韋韝卉服之民舞干之君不加之
以文教統弧之后不董之以武威故能蕃育窮陬延祚
長世乘時射利侵侮外陲安忍阻兵吞噬同類雖蛇豕
薦食以凶器為令圖然夷狄有君固先儒之深恥也
西羌無弋曾孫忍當秦獻公初立欲復繆公之迹兵臨
渭首滅狄䝠(䝠音丸)戎忍季父卬畏秦之威將其衆種附
落而南出賜支河曲自後忍及弟舞獨留湟中並多娶
妻婦忍生九子為九種舞生十七子為十七種羌之興
盛從此起矣及忍子研立時秦孝公雄強威服羌戎孝
公使太子駟率戎狄九十二國朝周顯王研至豪健故
羌中號其後研種及秦始皇時務并六國以諸侯為事
兵不西行故種人得以蕃息
漢匈奴冒頓單于襲滅東胡王虜其民衆畜産既歸西
擊走月氐南并樓煩白羊河南王(二王之居在河南)悉復收秦
所使蒙恬所奪匈奴地者與漢關故河南塞至朝那膚
施(朝那屬安定膚施屬上郡)遂侵燕代是時漢方與項羽相距中國
罷於兵革(罷讀曰疲)以故冒頓得自彊控弦之士三十餘萬
(控引控弦言能引弓)自淳維以至頭曼千有餘歲時大時小别散
分離尚矣(尚久遠)其世傳不可得而次然至冒頓而匈奴
最彊大盡服從北夷而南與諸夏為敵國後北復渾窳
屈射丁零隔昆龍新䔣之國(五小國也渾音胡昆切窳音弋主切䔣音犁)於
是匈奴貴人大臣皆服以冒頓為賢是時漢初定徙韓
王信扵代郡馬邑匈奴大攻圍馬邑韓王信降匈奴匈
奴得信因引兵南踰句注攻太原至晉陽下高帝自將
兵往擊之高帝至平城冒頓縱精兵三十餘萬圍高帝
於白登七日
匈奴烏維單于子詹武帝元封六年立年少號兒單于
益西北左方兵直雲中右方兵直酒泉墩煌
朝鮮王衛滿初聚亡命千餘人東走出塞渡淇水屬真
番朝鮮蠻夷會孝惠高后天下初定遼東太守即約滿
為外臣保塞外蠻夷毋使盜邊蠻夷君長欲入見天子
勿得禁止以聞帝許之以故滿得以兵威財物侵降其
旁小邑真番臨屯皆來服屬方數千里
安息國王治番兜(番音盤)其屬大小數百城地方數千里
最大國也武帝始遣至安息王令將二萬騎迎於東界
東界去王都數千里行比至過數十城人民相屬(屬聮也音)
(之欲切)
烏孫國大昆彌國多馬富人至四五千疋最為彊國故
服匈奴(故謂舊時也服屬扵匈奴也)後盛大取羈屬不肯往朝會(言纔)
(羈縻屬之而已)
大月氏國治藍氏城控弦十餘萬故彊輕匈奴及為匈
奴所滅遂分為五部翖侯(翖即翕字)後百餘歲貴霜翖侯邱
就郤攻滅四翖侯自立為王國號貴霜王侵安息取高
附地又滅濮達罽賓悉有其國邱就郤年八十餘死子
閻膏珍代為王復滅天竺置將一人監領之月氏自此
之後最為富盛諸國稱之皆曰貴霜王漢本其故號言
大月氏云
莎車國王治莎車城及宣成王康死弟賢代立詐稱大
都護移書諸國諸國悉服屬焉號賢為單于賢浸以驕
横重求賦稅數攻龜兹諸國諸國愁懼
後漢武陵蠻夷光武中興之際最為盛
燒當羌滇吾附落中元中轉盛常雄諸羌每欲侵邊者
滇吾轉教以方略為其渠帥
于闐王明帝永平中始盛從精絶至疏勒十三國皆服
從而鄯善王亦始彊盛自是南道自葱嶺以東唯此二
國為大
先零别種滇零與諸種安帝永初元年大為寇掠遣車
騎將軍鄧隲征西校尉任尚擊之隲尚軍大敗扵是滇
零等自稱天子扵北地招集武都參狼上郡西河諸種
衆遂大盛東犯趙魏南入益州殺漢中太守董炳遂寇
鈔三輔斷隴道湟中諸縣粟石萬錢百姓死亡不可勝
數朝廷不能制
鮮卑者東胡之支也自和帝永元中大將軍竇憲遣右
校尉耿䕫擊破匈奴單于逃走鮮卑因此轉徙據其地
匈奴餘種留者尚有十餘萬部落皆自號鮮卑鮮卑繇
此漸盛安帝末鮮卑其至鞬遂盛控弦數萬騎數道入
塞趨五原寧貊攻匈奴南單于殺左奥鞬日逐至延光
中鮮卑既累殺郡守膽意轉盛控弦數萬騎桓帝時鮮
卑檀石槐者年十四五勇健多智略異部大人抄取其
外家牛羊檀石槐單騎追擊之所向無前悉還得所亡
者繇是部落畏服乃施法禁平曲直無敢犯者遂推為
大人檀石槐乃立庭扵彈汗山歠仇水上(歠音昌悅切)去高
柳北三百餘里兵馬甚盛東西部大人皆歸焉因南抄
緣邊北拒丁零東敗扶餘西擊烏孫盡據匈奴故地東
西四千餘里網羅山川水澤鹽池延熹中鮮卑自分
其地為三部從右北平以東至遼東接扶餘濊貊二十
餘邑為東部從右北平以西至上谷十餘邑為中部從
上谷以西至燉煌烏孫二十餘邑為西部各置大人主
領之皆屬檀石槐靈帝光和初鮮卑種衆日多田畜射
獵不足給食檀石槐乃自循行見烏集鳳水廣數百里
水停不流其中有魚不能得之聞倭人善網捕扵是東
擊倭人國得千餘家徙置秦水上令捕魚以助糧食
南匈奴和帝永元三年中尅獲納降黨衆最盛領戶三
萬四千口二十三萬七千三百勝兵五萬一百七十
烏桓大人本東胡也靈帝初上谷有難樓者衆九千餘
落遼西丘力居者衆五千餘落皆自稱王又遼東蘇僕
延衆千餘落自稱峭王(峭音七笑切)
獻帝建安中烏丸鮮卑稍更彊盛亦因漢末之亂中國
多事不遑外討故得擅漠南之地寇暴城邑殺掠人民
北邊仍受其困會袁紹兼河北乃撫有三郡烏丸寵其
名王而收其精騎其後尚熙又逃于蹋頓蹋頓又驍武
邊長老皆比之冒頓恃其阻遠敢受亡命以雄百蠻
右北平烏延衆八百餘落自稱汗魯王並勇健而多計
策
韓濊北與高句驪沃沮南與辰韓接本皆朝鮮之地也
靈帝末並盛郡縣不能制百姓苦亂多流亡入韓者
扶餘本屬元莬漢末公孫度雄長海東威服外夷扶餘
王尉仇台更屬遼東時句驪鮮卑彊度以扶餘在二虜
之間妻以宗女
魏鮮卑軻比能黃初中衆彊盛控弦十餘萬騎每鈔略
得財物均平分付一决目前終無所私故得衆死力餘
部大人皆敬憚之
晉林邑國王范逸死奴文簒位扵是乃攻大岐界小岐
界式僕徐狼屈都乾魯扶單等諸國并之有衆四五萬
人遣使通表入貢于武帝其書皆胡字至穆帝永和三
年文率其衆攻䧟日南害太守夏侯覽殺五六千人餘
奔九真以覽尸祭天鏟平西卷縣城遂據日南告交州
刺史朱蕃求以日南北鄙横山為界初徼外諸國賞齎
寳物自海路求貿貨賄而交州刺史日南太守多貪利
侵侮十折二三至刺史姜莊時使韓戢領日南太守戢
估較大半又伐船調枹聲云征伐繇是諸國悉憤且林
邑少田貪日南之地戢死繼以謝擢侵刻如初及覽至
郡又耽荒于酒政教愈亂故被破滅既而又還林邑是
歲朱蕃使督護劉雄戍于日南又復攻䧟之四年文又
襲九真害士庶十八九明年征西督護滕畯率交廣之
兵伐文扵盧容為文所敗
焉耆國王會滅白山遂據其國武帝太康中遣子熙歸
本國為王會有膽氣籌略遂霸西胡葱嶺以東莫不率
服
索虜猗孫十翼鞬勇壮衆復附之號上雒公北有沙漠
南據陰山衆數十萬
宋荆蠻民順附者一戶輸榖斛其餘無雜調而宋民賦
後嚴苦貧者不復堪命多逃亡入蠻蠻無輕役彊者又
不供官稅結黨連群動有數百十人州郡力弱則起為
盜賊種類稍多戶口不可知也所在多深險居武陵者
有雄溪樠溪辰溪酉溪謂之五溪而宜都天門巴東建
平江北諸郡蠻所居皆深山重阻人跡罕至焉前世以
来屢為民患及至宋世或降或叛征討不絶時巴東建
平宜都天門四郡蠻為寇諸郡民戶流散十不存一明
帝順帝世尤甚雖遣攻伐終不能禁荆州為之虚弊
南齊東夷高麗王樂浪公高璉高祖建元三年遣使貢
獻乘舶泛海嘗亦通使于魏然彊盛不受制魏置諸國
使邸齊使第一高麗次之
梁滑國車師之别種也元魏之居桑乾也滑猶為小國
屬芮芮後稍彊大征其旁國波斯盤盤罽賓焉耆龜兹
疎勒姑黑于闐句盤等國開地千餘里
後魏芮芮國蓋匈奴别種自孝武南遷因擅其故地宋
昇明中遣王洪軌使焉引之共伐魏齊建元元年洪軌
始至其國國王率三十萬騎出燕然山東南二千餘里
魏人閉關不敢戰
後周突厥之種他鉢控弦數十萬中國憚之周齊争結
姻好傾府藏以事之他鉢益驕每謂其下曰我在南兒
常孝順何患乎貧也
隋突厥之後沙鉢略妻宇文氏之女曰千金公主自傷
宗祀絶滅每有復隋之志日夜言之於沙鉢略繇是悉
衆為寇控弦之士四十萬高祖令柱國馮昱屯乙弗泊
蘭州總管叱李長义守臨洮上柱國李崇屯幽州達奚
長儒據同樂皆為虜所敗
莫何可汗突厥之别種也突厥處羅可汗既敗莫何可
汗始大莫何勇毅絶倫甚得衆心為隣國所憚伊吾高
昌焉耆諸國悉附之
始畢可汗以煬帝大業中始畢率其種落入寇鴈門次
年又寇馬邑隋末亂離中國人歸之者無數遂大彊盛
勢凌中夏迎蕭皇后置扵定襄薛舉竇建德王世充劉
武周梁師都李軌高開道之徒雖僭尊號皆北面稱臣
受其可汗之號使者往来相望扵道也
康國者康居之後也名為彊國而西域諸國多歸之米
國史國曹國何國安國小安國那色波國烏那遏國穆
國皆歸附之
唐西突厥王葉護可汗勇而有謀隣國争附之控弦之
士數十萬據舊烏孫之地遂霸西國自隋末與中國絶
高祖初復通吐蕃號其王為贊府太宗貞觀八年十一
月遣使朝貢贊府年始弱冠驍武絶人性慷慨有霸西
域之志党項白蘭諸部及吐谷渾西域諸國咸畏懼之
高宗調露中吐蕃始盛先是劍南募兵於茂州之西南
築安戎城以斷吐蕃通蠻之路俄有生羌為吐蕃鄉導
攻陷其城遂引兵守之繇是西洱河諸蠻皆降吐蕃時
吐蕃盡牧羊同党項及諸羌之地東與凉松茂雋等州
相接南隣天竺西又攻陷龜兹疎勒等四鎮北抵突厥
地方萬餘里自漢魏已來西戎之盛未之有也云葉護
可汗西突厥也葉護立遂北并鐡勒西拒波斯南接罽
賓悉歸之控弦數十萬霸有西域舊據烏孫之地又移
庭扵石國北千里其西域諸國王悉受頡利調發并遣
土屯一人監統之督其征賦西戎之盛未之有也
賨王姓不夜氏名器宗弄讚驍勇有謀隣國羊同之屬
莫不賓伏之遂雄西域
大食國以高宗龍朔中擊破波斯又破拂菻又南侵波
羅門吞并諸國勝兵四十餘萬
突厥車鼻可汗其地去京師尚萬里勝兵三萬人自稱
乙注鼻可汗西有歌邏禄北有結骨皆附隸之
乙毗沙鉢羅西突厥也自龜兹鄯善且末吐火羅焉耆
石國史國何國穆國康國皆受其節度累遣使朝貢太宗
降璽書慰勉之
黑水靺鞨最處北方尤稱勁健每恃其勇常為隣境之
患
後唐耶律阿保機者契丹别部尊長也先是契丹王欽
德政衰阿保機最推雄勁族帳漸盛代欽德為主先是
契丹之先大賀氏有勝兵四萬分為八部每部皆號大
人内推一人為主建旗鼓以尊之每二年第其名以代
之及保機為主乃怙彊恃勇不受諸侯之代遂自稱國
王及幽州劉守光末年苛慘軍士亡叛皆入契丹洎周
德威攻圍幽州燕之軍民多為其寇所掠既盡得燕中
人士教之文法繇是漸盛與太祖會盟於雲州結為兄
弟其後阿保機僭稱帝號以妻述律氏為皇后用燕人
韓延徽為宰相法令嚴明諸侯畏服與太祖抗衡通朝
貢扵梁祖
讐怨
傳曰九世猶可以復讐乎百世可也故有不反兵不共
國之怨斯亦勇夫節士之所為矣若乃異域之人天性
忿鷙負兵怙衆結怨流隙乃有投身扵窮荒依援扵大
國或竊發扵好會或争鋒扵武力雖近乎義亦不足尚
故周禮調人之設豈能諧和者哉
漢烏孫王號昆莫父難兜靡本與大月氏俱在祁連燉
煌間小國也(祁連山以東燉煌以西)大月氏攻殺難兜靡奪其地
人民亡走匈奴子昆莫新生傳父布就翖侯抱亡置莫
中(翖侯烏孫大臣號其署非一猶漢之將軍耳而布就者又翖侯之中别號猶右將軍左將軍耳非其人之)
(字翖與翕同)為求食還見狼乳之(以乳飲之)又烏衛肉翔其旁以
為神遂持歸匈奴單于愛養之及壯以其父民衆與昆
莫使將兵數有功時且氏以為匈奴所破西擊塞王(塞音)
(先得切西域國名即佛經所謂釋種者塞釋聲相近本一姓耳)塞王南走遠從月氏居
其地昆莫既健自請單于報父怨遂西攻破大月氏大
月氏復西走徙大夏地昆莫略其衆因留居兵稍強會
單于死不肯復朝事匈奴遣兵擊之不勝益以為神而
遠之(又云張騫建元中為郎匈奴降者言匈奴破月氏王以其頭為飲器月氏遁而怨匈奴無與共擊之)
(漢方欲事滅胡聞此言欲通使騫以郎應募)
扞彌國初貳師將軍李廣利擊大宛還過扞彌扞彌遣
太子賴丹為質扵龜兹廣利責龜兹曰外國皆臣屬扵
漢龜兹何以得受扞彌質即將賴丹入至京師昭帝乃
用桑弘羊前議以扞彌太子賴丹為校尉將軍田輪臺
與渠犁地皆相連也龜兹貴人姑翼其王曰賴丹本臣
屬吾國今佩漢印綬來迫吾國而田必為害王即殺賴
丹而上書謝漢漢未能征
魏鮮卑漢末步度根既立衆稍衰弱中兄扶羅韓亦别
擁衆萬人為大人後代郡烏丸能臣氏等叛求屬扶羅
韓扶羅韓將萬餘騎迎之到桑乾氐等議以為扶羅韓
部威禁寬緩恐不見濟更遣人呼軻比能比能即將萬
餘騎到當共盟誓比能便扵會上殺扶羅韓扶羅韓子
泄歸泥及部衆悉屬比能比能自以殺歸泥父特善遇
之步度根繇是怨比能魏後數與比能更相攻擊步度
根部衆稍寡弱將其衆萬餘落保太原鴈門郡步度根
乃使人招呼泄歸泥曰汝父為比能所殺不念報仇反
屬怨家今雖厚待汝是欲殺汝計也不如還我我與汝
骨肉至親豈與他等繇是歸泥將其部落逃歸步度根
比能追之弗及青龍元年比能誘步度根深結和親扵
是步度根撫泄歸泥及部衆悉保比能寇抄并州殺掠
吏民明帝遣驍騎將軍秦朗征之歸泥叛比能將其部
衆降拜歸義王賜幢麾曲盖鼓吹居并州如故步度根
為比能所殺
晉焉耆國王龍安夫人獪胡之女姙身十二月剖脅生
子曰會立之為世子會少而勇傑安病篤謂會曰我嘗
為龜兹王白山所辱不忘於心汝能雪之乃吾子也及
會立襲滅白山遂據其國
扶南國子孫相傳至王槃况死國人立其大將范師蔓
蔓病姊子旃慕立殺蔓子金生十餘年蔓少子長襲殺
旃以刃鑱旃腹曰汝昔殺我兄今為父兄報汝旃大將
范尋又殺長國人立以為王是吳晉時也
宋葉延父吐延為昂城羌酋姜聰所刺葉延小而勇果
年十歲縳草為人號曰姜聰每旦輙射之中則喜不中
則號呌涕泣其母曰讐賊諸將已屠膾之汝年小何煩
自苦如此葉延嗚咽不自勝荅母曰誠知無益然葉延
㒺極之心不勝其痛耳性至孝母病五日不食
唐新羅百濟武德九年遣使訟高麗王建武關其道路
不得入朝又相與有隙屢相侵掠詔員外散騎侍郎朱
子奢往和解之建武奉表謝罪請與新羅對使會盟
西突厥統葉可汗自負彊盛無恩扵國部衆咸怨歌邏
禄種多叛之頡利可汗不欲中國與之和親貞觀中數
遣兵入寇又遣人謂統葉護曰汝若迎唐家公主要須
經我國中而過統葉護患之
阿史那社爾突厥處羅可汗子也武德九年延陀回紇
等諸部皆叛攻破欲谷設社爾擊之復為延陀所敗貞
觀二年遂率其餘衆保于西偏依可汗浮圖后遇頡利
滅而西蕃葉護又死奚利邲咄陸可汗兄弟争國社爾
陽言降之引兵西上因襲破西蕃半有其國得衆十餘
萬自稱都布可汗謂其諸部曰首為背叛破我國者延
陀之罪也今我據有西方大得兵馬不平延陀而敢安
樂是忘先可汗為不孝也若天令不捷死亦無恨其酋
長咸諫曰今新得西方須留鎮壓若即棄去遠擊延陀
只恐葉護子孫必來復國社爾不從親率五萬餘騎討
延陀扵磧北連兵百餘日遇我行人劉善因立同娥設
為咥利始可汗社爾部兵又苦久役多委之逃延陀因
縱擊敗之復保高昌國其舊兵在者纔萬餘人又與西
蕃結隙
高昌國貞觀中太宗遣折衝都尉直中書譯語揖怛然
紇使西域焉耆王突騎支因遣使朝貢請開大磧路以
便行李太宗許之自隋季離亂磧路遂閉西域朝貢者
皆繇高昌因是高昌怒遂與焉耆結怨遣兵襲擊焉耆
大掠而去
渤海國王武藝本高麗之别種也其父祚營東保桂婁
之地自立為振國王以武藝為桂婁郡王開元十四年
黑水靺鞨遣使來朝武藝謂其屬曰黑水途經我境始
可歸唐今不言而行必與大唐通謀腹背攻我也遂遣
母弟大門藝發兵以擊黑水門藝以充質子至京師不
欲搆怨乃曰黑水歸唐而擊之是背唐也唐國人衆兵
強萬倍於我一朝結怨但恐自取滅亡昔高麗全盛之
時兵三十餘萬抗敵唐家不事賓伏唐兵一臨掃盪俱
盡今日渤海之衆數倍小於高麗乃欲違背唐家事必
不可武藝不從固遣之門藝又上書諫武藝怒遣其從
兄大一夏代門藝統兵命左右殺門藝門藝聞之遂間
道來奔詔授左驍衛將軍後武藝遣使朝貢上表極言
門藝罪狀請殺之元宗遣使往安撫報武藝曰門藝來
歸投義不可殺今流向嶺南已遣去訖乃留其使馬文
軌别遣使報之俄有泄其事者武藝又上書曰大國示
人以信豈有欺誑之理今聞門藝不向嶺南伏請殺之
繇是責鴻臚少卿李道邃源復以不能督察官屬致有
漏泄出道邃曹州刺史復為澤州刺史遣門藝暫往嶺
南以信之二十年武藝率海賊攻登州殺刺史韋俊詔
門藝往幽州徵兵以討之仍令新羅發十萬人應接屬
山阻寒雪竟無功而還武藝懷怨不已密遣使至東都
厚賂刺客遮門藝於天津橋格之不死詔河南府捕獲
其賊盡殺之
後唐契丹東丹王贊華明宗時歸朝清泰帝幸懷州遣
内班秦繼旻皇城使李彦紳害之東丹長子兀欲晉開
運末從虜主耶律德光入汴虜主遂殺繼旻彦紳扵東
市復東丹之讐也命兀欲弟留桂為滑州節度使以處
東丹之舊地
亡滅
先王之馭要荒歲貢終王不勤遠略其或示之德義而
不伏威以文告而不庭我伐用張元戎具舉然且高宗
伐鬼方三年乃克周宣逐玁狁僅至太原盖其難矣其
能掃穴犂庭窮荒底定亦不世出之會也若乃俘執其
長遷徙其衆俾全舊部者盖亦有焉
鄋瞞(鄋瞞狄國名防風之後漆姓)魯文公十一年侵齊遂伐我公卜
使叔孫得臣追之吉侯叔夏御莊叔(莊叔得臣)緜房甥為右
富父終甥駟乘(駟乘四人共車)敗狄於鹹獲長狄僑如(僑如鄋瞞國之)
(君盖長三丈獲僑如不書賤夷狄也)富父終甥摏其喉以戈殺之(摏猶衝也)埋
其首於子駒之門(子駒魯郭門骨節非常恐後世怪之故詳其處)以命宣伯(得臣)
(待事而名其三子因名宣伯曰僑如以旌其功)初宋武公之世鄋瞞伐宋(在春秋前)
司徒皇父帥師禦之耏班御皇父充石(皇父戴公子充石皇父名)公
子糓甥為右司寇牛父駟乘以敗狄于長邱(長邱宋地)獲長
狄緣斯(緣斯僑如之先)皇父之二子死焉(皇父與糓甥及牛父皆死故耏班獨受賞)
宋公扵是以門賞耏班使食其征(門關門征稅也)謂之耏門晉
之滅潞也(在宣十五年)獲僑如之弟焚如齊襄公之二年(魯桓)
(之十六年)鄋瞞伐齊齊王子成父獲其弟榮如(榮如焚如之弟焚如後死)
(而先說者欲其兄榮伯季相次榮如以魯桓十六年死至宣十五年一百三歲其兄猶在傳言既長且夀有異)
(扵人王子成父齊大夫)埋其首於周首之北門(周首齊邑濟北穀城縣東北有周首)
(亭)衛人獲其季弟簡如(伐齊退走至衛見獲)鄋瞞繇是遂亡(長狄之種)
(絶)
潞赤狄也魯宣公十五年六月晉荀林父敗之扵曲梁
滅潞以潞子嬰兒歸
仇猶夷狄之國趙智伯將伐遺之廣車(智伯欲伐仇猶遺之大鐘載以)
(廣車廣車横陣之車)因随之以兵仇猶遂亡
秦戎王義渠昭王四十三年宣太后誘殺於甘泉宫因
起兵滅之置其地為隴西北地上郡焉
漢南粤王興立與其母太后求内屬其丞相吕嘉反攻
殺王太后盡殺漢使者元鼎五年秋以衛尉路博德為
伏波將軍出桂陽下湟水主爵都尉楊僕為樓船將軍
出豫章下横浦故歸義粤侯二人為戈船下瀨將軍出
零陵或下離水或抵蒼梧使馳義侯因巴蜀罪人發夜
郎兵下牂牁江咸會番禺六年誅吕嘉南粤遂平以其
地為儋耳珠崖南海蒼梧鬱林合浦交趾九真日南九
郡尉佗王凡五世九十三歲而亡
東粤王餘善立時南粤反餘善持兩端陰使南粤反漢破
番禺樓船將軍楊僕上書請引兵擊東粤帝以士卒勞倦
不許明年餘善聞樓船請誅之漢兵留境且往乃發兵距
漢帝遣横海將軍韓說出句章浮海從東方往樓船將軍
僕出武林中尉王温舒出梅嶺粤侯王為戈船下瀨將軍
出如邪白沙元封元年冬咸入東粤故粤建成侯敖與繇
王居股謀殺餘善以其衆降天子曰東粤地陿多阻閩粤
悍數反覆詔軍吏將其民徙處江淮之閒東粤地遂虚
朝鮮者其王滿燕人也傳子至孫右渠漢遣左將軍擊
朝鮮元封三年其相尼溪相参乃使人殺其王右渠來
降而王險城未下故右渠之大臣成已又反復改吏左
將軍使右渠子長降相路人子最告諭其民誅成已遂
定朝鮮為真番臨屯樂浪元菟四郡
後漢燒當羌和帝永元十四年脅諸羌數百人反叛郡
兵擊滅之悉沒入弱口為奴婢
當煎羌順帝永康元年寇武威破羌將軍叚紀明復破
滅之餘悉降散
旄牛夷安帝延光二年春叛攻零關(零關道屬越嶲)殺長吏益
州刺史張喬與西部都尉擊破之扵是分置蜀郡屬國
都尉領四縣如太守
魏烏桓王蹋頓漢建安十一年太祖自征蹋頓扵柳城
潛軍詭道未至百餘里虜乃覺蹋頓將衆逆戰太祖擊
破之臨陣斬蹋頓死者被野速附九樓班烏延等走遼
東遼東悉斬傳首其遺迸皆降烏桓萬餘落悉徙其族
居中國
晉龜茲國苻堅時堅遣其將吕光率衆七萬伐之其王
白純距境不降光進軍討平之
梁高昌國為河西王沮渠茂虔弟無諱襲破之其王闞
爽奔于芮芮無諱據之稱王一世而滅國人又推麴民
為王盖車師之故地也
後魏氏楊難當太武時自號仇池公太武討平之後滅
其國以為東益州
北齊費也頭虜紇豆陵伊利神武為東魏天柱大將軍
天平元年正月西伐於河西滅之遷其部於河東
後周氐王楊集始魏封為武興王集始死其子紹先遂
僭稱大號魏將傅豎眼滅之執紹先歸諸京師以其地
為武興鎮
唐突厥可汗武德初内附高祖厚加慰撫拜為吐焉過
拔闕可汗尋為李軌所滅部衆皆散盡歸于西蕃
頡利可汗始以強盛數侵中國其後灾異屢見國人叛
之太宗乘其大亂發五將以候其隙朔州道行軍總管
李靖進屯惡陽嶺夜襲定襄入其郭頡利驚擾因徙牙
帳扵磧石胡首康蘇密等遂以隋蕭后及楊正道等來
降頡利計窘使執失思力入朝謝罪請為藩臣舉國内
附太宗遣唐儉安修仁等持節出塞以安撫之雖肯朝
覲謀艸青馬肥將踰沙磧靖與其副將張公謹謀曰詔
使到彼虜必自寬扵是選精騎齎二十日糧乘間掩襲
諸將皆曰詔許其降行人在彼柰何攻之靖曰此兵機
也督軍疾進掩踰白道遇其斥候千餘帳皆俘以隨軍
頡利見使者甚悅不虞官兵至也靖軍掩到縱擊之遂
滅其國殺義城公主獲其子疊羅施係虜男女十萬口
駝馬數十萬計頡利乘千里馬奔扵西偏虚州行軍所
擒之以獻諸部悉降(又云李靖貞觀四年二月甲辰李靖於隂山擊頡利可汗大破之滅)
(其國復定襄常安之地斥土界于大漢露布以聞太宗大悅)
高昌麴文泰貞觀十三年太宗謂其使曰高昌數年來
朝貢脫略無藩臣禮國中署置官號准我百僚稱臣扵
人豈得如此今兹歲首萬國來朝而文泰不至增城深
塹預備討伐日者我使人至彼文泰云鷹飛于天雉竄
于蒿猫遊于堂鼠安于穴各得其所豈不活耶又西域
使欲來者文泰悉拘留之又遣使謂薛延陀云既自為
可汗與漢天子敵也何須拜謁其使事人闕禮離間隣
好惡而不誅善者何勸眀年當發兵馬以擊爾國是時
薛延陀可汗表請為軍導以擊高昌太宗許之民部尚
書唐儉至延陀與謀進取太宗冀其悔過復下璽書示
以禍福徵之入朝文秦稱疾不至太宗乃命吏部尚書
侯君集為交河道大總管率左屯衛大將軍薛萬均及
突厥契苾之衆步騎數萬衆以擊之時公卿近臣皆以
行經沙磧萬里用兵恐難得志又介居絶域縱得之不
可以守競以為諫太宗皆不聽文泰謂所親曰吾往者
朝覲見秦隴之北城邑蕭條非復有隋之比設令伐我
發兵多則糧運不給若發三萬已下吾能制之加以磧
路艱險自然疲頓吾以逸待勞坐收其弊何足為憂也
及聞王師臨磧口惶駭計無所出發病而死其子智盛
嗣立既而君集兵掩至柳谷進趍田地城將軍契苾何
力為前軍與之接戰而退大軍繼至攻拔其城虜男女
七千餘口進逼其都智盛遺君集書曰有罪扵天子者
先王也既咎深譴積身已喪亡智盛襲位無幾君其赦
諸君集謂曰若能悔禍當面縳軍門也又命諸軍引衝
車炮車以逼之飛石雨下城中大懼智盛窮䠞出城降
君集分兵掠地下其三郡五縣二十二城戶八千口三
萬七千七百馬四千三百疋其界東西八百里南北五
百里先是其國童謠云高昌兵馬如霜雪漢家兵馬如
日月日月炤霜雪迴首自消滅文泰使人捕其初唱者
不能得初文泰與西突厥欲谷設通和遺其金帛約有
急相為表裏及聞君集兵至欲谷設懼而西走不敢救
君集尋遣使告捷太宗大悅宴百僚班賜各有差曲赦
高昌部内從軍兵士以上父子犯死罪以下朞親犯流
以下大功犯徒以下小功緦麻犯杖罪悉宥之時太宗
欲以高昌為州縣特進魏徵諫曰陛下初臨天下高昌夫
婦先來朝謁自後數月商胡被其遏絶貢獻加之不禮
大國遂使王誅載加若罪止文泰斯亦可矣未若撫其
人而立其子所謂伐罪弔民威德被扵遐外為國之善
者也今若利其土壤以為州縣常須千餘人鎮守數年
一易每往交番死者十有三四遣辦衣資離别親戚十
年之後隴右空虚陛下終不得高昌撮榖尺布以助中
國所謂散有用而亊無用未見其可太宗不從竟以其
地置西州又置安西都護府留兵以鎮之初西突厥遣
其葉護屯兵於可汗浮圖城與高昌相影響至是懼而
來降以其地為庭州扵是勒石紀功而旋其智盛君臣
及其豪右皆徙中國麴氏有國至智盛凡九世一百三
十四年而滅
吐谷渾貞觀已後與吐蕃互相攻遣使請兵救援高宗
皆不許之吐蕃大怒率兵以擊吐谷渾諾曷鉢既不能
禦脫身及宏化公主走投凉州高宗遣右威衛大將軍
薛仁貴等救吐谷渾為吐蕃所敗扵是吐谷渾遂為吐
蕃所併諾曷鉢以親信數千帳來内屬詔左武衛大將
軍蘇定方安置大使始徙其部衆于靈州之地置安樂
州以諾曷鉢為刺史欲其安而且樂也其封襲遂絶吐
谷渾自晉永嘉之末始西渡洮水建國於郡羌之故地
至龍朔三年為吐蕃所滅凡三百五十年
高麗王高藏高宗儀鳳中授開府儀同三司遼東州都
督封朝鮮王居安東鎮本蕃為主高藏至安東潜與靺
鞨相通謀叛亊覺召還配流卭州并分徙其人散向河
南隴右諸州其貧弱者留在安東城傍聖歴二年又授
高藏男德武為安東都督以領本蕃自是高麗舊戶在
安東者漸寡少分投突厥及靺鞨等高氏君長遂絶(又云)
(高藏加授遼東州都督封朝鮮郡王遣歸遼東以輯高麗餘衆先有編附諸軍高麗悉放還本蕃司農卿扶餘)
(隆為光禄大夫太常員外郎加授熊津州都督封帶萬郡王亦令安輯百濟餘衆仍移安東都護府於新城以)
(統之時百濟本地荒毁特令寄於高麗之境高藏既至遼東緝城謀叛靺鞨召還流卭州徙其人於河南隴右)
(其舊地没於新羅城傍餘衆後漸寡弱散投突厥及靺鞨扶餘隆竟亦不敢還舊國土地盡没於靺鞨高氏扶)
(餘氏君長遂絶)
吐蕃龍朔中與吐谷渾不和遞相表奏各論曲直國家
依違未為與奪吐蕃怨怒遂叛以兵臨吐谷渾告急高
宗令將薛仁貴郭待封等率衆十餘萬伐之軍至大非
川為欽陵等所敗遂滅吐谷渾
冊府元龜卷一千
