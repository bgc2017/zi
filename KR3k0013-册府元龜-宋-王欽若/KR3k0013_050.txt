册府元龜卷五十宋王欽若等撰
帝王部
崇儒術第二
唐高祖武德二年詔曰盛德必祀義存方策逹人命世
流慶後昆建國君臨弘風闡教崇賢章善莫尚於兹自
八卦初陳九疇攸叙徽章既革節文不備爰始姬旦主
翊周邦創設禮經大明典憲啟生人之耳目窮法度之
本原化起二南業隆八百豐功茂德獨冠終古暨乎王
道既衰頌聲不作諸侯力爭禮樂陵遲粤若宣尼天姿
叡哲經過齊魯之際揖譲洙泗之間綜理遺文弘宣舊
制四科之教歴代不刊三千之徒風流無歇惟兹二聖
道著生民宗祀不修孰明褒尚朕君臨區宇興化崇儒
永言先逹情深紹嗣宜令有司於國子學立周公孔子
廟各一所四時致祭仍博求其後具以名聞計考所宜
當加爵土
七年二月詔曰六經茂典百王仰則四學崇教千載垂
範是以西膠東序春誦夏弦說禮敦詩本仁祖義建邦
立極咸必繇之自叔世澆訛雅道淪缺懸歴歲紀儒風
莫扇隋季以來喪亂兹甚睠言篇籍皆為煨燼周孔之
教闕而不脩庠塾之義冺焉將墜非所以闡揚徽烈敦
尚風範訓民調俗垂裕後昆朕受命膺期握圖馭宇思
弘至道翼宣德化永言墳索深存講習所以捃摭遺逸
招集散亡諸生胄子特加奬勸而凋弊之餘湮替日久
學徒尚少經術未隆子衿之嘆無忘興寝方今函夏既
清干戈漸戢縉紳之業此則可興宜下四方諸州有明
一經已上未被升擢者本屬舉送具以名聞有司試策
加階叙用其吏民子弟有識性開敏志希學藝亦具名
状申送入京量其差品竝即配學明設考課各使勵精
琢玉成器庶其非遠州縣及鄉各令置學官寮牧宰或
不存意普更頒下早遣立脩夫安上治民莫善於禮出
忠入孝自家刑國揖譲俯仰登降折旋皆有節文咸資
端肅末業疎惰随時將廢凡厥生民各宜勉勵又釋奠
之禮致敬先師鼓篋之義以明遜志比多闕略更宜詳
備仲春釋奠朕將親覧所司具為條式以時宣下是月
丁巳帝幸國子學親臨釋奠引道士沙門有舉業者與
博士雜相駁難久之乃罷因下詔曰自古為政莫不以
學則仁義禮智信五者具備故能為利博深朕今欲敦
本息末崇尚儒宗開後生之耳目行先王之典訓而三
教雖異善歸一揆沙門事佛靈宇相望朝賢宗儒辟雍
頓廢公王以下寧得不慙朕今親觀覧仍徵集四方胄
子冀日就月將竝得成業禮譲既行風教漸改使期門
介士比屋可封横經庠序皆遵雅俗諸公王子弟竝皆
率先自相勸勵賜學官胄子及五品以上各有差
太宗貞觀十年封孔子裔孫德倫為褒聖侯
十二年二月丁丑幸國子學親觀釋奠國子祭酒以下
官及學生高弟精勤者加級賜帛各有差
二十一年二月詔曰左丘明卜子夏公羊高榖梁赤伏
勝高堂生戴聖毛萇孔安國劉向鄭衆杜子春馬融盧
植鄭康成服子慎何休王肅王輔嗣杜元凱范寗等二
十有一人竝用其書垂於國胄既行其道理合崇褒自
今有事於太學可竝配享尼父廟堂
高宗永徽元年六月詔曰昔勲華肇政仁義居先殷周
創基教學成本朕嗣立鴻基裁成丕緒如臨於海罔知
攸濟思得學徒用康庶績而頃歲所敦先諸聖教青衿
方領未逹至懷唯欲思轅固以加班想高堂以授秩(臣欽)
(若等曰轅固轅生也高堂高堂隆也)斯文寥落去之彌遠深加發慮稱朕
意焉儒官員缺即宜補授其館博士助教節級賜物三
館學士有業科高第景行淳良者所司簡試具以名聞
乾封元年正月帝東封次曲阜縣追贈孔子為太師其
廟宇制度卑陋宜加脩造仍以少牢致祭
總章元年三月詔曰皇太子弘近因釋菜齒胄上庠祗
事先師馳心近侍仰崇山而景行眷曩哲以勤懷顯顔
曾之特高揚仁義之雙美請申褒贈載甄芳烈朕加其
進德冀以思齊訓誘之方莫斯為尚顔回可贈太子少
保
咸亨元年五月詔曰諸州縣孔子廟堂及學館有破壊
并先來未造者遂使生徒無肄業之所先師闕奠祭之
儀久致飄零深非敬本宜令所司速事營造
中宗神龍元年五月制以鄒魯之邑百戶為太師隆道
公(則天封孔子為隆道公)宣尼采邑收其租税用供薦享又授裔
孫褒聖侯崇基朝散大夫仍許子孫以相傳襲
景龍三年六月以經籍多殘缺令京官有學行者分行
天下搜括圖籍
睿宗景雲元年七月制曰朕克纉丕業肇膺景命憲章
昔典欽若前王永言政途庶幾㳂革猶恐學校多闕賢
俊罕登庠序者風化之本人倫之先宜令州縣勸導令
知禮譲
太極元年正月制孔宣公祠廟令本州修飾取側近三
十戶以供灑掃二月追贈顔子為太子太師曾子為太
子太保竝配享於孔子
玄宗開元二年四月詔曰古之學士始入小學見小節
入大學見大節知父子長幼之序君臣上下之位然後
師逸功倍化人成俗莫不繇之子不云乎遠而有光者
餙也近而逾明者學也故道行於上禄在其中所謂貴
於速成不唯於遲逹自頃州里所薦公卿之緒門人衆
矣孰嗣子音國胄顒然未臻吾道至使鑚仰之地寂寥
厥風貴於責實務欲求仕將去聖滋遠尚㳂澆薄為敦
儒未弘不行勸沮朕承百王之末居四海之尊惟懷永
圖思革前弊何以發後生之智慮垂先王之法則朕甚
懼之敢忘於是天下有業擅專門學優重席堪師授者
所在具以名聞自今以後貢舉人等宜加勖勉須獲實
才如有義疏未詳習讀未遍輙充舉送以希僥倖所繇
官竝寘彛憲有司更申明條例稱朕意焉
五年五月以故朝散大夫褒聖侯孔宗基嫡子璲芝襲
封褒聖侯
九月詔曰古有賓獻之禮登於天府揚於王庭重學尊
儒興賢造士故能美風俗成教化盖先王之所繇焉朕
以寡德欽若前政思與大夫羣士復臻於理故他日訪
道有時忘食乙夜觀書分宵不寝悟專經之義篤知學
史之文繁永懷覃思有足尚者不示褒崇孰云奬勸其
諸州鄉貢明經進士見訖宜令引就國子監謁先師學
官為之開講質問疑義仍令所司優厚設食两館及監
府得舉人亦准此其日朝請官五品以上及朝集使往
觀禮即為常式易曰學以聚之問以辨之詩云如切如
磋如琢如磨此朕所望於賢才矣
七年三月詔曰孝經尚書有古文本孔鄭注其中指趣
頗多踳駮精義妙理若無所歸作業用心復何所適宜
令諸儒併訪後進逹解者質定奏聞又詔曰孝經者德
教所先自頃以來獨宗鄭氏遺旨今則無聞又子夏易
𫝊近無習者輔嗣注者亦甚甄明諸家所傳互有得失
獨據一說能無短長其儒官詳定所長令明經者習讀
若將理等亦可兼行其作易者兼帖子夏易傳共為一
部亦詳其可否奏聞時議以為不可遂停
五月麗正殿寫四庫書勑秘書昭文禮部國子監太常
寺及諸司官人百官等家就借寫之
八年三月詔曰顔生等十哲宜為坐像從祀曾参大孝
德冠同列特為像坐於十哲之次因畫七十子及二十
二賢於廟堂壁以顔回亞聖親為製贊以書於石乃命
當朝文士分為之贊題其壁焉
十一月詔貢舉人謁先師開講仍令朝集使及京官觀
禮
十三年十一月封東嶽禮畢幸孔子宅親設奠祭詔曰
孔宣父誕聖自天垂範百代作王者之師表開生人之
耳目朕增封岱岳㢠鑾泗濱思闕里之風想雩壇之詠
逖矣遺烈慨然永懷式遵祀典用申誠敬宜令禮部尚
書蘇頲以太牢致祭仍令州縣以時祀享復近墓五戶
長供掃除
二十二年四月詔曰風化之本其在庠序去秋不熟生
徒暫令就舍講習之地安可久閒其兩京監生在外者
即宜赴學
二十七年八月追贈先聖夫子為王諡曰文宣制曰弘
我王化在乎儒術能發揮此道啓廸含靈則生人以來
未有如夫子者也所謂自天攸縱將聖多能德配乾坤
身揭日月故能立天下之大本成天下之大經美政教
移風俗君君臣臣父父子子人到於今受其賜不其猗
歟嗚戲楚田莫封魯公不用俾夫大聖纔列陪臣棲遑
旅人固可知矣年祀浸遠光靈益彰雖代有褒稱而未
為崇峻不副於實人其謂何朕以薄德祗膺寳命思闡
文明廣被華夏時則異於今古情每重於師資既行其
教合旌厥德爰申盛禮載表徽猷夫子既曰先聖可追
諡為文宣王宜令三公持節册命其文宣王陵并舊宅
廟量加人灑掃用展誠敬其後嗣褒聖侯宜改為文宣
公至如辨方正位著自禮經苟不合度何以示則昔緣
周公南面夫子西坐今位既有殊坐豈仍舊宜補其墜
典作兹成式自今以後兩京國子監及天下諸州夫子
南面坐十哲等東西列侍且門人三千則見今稱十哲
包夫衆美實越等夷暢玄聖之風軌發人倫之耳目竝
宜褒贈以寵賢明顔子淵既云亞聖須優其秩可贈兖
公閔子騫贈費侯冉伯牛贈鄆侯仲弓贈薛侯冉子有
贈徐侯仲子路贈衛侯宰子我贈齊侯端木子貢贈黎
侯言子游贈吳侯卜子夏贈魏侯又夫子格言参也稱
魯雖居七十之數不載四科之目允稽先旨俾循舊位
庶乎禮得其序人焉式瞻宗洙泗之丕烈重膠庠之雅
範布告中外咸使知聞丁亥命尚書左相裴耀卿攝大
尉持節往册于廟始正南面改冕服樂用宫懸己丑追
贈曾参等六十七人皆為伯参為成伯顓孫師為陳伯
澹臺滅明為江伯宓子賤為單伯原憲為原伯公冶長
為莒伯南宫适為剡伯公晳哀為郳伯曾點為宿伯顔
路為杞伯商瞿為蒙伯高柴為共伯漆雕開為滕伯公
伯寮為任伯司馬牛為向伯樊遲為樊伯有若為卞伯
公西赤為邵伯巫馬期為鄫伯梁鱣為梁伯顔柳為蕭
伯冉孺為郜伯曹䘏為豐伯伯虔為鄒伯公孫龍為少
梁伯漆雕歛為武城伯顔子驕為瑯琊伯漆雕徒父為
須句伯壌駟赤為北徵伯商澤為睢陽伯石作觸為后
邑伯任不齊為任城伯公夏首為允父伯公良孺為東
牟伯石處為營丘伯秦開為彭衙伯奚容蒧為下邳伯
公肩定為新田伯顔襄為臨沂伯&KR1609;单為銅鞮伯句井
疆為洪陽伯罕父黑為乘丘伯秦商為上雒伯申黨為
召陵伯公祖子之為期思伯榮子祺為雩婁伯縣成為
巨野伯左人郢為臨菑伯燕伋為漁陽伯鄭子徒為滎
陽伯秦非為汧陽伯施之常為乘氏伯顔噲為朱虛伯
步叔乘為淳于伯顔之僕為束武伯原亢籍為莱蕪伯
樂欬為昌平伯廉潔為莒父伯顔何為關陽伯叔仲會
為瑕丘伯狄黑為臨濟伯邽巽為平陸伯孔忠為文陽
伯公西輿為長丘伯公西蒧為祝阿伯制曰道可褒崇
豈限今古則追贈之典旌德存焉夫子弟子十哲之外
曾参等六十七人同升孔門博習儒術子之四教爾實
行之親奉微言式揚大義是稱逹者不其盛歟欽若古
風載崇玄聖至于十哲亦被寵章而子輿之倫未有稱
謂宜亞四科之士以䟽五等之封俾與先師咸膺盛禮
二十八年詔曰先聖文宣王春秋釋奠宜令攝三公行
禮著之常式
天寳元年七月詔曰古之教人盖有彛訓必在勤學使
知其方故每月釋菜之時常開講座用以發明聖旨啟
廸生徒待問者應而不窮懷疑者質而無惑弘益之致
不其然歟或有凢流矜於小辨初雖論難終雜詼諧出
言不經積習成弊自今以後除問難經典之外不得輙
請宜令本司長官嚴加禁止仍委御史紏察
十一月改驪山為會昌山仍於秦坑儒之所立祠宇以
祀遭難諸儒(臣欽若等按賈至文集有旌儒廟碑奉勑撰也)
二年十月制曰朕永惟聖道思闡儒風故尊崇先王所
以弘至教褒奬後嗣所以美前烈文宣王三十五代孫
通直郎前守邠王府文學褒聖侯孫璲芝纂承睿哲克
復中庸三命益恭敦素憑於祖業百代必祀光寵被於
朝恩積慶之餘既開於土宇盛德不朽宜𫝊於帶礪可
襲文宣公
三載七月詔曰朕欽惟載籍討論墳典以為先王令範
莫越于唐虞上古遺書寔稱于訓誥雖百篇奥義前代
或亡而六體竒文舊規猶在但以古先所制有異于當
今傳寫浸訛轉疑于後學永言刊革心在從宜尚書應
是古體文字竝依今字繕寫施行典謨無乖於古訓庶
遵簡易有益于將來其舊本仍藏之書府
五載正月詔曰禮經垂訓篇目攸殊或未盡於通體是
有乖於大義借如堯命四子所授惟時周分六官曾不
繫月先王行令盖取于斯苟分至之可言何弦望之是
舉其禮記月令宜改為時令
十四載四月勑國子監諸生等既非舉時又属暑月在
於館學恐漸炎蒸其有欲歸私第及還鄉貫習讀者竝
聽仍委本司長官具名申牒所繇任至舉時赴監東京
監亦准此
代宗廣德二年七月甲申集賢殿大學士中書舍人侍
郎平章事元載奏集賢院圖書自經寇盗墜失頗多請
開贖書之令得一卷賞一千錢許之
丙午勑曰古者設大學教胄子所以延俊造揚王庭雖
年榖不登兵甲或動而爼豆之事未嘗廢焉頃年已來
戎車屢駕天下轉輸公私匱竭帶甲之士所務贏糧鼓
箧之徒未能仰給繇是諸生輟講經誦蔑聞宣父有言
是吾憂也投戈息馬論道尊師用弘庠序之風俾有簞
瓢之樂宜令所司量追集賢學士精加選擇使在館習
業仍委度支准給厨米敦兹儒術庶有大成甲科高懸
好學者中求茂異稱朕意焉
永泰二年正月詔曰理道同歸師氏為上化人成俗必
務于學俊造之士皆從此途國之貴遊罔不受業修文
行忠信之教崇禮義孝友之德盡其師道乃謂成人然
後揚于王庭考以政事徵之以禮任之以官寘于周行
莫匪邦彦樂得賢也其在兹乎朕志求理道尤重儒術
先王設教敢不底行頃以戎狄多虞急于經略大學空
設諸生益寡弦誦之地寂寥無聲函丈之間殆將不掃
上庠及此甚用憫焉今㝢縣乂寧文武兼代方投戈而
講藝俾釋菜以行禮四科咸進六藝復興神人以和風
化浸美日用此道將無間然其諸道節度觀察都防禦
使等朕之腹心久鎮方面眷其子弟各奉義方脩德立
身是資藝業又恐干戈之後學校尚微僻居遠方無所
諮禀山東寡問質疑必就于馬融關西盛名尊儒乃稱
于楊震負經求學當集京師并宰相朝官及神策六軍
將子弟欲得習學者自今以後并令補國子學生欲其
業重籝金器成琢玉日新厥德代不乏賢其中身雖有
官欲附學讀書者亦聽其學官委中書門下即簡擇行
業堪為師範者充學生員數多少所習經業考試等并
所供糧料及緣學館破壊要量事脩理各委本司條件
聞奏務須詳悉稱朕意焉
二月丁亥朔國子監釋奠賜宰臣以下常参官錢飱錢
五百貫于國子監造食許内侍魚朝恩同聽講經辛卯
命有司增修文宣王廟及國子監廨宇
八月丁亥國子監釋奠始復用牲牢(初上元二年九月詔諸生獻禮至是)
(乃舉舊典遣宰臣及常参官於國子監觀禮)
大歴二年二月丁亥仗下後宰臣及常参官等詣國子
監觀釋奠講論内侍魚朝恩参其會焉
八月丁亥有司釋奠于國學宰臣及百官并内侍魚朝
恩同會于國子監觀講論
三年八月丁未釋奠於文宣王廟禮畢内侍魚朝恩及
宰臣文武百官咸詣國子監觀講論有司陳饌詔遣中
使賜酒及三勸奬
四月丁未釋奠于文宣王許百寮詣國學觀講論
德宗建中三年閏正月以文宣王三十七代孫齊賢為
兖州司功恭軍襲文宣公
貞元二年二月丁卯有司釋奠于文宣王廟自宰臣以
下畢集于國學學官升講座陳五經大旨先聖之道
憲宗元和元年正月丁卯詔國子監祭酒司業及學官
并先取朝廷有德望學識者充東都國子監諸館共置
學生百員
二年十二月丁巳東都國子監增置學生一百人
四年二月以文宣王三十八代孫惟昉為兖州都督府
恭軍
十三年正月詔文宣王三十八代孫惟晊可襲文宣公
穆宗長慶元年兖州觀察使曹華奏准勑赦文賜文宣
王三十八代孫惟晊絹五十疋
敬宗寳歴元年制曰天下諸色人等能精通一經堪為
師法者委國子祭酒訪擇具名聞天下州縣各委刺史
縣令招延儒學明加訓誨
文宗太和六年二月己丑以寒食宴百寮于麟德殿是
日雜戲中有孔子為戲者帝曰孔子為古今之師焉得
黷侮如此命驅去
七年八月制曰漢代用人皆繇儒術故能風俗深厚教
化興行近日苟尚浮華莫脩經術鄉舉里選不可復行
然務實抑華必有良術既當甚弊思其改張今寰宇乂
寧干戈已戢皇太子方從師傅受六經一二年之後當
令齒胄國庠以興墜典宜令國子監于諸道搜訪名儒
置五經博士各一人
八年七月堂帖中書門下御史臺尚書省諸道節度觀
察使置令各舉解周易一人
武宗會昌元年以文宣王三十九代孫策為國子監丞
襲文宣公
昭宗大順元年二月詔曰有國之規無先學校理官之
要莫尚儒宗故前王設塾庠陳齒胄所以敷揚至道弘
闡大猷者也國學自朝廷喪亂以來棟宇摧殘之後歲
月斯久榛蕪可知宜令諸道觀察使刺史與賓幕州縣
文吏等同於俸料内量力分抽以助脩葺
哀帝天祐元年十月前絳州曲沃縣令高虔魯納史館
書籍三百六十卷授兼監察御史賜緋
後唐莊宗同光二年二月制三館蘭臺藏書之府動盈
萬卷詳列九流爰自亂離悉多遺逸須行搜訪以備討
尋應天下有人能以經史及百家進納者所司立等第
酬奬
四月樞密使郭崇韜又奏曰伏以館司四庫藏書舊日
數目至多自廣明年後流散他方宜示奬酬俾申搜訪
伏乞委中書門下再行勑命遍下逐道或有人家藏能
以經史百家之書進獻數及四百卷以上者請委館司
點勘無脫漏於卷軸無重疊於篇題此外寫札精詳装
餙周備當據部帙聞奏請量等級除官仍仰長吏明懸
牓示即鄉校庠塾之業漸闡皇風金石絲竹之音無虞
墜典勅史館提舉赦書節文購求經史頗為允當宜許
施行今宜添進納四百卷已下三百卷已上皆成部帙
不是重疊及紙墨書寫精細已在選門未合格人一百
卷與減一選無選减數者注官日優與處分無官者納
書及三百卷特授試官
明宗天成二年都官郎中庾傳美訪圖書於三川孟知
祥處得九朝實錄及雜書傳千餘卷竝付史館同光已
後館中煨燼無幾九朝實錄甚濟其闕
長興元年正月以文宣王四十三代孫陵廟主仁玉為
曲阜縣主簿
三年二月中書奏請依石經文字刻九經印板勑旨教
導之本經籍為宗兵革已來庠序多廢縱能傳授罕克
精研繇是豕亥有差魯魚為弊苟一言致誤則大義全
乖儻不討詳漸當紕繆宜令國學集博士儒徒將西京
石經本各以所業本經句度抄寫注出子細勘讀然後
召僱能雕字匠人各隨部帙刻印板廣頒天下如諸色
人要寫經書竝須依所印勑本不得更使雜本交錯所
貴經書廣布儒教大行
五月甲申以文宣王四十三代孫曲阜縣主簿孔仁玉
為兖州龔丘縣令襲封文宣公
愍帝應順元年正月詔進書官劉嘗鄭州滎陽令單驤
唐州司法恭軍今後三館所闕書竝訪本添寫其進書
官權停
晉高祖天福五年四月辛酉以文宣王四十三代孫襲
文宣公孔仁玉為兖州曲阜縣令
周太祖廣順二年五月親往兖州辛未遣端明殿學士
顔行往曲阜祀文宣王廟
六月己酉幸曲阜謁孔子祠既畢將致敬左右曰仲尼
人臣也無致敬之文太祖曰文宣百代帝王師也得無
敬乎即拜奠於祠前其所奠金器銀爐十數事留於祠
所以備享獻遂幸孔林拜孔子墓墳側有石壇是唐朝
封禪廻謁孔子之壇二百餘年間絶東封之禮洙泗之
上無復鑾和之音帝以武功之餘枉車致敬尊師重道
不亦優乎
世宗顯德三年十二月詔曰史館所少書籍宜令本館
諸處求訪補填如有收得書籍之家竝許進納其進書
人部帙多少等第各與恩澤如是卷帙少者量給資布
如館内已有之書不在進納之限
册府元龜卷五十
