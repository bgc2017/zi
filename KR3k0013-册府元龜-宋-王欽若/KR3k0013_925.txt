册府元龜卷九百二十五宋王欽若等撰
總錄部
譴累
傳曰君子不黨又曰君子周而不比盖黨比者其有譴
累之患乎叔末澆競禮義陵遲愛憎之情作而黨與之
風起故庠序之下搢紳之間至有各樹朋徒互相譏揣
干鉤黨之議䧟禁錮之法亦有結託豪俠獄起而辭及
附會權貴勢窮而釁至親族不道以服屬而從坐交遊
抵禁因雅素而被譴將儆于後咸著于篇然而君子中
立不倚正直不回疏不令之親絶非益之交宜乎全身
而遠害也
漢邳離侯路博德武帝太初元年坐兄之子犯逆不道
罪免
宜鄊侯馮参天漢二年坐匿朝鮮亡虜下獄死
後漢范滂汝南征羌人太守宗資請署功曹委任政事
後牢修誣滂鉤黨坐繫黃門北寺獄獄吏謂曰凡坐繫皆
祭臯陶滂曰臯陶賢者古之直臣知滂無罪將理之於
帝如其有罪祭之何益衆人繇此亦止獄吏將加掠考
滂以同囚多嬰病乃請先就格遂與同郡袁忠争受楚
毒桓帝使中常侍王甫以次辨詰滂等皆三木囊頭暴
於階下餘人在前或對或否忘滂於後越次而進王甫
詰曰君為人臣不惟忠國而共造部黨自相褒舉評論
朝廷虚搆無端諸所謀結並欲何為皆以情對不得隐
飾滂對曰臣聞仲尼之言見善如不及見惡如探湯欲
使善同其清惡同其汙謂王政之所願聞不悟更以為
黨甫曰卿更相拔舉迭為唇齒有不合者見則排斥其
意如何滂乃慷慨仰天曰古之修善自求多福今之脩
善身陷大戮身死之日願埋滂於首陽山側上不負皇
天下不愧夷齊甫愍然為之改容乃得並觧桎梏建寕
二年遂大誅黨人詔下急捕滂等督郵吳導至縣抱詔
書閉傳舍伏床而泣滂聞之曰必為我也即自詣獄縣
令郭揖大驚出觧印綬引與俱亡曰天下大矣子何為
在此滂曰滂死則禍塞何敢以罪累君又令老母流離
乎其母就與之訣滂白母曰仲博孝敬足以供養滂從
龍舒君歸黃泉存亡各得其所唯大人割不可忍之恩
勿增感戚母曰汝今得與李杜齊名死亦何恨既有令
名復求夀考可兼得乎滂跪受教再拜而辭顧謂其子
曰吾欲使汝為惡則惡不可為欲使汝為善則我不為
惡行路聞之莫不流涕時年三十三
杜密為北海相去官後桓帝徵拜尚書令遷河南尹轉
太僕黨事既起免歸夲郡與李膺俱坐而名行相次故
時人亦稱李杜焉後太傅陳蕃輔政復為太僕明年坐
黨事被徵自殺
夏馥陳留圉人桓帝初舉直言不就馥雖不交時宦官
然以聲名為中官所憚遂與范滂張儉等俱被誣陷詔
下州郡捕為黨魁及儉等亡命經歴之處皆被收考辭
所連引布徧天下馥乃頓足而嘆曰孽自已作空汚良
善一人逃死禍及萬家何以生為乃自剪鬚髮變形入
林慮山中隠匿姓名為冶家傭親突煙火形貌毁瘁積
二三年人無知者後馥弟静乘車馬載絹帛追之於湼
陽市中遇馥不識聞其聲乃覺而拜之馥避不與語
静追随至客舍共宿夜中密呼静曰吾以守道疾惡故
為權宦所陷且念營苟全以庇性命弟奈何載物相求
是以禍見追也明旦别去黨禁未解而卒
魏朗為河南太守蕃所薦徵為尚書會被黨議免歸朗
性矜嚴閉門整法度家人不見惰容後竇武等誅朗以
黨被急徵行至牛渚自殺
李膺為司隸校尉是時朝廷日亂綱紀頽弛膺坐黨事
免歸鄊里頃之靈帝崩陳蕃為太傅與大將軍竇武共
秉朝政連謀誅諸宦官故引用天下名士乃以膺為長
樂少府及陳竇之敗膺等復廢後張儉事起收捕鉤黨
鄉人謂膺曰可去矣對曰事不辭難罪不迯刑臣之節
也年已六十死生有命去將安之乃詣詔獄考死妻子
徙邊門生故吏及其父兄並被禁錮
尹勲為汝南太守上書解釋范滂袁忠等黨議禁錮尋
徵拜將作大匠轉大司農坐竇武等事下獄自殺
巴肅為議郎與竇武陳蕃等謀諸閹宦武等遇害肅亦
坐當禁錮中常侍曹節後聞其謀收之肅自載詣縣縣
令見肅入閣觧印綬與俱去肅曰為人臣者有謀不敢
隠有罪不迯刑既不隐其謀矣又敢逃其刑乎遂被害
刺史賈琮刊石立銘以記之張升仕郎為綱紀以能出
守外黃令遇黨錮去官後更見誅年四十九
羊陟為河南尹會黨起免官禁錮卒於家
荀叔兄子昱字伯條曇字元智昱為沛相曇為廣陵太
守兄弟皆正身疾惡志除閹宦其支黨賓客有在二郡
者纖罪必誅昱後共將軍竇武謀中官與李膺俱死曇
亦禁錮終身
羊續辟大將軍竇武府及武敗坐黨事禁錮十餘年幽
居守静及黨禁觧復辟太尉府霛帝光和二年四月大
赦天下諸黨人禁錮小功以下皆除之(時上禄長和海上言黨人錮及)
(五族有乖典訓帝從之)
陳翔補御史中丞坐黨事考黃門北寺獄以無騐見原
卒於家
孔昱字元世太尉舉方正對策不合乃辭病去後遭黨
事禁錮
劉儒為侍中上封事十條極言得失出為任城相頃之
徵拜議郎會竇武事下獄自殺
張奐為太常與尚書劉猛刁韙衛良同薦王暢李膺可
参三公之選而曹節等彌疾其言遂下詔切責之奐等
皆自囚廷尉數日乃得出並以三月俸贖罪司隸校尉
王寓出於宦官欲借寵公卿以求薦舉百僚畏惮莫不
許諾唯奐獨拒之寓怒因此遂䧟以黨罪禁錮歸田里
延篤為京兆尹以病免歸後遭黨事禁錮
何䕫字叔龍漢末閹宦用事䕫從父衡為尚書有直言
由是在黨中諸父兄皆禁錮䕫歎曰天地閉賢人隐故
不應宰司之命
符融陳留浚儀人少為都官吏耻之委去州郡公府連
辟皆不應會有黨事亦遭禁錮
魏文欽字仲若父稷為騎將有勇力少有材武及魏諷
反欽坐與諷辭語相連及下獄掠笞數百當死太祖以
稷故赦之
晉裴楷為侍中子瓉娶楊駿女及駿誅楷以姻親收付
廷尉賴侍中傅祗救護得免猶坐去官
卞粹為右軍將軍張華之誅粹以華壻免官
陸耽者機雲之弟為平東祭酒亦有清譽與雲同遇害
劉曒為司隸校尉長沙乂討齊王冏曒豫謀封朱虚縣
公又死坐免
宋沈懷文為隋王誕後軍主簿誕嘗為廣州懷文固辭
南行帝不悦弟懷遠納東陽公主養女王鸚鵡為妾元
凶行逆坐巫蠱鸚鵡預之事泄懷文因此失調為治書
侍御史
謝述子綜約緯皆有才名綜坐與舅范曄謀反伏誅約
亦坐死緯尚太祖第五女長城公主素為所憎免死徙
廣州
鄧琬為輔國將軍南海太守率軍伐蕭簡於廣州攻圍
踰年乃克以臧質反為廣州刺史宗殼所執值赦原免
弟瓊與臧質同逆質敗從誅琬弟環亦坐死琬在遠又
有功免死遠徙仍停廣州
後魏李敷父順為寧西將軍高平公卒皇興初以敷貴
贈太尉公高平王敷為南部尚書中書監見侍於孝文
獻文弟奕又有寵於文明太后後為李訢列其隠罪二
十餘條遂誅之削順位號為庶人敷奕與從弟顯德妹
夫廣平宋叔珍等皆坐開亂公私同時伏法敷長子伯
和次仲良良與父俱死伯和走竄歲餘為人執送殺之
宋翻為河隂令弟道璵先為冀州京兆王愉法曹行參
軍愉反逼道璵為官翻與弟世景俱囚廷尉道璵後棄
愉歸罪京師猶坐身死翻世景除名
甄琛為太子少保黃門中正高肇既死琛以肇之黨與
謂不宜復参朝政出為營州刺史
李仲尚少以文學知名起家京兆王愉行參軍坐兄伯
尚與咸陽王禧謀反詔賜死仲尚與弟李凱沉敏有識
量坐伯尚事與母弟俱徙邊久之會赦免遂寓居於晉
陽沉廢積年
鄭思明為直閣將軍坐弟思和同咸陽王禧逆徙邊會
赦卒於家鄭義為給事黃門侍郎司徒左長史以從弟
思和同咸陽王禧之逆與弟通直常侍道昭俱坐緦親
出禁拜太常少卿
邢晏為司徒東閣祭酒宣武初為與廣平王懷遊宴左
遷鄭縣令未之官除給事中
崔體字叔義孝莊時為尚書庫部郎坐兄㠸(音弗)鑄錢事
發合家逃逸數日叔義見執獲時陽城王徽為司州牧
臨淮王或以非其身罪驟為致請徽不從乃殺之
劉藻為黎陽太守孝静天下坐子尚書郎洪業入關中
率衆侵擾伏法
北齊祖珽字君信涉獵書史多諳雜藝位兼通直散騎
常侍珽為陸太姬排毁解侍中僕射出為北徐州刺史
君信亦見廢免
隋叚文振為太僕卿突厥犯塞文振以行軍總管拒之
遇逹頭可汗於汝野擊破之文振先與王世積有舊初
文振北征世積遺以馳馬北還世積以罪被誅文振坐
與交關功遂不錄
唐狄士文從妹為齊氏嬪有色齊滅後賜薛公長孫覽
覽妻鄭氏妬譛之文獻后后令覽離絶士文耻之不與
相見後應州刺史唐君明居母憂聘以為妻由是君明
士文並為御史所劾士文性剛在獄數日憤恚而死
宇文善仕周官至上柱國許國公高祖受禪遇之甚厚
拜其子穎為上儀同及弟忻誅善及穎並廢于家忻弟
愷為莱州刺史有能名亦坐忻除名于家久不得調
韓僧夀為上柱國有京兆人逹奚通妾王氏能清歌朝
臣多相命觀之僧夀亦豫焉坐是除名
陸爽為太子洗馬子法言敏學有家風釋褐承奉郎初
爽為太子洗馬嘗奏高祖云皇太子諸子未有嘉名請
依春秋之義更立名字帝從之及太子廢帝追怒爽云
我孫製名寕不自解陸爽乃爾多事扇惑於勇亦由此
人其身雖故子孫並宜屏除終身不齒法言竟坐除名
盧太翼善占候筭歷之術開皇時隐於白鹿山皇太子
勇聞而召之太翼知太子必不為嗣謂所親曰吾拘逼
而來不知所税駕也及太子廢坐法當死高祖惜其才
而不害配為官奴久之乃釋其後目盲以手摸書而知
其字
高熲為僕射後被誅其子盛道官至莒州刺史徙柳城
而卒次宏德封應國公晉王府記室次表仁封渤海郡
公竝徙蜀郡
楊恭仁為吏部侍郎恭仁弟綝性和厚頗有文學歴義
州刺史淮南郡太守及父薨起為司隸校尉遼東之役
楊玄感反其弟玄縱自帝所逃赴其兄路逢綝綝避人
偶語久之司隸劉體文奏之時恭仁將兵於外帝寝其
事綝憂發病而卒
虞綽煬帝時為著作佐郎恃才任氣禮部尚書楊玄感
稱為貴踞虚襟禮之與結布衣之友綽數從之遊其族
人虞世南誡之曰帝性猜忌而君過厚玄感若與絶交
者帝知君改悔可以無咎不然終當見禍綽不從尋有
告綽以禁内兵書借玄感帝甚䘖之及玄感敗後籍沒
其家妓妾並入官帝因問之曰玄感平常時與何人交
往其妾以虞綽對帝令大理卿鄭善果窮治其事綽曰
羈旅薄遊以玄感文酒談欵實無他謀帝怒不解坐徙
邊
潘徽為京兆尹博士楊玄感兄弟甚重之數相來往及
玄感敗凡所交關多罹其患徽以玄感故人為帝所不
悦有司希旨出徽為西海郡威定縣主簿意甚不平行
至隴西發病卒
王胄為朝散大夫禮部尚書楊玄感虛襟與交數遊其
第及玄感敗與虞綽俱坐徙邊胄遂亡匿潜還江右為
吏所捕遂坐誅
王仁恭為光祿大夫會楊元感作亂其兄子武賁郎將
仲伯預焉仁恭由是坐免
梁文謙領武賁郎將為盧龍道軍副會楊玄感作亂其
弟武賁郎將玄縱光祿文謙玄感反問未至而玄縱逃
走文謙不之覺坐是配防于桂林而卒
唐房玄齡仕隋補隰城縣尉漢王諒為逆徙坐除名徙
於上郡欎欎不自得唯以諷讀為務
高士廉仕隋為奉禮郎兼通事舍人從征遼東時斛斯
政為兵部侍郎當途任事尤親士廉數邀入幕同牀而
寝言談中多會政以猜嫌懼罪内不自安亡奔高麗士
廉與交遊讁為交阯朱鳶縣主簿
劉宏基貞觀初為并鉞將軍李希嘗長孫安業之謀逆
也坐與交遊除名
宇文節為侍中兼太子詹事平昌縣公房遺愛薛萬徹
柴令武坐謀反伏誅遺愛弟遺直及母盧氏薛萬徹弟
萬備柴令武兄哲威並以勲舊特免配流遺直貶春州
銅陵尉萬備配流交州哲威流邵州尋皆卒於徙所節
及特進太常卿江夏王道宗左驍衛大將軍駙馬都尉
安國公執失思力並坐遺愛等交結流嶺外
張文琮為戶部侍郎從母弟房遺愛以罪貶授房州刺
史文琮作詩祖餞及遺愛誅坐是出為建州刺史韋待
價為左遷牛備身及江夏王道宗得罪待價即道宗之
壻也緣坐左遷盧龍府果毅
王勃高宗時為虢州參軍有官奴曹達犯罪為勃所匿
又恐事泄殺達以滅口事覺當死會赦除名時勃父福
時為雍州司功參軍坐勃左遷交阯令
魏玄同為司列大夫西臺侍郎上官儀被誅玄同坐與
儀文章屬和配流嶺外
薛元超拜東臺侍郎歲餘西臺侍郎上官儀伏誅坐與
文章欵密配流嶲州
鄧玄挺少觧屬文有名當代歴遷比部員外郎左史與
上官儀善出為頓丘令
宗秦客為撿校内史坐贓䧏授鎮州遵化縣尉内史邢
文偉坐附會秦客貶授珍州刺史
賀蘭敏之天后姊子為蘭臺左侍極當時咸傾附之有
罪徙嶺外尚書右丞兼撿校沛王府長史皇甫公義以
託附敏之長流横州太子中允劉懿之弟右史禕之知
情配嶲州蘄州司馬徐齊𣆀前任王府椽與敏之交往
左道除名長流嶺外前涇城令李善曾教敏之讀書專
為左道長流嶲州
綦連耀為雒州錄事參軍連耀與箕州刺史劉思禮坐
謀反棄市鳳閣侍郎李元素夏官侍郎孫元亨知天官
侍郎事石抱忠劉竒給事中周譒鳳閣舍人王劇劇兄
前涇州刺史勔太子司議郎路敬淳等坐與耀及思禮
交結皆誅
韋安石為左僕射留守東都妻薛氏暴虐子壻有妾誣
其厭蠱迫以捶楚投井而死憲司以聞安石坐是出為
蒲州刺史
梁涉為右庶子柳勣為李林甫所搆伏誅涉及虢王巨
嘗通勣資糧皆坐貶官連累者十餘人
韋堅為刑部尚書為李林甫所陷長流嶺南殺之堅弟
將作少匠蘭鄠縣令冰兵部員外郎芝及男河南府尹
曹諒皆貶遠郡尋又分遣御史竝賜死諸子悉配隸邊
都唯堅妻姜氏稱素為堅輕賤特放還夲宗
盧從愿為刑部尚書坐子起居郎諭糶米入官有剰利
為憲司所糾出為綘州刺史
姜慶初為太常卿駙馬都尉以脩植建陵誤壞連岡賜
自盡駙馬都尉倣削在身後官爵倣新平公主之子公
主初出䧏駙馬都尉裴玲玲卒後出䧏慶初倣玲之子
也
韋陟為吏部尚書坐當墳墓子弟破伐松檟不能禁正
貶綘郡太守
第五琦為戶部侍郎判度支時魚朝恩伏誅與欵狎出
為處州刺史
元載自作相之後選嘗擢朝官之有才學令望者一人
厚遇之將以代已初引禮部侍郎劉单单卒又引吏部
侍郎薛邕邕貶引吏部侍郎楊炎炎與載同郡又元氏
之出謂載為舅遂與載合載誅貶連州司馬凡在朝坐
載累貶官者諫議大夫知制誥韓洄王定諫議大夫包
佶徐縯大理少卿裴冀太常少卿王紀起居舍人韓會
等十餘人
王縉為相元載用事縉畢附之元載得罪連坐貶處州
刺史
姚南仲為右補闕與宰相常衮善衮既貶南仲出為海
州縣令
杜亞為河中尹劉晏得罪亞坐晏貶陸州刺史
崔造為左司員外郎劉晏敗坐與晏善貶信州刺史
趙惠伯為河南尹楊炎將立家廟先有私第在東都令
惠伯貨之惠伯為炎市為官廨炎罷相盧杞知炎與京
兆尹嚴郢有隙引為御史大夫惠伯自河中尹受代赴
闕郢奏追捕惠伯詰案杞召吏繩炎為宰相柳吏貴估
其宅賤入其幣詰贓為監主自盗罪當絞炎坐貶惠伯
亦坐炎貶費州多田尉尋亦殺之
令狐峘前為衡州刺史列上前政戶口以為己功其後
入為右庶子又與劉太真所親善太真坐事貶峘亦出
為陜州别駕
司正郭晞為撿校工部尚書兼太子賓客其子鋼為朔
方節度杜希全判官攝豐州刺史晞慮其幼不任邊職
上請罷之帝遣吏使就召之鋼懼以他事見收遂奔吐
蕃晞坐免官
王佖太尉李晟之甥為神策將晟視佖恩寵與愿愬不
殊給與過之晟既為張延賞媒孽罷兵權亦不用佖為
將帥入為左衛上將軍
韋夏卿為給事中宰相竇参貶柳州夏卿坐與諸竇交
遊左遷常州刺史
裴諝為金吾將軍坐所善僧&KR1328;法貶閬州司馬
馬英翰為宣武軍馬軍都虞&KR1328;以其男少遊謀叛亂英
翰不言於道州安置
蘇弁為戶部侍郎判度支貶為汀州錄事参軍又貶其
兄贊善大夫衮為永州司戶參軍前京兆府士曹冕為
信州司戶參軍並同正
郭映為右庶子映坐子壻卿侃於壽州謀亂削官于私
第省過
衛次公過知兵部侍郎知制誥翰林學士坐與宰相鄭
絪厚善絪罷相次公左授太子賓客
蘇表元和中以討淮西策干宰相武元衡元衡不見以
監察御史宇文籍舊從事使召表而訊之因與表狎後
捕駙馬王承系并窮按其門客而表在焉表被鞫因言
籍與往來故籍坐貶江陵府士曹參軍又被左衛騎曹
參軍楊敬之為吉州司戶參軍右神武倉曹韋衍為温
州司倉參軍秘書省正字薛庶回為柳州司兵參軍太
子正字王參元為遂州司倉參軍鄊貢進士楊處厚為
卭州太邑尉竝坐與表交遊故也左羽林將軍王翊元
坐月給蘇表錢三千左授右領軍衛將軍(籍為監察御史王承宗反)
(詔捕其弟駙馬承系之賓客其中有為誤識者坐貶江陵戸曹)
韋處厚為禮部考功二員外早為宰相韋貫之所重時
貫之以議兵不合帝旨罷處厚坐與友善出為開州刺
史貫之弟虢州刺史纁亦以清操為搢紳所慕亦坐貫
之貶簡州刺史議者惜之
于頔子駙馬都尉季友坐罪削官爵勑戸部尚書于頔
不能訓子宜削金紫光禄大夫一階初帝意欲不坐頔
但諷令因此致仕李逢吉奏曰雖古有父子兄弟罪不
相及之義然季友恣行非法頔不能簡馭宜薄責以示
誡又奉聖旨許其致仕臣以懸車優禮事異繩違望待
三兩月後商量為便故有此命
馮宿從裴度東征為彰武軍節度判官淮西平拜比部
郎中會韓愈論佛骨時宰疑宿草疏出為歙州刺史
王仲舒為拾遺與京兆尹楊憑友善及憑得罪仲舒横
議及之貶為硤州刺史
張仲方為倉部員外郎會吕温羊士諤誣告宰相李吉
甫隂事二人俱貶仲方坐吕温貢舉門生出為金州刺
史
韋宏景為吏部郎時度支郎中張仲方貶李吉甫謚憲
宗怒貶仲方宏景坐與仲方善出為綿州刺史
趙佶為度支郎中貶永州司馬坐皇甫鎛之黨也
李景儉為諫議大夫乘醉入中書面詰侮宰相貶彰州
刺史兵部郎中知制誥馮宿庫部郎中知制誥楊嗣復
與景儉史舘同飲先起罰一季俸料又貶尚書員外郎
史館修撰獨孤朗為韶州刺史起居舍人温造為郎州
刺史司勲員外郎李肇為灃州刺史刑部員外郎王鎰
為郢州刺史坐景儉同飲考功員外郎史館修撰李翺
與景儉素相善景儉除諫議薦翺自代及景儉獲譴翺
亦出為郎州刺史
李師素為兵部員外郎令狐楚坐山陵事貶師素與楚
親出為賓州刺史
李逢吉為相時景宗初即位逢吉内庭連結權傾天下
惡李紳剛直與其黨共搆紳自戶部侍郎貶錦州司馬
又貶翰林學士駕部郎中知制誥龐嚴為信州刺史翰
林學士司封員外郎知制誥蒋防為汀州刺史嚴防皆
紳之所引
王起為山南東道節度使時李訓用事訓即起貢舉門
生也欲授起為相拜兵部侍郎判戶部事其冬訓敗起
以儒素長者人不以為累但罷判戸部事
李同志同捷之弟也同捷㩀滄景拒命不赴兖海反状
寝聞詔同志同巽委御史臺差人防守前滄州節度掌
書記崔從長宜配常州安置進奏官皇測等七人竝錮
身分配羊閬等州其弟及將佐在城者凡十人兼節級
罪之續詔貶同巽金州漢陽縣尉同志金州參軍竝馳
驛發遣
李讓夷為職方員外郎充翰林學士先是薛廷老翰林
以終日酣醉不事撿密逹於上聽故轉官罷職讓夷與
之友善廷老之入讓夷實推拔之故坐是為累罷守本
官
裴誼為江西觀察使卒前吉州刺史杜師仁坐贓計絹
三萬餘匹詔師仁賜死於家又詔誼委之廉俗都下舉
察宜削所贈工部尚書并御史大夫
魏謩為諫議大夫謩初為李固言李珏楊嗣復所引數
年之内至諫議大夫武宗即位李德裕用事謩坐李楊
之黨出為汾州刺史楊李貶官謩貶信州長史
王凝為兵部侍郎充諸道監鐡轉運使以所補吏贓罪
授秘書監
孫祕為興唐少尹昭宗天祐三年詔曰祕是故崖州司
戸參軍孫乘親弟其兄既處極典其弟難貸餘生宜除
名配流愛州充長流百姓仍委御史臺差人所在賜自
盡
柳遜為太子賓客哀帝初詔曰遜嘗為張濬租庸判官
又王溥監修日奏充判官授工部侍郎又與趙崇裴贄
為刎頸之交昨裴樞等得罪之時合當連坐尚矜暮齒
且俾懸車可夲官致仕
後唐史武者朱友謙之舊將也莊宗同光四年正月勑
朱友謙同惡人史武薛敬容周唐殷楊師太王景來景
仁白奉國等已當國法其家資竝籍沒史武等時皆為
刺史以友謙死從坐無罪族滅人士冤之
李處徽為樞密院承旨明宗長興二年四月以處徽為
忠武軍行軍司馬處徽邢州人始為郡吏為安重誨信
愛之至是驟升厥職行已之道非其正也今重誨出鎮
故有是命
晉楊麟為清州節度楊光遠判官少帝開運元年詔楊
光遠随幕賓從等久在樽罍比資參佐當光遠始謀逆
節未嘗聞極救之言及楊承勲决意歸明又不是贊成
之數但思朋附悉合誅夷尚示寬恩俾從遠竄麟流威
州節度掌書記任邈流原州觀察支使徐晏流武州縱
逢恩赦不在放還之限
王詔前為平盧節度副使開運二年貶詔為慶州司馬
行軍司馬周光贊為商州司馬竝員外直同正員仍馳
驛發遣楊光遠叛連坐故也
漢王松為禮部尚書隠帝乾祐二年勑松事因有玷誠
功上章述避嫌之辭形告退之意其男仁寳雖因除名
曾授偽官一昨既翦兇酋合從俘執未明死所乃漏刑
書路岐雖限於山河情愛且關于父子便儀連坐恐失
寬條以爾朝列舊臣班行宿德累有退閑之請宜引軫
惻之恩特俾免官用明减等宜停見任
周張昭為戸部尚書廣順元年七月以昭為太子賓客
坐子陽翟薄秉陽犯法抵罪上章引咎詣閣待罪詔寬
釋之踰月左授此官
劉頊為監察御史廣順元年七月勑頊名昇通籍官列
憲司凡繫所為尤宜知禁不能為子諍父而乃離局侵
官宜謫掾於方州俾省愆于終日頊父濤為中書舍人
令頊代直草辭責授少府少監分司西京故頊責授復
州司戶參軍
王敏為工部侍郎世宗顯德三年八月詔敏停任敏嘗
薦子壻陳南金為曹孟二鎮掌記南金奉職有闕遂連
坐焉
册府元龜卷九百二十五
