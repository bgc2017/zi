册府元龜卷四百九十七宋王欽若等撰
邦計部
河渠
後魏太武太平真君五年征南將軍為薄骨律鎮將刁
雍表曰臣蒙寵出鎮奉辭西藩總統諸軍戸口殷廣又
總勒戎馬以防不虞督課諸屯以為儲積夙夜惟憂不
遑寧處以今年四月末到鎮時以夏中不及東作念彼
農夫雖復布野官渠乏水不得廣殖乘前以來功不充
課兵人口累率皆饑儉略加檢行知此土稼穡艱難夫
育民豐國事須大田此土之雨正以引河為用觀舊渠
堰乃是上古所制非近代也富平西南三十里有艾山
南北二十六里東西四十五里鑿以通渠似禹舊迹其
兩岸作溉田大渠廣十餘步山南引水入此渠中計昔
為之高於水不過一丈河水激急沙土漂流今日此渠
高於前河水二丈三尺又河水侵射往往隳頽渠溉高
懸水不可得雖復諸處案舊引水水亦難求今艾山北
河中有洲渚分為二西河小狹水廣百四十步臣今求
入來年正月於河西高渠之北八里分河支下五里平
地鑿廣十五步深五尺築其兩岸令高一丈北行四十
里還入古高渠即循而北復八十里合百二十里大有
良田計用四千人四十日渠得成訖所欲鑿新渠口河
下五尺水不得入今求從小河東南岸邪斷到西北岸
計長二百七十步廣十步高二丈絶斷小河二十日功
計得成畢合計用功六十日山之水盡入新渠水則充
足溉官私田四萬餘頃一旬之間則一遍水凢四溉榖
得成實官課嘗充民亦豐贍詔曰卿憂國愛民知欲更
引河水勸課大田宜便興立以尅就為功何必限其日
數也有可以便國利民者動静以聞(王欽若等曰史不書月)
孝文太和十五年五月丁酉詔六鎮雲中河西及關内
六郡各脩水田通渠溉灌
楊椿宣武時為都官尚書監脩白渠隄堰
崔楷正始中為左中郎將時冀定數州頻遭水害楷上
疏曰臣聞有國有家者莫不以萬姓為心故矜傷軫於
造次求瘼結於寢興黎民阻饑唐堯致歎衆庶斯饉帝
乙罰己良以為政與農實繋民命水旱緣兹以得濟夷
險用此以獲安頃東北數州頻年滛雨長河激浪洪波
汨流川陸連濤原隰通望彌漫不已汎濫為災戸無擔
石之儲家有藜藿之色華壤膏腴變為舄鹵粟麥禾黍
化作萑蒲斯用痛心徘徊澘然佇立也昔洪水為害四
載流於夏書九土既平攸同紀自虞誥亮由君之勤恤
臣用劬勞日昃忘飡宵分廢寢伏惟皇魏握圖臨宇總
契裁極道敷九有德被八荒槐階棘路實維英哲虎門
麟閣實曰賢明天地涵和日月光耀自此定冀水潦無
歲不饑幽瀛川河頻年汎溢豈是陽九厄會百六鍾期
故以人事而然非為運極昔魏國鹹舄史起哂之兹地
荒蕪臣實為耻不揆愚瞽輙敢陳之計水之湊下浸潤
無間九河通塞屢有變改不可一凖古法皆循舊隄何
者河决瓠子梁楚幾危宣防既建水還舊迹十數年間
戸口豐衍又决屯氏兩川分流東北數郡之地僅得支
存及下通靈鳴水田一路往昔膏腴十分病九邑居凋
離墳井毁滅良由水大渠狹更不開瀉衆流壅塞曲直
之所致也若量其逶迤穿鑿涓澮分立堤堨所在疎通
預沃其路令無停蹙隨其高下必得地形土木參切務
得便省使地有金隄之堅水有非常之備鈎連相注多
置水口從河入海遠邇逕通瀉其嶢潟泄此波澤九月
農罷量役計功十月昏正立匠表度縣遣能工摩畫形
勢郡發明使籌察可否審地推岸辨其脉流樹板分崖
練厥從往别使案簡分剖是非瞰睇川原明審通塞當
境脩治不勞役遠終春自罷未須久功即以高下營田
因於水陸水種秔稲陸藝桑麻必使室有久儲門豐餘
積斯實上葉禦災之方亦為中古井田之利即之近事
有可比倫江淮之南地勢洿下雲雨陰霖動彌旬月遥
途遠運唯用舟艫南畆菑畬微事耒耜而衆庶未為饉
色黔首罕有饑顔豈天德不均致此偏法故是地勢異
圖有兹豐餒臣既鄕居水際目覩荒殘每思鄭白屢想
王李夙宵不寐言念皇家愚誠丹欵實希效力有心營
爝乞暫施行使數州士女無廢耕桑之業聖世洪恩有
賑饑荒之士詔曰頃年水旱為患黎民阻饑静言念之
昃不遑食覽此事條深恊在慮但計畫功廣非朝夕可
合宜付外量聞事遂施行楷用功未就詔還追罷
裴延雋孝明時為幽州刺史范陽郡有舊督亢渠徑五
十里漁陽燕郡有故房陵諸堰廣袤三十里皆廢毁多
時莫能脩復時水旱不調民多饑餒延雋謂疏通舊蹟
勢必不可成乃表求營造遂躬自履行相度水形隨力
分督未幾而就溉田百萬餘頃為利十倍百姓至今頼
之
崔亮為雍州刺史奏於張方橋東堰谷水造水碾磨數
十區其利十倍國用便之
東魏孝静興和三年十月發夫五萬人築漳堰三十五
日罷
北齊楊裴魏興和中為廷尉少卿石濟河溢橋壞裴脩
治之又移津於白馬河中起石潭兩岸造關城累年乃
就
斛律羡為幽州道行臺僕射導高梁水北合易京東會
於潞因以灌田邊儲歲積轉輸用省公私獲利
後周賀蘭祥拜大將軍太祖以涇渭溉灌之處渠堰廢
毁乃命祥脩造富平堰開渠引水東注於雒用溉既畢
民獲其利
武帝保定二年正月初於蒲州開河渠同州開龍首渠
以廣溉灌
隋高祖開皇二年三月開河渠引杜陽水於三畤原以
李詢為都官尚書領太僕元暉督其役溉舄鹵之地數
千頃民頼其利
四年詔曰京邑所居五方輻輳重關四塞水陸艱難大
河之流波瀾東注百川海濱萬里交通雖三門之下或
有危慮但發自小平陸運至陜還從河水入渭川無反
上流控引汾晉舟車來去為益殊廣而渭川大小水力
無常流淺沙深即成阻閡計其途遠數百而已動移氣
序不能往復汎舟之役人亦告勞朕君臨區㝢興利除
害公私之弊情所愍之故東發潼關西引渭水因藉人
力開通漕渠量事計功易可成就己令工匠廵歷渠道
觀地理之宜審終久之義一得開鑿萬代無毁可使官
及私家方舟巨舫晨昏運漕㳂沂不停旬日之功堪有
億萬誠知時當炎暑動致疲勞然不有暫勞安能永逸
宣告人民知朕意焉初帝每憂轉運不給柱國于仲文
請决渭水開渠漕帝然之使仲文摠其事又命郭衍為
開渠漕大監與宇文愷部率水工鑿渠引渭水經大興
城(臣欽若等曰即長安城也)北東至於潼關漕運四百餘里關内頼
之名曰富民渠(一云廣通渠)
五年九月改鮑陂曰桂陂㶚水曰滋水
七年四月於揚州開山陽瀆以通漕運
十五年六月詔鑿底柱
盧賁為懷州刺史决沁水東注名曰利民渠又派入温
縣名曰温潤渠以溉舄鹵民頼其利
煬帝以仁壽四年七月即位十一月丙申發丁男數十
萬掘塹自龍門東接長平汲郡抵臨清關渡河至浚儀
襄城逹於上雒以置關防
大業元年三月發河南諸郡男女百餘萬開通濟渠自
西苑引谷雒水逹於河自板渚引河逹於淮
四年正月乙巳詔發河北諸郡男女百餘萬開永濟渠
引沁水南逹於河北通涿郡
閻毗為起部郎煬帝將興遼東之役自雒口開渠逹涿
郡以通漕毗督其役
唐高祖武德六年寧民令顔旭開渠引南山水入京城
至石門谷有温泉湧出
七年同州治中雲得臣開渠自龍門引黃河溉灌六千
餘頃
八年水部郎中姜行本請於隴州開五節堰引水以通
運漕詔許之
高宗永徽元年薛大鼎為滄州刺史州界有無棣河隋
末填廢大鼎奏開之引魚鹽於海百姓歌之曰新河得
通舟楫利直逹滄海魚鹽至昔日徒行今騁駟美哉薛
公德滂被大鼎又以州界卑下遂决長蘆及彰衡等三
河分泄夏潦境内無復水災
楚王靈龜永徽中為魏州刺史開永濟渠入新市控引
商旅百姓利之
裴行方永徽中為撿校幽州都督引瀘溝水廣開稻田
數千頃百姓頼以豐給
咸亨三年於岐州陳倉縣東南開渠引渭水入昇原渠
通船栰京故城(京故城即故長安城漢惠帝所築在今大興城之西北苑中)
則天大足元年六月於東都立德坊南穿新潭安置諸
州租船
中宗神龍三年滄州刺史姜師度於薊州之北漲水為
溝以備契丹之寇又約舊渠傍海穿漕號為海南運
糧
玄宗開元二年河南尹李傑奏河汴之交有梁公堰年
久堰破江淮運不通傑調發汴鄭丁夫以濬之省功速
就公私深以為利刻石水濱以紀其績
八年九月詔曰昔史起溉漳之策鄭國鑿涇之利自兹
厥後聲塵缺然同州刺史姜師度識洞於微智研未兆
匪躬之節所懷必罄奉公之道知無不為頃職大農首
開溝洫歲功猶昧物議紛如緣其忠欵可嘉委任仍舊
暫停九列之重假以六條之察白藏過半續用斯多食
乃人天農為政本朕故兹廵省不憚祁寒將申勸䘏之
懷時冐風霜之弊今原田彌望畎澮連属繇來榛棘之
所遍為秔稻之川倉庾有京坻之饒關輔致畆畬之潤
本營此地欲平人民百姓未閑三農虚棄以官令開發
冀令逓相教誘功既成矣思與之共其屯田内先有百
姓挂籍之地比來召作主亦量准頃畆割還其官屯熟
田如同州有貧下欠地之戶自辦工力能營種者准數
給付餘地且依前官取師度以功特加金紫光禄大夫
賜帛三百疋
十年六月博州黃河隄壊湍[泳-永+旱]洋溢不可禁止詔博州
刺史李畬冀州刺史裴子餘趙州刺史柳儒乘傳旁午
分理兼命按察使蕭嵩總其事
十五年正月令將作大匠范安及簡校鄭州河口㪷門
先是雒陽人劉宗器上言請塞汜水舊汴河口於下流
滎澤界開梁公堰置㪷門以通淮汴拜佐衞帥府胄漕
至是新渠塞行舟不通貶宗器焉安及遂發河南府懷
鄭汴滑三萬人疏决兼舊河口旬日而畢
十六年正月以魏州刺史宇文融兼撿挍汴州刺史依
前充河南北溝渠隄堰涉九河使融上請言禹貢九河
舊道興役甚多事竟不就
二十七年河南採訪使汴州刺史齊澣以江淮漕運經
淮水波濤有沉損遂開廣濟渠下流自泗州虹縣至楚
州淮隂縣北十八里合於淮而踰時畢功既而以水浚
急行旅艱險旋即停廢却繇舊河
二十八年九月魏刺史盧暉開通濟渠自石灰窠引流
至州城而西却注魏橋
二十九年陜州刺史李齊物避三門河路浚急於其北
鑿石渠通運船為漫流河泥旋填淤塞不可漕而止
天寳元年命陜郡太守韋堅引灌水開廣運於望春亭
之東以通河渭京兆尹韓朝宗又分渭水入自金門置
潭於西市西街以貯材木
二年三月帝幸望春樓觀新潭會羣臣張樂既暮旋宫
帝覩舟楫之利甚勤乃詔曰古之善政貴於足食將欲
富國必先利人朕於關輔之間尤資殷贍比來輸轉未
免艱辛故致此潭以通漕運萬代之利一朝而成將久
懷於永圖豈苟求於縱觀其陜郡太守韋堅始終撿校
夙夜勤勞賞於有功則惟常典宜特與三品及三品京
官兼太守其判官等即量與改轉仍委韋堅具名錄奏
應役人夫各酬庸直兼放今年地租且起運初畢舟楫
已通其押運綱既涉遠途又能先至各賜一中上考船
夫等共賜錢二千貫以充宴樂
三載韋堅開漕河自苑西引渭水因古渠至華隂入渭
引永豐倉及三門倉米以給京師名曰廣運潭以堅為
天下轉運使(灞滻二水通會於漕渠)
代宗廣德二年三月以太子賓客劉宴兼御史大夫充
東都河南江淮已來轉運使仍與河南副元帥計議開
决汴河
永泰二年九月帝御安福門樓觀新開漕渠初京兆尹
黎幹以京城木炭價重具以利便陳於帝前請自南山
谷口鑿渠通於城内至薦福寺東街北抵景風延喜門
入于苑闊八尺深一丈以運木炭至是幹潛貯&KR1299;船檝
師以為水戲冀悦於帝久之竟無成功
大歷十二年京兆尹黎幹奏曰臣得畿内百姓連狀陳
涇水為碾磑擁隔不得溉田請决開鄭白支渠復秦漢
水道以溉陸田收數倍之利乃詔發使簡覆不許碾磑
妨農幹又奏請脩六門堰許之
十三年正月壊京畿白渠磑八十餘所以妨奪農業也
帝思致理之本務於養人以田農者生民之原苦於不
足碾磑者興利之業主於并兼遂發使行其損益之由
僉以為正渠無害支渠有損乃命府縣凡支渠磑一切
罷之先是大歷初李栖筠為工部侍郎時關中沃野千
里舊資鄭白二渠為豪家貴戚壅隔上流置私碾百餘
所以收末利農夫所得十奪六七栖筠舉奏其弊悉毁
折之人大頼焉公望充積又一云帝以是年有詔毁除
白渠水支流碾磑以妨民溉田昇平有脂粉磑兩輪所
司未敢毁撤公主見代宗訴之帝謂主曰吾行此詔蓋
為蒼生耳爾豈不識我意耶可為衆率先公主即日命
毁由是勢門碾磑八十餘所皆毁之
德宗建中元年正月浚豐州之陵陽渠時楊炎為相議
開陵陽渠發京畿人於西域就役閭里騷擾炎不習邊
事請於豐州屯田人頗苦之時京兆尹嚴郢嘗從事朔
方曉其利害乃具五城舊屯及兵募倉儲等數奏曰案
舊屯沃饒之地今十不耕一若力可墾闢不俟浚渠其
諸屯水利可種之田甚廣蓋功力不及因致荒廢今若
發兩京關輔人於豐州浚渠營田徒擾兆庶必無其利
臣不敢遠引他事請以内園植稲明之上秦地膏腴田
稱第一其内園丁皆京兆人於當處營田月一替其易
可見然每人月給錢八千糧食在外内園丁猶僦募不
占奏令府司集事計一丁歲當錢九百六十米七斛二
斗計所僦丁三百每歲合給錢二萬八千八百貫米二
千一百六十斛不知歲終收獲幾何臣計所得不補所
費况二千餘里發人出塞屯田一歲方替其糧穀從太
原轉餉運直至多又每人須給錢六百三十米七斛二
斗私出資費數又倍之據所收必不登本而關輔之人
不免流散是虚畿甸而無益軍儲天寳已前屯田事殊
臣至愚不敢不熟計惟當審察疏奏不報郢又上書奏
曰伏以五城舊屯其數至廣臣前已揭名聞奏訖其五
城軍士若以今日所運開渠之糧貸諸城官田至冬輸
之又以所送開渠功直布帛先給田者至冬令據時估
輸榖如此即關輔免於徵發五城豐厚力農闢田比之
浚渠十倍之利也時炎方用事郢議不省卒開陵陽渠
而竟棄之
貞元七年八月夏州開延化渠引烏水入庫狄澤溉田
二百餘頃十三年引龍首渠水自通化門入至太清宫
前
于頔貞元中為湖州刺史因行縣至長城方山下有水
曰西湖南朝疏鑿溉田三千頃歲久堙廢頔命設隄塘
以復之歲獲秔稲蒲魚之利人頼以濟
李景略貞元中為豐州刺史西受降城使鑿感應永清
二渠溉田數百頃公私利焉
憲宗元和三年正月鹽鐡使李巽奏江淮堰埭頃年李
錡在浙西奏屬本道今請却歸本司從之六月巽又上
言江淮公私堰埭因循權置者二十二所並罷之
六年五月京兆尹奏准勑差右神策子弟穿淘洨渠功
并造斗門及買渠地價請官中與磑戶分出
八年三月常州刺史孟簡開漕古孟瀆長四十一里得
沃壤四千餘頃
五月以神策軍士脩城南之洨渠
十二月魏博觀察使田弘正奏准詔開衛州黎陽縣古
黃河道從鄭滑觀察使薛平之請也先是滑州歲多水
災其城西去黃河二里每夏雨漲溢則浸壊城郭水及
羊馬之半平詢諸將吏得古河道於衛州黎陽縣界遣
從事裴弘泰以水患告於弘正請開古河用分水力弘
正遂與平皆上聞詔許之乃於鄭滑兩郡徵役萬人鑿
古河南北長十四里東西闊六十步深一丈七尺引舊
河以注新河滑人遂無水患詔褒美平仍加弘泰弘正
官以奬監作之功焉
是月鹽鐡使王播進供陳許琵琶溝年三運圖先是中
官李重秀奉命視之還言可以通漕至堰城下北穎口
水運千里而近及帝覽圖詔韓弘發卒以通汴河於是
船勝三百石者皆得入穎
十四年五月御史臺奏據山南東南東道觀察使孟簡
狀奏稱得復州刺史許志雍狀請於復郢二州界内脩
築鄭敬古隄兼塞斷鸕鷀港壅截界水開地有利於當
道又據荆南觀察使裴武奏稱山南東道築堤及塞鸕
鷀港有害於當道勑江漢分流各有港路兩界但合論
此不合勞人築堤今水潦為虞則慮先及低下其鸕鷀
港宜令孟簡即與决開其師子港塞來年月深久更委
兩道計會詳盡本末事理
李聽元和中為靈武節度使境内有光祿渠廢塞歲久
將議屯田詔聽復開舊渠溉田千餘頃至今頼之穆宗
長慶二年八月鹽鐡轉運使王播進新開穎口圖一軸
温造長慶中自起居舍人出為朗州刺史至則開復鄉
渠九十七里溉田二千頃郡人名渠曰右使渠
敬宗寳歷元年十二月河陽節度使崔弘禮上言於秦
渠下闢荒田二百頃歲收粟二萬斛從寳歷二年减去
度支所給數
二年正月鹽鐡轉運使上言揚州城内管河通江淮漕
運或時遇旱淺即行李艱難舳艫接連擁積成弊動經
旬朔不及程期非唯供輸是憂兼亦商旅難濟今請從
羅城南閭門古七里港開河渠向東屈曲取禪智寺橋
東通舊管河長一十九里其所役工價並於當使方圓
羡餘支遣從之
七月勑鄠縣漢陂宜令尚食使收管不得令雜入探補
其水任百姓溉灌平原等三鄉稲田仍勿奪碾磑之用
文宗大和元年六月命中使付京兆府宜令脩高陵界
白渠斗門任百姓取水溉田
十一月京兆府奏准御史中丞温造等奏脩醴泉富平
等十縣渠堰斗門等准貞元初以京兆少尹郭隆充渠
堰使於涇陽縣衆善寺置院往來勾當今請差少尹韋
文恪充渠堰使便令自揀擇清強官三人專令廵撿脩
造從之
二年閏三月京兆府奏准内出樣造水車訖時鄭白渠
既役又命江南徵造水軍匠帝於禁中親指凖乃分賜
畿内諸縣令依樣制造以廣溉種
四年十二月鹽鐡轉運使王涯奏請開揚州南郭外七
里港别為河以通漕運及商賈舟船東北至禪智寺橋
東四里復與河合約長十九里用功十五餘萬從之
五年六月己卯陳許節度使高璠奏脩築許州繞城城
水堤及開渠溝周廻一百八十里畢工
王起大和中鎮襄陽脩淇堰以灌田一境利之
僖宗光啟元年三月詔曰食乃人天農為國本兵荒益
久漕輓不通而關中鄭白兩渠古今同利四萬頃沃饒
之業億兆人衣食之源比者權豪競相占奪堰高磑下
足明棄水之由稲浸稑澆乃見侵田之害今因流散尚
可經營宜委京兆尹選強幹僚屬廵行鄉里逐便相度
兼利公私或署職特置使名假之權寵或力田逓升科
級許免征徭因務勸公冀能兼蓄亦宜速具聞奏
梁太祖開平二年春正月荆州奏聞白小河此河環遶
州郭以導大江近年壅塞舟楫不通是時疏之頗為民
便運漕商賈之利復如曩歲
後唐莊宗同光二年四月癸酉蔡州朱勍奏開淘雒河
到故雒城七月甲辰右監門衛上將軍婁繼英督汴滑
兵士脩酸棗縣堤連年河水溺曹濮故也
三年正月壬子青州符習承命左役徒修酸棗縣堯堤
初偽廷决此堤引河水東注至於鄆濮以限我軍自是
民罹水患帝先遣婁繼英領諸軍脩塞尋而復壊乃命
習以濟厥功
二月雒京奏朱殷脩築月波隄畢功引水入新開河
三月己亥西京奏制置三白渠起置營田務一十一壬
寅符習奏脩堯堤水口畢
七月丁未鄴都副留守張憲奏御河漲溢慮漂溺城池
已於石灰窯口開故河道以分水勢
四年七月乙卯汴州孔循奏汴河汎漲恐漂沒城河已
於城西城東權開壕口引水入古河
五年正月租庸使奏鄴都差夫一萬五千於衛州界脩
河堤又於宋州創㪷門
明宗天成三年正月陳州奏開穎河
四年十二月庚申脩雒河北岸宣差左衛上將軍李承
約祭之
張敬詢為滑州節度使長興初敬詢以河水連年溢堤
乃自酸棗縣界至濮州廣隄防一丈五尺東西二百里
長興三年三月幽州奏重開府東南河路一百五十里
闊九十步以通漕運
五月幽州進呈新開東南河路圖自王馬口至淤口長
一百六十五里闊六十五步深一丈二尺可勝漕船千
石
四年二月辛酉濮州進重脩堤圖備載㳂河地理名帝
指示行臺砦麻石砦德勝南北城鐡邱帝愀然興歎曰
吾佐先朝定天下於此堤塢間大小數百戰時事如昨
奄忽十年遽閱此圖令人悲歎又指一丘阜曰此吾擐
甲之臺也
是年四月靈武奏開渠白河引黃河水入大城溉田
末帝清泰元年七月河中言取去秋草七千圍堙塞堤
堰
晉高祖天福二年九月判詳定院梁文矩奏以前汴州
陽武縣主簿左墀進策十七條可行者有四其一請於
黃河夾岸防秋水暴漲差上戶充堤長一年一替委本
縣令十日一廵如怯弱處不早處治旋令修補致臨時
渝决有害秋苗既失王租俱為墮事堤長刺史縣令勒
停勑曰脩葺河岸深護田農每歲差堤長撿廵深為濟
要逐旬遣縣令看行稍恐煩勞堤長可差縣令宜止
三年二月楊光遠進黃河衝注水勢圖
六年九月前鄴都皇城使張延美進表陳利便請開淘
相州界天平渠通濟運從之仍委自往計度
七年三月己未宋州節度安彦威奏到滑州脩河堤時
以瓠子河漲溢詔彦威督諸道軍民自豕韋之北築堰
數十里給私財以犒民民無散者竟止其害鄆曹濮頼
之以功加邠國公詔於河决之地建碑立廟
四月詔曰近年以來大河頻决漂盪人戶妨廢農桑言
念蒸黎因兹凋弊凢居牧守皆委山河既已在封廵所
宜專切起今後宜令㳂河廣晉開封府尹逐處觀察防
禦使刺史等並兼河堤使名額任便差選職員分擘勾
當有堤堰薄怯水勢衝注處預先計度不得臨時失於
防護
漢隱帝乾祐二年有補闕盧振上言臣伏見汴河兩岸
堤堰不牢每年潰决正當農時勞民功役以臣愚管㳂
汴水有故河道陂澤處置立㪷門水漲溢時以分其勢
即澇歲無漂沬之患旱年獲澆溉之饒庶幾編甿差免
勞役
三年遣前棣州刺史周景殷河隂淘杼汴口又令鄭州
䟽引郭西水入中牟渠以增蔡水漕運
李欽明為司勲員外郎是年欽明言臣伏以百姓轉食
餽運舟車之利苦樂相懸臣竊見蔡水嘗有漕運多是
括借舟船破溺者棄在水邊不許脩葺又不給付以臣
愚見乞容陳許蔡三州人戸制造舟船不用括取以備
差僱水路可至合流鎮及陳州蔡水未及水匱十數里
水小岸狹或時乾淺臣伏請開决汴水取定力禪院西
一半并港穿大城向南至㪷門可費三五千工自水匱
蔡水路纔五六里水勢便於開决陳蔡漕運必倍嘗年
私下往來更豐財貨此之利便實益轉輸
周太祖廣順三年正月辛未詔樞密使王峻廵視河堤
峻請行故從之
三月澶州言天福十一年黃河自觀城縣界楚里材堤
决東北經臨黃觀城兩縣隔絶村鄉人戶今觀城在河
北隔三村在河南今臨黃在河南隔八村在河北官吏
節級徵督賦租取路於州橋迂曲僅數百里每事多違
程限其兩縣所隔村鄉擬廻换管係所冀便於徵督修
堙補堤岸河流復故兩縣仍舊收管從之
五月遣客省副使齊藏珍等三人簡視魚池常樂驛原
武河堤
六月鄭州夫一千五百人脩原武河堤宿州言遣虎犍
廂主何徽率兵往靈河脩堤
八月淄州臨河鎮淄水决鄒平長山人四千堙塞是月
河隂新堤壊三百步遣中使於贊往相度脩治
九月滑州白重贊言臣自部署堙塞六名鎮河堤
世宗顯德元年十一月戊戌命宰臣李穀往鄆齊管内
相度脩築河堤
二年三月壬午李榖治河堤廻見先是河水自楊劉北
至博州界一百二十里連歲東岸而為派者十有二焉
復滙為大澤漫漫數百里又東北壊古堤而出注齊棣
淄青至于海澨壊民廬舍占民良田殆不可勝計流民
但收野稗捕魚而食朝廷連年命使視之無敢議其工
者帝嗟東民之病故命輔相親督其事凡役徒六萬三
十日而罷
四年四月詔疏汴水一派北入於五丈河又東北逹於
濟至是齊魯之舟楫亦逹於京師矣
五年三月世宗在淮南會濬汴口導其流而逹於淮汴
河自唐室之季為淮賊所决自埇橋東南悉滙為汚澤
帝於二年冬將議南征即詔徐州節度使武行德發其
部内丁夫因其古堤疏而導之東至於泗上是時人皆
竊議以為無益惟帝不然之曰二三年之後當知其利
矣至是果符聖慮由是江淮舟楫果逹於京師萬世之
利其斯之謂乎
十二月戊寅以工部郎中何幼冲為司勲郎中充關西
渠堰使仍命於雍耀之間疏涇水以溉稲田
六年正月甲子命侍衛都虞侯韓通往河隂按行河堤
二月丙子朔命樞密使王朴往河隂縣按行河堤及脩
汴口水門壬午命侍衛都指揮使韓通宣往徽南院使
吳延祚發徐宿宋單等州丁夫數萬以濬汴河甲申命
馬軍都指揮使韓令坤自京東道汴水入於蔡河又命
步軍都指揮使袁彦濬五丈河分遣使臣發畿内及滑
亳等州丁夫數千以供其役
册府元龜卷四百九十七
