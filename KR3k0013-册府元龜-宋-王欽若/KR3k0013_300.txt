冊府元龜卷三百宋王欽若等撰
外戚部
總序
夫帝王之臨御區宇賢戚並用莫不有外親之助焉故
后之父母列於三恪異姓伯叔紀於春秋築外館者異
其禮章褒元舅者垂於雅什母妻有黨所以叙於人
倫姻婭相謂于以垂於古訓而况席九五之勢當司牧
之重内既本乎敦叙外亦資其左右太史公稱秦以前
略矣靡得而紀焉漢氏之始非有功不侯中葉之後率
用推恩之典封爵之數優被外屬班固作表以志其事
東漢之世國紀數絶六后稱制委事父兄並居權要極
其貴寵鼎國典午洎乎南北以迄於五代莫不因緣宫
掖列居爵位其有總鈞樞之重握兵戎之政内侍帷幄
參預謀議外臨征鎮式遏方面命數崇大寄任隆異藉
親昵之要當倚屬之重富貴既極驕侈不期而自臻名
勢既雄中外嚮風而胥附其或躬明哲之美秉謙抑之
操深懷兢愓以戒乎泰盛動守清素以革乎侈心含忠
履潔特表乎純亮折節下士姑務於延納敦尚儒術擅
稽古之稱周旋諫諍厲匪躬之節以引翼為己任而薦
用賢能以雍睦治家庭而綏和宗黨望實兼著操行特
出以至内使寅亮之績而紀律用彰參議小大之務而
謀猷允恊外宣保障之效而民夷是賴克揚威武之烈
而勲庸以立名在載籍事先表聽其或貪墨無已陸梁
自恣窮豪縱而無檢恃驕肆而弗恭殘賊忠賢懷蓄奸
詐小則被譴譲之恥大則致夷滅之咎禍福之至召之
惟人吉凶之報發乎所履豈謬也哉漢制以列侯尚公
主魏晉之尚主者皆拜駙馬都尉歴代遵之其淑慝之
跡咸附於此凡外戚部二十有三門
選尚
昔者堯以二女嬪于虞周以太姬配胡公盖王姬之下
嫁由古道也秦漢而降以選尚為重義取於承配勢極
於崇盛曷嘗不慎擇世胄參求雋望或舊勛之族隆象
賢之美或貴戚之懿篤因親之好自魏晉之後著之班
籍預國婚之選者悉加駙馬之拜爵品通貴榮寵兼極
自非履謙而思義共泰而處約者亦曷能克終而無咎
哉
漢張敖趙王耳子也耳薨敖嗣尚高祖長女魯元公主
周勝之絳侯勃子也尚文帝女
陳午堂邑侯嬰孫也尚文帝女館陶公主嫖
曹夀相國參之後嗣平陽侯尚景帝女陽信公主是為
平陽主後大將軍衞青既尊貴而壽有惡疾就國公主
問列侯誰賢者左右皆言大將軍主笑曰此出吾家常
騎從我奈何左右曰於今尊貴無比於是長公主風白
皇后皇后言之武帝乃詔青尚平陽主(平陽侯所尚故稱平陽主)
芒侯耏跖孫申尚孝景南宫公主元朔六年申坐與父
御婢&KR0008;罪自殺國除
林慮公主子昭平君尚武帝女夷安公主
金日磾本匈奴休屠王太子(磾音丁奚切休音許虯切屠音儲)日磾以
父不降見殺與毋閼氏弟倫俱沒入官輸黃門養馬時
年十四矣久之武帝遊宴見馬(方於宴遊之時而召閱諸馬)後宫滿
側日磾等數十人牽馬過殿下莫不竊視至日磾不敢
磾長八尺二寸容貌甚嚴馬又肥好帝異而問之具以
本狀對帝竒焉即日賜湯沐衣冠拜為馬監遷侍中駙
馬都尉光祿大夫日磾既親近未嘗有過失
薛宣為特進封高陽侯妻死而宣帝女敬武長公主寡
居成帝令宣尚焉
後漢李通素與光武相約結定謀議更始使通持節還
鎮荆州通因娶光武女弟伯姬光武即位徵通為衞尉
伯姬封寧平公主
鄧晨初娶光武娣元漢兵敗小長安元及三女皆遇害
元後追封諡為新野節義公主
竇穆融長子也尚内黃公主穆代叔父友為城門校尉
竇勲穆子也尚泚陽公主
竇固融弟友之子也尚光武女湼陽公主為黃門侍郎
梁松為太僕封延陵鄉侯尚光武女舞陽公主義王(松統)
(之子其傳云尚光武女舞陽公主又鄧訓傳舞隂公主子梁扈有罪訓與交通此云舞陽誤矣)
韓光為駙馬都尉尚光武女館陶公主紅夫
郭璜況子也為長樂少府封陽安侯尚光武涓陽公主
禮劉
隂豐新陽侯就子也尚光武酈公主綬(綬一作綏)
馮柱魴子也為將作大匠封陽邑侯尚明帝獲嘉公主
姬
馮順勤子也為大鴻臚尚明帝平陽公主奴
耿襲弇弟舒之子也尚明帝隆慮公主迎(迎或作延)
鄧乾震之子禹之孫也襲封高密侯尚明帝沁水公主
致
鄧蕃為侍中封昌安侯尚明帝平臯公主小姬(蕃禹之孫也)
王度符子霸之孫也為黃門侍郎封軮侯尚明帝浚儀
公主仲
來稜為黃門侍郎征羌侯褒之世子也尚明帝武安公
主惠
馮由為黃門侍郎尚章帝平邑公主玉
賈建為侍中襲封即墨侯參子膠東侯復之曾孫尚章
帝臨潁公主利
班始尚順帝姑隂城公主
耿良弇玄孫一名無禁位至侍中尚濮陽公主
來定為虎賁中郎將即歙曾孫歷之子也尚安帝妹平
氏公主
鄧褒禹之玄孫為少府尚舞隂公主
耿援弇之孫為河陽太守尚桓帝妹長社公主
伏完湛五世孫為輔國將軍封不其侯尚順帝女陽安
公主華
魏夏侯惇子楙歷位侍中尚書安西鎮東將軍尚太祖
女清河公主楙在西時多畜伎妾公主與楙不和
何晏進之孫也晏母尹氏為太祖夫人晏長於官省尚
太祖女金鄉公主即晏同母妹
荀惲彧之長子嗣亭侯官至虎賁中郎將尚太祖女安
陽公主初文帝與平原侯植並有擬論文帝曲禮事彧
及彧卒惲又與植善而與夏侯尚不穆文帝恨惲惲早
卒子甝霬以外甥故猶寵待
蜀諸葛喬亮兄瑾之第二子也亮以喬為已適子拜駙
馬都尉又亮子瞻年十七尚公主拜駙馬都尉
吳周循瑜之子大帝步夫人生二女長曰魯班字大虎
次曰魯育字小虎循尚魯班循卒後配衞將軍全琮
朱據為建義都尉黃龍元年遷都建業徵據尚公主魯
育拜左將軍封雲陽侯主後配劉纂(吳歴日纂先尚大帝中女早卒又以)
(小虎為繼室)
顧邵雍之長子博覽書傳好樂人倫風聲流聞遠近稱
之大帝妻以策女
朱治子紀大帝以策女妻之以校尉領兵
朱宣據孫也襲爵雲陽侯尚公主為驃騎將軍
陸景抗子也尚毗陵侯公主皓之適妹拜騎都尉
滕胤少有節操美儀容弱冠尚公主
晉任愷少有識量尚魏明帝女齊長公主
杜預尚武帝妹高陸公主起家拜尚書郎
衞宣司空瓘之第四子也武帝勅宣尚繁昌公主瓘自
以諸生之胄婚對微素抗表固辭不許
王濟渾之子有當世名尚常山公主年二十起家拜中
書郎
華恒表孫也博學以清素為稱尚武帝女滎陽長公主
拜駙馬都尉(臣欽若等日駙馬都尉漢武帝置掌駙馬駙副也非正駕事皆為副馬多以宗室外)
(戚為之至晉乃專拜尚公主者也)
王粹濬之孫武帝詔粹尚潁川公主粹至拜潁川太守
盧湛清敏有思理好老莊善屬文選尚武帝女滎陽公
主拜駙馬都尉未成禮而公主卒
孫會秀之子年二十為射聲挍尉尚惠帝女河東公主
會形貌短陋初與富室兒於城西牧馬百姓忽聞其尚
主莫不駭愕
王敦字處仲少有竒人之目尚武帝女襄城公主拜駙
馬都尉
傅宣祗子也尚弘農公主為御史中丞卒
羊賁㬅子也尚明帝女南郡公主除祕書郎卒
荀羡崧之子年十五將尚尋陽公主羡不欲連婚帝室
仍遠遁去監司追不已乃出尚主拜駙馬都尉
桓温字元子豪爽有風槩姿貌甚偉選尚南康長公主
拜駙馬都尉
王獻之字子敬起家州主簿秘書郎轉丞以選尚新安
公主
劉惔字真長尚明帝女廬陵公主
謝混少有才譽善屬文孝武帝為晉陵公主求壻謂王
珣曰主壻但如劉真長王子敬便足如王處仲桓元子
誠可才小富貴便豫人家事珣對曰謝混雖不及真長
不减子敬帝曰此便足混竟尚主
宋王偃父嘏尚晉孝武帝女鄱陽公主偃尚高祖第二
女吳興長公主
王藻位東陽太守尚文帝第六女臨川長公主英媛
何瑀尚武帝少女豫章公主
謝緯述之第三子尚文帝第五女長城公主
趙倩尚武帝第四女海鹽公主
禇寂之叔度第二子為著作佐郎尚文帝第六女瑯琊
公主
徐逹之羡之子也尚高祖長女會稽公主逹之子湛之
永初三年亦尚公主
徐喬之羡之子也為竟陵王文學尚高祖第六女富陽
公主
徐孝嗣湛之孫也八歲襲爵枝江縣公孝武甚愛之詔
尚帝女康樂公主
王僧綽弘弟曇首之子年十三文帝引見下拜便流涕
哽噎帝亦悲不自勝襲封豫章縣侯尚文帝長女東陽
獻公主
江恁湛之子尚文帝第九女淮陽長公主拜駙馬都尉
江斆恁之子恁為文帝所殺斆幼以戚屬召見孝武謂
謝莊曰此兒方當為名器少有美譽桂陽王休範臨州
辟迎主簿不就尚孝武女臨汝公主拜駙馬都尉
南齊禇湛之仕宋尚高祖第七女始安哀公主拜駙馬
都尉著作郎哀公主薨復尚高祖第五女吳郡宣公主
湛之子淵復尚南郡公主姑姪二世相繼拜駙馬都尉
何戢偃之子偃之被遇於武帝選戢尚山隂公主拜駙
馬都尉
徐演孝嗣長子尚武帝女武康公主
梁王志司空僧虔之子弱冠選尚孝武帝女安固公主
拜駙馬都尉
王亮父攸宋給事黃門侍郎亮以名家子宋末選尚公
主拜駙馬都尉秘書郎
王瑩光祿大夫懋之子選尚宋臨淮公主拜駙馬都尉
何敬容以名家子弱冠選尚武帝女長城公主拜駙馬都尉
謝覽朏弟濬之子也選尚錢唐公主拜駙馬都尉
王暕齊太尉儉之子年數歲而風神警拔弱冠選尚淮
南長公主拜駙馬都尉
殷均父叡為齊鎮北長史武帝與叡少舊故以女妻均
即永興公主也天監初拜駙馬都尉
謝謨齊吏部郎朓之子尚武帝女永世公主
王實丹陽尹王榮少子尚武帝女安吉公主
王琳侍中份之子為南平王文學尚義興公主拜駙馬
都尉
王銓琳之子美風儀尚占鑒尚武帝女永嘉公主拜駙
馬都尉
王茂璋為給事黃門侍郎尚武帝妹新安公主
王溥銓之子尚簡文女餘姚公主
張希領軍纉之子選尚簡文第九女海鹽公主
張交侍中綰之子頗涉文學選尚簡文第十一女定陽
公主
袁憲簡文以憲貴遊公子尚帝女南沙公主
柳偃吳興太守惲之子年十一詔尚長城公主拜駙馬
都尉
後梁蔡延壽侍中尚書令大寳子有識博涉經籍尤善
當世之務尚宣帝女宣城公主歴中書郎尚書右丞
王泛侍中錫之子少有令譽尚宣帝妹廬陵長公主歴
秘書郎太子舍人宣城王友廬陵長史帝踐位授侍中
吏部尚書
陳侯淨藏瑱之子尚世祖第二女冨陽公主以公主除
員外散騎常侍
錢藏為陳留太守尚高祖長女永世公主
柳朌偃之子尚文帝女富陽公主拜駙馬都尉
沈君理美風儀博涉有識鑒武帝鎮南徐州深見器重
命尚會稽長公主
蔡凝為太子舍人以名公選尚信儀公主拜駙馬都尉
到郁仲舉之子尚文帝妹信儀公主郁官至中書侍郎
後魏賀紇始有勲於國尚平文女父野干尚昭成女遼
西公主
穆觀太尉侍中崇之子明元時綰門下中書出納詔命
未嘗有所遺漏帝奇之尚宜陽公主拜駙馬都尉
穆壽觀之子少以父任選侍東宮尚樂陵公主拜駙馬
都尉
穆平國壽之子襲爵尚城陽長公主拜駙馬都尉
穆正國平國之弟尚長樂公主拜駙馬都尉
穆伏干平國之子伏干襲爵尚濟北公主拜駙馬都尉
穆羆伏干之弟伏干卒無子羆襲爵尚新平長公主拜
駙馬都尉
穆亮羆弟早有風度獻文時起家為侍御中散尚中山
長公主拜駙馬都尉
穆紹亮之子孝文以其貴臣世胄顧念之九歲除員外
郎侍學東宮轉太子舍人十一尚瑯琊長公主拜駙馬
都尉
穆真太尉侍中崇之少子起家中散轉侍東宮尚長城
公主拜駙馬都尉後勅離婚納文明太后姊尋除南部
尚書
穆泰真之子孝文時以功臣子孫尚章武長公主拜駙
馬都尉典羽獵四曹事賜爵馮翊侯
穆伯智泰之子八歲侍學東宮十歲拜太子洗馬散騎
侍郎尚饒陽公主拜駙馬都尉
姚黃眉興之子太宗昭哀皇后之弟姚泓滅黃眉間來
歸國帝厚禮待之賜爵隴西公尚陽翟公主拜駙馬都
尉賜隸戶三百
杜超字祖仁密皇后之兄少有節操泰常中為湘州别
駕奉使京師時以法禁不得與后通問始光中太武思
念舅氏以超為陽平公尚南安長公主拜駙馬都尉
李盖中山人為左將軍南郡公初太武姊武威長公主
故凉王沮渠牧犍之妻平凉州頗以公主通密計助之
故寵遇差隆詔盖尚焉
馮熙文明太后之兄為冠軍將軍肥如侯尚恭宗女博
陵長公主拜駙馬都尉
萬振尚高陽長公主拜駙馬都尉遷散騎常侍寧西將
軍長安鎮將賜爵馮翊公
振子安國少明敏有姿貎以國甥復尚河南公主拜駙
馬都尉遷散騎常侍
陸昕之字慶始風望端雅尚獻文女常山公主拜駙馬
都尉
盧道裕字寧祖秘書監淵子少以學尚知名風儀兼美
尚獻文女樂浪長公主拜駙馬都尉太子舍人
薛拔獻文時除散騎常侍尚西河長公主拜駙馬都尉
盧道虔字慶祖秘書監淵子粗閑經史兼通筭術尚孝
文女濟南長公主
劉昶宋文帝之子前廢帝子業立昶懼禍奔魏尚武邑
公主拜侍中征南將軍駙馬都尉封丹陽王歲餘而公
主薨更尚建興長公主又薨又尚平陽長公主
劉承緒昶之子公主所生而尫疾尚孝文妹彭城長公
主為駙馬都尉
馮誕熙之子與孝文同歲幼侍書學仍蒙親待尚帝妹
樂安長公主拜駙馬都尉侍中征西大將軍南平王
馮穆誕之子尚孝文女順陽長公主拜駙馬都尉歴員
外通直散騎常侍
司馬楚之晉宣帝弟馗八世孫晉末來奔尚河内公主
司馬躍楚之子尚趙郡公主拜駙馬都尉
司馬朏豫州刺史悦之子尚宣武妹華陽公主拜駙馬
都尉特除員外散騎常侍
蕭寳明齊明帝之子齊亡來奔宣武禮之甚重尚南陽
長公主賜帛一千疋并給禮具
高肇文昭皇太后之兄為尚書左僕射冀州大中正尚
宣武姑高平公主遷尚書令
高猛肇兄琨之子尚宣武母妹長樂公主拜駙馬都尉
王肅以尚書令輔政宣武詔肅尚陳留長公主
李彧侍中太傅延實之子尚莊帝妹豐亭公主封東平
郡公位至侍中
蕭贊齊東昏侯寶卷之子建義初隨爾朱榮赴晉陽莊
帝徵贊還洛轉司徒遷太尉尚帝姊壽陽長公主
邢昕之風望端雅尚常山公主拜駙馬都尉
宿石為中壘將軍從元明帝獵帝欲親射虎石扣馬諫
引帝上原上後虎騰躍殺人詔石為忠臣切諫免虎之
害賜馬一疋尚上谷公主
劉輝尚蘭陵長公主
胡祥國珍子也尚清河王懌女長安縣主祥歷殿中尚
書中書監
北齊崔暹為太常卿初文宣親作書與暹曰賢子逹挐
甚有才學亡兄女樂安主魏帝外甥内外敬待勝朕諸
妹思成大兄宿志乃以主降逹挐
斛律武都金之孫也金為太師文宣幸其第謂金曰公
元勲佐命父子忠誠朕當結以婚姻永為藩衞乃詔武
都尚義寧公主
潘晃河東郡王樂之子諸將子弟率多驕縱晃沉密謹
慤以清靖自居尚公主拜駙馬都尉
段懿左丞相韶之長子有姿儀解音樂又善騎射天保
初尚潁川長公主累遷行臺右僕射兼殿中尚書
段深韶第二子美容貎寬謹有父風大寧二年詔尚永
昌公主未婚公主卒清河三年又詔尚東安公主
寳鼎懿之子尚中山公主武平末遷儀同三司
司馬消難太尉子如之子尚高祖女以主壻貴公子頻
歷中書黃門郎光祿少卿
可朱渾天和尚東平長公主賜爵宜安鄉男文宣受禪
加駙馬都尉位開府儀同三司封成臯郡公
後周尉遲俊䕫性寬裕有鑒識尚太祖妹昌樂大長公
主
宇文測太祖族子初仕魏為司徒右長史安東將軍尚
宣武女陽平公主拜駙馬都尉
韋世康孝寬兄之子孝寬初仕魏為驃騎大將軍長子
諶年方十歲魏文帝欲以女妻之寬辭以兄子世康年
長帝嘉之遂以妻世康
尉遲迥為太祖大丞相帳内都督尚魏文帝女金明公
主拜駙馬都尉
李基字仲和幼有聲譽美容儀善談論涉獵羣書尤工
騎射太祖召見奇之乃令尚義歸公主
史雄字世武大將軍寧之子少勇敢膂力過人便弓馬
有筭略年十四從寧於牽毛山奉迎太祖仍從較獵弓
無虚發太祖歎異之尋尚太祖女永富公主除使持節
驃騎大將軍開府儀同三司
于翼字文若大師燕公謹之子美風儀有識度年十一
尚太祖女平原公主拜員外散騎常侍封安平縣公
鄭譯武帝時為左侍上士既喪妻帝命譯尚梁國公主
及帝親揔萬機授以御正下大夫
王褒美風儀善談笑博覽史傳尤工屬文梁武帝嘉其
才藝遂以弟鄱陽王恢之女妻之
李敏穆之孫也初周宣帝女娥英其母隋文女樂平公
主也入隋開皇初為娥英妙擇婚對勅貴公子弟集弘
聖宮者日以數百公主選取敏禮儀如尚帝女後將侍
宴公主謂敏曰我以天下與至尊唯一女夫當為汝求
柱國若授餘官慎無謝及進見帝親御琵琶遣敏歌舞
帝大悦謂公主曰敏何官對曰一白丁耳謂敏今授儀
同敏不答帝曰不滿爾意邪令受開府又不謝帝曰公
主有大功於我何向其女壻惜官今授卿柱國敏乃拜
而蹈舞遂於坐發詔柱國以李官宿衞
閻毗上柱國慶之子七歲襲封石保縣公及長儀貎矜
嚴頗好經史受漢書於蕭該略通大旨能篆書工草隸
尤善畫為當時之妙武帝見而悦之命尚清都公主
隋李禮成初為周民部中大夫妻竇氏早没知高祖有
非常之表遂聘高祖妹為繼室情契甚歡及高祖為丞
相進位上大將軍遷司武上大夫委以心膂
王奉孝為儀同尚高祖第五女蘭陵公主主美姿儀性
婉順好讀書帝於諸女中特所鍾愛奉孝卒適親衞河
東柳述初開皇中韋鼎尤善相術為上儀同時公主寡
帝為之求夫選述及蕭瑒等以示韋鼎鼎曰瑒當封侯
而無貴妻之相述亦通顯而守位不終帝曰位繇我耳
遂以主降述
宇文靜禮文慶之子也初為太子千牛備身尋尚高祖
女廣平公主授儀同安德縣公
宇文士及封許國公尚煬帝長女南陽公主美姿儀有
志節造次必以禮下降年十四以謹肅聞
竇抗雒州總管陳國公榮之子尚文帝女萬安公主抗
釋褐千牛備身儀同三司襲爵陳國公
唐馮少師尚高祖女長沙公主
竇誕抗第三子尚高祖女襄陽公主
柴紹尚高祖第三女平陽公主
長孫孝政尚高祖女高密公主(後降叚編)
趙慈景番州緫管納之子也幼有姿儀美風調高祖潛
龍時見而悦之妻以桂陽公主及長有文武才幹好結
交座客常滿接對忘疲弱冠得美名於京邑高祖於諸
壻中特所親愛
楊師道隋末歸國武德元年至京詔授上儀同為備身
左右選尚桂陽公主封安德縣公(公主先降趙慈景後降師道又封長廣公)
(主)
豆盧懷讓尚高祖女萬春公主(一云長沙公主封萬春)
執失思力突厥之酋長也入朝尚高祖女九江公主
喬師望尚高祖女廬陵公主
蘇勖尚高祖女南康公主
楊思敬師道兄子尚高祖女安平公主
封言道倫之子尚高祖女淮南公主
竇奉節軌之子尚高祖女房陵公主(後降賀蘭僧伽始封永嘉)
崔恭禮尚高祖女真定公主
阿史那社爾突厥處羅可汗子尚高祖女衡陽公主
薛萬徹尚高祖女丹陽公主
裴律師寂之子尚高祖女臨海公主
崔宣慶尚高祖女館陶公主
温挺彦博次子尚高祖女安定公主(後降鄭敬玄)
趙瓌尚高祖女常樂公主
蕭銳宋國公瑀之子尚太宗女襄城公主
王敬直珪之少子尚太宗女南平公主(後降劉玄意)
竇逵靜之子尚太宗女遂安公主(後降王大禮)
長孫冲無忌之子尚太宗女長樂公主
唐善識儉之子尚太宗女豫章公主
柴令武紹之子尚太宗女巴陵公主
史仁表尚太宗女普安公主
高履行儉之子尚太宗女東陽公主
周道務尚太宗女臨川公主
程處亮知節子也尚太宗女清河公主
韋思安尚太宗女晉安公主(後降楊仁輅)
獨孤謀尚太宗女安康公主
長孫曦尚太宗女新興公主
杜荷如晦之子尚太宗女城陽公主(後降薛瓘)
房遺愛玄齡次子尚太宗女高陽公主
長孫詮尚太宗女新城公主(後降韋正矩)
權毅尚高宗女義陽公主
王勖尚高宗女高安公主
薛紹尚高宗少女鎮國太平公主後紹被誣誅死武后
乃殺武攸暨之妻以配主焉
武延暉尚中宗女新都公主
裴巽尚中宗女宜城公主
王同皎尚中宗女定安公主(後降韋濯又降崔銑)
楊慎交恭仁之孫也尚中宗女長寧公主(後降蘇彦伯)
韋鐬尚中宗女永壽公主
武延基承嗣之子也尚中宗女永泰公主
武崇訓承嗣從祖弟也尚中宗女安樂公主(後降承嗣第二子延)
(秀)
韋捷尚中宗女成安公主
崔真尚睿宗女壽昌公主
王承慶尚睿宗女淮陽公主
鄭萬均尚睿宗女代國公主
薛伯陽稷之子尚睿宗女凉國公主(始封仙源)
王守一尚睿宗女薛國公主(始封清陽)
薛儆尚睿宗女鄎國公主(後降鄭孝義)
裴虚已尚睿宗女霍國公主
王繇尚玄宗女永穆公主
張去奢尚玄宗女常芬公主(一云降張去盈)
薛譚尚玄宗第六女常山公主(後降竇澤)
薛鏽尚玄宗第四女唐昌公主
張垍尚玄宗女寧親公主(始封興信公主)
蕭衡中書令嵩少子尚玄宗女新昌公主嵩夫人賀氏
入覲拜席玄宗呼為親家母禮儀甚盛
崔惠童尚玄宗女高都公主
郭潛曜尚玄宗女臨晉公主
豆盧建尚玄宗女建平公主(後降楊悦)
源清尚玄宗女真陽公主(後降蘇震)
獨孤明尚玄宗女信成公主
吳澄江尚玄宗女壽春公主後入道封楚國公主
竇鍔尚玄宗女昌樂公主
裴齊丘尚玄宗女永寧公主
温西華尚玄宗女平昌公主(後降陽徽改封宋國)
楊錡尚玄宗女太華公主
裴潁尚玄宗女興信公主(始降張垍次降穎又降楊敷改封齊國)
郭液尚玄宗女壽光公主
薛履謙尚玄宗女樂城公主(一云降薛倉)
裴玪尚玄宗女新平公主(後降姜慶初)
程昌胤尚玄宗第二十六女廣寧公主(後降蘇恬一云蘇克貞)
楊洄尚玄宗女咸宜公主(後降崔嵩)
楊朏國忠之子尚玄宗第二十八女萬春公主朏以父
罪伏誅(後降楊錡)
豆盧諶尚肅宗第七女長樂公主(一云獨孤濁)
鄭巽尚肅宗女寧國公主(後降回紇可汗三降薛康衡)
柳潭尚肅宗女和政公主
裴清尚肅宗女太寧公主(一云適張靖)
鄭沛尚肅宗女宜寧公主(又封紀國)
王詮尚肅宗女永和公主
裴徽尚肅宗女延光公主(後降肅升封郜國)
裴倣尚代宗女永清公主命有司於光順門行册禮
郭曖尚父子也尚代宗女昇平公主命有司於光順門
行册禮
田華為檢校比部郎中尚代宗女新都公主華即悦從
父兄也帝以先朝許華婚不敢以悦故而違罷
裴液為太常卿尚代宗女晉陽公主(一云裴隨)
柳杲為秘書少監尚代宗女義清公主
竇克良為光祿少卿尚代宗女壽昌公主
沈明為贊善大夫授衞尉少卿同正尚代宗女長林公
主
王贊為同州朝邑尉授光祿少卿同正尚代宗女新都
公主(後降田華)
張昭以前太子通事舍人授衞尉少卿同正駙馬都尉
尚代宗女寧晉公主
高怡尚代宗女嘉豐公主
田緒尚代宗女嘉誠公主(初封武清公主)
吳士廣尚代宗女普寧公主
張茂宗安武軍節度孝忠子以秘書郎授光祿少卿駙
馬都尉尚德宗女義章公主孝忠令其妻鄧國夫人谷
氏來覲且就禮帝嘉之賞賚甚厚(一云義興公主)
王士平為秘書少監尚德宗女義陽公主士平武俊之
子也帝慎重其事先特令宰相訪儒者禮官參定其見
舅姑之禮又以武俊在鎮仍定公主遣使之儀
柳昱為舒王府司馬授殿中少監同正駙馬都尉尚德
宗女宜都公主
薛釗以前興平縣尉授秘書少監同正駙馬都尉尚德
宗第六女臨真公主
崔諲以前涇陽縣尉授檢校殿中少監駙馬都尉尚德
宗女永陽公主
郭鏦穆宗之叔舅汾陽王孫也順宗居東宮長女德陽
郡主為德宗所鍾念是時鏦母昇平長公主恩禮降厚
又異諸主故選鏦以德陽降焉皆未及笄冠之歲主後
進號是為漢陽公主
鄭何尚順宗女普安公主
崔杞尚順宗女東陽公主
沈翬尚順宗女西河公主
劉士涇尚順宗女雲安公主
張克禮尚順宗女襄陽公主
王承系尚順宗女陽安公主
于季安頔之子尚憲宗女普寧公主
韋讓尚憲宗女汾陽公主
沈議尚憲宗女宣城公主
沈汾尚憲宗女南康公主
劉弘景尚憲宗女永順公主
劉異尚憲宗女安平公主
裴損為太子舍人授銀青光祿大夫太子諭德駙馬都
尉尚憲宗女陳留公主
杜悰為太子司議郎授銀青光禄大夫行殿中少監駙
馬都尉尚憲宗女岐陽公主悰故司徒佑之孫岐陽帝
長女正妃之出舊制選尚多於貴戚或武臣節將之子
于時獨孤郁為翰林學士未幾屬權德輿入相郁以德
輿子壻親嫌請出帝意重學士不得已許之出脩史且
歎德輿之有良壻遂命宰臣於卿士家選駙馬文雅名
士居清列者初於文學後進間選擇皆稱疾不願次及
貴胄悰遂應選
杜中立授銀青光禄大夫檢校光祿少卿駙馬都尉尚
憲宗女真源長公主
王元逵為成德軍節度使尚憲宗女壽安公主元逵遣
姑段氏進食一千盤并進御衣鞍馬及公主衣資粧奩
私其身女口等令中使宣授召王氏諸親對訖賜食并
錦綵銀器有差
衞洙尚憲宗女臨真公主檢校秘書少監駙馬都尉尋
除左拾遺先是帝詔宰臣於名家以文學進身者擇都
尉故特越舊制授洙諫官以寵之
薛翃為著作佐郎尚憲宗女真寧公主授銀青光禄大
夫檢校秘書少監駙馬都尉
郭仲詞為太子舍人尚穆宗女饒陽公主授銀青光禄
大夫檢校殿中少監駙馬都尉(一云郭仲家)
郭仲恭為詹事府丞尚穆宗女金堂公主授銀青光祿
大夫檢校衞尉少卿駙馬都尉(公主初封晉陵)
韋處仁尚穆宗女義豐公主
柳正元尚穆宗女淮陽公主
竇幹尚穆宗女延安公主
鄭顥尚宣宗女萬壽公主
于琮休烈之孫尚宣宗女廣德公主
韋保衡為右拾遺尚懿宗同昌公主授銀青光禄大夫
起居即駙馬都尉出降之日禮儀甚盛
梁羅廷規紹威長子尚太祖長女安陽公主授司農卿
駙馬都尉又尚金華公主
趙巖忠武軍節度犨之子尚太祖女長樂公主
王昭祚尚太祖女普安公主
後唐孟知祥自幼温厚知書樂善武皇深器之以其弟
克讓之女妻之明宗即位封瓊華公主
任團父茂弘避地太原奏授河西令有子五人曰圖曰
圜團囧風彩俱異武皇愛之以宗女妻團歷代憲二郡
刺史
張某尚武皇女瑶英長公主(臣欽若等曰史失其名)
晉高祖微時唐明宗時為代州刺史每深心器之妻以
愛女則武憲曹后之生也明帝既即位封永寧公主清
泰中高祖鎮太原既封晉國長公主
趙延壽尚明宗女興平公主
杜重威父堆金唐武皇先鋒使也重威少事明宗晉高
祖妻以妹累封宋國大長公主
晉楊承祚光遠子也尚高祖長女長安公主
羅周敬初在梁為許州節度使徵授秘書中監駙馬都
尉尚普公主
册府元龜卷三百
