册府元龜卷五十三宋王欽若等撰
帝王部
尚黃老
黃帝曰觀天之道執天之行盡矣老子曰我無為而民
自化我好靜而民自正信所謂知之修練滌除冲覧拱
默垂衣而致治猶龍變化而莫測本其妙用歸諸自然
故乃凝神御變抱一執契無可無不可者矣自漢之世
崇其言於宫壼孝武以降混其術於神仙或嚴祠於掖
庭或講議於斧扆廣設壇醮親受符錄肹蠁報應與時
偕行雖崇奉之至亦未能清淨如此也唐稱&KR1402;胄茂暢
真氣靈宇相望黃冠交暎尊其虛無之論列於儒學之
科與夫大易神道設教洪範建用皇極愛民治國之要
其歸一揆耳
後漢桓帝延熹八年正月遣中常侍左悺之苦縣祠老
子
十一月使中常侍管霸之苦縣祠老子
九年七月祠黃老於濯龍宫(文罽為壇餙浮金鉛器設華盖之座用郊天樂)於
是百姓稍有奉者後遂轉盛
晉哀帝雅好黃老斷榖餌長生藥
後魏道武好黃老之言誦詠不倦數召諸王及朝臣親
為說之
太武太平真君三年正月甲申帝至道壇親受符籙法
駕旗幟是時道士寇謙之字輔真南雍州刺史讃之之
弟自云寇恂之十三世孫早好仙道有絶俗之心少修
張魯之術服食餌藥歴年無效幽誠上逹有仙人成公
興不知何許人至謙之從母家傭賃謙之嘗覲其姨見
興行貌甚強力作不倦請廽賃興代已使役乃將還令
其開舍南棗田謙之於樹下坐筭興懇發至勤時来看
筭謙之謂曰汝但力作何為看此二三日後来復看之
如此不已後謙之筭十一曜有所不了惘然自失興謂
謙之曰先生何為不懌謙之曰我學筭累年而近筭周
髀不合以此自愧且非汝所知何勞問也興曰先生試
隨興語布之俄然便决謙之嘆伏不測興之深淺請師
事之興固辭不肯但求謙之為弟子未幾謂謙之曰先
生有意學道豈能與興隠遁謙之忻然從之興乃令謙
之潔齋三日共入華山令謙之居一石室自出採藥還
謙之食藥不復饑乃將謙之入嵩山有三重石室令謙
之住第二重歴年興謂謙之曰興出後當有人將藥来
但食之莫為疑怪尋有人將藥而至皆是毒蟲臰惡之
物謙之大懼出走興還問狀謙之具對興歎息曰先生
未便得仙止可為帝王師耳興事謙之七年而謂之曰
興不得久留明日中應去興亡後先生幸為沐浴自當
有人見迎興乃入第三重石室而卒謙之躬自沐浴明
日中有叩石室者謙之出視見兩童子一持法服一持
鉢及錫杖謙之引入至興尸所興欻然而起著衣持鉢
執杖而去先是有京兆灞城人王胡兒其叔父亡頗有
靈異曾將胡兒致嵩别嶺同行觀望見金室玉堂有一
舘尤珍麗空而無人題曰成公興之館胡兒怪而問之
其父曰此是仙人成公興舘坐失火燒七間屋被謫為
寇謙之作弟子七年始知謙之精誠遠通興乃仙者謫
滿而去謙之守志嵩岳精專不懈以神瑞二年十月乙
卯忽遇大神乘雲駕龍導從百靈仙人玉女左右侍衞
集于山頂稱太上老君謂謙之曰往辛亥年嵩岳嶺靈
集仙宫主表天曹稱自天師張陵去世已来修善之人
無所師受嵩岳道士上谷寇謙之立身置理行合自然
才任範首可處師位吾故来觀汝授汝天師之位賜汝
雲中音誦新科之誡二十卷號曰並進言吾此經誡自
天地開闢以来不𫝊於世今運數應出汝宣吾新科清
整道教除去三張偽法租米錢稅及男女合氣之術大
道清虛豈有斯事專以禮度為首而加之以服食閉練
使九疑人長容之等十二人授謙之服氣道引口訣之
法遂得辟榖氣盛體輕顔色殊麗弟子十餘人皆得其
術泰常八年十月戊戌有牧土上師李譜文来臨嵩岳
云老君之玄孫昔代郡桑乾以漢武之世得道為牧土
宫主臨治三十六土人鬼之政地方八十萬里有竒盖
歷術一章之數也其中為方萬里者有三百六十萬遣
弟子宣教云嵩岳所絡廣漢平土方萬里以授謙之作
誥曰吾處天宫敷演真法處法道年二十二歲除十歲
為童蒙其餘十二年教化雖無大功且有指授之勞今
賜汝遷入内宫大真大寳九州真師治鬼師治民師繼
天師四錄修勤不懈依勞復遷賜汝天中二真大文錄
劾召百神以授弟子文錄有五等一曰隂陽大官二曰
正府三曰正房真官四曰宿宫散官五曰並進錄生壇
位禮拜衣冠儀式各有差品凡六十餘卷號曰錄圖真
經付汝奉持輔佐北方太平真君出天宫靜輪之法能
興造克就則起真仙矣又地上生民末劫垂及其中行
教甚難但令男女立壇宇朝夕禮拜若家嚴君功及上
世其中能修身鍊藥學長生之術即為真君種民藥别
授方銷鍊金丹雲英玉漿之法皆有訣要上師李君手
筆有數篇其餘皆正真書曹趙道覆所書古文鳥跡篆
隸雜體辭義約辯宛而成章大與世禮相准擇賢推德
信者為先勤者次之又言二儀之間有三十六天天之
中有三十六宫宫有一主最高者無極至尊次曰大至
真尊次天覆地載隂陽真尊次洪正陽尊姓趙名道隠
以殷時得道牧土之来赤松王喬之倫及韓終張世安
劉根張陵近世仙者並為翼從牧土命謙之為子與羣
仙結為徒友幽冥之事世所不了聽謙之具問一二告
焉經云佛者昔於西胡得道在四十二天為延真宫主
勇猛苦教故其弟子皆髠形染衣繼絶人道始光初奉
其書而獻之世祖乃令謙之止於張曜之所供其食物
時朝野聞之若存若亡未全信也崔浩獨異其言因師
事之受其法術於是上疏讃明其事曰臣聞聖王受命
則有天應而河圖雒書皆寄言於蟲獸之文未若今日
人神接對手筆粲然辭旨深妙自古無比昔漢高雖復
英聖四皓猶或恥之不為屈節今清德隠仙不召自至
斯誠陛下侔蹤軒黃應天之符也豈可以世俗常談而
忽上靈之命臣竊懼之太武欣然乃使謁者奉玉帛牲
牢祭嵩岳迎致其餘弟子在山中者於是崇奉天師顯
揚新法宣布天下道業大行浩事天師禮拜甚謹人或
譏之浩聞之曰昔張釋之為王生結襪吾雖才非賢哲
今奉天師足以不愧於古人矣及嵩高道士四十餘人
至遂起天師道場於京城之東南重壇五層遵其新經
之制給道士百二十人衣食齋宿祈請六時禮拜月設
厨會數千人太武將討赫連昌太尉長孫嵩難之太武
乃問幽微於謙之對曰必克陛下神武應期天經下治
當以兵定九州後文先武以成太平太平真君三年謙
之奏曰陛下以真君御世建靜輪天宫之法開古以来
未之有也應登受符書以彰聖德太武從之於是親至
道壇受符錄備法駕旗幟盡青以崇道家之色也自後
諸帝每即位皆如之景穆太子見謙之奏造靜輪宫必
令其高不聞鷄鳴狗吠之聲欲上與天神交接功役萬
計經年不成乃言於太武曰人天道殊卑高定分今謙
之欲要以無成之期說以不然之事財力費損百姓疲
勞無乃不可乎必如其言未若因東山萬仞之上為功
差易太武深然景穆之言但以崔浩贊成難違其意沉
吟者久之乃曰吾亦知其無成事旣爾何惜三五百功
九年謙之卒葬以道士之禮先於未亡謂諸弟子及吾
之在汝曹可求神仙籙吾去之後天宫真難可復遇設
會之日更布二席於上師坐前弟子問其故謙之曰仙
官来是夕卒前一日忽言吾氣息不理腹中大痛而行
止如常至明旦便終須臾口中氣狀若煙雲上出空中
至天半乃消尸體引長弟子量之八尺三寸三日已後
稍縮至斂量之長六尺六寸於是諸弟子以為尸解變
化而去不死也時有京兆人韋文秀隠於嵩高徵詣京
師太武曾問方士金丹事多日可成文秀對曰神仙幽
昧變化難測可以闇遇難以預期臣昔者受教於先師
曾聞其事未之為也太武以文秀關右豪族風操温雅
言對有方遣與尚書崔賾詣王屋山合丹竟不能就是
時方士至者前後數十人河東祁纖好相人太武賢之
拜纖上大夫頻陽絳略聞喜吴邵道引脩養積年百餘歲
神氣不衰弘農閻平仙博覽百家之言然不能逹其意
辭占應對義旨可聽太武欲授之官終辭不受扶風魯
祈連赫連屈子暴虐避地寒山教授子弟數百人好方
術少嗜慾河東羅崇從之常餌松栢不食五穀自稱受
道於條山太武令崇還鄉里立壇祈請黃老云條山有
穴與崑崙蓬莱相屬入穴中得見仙人與之往來詔令
河東郡給所須從穴行百餘步遂窮後召有司以崇誣
罔不道奏治之太武曰崇修道之人豈致欺妄以詐於
世或𫝊聞不審而至於此古之君子進人以禮退人以
禮今治之是傷朕待賢之意遂赦之
文成興光元年二月帝至道壇登受圖籙禮畢曲赦京
師班賞各有差
獻文天安元年三月辛亥帝幸道壇親受符籙曲赦京
師(時東萊人王道翼少有絶俗之意隱韓山中四十餘年斷粟食荽通逹經章書符籙嘗隱居深山不交世)
(務年六十餘獻文聞而詔青州刺史韓頽遣使就山召之翼乃赴都獻文以其仍守本操遂令增給衣食終身)
孝文太和十五年秋詔曰夫至道無形虛寂為主自有
漢以来置立壇祠先朝以其至順可歸用立寺宇昔京
城之内居舍尚希今者里宅櫛比人神猥凑非所以祗
崇至法清敬神道可移於都南桑乾之隂岳山之陽永
置其所給戸五十以供齋祀之用仍名為崇虛寺可召
諸州隠士員滿九十人遷雒移鄴踵如故事其道場在
南郊方二百步以正月七日七月七日十月五日壇主
道士哥人一百六人以行拜壇祠之禮
後周武帝天和四年二月帝御大德殿集百僚道士等
討論其藥帝賦詩以記其迹仍勅於師正所居置隆唐
觀及帝營奉天宫特置仙遊門以通師正所止之谷
唐中宗神龍元年二月制天下諸州各置觀一所咸以
大唐中興為名
睿宗&KR1402;雲元年十月制以雒州襄王府宅為太安國觀
十二月癸未制曰玄元皇帝朕之始祖無為所庇不亦
遠乎第八女西域公主第九女昌隆公主性安虛白神
融皎昧並令入道奉為天皇天后宜於京城右造觀仍
以來年正月令二公主入道
二年正月加銀青光禄大夫行太子率更令史崇玄為
金紫光禄大夫太清觀主
三月癸酉制為皇女金仙玉真二公主於京城各置一
觀仍以金仙玉真為名
四月手制曰朕聞釋及玄宗理均迹異拯人救俗教别
功齊豈於中間妄生彼我不遵善下之旨相高無上之
法有殊聖教頗失彝章自今每緣法事集會僧尼道士
女冠等宜令齋行並進
玄宗開元八年六月道士葉法善卒制曰故道士鴻臚
卿員外置越國公葉法善天真精密妙理幽暢包括祕
要發揮靈符固以冥默難原希夷罕測而精栖蓬閬迹
混朝伍保黃冠而不拔加紫綬而非榮卓爾孤秀泠然
獨往勝氣絶俗真風無塵金骨外聳珠光内暎斯乃體
應中仙名升上德朕嘗聽政之暇屈詢至道公以理國
之法屢奏昌言謀參隠諷事宣弘益歎徽音之未冺悲
形解之俄留何莫憗遺殱良奄及永惟平昔感愴於懷
宜申禮命式賁泉壤可贈越州都督(法善三世為道士皆有攝養占卜之)
(術高宗聞法善名徵詣京師法善自高宗則天中宗殆五十年常來名山數詔入禁中盡禮問道然排擠佛法)
(議者或譏其向背以其術高終莫之測也睿宗即位稱法善有冥助之功先天二年拜鴻臚卿封越國公仍舊)
(稱為道士止于京師之景龍觀又贈其父為歙州刺史當時尊寵莫與為比年九十卒)
九年三月置石柱於景龍觀令天台道士司馬承禎依
蔡邕石柱三體書寫老子道德經
十年正月己丑詔兩京及諸州各置玄元皇帝廟一所
並置崇玄學其生徒令習道德經及莊列文子等每年
准明經例舉送
四月帝夢京師終南山趾有天尊之象求得之於盩厔
樓觀之側
十四年九月制曰玄元皇帝先聖宗師國家本系昔草
昧之始告受命之期高祖應之遂於神降之所置廟改
縣曰神仙近日廟庭屢彰嘉瑞虔荷靈應祗慶載深宜
令本州擇精誠道士七人於羊角廟中潔齋㷊香以崇
奉敬
十八年十月命集賢院學士陳希烈等於三殿講道德
經侍中裴光庭等奏曰堯舜以揖遜而理湯武以干戈
而興或勞神以苦形且役智而憔慮有生之類雖亦聞
於小康無為之風故未臻於大道今陛下化成天下與
道玄同小其有為之迹弘此不言之教將以去華歸本
削偽存真其為道德之鄉固在老莊之術遂命集賢院
學士中書舍人陳希烈諫議大夫王迴質侍講學士宗
正少卿康子元贊善大夫馮朝隠等於三殿侍講敷暢
真文演襄城之七聖及姑山之四子理之於國唯清唯
淨之風脩之於身久視長生之道聖化玄運寰瀛樂康
咸日用而不知實曠代之未有臣沗職司望編入史册
宣示天下帝手詔報曰朕虔守宗祧祗膺歷數夙夜兢
惕懼不克勝求賢臣而委之謀猷延學者而資其博洽
用扶不逮雅致咸和旣内平而外成且刑清而訟息端
拱多暇留意典墳以為道者玄妙之宗德為教化之本
講諷微旨稽詳秘文庶無為而政成不宰而物應豈敢
比德堯舜論功湯武者哉然必先正其心深思逮於遐
邇務惟齊俗亦欲申於兆庶必若同歸清淨共守玄默
所陳編示良用多慙
十九年正月壬戌置五岳真君祠廟各於岳下選德行
道士數人焚香洒掃焉初司馬承禎隠於天台徵至京
師承禎因上言五岳神祗皆是山林之神非真正之神
也五岳皆洞府各有上清真人降任其職山川風雨隂
陽氣序是所理焉冠冕章服佐從神仙皆有名數請立
齋祠之所帝從其言因敕五岳各置真君祠一所其形
像制度皆令承禎推按道經創意為之
二十年四月己酉勅曰五岳先制真君祠廟朕為蒼生
祈福宜令祭岳使選精誠道士以時設醮及廬山使者
青城丈人廟並准此祭醮
二十年正月制曰老子道德經宜令士庶家藏一本每
年貢舉人量減尚書論策一兩條准數加老子策俾尊
崇道本弘益化源今之此勅亦宜家置一本每須三省
以識朕懷侍中裴光庭等奏曰伏見昨日一敕教示百
僚爰及兆庶聖恩博洽德澤如天亦旣生成載加誨勖
莫不遷善咸知向方臣忝在樞衡未有弘益忽承天奬
曠若發蒙雖羲軒上皇堯舜至德無以加也天下幸甚
云云望編入國史以示將來從之詔曰玄元之教家國
是資匪為先祖貴申道本所以首歲元日因行春令清
淨之政期諸相國乎為官擇才可以先淳素也
二月逸人張果就徵張果不知何許人也則天時隠於
條山往来汾晉間時人𫝊其有延年秘術自云年十千
歲堯時為侍中人莫之辨則天遣使召之果佯死不赴
後人復見之往来鎮州山中鎮州刺史韋濟以狀聞玄
宗令通事舍人裴晤往迎之果對使絶氣如死人之状
良久漸蘇晤不敢逼馳還具奏玄宗又遣中書舍人徐
嶠賫璽書以邀迎之果乃隨嶠至東魯肩輿入宫中玄
宗親訪以理道及神仙藥餌之事尋下制曰鎮州張果
先生遊方之外者也跡先高尚心入窈冥足混光塵召
至城闕莫詳甲子之數且謂羲皇上人問以道樞盡會
宗極今將行朝禮爰升寵命可銀青光禄大夫號曰通
玄先生其年請入鎮州賜以衣服及雜綵等便放歸山
為造棲霞觀於隠所
十二月侍講學士陳希烈等講書畢黃門侍郎同中書
門下平章事裴耀卿等奏曰臣等伏承陛下講讀尚書
周易道德莊列畢聖心弘道國訓崇儒玄風遠被更自
兹始况以事殷四海念切萬方日午罷朝旣披文於内
殿風迴問俗亦函丈於行宫漢皇乙夜無以過此悟老
莊之旨齊物而仁恕以行運堯舜之心稽古則憲章攸
備鈎深致遠不疾而速陶鈞庶類品物之歡幸實深弘
奬大猷簡策之輝光載遠臣等叨陪獻納竊奉音徽慶
耀之誠倍百常品伏望付史官騰芳盛烈帝手詔報曰
尚書雅誥周易精微朕幼奉師資未窮奥義故時令講
說耳至乎莊子及道德經遞為表裏詳其所指觸類繁
多旣問廣成之道復得方明之相况之今日千載一時
故弘斯義以喻卿也編緒簡牘隨卿意焉文武百官尚
書左丞相集賢院學士蕭嵩奏曰伏見去年以来有勅
令集賢院學士工部侍郎陳希烈諫議大夫王迴質膳
部郎中馮朝隠等每日侍講玄元皇帝道德經及周易
尚書莊子等以今月二十四日講畢臣聞堯放上代之
文以成其聖舜觀古人之象以著其明是知道有可尊
禮忘於貴不唯聚學將以範人伏惟開元神武皇帝陛
下明實天聪舉惟聖作道風允洽文教克成猶尚以廣
生知以從積學事必稽古書皆作徵尊祖而習老經體
天而觀易象追廣成之說則問以莊篇考唐郊之舊則
詳於堯典日者北祠后土東幸温泉或地涉風沙或天
將寒雪而講筵必集帳殿如初足以知好學之志彰克
勤之德雖包羲畫卦夏禹受書曷以臻兹臣等忝在朝
列預聞帝道伏請宣付史官頒示天下帝手詔荅曰爰
開集賢引進儒道退朝講讀盖亦其常歲月周施頗尋
章句其雅誥則稽之於古以質今其道真則取之於真
不崇其放理國之要可不謂然乎宣付史官依卿所請
二十二年十月勅曰道家三元誠有科誡朕嘗精意禱
亦久矣而初未蒙福念不在兹今月十四日十五日是
下元齋日都内人應有屠宰令河南尹李適之勾當搃
與贖取其百司諸厨日有肉料亦責數奏来并百姓間
是日並停宰殺漁獵等兼肉料食自今已後兩都及天
下諸州每年正月七月十月元日起十三至十五兼宜
禁斷
二十三年三月癸未親注老子并修疏義八卷及至開
元文字音義三十卷頒示公卿士庶及道釋二門聽直
言可否文武百官右丞相蕭嵩等奏曰臣等准勅牒問
百司并宣示道俗各得報稱咸以為玄言造微字說該
洽刊成代則欽若聖規觀妙知常以埏埴而為體宿疑
前失區條流而畢正是以發揮道教弘長儒風旣以化
人且聞端本雖旁求異義載佇天心而四海同文一辭
寧措並請編入史册藏之袐府許之
六月庚寅嘉州峨眉山醮壇有神燈徧照諸峰羣萃成
響
二十四年八月庚午都城道士於龍興觀設齋發揚御
書道德經上表請降中夜親王宰相及朝官行香并獻
蔬食許之九月贈故道士王友真為銀青光禄大夫
二十五年正月癸未以道士尹愔為諫議大夫集賢學
士兼知史官事特賜朝散階制曰古者置長過之官立
司過之史所以書君舉箴王闕不次而受惟才是與道
士尹愔識洞微妙心遊淡泊祗服玄元弘敷聖教雖混
萬物獨詣於清真而博綜九流兼通於儒墨方貴無名
之朴期不言之化資其妙道寘彼周行宜居納誨之職
仍在記言之地愔上表懇讓詔許衣道士服視事愔乃
受職
二十六年正月丁丑親迎氣於東郊畢制道釋二門皆
為聖教義歸弘濟禮在遵崇其天下觀寺大小各度十
七人簡擇灼然有經業戒行為鄉閭所推仍先取年高
者
二十七年十二月宰臣牛仙客李林甫奏曰臣等伏見
皇太子送十一月德音付史官伏承陛下前月五日將
欲廵幸渭北是夜夢玄元皇帝曰明日子欲遊乎北神
不在此事宜止五更當自有應且子之享國多年矣何
必此日陛下二更便停勅至五更果烈風大起際暮方
定伏以玉真體妙莫大於皇極聖明致理孰盛於吾皇
繇是感而遂通聖與神合言不測之事示必然之期果
兹烈風有叶靈夢旣彰陛下之祚更表無疆之休同天
地而久長若符契之徵驗臣以上自開闢博考圖書神
靈效祥帝王膺慶未有若此之昭著也臣等謬當樞近
又忝史官預聞德音不勝忭躍伏望宣示百僚頒及中
外帝手詔報曰頃欲渭北近遊夢中有命神不守職事
不可行出必有名何容易也賴玄聖垂告靈應果然朕
夙夜驚懷福慶斯在春秋記異况在此乎所請宜依
二十八年五月帝謂宰臣曰朕在藩邸有宅在積善里
東南隅宜於此地置玄元皇帝廟及崇玄學
二十九年正月詔曰三皇之時兆庶淳朴盖繇其上以
道化人自兹厥後為政各異我烈祖玄元皇帝禀大賢
之德藴至道之精乃著五千文用矯時弊可以理國家
超夫象繫之表出彼明言之外朕有處分令家習此書
庶乎人用向方政成不宰慮兹下士未逹微言是以重
有發明俾之開悟期弱喪而知復弘善貸於無窮兩京
及諸州各置玄元皇帝廟一所每年依道法齋醮兼置
崇玄學於當州縣學士數内均融量置令習道德經及
莊子文子列子待習業成後每年隨貢舉人例送至省
置助教一人委所繇州長官於諸色人内精加訪擇補
授仍稍加優奬是月亳州奏玄元皇帝廟中之井湧氣
成雲五色相映
二月帝謂宰臣曰洪州人鄔玄宗往在文明中𫝊玄元
皇帝真告於天后曰我國祚無窮當千萬君遂遭禁錮
因兹淪喪自非忠義之士感激過人孰能不避死亡之
誅竟逹神靈之命宜與追贈以慰泉壤其子瑗亦依資
授一官制曰故洪州人鄔玄宗往者來應嘉詔次于虢
略忽覩玄元皇帝俾之升雲空中與言使戒天后表國
祚中興之運示寳歴無疆之期遂能不顧其身来𫝊此
旨竟遭幽繫諒可傷嗟自非竭節本朝孰克犯顔兹日
宜加追贈用慰幽魂可贈棣州刺史
三月亳州奏老君廟九井先涸自奉詔增修觀寺九井
皆湧及樹枯復榮
四月漏下後帝謂侍中牛仙客中書令李林甫曰朕自
臨御以来向三十年来未嘗不四更初起具衣服禮謁
尊容盖為蒼生祈福也昨十日前禮謁事畢之後曙色
未分端坐靜意有若假窹忽夢見一真容云吾是汝遠
祖吾之形象可三尺餘在京城西南一百餘里時人都
不知年代之數汝但遣人尋求吾自應見汝當慶流萬
葉享祚無窮吾自度其時合吾與汝興慶中相見汝當
大慶吾猶未即言語畢覺後昭昭然若有所覩朕即命
使兼令諸道士相隨於京都西南求諸果於盩厔縣樓
觀東南山阜間乃遇真容一昨迎到便於興慶宫大同
殿安置瞻覩與夢中無異卿等可入觀之仙客林甫俱
拜賀上言曰玄元大聖降見真容感應之徵實符睿德
陛下禮至真之道崇清淨之源何常不禮敬度誠為蒼
生祈福故得真容入夢列祖表靈求之西南果與夢恊
且興慶宫者潛龍舊邸王業所興當此處而告期與嘉
名而相會斯乃降於紫府鎮我皇家啓無疆之休論大
慶之應陛下爰捨正殿以為法堂是尊是崇至敬至極
殊常之禮將萬福而俱臻無外皆覃及億兆而同慶臣
等何幸親詣瞻禮自然相好諒絶名言開闢以来典籍
所載未之有也請宣示中外編諸簡册帝手詔報曰夢
之正者是謂通神於惟聖容果以誠應豈朕德所及而
大道是興再省神靈言猶在耳將貽福業代紀彌多初
告以行宫乃置之内殿兼之大慶久屬朕躬稽之道德
以兹為寳當慈育萬姓承荅神明卿等宗臣宜同朕意
願揚嘉應安敢讓焉
五月庚戌帝夢玄元皇帝告以休期命有司圖畫真容
分布天下乃下詔曰大道混成乃先於天地聖人立教
用敷於宗極故能發揮妙本弘濟生靈使秉志者悟往
迷方者知復以此救物故無棄人其孰當之粤若我列
祖玄元皇帝矣朕纂承寳業重闡玄猷自臨御以来罔
不夙夜滌慮凝想齊心服禮謁於尊容未明而畢事將
三十載矣盖為天下蒼生以祈多福不謂微誠上達宗
祖垂鑒頃因假寐或夢真容旣覺之後昭焉以瞻殊相
自然與夢相恊誠為密降仙府永鎮人寰告我以無疆
之休德音在聽表我以非常之慶靈貺有期乃昊穹幽
贊宗社儲休豈朕虛薄能致兹事若便寢之乃乖祗敬
宜令所司即寫真容分送諸道採訪使令當州道轉送
開元觀安置所在道士等皆具威儀法事迎後象到七
日夜設齋行禮仍各賜錫用充齋慶之費自今已後常
令講習道德經以暢微旨所置道學須倍加敦勸使有
成益是知真理深遠弘之在人不有激揚何以勵俗諸
色人等有明道德經及莊列文子等委所繇長官訪擇
具以名聞朕當親試别加甄奬今者真容應見古所未
聞福雖始於邦家慶宜均於士庶其親王公主郡縣主
及内外文武官等並量賜錢至休假之辰宜以素飡用
申慶樂諸道節度使及將士等亦准此其兩京及諸州
父老亦量賜錢同此歡宴其錢以當處官物充伊爾公
卿逮乎黎獻宜勉崇玄化共復淳源宣布遐邇明知朕
意戊寅有慶雲見於亳州真源縣玄元皇帝廟兼有白
鶴翔於廟門樓
八月丁亥陵州奏開元觀老君真容見儀象分明道士
十數人皆見久之方隠請頒示天下從之甲午命有司
於興唐觀設齋自内迎玄元皇帝真容於觀宰臣百官
悉行香有慶雲見侍中牛仙客中書令李林甫上表賀
曰伏以玄元孚祐聖感潛通將垂介福必有丕應頃屬
初夏微陽暫愆自夢恊已来頻降膏澤變兹秋稼成此
豐年又數日隂雲通宵澍雨聖容將出天景廓清加以
霏煙在天瑞氣捧日元符稠疊若此再三惟皇祖之降
靈表吾君以大慶爰自古昔所未嘗聞臣等何人覩兹
明應伏望宣付史官帝曰卿等表言數事皆聖祖啓佑
應以隨迎祗顧薄躬對越靈命編於史册隨卿意焉
九月御興慶門數親試明道德經及莊文列子舉人問
策曰朕聽政之暇常讀道德經文列莊子其書文約而
意精詞高而旨遠可以禮國可以保身朕敦崇其教以
左右人也子大夫能從事於此甚盛加之古今異宜文
質相變若在宥而不理外物而為行邃古之化非御今
之道適時之術陳其所宜又禮樂刑政所以經邦國聖
智仁義所以序人倫使之廢絶未知其旨道德經曰絶
學無憂則乖進德修業之教列子力命曰汝奚功於物
又違懲惡勸善之文二旨孰非何優何劣文子曰金積
折廉璧襲無嬴且申其義莊子曰括與支交相養明徵
其言使一理混同三教兼舉成不易之則副虛佇之懷
有姚子彦靳能元載等策入第各授之以官
十二月勅曰朕每念黎庶無忘餐寐冀其家給而足富
而且夀仙濟之方莫為道教大聖垂範微言粲然遵而
行之其應何遠况時將獻歲萬物發生旣叶陽和或存
惠養宜令天下諸觀起来年正月一日至年終以来常
轉本際經其四大齋日每百官齋之日常令講誦庶澤
及無外稱朕意焉(是年皇太子奏曰臣弟兄奉恩旨共造大玄觀庶憑神力永保聖躬望精)
(選二七人度為道士上曰道貴清淨必在人弘念爾等勤誠用依來請)
是月亳州奏玄元皇帝廟門之南丁汝璿家有牛忽變
成青牛事符仙瑞請頒示中外許之
册府元龜卷五十三
