册府元龜卷五百九十八宋王欽若等撰
學校部
教授
自仲尼反魯刪定六藝然後學有所宗儒術以之振矣
雖復哲人其萎微言遂絶而違者斯衆傳授寖廣漢氏
而下師訓彌盛素業所守乃專門而靡雜禀教殊指或
名家而别出岐分𣲖散增華竝騖蓋有爵位通顯譽望
克治風詠推美山林傾慕徒衆輻輳不遠乎千里名籍
包舉或踰於萬數以至肥遯求志杜門却掃其於傳道
誨人未嘗倦也茲所謂拳拳服膺循循善誘逹教學之
旨爲&KR0588;門之駕說者焉
卜商字子夏衛人孔子旣没居西河教授爲魏文侯師
澹臺滅明事孔子旣已受業南遊至江從弟子三百人
設取予去就名施於諸侯
商瞿字子木魯人受易孔子(商瞿姓也瞿音衢)以授子庸(姓橋名庇)
(字子庸庇音必寐反)子庸授江東馯臂子弓(馯姓也音韓)子弓授燕周
醜子家子家授東武孫虞子乘子乘授齊田何子裝及
秦禁學易爲筮卜之書漢獨不禁故傳授者不絶
漢田何以齊田徙杜陵號杜田生(高祖用婁敬之言徙關東大族故何以舊)
(齊田氏見徙時未爲杜陵蓋史家本其地追言也)授東武王同子中雒陽周王
孫丁寬齊服生皆著易傳數篇(田生授王同周王孫丁寬服生四人而四人皆)
(著易傳也子中王同字也中讀曰仲)同授淄川楊何字叔元元光中徵爲
太中大夫齊即墨成至城陽相(姓即墨名成)廣川孟但爲太
子門大夫魯周覇莒衡胡(莒人姓衡名胡也)臨淄主父偃皆以
易至大官要言易者本之田何
丁姓字子孫從魯榮廣受詩春秋爲中山傅
申章昌字曼君楚人(申章姓)從丁姓受學爲長沙太傅
丁寬字子襄梁人從田何受易授同郡碭田王孫王孫
授施讎孟喜梁丘賀繇是易有施孟梁丘之學寬景帝
時爲梁孝王將軍
王臧蘭陵人從魯申公受詩已通事景帝爲太子少傅
施讎字長卿沛人沛與碭相近讎爲童子從田王孫受
易後讎從徙長陵田王孫爲博士復從卒業與孟喜梁
邱賀竝爲門人謙讓嘗稱學廢不教授及梁邱賀爲少
府事多乃遣子臨分將門人張禹等從讎問讎自匿不
肯見賀固請不得已乃授臨等於是賀薦讎結髮事師
數十年(從結髮爲童子卽從師學著其早也)賀不能及詔拜讎爲博士讎
授張禹琅琊魯伯伯爲會稽太守禹至丞相授淮陽彭
宣沛戴崇子平崇爲九卿宣大司空禹宣皆有傳魯伯
授太山毛莫如少路(姓毛名莫如字少路)琅琊邴丹曼容著淸名
莫如常山守此其知名者也繇是施家有張彭之學
孟喜字長卿東海蘭陵人也父號孟卿(時人以卿呼之若言公也)善
爲禮春秋授后蒼疏廣世所傳后氏禮疏氏春秋皆出
孟卿孟卿以禮經多春秋煩雜乃使喜從田王孫受易
喜授同郡白光少子沛翟牧子兄(兄讀曰况)皆爲博士繇是
有瞿孟白之學
梁丘賀字長翁琅琊諸人也以能心計爲武騎從太中
大夫京房受易房淄川楊何弟子也(自别一京房非焦延壽弟子爲課吏)
(法者或書字誤耳不當爲京房)房出爲齊郡太守賀更事田王孫賀傅
子臨亦入說爲黃門郎甘露中奉使問諸儒於石渠臨
學精熟專行京房法琅琊王吉通五經聞臨說喜之時
帝選高才郎十人從臨講吉乃使其子郎中駿上疏從
臨受易五鹿充宗授平陵士孫張仲方(士孫姓張名仲方字)沛鄧
彭祖子夏齊衡咸長賓張爲博士至揚州牧家世傳業
彭祖眞定太傅咸王莽講學大夫繇是梁丘有士孫鄧
衡之學
京房受易梁人焦延壽(延壽其字名贛)延壽云嘗從孟喜問易
會喜死房以爲延壽易卽孟氏學翟牧白生不肯皆曰
非也至成帝時劉向校書考易說以諸易家說皆祖田
何楊叔丁將軍大誼略同惟京氏爲異黨焦延壽獨得
隱士之說(黨讀曰儻)託之孟氏不相與同房授東海殷嘉河
東姚平河南乘弘(乘姓也音食證反)皆爲郎博士繇是易有京
氏之學位至魏郡太守
費直東萊人也(費扶味反)治易爲郎長於卦筮亡章句徒以
彖象繫辭十篇解說上下經琅琊王璜能傳之
伏生名勝濟南人爲秦博士孝文時求能治尚書者天
下亡有聞伏生治之欲召時伏生年九十餘老不能行
於是詔太常使掌故朝錯往受之(衞宏定古文尚書序云生老不能正言不)
(可曉也使其女傳言教錯齊人語多與穎川異錯所不知者凢十二三略以其意屬讀而已)秦時禁
書伏生壁藏之其後大兵起流亡漢定伏生求其書亡
數十篇獨得二十九篇卽以教於齊魯之間齊學者繇
此頗能言尚書山東大師亡不涉尚書以教伏生教濟
南張生及歐陽生是後魯周覇雒陽賈嘉頗能言尚書
(嘉者賈誼之孫也)
孔安國有孔氏古文尚書以今文字讀之因以起其家
逸書得十餘篇尚書兹多於是遭巫蠱未立於學官安
國爲諫大夫授都尉朝(朝名都尉姓)而司馬遷亦從安國問
故遷書載堯典禹貢洪範微子金縢諸篇多古文說都
尉朝授膠東庸生庸生授淸河胡嘗少子(少子嘗字)
歐陽生字和伯千乘人也事伏生授兒寬寬又授業孔
安國歐陽大小夏侯氏學皆出於寬寬授歐陽生子世
世相傳至曾孫高爲博士繇是尚書世有歐陽氏學
林尊字長賓濟南人也事歐陽高爲博士授平陵平當
梁陳翁生翁生家世傳業繇是歐陽有平陳之學翁生
授琅琊殷崇楚國龔勝而平當授九江朱普公文上黨
鮑宣宣爲司隸校尉徒衆尤盛知名者也
高相沛人也治易與費公同時其學亦亡章句專說陰
陽災異自言出於丁將軍傳至相相授子康及蘭陵母
將永康以明易爲郎永至豫章都尉
夏侯勝其先夏侯都尉從濟南張生受尚書以傳族子
始昌始昌傳勝勝又事同郡簡卿(簡音姦)簡卿者倪寬門
人勝傳從兄子建又事歐陽高繇是尚書有大小夏侯
之學建位至太子太傅
周堪字少卿齊人也與孔覇俱事大夏侯勝堪授牟卿
及長安許商字長伯牟卿爲博士覇以帝師賜爵號褒
成君傳子光亦事牟卿繇是大夏侯有孔許之學堪位
至光祿勲
張山拊字長賓平陵人也(拊音膚)事小夏侯建爲博士授
同縣李尋鄭寬中少君山陽張無故子儒信都秦恭延
君陳留假蒼子驕無故善脩章句小夏侯說文恭增師
法至百萬言(言小夏侯本所說之文不多而秦恭又增益故至百萬言也)
申公名培魯人也少與楚元王交俱事齊人浮丘伯受
詩漢興高祖過魯申公以弟子從師入見於魯南宮呂
太后時浮丘伯在長安楚元王遣子郢與申公俱卒學
(郢卽郢客也)元王薨郢嗣位立爲楚王令申公傅太子戊戊
不好學病申公(病苦也)及戊立爲王胥靡申公(胥靡相係而作役)
申公愧之歸魯退居家教終身不出門復謝賓客(身旣不出)
(門非受業弟子其他賓客來者又謝遣之不相見也)獨王命召之乃往弟子自遠
至受業者千餘人申公獨以詩經爲訓故以教亡傳(說其)
(指不爲解說之傳)疑者則闕弗傳蘭陵王臧從受詩申公弟子
以百數申公以詩春秋授而瑕邱江公盡能傳之及魯
許生免中徐公(免中邑名也)皆守學教授
韋賢治詩事大江公及許生(大江公卽瑕邱江公也以異下博士江公故稱大)
又治禮傳子玄成及兄子賞以詩授哀帝繇是魯詩有
韋氏學
王式東平新桃人事免中徐公及許生式爲昌邑王師
山陽張長安(長安名也)先事式後東平唐長賓沛禇少孫亦
來事式張生唐生禇生皆爲博士繇是魯詩有張唐禇
氏學
張生兄子游卿爲諫大夫以詩授元帝其門人琅琊王
扶陳留許晏繇是張家有許氏學初薛廣德亦事王式
以博士論石渠授龔舍
轅固齊人也以治詩孝景時爲博士諸齊以詩顯貴皆
固之弟子也昌邑太傅夏侯始昌最知名
后蒼字近君東海郯人也事夏侯始昌通五經蒼亦通
詩禮授翼奉蕭望之匡衡衡授琅琊師丹伏理斿君穎
川滿昌君都君都爲詹事治高密太傅家世傳業繇是
齊詩有翼匡師伏之學滿昌授九江張邯琅琊皮容皆
至大官徒衆尤盛蒼說禮數萬言號曰后氏曲臺記授
沛聞人通漢子方(聞人姓也名通漢字子方也)梁戴德延君戴聖次
君沛慶普孝公德號大戴聖號小戴繇是禮有大戴小
戴慶氏之學普授魯夏侯敬又傳族子咸大戴授琅琊
徐良游卿家世傳業小戴授梁人橋仁季卿楊榮子孫
(子孫榮之字也)家世傳業繇是大戴有徐氏小戴有橋楊氏之
學蒼官至少府
韓嬰燕人也景帝時爲常山王太傅韓生推詩人之意
而爲内外傳數萬言其語頗與齊魯間殊然其歸一也
淮南賁生受之(賁音肥)自是之後而趙燕間言詩者繇韓
生韓生孫商爲武帝博士孝宣時涿郡韓生其後也以
易徵待詔殿中曰所受易卽先太傅所傳也嘗受韓詩
不如韓氏易深太傅故專傳之司隸校尉蓋寬饒本受
易於孟喜聞涿韓生說易而好之卽更從受焉
趙子河内人也(王欽若等曰趙子史不載其名)事燕韓生授同郡蔡誼
誼授同郡食子公與王吉食生授太山栗豐吉授淄川
長孫順繇是韓詩有王食長孫之學豐授山陽張就東
海髮福福皆至大官徒衆尤盛
毛公趙人也治詩爲河間獻王博士授同國貫長卿長
卿授解延年延年授徐敖敖授九江陳俠繇是言毛詩
者本之徐敖
胡母生字子都齊人也治公羊春秋爲景帝博士與董
仲舒同業仲舒著書稱其德年老歸教於齊齊之言春
秋者宗事之公孫弘亦頗受焉而董生爲江都相弟子
遂之者蘭陵禇大東平嬴公廣川叚仲温吕步舒(遂謂名位)
(成達者)大至梁相步舒丞相長史唯嬴公守學不失師法
爲昭帝諫大夫授東海孟卿魯眭孟孟爲符節令坐說
災異誅
嚴彭祖字公子東海下邳人也與顔安樂俱事眭孟孟
弟子百餘人唯彭祖安樂爲明質問疑誼各持所見孟
曰春秋之意在二子矣孟死彭祖安樂各顓門教授(顓與)
(專同門言各自名家)繇是公羊春秋有嚴顔之學彭祖授琅琊王
中爲元帝少府(中讀爲仲)家世傳業中授同郡公孫文東門
雲
顔安樂字公孫魯國薛人眭孟姊子也安樂授淮陽泠
豐次君(泠音零)淄川任公繇是顔家有泠任之學始貢禹
事嬴公成於眭孟疏廣事孟卿廣授琅琊筦路(筦亦管字也)
禹授穎川堂谿惠(姓堂谿也)惠授太山冥都都與路又事顔
安樂故顔氏復有筦冥之學路授孫寶爲大司農豐授
馬宫琅琊左咸徒衆尤盛官至齊郡太守丞
瑕邱江公受糓梁春秋及詩於魯申公傳子至孫爲博
士武帝時江公與董仲舒竝仲舒通五經能持論善屬
文江公呐於口(屬之欲切呐古訥字)上使與仲舒議不如仲舒而
丞相公孫弘本爲公羊學比輯其議卒用董生(比次也輯合也)
(比頻寐反輯與集同)於是上因尊公羊家詔太子受公羊春秋繇
是公羊大興太子旣通復私問榖梁而善之其後浸微
(浸漸也)唯魯榮廣王孫皓星公二人受焉廣能盡傳其詩
春秋高才捷敏與公羊大師晆孟等論數困之(孟等窮屈也)
故好學者頗復授糓梁沛蔡千秋少君梁周慶幼君丁
姓子孫(姓丁名姓字子孫)皆從廣受千秋又事皓星公爲學最
篤千秋宣帝時說糓梁上善榖梁說擢千秋爲諫大夫
給事中後有過左遷平陵令復求能爲榖梁者莫及千
秋上愍其學且絶乃以千秋爲郎中戸將選郎十人從
受汝南尹更始翁君本事千秋會千秋病死徵江公孫
爲博士劉向以故諫大夫通達待詔受榖梁欲令助之
江博士復死乃徵周慶丁姓待詔保宫(保宫少府之屬官也本名居室)
使卒授十人自元康中始講至甘露元年積十餘歲皆
明習乃召五經名儒太子太傅蕭望之等大議殿中平
公羊糓梁同異各以經處是非時公羊博士嚴彭祖侍
郎申輓(輓音晩)伊推宋顯榖梁議郎尹更始待詔劉向周
慶丁姓竝論公羊家多不見從願請内侍郎許廣使者
亦竝内榖梁家中郎王亥各五人(使者謂當時詔遣監議者也内謂引入議)
(所也公羊家旣請内許廣而使者因竝内王亥也)議三十餘事望之等十一人
各以經誼對多從榖梁繇是榖梁之學大盛慶姓皆爲
博士(周慶丁姓二人也)姓授楚申章昌曼君(姓申章名昌字曼君)尹更始
又受左氏傳取其變理合者以爲章句傳子咸及翟方
進琅琊房鳳
朱雲爲槐里令後不仕居鄠田教授擇諸生然後爲弟
子九江嚴望及望兄子元子仲能傳雲學皆爲博士
房鳳字子元不其人也(琅琊之縣也其音基)爲五官中郎將時光
祿勲王龔以外屬内卿(卭成太后兄也内卿光祿勲治宫中)與奉車都尉
劉歆共校書三人皆侍中歆曰左氏春秋可立哀帝納
之以問諸儒皆不對歆於是數見丞相孔光爲言左氏
以求助光卒不肯唯鳳龔許歆遂共移書責讓太常博
士大司空師丹奏歆非毁先帝所立上於是以龔等補
吏龔爲弘農歆河内鳳九江太守始江博士授胡嘗嘗
授梁蕭秉君房繇是榖梁春秋有尹胡申章房氏之學
張蒼爲北平侯及梁太傅賈誼京兆尹張敞太中大夫
劉公子皆脩春秋左氏傳誼爲左氏傳訓故授趙人貫
公爲河間獻王博士子長卿爲蕩陰令(蕩陰河内縣也蕩音湯)授
淸河張禹長子(非成帝師張禹也)禹與蕭望之同時爲御史數
爲望之言左氏望之善之上書數以稱說後望之爲太
子太傅薦禹于宣帝徵禹待詔未及問會疾死授尹更
始(禹先授更始)傳子咸及翟方進胡常常授黎陽賈護季君
哀帝時待詔爲郎授蒼梧陳欽子佚以左氏授王莽至
將軍而劉歆從尹咸及翟方進受繇是言左氏者本之
賈護劉歆
王吉兼通五經能爲騶氏春秋以詩論語教授好梁邱
賀說易令子駿受焉漢興傳齊論者王吉少府宋畸(居宜)
(切)御史大夫貢禹尚書令五鹿充宗膠東庸生唯王陽
名家(王吉字子陽故謂之王陽)傳魯論詩者常山都尉龔奮長信少
府夏侯勝丞相韋賢魯扶卿前將軍蕭望之安昌侯張
禹皆名家張氏最後而行於世吉位至諫大夫
董仲舒少治春秋孝景時爲博士下帷講誦弟子傳以
久次相授業或莫見其面蓋三年不窺園其精如此位
至膠西相
薛廣德以魯詩教授楚國龔勝舍師事焉位至御史大
夫
疏廣字仲翁少好學明春秋家居教授學者自遠方至
位至太子太傅
韋賢爲人質朴少欲篤志於學(篤厚也)兼通尚書以詩教
授號鄒魯大儒位至丞相
後漢劉昆少好習禮容平帝時受施氏易於沛人戴賓
王莽世教授弟子嘗五百餘人每春秋享射嘗備列典
儀以素木瓠葉爲爼豆桑弧蒿矢以射莵首(詩小雅瓠葉詩序曰)
(刺幽王棄禮而不能行故思古人之不微薄廢禮焉詩曰幡幡瓠葉采之亨之君子有酒酌言嘗之有莵斯首)
(炰之燔之君子有酒酌言獻之昆懼禮之廢故引以瓠葉爲爼實射則歌莵首之詩而爲節也)每有行
禮縣宰輙率吏屬而觀之王莽以昆多聚徒衆私行大
禮有僣上心乃繫昆及家屬於外黃獄尋莽敗得免旣
而天下大亂昆避難河南負犢山中(郡國志河南郡有負犢山)建武
五年舉孝廉不行遂逃教授於江陵光武聞之卽除爲
江陵令子軼字君文傳昆業門徒亦盛
洼(音圭)丹字子玉世傳孟氏易至王莽時嘗避世教授專
志不仕徒衆數百人建武初爲博士作易通論七篇世
號洼君通
觟陽鴻(姓觟陽名鴻也)以孟氏易教授有名稱位少府
任安字定祖廣漢綿竹人也少遊太學受孟氏易兼通
數經又從同郡楊厚學圖䜟究極其術時人稱曰欲知
仲桓問任安又曰居今行古任定祖學終還家教授諸
生自遠而至除博士不就
伏湛更始立爲平原太守時倉卒兵起天下驚擾而湛
獨晏然教授不廢
伏恭湛之兄子也太常試經第一拜博士遷常山太守
敦修學校教授不輟繇是北州多爲伏氏學
任末字叔本蜀郡繁人(繁縣故城在今益州新繁縣北)少習齊詩遊京
師教授十餘年爲郡功曹以病免
薛漢字公子淮陽人世習韓詩教授嘗數百人建武初
爲博士當世言詩者推漢爲長
杜撫字叔和犍爲武陽人也少有高才受業於薛漢定
韓詩章句後歸鄉里教授沉静樂道舉動必以禮弟子
千餘人其所作詩題約義通學者傳之曰杜君法云位
至公車令
楊仁建武中詣師學習韓詩數年歸静居教授爲閬中
令卒於官
魯恭少習魯詩後拜魯詩博士繇是家法學者日盛
魯丕性沉深好學孳孳不倦遂杜絶交遊不荅候問之
禮士友嘗以此短之而丕欣然自得遂兼通五經以魯
詩尚書教授爲當世名儒後歸郡爲督郵功曹所事之
將無不師友待之
曹褒父充持慶氏禮傳褒又傳禮記四十九篇教授諸
生千餘人慶氏學遂行於世褒位至侍中
鮑永少有志操習歐陽尚書子昱少傳父學客授於東
平
馮豹好儒學以詩春秋教麗山下鄉里爲之語曰道德
彬彬馮仲文位至尚書
桓榮少習歐陽尚書事博士九江朱普普卒榮奔喪九
江因留教授徒衆數百人莽敗天下亂榮抱其經書與
弟子逃匿山谷雖嘗飢困而講論不輟後復客授江淮
間位至太常
范升傳孟氏易以授楊政而陳元鄭衆皆傳費氏易其
後馬融亦與其傳融授鄭玄玄作易注荀爽又作易傳
自是費氏興而京氏遂衰位至聊城令
楊政字子行京兆人也少好學從代郡范升受梁邱易
善說經書京師爲之語曰說經鏗鏗楊子行教授數百
人官至左中郎將
張興習梁邱易以教授建武中舉孝廉爲郎謝病去復
歸聚徒後辟司徒馮勤府勤舉爲孝廉稍遷博士永平
初遷侍中祭酒十年拜太子少傅顯宗數訪問經術旣
而聲稱著聞弟子自遠至者著錄且萬人爲梁邱家宗
(著於籍錄)十四年卒於官子魴傳興業位至張掖屬國都尉
魏滿字叔牙習京氏易教授位至弘農太守
孫期字仲彧濟陰成武人也少爲諸生習京氏易古文
尚書家貧事母至孝牧豕於大澤中以奉養焉遠人從
其學者皆執經壟畔以追之司徒黃琬特辟不行
牟融習大夏侯尚書東海王良習小夏侯尚書沛國桓
榮習歐陽尚書榮世習相傳授東京最盛扶風杜林傳
古文尚書林同郡賈逵爲之作訓馬融作傳鄭玄注解
繇是古文尚書遂顯於世也
歐陽歙字正思樂安千乘人也自歐陽生傳伏生尚書
至歙八世皆爲博士歙爲汝南太守在郡教授數百人
濟陰曹曾字伯山從歙受尚書門徒三千人位至諫議
大夫子祉河南尹傳父業教授又陳留陳弇字叔明亦
授歐陽尚書于司徒丁鴻
牟長少習歐陽尚書拜博士稍遷河内太守免長自爲
博士及在河内諸生講學者嘗有千餘人著錄前後萬
人
宋登少習歐陽尚書教授數千人位至潁川太守
張馴少遊太學能講春秋左氏傳以大夏侯尚書教授
位至司農
孔僖字仲和自安國以下世傳古文尚書毛詩僖子季
彥守其家業門徒數百人僖位至臨晉令
鄭衆傳周官經後馬融作周官傳授鄭玄玄作周官注
玄本習小戴禮後以古經校之取其義長者故爲鄭氏
學玄又注小戴所傳禮記四十九篇通爲三禮焉位至
大司農
楊倫少爲諸生師事司徒丁鴻習古文尚書爲郡文學
掾去職講授於大澤中弟子千餘人位至大中大夫
楊寶習歐陽尚書哀平之世隱居教授
包咸少爲諸生受業長安師事博士右師細君(姓右師)習
魯詩論語王莽末去歸鄉里於東海界爲赤眉所得遂
見拘執十餘日咸晨夜誦經自若賊異而遣之因住東
海立精舍講授位至鴻臚寺卿
魏應字君伯任城人也少好學建武初詣博士受業習
魯詩閉門誦習不交僚黨京師稱之後歸爲郡吏舉明
經除濟陰王文學以疾免官教授山澤中徒衆嘗數百
人後拜五官中郎將應經明行修弟子自遠方至著錄
數千人
衛宏字敬仲東海人也少與河南鄭興俱好古學初九
江謝曼卿善毛詩乃爲其訓宏從曼卿受學因作毛詩
序善得風雅之旨於今傳於世後從大司空杜林更受
古文尚書爲作訓旨時濟南徐廵師事宏後從林受學
亦以儒顯繇是古學大興位至議郎
董春少好學究極聖旨後還歸立精舍遠方門徒學者
嘗數百人諸生每升堂講鳴鼓三通橫經捧手請問百
人追隨上堂難問者百餘人
董鈞字文伯犍爲資中人也習慶氏禮事大鴻臚王臨
累遷五官中郎將嘗教授百餘人
丁鴻受歐陽尚書於桓榮嗣封陵陽侯開門教授後代
成封爲少府門下繇是益盛遠方至者數千人彭城劉
愷北海巴茂九江朱倀皆至公卿
樊儵刪定公羊嚴氏春秋章句世號樊侯學教授門徒
前後三千餘人弟子穎川李脩九江夏勤皆爲三公
丁恭習公羊嚴氏春秋恭學義精明教授嘗數百人州
郡請召不應後爲侍中祭酒
周澤字穉都北海安邱人也少習公羊嚴氏春秋隱居
教授門徒嘗數百人位至太常
甄宇字長文北海安邱人也淸静少欲習嚴氏春秋教
授嘗數百人宇傳業子普普傳子承承講授數百人諸
儒以承三世傳業莫不歸服之宇位至太子少傅
樓望少習嚴氏春秋爲左中郎將教授不倦世稱儒宗
諸生著錄九千餘人
程曾受業長安習嚴氏春秋積十餘年還家講授會稽
顧奉等數百人嘗居門下著書百餘篇皆五經通難又
作孟子章句爲海西令卒於官
張玄字君夏河内河陽人也少習春秋顔氏兼通數家
法建武初舉明經補弘農文學遷陳倉縣丞清淨無欲
專心經書方其講問乃不食終日及有難者輒爲張數
家之說令擇從所安諸儒皆伏其多通著錄千餘人
李膺爲烏桓校尉以公事免官還居綸氏教授嘗千人
(綸氏縣屬潁川郡故城今陽城縣是也)
李育扶風人也少習公羊春秋州郡請召育到輒辭病
去嘗避地教授門徒數百位尚書令
穎容博學多通善春秋左氏傳師事太尉楊賜初平中
避亂荆州聚徒千餘人劉表以爲武陵太守不肯起
謝該字文儀南陽章陵人也善明春秋左氏傳為世名
儒門徒數百千人位至議郎
蔡玄字叔陵汝南南頓人也學通五經門徒嘗千人其
著錄者萬六千人徵辟竝不就
賈逵字景伯尤明左氏明帝令逵自選公羊嚴顔諸生
高才者二十人教以左氏(嚴彭祖顔安樂俱受公羊春秋故曰嚴顔之學)與簡
紙經傳各一通(竹簡及紙也)逵遷衞士令建初八年乃詔諸
儒選高才生受左氏榖梁春秋古文尚書毛詩繇是四
經遂行於世皆拜逵所選弟子及門生爲千乘王國郎
朝夕受業黃門署學者皆欣欣美慕焉
張酺永平九年明帝爲四姓小侯開學南宮置五經師
酺以尚書教授位至司徒
魯丕拜趙相門生就學者嘗百餘人關東號之曰五經
復興魯叔陵
李恂少習韓詩教授諸生嘗數百人位至武威太守
楊康好學嘗在外黃大澤教授門徒
郅憚理韓詩嚴氏春秋後客居江夏教授後爲芒長免
官又避地教授
寒朗好經學通書傳以尚書教授舉孝廉位至淸河太
守
李章習嚴氏春秋經明教授位至琅琊太守
劉茂習禮經教授嘗數百人位至侍中
索盧放以尚書教授千餘人位至諫議大夫
夏恭習韓詩孟氏易講授門徒嘗千餘人舉孝廉早卒
鍾皓世善刑律以詩律教授門徒千餘人爲郡功曹後
公府辟召皆不就
劉淑少好學明五經遂隱居立精舍講授諸生嘗數百
人位至侍中虎賁中郎將
檀敷舉孝廉連辟公府皆不就立精舍教授遠方至者
嘗數百人桓帝時博士徵不就
王良字仲子東海蘭陵人也少好學習小夏侯尚書王
莽時寢病不仕教授諸生千餘人
吳祐爲河間相自免歸家不復仕躬灌園蔬以經書教
授
郭林宗博通墳籍以黨事起遂閉門教授弟子以千數
劉焉居陽城山積年教授舉賢良方正辟司徒府
董扶字茂安少從師學兼通數經善歐陽尚書又事聘
士楊厚究極圖䜟遂至京師遊覽太學還家講授
廖扶博習韓詩歐陽尚書教授嘗數百人州郡公府辟
召皆不應就
摰恂以儒術教授隱于南山不應徵聘名重關西馬融
從其遊學博通經籍
馬融才高博洽爲世通儒教養諸生嘗有千數涿郡盧
植北海鄭玄皆其徒也弟子以次相傳鮮有入其室者
融位議郎
鄭玄北海人也造太學受業師事京兆第五元先始通
京氏易公羊春秋又從東郡張恭祖受周官禮記左氏
春秋韓詩古文尚書因涿郡盧植事扶風馬融融門徒
四百餘人升堂進者五十餘生玄自遊學十餘年乃歸
鄉里家貧耕於東萊學徒相隨已數百人靈帝末弟子
河内趙商等自遠方至者數千徵大司農不就
盧植少與鄭玄俱事馬融能通古今好學研精而不守
章句學終辭歸闔門教授位至尚書
皇甫規拜郎中託疾免歸以詩易教授門徒三百餘人
積十四年
賈洪字叔業京兆新豐人也好學有才而特精於春秋
左氏傳建安初付郡舉計掾應州辟州中自參軍以下
百餘唯洪與馮翊嚴苞交通材學最高洪歴守三縣令
所在輒開除廐舍親授諸生
蔡衍少明經講授以禮讓化鄉里仕至議郎
張奐䧟黨罪禁錮時禁錮者不能守靜或死或徙奐閉
門不出養徒千人著尚書記難三十餘萬言位至太常
趙典少篤行隱約(隱猶靜也約儉也)博學經書弟子自遠方至
(典學孔子七經河圖雒書内外藝術靡不貫綜受業者百有餘人)位至尚書令
魏國淵字子尼師事鄭玄後與邴原管寧等避亂遼東
淵篤學好古在遼東嘗講學於山巖士人多推慕之繇
是知名
邴原字根矩北海人黃巾之難避地遼東積十餘年自
反國土於是講述禮樂吟詠詩書門徒數百服道數十
時鄭玄以博學洽聞注解典籍故儒雅之士集焉原亦
以高遠淸白頥志澹泊口無擇言身無擇行故英偉之
士向焉是時海内淸議云靑州有邴鄭之學
吳虞飜爲騎都尉飜性疏直數有酒失坐徙交州雖處
罪放而講學不倦門徒嘗數百人
徵崇河南人隱於會稽躬耕以求其志好尚者從學所
教不過數人輒止欲令其業必有成也
闞澤州里先軰丹陽唐固亦修身積學稱爲儒者著國
語公羊榖梁傳注講授嘗數十人位至中書令侍中太
子太傅
晉續咸字孝宗爲劉琨并州從事中郎性孝謹敦重履
道貞素好學師事京兆杜預專以春秋鄭氏易教授嘗
數十人博覽群言高才善文論
宋纖燉煌效榖人也隱居於酒泉南山明究圖緯弟子
受業三千餘人後前凉張祚徵爲太子太傅
杜夷博覽百家筭歷圖緯靡不畢究寓居汝潁之間十
載足不出門年四十餘始還鄉里閉門教授生徒千人
位至國子祭酒
皇甫謐字士安博綜典籍沉靜寡欲有高尚之志故終
身不仕門人摯虞張軌牛綜席純皆爲晉名臣
南齊劉瓛少篤學博通五經聚徒教授嘗有數十齊武
陵王曄爲會稽太守太祖欲令瓛爲曄講除會稽郡丞
學徒從之轉衆瓛姿狀纖小儒學冠於當時京師士子
貴遊莫不下席受業性謙率通美不以高名自居遊詣
故人唯一門生持胡床隨後主人未通便坐問答住在
檀橋瓦屋數間上皆穿漏學徒敬慕不敢指斥呼爲靑
溪竟陵王子良親往修謁七年表世祖爲瓛立舘以楊
烈橋故主第給之生徒皆賀瓛曰室美豈爲人哉此華
宇豈吾宅哉幸可詔作講堂猶恐見害也未及徙居遇
病子良遣從瓛學者彭城劉繪順陽范縝將厨於瓛宅
營齋及卒門人受學竝弔服臨送
樓幼瑜字季玉亦聚徒教授不應徵辟
吳苞字天蓋濮陽鄄城人也儒學善三禮及老莊宋泰
始中過江聚徒教學冠黃葛巾竹麈尾蔬食二十餘年
隆昌元年詔曰處士濮陽吳苞棲志窮谷秉操貞固沉
靜味古白首彌厲徵太學博士不就始安王遥光右衛
江祏於蔣山南爲立舘學者咸歸之以壽終
沈麟士字雲禎隱居餘不吳差山講經教授從學者數
十百人各營屋宇依止其側麟士重陸機連珠每爲諸
生講之
梁周弘正累遷國子博士時於城西立士林舘弘正居
以講授聽者傾朝野焉
王承爲中書門下侍郎兼國子博士時膏腴貴遊咸以
文學相尚罕以經術爲業唯承獨好之發言吐論造次
儒者在學訓諸生述禮易義
張綰爲豫章内史綰在郡述制旨禮記正言義四姓衣
冠士子聽者嘗數百人入爲御史中丞大同末城西開
士林舘聚學者綰與右衞朱异太府卿賀琛遞述制旨
禮記中庸義
賀瑾爲國子博士於學講授生徒嘗數百人
沈峻博通五經傳峻業者有吳郡張及會稽孔子雲官
皆至五經博士
賀瑒爲步兵校尉領五經博士瑒於禮尤精舘中生徒
嘗數百弟子明經對策至數十人
諸葛璩琅琊人也居京口璩性勤於訓誘後生就學者
日至居宅狹陋無以容之太守張友爲起講舍
虞僧誕會稽人以左氏教授聽者亦數百人其該通義
例當時莫及
伏曼容初爲宋中散大夫宅在瓦官寺東曼容施高坐
於廳事有賓客輒升高坐爲講說生徒數十百人
卞華字昭邱爲安成王功曹參軍兼五經博士聚徒教
授華博涉有機辨說經析理爲當時之冠
何佟之爲國子博士永元末京師兵亂佟之嘗集諸生
講論孜孜不怠
孔子袪初爲長沙嗣王侍郎兼國子助教講尚書四十
九篇聽者嘗數百人
皇侃爲國子助教於學講說聽者數百人
許𢡟字昭哲少孤好學爲州閭所稱十四入太學受毛
詩旦領師說晩而覆講坐下聽者嘗數百人仕至中庶
子
陳袁憲字德章尚書左僕射樞之弟也幼聰敏好學有
雅量梁武帝修建庠序别開五舘其一舘在憲宅西憲
嘗招引諸生與互談論每有新義出人意表同軰咸嗟
服焉後入隋爲晉王府長史
戚衮年十九梁武帝勅策孔子正言并周禮禮記義衮
對高第仍除揚州祭酒從事史就國子博士宋懷方質
儀禮義懷方北人自魏攜儀禮禮記疏秘惜不傳及將
亡謂家人曰吾死後戚生若赴便以儀禮禮記義本付
之若不來卽宜隨屍而殯爲儒者推許如此
沈德威爲太學博士轉國子助教每自學還私室以講
授道俗受業者數百人率皆如此
王元規遷南平王府限内參軍王爲江州元規隨府之
鎮四方學徒不遠千里來請道者嘗數十百人爲國子
助教東宮學士自梁代諸儒相傳爲左氏學者皆以賈
逵服虔之義難駁杜預凡一百八十條元規引証通析
無復疑滯每國家議吉凶大禮常參預焉
孫瑒鎮郢州嘗於山齋設講肆集玄儒之士冬夏資奉
爲學者所稱
張譏性恬靜不求榮利嘗慕閒逸所居宅營山池植花
果講周易老莊而教授焉吳郡陸元朗朱孟博一乘寺
沙門法才法雲寺沙門惠休至貞觀道士姚緩皆傳其
業位至東宮學士
後魏劉模爲中書博士與李彪爲寮竝相愛好至於訓
導國胄甄明風範遠不及彪也
索敞字巨振以儒學見拔爲中書博士篤勤訓授肅而
有禮京師大族貴遊之子弟皆敬憚威嚴多所成益位
至尚書牧守者數十人皆受業於敞敞遂講授十餘年
馮元興魏郡肥鄉人學通禮傳有文才年三十三還鄉
教授嘗數百人
李郁爲國子博士自國學之建諸博士率不講說朝夕
教授唯郁而已謙虚寬雅甚有儒者之風
劉昞字延明燉煌人父寶以儒學稱昞年十四就博士
郭瑀學瑀弟子五百餘人通經業者八十餘人
高允博通經史爲征南從事中郎府解還家教授受業
者千餘人
李曾趙郡人孝伯之父也曾少治鄭氏禮左氏春秋以
教授爲業
劉蘭武邑人性聰敏讀左氏五日一遍兼通五經先是
張吾實以聰辯過人其所解說不本先儒之旨唯蘭推
經傳之繇本注者之意參以緯候及先儒舊事甚爲精
悉自後經義審博皆繇於蘭蘭又明隂陽博物多識故
爲儒者宗瀛州刺史裴植徵蘭講書於州城南舘植爲
學主故生徒甚盛海内稱焉又特爲中山王英所重英
引在館令教其子熙誘略等蘭學徒前後數千成業者
衆
北齊張思伯河間樂城人也善說左氏傳爲馬敬德之
次撰刊例十卷行於時亦治毛詩章句以二經教授齊
安王廓武平初爲國子博士
鮑季詳從弟長暄兼通禮傳武平末爲任城王湝丞相
掾嘗在京教授貴遊子弟齊亡後歸鄉里講經卒於家
張買奴平原人經義該博門徒千餘人諸儒咸推重之
名聲甚盛歴太學博士國子助教
後周樂遜爲太學博士治小師氏下大夫自譙王儉以
下竝行束脩弟子之禮遜以經術教授甚有訓導之方
武帝保定中頻加賞賜遷遂伯中大夫詔魯公與畢公
賢等俱以束修之禮同受業焉天和中出爲湖州刺史
秩滿還朝拜皇太子諫議復在露門教授皇子增邑一
百戸
樊深講習五經爲于謹府參軍事令在舘教授子孫
熊安生長樂阜城人專以三禮教授弟子自遠方至者
千餘人乃討論圖緯捃摭異聞先儒所未悟者皆發明
之齊河淸中陽休之特奏爲國子博士安生旣學爲儒
宗當時受其業擅名于後者有馬榮伯張黑奴竇士榮
孔籠劉焯劉炫等皆其門人焉
隋何妥爲國子博士出爲龍州刺史時有負笈遊學者
妥皆爲講說教授之
房暉遠治三禮春秋三傳詩書周易嘗以教授爲務遠
方負笈而從者動以千計南陽王綽爲定州刺史聞其
名召爲博士
蕭該篤學尤精漢書包愷兄愉明五經愷傳其業又從
王仲通受史記漢書尤稱精究大業中爲國子助教于
時漢書學者以蕭包二人爲宗聚徒教授著錄者數千
人卒門人爲起墳立碣焉
馬光爲太學博士初教授瀛博間門徒千數至是多負
笈從入長安
劉焯信都昌亭人以儒學知名舉秀才射策甲科直門
下省俄除員外將軍與楊素牛弘等於國子共論古今
滯義後因國子釋奠與劉炫二人論議深挫諸儒諸儒
或懷妬恨遂爲飛章所謗除名爲民於是優遊鄉里專
以教授著述爲務孜孜不倦然懷抱不曠又嗇於財不
行束修者未嘗有所教誨時人以此少之
劉炫河間人與著作郎王邵同修國史俄直門下省兼
於内史省考定群言炫雖遍直三省竟不得官後除殿
内將軍坐事除名歸于家以教授爲務
王孝籍以博覽群言徧治五經開皇中召入秘書助王
邵脩國史邵不之禮在省多年而不免輸稅孝籍奏於
吏部尚書牛弘弘亦知其學業而竟不得調後歸鄉里
以教授爲業終于家
唐秦暐字仁先晉陵無錫人也明尚書春秋兼通史傳
隋煬帝召爲秘書直學士後還家以講授爲務
王方慶年十六爲趙王府行參軍嘗就記室任希古受
史記漢書能盡其業
册府元龜卷五百九十八
