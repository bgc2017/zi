册府元龜卷九百五十四宋王欽若等撰
總錄部
寡學虚名妄作愚暗
寡學
温故知新好問則裕為學之益蓋君子之所急也乃有
愚昧成性宴安任已靡思時習之義不念將落之刺懵
厥古道束於常見繇是言致無稽之誚動成踰矩之咎
為儒者之所恥曷士林之可預古人有言曰人而不學
其猶正墻面而立也蓋謂是矣
宰予字子我魯人哀公問社於宰我宰我對曰夏后氏
以松殷人以栢周人以栗曰使民戰栗(凡建邦立社各以其土所宜之)
(木宰我不本其意妄為之說因周用栗便云使民戰栗)子聞之曰成事不說(事已成不)
(可復解說)遂事不諫(事已遂不可復諫也)既往不咎(事已往不可復追也孔子非宰我故)
(歴言此三者欲使慎其後)
吳滕脩為廣州刺史或語脩蝦鬚長一丈脩不信其人
後故至海取蝦鬚長四丈四尺封以示脩脩乃服之
晉蔡謨為司徒謨初渡江見彭蜞大喜曰蟹有八足加
以二螯令烹之既食吐下委頓方知非蟹後詣謝尚而
說之尚曰卿讀爾雅不熟幾為勤學死
虞嘯父為侍中孝武從容問曰卿在門下初不聞有所
獻替耶嘯父家近海謂帝有所求對曰天時尚温䱥魚
蝦鮓未可致尋當有所上獻帝大笑
唐蘇良嗣為荆州都督郭下舊有河東寺後梁宣帝為
其兄河東王譽所立也良嗣見而驚曰此在江漢之間
與河東有何關涉遂奏改之繇是議者譏其學之不博
也
蕭炤為戶部侍郎嘗與嚴挺之同行慶弔客次有禮記
蕭炤讀之曰蒸嘗伏獵炤早從官無學術不識伏臘之
意誤讀之挺之戲問炤對如初挺之白張九齡曰省中
豈得有伏獵侍郎繇是出為岐州刺史
李林甫為吏部侍郎時選人嚴迥判語有用枤杜二字
者林甫不識枤字謂吏部侍郎韋陟曰此云杖杜何也
陟俛首不敢言太常少卿姜度林甫舅子度妻誕子林
甫手書慶之曰聞有弄麞之慶客視之掩口
王鍔為太原節度使嘗讀左氏傳自稱儒者人皆笑之
後唐李鏻為宗正卿初趙州昭慶縣有神堯之祖獻祖
宣皇帝建初陵懿祖光皇帝啟運陵莊宗踐祚之後宗
正司條奏陵園故事請置建初啓運陵臺令許之時有
偽稱宗子言世為丹陽竟陵臺令投詣宗寺為聞喜令
宗正少卿李瓊莫測其繇憑百姓偽書即面補之其人
既至本處招庇百姓以為部曲出入建絳旌豪視長吏
復侵奪近墓民田百餘頃言是陵園壖地百姓詣府陳
訴州府不能辨疑乃具狀奏天子下公卿訪丹陽竟陵
故事是何帝陵寢遂檢列聖陵園及追封錄太子諸王
尊號者皆無丹陽竟陵之號其偽百姓宗正司吏皆伏
法瓊鏻以不閑故實謬補姦人鏻責授朝散大夫司農
少卿瓊責授朝議郎守太子中舍丹陽之地北在南方
竟陵之名六朝故事鏻等不知書故也
李琪為太子少傅明宗天成末既平定州自汴還雒琪
為留司官班首奏乞於偃師縣奉迎而奏章中有敗契
丹之兇黨破真定之逆賊之言詔曰契丹即為兇黨真
定不是逆賊李琪罰一月俸(史臣曰大駕還京留司官出城奉迎載於典禮李琪)
(好動移班師稱中山為真定躁人之詞俱失實也)
馬縞為國子祭酒時年八十餘形氣不甚衰而於事多
遺忘嘗言元稹不應進士以父元魯山名進故也多如
此類又上疏古者無嫂叔服文皇創意以兄弟之親不
宜無服乃議服小功今令文省服制條為兄弟之妻大
功不知何人議改而寘於令文諸博士駮云律令國之
大經馬縞知禮院時不曾論定今遽上疏駮令式罪人
也
周盧損為太子少保致仕損梁開平初舉進士性頗剛
介以高情遠致自許儕類之中務欲自勝然學涉不博
以此為人士所薄
虚名
夫名浮於行聲過其實先民用恥小人争騖蓋繇不純
其德務飾其詐身為斧藻言生枝葉苟合於世䆮以成
風大則朋扇相高日彰浮稱次則矜持自用徒衒謏聞
詭誕則多循實何有或誤聽而進擢或從權而委任㒺
獲攸濟終敗乃事是知膠柱鼓瑟詎能合變畫地作餅
不可以啖者矣
漢東方朔為侍郎詼諧逢占射覆(逢占逆占事猶云逆刺也)其事浮
淺行於衆庶童兒牧䜿莫不眩燿而後世好事者因取
竒言怪語附著之劉向言少時數問長老賢人通於事
及朔時者(與朔同時者)皆曰朔口諧倡辯不能持論喜為庸
人誦說(喜許吏反為去聲)故令後世多傳聞者而揚雄亦以為
朔言不純師行不純德其流風遺書蔑如也(言辭義淺薄不足稱)
(也)然朔名過實者以其詼逹多端不名一行
王成為膠東王相宣帝最先褒成後詔使丞相御史問
郡國上計長吏守丞以政令得失或對言前膠東相成
偽自增加以蒙顯賞是後俗吏多為虚名
魏鄧颺為中書郎颺少得士名于京師與李勝等為浮
華友與諸葛誕等馳名譽有四窗八逹之誚文帝疾之
文欽為將好自壯勇高人頗得虚名于三軍
諸葛誕為御史中丞與尚書夏侯玄鄧颺等相善收名
朝廷京都翕然言事者以誕颺等修浮華合虚譽漸不
可長明帝惡之免誕官
蜀許靖為劉璋蜀郡太守先主進圍成都靖將踰城降
事覺不果璋以危亡在近故不誅靖璋既稽服先主以
此薄靖不用也法正說曰天下有獲虚譽而無其實者
許靖是也然今主公始創大業天下之人不可戶說靖
之浮稱播流四海若其不禮天下之人以是謂主公為
賤賢也宜加敬重以眩遠近追昔燕王之待郭隗先主
於是乃厚待靖
諸葛瞻以丞相亮之子為尚書僕射加軍師將軍蜀人
追思亮咸愛其才敏每朝廷有一善政佳事雖非瞻所
建倡百姓皆傳相告曰葛侯之所為也是以美聲溢譽
有過於實
晉王衍為太子中庶子衍既有盛才累居顯職後進之
士莫不景慕放效選舉登朝皆以為稱首矜高浮誕遂
成風俗焉
謝萬太傅安之弟雖器量不及安而善自衒曜故早有
時譽後至豫州刺史
王綏字彦猶少有美稱厚自矜邁實鄙而無行後至冠
軍將軍
宋劉休為南康相善言理體而在郡無異績
後魏和䟦為龍驤將軍累遷尚書平原太守道武寵遇
䟦冠於諸將時羣臣皆敦尚恭儉而䟦好修虚譽衒曜
於時
劉仁之為御史歴西兖州刺史善候當途能為詭激每
於稠人廣衆之中或撾一姦吏縦一孤寡大言自示眩
巳高明矜物無知淺識皆稱其美公能之譽動過其實
唐房琯為吏部尚書平章事肅宗以琯素有重名傾意
待之琯好賓客喜談論用兵素非所長而天子採其虚
聲冀成實效琯既自無廟勝又以虚名擇將吏以至于
敗
後唐張文禮初爲鎮州大將從莊宗行營素不知書亦
無兵家方略唯於懦卒中萋菲上將自言甲不知進退
乙不識兵機以此軍人推為良將
周李知損為諫議大夫在梁朝時以牋刺篇詠出入于
内臣之門繇是浪得虚譽時人目之為李羅隱
妄作
古人有言鄙没世而文采不表於後故感於哀樂而造
其端緒苟非侈靡閎衍周通博達豈能為學者之所宗
乎乃有不祖述於前典妄穿鑿於聖意言涉鄙俗義多
詭詐雖確然自是而行之非遠布諸後世良可媿焉
漢孟喜東海蘭陵人從田王孫受易喜好自稱譽得易
家候隂陽災變書詐言師田生且死時枕喜䣛獨傳喜
(䣛與膝同)同門梁丘賀疏通證明之(同門同師學者也疏通猶言分别也證明明其)
(偽也)曰田生絶施讎手中時喜歸東海安得此事又蜀人
趙賓好小數書後為易飾易文以為箕子明夷隂陽氣
亡箕子者萬物方荄兹也(易明夷卦彖曰内文明而外柔順以蒙大難文王以之利)
(艱貞晦其明也内難而能正其志箕子以之而六五爻辭曰箕子之明夷利貞此箕子者謂殷父師說洪範者)
(也而賓妄為說耳荄兹言其根荄方兹茂也荄音該又音皆)賓持論巧慧易家不能
難皆曰非古法也(心不服也)云受孟喜喜為名之(名之者承取其名云)
(實授也)後賓死莫能持其說喜因不肯仞(仞亦名也仞音刅)以此
不見信
晉衛瓘為司空為左思作吳都賦叙及注叙粗有文辭
至於為注了無所發明直為塵穢紙墨不合傳寫也
束晢為尚書郎嘗為勸農及䴵諸賦文頗鄙俗時人薄
之
後魏張吾貴中山人年八十本郡舉為太學博士吾貴
先未多學乃從酈詮受禮牛天祐受易詮祐粗為開發
而吾貴覽讀一遍便即别構戶牖世人競歸之曾在夏
學聚徒千數而不講傳生徒竊云張生之於左氏似不
能說吾貴聞之謂其徒曰我今夏講暫罷後當說傳君
等来日皆當持本生徒怪之而巳吾貴謂劉蘭云君曾
讀左氏為我一說蘭遂為講三旬之中吾貴讀杜服隱
括兩家異同悉舉諸生後集便為講之義例無窮皆多
新異蘭仍伏聽學者以此益竒之而以辨能飾非好為
詭說繇是業不久傳
成霄字景鸞亦學涉好為文詠但詞彩不倫率多鄙俗
與河東姜質等朋遊相好詩賦間起知音之士共所嗤
笑閭巷淺識頌諷成羣乃至大行於世
北齊劉晝渤海阜城人河清初舉秀才考策不第乃恨
不學屬文方復緝綴辭藻言甚古拙制一首賦以六合
為名自謂絶倫吟諷不輟乃嘆曰儒者勞而少工見於
斯矣我讀儒書二十餘年而答策不第始學作文便得
如是曾以此賦呈魏收收謂人曰賦名六合其愚已甚
及見其賦又愚於名晝又撰高才不遇傳三篇在孝昭
武成之朝又頻上書言亦切直而多非世要終不見收
採
石曜為黎陽郡守著石子十卷言甚淺俗
隋張仲讓為太學博士未幾告歸鄉里著書十卷自云
此書若奏我必為宰相又數言玄象事州縣列上其狀
竟坐誅
唐東方震德州人玄宗開元十三年與鄭帝臣獻書詞
理虚矯徙於道州
南次回為國子監學生肅宗寳歴元年進皇帝親學圖
一軸初太學博士李涉狂妄誘生徒上疏請親臨國庠
因有詔令畫圖以進事尋不行
後唐王思同初仕莊宗歴典諸軍至都將性疎俊粗有
文性喜為詩什與人唱和自稱薊門戰客魏王繼岌待
之若子時内養呂知柔侍興聖宫頗用事思同不平之
知柔為終南山詩末句有頭字思同和曰料伊直擬衝
霄漢賴有青天壓着頭其可笑詩句皆此類也
晉崔居儉為戶部尚書其先自後魏至唐推為甲族吉
凶之事自著家禮與盧鄭不同但浮薄是務淳儒惡之
愚暗
夫愚暗之徒與賢知並生于世亦猶樗櫟之與杞梓瓦
石之與珠玉也故含英炳靈者為賢知積汚藴濁者為
愚暗則有㒺達人情靡周世務動為欺紿靡達變通至
乃畏乎影者見月而却走失乎劍者刻舟而待求取柳
葉以自蔽謂南金之可食其底滯之性有如此者其或
應對失指率履過中言有遠於典型動必為於嗤笑紀
諸竹素良足憮然
燕李季好遠出其妻有士李季至士在内中妻患之乃
令士裸而解髮直出門吾屬陽不見也於是士從其計
疾走出門季曰是何人也家室皆曰無有季曰吾見鬼
也季婦曰為之奈何然取五牲之毛浴之季曰諾乃浴
矣
㳙濁梁夏首之南人也其為人愚善畏明月而宵行宵
見其影以為伏鬼仰見其髮以為伏魅匍匐而走比至
其家失氣而死
公孫綽魯諸孫也嘗告人曰我能治偏枯今吾倍為偏
枯之藥則可以起死人矣
楚人有涉江者本不載姓名其劍自舟中墜於水遽鍥
其舟曰是吾劔所從墜也舟已行而劔不行若此求劔
不亦惑乎
宋人有耕者本不載姓名田中有株兔走觸之折頭而
死因釋耕守株冀復得兔為宋國笑
後漢劉玄王莽末為綠林渠帥號為更始既至長安諸
將後至者更始問虜掠得幾何左右侍官皆宫省久吏
各驚相視
董卓獻帝初自為太尉領前將軍及逼帝遷都長安卓
乃結壘於長安城東以自居又築塢于郿高厚七丈號
曰萬歲塢積谷為三十年儲自云事成雄據天下不成
守此足以畢老後王允與吕布及僕射士孫瑞謀誅卓
有書吕字於布上負而行於市歌曰布乎有告卓者不
悟
公孫瓉為遼東太守破擒劉虞盡有幽州之地猛志益
盛以童謠之言徙鎮易縣盛修營壘樓觀數十臨易河
通遼海瓉慮有非常乃居于高京以鐵為門斥去左右
男子七歲已上不得入易門專侍姬妾其文簿書記皆
汲而上之令婦人習為大言聲使聞數百步以傳宣教
令或問其故瓉曰我昔驅叛胡于塞表掃黃巾於孟津
當此之時謂天下指揮可定至於今日兵革方始觀此
非我所决不如休兵力耕以救凶年兵法百樓不攻今
吾諸營樓樐千里積穀三百萬斛食此足以待天下之
變後為袁紹所敗
魏毛嘉以明帝后父封博平鄉侯嘉本興虞車工卒暴
富貴帝令朝臣會其家飲宴其容止舉動甚蚩騃語輙
自謂侯身時人以為笑位至散騎侍郎
曹爽為大將軍與鄧颺何宴等專亂朝政司馬宣王將
討之正始十年車駕朝高平陵爽兄弟皆從宣王勒兵
馬先據武庫遂出屯雒水浮橋奏請廢爽等爽得宣王
奏事不通廹窘不知所為大司農桓範說爽使車駕幸
許昌招外兵爽兄弟猶豫未决會宣王使許允陳太解
語爽蔣濟亦與書逹宣王之旨又使爽所信殿中校尉
尹大目謂爽唯免官而已以雒水為誓爽信之罷兵爽
既罷兵曰我不失作富家翁範哭曰曹子丹(爽父真字子丹)佳
人生汝兄弟犢爾何圖今日坐汝等族滅矣爽兄弟歸
家勅雒陽縣發民八百人使尉部圍爽第四角角作高
樓令人在上望視爽兄弟舉動爽計窮愁悶持彈到後
園中樓上人便唱言故大將軍東南行爽還廳事上與
兄弟共議未知宣王意深淺作書與宣王曰賤子爽哀
惶恐怖無狀招禍分受屠滅前遣家人迎粮于今未反
數日乏匱尚煩見餉以繼旦夕宣王得書大驚即答書
曰初不知乏粮甚懷踧踖令致米一百斛并肉脯鹽豉
大豆尋送爽兄弟不達變數即便喜歡自謂不死
顧愷之為桓温司馬參軍嘗以一厨畫糊題其前寄桓
玄皆其深所珍惜者玄乃發其厨後竊取畫而緘閉如
舊以還之紿云未開愷之見封題如初但失其畫直云
妙畫通靈變化而去亦猶人之登仙了無怪色及為散
騎常侍與謝瞻連省夜于月下長詠瞻每過贊之愷之
彌自力㤀倦瞻將眠令人代己愷之不覺有異遂申旦
而止尤信小術以為求之必得桓玄常以一柳葉紿之
曰此蟬所翳葉也取以自蔽人不見己愷之喜引葉自
蔽玄就溺焉愷之信其不見己也甚以珍之
庾條為臨川太守條冰之弟翼之兄而條於兄弟最凡
劣故禄位不至
宋趙倫之為領軍將軍性野拙人情世務多所不解久
居方伯頗覺富盛入為護軍資力不稱以為見貶光禄
大夫范泰好戲謂曰司徒公缺必用汝老奴我不言汝
資地所任要是外戚高秩次第所至耳倫之大喜每載
酒肴詣泰
劉義綦襲封營道侯凡鄙無知識每為始興王濬兄弟
所戲濬嘗謂義綦曰陸士衡詩曰營道無烈心其何意
苦阿父如此義綦曰下官初不識士衡何忽見苦其庸
塞皆然位湘州刺史
戴法興後廢帝時為越騎校尉尋免官鄉里賜死於家
法興臨死封閉庫藏使家人謹錄其鑰
王懌侍中琨之父懌不辨菽麥時以為殷道矜之流人
無肯與婚家以獠婢恭心侍之遂生琨
南齊劉道隆為右衛將軍時謝超宗作商淑儀誄奏之
大嗟賞謂謝莊曰超宗殊有鳳毛道隆在御坐出候超
宗曰聞君有異物可見乎超宗曰懸罄之室復有異物
耶道隆武人無識正觸其父名曰旦侍宴至尊說君有
鳳毛超宗徒跣還内道隆謂檢覓鳳毛至暗待不得乃
去
熊度初為武陵王贊中直兵沈攸之過郢州度於城中
樓上罵辱至自發露形體穢辱之及事寧度功居多後
見朝廷貴戚說郢城事宣露如初其戇如此
張敬兒為征西將軍於襄陽城西起宅聚財貨又欲移
羊叔子墮淚碑於其處立臺綱紀諫曰羊太傅遺德不
宜遷動敬兒曰太傅是誰我不知也後為散騎常侍不
習朝儀聞當内遷乃於密室中屏人學揖讓對空中俯
仰竟日妾侍竊笑及時拜開府儀同三司謂其妓曰我
拜後應開黃閤因口為鼓聲又於新林慈姥廟為妾乞
兒祝神自稱三公
梁柳津為太子詹事雖乏風華性甚強直人或勸之聚
書津曰吾嘗請道士奏章驅鬼安用此鬼名耶
張仲子竟陵人繇其子興世致位給事中及興世為雍
州刺史欲將往襄陽愛鄉里不肯去嘗謂興世曰我雖
田舍老公樂聞鼔角汝可送一部行田時欲吹之興世
素恭謹畏法譬之曰此是天子鼓角非田舍所吹興世
欲拜墓仲子謂曰汝衛從太多先人必當驚怖興世减
撤而行
胡僧祐為天水天門二郡太守性好讀書不解緝綴然
每在公宴必強賦詩文辭鄙野多被嘲謔僧祐怡然自
若謂己實工矜伐愈甚
蕭應廬陵王之子應不慧父薨至内庫閱珍物見金鋌
問左右曰此可食不答曰不可應曰既不可食並特乞
汝他皆此類
何敬容為左僕射其署名敬字則大作苟小為攵容字
則大為父小為口陸垂戲之曰公家苟既竒大父亦不
小敬容遂不能答嘗有客姓吉敬容問卿與邴吉遠近
答曰如明公之與蕭何
後魏翟黑子封遼東公有寵於太武奉使并州受布千
疋事尋發覺黑子請計於著作郎高允曰主上問我首
與諱乎允曰公帷幄寵臣答詔宜實又自告忠誠罪必
無慮中書侍郎崔覽公孫質等咸言首實不可測宜諱
之黑子以覽等為親已而反怨允曰如君言誘我死何
其不宜遂與允絶黑子以不實對竟為太武所疎終獲
戮死
宋鴻貴為定州平兆府參軍送戍兵於荆州坐取兵絹
四百疋兵欲告之乃斬十人又疎凡不達律令見律有
梟首之罪乃生斷兵手以水澆之然後斬决尋坐伏法
時人哀兵之苦笑鴻貴之愚
酈約性多造次好以榮利干謁乞丐不巳多為人所笑
弄坎壈於世不免饑寒
北齊庫狄干為太宰封章武郡王不知書署名為干字
逆上畫之時人謂之穿鎚又武將王周者署名先為吉
而後成其外二人至子孫始並知書
尉瑾為右僕射閨門穢雜為世所鄙然亦折節下士意
在引接名流但不之别也
孫搴為散騎常侍學淺行薄邢邵嘗謂曰須更讀書搴
曰我精騎三千足敵君羸卒數萬搴少時與温子昇齊
名嘗謂子昇卿文何如我子昇謙曰不如卿搴要其為
誓子昇笑曰但知劣於卿便是何勞旦旦搴悵然曰卿
不為誓事可知矣
唐韓簡為魏博節度使封昌黎郡王而性麄質每對文
士不曉其說心嘗恥之乃召一孝廉令講論語及講至
為政篇明日謂諸從事曰僕近知古人淳朴年至三十
方能行立外有聞者無不絶倒
高霞寓為邠寧節度觀察等使霞寓本騎將性輕悍無
節制之材始因隨吐突承璀東討遂累得任而又好非
斥朝列侮慢僚屬鄙詞俚語日聞於人竟不自悟以至
於卒
張仲武武宗會昌中為幽州節度使教其民曰凡為牛
馬羊豕之類必先擇其牝之大者則其種亦大乃自指
曰吾所以形貌大者繇母故也
趙道興為右武候將軍其父才居是官時廨宇仍舊不
改時人以為榮道興嘗自指其廳事曰此是趙才將軍
廳今還使趙才將軍兒坐為朝野所笑傳為口實
後唐盧程為莊宗太原府支使莊宗嘗於帳中召程草
奏程曰叨忝成名不閑筆硯繇是文翰之選不及於程
時張承業專制河東留守士人皆敬憚舊例支使監諸
廩出納程訴於承業曰此事非僕所長請擇能者承業
叱之曰公稱文士即合飛文染翰以濟覇圖嘗命草辭
自陳短拙及留職務又以為辭公所能者何也程垂泣
謝之
晉康福為秦州節度使福無軍功屬後唐明宗龍躍有
際會之幸擢自小校暴為貴人每食非羊之全髀不能
飫腹與士大夫交言懵無所别在天水日嘗有疾幕客
謁問福擁衾而坐客有退者謂同列曰錦衾爛兮福聞
之遽召言者怒視曰吾雖生于塞下乃唐人也何得以
為爛奚因叱出之繇是諸客不敢措辭復有末客姓駱
其先與後唐懿祖(武皇父)来自金山府一日因公讌福謂
從事輩曰駱評事官則卑門族甚高正沙陁也聞者竊
笑焉
册府元龜卷九百五十四
