册府元龜卷一百九宋王欽若等撰
帝王部
宴享第一
傳曰享以訓恭儉宴以示慈惠恭儉以行禮慈惠以布
政故享有體薦宴有折爼王室之禮也夏啟鈞臺之會
周文在鎬之飲皆紀諸册書而形於雅頌矣後世或諸
侯歸時事於宰旅四夷奉國琛於外府叙賓以昭德班
勞以策勲習射以講禮時廵而展義或弭節故里臨饗
父老或周覽都畿飫賜官屬至於五兵銷偃品物茂遂
時乃置酒高會合歡成禮奉觴上夀加以贈賄上賜之
以景福下報之以盡心此王者之盛典也易著需雲之
象書紀崇飲之篇詩曰公尸燕飲福禄來為皆燕衎之
謂矣
周文王燕羣臣嘉賓既飲食之又實幣帛箱篚以將其
厚意故有鹿鳴之詩
武王于鎬京樂八音之樂與羣臣飲酒故魚藻之詩曰
王在在鎬豈樂飲酒(豈以也)
平王時虢公晉侯朝王王饗禮命之侑(王之覲羣臣始則行饗禮先置)
(醴酒示不忘古飲宴則命以幣物侑助也所以助歡敬之意)皆賜玉五㲄馬三匹(非禮)
(也王命諸侯名位不同禮亦異數不以禮假人)
襄王時晉侯朝王王享禮命之侑
定王時晉侯使士會平王室王享之原襄公相禮(原襄公周)
(大夫相佐也)殽烝(烝升也升殽於俎)武子私問其故(享當體薦而殽烝故怪而問之)
(武士會諡季其字)王聞之召武子曰季氏而弗聞乎王享有體
薦(享則半觧其體而薦之所以示其儉)宴有折爼(體觧節折升之於爼物皆可食所以示宴享也)
公當享卿當宴王室之禮也(公謂諸侯)武子歸而講求典禮
以修晉國之法(言典謂禮之廢久也)
景王時晉荀躒如周葬穆后籍談為介既葬除喪以文
伯宴樽以魯壺(文伯荀躒也魯壺魯所獻壺樽也)
漢高祖四年十一月帝自成臯西入關至櫟陽存問父
老置酒留四日復如軍
五年五月兵皆罷歸帝置酒雒陽南宫
六年三月帝置酒封雍齒因趣丞相急定功行封
七年十月長樂宫成羣臣朝禮畢盡伏置法酒以尊卑
次起上夀觴九行謁者言罷酒御史格法舉不如儀輙
引去竟朝置酒無敢讙譁失禮者
九年十月置酒前殿帝奉玉巵為太上皇夀曰始大人
常以某亡賴不能治産業不如仲力今某之業所就孰
與仲多殿上羣臣皆稱萬歲大笑為樂
十二年十月帝破黥布軍還過沛留置酒沛宫召故人
父老子弟佐酒發沛中兒得百二十人教之歌酒酣帝擊筑
自歌曰大風起兮雲飛揚威加海内兮歸故鄉安得猛
士兮守四方令兒皆和習之帝乃起舞慷慨傷懷泣數
行下謂沛父兄曰游子悲故鄉沛父老諸母故人日樂
(言日日樂飲也)極歡道舊故為笑樂十餘日帝欲去沛中空縣
皆之邑西獻帝留止張飲三日
武帝太始三年正月行幸甘泉宫饗外國客
四年五月還幸建章宫大置酒赦天下
昭帝元鳳二年四月自建章宫徙未央宫大置酒
元帝建昭四年正月以誅郅支單于告祠郊廟赦天下
羣臣上夀置酒以圖書示後宫貴人(討郅支之圖書也)
後漢光武建武三年十月幸舂陵因置酒舊宅大會故
人父老
六年二月大司馬吳漢拔朐獲董憲龐萌山東悉平諸
將還京師置酒賞賜
十三年四月大司馬吳漢平公孫述自蜀還京師於是
大饗將士班勞策勲(班布也謂徧布勞來之勞音力到切下同)
十七年十月幸章陵祠舊宅觀田廬置酒作樂賞賜時
宗室諸母因酣悅相與語曰文叔少時謹信與人不款
曲唯直柔耳帝聞之大笑曰吾理天下亦欲以柔道行
之
十九年九月南廵狩幸汝南南頓縣舍置酒會賜吏人
二十五年春四夷朝貢絡繹而至帝命大會勞饗賜以
珍寳
明帝永平二年十月西廵狩幸長安有事於十一陵歴
覽舘邑會郡縣吏勞賜作樂
三年十月從太后幸章陵觀廬置酒會隂鄧故人諸家
子孫並受賞賜
十年閏四月幸南陽祠舊宅禮畢召校官弟子作雅樂
奏鹿鳴帝自御塤箎和之以娛嘉賓還幸南頓勞饗三
老官屬
章帝建初七年九月幸鄴勞饗魏郡守令以下至于三
老門闌走卒賜錢各有差十月西廵狩幸長安進幸槐
里又幸長平東至高陵而還每所到幸輙會郡縣吏人
勞賜作樂
元和二年二月幸泰山辛未柴告岱宗遂覲東后饗賜
王侯羣臣
和帝永元十四年三月戊辰臨辟雍饗射大赦天下
十五年十月戊申幸章陵癸丑會宗室于舊廬勞賜作
樂
安帝延光三年二月辛卯幸泰山柴告岱宗癸巳勞賜
郡縣作樂十月行幸長安丁亥會三輔守令掾吏于長
安作樂
順帝陽嘉元年三月庚寅臨辟雍饗射
永和二年十月庚子幸未央宫會三輔郡守都尉及官
屬勞賜作樂
漢安二年六月遣行中郎將持節護送南單于守義王
兜樓儲歸南庭(單于先在京師)詔太常大鴻臚與諸國侍子於
廣陽城門外(廣陽雒陽西城面南頭門)祖會饗賜作樂角觝百戲(角觝)
(之戲則魚龍爵馬之屬言兩兩相當以角而為抵對古謂之角觝也)帝幸胡桃宫臨觀之
桓帝延熹元年五月己酉大會公卿以下賞賜各有差
魏文帝初為魏王延康元年六月南征七月甲午軍次
于譙大饗六軍及譙父老百姓于邑東設伎樂百戲令
曰先王皆樂其所生禮不忘其本譙霸王之邦真人本
出其復譙租稅二年三老吏民上夀日夕而罷
明帝青龍二年八月幸夀春己未大耀兵饗六軍
高貴鄉公甘露元年二月丙辰宴羣臣於太極東堂
後魏道武登國七年正月幸木根山遂次黑鹽池饗宴
羣臣覲諸國貢使北之美水三月甲子宴羣臣於水濱
八年七月車駕臨幸新壇庚寅宴羣臣講武
皇始二年正月己亥朔車駕在魯昌城大饗羣臣
明元永興四年四月乙未宴羣臣於西宫使各獻直言
五年十一月癸酉大饗於西官
神瑞二年二月丁亥大饗於西宫
泰常五年正月丙戌朔自薛林東還至於屋竇城饗勞
將士
七年二月丙戌車駕自雲中還大饗於西宫
太武始光二年九月丁卯以永安安樂二殿成大饗以
落之
太平真君五年二月庚辰行幸廬三月戊子大會于那
南
十年正月戊辰朔車駕在漠南(伐蠕蠕)大饗百寮
文成太安四年正月庚午於遼西黃山宫游宴數日親
對高年勞問疾苦二月丙子登碣石山觀滄海大饗羣
臣於山上班賞進爵各有差九月辛亥太華殿成丙寅
饗羣臣大赦天下
孝文太和元年十月癸酉宴京邑耆老年七十以上於
太華殿賜以衣服
九年正月癸未饗羣臣於太華殿
十六年正月戊午朔饗羣臣於太華殿帝始為王公興
(興起也)懸而不樂以翌日祀獻文於明堂也二月詔罷寒
食饗(時壊太華殿經始太極殿)十月庚戌太極殿成大饗羣臣
十七年正月壬子朔帝饗百寮於太極殿
十八年五月詔罷五月五日七月七日饗
十九年正月辛未朔車駕在懸瓠(時帝南伐)朝饗羣臣於方
丈竹堂樂作酒酣乃歌曰白日光天兮無不曜江左一
隅獨未炤彭城王勰續歌曰願從聖明兮登衡會萬國
馳誠混日外長兼給事黃門侍郎鄭懿歌曰雲雷大振
兮天門闢率土來賓一正歴中書侍郎兼黃門侍郎邢
巒歌曰舜舞干羽兮天下歸文德遠被莫不思秘書丞
兼中書侍郎鄭道昭歌曰皇風一鼔兮九地匝戴日依
天清六合帝又歌曰遵彼汝墳兮昔化貞未若今日道
風明黃門侍郎兼司徒左長史宋弁歌曰文王正教兮
暉江沼寧如大化光四表帝謂道昭曰自比遷務雖猥
與諸才雋不廢詠歌遂命邢巒摠集叙記八月甲子引
羣臣歴宣政堂初帝嘗詔延四廟之子下逮玄孫之冑
申宗宴於皇信堂不以爵秩為列悉序昭穆為次用家
人之禮後又引見王公侍臣於清徽堂謂曰此堂成来
未與王公行宴樂之禮後東閣廡堂粗復始就故今與
諸賢欲無高而不昇無小而不入因之流化渠帝曰此
曲水者亦有其義取乾道曲成萬物無滯也次之洗煩
池帝曰此池中亦有嘉魚任城王澄曰此謂魚在在藻
有頒其首帝曰且取王在靈沼於牣魚躍也次之觀德
殿帝曰射以觀德故遂命之次之凝閒堂帝曰名目要
有其義此盖取大子閒居義不可縱奢以忘儉自安以
忘危故此堂後作茅茨堂謂僕射李冲曰此東曰步元
廡西曰遊凱廡此堂雖無唐堯之君卿等當無愧於元
凱冲對曰臣既遭唐堯之君不敢辭元凱之譽帝曰光
景垂落朕同宗則有載考之義卿等將出無遠何得默
爾德音即命黃門侍郎崔光郭祚通直郎邢巒崔休等賦
詩言志燭至公卿辭退李冲再拜上千萬歲夀帝曰卿
何以燭至致辭復獻朕千萬之夀朕報卿以南山之詩
帝曰燭至辭退庶姓之禮在夜載考宗族之義卿等且
還朕與諸王宗室欲成此夜飲
二十三年正月戊寅朔羣臣以帝疾瘳上夀大饗於澄
鸞殿
宣武景明三年十二月壬寅饗羣臣於太極前殿各賜
布帛有差
孝莊永安二年七月爾朱兆破元顥帝還京師乙亥宴
勞天柱大將軍爾朱榮上黨王天穆及北来督將於都
亭出宫人三百繒錦雜綵數萬匹班賜有差
前廢帝普泰元年四月癸卯幸華林都亭讌射班賜有
差大樂奏伎有倡優為愚癡者帝以非雅戲詔罷之
出帝太昌元年五月己巳幸華林都亭宴羣臣班賚有
差八月壬戌朔齊文襄王来朝讌射班賚部下各有差
九月庚子帝幸華林都亭引見元樹及公卿百寮蕃使
督將等射班賚各有差
永熙二年正月庚寅朔朝饗羣臣太極殿前八月己丑
齊文襄王来朝帝讌於華林都亭班賚部下各有差
西魏文帝大統八年十二月狩於華隂大饗將士
後周明帝武成二年正月癸丑朔大會羣臣於紫極殿
始用百戲三月辛酉重陽閣成會羣公列將卿大夫及
突厥使者於芳林園賜錢帛各有差
武帝保定元年正月丙子大射於正武殿賜百官各有
差
二年十月辛亥御大武殿大射諸卿列將皆會
天和元年正月辛巳路寢成考之令羣臣賦古詩京邑
耆老並預會焉頒賜各有差
三年三月丁未大會百寮及四方賓客於路寢賜衣馬
錢帛各有差
建德三年正月丙子停二十四軍督將以下誡以軍旅
之法縦酒盡歡
六年二月平齊論定諸軍勲置酒於太極殿會軍士以
上班賜各有差四月大會羣臣及諸蕃客於路寢
隋高祖開皇三年二月庚申宴百寮班賜各有差壬申
宴北道勲人
四年正月甲戌大射於北苑十日而罷四月丁未宴突
厥高麗吐谷渾使者於大興殿
七年二月壬申幸醴泉宫詔兵部尚書韋師與左僕射
高熲上柱國韓擒虎等於卧内賜宴令各叙舊事以為
笑樂十月癸亥幸蒲州丙寅宴父老帝極歡曰此間人
物衣服鮮麗容止閑雅良繇仕宦之鄉陶染成俗也
八年九月丁丑宴南征諸將頒賜有差
十二年十一月壬午宴百寮頒賜各有差甲子賜百寮
大射於武德殿
十三年二月戊子宴考使於嘉賜殿(考使謂充使考較也)
十七年五月庚申宴百寮於玉女泉頒賜各有差
十九年正月戊寅大射於武德殿宴賜百官
煬帝大業三年六月北廵狩至榆林郡丁酉啓民可汗
來朝甲辰御北樓觀漁於河以宴百寮七月辛亥啓民
可汗上表請變服襲冠帶甲寅於郡城東御大帳其下
備儀衞建旌旗宴啓民及其部落三千五百人奏百戲
之樂賜啓民及其部落各有差八月乙酉幸啓民帳宴
賜極厚九月己未次濟源幸御史大夫張衡宅宴享極
歡
四年正月庚戌百寮大射於允武殿
五年二月戊申自東都還京丙辰宴耆舊四百人於武
德殿頒賜各有差三月西廵五月甲申宴羣臣於金山
之上六月丙辰御觀風行殿陳文物奏九部樂設魚龍
曼延宴高昌王麴伯雅及伊吾吐屯設於殿上(時二王来朝)
以寵異之其蠻夷陪列者三十餘國
六年三月幸江都宫四月丁未宴江淮己酉父老頒賜
各有差
七年二月己未昇釣臺臨楊子津大宴百寮頒賜各有
差
十一年正月甲午朔大宴百寮己卯大會蠻夷設魚龍
曼延之樂頒賜各有差
唐高祖武德元年五月戊申宴羣臣賜帛各有差八月
庚子設宴三品以上賜雜綵各有差十月宴突厥使者
奏九部樂於庭引骨咄禄特勤升御坐以寵之十一月
己酉秦王降薛仁杲(秦王太宗也)帝聞大悅因置酒高會奏
九部樂賜羣臣錢各有差癸亥秦王凱旋獻俘帝置酒
宴師及骨咄禄特勤於玄武門賜布帛各有差戊辰宴
羣臣十二月庚寅宴突厥骨咄禄特勤等於殿内
二年二月癸巳宴羣臣臨奏九部樂賜錢各有差極歡
而罷閏二月甲辰考羣臣以李綱孫伏伽為上第置酒
高會奏九部樂於庭帝謂裴寂曰隋末無道上下相蒙
主則驕矜臣唯謟佞上不聞過下不盡忠致使社稷傾
危身死匹夫之手朕撥亂反正念在安民平亂任武臣
官方委文吏庶得各展器能以救不逮比每虛心接待
冀聞讜言唯李綱苦盡忠𣢾孫伏伽可謂誠直餘人猶
踵弊風俛首而已豈朕所望哉當以身為嬰兒方朕為
慈父有懷必盡有意必伸也因命捨君臣之敬帝頻舉
觴以屬公卿君臣迭上夀極歡而罷賜帛有差四月甲
辰遣大理卿郎楚之安撫山東夏侯端安撫淮左奏九
部樂設宴遣之五月戊辰宴并州從官五品以上於仁
夀宫極歡賜帛各有差丙寅奏九部樂於庭宴涼州使
人官賞各有差(謂與官及賞物也)
三年正月甲午宴突厥奏九部樂於庭賜綵有差四月
壬戌秦王平并州悉復故地帝大悅置酒含章殿宴羣
臣極歡遣入御府賜繒綵皆盡重而出五月庚午宴突
厥使奏九部樂於庭賜帛有差辛卯秦王平并州凱旋
獻捷于太廟帝置酒高會極歡而罷六月丁酉宴東征
官寮奏九部樂帝親舉酒以屬百官極歡而罷己酉大
會東征將士奏九部樂於庭癸丑幸昆明池宴從官賜
錢各有差七月戊辰宴羣臣八月庚戌宴羣臣奏九部
樂於庭賜布帛各有差
四年三月丁酉宴西突厥之使奏九部樂於庭賜帛各
有差五月癸亥宴五品以上奏九部樂於庭丁丑以王
世充平宴羣臣賜帛各有差七月戊辰宴羣臣奏九部
樂於庭帝舉酒屬百官極歡乃罷賜錢帛各有差九月
癸亥賜五品以上射於武德殿賞金銀綾綺各有差
五年正月辛亥賜羣臣大射於玄武門賚綵帛各有差
壬子幸昆明池宴從官賜帛各有差三月己酉宴羣臣
及京城父老賜帛各有差七月己酉秦王平王世充班
師丙戌宴旋師賜帛各有差
六年三月己丑宴五品以上於昭德殿賜帛各有差九
月丙子宴五品以上於苑内謂公卿曰昔漢高定天下
以蕭曹張陳為良佐任以政事朕應天命尅平區宇仗
任卿等自謂不謝古人因舉酒以屬羣臣極歡而罷十
月甲辰以有年宴羣臣賜物各有差
七年二月宴突厥使者奏九部樂於庭三月己卯幸瑯
琊公主第宴從官五品以上賚帛各有差四月癸卯宴
羣臣奏九部樂賜帛各有差丙午宴王公親屬於文明
殿帝見長平王太妃以屬從家人禮降階再拜酒小闌
移坐翠華殿帝賦詩王公逓上夀賜帛各有差六月戊
戌右武侯大將軍丘和以交州首領来朝奏九部樂以
宴之齎物各有差七月壬子幸東宫宴從官下至胥徒
頒賜各有差
八年正月甲寅幸秦王第謂羣臣曰朕以秦王有大功
故於宫中立第以異之從是宴五品以上設竒技百戲
賜帛各有差二月甲午幸齊王元吉第宴五品以上齎
賜各有差三月丁酉宴羣臣于玄武門陳倡優爛漫之
伎四月丁未赤雀巢於殿門宴五品以上上頌者十餘
人極歡而罷己丑宴西蕃突厥林邑使者奏九部樂於
庭五月乙巳宴五品以上及外戚于内殿賦詩賜綵極
歡而罷十二月辛巳車駕狩鳴犢泉迴宴從官賚物綵
帛各有差
九年三月丙申宴朝集使于百福殿奏九部樂于庭五
月乙卯宴羣臣六月癸亥以秦王為太子宴羣臣賜帛
各有差八月傳位於太子帝稱太上皇後四年乃徙居
大安宫太宗親侍輿輦百寮陪從太上皇甚悅置酒高
會極歡而罷賜物各有差太宗後與公卿謁太上皇於
戢武殿復置酒為歡謂羣臣曰天下無事四海乂安非
吾付囑得所吾兒孝順安能至此乎明日復召貴臣十
餘人爰及妃主置酒於凌煙閣酒酣太上皇親彈琵琶
太宗起舞公卿上夀乙夜方散賜帛各有差
太宗以武德九年八月甲子即位甲戌宴羣臣於顯德
前殿賜帛各有差
貞觀元年十月癸未宴羣臣賜物各有差
二年五月丙辰以夏麥大稔宴羣臣奏九部樂於庭賜
物各有差九月壬子宴羣臣奏九部樂賜帛各有差賜
天下大酺三日慶有年也十一月甲子宴羣臣賜帛各
有差
三年正月甲子宴羣臣奏九部樂歌太平舞師子于庭
賜帛有差三月甲辰賜羣臣大射於玄武門十一月戊
辰宴五品以上於内殿帝謂羣臣曰李靖奮忠勇長驅
深入頡利奔竄天下無事豈不樂哉於是極歡而罷戊
子宴突利可汗及羣臣三品以上於中華殿帝賦七言
詩極歡而罷賜雜綵各有差
四年二月己酉宴三品以上於中華殿三月戊辰宴三
品以上於林光殿賜物各有差七月壬辰宴羣臣於芳
華殿奏九部樂於庭帝大悅親舉酒以屬羣臣羣臣奉
觴稱慶極歡而罷賜帛各有差九月幸龍州丁巳次武
功宴從官及武功父老賜帛各有差十月乙未皇子誕
育宴三品以上於臨華殿賜帛各有差
五年正月癸酉大蒐於昆明池甲戌宴羣臣奏九部樂
歌太平舞師子賜從官帛各有差己卯太上皇詔帝與
近臣十許人汎舟于後園絲竹逓奏至于大安宫置酒
甚歡于夜而罷三月癸亥賜文武五品以上射於武德
殿四月甲申宴羣臣賜帛各有差九月乙丑賜羣臣大
射於武德殿十一月己卯宴羣臣賜帛各有差
六年正月甲戌宴蠻夷及三品以上於百福殿賜物各
有差二月丙辰賜羣臣大射於武德殿戊辰幸九成宫
戊寅宴三品以上於丹霄殿賜從官帛各有差七月辛
未宴三品以上於丹霄殿帝從容曰中夏乂安四夷賓
服此公卿盡忠之效也朕實嘉之然煬帝威加中國頡
利跨有北荒葉護國富兵精雄據西域此三君者可謂
盛矣失道怙亂奄致亡滅朕目覩其事何能不戒懼也
公等輔導朕躬績已成矣當思長世之策以相敦勉於
是賜帛各有差閏八月己卯宴近臣於丹霄殿樓帝甚
歡夜分乃散各賜錢帛有差九月帝在九成宫丙申以
皇太子来朝宴東宫官屬賜帛各有差乙巳宴岐州父
老賜帛各有差己酉至慶善宫宴三品以上於渭水之
濱帝甚歡賦五言詩庚戌宴從官故老賜帛各有差
七年正月癸巳宴三品以上及州牧蠻夷酋長于玄武
門帝謂侍臣曰四海和平天下同樂自古帝王罕得事
父太上皇萬福膝下之歡有倍常慶于是奏七德九功
之舞觀者覩其抑揚蹈厲莫不扼腕踊躍惕然震悚武
臣列將咸上夀曰此舞皆是陛下百戰百勝之形容羣
臣咸稱萬歲蠻夷十餘種自請率舞詔許之久而乃罷
賜帛各有差
八年二月戊申宴羣臣賜帛各有差
九年正月甲申皇太子承乾納妃蘇氏宴羣臣賜帛各
有差
十一年正月壬辰宴五品以上於兩儀殿賜帛各有差
戊申帝將幸雒陽宴長安父老於玄武門賜以榖帛三
月戊子帝在雒陽引五品以上射於儀鸞殿丙申宴從
官賜物各有差庚子宴三品以上於西苑帝御龍舟汎
于積翠池癸卯宴雒陽父老於乾元殿賜以粟帛十月
辛酉幸積翠池宴五品以上帝曰今兹年榖大登水潦
不能為害天下既安邊方静息因此農隙與公等舉酒
酒既酣各宜賦一事帝賦尚書特進魏徵賦西漢十一
月庚戌宴五品以上及蕃夷于貞觀殿奏九部樂賜帛
各有差
十二年二月壬子宴雒陽父老賜帛有差三月丙子以
皇孫誕育宴五品以上於東宫
十三年正月庚子會羣臣奏功成慶善及破陣之樂
十四年正月己酉宴羣臣及吐谷渾王河源王慕容諾
曷鈐於玄武門奏倡優百戲之樂賜物各有差九月乙
巳宴京官五品以上于兩儀殿奏九部之樂
十五年二月癸丑宴從官及山東宗姓雒陽高年於貞
觀殿奏九部樂賜帛各有差
十六年三月戊午賜百寮大射于觀德殿十月庚子宴
諸蕃使於兩儀殿帝謂沙鉢羅俟斤曰延陁本一部落
俟斤本我所立始十餘年自算何如頡利之衆而侵我
邊疆我纔發甲騎傾其部落爾欲與我為冤不過欲費
我邊境十羊五馬耳今見爾遣使謝罪捨爾前過情好
如初宴罷賜帛各有差十一月甲子幸慶善宫召武功
之邰城立節三時豐義四鄉士女七十以上及居宫側
數百人賜宴帝謂之曰朕幼遭隋亂櫛風沐雨饑不遑
食以救蒼生百姓得無死亡二十餘年矣今重還舊鄉
與父老相見此宫先皇所居朕之生處至此傷心觸物
增感因泣下霑襟羣臣莫不欷歔又曰今詔父老言宴
少自寬割耳又謂從臣曰人或時覧物不能自知朕昔
在隋朝五品初不可望公等其時多有未仕朕今君臨
四海公等並居高列君臣相遇千載一時朕與諸公豈
各自知也遂縦酒盡歡其父老中或宿經役事或舊媪
蒼頭皆蹈舞歡醉争前上夀或因言屈滯者帝咸理之
宴畢賜帛各有差其無官者並加泛級乙亥以輿駕還
宫宴百寮奏十部樂先是伐高昌收其樂工付太常增
九部樂為十部
十七年六月甲午并州父老百餘人詣闕奏稱陛下肇
開帝業發跡太原皇太子疏爵晉藩作牧并部臣等不
勝慶幸今来奉賀帝賜宴及物以遣之閏六月庚申薛
延陀可汗子突利設獻饌帝於相思殿大饗百寮盛陳
寳器奏慶善破陣樂并十部之樂及撞毬跳丸舞劍之
技突利設再拜上千萬歲夀賜金帛各有差十一月甲
辰誕皇太子太孫宴百寮於弘教殿帝幸東宫自殿北
門而入太子自投階下舞蹈稱萬歲帝謂宫臣曰頃来
生業稍可非乏酒食而唐突公等宴會者朕甲館之慶
故就公為樂耳咸稱萬歲酒酣帝起舞羣臣並舞樂極
而罷賜物各有差
十八年正月丙戌宴諸蕃使於玄武門賜物以遣之二
月辛酉詔三品以上賜宴於玄武門帝既工隸書又好
飛白於王衞之間别更立意(王羲之衛夫人)遂觸類增長精妙
絶倫每有新竒羣臣無不下拜啓請是日帝操筆作飛
白書羣臣乘酒就帝手中相競散騎常侍劉洎登御牀
引手然後得之其不得者咸稱洎登御牀罪當死請引
付法帝笑而言曰昔有婕妤辭輦今見常侍登牀五月
甲戌詔司徒長孫無忌以下十餘人於丹霄殿賜宴各
賜膜皮右衞大將軍薛萬徹預焉帝意在萬徹而誤呼
其兄萬均愴然不樂曰萬均朕之勲舊不幸早亡朕不
覺呼名豈其魂靈欲朕之賜也因令取皮呼萬均以同
賜而焚之於前侍坐者無不感嘆十月癸卯宴雍州父
老千一百人于上林苑帝謂之曰朕剪除喪亂海内乂
安百姓復業各循其理而遼東數城中國舊地莫離支
狼子野心虐殺其主朕欲存其國而弔其人所以將幸
雒陽有事經略安復三韓之地一二年方還故詔父老
别耳子孫從行者朕躬自廵撫勿以為慮賜百歲以上
氊被袍各一疋帛十段粟十石九十以上帛五段粟五
石八十以上帛三段粟二石十一月壬午宴雒州父老
一百九十人於儀鸞殿班賜有差
十九年十月征遼還次營州戊申詔本州刺史父老及
契丹等蕃長首領宴會父老年七十以上契丹奚蕃長
以下各班賜繒錦綾數千萬段十一月癸酉帝至幽州
幸城南大饗軍士勞之曰朕執賞罰之柄懸諸日月有
功於國賞不踰時飲至之禮古今常事朕欲徧置酒餚
咸宜樂飲甲戌宴從官三品以上賜物各有差丙戌迴
幸定州時太子監國處定州詔定州管内孝行著聞者
宜與宗姓老人同賜宴會十二月帝不豫步輦幸并州
辛酉文武三品以上及中書門下四品以上以帝疾瘳
詣闕上禮詔引文武五品以上賜宴遣皇太子宣旨曰
臣之於君義猶父子朕頃遭腫疾見公等憂惶今者疾
除復見公等喜悅此之忠烈簡在朕心不費上禮餚膳
豐潔固不可獨進與公等同歡酒舉樂奏司徒長孫無
忌以下更上千萬歲夀帝悉為舉巵奏破陣樂舞狻猊
車撞丸劍數百人齊作帝樂飲臣下極歡將夕乃罷賜
物各有差
二十年正月庚辰引從官及太原父老而宴之賜物各
有差七月辛亥帝疾愈宴五品以上於飛霜殿絲竹逓
奏羣臣上夀極歡而罷賜綾錦各有差十二月庚辰以
鐵勒回紇俟利發等詣闕朝見宴於芳蘭殿恩賜甚渥
仍勅所司加禮供給每五日一會
二十一年正月鐵勒回紇部拔野古部同羅部思結部
渾部斛薛部奚結部阿䟦部契苾羽部白霫部其渠帥
各率所部歸附及還帝御天成殿陳十部樂宴而遣之
設高坫於殿前置銀瓶於坫上自左閣内潛流酒泉通
於坫脚而涌殿前瓶中又置大銀盆其實百斛傾瓶注
於盆中鐵勒數千人不飲其半雜類驚駭私相謂曰天
子賜我曹此瓶還部落中傾之豈不嘗是酒也又詔文
武五品以上令外厨給酒胾於尚書都堂以餞之
二十二年正月乙未奏十部樂會四夷君長於天成殿
王公稱觴上夀賜帛各有差二月丙寅朔朝集使奏辭
引五品以上升殿宴四月乙亥西突厥賀魯以王師問
罪龜兹固請前驅願為鄉導仍以數十騎馳謁詔授昆
丘道行軍摠管宴之於嘉夀殿及文武三品畢景甚歡
錫賀魯綾綵仍觧所服之衣以賜十月己巳隰丘道軍
將阿史那社爾擊龜兹破之帝聞之大悅宴五品以上
於紫微殿從容謂羣臣曰夫樂有數種至如土城竹馬
遊戲阡陌之間此童幼之樂飾金翠曳羅綺此婦人之
樂賤糴貴出貿遷有無此商賈之樂高官厚禄名位昭
顯此仕進之樂受脤出征前無勁敵此將帥之樂四海
寧一六合無塵端拱巖廊社稷安固此帝王之樂也頃
命將西征今已尅捷萬里清泰戰士咸得還家此朕為
樂之時因賜羣臣傾觶極歡而罷
二十三年二月癸巳特進新羅王金春秋還國令三品
以上宴餞之優禮甚備
册府元龜卷一百九
