冊府元龜卷四百十六宋王欽若等撰
將帥部
傳檄第二
宋袁豹為高祖太尉長史高祖遣益州刺史朱齡石伐
蜀使豹為檄文曰夫順德者昌逆德者亡失仁與義難
以求安憑阻負險鮮克有成詳觀自古隆替有數故成
都不世祀華陽無興國日者王室多故夷羿遘紛波振
塵駭覃及遐裔蕞爾譙縱編尸黔首同惡相求是崇是
長肆反噬於州相播毒害於民黎俾我西服隔閡皇澤
自義風雷靡天光輝及昭晰舊物烟煴區宇以庶務草
創未遑九伐自是以來奄延十載而野心不革伺隙乘
間招聚逋叛共相封殖侵擾我蠻獠搖蕩我疆陲我是
以有冶州之役醜類盡殪匹馬無遺桓謙折首譙福烏
逝奔伏窠穴引頸待戮當今北狄露晞南寇埃掃朝風
載韙庶績其凝康哉之歌日熙比屋之隆可詠孤職是
經略思一九有眷彼禹跡願言載懷奉命西行途戾荆
郢瞻望巴漢憤慨交深清江原於濫觴澄氛祲於井絡
誅叛柔遠今也其時即命河間太守蒯恩下邳太守劉
鍾精勇二萬直指成郡龍驤將軍臧喜戎卒二萬進自
墊江益州刺史朱齡石舟師三萬電曜外水遣輔國將
軍索懇總漢中之衆濟自劍道振威將軍朱容子提寧
州之銳渡瀘而入神兵四臨大網宏掩衝翼千里金鼔
萬張組甲貝胄景渙波屬華夷百蠻雲會霧臻以此攻
戰誰與為敵况又奉義而行以順而動者哉今三硤之
隘在我境内非有岑彭荆門之險罙入其阻平衢四達
實無鄧艾綿竹之難山川之形抑非曩日攻守難易居
然百倍當全蜀之強士民之富子陽不能自安於庸僰
劉禪不敢竄命於南中荆邯折謀伯約挫銳故知成敗
有數非可智延此皆益土之前事當今之元龜也盛如
盧循強如容超凌威南海跨制北岱樓船萬艘掩江蓋
汜鐵馬千羣充原塞隰然廣固之攻陸無完雉左里之
戰水靡全舟或顯戮京畿或𫝊首萬里故知逆順有勢
難以力抗斯又目前殷鑒深切著明者也梁益人士咸
明王化雖驅迫於時本非奥主從其淫虐日月增播刑
殺非罪死以澤量而待命寇讐之戮崎嶇豺狼之吻豈
不遡誠南凱延首東雲普天有來蘇之望而一方懷後
予之怨王者之師以仁為本捨逆取順爰自三驅齊斧
所加縱身而已其有衿甲反接自投軍門者一無所問
士子百姓列肆安堵審擇吉凶自求多福大信之明皦
若朝日如有迷復姦邪守愚不改火燎孟諸芝艾同爓
河決金隄淵丘同體雖欲悔之亦將何及
巴陵王休若為鎮東將軍明帝即位召行會稽郡事孔
覬為太子詹事以平西司馬庾業代之覬與吳郡太守
顧琛據郡同反吳興太守王曇生義興太守劉延熙晉
陵太守袁標一時響應帝以庾業代延熙為義興加建
威將軍以延熙為休若鎮東長史業至長塘湖即與延
熙合帝遣建威將軍沈懷明東討尚書張永係進休若
董統東討軍事移檄東土曰蓋聞釁集有兆禍至無門
倚伏之來實惟人致故囂述貪亂終殄宗祀昌憲搆氛
旋潤斧鉞斯則昭章記牒鑒戒今古者也自國步時艱
三綱道盡神歇靈繹璿業綴旒皇上二雄集瑞英叡應
歴鳳儀熛昇龍輝電舉盪穢紫樞不俟條牧之誓凝政
中㝢不肆漂杵之威是以墜維再造虧天重搆幽明裁
紀標配斯光而羣凶恣虐協扇童孺蕞爾東陲復淪醜
跡即回從慝蜂動蟻附聖圖霆發神威四臨羽驛所屆
義旅雲屬欃鉞所麾逆徒冰泮勝負之效皎然已顯司
徒建安王英猷冠世督率元戎驃騎山陽王風略夙昭
撫莅中陳或飛霜江蠡或騰焱荆河金甲燭大庭囂聲
震海浦前將軍吳興太守張永東南標秀協贊戎機建
威將軍沈懷明鎮東中兵參軍劉亮武衛將軍夀寂之
霜銳五千熊行虎步龍驤將軍王牧之龍驤將軍頓生
鐵騎連羣風驅電邁右軍將軍齊王射聲校尉姚道和
樓艦千艘覆川蓋汜左軍將軍垣恭祖步兵校尉杜幼
文冗從僕射全景文員外散騎侍郎孫超之並率虎旅
駱驛雲赴殿中將軍杜敬真殿中將軍陸攸之建武將
軍吳喜甲楯一萬分趣義興猥承人乏總司戎統聳劍
東雲馳憤海曲歕氣則白日盡晦刷馬則清江倒流以
此伐叛何勍不勦以此柔服何順不懷愍彼羣迷弗辨
堯桀拒轍之臂擬雷霆之衝已枯之葉當霜颷之墜尺
豎所謂寒心匹婦所為歎息夫因禍致慶資敗為成前
監不忘後事明筮若能相率歸順投兵效欵則福鍾當
年慶覃來裔孰如身轘宗屠鬼餒魂泣者哉詳鏡安危
自求多福購生禽顗食邑千五百戶開國縣侯生擒顧
琛千尸開國縣侯斬送者半賞時將士多是東人父兄
子弟皆已附逆帝因送軍普加宣示曰朕方務德簡刑
使四罪不相及助順同逆者一以所從為斷卿等當深
達此懷勿以親戚為慮也衆於是大悦帝又以吳喜為
建武將軍東討至永世得庾業劉延熙書送同逆尋陽
王子房檄文與喜曰知統戎旅已次近路卿所在著名
今日何為立忠於彼耶想便倒戈共受河山之賞喜報
書曰前驅之人忽奉來翰搜盡狂惑良深悵念聖主以
神武撥亂德盛勲高羣逆狡扇滅此晷刻君等勲義之
烈世荷國恩事愧鳴鶚不懷食葚今練勒所部星言進
邁相見在近不復多陳
山陽王休祐為都督豫江司三州豫州刺史殷琰反休
祐出鎮歴陽督護國將軍劉勔討之琰軍累敗休祐與
琰書曰君本文弱素無武幹是遠近所悉且名器清顯
不應復有分外希覬近者之事當是劫於凶豎不能守
節今大軍長驅已造城下勢孤援絶禍敗交至顧昔情
欵猶有惻然聖上垂天地之仁開不世之澤好生惡殺
遐邇所聞顧琛王曇生等皆軍敗迸走彼早乞活尚蒙
恩恕宴處私門今神鋒所臨前無横陣况窮城弱衆殘
傷之餘而欲自固乎若開門歸順自可不失富貴將佐
大小並保榮爵何故苟困士民自求韲膾身膏斧鑊妻
息並盡老兄垂白東市受刑耶幸自思之信言不爽有
如皎日太宗又遣王道隆齎詔宥琰罪勔又與琰書曰
昔景和凶悖行絶人倫昏虐險穢諫諍杜塞遂毁陵廟
芟刈百寮縱毒窮凶靡有紀極於是人神迴遑莫能自
保中外士庶咸願一統予職在直衛目所備覩主上神
機天發指麾尅定横流塗炭一朝太平扶危拯急實冠
終古而四方持疑成此乖逆資斧所臨每從偃簡足下
以衣冠華胄信槩夙昭附戾從違猶見容養賢兄長史
階升清列賢子參軍亦秉國綱間者進軍宛唐計繇劉
順退衆閉城當是未了過蒙朝恩謬充將帥早承風素
情有依然今皇威遠申三方蹙弱勝敗之勢皎然可覽
王御史昨至主上勅驃騎教賢兄賢子書今悉遣送百
代以來未見弘恩曲宥乃至於此且朝廷方宣示大義
惟新王道何容標虚亂於士女失國信於一州以足下
明識陳見想必不俟終日如有孤背亭毒弗忘屠陷者
便當窮兵肆武究法極刑將恐貴門無復祭祀之主墳
隴乏掃洒之望進謝忠臣退慚孝子名實兩喪沒有餘
責扶力略白幸加研覽琰本無反心事繇力屈叔寶等
有降意前後屢遣送誠牋而衆心持疑莫能相一故歸
順之計每愆塞嬰城愈固其後琰將皇甫道烈柳倫等
二十一人開門出降勔因此又與琰書曰柳倫來奔具
相申述方承足下跡纏穢亂心秉忠誠憫然窮愁不親
戎政去冬開天之始愚迷者多如足下流比進非社稷
宗臣退無顧命寄托朝廷既不偏相嫌責足下亦復無
所獨愧程天祚已舉城歸順龐孟虬亦繼迹奔亡劉胡
困於錢溪袁覬欲戰不得推理揆勢亦安能久且南方
初起連州十六擁徒百萬仲春以來無戰不北摧陷殄
滅十無一二南憑袁顗弱卒北恃足下孤城以兹定業
恐萬無一理方今國網疎略示舉宏維此日相白想亦
已具矣且倫等皆是足下腹心牙爪所以攜手相捨非
有怨恨也亦知事不可濟禍害已及故耳夫擁數千烏
合抗天下之兵傾覆之狀豈不易曉假令六蔽之人猶
當不為其事况復足下少祖名教疾沒世無稱者耶所
以復有此白者實惜華州重鎮鞠為茂草兼傷貴門一
日屠滅足下若能封府庫開四門宣語文武示以禍福
遣咫尺之書表達誠欵然後素車白馬來詣轅門若令
足下髮膚不全兒姪凋耗者皇天后土實聞此言至辭
不華寧復多白
南齊張欣泰為軍主明帝建武二年圍鍾離城欣泰隨
崔惠景赴救移魏廣陵侯曰聞攻鍾離是子之深策可
無謬哉兵法云城有所不争豈聞之乎我國家舟舸百
萬覆江横海所以按甲於今不至欲以邊城疲魏士卒
我且千里運糧行留俱弊一時霖雨川谷涌溢然後乘
帆渡海百萬齊進子復奚以禦之乃今魏主以萬乘之
重攻此小城是何謂歟攻而不拔誰之恥耶假令能拔
子守之我將連舟千里舳艫相屬西過夀陽東接滄海
仗不再請糧不更取士卒偃卧起而接戰乃魚鼈不通
飛鳥斷絶偏師淮左其不能守皎可知矣如其不拔吾
將假法於魏之有司以請子之過若挫兵夷衆攻不卒
下驅土填隍拔而不能守則魏朝名士其當别有深致
乎吾所未能量昔魏之太武佛狸傾一國之衆攻十雉
之城死亡大半僅以身返既智屈於金墉亦雖拔而不
守皆昨昔所為至今為笑前鑒未遠已忘之乎和門邑
邑戲載往意
豫章王嶷為荆州刺史會梁州刺史范柏年被誅其親
將李烏奴恐懼叛入氐中仇池楊文弘納之烏奴率亡
命千餘人攻梁州為刺史王玄邈所破復走還氐中嶷
遣兵討烏奴檄本郡能斬送烏奴首者本郡田宅事業悉賜
之又與氐族平羌校尉沙州刺史楊廣香書曰夫廢興無謬
逆順有恒古今共貫賢愚同察梁州刺史范柏年懷挾詭態
首鼠兩端既已被伐盤桓稽命遂潛遣李烏奴叛楊文弘扇
誘邊疆荒雜柏年今已梟擒烏奴頻被摧破計其餘燼行自
消夷今遣參軍行晉壽太守王道寳參軍事行北巴西新巴
二郡太守任湜之行宕渠太守王安會領銳卒三千遄
塗風邁浮川電掩又命輔國將軍三巴校尉明惠昭巴
郡太守魯休烈南巴西太守柳弘稱益州刺史𫝊琰並
簡徒競鶩選甲争馳雍州水步行次魏興并山東僑舊
會于南鄭或汎舟墊江或飛旍劍道腹背飈騰表裏震
擊文弘容納叛戾專為淵藪外侮皇威内凌國族君奕
世忠欵深識理順想即起義應接大軍以為掎角討滅
烏奴尅建勤勞茂立誠節沈攸之資十年之積擁百旅
之衆師出境而城潰兵未戰而自屠朝廷無遺鏃之費
士民靡傷痍之弊况蕞爾小豎方之蔑如其取殱殄豈
延漏刻忝以寡昧分陜司蕃清氛蕩穢諒惟任職此府
器械山積戈旗林聳士卒剽勁蓄銳積威除南勦寇豈
俟徵習但以剪伐萌苗弗勞洪斧撲彼蚊蚋無假多力
皇上聖哲應期恩澤廣被罪止首惡餘無所問賞罰之
科具寫如别使道寶步出魏興分軍泝墊江俱會晉夀
蕭穎胄為冠軍將軍西中郎將東昏侯誅戮羣公雍州
刺史蕭衍奉南康王即帝位於江陵遥廢東昏侯為涪
陵王使蕭穎胄夏侯詳移檄告京師百官曰西中郎府
長史都督行留諸軍事右軍南郡太守南豐縣開國侯
蕭穎胄司馬征虜將軍新興太守夏侯詳告京邑百官
諸州郡牧守夫運不常夷有時而陂數無常剥否極則
亨昔商邑中微彭韋投袂漢室方昏虚牟效節故風聲
永樹卜世長久者也昔我太祖高皇帝德範生民功格
天地仰緯彤雲俯臨紫極世祖嗣興克光前業雲雨之
所沾被日月之所出入莫不舉踵來王交臂納貢鬱林
昏迷顛覆厥序俾我大齊之祚翦焉將墜高宗明皇帝
建道德之盛軌垂仁義之至蹤紹二祖之鴻基繼三五
之絶業昧旦丕顯未明求衣故奇士盈朝異人輻湊若
迺經禮緯樂之文定鼎作雒之制非雲如醴之祥白質
黑章之瑞諒以則天比大無得稱焉而嗣主失綱窮肆
凌暴十愆畢行三風咸襲居喪而無哀貌在蹙而有喜
容酣酒嗜音罔懲其侮讒賊狂邪是與比周遂令親賢
攖荼毒之誅宰輔受葅醢之戮江僕射蕭領軍徐司空
沈僕射曹右衛或外戚懿親或皇室令德或時之宗望
或國之虎臣並勲彰中興功比周召秉鈞贊契受遺先
朝咸以名重見疑正直貽斃害加黨族虐及嬰孺曾無
渭陽追遠之情不顧本支殱落之痛信必見疑忠而獲
罪者百姓業業罔知攸暨崔惠景内逼淫刑外不堪命
驅亡命之民為免死之計倒戈迴刃還指宫闕城無完
守人有異圖蕭令君勲濟宗祀業極蒼旻四海蒙太平
之德億兆憑再造之基江夏王拘迫威強牽制巨力迹
屈當時迺心可亮竟不能内恕深情顯加鴆毒蕭令君
自以親惟族長任實宗臣至誠苦言朝夕獻入讒醜交
搆漸見疎疑浸潤成災奄離怨酷用人之功以寧社稷
刈人之身以騁淫濫台輔既誅姦小競用梅蟲兒茹法
殄妖忍愚戾窮縱醜惡販鬻主威以為家勢熒惑嗣主
恣其妖虐宫女千餘躶服宣淫孽臣數十袒裼相逐帳
飲寰肆之間宵游街陌之上提挈羣豎以為歡笑劉山
陽僭受凶旨規肆狂逆天誘其衷即就梟翦夫天生蒸
民樹之以君使司牧之勿使失性豈有尊臨㝢縣毒遍
黔首絶親戚之恩無君臣之義功重者先誅勲高者速
斃九族内離四夷外叛封境日蹙戎馬交馳帑藏既空
百姓已竭不䘏不憂慢游是好民怨於下天懲於上故
熒惑襲月孽火燒宫妖水表災震蝕告沴七廟阽危三
才莫紀大懼我四海之命永淪於地南康殿下體自高
宗天挺英睿食葉之徵著於弱年當璧之祥兆乎綺歲
億兆顒顒咸思戴奉且勢居上游任總連帥家國之否
寧濟是當幕府身備皇宗情荷顧託憂深責重誓清時
難今命冠軍將軍西中郎諮議領中直兵參軍軍主楊
公則寧朔將軍領中兵參軍軍主王法度冠軍將軍諮議參
軍軍主龐翽輔國將軍諮議參軍領别駕軍主宗史輔
國將軍諮議參軍樂藹等領勁卒三萬凌波電邁逕造
秣陵冠軍將軍領諮議中直兵參軍軍主蔡道恭輔國
將軍中直兵參軍右軍府司馬軍主席闡文輔國將軍
中兵參軍軍主汪漾之寧朔將軍中兵參軍軍主朱斌
中直兵參軍軍主宗冰之建威將軍中直兵參軍軍主
朱景舒寧朔將軍中直兵參軍軍主庾域寧遠將軍軍
主庾略等破甲二萬直指建業輔國將軍武寧太守將
軍軍主鄧元起輔國將軍前軍將軍軍主王世興等鐵
騎一萬分趣白下征虜將軍領司馬新興太守夏侯詳
寧朔將軍諮議參軍軍主柳忱寧朔將軍領中兵參軍
軍主劉孝慶建威將軍軍主江陵令江銓等帥組甲萬
騎駱驛繼發雄劍高麾則五星從流長戟遠指則雲虹
變色天地為之矞皇山淵以之奔沸幕府親貫甲胄授
律中權董帥熊羆之士十有五萬鉦鼓紛紜雷動荆南
寧朔將軍南康王友蕭穎達領虎旅三萬抗威後拒蕭
雍州勲業蓋世謀猷淵肅既痛家禍兼憤國難泣血枕
戈誓雪怨酷精卒十萬已出漢川張郢州節義慷慨悉
力齊奮江州邵陵王湘州張行事王司州皆遠近懸契
不謀而同並勒驍猛指景風驅舟艦魚離萬里蓋水車
騎雲屯平原霧塞以同心之士伐倒戈之衆盛德之師
救危亡之國何征而不服何誅而不克哉今兵之所指
惟在梅蟲兒茹法殄二人而已諸君德載累世勲著先
朝屬無妄之時居道消之運受迫羣豎念有危懼大軍
近次當各思拔迹來赴軍門檄到之日有能斬送蟲兒
法殄首者封二千戸開國縣侯若迷惑凶黨敢拒軍鋒
刑兹無赦戮及宗族賞罰之信有如皎日江水在此余
不食言
梁丘遲為太尉臨川王宏記室高祖天監中安東將軍
江州刺史陳伯之叛入魏魏以為平南將軍都督淮南
諸軍事詔宏北討宏命遲私與之書曰陳將軍足下無
恙幸甚將軍勇冠三軍才為世出棄燕雀之小志慕鴻
鵠以高翔昔因機變化遭逢明主立功立事開國承家
朱輪華轂擁旄萬里何其壯也如何一旦為奔亡之虜
聞鳴鏑而股戰對穹盧以屈膝又何劣耶尋君去就之
際非有他故直以不能内審諸已外受流言沈迷猖獗
以至於此聖朝赦罪論功棄瑕錄用推赤心於天下安
反側於萬物將軍之所知非假僕一二談也朱鮪涉血
於友于張繡剚刃於愛子漢主不以為疑魏君待之若
舊况將軍無昔人之罪而勲重於當代夫迷塗知反往
哲是與不遠而復先典攸高主上屈法申恩吞舟是漏
將軍松柏不剪親戚安居高臺未傾愛妾尚在悠悠爾
心亦何可述今功臣名將鴈行有序懷黃佩紫贊帷幄
之謀乘軺建節奉疆場之任並刑馬作誓𫝊之子孫將
軍獨靦顔借命馳驅異域寧不哀哉夫以慕容超之強
身殱東市姚泓之盛面縳西都故知霜露所均不棄異
類姬漢舊邦無取雜種北虜僭盜中原多歴年所惡積
禍盈理至燋爛况偽嬖昏狡自相夷戮部落攜離酋豪
猜貳方當繫頸蠻邸懸首藁街而將軍魚游於沸鼎之
中燕巢於飛幕之上不亦惑乎莫春三月江南草長雜
花生樹羣鶯亂飛見故國之旗鼓感生平於疇日撫弦
登陴豈不愴恨所以廉公之思趙將吳子之泣西河人
情之自然也將軍獨無情哉想早勵良圖自求多福伯
之乃於潯陽擁衆八千歸國
後魏慕容白曜為征南將軍自瑕丘進攻宋歴城乃為
書以諭之曰天棄劉彧禍難滋甚骨肉兄弟自相誅戮
君臣上下無復紀綱薛安都常珍奇畢衆敬等深覩存
亡翻然歸義故朝廷納其誠欵委以南藩皆目前之見
事東西所備聞也彼無鹽戍主申纂敢縱姦慝劫奪行
人官軍始臨一時授首房崇固守斗城尋即潰散自襄
陽以東至於淮海莫不風靡服從正化謂東陽歴城有
志之士上思安都之榮顯下念申纂之死亡追悔前惑
改圖後悟猥總戎旅掃定此方濟黃河知十二之虚說
臨齊境想一變之清風躊躇周覽依然何極故先馳書
以喻成敗我皇魏重光累業德懷無外威武所撫無不
披靡固非三吳弱卒所能擬抗况於今者勢以土分劉
彧威不制秣陵政不出閫外豈復能浮江越海赴危救
急哉
後周賀蘭祥為大司馬明帝武成初吐谷渾侵凉州詔
詳與宇文貴總兵討之詳乃遣其軍司檄吐谷渾曰夫二
氣既分三才定位樹之以君本為黔首豈使悖義違道
肆於民上昔魏氏不綱羣方幅裂豺狼横噬龜玉已毁
喋喋黔黎咸墜塗炭我先皇神武應期一統天下東龕
南翦無思不服天降有周世篤英聖遂廓洪基奄荒萬
國固則神臯西岳險則百二猶在卿士師師羣后率職
故知三靈之所睠集四隩之所來蘇也彼國世於西陲
作藩於魏值中原政亂遂阻皇風首鼠兩端伺我邊隙
我先皇含垢藏疾仍存聘享欲睦之以鄰好申之以婚
姻彼國包藏禍心屢違盟約外結仇讐自貽近患是故
往年致突厥之師也自爾迄今蜂蠆彌毒入我姑臧俘
我河縣芟夷我菽麥虔劉我蒼生我皇武以止戈文以
懷遠德覃四海化溢八荒以彼惡稔禍盈故命龔行九
伐武臣猛將天張雷動皆六郡良家三秦精銳揮戈擐
甲同萃龍沙柱國博陵公祥貴戚重臣乃文乃武受賑
廟堂元戎啓行大傅燕國公謹英猷不世應變無窮仗
旄指麾為其謀主柱國化政公貴早播威聲奇正兼設
直取龍涸濟自南河突厥與國睦親同恥反道驅引弓
之民總穹廬之衆解鞍成山雲蒸霧合往歲王師西伐
成都不守桴鼔南臨江陵底定鑿空萬里闢地千都荒
服畏威膜拜厥角成敗之機較然可見若能轉禍為福
深識事宜君臣相率輿襯稽顙則爵等優除永藩西服
如其徘徊危邦覬延時漏覆宗湮祀良助寒心幸思嘉
謀以圖去就遂與吐谷渾廣定王鍾留王等戰破之因拔
其洮陽洪和二城以其地為洮州撫安西土振旅而還
齊王憲為前鋒尅齊鄴城齊任城王楷廣陵王孝珩據
信都有衆數萬武帝復詔憲討之楷令間諜二人覘視
形勢候騎執之憲集齊舊將徧示二人又謂曰吾所争
者不在汝等今放汝還可即充我使乃與楷書曰山川
有間每深勞佇仲春戒節納履惟宜承兹始屆兩河仍
圖三魏二者交亂想無虧德昔魏歴云季海内横流我
太祖撫運乘時大庇黔首皇上嗣膺下武式隆景業興
稽山之會總盟津之師雷駭唐郊則野無横陣雲騰晉
水則地靡嚴城襲魏之英既奔竄於草澤竊號之長亦
委命於旌門德義振於無垠仁風被於有截彼朝宿將
舊臣良家戚里俱升榮寵皆縻好爵是使臨漳之下效
死爭驅營丘之前奮身畢命此豈惟人事抑亦天時宜
訪之首路無俟傍說吾以不武任總元戎受命安邊路
指幽冀列邑名藩莫不屈膝宣風遵禮皆荷來蘇足下
高氏令王英風夙著古今成敗備諸懷抱豈不知一木
不維大厦三諫可以逃身哉且殷微去商侯服周代項
伯背楚賜姓漢朝去此弗圖苟殉亡轍家破身殞為天
下笑又足下諜者為候騎所拘軍中情實具諸執事知
以弱卒瑣甲欲抗堂堂之師縈帶扞城冀保區區之命
戰非上計無待卜疑守乃下策或未相許已勒諸軍分
道并進相望非遠憑軾有期兵交命使古今通典不俟
終日所望知機
隋皇甫績為蘇州刺史高智慧等作亂江南州民顧子
元發兵應之因以攻績相持八旬子元素感績恩於冬
至日使奉牛酒績遺子元書曰皇帝握符受籙合極通
靈受揖讓於唐虞棄干戈於湯武東踰蟠木方朔所未
窮西盡流沙張騫所不至玄漠黃龍之外交臂來王葱
嶺榆關之表屈膝請吏曩者偽陳獨阻聲教江東士民
困於荼毒皇天輔仁假手朝廷聊申薄伐應時瓦解金
陵百姓死而復生吳會臣民白骨還肉惟當懷音感德
行歌擊壤豈宜自同吠主飜成反噬卿非吾民何須酒
禮吾是隋將何容外交易子析骸未能相告况足食足
兵高城深塹坐待強援綽有餘力何勞踵輕弊之俗作
虚偽之辭欲阻臣民之心徒感驍雄之志以此見期必
不可得卿宜善思活路曉諭黎元能早改迷失道非遠
子元得書於城下頓首陳謝楊素援兵至合擊破之拜
信州總管十二州諸軍事
唐王茂元鎮河陽會澤潞劉從諫死子稹拒命武宗遣
詣鎮以書誥諭以利病禍福之宜茂元與稹書曰前以
肺肝布諸簡素仰承復命猶事枝詞夫豈告者之不忠
抑乃聽者而未審擇福莫若重擇禍莫若輕一去不迴
者良時一失不復者機事噫嘻執事誰與為謀延首北
風心焉如灼是以再陳禍福用釋危疑言不避煩理在
易了丁寧懇切至於再三者誠以僕與先太師相國俱
沐天光並為藩后昔云與國今則親鄰而大年不登同
盟未至飯具纔畢襚衣莫陳乃眷後生遽垂先訓遷延
朝命迷失臣職不思先轂之忠將復欒書之族僕隸之
所共惜兒女之所同悲况僕擁節臨戎援旗誓衆封疆
甚邇音問猶存忍欲賣之以為巳功問之以開戎役將
祛未寤欲罷不能願思苦口之言以定束身之計昔先
太尉相國嘗陷亂邦不從逆命翻身歸國全家受封居
韓之西為國屏藩棄代之際人情帖然太師相國以早
赴軍牙久從征旆事君之節日著居喪之禮又彰故乃
奬其象賢仍以舊服納職修貢十五餘年於唐室為忠
臣於劉氏為孝子人之不幸天亦難忱加其壯室之年
奄有壞梁之歎主上深固義烈是降絲綸俾足下還朝
聽國家後命其義甚著其恩莫偕昨者秘不發喪已當
踰月安而拒詔則於忠臣已失失忠於國失孝於家望
此用人繇兹保族是亦坐薪言泰巢幕云安智士之所
寒心謀夫之所齚舌矧於僕者得不動心竊計足下之
懷執事之論當以趙氏傳於魏氏襲侯欲以逡巡希恩
顧望謀立爾夫事殊者趣異勢别者跡暌胡不度其始
而議其終搴其華而尋其實願為足下一二而陳之夫
趙魏二侯於其先也親則父子於其人也職則副戎賞
罰得以相參恩威得以相抗義願事順故朝廷推而與
之今足下之於太師也地則猶子職非副戎賞罰未嘗
相參恩威未嘗相抗稽喪則於義爽拒詔則於事乖比
趙魏二侯信事殊而勢别矣此施之於足下則有自立
之罪擅命之尤得失之間其理甚白又詳足下未必不
恃太師之好賢下士重義輕財吳國之錢往往而有梁
園之客比比而來將倚以為藩屛託以為羽翼使以謀
取使以數求細而思之此又非計夫山高則羝羊自至
泉深則沈玉自來已立然後人歸身正然後士附語有
之曰政亂則勇者不為鬭德薄則賢者不為謀故吳濞
有姦而鄒陽去燕惠無德而樂生奔晉寵大夫卒成分
國之禍衛多君子執救渡河之灾此之前車得不深鏡
憲代四祖文明繼興當時燕趙中山淮陽齊魯結連者
幾姓旅拒者幾侯咸逆天用人背惠忘德據指掌之地
謂可逃刑倚親戚之私謂能取信一旦地空家破首裂
支分闇者不能為謀明者固以先去悔而莫及末如之
何先太尉與李洧尚書齊之密戚楊太保與蘇肇給事
蔡之懿親並據要地方州領精甲銳卒及其王師萃止
我武惟揚則割地驅人以降送欵輸誠而入非不念密
戚非不念懿親非不知恩非不懷惠直以順逆是迫死
生實難能與其同休不能與其共戚故也况足下大未
侔齊蔡久未及李吳將以其人動於不義僕恐夙沙之
國縛主之卒重生彭寵之家不義之侯更出又計足下
當恃太行九折之險部内數州之饒兵士尚強倉儲且
足謂得以久謀其更安危哉此心自棄何遠昔者李抱
真相國用彼州之人破朱滔於燕困田悦於魏連兵轉
戰綿歲經時而潞人夫死不敢悲子死不敢哭何者李
相國奉討逆之命為勤王之師義著而誠順故也及盧
從史釋喪就位賣降冀功將乘討伐之時欲肆凶邪之
性計未就而人神已怒事未立而兵衆已離以萬夫之
長困一卒之手驅轞北闕棄屍南荒而潞之人猶老者
捫胸少者扼捥謂朝廷不加顯戮深為失刑其故何哉
以從史不義不暱去安就危衆黜其謀下不為用故也
二帥去就非因𫝊聞鳩杖之人鮐背之叟知其本末尚
能言之則太行之險固不為悖者之守數州之衆固不
為邪者之徒此又不足恃也由此言之則以何名墮家
聲何事稽君命何道求死士何計固人心此僕所以對
案忘餐推枕不寐為足下惜為足下危而不知其所以
然也况太師比者養牛添卒畜馬訓兵旁招武幹之才
中舉將軍之令然而聽於遠近頗有是非雖朝廷推赤
心弘大度然而不逞者已有異圖之說横議者屢興悖
惡之疑人之多言亦可異也誰為來者猶宜弭之今足
下背季父引進之恩失大朝文誥之令則是實先太師
之浮議彰昭義軍之有謀為人姪則致叔父於不忠為
人孫則敗乃祖於無後亦何面對燕趙之士見齊魯之
人耶又計足下爰自始初造次為慮今兹追改懼有後
艱此左右者不明而咨詢之未盡也乃者李尚書祐董
常侍質之輩並親為賊將拒我官軍納質於匪人效用
於戎首久乃來復尚蒙殊恩皆受圭符咸領旗鼓不能
悉數厥徒實繁豈有足下藉兩代之餘資委數萬之舊
旅俛首聽命舉宗效誠則朝廷又豈以一日之稽遲片
辭之疑異遂致足下於不測阻足下之後圖故事具存
可以明驗幸請自求多福無辱前人護龍旐以歸雒師
秉象笏而朝魏闕必當勲庸繼代富貴逼身無為鄰道
所資使作他人之福儻尚淹歸欵未整來轅戎臣賈勇
以争先天子赫斯而降怒金玦一受牙璋四馳魏衛壓
其東南晉趙出於西北拔距投石者數踰萬計科頭戟
干者動以千羣兼馳攙虎之材官仍率射鵰之都督雷
電大擊沙石可吞兵用火焚城兼水灌魏趣邢郡趙兼
洛州介二大郡之間是古平原之地車甲盡輸於異境
糗糧反聚於他人恃河北而河北無儲倚山東而山東
不守以兩州之餓殍抗百道之奇兵比累卵而未危寄
孤根於何所則老夫不佞亦有志焉願驅敢死之徒以
從諸侯之末下飛狐之口入天井之關巨浪難防長飈
易扇此際必當驚地底之鼓角解樓上之梯衝喪貝躋
陵飛走之期須絶投戈散地灰釘之望斯窮自然麾下
平生盡忘舊愛帳中親信即起他謀辱先祖之神靈為
明時之戮笑静言其漸良以驚魂今故再遣使車重申
丹素幸惟鑒前代之成敗訪用事之賓僚思反道敗德
之難念順令畏威之易恃以吉日蹈兹坦途勿餒劉氏
之魂勿汚潞人之俗封帛增歎含毫益酸延望還章用
以上表成敗之舉惟慎圖之
鄭畋鎮鳳翔黃巢臨長安詔京西諸道行營都統時畿
内諸鎮禁軍尚數萬賊巢汚京師後衆無所歸畋承制
招諭諸鎮將校皆萃岐陽畋分財以結其心與之盟誓
期正王室又傳檄天下曰鳳翔隴西節度使檢校尚書
左僕射同中書門下平章事充京西諸道行營都統上
柱國熒陽郡開國公食邑二千戸鄭畋移檄告諸藩鎮
郡縣侯伯牧守將吏曰夫屯亨有數否泰相㳂如日月
之蔽虧似隂陽之愆伏是以漢朝方盛則莽卓肆其姦
兇殷道未衰而羿澆騁其殘酷不無僭越尋即誅夷乃
知妖孽之生古今難免代有忠貞之士力為恢復之謀
我國家應五運以乘乾躡三王之垂統綿區飲化匝宇
歸仁十八帝之鴻猷銘於神鼎三百年之睿澤播在人
謠加以政尚寬弘刑無枉濫翼翼勤行於王道孜孜務
恤於生靈足可𫝊寶祚於無窮而御瑶圖於不朽近歲
螟蝗作害旱暵延灾因令無賴之徒遽起亂常之暴雖
加討逐猶肆猖狂草賊黃巢奴僕下才豺狼醜類寒耕
熱耨不勵力於田疇媮食靡衣務偷生於剽奪結連凶
黨驅迫平人始擾害於里閭遂侵凌於郡邑屬以藩臣
不武戎士貪財徒加討逐之名實作遷延之役致令滋
蔓累有邀求聖上愛育情深含弘道廣指萬方而罪已
用百姓以為心假以節旄委之藩鎮冀其悛革免困疲
羸而殊無犬馬之誠但恣蟲蛇之毒虔劉我征鎮覆沒
我京都凌辱我衣冠屠殘我士庶視人命有同於草芥
謂大寶易取如奕棋而乃竊據宫闈偽稱名號爛羊頭
而拜爵續狗尾以命官燕巢幕以誇安魚在鼎而猶戲
殊不知五侯抑怒期分項羽之屍四塚既成待葬蚩尤
之骨猶復廣侵田宅濫蓄貨財茫茫赤縣僅同夷貉之
鄉惴惴黔黎若在狴犴之内固以人神共怒行路傷心
畋謬領藩垣榮兼將相每枕戈而待旦嘗泣血以忘飱
誓與義士忠臣共翦狐鳴狗盜近承詔命會合諸軍皇
帝親御六師即離三蜀霜戈萬隊鐵馬千羣雕虎嘯以
風生應龍驤而雲起淮南高相公會關東諸道百萬雄
師計以夏初會於關内畋與涇原節度使程宗楚秦州
節度使仇公遇等已驅組練大集關畿爭麾隴上之蛇
矛待掃關中之蟻聚而吐蕃黨項以久濡皇化深憤國
讐願以沙漠之軍共獻盪平之捷此際華戎合勢藩鎮
連衡旌旗煥爛於雲霞劍戟晶熒於霜雪莫不持繩待
試賈勇争先思垂竹帛之功誓雪朝廷之恥矧兹殘孽
不足殄滅况諸道世受國恩身膺好爵皆貯興邦之略
咸傾致主之誠自函雒搆氛鑾輿避狄莫不指銅駞而
眥裂望玉壘以魂消聞此勤王固宜投袂更希憤激速
殄寇讐永圖社稷之勲以報君親之德迎鑾返正豈不
休哉時駕在坤維音驛阻絶以為朝廷無能復振及畋
𫝊檄而諸藩聳動各治勤王之師巢賊聞之懼自是賊
騎不過東西當時非畋扼賊之衝褒蜀危矣
樂彦禎鎮魏博時甚有軍政好延儒術之士有公乘億
李山甫者當時之英彦也皆置於幕下襄王煴偽為監
國太原汴州兩軍方盛慮窺伺河朔因欲與幽鎮歃血
為連衡掎角之備乃致書諭兩鎮曰光啓三年正月五
日魏博節度使開府儀同三司檢校司空同中書門下
平章事樂彦禎謹齋戒三日致書於二鎮足下蓋聞天
生蒸民而樹之君以司牧百姓主握二柄禮樂征伐之
所興勍寇奸雄之所懼是以大君有率臨之典羣后承
專制之權内守憲章外憑教命其或大盜移國黎民墜
塗身居戎閫之榮手綰兵符之重傍觀喪亂坐俟危亡
既虧社稷之謀又失子孫之計此亦義夫之所慷慨烈
士之所咄嗟敢以狂愚伏陳英悟伏以我國家啓運開
國承家創基三百春秋億兆臣妾自羣兇蟻聚中㝢土
分乘輿奔走於道途宗廟荒凉於草莽今者監國雖立
朝綱已頽皇祚莫知其所安蒼生莫知其所訴天子之
威不能加四海諸侯之力不能保一方弱者危而強者
吞雄則飛而雌則伏竟亦身殞名滅國家破離咸有其
繇取鑒非遠大約以諸藩捨本就末忘義背盟謀不相
從言不相信國是以間敵繇此興與其俱亡曷若共霸
論桓文之事則人未敢先為魯衛之邦則誰為不可是
以研詳典故揆度事機輒敢指陳庶裨權略今者秦宗
權起於纖蠧漸恣狂鋒南苞荆襄北跨河雒屠城拔邑
暴物害人使父子不得相全夫妻不得相保血肉塗地
荆榛蔽天不織而衣人之衣不耕而食人之食凶酷之
甚古今所無竊據要津下視諸鎮而又河東軍擁旄重
地受國深恩稔宴安以未移縱貪婪而不息奄有上黨
又吞覃懷張皇威聲凌脅蕃屛皆蓄併吞之志盡懷僭
大之謀非謂未萌已觀成釁况孟津之衆尋驗保姦汝
水之戎果明濟惡仍且海内皆困河南盡饑切料凶狂
倍生窺顧若不早為之計必慮悔不可追非宜坐以俟
危拱而受制或一隅失所則諸鎮可虞唇既亡而齒必
寒皮不存而毛安附欲從事始先度禍胎將去本根要
傾巢窟况大河之内常山之陽東極海隅北亘蕃部奥
壤如砥列城似林億萬衆之甲兵百千羣之鐵馬建牙
樹屏仗鉞分麾周封者盡是賢侯漢拜者莫非名將彼
唱此和連衡合從豈能西不如太原南不如蔡賊非惟
可恥誠亦堪悲蓋繇久屬昇平素無交結慮為姦人鬭
謀或致鄰道猜嫌思我同心共為永計今請常山太尉
幽州司空荆州司空滄州留守常侍各命至親兒姪或
弟兄二人擇地築壇卜日赴會嚴修齋戒虔告神祗歃
血誓詞藏之盟府然後以兹五鎮共為一家有事則同
謀有征則同舉扶持王室掃盪賊臣收陷失之土疆開
朝貢之道路其為大義莫尚於斯謹請當道李山甫判
官奉書陳請呼天告盟指日為誓虔聽明命以行壯圖
社稷幸甚生靈幸甚時鎮州王鎔復書曰近承新使伏
覩羽書側聆計國之規實激懦夫之志竊自運貽百六
禍遍寰區羣盜薦興生靈無庇朝章國典誰為稟命之
人黷武窮兵孰是勤王之旅咸以乘虚窺伺觀釁憑凌
以掠奪為功以殺傷為務皇威所不能制天道所未能
誅或徑越大河或竊居方鎮縱狼貪而未已畜虺性以
難馴内雖以效順為名外皆以亂常無懼遂至跨州連
郡十室九空良繇諸侯各固一方不思同力自致喪牛
之悔久虧刑馬之盟近則方布腹心冀完虞虢今明公
諭之以長策示之以壯圖結五鎮以齊盟俾一家而不
異竊惟高義實邁前修顧魯衛以同歡誠敦夙契在江
黃而列會願接下風况當道處河朔之中最為唇齒據
親睦之分寧異金蘭固當顒俟捧盤無渝匪石然以事
關久遠議非一方必决定否臧審其同異待鄰藩符會
則决副相蹤
後唐魏王繼岌莊宗同光三年為都統西討西川軍至
鳳翔馳檄喻蜀郡曰捨過論功王者示好生之道轉禍
為福聖人垂善變之文矧彼蜀民代承唐德玄宗朝以
兵興河塞久駐金鑾僖宗時以盜起中原曾停玉輅蜀
之乃祖乃父或士或民而皆内稟忠貞外資驍果武負
關張之氣文𫝊揚馬之風迎大駕以涉岷峨合諸軍而
定關輔忠義冠乎日月勲業著乎山河凡在幽遐皆所
𫝊達不幸龜龍忽去蛇豕尋生遇此匪人據斯重地蜀
主先父出身陳許擁衆巴庸接王室之頻遷保邊隅而
自大蓋屬昭宗皇帝方兹播越正切撫綏洗彼瑕疵潤
之雨露綰紅旆碧幢之貴兼鳳池雞樹之榮狂兕逢山
漸展横行之志鳴梟出穴曾無返哺之聲拔本塞源見
利忘義加以結連同惡聚集羣凶當天步多艱莫展扶
持之節及坤維暫絶却為僭偽之謀烈士聞之撫膺懦
夫見之攘臂洎兹餘裔益奮殘妖閹豎擅權而勲賢結
舌不稼不穡奢侈者何啻千門内淫外荒塗炭者已餘
萬室而更納其短見侮我大朝輒横拒轍之臂擬舉投
羅之翼我皇帝仰膺玄䜟再造皇圖四時順而玉燭明
萬彙安而金繩正惟兹蜀土敢隔朝風連營虧恤養之
恩比屋困煩苛之政每聞殘酷深所憫傷是命車徒以
申弔伐步卒則矗如山列騎車則迅若雷奔振雄聲而
聒動乾坤騰銳氣而動搖河嶽彼若率兵赴死我則無
陣不摧彼若據壘偷生我則無城不拔却慮高低士庶
遠近封巡不早迴翔終同覆滅故今曉示貴在保全應
三川管内有以藩鎮降者即授之節度有以州郡降者
即授之刺史有以鎮縣降者即付之主守有能見機知
變誅斬偽命將帥以其藩鎮城池降者亦以其官授之
如列陣交鋒之際有以萬人已上降者授之節度五千
人已上授之大郡三千人已上授之次郡一千人已上
授之主將有蜀城將校誅斬偽主首領降者授以方鎮
如蜀主王衍首過自新以三川歸國即授之方面其同
謀將校當加列爵有舊在本朝文武官或負罪流落在
蜀者苟能率衆歸朝一切不問大軍所行之處不得焚
燒廬舍剽掠馬牛所有降人倍加安撫所罪者一人僭
偽所救者萬姓瘡痍况蜀主宗枝成都父老較其罪狀
良可矜寬只如偽梁挾我皇威窺吾大寶為四十年之
巨寇覆十九葉之丕基昨國家平定中原只誅元惡列
藩牧伯咸不替移闔境生靈一無騷擾雖蜀中遐僻亦
合𫝊聞各宜審計變通速謀歸向據兹事件得以旌酬
勿謂無言竟貽後悔故兹示諭各宜知悉時排陣斬斫
使康延孝將勁騎三千步兵萬人為前鋒招撫使李嚴
與延孝同行散人齎檄以喻蜀部
冊府元龜卷四百十六
