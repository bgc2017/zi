册府元龜卷三百三十一宋王欽若等撰
宰輔部
退讓第二
宋王弘元嘉五年為侍中錄尚書事以旱引咎遜位表
曰臣聞三才雖殊其致則一故世道休明五福攸應政
有失德咎徵必顯抑臣又聞台輔之職論道讃契上佐
人主燮理隂陽以德授受則和氣淳穆寇竊非據則讁
見於天是以陳平有辭不濫主者之局邴吉停駕大懼
牛喘之繇斯固有國之所同天人之遠旨陛下聖哲御
世光隆中興宜休徵表祥醴泉毖涌而隂陽隔并亢旱
成災秋無嚴霜冬無積雪疾癘之氣彌歴四時此豈非
任失其人覆餗之咎臣以庸短自畢凡流謬逢嘉運叨
恩在昔陛下忘其不腆又重之以今任正位槐鼎統理
神州珥貂衣衮捴錄朝端内外要重頓萃微躬窮極寵
貴人臣莫比令德居之猶或難稱矧伊陋昧何以克任
此之易了不俟明識但受命之始屬值時艱六戎親戒
憂及社稷誠是臣下致節忘身之時當有何心塵擾聖
聽所以僶俛從事循墻馳驅志在宣力慮不及遠既鯨
鯢折首西夏底定便宜訴其本情避賢謝拙而常人偷
安日甘一日實亦仰佩天眷未能自己荏苒推遷忽及
三載遂令負乘之釁彰著幽明愆伏之灾患纏氓庶上
缺皇朝緝熙之美下增官謗覆折之災伏念惶赧五情
飛散雖曰厚顔何以寧處不遠而復大易攸稱小懲大
戒細人之福近復之美非所敢望懲戒之章竊懷庶幾
今履端惟始朝慶禮畢輙還私門思愆家巷庶微塞天
譴小弭謗言伏願監其所守即而許之臨啓愧塞不自
宣盡乃降為衛將軍開府儀同三司六年以彭城王義
康處親賢之地弘上表曰臣聞異姓為後宗周之明義
親不在外有國之所先故魯長滕君春秋所美楚出棄
疾前史垂戒矧乃茂親明德道光一時述職侯甸朝政
弗及而以庶族庸陋浮華之臣超踰先典居中讃契豈
所以憲章古式緝熙治道驃騎將軍臣義康徽猷淵邈
明德彌劭敷政江漢化被荆南搢紳屬情想樂當務周
旦之寄不謀同辭分陜雖重比此為輕臣實空闇階恩
踰越俯積素餐仰玷盛化公私二三無一而可昔孫叔
不嗣楚子見哂展季在下臧文貽譏况道隆地眤義兼
前禮臣於古人無能為役負乘竊位萬物謂何雖曰顔
厚胡寧以處斯亾之懼實疚厥心乞觧州錄以允民望
伏願陛下遠存至公近監丹欵俯順朝野改授親賢豈
惟下臣獲免大戾凡厥衆隸孰不慶幸若天眷罔已脫
復遲迴請出臣表逮聞外内朝議輿誦或有可擇詔曰
省表遠擬隆周經國之體近述大易卑牧之志三復冲
旨良用憮然公體道淵虚明識經遠毗翼艱難勲猷光
茂俾朕獲宸居垂拱司契委成豈容高遜捴錄固辭神
州使成務有虧以重朕之不德耶深存體國所望寅亮
驃騎親賢之寄地均旦奭還入内輔參贊機務輙敬從
所執義康繇是代弘司徒與之分錄弘又表曰近冐表
聞披陳愚管實冀天鍳體其至誠而奉被還詔未蒙酬
察徒塵聖覽仰延優旨顧影慙惶罔識攸厝臣忝荷要
重四載於今既違前史量力之誡又微古人進賢之美
尸位固寵日積官謗旋觀周行興愧尤厚况在親賢朝
野歸德甫思引身曷云能補惟塵大典虧喪已多不悟
天眷之隆復垂恩奬名器弗改蒙寵如舊愚惑自揆茫
若無涯臣義康既搃錄百揆毗贊盛化忝厠下風諮憑
有所内朝細務庶可勉竭神州任重實難兼該臣何人
斯寇竊不已為爾推遷覆敗將及就無人事之愆必有
隂陽之患伏念惟憂疢如疾首不知何理可以自安但
成旨已决渙汗難反加臣庸劣少無此志進不能抗言
陳辭以死自固退不能重繭置冰鮮食為瘠袛畏天威
遂復俛仰至於攝督所部料綜文案曹局吏役所須不
多其餘文武皆為冗長相府初建或有未充請留職僚
同事而已自此以外及諸資實一送司徒臣受恩深重
休戚是預義無虚飾苟自貶損伏願聖察特垂許順不
令誠訴其見抑奪又詔曰衛軍表如此司徒宜須事力
可順公雅懷割二千人配府資儲不煩事送
南齊禇淵建元元年進位司徒侍中中書監如故淵固
辭司徒與僕射王儉書欲依蔡謨事例儉以非所宜言
勸淵受命終不就太祖遺詔以淵錄尚書事頃之寢疾
上相星連有變憂之表遜位又因王儉及侍中王晏口
陳武帝帝不許淵又啓曰臣顧惟凡薄福過灾生未能
以正情自安遠慙彦輔既内懷耿介便覺晷刻難持叨
職未久首歲便嬰篤疾爾來沉痼頻經危殆彌深憂震
陛下曲存遲迴或謂僉議同異此出於留慈每過愛欲
其榮臣年四十有八叨忝&KR0640;至若以疾陳遜豈該聽察
捴錄之任江左罕授上隣亞台升降紫微今受祿弗辭
退絀斯願於臣名器非曰貶少萬物耳目皎然共見寧
足仰延聖慮稍垂矜惜臣若内飾廉譽外修謙德此則
憲書行劾刑網是肅臣赤誠不能行亦幽明所不宥區
區寸心歸啓以實自吝寸隂寔願萬倍堯世昔王弘固
請乃以司徒為衛將軍宋氏行之不疑當時物無異議
以臣方之曾何足說伏願恢闡宏猷賜開停造則臣雖
死之日猶生之年乃改授司空領驃騎將軍侍中錄尚
書如故
王儉建元四年為侍中尚書令鎮軍將軍永明元年進
號衛將軍參掌選事三年領國子祭酒叔父僧虔亡儉
表觧職不許五年即本號開府儀同三司固讓
徐孝嗣加開府儀同三司孝嗣聞有詔歛容謂左右曰
吾德慙古人位登衮職將何以堪之明君可以理奪必
當死請若不獲命正當角巾丘園待罪家巷耳固辭不
受
王僧虔遷侍中左光祿大夫開府儀同三司僧虔謂兄
子儉曰汝仕於朝行當有八命之禮我若復此授則一
門有二台司實可畏懼乃固辭不拜帝優而許之改授
侍中特進左光祿大夫客問僧虔固辭之意僧虔曰君
子所憂無德不憂無寵吾衣食周身榮位已過所慙庸
薄無以報國豈容更受高爵方貽官謗耶
陳顯達明帝時為太尉嘗侍晏酒後啓帝曰臣年老富
貴已足唯少枕死特就陛下乞之帝失色曰公醉矣以
年禮告退不許
梁謝朏初拜侍中司徒尚書令朏辭脚疾不堪拜謁乃
角巾肩輿詣雲龍門謝詔見於華林園乘小車就席明
旦輿駕出幸朏宅醼語盡懽朏固陳本志不許
後魏穆亮為司空及兄罷預穆泰反事亮以府事付司
馬慕容契上表自劾孝文優詔不許還令攝事亮頻煩
固請久乃許之
北海王祥孝文時行中領軍留守兼督營搆之務孝文
顧命祥為司空輔政宣武即位以祥有營搆之勤增邑
一千戶祥以帝居諒闇不受頃之除太傅領司徒侍中
錄尚書事如故祥固辭詔遣敦勸乃受
咸陽王禧宣武時為侍中太尉八座奏增邑千戶帝從
之禧固辭不受
高陽王雍轉太尉公加侍中時雍以旱故再表遜位優
詔不許除太保領太尉侍中如故
廣陵王羽為車騎大將軍司州牧宣武覧政引羽入内
而授司徒羽辭曰彦和本自不願而陛下彊與今新去
此官而以臣代之必招物議李豫既轉授之無嫌請為
司空帝猶彊焉固辭乃許之
崔光孝明正光二年為車騎大將軍儀同三司領祭酒
著作司徒京兆王經頻上表以位讓光為司徒侍中光
表固辭歴年終不肯受三年進位太保光又固辭
楊椿為太保侍中孝莊帝還宫椿乞歸老詔賜侍中朝
服一具衣一襲八尺床帳几杖不朝乘安車駕駟馬給
扶𫝊詔二人仰所在郡縣時以禮存問安否方乖諮訪
良用憮然椿奉詔於華林園帝下御座執椿手流涕曰
公先帝舊臣實為元老今四方未寧理須諮訪但高尚
其志决意不留既難相違深用悽愴椿亦歔欷欲拜莊
帝親執不聽於是賜以絹布給羽林衛送羣公百寮餞
於城西張方橋行路觀者莫不稱歎
隋李穆開皇初拜大師乃上表乞骸骨詔曰朕初臨㝢
内方藉嘉猷養老乞言實懷虚想七十致仕本為常人
至若吕尚以期頥佐周張蒼以華皓相漢高才命世不
拘常禮遲得此心留情規訓公年既耆舊筋力難煩今
勒所司敬蠲朝集如有大事須共謀議别遣使臣就第
詢訪
唐蕭瑀為尚書右僕射武德七年以熒惑犯右執法上
表遜位優詔不許
長孫無忌為尚書右僕射貞觀二年上表遜位詔曰昔
東漢功臣莫任機揆西京戚里或存退讓故能常守富
貴不懼危殆尚書右僕射齊國公無忌神識清舉風采
凝映聖戚之望朝野所推比軒禁不虞釁生慮表倉卒
之間厥功以茂自居樞要聲實俄遠然以椒掖之親處
機權之重深知止足有戒滿盈收袵之情言辭懇切宜
遂其心以勵貪競可解尚書右僕射仍進散位開府儀
同三司後為太子太師貞觀二十年夏四月與太子太
傅房玄齡太子太保蕭瑀並遜師傅之位優詔不許二
十三年五月高宗即位進拜太尉知尚書門下事如故
無忌固辭知尚書省事仍令以太尉同中書門下三品
十一月以晉州地震無忌與司空荆王元景尚書左僕
射李勣咸請遜位詔不許永徽三年以旱上書辭職高
宗頻降手詔敦諭不允
杜如晦為尚書右僕射貞觀三年以疾遜位許之
李靖為尚書右僕射以疾上表遜位曰臣聞匠石程材
樗散無棟梁之用陶冶成器滿盈有傾覆之憂是以量
力著於魯史招損陳於夏書臣固庸流無階貴仕短翮
慕侣顧榆枋而自得駘足追羣瞻燕越而絶思幸屬光
華啓旦管庫無遺錄其丹赤棄其瑕滓假宫商於庸音
披丹漆於朽質雖復南臨徼外北踐沙場敵必倒戈人
懷尚義以此為效實貪天功而上賞亟行鴻恩罔已錫
爵胙土連衡寇鄧腰金鳴玉方軌崔盧木石有心豈不
增愧自濫端副待罪文昌靦顔疚心屢移星琯畫一之
譽無紀明時維鵜之譏日聞朝聽遂使化洽陰陽或虧
於玉燭德動辰緯時爽於珠聯求其所繇並臣之咎加
以年事西夕疴疾日侵腰脚疼痺筋力衰竭雖欲勉勵
非復全人臣猶知之况於他人臣之所祈本陳情實非
敢追蹤䟽傅繼跡留侯妄自矯飾求兹虚譽若使尸素
重任無損國猷亦當僶俛匪躬丼受身累撫事論心無
一而可乞觧所職養病私門伏願暫屏冕旒曲鍳丹懇
輟天威於雨露迴陽光於葵藿則彛章載穆品物咸亨
臣未申投報方違軒陛伏紙慙戀預懷罔極
魏徵為侍中貞觀十年遜位乞觧所職請為散官陪奉
左右拾遺補闕太宗曰朕拔卿於讎虜之中任卿以樞
要之職見朕之非嘗不諫公獨不見金之在鑛也何足
貴哉良冶鍜而為器便為人所寳朕方自比於金以卿
為良匠卿雖有疾未為衰老得便爾耶徵乃止六月徵
又面請遜位言發至誠太宗難違之遂下手詔曰留侯
名相濟北之志已高䟽傅人師東都之跡彌芳後進仰
其遺烈前策以為美譚諒可以砥節礪行化俗弘風者
也左光祿大夫侍中鄭國公魏徵器量沉敏軌儀詳正
文思優贍學業該通自參贊機衡綢繆帷幄知無不為
心力備盡格言弗隠正義日聞一德載宣四聰斯達實
賴嘉猷用康治道而深執謙損志懷冲退詞誠懇切良
用憮然杼軸於懷屢移氣序而固陳丹欵義在難違今
便申其雅志以成厥美可特進封如故仍知門下事朝
章國典參議得失自徒流以下罪詳事奏聞其禄賜及
國官防閣等並同職事
房玄齡貞觀十六年自中書令拜司空玄齡頻表固譲
太宗遣使謂玄齡曰昔留侯譲位竇融辭秩自懼盈滿
知進能退善鑒止足前代美之公亦欲齊蹤往哲實可
嘉尚然國家久相任使一朝忽然無良相如失两手公
筋力不衰無煩此譲自知衰怠當更奏聞
高士廉為尚書右僕射貞觀十七年上䟽請求致仕再
三懇切優詔許觧右僕射餘官如故依舊平章政事
李勣為左僕射與元景等咸以晉州地震請遜位詔並不許
後又抗表求觧僕射仍令以開府儀同三司依舊知政事
于志寧永徽元年為左僕射同中書門下三品嘗與右僕
射張行成中書高季輔俱蒙賜地志寧奏曰臣代居關右
周魏以来基址不堕行成等新營莊宅尚少田園於臣有
餘乞申私讓帝嘉其意乃分賜行成及季輔
崔敦禮為中書令簡校太子詹事敦禮自以久患不堪趋
事两宫乞解所職制除太子少師同中書門下三品
劉祥道龍朔中為右相在位深懷憂懼數自陳老疾請退
就閒職尋轉司禮太常伯罷知政事
陸敦信為左僕射兼檢校右相乾封元年以老疾辭職拜
大司成兼左僕射停檢校右相
劉仁軌為尚書左㒒射兼太子少傅同中書門下三品永
隆二年上表固辭端揆之職詔聽尚書左僕射以太子少
傅同中書門下三品
姜恪為左相咸亨元年秋京輦洎關河數州炎旱八月恪
率文官三品已上詣闕抗表自陳尸素請避位以厭灾咎
優制不許閏九月以久旱恪已下抗䟽辭職並不許
王方慶為鸞臺侍郎同鳳閣鸞臺平章事聖歴初以老疾
乞從閒逸乃授麟臺監修國史
朱敬則長安中為正諫大夫同鳳閣鸞臺三品以老請罷
知政事許之仍令以本官依舊兼脩國史
唐休璟中宗神龍元年為尚書右僕射休璟以頃者雨水
為害咎在主司上表曰臣聞天運其工用人代之而理禮
行其化為政資之以和所謂佐弼萬幾主贊百揆共康庶
績弘闡大猷得其理則隂陽以調失其和則灾沴斯作故
舉才而授帝唯其難論道於邦官不必備苟非其任自古
缺之臣樗櫟散才桑榆暮齒識非經遠器不濟時徒以宿
忝周行歴登朝廡再睹興運累辱寵章執典禁戎不雪四
郊之耻忝尸端右更居八座之榮任重材輕恩深效淺空
曠職事僶俛歲時莫能師長具寮損益大政况疲弊已至
年髮浸衰心欲自彊力終不及無德而祿必為小人之患
非材妄居果致大臣之咎頃自中夏及乎首秋有因水灾
屢為人害瀕陽奥壤流溺邑居淇上名區漂壞閭井又雒
水汎溢决潰隄防驚惶居人輙動皇念將政教之吏罔副
天心實燮理之才未知王度夫水隂氣也右實主之臣忝
職右樞致此隂沴是不能調理其氣而曠其官雖運屬堯
年則無理水之用位侔殷相且闕濟川之功猶負明時坐
逃皇譴皇恩不棄其謂天何昔漢官故事丞相以天灾免
職况竊在聖朝臣豈敢靦顔居位乞觧所居待罪私庭冀
移隂咎之徵復免夜行之責手制荅曰隂陽乖爽事屬在
予待罪私門難依来表休璟又表請觧職優制不許
魏元忠神龍中為右僕射中書令節愍太子之舉兵魏元
忠子昇為太子脅令從已遂為亂兵所殺元忠以昇遇害
之日逆順不分懼不自安上表自陳曰臣本書生藝業無
取徒以服膺儒教頗踐禮經忠義所奬思固名節每見危
臨難輙即忘死昔事先帝以謹密見稱名位雖微預參顧
問中事則天皇后緣委質先朝以屨屢之末特存恩眄往
事陛下又預宫寮攀附之情無忘造次遇䜛邪興謗欺誷
天聰暫生投抒之疑遠放不毛之地屬龍興啟運寳命維
新以臣再沐先慈遽令追入一承恩幸百日屢遷無翼而飛
坐昇霄漢濫承茅土之賜猥登衡石之司而名忝大臣不
能緝諧中外致使禍生輦轂釁起儲闈空懷報國之誠而
無死節之效又誠慙知子禮失義方男昇踐蹈兇邪莫分
逆順因招流議歸責於臣賴陛下保明獲存今日若非天
地覆育臣已久從灰粉所以偷生僶俛感德躊蹰犬馬戀
恩未遑辭退頃因自思念舉措無顔豈可更踐樞機苟貪
祿位請觧尚書右僕射中書令知兵部事及監修國史并
除齊國公封爵如蒙聖恩憫察矜兹微欵乞一散秩罷還私
第得參朔望之謁時拜闕庭即進退有歸生死知足手制
聽觧尚書左僕射以特進齊國公致仕於家仍朝朔望
楊國忠為右相天寳十二載自魏國公改封衛國公辭其
大名也
苖晉卿肅宗初為左相後以賊漸除屢乞骸骨優詔許
之遂罷為太子太傅明年帝思舊臣復拜侍中寳應元
年九月上表遜位不許
王縉廣德初同平章事二年遷侍中持節都綂河南淮
西山南東道諸節度行營事進封太原郡公縉上表讓
曰臣性實至愚才非出衆幸以逢時之命久為尸祿之
人頃自艱難累職中外取之於武無逐寇之勲用之於
文乏經邦之略不能陳力而猶冐進豈謂天眷擢居台
衡時已涉於炎凉政無禆於塵露上慙報國内愧妨賢
身無所容況加重寄既綂師律又鎮方隅翔飛徒及於
戾天蹇足不可以逐日致寇非遠害盈必徵竊念才微
位高福過哀至憂懼所切晷刻為年特乞聖慈察臣不
逮退侍中及郡公等還臣舊官本封使赴前途或冀成
事不然坐致顛沛取笑遠邇手詔荅曰卿道高王佐才
茂國楨叙百揆於中台調四時於元氣乃眷東夏至於
海隅爰咨相府之謀出捴兵車之會受被師律主其載
書禮有優崇昭兹寵命黃樞受秩玄社加封咸重分麾
俾光推轂用申彛典何至勞謙即斷來表縉又上表曰
君之使臣就死不避況增榮命翻敢固辭鄙辟之誠已
罄陳露幸遇天高聽卑之日懼無下情不逹之感且臣
名在宰輔肅將聖恩行臨四方孰不悦服坐鎮萬里自
然晏清豈必重以大官假之多邑無益時事實枉寵光
於臣先為之極於禮殊為不中伏乞容臣輸力候有成
功從此懋官實為未晚使臣即日奉詔陷於飾讓矯詞
褊心成病恐無能為也特望鴻慈必允所願手詔荅曰
常伯之任元戎之權自非大臣孰允僉望齊梁郡國淮
楚方隅必資相府之賢式綂軍司之務爰從益邑懋厥
官常朝典已行何至固讓即斷来表縉又上表曰恩詔
三降令出惟行愚臣萬死志不可奪竊恐器小受多既
盈招損憂敗公事敢愛微軀將命前行湯火寧顧無功
增秩荷伏是思履薄臨深心魂積悸伏惟陛下至明至
聖洞鑒幽微以欲從人以慈育物自念沛然受恩天下
咸服則能者必勸僣人知取豈非陛下逹臣子之道張
國家之網臣恨不開腹布心用表誠實謹冐死以聞手
詔荅曰以卿叶宣廟謀綱綂戎律軍國大務咸以咨之
禮命優崇古今通制爰進珥貂之秩用加書社之封累
表陳情固辭寵數言多激切志益堅貞雖尚德任賢務
於褒進而勞謙退讓宜有允從暫紓所懷俯順誠情所
讓侍中郡公者宜依
郭子儀代宗時加守太尉累表陳譲又手詔荅曰卿秉
德資忠懿文經武内凝庶績外定羣兇為社稷之元勲
實台陛之良輔爰昇太尉以冠具寮六府益明九鼎增
重而懇守冲譲至於再三確乎丹誠貫彼白日范宣辭
位馮異不言雖成功而勿居固時望而無易用旌懇至
俯遂乃懷所譲者依
杜鴻漸為門下侍郎平章事兼東都留守充河南淮西
山南東道副元帥大歴四年以疾抗䟽請遜位不從又
上言曰臣内顧微躬自量拙分無片善可取無一事可稱
皆緣際會參務軍國尸榮竊位公責所歸且智小謀大
鮮不敗事福過禍生常然之理一自嬰瘵旬朔未瘳大
减服食晦明異候竊料氣力衰憊恐先朝露乞遂退閒
庶安形神且臣素以疵賤敢期貴遠嘗慮薄質不勝重
任今祿位俱極過逾涯量致此沉疴得非害盈思自損
抑冀通神理又不親政事卧受寵榮廢公曠時益增慙
懼所以塵黷旒扆至於再三情迫於兹敢有所隠愚朴
之性陛下素知漸加危頓豈容矯飾伏望罷其所授貸
以殘生昔漢魏近臣有暮年多疾則賜告就第或再起
復位若大限未盡羸疴漸平聖慈不棄馳策非晚重得
珥貂彤庭鏘玉紫墀則竭力之日長乞恩之時少也如
或殆至深慮何必暫榮儻生遂其志沒無所恨矣實冀
皇天聽用於上訴大陽迴舍於至誠俯納誠祈退令攝
衛衰年餘齒殊私曲全受賜則多生涯之幸手詔荅曰
卿光輔朕躬協全大化頃緣軍國務搃陽和致乖涉於
旬時藥弗瞑眩屢薦章表固求歸閒謙冲再三辭志懇
苦冀遂全攝重違厥誠康復之日且有後命
楊綰為中書侍郎平章事大歴十二年以疾抗䟽請遜
位三表不許
蕭復興元元年為門下侍郎平章事三上表請罷免許
之
劉滋貞元二年為左散騎常侍平章事在位廉謹畏慎
多所退讓歲餘罷平章守本官
馬燧貞元三年為河東節度使冊拜司徒侍中燧累乞
骸骨陳讓侍中不許十一年又以疾請罷侍中數表詞
甚切至帝不允
趙憬貞元十年為門下侍郎平章事以目疾三辭相位
不許至十一年四月憬又以時旱表乞退帝不許
盧邁為中書侍郎平章事貞元十二年九月於政事堂
中風疾遂肩輿以歸十月乙丑邁以疾讓官不許癸
酉又上表請罷不許丙子令宰相往邁宅問疾戊寅邁
又上表讓官不許十二月甲申邁又上表請罷官詔報
曰卿職重台衡道存忠諒自嬰所疾每著於懷日冀有
瘳宜善將攝遽兹陳請殊曰不然未遂乃誠當悉朕意
十三年二月辛已邁又上表請罷官不許九月邁又上
表懇辭官詔報曰卿操履貞方器識淹茂自居台輔益
見忠清方藉謀猷遽嬰疾痛歲月久淹章表屢聞陳請
再三撝謙難奪且養賢之禮宜遂優閒而告免之誠斯
為懇至俯從來奏良用憮然
賈躭貞元末平章事上表以疾辭官不許
杜祐元和中為平章事充度支鹽鐵等使上表讓錢榖
之任朝廷既允其譲乃册司徒平章事封岐國公歲餘
請致仕詔不許但减其朝謁
李吉甫元和九年為平章事表再上讓官不許
武元衡元和九年與李絳同平章事憲宗對宰臣於延
英殿元衡絳皆稽首陳讓者再三帝優喻之
蕭俛長慶初為門下侍郎平章事抗䟽辭相位優詔不
許數日繼陳三表
牛僧儒寳歴初居相位三年嘗以寵過為懼自前年二
月抗䟽乞罷敬宗以先朝舊相園寝未終不許穆宗祔
廟畢又如前拜章帝復以郊禮在近職當輔導不許至
是又固陳乞帝乃嘉其退讓特進建武昌軍額而命之
太和六年又為中書侍郎同平章三上䟽求免遂出為
淮南節度使
裴度寳歴初入為司空平章事兼判度支滄景既平因
上陳調兵食非宰相事請歸於有司詔從之加開府儀
同三司仍賜實封三百戶俄以危疾固辭機密恩禮愈
厚加司徒平章軍國重事許其三五日一入度上表辭
冊禮曰臣蒙恩授前件官准制取今月二十八日册命
者伏以公台崇禮典冊盛儀庸臣當之實為忝越况累
承寵命亦謂便蕃前後三度既行此禮非稱臣猶忝參
樞近竊懼無以弼諧重此勞煩有靦面目伏乞天恩且
課臣效官責臣實事册命之儀特賜停罷則素飡高位
空媿耻於中心弁冕輅車免譏笑於衆口不勝慙惶懇
迫之至詔曰裴度上獻表章固辭冊禮冲謙之志發自
懇誠嘉歎良深用依来請其冊禮宜權停改以司徒兼
侍中出鎮襄州在鎮數年齒及懸車累上表求致仕詔
皆不允陳請益懇遂除東都留守司徒侍中如故
路随太和中平章事文宗坐紫宸殿随奏事退至龍墀
身仆於地帝令中人慰問翼日遂以䟽陳乞識者嘉嘆
竇易直為吏部侍郎平章事判度支未幾轉門下侍郎
讓度支置其俸三月詔停判度支
陳夷行開成中平章事辭以足疾讓官帝使中人宣召
夷行三上䟽優詔不許
鄭覃開成中與李珏同平章事覃珏俱上表讓官優詔
不許
李德裕自司徒加太尉衞國公抗表辭曰太尉自國初
已来唯有七人其中有三人是不得已而授臣心恐禍至
乞守舊秩武宗曰朕不同文宗與卿心地殊不相見此
官卿不合得必不與卿斷自朕心更不要讓德裕受之
益懼時賢美之
鄭延昌景福中平章事以病求罷除尚書左僕射
梁趙光逢為中書侍郎平章事累轉僕射兼租庸使上
章求退以太子太保致仕末帝愛其才徵拜司空平章
事無幾以疾辭授司徒致仕
後唐郭崇韜為樞密使中書令同光二年二月上表陳
請曰臣聞底力辭封者貞臣之至節慢官速戾者有國
之常刑其或任重才輕智小謀大縱君恩念舊不貽覆餗
之譏倘官業無章何顯陟明之道臣本轅牙小校樗朽
凡姿在公雖歴於年深臨事莫聞於日益頃者皇帝陛
下雄圖方運陽德初潛爰將整於規繩乃俾司於機務
此際臣亦内循短淺累具退陳而陛下天睠不迴國權
堅付在一時而難違重命許五年而别選通人邇来雖
昧經綸強施勤拙至於戡夷巨孽纉紹鴻基雪三百年
社稷深冤立十九葉宗祊大事皆謀從聖慮斷在宸衷
兼列校之同心非微臣之獨計况今名昇台輔任處樞
衡珥貂冕於朝端統龍旌於閫外恩榮有進功德無稱
終憂即鹿之嫌寧抑懸貆之刺今則陛下功全報本禮
極配天衣冠盡列於明廷名器宜推於碩德况臣才謨
素寡齒髮漸衰以有限之精神當無窮之事務必須下
傾肝血上告天聰冀勞逸之稍均庶初終之可保伏望
陛下念臣不逮察臣繇衷其樞密使比列親班實為要
執即復本朝規制宜選内官掌臨一則使權職有分一
則免心力俱耗輙茲傾瀝非敢闇欺干犯冕旒伏增隕
越詔報曰卿名高釣渭才大築巖夙符封社於周王早
契夢魂於殷主顧君臣之際會實社稷之威靈所以翊
贊冲人纉承丕祚頃歲以梁賊搆逆唐室罹灾羣兇競
起於萑蒲九廟皆生於禾黍忍耻而徒思嘗膽平居而
未見沃心爾能竭迺沉謀資予大計遂訓齊虎旅平殄
梟巢文軌混同梯航盡入延景運於綴旒之後建殊庸
於誓帶之前况今纔告類於郊壇方卜年於雒宅始欲
與卿平章理道講貫化源長遵馭朽之規每聽從繩之
諫雖遷廊廟尚委樞機縱領藩垣不離都輦而又别頒
金篆求佐瑶圖今則忽睹表章遽辭繁捴進退徒聞於
知足始終寧稱於注懷是宜勵力扶持勉思翼戴既叶
雲從之義更申日益之功將致君而須歴重權方為主
而難持謙柄覧卿陳乞俾我焦勞宜體朕懷即斷来表
崇韜又表曰臣以機務寔繁智力俱困輙有聞天之請
願辭密地之權豈謂聖旨俄宣皇情未允捧對而水湯
滿腹揣修而芒刺盈軀臣以委質無才受恩踰等強展
神扶之力每懷曠敗之憂自陛下委寄重難纏綿歲序
臨事而退思補過竭力而知無不為當陛下㳂河料敵
之時對塞交鋒之日臣若固將丹素堅有讓陳不唯招
避事之譏抑亦顯不忠之罪况今元兇已殄丕構彌隆
圓丘陳報本之儀寰海被無私之化英髦星萃拔邁雲
臻緬惟不迨之才豈掩旁求之命矧乃一身多疾三處
持權捫心益懼於滿盈持德每虞於忝據伏望陛下特
迴睿炤迺悉煩襟終乞輟此要樞歸於内列一則表大
國有進賢之道二則免微臣獨竊位之名干冐宸嚴無
任迫切詔荅曰卿忠孝有稱古今無比竭智術而扶持
景運蹈讓謙和而統冠羣英欝有勲庸刊於簡冊昨以
剪平元惡開拓丕基權謀雖出於朕懷叶贊全資於爾
力是乃委司鈞軸任捴兵符樞機兼掌於金藏盟約備
頒於鐵劵實諧倚注雅稱褒隆豈其忽覧封章堅辭密
務在卿幽明監德内外推仁可保於千載一時何軫於
前思後慮况朕綏寧寰海纔欲半年告類圓丘未踰一
月耆德便歸退靜羣情莫測其源方賴嘉謀永禆闕政
卿宜勉持幹恪永惓繁難更圖遠大之功共保初終之
道其年八月崇韜又上表曰臣伏念朝廷起軍之際陛
下决於宸斷撫臣背曰此去必盪寇讎可期清泰事了
之後與卿一鎮臣仰奉成筭固絶他疑果賴神謀尋平
偽孽今乾坤交泰弓矢載櫜徽章以正于母儀嘉禮獲
申於元子須傾血懇仰凟宸嚴但以密近之權合歸重
望鈞衡之柄宜屬通材至於所領節旄雖是陛下所許
伏緣鎮州在北狂虜未除慮有奔衝須為控扼亦希付
於上將所貴殿彼一隅伏望陛下道極炤臨仁深覆載
念臣久司繁重憫臣方在衰羸退放居閒俾從遵養臣
無任祈天瀝懇之至帝召崇韜面諭之曰吾在朝城許
卿重鎮不許退閒卿與國同休去將安往促復乃位餘
勿復言
鄭玨為中書侍郎平章事天成三年二月戊戌開社宴
於玉華殿珏稱疾不朝翼日表請老丁酉百官朝於玄
德殿珏奏曰臣受國恩深首居宰輔所恨年齒衰耄又復
耳聾望容臣休職帝曰朕自臨御數年康寧賴輔佐更
勉三五年相伴
安重誨為樞密使中書令長興元年九月重誨進表乞
解機務帝謂曰朕與卿無間兇軰厚誣尋已誅戮卿此
後更勿在懷翼日宰臣入對馮道等奏曰臣竊聞安重
誨乞辭機務此事不可輕議乞陛下特持宸襟以安中
外帝曰朕已面諭之無所改易至是重誨復面奏云臣
以孤賤事陛下今日位重人臣忽被無名誣搆若非聖
鍳至明察臣忠懇則已膏於斧鉞矣以臣才輕位重終
恐難鎮流言乞與臣一鎮暫觧機務以息浮謗聖旨不
悅重誨奏不已帝怒謂之曰放卿出朕自有人宣徽使范延
光奏曰自中興以来重誨參掌機務况無過失頗濟國
家如重誨辭退無可為代帝曰卿豈不得延光奏曰重
誨事陛下三十年為陛下無不陳力臣伏事日近幸逢
興運叨竊寵靈比德較功不可與重誨同年而語臣固
才力不迨也帝遣促為之因令武德使孟漢瓊至中書
宣問宰臣商量重誨事執政疑其對唯馮道揚言曰諸
人苟惜安令公紓其禍難則解機務為便也趙鳳諍曰大
臣不宜輕動公失言也道等因附漢瓊奏曰此斷在宸
旨然重臣不可輕易移改繇是兼命延光為樞密使重
誨如故
馮贇應順元年正月為中書令贇表譲又面奏曰臣出
自寒微比無勞效徒因際會遂竊寵靈今諸藩帥臣中
書元輔鮮有中令之拜者臣等一旦並居此位天下觀
聽者安肯無言臣竭血誠期不奉詔上以其衷切改授
兼侍中進封邠國公
李愚清泰中平章事以嬰疾多請告累表乞骸不允尋
卒於位
盧文紀清泰中平章事三表乞骸不允疾損中興殿見
末帝存問文紀曰臣器能淺薄復衰年多疾精神咸耗
自惟無以報效鴻恩致國家通泰所以迴避重權冀養
餘年是以繼有章䟽啓陳聖睠未容瀝懇臣安偃蹇求
便必望聖慈放臣醫藥幸也
漢李崧晉天福初平章事表譲樞密使不允
周馮道初仕晉平章事少帝遣中使就中書賜道生辰
器幣道以幼屬亂離早喪父母不記生日堅讓不受
李糓廣順初平章事以步履所傷未損拜章辭位不允
表再上不省遣内班宋延恩宣曰昨迴批荅已丁寧宣
諭卿所掌至重代難其人苟濟事權何勞勤見朕於便
殿待卿可暫入来與卿欵敘糓見於金祥殿披瀝極言
太祖再三撫慰不得已而視事初詔糓綜三司事未能
筆署乃刻名用之糓表辭以名印不可經久太祖意不
移俾復用之顯德中為司空平章事以風痺請告十旬
不損上表求觧所任詔不允自是凡三表
册府元龜卷三百三十一
