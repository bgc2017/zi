册府元龜卷六百九十八宋王欽若等撰
牧守部
懦劣失政專恣
懦劣
夫居專城之任責共守之功既須才賢必資果斷乃可
以外申幹國之力内成庇民之術者也乃有巽耎無立
骫骳苟存處金湯之固委符於外寇挾兵衞之勢斂袵
於凶徒條教靡行僚吏不率政歸於下民無攸措豈惟
敗事之責盖成滅身之禍書之於册良可羞焉
後漢劉度為荆州刺史桓帝延熹三年武陵蠻寇江陵
度與謁者馬睦南郡太守李肅皆奔走肅主簿胡爽扣
馬首諫曰蠻夷見郡無儆備故敢乘間而進眀府為國
大臣連城千里舉旄鳴鼓應聲十萬奈何委符守之重
而為逋逃之人乎肅拔刃向爽曰掾促去太守今急何
暇此計爽抱馬固諫肅遂殺爽而走桓帝聞之徵肅棄
市度睦減死一等復爽閭門拜家一人為郎
甘定為蒼梧太守延熹五年長沙賊起寇桂陽攻沒蒼
梧取銅虎符定與刺史侯輔各奔出城
焦和為青州刺史靈帝時黃巾羣盜處處颷起而青郡
殷實軍革尚衆和欲與諸同盟西赴京師未及得行而
賊已屠城邑和不理戎警但坐列巫史禜禱羣神又恐
賊乘凍而過命多作陷冰丸以投於海衆遂潰散和亦
病卒
劉璋襲父焉為益州牧性柔寬無威略獻帝建安初督
義司馬張魯據漢中以璋闇懦不復承順十九年蜀先
主圍成都數十日城中有精兵三萬人糓支一年吏民
咸欲拒戰璋言父子在州二十餘歲無恩德以加百姓
而攻戰三載肌膏草野者以璋故也何忍能安遂開城
出降羣下莫不流涕
宋周嶠為吳興太守文帝元嘉末元凶劭弑立隨王誕
舉義於會稽劭加嶠冠軍將軍誕檄又至嶠素懦怯迴
惑不知所從為府司馬丘珍孫所殺
南齊戴元孫為汶陽太守太祖建元元年北土黃蠻文
勉德寇汶陽元孫孤城力弱慮不自保棄戍歸江陵
房法乘為交州刺史至鎮屬疾不理事專好讀書長史
伏登之因此擅權改易將吏不令法乘知錄事房季文
白之法乘大怒繫登之於獄十餘日登之厚賂法乘妹
夫崔景叔得出將部曲襲州執法乘謂之曰使君既有
疾不宜勞囚之别室法乘無事復就登之求書讀之登
之曰使君静處猶恐動疾豈可看書遂不與乃啟法乘
心疾動不任視事孝武仍以登之為交州刺史法乘還
至嶺而卒
梁謝覽為新安太守高祖天監九年山賊吳承伯破宣
城郡餘黨散新安叛吏鮑叙等與之合攻沒黟歙諸縣進
兵擊覽覽遣郡丞周興嗣於錦沙立塢拒戰不敵遂棄
郡奔會稽臺軍平山寇覽復還郡左遷司徒諮議參軍
袁君正為吳興太守高祖太清末侯景亂賊遣干子悦
攻之新城戍主戴僧勸令距守吳人陸映公等懼不勝
賊遂族其家乃曰賊軍甚銳其鋒不可當今若距之恐
民心弗從也君正性怯懦乃送米及牛酒郊迎子悦子
悦既至掠奪其財物女子君正因感疾卒
陳蕭乾為建安太守文帝天嘉二年留異反陳寶應將
兵助之又資周廸兵粮出寇臨川因逼建安乾單使臨
郡力不能守乃棄郡以避寶應
後魏房伯祖為歴城郡内史闇弱委事於功曹張僧皓
僧皓大有受納伯祖衣食不充
皮喜為豫州刺史在州寬怠以飲酒廢事威不禁下
乙瓊為濟南太守時逆賊劉桃攻郡瓊踰城獲免後都
督李叔仁討桃平之瓊乃還郡
崔道固為北齊郡太守是時頻歲不登郡内饑弊道固
雖在位積年撫慰未能周盡是以多有怨叛
王衍為兖州刺史届治未幾屬爾朱仲遠稱兵内向州
既路衝為其攻逼衍不能守為仲遠所擒以其名望不
害也令其騎牛從軍久乃見釋
隋史祥為燕郡太守被賊高開道所圍祥稱疾不視事
及城陷開道甚禮之會開道與羅藝通和送祥於涿郡
卒於途
唐韋光裔德宗建中中為汝州刺史時李希烈反叛朝
廷以汝州與賊接壤而光裔懦弱不任職乃以李元平
代之
李元平自湖南觀察判官為宰臣關播所薦授檢校吏
部郎中兼汝州别駕知州事既至郡募工徒繕理郛郭
李希烈乃使勇士應募執役版築凡入數百人元平不
之覺希烈將李克誠以百騎突至先應募執役者應於
内縳元平馳去既見希烈遺下汚地希烈見其無鬚𦕈
小戲謂克誠曰使汝取李元平何得將元平兒來因慢
罵曰盲宰相使汝當我何待我淺耶
後唐王正言莊宗同光中為興唐尹留守鄴都時武德
使史彥瓊監守鄴都廪帑出納兵馬制置皆出彥瓊將
佐官吏頥指氣使正言不能以道御之但趦趄聽命及
貝州戍兵亂入魏州彥瓊望風敗走亂兵剽劫坊市正
言促召書吏寫奏章家人曰賊已殺人縱火都城已陷
何奏之有是日正言引諸寮佐謁趙在禮望塵再拜請
罪在禮曰尚書重德勿自卑屈余受國恩與尚書共事
但思歸之衆倉卒見迫耳
失政
牧守之任本乎長人提封之内所以觀政盖夫知微䘏
隱恕已愛人之謂仁摘姦屏盜抑強扶弱之謂眀敦本
務農立學阜俗之謂化惡衣菲食約已奉公之謂清反
是四德政何有焉民何仰焉中世而下乃有專務縱弛
致紀律之靡修失於簡御俾羣下之肆暴或愆於保障
之義或乖夫惕厲之訓或偏執而違道或詐矯以市恩
或委任非其人而亂乎倫理或酣縱過乎度而成乎湎
滛斯亦何以綱紀列城表正庶吏至有罹厥刑典以被
廢黜者固其宜哉
後漢向栩為趙相及到官略不視文書舍中生蒿萊
孔融為北海相自以智能優贍溢才命世當時豪俊皆
不能及亦自許大志且欲舉軍耀甲與羣賢要功自於
海岱結殖根本不肯碌碌如平居郡守事方伯赴期會
而已然其所任用好竒取異皆輕剽之才至於稽古之
士謬為恭敬禮之雖備不與論國政也高密鄭玄稱之
鄭公執子孫禮及高談教今盈溢官曹詞氣温雅可玩
而誦論事考實難可悉行但能張磔網羅其自理甚疎
租賦少稽一朝殺五部督郵姦民汙吏猾亂朝市亦不
能治幽州精兵亂至徐州卒到城下舉國皆恐融直出
說之令無異志遂與别校謀夜覆幽州幽州軍敗悉有
其衆無幾時還復叛亡黃巾將至融大飲醇酒躬自上
馬禦之淶水之上寇令上部與融相拒兩翼徑涉水直
到所治城城潰融不得入轉至南縣左右稍叛連年傾
覆事無所濟遂不能保障四境棄郡而去後徙徐州以
北海相自還領青州刺史治郡北郵欲附山東外接遼
東得戎馬之利建樹根本孤立一隅不與共也于時曹
袁公孫共相首尾戰士不滿數百穀不至萬斛王子法劉孔
慈凶辨小才信為腹心左承祖劉義遜清俊之士備在
坐席而已言此民望不可失也承祖勸融自託強國融
不聽而殺之義遜棄去遂為袁譚所攻自春至夏城小
寇衆流矢雨集然融憑几安坐讀書論議自若城壊衆
亡身奔山東室家為譚所虜
陶謙為徐州刺史時徐州百姓殷盛穀米豐贍流民
多歸之而謙背道任情廣陵太守瑯琊趙昱徐方名士
也以忠直見疎曹宏等讒慝小人也謙親任之刑政失
和良善多被其禍由是漸亂
劉類為弘農太守郡民尹昌年垂百歲聞類出行當經
過謂其兒曰扶我迎府君欲陳恩兒扶昌在道左類望
見呵其兒曰安用是死人扶來見我其視人無禮皆此類
也舊俗民謗官長者有三不肯謂遷免與死也類在弘
農吏民患之乃題其門曰劉府君有三不肯類雖聞之
猶不能自改其後安東將軍司馬文王西征路經弘農
弘農人告類荒耄不任宰郡乃召入為五官中郎將
晉劉琨為并州刺史人士奔迸者多歸於琨琨善於懷撫
而短於控御一日之中雖歸者數千去者亦相繼初單
于猗㐌以救東羸公騰之功琨表其弟猗盧為代郡公
與劉希合衆於中山王浚以琨侵已之地數來擊琨琨
不能抗由是聲實稍損
鄭冲為陳留太守以儒雅為德&KR0681;民不為幹局之譽
王機為成都内史終日醉酒不存政事由是百姓怨之人
情騷動
王澄為荆州刺史澄既至鎮日夜縱酒不親庶事雖寇
戎急務亦不以在懷擢順陽人郭舒於寒悴之中以為
别駕委以州府
殷仲堪出鎮江陵時以仲堪雖有美譽議者未以分陜
許之既受腹心之任居上流之重朝野屬想謂有異政
乃在州綱目不舉而好行小惠
宋蕭思話為丹陽尹時京邑多有劫掠二旬中十七發
引咎陳遜不許
張淹為東陽太守逼郡吏燒膏炤佛百姓有罪使禮佛
贖刑動至數千拜後免官禁錮起為光祿勲
南齊虞袤失志不仕王敬則反取袤監會稽郡而軍事
悉付寒人張靈寶郡人攻郡殺靈寶袤以不豫事得全
謝朏為義興太守不省雜事悉付綱紀曰吾不能作王
者吏但能作太守耳
後魏李元護為齊州刺史值州内饑儉民人困弊志存
隐䘏表請賑貸蠲其賦役但多有部曲時為侵擾城邑
苦之故不得為州良刺史也
劉尼為定州刺史在州清慎然率多酒醉治事日甚少
馮熙為洛州刺史洛陽雖經破亂而舊三字石經宛然
猶在至熙與常伯夫相繼為州廢毁分用大至頽落
北齊李元忠魏永安初就拜南趙郡太守以好酒無政
績
徐之才為兖州刺史在州無所侵害但不甚閑法理頗
亦疏慢用捨自由
隋丘和為代州刺史煬帝北巡過州和獻食至精及至
朔州刺史楊廓獨無所獻帝不悦而宇文述又盛稱之
乃以和為博陵太守仍令楊廓至博陵觀和為式及駕
至博陵和上食又豐帝甚稱之由是所幸處獻食者競
為華侈
衞元字文昇與代王留守京師大業十一年詔元安撫
關中時盜賊蜂起百姓饑饉元竟不能恤而官方壊亂
貨賂公行唐義師入關自知不能守憂懼稱疾不知政
事城陷歸於家
唐任瓌為徐州總管選補官吏頗私親故或依倚其勢
多所求納瓌知而不禁
侯希逸為淄青節度政事怠惰尤崇釋教且好畋遊興
工創寺宇軍州苦之
崔寓為河中尹代宗廣德二年秋河中府鎮兵叛大掠
河中廨署及居人廬舍貲貨不可勝紀蓋寓失政故也時
將征蕃寇寓發防秋將行為法不一衆遂叛終夕乃定
王翃為京兆尹屬發涇原兵討李希烈軍次滻水翃備
頓肉敗粮糲衆怒借以為名而叛翃奔至奉天
杜亞為揚州長史淮南節度觀察使時陳少遊征税繁
重奢侈僣濫之後又遭王紹亂兵剽掠淮南之人望亞
之至革剗舊弊冀以康寧亞自以臨當公輔之選而聯
出外職志頗不適政事多委參佐但招引賓客談論而
已
孟簡為浙西觀察使初李遜廉問越俗勵心為政抑士
族太過而編戶恣横及簡莅政一皆反之農估賤夫多
受其弊當時議者謂兩未適中
李德裕為揚州節度使先是府庫倉廪節度使交代例
皆申奏州帑藏見在者八十餘萬貫匹德裕所申奏交
割止於四十萬仍元未到已前張鷺知留務又用其
半德裕之黨不知以為府庫虚竭欲發制使鞫問前節
度之罪時宰相李固言得交割之數於前淮南節度副
使張鷺宰相李石因許德裕再具交割人數申奏德裕
既知隱沒事已彰露遂錄軍資雜以朽敗竒零之物廣
為數百萬之數上聞仍以表自陳初到疾病為下吏所
誤且請自罰兼罪胥吏以解其過當時補闕王績魏謨
崔讜韋有翼拾遺令狐綯韋楚老樊宗仁等抗疏論之
中外黨庇事竟不行
梁李思安乾化元年為相州刺史思安自謂當擁旄仗
鉞久矣得是殊不快但因循宴安無意為政及太祖出
幸以候騎之設落然無所備而復壁壘荒圯帑廪空涸
帝怒甚遂貶柳州司戶尋以怨望斬之
後唐王瓉初仕梁歴兖華等州節度使頗能除盜而眀
不能炤下及尹正京邑委政於愛壻牙將辛廷尉曲法
納賄因緣為姦
王正言莊宗同光中為興唐尹知留守事正言年耄風
病事多忽忘比無經治之才武德使史彦瓊者以伶官
得幸帝待以腹心之任都府之中威福自我正言已下
皆脅肩低首曲事不暇由是政無統攝姦人得以窺圖
袁建豐為相州刺史領相州軍事行營在外委州事於
小人失於撫馭指揮使孟守謙據城以叛
李從璋為彰國軍節度使眀宗天成中以璋昧於政理
詔歸闕
張進為鄭州防禦使與副使咸繼威並停任以盜掠城
中居人故也
晉皇甫遇歴團練使節度使所至苛暴以誅斂為務高
祖入都自襄鄧移領中山與鎮州叛臣安重榮結姻好
仍移上黨改平陽咸以憸人執事政皆隳紊及鎮河陽
部内創别業開畎水泉以通溉灌所經墳墓悉毁之時
朝廷姑息羣帥莫之敢訴
張景遷前為登州刺史為三司所奏景遷自到任至得
替月日合徵去年秋税課利等比並諸州係欠最多其
官吏省司已行決罰其張景遷伏候進止勅張景遷宜
降階爵各一級勒歸私第
漢王松初仕晉權知青州軍州事松性坦率不事邊幅
樂於歡宴政事不治人士譏之
周趙鳳為單州刺史廣順三年十一月入朝有本州民
張州僧智温等十餘人捉鳳馬於皇城門訟鳳在郡不
道勅遣通事舍人劉言控鶴官二人監鳳下御史臺收
繫又為宋亳宿三州刺史部下綱紀號宋蠻刁孫矩者
始隨鳳為暴至是委以心腹平民因捕盜而破家者多
矣
專恣
書曰臣有作福作威玉食害於而家凶於而國禮曰敖
不可長欲不可縱斯盖聖人立言垂訓以警乎臣子之
亂大猷者也乃有剖符守土分憂治俗憑恃恩寵廢格
科法聽訟由其喜怒任人係乎愛憎戮辱俊良刻轢黔
庶或前吏不由中覆或宥罪非從詔令以至露兇戾之
迹形貪黷之咎侈汰自任逸豫無度小則瘝官而廢職
大則亡身而覆族書良史之筆為吉士之笑固與夫守
靖恭之節樹謙讓之德者不可同年而語也千載之下
其鑒之哉
漢周陽由景帝時為郡守(史闕郡名)武帝即位吏治尚修謹
然由居二千石中最為暴酷驕恣所愛者撓法活之所
憎者曲法滅之
黎扶封軑侯元封九年坐為東海太守行郡擅發卒為
衞當斬會赦免
後漢魯平為陳留太守請郡人李充署功曹充不就平
怒乃援充以捐溝中因謫署都亭長
晉申儀魏末為魏興太守時司馬宣王平孟達於新城
儀久在魏興專威疆場輒承制刻印多所假授達既誅
有自疑心時諸郡守以宣王新克捷奉禮求賀皆聽之
乃使人諷儀儀至問承制狀執之歸於京師
宋褚叔度晉末為廣州刺史晉安帝義熙八年盧循餘
黨劉敬道等窘廹詣交州歸降刺史杜慧度以事言統
府叔度以敬道等路窮請命事非欵誠報使誅之慧度
不加防錄敬道招集亡命攻破九真殺太守杜章民慧
度討平之叔度輒貶慧度號為奮揚將軍坐不先上為
有司所糾詔原之
南齊李叔獻交阯人初從兄長仁殺交州刺史據州叛
數年病死叔獻嗣事號令未行遣使求刺史宋朝以南
海太守沈煥為交州刺史以叔獻為煥寧遠軍司武平
新昌二郡太守叔獻得朝命人不服從發兵守險不納
煥煥停欝林病之太祖建元元年仍以叔獻為交州刺
史就安慰之叔獻受命繼而斷割外國貢獻寡少世祖
欲討之永眀三年以司農劉楷為交州刺史發南康廬
陵始興郡兵征交州叔獻聞之遣使願更申數年獻十
二隊純銀兜鍪及孔雀毛世祖不許叔獻懼為楷所襲
間道自湘州還朝
梁魚弘襄陽人歴南譙盱眙竟陵太守嘗曰我為郡有
四盡水中魚鼈盡山中麞鹿盡田中米穀盡村里人庶
盡丈夫生如輕塵棲弱草白駒之過隙人生但歡樂富
貴在何時於是恣意酣賞侍妾百餘人所用金翠服翫
車馬皆窮一時之奢麗有眠牀一張皆是蹙栢四周無
一有異通用銀鏤金花福夀兩重為脚
後魏濟陰王誕為齊州刺史家人奴隸悉廹取良人為
婦
元麗為雍州刺史其妻誕一男麗遂出州獄囚死及徒
流案未申臺者一時放免
馮熙為雒州刺史因事取人子女為奴婢有容色者幸
之為妾有子女數十人號為貪縱
北齊高慎為光州刺史時天下初定聽慎以本鄉部曲
數千人自隨慎為政嚴酷又縱左右吏民苦之
平鑒為揚州刺史其妻生男因喜飲醉擅免境内囚誤
免關中細作二人醒而知之上表自劾
庫狄伏連為鄭州刺史開府參軍多是衣冠士族皆捶
撻逼遣築墻
隋燕榮為幽州總管每巡省管内聞官人及百姓妻女
有容色輒舍其室而滛之貪暴放縱日甚高祖遣考功
侍郎劉士龍馳驛鞫問奏榮毒虐非虚又贓穢狼藉遂
賜死
唐段綸高祖武德中為益州總管于時巴蜀初降得以
便宜行事承制拜授益州富饒而綸生殺自已乃高下
恣情多所凌傲有人告綸將反遣使覈之無狀徵還京
師
張虔陀眀皇天寶中為雲南太守舊事南詔嘗與其妻
女謁見都督虔陀皆私之又有所徵求閤羅鳳皆不應
虔陀遣人罵辱之仍密奏其罪惡閤羅鳳忿怒因發兵
反攻圍虔陀殺之
張登德宗貞元中為漳州刺史暴狠貪冐擅賦百姓沒
買州人為奴婢者三十人姦亂禆將家財非一其不堪
辱有縊死者部人蔡化訴于闕下詔命就鞫幽死州獄
于頔貞元中為蘇州刺史雖為政有績然横暴已甚追
憾湖州舊尉封杖以計強決之觀察使王緯奏其事德
宗不省及後頔累遷乃與緯書曰一蒙惡奏三度改官
由大理卿遷陜虢觀察使自以為得志益恣威虐官吏
日加笞罰掾曹姚峴不勝其虐與其弟汎舟於河遂自
投而死
嚴礪貞元末為東川節度使擅籍沒管内官吏居人等
八十八戶田宅一百一十一所奴婢二十七人税外徵
草四十一萬五千束錢七千貫米五千石死後為監察
御史元&KR0876;劾奏之
崔元略文宗太和中為京兆尹以徵畿甸放免緡錢萬
七千貫為侍御史蕭澈彈劾有詔刑部郎中趙元亮大
理正元從質侍御史温造充三司覆理元略有中助止
於削兼大夫
庾威太和中為湖州刺史貶吉州長史以御史臺所奏
威為郡日自立條制應田地奴婢下及竹樹鵝鴨等並
估計出税差軍人一千一百五十人散入鄉村撿責剩
徵税錢四千九百餘貫
王晏平開成初為靈武節度使擅將官馬四百一十五
匹并旗旛器械六千一十七事歸東郡私第河南府奏
之准勅收納
册府元龜卷六百九十八
