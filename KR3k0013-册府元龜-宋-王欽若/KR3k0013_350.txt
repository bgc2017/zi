册府元龜卷三百五十宋王欽若等撰
將帥部
立功第三
晉胡奮初仕魏為校尉匈奴中部帥劉猛叛使驍騎路
蕃討之以奮為監軍假節頓軍硜北為蕃後繼擊猛破
之猛帳下將李恪斬猛而降以功累遷征南將軍假節
都督荆州諸軍事
石苞初仕魏為奮武將軍監青州軍事及諸葛誕舉兵
淮南苞統青州諸軍督兖州刺史周泰徐州刺史胡質
簡銳卒為游軍以備外寇吳遣大將朱異丁奉等來迎
誕等留輜重於都陸輕兵渡黎水苞等逆擊大破之太
山太守胡烈以奇兵詭道襲都陸盡焚其委輸異等收
餘衆而退壽春平拜苞鎮東將軍封東光侯
馬隆武帝泰始中為司馬督涼州為虜所没乃以隆為
武威太守討之隆西渡温水虜樹機能等以衆萬計或
乘險以遏隆前或設伏以斷隆後隆依八陣圖作偏
箱車地廣則鹿角車營路狹則為木屋於車上且戰且
前弓矢所及應弦而倒奇謀間發出敵不意或夾道累
磁石賊負鐡鎧行不能前隆卒悉被犀甲無所留礙賊
咸以為神轉戰千里殺傷以千數隆到武威虜大人猝
跋韓且萬能等率萬餘落歸降前後誅殺及降附者以
萬計又率善戎没骨能等與樹機能大戰斬之涼州遂
平
王渾泰始中以安東將軍都督揚州諸軍事鎮夀春吳
人大佃皖城圖為邊害渾遣揚州刺史應綽督淮南諸
軍攻破之并破諸别屯焚其積榖百八十餘萬斛稻苖
四千餘頃船六百餘艘渾遂陳兵東疆視其地形險易
歴觀敵城察攻取之勢及大舉伐吳渾率師出横江遣
參軍陳慎都尉張喬攻尋陽瀨鄕又擊吳牙門將孔忠
皆破之獲吳將周興等五人又遣殄吳護軍李純據高
望城討吳將俞恭破之多所斬獲吳厲武將軍陳代平
虜將軍朱明懷懼而來降吳丞相張悌大將軍孫震等
率衆數萬指城陽渾遣司馬孫疇揚州刺史周浚擊破
之臨陣斬二將及首虜七千八百級吳人大震吳司徒
何植建威將軍孫晏送印節詣渾降既而王濬破石頭
降孫皓眀日渾始濟江登建鄴宫以功增封八千戸進
爵為公
陳騫泰始末以大將軍攻拔吳枳里城破涂中屯戍獲
吳立信校尉莊祐
王濬太康元年正月以龍驤將軍率巴東監軍廣武將
軍唐彬攻吳丹陽尅之擒其丹陽監盛紀二月庚申尅
吳西陵獲其鎮南將軍劉憲征南將軍成據宜都太守
虞忠壬戌尅荆門夷道二城獲監軍陸晏乙丑尅樂鄉
乙亥詔進濬為平東將軍假節都督益梁諸軍事濬自
發巴蜀兵不血刃攻無堅城夏口武昌無相支抗于是
順流鼓棹徑造三山孫皓遣游擊將軍張象率舟軍萬
人禦濬象望旗而降皓用光禄勲薛瑩中書令胡冲計
送降文于濬壬寅濬入于石頭收其圖籍領州四郡四
十三縣三百一十三戶五十二萬三千吏三萬二千兵
二十三萬男女口二百三十萬米穀二百八十萬斛舟
船五千餘艘
杜預太康元年以鎮南大將軍都督荆州諸軍事陳兵
於江陵遣參軍樊顯尹林鄧圭襄陽太守周奇等率衆
循江西上授以節度旬日之間累尅城邑又遣牙門管
定周旨伍巢等率奇兵八百汎舟夜渡以襲樂鄕虜吳
都督孫歆而還于是進逼江陵吳督將伍延偽請降而
列兵登陴預攻尅之既平上流于是沅湘以南至於交
廣吳之州郡皆望風歸命奉送印綬預杖節稱詔而撫
之凡所斬及生獲吳都督監軍十四牙門郡守百二十
餘人孫皓既平振旅凱入以功封當陽侯
周浚太康元年以折衝將軍射陽侯領揚州刺史隨王
渾伐吳攻破江西屯戍與孫皓中軍大戰斬偽丞相張
悌等首級數千俘馘萬計進軍屯于横江孫皓既降于
王濬浚乃濟江與王渾共行吳城壘綏撫新附以功進
封成武侯食邑六千戸眀年移鎮秣陵時吳初平屢有
逃亡者頻討平之
孟觀惠帝時為積弩將軍氐帥齊萬年反于關中衆數
十萬諸將覆敗相繼以觀沈毅有文武材用乃啟觀討
之觀所領宿衞皆趫健勇悍并綂關中士卒身當矢石
大戰十數皆破之生擒萬年威慴氐羌轉東羌校尉
李矩為征西將軍梁王肜牙門將伐氐帥齊萬年有殊
功封東眀亭侯及雒陽不守太尉荀藩奔陽城衞將軍
華薈奔成臯時大饑賊帥侯都等每略人而食之藩薈
部曲多為所啖矩討都等滅之乃營護藩薈各為立屋
宇輸榖以給之及藩承制建行臺假矩滎陽太守矩招
懷離散遠近多附之石勒親率大衆襲矩矩遣老弱入
山令所在散牛馬因設伏以待之賊争取牛馬伏發齊
呼聲動山谷遂大破之斬獲甚衆勒乃退
索綝為鷹揚將軍南陽王模從事中郎劉聰侵掠關東
以綝為奮威將軍以禦之斬聰將吕逸又破聰黨劉豐
遷新平太守愍帝立綝領太尉擊破劉曜將日逐王呼
延莫劉曜入關芟麥苗綝又擊破之自長安伐劉聰聰
將趙染染仗其累捷有自矜之色帥精騎數百與綝戰
大破之染單馬而走
麴允為尚書左僕射領軍持節西戎校尉時劉曜殷凱
趙染數萬衆逼長安允擊破之擒凱于陣
苟晞以北軍中候行兖州刺史汲桑之破鄴也東海王
越出次官渡以討之命晞為前鋒桑素憚之於城外為
栅以自守晞將至頓軍休士先遣單騎示以祻福桑衆
大震弃栅宵遁嬰城固守晞陷其九壘遂定鄴而還西
討吕朗等滅之後高密王泰討青州賊劉根破汲桑故
將公師藩敗石勒于河北威名甚盛時人擬之韓白進
位撫軍將軍假節都督青兖諸軍事封東平郡侯邑萬
戶
劉弘太安中以南蠻校尉荆州刺史率前將軍趙驤等
討賊帥張昌自方城至新野所向皆平及新野王歆之
敗也以弘代為鎮南將軍都督荆州諸軍事弘遣長史
陶侃為大都護參軍蒯恒為義軍督護牙門將皮初為
都戰帥進據襄陽張昌并軍圍宛敗趙驤軍弘退屯梁侃
初等累戰破昌前後斬首數萬級及到宛西昌懼而逃
其衆悉降荆土平弘遣軍討昌于下雋山斬之悉降其
衆進拜侍中鎮南大將軍
周玘太安中右將軍陳敏反于揚州以玘為安豐太守
加四品將軍玘稱疾不行密遣使告鎮東將軍劉凖令
發兵臨江玘為内應凖遣督護衡彥率衆而東時敏弟
昶為廣武將軍歴陽内史以吳興錢廣為司馬玘密諷
廣殺昶玘與顧榮甘卓等以兵攻敏敏衆奔潰單馬北
走追獲之于江乘界斬之於建康
張光為順陽太守陵江將軍討陳敏之亂時江夏太守
陶侃與敏大將錢端相拒於長岐將戰襄陽太守皮初
為步軍使光設伏以待之武陵太守苗光為水軍藏舟
艦於沔水皮初等與賊交戰光發伏兵應之水陸同奮
賊衆大敗
王浚為安北將軍懷帝永嘉三年九月石勒寇恒山浚
使鮮卑騎救之大破勒于飛龍山
應詹愍帝時為南平太守假督南平天門武陵三郡軍
事天門武陵谿蠻竝反詹討降之鎮南將軍山簡復假
詹督五郡軍事會蜀賊杜疇作亂來攻詹郡力戰摧之
尋與陶侃破杜弢于長沙眀帝時王敦作逆帝以詹為
護軍將軍假節都督朱雀橋南賊從竹格渡江詹與建
威將軍趙裔等擊敗之斬賊帥杜發梟首數千級賊平
封觀陽縣侯食邑千六百戶
甘卓元帝初渡江授卓前鋒都督揚威將軍後討周馥
征杜弢屢經苦戰多所擒獲以前後功進爵南鄉侯
周訪為揚烈將軍領兵一千二百屯尋陽鄂陵與甘卓
趙誘討華軼軼所統武昌太守馮逸來攻訪訪率衆擊
破之逸遁保柴桑訪乘勝進討軼遣其黨王約𫝊札等
萬餘人助逸大戰于湓口約等又敗訪與甘卓等會於
彭澤與軼水軍將朱矩等戰又敗之軼將周廣燒城以
應訪軼衆潰訪執軼斬之遂平江州以為振武將軍尋
陽太守又與諸軍共征杜弢弢歸湘州訪復以舟師造
湘城軍逹富池而弢遣杜弘出海昏時湓口騷動訪步
上柴桑偷渡與賊戰斬首數百賊退保廬陵訪追擊敗
之賊嬰城自守尋而軍糧為賊所掠退住巴丘糧廩既
至復圍弘於廬陵弘大擲財物于城外軍人競拾之弘
因陣亂突圍而出訪率軍追之獲鞍馬鎧仗不可勝數
弘入南康太守將率兵逆擊又破之奔于臨賀進龍驤
將軍武關賊帥杜曾聚兵數萬大為人害威震江沔帝
命訪擊之曾攻訪左右甄皆敗訪選精銳八百人以進
賊未至三十步親鳴鼓將士皆騰躍奔赴曾遂大潰殺
千餘人曾遁走訪部將蘇温收曾赴軍送王敦斬之
祖約為平西將軍豫州刺史及王敦舉兵約歸衞京都
率衆次夀陽逐敦所署淮南太守任台以功封五等侯
進號鎮西將軍
蘇峻為奮威將軍臨淮内史及王敦舉兵渡竹格渚拔
栅將戰峻率其將韓晃于南塘横截大破之又隨庾亮
追沈充進使持節冠軍將軍歴陽内史加散騎常侍封
邵陵公
温嶠為中壘將軍王敦逼京師嶠自率衆與賊夾水戰
擊王含敗之復督劉遐追錢鳳於江寧事平封建寧縣
開國公進號前將軍
朱伺為綏夷都尉陳敏作亂陶侃鎮江夏以伺能水戰
曉作舟艦乃遣作大艦署為左甄據江口摧破敏前鋒
敏兄恢稱荆州刺史在武昌侃率伺及諸軍進討破之
敏恢既平伺以功封亭侯領騎督隨陶侃討杜弢有殊
功加威遠將軍又以平蜀賊龍高之功加廣咸將軍
毛寳為南中郎將督隨義陽二郡鎮上眀隨庾亮討郭
默默平與亮司馬王愆期等救桓宣于章山擊賊將石
遇破之
鄧嶽為西陽太守及蘇峻反平南將軍温嶠遣嶽與督
護王愆期鄱陽太守紀睦等率舟軍赴難峻平還郡郭
默之叛大司馬陶侃使嶽率西陽之衆討之默平遷督
交廣二州軍事建武將軍領平越中郎將廣州刺史假
節錄前後勲封宜城縣伯咸康三年嶽遣軍伐夜郎破
之
劉遐為龍驤將軍下邳内史初沛人周堅一名撫與同
郡周默因天下亂各為塢主以寇抄為事及默降祖逖
撫怒遂襲殺默以彭城叛石勒遣騎援之詔遐領彭城
内史與徐州刺史蔡豹太山太守徐龕共討撫戰于寒
山撫敗走
荀羨為徐州刺史監青州軍事慕容擕攻段蘭於青州
詔使羨救之擕將王騰趙盤寇瑯邪鄄城北境騷動羨
討之擒騰盤迸走軍次琅邪而蘭已没羨退還下邳留
將軍諸葛攸高平太守劉莊等三千人守琅邪參軍戴
逯蕭鎋二千人守泰山是時慕容蘭以數萬衆屯汴城
甚為邊害羨自光水引汶通渠至於東阿以征之臨陣
斬蘭
陶侃為龍驤將軍元帝使侃擊杜弢令振威將軍周訪
廣武將軍趙誘受侃節度令二將為前鋒兄子輿為左
甄擊賊破之侃後為平南將軍時交州刺史王諒為賊
梁碩所陷陶侃遣將高寳進擊平之錄前後功封次子
夏為都亭侯
王舒為假節都督行揚州刺史討蘇峻時吳國内史庾
冰棄郡奔舒舒移告屬縣以吳王師虞&KR1294;為軍司御史
中丞謝藻行龍驤將軍監前鋒征討軍事率衆一萬與
庾冰俱渡浙江前義興太守顧衆護軍參軍顧颺等皆
起義軍以應舒舒假衆揚威將軍督護吳中軍事颺監
晉陵軍事于御亭築壘峻聞舒等兵起乃赦庾亮諸弟
以悦東軍舒率衆次郡之西江為冰藻後繼冰颺等遣
前鋒進據無錫遇賊將張健等數千人交戰大敗奔還
御亭復自相驚擾冰颺等竝退於錢塘藻守嘉興賊遂
入吳燒府舍掠諸縣所在塗地舒以輕進奔敗斬二軍
主者免冰颺督護吳晉陵軍屯兵章埭吳興太守虞潭
率所領討健屯烏苞亭竝不敢進時暴雨大水賊管商
乘船旁出襲潭及衆潭等奔敗潭還保吳興衆退守錢
塘舒更遣將軍陳孺率精銳千人增戍海浦所在築壘
或勸舒宜還都使謝藻守西陵扶海立柵舒不聽留藻守
錢塘使衆颺守紫壁於是賊轉攻吳興潭諸軍復退賊
復掠東遷餘杭武康諸縣舒遣子允之行揚烈將軍與
將軍徐遜陳孺及揚烈司馬朱燾以精銳三千徑邀賊
于武康出其不意遂破之斬首數百級賊委舟步走允
之收其器械進兵助潭時賊韓晃既破宣城轉入故鄣
長城允之遣朱燾何凖等擊之戰於乾湖潭以彊弩射
之晃等退走斬首千餘級納降二千人潭繇是得保郡
是時臨海新安諸山縣竝反應賊舒分兵悉討平之會
陶侃等至京都潭等竝以屢戰失利移書盟府自貶去
節侃遣使敦喻不聽及侃立行臺上舒監浙江東五郡
軍事允之都護吳郡義興晉陵三郡征討軍事既而晃
等南走允之追躡於長塘湖復大破之賊平以功封彭
澤縣侯
庾冰為吳國内史蘇峻作逆遣兵攻冰冰不能禦便棄
郡奔會稽會稽内史王舒以冰行奮武將軍拒峻别率
張健於吳中健黨甚衆諸將莫敢先進冰率衆擊健走
之于是乘勝西進赴于京都又遣司馬滕含攻賊石頭
城拔之冰勲為多
庾懌為左衞將軍以討蘇峻功封廣饒男
顧衆為揚威將軍蘇峻反王師敗績衆還吳潛圖義舉
時吳國内史庾冰奔于會稽峻以蔡謨代之前陵江將
軍張悊為峻收兵於吳衆遣人喻悊悊從之衆乃遣郎
中徐機告謨曰衆已潛合家兵待時而奮又與張悊尅
期效節謨乃檄衆為本國督護揚威將軍仍舊衆從弟
護軍將軍颺為威遠將軍前鋒督護吳中人士同時響
應峻遣將弘徽領甲卒五百鼔行而前衆與颺悊要擊
徽戰於高莋大破之收其軍實謨以冰當還任故便去
郡衆遣颺率諸軍屯無錫冰至鎮御亭恐賊從海虞道
入衆自往備之而賊帥張健馬流攻無錫颺等大敗庾
冰亦失守健等遂據吳城衆自海虞繇婁縣東倉與賊
别率交戰破之義軍又集進屯烏苞會稽内史王舒吳
興内史虞潭並檄衆為五郡大督護統諸義軍討健潭遣將
姚休為衆前鋒與賊戰没衆還守紫壁時賊黨方銳義
軍沮退人咸勸衆過浙江衆曰不然今保固紫壁可得
全錢塘以南五縣若越他境便為寓軍控引無所非長
計也臨平人范眀亦謂衆曰此地險要可以制寇不可
委也衆乃拔眀為參軍明率宗黨五百人合諸軍凡四
千人復進討健健退于曲阿留錢弘為吳令軍次路丘
即斬弘首衆進住吳城遣督護朱祈等九軍與蘭陵太
守李閎共守庱亭健遣馬流陶陽等往攻之閎與祈等
逆擊大破之斬首二千餘級峻平論功衆以承檄奮義
推功于謨謨以衆唱謀非己之力俱表相讓論者美之
封鄱陽縣伯
周撫為征虜將軍督寧州諸軍事穆帝永和初桓温征
蜀進撫督梁州之漢中巴西梓潼隂平四郡軍事鎮彭
模撫擊破蜀餘寇隗文鄧定等斬偽尚書僕射王誓平
南將軍王潤以功遷平西將軍隗文鄧定等復反立范
賢子賁為帝初賢為李雄國師以左道惑百姓人多事
之賁遂有衆一萬撫與龍驤將軍朱燾擊破斬之以功
進爵封建城縣公
桓温為安西將軍永和二年伐蜀蜀李勢衆大潰温乘
勝直進焚其小城勢遂夜遁九十里至晉夀葭萌城其
將鄧嵩昝堅勸勢降乃面縛輿櫬請命温解縛焚櫬送
于京師温停蜀三旬舉賢旌善偽尚書僕射王誓中書
監王瑜鎮東將軍鄧定散騎常侍常璩等皆蜀之良也
竝以為參軍百姓咸悦軍未旋而王誓鄧定隗文等反
温復討平之振旅還江陵十二年姚襄入於許昌温以
太尉為大都督討之戰于伊水大敗之襄走平陽徙其
餘衆三千餘家於江漢之間執降賊周成而歸太和四
年率衆伐慕容暐暐將慕容垂帥衆拒温温擊敗之九
月戊寅温裨將鄧遐宋序遇暐將傅末波於林渚又大
破之
温弟豁為建威將軍督沔中七郡軍事擊慕容屈塵破
之進號右將軍監荆揚雍州軍事領護南蠻校尉時梁
州刺史司馬勳以梁益叛豁使其參軍桓羆討之而南
陽督護趙弘趙憶等逐太守桓淡據宛城以叛豁與竟
陵太守羅崇討破之又攻偽南中郎將趙盤于宛盤退
走豁追至魯陽獲之送于京師置戍而還
豁弟冲為鷹揚將軍鎮蠻護軍西陽太守從其兄温征
伐有功遷都督荆州之南陽襄陽新野義陽順陽雍州
之京兆揚州之義城七郡軍事寧朔將軍鎮襄陽又從
温破姚襄及虜周成進爵豐城公温之破姚襄也獲襄
將張駿楊凝等徙于尋陽冲在江陵未及之職而駿率
其徒五百人殺江州督護趙毗掠武昌府庫將妻子北
叛冲遣將討獲之遽還所鎮豁卒冲領護南蠻校尉荆
州刺史苻堅遣其將苻融寇樊鄧石越寇魯陽姚萇寇
南鄕韋鍾寇魏興冲率前將軍劉波及兄子振威將軍
石民冠軍將軍石虔等伐之拔堅筑陽攻武當走堅兖
州刺史張崇又使石虔伐堅襄陽太守閻震擒之及大
小帥二十九人送於京師堅使其將郝貴守襄陽冲使
揚威將軍朱綽討之遂焚燒沔北稻田拔六百餘戸而
還又遣上庸太守郭寳伐堅魏興太守禇坦上庸太守
段方竝降之新城太守麴常遁走三郡皆平
豁子石虔為寧遠將軍領南頓太守帥諸將攻袁真于
夀陽尅其南城又擊符堅將王鑒于石橋獲馬五百匹
後為冠軍將軍領南平太守會符堅荆州刺史梁成襄
陽太守閻震率衆入寇竟陵石虔與弟石民距之賊阻
滶水屯管城石虔設計夜渡水既濟賊始覺力戰破之
進尅管城擒震斬首七千級俘獲萬人馬數百匹牛羊
千頭具裝鎧三百領成以輕騎走保襄陽石虔復領河
東太守進據樊城逐堅兖州刺史張崇納降二千家而
還
石虔弟石民為衞將軍謝安參軍叔父冲上疏拔石民
振武將軍戍夏口與兄石虔攻符堅荆州刺史梁成等
於竟陵眀年又與隨郡太守夏侯澄之破符堅將慕容
垂姜成等於漳口復領譙國内史梁郡太守冲薨詔以
石民監荆州軍事西中郎將荆州刺史石民遣將軍晏
謙伐弘農賊東中郎將慕容䕫降之始置胡陜二戍獲
關中擔幢伎以充太樂時符堅子丕僭號於河北謀襲
雒陽石民遣將軍馮該討之臨陣斬丕及其左僕射王
孚吏部尚書荀操等傳首京都時乞活黃淮自稱并州
刺史與翟遼共攻長社衆數千人石民復遣南平太守
郭銓松滋太守王遐之擊淮斬之遼走河北以前後功
進左將軍
石民弟石康為振威將軍荆州刺史以討庾仄功封武
陵王
朱序為鷹揚將軍江夏相興寧末梁州刺史司馬勲反
桓温表序征討都護往討之以功拜征虜將軍封襄
平子
桓宣為南中郎將江夏相石勒荆州刺史郭敬戍襄
陽陶侃使其子平西參軍斌與宣俱攻樊城拔之竟陵
太守李陽又破新野敬懼遁走宣與陽遂平襄陽侃使
宣鎮之後庾亮為荆州將謀北伐以宣為都督沔北前
鋒征討軍事平北將軍司州刺史假節鎮襄陽石季龍
使騎七千渡沔攻之亮遣司馬王愆期輔國將軍毛寳
救宣賊三面為地窟攻城宣募精勇出其不意殺傷數
百人多獲鎧馬賊解圍退走
桓伊為建威將軍督豫州之十二郡揚州之江西五郡
軍事與謝玄共破符堅别將王鑒張蚝等以功封宣城
縣子又進都督豫州諸軍事西中郎將豫州刺史及符
堅南寇伊與冠軍將軍謝玄輔國將軍謝琰俱破堅於
淝水以功封永修縣侯進號右軍將軍
謝尚為建威將軍鎮夀春時符堅將楊平戍許昌尚遣
兵襲破之
謝安尚從弟也為侍中都督揚豫徐兖青州五州幽州
之燕國諸軍事假節時符堅強盛疆場多虞諸將敗退
相繼安遣弟石及兄子玄等應機征討所在尅捷拜衛
將軍開府儀同三司封建昌縣公堅後率衆號百萬次
于淮淝京師震恐加安征討大都督指授將帥各當其
任玄等既破堅安以總統功進拜太保
安子琰為侍中苻堅之役安以琰有軍國才用出為輔國
將軍以精卒八千與從兄玄俱陷陣破堅以勲封望蔡公
王恭舉兵假琰節都督前鋒軍事恭平遷衞將軍徐州刺
史假節孫恩作亂加督吳興義興二郡州事討恩至義興
斬賊許允之迎太守魏鄢還郡進討吳興賊丘延破之
謝玄安兄子也為南郡相監北征討軍事于時符堅彊
盛邊境數被侵寇玄以建武將軍兖州刺史領廣陵相
監江北諸軍事苻堅遣軍圍襄陽車騎將軍桓冲禦之
詔玄發三州人丁遣彭城内史何謙游軍襄淮以為形
援堅將彭超進軍南侵句難毛當自襄陽來會超圍幽
州刺史田洛于三阿有衆六萬詔征虜將軍謝石率水
軍次涂中右衞將軍毛安之游擊將軍河間王曇之淮
南太守楊廣宣城内史丘凖次堂邑既而盱眙城陷高
密内史毛藻没安之等軍人相驚遂各散退朝廷震動
玄於是自廣陵西討難等何謙解田洛圍進據白馬與
賊大戰破之斬其偽將都督顔因復進兵又破之斬其
偽將邵保超難引退玄率何謙戴逯田洛追之戰於君
川復大破之玄參軍劉牢之攻破浮航及白船督護諸
葛侃單父令李都又破其運艦難等相率北走僅以身
免於是罷彭城下邳二戍詔遣殿中將軍慰勞進號冠
軍加領徐州刺史還於廣陵以功封東興縣侯及苻堅
自率兵次于項城衆號百萬而涼州之師始達咸陽蜀
漢順流幽并繼至先遣符融慕容暐張蚝苻方等至潁
口梁成王先等屯雒澗詔以玄為前鋒都督徐兖青三
州揚州之晉陵幽州之燕國諸軍事與叔父征虜將軍
石從弟輔國將軍琰西中郎將桓伊龍驤將軍檀玄建威
將軍戴熙揚武將軍陶隱等拒之衆凡八萬玄先遣廣
陵相劉牢之五千人直至雒澗即斬梁成及成弟雲步
騎奔潰爭赴淮水牢之縱兵追之生擒堅偽將梁佗王
顯梁悌慕容屈氐等收其軍實堅進屯壽陽列陣臨淝
水玄軍不得渡玄使謂苻融曰君遠涉吾境而臨水為
陣是不欲速戰諸君稍却令將士得周旋僕與諸君緩
轡而觀之不亦樂乎堅衆皆曰宜阻淝水莫令得上我
衆彼寡勢必萬全堅曰但却軍令得過而我以鐵騎數
十萬向水逼而殺之融亦以為然遂麾使却陣衆因亂
不能止於是玄與琰伊等以精銳八千涉淝水石軍距
張蚝小退玄琰仍進決戰淝水南堅中流矢臨陣斬融
堅衆奔潰自相蹈藉投水死者不可勝計淝水為之不
流餘衆棄甲宵遁聞風聲鶴唳皆以為王師已至草行
露宿重以飢凍死者十七八獲堅乘輿雲母車儀服噐
械軍資珍寳山積牛馬驢騾駱駝十萬餘玄已破苻堅
復率衆次于彭城遣參軍劉襲攻堅兖州刺史張崇于
鄄城走之使劉牢之守鄄城兖州既平遣淮陵太守高
素以三千人向廣固降堅青州刺史苻朗又進伐冀州
遣龍驤將軍劉牢之濟北太守丁匡據磝碻濟陽太守
郭滿據滑臺奮武將軍顔雄渡河立營堅子丕遣將桑
據屯黎陽玄命劉襲夜襲據走之丕惶遽欲降玄許之
丕告饑玄饋丕米二千斛又遣晉陵太守滕恬之渡河
守黎陽三魏皆降以兖青司豫平加玄都督徐兖青司
冀幽并七州軍事玄上疏以方平河北幽冀宜須總督
司州懸遠應統豫州以勲封康樂縣公復遣寧遠將軍
春演伐申凱于魏郡破之
謝石為尚書僕射征句難以勲封興平縣伯淮淝之役
詔石解僕射以將軍假節征討大都督與兄子玄琰破
苻堅堅之敗也雖功始劉牢之而成于玄琰然石時實
為都督焉遷中軍將軍尚書令
劉牢之為謝玄前鋒符堅將句難南侵玄率何謙等拒
之牢之破難輜重于盱眙獲其運船遷鷹揚將軍廣陵
相時車騎將軍桓冲擊襄陽宣城内史胡彬率衆向夀
陽以為冲聲援牢之領卒三千為彬後繼淮肥之役苻
堅遣其弟融及驍將張蚝攻陷夀陽玄使彬與牢之拒
之師次硤石不敢進堅將梁成又以二萬人屯雒澗玄
遣牢之以精卒五千拒之去賊十里成阻澗列陣牢之
率參軍劉襲諸葛求等直進渡水臨陣斬成及其弟雲
又分兵斷其歸津賊步騎奔潰爭赴淮水殺獲萬人又
收其器械堅尋亦敗歸長安餘黨所在屯結牢之進平
譙城使戴寳戍之遷龍驤將軍彭城内史以功詔賜爵
武岡縣男復守淮隂後進戍彭城領太守妖賊劉黎僭
尊號于皇丘牢之討滅之符堅將張遇遣兵擊破金鄉
圍泰山太守羊邁牢之遣參軍向欽之擊走之會慕容
垂叛將翟釗救遇牢之引還釗還牢之進平泰山追釗
于鄄城釗走河北因獲張遇以歸牢之鎮京口孫恩攻
陷會稽牢之遣將桓寳帥師救三吳復遣子敬宣為寳
後繼比至曲阿吳郡内史桓謙已棄郡走牢之乃率衆
東討拜表輒行至吳與衞將軍謝琰擊賊屢勝殺傷甚
衆徑臨浙江進拜前將軍都督吳郡諸軍事時謝琰屯
烏程遣司馬高素助牢之牢之率衆軍濟浙江恩懼逃
于海牢之還鎮恩復入會稽為害謝琰牢之進號鎮北
軍都督會稽五郡率衆東征屯上虞分軍戍諸縣恩復
攻破吳國殺内史袁山松牢之使參軍劉裕討之恩復
入海頃之恩浮海奄至京口戰士十萬樓船千餘牢之
在山隂使劉裕自海鹽赴難牢之率大衆而還裕兵不
滿千人與賊戰破之恩聞牢之已還京口乃走郁州又
為敬宣劉裕等所破及恩死牢之威名轉振
楊佺期少仕軍府咸康中領衆屯城固苻堅將潘猛拒
守康回壘佺期擊走之其衆悉降拜廣威將軍河南太
守戍雒陽苻堅將竇衝率衆攻平陽太守張元熙于皇
天塢佺期擊走之佺期自湖城入潼關累戰皆捷斬獲
千計降九百餘家歸於雒陽進號龍驤將軍
虞丘進少時隨謝玄討苻堅有功封關内侯中從劉裕
征孫恩戍句章城被圍數十日無日不戰身被數鎗至
餘姚阿浦破賊張驃追至海鹽故治及婁縣于滿濤口
與孫恩水戰又被重傷追恩至壽州又至石鹿頭還海
鹽大柱頻戰有功
劉毅為桓弘中兵參軍屬桓玄簒位毅與劉裕何無忌
魏詠之等起義兵討玄裕率毅等至竹里玄使其將皇
甫敷吳甫之北拒義軍遇之于江乘臨陣斬甫之進至
羅落橋又斬敷首玄大懼使桓謙何澹之屯覆舟山毅
等軍至蔣山裕使羸弱登山多張旗幟玄不之測益以
危懼謙等士卒多北府人素慴伏裕莫敢出鬭裕與毅
等分為數隊進突謙陣皆殊死戰無不一當百時東北
風急義軍放火煙塵張天鼓譟之音震駭京邑謙等諸
軍一時奔敗玄既西走裕以毅為冠軍將軍青州刺史
與何無忌劉道規躡玄毅與道規及下邳太守孟懷玉
等追及玄戰于崢嶸州毅乘風縱火盡銳爭先玄衆大
潰燒輜重夜走玄將郭銓劉雅等襲陷尋陽毅遣武威
將軍劉懷肅討平之毅復與劉道規追桓玄至尋陽桓
亮自號江州刺史毅遣劉敬宣擊走之毅軍次夏口桓
振黨馮該戍大岸孟山圖據魯城桓山客守偃月壘衆
合萬人連艦二岸水陸相援毅督衆軍進討未至夏口
遇風飄没千餘人毅與劉懷肅索邈等攻魯城道規攻
偃月壘何無忌與檀祗列艦于中流以防越逸毅躬貫
甲胄陵城半日而二壘俱潰生擒山客而馮該遁走毅
進平巴陵南陽太守魯宗之起義襲襄陽破桓蔚毅等
諸軍次江陵之馬頭桓振擁乘輿出營江津宗之又破
偽將温楷振自擊宗之毅因率無忌道規等諸軍破馮
該於豫章口摧鋒而進遂入江陵振聞城陷與謙北走
乘輿反正毅執玄黨卞範之羊僧夀夏侯崇之桓道恭
等皆斬之桓振復與苻宏自鄖城襲陷江陵與劉懷肅
相持毅遣部將擊振殺之并斬偽輔國將軍桓珍毅又
攻拔遷陵斬玄太守劉叔祖於臨嶂其餘擁衆假號以
十數皆討平之二州既平以毅為撫軍將軍時刁豫等
作亂屯於湘中毅遣將分討皆滅之詔以毅為都督豫
州揚州諸軍事梁州刺史劉雅反毅遣將討擒之
諸葛長民劉裕建義初為揚武將軍從討桓玄以功拜
輔國將軍宣城内史於時桓歆聚衆向歴陽長民擊走
之又與劉敬宣破歆於芍陂封新淦縣公督淮北諸軍
事鎮山陽城義熙初慕容超寇下邳長民遣部將徐琰
擊走之
何無忌為輔國將軍瑯邪内史以會稽王道子所部精
兵悉配之南追桓玄與振武將軍劉道規俱受冠軍將
軍劉毅節度玄留其龍驤將軍何澹之前將軍郭銓江
州刺史郭昶之守湓口無忌等次桑落州道規乘勝徑
進無忌又鼓譟赴之澹之遂潰進據尋陽遣使奉送宗
廟主及護武康公主瑯邪王妃還京都又與劉毅劉道
規破走桓玄于崢嶸州無忌進據巴陵玄從兄謙從子
振乘間陷江陵無忌道規進攻謙於馬頭攻桓蔚於龍
泉皆破之既而為桓振所敗退還尋陽無忌與毅道規
復進討振尅夏口三城遂平巴陵進次馬頭桓謙請割
荆江二州奉送天子無忌不許進軍破江陵謙等敗走
無忌侍衞安帝還京師復以興復之功封安城郡開國
公
册府元龜卷三百五十
