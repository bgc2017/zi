册府元龜卷六百二十八宋王欽若等撰
環衞部
姦佞遷黜虐害
姦佞
夫以法勾陳之象統禁衛之兵王之爪牙國之禦侮雖
曰親密之地亦容姦佞之流毁嫉忠賢善事權勢巧言
令色阿䛕取容故足以惑於聰明傷乎德政也孔子云
放鄭聲遠佞人鄭聲淫佞人殆冨哉言乎
漢王温舒為中尉多謟善事有埶(音世)者即無埶視之如
奴有埶家雖有姦淫如山弗犯無埶雖貴戚必侵辱(謂不)
(居權要之職者)舞文巧請下戶之猾以動大豪(弄法而巧為猾下戶之狡猾者)
(用詆動大豪之家所以然者為大豪中有權要不可治故也)
晉羊琇為中護軍在職十三年典禁兵然常慕勝已其
所推奉便盡心無二窮窘之徒時能賑恤選用多以得
意者居先不盡銓次之理將士有冒官位者為其致節
不惜軀命
高韜為右衛將軍放佚無檢與殿省小人交通及父光
卒仍於喪中往來不絶
隋元胄高祖時為右衛大將軍房陵王之廢也胄預其
謀帝正窮治東宫事左衛大將軍元旻苦諫楊素乃譛
之帝大怒執旻於仗胄時當下直不去因奏曰臣不下
直者為防元旻耳復以言激怒帝帝遂誅旻賜胄帛一
千疋
郭衍焬帝大業初為左武衛大將軍能揣上意阿䛕順
旨帝每謂人曰惟有郭衍心與朕同又嘗勸帝取樂五
日一視事無得效高祖空自劬勞帝從之益稱其孝順
宇文述煬帝大業中為左衛大將軍善於供奉俯仰折
旋容止便僻宿衛者咸取則焉又有巧思凡有所裝飾
皆出人意表數以竒服異物進獻宫掖繇是帝彌悦焉
唐劉希暹出自戎伍有膂力形貌充偉以騎射聞得入
神策軍典領禁兵時魚朝恩專掌神策兵希暹屢陳武
略又善候朝恩意甚為朝恩親信累遷太僕卿充神策
軍都虞候與神策兵馬使王駕鶴同掌軍務
白志貞德宗建中年為神策軍使善候伺上意言必聽
從
嗣虢王則之貞元中為左金吾大將軍性貪恡希旨伺
察苛細以聞人皆畏之
李道古憲宗元和末為金吾將軍邪險百端以求寵進
日持朝臣隂事搆於皇甫鏄信而狎之士君子頗憂其
得志穆宗初與鏄俱敗
遷黜
先王設環列之職以法守勾陳制刑罰之威以象乎震
曜况夫官備宿衛晝夜是司親近宫闈秉執棨戟固宜
警戒所關淑慎爾身豈有不思其憂遐棄厥職廣納賕
賂恣為奢豪吏議有歸咎將誰執自貽憲法良可悼哉
漢王嘉為郎坐戶殿門失闌免(戶止也嘉掌守殿門止不當入者而失闌之故)
(坐免也春秋左氏傳曰屈蕩戶之)
魏楊俊為中尉太祖征漢中魏颯反於鄴俊自劾詣行
在所俊以身方罪免牋辭太子太子不悦曰楊中尉便
去何太祖遠耶遂被書左遷平原太守
宋劉懷慎義熙十三年高祖北伐以為中領軍征虜將
軍衛輦轂坐府内相殺免官
王景文為右衛將軍坐與奉朝請毛法因蒲戲得錢一
百二十萬白衣領職
南齊到撝為左衛將軍随王子隆帶彭城郡撝問訊不
修民敬為有司所舉免官久之白衣兼御史中丞
蔡約領驍騎將軍太子中庶子領屯騎校尉永明八年
八月合朔約脱武冠解劍於省眠至下鼓不起為有司
所奏贖論
張欣泰為直閣步兵校尉領羽林監後從車駕出新林
勑欣泰甲仗廉察欣泰停仗於松樹下飲酒賦詩制局
監吕文度過見啓世祖世祖大怒遣出外數日意稍釋
召還謂之曰卿不樂為武職驅使當處卿以清貫遂除
正員郎
唐李邈為右金吾衛將軍先天二年十月玄宗講武於
驪山給事中唐紹以失軍容將斬之上既怒唐紹左右
猶望寬之會邈遽請宣勑遂斬之時人皆痛惜紹而深
咎於邈等尋有制罷邈官邈以是遂擯廢終身
白志貞為神策軍使建中四年頻發兵東討戰卒城役
殆盡都不奏聞所存者沽販之徒又皆在沛里涇師之
叛兇徒犯闕禁中無以禦宼鑾輿遷幸賊黨得以陸梁
職志貞之繇也及扈蹕奉天猶加禮部尚書無幾朝臣
頻有論其敗謀者物議紛然繇是貶開州别駕
李建徽為左神武大將軍貞元三年以其妻柳氏與部
國公主交往也改作驍衛大將軍
張或為左金吾大將軍元和二年坐補吏受賕改太子
詹事致仕
尹慎為右金吾大將軍元和五年以錢三千萬賂右神
策軍護軍中尉第五從直求為河中節度從直恐事泄
奏之上怒入其贓一千五百萬仍黜為右衛將軍通密
近坐死者三人
孫璹為右羽林軍大將軍元和六年坐與弓箭庫劉希
先交通賂希先錢二十萬以求方鎮改右衛將軍
張志和為左神策軍擊毬將寳歷元年因侍宴被酒乖
禮杖八十流豐州家屬配掖庭
李惎為右龍武大將軍惎西平王晟之子無他材能以
功勲家累官至庫使沉湎於聲色恣為奢侈積至累千
萬至是以子貸回鶻錢一萬一千四百貫不償為回鶻
所訴貶宣州别駕
梁寇彦卿為左金吾衛大將軍充街使一日過天津橋
有老人悞衝其前駈導者排之落橋而斃為御史府所
彈太祖不得已責授左衛中郎將
虐害
西漢已降環列之職重矣專總衛兵參决庶獄乃有殘
忍之類恣其凶蠧之性以暴殄為稱職以苛刻為無私
毒痡平民甚於猛虎威虐庶僕酷如秋荼和氣用傷仁
政斯缺王者所以屏四惡者其以是夫
漢郅都為中尉是時民樸畏罪自重而都獨先嚴酷致
行法不避貴戚列侯宗室見都側目而視號曰蒼鷹臨
江王徵詣中尉府對簿(簿者獄辭之文書也音步戶切)臨江王欲得刀
筆為書謝上(刀斫削治書也古者書於簡版故必用刀焉)而都禁吏弗與魏
其侯使人間予臨江王(伺間隙而私與也)臨江王既得為書謝
上因自殺竇太后聞之怒以危法中都(仲搆成其罪也)都免歸家
寗成以謁者事景帝為郎猾賊任威為中尉其治效郅
都其廉弗如然宗室豪傑人皆惴恐
杜周為執金吾逐捕桑弘羊衛皇后曰此弟子深刻武
帝以為盡力無私遷御史大夫
尹齊為中尉齊初以刀筆吏事張湯湯數稱以為廉武
帝使督盗賊斬伐不避貴埶遷關都尉聲甚於寗成帝
以為能故拜中尉
王温舒為中尉姦猾窮治大氐盡靡爛獄中(大氐大歸也靡碎也)
(氐丁禮反靡武皮反)行論無出者其爪牙吏虎而冠(言其殘暴之甚也非有人)
(情者)於是中尉部中中猾以下皆㐲有埶者為遊聲譽稱
治數歲其吏多以權貴富
隋叚文操大業中為虎賁郎將性甚剛嚴帝令督祕書
省學士時學士頗存儒雅文操輙鞭撻之前後或至千
數時有識者鄙之
唐劉希暹初以騎射得入神策軍典領禁兵時魚朝恩
專掌神策兵希暹屢陳武略又善候朝恩意甚為朝恩
親信累遷太僕卿充神策軍都虞候與神策兵馬使王
駕鶴同掌軍務累封希暹為徐國公又進封為交河郡
王希暹以為虞候之任合主不法遂諷朝恩於北軍置
獄召坊市凶惡不逞之徒役使之捕坊城内富人誣以
違法掩置獄中忍害拷訊錄其家産盡没之仍分賞捕
者或有選舉士財貨稍殷客於店肆遇横死者非一坊
市人苦之謂為入地牢捕者之帥有賈明觀尤兇蠧以
屢擒得人財産大獲希暹掌兵地在禁密人無所訴魚
朝恩縱之繇也及朝恩誅上以希暹掌重戎旅一切寬
宥加希暹兼御史中丞依前都虞候希暹以素志非順
慮不見容常自疑懼與王駕鶴聯職希暹詞多不遜駕
鶴淳謹上嘗信任之至是以希暹語上聞乃寘于法
賈明觀本萬年捕城之小猾也事劉希暹恣行兇忍毒
甚豺虺朝恩希暹既誅宰臣元載受明觀姦謀潛容之
特奏令江西效力明觀將出城内百姓萬餘人聚於城
門懷磚石候之期投擊以快志載聞之特遣所繇吏擁
百姓入城繇是獲免
册府元龜卷六百二十八
