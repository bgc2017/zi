册府元龜卷六十二宋王欽若等撰
帝王部
發號令第一
易姤之象曰后以施命告四方書曰令出惟行盖夫誥
誓之文自三王而始作者矣若夫履至尊之重司生人
之命固必講求治道疇咨政典稽合謨訓懋建皇極使
命令之出若流水之順化導所及類随風之偃其或因
事立制乘時創法防禁之設以謹乎踰矩約束之行以
昭乎垂範明懸賞格以速於夷兇申嚴憲度以臻於敦
俗自非較若畫一簡而易從理契於物宜事式於古訓
垂可久而靡忒示必信而不愆亦何以厭伏乎羣心渙
汗乎大號者也
商成湯既黜夏命(出其王命)還亳作湯誥維三月王至自東
郊告諸侯羣后無不有功於民勤力廼事予廼大罰殛
女毋予怨曰古禹臯陶久勞於外其有功於民民乃有
安東為江北為濟西為河南為淮四瀆已偹萬民乃有
居后稷降播農殖百榖三公咸有功於民故後有立(一作)
(工)昔蚩尤與其大夫作亂百姓帝力弗予(音與)有状先王
言不可不勉曰不道毋之(一作政)在國女毋我怨以令諸
侯
周成王歸自奄(伐奄歸)在宗周誥庶邦(誥以禍福)作多方(衆方天下)
(諸侯)惟五月丁亥王来自奄至於宗周(周公歸政之明年淮夷奄又叛魯征)
(淮夷作費誓王親征奄滅其國五月還至鎬京)周公曰王若曰猷告爾四國多
方(周公以王命順大道告四方稱周公以别王自告)惟爾殷侯尹民我惟大降
爾命爾㒺不知(殷之諸侯正民者我天下汝命謂誅紂也言天下無不知紂暴虐以取亡)洪
惟圖天之命弗永寅念於祀惟帝降格於夏(大惟為王謀之命不)
(長敬念于祭杞謂夏桀惟天下至戒於夏以譴告之謂灾異)有夏誕厥逸不肻慼言
於民(有夏桀不畏天戒而大其逸豫不肯憂言於民無憂民之言)乃大淫昏不克終
日勸於帝之迪(言桀乃大為過昏之行不能終日勸於天之道)乃爾攸聞(言桀之惡)
(乃汝所聞)厥圖帝之命不克開於民之麗(桀其謀天之命不能開于民所施政)
(教䴡施也言昏昧)乃大降罰崇亂有夏因甲於内亂(桀乃大下罰於民重)
(亂有夏言殘虐外不憂民内不勤德因甲於内亂内之言昏甚)不克靈承於旅罔丕惟
進之恭洪舒於民(言桀不能奉善於人衆無大惟進恭德大舒惰於治民)亦惟有
夏之民叨懫日欽劓割夏邑(桀洪舒於民政亦惟有夏之民貪叨忿懫而逆命於)
(是桀日尊敬其能劓割夏邑者謂殘賊臣)天惟時求民主乃大降顯休命于
成湯(天惟時桀惡改更求民主以代之正大明美之命於成湯使王天下)刑殄有夏惟天
不畀純(命湯刑絶冇夏惟天不與桀亦已大)乃惟以爾多方之義民不克
永於多享(天所以不與桀以其乃惟用汝多方之義民為臣而不能長久多享國故)惟夏之
恭多士大不克明保享於民(惟桀之所謂恭人衆士大不克明安享於民言亂王)
(所任任同己者)乃胥惟虐於民至於百為大不克開(桀之衆士乃相與惟)
(暴虐于民至于百端所為言虐非一大不能閽民以善言于桀合志)乃惟成湯克以爾多
方簡代夏作民主(乃惟成湯能用汝衆方之賢大代夏政為天下民主)慎厥麗乃
勸厥民刑用勸(湯慎其施政於民民乃勸善其人雖刑亦用勸善言政刑清)以至於
帝乙㒺不明德慎罰亦克用勸(言自湯至于帝乙皆成其王道畏慎輔相無不)
(明有德慎去刑罰亦能勸善)要囚殄戮多罪亦克用勸開釋無辜亦
克用勸(帝乙巳上要察囚情絶戮衆罪亦能勸善開于無罪之人必無枉縱亦能用勸善)今至
於爾辟弗克以爾多方享天之命(今至于汝君謂紂不能用汝衆方享天之)
(命故誅滅之)嗚呼王若曰誥告爾多方非天庸釋有夏(歎而順其)
(事以告汝多方非天用釋棄桀桀縱惡自棄故誅放)非天庸釋有殷乃惟爾辟以
爾多方大淫圖天之命屑有辭(非天用棄有殷乃惟汝君紂用汝衆方大為過)
(惡者共謀天之命惡事盡有辭說布在天下故見誅滅)乃惟有夏圖厥政不集於
享天降時喪有邦間之(夏說桀也言桀謀其政不成於享故天下是喪亡以禍之使天)
(下有國聖人代之言有國明皇天無親佑有德)乃惟爾商後王逸厥逸(後王紂逸豫其)
(過逸言縱恣無度)圖厥政不蠲烝天惟降時喪(紂謀其政不潔進於善故天惟)
(下是喪亡謂誅滅)惟聖罔念作狂惟狂克念作聖(惟善人無念於善則為狂)
(人惟狂人能念於善則為聖人言桀紂非實狂愚以不念善故滅亡)天惟五年須暇之子
孫誕作民主罔可念聽(天以湯故五年須暇湯之子孫冀其改悔而紂大為民上肆行)
(無道事無可念言無可聽武王服喪三年還師二年)天惟求爾多方大動以威開
厥顧天(天惟求汝衆方之賢大動紂以威開其能顧天可以代者)惟爾多方罔堪顧
之惟我周王靈承於旅(惟汝衆方之中無堪顧天之道者惟我周王善奉於衆言以仁)
(政得人心)克堪用德惟典神天(言周文武能堪用德惟可以主神天之祀任天王)天
惟式教我用休簡畀殷命尹爾多方(天以我周德之故惟教我用美道伐)
(殷大與我殷之王命以正汝衆方之諸侯)今我曷敢多誥我惟大降爾四國
民命(今我何敢多誥汝而已我惟大下汝四國民命用誅管蔡商奄之君)爾曷不忱裕之
于爾多方(汝曷不以誠信行寬裕之道於汝衆方欲其戒四國崇和協)爾曷不夾介
乂我周王享天之命(夾近也汝何不近大見治於我周王以享天之命而為不安乎)今
爾尚宅爾宅畋爾田爾曷不惠王熙天之命(今汝殷之諸侯皆尚)
(得居汝常宅君臣民皆尚得畋汝故田汝何不順從王政廣天之命而自懷疑)爾乃廸屢不静
爾心未愛(汝所蹈行數為不安汝心未爱我周故)爾乃不大宅天命爾乃
屑播天命(汝乃不大居安天命是汝乃盡播棄天命)爾乃自作不典圖忱於
正(汝未爱我周播棄天命是汝乃自為不常謀信于正道)我惟時其教告之我惟
時其戰要囚之(我惟汝如是不謀信於正道故其告教之謂許以文誥其戰要囚之謂討其倡)
(亂執其朋黨)至於再至於三(再謂三監淮夷叛時三謂成王即政又叛言廸屢不静之事)
乃有不用我降爾命我乃其大罰殛之(我誥教戰要囚汝已至再三汝)
(其有不用我命我乃大下誅汝君乃其大罰誅之)非我有周秉德不康寕乃惟
爾自速辜(非我有周執德不安寕自誅汝乃惟汝自召罪以取誅)王曰嗚呼猷告
爾有方多士暨殷多士(王歎而以道告汝衆方與殷多士)今爾奔走臣
我監五祀(監謂成周之監此指謂所遷頑民殷衆士今汝奔走来從臣我我監五年無過則得還本)
(土)越惟有胥伯小大多正爾罔不克臬(於惟有相長事小大衆正官之)
(人汝無不能用法欲其皆用法)自作不和爾惟和哉爾室不睦爾惟和
哉爾邑克明爾惟克勤乃事(小大多正自為不和汝有方多士當和之哉汝親近)
(室家不睦汝亦當和之哉汝邑中能明是汝惟能勤汝職事)爾尚不忌於凶德亦則
以穆穆在乃位(汝庶幾不自忌入於凶德亦則用敬敬常在汝位)克閱於乃邑
謀介爾乃自時洛邑尚永力畋爾田(汝能使我閱其於汝邑而以汝所謀)
(為大則汝乃用是洛邑庶幾長力畋女田矣言雖遷徙而以脩善得反邑里矣)天惟畀矜爾我
有周惟其大介賚爾(汝能脩善天惟與汝憐汝我有周惟共大賜汝言受多福之祚)廸
簡在王庭尚爾事有服在大僚(非但受憐賜又乃蹈大道在王庭庶幾脩汝事)
(有所服行在大官)王曰嗚呼多士爾不克勸忱我命爾亦則惟
不克享凡民惟曰不享(王歎而言曰衆士汝不能勸信我命汝亦則惟不能享天祚矣)
(凡民亦惟曰不享於汝祚矣)爾乃惟逸惟頗大遠王命則惟爾多方
探天之威我則致天之罰離逖爾土(若爾乃惟逸豫頗僻大棄王命則惟)
(汝衆方取天之威我則致行天罰離遠汝土將遠徙之)王曰我不惟多誥我惟祗
告爾命(我不惟多誥汝而已我惟敬告汝吉凶之命)又曰時惟爾初不克敬
於和則無我怨(又誥汝是惟汝初不能敬於和道故誅汝汝無我怨觧所以再三加誅之意)
康王既尸天子(尸主也主天下之正號)遂誥諸侯作康王之誥(既受)
(顧命羣臣陳戒遂報告之因是曰遂)康王之誥(求諸侯之見輔弼也)王出在應門之
内(出畢門立應門内之中庭南面)太保率西方諸侯入應門左畢公率
東方諸侯入應門右(二公為二伯各率其所掌諸侯随其方為位皆北面)皆布乘
黃朱(諸侯皆陳四黃馬朱&KR0008;以為庭實)賓稱奉圭兼幣曰一二臣衛敢
執壌奠(賓諸侯也舉奉圭兼幣之辭言一二見非一也為藩衛故曰臣衛来朝而遇喪遂因見新王敢)
(執壌地所出而奠贄也)皆再拜稽首王義嗣德答拜(諸侯拜送幣而)
(首至地盡禮也康王以義繼先人明德答其拜受其幣)太保暨芮伯咸進相揖皆
再拜稽首(冡宰與司徒皆共羣臣諸侯兼進陳戒不言諸侯以内見外)曰敢敬告天
子皇天改大邦殷之命(大天改大國殷之王命謂誅紂也)惟周文武誕
受羑若克恤西土(言文武大受道而順之能爱我西土之民本其所起)惟新陟王
畢協賞罰戡定厥功用敷遺後人休(惟周家新升王位當盡和天下賞罰)
(能定其功用布遺後人之美言施及子孫無窮)今王敬之哉(敬天道務崇先人之美)張皇
六師無壊我高祖寡命(言當張大六師之衆無壊我高德之祖寡有之教命)王若
曰庶邦侯甸男衛(順其戒而告之不言羣臣以内見外)惟予一人釗報誥
(報其戒)昔君文武丕平富不務咎(言先君文武道大政化平美不務咎惡)底
至齊信用昭明於天下(致行至忠信之道明顯明於天下言聖德洽)則亦有
熊羆之士不二心之臣保乂王家(言文武既聖則亦有勇猛如熊羆之士忠)
(一不二心之臣共安治王家)用端命於上帝皇天用訓厥道付畀四
方(君聖臣良用端直之命於上天天大用訓其道付與四方之國王天下)乃命建侯樹屏
在我後之人(言文武乃施政令立諸侯樹以為藩屏𫝊王業在我後之人謂子孫)今予一
二伯父尚胥暨顧綏爾先公之臣服於先王(天子稱同姓諸侯曰)
(伯父言今我一二伯父庶幾相與顧念文武之道安汝先公之臣服於先王而法循之)雖爾身在
外乃心罔不在王室(言雖汝身在外土為諸侯汝心常當忠篤無不在王室熊羆之士勵)
(朝臣此督諸侯)用奉恤厥若無遺鞠子羞(各當用心奉憂其所行順道無自荒怠遺)
(我稚子之羞辱稚子康王自謂也)羣公既皆聽命相揖趨出(已聽誥命趨出罷退)
(諸侯歸國朝臣就次)王釋冕反喪服(脱去黼冕反服喪服居倚廬)
漢高祖二年使諸將略地拔隴西以萬人若一郡䧏者
封萬戶(若者豫及之辭言以萬人或以一郡䧏者皆封萬戶)
六年令天下縣邑城(皇后公主所食田邑令各築其城也縣之與邑皆令築城)
十一年冬以代相國陳豨反帝親征之詔諸縣堅守不
降反寇者復租三歲
十二年二月詔曰吾立為天子帝有天下十二年於今
矣與天下之豪士賢大夫共定天下同安輯之其有功
者上致之王次為列侯下乃食邑而重臣之親或為列
侯皆令自置吏得賦歛女子公主為列侯食邑者皆佩
之印賜大第室吏二千石徙之長安受小第室入蜀漢定
三秦者皆世世復吾於天下賢士功臣可謂亡負矣其
有不義背天子擅起兵者與天下共伐誅之布告天下
使明知朕意
文帝七年十月令列侯太夫人諸侯王子及吏二千石
無得擅徵捕(列侯之妻稱夫人列侯死子後為列侯乃得稱太夫人子不為列侯不得稱也)
景帝後二年十月省徹侯之國(文帝遣列侯之國今省之省音所領反)
武帝天漢二年十一月詔關内都尉曰今豪傑雖遠交
依東方羣盗其謹察出入者
征和二年戾太子反帝在甘泉賜丞相璽書曰捕斬反
者自有賞罰以牛車為櫓(櫓楯也遠與敵戰故以車馬櫓用自蔽也一說櫓望敵之)
(樓也)毋接短兵多殺傷士衆(用短兵則士衆多死傷)堅閉城門毋令
反者得出
宣帝本始四年四月郡國地震或山摧詔律令有可蠲
除以安百姓條奏
五鳳二年八月詔曰夫婚姻之禮人倫之大者也酒食
所以行禮樂也今郡國二千石或擅為苛禁民嫁娶不
得具酒食相賀召由是廢鄉黨之禮令民亡所樂非所
以導民也詩不云乎民之失德乾餱以愆(小雅伐木之詩也餱食也)
(愆過也言人無恩德不相飲食則闕乾餱之事為過惡也乾音干餱音侯)勿行苛政
成帝陽朔二年春寒詔曰昔在帝堯立羲和之官(羲氏和氏)
(世掌天地之官)命以四時之事令不失其序故書云黎民於蕃
時雍(黎衆也時是也雍和也言衆民於是變化用是大和蕃多也尚書作變而此紀作蕃兩說並通蕃音)
(扶元反)明以隂陽為本也今公卿大夫或不信隂陽薄而
小之(謂為輕小之事也)所奏請多違時政(時政月令也)𫝊以不知周
行天下(言逓相因循以所不知之事施設教令周徧天下)而欲望隂陽和調豈
不謬哉其務順四時月令
永始四年六月詔曰聖王明禮制序尊卑異車服以章
有德雖有其財而無其尊不得踰制故民興行上義而
下利(以義為上以利為下)方今世俗奢僣罔極(罔無也極中也)靡有厭足
公卿列侯親属近臣四方所則(則法也)未聞脩身遵禮同
心憂國者也或乃奢侈逸豫務廣第宅興治園池多畜
奴婢被服綺縠(被皮義切)設鐘鼔備女樂車服嫁娶葬埋過
制吏民慕效寖以成俗(寖漸也)而欲望百姓儉節家給人
足豈不難哉詩不云乎赫赫師尹民具爾瞻(小雅節南山之詩也)
(赫赫盛貌也師尹尹氏為大師之官也言居位盛高備為衆庶所瞻仰)其申勅有司以漸
禁之(謂約束也)青綠民所常服且勿止(然則禁紅紫之属)列位近臣
各自省改(省視也視而改之論語稱曾子曰吾日三省吾身)司隸校尉察不變
者
哀帝綏和三年四月即位六月詔郡國察吏殘賊酷虐
者以時退有司無得舉赦前往事博士弟子父母死與
寕三年(寕與處家喪)
後漢光武建武六年六月詔曰夫張官置吏所以為人
也今百姓遭難戶口耗少而縣官吏職所置尚繁其令
司隸州牧各實所部省减吏員縣國不足置長吏可并
合者(并必政切)上大司徒大司馬二府於是條奏并省四百
餘縣吏職减損十置其一
七年正月詔曰世以厚葬為德薄終為鄙至於富者奢
僣貧者單財(單盡也)法令不能禁禮義不能止倉卒乃知
其咎(倉卒謂喪亂也謂厚葬者皆被發掘故乃知其咎咎惡也)其布告天下令知忠
臣孝子慈兄悌弟薄葬送終之義
明帝永平十二年五月詔曰昔曾閔奉親竭歡致養仲
尼葬子有棺無槨喪貴致哀禮存寕儉今百姓送終之
制競為奢靡生者無擔石之儲而財力盡於墳土伏臘
無糟糠而牲牢兼於一奠糜破積世之業以供終朝之
費子孫饑寒絶命於此豈祖考之意哉又車服制度恣
極耳目田荒不耕遊食者衆(游食謂浮食者)有司具申明科禁
宜於今者宣之郡國
章帝建初七年九月幸偃師至河内下詔曰車駕行秋
稼觀收穫因陟郡界皆精騎輕行無它輜重不得輙脩
橋道遠離城郭遣吏逢迎刺探起居(刺探謂候伺探音湯檻切)出入
前後以為煩擾動務省約但患不能脱粟瓢飲耳所過
欲令貧弱有利無違詔書
元和二年正月詔三公曰方春生養萬物莩甲宜助萌
陽以育時物其令有司罪非殊死且勿案驗及吏人條
書相告不得聽受冀以息事寕人敬奉天氣立秋如故
夫俗吏矯飾外貎似是而非揆之人事則悦耳論之隂
陽則傷化朕甚厭之甚苦之安静之吏悃愊無華日計
不足月計有餘如㐮城令劉萬吏人同聲謂之不煩雖
未有它異斯亦殆近之矣間勅二千石各尚寬明而今
富姦行賂於下貪吏枉法於上使有罪不論而無過被
刑甚大逆也夫以苛為察以刻為明以輕為德以重為
威四者或興則下有怨心吾詔書數下冠盖接道而吏
不加理人或失職其咎安在勉思舊令稱朕意焉
順帝永建二年二月詔以民入山鑿石發洩蔵氣勅有
司簡察所當禁絶
魏太祖為漢丞相建安八年五月令曰司馬法將軍死
綏(魏書云綏却也有前一尺無却一寸)故趙括之母乞不坐括是古之將
軍者破於外而家受罪於内也自命將征行但賞功而
不罰罪非國典也其令諸將出征敗軍者抵罪失利者
免官爵(魏書載庚申令曰議者或以軍吏雖有功能德行不足堪任郡國之選所謂可與適道未可與)
(權管仲曰使賢者食于能則上鬭士食于功則率輕於死二者設子國則天下治未聞無能之人不鬭之士并)
(受禄賞而可立功興國者也故明君不官無功之臣不賞不戰之士治平尚德行有事賞功能昔之言一似管)
(窺虎歟)
文帝黃初五年詔日近之不綏何遠之懷今事多而民
少上下相弊以文法百姓無所措其手足昔泰山之哭
者以為苛政甚於猛虎吾被儒者之風服聖人之遺教
豈可以目翫其辭行違其誡者哉廣議輕刑以惠百姓
明帝太和三年七月詔曰禮王后無嗣擇建支子以繼
大宗則當纂正統而奉公義何得復顧私親哉漢宣繼
昭帝後加悼考以皇號哀帝以外藩援立而董宏等稱
引亡秦或誤時朝既尊恭皇立廟京都又寵藩妾使比
長信叙昭穆於前殿並四位於東宫僣差無度人神弗
佑而非罪師丹中正之諫用致丁傅焚如之禍自是之
後相踵行之昔魯文逆祀罪繇夏父宋國非度譏在華
元其令公卿有司深以前世行事為戒後嗣萬一有繇
諸侯入奉大統則當明為人後之義敢為佞邪導諛時
君妄建非正之統以干正統謂考為皇稱妣為后則股
肱大臣誅之無赦其書之金策蔵之宗廟著於令典
晉武帝太始元年十二月詔曰昔王凌謀廢齊王而王
竟不足以守位鄧艾雖矜功失節然束手受罪今大赦
其家還使立後興滅繼絶約法省刑除魏氏宗室禁錮
諸將吏遭三年喪者遣寕終喪百姓復其徭役罷部曲
將長吏以下質任省郡國御調禁樂府靡麗百戲之伎
及雕文游畋之具開直言路置諫官以掌之
五年正月勅戒郡國計吏諸郡國守相令長務盡地利
禁游食商販其休假者令與父兄同其勤勞豪勢不得
侵役寡弱私相置名
咸寕四年詔曰石獸碑表既私褒美興長虛誕傷財害
人莫大於此一禁斷之其犯者雖會赦令皆當毁壊
惠帝永平元年正月詔子弟及羣官並不得謁陵
元帝太興元年四月初禁招䰟葬
成帝咸和八年正月令諸郡舉力人能舉千五百斤以
上者
安帝義熙元年五月禁絹扇及摴蒲
後魏道武天興三年十二月詔曰世俗謂漢高起於布
衣而有天下此未達其故也夫劉承堯統曠世繼德有
蛇龍之徵致雲彩之應五緯上聚天人俱協明革命之
主大運所鍾不可以非望求也然狂狡之徒所以顛蹶
而不已者誠惑於逐鹿之說而迷於天命也故有踵覆
車之軌蹈釁逆之蹤毒甚者傾州郡害微者敗邑里至
乃身死名頽殃及九族縱亂随滅死而不悔豈不痛哉
故春秋之義大一統吳楚僣號久加誅絶君子賤其偽
名比之塵垢自非繼聖載德天人合會帝王之業夫豈
虛應歴觀古今不義而求非望者徒喪其保家之道而
伏刀鋸之誅有國有家者誠能推興廢之有期保天命
之不易察徵應之潜授杜競逐之邪言絶奸䧺之僣肆
思多福於止足則幾於神智矣如此則可以保榮禄於
天年流餘慶於後世夫然故禍悖無緣而生兵甲何因
而起凡厥来世勖哉戒之可不慎歟時太史属奏天文
錯亂帝親筮占多云改王易政故數革官號一欲防塞
凶狡二欲消災應變已而慮羣下疑惑心謗腹非丙申
復詔曰上古之治尚德下名有任而無爵易治而事序
故邪謀閉而不起奸慝絶而不作周姬之末下凌上替
以號自定以位制禄卿世其官大夫遂事陽德不暢義
發家倍故釁繇此起兵繇此作秦漢之弊捨德崇侈能
否混雜賢愚相亂庶官失序任非其人於是忠義之道
寝廉耻之節廢退讓之風絶毁譽之議興莫不繇乎貴
尚名位而禍敗及之矣古置三公職大憂重故曰待罪
宰相將委任責成非虛寵禄也而今世俗僉以台輔為
榮貴企慕而求之夫此職司在人主之所任耳用之所
重舍之所輕所貴者至矣何取於鼎司之虛稱也夫桀
紂之南面雖高而不可薄姬之為下雖卑而不可尊一
官可以效智華門可以垂範苟以道德為實賢於覆餗
蔀家矣故量已者令終而義全昧利者身陷而名滅利
之與名毁譽之疵競道之與德神識之家寳是故道義
治之本名爵治之末名不本於道不可以為宜爵無補
於門不可以為用用而不禁為病深矣能通其變不失
其正者其唯聖人乎来者誠思成敗之理察治亂之繇
鑒殷周之失革秦漢之弊則幾於治矣
太武大延三年五月詔曰方今寇逆消殄天下漸晏比
年以来屢詔有司班宣惠政與民寕息而内外羣官及
牧守令長不能憂勤所司紀察非法廢公帶私更相隐
置濁貨為官政存苟且夫法之不用自上犯之其令天
下吏民得舉告守令不如法者
太平真君五年正月詔曰自王公以下至於庶人私養
沙門巫及金銀工巧之人在其家者皆遣詣官曺限今
年二月十五日過期不出巫沙門身死主人門誅
九年十月以婚姻奢靡喪葬過度詔有司更為料限
文成興光元年九月閉都城門大索三日獲姦人亡命數
百人
大安五年詔曰夫褒賞必於有功刑罰審於有罪此古
今之所同繇来之常式牧守蒞民侵食百姓以營家業
王賦不充雖歲滿去職應計前逋正其刑罪而主者失
於督察不加弹坐使有罪者優游獲免無罪者妄受其
辜是啟姦邪之路長貪暴之心豈所謂原情處罪以正
天下自今諸遷代者仰别在職殿最案制治罪克舉者
加以爵寵有愆者肆之刑戮使能否殊異刑賞不差主
者明為條制以為常楷
和平四年十二月辛丑詔曰名位不同禮亦異數所以
殊等級示軌儀今喪葬嫁娶大禮未備貴勢豪富越度
奢靡非所謂式昭典憲者有司為之條格使貴賤有章
上下咸序著之於令壬寅詔夫婚姻者人之始是以夫
婦之義三綱之首禮之重者莫過於斯尊卑高下宜令
區别然中世以来貴族之門多不率法或貪利財賄或
因緣私好在於苟合無所擇選今貴賤不分巨細同貫
塵穢清化虧損人倫將何以宣示典謀垂之来裔今制
皇族師傅王公侯伯及士民之家不得與百工技巧卑
姓為婚犯者加罪
獻文天安元年七月辛亥詔諸有詐取爵位罪特原之
削其爵職其有祖父假爵號貨求正名者不聽繼襲諸
非勞進超遷者亦各還初不以實聞者以大不敬論
皇興五年三月乙亥詔曰天安以来軍國多務南定徐
方北掃遺虜征戍之人亡竄非一雖罪合刑書每加哀
宥然寬政猶水逋逃遂多宜申明典刑以肅奸偽自今
諸有逃亡之兵及下代守宰浮游不赴者限六月三十
日悉聽歸首不首者論如律
孝文延興二年詔沙門不得去寺浮游民間行者仰(去聲)
以公文
四年二月辛未禁斷寒食
五年四月詔禁畜鷹鷂開相告之制
六年禁殺牛馬
太和二年五月詔婚聘過禮則嫁娶有失時之弊厚葬
送終則生者有糜費之苦聖王知其如此故申之以禮
數約之以法禁廼者民漸奢尚婚葬越軌致貧富相高
貴賤無别又皇族貴戚及士民之家不惟氏族下與非
類婚耦先帝親發明詔為之科禁而百姓習常仍不肅
改朕今憲章舊典祇案先制著之律令永為定准犯者
以違制論
三年詔曰治因教寬弊由網密今侯職千數姦巧弄威
重罪受財不列細過吹毛而舉其一切罰之於是更置
謹直者數百人以防諠鬭自是街術吏民安其職業
七年正月詔曰朕每思知百姓之所疾苦以增脩寬政
而明不燭遠寔有缺焉故見問守宰苛虐之状於州郡
使者令秀孝計掾而對多不實甚乖朕虛求之意宜案
以大辟明罔上必誅然情猶未忍可恕罪聽歸申下天
下使知後犯無恕
十九年正月帝伐齊至懸瓠詔禁淮北之民不得侵掠
犯者以大辟論
六年乙亥詔不得以北俗之語言於朝廷若有違者免
所居官是年廣川王諧薨有司奏廣川王妃薨於代京
未審以新尊從於卑舊為復以卑舊来就新尊詔曰遷
雒之人自兹厥後恐可歸骸卭嶺皆不得就塋常代其
有夫先葬在北婦今葬在南婦人從夫宜還代葬若欲
移父就母亦得任之其妻墳在常代夫死於雒不得以
尊就卑欲移母就父宜亦從之若異葬亦從之若不在
葬限身在代喪葬之彼此皆得任之其戶属燕趙身官
京雒去留之宜亦從所擇其属諸州者各得任意
二十五年三月癸丑詔介山之邑聽為寒食自餘禁斷
七月丁亥詔邪佞毁朝固惟治蠧貪夫竊位大政以虧
主者弹劾不肖明黜資禄又曰輕徭薄賦君人常理歲
中常役具以状聞
宣武景明四年十二月詔曰先朝制立軌式庶事唯允
但歲積人移物情乖惰比或擅有增損廢墜不行或守
舊違宜時有妨舛或職分錯亂互相推委其下有司列
其疑闕速以奏聞
正始元年十月詔斷羣官白衣募吏
永平二年四月詔曰聖人濟世随物汙隆或正或權理
無常在先朝以雲駕甫遷嵩基始構河雒民庶徙舊未
安代来新宅尚不能就伊闕西南郡蠻填聚沔陽賦城
連邑作戍蠢爾愚巴心未純欵故暫抑造育之仁權受
肅姦之法今京師天固與昔不同楊郢荆益皆為我有
保嶮諸蠻罔不歸附商洛民情誠倍往日唯樊襄已南
仁乖道政被拘隔化非民之咎而無頼之徒輕相刧掠
屠害良善離人父兄蕭衍為酷實亦深矣便可放彼掠
民示其大惠捨此殘賊未令之愆并勑緣邊州鎮自今
以後不聽境外寇盗犯者罪同境内若州鎮主將知容
不紏坐之如律
六月詔曰江海方同車書宜一諸州軌轍南北不等今
可申勑四方使遠近無二
四年五月詔禁天文之學
延昌二年二月詔定奴良之制以景明為斷
九月詔以貴族豪門崇習奢侈詔尚書嚴立限級節其
流宕
孝明熙平元年七月重申殺牛之禁
二年十月詔曰北亰根舊帝業所基南遷二紀猶有留
住懷本樂故未能自遣若未遷者悉可聽之仍停安堵
永業門才術藝應於時求者自别徵引不在斯例周之
子孫漢之劉族遍於海内咸致蕃衍豈拘南北千里而
已哉
神龜元年十二月詔曰民生有終下歸兆域亰邑隐賑
口盈億萬貴賤攸憑未有定所為民父母尤宜存恤今
制乾甫山以西擬為九原也
正光五年八月詔曰賞貴宿勞明主常德恩沾舊績哲
后彛範太祖道武皇帝應期撥亂大造區夏世祖太武
皇帝纉戎丕緒光闡王業躬率六師掃清逋穢諸州鎮
城人本充牙爪服勤征旅契闊行間備嘗勞劇逮顯宗
獻文皇帝自北被南淮海思韙便差割強族分衛方鎮
高祖孝文皇帝遠遵盤庚將遷嵩雒規遏北疆蕩闢南
境選良家酋俯增戍朔陲戎捍所寄寔惟斯等先帝以
其誠效既亮方加酬賜會宛郢馳烽胊泗告警軍旗頻
動兵連積歲兹恩仍寝用迄于今怨叛之興頗繇於此
朕叨承乾歴撫馭宇宙調風布政思廣惠液宜追述前
恩敷兹後施諸州鎮軍貫元非犯配者悉免為民鎮改
為州依舊立稱此等世習干戈率多勁勇今既甄拔應
思報效可三五簡發討彼沙隴當使人齊其力奮擊先
驅妖黨犯醜必可蕩滌衝鐸斬級自依常賞
孝昌元年八月癸酉詔斷遠近貢獻珍麗違者免官
十二月壬午詔曰高祖以大明定功世宗以下武寕亂
聲溢朔南化清中宇業盛隆周祚延七百朕幼齡纂歴
夙馭鴻基戰戰兢兢若臨深淵闇於治道政刑未孚權
臣擅命亂我朝式致使西秦䟦扈朔漠搆妖蠢爾荆蠻
氛埃不息孔熾甚於涇陽出車切於細柳師旅盤桓留
滯不進北淯懸危南陽告急將虧荆沔之地以致蹙國
之憂今茅轂挹腕爪牙歎憤並欲摧挫封豕勦截長蛇
使人神兩泰幽明獻吉朕將躬馭六師掃蕩逋穢其配
依六軍分隸熊虎前驅後隊左翼右師必令將帥䧺果
軍吏明齊糧仗車馬速度時須其有失律亡軍兵卒逃
叛盗賊劫掠伏竄山澤者免其往咎錄其後效别立募
格聽其自新廣下州郡令赴軍所先討荆蠻疆理南服
戈旗東指掃平淮外然後奮七萃於西戎騰五牛於北
狄躬撫亂離之苦面恤饑寒之患爾乃還蹕蒿宇飲至
廟庭沉璧河雒告成泰岱豈不盛歟百官外内牧守軍
宰宜各肅勤用明爾職
孝莊建義元年六月己酉詔諸有私馬仗從戎者職人
侵優兩大階亦授實官若武藝超倫者雖無私馬亦依
前條雖不超倫但射槊超闢一藝而膽略有施者依第
出身外者優一大階一軍級實官若無姓第者從八品
出身階依前加特授實官
七月丁已詔從四品以上從征者不得優階正四品者
優一軍級從三品以上從征者優一大階正五品已下
還依前格若有正階十餘計入四品三品限授五階
永安二年五月詔私馬仗從戎優階授官又詔職人及
民出馬優階各有差
八月庚戌朔詔諸有公私債負一錢以上巨萬以還悉
皆禁斷不得徵責
十一月詔羣官休停在外者皆令赴闕程會有差
三年十月丁未詔募攻河橋格賞帛授官各有差
前廢帝普泰元年四月詔有司不得復稱偽梁罷細作
之條無禁鄰國還往
出帝大昌元年六月詔諸授建明普泰封爵况級優特
之旨悉追
册府元龜卷六十二
