冊府元龜卷六百五十八宋王欽若等撰
奉使部
才學論薦舉劾
才學
夫周官行人之選漢儀使者之才應聘四方袛役千里
委之專對理無失辭必資才高樽爼學備古今觀其唇
齒相依之世玉帛結好之辰酬酢風生是非鋒起不辱
君命可謂士矣
晉趙孟為卿與魯叔孫豹曹大夫入于鄭鄭伯兼享之
鄭子皮戒趙孟(戒享期)禮終趙孟賦瓠葉及享乃用一獻
趙孟為客禮終乃宴穆叔賦鵲巢趙孟曰武不堪也
蜀費褘使于吳吳王饗之褘停食餅索筆作麥賦
馬良字季常先主辟為左將軍掾後遣使吴良謂諸葛
亮曰今銜國命恊穆二家上為良介於孫將軍亮曰君
試自為文良即草曰寡君遣掾馬良通聘繼好以紹昆
吾豕韋之勲竒人吉士荆楚之令鮮於造次之華而有
充終之美願降心存納以慰將命吳大帝敬待之
吳張温為輔義中郎將使蜀至成都拜章于蜀主曰昔
高宗諒闇昌殷祚於再興成王幼冲隆周德於太平功
冐溥天聲冠罔極今陛下聰明之姿等契往古摠百揆
于良佐參列精之炳燿遐邇望風莫不忻頼吳國勤任
膂力清澄江滸願與有道平壹海内委心恊規有如河
水軍事繁興使役乏少是忍鄙倍之羞使下臣温通致
情好陛下敦崇禮義未便恥忽臣自入遠境及即近郊
頻蒙勞賚恩詔輒加以榮為懼悚怛若驚臣謹奉所賫
函書一封蜀甚貴其才
梁庾信為通直散騎常侍聘于東魏文章辭令盛為鄴
下所稱
陳姚察為通直散騎常侍報聘于周江左耆舊在關右
者咸相傾慕沛國劉臻竊於公館訪漢書疑事十餘條
並為剖析皆有經據臻謂所親曰名下定無虚士著西
聘道里記所序事甚詳使還補東宫學士
後魏李同軌孝靜興和中兼通直散騎常侍使梁梁武
深躭釋學遂集名僧於其愛敬同泰二寺講湼槃大品
經引同軌豫席梁武帝遣其朝臣並共觀聽同軌論難
久之道俗咸以為善
崔光兼太子少傅尋以本官兼侍中使持節為陜西大
使廵方省察所經述叙古事因而賦詩三十八篇還
李彪兼通直散騎常侍使齊齊武帝謂彪曰卿前使還
日賦詩云但願長閒暇後歲復來游果如言今日卿此
還也復有來理否彪答曰使臣請重賦詩曰宴衎清都
中一去永矣哉帝惘然曰清都可爾一者何事觀卿言
似成長闊朕當以殊禮相送乃親至瑯邪城登山臨水
羣臣賦詩以送
李業興為通直散騎常侍孝靜天平四年與兼散騎常
侍李諧兼吏部郎盧元明使于梁梁散騎常侍朱异問
業興曰魏洛中委粟山是南郊耶業興曰委粟是圓丘
非南郊异曰比聞郊丘異所是用鄭義我此中用王義
業興曰然雒京郊丘之處專用鄭解异曰若然女子逆
降傍親亦從鄭義不業興曰此之一事亦不專從若卿
此問用王義除禫應用二十五月何以王儉喪禮禫用
二十七月也异遂不答業興曰我昨見明堂四柱房屋
都無五九之室當是裴頠所制明堂上圓下方裴唯除
室爾今此上不圓何也异曰圓方之說經典無文何怪
於方業興曰圓方之言出處甚明卿自不見見卿錄梁
主孝經義亦云上圓下方卿言豈非自相矛盾异曰若
然圓方竟出何經業興曰孝經援神契异曰緯候之書
何用信也業興曰卿若不信靈威仰叶光紀之類經典
亦無出者卿復信不异不答梁武帝親問業興曰聞卿
善於經義儒玄之中何所通逹業興曰少為書生正讀
五典至於深義不辨通釋又問詩周南王者之風系之
周公召南仁賢之風系之召公何名為系業興對曰鄭
注儀禮云昔太王王季居于岐陽躬行召南之教以興
王業及文王行周南之教以受命作邑於酆分其故屬
立二公名爲系又問若是故地應自統攝何由分封二
公業興曰文王為諸侯之時所化之本國今既登九五
之尊不可復守諸侯之地故分封二公又問乾卦初稱
潜龍二稱見龍至五飛龍初可名為虎問意小乖業興
對學識庸淺不足仰酬又問尚書正月上日受終文祖
此是何正業興對此是夏正梁武言何以得知業興曰
案尚書中候運行篇云日月營始故知夏正又問堯時
以何月為正業興對自堯以上書典不載實所不知梁
武又云寅賓出日即是正月日中星鳥以殷仲春即是
二月此出堯典何得云堯時不知用何正也業興對雖
三正不同言時節者皆據夏時正月周禮仲春二月會
男女之無室家者雖自周書月亦夏時堯之日月亦當
如此但所見不深無以辯析明問梁武又曰禮原壤之
母死孔子助其沭椁原壤登木而歌曰久矣予之不託
於音也貍首之斑然執女手之卷然孔子聖人而與原
壤為友業興對曰孔子即自解言親者不失其為親故
者不失其為故又問原壤何處人業興對曰鄭注云原
壤孔子幼少之舊故是魯人又問孔子聖人所在必可
法原壤不孝有逆人倫何以存故舊之小節廢不孝之
大罪業興對曰原壤所行事自彰著幼少之交非是今
始既無大故何容棄之孔子深敦故舊之義於理無失
又問孔子聖人何以書原壤之事垂萬代業興對曰此
是後人所錄非孔子自制猶合葬於防如此之類禮記
之中動有百數又問易曰太極是有是無業興對所傳
太極是有
北齊魏收兼通直散騎常侍副王昕使梁昕風流文辯
收辭藻富逸梁主及其羣臣咸加敬異在塗作聘游賦
辭甚美麗
劉逖為假儀同三司聘周使副二國始通禮儀未定逖
與周朝議論往復斟酌古今事多合禮儀兼文辭可觀
甚得名譽使還拜儀同三司
隋薛道衡為内史舍人使陳江東雅好篇什陳王尤愛
雕蟲道衡每有所作南人無不吟誦焉
唐裴度元和中為司封郎中知制誥時魏博節度使田
季安卒牙軍立小將田興為留後憲宗遣度使魏州宣
諭興承僣侈之後車服垣屋有踰制度視事齋閣尤加
宏敞興惡之乃治舊採訪使廳居之請度為壁記述興
謙降奉法魏人深德之
後唐薛廷珪初仕唐昭宗乾寧中為中書舍人晉太祖
初平王行瑜歸籓天子冊封晉王以廷珪為冊使廷珪
富文才好為篇什遇物屬詠獻詩於太祖嘉賞其才酬
以幣馬復命
論薦
夫輶軒之使廵郡國而采謠俗盖中古之制也非有精
敏之識公忠之節固不得預茲選焉乃有高視廣聽簡
才擇能或觀其表而知其賢或聞其言而壯其志或著
尤異之績或馳清白之譽或當官強毅寇盜靡興或布
政寬和黎民用乂以至敦固其行温麗其文偃息乎衡
茅隠遁乎林壑咸用推薦揚于王庭卒能叶力事經亮
采邦國為時俊傑耀焯來裔知人之鑑於是乎在夫如
是則勞之以四牡之詠褒之以上賞之明不為靦媿矣
漢暴勝之武帝時為直指使者督課郡國素聞雋不疑
賢至勃海遣吏請與相見不疑冠進賢冠帶櫑具劔(古者)
(劔首以玉作井鹿盧形上刻木作山形如蓮花初生未敷時今大劔木首其狀似此)佩環玦(環玉環也)
(玦即玉佩之玦也帶環而又著玉佩也)褒衣博𢃄(褒大裾也言著褒大之衣廣博之帶也)盛
服至門上謁(上謁若今通名也)門下欲使解劔不疑曰劔者君
子武備所以衞身不可解請退吏白勝之勝之開閤延
請望見不疑容貎尊嚴衣冠甚偉勝之躧履起迎(履不著跟)
(曰躧躧履謂納履未正曳之而行言其遽也)問當世所施行門下諸從事皆
州郡選吏(選州郡吏之最者乃得為從事)側聽不疑莫不驚駭至昏夜
罷去勝之遂表薦不疑徵詣公車拜為青州刺史又王
訢濟南人以郡縣吏積功稍遷為被(被皮彼反)陽令(故千乘縣也)
時勝之持斧逐捕盜賊以軍興從事誅二千石以下勝
之過被陽欲斬訢訢已解衣伏質(質鍖也欲斬人皆伏於鍖上也)仰言
曰使君專殺生之柄威震郡國(為使者故謂之使君)今復斬一訢
不足以增威不如時有所寬以明恩貸(貸猶假也言饒假之)令盡
死力勝之壯其言貫不誅因與訢相結厚勝之使還薦
訢徵為右輔都尉
鄭寬中元帝時為博士使行風俗時益州刺史王尊居
部二歲懷來徼外蠻夷歸附服其威信寬中舉奏尊治
狀遷為東平相
後漢杜喬順帝時為光祿大夫使廵察兖州表奏太山
太守李固政為天下第一
馬日磾獻帝時為大帝杖節安集關東在夀春以禮辟
孫策表贈懷義挍尉
趙岐為太守興平初衛將軍董承表遣岐使荆州督租
糧時北海孫嵩亦寓於荆州荆州牧劉表不為禮岐乃
稱嵩素行篤烈因共上為青州刺史
宋孔默之王歆之文帝元嘉中俱兼散騎常侍廵行四
方上宣威將軍陳南頻二郡太守李元德清勤均平姦
盜止息彭城内史魏恭子廉恪修慎在公忘私安約守
儉允而彌固前宋縣令成浦治政寬濟遺詠在民前鮦
陽令李熙國在事有方民思其政山桑令何道自少清
廉白首彌堅應加褒賚以勸于後乃進元德號寧朔將
軍恭子賜絹五十疋糓五百斛浦熙國道各賜絹三十
疋糓二百斛
沈演之元嘉中為揚州治中從事史時東土饑文帝遣
演之廵行所在演之上表曰宰邑敷政必以簡惠成能
莅職闡治務以利民著績故王煥見紀於前叔卿流稱
於後竊見錢塘令劉真道餘杭令劉道錫皆奉公䘏民
恪勤匪懈百姓稱詠訟訴希簡又翦凶非屢能擒獲灾
水之初餘杭高隄隳壞洪流迅激勢不可量道錫躬先
吏民親執板築塘既還立縣邑獲全經歷諸縣訪覈名
實並為二邦之首冣治民之良宰帝嘉之各賜糓千斛
以真道為步兵挍尉
梁樂詢宋孝武孝建中為散騎常侍廵行風俗時吴郡
錢塘人褚伯玉有高世行隠於剡之瀑布山三十年詢
表薦伯玉加徵聘本州議曺從事不就
隋梁子恭開皇中為使者至齊州以别駕趙軏考績連
冣狀上高祖嘉之
宇文㢸仁夀中為刑部尚書廵省河北引儀同郭詢為
副
牛宏為吏部尚書持節廵撫山東以邢州刺史陳穎理
行為第一高祖嘉歎優詔夷揚
唐劉祥道太宗貞觀中為廵察使時幽州司馬蔣儼以
善政為祥道所薦擢為會州刺史
韋損為司勲郎中山劍黜陟使薦鳳州刺史嚴震理行
為山南第一
閻立本高宗朝為河南道黜陟使時汴州判佐狄仁傑
為吏人誣告立本見而謝曰仲尼云觀過知仁矣足下
可謂海曲之明珠東南之遺寳薦授并州都督府法曹
李大亮為劍南廵察大使李義府祖為梓州射洪縣丞
因家於永泰大亮以義府善屬文表薦之對策擢第補
門下省典儀
薛元超為河北道安撫大使兖州瑕邱人徐彦伯以文
章擅名元超表薦之對策擢第
周興則則天天授中為江南道宣勞大使表薦隠士史
德義徵拜朝散大夫守正議大夫
張修憲長安中為河東採訪使蒲州猗氏人張嘉貞為
平鄉丞坐事免歸鄉里修憲薦嘉貞才堪憲官請以己
之官秩受之則天召見垂簾與之言嘉貞奏曰以臣草
萊而得入謁九重是千載一遇也咫尺之間如隔雲霧
竟不覩日月恐君臣之道有所未盡則天遽令卷簾與
語(又云嘉貞自平鄉丞免歸鄉里布悅環堵之中蕭然自得時人莫之知也張修憲以御史出使還次蒲州)
(使務有不决者意頗病之問驛吏曰此有客乎驛吏以嘉貞對修憲召相見咨以使事積時疑滯應之莫不豁)
(然乃命草表又出其意外它日則天以問修憲修憲具以實對因請以已官讓與之)
路敬潛中宗神龍初為河南道廵察使以青州長史劉
允濟為吏清白稱薦之
韓朝宗玄宗開元中為按察使通州刺史李適之以強
幹見稱朝宗為特表薦之擢拜秦州都督
劉知柔開元中為河南道廵察使奏陳州刺史韋嗣立
汝州刺史崔白用兖州刺史韋元珪亳州刺史蕭憲濮
州刺史侯莫陳渙宋州刺史崔慎先汴州長史崔鼎宋
州司馬鄭崇順曹州司馬劉大明許州扶溝縣令鄭博
淄川縣令封措汴州陳留縣令鄭韜光豫州汝陽縣令
明琇郾城縣令薛昭徐州彭城縣令薛惟悌符離縣令
綦母頎蘄縣令朱庭瑾滕縣令劉無玷宋州寧陵縣令
崔昭鄭州新鄭縣令李光彦汝州郟城縣令張紹貞濮
州濮陽縣令尹子正范縣令賀遂詳齊州亭山縣令趙
懷敬青州臨淄縣令元孝問海州東海縣令元曖沂州
臨城縣令徐嶠泗州連水縣令夏侯道等清白可陟之
狀
李希言至德初為江東採訪使肅宗即位急於軍務諸
道廉使隨才擢用時元載避地江左希言表載為介拜
祠部員外郎遷洪州刺史
李希卿代宗永泰中為吏部侍郎兼御史大夫奉命江
南江淮宣慰振拔幽滯進用忠廉時人稱之時孔巢父
隠於徂萊山希卿薦授左衛兵曹參軍
趙贊永泰中為黜陟使薦處士陳郡袁經授試挍書郎
劉晏大歷中為鹽鐵轉運使薦越州人孔述睿有顔閔
之行游夏之學授太常寺協律郎
柳載德宗建中初為黜陟使以潤州刺史馬炫清白聞
徵拜右庶子
李行修穆宗長慶中為宣撫使至楚州舉費冠卿鄉之
至孝
舉劾
天節垂文著之於星歷皇華遣使垂之於風什故王者
擇彼髦雋付之旌節俾循行郡國以采謠俗者焉乃有
竭忠亮之誠勵方正之操彰善癉惡威震於列城遏彊
撫弱惠綏於黎庶職修事舉人無間言允所謂使于四
方不辱君命者矣
漢盖寬饒為大中大夫使行風俗多所稱舉貶黜
後漢周舉為諫議大夫順帝永和六年詔遣八使廵行
風俗於是劾奏貪猾表薦公清朝廷稱之
杜喬為侍中漢安元中以喬守光祿大夫使詢察兖州
奏陳留太守梁讓濟陰太守汜宫濟北相崔瑗等贓罪
千萬以上讓即大將軍梁冀季父宫瑗皆冀所善
張綱為御史漢安元年與侍中杜喬等八人同日受詔
持節分出案行天下貪廉墨綬有罪便收刺史二千石
以驛馬聞威惠清忠名振郡國號曰八雋
雷義為守灌謁者使持節都督郡國行風俗太守令長
坐者凡七十人
第五種桓帝永夀中以司徒掾清詔使冀州廉察災害
(三公府有清詔員以承詔使也廉察也)舉奏刺史二千石以下所刑免甚
衆棄官奔走者數十人
范滂舉孝廉光禄四行(漢官儀曰光禄舉敦厚質樸遜讓節儉此為四行)時冀
州饑荒盜賊羣起乃以滂為清詔使案察之滂登車攬
轡慨然有澄清天下之志及至州境守令自知贓汚望
風解印綬去其所舉奏莫不厭塞衆議復為太尉黃瓊
所辟後詔三府掾屬舉謠言滂奏刺史二千石權豪之
黨二十餘人尚書責滂所劾猥多所疑有私故滂對曰
臣之所舉自非叨穢姦暴深為民害豈以汚簡札哉間
以會日廹促故先舉所急其未審者方更参實臣聞農
夫去草嘉糓必茂忠臣除姦王道以清若臣言有二當
受顯戮吏不能詰
晉桓彛為散騎常侍時吴郡大饑郡守鄧攸表賑貸未
報乃輒開倉救之臺遣彛與虞&KR1294;慰勞饑人觀聽善不
乃劾攸以擅出糓俄而有詔原之
宋王鎮之晉末為大將軍錄事參軍時三吴饑荒遣鎮
之銜命賑䘏而會稽内史王愉不奏符旨鎮之依事糾
奏
後魏賀悅道武時封鉅鹿侯與北侯新安同持節行并
定二州劾奏并州刺史元顥等皆伏罪州郡肅然
崔光孝文時以散騎常侍兼侍中為陜西大使時華山
太守趙覇酷暴非理光奏覇云不遵憲度威雪任情至
乃手擊吏人寮屬奔走不可以君人字下納之軌物輒
禁止在州詔免所居官
游肇以散騎常侍兼侍中為畿内大使黜陟善惡賞罰
分明
源懷為車騎大將軍持節廵行北邊時賀若文于勁勢
傾朝野勁兄祚與懷宿昔通婚時為沃野鎮將頗有受
納懷將入鎮祚郊迎道左懷不與語即劾祚免官懷朔
鎮將元尼湏與懷有舊亦貪穢狼藉置酒請懷謂懷曰
命之長短由卿之口豈可不相寬貸懷曰今日之集乃
是源懷與故人飲酒之坐非鞫獄之所也明日公庭始
為使人撿鎮將罪状之處尼湏揮淚而已無以對之懷
既而表劾尼湏其奉公不撓皆此類也
于忠宣武時以太府卿使持節兼侍中為西道大使忠
劾并州刺史高聰贓罪二百餘條論以大辟
陽固為治書侍御史使懷荒鎮將萬貳望風逃走劾常
農太守和詔亮馳驛安撫亮至劾昞處以大辟勞賚綏
慰百姓帖然
高恭之字道穆為御史正元中出使相州刺史李世哲
即尚書令崇之子貴盛一時多有非法逼買民宅廣興
屋宇皆置䲭尾又於馬埓堠上木人執節道穆䋲糾悉
毁去之并發其贓貨具以表聞
北齊趙郡王獻為河北廵省大使冀州治中羊肅以遲
緩不任職解朝議以肅無罪尋復之
隋柳彧為治書侍御史持節廵省河北五十二州奏免
長史贓汚不稱職者二百餘人州縣肅然莫不震懼高
祖嘉之賜絹布二百疋氊三十領拜儀同三司
唐唐儉武德中為工部尚書并州道安撫大使先是并
州總管季仲文與突厥通謀率胡騎直入京師高祖聞
之遣皇太子建成鎮蒲州以備之又令儉安撫太原權
廢并州總管府追仲文入朝儉密奏太原沙門志覺死
經十日而蘇言多妖妄謂仲文曰公五色光見有金狗
自衛仲文答曰關中十五邑上無事洛陽亢陽不雨糓
食騰湧天意人事表裏可知若為計今其時也高祖固
疑之及儉使至又言於高祖曰仲文信惑妖邪自應䜟
及言有龍附已即於汾州置龍游府又娶陶氏之女以
應桃李之歌謟事可汗甚得其意可汗謂仲文曰我當
以爾為回可汗今據河北之地又在州黷貨狼藉高祖
於是令裴寂陳叔逹蕭瑀等推治之事皆有驗
孫伏伽為大理卿貞觀二十年太宗遣伏伽等二十二
人以六條巡察四方以澄清為務多所貶黜舉奏及使
者還詣闕稱冤者前後相屬因令褚遂良一其類具狀
以聞太宗親自臨决牧宰已下以能官進擢者二十人
以罪死者七人其流罪以下及免黜者數百千人
顔真卿玄宗天寳中為監察御史充河東朔方試覆屯
交兵使有鄭延祚者母卒二十九年殯僧舍坦地真卿
劾奏之兄弟三十年不齒天下聳動
元稹為監察御史憲宗元和四年奉使東蜀劾奏故劔
南東川節度使嚴礪擅籍沒塗山甫等八十八戸田宅
一百一十一所奴婢二十七人税外徵草四十一萬五
千束錢七千貫米五千石勑旨田宅奴婢却還本主其
已貨賣亦贖令還税外所徵配並禁斷其見任刺史各
罰兩月俸料仍書下考
李行修穆宗長慶二年為宣撫使至泗州舉刺史李宜
臣之贓犯時以為奉使得人
册府元龜卷六百五十八
