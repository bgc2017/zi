冊府元龜卷二百九十宋王欽若等撰
宗室部
立功
順陽懷侯嘉光武族兄義兵起嘉隨更始征伐為偏將
軍及攻破宛封興德侯遷大將軍擊延岑於冠軍降之
更始都長安封漢中王
安成侯賜光武族兄自伯升起兵賜乃隨從攻擊諸縣
更始既立以賜為光禄勲及伯升被害代為大司徒加
丞相更始都長安封賜為宛王拜前大司馬使持節鎮
撫關東建武初聞光武即位乃詣雒陽
成武侯順光武族兄建武八年使擊破六安賊因拜為
六安太守
陳王寵明帝子陳敬王之孫中平中黃巾賊起郡縣皆
棄城走寵善弩射十發十中中皆同處(寵射其秘法以天覆地載参連)
(為竒又有三微三小三微為經三小為緯經緯相將萬勝之方然要在機牙)寵有彊弩數千
張出軍都亭(置軍營於國之都亭)國人素聞王善射不敢反叛故
陳獨得完百姓歸之者衆十餘萬人
魏任城王彰太祖子漢末封鄢陵侯建安二十三年代
郡烏九反以彰為北中郎將行驍騎將軍討之彰北征
入涿郡界叛胡數千騎卒至時兵馬未集唯有步卒千
人騎數百匹用田豫計固守要隙虜乃退散彰追之身
自摶戰射胡騎應弦而倒者前後相屬戰過半日彰鎧
中數箭意氣益厲乘勝逐北至桑乾去代二百餘里長
史諸將皆以為新涉遠士馬疲頓乂受節度不得過代
不可深進違令輕敵彰曰率師而行唯利所在何節度
乎胡走未遠追之必破從令縱敵非良將也遂上馬令
軍中後出者斬一日一夜與虜相及擊大破之斬首獲
生以千數彰乃倍常科大賜將士將士無不悦喜時鮮
卑大人軻比能將數萬騎觀望彊弱見彰力戰所向皆
破乃請服北方悉平
陳侯仁太祖從弟從太祖為别部司馬行厲鋒校尉太
祖之破袁術仁所斬獲頗多從征徐州仁嘗督騎為軍
前鋒别攻陶謙將吕繇破之還與大軍合彭城大破謙
軍從攻費華即墨開陽謙遣别將救諸縣仁以騎擊破
之太祖征吕布仁别攻句陽拔之生獲布將劉何太祖
平黃巾迎天子都許仁數有功拜廣陽太守後太祖征
張繡仁别徇旁縣率厲將士甚奮太祖壮之遂破繡太
祖與袁紹久相持於官渡紹遣先主徇諸縣太祖使仁
將騎擊先主破走之盡復收諸叛縣而還紹遣别將韓
荀鈔斷西道仁擊荀於雞雒山大破之太祖討馬超以
仁行安西將軍督諸將拒潼關破超渭南蘇伯田銀反
以仁行驍騎將軍都督七軍討銀等破之復以仁行征
南將軍假節屯樊鎮荆州侯音以宛叛略傍縣衆數千
人仁率諸軍攻破音斬其首
高陵侯純初以議郎參司空軍事督虎豹騎從太祖圍
南皮純麾下騎斬袁譚及北征二郡純部騎獲單于蹹
頓從征荆州追先主於長坂獲其二女輜重收其散卒
進降江陵
樂城侯洪太祖從弟太祖征徐州張邈舉兖州叛迎吕
布時大饑荒洪將兵在前先據東平范聚糧穀以繼軍
太祖討邈布於濮陽布破走遂據東阿轉擊濟陰山陽
中牟陽武京密十餘縣皆拔之以前後功拜鷹揚校尉
遷陽武中郎將别征劉表别將於舞陽葉堵陽博望有
功遷厲鋒將軍
長平侯休太祖族子漢末從曹洪擊蜀將吳蘭於下辯
大破之文帝初以休為鎮南將軍都督諸軍事孫權遣
將屯歷陽休到擊破之又别遣兵渡江燒賊蕪湖營數千
家遷征東將軍領揚州刺史帝征孫權休為征東大將
軍假黃鉞督張遼等及諸州郡二十餘軍擊權大將吕
範等於洞浦破之拜揚州牧明帝時吳將審惪屯皖休
擊破之斬惪首吳將韓綜翟丹等前後率衆詣休降遷
大司馬都督揚州如故
邵陵侯真太祖族子漢末太祖使將虎豹騎討靈丘賊
拔之又以偏將軍擊蜀將於下辯破之又為征蜀護軍
督徐晃等破蜀將高詳於陽平文帝即位以真為鎮西
將軍假節都督雍梁諸軍事張進等反於酒泉真遣費
耀討破之斬進等黃初三年為上軍大將軍假節與夏
侯尚等征吳擊牛渚屯破之明帝即位遷大將軍蜀將
諸葛亮圍祁山南安天水安定三郡應亮帝遣真督諸
軍郿遣張郃擊亮將馬謖破之安定民楊條等略吏
民保月支城真進擊之條謂其衆曰大將軍自來吾願
早降耳遂自縛出三郡皆平
吳奮威將軍瑜堅弟静之子漢建安九年為丹陽太守
與周瑜等共討麻保二屯破之後屯溧陽徙屯牛渚瑜
以水安人饒助為襄安長無錫人顔連為居巢長使招
納廬江二郡各得降附
瑜弟皎漢建安中為護軍校尉領衆二千餘人是時曹
公數出濡須皎每赴拒號為精銳後襲南郡權以吕蒙
為大都督皎為後繼定荆州皎有力焉
皎弟沙羡侯奐建安末代皎統其衆領江夏太守黃武
五年大帝攻石陽奐以地主使所部將軍鮮于丹帥五
千人先斷淮道自帥吳碩張梁五千人為軍前鋒降高
城得三將拜揚威將軍
輔堅之兄子以揚武校尉佐長沙桓王策平三郡策討
丹陽七縣使輔西屯歷陽以拒袁術并招誘餘民鳩合
遺散乂從策討陵陽生得祖郎策西襲廬江太守劉勲
輔隨從身先士卒有功策以輔為廬陵太守
桓堅族子河之子年二十五拜安東中郎將與陸遜共
拒先主先主軍衆甚盛彌山盈谷桓投刀奮命與遜戮
力先主敗走桓斬上兜道截其徑要先主踰山越險僅
乃得免先主恚歎曰吾昔初至京城桓尚小兒而今迫
孤乃至此桓以功拜建武將軍封丹徒侯
晉琅邪王伷泰始中為鎮東大將軍平吳之役率衆數
萬出涂中孫皓奉箋送璽綬詣伷請降詔曰琅邪王伷
督率所統連據涂中使賊不得相救又使琅邪相劉弘
等進軍逼江賊震懼遣使奉偽璽綬又使長史王恒率
諸軍渡江破賊邊守獲督蔡機斬首降附五六萬計諸
葛靚孫奕等皆歸命請死功勲茂著其封子二人為亭
侯各三千戸賜絹六十疋
汝隂王駿為鎮西將軍都督雍凉等州咸寧初羌虜樹
機能等叛駿遣衆討之斬三千餘級進位征西大將軍
又紹駿遣七千人代凉州守兵樹機能侯彈勃等欲先
劫伷兵駿命平虜護軍文俶督凉秦雍諸軍各進屯以
威之機能乃遣所領二十部及彈勃面縳軍門各遣入
質子安定北地金城諸胡吉軻羅侯金多及北虜熱冏等
二萬口又来降
淮陵王漼初封廣陵公為散騎常侍趙王倫之簒也三
王起義漼與左衛將軍王輿攻殺孫秀因而廢倫以功
進封為王
東海王越懷帝永嘉三年九月丙寅劉聰圍浚儀遣平
北將軍曹武討之丁丑王師敗績越入保京城聰至西
明門越禦之戰於宣陽門外大破之
南頓王宗初封南頓公討劉喬有功進封王增邑五千
并前萬戶
譙王尚之初為會稽王道子驃騎諮議與弟允之並居
列職兖州刺史王恭忌其盛也與豫州刺史庾楷並稱
兵以討尚之為名南連荆州刺史殷仲堪南郡公桓玄
等道子命前將軍王珣右將軍謝琰討恭尚之拒楷允
之與楷子鴻戰於當利鴻敗走斬楷將段方楷單馬奔桓
玄道子以尚之為建威將軍豫州刺史假節一依楷故
事
宋長沙景王道憐晉末為建威將軍南彭城内史時北
青州刺史劉該反引魏人為援清河陽平二郡太守孫
全聚衆應之義熙元年後魏遣豫州刺史索度眞大將
軍斛蘭寇徐州攻相縣執鉅鹿太守賀申進圍寧朔將
軍羊穆之於彭城穆之告急道憐率衆救之軍次陵栅
斬全進至彭城眞蘭退走道憐率龍驤將軍孔隆及穆
之等追真蘭走奔相城又追躡至光水溝斬劉該魏衆
見殺乃赴水死略盡以破索度真功封新渝縣男食邑
五百戶從高祖征廣固嘗為軍鋒及城陷慕容超將親
兵突圍走道憐所部獲之以廣固功改封竟陵縣公食
邑千戸
臨川烈武王道規高祖少弟少倜儻有大志高祖奇之
與謀桓玄時桓弘鎮廣陵以為征虜中兵參軍高祖尅
京城道規以其日與劉毅孟昶共斬弘收衆濟江進平
京邑玄敗走晉大將軍武陵王遵承制以道規為振武
將軍義昌太守與劉毅何無忌追桓玄遇玄於峥嶸洲
大敗玄軍玄與郭鈐單舸走江陵不復能守欲入蜀為
馮遷所斬義軍遇風不進桓謙桓振復據江陵毅留巴
陵道規與無忌俱進攻桓謐於馬頭桓蔚於寵洲皆破
之復進軍夏口偽鎮軍將軍馮該戍夏口東岸楊武將
軍孟山圖據魯城輔國將軍桓仙客守偃月壘於是毅
攻魯城道規無忌攻偃月並克之生禽仙客山圖其夕
該遁走進平巴陵道規留夏口進號輔國將軍督淮北
諸軍事并州刺史義昌太守如故時荆州湘江豫猶多桓
氏餘燼往往屯結復以本官進督江州之武昌荆州之
江夏隨郡義陽綏安豫州之西陽汝南潁川新蔡九郡
諸軍事隨宜翦撲皆悉平之
竟陵王誕為揚州刺史孝武帝孝建初南郡王義宣舉
兵反有荆州江兖豫四州之力勢震天下孝武即位日
淺朝野大懼帝加誕節仗士五千人出入六門上流平
定誕之力也
始安王休仁明帝即位為揚州刺史會諸方逆命休仁
都督征討諸軍事增班劍三十人出據虎檻進據赭圻
尋領太子太傅總統諸軍隨宜應接泰始二年拜司徒
休仁率衆軍大破賊斬偽尚書侯射袁覬進討江郢荆
雍湘五州平定之
巴陵王休若泰始二年為鎮軍將軍時方反叛休若進
號衛將軍雍州刺史率諸軍破賊於吳興會稽平定三
郡同迹皆伏誅三年薛安都子伯令略據雍州四郡休
若討斬之
晉熙王爕廢帝元徽二年為征虜將軍郢州刺史時江
州刺史桂陽王休範反爕遣中兵參軍馮景祖襲尋陽
休範中兵參軍毛惠等居守開門降爕進號安西將軍
督江州諸軍事
南齊豫章文獻王嶷宋建元元年為都督揚南徐二
州諸軍事驃騎大將軍二年春魏軍寇司豫二州
南蠻司馬崔慧景北討又分遣中兵參軍蕭惠朗援司
州屯西關魏軍濟淮攻壽春分騎當出隋鄧衆以為憂
嶷曰魏入春夏非動衆時令豫司強守遏其津要彼見
堅嚴自當潰散必不敢越二鎮而南也是時纂嚴嶷以
荆州隣接蠻蜑慮其生心令鎮内皆緩服既而魏軍竟
不出樊鄧於壽春敗走尋給班劍二十人
梁長沙王懿齊永明季授持節都督梁南北秦沙四州
諸軍事加冠軍將軍是歲魏人入漢中遂圍南鄭懿隨
機拒擊傷殺甚多乃解圍遁去懿又遣氐帥楊元秀攻
魏歷城臯蘭駱谷仇池等六戍尅之魏人震懼邊境遂
寧永元元年裴叔業據豫州反授持節征虜將軍督豫
州諸軍事討叔業叔業懼降於魏既而平西將軍崔慧
景入寇京邑奉江夏王寶玄圍臺城齊室大亂詔徵懿
懿時方食投箸而起率銳卒三千人援城慧景遣其子
覺来拒懿奔擊大破之覺單騎走乘勝而進慧景衆潰
追斬之遷尚書令都督征討水陸諸軍事持節將軍如
故
懿子西昌侯藻天監元年為持節都督益寧二州諸軍
事冠軍將軍益州刺史時天下草創邊徼未安州民焦
僧護聚數萬據郫樊作亂藻年未弱冠集僚佐議欲自
擊之或陳不可藻大怒斬于階下乃乘平肩輿巡行賊
壘賊聚弓亂射矢下如雨從者舉楯禦箭又命除之繇
是人心大安賊乃夜遁藻命騎追之斬首數千級遂平
之
始興忠武王憺齊末為給事黃門侍郎巴東太守蕭慧
訓子瑰及巴西太守魯休烈舉兵逼荆州屯軍上明鎮
軍蕭潁胄暴疾卒西朝甚懼尚書僕射夏侯詳議徵兵
雍州南平王偉遣憺赴之憺以書喻瑰等旬日皆請降
吳平侯景為寧蠻校尉雍州刺史魏元志率衆七萬寇潺
溝驅迫羣蠻蠻悉渡水來降因命司馬朱思遠寧蠻長
史曹義宗中兵參軍孟惠雋擊志於潺溝大破之生禽
志長史杜景斬首萬餘級流屍蓋漢水
南郡王大連太清元年為使持節輕車將軍東揚州刺
史三年會稽山賊田領羣聚黨數萬来攻大連命中兵
參軍張彪擊斬之
陳遂興侯詳高祖疎屬也高祖東征杜龕詳别下安吉
原鄉故彰三縣龕平以功授散騎侍郎假節雄信將軍
青州刺史
後魏上谷公紇羅初從道武自獨孤如賀蘭部與弟建
勸賀蘭納推道武為主及道武即帝位以援立功與建
同日賜爵為公
武陵侯因從道武平中原以功封曲逆侯太武時改封
曲陽侯素延以小統從道武征討諸部初定并州為刺
史道武之驚於柏肆也(道武征慕容寳軍于鉅鹿之柏肆塢其夜寳悉衆犯營帝驚而)
(起)并州守將封寳真為逆素延斬之
吉陽男比干以司衛監討白澗丁零有功
平陽王真樂高涼王孤孫也頻有戰功
樂成侯謂烈帝子與其子烏真俱隨道武征討屢有戰
功
東陽王丕子雋邕並有軍功雋封新安縣男邕封涇縣
男
秦明王翰昭成子年十五便請征伐昭成壯之使領騎
二千長統兵號令嚴信多有尅獲
翰子衛王儀登國初破諸部有謀戰功皇始二年十月
遣儀將三萬騎攻慕容德於鄴大興元年正月慕容德
走保滑臺儀克鄴收其倉庫詔賞將士各有差
常山王遵道武初慕容寳之敗别率騎七萬邀其歸路
繇是有參合之捷及平中山拜尚書左僕射加侍中領
渤海之合口及博陵渤海羣盗起遵討平之
陳留王虔登國初與衛王儀破黜弗部後衛辰慕容寳
来寇虔絶其左翼寳敗
虔弟崇為并州刺史從道武討蠕蠕别督諸軍出大澤
越涿耶山威懾漠北
永昌王健所在征戰常有大功從太武破赫連昌遂西
略至木根山討和龍健别攻拔建德後平叛胡白龍餘
黨於西河帝襲蠕蠕越涿邪山詔健殿後矢不虚發所
中皆應弦而斃威震漠北又從征平涼州健功居多又
討破秃髮保周自殺𫝊首京師
淮南王佗太武之討胡白龍於西河屠其城佗别破餘
黨斬首數千級後與武昌王提率并州諸軍討吐京叛
胡曹僕渾於河西平之拜使持節前鋒大將軍督諸軍
北討蠕蠕破之後劉義隆遣將寇邊佗從征於懸瓠破
之拜使持節都督雍秦二州諸軍事鎮西大將軍
武昌王提太武時為使持節鎮東大將軍平原鎮都大
將軍
提子平原襲封爵獻文時蠕蠕犯塞從駕擊之平原戰
功居多為鎮南大將軍齊州刺史孝文時妖賊司馬小
君自稱晉後聚黨三千餘人屯聚平陵年號聖君攻破
郡縣殺害長吏平原身自討擊殺七人擒小君送京師
斬之又有妖人劉舉自稱天子扇惑百姓復討斬之
晉王伏羅為車騎大將軍督高平涼州諸軍討吐谷渾
慕利延吐谷渾慕利延軍至樂都遂間道行至大母橋
慕利延衆驚奔白蘭慕利延子拾寅走阿曲斬首五千
餘級降其一萬餘落
河間公齊從太武征赫連昌帝馬蹶賊逼帝齊以身蔽
捍決死力戰賊乃退帝得上馬是日微齊帝幾至危殆
帝以微服入其城齊固諫不許乃與數人從帝入城内
既覺諸門悉閉帝及齊等因入其宫中得婦人裙繫之
槊上帝乘而上因此得拔齊有力焉賜爵浮陽侯從征
和龍以功拜尚書進爵為公後坐事免官爵守將裴方
明䧟仇池太武復授齊前將軍與建興公古弼討之遂
尅仇池威振羌氐復賜爵河間公與武都王楊保宗對
鎮駱谷保宗弟文德說保宗閉險自固有期矣秦州主
簿邊固知之密告齊晨詣保宗呼曰古弼至欲宣詔保
宗出齊叱左右扶保宗上馬馳驛送臺諸氐遂推文德
為主求授於宋宋遣將房亮之苻昭啖龍等率衆助文
德齊擊斬殺龍擒亮之氐遂平以功拜内都大官
臨淮王譚太武南討為中軍大將軍初宋文帝以鄒山
險固乃積糧為守禦之備譚率衆攻之獲米三十萬以
供軍儲宋人恃淮之阻素不設備造筏數十潜軍而濟
賊衆驚潰斬其將胡崇及賊首萬餘級
陽平王新成長子頥為懷朔鎮大將都督三道諸軍北
討詔徵赴京勖以戰伐之事對曰當仰仗廟筭使呼韓
同渭橋之禮帝曰壯哉王言朕所望也乃與陸叡集諸
將議軍途所詣於是中道出黑山東道趣士盧河西道
向侯延河軍過大磧大破蠕蠕頥入朝詔曰王之前言
果不虚也
濟隂王小新成子麗為宗正右衛將軍時秦州屠各王
法智推州主簿吕苟兒為主號建明元年置立百官攻
逼州郡涇州人陳瞻亦聚衆自稱王號聖明元年以麗
為使持節都督與别駕楊椿討之苟兒率衆十餘萬屯
孤山别據諸險圍逼州城麗出擊大破之便進軍永雒
賊徒逆戰麗夜擊走之行秦州事李韶乘勝追掩苟兒
遂率其衆三千餘人降麗
上黨王長孫觀獻文時以征西大將軍假司空督河西
七鎮諸軍討吐谷渾部帥拾寅遁藏焚其所居城邑而
還孝文初拜殿中尚書侍郎吐谷渾又侵逼復假觀司
空討除之
任城王雲獻文時蠕蠕犯塞雲為中軍大都督從獻文
討之遇於大磧及仇池氐反雲為征西大將軍討平之
雲子澄為征北大將軍孝文時蠕蠕犯塞加澄使持節
都督北討諸軍事以討之蠕蠕遁走後為揚州刺史時
梁將張囂之寇夷陵戍澄遣輔國將軍成興步騎赴討
大破之復夷陵囂之遁走又遣長風戍主竒道顯攻梁
隂山戍破之斬其戍主龍驤將軍都亭侯梅興祖仍引
攻白槀戍又破之斬其寧朔將軍關内侯吳道爽澄表
請南伐詔發二萬人馬千五百匹并壽陽先兵三萬委
澄經略乃遣綂軍傅竪眼王神念等進次大峴東關九
山淮陵皆分部諸將倍道據之總勒大衆駱驛相接而
神念尅其開惡潁川二城斬梁軍主費尼而寧朔將軍
韋惠龍驤將軍李伯繇仍固大峴澄遣綂軍黨法宗傅
竪眼等進軍尅之遂圍白塔牽城數日之間便即逃潰
梁清溪戍望風散走梁徐州刺史司馬明素率衆三千
欲援九山徐州長史潘伯隣規固淮陵寧朔將軍王爕
負險焦城法宗進克焦城破淮陵擒明素斬伯隣其濟
隂太守王厚強廬江太守裴遂即亦奔退詔曰將軍文德
内昭武功外暢奮揚大略將蕩江吳長旌始舒賊徒懾
氣熊旅方馳東關席卷想江湖弭波在旦夕耳所送首
虜並已聞之
澄弟嵩宣武時為安南將軍揚州刺史梁湘州刺史楊
公則率衆二萬屯軍雒口姜慶真領軍五千據於首陂
又遣其左軍將軍騫小眼軍主何天祚張俊興等率衆
七千攻圍陸城嵩遣綂軍封邁王會等步騎八千討之
邁達陸城賊皆夜遁追擊破之斬獲數千公則慶真退
還馬頭梁徐州刺史昌義之屯據高皇遣三軍潜寇隂
陵以淮水淺竭不通船艦屯於馬頭梁將田道龍何景
先等領卒三千已至衡山規寇陸城並克逼嵩遣兼綂
軍李叔仁等援合肥小峴楊石頻戰破之梁征虜將軍
趙革頓於黃口嵩遣軍司趙熾等往討之先遣統軍安
伯醜潜師夜渡㐲兵下蔡革率卒四千逆來拒戰伯醜
與下蔡戍主王虎等前後夾擊大敗之俘斬溺死四千
餘人綂軍李叔仁等夜襲硤石又破之梁將姜慶真專
據肥汭冠軍將軍曹天寳屯於雞口軍主尹明世屯東
硤石嵩遣别將羊弘次於淮西去賊營十里司馬趙熾
率兵一萬為表裏聲勢衆軍既會分擊賊之四壘四壘
之賊戰敗奔走斬獲數千溺死萬數綂軍牛敬賓攻硤
石明世宵遁慶真合餘燼浮淮下下蔡戍主王略截流
擊之俘斬大半於是威名大振
江陽王繼孝文時為安北將軍留守雒京時高車酋帥
樹者擁部民反叛詔繼都督北討諸軍事繼推檢斬諐
首一人餘加慰諭於是叛徒歸順
北海王顥為徐州刺史撫軍將軍免其後賊帥宿勤明
達叱干騏驎等寇亂豳華諸州乃復顥王爵以本將軍
使持節征西將軍都督華豳東秦諸軍事兼左僕射西
道行臺以討明達顥轉戰而前頻破賊衆解豳華之圍
以功增封八百戸進號征西將軍
彭城王勰從孝文征沔北為使持節都督南征諸軍事
中軍大將軍開府又詔曰明便交敵可勅將士肅爾軍
儀勰於時親勒大衆至明大破齊將崔慧景等車駕還
京會百寮於宣極堂行飲至策勲之禮命舍人宣旨勰
翼弼六師纂戎荆楚沔北之勲每毗廟算從征新野有
尅城之謀受命鄧城致大捷之效功為羣將之最也别
當授賞不替厥庸以破慧景等勲增色五百戸宣武時
為司徒領揚州刺史揚州所統建安戍主胡景略猶為
寳卷拒守不下勰水陸討之景略面縛出降自勰之至
壽春東定城戍至於陽石西降建安山蠻順命斬首獲
生以數萬計進位大司馬領司徒增邑八百戸又寳卷
遣將陳伯之屯於肥口胡松又據梁城水軍相繼二百
餘思勰部分將士分攻諸營伯之胡松率衆出戰諸將
擊之斬首九千俘獲一萬伯之等僅以身免屯於烽火
勰又分命諸將頻戰伯之計窮宵遁淮南平詔曰王戚
尊上輔德勲莫二孤心昧識訓保攸憑比以壽春初開
封疆任重故令王親董元戎遠撫淮外冐兹炎蒸衡蓋
飄颻經略踰時必有虧損淹違詔覿夙夜繫情制勝宣
規威效兼著公私允稱義所欽嘉雖凱旋有期無申延
屬可遣給事黃門侍郎鄭道昭就彼祗勞徵勰還朝
中山王英孝文南伐英為梁漢别道都將後大駕臨鍾
離詔英率衆備寇境上英以未暇西救漢中有可乘之
會表求進討孝文許之師次沮水齊將蕭懿遣將尹紹
祖梁季羣等領衆二萬之徼山立栅分為數處居高視
下隔水為營英謀曰彼帥賤民慢莫能相服若選精卒
并攻一營彼不相救我尅必矣若尅一軍四營自拔於
是簡兵三面騰上果不相救既破一處四面俱潰生擒
梁季羣斬三千餘級俘七百人齊白馬戍將其夜逃潰
乘勝長驅漢川之民相率歸附宣武即位詔英持節假
鎮南將軍都督征義陽諸軍事率衆南討梁武司州刺
史蔡道恭聞英將至遣其驍騎將軍楊繇率城外民三
千餘家於城西南十里賢首山即嶺為三栅作表裏之
勢英勒諸軍圍賢首壘焚其栅門楊繇驅水牛從營而
出繼之以兵軍人避牛師遂退下尋分兵圍守其夜栅
民任馬駒斬繇以降民皆安堵梁平西將軍曹景宗後
將軍王僧炳等率步騎三萬來救義陽僧炳綂衆二萬
據鑿峴景宗率一萬繼後英遣冠軍將軍元逞楊烈將
軍曹文敬進據樊城抗之英部勒將士犄角討之大破
僧炳軍俘斬四千餘人英又於士雅山結壘與景宗相
抗分遣諸綂㐲於四山示之以弱梁將馬仙琕率萬餘
來掩英營英命諸軍偽北誘之既至平地綂軍傅永等
三軍擊之梁軍便奔退進擊潰之斬首二千三百級斬
其羽林監軍鄧終年仙琕又率一萬人重來決戰英勒
諸將隨便分擊又破之復斬梁將陳秀之統軍王買奴
别破東嶺之陣斬首五百道恭憂死驍騎將軍行州事
蔡靈恩後馮窮城短兵日接景宗仙琕知城將拔盡銳
決戰一日三交皆大敗而返靈恩勢窘遂降三關戍聞
之亦棄城而走梁又遣將寇肥梁詔英使持節加散騎
常侍征南將軍都督揚徐二道諸軍事率衆十萬討之
所在皆以便宜從事英擊破隂陵斬梁將二十五人及
虜首五千餘級及頻破賊軍於梁城斬其支將四十二
人殺獲及溺死者將五萬梁中軍大將軍臨川王蕭宏
尚書左僕射柳惔等大將五人沿淮南走凡收米三十
萬石英追至馬頭梁馬頭戍主委城遁走郢州治中督
榮祖潜引梁軍以義陽應之三關之戍並據城降梁郢
州刺史婁悦嬰城自守懸瓠城民白早生等殺豫州刺
史司馬悦據城南叛梁將齊苟仁率衆守懸瓠悦子尚
華陽公主并為所劫又詔英使持節都督南征諸軍事
假征南將軍出自汝南宣武以荆蠻平破早生詔英南
赴義陽英輙與荆蠻分兵攻懸瓠尅之乃引軍而進初
苟仁之據懸瓠梁寧朔將軍張道凝等率衆據楚城聞
英將至棄城南走英追擊斬道凝及梁虎賁中郎曹苦
生盡俘其衆既次義陽將取三關英策之曰三關相須
如左右手若尅一關兩關不待攻而定攻難不如攻易
東關易攻宜須先取即黃石公所謂戰如風發攻如河
決英恐其并力於東乃使長史李華率五統向西關分
其兵勢身督諸軍向東關英至長薄梁將馬廣夜遁入
於武陽英進師攻之梁遣其冠軍將軍彭瓫生驃騎將
軍徐超秀援武陽英乃緩軍曰縱之使入此城吾先曾
觀其形勢易攻耳吾取之如拾遺也諸軍未之信瓫生
等既入武陽英促圍攻之六日而廣等降於是進擊黃
峴梁太子左衛李元履棄城奔竄又討西關梁司州刺
史馬仙琕亦即退走果如英策凡擒獲其大將十人支
將二十人卒七千米四十萬石軍資稱之
安定王休為外都大官時蠕蠕犯塞出為使持節征北
大將軍撫冥鎮大將休身先將士擊虜退之
高陽王雍孫端為鎮軍將軍兖州刺史時梁將復寇徐
兖圍逼州城端率文武拒守以功封安德縣開國公食
邑五百戸
章武王融宣帝時為驍騎將軍梁將寇逼淮陽梁城䧟
沒詔融假節征虜將軍别將南討大摧賊衆還梁城
安豐王猛子延明孝明時為尚書右僕射及元法僧反
詔為東道行臺徐州大都督節度諸軍事與都督臨淮
王彧尚書李憲等討法僧梁遣其豫章王綜鎮徐州延
明先收徐方甚得人譽招懷舊土遠近歸之綜既降延
明因以軍乘之復東南之境至宿豫而還
册府元龜卷二百九十
