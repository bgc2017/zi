册府元龜卷四百四十三宋王欽若等撰
將帥部
敗衂第三
唐楊恭仁仕隋為河南道大使時天下大亂行至譙郡
為朱粲所敗奔還江都
竇軌封贊皇公高祖武德元年九月軌擊薛仁杲反為
所敗
王老德為右驍衞將軍武德二年正月老德捕山賊張
子惠為賊所敗徵還
裴寂為尚書右僕射武德二年宋金剛寇并州姜寶誼
李仲文相次䧟没寂自請行因授晉州道行軍總管得
以便宜從事軍次介休與金剛相遇保於度索原營乏
水賊斷其澗路繇是危廹欲移營就水賊因犯之師遂
大潰死散略盡寂一日一夜馳至晉州自晉以東城堡
一時䧟賊寂上表陳謝高祖慰謝之令鎮撫河東之地
會吕崇茂以夏縣舉兵反引金剛為援率兵擊之復為
所敗
永安王孝基為鴻臚卿時吕崇茂叛孝基以兵攻之于
筠勸孝基急圍城外援不至自相疑阻計日可平孝基
將從之獨孤懷恩隂懷反計不欲崇茂早平乃說孝基
曰筠言非也崇茂據城王乏攻具若引師前進必不能
尅宋金剛在近表裏相助一敗塗地悔無及矣為王計
者不若頓兵營攻具待秦王破賊則崇茂自孤可為不
戰以屈人者也孝基又然之於是停營造攻具會宋金
剛遣其將尉遲敬德卒至孝基表裏受敵於是大敗
李世勣為右武衞大將軍武德四年十二月世勣與劉
黑闥戰於宋州我師敗績
張公瑾為并州道行軍總管武德八年公瑾與突厥戰
於太谷我師敗績鄆州都督張德致死之夔州都督行
軍長史中書侍郎温彦博為虜所執
薛仁貴為邏娑道行軍大總管高宗咸亨元年八月仁
貴及副大總管阿史那道真郭待封等為吐蕃大將論
欽陵所襲大敗於大非川
李敬玄為中書令為洮河道行軍大總管儀鳳三年九
月與工部尚書左衞大將軍劉審禮統兵以討吐蕃戰
于青海之上王師敗績時審禮領前軍深入頓于濠所
既為賊所擊敬玄按兵不救審禮遂没于陣敬玄收軍
却出頓于承風嶺阻泥溝不敢動賊屯于高岡以壓之副
將左領軍員外將軍黑齒常之夜率敢死之士五百人
進掩賊營賊遂潰亂自相蹂踐死者三百餘人吐蕃大
首領拔地没按軍宵遁敬玄乃擁其餘衆還鄯州使郎
將衞山馳驛奏其覆敗之狀高宗怒不見之調露二年
七月吐蕃大將贊婆及素和貴等率衆三萬進寇河源
屯兵于大非川敬玄為河西鎮撫大使敬玄統衆與賊
戰于湟川官軍敗績
蕭嗣業為鴻臚卿調露元年突厥反叛詔嗣業領軍將
軍苑大智千牛將軍季景嘉等討之嗣業等初戰頻捷
遂不設備俄逢大雪兵寒凍列營不整賊徒乘夜逼之
嗣業窘廹拔營而走衆遂大潰為賊所敗死者不可勝
數大智景嘉引步兵且行且戰奔單于都護府
曹懷舜為定襄道副總管討突厥史伏念懷舜及裨將
竇義昭王孝誠等前軍先往為賊所紿聲言伏念温𫝊
等在黑沙北各有二十騎以下煑人肉而食之可單馬
而擒也懷舜等乃留老弱於瓠盧泊晨炊蓐食率輕銳
倍道往襲之既至黑沙人馬疲頓竟不見賊會延陁部
落西行詣伏念遇懷舜軍乞降懷舜等雖不獲伏念而
喜得延陁遂按兵而旋行至碧渌泊軍始為營營内忽
有泉水大如車輪又遇大風飄折懷舜寢帳衆皆惡之
廻至長城之北與温𫝊相遇列陣而戰交綏而退時裴
行儉頓兵於代州之陘口縱反間說伏念與温𫝊漸相
猜貳遣别帥擊伏念敗之伏念既退遂與懷舜等相遇
於横水懷舜及裨將李文陳劉敬同竇義昭凡四軍合
為方陣且行且戰經一日賊因便風先擊敬同之營營
中潰亂懷舜義昭遂棄其軍輕騎奔雲州兵士隨而大
奔為賊所乘死者不可勝數皆南首而仆懷舜與敬同
復收散卒斂財帛與伏念和殺牛而盟乃領其餘衆以
歸伏念遂北遁
淳于處平為陽曲道總管則天垂拱元年四月癸未突
厥寇代州處平及中郎將蒲英節率兵赴救行至忻州
與賊戰大敗死者五千餘人
爨寶璧為右監門衞中郎將則天垂拱三年十月寶璧
討突厥骨咄禄元珍寶璧見黑齒常之擊破突厥於黃
花堆又表請窮追餘寇制常之與寶璧計議遥為聲援
寶璧以為破賊在朝夕貪功先行又令人出塞二十餘
里覘候見元珍等部落皆不設備遂率衆掩襲之既至
又先遣人報賊令其嚴備出戰時寶璧下有精兵一萬
三千人遂為所敗全軍盡没單騎遁歸論者尤之寶璧
坐此伏誅
王孝傑為清邊道大總管萬歲通天元年三月孝傑及
副總管婁師德與吐蕃首領論欽陵贊婆戰於素羅汗
山官軍敗績孝傑免官師德貶為原州員外司馬
薛訥為并州大都督府長史兼左衞大將軍玄宗開元
二年契丹奚及突厥等連和屢為邊患訥建議請出師
討之詔與左監門將軍杜賓客定州刺史崔宣道等率
衆二萬人出檀州道以討契丹杜賓客及姚崇皆以為
不可訥建此議時帝方欲威服四夷特令訥同紫微黃
門三品總兵出擊議者遂息六月師至灤河盡為契丹
所覆脱身走免歸罪於崔宣道及蕃將李思敬等八人
詔皆斬之特原杜賓客之罪訥官並削除
王昱為益州長史開元二十六年九月昱率兵攻吐蕃
安戎城為賊所拒官軍大敗棄甲而遁兵士死者數千
人
鮮于仲通為蜀郡長史兼御史中丞劒南節度等使天
寶十載仲通討蠻於雲南瀘水為蠻所敗死者六萬人
安禄山為河東節度使天寶十一載禄山大舉兵討契
丹領衆五萬人使人於奚及謂之曰今契丹背盟我將
討之汝豈不助我乎奚及遂以驍騎二千從之禄山使
前驅使人鄉導屬連雨十餘日禄山行至護真河誓衆
曰兵法疾雷不及掩耳又曰先人有奪人之心今久雨
復去賊尚遠若倍道趍程賊不虞我之至破賊必矣軍
令嚴促遂晝夜行日三百里奄至契丹牙帳契丹大駭
禄山使人持一繩盡縛契丹皆欲生得以歸是時弓弩
盡濕弛而不張大將軍何思德請見曰兵士遠來倍道
疲頓用之必不可不如少憩張其勢而脅之不三日必
降禄山大怒欲斬之以令三軍思德請效死於先鋒思
德形貌類於禄山契丹望見攅槍突而取之須臾支解
其形咸謂殺得禄山賊衆增勇奚及背禄山附契丹并
力夾攻殺傷略盡禄山被矢中鞍橋簮履俱墜獨以麾
下二十騎走上山未及墜坑中男慶緒麾下將孫孝哲
扶出之且戰數十里會夜追騎解遂投平盧城城中驍
將史定方領精騎三千出追寇契丹知有救遂解圍而
去禄山得脫時史思明亦隨禄山至護真河屬連雨十
餘日禄山已戰大敗禄山匹馬脫走得免投師州手殺
左賢王哥解將軍河東兵馬使魚承先將推過自解思
明恐其見殺逃入山谷中二十許日收得散卒七百人
禄山挺身歸平盧計無所出恐人乘其危思明將散卒謁
見禄山禄山大喜投袂而起握思明手曰謂汝已没矣
不圖見汝吾復何憂思明退而告人曰向使早出隨哥
解等已死矣方知進退存亡在其時也賊續攻圍師州
守捉使劉客奴伏於莽中得免求救於禄山使思明擊
之賊走
高仙芝為右羽林將軍天寶十四載十一月安禄山反
於范陽驅幽并突騎十萬兵向闕以誅楊國忠為名玄
宗乃命仙芝訓練四軍驍雄兼募長安武力之士共二
十萬以京兆牧榮王琬為元帥東擊禄山又旋命四鎮
節度御史大夫封常清先往河雒扞守東都十二月常
清為禄山敗于武牢丙申賊師至雒分兵燒建春門門
者失守賊至雒城以劒士夾道長驅至天津橋我師大
潰常清以麾下十數騎脫身走入苑所過命其人斷其
水而追者不及遂至陜郡而仙芝領大軍初至東方欲
進師會常清軍敗又欲廣其賊勢以雪已常清先為仙
芝麾下士素見親信相對泣以謀班師常清遂謂仙芝
曰禄山包藏禍心向十年矣一朝興幽并勁卒以亂中
原將軍持烏合之衆驅市人以戰今人主尚在長安去
此非遠儻小不利搖動京城將軍豈不重此一舉乎常
清為將軍計不如退守潼關仙芝然其言即日班師士
卒等棄甲遺弓矢於路夜走保潼關朝廷大駭辛丑詔
皇太子總統六軍親征寇逆以河西隴右節度御史大
夫哥舒翰為皇太子先鋒副元帥領河隴兵并仙芝舊
卒二十萬鎮潼關有詔徵天下兵四面齊舉將收雒陽
賊將崔乾祐叩關請挑戰哥舒翰以四面徵兵未集而
不與戰國忠素與哥舒翰不協因言逗遛不進玄宗數
使催兵出關十五載六月乙酉哥舒翰領兵馬步十五
萬賊將崔乾祐會戰初哥舒翰造氈車以氈蒙其車以
馬駕之畫以龍虎之狀五色相宣又以金銀飾其畫獸
之目及爪將衝戰馬因其驚駭擬從而犄角攅戈夾而
逐之賊知其計積薪芻於隘候氈車至順風縱火焚之
駕馬奔駭燒氈車及薪芻烟熖昏黑兩軍不相辨我師
謂賊軍在烟熖之中遂集弓弩併力射之賊軍抽退盡
日矢盡方覺無賊我師從關門六七里路狹北臨黃河
南是古岸排蹴進不得賊抽軍從南山設疑曳柴揚塵
以同盧諸鎮習險之衆直逼黃河古岸横截我師我師
敗績沉河而死十有二三哥舒翰在河北高阜上觀軍
陣進退之勢于時有搬糧船在河北岸左右言取船渡
兵士可得遂令將船百餘隻到河南岸渡人登船爭渡
者不可勝數舟中之指可掬每滿即沉如是登船沉者
數十渡餘軍盡散走還入關先時于關門穿三道壍闊
二丈深丈餘師敗之際前後奔䠞人馬相推入坑須臾
壍滿兵士踐人馬之上而得過入關辛卯潼關不守河
東防禦使吕崇賁華州防禦使魏仲犀馮翊防禦使李
彭州上雒防禦使楊黯皆棄郡走所在兵將解辮而散
其日翰大將鉗大福蘇法鼎管崇嗣等於靈寶西原與
賊軍戰聞潼關失守亦各奔散西走入關翰戰敗垂淚
入關至西驛署牓招其散卒欲收其餘燼却守潼關為
帳下士蕃將火拔歸仁領部落百騎圍驛執翰將降禄
山會賊將鄧季陽田乾真各領數百騎至便領翰將歸
禄山其日副將高元蕩等一十五人同被執送田乾真朝
廷聞之大駭初翰為隴右節度使遘風疾廢于家禄山
之叛籍其威名故有是拜至軍中不能親庶務委政於
軍司馬田良丘良丘復不敢專斷教令不一頗無部伍
其將王思禮李承光爭長不叶人無鬭志及戰敗為歸
仁所執將東行翰乃作突厥語問其故對曰欲將相公
出關翰曰何也歸仁曰相公不見封常清高仙芝乎常
清東京戰敗仙芝却保潼關竝斬於此相公今將國家
二十萬衆一舉而喪敗我恐相公還死於此翰曰吾寧
效仙芝死於此豈能偷生見禄山乎汝捨我歸仁不從
執翰送禄山監察御史高適為翰掌書記在潼關及翰
敗適自駱谷南奔及河池郡遇玄宗幸蜀上疏論潼關
敗亡之事其略曰僕射哥舒翰忠義感激臣常知之然
疾病沉頓智力俱竭監軍事李大宜與將士約為香火
使娼婦彈箜篌琵琶以此為樂樗蒱飲酒不䘏軍務蕃
軍及秦隴武士盛夏五六月於赤日之中食倉米飯欲
勇戰安可得乎故有望敵散亡臨陣翻動萬全之地一
朝而失南陽之軍魯炤何履光趙國珍各皆持節監軍
等數人更相用事寧有是戰而能必勝哉臣與國忠固
爭終不見納陛下因此履巴山劒戟之險西幸蜀中避
其蠆毒未足為恥(哥舒翰統兵討安禄山次于靈寶縣之西原八月與賊交戰官軍南廹險)
(峭北臨黃河崔乾祐以數千人先據險要翰及田良丘等浮船中流以觀進退謂乾祐兵少輕之遂促將士令)
(進爭路擁塞無復隊伍午後東風急乾祐以草車數十乘縱火焚之煙熖亘天將士掩面開目不得因為凶徒)
(所乘王師自相擠墜于河其後者見前軍䧟敗悉潰填委于河北死者數萬人號呌之聲振天地縛器械以槍)
(為檝投北岸十不存一二軍既敗翰與數百騎馳而西歸為火拔歸仁執降于賊禄山謂之曰汝常輕我今日)
(如何翰懼俯伏稱肉眼不識陛下遂至於此陛下為撥亂主今天下未平李光弼在土門來瑱在河南魯炤在)
(南陽但留臣以尺書招之不日平矣禄山大喜遂偽署翰司空令作書招光弼等諸將報書皆讓翰不死節禄)
(山知事不諧遂閉翰於苑中潛殺之)
魯炤為南陽太守天寶十五載正月安禄山犯宫闕詔
以魯炤兼御史大夫充南陽節度使率嶺南黔中山南
東道子弟五萬人屯葉縣北拒賊炤遂以滍水之南堅
以自固表請薛愿為潁川長史訓兵固守五月丁巳炤
與賊將武令珣戰于葉縣王師敗績䧟南陽炤擕百姓
數千人奔于順陽川
房琯肅宗時為相至德元年十月琯抗疏請兵一萬人
自為帥以收京師詔許之以兵部尚書王思禮為副分
為三軍使楊希文將南軍自宜壽入劉哲將中軍自
武功入李光進將北軍自奉天入庚子房琯自將中
軍為先鋒師次便橋辛丑二軍先遇賊陣於陳濤王師
敗績時琯用車二千乘以馬步夾之為乘車之戰賊順
風揚塵鼓譟牛皆振駭因縛草縱火焚之人畜大亂故
敗癸卯琯自將南軍又戰不利楊希文劉哲降於賊
琯與幕府偏裨等奔赴行在肉袒請罪帝併宥之
郭英乂為關西節度兵馬使至德二年三月賊寇武功
東原英乂與賊戰為賊所敗流矢中頤而走右廂兵馬
使王難德軍於西原觀之不救棄甲而遁
郭子儀為朔方節度使至德二年五月子儀大舉進軍
與賊將安守忠戰於西京城西清渠王師敗績初子儀
軍於潏(音律余切)水之西守忠軍於清渠之北越七日而王
師不進賊令軍中以木成桴而來逼我軍子儀使壯士
持䧟刀列於岸上以俟之賊有攀岸而上者漸斬殺之
賊軍小却守忠偽遁使人揚言曰賊走矣子儀喜悉師
以逐之賊有驍銳九千為長蛇陣守忠謂安太清曰吾
為蛇首子為蛇尾遂令領四千人從延平門路入命太
清四千人從金光路入以一千趣平川當官軍而横擊
賊首尾之陣翼張前後奔衝我師不虞賊之暴至遂大
潰判官殿中侍御史韓液監軍使内侍孫知古皆為賊
生得軍資器械竝委棄之子儀退守武功乾元二年三
月壬申子儀與河東節度李光弼關内節度僕固懷恩
河北節度王思禮河南節度許叔冀南陽節度魯炤江
東節度李廣琛興平節度李奐平盧節度董秦等九節
度與逆賊安慶緒戰于相州城下官軍不利諸將皆解
圍潰散初慶緒保相州子儀等合勢圍之引漳水灌其
城三面自冬及春賊糧盡勢窮降在朝夕慶緒求救於
史思明發魏州來救李光弼王思禮許叔冀魯炤遇賊
先戰殺傷相半魯炤中矢子儀軍承後陣未及整忽有
大風揚砂拔木天地晝晦咫尺不相辨師人驚潰官軍
大奔棄甲仗器械委積道路子儀等收兵斷河陽浮橋保
東京士庶驚恐散投山谷留守崔圓河南尹蘇震詹事
高適汝州刺史賈至百餘人南奔襄鄧廻兵剽劫官吏
不能止旬日方定(乾元初子儀統朔方之師與河東節度李光弼等九將兵十五萬進討史)
(思明之遺寇十月渡河下衞州十一月圍安慶緒於相州時以子儀光弼皆是元勲重將難相統屬故不立元)
(帥但以中官魚朝恩為觀軍容宣慰使是以衆軍進退無所承禀自冬徂春不能立功正月始詔子儀為攻城)
(副元帥光弼為野戰副元帥又引漳水灌之城中水深數尺會史思明自范陽率衆南下光弼子儀等軍逆擊)
(於鄴南思明敗而賊將李歸仁犯我軍亦敗思明敗而北我師敗而南九將之兵多走本鎮山東之地盡没子)
(儀至東都而止)
李光弼為副元帥上元元年十二月戊寅光弼等為逆
賊史思明所敗初思明潛遣間諜說官軍曰雒中將士
皆幽朔人也久戍思歸士多不睦陜州觀軍容使内侍
魚朝恩聞之以為然乃告光弼及諸節度僕固懷恩衞
伯玉等曰可速出軍盡掃殘寇光弼等然之乃帥兩道
齊進以收東京軍次北邙山光弼懷恩列陣以待之思
明至賊奪高原以長槍七百人令壯士執刀隨其後以
驅之令衝我軍交鋒而潰士卒咸棄甲奔敗魚朝恩衞
伯玉乃退保陜州光弼僕固懷恩等竝走聞喜初大軍
發也光弼以李抱玉留守河陽至是抱玉以糧絶衆寡
亦棄城而走朝廷憂之益兵而鎮陜州
左倫為秦州防禦使上元二年吐蕃党項寇邊救軍不
至倫頻敗衂連貶巴州長史思州務川縣尉
鮑防為河東節度留後太原尹兼御史大夫代宗大歷
十二年正月回紇寇太原防與回紇戰于曲陽我師敗
績死者萬餘人
馬燧為河東節度使德宗建中三年田悅據魏博叛燧
及澤潞節度李抱真諸軍同討魏城未拔幽州朱滔鎮
州王武俊皆反聯兵救悅詔遣邠寧節度李懷光統朔
方兵步騎一萬五千同討田悅懷光勇而無謀至魏城
之日營壘未設因與滔等大戰于愜山為滔等所敗悦
決水灌燧等軍燧兵屈糧少遂與諸軍退軍于魏縣
張伯儀為荆南節度使李希烈叛逆建中四年詔伯儀
與賈耽張獻甫收安州伯儀率其銳卒營於城下令裨
將史神福鄧國清禦希烈將翟暉纔交鋒賊衆偽遁神
福等廹賊伏兵發官軍大失利伯儀中流矢者二失其
所持節為追騎所及追者奮刀伯儀拔佩刀禦之兩刃
相擊不下而免南投於漢得野人船而達沔州判官侍
御史李穗及大將十餘人皆没其潰兵二千餘人先奔
至江陵號於庭伯儀妻魏氏遽出勞勉悉以其家財帛
二千餘疋分給之皆感悅而退伯儀得散卒數百人經
旬達鎮
李勉為江南都統時李希烈圍襄城詔勉發一萬人救
之又遣神策將劉德信領三千人同為應援勉上表言
襄城雖急許州正虚今若將兵直抵許州則襄城圍自
解於是不待復命遂令大將唐漢臣等徑趍許州未到
數十里奉詔詰責勑令旋旆二將惶懼廻軍行無斥候
軍為賊將李克誠伏兵所擊敗於扈澗殺傷大半器械
輜重盡為賊所虜漢臣走汴州德信走汝州勉懼東郡
危䧟又使其將李堅華領四千人守東都軍過復為賊
所隔汴州自此不振襄城亦浸危急
韓全義為行營招討使貞元十六年正月常州易定陳
許河陽各進兵馬討吳少誠戰皆不利而退易定監軍
判官劉孝勤為賊所擒五月全義與吳少誠將吳秀吳
少陽張國寧等戰于溵水南廣利城官軍敗衂七月全
義頓軍於五樓行營為賊所乘大潰全義與都監軍賈
英秀賈國良等夜退保守溵水縣而軍全義懼其凌突
直趍陳州
嚴綬為山南東道節度使憲宗元和十年正月詔討淮
西吳元濟二月甲辰綬兵敗于磁丘初綬乘小勝不設
備賊夜逼之綬乃大北退五十餘里馳入唐州而守焉
李光顔為忠武軍節度使元和十年八月光顔討淮西
兵敗於時曲
高霞寓為唐鄧節度使元和十一年六月討淮西兵敗
於鉄城走新興柵自諸軍征討勝負皆不以實奏多增
其殺獲及是霞寓大敗不可掩始上聞中外恟駭己酉
賊圍霞寓於新興柵監軍使李義誠突圍入唐州取兵
以救霞寓會賊亦解去霞寓退保于唐州先是淮西用
師於山東道特割三州之地全付霞寓用益聲勢霞寓
雖稱勇敢素昧機略至於統制尤非所長及達所部
乃率兵趣蕭坡與賊决戰既小勝又進至文武柵賊軍
佯敗而走霞寓逐之不已因為伏兵所掩王師大衂戮
十七八霞寓僅以身免坐是貶歸州刺史
渾鎬為義武軍節度使憲宗命諸道出師討王承宗鎮
定相去九十里元和十一年冬鎬率全師壓賊境而軍
離賊壘三十里鎬計慮不周但耀兵鋒無所控制賊乃
分兵潛入定州界焚燒驅掠鎬怒進攻賊壘交鋒而敗
師徒殆喪其半餘衆還定州亂不可遏朝廷乃除陳楚
代之鎬再貶循州刺史卒
李道古為鄂岳都團練使元和十二年討淮西道古大
敗於申州郾城行營烏重裔李光顔奏八月六日敗績
於賈店初除裴度詔下光顔及重裔謀於都監梁守謙
曰若待度至而有功即非我利也不如速戰乃大出師
重裔先敗光顔救之亦退韓公武軰望旗而却敗
郗士美為澤潞節度使元和十二年諸道節度進討王
承宗士美敗於柏鄕拔營而歸兵士死者千餘人
杜叔良為滄景節度使穆宗長慶元年十二月滄州行
營中官謝良通奏叔良領諸道兵於博野縣與鎮州賊
交戰䧟没七千餘人叔良脫身投本營二年正月貶叔
良為歸州刺史叔良始以結交貴幸用將家子累至靈
武節度使以無功罷未幾又以計取滄德及討幽鎮二
叛遇賊輙揣其無勇先犯之既䧟弓高縣尋復奔敗喪
所持節故及於敗
杜元穎為西川節度使文宗太和三年十二月元穎奏
云十一月二十八日差兵馬五千人於卭州南與蠻賊
交戰官軍失利其卭州為蠻所䧟
李聽以太和四年授魏州節度使時魏博史憲誠將入
覲竭其府庫魏人怨之遂殺憲誠三軍共立其大將何
進滔魏人既已為亂遂不納聽聽留館陶慢罵魏人遂
來接戰聽軍敗績不復部伍晝夜奔走纔得免死軍士
死傷過半輜重盡没於賊公議當罪聽聽素交權倖遂
除太子少師
李係僖宗時為兖州節度使時司徒平章事荆南節度
使充諸道行營兵馬都統王鐸以係西平王晟之孫家
世將才用為都統都押衙兼湘南團練使時黃巢在嶺
南鐸悉以精甲付係令分兵扼嶺路廣明初賊自嶺南
寇湖南諸郡係守城自固不敢出戰賊編木為栰沿湘
而下急攻潭州䧟之係甲兵五萬皆為賊所殺投尸於
江鐸聞係敗令部將董漢宏守江陵自率萬兵會襄陽
之師江陵竟䧟於賊鐸罷相守太子太師以淮南高駢
代鐸為都統賊焚剽淮南高駢挫敗坐貶
張濬昭宗初為戸部侍中平章事請討太原乃以濬為
河東行營都招討宣慰使濬軍至隂地邠岐華三鎮之
師營平陽為太原將李存孝所擊一戰而敗委兵仗潰
散存孝進攻晉州數日中夜濬斂衆遁走比曙喪師殆
半存孝進收晉綘磁隰等州濬狼狽繇含山踰王屋出
清河拆屋木縛筏濟河部下離散將盡濬敗聞朝廷聳
震
梁龐師古太祖時為徐州節度使與葛從周分統大軍
渡淮以伐楊行密師古寨於清口寨地卑下或請遷移
弗聽俄有告淮人决上流者曰水至矣師古怒其惑衆
斬之已而水至我軍在淖中莫能戰而吳人襲焉故及
於敗師古没於陣
唐懷英為陜州節度使開平元年夏命大軍以伐潞州
未克以李思安代之降為行營都虞候五月晉王率蕃
漢大軍攻下夾城懷英逃歸詣銀臺門待罪太祖宥之
改授右衞上將軍三年夏命為侍衞諸軍都指揮使尋
出為陜州節度使兼西路行營副招討使及劉知俊奔
鳳翔引岐軍以圍靈武太祖遣懷英率兵救之師次長
城嶺為知俊邀擊懷英敗歸四年春移華州節度使乾
化二年秋命為河中行營都招討使與晉軍戰於白徑
嶺敗歸於陜
王虔裕為義州刺史時蔡賊秦宗賢寇南鄙太祖令虔
裕逆擊於尉氏不利而還
王景仁遥領宣州節度使檢校太傅同平章事時鎮州
作逆朋附蕃醜遂擢為上將付步騎十萬為北面行營
都招討使開平二年正月二日與晉軍戰於柏鄉王師
敗績太祖怒甚拘之私第然以兩浙元勲所薦且欲收
其後效止落平章事罷兵柄而已數月復其官爵先是
十二月仇殷奏十四日夜太隂虧帝曰我方用兵而月
蝕邢不順矣深入尤不利甚憂之止景仁駐軍邢州非
詔命無得擅進至其期夜漏三唱隂雲盡徹天象不變
命詰殷對曰四點蝕必既果如言帝又命奔騎詔景仁
勿先動仍授以破敵形勢及辰在丙戌太陽虧而丁亥
日旁有祲向背若環珥或曰積暉也敬翔曰兵可憂帝
旰食矣及軍書至果以二日大敗于柏鄕過詔命所止
二日餘及戰又違節度賊師得我軍所棄制書讀之大
駭曰若依此用兵吾曹安得噍類耶幸其違而衂耳帝
追惋久之副招討使韓勍諸軍都虞候許從實左右神
捷懷順神威夾馬等十指揮自尹皓而下諸將三十人
免冠素服待罪於閤外帝責以違詔失律既而竝令釋
放
劉鄩末帝時遥領鎮南節度使貞明二年三月鄩率師
與晉王大戰於故元城鄩軍敗績先是鄩駐軍於莘帝
以河朔危困師老於外餉餽不充遣使賜鄩詔微以責
讓鄩奏以寇勢方盛未可輕動帝又問鄩决勝之策鄩
奏曰請人給糧十斛米盡則破敵帝不悦復遣促戰鄩召諸
將會議諸將皆欲戰鄩默然一日鄩引軍攻鎮定之營
彼衆大駭上下潰亂俘斬甚衆時帝遣偏將楊延直領
軍萬餘人屯澶州以應鄩既而晉王詐言歸太原鄩以
為信是月召楊延直會於魏城下鄩自莘率軍亦至與
延直會既而晉王自貝州至鄩引軍漸退至故元城西
與晉人决戰大為其所敗追襲至河上軍士赴水死者
甚衆鄩自黎陽濟河奔滑州
王彦章為北面招討使及晉王至楊劉彦章軍不利遂
罷彦章兵權朝廷聞晉人將自兖州路出師末帝急追
彦章領保鑾騎士數千人於東路守捉且以鄆州為敵
人所據因圖進取令張漢傑為監軍一日彦章渡汶以
略鄆境至遞坊鎮為晉人所襲彦章退保中都十月四
日晉王以大軍至彦章以衆拒戰兵敗為晉將夏魯竒
所擒魯竒嘗事太祖與彦章素善及彦章敗識其語音
曰此王鐵槍因揮稍刺之彦章重傷馬踣遂就擒晉王
見彦章謂之曰爾嘗以孺子待我今日服未又問我素
聞爾善將何不保守兖州此邑素無城壘何以自固彦
章對曰大事已去非臣智力所及晉王惻然親賜藥以
封其創
賀環為宣義軍節度使北面行營招討使貞明四年十
二月環與晉人大戰於胡柳陂環軍亦敗五年春正月
晉人城德勝夾河為柵四月環率大軍攻其南柵晉人
斷我艨艟濟軍以援南柵環退軍於行臺尋以疾卒
後唐李存信為檢校司空領彬州刺史時兖鄆乞師于
武皇武皇遣存信營於莘縣與朱暄合勢以抗汴人梁
祖患之遣使謂羅弘信曰河東志在吞食河朔廻軍之
日貴道堪憂而存信戢兵無法稍侵魏之芻牧弘信怒
翻然結於梁祖乃出兵二萬以攻存信存信歛衆而退
為魏人所薄委棄輜重退保洺州軍士喪失者十二三
武皇怒大出師攻魏博屠䧟諸邑存信軍於洹水汴將
葛從周氏叔琮來援魏人存信與鐵林都將落落遇汴
人於洹水南汴人為䧟馬坑以待之存信戰敗落落被
擒存信又從討劉仁恭師次安塞為燕軍所敗武皇怒
謂存信曰昨日吾醉不悟賊至公不辨耶古人三敗公
殆二矣存信懼泥首謝罪幾至不測自後存信多稱病
武皇以兵柄授李嗣昭以存信為右校而已
李嗣昭為蕃漢馬步行營都將武皇遣嗣昭與周德威
領大軍自慈隰進攻晉綘營於蒲縣汴將朱友寧氏叔
琮將兵十萬營於蒲縣之南汴帥自領軍至晉州德威
之軍大恐有虹貫德威之營氏叔琮率軍來戰德威逆
擊為汴人所敗兵仗輜重委棄殆盡朱友寧長驅至汾
州慈隰二州復為汴人所據
朱守殷莊宗時為蕃漢馬步都虞候時河上對壘帝潛
師之下鄆州也守殷方守德勝寨為王彦章攻之全失
禦備賊衆斷其浮橋遂失南寨莊宗聞之曰駑才大悞
予事因徹北寨往固楊劉與彦章軍沿流竝進相遇即
戰北至重傷者十有八九定霸之基幾墜於此明宗聞
於鄆州密請以覆軍之罪罪之莊宗私於腹心忍而不
問
周德威為盧龍軍節度使時新州偏將盧文進殺其帥
李存矩叛投契丹胡騎攻我新州甚急刺史安金全不
能守棄城而遁阿保機令文進部將劉殷壽為刺史固
守其城帝怒遣周德威及河東鎮定之師三萬攻之營
於城東俄而文進引契丹大至德威拔營而歸因為契
丹所躡師旅多喪
樂彦稠為副招討使時閔帝嗣位與王思同攻鳳翔禁
軍之潰彦稠欲沿流而遁為軍士所擒而獻之
任漢權為西京弓弩指揮使末帝清泰二年漢權言六
月二十一日與川賊戰兵少不敵都監崔處訥傷甚臣
部署神武堅銳兵士除夷傷外竝至鳳翔又言盩厔都
頭許温勇勝都頭王思儒強温李文通下六百三十七
人竝自漢隂敗歸
張敬達為校尉太保應州刺史清泰三年九月敬達奏
此月十五日與契丹戰于太原城下王師敗績時契丹
主自率部族來援太原高行周苻彦卿率左右廂騎軍
出鬭蕃軍引退已時後蕃軍復成列張敬達楊光袁安
審琦等陣於賊西北倚山横陣諸將奮擊蕃軍屢却至
晡我騎軍將移陣蕃軍如山而進王師大敗投兵仗相
藉而死者山積是夕收拾餘衆保於晉祠南晉安寨蕃
軍壍而圍之自是音問阻絶朝廷大恐
晉沈斌少帝開運中為祁州刺史契丹入寇自鎮州廻
以羸兵驅牛羊過其城下斌乃出州兵以擊之契丹以
精騎剗其門邀之州兵䧟賊
周穆令均為潞州護軍世宗顯德元年三月河東賊將
張暉率前鋒入寇營於梁侯驛潞州李筠遣令均率步
騎各千人以拒之乙亥潞州上言令均所部兵為劉崇
所襲官軍不利時令均營於太平驛驛東南拒潞州八
十里令均拒寇失於偵邏是日賊將張暉率衆凌晨而
至王師遽然被甲介馬及彼退我軍追之賊伏兵發官
軍且鬭且却步卒降賊者數百人餘衆廻保潞州我之
騎軍不傷者僅百餘人賊衆乘勝遂薄於潞州之下
李繼勲為侍衞步軍都指揮使顯德三年六月壽州賊
軍犯我南洞子王師死者數百人先是帝命繼勲領兵
於壽州之南構洞屋以攻其城至是繼勲以怠於守禦
為其所敗我之洞屋悉為賊所焚
册府元龜卷四百四十三
