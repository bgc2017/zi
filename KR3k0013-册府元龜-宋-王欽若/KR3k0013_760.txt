册府元龜卷七百六十宋王欽若等撰
總錄部
忠義
夫忠者臣下之高行義者制事以合宜謂其益也徇死
而無二語其大也滅親而不顧然貞一之道存乎誠節
而逆順之理著於艱危自正道寖微禍階萌立紀律隳
弛而莫制英賢馳騖而不足諫或見拒黜之無怨難之
將作奮不顧命乃至因利陳說唱合義舉借勢鼓怨用
圖興復挺身而誓除逆節誓心而耻仕偽朝感至流涕
憤以碎首精貫白日讐不同天雖或時移運謝齎志弗
克其英風餘烈良足尚焉
富辰周襄王之大夫也襄王十七年王以翟師伐鄭王
德翟人將以其女為后富辰諫曰不可王弗聽十八年
王黜翟后翟人來攻富辰曰吾驟諫王王弗從以及此
難若我不出其以我為懟乎乃以其屬死(言率其所屬以死難)
漢張充為期門郎時王莽居攝充等六人謀共劫莽立
楚王發覺誅死
後漢鮑永字君長宣之子也永初為郡功曹王莽以鮑
宣不附己欲滅其子孫都尉路平承望風旨規欲害永
太守苟諫擁護召以為吏常置府中永因數為諫陳興
復漢室翦滅簒逆之策諫每戒永曰君長幾事不密禍
倚人門永感其言及諫卒日送喪歸扶風路平遂收永
弟升太守趙興到聞乃嘆曰我受漢茅土不能立節而
鮑宣死之豈可害其子也勅縣出升復署永功曹
郭丹為更始諫議大夫持節使南陽更始敗諸將悉歸
光武並獲封爵丹獨保平氏不下為更始發喪衰絰盡
哀建武二年遂潛逃去敝衣間行涉歴險阻求謁更始
妻子奉還節傳因歸鄉里
趙熹為更始郎中累遷五威偏將軍更始敗熹遇更始
親屬皆裸跣塗炭饑困不能前熹見之悲感所裝縑帛
資糧悉以與之將護歸鄉里
王遵字子春父為上郡太守遵少豪俠有才辨雖與隗
囂舉兵而嘗有歸漢意曾於天水私謂來歙曰吾所以
力不避矢石者豈要爵位哉徒以人思舊主先君蒙漢
厚恩思效萬分耳又數勸囂遣子入侍前後辭諫切甚
囂不從故去焉
閔貢為河南中部掾時袁紹袁術誅宦官中常侍段珪
劫天子出貢北到河上天子饑渴貢烹宰進之勵聲責
張讓等曰君以閹宦之隸刀鋸之殘越從洿泥扶持日
月賣弄國恩階賤為貴劫廹帝王蕩覆王室假息漏刻
遊魂河津自亡新以來姦臣賊子未有如君者今不速
死吾射殺汝讓等惶怖乂手再拜叩頭向天子辭曰臣
等死陛下自愛遂投河而死
臧洪廣陵人中平末棄官還家太守張超請為功曹時
董卓圖危社禝洪說超曰明府歴世受恩兄弟並據大
郡今王室將危賊臣虎視此誠義士效命之秋也今郡
境尚全吏人殷富若動桴鼓可得二萬人以此誅除國
賊為天下倡義不亦宜乎超然其言與洪西至陳留見
兄邈計事邈先謂超曰聞弟為郡委政臧洪洪者何如
人超曰臧洪海内竒士才略智數不比於超矣邈即引
洪與語大異之乃使詣兖州刺史劉岱豫州刺史孔伷
遂皆相善邈既先有謀約會超至定議乃與諸牧守大
會酸棗設壇場將盟而更相辭讓莫敢先登咸共推洪
洪乃攝衣升壇操血而盟曰漢室不幸皇綱失統賊臣
董卓乘釁縱害禍加至尊毒流百姓大懼淪喪社稷翦
覆四海兖州刺史岱豫州刺史伷陳留太守邈東郡太守瑁
廣陵太守超糾合義兵並赴國難凡我同盟齊心一力以致
臣節隕首喪元必無二志有渝此盟俾墜其命無克遺
育皇天后土祖宗明靈實皆鑒之洪辭氣慷慨涕泣横
下聞其言者雖卒伍厮養莫不激揚人思致節
魏田疇幽州人也漢末劉虞為本州牧時董卓遷獻帝
於長安虞嘆曰賊臣作亂朝廷播蕩四海俄然莫有固
志身備宗室之遺老不得自同於衆今欲奉使展效臣
節安得不辱命之士乎衆議咸曰田疇雖年少多稱其
竒疇時年二十二矣虞乃備禮請與相見大悅之遂署
為從事具其車騎將行疇曰今道路阻絶寇虜縱横稱
官奉使為衆所指名願以私行期於得逹而已虞從之
疇乃歸自選其家客與少年之勇壯募從者二十騎俱
往虞自出祖而遣之既取道疇乃更上西關出塞傍北
山直趣朔方循間徑去遂至長安致命詔拜騎都尉疇
以為天子方蒙塵未安不可以荷佩榮寵固辭不受朝
廷高其義三府並辟皆不就初疇將行引虞密與議疇
因說虞曰今帝王幼弱姦臣擅命表上須報懼失事機
且公孫瓚阻兵安忍不早圖之必有後悔虞不聽
楊阜天水冀人凉州刺史韋康辟為别駕馬超率諸戎
渠帥以擊隴上郡縣隴上郡縣皆應之惟冀城奉州郡
以固守超盡兼隴右之衆而張魯又遣大將楊昂以助
之凡萬餘人攻城阜率國中士大夫及宗族子弟勝兵
者千餘人使從弟岳於城上作偃月營與超接戰自
正月至八月拒守而救兵不至州遣别駕閻温循水潛
出求救為超所殺於是刺史太守失色始有降超之計
阜流涕諫曰阜等率父兄子弟以義相勵有死無二田
單之守不固於此棄垂成之功䧟不義之名阜以死守
之遂號哭刺史太守卒遣人請和開城門迎超超入拘
岳於冀使楊昂殺刺史太守阜内有報超之志而未得
其便頃之阜以喪妻求葬假阜外兄姜敘屯歴城阜少
長敘家見敘母及敘說前在冀中時事歔欷悲甚敘曰
何為乃爾阜曰守城不能完君亡不能死亦何面目以
視息於天下馬超背父叛君虐殺州將豈獨阜之憂責
一州士大夫皆蒙其耻君擁兵專制而無討賊心此趙
盾所以書弑君也超強而無義多釁易圖耳敘母慨然
敕叙從阜計計定外與鄉人姜隠趙昂尹奉姚瓊孔信武
都人李俊王靈結謀定討超約使從弟謨至冀州語岳
并結安定梁寬南安趙衢龐恭等約誓既明十七年九
月與敘起兵於鹵城超聞阜等兵起自將出而衢寬解岳
閉冀城門討超妻子超襲歴城得敘母敘母罵之曰汝
背父之逆子殺君之桀賊天地豈久容汝而不早死敢
以面目視人乎超怒殺之阜與超戰身被五創宗族昆
弟死者七人超遂南奔張魯隴右平定
金禕字德禕曹公為魏王禕自以世為漢臣自日磾討
莾何羅忠誠顯著名節累葉覩漢祚將移謂可復興乃
喟然發憤遂與少府耿紀司直韋晃太醫令吉本本子
邈邈弟穆等結謀紀字季行少有美名為丞相掾王甚
敬異之遷侍中守少府邈字文然穆字思然以禕慷慨
有日磾之風又與魏王丞相長史王必善因以聞之若
殺必欲挾天子以攻魏南援劉備時蜀中強盛而王在
鄴留必典兵督許中事文然等雜人及家僮千餘人夜
燒門攻必禕遣人為内應射必中肩必不知攻者為誰
以素與禕善走投禕夜喚德禕禕家不知是必謂為文
然等錯應然曰王長史已死乎卿曹事立矣必乃更他
路奔一曰必乃欲投禕其帳下督謂必曰今日事竟知
誰門而投人乎扶必奔南城會天明必猶在文然等衆
散故敗後十餘日必竟以創死收紀晃等將斬之紀呼
魏王名曰恨吾不自生意竟為羣兒所誤耳晃頓首搏
頰以至於死王聞王必死盛怒召漢百官詣鄴令救火
者左不救火者右衆人以為救火者必無罪皆附左王
以為不救火者非助亂救火者乃實賊也皆殺之
張恭燉煌人為郡功曹太守馬艾卒官府又無丞恭素
有學行郡人推行長史事恩信甚著乃遣子就東詣太
祖請太守時酒泉黃華張掖張進各據其郡欲與恭并
勢就至酒泉為華所拘執劫以白刃就終不回私與恭
䟽曰大人率厲燉煌忠義顯然豈以就在困厄之中而
替之哉昔樂羊食子要離覆家經國之臣寧懷妻孥邪
今大軍垂至但當促兵以掎之耳願不以下流之愛使
就有恨於黃壤也恭即遣從弟華攻酒泉沙頭乾齊兩
縣恭又連兵尋繼華後以為首尾之援别遣鐡騎二百
東緣酒泉北塞徑出張掖北河逄迎太守尹奉於是張
進須黃華之助華欲救進西顧恭兵恐急擊其後遂詣
金城太守蘇則降就竟平安奉得之官黃初二年下詔
褒揚賜恭爵關内侯拜西域戊巳校尉數歲徵還將授
以侍臣之位而以子就代焉恭至燉煌固辭疾篤太和
中卒贈執金吾就後為金城太守父子著稱於西州
尹大目少為曹氏家奴高貴鄉公時為殿中人嘗侍在
帝側母丘尉文欽之舉兵也大將軍司馬景王將俱行
景王目有瘤疾使醫割之文欽子鴦勇冠三軍鴦之來
攻王驚而目出大目知大將軍一目已突出啟云文欽
本是明公腹心但為人所誤耳又天子鄉里大目昔為文欽
所信乞得追解語之令還與公復好大將軍聽遣大目
單身往乘大馬披鎧胄追文欽遥相與語大目心實欲
曹氏安謬言君侯何苦苦不可復忍數日中也欲使欽
觧其旨欽殊不悟乃更厲聲罵大目汝先帝家人不念
報恩而反與司馬師作逆不顧上天天不祐汝乃張弓
傳矢欲射大目大目涕泣曰世事敗矣善自努力也
蜀吕凱字季平永昌不韋人仕郡五官掾功曹時雍闓
等聞先主薨於永安驕黠滋甚都護李嚴與闓書六紙
解喻利害闓但答一紙曰蓋聞天無二日土無二王今
天下鼎立正朔有三是以遠人惶惑不知所歸也其桀
慢如此闓又降於吳吳遥署闓為永昌太守永昌既在
益州郡之西道路壅塞與蜀隔絶而郡太守改易凱與
府丞署郡王伉帥厲吏民閉境拒闓闓數移檄永昌稱
說云云凱荅檄曰天降喪亂姦雄乘釁天下切齒萬國
悲悼臣妾大小莫不思竭筋力肝腦塗地以除國難伏
惟將軍世受漢恩以為當躬聚黨衆率先啟行上以報
國事下不負先人書功竹帛遺名千載何期臣僕吳越
背本就末乎昔舜勤民事殞於蒼梧書籍嘉之流聲無
窮隕於江浦何足可悲文武受命成王乃平先帝龍興
海内望風宰臣聰睿自天降康而將軍不覩盛衰之紀
成敗之符譬如野火在原蹈履河冰火滅冰泮將何所
依附曩者將軍先君雍侯造怨而封竇融知興歸志世
祖皆流名後葉世歌其美今諸葛丞相英才挺出深覩
未萌受遺託孤翊贊季興與衆無忌錄功忘瑕將軍若
能卒然改圖易跡更步古人難追鄙土何足宰哉蓋聞
楚國不恭齊桓是責夫差僭號晉人不長况臣於非主
誰肯歸之邪竊惟古義臣無越境之交是以前後有來
無往重承告示發憤忘食故略陳所懷惟將軍察焉凱
威恩内著為郡中所信故能全其節及丞相亮南征討
闓既發在道而凱已為高定部曲所殺亮至上表曰永
昌郡吏吕凱府丞王伉等執忠絶域十有餘年雍闓高
定偪其東北而凱等守義不與交通臣不意永昌風俗
敦直乃爾以凱為雲南太守封陽遷亭侯會為叛夷所
害子祥嗣而王伉亦封亭侯為永昌太守(蜀世譜曰吕祥後為晉南)
(夷校尉祥子及孫世為冰昌太守李雄破晉寧州諸吕不肯附舉郡固守)
姜維為大將軍後主降鄧艾維見鍾會會曰來何遲也維正
色流涕曰今日見此為速矣會竒之會既搆鄧艾艾檻車徵
會隂懷異圖維見而知其心謂可搆成擾亂以圖克復
也乃詭說會曰聞君自淮南已來筭無遺策晉道克昌
皆君之力今復定蜀威德振世民高其功主畏其謀欲
以此安歸乎夫韓信不背漢於擾攘而見疑於既平大
夫種不從范蠡於五湖卒伏劔而妄死彼豈闇主愚臣
哉利害使之然也今君大功既立大德已著何不法陶
朱公泛舟絶跡全功保身登峨嵋之巔而從赤松子游
乎會曰君言遠矣我不能行且為今之道或未盡於此
也維曰其他則君智力之所能無煩於老夫矣由是情
好歡甚維教會誅北來諸將徐欲殺會盡坑魏兵還復
蜀祚密書與後主曰願陛下暫忍數日之辱臣欲使社
稷危而復安日月幽而復明孫盛以永和初從安西將
軍平蜀見諸故老言及姜維既降之後密與劉禪表䟽
說欲偽服事鍾會事不捷遂至冺滅蜀人於今傷之
郤正為祕書令後主東遷雒陽時擾攘倉卒蜀之大臣
無翼從者惟正及殿中督汝南張通捨妻子單身隨侍
後主頼正相導宜適舉動俱無闕乃慨然歎息恨知正
之晚時論嘉之
譙周字允南後主時為中散大夫及晉文王為魏相國
下書辟周至漢中因病不進晉室踐祚累下詔所在發
遣周周遂輿病詣雒泰始三年至以病不起就拜騎都
尉周乃自陳無功而封求還爵土皆不聽許
吴桓應為丞相孫峻司馬時太子和無罪見殺衆庶皆
懷憤歎應因此招合將吏欲共殺峻事覺見殺
晉裴楷子憲東海王越以為豫州刺史北中郎將假節
王浚承制以憲為尚書懷帝永嘉末王浚為後趙石勒
所破棗嵩等莫不謝罪軍門貢賂交錯惟憲及荀綽恬
然私室勒素聞其名召而謂之曰王浚虐暴幽州人鬼
同疾孤恭行天憲拯兹黎民故舊咸歡慶謝交路二君
齊惡傲威誠信阻絶防風之戮將誰歸乎憲神色侃然
泣而對曰臣等世荷晉恩榮遇隆重王浚凶惡醜正尚
晉之遺藩雖欣聖化義阻誠心且武王伐紂表商容之
閭未聞商容在倒戈之列也明公既不欲以道厲物必
欲刑忍為治者防風之戮臣之分也請就辟有司不拜
而出勒深嘉之待以賓禮
毛孟為寧州治中惠帝末西南夷叛刺史李毅卒城中百
餘人奉毅女固守經年孟詣京師求刺史不見省孟固陳
曰君亡親喪幽閉窮城萬里訴哀不垂愍救既慙包胥無
哭秦之感又愧梁妻無摧城之驗存不若亡乞賜臣死朝
廷憐之乃以吳興太守王遜為南夷校尉寧州刺史
高韜有志節東海王越輔政不朝覲韜知人心有望密
與太𫝊參軍姜頥京兆杜溉等謀討越事泄伏誅
庾珉字子琚少歴散騎常侍本國中正侍中封長岑男
懷帝之沒劉元海也珉從在平陽元海大會因使帝行
酒珉不勝悲憤再拜上酒因大號哭賊惡之會有告珉
及王雋等謀應劉琨者元海因圖弑逆珉等竝遇害
辛賓愍帝時為尚書郎及帝蒙塵於平陽前趙劉聰使
帝行酒洗爵欲觀晉臣在朝者意賓起而抱帝大哭聰
曰前殺庾珉輩故不足為戒邪引出遂加害焉
樂道融為王敦參軍敦將圖逆謀害朝賢以告甘卓以為
不可遲留不赴敦遣道融召之道融雖為敦佐忿其逆節
因說卓曰主上躬統萬機非專任劉隗今慮七國之禍故
割湘州以削諸侯而王氏擅權日久卒見分政便謂被
奪耳王敦背恩肆逆舉兵伐主國家待君至厚今若同
之豈不負義生為逆賊死為愚鬼永成宗黨之耻耶君
當偽許應命而馳襲武昌敦衆聞之必不戰自敗大勲
可就矣卓大然之乃與巴東監軍柳純等露檄陳敦過
逆率所統致討又遣齎表詣臺卓性不果决且年老多
疑遂待諸方同進出軍稽遲至豬口敦聞卓已下兵卓
兄子卬時為敦參軍使卬求和於卓令其旋軍卓信之
將旋主簿鄧騫與道融勸卓曰將軍起義兵而中廢為敗
軍之將竊為將軍不取今將軍之下士卒各求其利一旦
而還恐不可得也卓不從道融日夜涕泣諫卓憂憤而死
周﨑為湘州從事王敦之難譙王承使﨑求救於外與
周該俱為魏乂偵人所執乂責﨑辭情臨以白刃﨑曰
州將使求援於外本無定指隨時制宜耳乂謂﨑曰汝
為我語城中稱大將軍已破劉隗戴若思甘卓住襄陽
無復異議三江州郡萬里肅清外援理絶如是者我當
活汝﨑偽許之既到城下大呼曰王敦軍敗於湖甘安
南已尅武昌即日分遣大衆來赴此急努力堅守賊今
敗矣乂於是數而殺之
易雄為舂陵令王敦作亂刺史譙王承將謀起兵以赴
朝廷雄移符馳檄遠近列敦罪惡宣募縣境數日之中
有衆千餘負糧荷戈而從之承既固守而湘中殘荒之
後城池不完兵資又闕敦遣魏乂李恒攻之雄勉勵所
統扞禦累旬士卒死傷者相枕力屈城䧟為乂所虜意
氣慷慨神無懼色送到武昌敦遣人以檄示雄而數之
雄曰此實有之惜雄位微力弱不能救國之難王室如
燬雄安用生為今日即戮得作忠鬼乃所願也敦憚其
辭正釋之衆人皆賀雄笑曰昨夜夢乘車挂肉其傍夫
肉必有筋筋者斤也車傍有斤吾其戮乎尋而敦遣殺
之當時見者莫不傷惋焉
周該性果烈以義勇稱雖不好學而率繇名教叔父級
為宜都内史亦忠節士也聞譙王承立義湘州甘卓又不
同王敦之舉而書檄不至級謂該曰吾嘗疾王敦挟陵上
之心今稱兵搆逆有危社稷之勢譙王承宗室之望據方
州之重建旗誓衆圖襲武昌甘安南少著勇名士馬噐械
當今為盛聞與譙王尅期舉義此乃烈士急病之秋吾致
死在今日汝其成吾之志申欵於譙王乎該欣然奉命潛
至湘州與承相見口陳至誠承大悦會王敦遣其將魏乂
圍承甚急該乃與湘州從事周﨑間出反命俱為乂所
執考之至死竟不言其故級繇是獲免王敦之難
王傴吕蕤竝生江夏舊姓傴為江安令蕤為秀才時張
昌叛亂旬日之間衆三萬江夏義陽士庶莫不從之唯
傴蕤不從昌以三公位徵之傴蕤密將宗室北奔汝南
投豫州刺史劉喬鄉人期思令李權陽安令吳鳳孝廉
吳暢紏合善士得五百餘家追隨傴等不豫妖逆
賀循除南中郎長史不就會逆賊李辰起兵江夏征鎮
不能討皆望塵奔走辰别帥石冰略有揚州逐會稽相
張景以前寧遠護軍程超代之以其長史宰與領山陰
令前南平内史王矩吳興内史顧祕前秀才周玘等倡
義傳檄州郡以討之循亦合衆應之冰大將杭寵有衆
數千屯郡講堂循移檄於寵為陳逆順寵遂遁走超與
皆降一郡悉平循迎景還郡即遣謝兵士杜門不出論
功報賞一無豫焉
周玘為議郎太安初妖賊張昌丘沈等聚衆於江夏百
姓從之如歸惠帝使監軍華宏討之敗於障山昌等寖
盛殺平南將軍羊伊鎮南將軍新野王歆等所在覆沒
昌别率封雲攻徐州石冰攻掦州刺史陳徽出奔冰遂
略有掦土玘密欲討冰潛結前南平内史王矩共推吳
興太守顧祕都督揚州九郡軍事及江夏人士同起義
兵斬冰所置吳興太守區山及諸長史冰遣其將羌毒
領數萬人距玘玘臨陣斬毒時右將軍陳敏自廣陵率
衆助玘斬冰别帥趙驡於蕪湖因與玘俱前攻冰於建
康冰北走投封雲雲司馬張統斬雲冰以降徐揚竝平
玘不言功賞散衆還家
劉遐廣平人值天下大亂遐與塢主壁於河濟之間賊
不敢逼遐間道遣使受元帝節度朝廷嘉之璽書慰勉
以為龍驤將軍平原内史建武初元帝令曰遐忠勇果毅
義誠可嘉以遐為下邳内史將軍如故
邵續為苟晞參軍除沁水令時天下漸亂續去縣還家
紏合亡命得數百人王浚假續綏集將軍樂陵太守屯
厭次以續子乂為督護續綏懷流散多歸附之石勒既
破浚遣乂還招續續子孤危無援權附於勒勒亦以乂
為督護既而段疋磾在薊遣書要續俱歸元帝續從之
其下諫曰今棄勒歸匹磾任子危矣續垂泣曰我出身
為國豈得顧子而為叛臣哉遂絶於勒勒乃害乂續懼
勒攻先求救於匹磾匹磾遣弟文鴦救續文鴦未至勒
已率八千騎圍續勒素畏鮮卑及聞文鴦至乃棄攻具
東走續與文鴦追勒至安陵不及虜勒所署官并驅三
千餘家又遣散騎入勒北邊略常山亦二千家而還匹
磾既殺劉琨夷晉多怨叛遂率其徒依續勒南和令趙
領等率廣川渤海千餘家背勒歸續而帝以續為平原
樂安太守右將軍冀州刺史進平北將軍假節封祝阿
子續遣兄子武邑内史存與文鴦率匹磾衆就食平原
為石季龍所破續先與曹嶷亟相侵掠嶷因存等敗乃
破續屯田又抄其戸口續首尾相救疲於奔命太興初
續遣存及文鴦屯濟南黃巾固因以逼嶷嶷懼求和俄
而匹磾率衆攻段末杯石勒知續孤危遣季龍乘虛圍
續季龍騎至城下掠其居人續率衆出救季龍伏騎斷
其後遂為季龍所得使續降其城續呼其兄子存竺及
子得等曰吾志雪國難以報所受不幸至此汝等努力
自勉便奉匹磾為主勿有二心時帝既聞續沒下詔曰
邵續忠烈在公義誠慷慨綏集荒餘憂國忘身功勲未
遂不幸䧟沒朕用悼恨於懷所統任重宜時有代其部
曲文武已共推其息緝為營主續之忠義著於公私今
立其子足以安衆一以續本位即授緝使總率所統效
節國難雪其家讐存及竺緝等與匹磾嬰城距寇而帝
又假存揚武將軍武邑太守勒屢遣季龍攻之戰守疲
苦不能自立久之匹磾及其弟文鴦與竺緝等悉見獲
惟存得潰圍南奔在道為賊所殺竟亦遇害
孔坦為領軍司馬初除未赴召會王敦反坦與右衞將軍
虞潭俱在會稽起義而討沈充事平始就職
陶回丹陽人為王導司馬蘇峻之役王師敗績回還本
縣收合義軍得千餘人竝為步軍與陶侃温嶠等并力
攻峻又别破韓晃時大賊新平綱維弛廢導以回有噐
幹權補北軍中候
辛恭靖少有噐幹才量過人隆安中為河南太守會後
秦姚興來寇恭靖固守百餘日以無救而䧟被執至長
安興謂之曰朕將任卿以東南之事可乎恭靖厲色曰
我寧為國家鬼不為羌賊臣興怒幽之别室經三年至
元興中誑守者乃踰垣而遁歸於江東安帝嘉之桓玄
請為諮議參軍置之朝首尋而病卒
丁穆字彥遠孝武太元四年除振武將軍梁州刺史受
詔未發會苻堅遣衆寇順陽穆戰敗被執長安稱病不
仕偽朝堅又傾國南寇穆與關中人士唱義謀襲長安
事泄遇害臨死作表以付其妻周其後周得至京師詣闕
上之孝武下詔曰故順陽太守真定侯丁穆力屈身䧟
而誠節彌固直亮壯勁義貫古烈其喪柩始反言增傷
悼可贈龍驤將軍雍州刺史賻賜一依周虓故事為立屋
宅并給其妻衣食以終厥身
庾仄新野人桓玄僭楚王置相國加九錫之命仄聞之乃
起義兵襲馮該於襄陽走之仄有衆七千於城南設壇
祭祖宗七廟南蠻參軍庾彬安西參軍楊道護江安令
鄧襄子謀為内應仄本仲堪黨桓偉既死石康未至故
乘間而發江陵震動桓濟之子亮起兵於羅縣自號平
南將軍湘州刺史以討仄為名南蠻校尉羊僧壽與石
康共攻襄陽仄衆散奔姚興綝等皆遇害
册府元龜卷七百六十
