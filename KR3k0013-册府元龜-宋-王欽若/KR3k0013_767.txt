册府元龜卷七百六十七宋王欽若等撰
總錄部
儒學
周官著師儒之訓太史公論儒者之要始於博習經藝
之文祖述堯舜之道其後分而為六家蔓而成九種至
於憲章仁義順隂陽明天道宣教化正人倫以致乎至
治固異端之不能奪也春秋之世施及戰國聖師云没
微言誕布學者間出素風益邵雖復遭坑焚之變而鄒
魯之俗弦誦無改大漢龍興罷出百家表章經術建立
學官予以禄利修復&KR1274;校風以德化傳受彌廣藝文不
墜盖西京之士彬彬矣中興崇學於兹為盛魏晉以降
未之或替豈不以六君子之訓四術之教乃百王之所
取法千古所不易者也今悉其志學成業顯名於世者
著於篇
倚相楚人為左史能讀三墳五典八索九丘即上世帝
王遺書也
孔子魯人為兒嬉戲嘗陳俎豆設禮容其後適周問禮
盖見老子時周室微而禮樂廢詩書缺追迹三代之禮
序書傳上紀唐虞之際下至秦繆編次其事故書傳紀
自孔子古者詩三千餘篇及至孔子去其重取可施於
禮義上采契后稷中述殷周之盛至幽厲之缺始於袵
席故曰關睢之亂以為風始鹿鳴為小雅始文王為大
雅始清廟為頌始三百五篇孔子皆弦歌之以求合韶
武雅頌之音禮樂自此可得而述以備王道成六藝孔子
晚喜易序彖繫象說卦文言讀易韋編三絶曰假我數
年若是我於易則彬彬矣孔子以詩書禮樂教弟子盖
三千焉身通六藝者七十有二人孔子嘗為魯司寇孔
子卒後七十子之徒散遊諸侯大者為師傅卿相小者
友教士大夫或隐而不見故子路居衞(按仲尼弟子列傳子路死於衞)
(時孔子尚存)子張居陳澹臺子羽居楚子夏居西河子貢終
於齊如田子方段干木吳起禽滑釐之屬皆受業於子
夏之倫為王者師(是時獨魏文侯好學後凌遲以至於始皇天下於戰國儒術既絀焉然齊)
(魯之間學者獨不廢也)
孟軻鄒人生有淑質夙喪其父幼被慈母三遷之教長
師孔子之孫子思知儒術之道通五經尤長於詩書
荀卿趙人與孟子咸遵夫子之業而潤色之以學顯於
當世嫉濁世之政亡國亂君相屬不遂大道而營於巫
祝信機祥鄙儒小拘如莊周等又滑稽亂俗於是推儒
墨道德之行事興懷序列著數萬言荀卿在齊三為祭
酒後適楚為蘭陵令而卒於蘭陵
漢叔孫通(一云名何)薛人秦時以文學徵待詔博士高祖初
為漢王復拜為博士漢五年已并天下諸侯共尊漢王
為皇帝叔孫通使徵魯諸生三十餘人與其弟子百餘
人共起朝儀(事具掌禮制禮門)乃拜為太常賜金五百斤叔孫
通因進曰諸弟子儒生隨臣久矣與共為儀願陛下官
之高帝悉以為郎
申公培魯人以詩經為訓高祖過魯申公以弟子從師
入見高祖於魯南宫後官至大中大夫
伏勝濟南人故為秦博士文帝時欲求能治尚書者天
下無有乃聞伏生能治欲召之是時伏生年九十餘老
不能行於是乃詔太常使掌故朝錯往受之
賈誼雒陽人年十八以能誦詩書屬文稱於郡中河南
太守吳公徵為廷尉言誼少通諸家之書文帝召為博
士修春秋左氏傳為傳訓終於梁王傅
董仲舒廣川人少治春秋景帝時為博士通五經能持
論善屬文漢興至於五世之間唯仲舒為明於春秋其
傳公羊氏也
胡母生字子都齊人治公羊春秋景帝時為博士齊之
言春秋者多受胡母生
轅固生齊人以治詩景帝時為博士
毛公趙人治詩為河間獻王博士
戴德字延君號大戴為信都太傅
公孫弘菑州薛人學春秋雜說武帝初即位招賢良文
學士是時宏年六十以賢良徵為博士
兒寬千乘人治尚書有俊材初見武帝語經學帝曰吾
始以尚書為樸學弗好及聞寬說可觀乃從寬問一篇
位至御史大夫
吾丘壽王武帝時為待詔詔使從中大夫董仲舒受春秋
高材通明遷為侍中
馮野王通詩以父任為太子中庶子
龔遂以明經為昌邑郎中令
夏侯始昌魯人通五經以齊詩尚書教授自董仲舒韓
嬰死後武帝得始昌甚重之時昌邑王以少子愛上為
選師始昌為太傅
張禹至長安學從沛郡施讐受易琅邪王陽膠東庸生
問論語既皆明習有徒衆舉為郡文學
韓嬰燕人為常山王太傅推詩人之意作外傳數萬言
武帝時與董仲舒論於帝前其人精悍處事分明(悍勇悍)
仲舒不能難也
榮廣受榖梁先是公羊大興穀梁寖微廣高材捷敏與
公羊大師眭孟等論數困之故好學者頗復受榖梁
蔡千秋字少君宣帝即位聞衞太子好穀梁春秋以問
丞相韋賢長信少府夏侯勝及侍中樂陵侯史高皆魯
人也言穀梁子本魯學公羊氏乃齊學也宜興穀梁時
千秋為郎召見與公羊家並說帝善穀梁說擢千秋為
諫大夫給事中
韋玄成宣帝時為淮陽王中尉王未就國玄成受詔與
太子太傅蕭望之及五經諸儒雜論同異於石渠閣條
奏具對
劉向時為諫大夫以偽鑄黃金减死論會初立穀梁春
秋徵更生受穀梁講論五經於石渠
施讐為博士甘露中與五經諸儒雜論同異於石渠閣
(石渠閣在未央殿北以藏秘書)
梁丘臨為黃門郎甘露中奉使問諸儒於石渠臨學精
熟專行京房法瑯邪王吉通五經聞臨說善之
聞人通漢子方(聞人姓也名通漢字子方)以太子舍人論石渠
戴聖以博士論石渠
夏侯勝亦以儒顯名為學精熟善說禮服徵為博士
后蒼字近君東海剡人事夏侯始昌始昌通五經蒼亦
通詩禮為博士
周堪字少卿齊人與孔覇俱事大夏侯勝覇為博士堪
譯官令論於石渠經為最高
張山拊字長賓平陵人事小夏侯建為博士論石渠
張無故字子儒山陽人事山拊受尚書善修章句為廣
陵太傅
孔安國字子國孔子之後孔氏有古文尚書安國以今
文字讀之因以起其家逸書得十餘篇盖尚書兹多於
是矣以安國為諫大夫
韋賢為人質樸欲篤志於學兼通禮尚書以詩教授號
稱鄒魯大儒為丞相薨子玄成復以明經歷位至丞相
故鄒魯諺曰遺子黃金滿籯不如一經
匡衡字稚圭父世農夫至衡好學家貧庸作以供資用
尤精力過絶人諸儒為之語曰無說詩匡鼎來(鼎猶言嘗也言)
(匡且來也賈誼云天子春秋鼎盛其義亦同)匡語詩解人頥衡後位至丞相
嚴彭祖與顔安樂俱事眭孟孟弟子百餘人惟彭祖安
樂為明由是公羊春秋有顔嚴學彭祖為宣帝博士
翼奉字少君東海下邳人治齊詩與蕭望之匡衡同師
三人經術皆明元帝初即位諸儒薦之徵待詔宦者署
後以中郎為博士諫大夫卒
師丹字仲公治詩舉孝廉為郎元帝末為博士免建始
中州舉茂材復補博士
翟方進為小吏心厭之聞蔡父言當以經術封侯心喜
因病歸家辭其後母欲西至京師受經母憐其幼隨之
長安織屨以給方進讀經博士受春秋積十餘年經學
明習徒衆日廣諸儒稱之以射策甲科為郎位至丞相
徐敖治詩授於九江陳俠為王莽講學大夫由是言毛
詩者本之徐敖
谷永於經書汎為疏達與杜欽杜鄴略等不能洽浹如
劉向父子及揚雄也其於天官京氏易最密位至大司
農
梅福字子真九江夀春人少學長安明尚書穀梁春秋
為郡文學後為南昌尉
揚雄字子雲少而好學不為章句訓詁通而博覧無所
不見位至大夫
後漢卓茂字子康南陽宛人元帝時於長安事博士江
生習詩禮及歷算究極師法稱為通儒
賈逵父徽從劉歆受左氏春秋兼習國語周官又受古
文尚書於塗惲學毛詩於謝曼卿作左氏條列二十一
篇
桓譚博學多通徧習五經皆訓詁大義不為章句能文
章尤好古學數從劉歆揚雄辨析疑異譚後官至六安
郡丞
張玄字君夏少習顔氏春秋兼通數家法建武初舉明
經補弘農文學
丁恭字子然習公羊顔氏春秋學義精明建武初為諫
議大夫博士
牟長字君高樂安臨濟人少習歐陽尚書不仕王莽時
建武初大司空宋弘特辟拜博士
魏應字君伯少好學建武初詣博士受業習魯詩閉門
誦習不交僚黨京師稱之應終騎都尉
洼丹字子玉世傳孟氏易建武初為博士丹學義研深
易家宗之稱為大儒
杜林少好學沈深父鄴為梁州刺史家既多書又外氏
張竦父子喜文采(鄴少孤其母張敞女也鄴從敞子吉學得其家書竦即吉之子博學文雅)
(過於敞)林從竦受學博洽多聞時稱通儒王莽敗避難客
河西建武六年光武聞林已還三輔乃徵拜侍御史引
見問以經書故舊及西州事甚悦之賜車馬衣被羣僚
知林以名德用甚尊憚之京師士大夫咸推其博洽河
南鄭興東海衛宏等皆長於古學興嘗師事劉歆林既
遇之欣然言曰林得興等固諧矣使宏得林且有以益
之宏見林闇然而服濟南徐巡始師事宏後皆更受林
學林前於西州得漆書古文尚書一卷嘗寳愛之雖遭
艱困屈時不離身出以示宏等曰林流離兵亂嘗恐斯
經將絶何意東海衞子濟南徐生復能傳之世道竟不
墜於地也古文雖不合時務然願諸生無悔所學巡益
重之於是古文遂行位至大司空
任安字定祖少遊大學受孟氏易兼通數經除博士公
車徵皆稱疾不就
甄宇字長文北海安丘人習顔氏春秋建武中為州從
事徵拜博士
包咸子良少為諸生受業長安師事博士右師細君(姓右)
(師)習魯詩論語舉孝廉為郎建武中入授皇太子論語
又為其章句
劉寬少學歐陽尚書京氏易尤明韓詩外傳稱為通儒
人為光禄勲卒
楊政字子行京兆人少好學從代郡范升受梁丘易善
說經書京師為之語曰說經鏗鏗楊子行終於左中郎
將
戴憑字次仲習京氏易年十六舉明經徵試博士
鍾興少從少府丁恭受嚴氏春秋恭薦興學行高明光
武召見問以經義應對甚明帝善之位至左中郎將卒
張玄少習顔氏春秋後舉孝廉為郎會顔氏博士缺元
試策第一拜為博士居數日諸生上言玄兼說嚴氏宣
氏不宜專為顔氏博士光武且令還署未及遷而卒
董鈞字文伯犍為資中人習慶氏禮事大鴻臚王臨永
平初為博士當世稱為通儒
衞宏字敬仲東海人少與河南鄭興俱好古學初九江
謝曼卿精毛詩宏從曼卿受學後從大司空杜林更受
古文尚書時濟南徐巡師事宏後從林受學亦以儒顯
由是古學大興光武以為議郎
周防字偉公師事徐州刺史盖豫受古文尚書經明舉
孝廉拜郎中太尉張禹薦補博士
楊倫字仲理少為諸生師事司徒丁鴻習古文尚書為
郡文學掾後特徵博士
李育字元春扶風漆人少習公羊春秋沈思專精博覧
書傳知名太學後為侍中卒於官
何休字邵公任城樊人精研六經世儒無及者位至諫
議大夫
謝該字文儀南陽章陵人善明春秋左氏為世明儒後
拜議郎以夀終
周爕十歲通詩論及長專精禮易徵之不就
陳元父欽習左氏春秋事黎陽賈護與劉歆同時而别
自名家(元父欽字子佚以左氏授王莽自名陳氏春秋)後辟司徒歐陽歙府以病
去卒
鄭衆字仲師年十二從父興受左氏春秋精力於學明
三綂歷兼通易詩知名於世位至大司農卒
承官少勤學不倦經典既明歸家教授三府更辟皆不
應永平中徵詣公車車駕臨辟雍召宫拜博士
侯覇篤志好學師事九江太守房元治穀梁春秋為元
都講(又從鍾寧君受律)位至大司徒
鄭興少學公羊春秋晚善左氏傳遂積精深思通達其
旨同學者皆師之(興從博士金子嚴為左氏春秋)後為蓮勺令以事免
卒
魯恭始為郡吏太傅趙熹聞而辟之章帝集諸儒於白
虎觀恭特以經明得召與其議後位至司空
王渙敦儒學習尚書讀律令略舉大義官至雒陽令卒
周舉字宣光姿貌短陋而博學洽聞為儒者所宗故京
師為之語曰五經從横周宣光終於光禄大夫
井丹字大春少受業太學通五經善談論故京師為之
語曰五經紛綸井大春性清高沛王輔等五王更請皆
不能致
尹敏少為諸生初習歐陽尚書後受古文兼善毛詩穀
梁左氏春秋後為諫議大夫卒
許慎字叔重性淳篤少博學經籍馬融嘗推敬之時人
為之語曰五經無雙許叔重除洨長卒於家(洨音侯交切)
蔡玄字叔陵學通五經徵辟並不就順帝時詔徵拜議
郎講論五經異同甚合帝意遷侍中出為弘農太守卒
于官
宗資少在京師學孟氏易歐陽尚書
楊震字伯起少好學受歐陽尚書於太常桓郁明經博
覧無不窮究諸儒為之語曰關西孔子楊伯起位至太
尉
趙曄詣杜撫受韓詩究竟其術作詩細歷神淵蔡邕至
會稽讀詩細而歎息以為長於論衡邕還京師傳之學
者咸誦習焉
張馴字子雋濟隂定陶人少游太學能誦春秋左氏傳
以大夏侯尚書教授辟公府舉高第拜議郎與蔡邕共
奏定六經文學擢拜侍中典領秘書近署
魏樂詳字文載少好學善左氏傳杜畿為太守亦甚好
學署詳文學祭酒使教後進於是河東學業大興至黃
初中徵拜博士于時太學初立有博士十餘人學多褊
狹又不熟悉略不親教備員而已惟詳五業並授其或
難教質而不觧詳無慍色以杖畫地牽譬引領至忘寢
食以是獨擅名於遠近
孫資字彦博講業太學博覧傳記同郡王允一見而竒
之
董遇及賈洪邯鄲淳薛夏隗禧蘇林樂詳等七人為儒
宗
王基為中書侍郎時散騎常侍王肅著諸經傳解及論
定朝儀改易鄭玄舊說而基據持玄義嘗與抗衡
蜀許慈字仁篤師事劉禧善鄭氏學治易尚書三禮毛
詩論語慈終於大長秋
譙周字允南為光禄大夫周雖不與政事以儒行見禮
時訪大議輙據經以對而後生好事者亦咨問所疑焉
來敏字敬達涉獵書籍善左氏春秋先主定益州署敏
典教校尉
廖扶習韓詩歐陽尚書教授嘗數百人不應辟召時號
北郭先生二子孟舉並知名
張裔字君嗣治公羊春秋涉經史位至輔漢將軍
文立字廣林少治毛詩三禮兼通羣書
伍梁字德山以儒學節操稱從議郎遷諫議大夫五官
中郎將
向朗字巨達領丞相長史初朗少時雖涉獵文學然不
治素簡以吏能見稱自去長史優游無事垂三十年乃
更潛心典籍孜孜不倦開門接賓誘納後進但講論古
義不干時事以是見稱上自執政下及童冠皆敬重焉
後以功封顯名亭侯位特進卒
吳張昭字子布彭城人少好學從白侯子安受左氏春
秋博覧衆書位至輔吳將軍
諸葛瑾字子瑜少游京師治毛詩尚書左氏春秋後拜
大將軍左都護領豫州牧
闞澤字德潤為太子太傳領中書每朝廷大議經典所
疑輙諮訪之以儒學勤勞封都鄉侯
張紘字子綱廣陵人少游學京都紘入太學事博士韓
宗治京氏易歐陽尚書又於外黃從濮陽闓受韓詩及
禮記左氏春秋後曹公以紘為會稽東部都尉孫權以
為長史卒
劉游舉孝廉為郎中祖父本師受經傳學羣書號為通
儒舉賢良方正為般長卒官伯父寵字祖榮受文業以
經明行修舉孝廉光禄大夫察四行除東平陵令
程秉字德樞事鄭玄後避亂交州與劉熙考論大義遂
博通五經士爕命為長史孫權聞其名儒以禮徵秉既
到拜太子太傅
嚴略字曼才少耽學善詩書三禮又好學文終於尚書
令
沈珩字仲山吳郡人少綜經藝尤善春秋内外傳
晉何嵩字泰基寬弘愛士博觀墳籍尤善史漢少歷清
官領著作郎
閻纉字續伯僑居河南新安少游英豪多所交結博覧
墳典該通物理纉位至漢中太守
杜預為春秋左氏傳集解時王濟解相馬又甚愛之而
和嶠頻聚斂預嘗稱濟有馬癖嶠有錢癖武帝聞之謂
預曰卿有何癖曰臣有左傳癖
侯使光儒博學古歷官著續文華奏議皆有條理後終
於少府
范寗為中書侍郎時更營新廟博求辟雍明堂之制寗
據經傳奏上皆有典證孝武帝雅好文學甚被親愛朝
廷疑議輙諮訪之
摯虞字仲治京兆長安人少事皇甫謐才學通博著述
不倦歷官至太常卿
戴若思弟邈字望之少好學尤精史漢才不逮若思儒
學過之弱冠舉秀才位至尚書僕射
范平字子安吳郡錢塘人研覧墳索初仕吳為臨海太
守謝病還家敦悦儒學三子奭咸泉並以儒學至大官
杜夷字行齊盧江灊人世以儒學稱永嘉初公車徵拜
博士不就
徐苗字仲胄高密淳于人累世相承皆以博士為郡守
范弘之字長文雅正好學以儒術皆明為太學博士
王歡字君厚樂陵人安貧樂道專精耽學遂為通儒嗣
後慕容暐襲號署官至祭酒
王隐以儒素自守不交勢援博學多聞受父遺業西都
舊事多所諳究隱後為著作郎賜爵平陵鄉侯
袁亮字貞固有學行亮子粲文學博識累為儒官
凉茂字伯方少好學論議嘗據經典以處是非茂終於
太子太傅
康峻歷郡功曹舉計掾州辟從事太常鄭袤見峻大竒
之舉為博士時重莊老而輕經史峻懼雅道陵遲乃潛
心儒典
郗鑑字道徽少孤貧博覧經籍躬耕隴畆吟詠不倦以
儒雅著名不應州命
陳邵字節良東海襄賁人郡察孝廉不就以儒學徵為
陳留内史累遷燕王師
董景道字文博明春秋三傳京氏易馬氏尚書韓詩皆
精究大義三禮之義專遵鄭氏著禮通論非駁諸儒演
廣鄭旨至劉曜時徵為散騎常侍固辭遂以夀終
庾乘遊學宫為諸生傭後能講論自以卑等每處下坐
諸生博士皆就讐問由是學中以下坐為貴
范宣雖閒居屢空嘗以講論為業譙國戴逵等皆聞風
宗仰自遠而至諷讀之聲有若齊魯後詔徵為太學博
士散騎郎並不就
華&KR1771;都督河北諸軍事坐事免官削爵土棲遲家巷垂
十載教誨子孫講誦經典集經書要事名曰善文行於
世
姜龕天水人姚興時與東平淳于岐馮翊郭高等皆耆
儒碩德經明行修各門徒數百教授長安諸生自遠而
至者數千人興每於聽政之暇引龕等于東堂講論道
藝錯綜明理凉州胡辨符堅之末東徙雒陽教授弟子
百餘人關中後進多赴之講業興&KR0897;關尉曰諸生諮訪
道義修已厲行往來出入勿拘常限於是學者咸勸儒
風盛焉
册府元龜卷七百六十七
