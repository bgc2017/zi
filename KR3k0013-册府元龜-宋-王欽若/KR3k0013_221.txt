冊府元龜卷二百二十一宋王欽若等撰
僣偽部
勲伐
非常之績待豪俊而後成不世之才因艱虞而斯顯莫
不扶大義以立節上忠本朝掃羣兇而戡難外勤遠略
於是多士慕嚮四遠向風用能赫然奮庸光於當世使
其念德不怠居安思危知乎天不可逃盈難久恃收邪
謀于改物頓禍心于問鼎考存亡之至數審邪正之大
倫則康定之功參伊周而論德忠厚之節亘鍾鼎以垂
芳者矣此之不為亡於何有觀其通變之略制勝之謀
寧前智而後愚固百慮而一致蓋善惡詭趣安危異效
其故何哉逆順之勢殊而億兆之心異也
前凉張軌初為晉散騎常侍欲求凉州公卿亦舉軌才
堪御遠惠帝永寧初出為護羌校尉凉州刺史于時鮮
卑反叛寇盗縱横軌到官即討破之斬首萬餘級遂威
著西州化行河右以宋配陰充氾瑗陰澹為股肱謀主
永興中鮮卑若羅拔能皆為寇軌遣司馬宋配擊之斬拔
能俘十餘萬口威名大震惠帝遣加安西將軍封安樂
鄉侯邑千戶於是大城姑臧懷帝永嘉初會東羌校尉
韓稚殺秦州刺史張輔軌少府司馬楊裔言於軌曰今
日韓稚逆命擅殺張輔明公杖鉞一方宜懲不恪此亦
春秋之義諸侯相滅亡桓公不能救則桓公恥之軌從
焉遣中督護氾瑗率衆二萬討之先遺稚書曰今王綱
紛撓牧守宜戮力勤王適得雍州檄云卿稱兵内侮吾
董任一方義在伐叛武旅三萬駱驛繼發伐木之感心
豈可言古之行師全國為上卿若單馬軍門者當與卿
共平世難也稚得書而降軌後患風口不能言使子茂
攝州事酒泉太守張鎮潜引秦州刺史賈龕以代軌密
使詣京師請尚書侍郎曹袪為西平太守圖為輔車之
勢軌别駕麴晁欲專威福又遣使詣長安告南陽王模
稱軌廢疾以請賈龕而龕將受之其兄讓龕曰張凉州
一時名士威著西州汝何德以代之龕乃止更以侍中
爰瑜為凉州刺史治中楊澹馳詣長安割耳盤上訴軌
之被誣模乃表停之晉昌張越凉州大族䜟言張氏覇
凉自以才力應之從隴西内史遷凉州刺史越志在凉
州遂託病歸河西陰圖代軌乃遣兄鎮及曹袪麴佩移
檄廢軌以軍司杜耽攝州事使耽表越為刺史軌令曰
吾在州八年不能綏靖區域又值中州兵亂秦隴倒懸
加以寢患委篤實思歛迹避賢但負荷任重未便輙遂
不圖諸人横興此變是不明吾心也吾視去貴州如脱
屣耳郤遣主簿尉髦奉表詣闕便速脂轄將歸老宜陽
長史王融參軍孟暢蹋折鎮檄排閣入諫曰晉室多故
人神塗炭實頼明公撫寧西夏張鎮兄弟敢肆凶逆宜
聲其罪而戮之不可成其志也軌默然融等出而戒嚴
武威太守張琠遣子坦馳詣京表曰魏尚安邊而獲戾
充國盡忠而被譴皆前史之所譏今日之明鑒也順陽
之思劉陶守闕者千人刺史之莅臣州若慈母之於赤
子百姓之愛臣軌若旱苗之得膏雨伏聞信惑流言當
有遷代民情嗷嗷如失父母今戎夷猾夏不宜騷動一
方尋以子實為中督護率兵討鎮遣鎮外甥太府主簿
令狐亞前喻鎮曰舅何不審安危明成敗主公西河著
德兵馬如雲此猶烮火已焚待江漢之水溺于洪流望
越人之助其何及哉今數萬之軍已臨近境今唯全老
親存門戶輸誠歸官必保萬全之福鎮涕流曰人悮我
也乃委罪功曹魯連而斬之詣實歸罪南討曹袪走之
張坦至京師帝優詔勞軌依模所表命誅曹袪軌大悦
赦州内殊死已下命實率尹員宋配步騎三萬討袪别
遣從事田迥王豐率騎八百自姑臧西南出石驢據長
寧袪遣麴晁拒戰于黃阪實詭道出浩亹戰于破羌
軌斬袪及牙門田囂遣治中張閬送義兵五千及郡國
秀孝貢計器甲方物歸於京師
張實初仕晉為議郎及還姑臧以討曹袪功封建武亭侯進
爵福祿縣侯累除西中郎將領護羌校尉父軌卒州人推實
攝位愍帝因下策書授持節都督涼州諸軍事涼州刺史西
平公實遣都護王該送諸郡貢計獻名馬方珍經史圖籍于
京師會劉曜逼長安實遣將軍王該率衆以援京城帝嘉之
拜都督陜西諸軍事實知劉曜逼遷天子大臨三日遣
太府司馬韓璞滅寇將軍田齊撫戎將軍張閬前鋒都
護隂預步騎一萬東赴國難命討虜將軍陳安故太守
賈騫隴西太守吳紹各統郡兵為璞前驅戒璞曰前遣
諸將多違機信所執不同致有乖異内不和親焉能服
物今遣卿督五將兵事當如一體不得令乖異之問達
孤耳也璞次南安諸羌斷軍路璞與張閬夾擊大敗會
愍帝訃問至南陽王保鎮上邽自稱晉王遣使拜寔征
西大將軍儀同三司增邑三千戶俄而保為陳安所敗
氐羌皆應之保窮迫遂去上邽遷祁山寔遣將韓璞步
騎五千赴難陳安退保綿諸保歸上邽未幾保復為安
所敗使詣實乞師實遣宋毅赴之而安退會保為劉曜
所逼遷于桑城將謀奔寔寔以宗室之望若至河右必
動物情遣其將陰監逆保聲言翼衞寔禦之也會保薨
其衆散奔凉州者萬餘人寔繇是恃險遠頗自驕恣
張茂嗣其兄寔為凉州牧晉元帝永昌初使將軍韓璞
率衆取隴西南安之地以置秦州張駿嗣其季父茂為
凉州牧觀兵新鄉狩于北野因討軻没虜破之又使其
將楊宣率衆越流沙伐龜茲鄯善於是西域並降初戊
巳校尉趙貞不附于駿駿擊擒之以其地為高昌郡及
石勒殺劉曜駿因長安亂復收河南地至于狄道置武
衞石門侯和漒州甘松五屯護軍與勒分境
前趙劉元海初仕晉為建威將軍五部都督封漢光鄉
侯惠帝元康末坐部人叛出塞免官成都王穎鎮鄴表
元海行寧朔將軍監五部軍事惠帝失馭寇盗蜂起元
海從祖故北部都尉左賢王劉宣等竊議曰昔我先人
與漢約為兄弟憂泰同之自漢亡以來魏晉代興我單
于雖有虛號無復尺土之業自諸侯王下同編戶今司
馬氏骨肉相殘四海鼎沸興邦復業此其時矣左賢王
元海姿噐絶人幹宇超世天若不恢崇單于終不虛生
此人也于是密共推元海為大單于乃使其黨呼延攸
詣鄴以謀告之元海請歸會葬穎弗許乃令攸先歸告
宣等招集五部引會宜陽請胡聲言應穎實背之也穎
為皇太子以元海為太弟屯校尉惠帝伐穎次於蕩陰
穎假元海輔國將軍督北城守事及六軍敗績穎以元
海為冠軍將軍封盧奴伯并州刺史東瀛公騰安北將
軍王俊起兵伐穎元海說穎曰今二鎮䟦扈衆餘十萬
恐非宿衞及近都士庶所能禦之請為殿下還說五部
以赴國難穎曰五部之衆可以保發不縱能發之鮮卑
烏丸勁速如風雲何易當耶吾欲奉乘輿還雒陽避其
鋒銳徐傳檄天下以逆順制之君意何如元海曰殿下
武皇帝之子有殊勲於王室威恩光洽四海欽風孰不
思為殿下没命投軀者哉何難發之有乎王浚豎子東
瀛疎屬豈能與殿下争衡耶殿下一發鄴宮示弱於人
雒陽可復至乎縱達雒陽威權不復在殿下也紙檄尺
書誰為人奉之且東胡之悍不踰五部願殿下勉撫士
衆靖以鎮之當為殿下以二部摧東瀛三部梟王浚二
豎之首可指日而懸矣穎悦拜元海為北單于參丞相
軍事元海至左國城劉宣等上大單于之號二旬之間
衆已五萬都于離石王浚使將軍祈弘率鮮卑攻鄴穎
敗挾天子南奔雒陽元海曰穎不用吾言軍自奔潰真
奴才也然吾與之有言矣不可不救於是命右於陸王劉
晏左獨鹿王劉延年率步騎二萬將討鮮卑劉宣等固
諫曰晉為無道奴隸御我是以右賢王猛不勝其忿屬
晉綱未弛大事不遂右賢塗地單于之恥也今司馬氏
父子兄弟自相魚肉此天厭晉德授之於我單于積德
在躬為晉人所服方當興我邦族復呼韓邪之業鮮卑
烏丸可以為援柰何拒之而拯仇敵今天假手於我
不可違也違天不祥逆衆不濟天與不取反受其咎願
單于勿疑元海曰善當為崇岡阜何能為培塿乎夫帝
王豈有常哉大禹出於西戎文王生於東夷顧惟德所
授耳今見衆十餘萬皆一當晉十鼔行而摧亂晉猶拉
枯耳上可成漢高之業下不失為魏氏雖然晉人未必
同我漢有天下世長恩德結於人心是以昭烈﨑嶇於
一州之地而能抗衡於天下吳又漢氏之甥約為兄弟
兄亡弟紹不亦可乎且可稱漢追尊後主以懷人望乃
遷於左國城遠人歸附者數萬永興元年元海乃為壇
於南郊僣即漢王位立漢高以下三祖五宗神主以祭
之東瀛公騰使將軍聶玄討之戰于大陵玄師敗績騰
懼率并州二萬餘戶下山東所在為寇元海遣其建武
將軍劉曜寇太原泫氏屯留長子中都皆䧟之二年騰
又遣司馬瑜周良石鮮等討之次於離石汾城元海遣
其武牙將軍劉欽等六軍拒瑜等四戰瑜皆敗欽振旅
而歸遂進據河東攻寇蒲阪平陽皆䧟之元海入都蒲
阪懷帝永嘉二年元海僣即皇帝位遷都平陽
後趙石勒晉末以胡奴招集王陽䕫安支雄冀保吳豫
劉膺桃豹逯明等八騎為羣盗後郭敖劉徵劉寳張曀
僕呼延莫郭黑略張越孔豚趙鹿支屈六等又赴之號
為十八騎復東如赤龍騄驥諸苑中乘苑馬遠掠繒寳
以賂汲桑及成都王穎敗乘輿于蕩陰逼惠帝如鄴宫
王浚以穎凌辱天子使鮮卑擊之穎懼挾帝南奔雒陽
帝復為張方所逼遷于長安關東所在兵起皆以誅穎
為名河間王顒懼東師之盛欲輯懷東憂乃奏議廢穎
是歲劉元海稱漢王于黎亭穎故將陽平人公師藩等
自稱將軍起兵趙魏衆至數萬勒與汲桑帥牧人乘苑
馬數百騎以赴之桑始命勒以石為姓勒為名焉藩拜
為前隊督從攻平昌公模於鄴模使將軍馮嵩逆戰敗
之藩濟自白馬而南濮陽太守苟晞討藩斬之勒與桑
亡潜苑中桑以勒為伏夜牙門帥牧人劫掠郡縣繋囚
又招山澤亡命多附勒勒率以應之桑乃自號大將軍
稱為成都王穎誅東海王越東瀛公騰為名桑以勒為
前驅屢有戰功署爲掃虜將軍忠明亭侯桑進軍攻鄴
以勒為前鋒都督大敗騰將馮嵩因長驅入鄴遂害騰
殺萬餘人掠婦女珍寳而去濟自延津南擊兖州越大
懼使苟晞王瓉等討之桑勒攻幽州刺史石尠於樂陵
尠死之乞活田禋帥衆五萬救尠勒逆戰敗禋與晞等
相持於平原陽平間數月大小三十餘戰戰互有勝負
越懼次于官渡為晞聲援桑勒為晞所敗死者萬餘人
乃收餘衆將奔劉元海冀州刺史丁紹要之于赤橋又
大敗之桑奔馬牧勒奔樂平王師斬桑于平原時胡部
大張㔨督馮突莫等擁衆數千壁于上黨勒往從之深
為所昵因說㔨督曰劉單于舉兵誅晉部大拒而不從
豈能獨立乎曰不能勒曰如其不能者兵馬皆有所屬
今部落皆已被單于賞募往往聚議欲叛部大而歸單
于矣宜早為之計㔨督等素無智略懼部衆之貳已也
乃潜隨勒單騎歸元海元海署㔨督為親漢王莫突為
都督部大以勒為輔漢將軍平晉王以統之勒於是命
㔨督為兄賜姓石氏名之曰會言其遇巳也烏丸張伏
利度亦有衆三千壁于樂平劉元海屢招而不能致勒
偽獲罪於元海因奔伏利度利度大悦度結為兄弟使
勒率諸胡寇掠所向無前諸胡畏服勒知衆心之服已
也乃因會執伏利度告諸胡曰今起大事我與伏利度
孰堪為主諸胡咸以推勒勒於是釋伏利度率其部衆
歸元海加勒督山東征討諸軍事以伏利度之衆配之
元海使劉聦攻壺關命勒率所統七千為前鋒都督劉
琨遣護軍黃秀等救壺關勒敗秀於白田秀死之勒遂
䧟壺關元海命勒與劉零閻羆等七將率衆三萬寇魏
郡頓丘諸壘壁多䧟之及元海僣號授勒平東大將軍
於是勒并軍寇鄴鄴潰執魏郡太守王粹于三臺進攻
趙郡中立進軍攻鉅鹿常山䧟冀州郡縣堡壁百餘衆
至十餘萬使其將張斯率騎詣并州山北諸郡縣說諸
胡羯曉以安危諸胡懼勒威名多有附者進軍常山分遣
諸將攻中山慱陵高陽諸縣降之者數萬人分命諸將
攻諸未下及叛者降三十餘壁置守宰以撫之進寇信
都害冀州刺史王斌於是車騎將軍王堪北中郎將裴
憲自雒陽率衆討勒勒燒營并糧廻軍拒之次于黃牛
壘魏郡太守劉矩以郡附于勒勒使矩統其壘衆為中
軍左翼勒至黎陽裴憲棄其軍奔于淮南王堪退堡倉
垣勒與閻羆攻潴圈苑市二壘䧟之并綂其衆潜自石
橋濟河攻䧟白馬東襲鄄城因攻倉垣遂渡河攻廣宗
清河平原陽平諸縣降勒者九萬餘口復南濟河時劉
聦攻河内勒率騎會之攻武德及元海死劉聦授勒并
州刺史汲郡公劉粲率衆四萬寇雒陽勒率騎二萬會
之遂至雒川粲出轘轅勒出成臯關圍陳留太守王瓉
於倉垣為瓉所敗退屯文石津將北攻王浚會浚將王
甲始率遼西鮮卑萬餘騎敗趙固于津北勒乃燒船棄
營濟河攻襄城先是雍州流人王如侯脱嚴嶷等起兵
江淮間聞勒之來也懼遣衆一萬屯襄城以拒勒勒擊
敗之盡俘其衆勒至南陽屯于宛北山如懼勒之攻襄
也使送珍寳車馬犒師結為兄弟勒納之如與侯脱不
平說勒攻脱勒夜令三軍鷄鳴而駕晨壓宛門攻之旬
有三日而尅嚴嶷率衆救脱至則無及遂降于勒勒斬
脱囚嶷送于平陽盡并其衆軍勢彌盛勒南寇襄陽䧟
江西壘壁三十餘所留刁膺守襄陽躬率精騎三萬攻
王如憚如之盛遂趣襄城如知之遣弟璃率騎二萬五
千詐言犒軍實欲襲勒勒迎擊滅之北寇新蔡進䧟許
昌初東海王越率雒陽之衆二十萬討勒越薨于軍衆
推太尉王衍為主率衆東下勒輕騎追及之衍軍大潰
勒分騎圍而射之相登如山無一免者因率精騎三萬
入自成臯關會劉曜王彌寇雒陽䧟之勒出轘轅屯于
許昌劉聦授勒征東大將軍幽州牧固辭將軍不受先
是彌納劉&KR1680;之說將先誅勒東王青州使暾徵其將曹
嶷於齊勒遊騎獲&KR1680;得彌所與嶷書勒殺之密有圖彌
之計矣會彌將徐邈輙引部兵去彌彌漸削弱及勒之
獲苟晞也彌惡之為卑辭使謂勒曰公獲苟晞而赦之
何其神也使晞為公左彌為公右天下不足定勒謂張
賓曰王彌位重言卑恐其遂成前狗意也賓曰觀王公
有青州之心桑梓本邦固人情之所樂明公獨無并州
之思乎王公遲廻未發者懼明公踵其後已有窺明公
之志但未獲便耳今不圖之恐曹嶷復至共為羽翼後
雖欲悔何所及邪徐邈既去軍勢稍弱觀其控御之懷
猶盛可誘而滅之勒以為然勒時與陳午相攻於蓬關
王彌亦與劉瑞相持甚急彌請救於勒勒未之許張賓
進曰明公嘗恐不得王公之便今天以其便授我矣陳
午小竪何能為寇王彌人傑將為我害勒因廻軍擊瑞
斬之彌大悦謂勒深心推奉無復疑也勒引師攻陳午
于肥澤司馬上黨李顯說勒曰公天生神武當平定四
海士庶皆仰屬明公望濟于塗炭有與公争天下者公
不早圖之而返攻我曹流人我曹鄉黨終當奉戴何遽
見逼乎勒心然之詰朝引退詭請王彌讌于巳吾彌長
史張嵩諫彌勿就恐有專誅孫峻之禍彌不從既入酒
酣勒手斬彌而并其衆啓聦稱彌叛逆之狀聦署勒鎮
東大將軍督并幽二州諸軍事領并州刺史持節征討
都督校尉開府幽州牧公如故苟晞王瓉謀叛勒勒害
之以將軍左伏肅為前鋒都尉攻掠豫州諸郡臨江而
還屯于葛陵降諸夷楚署將軍二千石以下税其義糓
以供軍士勒侵夀春無功而還行達東燕聞汲郡向冰
有衆數千壁于枋頭勒將於棘津北潜渡懼冰邀之會
諸將問計張賓進曰如聞冰船盡在瀆中未上枋内可
簡壯勇者千人詭道潜渡襲取其船以濟大軍大軍既
濟冰必可擒也勒從之使支雄孔萇等從文石津縳筏
潜渡勒引其衆自酸棗向棘津冰聞勒軍至始欲内其
船會雄等已渡屯其壘門下船三十餘艘以濟其軍令
主簿鮮于豐挑戰設三伏以待之冰怒乃出軍將戰而
三伏齊發夾擊攻之又因其資軍遂振豐長驅寇鄴攻
北中郎將劉演于三臺演部將臨深牟穆等率衆數萬
降於勒劉聦署勒為冀州牧進封上黨郡公邑五萬戶
時廣平游綸張豺擁衆數萬受王浚假署保據苑鄉勒
使夔安支雄等七將攻之破其外壘浚遣督護王昌
及鮮卑段就六眷末柸匹磾等部衆五萬餘以討勒時
城隍未脩乃于襄國築隔城重栅設障以待之就六眷
屯于渚陽勒分遣諸將連出挑戰頻為就六眷所敗又
聞其大造攻具勒顧謂其將佐曰今寇來轉逼彼衆我
寡恐圍不解外救不至内糧罄絶縱孫吳重生亦不能
固也吾將簡練將士大陣於野以决之何如諸將皆曰
宜固守以疲寇彼師老自退追而擊之蔑不克矣勒顧
謂張賓孔萇曰君以為何如賓萇俱曰聞就六眷尅來
月上旬送死北城其大衆遠來戰守連日以我軍勢寡
弱謂不敢出戰意必懈怠今段氏種衆之悍末柸尤最
其卒之精勇悉在末柸所可勿復出戰示之以弱速鑿
北壘為突門二十餘道候賊列守未定出其不意直衝
末柸帳敵必震惶計不及設所謂迅雷不及掩耳末柸
之衆既奔餘自摧散擒末柸之後彭祖可指辰而定勒
笑而納之即以萇為攻戰都督造突門于北城鮮卑入
屯北壘勒候其陣未定躬率將士鼓譟于城上會孔萇
督諸突門伏兵俱出擊之生擒末柸就六眷等衆遂奔
散萇乘勝追擊枕尸三十餘里獲鎧馬五千匹就六眷
收其遺衆屯于渚陽遣使求和送鎧馬金銀并以末柸
三弟為質而請末柸諸將並勸勒殺末柸以挫之勒曰遼
東鮮卑健國也與我素無怨讐為王浚所使耳今殺一
人結怨一國非計也放之必悦不復為浚用矣於是納
其質遣石季龍盟就六眷于渚陽納為兄弟就六眷等
引還使参軍閻綜獻捷于劉聦建興元年石季龍攻鄴
三臺鄴潰劉演奔于廪丘將軍謝胥田青郎牧等率三
臺流人降于勒勒以桃豹為魏郡太守以撫之時王浚
署置百官奢縱滛虐勒有吞并之意遣其舍人王子春
董肇等多齎珍寳奉表推崇浚為天子浚大悦勒於是
輕騎襲幽州晨至薊叱門者開門升其廳事命甲士執
浚送襄國市斬之以晉尚書劉翰行幽州刺史劉聦以
平幽州之勲署勒大都督陜東諸軍事驃騎大將軍勒
之在襄國劉聦疾甚驛召勒為大將軍錄尚書事受遺
詔輔政勒固辭乃止聦又遣其使人持節署勒大將軍
持節鉞都督侍中校尉二州牧公如故增封十郡不受
聦死其子粲襲偽位其大將軍靳凖殺粲於平陽勒命
張敬率騎五千為前鋒以討凖勒統精銳五萬繼之據
襄陵北原羌羯降者四萬餘落凖數挑戰勒堅壁以挫
之劉曜自長安屯于蒲阪曜復僣號署勒大司馬大將
軍加九錫增封十郡并前十三郡進爵趙公勒攻凖于
平陽小城平陽大尹周置等率雜戶六千降于勒巴帥
及諸羌羯降者十餘萬落徙之司州諸縣凖使卜泰送
乘輿服御請和勒與劉曜競有招懷之計乃送泰于曜
使知城内無歸曜之意以挫其軍勢曜潜與泰結盟使
還平陽宣慰諸部落勒疑泰與曜有謀欲斬泰以速降
之諸將皆曰今斬卜泰凖必不復降就令泰宣漢要盟
於城中使相率誅斬凖必懼而速降矣勒久乃從諸將
議遣卜泰入平陽與凖將喬春馬忠等起兵攻凖殺之
推靳明為盟主遣泰及卜玄奉傳國六璽送于劉曜勒
大怒遣令史羊升使平陽責明殺凖之狀明怒斬升勒
怒甚進軍攻明明出戰勒擊敗之枕尸二里明築城門
堅守不復出戰勒遣其左長史王修獻捷于劉曜晉彭
城内史周堅害沛内史周默以彭沛降于勒石季龍率
幽冀州兵會勒攻平陽劉曜遣軍征東劉暢救明勒令
舍師於蒲上靳明率平陽之衆奔于劉曜曜西奔粟邑
勒焚平陽宫室使裴憲石會修復元海聦二墓收劉粲
以下百餘尸葬之徙軍儀樂器于襄國劉曜又遣其使
人郭氾等持節署勒太宰領大將軍進爵趙王增封七
郡并前二十郡出入警蹕冕有十二旒乘金根車駕六
馬如曹公輔漢故事勒舍人曹平樂因使留仕於曜曰
大司馬遣王修等來外表至虔内覘大駕彊弱謀待修
之返將輕襲乘輿時曜勢實殘弊懼修宣之曜大怒追
汜等還斬修于粟邑停太宰之授勒怒甚下令曰孤兄
弟之奉劉家人臣之道過矣若微孤兄弟豈能南面稱
朕哉根基既立便欲相圖天不助惡使假手靳凖孤惟
事君之體當資舜奉瞽叟之義故復推崇令主齊好如
初何圖長惡不悛殺奉誠之使帝王之起復何常哉趙
王趙帝孤自取之名號大小豈其所節耶於是置大醫
尚方御府諸令及挈壺署石季龍與張敬張賓及諸將
佐百餘人勸勒稱尊號勒五讓而後許之
石季龍初以勒從子拜征虜將軍御衆嚴而不煩莫敢
犯者指授攻討所向無前故勒寵之信任彌隆仗以專
征之任勒之居襄國署季龍為魏郡太守鎮鄴三臺攻
劉演于廪丘支雄逯明擊寗黑于東武陽陷之黑赴河
而死徙其衆萬餘于襄國郡續使文鴦救演季龍退止
盧關津避之文鴦弗能進屯于景亭兗豫豪右張平等
起兵救演季龍夜棄營設伏於外揚聲將歸河北平等
以為信然入于空營季龍廻擊敗之遂䧟廪丘演奔文
鴦軍獲演弟啟送于襄國累封中山公攻段匹磾于厭
次降之又統中外精卒四萬討徐龕攻陷之又統中外
步騎四萬討曹嶷于廣固降之及劉曜子熙等去長安
奔于上邽勒遣季龍討之季龍尅上邽進攻集木且羌
于河西尅之俘獲數萬秦隴悉平勒僣號天王以季龍
為太尉守尚書令進封中山王
冊府元龜卷二百二十一
