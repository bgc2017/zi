册府元龜卷四百二十四宋王欽若等撰
將帥部
死事
古之謂死有重於泰山有輕於鴻毛者盖慮乎不得其
所也若乃委質以事君陳力而就列有死無貳乃其分
焉矧夫處分閫之任總貞師之寄所以式遏寇虐作固
垣翰夾輔宗社保障黎元誠安危之注意而委賴之尤
重者也乃有遘難虞之會當討擊之際純心内激拳勇
外發執金鼓而作氣冐矢石而無憚奮不顧身淪於鋒
刃其或失先聲後實之效當彼衆我寡之勢戰則奔潰
守則淪覆而能執心不撓握節自誓捐軀死難沒而益
榮此所謂執戈衛社隕首無悔者矣
晉狼瞫為戎右魯文公二年秦師伐晉晉侯禦之及秦
師戰于彭衙秦師敗績初戰於殽也晉梁弘御戎萊駒
為右戰之明日晉襄公縛秦囚使萊駒以戈斬之囚呼
萊駒失戈狼瞫取戈以斬囚禽之以從公乘遂以為右
箕之役(在僖公三十三年)先軫黜之而立續簡伯狼瞫怒其友
曰盍死之瞫曰吾未獲死所其友曰吾與女為難(欲共殺先)
(軫)瞫曰周志有之勇則害上不登於明堂死而不義非
勇也共用之謂勇吾以勇求右無勇而黜亦其所也謂
上不我知黜而宜乃知我矣子姑待之及彭衙既陳以
其屬馳秦師死焉晉師從之大敗秦師君子謂狼瞫於
是乎君子詩曰君子如怒亂庶遄沮又曰王赫斯怒爰
整其旅怒不作亂而以從師可謂君子矣
欒鍼為戎右荀偃將中軍襄十四年夏諸侯之大夫從
晉侯伐秦鄭司馬子僑帥鄭師以進師皆從之至於棫
林(棫林秦地)不獲成焉(秦不服)荀偃令曰雞鳴而駕塞井夷竈
(示不反)唯余馬首是瞻(言進退從已)欒黶曰晉國之命未是有
也余馬首欲東乃歸(黶惡偃自專故棄之)下軍從之左史謂莊子
曰不待中行伯乎(中行伯荀偃也莊子魏絳也左史晉太史)莊子曰夫子命
從帥(夫子謂荀偃)欒伯吾帥也吾將從之從帥所以待夫子
也(以從命為待也欒黶下軍帥莊子為佐故曰吾帥)伯游曰吾令實過悔之何
及多遺秦禽(軍帥不和恐多為秦師所禽獲)乃命大還晉人謂之遷延
之役(遷延却退)欒鍼曰此役也報櫟之敗也役又無功晉之
恥也吾有二位於戎路(欒鍼欒黶弟也二位謂黶將下軍鍼為戎右)敢不
恥乎與士鞅馳秦師死焉
魯公叔禺人昭公子也魯與齊戰于郎(郎魯近邑也哀十二年齊國書)
(帥師伐我是也)公叔禺人遇負杖入保者息(遇見也見走辟齊師將入保罷倦扳)
(其杖頭上兩手掖至休息者保縣邑小城禺人昭公之子春秋傳曰公叔務人)曰使之雖病也
(謂時徭役)任之雖重也(謂時賊殺)君子不能為謀也士弗能死也
不可(君子謂卿大夫也魯政既惡復無謀臣士又不能死難禺人恥之)我則既言矣(欲敵)
(齊師踐其言)與其鄰重汪錡皆往死焉(奔敵死齊寇隣里也重皆當為童未冠者)
(之稱姓汪名錡隣或為談春秋傳曰童汪錡)魯人欲勿殤重汪錡(見其死君事有士行)
(欲以成人之喪喪之言魯人者死君事國為歛葬)問于仲尼仲尼曰能執干戈
以衛社稷雖欲勿殤也不亦可乎(善之)
魯哀公十一年公會吳伐齊齊國書將中軍高無㔻將
上軍宗樓將下軍陳僖子謂其弟書爾死我必得志(書子)
(占也欲獲死事之功)宗子陽與閭丘明相厲也(相勸厲致死子陽宗樓)桑掩
胥御國子(國子國書)公孫夏曰二子必死(亦勸勉人)將戰公孫夏
命其徒歌虞殯(虞殯送葬歌曲示必死)陳子行命其徒具含玉公
孫揮命其徒曰人尋約吳髮短(約繩也八尺為尋吳髮短欲以繩貫其首)東
郭書曰三戰必死于此三矣(三戰夷儀五氏與今)使問弦多以琴
(弦多齊人六年奔魯問遺)曰吾不復見子矣(言將戰死)陳書曰此行也吾
聞鼔而已不聞金矣(鼔以進軍金以退軍不聞金言將死)戰于艾陵大
敗齊師獲國書公孫夏閭丘明陳書東郭書
楚大夫史皇吳伐楚楚師亂吳師大敗子常奔鄭史皇
以其乘廣死(以戰死)
漢周苛為御史大夫高祖令與樅公守滎陽三年項羽
引兵西拔滎陽城生得周苛羽亨周苛(亨謂煮而殺之)并殺樅
公
紀通以將軍從高祖擊破秦入漢定三秦戰好畤死事
封子通為襄平侯
灌孟吳楚反時潁隂侯灌嬰為將軍屬太尉(時潁隂侯是灌嬰之)
(子名何轉寫誤為嬰耳)孟為校尉戰常䧟堅遂死吳軍中
韓千秋故濟北相武帝元鼎四年南粤相吕嘉為亂天
子遣千秋往入粤境破數小邑未至番禺四十里粤以
兵擊千秋等滅之於是天子曰韓千秋雖亡成功亦軍
鋒之冠封其子延年為成安侯
後漢叔壽為破虜大將軍光武建武元年擊五校賊於
曲梁戰歿(曲梁屬廣平國今雒州縣也)
劉植為驍騎將軍建武二年更封昌城侯討密縣賊戰殁
温序為護羌校尉行部至襄武爲隗囂别將苟宇所
拘劫宇謂序曰子若與我并威同力天下可圖也序曰
受國重任分當致死義不貪生苟背恩德宇等復
曉譬之序素有氣力大怒叱宇等曰虜何敢迫脅漢將
因以節撾殺數人賊衆爭欲殺之宇止之曰此義士守
節可賜以劒序受劒銜鬚於口顧左右曰既為賊所迫
殺無令鬚汙土遂伏劒而死
劉尚為武威將軍擊武陵五溪蠻夷深入軍沒
傅育為護羌校尉章帝元和三年胡羌叛出塞更依迷
吾章和元年育上請發隴西張掖酒泉各五千人諸郡
太守將之育自領漢陽金城五千人合二萬兵與諸郡
尅期擊之命隴西兵據河南張掖酒泉兵遮其西並未
及會育軍獨進迷吾聞之徙廬落去育選精騎三千窮
追之夜至建威南三兜谷去虜數十里湏旦擊之不設
備迷吾乃伏兵三百人夜突育營營中驚壊散走育下
馬手戰殺十人而死
張顯為漁陽太守殤帝延平元年鮮卑復寇漁陽顯率
數百人出追之兵馬掾嚴授諫曰前道險阻賊勢難量
宜且結營先令輕騎偵視之顯意甚銳怒欲斬之因復
進兵遇虜伏發士卒悉走唯授力戰身被十創手殺數
人而死顯中流矢主簿衛福功曹徐咸皆自投赴顯俱
歿於陣鄧太后策書褒歎賜顯錢六十萬以家二人為
郎授福咸各錢十萬除一子為郎
仲光為右扶風安帝元初二年與安定太守杜恢京兆
虎牙都尉耿溥與先零羌戰於丁奚城光等大敗並沒
蔡諷為遼東太守建光元年四月濊貊復與鮮卑寇遼
東諷追擊戰歿
成嚴為雲中太守建光元年秋鮮卑兵至鞬復畔寇居
庸關嚴擊之兵敗功曹陽穆以身捍嚴與俱戰歿
李超為代郡太守順帝永建元年八月鮮卑寇代郡超
戰歿
馬賢為征西將軍陽嘉五年且凍傳難種羌反叛以騎
都尉耿叔副賢將兵十萬屯漢陽羌寇武都燒隴關掠
苑馬六年春賢將五六千騎擊之到射姑山賢軍敗賢
及二子皆戰歿順帝愍之賜布三千疋穀千斛封賢孫
光為武陽亭侯租入歲百萬
趙冲為武威太守督河西四郡兵馬建康元年追叛羌
到建威鸇隂河軍度竟所將降胡六百餘人叛走冲將
數百人追之遇羌伏兵與戰歿冲雖身死而前後多所
斬獲羌繇是衰耗
尹耀為揚州刺史建康元年八月揚徐盜賊范容周生
等寇掠城邑九月耀與九江太守鄧顯討范容等於歴
陽軍敗耀顯為賊所沒
倪式為九真太守桓帝永壽三年居風令貪暴無度縣
人朱逹等及蠻夷相聚攻殺縣令衆至四五千人進攻
九真式討之戰死詔賜錢六十萬拜子二人為郎
劉岱為兖州刺史獻帝初平三年青州黃巾衆百萬入
兖州岱戰死
鮑信為濟北相迎曹公領兖州牧會黃巾大衆入州界
曹公以賊將勝而驕故設竒兵挑擊於壽張先與信出
行戰地後步軍未至而卒與遇遂接戰信殊死戰以救
曹公信得潰圍出然信遂沒時年四十有一賊退走購
求信喪不得衆乃刻木如信形狀祭而哭焉
張濟為驃騎將軍討吕布屯兵弘農士卒饑餓南攻穰
為流矢所中死
魏夏侯淵為征西將軍守漢中漢建安二十三年劉備
軍陽平關淵率諸將拒之相守連年二十四年正月備
夜燒圍鹿角淵使張郃護東圍自將輕兵護南圍備挑
郃戰郃軍不利淵分所將兵半助郃為備所襲淵遂戰
死謚曰愍侯初淵雖數戰勝太祖嘗戒曰為將當有怯
弱時不可但恃勇也將以勇為本行之以智計但知任
勇一匹夫敵耳
衛兹陳留人也太祖至陳留始與兹相見遂同盟計興
武事令兵三千人從太祖入滎陽力戰終日失利身沒
龐德為立義將軍討關羽戰沒被殺後鍾會平蜀前後
鼓吹迎德屍喪還鄴冢中身首如生
趙昱為廣陵太守賊笮融從臨淮見討迸入郡界昱將
兵拒戰敗績見害
韋康為涼州刺史為馬超所圍堅守歴時救軍不至遂
為超所殺
孫觀為青州刺史從征孫權於濡湏口為流矢所中穿
左足力戰不顧武帝勞之曰將軍被瘡深重而猛氣益
奮及瘡甚遂卒
曹攄為襄陽太守征南司馬值天下亂攄討賊句吳戰
敗死
蘇尚為將軍隸并州刺史畢軌明帝青龍元年鮮卑軻
比能誘納步度根使叛并州與結和親自勒萬騎迎其
累重於陘北軌遣尚及將軍董弼等擊之比能遣子將
騎與尚等會戰於樓煩臨陣害尚弼
張郃為左將軍加特進諸葛亮出祁山詔郃督諸將西
至雒陽城亮還保祁山郃追至木門與亮軍交戰飛矢
中郃右膝薨謚曰壯侯(亮軍退司馬宣王使郃追之郃曰軍法圍城必開出路歸軍勿)
(追宣王不聽郃不得已遂追蜀軍乘高布伏弓弩亂發矢中郃髀)
弓遵為𢃄方郡太守景初中樂浪部從事吳林以樂浪
本統韓國分割辰韓八國以與樂浪吏譯轉有異同臣
智激韓忿攻𢃄方郡﨑離營遵與樂浪太守劉茂興兵
伐之遵戰死二郡遂滅韓
蜀龐統為軍師中郎將從先主入蜀進圍雒縣統率衆
攻城為流矢所中卒時年三十六
關羽為前將軍率衆攻曹仁於樊孫權先遣使為子索
羽女羽罵辱其使不許婚權大怒又南郡太守麋芳在
江陵將軍傅士仁屯公安素皆嫌羽輕已自羽之出軍
芳仁供給軍資不悉相救羽言還當治之芳仁咸懼不
安於是權隂誘芳仁芳仁使人迎權而曹公遣徐晃救
曹仁羽不能克引軍退還權已據江陵盡虜羽士衆妻
子羽軍遂散權遣將逆擊羽斬羽及子平于臨沮(權遣將軍)
(擊羽獲羽及子平權欲活羽以敵劉曹左右曰狼子不可養為害曹公不即除之自取大禍乃議徙都今豈可生)
(乃斬之)
張南為將軍從先主征吳與馮習俱死
龔禄字德緒為越嶲太守隨丞相亮南征為蠻夷所害
時年三十一
王士字義彊丞相亮南征蠻為益州太守將南行為蠻
夷所害
趙廣為牙門將隨姜維沓中臨陣戰死
張嶷為盪寇將軍魏狄道長李簡密書請降衛將軍姜
維率嶷等因簡之資以出隴西既到狄道簡悉率城中
吏民出迎軍軍前與魏將徐質交鋒嶷臨陣殞身然其
所殺傷亦過倍既亡封長子瑛西鄉侯次子護雄襲爵
向朗為中領軍後主延熙三年征漢蠻夷被害
諸葛瞻為行都護衛將軍景耀六年魏征西將軍鄧艾
伐蜀自隂平繇景谷道旁入瞻督諸軍至涪停住前鋒
破退還住綿竹艾遣書誘瞻曰若降者必表為瑯邪王
瞻怒斬艾使遂戰大敗臨陣死時年三十七衆皆離散
艾長驅至成都瞻長子尚與瞻俱沒
李球為羽林右部從諸葛瞻拒鄧艾臨陣授命死于綿
吳陳武字子烈從孫策征討有功策破劉勲多得廬江
人料其精銳乃以武為督所向無前尤為大帝所親愛
數至其家累有功勞進位偏將軍建安二十年從擊合
肥奮命戰死大帝哀之自臨其葬
蒋欽領兵拒劉備有功還赴南郡與魏交戰臨陣卒
徐琨為平虜將軍後從討黃祖中流矢卒
張悌與諸葛靚之禦晉兵也吳師大敗諸葛靚與五六
百人退走使過迎悌悌不肯去靚自往牽之謂曰且夫
天下存亡有大數豈卿一人所知如何故自取死為悌
垂涕曰仲恩今日是我死日也且我作兒童時便為卿
家丞相所拔嘗恐不得其死負名賢知顧今以身徇社
稷復何遁邪莫牽曳之如是靚流淚放之去百餘步
已見為晉軍所殺
留贊為左將軍孫峻征淮南授贊節拜左護軍未至壽
春道路病發峻令贊將軍重先還遇伏兵與戰死之
晉楊欣為凉州刺史咸寧四年與虜若羅拔能等戰于武
威敗績死之
周處為建武將軍惠帝永平六年氐帥萬年僭號稱帝
遣處與安西將軍夏侯俊等討之處及萬年戰於六陌
王師敗績處死之(時衆寡不敵臨陣慷慨奮不顧命以身徇國力戰而歿贈平西將軍)
索靖為始平内史及趙王倫簒位靖應三王義舉以左
衛將軍討孫秀有功加散騎常侍遷後將軍太安末河
間王顒舉兵向雒陽拜靖使持節監雒城諸軍事游擊
將軍領雍秦涼義兵與賊戰大破之靖亦被傷而卒追
贈太常
曹攄為襄城太守懷帝永嘉二年為高密王簡征南司
馬其年流人王道等聚衆屯冠軍寇掠城邑簡遣参軍
崔曠討之令攄督護曠曠姦兇人也譎攄前戰期為後
繼遁而不至攄獨與道戰于酈縣軍敗死之
路述為河東太守永嘉二年七月劉元海寇平陽太守
宋抽奔京師述力戰死之
王粹為鄴郡太守永嘉二年十一月石勒宼鄴郡粹戰
敗死之
王賦為安北將軍永嘉二年石勒宼鄴郡
王堪為車騎將軍石勒襲白馬堪死之
宋抽為征虜將軍永嘉四年七月劉聰從弟曜及其將
石勒圍懷詔抽救之為曜所敗抽死之
崔曠為襄城太守永嘉四年十月石勒䧟襄城曠遇害
郭察為安城太守永嘉五年五月益州流人汝班梁州
流人蹇撫作亂於湘州虜刺史苟晀南破零桂諸郡東
掠武昌安城察與邵陵太守鄭融充陽内史滕育並遇
害
郝詵為平北將軍劉琨部將永嘉五年七月石勒宼冀
州劉粲寇晉陽詵帥衆禦粲詵敗績死之
李惲為龍驤將軍愍帝建興元年四月石勒宼冀州上
白惲死之
賈疋愍帝時為驃騎將軍雍州刺史封酒泉公時諸郡
百姓饑饉白骨蔽野百無一存疋帥戎馬二萬餘人將
伐長安平西太守竺恢亦固守劉粲聞之使劉曜劉雅
及趙染距疋先攻恢不尅疋邀擊大敗曜中流矢退走
疋追之至于甘泉旋自渭橋襲瀘水胡彭蕩仲殺之遂
迎秦王奉為皇太子後蕩仲子夫護帥羣胡攻之疋敗
走夜墮于澗為夫護所害疋勇略有志節以興復晉室
為己任不幸顛墜時人咸痛惜之
魏浚為揚威將軍河南尹劉曜忌浚得衆率衆軍圍之
劉演郭默遣軍來救曜分兵逆於河北乃伏兵深隐處
以邀演默軍大破之盡虜演等騎浚夜遁走為曜所得
遂死之追贈平西將軍
華化字長風為征虜將軍討汲桑戰沒
陶侃之子與果烈善戰為武威將軍後與杜弢戰與被
重創卒侃哭之慟曰喪吾家寳三軍皆為之垂泣詔贈
長沙太守
趙誘為王敦參軍加廣武將軍與甘卓周訪共討華軼
破之又擊杜弢於西湘元帝大興初復與卓攻弢滅之
為武昌太守時杜曾迎第五猗於荆州作亂敦遣誘與
襄陽太守朱軌陵江將軍黃峻共拒之猗既愍帝所遣
加有時望為楚所歸誘等苦戰皆死之敦甚悼惜之表
贈征虜將軍秦州刺史子龔與誘俱死
陳超為平北將軍祖逖督護大興二年冬十月逖遣超
襲石勒將桃豹超敗沒於陣
司馬玖為將軍明帝大寧元年春李雄使其將李驤任
回宼臺登玖死之
羊曼為前軍蘇峻之亂曼率文武守雲龍門王師不振
或勸曼避峻曼曰朝廷破敗吾安所求生勒衆不動為
峻所害年五十五峻平追贈太師
楊術為朱提太守成帝咸和二年正月寧州秀才龐遺
起義兵攻李雄將任回李謙等雄遣其將羅恒費黑救之
寧州刺史尹奉遣裨將姚岳與術援遺戰于臺登岳等
敗績術死之
孟彦為舟川守將咸康六年三月李壽䧟舟川彦與劉
齊李秋皆死之
毛寳為征虜將軍咸康中石季龍將夔安李農䧟沔南
張貉䧟邾城因宼江夏義陽寳及西陽太守樊俊義陽
太守鄭進並死之
沈勁少負志節穆帝升平中慕容恪侵逼山陵時冠軍
將軍陳祐守雒陽衆不過二千勁自表求配祐效力因
以勁補冠軍長史令自募壯士得千餘人以助祐擊賊
頻以寡制衆而糧盡援絶祐懼不能保全會賊宼許昌
祐因以救許昌為名興寧三年留勁以五百人守城祐
率衆而東會許昌已沒祐因奔崖塢勁志欲致命欣獲
死所尋為恪所攻城䧟被執神氣自若恪竒而將宥之
其中軍將軍慕容虔曰勁雖竒士觀其志度終不為人
用今若赦之必為後患遂遇害恪還從容言於慕容暐
曰前平廣固不能濟辟閭今定雒陽而殺沈勁實有愧
於四海朝廷聞而嘉之贈東陽太守
李福為潁川太守興寧二年春慕容暐將慕評襲許昌
福死之
吉挹字冲祖孝武初為魏興太守輕車將軍以拒苻堅
堅將韋鍾攻魏興挹遣衆拒之斬七百餘級加督五郡
軍事鍾率衆欲趣襄陽挹又邀擊斬五千餘級鍾怒廻
軍圍之挹又屢挫其銳其後賊衆繼至挹力不能抗城
將䧟引刀欲自殺其友止之曰且苟存以展他計為計
不立死未晩也挹不從友人逼奪其刀衆賊執之挹閉
口不言不食而死
韋簡為東平太守太元十九年十月慕容垂遣其子惡
奴宼廪丘簡及垂將尹國戰于平陸簡死之
袁山松為吳郡太守孫恩作亂山松守滬瀆城城䧟被
害
謝琰為會稽内史時孫恩作亂琰不設備恩奄至山隂
北三十五里琰遣參軍劉宣之拒破恩既而上黨太守
張虔碩戰敗羣賊銳進人情震駭咸以宜持重嚴備且
列水軍於南湖分兵設伏以待之琰不聽既至尚未食
琰曰要當先滅此寇而後食耳跨馬而出廣武將軍桓
寳為前鋒摧鋒䧟陣殺賊甚多而塘路近狹琰軍魚貫
而前賊於艦中傍射之前後斷絶琰至千秋亭敗績琰
帳下都督張猛於後斫琰馬琰墮地與二子肇峻俱被
害寳亦死之
周虓字孟威寧康中鎮于巴西為苻堅所獲守節不屈
堅使者清道虓躬治達陌謂使者云煩君語氐賊苻堅
何至取國士如此堅聞之曰貉子正欲覓死殺之適足
成其名耳乃苦加栲檚不食而死
檀斌為兖州刺史石勒將瞻攻䧟鄒山斌死之
前趙韋忠為劉聰鎮西大將軍平羌校尉討叛羌矢盡
不屈節而死
前燕吕護為慕容暐將奔于晉尋復叛歸于暐待之如
初因遣傅顔與護率衆據河隂顔北襲勅勒大獲而還
護攻雒陽中流矢而死
後秦楊佛嵩姚興時為都督嶺北討虜諸軍安遠將軍
雍州刺史率嶺北見兵以討赫連勃勃嵩發數日興謂
羣臣曰佛嵩驍猛果銳每臨敵對宼不可制抑吾嘗節
之配兵不過五千今衆旅既多遇賊必敗今去遠追之
無及吾深憂之其下咸謂不然佛嵩果為勃勃所執絶
吭而死
姚平為姚泓後將軍時仇池公楊盛攻䧟祁山執建節
王總遂逼秦川泓遣平救之盛引退姚嵩與平追之及
于竹嶺姚讚率隴西太守姚秦都雒陽太守王煥以禁
兵赴之讚至清水嵩為盛所敗嵩父秦都王煥皆戰死
趙元為姚泓征南姚洸部將洸鎮雒陽時宋高祖為晉
太尉總大軍伐泓檀道濟次成臯元謂洸曰元受三帝
重恩當守正死耳但明公不用忠臣之言為姦孽所誤
後必悔之亦無及耳會陽城成臯滎陽武牢諸城悉降
道濟等長驅而至元與晉將毛德祖戰于栢谷以衆寡
不敵而敗被創十餘據地大呼元司馬騫鑒冐刃抱元
而泣元曰吾瘡已重君宜速去鑒曰若將軍不濟當與
俱死去將何之皆死於陣
姚洽為姚紹左長史時晉軍伐泓紹率姚鸞等步騎五
萬距王師于潼關檀道濟固壘不戰紹分道置諸軍為
掎角之勢遣輔國胡翼度據東京武衛姚鸞營于大路
與晉軍相接沈林子簡精銳䘖枚夜襲之鸞衆潰戰死
士卒死者九千餘人紹遣洽及姚墨蠡等騎三千屯于
河之九原欲絶道濟諸縣租輸洽辭曰夫小敵之堅
大敵之擒今兵衆單弱而遠在河外雖明公神武然鞭
短勢殊恐無所及紹不聽沈林子率衆八千要洽於河
上洽戰死衆皆沒
後梁壘澄仕吕光為酒泉太守時沮渠蒙遜叛蒙遜從
兄男成先為將軍守晉昌聞蒙遜起兵逃奔貲虜扇動
諸夷衆至數干進攻禄福建安寧戎護軍趙策擊敗之
男成退屯樂涫澄率將軍趙策趙陵步騎萬餘討男成
于樂涫戰敗澄策死之
宋孟龍符為龍驤將軍廣川太守高祖伐慕容超令龍
符統步騎為前鋒軍逹臨朐與賊爭水龍符单騎衝突
應手破散即據水源賊遂退走龍符乘勝奔之後騎不
及賊數千騎圍繞攻之龍符奮矟接戰每一合輙殺數
人衆寡不敵遂見害
劉虔之為江夏相高祖西征司馬休之魯宗之等遣參
軍檀道濟朱超石步騎出襄陽虔之率州郡兵力出鄖
城屯三連立木橋聚糧以待道濟等積日不至為宗之
子軌所襲衆寡不敵參軍孫長庸流涕勸退軍虔之厲
色曰我仗順伐罪理無不克如其不幸命也戰敗見殺
追贈梁秦二州刺史
徐逹之尚高祖長女為振威將軍討司馬休之使統軍
為前鋒配以精兵利器事尅當即授荆州休之遣魯宗
之子軌擊破之於陳見害追贈中書侍郎
孟係祖為殿中將軍大明二年後魏侵青冀孝武遣軍
援之係祖自占求行戰於杜梁挺身入陣所殺狼藉遂見
殺詔書追贈郡太守
桓詢為積弩將軍梁山之役力戰為流矢所中死追贈
冀州刺史
鄭墨淮西人太始元年晉安王子勛與豫州刺史殷琰
同逆墨以前奉朝請率子弟部曲及淮右諸部起義於
陳郡城有衆一萬明帝以為司州刺史後虜寇淮戰敗
見殺追贈冠軍將軍
韋山松為益州刺史劉秀之中兵參軍南譙王義宣據
荆江為逆徵兵于秀之秀之遣山松萬人襲江陵出峽
竺超民遣將席天生逆之山松一戰即梟其首進至江
陵為魯爽所敗山松見殺
劉勔為尚書右僕射中領軍桂陽王休範為亂奄至京
邑加勔使持節領軍署佐吏鎮扞石頭既而賊衆屯朱
雀航南右軍王道隆率宿衛向朱雀航聞賊已至急信
召勔勔至命閉航道隆不聽促勔渡航進戰率所領于
桁南戰敗臨陣死之時年五十七事平贈散騎常侍司
空本官如故
卜伯興為殿中將軍泰始初領僮擊南賊于赭圻戰沒
劉康祖為佐將軍聞魏軍寇壽陽自虎牢率七千人來
赴魏軍至者八萬騎康祖令軍曰顧望者斬首轉步者
斬足士皆用命賊死者萬餘血流沒踝流矢貫頸墮馬
死
册府元龜卷四百二十四
