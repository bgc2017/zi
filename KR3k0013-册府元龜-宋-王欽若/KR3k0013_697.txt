册府元龜卷六百九十七宋王欽若等撰
牧守部
酷虐苛細驕逸邪佞
酷虐
孔子曰道之以政齊之以刑民免而無恥老子曰其政
察察其民缺缺故歴代史官以酷吏敘傳者其貶惡亦
深矣自秦網凝密不務教化滅絶仁義殘及至親上之
所行下有甚者至於守土之吏又何足論本其為術出
於法家故其御民也若薙氏之去草既蕰崇之又行火
焉漢承秦弊凡事簡易禁網疎闊僅至刑措然吏二千
石而下以能挫豪猾威震郡國為己任者亦比比而有
其弊也冰慘火烈鷹擊虎怒以刀鋸為治具流膏血於
境内急若束濕害過屠伯充積冤氣鮮聞令終斯乃椎
埋刻薄之人非鄉黨禮義之士任官苟失何世無之如
狼牧羊誠非虚語則共理之政得不慎擇其循良也哉
漢周陽由(周陽姓由名也)景帝時為郡守武帝即位吏治尚修
謹然由居二千石中最為暴酷驕恣所愛者撓法治之
所憎者曲法滅之(撓亦屈曲也)所居郡必夷其豪
寗成為内史抵罪家居武帝欲以為郡守御史大夫公
孫弘曰臣居山東為小吏時成為濟南郡尉其治如狼
牧羊成不可令治民帝乃拜成為關都尉歲餘關吏税
肄郡國出入關者(肄閱也)號曰寧見乳虎無值寗成之怒
(猛虎産乳養護其子則搏噬過常故以喻也值當也)其暴如此
義縱為河内都尉至則族滅其豪穰氏之屬河内道不
拾遺自河内遷為南陽太守聞關都尉寗成家居南陽
及至關寗成側行送迎然縱氣盛弗為禮至郡遂案寗
氏破碎其家成坐有罪及孔暴之屬皆奔亡南陽(孔氏暴氏)
(二家素豪猾者)吏民重足一迹而平氏朱彊杜衍杜周為縱爪
牙之吏任用(平氏杜衍二縣名)遷為廷尉史軍數出定襄定襄
吏民亂敗於是徙縱為定襄太守縱至掩定襄獄中重
罪二百餘人及賓客昆弟私入相視者亦二百餘人縱
一切捕鞫曰為死罪解脱(一切皆捕之也律諸囚徒私解脱桎梏鉗赭加罪一等為)
(人解脱與同罪縱鞫相賂餉者二百人以為解脱死罪盡殺之鞫窮也謂窮治也)是日皆報殺
四百餘人(奏請得報而論罪)郡中不寒而慄猾民佐吏為治(百姓)
(有豪猾素為罪惡者今畏縱之嚴反為吏耳目助治公務以自效)是時趙禹張湯為九
卿矣然其治尚寬輔法而行縱以鷹擊毛摯為治(言如鷹隼)
(之擊奮毛羽執取飛鳥也)後會更五銖錢白金起(更改也)民為姦京師
尤甚迺以縱為右内史王温舒為中尉温舒至惡所為
弗先言縱縱必以氣陵之(言温舒雖酷惡而縱又甚也)敗壊其功其
治所誅死甚多然取為小治姦盜不勝直指始出矣吏
之治以斬殺縛束為務閻奉以惡用矣
王温舒為廣平郡尉擇郡中豪敢往吏十餘人為爪牙
(豪傑而性果敢一往無所顧者以為吏)皆把其陰重罪而縱使督盜賊快
其意所欲得此人雖有百罪弗法(言所捕盜賊得其人而快温舒意者則不)
(問其先所犯罪也法謂行法也)即有避回夷之亦滅宗(避回謂不盡意捕擊也)以
故盜不敢近廣平(事具牧守屏盜門)遷為河内太守素居廣平
時皆知河内豪姦之家及往以九月至令郡具私馬五
十疋為驛自河内至長安(以私馬於道上往往置驛也)部吏如居廣
平時方略捕郡中豪猾相連坐千餘家上書請大者至
族小者乃死家盡沒入償贓(以贓致罪者既沒入之又令出倍贓或收入官或還)
(其主也)奏行不過二日得可事論報至流血十餘里(天子可其)
(奏而論决之殺人既多故流血十餘里)河内皆怪其奏以為神速盡十二
月郡中無犬吠之盜其頗不得失之旁郡追求會春温
舒頓足歎曰嗟乎令冬月益展一月足吾事矣(立春之後不復)
(行刑故云然展伸也)其好殺行威不愛人如此
尹齊為淮陽都尉所誅滅尤甚及死仇家欲燒其尸妻
亡去歸葬
田雲中祁連將軍廣眀之弟為淮陽守亦敢誅殺吏民
守闕告之竟坐棄市
嚴延年為涿郡太守疾惡太甚中傷者多尤巧為獄文
善史書所欲誅殺奏成於手中主簿親近史不得聞知
奏可論死奄忽如神冬月傳屬縣囚會論府上(總集郡府而論)
(殺)流血數里河南號曰屠伯(言延年殺人如屠兒之殺六畜伯長也)令行
禁止郡中清正
尹賞為江夏太守捕格江賊及所誅吏民甚多坐殘賊
免
鄭昌為太原涿郡太守南陽太守弘之弟也昌用刑罰
深不如弘平
陳咸為南陽太守所居以殺罰立威豪猾吏及大姓犯
法輒論輸府(府謂郡之府)以律程作司空(司空主作役之官)為地臼
木杵舂不中程或私解脱鉗&KR0898;衣服不如法(鉗在頸釱在足皆以)
(鐵為之)輒加罪笞督作劇不勝痛(作程劇苦又被督察笞罰既多故不勝痛也)
自絞死歲數百千人久者蟲出腐爛家不得收
後漢樊曄為天水太守政嚴猛好申韓法善惡立斷人
有犯其禁者率不生出獄吏人及羌胡畏之凉州為之
歌曰游子嘗苦貧力子天所富寧見乳虎穴不入冀府
寺大笑期必死忿怒或見置嗟我樊府君安可再遭值
李章為千乘太守坐誅斬盜賊過濫徵下獄免
周紆為司隸校尉六年夏旱車駕自幸雒陽錄囚徙二
人被掠生蟲坐左轉騎都尉又為渤海太守每赦令到
郡輒隠閉不出先遣使屬縣盡決刑罪乃出詔書坐徵
詣廷尉免歸
陽球為平原相天下大旱司空張顥條奏長吏苛酷貪
汚者皆罷免之球坐嚴苛徵詣廷尉
王吉中常侍甫之養子為沛相顓選剽悍吏擊斷非法
若有生子不養即斬其父母合土棘埋之凡殺人皆磔
尸車上隨其罪目宣示屬縣夏月腐爛則以繩連其骨
周徧一郡乃止見者駭懼視事五年凡殺萬餘人其餘
慘毒刺刻不可勝數郡中慄恐(慄懼也)莫敢自保及陽球
奏甫(球為司隸校尉奏收甫等)乃就收執死雒陽獄
魏施畏丹陽人倪覬魯郡人胡業南陽人並為刺史郡
守時人謂之苛暴
劉類高陽人歴位宰守苛慝猶甚嘉平中為弘農太守
吏二百餘人不與休暇專使為不急過無輕重輒捽其
頭又亂杖撾之牽出復入如是數四乃使人掘地求錢
所在市里有孔穴又外託簡省每出行陽勅督郵不得
使官屬曲修禮敬而陰識不來者輒發怒中傷之
苟晞為領青州刺史以嚴刻立功日加斬戮流血成川
人不堪命號曰屠伯晞出屯無鹽以弟純領州刑殺更
甚於晞百姓號小苟酷於大苟
晉裴盾為徐州刺史委任長史司馬奥奥勸盾刑殺立
威大發良人為兵有不奉法者罪便至死在任三年百
姓著怨
王廙代陶侃為荆州刺史廙在州大行誅戮侃時將佐
及徵士皇甫方回於是大失荆土之望人情乖阻帝乃
徵廙為輔國將軍加散騎常侍
羊聃為廬陵太守疑郡人簡良等為賊殺一百九十人
徙謫百餘人有疾見簡良為祟旬日而卒
宋趙伯符為徐兖二州刺史為政苛暴吏人畏之若豺
虎然而寇盜遠竄無敢犯境為丹陽尹在郡嚴酷吏人
苦之或至委判被錄赴水而死典筆吏取筆不如意鞭
五十
沈攸之為郢州刺史為政刻薄或鞭士大夫上佐以下
有忤意輒面加罵辱將吏一人亡叛同籍符伍充代者
十餘人而曉達吏事自強不息士民畏憚人莫敢欺
江謐為長沙内史行湘州事政治苛刻僧遵道常與謐
情欵隨謐&KR0681;郡犯小事餓繫郡獄遵道裂三衣食之既
盡而死為有司所奏徵還遇赦得免
南齊劉季連為益州刺史東昏即位徵季連為右衞將
軍道斷不至季連聞東昏失德京師多故稍驕矜本以
文吏知名性忌而褊狹至是遂嚴愎酷狠士人始懷怨
望
蕭惠開為益州刺史嚴用威刑蜀人號曰卧虎
梁臧厥為晉安太守為政嚴酷少恩吏民小事必加杖罰
百姓謂之臧獸
後魏趙郡王謐為岐州刺史性嚴暴虐下人
元麗為雍州刺史為政嚴酷吏人畏患之後遷冀州刺
史入為尚書左僕射帝問曰聞公在州好殺無理枉濫
非一又大殺道人對曰臣在冀州僅殺道人二百許人
亦復何多帝曰一物不得其所若納諸隍況殺道人二
百而言不多麗脱冠謝
元瞻字道周任城王澄之子為兖州刺史頗愛書史而
貪暴好殺澄深恥忿之絶其往來
薛忱為北廣平太守為治暴虐曾因公事一家之内併
殺數人為民所訟將致之罪遇患卒於郡
于雒侯為秦州刺史而貪酷安忍州人富熾奪民吕勝
脛纏一具雒侯輒鞭富熾一百截其右腕百姓王隴客
刺殺民王羌奴王愈二人依律罪死而已雒侯生拔隴
客舌刺其本并刺胸腹二十餘瘡隴客不堪苦痛隨刀
戰動乃立四柱磔其手足命將絶始斬其首支解四體
分懸道路見之者無不傷楚合州驚震人懷怨憤百姓
王元夀等一時反叛有司糾劾孝文詔使者於州嘗刑
人處宣告民兵然後斬雒侯以謝百姓
胡尼為宋州刺史以暴虐刑罰酷濫就家賜自盡
李洪之為安南將軍秦益二州刺史在任設禁姦之制
有帶刀行者罪與劫同輕重品格各有條章於是大享
州中豪傑長老示之法制乃夜密遣騎分部覆諸要
路有犯禁者輒捉送州宣告斬決其中枉見殺害者百
數刻害之聲聞於朝野
崔暹為瀛州刺史貪暴安忍庶人患之嘗出獵州北單
騎至於民村井有汲水婦人暹令飲馬因問曰崔瀛州
何如婦人不知其暹也答曰百姓何罪得如此癩兒刺
史暹默然而去
王質為瀛州刺史質在州十年風化粗行察姦糾慝究
其情狀民庶畏服之而刑政刻峻多所笞戮號為威酷
元昭孝眀時為尚書河南尹聾而狠戾理務峭急所在
患之尋出為雍州刺史在州貪虐大為人害
元暹字叔炤莊帝初除南兖州刺史在州猛暴多所殺
害累遷秦州刺史先秦州城人屢為反覆暹盡誅之存
者十一二後除涼州刺史貪暴無極欲窺府人及商胡
富人等物詐臺符誣諸豪等云欲加賞一時屠戮所有
資財生口悉沒自入
鄭伯猷為青州刺史在州貪惏妻安豐王元延眀女專
為聚斂貨賂公行潤及親戚戸口逃散邑落空虚乃誣
陷良民云欲反叛藉其資財盡以入已誅其丈夫婦女
配沒百姓怨苦聲聞四方為御史糾劾死罪數十條遇
赦免因以頓廢齊文襄作相每誡厲朝士嘗以伯猷及
崔叔仁為喻
皇甫㻛為豫州刺史為政殘暴百姓患之
北齊庫狄伏連為開府鄭州刺史性嚴酷不識士流開
府參軍多是衣冠士族伏連加以箠撻逼遣築墻
隋庫狄士文為貝州刺史至州發摘姦隐長吏尺布㪷
粟之賍無所寬貸得千人悉配防嶺南親戚相送哭聲遍
於州境至嶺南遇瘴癘死者十八九於是父母妻子唯
哭罵士文士文聞之令人捕搦捶楚盈前而哭者彌甚司
馬京兆韋焜清河趙達二人並苛刻唯長史有惠政時
人語曰刺史羅刹政司馬蝮蛇瞋長史含笑判清河坐
喫人文帝聞之歎曰士文暴過猛獸竟坐免
燕榮為青州總管榮在州選絶有力者為伍伯吏人遇
之者必加詰問輒楚撻之瘡多見骨姦盜屏迹境内肅
然他州縣人行經其界者畏若寇讐不敢休息後為幽
州總管榮性嚴酷有威容長吏見者莫不惶懼自范陽
盧氏代為著姓榮皆署為吏卒以屈辱之鞭笞左右動
至千數血流盈前飲噉自若嘗案部道次見藂荆堪為
笞捶命取之輒以試人人或自陳無咎榮曰後若有罪
當免爾及後犯細過將撾之人曰前日被杖使君許有
罪宥之榮曰無過尚爾況有過耶榜捶如舊
田式為襄州總管顓以立威為務每視事於外必盛氣
以待其下官屬股慄無敢仰視有犯禁者雖至親昵無
所容貸其女婿京兆杜寧自長安省之式誡寧無出外
寧久之不得還竊上北樓以暢羈思式知之笞寧五十
其所愛奴嘗詣式白事有蟲上其衣袷揮袖拂去之
式以為慢已立棒殺之或僚吏姦贓部内劫盜者無問
輕重悉禁地牢中寢處糞穢令其苦毒自非身死終不
得出每赦書到州未暇省讀先召獄卒殺重囚然後宣
示百姓其刻暴如此
元弘嗣除觀州總管長史在州專以嚴峻任事吏人多
怨之二十年轉幽州總管長史于時燕榮為總管肆虐
於弘嗣每被笞辱弘嗣心不伏遂禁弘嗣於獄將殺之
及榮誅死弘嗣為政酷又甚之每推鞫囚徒多以酢灌
鼻或椓杙其下竅無敢隠情姦偽屏息
趙仲卿為石州刺史法令嚴猛纖微之失無所容捨鞭
笞長吏輒至二百官人戰慄無敢違犯盜賊屏息皆稱
其能遷兖州刺史未之官拜朔州總管于時塞北盛興
屯田仲卿總統之微有不理者仲卿輒召主掌撻其
胸背或解衣倒曳於荆棘中時人謂之猛獸事多克濟
繇是收穫歲積邊戍無餽運
王文同為常山郡丞有一人豪猾每持長吏長短前後
守吏咸憚之文同下車聞其名召而數之因令左右剡
木為大橛埋之於廷出尺餘四角各埋小橛令其人踣心
於木橛上縛四支於小橛以捧毆其背應時潰爛郡中
大駭吏人相視懾氣
元褒為齊郡太守煬帝興遼東之役郡官督事者前後
相屬有西曹掾當行詐疾褒詰之掾理屈褒杖之掾遂
大言曰我將詣行在所欲有所告褒大怒因杖百餘數
日而死坐是免官
唐蘭謨為武候大將軍令於雒陽宫留守謨性苛刻遇
下無恩縱有病者亦逼令就役小吏或懼威而自縊者
詔遣案驗使者以法繩之謨以為詰已遂妄稱疾密入
京繇是坐免
崔湜為襄州刺史請别開南山新路以趣商州役工數
萬死者十三四仍嚴錮舊道不許人行其新路每經夏
潦摧壓踣陷行旅艱辛僵仆相繼後湜流於嶺表俄誅
戮於路山南人先苦湜所役競以磚瓦投擲其尸應時
盡碎而商州奏請復依舊路而行
張仁愿為并州都督府長史神龍二年檢校洛州長史
時都城榖貴盜竊甚衆仁愿一切皆捕獲杖殺之尸積
府門遠近震懾無敢犯者
令狐彰為滑州節度使性識猜阻人有忤意不加省察
輒至斃踣
李選為江西觀察使徇喜怒無辜而斃踣者不可勝紀
李實為京兆尹恃寵強愎不顧文法人皆側目貞元二
十年春夏旱關中大歉實為政猛暴方務聚斂進奉以
固恩寵百姓所訴一不介意因入對德宗問人疾苦實
奏曰今年雖旱田榖甚好繇是税租皆不免人窮無告
乃撤屋瓦木賣苖麥以供賦斂優人成輔端因戲作語
為秦民艱苦之狀實聞之怒言輔端誹謗國政德宗遽
令決殺京師無不切齒以怒實二十一年有詔蠲王畿
内逋租實違詔徵之百姓大困官吏多遭笞罰剥割掊
斂聚錢三十萬貫胥吏或犯者即按之有乞丐絲髮固
死無者且曰死亦不屈亦杖殺之京師貴賤同苦其暴
虐順宗在諒闇逾月實斃人於府者十數遂議逐之乃
貶為通州長史制出市人皆袖瓦石將碎其首實知之
繇月營門自苑西出人人相賀
韓滉為浙江東西兩鎮觀察使政令眀察末年傷於嚴
急嘗以縱人庶之殺耕牛政之蠧也巡内婺州傍縣有
犯其令誅及鄰伍死者數百人又俾推覆官分察境内
情涉疑似必寘極法誅殺殘忍一判即勦數十人月無
虚日雖令行禁止而冤濫相尋
于頔為陜虢觀察使自以為得志益恣威虐官吏日加
笞罰掾曹姚峴不勝其虐與其弟汎舟於河遂自投而
死
李鄘為揚州節度使七年令行禁止擒摘生殺一委軍
吏參伍束手居人頗陷非法
王遂為沂兖海等州觀察使遂器用不弘僻於聚斂而
非廉撫之才但峻威刑以繩亂俗其所製杖笞率踰常
制遂既死監軍中使封其杖進呈上令出示於朝以誡
廉使
李紳為揚州節度使有舉子訴揚子江舟人不渡恐失
試期紳判云昔在風塵曾遇此輩今之多幸得以相逢
各抛付揚子江其苛急也如此
周慕容彦超晉天福中累授磁單僕埭等州刺史志性
輕脱人面獸心㳂法為姦是為常態用酷虐為氣勢以
陰狡為聰眀故所至以貪苛聞執事者不勝其苦然搜
摘盜賊必窮隱伏兇黠之輩竄奔他境而良善之民横
遭詿誤破家陷獄者不可勝紀
葉仁魯漢乾祐中授衞州刺史部内多盜賊仁魯每親
自擒捕隨意殺戮濫死者衆嘗有羣賊部民聚而追之
追至山林不復見賊矣仁魯至盡執追者為盜悉斷其
足筋曝於林麓之下宛轉號呼數日而死
許遷為單州刺史切於除盜嫉惡過當或釘磔賊人令
部下臠割
苛細
漢宣帝有言曰與我共治者其惟良二千石乎若夫不
務寬大惟尚煩苛令既滋彰民不堪命政失寬裕俗所
厭勞為之師長不其爽歟仲尼所謂苛政甚於猛虎其
是之謂乎
漢減宣為左内史其治米鹽(米鹽細雜也)事小大皆關其手
自部署縣名曹寶物官吏令丞弗得擅捶痛以重法繩
之居官數年一切為小治辯然獨宣以小至大能自行
之難以為經(經常也不可謂常法也)
鮑宣為豫州牧歲餘丞相司直郭欽奏宣舉錯煩苛代
二千石署吏聽訟所察過詔條坐免歸家
王吉為沛相課使郡内各舉姦吏豪人諸嘗有微過酒
肉為賍者雖數十年猶加貶棄注其名籍
後漢孫堪為左馮翊坐遇下促急司隸校尉舉奏免官
魏王思為豫州刺史思亦能吏然苛碎無大體
劉類為弘農太守吏二百餘人不與休暇專使為不急
過無輕重輒捽其頭又亂杖撾之牽出復入如是數四
乃使人掘地求錢所在市里皆有孔穴又外託簡省每
出行陽勅督郵不得使官屬曲修禮敬而陰識不來者
輒發怒中傷之性又少信每遣大吏出輒使小吏隨覆
察之白日常自於墻壁間闚閃夜使幹廉察諸曹復以
幹不足信又遣鈴下及奴婢使轉相簡驗嘗案行宿止
民家民家二狗逐猪猪驚走頭插柵間鳴呼良久類以
為外之吏擅共飲食不復徵察便使伍伯曳五官掾係
弼入頓頭責之弼以實對類自愧不詳因詐問以他事
民尹昌年垂百歲聞類出行當經過謂其兒曰扶我迎
府君我欲陳恩兒扶昌在道左類望見呵其兒曰安用
是死人扶來見我其視人無禮皆此類也
晉王弘為河南尹務為苛碎後為司隸校尉簡察士庶
使車服異制庶人不得衣紫紺及綺練錦繢武帝嘗遣
左右微行觀風俗弘緣此復遣吏科簡婦人袒服至褰
發於路論者以為暮年謬妄由是獲譏於世坐免官
宋王玄謨為雍州刺史令九品以上租役貧富相通境
内莫不嗟怨
劉道濟為益州刺史初道濟以五城人帛玄奴梁顯為
參軍督護費謙固執不與遠方商人多至蜀土貲貨或
有直數百萬者謙又限市絲綿各不得過五十斤馬無
善惡限蜀錢二萬府又立治一斷民私鼓鑄而貴賣鐵
器商旅吁嗟百姓咸欲為亂玄奴既懷恚忿聚黨為盜
賊
北齊庫狄干為定州刺史不閑吏事事多擾煩
隋李德林為懷州刺史在州逢亢旱課民掘井溉田空
致勞擾竟無補益為考司所貶歲餘卒官
唐潘好禮玄宗開元中為豫州刺史為政孜孜而繁於
細事人吏雖憚其清嚴亦厭其苛察
于頎代宗大歷中為京兆尹為政苛細無大體及為河
南尹以無政績代還
盧&KR2949;德宗建中初為京兆尹無術學為政苛躁盧杞甚
惡之諷有司彈奏貶撫州司馬
吕渭貞元中為湖南都團練觀察使在任三歲政理煩
碎
薛珏貞元中為京兆尹以勤身率下失於纖悉無文學
大體
元義方憲宗元和中為福建觀察徵拜京兆尹歴鄜坊
觀察使皆著程能趣辦之績然為政稍務苛刻人多怨
之
崔詠元和中為嶺南節度使為吏清刻然不知大體政
號苛碎
李紳文宗開成中為汴州節度使紳上言於本州置利
潤樓店從之議者以為與下争利非長人者所宜
晉李永福高祖時為同州節度使性鄙狹無器局好察
人微事多有詆訐錐刀小過不能恕工商之業輿隸之
情官吏之幸皆善知之雖不欺詐不貪濁然自任所見
無所準的故人多薄之
驕逸
夫荷千里之寄布六條之政必勤䘏而是務豈驕逸而
可恣其有以小人之質乘君子之器恃其豪率不拘簡
節惟誇詫以自得率胸臆以行事聲色自娱奢費無度
受詞訟於遊獵畫龍虎於兵車及乎罪戾不解猶悔自
掇非不幸也
漢韓延夀為東郡太守後為左馮翊延夀在東郡時試
騎士(每歲大試也)治餙兵車畫龍虎朱爵延夀衣黃紈方領
(以黃色素作直領也衣於記切)駕四馬傳總建幢棨(幢麾也棨有衣之戟也其衣以朱墨)
(繒為之幢文江切棨音啟)植羽葆(植亦立也羽葆聚翟尾為之亦今纛之類也植嘗職切)鼓車
歌車(如今郊駕時車上鼔吹也郊駕祀時備法駕也)功曹引車皆駕四馬載棨
戟五騎為伍分左右部軍假司馬千人持幢旁轂(旁步浪切)
歌者先居射室(都試射堂也)望見延夀車噭咷楚歌(噭音叫呼之叫)
(咷音滌濯之滌又它釣切)延夀坐射室騎吏持戟夾陛列立騎士從
者帶弓鞬羅後(鞬弓衣也音居言切)使騎士兵車四面營陳被甲
鞮鞪居馬上抱弩負蘭(鞮鞪即兜鞪也蘭盛弩矢者也其形如木桶鞮丁奚切鞪莫侯)
(切)又使騎士戲車弄馬盜驂(戲車弄馬之技也馳盜解驂馬御者不見也)延
夀又取官銅物候月蝕鑄作刀劍鈎鐔放效尚方事(鉤亦)
(兵器也似劍而曲所以鉤殺人也鐔劍鼻也又曰鐔似劍而小陋鐔音滛又音尋)及取官錢帛
私假繇使吏(假謂過賃也繇讀與徭同)及治餙車甲二百萬以上御
史大夫蕭望之劾奏延夀延夀竟坐棄市
魏畢軌為黃門郎子尚公主居處殷富遷并州刺史在
州名為驕豪
夏侯惇為陳留太守舉郡人衞臻計吏命婦出宴臻以
為末世之俗非禮之正惇怒執臻既而赦之
晉魏志字允恭為樂平太守後遷章武趙郡太守雖累
郡職不以政事為意晝則遊獵夜誦詩書以聲色自娱
當時見者未能審其量也
宋臧質為徐兖二州刺史奢費無度爵命無章為有司
所紏
王僧達為宣城太守性好遊獵而山郡無事僧達肆意
馳騁或三五日不歸受詞訟多在獵所民或相逢不識
問府君所在僧達曰近在後
周朗為盧陵内史郡後荒蕪頗有野獸母薛氏欲見獵
朗乃合圍縱火令母觀之火逸燒郡廨朗悉以秩米起
屋償所燒之限稱疾去官為州司所紏還都謝孝武曰
州司舉臣愆失多有不允臣在郡虎三食人蟲鼠犯稼
以此二事上負陛下帝變色曰州司不允或可有之蟲
虎之災寧關卿小物
後魏元志為揚州刺史晚年躭好聲妓侍側將百人器
服珍麗冠於一時
李訢為相州刺史獻文以訢治為諸州之最加賜衣服
自是遂有驕矜自得之志
北齊高季式為濟州刺史豪率好酒又恃舉家勲功不
拘簡節與光州刺史李元忠生平遊欵在濟州夜飲憶
元忠開城門令左右乘驛馬持一壺酒往光州勸元忠
飲朝廷知而容之
唐李邕為汲郡北海二郡太守性豪侈不護細行
嚴武為成都尹蜀土頗饒珍産武窮極奢靡賞賜無度
或悦一言賞至百萬蜀方閭里以徵斂殆至匱竭然蕃
虜亦不敢犯境而性本狂狡視事多率胸臆雖慈母之
言亦不之顧
裴均自江陵節度使入為僕射未幾出鎮襄陽居兩府
凡十年荒縱無法度士流以為穢恥
晉房知温為兖州節度使厚斂不已積貨數百萬治第
於南城出則以妓樂相隨任意所之曾不以政事為務
有幕客顔衎者正直之士也委曲陳其利病知温不能
用焉
邪佞
古人有言曰邪佞者宇宙之螟螣王化之蟊賊也斯賢
者疾之巳甚之言也然而詩曰思無邪盖將舉直以錯
諸枉者也傳曰遠佞人盖惡色取而行違者也若乃受
專城之寄總方伯之任利姦而為用希世以取容或諂
事權貴致毒良善或潜行賂遺苟圖爵寵阿上意以媮
合匱民力以市恩下不聊生自為得計斯先王之法所
深惡者也亦復為英主之所察致偽行之靡顧彰厥心
迹盖無幾焉所以前訓謂其孔壬先聖言其厚貌者良
謂是已
後漢移良安帝時為弘農太守時太尉楊震為中常侍
樊豐等共譛遂策收太尉印綬遣歸本郡行至城西夕
楊亭飲酖而卒良承樊豐等旨遣吏於陜縣留停震喪
露棺道側謫震諸子代郵行書道路皆為隕涕(郵境上行書舍)
(也)
晉苟晞惠帝時為兖州刺史見朝政日亂懼禍及已而
多所交結每得珍物即貽都下親貴兖州去洛五百里
恐不鮮美募得千里牛每發信旦遣暮還
鞠仲為慕容德青州刺史德僣位後因讌其羣臣酒酣
笑而言曰朕雖寡薄恭巳南面而朝諸侯在上不驕夕
惕於位可方自古何等主也仲曰陛下中興之聖后少
康光武之儔也帝顧命左右賜仲帛千疋仲以賜多為
讓德曰卿知調朕朕不知調卿乎卿餙對非實故亦以
虚言相賞賞不謬加何足謝也
宋劉德願孝武時為秦郡太守性觕率為帝所狎侮帝
寵姬殷貴妃薨葬畢數與羣臣至殷氏之墓謂德願曰
卿哭貴妃若悲者當加厚賞德願應聲便號慟撫膺擗
踊涕泗交流帝甚悦以為豫州刺史
南齊崔慧景武帝時為南郡内史梁南秦二州刺史又
為司州刺史每罷州輒資獻奉動數百萬帝以此嘉之
劉悛武帝時為益州刺史悛既藉舊恩尤能悦附人主
承迎權貴賓客閨房供費奢廣罷廣司二州傾資貢獻
家無留儲
後魏長孫道生眀元時為冀州刺史取人美女以獻帝
切責之以舊臣不加罪黜
寇臻字仙勝獻文末為中川太守時雒州刺史馬熙政
號貪虐仙勝微能附之甚得其意轉弘農太守
薛懷吉宣武時為汾州刺史偏有聚納之響自以支庶
(懷吉散騎常侍莫度之庶子)餌誘勝已共為婚姻多擕親戚悉令同
行兼為之彌縫恣其取受而奬勞賓客曲盡物情送去
迎來不避寒熱性少言每有接對但默然而返既指授
先期眀人馬之數左右密已記錄俄而酒饌相尋芻粟
繼至逮於將别贈以錢縑下及厮傭咸過本望其延納
貴賤若此
韋景孝眀時為武威太守内官賈燦與元乂為黨廢靈
太后自云本出武威魏太尉文和之後遂移家焉景承
露意以其兄緒為功曹緒時年向七十未幾又以緒為
西平太守比景代下巳轉武威太守
北齊敬長瑜為廣陵太守多受財賄刺史陸駿將啟劾
之長瑜以貨求於散騎常侍和士開士開以畫屏風詐
為長瑜之獻齊主大悦駿啟尋至遂不問焉
隋魚俱羅焬帝時為趙郡太守因朝集至東都與將軍
梁伯𨼆有舊數相往來又從郡多將雜物以貢獻帝不
受因遺權貴御史劾俱羅以郡將交通内臣帝大怒與
伯隱俱坐除名
王世充為江都郡丞焬帝數幸江都充善候人主顔色
阿䛕順旨每入言事帝善之又以郡丞領江都宫監乃
彫餙池臺陰奏遠方珍物以媚於帝繇是益昵之
唐趙元楷太宗時為蒲州刺史貞觀十二年駕幸其境
元楷課父老服黃紗單衣迎謁路左盛餙廨宇修營樓
雉欲以求媚又潜餉羊百口魚數千頭將饋貴戚帝知
而數之曰朕巡省河雒經歴數州凡有所須皆資官物
卿餉羊養魚彫餙院宇此乃亡隋弊俗不可復行當識
朕心改卿舊態
黎幹代宗時為京兆尹大歴九年七月以旱故祈雨於
朱雀門街造土龍悉召城中巫覡舞於龍所幹與巫覡
更舞觀者駭笑彌月不雨幹又請禱於文宣王廟帝聞
之曰丘之禱久矣命毁土龍祈雨減膳節用以聽天命
俄而澍雨豐霈朝野相賀
陳少遊歴晉鄭二州刺史厚斂財貨交結權右以是頻
獲遷擢後除桂管觀察使少遊以嶺徼遐遠欲規求近
郡時中官董秀掌樞密用事少遊乃宿於其里候其下直
際晚謁之從容曰七郎家中人數幾何每月所費復幾
何秀曰久忝近職家累甚重又屬時物騰貴一月過千
餘貫少遊曰據此之費俸錢不足支數日其餘常須索
求外人方可取濟倘有輸誠供億者但留心庇福之固
易為力耳少遊雖不才請以一身獨供七郎之費每歲
請送錢五萬貫今見有大半請即受納餘到官續送免
貴人勞慮不亦可乎秀既踰於始望欣愜頗甚因與之
厚相結少遊言訖泣曰南方炎瘴深愴遠僻但恐不生
還載覩顔色矣秀遽曰中丞美才不當遠官請從容旬
日冀竭蹇分時少遊又已納賄於元載子仲武矣秀載
内外引薦數日拜宣州刺史兼御史中丞宣歙池都圑
練觀察使大歴五年改越州刺史兼御史大夫浙東觀
察使八年遷揚州長史淮南觀察使所在悉心綏緝而
多以任數為政好行小惠胥吏得職人亦安焉十餘年
間三總大藩皆天下殷厚處也以故徵求貿易且無虚
日斂積財寶巨累億萬多賂遺權貴視文雅清流之士
蔑如也初結元載每年饋金帛約十萬貫又多納賄於
用事中官駱奉先劉清潭吳承倩等繇是美聲達於中
禁後見元載在相位年深以過犯漸見疑忌少遊亦稍
疎之無何載子伯和貶官揚州少遊外與之交結而
陰使人伺其過失密以上聞代宗以為忠待之益厚
宋晦為虢州刺史與元載賄交率百姓採盧氏山林為
載製造東都私第并私致書結載子弟及主書卓英倩
載得罪晦遂為百姓所發帝初猶疑下憲司訊鞫悉自
欵伏自同州刺史貶灃州員外司馬
杜亞德宗時東都留守厚賂中官令奏河南尹
鄭式瞻為衢州刺史進絹五千疋銀二千兩德宗曰式
瞻坐事已詔御史按問進物宜付左蔵庫
裴肅德宗時為常州刺史鬻薪貨炭案牘百價之上皆
規利焉歲餘又進奉無幾遷浙東觀察使天下刺史進
奉自肅始
盧徵德宗時自戸部侍郎歴同華刺史故事同華以近
地人貧每至端午降誕所獻甚微薄徵遂竭其財賦每
所進獻輒加常數人不堪命
裴均德宗時為山南東道節度使均素與内官左神策
護軍中尉竇文場善有崔太素亦得幸於文場太素一
日晨省文場文場卧帳中賓客填門獨引太素入卧内
太素自謂文場之眷極深徐觀後床一人寢方醒乃均
也太素大慚而出
李錡為湖州刺史是時李齊運獨被德宗恩顧計從言
行錡累以吳中寶貨密輸齊運繇是遷潤州刺史
范傳正憲宗時為宣歙觀察使厚以財貨問遺權貴視
公蓄如私蔵幸而不至甚敗
李修歴坊州絳州刺史餙厨傳以奉往來中貴及賓客
以求名稱後為京兆尹顓務聚斂貢獻以希恩寵班行
正直之士多潜見誣毁時人為之側目時憲宗方切於
貨財以浙西宣歙皆號富饒遂與王遂同拜觀察使數
歲以病歸闕庭未朝見而卒人皆相賀
李道古為鄂州觀察使以貪暴聞懼終得罪乃薦山人
柳泌以媚於憲宗
裴弘泰文宗時為鄭滑節度使奏緣妖星見為國設三
千僧齋
劉源文宗時為銀州刺史請置營田事多不實或朝廷
遣使至邊上源必先令下吏多驅馬皆負布囊實之以
土聲言運粮於屯田百千䭾之中或致粟麥之囊一二
因潜為識認於使者前私決其囊以遺之用取信於人
而廣以財賄交通遂擢授夏州節度使又虚增監牧馬
數以取其度支供給時人知其贓仗倚權倖有司不敢
舉劾終不寘於極法議者以為幸
馮行襲哀帝時為金州節度使奏當道昭信軍額内一
字與元帥梁王諱字同乃賜號戎昭軍
後唐叚凝仕梁為懷州刺史乾化元年十二月梁祖北
征迴過郡凝貢獻加等梁祖大悦二年梁祖復北征凝
迎奉進貢有加於前
楊思權為邠州節度使進新修佛寺圖思權前帥禁軍
倒戈入岐州違負朝廷獲節旄之賞心嘗愧畏邠即思
權故里遂率民修寺冀銷陰禍故也
册府元龜卷六百九十七
