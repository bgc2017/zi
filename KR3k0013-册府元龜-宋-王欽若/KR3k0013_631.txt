册府元龜卷六百三十一宋王欽若等撰
銓選部
條制第三
唐憲宗元和二年正月制曰江淮大縣每歲據闕委三
省御史臺諸司長官節度觀察使各舉堪任縣令不限
選數並許赴集臺省官及刺史赤令有闕先於縣令中
揀擇如有能否與元舉人同賞罰復置具員簿以序内
外庶官
五月中書門下舉奏正月赦文令於中書置具員簿以
序内外庶官爰自近年因循遂廢清源正本莫急於斯
令京常參官及外官五品已上前資見任起元和二年
量定考數置具員簿應諸州刺史次赤府少尹次赤令
諸陵令五府司馬及上州以上上佐東宮官除左右庶
子王府官四品已下並請五考其臺官先定月數令諸
侍御史滿十三月殿中侍御史滿十八月監察御史依
前二十五月與轉三省官並三省餘官及三考四考外
其文武官四品已下並五考商量與改尚書省四品已
上文武官三品已上緣品秩已崇不可限以此例須有
進改並臨時奏聽進止其權知官須至兩考然後正授
不得用權知官資改轉其内外諸色官中緣官闕要人
及緣事須有改移者卽不在常格叙遷之限諸道及諸
使副使行軍司馬判官參議掌書記支使推官廵官等
有勑充職掌舉簡挍五品已上官及臺省官三考與改
轉餘官四考與改如未經考者並諸授同類官經兩考
者依資與轉如前銜已是使下官未經考者請以本官
改轉經三考者依資與轉仍許通前任計爲考數其軍
州戎鎮别立功效事跡彰著爲衆所知者須别甄錄卽
具上事奏聽進止其罷使郎官御史任依舊冬薦其諸
道應須薦送人等自今已後諸郎官御史者便其時限
同爲冬薦所同准例簡勘申送中書門下六品已上官
非郎官御史者狀到後望付吏部准貞元元年二月七
日勑處分從之
三年三月詔秘書省弘文舘左春坊司經局挍書郎正
字宜委吏部自今於平留選人中擇取志行貞進藝學
精通者注擬綜覈名實唯在得人不須以登科及第其
挍書正字限考入畿縣簿尉任依常格
四月詔重定舉縣令之法准元年赦書所舉縣令皆令
直言其事不得妄爲文飾吏部舉其事狀随事簡勘者
今主司只略勘資歴未究材能自今已後宜委吏部精
加考覈必使詳實所冀舉不妄施官無虚授仍令四時
注擬其觀察刺史所舉不得授以本州府縣令到任後
有罪犯其舉主准前勑貶罰
四年正月中書門下奏伏准元和二年制告舉薦縣令
等前後勑文非一有司難於遵守令旨中外所舉縣令
並依表狀十月三十日到省省司精加磨勘依平選人
例分入三銓注擬平選人中有資考事跡人才與縣令
相類卽先注擬時集望停從之令長親人之吏也比以
資授多才不稱官故令庶僚舉也上才或不屑就受薦
者多不出其類徒以未涉資序遂超踐優等論者以為啓
倖門故稍復舊制焉
三月制今後宗正寺修撰圖譜官知匭使判官至考滿
日宜各减兩選
七年八月中書門下奏請州府五品已上官替後委本
道觀察使及長吏量其才行幹能堪奬用者具人才資
歴每年冬季一度聞薦其罷使郎官御史委中書門下
兩省御史臺尚書省常參及諸司職事三品已上文官
左右庶子詹事諸司少卿國子司業少尹國子博士長
安萬年縣令太常博士著作郎秘書丞等每年冬准此
聞薦諸司府參佐簡挍官從元授官月日計如是五品
已上官及臺省官三十箇月外任餘轉改餘官經三十
六箇月奏改轉如未經考便有事及停替官本限之外
更加十箇月即任申奏從之
八年九月刑部奏准今年七月二十一日勑諸色左降
官等經五考滿許量移者其貶降日授正員官或無責
詞亦是責授並請至五考滿然後許本任處申闕並餘
左降官緣任處多在遐遠至考滿日其申牒稽遲致使
留滯者其刺史錄事參軍等請與下考如滿後随己申
牒未量移間其祿料並准天寳貞元兩度勑文依舊支
給其本犯十惡等罪已有正名請依舊從之
十一月勑有司奏申光蔡三州州縣官緣給復無稅應
支俸料今量定員額及課料其六品已下官仍令吏部
於選人中擇優與注擬每月課料錢委所司量與支給
其員外課料等本額待給復年滿一切仍舊
十二月吏部奏比遠州縣官請量减選四選五選六選
請减一選七選八選九選各請减兩選十選十一選十
二選各减三選伏以比遠處都七十五州選人試後懼
不及限者即伏請注擬雖有此例每年不過一百餘人
其比遠州縣皆是開元天寳中仁風樂土今者或以俸
錢减少或以地在遠方凡事平流從前不注至若勸課
耕種歸懷迯亡其所擇才急於近地有司若不注授所
在唯聞假攝編甿益困田土益荒請减前件選勑旨宜
依
十一年九月中書門下奏字人之官從古所重遂許論
薦冀得循良其或不依節文虚指事跡既開謬舉之路
實長倖求之風望自今已後所舉人事跡與節文不同
及簡勘無據并到官後不稱職及有負犯等事並請量
輕重坐其舉主輕則削奪重則貶謫伏以前後勑文雖
有條約比來銓覈多務因循今重申明所期畫一其舉
人到省後所簡勘如與節文不同仰具事由並舉主名
銜申中書門下如所司鹵莽便與判成察知事狀違越
則所司舉主同坐從之
十二年六月勑自今已後應受權判官京官一考已上
外官兩考已上職事條舉者然後正授如未及正授别
要除改者不得全用權知判官資如特委重務即不在
此限
十三年六月停每年舉薦縣令
十四年三月吏部奏請用鄆曹濮等一十二州州縣官
員闕先是淄青不申闕員至是叛將李師道誅始用闕
馬
穆宗以元和十五年正月即位二月中書門下奏見任
正員官充職掌等比限兩考及授官經二周年以上方
許奏請然後依資改轉有才在下位者不免留滯請自
今已後諸道使應奏請正員官充職掌經一年者即依
資與改轉如未周者即量與同類試官如此處分庶將
得中勑旨依奏
長慶二年三月制曰如聞近日武班之中淹滯頗久又
有諸道薦送大將或随節使歸朝自今已後宜令神策
六軍使及南衙常參武官具由歴并前後功績牒送中
書門下若勲伐素高人才特異者量加奬擢其常參武
官准具員年月日改轉勿令淹滯諸道軍府大將監察
以上官者三周年與改轉大將未曾奏官者亦准奏請
應天下諸軍各委本道據守舊額不得輙有减省官健
有死王事者三周年不得停本分衣糧(自憲宗御宇至此十八年矣凡)
(朔方吳蜀洎山東兩河累興問罪之師其間兵戈少息者不五六歲故帝自藩邸細聞軍旅之事謂戎臣武卒)
(常宜姑息繼統之始則以恣行給賚神策禁旅須左右三軍兵建號長行者其名最衆人尚獲五萬至於非時)
(賜與不可勝紀驕横不戢其勢已甚今又降優假之詔俾其蕃大復有工賈胥吏窺昇朝籍者厚持緍貨納於)
(方鎮方鎮嗜利者即以大將文符給之僞其職秩年月未幾則求薦聞必曰某以歲久宜遷某以殊勲合奬宰)
(臣奏擬下得王官欲望兵復於農官清其品難矣)
九月詔曰廣德貞元再有勑旨要官密戚並不許任京
兆判司畿令兩赤縣丞簿尉等緣人不遵行更資提舉
自今已後切宜禁斷
十月中書門下奏諸司要官密戚周親見任府縣官伏
以所立隄防止緣權要今諸司卿監保傳三少詹事祭
酒王傅西班將挍等亦無威力敢冐典章一概防閑事
誠太過自今已後應宰臣及左右僕射御史大夫中丞
給事舍人左右丞諸司尚書侍郎度支&KR1069;鐵使在京城
者并諸王駙馬朞周以上親并女婿親外甥請准廣德
二年三月十一日及貞元二年二月十三日勑不得任
京兆府判司畿令兩赤縣長安萬年丞簿尉其餘一切
並不在此限冀典法易遵羣情大惬詔付所司永爲常
式
敬宗寳歷元年正月制曰如聞去冬吏部選人駁放者
衆或文狀粟錯或書判差池主司守文不得不爾既施
惠澤亦在霑恩其長名及雜駁選人如有未離京城者
委吏部今月内簡勘除涉踰濫者餘並却收以比遠殘
闕注擬如不情願不可強之又刺史縣令已後若無過
犯未滿三周年不得除替如理行尤異但議就加其有
才宜他職灼然要籍者中書門下先具事由及授上年
月奏聽進止
二年二月容管經略使嚴公素上言容州及普寕等七
縣請同廣韶桂賀四州例北選從之
十一月勑京百司應𢃄職奏正員官者自今已後宜於
諸司及府縣見在任官中選擇便以本官充職如見任
無相當者即任於當年見選人中奏用便據資序與官
不要更待銓試仍永爲常式
十二月勑應請以一子官廻授諸親者自今已後須是
周親仍勘騐分明方可注擬從有司之請也
是月吏部又奏伏以吏部每年集人及定留放至於注
擬皆約闕員近者入仕歲增由闕日少實由諸道州府
所奏悉行致令選司士子無闕貧弱者凍餒滋甚留滯
者喧訴益繁至有待選十餘年褁糧千餘里累駁之後
方敢望官注擬之時别遇勑授私惠行於外府怨謗歸
於有司特望明立節文令自今已後諸司諸使天下州
府選限内不得奏六品已下官勑旨依奏
文宗太和元年正月山陵使奏伏以景陵光陵已來諸
司諸使所差補押當及雜職掌等官皆據舊例合得减
選其中有無選可减者便放非時選吏曹緣是承優放
選例多判成有過格年深身名踰濫赴常選不得者多
求减選職掌圖得非時集因緣優勑成此倖門其吏曹
爲弊頗甚今請應差前資官充職掌並不得取選數已
過格人庶絶奸冐勑旨依奏
是月勑應緣諸軍使充押當雜任使合承優减選人請
差前資官充不得取選數過格人
五月禮部奏山陵挽郎准光陵合補二百二十人伏以
近者仕進多門身名轉濫苟循往例爲弊滋深取前弘
文崇文舘生及已考滿太廟齋郎充如人數不足兼取
前明經充其中有未過者請放冬集仍减兩選已定各
集者减二選從之
八月勑諸道諸軍使應奏判官并每年冬薦等所奏判
官除新開幕府據元額置署外其向後奏請如是元闕
即云官某職今奏某人充如已有今更奏即云某職某
人緣某事停奏某人替具前使下臺省官合冬薦者除
府使罷外既有薦用當且要籍豈合數月之間便稱去
職自今已後如帶職掌授臺省未經兩考者不在冬薦
限如其中實有事故罷免者亦湏待授官周歲然後許冬
薦狀中具言罷免事故其他官據品秩合冬薦者則依元
九月中書門下奏諸道應奏州縣官銜散試官及無出
身人幕府遷授致仕官諸京司奏流外諸道進奏官等
兩畿及諸道奏長馬縣令錄事參軍簿尉等兩京及諸
道州府六品已下官除初授外並合是吏部注擬近日
優勞資蔭入仕轉多每年選集無闕可授若容濫請是
啟倖門遂使平人不無受屈今請並停淮山南三川硖
内及諸道比遠雖吏部注擬不情願赴任者及元不注
擬者其縣令參軍長史倚頼義不容私如有才術優長
假攝勞效特許前資見任及有出身人中奏請每道不
得過三五人如諸道縣令錄事參軍政事異能决疑及
緝理殘破若須旌賞者許所在奏論然須指事而言在
選限内亦請准寳歷二年十二月七日勑處分京諸司
流外官並每年繫部闕員今並不許奏請致仕酌法循
舊頗越典章自今請自常參官五品以外官及四品者
許致仕餘停又幕府遷授章服貞元元和之間使府奏
職至侍御史然後兼省官至於章服皆奬時效人思勸
勉克巳慕名近日奏殿中及戎卒便請朱紫數事俱行
其中自綠腰金皆非典故請自侍御史後年月足後便
始與省官至於朱紫許於本使府有事跡尤異爲衆所
知者然後許奏請唯副使行軍奏職時如先着綠便許着
緋餘不在此限又諸道進奏官舊例皆不奏正官近既
奏請仍於别道占請有俸祿處頗乖典制今請並奏當
道官如資歴已至五品考滿日已前者望許至考滿日
從之近歲倖門雜啟以前四條者又甚時宰臣方貞百
度故次第矯革馬
十月中書門下奏應禮部諸色貢舉人及吏部諸色科
目選人等凡未有出身未有官如有文學只合於禮部
應舉有出身有官合於吏部赴科目選近年以來格文
差斥多有白身及用散試官並稱鄉貢者並赴科目選
及注擬之時即妄論資次曾無格例有司不知所守其
宏詞拔萃學究一經則有定制然亦請不在用散試官
限其三禮三傳一史三史明習律令第如白身並令國
子監及州府同明經進士薦送如考試及第明習律令
同明經一史三禮三傳同進士三史常年闕送吏部便
授第二任官如有出身及有正員官本是吏部常選人
則任於吏部不限選數應科目三史則超一資授官如
制舉人既諸色人中皆得選試則無出身官人並可以
請不用散試官從之
二年閏三月都省奏落下吏部三銓甲内今春注超資
官凡六十七人勑部省所執是格銓司所引是例互相
陳列頗亦紛紜所貴清而能通亦繇議事以制今選已
過方此争論選人可哀難更停滯其三銓已授官都省
落下並依舊注與重團奏仍限五日内畢其中如官超
一資半資已今據稍優者至後選日量事降折尚書侍
御注擬不一致令都省以此興詞鄭絪丁公著各罰一
季俸東銓所落人數較少楊嗣復罰兩月俸其今年選
格仍分明標出近例有可行者收入格不可者於格内
書破則所司有文可守選人無路倖求時尚書左丞韋
弘景以吏部注擬不公選人多超資授官紀按其事落
下甲勑申吏部引例以為據選人軰又惜官已成道路沸
騰日詣宰相喧訴遂降此勑
六月勑應諸軍使及諸道軍將兼特授正官如聞内外
官曹悉皆充滿上自要重下至卑散班行府縣更無闕
員或未經考便須更替相沿薦請為弊滋深况設官有
定額不可增加列職無常數難兼命秩又文武名分授
受各殊其諸使諸道將校等自今後宜依注例除舊有
正官外並不得兼授正官
九月勑吏部今年東都選事宜令河南尹王播權知侍
郎銓試畢日停
三年二月勑嶺南選補雖是舊制遠路行李未免勞人
當處若有才能廉使宜委推擇待兵息事簡續舉舊章
其南選使可更停一二年
四月中書門下奏内外文武官除授近日人多干競跡
罕貞修或日詣宰司自陳功狀或上黷宸扆曲祈恩私
亦有粗因勞績已授官榮及居今任别無課效唯引向
前事狀只希更與遷昇凡是此流稍要立制伏望自今
須有除授並先選吏跡有聞行已務退者随才奬用如
有跡涉浮躁事形徼求者量加擯棄從之又詔東都選
事宜權停
七月勑諸道進奏官舊例多是本道差文武職掌官充
自後遂有奏帶正官者近又有諸兼簡校官及憲官者
逓相援引轉無章程自今已後更有奏請帶正官者不
得兼簡校及憲官如准諸道諸軍諸使職掌官例請簡
校兼憲官充則不得帶正員官其見任有官者且聽仍
至合轉改時商量處分
四年五月中書門下奏准太和元年九月十九日勑釐
革兩畿及諸道奏請州縣官唯山劒三川硤内及諸道
比遠許奏縣令錄事參軍其餘並停自勑下以來諸道
累有奏請如滄景德棣勑後已與數員伏以勑令頒行
不合違越苟有便宜則須改張自今已後山劔三川硤
内及諸道比遠州縣官有出身及前資正員官人中每
道除錄事外望各許奏三數員如河北諸道滄景德棣
之類經破傷之後及靈夏邠寧麟坊涇原振武豐州全
無俸料有出身人及正員官悉不肯去吏部從前多不
注擬如假攝有勞望許於諸色人中量事奏三數員其
餘勒約及期限並依太和元年九月十九日勑處分可
之
七月吏部奏當司兩銓侍郎廳伏以吏部居文昌首曹
侍郎為尚書二職銓庭所宜順序廳事固有等差舊以
尚書廳之次為中銓其次為東銓自乾元中侍郎崔器
以當時休咎為虞奏改中銓為西銓久次侍郎居左以
新除侍郎居右因循倒置議者非之伏請今以後以久
次侍郎居西銓以新除侍郎居東銓勑旨依奏
是月吏部奏三銓正令史每銓元置七人今請依太和
元年流外銓起請置五人减下二人南曹令史一十五
人今請依太和元年流外銓起請節文减下三人奉勑
宜依
五年二月吏部奏請量抽太和三年終已來至今年三
月四月已來得員及計人成三考闕四十五員伏緣去
冬諸色黃衣參選者倍多於常年其間十七人皆是勲
臣貴戚及常參官子弟不可任遠處州縣官三銓以當
年合用闕方員發遣之外每銓各有十餘人未得官今
請准元和中及長慶初勑例據見在人數量抽前件闕
注擬畢具所用闕聞奏勑旨宜依
六月勑應選人未試已前南曹駁放後經廢置詳斷及
准堂判却收比來南曹據給帖人數續到續試銓司吏
不考判便同平留選人例注擬稍涉僥倖自今已後應
有此色並請待正月十日准格詳斷限畢都引試判不
及格并雜犯及續簡勘庫報并前選子案不同並駁放
不在更陳狀披訴及重詳斷之限
是月又勑應選人及冬集人子案門下省簡勘畢後比
來更考南曹令史收領却納門下甲庫在於公事頗甚
勞煩自今已後請勒吏部過院本令史便自分付甲庫
以備他年檢勘請門下省勒甲庫令史每過選切點勘
收什明立文案據官吏等逓相分付不得妄有破除南
曹申請之時如有稱失落欠少本令史專知官准簡報
楷改違條例處分
是月吏部奏准貞元十八年四月一日勑諸親注得外
官欲赴任自今已後每年須先奏聞者今請至時准勑
簡勑聞奏其諸親已薨歿子弟注得外官者准前後勑
合奏聞起今已後請便赴集更不在重奏限其給觧處
審勘責仍於家狀一一具言親等第如違駁放勑旨依
奏
是月勑南曹簡勘廢置詳斷選人儻有屈事足以往覆
辨明近年已來不問有理無理多經中書門下接訴致
令有司失職莫知所守選人踰分唯望哀矜若無條約
恐更滋甚起今已後其被駁選人若已依期限經廢置
詳斷不成自謂有屈任經中書門下陳状状到吏部後
銓曹及廢置更為詳斷審其事理可收即收如散至三
人已上廢置郎官請牒都省罰直如至十人以上具事
状申中書門下取處分如未經廢置詳斷公然越訴或
有已經詳斷不錯輙更有投論者選人量殿兩選當具
格文牓示冀無冤濫亦免倖求
七月勑諸色藝能授官自今已後如有罪犯停職者委
本司牒報吏部不在叙用限
六年五月御史臺奏請諸道節度觀察防禦經略等使
有子孫授京城及諸州府官合赴任奏請勾留在本道
事伏以本置官員藉其任守吏曹注擬皆是職司况調
選須有出身合年十五已上比及於二十已下十年則
二十五年足可以為成人矣今則皆稱年小奏請勾留
在於相承習以成例若實年小即不合早補身名若實
當年又何慮為官不了今請諸方鎮子孫應選授及奏
授官一切勒歸本任不得輙更奏留如或恩出殊常特
賜一子者年五十以下即任奏聽進止庶得藩方絶塵
冐之請州府無假攝之官中外遵承典章不紊從之
八月制凡權知授官皆緣本資稍優未合便得藉才擢
用故且權知若通計五考即便同正授極為僥倖自今
已後應諸州府五品長馬權知正授通計六考滿停其
勒留官如有未滿六考停給課科者便准此却與支給
七年五月中書門下奏國之根本繫於生靈人之性命
縣於守宰刺史猶官重事隔莫得躬親親人之切無如
縣令况自兵興已來仍歲災歉百姓凋弊救弊之術在
於擇吏又錄事參軍糾察屬縣課責下僚一郡紀綱藉
其提舉若曰令吏曹注擬無由得盡人才真偽難知貪
廉莫辨准太和二年赦書已令揀擇緣吏部起請多有
異同訪聞近年已來所舉殆絶又去年吏部舉請令郎
官御史等舉薦堪為縣令錄事參軍者雖有保任之言
殊非責成之道臺省官假使是其親故或素所深知既
非得於任官未必究其事實豈若考績效於理所聽善
惡於氓謠則政之否臧較然易辨臣等商量望令京兆
河南尹及天下刺史各於本府本道常選人中揀勘擇
堪為縣令司錄錄事參軍人名具課績才能聞薦其諸
州先申牒觀察使都加考覈申送至吏部至選集日不
要就選場更試書判吏部尚書侍郎引詣銓曹試時務
狀一道訪以理人之術及自陳歴任以來課績令其一
一條對但事理明切不假詞華取其理識優長者以為
等第便於大縣及難理處注擬仍取税五萬貫以下縣
注授即免盡占常選人闕員其刺史所舉縣令錄事參
軍如并有兩人得上下考就加爵秩在任年考已深者
便優與進改其縣令錄事參軍如在任績效明著兼得
上下考及&KR1406;狀者許非時放選仍優與處分便委本州
長吏聞薦庶得詳其實效如所舉縣令錄事參軍犯賍
一百貫已下者刺史量削階秩一百貫已上者移守僻
遠小郡觀察使望委中書門下奏聽進止其犯賍官縱
屢逢恩赦亦不在收敘之限所舉人中如有兩人善政
一人犯賍亦得贖免如此則長吏切於求理須自擇才
上奉朝章必無濫舉可之(其餘官見任得上下考與减三選如兩選已下者同非時)
(人例處分)
七月中書門下奏諸道諸使停罷郎官御史等望令罷
職後其所任官經兩考已上方得冬薦如所任官未經
考者許以罷職後計月日成兩考即得冬薦如考數未
滿便冬薦者其所舉官量加殿罰如文學才行堪奬用
者中書門下别加採擇不在此限諸州府上佐罷秩後
便求本道薦状入城今中外官員年不盈溢聞薦繼至
除授稍難其上佐考滿後望量立年限經二年已上方
得聞薦其非時替者更守二年即似稍屈望一年後許
冬薦如才行政績為衆所知者望委中書門下搜訪與
昇奬不在此限例從之
八年正月吏部奏准勑疏理諸色入仕人等今諸司流
外令史府史掌固禮生楷書醫工及諸軍諸使承優官
典總一千九百七十二員共請權减六百五十七員兵
部奏應管左右仗干牛僕寺殿中省司馬左右金吾仗
長上共一百六十一員今三色共請减六十七員文簡
武簡三衛每年三銓都請留六十人為定禮部奏明經
弘文舘生太廟郊社齋郎掌坐等共五百五十二人今
六色共請減一百三十八人從之
九月勑復集吏部禮部兵部今年選舉銓試之期逓延
一月
九年十二月勑中書門下吏部各有甲庫籍天下諸色
出身以防踰濫諸道應奏諸色官改轉悉下三庫以稽
其實委給事中中書舍人吏部格式郎中各與本甲庫
官具有無異同申中書門下然後進擬如諸司使所奏
不實或以無為有各加懲殿以絶奸源
開成元年二月中書門下上言諸州刺史諸府少尹次
赤令諸州府五品已上官并常參官等在任之例約是
三載命代之後遽使到京人數既多闕員常少稍經時
月則訴饑寒起今後請據舊章刺史及五品已上官在
外應受替去任非有徵召未得到京宜委所在州府每
兩月一度申中書門下其初状仍具前任政績受代月
日中書門下准前置具員量才除授其家在上都因自
歸止者京兆府申奏
十月中書門下奏兩畿及兩京奏六品已下官除勑授
外並吏部注擬准太和五年五月二十六日勑中書門
下奏近勑隔絶諸司奏六品已下寬免占吏部闕員亦
稍絶邪濫其兩府司錄及尉知捕賊皆藉幹能用差專
任吏部所注或慮與事稍乖自今已後京兆府及河南
府司錄及知捕賊滿據官員合入者充其餘並准太和
元年九月勑及太和四年五月四日勑處分
二年二月吏部奏准制請敘一子官張茂昭男左武衛
大將軍克勤進状稱男小未堪授任請廻與外甥准起
請節文只許廻與周親克勤又奏承前諸家請廻授外
甥並蒙允許中書省牒吏部詳斷左司員外郎權判吏
部廢置裴夷直斷一子官恩在報功貴延賞典若無己
子許及周親今張克勤自有息男妄以外甥奏請移於
他族知是何人儻涉賣官實為亂法雖援近日勑例難
破著定節文國章既在必行宅相恐難虛授具状上中
書門下并牒申中書省克勤所請不允遂為定例
四月中書門下奏天下之理在能官人古人以還委重
吏部自循資授任衡鏡失權立格去留簿書得計比緣
今年三月選事方畢四月已後方修來年格文五月頒
下及到地遠已及秋期今請起今月與下長格所在州
府牓門暁示其所資官取本任黃衣本貫觧一千里内
三月十日觧到省二千里三千里逓加十日並勒本州
賫送選人發觧訖任各歸家其年七月十五日齊於所
住府看吏部長榜定留放其得留人並限其年十二月
十日齊到省試注唱正月内銓門開永為定例如其年
合用闕少選人文書無違犯可校則於本色闕内先集
選深人年長人其餘人既無闕可集南曹俱為判成榜
示所住州縣府許次年取本住州府公騐便依限赴集
更不重取本住本貫觧舊格已久不便更改事遂不行
七月諸道有以試御奏授州縣官者帝於閣内謂宰臣
曰每年選人辛勤用苦尚無缺員與之試御奏授不可
輕許唯河北道吏部不注許其奏請繇是四方之倖人
暫息
十二月庚戌中書門下奏武官合入郎將等其堪送名
者請中書門下准吏部送名例磨勘仍先過堂然後比
擬從之
三年三月吏部奏去年所修長定選格或乖往制頗不
便人不可久施請却用舊格從之
八月辛丑中書門下奏伏准開成元年正月一日勑諸
州刺史少尹赤令並常參官等授替去任非有徵召不
得到京宜委所在州府取其由歴每兩月一度申中書
門下省參詳勑意以前件官到京後未有除授旅食可
矜且令在外以候遷陟訪聞遠地不諭朝旨將謂故有
勑格阻其戀闕之心干進者亦以迭來守道者便成廢
滯恐須釐正以徇衆情其諸道州府應有前件官等得
替後任赴闕廷或家在四方亦随所便從之
十二月制曰應諸道奏請軍將兼廵内州别駕長史判
司等近日諸色入流人多官途隘窄諸道軍將自有衣
糧優厚之處仍兼月俸若更占州縣員闕則文吏無所
容身須有申明人知分限起今已後諸道節度團練防
禦等使不得更奏大將充廵内上佐等官今日已前見
任者且依任前守官應京有司有專知别當及諸色職
掌等近日諸司奏請州縣官及六品已下官充本司職
掌援引舊例色目漸多致使勾留溢於舊額起今已後
各於本司見任官寮之中揀擇差署不得别更奏官如
是勑額職名當司無官員相當者即任准舊例奏請
四年正月吏部奏嶺南五管及黔中道選補准元和十
年九月二十九日格五年一集至選前一年南曹先牒
五管等道催索文觧又准太和五年三月十八日勑權
停令欲准格簡舉排比伏請裁下制曰兩道選補停罷
多時極為利便隔年舉奏撓動遠情宜更停五年議者
以為人遠地便不足為慮曾不知舊制無遺於遠人事
可經久令一方之政得其人則一境之人受其福苟非
其人則假攝之官皆授里人至有胥賈用賄求假本州
令錄裒斂剝下而又恣其喜怒以報已私自罷選補使
令藩方差官杼軸之歎南人益困
二月勑吏部去冬粟錯及長名駁放選人等如聞經冬
在京窮悴頗甚街衢接訴有可哀矜宜委吏部簡勘條
流鈐轄如非踰濫正身不到欠考欠選大叚瑕病之外
即與重收以比遠殘闕注擬不得用平留闕如員闕不
相當一唱不伏官者便任冬集不在更論訴限如未經
中書門下陳状勑下後不得續收今年已後不得以為
例
七月己丑制曰諸門入仕人數轉多每年吏曹注擬無
闕唯河北諸道河東澤潞山劒三川京北京西管内官
員稍多假攝之中實有勞效每年許奏三兩人仍須是
元額闕不得替見任人其餘諸道並不得奏人
五年七月潮州刺史林郇陽奏州縣官諸同漳河廣韶
桂賀等州例吏曹注官勑旨潮州是嶺南大郡與韶州
略同宜下吏部准韶州例收闕注擬餘依
十一月嶺南節度使盧鈞奏當道伏以海嶠擇吏與江
淮不同若非諳熟土風即難搜求人瘼且嶺中往之弊
是南選今之弊是北資臣當管二十二州唯韶廣州官
僚每年吏部選授道途遐遠瘴癘交侵選人若家事任
持身名真實孰不自負無繇肯來更以俸入单微每歲
號為比遠若非下司貧弱令使即是遠處無能之流比
及到官皆有積債十中無一肯識廉恥臣到任四年備
知情状其潮州官吏伏望特循往例不令吏部注擬且
委本道求才若攝官廉慎有聞依前許觀察使奏正事
堪經久法可施行勑旨依奏
册府元龜卷六百三十一
