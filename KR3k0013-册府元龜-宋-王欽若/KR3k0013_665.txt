冊府元龜卷六百六十五宋王欽若等撰
内臣部
總序
古者聖人作事創制仰則天象故宫室之度規於太紫
將相之位法乎文昌洎甘石所紀則躔次攸别名品斯
著宦者四星實在帝座之側先王取象肇建厥官所以
給事左右出入宫掖典司糾禁宣傳命令凡中壼之庶
務禁庭之衆職服位之别囿游之掌靡不領焉然太古
之世湮滅罔紀夏商之際簡冊散逸典職之制其詳闕
矣周監二代文物大備建邦之訓備于六典天官冡宰
之屬有宫正掌王宫之戒令糾禁上士二人中士四人
下士八人宫伯掌王宫之士庶子凡在版者中士二人
下士四人皆有府史胥徒為之給役又酒人漿人籩人
醢人醯人幂人之職分掌五齊三酒六飯四籩四豆五
齊匕蕰巾幂之事以奉宗廟天子皆以内臣參之又有
宫人掌王之六寢之修中士四人下士八人内宰掌書
版圖之法以治王内之政令下大夫二人上士四人中
士八人亦皆有府史胥徒之屬又有内小臣掌王后之
命正其服位上士四人有史徒焉閽人之職掌守王宫
中門及囿游之禁門四人寺人掌王之内人及女宫之
戒正内五人内豎掌内外之通令倍寺人之數内司服
一人掌王后之六服縫人二人掌王宫之縫線平王東
遷諸侯力政覇者間起多僣王制晉宋齊楚魯衛諸國
皆有寺人司官巷伯太子内師大閽内堅之名見於載
籍而官號之次即無聞焉戰國之際趙有宦者令之職
秦并天下並建官號少府之屬有中書謁者黃門鈎盾
尚方御府永巷内者宦者七官令丞諸僕射署長中黃
門皆屬焉其詹事之屬又有中長秋私府永巷宫廐祠
祀食官令長丞諸官皆屬焉又有將行為皇后卿及中
常侍之職漢因秦制置中常侍銀璫左貂給事殿省諸
署之號悉仍其舊及高后稱制以張卿為大謁者景帝
中元六年更將行為大長秋武帝太初元年更永巷為掖
庭置八丞宦者增置七丞鈎盾增置五丞两尉武帝好
游宴後庭或出豫離舘請奏機事多以中人主之其中
書謁者遂典尚書奏事成帝建始四年更中書謁者令
為中學音令鴻嘉三年又省皇后詹事官并屬大長秋
又加置太僕一人掌太后輿馬通謂之皇后卿皆隨太
后宫為官號在正卿上然西京已來宫府之職猶復參
用他事世祖中興悉任宦者名器之數多所增益少府
屬官有中常侍無員掌侍從左右從入内宫贊𨗳内衆
事黃門令主省中諸宦者小黃門無員掌侍左右受尚
書上在内宫開通中外及中宫以下衆事丞從丞各一
人黃門畫屋玉堂三署長各一人内署長七人中黃門
冗從僕射一人主中黃門冗從居則宿衛守門戶行則
騎從夾乘輿車中黃門無員掌給事禁中掖庭令一人
掌貴人采女事左右各一人暴室丞一人主中婦人疾
病就治及鞫罪之事永巷令一人典官奴婢侍使丞一
人御府令一人典官婢作中衣服及補浣之屬丞一人
織室丞一人祠祀令一人典中諸小祠祀丞一人鈎盾
令一人典諸近池苑囿游觀之處丞一人永安丞一人
掌北宫東北永安宫苑中丞一人主苑中離宫果丞一
人主果園鴻池丞一人南園丞一人湖熟監一人濯龍
監一人直里監一人(濯龍直里園名)中藏府令一人掌中幣帛
金銀諸貨物丞一人内者令一人掌中布張諸衣服左
右丞各一人尚方令一人掌上手之作御刀劍諸好器
物丞一人其諸(缺)僮役即有員吏從宫符詔騶僕射
家巫從宫錄事之名分隸諸署又有大長秋一人職掌
奉宣中宫命令凡給賜宗親當謁見者關通之中宫出
則從丞一人中宫僕一人王馭中宫謁者令一人中宫
謁者三人主報中宫尚書五人主中文書中宫私府令
一人主中藏幣帛丞一人中宫黃門冗從僕射一人丞
一人複道丞一人主中閣道中宫藥長一人(又有給事中署宫侍)
(郎六人比尚書郎給事黃門四人比黃門四人比黃門侍郎給事羽林郎一人比羽林郎將又中宫令一人主)
(中諸署天子又長樂宫有太僕太官丞食監諸侯王國有永巷長主宫中奴婢)眀帝永平中始
定置常侍員四人小黃門員十人和帝永元十四年以
功封鄭衆為鄛鄉侯中人封侯自此始也殤帝延平之
間委用漸大而其員稍增增中常侍至有十人小黃門
二十人改以金璫右貂兼領卿署之職自後孫程立順
帝曹騰建桓帝續以五侯合謀梁冀受戮並賜封爵侯
者益衆(陽嘉四年初聽中人得世襲封爵)永夀三年初以小黃門為守
宫令置冗從僕射又置顯陽苑丞靈帝熹平四年改平
凖為中凖使中人為令列於内署自是諸署悉以中人
為令丞光和六年始置圃囿署以中人為令中平五年
初置西園八校尉以小黃門蹇碩為上軍校尉諸校尉
皆屬之魏文下令限中人不過諸署令為著令藏之屬
有内侍黃門令中常侍奉車都尉之職吳唯有宦者之
名晉受魏禪多循舊式光禄勲之屬有守宫黃門掖庭
清商華林園暴室等令(前趙劉聰亦有中宫僕射之職)宋齊因之梁有
大長秋主諸宦者以司宫闈統黃門中署奚官暴室華
林等署陳氏之世遵用無改元魏之族起於雲朔從徙
代土終都雒宅厥初草創官名未具太和定令職制漸
備内官之品則有中常侍中尹中黃門令内者令中謁
者大夫中黃門中謁者僕射中黃門冗從僕射中謁者
小黃門謁者寺人閽人及大長秋等職列於階品並置
内氏長四人掌顧問拾遺應對北齊有中侍中省掌出
入門閣中侍中二人中常侍中給事中各四人中尚藥
典御史及丞中謁者僕射各二人中尚食局典御丞各
二人監四人内謁者局統丞各一人又有長秋等掌諸
宫閽卿中尹各一人丞二人亦有功曹五官主簿錄事
員皆其吏屬其所領中黃門掖庭晉陽宫中山宫園池
中宫僕奚官等者令丞及暴室局丞中黃門又别有冗
從僕射及博士四人掖庭晉陽中山等署别有宫教博
士二人中山署又别有麴豆局丞園池署别有乘黃局
都尉細馬車都尉幸府部丞奚官署别有染局丞然自
元魏以來中人多授臺省官及加封爵至高齊武成之
間有至儀同食幹者其後以至任參宰相豫掌國政後
周六官之建有司内上士巷伯中士等官隋革周制始
置内侍省内省内常侍各二人内給事四人内謁者監
六人内侍伯二人内謁者十二人寺人六人伺非八人
領尚食掖庭宫闈奚官内僕内府等及尚食置典御史
丞各二人餘各置令丞一人宫闈内僕加置丞各一人
掖庭别置宫教博士二人煬帝大業三年改内侍省為
長秋監改内常侍為内承奉員二人改内給事為内承
直員四人罷内謁者官又署内僕署所領唯掖庭宫闈
奚官三署而已後復置内謁者員唐室之建多因隋制
有增益而有司之計吏屬咸備垂為著令故用詳紀内
侍省内省四人内常侍六人内給事八人主事二人令
史八人書令史十六人内謁者監六人内謁者十二人
内典引十八人内寺伯二人寺人六人亭長六人掌故
八人掖庭局令二人丞三人書令史四人書吏八人計
吏二人宫教博士二人監作四人典事十人掌故四人
宫闈局令二人丞二人書令史三人書吏六人内閽人
二十人掌扇十六人内給使無常員掌故四人奚官局令
二人丞二人書令史三人書吏六人典事四人掌故四
人内僕局令二人丞二人書令史二人書吏四人駕士
一百四十人典事八人掌故八人内府局令二人丞二
人書令史四人書吏四人典事六人掌故四人太宗貞
觀中定制内侍等不置三品官内侍為長官階四品高
宗龍朔二年改内侍省為内侍監咸亨初復舊(自貞觀至永淳)
(末中人在閣門守禦黃衣廩食而已)而定員之外復有品官給使之名武
后稱制差增員位光宅元年改内侍省為宫臺中宗神
龍初復舊號是時中官三千餘人超授七品已上員外
官者凡千餘人然衣朱紫者尚寡眀皇尊重宫闈中官
稍稱旨者即授三品將軍門施棨戟至於持節討伐奉
使宣傳内主書院殿頭供奉監軍入蕃教坊武德主當
率以中人司之其監軍之權過於節使品官黃衣已上
三千餘人衣朱紫者不下千數又有内坊單身給事無
品之者開元二十七年以太子内坊隸内侍省為局(晉有)
(太子寺人監員齊太子三卿校各有寺人二人隋文帝始置太子内坊典内一人丞四人錄事一人令史三人)
(書令史五人道客舍人六人閽師六人内閽八人内給使無員數内廐二人典事二人駕士三十人亭長二人)
(掌故四人唐因其制者丞二人别置典直四人者也)肅宗至德中始置觀軍容宣
慰處置使以統行營諸軍代宗朝復有天下觀軍容宣
慰處置使(肅宗時李輔國為兵部尚書代宗賜號尚父授司空中書令又肅宗朝九節度討安慶緒)
(於相州不立統帥以給事黃門魚朝恩為觀軍容宣慰處置使常統禁軍代宗幸陜錄朝恩之功又加天下觀)
(軍容處置使)永泰二年始以中人掌樞密用事(代宗用董秀專掌樞密)
德宗貞元四年增内給事二人内謁者監内侍伯各四
員十二年立左右神策護軍中尉二員中護軍二員(德宗)
(分羽林衛置左右神策軍避地山南悉以委中人乃立此職其後兩中尉皆分領左右街功德使後又有知神)
(策軍兵馬使左右神策軍護軍中尉副使)時天下軍鎮節度諸使皆以内臣
一人監之謂之監軍使十五年又增内給事二員二十
年增掖庭局令四員憲宗元和中始置樞密使二人(劉光)
(琦梁守謙皆為之)後有左右三軍闢仗使(時以吐突承璀為左右神策河中河陽浙)
(西宣歙等道行營兵馬招討處置等使尋改為鎮州已來招撫處置使十四年又以内侍姚文夀為京西京北)
(行營宣慰使蓋用兵之際權立使號兵罷則省)十五年内省所管高品品官白
身共四千六百一十八人内一千六百九十六人高品
諸司諸使并内養諸司判官等穆宗長慶中始命中人
監陣(自後官軍討伐率命中人參護其軍號為監陣時深州宣武相次用兵以中人為諸道兵馬都監四)
(面行營都監兵罷而省)文宗時又有供奉官僖宗乾符中以中人
為排陣使廣眀中置左右觀軍容使(後率繇左右軍容入為樞密使中和)
(幸蜀以觀軍容使西門思恭為天下行營兵馬都監田令孜為觀軍容制置左右神策護駕十軍等使後又以)
(楊復光為同華等州管内制置使皆非常置之職)蓋唐室中葉之後諸司諸使
多以中人主之(如宣徽使閣門使飛龍使内坊使内弓箭使鴻臚禮賓等使内教坊使五方使)
(學士使糧料院舘驛等使之比)又有樞密承旨之名朱梁革命並廢衆
職(改樞密院為崇政院以士人為使)後唐莊宗即位稍復本朝内省舊
官時有内侍五百人復以中人居樞密使副使宣徽内
客省等使之任增置内勾之目以主天下錢榖(時以潞州監軍)
(張居翰等為樞密使在藩中門使李紹寵為宣徽南院使兼掌内勾天下財榖皆委裁遣)詔諸道悉
遣中人赴闕至者僅千人皆委之事務復有内供奉之
職眀宗天成中廢諸道監軍并内勾司(從中書門下之請)自後
樞密使專用士人晉漢以來宣徽院有内班之名周循
其舊而史闕官號原其親侍帷幄掌事局禁環拱天極
是為近臣其有宣翊佐之績著討伐之效彰幹蠱之業
擅薦能之美規誎以救時政忠亮以罄臣節内禀賢眀
之行動昭淵穆之職罔不克享榮禄終全令名至有靡
遵倫矩弗念兢厲朋比相附奢縱踰度貪昧無紀誣罔
造端始構厲階終罹罪罟自貽之戚幸免蓋希其有出
總兵旅外監閫政實分心膂之任以參師律之要至於
被寵奬之數以申褒勸蒙譴譲之典以懲違失皆用論
次垂之勸誡凡内臣部十有六門
恩寵
夫宦人之在王朝其來舊矣故天文著象則居皇位之
側周禮設職乃掌女宫之戒逮乎漢氏而䧏侍衛黃闥
宣傳密命布列殿省分莅職任則有定謀策以扶宸極
豫盟誓以討凶慝積宿衛之勞守謹敏之節小心自處
勤事匪懈故有苴茅分虎以奠侯封銀璫左貂並處崇
秩開里第之賜累千金之賞寵及宗系恩加既往斯可
以奬專良之行成親信之美自非紀意有守初終克固
者亦何稱之哉
漢張卿為大謁者吕后所幸風大臣立吕産為吕王太
后賜卿千金
李延年中山人給事狗監中女弟得幸武帝號李夫人
夫人生昌邑王延年繇是貴為協律都尉佩二千石印
綬
石顯為中書元帝委以政事無大小因顯白決貴幸傾
朝顯内自知擅權事柄在掌握恐天子一旦納用左右
耳目有以間已迺時歸誠取一信以為驗顯嘗使至諸
宫有所徵發顯先自白恐後漏盡宫門閉請使詔吏開
門帝許之顯故投夜還稱詔開門入後果有上書告顯
專命帝聞之笑以其書示顯因泣曰臣願歸樞機職帝
以為然而憐之數勞勉顯加厚賞賜及賂遺訾一萬萬
後漢鄭衆字季産為人謹敏有心機初給事太子家章
帝即位拜小黃門遷中常侍和帝初加位鉤盾令時竇
太后秉政后兄大將軍憲等並竊威權朝臣上下莫不
附之而衆獨一心王室不事豪黨帝親信焉及憲兄弟
圖作不軌衆遂首謀誅之以功遷大長秋策勲班賞每
辭多受少繇是常與議事(與音預)中官用權自衆始焉十
四年帝念衆功美封鄛鄉侯食邑千五百戶(鄛音士交反說文曰)
(南郡棘陽縣有鄛鄉)永初元年和熹皇后益封三百戶
蔡倫為中常侍安帝元初元年鄧太后以倫久宿衛封
為龍亭侯(龍亭縣故城在今洋州與執縣東眀月池在其側)食邑三百戶後為
長樂太僕
孫程安帝時為中黃門給事長樂宫小黃門江京等與
帝舅大將軍耿寳皇后兄大鴻臚閻顯共廢皇太子為
濟隂王眀年帝崩立北鄉侯為天子程遂與王康等十
八人聚謀誅京等迎立濟隂王是為順帝事定下詔曰
表功錄善古今通義也故中常侍長樂太僕江京黃門
令劉安鈎盾令陳達與故車騎將軍閻顯兄弟謀議惡
逆傾亂天下中黃門孫程王康長樂太僕丞王國中黃
門黃龍彭愷孟叔李建王成張賢史汎馬國王道李元
楊佗陳予趙封李剛魏猛苖光等懷忠憤發戮力協謀
遂掃滅元惡以定王室詩不云乎無言不讐無德不報
程為謀首康國協同其封程為浮陽侯食邑萬戶康為
華容侯國為酈侯各九千戶黃龍為湘南侯五千戶彭
愷為西平昌侯孟叔為中廬侯李建為復陽侯各四千
二百戶王成為廣宗侯張賢為祝阿侯史汎為臨沮侯
馬國為廣平侯王道為范縣侯李元為褒信侯楊佗為
山都侯陳予為下雋侯趙封為析縣侯李剛為枝江侯
各四千戶魏猛為夷陵侯二千戶苖光為東阿侯千戶
是為十九侯加賜車馬金銀錢帛各有差永建元年程
與虞詡訟罪懷表上殿叱呵左右帝怒遂免程官悉遣
十九侯就國三年帝念程等功勲悉徵還京師程與王
道李元皆拜騎都尉餘悉奉朝請陽嘉元年程病甚即
拜奉車都尉位特進及卒使五官中郎將追贈車騎將
軍印綬賜謚剛侯侍御史持節監護喪事乘輿幸北部
尉傳(北部尉之傳舍也傳音步戀反)瞻望車騎程臨終遺言上書以國
傳弟美帝許之而分程半封程養子夀為浮陽侯初順
帝見廢為濟隂王監太子家小黃門籍建傅高梵長秋
長趙熹成良賀藥長夏珍皆以無過獲罪建等坐徙朔
方及帝即位並擢為中常侍建後封東鄉侯三百戶賀
至大長秋及卒帝思賀忠封其養子為都鄉侯三百戶
曹騰與長樂太僕州輔等七人以定策功封亭侯(司馬彪書)
(云桓帝即位以騰先帝舊臣忠孝彰著封曹侯加位特進)
單超河南人徐璜下邳人貝瑗魏郡人左悺河南人唐
衡潁川人桓帝初超璜瑗為中常侍悺衡為小黃門史
大將軍梁冀再世權戚威振天下帝召璜等五人定議
帝齧超臂出血為盟於是詔收冀及宗親黨與悉誅之
封超新豐侯二萬戶璜武原侯瑗東武陽侯各萬五千
戶賜錢各千五百萬悺上蔡侯衡汝陽侯各萬三千戶
賜錢各千三百萬五人同日封故世謂之五侯又封小
黃門劉普趙忠等八人為鄉侯超病帝遣使者就拜車
騎將軍薨賜東國秘器棺中玉具贈侯將軍印綬使者
理喪及葬發五營騎士將軍侍御史護喪將作大匠起
塜塋唐衡卒亦贈車騎將軍如超故事璜卒賻贈錢帛
賜冡塋地
侯覽為中常侍延熹中連歲征伐府帑空虚乃假百官
俸禄王侯租税覽亦上縑五千疋賜關内侯又託以與
議誅梁冀功進封高鄉侯
趙忠者安平人少給事省中桓帝時為小黃門忠以與
誅梁冀功封都鄉侯
曹節桓帝時遷中常侍奉車都尉建寕元年持節將中
黃門虎賁羽林千人北迎靈帝陪乘入宫及即位以定
策封長安鄉侯六百戶
後魏宗愛歴碎職至中常侍正平元年正月太武大會
於江上班賞羣臣以愛為秦郡公
仇雒齊本姓侯氏仇嵩養以為子嵩長女有姿色為冉
閔宫人閔破慕容雋以賜盧豚子生魯元有寵於太武
訪得雒齊太武聞其才用將授以官魯元曰臣舅不幸
為閹人太武矜焉賜以奴為引見拜武衛將軍俄而賜
爵文安子稍遷給事黃門侍郎後從征平涼以功超遷
散騎常侍又加中書令寕南將軍進爵零陵公拜侍中
平原將軍冀州刺史為内都大官興安二年卒謚曰康
叚霸鴈門平原人霸少以謹敏見知太武時稍遷侍中
賜爵武陵公出為安東將軍定州刺史
趙黑太武使進御膳出入承奉初無過行遷侍御典監
藏拜安遠將軍賜爵睢陽侯轉選部尚書能自謹勵當
官任舉頗得其人加侍中進爵河内公獻文將傳位京
兆王子推黑曰臣以死奉皇太子獻文遂傳祚於孝文
黑得幸两宫禄賜優厚後為假節鎮南大將軍儀同三
司定州刺史進爵為王克己清儉憂濟公私時有人欲
私賂黑曰官高禄厚足以自給賣公營私本非情願終
無所納孝文文眀太后幸中山聞之賜帛五百疋榖一
千五百石轉冀州刺史太和六年秋薨於官詔賜絹四
百五十疋榖一千斛車牛二千乘致柩至都進贈司空
公謚曰康
孫小字茂翹父瓉為姚泓安定護軍見殺小沒入宫刑
初侍東宫以聰識有智略未幾轉西臺中散每從征伐
屢有戰功多獲賞賜太武幸瓜步小左衛將軍賜爵涇
陽子除留臺軍將軍駕還遷給事中綰太僕曹乃請父
贈謚求更改葬詔贈振威將軍秦州刺史石安縣子謚
曰戴轉領駕部課理有方畜牧蕃息出為冠軍將軍
并州刺史進爵中都侯
張宗之河南鞏人以忠謹擢為侍御中散賜爵鞏縣侯
遂歴右將軍中常侍儀曹庫部二曹尚書領中秘書進
爵彭城王父孟舒文成贈平康將軍雒州刺史鞏縣侯
及宗之卒贈建節將軍懷州刺史謚曰敬
王琚小心守節久乃見叙稍除吏部尚書賜爵廣平公
加寕南將軍孝文以琚歴奉先朝志在公正授散騎常
侍後為冀州刺史帝及文眀太后東廵冀州親幸其家
存問周至還京拜散騎常侍養孝於家前後賜以車馬
衣服雜物不可稱計扶老自平城還雒邑帝以其朝舊
遣左右勞問之琚附表自陳初至多窘乏蒙賜帛二百
疋及卒贈征南將軍冀州刺史謚曰靖
王温字桃陽孝文以其謹慎補中謁者小黃門轉中黃
門鉤盾令稍遷尚食典御累轉車騎將軍侍中封武陽
開國侯
劇鵬粗覽經史閑曉文事文眀太后時亦見眷遇為給
事中孝文遷雒鵬管宫官事
張祐字安福安定石唐人父成扶風太守積勞至曹監
給事賜爵黎陽男稍遷散騎常侍領都管藏曹時文眀
太后臨朝中官用事祐以左右供承合旨特遷為尚書
加安南將軍進爵隴東公仍管内藏曹未幾監都曹加
侍中與王叡等俱入八議太后嘉其忠誠為造甲宅宅
成孝文太后親率文武往燕會焉祐性恭密出入機禁
二十餘年未曾有過繇是特被恩寵歲月賞賜家累巨
萬與王質等七十人俱賜鐵劵許以不死太和十年薨
帝親臨之詔鴻臚典護喪事賜帛千疋贈征南大將軍
司空公諡曰恭葬日車駕親送出都
杞嶷以忠謹被擢累遷中常侍中曹侍御尚書賜爵安
定公自總納言職當機近諸所奏議必致抗直孝文文
眀太后喜之以為殿中侍御尚書領中曹如故以統宿
衛俄加散騎常侍帝太后每出遊幸嶷多驂乘入則後
宫𨗳引太后既寵之乃召其父暏生拜太中大夫賞賜
衣馬暏生將還見於黃信堂帝執手謂之曰老人歸途
幾日可達好慎行路太和十二年遷都曹加侍中祭酒
尚書領中曹侍御暏生卒贈秦州刺史謚曰靖賜黃金
八十斤贈綵及絹八百疋别使勞慰加嶷大長秋卿嶷
老疾乞外禄乃以為鎮西將軍涇州刺史特加右光禄
大夫將之州帝餞於西郊樂陽殿以御白羽扇賜之十
九年被詔赴雒以刺史從駕南征常參侍左右以嶷耆
舊每見勞問數追稱嶷之正直命乘馬出入行禁之間
與司徒馮誕同列前後賞賜奴婢牛馬數盈百千他物
稱是
王遇字慶時本名他惡為中散遷光禄大夫遇性巧強
與杞嶷並為文眀太后所寵前後賜以奴婢數百人馬
牛羊他物稱是二人俱號富室及卒贈使持節鎮西將
軍雍州刺史
符承祖略陽氐也為文眀太后所寵自御廐令遷中部
給事中賜爵略陽侯兼典選部事轉吏部尚書孝文為
造甲第數臨幸之進爵略陽公加侍中知都曹事許以
不死
李豐文眀太后之世與其徒數人皆被眷寵出入禁闈
王質字紹雙頗解書學文為中曹吏内典監賜爵永昌
子轉選部尚書累遷鎮遠將軍孝文頗念其忠勤宿舊
每行留代故馮司徒亡廢馮后陸獻穆泰等事皆賜質
以璽書手筆莫不委至同之戚貴質皆寳掌以為榮入
為大長秋未幾而卒
季堅字以夀高陽易人文眀太后臨朝稍遷至給事中
賜爵魏昌伯小心謹慎常在左右雖不及王遇王質等
而亦見任用孝文遷雒轉被委授為太僕卿撿課牧産
多有滋息宣武初出為安東將軍瀛州刺史本州之榮
同於王質所在受納家産巨萬值京兆王愉反於冀州
堅勒衆征愉為愉所破代還遇風疾拜光禄大夫數年
卒贈撫軍將軍相州刺史贈帛五百疋以弟子曇景為
後襲爵魏昌伯為羽林監直後
白整少歴宫掖碎職以恭敏著稱稍遷至中常侍太和
末為長秋卿賜爵雲陽男宣武封其妻王氏為縣君卒
贈平北將軍并州刺史
劉騰字青龍幼時補小黃門轉中黃門孝文在懸瓠騰
使詣行在所帝問宫中事騰具言幽后私隱薛菩薩與
陳留公主所告符協繇是進冗從僕射後與茹皓使徐
充采召民女還遷中給事時加龍驤將軍大長秋卿金
紫光禄大夫太府卿孝眀踐極之始以騰豫在宫衛封
開國子是年靈太后臨朝以與于忠保護之勲除崇訓
太僕加中常侍改封長樂開國公食邑一千五百戶拜
其妻時氏為鉅鹿郡君每引入内受賞賚亞於諸主外
所養二子為郡守尚書郎騰會疾篤靈太后慮或不救
遷衛將軍儀同三司餘官仍舊疾瘳騰之拜命孝眀嘗
為臨軒會其日大風寒甚而罷乃遣使持節授之後與
領軍元文廢靈太后又以騰為司空遂與崔光同受詔
乘步挽出入殿門正光四年卒贈帛七百疋錢四十萬
蠟二百斤鴻臚少卿護喪事中官為義息縗絰者四十
餘人追贈使持節驃騎大將軍太尉公冀州刺史葬之
日朝貴皆從軒蓋填塞相屬郊野魏初以來權閹存亡
之盛莫及焉
成軌字洪義少入事宫掖以謹厚稱除殿中謁者僕射
季父南征專進御食帝不豫常居禁中車駕遷賜帛百
疋景眀中勑侍東宫延昌末遷中常侍尚食典御轉崇
訓太僕少卿遭母憂詔遣主書常景弔慰又起為本官
孝昌二年以勤舊封始平縣開國伯孝眀所幸潘貴嬪
以軌為假父頗為中官所敬惮莊帝建義初軌迎於河
隂詔令安慰宫内進爵為侯遷衛將軍及卒贈車騎大
將軍雍州刺史謚曰孝惠
賈粲字季宣酒泉人也頗涉書記宣武末漸被知識充
内任自崇訓丞為長兼給事中
孟鸞靈太后臨朝為左中郎將給事中素被病面常黯
黑於九龍殿暴疾半身不攝扶載歸家其夜亡鸞初出
靈太后聞之曰鸞必不濟我為之憂也及奏鸞死為之
下淚曰其事我如此不見我一日忻樂時也遂賜帛三
百疋以供喪服七日靈太后為設二百供齊賜助施五
百疋同類者榮焉
楊範為中謁者累轉崇訓太僕賜爵華隂子宫中侍貴
者靈太后皆許其方岳以範年長拜跪為難故早得華
州刺史坐事廢於家靈太后念範勤舊以為侍中安南
將軍華州大中正卒贈秦州刺史
平季字雅穆為小黃門累轉前將軍中給事中時四方
多事太后每令季出使於外後與爾朱榮等議立莊帝
即位超拜平北將軍肆州刺史尋除撫軍將軍中侍中
以參謀之勲封元成縣開國使食邑七百戶永熙中加
驃騎將軍天平中贈使持節都督幽燕平安四州諸軍
事儀同三司幽州刺史中侍中張景嵩毛暢者咸在孝
眀左右而並黠了甚見知遇俱為小黃門
封津字醜漢渤海蓨人也靈太后令津侍孝眀書超拜
金紫光禄大夫封東光縣開國子食邑二百戶
北齊曹文標鄧長顆輩武成時亦有至儀同食幹者
唐楊思勖中宗初從事内侍省預討李多祚功拜銀青光
禄大夫行内常侍
高力士本姓馮則天召入禁中隸司宫臺元宗在藩力
士傾心奉之接以恩顧及平内難昇儲位力士居内坊
日侍左右擢受朝散大夫内給事先天中又預誅蕭岑
等功超拜銀青光禄大夫開元初為右監門衛將軍知
内侍省事力士常於寢殿側簾幃中休息殿側亦别有
一院中有脩功德處彫瑩璀璨窮極精妙十七年又詔
贈其父廣州大都督母麥氏夫人力士又娶宫元晤女
為妻乃擢元晤為少卿刺史子弟皆為王傅天寳初加
冠軍大將右監門衛大將軍進封渤海郡公七載加驃
騎大將軍十四載為内侍省内侍監秩正三品及從幸
成都還封齊國公加開府儀同三司實封五百戶至寳
應元年卒贈揚州都督陪葬泰陵
陳德平為右監門衛大將軍員外置同正開元十八年
贈其母趙氏郜國夫人何行成為内侍員外置同正贈
其母勞氏渤海郡君郭元瓌為内侍員外置同正贈其
母陳氏為廣陵郡君雷楚珪為内侍員外置同正知内
侍使贈其母和氏馮翊郡君並賞謁陵扈蹕之勤許其
推恩也
袁思藝天寳十四載為内侍省内侍監秩正三品
李輔國本名靖忠天寳十五載元宗幸蜀郡肅宗承命
北廵輔國以廐卒從小心恭慎晝夜不離輿衛粗識文
字記姓名肅宗賞之留傍手役使及即位因令掌四方
文奏賜為護國時四方徵兵朝務日殷輔國兼掌宣傳
之命恩遇稍崇累遷太子家令又改名輔國宰臣及近
侍不奏事皆因輔國上决既復二京輔國以功遷殿中
監郕國公尋判元帥行軍司馬專掌禁兵賜内宅居止
拜開府儀同三司出入侍衛甲士掌數百人權傾天下
肅宗為娶故吏部侍郎元希聲姪擢女為妻弟挹持並
引入臺省擢為梁州刺史上元二年八月癸丑詔曰八
座位崇是資望實七兵寄重必藉勲賢況見危致命為
臣之大節存舊錄功有國之常典況兹名器允屬當仁
元從開府儀同三司判院帥行軍司馬充閑廐五坊宫
院營田裁接總監等使兼隴右郡牧使京畿鑄錢使長
春宫使勾當内作少府監及殿中都使上柱國郕國公
李輔國精眀洞物宏毅冠時鍾河岳之秀氣禀人倫之
高識悉心無隱應物推誠潔已不雜於風塵臨事無忘
於夙夜義形造次績著始終頃在殷憂備同甘苦身率
先於草創功有成於纉服洎大兵之後戎務實繁職統
中外事無大小克徇恭敬之節用申協贊之勲比陳利
害多所宏益永言忠讜實表公才未嘗矜伐彌自謙損
星霜幾變夷險一心豈有業構經綸任兼軍國尚居散
列獨謝崇班宜膺喉舌之寵仍受腹心之託欽乃攸司
以副僉望加兵部尚書餘並如故乙未輔國於尚書省
上詔内厨造食自宰臣已下朝臣畢集於都堂送之太
常列樂酣宴竟日代宗即位輔國又與程元振有翼戴
功特賜號尚父寳應元年五月壬午制曰論道之官兼
平水土神化之本皆屬陶鈞仗以勲賢執兹大政開府
儀同三司行兵部尚書判元帥行軍司馬閑廐等使上
柱國尚父李輔國先聖同德皇家保衡經綸雲雷負揭
日月佐命之義格於蒼穹親必造膝言皆投水功高彌
損任重不矜芟夷内難義形於色姦邪黜伏宗社獲安
大厦再崇九鼎增重肆予小子繼守萬方頃以寡薄頼
於營救巖廊是倚舟檝可乘且名冠雲臺未登公輔績
參天造猶缺苴茅久遂推挹恐乖彛典朝廷百辟屢進
昌言乃申弼亮之謨式副羣公之請主兹空土拜以專
車更誓山河用加井賦宜俞往諧之命允叶褒優之禮
可司空兼中書令兵部尚書食實封八百戶
程元振以宦者直内侍省累遷至内射生使代宗即位
以其誅越王并黨與功拜飛龍副使右監門衛將軍知
内侍省事尋代李輔國判元帥行軍司馬等制禁兵加
鎮軍大將軍封保定縣侯充寳應軍使尋加驃騎將軍
封邠國公贈其父元帥貞為司空母郤氏為趙國夫人
魚朝恩天寳末入内侍省初為品官給事黃門至德中
嘗令監軍事九節度討安慶緒不立統帥以朝恩為觀
軍容宣慰處置使觀軍容使名目自朝恩始累加左監
門衛大將軍廣德元年西蕃入犯京畿代宗幸陜北至華
隂朝恩以大將軍至迎奉六師方振繇是深加寵異改
天下觀軍容宣慰處置使永泰二年二月二十一日詔
加内侍省監判國子監事充鴻臚相禮賓等使封鄭國
公食邑三千戶二十四日於國子監上詔宰相及中書
門下官諸司常參官六軍將軍送上京兆府造食京兆
音樂内教坊音樂竿木渾脫羅列於論堂前朝恩辭以
中官不合知南衙曹務宰相僕射大夫皆勸之朝恩固
辭乃奏之宰相引就食奏樂中使送酒及茶果充宴樂
竟日而罷元載奏狀又使中使宣勅云朝恩既辭不止
但任知學生糧料是日宰相將軍已下子弟三百餘人
皆衣紫衣充學生房設食於廊下大歷三年錄朝恩前
後功封韓國公加内侍監仍加實封一百戶餘並如故
以讓國子監禮賓使之故寵之也四年九月復兼檢校
國子監
董秀為内常侍大歷七年加冠軍大將軍左衛將軍知
内侍省事封魏國公
喬獻德為中官大歷十二年十月特贈其亡妻李氏為
隴西郡夫人先是内侍董秀宣傳詔旨於中書門下秀
誅以獻德代之獻德小心恭慎乃加寵焉時又賜中官
劉清潭改名忠翼寵之也
澹守盈德宗時為内侍卒興元元年十月贈右監門大
將軍賜名定難功臣以其使河中遇害故也
竇文場霍仙鳴為左右神策護軍中尉時竇霍之權振
於天下貞元六年南郊禮畢還宫德宗以禁衛齊整召
文場仙鳴勞勉文場加驃騎大將軍仙鳴加監門衛將
軍是歲仙鳴病帝賜馬十疋令於諸寺為僧齊以祈福
久病不愈十四年倉卒而卒帝疑左右小使正將食手
加毒配流者數十人
第五守進為内侍省内常侍貞元十四年為右神策軍
護軍中尉仍賜名守亮
俱文珍從後義父姓劉名貞亮憲宗為太子貞亮有輔
翊功累遷至右衛大將軍知内侍省事元和中卒帝思
其功贈開府儀同三司
吐突承璀幼以小黃門直東宫憲宗即位為内常侍知
内侍省事元和四年十月以護軍中尉將神策兵東討
王承宗帝御通化門樓以送之後為淮南監軍帝待承
璀意厚以宰相李綘在翰林數論承璀之過故出之八
年欲召承璀乃罷綘相位承璀復入為神策中尉
劉光竒憲宗時累官至開府儀同三司内侍監致仕元
和七年正月贈揚州大都督以掌宣轉樞密故也
敬宗以長慶四年正月壬申即位甲戌賜楊仲和等五
人銀帶一條戊寅白身孫奉滿賜綠并銀青中官張志
和姜士幹孫從彦郭日通並賜緋白身元孝思等二十
人賜綠己卯賜两軍中尉樞密飛龍弓箭等使及諸供
奉官錦綵金銀器有差庚辰高品郭日通袁孝恩並賜
金紫玉帶内養袁義成賈叔方等五人並賜緋白身四
十人並賜綠而元孝温劉仲孺昨日賜綠今日賜緋庚
辰又賜两中尉樞密洎諸繒錦缾盤倍於昨日之數品
官張萬春郭廣應馬朝寬等五人並賜緋白身二十八
人並賜綠戊子高品劉仲儀閻臣和並賜緋金紫辛丑
朝罷幸飛龍監飛龍使及内官等賜物有差又賜品官
許文瑞鞍馬銀器錦綵金銀賜品官閻志和永興坊宅
一區錢一千貫壬寅賜中官郭日通等錢各五千貫癸
未又賜内官魏宏簡李少端錦綵銀器丁未賜中官孫
仲彦宅一區三月辛亥中官朱惟亮周文晟楊文晟各
賜永興坊宅一區五月辛亥賜内官袁義成咸陽故新
平公主宅一所
文宗以寳歴二年十二月即位增右軍中尉梁守謙食
實封三百戶左軍中尉魏宏簡進階開府儀同三司樞
密使楊承和飛龍使韋元素進弓箭庫使崔潭峻加上
將軍並賞功也太和元年三月己巳詔右神策軍護軍
中尉兼右街功德使右衛上將軍知内侍省事梁守謙
行右衛上將軍致仕仍全給俸禄命中使以綾絹三百
疋錢三千貫文并棗麥薪草就宅宣賜守謙六月己酉
内侍監魏宏簡為左衛上將軍致仕仍全給俸禄
王守澄寳歷末文宗即位為驃騎大將軍充左右神策
軍中尉實封五百戶行右衛上將軍知内侍省事太和
九年九月以守澄守本官知内侍省事充左右神策軍
觀軍容使兼十二衛統軍散官實封如故及卒贈揚州
大都督
馬存亮累開府儀同三司右領軍衛上將軍致仕開成
元年九月卒贈揚州大都督存亮寳歷中為左軍中尉當
張韶之亂敬宗幸其軍有保衛之功寵任雖多不與王
守澄輩同惡嘗以退身為謀後遂稱疾致仕
仇士良有翊文宗之功初為左神策護軍中尉兼左街
功德使開成三年正月加驃騎大將軍右神策軍護軍
中尉兼右街功德使武宗會昌元年賜士良紀功碑詔
右僕射李程為其文
楊復恭樞密使元翼之子也以父廕入内侍省知書有
學術每監諸鎮兵龐勲之亂監陣有功自河陽監軍入
為宣徽使咸通中元翼卒起復為樞密使黃巢犯闕左
軍中尉田令孜為天下觀軍容制置使專制中外復恭
每事力爭得失令孜怒左授復恭飛龍使乃稱疾退於
藍田僖宗自蜀還京田令孜為右軍中尉時行在制置
内外經略皆出於復恭車駕還京授觀軍容使封魏國
公後迎立昭宗文德元年加開府金吾上將軍專典禁
兵
後唐張承業初仕昭宗為内常侍光啟三年昭宗將幸
太原以承業與武皇善乃除為河東監軍密令迎駕既
而昭宗幸華州就加左監門衛將軍駕在鳳翔承業累
請出師晉綘以為岐人掎角崔魏公之誅宦官也武皇
僞戮罪人首級以奉詔匿承業於斛律寺昭宗遇弑乃
復請為監軍莊宗嗣立兄事之親幸承業私第升堂拜
母賜遺優厚天祐十九年十一月二日以疾卒於晉陽
之第時年七十七貞簡太后聞喪遽至其第盡哀為之
行服如兒姪禮同光初贈左武衛上將軍謚曰貞憲
李紹宏為宣徽南院使判内侍省兼内外特進左監門
衛將軍同正上柱國同光二年四月加紹宏右領軍衛
上將軍封隴西縣開國男食邑三百戶仍賜推忠翊佐
功臣紹宏為帝龍潜時與孟知祥同為中門使及周德
威薨帝兼領幽州令紹宏權知州事即位之初郭崇韜
勲望高舊在紹宏之下時徵潞州監軍張居翰與崇韜
並為樞密使紹宏失望乃為宣徽使以己合當樞任志
嘗欎欎側目於崇韜崇韜知其慊也乃置内勾之目令
天下錢榖簿書悉委裁遣
宋唐玉莊宗時為樞密副使通議大夫行内侍省内侍
賜紫同光二年四月加唐玉金紫光禄大夫左監門衛
將軍同正仍賜推忠翊佐功臣依前充樞密副使
楊希助莊宗時為内客省使通議大夫行内侍省内侍
上柱國與宋唐玉同日加金紫光禄大夫右監門衛將
軍同正仍賜推忠翊佐功臣依前内客省使
張居翰莊宗末為樞密使官至驃騎大將軍賜號竭誠
保運致理功臣眀宗入雒居翰謁見於至德宫雪泣待
罪乞歸田里詔許之乃辭居長安詔其子為西京職事
以供侍養
孟漢瓊眀宗時為右衛大將軍知内侍省事宣徽北院
使長興末召閔帝於鄴閔帝即位尤恃恩寵應順元年
閏正月加開府儀同三司賜忠貞扶運保泰功臣漢瓊
時權知魏博軍府既聞命表讓馳驛詔受宫牒
冊府元龜卷六百六十五
