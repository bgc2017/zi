册府元龜卷九百六十一宋王欽若等撰
外臣部
土風第三
天竺國一名身毒在月氐東南數千里俗與月氐同而
卑溼暑熱其國臨大水乘象而戰其人弱於月氐修浮
圖道不殺伐遂以成俗(浮圖佛也)土出象犀瑇瑁金銀銅鐵
鉛錫西與大秦通有大秦珍物又細布好毾㲪諸香石
蜜胡椒薑黑鹽一說其俗佛道所興也人民敦龐土地
饒沃其王號茂論所都城郭水泉分流繞于渠塹下注
江其宫殿皆雕文鏤刻街曲市里屋舍樓觀鐘鼓音樂
服飾香華水陸通流百賈交會竒玩珍瑋恣心所欲左
右喜維舍衛葉波等十六大國去天竺或二三千里共
尊奉之以為在天地之中也南天竺國有伏醜城出摩
尼珠珊瑚城東有拔頼城出黃金白旃檀石蜜葡桃土
宜五糓中天竺國其俗土著與月支同而地卑溼暑熱
稲歲四熟苗甚長茂没於駞馬出獅子豹䝍槖駞犀象
有火齊如雲母而色紫精者薄如蟬翼焉有金剛似紫
石英百鍊不銷可以切玉又有旃檀欎金等香甘蔗諸
果出石蜜黑鹽通於大秦故其寳或至扶南交趾貿易
焉俗無簿籍以龜貝為貨尤能幻化禁咒或能咒龍以
致雲雨丈夫致敬極者䑛足摩踵而致其辭家有竒樂
倡伎其王與大臣多服錦罽王為螺髻於頂餘髮剪之
使拳大夫剪髮穿耳垂璫或以金龍懸於耳耳緩者為
上俗皆徒跣衣重白色婦人以金銀真珠瓔珞挂頭項
死者或焚屍取灰以為浮圖或委之中野以施禽獸或
流之於河以餉魚鼈無服制之差喪紀之數謀反者幽
殺之小犯罰錢贖罪不孝則斷手刖足截耳割鼻放流
邊外其人柔弱怯於戰闘有弓箭甲矟亦有飛梯地道
木牛馬之法有文字善天文算歴之術人皆學悉曇章
云是梵天法書於貝多樹葉以記事然尤脩浮圖道不
殺生飲酒修戒數百特信盟誓國中往往有佛舊迹存
焉
康居國在天竺東南三千里其土氣物類與天竺同男
女皆長八尺而怯弱乘象駱駝往来隣國有寇乘象以
戰
粟弋國屬康居出名馬牛羊葡萄衆果其土水美故葡
萄酒特有名焉
嚴國在奄蔡北屬康居出鼠皮以輸之
阿蘭聊國(前漢奄蔡國也)地屬康居土氣温和多楨松白草民
俗衣服與康居同
蒲類國居天山西䟽榆谷廬帳而居逐水草頗知田作
畜有牛馬駱駞羊能作弓矢出好馬
移支國居蒲類地其人勇猛敢戰以寇鈔為事皆被髮
随畜逐水草不知田作所出皆與蒲類同
東且彌國其俗廬帳居逐水草頗知田作其所出亦與
蒲類同所居無常
白馬氐地險阻有麻田出名馬牛羊漆蜜氐人勇戇抵
冐貪貨死利居於河池一名仇池方百頃四面斗絶(仇池)
(山在今成州上禄縣南仇池縣界本名仇維山上有池故曰仇池山在倉雒二谷之間常為水所衝激故下石)
(而上土形似覆壺仇池記曰仇池百頃周回九千四十步天形四方壁立千仞自然樓櫓郤敵分置調均竦起)
(數丈有踰人工仇池凡二十三道可手緣而上東西二門盤道下至上凡有七里上則岡阜低昂泉流交灌酈)
(道元注水經云羊腸盤道三十六回開山圖謂之仇夷所謂積石嵯峨嶔岑隐阿者也上有平田百頃煮)
(土成鹽因以百頃為號也)數為邊寇郡縣討之則依固自守無貴賤
皆為板屋土墻所治處名格谷蠻俗衣布徒跣或椎髻
或剪髮兵器以金銀為飾虎皮衣楯便弩射皆暴悍好
寇賊焉
滑國車師之别種也土地温暖多山川樹木五穀國人
以麪及羊肉為糧其獸有獅子兩脚駱駝野驢有角人
皆善騎射著小袖長身袍用金玉為帶女人被裘頭上
刻木為角長六寸以金銀飾之少女子兄弟共妻無城
郭氈屋為居東向開戶其王坐金牀随太歲轉與妻並
坐接客無文字以木為契與旁國胡為胡書革皮為紙
無職官事天神火神每日則出戶祀神而後食其跪一
拜而起葬以木為槨父母死其子截一耳葬訖即吉其
言語待河南人譯然後通
古柯國胡密丹國檀國皆滑旁小國也衣服容貎皆與
滑同
白題國在滑國東去滑六日行西極波斯土地出粟麥
瓜果食物略與滑同
烏萇國在中天竺南一名烏仗那百姓殷實人性愞弱
頗詭詐尤攻禁咒之術篤信佛法言語文字禮義法式
略同天竺而弗之及也一說多觧天文吉凶之數其王
動則訪决焉土多林果引水灌田豐稻麥事佛多諸寺
塔事極華麗人有争訴服之以藥曲者發狂直者無恙
為法不殺犯死者唯徙於靈山西南有檀特山山上立
寺以驢數頭運食山下無人控御自知往来
乾陁國在烏萇西本名業波有闘象七百頭十人乘一
象皆執兵仗象鼻縛刀以戰
獅子國天竺旁國也其地和適無冬夏之異五糓随人
所種不湏時節國中有王以一善化人其樓閣皆以七
寳&KR1019;晃耀街巷人衆熾盛每于晨朝警鼓曉羣迷常勸
念佛破諸衆生無明黑闇常說空理離於物外以清净
學道為務不著於聲不著於香無量得道之處一說在
西海之中延袤二千餘里多出竒寳本鬼神居之商人
到則不見但置寳物價於洲上商人依價買之而去其
後鄰國人居之能馴養獅子遂以名國風俗與婆羅門
同而尤敬佛法
吐谷渾在青海西其國西有黃沙洲南北一百二十里
東西七十里不生草木沙洲因此為號屈真川有鹽地
甘谷嶺北有雀鼠同穴或在山嶺或在平地雀色白鼠
色黃地生黃紫花草便有雀鼠穴
白蘭土出黃金銅鐵其國雖随水草大抵治慕賀川以
肉酪為糧頗識文字其男子通服長裙帽或戴羃羅婦
人以金花為首飾辮髮縈後綴以珠貝其婚姻富家厚
出聘財竊女而去父卒妻其羣母兄亡妻其諸嫂喪服
制葬訖而除國無常稅調用不給輙歛富室商人取足
而止殺人及盗馬者罪至死他犯則徵物以贖地宜大
麥而多蔓菁頗有菽粟出蜀馬氂牛西北有流沙數百
里夏日有熱風為行旅之患風之所至唯老駝豫知之
即鳴而聚立埋其口鼻於沙中人每以為候即將氈擁
蔽鼻口其風迅駛斯湏過盡若不防者必致危斃
党項羌三苗之後東接臨洮西平西拒葉護處山谷間
其俗服裘褐被氈以為上飾俗尚武力無法令各為生
業有戰陣則相屯聚無徭賦不相往来牧養氂牛羊猪
以供食不知稼穡其俗淫穢烝報於諸夷中最為甚無
文字但候草木以記歲時三年一聚會殺牛羊以祭天
人年八十以上死者以為令終親戚不哭少而死者則
云夭札共悲哭之有琵琶横吹擊缶為節
高昌國蓋車師之故地也南接河東連燉煌西次龜兹
北鄰勑勒置四十六鎮交河田地高寕臨川横截柳婆
洿林新興繇寕始昌篤進白刀等皆其鎮名國人言語
與中國略同有五經歴代史諸子集面類高麗辮髮垂
之於背着長身小袖袍縵襠袴女子頭髮辮而不垂著
錦襭瓔珞環釧婚姻有六禮其地高燥築土為城架木
為屋土覆其上寒暑與益州相似備植九糓人多噉麪
及牛羊肉出良馬葡萄酒石鹽多草木草實如繭繭中
絲如細纑名為白氈子國人多取織以為布甚軟白交
市用焉有朝烏者旦旦集王殿前為行不畏人日出然
後散去一說男子胡服婦人裙襦頭上作髻其風俗政
令與華夏略同地多磧氣候温暖糓麥再熟宜蠶多五
果有草名為羊刺其上生蜜而味甚佳出赤鹽如朱白
鹽如玉多葡萄酒俗事天神兼信佛法國中羊馬牧於
隐僻之處以避外寇非貴人不知其所北有赤石山山
北七十里有貪汙山下有積雪此山之北鐵勒界也從
武威西北有捷路渡沙磧千餘里四面茫然無有蹊逕
欲往者尋有人畜骸骨而去路中或聞歌哭之聲行人
尋之多致亡失蓋魑魅魍魎也故商客往来多取伊吾
路
康國者康居之後遷徙不常其地有胡律置於祅祠决
罰則取而斷之重罪者族次重者死賊盗截其足人皆
深目高鼻多鬚髯有大小鼓琵琶五絃箜篌笛婚姻喪
制與突厥同國立祖廟以六月祭之諸侯皆来助祭俗
奉佛為胡書氣候温宜五糓勤修園𬞞樹木滋茂出馬
駝驢封牛黃金鐃沙&KR0008;香阿薩那香瑟瑟麖皮氍毹錦
氈多葡萄酒富家或致千石連年不敗丈夫剪髮或辮
髮其王冠氊帽飾以金寳婦人盤髻幪以皂巾飾以金
花人多嗜酒好歌舞於道路生子必以石蜜内口中以
膠置掌内欲其成長口常甘言持錢如膠之黏物俗習
胡書善商賈争分銖之利男子年二十即遠之旁國来
適中夏利之所在無所不到以十二月為歲首有婆羅
門為其占星候氣以定吉凶頗有佛法至十一月鼓舞
乞寒以水相潑盛為戲樂
似盤國與康國隣出好馬
瑟匿國北接石國其俗不好商賈風俗並略與康國同
焉
安國風俗同於康國唯妻其姊妹及母子逓相禽獸此
為異也
石國其俗正月六日七月十五日以王父母焼餘之骨
金瓮盛之置于牀上巡遶而行散以花香雜果王率臣
下設祭焉禮終王與夫人出就别帳臣下以次列坐享
宴而罷有粟麥多良馬其俗善戰
女國在葱嶺之南以女為王每居層樓侍女數百王日
一聽政其王死若無女嗣位國人請歛金錢得數百萬
還死王之族買女而立之其地五男三女俗貴女子賤
丈夫婦人為吏職男子為士女子貴者則多有侍男男
子不得有侍女雖賤庶之女盡為家長猶有數夫焉生
子皆從母姓男子被髮以青綠塗面婦人辮髮而縈之
以皮為鞋課稅無常氣候多寒以狩獵為業出鍮石朱
砂麝香氂牛駿馬蜀馬尤多鹽常將鹽向天竺興販其
利數倍
鏺汗國古渠搜國也其王坐金羊牀妻戴金花俗多朱
砂金鐵
吐火羅國在葱嶺西與悒怛雜居勝兵共五萬其國土
多男子少婦人故兄弟通室婦人五夫則角飾戴五角
十夫則戴十角男子無兄弟者則與他人結為昆季方
始得妻不然者終身無婦矣被服文字與于闐略同城
北有屋數頗梨山南崖穴中有神馬國人每牧牝馬於
其側時産名駒皆汗血多善馬有屋宇雜以穹廬著小
袖袍小口袴大頭長裙帽女子被髮為辮其地與益州
隣嘗通同商賈民慕其利多往從之教其書記為之辭
譯稍桀黠矣一說多畜逐水草無城郭後稍為宫室而
人民猶以氈廬百子帳為行屋地常風寒人行平沙中
沙礫飛起行迹皆滅肥地則有雀鼠同穴生黃紫花瘦
地輙有瘴氣使人斷氣牛馬得之疲汗不能行
宕昌國在河南國東本西羌種也俗皆土著居有棟宇
其屋織氂牛尾及羖羊毛覆之國無法令又無徭賦唯
征伐之時乃相屯聚不然則各生業不相往来皆衣裘
褐牧養氂牛羊豕以供其食父子伯叔兄弟死者即以
其繼母世叔母及兄弟婦子婦為妻俗無文字但候草
木榮落以記歲時三年一聚殺牛羊以祭天
鄧至國居西凉州界羌别種也其俗呼帽曰突何其衣
服與宕昌同
武興國本仇池其國東連秦嶺西接宕昌去宕昌八百
里南去漢中四百里北去岐州三百里去長安九百里
本有十萬戶世世分减其大姓有苻氏姜氏言語與中
國同著烏皂突騎帽長身小袖袍小口袴皮鞾地植九
糓婚姻備六禮知書疏種桑麻出紬絹精紈漆蠟椒等
山出銅鐵
西戎疎勒國在姑墨西白山之南百餘里漢時舊國也
其王戴金獅子冠土多稻粟麻麥銅鐵錦綿人手足皆
六指産子非六指者即不育俗事祅神有胡書文字
者至拔國在疎勒西其國東有潘賀那山出美鐵及獅
子
悉密國在者至西其國東有山名郁悉滿山出金玉多
鐵
悉萬斤國在悉密西其國南有山名伽邑那山出獅子
吐呼羅國在悉萬斤東土宜五糓有好馬駝騾
伽不單國在悉萬斤西北土平宜稲麥有五果
色知顯國在悉萬斤西北土平多果
伽色尼國在悉萬斤南土出赤鹽多五果
薄知國在伽色尼南多五果
牟知國在忸密西南(忸密無土風)土平禽獸草木類中國
諾色波羅國在忸密南土平宜稲麥多五果
旱伽至國在忸密西平土少田殖取稲麥於隣國有五
果
阿弗大汗國在忸密西土平多五果
呼似密國在阿弗大汗西土平出銀琥珀有獅子多五
果
疊伏羅國有勿悉城城北有鹽竒水西流有白象并有
阿未黎波波中織作布土宜五榖
拔豆國出金銀雜寳白象水牛氂牛葡萄五果
副貨國在沒随國東(没随無土風)宜五榖葡萄唯有馬駞騾
波斯國大月氐之别種都宿利城其王姓波斯氏坐金
羊牀戴金花冠衣錦袍織成帔飾以真珠寳物其俗丈
夫剪髮戴白皮帽貫頭衫兩肩近下開之并有巾帔緣
以織成婦人服大衫披大帽帔其髮前為髻後被之飾
以金花仍貫五色珠絡之於膊王於其國内别有小牙
十餘所猶中國之離宫也每年四月出遊處之十月乃
還王即位以後擇諸子内賢者密書其名封之於庫諸
子及大臣皆莫之知也王死乃衆共發書視之其封内
有名者即以為王餘子各出就邊任兄弟更不相見也
兵器有甲矟圓排劔弩弓箭戰並乘象百人随之其刑
法重罪懸諸竿上射而殺之次則繋獄新王立乃釋之
輕罪則劓刖若髠或剪半鬢及繋排於項以為恥辱犯
強盗者禁之終身姦貴人妻者男子流婦人割其耳鼻
賦税准地輸銀錢俗事火天神婚合亦不擇尊卑諸夷
之中最為醜穢矣民女年十歲以上有姿貌者王收養
之有功勲人即分賜死者多棄屍於山一月治服城外
有人别居唯知喪葬之事號為不净人若入城市搖鈴
自别以六月為歲首尤重七月十七日十二月一日民
庶以上各相命召設會作樂以極歡娱又以每年正月
二十日各祭其先者氣候暑熱家自藏冰地多沙磧引
水溉灌其五糓及禽獸等與中夏略同唯無稲及黍秫
土出名馬及駝富室至有數千頭者又出白象獅子大
鳥卵真珠玻瓈珊瑚琥珀瑠璃瑪瑙水精瑟瑟金銀䃋
石金剛火齊鑌鐵銅錫朱砂銀綾錦氈毼氍毹毾㲪玄麞
皮及薰陸欎金蘇合青木香等胡椒畢撥石蜜千年棗
香附子訶梨勒無食子鹽綠雌黃等物一說西去城十
五里有土山山中有鷲鳥噉羊土人極以為患國中有
優鉢曇華鮮華可愛出龍駒馬鹹池生珊瑚樹長一二
尺亦有琥珀瑪瑙真珠玫瑰等國内不以為珍市買用
金銀婚姻法下聘訖女壻將數十人迎婦壻著金線錦
袍師子錦袴戴天冠婦亦如之婦兄弟便来捉手付託
夫婦之禮於兹永畢
伏盧尼國在波斯國北東有大河南流中有鳥其形似
人亦有如槖駝馬者皆有翼常居水中出水便死城北
有云尼山出銀珊瑚琥珀多獅子
附國在党項西南數千里重罪者死輕罪者罰牛人皆
輕捷便擊劔漆皮為牟甲弓長六尺以竹為弦妻其羣
母及嫂兒弟死父兄亦納其妻好歌舞鼓簧吹長笛有
死者無服制置屍高牀之上沐浴衣服被以牟甲覆以
獸皮子孫不哭帶甲舞劔而呼云我父為鬼所取我欲
報冤殺鬼自餘親戚哭三聲而止婦人哭必以兩手掩
面死家殺牛親屬以猪酒相遺共飲噉而瘞之死後十
年而火葬其葬必集親賓殺馬動至數十匹立其祖父
神而事之其俗以皮為帽形圓如鉢或戴羃䍦衣多毛
毼皮裘全剥牛脚皮為靴項繋鐵鏁手貫鐵釧王與酋
帥金為首飾胷前懸一金花徑三寸其土高氣候凉多
風少雨土宜小麥青科山出金銀多白雉水有嘉魚長
四尺而鱗細
朱俱波國在葱嶺北二百里漢之舊地也其俗盛崇佛
法文字同於婆羅門
吐蕃國本漢西羌之地雷雨風雹霰雪每隔日有之夏
節氣如中土暮春之月山有積雪其草細不過三寸牛
馬皆食之地有冷瘴令人氣急不甚為&KR0675;其俗重漢繒
而貴男女用為首飾而白蘭等並臣焉其君長或居䟦
布川或居邏些有小城而不居坐大氊帳連帳號大拂
廬其拂可坐數百人兵衛極嚴而衙府甚狭西南通泥
婆羅門國卑實兹焉其百姓皆居小拂廬而無分别俗
養牛羊取乳酪用供食兼取毛為褐而衣焉不食驢馬
肉以麥為麪家不全給人死殺牛馬以殉取牛馬頭周
壘於墓上其墓正方累石為之状若平頭屋焉其臣與
君自為友號曰共命人其數不過五人君死之日共命
人皆日夜縦酒葬日於脚下針血盡乃死便以殉葬復
有親信人用刀當腦縫鋸或有將四尺木大如指刺兩肋
下死者十有四五亦殉葬焉其設官父死子代絶嗣近
則親襲焉非其種類輙不相伏大略其冠章飾有五等
一謂瑟瑟二謂金三謂金飾銀上四謂銀五謂熟銅各
以方圓三寸褐上装之安膊前以别貴賤其戰必下馬
列行陣死則逓收之終不肯退槍細而長於漢者弓矢
弱堅人皆用劔不戰負劒而行俗重戰死戰死者其墓
周廻白土泥之不與諸墓連接其驛以鐵箭為契其箭
長七寸若急驛膊前加著一銀鶻更急其鶻至十二三
每驛百餘里随水草而居不常厥所有草名蓮古芒葉
長二寸状若斜蒿每莖不過三四葉其莖蔓其花黃其
根連珠如麥門冬味酸性微冷有鼠尾長於常鼠每三
二十同一穴至秋後衆鼠收此草根為蔵多者至數石
俗常掘草根而食而留給鼠糧其國禁殺鼠殺鼠者輙
加其罪俗亦愛而不殺有鹿服泉諸山川亦遍出泉其
泉口大者丈餘小者一二尺水深尺餘其馬歴泉口行
止之勇不失脚與漢戰輙引入此地漢馬顛躓因而敗
績有青海去城五百里周廻四百里傍土平沃多植麥
在吐谷渾西南其春夏軍糧資海魚以給有可䟦海去
赤嶺百里方圓七百里水苦不可飲有氂牛河闊一里
岸峻流入蠻西洱河合流東號為漾鼻水又東南出會
川為瀘水焉有蔵河去邏些三百里東南流衆水湊焉
南入崑崙國其中有魚似鱒而無鱗州渚法之有水柳
及攝木生焉其流不急自赤嶺至邏些川無樹木唯鉢
川三十里緣山有栝樹邏些川三百里有柳栝樹酸棲
等皆蟠屈不條茂有雪厚三尺周廻三十里山下有水
湧其俗云山下有人居未嘗輙見有鑠河去長安五千
里其水有石號曰温湯其石狀如肝方圓數尺河水冷
石面有穴六寸湯水湧出其中流入河其石熱其湯沸
輙不可近所留處名並爛湯中有蟲状如馬尾色赤長
半寸有鶻莽山去長安六千里餘其國因險而為防焉
其山西八里狀若三峡其中水流聲若雷霆人語不相
聞其山遠而望之色黃而白無草木兩岸有石壁一處
瀑流自山顛飛下可百餘尺激一縣石似飄粉焉其俗
刻木結繩其兵以金為鏃寇至舉烽而應之重戰没者
為甲門奔敗者加狐尾于首以示終身之恥自其王棄
宗弄贊唐太宗貞觀後吞併諸蕃地方千里每十節度
置一上相統之自號吐蕃為寳髻爵位則以寳珠大瑟
瑟小瑟瑟大銀小銀大䃋石小䃋石大銅小銅等為告
身以别高下重君臣之義輕父子之道用政嚴酷人無
敢違事無大小必出於宰相便宜從事故國風大理而
飲酒者不得及亂女子無敢干政然緇徒之間或有專
柄者好咒誓而多疑忌敬信釋氏諂鬼神貴壮賤老倨
父傲母惟以淬礪為業罕務耕耘不喜病疾尤惡瘡痏
出疆之費亦無定給而臨陣所得便為己有所以戰伐
吞併往必成功
北狄匈奴居于北邊随草畜牧而轉移其畜之所多則
牛馬羊其竒畜則槖駝驢驘駃騠騊駼驒奚(駃騠駿馬騊駼馬類)
(生北海驒奚騾驢類也駝音徒何切駃音决騠音提騊音桃駼音徒驒音顛)逐水草遷徙無
城郭常居耘田之業然亦各有分地(分音扶問切)無文書以
言語為約束兒能騎羊引弓射鳥鼠(言其幼小能射)少長則射
狐兔(少長言漸大)肉食(言無米粟唯食肉)士力能彎弓盡為甲騎其
俗寬則随畜因射獵禽獸為生業急則人習戰攻以侵
伐(人人皆習之)其天性也其長兵則弓矢短兵則刀鋋(音蟬鐵把)
(小矛)利則進不利則退不羞遁走苟利所在不知禮義自
君王以下咸食畜肉衣其皮革被旃裘壮者食肥美老
者飲食其餘貴壮健賤老弱父死妻其後母兄弟死皆
取其妻妻之其俗有名不諱而無字歲正月諸長少會
單于庭祠五月大龍城祭其先天地鬼神秋馬肥大會
蹛林課較人畜計(蹛音帶繞林木而祭也鮮卑之俗自古相傳秋冬之祭無林木者尚豎柳)
(枝衆騎祭遶三周乃止此其遺法計者人畜之數)其法拔刃尺者死坐盗者没
入其家有罪小者軋(軋謂輾轢其骨節若今之厭踝者也軋音於點切輾音女展切)
大者死獄久者不滿十日一國之囚不過數人而單于
朝出營拜日之始生夕拜月其坐長左而北向(左者以左為尊)
日上戊巳其送死有棺槨金銀衣裳而無封樹喪服近
幸臣妾從死者多至數十百人(或數十人或百人)舉事常随月
盛壮以攻戰月虧則退兵其攻戰斬首虜賜一巵酒而
所得鹵獲因以予之得人以為奴婢故其戰人人自為
趍利(趍讀曰趨趍向也)善為誘兵以包敵(包裹取之)故其逐利如烏
之集其困敗瓦觧雲散矣戰而扶轝死者盡得死者家
財
烏桓國夲東胡也俗善騎射弋獵禽獸為事随水草放
牧居無常處以穹廬為舍東開向日食肉飲酪以毛毳
為衣(毛之縟細者為毳)貴少而賤老其性悍塞(悍勇也塞謂不開)怒則
殺父兄而終不&KR0675;其母以母有族類父兄無相仇報故
也有勇健能理决闘訟者推為大人無世業相繼邑落
各有小帥數百千落自為一部大人有所召呼則刻木
為信雖無文字而部衆不敢違犯氏姓無常以大人健
者名字為姓大人以下各自畜牧營産不相徭役其嫁
娶則先略女通情(不以道娶為略)或半歲百日然後送牛馬羊
畜以為聘幣婿随妻還妻家無尊卑旦旦拜之而不拜
其父母為妻家僕役一二年間妻家乃厚遣送女居處
財物一皆為辦其俗妻後母報寡嫂死則歸其故夫計
謀從用婦人唯鬭戰之事乃自决之父子男女相對踞
蹲以髠頭為輕便婦人至嫁時乃養髮分為髻著句决
飾以金碧猶中國有簂步搖(簂音吉悔切或為幗婦人首飾也皇后首飾有垂珠)
(步則搖之)婦人能刺韋作文繡織氀毼(氀音力干切毼音曷罽也)男女能
作弓矢鞍勒鍛金鐵為兵器其土地宜穄及東穡東穡
似蓬草實如穄子至十月而熟見禽獸孕乳以别四節
俗貴兵死歛屍以棺有哭泣之哀至葬則歌舞相送肥
養一犬以綵纓牽并取死者所乘馬衣服皆焼而送之
言以屬累(音蜀類猶付託也)犬使護死者神靈歸赤山赤山在
遼東西北數千里如中國人死者魂神歸岱山也敬鬼
神祠天地日月星辰山川及先大人有健名者祠用牛
羊畢皆焼之其約法違大人言者罪至死若相賊殺者
令部落自相報不止詣大人告之聽出馬牛羊以贖死
其自殺父兄則無罪若亾畔為大人所捕者邑落不得
受之皆徙逐於雍狂之地地無山有沙漠流水草木多
蝮蛇
鮮卑者東胡之支也其言語習俗與烏桓同唯婚姻先
髠頭以季春月大會於饒樂水上(在今營州北)飲宴畢然後
配合又禽獸異於中國者野馬羱羊角端牛以角為弓
俗之角端弓者(羱羊似吳羊而大角出西方)又有貂豽鼲子皮毛柔
輭(豽音女骨切鼲音胡昆切貂鼲並鼠屬豽猴屬也)故天下以為名裘
突厥世居金山其俗畜物為事兵器有弓矢鳴鏑甲矟
刀劍其佩則兼有伏突旗纛之上施金狼頭侍衛之士
謂之附離夏言亦狼也蓋本狼生志不忘舊其徵彂兵
馬及科稅雜畜輒刻木為數并一金鏃箭蠟封印之為
信契其刑法反叛殺人及姦人之婦盗馬絆者皆死奸
人女者重責財物即以其女妻之鬭傷人者随輕重輸
物盗馬及財物者各十餘倍徵之死者停屍於帳子孫
及諸親屬男女各殺羊馬陳于帳前祭之繞帳走馬七
匝一詣帳門以刀𠢐面且哭血淚俱流如此者七度乃
止擇日取亡者所乘馬及經服用之物并屍俱焚之收
其餘灰待時而葬春夏死者候草木黃落秋冬死者候
華葉榮茂然始坎而瘞之葬之日親屬設祭及走馬𠢐
面如初死之儀葬訖於墓所立石建標其石多少依平
生所殺人數以祭之羊馬頭盡懸挂於標上是日也男
子咸盛服飾會於葬所男有悅愛於女者歸即遣人聘
問父母多不違也父兄伯叔死者子弟及姪等妻其後
母世母嫂唯尊者不得下滛雖遷徙無常而各有分地
可汗常處於都斤山牙帳東開盖敬日之所出也每歲率
諸貴人祭其先窟以五月中旬集他人水拜祭天神於都
斤西五百里有高山迥出上無草木謂為勃外凝黎夏
言地神也其書字類胡而不知年歴唯以草青為記其
主初立近侍重臣等與之以氈随日轉九廻每一廻臣
下皆拜訖乃扶令乘馬以帛絞其頸使纔不至絶然後
釋而急問之曰你能作幾年可汗其主既神情瞀亂不
能詳定多少臣下等随其所言以騐修短之數一說男
子好樗蒲女子蹴踘飲馬酪取醉歌呼相對敬鬼神信
巫覡重兵死而恥病終大抵與匈奴同俗
西突厥居無常處多在烏孫故地其俗每五月八月相
聚祭神歲遣重臣向其先世所居之窟致祭焉
稽胡一曰步落稽盖匈奴之别種其俗土著亦知種田地
少桑蠶多衣麻布其丈夫衣服及葬殯與中夏略同婦
人則多貫蜃貝以為耳頸飾又與華民錯居其渠帥頗
識文字然語類夷狄因譯乃通蹲踞無禮貪而忍&KR0675;俗
好淫穢處女尤甚將嫁之夕方與淫者叙離夫氏聞之
以多為貴既嫁之後頗有防閑有犯奸者随事懲罰又
兄弟死者納其妻雖分統部郡縣列於編戶然輕其徭
賦有異齊民山谷阻深者又未盡役屬而凶悍恃險數
為寇亂
駮馬國其地在突厥之北漸近北海土地嚴寒至冬積
雪樹木不没者一二尺比暖雪消以馬犁種取魚鹿獺
貂灰鼠等肉充食以其皮為衣少鐵器用陶瓦釜及樺
木根為盤盌随水草而居累木似井闌樺皮盖以為屋
土牀草蓐而寝處之草盡則移居無定所馬色並駮故
以為名一說舉國悉留騮駮馬不乘但取其湩酪充食
而已因山而居與結骨不敦相侵伐貌類結骨而言語
不相通其俗随逐水草無王立小君長以聽焉
結骨部在駮馬國南其人並依水而居身悉長大赤髮
綠睛有黑髮者以為不祥人皆勁勇鄰國憚之其俗大
率與突厥同而婚姻無財聘性多淫泆與外人通者不
忌其壻死葬喪刀𠢐其面火葬收其骨踰年而為墳墓
有哭泣之禮冬以木為室覆以木皮土宜粟麥穄豆之
屬無果菜有馬出貂天每雨鐵收而用之以為刀劔甚
銛利其國獵蒐皆乘木馬升降山險追赴若飛
鹽漠念咄六闕俟斤部落及史檐部落並在駮馬東其
兩部土多松樺每年税貂獺青白三鼠皮以為貢賦
流鬼國邊於北海多沮澤有魚鹽之利地氣沍寒早霜
雪每堅冰之後以木廣六尺長七尺施系其上以踐層
冰逐其走獸俗多狗以其皮毛為裘褐
拔野古在僕骨東其地豐草人皆殷富土多霜雪東北
一千里曰康干河有松木一二年乃化為石其色青有
國人皆居住其人謂之康千石為石以後仍松文人皆
著木脚冰上逐鹿以耕種射獵為業國多好馬又出鐵
風俗與鐵勒同而言語稍别焉
鞠國在拔野古東北有樹無草但有地苔無羊馬家畜
有鹿如中國牛馬使鹿牽車可勝三四人衣鹿皮食地
苔其人取木枝為屋尊卑共居其中
俞折國在鞠國東土地廣大百姓衆多風俗與拔野古
同少牛馬地多貂鼠
大漢國在鞠國北地饒羊馬其人極長大長者至一丈
三四尺
芮國亦名芮芮國無城郭随水草畜牧以穹廬為居辮
髮衣錦小袖袍小口袴深雍鞾其地苦寒七月流澌亘
河國人能以術祭天而致風雪前對皎日後則泥潦横
流故其戰敗莫能追及或於中夏為之則曀而不雨問
其故蓋以㬉云
鐵勒匈奴之苗裔無君長分屬東西兩突厥居無常所
随水草移人性凶忍善於騎射貪婪尤甚以寇抄為生
近西邊者頗為藝植多牛羊而少馬其俗大抵與突厥
同唯丈夫婚畢便就妻家待産乳男女然後歸舍死者
埋殯之此其異也
奚本名厙莫奚俗甚為不潔而善射獵好為寇鈔每與契
丹相攻擊虜獲財畜因而得賞死者以葦薄裹尸懸之
樹上風俗同於突厥每随逐水草以畜牧為業遷徙無
常居有氈帳兼用車為營牙中常五百人持兵自衛此
外部落皆散居山谷無賦稅
契丹之先與庫莫奚異種而同類居黃龍之北數百里
其俗與靺鞨同好為寇盗父母死而悲哭者以為不壮
但以其屍置於山樹之上經三年之後乃收其骨而焚
之因酹而祝曰冬月特向陽食若我射獵時使我多得
猪鹿其無禮頑嚚於諸夷最甚
南室韋契丹别部也在契丹北三千里土地卑濕至夏
則移向西北貸勃欠對二山多草木饒禽獸又多蚊蚋
人皆巢居以避其患俗丈夫皆被髮婦人盤髮衣服與
契丹同乘牛車籧篨為屋如突厥氈車之状渡水則束
薪為筏或有以皮為舟者馬則織草為韉結繩為轡寝
則屈木為屋以籧篨覆上移則載行以猪皮為席婦人
抱膝而坐氣候多寒田收甚薄無羊少馬多猪牛造酒
食噉與靺鞨同俗婚嫁之法二家相許壻輙盗婦將去
然後送牛馬為聘更將婦家待有娠乃相随還舍婦人
不再嫁以為死人之妻難以共居部落共為大棚人死
則置屍其上居喪三年唯四哭其國無鐵取給於高麗
多貂兵器有弓楛矢尤善射時聚弋獵事畢而散其人
土著無賦斂或為小室以皮覆上相聚而居至數十百
家剡木為犁不加金刃人牽以種不觧用牛夏多霧雨
冬多霜霰畜宜犬豕養豢而噉之其皮用以為韋男子
女人通以為服被髮左袵其家富者項著五色雜珠婚
嫁之法男先就女舍三年役力因得親迎其婦役日既
滿女家分其財物夫婦同車而載鼓舞共歸
北室韋亦契丹别部也氣候最寒雪深沒馬冬則入山
居土穴中牛畜多凍死饒麞鹿射獵為務食肉衣皮鑿
冰没水中而網射魚鼈地多積雪懼陷坑穽騎木而行
俗皆捕貂為業冠以狐貉衣以魚皮
霫匈奴之别種亦鮮卑故地也人多善射獵好以赤皮
為衣緣婦人貴銅釧衣襟上下懸小銅鈴風俗略與契
丹同
沙陁突厥在甘州習俗左老右壯溷雜男女略與吐蕃
同其悍捷便弓馬勝之
昆彌國土地宜稲其俗辮髮左衽被服與突厥略同相
傳云匈奴本兄弟之國也随逐水草夏居山冬入深谷
俗尚戰惡疾終
都播者鐵勒之别種也其俗結草為廬無牛羊不知稼
穡土多百合草取其根以為糧
骨利幹居廻紇澣海之北草多百合地出名馬其馬頭
類槖駞筋骨麤壮好者日行四百里其國北又距大海
晝長而夕短日没後天色正曛煮一羊脾纔熟而東方
曙盖近日出入之處也
掃刺部落本在琵琶川幽州東北數百里出古北口是
焉地宜羊馬羊則純黑馬&KR2439;前蹄堅善走以狩獵為務
逐獸高山自上而下弓弧縱鏑其勢若飛鮮有覆壓
鬼田國在駮馬國西夜遊晝伏以鹿皮為衣眼鼻耳與
中國人同口在頂上土無米粟噉鹿及蛇
册府元龜卷九百六十一
