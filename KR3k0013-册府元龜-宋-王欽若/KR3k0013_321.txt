册府元龜卷三百二十一宋王欽若等撰
宰輔部
器度畏慎慎密知人禮士
器度
夫包荒含垢兼容虛受居不充詘動無怵廹斯君子之
盛德也若乃居廟堂之上宅台揆之任斟酌元化儀刑
列辟而能恕小過忘舊惡臨敵而靡懼受寵而勿喜高
譚于危難之際忘懷於得喪之域坐鎮浮競立安反側
德宇寬裕心量淵䆳誠足為庶尹之表式副下民之瞻
望哉
漢曹參為相國見人有細過掩匿覆蓋之府中無事
丙吉為丞相吉馭吏嗜酒數逋蕩嘗從吉出醉嘔丞相
車上西曹主吏白欲斥之吉曰以醉飽之失去士使此
人將復何所容(言無所容身)西曹第忍之此不過汚丞相車
裀耳遂不去也
後漢張温為司空時邊卒韓遂為亂温銜命征討以揚
武都尉陶謙(字恭祖)為參軍事接遇甚厚而謙輕其行事
心懷不服及軍罷還百僚高會温令謙行酒謙衆辱温
温怒徙謙於邊或說温曰陶恭祖本以材略見重於公
一朝以醉飲過失不蒙容貸遠棄不毛厚德不終四方
人士安所歸望不如釋憾除恨克復初分於以遠聞德
美温然其言乃追還謙至或人謂謙曰足下輕辱三公
罪自己作今蒙釋宥德莫厚矣宜降志卑辭以謝之謙
曰諾又謂温曰陶恭祖今深自罪責思在變革謝天子
禮畢必詣公門公宜見之以慰其意時温於宫門見謙
謙仰曰謙自謝朝廷豈為公耶温曰恭祖癡病尚未除
耶遂為之置酒待之如初
蜀蔣琬為丞相諸葛亮長史亮卒琬為尚書遷大將軍
錄尚書時新喪元帥遠近危悚琬出類拔萃處羣僚之
右既無戚容又無喜色神守舉止有如平日繇是衆望
漸服東掾楊戲素性簡略琬與言論時不應答或謂琬
曰公與戲語而不見應戲之慢上不亦甚乎琬曰人心
不同如其面焉面從後言古人之所誡也戲欲贊吾是
耶則非其本心欲反吾言則顯吾之非是以默然是戲
之快也又督農楊敏曾毁琬曰作事憒憒誠非及前人
或以白琬主者請推治敏琬曰吾實不如前人無可推
也主者重據聽不推則乞問其憒憒之狀琬曰苟其不
如則是事不當理事不當理則憒憒矣復何問耶後敏
坐事繫獄衆人猶懼其必死琬心無適莫得免重罪其
好惡存道皆此類也
費禕為大將軍錄尚書事延禧七年魏軍次於興勢假
禕節率衆往禦之光禄大夫來敏詣禕别求共圍棋於
時羽檄交馳人馬擐甲嚴駕已訖禕與敏留意對戲色
無厭倦敏曰向聊觀試君耳君信可人必能辦賊者也
禕至敵遂退
吳顧雍為丞相久之呂壹秦博為中書典校詣宫府及
州郡文書壹等因此漸成威福遂造作𣙜酤障管之利
舉罪糾姦纖介必聞重以深按醜誣毁短大臣排陷無
辜雍等皆見舉白用被譴讓後壹姦罪發露收繫廷尉
雍往斷獄壹以囚見雍和顔色問其辭狀臨出又謂壹
曰君意得無欲有所道壹叩頭無言時尚書郎懷叙面
詈辱壹雍責叙曰官有正法何至如此
晉陳騫為大司馬與賈充石苞裴琇等俱為心膂而騫
智度過之充等亦自以為不及也
王戎為司徒惠帝之西遷也戎出奔於郟在危難之間
親接鋒刃談笑自若未嘗有懼容時召親賓歡娛永日
王導為侍中司空假節錄尚書領中書監劉隗用事導
漸見疎遠任真推分澹如也有識咸稱導善處興廢焉
庾亮為中書令與王導受遺詔輔幼主蘇峻作逆兵至
京師戰于建陽門兵敗亮乘小船西奔亂兵相剝掠亮
左右射賊誤中柁工應弦而倒船上咸失色欲散亮不
動容徐曰此手何可使着賊衆心乃安
謝安為侍中吏部尚書受顧命桓温入赴山陵止新亭
大陳兵衛將移晉室呼安及王坦之欲於坐害之坦之
甚懼問計於安安神色不變曰晉祚存亡在此一行既
見温坦之流汗沾衣倒執手板安從容就席坐定問温
曰安聞諸侯有道守在四鄰明公何須壁後置人耶温
笑曰正自不能不爾耳遂笑語移日及苻堅率衆號百
萬次於淮淝京師震恐加安征討大都督安遣弟石及
兄子玄征討玄入問計安夷然無懼色答曰已别有旨
既而寂然玄不復敢言圍棋賭别墅安嘗棋劣於玄
山墅親朋畢集方與玄乃令張玄重請安遂命駕出
是日玄懼便為敵手而又不勝安顧謂其甥羊曇曰以
墅乞汝安遂游陟至夜乃還指授將帥各當其任玄等
既破堅有驛書至安方對客圍棋看書既竟便攝放牀
上了無喜色棋如故客問之徐答云小兒輩遂已破賊
既罷還内過戶限心喜甚不覺屐齒之折
宋徐羡之為司空錄尚書事羡之起自布衣又無學術
直以志力局度一旦居宗朝野推服咸謂有宰臣之望
沉密寡言不以憂喜見色
唐婁師德為納言嘗薦狄仁傑及仁傑為宰相不知師
德薦已數排師德令充外使則天嘗出師德舊表示之
仁傑大慙謂人曰吾為婁公所含如此方知不逮婁公
遠矣師德頗有學識器量寬厚喜怒不形於色
狄仁傑天授中為地官侍郎同鳳閣鸞臺平章事則天
謂曰卿在汝南時甚有善政欲知譖卿者乎仁傑謝曰
陛下以臣為過臣當改之陛下眀臣無過臣之幸也若
臣不知譖者並為善友臣請不知則天深加歎異
裴耀卿開元中為黃門侍郎平章事充轉運使凡三年
運七百萬石省脚錢三十萬貫或說耀卿請進所省脚錢
以眀功利耀卿曰此蓋公家盈縮之利耳不可以之求
寵也乃奏充所司和市糴等錢
賈耽為右僕射同中書門下平章事每自朝居家接對
賓客及暮乃止而人未嘗見其喜愠
趙憬為中書侍郎平章事初廉察湖南日令狐峘崔儆
並為巡屬刺史峘嘗歴中書舍人禮部侍郎儆亦久在
朝列所為或虧法令憬每以正道制之峘儆密遣人數
憬罪狀毁之於朝及憬為相拔儆自大理卿為尚書左丞
峘先貶官為别駕又擢為吉州刺史時人多之
周馮道仕晉平章事時奏請徵史圭為刑部侍郎鹽鐵
副使圭在明宗時為右丞權判銓事道在中書嘗以堂
判衡銓司所注官圭怒力争之道亦微有不足之色後
道首舉圭圭方愧其度量遠不及也
畏慎
得寵若驚老氏攸戒先慎乎德君子所守矧夫宰衡重
任天子是毗百度羣倫罔不咸在進退語默為衆規矩
其有慎終若始執虛如盈集木思危履虎增畏預懷棟
撓之懼深懲味厚之毒舉止恭遜周旋悚慄至有讓爵
散財避賢自劾形于憂慮積成疾疢詔旨敦諭時或彊
起側身卑退若無所容斯蓋承榮禄之厚慙忠報之薄
其君子之盛德歟
周仲山甫為宣王卿士令儀令色小心翼翼(令善也翼翼然恭敬)
(貌)
漢蕭何為相國素恭謹及誅韓信益封五千戶令卒五
百人一都尉為相國衛諸君皆賀召平獨弔曰今者淮
隂新反於中有疑君心夫置衛衛君非以寵君願君讓
封不受悉以家私財佐軍何從其計
石慶為丞相醇謹而已元封四年關東流民二百萬口
無名數者四十萬公卿議欲請徙流民於邊以實之武
帝以為慶老謹不能與其議乃賜丞相告歸而按御史
大夫以下議為請者慶慙不任職上書避賢者路詔報
反室(還家也)慶素質見詔自以為得許欲上印綬掾史以
為見責甚深而終以反室者醜惡之辭也或勸慶宜引
决慶甚懼不知所出遂復起視事先是公孫弘年八十
終丞相位其後李蔡嚴青翟趙周石慶公孫賀劉屈氂
繼踵為丞相(繼踵言相躡也)自蔡至慶丞相府客館丘墟而已
(言不能進賢故不繕修其屋室也)至賀屈氂時壞以為馬廐車庫奴婢
室矣唯慶以醇謹復終相位(醇厚也)其餘盡伏誅云
公孫賀代石慶為丞相初不受印綬頓首涕泣曰臣本
邊鄙以鞍馬騎射為官材誠不任宰相帝與左右見賀
悲哀感動下泣曰扶起丞相賀不肯起帝廼起去賀不
得已拜出左右問其故賀曰主上賢眀臣不足以稱恐
負重責從此始矣
張安世昭帝時為左軍將軍與霍將軍同心輔政初安
世兄賀幸于衛太子太子敗賀下蠺室後為掖庭令而
宣帝養于掖庭號皇曾孫賀以舊恩養視皇曾孫甚厚
及曾孫壯大賀欲以女孫妻之是時昭帝始冠長八尺
二寸安世聞賀稱譽皇曾孫欲妻以女安世怒曰曾孫
乃衛太子後也幸得以庶人衣服縣官足矣勿復言予
女事於是賀止宣帝即位為大司馬車騎將軍領尚書
事歲餘霍禹謀反夷宗族安世素心畏忌已内憂矣(忌者)
(戒盈滿之禍)其女孫敬為霍氏外屬婦(女孫即今所謂孫女也)當相坐
安世瘦懼形於顔色(形見也)帝怪而憐之以問左右乃赦
敬以慰其意安世寖恐
後漢李通光武時為大司空性謙恭常欲避權勢素有
消疾自為宰相謝病不視事連年乞骸骨帝每優寵之
竇融為大司空自以非舊臣一旦入朝在功臣之右每
召會進見容貌辭氣卑恭已甚帝以此愈親厚之融小
心久不自安數辭讓爵位詔不許
順帝時王龔為太尉在位恭慎自非公事不通州縣書
記
橋玄靈帝時為太尉謙恭下士子弟親族無在大官者
劉寬為太尉嘗於坐被酒睡伏帝問太尉醉耶寬仰對
曰臣不敢醉但任重責大憂心如醉帝重其言
南齊陳顯逹為太尉侍中建武世心懷不安深自貶匿
車乘朽敗導從鹵簿皆用羸小不過十數人
北齊趙彦深為司徒嘗參機近柔温謹慎
唐房玄齡太宗朝為尚書左僕射或時以事被譴則累
日朝堂稽首請罪悚懼踖踧若無所容
岑文本貞觀中遷中書令歸家有憂色其母怪而問之
文本曰非勲非舊濫荷寵位責重位高古人所懼撫已
循心所以憂耳親賓有來賀者輙曰受弔不受賀
婁師德神功元年拜納言雖參知政事而深自畏避竟
能以功名終為識者所重
後唐趙光逢莊宗同光末平章事其弟謁問於私第嘗
語及政事他日至止光逢已署其戶曰請不言中書之
事其清静寡慾進退存亡端然如此
慎密
易曰庸行之謹又曰臣不密則失身若夫居台鼎之位
秉鈞衡之重斟酌正典財成物軌弼君之違補職之闕
緝熙百志彌綸九叙固元首之同體庶尹之司南者也
自非深中篤厚舉止詳慎其何以贊樞機之務成將順
之美哉漢世以來宗公間作乃有嘉謀匪躬之奏退則
削藁熙工救物之議外無漏言道濟於元元美歸於君
上斯足以副師尹之瞻為天子之宰矣
漢張安世為大司馬領尚書事職典樞機以謹慎周密
自著外内無間(著眀也間隙也)每定大政已决輙移病出(移病謂移)
(書言病也一曰以病而移居)聞有詔令乃驚使吏之丞相府問焉自
朝廷大臣莫知其與議也有郎功高不調(調選也)自言安
世應曰君之功高眀主所知人臣執事何長短而自言
乎絶不許已而郎果遷安世外陽拒之實令其遷
後漢魯恭為三公性謙退奏議依經潛有補益然終不
自顯故不以剛直為稱
魏華歆為司徒性周密舉動詳慎嘗謂人臣入陳事務
以諷諫合道為貴就有所言不敢顯露故其事多不見
陳羣為司空前後數密陳得失每上封事輙削其草時
人及其子弟莫能知也論者或議羣居位拱默羣薨正
始中詔撰羣臣上書以為名臣奏議朝士乃見羣諫事
皆歎息焉
吳顧雍為丞相時訪民間及政職所宜輙密以聞若見
納用則歸之於上不用終不宣泄大帝以此重之軍國
得失行事可否自非面見口未嘗言之
北齊趙彦深為司徒歴事累朝嘗參機務温柔謹慎喜
怒不形於色
隋高熲開皇初拜尚書左僕射兼納言熲執政將二十
年治致昇平論者以為真宰相所有竒策密謀及損益
時政熲皆削藁世無知者
唐戴胄貞觀中為吏部尚書參預朝政胄雅有幹局凡
所敷奏坦然可觀時政得失輙隨事封進多所補益奏
便削藁繇是外無知者
温彦博貞觀中為中書令性周慎不妄交遊自掌機務
杜絶賓客國之利害知無不言太宗以是嘉之
楊師道為侍中參預朝政性周慎謹密未嘗漏泄内事
親友或問禁中之言乃更對以他辭嘗曰吾少窺漢史
至孔光不言温室之樹每欽餘風
王珪貞觀中為侍中與房玄齡李靖温彦博戴胄魏徵
同知國政珪所有陳說多封上而焚藁故其事不得而
詳也
高士廉貞觀中為吏部尚書參預朝政俄遷尚書右僕
射任遇既隆多所表奏成輙焚藁人莫知之
戴至德高宗朝為右僕射知政事時左僕射劉仁軌每
遇申訴冤滯者輙美言許之而至德先據理難詰若有
理者密為奏之終不顯已之斷决繇是譽歸於仁軌或
以問至德答曰夫慶賞刑罰人主權柄凡為人臣者豈
得與人主争權柄耶帝知而深歎美之
陸元方在官清謹再為宰相則天將有遷除每先以訪
之必密封以進未嘗露其私恩臨終取前後草奏悉命
焚之且曰吾隂德及人多矣其後庶幾廣福不衰乎又
有書一匣自嘗緘封家人莫有見者及卒視之乃前後
勑書其慎密如此
蕭嵩為中書令兼脩國史在公慎密人莫測也
苖晉卿為侍中代宗即位年已衰暮凡歴三朝皆以慎
密見稱
李晟德宗時為司徒每嘗帝所顧問必極言匪躬盡大
臣之節性沉默未嘗泄於所親
李德裕會昌中為宰相於長安私第别搆起草院院有
精思亭每朝廷用兵詔令制置裕獨處亭中凝然握管
左右侍者無得預焉
知人
夫居輔相之位處台衡之重使卿大夫各任其職賢不
肖咸得其所輪轅曲直適於用鳬鶴短長安於分自非
識可以察言觀行眀可以望表洞裏風鑒融朗機神警
悟其孰能臻於是哉稽諸舊史眇觀前載乃有知賢而
奬任得士而慰薦集髦彦於公府登俊乂於朝右至於
旌别淑慝預志淪敗皆可徵焉
周周公從武王入殷聞有長者武王往見之問殷所以
亡長者曰王欲知之則明日請以日中為期武王與周
公明日又往要其期則不得也武王怪之周公曰吾已
知之矣此君子也耻不能諫其主又以其惡告王故不
忍也
漢周亞夫景帝時為丞相而趙禹為丞相吏府中皆稱
其廉平亞夫弗任曰極知禹無害(無害言無人能勝也)然文深(禹持)
(文法深刻者)不可以居大府
丙吉宣帝時為丞相病篤薦西河太守杜延年廷尉于
定國太僕陳萬年帝皆許焉及吉薨御史大夫黃覇為
丞相徵西河太守杜延年為御史大夫會其年老乞骸
骨病免以廷尉于定國代為御史大夫黃覇薨而定國
為丞相太僕陳萬年代定國為御史大夫居位皆稱吉
為知人
黃覇為丞相薦樂陵侯史高可太尉天子使尚書責問
覇免冠謝覇死後高竟為大司馬(史著此者亦言覇奏高為太尉適事宜也)
薛宣元帝時為丞相而翟方進為司直宣知方進名儒
有宰相器深結厚焉後方進竟代為丞相
後漢張純為大司空選辟掾史皆知名大儒
王龔順帝時為太尉其所辟命皆海内長者
杜喬為太尉見荀爽稱之曰可為人師
魏蔣濟為太尉時曹爽輔政司空宣王稱疾避爽正始
十年正月車駕朝高平陵宣王部勒兵馬先據武庫遂
出屯雒水奏爽罪大司農桓範矯詔開平昌門南奔爽
宣王謂濟曰知囊往矣濟曰範則智矣駑馬戀棧豆爽
必不得用也爽果不能納範計
蜀諸葛亮為丞相時董厥為府令史亮稱之曰董令史
良士也吾每與之言思慎宜適徙為主簿又關侯子興
少有令聞亮深器異之弱冠為侍中中監軍又楊洪始
為李嚴功曹嚴未至犍為而洪已為蜀郡洪門下書
佐何祗有才策勤幹舉郡吏數年為廣漢太守時洪亦
尚在蜀郡是以西土咸服亮能盡時人之器用也又亮
軍向祁山姜維詣亮亮辟為掾亮與留府長史張喬參
軍蔣琬書曰姜伯約忠勤時事思慮精密考其所有永
南季常諸人不如也其人凉州上士也又曰湏先教中
虎步兵五六千人姜伯約甚敏於軍事既有膽義深解
兵意此人存心漢室而才兼於人畢教軍事當遣詣宫
覲見主上
蔣琬字公琰隨先主入蜀除廣都長先主嘗因遊觀奄
至廣都見琬衆事不理時又沉醉先主大怒將加罪戮
亮時為軍師將軍請曰蔣琬社稷之器非百里之才其
為政以安民為本不以修飾為先願主公重加察之先
主雅敬亮乃不加罪倉卒但免官而已亮又拔彭羕為
治中從事羕起徒步一朝處州人之上形色囂然自矜
得遇滋甚亮雖外接待羕而内不能善屢密言先主羕
心大志廣難可保安先主既敬信亮加察羕行事意似
稍疎左遷羕為江陽太守又劉巴字子初先主辟為西
曹掾亮亦曰運籌策於帷幄之中吾不如子初遠矣若
提枹鼓會軍門使百姓喜勇當與人議之耳
晉陳騫武帝時為大司馬因入朝言於帝曰胡烈牽弘
皆勇而無謀彊於自用非綏邊之材也將為國耻願陛
下詳之時弘為揚州刺史不承順騫命帝以為不恊相
搆於是徵弘既至尋復以為凉州刺史騫竊歎息以為
必敗二人後果失羌戎之和皆被寇喪没征討連歲僅
而得定帝乃悔之
張華惠帝時為司空皇甫重性沉果有材為華所知
蔡謨為司徒甚器重杜乂嘗言於朝曰恨諸君不見杜
乂也其為名流所重如此
王導為司徒謝尚書善音樂博綜衆藝導深器之比之
王戎嘗呼為小安豐乃辟為掾(臣欽若等曰王戎封安豐縣侯)
謝安為衛將軍錄尚書事嘗疑劉牢之既不可獨任又
知王咏之不宜專城牢之既以亂終而咏之亦以貪敗
繇是識者服其知人
宋王弘為司徒時羊玄保為長史弘甚知重之謂左長
史庾登之吏部尚書王淮之曰卿二賢眀美朗識會悟
多通然弘懿之望故當共推羊也
南齊王儉為尚書令謂人曰徐孝嗣將來必為宰相又
嘗謂中書侍郎江淹曰卿年三十五已為中書侍郎才
學如此何憂不至尚書金紫所謂富貴卿自取之但問
年夀何如耳淹曰不悟眀公見眷之重
後魏李冲為司空時裴宣早有聲譽事母兄以孝友稱
舉秀才見司空李訢與言自旦及夕訢嗟善不已冲有
人倫鑒識見而重之
後周元天穆為太宰時雒陽人于謹性沉深有識量屏
居州里天穆見之歎曰王佐才也後為太傅大宗伯天
穆為太宰屬元顥自梁入雒通直散騎常侍楊寬初與
顥少相器重後從天穆赴石濟寬夜行失道後期諸將
咸言寬少與北海同周旋今不來矣天穆答曰楊寬非
輕於去就者也其所逗遛必有他故吾當為諸君保眀
之語訖候騎白寬至天穆撫髀而笑曰吾固知其必來
遽出帳迎之握其手曰是所望也即給牛三十頭車五
乘綿絹一十五車羊五十口與天穆俱謁孝莊於太行
唐狄仁傑為納言時桓彦範以門蔭調補右翊衛仁傑
以其慷慨俊爽特相禮異嘗謂曰足下才識如是必能
自致遠大尋擢授監察御史後至宰相
郭子儀建中初為尚父有疾百官造問皆不屏妾婢及
御史中丞盧杞來子儀速麾去侍妾獨隠几待杞杞去
或問其故子儀曰彼形怪陋而心險吾左右見之必笑
此人若得權吾無遺類矣
杜黃裳元和初同平章事時劉闢阻兵朝議討伐黃裳
以為獨任高崇文可以成功憲宗從之(崇文果破劉闢)
裴垍為相時崔植為大理評事秩滿退居雒下潛心經
史尤精易象垍知其操行擢拜左拾遺
李吉甫元和中同平章事先是叚文昌家于荆州倜儻
有氣義節度使裴胄知之而不能用韋臯在蜀表授祕
書郎吉甫刺忠州文昌嘗以文干之及吉甫居相位與
裴垍同加奬擢授登封集賢殿校理(文昌後兼相位)
韋處厚與裴度同平章事陳許節度使卒物議以陳許
軍四征有功必自擇帥或以禁軍之將得之處厚與度
議以太僕卿高瑀深沉方雅曾刺陳蔡人懷良政又熟
忠武軍情欲請用瑀事未聞陳許表至果請瑀為帥乃
授檢校左散騎常侍許州刺史忠武軍節度使自大歷
以來節制之除拜多出禁軍中尉凡命一帥必廣輸重
賂禁軍將校當為帥者自無家財必取資於人得鎮之後
則膏血疲民以償之及瑀之拜以内外公議縉紳相慶
曰韋公作相債帥鮮矣
後唐任圜同平章事時李愚為翰林學士圜雅相欽重
屢言於樞密使安重誨請引為同列屬孔循用事援引
崔恊以塞其請後愚至宰相
漢蘇逢吉為相監修國史以諫議大夫賈緯頻投文字
甚知之遷史館修撰判館事
禮士
陸賈有言曰天下安注意相然則起館開閣夷心虛想
以優士禮賢者豈欲獨厚於食客故人哉亦所以廣聰
眀助教化以副股肱耳目之寄而已以薛宣之煩碎猶
謂朱雲曰留我東閣可以觀四方之竒士况風采醖藉
有踰於宣者也故平勃之間附會者不為朋比田竇之
客鎮撫者多其策畫其於安危固有裨益矣若乃降車
騎於里巷屈台槐以揖客啓招權納賄之路興背公死
黨之譏暱近匪人隳廢衮職禁網疎闊時或優容王道
清夷孰免禍敗斯亦可深戒至於休沐謝絶齪齪謹廉
不能從容開宴咨諏得失括囊公府丘墟客館者又何
取焉
周周公相成王一沐三握髮一飯三吐哺起以待士猶
恐失天下之賢人
漢公孫弘為丞相起客館開東閣以延賢人(閣者小閣也東向開)
(之避當庭門而引賓客以别於掾史官屬也)與參謀議弘身食一肉脫粟飯
(才脫粟而不精潔也)故人賓客仰衣食(故人平生故交)禄皆以給之家無
所餘
王音為大司馬時揚雄年四十餘自蜀來游至京師音
竒其文雅召以為門下史
王根為大司馬驃騎將軍以李尋治尚書好洪範災異
學天文月令隂陽根厚遇之
王商為大司馬衛將軍時樓護為天水太守既免家長
安中商罷朝欲候護其主簿諫將軍至尊不宜入閭巷
商不聽遂往至護家
馬宫為大司徒陳遵為公府掾遵日出醉歸(言每日出必飲也)
曹事數廢西曹以故事讁之(按舊法令而罰之也)故事有百讁者
斥滿百西曹白請斥遵宫大儒優士又重遵(優禮賢士尤敬重遵)
謂西曹此人大度士奈何以小文責之乃舉遵能治三
輔劇縣補都夷令(古扶風之縣)
後漢宋由為太尉辟何敞待以殊禮敞論議高常引大
體多所規正司徒袁安亦深敬重之
楊賜為太尉博士趙咨謝病去賜特辟使飾巾出入請
與講議(以幅巾為酋飾不加冠冕)
橋玄為司徒蔡邕辟玄府玄甚敬待之
袁逢為司徒靈帝時漢陽趙壹舉郡上計到京師是時
逢受計計吏數百人皆拜伏庭中莫敢仰視壹獨長揖
而已逢望而異之令左右往讓之曰下郡計吏而揖三
公何也對曰昔酈食其長揖漢王今揖三公何遽怪哉
逢則斂衽下堂執其手延置上坐因問西方事大悅顧
謂坐中曰此人漢陽趙元叔也朝臣莫有過之者吾請
為諸公分坐坐者皆屬觀
來豔為司空好學下士開館養徒衆
皇甫嵩為三公以身起於汗馬折節下士
蜀諸葛亮為丞相建興二年領益州牧選迎皆妙簡舊
德以秦宓為别駕伍梁為功曹杜微為主簿微少受學
於廣漢任安為劉璋從事以疾去官及先主定國微嘗
稱聾閉門不出外亮以為主簿微固辭轝而致之既至
亮引見微微自陳謝亮以微不聞人語於堂上與書曰
伏聞德行饑渴歴時清濁異流無緣咨覯王元泰李伯
仁王文儀楊季休丁君幹李永南兄弟文仲寶等每歎
高志未見如舊猥以空虛統領貴州德薄任重慘悸憂
慮朝廷主公今年已十八天資仁敏愛德下士天下之
人思慕漢室欲與君因天順民輔此眀主以隆季興之
功著勲於竹帛也以賢愚不相為謀故自割絶守勞而
已不徒自屈也微自乞老病求歸亮又與書答曰曹丕
篡弑自立為帝是猶土龍芻狗之有名也欲與羣賢因
其邪偽以正道滅之怪君未有相誨便還於山野丕又
大興勞役以向吳楚今因不多務且以閉境勤農育養
民物並治甲兵以待其挫然後伐之可使兵不戰民不
勞而天下定也君但當以德輔時耳不責君軍事何為汲
汲欲去乎其敬微如此拜為諫議大夫以從其志馬謖
以荆州從事隨先主入蜀加綿竹成都令越巂太守才
器過人好論軍計亮深加器異以謖為參軍每見談論
自晝逹夜費禕為黃門侍郎亮南征還羣僚於數十里
逢迎年位多在禕右而亮特命禕同載繇是衆人莫不
易觀
晉張華為司空華性好人物誘進不倦至於窮賤候門
之士有一介之善者便咨嗟稱咏為之延譽陸機及弟
雲俱入雒造華華一見而竒之曰伐吳之役利在獲二
雋遂為之延譽薦之諸公太傅楊駿辟機為祭酒轉太
子洗馬尚書著作郎雲為吳王郎中令
王導為揚州刺史都督中外諸軍領中書監錄尚書事
顧和為導從事和嘗詣導導小極對之疲睡和欲叩會之
因謂同坐曰昔每聞族叔元公道公叶贊中宗保全江
表體小不安令人喘息導覺之謂和曰卿珪璋特逹機
警有鋒不徒東南之美實為海内之俊繇是知名
南齊褚淵為司徒領尚書令引王僧虔之子志為主簿
謂僧虔曰朝廷之恩本為殊特所可光榮在屈賢子淵
接引賓客未嘗驕倦
梁袁昂為司徒以蕭乾容止雅正性恬簡深敬重之
後魏陸酈為司徙兼領太子博士酈好學愛士嘗以講
習為業其所待者皆篤行之流士多稱之
北齊高隆之為太保錄尚書事欽尚文雅搢紳名流必
存禮接
後周宇文護為大冡宰引樊叔略為中尉叔略多計數
習時事護委信之
唐張嘉貞為中書令自中書舍人苖延嗣呂太一考功
員外郎員嘉静殿中侍御史崔訓皆為嘉貞所引位列
清要嘗在門下共議朝政時人為之語曰令公四俊苖
呂員訓
李勉為宰相禮賢下士始終盡心
裴度為中書侍郎平章事先是德宗朝宰臣歸私第百
官不敢及門度以方討不廷宰臣宜日接多士冀有所
聞因奏請私第通賓客帝方屬意許之四方布衣盡得
以策畫干丞相至今宰臣私第接士因度之請也
周和凝自釋褐至台輔好延納後進士無賢不肖皆虛
懷以待之或致其仕進故甚有當時之譽
册府元龜卷三百二十一
