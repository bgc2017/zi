册府元龜卷五十一宋王欽若等撰
帝王部
崇釋氏
昔漢明帝兆夢於金人楚王英為蒲塞桑門之饌繇是
竺乾之教被於中夏其所述之旨所謂三歸五戒十善
業四無量心四無色定以極人天之果四諦十二因緣
六波羅蜜以辯三乘之位經律論以紀三蔵之名數至
于覺一切種智證無生法忍此所以登圓寂而成佛道
也歴代帝王或崇奉其事營建塔廟增嚴像設翻譯梵
文廣度淨衆盖以茂植德本樹立衆善為民祈福敺之
仁夀斯亦大易神道設教之旨歟
漢武帝元狩中遣嫖姚將軍霍去病討匈奴至睪蘭過
居延昆耶主將其衆五萬来降獲其金人帝以為天神
列於甘泉宫金人率長丈餘不祭祀但燒香禮拜而已
此則佛道流通之漸也及開西域遣張騫使大夏還傳
其旁有身毒國一名天竺始聞有浮屠之教
哀帝元夀元年博士弟子秦&KR1402;憲受大月氏王使伊存
口授浮屠經中土聞之未之信了(浮屠正號曰佛陀其聲相近皆西方言華)
(言譯之則謂淨覺)
後漢明帝夜夢金人頂有日光飛行殿庭乃訪羣臣傅
毅始以佛對帝遣郎中蔡愔及博士弟子等使於天竺
寫浮屠遺範愔仍與沙門攝摩騰竺法蘭束還雒陽中
國有沙門及跪拜之法自此始也愔又得佛經四十二
章及釋迦立像帝令畫工圖佛像置清凉臺及顯節陵
上經緘於蘭臺石室愔之還也以白馬負經而至漢因
立白馬寺於雒陽雍關西摩騰竺法蘭咸卒於此寺
章帝時楚王英喜為浮屠齋戒遣郎中令奉黃縑白紈
三十疋詣相國以贖愆詔報曰楚王尚浮屠之仁祠㓗
齊三月與神為誓何嫌何疑當有悔吝其還贈以助伊
蒲塞桑門之盛饌因以書示諸國(伊蒲塞猶優波塞桑門沙門也)
桓帝設華盖以祠浮圖
魏明帝時欲壊宫西佛圖外國沙門乃金盤盛水置於
殿前以佛舍利投之於水仍有五色光起於是帝歎曰
自非靈異安得爾乎遂徙于道為作周閭百間佛圖故
處鑿為濛汜池種芙蓉於中
晉明帝好佛手畫形像經歴寇難而堂存宜城王為之
頌
孝武太元六年正月帝初奉佛法立精舍于殿内引諸
沙門以居之
後魏道武帝初平中山經略燕趙所經郡國佛寺見諸
沙門道士皆致情敬禁軍旅無有所犯帝好黃老頗覽
佛經但天下初定戎車屢動庶事草剏未建圖宇招延
僧衆然時時訪求先是有沙門僧朗與其徒隠於泰山
之崐峏谷帝遣使致書以繪素旃罽銀鉢為禮號曰朗
公谷初神元與魏晉通聘文帝久在雒陽昭成又至襄
國乃備究南夏佛法之事(臣欽若等曰自神元至昭成皆追册帝號)
天興元年詔曰夫佛法之興其来遠矣濟益之功無分
存殁神蹤遺軌信可依憑其勑有司於京城建飾容範
修整宫室令信向之徒有所居止是歲始作五級佛圖
耆闍崛山及須彌山殿加以繢飾别搆講堂禪室及沙
門座莫不嚴具焉
明元帝好黃老及崇佛法京邑四方建立圖像仍令沙
門敷導民俗初黃始中趙郡有沙門法果戒行精至開
演法籍道武聞其名詔以禮徵赴京師後以為道人統
攝僧徒每與之言多所惬允供施甚厚至是彌加崇敬
永興中前後授以輔國宜城子忠信侯安成公之號皆
固辭帝嘗親幸其居以門小狭不容輿輦更廣大之年
八十餘卒帝三臨其喪追贈老夀將軍趙胡靈公先是
法果每言道武明元好道即是當今如来沙門宜應盡
禮遂嘗致拜謂人曰能弘道者人主也我非拜天子乃
是禮佛耳法果四十始為沙門有子曰猛詔令襲果所
加爵帝後幸廣宗有沙門曇證年且百歲邀見於路奉
致果物帝敬其年老志力不衰亦加以老夀將軍之號
太武帝遵道武明元之業每引高德沙門與共談論於
四月八日輿諸佛像行於廣衢帝親御門樓臨觀散花
以致禮敬先是沮渠蒙遜在凉州亦好佛法有罽賓沙
門曇摩䜟習諸經論於姑臧與沙門智高等譯湼槃諸
經十餘部又曉術數禁呪歴言他國安危多所中驗蒙
遜每以國事諮之神䴥中帝命蒙遜送䜟詣京師惜而
不遣旣而懼魏威責遂使人殺䜟䜟死之日謂門徒曰
今時將有客来可早食以待之食訖而走使至時人謂
之知命帝初平赫連昌得沙門惠始姓張家本清河聞
鳩摩羅什出新經遂詣長安見之觀習經典坐禪於白
渠北晝則入城聽講夕則還處静坐三輔有識多宗之
宋高祖為晉太尉滅姚泓留子義真于長安及其去也
赫連屈丐追敗之道俗少長咸見坑戮惠始身被白刅
而體不傷衆大怪異言於屈丐屈丐大怒召惠始於前
以所持寳劔擊之又不能害乃懼而謝罪昌平惠始到
京都多所訓導時人莫測其迹帝甚重之每加禮敬始
自習禪至於没世稱五十餘未嘗寢卧或時跣行雖履
泥塵而不汚足色愈鮮白世號之白脚終於八角寺
文成帝興安元年詔曰夫為帝王者必祗奉明靈顯彰
二道其能惠著生民濟益羣品者雖在古昔猶序其風
烈是以春秋嘉崇明之禮祭典載功施之族况釋迦如
来功濟大千惠流塵境尋生死者歎其逹觀覽文義者
貴其沙門助王政之禁律益仁智之善性排斥羣邪開
演正覺故前代以来莫不崇尚亦我國家嘗所尊事也
世祖太武皇帝開廣邊荒德澤遐及沙門道士善行純
誠惠始之倫無遠不至風義相感往往如林夫山海之
深怪物多有姦淫之徒德容假託講寺之中致有兇黨
是以先朝因其瑕釁戮其有罪有司失旨一切斷禁&KR1402;
穆皇帝每為慨然值軍國多事未遑修復朕承洪緒君
臨萬邦思述先志以隆斯道今制諸州郡縣於衆居之
所各聽建佛圖一區任其財用不制會限其好樂道法
欲為沙門不問長幼出於良家性行素篤無諸嫌穢鄉
里所明者聽其出家率大州五十人小州五十人其郡
遠臺者十人各當局分皆足以化惡就善播揚道教也
初太武詔誅長安沙門焚破佛像勑留臺下四方令一
依長安行事至是復之所毁圖寺仍還修復佛像經論
皆得顯傳京師沙門師賢本罽賓國王種人少入道束
遊凉城凉平赴京罷佛法時師賢假為醫術還俗而守
道不改於脩復日即反沙門其同軰伍人帝皆親為下
髮師賢仍為道人統是年詔有司為石像令如帝身旣
成頭上足下各有黑石冥同帝體上下黑子論者以為
純誠所感
興光元年秋勅有司於五級大寺内為太祖已下五帝
鑄釋迦立像五各長一丈六尺都用赤金二十五萬斤
太安初有師子國胡沙門邪奢遣多浮陀難提等五人
奉佛像三到京都皆云備歴西域諸國見佛影迹及肉
䯻外國諸王相求咸遣工匠摹寫其容莫能及難提所
造者去十餘步視之炳然轉近轉微又沙勒胡沙門赴
京師致佛鉢并畫像迹
和平初以僧曇曜為沙門統初曇曜以復佛法之明年
自中山被命赴京值帝出見於路御馬前馬前啣曜衣
時以為馬識善人帝後奉以師禮曇曜白帝以京城西
武州塞鑿山石壁開窟五所鐫建佛像各一高者七十
尺次六十尺雕餙竒偉冠於一世曇曜奉平齊戶及諸
民有能歲輸榖六十斛入僧曹者即為僧祗戶粟至於
儉歲賑給饑民又請民犯重罪及官奴以為佛圖戶以
供諸寺掃灑歲兼營田輸粟帝並許之於是僧祗戶粟
及寺戶遍於州鎮矣曇曜又與天竺沙門嘗那邪舍等
譯出新經十四部又有沙門道進僧超法存等並有名
於時演唱諸典
獻文天安中起永寧寺搆七級佛圖高三百餘尺基架
博敞為天下第一又於天宫寺造釋迦立像高四十三
尺用赤金十萬斤皇興中又搆三級石佛圖榱棟&KR0925;楹
上下重結大小皆石頭高十丈鎮固巧密為京華壯麗
其後傳位於太子移御北苑崇光宫覽習玄籍建鹿野
佛圖於苑中之西山去崇光右十里巖房禪舍僧居其
中
孝文承明元年八月詔起建明寺
太和元年二月幸永寧寺設齋赦死罪囚
三月又幸永寧寺設會行道聽講命中秘三省與僧徒
討論佛義施僧衣服寳器有差又於方山道武營壘之
處建恩遠寺自興光後至北京城内寺新舊且百所僧
尼二千餘人四方諸寺六千四百七十八僧尼七萬七
千二百五十八人
四年正月丁巳罷畜鷹鷂之所以其地為報德佛寺初
文明皇后生獻文帝帝立尊為皇太后至是詔罷鷹師
及諸鷙傷生之類宜放之山林以其地為太后立寺
十五年八月戊戌移道壇於桑乾之隂改曰崇虛寺
十六年詔四月八日七月十五日聽太州度一百人為
僧尼中州五十人下州二十人以為常准著於令
十七年詔立僧制四十七條
十九年四月帝幸徐州白塔寺顧謂諸王及侍臣曰此
寺近有名僧嵩法師授成實論于羅什在此流通後授
淵法師淵法師授登紀二法師朕每翫成實論可釋人
染情故至此寺焉時沙門道登雅有義業為帝眷賞常
時講論曾於禁内與帝夜談同見一鬼及卒帝甚悼惜
之詔施布一千疋又設一切僧齋并命京城七日行道
又詔曰朕道登法師奄至徂背痛怛摧慟不能巳巳比
藥治隕喪未容即赴便凖師義哭諸門外祭奠之又有
西域沙門名䟦跎素有道業深為帝所敬信詔於少室
山隂立少林寺而居之公給衣供
二十一年五月詔曰羅什法師可謂神出五才志入四
行者也今常住寺猶有遺地欽悅修蹤情深遐邇可於
舊堂所為建三級浮圖又見逼昏虐為道殄軀旣暫同
俗禮應有子孫可推訪以聞當加序接先是立建福曹
又改為昭玄備有官屬以斷僧務時沙門道順會覺僧
意惠紀僧範道弁惠度智誕僧顯僧義僧利並以義行
知重
宣武帝&KR1402;明元年詔大長秋卿白整凖大京靈巖寺石
窟於雒南伊闕山為高祖文昭皇太后營石窟二所初
建之始窟頂去地三百一十尺至正始二年終始斬山
二十三丈大長秋卿王質謂斬山太高費功難就奏求
下移就平地去一百尺南北一百四十尺
永平中中尹劉勝奏為帝復造石窟一凡為三所從景
明元年至正始四年六月已前用功八十萬二千三百
六十六
永平元年秋詔曰緇素旣殊法律亦異故道教彰於玄
顯禁勸各有所宜自今已後衆僧犯殺人已上罪者仍
依俗斷餘犯付昭玄以内律僧制治之
二年冬沙門統惠深上言僧尼浩曠清濁混流不遵禁
典精麄莫别輙與經律法師羣議上制諸州鎮郡維那
上座寺主各令戒律自修咸依内禁若不解經律者退
其本次又出家之人不應非法積入不淨物然經律所
制通塞有方依律車牛净人不净之物不得為己私畜
惟有老病年六十已上者限聽一乘又比来僧尼或因
三寳出貸私財自此不得更爾又出家捨著本無凶儀
不應廢道從俗其父母三師遠聞凶問聽哭三日若在
見前限以七日或有不安寺舍遊止民間亂道生過皆
繇此等若有犯者脫服還民其有造寺者限僧五十以
上啓聞聽造若有輙營置者處以違勅之罪其寺僧衆
擯出外州僧尼之法不得為俗人所使若有犯者還配
本屬其外國僧尼来歸化者求精舍簡有德行合三藏
者聽住若無德行遣還本國若其不去依此僧制治罪
詔從之是年十一月帝於試乾殿為諸僧朝臣講維摩
詰經
二年冬迎弘農荆山造珉玉丈六像置於雒濱之報德
寺帝躬觀致敬
四年夏詔曰僧祗之粟本朝濟施儉年出貸豐則收入
山林僧尼隨以給施民有窘弊亦即賑之但主司冐利
規取贏息及其徵責不計水旱或償利過本或翻改劵
契侵蠧貧下莫知紀極細民嗟毒歲月滋甚非所以矜
此窮乏崇尚慈極之本意也自今已後不得專委維那
都尉可令刺史共加監括尚書簡諸有僧祗榖之州别
列其元數出入贏息賑給多少並貸償歲月見存未收
上臺錄記若收利過本及翻改初劵依律免之勿復徵
責或有私債孺施償僧即以丐民不聽收簡後有出貸
先盡貧窮徵責之科一准舊格富有之家不聽輙貸脫
仍冐濫依法治罪時尚書令高肇奏言謹案故沙門統
曇曜昔於承明元年奏度凉州軍戶趙苟子等二百家
為僧祗戶立課積粟擬濟饑年不限道俗皆以拯施又依
内律僧祗戶不得别屬一寺而都維那僧暹僧頻等進
違成旨退乖内法肆意任情奏求逼召致使呼嗟之怨
盈於行道棄子傷生自縊溺死五十餘人豈是仰贊聖
明慈育之志深失陛下歸依之心遂令此等行號巷哭
呌訴無所至乃白羽貫耳列訟宫闕悠悠之人尚為哀
痛况慈悲之士而可安之計聽苟等還鄉課輸儉乏之
年周給貧寡若有不虞以擬捍邊其暹等違旨背律謬
奏之愆請付昭玄依僧律推處詔曰暹等特可原之餘
如奏帝篤好佛理每年嘗於禁中親講經論廣集名僧
標明異旨沙門以脩錄為内起居焉帝旣崇之下彌企
尚至延昌中天下州郡僧尼寺積有一萬三千四百三
十七所徒侣逾衆
孝明熙平元年詔遣沙門惠生使西域採諸經律及還
京師所得經論一百七十部行於世時帝於城内大社
西起永寧寺靈太后親率百寮表基立刹佛圖九層高
四十餘丈其諸費用不可勝紀景明寺佛圖亦其亞也
至於官私寺塔其數甚衆
神龜元年冬司空尚書令任城王澄奏曰仰惟高祖定
鼎嵩瀍卜世悠遠慮括始終制洽天人造物開符垂之
萬葉故都城制云城内惟擬一永寧寺郭内唯擬尼寺
一所餘悉城郭之外欲令永遵此制無敢踰矩逮景明
之初微有犯禁故世宗仰修先志爰發明旨城内不得
造立浮圖僧尼舍亦欲絶其希覬文武二帝豈不愛尚
佛法盖以道俗殊歸理無相亂故也但俗眩虛聲僧貪
厚潤雖有顯禁猶自冐營至正始三年沙門統惠深有
違㬌明之禁便云營就之寺不忍移毁求自今已後更
不聽立先旨寬容抑典從請前班之詔仍卷不行後来
私謁彌以奔競永平二年深等復立條制啓云自今已
後欲造寺者限僧五十已上聞輒聽造若有輙營置者
依俗違勑之罪其寺僧衆擯出外州爾来十年私營愈
盛罪擯之事寂爾無聞豈非朝格雖明恃福共毁僧制
徒立顧利莫從者也不俗不道務為損法人而無厭其
可極乎夫學迹冲玅非浮識所辨玄門曠寂豈短辭能
究然净居塵外道家所先功緣冥深匪尚棄遁苟能誠
信童子聚石可邁於道場純頭陀儉設足薦於䨇樹何
必縱其盗竊資營寺觀此乃民之多幸非國之福也然
比日私造動盈百數或剩請公地輙樹私福或啓得造
寺限外廣制如此欺罔非可稍計臣以才劣誠忝公務
奉遵成規裁量是總所以披尋舊旨研究圖格輙遣府
司馬陸昶屬崔孝芬都城之中及郭邑之内檢括寺舍
數剩五百空地表刹未立塔宇不在其數民不畏法乃
至於斯自遷都已来年逾二紀寺奪民居三分且一高
祖立制非徒欲使緇素殊途抑亦防微深慮世宗述之
亦不可錮禁營福當在先塞未萌今之僧寺無處不有
或比滿城邑之中或連溢屠沽之肆或三五少僧共為
一寺梵唱屠音連簷接響像塔纏於腥臊性靈没於嗜
慾真偽混居往来紛雜有司因習而莫非僧曹對制而
不問其餘汚染真行塵穢練僧薰猶同器不亦甚歟往
在北伐有法秀之謀近日冀州遭大乘之變皆初假神
教以惑衆心終設姦誑用逞私悖太和之制因法秀而
壮遠景明之禁慮大乘之將亂始知祖宗獻聖防遏慮
深履霜堅冰不可不慎昔如来闡教多依山林今此僧
徒戀着城邑豈湫隘是經行所宜浮諠必栖禪之宅當
繇利引其心莫能自止處者旣失其貞造者或損其福
乃釋氏之糟糠法中之社鼠内戒所不容王典所應棄
矣非但京邑如此天下州鎮僧寺亦然侵奪細民廣占
田宅有傷慈矜用長嗟苦且人心不同善惡亦異或有
栖心真趣道業清遠者或外假法服内懷悖德者如此
之徒宜辨涇渭若雷同一貫何以勸善然覩法贊善凡
人所知隨俗避嫌物情同趣臣獨何為孤議獨發誠以
國典一廢追理至難法網暫失條綱將亂是以冐陳愚
見兩願其益臣聞設令在於必行立罰貴能肅物令而
不行不如無令罰不能肅孰與亡罰頃明詔屢下而造
者更滋嚴限驟施而為犯不息者豈不以假福託善幸
罪不加人殉其私吏難其劾前制無追往之辜後旨開
自今之恕悠悠世情遂忽成法今宜加以嚴科特設重
禁糾其来違懲其往失脫不峻簡方垂容惜恐今旨雖
明復如往日又旨令所斷標榜禮拜之處悉聽不禁愚
以為樹榜無常禮處難驗欲令有造立榜證公須營之
辭旨以言常禮如此則徒有禁名實通造路且臨御已
後斷詔四行而私造之徒不懼制而止豈是百官有(司)
怠於奉法將繇網漏禁寬容託有佗故耳如臣愚量都
城之中雖有標榜營造之功事可改立者請依先制在
於郭外任擇所便其地若得劵證分明者聽其孺施若
官地盗作買即令還官若靈像旣成不可移徹請依令
勅如舊不禁今悉坊内行止不聽毁坊開門以妨里内
通巷若被旨者不在斷限郭内准此商量其廟像嚴立
而逼近屠沽者請斷旁屠殺以潔靈居雖有僧數而事
在可移者令就閑敞以避溢漏如今年正月勅後造者
求依僧制案法科治若僧不滿五十者共相通容小就
大寺必令充限其地賣還一如上式自今外州若欲造
寺僧滿五十以上先令本州表列昭玄量審奏聽乃立
若有違犯悉依前科州郡以下容而不禁罪同違旨庶
仰遵先皇不朽之業俯奉今旨慈悲之令則繩墨可全
聖道不墜矣奏可未幾天下喪亂加以河隂之酷朝士
死者其家多捨居宅以施僧尼亰邑第舍略為寺矣前
目禁令不復行焉
後周太祖為魏丞相雅好談論并簡名僧深識玄宗者
一百人於第内講說又令行臺學士薛慎等十二人兼
學佛義使内外俱通繇是四方競為大乘學丞相府記
室參軍盧光性崇佛道至誠信敬嘗從帝狩於檀臺山
時獵圍旣合帝遥指山上謂羣公等有所見不咸曰無
見光獨曰見一桑門帝曰是也即解圍而還令光於桑
門立處造浮圖掘臺一丈得瓦鉢錫杖各一帝稱歎因
立寺焉
武帝天和四年二月帝御大德殿集百寮道士沙門等
討論釋老義
宣帝大象元年初復佛像及天尊像初武帝至德三年
斷佛道二教像悉毁罷至是復之帝與二像俱南面而
坐大陳雜戲令京城士民縱觀
静帝以大象二年即位復行佛道二教舊沙門道士精
誠自守者簡令入道
隋文帝開皇十二年令陳散騎常侍徐孝克於尚書都
堂講金剛般若經
二十四年詔沙門道士壊佛像天尊百姓壊嶽凟神像
皆以惡逆論帝年齡晚暮尤崇尚佛道故也
仁夀元年六月頒舍利於諸州
唐太宗貞觀三年十二月癸丑詔曰至人虛已忘彼我
於胷懷三教慈心均異同於平等是知上聖惻隠無隔
萬方大悲弘濟義猶一子有隋失道九服沸騰朕親總
元戎致兹明罰誓牧登陑曾無寧歲老弱被其桀犬愚
惑嬰此湯羅啣鬚義憤捐軀抗節各殉所奉咸有可嘉
日往月来逝川斯遠雖復項籍放命封樹紀於丘墳紀
信捐生丹書著於圖史猶恐九泉之下尚淪鼎鑊八難
之間永纏冰炭愀然疚懷用忘興寢思所以樹立福田
濟其營魄可於建義已来交兵之處為義士凶徒殞身
戎陣者立寺刹焉乃詔虞世南李百藥褚亮顔師古岑
文本許敬宗朱子奢等為之碑銘以紀功業時沙門玄
奘於中天竺國將梵本經論六百餘部而歸太宗奇之
召高業沙門與之翻譯出三蔵聖教太宗為其論序皇
太子重闡斯美乃著述聖記以廣其義
十六年五月御製懴文於弘福寺曰聖哲之所尚者孝
也仁人之所愛者親也朕幼荷鞠育之恩長蒙撫養之
訓蓼莪之念何日忘之罔極之情昊天匪報昔子路歎千
鍾之無養虞丘嗟二親之不待方寸亂矣信可悲夫朕
每痛一月之中再罹艱疚興言永慕哀切深衷欲報靡
因唯資冥助敬以絹二百疋奉於大道儻至誠有感冀
消過去之愆為善有因庶獲後緣之慶
高宗永徽二年八月廢玉華殿以為佛寺
顯慶元年四月戊申御安福門樓觀慈恩寺僧玄奘等
迎御製書慈恩寺碑文向寺諸寺皆造幡盖飾以金寳
窮極瓌麗太常及京城音樂車數百兩僧尼執幡兩行
導從士女觀者填噎街衢自魏晉以来崇事釋教未嘗
有如此盛者也
乾封元年正月戊辰朔有事於泰山詔兖州置觀寺各
三所其觀以紫雲仙月萬歲為稱其寺以封巒非煙
重輪為名各度七人天下諸州别置一觀一寺各度七
人
中宗神龍元年二月制天下諸州各置寺觀一所咸以
大唐中興為名
九月制曰如聞天下諸觀皆畫化胡之變諸寺亦畫老
君之形一種尊容兩俱不可限制到後十日並除却若
有故留者即科違勅罪其化胡經先有明勅禁斷如聞
在外仍頗流行自今諸部化胡經事及餘說化胡事處
並宜除削
三年七月丁酉以所造長樂坡大像工役稍廣百姓多
怨嗟制罷之
玄宗開元二十年都城僧等奏曰伏請以每歲八月于
衛國天宫等寺轉經行道至九月罷為陛下修福在京
於雲化興善等寺歲以為常許之
二十三年九月親注金剛經及修義訣中書令張九齡
等上言臣等伏見御注前件經及義訣佛法宗旨撮在
此經人間傳習多所未悟陛下曲垂聖意敷演微言幽
闡玅鍵豁然洞逹雖臣等愚昧本自難曉伏覽睿旨亦
旣發明是知日月旣出天下普照誠在此也陛下至德
法天平分儒道已廣度其僧又不違其願三教並列萬
姓知歸伏望降出御文内外傳授帝手詔報曰僧徒固
請欲以興教心有所得輙復䟽之今請頒行仍慮未惬
檢校釋門威儀僧思有奏曰自像教西流貝文東譯學
傳師口凡今則多註訣聖情前古未有臣請具幡花奉
迎於敬愛寺設齋慶賀其御注經伏乞示天下宜付史
官許之
二十六年正月丁酉制曰道釋二門皆為聖教義歸弘
濟理在尊崇其天下觀寺大小各度一十七人檢擇灼
然有經業戒行為鄉閭所推仍先取年高者
二十七年二月制天下觀寺每于齋日宜轉讀經典懲
惡勸善以闡文教
天寳四載九月詔曰波斯經教出自大秦傳習而来久
行中國爰初建寺因以為名將欲示人必倄其本其兩
京波斯寺宜改為大秦寺天下諸府郡者亦宜准此
十載六月帝以先帝忌日命女工綉釋迦牟尼佛像親
題繡額稽首祈福
册府元龜卷五十一
