冊府元龜卷四百十宋王欽若等撰
將帥部
壁壘
夫石城湯池著於神農之教固圉重閉載乎春秋之訓
誠以守禦之設所以保民營屯之利繇是制勝故司戎
律遏外侮者莫不務焉三代以來乃有扞戎貊備鄰敵
討彊寇懷新附審其勢勝防其侵軼收合離散繕完守
備因地而占其利先人而奪其心築壘以為固環營而
入保繇是軍聲雄震士氣兼倍整武經而惟叙圖戰功
而允集克寕封守以安生聚斯蓋治戎之要道備豫之
善教者歟
周南仲為將帥宣王之時北有玁狁之難命南仲往築
城於朔方為軍壘以禦北狄之難
晏弱為齊大夫齊侯召萊子萊子不會故晏弱城東陽
以偪之(東陽齊境上邑)遂圍萊滅之
孟獻子(仲孫蔑也)為魯大夫襄公二年七月會晉荀罃宋華
元衛孫林父曹人邾人於戚謀鄭故也(鄭人叛晉謀討之)孟獻
子曰請城虎牢以偪鄭(虎牢鄭舊邑今屬晉)知武子(荀罃也)曰善冬
復會於戚遂城虎牢鄭人乃成(如獻子謀)
廉頗為趙將軍秦王齕攻趙使廉頗將趙軍士卒犯秦
斥兵秦斥兵斬趙禆將趙軍築壘而守之
趙奢為趙將秦伐韓軍於閼與趙王令奢將兵救之趙軍
武安西(屬魏郡)秦軍鼓噪勒兵武安屋瓦盡振趙奢堅壁留
二十八日不行復益增壘秦間來入趙奢善食而遣之
間以報秦將秦將大喜曰夫去國三十里而軍不行乃
增壘閼與非趙地也趙奢既已遣秦間乃卷甲而趨之
二日一夜至令善射者去閼與五十里而軍軍壘成
漢郭蒙高帝初為城將將築城兵也
公孫敖為因杆將軍武帝太初元年遣敖築塞外受䧏
城
後漢吳漢為大司馬建武中率征南大將軍岑彭等伐
公孫述光武戒漢曰成都十餘萬衆不可輕也但堅據
廣都待其來攻勿與争鋒若不敢來攻轉營廹之湏其
力疲乃可擊也漢乘利遂自將步騎二萬人進逼成都
去城十里餘阻江北為營作浮橋使副將武威將軍劉
尚將萬餘人屯於江南相去二十餘里
岑彭為征南大將軍南擊秦豐豐與其大將蔡宏拒彭
彭乃潜兵渡沔水擊其將張楊於阿頭山大破之從川
谷間伐木開道直襲黎&KR0588;擊破諸屯兵豐聞大驚馳歸
救之彭與諸將依東山為營豐與蔡宏夜攻彭彭預為
之備出兵迎擊之豐敗走
段紀眀為護羌校尉破羌將軍時詔遣謁者馮禪說䧏
漢陽散羌紀眀以春農百姓布野羌雖暫䧏而縣官無
廪必當復為盗賊不如乘虚放兵勢必殄滅夏紀眀自
進營去羌所屯凡亭山四十五里遣田晏夏育將五千
人據其山上晏等大戰破之紀眀不欲令散走乃遣千
人於西縣(西縣屬天水郡)結木為柵廣二十步長四十里遮之
分遣晏育等將七千人啣枚夜上西山結營穿塹去虜
一里許又遣司馬張愷等將三千人上東山紀眀自率
步騎進擊水上羌走因與愷等夾東西山縱兵擊破之
虞詡為武都太守既到郡羌衆萬餘攻圍赤亭數十日
(赤亭故城在渭川)羌退因掩擊大破之斬獲甚衆賊繇是敗散
南入益州詡乃占相地勢築營壘百八十所招還流亡
假賑貧人郡遂以安
魏婁圭字子伯漢末從太祖為大將建安十六年太祖
征馬超於關中軍於渭南賊衝突營不得立地又純沙
不勝版築子伯說太祖曰今天寒可起沙為城以水灌
之湏臾冰堅如鐵石功不達曙百堵斯興雖金湯之固
未能過也太祖從之比眀已就
張遼為盪寇將軍陳蘭梅成以氐六縣叛太祖遣于禁
臧覇等討成遼督張郃朱蓋等討蘭成僞䧏禁禁還成
遂將其衆就蘭轉入灊山灊中有天柱山高峻二十餘
里道險狹步徑裁通蘭等壁其上遼欲進諸將曰兵少
道險難用深入遼曰此所謂一與一勇者得前耳遂
進到山下安營攻之斬蘭成首盡虜其衆
于禁為平虜校尉從至宛䧏張繡繡復叛太祖與戰不
利軍敗還舞隂是時軍亂各間行求太祖禁獨勒所將
數百人且戰且引雖有死傷不相離虜追稍緩禁徐整
行隊鳴鼔而還未至太祖所道見十餘人被創裸走禁
問其故曰為青州兵所劫初黃巾䧏號青州兵太祖寬
之故敢因緣為略禁怒令其衆曰青州兵同屬曹公而
還為賊乎乃討之數之以罪青州兵遞走詣太祖自訴
禁既至先立營壘不時謁太祖或謂禁青州兵已訴君
君宜促詣公辯之禁曰今賊在後追至無時不先為備
何以待敵且公聰眀譛訴何緣徐鑿塹安營訖乃入謁
具陳其状太祖悅
劉馥為揚州刺史馥受命單馬造合肥空城建立州治
又高為城壘多積木石編作草苫數千萬枚益貯魚膏
數千斛為戰守備
鄧艾為征西將軍修治障塞築起城塢泰始中羌虜大
叛頻殺刺史凉州道斷吏民安全者皆保艾所築塢焉
蜀諸葛亮為丞相建興五年出屯漢中營沔北陽平石
馬七年冬亮遣陳式攻武都隂平遂克定二郡亮徙府
營於南山下原上築漢樂二城十二年亮悉大衆繇斜
谷出以流馬運據武功五丈原與司馬宣王對於渭南
相持百餘日亮疾病卒及軍退宣王案行其營壘處所
曰天下竒才
李嚴為都護建興四年春自永安還駐江州築大城(今巴)
(郡故城是)
張嶷為越嶲太守嶷以郡郛宇頽壊更築小塢在官三
年徙還故郡繕治城郭夷種男女莫不致力
晉羊祜為都督荆州諸軍事以孟獻營武牢而鄭人懼
晏弱城東陽而萊子服乃進據險要開建五城收膏腴
之地奪吳人之資石城以西盡為晉有
杜預為鎮南大將軍都督荆州諸軍事孫皓既平預還
鎮江漢懷德化被萬里攻破山夷錯置屯營分據要害
之地以固維城之勢
祖逖為鎮西將軍東討石勒乃營繕武牢城城北臨黃
河西接成皋四望甚遠逖恐武牢無堅壘必為賊所襲乃
使從子汝南太守濟汝陽太守張敞新蔡内史周閎率
衆築壘
宋毛脩之為河南河内二郡太守行四州事戍雒陽脩
治城壘高祖既至案行善之
南齊周山圖為寕朔將軍漣口戍主遏漣水築西城斷
魏軍騎路亦以溉田又於石鼈立陽平郡
梁曹景宗為右衞將軍魏軍攻徐州詔景宗援之頓邵
陽洲立壘與魏城相去百餘步魏將楊大眼對橋北岸
立城以通糧運每牧人過岸伐芻槀皆為大眼所略景
宗乃募勇敢士千餘人徑渡大眼城南數里築壘親自
舉築大眼率衆來攻景宗與戰破之因得壘成使别將
趙草守之因謂為趙草城是後恣芻牧焉大眼時遣抄
掠輙反為趙草所獲
韋叡為左將軍南郡太守時會司州刺史馬仙琕北伐
還軍為魏人所躡三關擾動詔叡督衆軍援焉叡至安
陸增築城二丈餘更開大塹起高柵衆頗譏其示弱叡
曰不然為將當有怯時不可專勇是時元英復追仙琕
將復邵陽之恥聞叡至乃退
陳徐度為鎮北將軍高祖永定三年率衆城南皖口
後魏于栗磾眀元時為河内鎮將宋高祖之伐姚泓也
栗磾慮其北擾遂築壘河上親自守焉禁防嚴密斥堠
不通裕甚憚之不敢前進
薛拔父瑾為安西將軍真君中蓋吳擾動關右薛永宗
屯據河側太武親討之乃詔拔紏合宗鄉壁於河際斷
二寇往來之路事平除中散賜爵永康侯
刁雍為征南大將軍薄骨律鎮將真君九年雍表曰臣
聞安不忘危先聖之政也况綏服之外帶接邊城防守
不備無以禦敵也臣鎮所綰河西爰在邊表嘗懼不虞
平地積榖實難守護其人散居無所依恃脫有妖姦必
致狼狽雖欲自固無以得全今求造城儲榖置兵備守
鎮自建立更不煩官又於三時之隙不令廢農一歲不
訖三歲必成立城之所必在水陸之次大小高下量力
取辦詔許之至十年三月城訖詔曰卿深思遠慮憂勤
盡忠今城已周訖邊境無不虞之憂千載有永安之固
朕甚嘉焉即名此城為刁公城以旌爾功也
北齊潘樂文宣時鎮河陽破西魏將楊標等時帝以懷
州刺史平監等所築城深入敵境欲棄之樂以軹關要
害必湏防固乃更脩理增置兵將而還
常山王演天保五年八月奉詔與上黨王渙清河王岳
平原王叚韶等率衆於雒陽西南築伐惡城新長城嚴
城河南城九月文宣親自臨幸欲以致周師
慕容儼天保末為揚州行臺與王貴顯侯子監將兵衛
送蕭莊築郭默若耶二城與陳新蔡太守魯悉達戰大
蛇洞破走之
斛律羡為幽州道行臺僕射以北虜屢犯邊湏備不虞
自庫堆戍東距於海隨山屈曲二千餘里其間二百里
中凡有險要或斬山築城斷谷起嶂並置立戍邏五十
餘所
段韶為武衛將軍蒞并州武平二年正月出并州道築
威敵平寇二城而還清河王岳之克郢州執司徒陸法
和韶亦預行築魯城於新蔡立郭默戍而還
獨孤永業為雒州刺史宜陽深在敵境周人於黑澗築
城成以斷糧道永業亦築鎮以抗之治邊甚有威信
王俊為雒州刺史河南道行臺左丞皇建中詔於雒州
西界掘長塹三百里置城戍以防間諜
斛律光為太子太保河清二年四月光率步騎二萬築
勲掌城於軹西仍築長城二百里置十三戍又與周將
齊國公宇文憲申國公㩉䟦顯敬相對一旬光置築統
關豐化二城以通宜陽之路其冬光又率步騎五萬於
玉壁築華谷龍門二城與顯憲敬等相持憲等不敢動
光乃進圍定陽仍築南汾城置州以逼之
後周達奚武以大將軍鎮玉壁武乃量地形勝立樂昌
胡營新城三防齊將高苟子以千騎攻新城武邀擊之
悉虜其衆
王思政為驃騎將軍鎮宏農思政以玉壁地在險要請
築城即自營度移鎮之遷并州刺史仍鎮玉壁於是修
城郭起樓櫓營田農積芻秣凡可以守禦者皆具焉宏
農之有備自思政始也後為荆州刺史自武關以南延
袤一千五百里置三十餘城並當衝要之地
韋孝寬為驃騎大將軍鎮玉壁汾州之北離石以南悉
是生胡抄掠居人阻斷河路孝寬深患之而地入於齊
無方誅剪欲當其要處置大城乃於河西徵役徒十萬
甲士百人遣開府姚岳監築之岳色懼以兵少為難孝
寬曰計成此城十日即畢既去晉州四百餘里一日創
手二日僞境始知設令晉州徵兵二日方集謀議之間
自稽三日計其軍行二日不到我之城隍足得辦矣乃
令築之齊人果至南首疑有大軍乃停留不進其夜又
令汾水以南傍介山稷山諸村所在縱火齊人謂是軍
營遂收兵自固版築克就卒如其言
齊王憲天和四年九月率衆於宜陽築崇德等城(一云劉雄)
(為齊王憲府掾從憲出宜陽築安義等城)
宇文盛為大宗伯與柱國王傑從齊王憲東討時汾州
被圍日久憲遣盛運粟以給之仍赴姚襄城受憲節度
齊將段孝先率兵大至盛乃力戰拒之孝先退乃築大
寕城而還
隋郭榮在周時為宇文護中外府水曹參軍時齊寇屢
侵護令榮於汾州觀賊形勢汾州與姚襄鎮相去懸遠
榮以為二城孤迥勢不相救請於州鎮之間更築一城
以相控攝護從之俄而齊將段孝先攻䧟姚襄汾州二
城惟榮所立者獨能自守榮以功授大都督又以稽胡
數為寇亂使榮綏集之榮於上郡延安築周昌宏信廣
安招遠咸寕等五城以遏其要道稽胡繇是不能為寇
李穆仕周為大司空持節綏集東境築武申旦郭慈澗
崇德安民交城鹿盧等諸鎮
郭衍開皇中為朔州總管築桑乾鎮
唐王方翼為安西都護高宗朝安撫大食使裴行儉之
討遮匐也詔以方翼為副行儉軍還方翼始築碎葉鎮
城立四面十二門皆屈曲作隱伏出沒之狀五旬而畢
西域胡夷競來觀之因獻方物
張仁愿神龍中為朔方軍總管先是朔方軍與突厥以
河為界河北岸有拂雲神祠突厥將入寇必先詣祠祭
酹求福因牧馬料兵而後渡河時突厥默啜盡衆西擊
突騎施娑葛仁愿請乘其虚奪取漢南之地於河北築
三受䧏城首尾相應以絶其南寇之路太子少師唐休
璟以為两漢以來皆守黃河今於寇境築城恐勞人費
功終為賊虜所有建議以為不便仁愿上請不已中宗
竟從之仁愿表留年滿鎮兵以助其功時咸陽兵二百
餘人逃歸仁愿盡擒之悉斬於城下軍中股慄役者盡
力六旬而三城俱就以拂雲祠為中城與東西两城相
去各四百餘里皆據津濟遥相應接北拓三百餘里於
牛頭朝那山北置烽候一千八百所自是突厥不得度
山放牧朔方無復寇掠減鎮兵數萬人仁愿初建三城
不置壅門及郤敵戰格之具或問曰此邊城禦賊之所
不為守備何也仁愿曰兵法貴在攻取不宜退守寇若
至此即當併力出戰迴顧望城猶湏斬之何用守備生
其退恧之心也其後常元楷為朔方軍總管始築壅門
以備寇議者以此重仁愿而輕元楷焉
郭元振先天元年為朔方軍大總管始築定遠城以為
行軍會集之所至今賴之
哥舒翰為隴右節度築神威城於青海上旋為吐蕃所
破乂築城於青海中龍駒島上有白龍見遂名龍應城
吐蕃自此遁逃不復近青海
李懷光為邠寕節度頻歲率師城長武以處軍士城據
原首臨涇水俯瞰東道吐蕃自是不敢南侵為西邊要
防矣
馬燧為河東節度使建中四年涇原軍叛燧以晉陽王
業所起度都城東平易受敵時天下騷動北邊數有警
乃西引晉水架汾而城之東瀦以為池寇至計省守備
者萬人汾水環城多為池樹柳以固隄城益固
李晟為神策軍使討朱泚始至渭橋以逼泚表築城以
為固德宗許之
劉昌為涇原節度使貞元四年築連雲堡七年又城平
凉以扼彈筝峽口命徒庀事旬日而畢詔曰平凉當四
會之衝居北地之要劉昌請城於兹分兵保戍實以遏
其要衝保寕邊鄙平凉固原州屬縣在原州西一百五
十里令昌董率諸軍城之度支饋運浹辰而畢仍分兵
戍之地當走集得守固之要器械糧榖頗豐而人安焉
三月昌新築胡谷堡名曰彰信堡在平原西三十五里
李元諒為隴右節度使貞元四年初築良元城距城築
臺上彀連弩為城守而益固無幾乂進築新城以據便
地虜每寇掠輙擊却之涇隴繇是乂安虜深憚之
張獻甫為邠寕節度使於彭原置義倉渠馬嶺等縣選
險要之地以為烽堡又上疏請復置鹽州及洪門雒原
等鎮各置兵防以備蕃寇朝廷皆從之緣邊軍州安悅
楊朝晟為邠寕節度使奏方渠合道木波皆賊路也請
城其地以備之詔問湏兵幾何朝晟奏曰部下兵自可
集事不煩外助復問前築鹽州凡興師七萬今何其易
也朝晟曰鹽州之役咸集諸蕃戎盡知之今臣境近虜
若大興兵即蕃戎來寇寇則戰戰則無暇城矣今請密
發軍士不十日至塞下未三旬而功畢蕃人始知己無
可奈何帝從之事畢軍還至馬嶺吐蕃始乘障數日而
退
郝玭為臨涇鎮將以臨涇地居險要當虜要衝白其帥
曰臨涇草木豐茂宜畜牧西蕃入寇每屯其地請完壘
益軍以折虜之入寇前帥不從及叚佐節制涇原深然
其策元和三年佐請築臨涇城朝廷從之仍以為行凉
州詔玭為刺史以戍之自是西蕃入寇不過臨涇初佐
請城臨涇詔麟遊靈臺良原崇信歸化等五鎮並脩整
士馬掎角相應臨涇城直涇州西北九十里實險要之
鎮從前因循不脩嘗為犬戎所保其界有青石嶺嶺多
美土每軍人耕穫屢為蕃寇掠奪佐請脩築議者是非
相半佐決意城之功畢時方以為大利扼川口要害塞上
至今賴焉
杜佑為淮南節度使在揚州開設營壘三十餘所士馬
脩葺
張宏靖為河中尹請脩古舜城許之
烏重裔為淮汝節度使征淮西奉詔修賈柵堡
李光進為振武節度使元和八年七月請修東受䧏城
兼理黃河防堰
李光顔為邠寕節度使元和十五年奏修築鹽州城畢
李祐為夏州節度使長慶四年奏於盧子關北木瓜嶺
剏築堡柵以捍黨項之衝其壁壘屋並出當軍財力不
别請錢祐於塞外凡築五城烏延宥州臨塞隂河淘子
而宥州烏延皆方廣數里尤居要害蕃戎畏之遷滄州
節度使奏抽管内百姓一萬人於黃河北築城
李元喜為安南都護寳歴元年上言請移城於江北岸
圖其形勢上之制可之
張惟清為振武軍節度使請戶部錢一十四萬貫充脩
築東受降城
王承元為鳳翔節度使於汧陽縣西北八十里築新城
一所賜額為臨汧城鳳翔西接涇原無山谷之險吐蕃
繇是往往入寇故承元奏於衝要築壘分兵千人以守
之又鳳翔城東商旅所集居人多以烽火相驚承元奏
益城以環之
李泳為振武軍節度使太和四年七月上言先管内修
雲伽關畢功并進畫圖一軸又奏差兵馬一千人赴雲
伽關守
牛僧孺為武昌節度使江夏城客土散惡難立垣墉每
年加板築賦菁茅以覆之吏緣為姦蠧弊綿歲僧孺至
計茅苫板築之費歲十餘萬即賦之以塼當苫築之價
凡五年墉皆甃葺
李德裕為西川節度使修卭峽關城及移雋州於臺登
城
牛藂為西川節度使咸通六年四月藂奏於蠻界築新
安城遏戎州功畢時南詔蠻入寇姚嶲陳許大將顔復
戍雋州奏築二城其年秋六姓蠻攻遏戎州為復所敗
退去
高駢為西川節度使蜀土散惡成都北無垣墉駢乃計
每歲完葺之費甃之以塼雉堞繇是完堅
梁趙珝為忠武軍節度使陳州土壤卑疎每歲壁壘摧
圯工役不逮珝遂營度力用以甃周砌四墉自是無淋
潦之虞
高季興為荆南節度使荆南舊無外壘季興始城之
楊師厚為襄州節度使先是漢南無羅城師厚始興版
築周十餘里郛郭完壯
後唐李存進初為建武軍節度使天復十九年王師討
張文禮於鎮州閻寳李嗣昭相次不利而歿存進代嗣
昭為招討進營東垣度峽滹為壘沙土散惡垣壁難成
存進斬伐林樹板築旬日而就賊不能寇
李存賢權典沁州先是州當賊境不能保守乃南去故
州一百五十里據險立柵為法所以聚州民已歴十餘
年及存賢至郡復繕故州時獨有壊舍三間因召州民
鏟草萊除荆棘結茅為舍漸濬城壕未半年間故州完
集
李存審為蕃漢馬步總管天祐十六年正月城德勝夾
河置禦捍之備
馬殷為湖南節度使同光三年八月奏增築岳州城
趙德鈞為幽州節度使同光末於閻溝築城以戍兵守
之因名良鄉縣自是稍息虜寇自幽州東十里外州人
不敢樵牧後德鈞又於州東五十里故潞縣擇潞河築
城以兵守之而近州民方敢耕稼自擒破惕隱秃餧之
後德鈞又於其東築三河城以遏虜寇三河接薊州有
漕運之利初聚工興築虜騎遮我糧船云此我疆界安
得設板築德鈞以禮責之出師將擊虜乃退去故城守
堅完到今為形勝之要
王晏球為北面招討副使天成二年九月奏准宣差兵
士築城於閻溝店初詔城良鄉復設壁於此蓋取幽涿
之中塗以備鮮卑之抄掠也
西方鄴為䕫峽節度天成元年十月奏瞿城峽口增脩
寨柵
楊漢章為雲州節度使天成四年奏修築寰州城池
張廷翰為冀州刺史廣順元年八月奉詔率白丁修武
疆深州城隍
周李重進為淮南道行營招討使顯德二年十一月上
言淮宣夾淮城正陽下蔡功畢仍以圖上進
楊信為夀州節度使顯德四年四月奉詔發部内丁夫
廣夀州新城
冊府元龜卷四百十
