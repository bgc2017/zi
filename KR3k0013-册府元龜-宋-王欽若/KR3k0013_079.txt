册府元龜卷七十九宋王欽若等撰
帝王部
慶賜
公羊傳云觸石而出膚寸而合不崇朝而雨天下者其
泰山之雲乎夫王者渙然出令沛然施恩浹洽於四方
涵濡於萬物其為大也豈直斯乎禮云立春之日賞公
卿諸侯大夫於朝行慶施惠下及兆民季春之月布德
行惠命有司發倉廪賜貧窮振乏絶開府庫出幣帛周
天下勉諸侯立夏之日乃行慶賜無不欣悦書云大賚
於四海而萬姓悦服又云一人有慶兆民賴之詩云蓼
蕭澤及四海也此皆經義之著明者焉至若合醵以昭
慈酺飲以宣惠牛酒穀帛以振孤窮賜爵版授以寵耆
老盖班王澤和人心表治道之隆平示生民之愷樂者
也然則古人有言羔豚而祭百官皆足太牢而祭不必
有餘取其平施之義耳
周武王克殷散鹿臺之財發鉅橋之粟大賚於四海萬
姓悦服
漢高祖為漢王二年二月賜民爵(爵者禄位民賜爵有罪得以減也)
五年五月詔曰軍吏卒會赦其亡罪而亡爵及不滿大夫
者皆賜爵為大夫故大夫以上賜爵各一級其七大夫
以上皆令食邑非七大夫以下皆復其身及戶勿事(復其)
(身及一戶之内皆不徭賦也)
惠帝即位賜民爵一級中郎郎中滿六歲爵三級四歲
二級(中郎省中郎也)外郎滿六歲二級(外郎散郎也)中郎不滿一歲
一級外郎不滿二歲賜錢萬(謂作郎未經一歲二歲耳)宦官尚食比
郎中(宦官閽寺也尚主也舊有五尚尚冠尚帳尚衣尚席主天子物曰尚主文書曰尚書又有尚符璽郎也漢儀注)
(省中有五尚而内官婦人有諸尚)謁者執楯執戟武士騶比外郎(執楯執戟親近陛衛)
(也武士力士也高祖使武士縳韓信是也騶騎也本廐之御者後又為騎因謂騶騎)太子御驂乘
賜爵五大夫舍人滿五歲二級(武士騶以上皆舊侍從天子之人也舍人以上)
(太子之官屬)賜給喪事者二千石錢二萬六百石以上萬五
百石二百石以下至佐史五千(律有斗食佐吏若今曹史書佐也自五百石下)
(至於佐史皆賜五千今又言二百石者審備其等也)視作斥上者將軍四十金(斥上)
(壙上也斥開也開土地為冡壙故以斥言之四十金四十斤金也近上二千石賜錢二萬此言四十金實金也)
(下凡言黃金真金也不言黃謂錢也食貨志黃金一斤直萬錢諸賜言黃金者皆與之金不言黃者一金與萬)
(錢也)二千石二十金六百石以上六金五百石以下至佐
史二金減田租復十五税一(漢家初十五稅一儉於周十税一也中間廢今復之)
(一云秦作阿房之宫收大半之賦遂行至此乃復十五而税一)
元年十二月賜民爵戶一級
五年九月長安城成賜民爵戶一級
文帝即位下詔曰丞相太尉御史大夫間者諸吕用事
擅權謀為大逆欲危劉氏宗廟賴將相大臣列侯宗室
誅之皆伏其辜朕初即位其赦天下賜民爵一級女子
百戶牛酒(男賜爵女子賜牛酒賜爵者一家之長得之也女子謂賜爵者之妻子率百戶共得牛若)
(干頭酒若干石無定數也)酺五日(漢律三人已上無故羣飲罰金四兩今恩詔横賜得令聚會飲食五)
(日酺布也言天子布恩於天下史記趙惠文王三年大赦置酒大酺五日)
景帝元年四月赦天下賜民爵一級
三年十二月立皇子端為膠西王勝為中山王賜民爵
一級四年六月赦天下賜民爵一級
七年二月丁巳立膠東王徹為皇太子賜民爵一級
中元年夏四月大赦天下賜民爵一級
五年六月大赦天下賜民爵一級
後元年三月大赦天下賜民爵一級中二千石諸侯
相爵右庶長夏大酺
三年正月皇太子冠賜民為父後者爵一級
武帝建元元年二月赦天下賜民爵一級年八十復二
筭九十復甲卒(二算復二口之算也復甲卒不豫革車之賦也)
元光元年四月赦天下賜民長子爵一級
二年九月令民大酺五日
元朔三年秋令民大酺五日
元狩元年四月丁卯立皇太子賜中二千石爵右庶長
民為父後者一級又詔曰朕嘉孝悌力田哀夫老眊孤
寡鰥獨或匱於衣食甚憐愍焉其遣謁者廵行天下存
問致賜曰皇帝使謁者賜縣三老孝者帛人五匹鄉三
老弟者力田帛人三匹年九十以上及鰥寡孤獨帛人
二匹絮三斤八十以上米人三石有冤失職使者以聞
縣鄉即賜毋贅聚(贅會也各遣就所居處賜之勿會聚)
六年十月賜丞相以下至吏二千石金千石以下至
乘從者帛(乘騎諸從者也)蠻夷錦各有差
元鼎元年夏五月赦天下大酺五日
四年十月行幸雍五畤賜民爵一級百戶牛酒
元封元年四月上登封太山還詔曰其以十月為元封
元年行所巡至博奉高蛇丘歴城梁父民田租逋賦貸
已除加年七十以上孤寡帛人二匹四縣無出今年算
賜天下民爵一級女子百戶牛酒(自博至梁父凡五縣今云四縣毋出算者)
(奉高一縣素以供神非筭限也)
二年四月上祠泰山塞決河還赦所過徒賜孤獨高年
米人四石六月甘泉宫生芝九莖賜雲陽都百戶牛酒
(都謂縣之所居在宫側者且賜不徧其境内故止稱其都非謂天子之都也)
五年夏四月詔曰朕巡荆揚輯江淮物會大海氣以合
泰山(輯合也物神也會合海神之氣合致於泰山然後修封總祭饗也)上天見象增修
封禪其赦天下所幸縣無出今年租賦賜鰥寡孤獨帛
貧窮者粟
六年三月祠后土賜天下貧民布帛人一匹
太初二年三月行幸河東祠后土令天下酺五日
太始三年春正月行幸甘泉二月幸東海登之罘浮大
海冬賜所過戶五千錢鰥寡孤獨帛人一匹
二月令天下大酺五日
昭帝始元元年春二月黃鵠下建章宫太液池中公卿
上夀賜諸侯宗室金錢各有差
七月赦天下賜民百戶牛酒
四年六月皇后見高廟賜長公主丞相將軍列侯中二
千石以下及郎吏宗室錢帛各有差徙三輔富人雲陵
賜錢戶十萬
五年六月賜中二千石以下至吏民爵各有差
元鳳二年夏四月上自建章宫徙未央宫大置酒賜郎
從官帛及宗室子錢人二十萬吏民獻牛酒者賜帛人
一匹
四年正月丁亥帝加元服見於高廟賜諸侯王丞相大
將軍列侯宗室下至吏民金帛牛酒各有差賜中二千
石以下及天下民爵毋收四年五年口賦三年以前逋
更賦未入者皆勿收賜天下酺五日
宣帝元年七月即位十一月壬子立皇后許氏賜諸侯
王以下金錢至吏民鰥寡孤獨各有差
本始元年五月鳳凰集膠東千乘赦天下賜吏二千石
諸侯相下至中都官宦吏六百石爵各有差自左更至
五大夫賜天下人爵一級孝者二級女子百戶牛酒租
税勿收
二年六月尊武帝廟為世宗廟賜民爵一級女子百戶
牛酒
四年三月乙卯立皇后霍氏賜丞相以下至都郎吏從
官金錢帛各有差赦天下
地節三年四月戊申立皇太子大赦天下賜御史大夫
爵關内侯中二千石爵右庶長天下當為父後者爵一
級賜廣陵王黃金千斤諸侯王十五人黃金各百金列
侯在國者八十七人黃金各人二十斤
元康元年三月詔曰廼者鳳凰集泰山陳留甘露降未
央宫朕未能章先帝休烈恊寧百姓承天順地調序四
時獲蒙嘉瑞賜兹祉福夙夜兢兢靡有驕色内省匪懈
永惟罔極書不云乎鳳凰來儀庶尹允諧其赦天下徒
賜勤事吏中二千石以下至六百石爵自中郎吏至五
大夫佐史以上二級民一級女子百戶牛酒加賜鰥寡
孤獨三老孝弟力田帛所賑貸勿收
二年二月乙丑立皇后王氏賜丞相以下至郎從官錢
帛各有差三月以鳳凰甘露降集賜天下吏爵二級民
一級女子百戶牛酒鰥寡孤獨高年帛
三年春以神雀數集泰山賜諸侯王丞相將軍列侯二
千石金郎從官帛各有差賜天下吏爵二級民一級女
子百戶牛酒鰥寡孤獨高年帛
四年三月詔曰廼者神雀五采以萬數集長樂未央北
宫高寢甘泉泰畤殿中及上林苑朕之不逮寡於德厚
屢獲嘉祥非朕之任其賜天下吏爵二級民一級女子
百戶牛酒加賜三老孝弟力田帛人二匹鰥寡孤獨各
一匹
神爵元年三月行幸河東祠后土詔曰朕承宗廟戰戰
栗栗惟萬事統(統緒也)未燭厥理廼元康四年嘉穀玄稷
降於郡國神爵仍集金芝九莖産於承德殿銅池中允
真獻竒獸南郡獲白虎威鳳為寶朕之不明震於珍物
(獲珍物而心驚動也)飭躬齋精祈為百姓東濟大河天氣清淨神
魚舞河幸萬歲宫神雀翔集朕之不德懼不能任其以
五年為神雀元年賜天下勤事吏爵二級民一級女子
百戶牛酒鰥寡孤獨高年帛所賑貸物勿收行所過毋
出田租
四年二月詔曰廼者鳳凰甘露降集京師嘉瑞竝見修
興泰一五帝后土之祠祈為百姓蒙祉福鸞鳳萬舉蜚
覽翺翔集止於旁齋戒之暮神光顯著薦鬯之夕神光
交錯或降於天或登於地或從四方來集於壇上帝嘉
饗海内承福其赦天下賜民爵一級女子百戶牛酒鰥
寡孤獨高年帛
五鳳元年正月皇太子冠皇太后賜丞相將軍列侯中
二千石帛人百匹大夫人八十匹夫人六十匹又賜列
侯嗣子爵五大夫男子為父後者爵一級
三年三月詔曰往者匈奴數為邊寇百姓被其害朕承
至尊未能綏安匈奴虛閭權渠單于請求和親病死右
賢王屠耆堂代立骨肉大臣立虛閭權渠單于子為呼韓
邪單于擊殺屠耆堂諸王竝自立分為五單于更相攻
擊死者以萬數畜産大耗十八九人民饑餓相燔燒以
求食因大乖亂單于閼氐(閼氐音焉支)子孫昆弟及呼遫累
單于名王右伊秩訾且渠當戶以下(伊秩訾且渠當戶皆匈奴官號也訾)
(音于移切且音子余切)將衆五萬餘人求降歸義單于稱臣使弟
奉珍朝賀正月北邊晏安靡有兵革之事朕飭躬齋戒
郊上帝祠后土神光竝見或興於谷燭燿齋宫十有餘
刻甘露降神雀集已詔有司告祠上帝宗廟三月辛丑
日鸞鳳又集長樂宫東關中樹上(門外關内行馬之裏樹)飛下止
地文章五色留十餘刻吏民竝觀朕之不敏懼不能任
婁蒙嘉瑞(婁古屢字)獲兹祉福書不云乎雖休勿休祇事不
怠公卿大夫其勖哉減天下口錢赦殊死以下賜民爵一
級女子百戸牛酒大酺五日加賜鰥寡孤獨高年者帛
甘露二年詔曰廼者鳳凰甘露降集黃龍登興醴泉滂
流枯槁榮茂神光竝見咸受禎祥其赦天下減民筭三
年(一筭減錢三十也)賜諸侯王丞相將軍列侯中二千石金錢
各有差賜民爵一級女子百戶牛酒鰥寡孤獨高年帛
三年二月詔曰廼者鳳凰集新蔡羣鳥四面行列皆鄉
鳳凰立以萬數其賜汝南太守帛百匹新蔡長吏三老
孝弟力田鰥寡孤獨各有差賜民爵二級毋出今年租
元帝初元元年四月賜宗室有屬籍者馬一匹至二駟
(二駟八匹)三老孝者帛五疋弟者力田三疋鰥寡孤獨二疋
吏民五十戶牛酒
二年正月行幸甘泉郊泰畤賜雲陽民爵一級女子百
戶牛酒四月丁巳立皇太子賜御史大夫爵關内侯中
二千石左庶長天下當為父後者爵一級列侯錢各二
十萬五大夫十萬
四年正月行幸甘泉郊泰畤三月行幸河東祀后土赦
汾隂徒賜民爵一級女子百戶牛酒鰥寡孤獨高年帛
行所過無出租賦
五年四月賜宗室有屬籍者馬一匹至二駟三老孝者
帛人五疋弟者力田三疋鰥寡孤獨二疋吏民五十戶
牛酒
永光二年正月行幸甘泉郊泰畤赦雲陽徒賜民爵一
級女子百戶牛酒高年帛行所過毋出租税
三月賜吏六百石以上爵五大夫勤事吏二級民一級
女子百戶牛酒鰥寡孤獨高年帛
二年二月賜民爵一級女子百戶牛酒鰥寡孤獨高年
三老孝弟力田帛又賜諸侯王公主列侯黃金中二千
石以下至中都官長吏各有差吏六百石以上爵五大
夫勤事吏各二級
建昭五年二月賜民爵一級女子百戶牛酒三老孝弟
力田帛
竟寧元年正月皇太子冠賜列侯嗣子爵五大夫天下
為父後者爵一級
成帝建始元年二月賜諸侯王丞相將軍列侯王太后
公主王主(天子女曰公主秩比公也王主諸侯王之女也則公主謂王主者王自主婚謂公主者父)
(自主婚也)吏二千石黃金宗室諸官吏千石以下至二百石
及宗室子有屬籍者三老孝弟力田鰥寡孤獨錢帛各
有差賜吏民五十戶牛酒
三年春三月赦天下徒賜孝弟力田爵二級
河平四年正月匈奴單于來朝赦天下徒賜孝弟力田
爵二級
鴻嘉元年二月賜天下民爵一級女子百戶牛酒加賜
鰥寡孤獨高年帛
永始四年正月行幸甘泉賜雲陽吏民爵女子百戶牛
酒鰥寡孤獨高年帛
三月行幸河東祀后土賜吏民如雲陽行所過無出田
租
元延四年三月甘露降京師賜長安民牛酒
哀帝以綏和二年四月丙午即位大赦天下賜宗室王
子有屬者(屬謂親未盡尚有服者)馬各一駟吏民爵百戶牛酒三
老孝弟力田鰥寡孤獨帛
建平元年三月賜諸侯王公列侯丞相將軍中二千石
中都官郎吏金錢帛各有差
四年五月賜中二千石至六百石及天下男子爵
平帝元始元年春正月賜天下民爵一級吏在位二百
石以上一切秩滿如真(時諸官有試守者特加非常之恩令如真耳)又賜初
徵即位所過縣邑吏二千石以下至佐史爵各有差
四年二月賜九卿以下至六百石宗室有屬籍者爵自
五大夫以上各有差賜天下民爵一級鰥寡孤獨高年
帛
後漢光武建武二年立貴人郭氏為皇后子疆為皇太
子大赦增郎謁者從官秩各一等
十九年九月南巡狩幸汝南南頓縣舍置酒會賜吏人
復南頓田租歲(歲一歲也)
二十九年二月賜天下男子爵人二級
三十年四月賜天下男子爵人二級
三十一年賜天下男子爵人二級
明帝以中元二年二月即位四月丙辰詔曰予末小子
奉承聖業夙夜震畏不敢荒寧先帝受命中興德侔帝
王恊和萬邦格於上下懷柔百神惠於鰥寡朕承大運
繼體守文不知稼穡之艱難懼有廢失聖恩遺戒顧重
天下以元元為首公卿百僚將何以輔朕不逮其賜天
下男子爵人二級三老孝弟力田人三級爵過公乘得
移與子若同産子及流人無名數欲自占者人一級鰥
寡孤獨篤癃粟人十斛其弛刑及郡國從在中元元年
四月己卯赦前所犯而後捕繫者悉免其刑又邊人遭
亂為内郡人妻在己卯赦前一切遣還邊恣其所樂中
二千石下至黃綬貶秩贖論者悉皆復秩還贖
永平二年十月行養老禮畢詔曰光武皇帝建三朝之
禮而未及臨饗𦕈𦕈小子屬當聖業間暮春吉辰初行
大射令月元日復踐辟雍尊事三老兄事五更安車輭
輪供綏執授侯王設醬公卿饌珍朕親袒割執爵而酳
祝哽在前祝噎在後升歌鹿鳴下管新宫朕固薄德曷
以克當易陳負乘詩刺彼其永念慙疚無忘厥心三老
李躬年耆學明五更桓榮授朕尚書詩曰無德不報無
言不酬其賜榮爵關内侯食邑五千戶三老五更皆以
二千石禄終厥身其賜天下三老酒人一石肉四十斤
有司其存耆耋恤幼孤惠鰥寡稱朕意焉
十一月帝幸河東所過賜二千石令長史以下至於掾
史各有差
三年二月立貴人馬氏為皇后子炟為皇太子賜天下
男子爵人二級三老孝弟力田人三級流人無名數欲
占者人一級鰥寡孤獨篤疾貧不能自存者粟人五斛
四年二月詔京師冬無宿雪春不燠沐(燠煖也音于六反沐濯澤也音)
(木暄潤之氣也)煩勞羣司積精禱求而比再得時雨宿麥潤澤
其賜公卿半奉有司勉遵時政務平刑罰
六年二月王雒山出寳鼎賜三公帛五十匹九卿二千
石半之
十二年五月丙辰賜天下男子爵人二級三老孝弟力
田人三級流民無名數欲占者人一級鰥寡孤獨篤癃
貧無家屬不能自存者粟人三斛
十五年四月賜天下男子爵人三級郎從官二十歲已
上帛百匹十歲已上二十匹十歲已下十匹官府吏五
匹書佐小史三匹令天下大酺五日
十七年五月以祥物顯應遠人著化其賜天下男子爵
人二級三老孝弟力田人三級流人無名數欲占者人
一級鰥寡孤獨篤癃貧不能自存者粟人三斛郎從官
視事十歲以上者帛十匹中二千石二千石以下至黃
綬貶秩奉贖在去年以來皆還贖
十八年四月己未詔曰自春以來時雨不降宿麥傷旱
秋種未下政失厥中憂懼而已其賜天下男子爵人二
級流民無名數欲占者人一級鰥寡孤獨篤癃貧不能
自存者粟人三斛
章帝永平十八年八月即位十月丁未大赦天下賜民
爵人二級為父後及孝弟力田人三級脱無名數及流
人欲占者人一級爵過公乘得移與子若同産子鰥寡
孤獨篤癃貧不能自存者粟人三斛
建初三年二月癸巳立貴人竇氏為皇后賜爵人二級
三老孝弟力田人三級民無名數及流民欲占者人一
級鰥寡孤獨篤癃貧不能自存者粟人五斛
四年四月戊子立皇子慶為皇太子賜爵人二級三老
孝弟力田人三級民無名數及流民欲自占者人一級
鰥寡孤獨篤癃貧不能自存者粟人五斛
七年八月飲酎高廟禘祭光武皇帝孝明皇帝甲辰詔
書云祖考來格明哲之祀予末小子質又菲薄仰惟先
帝烝烝之情前脩禘祭以盡孝敬朕得識昭穆之序寄
遠祖之思今年大禮復舉加以先帝之坐悲傷感懷樂
以迎來哀以送往雖祭已如在而空虛不知所裁庶或
饗之豈忘克慎肅雍之臣辟公之相皆助朕之依依今
賜公錢四十萬卿半之及百官執事各有差
九月車駕進幸鄴勞饗魏郡守令已下至於三老門闌
走卒賜錢各有差勞賜常山趙國吏人復元氏租賦三
歲
元和二年五月戊申詔曰乃者鳳凰黃龍鸞鳥比集七
郡或一郡再見白鳥神雀甘露數臻祖宗舊事或班恩
施其賜天下吏爵人三級高年鰥寡孤獨帛人一匹經
曰無侮鰥寡惠此煢獨加賜河南女子百戶牛酒令天
下大酺五日賜公卿以下錢帛各有差及雒陽人當酺
者布戶一疋城外三戶共一疋賜博士員弟子見在太
學者布人三匹
九月壬辰詔鳳凰黃龍所見亭部無出二年租賦(東觀記曰)
(鳳凰見肥城句窳亭槐樹上古今註云黃龍見洛陽元延亭部窳音庾)加賜男子爵人二
級先見者布二十匹近者三匹太守三十匹令長十五
匹丞尉半之詩云雖無德與汝式歌且舞他如賜爵故
事
和帝永元二年五月賜公卿以下至佐史錢布各有差
三年正月甲子皇帝加元服(元首也謂加冠於首儀禮冠者先筮日後筮賓東觀)
(記曰時太后詔袁安為賓賜束帛乘馬)賜諸侯王公將軍特進中二千石
列侯宗室子孫在京師奉朝請者黃金將大夫郎吏從
官帛賜民爵及粟帛各有差大酺五日庚辰賜京師民
酺布兩戶共一匹
十月癸未行幸長安詔曰北狄破滅名王仍降西域諸
國納貢内附豈非祖宗廸哲重光之鴻烈歟寤寐歎息
想望舊京其賜行所過二千石長吏以下及三老官屬
錢帛各有差鰥寡孤獨篤癃貧不能自存者粟人三斛
四年八月賜公卿以下至佐史錢穀各有差
八年二月己丑立貴人隂氏為皇后賜天下男子爵人
二級三老孝弟力田三級民無名數及流民欲占者一
級鰥寡孤獨篤癃貧不能自存者粟人五斛
十二年三月詔賜天下男子爵人二級三老孝弟力田
三級民無名數及流民欲占者人一級鰥寡孤獨篤癃
貧不能自存者粟人三斛壬子賜博士員弟子在太學
者布人三匹
十五年九月南巡狩清河王慶濟北王夀河間王開竝
從賜所過二千石長吏以下三老官屬及民百年者錢
布各有差
十一月車駕巡狩還宫賜從臣及留者公卿以下錢布
各有差
元興元年十二月立皇子隆為皇太子賜天下男子爵
人二級三老孝弟力田人三級民無名數及流民欲占
者人一級鰥寡孤獨篤癃貧不能自存者粟人三斛
安帝永初三年正月庚子加元服大赦天下賜王主貴
人公卿以下金帛各有差男子為父後及三老孝弟力
田爵人三級流民欲占者人一級
六年五月旱丙寅詔令中二千石下至黃綬一切復秩
還贖賜爵各有差
元初元年正月甲子改元賜民爵人二級孝弟力田人
三級爵過公乘得移與子若同産同産子民脱無名數
及流民欲占者人一級鰥寡孤獨篤癃不能自存者穀
人三斛貞婦帛人一匹
永寧元年四月丙寅立皇子保為皇太子賜王主三公
列侯以下至郎吏從官金帛又賜民爵及布粟各有差
建光元年二月癸亥大赦天下賜諸園貴人王主公卿
以下錢帛各有差四月賜鰥寡孤獨貧不能自存者穀
人三斛
延光元年三月大赦改元賜民爵及三老孝弟力田人
二級加賜鰥寡孤獨篤癃貧不能自存者粟人三斛貞
婦帛人二匹
三年二月濟南上言鳳凰集臺縣丞霍收舍樹上賜臺
長帛五十匹丞三十匹尉半之吏卒人三匹鳳凰所過
亭部無出今年田租賜男子爵人二級
順帝以延光四年十一月丁巳即位己卯賜公卿以下
錢糓各有差
永建元年正月大赦天下賜男子爵人二級為父後三
老孝弟力田人三級流民欲自占者一級鰥寡孤獨篤
癃貧不能自存者粟人五斛貞婦帛人三匹
二月賜百官隨輦宿衛及拜除者各有差
十二月賜王主貴人公卿以下布各有差
四年正月丙子帝加元服賜王主貴人公卿以下金帛
各有差賜男子爵及流民欲占者人一級為父後三老
孝弟力田人二級鰥寡孤獨篤癃貧不能自存者帛一
匹
陽嘉元年正月乙巳立皇后梁氏賜爵人二級三老孝
弟力田三級爵過公乘得移與子若同産同産子民無
名數及流民欲占者人一級鰥寡孤獨篤癃貧不能自
存者粟人五斛
三年五月大赦天下賜民年八十以上米一斛肉二十
斤酒五斗九十以上加賜帛人二匹絮三斤
永和四年四月戊午大赦天下賜民爵及粟帛各有差
建康元年四月辛巳立皇太子恢為皇太子改年建康
大赦天下賜爵人各有差
桓帝建和元年正月大赦天下賜吏更勞一歲男子爵
人二級為父後及三老孝弟力田人三級鰥寡孤獨篤
癃貧不能自存者粟人五斛貞婦帛人三匹
二年正月甲子皇帝加元服庚午大赦天下賜河間渤
海二王黃金各百斤彭城諸國王各五十斤公主大將
軍三公特進侯中二千石二千石將大夫郎吏從官四
姓及梁鄧小侯諸大夫以下帛各有差年八十以上賜
米酒肉九十以上加帛二匹綿三斤
永興二年十一月甲辰校獵上林苑遂至函谷關賜所
過道旁年九十以上錢各有差
延熹二年十月行幸長安賜長安民粟人十斛園陵人
五斛行所過縣三斛
靈帝建寧元年二月大赦天下賜民爵及帛各有差
獻帝建安九年十一月賜三公以下金帛各有差自是
三年一賜以為常制
十年九月賜百官尤貧者金帛各有差
二十年正月甲子立貴人曹氏為皇后賜天下男子爵
人一級孝弟力田二級賜諸王侯公卿以下穀各有差
延康元年四月饒安縣言白兔雉見賜饒安田租渤海
郡百戶牛酒大酺三日
魏文帝初嗣丞相魏王位以漢延康元年二月賜諸侯
王將相以下大將粟一萬斛帛一千匹金銀各有差等
黃初元年十一月受漢禪賜男子爵人一級為父後及
孝弟力田人二級封爵增位各有差
三年立皇后郭氏賜天下男子爵人二級鰥寡孤獨篤
癃及貧不能自存者賜穀
明帝青龍元年正月甲申青龍見郊之摩陂井中二月
丁酉幸摩陂觀龍於是改年改摩陂為龍陂賜男子爵
人二級鰥寡孤獨無出今年租賦
景初二年十二月辛巳立皇后賜天下男子爵人二級
鰥寡孤獨穀
齊王正始元年八月車駕巡省雒陽界秋稼賜高年力
田各有差
四年正月帝加元服賜羣臣各有差
陳留王以甘露五年六月甲寅嗣位大赦賜民爵及穀
帛各有差
晉武帝太始元年十二月丙寅受魏禪賜天下爵人五級
鰥寡孤獨不能自存者穀人五斛丁卯以驃騎將軍石
苞為大司馬封樂陵公車騎將軍陳騫為高平公衛將
軍賈充為車騎將軍魯公尚書令裴秀為鉅鹿公侍中
荀勖為濟北公太保鄭充為太傅夀光公太尉王祥為
太保睢陵公丞相何曾為太尉朗陵公御史大夫王沉
為驃騎將軍博陵公司空荀顗為臨淮公鎮北大將軍衛
瓘為菑陽公其餘增封進爵各有差文武竝增位二等
戊辰詔大弘儉約出御府珠玉玩好之物頒賜王公以
下各有差
三年九月賜王公以下帛各有差
四年正月律令成封爵賜帛各有差庚寅詔曰使四方
之内棄末反本競農務功能奉宣朕志令百姓勤事樂
業者其唯郡縣長吏乎先之勞之在於不倦每念經營
職事亦為勤矣其以中左典收種草馬賜縣令長相及
郡國丞各一匹
六年十一月幸辟雍行鄉飲酒之禮賜太常博士學生
帛牛酒各有差
七年正月丙午皇太子冠賜王公以下帛各有差
咸寧元年二月以奉禄薄賜公卿以下帛各有差
二年正月賜諸散吏至於士卒絲各有差
十月丁卯立皇后楊氏賜王公以下及於鰥寡各有差
太康元年三月以吳平大赦改元大酺五日恤孤老困
窮
二年三月賜王公以下吳生口各有差
十年十一月帝疾瘳賜王公以下帛有差
惠帝永平元年二月甲寅賜王公以下帛各有差五月
賜孝弟高年鰥寡力田者帛人三匹
十一月大酺五日
永寧元年四月齊王冏等舉兵誅趙王倫乘輿反正大
赦改元孤寡賜穀五斛大酺五日
六月戊辰大赦增吏位二等
太安元年六月癸卯立清河王遐子覃為皇太子賜孤
寡帛大酺五日
元帝大興元年三月即位大赦改元文武增位二等
明帝太寧三年三月戊辰立皇子衍為皇太子大赦增
文武位二等天酺三日賜鰥寡孤獨帛人二匹
成帝以太寧三年閏三月己丑即位大赦增文武位二
等賜鰥寡孤獨帛人二匹
咸和元年二月丁亥大赦改元大酺五日賜鰥寡孤
老米人二斛
咸康元年正月庚午朔帝加元服大赦改元增文武位
一等大酺三日賜鰥寡孤獨不能自存者粟五斛
康帝以咸康八年六月甲午即位十二月增文武位二
等
穆帝升平元年正月加元服大赦改元增文武位二等
八月立皇后何氏大赦賜孝弟鰥寡米五斛逋租宿債
皆勿收大酺三日
簡文帝以咸安元年十一月己酉即位戊午大赦天下
大酺五日增文武位二等孝順忠貞鰥寡孤獨米人五
斛己未賜桓温軍三萬人人希一匹米一斛
孝武寧康三年八月立皇后王氏大赦加文武位二等
太元元年五月大赦增文武位各一等
安帝隆安元年春正月己亥朔加元服改元增文武位
一等
義熙元年桓玄誅乘輿反正大赦賜百姓爵二級鰥寡
孤獨穀人五斛大酺五日
後魏道武登國二年正月班賜功臣長孫嵩等七十三
人各有差
三年五月癸亥北征庫莫奚六月大破之獲其四部雜
畜十餘萬渡弱落水班賞將士各有差
六年十月戊戌北征蠕蠕追之及於大磧南林山下大
破之班賜從臣各有差十二月既滅衛辰車駕次於鹽
池自河以南諸部悉平簿其珍寳畜産名馬三十餘萬
匹牛羊四百餘萬頭班賜大臣各有差
七年五月班賜諸官馬牛羊各有差
十年破慕容寳衆獲文武將吏數千人器甲輜重軍資
雜財十餘萬計班賞大臣將校各有差
皇始二年十月破慕容賀驎衆獲其所𫝊皇帝璽綬圖
書府庫珍寳簿列數萬班賜功臣及將士各有差
天興二年二月大破高車雜種還次牛川及薄山刻石
記功班賜從臣各有差
七月辛酉大閱於鹿苑饗賜各有差
三年正月賜羣臣布帛各有差
天賜元年十有一月諸部子孫失業賜爵者三千餘人
明元永興三年七月戊申賜衛士酺三日布帛各有差
辛酉賜附國大夫錦罽衣服各有差
四年八月壬子命民大酺三日己卯賜王公以下至宿
衛將士布各有差
五年二月賜陽平王熙及諸王公侯將士布帛各有差
神瑞元年正月辛巳幸繁畤賜王公以下至於士卒百
工布帛各有差
二年正月車駕至自北伐賜從征將士布帛各有差
二月賜附國大渠帥朝歲首者繒帛金罽各有差
泰常五年正月庚戌朔自薛林東還至於屋竇城享勞
將士大酺二日班禽獸以賜之
七月丁未幸雲中太室賜從者大酺
七年正月自雲中西行幸屋竇城賜從者大酺三日蕃
渠帥繒帛各有差
太武始光二年十月車駕至自北伐以其雜畜班賜將
士各有差
三年正月車駕至自北伐班軍實以賜將士行留各有
差
七月築馬射臺於長川帝親登臺觀走馬王公諸國軍
長馳射中者賜金帛繒絮各有差
四年正月車駕至自西伐賜留臺文武生口繒帛馬牛
各有差
七月築壇于祚嶺戲馬馳射賜射中者金帛繒絮各有差
八月至自西伐飲至策&KR0564;告於宗廟班軍實以賜留臺
百僚各有差
神䴥四年正月平赫連定車駕次於木根山大享羣臣
賜布帛各有差
二月癸酉車駕還宫飲至策&KR0564;告於宗廟賜留臺百官
各有差
延和元年八月討馮文通拔冀陽虜獲生口班賜將士
各有差
三年正月乙未車駕次於汝水太饗羣臣班賜各有差
太延元年六月詔曰比者以來禎瑞仍臻其令天下大
酺五日
正平元年正月丙戌朔大會羣臣於江上文武受爵
三百餘人
三月車駕至自南伐賜留臺文武所獲軍資生口各有
差
文成以正平二年十月戊申即位改興安元年十二月
甲申文武各加位一等(初帝班賜百僚謂征北將軍源賀曰朕大賚善人卿其任意取之)
(勿謙退也賀辭固使取之賀唯取戎馬一匹而已)
二年正月戊戌詔曰朕以𦕈身纂承大業懼不能宣慈
惠和寧濟萬邦夙夜兢兢若臨淵谷然即位以來百姓
晏安風雨順序邊方無事衆瑞兼呈不可勝數又於苑
内獲方寸玉印其文曰子孫長夀羣公卿士咸曰休哉
豈朕一人克臻斯應實繇天地祖宗降祐之所至也思
與兆庶共兹嘉慶其令民大酺三日
太安四年二月行幸遼西登碣石山觀滄海大饗羣臣
於山上班賞進爵各有差改碣石山為樂游山築壇記
行於海濱
和平三年四月河内人張超於懷樓新城北故佛圖處
獲玉印以獻印方二寸其文曰富樂日昌永保無疆福
禄日臻長享萬年玉色光潤模制精巧百僚咸曰神明
所授非人所為也詔天下大酺三日
孝文延興三年十月癸巳太上皇帝南巡至於懷州所
過問民疾苦賜高年孝弟力田布帛
太和元年十月癸酉宴京邑耆老年七十以上於太華
殿賜以衣服
四年六月丁卯以澍雨大洽曲赦京師以紬綾絹布百
萬匹及南伐所俘賜王公以下
七月壬子改作東明觀詔會京師耆老賜錦綵衣服几
杖稻米蜜麵復家人不徭役
五年二月辛卯朔大赦天下賜孝弟力田孤貧不能自
存者穀帛有差
四月壬子以南俘萬餘口班賜羣臣
六年三月辛巳幸武州山石窟寺賜貧老者衣服
十七年正月壬子朔帝享百僚於太極殿乙丑詔曰夫
駿奔入覲臣下之常式錫馬賜車君人之恒惠今諸邊
君蕃裔皆虔集象魏趨鏘紫庭貢享既畢言旋無遠各
可依秩賜車旗衣馬務令優厚其武興宕昌各賜錦綵
繒纊一千吐谷渾世子八百鄧至世子雖因事至都亦
宜賚及可賜三百命數之差皆依别牒
七月癸丑以皇太子立詔賜民為父後者爵一級為公
士曾為吏屬者爵二級為上造鰥寡孤獨不能自存者
粟人五斛
八月帝南伐車駕至泗州民年七十以上賜爵一級路
見眇跛者停駕親問所經傷民秋稼者畝給穀五斛戊辰
濟河詔雒懷并泗所過四州之民百年以上假縣令九十以
上賜爵三級八十以上賜爵二級七十以上賜爵一級
鰥寡孤獨不能自存者粟人五斛布二匹
十月詔京師及諸州從戎者賜爵一級應募者加二級
主將加三級
十八年車駕南巡詔相兖豫三州百年以上假縣令九
十以上賜爵二級七十以上賜爵一級孤老鰥寡不能
自存者賜粟五石帛二匹
八月帝幸懷朔諸鎮還所過皆親見高年問民疾苦貧
窘孤老賜以粟帛
十一月辛未朔詔冀定二州民百年以上假以縣令九
十以上賜爵三級八十以上賜爵二級七十以上賜爵
一級鰥寡孤獨不能自存者賜以穀帛
十二月車駕南伐丁卯詔鄂豫二州之民百齡以上假
縣令九十以上賜爵三級八十以上賜爵二級七十以
上賜爵一級孤寡鰥老不能自存者賜以穀帛
十九年正月講武於汝水之西賚六軍
四月車駕幸彭城辛亥詔賜百歲以上假縣令九十以
上賜爵三級八十以上賜爵二級七十以上賜爵一級
孤寡老疾不能自存者賜以穀帛己未行幸瑕丘詔諸
宿衛武官增位一級庚申行幸魯城詔賜兖州民爵及
粟帛
五月帝自南伐行飲至之禮頒賜有差六月帝自伐齊
回詔濟州東郡滎陽及河南諸縣車駕所經者百年以
上賜假縣令九十以上賜爵三級八十以上賜爵二級
七十以上賜爵一級孤老鰥寡不能自存者賜穀帛
十月甲辰曲赦相州民百年以上假郡守九十以上假
縣令八十以上賜爵三級七十以上賜爵一級孤老痼
疾不能自存者賜與穀帛
十二月甲子引見羣臣於光極堂班賜冠服
二十一年正月丙申立皇子恪為皇太子賜天下為父
後者爵二級
二月乙丑詔并州士人年六十以上假以郡守三月甲
寅詔汾州民百年以上假縣令九十以上賜爵三級八
十以上賜爵二級七十以上賜爵一級
五月車駕汎渭入河詔雍州士人百年以上假華郡太
守九十以上假荒郡八十以上假華縣令七十以上假荒
縣庶老以年各減一等七十以上賜爵三級其營船之
夫賜爵一級鰥寡孤貧窮痾廢疾各賜帛二匹穀五斛
宣武景明二年二月庚午宿衛之官進位一級
三年七月詔加文官從征顯達宿衛者二階閒散者一
階
十二月饗羣臣於太極前殿賜帛有差以殿初成也
正始四年九月詔曰朕秉歴承天履年將紀徙正宫極
歲浹歸餘台懿茂親祗勤已久列司英彦庸績未酬非
所謂有功見知賞以時及其以司空高陽王雍為太尉
尚書令廣陽王嘉為司空百官悉進位一級
延昌元年十一月詔曰朕運承天休統御宸宇太子體
籍靈蔭肇建宫華明兩既孚三善方洽宜澤均率壌滎
汎庶裔其賜天下為父後者爵一級孝子順孫廉夫節
婦旌表門閭量給粟帛
孝明以延昌四年正月即位三月乙丑進文武羣臣位
一級
熙平元年二月克硤石三月以硤石俘虜分賜百僚
神龜元年正月詔曰朕冲昧撫運政道未康民之疾苦
弗遑紀恤夙宵矜慨鑒寐深懷眷彼百齡悼兹六極京
畿百年以上給大郡板九十以上給小郡板八十以上
給大縣板七十以上給小縣板諸州百姓百歲以上給
小郡板九十以上給上縣板八十以上給中縣板鰥寡
孤獨不能自存者賜粟五斛帛二匹
正光元年七月辛卯帝加元服大赦改元内外百官進
位一等
孝昌元年六月癸未大赦改年詔文武之官從軍二百日
文官優一級武官優二級
孝莊建義元年四月詔從太原王爾朱榮督將軍士普
加五階在京文官兩階武官三階
永安二年四月詔内外百寮普汎加三級庚子詔太原
王爾朱榮將士汎加二級
是月又詔上黨百年以下九十以上板三品郡八十以
上四品郡七十以上五品郡
七月戊辰破元顥庚午車駕入居華林園大赦詔隨駕
文武諸立義加汎五級河北執事之官二級河南立
義及迎駕之官并中途扈從亦二級又詔諸州郡遣使
奉表行營者普加一大階
三年十月戊申皇太子生大赦天下文武百寮汎加二
級
前廢帝初即位改普泰元年三月詔内外文武普汎四
階合敘未定第者亦沾一級潁川王爾朱兆彭城王爾
朱仲遠隴西王爾朱天光樂平王爾朱世隆常山王爾朱
度律車騎儀同三司高歡都督斛斯椿下軍士普汎六級
後廢帝以普泰元年十月即位文武百官普汎四級
出帝太昌元年五月乙巳幸華林都亭宴羣臣以班賚
有差
六月戊寅詔内外百官普汎六級在京百寮加中興四
級義師將士並加軍汎六級在鄴百官三級河北同義
之州兩級河橋建義者加五級關西三級
八月壬戌朔齊文襄王來朝讌射班賚部下各有差
永熙二年正月己亥車駕幸崧高石窟靈巖寺庚子又
幸散施各有差
八月己丑齊文襄王來朝帝讌於華林都亭班賚部下
各有差
後周閔帝元年(時不建紀號)正月辛丑受西魏禪即天王位
丁未會百官於乾安殿班賞各有差
三月庚子會文武百官班賜各有差
九月庚申詔曰朕聞君臨天下者非繇一人時乃上下
同心所致今文武之官及諸軍人不霑封者宜各進兩
大階
明帝二年七月順陽獻三足烏詔文武官並進二級
武成二年三月辛酉重陽閤成會羣公列將卿大夫及
突厥使者於芳林園賜錢帛各有差
武帝保定元年正月戊申改元詔曰加號既新惠澤宜
洽文武百官各增四級
是月丙子大射於正武殿賜百官各有差
二年五月庚午以山南衆瑞並集百官及軍人普汎二
級
天和元年正月癸未改元百官並加四級
三年三月癸卯皇后阿史那氏至自突厥行親迎之禮
丁未大會百寮及四方賓客於路寢賜衣馬錢帛各有
差
建德元年四月癸巳立魯王贇為皇太子百官各有封
級
十一月庚戌行幸羌橋集京城以東諸軍都督以上頒
賜有差
十二月壬申行幸斜谷集京城以西諸軍都督以上頒
賜有差
二年六月壬子皇孫衍生文武官普加一階
三年十月行幸同州十一月戊子至自同州大會衛官
及軍人以上賜錢帛各有差
六年三月丙午以平齊論定諸軍&KR0564;置酒於齊太極殿
會軍士以上頒賜有差
宣帝大象二年二月丁亥賜百官及民大酺
隋文帝開皇二年十月庚寅帝疾愈享百寮於觀德殿
賜錢帛皆任其自取盡力而出
三年三月庚申宴百僚班賜各有差
四年八月以秦王俊納妃宴百僚班賜各有差
八年九月丁丑宴南征諸將班賜各有差
九年四月庚戌帝御廣陽門宴平陳將士班賜各有差
初大軍出時勅有司曰亡國物我一不以入府可於苑
内築五垜當悉賜文武百官大射以取之及是帝御玄
堂大射陳其奴婢貨賂會王公文武官七品以上武職領
兵部督以上及諸考使以射之
十二年十一月辛亥有事於南郊壬子宴百僚班賜各
有差
十七年二月壬寅以河東王昭納妃宴羣臣班賜各有
差
五月庚申宴百僚於玉女泉班賜各有差
十九年正月戊寅大射武德殿宴賜百官
煬帝大業五年二月戊申帝自東都還丙辰宴耆舊四
百人於武德殿班賜各有差
六年四月丁未帝在江都宴淮南父老班賜各有差
七年二月己未升釣臺臨揚子津大宴百僚頒賜各有
差
八年四月丙申赦詔高年之老賜以粟帛兼賜天下大
酺
十一年正月乙卯大會蠻夷設魚龍曼延之樂班賜各
有差
唐高祖武德元年五月甲子即位戊辰宴羣臣賜帛有
差七月己未賜百僚及義士布帛各有差八月庚子宴
設三品以上賜雜綵各有差十一月己酉太宗降薛仁
杲帝聞而大悦因置酒高會奏九部樂賜羣臣錢各有
差癸亥太宗凱旋獻俘甲子帝置酒宴旋師及骨咄禄
特覲於玄武門賜帛各有差十二月乙酉幸周氏坡過
故莊丙戌校獵置酒高會極歡而罷賜錢絹各有差
二年二月癸巳宴羣臣奏九部樂賜錢各有差極歡而
罷五月戊辰宴并州從五品以上於仁夀殿帝極歡賜
帛各有差
三年四月壬戌太宗平開州悉復故地帝大悦置酒含章
殿宴羣臣極歡遣入御府賜繒綵皆重負而出六月癸
丑幸昆明池宴從官賜錢各有差八月庚戌宴羣臣奏
九部樂於庭賜布帛各有差
四年四月壬寅皇太子建成北討班師帝於玄武門宴
勞將士賜帛各有差五月丁丑以太宗平王世充獻捷
於京師宴羣臣賜帛各有差七月戊辰宴羣臣奏九部
樂於庭帝舉酒屬百官極歡乃罷賜錢帛各有差九月
癸亥賜五品以上射於武德殿賞金銀綾綺各有差閏
十月乙卯幸稷州己未次於武功舊莊從官賜錢各有
差庚申召父老故吏男女數百人置酒高會賜帛各有
差
五年正月辛丑賜羣臣大射於玄武門賚綵帛各有差
壬子幸昆明池宴從官賜帛各有差三月己酉宴羣臣
及京城父老賜帛各有差七月丙戌以太宗征劉黑闥
班師宴旋師賜帛各有差
六年三月己丑宴五品以上於昭德殿賜帛各有差
四月己未幸故宅改名通義宫置酒高會賜從官帛各
有差十月甲辰宴羣臣賜物各有差慶有年也
七年三月己卯幸琅琊公主第宴從官五品以上賚各
有差四月癸卯宴羣臣賜帛各有差丙午宴王公親屬
於文明殿帝賦詩王公逓上夀賜帛各有差七月壬子
幸東宫從官下至胥徒頒賜有差
八年正月甲寅幸太宗第宴五品以下賜帛各有差
二月甲午幸齊王元吉第宴五品以上賚物各有差
五月乙巳宴五品以上及外戚於内殿賜綵極歡而罷
十二月庚辰狩於鳴犢泉之野辛巳還宫宴從官賚物
綵帛各有差
九年六月癸亥立太宗為皇太子所司具禮以時册命
宴羣臣賜帛各有差又詔凡厥庶政事無大小悉委皇
太子斷决既溥天同慶宜加惠澤為父後者若有&KR0564;爵
皆令襲繼諸赤牒擬授職事官見任者竝即為真其已
得贊者參選之日聽依階叙文武官人節級頒賜務存
優給稱朕意焉
七月高祖傳位於太宗稱太上皇後四年乃徙居大安
宫於是親侍輿輦百僚陪從太上皇甚悦置酒高會極
歡而罷賜物各有差
太宗後與公卿謁太上皇於戢武殿置酒為歡乙夜方
散賜帛各有差
後太宗演武於城西太上皇親勞將士置酒於故未央
宫宴三品以上極夜方散賜物各有差
册府元龜卷七十九
