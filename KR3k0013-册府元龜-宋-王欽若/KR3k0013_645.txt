冊府元龜卷六百四十五宋王欽若等撰
貢舉部
科目
自三五以來貢舉之目未之聞也考諸周制乃有德行
道義之舉謂之賢能又有四士曰選曰俊曰造曰進自
鄉大夫司徒樂正皆論其秀司馬論其賢然後官之此
周公所以垂大法也漢魏而下以迄於五代或召郡國
限其口率或令公卿舉其所知或廣示於詳延或兼許
而自至正乃科級之沿革名品之差異申千有餘里蓋
數十百數今之論選歴代而下亦書於斯而已矣
漢惠帝四年正月詔舉民孝悌力田者
文帝二年十一月詔舉賢良方正能直言極諫者
十五年九月詔諸侯王公卿郡守舉賢良方正直言極
諫者
武帝建元元年冬十月召丞相御史列侯中二千石二
千石諸侯相舉賢良方正直言極諫之士
元光元年十一月初令郡國舉孝廉各一人(孝謂善事父母廉謂)
(清潔有廉隅也)
元封五年四月詔令州郡察民吏有茂才異等可為將
相及使絶域者
昭帝始元五年六月詔令三輔太常舉賢良各二人郡
國文學高第各一人
宣帝本始元年四月詔内郡國舉文學高第各一人
四年四月詔令三輔太常内郡國舉賢良方正各一人
地節三年十一月詔曰其令郡國舉孝悌有行義聞於
鄉里者各一人
元康元年八月詔舉吏民厥身修正通文學明於先王
之術宣究其意者各二人中二千石各一人
四年正月制舉茂才異倫之士
神爵四年四月詔令内郡國舉賢良可親民者各一人
元帝初元二年三月詔丞相御史二千石舉茂才異等
直言極諫之士
永光元年二月召丞相御史舉質樸敦厚遜上有行者
光禄歲以此科第郎從官(始令丞相御史舉此四科人以擢用之而見在郎及從官)
(又令光禄每歲依此科考校定其第高下用知其人賢否)
二年三月詔内郡國舉茂才異等賢良直言之士一人
成帝建始二年二月詔令内郡舉賢良方正各一人
三年十二月詔丞相御史與將軍列侯中二千石及内
郡舉賢良方正能直言極諫之士
河平四年三月詔舉敦厚有行能直言之士
鴻嘉二年三月詔舉敦厚有行義能直言者
元延元年七月詔内郡國舉方正能直言極諫者各一
人北邊二十二郡舉勇猛知兵法者各一人
哀帝建平元年二月詔大司馬列侯將軍中二千石州
牧守相舉孝悌惇厚能直言通政事延於側陋可親民
者各一人
四年冬詔將軍中二千石舉明兵法有大慮者
元壽元年春正月詔將軍列侯中二千石舉賢良方正
能直言者各一人
平帝元始元年五月詔公卿將軍中二千石舉惇厚能
直言者各一人
二年秋舉勇武有節明兵法郡一人詣公車
後漢光武建武七年四月詔公卿司隸州牧舉賢良方
正各一人遣詣公車
章帝建初元年二月詔太傅三公中二千石二千石郡
國守相舉賢良方正能直言極諫之士各一人
五月初舉孝廉郎中寬博有謀任典城者以補長相(任堪)
(使也典主也長謂縣長相謂侯相)
八年十二月詔書辟士四科一曰德行高妙志節清白
二曰經明行修能任博士三曰明曉法律足以决疑能
案章覆問文任御史四曰明毅多略遭事不惑明足照
姦勇足决斷才任三輔令皆存孝悌公清之行自今已
後審四科辟召及刺史二千石察舉茂才尤異孝廉吏
務實校試以職有非其人不習曹事正舉者故不以實
法之也
和帝永元六年三月詔令三公中二千石二千石内郡
守相舉賢良方正能直言極諫之士各一人
七年四月詔有司詳選郎官寬博有謀才任典城者三
十人
安帝永初元年三月詔公卿内外官郡國守相舉賢良
方正有道術之士明政術逹古今能直言極諫者各一
人
五年閠三月詔令三公特進侯中二千石二千石郡守諸
侯相舉賢良方正有道術逹於政化能直言極諫之士
各一人及至孝與衆卓異者并遣詣公車
七月詔三公特進九卿校尉舉列將子孫明曉戰陣任
將帥者
元初元年四月詔三公特進列侯中二千石二千石郡
守舉敦厚質直者各一人
建光元年十一月詔三公特進侯卿校尉舉武猛堪將
帥者各五人
順帝初即位詔公卿郡守國相舉賢良方正能直言極
諫之士各一人
永和三年九月令大將軍三公各舉故刺史二千石及
見令長郎謁者四府掾屬剛毅武猛有謀謨任將帥者
各二人特進卿校尉各一人
漢安元年二月詔大將軍公卿舉賢良方正能探賾索
隠者各一人
冲帝永嘉元年九月詔三公特進侯卿校尉舉賢良方
正幽逸修道之士各一人
桓帝建和元年四月詔大將軍公卿校尉舉賢良方正
能直言極諫者各一人又詔大將軍公卿郡國舉至孝
篤行之士各一人
三年六月詔大將軍三公特進侯其舉卿校尉舉賢良
方正能直言極諫之士各一人
永興二年二月詔公卿校尉舉賢良方正能直言極諫
者各一人
延熹八年正月詔公卿校尉舉賢良方正
九年正月詔公卿校尉郡國舉至孝
七月詔舉武猛三公各二人卿校尉各一人
靈帝中平元年三月詔公卿舉列將子孫及吏民有明
戰陣之略者詣公車
魏文帝黃初四年五月詔舉天下雋德茂才獨行君子
明帝泰和二年十月詔公卿近臣舉良將各一人
四年十二月詔公卿舉賢良
青龍元年三月詔公卿舉賢良篤行之士各一人
晉武帝泰始四年十一月詔王公卿及郡國守相舉賢
良方正直言之士
五年十二月詔州郡舉勇猛秀異之才
七年六月詔公卿以下舉將帥各一人
八年二月詔内外羣官舉任邊郡者各三人
太康九年五月詔内外羣臣舉守令之才
成帝咸和六年三月詔舉賢良直言之士
七年十一月詔舉賢良
宋孝武大明六年正月詔其有懷真抱素志行清白或
識通古今才經軍國具以名聞
前廢帝景和元年八月詔曰其有孝性忠節幽居遯棲
信誠行義廉正表俗文敏博識幹事治民者精加詳括
明帝泰始二年十二月詔曰林澤貞栖丘園耿潔博洽
古今敦崇孝讓者具即以聞随就褒立
五年九月詔其有身栖隐約息事衡樊志恬江海行高
塵俗者所在精加搜括時以名聞
後廢帝初即位詔其有孝友聞族義讓光閭或匿名屠
釣隐身耕牧足以整厲澆風扶益淳俗者俟聞嘉薦
梁高祖天監元年四月詔若懷寳迷邦藴竒待價蓄響
藏真不求聞逹並依名騰奏
十四年正月南郊詔若有確然鄉黨獨行州閭肥遯丘
園不求聞逹藏噐待時未加收採或賢良方正孝悌力
田並即騰奏具以名上
普通三年五月詔連率郡國舉賢良方正直言之士
太清元年正月詔或德茂州閭道行鄉邑或獨行丘壑
聞逹不求咸使上言
陳文帝天嘉元年七月詔王公以下其各進舉賢良
宣帝大建四年九月赦詔耆艾絶倫或妙年異等凡厥
在位各舉所知
後魏明元永興五年二月詔有德行清美學優義博可
為人師者令詣京師
太武延和元年十二月詔州郡進舉賢俊各令鄉閭推
舉既至當待以不次之舉随才文武任之政事
孝文延興二年秋七月壬寅詔州郡縣各遣二人才堪
專對者赴行在所
三年冬十一月詔其力田孝悌才噐有益於時信義著
於鄉閭者具以名聞
太和十七年九月詔孝悌廉義文武應求者皆以名聞
十八年春正月詔孝悌廉義文武應求者皆以名聞十
一月辛未詔冀定二州孝義廉貞文武應求者具以名
聞十二月詔郢豫二州孝悌廉義文武應求具以名聞
十九年四月詔兗州刺史舉部内士人才堪軍國具以
名聞六月詔孝悌廉義文武有堪者具以名聞
二十一年正月詔雍州其孝友德義文學才幹悉仰貢
舉
前廢帝普泰元年三月詔有德孝仁賢忠義志信者可
以禮召赴闕
北齊孝昭皇建二年詔其高才良噐允文允武理識深
長幹具通濟操履凝峻學業宏贍諸如此軰随取一長
無待兼資方充舉限
後周閔帝元年正月詔二十四軍宜舉賢良堪治民者
軍别九人
武帝建德三年二月詔六府各舉賢良清正之人
四年十月詔諸畿郡各舉賢良
六年三月詔山東諸州各舉明經幹治者二人若竒才
異術卓爾不羣者不拘多少
隋文帝開皇三年正月詔舉賢良
十八年七月詔京官五品以上總管刺史以志行修謹
清平幹濟二科舉人
仁夀三年七月詔令州縣搜揚賢哲皆取明知古今通
識治亂究政教之本逹禮樂之源者不限多少不得不
舉
煬帝大業三年四月詔夫孝悌有聞人倫之本德行敦
厚立身之基或節義可稱或操履清潔所以激貪厲俗
有益風化強毅正直執憲不撓學業優敏文才美秀並
為廊廟之用實乃瑚璉之資才堪將略則拔之以禦侮
膂力驍壯則任之以爪牙爰及一藝可取亦宜採錄文
武有職者五品以上宜依今十科舉人有一於此不必
求備朕當待以不次随才升擢
五年六月詔諸郡學業該通才藝優洽膂力驍壯超絶
等倫在官勤慎堪理政事立性正直不避強禦四科舉
人
十年五月詔郡舉孝悌廉潔各十人
唐太宗貞觀十一年四月詔其有孝悌淳篤兼閑時務
儒術該通可為師範文詞秀美才堪著述明識治體可
委字民并志行修立為鄉閭所推者舉送雒陽宫
十五年六月詔令天下士庶人之内或識逹公方學綜
今古廉潔正直可以經國佐時或孝悌淳篤節義昭顯
始終不移可以敦風厲俗或儒術通明學堪師範或文
章秀異才足著述並宜薦舉具以名聞
十七年五月乙丑詔令州縣舉孝廉茂才好學異能卓
犖之士
高宗以貞觀二十三年六月即位九月詔其有經明行
修談講精熟具此師嚴才堪教冑者志節高妙適用清
通博聞強記終堪卿輔者遊情文藻下筆成章援心處
事端平可紀者疾惡揚善依忠履義執持典憲終始不
移者京司長官上都督府及上州各舉二人中下州刺
史各舉一人
顯慶元年十月詔宜令河南河北江淮已南州縣或緯
俗之英聲馳管樂或濟時之噐價逸蕭張德宰帝師材
堪棟輔者必當任之不次
二年二月詔宜令京官五品以上及諸州牧守各舉所
知或勇冠三軍翹關拔山之力智兼百勝緯地經天之
才藴竒策於良平馳功績於衛霍蹤二起於吳白軌雙
李於牧廣賞纖善而萬衆悦罰片惡而一軍懼如有此
色可精加採訪各以奏聞
三年二月志烈秋霜科(韓思彦及第)
五年六月詔内外官四科舉人或孝悌可稱德行夙著
通涉經史堪居繁劇或游泳儒術沉研冊府下帷不倦
博物馳聲或藻思清華詞鋒秀逸譽標文雅材堪遠大
或廉平處事強直為心洞曉刑書兼包文藝者精加搜
訪各以名薦
龍朔三年八月詔内外官五品以上各舉巖藪幽素之
士
乾封元年幽素科(蘇壊解琬苖神客格輔元徐昭劉訥言崔谷神及第)
二年十月令天下諸州舉鴻儒碩學博聞強記之士
上元三年正月詞殫文律科(崔融及第)
儀鳳元年十二月詔或孝悌通神遐邇推敬或德行光
俗邦邑崇仰或學綜九流垂帷覩奥或文高六義下筆
成章或備曉八音洞該七曜或射能穿扎力可翹關或
丘園秀異志存栖隠或將帥子孫素稱勇烈亦有婆娑
鄉曲負材傲俗為譏議所斥䧟於跅&KR1375;之流者各以名
聞
二年十二月詔或才藴廊廟噐均瑚璉體王佐之嘉猷
資公輔之宏量或竒謀異筭决勝千里或投石拔距勇
冠三軍或謇諤忠量志存規弼或繩違紏惡不避權豪
或威惠仁明堪居牧守之重或公正廉直足膺令長之
任咸宜搜訪具錄封進
調露元年七月詔或孝悌純至感於神明或文武兼資
材堪將相或學藝該博業標儒首或藻思宏贍辭擅文
宗或洞曉音律識均牙曠或深明歴數妙同京管者咸
令薦舉
永隆元年岳牧舉(武陟縣尉員半千及第)
則天垂拱四年十二月詞標文苑科(房晉皇甫瓊王旦及第)
永昌元年正月蓄文藻之思科(彭景直及第)抱儒素之業科
(李文尉及第)
長夀三年四月臨難不顧徇節寧邦科(薛稷寇玭及第)
證聖元年長才廣度沈迹下僚科(張河及第)
萬歲通天元年文藝優長科(韓琬及第)
神功元年九月絶倫科(蘇頲崔玄童袁仁敬何鳳孟兼禮洪子輿盧從愿趙不欺及第)
大足元年理選使孟詵試拔萃科(崔翹鄭少微及第)疾惡科(馮石)
(及第)
長安二年龔黃科(馮克麾及第)
中宗神龍元年二月詔九品以上及朝集使舉賢良方
正直言之士
二年二月令舉天下鴻儒碩學之士是年有才膺管樂
科(張大求魏啟心魏愔盧絢張文成禇璆成廙業郭隆趙不為及第)才高位下科(馮萬石晁)
(良身張敬及第)
三年材堪經邦科(張九齡康元環及第)賢良方正科(蘇晉宋務光寇批盧怡吕)
(恂及第)
景龍三年抱噐懷能科(侯銘及第)茂才異等科(王敬從盧重玄及第)
睿宗景雲元年十二月制舉有能明三經通其大義者
能宗一史知其本末者通三教宗旨究其精微者善六
書文字辯其聲象者博雅造曲度知六律五音者明韜
略學孫吳識天時人事者暢於詞氣聰於受顧善敷奏
吐納者咸令所司博采明試以聞
二年文以經國科(袁暉韓朝宗及第)藏名負俗科(李俊文及第)
太極元年二月命文武官五品以上各舉才堪將軍及
邊州都督刺史一人
玄宗先天元年十二月制令京文武官及朝集使五品
以上各舉堪充將帥者一人又有文經邦國科(韓林及第)藻
思清華科(趙冬曦及第)寄以宣風則能興化變俗科(郭璘之及第)
道侔伊吕科(張九齡及第)手筆俊拔超越流軰科(杜昱張子斷張秀明)
(常無名趙居正賈登邢巨及第)
二年六月詔其諸州有抱噐懷才不求聞逹者訪名聞
奏
開元二年六月甲子制其有茂才異等拔萃超羣咸令
自舉其年有直言極諫科(梁昇卿袁楚客及第)哲人竒士逸倫屠
釣科(孫逖及第)良才異等科(張閏之崔翹及第)
五年二月詔有嘉遁幽栖養高不仕者州牧各以名薦
是年有文史兼優科(李昪期康允元逹奚珣及第)文儒異等科(崔偘褚廷)
(誨及第)
六年博學通議科(鄭少微蕭識及第)
七年文詞雅麗科(邢巨苖晉卿褚思光趙良噐及第)
九年正月詔曰諸州官人百姓有智合孫吳可以運籌
决勝有勇齊賁育可以斬將搴旗或臨戎却寇堪為一
保之雄各聽自舉務通其實
十一年正月丁卯制其有沉淪草澤抱德棲遲並委府
縣搜揚
十二年將帥科(裴敦復房自謙及第)
十五年二月制曰草澤中有文武高才者聽詣闕自舉
是年應武足安邊科(鄭昉樊衡及第)高才沉淪草澤自舉科(鄧景)
(山及第)
十七年才高未逹沉迹下僚科(吳鞏及第)
十九年博學宏詞科(鄭昉陶韓及第)
二十一年多才科(李史魚及第)
二十三年正月詔其或才有王霸之略學究天人之際
智勇堪將帥之選政能當牧宰之舉者五品以下清官
及軍將都督刺史各舉一人孝悌力田鄉閭推挽者本
州刺史長官各以名聞是年舉王霸科(劉璀杜綰及第)智謀將
帥科(張重光崔圖李廣琛及第)
二十七年正月制令諸州刺史舉德行尤異不求聞逹
者
二月制草野間有殊才異行文堪經國者所由長官以
禮徵送
天寳元年正月一日詔有儒學博通及文詞秀逸或有
軍謀越衆或武藝絶倫者具以名薦是年有舉文詞秀
逸科(崔明允顔眞卿及第)
六載風雅古調科(薛據及第)
十三載二月詔其博通墳典洞曉玄經清白著聞詞藻
宏麗軍謀出衆武藝絶倫者任自舉是年舉詞藻宏麗
科(楊綰及第)
肅宗至德元載七月詔有直言極諫才能宰牧文詞博
逹武藝絶倫孝悌力田沉淪草澤聽詣闕自陳
二載十二月詔其有文經邦國學究天人博於經史工
於詞賦善於著述精於法理軍謀制勝武藝絶倫並任
於所在自舉委郡守銓擇奏聞不限人數
上元元年閏四月詔宜令中外五品以上文武正員官
各舉賢良方正直言極諫一人武藝文才俱堪濟理者
亦任狀舉其或文之詞策武非騎射但權謀可以集事
材力可以臨戎方圓可收亦任通策
代宗廣德元年七月詔有懷才抱噐安貧守節養素丘
園為衆所知者具以名聞諸色人中有孝悌力田經術
通博文詞雅麗政理優長各以名薦
永泰元年正月制孝悌力田懷才抱噐遺逸未經薦逹
者各委州府聞奏親當策試
大歷元年十一月制天下有安貧樂道孝悌力田者具
以名聞朕當親自策試
二年應樂道安貧科(楊膺及第)
五年六月詔内外文武官及前資官六品以下并草澤
中有碩學專門茂才異等智謀經武諷諫主文者仰所
在表薦
六年諷諫主文科(鄭珣瑜李益及第)
德宗以大歷十四年五月即位六月詔天下有才業尤
著高蹈丘園及直言極諫之士具以名聞諸色人中有
孝悌力田及以經學優深文詞清麗軍謀宏遠武藝殊
倫者亦具以名聞能詣闕自陳者亦聽
建中元年應賢良方正能直言極諫科(姜公輔元直樊澤呂元膺及第)
文詞清麗科(奚陟梁輔劉公亮鄭封吳通玄及第)經學優深科(孫玭黎逄季随及第)
高蹈丘園科(張紳衡良儒蘇哲及第)軍謀越衆科(夏后審平知和鄭儋凌正周渭)
(丁悦及第)孝悌力田聞於鄉閭科(郭黃中崔浩李牧及第)
貞元元年九月詔賢良方正能直言極諫第三等人委
中書門下即超資與處分第四等人即優與處分第五
等人即與處分是年舉賢良方正能直言極諫科(韋執誼鄭)
(利用穆質楊邵裴復柳公綽歸登李直方崔邠鄭敬魏弘簡沈廻元祿徐兖及第)博通墳典逹
於教化科(熊執易劉簡及第)識洞韜略堪任將帥科(許贄及第)
四年正月詔賢良方正直言極諫者高蹈不仕隠居巖
穴孝悌力田聞於鄉里所在長官具以名聞親當策試
是年四月應賢良方正能直言極諫科(崔元輪裴次元李彛崔農史牟)
(陸震柳公綽趙修徐弘毅韋彭壽鄒儒立王乃杜倫元易正真及第)清廉守節政術可稱
堪任縣令科(李英)孝悌力田聞於鄉閭科(張皓及第)
九年十一月制諸色人中有賢良方正能直言極諫或
博通墳典逹於教化或詳明政術可以理人者委常參
官及州府長史各舉所知當親策試
十一年十一月賢良方正能直言極諫科(裴珣王璠朱諫裴度熊執)
(易許堯佐徐弘毅崔羣皇甫鑄王仲舒許季同仲子陵鄭士林丘穎及第)
博通墳典逹於教化科(朱穎及第)詳明政術可以理人科(張平)
(叔李景亮及第)
十一年三月諸州准制薦隐居丘園不求聞逹蔡茂等
九人並授試官令給公乘赴京到日量才叙用
憲宗元和元年四月才識兼茂明於體用科(元稹韋惇獨孤郁白)
(居易曹景伯韋慶復崔琯羅讓崔護薛存慶韋珩李瑀元修蕭俛傅歸柴宿及第)逹於吏理可
使從政科(蕭睦及第)
二年正月制天下諸色人中有賢良方正能直言極諫
博通墳典逹於教化軍謀宏遠堪任將帥詳明政術可
以理人委内外官各舉所知當親自策試
二年四月賢良方正能直言極諫科(牛僧孺皇甫湜李宗閔李正封吉弘)
(宗徐晦賈餗王起郭球姚衮庾威及第)博通墳典逹於教化科(馮苞陸亘)軍謀
宏遠材任將帥科(樊宗師及第)逹於吏理可使從政科(蕭睦及第)
十四年七月詔諸色人有賢良方正能直言極諫博通
墳典逹於教化軍謀宏遠堪任將帥詳明政術可以理
人者委内外官各舉所知當親自策試
穆宗長慶元年正月詔諸色人中有賢良方正能直言
極諫博通墳典逹於教化軍謀宏遠堪任將帥政術詳
明可以理人者委有司各舉所知是年十二月應賢良
方正能直言極諫科(嚴寵任畹吕述姚中立韋曙李回崔瑕崔龜從韋正貫崔知白陳玄)
(錫及第)詳明政術可以理人科(崔郢及第)軍謀宏遠材任將帥
科(吳思李商卿)博通墳典逹於教化科(李思玄及第)
敬宗以長慶四年正月即位三月詔諸色人中有賢良
方正能直言極諫經學優深可為人師詳閑吏理逹於
教化軍謀宏遠材任邊將者委常參官并諸道節度使
觀察諸州刺史各舉所知
寳歷元年四月賢良方正能直言極諫科(唐伸楊儉韋端符舒元褒)
(蕭敞楊魯士來擇趙柷裴暉韋繇李昌實嚴封李涯蕭夷中馮球元晦及第)詳明吏理逹於
教化科(韋正貫及第)軍謀宏遠材任邊將科(裴儔侯平章及第)
文宗太和元年正月制諸色人中有賢良方正能直言
極諫者及經學優深可為師法詳閑吏理逹於教化軍
謀宏遠堪任將帥者常參官及方牧郡守各舉所知無
人舉者亦聽自舉
二年閏三月賢良方正能直言極諫科(裴休裴素李郤南卓李甘杜牧)
(馬維鄭亞崔博崔興王式羅邵京崔渠韓賓崔慎由苖隋韋昶崔瓊崔謙及第)詳明吏理逹於
教化科(宋昆及第)軍謀宏遠堪任將帥科(鄭寇李式及第)
開成元年正月制其有藏噐俟時隠身巖穴竒節獨行
可激風俗者各以名聞
梁太祖開平三年制其有卓犖不羈沉潛用晦負王覇
之業藴經濟之謀究古今刑政之源逹禮樂質文之奥
機籌可以制度經術可以辯疑旋具奏聞然後試其所
長待以不次
四年九月詔如有卓犖不羈沉潜自負通王覇之上略
逹文武之大經究古今刑政之源逹禮樂質文之變朕
則待以不次委以非常
後唐明宗天成二年四月中書奏尚書禮部貢院申當
司奉今月六日勑吏部流内銓狀據白院狀當司先准
禮部貢院牒據成德軍解送到前進士王蟾狀請罷攝
梁州司功參軍應宏詞舉前件人准格例應重科合在
吏部其王蟾并牒解送吏部請准例指揮者當司具狀
申堂奉判送吏部分拆近年事例如何者伏緣近年别
無事例今撿登科錄内為偽梁開平三年應宏詞科二
人前進士余渥承旨舍人李忌考官二人司勲郎中崔
景兵部員外郎張貽憲者再具狀申堂奉判送吏部准
例指揮者其前進士王蟾應宏詞考官試官合在流内
銓申請者前進士王蟾請應宏詞伏自近年以來無人
請應今詳格例合差考官二人又緣只有王蟾一人獨
應銓司未敢懸便奏請差官者奉勑宜令禮部貢院就
五科舉人考試者伏以舉選公事皆有格條准新定格
節文宏詞拔萃准長慶二年格吏部差考試官二人與
知銓尚書侍郎同考試聞奏又准格節文内准太和元
年十月二十三日勑應禮部諸色貢舉人及吏部諸色
科目選人凡無出身及未有官只合於禮部應舉有出
身有官方合於吏部赴科目選其請應宏詞舉前進士
王蟾當年放及第後尋已關送吏部訖若應宏拔例得
南曹判成即是科選選人事理合歸吏部况緣五科考
試官只考學業難於同考宏詞者奉勑王蟾宜令吏部
准往例差官考試
長興元年八月三日尚書吏部奏據禮部貢院牒送到
府試請應書判拔萃前虢州盧氏縣主簿張岫親書紙
内對六節判四通二粗准例及第五上等其所試判今
錄奏聞奉勑宜令所司今後吏部所應宏詞拔萃宜並
權停
周世宗顯德四年十月制曰制策懸科前朝盛世莫不
訪賢良於仄陋求讜正於箴規殿庭之間帝王親試其
或大裨於國政有益於時機則必待以優恩縻之好爵
拔竒取異無尚於兹得人者昌於是乎在爰從近代久
廢此科懷才抱噐欎而不伸隠耀韜光者晦而莫出遂
使翹翹之楚多致於弃捐皎皎之駒莫就於縻縶遺才
滯用闕孰甚焉應天下諸色人中有賢良方正能直言
極諫經學優深可為師法詳閑吏理逹於教化者不限
前資見任職官黃衣草澤並許應詔其逐處州府依每
歲貢舉人試例差官别考試解送尚書吏部仍量試策
論三道共三千字以上當日内成取文理俱優人物爽
秀者方得解送取來年十月集上都其登朝官亦許上
表自舉時兵部尚書張昭上言請興制舉故有是命
冊府元龜卷六百四十五
