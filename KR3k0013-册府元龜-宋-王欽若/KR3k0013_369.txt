册府元龜卷三百六十九宋王欽若等撰
將帥部
攻取第二
北齊堯雄仕東魏為車騎大將軍行豫州事時西魏以
是育寶為豫州刺史據項城義州刺史韓顯據南頓雄
率衆攻之一日拔其二城擒顯及長史丘岳寶遁走獲
其妻妾將吏三千人皆傳送京師
清河王岳初仕東魏為太尉時西魏將王思政守穎川
郡城岳與行臺慕容紹宗儀同劉豐等率步騎十萬攻
之僃盡攻擊之術以潁川水灌城陷之
斛律光文宣天保三年為晉州刺史東有周天柱新安
牛頭三戍招引亡叛屬為寇竊七年光率步騎五千襲
破之又大破周儀同王敬儁等獲生口五百餘人雜畜
千餘頭而還九年又率衆取周綘川白馬澮文翼城等
四戍除朔州刺史十年除特進開府儀同三司二月率
騎一萬討周開府曹廻公斬之柏谷城主儀同薛禹生
棄城奔遁遂取文侯鎮立戍置柵而還至後主武平中
為并州刺史詔率步騎五萬出平陽道攻姚襄白亭城
戍皆克之獲其城主儀同大都督等九人捕虜數千人
又别封長樂郡公是月周遣其柱國紇平廣略圍宜陽
光率步騎五萬赴之大戰於城下乃取周建安等四戍
捕虜千餘人而還
叱列平為開府天保中與諸將南討江淮克陽平郡
段韶為左丞相後主武平二年二月周師來寇遣韶與
右丞相斛律光太尉蘭陵王長恭同往捍禦以二月暮
行逹西境有柏谷城者乃敵之絶險石城千仞諸將莫
肯攻圍韶曰汾北河東勢為國家之有若不去柏谷事
同痼疾計彼援兵會在南道今斷其要路救不能來且
城勢雖高其中甚狹火弩射之一旦可盡諸將稱善遂
鳴鼓而攻之城潰獲儀同薛敬禮大斬獲首虜仍城華
谷置戌而還封廣平郡公是月周又遣將寇邊右丞相
斛律光先率師出討韶亦請行五月攻服秦城周人於
姚襄城南更起城鎮東接定陽又作深塹斷絶行道韶
乃密抽士卒從北襲之又遣人潛渡河告姚襄城中令
内外相應渡者千有餘人周人始覺於是合戰大破之
獲其儀同若干顯寶等諸將咸欲攻其新城韶曰此城
一面阻河三面地險不可攻就令得之城地耳不如更
作一城壅其路破服秦併力以圖定陽計之長者將士咸
以為然乃從圍定陽其城主開府儀同楊範固守不下
韶登山望城勢乃縱兵急攻之屠其外城大斬獲首級
時韶病在軍中以子城未克謂蘭陵王長恭曰此城三
面重澗險阻並無走路唯慮東南一處耳賊若突圍必
從此出但簡精兵專守自足成擒長恭乃令壯士千餘
人設伏於東南澗口其夜果如所策賊遂出城伏兵擊
之大潰範等面縛盡獲其衆韶疾甚先軍還以功别封
樂陵郡公
斛律光舉為大都督率步騎三千導衆軍西襲夏州克
之
張亮為幽州刺史時侯景叛除征西大將軍涼州刺史
尚書右僕射西南道行臺攻梁江夏潁陽七城皆下之
王懷為持節廣州諸軍事梁遣將湛僧珍楊暕來寇懷
與行臺元景擊須城拔之擒暕
莫多婁貸文為汾陜大都督與太保尉景攻東雍南汾
二州克之
斛律平為濟州刺史侯景渡江詔平為大都督率青州
刺史敬顯雋左衛將軍厙狄伏連于略定夀陽宿豫三
十餘城事罷還州加開府進位驃騎大將軍
後周楊&KR0910;初仕魏孝武時大軍東討授大行臺尚書率
義衆先驅敵境攻其四戍拔之
獨孤信為太子太傅涼州刺史宇文仲和據城不受代
文帝令信率開府怡峯討之仲和據城固守信夜令諸
將以衝梯攻其北信親帥壯士襲其西南逹明克之擒
仲和虜其六千戸送于長安拜大司馬
李遷哲為車騎大將軍從開府賀若敦討直涼金三州
賊尋並平蕩仍與敦南出徇地遷哲先至巴州入其郛
郭梁巴州刺史牟安民惶懼開門請降安民子宗徹等
猶據琵琶城招諭不下遷哲攻而克之斬獲九百餘人
齊王憲建義五年從武帝伐齊憲攻洪洞永安二城並
拔之
侯莫陳穎從滕王逌擊龍泉文城叛胡穎與柱國豆盧
勣分路而進穎懸軍五百餘里破其三柵
隋于仲文為大將軍高祖初為丞相尉迥之亂遣仲文
發兵討之迥將檀讓屯成武别將高士儒以萬人屯永
昌仲文移書州縣曰大將軍至可多積粟讓謂仲文未
能卒至方椎牛享士仲文知其怠選精騎襲之一日便
至遂拔成武
楊素為上開府成安縣公從王軌破陳將吳明徹於吕
梁治東楚州事陳將樊毅築城於泗口素擊走之夷毅
所築
史祥為驃騎將軍伐陳之役從宜陽公王世積以舟師
出九江道先鋒與陳人合戰破之進拔江州高祖聞而
大悅下詔褒之
韓擒虎為廬州總管大舉伐陳以為先鋒率五萬人宵
濟襲取采石進攻姑熟半日而拔
杜彦雲以行軍總管與韓擒虎伐陳軍至南陵賊屯據
江岸彥雲遣儀同樊子蓋率精兵擊破其柵獲船六百
餘艘渡江擊南陵城拔之擒其守將許翼
崔仲方仁夀末以代州總管被徵入朝會漢王諒餘黨
據吕州不下煬帝令周羅㬋攻之中流矢卒乃令仲方
代總其衆月餘拔之進位大將軍
陳稜為武賁郎將大業六年與朝議大夫張鎮周發東
陽兵萬餘人自義安汎海擊琉球國月餘而至分為五
軍趨其都邑其王渴刺兜率衆數千逆拒稜遣鎮周為
先鋒擊走之稜乘勝逐北至其栅渴刺兜背柵而陣稜
盡銳擊之從辰至未苦鬭不息渴刺兜自以軍疲引入
柵稜遂填塹攻破其柵斬渴刺兜獲其子島搥虜男女
數千而歸
唐張士貴隋大業末高祖起義為右光禄大夫拒屈突
通於桃林使東略地下同軌已東城堡攻克熊州遂鎮
之太宗以大軍圍王世充士貴率兵攻景華宫城拔之
李大亮為安撫大使攻王世充樊城鎮克之斬其將周
大安下其城柵十四所并取沮華二州
許紹為硤州刺史攻蕭銑荆門鎮克之
杜伏威武德四年五月攻王世充之梁郡克之
田世康為黔州刺史攻蕭銑五州四海鎮皆克之
劉世譲為行軍總管攻竇建德黃州刺史克之
周法明為黃州總管攻蕭銑安州克之獲其偽總管馬
貴遷
李仲文為行軍總管鎮并州劉武周頻遣兵入境仲文
擊輙破之下城堡百餘所
薛萬均為殿中少監副柴紹擊梁師都諸將見賊險固
皆有憚色萬均謂之曰城中無氣鼓聲不徹此見破亡
之候平在旦夕諸軍勿以為憂俄而師都見殺城降
侯君集以貞觀十四年為交河道行軍總管擊高昌王
麴智盛師次田地城賊嬰城自固君集諭之不下其夜
有星墜其城内詰朝攻之及午而克遣中郎將辛獠兒
率勁騎為先鋒夜趨其都城君集以大軍繼進頓兵城
下諭以禍福智盛致書於君集曰有罪於天子者先王
也既咎深譴積身已喪亡智盛襲位未有愆闕所冀尚
書赦之君集報曰若能悔過宜束手軍門智盛猶不出
於是率諸城降者填其隍塹發抛車以攻之飛石雨下
國人大懼智盛計無所出於是遣其將麴士義中郎趙
曉居守親與綰曹麴德俊出城自謁請改事大國君集
諭令早降智盛詞色甚慢薛萬均忿然作色曰城當擊
取小兒何足與言因麾兵而進戰士爭奮智盛大懼伏
而言曰唯公之命於是開門降欵
李勣為特進中書門下三品貞觀十九年授東道行軍
大總管從太宗征遼攻盖牟城督軍疾戰砲車齊奮石
下如雨梯衝逓進晝夜不輟拔盖牟城獲戸口二萬餘
人倉糧十萬餘石又率騎攻遼東城城中有鏁甲銛矛
有高麗云前燕時於天落下以保祐其城者高麗大城
皆立朱蒙廟盖其先祖聞兵將至粉飾美女進朱蒙為
婦日搥牛以祭之夷巫鼓舞云朱蒙大悦城必克全聞
我軍中有抛車飛三百斤石一里之外者甚懼之於是
城上積木編板以戰數加繩網於其上以拒飛石勣列
車發石以擊其城所遇盡潰又推撞車其樓閣無不傾
倒晝夜不息者旬有三日焉克遼東城以為遼州又師
次白巖城白巖城因山臨水疊石為之四面險絶其可
攻之處纔六十步勣又以衝車撞之所向摧潰飛石流
矢雨集城中勣又攻市安城甚急城中每見太宗幡旗
必乘城鼓譟太宗甚怒勣曰請破城之日男子盡坑城
内聞之人皆死戰詔令江夏王道宗督兵築土山攻其
城東南隅高麗亦禆城增雉以相抗詔遣衛兵番次攻
之日六七合抛石撞車壞其樓雉城中隨其壞處即立
木柵道宗以樹條包壤為土托積土以為山其中開五
道加木被土於其上不捨晝夜漸以逼城造山六旬用
工五十萬山頂去其城數丈而俯臨城中道宗遣果毅
傳伏愛領隊屯於山頂以防敵土山自高而陊以排其
城城壞會伏愛私離所部高麗數百人自頽城而戰遂
據有土山而塹斷人積火縈排以自固太宗大怒斬伏
愛以徇命諸將擊之三日不能克
蘇定方為平壤道大總管高宗顯慶五年拔百濟之真
都城初定方率衆自城西濟海趨真都去城二十餘里
賊傾國來拒大戰破之殺虜萬餘人追奔入郭其王義
慈及太子隆奔于北境定方進圍其城義慈次子泰自
立為王率衆還固守義慈嫡孫文思曰王與太子雖並
出城而身見在叔總兵馬專擅為王假令漢退我父子
當不全矣遂率其左右投城而下百姓從之泰不能止
定方令兵士登城立幟於是泰開門頓顙請命龍朔元
年定方為右驍衛大將軍會思結闕俟斤都曼先鎮諸
胡擁其所部及疎勤朱俱般蔥嶺三國復叛詔定方為
安撫大使率兵討之至業葉水而賊保馬頭川於是選
精卒一萬人馬三千匹馳掩襲之一日一夜行三百里
詰朝至城西十里都曼大驚率兵拒戰於城門之外賊
師敗績退保馬保城王師進屯其門入夜諸軍漸至四
面圍之伐木為攻具布列城下都曼自知不免面縳開
門出降俘還信安郡王禕玄宗開元中為朔方節度使
時石堡城為吐蕃所據侵擾河右勅禕與河西隴右計
議取之禕到軍總率士伍克期攻之或曰此城據險又
為吐蕃所惜今懸軍深入賊必併力拒守事若不捷退
則狼狽不如按軍持重以觀形勢禕曰人臣之節豈憚
艱險必其衆寡不敵吾則以死斷之苟利國家此身何
足可惜於是督率諸將倍道兼進併力攻之遂拔石堡
城斬獲首級并獲糧儲器械其數甚衆仍分據守以遏
賊路帝聞之大悦始改石堡城為振武軍自是河隴諸
軍遊弈拓地千餘里哥舒翰為隴右節度時吐蕃保石
堡城路遠而險不拔天寶八載玄宗以朔方河東羣牧
之衆十萬詔翰都統攻石堡城數日不克召其將高秀
巖張守瑜欲斬之秀巖請五日克之如期而拔
曲環陜州人天寶中從哥舒翰攻拔石堡城收黃河九
曲洪濟等城累授果毅别將
崔旰以漢州刺史統西川兵出西山討吐蕃旰始次賊
城周圍皆石礫攻具無所設唯東南隅環丈之地壤土
可宂諜知之以告旰乃夜穿地道攻之再宿而拔其城
因西拓地數百里下城砦數四蕃衆相語曰崔旰皆神
兵也將更前進以糧盡還師時嚴武為劔南節度聞之
大悦裝七寶輿迎旰入城都以誘士衆賞賚過厚(旰後改名)
(寧)
高崇文憲宗元和初統神策軍討劉闢于西川城都北
一百五十里有鹿頭山扼兩川之要闢築城以守又連
八柵張犄角之勢以拒王師是日破賊二萬于鹿頭城
下大雨如注不克登乃止明日又破于萬勝堆在鹿頭
之東使梟將高霞㝢親鼓鹿頭扳緣而上矢石如雨又
命敢死士連登奪其堆燒其栅栅中之賊殱焉遂據堆
下瞰城中人物可數凡八大戰皆大捷賊搖心矣蜀既
平詔刻石紀功於鹿頭山下
劉從諫為昭義軍節度使文宗太和二年八月從諫引
漳河水灌賊界深冀兩州
梁朱珍自唐僖宗光啓初太祖置為諸軍都指揮使會
滑州節度使安師儒戎政不治太祖命珍與李唐賓率
步騎以經略之始入境遇大雪令軍士無得休息一夕
馳至壁下百梯並昇遂乘其墉滑州平
牛存節初為滑州遏後指揮使唐昭宗乾寧三年太祖
東討鄆州存節領軍次故樂亭扼其要路都指揮使龐
師古屯馬頰存節密與都將王言謀入鄆壘存節遣王
言夜伏勇士於州西以船踰濠舉梯登陴既而王言不
克入存節獨率伏軍負梯衝破其西壅城奪其濠橋諸
軍俱進遂陷其城
楊師厚為滑州節度使太祖北征令師厚以大軍攻棗
強逾旬不能克太祖屢加督責師厚晝夜奮擊乃破之
盡屠其城
康懷英初為軍校唐昭宗光化元年從氏叔琮伐襄陽
以一軍攻下鄧州天復元年太祖率軍迎昭宗於鳳翔
李茂貞大將符道昭領兵萬餘屯武功懷英領前鋒之
衆先登一鼓而破之翌日太祖方至二年四月道昭復
領大軍屯於虢縣之漠谷其建寨之所前臨巨澗後倚
峻阜險不可升太祖遣懷英提騎數千急擊之道昭以
懷英兵寡有俯視之意乃率甲士萬人絶澗以挑戰懷
英始以千騎交鬭戰酣發伏以擊之岐大軍敗鄜師李
周彛屯軍於三原以為茂貞聲援又命懷英討之周彛
拔軍而遁追至梨團因攻下翟州擒其守來獻天祐三
年各佐劉知俊破邠鳳之衆五萬於美原收十五餘寨
乘勝引軍攻下鄜州以功授陜州節度使及太祖受禪
加檢校太保開平元年夏命將大軍伐潞率衆晝夜攻
城半月之間機巧百變懷英期於必取乃築壘環城濬
鑿池塹然而屢為晉將周德威騎軍所撓懷英不敢即
戰太祖乃以李思安代之降為行營都虞候
王彦章為許州節度使北面行營副招討時晉帥陷鄆
州中外大恐以彦章代戴思遠為北面招討使拜命之
日促裝以赴滑臺遂自揚村砦浮河而下水陸俱進斷
晉人德勝之浮梁攻南城拔之晉人遂棄北城併軍保
楊劉彦章以舟師㳂流而下晉人盡徹北城屋木編栰
置步軍於其上與彥章軍各行一岸每遇轉灘水匯即
中流交鬭流矢雨集或舟栰覆北及楊劉凡百餘戰彥
章急攻楊劉晝夜不息晉人極力固守垂陷者數四晉
王親援其城彦章之軍重濠複壘晉人不能入晉王乃
於博州東岸築壘以應鄆軍彦章聞之馳軍而至急攻
其栅自旦及午其城將拔會晉王以大軍來援彦章乃
退
王檀為許州節度使貞明元年三月魏博軍亂晉王入
魏州分兵攻下屬郡河北大擾檀受詔與開封尹劉鄩
掎角進師以援河北檀攻澶州魏縣下之擒賊將李巖
玉門開以獻頃之檀密疏請以奇兵西趨河中自隂地
開襲取晉陽末帝許之即馳兵而去師至晉陽晝夜急
攻其壘并州幾陷既而蕃將石家才自潞州以援兵至
檀引軍大掠而還
劉鄩為鎮南軍節度使會蔣殷據徐州以叛朝廷以福
王友璋鎮徐方殷不受代末帝遣鄩與鄆帥牛存節率
兵攻之殷求援於淮夷偽吳楊溥遣大將朱瑾領衆赴
援鄩逆擊破之城陷殷舉族自燔於火中得其尸梟首
以獻
後唐李嗣昭為蕃漢行營都指揮使唐昭宗天復中汾
州刺史李瑭據城為叛嗣昭將兵攻城三月而拔斬李
瑭進攻慈隰下之獲刺史唐禮小將張唐向弘于等又
攻潞州梁祖聞嗣昭之師大至召葛從周謂曰并人若
在高平當圍而取之先須野戰勿以潞州為敵及聞嗣
昭軍韓店梁祖曰進通(嗣昭小字)扼八議路此賊決與我鬭
公等臨事制機勿落姦便賀德倫閉壁不出嗣昭日以
鐵騎環城汴人不敢芻牧援路斷絶八月德倫張歸厚
棄城遁去遂取潞州
符存審遥領邢洺磁團練使唐昭宗天祐十二年八月
將兵五千討張源德於貝州時城中賊衆三千每夜分
出剽掠州民苦之皆願塹其城以安耕作及存審至賊
保壁自固因以八縣丁壯塹而圍之九月賊衆三千披
甲出城我將甘言諭之俱釋兵解甲既而四面陳兵皆
殺之貝州平
董璋初仕梁為列校龍德末潞州李繼韜送欵於梁時
潞將裴約方領兵戍澤州不徇繼韜之命據城以自固
梁末帝遣璋率師攻陷之即以璋為澤州刺史
李承嗣為雒州刺史及張濬之加兵於太原也時鳳翔
軍營霍邑承嗣帥一軍攻之岐人夜遁追擊至趙城合
大軍攻平陽旬有二日而拔師還改教練使檢校司徒
李建及初從武皇為遼州刺史攻楊劉自寅至未汴軍
嬰城拒守建及自負葭葦湮塹率先登梯遂拔之
閻寳遥領天平軍節度使東南面招討等使時鎮州張
文禮殺王鎔叛寶帥師進討收趙州進渡滹水擒賊黨
張文順以獻又進逼真定結營西南隅掘塹柵以環之
決大悲寺漕渠以侵其郛
晉張廷藴初仕唐莊宗為帳前都指揮使兼左右羽林
都虞候會潞州李繼儔嬰城叛詔遣明宗為招討使元
行欽為都部署廷藴為前鋒軍至上黨日已暝矣憩軍
方定廷藴首率勁兵百餘軰踰洫坎城而上守陴者不
能禦尋斬關延諸軍入焉明宗行欽逹明而始至其城
已下
楊光遠為宣武軍節度使判六軍諸衛事時范延光據
鄴城叛光遠率兵討之光遠進攻城圍又奏賊城四面
凍合壕水請添兵併力攻取尋分命使臣往諸道抽取
齊赴魏州軍前光遠逼寇氏門置寨賊勢愈蹙
漢史弘肇為都督率兵討代州平之初代州刺史王暉
叛歸契丹弘肇一鼓而拔之斬暉以徇
趙暉為鳳翔兵馬都部署以討王景崇高祖乾祐二年
十二月暉上言前月十一日夜分命兵士燒賊城諸門
鹿角戰具賊並不出鬭敵擇日攻城次三年正月上言
十二月二十四日收復鳳翔景崇舉家自燔
周景殷為雒州刺史太祖廣順元年十一月收復馬嶺
關
曹英為侍衛步軍都指揮使總兵討慕容彦超於兖州
梯衝塹壘頗有力焉會太祖親征併兵攻陷其城(一說廣順)
(二年兖州行營曹英言臣等部領大軍至兖州營于西門外尋令馬軍都指揮使王全斌壕寨使萬超城四面)
(相度攻圍城勢二月又言塹地圍城第二重三月又言進洞屋二步差任漢謙充諸寨提舉使四月又言發火)
(燒毁賊城敵樓七十間)
册府元龜卷三百六十九
