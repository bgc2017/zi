册府元龜卷七百二十二宋王欽若等撰
幕府部
禆贊
二漢而下公卿牧伯皆有官屬參于幕府盖其辟署之
為盛焉故世之英髦多齒乎賓佐其於周旋禆贊著之
話言者亦不乏其人矣觀其被知己之遇敦報德之義
或推達名士置于賓舘或裁製條式施於軍務辨刑章
之枉則釋其非辜陳政事之失則救其不逮乃至轉禍
為福知所去就徇公滅私不畏彊禦竭慮而納忠盡規
而補過用能彌縫其失激揚其美臨機事而無爽全大
節而克終仲尼之所謂益友者斯近之矣
漢杜欽字子夏成帝時為議郎以病免徵詣大將軍王
鳳幕府國家政謀鳳嘗與欽慮之(慮計也)數稱達名士王
駿韋安世王延等(王駿王陽子也韋安世韋賢之孫方山之子也王延即成帝時塞河堤者)
救觧馮野王王尊胡嘗之罪過及繼功臣絶世鎮撫四
夷當世善政多出於欽者
後漢陳寵沛國人少為州郡吏辟司徒鮑昱府是時三
府掾屬專尚交遊以不肯視事為高寵常非之獨勤心
物務數為昱陳當世便宜昱高其能
韓稜潁川人為郡功曹時太守葛興中風病不能聽政
稜隂代興視事出入二年令無違者興子嘗發教欲署
吏稜拒執不從因令怨者章之事下案騐吏以稜掩蔽
興病專典郡職遂致禁錮明帝知其忠後特詔原之
劉&KR0008;為穎川功曹時陽翟黃綗恃程夫人權力求占山
澤以自營植太守种拂召&KR0008;問曰程氏貴盛在帝左右
不聽則恐見怨與之則奪民利為之柰何&KR0008;曰名山大
澤不以封盖為民也明府聽之則被侫倖之名矣若以
此獲禍貴子申甫則自以不孤也拂從&KR0008;言遂不與之
魏國淵為太祖司空屬太祖征關中以淵為居府長史
綂留事田銀蘇伯反河間銀等既破後有餘黨皆應伏
法淵以為非首惡請不行刑太祖從之頼淵得生者千
餘人
董昭為司空軍祭酒時建議宜修古建封五等太祖曰
建設五等者聖人也又非人臣所制吾何以堪之昭曰
自古以来人臣佐世未有今日之功有今日之功未有
久處人臣之勢者也今明公恥有慙德而未盡善樂保
名節而無大責德美過於伊周此至德之所極也然太
甲成王未必可遭今民難化甚於殷周處大臣之勢使
人以大事疑己誠不可不重慮也明公雖邁威德明法
術而不定其基為萬世計猶未至也定基之本在地與
人宜稍建立以自藩衛明公忠節穎露天威在顔耿弇
牀下之言朱英無妄之論不得過耳昭受恩非凡不敢
不陳
何䕫為太祖丞相東曹掾言於太祖曰自軍興以来制
度草創用人未詳其本是以各引其類時忘道德䕫聞
以賢制爵則民慎德以庸制祿則民興功以為自今所
用必先核之鄉閭使長幼順敘無相踰越顯忠直之賞
明公實之報則賢不肖之分居然别矣又可修保舉故
不以實之令使有司别受其負在朝之臣時受教與曹
竝選者各任其責上以觀朝臣之節下以塞争競之源
以督羣下以率萬民如是則天下幸甚太祖稱善
劉壹為豫章太守華歆功曹時孫策在椒邱遣虞翻說
歆翻既去歆請壹入議壹勸歆在城遣檄迎軍歆曰吾
雖劉刺史新置上用猶是剖符吏也(劉繇為楊州刺史豫章楊之屬郡也)
今從卿計恐死有餘責矣壹曰王景興既漢朝所用且
爾時會稽人衆盛彊猶見原恕明府何慮於是夜遂作
檄明旦出城遣吏齎迎策便進軍與歆相見待以上賓
接以朋友之禮
王基字伯輿為青州刺史王凌别駕凌流稱青土盖繇
基恊和之輔也
蜀来忠敏之子也博覧經學有敏風與尚書向充等竝
能恊贊大將軍姜維維善之以為參軍
吴駱綂字公緒大帝領會稽太守召為功曹行騎都尉
妻以從兄輔女綂志在補察苟所聞見夕不待旦嘗勸
帝以尊賢接士勤求損益饗賜之日可人人别進問其
燥濕加以密意誘諭使言察其志趣令皆感恩戴義懷
欲報之心帝納用焉
晉丁賾為齊王攸主簿攸都督青州將就國不悦賾曰
昔太公封齊猶表東海桓公九合以長五伯况殿下誕
德欽明恢弼大藩穆然東軫莫不得所何必綘闕乃宏
帝載攸曰吾無佐時之用卿言何多
何攀蜀郡郫人也王濬為益州辟為别駕濬謀伐吴遣
攀奉表詣臺口陳事機詔再引見乃令張華與攀籌量
進討之宜濬兼遣攀過羊祜面陳伐吴之策攀善於將
命武帝善之詔攀參濬軍事及孫皓降於濬而王渾恚
於後機將攻濬攀勸濬送皓與渾繇是事觧以攀為濬
輔國司馬封關内侯
何惲為周浚揚州别駕浚随王渾伐吴惲勸浚速渡江
詣建業浚言於王渾渾不從及孫皓降王濬渾深恨之
而欲與濬争功惲牋與浚曰書貴克謙易大謙光斯古
文所詠道家所崇前破張悌吴人失氣龍驤因之䧟其
區宇論其前後我實緩師動則為傷事則不及而今方
競其功彼既不吞聲將虧雍穆之宏興矜争之鄙斯愚
情之所不取也浚得牋即諫止王渾渾不能納遂相表
奏
孫洵為新野郡公歆參軍時趙王倫簒位以歆為南中
郎將及齊王冏舉義移檄天下歆未知所從嬖人王綏
曰趙親而彊齊疎而弱公宜從趙洵大言於衆曰趙王
凶逆天下當共討之大義滅親古之明典歆從之乃使
洵詣冏冏迎執其手曰使我得成大節者新野公也冏
入雒歆躬冐甲胄率所領導冏以勸進封新野郡王
嵇含為長沙王乂驃騎記室都尚書郎乂與成都王穎
交戰穎軍轉盛尚書郎旦出督戰夜還理事含言於乂
曰昔魏武每有軍事增置掾属青龍二年尚書令陳嶠
以有軍務亦奏增郎今姦逆四逼王路擁塞倒懸之急
不復過此但居曹理事尚湏增郎况今都官中騎三曹
晝出督戰夜還理事一人两役内外廢乏含謂今有千
萬人都督各有主帥推轂授綏委付大將不宜復令臺
僚雜與其間乂從之乃增郎及令史
郭舒為荆州刺史王澄别駕澄終日酣飲不以衆務在
意舒嘗切諫之及天下大亂又勸澄修德養威保完州
境澄以為亂自京都起非復一州所能禦雖不能從然
重其忠亮
虞預會稽人太守庾琛命為主簿預上記陳時政所失
曰軍寇以来賦役繁數兼值年荒百姓失業是輕繇薄
歛寬刑省役之時也自頃長吏輙多去来送故迎新
交錯道路受迎者惟恐船馬之不多見送者惟恨吏卒
之常少窮奢竭費謂之忠義省煩從簡呼為薄俗轉相
倣效流而不反雖有常防莫肯遵修加以三途未夷所
在停滯送者經年永失播植一夫不耕十夫無食况轉
百數所妨不訾愚謂宜勒属縣若令尉先去官者人船
吏侍皆具條例到當依法减省使公私允當又今綂務
多端動加重制每有特急輙立督郵計今直兼三十餘
人人船吏侍皆當出官益不堪命宜復减省嚴為之防
琛善之即皆施行
孔嚴為殷浩揚州别駕時朝廷崇樹浩以抗擬桓温温
深以不平浩又引接荒人謀立功於閫外嚴言於浩曰
當今時事艱難可謂百六之運使君屈己應務屬當其
會聖懷所以日昃匪懈臨朝斤斤每欲深根固本静邊
寕國耳亦豈至私哉而處任者所志不同所見各異人
口云云無所不至頃来天時人情良可寒心古人為政
防人之口甚於防川間日侍坐亦已粗申所懷不審竟
當何以鎮之老子云夫惟不争則萬物不能與之争此
言不可不察也愚意故謂朝廷宜更明授任之方韓彭
可專征伐蕭曹可守管籥内外之任各有攸司廉藺屈
伸之道平勃相和之義令婉然通順人無間言然後乃
可保大定功平濟天下也又觀頃日降附之徒皆人面
獸心貪而無親難以義感而聚著都邑雜處人間使君
嘗疲聖體以接之虚府庫以拯之足以疑惑視聽耳浩
深納之
習鑿齒為桓温别駕温出征伐鑿齒或從或守所在任
職每處機要蒞事有績
宋劉穆之高祖初定京城辟為主簿時晉綱寬弛威禁
不行盛族豪右負勢陵縱小民窮蹙自立無所重以司
馬元顯政令違舛桓玄科條繁密穆之斟酌時宜随方
矯正不盈旬日風俗頓改高祖書素拙穆之曰此雖小
事然宣被四遠願公小復留意高祖既不能留意又禀
分有在穆之乃曰公但縱筆為大字一字徑尺無嫌大
既足有所&KR0694;且其勢亦偉高祖從之一紙不過六七字
便滿穆之外所聞見莫不大小必白雖復閭里言謔塗
陌細事皆一一以聞高祖每得民間委密消息以示聰
明皆繇穆之也又爱好賓遊坐客嘗滿布耳目以為視
聽故朝野同異穆之莫不畢知雖復親䁥短長皆陳奏
無隐人或譏之穆之曰以公之明將来會自聞逹我蒙
公恩義無隐諱此張遼所以告關侯欲叛也
謝晦為高祖太尉主簿從征關雒内外要任悉委之帝
於彭城大會命紙筆賦詩晦恐帝有失起諫帝即代作
曰先蕩臨淄穢却清河雒塵華陽有逸驥桃林無伏輪
於是群臣並作
張邵為高祖太尉參軍高祖鎮揚州邵補主簿悉心政
事精力絶人及誅劉藩邵時在西州直廬即夜誡衆曹
曰大軍當大討可各修舟船倉庫及曉取辨旦日高祖
求諸簿署應時即至怪問其速諸曹答曰昨夜受張主
簿處分高祖曰張邵可謂同我慮憂矣
殷景仁為高祖太尉參軍建議宜令百官舉才以所薦
能否為黜陟
蒯恩為世子征虜將軍中兵參軍高祖北伐留恩侍衛
世子命朝士與之交恩益自謙損與人語嘗呼位官而
自稱為鄙人撫待士卒甚有綱紀衆咸親附之
張暢為南譙王義宣司空長史元凶弑逆義宣發哀之
日即便舉兵暢為元佐舉哀畢改服着黃韋袴褶出射
堂簡人音儀容止衆皆矚目見者皆願為盡命事平徵
為吏部尚書封夷道縣侯
顔竣為世祖撫軍主簿甚被愛遇竣亦盡心補益
沈懷文為西陽王子尚揚州别駕從事及子尚移鎮會
稽遷撫軍長史行府州事時囚繋甚多動經年月懷文
到任訊五郡九百三十六獄衆咸稱平後為竟陵王誕
驃騎錄事參軍淮陵太守時國哀未釋誕欲居内齋懷
文以為不可乃止
南齊蔡約為宜都王冠軍長史時諸王行事多相裁割
約在任主佐之閒穆如也
梁庾黔婁鄧元起之鄉人也元起為益州刺史黔婁為
錄事參軍又得荆州刺史蕭遥欣故客蔣光濟竝厚待
之任以州事黔婁甚清潔光濟多計謀竝勸為善政
陳虞寄初為梁岳陽王詧中記室詧為會稽太守寄領
郡五官掾在職簡略去煩苛務存大體曹局之内終日
寂然
後魏高允為樂安王範從事中郎範大武之寵弟西鎮
長安允甚有禆益秦人稱之
游肇為南安王禎鎮北府長史王薨復為高陽王雍鎮
北府長史為政清簡加以禆贊歴佐二王甚有聲迹
韓務為征蠻都督李崇司馬崇翦蕩羣蠻除近畿之患
務有力焉
傅永字脩期為王肅豫州平南長史咸陽王禧慮肅難
信言於孝文孝文曰已選傅脩期為其長史雖威儀不
足而文武有餘矣肅以永宿士禮之甚厚永亦以肅為
孝文眷遇盡心事之情義至穆
酈範為慕容白矅征南大將左司馬範前後屢陳策畫
大破宋師乃表範為青州刺史以撫新民
高顥為冀州别駕時軍旅之後因之饑饉顥為綱紀務
在寬静甚收時譽
路恃慶為定州河間王琛長史琛貪暴肆意恃慶每進
苦言
王則驍果有武藝初随叔父廣平王内史老生征討每
有戰功
盧道約為開府高岳長史岳除青冀二州道約仍為長
史兩藩有毗佐之稱
北齊徐遠為高祖丞相騎兵參軍事嘗征伐克濟軍務
深為高祖所知
後周蘇綽為太祖行臺郎中在官歲餘太祖未深知之
然諸曹疑事皆詢於綽而後定所行公文綽又為之條
式臺中咸稱其能
寇儁為太祖行臺記室時侯莫陳悦阻兵隴右太祖志
在平之乃令儁偽作魏帝勅書與費也頭令將兵助太
祖討悦儁依舊勅模寫及代舍人主書等署與真無異
太祖悦費也頭已曾得魏帝勅書及見此勅不以為疑
遂遣步騎一千受太祖節度
唐温彦博初仕隋為幽州總管羅藝司馬藝以幽州歸
國彦博贊成其事授幽州總管府長史
禇亮為秦王文學太宗平王世充竇建德等亮嘗侍從
軍中宴筵必預歡賞從容諷議多所禆益
元萬頃乾封中從英國公李勣征高麗為遼東道管記
時别帥馮本以水軍援禆將郭待封船破失期待封作
書與勣恐高麗知其救兵不至乘危廹之乃令萬頃作
離合詩贈勣勣不逹其意大怒曰軍機危切何用詩為
必斬之萬頃為觧釋之乃止
第五琦天寳末為湏江丞時太守賀蘭進明甚重之會
安禄山反進明遷北海郡太守奏琦為錄事參軍禄山
已䧟河間信都等五郡進明未有戰功元宗大怒遣中
使封刀促之曰不即進復斬進明之首進明惶懼不知
所出琦乃勸令厚以財帛募勇敢士出竒力戰遂收所
䧟之郡
齊映大歴中為滑亳節度令狐彰掌書記彰疾甚草遺
表因與謀後事映說彰令上表請代令子建歸京師彰
然之
劉昌為宋州牙門將李靈曜據汴州反刺史李僧惠將
受靈曜牽制密遣僧神表潜說僧惠僧惠因問昌昌泣
贊其事乃使神表齎表詣闕下遂翦靈曜左翼汴州平
李忠臣嫉僧惠功遂殺之昌潜遁及劉元佐為刺史乃
復其職
柳渾為江西觀察使魏少遊判官時與崔祐甫同在使
府竝推公正州有開元寺僧徒夜飲因醉失火延燒講
堂翌日歸罪於守門瘖奴虞侯亦受財而同其狀械奴
送府少遊將斷獄人知瘖奴之冤莫敢言者渾與祐甫
遽入具言醉僧之罪内外蒙蔽致有冤濫少遊大驚趣
令訊鞫醉僧首狀瘖奴見原少遊謝曰微二君子之言
幾成老夫闇劣矣
馬彛為㐮陽節度嗣曹王臯賓介以正直彊幹稱漢陽
王張柬之有園林在州西公府多假之宴集臯嘗謂彛
曰漢陽子孫貧弱欲買之如何彛歛容曰張漢陽有中
興大功其遺業故第當百世保之王縱欲之柰何令其
子孫自衒鬻焉臯默然有慚色謂彛曰臯失詞為足下
羞微足下臯安得聞此言
李憲晟之子也起家太原參軍于頔鎮襄陽憲自醴泉
尉為從事時吴少誠據淮西與襄陽壓境少誠叛頔屢
有功淮西獨惮頔之令以憲之軍謀致使然也
韋詞為韋夏卿東都留守從事頗有禆助其後累佐使
府以公才聞
後唐李冲為平盧軍節度使房知温行軍司馬初明宗
鎮北面知温為副部署廢帝為别將長興末知温在青
州位望驕倨及聞京師變起廢帝起鳳翔隂有窺伺之
志嘗於密室召冲謀之曰吾嘗為眀宗軍副自有天下
吾受恩隆異今岐陽不順内侮王室豈可坐觀其危亡
哉吾養士數千鎧仗萬計有錢數室今圖建義何慮不
成冲曰以公之英武誠如所料然主上冲年未更大事
以岐帥之聲望勇略世亦罕儔又藉以屬親以彊侮弱
何事不濟禍福紏纏不可誤計也僕願為公奉表而西
徐觀其釁然後圖之及冲到京廢帝已改元踐阼羣藩
職貢冲還優詔奬諭冲謂知温曰京邑熙熙然速宜入
覲以保遠圖及知温至帝以宿舊待之異禮
晉顔衎正直之士也為青州房知温幕客知温厚歛不
已積貨數百萬治第於南城出則以妓樂相随任意所
之曾不以政事為務衎委曲陳其利病知温不能用及
高祖建義入雒尚不即進獻耀兵於牙帳之下衎正色
謂曰偽主當有天下多力善戰豈明公之比而天運有
歸坐成灰燼今青州遷延入貢何以求安千百武夫無
足為恃深為明公之所憂也知温遂馳表稱賀青人乃
安及知温卒部曲將吏分其所聚列為富室衎又勸其
子彦儒進錢十萬貫以助國用朝廷除彦儒為沂州刺
史其家保全皆衎之力也
熊皦閩人多知數邠州節度使劉景巖辟為判官景巖
比以盗據延州朝廷嘗姑息之皦前入朝言已說景巖
肯移近地遂降命改鎮執政以為皦有緩頰之力乃賜
以金紫
漢王敏有文學舉進士第依杜重威歴數鎮從事重威
在任以黷貨為務每箕歛民賦敏力止之十亦行其一
二人甚嘉之及重威鎮鄴不以朝命為事多失人情敏
嘗勸之泣下重威始則不從及其窮也納敏之言翻然
来降時以敏深逹逆順有紓難之力亦近代之良士也
高祖命以憲秩奬其節義時重威幕容有劉當王祐鞫
明德皆謫焉
周邊蔚為毛璋邠寧觀察判官時璋為麾下所惑有䟦
扈之意蔚知其事急因乘間極言又喻以逆順之理璋
即時遣妻子入貢朝廷以蔚有贊畫之效錫以三品章
綬改許州戍判
冊府元龜卷七百二十二
