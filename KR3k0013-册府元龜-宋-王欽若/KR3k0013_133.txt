册府元龜卷一百三十三宋王欽若等撰
帝王部
褒功第二
隋高祖受禪周法尚為巴州刺史破三鵶叛蠻於鐵山
復從柱國王誼擊走陳寇遷衡州總管四州諸軍事改
封譙郡公邑三千戶後帝幸雒陽召之及引見賜金鈿
酒鍾一雙綵五百叚良馬十五匹奴婢三百口給鼔吹
一部法尚固辭帝曰公有大功於國特給鼓吹者欲令
公卿聞知朕之寵公也固與之
宇文忻從韋孝寬平尉遲迥帝顧謂忻曰尉遲迥傾山
東之衆連百萬之師公舉無遺策戰無全陣誠天下之
英傑也進封英國公增邑三千戶
賀婁子幹初為後周秦州刺史及尉遲迥作亂子幹與
宇文從錄韋孝寬討之遇賊圍懷州子幹與宇文述等
擊破之帝乃大悦手書曰逆賊尉遲迥敢遣蟻衆作宼
懷州公受命誅討中書令南陽郡公袁恕己等並德惟神
降材與運生道叶台嶽名書䜟緯寅亮帝載勤勞王家
參復禹之嘉謀奉昇唐之景命惟徂謝易久而勳烈益
彰撫彝鼎以念功想旂常而增感緬遵故實用表徽懿
俾列在清廟登於眀堂克申從祀之儀式茂疇庸之典
並可配饗中宗孝和皇帝廟庭
十年十一月丙申朔方郡節度使兵部尚書信安郡王
禕破突厥凱旋引將士等見帝置酒享之勅曰禕總戎
朔陲經略萬里賦軍籍車精卒銳兵自其有虞莫不素
練而醜虜背誕偏師致誅謀若有神取如俯拾雖廟略
之云遠亦將士之力焉威武載揚頑凶自懾窮宼覆巢
以奔北羣師掉鞅而来歸因其凱旋聊加宴樂各宜坐
飲相與盡歡
十二年隴右節度使鄯州都督王君㚟破土蕃来獻戎
捷帝置酒於内殿享之謂曰卿能振國威恢邊破敵誠
節既著俘獲又多疇庸策勳已有處分卿及將士等並
宜飲宴兼有賜物各宜領取
韓擒虎平金陵執陳後主叔寳時賀若弼亦有功帝下
詔於晉王曰此二公者深謀大略東南逋寇朕本委之
静地恤民悉如朕意九州不一已數百年以名臣之功
成太平之業天下盛事何用過此聞以忻然實深慶快
平定江表二人之力也賜物萬叚又下優詔於擒虎弼
曰申國威於萬里宣朝化於一隅使東南之民俱出湯
火數百年之寇旬日廓清專是公之功也高名塞於宇
宙盛業光於天壤逖聽前古罕聞其匹班師凱入誠知
非遠相思之甚寸隂若歲
賀若弼字輔伯平陳之役為行軍總管晉王以弼先期
决戰違軍命於是以弼屬吏帝驛召之及見迎勞曰克
定三吳公之功也命登御坐賜物八千叚加位上柱國
進爵宋國公真食邑三千戸加以寶劍寶帶金甕金盤各一
并雉尾扇曲蓋雜綵二千叚女樂二部又賜陳叔寳妹
為妾拜右領軍大將軍
王韶字子相伐陳為元帥府司馬及克金陵帝謂公卿
曰晉王以幼稚出藩遂能克平吳越綏静江湖子相之
力也於是進位柱國賜奴婢三百口綿絹五千叚
達奚長儒為上大將軍破突厥沙鉢略可汗帝下詔曰
突厥猖狂輙犯邊塞敵騎之衆彌亘山原而長儒受任
北鄙式遏寇賊所部之内少將百倍以晝通宵四面抗
敵凡十有四戰所向必摧兇徒就戮過半不返鋒刃之
餘亡魂竄迹自非英威奮發奉國情誠撫御有方士卒
用命豈能以少破衆若斯之偉言念勳庸宜隆名噐可
上柱國餘勳逥授一子
李安為楊素司馬仍領行軍總管襲破陳師帝嘉之詔
書勞曰陳賊之意自言水戰為長險隘之間彌謂官軍
所憚開府親將所部夜盪舟師摧破賊徒生擒虜衆益
官軍之氣破賊人之膽副朕所委任以勳進位上大將
軍除郢州刺史
元諧為行軍元帥討吐谷渾名王公侯来降帝大悦下
詔曰褒善疇庸有聞前載元諧識用眀逹神情警悟文
規武略譽流朝野申威拓土功成疆場深謀大節實簡
朕心加禮延世宜隆賞典可柱國别封一子縣公諧拜
寕州刺史
韋冲為南寕州總管持節撫尉冲既在南寕渠帥㸑震
及西㸑首領皆詣府參謁帝大悦下詔褒揚之
豆盧毓為漢王諒府主簿諒作亂毓苦諫不從見害諒
平帝下詔曰褒顯名節有國通規加等餙終抑惟令典
毓深識大義不顧姻親出於萬死首建竒策去逆歸順
殉義亡身追加榮命宜優常禮可贈大將軍封正義縣
公賜帛二千疋諡曰愍
衛玄與代王留守京師會王玄感圍逼東都玄率步騎
七萬援之苦戰賊稍却既而玄感西遁玄遣斛斯萬善
監門直閣龐玉追之及於閿鄉與宇文述等合擊破之
車駕至高陽徵詣行在所帝勞之曰社稷之臣也使朕
無西顧之憂仍下詔曰近者妖氛充斥擾動關河文昇
率勵義勇應機響赴表裏奮擊摧破兇醜宜昇榮命式
弘賞典可右光禄大夫賜以良田甲第資物鉅萬
樊子蓋為東都留守楊玄感作逆来逼王城盡銳攻城
不能克車駕至高陽追詣行在所既而引見高祖逆勞
之曰昔高祖留蕭何於關西光武委寇恂以河内公其
人也子蓋謝曰臣任重噐小寕可竊譬兩賢但以陛下
威靈小盜不足除耳進位光禄大夫封子蓋建安侯尚
書如故賜縑二千匹女樂五十人子蓋固讓優詔不許
後車駕還東都帝謂子蓋曰玄感之反神眀故以彰公
赤心耳折珪進爵宜有令謨是日下詔進爵為濟公言
其功濟天下特為立名無此郡國也賜縑三千匹奴婢
二十口後與蘇威宇文述陪宴積翠亭帝親以金杯屬
子蓋酒曰良筭嘉謀俟公後動即以此杯賜公用為永
年之端并綺羅百匹
麥鐵杖為右屯衛大將軍遼東之役與賊戰死帝為流
涕購得其屍下詔曰鐵杖志氣驍果宿著勳庸陪麾問
罪先登陥陣節高義烈身殞功存興言至誠追懷傷悼
宜頼殊榮用彰餙往可贈光禄大夫宿國公諡曰武烈
子孟才嗣尋授光禄大夫孟才有二弟仲才季才俱拜
正議大夫賜贈鉅萬賜輼輬車給前後部羽葆鼓吹平
壤道敗將宇文述等百餘人皆執紼王公已下送至郊
外
楊恭仁大業初轉吏部侍郎楊玄感作亂帝詔恭仁率
兵經略與玄感戰於破陵大敗之玄感兄弟挺身遁走
恭仁又與屈突通等追討獲之軍旋帝召入殿内謂曰
我聞破陵之陣唯卿力戰功最比雖知卿奉法清慎都
不知勇决如此也納言蘇威曰仁者必有勇固非虛也
張須陁大業中為齊郡丞賊帥王簿聚結數萬人寇掠
郡境須陁擊破之露布以聞帝大悦優詔褒揚使者圖
其形容而奏之
唐高祖武德元年八月下詔曰朕自起兵晉陽遂登皇
極經綸天下實仗羣才尚書令秦王世民尚書右僕射
寂或契合元謀或同心運始並陥義輕生捐家殉節艱
辛備履金石不移論此忠勤特宜優異官爵之榮抑惟
舊典勳賢之議宜有别恩其犯罪非叛逆可聽恕一死
其太原元謀勳效者宜以名聞及所司進簿裴寂劉文
静如恕二死長孫順德劉孔基趙文恪竇琮劉政會劉
世龍殷開山柴紹唐儉武士彠張平高許世緒李思行
李高遷並恕一死
李襲譽少通敏有識度隋末為冠軍府司兵時隂師輔
代王為京師留守所在多盜賊隂師遣襲譽募山南士
馬以援京師襲譽既至漢中會帝已定長安遣使授襲
譽蜀漢道招慰大使仍令承制封拜襲譽率漢川之衆
西指成都屬叚綸為益州總管代襲譽招撫襲譽乃入
拜右光禄大夫太府少卿帝嘉其功命為三從姪詔曰
安康郡王襲譽我之同姓𣲖别枝分惟厥祖考世敦恭
睦襲譽部率宗人協同義舉立功巴蜀誠節開基宜有
褒榮用超階序特聽合譜宗正恩禮之差同諸服屬
劉瞻為涪州刺史時劉武周連年為宼隣城多陥賊數
攻之輙為瞻所敗帝下書勞之曰涪州之全卿之力也
功績垂成念自勖勵富貴之事非卿而誰
馬三寳本柴紹家僮奉平陽公主遁於司竹及義兵濟
河三寳以衆數萬詣軍後領平道軍將嘗從幸司竹帝
顧謂三寳曰是汝建英雄處邪衛青大不惡
太宗貞觀初代州行軍總管李靖撫納降附突厥頡利
可汗歸欵太宗嘗謂之曰昔李陵提步卒五千不免身
降匈奴尚得書名竹帛卿以三千輕騎深入虜庭克復
定襄威振北狄古今未有足報往年渭水之役也(武德九年)
(八月帝初即位突厥入宼至渭水帝與頡利盟於便撟突厥引兵而退)
五年李子和從太宗平劉黑闥陥陣有功賜姓李氏拜
右武衛將軍
七年右武衛將軍張士貴破反獠而還帝勞之曰聞公
親蒙矢石為士卒先雖古名將何以加也况朕嘗聞以
身報國者不顧性命但聞其語未覩其實於公方見之
矣
十二年四月左武衛大將軍秦叔寳卒贈徐州都督陪
葬于昭陵令所司于其塋内立石人馬以旌戰陣之功
焉
十三年特進楊恭仁卒册贈開府儀同三司潭州都督
陪葬昭陵諡曰孝
十四年詔淮安王神通與河間王孝恭贈陕州大行臺
右僕射鄖節公殷開山贈民部尚書渝襄公劉政會配
饗高祖廟庭
十六年宇文士及卒初士及為右衛大將軍尋錄其功
别封一子為新城縣公在職七年復為殿中監加金紫
光禄大夫及疾篤太宗親問撫之流涕及卒贈左衛大
將軍凉州都督陪葬昭陵
十七年二月戊申詔曰自古皇王褒崇勳德既勒銘於
鍾鼎又圖形於丹青是以甘露良佐麟閣著其美建武
功臣雲臺紀其迹司徒趙國公無忌司空楊州都督河
間王孝恭故司空菜文成公如晦故司空相州都督太
子太師鄭文貞公徵司空梁國公玄齡開府儀同三司
尚書右僕射申國公士廉開府儀同三司鄂國公敬德
特進衛國公靖特進宋國公瑀故輔國大將軍䕫國公
弘基故尚書左僕射蔣忠公通故陕東道大行臺尚書
左僕射耶節公開山故荆州都督譙襄公紹故荆州都
督邳襄公順德雒州都督鄖國公張亮光禄大夫吏部
尚書潞國公侯君集故左驍衛大將軍剡襄公張謹左領
軍盧國公程知節故禮部尚書永興文懿公虞世南故
戶部尚書渝襄公劉政會光禄大夫戶部尚書莒國公
唐儉光禄大夫兵部尚書英國公李勣故徐州都督胡
壮公秦叔寳等材惟棟樑謀猷經遠綱紀帷帳經綸覇
圖或學綜經籍得範光煒隠犯同致忠讜日聞或竭力
義旗委質藩邸一心表節百戰標竒或受脤廟堂闢土
方面重氛載朗王略遐宣並契闊屯夷劬勞師旅贊景
業於草昧翼淳化於隆平茂績嘉庸冠冕列辟昌言直
道牢籠搢紳固以瞻伊吕而連衡邁周召而長騖者矣
宜酌故實弘兹令典可並圖畫于凌煙閣庶念功之懷
無謝於前載旌賢之義永貽于後昆
二十年八月丁亥詔曰周室姬公陪于畢陌漢庭蕭相
附彼高園寵錫墳塋聞諸上代從窆陵邑信有舊章蓋
以懿戚宗親類本同之枝榦元功上宰猶在身之股肱
哀榮之義實隆始終之契斯允今宜聿遵故實取譬拱
辰庶在鳥耘之地無虧魚水之道宜令所司于昭陵南
左右廂封境取地仍即標誌壃域擬為葬所以賜功臣
其有文祖陪陵子孫欲来從葬者亦宜聽允
丘行恭為光禄大夫從討王世充會戰于邙山之上太
宗欲知其虛實雖弱乃與數十騎衝之直出其後衆皆
披靡莫敢當鋒所殺傷甚衆既而限以長隄與諸騎相
失唯行恭獨從尋有勁騎數人追及太宗矢中御馬行
恭乃廽騎射之發無不中行恭然後下馬拔箭以其所
乘馬進太宗行恭于御馬前步執長刀巨躍大呼斬數
人突陣而出入大軍貞觀中有詔刻石為人馬以象行
恭拔箭之狀立于昭陵門前
郭孝恪武德中為宋州刺史令與徐勣經營武牢已東
所得州縣委以選補其後竇建德率衆来援王世充孝
恪于青城宫進策于太宗曰世充日蹴月迫力盡計窮
懸首面縳翹足可待建德遠来助虐糧運阻絶此是天
喪之時請固武牢屯軍汜水隨機應變則易為尅殄帝
然其計及破建德平世充帝于雒陽置酒高會謂諸將
曰郭孝恪謀禽建德之業王長光龍門下米之功皆出
諸人之右也
長孫無忌為司空太宗追思王業艱難佐命之力乃作
威鳳賦以賜焉又嘗謂無忌曰朕即位之初上書者或
言人主必須權威獨運不得委任羣下或欲耀兵振武
懾服四夷唯有魏徵勸朕偃革興文布德施惠中國既
安遠人自服朕從其語天下大寕絶域君長皆来朝貢
九夷重譯相望于道此皆魏徵之力也
河間王孝恭自隋大業末羣兇競起皆為太宗所平謀
臣猛將並在麾下罕有别立勳庸惟孝恭著方面之功
聲名甚盛及卒太宗素服舉哀哭之甚慟贈司空揚州
都督陪葬獻陵諡曰元配享高祖廟庭
楊弘禮為兵部侍郎專典兵機之務太宗征遼弘禮入
參謀議出則統衆攻戰駐蹕之陣領馬步二十四軍出
其不意以擊之所向摧破太宗自山上見弘禮所統之
衆人皆盡力殺獲居多甚壯之謂許敬宗等曰越公兒
郎故有家風矣高宗嗣位詔與長孫無忌配饗太宗廟
庭
李勣為司空初貞觀中太宗以勣勳庸特著嘗圖其像
于凌煙閣至是高宗又命寫形焉仍親為之序勣嘗侍
從墜馬帝親問以所乘馬賜之後勣寢疾詔以勣弟晉
州刺史弼為司衛正卿使得視疾尋薨帝為之舉哀輟
視朝七日諡曰貞武給東園秘器陪葬昭陵令司平太
常伯楊昉攝司員正卿監護及葬帝幸未央故城登樓
臨送望柳車慟哭并為設祭皇太子亦從駕臨送哀慟
悲感左右詔百官送至故城西所築二墳一准衛霍故
事象隂山鐡山及烏得鞬山以旌破突厥薛延陁之功
顯慶三年十二月鄂國公尉遲敬德卒許敬宗奏請加
贈帝曰敬德功業誰之儔也對曰武德末年二兇搆亂
經綸中興之業能致宗廟之安有敬德功當第一太尉
無忌曰敬德早從征伐勳庸茂著貞觀之初特效殊績
比諸將帥超越等倫李靖南定荆吳北平突厥外内之
事雖别論其勳效實宜相准帝以為然為之舉哀廢朝
三日令京官五品已上及朝集使赴哭册贈司徒賜東
園秘噐陪葬昭陵
儀鳳中司列少常伯安撫大食使裴行儉擒偽可汗都
之及李遮匐還帝賜宴謂行儉曰卿文武兼資今都授
卿二職即日拜禮部尚書兼檢校右衛大將軍
中宗神龍元年十一月襄州刺史漢陽郡王張柬之抗
表請辭王位帝不許因下書曰卿履謹尚遜忌盈戒滿
詞旨勤勤請謝王位然懸爵所以勸善申至公也裂土
所以酬庸非徇私也故漢德之盛異姓而王者八人魏
祚之隆同功而邑者千戶今卿列爵之貴未越于漢圖
食邑之豐纔半于魏制而遠形簡牘一何甚也朕承三
代之丕業荷七廟之威靈惟唐據氶祧之尊于周保元
良之重至於復予休命配天大業雖歷數有歸亦謳謌
所繼然狐鼠不掘終貽城社之憂頑兇未夷實負朝廷
之懼卿誠亮白日忠勵秋霜懷直道以立身固一心而
徇國自三兇搆患潜圖不軌惡迹初彰釁萌始露卿之
大節義在不虧烈士之首期于必碎及難作宫禁禍生
肘腋卿上啣天命外發兵符行正夘之戮既于兩觀磔
蚩尤之屍俄成四冡曾不延略鬱成大功分壤錫珪固
其宜矣行當勉以自愛享此眉夀乘几杖之榮極鄉園
之樂崇讓小節念勿為也
睿宗初即位下詔曰尚書右僕射同中書門下三品監
修國史許國公蘇瓌自周旋近密損益樞機謨猷有成
弼贊無忌頃者遺恩顧託先意昭明奸回動搖内外危
逼獨申讜議實挫邪謀况藩邸寮屬念殷惟舊無德不
報抑惟令典可尚書左僕射
景雲二年冬十月甲辰以吏部尚書劉幽求為侍中降
璽書曰頃者王室不造中宗厭代内戚專政姦臣擅國
將頃社稷幾遷龜鼎朕與王公皆將及于禍難卿見危
思奮在變能通翊贊儲君叶和義士殄殱元惡流放凶
徒我國家之復存繄茲是頼厥庸甚茂朕用嘉焉故委
卿以鈞軸胙卿以茅土然征賦未廣寵錫猶輕昔西漢
行封更擇多戶東京朕賞復增大邑故加賜卿實封二
百戶兼舊七百戶使夫高岸為谷長河如帶子子孫孫
與國無絶又以卿㤀軀徇難宜有恩榮故特免十死並
書諸金鐵俾傳之後卿其保茲功業永作國禎可不美
哉
太極元年四月詔曰朕聞御宸極握靈圖為天下之尊
居域中之大者上以奉宗廟下以育黎元迹宜彰于簡
編事須聞于朝野朕高宗少子特蒙慈愛顧復之至禮
絶諸王運屬上僊遭家難未嗣歴中宗出藩大聖天后
臨朝以權立朕為嗣朕自惟虛薄固讓中宗誠願上從
用寕社稷比居藩邸深嘉清閑不意景龍之間先帝暴
棄天下凶族潜計謀覆邦家高祖之業幾墜于地皇太
子隆基忠孝天感仗義行誅一夕之間戡定禍難朕當
宿夕初不聞知及見事平且悲且慰方與四海同奉嗣
君子温王幼冲頻屬艱疚因發警悸日夜啼號因以先
聖立朕為太弟之意令鎮國太平長公主諫議大夫薛
稷等奉承先旨朕固誠請至于再三乃使中書舍人蘇
頲奉表陳乞襄王便不肯視事避于别宫中外皇皇莫
知所向隆基鎮國太平長公主成噐範業薛稷劉幽求
麻嗣宗等以為宗廟不可無主萬機不可暫曠且從人
望因定策禁中朕又固辭僉謀卿士得蕭至忠崔湜韋
嗣立趙彦昭麻嗣宗薛儆鄭萬均唐晙等同詞勸進以
為幼主之心既不可奪先聖之旨固不可違事不獲已
乃順衆望要盟之言其文猶在朕纂承洪業于今三年
謂宗廟郊天大禮斯備永惟所以獲奉宗禋臨兆人者
蓋非朕之本心實乃鎮國太平長公主皇太子諸王郡
公之意也雖顒顒之誠四海同望然因此致力在此數
人已依西漢舊章各酬其德董狐執筆闕而未書宜勑
左右編于史册
玄宗先天元年封魏知古為梁國公初竇懷貞等將謀
逆也知古獨密奏其事及懷貞誅賜實封二百戶物五
百段仍以前賞猶薄又手勑曰魏知古去年七月已前
屢申啟沃每竭忠誠姦臣有謀先奏其兆事君之忠良
可嘉嘆可更賜實封一百戶
開元二年六月丁夘北庭大都護澣海軍使阿史那獻
梟都擔首獻于闕下并擒其孥及胡禄等部落五萬餘
帳内屬帝降書謂獻曰十姓部落比多欵附蕞爾都擔
敢為背誕以卿忠果令其討伐遂斬首喪元并兒及妻
兼復胡禄屋闕啜等五萬餘帳壺漿塞陌襁負而來自
非信著遠蕃何以翕然至此邊陲寕謐繄卿是頼雖鄭
吉之護南道班超之臨西域無以過焉言念勤勞豈忘
鑒寐
是年又詔曰疇庸賞善百王攸先追遠餙終千載同德
故尚書左丞相太子少傅贈司空荆州大都督許國文
貞公蘇瓌履正體道方外直内悉心奉上卑身率禮叶
贊帷幄三朝有鹽梅之任燮諧台衮九命為社稷之臣
先朝晏駕釁起宫掖國擅稱制之姦人懷綴旒之懼凶
威孔熾宗祀幾傾顧命遺恩太皇輔政逆臣刊削韋氏
臨朝遂能首發昌言偘然正色列諸視聽暴于朝野松
檟已遠風烈猶存緬懷誠節良深耿嘆可賜實封一百
戶(至四年命與徐國公幽求配享睿宗廟庭)
三年二月郭虔瓘為北庭都護累破吐蕃及突厥默啜
斬獲不可勝計以其俘来獻玄宗置酒勞之及將士等
並賜帛手詔謂曰默啜殘兇屈強邊徼吐蕃小醜孤負
聖恩我國家豫在懷柔未遑吊伐而乃敢肆蜂蠆屢犯
疆陲虔瓘心藴六竒折衝千里追奔邁於三搜受降逾
於萬計建功若此朕實嘉之
六年六月丁亥詔曰凡有功者銘書于王之太常祭于
大烝司勳詔之允所謂疇庸紀勞頌賞旌善蔵于天府
享于廟庭臣哉隣哉其道光也故尚書左僕射太子少
傅贈司空荆州大都督許文貞公瓌閑邪存誠允廸厥
德故尚書右丞相太子少保郴州刺史徐國公幽求聞
義盡節克茂乃勳並儀刑羣后左右厥辟直道罔缺危
言孔臧景雲末年邦國多難愷悌君子服勞王家或親
受顧託以安劉氏或潜圖翼贊願奉唐侯纉乃舊服協
于先契弘濟弼亮厥猷茂焉俾台小子嗣守文武之業
獲奉宗廟之靈實資元輔是敭末命兹予大享於先王爾
祖其從祀以配我有唐之休烈並可配享睿宗大聖真
皇帝廟庭又詔曰皇輿肇建必有輔佐之臣天步艱難
爰仗經綸之業故侍中譙國公桓彦範故侍中平陽郡
公敬暉故中書令兼吏部尚書漢陽郡公張柬之故特
進博陵文貞公崔玄暐故中書令南陽郡公袁恕已
等並德惟神降材與運生道叶台嶽名書䜟緯寅亮帝
載勤勞王家參復禹之嘉謀奉昇唐之景命雖徂謝已
久而勳烈益彰撫彝鼎以念功想旂常而增感緬遵故
實用表徽懿俾列在清廟登于眀堂克申從祀之儀式
茂疇庸之典並可配享中宗孝和皇帝廟庭
十年十一月丙申朔方軍節度大使兵部尚書信安郡
王禕破突厥凱旋引將士等見帝置酒享之勑曰禕搃
戎朔陲經略萬里賦軍籍馬精卒銳兵自其有虞莫不
素練而醜虜背誕偏師致誅謀若有神取如俯拾雖廟
略之云遠亦將士之力焉威武載揚頑凶且懾窮寇覆
巢以奔北羣師掉鞅而来歸因其凱旋聊加宴樂各宜
坐飲相與盡歡
十二年隴右節度使鄯州都督王君&KR0930;破吐蕃來獻戎
捷帝置酒于内殿享之謂曰卿能振國威恢邊破敵誠
節既著俘獲又多疇庸策勳已有處分卿及將士等並
宜飲燕兼有賜物各宜領取
十七年三月瓜州刺史墨離軍使張守珪沙州刺史賈
順文大破吐蕃帝降書謂守珪曰吐蕃小宼干我邊鄙
頻經喪䘏竟不悛懲卿等早懷勇烈久司戎旅各效忠
誠暗申計略遠聞决勝加慰良深守珪及思順並宜賜
紫其立功人敘錄具状奏聞必要據實勿使踰濫今内
出緋紫袍卿等領取量功分賞其被傷人仍給醫藥使
得安全陣亡人具名錄奏當加優贈
天寳六載正月南郊禮畢詔太廟配享功臣高祖太室
加裴寂劉文静太宗室加長孫無忌李靖杜如晦高宗
室加禇遂良高季輔劉仁軌中宗室加狄仁傑魏元忠
王同皎文武之道既惟並用宗敬之儀不可獨闕
肅宗至德二年十月郭子儀既復東都加司徒封代國
公實封一千戶尋来朝兵仗迎于㶚上帝見之曰雖吾
家國實卿再造之子儀頓首謝恩加中書令
乾元二年二月丁未郭子儀破逆賊執其將車昂獻俘
于朝徇于東西兩市而斬之御製郭子儀李光弼苗晉
卿李麟李輔國考詞
代宗寳應元年五月丁酉詔文武官應在凌霄門内謁
見者并飛龍射生等並宜加寳應功臣七月乙巳射生
使李惟詵藥子昂步軍使彭體盈張知節並賜名寳應
功臣八月壬戌殿中少監專知尚食李恕宜賜為寳應
功臣
二年七月上尊號大赦河北副元帥懷恩河東副元帥
光弼幽州節度懷僊李抱玉郭英乂辛雲京侯希逸田
神功孫志直白孝德令狐彰李寳臣薛嵩田承嗣張獻
誠魚朝恩程元振僕固瑒高彦崇渾日進李建義李光
逸楊崇光李懷光張如嶽白元光温如雅拓䟦澄泌高
暉盧欽文成惟良曹楚玉等各賜鐵劵以名蔵太廟盡
畫像於凌煙之閣并宼難已来將相勳業多者其名籍
圖畫亦准此
廣德元年吐蕃陥京師乘輿東幸郭子儀至吐蕃乃退
代宗還京師見子儀曰用卿不早遂及於是乃賜鐵劵
圖形凌煙閣
德宗建中元年十二月丁酉令詳定國初已来將相功
臣名跡崇高功效眀著者為二等搃一百八十七人武
德已来宰相以房玄齡杜如晦蕭瑀高士廉魏徵王珪
戴胄岑文本馬周劉洎禇遂良于志寕張行成高季輔
韓瑗来濟張文瓘郝處俊李義琰裴炎蘇良嗣狄仁傑
婁師德王方慶王及善魏元忠姚崇朱敬則蘇瓌宋璟
魏知古陸象先蘇頲張嘉貞李元紘韓休張九齡三十
七人為上等竇威陳叔達等四十人為次等功臣以裴
寂劉文静長孫無忌河間孝王恭李勣尉遲敬德屈突
通殷開山劉弘長孫順德唐儉柴紹叚志玄劉政會張
公瑾程知節秦叔寳虞世南李傑張柬之崔玄暐桓彦
範袁恕已張仁愿敬暉劉幽求崔日用郭元振張說王
琚王俊三十四人為上等淮安王神通等五十人為次
等至德已来將相既歿者以裴冕房琯杜鴻漸李嗣業
劉正臣顔杲卿袁履謙張廵許遠盧奕南霽雲十一人
為上等李光弼等十五人為次等
二年十二月詔曰忠臣之事君也願隳家以奉國良將
之養士也或均材以周惠爰自古昔其儔益鮮故竇嬰
陳金于廟廡趙奢散財于部曲皆受之天府不取私門
猶能垂名史册遺芳千載而况執上將之旗鼓率先登
之士卒將行命賞罄乃家財上以彰憂國之誠下以竭
奉公之效不有褒美孰旌忠賢河東節度使馬燧誠美
夙著宏略載宣克揚經武之規實重安人之寄屬河朔
干紀磁邢當寇而能忠義奮發奉辭問罪出師之際宣
布眀誠誓將貲産分給戰士故得三軍之衆相與感激
百勝之績於茲競勸朕當遂其懇懷以成厥美殊常之
跡古人所難舉而行之用眀信賞仍班王府之貨式表
忠臣之節宜令度支出錢充給將士其馬燧家資並却
還之
興元元年四月帝在梁州詔諸軍從奉天隨從將士並
賜為元從奉天定難功臣從糓口已来隨從將士賜名
元從功臣
六月副元帥李晟討朱泚既收復京城以露布聞帝覽
之感泣百官皆出涕因上夀稱萬歲曰李晟虔奉聖謨
盪滌凶逆然古之樹勳乃復都邑者往往有之至於不
驚宗廟不易市肆長安人不識旗鼔安堵如初三代已
來未之有也帝笑曰天生李晟為社稷萬人不為朕也
百官再拜而退拜晟司徒賜永寕里第及涇陽上田延
平之門林園女樂八人晟入所賜永寕里甲第帝令宰
相及諸將會送是日特賜京兆府供饌具鼓吹迎導集
宴京師以為榮觀女樂八人及銀綵噐等又令太常教
坊備樂
七月壬午車駕自興元至京師帝既還宫每間日宴勳
臣於麟德殿必親閱酒饌盛陳音樂極歡而罷其所頒
賜李晟首之渾瑊次之諸宰相節將又次之所以褒元
功示秩序也
九月詔靈州大都督渾瑊入所賜太寕里第特賜女樂
五人及錦綵銀噐等仍令宰臣節將會送有司備樂供
饌
貞元二年八月李懷光平詔曰河東保寕等軍節度并
管内諸軍節度副元帥檢校司徒平章事北郡王燧惟
嶽降生鬱為時傑奉上有匪躬之節訓師懷盡敵之謀
嘉猷屢聞能事畢備朔方河中同降陜虢等州節度及
管内諸軍行營兵馬副元帥侍中咸寕郡王瑊堅持不
奪之志亟陳必勝之略輯睦士旅崇功允集惟乃二帥
一其誠心奉行天誅同奬王室是加寵命以荅殊勳燧
可兼侍中仍與一子五品正員官并階餘並如故瑊可
檢校司空仍與一子五品正員官并階餘並如故華州
潼關鎮國軍節度檢校尚書右僕射駱元光邠寕慶節
度觀察等使檢校尚書左僕射韓遊瓌鄜坊丹延等州
節度觀察使檢校兵部尚書唐朝臣等並節著艱危功
成討伐可各賜實封二百戶仍各與一子六品正員官
并五品階餘並如故應諸軍同討懷光將士宜共賜三
十萬端匹以充宴賞並各放歸本道仍令所司敘錄即
超資與改轉
三年三月詔加李晟太尉依前兼中書令四月帝御宣
政殿備禮册拜晟受封訖其羽儀乘輅謁太廟遂赴上
於尚書省帝令中官就省賜晟良馬二匹錦綵一千疋
銀噐十餘事并酒脯等以寵之
五年九月西平王李晟與侍中馬燧召見於延英殿帝
嘉其大勳乃詔曰昔我烈祖乘乾坤之盪滌掃隋季之
荒屯體元御極作人父母則亦有熊羆之士不二心之
臣左右經綸參翊締搆昭文德恢武功威不若康不乂
用端命于上帝付畀四方宇宙既清日月既貞王業既
成太階既平乃圖厥容列于斯閣懋昭績效表式儀形
一以不忘于朝夕一以永垂乎來胤君臣之義原莫重
焉貞元己巳歲秋九月我行西宫瞻宏閣崇搆見老臣
遺像顒然肅然和敬在色想雲龍之叶應感致業之艱
難覩往思今取類非遠且功與時並才為代生苟藴其
才遇其時尊主庇民何代不有在中宗則桓彦範等著
推戴之績在玄宗則劉幽求等申翼奉之勳在肅宗則
郭子儀掃殄氛祲今則李晟等保寕朕躬咸宣力肆勤
光復宗祏訂之前烈夫豈多謝閉而未錄孰謂旌賢况
念功紀德文祖所為也在予曷其敢怠有司宜敘年代
先後各圖其像列于舊臣之次仍令皇太子書於壁庶
播嘉庸昭明天下俾後之来者知元勳不朽又書以賜
晟刻石於門左於是史官考其功績第其先後以禇遂
良蘇定方郝處俊等二十七人充之
憲宗元和初杜黃裳為相劉闢作亂黃裳堅請討除及
闢平宰臣入賀帝獨目黃裳曰此卿之功也
四年四月制曰夫定社稷濟生人存不朽之名垂可久
之業者必報以殊常之寵待以親比之恩遺國無窮時
惟茂典故奉天定難功臣太尉兼中書令上柱國西平
郡王食實封一千五百戶贈太師李晟間代英賢自天
忠勇邁濟時之宏算抱絰武之長材貫以丹誠協于一
德嘗遭屯難之際實著戡定之功鯨鯢既殱宫廟斯復
眷兹勳伐則有褒榮永元天步之夷載懷邦傑之力是
加崇于往烈爰協比于後昆睦以宗親將予厚意其家
宜令編附屬籍
八月詔曰朕聞昔之佐時制物者咸有大功是惟五官
以配五帝自時厥後有國家者莫不以輔弼之竒社稷
之勳名登大烝陪享清廟苟非茂德孰允盛儀贈太尉
冕望重巖廊時為貞幹靈武艱阻首贊經綸宣力股肱
平心鼎鉉任戡定之成業推翼戴之嘉猷贈太師晟識
精韜鈐神假雄武建中宼孽躬踐憂虞垂餌虎狼致威
罇爼刷宫廟之塵穢逥日月之光輝贈太尉秀實氣全
剛柔節固金石兇渠僣逆潛蹶根萌矯命還師衷刃决
死紓阽危于怵迫挫狂狡之姦謀並材為時生用當國
否感雲龍而應變炳辰象以䧏靈光復寰區振揚風槩
勳庸蔵于盟府寵餙備于前朝光隂不追盛烈如在朕
頃因郊祀爰舉典常俾差茂勳以配殷祭惟咸有一德
允屬乎三臣庶昭示于將来式崇恩于既往冕宜配享
肅宗廟庭晟秀實宜配享德宗廟庭
馬總元和中為安南都護以綏蠻功就加金紫
文宗太和元年十一月勑故太尉兼中書令李晟勳業
崇高銘在鍾鼎其神道碑宜令所司建立
二年二月丁亥朔太子詹事叚伯倫奏亡父贈太尉秀
實准前後勑令所司置廟立碑今營造已畢取今月二
十五日行升祔禮詔曰叚秀實忠衛宗社功配廟食義
風所激千載興起間代勳力須異等夷宜賜綾絹五百
匹以度支物充仍令所司供少牢并給鹵簿人夫兼令
太常博士一人檢校
後唐莊宗同光元年三月詔隨駕收復汴州并扈從到
雒及南郊立仗都將已下至節級長行軍將等朕自削
平中夏掃盪羣兇被介胄以征行歴星霜而扈從凡經
百戰盡力殊功永念丹心真同赤子若無旌賞豈表恩
榮其都將官員司並賜謀定亂佐國功臣自僕射尚書
常侍至大夫中丞宜並賜忠勇拱衛功臣其初帶銜宜
並賜忠烈功臣已有功臣名者不在此限其節級長行
軍將並賜扈蹕功臣
十月己夘入汴己亥宴于崇元殿偽將段凝霍彦威戴
思遠王瓉等侍酒酣帝以酒屬眀宗曰今辰宴客皆吾
前日之仇敵也一旦與吾同筵蓋卿前鋒之效也偽將
等泥首稱謝帝曰吾與總管話舊公輩勿以為嫌因賜
服玩撫慰之
郭崇韜自莊宗嗣位為中門使從擒王彦章誅梁氏䧏
段凝皆崇韜贊成其功也莊宗至汴州宰相豆盧革在
魏州令崇韜權行中書事俄拜侍中兼樞密使及郊禮
畢以崇韜兼領鎮冀節度使進封郡公邑二千戶賜鐵
劵恕十死
周德威同光初追贈太師大成中詔與李嗣昭苻存審
配享莊宗廟庭
朱友謙自梁歸順破梁軍加守太尉西平王同光初莊
宗滅梁友謙覲于雒陽莊宗置宴享勞寵錫無算親酌
觴屬友謙曰成吾大業者公之力也
符彦超同光末赴北京廵檢先是朝廷令内官二人在
太原一監兵一監倉庫及眀宗入雒皇弟存覇单騎奔
河東與内官謀殺彦超與留守張憲彦超覺之密與憲
謀未决部下大譟州兵畢集張憲出奔是夕軍士殺内
官存覇於衙城詰旦聞雒城禍變彦超告諭三軍眀宗
又令其弟龍武都尉侯彦卿馳騎安撫後彦超入覲眀
宗召見撫諭授晉州留後未行會其弟前曹州刺史彦
饒平宣武亂軍眀宗喜召彦超謂之曰吾得爾兄弟力
餘更何憂爾為我往河東撫育耆舊即授北京留守太
原尹
眀宗天成四年三月辛巳王晏球至自定州帝曰中山
悖逆勞卿攻討今已掃盪兼敗鮮卑中興已来未有立
功如卿者晏球曰臣謬主兵權不能尋振皇成久煩饋
運上頼睿算薄有所成失律是懼臣有何功命樂舉酒
錫賚殊異移授天平軍節度
晉高祖天福三年正月乙丑西京留守李周奏乞正鄉
名里號勑李周位列藩宣秩居台輔忠能佐國孝以成
家今貢表章請改鄉里既久符于舊典當普示于新恩
宜賜俞允兼諸道應帶平章事已上並准唐長興二年
正月十五日勑命施行
周世宗顯德四年七月己丑賜宰臣李糓親征圖一面
其文翰林學士承旨陶穀之所撰也(先是帝征淮南以夀陽未拔時穀卧)
(疾未愈遂詔宰臣范質王溥就第以問之穀因上章陳親征之利者三後城拔帝以其表示陶穀且曰臣之事)
(君不當有隠觀李穀敷奏忠誠可嘉爾為贊述以勸來者因有是贊)
册府元龜卷一百三十三
