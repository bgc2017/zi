册府元龜卷六百宋王欽若等撰
學校部
師道
夫師嚴道尊民乃貴學束修受業人知向方是故傳先
聖之訓有在三之重焉若乃列徒著籍而博喻不倦升
堂窺奥而請益彌堅心志既通行業增廣道之所在義
亦至焉故有廬墓盡哀去官行服或詠歎其至德或撰
集其緒言或罔避嚴刑上章以訟其枉或不敢受爵讓
封以歸其功或藐是孤遺竄身以全受或罹於刑辟冐
禁以收瘞是皆誠發於衷義形於外足以報師資之德
敦風教之本誠士大夫之懿行哉
孔子之喪門人疑所服(無喪師之禮)子貢曰昔者夫子之喪
顔淵若喪子而無服喪子路亦然請喪夫子若喪父而
無服二三子皆絰而出(尊師也出謂有所之適然則凡吊服加麻者出則變服)群
居則絰出則否(群謂七十二弟子相為朋友服子夏曰吾離群而索居)
孔子葬魯城北泗上(孔子冡去城一里冡塋百畆冢南北廣十步東西十三步高一丈二)
(尺冢前以瓦甓為祠壇方六尺與地平本無祠堂冢塋中樹以百數皆異種魯人世世莫能名其樹者民傳言)
(孔子弟子異國人各持其方樹來種之孔子塋中不生荆棘及刺人草)弟子皆服三年三
年心喪畢相訣而去則哭各復盡哀或復留唯子貢廬
於冢凡六年然後去弟子及魯人往從冢而家者百有
餘室因命曰孔里世世相傳以歲時奉祀孔子冢而諸
儒亦講禮鄉飲大射於孔子冢
顔淵字子淵魯人孔子弟子也淵喟然嘆曰(喟嘆聲)仰之
彌高鑽之彌堅(言不可窮盡)瞻之在前忽焉在後(言恍惚不可為象)
夫子循循然善誘人(循循次序貎誘進也言夫子正以此道進勸人有次序)博我
以文約我以禮欲罷不能旣竭吾才如有所立卓爾雖
欲從之末繇也已(言夫子旣以文章開博我又以禮節節約我使欲罷而不能已極我才矣)
(其有所立則又卓然不可及言已蒙夫子之善誘猶不能及夫子之所)
冉求魯人孔子弟子為季氏宰將師與齊戰於郎克之
季康子曰子之於軍旅學之乎性之乎冉有曰學之於
孔子季康子曰孔子何如人哉對曰用之有名播之百
姓質諸鬼神而不惑求之至於此道雖累千社夫子不
利也康子曰我欲召之可乎對曰欲召之則毋以小人
間之則可矣
端木賜字子貢衞人孔子弟子也子貢曰夫子之文章
可得而聞也(章明也文彩形質見可以耳目聞)夫子之言性與天道不
可得而聞也(性者人之所受以生也天道者元亨日新之道深奥故不可得而聞也)公孫
朝(公孫朝衞大夫)問於子貢曰仲尼焉學子貢曰文武之道未
墜於地在人賢者識其大者不賢者識其小者莫不有
文武之道焉夫子焉不學(文武之道未墜落於地賢與不賢各有所識夫子無所不)
(從學)而亦何常師之有(無師不從故無常師)叔孫武叔語大夫於朝
(魯大夫叔孫州讎武謚)曰子貢賢於仲尼子服景伯以告子貢子
貢曰譬之宮墻賜之墻也及肩窺見室家之好夫子之
墻數仞不得其門而入不見宗廟之美百官之富得其
門者或寡矣(七尺曰仞)夫子之云不亦宜乎(夫子謂武叔)叔孫武
叔毁仲尼子貢曰無以爲也仲尼不可毁也他人之賢
者邱陵也猶可踰也仲尼日月也無得而踰焉人雖欲
自絶其何傷於日月乎多見其不知量也(言人雖自絶棄於日月其)
(何能可傷之乎適足自見其不知量也)陳子禽謂子貢曰子爲恭也仲尼
豈賢於子乎子貢曰君子一言以爲知一言以爲不知
言不可不愼也夫子之不可及也猶天之不可階而升
也夫子之得邦家者(謂爲諸侯若卿大夫)所謂立之斯立道之斯
行綏之斯來動之斯和其生也榮其死也哀如之何其
可及也(綏安也言孔子爲政故其立教則無不立道之則莫不興行安之則遠者來至動之則莫不和)
(睦故能生則榮顯死則哀慟)
孟嘗君請學於閔子使車往迎閔子曰禮有來學無往
教致師而學則不能禮往教則不能化君所謂不能化
君也臣所謂不能化臣也於是孟嘗君曰敬聞命矣明
日袪衣請受業
漢于定國爲廷尉乃迎師學春秋身執經北面備弟子
禮
孫寶字子嚴潁川鄢陵人也(鄢音偃)以明經爲郡吏御史
大夫張忠辟寶爲属欲令授子經更爲除舍(除謂修飾掃除也)
設儲偫(謂豫備器物也偫音丈紀反)寶自劾去忠固還之(固者謂再三留之)
心内不平(恨其去也)後署寶主簿寶徙入舍祭竈請比隣忠
陰察怪之使所親問寶前大夫爲君設除大舍子自劾
去者欲爲高節也今兩府高士俗不爲主簿子旣爲之
徙舍甚悅何前後不相副也寶曰高士不爲主簿而大
夫君以寶爲可一府莫言非(言大夫以爲寶適可爲主簿其府中之人不以爲不)
(當也)士安得獨自高前日君男欲學文而移寶自近(文謂書也)
禮有來學義無往教道不可詘身詘何傷且不遭者可
無不爲况主簿乎(言士不遇知己則當屈辱無所不爲也)忠聞之甚慚
揚雄字子雲蜀郡成都人爲郎久次轉爲大夫雄少從
嚴君平游學成而仕京師顯名數爲朝廷在位賢者稱
君平德
侯芭鉅鹿人嘗從揚雄居受其太玄法言雄卒芭爲起
墳喪之三年
許商從周堪受尚書四至九卿號其門人沛唐林子高
爲德行平陵吳章偉君爲言語重泉王吉少音爲政事
齊炔欽幼卿爲文學(依孔子弟子顔回以下爲四科也炔音桂)王莽時林吉
爲九卿自表上師冡大夫博士郎吏爲許氏學者各從
門人會車數百兩儒者榮之欽章皆爲博士徒衆尤盛
云敞平陵人師事同縣吳章治尚書博士章坐王莽子
宇腰斬初章爲當世名儒教授尤盛弟子千餘人莽以
爲惡人黨皆當禁錮不得仕宦門人盡更名他師敞時
爲大司徒掾自劾吳章弟子收抱章尸歸棺斂之京師
稱焉車騎將軍王舜高其志節比之欒布表奏以爲掾
薦爲中郎諫大夫
後漢孔奮字君魚少從劉歆受春秋左氏傳歆稱之謂
門人曰吾已從君魚受道矣言君魚之道已過於己也
位至武都太守
杜林扶風茂陵人初爲郡吏光武徵拜侍御史林少好
學時稱通儒京師士大夫咸推其博洽河南鄭興東海
衞宏等皆長於古學興嘗師事劉歆林旣遇之欣然言
曰林得興等固諧矣使宏得林且有以益之及宏見林
闇然而服濟南徐廵始師事宏後皆更受林學林前於
西州得漆書古文尚書一卷嘗寶愛之雖遭艱困握持
不離身出示宏等曰林流離兵亂嘗恐斯經將絶何意
東海衞子濟南徐生復能傳之是道竟不墜於地也古
文雖不合時務然願諸生無悔所學宏廵益重之於是
古文遂行(又曰衞宏少與河南鄭興俱好古學初九江謝曼卿善毛詩乃爲其訓宏從曼卿受學因)
(作毛詩序善得風雅之旨今傳於世後從大司空杜林更受古文尚書爲作訓旨時濟南徐廵師事宏後從林)
(受學亦以儒顯繇是古學大興于世)
桓榮少習歐陽尚書事博士朱普至王莽篡位乃歸會
朱普卒榮奔喪九江負土成墳榮門徒嘗四百餘人何
湯爲高弟明帝始立爲皇太子選求明經乃擢榮弟子
豫章何湯爲虎賁中郎將以尚書授太子光武從容問
湯(從音七容反)本師爲誰湯對曰事沛國桓榮帝即召榮令
說尚書甚善之拜爲議郎(桓榮門徒何湯字仲弓以明經嘗授太子推薦榮榮拜五)
(更封關内侯榮嘗言曰此何仲弓之力也)
歐陽歙字正思傳伏生尚書爲汝南太守在郡教數百
人徵爲司徒坐贓千萬下獄
汝南高獲字敬公與光武有素舊師事歙歙下獄當斷
獲冠鐵冠𢃄鈇鑕詣闕請歙又諸生守闕爲歙求哀者
千餘人至有自髠剔者平原震禮年十七聞獄當斷馳
之京師行到河内獲嘉縣自繫上書求代歙死書奏而
歙已死
楊政字子行京兆人從博士范升受易光武時升嘗爲
出婦所告坐繫獄政乃肉袒以箭貫耳抱升子潛伏道
傍候車駕而持章叩頭大言曰范升三娶惟有一子今
適三歲孤之可哀武騎虎賁懼驚乘輿引弓射之猶不
肯去旄頭又以戟义政傷胷政猶不退哀泣辭請有感
帝心詔曰乞生師(乞讀曰氣)卽尺一出升政繇是顯名
鍾興汝南人少從丁恭受嚴氏春秋爲左中郎將光武
詔定春秋章句以授皇太子及宗室諸侯從興受章句
封關内侯興自以爲無功不敢受爵光武曰生教訓太
子及諸王侯非大功邪興曰臣師丁恭於是復封恭而
興遂固辭不受爵
任末蜀郡繁人少習齊詩爲郡功曹後奔師喪於道物
故臨命勑兄子造曰必致我尸於師門使死而有知魂
靈不慚如其無知得土而已造從之
鄭弘會稽人爲郡督郵舉孝廉弘師同郡河東太守焦
貺楚王英謀反發覺以疏引貺(疏書也)貺被收捕疾病於
道亡没妻子閉繫詔獄掠考連年諸生故人懼相連及
皆改變姓名以逃其禍弘髠頭負鉄鎻詣闕上章爲貺
訟罪明帝覺悟卽赦其家属弘躬送貺喪及妻子還鄉
里弘繇是顯名拜爲騶令
樂恢字伯竒京兆人爲尚書僕射數上疏言竇憲兄弟
稱疾乞骸骨歸鄉里憲風厲州郡迫脅恢飲藥死弟子
縗絰輓者數百人庶衆痛傷之
趙康字叔盛南陽人隱于武當山清静不仕以經傳教
授同郡朱穆爲侍御史時年五十乃奉書稱弟子及康
没喪之如師穆尊德重道爲當時所服
延篤字叔堅南陽人爲平陽侯相以師喪棄官奔赴五
府並辟不就
姜肱字伯淮博通五經兼明星緯士之遠來就學者三
千餘人再徵不就及終弟子陳留劉操追慕肱德共刊
石頌之
張霸字伯饒蜀郡人就長水校尉樊儵受嚴氏公羊春
秋遂博覽五經諸生孫林劉固段著等慕之各市宅其
傍以就學焉
廉范京兆人受業事博士薛漢後辟公府會漢坐楚王
英事誅故人門生莫敢視獨范往收歛之吏以聞明帝
大怒詔范入詰責曰薛漢與楚王同謀亂天下范公府
掾不與朝廷同心而反收歛罪人何也范叩頭曰臣無
狀愚戅以爲漢等皆已伏誅不勝師資之情罪當萬坐
帝怒稍解問范曰卿廉頗後邪與右將軍褒大司馬丹
有親属乎范對曰褒臣之曾祖丹臣之祖也帝曰怪卿
志膽敢爾因貰之繇是顯名
孫期少爲諸生習京氏易古文尚書遠人從其學者皆
執經隴畔以追之司徒黃琬特辟不行終於家
謝夷吾爲會稽督郵太守第五倫甚重其道德轉署主
簿使子從受春秋夷吾待之如師弟子之禮時或游戲
不肯讀書便白倫行罰遂成其業
廖扶汝南平輿人習韓詩歐陽尚書教授數百人公府
辟召皆不應太守謁煥先爲諸生從扶學後臨郡未到
先遣吏修門人之禮又欲擢扶子弟固不肯當人因號
爲北郭先生
李郃字孟節爲司空卒門人上黨馮胄獨制服心喪三
年時人異之
孔昱字元世魯國人爲議郎補雒陽令以師喪棄官卒
於家
劉祐字伯祖中山人學嚴氏春秋小戴禮古文尚書仕
郡爲主簿郡將少子嘗出錢付之令市買果實祐悉以
買筆書具與之因白郡將言郎君年幼可入小學而但
傲狠遠近謂明府無過庭之教請出授書郡將爲使子
就祐受經五日一試不滿呈限白决罰遂成學業
李固字子堅官至太尉爲梁冀所誅露尸於四衢令有
敢臨者加其罪固弟子汝南郭亮年始成童游學雒陽
乃左提章鉞(章謂所上章也鉞斧也)右秉鈇鑕詣闕上書乞收固
屍不許因往臨哭陳辭於前遂守喪不去夏門亭長呵
之曰李杜二公爲大臣不能安上納忠而興造無端卿
曹何等腐生公犯詔書干試有司乎亮曰亮含陰陽以
生戴乾履坤義之所動豈知性命何爲以死相懼亭長
嘆曰居非命之世天高不敢不跼地厚不敢不蹐耳目
適宜視聽口不可以妄言也梁太后聞而不誅董班南
陽人少游太學宗事固聞固死乃星行奔赴哭泣盡哀
遂守尸積十日不去梁太后桓帝憐其義烈聽許送喪
到漢中赴葬畢而還二人繇此顯名三公並辟班遂隱
身莫知所歸又弟子趙承等悲嘆不已乃共論固言迹
以爲德行一篇(固所授弟子潁川杜訪汝南鄭遂河内趙承等七十二人相與哀歎悲憤以爲)
(眼不復瞻固形容耳不復聞固嘉訓乃共論集德行一篇)王成爲李固門生固誅下
郡收固二子皆受害少子燮年十三其姊文姬乃告成
曰君執義先公有古人之節今委君以六尺之孤李氏
存滅其在君矣成感其義乃將燮乘江東下入徐州界
内令變名姓爲酒家傭而成賣卜於市各爲異人陰相
往來燮從受學酒家異之意非常人以女妻燮燮專精
經學十餘年聞梁冀旣誅而災𤯝屢見明年史官上書
宜有赦令又當存錄大臣冤死者子孫於是大赦天下
並求固後嗣燮乃以本末告酒家酒家具車重遣之皆
不受遂還鄉里追服後成卒燮以禮葬之感傷舊恩每
四節爲設上賓之位而祠焉
荀淑字季和潁川人爲當塗長去職還鄉里當世名賢
李固李膺等皆師宗之淑卒李膺時爲尚書自表師喪
二縣皆爲立祠(又云淑有高才王易李膺皆以爲師)
劉焉江夏竟陵人也魯恭王後也少任州郡以宗室拜
郎中以師祝公喪去官(司徒祝恬也)
羊弼爲博士何休師之先是博士李育作難左氏四十
事又以公羊義難賈逵往返皆有理證育卒休與弼追
述育意以難二傳作公羊墨守左氏膏肓榖梁廢疾又
休注公羊云何氏學有不解者或曰休辭受於師乃宣
此義不出於已此言爲允也
包咸會稽人習魯詩論語太守黃讜署戶曹史欲召咸
入授其子咸曰禮有來學而無往教(禮聞來學不聞往教也)讜遂
遣子師之
樓望字次子少習嚴氏春秋爲左中郎將諸生著錄九
千餘人及卒門生會葬者數千人儒家以爲榮
鄭玄字康成北海人西入關因涿郡盧植事扶風馬融
融門徒四百餘人升堂進者五十餘生融素驕貴玄在
門下三年不得見乃使高業弟子傳受於玄玄日夜尋
誦未嘗怠倦會融集諸生考論圖緯聞玄善籌乃召見
於樓上玄因從質諸疑義問畢辭歸融喟然謂門人曰
鄭生今去吾道東矣玄自游學十餘年乃歸鄉里家貧
傭耕東萊學徒相隨已數千人黨錮解時玄年六十弟
子河内趙商等自遠方至者數千及卒遺令薄葬自郡
守以下嘗受業者縗絰赴會千餘人門人相與撰玄荅
諸弟子問五經依論語作鄭志八篇其門人山陽郄慮
至御史大夫東萊王基淸河崔琰並著名於世玄位大
司徒
魏王朗字景興東海郯人以通經拜郎中除菑邱長師
太尉楊賜賜薨棄官行服
夏侯惇沛國人年十四就師學人有辱其師者惇殺之
繇是以烈氣聞後終大將軍
王肅字子雍爲中領軍散騎常侍薨門生縗絰至者以
百數
蜀譙周字允南巴西人以門人文立爲顔回陳壽李密
爲游夏羅憲爲子貢至晉文王爲魏相國封周爲陽城
亭侯晉室踐祚拜騎都尉
晉王裒字偉元咸陽人隱居教授三徵七辟皆不就門
人爲本縣所役告裒求属令裒曰卿學不足以庇身吾
德薄不足以蔭卿属之何益且吾不執筆已四十年矣
乃步擔乾飯兒負鹽豉草履送所役生到縣門徒隨從
者千餘人安邱令以爲詣已整衣出迎之裒乃下道至
土牛傍罄折而立云門生爲縣所役故來送别因執手
涕泣而去令即放之一縣以爲耻
霍原字休明燕國人以賢良徵不到山居積年門徒百
數後爲王浚所害懸其首諸生悲哭夜竊尸共埋殯之
遠近駭愕莫不冤痛之
孔冲會稽人爲豫章太守東陽人許孜年二十師事冲
受詩書禮易及孝經論語學竟還鄉里冲在郡喪亡孜
聞問盡哀負擔奔赴送喪還會稽蔬食執役制服三年
祁嘉酒泉人博通經傳精究大義西游海渚教授門生
千餘人張重華徵爲儒林祭酒性和裕教授不倦依孝
經作二九神經在朝卿士郡縣守令彭和正等受業獨
拜牀下者二千餘人張天錫謂爲先生而不名之竟以
壽終
郭瑀字元瑜敦煌人少有超俗之操東游張掖師事郭
荷盡傳其業精通經義雅辯談論多才藝善属文荷卒
瑀以爲父生之師成之君爵之而五服之制師不服重
蓋聖人謙也遂服斬衰廬墓三年瑀隱于臨松薤谷太
守辛章遣書生三百人就受業焉
南齊劉瓛字子珪沛國人少篤學聚徒教授除步兵校
尉不拜姿狀纖小儒學冠于當時京師士子貴游莫不
下席受業性謙率不以高名自居之詣於人惟一門生
持胡牀隨後主人未通便坐問荅住在檀橋瓦屋數間
上皆穿漏學徒敬慕不敢指斥呼爲靑谿焉竟陵王子
良親往修謁表武帝爲瓛立舘以楊烈橋故主第給之
生徒皆賀瓛曰室美豈爲人哉此華宇豈吾宅邪幸可
詔作講堂猶恐見害也未及徙居遇病子良遣從瓛學
者彭城劉繪順陽范縝將厨于瓛宅營齋及卒門人受
學並弔服臨送
梁張充武帝時爲國子祭酒長於義理登堂講說皇太
子以下皆至時王侯多在學執經以拜充朝服而立不
敢當也
諸葛璩字幼玫琅邪陽都人世居京口璩幼事徵士關
康之博涉經史復師徵士臧榮緒著書稱璩有發摘功
方之壺遂後舉秀才不就
嚴植之爲騎兵参軍事高祖天監四年初置五經博士
各開館教授以植之爲五經博士植之館在潮溝生徒
嘗百數植之講五館生必至聽者千餘人六年遷中撫
軍記室参軍猶兼博士七年卒於館植之自疾後不受
廪俸妻子困乏旣卒喪無所寄生徒爲市宅得成喪焉
後魏劉獻之博陵饒陽人善春秋毛詩每講左氏盡隱
公八年便云義例已了不復湏解繇是弟子不能究竟
其說孝文詔以典内校書徵之固以疾辭時中山張吾
貴與獻之齊名海内皆曰儒宗吾貴每一講唱門徒千
數其行業可稱者寡獻之著錄數百而已皆通經之士
於是有識者辨其優劣
嘗爽字仕明河内人宣武時戎車屢駕征伐爲事貴游
子弟未遑學術爽置館温泉之右教授門徒七百餘人
京師學業翕然復興爽立訓甚有勸罰之科弟子事若
嚴君焉尚書左僕射元贊平原太守司馬眞安著作郎
程靈虬皆是爽教所就崔浩高允並穪爽之嚴教奬厲
有方允曰文翁柔勝先生剛克立教雖殊成人一也其
爲通識歎服如此爽不仕時人號爲儒林先生
徐遵明字子判講孝經論語毛詩尚書三禮不出門凡
經六年又撰春秋義章是後教授門徒蓋寡久之爲盛
每臨講坐必持經執疏然後敷陳其學徒至今寖以成
俗遵明講學於外二十餘年海内莫不宗仰孝莊永安
中遵明爲亂兵所害出帝永熙二年遵明弟子通直散
騎常侍李業興表曰臣聞行道樹德非求利於當年服
義履仁豈邀恩於没世但天爵所存果致式閭之禮民
望攸属終有祠墓之榮伏見故處士兖州徐遵明生在
衡泌弗因世族之基長於原野匪乘雕鏤之地而託心
淵曠置情恬雅處靜無悶居約不憂故能垂簾自精下
帷獨得鑽經緯之微言研聖賢之妙旨莫不入其門戸
踐其堂奥信以稱大儒於海内擅明師於日下矣是故
𦕈𦕈四方知音之類延首慕德跂踵依風每精廬暫闢
杖策不遠千里束修受業編錄將踰萬人固已企盛烈
於西河擬高蹤於北海慕竒好古愛客尊賢罷吏游梁
紛而成列遵明以碩德重名首蒙禮命曳裾雅步飬同
置醴黃門李郁具所知明方申薦奏之恩遽全守壑之
志潛居樂道遂往不歸故北海王入雒之初率土風靡
遵明確然守志忠㓗不渝遂與太守李湛將誅叛逆時
有邂逅受斃凶險至誠高節湮没無聞朝野之士相與
嗟悼伏惟陛下遠應龍序俯執天衷每端聽而忘昃嘗
坐思而候曉雖微功小善片言一行莫不衣裳加室玉
帛在門况遵明冠蓋一時師表當世溘焉冥没旌紀寂
寥逝者長辭無論榮價文明叙物敦厲斯在臣託迹諸
生親承顧盻惟伏膺之義感在三之重是以越分陳愚
上諠幄座特乞加以顯諡追以好爵仰申朝廷尚德之
風下示學徒稽古之利若宸鑒昭回曲垂矜採則荒墳
千載式貢生平卒無贈諡
李謐涿郡人博通諸經周覽百氏初師事小學博士孔
璠數年後璠還就謐請業門生爲之語曰青成藍藍謝
靑師何常在明經
隋蕭該蘭陵人尤精漢書撰漢書音義包愷東海人兄
愉明五經愷傳其業又從王仲通受史記漢書尤穪精
究大業中爲國子助教于時漢書學者以蕭包二人爲
宗匠聚徒教授著錄者數千人愷卒門人爲起墳立碣
焉
唐王義方泗州漣水人博通五經爲侍御史坐彈中書
侍郎李義府左遷萊州司戸秩滿家于昌樂聚徒教授
母終遂不復求仕及卒門人何彦先員半千制師服三
年喪畢而去
陽城爲國子司業有薛約者嘗學於城狂躁以言事得
罪竄連州客無根蔕吏蹤跡求得之城家城坐吏於門
與約飲食訣别涕泣送上郊外德宗聞之以城爲黨罪
人出爲道州刺史太學生魯郡李賞等二百七十人詣
闕乞留經數日吏遮止之疏不得上
册府元龜卷六百
