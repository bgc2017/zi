册府元龜卷九十一宋王欽若等撰
帝王部
赦宥第十
唐文宗太和八年二月庚寅詔曰朕祗若天命纉承睿
圖正統紀以清四方序彛倫以貞百度慄慄寅畏于兹
九年雖儉已飭躬推誠育物懼有未至不遑晏寧屬節
氣交時疾恙嬰體列聖垂祐涉旬復初既上慶於兩宫
宜覃恩於兆庶思與寰宇同兹福祥自太和八年二月
九日昧爽已前天下應犯死罪降流流已下罪逓減一
等唯官典犯贓及諸色所繇破用官物故殺人十惡等
罪不在此限左降官流人宜準去年八月九日勅即與
處分為政之要必在去煩厚下之恩莫先已責應度支
戶部鹽鐵積欠錢物或囚繫多年資産已盡或本身淪
殁展轉攤徵簿書之中虛有名數囹圄之下嘗積滯冤
言念於斯所當矜恤其度支戶部鹽鐵應有懸欠委本
司具可徵放數條流聞奏不得容留奸濫京諸司使食
利錢已納利計五倍已上者本利竝放其有攤徵保人
納利兩倍已上者其本利亦竝放免京邑之内本無榷
酤屬貞元用兵之後費用稍廣始定店戶等第令其納
榷况萬戶所聚私釀至多禁令旣不可施榷利自無所
入從立課額殊非惠人其長安萬年兩縣見徵榷酒錢
一萬五千一十貫八百文若先欠者竝宜放免其榷酒
錢起今亦宜停比者滄寇干紀稽誅數年諸道興師竝
獻戎捷時方討叛難議釋縛免死戍邊已有恩貸今滄
州一道久被朝章念其懷土之心必有向隅之歎俾之
遂性用洽優恩其諸道所送滄州將健配流及邊鎮營
田役死者竝委諸道據見在人放歸本管如有已效軍
職及自有生業不願去者亦任便住董昌齡自邕州累
平溪洞兵威所向首惡皆擒言念蒼生無非赤子况在
荒徼尤當撫循其溪洞如有未歸附者向後非因侵擾
更不用進討仍加存撫各使懷安所獲黃洞百姓竝分
配側近州縣令自營生不得没為奴婢將充賞給如元
是奴婢者即任充賞南海蕃船本以慕化而來固在接
以恩仁使其感悦如聞比年長吏多務徵求嗟怨之聲
逹於殊俗况朕方寶勤儉豈愛遐琛深慮遠邇未安率
税猶重恩宥矜恤以示綏懷其嶺南福建及揚州蕃客
宜委節度觀察使除舶脚收市進奉外任其來往自為
交通不得重加率税天下諸州府如有冤滯未申宜委
御史臺及出使郎官察訪聞奏朕百靈所祐獲遂痊和
虔奉神休敢忘昭報其五岳四瀆天下名山大川委所
在長吏致祭仍豊潔以副精誠朕以寡德上承丕構宗
社流慶玄穹叶靈微恙愆和旋就康復渥澤思及於人
瘼儆戒先自於朕躬俾我華夷共歡富壽中外臣庶宜
體予懷
十二月己卯詔曰王者愛人如身推己及物恤其寒燠
之苦適其舒慘之宜俾協太和用臻至理朕恭默思道
憂勤在懷時屬嚴冷念深徽纆當霜雪之候滯囹圄之
中饋餉為勞逮捕斯擾沍寒所迫愁難必多惻然疚心
思有矜降宜布在寬之令使無留獄之嗟應京百司及
畿内諸縣見禁囚徒應犯死罪特降徒流流已下者逓
減一等如欠官錢情非巨蠧責保填納不要禁繫唯故
殺人者及官典犯贓不在此限仍委京兆府及諸司官
長制下日當速䟽決聞奏朕司牧黎元存誠寰宇况封
甸殷廣京師浩擾憫觸法以罹辜式加恩而宥罪庶亡
無告寧失不經宣示中外令知朕意
九年十二月丁亥詔曰朕以翼翼之心孜孜求理十年
之内庶政未凝極其焦勞志在博採聿觀竒士冀獲長
才取其節焉不顧發迹故李訓鄭注咸得進言望其沃
心每許造膝邪人奸色順非而澤信行聽言深心厚貌
包藏不怍偽辨無疑梟獍為心禍亂竝作志欲剪除中
外悉去大臣志願非常謀安太過上天垂祐宗社降靈
同惡雖多姦謀竟敗忠臣輸力保護朕躬是曰彌寧已
嘗布告尚聞閭里未悉予心猶有浮言謬相誑惑朕君
臣之際疑間不行致此妖妄慙非哲惠前月二十一日
王涯賈餗舒元輿李訓鄭注李孝本韓約羅立言王璠
郭行餘魏逢等親率金吾兵仗又郭行餘王璠潜領所
部將健持兵上殿叶謀不軌傾覆社稷謀害中外凢此
凶徒悉已梟戮絶其遺類以謝忠良内外庶臣卿士百
辟體予前志宜即自安無惑浮言尚相恐怖且布維新
之慶宜申在宥之恩京百司見禁囚徒死罪逓減一等
未結正者推問畢日準此處分諸色所繇官吏䧟於脅
從雖有名籍涉於詿誤者一切不用更問仍付左右神
策兩金吾京兆府御史臺竝準恩赦處分休便追捕其
有潜藏廻避限令出三日各歸本司逆人親族已處置
外其餘周親已上一切不問所在更不用繫留聞報其
先有定名捕捉者所在尋追獲日奏聞不得漏網昨者
有擅入逆人之家盜掠財物擁無故之利生怙亂之心
尚有縱酒聚徒妖言惑衆志於掠盜恐嚇居人假託軍
司輙持兵器及以前月二十一日事妄相告訐者委御
史臺京兆府嚴加伺察擒捉奏聞所在集衆決殺不在
恩赦之限於戲齊晉之難桓文是興注訓之妖朕志先
定識邪正之路辨消長之端覩衆臣宣力於急難見禁
旅摧兇於頃刻當時危急之際識臣節之勤藏于予心
何日可忘宣示中外宜體朕懷
開成元年正月辛丑朔帝常服御宣正殿受朝賀禮畢
大赦天下詔曰朕以寡昧祗奉昌圖兢業為心不敢自
怠庶乎播祖宗之光烈致區宇之康平推誠不疑唯才
是用豈謂兇姦背德宗社將危中外叶謀咸加顯戮知
人則哲實在帝而猶難罪已興懷誠為君之不易緬慙
古理良用惕然是用因元正御正殿先明首罪仍布鴻
恩王守澄累朝奬任久掌禁軍忠力雖多愆誤難掩交
通雜累延進奸邪專弄威權蠧害時政鄭注李訓因緣
引見忝竊恩榮二三舊臣䧟在非罪成予憂昧抑有其
繇遂使姦惡搆連竊起前殿王涯賈餗舒元輿宰輔股
肱叶謀不軌王璠郭行餘節將在京率兵上殿羅立言
李孝本紀綱臺府深入領徒韓約誘金吾衛兵立成嚮
背魏逄驛騎來往鄭注自出成師將相通謀情狀咸具
上天降祐氛祲已清討其本因已正刑辟王守澄既已
云亡難議深責自特進已上官爵及實封竝宜削奪禍
已終於既往恩宜覃於有截可大赦天下宜改太和十
年為開成元年正月一日昧爽已前大辟罪已下罪無
輕重常赦所不原咸赦除之其左降官量移復資及才
用有足稱者中書門下處分貶流人中元勅不許量移
及終身勿齒者竝與量移其去年應緣朋黨連累並十
一月二十一日坐罪流貶者不在此限其身亡伏法者
委所在州府量給棺殮任所親收葬制服其戶部度支
鹽鐵應有諸色欠負太和五年已前者竝放免諸色賀
正端午降誕賀冬進奉起今權停三年其錢充紐放百
姓兩税所在除藥物口味茶果外不得輒有進獻百司
及諸道應宣索製造一物已上者竝同三年京畿百姓
兩税已下凡一歲之内徵取者并百官職田竝全放一
年其京兆府一年所支用錢物斛㪷草等竝勒鹽鐵使
以開成元年夏青苖錢同州河中絳州去年旱歉賦歛
不登宜放開成元年夏青苗錢同州賜雜榖六萬石河
中絳州共賜十萬石委度支戶部以見貯粟帛充賜三
省九州列御史臺選黜陟使十人同問風俗進賢退不
肖興行新制務令通流天下戎鎮文武𢃄憲官者解補
進退竝須奏聞其逐州令制譯語學官常令教習以達
異意内外文武官及諸色人任上封事極言得失有禆
時政者必加升擢以待不次其有藏器候時隱身岩穴
竒節獨行可激風俗者委常參官及所在長吏各以名
聞文武之道合而兼濟勲臣子弟有能修詞務學應進
士明經及通諸科者委有司先加奬引河朔節將以州
縣歸國者有張茂昭田弘正程權各與一子官子弟堪
任使者委中書門下量加引用應内外文武官進階加
爵有差
二年三月壬申以妖星見詔曰朕嗣守丕構對越上玄
虔恭寅畏於今一紀何嘗不宵衣念道昃食思愆師周
文之小心慕易乾之夕惕懼德不類貽列聖羞欲致和
平時無灾咎然誠未感物謫見於天仰愧三靈俯慙衆
彙思獲攸濟浩無津涯昔宋景發言星因退舍魯僖納
諫饑不害人取鑒往賢深惟自勵載軫在予之責宜布
恤辜之恩式表殷憂冀答昭戒應在京城百司及天下
州府見禁囚徒各委長吏親自鞫問罪合死者從流流
已下並釋放唯故殺人及官典犯贓并主掌錢穀之吏
計較盜竊者不在免限揚州楚州浙西管内諸郡如聞
去年稍旱人罹其灾豈可重困黎元更加誅斂爰布蠲
除之令用伸拯物之情宜委本道觀察使於兩税戶内
不支濟者量議矜減今年夏税錢物每貫作分數蠲放
分折速奏仍於供上及留州使額内相均落下務令蘇
息膏澤不愆播種伊始土木興役恐妨農功禁中及百
司所有修造竝宜權停韶陽御辰生氣方盛思全物類
以順天時内外五方凢有籠養鷹鷂及鷄鴨狐兔等悉
宜放之起今月一日至五月三十日禁京師畿内採捕
禽獸羅網水蟲以遂生成永為定制委臺府及本軍本
司切加禁止唐州晝劫縣官桂州聚集妖人或始於計
窮或迷於誘導嘯聚未散伏藏山林者各委本處長吏
遣人宣諭恩旨便令放歸鄉貫田里俾安家業勿更相
尋所犯如不從制命不在此限朕今素服避殿命太常
撤樂大官減膳一日常費分為一旬近者内外臣僚繼
獻表章徵引故實請册尊號夫道大為皇德大為帝朕
膺此稱祗媿已多矧鍾星變之灾敢議名揚之美非徵
既往且儆將來宰臣百僚及諸道節度觀察等使更不
用奏請如表已在道路及到者竝宜却還常參官及諸
州府長吏如有規諫者各上封事極言得失陳救灾之
本明致理之方咸竭乃心以俾厥辟於戲朕明誠未感
化理未孚譴告在天丁寧斯甚所宜盡意與我同憂勉
進嘉言共凝庶績弼違納誨副兹虛懷宜示内外各令
知悉
三年十一月壬戌以妖星再見詔曰上天盖高感應必
繇乎人事寰宇雖廣理亂盡繫於君心從古以來必然
之義朕嗣膺寶位十有三年當克己以虔恭每推誠於
庶衆將以導迎休應漸致雍熙期克荷於宗祧思保寧
於華夏而德有所未至信有所未孚灾氣上騰天文謫
見再周期月重擾星躔當求衣之時覩垂象之變兢懼
惕勵若蹈泉谷是用舉成湯之六事念宋景之一言詳
求譴咎之端採聽消禳之術必有精理藴於衆情冀屈
法以安人爰恤刑而厚下應京城百司及諸道州府十
一月八日已前見禁囚徒未經勅斷者犯死罪竝降從
流流已下逓減一等其十惡及謀殺人劫盜賊并官典
犯贓不在此限諸道今年遭水及蝗蟲州縣人戶等宜
委觀察使與州縣長吏計會精加察訪勿惮奏論諸道
所有進獻時新委中書門下更點勘樽減以稱朕意京
畿之内百役繁興欲其阜安切在優恤其今年二月二
十五日勅賑貸諸州百姓糧種粟八萬四千九百七十
八石如聞數内半是義倉斛㪷此乃救灾之備豐年自
合收積其餘有戸部管係者竝且停徵以俟來歲畿内
諸縣應有開成元年以前諸道逋欠竝宜放免仍委度
支與府司同簡勘聞奏如是官吏破用不在此限皇太
子葬事卜日稍近但令粗及禮制不必過務虛儀事涉
繁冗則須裁減冀無害物夫豈傷恩易定兩州地理深
阻近者守臣喪沒軍中初有異圖累遣詔書申明事理
革心遷善章表繼來張元益出定州後應是初扶樹元
益有違朝旨者自將校至於官健委新節度使安行慰
諭竝經放釋如或輒相告訐却以其罪罪之冀使藩方
永無疑懼文武百寮及諸色人有能通逹刑政之源參
考天人之際隨在各上章䟽指言得失乃至撤樂減膳
抑亦舊章便當内自指揮不復更形綸翰宣示中外宜
體至懷
四年十一月己亥曲赦京城及畿内死罪降流流已下
者逓減一等唯十惡五逆殺人官典及監臨犯贓不在
此限
武宗以開成五年正月即位二月戊申大赦天下
會昌元年正月庚戌享圜丘還御丹鳳樓大赦改元
二年四月戊寅受冊尊號大赦
五年正月辛亥有事於南郊禮畢御承天門大赦天下
六年二月癸酉制䟽理天下囚徒除官典犯贓及持杖
劫人犯十惡外餘罪逓減一等犯輕罪者并釋放京城
内仍委宰臣一人與御史中丞同疏理兩京及天下州
府耄老惸獨及殘疾窮困交不存濟戶今年夏税竝放
免所攻討党項事不獲已其婦人并幼小未任持兵仗
者交兵日不得濫有殺傷
宣宗以會昌六年三月即位五月大赦
大中元年正月戊申享圜丘還御丹鳳樓大赦改元
四年正月大赦天下徒流人比在天德者以十年為限
既遇明恩例減三載使循環添換邊不闕人次第放歸
人無怨苦其秦州源州威州武州諸關等所配流人須
量輕重與立年限宜令止於七年放還如有住者亦聽
中有犯死罪及逆人賤隸不在此限諸道府州縣官員
如請公假一月已下而權差諸廳判官一月已上即準
勾當例其課料等據數每貫刻二百文與見判按官員
添給有故意殺人者雖已傷未死已死更生意欲殺傷
偶然得免竝同已殺人條處
懿宗咸通元年十一月丁未有事於郊廟禮畢御丹
鳳樓大赦改元
四年正月庚午有事于圜丘禮畢御丹鳳樓大赦
七年十一月壬申以復安南御宣正殿大赦
十二年正月戊申冊尊號禮畢大赦
五月庚申勅慎恤刑獄大易格言語曰如得其情則哀
矜而勿喜而獄吏苛刻矜在舞文守臣因循罕聞親事
以此械繫之輩溢於狴犴逮逋之徒繁於簡牘實傷和
氣因致沴氛况時屬炎蒸化先茂育竝赦罪戾式順生
成應天下所禁繫罪人十惡五逆故意殺人合造毒藥
持杖行劫開發墳墓外餘竝宜疏理釋放或信任人吏
多有任情繫留續察訪得知本道觀察使判官州府本
曹官必懲譴以誡慢易勅到後十日内速䟽理分析聞
奏
十四年四月八日迎佛骨入内道場三日後出京城諸
寺制曰朕以寡德續承鴻業十有四年頃屬蠻寇猖狂
王師未息朕憂勤在内愛育生靈遂乃尊崇釋教志重
玄門迎請眞身為萬姓祈福今觀覩之衆隘塞路陂載
念狴牢寢興在慮嗟我黎人陥於刑辟况漸暑毒繫於
縲絏或即幽冤有傷和氣關連追擾有妨農務京畿及
天下州府見禁囚徒除十惡五逆故意殺人官典犯贓
合造毒藥光火持杖開發墳墓外餘罪輕重節級逓減
一等其京城軍鎮限兩日疏理訖聞奏天下州府勅到
三日内疏理奏聞
僖宗乾符元年十一月有事於郊廟禮畢御丹鳳樓大
赦改元
四年正月丁丑赦天下繫囚及徒流人放還
廣明元年正月乙卯朔御宣政殿制曰朕祗膺寶祚嗣
守宗祧夙夜一心勤勞八載實欲驅黎元於仁壽致華
夏之昇平而國步猶艱羣生寡遂災眚荐起寇孽仍臻
竊弄干戈連攻郡邑雖輸降欵未息狂謀江左海南瘡
痍既甚湖湘荆漢耕織屢空言念疲羸良深軫惻我心
未濟天道如何頼近者嚴勅師徒稍聞勝捷皆列聖之
潜祐寧菲德以言功屬節變三陽日當首歲乃御正殿
爰命改元况及發生是宜在宥自古繼業守文之主握
圖御宇之君必自正月吉辰發號施令所以垂千年之
懿範固百代之洪基莫不繇斯道也可改乾符七年為
乾明元年近日東南州府頻奏草賊結連本是平人迫
於饑饉驅之為盜情不願為委所在長吏子細曉諭如
自首歸降保非詐偽便須撫納不要勘問如未倒戈即
時剪撲東南州府遭賊之處農桑失業耕種不時就中
廣州荆南湖南盜賊留駐人戸逃亡傷痍最甚自廣明
已前諸色税賦宜令十分減四其河中府太原府遭賊
寇掠處亦宜準此吏部擢選人粟錯及長名駁放者除
身名踰濫欠選考外竝以比遠殘闕收注入仕之門兵
部最濫全無根本頗壞紀綱近者武臣多轉入文臣依
資除授宜懲僣倖以辨品流自今後武官不得轉入文
臣選改所冀輪轅各適秩序區分其内司不在此限
中和元年七月丁巳帝在蜀御成都府廨大赦改元
光啟元年三月丁卯帝自蜀還京己巳御宣政殿大赦
改元
五月御殿受冊尊號大赦
文德元年二月壬午帝自鳳翔還京戊子御承天樓大
赦改元
昭宗龍紀元年正月癸巳朔御武德殿大赦改元中外
文武臣僚進秩頒爵有差
十一月辛卯祀圜丘禮畢御承天門大赦
大順元年正月戊子朔御武德殿受朝賀宰臣百寮上
徽號禮畢大赦改元
景福元年正月丙午朔御武德殿受朝賀大赦改元
乾寧元年正月乙丑朔御武德殿受朝賀大赦改元
二年十月丁亥制赦繫囚其節文曰其有任崇柱石位
重台衡或委以軍權或參諸宥密竟因連謗終至禍名
欝我好生嗟乎強死應大順已來有非罪而加削奪者
竝復官資其杜讓能西門君遂李周潼已下竝與昭雪
還其爵秩韋昭度頃處台司每伸相業王行瑜求尚書
令獨能抑之致於沉冤諒繇此事李磎文章宏贍迥出
輩流竟以朋黨之間擠於死地凡在有識孰不咄嗟宜
竝與昭洗仍復官爵
光化元年五月己巳朔以立后大赦
八月己未帝自華州還京甲子御端門大赦改元
天復元年四月甲戌御長樂門大赦改元
三年正月己巳自鳳翔還京謁廟禮畢御長樂樓大赦
天祐元年閏四月甲辰帝至雒乙巳御光政樓大赦改
元制曰乃睠中州便侯伯會朝之路爰逢百六順古今
禳避之宜况建鼎舊京我家舊宅轘轅通其左郟鄏引
其新周平王之東遷更延姬姓漢光武之定業克茂劉
宗肇葺新都祈天永命皆因否運復啓昌期或西避於
戎狄或載殱於妖孽遭家不造布德弗明十載已來三
罹播越亦屬灾纏秦雍叛起邠岐始幸石門以避衛兵
之亂載遷華嶽仍驚畿邑之侵憂危則矢及車輿凌脅
則火延宫廟迨至連綿宦豎搆結姦兇致劉季述幽朕
於下宫韓全誨劫予於右輔莫匪兵圍内殿熖亘九重
皆思假武以容身唯效指鹿而威衆矯誣天憲欺蔑外
藩行書詔以任情欲忠良而獲罪雖羣方嶽牧協力扶
持拘戎律於阻修報朝恩而隔越獨有副元帥梁王全
忠以兼鎮近輔總兵四藩遠赴岐陽躬迎大駕辛勤百
戰盡𠞰兇渠營野三年竟廻鑾輅咸鎬載新其宫闕讓
珪絶類於閹徒方崇再造之功以正中興之運而又邠
岐結釁巴蜀連兵上負國恩下隳鄰好焚宮烈火更延
爇於親鄰却駕兇鋒復近侵於禁苑抑又太乙游處併
集六宫罰星熒惑久躔東井玄象荐灾於秦分地形無
過於雒陽爰有一二藎臣洎四方同志竭心王室共誓
嘉謀魏鎮定燕航大河而畢至陳徐潞蔡輦巨軸以偕
來披荆棘而立朝廷剗煨燼而光輪奐左郊祧而右社
稷肅爾崇嚴前廣殿而後重廊藹然華邃公卿僉議龜
筮叶從甲子令年孟夏初吉備法駕而離分陜列百官
而幸雒郊覩此殷繁良多嘉慰謝罪太廟憂惕驚懷登
御端門軫惻興感盖以一人寡祐而萬姓靡寧工役艱
疲忠良盡瘁克建載遷之業冀延八百之基宜覃渙汗
之恩克俟雍熙之慶滌瑕蕩垢咸與維新可大赦天下
改天復四年為天祐元年應依天祐元年閏四月十一
日昧爽已前所犯罪輕重已發覺未發覺已結正未結
正見繫囚徒常赦所不原者咸赦除之唯十惡五逆故
殺人命造毒藥持杖行劫官典犯贓不在此限長流人
罪無輕重一切放免左降官與量移已經量移者更與
量移經兩度量移者便與復資縱元勑云逢恩赦不在
量移者今亦與洗滌一例施行如所在亡殁者便許歸
葬朝貶官前資官及父母喪服闋委中書門下先與叙
用存樹勲庸殁留義烈宜錫子孫之澤永流苖裔之恩
庶邀英風以光壯魄武德以來立功效節著在史策兼
與搜訪子孫繼嗣量才叙用其近年隨全忠鳳翔迎駕
及青州討伐身役王事者委全忠錄奏如未經追贈者
與追贈已追贈者更與加贈有子及妻在者優與存恤
用表始終土木之工辛勤斯極樸斵既刓於斤斧結搆
悉冒於梯登轉石累土剪茨就垣或簡差於軍伍或徵
役於他州下不告勞吏皆戮力言念於此先布爾恩應
修都邑工匠人夫軍將節級軍人百姓等共賜錢一十
萬貫以見在東都諸道上供物充委全忠分給其軍將
仍委具名銜聞奏量材酬奬天旋日轉取象神明雷震
電昇盖資儀衞稱警前導清蹕至都楯帳赫奕於行宫
旂纛披靡於長路建兹班仗整肅無虧禀教揚威宜膺
賞賚應自陜州執掌儀仗隨駕馬軍及樓下立仗將士
等共賜錢五萬貫以見在東都錢充委全忠分給文修
紀律武靜艱氛當予建國之辰體爾榮家之志大頒蠟
印用慰泉扄應内外文武常參官已上及節度觀察防
禦刺史竝與追贈追封先已有者更加封贈務表哀榮
漢宗蕭何周師吕望不有人傑孰拯屯危况兹定鼎之
方甫爾建侯之所嘉其勲德一何巍峩廻天再造竭忠
守正功臣守太尉中書令宣武護國宣義天平等軍節
度使諸道兵馬副元帥知府事判六軍諸衞事梁王全
忠四溟偉量五嶽竒姿挺將相之兼才行公侯之全孝
迎鑾岐邑忠貫於神祗作輔鳳池智周於今昔副予愛
子仍董衞兵既久久而稱芳見多多而益辦一昨痛思
國難首建良謀追周官卜雒之規述殷后遷都之策故
得會盟咸萃遐邇遄臻分功盡禀於指縱表位悉歸於
心匠躬勤廵撫頻散財糧荷畚鍤以駢羅執斧斤而翕
習千門萬戸化雒宅之新宮三署六軍踰西京之舊制
人謀既叶天祐相扶俾我𦕈躬享兹垂拱策勲之典别
降麻制處分睠惟良帥活濟疲民果因富庶之基遂創
繕修之事表得人之斯理見有開而必先叶節元勲賚
爾同德東都留守祐國軍節度使檢校太師兼中書令
河南尹張全義保釐泉雒二十餘年惠行而藹若春和
令簡而煦猶愛日珪璋特逹桃李無言勸勤靡惮於身
先敬善每聞於國事宫商迭應杞梓相扶誅茅棘為平
坦之田變黍離為垣墉之峻役均甸服莫不子來夙駕
而勤陜宫載星而營新殿講論勲績實謂亞焉報功之
典别降麻制處分國有大慶先及輔臣僉同既賴於經
綸夙夜頗勤於扈從道途久次已聞啓沃之言朝闥方
新更佇謀猷之力裴樞等宜與進改别降麻制處分凡
營都邑宗廟為先非託良臣孰能盡禮魏博節度羅紹
威經文緯武本孝資忠奉三百年之威靈搆十二堂之
棟宇將親禘祫式魏崇嚴獲展烝嘗預懷悽感天屬所
蔭百代無疎矧我居新尤宜共樂鎮冀節度使王鎔代
延勲戚躬尚禮儀採恒嶽之瓌椽製棠華之廣第内列
雍和之殿外開朱戟之扉用弘友愛之風切慰睦親之
思行鑾所駐供億攸難淹留將及於十旬忠敬備傾其
任土陜州節度使朱謙驊騮得路鵬鶚逢秋識將臣事
君之儀導季父扶天之業仲春迎蹕西自於閿鄉閏夏
撰行東及於都界饋獻有豐於國制贍濟盡費其家財
卓立茂功宜膺異賞竝别降麻制處分伏念明祖之幸
蜀都服闋則恩施父老代祖之駐陜服廻鑾乃澤布州
閭德祖之廵梁州冲人之省華郡前則以興元列號後
則以興德標名矧乃甘棠抑惟右鎮俾新稱謂用慰藩
方宜追列聖之舊文兼循往年之近事宜改陜州為興
唐府長史為尹其所置官屬一準興元等例其將士等
仍賜錢三萬貫充優賞委所司遂便支給其潞州節度
使丁會左創文昌之省右新執憲之臺軍令嚴明興功
迅速河陽節度使張漢瑜宵程來覲兩舍不歸問彼春
芳躬廵板築宫庭馳鞠盖閱驍才王處直遠罄規模備
周場殿則有留陽上相獻嵐谷之瓌材浙右元侯貢夏
金之三品咸鎬緝繕完之政荆襄開水陸之途豫章傾
尊奬之心鄂渚竭忠貞之懇潭桂守弭兵之略甌閩勤
納貢之儀夏川孤立以安邊朗陵兩州而效悃嶺表則
番禺盡節海濱則青社自新交馳陜渑之途竝集澗瀍
之闕嗟朕菲德何以致兹履薄臨深莫申兢畏其諸道
藩鎮牧守竝委中書門下等其功績進改處分禮儀使
御營使各與進階執政乖方自罹衆怒任使斯久忍忘
舊恩故太子少傅崔裔頃者朕在下宫實輸忠節後全
忠迎奉又罄裨謀不慎滿盈據投於覆餗今逄曠蕩興
念於遺簮宜復本官階爵準天福四年正月十四日已
前從别勅處分夫為下不二為上不疑適當樹鷄之辰
將陳刑馬之誓咨爾藩岳敬聽朕言敦好睦鄰諸侯大
義興兵動衆有土深灾居人不保室家戰士身膏草野
為人上者何所忍焉恃安者危逞欲者敗齊桓葵丘之
會但整衣裳晉文踐土之盟唯論職貢古賢雖遠仰止
何殊如有隣境自相攻討情理不可容者先具奏聞朝
廷為平其事理若有不用王命擅舉兵者委諸道共伐
之含垢匿瑕國君所尚雷驚雨洗域内斯同乾坤盡欲
其包容日月不私於炤耀其有負江山之固納奸諂之
謀雖恣猖狂或思改革禹誅後至予不忍為舜用舞干
竊所景慕如其執迷不悟長惡不悛國有刑章非朕能
捨禍福二事審自擇焉李茂貞楊崇本頃朋閹孽罪已
貫盈近抑強鋒謂知大德喘息纔緩飜覆如初嘗懷梟
獍之心欲恣豺狼之噬劫脅羣下安忍不臣此而可容
是隳王法即宜經略進討然念彼一境獨困凶殘罪止
二人之身其下竝許立功自贖俟續處分人倫之間天
性或異特起因心之孝獨堅匪石之貞方遷國於土中
貴廣教於區内應天下有孝子順孫義夫節婦事績彰
顯為衆所知者仰所在長吏標錄聞奏當與旌表門閭
將安疲瘵須委循良共理者太守之能親人者縣宰之
任戈鋋稍弭政術為先刺史縣令有勸課農桑招復戸
口一倍已上於前者委本道觀察使條件奏聞當加進
陟如貪隳不理害及於人者速使停替務加葺養稱朕
意焉思拯艱難實資材幹尚慮非常之士猶懷自進之
嫌苟或失人焉能致理倘有懷才抱德隱遁山林武藝
絶倫湮沉卑賤者仰所在處長吏察訪奏薦如得才實
當待以不次之位於戲肆𤯝閶闔即安宫闈雖九廟几
筵已開於新室而諸陵松栢遥隔於舊都將務乂寧難
申顧慕文武百辟執事具僚從我千里而來竭爾一心
莅政恩覃既往效責從新方當開國之初必舉慢官之
罰分茅邦國外相大官愍兹多難之時無爽勤王之業
協告元輔毗予一人礪山帶河敬守漢高之誓卜年與
世希同周滿之言永安新京無忝我高祖太宗之景命
赦書日行五百里布告天下咸使聞知
哀帝以天祐元年八月即位二年四月辛亥制以星孛
西北赦京畿之内府縣諸軍諸使及近鎮州應有見禁
囚徒除常赦不原者罪無輕重逓咸一等限三日内䟽
理聞奏畿甸之内應有暴露骸骨委所在長吏指揮以
上供錢收拾埋瘞身没王事者竝追贈修奉園陵役費
夫匠車牛宜令錄奏優復一年鄉里耆耄長吏切加存
問搜訪湮沉孝子順孫義夫節婦有司具以名聞奏必
當旌表其鰥寡孤獨不濟者長吏量加給䘏
册府元龜卷九十一
