册府元龜卷六百三十三宋王欽若等撰
銓選部
條制第五
後唐長興元年三月勑凡是選人皆有資考每至赴調
必驗文書或不具全多稱失墜將明本末須示規程其
判成諸色選人黃甲下後將歴任文書告勑連粘宜令
南曹逐縫使印都於後面粘紙具前後歴任文書都計
多少紙數具年月日判成授某官懼其分假於人故也
又中書奏吏部流内銓諸色選人所試判兩節欲悉定
其等第久優者超一資其次者依資又次者以同類道
理全疎者於同類中人戸少處注擬從之
五月制曰獲遇拜郊遠來行事既施微效宜被優恩欠
一選者宜令待闕欠兩選者减一選欠三選四選者减
兩選欠五選六選者减三選欠七選八選者减四選欠
九選已上者减五選三司勒停官顯有過愆遂當停替
不逢大禮終是棄人仍令所司以罷官即選赴常調如
是今年合格者許令待闕注擬仍委吏部南曹依元簡
勘事節合减選數給付牒知
是月又勑凡命職官只憑告勑條流雖切&KR0861;濫不無况
來自羣方固非遍識除因章露始見罪尤先皇帝臨御
之初郭崇韜制置甚切雖加峻法尚有訛風誠由本朝
多事已來偽室偷安之際皆随往制莫識嚴規秩高者
以蔭緒假人廣求財貨吏狡者以貪惏得志不顧憲章
遂致傳授身名分張告勑勘初任則多稱失墜論資考
則只有公憑前後相蒙真偽莫辨若不特行釐革無由
永絶根源宜令自此應除授選授州縣官引驗磨勘須
召有官三人保非謬妄則奏擬仍於告身内豎出保官
姓名據本官所通三代名銜有出身無出身歴任告勑
文書并逐任考數若是本朝及偽朝所受者並只於將
來新告身内一一收竪其文書納留不再給付如自中
興已來歴任待受新命後都粘連&KR0819;尾具道數委吏部
使印背縫郎官於状尾押署給付或有失墜即須於所
失處州縣投状具三代名諱及出身歴任請公憑赴京
勘會甲庫同即重與出給如公然拆破印縫不計與人
不與人將來求事並令焚毁其人當行極典自茲凡受
新命並依此例施行其見任内外文武朝臣及諸司職
守諸道州府判官并軍州職員有曾為州縣官及曾改
名所受本朝及偽署官告勑牒歴任文書亦並須送納
入官只以中興已來文書敘理其見任州縣官及諸色
前資官守選官等所歴任文書亦仰速便送納委所司
點勘無違碍則准前收竪給與公憑任赴將來求事參
選其秦王茂貞墨制官員並須得本道識認具歴任申
奏所司簡勘不虚亦給與公憑將來隆資受官所貴凡
是身名免有混雜仍限一週年内改正了絶其興元已
西應曾受偽蜀官員緣地里遥遠許勑到後一週年為
限仍各於本罷任處州府投状具三代名諱出身歴任
一一分析申奏到日點勘准前指揮如出限外縱有申
送到文書並不敘理兼諸道亦不得以此身名奏薦如
違罪在本判官其本人别行嚴斷庶得新恩迥異舊弊
永除表為君一統之基塞入仕多端之倖仍付所司
七月吏部南曹奏磨勘南郊行事官前守濮州范縣主
簿李範是同光三年不納告身人數准勑終身不齒今
又冐名於四方舘行事前河南府長水縣主簿趙知遠
使兄為父蔭行事者勑指李範已該恩赦特放罪收納
文書趙知遠以兄為父未之前聞既遇郊禋特從恩宥
出身歴任文書付所司焚毁放罪勒歸鄉貫本道長吏
與改昭穆奏聞其餘南郊行事合减選人數候將來選
限滿日宜並不取逐處文觧不更經南曹點簡赴銓注
擬(時中書選部磨勘甚精進者真偽明白人皆便之)
九月勑諸道奏薦州縣官前銜内有賜紫金魚袋者若
循常例州縣官十六考方得敘緋若已佩金章固難為
令錄此後天下州府不得奏薦著紫官員為州縣官
是月前興唐府寇氏縣尉楊知萬經中書陳状稱光化
三年明經及第其後選授官兩任莊宗郊天年於將作
監内行事禮畢擬授太子通事舍人旋直錯竪父母年
幾駮落其年丁父憂至天成二年又丁母憂去年九月
方服闋今春欲赴郊天行事又緣貧困無財可辦今乞
引驗已前文書量賜陶鑄者中書簡到同光二年行事
案楊知萬謬通父母年幾停落勑旨楊知萬實曾行事
尋已注官只為父母轉年恩命遂寢外别無違碍自後
相次丁憂久住京城誠宜傷愍宜令銓司點簡歴任文
書准非時選人例處分或前資官中有與楊知萬事状
相類者並准此指揮
十月吏部南曹關試今年及第舉人進士李飛等六十
九人内三禮劉瑩李斐李銑李道全明筭宋延美等五
人所試判語皆同尋勘状皆稱晩逼試偶拾得判草寫
净實不知判語不合一般者勑旨貢院擢科考詳所業
南曹試判激勸為官劉瑩等既不攻文合直書其事豈
得相傳稾草侮凟公場載究情繇實為忝冐及至定期
覆試果聞自懼私歸宜令所司落下其所給春關仍各
追納兼放罪許再赴舉兼自此南曹凡有及第人試判
之時切在精專點簡如更有效此者准例處分
是月中書奏吏部流内銓諸色選人先條流試判兩節
並委本官優劣等第申奏文優者宜超二資注擬其次
者以同類官注擬所以勵授毫之作亦不掩歴任之勞
其或於理道全疎者以人戸少處州縣同類官中比擬
仍准元勑業文者任徵引古今不業文者但據公理判
斷可否不當罪在有司兼諸色選人或有元通家状不
實鄉里名號將來赴選者並令改正一一竪本貫属鄉
縣兼無出身一奏一除官等宜並不加選限從之
是月勑先條流見任州縣官及前資守選官所有歴任
文書委所司點勘無違碍則准前收豎給與公憑任將
來參選者訪聞諸色選人有今年合格者因請公憑久
淹京闕若候本道請觧即須來歲授官多是甚貧誠為
可憫况已及選限固取本任文觧不及前件選人今年
合格已請得公憑者宜令吏部南曹准今冬選人例簡
勘施行如是欠選者候選數足日准格取本任文觧赴
集
十二月太常丞孔知邵奏諸道行軍司馬副使兩使判
官已下及團練軍事判官並請依考限欲滿一月前本
處聞奏朝廷選替補授勑旨從之兼上佐官令錄判司
主簿等亦准此指揮或有丁憂及不赴任因事停官抛
官兼身死並具月日申奏如不依指揮罪在本判官
二年正月吏部南曹奏前齊州臨邑縣令趙諲等十人
納到歴任文書合給公憑勑旨其換給公憑仍令所司
以綾紙收竪取本行尚書侍郎列署出給其先已出給
者宜候將來赴選之時依此重給
是月勑少尹上佐以二十五月為限其府縣官宜准長
定格以三十月為限其行軍司馬節度副使判官等並
元未定月限勑旨諸道行軍節度副使兩使判官已下
賓僚及防禦副使判官推官軍事判官等若詢前代固
有通規從知咸自於弓旌錄奏方頒於綸綍初筵備稱
確畫斯陳朝廷近以旌賞勲勞均分員闕稍或便於任
使不免須議勑除既當委以禆贊所宜定其考限前件
職員等宜令並以三十月為限如是随府不在此限
四月勑舉選人衆例是艱辛曾因兵火之餘多無勑甲
不有特開之路皆為永棄之人其失墜春闕冬集者宜
令所司取本人状當及第之時何人知舉同年及第人
數幾何如實即更勘本貫得同舉否授官者亦先取状
當授官之時何人判銓與何人同官上任罷任何人交
代仍勘歴任處州縣如實則别取有官三人保明施行
五月中書奏吏部南曹状申准勑換給諸色官員告身
公憑伏緣點簡選人歴任文書其間多有格後違礙事
節若旋具姓名申覆伏恐漸積人多互起陳論交慮壅
滯當曹不敢施行者中書據南曹所申事節逐件條流
如後一件據申選人納到今任文書多於觧繇及歴子
内批書考第准天成四年四月二十一日勑新格已前
即許施行自新格已後亦多有觧繇歴子内批竪考數
本處元本給到考牒格前特許施行甚為優假格後更
聞違越須重條流今日已前有此色選人宜且與收豎
此後選人如有觧繇及批得歴子分明無考牒者殿一
選有得歴子無觧繇考牒殿兩選如只有觧繇考牒不
批得歴子殿三選如無三件文書便同有過停官一件
據申應諸色選人新格下後批歴子後時者五年後批
者不在磨勘之限今有格前罷任及新格下後罷任者
格下經六年七年方批入仕歴子或有全不批歴子只
給到公憑今日已前有如此者特與磨勘施行此後纔
罷任一月内須批給得觧繇歴子違過一月殿一選過
三箇月不給批得者亦同有過停官一件據申應諸色
承應出身及童子及第例是擡年及䧟歲數兼幼補身
名引騐之時多有差異者今日已前有此色選人並須
引騐辨認兼召保官委是正身别無謬妄則與改正詣
實年幾施行此後更有此色身名並同謬濫處分一件
據申河北諸色官員納到告勑文書例稱本處無不校
考只有觧由河東河北及鳳翔已西不知選格須明告
諭仍令吏部南曹各一本觧繇考牒觧状式樣徧下逐
處此後並須文書備足免誤選人如今日後公然更有
違越並准前殿選今日已前不在此例一件據申諸色
前資官告身今任入仕歴子或批到上任月日或是有
名假故批歴子處多無觀察使及刺史具銜押署只有
錄事參軍批署者逐處長吏自此後並須依格文押署
如故違者本人殿兩選其今日已前違程式者且宜特
與磨勘收豎一件據申諸色官員歴官兩任至五任今
任文書備足内有一任至兩任失墜前任觧繇或考牒
歴子又無公憑及稱元不給得即别有公據自此但知
認中興已來所授告身為定其已前或有歴任稱失墜
如是傳授他人有此糾告及所司點勘彰露並准累行
勑命科罪今日已前失墜考牒觧繇歴子如有公憑者
亦與收竪又無公憑將來選時降資注官自此後選人
更有失墜則須却於本處具所失因繇重具批給如違
准前殿選一件據申選人有今任文書備足只歴子内
批到上任月日即别有觧繇或公憑文書證據分明自
今已後宜亦准前項指揮收竪此後更有此色選人並
同有過停官例處分右奉勑宜依吏部南曹具此分明
曉告及徧下諸道州府應是選人各令知委如守官滿
日未給得觧繇歴子等文書随處不得便令辭謝如逐
州府輙有邀難不便出給罪在本判官并錄事參軍
七月勑諸道奏薦州縣官各定員數今宜增益以廣搜
揚使相先許一年薦三人今許薦五人不帶使相先許
薦二人今許薦三人直属京防禦團練使先許薦一人
今許薦二人念應舉之流甚艱難於取事當及第之後
尚迢逓於授官小而得簿尉者全稀老不為令錄者極
衆即不得薦新罷任及諸格之人如未曾有官即許奏
初官已有官者當别比擬吏部南曹奏前守鄆州盧縣
令李玭歴任内兩任秘書丞一任國子毛詩博士雖前
任有昇朝官伏緣今任官合准格五選集候選足日取
觧赴常調勑旨州縣官帶侍御史殿中侍御史内供奉
監察裏行及省䘖者皆非正秩尚出銓曹况曾三度昇
朝豈可一例守選所宜振發以勵操修應州縣官内有
曾在朝行及佐幕罷任後准前資朝官賓從例處分其
帶省銜已上并内供奉裏行及諸已出選門者或降授
令錄者罷任日並依出選門例處分不在更赴常調便
與除官兼州縣官其間書得十六考者准格敘加朝散
階准出選門例處分如不書得十六考雖已過朝散階
不在此例
八月勑諸道奏薦州縣官前銜内有賜紫金魚袋先於
長興元年有勑州縣官若循常轍十六方得敘緋儻或
已佩金章固難却為令錄必若藉其才器則可别任職
資文資官結銜内已有金紫尚不許薦為州縣官其武
職銀青階亦宜條理諸道詳文資賜紫例不得奏為州
縣官
是月詔百司職史應選授外官者考滿日並委本州申
奏追還本司依舊執行公事
九月前温縣令杜同文獻時務長吏年七十已上者請
不除令錄其合格應選者請授散官勑旨耄年為政&KR0681;
事或有昏蒙老成之人安知不可師範宜令銓司此後
有全不任待者即别以優散官資注擬
十一月勑闕員有限人數常多須以高低定其等級起
今後兩使判官罷任後宜一年外與比擬書記支使防
禦團練判官二年外與比擬兩使推廵防禦團練推官
軍事判官等三年後與比擬仍每遇除授量與改轉官
資或職次其有殊常勤績者與議優昇若有文學智術
超邁羣倫或為衆所稱或良知迥舉察騐的實者不拘
年月之限其才器卑低階緣得事者宜量事於州縣中
比擬若州縣官中有文學雄奧識略優深亦量才於班
行及諸道判官比擬任使况諸選人之内多是勤苦立
身每於調集之時皆有等差選限准茲幕吏難使雷同
所貴皆免堙沉逓承驅策
三年正月勑守選之軰例是艱貧合格之時漸多衰老
更添雜犯轉見憂嗟方當開泰之期宜軫單平之衆自
今後合格選人歴任無違礙者並仰吏部南曹判成如
文觧差錯不合式樣罪在法觧官吏兼貢舉之人辛勤
頗甚每年随計終日食貧須寬奬勸之門俾釋羈棲之
歎今年落第舉人所司已納家状者次年便赴所司就
試並免再取文觧兼下納文觧之時不在拘以三旬但
十月内到者並與收受
二月勑前資朝官及諸道節度觀察判官近勑罷任一
周年後方許求官其出選門官雖准格例送名未定除
官年限自此應出選門官亦宜罷任後周年方許擬議
仍本官自於所司授狀磨勘申送中書門下
九月勑朕大啟四門無遺片善繼有智能之士來陳利
害之言是命擢量貴行酬奬須論條件以定等差應進
策人等若是選人所進策内一件可行與减兩選兩件
减四選三件已上便依資與官如無選可减及所欠選
數則少可行事件則多據等級更優與處分如是諸色
舉人貢院自考試本業格式不在進策之限如有智謀
宏遠文藝優長或一言可以興邦一事可以濟國是為
竒傑難預品量待有獻投旋令擬議(議者以為上封事言减選非也夫言)
(策略者必須智見非常所陳殊異大臣之所不及衆智之所不通有益政途謂之策略今據鄙夫所陳率皆持)
(政常行之事何煩投匭而言人君賞其芻蕘賜束帛飲膳可也而遽撓銓綜之權啟姦吏賄賂之門深不便也)
四年二月中書奏諸道州縣官甚有闕員前資官皆拘
選限其間有朝廷選擇侯伯薦揚得者無多餘難驟進
或病跧於陋巷或老謝於窮途宜開振滯之門雅合推
恩之道今等第减選者一選者無選可减親公事得資
考者宜優與處分不得資考者准格施行兩選三選者
减一選四選五選者减兩選六選七選者减三選八選
九選者减四選十選十一選者减五選十二選者减六
選千牛進馬童子齋郎挽郎宜准元和處分勅旨常調
之中無媒者衆省員之外有闕常多方隆遠大之規更
顯激揚之理兼先赴南郊行事未授新命及一考前丁
憂州縣官等起今後到關者宜付所司旋旋磨勘施行
不得輙有停滯大朝恩命庶事規程該定制者各委所
司頒特勑者不拘常例資維新之風教示無黨之寰區
(初馮道等商議以為常調選人限於格例銓注以至滯留而州縣吏員多以顔情差攝乃議减選補吏杜彼幸)
(門殊不思九州既未混同十道半違聲教吏員多益州縣無添是時减選之勑既行議者大以為不可物論沸)
(騰明年之後有諸色勸進人及山陵行事官兼每年黃衣選人相計數干皆援減選並合除官所司既無闕員)
(羣吏只援新勑或論淹滯或訴阿私宰相將至内門則數百為羣環焉宣訴或言語不遜詰難往來騶吏不能)
(止後竞追罷此勑)
五月勑諸道馬步判官不得差攝官如交闕人須於前
資正官判司簿尉中選性行平允者補授又詔應見任
前資守選官等所有本朝及梁代出身歴任告身並仰
送納委所在磨勘換給公憑只以中興已來官告及近
授文書叙理其諸色蔭補子孫如非虚假不計庶嫡並
宜銓錄如實無子孫别立人繼嗣已補得身名者只許
序蔭一人其不合敘使文書限百日内焚毁須絶此後
更敢持合焚毁文書參選求仕其所犯之人并傳者並
當極法應合得資蔭出身人並須依格令施行先是鴻
臚卿柳英將齋郎文書賣與同姓人柳居則伏罪大理
寺斷當大辟緣赦减死奪官終身不齒故有是詔
是月中書奏准長興元年二月二十一日南郊赦書節
文州縣官在任日雪得冤獄許非時參選超資注官仍
賜章服今詳勑命凡云冤獄者所司推鞫定罪不平廻
曲作直已成案牘或經長史慮問或是家人訴冤重結
推訊始見情實廻死為生始名雪冤仍須元推官典招
伏情罪本處簡案牘事節給與公憑更於考牒内竪出
候本官滿日便准近勑非時參選若活得一人超一資
注官二人已上加章服已有章服加簡校官如在任除
雪冤獄外限内徵科了絶减得一選已上或招添戸口
至一分已上並許酬奬如加官至五品以上許奏聽勑
旨如雖雪得冤獄徵科違限不了合殿選者亦待殿選
滿日與敘雪冤之賞或逃却戶口亦據降等敘官如本
司小小刑獄未經别司縱能處斷不得援例從之
愍帝應順元年閏正月中書門下言以天成二年十二
月詔曰長定格應文學出身人一任三考許入下縣令
下州縣錄事參軍亦入中下州錄事參軍兩任四考許
入中下縣令中州錄事參軍兩任五考許入中縣令上
州錄事參軍兩任六考許入上縣令及緊州錄事參軍
凡為進取皆有因依或少年便授好官或暮齒不離卑
任况孤平舉士纔年四十始得經學及第八年合選方
受一官於初任之中多不成三考第二選漸而蹉跎有
一生終不至令錄者若無改革何以發揚自此經學出
身請一任兩考許入中下縣令下州錄事參軍詔曰參
選之徒艱辛不一發身遲滯到老卑低宜優未逹之倫
顯示惟新之澤其經學出身一任兩考元勑入中下縣
令下州錄事參軍起今後更許入下縣令中州下州錄
事參軍一任三考者於人戸多處州縣如於近勑條内
資叙無當者即准格循資考入官其兩任四考者准三
任五考例入官餘准格條處分不得起折
是月詔吏部三銓南北曹禮部貢院注擬考試依格疾
速發遣勿令虛有滯留
末帝清泰元年五月詔曰應勸進諸選人前京兆府武
功縣令龐濤以下四百九十有四人方在京都遽茲際
會既自勸進宜示奬酬其前資州縣官及黃衣選人近
日緣少闕員難於减選候合格日各超一資注擬行事
官亦於注官時優與處分長流人已歸本貫即以勑書
節文處分攝試官推廵令錄宜許比三傳出身判司衙
推主簿比明經出身各守選限自今年始合格日與初
官宗子未有出身者與出身有出身者同選人例處分
給與憑據
七月詔應徽陵行事官各無遺闕已議奬酬比少闕員
難於减選遂許合赴集日各與超資今又懇有披論宜
特與减一選其今年合格者便委南曹磨勘送銓注擬
來年合選者勒赴冬集所司磨勘無遺闕旋旋送銓免
取文觧其去冬判成未得官者宜先注擬應前任正授
賓從亦宜减一年無年可减便與擬授先有長興四年
三月二十二日勑普與减選今為員闕數少並住施行
其攝官職并御署人等並以元勑處分
八月詔應自鳳翔及沿路迎接随從到京州縣等官或
昔經患難罄竭忠勞或遠奉乘輿奔馳扈從既各憑其
䘖署遂溥降於優恩爰示等差特行釐革所有自振武
西京河中鳳翔已前銜署員僚或因無員闕權且補差
或託彼薦論偶經任使不可悉謀援例便望授官將堙
僥倖之源須立區分之限自八月三日後應所稱銜署
官員除内有處分特行恩澤外其餘稱銜署並許逐攝
同一任正官依期限赴選不得更令進状及與施行
九月吏部三銓言所用循資格先經詳定然自次府司
錄參軍已下無品第入官處尋帖格式參詳添入又以
地卑不敢添注請差官詳議詔委元詳定格式官刑部
員外郎孔莊大理少卿李延範殿中侍御史韋税等議
詳
十月中書侍郎平章事姚顗上言近宰臣盧文紀上章
請條理選部臣聞事不師古匪說攸聞又曰仍舊貫何
必改作此先正之格言也臣案六典吏部三銓尚書侍
郎分典選部其格擇人有三實四才孟冬三旬集人有
地理之差若循彼綱條依其格限人無濫進官得實才
只自天成四年十月詔罷侍郎分銓只以尚書併領正
官又闕多是他曹權差才力或有短少遂致發遣凝滯
團集遲留移省既失常規選人隔年披訴臣請却依六
典分銓朝廷列職分司比期釐務置之閙地可表分優
望各委典銓於事為宜詔曰姚顗所奏銓管實合規程
不唯六典昭彰抑亦三銓整肅而長定格是聖朝重定
條件甚精若令千載以無隳必使萬方而有則俾其復
舊深洽羣情如聞循資格行用年深事條差舛必須詳
正方免弊訛其分銓事宜依循資格宜令吏部三銓尚
書郎南北曹給事中參詳其間條件如其舛誤即釐革
以聞
二年二月中書門下奏近日除官制未下多漏泄於外
此後除改候盡下所司以正勑寫告進納如畫黃未下
請不催索詔曰節度防禦團練使刺史行軍副使等事
關急切除授官告若待畫下給即留滯勒樞密院凡經
由處不得漏泄其尋常除命從之
三月工部尚書判吏部尚書銓崔居儉奏今年選人内
八十三人無闕注擬詞訴紛紜盖因近勑减選入仕者
多門雖可區分難抑詞理請下格式取四月後合用員
闕發遣中書門下奏先以銓曹論員闕遂却置戸掾一
員諸州一百五十員格式元送闕簿六百四十餘處後
又許超折資序又堂帖令畿赤已上雖擬議許開銓後
除授不合預請用四月後員闕望於移省限内並須了
絶不得更令選人有詞詔曰宜令從四月一日後至六
月終員闕施行餘依中書所奏(崔居儉多藝有士望是時帝起義時諸攀附入)
(官者衆皆付銓三銓難其事故盧文紀奏用居儉冀察其綜覈之失而近侍者素知其意而奏之故不從所奏)
四月宰臣張廷節奏州縣官徵科賞罰列縣令錄事參
軍正官一年依限徵科了絶加階二年依限與試銜三
年總及限與服色如攝令錄一年内了絶仍攝二年三
年内總及限與真命内主簿一年二年如縣令條三年
總了别任使本判官一年加階二年改試銜三年轉官
本曹官省限内了絶與試銜轉官諸節級三年内總了
絶者與賞錢三十千其責罰依天成四年五月五日勑
從之
是月中書門下以吏部三銓注擬大違條格帖門下省
詰錄事強知謙云天成三年已前許超折一資至兩資
或三資者不過三兩人天成三年後不許超折今銓注
擬選人有自超一資至五資亦有三兩人超六資七資
八資者中書奏自有選門只憑定格儻或踰越便舉條
章亦有事繫從權理難固執先開容許後守條流所貴
時暫施行免令隳紊今三銓所注選人超折太多從來
固不容許若重議改移便成淹滯今年且據所注押定
將來别正條格從之
七月中書門下言自今年二月後諸州奏軍州判官九
人行之擬新詳定勑文慮在外未知詔軍事判官宜令
本州刺史自選擇舉奏初且除本職未得與官或與刺
史連任相随顯有勞能許本刺史以聞量事奬賞仍不
許横有奏薦其二月後九人且與施行
是月御史中丞盧損言臣等先編聫制勑外有比非故
實不便於時條件准天成元年七月及四年十一月勑
應中外官除授不計品秩一例宣賜告身請依舊制合
賜外各令自出綾紙又天成元年七月勑除授旨授令
錄皆令内殿辭謝臣等以令錄卑微不可内庭展謝請
依舊制正衙辭謝又天成三年五月長興二年七月勑
許節度使帶使相歲薦五人餘薦三人防禦團練使二
人臣惟州縣員闕甚少若容薦舉則每年銓選何以注
擬請特行釐革又長興二年八月勑州縣簿尉判司差
充軍判官仍同一任自爾已來頗傷物論以為不當請
行止絶依舊令衙前選任詔曰令錄之任總六曹之紀
轄係百里之慘舒惠飬吾民可以親承顧問内殿辭謝
可如舊制藩侯郡守薦人或諳公事或有禆益不可全
阻許依天成勑帶使相藩臣歲薦三人餘二人直属京
州羣防禦團練一人諸色官誥舉人春關冬集綾紙聞
喜關宴所賜錢並仍舊官給餘從之
八月中書條理前資朝官大卿監五品升朝官西班將
軍皆在任許滿二十五月如衝替已經二十月即别任
用少卿監舊制三任四任方入太卿監今後祗三任皆
有限滿無殿責者如是特恩不在此限五品升朝官舊
例三任四任方入少卿監今後祗三任須逐任月限滿
無殿責若特恩不拘此例西班將軍罷任後一年許求
官舊例三任四任方入大將軍今祗以三任為限並須
逐任滿月限無殿責或曾任金吾將軍刺史與上位比
擬非此類或少年並居下位仍不得曾有殿責者特恩
不拘此例三任大將軍方入上將軍並須每任滿月限
無殿責者若曾領藩鎮任御史特勑不拘此例今後朝
廷只除兩使判官其書記以下任藩府自辟朝應朝官
除外職任無限者罷任後須守舊勑一年月限方許陳
乞如未曾昇朝便居諸道賓從府罷或舊使未有所授
特有表薦若簡校官是臺省三院之御即與中下縣令
檢校是大夫中丞祕書少監郎中員外即與請資初任
昇朝官如檢校官是尚書常侍秘書監左右庶子昇朝
便與少卿監諸道賓從依州縣官例在任三十月限或
罷官猶有一年之限或是衝替丁憂而罷已及二十月
者並須更守前官滿月限方許陳乞諸州防禦團練刺
史判官推官並請本州自辟請中書不得除授合出選
門官帶三院御史供奉裏行及省銜者罷任後一周年
許陳乞諸州别駕資品高不除令錄仍守本官月限亦
得替後一年方許乞官其長史司馬或因攝奏正比來
未有官者並送名從之
十月中書門下奏長興二年四月五日詔朝臣居喪終
制委御史臺具名申奏諸道賓從喪後宜行恩命州縣
官纔授官及到任一考前丁憂服闋並與除授依長定
格自有節文應州縣官新授及到任一考後丁憂服闋
准格取文觧南曹納磨勘由中書門下當與除擬不得
經堂陳乞從之
三年四月詔曰近以内外臣僚出入迭處稍均勞逸免
滯轉遷應兩使判官畿赤令長取郎中員外補闕拾遺
三丞五博少列官僚選擇擢任一則俾藩方侯伯别耀
賓階次則致朝列人臣備諳時政今後内有已滿闕月
限外或偶是缺員宜便依此施行
晉高祖天福二年正月勑應京畿及諸州縣舊有唐朝
諸帝陵并直源縣並不為次赤却以畿甸緊望為定其
逐縣令不以陵臺結銜考滿日仍以出選門官例指揮
隔任後據資品准格例施行
二月勑應諸道前任行軍副使等例從替罷久住京師
每念滯淹常懷惻憫極欲疾速發遣穏便安排但以擬
除一人須俟一缺授命者纔去得替者便來到闕既專
望渥恩在任又須終月限循環不已積滯轉多而况在
京所費亦倍必想在外一年事力纔充在京𢾗月支持
比候闕員多稱委困當别行於條貫期各守於規程起
今前件官員等如得替後且就家私穏便安居限一年
後方得赴闕朝廷當據職資便與比擬或非時有闕與
就便安排自然公私得濟出處合宜有員闕以安排無
歲時之停滯事關悠久情在優矜各委遵承勿得踰越
其先得替在京者宜令中書據見有員闕處量材安排
仍降勅諸道各令知委
四月勑應諸道前資州縣令官等明廷選士歴代通規
各係職司共將掄擬顯有去留之式明分真濫之源今
者州縣前資官員悉於中書陳状來事却慮虚陳銓管
永無常調之人並在鼎司難遏躁求之跡去歲以國朝
創業州縣缺官思廣渥恩是從優異今則彛倫攸敘庶
政咸修宜舉規程俾無侵越其今日已前在中書陳状
諸色人等見點簡引騐如不欠少出身立任文書及無
踰濫者旋具奏擬宜令今日後諸道前資州縣官等若
是資考已出選門及一任除官未入選門并一考前丁
憂及活得冤獄者准元勑年限滿日許經中書陳状當
與簡勘事理施行此外須令並依前後勑格程限赴吏
部參選或有分材出衆政績異常者臨時超擢不在此
限
五月前守汴州浚儀縣主簿何光又進策二其一曰竊
見諸處邊郡小縣多是山鄉雖舊有勑正官滿時不許
差攝充替無那遠地多越明規攝官既已到來見任豈
敢違拒况聞所差攝者大半是本州府使長臨時與旋
署虚銜強替見任正授官員其最不可者頗有當年之
内或兩度三度替移來者須逆去者須送配從門内率
自鄉中悉是權行誠非本分如斯得倖豈肯力官非惟
紊公當且害物自今後伏乞特行明勑顯自新朝其邊
郡縣官仰節度刺史或有見任因事停罷即許差曾入
仕者權令撫綏仍又須候正官到官不可以攝替攝官
或經半載或過一年如能志遠脂膏道著清白招添得
戶口徵督得賦租百里傳聲羣黎咸惠衆状舉請即仰
奏聞特乞大朝便行真命如此則皇王恩遠赤子幸深
免被煩苛漸期蘇息勑曰今後正官滿日宜令逐處長
吏准元勑預前奏聞必在審擇能官不得朝差暮替如
顯有過犯不在此限仍令曉示諸道其二曰切見諸道
選人合格下觧不出十月立定三旬此則常程向來舊
制却是或有因觧樣所誤式例稍虧字内點畫參差印
處高下訛舛便乃駁犯致有艱難其如有七年八年選
期千里萬里途路羈窮取士辛苦到京若栗錯不容乃
滯塞無計自今後伏乞特行明勑顯布新規其黃衣選
人只騐出身文書已有前任者據考牒及觧繇歴子轉
年得盡合格不虛便與判行小小不賜駮犯則天下感
明時事易聖主恩寬不使吏徒得行奸計者勑曰參選
之日考驗之間稍容易則必長奸欺若艱難則或成淹
滯今後宜令所司點簡文書如有栗錯詳酌事理非藏
奸隠倖者不要駮放
九月吏部銓奏長興四年五月五日勑應諸道州府都
虞候司判官先指揮令於州縣前資之中簿尉判司之
内選差勾當二年行有廉謹理無黨偏即委本道奏聞
請行酬奬者近日馬步判司多是差攝官充馬步判官
奏薦須於前資正官判司簿尉中精選明練公法性行
端正者方可任使滿二周年後無遺闕者與减三選仍
委本道州府一例給與公憑如只欠三選已下者仍便
給與文觧赴選今日已前有前資正官充馬步判官並
准此所有諸道州府應今日已前已差攝試官充馬步
判官勾當已及三年無遺闕者亦宜令本州府給與公
憑仍便申奏更四年後給與文觧赴選比擬初官其今
日已前攝試官見充職有過一周年者宜令待滿二年
日准上處分如未及一周年者宜令逐道州府勑到後
便差别前資正官停替不在給與公憑者偽清泰二年
三月二十四日勑停廢前資攝正官充馬步判官前件
勑已經封鏁不行者勑偽清泰二年三月已前諸道州
府所差馬步判官有勤績者宜令並准元勑赴吏部參
選不得更經中書陳状十月勑選人試判兩道
三年正月勑舉選之流辛苦備歴或則躭書歲久或則
守事年深小有違碍格條例是不知式樣今則方求公
器宜被皇恩所有選人等宜各令所司除元駮放及落
下事由外無違碍並與施行仍令所司徧下諸道起今
後文觧差錯過在發觧州府官吏
八月勑御署官員等自前並於中書陳状引驗文牒擬
官承乏之官從權所任例逢興運咸被異恩其間慮有
曾立事功或未親官業宜稍分於殿最將審驗於行藏
免興濫進之譏用副當仁之選其御署官員宜令今後
於銓司投状銓司追引點簡歴任文書分明者申送中
書門下以憑旋據選人御署因由奏擬
十二月勑以唐長興四年四月五日節文應州縣官纔
授新命及到任一考前丁憂服闋日亦並與除官者此
後應一考前丁憂州縣官等服闋後准格便合赴選自
因唐朝勑命送至中書除官自今後宜令吏部准格指
揮仍赴所司
五年三月詔吏部三銓聽四時選擬官旋奏不在團甲
之限
十月詔曰過格選人等早列官途合依選限或值戈鋋
之隔越或緣貧病以淹延既礙舊條永為廢物適當闓
創宜閔湮沈可赴吏部南曹准格召保是正身者與降
資注官
册府元龜卷六百三十三
