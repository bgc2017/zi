册府元龜卷三百七十八宋王欽若等撰
將帥部
褒異第四
晉何曾魏正光中為鎮北將軍都督河北諸軍事假節
將之鎮文帝使武帝齊王攸辭送數十里曾盛為賓主備
太牢之饌侍從吏騶莫不醉飽帝既出又過其子邵曾
先勑邵曰客必過汝汝當豫嚴邵不冠帶停帝良久曾
深以譴邵曾見崇重如此遷征北將軍進封穎昌侯
石苞為奮武將軍綂青州諸軍督逆擊諸葛誕兵大破
之壽春平苞拜鎮東將軍封東光侯
羊祜為征南大將軍祜以伐吳必藉上流之勢乃表王
濬為龍驤將軍令修舟楫為順流之計祜繕甲訓卒廣
為戎備乃上䟽武帝深納之後詔以泰山之南武陽牟
南城梁父平陽五縣為南城郡封祜為南城侯置相與
郡公同及卒帝素服哭之甚哀是日大寒帝涕淚滂沱
鬚鬢皆為冰焉賜東園祕器朝服一襲錢三十萬布百
疋詔曰征南大將軍南城侯祜蹈德冲素思心清遠始
在内職値登大命乃心篤誠左右王事入綜機密出綂
方岳當終顯烈永輔朕躬而奄忽殂隕悼之傷懷其追
贈侍中太傅持節如故喪既引帝於大司馬門南臨送
祜卒二歲而吳平羣臣上壽帝執爵流涕曰此羊太傅
之功也因以克定之功策告祜廟乃依蕭何故事封其
夫人萬歲縣君食邑五千戶又賜帛萬疋穀萬斛
杜預為征南大將軍都督荆州諸軍事預既至鎮繕兵
甲耀威武乃簡精銳襲吳西陵督張政大破之以功贈
封三百六十五戸預既平吳振旅凱入以功進封當陽
縣侯增邑并前九千六百戸賜絹八千匹
王沈為征虜將軍持節都督江北諸軍事平蜀之役吳
人大出聲為救蜀振動邊境沈鎮御有方寇聞而退轉
鎮南將軍武帝受禪以佐命之勲轉驃騎將軍
賈充為典農中郎將參大將軍軍事從景帝討毌丘儉
文欽於樂嘉以勞增邑三百五十戶後為文帝大將軍
司馬轉右長史充進計征諸葛誕帝先歸雒陽使充統
後事進爵宣陽侯增邑千戶五等初建封臨沂侯為晉
元勲深見寵異賜禄常優於羣臣伐吳之役詔充為使
持節假黃鉞大都督總統六師給羽葆鼓吹緹幢兵萬
人騎二千置左右長史司馬從事中郎將增參軍騎司
馬各十人帳下司馬二十人大車官騎各三十人及吳
平武帝遣侍中程咸犒勞賜充帛八千匹增邑八千戶
及薨帝為之慟使使持節太常奉策追贈太宰加衮冕
之服綠綟綬御劔賜東園祕器朝服一具衣一襲大鴻
臚護喪事假節鉞前後部羽葆鼓吹緹麾大輅鑾輅輼
輬車帳下司馬大車椎斧文衣武賁輕車介士葬禮依
霍光及安平獻王故事給塋田一頃與石苞等為王功
配享廟庭自充薨至葬賻賜二千萬
高光為奉車都尉預討成都王穎有勲封延陵縣公邑
二千八百戶
王渾為征虜將軍監豫州諸軍事渾與吳接境吳將薛
瑩魯淑衆號十萬渾擊破之遷安東將軍都督揚州諸
軍事鎮壽春及大舉伐吳渾率師出横江遣諸將擊破
諸軍吳人大震孫皓遣司徒何植建威將軍孫晏送印
節詣渾降武帝下詔曰王渾督率所綂遂逼秣陵令賊
孫皓救死自衛不得分兵上赴以成西軍之功又摧破
大軍獲張悌使皓塗窮勢盡面縳乞降遂平定秣陵功
勲茂著其增封八千戶進爵為公賜絹八千匹轉征東
大將軍
王濬為龍驤將軍監梁益諸軍事既平吳拜濬輔國大
將軍領步兵校尉舊校唯五置此營自濬始也有司又
奏輔國依比未為逹官不置司馬不給官騎詔依征鎮
給親騎百人官騎十人置司馬封為襄陽縣侯邑萬戶
賜絹萬匹又賜衣一襲錢三十萬及食物時人咸以濬
功重報輕武帝乃遷濬鎮軍大將軍加散騎常侍領後
軍將軍後又轉濬撫軍大將軍開府儀同三司加特進
散騎常侍後軍將軍如故太康六年卒時年八十葬栢
谷山大營塋域葬垣周四十五里面别開一門松栢茂
盛
唐彬為廣武將軍監邑東諸軍事上征吳之策甚合武
帝意後與王濬共伐吳應機制勝多所擒獲吳平帝詔
曰廣武將軍唐彬受任方隅東禦吳寇南臨蠻越撫寧
疆場有綏禦之績又每忼慨志在立功頃者征討扶疾
奉命首啓戎行獻俘授馘勲效顯著其以彬為右將軍
都督巴東諸軍事徵拜翊軍校尉改封上庸縣侯食邑
六千戶賜絹六千匹
王戎為建威將軍受詔伐吳降江夏太守劉朗及牙門
將孟泰吳平進爵安豐縣侯增邑六千戶賜絹六千疋
盧欽為淮北都督伏波將軍甚有聲績徵拜散騎常侍
吏部尚書進封大梁侯武帝受禪以為都督沔北諸軍
事平南將軍假節給追鋒軺卧車各一乘第二駙馬二
乘騎具刀器御府人馬鎧等及錢三十萬
馬隆為司馬督時凉州刺史楊欣失羌戎之和欣為虜
所沒武帝以隆為武威太守假節宣威將軍加赤幢曲
蓋鼓吹隆到武威前後誅殺及降附者以萬計凉州遂
平加授衞將軍
胡奮為監軍假節擊斬匃奴中部帥劉猛以功累遷征
南將軍假節都督荆州諸軍事遷護軍加散騎常侍
張光為牙門將伐吳有功遷江夏西部都尉轉北地都
尉擊破反叛氐羌擢授新平太守加鼓吹
趙誘為廣武將軍與甘卓周訪共討華軼破之又攻滅
杜弢累功賜爵平阿縣侯
周浚為折衝將軍揚州刺史封射陽侯隨王渾伐吳與
渾共行吳城壘綏撫新附以功進封成武侯食邑六千
戶賜絹六千匹
周馥為鎮東將軍與周玘等討陳敏滅之以功封永寧
伯
苟晞為北中侯及惠帝還雒陽范陽王虓承制用晞行
兖州刺史汲桑之破鄴也東海王越出次官渡以討之
命晞為前鋒晞䧟其九壘遂定鄴而還西討吕朗等滅
之進位撫軍假節都督青兖諸軍事封東平郡侯邑萬
戶
劉喬為建威將軍太子洗馬以誅楊駿功賜爵關中侯
張昌之亂為威遠將軍豫州刺史與劉弘共討昌進左
將軍惠帝西幸長安喬與諸州郡舉兵迎大駕東海王
越承制轉喬安北將軍
劉琨為范陽王虓司馬及惠帝幸長安東海王越謀迎
大駕劉喬攻虓於許昌也琨與汝南太守杜育等率兵
救之未至而虓敗琨與虓俱奔河北共破東平王楙於
廩丘南走劉喬又斬石超䧏吕朗因諸軍奉迎大駕於
長安以勲封廣武侯邑二千戶
索靖為蕩寇將軍時西戎反叛靖屯兵粟邑擊賊敗之
遷始平内史又以左將軍討孫秀有功加散騎常侍遷
後將軍
索琳為奮威將軍時劉聰侵掠關東琳破聰黨遷新平
太守後為安西將軍馮翊太守及懷帝蒙塵長安又䧟
琳紏合義衆頻破賊黨修復舊館遷定宗廟小大百戰
手擒賊帥李羌與閻鼎立秦王為皇太子及即尊位是
為愍帝綝遷侍中太僕以首迎大駕升壇授璽之功封
弋居伯累遷衛將軍及劉曜進逼王城以琳為都督征
東大將軍持節討之破曜將日逐王呼延莫以功封上雒
郡公食邑萬戶拜夫人荀氏為新豐君曜入關綝又擊
破之敗劉聰將趙染轉驃騎大將軍
周玘為建威將軍三定江南開復王略元帝嘉其勲以
玘為吳興太守封烏程縣侯帝又以玘頻興義兵勲誠
並茂乃以陽羡及長城之西鄉丹陽之永世别為義興
郡以彰其功
周札為寧遠將軍初討錢璯以功賜爵漳浦亭侯轉從
事中郎又以徐馥平為奮武將軍吳興内史錄前後功
改封東遷縣侯進號征虜將軍
周訪為揚烈將軍率衆擊破武昌太守馮翊及斬華軼
遂平江州元帝以訪為振武將軍尋陽太守加鼓吹曲
蓋復命訪與諸軍共征杜弢弢遣杜弘出海昏訪擊破
之弘奔於臨賀帝又進訪龍驤將軍王敦表為豫章太
守加征討都督賜爵尋陽縣侯又討賊帥杜曾曾等走
固武當以功遷南中郎將督梁州諸軍事梁州刺史屯
襄陽又擊破杜曾并獲第五琦胡混摯瞻等送於王敦
進位安南將軍持節都督刺史如故及卒帝哭之甚慟
詔贈征西將軍立碑於本郡
戴淵為振威將軍義軍督以討賊有功賜爵秣陵侯遷
治書御史驃騎司馬拜散騎侍郎元帝召為鎮東右司
馬將征杜弢加淵前將軍後為征西將軍都督兖豫幽
冀雍并六州諸軍事假節加散騎常侍發投刺王官千
人為軍吏調揚州百姓家奴萬人為兵配之以散騎常
侍王遐為軍司鎮壽陽與劉隗同出帝親幸其營勞勉
將士臨發祖餞置酒賦詩
應詹為都督前鋒軍事護軍將軍假節都督與建威將
軍趙胤等擊敗南賊斬賊率杜發梟首數千級賊平封
觀陽縣侯食邑一千六百戶賜絹五千匹後遷使持節
都督江州諸軍事平南將軍江州刺史卒贈鎮南大將
軍儀同三司祠以太牢
甘卓初為吳王常侍討石冰以功賜爵都亭侯元帝初
渡江授卓前鋒都督揚威將軍歴陽内史討周馥征杜
弢屢經苦戰多所擒獲以前後功進爵南鄉侯
葛洪為元帝丞相掾石冰作亂吳興太守顧祕為義軍
都督與周玘等起兵討之祕檄洪為將兵都尉攻冰别
帥破之遷伏波將軍冰平洪不論功至是以平賊功賜
爵關内侯
王廙為元帝司馬預討周馥杜弢以功屢贈封邑除冠
軍將軍
孔愉初參元帝丞相軍事以討華軼功封餘不亭侯
孟觀為積弩將軍上谷郡公時氐帥齊萬年反於關中
觀大戰皆破之轉東羌校尉
劉演為北中郎將兖州刺史鎮廪丘斬王桑走趙固得
衆七千人為石勒所攻演拒戰勒退元帝拜為都督後
將軍
祖逖為奮威將軍豫州刺史給千人廪布三千疋及卒
册贈車騎將軍
李矩為梁王肜牙門將伐氐帥齊萬年有殊功封東明
亭侯後討賊帥侯都等滅之太尉荀藩建行臺假矩滎
陽太守又破石勒衆藩表元帝加矩冠軍將軍軺車幢
蓋進封陽武縣侯遷冠軍將軍矩破劉聰衆聰因憤恚
而死帝嘉其功除都督河南三郡軍事安西將軍滎陽
太守封修武縣侯
劉弘為寕朔將軍假節監幽州諸軍事領烏桓校尉為
幽朔所稱以勲德兼茂封宣城公及卒贈新城郡公
郄鍳為衛將軍都督從駕諸軍事與明帝謀滅王敦又
以鍳為尚書令領諸屯營平錢鳳等封高平侯賜絹四
千八百疋後進鍳都督揚州八郡軍事會蘇峻死大業
圍解及蘇逸等走吳興鍳遣參軍李閎追斬之降男女
萬餘口拜司空加侍中更封南昌縣公時賊帥劉徵聚
抄東南諸縣鍳遂城京口加都督揚州之晉陵吳郡諸
軍事率衆討平之進位太尉
華當為驃騎將軍以討王敦功封宛陵縣侯
郄恢為建威將軍雍州刺史時後秦姚萇遣其子略攻
上雒恢遣建武將軍辛恭靜救雒陽略懼而退恢以功
進征虜將軍又領秦州刺史加督隴上軍
紀瞻為揚威將軍都督京口以南至蕪湖諸軍事以距
石勒勒退除會稽内史俄轉領軍將軍瞻以久病去官明
帝不聽復加散騎常侍及王敦之逆帝使謂瞻曰卿雖
病但為朕卧護六軍所益多矣乃賜布千疋賊平復自
表還家帝不許固辭不起詔曰瞻忠亮雅正識局經濟
屢以年耆病久逡廵告誠朕深明此操重違高志今聽
所執其以為驃騎將軍常侍如故服物制度一按舊典
遣使就拜止家為府尋卒册贈本官開府儀同三司遣
御史持節監護喪事
卞敦為振威將軍領江夏相戍夏口敦攻討沔中皆平
既而杜弢寇湘中加敦征討大都督伐弢有功賜爵安
陵亭侯鎮東大將軍明帝之討王敦以為鎮南將軍假
節事平更拜尚書以功封益陽侯徙光禄勲
劉超為安東上將軍從明帝征錢鳳事平以功封零陵
伯
庾亮為都督征東諸軍事征沈充於吳興事平以功封
永昌縣開國公賜絹五千四百疋固讓不受轉護軍將
軍後鎮蕪湖頃之後將軍郭默據湓口以叛亮表求親
征於是以本官加征討都督會太尉陶侃俱討破之進
號鎮西將軍固讓初以誅王敦功封永昌縣公亮陳讓
疏數十上至是許之
虞譚為輔國將軍以討沈充功進爵零陵縣侯
鄧嶽為西陽太守率衆討平郭默遷督交廣二州軍事
建武將軍領平越中郎將廣州刺史假節錄前後勲封
宜城縣伯嶽又遣軍伐夜郎破之加督寧州進征虜將
軍
鍾雅為廣武將軍時錢鳳作逆廣德縣人周玘為鳳起
兵雅討玘斬之鳳平拜尚書左丞又北中郎將劉遐卒
部曲作亂以雅監征討軍事事平拜驍騎將軍
陶侃為南蠻長史後以軍功封東鄉侯邑千戶陳敏之
亂為江夏太守加鷹揚將軍侃備威儀迎母官舍鄉里
榮之敏遣其弟恢來寇武昌侃出兵禦之又加督護使
與諸軍擊恢所向必破後以母憂去職服闋參東海王
越軍事江州刺史元帝加侃奮威將軍假赤幢曲蓋軺
車鼓吹頃之遷龍驤將軍武昌太守王敦又表拜侃為
使持節寧遠將軍南蠻校尉荆州刺史時諸將皆請乘
勝擊温邵侃以書諭之邵懼而走追獲於始興以功封
柴桑侯食邑四千戶太興初進號平南將軍尋加都督
交州軍事及王敦反侃以本官領江州刺史尋轉都督
湘州刺史敦得志侃復本職加散騎常侍時交州刺史
王諒為賊梁碩所䧟侃遣將高寳追擊平之以侃領交
州刺史錄前後功進封征南大將軍開府儀同三司及
王敦平遷都督荆雍益梁州諸軍事領護南蠻校尉征
西大將軍荆州刺史既平蘇峻旋江陵尋以為侍中太
尉加羽葆鼓吹改封長沙郡公邑三千戶賜絹八千疋
加都督交廣寧七州軍事侃又平郭默詔侃都督江州
領刺史增置左右長史司馬從事中郎四人掾屬十二
人咸和七年侃薨成帝詔曰故使持節侍中太尉都督
荆江雍梁交廣益寧八州諸軍事荆江二州刺史長沙
郡公經德秉哲謀猷弘遠作藩於外八州肅清勤王於
内皇家以寧乃者桓文之勲伯舅是憑方頼大猷俾屏
予一人前進位大司馬禮秩策命未及加崇昊天不弔
奄忽薨殞朕震悼于厥心今遣鴻臚追贈大司馬假密
章祠以太牢魂而有靈嘉兹寵榮
温嶠為中壘將軍持節都督東安北部諸軍事時王敦
搆逆嶠率衆與賊夾水戰擊王含敗之後督劉遐追錢
鳳於江寧事平封建寧縣開國公賜絹五千四百疋進
號前將軍又代應詹為江州刺史持節都督平南將軍
鎮武昌及平蘇峻拜驃騎將軍開府儀同三司加散騎
常侍封始安郡公邑三千戶及薨成帝下册書追贈侍
中大將軍持節都督刺史公如故賜錢百萬布千疋祠
以太牢詔葬建平陵北
謝尚出為建武將軍江夏相成帝詔曰尚往以戎戍事要
故輟黃散以授軍旅所據險要宜崇其威望今以為南
中郎將後進號安西將軍時苻堅將揚平戍許昌尚遣
兵襲破之徵授給事中賜軺車鼓吹
王舒為撫軍將軍會稽内史時蘇峻作逆舒監浙江東
五郡軍事遣子允之督護吳郡義興晉陵三郡征討軍
事擊賊韓晃於長蕩湖大破之賊平以功封彭澤縣侯
尋卒於官贈車騎大將軍儀同三司允之討賊有功封
番禺縣侯邑千六百戶
顧衆為揚威將軍以討蘇峻功封鄱陽縣伯
禇翜為侍中典征討軍事時蘇峻作逆翜與陸曄出據
苑城蘇逸任讓圍之翜等固守賊平以功封長平縣
伯
毛寳為温嶠前鋒時蘇峻作亂峻既死保守南城賊遣
韓晃攻之寳登城射殺數十人晃退賊平封州陵縣開
國侯千六百戶庾亮西鎮請為輔國將軍擊賊將石遇
破之進征虜將軍
庾懌為左衛將軍以討蘇峻封廣饒男
庾冰為祕書郎預討華軼功封都鄉侯後為奮武將軍
擊走蘇峻别帥張健於吳中乘勝又遣司馬滕含攻賊
石頭城拔之冰勲為多封新吳縣侯
周撫為寧遠將軍江夏相蘇峻作逆率所領從温嶠討
之峻平遷監沔北軍事南中郎將後桓温征蜀進撫督
梁州之漢中巴西梓潼隂平四郡軍事撫擊破蜀餘寇
以功遷平西將軍又與龍驤將軍朱壽擊斬范賁以功
進爵建成縣公又征西督護蕭敬文作亂撫伐之敬文
出䧏進撫鎮西將軍及卒贈征西將軍
周楚為鷹揚將軍監梁益二州假節襲爵建城公時梁
州刺史司馬勲作逆討平之進冠軍將軍
毛穆之為安西將軍庾翼司馬翼薨大將于瓉戴羲等
作亂穆之討平之又從桓温平蜀以功尋除揚威將軍
累遷右將軍西蠻校尉卒追贈中軍將軍
庾翼為輔國將軍假節及邾城失守石城被圍翼屢設
竒兵潜致糧杖石城得全翼之勲也賜爵都亭侯後為
征西將軍領南蠻校尉及卒追贈車騎將軍
桓石民為鎮武將軍攻破苻堅監荆州軍事西中郎將
荆州刺史擊斬并州賊黃淮以前後功進左將軍
桓石康為振威將軍荆州刺史以討庾仄功封武陵王
桓冲為鷹揚將軍鎮蠻護軍西陽太守從桓温征伐有
功遷督荆州之南陽襄陽新野義陽順陽雍州之京兆
揚州之義城七郡軍事寧朔將軍義城新野二郡太守
鎮襄陽又從温破姚襄及虜周成進號征虜將軍賜爵
豐城公尋遷振威將軍江州刺史領鎮蠻護軍西陽醮
二郡太守又遷車騎將軍都督江州梁益交廣寧七州
揚州之義城雍州之京兆司州之河東軍事領護南蠻
校尉荆州刺史持節將軍侍中如故冲將之鎮孝武餞
於西堂賜錢五十萬又以酒三百四十石牛五十頭犒
賜文武送至溧州後遷督荆江十郡軍事又以討降苻
堅諸將功詔賜錢百萬袍表千端
謝安為侍中都督揚豫徐兖青五州幽州之燕國諸軍
事假節時苻堅彊盛疆場多虞諸將敗退相繼安遣弟
石及兄子玄等應機征討所在克捷拜衛將軍開府儀
同三司封建昌縣公
謝琰為輔國將軍苻堅之役與從兄玄俱䧟陣破堅以
勲封望蔡公
謝玄為建武將軍兖州刺史領廣陵相監江北諸軍事
大破苻堅軍罷彭城下邳二戍詔遣殿中將軍慰勞進
號冠軍加領徐州刺史還於廣陵以功封東興縣侯後
又破堅衆詔遣殿中將軍慰勞進號前將軍假節固譲
不受賜錢百萬綵千疋既而安奏苻堅喪敗宜乘其釁
會以玄為前鋒都督率冠軍將軍後以兖青司豫平和
加玄都督徐兖青司幽冀并七州軍事玄上疏以方平
河北幽冀宜須總督司州懸遠應統豫州以勲封康樂
縣公
桓宣為四品將軍時石勒别將圍譙城祖逖留宣討諸
未服皆破之遷譙國内史後為都督司雍梁黃州荆州
之南陽襄陽新野南鄉四郡軍事以前後功封竟陵縣
男
桓伊為建威將軍歴陽太守與謝玄共破賊别將王鍳
張蚝等以功封宣城縣子又進都督豫州諸軍事西中
郎將豫州刺史及苻堅南寇伊與冠軍將軍謝玄輔國
將軍謝琰俱破堅於淝水以功封永修縣侯進號右軍
將軍賜錢百萬袍表千端後拜護軍將軍以右軍府千
人自隨配護軍府官贈右將軍加散騎常侍
朱伺為綏夷都尉時陶侃鎮江夏以伺為左甄摧破陳
敏於武昌以功封亭侯領騎督累加威遠將軍督護又
以平蜀賊功加廣威將軍
毛安之為遊擊將軍孝武初擊滅妖賊盧悚遷左衛將
軍及卒又追論討悚勲賜爵平都子
朱序為征討都護以討司馬勲功拜征虜將軍封襄平
子後轉揚州豫州五郡軍事豫州刺史屯雒陽後丁零
翟遼反序遣將軍秦膺童斌與淮泗諸郡共討之又監
兖青二州諸軍事二州刺史將軍如故進鎮彭城序求
鎮淮隂孝武許焉序還遣秦膺討翟遼子釗於陳潁走
之拜征虜將軍
劉牢之為謝玄前鋒百戰百勝牢之破苻堅將句難輜
重於旴𣅿獲其運船遷鷹揚將軍淮淝之役牢之進平
譙城遷龍驤將軍彭城内史以功賜爵武崗縣男食邑
五百戶
諸葛長民為揚武將軍討桓玄以功拜輔國將軍又與
劉敬宣破桓歆於芍陂封新淦縣公食邑二千五百戶
何無忌為輔國將軍既破桓玄衆侍衛安帝還京師以
無忌督豫州揚州淮南廬江安豐歴陽堂邑五郡軍事
右將軍豫州刺史加節甲杖五十人入殿未之職遷會
稽内史督江東五郡軍事持節將軍如故給鼓吹一部
義熙二年遷都督江州荆州江夏隨義陽綏安豫州西陽
新蔡汝南潁川八郡軍事江州刺史將軍持節如故以
興復之功封安城郡開國公食邑三千戶增都督司州
之弘農揚州之松滋加散騎侍郎進鎮南將軍
毛璩為建威將軍益州刺史安帝初進征虜將軍及桓
玄簒位遣使加璩散騎常侍左將軍璩列玄罪狀遣諸
太守擊之及安帝反正詔曰夫貞松標於歲寒忠臣亮
于國危益州刺史璩體識弘正誠契義旗受命偏帥次
于近畿輔翼之勲實感朕心可進征西將軍都督益梁
秦涼寧五州軍事行宜都寧蜀太守及遇害詔給錢三
十萬布三百疋論璩討玄功追封歸鄉公千五百戶
册府元龜卷三百七十八
