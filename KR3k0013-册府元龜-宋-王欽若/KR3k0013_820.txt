册府元龜卷八百二十宋王欽若等撰
總錄部
立祠
禮曰法施於人則祀之以死勤事以勞定國能禦大災
能捍大患則祀之又曰孟夏禱祀古之卿士有益於人
者此乃古先哲王旌有功褒有德載在祀典領之祀官
以垂勸乎天下也乃有自天生德崇四教以化人事君
盡忠以直諫而殞命或化流於千里或仁洽於一國以
至家行敦篤鄉邑之所欽慕威名殚輝戎狄之所畏服
繇是搆之祠宇薦以苾芬没者寄其悲哀生者伸其企
戀至於刻貞石紀茂績咸用論次以示于後
伍子胥吳大夫也吳王夫差賜伍子胥屬鏤之劍曰子
以此死子胥乃自剄死吳王取子胥尸盛以鴟夷革(取馬)
(皮為䲭夷䲭夷壺形)浮之江中吳人憐之為立祠於江上因命曰
胥山
孔子為魯司宼哀公十六年卒魯人世世相傳以歲時
奉祠祀孔子冡冡大一頃後世因廟藏孔子衣冠琴車
書至于漢二百餘年不絶
白起為秦將封武安君昭王賜起劔使自殺起死非其
罪秦人憐之鄉邑皆祭祀焉
漢欒布為燕相燕齊之間皆為立社號曰欒公社
石慶為齊相齊國慕其家行不治而齊國大治(不治無所治罰)
為立石相祠
李廣利為貳師將軍降匈奴歲餘衛律害其寵會母閼
氏病(單于之母也)律飭胡巫言先單于怒曰胡故時祠兵嘗
言得貳師以社(以祀社)今何故不用於是收貳師貳師罵
曰我死必滅匈奴遂屠貳師以祠會雨雪數月畜産死
人民疫病榖稼不熟(北方早寒雖不宜禾稷匈奴中亦種黍稷)單于恐為貳
師立祠室
胡建為渭城令治甚有聲為蓋主所告自殺吏民稱冤
至今渭城立其祠
于公(定國之父)為縣獄吏郡中為之立生祠號曰于公祠
文翁為蜀郡太守終于蜀吏民為立祠堂歲時祭祀不
絶
召信臣九江人為南陽太守九江郡二千石歲時率官
屬行禮奉祀信臣冡而南陽亦為立祠平帝元始四年
詔書祀百辟卿士有益於民者蜀郡以文翁九江以信
臣應詔
段會宗為西域都護病死烏孫中城郭諸國發喪立祠
祭不絶
龔遂為水衡都尉卒歸葬平陽後延篤為平陽侯相到
官表遂之墓立銘祭祠擢用其後於畎畝之間
朱邑為大司農病且死屬其子曰我故為桐鄉吏其民
爱我必葬桐鄉後世子孫奉嘗我不如桐鄉民(嘗謂烝嘗之祭)
及死其子葬之桐鄉西郭外民果為邑起冡立祠歲祭
至今不絶
後漢文齊為益州太守降集蠻夷甚得其和光武徵之
於道卒詔為起祠堂郡人立廟祀之
陳衆為揚州牧歐陽歙從事時李憲餘黨淳于臨等猶
聚衆千人屯灊山攻殺安風令歙遣兵不能尅衆白歙
請得喻降臨於是乘單車駕白馬往說而降之灊山人
共生為立祠號白馬陳從事云
任安廣漢緜竹人少事楊厚究極圖籍還家講授建安
七年卒門人慕仰為立碑銘
許楊為汝南太守鄧晨都水掾復立鴻郤陂後以病卒
晨於都宫為楊起廟圖畫形象百姓思其功績皆祭祀
之
侯覇為臨淮太尹後為大司徒薨臨淮吏人共為立祠
四時祭焉
祭彤為遼東太守及死遼東吏人為立祠四時祭奉
范冉(冉或作丹)陳留人卒諡貞節先生刺史郡守各為立碑
表墓焉
岑彭為征南將軍征蜀為刺客所殺蜀人憐之為立廟
武陽歲祠焉
韋義為廣都長以兄順喪去官廣都為生立廟
王堂為巴郡太守時西羌寇郡為民患堂馳兵赴賊斬
虜千餘級巴庸清静吏民生為立祠
楊仲續為祁令甚有德惠人為立祠
楊厚為侍中稱病歸犍為以黃老教人及卒門人為立
廟郡文學掾史春秋饗射常祠之
王喬為葉令卒百姓乃為立廟號葉君祠牧守每班錄
皆先謁拜之吏人祈禱無不如應若有違犯亦能為祟
張禽為越嶲太守政化清平得夷人和及卒夷人愛之
如喪父母詔書嘉美為立祠堂
宋登為汝隂令後為潁川太守病免卒汝隂人配社祠
之
鄧訓為護羌校尉卒夷人羌胡家家立祠每有疾病輙
此請禱求福
何敞為汝南太守脩理鮦陽舊渠百姓頼其利(鮦陽縣屬汝南)
(郡故城在今豫州新蔡縣北水經注云葛陂東出為鮦水俗謂之三丈陂)墾田增二萬餘頃
吏人共刻石頌敞功德
周嘉為零陵太守卒吏民為立祠
趙炳東陽人能為越方(善禁呪也)章安令惡其惑衆收殺之
人為立祠室於永康至今蚊蚋不能入(在今婺州永康縣東)
姜詩為江陽令卒于官所居治鄉人為立祠
高獲汝陽人光武引見欲用為吏出便辭去後遠遁江
南卒於石城石城人思之共為立祠
王渙為洛陽令卒民思其德為立祠安陽亭西每食輙
弦歌而薦之(古樂府歌曰孝和帝在時洛陽令王君本自益州廣漢蜀人少行官學通五經論明)
(知法令歴代衣冠從温補洛陽令化行致賢外行猛烈内懷慈仁移惡子姓名五篇著里端無妄發賦念在理)
(冤清身苦體夙夜勞勤化有能名遠近所聞天年不傳遂早就奄昏為君作祠安陽亭西欲令後代莫不稱)延
熹中桓帝事黃老道悉毁諸方祀惟特詔密縣存故大
傅卓茂廟雒陽留王渙祠焉
崔寔為尚書稱疾免歸建寧中卒于家大鴻臚袁隗樹碑
頌德
任延為九眞太守視事四年徵詣雒陽以病稽留左轉
睢陽令九眞吏人生為立祠
荀淑為當塗長歴朗陵使相及卒二縣皆為立祠
許荆為桂陽太守卒於官桂陽人為立廟樹碑
賈逵為豫州刺史及卒吏民追思之刻石立祠
張奐為武威太守其俗多妖忌凢二月五月産子及與
父母同月生者悉殺之奐示以義方嚴加賞罰風俗遂
改百姓生為立祠(奐卒武威多為立祠世世不絶)
延篤南陽犨人為京兆尹以病免歸卒于家鄉里圖其
形於屈原之廟(屈原楚大夫抱忠貞而死篤有志行文彩故圖其像而偶之)
周黨隐居黽池及終邑人賢而祠之
韓韶潁川人為贏長卒於官同郡李膺陳寔杜密荀淑
等為立碑頌焉
陳寔潁川人為太丘長以沛相賦斂違法乃觧印綬去
及卒海内赴者三萬餘人制衰麻者以百數共刊立石
碑
桓彬卒蔡邕等共論序其志僉以為彬有過人者四夙
智早成岐嶷也學優文䴡至通也仕不苟禄絶高也辭
隆從窊潔操也乃共樹碑而頌焉
馬稜遷廣陵太守時榖貴民饑奏罷鹽官以利百姓賑
貧羸薄賦税興復陂湖漑田二萬餘頃吏民刻石頌之
郭泰字林宗太原介休人太常趙典舉有道不應年四
十二卒于家四方之士千餘人皆來會葬同志者乃共
刻石立碑蔡邕為文既而謂盧植曰吾為碑銘多矣皆
有慙德惟郭有道無媿色爾
魏倉慈為敦煌太守數年卒州為立祠
顔斐為京兆太守數年遷平原及卒京兆為立碑稱頌
之
田豫為汝南太守後遷衛尉遜位歸居魏縣及卒汝南
人就為立碑
蜀諸葛亮為相既卒所在各求為立廟朝議以禮秩不
聽百姓遂因時節私祭之於道陌上言事者或以為可
聽立廟於成都者後主不從步兵校尉習隆中書郎向
充等共上表曰臣聞周人懷召伯之德甘棠為之不伐
越人思范蠡之功鑄金以存其像自漢興以來小善小
德而圖形立廟者多矣况亮德範遐邇勲盖季世興王
室之不壊實斯人是賴而烝嘗止於私門廟像闕而莫立
使百姓巷祭戎夷野祀非所以存德念功追述在昔者
也今若盡順民心則瀆而無典建之京師又偪宗廟此
聖懷所以惟疑也臣愚以為宜因近其墓立之於沔陽
使所親屬以時賜祭凢其臣故吏欲奉祠者皆限至廟
斷其私祀以崇正禮於是始從之
馬忠為庲降都督鎮南大將軍處事能斷威恩竝立蠻
夷畏而爱之及卒莫不自致喪庭流涕盡哀為之立廟
迄今猶在
張嶷初為越嶲太守後為盪寇將軍與魏將戰臨陣隕
身南土越巂民夷聞嶷死無不悲泣為嶷立廟四時水
旱輙祀之
王商為蜀郡太守為嚴君平李弘立祠秦宓與商書曰
疾病伏匿甫知足下為嚴李立祠可謂厚黨勤類者也
觀嚴文章冠冐天下由夷逸操山嶽不移使揚子不歎
固自昭明如李仲元不遭法言令名必淪其無虎豹之
文故也可謂攀龍附鳳者矣如揚子雲潜心著述有補
於世泥蟠不滓行參聖師于今海内談詠厥辭邦有斯
人以耀四遠怪子替兹不立祠堂蜀本無學士文翁遣
相如東受七經還教吏民於是蜀學比於齊魯故地里
志曰文翁倡其教相如為之師漢家得士盛於其世仲
舒之徒不逹封禪相如制其禮夫能制禮造樂移風易
俗非禮所秩有益於世者乎雖有王孫之累猶孔子大
齊桓之覇公羊賢叔術之譲僕亦善長卿之化宜立祠
堂速定其銘
晉扶風王駿為征西大將軍都督雍凉諸軍事鎮關中
病薨西土聞其薨泣者盈路百姓為之樹碑長老見碑
無不下拜
閻德東海人門徒甚多獨目唐彬有廊廟材及彬官成
而德已卒乃為之立碑
唐彬為使持節監幽州諸軍事領護烏桓校尉右將軍
邊境獲安無犬吠之警坐事徵百姓追慕彬功德生為
立碑作頌
荀勖為安陽令轉驃騎從事中郎勖有遺愛安陽生為
立祠
羊祜鎮荆州及薨㐮陽百姓於峴山祜平生遊憩之處
建碑立廟歲時享祭焉望其碑者莫不流涕杜預因名
為墮淚碑
杜預為鎮南大將軍好為後世名嘗言高岸為谷深谷
為陵刻石為二碑紀其勲績一沉萬山之下一立峴山
之上曰焉知此後不為陵谷乎
江惇以高尚飬志為時所重及卒友朋相與刊石立頌
以表其德美
嵇紹為侍中死於湯隂難後東海王越路經滎陽過紹
墓哭之悲慟刊石立碑
楚王瑋性開濟好施能得衆心及誅莫不隕淚百姓為
之立祠
丁紹為廣平太守時臨漳被圍南陽王模窘急紹率羣
兵赴之模頼以獲全感紹恩生為立碑
杜軫除池陽令為雍州十一郡最百姓生為立祠得罪
者無怨言
祖逖為豫州刺史鎮西將軍卒豫州士女若喪考妣譙
梁百姓為之立祠
李雲為成都王穎所害門生故吏迎喪葬清河修墓立
碑四時祠祭
范平太康中頻徵不起及卒有詔追諡號曰文貞先生
賀循立碑紀其德行
孔愉會稽人避亂入新安山中改姓孫氏以稼穡讀書
為務信著隣里後忽捨去皆謂為神人而為之立祠
宋劉勔為右將軍討殷琰平夀陽無所犯害百姓德之
為立碑記
蕭承之為漢中太守既卒梁士民思之於峩公山立廟
祭祀
安陸王緬為雍州刺史既卒百姓於峴山立祠
南齊王儉為衛將軍開府儀同三司卒梁武帝受禪詔
為儉立碑梁蕭昱為晉陵守暴疾卒百姓號哭市井為
之喧沸又相率為立廟建碑
崔景真為平昌太守有惠政嘗懸一蒲鞭而未嘗用去
任之日士人思之為立祠
夏侯亶為吳興太守在郡復有惠政吏民圖其像立碑
頌美焉後為徐豫二州刺史州民請為亶立碑置祠詔
許之
謝舉為晉陵太守罷郡吏民請立碑許之
何遠為武康令歴宣城太守新興内史所至皆生為
立祠表言治状高祖每優詔答焉
任昉為新安太守為政清省吏民便之視事期歲卒於
官舍闔境痛惜百姓共立祠堂於城南
貞陽侯淵明為豫州刺史百姓詣闕拜表言其德政樹
碑於州門内及碑匠採石出自肥陵淵明廣營厨帳多
召人物躬自率領至州識者笑之曰王自立碑非其州
人也
徐勉為侍中卒故佐吏尚書左丞劉覽等詣闕陳勉行
状請刊石紀德政奉詔許立碑於墓
陸㐮為鄱陽内史在政六年郡中大治民李晛等四百
二十人詣闕拜表陳㐮德化求於郡中立碑詔許之
伏暅為新安太守在郡清恪屬縣始新遂安海寧竝時
生為立祠
藺欽為衛州刺史在州有惠政吏民詣闕請立碑頌德
詔許焉
陳王勱為晉陵太守在郡甚有威惠郡人表請立碑頌
勱政績詔許之
鄭萬頃為豐州刺史在州甚有惠政吏民表請立碑詔
許焉
侯安都為南徐州刺史留異擁據東陽安都討平之仍
還本鎮其年吏民詣闕表請立碑頌美安都功績詔許
之
後魏高允為懷州刺史時年將九十勸民學業風化頗
行後正光中中散大夫中書舍人河内常景追思允立
祠于野王之南立碑紀德
陸騰為隆州總管討信州蠻蜑前後破平諸賊巴蜀悉
定詔令樹碑紀績焉
北齊李繪字敬文為高陽内史瀛州三郡人俱詣州立
祠州請為繪立碑於郡街
元子華為齊州刺史鞫獄訊囚務加仁恕齊人樹碑頌
德
長孫儉為荆州刺史殷勤勸導風俗大革務廣耕桑兼
習武事故得邊境無虞民安其業吏民表請為儉構清
德樓樹碑刻頌朝議許焉及卒荆州民儀同趙超等
七百人感儉遺愛詣闕請為立廟樹碑詔許之
隋李士謙初為魏廣平王府參軍隋有天下畢志不仕
家富於財每以賑施為務開皇八年終於家趙郡士女
聞之莫不流涕曰我曹不死而令李參軍死乎會葬者
萬餘人鄉人李景伯等以士謙道著丘園條其行狀詣
尚書省請先生之諡事寝不行遂相與樹碑於墓
裴肅為永平郡丞甚得民心歲餘卒夷獠思之為立廟
於鄣江之浦
樊叔略為相州刺史徵拜司農吏民相與立碑頌其德
政
令狐熙為滄州刺史徙為河北道行臺度支尚書吏民
追思立碑頌德
楊文思為魏州刺史及去職吏民思之為立碑頌德
侯莫陳穎為瀛州刺史坐秦王俊交通免官百姓送者
莫不流淚因相與立碑頌德
樊子盖為武威太守後卒於京武威民吏聞其死莫不
嗟痛立碑頌德
房彦謙為長葛令甚有惠化及移鄭州司馬吏民號泣
相謂曰房明府今去吾屬何用生為百姓思之立碑頌
德
高孝基為吏部侍郎大業中杜如晦預選孝基曰願保
崇令德今欲甫就卑職應為湏少禄俸爾遂補滏楊尉
後如晦為尚書右僕射以孝基有知人之鍳為其樹神
道碑以記其德
唐李思摩為右武衛將軍從征遼東為流矢所中未幾
卒葬訖仍立碑於化州
賈敦頥永徽中為雒州刺史百姓為其樹碑于大市通
衢弟敦實咸亨初轉雒州長史甚有惠政及敦實去職
復刻石頌美於兄碑之側時人號為棠棣碑
高智周為費縣令政化大行吏人刊石以頌之
高叡為通義令以善政稱去官後吏人樹碑頌德
崔縱為藍田令寬明勤謹德化大行縣人立碑
楚王靈龜為魏州刺史稱為良牧及喪歸百姓思其德
為立碑
韋景駿為肥鄉令及去任人吏立碑頌德
王晙景龍末為桂州都督數年州人為立碑以頌其政
宋璟為廣州都督夷夏懷惠立碑以紀其政
李鼎為鳳翔尹百姓立生祠
王方翼為肅州刺史屬蝗儉諸州貧人死於道路而肅
州全活者甚衆州人為立碑頌
楊㻛為國子祭酒生徒為㻛立頌於學門之外
狄仁傑為魏州刺史撫和戎夏人得歡心郡人立碑
頌德
崔隐甫開元九年自華州刺史轉太原尹人吏刻石頌
其美政
苗晉卿天寳中為安康郡太守遷魏郡太守所到有惠
化金州魏州人思之皆立碑頌德
呂諲為荆州都督府長史充澧朗荆忠峽五州節度觀
察等使理江陵三年號為良牧郡人立生祠諲沒後歲
餘江陵將吏合錢十萬於府西爽塏地大立祠宇四時
祀禱之
李勉大歴中為廣州刺史在官累年噐用車服無增餙
耆老以為可繼前朝宋璟盧奐李朝隠之徒人吏詣闕
請立碑詔許之
張延賞大歴建中間連統四鎮所至稱治其去皆刻石
紀績
嚴郢為河南尹有能政都人為立碑紀述
李融興元初為金州刺史兼防禦使州人懷之刻石紀
政
孫成貞元初為信州刺史信州吏人上表請立碑陳其
殊績優詔褒異而允其請
楊元卿為涇源節度使涇人請立德政碑從之
韋丹為江西觀察使卒官太和中觀察裴誼奏與丹立
碑祠
袁滋元和中為義成軍節度百姓立生祠禱祀之
田弘正穆宗初為魏博節度州縣官請與弘正立德政
碑從之
成汭為荆南節度使薨荆州趙凝奏請與汭於荆南劒
南建置廟貌哀帝從之
杜洪為鄂州節度薨梁王奏請與洪於本道置立祠廟
哀帝從之
劉德威為綿州刺史以廉平著稱百姓為之立碑
梁馮行襲為許州節度使開平二年本州官吏百姓詣
四方舘進狀請與行襲立德政碑太祖允之
王重榮開平二年為河中節度使贈太師晉王仍立廟
差右僕射張禕撰碑文委河中尹選擇稳便處立碑奏
聞
馬殷為武安節度使開平四年潭州錄事參軍馬琳軍
府官吏僧道等進狀稱殷自到所著功庸政績合具上
聞伏乞許於本道以德政立碑并生祠堂事太祖優詔
許之并令翰林學士封舜卿撰碑文
錢鏐為吳越王開平五年四月杭州將吏耆老列狀願
為鏐建生祠以頌功德太祖詔刑部侍郎李光嗣為宣
慰立祠堂使仍令翰林學士李琪製碑文以賜之
韓遜為靈州節度使善於為理部民請立生祠堂於
其地太祖許之仍詔禮部侍郎薛廷珪撰碑文以賜之
其廟至今在焉
晉安重榮為成德軍節度使天福二年副使朱崇節奏
鎮州軍府將吏僧道父老詣闕請立重榮德政碑高祖
敕安重榮功宣締搆寄重藩維善布詔條克除民瘼遂
致僚吏僧道詣闕上章求勒貞珉以揚異政旣觀勤功
宜示允俞其碑文仍令太子賓客任贊撰進
安元信為山北諸州團練使清泰元年領上黨加簡校
太尉累加食邑三千戶實封二百戶進封至武威郡公
三年二月以疾終於位時年七十四贈太師葬於太原
交城元信有子六人長曰友權官至武衛大將軍帝以
元信宿望命禮部定諡表迹業也仍賜建神道碑使禮
部郎中呂咸休為其文
周劉表徵廣順初為新安令河南府上言縣民三百七
十稱表徵公平之政請刊石頌美太祖從之
李暉廣順初為滄州節度使州民張鑒明等於黎陽山
採石欲為暉立德政碑暉出於軍校前鎮河陽部人已
刊碑頌及涖浮陽又聞其政不亦善乎
何福進廣順中為成德軍節度使鎮州民吏請為福進
建立德政碑
王晏為徐州節度使顯德元年九月官吏緇黃耆老以
晏有善政及民乞立碑以紀之詔可之尋命中書舍人
張正撰文以賜焉
曹英為成德軍節度使英本貫鎮州詔真定縣宜改台
輔鄉為衣錦鄉鴻儒坊為勲德里
李瓊為安州防禦使顯德四年十二月癸酉本州監軍
馮守規上言州之官吏百姓乞與防禦使李瓊立德政
碑尋命中書舍人竇儼撰文以賜之
薛瓊廣順中為宿州團練使宿州民吏詣闕上言請為
瓊立碑頌美太祖從之後為菜州團練使及卒菜州官
吏僧道百姓等列狀上請以瓊有善政在人乞立祠堂
及樹碑以述其遺愛世宗從之
張晏廣順初為共城令滑州刺史言縣民張祚等請留
晏欲為晏立碑頌太祖從之
册府元龜卷八百二十
