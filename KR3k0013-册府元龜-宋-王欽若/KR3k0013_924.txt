册府元龜卷九百二十四宋王欽若等撰
總錄部
傾險詐偽飾非
傾險
言偽行僻色厲内荏傾險之謂也故不畏不義著之於
前聞難養難近垂之於往典盖人禀五行之秀最萬物
之靈守正不回去惡務夲斯可謂之君子矣乃有疾賢
務進附勢取容乘隙以為姦掠美以沽譽或縱其關說
之辯或極其諂諛之態或搆之飛語以害忠良或寘之
深文以報仇怨以至飜覆靡定計數叵測為鬼為蜮如
谿如壑歴代而下實繁有徒非聰明睿哲之主安能察
而遠之哉
漢主父偃為中大夫會遼東高廟長陵高園殿災董仲
舒居家推說其意屮槀未上(屮古草字謂初起草為槀也)主父偃候
仲舒私見嫉之竊其書而奏焉帝召視諸儒(視讀曰示)仲舒
弟子吕步舒不知其師書以為大愚於是下仲舒吏當
死詔赦之仲舒遂不敢復言災異
鄭朋會稽人元帝即位前將軍蕭望之光禄勲周堪輔
政朋隂欲附望之上疏言車騎將軍史高遣客為姦利
郡國及言許史子弟罪過章視周堪(視讀曰示以朋所奏之章示堪也)
堪白令朋待詔金馬門朋奏記望之曰將軍體周召之
德秉公綽之質有卞莊之威(周謂周公旦召謂召公奭公綽孟公綽也卞莊子魯)
(卞邑大夫也)至乎耳順之年履折衝之位號至將軍誠士之
高致也窟穴黎庶莫不懽喜咸曰將軍其人也(國家委任誠得)
(其人也)今將軍規橅云若管晏而休遂行曰仄至周召乃
留乎(謂望之立意當趣如管晏而止為欲恢廓其道日仄不食追周召之蹟然後已乎橅讀曰模其字從)
(木)若管晏而休則下走將歸延陵之臯(吳公子札食延陵薄吳王之行)
(弃國而耕臯澤朋云望之所為若但如管晏則不處漢朝將歸會稽尋延陵之軌耕臯澤之中也下走者自謙)
(言趋走之役也)修農圃之疇畜鷄種黍竢見二子沒齒而已矣
(子路從孔子而後遇丈人以杖荷篠止子路宿殺鷄為黍而食之見其二子焉明日子路行以告子曰隐者也)
(使子路反見之至則行矣朋之所云盖謂此也竢古俟待也沒齒終身也篠草器也音徒吊反)如將軍
昭然度行積思塞邪枉之險蹊宣中庸之常政(度行度越常檢)
(而為高行也蹊徑謂道也音奚)興周召之遺業親日仄之兼德則下走
其庶幾願竭區區底厲鋒鍔奉萬分之一望之見納朋
接待以意(與之相見納其說也)數稱述望之短車騎將軍史高(短謂)
(毁其短惡也)言許史過失後朋行傾邪望之絶不與通朋與
大司農史李宫俱待詔堪獨白宫為黃門郎朋楚士怨
恨(朋會稽人會稽并屬楚楚人脆急也)更求入許史推所言許史事曰皆
周堪劉更生教我我關東人何以知此於是侍中許章
白見朋朋出揚言曰我見言前將軍小過五大罪一中
書令在旁知我言状望之聞之以問弘恭石顯恭顯恐
望之自訟下於它吏即挾朋及待詔華龍龍者宣帝時
與張子蟜等待詔(蟜巨繇反字或作僑)以行汚濊不進(濊與穢同)欲入
堪等不納故與朋相結恭顯令二人告望之等謀欲罷
車騎將軍疏退許史状恭顯奏望之堪更生朋黨相稱
舉收望之前將軍光禄勲印綬及堪更生皆免為庶人
而朋為黃門郎
後漢辛臣田戎之妻兄也初岑彭圍秦豐於黎丘時田
戎擁衆夷陵聞秦豐被圍懼大兵方至欲降而妻兄辛
臣諫戎曰今四方豪傑各據郡國雒地如掌耳不如按
甲以觀其變戎曰以秦王之彊猶為征南所圍豈况吾
邪降計决矣建武四年春戎乃留辛臣守夷陵自將兵
㳂江泝沔止黎丘刻期曰當降而辛臣於後盗戎珍寳
從間道先降於彭而書以招戎戎心疑賣已遂不敢降
崔酺為侍中時尚書有缺詔將大夫六百石以上試對
政事天文道術以高第者補之酺自恃能高而忌故太
史令孫懿恐其先用乃往候懿既坐言無所及唯涕泣
流漣懿怪而問之酺曰圖事有漢賊孫登將以才智為
中官所害觀君表相似慮應之酺受恩接悽愴君之禍
耳懿憂懼移病不試繇是酺對第一拜尚書
晉牽秀為司空張華長史會張昌作亂秀因奔成都王
穎穎伐長沙王又以秀為冠軍將軍陸機王粹等共為
河橋之役機戰敗秀證成其罪又諂事黃門孟玖故見
親於穎
虞預為著作郎私撰晉書而生長東南不知中朝事訪
於著作郎王隠并借隐所著書竊寫之所聞漸廣是後
更疾隐形于言色預既豪族交結權貴共為朋黨以斥
隐竟以謗免黜歸于家袁悦之能長短說甚為會稽王
道子所親愛每勸道子專攬朝權道子頗納其說俄而
見誅
王國寳累至侍中中書令太傅謝安之女壻也國寳專
利無檢行安惡其為人每抑制之及孝武末年嗜酒好
肉而會稽王道子昏醟尤甚惟狎昵諂邪於是國寳䜛
諛之計稍行于主相之間而好利險詖之徒以安功名
盛極而搆會之嫌隙遂成(又云國寳大無士操不修廉隅妻父謝安惡其傾側每抑)
(而不用)
周禮字宣季性矜儉好利外方内荏少以豪右自處後
為會稽太守被殺
宋王華為太祖鎮西主簿太祖未親政事悉委司馬張
劭華性尚物不欲人在已前邵性豪每行嘗引采轂華
出入乘牽車從者不過二三以矯之嘗於城内相逢華
陽若不知是邵謂左右曰此鹵簿甚盛必是殿下出乃
下牽車立於道側及邵至乃驚邵白服登城為華所紏
坐被徵革代為司馬南郡太守行府州事
劉湛為領軍將軍又領詹事時彭城王義康專秉朝政
而湛昔為上佐遂委心自結而殷景仁獨步當時初湛
方謀傾景仁湛黨劉敬文父成未悟其機詣景仁求郡
敬文遽往謝湛曰老父悖耄遂就殷鉄干禄由敬文闇
淺上負生成合門慙懼無地自處敬文之姦諂如此
劉瑀字茂琳初為始興王濬南徐州别駕從事史為濬
所遇瑀性陵物護前不欲人居己上時濬征北府行參
軍吳郡顧邁輕薄而有才能濬待之甚厚深言密事皆
與參之瑀乃折節事邁深布情欵家内婦人間事言語
所不得至者莫不倒寫備說邁以瑀與之欵盡深相感
信濬所言密事悉以語瑀與邁共進射堂下瑀忽顧左
右索衣幘邁問其所以瑀曰公以家人待卿相與言無
所隐而卿於外宣泄致使人無不知我是公吏何不得
不啟因而白之濬大怒啟文帝徙邁廣州
後魏高聦為散騎常侍黃門侍郎初趙修之任勢聦傾
身事之及修之死言必毁惡茹皓之寵聦又媚附每相
招命言笑擕撫公私託仗無所不至每稱皓才識明敏
非趙修之儔乃因皓啟請青州鎮下治中公廨以為私
宅又乞水田數十頃皆被遂許及皓見戮聦以為死之
晚也其薄於情類皆如此聰善於去就知高肇嫌之側
身承奉肇遂待之如舊
北齊温子昇為文襄大將軍諮議參軍文襄疑子昇知
元僅等作亂餓死晉陽獄子昇恬静與物無競言有凖
的外不妄毁譽而内深險臨事之際好預其間所以終
至禍敗
鄭子默(史不載其官)文宣怒臨漳令稽曄及舍人李文師以
曄賜薛農浴文師賜崔士順為奴子默私誘銀青光禄
大夫王昕曰自古無朝士作奴昕曰箕子之為奴子默
遂以昕言啟帝乃曰王元景比陛下於殷紂楊愔微為
之解謂愔曰元景是个博士爾語皆元景所教(元景昕字也)
叚孝言為吏部尚書時祖珽執政將廢趙彦深引孝言
為助除侍中入内省典機密尋除中監加特進又託韓
長鸞共搆祖珽之短及珽出後孝言除尚書右僕射
魏蘭根為開府儀同三司雖以功名自立然善附會出
處之際多以計數為先是以不為清論所許
陳元康為相府功曹參軍便辟善事人希顔候意多有
進舉而不能平心處物
後周蘇䕫納言威之子聰敏有口辯然性輕險無行位
至通議大夫
隋元敏頗才辨而輕險多詐擢守内史舍人而交通博
徒數漏洩省中語
諸葛穎自煬帝為太子時為藥藏及帝即位遷著作郎
甚見親倖穎因閑隙多所譛毁是以時人謂之冶葛
唐鄭愔則天時為臨武丞及來俊臣受制按獄志在屠
害忠良每有羅織文状密令愔草定深情致其罪取於
俊臣
崔湜中宗時為吏部員外郎桓敬之作相也愳武三思
䜛間推湜為耳目使伺其動静俄而中宗疎忌功臣於
三思恩寵漸密湜每得桓敬一言片議皆以報三思及
諸公被流湜又說三思宜盡除之以絶歸望三思問誰
可使者湜表兄周利貞先為桓敬所惡自侍御史出為
嘉州司馬湜舉之既行桓敬等聞利貞至皆自殺三思
擢利貞為御史中丞湜後為襄州刺史時譙王重福謫
居均州隂懷異志贈湜黃金寳帶帝之為太子有郎李
慶遠特承恩寵頗弄權勢湜以帶餉之會慶遠以罪被
錄觀者怪金帶竒作非人間所有湜密謂慶遠曰勿欵
此帶所求我當使汝無事乃厚賂行笞者冀殺慶遠以
滅口其傾險如此湜謂人曰吾之入門及出身歴官未
嘗不為第一丈夫當先據要路以制人豈能默默受制
於人也是故進趣無已而不以令終
顧繇吳人代宗時詣闕獻書稱旨受京兆府華原縣令
性疎狂恃封事可以奏冀有超拜及領華原骯髒(音亢音葬)
不受詔乃訕時政發宰臣元載隂私載稽顙自陳代宗
遂怒繇逐為綿州百姓
陳少游代宗時為宣越揚三鎮觀察初結元載每年饋
金帛約十萬貫又多納賄於用事中官賂奉先劉清潭
吳承倩等繇是美聲逹于中禁後見元載在相位年深
以過犯漸見疑忌少游亦稍疎之無何載子伯和貶官
揚州少游外與之深交結而隂使人伺其過失密以上
聞代宗以為忠待之益厚
令孤峘德宗時為禮部侍郎有杜封者故相鴻漸之子
求補弘文生宰相楊炎嘗出杜氏門下託封於峘峘謂
使者曰相公誠憐封欲成其名乞署封名下一字峘因
得以記焉炎不意峘之賣已乃署名託峘明日流言宰
相炎廹臣以私臣從之則負陛下不從則炎當害臣德
宗以問炎炎具道所以德宗怒曰此奸人不可柰欲杖
殺之炎救解乃出為衡州别駕
竇羣憲宗時為吏部郎中宰相武元衡李吉甫皆愛重
之未幾拜御史中丞後與吕温羊士諤等黨比欲陷吉
甫為客管經略使在鎮二年詔遣至衡州病卒羣性險
狠頗務恩讐臨事不顧死生初詔徵將大用衆情駭及
卒衆乃安
方穆宗時為和王傅會元稹作相欲以竒策平河朔羣
盗方以策畫干稹而李逢吉之黨欲傾裴度乃令人告
稹欲結客刺度事下法司按鞫無状而方竟坐誅
後唐孔謙莊宗同光初為租庸副使謙夲州之幹吏上
自天祐十二年帝平定魏博會計皆委制置謙能曲事
權要效其才力帝委以泉貨之務設法箕斂七八年間
軍儲獲濟及帝即位於鄴城謙已當為租庸使物議以
謙雖有經營濟贍之勞然人地尚卑不欲驟總重任樞
密使郭崇韜舉魏博觀察判官張憲為租庸使以謙為
副謙悒然不樂者久之帝既平梁汴謙徑自魏州馳之
行在因謂崇韜曰魏都重地湏大臣弹壓以謙籌之非
張憲不可崇韜以為忠告即奏憲為鄴都留副守乃命
宰臣豆盧革專判租庸謙彌失望乃尋革過失時革以
手書便省庫錢數十萬謙以手書示崇韜微諷聞於革
革懼上表請崇韜專其事崇韜亦辭避帝問當委何人
為可崇韜曰孔謙雖久掌貨泉然物議未嘗居大任以
臣所見却委張憲為便帝促徵之憲性精辨為趨時者
所忌人不祐之謙乘間訴於豆盧革曰租庸錢榖悉在
眼前委一小吏可辦鄴都夲根之地不可輕付於人與
唐尹王正言無禆益之才徒有獨行詔書既徵張憲復
以何人為代豆盧革言於崇韜崇韜曰鄴都分司列職
皆主上舊人委王正言何慮不辦革曰俱是失也設不
獲已以正言掌租庸取書於大臣或可辨矣若付之方
面必敗人事謙以正言非德非勲懦而易制曰此議為
便然非己志尋掎正言之失泣訊於崇韜厚賂閹伶以
求進用人知奸諂沮之乃上章請退帝怒其規避將寘
於法樂人景進於帝前解喻而止王正言風病恍惚不
能綜三司事景進屢言於帝乃以正言守禮部尚書以
謙為租庸使
晉張彭常山九門人少不知書始為公府通贊遂假州
縣後唐莊宗改鎮州為北都以任圜為真定尹兼知管
内戎事則以彭為留守推官事無巨細悉訪於彭繇是
趙之士大夫無得而進彭素貪黷利權所入圜多為所
賣及廢都為方正朝廷命樞密使郭崇韜為節度使遥
領之崇韜素愛其地欲歸利私門而彭獻可於圜擇公
籍所有多隐之以為他費崇韜深忿其事會莊宗平常
山時獲趙王鎔家妓千餘使宦者選留百人及送聞有
許氏尤色彭賂守者以廢疾匿於僧坊後宫中訪知急
召彭赴雒欲害之彭將戒途以前與圜所隐泉貨使人
封籍馳白崇韜崇韜乃德彭而怒圜尋奏解許氏之罪
授秘書丞知齊州管田事其險巧多此類也明宗即位
以圜為相判三司事圜奏彭守秘書少監度支判官圜
竟得罪死於塗陽議者以彭誤敗之所致也近臣安重
誨亦云任之過盡繇張彭
王瑜天福中為贊善大夫會濮陽郡秋稼豐秀税籍不
均命乘使車按察定計既至郡謂校簿吏胡藴惠鶚曰
余有處約之疾室無增貨為我致意縣尹且求假貸於
是鄄城令劉承珪濮陽令王傳寳臨濮令曹光裔雷澤
令張璿范陽令范臯聚錢五十萬私書而獻瑜以書上
奏帝覽稱歎曰廉直清慎尚有如此者誠良臣也二吏
五宰即時黜瑜則進位太尉少卿詔書褒美
詐偽
先聖有言曰天下之惡有五盗竊不與焉一心逆而險
二行僻而堅三言偽而富四記醜而博五順非而澤此
皆謂姦宄之徒不免君子之誅也其或矯稱皇嗣虚畫
戰圖對稠人而禍吏臨都街而自撻造偽書而取賞傚
嘉遁而覬徵至於詐偽外戚則遽列藩宣假于靈草則
爰剖符竹罪大而貽神怒惡盈而掛天網至有棄之于
市而投之於荒汙彼簡編貽笑後世者矣
公孫蠆齊大夫魯昭三年晉韓起如齊逆女(為平公逆)公孫
蠆為少姜之有寵也以其子更公女而嫁公子(更嫁公子)人
謂宣子子尾欺晉晉胡受之宣子曰我欲得齊而遠其
寵寵將來乎(寵謂子尾)臧會魯大夫臧昭伯之族也初昭伯
如晉臧會竊其寳龜僂句(僂句龜所出地名)以卜為信與僣僣
吉(僣不信也)臧氏老將如晉問(問昭伯起居)會請往(代家老行)昭伯問
家故盡對(故事也)及内子與母弟叔孫則不對(内子昭伯妻一人對)
(若有他故)再三問不對及郊會逆問又如初(又不對)至次於外
而察之皆無之執而戮之逸奔郈郈魴假使為賈正焉
(郈在東平無監縣郈魴假郈邑大夫賈正掌貨物使有常價若市利)計於季氏(送計簿於季氏)臧
氏五人以戈楯伏諸桐汝之閭(桐汝里名)會出逐之反奔執
諸季氏中門之外平怒曰何故以兵入吾門拘臧氏老
季臧有要(相怨也)及昭伯從公平子立臧會(立以為臧氏後)會曰
僂句不余欺也(傳語卜筮之驗善惡繇人)
漢新垣平趙人以望氣見文帝至上大夫使人持玉杯
上書闕下獻之平言帝曰闕下有寳玉氣來者已視之
果有獻玉杯者刻曰人主延夀平又言曰臣候日再中
居頃之日卻復中於是始更以十七年為元年令天下
大酺平言曰周鼎亡在泗水中今河決通於泗臣望東
北汾隂有金寳氣(汾隂直謂當汾隂也)意周鼎其出乎兆見不迎
則不至於是帝使使治廟汾隂南臨河欲祠出周鼎人
有上書告平所言皆詐也下吏治誅夷平
少翁齊人以方見武帝文成將軍言上即欲與神通宫
室被服非象神神物不至廼作畫雲車及各㠯勝日(甲乙)
(五行相克之日如火勝金用丙丁日不用庚辛日)駕車辟惡鬼又作甘泉宫中
為臺室畫天地泰一諸鬼神而置祭具以致天神居歲
餘其方益衰神不至乃帛書以飯牛(謂雜草以食牛也音扶晚反)陽
不知言此牛腹中有竒書殺視得書書言甚怪天子識
其手(手謂就書手跡)問之果偽書于是誅文成將軍
欒大膠東人(謂王家人也)故嘗與文成將軍同師因樂成侯
求見言方大為人長美言多方略而敢為大言處之不
疑乃拜為五利將軍於是嘗夜祀其家欲以下神後治
装行東入海求其師而不敢入海之泰山祠帝使人随
騐實無所見五利妄言見其方盡多不讐(讐應驗也不讐無騐也)
帝乃誅五利
韓釋之封襄城侯武帝元朔四年詐疾不從耐為隸臣
陳拾嗣復暘侯卒子彊嗣元狩五年彊坐父拾非嘉子
免
公孫卿齊人也武帝時稱有禮書曰得寳鼎神册後仙
登于天卿因所忠欲奏之所忠視其書不經疑其妄言
謝曰寳鼎事已决矣尚何以為(謂不湏要言之)
趙欽者營平侯充國之孫尚敬武公主主亡子主教欽
良人習詐有身名他人子欽薨而子岑嗣後習為太夫
人岑父母求錢財亡已忿恨相告岑坐非子免國除
後漢尹敏為中郎光武令校圖䜟敏因其卦文增之曰
君無口為漢輔帝見而怪之召敏問其故敏對曰臣見
前人增損圖書敢不自量竊幸萬一帝深非之雖竟不
罪而亦以此沉滯
盧芳字君期安定三水人也居左谷中王莾時天下咸
思漢德芳繇是詐稱武帝曾孫劉文伯增祖母匈奴谷
蠡渾邪王之姊為武帝皇后生三子遭江充之亂太子
誅皇后坐死中子次卿亡之長陵小子回卿逃於左谷
霍將軍立次卿迎回卿回卿不出因居左谷生子孫卿
孫卿生子文伯嘗以是言誑惑安定間
向栩性卓詭不倫後時徵拜趙相及之官時人謂其必
當脱素從儉而栩更乘鮮車御良馬世疑其始偽
魏李豐子韜以選尚公主雖外辭之内不甚惮也
晉會稽王道子為桓玄所害安帝義熙中以臨川王寳
子脩之為道子嗣尊妃王氏為太妃義熙中有稱元顯
子秀熙避難欒中而至者太妃請以為嗣於是脩之歸
於别第宋高祖意其詐而按驗之果散騎郎滕羡奴勺
藥也竟坐棄市太妃不悟哭之甚慟
宋何法盛時何高平郗紹亦作晉中興書數以示法盛
法盛有意圖之謂紹曰卿名位貴逹不復俟此延譽我
寒士無聞于時如袁宏干寳之徒頼有著述流聲於後
宜以為惠紹不與至書成在齋内廚中法盛詣紹紹不
在直入竊書紹還已無復兼夲於是遂行何書
王僧達為太子洗馬在東宫愛念軍人朱靈寳及出為
宣城靈寳已長僧達詐列死亡寄宣城左求之籍注以
為己子改名元序啟太祖以為武陵國典衛令又以補
竟陵國典書令建平國中將軍孝建元年春事發加禁
固上表陳謝言不能因依左右傾意權貴帝愈怒焉
黃回竟陵郡軍人也初為臧質隊主随質於梁山敗走
向豫章為臺主軍謝承祖所錄付江州作部卒遇赦得
原回因下都於宣陽門與人相打詐稱江夏王義恭馬
客鞭二百付右尚方
後魏崔光為車騎大將軍儀同三司光初為黃門則讓
宋弁為中書監譲汝南王悦為太常譲劉芳為少傅譲
元暉穆紹甄深為國子祭酒讓清河王懌任城王澄為
車騎儀同讓江陽王繼又讓靈太后父胡國珍皆願望
時清議者以為矯餙
曹昇莊帝永安中為大學博士兼尚書郎而嘗徒步上
省以示清貧忽遇盗大失綾縑時人鄙其矯詐
綦擕出帝時為左光禄大夫性多詐賀較勝出鎮荆州
遇擕别因辭擕母擕故見敗氈弊被勝更遺之錢物
山偉前廢帝時為秘書監仍著作郎爾朱兆之入雒官
守奔散國史典書高法顯密埋史書我不遺落偉自以
為仁詐求偉挾附爾朱世隆遂封東阿縣伯而法顯止
獲男爵
劉仁軌為著作郎兼中書令外示長者内懷矯詐其對
賓客破弊席食糲冷菜衣服故敗乃過逼下善候當途
能為詭激每於稠人廣衆之中或撾一姦吏縱一孤寡
大言自爾炫已高明矜物無知淺識皆稱其美公能之
譽動過其實
後周宗懔南陽人仕梁為元帝荆州記室累遷吏部尚
書初父高之先為南臺治書侍御史犯憲懔願父釋罪
當終身菜食高之理雪故懔菜食鄉里稱之元帝府中
多言其矯至是大進魚肉國子祭酒沛國劉榖讓之曰
夲知卿不忠猶謂卿孝今日便是忠孝並無懔不能對
郭賢為車騎大將軍歴廣勲安陵四州刺史衣服飲食
雖以儉約自處而居家豐麗室有餘貲時論譏其詐
隋劉炫直門下省以待顧問時牛宏奏請購求天下遺
逸之書炫遂造書百卷題為連山易魯史記等錄上送
官取賞而去後有人訟之經赦免死坐除名歸于家
唐杜淹弱冠有美名與韋福嗣為莫逆之交隋開皇中
相與謀曰上好謀遁蘇威以幽人見徵擢居美職盍效
之共入太白山中陽言隠逸隋文帝聞而惡之謫戍江
表
蘇世長幼簡率嗜酒無威儀歴官疎猛正諫以直聞及
為陜州不能馭點部内多犯法世長莫能禁乃責躬引
咎自撻於都街五相嫉其詐鞭之見血世長不勝痛大
呼而走觀者咸以為笑是後議者乃稱其詐
孫承景為監察御史則天萬歲通天二年承景監清邊
軍戰還畫戰圖以奏每陣必畫承景躬當矢石先鋒禦
賊之状則天歎曰御史乃能盡誠如此擢拜右肅政臺
中丞令侍御史張仁愿叙錄承景下立功人仁愿未發
都先問承景對陣勝負之状承景身實不行問之皆不
能對又虚增功状仁愿庭奏承景罔上之罪於是承景
左遷崇令擢仁愿為右肅政臺中丞撿挍幽州都督
李子矯玄宗開元十四年詐稱皇子入驛居止子矯云
生於潞州母曰趙妃生一歲舅嘗奴擕至雒陽以患目
疾不得入門後數歲遇楊駙馬舅挾出北遊靈夏因至
太原今十七歲太原尹張嵩以聞帝以為矯妄勑嵩杖
殺囚下制曰如聞在外諸州多有矯稱勅使詐乘𫝊驛
或托採藥物言將貢獻或妄云追人肆行威福如此等
色尤湏禁斷若緣别使皆發中使以此參察固易區分
宜令州縣嚴加捉搦勿容漏網
蕭文晟詐妄人也元和九年與其黨四人詐稱知内樞
密梁守謙語故涇原節度使蘇光榮子巨論云將拜為
節度使許錢六萬貫文為人所告文晟俯伏内决重杖
處死巨論流峽州
柳泌夲姓楊名仁晝習方術後更姓名動作詐誕自言
能致靈藥并黃白術時憲宗末年銳於服餌詔天下搜
訪竒士皇甫鎛李道古乃薦泌及僧大通等待詔翰林
憲宗頗竒因盛言天台多霛草群仙所會臣嘗知之而
力不能致願假郡縣之權以求之憲宗以為然乃授台
州刺史賜服金紫或諫曰方士不當假以州郡之政憲
宗怒曰煩一郡之力而致神僊不死之事臣下於吾何
惜焉繇是不敢復諫泌到州驅使人於山谷間聲言採
藥鞭撻惨急歲餘一無所得懼詐發獲罪遂挈其家潜
入山谷夲道觀察使捕之送京師鎛與道古保明其能
又詔直翰林院憲宗服泌藥日益躁渴竟為所誤大通
自云一百五十歲有不死藥田佐元鳳翔虢縣人亦自
言有竒術能變瓦礫為黃金自白衣授夲縣令其餘皆
逓相薦引罔上惑衆故及於罪初柳泌繫於京兆府吏
人或問曰何苦虚詐如此泌曰皆道古教我且令我自
言四百歲時人或謂將死自能隐化及解衣就刑訖無
他異唯炙灼之痕浹體而已
蕭洪者夲代北人父名榮初文宗母蕭太后有一弟在
外求訪未獲洪十歲随商人後為戶部茶網賣羅錦於
東市估人趙縝為引見於太后姊徐國夫人女壻吕璋
因得見夫人云太后之弟夫人亦不能認識帝方穆親
以皇太后一弟喜有所得洪以詐御遂見之命為金吾
將軍河陽節度等使復為鄜坊節度使先是有自神策
軍出為方鎮者軍中多資其行装至鎮三倍償之故有
自左軍出為鄜坊者兹錢未償而卒乃徵於洪宰相李
訓初知洪非真太后弟洪懼彌縫之乃奏訓兄仲京為
從事故洪恃與訓通不與所償又徵於卒者之子洪俾
其子以状投訓訓判絶之左軍中尉仇士良銜之有蕭
夲者復稱皇太后之弟至是因士良以進遂發其事既
而御史臺奏推勘前鄜坊節度使蕭洪詐冒稱皇太后
親弟事詔曰蕭洪起自細微恣為狡妄假我外家之族
冒居元舅之尊累忝重官再叨雄鎮作偽無状從古未
聞不處極刑猶為寬典宜長流驩州百姓洪男恪女壻
萬縝徐國夫人女壻吕璋竝决杖流嶺南崖象等州洪
至中路賜自盡
蕭夲故福建人太后有真異母弟孱弱不能自理夲知
之就求得其内外族氏名諱上聞復有權倖交證之帝
果不疑其詐以為贊善大夫又詔贈其亡曾祖倰太保
亡祖聰太傅亡父俊太師曾祖母隴西李氏晉國太夫
人亡祖母吳興姚氏楚國太夫人亡母隴西李氏凉國
太夫人帝既斥蕭洪而又得蕭夲即謂其真旬月之内
賜與巨萬
蕭宏泉州晉江縣民也開成二年十月福建觀察使唐
扶差人押送宏并男大資稱是國親詔付御史臺勘問
御史臺奏蕭宏通欵状詐認太后與節目不同詔令逓
歸夲貫仍不用錮身皇太后少離夲家不熟舊事故特
宥宏之罪庶獲夲宗開成四年七月癸酉昭義節度使
劉從諫上表其略曰臣聞造偽以亂真者匹夫知之尚
不可况天下皆知乎執疎以為親者在匹夫之家尚不
可况處大國之朝乎臣受國恩深奉公心切知有此危
安敢不言伏惟皇帝陛下仁及萬方孝敦九族而推心
無黨唯理是求微臣將以不避直詞切論深事伏見金
吾將軍蕭夲稱是皇太后親弟受此官榮今諠然國都
殆開藩府自上及下異口同音皆言蕭宏是真而蕭夲
為偽臣傍聽衆論遍察羣情咸思發明以正名分今年
二月蕭宏忽投臣夲道求臣上聞亦自言比者福建觀
察使唐扶及監軍劉行立具審根源已曾論奏其時屬
蕭夲得為外戚來自左軍臺司既不敢硏窮聖意遂勒
還鄊里自兹議論轉益沸騰臣亦令贊問左軍推論大
體而士良推至公之道發不黨之言盖蕭夲自度孤危
妄者有憑恃伏以名居國舅位列朝行而真偽不分中
外所耻切慮皇太后受此罔惑以有恩情若含垢于一
時終取笑于千古伏乞陛下起蕭宏赴闕與夲對推細
窮根源以正真偽詔以御史中丞高元裕刑部侍郎孫
簡大理卿崔郇為三司使鞫蕭夲蕭宏之獄十一月乙
酉詔曰恭惟皇太后族望遠承齊梁之後僑寓流滯久
在閩中慶靈鍾集早歸椒掖終鮮兄弟嘗懷咨嗟朕自
臨御以來使遣尋訪冀得諸舅以慰慈顔而奸濫之徒
探我情抱因緣州里之近附會祖先之名覬幸我國恩
假托我外戚蕭洪之惡跡未遠蕭夲之覆轍相尋宏之
夲末尤更乖戾三司推鞫曾無似是之蹤宰臣參騐甚見
難容之状文欵繼入留中久之朕當侍膳之時頗有咨
禀恭聞處分唯在真實丐沐墜桑旣無可騐鑿空作偽
豈得更容㩀其罪状合當極法尚為含忍投之荒徼凡
百庶士宜體朕懷蕭夲今宜除名配流愛州蕭弘配儋
州蕭夲及弟姪男等凡六十並除名流於嶺外家資田
産並令沒官前時蕭洪詐稱國舅凡十數年尚授旄鉞
寵貴崇極天下之人皆知其偽蕭夲因中尉仇士良為
之助遂告洪之詐洪既流殛夲驟歴榮顯曾未周歲衆
知夲亦詐偽蕭宏復告之帝命三司使對鞫得其情實
故有是命夲之罪名止於流竄時議以為貸法
陳文巨泉州晉江人應鄊貢明經偽稱官階哀帝二年
招状罪欵付南河府决重杖一頓處死
後唐許光義自言禮部侍郎孟容之孫也光義天祐初
將同姓人譙縣主簿名銜選授亳州蒙城簿累歴州縣
職官
蕭康為考城縣令同光二年康偽作嘉禾合穗勒停見任
張德温陜州百姓也德温詐稱官付河南府處死
張演河北轉運司前行也明宗長興元年七月鎮州奏
演偽出宣頭支錢三貫令外甥交領又搜得蠟印一面
周李知損為諫議大夫知損除名逓送沙門島知損將
行謂所親曰余嘗遇善相者言我三逐之後當入居相
位余自此而三矣子姑待我後歲餘卒於海中其庸誕
也如此
高紹基延州節度使高允權子也允權卒紹基匿喪久
之屢奏邊事以要承襲朝廷初聞其喪即令六宅使張
仁謙往廵撿紹基不能匿以十五日卒聞丘珣稱前邢
州觀察推官廣順二年珣經中書乞官宰臣以此來除
任邢州職事無此姓名面訊之占對失次送開封府鞫
問所稱職名及緋魚並虚謬勅杖脊二十長流沙門島
歴任官牒並毁之
陳權前為泰州清水縣令廣順二年追奪官牒仍長流
房州以權居許州舞陽縣與隣里署争地詐埋石為記
及揩改契内文字既伏其罪故有是責
李圖廣順三年偽稱莱州别駕配北海縣重役
餙非
夫言偽而辨雖口給之為能欲盖而彰固心勞而愈拙
况夫學古從政委質自公固宜德以潤身言以顧行改
過不吝擇善而從豈有毁信廢忠庸回蒐慝不式典禮
怠棄官司任長惡而靡悛但詭辭而自餙君子所以惡
利口王者所以遠佞人盖以是夫
仲由字子路孔子弟子也子路使子羔為費宰孔子曰
賊夫人之子(子羔學未熟習而使為政所以為賊害)子路曰有民人焉有
社稷焉何必讀書然後為學(言治民事神於是而習文也亦學)子曰是
故惡夫佞者(疾其口給應遂已非而又無實)
冉求字子有為季氏宰季氏將伐顓臾冉有季路見於
孔子曰季氏將有事於顓臾(顓臾伏羲之後風姓之國夲魯之當時臣屬魯季氏)
(貪其土地將伐而取之冉有與季路為季氏臣來告孔子)孔子曰求無乃爾是過與
(冉求為季氏宰相其室為之聚歛孔子疑求教之)夫顓臾昔者先王以為東蒙
主(使主内祭蒙)且在邦域之中矣(魯七百之封顓臾為附庸在其域中)是社稷
之臣也何以伐為(已属魯為社稷之臣何用伐之焉)冉有曰夫子欲之
吾二臣者(謂冉有季路也)皆不欲也(歸咎於季氏)孔子曰求周任有
言曰陳力就列不能者止(周任古之良史言當陳其才力度已所任以就其位不能)
(則當止)危而不持顛而不扶則將焉用彼相矣(言輔相人者當能持)
(危扶顛若不能則當止)且爾言過矣虎兕出於柙龜玉毁於櫝中
是誰之過與(柙檻也櫝匱也失虎毁玉豈非典守之過邪)冉有曰今夫顓臾
固而近於費(固謂城郭完堅兵甲利也費季氏邑)今不取後世必為子孫
憂孔子曰求君子疾夫(疾如汝之言)舍曰欲之而必為之辭
(舍其貪利之說而更作他辭是所疾也)
季子臯孔子弟子也葬其妻犯人之禾(高子孟氏之邑成宰或氏季犯)
(躓也)申祥以告曰請庾之(申祥子張子庾償也)子臯曰孟氏不以是
罪予(時借侈)朋友不以是棄予(言非人故)以吾為邑長於斯也
買道而葬後難繼也(恃寵虐民非也)
漢主父偃武帝時為中大夫尊立皇后及發燕王定國
隂事偃有功焉大臣皆畏其口賂遺累千金或謂偃曰
太横矣主父曰臣結髮游學四十餘年身不得遂(遂猶逹也)
親不以為子昆弟不收賓客棄我我死日久矣丈夫生
不五鼎食死則五鼎亨耳(五鼎食牛羊豕魚麋也諸侯五卿大夫三五鼎亨之謂按)
(金之亨殊)吾日暮途遠故倒行逆施之(莫言齒耳老也倒行逆施謂不遵常禮所)
(行也)
楊惲丞相敞子也封平通侯為諸吏光禄勲坐事免為
庶人惲既失爵位家居治産業起室宅以財自娛歲餘
其友人安定太守西河孫會宗知略士也與惲書諫戒
之為言大臣廢退當闔門惶懼為可憐之意(闔閉也)不當
治産業通賓客有稱譽惲宰相子少顯朝廷一朝晻昧
語言見廢内懷不服報會宗書曰惲材朽行穢文質無
所底(底致也音之禮反)幸賴先人餘業得備宿衛遭遇時變以獲
爵位終非其任卒與禍會足下哀其愚蒙賜書教督以
所不及殷勤甚厚然切恨足下不深惟其終始而猥随
俗之毁譽也言鄙陋之愚心若逆指而文過默而息乎
恐違孔氏各言爾志之義後會有日食變騶馬猥佐尚
書告惲驕奢不悔過日食之咎此人所致章下尉按騐
得所與會宗書宣帝見而惡之廷尉當惲大逆無道要
斬
嚴延年字次卿為河南太守與京兆尹張敞善敞治雖
嚴然尚頗有縱舍聞延年用刑刻急廼以書諭之曰昔
韓盧之取兔也上觀下獲(書良犬之取兔仰觀人主之意而獲之諭不妄殺)不
甚多殺願次卿以緩誅罰思行此術延年報曰河南天
下喉咽二周餘氓(喉咽言其所在緊要猶人體之有喉咽也二周東西周君國也咽一千反)
莠盛苖穢何可不鋤也(莠粃榖所生也苖粟苖也莠音誘)自矜伐其能
終不衰止
原涉字巨先為谷口令後自劾去官郡國諸豪及長安
五陵諸為氣節者皆歸慕之涉遂傾身與相待人無賢
不肖闐門(闐字與賓字同音大千反)在所閭里盡滿客或譏涉曰子
夲吏二千石之世結髮自修以行喪推財禮讓為名正
復讐取仇得不失仁義何故遂自放縱為輕俠之徒應
曰子獨不見家人寡婦邪始自約敇之時意乃慕宋伯
姬及陳孝婦(伯姬魯宣公女嫁於宋恭公恭公卒伯姬寡居至景公時伯姬之宫夜火左右曰夫)
(人少避火伯姬曰婦人之義保傅不離夜不下堂遂見拾火而死陳孝婦者其夫當行戎属孝婦曰幸冇老母)
(吾若不來汝善養我母孝婦曰諾夫果死孝婦養姑愈固其父母將取嫁故欲自殺父母惧而不取遂使養姑)
(淮陽大守以聞朝廷高其義賜黃金四十斤復之終身號曰孝婦)不幸壹為盗賊所汚
遂行滛失(失讀曰泆)知其非禮然不能自還吾猶此矣
晉鄧粲長沙人少以高潔著名南陽劉驎之南郡劉尚
公同志友善並不應州郡辟命荆州刺史桓冲卑辭厚
禮請粲為别駕粲嘉其好賢乃起應召驎之尚公謂粲
曰卿道廣學深衆所推懷忽然改節誠失所望粲笑荅
曰足下可謂有志於隠而未知隠夫隠之為道朝亦可
隠市亦可隠初在我不在於物尚公等無以難之然粲
亦於此名譽减半矣
宋周郎孝武時為廬陵内史郡後荒蕪頗有野獸母薛
氏欲見獵郎乃合圍縱火令母觀之火遶燒郡廨郎悉
以秩米起屋償所燒之限稱疾去官追為州司所糾還
都謝孝武曰州司舉臣愆失多有不允臣在郡虎食人
䖝鼠犯稼以此二事上負陛下帝變色曰州司不允或
可有之䖝虎之災寕關卿小物
王彧字景文明帝時為安南將軍江州刺史景文在江
州不能潔已景文與帝幸臣王道隆書曰吾雖寡於行
已庶不負心既愧殊效誓不上欺明主竊聞有為其貝
錦者云營生乃至巨萬素無此能一旦忽致異術必非
平理唯乞平心精撿若此言不虚便宜肆諸市朝以正
風俗脱其妄作當賜思罔昧之繇吾踰忝轉深足以致
謗念此驚懼何能自測區區所懷不願望風容貸吾自
子不作偷猶如不作賊故以密白想為申啟
北齊杜弼為中書軍將軍儀同竇泰搃戎西伐詔弼為
泰監事及泰失利自殺弼與其從六人走還陜州刺史
劉貴鎖返晉陽高祖詰之曰竇中尉此行吾前具有法
用乃違吾語自取敗亡爾何繇不一言諫争也弼對曰
刀筆小生唯文墨薄技便宜之事議所不及高祖益怒
賴房謨諫而獲免焉左遷下灌鎮司馬
册府元龜卷九百二十四
