册府元龜卷三百十三宋王欽若等撰
宰輔部
謀猷第三
唐姚崇先天中為紫微令先是中宗時公主及外戚皆
奏請度人為僧尼亦有出私財造寺者富戸彊丁皆經
營避役遠近充滿至是崇奏曰佛不在外求之於心佛圖
澄最賢無益于全趙羅什多藝不救於亡秦何充符融
皆遭敗滅齊襄梁武未免災殃但發心慈悲行事利益
使蒼生安樂即是佛身何用妄度姦人令壊正法帝納
其言令有司隠括僧徒以偽濫還俗者萬二千餘人
宋璟為相開元五年黃門監蘇頲為紫微侍郎同在相
位奏曰十月十四十五日承前諸寺觀多動音聲今傳
有仗内音聲擬相誇鬭官人百姓㦯有縳綳此事儻行
異常喧雜四齊雖許作樂三載猶在遏音伏惟孝理深
在典故臣等既聞此事不敢不陳即日勅所在停之十
一月庚戌璟與紫微侍郎蘇頲奏曰悲田養病從長安
已来置使專知且國家矜孤恤窮敬老養病至扵按此
各有司存今遂聚無名之人著收利之使實恐逋逃為
藪隠没成姦昔仲繇仕衛出私財為粥以飼貧者孔邱
非之乃覆其饋人臣私惠猶且不可國家小慈殊乖善
政伏望罷之其病患人令河南府按此分付其家不許
又奏朝集使每至春末還多有改轉率以為常璟奏請
一切勒還絶其僥求之路七年二月己巳上封者以興
慶池是符命之所里之上字符于聖名池水之源生於
朱邸請刻石紀頌頒示天下璟又奏曰徵祥所寳在扵
聖德興慶休應宇内咸知頒告刻石恐塵大體望宣付
國史從之五月又奏曰陛下屢降德音勤恤人隠此誠
蒼生繄賴明主用心但河北不登或須給貸貴在用遍
省於差科共遵程式又考使去日恩勑再三若有饑弊
隨使賑廪山東蒸黎德施溥洽又頃者緣農桑在候恐
囚繫尚多徒已下刑並責保放唯流死等色則情不可
寬古人慎赦義在存法恐今有言事者未能細知直以
月蝕修德或云分野應有災祥因而多言冀惑上聽臣
以為君子道長小人道消女謁不行讒夫漸遠此謂修
德也囹圄不撓甲兵不興理官在平不以深竒為獄軍
將慎舉不以輕進邀功此所謂修刑也向時所陳皆朝
廷常已留念縦日月慎盈滿將因此而致福必指期而
有應且君子恥言浮於行故曰予欲無言又曰天何言
哉四時行焉百物生焉望以至誠動神不要制書頻降
其京城諸司及府縣繋囚仰重臣等即准勑與所由參
詳處分帝報曰在於朕躬庶事戒慎天下或恐不稱所
望卿為朕耳目焉上天降省良有以焉深輔朕之不逮
郭子儀為中書令代宗大歷十年二月奏曰臣伏以魏
博相衛河陽三城陕州等軍吏不寧須速安撫言甚切
至帝甚然之
楊炎為相初國家舊制天下財賦皆納於左藏庫而大
府四時以數聞尚書比部覆其出入上下相轄無失遺
及第五琦為度支鹽鐵使時京師多豪將求取無節琦
不能禁乃悉以租賦進入大盈内庫以中人主之意天
子以取給為便故不復出是以天下公賦為人君私藏
有司不得窺其多少國用不得計其盈縮殆二十年矣
中官以冗名持簿書領其事者三百人皆奉給其間連
結根固不可動及炎作相頓首於帝前論之曰夫財賦
邦國之大本生人之喉命天下理亂輕重皆由焉是以
前代歷選重臣主之猶懼不集往往覆敗大計一失則
天下搖先朝權制中人領其職以五尺官竪操邦之本
豐儉盈虚雖大臣不得知則無以計天下利害臣愚待
罪宰輔陛下至德惟人是恤參校蠧弊無斯之甚請出
之以歸有司度宫中經費一歲幾何量數奉入不敢虧
用如此然後可以議政惟陛下察焉詔曰凡財賦皆歸
在蔵庫一用舊式每歲於數中量進三五十萬入大盈
而度支先以其全數聞炎以片言移人主意議者以為
難中外咸稱之
柳渾為相貞元三年奏故尚書左丞田季羔公忠正直
先朝名臣其祖父皆以孝行旌表門閭京城隋朝舊第
季羔一家而已今被堂姪伯強進状請貨宅召市入馬
以討土蕃一開此門恐滋不逞討賊自有國計豈資僥
倖之徒且毁棄義門虧損風教望少加責罰亦可懲勸
從之
陸贄貞元中為中書侍郎平章事請許臺省長官自薦
屬官德宗俄又宣旨曰外議以諸司所舉多引用親黨
兼通賂遺不得實才此法行之非便今後卿等宜自選
擇勿用諸司延薦贄論奏曰臣實頑鄙一無所堪猥蒙
任使待罪宰相雖懷竊位之懼且乏知人之明自揣庸
虚終難上報唯知廣求才之路使賢者各以彙征啓至
公之門令職司皆得自達既蒙允許即已宣行南宫舉
人纔至千數非臺省舊吏則是使府佐寮累經薦延多
歷事任論其資望既不媿於班行考其行能又未聞於
闕敗遽以騰口上煩聖聰道已難行亦可知矣陛下勤
求治道務徇物情因謂舉薦非宜復委宰臣揀擇其為
崇任輔弼博採輿詞可謂聖德之盛者然於委任責成
之道聽言考實之方閑邪存誠猶恐有闕陛下既納臣
言而用之旋聞横議而止之於臣謀不責成於横議不
考實此乃謀國者得以辭其罪議典者得以肆其誣率
是而行觸類而長固無必定之計亦無必實之言計不
定則理道難成言不實則小人得志國家之病常必由
之昔齊桓公問管仲害霸之事對曰得賢不能任害霸
也用而不能終害霸也與賢人謀事而與小人議之害
霸也所謂小人者不必悉懷險詖故覆邦家盖以其意
性憸邪趣向狭促以沮議為出衆以自異為不羣趍近
利而昧遠圖效小信而傷大道况又言行難保恣其非
心者乎伏以宰輔常制不過數人人之所知固有限極
必不能徧諳諸事備閱羣才若令悉命羣官理須詢訪
是則變公舉為私薦易明敡為暗投儻如議者之言所
舉多有情故舉於君上且未絶私薦於宰臣安肯無詐
失實之弊必又甚焉所以承前命官罕有不涉私謗雖則
秉鈞不一或自徇情亦繇私訪所親轉為所賣其弊非
遠聖鑒明知今又知徇浮言專任宰臣除吏宰臣不徧
諳識踵前須訪於人若訪親朋則是悔其覆車不易故
轍若訪於朝列則是求其私薦不如公舉之為愈二者
利害惟陛下更詳擇焉恐不如委任長官慎擇寮屬所
揀既少所求亦精得賢有鑒識之名失實當暗謬之責
人之常性莫不愛身況於臺省長官皆是當朝華選孰
肯徇私妄舉以傷名取責者耶所謂臺省長官即僕射
尚書左右丞侍郎及御史大夫中丞是也陛下比擇輔
相多亦出於其中今之宰臣則往日臺省長官也今之
臺省長官乃將来之宰官也但是職名暫異固非行業
頻殊豈有為長官之時不能舉一二屬吏居宰臣之位
則可擇千百具寮物議悠悠其惑斯甚夫求才貴廣考
課貴精求廣在於各舉所知長吏之薦擇是也貴精在
於按名責實宰臣之序進是也往者則天太后踐祚臨
朝欲收人心尤務拔擢宏委任之意開汲引之門進用
不疑求訪無倦非但人得薦士亦許自舉其才所薦必
行所舉輙試其於選士之道豈不傷於容易哉而課則
既嚴進退皆速不肖者旋黜才能者驟升是以當代謂
知人之名累朝賴多士之用此乃近於求才貴廣考課
貴精之效也陛下誕膺寳歷思致治平雖好賢之心有
踰於前哲而得人之盛未迨扵往時盖由寳鑒獨任於
聖聰搜擇頗難於公舉仍速登延之路罕施練覈之方
遂使先進者漸益凋訛後来者不相接續施一令則謗
沮互起用一人則瘡痏立成此乃失於選才太精制法
不一之患也則天舉用之法傷易而得人陛下慎揀之
規太精而失士陛下選任宰相必異於庶官精擇長吏
必愈扵末品及至宰臣獻規長吏薦士陛下即但納横
議不稽始謀是以任以重者輕其言待以輕者重其事
且又不辨所毁之虚實不析所試之短長人之多言何
所不至是將使人無所措其手足豈獨選任之道失其
端而已乎帝雖嘉其所陳長官薦士之詔竟追寢之
趙退翁為相深於治道嘗議以為政之本選賢才敦節
儉薄賦斂寬刑罰每對揚之際必再三奏之貞元八年
表上審官六議曰臣謬登宰輔四年于兹恭承德音未
嘗不以求賢為切至於延薦職在愚臣雖當代天之功
且乏知人之鑒漸積歲月孤負聖朝無補王猷有妨賢
路況多病憊兼慮闕違頃奉表章備陳肝膽陛下以臣
性拙近直身病可矜不棄孱微尚加委任自此思省報
效尤難莫副堯舜之心空懷尸素之懼伏惟陛下法象
應期聖神廣運雲行雨施皆發自然訓誥典謨悉經會
覽臣所以不敢援引古昔上煩天聽且以用人之要願
申鄙見復念稽顙丹陛仰對宸嚴謇訥易窮遽數難辨
理詳則塵黷頗甚言略則利害未分若默以求容苟而
竊位縦天地之仁幸免在外中之責何逃非陛下用臣
之意也其所欲言者皆陛下思慮之内臣但以頂戴恩
造不知所為身被風毒漸憂沉痼是以懇懇勤勤切於
愚誠也臣聞開元貞觀之際宰輔論事或多上書所冀
獲盡情理今臣酌前代之損益體當時之通變謹獻審
官六議伏惟閒宴賜其省覽其大指議宰臣曰宜博採
衆賢用為輔弼今中外知其賢者伏惟陛下用之識其
能者任之求其全才不可得也議進用廢官則曰異同
之論是非難辨由考課難於實劾好惡雜於衆聲所以
訪之彌多得之彌少選之彌切慮之彌難屬者臣因論
求才選士古今為難拔十得五賢愚猶半陛下謂臣曰
何必五也十得三斯可矣聖主思賢至是而宰臣不能
進之非也進賢在於廣任用明殿最舉大節棄小瑕隨
其所能試之以事用人之大綱也議京諸司闕官則曰
當今要官多闕閑官十無一二文官武官任用資序逓
遷要官本以才行閒官多因恩澤朝廷或將任使多擬
要官要官則人少闕多閒官則人多闕少明當選拔者
轉少在優容者轉多宜補闕員務育材用夫大厦永固
是梁棟榱桷之全也聖朝致理亦庶官羣吏之能也議
中外考課官則曰漢以數易長吏謂之弊政其有能理
者輙增秩錫金或八九年十餘年乃入為九卿或遷三
輔功績茂異遂至丞相其間不隔數官今陛下内選庶
僚外委州府課績高者不次超昇致理之法無踰于此
臣愚以為黜陟宜立年限若所居要重未嘗遷徙就加
爵秩其餘進退令知褒貶之必行遲速之有常如績在
中等年考及限與之平轉中外迭處歷試其能使無苟
且之心又無潦滯之慮議舉遺滯則曰官司既廣必委
宰輔宰輔不能徧知又詢于庶官庶官不能徧知又詢
於衆人衆聲囂然守有臧否十人舉之未信一人毁之
可疑殆至於今兹弊未改其所舉所毁亦盡愛憎也若
不於審實而承聲言之大凡常人之心以稱人之善為
情以攻人之過為直苟有除授多生謗議由是宰臣每
將薦用亦自重難日往月来未副聖意宜須聽時論所
舉多者先用必非文故皆不棄之議擢用諸使府僚屬
則曰諸使羣吏各自精求務于得人既經試效能否可
知擢其賢能置之朝列或曰外使須才固不可奪臣知
必不然也屬使府賓介每有登朝本使殊以為榮自喜
知人且明公選任凡才能之士名位未逹多在方鎮日
月在上誰不知之思登闕廷如望霄漢宜須博採無俾
久滯帝荅曰朕端拱虚懷精求至理弼違獻可允屬台
臣卿道著直方識通今古思振淹滯以叙彛倫罄竭謀
猷裁成議列志在禆贊實沃予衷克彰奉職之誠深得
大臣之體再三省閱良多嘉重焉
賈耽為相貞元十六年九月義成軍節度盧羣卒甲戌
以尚書左丞李元素為義成軍節度鄭滑等州觀察營
田使耽奏曰自今以後諸道節度缺但自朝廷除者冀
無他慮若於軍中擢用必有向背喜懼者人心固不安
帝以為然及蔡州吳少誠拒命以鹽夏節度使韓全義討
之兵敗耽奏曰全義五樓退軍賊不敢追趁者應望國
家恩貸伏恐須開其生路帝是之詔雪少誠
杜黃裳元和初為相與憲宗語及方鎮除授黃裳言德
宗朝每方鎮死多先命中使探其軍情至則納其副倅
及大將厚賂歸稱其美以是因循方鎮罕有特命帥守
者陛下宜熟思貞元故事稍以法度整肅諸侯則天下
何憂不治帝然其言由是用兵誅夏屬之後不容藩臣
蹇傲尅復兩河威令復振盖黃裳啓其衷也又帝謂宰
臣曰朕嘗覽前史見歷代帝王或怠於聽理或親於煩
政互有得失其理安在黃裳對曰帝王之務在扵修己
簡易擇賢任之宵衣旰食以求民瘼舍己從人以務厚
下固不可怠肆安逸然事有綱領大小當務知其遠者
大者至如簿書訟獄百吏能否本非人主所自任也秦
始皇自程決事見嗤前代諸葛亮霸國之相耳二十罰
以上皆自省之亦為敵國所誚知不久堪魏明帝欲案
省尚書疑事陳矯稱其不可隋文帝日昃聽政每令衛
士𫝊食太宗皇帝亦笑其煩察則為人上之體固不可
代下司職但擇人委任責其成功賞罰苟信誰不盡心
傳稱舜之德曰夫何為哉恭己正南面而已誠以能舉
十六相去四凶也豈與勞神疲體自任耳目之主同年
而語哉但人主常患在不能推誠人臣之弊在不能自
竭由是上疑下詐禮貌或虧欲求共理自然難致苟去
此弊何患不至于理帝深然其言
武元衡元和為相詔追浙西節度使李錡錡稱疾請醫
理俟歲一入朝帝以問宰相鄭絪請如錡奏元衡曰不
可且錡先自請来朝詔既許之即又稱疾是可否在錡
也今陛下新立天下屬耳目焉若使姦臣得遂其私則威
令從此去矣帝曰遽追之錡果計窮而反
李吉甫為相憲宗謂宰臣曰當今政教所施何者為急
吉甫對曰為政所急諒非一端自非事舉其中固不可
臻於郅理然國以人為本親人之任莫先牧宰實繫一
方若廉察得人委之臨撫列郡承式政化自宣苟或非
才為蠧實甚由是而言觀察刺史之任為切自昔唐虞
三載考績三考黜陟故得久於其事風化可成而末代
命官多輕外任選授之際意在沙汰委以藩部自然非
才刺史數廣益非慎擇加以更代促遽人無安志迎送
之費竭耗不供此最為弊聖慮所及實窮政本伏望慎
守良制改革前失則四海蒙福人無苟且之心帝深然
之時京城諸僧有以請莊磑免稅者吉甫奏曰錢米所
徵素有定額容緇徒有餘之力配貧下無告之氓必不
可許帝不止
李藩為相元和四年十二月憲宗謂宰臣曰前代帝王
理天下或家給人足或國貧下困其故何也李藩對曰
古人云儉以足用盖足用必繋於儉約誠使人君不貴
珠玉唯務耕桑則人無滛心俗日孰本百姓既足君孰
與不足自然府帑充羨稼穡繼登若或人君力貴異物
上行下效風俗日奢去本務末衣食益乏則百姓不足
君孰與足自然國貧家困賊盜乘隙而作矣今陛下永
鑒前古思躋富庶躬尚勤儉自然理平伏願以知之為
非難保之為急務宫室輿馬衣服器玩必須損之又損
示人變風則天下幸甚帝曰儉約之事是我誠心貧富
之繇如卿所說唯當上下相勖以保此道倘有踰濫極
言箴規此固深期於卿等也藩等拜賀而退
權德輿為相元和五年憲宗謂宰臣曰朕以禁中舊殿
歲久傾危欲漸修葺緣國用未足每務簡儉至於車服
飲食亦畏奢侈不知竟可營造否德輿對曰仲尼謂大
禹卑宫室菲飲食惡衣服為無間言漢文帝欲起露臺
以百金中人十家之産曰吾奉先帝宫室常恐羞之何
以臺為於是遂止是以文帝之代四海富庶俗知禮讓
今陛下至誠恭儉有過前王實天下幸甚
李絳為相元和七年憲宗謂宰臣曰人之行事常患不
通於理己然之失追改復難古人處此復有道否絳對
曰行事過差古之聖人皆所不免故天子置輔弼之任
有諍臣七人皆選正直端莊之臣以備其選規主以道
德勉主以公正故主心理於中臣論正於外制理於未
亂銷患於未萌主或過舉則諫以止之故上下同體猶
手足之於心膂交相為用以致康寧此亦常理非難遵
之事但矜得惜失常情所弊古人貴改過不吝從善如
流良為此耳陛下以上聖生知研慮幾道臣等備位無
所發明伏聞聖語益慙愚瞽然無代無賢在用之與否
耳昔燕昭王築臺以待賢士郭隗首進請自隗始則四
方之賢聞風而至臣等雖以至愚上弼明聖苟不拒愚
言同於詢芻蕘常如今日則真賢將至直諫競啓矣帝
曰朕之不明固昧於理然擢用卿等唯冀直諫必當盡
心無隠數進苦口之言社稷是賴非余敢私也絳等蹈
舞拜謝而出憲宗又謂宰臣曰昨者地震草樹皆動搖
何祥也絳對曰在昔玄元皇帝以大聖明睿通於天下
之理因周三川之震云天地之氣不過其序人亂之也
人政乖錯則上感隂陽之氣陽伏而不能出隂迫而不
能昇於是有地震又孔子修春秋所記災異先地震日
蝕盖地載萬物日為君象政有感傷天地見責書之示
戒用儆後王伏願陛下勉保虔恭之誠動以利萬物綏
四方為慮則變異自銷休徵可致也帝深然之
韋貫之為相元和中以淮西之役鎮州盜發輦下殺宰
相武元衡傷御史大夫裴度及度為相二寇並征議者
以物力不可貫之請守鎮以養威攻蔡以專力憲宗方
急於太平未可其奏貫之進言陛下豈不知建中之事
乎天下之兵始於蔡急魏應齊趙同惡德宗率天下兵
命李抱真馬燧急擊之物力用屈於是朱泚乘為亂朱
滔隨而向闕致使梁漢為府奉天有行營皆陛下所聞
見非他不能忍待次第速於撲滅故也陛下獨不能寬
歲月俟拔蔡而圖鎮耶帝深然之
崔羣為相元和十四年誅李師道憲宗顧謂羣曰師古
雖自襲祖父然朝廷待之始終其妻於師道即嫂叔也
雖云逆族若量罪輕重亦宜降等又李宗奭雖抵嚴憲
其情比之大逆亦有不同其妻之族也今其子女俱在
掖庭於法皆似稍深卿等留意否羣對曰聖情仁惻罪
止元兇其妻近屬儻獲寬宥實合弘煦之道於是師古
妻女宜娘詔出於鄧州安置宗奭妻韋氏及男女先沒
掖庭並釋放其婢奴資貨皆復賜之又鹽鐵福建院官
權長孺坐贓詔付京兆府決殺長孺母劉求哀於宰相
羣因入對言之憲宗愍其母耄年乃曰朕將屈赦長孺
何如羣曰陛下仁惻赦之當速令中使宣諭如待正勑
即無及也長孺竟得免死長流羣之啟奏平恕多此類
也其年帝謂宰臣曰聽受之間大是難事推誠選任謂
所委者必合悉心及至臨事亦聞皆有頗曲朕臨御已
來歲月漸久雖不明不敏然見物理漸詳每欲於事察
審比令學士編錄古今疑謗類昨以披閱見曖昧似是
之事頗為鑒戒羣等奏曰情無曲直辨之至易稍涉欺
詐審之實難孔子所謂衆好之必察焉衆惡之必察焉
誠以巧言浸潤微昧難覺故古之鞠獄皆聽三訊慮其
冤誣擇賢任之嚴法斷之使人務誠直理歸公正則亦
何由致蔽偽也陛下覽今古惑聽之說以廣聰明鑒往
知来實天下幸甚時欲收復河湟國用不足郡府長吏
由是希旨往往捃拾自為進貢會處州刺史苗稷直進
羨餘錢七千貫羣請下令却賜本州代貧逃戶税錢遏
兹時弊物論歸之
裴度為相元和四年憲宗常與宰臣議及人臣事主當
力行善事自致公望何乃好樹朋黨朕甚惡之度對臣
聞方以類聚物以羣分故君子小人未有無徒者但君
子為徒則是同德小人為徒則是朋黨此是外甚相似
中實相遠在聖主觀其所行之事以辨之度等退相賀
曰聖上今日論君子小人之事可謂誠言是則聖主以
為難辨則易矣以為易辨則難矣今陛下以為辨之難
則君子與小人彌當自區别矣他日宰臣或以當今利
病欲有所釐改及陳為臣事君之道帝必往復詰問既
盡理之後則曰凡事口說則易躬行則難卿等既為朕
言當須行之勿空陳說而已宰相起而對曰書曰非知
之艱行之惟艱陛下今日處分可謂至言臣等敢不勖
厲以副天心然亦以天下之人從陛下所行不從陛下
所言臣等亦願陛下每言之則行之耳帝大悦十二年
以楊元卿授蔡州刺史兼御史中丞未行改授光禄少
卿初朝廷比令元卿與李愬會議於唐州東境選要便
處權置行蔡州如百姓等漸有歸順者便准勑優恤必
令全活既而召見元卿遽奏請借度支錢及言事頗多
不合旨度亦以諸將討賊三年功成在旦暮如更分土
地與元卿即慮相侵生事故罷前命而改授焉
寳歷二年四月乙丑送幽州春衣中使内養楊文瑞流
崇陵李孝温元陵艱難已来朝廷春衣常命中人賜方
鎮及將士時服今春衣所賜幽州時服朱克融嫌疎弱
執中使以聞帝特優容别命中人宣諭仍更賜衣服楊
文瑞等先是克融留春衣使又奏云伏聞陛下欲幸東
都今請將兵馬并丁匠五千人赴東都修理宫闕迎候
車駕又奏三軍今年無春衣擬於朝廷請一年春衣約
三十萬端疋方可足用不然三軍不安帝覽表召宰臣
等問如何處分為宜我欲遣一重臣宣慰兼便索春衣
使得無度對曰克融本兇族無故又敢悖慢必將滅亡
陛下不足為慮譬如有一豺虎於山林間自吼自擲但
不采顧自然無事此賊只敢於巢穴内無禮動必不得
今亦不要遣使宣慰亦不要索所留勑使但更緩旬日
與一詔云聞中官至彼稍失去就待到我當有處分所
賜卿春衣有司製造不謹我甚要知已令科處所請兵
馬及丁匠五千人赴東都固是虛語臣料賊中必出不
得今欲直挫其姦意即云卿所請丁匠修宫闕可速来
已勑魏博等道令所在排比供擬料得此語必慞惶失
計若未能如此猶示含容則報云東都宫闕所要修理
事在有司不假卿遣丁匠遠来又所言三軍春衣自是
本道事比来朝廷或有賜予皆緣徵發須至優恩若尋
常則無此例我固不惜三二十萬疋物只是事體不可
獨與范陽卿宜知悉只如此處分即得陛下更不要介
意帝從之遂進詔草及詔到後皆如度所料
册府元龜卷三百一十三
