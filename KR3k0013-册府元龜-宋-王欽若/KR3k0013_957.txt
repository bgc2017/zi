册府元龜卷九百五十七宋王欽若等撰
外臣部
國邑
禹貢之制五百里荒服曰蠻曰荒周官衛服之外曰蠻
曰夷曰錯曰藩皆戎夷之區聲教㒺逹職貢無法流移
靡常可以德綏難以力制也漢武承富庶之業好疆場
之功或討以戈甲或餌以玉帛猛將椎鋒以挫其銳辯
士緩頰以動其心是以三王之所不臣六經之所不載
皆充斥蠻夷之邸俯伏北闕之下至乃涉懸度越流沙
泛重溟踰峻嶺回面受吏稽顙述職焉其後經略所至
軌跡漸廣或卉服入覲或輶軒出使莫不詢其封域考
其都鄙記里候之遐邇詳版籍之衆寡告於史氏著之
方册今之論次者亦以續伯益之山經備成周之士訓
云爾
東夷朝鮮者周武王勝殷釋箕子之囚箕子不忍受周
之釋走之朝鮮武王聞之因以朝鮮封之周末燕人衛
滿自始全燕時嘗略屬眞番(一作莫遼東有番汗縣番音普寒切)朝鮮為
置吏築鄣塞秦滅燕屬遼東外徼漢興為其遠難守復
修遼東故塞至浿水為界屬燕燕王盧綰叛入匃奴滿
亡命聚黨千餘人魋結蠻夷服而東走出塞渡浿水居
秦故空地上下鄣稍役屬眞番朝鮮蠻夷及故燕齊亡
命者王之都王險(昌鋫有險濱縣)會孝惠高后時天下初定遼
東太守即約滿為外臣保塞外蠻夷無使盜邊諸蠻夷
君長欲入見天子勿得禁止以聞帝許之以故滿得兵
威財物侵降其旁小邑眞番臨屯皆來服屬方數千里
傳子至孫右渠元封三年夏尼泥谿相參使人殺右渠
來降遂定朝鮮為四郡(眞番臨屯樂浪玄莵)
濊貊國南與辰韓北與高句麗沃沮接東窮大海朝鮮
之東皆其地也(獩一作濊)
夫餘國在玄莵北千里南與高句麗東與挹婁西與鮮
卑接北有弱水地方二千里本濊地也東夷之域最為
平敞國中有古濊城本濊貊之城也漢武帝元朔元年
武帝以其地為滄海郡數年乃罷至元封三年滅朝鮮
分置樂浪臨屯玄莵眞番四部至昭帝始元五年罷臨
屯眞番以并樂浪玄莵玄莵復徙居句麗自單單大嶺
已東沃沮濊貊悉屬樂浪後以境土廣遠復分領東七
縣置樂浪東部都尉
豆莫婁在勿吉北千里去雒陽六千里餘地挹婁古肅
愼之國也在夫餘東北千餘里東濱大海西接寇漫汗
國北極弱水其二界廣袤數千里居深山窮谷其路險
阻車馬不通
高句麗(一作驪)在遼東之東千里南與朝鮮濊貊東與沃
沮北與夫餘接地方二千里戸三萬多大山深谷無原
澤人隨山谷以為居其國漢之玄莵郡也其地東至新
羅西度遼水二千里南接百濟北隣靺鞨千餘里地平
壤城即漢樂浪之故地東西六里南臨浿水城内惟積
倉儲噐械備寇賊至日方人固守王財别為宅於其側
不常居之其外有城及漢城亦别都也復有遼東玄莵
等數十城皆置官司以相綂攝平壌城亦曰長安城東
六里隨山屈曲南臨浿水復有國内漢城並其都會之
所國中呼為三京唐貞觀五年高麗又發其國衆築長
城東北自夫餘城西南至海千有餘里
句麗在遼東郡西安平縣北依卜水為居因名曰卜水
貊
東沃沮在高句麗盖馬大山之東(盖馬縣名屬玄莵郡其山在今平壤城東)
東濱大海北與挹婁夫餘南與濊貊接其地東西夾南
北長(夾音狹)可折方千里戸五千無大君王世世邑落各
有長帥漢武帝元封二年伐朝鮮以沃沮城為玄莵郡
後為夷貊所侵徙郡句麗西北所謂玄莵故府是也沃
沮還屬樂浪漢以土地廣遠在單單大嶺之東分置東
部都尉不耐城别主領東七縣
北沃沮一名置溝婁去南沃沮八百餘里界南接挹婁
挹婁人善乘船寇鈔北沃沮畏之每夏藏於巖穴至冬
船道不通乃下居邑落
馬韓古之辰國也居山海之間無城郭凡有五十四國
其北與樂浪南與倭接
辰韓在帶方東南西海以為限十有二國其北與濊貊
接
弁辰在辰韓之南亦十有二國其南亦與倭接三韓凡
七十八國百濟是其一國焉大者萬餘戶小者數千家
各在山海間地各方四千餘里東西以海為限
倭國在帶方東南其王居邪馬臺國(案今名邪摩堆音之訛也)樂浪
郡徼去其國萬二千里去其西北界拘邪韓國七千餘
里其地大較在會稽東治之東與朱崖儋耳相近舊有
百餘小國相接至魏時有三十國通好戶有七萬去帶
方萬二千餘里從帶方至倭循海水行歴韓國乍東乍
南七千餘里始度一海海闊千餘里名瀚海至支國又
度一海千餘里名末盧國又東陸行五百里至伊都國
又東南行百里至奴國又東行百里至不彌國又南水
行二十里至投馬國又南水行十日陸行一月日至
邪馬臺國夷人不知里數但計以日其國境東西五
月行南北三月行各至於海其地勢東高西下都於
邪摩堆東海嶼中野人有邪古婆邪多尼三國皆附
庸於倭北限大海西北接百濟北抵新羅西南與越
州相值
日本國倭之别名自云國在日邊故以日本為名
東鯷人(鯷音逵奚切)在會稽海外分為二十餘國夷洲在臨
海東南去郡二千里
禆離國在肅慎西北馬行可二百日領戸三萬
養雲國去禆離馬行有五十日領戶二萬
寇莫汗國去養雲國又百日行領戸五萬餘
一羣國去莫汗又百五十日計去肅慎五萬餘里
百濟國在遼東之東千餘里始國於帶方故其地界東
極新羅北接高句麗西南俱限大海東西四百五十里
南北九百餘里治固麻城其外更有五方中方曰古沙
城東方曰得安城南方曰久知下城西方曰刀先城北
方曰熊津城以子弟宗族分據之又云其都曰居枝城
國南海行三月有眈牟羅國南北千餘里東西數百里
土多麞鹿附庸於百濟百濟自西行二日至貊國西南
島居者十五所皆有城邑
新羅國在百濟東南五百餘里漢時樂浪之地東及南
方阻大海西接百濟北隣高麗地東西千里南北二千
里有城邑村落王之所居曰金城周七八里
靺鞨在高麗之北其地在營州之東二千里南與新羅
相接越喜靺鞨東北至黑水靺鞨地方二千里編戸十
餘萬兵數萬人
文身國在倭國東北七千餘里
大漢國在文身國東五千餘里
扶桑國在大漢國東一萬里地在中國之東其土多扶
桑木故以為名
女國在扶桑東千餘里
琉球國居海島之中當建安郡東水行五日而至所居
曰波羅檀洞塹栅三重環以流水樹棘為藩王所居舍
其大一十六間琱刻禽獸多闘鏤樹似橘而葉密條纖
如髮然下垂
南蠻林邑國蝦夷海島中小國古越裳之界也在交州
南海行三千里北連九眞秦時故林邑縣漢象林縣後
漢伏波將軍馬援開漢南境置北縣其地縱廣可六百
里城去海百二十里去日南界四百餘里北接九眞郡
其南界水涉道二百餘里有西屠夷亦稱王馬援植兩
銅柱表漢界處也
扶南國在日南之南西去林邑三千餘里在海大灣中
其境廣袤三千里有城邑宫室城去海五百里
毗騫國去扶南八千里有大江廣十里西北流東入於
海
眞臘國在林邑西南本扶南國之屬國也去日南郡舟
行六十日而至南接車渠國西有朱江國其國郭下二
萬餘家城中有一大堂是王聽政之所總大城三十城
有數千家各有部帥官名與林邑同南方人謂眞臘國
為吉蔑國自唐神龍以後眞臘分為二半以南近海多
陂澤處謂之水眞臘半以北多山阜處謂之陸眞臘半
亦謂之文單國水眞臘國其境東西南北約皆八百里
東至奔陁浪州西至隋羅鉢底國南至小海北即陸眞
臘其王所居城號婆羅提拔國之東界有小城皆謂之
國
黃支國去合浦日南三萬里
荆蠻槃瓠之後也其邑君長所居皆深山重阻人跡罕
至長沙黔中五溪蠻皆是也
恭半國在眞臘西南千餘里城臨大海土地下濕
白頭國在扶南之西參半之西南
于陁利國在南海洲上
婆利國在廣州東南海中洲上去廣州二月日行國界
東西五十日行南北二十日行有一百三十六聚
頓遜國在林邑西南海﨑上地方千里城去海千餘里
邊斗四國者邊斗國(一云班斗)都昆國(一作都軍)拘利國(一作九&KR0008;)北
嵩國並扶南度金隣大灣南行三千里
殊奈國在林邑南去交阯海行三月餘日
噉人國在交阯西今謂之烏滸人
金利毗逝國在京西南四萬餘里東去致物國二千里
西去赤土國一千五百里南去波利國三千里北去柳
衢國三千里其國有城邑庭舍
墮和羅國南與盤盤北與迦邏舍佛東與眞臘接西隣
大海去高州五月日行
多蔑國在南海外國界週廻可一月行南阻大海西阻
俱遊國北波剌國東眞陁洹國戸口極多置三十州不
役屬他國有州郭宫殿樓櫓並用瓦木
多摩長國居於海島東與婆鳳西與多隆南與半友跋
(華言五山也)北與訶陵等國接其界東西可一月行南北可
二十五日行
杜薄國在扶南東漲海中直渡海數十日至洲有十餘
國城皆稱王
烏篤國在中天竺南地方五千餘里
薄刺洲在拘利南海灣中一名勃焚洲
狼牙修國在南海中其界東西三十日行南北二十日
行去廣州二萬四千里
婆利國在廣州東南海中洲上去廣州二月日行國界
東西五十日行東北二十日行有一百三十六聚或曰
其國在林邑東南海中洲上其地延袤數千里自交州
南渡海經林邑扶南赤土文單數國乃至焉
盤盤國在林邑之南海曲中與狼牙修國為隣
丹丹國在多羅磨羅國西北振州東南理所可二萬餘
家亦置州縣以相綂領
陁洹國在林邑西南大海中東南與墮和羅接去交阯
三月餘日行賓服於墮和羅
修羅分國居於南海之北以木栅為城東至眞臘國南
至海其王名尸達摩提婆精兵三萬餘人
甘軍國居於南海之濱東接林邑其王名旗陁越摩精
兵可五千人
哥羅舍分國在南海之南東接墮和羅國其王名蒲伽
越摩精兵二萬人
赤土國扶南之别種也在南海中水行百餘日而達所
都土色赤因以為號東波羅刺國西婆羅婆國南訶羅
旦國北拒大海方數千里其王居僧祗城有門三重相
去各百許步每門圖畫飛仙仙人菩薩之象懸金花鈴
眊婦女數十人或奏樂或捧金花又飾四婦人容飾如
佛塔邊金剛力士之狀夾門而立門外者持兵仗門内
者執白拂夾道垂素網綴花王宫諸屋悉是重閣北戸
北面而坐坐三重之榻衣朝霞布冠金花冠垂雜寳纓
絡四女子立侍左右兵衛百餘人王榻後作一木龕以
金銀五香木雜鈿之龕後懸一金光焰夾榻又樹二金
鏡鏡前並陳金甕甕前各有金香爐當前置一金伏牛
牛前樹一寳盖盖左右皆有寳扇婆羅門等數百人東
西重行相向而坐
汶陽蠻在臨沮西界二百里中水六遶峽魚貫行有數
處不通騎西北接梁州新城東北接南襄城南接巴竺
三邊並山蠻兇盛據險為寇賊
板楯蠻其人多居閬中渝水左右
東謝蠻其地在黔州之西數百里南接守宫獠西連夷
子北至白蠻
西趙蠻在東謝之南其界東至夷子西至昆明南至西
洱河(洱音珥)山洞阻深莫知道里南北十八日行東西二
十三日行
南平蠻北與涪州接部落四千餘戸
羅刹國在婆利之東
訶陵國在眞臘國之南其王所居竪木為城造大屋重
閣覆以㯶櫚皮
甘棠國在大海之南崑崙人也
占城國在中華西南其地東西七百里南北三千里東
暨海西雲南南眞臘國北驩州界東北暨兩浙海程三
十日
西南夷君長以十數夜郎最大(後為縣屬䍧牱郡)其西靡莫之
屬以十數滇最大(滇音顚地有滇池因為名)自滇以北君長以十數
卭都最大(今之卭州本其地)其外西自桐師以東北至葉榆(葉榆)
(澤名因以立號後為縣屬益州郡)名為嶲昆明(嶲音髓今嶲州也昆明又在其西南即南寧州)
(諸爨所居是其地也)自嶲以東北君長以十數徙莋都最大(徙及莋都)
(二國也徙音斯後為徙縣屬蜀郡莋都後為沈黎郡莋音昨)自莋以東北君長十數冉
駹最大(駹音尨今䕫州開州首領多姓冉者)自冉駹以東北君長以十數
白馬最大皆氐類也皆巴蜀西南外蠻夷
夜郎國東接交阯
滇國夜郎西有池周回二百餘里水源深廣而末更淺
狹有似倒流故謂之滇池河
卭都夷漢武帝所開以為卭都縣無幾而池陷為江澤
因名為卭池南人以為卭河
莋都夷漢武帝所開以為莋都縣後為沈黎郡天漢四
年并蜀為西部置兩都尉一居旄牛主徼外夷一居青
衣主漢人
冉駹夷漢武帝所開以為汶山郡其山有六夷七羌九
氐各有部落
哀牢夷後漢光武時始通中國明帝時内屬其稱邑王
者七十七人戸五萬一千八百九十口五十五萬三千
七百一十四西南去雒陽七千里
南詔蠻自言哀牢之後代居蒙舍州為渠帥在漢永昌
故郡東姚州之西
驃國在永昌故郡南二千餘里東北拒南詔陽苴咩城
六千八百里凡去上都一萬四千里其國境東西三千
里南北五千五百里往來通䀻者伽羅婆提等二十國
役屬者道林王等九城食境土者羅君潜等二百九十
八部落東隣眞臘國西接東天竺國南盡溟海北通南
詔些些樂城界其王姓困設長名摩羅匿其國相名摩
阿思那其王近適則輿以金繩床遠適則乘象嬪御甚
衆侍御常數百人其羅城搆以磚甓周一百六十里壕
岸亦搆磚相傳本是舍利佛城内有居人數萬家佛寺
百餘區其堂宇皆錯以金銀渥以丹彩地以紫鑛覆以
錦罽
附國在蜀郡西北二千餘里即漢之西南夷也其國南
北八百里東西千五百里無城近川谷傍山險俗好復
讎故壘石為&KR2108;而居以避其患&KR2108;高十餘丈下至五六
丈每級丈餘以木隔之基方三四步&KR2108;上方二三步狀
似浮圖於下級開小門從内上通夜必關閉以防盜賊
西爨古南中地延袤二千里
獠出自梁益之間散居山谷依樹積木以居其上自晉
桓温破蜀之後蜀人東流山險之地多空獠遂挾山傍
谷與夏參居
昆彌國一曰昆明西南夷也在爨之西以二河為界即
古葉榆河也去京師九千里勝兵數萬人漢武帝時得
其地入益州郡其後復絶
西域自漢武帝時始通三十六國其後稍分至五十餘
(哀平時有五十五國)皆在匃奴之西烏孫之南南北有大山中央
有河東西六千餘里南北千餘里東則接漢漢限以玉
門陽關(二關皆在燉煌西界)西則限以葱嶺(葱嶺其山高大上多生葱故以名焉)其
南山東出金城與漢南山屬焉
婼羌國王號去胡來王(言去離胡域來附漢也)去陽關千八百里
去長安六千三百里辟在西南不當孔道(辟讀曰僻孔道者穿山險)
(而為道今言穴徑也)戸四百五十口千七百五十勝兵者五百人
西與且末接(且音予餘切)
鄯善國本名樓蘭王治杆泥城(杆音一胡切干同)去陽關千六
百里去長安六千一百里戸千五百七十口萬四千一
百勝兵二千九百十二人輔國侯郤胡侯(郤音邱略切)鄯善
都尉擊車師都尉左右且渠擊車師君各一人譯長二
人西北去都護治所千七百八十五里至山國千三百
六十五里西北至車師千八百九十里且末國王治且
末城去長安六千八百二十里戸二百三十口千六百
一十勝兵三百二十人輔國侯左右將譯長各一人西
北至都護治所二千二百五十八里北接尉犁南至小
宛可三日行西通精絶二千里
精絶國王治精絶城去長安八千八百二十里戸四百
八十口三千三百六十勝兵五百人精絶都尉左右將
譯長各一人北至都護治所二千七百二十三里南至
戎盧國四月行地阸陋西通杆彌四百六十里
杆彌國王(一作拘彌)治杆彌城去長安九千二百八十里戸
三千三百四十口二萬四十勝兵三千五百四十輔國
侯左右將左右都尉左右騎君各一人譯長二人東北
至都護治所三千五百五十三里南與渠勒東北與龜
茲西北與姑墨接西通于闐(田殿二音)三百九十里後漢時
名寧彌
戎盧國王治卑品城去長安八千三百里戸二百四十
口千六百一十勝兵三百人東北至都護治所二千八
百五十八里東與小宛南與婼羌西與渠勒接南僻不
當道
渠勒國王治鞬都城(鞬音鈐居言切)去長安九千九百五十里
戸三百一十口二千一百七十勝兵三百人東北至都
護治所三千八百五十二里東與戎盧西與婼羌北與
扞彌接
小宛國王治杆零城去長安七千二百一十里戸一百
五十口千五十勝兵二百人輔國侯左右都尉各一人
西北至都護治所二千五百五十里東與婼羌接南僻
不當道
于闐國去玉門陽關三百餘里王治西城去長安九千
六百七十里戸三千三百口萬九千三百勝兵二千四
百人東北至都護治所三千九百四十七里南與婼羌
接北與姑墨接一說去雒陽萬一千七百里東去鄯善
千五百里南去女國三千里西去朱俱波千里北去龜
茲千四百里東北去瓜州二千八百里又云在葱嶺之
北二百里南帶葱嶺與婆羅門接相去三千餘里所都
城方八九里南與吐蕃接西北至疎勒二千餘里國城
之東有曰白玉河西有綠玉河次西有烏玉河其源同
出崑崙山去國西一千三百餘里(又云城東有大水北流號附支水即黃河)
(也)
皮山國王治皮山城去長安萬五千里戸五百口三千
五百勝兵五百人左右將左右都尉騎君譯長各一人
東北至都護治所四千二百九十二里西南至烏秅國
千三百四十里(烏音一加切秅音直加切)南與天竺接北至姑墨千
四百五十里西南當罽賓烏弋山離道西北通莎車三
百八十里
烏秅國王治烏秅城去長安九千九百五十里戸四百
九十口二千七百三十三勝兵七百四十人東北至都
護治所四千八百九十二里北與子合蒲犂西與難兜
接山居田石間有白草壘石為室
蒲犂國王治蒲犂谷去長安九千五百五十里戸六百
五十口五千勝兵三千人東北至都護治所五千三百
九十六里東至莎車五百四十里北至䟽勒五百五十
里南與西夜子合接西至無雷五百四十里侯都尉各
一人寄田莎車種俗與子合同
西夜國王號子合王治呼犍谷(犍音鉅言切)去長安萬二百
五十里戸三百五十口四千勝兵千人東北到都護治
所五千四百六里東與皮山西南與烏秅北與莎車西
與蒲犂接
德若國領戸百餘口六百七十勝兵三百五十東去長
史居三千五百三十里去雒陽萬二千一百五十里與
子合相接
依耐國去長安萬一百五十里戸一百二十五口六百
七十勝兵三百五十人東北至都護治所二千七百三
十里至莎車國五百四十里至無雷五百四十里北至
疎勒六百五十里南與子合接
無雷國王治盧城去長安九千九百五十里戸千口七
千勝兵一千人東北至都護治所二千四百六十五里
南至蒲犂五百四十里南與烏秅北與捐毒西與大月
氐接(捐毒即身毒天竺也本皆一名語有輕重耳)
難兜國王治去長安萬一百五十里戸五千口三萬一
千勝兵八千人東北至都護治所二千八百五十里西
至無雷三百四十里西南至罽賓國三百三十里南與
婼羌北與休循西與大月氐接
罽賓國王治循鮮城去長安萬二千二百里不屬都護
戸口勝兵多大國也東北至都護治所六千八百四十
里東至烏秅國二千二百五十里東北至難兜國九日
行西北與大月氐西南與烏弋山離接南去舍衛國三
千五百里後名漕國在葱嶺之北都城方四里勝兵
萬餘人北去帆延七百里東去劫國六百里東北去
瓜州六千六百里東南去康國百里西去何國百三十
里
烏弋山離國王去長安萬二千二百里不屬都護戶口
勝兵多大國也東北至都護治所六十日行東與罽賓
北與撲挑西與犂靬條支接(撲音布木切犂讀與驪同靬音鉅連切又鉅言切)
行可百餘日乃至條支國
條支國臨西海暑濕田稻人衆甚多其城在山上周回
四十餘里海水曲環其南及東北三面路絶惟西北隅
通陸道轉北而東復馬行六十餘日至安息後役屬條
支為置大將監領諸小城焉
安息國王治番兜城(番音盤)去長安萬一千六百里不屬
都護北與康居東與烏弋山離西與條支接一說居和
櫝城去雒陽二萬五千里地方數千里小城數百戸口
勝兵最為殷盛其東界木鹿城號為小安息去雒陽二
萬里西行三千四百里至阿蠻國從阿蠻國西行三千
六百里至斯賓國從斯賓南行度河又往西南至於羅
國九百六十里安息西界極矣自此南乘海乃通大秦
後漢和帝永元九年都護班超遣甘英使大秦抵條支
臨大海欲度而安息西界船人謂英曰海水廣大往來
者逢善風三月乃得度若遇遲風亦有二歲者故入海
人皆齎二歲糧海中善使人思土戀慕數有死亡者英
聞之乃止
大月氐國治監氏城(監一作藍)去長安萬一千六百里不屬
都護戸十萬口四十萬勝兵十萬人東至都護治所四
千七百四十里西至安息四十九日行南與罽賓接後
為匃奴冐頓單于所攻破西擊大夏而臣之都媯水北
為王庭月支有五翎侯(翖即翕字)休密翖侯治和墨城去都
護二千八百四十一里去陽關七千八百二里雙靡翖
侯治雙靡城去都護三千七百四十一里去陽關七千
七百八十二里貴霜翖侯治護澡城(澡音操)去都護五千
九百四十里去陽關七千九百八十二里肸頓翖侯(肸音)
(許切)乙治薄茅城去都護五千九百六十二里去陽關八
千二百二里高附翖侯治高附城去都護六千四十一
里去陽關九千二百八十三里凡五翖侯皆屬大月氐
一說大月氐北與蠕蠕接數為所侵遂西徙都薄羅城
小月氐國都富樓沙城其王本大月氐王寄多羅子也
寄多羅為匃奴所逐西徙後令其子守此城因號小月
氐一云月氐為匃奴所破小衆不能去者保南山羌號
小月氐
伽倍國故休密翖侯所治和墨城也在莎車西去代萬
三千里民居山谷間
折薛莫孫國故雙靡翖侯所治雙靡城也在伽倍西去
代一萬三千五百里居山谷間
鉗敦國故貴雙翖侯所治護澡城也在折薛莫孫西去
代一萬三千五百六十里居山谷間
閻浮謁國故高附翖侯所治高附城在弗敵沙南去代
一萬三千七百六十里居山谷間
弗敵沙國故肸頓翖侯所治薄茅城也在鉗敦西去代
一萬三千六百六十里居山谷間
册府元龜卷九百五十七
