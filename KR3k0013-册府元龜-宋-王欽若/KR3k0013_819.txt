册府元龜卷八百十九宋王欽若等撰
總錄部
知子第二
南齊垣崇祖年十四有幹略伯父豫州刺史護之謂門
宗曰此兒必大成吾門汝等不及也後至五兵尚書
張緒少知名清簡寡欲叔父鏡謂人曰此兒今之樂廣
也緒位至太子詹事師
袁彖字偉才小字史公武陵太守覬之子少有風氣好
屬文及玄言舉秀才歴諸王府參軍不就覬臨終與兄
顗書曰史公才識可嘉足懋先基矣顗從叔司徒粲外舅
征西將軍蔡興宗竝器之
徐陶仁為給事中子文景在東宫多不法陶仁謂文景
曰終當滅門正當掃墓待喪耳仍移家避之其後文景
竟賜死陶仁遂不哭時人以為有古人風
劉繪字士章彭城人太常悛弟也父勔宋末權貴門多
人客使繪與之共語應接流暢勔喜曰汝後若束帶立
朝可與賓客言矣
顧憲之為給事黃門侍郎兼吏部郎中其祖覬之宋世
嘗為吏部庭植嘉樹謂人曰吾為憲之種耳至是憲之
果為此職
梁韋叡伯父祖征累為郡守每㩦叡職視之如子時叡之
内兄王憕姨弟杜惲並有鄉里盛名祖征謂叡曰汝自
謂何如憕惲叡謙不敢對祖征曰汝文章或小减學識
當過之然而幹國家成功業皆莫汝逮也後至護軍將
軍
王茂祖深為北中郎司馬茂年數歲為深所異嘗謂親
識曰此兒吾家之千里駒成門戶者必此兒也後為司
空
謝朏祖宏微宋太常卿父莊齊光禄朏十歲能屬文莊
遊土山賦詩使朏命篇朏攬筆便就王景文謂莊曰賢子
足稱神童復為後來特達莊笑曰真吾家千金也
何敬容特為從兄胤所親爱胤在若邪山嘗疾篤有書
云田疇舘宇悉奉衆僧書經並歸從弟敬容其見知如
此
何點白晳美容貌從兄求點每稱之曰叔寳神清宏治
膚清(衛玠字叔寳杜又字宏治)今觀此子復見衛杜在目位至太子
詹事
劉虬謂子之遴必以文興吾宗謂諸子曰若比顔氏之
遴得吾之文繇是州里稱之之遴官至南郡太守
裴之高頗讀書少負意氣嘗隨叔父邃征討所在立功
甚為䆳所噐重戎政咸以委焉位至特進光禄大夫
劉孺叔父瑱為義興郡守攜以之官嘗置坐側謂賓客
曰此兒吾家之明珠也
蕭琛字彦瑜蘭陵人年數歲從伯惠開撫其背曰必興
吾宗後至侍中特進
謝徵字玄度幼聰慧父景異之嘗謂親從曰此兒非常
器所憂者夀若天假其年吾無恨矣微位終南蘭陵太
守
邱仲孚字公信少好學從祖靈鞠有人倫之鑒嘗稱為
千里駒也後至豫章内史
邱遲字希範父靈鞠有才名遲八歲便屬文靈鞠嘗謂
氣骨似我黃門郎謝超宗徵士何點並見而異之遲位
至司徒從事中郎
王規字威明八歲以丁所生母憂居喪有至性徐孝嗣
謂之孝童叔父暕亦深器重之嘗曰此皃吾家千里駒
也後至散騎常侍太子中庶子
賀琛字國寳會稽山隂人伯父瑒步兵校尉為世碩儒
琛幼瑒授其經業一聞便通義理瑒異之常曰兒當以
明經致貴後至金紫光䘵大夫
江革幼而聰敏早有才思六歲能屬文父柔之深加賞
器曰此兒必興吾門後至光禄大夫
王瞻字思範宋太保弘從孫也父猷廷尉卿瞻年數歲
常從師受業時有妓經其門同學皆出觀瞻獨不視習
誦如初從父尚書僕射僧逹聞而異之瞻父曰大宗不
衰寄之此子後至侍中吏部尚書
陳周弘正幼孤及弟弘譲弘直俱為叔父侍中護軍捨
所養年十歲通老子周易捨每與談論輒異之曰觀汝
神情穎悟清理警發後世知名當出吾右後至右僕射
周確弘直之子美容儀博涉經史世父弘正特所鍾爱
觧褐梁太學博士
陸瓊年十一丁父憂毁瘠有至性從祖㐮嘆曰此兒必
荷門基所謂一不為少位至吏部尚書
後魏中山王英子熙好學俊爽有文才聞著于世然輕
躁浮動英深慮非保家之子嘗欲廢之後果坐誅
崔道固太山太守輯之子道固賤出適母兄攸之目連
等輕之輯謂攸之曰此兒姿識如此或能興人門戶汝
等何以輕之攸之等遇之彌薄略無兄弟之禮時宋孝
武為徐兖二州刺史得辟他州之民為從事輯乃資給
道固令其南仕既至彭城孝武以為從事
房士逹少有才氣其族兄景先有鑒識每曰此兒俶儻
終當大其門戶後終濟南大守
李冲字思順燉煌公寳之少子少孤為長兄滎陽大守
承所攜訓承常言此兒噐量非常方為門戶所寄後至
僕射
宋弁為禮部尚書有二子維紀見元乂寵勢日隆便至
乾沒乃告司染都尉韓文殊父子欲謀逆立清河王懌
天下人士莫不怪忿初弁謂族弟世景言維性疎險而
紀識慧不足終必敗吾業也世景以為不爾至是果然
聞者以為知子莫若父
李神儁少有膽略以氣尚為名早從征役為其從兄崇
深所知賞後為驃騎大將軍儀同三司
爾朱兆榮之從子麄脱少智無將領之能榮雖奇其膽
决然每云兆不過將三千騎多則亂矣兆後為柱國大
將軍
爾朱天光榮從子少武决善弓馬榮特親爱之每有軍
戎事要常預謀策孝昌末榮將擁衆南轉與天光密議
既據并肆仍以天光為都將總綂肆州兵馬孝明終榮
向京師以天光攝行肆州刺史榮將討葛榮留天光在
州鎮其根本謂之曰我身不得至處非汝無以稱我心
高緒字叔宗明悟好學父謙之常謂人曰興吾門者當
是此兒及長涉獵書傳好文詠後為鎮遠將軍冀州儀
同府中兵參軍為府主封隆之所賞隆之行梁州濟
之引自随常令總攝數郡
李琰之字景珍早有盛名時人號曰神童從父司空仲
雅尤所嘆異每曰興吾宗者其此兒乎嘗資給所須爱
同己子後為車騎大將軍儀同三司
袁躍字景騰尚書翻之弟博學儁才性不矯俗翻每謂
人曰躍可謂我家千里駒也後為太傅清河王懌文學
雅為懌所爱賞
李訢北幽州刺史崇之子訢母賤為諸兄所輕崇曰此
子相者言貴吾每觀察或未可知遂使入都為中書學
生後為司空侍中
北齊房謨為驃騎大將軍謨前妻子子遠險薄甚嫌之
不以為子例時以為謨後妻盧氏所譛神武亦以責謨
謨陳其惡神武弗信自收恤之令與諸子同學久乃令
還後與任胄等謀殺神武事發神武嘆曰知子莫若父
信哉因上言房謨鄭述祖李道璠三家理宜從法竊以
謨立身清白履行忠謹鄭仲禮嚴祖度兒晩始收拾李
世林生自外養屬絶本宗三人特乞罪止一房魏帝許
焉
高昂與兄乾數為劫掠州縣莫能窮治招聚劔客家資
傾盡鄉閭畏之無敢違逆父翼嘗謂人曰此兒不滅我
族當大吾門不直為州豪也後為司徒封京兆郡公
盧勇字季禮父璧魏下邳大守初與從兄景裕俱學父
叔同稱之曰白頭必以文通季禮當以武逹興吾門在
此二子也(白頭景裕小字也)後勇為揚州刺史景裕為國子博
士
崔昂字懷遠七歲而孤伯父吏部尚書孝芬嘗謂所親
曰此兒終當遠至吾家千里駒也後為僕射儀同三司
徐之才為僕射長子林字少卿太尉司馬次子字同卿
太子庶子之才以其無學術每嘆云終恐同廣陵散矣
楊愔字遵彦小名秦王侍中津之子幼喪母曾詣舅源
子恭子恭與之飲問讀何書曰誦詩子恭曰誦至渭陽
未邪愔便號泣感噎子恭亦對之歔欷遂為罷酒子恭
後謂津曰嘗謂秦王不甚察慧從今已後更欲刮目視
之愔一門四世同居家甚隆盛昆季就學者二十餘人
學庭前有奈樹實落地羣兒咸争之愔頽然獨坐其季
父暐適入學舘見之大用嗟異顧謂賓客曰此兒恬裕
有我家風宅内有茂竹遂為愔於林邊别葺一室命獨
處其中常以銅盤具盛饌以飯之因以督勵諸子曰汝軰
但如遵彦謹愼自得竹林别室銅盤重肉之食愔從父
兄黃門侍郎昱特相噐重曾謂人曰此兒駒齒未落已
是我家龍文更十歲後當求之千里外後終特進驃騎
大將軍
邢邵字子才年十歲便能屬文雅有才思聰明強記日
誦萬餘言族兄巒有人倫鑒謂子弟曰宗室中有此兒
非常人也後為尚書令加侍中
後周賀若敦東魏潁州長史統之子從其父歸太祖時
羣盗蜂起各據山谷龜山賊張世顯潛來襲統敦挺身
赴戰手斬七八人賊乃退走統大悦謂左右僚屬曰我
少從軍旅戰陳非一如此兒年時膽略者未見其人非
唯成我門戶亦當為國名將後至中州刺史
尉遲迥父俟兜性弘裕有鑒識尚太祖姊昌樂大長公
主生迥及綱俟兜病且卒呼二子撫其首曰汝等並有
貴相但恨吾不見爾各宜勉之迥後為柱國大將軍迥
弟綱後為大司空陜州總管
宇文深字奴干性鯁正有器局年數歲便累石為營伍
并折草作旌旗布置行列有軍陣之勢父永遇見之乃
大喜曰汝自然知此于後必為名將後從戰河橋及討
白額稽胡並有戰功終司命中大夫
李穆字顯慶為武衛大將軍雍州刺史宇文護執政穆
兄遠及其子植俱被誅穆當從坐先是穆知植非保家
之子每勸遠除之遠不能用及遠臨刑泣謂穆曰顯慶
吾不用汝言以至于此將復柰何穆以獲免除名為民
及其子弟亦免官
隋于仲文字次武少聰敏髫齔就學躭閱不倦其父實
異之曰此兒必興吾宗矣後官至光禄大夫
房彦謙字孝冲早孤不識父為母兄之所鞠飬長兄彦
詢雅有清鑒以彦謙天性穎悟每奇之親教讀書年七
歲誦數萬言為宗黨所異後至司州刺史
陸知命以平陳功拜儀同三司復用其弟恪為汧陽令
知命以恪非百里才上表陳譲朝廷許之
張虔威字元敬性聰敏涉獵羣書其世父暠之謂人曰
虔威吾家千里駒也年十二州補主簿十八為大尉中
兵參軍
薛世雄為兒童時與羣軰游戲輒畫地為城郭令諸兒
為攻守之勢有不從令者世雄輒撻之諸兒畏惮莫不
齊整其父見而竒之謂人曰此兒當興吾家矣後為左
禦衛大將軍
李士謙事母以孝聞伯父魏岐州刺史瑒深所嗟尚每
稱曰此兒吾家之顔子也後畢志不仕
梁彦光後周荆州刺史顯之子彦光少岐嶷有至性其
父母謂所親曰此兒有風骨當興吾宗後至相州刺史
楊素字處道少落拓有大志不拘小節世人多未知之
唯從叔祖魏尚書僕射寬深異之每謂子孫曰處道當
逸羣絶倫非常之噐非汝曹所逮也素官至司徒
楊玄感素子體貌雄偉美鬚髯少時晩成人多謂之痴
其父母謂所親曰此兒不痴也及長好讀書便騎射以
父軍功位至柱國
宇文述為大將軍於江都遇疾及疾篤帝令中使相望
于第謂述有何言述曰願陛下一親臨遣司宫魏氏謂
曰公危篤朕惮相煩動必有言可陳也述流涕曰臣子
化及早預藩邸願陛下哀憐之士及夙蒙天恩亦當驅
策臣死後智及不可久留願早除之望不破門戶魏氏
反命隐其言因詭對曰述唯憶陛下爾帝泫然曰述憶
我邪將親臨之宫人百僚諫乃止後智及江都弑逆
唐楊岳隋尚書令素之弟岳大業中為萬年令與素子
玄感不叶嘗密上表稱玄感必為逆亂及玄感被誅岳
在長安繫獄煬帝遽使赦之比使至岳已為留守所殺
子宏禮等遂免從坐
王珪字叔玠幼孤性雅淡少嗜欲志量沉深能安于貧
賤體道履正交不苟合叔父顯當時通儒有人倫鑒嘗
謂所親曰門戶所寄唯此兒後為禮部尚書兼魏王師
劉山伯河間景城人弟武周為人驍勇善騎射交通豪
俠山伯每誡之曰汝不擇交遊終當滅吾族也數詈辱
之隋末作亂伏誅
蘇震京兆武功人也少以門蔭補千牛聰敏好學博涉
經史年未冠志學有老成人風伯頊異之嘗謂所親曰
吾家有子矣後為河南尹
任瓌字瑋廬州合肥人陳鎮東大將軍蠻奴弟之子也
父七寳仕陳定遠太守瓌早孤蠻奴爱之情踰己子每
稱曰吾子姪雖多並傭保爾門戶所寄唯在於瓌後終
通州都督
韋叔夏京兆萬年人隋太傅鄖國公孝寬之曾孫也叔
夏幼而博涉經史尤精三禮其叔父太子瞻事琨嘗曰
汝能如是可以繼丞相業矣後終國子祭酒封沛國郡
公
崔液湜之子也液尤善五言湜嘆曰海子我家之神駒
也(海子即液小名)後官至殿中侍御史
蕭復字履初太子太師嵩之孫新昌公主之子父衡大
僕卿駙馬都尉復生於戚里少秉清操其羣從兄弟競
餙輿馬以侈靡相高復衣澣濯之衣獨居室習學不倦
非詞人儒士不與之遊伯父華每嘆異之曰興吾門者
必此子也後拜吏部尚書平章事
李造遜兄也遜幼孤寓居江陵與其弟建皆安貧講習
不倦造知二弟賢為營丐成其志業兄弟同致休顯
漢李松小字大醜幼而聰敏其父有袁許之鑒嘗謂宗
人李鏻曰大醜生處竒形氣異前途應不居徒勞之地
頼君誨激之後果至公輔
李周邢州人父矩嘗謂周曰邯鄲北接戰國用武之地
時事未寕汝果勇抱義當以軍旅之事興我門族後周
以軍功歴黔豳徐安雍汴六州節度權開封尹卒
册府元龜卷八百十九
