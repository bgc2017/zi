册府元龜卷五百十七宋王欽若等撰
憲官部
振舉第二
後唐莊宗同光元年十二月庚辰御史中丞李德休奏
當司刑部大理寺本朝法書自朱温僣逆刪改事條或
重貨財輕人生命或自徇枉過濫加刑罰今見在三司
收貯刑書并是偽廷刪改者兼偽廷先下諸道追取本
朝法書焚毁或經兵火所遺皆無舊本節目只定州勑
庫有本朝法書具在請勑定州節度使速寫副本進納
庶刑法並合本朝式令勑李德休譽洽朝端任隆臺憲
將舉行於舊典請刪定其法書載閱申陳備見公切從
之
二年三月三十日御史臺奏新除諸道節度觀察防禦
經略等使刺史縣令及諸道募府兼諸司帶憲銜兼官
合納光臺錢謹具本朝元納及後減落錢數如後兼御
史大夫元納三十貫減落外今納一十五貫兼御史中
丞元納二十貫減落外今納一十貫文兼侍御史元納
八貫三百減落外今納五貫一百五十文兼殿中侍御
史元納一十一貫三百減落外今納五貫六百五十文
兼監察御史元納一十三貫三百減落外今納六貫六
百五十文以前臺司准本朝例及減落外後徵前數分
折如前應有諸道節度觀察使刺史經略防禦等使及
諸道募府上佐官并諸司班行新授兼官者並合送納
前件光臺憲御禮錢今欲准例勒辭謝驅使官申報牒
兵部勒告身案除准宣取外准例須候送納光臺禮錢
了朱鈔到方可給付轉帖諸道進奏及知後院等准從
前事例申報催徵無致有隳舊規從之(至周顯德五年閏七月一日御)
(史臺申臺司見行事件應新除節度防禦團練使科史賓幕州縣官兼帶五院憲御合徵光臺禮錢如是已曾)
(納過准舊例不徵兼御史大夫元徵三十貫今徵六貫文兼御史中丞元徵二十貫今徵四貫文兼侍御史元)
(徵八貫三百今徵一貫六百六十文兼殿中侍御史元徵一十二貫三百今徵二貫二百二十文兼監察御史)
(元徵一十三貫三百今徵二貫六百六十文)
五月己酉御史臺奏准本朝故事當司六察合行職事
條例如後吏察應吏部行内南北兩曹磨勘選人合具
駁放判成人具名䘖報分察使及三銓應鏁注官後具
前銜後擬報分察使典簡如有踰濫即察使舉追本行
令使推勘兵察應兵部司公事一一合報察使戸察應
戸部司諸州戸帳貢物出給蠲符具事件合報察使刑
察應刑部司法律赦書德音流貶量移斷罪重輕合報
察使禮察應禮部補轉鑄印諸祠祭科法物合報察使
工察應工部司工役等合報察使伏以御史臺六員監
察謂之分察使察訪網舉動靜必行但緣曠廢久不施
行今欲重行條貫從之
明宗天成元年七月侍御史臺奏每月文明殿入閣及
百官五日一赴中興殿等事伏准故事每月百官入閣
所司排儀仗金吾勘契入後有待制次對官各舉論本
司公事左右起居分記言動以付史館編脩帝錄此本
朝經久之制也昨陛下初膺大寳思致治平遂降綸言
特申聖旨百官除常朝外依宰臣每五日一度入内起
居所貴得預敷陳俾凝庶績此蓋陛下切於百司各言
時政特令五日一面於天顔雖眷睠以丁寧限朝儀之
拘束序班而入拜手而迴縱有公事要言亦且倦行須
出百司何由舉職兩史無以記言外則因此廢待制次
對之官内則無以分延英衆人之别以臣愚見竊有所
陳欲乞陛下每月一日十五日兩度出御文明殿排入
閣之儀諸司依前轉對奏論今司公事其百官就食謂
之廊飡則中外既有區分禁庭亦更嚴密如陛下切於
羣臣有所敷陳即乞因宰臣五日一度延英之際班行
内有要奏事者臨門状到便許引入此又於旅進旅退
事理不同言路既開别彰聖德如或以山陵日近朔望
不坐即取次日亦合舊規候過陵園還如法制臣叨司
邦憲獲典朝儀儻遇事而不言即奉公而何取乞宣付
中書門下商量曾獲經久者中書奏議曰比令五日内
殿起居慮百司有事論奏中外或為壅隔至於朔望入
閣亦是朝廷舊儀李琪自領憲綱每循故事備官條奏
頗叶國章望依所奏勑旨曰五日起居之意所貴數見
羣臣俾陳時事憲司所奏朔望入閣等事既合往例得
以允俞其五日一度起居之際班行内有要奏事者便
出行奏對仍付所司自後言事者又奏請五日内殿起
居之日請令百官次第轉對奏事又從之自是百官五
日内殿起居以所言事形於牋奏錄在笏記明敭於殿
庭而素無文學及不閑理體者其文句鄙陋詞繁理寡
敷奏之際人皆竊笑然以次第當言無所辭避而冗散
之徒或行路假手&KR0008;俛供職愁苦無憀(時議者以為不便後竟罷之始)
(知李琪所奏深達治體矣)
八月御史臺奏凡新除官及差使者合於正辭每遇内
殿起居日百官不於正衙叙班其差使及新除員其日
辭謝不得或恐差使者已定發日除官者准宣催發以
一日無班便妨辭謝臣愚參詳每内殿起居日百寮先
叙班於文明殿庭候辭謝官退則班入内殿冀便於官
吏辭謝者從之
十月庚戌以吏部侍郎盧文紀為御史中丞文紀初領
事於御史府諸道進奏官來賀文紀曰事例如何臺史
喬德威等言朝廷在長安日進奏官見大夫中丞如首
吏見長官之禮及偽梁將革命本朝微弱諸藩強據人
主大臣皆姑息邸吏時中丞上事邸吏雖至皆於客次
傳語竟不相見自今兵亂便以為常文紀令臺吏諭以
舊儀相見據案端簡通名贊拜邸吏輩既出怒不自勝
十一月丙子進奏官等相率於閣門求見騰口喧訴状
奏曰臣等今月四日中丞上事禮合至臺比期不越前
規依舊傳語忽蒙處分通出尋則在取指揮要明審的
又蒙問大夫相公上事日如何臣等云大夫曾為宰相
進奏官伏事中書事體之間寔為舊史若以别官除授
合云傳語又堅傳指揮便合通出臣等出身藩府不會
朝儀拒命則恐有奏問遵禀則全隳則例伏恐此後到
臺參賀儀則不定者上謂宰臣趙鳳曰進奏官此外何
官鳳曰府縣發遞知後之流也帝曰乃吏卒耳安得慢
吾法官乃詔曰御史臺是本朝執憲之司乃四海繩違
之地凡居中外皆待整齊藩侯尚展於公參邸吏豈宜
於抗禮遽觀論列可驗侮輕但以喪亂滋多綱紀隳紊
霜威掃地風憲銷聲今則景運惟新皇圖重正宜加提
舉漸止澆訛宣令御史臺凡闕舊例並須行舉稍不禀
承當行朝典
十二月丙戌御史臺奏常朝辭謝官常朝則南班横行
與百官齊拜入閣日敷正門外序班亦伏南横行百官
雖不拜候喚伏時辭謝官便展拜儀今伏見每内殿起
居日先於文明殿庭序班百官固不設拜只候宰相至
便入起居固不傳宣命若有南班辭謝稍似非儀請自
今後其日不許辭皆令次日候有常朝即得辭謝若遇
急切公事即准舊例令隔門辭謝或於閣門祗候宣放
其文武兩班不更於文明殿序立至於中興殿門外立
班祗候宰臣到便依次第入起居又准故事常參官每
日趨朝不合無故請假如寔疾病不朝參間不得私行
人事新官未謝不合私人事到宰相宅每月請假不得
過三日吏部南曹郎中請以鏁院前五日免朝若遇起
居入閣參假追朝御樓謝賀行香城外班並合到不到
書罰三司河南府職事帶正員官如南曹例勑旨盧文
紀自領憲綱頗思振舉備觀條奏皆叶通規李琪以内
殿起居不廢辭謝蓋慮留滯乃是權儀盧文紀以正衙
序班恐隳故事請候次日亦可允依所請三銓免朝事
繫繁省選人既少公務非多宜且依所奏鏁銓前五日
免朝將來人數漸多須容點檢即許開曹後免朝永以
為例付所司庚戌御史臺奏京城坊市士庶工商之家
有婢僕自經投井非理物故者近年以來凡是死亡皆
是臺司左右巡舉勘驗施行已久仍恐所差人吏及街
市胥卒同於民家因事邀頡取索臣詢訪故事當司今
有舊京往例凡京城民庶之家死喪委府縣檢舉軍家
委軍巡商旅委戶部然諸司檢舉後具事由申臺其間
或枉濫情故臺司訪聞即行舉勘如是文武兩班官吏
之家即是臺司簡舉臣自今已後欲准故事施行者兼
左右巡使錄到喪葬車輿格例比緣官品等差無官秩
之家過為僣侈供應者固當行責今則凡是葬儀動踰
勑格但官中只行簡察在人情各盡孝思徇彼稱家之
心許便送終之禮又難折孝心盡決嚴刑遂以供人例
行書罰以助本司支費兼緣設此防禁為此權豪之家
違禮厚葬若貧民薄飲不充無憂僣禮書罰兩京即是
臺司州府元無條例者勑旨今後文武兩班及諸司官
吏諸道商旅凡喪亡即准臺司所奏施行其坊市民庶
軍士之家凡死喪及婢僕非理物故臺司所奏委府縣
軍巡同簡舉仍不得縱其吏卒於物故之家妄有邀頡
或恐暑月屍柩難停若待申聞簡舉縱無邀頡亦須經
時日今後仰其家喚四鄰簡究無他故遂便葬埋具結
罪文状報官或後别聞枉濫妄有保證官中訪知勘詰
不虛本戶鄰保量事科罪如聞諸道州府坊市死喪取
分巡院簡舉頗致淹停人多流怨亦仰約京城事例處
分所奏喪葬車輿格例今後據品秩之外如庶人喪葬
宜令御史臺差御史一員點簡供任行人如有違越據
所犯科罪臺司不得書罰擾徵行人文非憲綱事體付
所司
是月十一日御史臺奏謹具本朝舊例合行公事如右
應諸道進奏院准本朝例各合置臺巡驅使官一人凡
有公事並合申報臺巡逐日在臺祗候應奉公事應諸
道進奏官每四孟月初及五月冬至新除大夫中丞并
合臺參伏自偽朝以來全隳舊例今准勑命條疏請准
本朝舊例施行應諸道節度觀察防禦經略團練使及
諸州刺史新除付任及郎幕上佐官等得贊及准宣進
奉到闕及歸本道並合廊參正衛謝見辭如遇大夫中
丞入臺並合臺參兼凡有公事及到發日並合申報如
遇追勘進奏官典勘責科罰又伏以偽朝已來全隳往
制既未條理轉失繩規伏乞特降明勑指揮免令隳紊
奉勑宜依
二年四月御史臺奏今月三日廊下設食百官坐定兩
省方來自五品已下輒起勑每赴廊飡如對御宴若行
私禮是失朝儀宜各罸半月俸
九月御史臺奏每遇入閣日只一員侍御史在龍墀邊
祗候弹奏公事或有兩班參雜失儀點簡不及難於舉
奏者伏以入閣之儀務在整肅或少虧於恪敬則有慢
於典經今欲依常朝例差殿中御史二員押鐘鼓樓位
仍各綴供奉班出入所冀共為糾察免失規程敢將舉
職之程粗益朝天之敬從之
四年三月二十日御史臺奏臺中舊有格杖近年不行
每有決遣公事皆於河南雒陽兩縣追取人杖今緣臺
中常有囚徒勘責若一一於兩縣追取又緣地里遙遠
及後差人往來交妨指揮公事者今臺司請置常行人
杖免有妨滯公事奉勑宜依
長興三年三月勑近日累據御史臺奏陳状訴屈人據
状内皆是勘責多時却曉示陳状人送本道依次第論
對及州府追到支證本人又不到彼處恐紊規繩須行
條理宜令御史臺今後諸色人論訟稱已經州府斷遣
後抑屈更不在牒本道勘逐便可據状施行若未經州
府論訴驀越陳状即須留本人據事理詰勘如實未經
本處訴論便可具事由勒本道進奏官差人齎牒監送
本處就關連人勘斷後申奏仍不得虛有禁繫
四年五月二十四日御史中丞龍敏等奏陳事如後一
伏以臺司除御史中丞隨行印及左右巡事監察使并
出使印等外其御史臺印一面先准令式即是主簿監
臨近年已來緣無主簿遂至内弹御史權時主持常隨
本官出入不定伏緣臺中公事不同諸司動繁重難常
憂遲滯當奏申堂之際及牒州牒府之時事無輕重並
使此印今准令式逐日有御史一員臺直承受制勑公
文其御史臺印今欲勒留臺中不令在外選差令史一
人帖司一人同知此印凡有諸色文按印發之時指揮
諸司各置印歴一道具其事節件數書在歴中即於直
官面前點簡印發其印至夜封閉候交直轉付下次直
官共議執行保無差謬者伏以御史臺事總朝綱職司
天憲所管人吏色役最多上至朝堂次及班列或在京
勾簡公事或外地催勘稽違監守狴牢行遣按牘或隨
從出使或祠祭監臨凡有係於臺司皆須籍其人吏俾
無闕事以贊國容近年以來人數極少及月限者授官
出外為官滿者追呼未來人力既到不勉公事便至停
滯切以往歲臺中亦闕人吏曾於諸州抽取今欲於諸
州使院内量事差取十人據臺中諸司闕人臨時量才
填補者一其臺中令史今欲條流凡出官考滿却來歸
司者便具到日申堂請以到日繫其選限如有經年不
到追領不來即具申堂便乞除落名姓奉勑宜依凡京
百司人吏考滿歸司繫其選限亦宜令准此末帝清泰
元年御史中丞張鵬奏文武常參官入閣日廊下設食
每宣放伏拜後就食相承以為謝食拜臣以每日常朝
宣不坐後拜退豈謝食之謂乎如臣所見自今宣放仗
拜後具就次候將設食别降使於敷政門外宣賜酒食
羣臣謝恩後食從之是年鵬又自舉内殿起居門外序
班與御史晩到失儀詔各罰一月俸料(故事御史府不治尚書左右丞)
(舉奏今鵬自彈則尚書左右可知矣)
二年十一月知彈御史奏今月二日班入遇雨移班廊
下知班臺吏董瑾引僕射在中丞三院御史之下僕射
詰問董瑾稱准常例臺司刺都省請簡討舊儀都省稱
國朝以端揆之重師長百僚雖在别司皆為統屬且左
右僕射常朝不在中丞之下赴宴廊飡並在中丞之上
况中丞有公參之禮避路之儀詳其道理自有等降臺
司又堅稱李琪盧質任僕射之日亦如此又引通事舍
人在一品班上尋申中書門下奉宰臣判令廊下使重
定班位廊下使言今後遇雨移班廊下欲請依殿前塼
位次第二品在三品前一品後如中丞大夫俱置即大
夫在中丞前其西班准此謹聞勅宜令置一品二品三
品塼位
晉高祖天福二年三月御史臺奏唐朝令式南衙常參
官文武百僚每日朝退於廊下賜食謂之常食自唐末
亂離常食漸廢仍於入閣起居日賜食每入閣禮畢閣
門宣放仗羣官俱拜謂之謝食至清泰年中入閣禮畢
更差中使至正衙門口宣賜食百官立班重謝交失本
根今後入閣賜食望不差中使口宣從之
四月御史臺奏文武百官每月朔望入閣禮畢賜廊下
食在京時祇於朝堂幕次兩廊下今在行朝於正衙門
外權為幕次房廊隘狭伏恐五月一日朝會禮畢准例
賜食於幕次難為排比伏見唐明宗時兩省官於文明
殿前廊下賜食今未審入閣日權於正衙門兩廊下排
比賜食為復别有處分勅宜依明宗朝舊規廊下賜食
四年三月御史臺奏按六典侍御史掌糾舉百僚推鞠
獄訟居上者判臺知公廨雜事次知西推贓贖三司受
事次知東推理匭伏乞今後准故事施行勅宜依舊制
尋以尚書駕部員外郎兼侍御史知雜事劉皥為河南
少尹自是無尚書郎知雜者
五月御史臺奏尚書郎知雜之時赴臺禮上軍巡邸吏
咸集公參府司并兩縣皆呈印伏令年深御史判雜上
事欲准前例從之
五年二月乙巳御史中丞竇貞固奏國忌日宰臣跪爐
焚香僧人表讃孝思述祖先違世之事而文武百辟儼
然列坐竊惟禮非天降酌在人情今古通規君親至敬
對像佛行香之日實帝王不樂之辰豈有聽烈祖之勲
舊加冠光祿贊冠諸王則郎中加冠中尉贊冠合同於
諸皇則重依於諸王則輕又春秋之義不以父命辭王
父命禮父在斯為子君在斯為臣皇太子居臣子之節
無專用之道南郡雖處蕃國非支庶之例宜禀天朝之
命微申冠阼之禮晉武帝詔稱漢魏遣使冠諸王非古
正典此蓋謂庶子對王合依公冠自主之義至於國之
長孫遣使惟允宜使太常持節加冠太鴻臚為贊醮酒
之儀亦歸二卿祝醮之辭附准經記别更撰立不依蕃
國常體國官陪位拜賀自依舊章其日内外二品清官
以上詣止車門集賀并詣東宫南門通牋别日上禮宫
臣亦詣門稱慶如上臺之儀既冠之後尅日謁廟以弘
尊祖之義此既大典宜通關八座承郎并下二學詳義
僕射王奐等十四人議并同并撰立贊冠醮酒二辭詔
可
伏曼容為太子步兵校尉永明初王金輅建碧旂象大
輅建赤旂曼容議以為齊德尚青五輅牛及五色幡旗
並宜以青為先次軍容是月殿中侍御史賈玭殿中侍
御史劉載状由自漢朝初每遇内殿起居臺司定左右
巡使先入起居後於殿廷左右立定百官始入起居有
官失儀具彈奏者自今後欲依入閣彈奏儀折腰奏候
宣徽使言所奏知通事舍人喝拜兩拜訖使喝好去便
退如兩巡使自有失儀亦候班退左巡使失儀右巡使
彈奏右巡使失儀左巡使彈奏
世宗顯德五年閏七月一日御史臺奏文武百官每日
赴朝參不到如是常朝不到於本官料錢上每貫罰二
十二文如是内殿起居入閣行香出城衆集及非時慶
賀御樓御殿横行參假不到並是倍罰臺司先榜幕次
曉告本官限三日外即牒三司尅折如有故曾陳牒即
將領由呈驗又十六愆條准元和二年十二月内御史
臺奏文武常參官准乾元元年三月勅如有朝堂相吊
慰跪拜待漏行立失序談笑喧嘩入衙門執笏不端行
立遲慢至班列行立不正起拜失儀拜跪不俯伏舒脚
穿班伏出閣門不即就班無故離位廊下食行坐失儀
拜起振衣退朝不從正衙門出非公事入中書每犯者
奪一月俸今商量比舊條各減一半如所由指揮尚或
抵拒即准舊例錄奏貶降從之
同日御史臺由臺司見管四推臺一推臺二推殿一推
殿二推或准勅命宣頭堂帖指揮送到公事并諸道州
府論訴准例三人已上三院御史從上輪次配推兼具
差定推官名御申奏申中書門下如是三人已上即本
彈推勘若四推皆有公事外更有刑獄即差次官推勘
兼便逐日輪差官吏臺直點檢刑獄同日御史臺申臺
司或准勑命宣頭委臺司差官出外推勘刑獄臺司舊
例於監察御史内從下差定如是時勑定名不拘此例
册府元龜卷五百十七
