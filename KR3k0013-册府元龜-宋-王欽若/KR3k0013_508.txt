册府元龜卷五百八宋王欽若等撰
邦計部
俸禄第四
唐武宗以開成五年正月即位二月制曰諸道承乏官
等雖云假攝當責課程但霑一半料錢不獲雜給料例
自此手力紙筆特委中書門下條流貴在酌中共為均
濟
三月中書門下奏准今年二月八日赦節文應京諸司
勒留官令本處尅留手力雜給錢與攝官者臣等檢詳
諸道正官料錢絶少雜給手力即多今正勒留亦管公
事俸入多少事未得中臣等商量其料錢雜給等錢望
每貫割留二百文典攝官其職田禄米全還正官從之
五月中書奏准今年二月八日赦節文應諸色勾留官
令尅下手力雜給等與本道州府充攝官課料無本司
起請者臣等詳檢諸道官員俸料不一或正官料錢絶
少雜給雜料過多若准赦文手力紙筆並令尅下則正
官勾留亦領公事所請俸料不如攝官既未得中亦恐
難守本司既無起請中書門下須與條流臣等商量應
諸色勾留官正料及手力課雜職課雜給雜料紙筆等
錢望各委本州都計錢數每貫剋二百文充攝官俸料
其職田禄粟米望令全還正官不在計入諸色錢數之
限臣等又以諸州長馬本是散員判司簿尉或須假攝
其所剋留錢望委州司酌量閑劇差署均融多少支給
亦不要各占本色錢數及填滿缺員仍令每至歲終分
析申報戶部從之
會昌元年二月中書奏河東隴右諸州或興王舊都或
陪京近地州縣之職人合樂為祗緣禄俸寡薄官同北
遠元和六年閏十二月十二日及元和七年十二月二
十四日勑河東鳳翔鄜坊邠州易定等道令戶部加給
課料錢共六萬二千五百貫文曹省出得平留官數百
員時議以為至當自後訪聞戶部所給零碎兼不及時
觀察使以其虚折皆别將破用徒有加給不及官人近
地好官依前北遠伏望今日已後令戶部却興實物仍
及時支遣諸道並委觀察判官專判此案隨月加給官
人不得别將破用如有違越觀察判官遠貶觀察使奏
取進止有選人官成後皆于城中舉債到任填還致其
貪求罔不繇此其今年河東隴州鄜坊邠州新授北遠
官等許連狀相保戶部各借兩月加給料錢至支給時
尅下所冀初官到任不滯息債衣食稍足可責清廉從
之
四月河南府奏當府食利本錢出舉與人勑旨河南府
所置本錢用有名額既無别賜所闕則多宜令改正名
額依舊收利充用
六月河中晉絳慈隰等州觀察使孫簡奏准赦書節文
量縣大小各置本錢逐月四分收利供給不乘驛前觀
察使刺史前任臺省官等晉慈隰三州各置本錢訖得
絳州申稱無錢置本令使司量貸錢二百貫充置本以
當州合送使錢充勑旨宜依仍付所司
是月戶部奏准正月九日勑文放免諸司食利錢每年
别賜錢三萬貫文充諸司公用今准赦文酌量閑劇率
配如後准長慶三年十二月九日勑賜諸司食利本錢
共八萬四千五百貫文四分收利一年祗當四萬九百
九十二貫文今據赦文所賜錢三萬貫文若據舊數率
配即欠一萬九百九十二貫不足今請落下徵錢驅使
官每貫二百文課並更請於合給錢内四分中落一分
均攤分配長慶三年得新賜錢三十二司外更有剰錢
五百四貫八百文便將此錢均給東都臺省等一十四
司祗用新賜錢三萬貫文並得充足諸司雖落下一分
錢緣置驅使官員於人戶上徵錢皆被延引或人逃散
失落常不得足雖有四分收利之名而無三分得利之
實今新賜錢入日便請更無懸欠用即可足繁劇司比
有官錢出放欠亦侵用本錢今既無本錢支料須足伏
緣中書門下公事不同諸司恐不可落下一分及徵錢
人課今請每月並舊錢添至三百貫文其御史臺頻得
報牒稱本錢數多支用處廣雖有諸道贓罰錢公用常
不充足今請每月合得利錢數外每月更添至三百貫
文内侍省據自司報牒稱省内公用稍廣利錢比於諸
司最多今請於合得錢外亦添至三百貫文兵部吏部
尚書等銓一十一司緣有舊本錢准勑放免又有公事
今請每月共與一百五十貫文并中書門下御史臺及
兵吏部諸銓每年共當六千八百二十九貫六百文伏
緣三萬貫文均給諸司已盡臣今於新賜外更請添賜
上件錢所費不廣所利至多則内外諸司永得優足伏
望聖恩允臣所奏其諸司分配賜錢若據諸司牒報見
收利多少分配或以人戶逃散經恩放免見在本錢所
存無幾其間有三五司自方圓致本數即稍多事例不
同難於均一人吏得以欺隱實數不可交尋今請依長
慶三年十二月九日均賜錢勑額分配新賜錢三萬貫
事有根抵亦得均平酌量閑劇皆有所據其逐日錢數
多少續具子細分析聞奏勑旨宜依
二年正月勑去年赦書所放食利祗是外百司食錢令
戶部共賜錢訖若先假以食利為先將充公用者並不
在放免如聞内諸司息利錢皆以食利為名百姓因此
亦求蠲免宜各委所司不在放免限
六年二月詔以諸道鑄錢已有次第須令舊錢流布絹
價稍增文武百寮俸料起三月一日並給見錢其一半
先給虚匹段對估時價支給
三月戶部奏百官俸料一半匹段給見錢則例勑旨其
一半先給元估匹段者宜令戶部准元和十二年四月
十三日勑例每貫給見錢四百文使起四月以後支給
八月勑夏州等四道土無絲蠶地絶征賦自節度使以
下俸料賞設皆尅官徤衣糧所以兵占虚名軍無戰士
緩急寇至無以支敵將欲責課又皆有詞須有商量用
革前弊夏州靈武振武節度使宜每月各給料錢厨錢
共三百貫文監軍每月一百五十貫文别勑判官每月
五十貫文節度副使每月七十貫文判官掌書記觀察
判官每月各五十貫文推官四十貫文賞設每道每年
給五千貫文修器械每道給二千貫文天德軍使料錢
厨錢每月共給二百貫文監軍每月二百貫文都防禦
副使每月五十貫文判官每月四十貫文廵官每月三
十貫文賞設每年給三千貫文修器仗每年一千貫文
如以後依前兵額不實器仗不修其本判官重加貶降
王師别舉處分其所給料錢等並以戶部錢物充起十
月支給一年以後仍每秋一度差御史一人點簡兵士
器仗聞奏
十月京兆府奏諸縣徵納京百司官秋職田斛斗等伏
請從今已後却准會昌三年已前舊例上司官斛斗勒
人戶使自送納所冀輸納簡便百官各得本分職田縣
司所由無因隱欺者並從之
十二月中書門下奏應諸州刺史既欲責其潔已須令
俸禄稍充但以厚薄不同等給無制致使俸薄處無人
願去禄厚處終日争先應諸中下州司馬軍事俸料共
不滿一百千者諸添至一百千其緊上州不滿一百五
十千者請添至一百五十千其雄望州不滿二百千者
請添至二百千其先已過者即得仍舊並任於軍事雜
錢中方圓置本收利充給如别帶使額者並仍舊不在
添限勑旨依准奏
宣宗大中元年十月屯田奏應内外官請職田陸田限
三月三十日水田限四月三十日麥田限九月三十日
已前上者入後人已後上者入前人伏以令式之中並
不該閏月每遇閏月交替者即公牒紛紜有司即無定
條莫知所守伏以公田給使須准期程時限未明實恐
遺闕今請至前件月遇閏即以十五日為定式十五日
已前上者入後人已後上者入前人據今條其元闕職
田並限六月三十日春麥限三月三十日宿麥限十二
月三十日已前上者入新人已後上者並入舊人今亦
請至前件月遇閏即以十五日為定式所冀給受有制
永無訴論勑曰五歲再閏固在不刊二稔職田須有定
制自此已後宜依屯田所奏永為常式
三年九月勑秦州刺史並秦成兩州經略天雄軍使職
田夏小麥共八十石秋粟一百二十石原威州刺史職
田夏小麥各二十三石秋粟各六十六石七斗又勑秦
州刺史禄粟每月給五十一石原州威州刺史禄粟每
月各給四十一石
四年正月勑設官分局各有主張其於在公責辦斯切
諸州府及縣官到任已後多請遠假或稱周親疾病或
言將赴婚姻令式既有假名長吏難為止遏遂使本曹
公事併委北廳手力俸錢盡為己有勤勞責罰則在他
人須有條流俾其兼濟其諸州府縣官如請公廨假故
一月已下即任權差諸廳判官一月已下即任權差諸
廳判官一月已上即准勾留例其課料等據數每尅二
百文與見判案官添給九月賜張直方簡校工部尚書
料錢直方仲武之子以其全家歸闕故優假之
哀帝天祐元年八月四鎮節度使朱全忠進汴滑監軍
使俸料絹四千匹充百官八月九日俸錢
九月勑奉太后慈旨以兩司綱運未來百官事力多闕
旦夕霜冷深軫所懷令於内庫方圓銀二千一百七十
二兩充見任文武嘗參官救接委御史臺依品秩分俵
二年四月勑文武二柄國家大綱東西兩班官職同體
咸禆聖運共列朝廷品秩相對於高卑禄俸皆均於厚
薄不論前代祗考本朝太宗皇帝以中外臣寮文武參
用或自軍衞而居臺省亦繇衣冠而秉節旄足可明武
列文班不合分清濁優劣近代浮薄相尚凌蔑舊章假
偃武以修文競棄本而逐末雖藍衫魚章簡一見而便
許昇堂縱拖紫腰金若非類而無繇接席以是顯揚榮
辱分别重輕遽失人心盡隳朝體致其今日實此之由
須議更改漸期通濟文武百官自一品已下逐日所給
料錢並須均勻數目多少一般支給兼差使諸道亦依
輪次既就公平必期開泰凡百臣庶宜體朕懷
三年三月詔曰所有百官俸料實繋國用盈虚昨自去
冬令給全俸及支遣之後公帑不充蓋道途初通綱運
未集徒挂憂勤之念尚牽經費之資若不議均分則必
至懸絶量其物用須有指揮其百官逐月料錢宜令左
藏庫自今年正月支半俸
梁太祖開平三年正月詔曰秩俸所以飬賢而勵奉公
也兵車未戢貢賦莫充朝謁甚勤禄廪盖寡朕今啓建
都市已畢郊禋職采至多費用差少其百官逐月俸料
委左藏庫依前例全給
後唐莊宗同光元年十月勅如聞京百官俸錢至薄骨
肉數多支贍不充朝夕難遣為庭時刻削嚴急不敢披
陳今既混同是行優恤下御史臺在班行有欲求外職
或要分司各許於中書門下投狀奏聞
三年二月租庸院奏諸道州縣官並防禦團練副使判
官等俸料各據逐處供到事例文帳内點簡舊來支遣
則例錢數不等所折給物色又加擡錢數不定難為勘
會合除東京管内州縣官見支手力課錢且依舊外其
三京並諸州約舊日支遣料錢等重定則例兼切循本
朝事體防禦團練除副使判官外其餘推廵已下職員
皆是本使自要辟請圓融月俸贍給亦乞依舊規繩省
司更不給支錢物其防禦團練副使判官副使逐月料
錢三十貫文實判官逐月二十貫文實刺史州元無副
使若有請廢其軍事判官所有月俸亦是刺史俸内支
贍三京少尹料錢逐月三十貫文實赤縣令每月正授
料錢二十五貫文實主簿每月料錢一十二貫文實畿
縣令每月料錢二十貫文實主簿每月料錢一十貫文
實司錄參軍每月料錢二十貫文實諸曹判司每月料
錢一十二貫文實文學參軍每月料錢五貫文實諸州
府錄事參軍各依逐州上縣令支州司判司各依逐州
上縣主簿支一萬戶已上縣縣令每月料錢二十三貫
文實主簿每月料錢一十二貫五百文實九千戶已上
縣縣令每月料錢二十二貫文實主簿每月料錢一十
二貫文實八千戶已上縣縣令每月料錢二十一貫文
實主簿每月支一十貫五百文實七千戶已上縣縣令
每月支二十貫文實主簿每月支一十一貫文實六千
戶已上縣縣令每月支一十九貫文實主簿每月支一
十貫五百文實五千戶已上縣縣令每月支一十八貫
文實主簿每月支一十貫文實四千戶已上縣縣令每
月支一十七貫文實主簿每月支九貫五百文實三千
戶已上縣縣令每月支一十六貫文實主簿每月支九
貫文實二千五百戶已上縣縣令每月支一十五貫文
實主簿每月支八貫五百文實二千戶已上縣縣令每
月支一十四貫文實主簿每月支八貫文實一千五百
戶已上縣縣令每月支一十三貫文實主簿每月支七
貫五百文實一千戶已上縣縣令每月支一十二貫文
實主簿每月支七貫文實五百戶已上縣縣令每月支
一十一貫文實主簿每月支六貫五百文實五百戶已
上縣令每月支一十貫文實主簿每月支六貫文實自
赤縣令已下考滿并差攝比正官並支一半如諸道舊
有田處令後不得占留開破並依百例輪稅奉勑宜依
是月租庸院奏新定四京及諸道副使判官已下俸料
請降勑各下逐處支遣兼除所置副使判官掌書記推
官外如本處更安排簡置官員即勒本道節使自偹請
給不得正破係省錢物其諸道藩鎮請秪置節度副使
節度副使每月料錢四十貫文依除實錢厨料米一石
麵二石肉價錢三貫文蒿六十束柴三十束春服絹一
十五匹冬服絹一十五匹綿三十兩私馬二匹草料節
度觀察判官料錢每月三十貫文依除實錢厨料米六
㪷麵一石五㪷肉價錢二貫蒿四十束柴二十束春服
絹一十二匹冬服絹一十二匹綿二十五兩私馬一匹
草料節度掌書記料錢每月二十五貫文依除實錢厨
米六㪷麵一石二㪷肉價錢一貫五百文蒿三十束柴
一十五束春服絹一十匹冬服絹一十匹綿二十兩私
馬一匹草料留守兼判六軍請置副使判官推官三員
副使依節度副使例判官依節度觀察判官例推官依
諸道推官例留守不判六軍請置判官推官二員判官
依節度觀察判例推官依諸道推官例四京府請秪置
推官一員如己有判官即不置推官其請受准留守推
官例其料錢准百官例折支所有厨料時服等即給本
色勑宜令諸道節鎮依舊更置觀察支使一員其俸料
春冬衣賜仍准掌書記例支遣餘依租庸院所奏
明宗天成元年十月水部員外郎劉知新奏尚書省京
師會府輦轂繁司奏議雖委於官寮行遣亦資於胥史
六典之制官吏有俸有糧其尚書省諸司令史伏請給
賜月糧俾其奉職
二年十月詔曰策名筮仕誠切於進身制禄命官儀從
於責實既懲黷貨宜有代耕應天下州縣官員逐月俸
料如聞支給多不及時縱或支遣皆是爛弱斛㪷既闕
供須難責廉愼自北随處官員所破料錢宜令逐縣人
戶於合送納稅物内計折充支一則免勞人戶輪送一
則便於官寮仍下三司速與計度
四年七月給事中許光義奏請支令錄實料錢責於守
法
八月北京奏留守廵官料錢未有省司則例取勑旨承
前使府置判官皆本使臨時辟請無朝廷除拜之例
(同光初租庸使孔謙以軍儲諸給白於郭崇韜諸道奏請判官員外數過多徒費軍食請為定額乃奏使幕秖)
(置節度觀察判官書記支使推官十一員留守置判官各一員三京府置判官餘並罷俸錢自節度判官三十)
(千已降有差謙又奏百官俸錢數目人多折支非實請减半數皆支實錢並從之洎同光末謙得罪廢租庸使)
(額謙之弊政皆削除惟有定官員减俸之事因循未革所及一半實俸餘從虚折議者非之)
長興二年閏五月起居郎曹琛奏兩班或請假歸寧或
染病未損纔注班簿便住料錢勑旨有禮於君克勤於
國為臣所重自古皆然其或令朝不朝即虧匪懈無病
稱病亦屬自欺儻異下冰須資勿藥卧疾非人情所欲
歸寧光孝治之朝曹琛所奏文武官員請歸寧准式假
及實卧病者並許支給本官料錢宜依或有託病不赴
朝參故涉曠怠者慢於事君何以食禄如聞糾奏當責
尤違
是月勑諸道行軍司馬副使判官已下賓寮等考滿未
有使贊人宜令並全支俸料元不在省司給俸者不在
此例
八月勑刑法之司朝廷重委是以前王應運必繇獄訟
所歸庶物無冤然後隂陽式序豈獨繫於彼相實亦頼
於有司冀致和平共期仁壽宜示優崇之道以明奬激
之方此後大理寺官員宜同臺省官吏昇進其法直比
禮直官任使庶皆知勸咸切奉公如有能雪冤疑則别
議超擢苟舞弄文法必舉憲章明懸黜陟之科貴益公
忠之懇御史臺每月支錢三百貫充曹司人力紙筆糧
課其大理寺先支錢二十貫文與臺中此類全少刑部
一司則未曾支給宜於兩班罰錢及三京諸道贓罰錢
内每月支錢一百貫文賜兩司其刑部官吏人力不多
兼使紙筆較少宜於所賜一百貫内三分支與一分
十月將作丞襲封介國公宇文頡奏蒙恩襲封除官無
襲爵俸給詔時給本官俸
三年五月樞密使范延光等奏諸道指揮使月俸未有
定制請大藩鎮都指揮使月賜料錢三十貫糧二十石
春衣十五匹冬衣二十五匹其餘藩府約此為等第從
之
七月范延光奏侍衞親軍都指揮與小指揮每月料錢
春冬衣賜元一例支給無等差昨併省軍都自捧聖嚴
衞相羽林已下逐廂都指揮使新定名管禁兵五千人
欲為等第每月添支料錢各三十千糧十五石衙官糧
十分從之
四年七月辛丑以親直指揮使王敬遷領高州刺史奉
化左廂都指揮使烏敬千領漳州刺史神武右廂都指
揮使安彦珣領融州刺史神武右廂都指揮使李彦超
領邠州刺史内直都指揮使薛懷德領巒州刺史將校
賞功遥領郡牧而以郡之高下給刺史俸料故也
九月范延光奏隔在兩川兵士家口自來支給衣糧今
緣國計不充欲權停支給帝曰彼非願留因事暌阻父
子仳離非人情也不可頓絶支給其間願歸鄉貫者從
之如有子弟許繼其父兄本軍名糧如無鄉里可歸無
子弟承繼且糧支一半以是曉喻其家
愍帝以長興四年即位十一月前祁州軍事判官張東
周獻封事判官及長史司馬無料錢處請權停掾曹一
員以本官料錢充給從之
末帝清泰元年七月詔洋王從璋涇王從敏月各給俸
錢一十萬米麥各五十石傔三十人衣糧馬十五匹芻
粟(二王自方鎮入朝自是留守洛陽)
晉高祖天福二年十月詳定院奏前隰州蒲縣令竇温
顔進策一十一件可行者有二其一曰伏見所在縣令
有差配百姓紙筆及課錢戶者朝廷付以宰字貴要撫
綏支給料錢合專慎守逐日紙筆之用所費不多隨處
等力之名皆有定數多是擅放甚為貪汚時望降以嚴
條除其宿弊伏慮州縣官逐月所給正俸皆無見錢使
府給配之時皆是虚額計算伏請州縣官所給料錢雜
物准折一依逐處時估者臣等參詳凡關課戶皆是強
名縣宰將治凋疲不合别生差配據兹條件請賜改更
所給料錢難議條理勑旨宜並施行
六年二月甲午詔諸衞上將軍月增俸錢二萬
少帝天福八年二月權知開封府事邊蔚逐月支錢七
十貫米五石麵十石傔人十人日食十匹馬草料别支
公用米二十石麵五十石羊二十口每年麵三十斤錢
四百貫
漢少帝乾祐三年七月勑節文諸道州府令錄判司主
簿宜並等第支與俸戶每月納錢五百文與除二稅外
免放雜差遣不得更種職田所定俸戶於中等無色役
人戶内差置不得令當直及赴衙參如有闕額及不逹
明申州府差填不得裏私替換若是令錄判司主簿除
本分人數外剰占一人俸戶及今當直手力更納課錢
並許百姓陳告事若不虚其陳告人與免戶下諸雜差
徭所犯人追毁告身配遽力役如令佐錄事參軍内有
員闕州府差攝亦依例支與俸錢其差攝曹官不得援
例供破内三千以上縣令逐月一十貫文主簿六貫文
一千戶已上至三千戶縣令八貫文主簿五貫文一千
戶以下縣令六貫文主簿四貫文錄事參軍判司依本
部内戶口取最多縣分例支破其錄事參軍依縣令例
判司即依主簿例
周太祖廣順元年四月勑牧守之任委遇非輕分憂之
務既同制禄之數宜等自前者冨庶之郡請給則優或
邊遠之州俸料素薄以至遷除之際擬議亦難既論資
叙之高低又患禄秩之昇降所宜分多益寡均利同恩
冀無黨偏以勸勲效今重定則例者州防禦使料錢二
百貫禄粟百石食塩五石馬十匹草粟元隨三十人衣
糧團練使料錢一百五十貫禄粟七十石食塩五石馬
十匹草粟元隨三十人衣糧刺史料錢一百貫禄粟五
十石食塩五石馬五匹草粟元隨二十人衣糧仍取今
年五月一日後到任者依新定例支其已前在任者所
請如故
世宗顯德三年十二月謂侍臣曰文武百寮所請俸給
支遣之時非唯後於諸軍抑亦又多折估豈均飬之理
邪如其有過朕不敢私責重俸薄甚無謂也此後並宜
支與實錢
五年十二月中書奏諸道州府縣官及軍事判官一例
逐月各據逐處主戶等第依下項例别定料錢及米麥
等取顯德六年三月一日後起支其俸戶並停廢一萬
戶已上縣縣令逐月料錢二十貫米麥共五石主簿料
錢一十二貫米麥共三石七千戶已上縣縣令每月料
錢一十八貫米麥共五石主簿料錢一十貫米麥共三
石五千戶已上縣縣令逐月料錢一十五貫米麥共四
石主簿料錢八貫米麥共三石三千戶已上縣縣令逐
月料錢一十二貫米麥共四石主簿料錢七貫文米麥
共二石不滿三千戶縣縣令逐月料錢一十貫米麥共
三石主簿料錢六貫米麥共二石五萬戶已上州司錄
錄事參軍及兩京司錄每月料錢二十貫米麥共五石
司戶司法每月料錢一十貫米麥共三石三萬戶已上
州司錄錄事參軍每月料錢一十八貫米麥共五石司
戶司法料錢八貫米麥共三石一萬戶已上州司錄錄
事參軍每月料錢一十五貫米麥共四石司戶司法每
月料錢七貫米麥共三石五千戶已上州司錄錄事參
軍每月料錢十二貫米麥共四石司戶司法每月料錢
六貫米麥共二石不滿五千戶州錄事參軍每月料錢
一十貫米麥共三石司戶司法每月料錢五貫米麥共
二石諸州軍事判官一例每月料錢一十貫米麥共二
石其諸州府京百司内諸司州縣官課戶莊戶俸戶柴
炭紙筆戶等望令本州及簡田使臣依前項指揮勒歸
州縣侯施行畢具戶數聞奏仍差本判官精細點簡如
他後差使臣點簡及有人論訴稱其漏落祗罪在本判
官及行繫官典如今後更有人戶願充此等戶者便仰
本州勒充軍戶配本州牢城執役從之
六年十二月詔諸道州府攝官起今後支給本官所請
俸錢之半
冊府元龜卷五百八
