册府元龜卷一百九十七宋王欽若等撰
閏位部
朝會宴會慶賜納貢獻
朝會
朝會者禮之經也嬴秦罷侯守不越境歲時班制又匪
經見吴蜀而下時時間作事之細者史或失傳至於聲
名文物表著明數存諸類例此不復陳沿革在斯粗可
綱舉儷於大國誠則多慙君彼一隅斯亦為政云爾
吳景帝永安元年十二月戊辰臘百僚朝賀
宋文帝元嘉三年正月乙亥朔會羣臣於太極前殿
明帝泰始二年正月己丑朔以軍事不朝會
南齊武帝永明六年十月庚申立冬初臨太極殿讀時
令
梁太祖開平元年十月癸酉御史司憲薛廷珪奏請文
武百官仍舊朝參先是帝欲親征北寇命朝臣先赴雒
都至是緩其期乃允所奏宰臣請每月初入閣望日延
英聽政永為常式
二年正月癸酉帝御金祥殿受宰臣文武百官及諸藩
屏陪臣稱賀諸道貢舉一百五十七人見于崇元門
三年正月戊辰朔帝御金祥殿受宰臣翰林學士稱賀
文武百官拜表於東上閤門
八月甲午勅朕以干戈尚熾華夏未寧宜循卑菲之言
用致雍熙之化起八月一日常朝不御金鑾崇勲兩殿
只於便殿聽政
四年正月壬辰朔帝御朝元殿受百官稱賀用禮樂也
十一月己亥日南至帝被衮冕御朝元殿列細仗奏樂
於庭群臣稱賀
五年二月丙辰朔帝御文明殿群臣入閣
乾化元年九月辛巳朔帝御文明殿群臣入閣刑法待
制官各奏事
十月乙未帝御朝元門以回鶻吐蕃二大國首領入覲
故也
宴會
先王制合宴之禮著序賓之訓所以申飲賜之嘉好勸
羣臣之盡心詩之鹿鳴湛露所為作也自嬴秦劉蜀以
迄江左魏齊傳禪逮于朱梁曷嘗不乘時展豫置酒高
會或歴覽故邑或翺翔池禦班觴於講禮之隙宿設於
考室之際因嘉慶以合飲議勲賞而舍爵征行所次慰
勞攸及於是厚陪鼎之數舉酬奬之制賦詩以導其意
既醉以畢其歡皆以考經義而稽古推慈惠而逮下者
也
秦始皇三十四年置酒咸陽宫博士七十人前為夀
蜀先主初入蜀於涪大會置酒作樂
吴大帝初為吳王歡宴之末自起行酒又嘗大會羣臣
後蜀使至羣臣並會(嘗於武昌臨釣臺飲酒又嘗宴飲於船樓也)
後主每饗宴無不竟日
宋文帝元嘉四年三月宴丹徒宫帝鄉父老咸與焉
二十六年宴于丹徒宫
南齊太祖建元元年九月戊申幸宣武堂宴會詔諸王
公以下賦詩
二年三月己亥幸樂遊苑宴會王公以下賦詩
武帝永明二年七月詔曰夫樂所自生先哲垂誥禮不
忘本積代同風是以漢明遲回於南陽魏文殷勤於譙
國青溪宫體天含輝則地栖寳光定靈源允集符命在
昔期運初開經綸方遠繕築之勞我則未暇時流事往
永惟哽咽朕以寡薄嗣奉鴻基思存締構式表王迹考
星創制揆日興功子來告畢規模昭備宜申宴樂之禮
以暢感慰之懷可尅日小會八月丙午車駕幸舊宫小
會設金石樂在位者賦詩
四年正月以籍田禮畢幸閱武堂勞酒小會詔賜王公
以下在位者帛有差
五年正月戊子幸芳林園褉飲戊申車駕幸芳林園宴
九月詔九日出商颷舘登高宴羣臣辛卯車駕幸商颷
舘是舘帝所立在孫陵崗世呼為九日臺
十二月戊子太子長子鬱林王昭業冠于東宫崇政殿
其日小會賜王公以下帛各有差
東昏侯永元二年六月庚寅車駕於樂遊苑内會如三
元京邑女人放觀
和帝中興元年五月車駕幸竹林寺禪房宴羣臣
梁高祖大同十年三月庚戌幸回賓亭宴帝鄉故老及
所經近縣奉迎候者少長數千人各賚錢二千
大清元年五月丁酉輿駕幸德陽堂宴羣臣設絲竹樂
陳高祖永定二年十二月太極殿東堂宴羣臣設金石
之樂以路寢告成也
宣帝大建七年閏九月甘露降樂遊苑丁未車駕幸樂
遊苑採甘露宴羣臣詔於苑龍舟山立甘露亭
八年四月甲寅詔曰元戎凱旋羣師振旅旌功策賞宜
有饗宴今月十七日幸樂遊苑設絲竹之樂大會文武
後主至德三年十二月辛丑釋奠于先師禮畢設金石
之樂會王公卿士
四年九月甲午輿駕幸玄武湖肆艣艦閱武宴羣臣賦
詩
東魏孝静帝天平三年正月癸卯朔饗羣臣於前殿
北齊文宣帝天保元年七月詔曰古人鹿皮為衣書囊
成帳有懷盛德風流可想其魏朝御府所有珍竒雜綵
常所不給人者徒為畜積宜命悉出送納後園以供七
日宴賜
九年十一月登三臺御乾象殿宴羣臣並命賦詩
梁太祖開平元年五月丙申御玄德殿宴犒諸軍使劉
捍符道昭已下賜物有差是月青州許州定州三鎮節
度使請開内宴各賜方物
六月戊寅幸乾元院宴召宰臣學士及諸道入貢陪臣
二年三月幸澤州辛巳以同州節度使劉知俊為潞州
行營招討使壬午宴扈駕羣臣并勞知俊賜以金帶戰
袍寳劍茶藥
四月丁未自澤州還至懷州宴宰臣文武百官
九月丁亥西幸陳州錫宴扈從官
十月乙巳御内殿宴宰臣扈從官共四十五人丙午御
毬場殿宣夾馬都指揮使尹晧韓塘以下將士五百人
賜酒食庚戌至西都御文思殿辛亥宰臣百寮起居於
殿前遂宣赴内宴賜方物有差丁巳至東都壬戌御宣
和殿宴宰臣文武百官
十一月辛亥御宣和殿宴宰臣文武百官以大駕還京
故也庚辰御宣和殿宴宰臣文武百官乙未又宴宰臣
百官於宣和殿
三年正月甲午御文思殿宴羣臣賜金帛有差
二年丁酉宴羣臣於崇勲殿甲辰又宴羣臣於崇勲殿
盖藩臣進賀勉而從之
三月丙辰朔御崇勲殿視朝遂宴羣臣
四月車駕在河中府己亥御前殿宴宰臣及冀王友謙
扈從官甲寅宴宰臣及扈從官于内殿
五月乙丑朔視朝遂命宰臣及文武百官宴于内殿己
卯車駕至西京癸未御崇勲殿宴宰臣及文武百官四
品已上己丑復御崇勲殿宴宰臣文武百官四品已上
九月甲午宴百官於崇勲殿丙辰御崇勲殿召韓建楊
涉薛貽矩趙光逢杜曉河南尹張宗奭襄州節度使楊
師厚宣州節度使王景仁等賜食賜宰臣銀鞍轡馬方
物銀器細茶等庚辰御崇勲殿宴宰臣及文武百官
四年正月壬寅幸保寧毬場賜宴宰臣及文武百官
二月戊辰宴於金鑾殿甲戌以春時無事頻命宰臣及
勲烈宴於河南府池亭辛巳楊師厚赴鎮于陜寒食假
諸道節度使郡守勲臣競以春服賀又連清明宴以鞍
轡馬及金銀器羅綿進者迨千萬乃御宣威殿宴宰臣
及文武官四品已上
三月壬辰幸崇政院宴勲臣己亥幸天驥院宴侍臣壬
寅幸甘水亭宴宰臣勲烈翰林學士辛亥宴宰臣於内
殿丙辰於興安毬場大饗六軍樂春時也
四月乙丑宴崇政院帝在藩及踐祚勵精求理深戒逸
樂未常命堂上歌舞是日止令内妓昇階擊鼓弄曲甚
懽至午而罷
七月壬子宴宰臣河南尹翰林學士兩街使于甘水亭
丙辰宴羣臣於宣威殿
八月西征庚午次陜府辛未宴本府節度使楊師厚及
扈從官于行宫賜師厚帛千匹仍授西路行營招討使
丙子宴文武從官軍使已下設龜兹樂
九月甲午至西京乙卯宴會羣臣于宣威殿
十月己卯以新修天驥院開宴落成内外并獻馬而魏
博進絹四萬疋為駔價
壬午以冬設禁軍幸興安鞠埸召文武百官宴
十一月辛卯宴文武四品已上于宣威殿庚戌幸左龍
虎軍宴羣臣甲寅幸右龍虎軍宴羣臣
十二月辛酉宴文武四品已上于宣威殿
五年三月丙申幸甘水亭召宰臣翰林學士尚書侍郎
孔續已下八人扈從宴樂甚歡戊戌幸右龍虎軍召文
武官四品已上宴於新殿甲辰幸左龍虎軍新殿宴文
武官四品已上
四月丁卯幸龍虎門召宰臣學士金吾上將軍大將軍
侍宴廣化寺丁丑幸宣威殿宴文武官四品已上及軍
使蕃客己卯又幸左龍虎軍宴羣臣
乾化元年五月甲申朔大赦改元宴於宣威殿壬辰宴
河南尹翰林學士軍使於宣威殿
八月癸亥詔宰臣文武百寮宴於河南府
九月己丑宴羣臣於興安殿
十月幸相州癸亥令諸軍指揮使及四番將軍賜食於
行宫之外廡戊辰幸邑西之白龍潭潭水亘千許步南
北五之一焉風瀾折岸遼然有江湖之狀潭之北立神
祠前亭宇弘敞下植波際帝登臨凝覽宸旨舒悦即命
丞相與翰林大學士侍膳於方右又命魚艋數十以釣
網進觀獻焉
十一月甲申至黎陽縣乙酉命從官丞相已下宴於行
次
二年二月庚戌中和節御崇勲殿召丞相大學士河南
尹略封訖於萬春門外廡賜以酒食
是月庚申御宣威殿開宴丞相洎文武官屬咸被召列
侍竟日而罷
三月北廵還至貝州辛卯詔丞相翰林大學士文武從
官都招討使及諸軍都指揮使等賜食於行殿壬辰命
以羊酒等各賜從官己未次黎陽縣東都留守官吏奉
表起居賜丞相從官酒食有差己巳至東都博王友文
以新創食殿上言并進准備内安錢三千貫銀器一千
五百兩辛未宴于食殿召丞相及文武從官等侍焉
慶賜
傳曰行慶施惠罔有不當孟子有言曰推恩足以保四
海古之令王何莫由兹道也自嬴氏力政并吞諸夏申
詔爵之典弛羣飲之禁逮氣王南紀時更五代元魏之
季高齊嗣興莫不因事以大賚昭德以行賞或進位以
寵文武版授以尊耆艾恤民之隠則有糓帛之賜與人
同樂則有牛酒之惠至於善人女子亦以霑及逮夫朱
梁率由是矣其或折爼之宴有束帛之賚盖伐木之詩
所謂將其厚意者也
秦始皇二十五年五月天下大酺(周禮族師掌春秋祭酺為人物灾害之神)
(陳留俗三月上已臨水飲食為酺)
二十六年更名民曰黔首(黔黎黑也)大酺
二十七年賜爵一級
三十一年十二月更名臘曰嘉平賜黔首里六石米二
羊
三十六年徙民於北河榆中拜爵一級
吳大帝黃龍元年四月即皇帝位是日將吏皆進爵加
賞
景帝永安元年十一月紹位詔曰諸將吏奉迎陪位在
永昌亭者皆加位一級
宋高祖永初元年六月即位改元大赦賜民爵二級鰥
寡孤獨不能自存者人糓五斛
少帝景平元年正月己亥朔大赦改元文武進位二等
文帝即位初文武賜位二等
元嘉六年三月立皇太子劭為皇子賜文武位一等
十四年南郊大赦文武賜位一等孤老六疾不能自存
者人賜糓五斛
十七年十月大赦天下文武賜爵一級
二十四年春大赦文武賜位一等繫降宥諸逋負寬減
各有差孤老六疾不能自存者賜糓五斛
是年以林邑所獲金銀寳物班賚各有差
二十六年幸丹徒詔二千石官長並勤勞王務宜有沾
錫
孝武孝建元年正月立皇子子業為皇太子賜天下為
父後者爵一級孝子順孫義夫節婦粟帛各有差七月
大赦賜文武爵一級
大明二年詔曰先帝靈命初興龍飛西楚歲紀浸遠感
往纏心奉迎文武情深常隸思弘殊澤以申永懷吏身
可賜爵一級軍戸免為平民
三年七月大赦孝子順孫義夫節婦賜帛各有差
四年車駕躬耕籍田大赦天下力田之民隨才叙用孝
悌義順賜爵一級孤老貧疾人糓十斛籍田職司優沾
重賚百姓之糧種隨宜貸給吏宣勸有章者詳加褒進
六年正月祠南郊大赦天下孝子順孫義夫悌弟賜爵
一級慈姑節婦及孤老六疾賜帛五疋糓十斛
七年二月車駕廵南豫南兖二州賜民爵一級女子百
戸牛酒刺守邑宰及民夫從蒐者普加沾賚又詔蠲歴
陽郡租輸三年遣使廵慰問民疾苦鰥寡孤老六疾不
能自存者厚賜粟帛
十月壬寅太子冠賜王公以下帛各有差
十二月行幸歴陽郡賜女子百戸牛酒高年孤疾賜帛
十疋
前廢帝永光元年八月誅太宰江夏王義恭等改元景
和文武賜位二等
景和元年皇子生少府劉勝之子也大赦天下賜為父
後者爵一級
明帝即位初大赦天下改泰始元年賜民爵二級鰥寡
孤獨不能自存者人糓五斛
二年既討平江郢荆雍湘五州六軍觧嚴大赦天下賜
民爵一級
五年車駕躬耕籍田大赦天下賜力田爵一級
後廢帝元徽二年加元服大赦天下賜民男子爵一級
為父後及三老孝悌力田爵二級鰥寡孤獨篤癃不能
自存者糓五斛年八十以上加帛一疋大酺五日賜王
公以下有差
是年江州刺史桂陽王休範舉兵反討平之詔京邑二
縣埋藏所殺賊并戰死者復同京城是日觧嚴大赦天
下文武賜位一等
四年正月車駕躬耕籍田大赦天下賜力田爵一級
順帝元徽五年七月即位大赦天下賜文武位二等
南齊太祖建元元年四月受禪大赦賜民爵二級文武
位二等鰥寡孤獨不能自存者穀人五斛
六月詔諸將及客戮力艱難盡勤直衛其從還宫者普
賜位一階
武帝永明二年八月幸舊宫領宫職司詳賜幣帛
四年閏正月辛亥籍田詔孝悌力田詳授爵位孤老貧
窮賜糓十石甲寅幸閱武堂勞酒小會詔賜王公以下
在位者帛有差
是年三月國子學講孝經車駕幸學賜國子祭酒慱士
助教絹各有差
五年十一月戊子皇孫冠於東宫崇政殿其日小會賜
王公已下帛各有差
十一年四月立皇太孫詔賜天下為父後者爵一級孝
子順孫義夫節婦粟帛各有差
明帝建武元年立皇太子寳卷詔天下孝子順孫義夫
節婦普加甄賜明揚表其衡閭賚以束帛
二年寢廟成詔監作長師可賜位一等役身遺假一年
非役者蠲租同假
三年皇太子冠賜王公已下帛各有差為父後者賜爵
一級
四年四月改元永泰文武加位二等
梁武帝普通元年正月改元賜文武勞位孝弟力田爵
一級尤貧之家勿收常調鰥寡孤獨并加贍䘏
三年八月辛酉作二郊及籍田并畢班賜工匠各有差
四年二月乙亥籍田詔孝弟力田賜爵一級預耕之司
尅日勞酒三日
大通元年正月辛未詔孝悌力田賜爵一級
中大通元年正月辛酉輿駕親祠南郊大赦天下孝悌
力田賜爵一級
三年七月乙亥立晉安王綱為皇太子大赦天下為父
後者及出處忠孝文武清勤并賜爵一級
五年正月辛卯輿駕親祠南郊大赦天下孝悌力田賜
爵一級
六年二月癸亥輿駕親耕籍田大赦天下孝悌力田賜
爵一級
大同三年正月辛丑輿駕親祠南郊大赦天下孝悌力
田賜爵一級
五年正月辛未輿駕親祠南郊詔孝悌力田及州閭鄉
黨稱孝為善人者各賜爵一級並勒所屬即時謄上
十年三月駕幸蘭陵謁建寧陵至修陵壬寅詔故鄉老少
接踵遠至情貌孜孜若歸於父宜有以慰其心此并可
賜位一階并加頒賚内外從官軍主左右錢米各有差
癸卯詔在園陵職司恭事勤勞并賜位一級并加沾賚
是月幸回賓亭宴帝鄉故老及所經近縣奉迎候者少
長數千人各賚錢二千
中大通元年四月大赦改元孝悌力田為父後者賜爵
一級賚宿衛文武各有差
太清元年四月丁亥輿駕自同泰寺還宫大赦改元孝
悌力田為父後者賜爵一級在朝羣臣宿衛文武并加
班賚
元帝承聖元年十一月即位大赦改元内外文武賜位一
等
敬帝太平元年九月壬子改元孝悌力田賜爵一級
陳高祖永定元年十月禪授大赦改元賜民爵二級文
武二等鰥寡孤獨不能自存者人糓五斛
文帝永定三年六月即位詔文武内外量加爵叙孝悌
力田為父後者賜爵一級
九月立皇太子伯宗王公已下賜帛各有差
天嘉元年正月癸丑大赦改元孝悌力田殊行異等加
爵一級辛丑輿駕祠南郊賜民爵一級
三年正月初祠南郊詔曰朕負荷寳圖亟回星琯兢兢
業業庶幾治定而德化不孚俗弊滋甚永言念之無㤀
日夜陽和布氣昭事上玄躬奉牲玉誠兼饗敬思與黎
元被斯寬惠可普賜民爵一級其孝悌力田别加優恤
七月己丑皇太子納妃王氏在位文武賜帛各有差孝
悌力田為父後者賜爵二級
六年正月甲午皇太子加元服王公以下賜帛各有差
孝悌力田為父後者賜爵一級鰥寡孤獨不能自存者
人糓五斛
太康元年四月乙卯皇孫至澤生在位文武賜絹帛各
有差為父後者賜爵一級
廢帝光大元年正月大赦改元孝悌力田賜爵一級
七月戊申立皇太子至澤為皇太子賜天下為父後者
爵一級王公已下賚帛各有差
宣帝大建元年正月甲午即位大赦改元在位文武賜
爵一階孝悌力田及為父後者賜爵一級異等殊才幷
加策序鰥寡孤獨不能自存者人賜糓五斛
七月辛卯皇太子納妃王公已下賜帛有差
五年二月己丑皇孫生詔曰皇孫載誕國祚方熙思與
羣臣共同斯慶内外文武賜帛各有差為父後者賜爵
一級
後主大建十四年正月丁巳即位大赦在位文武及孝
悌力田為父後者并賜爵一級鰥寡孤獨不能自存者
賜糓人五斛帛二疋
四月丙子立永康公為皇太子賜天下為父後者爵一
級王公已下賚帛各有差
至德二年七月壬午太子加元服在位文武賜帛各有
差孝悌力田為父後者各賜爵一級鰥寡癃老不能自
存者人糓五斛
東魏孝靜帝天平三年五月賜鰥寡孤獨貧窮者衣服
各有差
興和元年十月以新宫成大赦改元年八十以上賜綾
帽及杖七十已上賜帛及有廢疾者各賜帛粟
二年正月徙新宫大赦内外百官普進一級營構主將
别優一階
北齊文宣帝天保元年五月受禪南郊禮畢大赦改元
百官進階男子賜爵鰥寡六疾義夫節婦旌賞有差
九年十一月以新宫成丁酉大赦内外文武竝進一大
級
廢帝天保十年十一月癸酉即位大赦内外百官普加
進級
孝昭帝皇建元年十一月立世子百年為太子賜天下
為父後者爵一級
武成帝河清元年正月以子緯為皇太子大赦内外百
官并加進級諸為父後者賜爵一級
後主天統三年二月帝加元服大赦九州職人各進四
級内外百官并進二級
武平元年六月以皇子生大赦内外百官并進二級九
州職人并進四級
梁太祖開平元年四月己未將受唐禪賜文武百官一
百六十人本色衣一副丁卯大酺賞賜有差
二年十一月戊子賜文武百官帛
三年正月賜南郊行事官禮儀使趙光逢已下分物甲
午上御文思殿宴羣臣賜金帛有差甲申賜文武官帛
有差命宣徽使王殷押絹一萬疋并茵褥圖㡩二百六
十件賜張宗奭
九月御崇勲殿宴羣臣文武百官賜張宗奭楊師厚白
綾各三百疋銀鞍轡馬丁酉上幸崇政院宴内臣賜院
使敬翔直學士李班等繒綵有差
四年正月壬寅幸保寕毬場宴宰臣及文武百官賜宰
臣張宗奭已下分物有加賜廣王分物
七月丙辰宴羣臣於宣威殿賜物有差
八月車駕西征次陜府丙子宴文武從官軍使已下設
龜兹樂賜物有差
五年三月丙申幸甘水亭召宰臣翰林學士尚書侍郎
孔續已下八人扈從宴樂上甚歡賜物有差
四月丁卯幸龍門召宰臣學士金吾上將軍大將軍侍
宴于廣化寺賜物有差
乾化元年五月甲申朔大赦改元詔方伯州牧近未加
恩者并遷爵秩復大賚軍旅溥宴于宣威殿賜帛各有
差
三年四月幸魏州之金波亭賜宰臣文武官及大學士
羊酒有差
末帝龍德元年正月改元詔曰郊禋大禮舊有渥恩御
殿改元比無賞給今則不循舊例别示特恩其行營將
士賞賚已給付本家宜令招討使霍彦威副招討使王
彦章陳州行營都指揮使張漢傑曉示諸軍知悉
納貢獻
天子制貢職所以均財用諸侯歸時事所以陳藝極式
明上下之序聿成經久之法昔漢室淪覆三國鼎峙孫
劉而下據有江吳北齊朱梁奄宅中土而皆懋宣法式
寵綏遐邇故藩服之長中外之臣莫不遵時會之文修
任土之貢亦有獻瑞物而贄寳器者咸用論次焉
吳大帝漢建安末為吳侯安遠將軍領交趾太守士燮
每遣使致雜香細葛輙以千數明珠大貝琉璃翡翠玳
瑁犀象之珍竒物異果蕉椰龍眼之屬無歲不至燮弟
合浦太守一時貢馬凡數百匹帝輙為書厚加寵賜以
荅慰之
嘉禾元年十月魏遼東太守公孫淵遣使稱藩并獻貂
馬帝大悅加淵爵位
宋明帝泰始四年二月丙申豫章望蔡獲古銅鐘高一
尺七寸太守張辯以獻
南齊武帝永明五年益州刺史始興王鑑獻龍角一枝
長九尺三寸紅色有文
六年七月齊郡太守劉元寳於郡城塹得錢三十七萬
徑一寸半以獻帝以為瑞班賜公卿
崔惠景為南郡内史梁南秦二州刺史又為司州刺史
惠景每罷州輙資獻奉動數百萬武帝以此嘉之
梁武帝大通初陶弘景獻二丹於高祖其一名嘉勝一
名成勝並為佳寳
陳宣帝大建七年四月郢州獻瑞鐘
十二月南康郡獻瑞鐘
北齊文宣帝天保七年梁湘州刺史王琳獻馴象
梁太祖開平元年五月壬午保義軍節度使朱友謙進
百官衣二百副其月廣州進竒寳名藥品類甚多河南
尹張全義進開平元年已前羡餘錢十萬貫紬六千疋
綿三十萬兩仍請每年上供定額每歲貢絹三萬疋以
為常式荆南高季昌進瑞橘數十顆質狀百味倍勝常
貢且橘當冬熟今方仲夏時人咸異其事因稱為瑞
十月廣州進獻助軍錢二十萬又進龍腦腰帶珍珠枕
玳瑁香藥等
十一月廣州進龍形通犀腰帶金托裏含稜玳瑁器百
餘副香藥珍巧甚多
二年正月幽州劉守文進海東鷹鶻蕃馬氊罽方物
九月福州貢玳瑁琉璃犀象器并珍玩香藥竒品海味
色類良多價累千萬
十一月諸道節度刺史各進賀冬田器鞍馬綾羅等
三年四月幽州節度使劉守光進蕃中生異馬一匹鞍
後毛長五寸名烏龍兩浙節度使錢鏐進睦州大茶三
百一十籠洞牙弩百枝桐木槍二千條賜進奉使紀君
武銀帛有差是年冬諸道節度使刺史咸貢鞍馬銀絹
羅綺賀正
四年五月自朔旦至癸巳内外以午日奉獻巨萬計馬
三千蹄餘稱是復相率助修内壘(時南北征伐版籍未有定賦帝每議營造)
(及節序無不咸獻而南方數鎮入相調外山澤魚塩之利罕籍於縣官矣)
七月福州貢方物獻桐皮扇廣州貢犀玉獻船上薔薇
水
十月己卯新修天驥院帝開宴落成内外并獻馬而魏
博進絹四萬疋以為駔價
乾化元年兩浙進大方茶二萬觔琢畫宫衣五百副廣
州貢犀象竒珍及金銀等其估數千萬安南兩使留後
曲美進筒中蕉五百疋龍腦欝金各五瓶他海貨等有
差又進南蠻通好金器六物銀器十二并乾陁綾花繓
越&KR0008;等雜織竒巧者各三十件福建進戶部多支𣙜課
葛三萬五千疋
二年四月廣州獻金銀犀牙雜寳貨及名香等合估數
千萬是月客省引進使韋堅使廣州廻以銀茶上獻其
估凡五百餘萬福建進供御金花銀器一百件各五千
兩是年天下郡國各助郊天及賀正獻相次而至
册府元龜卷一百九十七
