册府元龜卷四百八十宋王欽若等撰
臺省部
姦邪第二
隋王邵為員外散騎侍郎高祖夢欲上高山而不能得
崔彭捧脚李盛扶肘得上因謂彭曰死生當與爾俱邵
曰此夢大吉上高山者明高崇大安永如山也彭猶彭
祖李猶李老二人扶持實為長壽之徵帝聞之喜見容
色其年高祖厭世未幾崔彭亦卒煬帝嗣位漢王諒作
亂帝不忍加誅邵上書曰臣聞黃帝滅炎蓋云母弟周
公誅管信亦天倫叔向戮叔魚仲尼謂之遺直石碏殺
石厚丘明以為大義此皆經籍明文帝王常法今陛下
置此逆賊度越前聖含弘廣大未有以謝天下謹按賊
諒毒被生民者也古者同德則同姓異德則異姓故黃
帝有二十五子其得姓者十有四人惟青陽夷鼓與黃
帝同為姬姓諒既自絶請改其氏邵以此求媚帝依違
不從
唐封德彝高祖時為檢校吏部尚書初德彝為天策上
佐預從征討太宗以是厚遇之德彝亦數薦策似輸誠
節而背同即異情持兩端陰附隠太子齊王然每入朝
佯為静默諸王與語略無所對又示儉約杜絶交游居
處服章類皆卑陋乃陰受宮府賂遺家財委積而人莫
之知其矯情飾詐咸此類也兼自負才辯常任智數與
人主言亦行鈎距探求意旨而將順之及楊文幹反禍
連諸后當行廢立之事高祖猶豫謀及德彝乃包藏隠
匿曾不正言兩僥其利幾危社稷然其所為秘隠時人
莫知及遇疾車駕親自臨省卒後德彝姦計始覺
李義府高宗時為中書舍人太尉長孫無忌惡之奏請
左遷為璧州司馬詔書未至門下義府密知之又有中
書舍人王德儉即許敬宗之甥也癭疾多智時人號為
智囊義府事廹問計於德儉德儉曰武昭儀特承恩顧
主上意欲立為皇后猶豫未決者直恐宰臣異議爾公
若能建策立之則轉禍為福坐致富貴義府然之其日
代德儉宿直叩閤上表請廢皇后王氏立武昭儀以厭
兆庶之心帝乃悦召見與語賜以珍物詔留為舊職昭
儀又密遣勞勉之超遷中書侍郎恃寵用事聞婦人淳
于氏有美色坐事繫大理乃囑大理寺丞畢正義枉法
出之將納為妾或有密言其状者帝令給事中劉仁軌
侍御史張綸鞫之義府恐洩其謀遂逼正義自縊於獄
中
許敬宗高宗時為禮部尚書弘文舘學士帝將廢皇后
王氏而立武昭儀為后韓瑗來濟諫皆不納敬宗宣言
於朝曰田舍公䞉種得十斛麥尚欲換却舊婦况天子
富有四海立一皇后有何不可關諸人何事妄生異議
昭儀令左右以聞帝意乃定既為贊成立后之策又與
李義府希旨搆成長孫無忌褚遂良韓瑗之罪繇是甚
承恩顧
傅游藝則天臨朝時為左補闕上書稱武氏瑞合革姓
受命則天甚悦擢為給事中數月加同鳳閣鸞臺平章
事
崔湜中宗初為考功員外郎是時桓彦範敬暉等秉國
政懼武三思讒間引湜為耳目使伺其動静俄而中宗
數昵三思於是三思寵漸厚湜乃反以桓敬計議潛告
三思尋遷中書舍人及桓敬等流於嶺外湜又說三思
宜盡殺之以絶其歸望三思問誰可使者湜薦表兄周
利貞利貞為桓敬等所惡自侍御史出為嘉州司馬湜
乃舉充此行桓敬等聞利貞至乃自殺中宗於宮掖無
禁昭容上官氏屢出外與三思同寝處或累日不歸三
思自嫌衰老舉湜自代繇是中宗及後宮眷遇彌厚湜
與鄭愔同掌選賣官鬻獄一時巨蠧竝為御史所彈中
宗勅所司以理勘問勿加窮廹繇是希旨無所發明然
猶斷愔配流嶺南湜貶江州司馬而更授湜襄州刺史
愔江州司馬
鄭愔中宗時為中書舍人神龍三年春遣使乾陵祈雨
于則天皇后既而降雨帝大悦特制令武氏崇恩廟一
依舊禮享祭仍置五品令七品丞其吴陵順陵置令入
崇恩廟愔既素為德静郡王武三思所引進又苟求親
媚於三思乃上則天聖感頌頌奏帝大悦加愔朝散大
夫
張景源中宗時為補闕神龍中武三思用事景源希三
思上疏曰陛下以仁孝理國以名教齊人徽號之聞宜
超&KR1925;古理有未便冐觸天慈伏見天下諸州各置一大
唐中興寺觀者故以式標昌運光贊洪名聖圖遠著無
得而稱焉竊有未廣敢進芻言至如永昌登封創之為
縣名者是先聖受圖勒石之所陛下思而奉之不令改
易今聖善報慈題之為寺閤者陛下申恩竭力之致故
崇而仰之獨昭其號伏惟應天皇帝陛下深仁至孝之
德古先帝代未之前聞也况唐運自隆周親撫政母成
子業周贊唐興雖有紹三朝而化牟一統既承顧復非
謂中興夫言中興者中有阻間不承統歴既奉成周之
業寔揚先聖之資君親臨之厚莫重焉中興立號未益
前規以臣愚見所置大唐中興寺觀及圖史并出制誥
咸請除中興字直以唐龍興為名庶望前後君親俱承
正統周唐寳歷共協神聰帝納之因降勅曰朕承天宰
物光宅中區嗣祖宗之丕基承聖善之洪業嚮明負扆
實奏成規往自永淳至於天授奸臣稱亂鼎運不安則
天大聖皇后思顧託之隆審變通之數忘已濟物從權
御宇四海繇其率順萬姓所以咸寧唐周之號暫殊社
稷之祚斯永天保定爾實繇於兹朕所以撫璇璣握金
鏡事惟繼體義即纉戎其若文叔之起舂陵少康之因
陶正中興之號理異於兹宜革前非以歸事實自今已
後更不得言中興其天下大唐中興寺觀宜改為龍興
寺觀諸如此例竝即令改遂授景源朝散大夫未幾又
擢拜起居舍人是時右補闕權若訥見鄭愔等既妄稱
天后德業皆獲榮貴復上疏曰臣聞詩人闡教深懷罔
極之恩孔氏立言式崇無改之道伏惟應天皇帝陛下
孝德純至超越禮經聖感潛通光昭瑞應置應善報慈
之閤義貫於中天存合宮永昌之號敬深於如在伏見
天地日月君臣國人授載初慶殿等宇皆先朝創制久
已施行陛下纘承丕緒嗣守洪業母子相傳國家仍舊
此竝則天能事生人積習何所要切登時削除當為賊
臣敬暉等秉政包藏逆節前規務從變易所以多有改
張今削之無益於淳化存之有光於孝理又神龍元年
三月五日制書一事已上竝依貞觀故事者但則天遺
訓誡曰母儀太宗舊章是稱祖德其於㳂襲應從遠近
無容近捨母儀遠尊祖德昔永徽之始不聞依式武德
舊章今陛下膺期乃欲追貞觀故事如其遠依貞觀實
恐未益先朝以臣愚誠請便詳審則望繼明纂聖之業
無替始終奉先成志之道增耀竹帛疏奏手制答曰卿
資孝踐忠懷才韜義討論今古皆據典章循覧所陳再
三嘉尚若訥雖曲蒙恩旨褒美頗為正直者所譏
竇懷貞神龍初為御史大夫兼雍州刺史在御史臺及
雍州每理辭訟乍見無鬚者諸以為宦官必曲加承奉
監察御史魏傳弓以中常侍輔信義尤縱暴將奏請寘
之于法懷貞曰輔常侍深為安樂公主所信任權勢甚
高言成禍福何得輙有彈奏傳弓曰今王綱漸壊君子
道消正繇此軰擅權耳若得今日殺之明日受誅無所
恨懷貞無以答但固止之
黎幹代宗末為兵部侍郎性險佞挾左道結中貴以希
主恩帝甚信惑之中官劉忠翼寵任方盛幹結之素厚
嘗通其奸謀及德宗即位幹猶以詭道求進密居輿中
詣忠翼事覺配流既出市里兒童數人噪聚懷瓦甓投
擊之捕賊尉遮不能止
令狐峘建中初為禮部侍郎有杜封者故宰相鴻漸之
子求補弘文生宰相楊炎嘗出杜氏門下以託峘峘謂
使者曰相公誠憐封欲成其名乞署封名下一字峘因
得以記焉炎不意峘之賣已乃署名託峘峘明日流言
宰相炎廹臣以私臣從之則負陛下不從則炎當害臣
德宗以問炎炎具道所以德宗怒曰此奸人可奈何欲
杖殺之炎救解乃黜為衡州别駕
裴延齡德宗貞元中為戶部侍郎判度支事專欲異同
宰府張薦為右諫議大夫史舘修撰延齡乃言於德宗
諫議大夫論朝廷得失之官史舘修撰書朝廷得失之
事則領史職者不宜為諫官故以薦為秘書少監陸贄
為相知天下皆嫉怒延齡而延齡獨幸於天子贄陳其
不可用延齡知之謗毁百端天子益信延齡而罷贄相
貞元十一年春旱德宗數獵苑中延齡疏言贄等失權
怨望言於衆曰天下旱百姓且亡度支愛惜不肯支給
諸軍人馬無所食其可奈何以搖動羣心其意非止於
中傷臣而已數日又獵苑中會神策軍人跪馬前云度
支不給馬草德宗憶延齡前言即廻馬而歸繇是貶贄
為忠州别駕李充張滂等皆斥逐德宗怒未觧勢不可
測頼陽城等救乃止
李齊運貞元中為禮部尚書十餘年宰臣内殿侍對後
齊運當次進貢其計慮以決羣議齊運無學術不知大
體但丼言取信而已
韋執誼以對策高等驟遷拾遺年二十餘入翰林巧慧
便辟媚幸於德宗而性貪婪詭賊
王叔文順宗即位自翰林待詔除起居舍人翰林學士
俄充度支及諸道鹽鐡轉運等副使依前充翰林學士
叔文越州人以碁待詔翰林嘗侍碁東宫頗自言讀書
知理道乘間嘗言人間疾苦會帝將大論宮市事叔文
說中帝意遂有寵因為帝言某可為相某可為將幸異
日用之密結韋執誼及有當時名而僥倖欲速者陸質
呂溫李景儉韓泰陳諫柳宗元劉禹錫等十數人定為
死交而凌凖程异等又因其黨以進日與游處蹤跡詭
秘莫知其端者藩鎮長帥頗有微聞陰進資幣請交者
初得志首用韋執誼其嘗所與結交者相次拔擢至一
日除數人日夜羣衆圖議狂狡其黨中人偶言曰某可
以為官隔一二日輒以得之叔文專内外之政與其黨
謀曰判度支則國賦在手可以厚結諸用事人取兵士
心固其權又懼驟領衆職人心不服藉杜佑雅有會計
之才位重而務省年老易可制故先令佑主其名而除
已為副以專之又以戶部尚書判度支王紹為兵部尚
書以吏部郎中李鄘為御史中丞武元衡為左庶子初
叔文之黨數人貞元末已為御史在臺元衡薄其為人
待之莽鹵皆有所憾而叔文又以元衡在風憲欲使其
黨誘以權利元衡不為之動叔文怒遂有此授叔文將
援其黨韓泰以兵柄利范希朝老疾易制乃命為左右神
策京西諸城鎮行營節度使鎮於奉天而以泰為副欲
因代之未幾授叔文戶部侍郎依前充度支及諸道鹽
鐵轉運等副使初叔文欲依前帶翰林學士内官俱文
珍等惡其專擅削去翰林之職叔文見制書大驚謂人
曰叔文須時至此商量公事若不帶此院職事則無因
而至矣其黨散騎常侍王伾即疏請不從再疏乃許三
五日一入翰林竟去學士之名與歸登同日賜紫内出
象笏賜登而叔文為文珍等所惡獨不得賜繇此始懼
叔文以母死歸第王伾自俛伾自叔文歸第失據日詣
中人及杜佑請起叔文為相且總北軍既不得請以為
威遠軍使平章事又不得其黨皆憂悸不自保伾至其
日坐翰林中疏三上不報知事不濟行且卧至夜忽呌
曰伾中風矣明日遂輿歸不出俄以倉部郎中判度支
黜陳諫為河中少尹伾叔文之黨也杭州人以侍書幸貌
寢陋吴語帝所䙝狎而叔文頗任氣自許微知文義好
言事帝以故稍敬之不得如伾出入無阻叔文入止翰
林而伾亦至翰林院見李忠言牛昭容等故各有所主
伾往來傳授劉禹錫陳諫韓曄韓泰柳宗元房啓凌凖
等主謀議唱和採聽外事求媚藩鎮日加大官除太尉
中書令司徒司空平章事尚書僕射者相繼帝疾久不
瘳内外皆欲早定太子位叔文默不發議已立太子天
下喜而叔文獨有憂色常吟杜甫題諸葛亮詩末句云
出師未捷身先死長使英雄淚滿襟因歔欷流涕聞者
咸竊笑之雖判兩使未嘗以簿書為事日引其黨屏人
竊細語謀奪内官兵柄以制四海之命既令范希朝韓
泰總京西諸城鎮行營兵馬矣而中人尚未悟會邊上
諸將各以狀辭中尉且言方屬希朝中人始悟其兵柄
為叔文等所奪乃大怒曰從其謀吾屬必死其手密令
其使歸告諸將曰無以兵屬人希朝至奉天諸將不至韓泰
馳歸白之叔文計無所出唯曰奈何無幾而母死執誼
益不用其語叔文怒與其黨日夜謀起復必先斬執誼
而盡誅不附己者聞者恟懼皇太子既監國逐之明年
乃殺之叔文母將死前一日以五十擔酒饌入翰林讌
李忠言劉光竒俱文珍及諸學士等大飲叔文執盞言
曰叔文母幾病自以身任國家事勞苦朝夕不得歸侍
醫藥今方將求假而歸比來盡心力不避好惡難易者
皆為朝廷不為叔文私家也今一去此職百謗且至誰
肯助叔文一言者望諸公開意見察又曰羊士諤毁叔
文叔文將杖殺之而韋執誼懦不敢劉闢以韋臯廹脅
叔文求都領三川叔文平生不識闢叔文今日名位何
如叔領事輕重而闢乃外使判官排門相干欲前執叔
文手豈非凶人耶叔文時已令歸木場將集衆斬之韋
執誼又苦執不可每恨失此兩賊令人不快又自陳判
度支已來所為國家興利除害出若干錢以為功能俱
文珍隨語折之叔文無以對命滿酌䨇䨇對對飲酒數
行而罷方飲時有暫起至廳側者聞叔文從人相謂曰
母死已臰不欲棺歛方與人飲酒不知欲何為所歸之
明日而其母死或傳母死數日匿喪乃發叔文最所賢
重者李景儉而最所謂竒才者吕溫叔文用事時景儉
持母喪於東都而吕溫使吐蕃中半年及叔文敗方歸
故二人皆不得用叔文敗後數月乃貶執誼為崖州司
馬後數年病死海上
裴均憲宗時為僕射判度支交結權幸欲求宰相先是
上策試直言極諫科其中外有譏刺時事忤犯權幸因
此均黨揚言皆執政指教冀以搖動宰輔李吉甫頼諫
官李約獨孤郁李正辭蕭俛密疏陳奏帝意乃觧
張宿為諫議大夫淄青宣慰使至東都暴卒宿隂事
中要以圖進取歿於道路正直相賀
于敖為給事中敬宗初即位宰相李逢吉内庭連結權
傾天下惡李紳曰直與其黨共搆紳自戶部侍郎貶端
州司馬又貶翰林學士駕部郎中知制誥龐嚴為信州
刺史翰林學士司封員外郎知制誥蒋防為汀州刺史
嚴防皆紳之所引敖素與嚴不薄及貶官敕到門下省
敖封還之時人凛然皆相謂曰于給事犯宰相怒為蒋
龐申屈及駁奏下乃是論貶嚴太輕中外之人無不大
笑之
張權輿敬宗時為拾遺寳歷初李逢吉在相位不直中
外人情咸思裴度入相帝亦微聞其事度時任興元節
度使每有中官出使至興元必傳示密旨且有徵還之
約及獻疏請覲逢吉之徒皆不自安百計隳沮張權輿
既為所嗾尤出死力乃上疏云度名應圖䜟宅據崗原
不召而來其旨可見蓋嘗有人偽增讖詞云非衣小兒
坦其腹天上有口被驅逐言度曾征討淮西平吴元濟
也又帝城東西横亘六崗符易象乾卦之數度平樂里
第偶當其第五崗故權輿得以為詞盡欲成事頼帝聰
察竟不能動搖
蘇楷哀帝天祐末為起居郎楷禮部尚書循之子凡劣
無藝乾寧二年應進士登第後物論以為濫昭宗命翰
林學士陸扆秘書監馮渥覆試黜落永不許入舉場楷
負愧銜怨至是會朱全忠逆君上宰相柳璨䧟害朝臣
乃與起居郎羅衮起居舍人鼎連署狀駁昭宗諡號楷
目不知書手僅能執筆其文羅衮作也時政出賊臣哀
帝不能制太常卿張廷範改諡曰恭靈莊閔孝皇帝廟
號襄宗全忠雄猜鍳物自楷駁諡後深鄙之既傳代之
後楷循父子皆斥逐不令在朝
周許愻太祖時為左司郎中廣順元年正月愻上言乞
追贈宰相李崧愻蜀人在漢與宰相蘇逢吉有舊頗親
狎愻待之有德色李崧之遇害也愻嘗與一二牧守交
言短崧之為人且言被誅繇已而致牧守信之亦懼而
趨其第者至是以太祖受命之初乃有是奏請雪崧冤
士人鄙之
册府元龜卷四百八十
