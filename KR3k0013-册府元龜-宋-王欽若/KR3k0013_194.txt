冊府元龜卷一百九十四宋王欽若等撰
閏位部
崇儒崇釋老
崇儒
昔魯哀公聞仲尼之對終身不敢戲儒言加信行加義
故以區區小國與周升降蓋能重聖人之教而保世延
祚者也彼孫劉而下咸裂壤分王歴世綿久非獨山川
之阻甲兵之利誠亦典刑不忘風教可尚也至若崇建
學館紹封聖緒增嚴祀奠申禁丘隴以至詳延國胄優
其課試精選鴻儒職兹講授其或親臨閱聽推之宴賜
皆所以敦尚素業潤色政典考之遺籍斯可舉矣
蜀先主初定成都于時喪亂歴紀學業衰廢乃鳩合典
籍沙汰衆學以許慈胡潜竝為博士與孟光來敏等典
掌舊文
吳大帝權黃龍二年正月詔立都講祭酒以教諸子
景帝休永安元年十二月詔曰古者建國教學為先所
以道世治性為時養器也自建興以來時事多故吏民
可以目前趨務去本就末不循古道夫所尚不淳則傷
化敗俗其按古置學官立五經博士核取應選加其寵
禄科見吏之中及將吏子弟有志好者各令就業一歲
課試差其品等加以位賞使見之者樂其榮聞之者羡
其譽以敦王化以隆風俗
宋高祖初鎮京口與鎮南將軍臧燾書曰頃學尚廢弛
後進頽業衡門之内清風輟響良繇戎車屢警禮樂中
息滛夫恣志情與事染豈可不敷崇墳籍敦勵風尚此
境人士子姪如林明發搜訪想聞令軌然荆玉含寳要
俟開瑩幽蘭懷馨事資扇發獨習寡悟義著周典今京
師不遠而赴業無聞非唯志學者鮮或是勸誘未至耶
想復弘之
永初三年正月詔曰古之建國教學為先弘風訓世莫
尚於此發蒙啟滯咸必繇之故爰自盛王迄於近代莫
不敦崇學藝修建庠序自昔多故戎馬在郊旍旗卷舒
日不暇給遂令學校荒廢講誦蔑聞軍旅日陳爼豆藏
器訓誘之風將墮于地後生大懼於牆面故老竊歎於
子衿此國風所以永思小雅所以懷古今王略遠届華
域載清仰風之士日月以冀便宜博延胄子陶奬童蒙
選偹儒官弘振國學主者考詳舊典以時施行
文帝元嘉十五年徵雷次宗至京師開舘於雞籠山聚
徒教授置生百餘人會稽朱膺之潁川庾蔚之竝以儒
學監總諸生時國學未立帝留心藝術使丹陽何尚之
立玄素學太子率更令何承天立史學司徒參軍謝元
立文學凡四學竝建各聚門徒多就業者江左風俗於
斯為美後言政化稱元嘉焉又車駕數幸次宗學舘資
給甚厚
十九年正月詔曰夫所因者本聖哲之遠教本立化成
教學之為貴故詔以三德崇以四術用能納諸義方致
之軌度盛王祖世咸必繇之永初受命憲章弘遠將陶
均庶品混一殊風有詔典司大啟庠序而頻遘屯夷未
及修建永瞻前猷思敷鴻烈今方隅乂寧戎夏慕嚮廣
訓胄子實維時務便可式遵成規闡揚景業
十二月丙申詔曰胄子始集學業方興自微言冺絶逝
將千祀感事思人意有慨然奉聖之後可速議繼襲於
先廟地特為營造依舊給祠直令四時饗祀闕里往經
寇亂黌校殘毁并下魯郡修學舍採召生徒昔之賢哲
及一介之善猶或衛其丘壠禁其芻牧况尼父德表生
民功被百代而墳塋荒蕪荆棘弗翦可蠲墓側數戸以
掌灑掃魯郡上民孔景等五戸居近孔子墓側蠲其課
役供給灑掃并種松栢六百株
二十三年九月車駕幸國子學策試諸生荅問凡五十
九人十月詔曰庠序興立累載胄子肄業有成近親策
試覩濟濟之美緬想洙泗永懷在昔諸生答問多可採
覧教授之官竝宜沾賚賜帛各有差
孝武帝孝建元年十月詔曰仲尼體天降德維周興漢
經緯三極冠冕百王爰自前代咸加褒述典司失人用
闕宗祀先朝遠存遺範有詔繕立世故妨道事未克就
國難頻深忠勇奮厲實馮聖義大教所敦永惟兼懷無
㤀待旦可開建廟制同諸侯之禮詳擇爽塏厚給祭秩
大明五年八月詔曰自靈命初基聖圖重遠藻正樂職
感神明之應崇殖禮囿奮至德之光聲實同和文以均
節化調其俗物惟其情故臨經釋奠煥乎炳發道喪世
屯學落年永獄訟微衰息之術百姓㤀退素之方今息
警夷嶂恬波河渚棧山航海嚮風慕義化民成俗兹焉
時矣來歲可修葺庠序旌延國胄是歲豫章王子尚領
會稽太守帝使子尚上表立左學召生徒置儒林祭酒
一人學生即敬位比州治中文學祭酒一人比西曹勸
學從事二人比祭酒從事
明帝好讀書愛文義才學之士多蒙引進參侍文集應
對左右於華林園講周易嘗自臨聽
泰始六年九月立總明觀徵學士以充之置東觀祭酒
訪舉各一人學士二十人分為儒道文史隂陽五部學
言五部隂陽者遂無其人
南齊太祖建元四年正月詔曰夫膠庠之典彛倫攸先
所以招振才端啟發性緒弘字氓庶納之軌儀是故五
禮之迹可傳六樂之容不泯朕自膺歷受圖志闡經訓
且有司羣僚奏議咸集蓋以戎車時警文教未宣思樂
泮宫永言多慨今關燧無虞時和歲稔遠邇同風華夷
慕義便可式遵前准修建學斆精選儒官廣延國胄(時立)
(國學置學生百五十人其有位樂入者五十生年十五以上二十以下還取王公以下至三將著作即廷尉正)
(太子舍人領護諸府司馬諮議經除勑者諸州别駕治中等見居官及罷散者子孫悉取家去都三千里為限)
武帝永明三年正月詔曰春秋國語云生民之有學斆
猶樹木之有枝葉果行育德咸必繇兹在昔開運光宅
華夏方弘典謨克隆教思命彼有司崇建庠塾甫就經
始仍罹屯故仰瞻徽猷歲月彌遠今遐邇一體車軌同
文宜高選學官廣延胄子
四年三月國子學講孝經車駕幸學賜祭酒博士助教
絹各有差
七年正月詔宣尼誕敷文德峻極自天發揮七代陶鈞
萬品英風獨舉素王誰匹功𨼆於當年道深於日月感
麟厭世緬邈千祀川竭谷虛丘夷淵塞非但洙泗湮淪
至乃響嘗乏主前王敬仰崇修寝廟歲月亟流鞠為茂
草今學斆興立實禀洪規撫事懷人彌增欽屬可改築
宗祊務在爽塏量給祭秩禮同諸侯奉聖之爵以時紹繼
明帝建武四年正月詔曰嘉肴停爼定芳旨於必甘良
玉在攻表珪璋於既就是以陶鈞萬品務本為先經緯
九區學斆為大往因時康崇建庠序屯虞薦有權從省
廢謳誦寂寥倏移年稔永言古昔無忘旰昃今華夏乂
安要荒慕嚮締修東序寔允適時便可式依舊章廣延
國胄弘敷景業光被後昆
永泰元年三月詔曰仲尼明聖在躬允光上哲弘厥雅
道大訓生民師範百王軌儀千載立人斯仰忠孝攸出
玄功潜被至德彌闡雖春秋遐曠而祧薦靡闕時祭舊
品秩比諸侯頃歲以來祀典陵替爼豆寂寥牲奠莫舉
豈所以克昭盛烈永隆風教者哉可式循舊典詳覆祭
秩使牢餼備禮欽饗兼申
梁高祖天監四年六月立孔子廟又詔曰二漢登賢莫
非經術服膺雅道名行立成魏晉浮蕩儒教淪歇風節
罔樹職此之繇朕日昃罷朝思聞俊異收士得人實惟
酬奬可置五經博士各一人廣開館宇招納後進乃以
平原明山賓吳興沈峻建平嚴植之會稽賀㻛補博士
各主一館館有數百生給其餼稟其射策通明者即除
為吏十數年間懷經負笈者雲會京師又選遣學生如
會稽雲門山受業於廬江何裔分遣博士祭酒到州郡
立學初胤退居東山帝以右光禄大夫徵之不就乃詔
之曰頃者學業淪廢儒術將盡閭閻縉紳尠聞好事吾
每思弘奬其風興言為嘆本欲屈卿暫出開導後生既
屬廢業此懷未遂延佇之勞載盈夢想理舟虚席湏候
來秋所望賁然申其宿抱耳卿門徒中經明行修厥數
有幾且欲瞻彼堂堂寘此周行便可具名以聞副其勞
望又曰比議學者殊為寡少良繇無復聚徒故明經斯
廢每一念此為之慨然卿居儒宗加以德素當勅後進有意
向者就卿受業想深思誨誘使斯文載興於是遣胤子
朗孔夀等六人於東山受學
七年正月詔曰建國君民立教為首不學將落嘉植靡
繇朕肇基明命光宅區宇雖耕耘雅業傍闡藝文而成
器未廣志本猶闕非所以鎔範貴遊納諸軌度思欲式
敦讓齒自家刑國今聲訓所漸戎夏同風宜大啟庠教
博延胄子務彼十倫弘此三德使陶鈞遠被微言載表
(又云是年詔皇太子宗室王侯始就學受業武帝屈輿駕奠於先師先聖申之以謙語勞之以束帛濟濟焉洋)
(洋焉大道之行也如此)
九年三月車駕幸國子學臨講賜祭酒已下帛各有差
十二月再幸國子學策試胄子
大同七年十二月於宫城西立士林館領軍朱异太府
卿賀琛舍人孔子祛等遞相講述皇太子宣城王亦於
東宫宣猷堂及揚州廨開講於是四方郡國趨學向風
雲集於京師
元帝初為荆州刺史起州學宣尼廟嘗置儒林參軍一
人勸學從事二人生三十人加稟餼帝工書善畫自圖
宣尼像為之贊而書之時人謂之三絶
敬帝太平二年正月詔曰夫子降靈體喆經仁緯義允
光素業載闡玄功仰之者彌高誨之者不倦立忠立孝
德被蒸民制禮作樂道冠羣后雖泰山頽峻一簣不遺
而泗水餘波千載猶在自國圖屯阻祀薦不修奉聖之
門嗣續殱滅敬神之寢簠簋寂寥永言聲烈寔兼欽愴
可搜舉魯國之族以為奉聖侯并繕廟堂備祀典四時
薦秩一皆遵守
陳廢帝光大元年十二月以兼從事中郎孔英為奉聖
亭侯奉孔子祀
後主至德三年十一月詔曰宣尼誕膺上哲體資至聖
祖述憲章之典竝天地而合德樂正雅頌之奥與日月
而偕明垂後昆之訓範開生民之耳目而梁季湮微靈
寢忘處鞠為茂草三十餘年敬仰如在永惟愾息今雅
道雍熙繇庚得所斷琴故履零落不追閱笥開書無因
修復可詳之禮典改築舊廟葯房桂棟咸使維新芳蘩
潔潦以時饗奠
十二月辛丑釋奠於先師禮畢設金石之樂會宴王公
卿士
東魏孝静帝武定四年八月移雒陽漢魏石經于鄴
北齊文宣帝天保元年六月詔封崇聖侯邑一百戶以
奉孔子之祀并下魯郡以時修治廟宇務盡褒崇之至
八月詔郡國修立黌序廣延髦雋敦述儒風其國子學
生亦仰依舊銓補服膺師說研習禮經往者文襄皇帝
所運蔡邕石經五十二板即宜移置學館依次修立
孝昭帝皇建元年八月詔國子寺可備立官屬依舊置
生講習經典歲時考試其文襄帝所運石經宜即施立
於學館外州太學亦仰典司勤加督課
梁太祖開平元年十月山南東道節度楊師厚進納趙匡
凝東第書籍先是收復襄漢帝閱其圖書至是命師厚
進焉
三年十二月國子監奏創造文宣王廟仍請率在朝及
天下見任官僚俸錢每貫每月尅一十五文充土木之
直允之是歲以所率官僚俸錢修文宣王廟
崇釋老
司馬遷之序六家談大道之要其論詳矣自竺乾之典
流于中夏述苦空之旨顯悲濟之用奏其教者又豈勝
道哉江表之世崇尚斯篤乃至增建淨刹講求梵譯度
桑門之衆申血食之業營齋造像極其信向而玄元之
訓亦資演暢東魏北齊暨于朱氏何莫繇斯也已其或
冥符玄感神期脗合肹蠁之應非可度思若乃殖衆德
之本以濟於仁恕洞無為之妙以臻于清净斯固有助
於治者也
吳大帝赤烏十年西域康僧會入境置經行所朝夕禮
念有司以聞帝曰昔漢明感夢金人使往西方求之得
摩騰空竺法蘭來中國立經行教今無乃是遺類乎因
引見僧會具言佛教滅度已久唯有舍利可以求請遂
於大内立壇結静三七日得之帝崇佛道於是江東初
有佛法
宋文帝元嘉十二年丹陽尹蕭摹之奏曰佛化被于中
國已歴四代而自頃以來更以奢競為重請自今以後
有欲鑄銅像者悉詣臺自聞興造塔寺精舍皆先列言
湏許報然後就功詔可又沙汰沙門罷道者數百人
孝武帝孝建元年率羣臣於中興寺八關齋中食會侍
中袁愍孫(即袁粲舊名)與黃門郎張淹更進魚肉尚書令何
尚之奉法素謹密以白帝帝使御史中丞王謙之糺奏
竝免官
大明二年有曇標道人與羌人高闍謀反帝因是下詔
所在精加沙汰後有違犯嚴其誅坐於是設諸條禁自
非戒行精苦竝使還俗而諸寺尼出入宫掖交關妃后
此制竟不能行
明帝以宅起湘宫寺費極奢侈以孝武帝莊嚴刹七層
帝欲起十層不可分立為兩刹各五層新安太守巢尚
之罷郡還見帝曰卿至湘宫寺未我起此寺是大功德
通直散騎侍郎虞愿在側曰陛下起此寺皆是百姓賣
兒貼婦錢佛若有知當悲哭哀愍有何功德尚書令袁
粲在坐為之失色帝大怒使人驅下殿愿徐去無異容
以舊恩俄復召入帝頗好玄理以周顒有辭義引入殿
内親近宿直帝所為惨毒之事顒不敢顯諫輒誦經中
因緣罪福事帝亦為之小止
南齊武帝時王奐為將軍欲請車駕幸府帝晩信佛法
御膳不宰牲使王晏謂奐曰吾前去年為斷殺事不復
幸詣大臣已判無容欻爾也
梁高祖天監十六年四月初去宗廟牲詔曰夫神無常
饗饗于克誠所以西鄰禴祭實受其福宗廟祭祀猶存
牲牢無益至誠有累冥道自今四時烝嘗外可量代八
座議以脯代一元大武八座又奏既停宰殺無復省牲
之事請立省饌儀其衆官陪列竝同省牲帝從之
十月詔曰今雖無復牲腥猶有脯脩之類即之幽明義
為未盡可更詳定悉薦時蔬左丞司馬鈞等參議大餅
代大脯餘悉用蔬菜帝從之又舍人朱异議二廟祀相
承止有一餅羹蓋祭祀之禮應有兩羹相承止於一餅
即禮為乖請加熬油蓴羹一餅帝從之於是起至敬殿
景陽臺立七廟座月中再設清淨饌自是訖於臺城諸
廟遂不血食
中大通元年九月癸巳輿駕幸同泰寺設四部無遮大
會上釋御服披法衣行清淨大捨以便省為房素牀瓦
器乘小車私人執役甲午升講堂法座為四部大衆開
涅槃經題
十月己酉設四部無遮大會僧道五萬餘人會畢帝御
金輅還宫
二年四月幸同泰寺設平等會
三年冬十月己酉行幸同泰寺高祖升法座為四部衆
說大涅槃經義迄于乙卯
十一月乙未行幸同泰寺高祖升法座為四部衆說摩
訶般若波羅密經義迄于十二月辛丑
五年二月癸未幸同泰寺設四部大會升法座發金字
般若經題迄于己丑
大同元年三月丙寅幸同泰寺設無遮大會
四月幸同泰寺鑄十方銀像并設無碍會
二年三月戊寅幸同泰寺設平等法會
九月辛亥幸同泰寺設四部無碍法會
十月壬午幸同泰寺設無碍大會
三年五月癸未幸同泰寺鑄十方金像設無碍大會
八月辛卯輿駕幸阿育王寺大赦天下
四年五月癸亥詔以東治徒李裔之降如來真形舍利
大赦天下
五年扶南國王遣使貢獻又言其國有佛髮長一丈二
尺詔遣沙門釋雲寳隨使往迎之(先是三年八月高祖改造阿育王寺塔出)
(舊塔下舍利及佛爪髮髮青紺色衆僧以手伸之隨手長短放之則旋屈為蠡形按僧伽經云佛髮青而細猶)
(如藕莖絲佛三時經云我昔在宫沐頭以尺量髮長一丈二尺故能右旋還成蠡文則與高祖所得同也阿育)
(王即鉄輪王王閻浮提一天下佛滅度後一日一夜役鬼神造八萬四千塔此即其一也吳時有尼居其地為)
(小精舍孫綝尋毁除之塔亦同冺吳平俊諸道人復於舊處建立焉晉中宗初渡江更脩餙之至簡文咸安中)
(使沙門安法師程造小塔未及成而亡弟子僧顯繼而脩立至孝武太元九年上金相輪及承露其後西河離)
(石縣有胡人劉薩何遇疾暴亡而心下猶暖其家未敢便殯經七日更蘇說云有兩吏見錄向西北行不測遠)
(近至十八重地獄隨報重輕受諸楚毒見觀世音語云汝緣未盡第得活可作沙門雒下齊城丹陽會稽竝有)
(阿育王塔可往禮拜若夀終則不墮地獄語竟如墮高嵓忽然醒寤因此出家名惠邃遊行禮塔次至丹陽未)
(知塔處乃登越城四望見長千里有異氣色因就禮拜果是育王塔所屢放光明繇是定知必有舍利乃集衆)
(就掘入一丈得三石碑竝長六尺中有一碑有鉄函函中又有銀函函中有金函盛三舍利及爪髮各一枝髮)
(長數尺即遷舍利近北對簡文所造塔西造一層塔十六年又使沙門僧尚伽為三層即高祖所開者也初穿)
(土四尺得龍骨及昔人所捨金銀環釧釵鑷等諸雜寳物可深九尺許方至石碑碑下有石函函内有鉄壺以)
(盛銀坩坩内有金鏤罌盛三舍利如粟粒大圓正光潔函内又有琉璃碗碗内得四舍利及髮爪爪有四枚竝)
(為沉香色至其月二十七日高祖到寺禮拜設無遮大會大赦天下是日以金鉢盛水泛舍利其最小者𨼆鉢)
(不出高祖禮數十拜舍利乃於鉢内放光旋廽久之乃當鉢中止高祖問大僧正惠令曰見不可思議事不惠)
(令荅曰法身常住湛然不動高祖曰弟子欲請一舍利歸臺供養至九月五日又於寺設無遮大會遣皇太子)
(王侯朝貴等奉迎是日風景明和京師傾矚觀者百數十萬人所設金銀供具等物竝留寺供養并施錢一千)
(萬為寺基業至四年九月十五日高祖又至寺設無遮大會竪二舍利塔各以金罌次玉罌重盛舍利及爪髮)
(内七寳塔中又以石函盛寳塔分下兩塔下及王侯妃主百姓富室所捨金銀釧等珍寳充積十一年十一月)
(二日寺僧又請高祖於寺發般若經題爾夕二塔俱放光明勑鎮東將軍邵陵王綸製寺大功德碑文先是二)
(年改造會稽鄞縣塔開舊塔出舍利遣光宅寺釋敬脫等四僧及舍人孫賑暫迎還臺高祖禮拜竟即送還縣)
(入新塔下此縣塔亦是劉薩何所得也晉咸和中丹陽尹高悝行至張侯橋見浦中五色光長數尺不知何怪)
(令人於光處愔視之得金像未有光趺悝乃下車載像還至長千巷首牛不肯進悝乃令馭人任牛所之牛竟)
(牽車至寺悝因留像至寺付寺僧每至中夜常放光明又聞空中有金石之響經一歲臨海漁人張係世於海)
(口忽見有銅花趺浮出水上係世取送縣縣以送臺乃施像足宛然會合簡文咸安元年交州合浦人董宗之)
(採珠没水於底得佛光豔交州押送臺以施像又合焉自咸和中得像至咸安歴二十餘年光趺始具初高悝)
(得像後有西域胡僧五人來詣悝曰昔於天竺得阿育王造像來至鄴下值胡亂埋像於河邊今尋覓失所在)
(五人當其夜俱夢見像已出江東為悝所得乃送此五僧至寺惠邃欲模寫像形寺主僧尚慮虧損金色謂惠)
(邃曰若能令像放光逥身西向乃可相許惠邃便懇禱拜請其夜像即轉座放光廽身西向且便許模之邊跌)
(光有外國書莫有識者後有三藏郍永䟦摩識之云是育王為第四女所造也及大同中出舊塔舍利勑市寺)
(側數百家以廣寺域造諸堂殿并瑞像周廽閣等窮於輪奐焉其圖諸經變竝吳人張僧繇運手繇丹青之工)
(一時冠冕)
中大同元年三月庚戌法駕出同泰寺省講金字三會
經
夏四月丙戌於同泰寺解講設會
太清元年三月庚子帝幸同泰寺設無遮大會帝升光
嚴殿講堂坐師子座講金字三會經帝素歸心釋教每
發誓願嘗云若有衆生應受諸苦悉朕身代當(帝尤長釋典製)
(涅槃大品淨名惠會諸義記復數百卷聽覽餘閒即於重雲殿及同泰寺講說名僧願學四部聽衆嘗萬餘人)
元帝承聖三年九月辛卯於龍光殿述老子義尚書左
僕射王褒為執經
後梁宣帝詧好學善屬文尤長於佛義著内典華嚴般
若法華金光明義疏三十六卷遂行於世初詧以岳陽
王鎮荆州甄玄成為詧中記室參軍掌書記頗參政事
後以江陵甲兵殷盛遂懷二心密與元帝具申誠欵或
有得其書者送之於詧詧深信佛法嘗願不殺誦法華
經人云玄成素誦法華遂以此獲免詧復見之嘗曰甄
公得法華經力
陳高祖永定元年十月詔出佛牙於杜姥宅集四部設
無遮大會高祖親出闕前禮拜初齊故僧統法獻於烏
纏國得佛牙嘗在定林上寺梁天監末為攝山慶雲寺
沙門惠興所得惠興將終以屬弟惠志及承聖末惠志
密送于帝至是乃出
二年十月輿駕幸莊嚴寺發金光明經題
十二月甲子輿駕幸莊嚴寺設無遮大會捨乘輿法物
羣臣備法駕奉迎即日還宫
文帝天嘉四年四月設無遮大會於太極前殿
後主太建十四年九月丙午設無遮大會
東魏孝静帝時杜弼為通直散騎常侍從高歡于晉陽
歡命弼奉使詣闕帝見之於九龍殿曰朕始讀莊子便
值奏名定是體道得真玄同齊物聞卿釋學聊有所問
經中佛性法性為一為二弼對曰佛性法性止是一理
詔又問曰佛性既非法性何得為一對曰性無不在故
不說二詔又問曰說者皆言法性寬佛性愜寬愜既别
非二而何弼又對曰在寬成寬在愜成愜若論性體非
寬非愜詔又問曰既言成寬成愜何得非寬非愜若定
是愜亦不能成寬對曰以非寬愜故能成寬愜所成雖
異能成常一帝悅稱善乃引入經書庫賜地持經一部
帛一百匹後四月八日帝集名僧於顯楊殿講說佛理
弼與吏部尚書楊愔中書令邢邵秘書監魏收等竝侍
法筵勑弼升師子座當衆敷演詔玄都僧逹及僧道順
竝緇林之英問難鋒至往復數十番莫有能屈帝曰此
賢若生孔門則何如之
興和二年春詔以鄴城舊宫為天下平寺世宗以來至
武定末沙門知名者有惠猛惠辨惠深僧暹道銀僧獻
道晞僧深惠光惠顒法宫道長竝見重於當世自魏有
天下至於禪讓佛經流通大集中國凡有四百一十五
部合一千九百一十九卷正光已後天下多虞工役猶
甚於是所在編民相與入道假慕沙門實避調役猥濫
之極自中興之有佛法未之有也略而計之僧尼大衆
二百餘萬矣其寺三萬有餘
北齊文宣帝天保九年起大莊嚴寺
武成帝河清二年五月詔以城南雙堂之菀建造大總
持寺
八月詔以三臺宫為大興聖寺
後主天統二年太上皇帝詔以三臺施興聖寺以赦降
囚徒
五年正月詔以金鳳等三臺未入寺者施大興聖寺四
月詔以并州尚書省為大基聖寺晉祠為大崇皇寺
梁太祖開平元年五月廢雍州太清宫改西都太微宫
亳州太清宫皆為觀諸州紫極宫皆為老君廟又泉州
寺僧智宣自西域回進辟支佛骨及梵甲經律此僧自
壯歲西遊及還已耄矣既遇新朝又傳佛教亦聖德之
所感契
六月改耀州報恩禪院為興國寺
九月浙西奏道門威儀鄭章道士夏𨼆言焚修精志妙
逹希夷推諸軰流實有道業鄭章宜賜號貞一大師仍
名玄章𨼆言賜紫衣
二年六月邕州奏鏌鎁山僧法通道璘有道行各賜紫
衣
八月兩浙錢鏐奏改管内紫極宫為真聖觀
三年福建節度使王審知奏捨錢造寺一所請賜寺額
勑名大梁萬歲之寺仍許度僧四十九人
四年正月賜湖南開元寺禪長老可復號惠光大師仍
賜紫衣
五年二月泌州置善護寺
乾化元年六月詔修天宫佛寺又湖南奏潭州僧法思
桂州僧歸真竝乞賜紫衣可之
二年夏文武官竝詣佛寺為皇帝設齋命閤門使李元
持香合賜之又中書奏為皇帝於長夀寺啟消災道場
末帝龍德初祠部員外郎李樞上言請禁天下私度僧
尼及不許妄求師號紫衣如願出家受戒者皆湏赴闕
比試藝術施行願歸俗者一聽自便詔曰兩都左右街
賜紫衣及師號僧委功德使具名奏聞今後有闕方得
奏薦仍湏道行精至夏臘高深方得補填每遇明聖節
兩街各許官壇度七人諸道如要度僧亦仰就京官壇
仍令祠部給牒今後只兩街置僧錄諸道僧正竝廢
冊府元龜卷一百九十四
