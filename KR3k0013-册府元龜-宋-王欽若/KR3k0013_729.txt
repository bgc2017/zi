册府元龜卷七百二十九宋王欽若等撰
幕府部
辟署第四
唐于頎字休甫河南人少以吏事聞累授京兆府士曹
為尹史翽所知翽出鎮襄陽奏為御史充判官大歴中
第五琦署為河東租庸糧料鹽鐵等使務元載為諸道
營田使又署為郎官令於東都汝州開置屯田
于頔字允元河南人始以千牛備身調華隂尉黜陟使
劉灣辟為判官
李元諒勇敢多計少從軍備禁衛積功勞至試太子詹
事鎮國軍節度使李懷讓署奏鎮國軍副使使領州
盧綸建中初為昭應令朱泚之亂咸寧王渾瑊充京城
西面副元帥板綸為元帥判官檢校金部郎中
呂元膺鄆州東平人質度瓌偉有公侯之器建中初策
賢良對問高第授陕州安邑尉同州刺史侯鐈聞其名
辟為長春宮判官屬蒲賊侵軼鐈失所守元膺遂潜跡
不務進取貞元初論惟明節制渭北延在賓席自是名
逹於朝廷
鄭雲逵滎陽人大歴初舉進士性果誕敢言客遊兩河
以畫干朱泚泚悅表為判官授大理評事累諫議大夫
奉天之難奔赴行在居數月李晟表為行軍司馬戎略
多咨之賊平拜給事中
趙植奉天人朱泚之亂德宗幸奉天以家人奴客奮力
拒守仍獻家財以助軍資賊平咸寕王渾瑊辟為推官
貞元初遷鄭州刺史鄭滑節度使李融奏兼副使
郗士美字和夫未冠為陽翟丞李抱真鎮潞州辟為從
事雅有參贊之績
李鄘字建侯為李懷光所辟懷光叛鄘密奏賊軍虚實
及攻取之勢事泄懷光囚之獄中懷光死馬燧就獄致
禮表為河東從事尋以言不行歸養雒中襄州節度嗣
曹王臯致禮延辟署為從事
崔從貞元初進士登第釋褐山南西道推官以父憂免
喪不應辟命久之西川節度韋臯奏掌西山運務知卭
州事劉闢阻命從拒守不從之闢平從事坐累多伏法
唯從以拒闢免盧坦在宣州辟為團練副使
胡証字啓中河東人舉進士貞元中登科渾瑊為河中節
度使辟為從事自殿中侍御史拜韶州刺史以母年高不
可適遠改授太子舍人襄陽節度使于頔請為掌書記
程异為華州鄭縣尉精於吏職剖析無滯杜雍之刺同
州帥河中辟為賓佐
韋綬字子章初為長安尉朱泚之亂變服乘驢赴奉天
于頔鎮襄陽辟為賓佐
叚平仲舉進士杜佑李復相繼鎮淮南皆表為掌書記
復移鎮華州仍為從事
劉伯芻登進士第志行脩謹淮南杜佑辟為從事
穆員工文詞尚節義杜亞為東都留守辟為從事檢校
員外郎
路隨泌子也為潤州參軍為李錡所困使知市事隨翛
然坐市中不介意韋夏卿為東都留守聞而辟之由是
聲名自振
孟郊少隱於嵩山稱處士李翺分司雒中與之遊薦於
留守鄭餘慶辟為賓佐餘慶鎮興元又奏為從事辟書
下而卒
竇羣為侍御史順宗時附王叔文為叔文之黨出為唐
州刺史羣至唐州節度使于頔以故人待之署羣為副
使表兼御史中丞賜金紫
竇嘗字中行大歴十四年登進士第寓居廣陵之柳楊
結廬種樹不求苟進以講學著書為事凡二十年不出
貞元十四年杜佑鎮淮南奏授校書郎為節度參謀
馬總字會元為刑部侍郎元和十二年宰相裴度為淮
西宣慰處置使奏總為宣慰副使司勲員外郎李正封
都官員外郎馮宿禮部員外郎李宗閔等為兩使判官
書記皆從之
韓愈字退之元和中為右庶子時方討淮蔡兵久無功
丞相裴度兼淮西節度督軍於郾城奏愈守本官兼御
史中丞為行軍司馬仍賜金紫旋以蔡州平隨度歸闕
拜刑部侍郎
崔戎字可大為藍田主簿為藩鎮名公交辟裴度領太
原署為參謀
竇鞏字友封元和二年登進士第袁滋鎮滑州辟為從
事滋改荆襄二鎮皆從之掌書記之任平盧薛平又辟
為副使入朝為刑部郎中元稹觀察浙東奏為副使兼
中丞賜金紫移鎮武昌鞏又從之終於鄂渚
孔敏行字至之元和五年進士擢第呂元膺廉問岳鄂
辟為賓佐丁毋憂而罷後元膺為東都留守移鎮河中
敏行皆從之
梁覲梁州城固人夫妻隱於城固南山山南西道節度
使鄭餘慶高其行辟為節度參謀
賈直言初從事於李師道師道不恭朝命直言冐刃說
者二輿襯說者一師道訖不從及劉悟斬師道節制鄭
滑得直言於禁錮之間又嘉其所為因奏置幕中悟遷
於潞亦與之俱後穆宗以諫議大夫徵之悟拜章乞留
復授檢校右庶子兼御史大夫依前充昭義軍行軍司
馬
張又新為左補闕與拾遺李續之尤蒙宰相李逄吉睠
待指為鷹犬逢吉出為山南東道節度使請又新為行
軍司馬續之為副使
薛戎字元夫河中寳鼎人少有學術不求聞逹居於毗
陵之陽羡山年踰四十不易其操江西觀察使李衡辟
為從事使者三返方應召故相齊映代衡又留署職府
罷歸之
高瑀少好論兵釋褐右金吾曾曹累辟諸府從事
王質字華卿釋褐嶺南管記歴佐淮蔡許昌梓潼興見
四府累奏兼監察御史入朝累官戸部員外郎舊府延
薦檢校司封郎中賜紫金魚袋充興元節度副使
崔咸少有林壑之志往往潜遊南山經時不返既冠連
中文科尤長於篇詠好飲酒每風月孤靜吟嘯移時多
悽愴流涕至酷醉則已鄭餘慶李夷簡皆辟於幕中如
奉師反
崔珦博陸人王質為宣州觀察使辟珦及劉蕡裴夷直
趙哲為從事皆一代名流
羅讓丁父憂喪服既除尚麻衣茹荼不從四方之辟者
十年李鄘為淮南節度就其家拜請從事除監察御史
李德裕字文饒元和初以父再秉國均避嫌不仕臺省
累辟諸府從事張引靖罷相鎮太原辟為掌書記繇大
理評事遷殿中侍御史
李石元和十三年進士擢第從凉國公李聽歴四鎮從
事後為兵部郎中令狐楚奏為太原節度副使
韋澳字子斐太和六年擢進士第性貞退登第後十年
不仕周墀鎮鄭滑辟為從事
劉蕡寳歴二年擢進士第太和二年策試賢良不第令
狐楚在興元牛僧儒在襄陽辟為從事待如師友
鄭亞字子佐李德裕在翰林亞以文干謁深知之出鎮
浙西辟為從事
鄭畋字台文亞之子也釋褐汴州節度推官大中朝白
敏中令狐綯相繼秉政素與李德裕相惡凡德裕親舊
多廢斥之畋不得偕於士伍咸通末令狐綯出鎮淮海
劉瞻鎮北門辟為從事
盧簡求字子藏釋褐江西王仲舒從事又從元&KR0876;為浙
東江夏二府掌書記裴度鎮襄陽保釐東雒皆辟為賓
佐入朝為監察御史裴度鎮太原復奏為記室
令狐楚弱冠擢進士第桂州觀察使王拱愛其才辟為
幕府懼不從請飛章而後致意父承簡時為太原功曹
楚有庭闈之戀至桂林謝知不預晏遊乞解職奉養李
說嚴綬鄭儋繼鎮太原高其節行累辟為掌記
鄭朗字有融長慶元年登進士甲科覆落柳公綽鎮襄
陽首辟之朗後為名相公綽又辟盧簡辭崔璵夏侯孜
韋長李拭皆至公卿
柳璧進士第文格高雅馬植鎮陳許辟為掌書記又從
植汴州李瓉鎮桂州奏為觀察判官
柳玭初辟高湜度支推官踰年拜左補闕湜出鎮澤潞
奏為節度副使入為殿中侍御史李尉鎮襄陽辟為掌
書記湜再鎮澤潞復為副使
李商隱少負竒才令狐楚罷相歴汴州興元節度辟為
從事遊處之間未嘗相捨楚卒王茂元鎮涇原聞其才
命為管記茂元移任俱之河陽茂元卒桂州鄭亞復奏
為判官官至侍御史在嶺表累年大中十三年入朝京
兆尹盧弘正奏署掾曹令典牋奏明年令狐綯作相商
隱屢啓陳情綯不之省弘正鎮徐州又從為掌書記府
罷復以文章干綯乃補太學博士會河南尹柳仲郢鎮
東蜀辟為節度判官
劉三復潤州人李德裕為浙西觀察使三復以所業詣
郡干謁德裕閱其文倒屣迎之辟為從事德裕三為浙
西三復皆從太和中德裕輔政用為員外郎居無何罷
相復鎮浙西三復從之汝州刺史劉禹錫以宗人遇之
深重其才嘗為詩贈三復序曰從弟三復三為浙右從
事凡十餘年往年主公入相薦用登朝中復從公之京
口未幾而罷昨以尚書員外郎奉使至潞旋承新命改
轅而東三從公皆在舊地徵諸故事夐無其比因賦詩
餞别以志之又從德裕歴滑臺西蜀揚州累遷御史中
丞
楊收字藏之兄發為潤州從事因家金陵收得第東歸
路繇淮右故相司徒杜悰鎮揚州延收署節度推官奏
授校書郎自悰罷相鎮西川復管記室宰相馬植奏為
渭南尉充集賢校理改監察御史收辭以兄尚從事侯
府植嘉之收即密逹意於西蜀願復為參佐悰即表為
節度判官植乃以收弟嚴代為校理周墀罷相鎮西蜀
表嚴為掌書記墀至鎮而卒悰乃辟嚴為觀察判官兄
弟同幕為兩使判官時人榮之
劉鄴三復子也三復嘗為李德裕浙西從事大中初德
裕貶逐鄴無所依以文章客遊江浙高元裕廉察陜虢
署為團練推官
王蕘龜子也苦學善屬文以季父作相避嫌不就科試
乾符初崔瑾廉察湖南崔涓鎮江陵皆辟為從事
温庭筠太原人本名岐字飛卿大中初應進士累年不第徐
商鎮襄陽往依之署為廵官
李磎字景望大中十三年登進士第歸仁晦鎮大梁穆
仁裕鎮河陽自監察殿中相次奏為從事
王調為長安令鄭從讜罷相為太原尹北都留守河東
節度兼行營招討制下許自擇參佐乃奏調為副使兵
部員外郎史館修撰劉崇龜為節度判官前司勲員外
郎史館脩撰趙崇為觀察判官前進士劉崇魯充推官
前左拾遺李渥充掌書記前長安尉崔澤充支使開幕
之盛冠於一時中朝瞻望者目太原為小朝廷言名人
之多也
劉崇望登進士科王凝廉問宣歙辟為廵官崔安潜鎮
許昌成都崇望昆仲四人皆在安潜幕下
趙光裔為膳部郎中知制誥劉季述廢立之後旅遊江
表以避患嶺南劉隱深重之奏為副使
司空圖咸通中登進士第三司王凝於進士中尤竒之
凝廉問宣歙為上客召拜殿中侍御史以赴闕遲留責
授光祿寺主簿分司東都宰相盧擕罷免以賓客分司
嘉其高節擕入朝路繇分陜謂陜帥盧渥曰司空御史
高士也公其厚之渥即日奏為賓佐後為禮部郎中故
相王徽鎮澤潞乃表圖為副使徽不赴鎮而止
韋寂字處默釋褐為萬年尉同州夏陽令崔裔知為循
吏辟鹽鐡廵官
梁張策為膳部員外郎華帥韓建辟為戎判及建領許
州又為掌書記天復中策奉其主書幣來聘太祖見而
喜曰張夫子且至矣即奏為掌記兼賜金紫
孫隲滑臺人知書亦微有詞筆唐光啓中魏博從事公
乘億以女妻之因教以牋奏程式時中原多難縫掖之
士縮影竄跡不復自顯億既死魏帥以表章牋疏淹積
兼月不能發一字或以隲為言即署末職主奏記事累
遷職自支使掌記至節度判官
敬翔字子振同州馮翊人唐平陽王暉之後也翔好讀
書尤長刀筆應用敏捷乾符中舉進士不第及黃巢䧟
長安乃東出關時太祖初鎮大梁有觀察使支使王發
者翔里人也翔往依焉發以故人遇之然無繇薦逹翔
久之計窘乃與人為牋刺往往有警句傳於軍中太祖
比不知書章檄喜淺近語聞翔所作愛之謂發曰知公
鄉人有才可與俱來及見應對稱旨即補右職每令從
軍翔不喜武職求補文吏即署館驛廵官俾專掌檄奏
龍紀元年六月以朝散大夫前太子中允為中大夫檢
校水部郎中守揚州大都督府左司馬賜紫金魚袋翔
始以書檄從軍每進規畫自經始蔡寇至于殄滅梁祖
嘉其侍從禆贊之績特表其事遂有此授
李振仕唐為台州刺史會盗據浙東不克之任以策干
太祖太祖竒之辟為從事太祖兼領鄆州署天平軍節
度副使
韋震仕唐為右武衛將軍歸于太祖表為揚州左司馬
又表為蔡州四面都統判官尋奏授檢校左僕射充宣
武節度副使
謝瞳字子明為亳州團練使太祖征淮南過郡因求侍
府幕表為宣義節度副使留後
高途字昭遠初為鄜州從事為鹽鐡使秦韜玉所知薦
於太祖乃署宣武軍掌記遷汴宋亳觀察判官改平宣
義兩府從事
盧曾頗好書有所執守始為齊州防禦使朱瓊從事瓊
降與之偕來太祖辟為宣義幕職
李珽字公度為監察御史丁内艱憂闋再徵為御史以
疾不起成汭鎮荆州辟為掌書記踰時乃就汭死襄帥
趙凝復奏為掌記入為左補闕太祖為元帥復署為天
下掌記一日大會將佐指珽曰此真書記也
羅隱餘杭人也唐廣明中因亂歸鄉里節度使錢鏐辟
為從事
後唐任圜京兆人李嗣昭典兵於晉陽與圜遊處分義甚
洽及鎮澤潞請為觀察判官制授廷評解褐賜朱紱
王緘幽州劉仁恭故吏也少以刀筆直記室仁恭假以幕
職令使鳳翔還經太原屬仁恭阻命武皇留之緘堅辭復
命書詞稍抗武皇怒下獄詰之謝罪聽命乃署為推官歴
掌書記從莊宗經略山東授檢校司空魏博節度副使
趙光逢幼嗜墳典動守規檢議者目之為玉界尺昭
宗朝登進士第踰月辟度支廵官鳳翔支使
豆盧革少直亂離避地鄜廷轉入山中王處直禮之辟
於幕下有奏記之譽因牡丹會賦詩諷處直以葉枯為
意言甚古雅漸加器仰轉節度判官
趙鳳幽州人從劉守竒奔梁用守竒為博州刺史表
鳳為判官
何瓉閩人也天祐三年登進士第謁莊宗於晉陽一見
受知辟河東推官漸轉留守判官張承業卒代知軍府
處事明敏胥吏畏其清而服其能好會賓友飲饌精簡
談笑婉洽外疎内密事有所執性愎不回鄴中建號拜
諫議大夫慮帝業不成堅乞判留守於北京詔下許之
未行車駕已平梁苑瓉從至雒下郭崇韜欲留於兩掖
為人所忌竟赴北京
盧汝弼唐大順中登進士第宣歙觀察使裴樞辟為判
官後為祠部員外郎知制誥從昭宗遷雒移疾退居客
遊上黨過潞府為太原所攻節度使丁會歸降汝弼從
會至太原武皇奏為節度副使累奏戶部侍郎
盧程天復末登進士第為鹽鐡廵官昭宗遷雒陽程客
遊燕趙中山王處直禮遇未優故投于太原莊宗署為
推官尋改支使後歴觀察判官
李敬義衛公德裕孫也嘗從事浙東退歸雒南平泉舊
業昭宗遷都雒陽敬義為司勲員外郎辭疾不授乃為
衛尉寺主簿後挈族客居衛州者累年莊宗定河朔遣
使迎至魏州署北京留守判官
孔邈兖州曲阜人乾寧五年登進士第除校書郎崔遠
在中書奏萬年尉充集賢校理以親舅獨孤損方在廊
廟避嫌不赴職謁羅紹威於鄴下辟為判官
蕭希甫梁時登進士第之鎮州王鎔署參軍後遁於易
州落髮為僧莊宗搜揚賢俊幽州馬紹宏以希甫聞召
至魏州辟為推官
李襲吉乾符末為河東節度李都榷鹽判官時喪亂之
後衣冠多逃難汾晉間襲吉訪舊至太原武皇署為府
掾出宰榆社光啓初武皇遇難上源記室歿焉既歸鎮
辟掌奏者多不如旨或有薦襲吉能文召試稱旨即奏
為掌書記三遷節度副使
陳人少好學善屬文嘗客於浮陽會浮陽軍亂徙居大
梁莊宗平梁郭崇韜遥領常山召居賓榻崇韜從魏王
繼岌伐蜀署為招討判官
藥縱之太原人少為儒明宗刺代州署為軍事衙推從
明宗鎮邢州為掌書記歴天平宣武兩鎮節度副使
馬郁幽州人劉仁恭入燕用為掌書記唐天祐元年汴
人寇滄景仁恭求援於武皇武皇徵其兵同攻潞州仁
恭遣郁與監軍張居翰率師數萬赴會澤潞既平仁恭
為其子守光所囚兄守文又失滄景乃留郁不遣署為
副留守累官至檢校司空秘書監武皇與莊宗禮遇俱
厚歲時給賜優異
司空頲貝州清陽人景福中舉進士不第羅紹威為節
度副大使頲以所業干之幕客公乘億為延譽羅弘信
署為府參軍辟館驛廵官改節度廵官歴掌書記
張憲字允中晉陽人精力遊學莊宗嗣世補太原府司
錄參軍天祐十三年授監察賜緋署魏博推官改掌書
記魏博觀察判官鎮州平授魏博鎮冀十郡觀察判官
胡装禮部尚書曾之孫莊宗署館驛廵官未幾遷節度
廵官賜緋尋歴推官
王正言鄆州人早孤貧為沙門密州刺史賀德倫令歸
俗署郡職德倫鎮青州表為推官改鎮青州觀察判官
周玄豹本燕人有袁許之術莊宗署玄豹北京廵官
石知訥本梁時之走吏也漸厠簮組夏魯竒辟為河陽節
度判官移任許州亦佐之
晉趙瑩初依梁將康延孝延孝奔唐莊宗同光初用為
鄭州防禦使表瑩為判官三年延孝為陜帥又署賓職
高祖為陜府兩使留後瑩時在郡以前官謁之一見如
舊相識即奏署官高祖歴諸鎮皆從之
劉昫涿州人文學優贍隱居上谷太寧山與呂夢竒張
麟結菴共處定州連帥王處直以其子都為易州刺史
署昫為軍事衙推及都去任假五廻令都招昫至中山
會其兄晅為節度衙推不踰歲命為觀察推官
馮玉字璟臣少應進士不第唐長興中宣徽使馮贇出
鎮太原玉以宗盟之分往依之贇乃奏玉為從事府罷
入朝拜監察御史
崔税梁永明三年舉進士主文薛廷珪愛其才擢升甲
科開封尹王瓉表為從事專掌書奏瓉待之若親友
呂琦幽州人勵志勤學遊於汾晉唐天祐中莊宗方開
覇府翹佇賢士墨制授琦代州軍事判官秩滿歸太原
監軍使張承業重琦器業禮遇尤厚會其子瓘領麟州
刺史乃辟琦從事同光中趙德均鎮滄州表琦為節度
推官德均移鎮幽州亦從之
殷鵬字大舉大名人少而雋秀為鄉曲所稱弱冠擢進
士第唐閔帝之鎮魏州聞其名辟為從事
曹國珍字彦輔少值燕薊亂離因落髮被緇客于河西
延州高萬興兄弟皆好文辟為從事國珍嘗以文章自
許求貢禮闈萬興飛表薦之梁永明中特勅進士及第
還為萬興幕客且掌書奏朞年入為左拾遺
史圭常山人後唐同光中任圜為眞定尹擢本府司錄不應
命郭崇韜領其地辟為從事及明宗代崇韜復以舊職縻之
尹玉羽京兆長安人杜門隱居無名宦之意梁永明中
劉鄩開幕鄜坊辟為保大軍節度推官歴雍汴滑兖從
事
孔崇弼登進士第為弘文校理昭宗幸雒陽河南尹張
宗奭以崇弼名家子署為幕賓
陳保極閩中人也少好學善屬文後唐天成中擢進士
第泰王榮後聞其名辟為從事
漢李崧深州饒陽人仕後唐為太常寺恊律郎王師伐
蜀王繼岌為都統署都統掌書記
蘇逢吉京兆人也父悅為高祖從事因從容薦逢吉令
事左右高祖召見以神情爽惠甚憐之有頃擢為賓佐
為節度判官
李鏻少舉進士累舉不第客遊河朔入常山趙王鎔辟
為從事常山平莊宗以鏻為覇府支使
龍敏幽州人少為儒丐遊都邑莊宗定魏博敏聞故人
馮道為覇府記室乃客于河中歲内歸太原舘於馮道
之家監軍使張承業從容謂道曰吾子鄉友南來何不
相見遂得通刺會莊宗在魏州召道從軍承業即署敏
為廵官典監軍奏記
張允鎮州人幼學為儒仕本州為參軍張文禮之據州
叛唐莊宗致討允隨文禮子處瑾請降於鄴不允與處
瑾竝繋于獄鎮冀平宥之留于鄴署府功曹趙在禮嬰
城叛署節度推官從事滄兖二鎮書記
周馮道瀛州人唐天祐中劉守光署為幽府掾守光敗
遁歸太原監軍使張承業辟為本院廵官尋為覇府從
事莊宗歸寧太原置酒公宴舉酒謂張承業曰予今於
此會取一書記先以巵酒辟之即舉酒屬道道以所舉
非次抗酒辭莊宗曰勿謙抑無踰於卿也遂署太原掌
書記
馬胤孫同光末擢進士第唐末帝為潞王鎮河中胤孫
客遊依之署為支使俄改記室潞王守河中留京師歲
餘胤孫不離于邸第長興中潞王自西京留守改節鳳
翔胤孫累轉觀察判官
和凝字成績十九登進士第滑師賀環知其名辟寘幕
下
蘇禹珪字玄錫以五經中第為潞并管記漢高祖作鎮
并門奏為廉判
楊凝式為禮部員外郎三川守張宗奭見而嘉之請以
本官充留守廵官
王仁裕天水人入蜀為翰林學士蜀亡入雒復為秦州
戎判秩滿歸田里時王思同鎮興元聞仁裕名奏辟為
幕賓尋改西京留守判官
司徒詡清河人少好讀書弱冠應鄉舉不第唐明宗鎮
邢臺詡往謁之甚見禮遇命試吏歴須城令有能名長
興初唐末帝鎮河中奏辟為從事
賈緯眞定人舉進士不第歸河朔本府累署參軍邑宰
范延光鎮眞定表授趙州軍事判官
劉皥後唐初投高季興於荆南累為荆州攝官既而兄
昫明宗朝為學士遣人召歸梁漢顒鎮鄧州辟為從事
入為監察御史歴水部員外郎史館脩撰長興末宰臣
趙鳳鎮邢臺表為節度判官
張沆徐州人登進士第唐明宗子秦王好文每賓寮大
集手自出題令面前賦詩少不如意則壊裂抵棄沆初
通刺屬合座客各為南湖廳記謂沆曰聞生名久矣請
為此文沆不獲已從之及羣士記成獨取沆所為勒之
於石繇是署為河南府廵官秦王敗勒歸鄉里晉初桑
維翰秉政沆以文干進用為著作佐郎集賢校理右拾
遺維翰出鎮奏為記室
張昭趙郡寧晉人後唐同光中依興唐尹張憲憲奏為
從事及憲移河東留守與之俱行遇莊宗雒陽之變憲
為部將苻彦超所害昭僅以身免
册府元龜卷七百二十九
