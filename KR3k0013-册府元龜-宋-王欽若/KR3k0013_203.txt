冊府元龜卷二百三宋王欽若等撰
閏位部
徵應
自古帝王世之季豪傑竝起雖雄視一方而靈徵不絶
者盖天意諄諄贊明羣衆之所嚮也若夫肇自載育玄
感特異寤兹吉夢神貺彌昭或應䜟自許軌迹有開或
物色紛紜符節斯合豈獨觀竒表命于元龜而後知其
享國保民也
蜀先主涿郡縣人也少孤與母販履織席為業舍東南
角籬上有桑樹生高五丈餘遥望見童童如小車盖往
來者皆怪此樹非凡或謂當出貴人先主少時與宗中
諸小兒於樹下戱言吾必當乘此羽葆盖車叔父子敬
謂曰汝勿妄語滅吾門也又漢靈帝時董扶為侍中私
謂太常劉焉曰京師將亂益州分野有天子氣焉信之
遂求出為益州牧扶亦求為蜀郡蜀國都尉其後先主
稱天子於蜀皆如扶言
吳大帝權母吳夫人初孕而夢月入其懷既而生策及
權在孕又夢日入其懷以告其夫堅曰昔妊策夢月入
懷今也又夢日入我懷何也堅曰日月者隂陽之精極
貴之象吾子孫其興乎初堅世仕吳家于富春葬於城
東冡上數有光怪雲氣五色上属于天曼延數里衆皆
往觀視父老相謂曰是非凡氣孫氏其興矣及母懷妊
堅夢腸出繞盈昌門寤而懼之以告鄰母鄰母曰安知
非吉徵也
廢帝亮母潘夫人既得幸有娠夢有龍頭授已者己以
蔽膝受之遂生亮
景帝休初封琅琊王居會稽夢乘龍上天顧不見尾覺
而異之及亮廢帝休立七年薨孫皓悉誅其子
宋高祖生夕甘露降于墓樹微時伐荻新洲見大蛇長
數丈射之傷明日復至洲裏聞有杵臼之聲往覘之見
童子數人皆青衣於榛中𢷬藥問其故答曰我王為劉
寄奴所射合散傅之(臣欽若等日寄奴帝之字)帝曰王神何不殺之
答曰寄奴王者不死不可殺帝叱之皆散乃收藥而反
又遇一沙門于逆旅沙門言中原事故因云江表尋當
喪亂高祖曰當有拯之者不沙門曰能拯之者其唯君
乎其意甚至初帝先患手創積年未療沙門曰此瘡難
治先有良藥當以相與因出懷中黃散治瘡一傅而愈
餘散寳錄之被金瘡輙用有騐又嘗遊京口竹林寺獨
卧&KR0688;堂前上有五色龍章衆僧見之驚以白帝帝獨喜曰
上人無妄言帝皇考墓在丹徒之侯山其地秦史所謂
曲阿丹徒間有天子氣者也時有孔恭者妙善占墓帝
嘗與經墓問之曰此墓如何孔恭曰非常地也帝繇是
益自負行止時見二小龍附翼樵漁山澤同侣或亦覩
焉及貴龍形更大帝東征孫恩至會稽過孔季恭宅季
恭正晝卧有神人衣服非常謂曰起天子在門既而失
之遽出適見武帝延入結交執手曰卿後當大顯貴願以
身為託於是曲意禮接甚厚及將受晉禪太史令駱逹
陳天文符瑞數十條
文帝初為荆州刺史廢帝景平中有龍見西方半天騰
上廕五綵雲京都遠近聚觀太史奏曰西方有天子氣
帝入奉大統帝及議者皆疑不敢下鎮西長史王曇首
與到彦之從兄華固勸帝猶未許曇首又固陳并言天
人符應帝乃下率府州文武嚴兵自衛臺所遣百官衆
力不得近部伍中兵參軍朱容子抱刃在平乘戶外不
觧帶者累旬既下在道有黃龍出負上所乘舟左右皆
失色帝謂曇首曰此乃夏禹所以受天命我何堪之
孝武帝初封武陵王為北中郎將以顔峻為府主簿沙
門德合粗有學義謂顔峻曰貧道粗見䜟記當有真人
應符名稱次第属在殿下峻在彭城常向親人叙之其
言遂宣布聞於太祖時元凶巫蠱事已發故帝不加推
治
南齊太祖生二歲乳人乏乳皇妣孝皇后夢人以兩甌
麻粥與之覺而乳大出異而說之帝舊宅在武進縣宅
南有一桑樹高三丈横生四枝狀似華蓋帝年數歲好
戲其下從兄敬宗曰此樹為汝生也帝年十七夢乘青
龍西行逐日日將薄山乃止覺而恐懼家人問占者云
至貴之象也蘇侃云青者木色日暮者宋氏末運也宋
泰始二年明帝遣前淮南太守孫奉伯往淮隂監元會
奉伯舊與帝欵是行也帝與奉伯同室卧奉伯夢帝乘
龍上天于下捉龍脚不得及覺叙夢因謂曰兖州當大
庇生靈而弟不得與也奉伯竟卒於宋世帝在日隂治
城得一錫跌大數尺下有篆文莫能識者紀僧真曰何
湏辨此文字此自久遠之物九錫之徵也帝曰卿勿妄
言又宋世苪國相希利賈觧星筭數術通胡漢語嘗言
南方有姓名齊者其人當興又宋朝初議封帝為梁公
輔國主簿崔祖思啟帝曰䜟書云金刀利刃齊割之今
宜稱齊實應天命從之帝居武進彭山岡阜相属數百
里不絶其上常有五色雲氣有龍出焉帝時已貴矣明
帝甚惡之遣善占墓者高靈文往墓所占相靈文先結
事太祖還詭答曰不過出方伯耳密白太祖曰貴不可
言明帝意猶不已遣人踐藉以左道厭之後於所樹華
表柱忽龍鳴震響山谷及明帝寢疾為身後之慮多翦
功臣帝亦見疑每云蕭道成有不臣相帝鎮淮隂每懷
憂懼忽見神人謂帝曰無所憂子孫當昌盛元徽四年
太祖從南郊望相氣者陳安寳見太祖身上黃紫氣属
天安寳謂親人王洪軌曰我少來未嘗見君上有如此
氣也又參軍崔靈建夢天謂已蕭道成是我第十九子
我去年已使授其天子位考自三皇五帝已降受命之
次至帝為十九也又所居武進縣有一道相傳云天子
路或謂秦皇所游或云孫氏舊迹時訛言東城天子出
其後建安王休仁鎮東府明帝懼殺休仁而嘗閉東府
不居明帝又屢幸以厭王氣又使子安成王居之及蒼
梧王敗安成王代立時咸言為騐術數者推之帝舊居
武進東城村東城之言其在此也昇明二年冬延陵縣
季子廟沸井之北忽聞金石聲疑其異鑿深三尺沸井
奔湧若浪其地又響即復鑿之復得一井湧沸亦然井
中得一木簡長一尺廣二分上有隠起字曰廬山道士
張陵再拜詣闕起居簡大堅白字色乃黃會稽&KR1476;縣有
山名刻石父老相傳云山雖名刻石而不知名字所在昇
明末縣人倪襲祖行獵忽見石上有文字凡三處苔生
其上字不可識乃去苔視之其大石文曰此齊者黃公
之化氣也立石文曰黃天星姓蕭字道成得賢師天下
太平小石文曰刻石者誰會稽南山李斯刻秦望之峯
也河雒䜟曰歴年七七水滅緒風雲俱起龍鱗舉又曰
肅草成道德盡備宋水德也義熙元年宋武帝王業之
始至齊受命七十七年又䜟曰蕭為一土天下樂一土王
字也郭文舉金雄記曰當後有作肅入草也王子年歌
曰金刀治世後遂苦帝王昏亂天神怒災異屢見戒人
主三分二叛失州土三王九江一在吳餘悉稚小早少
孤一國二主天所驅金刀劉也三分二叛宋明帝世也
三王九江孝武於九江興晉安王子勛雖不終亦稱大
號後世祖又於九江基覇迹此三王也一在吳謂齊氏
桑梓亦寄治南吳也一國二主謂大祖符運潜興為宋
氏驅除寇難歌又曰三木慘惨林茂孳金刀利刃齊刈
之金刀劉也刈剪也欲知其姓草肅肅榖中最細低頭
熟鱗身甲體永興福榖中精細者稻也即道也熟猶成
也孔子河雒䜟曰竭河梁塞龍泉消除水災泄山川水
即宋也宋氏為災害故曰水災梁亦水也竭河梁則行
路成矣路猶道也消除水災除宋氏之災害也河圖䜟
又曰上参南斗第一星下立草屋為紫庭龍神之岡梧
桐生鳳鳥舒翼翔旦鳴南斗吳分野也草屋蕭字象也
又簫管之器像鳳鳥翼也䜟又曰天子何在草中宿宿
肅也又曰先是益州有山故老相傳曰齊后山昇明三
年四月二十三日有沙門玄暢者於此山立精舍其日
上登尊位其月二十四日滎陽郡人尹午於嵩山東南
隅見雨石墜地石開有玉璽在其中璽方三寸文曰戊
丁之人與道俱肅然入草應天符掃平河雒清魏都又曰
皇帝運興午奉璽詣雍州刺史蕭赤斧以獻乂宋武帝
於嵩高山得玉璧三十二枚神人云此是宋卜世之數
三十二者二世也宋自受命至禪齊凡六十年然則帝
之符應也
武帝小字龍兒以宋元嘉十七年六月己未夜生於建
康青溪宅其夜陳孝后劉昭后同夢龍據屋上故字帝
焉又其夕無火婢吹灰而火燃年十三夢人以筆畫身
左右為兩趐又着孔雀羽衣裳空中飛舉體生毛髮長
至足有人指上所踐地曰周文王之田又于所住堂内
得璽一枚文曰皇帝行璽又得異錢文為北斗星䨇刀
䨇貝及有人形帶劍焉仕宋為贑令江州刺史晉安王
子勛反帝不從命南康相沈肅之縶帝郡獄族人蕭欣
祖門客桓康䓁破郡迎出帝帝遂率部曲百餘人起義
避難揭陽山有白雀来集聞山中有清聲傳漏響又於
山累石為佛圖其側忽生一樹狀若華蓋清翠扶疎有
殊羣木帝將討戴凱之大饗士卒是日大熱帝各令折
荆枝自蔽言未終而有雲垂蔭正當會所會罷乃散及
為廣興相嶺南積旱連水阻涸商旅不通帝部伍既至
無雨而川流暴起遂得利涉後為左衛將軍於盆城禦
沈攸之盆城掘塹得一大錢文曰太平百歲于時城内
乏水欲引水入城始鑿城内遇伏泉湧出如此者九處
用之不竭
和帝即位江陵建武中荆州大風雨龍入栢齋中挂壁上
有爪足處刺史蕭遥欣恐畏不敢居至是以為嘉福殿
梁高祖母張皇后嘗於室内忽見庭前菖蒲生華
光采昭灼非世中所有后驚視謂侍者曰汝見不對
曰不見后曰嘗聞見者富貴因遽取吞之又嘗夢抱日
已而有娠遂産帝將産之夜后見庭内若有衣冠陪列
焉生而穎異兩骻駢骨頂上隆起有文在右手曰武帝
所居室常若雲氣人或過者體輙肅然嘗行經牛渚逢
風入泊龍瀆有一老人謂帝曰君龍行虎步相不可言
天下方亂安之者其在君乎問其名氏忽然不見(隂智伯與)
(帝隣居少相友善嘗入帝卧内見有異氣成五色因握帝手曰公後必太貴非人臣也天下方亂安蒼生者在)
(君乎帝曰幸勿多言於是情好轉密帝每有求索如外府焉)帝在襄陽住齋嘗有五
色廻轉狀若蟠龍其上紫雲騰起形如繖蓋初齊高帝
夢履而登殿顧見武明二帝後一人手張地天圖而不
識問之答曰順子後及崔惠景之逼長沙宣武王入援
至越城夢乘馬飛半天而墜帝所馭化為赤龍騰虚獨
上時臺内有宿衛士為覡嘗見太極殿有六龍各守一
柱末忽失其二後在宣武王宅時宣武為益州覡乃往
蜀伏事及宣武在郢此覡還都乃見六龍俱在帝所寢
齋遂去郢之雍中途遇病且死謂同侣曰蕭雍州必作
天子具以前事語之推此而言盖天命也齊中興二年
正月始為梁公南兖州隊主陳文興于桓城内鑿井得
玉鏤麒麟金鏤玉璧水晶環各二枚又建康令羊瞻觧
稱鳳凰見縣之桐下里齊宣德皇后稱美符瑞歸於相
國府又延陵縣華陽邏主戴車牒稱去年十二月乙酉
甘露降茅山彌漫數里正月己酉邏將潘道盖于山石
穴中得毛龜一二月辛酉邏將徐靈符乂于山東見白
麞一丙寅平旦山上有雲霧四合須臾有玄黃五色狀
如龍形長十餘丈乍隠乍顯久乃從西北升天丁邜兖
州刺史馬元和籖所領東平郡夀張縣見騶虞
元帝高祖第七子初高祖夢𦕈目僧執香爐稱托王宫
既而帝母在采女次侍始褰戶幔有風廻裾高祖意感
幸之采女夢月堕懷中遂孕天監七年八月丁巳生帝
舉室中非常香有紫肥之異高祖竒之因賜采女姓阮
進為脩容帝在尋陽夢人曰天下將亂王必維之又背
生黑子巫媪見曰此大貴不可言時賀革為帝府諮議
使講三禮革西上意甚不悦過别御史中丞江革江革
告之曰吾嘗夢主上遍見諸子至湘東王脱帽授之此
人後必當璧卿其行乎革領之大寳元年帝在江陵正
月辛亥朔左衛將軍王僧辯獲橘三十子共蔕以獻二
月甲戌衡陽内史周孔直表言鳳凰見郡界二年十月
辛丑朔有紫雲如車盖臨江陵城三年遂即帝位
陳高祖漢太丘長寔之後世居潁川寔六世孫逹出為
長城令悦其山水遂家焉嘗謂所親曰此地山川秀麗
當有王者興二百年後我子孫必鍾斯運帝嘗遊義興館
於許氏夜夢天開數丈有四人朱衣捧日而至令帝開
口納焉及覺腹中猶熱帝心獨負之梁大寳初侯景寇
京師帝起義發兵自南康南康灨石舊有二十四灘灘
多巨石行旅者以為難帝之發也水暴起數丈二百里
間巨石皆沒進軍頓西昌有龍見於水濱高五丈許文
采鮮耀軍民觀者數萬人既次蔡州侯景登石頭城觀
望形勢意甚不悦謂左右曰此軍上有紫氣不易可當
嘗夢梁武帝以寳刀授己又嘗獨坐胡床於閣下忽有神
光滿閣廊廡之間竝得相見趙知禮侍側怪而問帝帝
笑不答
梁敬帝紹泰二年二月寧遠石城公外兵參軍王位於
石頭沙際獲玉璽四紐七月大府卿何敳新州刺史華志
各上玉璽一高祖表以送臺詔蹄之高祖太平元年九
月中散大夫王彭牋稱今月五日平旦於御路見龍迹
自太社至象闕亘三四里帝既即位于南郊柴燎告天
先是氛霧晝夜晦冥至於是日景氣清晏識者知有天
道焉
文帝微時嘗詣劉仲舉時天隂雨仲舉獨坐齋内聞城
外簫鼓之聲俄而帝至仲舉異之乃深結託帝又嘗因
飲夜宿仲舉帳中忽有神光五彩照於室内繇是祗承
益恭梁太清初夢兩日鬭一大一小大者光滅墜地色
正黃其大如斗帝因而懷之
宣帝梁大通二年七月辛酉生有赤光滿堂室事梁元
帝為中書侍郎時有馬軍主李悤與帝有舊每同遊處
帝嘗夜被酒張燈而寐總適出尋反乃見帝身是大龍
北齊神武帝皇考樹性通率不事家業居住白道南數
有赤光紫氣之異鄰人以為怪帝欲徙居以避之皇考
曰安知非吉居之自若後神武自隊主轉為函使嘗
乘驛過建興雲霧晝晦雷聲隨之半日乃絶若有神應
者每行道路往來無風塵之色又嘗夢履衆星而行覺
而内喜又與懷朔省事雲中司馬子如及秀容人劉貴
中山人賈顯智為奔走之友懷朔戶曹史孫騰外兵史
侯景亦相友結劉貴嘗得一白鷹與神武及尉景蔡雋
司馬子如賈顯智等獵於沃野見一赤兔每摶輙逸遂
至迥澤澤中有茅屋將奔入有狗自屋中出噬之鷹兔
俱死神武怒以鳴鏑射之狗斃屋中有二人出持神武
襟其母兩目肓曳杖謂其二子曰何故觸大家出甕中
酒烹羊以飯客因言暗相諸人皆曰貴而指揮俱繇神
武又曰子如歴位顯智不善終飯竟出行數里還更訪
之則本無人居乃向非人也繇是諸人益加敬異後抵
揚州邑人龐蒼鷹止團焦中每從外蹄主人遥聞行響
動地蒼鷹母數見團焦赤氣赫然屬天又蒼鷹嘗夜欲
入有青衣人拔刀叱曰何故觸王言訖不見始以為異密
覘之唯見赤蛇蟠床上乃益驚異因殺牛分肉厚以相
奉蒼鷹母求以神武為義子及得志以其宅為第號為
南宅雖門巷開廣堂宇崇麗其本所住團焦以石堊塗
之留而不毁至文宣時遂為宫初魏真君中内學者奏
言上黨有天子氣云在壼關大王山太武於是南廵以
厭當之累石為三封斬其北鳳凰山以毁其形後上黨
人居晉陽者號上黨坊神武實居之普泰初歲星熒惑
鎮星太白聚於觜参色甚明太史占云當有王者興是
時神武起於信都破爾朱兆等天平元年二月永寧寺
九層浮圖災既而人有從東萊至云及海上人咸見之
於海中俄而霧起乃滅說者以為天意若曰冰寧見災魏不
寧矣飛入東海渤海應矣三年六月壬申神武如天池
獲瑞石隠起成文曰六王三川于時楊休之為行臺郎
中帝獨在帳中問之此文字何義對曰六者是大王之
字王者當有天下此乃大王符瑞命之徵既於天池中
得此石可謂天意王命也吉不可言帝又問三川何義休
之曰河雒伊為三川亦謂涇渭雒為三川河雒伊雒陽
也涇渭雒若雍州也大王今受天命終應統有關右帝
曰世人無事嘗道我欲反今聞此更致紛紜慎莫妄言
也初帝從父弟岳家于雒邑帝每奉使入雒岳母山氏
常夜起見帝室中有光密往覘之乃無燈即移帝於别
室如前所見怪其神異詣卜筮之遇乾之大有占之曰
吉稱飛龍在天大人造也飛龍九五大人之卦貴不可
言山氏歸報帝後帝起兵於信都山氏聞之喜謂岳曰
赤光之瑞今當驗矣汝可間行從之共圖大計岳遂往
信都帝見之大悦
文襄帝高祖長子母婁太后初夢一斷龍遂孕帝
文宣帝文襄母弟太后夢大龍首尾屬天地張口動目
勢狀驚人因孕帝每夜有赤光照室后私嘗怪之初神
武之歸爾朱榮時經危亂家徒壁立后與親姻相對共
憂寒餒帝時尚未能言歘然應曰得活太后及左右大
驚而不敢言及長鱗身重踝不好戱弄深沈有大度晉
陽曾有沙門乍愚乍智時人不測呼為阿秃師帝曾與
諸童共見之歴問禄位至帝舉手再三指天而已口無
所言見者異之
神武帝從諸子過鳳陽門有龍在上唯神武與帝見之
後從文襄行過遼陽山獨見天門開餘人無見者東魏
武定七年赴晉陽摠庶政八年進封齊王自居晉陽寢
室夜有光如晝既為王夢人以筆點已額旦以告舘客
王曇哲曰吾其退乎曇哲再拜賀曰王上加點便成主
字乃當進也乾明二年二月文襄終時訛言上黨出聖
人帝聞之將徙一郡郡人張思進上言殿下生於南宫
坊名上黨出聖人帝悦而止先是童謠曰一束藁兩頭
然河邊羖䍽飛上天蒿然兩頭於文為高河邊羖䍽為
水邊羊指帝名也於是徐之才盛陳宜受禅且䜟云羊
飲盟津角駐天盟津水也羊飲水王名也角駐天天位
也又陽平郡界廻呈驛傍有大水土人常見羣羊數百
立卧其中就視不見事與䜟合願王勿疑帝以問高德
正德正又贊成之於是始决乃使李密卜之遇大横曰
大吉漢文帝之卦也帝乃鑄像以卜之一寫而成及將
受禅是年四月夜禾生魏帝銅研旦長數寸有穗
孝昭帝文宣母弟太后夢蠕龍于地遂孕帝
武成帝孝昭母弟太后夢龍浴於海遂孕帝
後主武成帝長子母曰胡皇后夢於海上坐玉盆日入
裠下遂有娠天保七年五月五日生帝於并州邸
梁太祖以唐大中六年歲在壬申十月二十一日夜生
於碭山縣十溝里是夕所居廬舍之上有赤氣上騰里
人望之皆驚奔而來曰朱家火發矣及至則廬舍儼然
既而隣人以誕辰告衆咸異之帝仲昆三人俱未冠而
孤母王氏携養寄於蕭縣人劉崇之家帝既壯不事生
業以雄勇自負里人多厭之崇以其慵惰每加譴杖唯
崇母自幼憐之親為櫛髮嘗戒家人曰朱三非常人也
汝輩當善待之家人問其故答曰我嘗見其熟寐之次
為一赤蛇然衆亦未之信也唐乾符中木星入南斗數
夕不退諸道都統晉國公王鐸觀之問諸知星者吉凶
安在咸曰金火土犯斗即為災唯木當應為福耳或亦
然之時有術士邊岡者洞暁天文博通隂陽歷數之妙
窮天下之竒秘有先見之明雖京房管輅不能過也鐸
召而質之岡曰惟木為福神當以帝王占之然則非福
於今必當有驗於後未敢言之請他日證其所驗一日
又密召岡因堅請語其詳至于三四岡辭不獲鐸乃屛
去左右岡曰木星入斗帝王之兆也木在斗中朱字也
以此觀之將來當有朱氏為君者也天戒之矣且木之
數三其禎也應在三紀之内乎鐸聞之不復有言及為
梁王迎駕於鳳翔天復二年九月甲辰帝以敵寨聫絡
稍盛躬統千騎乘高診之時秋空澄霽四絶纖靄望者
見龍旌上紫雲如繖遠邇同矚或曰馬氣上騰往往若
是或曰前後騎士屯集豈一二乎曷無是耶兹固竒瑞
非常人所當也三年十月甲午有大聲出於梁邸之聽
事帝甚驚駭占者曰當有大慶後封魏王天祐四年正
月自河北還壬寅至梁是日有五彩雲覆于府署之上
士庶靡不覩者又軍庫前有苦井嘗以備灑滌之用一
旦其味忽變甘美若飴冠於他井今見在焉二月戊申
朔家廟主者言廟之左棟産五色芝狀如芙蓉紫烟蒙
護數日不散是日福建帥遣吏持箋幣通好仍以白鸚
鵡一同至自是旬朔之内諸州郡繼以白烏白雀白兔
洎白蓮之竝蔕者相次來獻上覩之謙畏彌極咸命具
表歸天朝四月帝將受禅宋州刺史王臯進赤烏一䨇
又宰臣張文蔚正押傳國寳玉冊金寳及文武羣官諸
司儀仗法物及金吾左右三軍離鄭州丙辰逹上源驛
是日慶雲見
冊府元龜卷二百三
