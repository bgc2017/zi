册府元龜卷八宋王欽若等撰
帝王部
創業第四
後唐莊宗太祖長子年十一從太祖討王行瑜因令獻
捷昭宗一見駭之除隰州刺史尋改汾晉二郡皆遥領
之天祐五年正月太祖厭世帝嗣晉王位四月召周德
威軍歸晉陽汴人既見班師知其國禍以為潞州必取
無復再舉遂停斥堠梁祖亦自澤州歸雒帝知其不備
率親軍直抵夾寨破之梁軍大敗招討使康懷真得百
餘騎出天井關(事具帝王謀略門)帝乃班師晉陽九月邠岐蜀
三鎮復大舉攻長安帝遣李嗣昭周德威將兵三萬攻
晉州以應之三鎮攻長安梁祖懼自雒率親軍屯於陜
州令其將尹皓將兵赴援平陽周德威與尹皓之師戰
於神山北梁人大敗六年七月邠岐劉知俊遣使來告
將大舉討靈夏兼收平關輔請出兵晉絳以張犄角八
月帝御軍南征令周德威李存審丁會統大軍出隂北
關攻晉州刺史邊繼威登陴拒守梁祖令其將楊師厚
領兵赴援屯於絳州我軍攻城急小校萇諫募兵寡不
敵而退我為地道壞城二十餘步城中血戰拒守夜復
乘城汴軍至蒙坑周德威逆戰敗之斬首二百級師厚
退保絳州七年七月茂貞知俊及邠州楊崇本各遣使
來告言靈武韓遜夏州將李仁福朋附梁孽屢犯邊陲
請出師協力以討時岐人言劉知俊三敗汴軍於寧州
韓遜危慽岐隴之師大舉決定取河西帝命振武節度
使周德威將兵萬人西渡河以應會劉知俊為岐人所
搆乃自退九月周德威軍旋晉陽十一月梁祖欲兼并
鎮定遣親軍三千入于深冀鎮州王鎔懼求援於帝帝
遣周德威率軍屯於趙州梁軍王景仁等營於柏鄉帝
遂親征八年正月周德威史建塘帥三千騎致師於柏
鄉設伏於村塢間遣三百騎直壓賊營賊軍怒悉其軍
結陣而來德威與之轉戰至於鄗南賊陣横亘六七里
時我軍未成列李存璋引諸軍旋陣於野河之上賊五
百人薄我争橋鎮定步軍偏師與之血戰賊敗而復整
周德威李嗣源李存璋等大破之斬首二萬級餘賊棄
深冀而遁德威與史建塘前軍徇地邢洺先馳檄諭邢
洺魏博衛滑諸郡縣曰王室遘屯七廟被凌夷之酷旻
天不弔萬民罹塗炭之災必有英主奮庸忠臣效順斬
長鯨而清四海廓妖祲以泰三靈予位忝維城仍當分
閫念兹顛覆詎可宴安故仗桓文輔合之規問羿浞兇
狂之罪逆温碭山傭隸巢孽餘兇當僖宗奔播之初我
太祖掃平之際束身泥首請命牙門包藏姦詐之心惟
示婦人之態我太祖俯憐窮鳥曲為開懷特發表章請
帥梁汴纔出萑蒲之澤便居茅社之尊殊不感恩遽行
猜忍我國家祚隆周漢迹盛伊唐二十聖之鎡基三百
年之文物外則五侯九伯内則百辟千官或代襲簪纓
或門傳忠孝皆遭陷害永抱沉冤且鎮定兩藩國家巨
鎮冀安民而保族咸屈節以稱藩逆温惟仗隂謀專行
不義欲全吞噬先據屬州趙州特發使車來求援助予
情惟盪寇義切親仁躬率賦輿赴兹盟約賊將王景仁
將兵十萬屯據柏鄉遂驅三鎮之師授以七擒之略鸛
鵝纔列梟獍大奔易如走坂之丸勢若燎原之火殭尸
仆地流血成川組甲雕戈皆投草莽謀夫猛將盡作俘
囚羣夫既快於天誅大憝湏懸於鬼錄今則選蒐兵甲
簡練車徒乘勝長驅翦除元惡凡爾魏博邢洺之衆感
恩懷義之人乃祖乃孫為聖唐赤子豈徇虎狼之黨遂
忘覆載之恩盖以封豕長蛇憑陵薦食無方逃難遂被
脅從空嘗膽以䘖冤竟無門而雪憤既聞告捷想所慰
懷今義旅徂征止于招撫昔耿純焚廬而向順蕭何舉
族以從軍皆審料興亡能圖富貴殊勲茂業翼子貽孫
轉禍見機決在今日如能詣轅門而效順開城堡以迎
降長吏則改補官資百姓則優加賞賜所經詿誤更不
推窮三鎮諸軍己申嚴令不得焚燒廬舍剽掠馬牛但
仰所在生靈各安耕織予恭行天伐罪止元兇已外歸
民一切不問凡爾士衆咸諒予懷於是帝親御軍邢帥
王檀懼請師于雒梁遣其將徐仁溥將兵五百夜入邢
州助檀固守帝令張承業李存璋以三鎮步卒攻邢州
遣周德威史建塘將三千騎長驅澶魏帝與李嗣源率
親軍繼進王師所至壺漿塞路郡邑長吏村閭文學咸
扣馬言曰久罹喪亂獲見義師帝躬自臨問勞之軍法
甚嚴秋毫無所犯但討其拒命者時汴軍自王景仁敗
後殺戮大半其餘漏刃亡散皆青徐兖鄆諸道之軍各
歸本鎮梁祖遣楊師厚於河陽招聚亡敗之衆旬餘方
得萬人二月帝自雒磁相三郡次于洹水謀報汴滑之
軍據黎陽周德威進至臨河己未魏帥羅周翰出兵五
千塞石灰窰口周德威以騎三千掩擊廹入觀音門帝
舍於狄公祠東西列營十數羅周翰閉壁自固我軍攻
西南北隅城幾陷朱温遣杜廷隠將兵五百送李振為
魏博副使夜入鄴城是時朱温出兵萬餘將渡赴援聞
王師至棄舟而退鄆州步騎二千自黎陽來歸梁祖自
汴歸雒陽周德威自臨清徇地貝郡夏津高唐攻博州
下東望朝城攻澶州偽刺史張可臻棄城而遁進擊黎
陽下臨河淇門逼衛州掠新鄉共城是月梁祖在潞聞
我師將攻河陽率親軍屯白司馬坡令楊師厚戒嚴八
月幽州劉守光僭稱大燕皇帝十二月帝遣周德威劉光
濬李嗣源及諸將率蕃漢之兵討之九年正月燕將王
行方等以部下四百人來奔二月梁祖率舉河南之衆
以援守光三月周德威遣李存暉攻瓦橋關四月李嗣
源攻瀛州皆下之五月德威大破燕軍於羊頭岡斬首
五千餘級自涿州進軍于幽州城下六月梁祖為其子
友珪所弑八月友珪遣其將韓勍康懷英牛存節率兵
五萬急攻河中朱友謙遣使求援帝令李存審率師救
之十月帝自澤潞赴河中遇梁將康懷英於平陽破之
斬首千餘級追至白徑嶺友謙會帝於猗氏梁軍解圍
而去十年正月德威攻順州二月攻安遠軍皆下之三
月攻廬臺及古北口五月壬寅朔劉光濬逼營州刺史
楊靖以城降得李知諲馬步兵四百因令五院將李益
權典州事六月帝遣監軍張承業至幽州是月收下莫
州九月守光率衆夜出遂陷順州十月入檀州德威自
涿州將兵躡之守光循山而南德威追及大敗之守光
復之諲城十一月帝親征幽州十二月執偽燕主劉守
光并其父仁恭班師晉陽次行唐鎮州節度使王鎔迎
謁於道路鎔啟曰燕主劉太師頃為隣國謀之不臧患
生膝下今既伏罪履薪之會僕欲挹其風儀可乎帝促
命主者破械引守光仁恭至與鎔答拜同宴久之十一
年正月至自幽州是日於汾亭令軍士數百組練係仁
恭守光號呼而入與其黨李小喜鄭臧斐皆伏法是月
鎮州王鎔定州王處直再遣使奉書推册帝為尚書令
帝可之乃撰日受册開霸府建行臺如武德故事帝以
燕薊初平將軍南伐七月帥師自黃沙嶺東下會周德
威王鎔於趙州大軍進至洺州徇地而還十二年三月
梁主朱友貞分魏博六州為兩道以賀德倫為魏博節
度使張筠為澶相節度使魏人不從乃歸於帝帝命馬
步副摠管李存審自鎮州帥前軍先進屯臨清五月帝
帥親軍會之德倫遣從事於司空陳密旨言軍士張彦
為亂軍之首廹德倫上章請却復六州大王鎮撫魏人
宜誅首惡及帝進軍次於永濟張彥選銀槍效節軍五
百人皆勇悍者持矛仗戟自衛而來帝登驛樓數其罪
而斬之六月入府城撫勞軍士賀德倫上符印請帝兼
領魏鎮帝承制授德倫大同軍節度使是月帝遣騎軍
五百襲德州拔其城七月攻梁澶州下之八月復為梁
將賀瓌所陷十三年三月攻梁衛州降之進攻磁州四
月攻洺州並皆拔之相州節度使張筠遣人納欵師旋
於魏州五月還晉陽八月大閱師徒進攻邢州令降將
張温率汴軍五百於城下招降之邢州平九月帝還晉
陽梁滄州節度使戴思遠棄城遁舊將毛璋入其城復
命明宗帥師招撫之毛璋以城降以李存審為節度使
是月貝州降河朔悉平十四年十二月黃河冰合帝觀
兵河上汴人據楊劉城緣河數十里間列柵相望我軍
急攻皆平之進至楊劉城中登堞者甲士三千帝率善
射者萬餘環城馳射步兵持斧斬其鹿角以葭葦埋塹
帝率先負葭葦以勵士衆四面鼓譟拔戟乘城其衆因
潰騎軍掩擊自辰及酉斬戮千計徇地至鄆濮而還閱
兵於魏州時幽州盧龍軍節度使蕃漢馬步摠管周德
威帥幽薊步騎之師三萬横海軍節度使蕃漢馬步副
摠管李存審帥滄景步騎之師萬人成德軍節度使王
鎔遣其將王德明帥鎮冀步騎之師三萬昭義軍節度
使李嗣昭帥澤潞步騎萬人安國軍節度使李嗣源帥
邢洺步騎之師萬人義武軍節度使王處直使其將帥
易定之步騎萬人麟勝雲蔚新武等州諸部落奚契丹
室韋吐谷渾等馬萬匹總河東魏博十鎮之師閱於魏
州部陣嚴肅精甲曜日師旅之盛近代未之有也梁將
賀瓌王彦章帥兵屯於濮州北行臺里結壘相持百有
餘日十五年六月帝與梁軍戰於楊劉大破之拔其四
寨十二月帝令軍中老幼悉歸魏州塞井夷竈起軍赴
汴攻濮陽拔之李存審城德勝夾河置禦捍之備十六
年四月梁將賀瓌攻德勝南城圍塹既周又以蒙衝戰
艦斷其津渡百道齊攻帝陣於北岸親從將王徤選勇
卒三百人斬其竹纜繇是得渡梁軍棄城逃遁帝命騎
軍追襲至於濮陽十二月帝軍於河南御鐵騎千餘突
入梁陣諸軍繼進左右斬擊梁軍大奔獲馬三千餘匹
俘斬萬級十八年八月鎮州王鎔為其將張文禮所殺
帝援鎮州行營偏將符習成德軍兵馬留後以所統鎮
冀兵進討又遣閻寳史建塘將兵以益之文禮聞王師
至憂悸病疽而卒子處球代其任十九年九月鎮州平
鎮人請帝兼領因以符習領天平軍節度使同光元年
二月諸藩鎮相繼上牋勸進四月遂即帝位
晉高祖憲祖第二子(憲祖以上事具帝王帝系門)後唐明宗初為代
州刺史妻以愛女領親騎左射軍天祐十三年梁將劉
鄩率兵攻鄴城莊宗至自甘陵未陣為鄩所掩截帝領
十餘騎横槊深入收部伍而旋莊宗壯之十四年鄩兵
陣莘之西北明宗從莊宗酣戰久之而塵埃四合帝與
明宗俱陷陣中帝挺身躍劒反覆轉鬭行數十里遂敗
鄩於故元城之東十五年梁將賀瓌設伏無石山明宗
為瓌所迫帝為後殿破賊五百餘騎按轡而還十二月
莊宗大蒐兵胡柳坡下衆號十萬總管周德威將左軍
雜以燕人前鋒不利德威死之莊宗率步衆五千固守
高陵以避敵之銳氣明宗獨完右廣伏於土山之下顧
謂帝曰梁人首獲其利旌旗甚整何計可以挫之帝曰
臘候如此出手墮指彼多步衆易進難退莫若啜糒飲
水徐而困之且超乘徒行其勢不等一擊而破期在必
勝明宗曰是吾心也會日暮梁軍列於平野不下五六
萬人為一方陣麾遊騎廹我帝曰敵將遁矣乃請明宗
令士整胄寬而羅之命左射軍三百人鳴矢馳轉漸束
其勢以數千騎合之敵人迨夜旌旗皆靡而一角先潰
三面踵之其牙若火爆之聲横屍積甲不可勝計繇是
梁人勢削進營德勝渡矣十八年十月從明宗戰梁人
於德勝渡敗梁將戴思遠殺二萬餘人十九年戰胡蘆
套唐軍稍却帝覩其敵銳拔劍闢道肩護明宗而退人
望之無敢襲者二十年從明宗觀梁人之楊村寨部曲
皆不擐甲俄而敵出不意以兵掩明宗刅將及背帝挾
戟而進一擊而凶酋落馬者數輩明宗遂解其難是歲
莊宗即位於鄴改元同光遣明宗越河懸軍深入以取
鄆鄆人殆不知覺帝以五十騎從明宗涉濟突東門而
入俄而鄆兵拒我帝中刃翼明宗而羅於通衢嶷然不
動會後騎繼至遂拔中城以據之汶陽遂定俄而平汴
莊宗朝官未顯者以帝不好矜伐故也唯明宗心知之
四年三月明宗討趙在禮于鄴會諸軍有變叩馬請明
宗帝河北明宗受霍彦威勸將自訴於天子遂紿諾諸
軍諸軍亦恐事之不果而散者甚衆明宗所全者惟常
山一軍西次魏縣帝密籌於明宗曰猶豫者兵家大忌
必若求訴宜決其行某願率三百騎先趨汴水以探虎
穴如遂其志請大軍速進夷門者天下之要害也據之
可以自雪安有上將與三軍言變他日有平手乎危在
頃刻不宜恬然明宗至相州遂分驍騎三百付之遣帝
繇黎陽濟河自汴水西門而入因據其城使人促明宗
明宗趨白馬渡繼焉及明宗犒師於郡莊宗親統師至
城之西北五里登高歎曰吾不濟矣繇是莊宗從兵遂
大潰來歸明宗明宗尋遣帝率兵為前鋒趨汜水關收
撫亂兵俄而莊宗為親將郭從謙流矢所中是月明帝
入雒嘉帝功自總管府署陜州兵馬留後明宗即位改
元天成五月以帝為保義軍節度陜虢等州觀察處置
等使賜竭忠建策興復功臣時莊宗皇子魏王繼岌降
西蜀王衍督軍而還軍亂於雍繼岌見害朝廷又遣帝
慰撫諸軍示以恩旨自陜至雒秋毫無有犯者二月兼
六軍諸衛副使十月明宗幸汴以帝為御營使始次涼
水汴帥朱守殷叛命命帝董親軍倍道星行信宿及汴
城一鼓而登之守殷自屠其家賊中遂定詔以帝充宣
武軍節度汴曹等州觀察處置侍衛親軍馬步軍都指
揮使兼六軍諸衛副使三年四月加同中書門下平章
事興唐尹鄴都留守天雄軍節度管内觀察處置等使
長興元年九月東川董璋悖命有制削奪官爵命帝為
東川行營都招討使二年春以川路險艱糧運不繼帝
懼人情有變請以急詔徵還朝廷然之四月復兼六軍
諸衛副使六月改河陽節度使十一月以契丹犯雲中
加侍中充河東節度使兼大同振武彰國威塞等軍蕃
漢馬步總管三年十月契丹引吐渾突厥犯塞秦王從
榮奏宜早命大將與范延光俱言帝可用帝素不欲為其
軍之副即奏曰臣願北行明宗曰卿為吾行事無不濟
即宣旨施行及受詔不落六軍副使帝却遷延辭避閔
帝即位加中書令移鎮常山末帝清泰元年五月復除
河中節度使蕃漢馬步總管二年夏帝屯軍于忻州朝
廷遣使送夏衣傳詔撫諭後軍人遽呼萬歲者數四帝
懼斬挾馬都將李暉三十餘人以徇三年五月移鎮暉
州帝心疑之召寮佐謂曰孤再受太原之日主上面宣
云與卿北門一生無議除改今忽降命豈以去年忻州
亂兵見廹過相猜乎又今年以千春節請公主入覲當
辭時謂公主曰爾歸心甚急欲與石郎反邪此疑訝之
狀固甚明矣今國家用后族委邪臣沉湎荒惑萬機停
擁今張昭逐延浩於鄴以延浩后之愛弟不加其罪是
失刑也副樞密使劉延朗黷貨賂抑功勲侯伯為之長
歎是失賞也二者皆去不亡何待吾自應順中少主出
奔之日覩人情大去不能扶危持顛憤憤於方寸者三
年矣此際我無異志朝廷自啟禍機不可頽然死於道
路况太原險固之地積粟稍多若且寬我我當奉之必
若加兵我當内告隣方北搆強虜興亡之數皎皎在天
今欲發表稱病以伺其意諸公以為如何判官趙瑩懼
形於色但唯唯桑維翰與漢高祖贊成其事乃不奉詔
末帝削奪帝爵遣晉州節度使張敬達圍帝晉陽末帝
既有詔促令攻取敬達長城連棧勇者盡其力工者運
其思日夜窮土木之力時督事者每有所搆則暴風大
雨平地水深數尺而城柵摧墮竟不能合其圍帝求援
契丹俄遣人復書諾之約以中秋赴義六月北面招討
指揮使安重榮以戍卒部曲數千人入城七月代州屯
將安元信背刺史張朗率軍與西北面先鋒指揮使安
審信引五百騎俱至八月懷州彰聖軍軍使張萬廸等
各千餘騎來歸是月張敬達攻圍甚急帝親與矢石人
心雖固廩食漸困九月辛丒契丹大酋長邪律氏率衆
自鴈門而南旌騎不絶五十餘里與南軍騎將高行周
符彦卿等合戰時張敬達楊光遠列陣西山之下士未
及伍而行周彦卿為伏兵所斷捨軍而退敬達等步兵
大敗死者萬人是夜帝出城北門與邪律相見因論父
子之義明日帝與契丹圍敬達營寨南軍不復出矣是
月末帝率親軍三萬出次河橋遣樞密使趙延夀分衆
二萬為北面招討使又詔魏博節度使范延光統本軍
二萬人屯遼州十月幽州節度使趙鈞領所部萬餘人
自上黨吳兒谷合延夀兵屯圑柏谷與敬達寨相去百
里彌月不能相通十一月戎王築臺於晉陽城南册帝
為大晉皇帝改元天福閏十一月甲子唐將楊光遠殺
敬達以諸軍來降甲戌帝至昭義受趙德鈞趙延夀降
己夘至河陽北節度使萇從簡降辛巳末帝自焚帝遂
入雒都
漢高祖顯祖之子初仕後唐明宗列於麾下晉高祖為
梁軍所襲馬甲連革斷帝輟騎授之取斷革者自跨徐
殿其後晉高祖感而壯之明宗踐祚晉高祖為北京留
守以帝前有護援之力奏移麾下署為都校應順初閔
帝出奔與晉高祖會於衛州謀欲害之帝率衆盡殺閔
帝左右遂免於難末帝清泰元年晉高祖復鎮河東三
年夏移鎮汶陽帝勸其舉義贊成密計晉高祖以帝為
北京馬步軍都指揮使及契丹以全軍赴難大破張敬
達之衆於晉陽城下有降軍千餘人帝盡殺之天福元
年晉國建授侍衛馬軍都指揮使權點檢隨駕六軍諸
衛使尋改陜州節度使充侍衛馬步軍都虞候二年八
月改許州節度使三年十月授侍衛馬步軍都指揮使
十一年移宋州節度使十二月加同平章事五年三月
改鄴都留守六年七月授河東節度使朝廷以常山安
重榮狂悖漸露招致退渾白承福等在五臺山北以招
契丹為名晉高祖患之召漢高祖賜宴密戒曰北門吾
豐沛之故宅也今内有兇竪勾引近塞部落與朝廷生
事吾今將幸鄴州以幷州為巨屏遍揣大臣非公不可
作鎮當與李德珫交致宜勉是行副倚屬也十月吐渾
白承福與部族來歸始晉高祖以前月有詔委帝招誘
退渾節度使白承福等遲疑未決因使人謂之曰契丹
強盛方與同盟聖上已曾割隸公合自守部落安重榮
將圖不軌朝夕敗亡天下之人已共棄矣况朝廷明有
告諭便可速來無待臨以兵威南北無向差之毫釐悔
無及矣承福等懼遂歸命焉帝優以繒帛米糒奏於河
東安置而重榮北遣記室盧陶傳檄遠近以吐渾達靼
契苾同起為名至是無一人赴者大摧其勢皆帝之謀
也七年正月加侍中八年三月加中書令開運元年正
月契丹南下虜主以大軍直抵澶州遣蕃將偉王率兵
入鴈門少帝以帝為幽州道行營招討使大破偉王於
忻口三月封太原王七月兼北面行營都統二年四月
封北平王三年五月加守太尉九月契丹犯塞帝親率
牙兵至朔州南陽武谷大破之四年正月虜王入東京
諸侯皆附焉帝亦遣使送欵紿云有疾知邪律氏恃勝
傲下使漢兵饑寒縱蕃騎暴横蹂踐鄭滑曹濮百姓為
之一空必華戎相厭主客生變可坐而圖也繼發副使
白文珂奉以纖繪名馬密偵所為邪律氏亦以帝觀望
不動生猜貳焉即以虜通事高唐英領安陽耿崇美領
上黨偽侍中崔廷勲赴河橋且欲扼太原之衝也帝繇
是偃戢旗鼓但示弱而已左右或勸帝曰契丹敗漢法
而人心已搖可議進取之計帝曰夫兵法有急擊而破
敵緩守而成功者隨時消息不可失也今北虜降我軍
十萬入據京邑内未有變其可輕議者哉且犬羊之性
貪而好利利飽必去是其常也况冰雪已消虜畏其熱
蓄銳待時理將未晚時潞府連帥張從恩遣使謀於帝
曰某以勢迫懷雒欲詣虜帳去之與住一禀明公帝遣
回使答曰我以一隅之地敢抗天下之大乎君其行之
當繼往矣從恩以為誠而帝甘言多此類也少帝北遷
二月河東行軍司馬張彦威與文武將吏等以中原無
主帝威望日隆羣情所屬三上牋勸進是月辛未於太
原宫受冊即皇帝位帝謂羣臣曰帝王稱謂孤已迫於
羣情而遜避無所其國號正朔未忍遽改繇是降制以
少帝開運四年改稱晉天福十二年遣都督史弘肇率
兵討代州平之是月權晉州兵馬留後張晏洪權陜西
留後趙暉權潞州留後王守恩並上表歸順二月權延
州留後高允權丹州都指揮使高彦珣並以城歸命是
月虜主還本國四月卒於鎮州之欒城五月丙申帝發
河東取隂地關路幸東京偽汴州節度使蕭翰迎郇國
公李從益知南朝軍國事戊申帝至絳州刺史李從朗
以郡降六月丙辰至雒兩京文武官寮自新安相次奉
迎詔賜從益死甲子遂至東京
周太祖慶祖之子年十八事後唐潞州留後李繼韜為
牙兵莊宗平繼韜配從焉直天成中晉高祖領副侍衛
以帝長于書計召置麾下令掌軍籍漢高祖累鎮蕃閫
皆從之及鎮并州尤深待遇出入帷幄受腹心之寄開
運末契丹犯闕晉帝北遷帝與蘇逢吉等勸漢祖建號
以副人望及即位以帝為樞密副使乾祐元年正月隠
帝嗣位拜樞密使會李守貞據河中朝廷遣白文珂常
思等討之七月西河師徒大集未果進取制加帝同平
章事即遣西征以安慰撫招為名詔西面諸軍竝取帝
節度八月二十日師至河中命白文珂營於河西帝營
於河東不數日周設長塹復築長連城以迫之二年五
月十七日攻城自是晝夜攻之七月十三日帝三砦將
士奪羅城二十一日城陷守貞自焚而死又於城中搜
索出守貞男崇玉崇緒崇英緇哥女喜哥延哥偽宰相
靖&KR0008;孫愿樞密使劉芮國師僧總倫司天監王廷秀博
士焦文傑偽滑州節度使張球澤州刺史劉仁祐忻州
刺史安在欽秀州刺史張延朗等二十五人秦王印及
四門旗龍鳳日月等旗傘扇玉鉞等差弓箭庫使劉延
珪露布以聞詔曰李守貞頃在前朝驟承委遇迨事先
帝復委藩垣效淺功微寵深位大而狡性難制小器易
盈蔑義虧忠窮凶極逆江海不能流其惡鼎鑊不足快
其誅卿憤激於心義形於色覩兹妖孽志在剪除動息
之間必思於經略寢食之際無忘于寇讐撫士愛人分
甘共苦躬臨矢石親冒梯衝揮戈而蛇豕就誅破竹而
金湯失險氛霾既息宗社再安非我元臣莫隆景運朕
之倚愛何止寢興言念辛勤無忘嘉愧九月加侍中十
月契丹入寇帝受詔率師赴北邊謂諸屯戍壯士曰自
虜王喪敗今纔四年幽州所屯其數無幾然而屢犯吾
境屢傷吾民非彼驍雄盖禦備之失者有三主將無謀
城池不固備預無素禦捍闕供其敗一也主將輕佻妄
謀躁進不顧利害輕用士民希覬功名以邀爵賞其敗
二也貪他羊馬互市往來姦利之人兩為間諜軍謀國
事泄之於敵其敗三也予昨者繕城池增堡障儲守備
之用料將校之才盖欲自兹庶無敗事所在鎮戍當用
吾言凡虜小寇則進追大侵則保壁不得與蕃人交市
不得輕戰邀功民蠶麥登時黍禾熟日早令收穫俾入
城池偵邏警廵為民外扞亦州牧戍將之職也虜雖衰
破遠在沙場倏忽往來難為駕馭縱得一夫一騎不足
為功但自保邊斯為上策况百年之虜未易卒除使國
富刑清兵多馬衆彼則占風不暇欵塞争先予非畏胡
服之有時耳自是邊上鎮戍專切戒嚴虜縱侵騷於民
無損帝既至邢州而虜已退三年二月班師三月制授
鄴都留守樞密使如故十一月十四日澶州節度使李
洪義遣副使陳光穗至鄴報京師有變羣小害楊邠史
弘肇等又言后弟李業等遣腹心齎密詔至澶州令洪
義殺侍衛步軍指揮使王殷洪義恐事不濟乃以密詔
示殷殷與洪義即遣光穗馳報于帝光穗既至以洪義
意密啟于帝俄頃供奉官孟鄴馳驛來亦詔護聖左廂
都指揮使郭崇等害王峻及帝仍命以首級馳獻太祖
即集三軍將校諭之曰予從微至著披肝露膽置立漢
家宗社先皇登遐親受顧託與楊史諸公彈壓經謀忘
寢與食一旦無罪盡已誅夷予獨何生黽勉居世死歸
地下無愧先帝爾三軍斷予首報天子各圖功業自此
長辭郭崇帥所管將校士卒伏於帝前言曰崇等從公
征行備嘗艱苦星行露宿略無寧息侍衛令公忘身為
國不避怨謗護息邦家無名誅族遣誰致力崇等思揣
此事必非聖旨即是李業等奸權誣罔竊發假如此輩
使握權柄國得安乎必湏披論以判忠邪何事信單車
之使輙欲自棄使千載被惡名乎崇等願從公入朝面
自洗雪盪除鼠輩以廓帝圖辭未絶郭崇遽領騎軍先
往澶州橋帝翌日為衆所迫不獲已遵路明日行次遇
内養鸗脫者隠帝之小竪也來覘太祖訊之對曰見召
前開封尹侯益鄜州節度使張彦超客省使閻晉卿鄭
州防禦使吳處裕令將兵守澶州帝謂鸗脫曰詔郭崇
殺我崇而不忍害我言為我論列兵士廻戈我力不能
制爾以此聞奏帝因寘奏状於鸗脫衣領奏曰昨為兵
士擁至河上言京中誅史弘肇等盡非聖意請陛下密
詔内班擒縛李業等送至澶州詔諭兵士臣即却歸鄴
中一則雪將相之深冤一則安陛下之家國隠帝覧奏
疑不能決復詔李業輩示之於是盡害帝及王峻等親
屬帝欲往澶州候鸗脫至闕伺其詔命兵士肆言我輩
家屬在汴未知存亡此不可往遂燒民廬舍鼓譟不可
遏王殷率步騎從履冰而渡十六日趨滑臺節度使宋
延渥迎謁于路十七日以滑之府庫縑緍賞諸軍大閱
步騎於州城南帝誓軍曰朝令使侯令公等率大軍將
至彼既成列不肯徒然我思道理必欲交鋒便匪朝天
之意如其束手何制逆我之師欲全爾等功名不如奉
行前詔我以一死謝天子實無所恨諸將徬徨啟曰國
家負公公不負國所以萬人奮命如復私讎侯益之徒
安能為患保為公擒之十八日大軍至滑而南十九日
過封丘時隠帝又令左神武統軍袁㠖前鄧州節度使
劉重進繼率禁軍來拒望塵退走與侯益等軍屯赤關
是夜俱退二十日兩軍相遇於劉子陂隠帝結營於七
里店道西二十一日復陣於劉子陂帝令諸軍曰比除
君側之惡無得犯蹕按軍不動者久之無何慕容彥超
揮戈奮擊步騎雲委李筠郭崇乃率兵禦之慕容彥超
馬倒幾欲成擒而侯益張彥超袁㠖劉重進皆倒戈而
來二十二日旦隠帝自砦乘馬將還宫而前鋒已及乃
西南以避之事迫而郭允明遂行弑逆辰巳時諸軍畢
入京城晚太祖將入宫門待罪進名朝太后以軍未整
戢且歸舊第二十四日率羣臣起居於明德門外奏曰
昨者左右熒惑輿駕蒼皇歸闕師徒未免驚動帝王出
令其位難虛軍國事多早宜册立嗣君以係人望伏請
太后行教令指揮太后令曰北京留守崇許州節度使
信高祖皇帝之愛弟也徐州節度使贇開封尹勲皆高
祖之裔子也俱列盤維皆分屏翰已委文武百寮六軍
將校議擇賢明以承大統二十六日帝率羣臣班於明
德門外起居太后獻議請以劉贇入承正統太后下令
宜備法駕迎贇於徐州即皇帝位即遣太師馮道備儀
注往奉迎二十七日帝率羣臣班於明德門外拜章以
新君未知軍國之事一日萬機不可暫廢請太后權臨
朝聽政二十九日鎮定言契丹入寇三道而來太后令
帝赴北面軍前為都統帥相度進取新君未至其軍國
公事委王峻已下商量施行其兵馬軍事委王殷勾當
廵簡十二月甲午朔帝北征十九日六軍履冰渡河次
澶州驛舍二十日早步兵前進帝於庭中省其装發忽
聞驛外闞譟聲如雷霆俄而士卒不繇門戶登墻越屋
雲屯山積來迫帝曰天子請侍中自作劉家社稷盡矣
縱然立得亦無好事却報讐於將校也亂軍得黃袍扶
抱帝加袍於背不肯解帝紿之曰爾等解去我無所避
也二十日帝上太后牋論列澶州三軍逼脅之事不獲
已班師又言臣事先帝過承君父之恩及奉嗣君願竭
腹心之效豈期禍難事與願違方擇當璧之賢又爽大
横之兆永言膝下何慰慈顔望太后以宗子待微臣臣
敢不奉宗廟如本朝事太后為慈母悃欵之至祈戀增
深太后令曰侍中功烈崇高德聲昭著剪除禍亂安定
乾坤謳詠有歸歴數攸屬所以羣情推戴億兆同歡老
身未終殘年屬兹多難唯以衰朽托於始終載省來牋
如母見待感切深意涕泗横流其諸誠懷難盡宣述是
日王峻以所立新君在宋州恐聞澶州軍變之事部下
為亂令郭崇率騎七百急赴之二十三日帝至韋城二
十五日至七里店東西步騎陳列是日百寮上章勸進
御營於臯門村二十六日太后以帝為監國中外庶事
並聽監國處分四年正月丁邜漢太后令奉符寳授監
國即皇帝位是日太祖自臯門歸大内御崇元殿即位
制以大周為號改乾祐四年為廣順元年
册府元龜卷八
