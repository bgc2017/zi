册府元龜卷二百二十六宋王欽若等撰
僭偽部
知人寬恕恩宿戒懼
知人
傳曰人不易知書曰知人則哲是知非精鑒深識度越
群萃者安能善其人倫哉昔晉室衰圯中原俶擾群雄
開釁盜竊位號乃有觀貌察言視表知裏揣摩其器能
探頤於度量淑慝斯辨用舍惟允斯亦臻賞識之奥得
旌别之旨者焉
前趙劉元海族子曜聰惠有竒度年捌歲從元海獵於
西山遇雨止樹下迅雷震樹旁人莫不顛仆曜神色自
若元海異之曰吾家千里駒也從兄為不亡矣
劉聰族弟曜字永眀嘗輕吳鄧而自比樂毅蕭曹時人
莫之許也惟聰每曰永眀世祖魏武之流何數公足道
哉
後趙石季龍滅遼西得公卿人士多殺之其見擢用終
至大官者唯有河東裴憲渤海石璞滎陽鄭系潁川荀
綽北地傳暢劉郡崔悅盧諶等十餘人而已
前燕慕容廆嘗言吾積福累仁子孫當有中原既而生
孫雋廆曰此兒骨相不常吾家得之矣
慕容皝即王位時陽騖字士秋少清素好學器識宏遠
起家為平州别駕屢獻守時彊國之術事多納用慕容
廆甚竒之皝遷為左長史東西征伐參謀帷幄皝臨終
謂雋曰陽士秋忠幹貞固可付託大事汝善待之慕容
雋之將圖中原也騖制勝之功竝于慕容恪又皝第五
子垂少岐嶷有器度身長七尺七寸手垂過膝皝甚寵
之嘗目而謂諸弟曰此兒闊達好竒終能破人之家或
能成人家故名覇字道業恩遇踰于世子雋故雋不能
平之
前秦符洪其孫堅年七歲洪每曰此兒姿貌俊偉質性
過人非常人相也
符堅以符重鎮雒陽以吕光為長史及重謀反堅聞
之曰吕光忠孝方正必不同也馳使命光檻重送之
後秦姚弋仲初為石祇右丞相祗與冉閔相攻弋仲遣
其子襄救祇戒襄曰汝才十倍於閔若不梟擒不須復
見我也襄擊閔於嘗盧澤大破之而歸弋仲怒襄之不
擒閔也杖之一百
姚興時以楊佛嵩都督嶺北討虜諸軍事安遠將軍雍
州刺史率嶺北見兵以討赫連勃勃佛嵩發數日興謂
群臣曰佛嵩驍猛果銳每臨敵對寇不可制抑吾嘗節
之配兵不過五千今衆旅既多遇賊必敗今去已遠追
之無及吾深憂之其下咸以為不然佛嵩果為勃勃所
執絶吭而死
後蜀李流素重兄子雄有長者之德每云興吾家者必
此人矣勑諸子尊奉之流疾篤謂諸將曰驍騎高眀仁
愛識斷多竒固足以濟大事然前軍英武殆天所相可
共受事於前軍以為成都王
後燕慕容盛垂之庶孫盛之僣位征高句驪契丹慕容
熙從征皆勇冠諸將盛曰叔父雄果英壯有世祖之風
但弘略不如耳
寬恕
仲尼有言曰為君者寬裕以容其民又曰寬以得衆恕
以利物斯居上之道也若乃跨據山河盜竊名器征伐
自出禮樂自用亦能恢其大體成其衆務至有覆敗師
旅抵觸忌諱或引已而自責或開心而容受至於奔亡
越境則歸其妻孥過惡雖彰而復其位遇故人必為用
下無猜心夫所以能致於成功亦克永世者良為此也
前凉張駿為凉州牧遣武威太守竇濤等東會韓璞等
攻討劉曜所䧟秦州諸郡曜將劉裔来距璞軍糧竭遣
武興太守辛巖督運於金城劉裔率騎三千襲巖于沃
子嶺敗之璞軍遂潰死者二萬餘人面縳歸罪駿曰孤
之罪也將軍何辱皆赦之西域長史李柏請擊叛將趙
貞為貞所敗議者以柏造謀致敗請誅之駿曰吾每以漢世
宗之殺王恢不如秦穆之赦孟眀竟以减死論群心咸
悅
後趙石勒初僣稱趙王宫殿及諸門始就制法令甚嚴
諱胡尤峻有醉胡乘馬突入止車門勒大怒謂宫門小
執法馮翥曰夫人君為令尚望威行天下况宫闕之間
乎向馳馬入門為是何人而勿彈白邪翥惶懼忘諱對
曰向有醉胡乘馬馳入甚呵禦之而不可與語勒笑曰
胡人正自難與言恕而不罪勒以參軍樊坦清貧擢授
章武内史既而入辭勒見坦衣冠敝壊大驚曰樊參軍
何貧之甚也坦性誠朴率然而對曰頃遭羯賊無道資
財蕩盡勒笑曰羯賊乃爾暴掠邪今當相償耳坦大懼
叩頭泣謝勒曰孤律自防俗士不關卿輩老書生也
前秦符堅僣稱天王慕容垂初為慕容雋所封吳王與
世子全奔於堅堅相王猛伐雒引全為參軍猛乃令人
詭𫝊垂語於全曰吾已東還汝可為計全信之乃奔暉
猛表全叛状垂懼而東奔及藍田為追騎所獲堅立引
見東堂慰勉之曰卿家國失和委身投朕賢子志不忘
本猶懷首丘書不云乎父子無相及也卿何為過懼而
狼狽若斯也於是復垂爵位待如初堅兄法子東海公
陽與王猛子散騎侍郎皮謀反事洩堅問反状陽曰禮
云父母之仇不同天地臣父哀公死不以罪齊襄復九
世之仇而况臣也皮曰臣父丞相有佐命之勲而臣不
免貧餒所以圖富也堅流涕謂陽曰哀公之薨事不在
朕卿寧不知之讓皮曰丞相臨終託卿以十具牛為田
不聞為卿求位知子莫如父何斯言之徵也皆赦不誅
徙陽於高昌皮於朔方之北
後秦姚弋仲初為石祗右丞相部曲馬何羅博學有文
才張豺之輔石氏也背弋仲歸豺豺以為尚書郎豺敗
復歸咸勸殺之弋仲曰今正是招才納竒之日當收其
力用不足害也以為參軍其寬恕如此
姚興嗣偽位徵凉州刺史王尚還長安既至坐匿吕氏
宫人擅殺逃人薄禾等禁止南臺凉州别駕宗敞治中
張穆主簿邊憲胡威等上疏理之興乃赦尚之罪以為
尚書
後蜀李雄僣稱成都王性寬厚簡刑約法甚有名稱氐
符成文隗既降復叛手傷雄母及其来也咸釋其罪厚
加待之由是夷夏安之威振西土時海内大亂而蜀無
事故歸之者相尋
後燕慕容盛僣稱燕王遣輔國將軍李早討遼西及還
聞盛殺其將魏雙懼棄軍奔走既而歸罪復其爵位盛
謂侍中孫勍曰早總三軍之任荷專征之重不能杖節
死綏無故逃亡考之軍正不赦之罪也然當先帝之避
難衆情離貳骨肉忘其親股肱失忠節早以刑餘之體
效力盡命忠欵之至精貫白日朕故錄其忘身之功免
其丘山之罪
北凉沮渠蒙遜僣稱凉王西郡太守梁中庸西奔李玄
盛蒙遜聞之笑曰吾與中庸義深一體而不信我但自
負耳孤豈怪之乃盡歸其妻孥又張掖太守句呼勒出
奔西凉後復奔還待之如初
恩宥
金行中圮獯醜亂華鴟義荐張梟巢競啟恣用庶戮威
虐無辜亦有僣據之初慶賚之際懼上帝之弗祐慮下
民之有辭弛秋荼之刑縱凝脂之網布維新之令示更
始之仁小惠未孚衆弗懷也
前凉張茂凉州牧寔之弟晉太興三年寔為閻沙等所
害州人推茂為凉州牧乃誅閻沙及黨與數百人赦其
境内
駿茂之弟晉大寧三年黃門侍郎史淑在姑臧拜駿為
凉州牧西平公駿赦其境内其後劉曜遣將劉裔入據
振武河西大震遣皇甫該禦之赦其境内
重華駿之子晉永和二年自稱持節大都督太尉護羌
校尉凉州牧西平公假凉王赦其境内
祚重華之庶兄晉永和十年廢重華之子耀靈僣稱帝
號赦殊死已下
玄靚重華之子晉永和十二年自號大都督大將軍校
尉凉州牧西平公赦其境内
前趙劉元海晉永興元年僣即漢王位赦其境内永興
二年僣即皇帝位大赦境内是年遷都平陽汾水中得
玉璽文曰有新保之盖王莾時璽也得者因增泉海光
三字元海以為已瑞大赦境内
聰元海之子晉永嘉四年僣即皇帝位大赦境内嘉平
中以太廟新成改元建元大赦境内及劉曜䧟長安外
城愍帝使侍中宋敞送牋于曜帝出降至平陽聰使子
粲告于太廟改年麟嘉大赦境内後聰殺偽太弟乂立
粲為太子大赦殊死已下
粲聰之子太興元年嗣偽位大赦境内
曜元海之族子晉太興元年僣即皇帝位大赦境内唯
靳凖一門不在赦例是年繕宗廟社稷南北郊大赦境
内殊死已下後終南山摧長安人劉終於摧所得白玉
方一尺有文字曰皇亡皇亡敗趙昌井水竭構五梁咢
酉小衰困囂喪嗚呼嗚呼赤牛奮靷其盡乎時羣臣咸
賀以為勒滅之徵曜大悦齋七日後受之於太廟又大
赦境内及葬其父墓號永垣陵葬妻羊氏墓號顯平陵
大赦境内殊死已下又嘗因疾瘳曲赦長安殊死已下
咸和三年躬親二郊飭繕神祠望秩山川靡不周及大
赦殊死已下復百姓租税之半
後趙石勒晉太興二年即偽趙王位赦殊死已下稱元
年至十一年荏平獲黑兔獻之於勒於是大悦赦境内
改元太和三年僣即皇帝位改元建平大赦境内其後
泰州送白獸白鹿荆州送白雉白兔濟隂木連理甘露
降苑鄉勒以休瑞竝臻遐方慕義赦三歲刑已下均百
姓去年逋調特赦凉州殊死勒南郊有白氣自壇属天
勒大悦還宫赦四歲刑勒又耕籍田還宫赦五歲刑
弘勒之子晉咸和七年嗣偽位改元延熙赦其境内殊
死已下
季龍勒之弟晉咸康元年廢石弘稱居攝趙天王改元
建武赦其境内是年遷偽鄴宫澍雨周洽季龍大悦赦
殊死已下二年使牙門將張彌徙雒陽鐘簴九龍翁仲
銅駝飛廉于鄴季龍大悦赦二歲刑三年僣稱大趙天
王即位于南郊大赦殊死已下六年大旱季龍下書曰
前以豐國澠池二冶初建徙刑徒配之權救時務而主
者循為常法致起怨聲自今罪犯流徒皆當申奏不得
輙配也京獄見囚非手殺人一皆原遣其日澍雨永
和五年僣即皇帝位于南郊大赦境内建元曰太寧
遵季龍之子晉永和六年僣即皇帝位于大武殿前大
赦殊死已下
鑒亦季龍之子晉永和六年簒遵即偽位大赦殊死已
下
冉閔晉永和六年殺石鑒僣即皇帝位于南郊大赦改
國號大魏
後蜀李特晉大安元年自稱益州牧都督梁益二州諸
軍事大將軍大都督赦其境内
雄特之子既尅成都諸將固請雄即尊位以晉永興元
年僣稱成都王赦其境内是年僣即帝位赦其境内其
後遣鎮南任回征木落分寧州之援寧州刺史尹奉降
遂有南中之地雄於是赦其境内乂執梓橦太守譙登
遂乘勝進軍討文碩害之雄大悦赦其境内
期雄第四子晉咸和九年僣即皇帝位大赦境内
夀特弟驤之子晉咸康四年僣即偽位赦其境内
勢夀之子晉咸康八年嗣偽位赦其境内太保李奕自
晉夀舉兵反之蜀人多有從者衆至數萬勢登城距戰
奕單騎突門門者射而殺之衆乃潰散勢既誅奕大赦
境内改元嘉寧
前燕慕容皝晉咸康三年僣即王位赦其境内
雋皝之子晉永和五年嗣偽燕王赦其境内八年僣即
皇帝位大赦境内其後太子曄死立次子暐為皇太子
赦其境内
暐雋之子晉昇平四年僣即皇帝位大赦境内是歲太
師慕容根謀為亂於是使其侍中皇甫真護軍傳顔收
根等於禁中斬之大赦境内
後燕慕容垂晉太元十一年僣即帝位赦其境内
寳垂之子太元二十一年嗣偽位大赦境内
盛寳之子晉隆安二年以長樂王稱制赦其境内是年
僣即帝位大赦殊死已下其後立子遼西公為太子赦
殊死已下
熙垂之子嗣偽位赦殊死已下其後立貴嬪符氏為皇
后赦殊死已下
雲寳之養子晉義熙二年僣即天皇位復姓高氏大赦
境内殊死已下
南燕慕容德晉隆安四年僣立為燕王大赦境内殊死
已下稱元年是年僣即皇帝位于南郊大赦義熙元年
立兄子超為太子大赦境内子為父後者人爵二級
超德之兄子晉義熙元年僣即偽位大赦境内其後祀
南郊將登壇有獸大如馬狀類鼠而色赤集於圓丘之
側俄而不知所在須臾大風暴起天地晝昏其行宫羽
儀皆震裂超密問於太史令成公綏對曰陛下信用姦
臣誅戮賢良賦歛繁多事役殷苦所致超懼而大赦
北燕馮䟦晉太元二十年僣稱天王于昌黎赦其境内
前秦符徤晉永和七年僣稱天王大單于赦境内死罪
生徤第三子晉永和十二年僣即皇帝位大赦境内
堅生之從弟晉升平元年僣即大秦天王赦其境内三
年南遊覇陵大赦五年鳳凰集於東闕大赦其境内百
寮進位一級太和五年平鄴都赦慕容暐及其王公已
下皆徙于長安封授有差
丕堅之子晉太元十年僣即皇帝位於晉陽大赦境内
登堅之族孫晉太元十一年僣即皇帝位大赦境内
後秦姚萇晉太元九年自稱大將軍大單于萬年秦王
大赦境内十一年僣即皇帝位長安大赦
姚興萇之子晉太元十九年僣即皇帝位於槐里大赦
境内其後以日月薄蝕降號稱王大赦境内因立其子
泓為皇太子大赦境内賜男子為父後者爵一級又以
姚碩德来朝大赦境内
姚泓興之子晉義熙十二年僣即皇帝位大赦殊死已
下
西秦乞伏乾歸晉太元十三年自立為大都督大將軍
大單于河南王赦其境内十七年平隴西巴西之地赦
其境内殊死已下義熙三年僣稱秦王赦其境内
熾盤乾歸之子晉義熙六年襲位大赦元熙元年立其
第二子慕末為太子領撫軍大將都督中外諸軍事大
赦境内其臣佐等多所封授
後凉吕光晉太元十三年入姑臧自稱凉州牧酒泉公
大赦境内十四年僣即三河王位赦其境内二十一年
僣即天王位大赦境内
纂光之子晉隆安四年僣即天王位大赦境内
隆光弟寳之子晉元興元年僣即天王位大赦
西凉李暠晉隆平四年晉昌太守唐瑶推暠為大都督
大將軍凉公赦其境内
歆暠之子宋永初元年嗣公偽位大赦境内
南凉秃髮烏孤晉隆安元年自稱大都督大將軍大單
于西平王赦其境内
利鹿孤烏孤之弟晉隆安三年即偽位赦其境内殊死
已下既逾年改元赦其境内
傉檀利鹿孤之弟晉元興元年僣即凉王位赦其境内
北凉沮渠蒙遜晉隆安五年自稱使持節大都督大將
軍凉州牧張掖公赦其境内義熙八年僣即河西王位
大赦境内及蒙遜母車氏疾篤大赦殊死已下其後以
歲旱下書曰頃自春炎旱害及時苗碧原青野倏為枯
壤將刑政失中下有冤獄乎役繁賦重上天所譴乎内
省多缺孤之罪也書不云乎百姓有過在予一人可大
赦殊死已下
夏赫連勃勃晉義熙二年僣稱天王大單于赦其境内
時姚興鎮北將軍王買德来奔謂勃勃曰今秦政雖衰
藩鎮猶固深願蓄力待時詳而後舉勃勃善之乃赦其
境内其後雍州百姓逐刺史朱齡石而迎勃勃入長安
為壇于㶚上僣即皇帝位赦其境内及自長安還統萬
以宫殿大成於是赦其境内
戒懼
夫戒慎乎其所不覩恐懼乎其所不聞盖君子防微而
深慮者也若乃典午中圯諸國蚩蚩各擅土宇自署君
長亦能見異知戒臨事而懼或博訪于政治或詢求于
讜直兢兢惕怵有為國之風雖修德之不足亦力行之
可見矣
前趙劉淵建號令其子聰寇雒陽聰等至宜陽恃連勝
不設備弘農太守垣延詐降夜襲聰軍大敗而還淵素
服迎師
劉聰時流星起於牽牛入紫微龍形委蛇其光照地落
于平陽北十里視之則有肉長三十步廣二十七步臭
聞平陽肉旁嘗有哭聲聰甚惡之延公卿已下問曰朕
之不德致有斯異其各極言勿有所諱
劉曜既葬其父大雨霖震墓門屋大風飄發其寝堂于
壇外五十餘步曜避正殿素服哭於東堂五日使其鎮
軍劉襲太常梁胥繕復之松栢衆木殖已成林至是悉
枯時武功豕生犬上邽馬生牛及諸妖變不可勝記曜
命其公卿各舉博識直言之士一人司空劉均舉參軍
臺産曜親臨東堂遣中黃門策問之産極言其故曜覧
而嘉之引見東堂訪以政事産流涕歔欷具陳災變之
禍政化之闕辭旨諒直曜改容禮之曜夢三人金面丹
唇東向逡廵不言而退曜拜而履其跡旦召公卿已下
議之朝臣咸賀以為吉祥惟太史令任義進曰三者歷
運統之極也東震位王者之始次也金為兄位物衰落
也唇丹不言事之畢也逡廵揖讓退舍之道也為之拜
者屈伏於人也履跡而行懼不出彊也東井秦分也五
車趙分也秦兵必暴起亡主喪師留敗趙地遠至三年
近七百日其應不遠願陛下思而防之曜大懼於是躬
親二郊飭繕神祠望秩山川靡不周及大赦殊死已下
復百姓稅租之半
後趙石勒以日蝕避正殿三日令群公卿士各上封事
勒時暴風大雨震電建德殿端門襄國市西門殺五人
雹起西河介山大如鷄子平地三尺洿下丈餘行人禽
獸死者萬數太原樂平武鄉趙郡廣平鉅鹿千餘里樹
木摧折禾稼蕩然勒正服于東堂以問徐光曰歴代已
来有斯災幾也光對曰周漢魏晉皆有之雖天地之常
然眀主未始不為變所以敬天怒也去年禁寒食介推
帝鄉之神也歷代所尊或者以為未宜替也一人吁嗟
王道尚為之虧况群神怨憾而不怒動上帝乎縱不能令
天下同爾介山左右晉文之所封也宜任百姓奉之勒
境内大疫死者十二三乃罷徽文殿作
石季龍嗣偽位以冀州百郡雨雹大傷秋稼下書深自
咎責遣御史所在發水次倉麥賑給秋種尤甚之處差
復一年時旱白虹經天季龍下書曰朕在位六載不能
上和乾象下濟黎元以致白虹之變其令百僚各上封
事解西山之禁蒲葦魚塩除歲供之外皆無禁固公侯
卿牧不得規占山澤奪百姓之利時白虹出自大社經
鳳陽門東南連天十餘刻乃滅季龍下書曰盖古眀王
之理天下也政以均平為首化以仁惠為本故能允協
人和緝熙神物朕以𦕈薄君臨萬邦夕惕乾乾思遵古
烈是以每下書蠲除徭賦休息黎元庶俯懷百姓仰禀
三光而中年已来變𤯝彌顯天文錯亂時氣不應斯由
人怨於下譴感皇天雖朕之不眀亦群后不能翼奬之
所致也昔楚相修政洪災旋弭鄭卿勵道氛祲自消股
肱之良用康群變而群公卿士各懷道迷邦拱默成敗
豈所望於台輔百司哉其各上封事極言無隠於是閉
鳳陽門唯元日乃開
前秦苻徤時蝗蟲大起自華澤至隴山食百草無遺牛
馬相噉毛猛獸及狼食人行路斷絶徤自蠲百姓租税
减膳徹縣素服避正殿符堅時秦雍二州地震裂水湧
出金象生毛長安大風震電壊屋殺人堅懼而愈修德
政焉時秋大旱堅减膳徹懸金玉綺綉皆散之戎士後
宫悉去羅紈衣不曳地開山澤之利公私共之偃甲息
兵與境内休息又課百姓區種懼歲不登省節榖帛之
費大官後宫减常度二等百寮之秩以次降之
後秦姚萇時天大雪萇下書深自責罰散後宫文綺珍
寳以供戎事身食一味妻不重綵姚興嗣位以日月薄
蝕降號稱王大赦改元
後蜀李夀既僣即帝位時大風暴雨震其端門夀深自
悔責命群司極盡忠言勿拘忌諱
冊府元龜卷二百二十六
