冊府元龜卷一百四十五宋王欽若等撰
帝王部
弭災第三
唐穆宗長慶二年十二月己亥詔曰自冬以来甚少雨
雪農耕方始災旱是虞慮有冤滯感傷和氣宜委御史
臺大理寺及府縣長吏自錄囚徒仍速決遣除身犯罪
應支證追呼近繫者一切並令放出須辨對者任其責
保冀得克消沴氣延致休祥
四年六月辛巳詔曰近者夏麥垂熟霖雨稍多雖不甚
損傷亦是隂陽小沴必慮囚徒之中或有冤濫宜令御
史中丞刑部侍郎大理卿同疎理决遣訖聞奏其在内
諸軍使囚徒亦委本司疎決聞奏
敬宗寳歴二年六月癸亥詔曰近日京城雖已得雨畿
甸之内霑灑未周災歉是虞黎元重困救旱之備深所
注懷宜令京兆府各勒諸縣令長疎理見禁囚徒除首
罪外餘支證並責保放出其有法不得原情有可恕者
府司一一條舉當為蠲免御史臺大理寺亦委本司長
官親自覆視准前處分炎熾方甚狴牢可矜京城及畿
内諸獄亦宜並與除放冀得存活
文宗太和元年六月庚子詔緣自夏少雨應見禁囚徒
宜差清彊御史各就諸司廵勘速理聞奏無令冤滯是
月以霖潦詔京城見禁囚徒慮有冤滯宜令御史臺府
縣及諸司各量輕重疎決三日内聞奏
六年五月庚申詔曰朕聞王者之理天下一物失所興
納隍之咎一夫不獲歎時予之辜雖饑疫凶荒國家代
有而隂陽祲沴儆戒朕躬自諸道水旱害人疫疾相繼
宵旰罪已興寢疚懷屢降詔書俾副勤恤發廪蠲賦救
患賑貧亦謂至矣今長吏申奏札瘥猶甚盖教化未感
於蒸人精誠未格於天地法令之或爽官吏之或非百
姓稱冤税役多弊姦贓未去農業失時有一于兹皆傷
和氣並委内外文武常參官一一條疏各具所見聞奏
必當親覧無憚直言其諸道應災荒處疾疫之家有一
門盡歿者官給凶具随事瘞藏一家如有口累疫死一
半者量事與本戶税錢三分中減一分死一半已上者
與減一半本戶税其疫未定處並委長吏差官廵撫量
給醫藥詢問救療之術各加拯濟事畢條疏奏来其有
一家長大者皆死所餘孩稚十二至襁褓者不能自活
必致天傷長吏勒其近親收養仍官中給兩月糧亦具
都數聞奏江南諸道既有凶荒賦入上供悉多蠲減國
用常限或慮不充宗廟切急所須外所有舊例市買貯
備雜物一事已上並仰權停待歲熟時和則舉處分於
戲朕自臨御于今七年兢兢乾乾不敢自逸而冲昧寡
德未能燮調艱旱水災或罹於藩郡夭亡疾苦或害於
生人悼於厥心省已自責其州府長吏各奉詔條勉加
拯䘏
七月壬寅詔曰秋稼方茂時稍愆亢慮有冤繫致傷和
氣應内外諸司見禁囚徒各委本司長吏随罪疎決務
從寬典副我憂懷
七年正月壬子詔曰朕承上天之眷佑荷累聖之丕圖
宵旰兢勞不敢暇逸思致康乂八年于今而水旱流行
疾疫作沴兆庶艱食札瘥相仍盖德未動天誠未感物
一類失所有過在予載懷罪已之心深軫納隍之歎宜
敷惠澤式表憂勤如聞去年以来河東關輔亢旱為災
秋稼不收人甚窮困今方春之時湏務農事若不賑救
恐至流亡其京兆府河中等九州府宜賜七萬石同華
陜虢晉等州各賜十萬石並以常平義倉及折糴斛㪷
充無本色以運米折給為本州府長吏明作等第差官
吏對面宣賜先從貧下起給京兆府太和六年青苖搉
酒錢在百姓腹内並放免京兆河中同華陜虢晉絳等
州府自太和六年秋税以前諸色逋懸在百姓腹内悉
放免議獄恤刑前王攸重苟有冤滯即傷陽和應在城
諸司諸使應有囚徒限七月内處分訖奏聞河南府八
州府勑到准此處分諸色功役非灼然交切者勒停應
管内名山大川能致風雨者委長吏精誠禱請水旱之
數雖云常理𨗳化失節亦致咎災顧惟寡昧敢㤀剋責
常参官及外州府長吏如有規諫者各上封事極言得
失俟有規正期於阜安咸唘乃誠用致予理無或有隠
以忝在公内外官有貪暴殘虐蠧政害人者臺司紀察
聞奏朕為人父母虔奉丕業夕惕若厲夙興匪寧減膳
徹樂庶答天戒咨爾長吏實分予憂勉加撫綏用副惻
隠庶切救災之義爰申為上之懷中外臣僚宜體朕意
七月己酉勑曰今緣稼穡方滋旬月少雨慮其冤滯或
有感傷宜委左僕射李程及御史大夫鄭覃同就尚書
省疎理諸司囚徒務從寬降限五日内畢聞奏其外州
府為有稍旱處委長吏速准此處分壬子以旱命吏部
尚書令狐楚御史大夫鄭覃同疎决囚徒甲寅徙市
閏七月乙卯詔曰朕嗣纂聖圖覆育生類兢業寅畏上
承天休而隂陽失和膏澤愆候害我稼穡災于黔黎有
過在予敢忘咎責是用避殿徹樂減膳省刑思惕慮以
覃思庶薦誠而致雨時澤未降已来朕當避正殿減供
膳太常教坊聲樂權停閱習飛龍厩馬量減食粟其百
司官署厨饌亦宜權減隂陽鬱堙縶繫傷害有紊和氣
是乖燮調今放出宫人一千人其諸道今年合進鷹犬
宜數内停減一百頭聯在五坊者宜減放一百頭聯京
城囚徒慮有冤滯已委疎決務從寬降宜令鄭覃令狐
楚速具條疏聞奏内外諸司先有修造稍非急切者並
宜停省公卿百寮及戚里舊將相之家如有僣侈踰制
委御史臺糾察聞奏諸州府長吏及縣令有貪縱苛暴
者委御史臺訪察聞奏名山大川及能興雲致雨者各
委長吏精誠祈禱於戲朕受天眷佑為人父母暵旱作
沴焦勞匪寧徧祀山川靡愛珪璧菲食罪已緩獄消災
載深勤雨之心冀警納隍之戒凡百士庶宜諒予懷時
以久無雨帝徧走羣望至是復有此詔既而甘澤普霑
人心大悦
八年六月甲午詔曰近者咎徵所集陽亢成災靡神不
宗未獲嘉應豈刑政之尚乖其當將獄犴之未察其冤
夙興以思庶答天譴宜令尚書右僕射李逢吉御史大
夫鄭覃於尚書省疎理刑獄輕繫者咸從於決遣重條
者議所以矜寬小大以情必詳必慎致誠無怠稱朕意
焉丁酉詔曰時属亢陽慮有冤繫應諸州府囚徒各委
所在長吏疎理處分務從寬降其緣制獄未决遣者委
刑部大理寺速立限奏覆稍涉留滯者仍令御史臺紏
劾舉奏
九年三月乙丑制以仍歲水旱黎民艱食其宰牧非才
貪殘為害及承前積弊湏有條疏或冤獄留滯速宜疎
决者並委觀察使紏察詳訪具狀聞奏用弭天𤯝
七月詔曲江雩土龍
開成二年三月壬申以妖星見降詔誡百司及天下州
府見禁囚徒死者從流流已下並釋放膏澤不愆播種
伊始土木興役恐妨農功禁中及百司所有修造並宜
權停韶陽御辰生氣方盛思全物類以順天時内外五
坊凡有籠養鷹鷂及雞鴨鳥雀狐兔等悉宜放之朕今
素服避殿命太常徹樂太官減膳一日常分為一旬常
參官及諸州府長吏如有規謀者各上封事極言得失
陳救災之本眀致理之方咸竭乃心以輔厥辟於戲朕
眀誠未感化理未孚譴告在天丁寧斯甚所宜盡意其
與同憂勉進嘉言共凝庶績弼違納誨副茲虛懷宣示
内外各令知悉甲戌以彗星見命京師諸佛寺開仁王
經道場
四月戊申詔曰自春以来未降甘澤從来但以過時無
雨議祈禱及至降洒已似後時今雖未旱亦要沾洽各
宜差官精誠祈禱
七月庚午詔曰農人徧野甘澤稍愆眷言時苗未保收
穫齋心懇禱猶望有成各宜差長吏所在靈廟禱祈乙
亥以久旱移市開坊市南門乙酉詔曰秋旱未雨慮有
幽冤縲禁多時湏議疎决京司刑獄宜令右僕射兼門
下侍郎平章事鄭覃親往疎理乃分命宰臣祈雨於太
廟太社白帝壇己丑遣侍御史崔虞孫範各往諸道廵
覆蝗蟲并加宣慰
三年正月乙亥京兆尹崔珙奏畿内去冬少雪宿麥未
滋今欲差少尹於終南廣惠公廟祈禱諸縣各委令長
於靈跡處精誠祈請從之癸未詔曰朕自守丕訓恭臨
大寳兢兢業業十有三年何嘗不惠下以愛人克己以
利物外無畋遊之樂内絶土木之功浣衣菲食宵興夕
惕厚於身者無不去便於人者無不行損羣方之底貢
驅時風於樸素將以宏祖宗法制致夷夏雍熙勤求理
道日冀平泰而去秋旱蝗所及稼穡卒瘁哀此蒸人懼
罹艱食是用順時布令助煦育之深仁施惠覃恩法雨
露之殊澤其淄青兖海鄆曹濮去秋蝗蟲害物偏甚其
三道有去年上供錢及斛㪷在百姓腹内者並宜放免
今年夏税上供錢及斛㪷亦宜全放仍以當處常平義
倉斛㪷速加賑救京兆府諸州府應有蝗蟲米穀貴處
亦宜以常平義倉及側近官中所貯斛㪷量加賑賜閉
糴禁錢為時之蠧方將革弊尤藉通商其見錢及斛㪷
所在方鎮州府輙不得擅有壅遏任其交易必使流行
仍委出使郎官御史及所在度支鹽鐵廵院切加勾當
兼委車運使設法般運江淮糙米於河隂貯積以備節
級賑救應方鎮州府借使度支鹽鐵戶部錢物斛㪷經
五年已上者並宜放免刑獄之重人命所懸將絶冤濫
必資慎恤京城百司及畿内見禁囚徒委中書門下差
官疎理無使滯冤於戲唯此凶災是彰菲德情敢㤀於
罪己惠所貴於及人施令布和期於蘇息凡厥臣庶宜
體朕懷
十一月壬戌帝以妖星見詔京城百司及諸道州府十
一月八日以前見禁囚徒未經勑斷者犯死罪並降從
流流已下逓減一等其十惡及謀殺人劫盜賊并官典
犯贓不在此限諸道今年遭水及蝗蟲州縣人戶等宜
委觀察使與州縣長吏計會精加訪察勿憚奏論諸道
所有進獻時新委中書門下更點勘撙減以稱朕意京
畿之内百役繁興欲其阜安切在憂䘏其今年二月二
十五日勑賑貸諸縣百姓糧種粟八萬四千九百七十
八石如聞數内半是義倉斛㪷此乃救災之備豐年自
合收填其餘有戶部管係者並宜停徵以俟来歲畿内
諸縣應有開成元年已前諸色逋欠仍委度支與府司
同檢勘聞奏如是官吏破用不在此限皇太子葬事緣
卜日稍近但令粗及禮制不必過務虛儀以涉繁冗則
湏裁減冀無害物夫豈傷恩易定兩州地里深阻近者
守臣喪歿軍中初有異圖累譴詔書申明事理革心遷
善章表繼来張元益出定州後應是初扶樹元益有違
朝旨者自將校至于官徤委新節度使安存慰諭並從
洗釋如或輙相告訐即以其罪罪之冀使藩方永無疑
懼文武百寮及諸色人有能通逹刑政之源参考天人
之際任各上章疏指言得失至於徹樂減膳抑亦舊章
便當内自指揮不復更形綸翰宣示中外宜體朕懷
懿宗咸通十年六月戊戌制曰動天地者莫若精誠致
和平者莫若修政朕顧惟庸昧託于王公之上于兹十
一年矣祗荷丕搆寅畏小心慕唐堯之欽若昊天遵周
王之昭事上帝念兹夙夜靡替虔恭同馭朽之憂勤思
納隍之軫慮内戒奢靡外罷畋遊匪敢期於雍熙祈自
得於清淨上望寰區無事稼穡有年而燭理不眀涉道
惟淺氣多堙鬱誠未感通旱暵是虞蟲螟為害蠻蛋未
賓於遐裔寇盜復蠧於中原尚駕戎車益調兵食俾黎
元之重困每宵旰而㤀安今盛夏驕陽時雨久曠憂勤
蒸庶旦夕焦勞内修香火以虔祈外罄牲玉以精禱仰
俟玄貺必致甘滋而油雲未興秋稼闕望覩兹愆亢軫
于誠懷復慮暴政煩刑強官酷吏侵漁囊槖䧟害孤煢
致有冤抑之人搆成災沴之氣主守長吏無忘奉公伐
叛興師盖非獲已除姦討逆必使當辜苟或䧟及平人
自然風雨愆侯凡行營將帥切在審詳昭示惻憫之心
敬聽勤䘏之旨應京城天下諸州府見禁囚徒除十惡
五逆官典犯贓故意殺人合造毒藥光火持杖開劫墳
墓及關連徐州逆黨外並宜量罪輕重速令决遣無久
繫留雷雨不周田疇方瘁誠宜愍物以示好生其京城
未降雨問宜令坊市權斷屠宰昨陜虢中使廻方知蝗
旱有損處諸道長吏分憂共理宜各推公共思濟物界
内有饑歉切在慰安哀此蒸人無俾艱食徐方寇孽未
殄師旅有征凡合誅鋤審分淑慝無令脅從横死元惡
偷生宜申告伐之文使知逆順之理於戲每思禹湯之
罪己其庶成康之措刑孰謂德信未孚教化猶梗咨爾
多士毗予一人既引過在躬亦漸幾于理布告中外稱
朕意焉
哀宗天祐二年三月詔曰朕以宿麥未登時陽久亢慮
闕粢盛之備軫予宵旰之憂所宜避正位於宸居減珍
羞於常膳諒惟𦕈質深合罪躬庶其昭感之祥以致滂
沱之澤今月八日已後不坐正殿及減常膳
四月壬申詔曰朕以冲幼克嗣丕基業業兢兢敬恭夕
惕今以彗星謫見深宜罪躬雖已降恩赦更起今月二
十四日避正殿減常膳眀自思過咎也己未司天臺奏
星文彗見請于太清宮建黃籙道場從之
三年九月詔以久雨恐妨農事遣工部侍郎孔績禜定
鼎門如不止止于三日
後唐莊宗同光元年十二月庚寅自冬無雪差官分道
禜於百神
二年二月自冬不雨命禱百神
三年勑時雨稍愆差官祈禱
八月乙未勑旬日霖雨恐傷秋稼湏命祈止冀獲開晴
可差官分禱祠廟
九月有司上言以八月二日夜五鼔四籌熒惑犯星二
度星周之分請依法禳之於京城四門懸東流水一罌
兼令關坊都市嚴備盜火止絶夜行從之
十二月戊寅勑節及杪冬稍愆時雪湏命祈禱以濟農
功宜令有司差官分命祈祭諸神廟乙酉輿駕幸廣化
寺祈雪
三年正月戊午時雨稍愆命興唐府差官分禱祠廟
二月辛丑帝祈雨於郭伯神祠
四月丁卯勑時雨少愆恐妨農事須命祈禱冀遂豐登
宜令差官分道祈禱百神癸酉租庸院奏時雨少愆恐
傷宿麥兼慮有妨耕稼請諸道州府依法祈禱從之辛
巳勑亢陽稍甚祈禱未徵將致感通難避勞擾宜令河
南府於府門造五方龍集巫禱祭徙市
五月壬子勑時雨尚未沾足宜令河南府徙市閉坊門
依法畫龍置水祈請令宰臣於諸寺燒香戊申帝幸龍
門之廣化寺開佛塔請雨
七月丁酉勑河南尹依法祈晴己亥勑淫雨稍甚宜差
官分道祈晴
九月辛卯朔勑霖雨未止恐傷苗稼及妨收穫宜令差
官於諸寺觀神祠虔心祈禱仍令河南府差官應有靈
迹處精虔祈止丙午勑霖雨未晴宜令宰臣尚書丞郎
分於寺觀祈晴
四年正月諸道各奏准宣為去年十月地震命僧道置
消災道場
眀宗天成元年五月辛未以時雨稍愆分命朝臣禱祠
嶽瀆八月勅久雨不晴慮傷農稼可申命禱禜仍曉諭
天下州府疏理繫囚無令冤滯
十月己丑日月色皆赤庚寅日月尚赤遣使祠五嶽丁
酉勅自秋涉冬稍愆雨雪慮傷宿麥宜令禱祠分遣朝
臣告祠羣望宜付所司
二年正月司天奏今年歲日五鼔後東方有青黑雲主
歲多隂雨宜行禳禜禱祠從之
六月癸未宣宰臣於諸寺祈雨辛丑勑近以時雨稍愆
恐傷禾稼爰命祈禱果獲感通宜令本官各於本處賽
謝
三年七月霖雨稍甚命宰臣散於寺觀祈晴八月汴州
稍旱命丞相祈雨於寺觀
十二月以十月至是月少雪命公卿散祈於祠廟
四年十二月丙午中書舍人程遜奏三冬未降時雪請
命臣僚虔申祈禱從之
長興元年四月甲辰勑自夏以来稍愆時雨宜差官祈
禱
二年三月勑自春以来稍愆時雨宜分命朝臣祈禱
四月乙巳帝幸龍門寺祈雨至晩還宫乙卯勑久愆時
雨深疚予心雖遍虔祈猶未溥足宜廣推恩之道更敷
恤物之懷貴獲感通必彰靈應宜令諸道州府各委長
吏親問刑獄省察冤濫應見禁囚徒除犯死刑外餘盡
時疎放除省司主持廻圖敗闕軍將及諸色人等見别
指揮三司商量或有情可矜憫或非欺㒺積年致有逋
懸各具分析續行勑命并公私債負放至秋熟填納今
年取者不在此限
八月丙子勅隂雨稍頻慮妨收穫宜令河南府依古法
祈晴
三年三月丙申帝以春雨稍頻慮妨耕種宜令河南府
依古法祈晴帝問翰林參謀趙延文自春以来頻雨何
故奏曰緣火犯井所以頻雨兼雷聲似夏並不益時乞
寬刑獄從之壬寅司天奏以時雨過多請差官禱禜從
之六月辛酉命文武百官應在京寺觀神祠祈晴又勅
霖雨積旬尚未晴霽睠言刑獄慮在滯淹京城諸司繫
囚並宜疎理釋放
七月以久雨未晴分命禱禜勑天下州府見禁囚徒據
事理疾速斷决不得滯淹久雨未晴恐至淹抑
四年七月壬午勅時雨稍愆慮傷時稼分命朝臣禱禜
諸神
末帝清泰元年六月丙子諸内外差官祈雨自去年秋
不雨冬無雪帝初至至德宮雨數寸至是旱京師暍死
十數人帝命韓昭裔開廣化寺三藏塔是夕雨至三寸
丁酉以久旱京師酷熱自七日至十三日暍死者數百
道路死者相望帝深憫惻日遣中使往龍門廣化寺禱
雨百僚奔走祠宇至十三日雨四寸
七月己亥分命宰臣百僚諸祠廟祈雨甲辰幸龍門佛
寺禱雨至晚還宮又詔以京畿旱遣供奉官賀守圖湯
王廟取聖水澤州西界有析城山山巔有池水側有湯
廟土人遇旱取水禱雨多驗先是帝憂旱甚房暠言聖
水可以致雨故也
八月甲申詔曰霖雨稍頻慮妨收穫分命朝臣諸祠宇
祈晴乙未詔曰苦雨連綿已踰旬浹差官祈禜尚未晴
明宜令宰臣李愚劉昫盧文紀姚顗各於諸寺觀虔告
自十一日後霖不止至是日稍霽
九月己亥詔曰久雨未霽禮有祈禳禜都城門三日不
止乃祈山川告宗廟社稷宜令太子賓客李延範等禜
諸城門太常卿李懌工部尚書崔居儉告宗廟社稷甲
辰詔曰霖霪稍甚愆伏為災朕燭理不眀慮傷和氣都
下諸獄委御史臺差官慮問西都差留守判官藩鎮差
觀察判官刺史州委軍事判官諸縣委令錄據見繫罪
人一一親自錄問恐姦吏逗留致其渰抑畫時疎理如
是大獄即具奏聞癸卯司天監靈臺郎李德舟以霖雨
為災獻唐初太史令李淳風祈晴法天皇大帝北極北
斗夀星九曜二十八宿天地水三官五嶽神又有陪位
神五嶽判官五道將軍風伯雨師名山大川醮法用紙
錢馳馬有差詔曰李德舟顯陳藝術特貢封章以霖雨
之為災恐粢盛之不稔請修祈醮以示消禳恭以天地
星辰宗廟社稷雨師風伯皆遵祀典薦告不虧名山大
川屢行祈禱今據德舟所陳據祠禱不該者所司嚴潔
祠祭以表精虔
十一月辛亥詔曰朕君於人上燭理不眀自冬初迄今
未降密雪虞愆伏災及黎民宜令宰臣百寮分詣諸祠
壇祈告
十二月戊子以自冬無雪詔宰臣盧文紀祈嵩嶽庚寅
幸龍門廣化寺開無畏塔祈雪自卯至申時還宫又侍
御史陳保極上疏玄冬告謝密雪未零竊慮今夏龍德
唘圖鑾旌赴闕擁十萬衆臨九重城讋怖龍神震驚方
位致瘥札為沴風雨失時請在京諸寺觀置迎年消災
資福安土地龍神道場優詔從之甲午詔曰李元龜官
處法司次當侯對以稍愆於時雪請特降於優恩初則
以貶謫官亡歿外州乞容歸葬次則以亡歿者兒孫絶
嗣請本處瘞埋宜依所陳頒告諸道(時元龜為刑部郎中上言以開成格)
(凡貶官降本處春秋以存亡報省如歿於貶所有骨肉許歸葬如無骨肉本處便與葬埋故有是命)
二年三月丙申詔宰臣姚顗告嵩嶽右丞陳韜光告亳
州太清宫祈雨
四月壬午以京畿旱命宰臣盧文紀告太微宫太廟姚
顗告嵩嶽七月戊辰以京師苦雨遣左武衛將軍穆延
輝嵩山祈晴
九月乙酉京師以大雨霖祈晴
十二月癸未詔曰隂陽爽侯時雪稍愆分命臣僚詣祠
廟祈請
三年正月戊戌以自去冬少雪幸龍門廣化寺開無畏
師塔祈禱三月庚寅詔曰時雨稍愆宜分命朝臣祠廟
祈禱
五月庚午詔曰時雨稍愆頗傷農稼分命朝臣祈禱居
數日以庶官禱請不虔乃命宰臣盧文紀禱太微宮姚
顗崇道宫馬裔孫清宫嵩嶽又無雨帝問宰臣愆伏之
故文紀等奏曰愆伏之本洪範有其說若考校往代理
義相違臣等思之此盖時數若求於政失則兵戰之氣
生隂霖擾攘之氣生蝗旱稍近理也自頃皇祚甫寧徵
求過當雖宸念疾心事不獲已無足論其變沴也帝俛
首而已
七月丁亥同華言自夏不雨京畿旱遣供奉官杜紹懷
往析城山取聖水
晉高祖天福元年十二月辛卯以自秋不雨經冬無雪
命羣官散禱山川
二年十二月甲辰幸相國寺祈雪
四年六月己亥司天臺奏七月一日太陽有虧缺於北
極於東於南未盈而沒太常禮官詳舊制日有變天子
素服避殿太史以所司救日於社陳五嶽五鼓麾東戟
南矛西弩北楯中央置鼓服從其位百職廢務素服守
司重列於庭每等異位向日而立眀復而罷今所司法
物或不能具且去歲正旦日有食之唯謹藏兵仗皇帝
避正殿尚素食百官守司而已中奏欲行近禮從之
十二月丁巳帝御便殿謂馮道曰大雪害民五旬不止
京城之下十八神祠六寺二觀悉令祈禱了無其騐得
非朕之凉德不儲神休者乎道對曰陛下克己恭儉無
荒無怠推恩四海必合天心但愛民慎刑始終如一雖
星宿之變水旱之沴亦將警聖人而成其德也帝曰朕
聽斷有誤卿當再三正之安静小心共相保守因令出
薪炭米粟給軍士貧民等
七年三月壬戌以春旱分命朝臣諸寺觀神祠禱雨丁
丑詔宰臣馮道等於開元諸寺及紫極宫祈雨
少帝天福八年五月癸巳勑以久愆時雨遣宰臣馮道
等諸寺觀虔祈其餘祠廟仍下開封府徧差官禱之甲
辰勑以飛蝗作沴膏雨久愆應三京鄴都諸道州府見
禁囚人除十惡行劫諸殺人者及偽行印信合造毒藥
官與犯贓外罪者減一等餘並放内有欠官錢者宜令
三司酌量與限監出徵理乙巳幸相國寺祈雨
六月庚戌宣差侍衛馬軍都指揮使李守貞以蝗為害
往臯門村祭告丁巳宣遣供奉官衛延韜嵩山投龍祈
雨壬戌宣供奉官朱彦威等七人各部領奉國兵士一
指揮於封丘長垣陽武浚儀酸棗中牟開封等縣捕蝗
又遣内班秦宗超亳州太清宮祈雨
開運元年九月詔曰朕虔承顧命獲嗣丕基常懼顛危
不克負荷宵分日昃罔敢怠荒夕惕晨興每懷祗畏但
以恩信未著德教未敷理道不眀咎徵斯至向者頻年
災沴稼穡不登萬姓饑荒道殣相望上天垂譴凉德所
招仍属干戈尚興邊陲多事倉廪不足則輟人之餱食
帑倉不足則索人之資財兵士不足則取人之中丁戰
騎不足則假人之乘馬雖事不獲已而理將若何訪聞
差去使臣殊乖體認不能敦於勉諭而乃臨以威刑自
有所聞益深愧悼旋属守臣叛命戎虜犯邊致使甲兵
不暇休息軍旅有戰征之苦人民有飛輓之勞疲瘵未
蘇科斂尚急言念于此寢食何安得不省過興懷側身
罪己載深減損思召和平所宜去無用之資罷不急之
務棄華取實惜費省功一則符先帝慈儉之規一則慕
前王樸素之德向者造作軍器破用稍多但取堅剛不
湏華靡今後作坊製造器械不得更用金銀裝飾比於
遊畋素非所好凡諸服御尤欲去奢應天下州府不得
以珍寳玩好及鷹犬為貢在昔聖帝眀君無非惡衣菲
食况予薄德所合恭行今後太官常膳減去多品衣服
帷帳務去華飾在禦寒濕而已峻宇雕墻昔人攸誡玉
杯象箸前代所非今後凡有營繕之處丹堊雕鏤不得
過度宫闈之内有非理費用一切禁止於戲繼聖承祧
握樞臨極昧於至道若履春冰属以天災流行國步多
梗因時致懼引咎推誠期於將来庶幾有補更賴王公
將相貴戚豪宗各唘乃心率由兹道共臻富庶以致康
寧凡百臣僚宜體朕意
三年二月壬戌勑令以漸及春農久愆時雨深慮囹圄
或有滯淹宜䘏刑章甫召和氣其諸道州府見禁人等
並須據罪輕重疾速斷遣仍限半月内有斷遣訖奏
四月己未以久旱命宰臣趙瑩與羣官禱雨戊寅帝幸
相國寺祈雨
漢隠帝乾祐元年四月庚辰朔以自春不雨勑青州收
瘞用兵討楊光遠時骸骨丁亥以旱幸道宮佛寺禱雨
賜僧道帛有差未時還宫
正月戊午勅以旱分命羣官於諸寺觀神祠祈雨
七月乙卯以久旱帝幸道宫佛寺禱雨仍分命羣官祈
諸神祠賜僧道帛有差日晩還官玄雲四布猛風北至
俄而㴻雨尺餘人情熙熙
周太祖廣順二年夏四月戊子勅以旱分命羣臣於諸
祠廟祈禱雨
三年正月丁卯以自去冬京師無雪是日分命朝臣於
祠廟祈禱
冊府元龜卷一百四十五
