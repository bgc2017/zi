册府元龜卷三百五十三宋王欽若等撰
將帥部
立功第六
後魏長孫道生太武即位初以南綂將軍汝隂公從征
蠕蠕與尉眷等率衆出白黑兩漠間大捷而還太武征
赫連昌道生以廷尉與司徒長孫翰宗正娥清為前驅
遂平其國
長孫翰為司徒襲赫連昌破之太武復征昌翰與廷尉
道生宗正娥清率騎三萬為前驅昌戰敗奔上邽翰以
八千騎追之至高平不及而還從襲蠕蠕車駕渡漠大
檀奔走其弟匹黎率衆赴之遇翰交戰匹黎潰走斬其
渠帥數百人
王度為衞尉卿從太武征赫連昌討蠕蠕並有功賜爵
濟陽公加散騎常侍平南將軍詔度率五千騎與叔孫
連合擊宋兖州刺史竺靈秀於湖陸大破之
奚眷為鎮南將軍鎮長安太武幸美稷眷受詔督諸軍
事共討山胡白龍于西河破之屠其城斬首數千級虜
其妻子而還太武平姑臧遣眷討沮渠臧孫牧犍弟私
署張掖太守宜得宜得奔酒泉酒泉太守無諱與宜得
奔高昌獲其二城後沮渠天周復據酒泉眷討平之虜
男女四千餘人
尉眷為安北將軍出鎮北境與平陽王長孫翰擊蠕蠕
别帥阿伏干於柞山率師至歌刪山擊蠕蠕别帥便度
弟庫仁直引師而北蠕蠕部帥莫孤帥高車騎五千來
逆眷擊破之斬首千餘級又從征蠕蠕眷出白黑兩漠
之間擊其東部大獲而還又從征赫連昌眷出道南擊
昌於上邽士衆乏粮臨淮公丘堆等租於郡縣為昌所
敗昌乘勝抄掠諸將患之眷與侍御史安頡隂謀設伏
邀擊擒昌以功拜寧北將軍加散騎常侍進爵源陽公
後從征和龍眷督萬騎前驅䧏二千餘戶尋為假節加
侍中都督豫雒二州及河内諸軍事安南諸軍開府鎮
虎牢張掖王秃髮保周之反也徵眷與永昌王健等率
衆討之破保周於番禾周遁走眷率騎追之保周窮迫
自殺詔眷留鎮涼州加都督涼沙二州諸軍事安西將
軍領護羌戎校尉轉燉煌鎮將又擊破吐谷渾俘三千
餘口眷歴鎮四藩威名並著文成時北擊伊吾尅其城
大獲而還尋拜侍中太尉進爵為王
薛謹為平西將軍秦州刺史時山胡白龍憑險作逆太
武詔鎮南將軍奚眷與謹自太平北入討平之除安西
將軍梧陵公
羅斤為侍御中散從太武討赫連昌帝追奔入城昌邀
擊左右多死斤力戰有功帝嘉之錄勲除散騎常侍後
為平西將軍平涼州攻城野戰多有克捷以功賜爵帶
方公
司徒楚之為安南大將軍屯潁川宋將到彦之泝河而
西列守南岸至於衞關及彦之等退走楚之破其别軍
於長社又與冠軍將軍安頡攻滑臺拔之擒宋將朱循
之季元德及東郡太守申謨俘萬餘人從征涼州以功
賜隸戶一百
張黎為鎮北將軍鎮長安太武詔黎鎮兵一萬二千人
通莎泉道帝征涼州蠕蠕吳提乘虚入寇黎與司空道
生拒擊走之
來大千為征北大將軍從太武討蠕蠕戰功居多遷征
北大將軍賜爵盧陵公鎮雲中兼統北道軍事賊北叛
大千前後追擊莫不平殄延和初北伐大千為前鋒大
破虜軍
陸真為内三郎數從太武征伐所在有功宋將王玄謨
衆數萬人寇滑臺冥從帝討之夜與數人乘小船突玄
謨軍入城撫慰登城巡行賊營中乃還渡河至明玄謨
敗走從駕至江真再破賊軍拜建武將軍石城子還攻
盱眙真功多遷給事中
奚烏侯為治書御史建義將軍從征蠕蠕擊赫連昌以
功進爵城陽公加員外散騎常侍陸陵侯為武牢鎮大
將平涼休屠金崖羌狄子玉等叛以侯為平西將軍追
討崖等皆獲之
韓茂為虎賁中郎將從太武征赫連昌大破之帝謂諸
將曰今若窮兵極武非弔伐之道明矣當共卿等取之
徙其民而還以軍功賜茂爵蒲隂子加強弩將軍遷侍
輦郎又從征統萬大破之從平涼當茂所衝莫不應弦
而殪繇是帝壯之拜内侍長進爵九門侯從征蠕蠕頻
戰大捷與樂平王丕等伐和龍徙其居民從征涼州茂
為前鋒都將戰功居多遷司衞監錄前後功拜散騎常
侍殿中尚書進爵安定公從破薛永宗蓋吳轉都官尚
書從征懸瓠頻破賊軍車駕南征分為六道茂與高涼
王那出青州諸軍渡淮䧏者相繼拜茂徐州刺史以撫
之
長孫陳為羽林郎征和龍賊自西門出將犯外圍陳擊
退之追斬至其城下以功賜爵五等男
屈垣為中領軍督諸軍東伐進號鎮東大將軍師次和
龍馮文通致牛酒以犒軍獻甲三千垣責其不送侍子
數之以王命遂掠男女六千口而還
封勅文為鎮西將軍護西羌校尉詔勅文率步騎七千
征吐谷渾莫利延兄子拾歸於抱罕衆少不能制詔遣
安遠將軍廣川公乙烏頭等二軍與勅文會隴右軍次
武始拾歸夜遁勅文引軍入抱罕虜拾歸妻子及其民
戶分徙千家於上邽
皮豹子為選部尚書淮陽公宋遣將裴方明等侵南秦
王楊難當遂陷仇池太武徵豹子拜仇池鎮將督關中
諸軍與古弼等分命諸將十道並進豹子進擊樂鄕大
破之擒宋將王奐之長卿等六人斬首三千餘級俘獲
二千人豹子進軍下辨宋將強玄明辛伯奮棄城遁走
追斬之悉獲其衆宋使其秦州刺史胡崇之鎮仇池至
漢中聞官軍已西懼不敢進玄明益其兵而遣之豹子
與司馬楚之至於濁水擊擒崇之盡虜其衆宋將姜道
祖降仇池平未幾諸氐復反推揚文德為主宋復遣揚
文德姜道盛率衆二萬人寇濁水别遣將青陽顯伯守斧
山以距豹子濁水城兵射殺道盛豹子至斧山斬顯伯
悉俘其衆豹子又與河間公元齊俱會于濁水賊衆震
恐棄其兵甲夜遁初南秦王楊難當歸命詔送楊氏子
弟詣京師文德以行賂得留亡奔漢中宋以文德為武
都王給兵二千人守葭蘆招誘氐羌於是武都隂平五
部氐民叛應文德詔豹子率諸軍討之文德阻兵固險
以距豹子文德將楊高來降引諸軍向其城文德棄城
南走收其妻子寮屬軍資及故武都王保宗妻公主送
京師宋白水太守郭啟玄率衆救文德豹子分軍逆擊
大破之啟玄文德走還漢中豹子尋為内都大官宋遣
其將殷孝祖修兩當城於清東以逼南境天水公封勅
文擊之不克詔豹子助之豹子以南寇城守攻圍費日遂略
地至高平宋瑕丘鎮遣步卒五千助戍两當去城八里與
豹子前鋒候騎相遇即便交戰豹子軍繼至大破之縱
騎追擊殺之至於城下其免者十餘人而已城内恐懼
不敢出救既而班師
古弼為安西將軍鎮長安時宋遣將裴方明等擊南秦
王楊難當遣使請救兵未至難當奔上邽方明尅仇池
立楊玄庶子保熾於是假弼都督隴右諸軍宋遣其秦
州刺史胡崇之屯仇池弼與平西將軍元齊邀崇之於
濁水臨陣擒之其衆走還漢中弼等從祥郊山南入與
東道將皮豹子等討仇池遣永安侯賀純攻宋塞狹道
守將姜道祖退守狹亭諸將以山道險峻時又雪深用
馬不便皆遲留不進弼獨進軍元齊賀純等擊狹亭道
祖南走仇池平
尉撥文成時為太學生募從羅忸擊賊於陳汝有功賜
爵介休男從討和龍遷虎賁帥轉千人軍將又從樂平
王丕討和龍除為涼州軍將擊吐谷渾獲其人一千餘
落後吐谷渾小將率三百餘落來降尋復亡叛撥率騎
追之盡獲而還以功進爵為子獻文即位為北征都將
南攻懸瓠破宋將朱湛之水軍三千人拜懸瓠鎮將
陸眞為選部尚書時丁零數千家竊寇并定眞與并州
刺史乞伏成龍自樂平東入與定州刺史許崇之併力
討滅尋遷安西將軍長安鎮將假建平公胡賊帥賀略
孫聚衆千餘人叛于石樓眞擊破之殺五百餘人是時
初置長蛇鎮眞率衆築城未訖而氐豪仇傉檀等反叛
氐民咸應其衆甚盛眞擊平之殺四千餘人卒城長蛇
而還
薛拔為都將與陸眞討反仇傉檀強免生平之
房拔為北鎮將興光元年擊蠕蠕虜其將豆渾與句等
獲馬千餘匹
于洛拔為外都大官會隴西屠各王景文等恃險竊命
私署王侯文成詔洛拔與南陽王惠壽督四州之衆討
平之徙其惡黨三千餘家於趙魏轉拜侍郎殿中尚書
源賀為太尉時蠕蠕寇邊賀從文成追討破之及孝文
即位時河西勅勒叛遣賀率衆討之降二千餘落倍道
兼行追賊黨郁朱千等至抱罕大破之斬首五千餘級
虜男女萬餘口雜畜三萬餘頭復追綂萬高平上邽三
鎮叛勅勒至千金城斬首三千級
尉元為鎮南大將軍獻文天安元年宋將薛安都以徐
州内附元與孔伯恭赴援宋遣將張永沈攸之等率衆
討安都屯于下磕永乃分遣羽林監王穆之領卒五千
守輜重於武原龍驤將軍謝善居領卒二千據吕梁散
騎侍郎張弘領卒二千守茱萸督上租粮供其軍實安
都出城見元元依朝旨授其徐州刺史遣中書侍郎高
閭李璨等與安都俱還入城别令孔伯恭精甲二千撫
安内外然後元入彭城元以張永仍據險要攻守勢倍
懼傷士卒乃命安都與璨等固守身率精銳揚兵於外
分擊吕梁絶其糧運善居遁奔茱萸仍與張弘東走武
原馳騎追擊斬首八百餘級武原窮寇八千餘人拒戰
不下元親擐甲胄四面攻之破其外營殺傷大半獲其
輜重五百餘乘以給彭城諸軍然後收師緩戰開其走
路穆之率餘燼奔于永軍永勢挫力屈元乘勝圍之攻
其南門永遂捐城夜遁伯恭安都乘勝追擊時大雨雪
泗水冰合永棄船而走元豫策永必將東亡身率衆軍
邀其走路南北奮擊大破於吕梁之東斬首數萬級追
北六十餘里死者相枕手足凍斷者十八九生擒宋都
督梁南北秦三州諸軍事寧朔將軍垣恭祖羽林監沈
承伯等永攸之輕騎走免收其船車軍資器械不可勝
數
吕洛拔為平原鎮都將宋徐州刺史薛安都歸誠請援
詔遣尉元率衆救之洛拔隨元入彭城宋將張永遣將
王茂之領兵五千入武原援其運車元遣洛拔率騎詣
武原擊之格戰二日手殺九人奪賊運車二百餘乘牛
二百五十頭仍共擊永大敗之賜爵成武侯加建義將
軍
孔伯恭為散騎常侍宋徐州刺史薛安都以彭城内附
宋遣張永沈攸之等擊安都獻文遣伯恭副尉元救之
永等引師而退時皇興元年正月天大寒雪泗水冰合
永與攸之棄船而走伯恭以書喻下邳宿豫城内時攸
之吳憘公等率衆數萬来援下邳屯軍焦墟曲去下邳
五十餘里伯恭遣子都將侯汾等率騎五百在水南奚
升等五百餘騎在水北南北邀之伯恭密造火車攻具
欲水陸俱進攸之等既聞將戰引軍退保樊階城伯恭
又令子都將孫天慶等步騎六千向零中峽斫木斷清水
路宋寧朔將軍陳顯達領衆二千遡清而上以迎之屯于
睢清合口伯恭率衆渡水大破顯達軍俘斬十九攸之聞顯
達軍敗順流退下伯恭從睢陵城東向零中峽分軍
為二道遣司馬范師子等在清南伯恭從清西與攸之
合戰遂大破之斬其將姜産之高遵世及邱幼弼邱隆
先沈誕沈榮宗陸道景等首攸之憘公等輕騎遁走乘
勝追奔八十餘里資糧器械虜獲萬計進攻宿豫宋戍
將魯僧遵棄城夜遁又遣將孔太恒等領募騎一千南
討淮陽二年以伯恭都督徐南北兖州諸軍彭城鎮將
尉多侯孝文時為假節征西將軍領護羌戎校尉延興
初蠕蠕遣部帥旡盧真率三萬騎入塞圍鎮多侯擊走之
以功進號征西大將軍後多侯獵于南山蠕蠕遣部帥
度拔入圍燉煌斷其還路多侯且前且戰遂衝圍而入率衆
出戰大破之追北數十里斬首千餘級
皮喜為南部尚書太和元年宋葭蘆戍主楊文度遣弟
鼠竊據仇池詔喜率衆四萬討鼠軍到建安鼠棄城南
走進次濁水遣平西將軍楊靈珍擊文度所置仇池太
守楊眞眞衆潰僅而得免喜遂軍於覆津文度將強大
黑固守津道懸崖險絶偏閣單行喜部分將士攀崖涉
水衝擊大黑大黑潰走追奔西入攻葭蘆城拔之斬文
度傳首京師殺一千餘人
韋珍為樂陵鎮將齊司州民謝天蓋自署司州刺史規
欲以内附事泄為齊將崔慧景攻圍詔珍率在鎮士馬
渡淮援接時齊聞珍將至遣將苟元賓據淮逆拒珍乃
分遣鐡騎於上流潛渡親率步士與賊對壘旗鼓始交
鐡騎掩至腹背奮擊破之天蓋尋為左右所殺降於慧
景珍乘勝馳進又破慧景擁䧏民七千餘戶内徙表置
城陽三郡以處之
李崇為河南尹孝文南討漢陽以崇行梁州刺史氐楊
靈珍遣弟婆羅與子雙領步騎萬餘襲破武興與齊相
結詔崇為使持節都督隴右諸軍事率衆數萬討之崇
槎山分進出其不意表裏攻襲群氐皆棄靈珍散歸靈
珍衆减大半崇進據赤土靈珍又遣從弟建率五千人
屯龍門躬率精勇一萬據鷲硤龍門之北數十里中伐
樹塞路鷲硤之口積大木聚磻石臨崖之下以拒官軍
崇乃命統軍慕容拒率衆五千從他路夜襲龍門破之
崇乃自攻靈珍靈珍連戰敗走俘其妻子崇多設疑兵
襲克武興齊梁州刺史隂廣宗遣參軍鄭猷王思考率
衆援靈珍崇大破之并斬婆羅首殺千餘人俘獲猷等
珍走奔漢中以崇為都督梁秦二州諸軍事及靈珍偷
據白水崇擊破之靈珍遠遁孝明初徵為右衞將軍轉
左衞將軍相州大中正魯陽蠻柳北喜魯北鷰等聚衆
反叛諸蠻悉應之圍逼湖陽游擊將軍李暉先鎮此城
盡力捍禦賊勢甚盛詔以崇為使持節都督征蠻諸軍
事以討之蠻衆數萬屯據形要以拒官軍崇累戰破之
斬北鷰等徙萬餘戶於幽并諸州孝明追賞平氐之功
封魏昌縣開國伯邑五百戸東荆蠻樊安聚衆於龍山
僣稱大號梁武共為唇齒遣兵應之諸將討擊不利乃
以崇為使持節散騎常侍都督征蠻將軍事進號鎮南
將軍率步騎以討之崇分遣諸將攻擊賊壘連戰尅捷
生擒樊安進討西荆諸蠻悉降延昌初加侍中車騎將
軍都督江西諸軍事時梁武遣其游擊將軍趙祖悅襲
據西硤石更築外城逼徙㳂淮之人於城内又遣二將
昌義之王神念率水軍泝淮而上規取壽春田道龍寇
邊城路長平寇五門胡興茂寇開霍揚州諸城皆被寇
逼崇分遣諸將與之相持密装船艦二百餘艘教之水
戰以待臺軍梁武霍州司馬田休等率衆寇建安崇遣
綂軍李神擊走之又命邊城戍主邵申賢要其走路破
之於濡水俘斬三千餘人靈太后璽書勞勉許昌縣令
兼紵麻戍主陳平王南引梁軍以戍歸之崇自秋請援
表至十餘詔遣鎮南將軍崔亮救硤石鎮東將軍蕭寶
寅於梁人堰上流決淮東注朝廷以諸將乖角不相赴
乃以尚書李平兼右僕射持節節度之崇遣李神乘鬭
艦百餘艘㳂淮與李平崔亮合攻硤石李神水軍尅其
東北外城祖悅力屈乃降朝廷嘉之進號驃騎將軍儀
同三司刺史都督如故
王肅為輔國將軍長史詔討南齊義陽肅至義陽頻破
賊軍降者萬餘孝文遣散騎侍郎勞之以功進號平南
將軍賜駿馬一匹宣武初為尚書令時南齊裴叔業以
壽春内附拜肅使持節都督江西諸軍事車騎將軍與
驃騎大將軍彭城王勰率步騎十萬以赴之齊豫州刺
史蕭懿率衆三萬屯於小峴交州刺史李叔獻屯合肥
將圍壽春懿遣將胡松李居士等領衆萬餘屯據死虎
肅進師討擊大破之擒其將喬岷等斬首數千進討合
肥生擒叔獻蕭懿棄小峴南走肅還京師帝以肅淮南
累捷賞帛四千七百五十匹進位開府儀同三司封昌
國縣開國侯
奚康生為中堅將軍西臺直後吐京胡反自號辛支王
康生為軍主從章武王彬討之胡遣精騎一千邀谷斷
截康生率五百人拒戰破之追至石羊城斬首三十級
彬甲卒七千與胡賊戰分為五軍四軍俱敗康生軍獨
全遷為統軍時壽春來降詔康生宣撫俄而齊將桓和
屯軍梁城陳伯之據硤石民心駭動頗有異謀康生乃
防禦内外音信不通固城一月援軍乃至康生出擊桓
和伯之等二軍並破走之拔梁城合肥洛口三戍以功
遷征虜將軍封安戎縣開國男食邑二百戸及梁將宋
黑率衆寇擾彭城時康生遭母憂詔起為别將持節假
平南將軍領南青州諸軍擊走之後梁復遣都督臨川
王蕭密副將張惠紹勒甲十萬規寇徐州又假宋黑徐
州刺史領衆二萬水陸俱進徑圍高塜戍詔授康生武
衞將軍持節假平南將軍為别將領羽林三千人騎步
甲士隨便割配康生戰破走之
長孫百年為抱竿領將太和中攻吐谷渾所置洮陽泥
和二戍克之獲三千餘人
僧淵為黃郭戍主太和末齊將王曇紛等萬餘人寇南
青州僧淵擊破之悉虜其衆
陸叡為北征都督擊蠕蠕大破之遷侍中都曹尚書時
蠕蠕又犯塞詔叡率騎五千以討之蠕蠕遁走追至石
磧擒其帥赤阿突等數百人而還加散騎常侍遷尚書
左僕射領北部尚書又為使持節鎮北大將軍與楊平
王蹟並為都督領軍將軍斛律桓等北征三道諸軍事
步騎十萬以討蠕蠕叡以下各賜衣物布帛孝文親幸
城北訓誓群帥除尚書令衞將軍叡大破蠕蠕而還
穆亮為都督秦梁益三州諸軍事征南大將軍領護西
戎校尉仇池鎮將時宕昌王梁彌機死子彌博立為吐
谷渾所逼來奔仇池亮以彌機蕃欵素著矜其亡滅彌
博凶悖氐羌所棄彌機兄子彌承戎民歸樂表請納之
孝文從焉於是率騎三萬次于龍鵠擊走吐谷渾立彌
承而還
楊播為龍驤將軍與楊平王蹟等出漢北擊蠕蠕大獲
而還孝文嘉其勲賜奴婢十餘口遷武衞將軍復擊蠕
蠕至居延山而還除左衞將軍後為右衞將軍從駕討
崔慧景於鄧城破之進號平東將軍
劉思祖孝文朝屢為綂軍南征累著功捷宣武初為平
遠將軍任城王之圍鍾離也梁遣其冠軍將軍張惠紹
及彭瓫與張豹子等率衆二萬送糧鍾離思祖領兵數
千邀梁餉軍於邵陽遣其長史元龜步騎一千於鍾離
之北遏其前鋒錄事參軍繆琰掩其後思祖身率精銳
横衝其陣三軍合擊大破之擒惠紹及梁驍騎將軍祁
陽縣開國男趙景悅之弟寧遠將軍景循寧遠將軍梅
世和屯騎校尉任景攸長水校尉邊欣越騎校尉賈慶
眞龍驤將軍徐州敞等俘斬數千人
趙遐宣武景明初為梁城戍主被梁將攻圍以固守及
戰功封牟平子後以左將軍督巴東諸軍事鎮南鄭時
梁冠軍將軍軍主姜脩衆二萬屯羊口輔國將軍姜白
龍據南城龍驤將軍泉建率土民北入桑坯姜脩又分軍
據興勢司州刺史王僧炳頓南安並扇動夷獠規翻南
鄭遐率甲卒所在衝擊數百里間莫不摧靡前後斬首
五千餘級還
司馬悅為鎮遠將軍豫州刺史悅與鎮南將軍元英攻
義陽尅之詔改梁司州為郢州以悅為征虜將軍郢州
刺史梁遣其豫州刺史馬仙琕左軍將軍永陽戍主陳
可等率衆一萬於三關南六十里因山起城名為竹敦
遣其輔國將軍濟隂太守薊沛精兵二千以戍之後於
關南四十里麻陽舊柵起城仙琕輕騎東西為之節度
關南之民多懷兩望悅令西關統軍諸靈鳳掩擊敗之
盡燔其城樓儲積擒薊沛及其輔國將軍軍主劉靈秀
以散騎常侍徵還從征涼州以功賜隸戶一百
傅豎眼為建武將軍鎮合肥武興氐楊集義反叛推其
兄子紹先為主攻圍關城梁州刺史邢巒遣豎眼討之
集義衆逆戰頻破走之乘勝追北乃尅武興後為昭武
將軍益州刺史以州初置境逼巴獠給羽林虎賁三百
人進號冠軍將軍及高肇伐蜀假豎眼征虜將軍持節
領步兵三萬先討北巴梁高祖聞大軍西伐遣其寧州
刺史任太洪從隂平偷路入益州北境欲擾動氐蜀以
絶運路乘國諱班師遂扇誘土民奄破東洛除口二戍因
此詐言南軍繼至氐蜀信之翕然從逆太洪率氐蜀數
千圍逼關城豎眼遣寧朔將軍成興孫討之軍次白護
太洪遣其輔國將軍任碩北等率衆一千邀險拒戰在
虎徑南山連置三營興孫分遣諸綂隨便掩擊皆破之
太洪又遣軍主邊昭等率氐蜀三千攻逼興孫柵興孫
力戰為流矢所中死豎眼又遣綂軍姜喜季元度從東
嵠潛入廻出西崗邀賊之後表裏合擊大破之斬邊昭
及太洪前部王隆護首於是太洪及關城五柵一時逃
散及孝明時屢請解州乃以元法僧代之至洛拜征虜
將軍大中大夫梁遣將趙祖悅入屯硤口以逼壽春鎮
南將軍崔亮討之以豎眼為持節鎮南軍司法僧既至
大失民和梁遣其信武將軍衡州刺史張齊因民心怨
入寇晉壽頻陷葭萌小劒諸戍進圍州城朝廷以西南
為憂乃驛徵豎眼於淮南既至以為右將軍益州刺史
尋加散騎常侍平西將軍假安西將軍西征都督率騎
三千以討張齊給銅印千餘須有假職者聽六品以下
板之豎眼既出梁州梁冠軍將軍勾道侍梁州刺史王太
洪等十餘將所在拒塞豎眼三日之中轉戰二百餘里
甲不去身頻致九捷土民統軍席廣度等處處邀擊斬
太洪及梁征虜將軍楊伏錫等首張齊引兵西退遂奔
葭萌蜀民聞豎眼復為刺史人人喜悅迎於路者日有
百數豎眼至州白水以東民皆寧業先是梁信義將軍
都統白水諸軍事楊興起征虜將軍李光宗襲據白水
舊城豎眼遣虎威將軍強虬與隂平王楊大赤率衆千
餘夜渡白水旦而交戰大敗賊軍斬興起首尅復舊城又遣
綂軍傅曇表等大破梁寧朔將軍王光昭於隂平張齊
仍阻白水屯寇葭萌豎眼分遣諸將水陸討之齊遣其
寧朔將軍費忻督步騎二千逆來拒戰軍主陳洪起力
戰破之乘勝追奔遂臨夾谷三柵綂軍胡小虎四面攻
之三柵俱潰張齊親率驍勇二萬餘人與諸軍交戰豎
眼命諸綂帥同時奮擊軍主許暢斬梁雄信將軍牟興
祖軍主孔領周射齊中足於是大破賊軍斬獲甚衆齊
乃柵於虎頭山下賊帥任令崇屯據西郡豎眼復遣討
之令崇棄衆夜遁乃進討齊破其三柵斬首萬餘齊被
重創奔竄而退小劒大劒賊亦捐城西走益州平
田益宗為征虜將軍宣武景明初梁遣軍主吳子陽率
衆寇三關益宗遣光城太守梅與之步騎四千進至隂山
關南八十餘里據長風城逆擊子陽大破之斬獲千餘
級梁建寧太守黃天賜築城赤亭復遣其黃公賞屯於
漴城與風相持益宗命安蠻太守梅景秀爲之犄角擊討
破天賜等斬首數百獲其二城後梁寧朔將軍楊僧遠
率衆二千寇逼蒙籠益宗命魯生與戍主奇道顯逆擊
破之追奔十里俘斬千餘進號平南將軍
楊大眼為征虜將軍東荆州刺史景明中蠻酋樊秀安
等反詔大眼為别將隸都督李崇討平之後遷平南將
軍持節都綂軍正始中梁遣其前江州刺史王茂先率
衆數萬次于樊雍招誘蠻夏規立宛州又令其所署宛
州刺史雷豹狼軍主曹仲宗等領衆二萬偷據河南城
宣武以大眼為武衞將軍假平南將軍持節都督綂軍
曹敬邴虬樊魯等諸軍討茂先等大破之斬梁輔國將
軍王花龍驤將軍申天化俘馘七千有餘梁又遣其勇
將張惠紹總率衆軍竊據宿豫又假大眼平東將軍為
别將與都督邢巒討破之
薛眞度景明中為平南將軍時梁豫州刺史王超宗率
衆圍逼小峴眞度遣兼綂軍李叔仁等率步騎擊之超
宗逆來拒戰叔仁擊破之俘斬三千還朝除金紫光祿
大夫加散騎常侍
魏承祖為右將軍善撫士卒兼有將材自宣武景明以
後嘗為綂軍南北征伐累有戰功歴太原太守至光祿
大夫
陳伯之為冠軍將軍正始初梁征虜將軍趙祖悅築城
於水東與潁川接對置兵數千欲為攻討之計伯之進
軍討祖悅大破之乘勝長驅入城刺祖悅三創賊衆大
敗進討破諸郡賊斬獲數千
刁整為尚書左中兵郎中正始中梁江州刺史王茂先
來寇南境平南將軍楊大眼討之詔整持節為大眼軍
司大破茂先斬梁輔國將軍王花等永平初以軍功除
員外散騎常侍
畢祖朽為寧遠將軍正始中梁將蕭及先率步騎二萬
人寇兖州及先令别帥角念屯于蒙山以祖朽為綂軍
假寧朔將軍隸邢巒討之祖朽開誘有方降者相繼賊
出逆戰祖朽大破之賊走還柵祖朽夜又焚擊賊徒潰
散追討百餘里斬獲及赴沂死者四千餘人斬龍驤將
軍矯道儀寧朔將軍王秀以功封南城縣開國男食邑
二百戶
李世哲為三關别將延昌三年大破羣蠻斬梁龍驤將
軍文思之文天生
李煥為輔國將軍梁州刺史時武興氐楊集起舉兵作
逆令弟集義邀斷白馬戍勅假煥平西將軍督别將石
長樂綂軍王祐等與軍司苟金養俱討之大破集起軍
會秦州民吕苟兒反煥仍令長樂等繇麥積崖赴援
屬都督元麗至遂共平之時氐王楊定進猶據方山與
苟兒影響煥密募氐趙芸路斬定
邢巒為尚書時梁朝梁秦二州行事夏侯道遷以漢中
内附詔加巒使持節都督征梁漢諸軍事假鎮西將軍
進退徵攝得以便宜從事巒至漢中白馬以西猶未歸
順巒遣寧遠將軍楊舉統軍楊衆愛氾洪雅等領卒六
千討之軍鋒所臨賊皆欵附唯補谷戍主何法靜據城
拒守舉等進師討之法靜奔潰乘勝追至關城之下梁
龍驤將軍關城流雜李侍叔逆以城降梁輔國將軍任
僧幼等三十餘將率南安廣長東洛大寒武始除口平
溪桶谷諸郡之民七千餘戶相繼而至梁平西將軍李
天賜晉壽太守王景胤等擁衆七千屯據石亭統軍韓多
寳等率衆擊之破天賜前將軍趙睹擒斬一千三百遣
統軍李義珍討晉壽景胤宵遁遂平之拜巒使持節安
西將軍梁秦二州刺史梁巴西太守龐景民恃遠不降
巒遣巴州刺史嚴玄思往攻之斬景民巴西悉平梁遣
其冠軍將軍孔陵等率衆二萬屯據深坑冠軍將軍曾
方達固安南冠軍任僧褒輔國將軍李畎戍石同巒統
軍王足所在擊破之梟梁輔國將軍樂保明寧朔將軍
李伯度龍驤將軍李思賢賊遂保回車柵足又進擊梁
輔國將軍范峻自餘斬獲殆將萬數孔陵等收集遺衆
奔保梓潼足又破之斬梁輔國將軍符伯度其殺傷投
溺者萬有餘人開地定民東西七百南北千里獲郡十
四二部護軍及諸縣戍後為安東將軍先是梁輔國將
軍蕭及先率衆二萬寇陷固城冠軍將軍魯顯文驍騎
將軍相文玉等率衆一萬屯於孤山梁將角念等率衆
一萬擾亂龜蒙土民從逆十室而五巒遣綂軍樊魯討
文玉别將元恒攻固城統軍畢祖朽討角念樊魯大破
文玉等追奔八十餘里斬首四千餘級元恒又破固城
畢祖朽復破念等兖州悉平巒破賊將藍懷恭於睢口
進圍宿豫而懷恭等復清南造城規斷水陸之路巒身
率諸軍自水南而進遣平南將軍楊大眼從水北逼之
統軍劉思祖等夾水造筏燒其船舫衆軍齊進拔柵填
塹直登其城火起中流四面俱擊乃陷賊城俘斬數萬
在陣别斬懷恭擒其列侯列將直閣直後三十餘人俘
斬一萬宿豫既平蕭昞亦於睢陽退走二戍獲米四十
餘萬石後豫州城民白早生殺刺史司馬悅以城南入
詔巒持節討之巒率騎八百倍道兼行五日次於鮑口
賊遣大將軍胡孝智率衆七千去城二百逆來拒戰巒
擊破孝智乘勝長驅至於懸瓠賊出城逆戰又大破之
因即渡汝既而大兵繼至遂長圍之詔加巒使持節假
鎮南將軍都督南討諸軍事征南將軍中山王英南討
三關亦次於懸瓠以後軍未至前寇稍多憚不敢進乃
與巒分兵掎角攻之梁將齊苟仁等二十一人開門出䧏
即斬早生等同惡數十人豫州平
裴良以尚書左丞為西北道行臺討汾州羣胡薛羽等
値别將李德龍為羽所破良入汾州與刺史汝隂王景
和及德龍率兵數千人憑城自守賊併力攻逼詔遣行
臺裴延儁大都督章武王融都督宗王彌孫等赴援時
有五城郡山胡馮宜都賀悅廻成等以妖妄惑衆假稱
帝號服素衣持白傘白幡率諸逆衆於雲臺郊抗拒王
師融等與戰敗績賊乘勝圍城良率將士出戰大破之
於陣斬廻成
李平為鎮北將軍討京兆王愉於冀州平至城南十六
里賊攻圍濟州軍拔柵填塹未滿者數尺諸將合戰無
利而還憚於更進平親入行間勸以重賞士卒乃前大
破逆衆愉時墜馬乃有一人下馬援愉上而鬭死乘勝
逐北至於城門斬首數萬級遂圍城燒門愉與百餘騎
突門出走遣綂軍叔孫頭追之去信都八十里擒愉冀
州平後遷鎮軍大將軍率步騎二千以赴夀春平巡視
硤石内外知其盈虚之所嚴勒崇亮令水陸兼偹尅期
齊舉崇亮憚之無敢乖互頻日交戰屢破賊軍安南將
崔延伯立橋於下蔡以拒賊之援軍賊將王神念昌義
之等不得進救趙祖悦守死窮城平乃分部攻之令崔
亮督陸卒攻其城西李崇勒水軍擊其東面然後鼓噪
南北俱上賊衆周章東西赴戰屠賊外城賊之將士相
率歸附祖悦率其餘衆固保南城通夜攻守至明乃降
斬祖悦送首於洛俘獲甚衆
册府元龜卷三百五十三
