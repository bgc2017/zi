册府元龜卷七百七十宋王欽若等撰
總錄部
自述第二
後漢蔡邕字伯喈閒居翫古不交當世感東方客難及
揚雄班固崔駰之徒設疑以自通(揚雄作解嘲班固作答賓戲崔駰作達旨)
乃斟酌羣言韙其是而矯其非(韙亦是也)作釋誨以戒厲云
爾有務世公子誨於華顛胡老(華顛謂白首也胡老元老之稱)曰盖聞
聖人之大寶曰位故以仁守位以財聚人然則有位斯
貴有財斯冨行義達道士之司也故伊摯有負鼎之衒
仲尼設執鞭之言(摯伊尹名也負鼎爼以滋味說湯致於王道論語孔子曰冨而可求雖執)
(鞭之士吾亦為之)甯子有清商之歌百里有豢牛之事(甯戚欲干齊桓)
(公窮困無以自達於是為商旅將車以適於齊暮宿於郭門飰牛車下望見桓公乃擊牛角而商歌桓公聞之)
(曰異哉歌者非常人也命後車載之百里奚自鬻於秦衣褐食牛朞年而後穆公知之舉之牛口之下豢養也)
夫如是則聖哲之通趣古人之明志也夫子生清穆之
世禀醇和之靈覃思典籍韞櫝六經安貧樂賤與世無
營沈精重淵抗志高冥包括無外綜析無形其已久矣
曾不能拔萃出羣揚芳飛文登天庭序彛倫掃六合之
穢慝清宇宙之埃塵連光芒於白日屬炎氣於景雲時
逝歲暮默而無聞小子惑焉是以有云方今聖上寬明
輔弼賢知崇英逸偉不墜於地德弘者建宰相而裂土
才羨者荷榮祿而蒙賜(羨本或作美)盍亦回塗要至俛仰取
容(回曲也言履直道則不能有所至也)輯當世之利定不拔之功榮家宗
於此時遺不滅之令蹤(遺猶留也)夫獨未之思邪何為守彼
而不通此(彼謂貧賤此謂榮祿)胡老慠然而笑曰若公子所謂覩
曖昧之利而忘昭晳之害專必成之功而忽蹉跌之敗
者已公子謖爾歛袂而興曰胡為其然也(謖然翕歛之貌)胡老
曰居吾將釋汝(居猶坐也釋解也)昔自太極君臣始基(太極天地之始)
(也)有羲皇之洪寧唐虞之至時(洪大也)三代之隆亦有緝
熙五伯扶微勤而撫之於斯已降天網縱人紘㢮王塗
壞太極陁(賈逵注國語曰小崩曰陁)君臣土崩上下瓦解於是智者
騁詐辯者馳說武夫奮略戰士講銳(講習也)電駭風馳霧
散雲披變詐乖詭以合時宜或畫一策而綰萬金或談
崇朝而錫瑞珪(戰國策曰秦昭王見頓弱頓弱曰韓天下之咽喉也魏天下之胷臆也王資臣萬金)
(而游之天下可圖也秦王曰善乃資萬金使東游韓魏入其將相比游燕趙而殺李牧齊王入朝四國畢從頓)
(子說之也史記曰虞卿說趙孝成王一見賜黃金百鎰再見賜白璧一雙)連衡者六印磊落
合從者駢組流離(連衡謂張儀合從謂蘇秦竝佩六國印駢竝也流離光彩也)隆貴
翕習積冨無崖據巧蹈機以忘其危夫華離蔕而萎條
去幹而枯女冶容而淫士背道而辜人毁其滿神疾其
邪利端始萌害漸亦牙速速方轂天夭是加(詩小雅曰速速方穀)
(天夭是椓速速陋也穀祿也言鄙陋小人將貴而得祿也夭殺也椓破之也此作轂者盖謂小人乘寵方轂而)
(行也)欲豐其屋乃蔀其家(易豐卦上六曰豐其屋蔀其家蔀覆也屋厚覆暗之甚也)是
故天地否閉聖哲潛形(易文言曰天地閉賢人隱)石門守晨沮溺耦
耕(論語曰子路宿於石門晨門曰奚自子路曰自孔氏鄭玄注云石門魯城外門也晨門主晨夜開閉者又)
(曰長沮桀溺耦而耕竝隱遁之人也)顔歜抱璞蘧瑗保生(戰國策齊宣王謂顔歜曰願先)
(生與寡人遊歜辭曰玉生於山制則毁焉非不寶也然太璞不完士生鄙野選而祿焉非不貴也然形神不全)
(歜願得晩食以當肉安步以當車無罪以當貴清靜以自娱知足以歸反於璞則終身不辱論語曰蘧伯玉邦)
(有道則仕邦無道則可卷而懷之此為保其身也)齊人歸樂孔子斯征雍渠驂
乘逝而遺輕(論語曰齊人饋女樂季桓子受之三日不朝孔子行史記曰衛靈公與夫人同車宦)
(者雍渠驂乘孔子曰吾未見好德如好色者也於是醜之去衞適曹遺輕謂若棄輕細之物而去言惡之甚也)
夫豈慠主而背國乎道不可以傾也且我聞之曰南風
至則黃鐘應融風動而魚上冰𬎼賓統則微隂萌蒹葭
蒼而白露凝(月令仲冬律中黃鐘融風艮之風也月令孟春東風解凍魚上冰又仲夏之月律中)
(蕤賓微隂謂一隂爻生也詩秦風曰蒹葭蒼蒼白露為霜爾雅曰蒹簾也葭蘆也)寒暑相推隂
陽代興運極則化理亂相承今大漢紹陶唐之鴻烈盪
四海之殘災隆隱天之高拆絙地之基(絙與亘同)皇道惟融
帝猷顯丕汦汦庶類含甘吮滋(汦汦齊貌)撿六合之羣品濟
之乎雍熙羣僚恭己於職司聖主垂拱乎兩楹君臣穆
穆守之以平濟濟多士端委縉綎(端委禮衣也左傳曰太伯端委以持周禮)
(說文曰縉赤白色也綎系綬也)鴻漸盈階振鷺充庭(易曰鴻漸于陸喻君子仕進於朝詩)
(曰振振鷺喻潔白之士羣集君之朝也)譬猶鍾山之玉泗濱之石累珪璧
不為之盈採浮磬不為之索(山海經曰黃帝取密山之玉策投之鍾山之陽尚書)
(曰泗濱浮磬注云水中見石可以為磬言鍾山多玉泗水多石喻漢多賢人也)曩者洪源辟而
四隩集武功定而干戈戢獫狁攘而吉甫宴城濮捷而
晉凱入(辟開也謂禹理洪水而開導之尚書曰四隩既宅隩居也武功定謂武王伐紂詩周頌曰載戢)
(干戈詩小雅曰薄伐獫狁至于太原吉甫燕喜既多受祉鄭玄注曰吉甫既伐獫狁而歸天子以燕禮樂之也)
(左傳晉與楚戰於城濮楚師敗績故晉凱樂而歸也)故當其有事也則蓑笠竝載擐
甲揚鋒不給於務(蓑音素和切詩小雅曰荷蓑荷笠毛萇注云荷揭也蓑所以備雨笠所以)
(禦暑擐貫也)當其無事也則舒紳緩佩鳴玉以步綽有餘裕
夫世臣門子&KR0591;御之族(詩小雅曰曾我暬御注云暬御侍御也)天隆其祐
主豐其祿抱膺從容爵位自從攝須理髯餘官委貴其
進取也順傾轉圓不足以喻其便逡巡放屣不足以况
其易夫有逸羣之才人人有優贍之智童子不問疑於
老成瞳矇不稽謀於先生心恬澹於守高意無為於持
盈(老子曰持而盈之不如其已注云持滿則傾不如止也)粲乎煌煌莫非華榮明
哲泊焉不失所寧(泊猶靜也)狂淫振蕩乃亂其情貪夫殉財
夸者死權(賈誼鵩鳥賦之文也言夸華者必死於權勢也)瞻仰此事體躁心煩
闇謙盈之效迷損益之數(易曰天道虧盈而益謙又曰損益盈虚與時偕行注云自)
(然之質各定其分短者不為不足長者不為有餘損益將何加焉)騁駑駘於修路慕騏
驥而增驅卑俯乎外戚之門乞助乎近貴之譽榮顯未
副從而顛踣(踣叶韻音赴)下獲熏胥之辜高受滅家之誅(班固)
(書曰史遷熏胥以刑音義云謂相熏蒸得罪也誅叶韻音丁注切)前車已覆襲軌而騖
曾不鑒禍以知畏懼予惟悼哉害其若是(害何也)天高地
厚跼而蹐之(詩小雅曰謂天盖高不敢不跼謂地盖厚不敢不蹐)怨豈在明患生
不思戰戰兢兢必慎厥尤且用之則行聖訓也舍之則
藏至順也(論語孔子曰用則行舍則藏故言聖訓也)夫九河盈溢非一堤所
防(九河謂河水分為九道爾雅曰徒駭太史馬頰覆鬴胡蘇簡潔鉤般鬲津是為九河也)帶甲百
萬非一勇所抗今子責匹夫以清宇宙庸可以水旱而
累堯湯乎懼煙炎之毁&KR1106;何光芒之敢揚哉(煙炎火之微細者言)
(常懼細微以致毁滅杜預注左傳曰吴楚之間謂火滅為&KR1106;音子廉切炎音熖)且夫地將震而
樞星直井無景則日隂食(晏子見伯常騫問曰昔吾見維星絶樞星散地其動乎見)
(晏子春秋隂食謂不顯食也凡日隂食則井無影也)元首寬則望舒朓侯王肅則
月側匿(望舒月也尚書大傳曰晦而月見西方謂之朓朔而日見東方謂之側匿側匿則侯王肅朓則)
(侯王舒注肅急也舒緩也)是以君子推微達著尋端見緒履霜知冰
踐露知暑時行則行時止則止消息盈冲取諸天紀(易坤)
(文言曰履霜堅冰至艮卦曰時行則行時止則止豐卦曰天地盈虚與時消息)利用遭泰可與
處否樂天知命持神任已羣車方奔乎險路安能與之
齊軌思危難而自豫故在賤而不恥方將騁馳乎典籍
之崇塗休息乎仁義之淵藪槃旋乎周孔之庭宇揖儒
墨而與為友舒之足以光四表收之則莫能知其所有
若乃丁千載之運應神靈之符闓閶闔乘天衢擁華盖
而奉皇樞納玄策於聖德宣太平於中區計合謀從己
之圖也勲績不立予之辜也龜鳳山翳霧露不除踊躍
草萊祗見其愚不知我者將謂之迂(龜鳳喻賢人露霧喻昏闇也迂曲也)
脩業思真棄此焉如靜以俟命不斁不渝(斁厭也渝變也)百歲
之後歸乎其居(詩晉風也毛萇注云居墳墓也)幸其獲稱天所誘也(謂小)
(人妄得稱舉者天之所誘後必遇害也)罕漫而已非己咎也(罕漫猶無所知聞也非君)
(子之咎也)昔伯翳綜聲於鳥語葛盧辯音於鳴牛董父受氏
於豢龍奚仲供德於衡輈(伯翳即秦之先伯益也能與鳥語葛盧東夷介國之君也)
(介葛盧聘於魯聞牛鳴曰是生三犧皆用之矣問之如其言晉太史蔡墨曰昔有董父實甚好龍能求嗜欲以)
(飲食之以服事帝舜帝賜姓曰董氏曰豢龍奚仲薛之祖也世本曰奚仲作車衡軛也輈轅也)倕氏興
政於巧工造父登御於驊騮非子享土於善圉狼瞫取
右於禽囚(倕舜之巧人也見尚書造父者秦之先也為周穆王御驊騮騄耳之乘非子亦秦之先善)
(養馬周孝王使主馬於汧渭之間馬大蕃息分土為附庸邑之於秦竝見史記圉養馬人也見周禮左傳曰戰)
(於殽晉㐮公縛秦囚使萊駒以戈斬之囚呼萊駒失戈狼瞫取戈斬之遂以為車右)弓父畢精於
筋骨佽飛明勇於赴流壽王創基於格五東方要幸於
談優(弓父弓工也闕子曰宋景公使弓工為弓九年來見公公曰為弓亦遲矣對曰臣精盡於弓矣獻弓)
(而歸三日而死公張弓東向而射矢踰西霜之山集彭城之東其餘力逸勁飲羽於石梁呂氏春秋曰荆人佽)
(飛入江斬蛟前書武帝時吾丘壽王字子戅以善格五待制格當今之簺也東方朔以善談笑俳優得幸班固)
(曰朔應諧似優)上官效力於執盖弘羊據相於運籌僕不能參
跡於若人故抱璞而優游(上官桀武帝時為期門郎從上甘泉大風車不得行解盖)
(授桀雖風盖常屬車桑弘羊洛陽賈人也以能心計為侍中)於是公子仰首降階忸
怩而避(忸怩心慙)胡老乃揚衡含笑援琴而歌(衡眉目之間也)歌曰
練余心兮浸太清滌穢濁兮存正靈和液暢兮神氣寧
情志泊兮心亭亭嗜欲息兮無繇生踔宇宙而遺俗兮
眇翩翩而獨征(太清謂天也和液謂和氣靈液也亭亭孤峻之貌踔猶越也音丑教切)
蜀郤正字令先為秘書郎依則先儒假文見意號曰釋
譏其文繼於崔駰達旨其辭曰或有譏余者曰聞之前
記夫事與時竝名與功偕然則名之與事前哲之急務
也是故創制作範匪時不立流稱垂名匪功不記名必
須功而乃顯事亦俟時以行止身沒名滅君子所恥是
以達人研道探賾索微觀天運之符表考人事之盛衰
辯者馳說智者應機謀夫演略武士奮威雲合霧集風
擊電飛量時揆宜用取世資小屈大申存公忽私雖尺
枉而尋直終揚光以發輝也今三方鼎峙九有未乂悠
悠四海嬰丁禍敗嗟道義之沉塞愍生民之顛沛此誠
聖賢拯救之秋烈士樹功之會也吾子以高朗之才珪
璋之質兼覽博闚留心道術無遠不致無幽不悉挺身
取命幹兹奥秘躊躇紫闥喉舌是執九考不移有入無
出(尚書曰三載考績三考黜陟幽明九考則二十七年)究古今之真偽計時務之
得失雖時獻一策偶進一言釋彼官責慰此素飱固未
能輸竭忠欵盡瀝胷肝排方入直惠彼黎元俾吾徒草
鄙竝有聞焉也盍亦綏衡緩轡回軌易塗輿安駕肆思
馬斯徂審厲揭以投濟要夷庚之赫憮播秋蘭以芳世
副吾徒之披圖不亦盛與余聞而歎曰嗚呼有若云乎
邪夫人心不同實若其面子雖光麗既美且艷管闚筐
舉守厥所見未可以言八紘之形埓信萬事之精練也
或人率爾仰而揚衡曰是何言與余應之曰虞帝以面
從為戒孔聖以悅己為尤若子之言良我所思將為吾
子論而釋之昔在鴻荒曚昧肇初三皇應籙五帝承符
爰暨夏商前典攸書姬衰道缺霸者翼扶嬴氏慘虐吞
嚼八區於是從横雲起狙詐如星竒邪蠭動智故萌生
或飾真以讎偽或挾邪以干榮或詭道以要上或鬻技
以自矜背正崇邪棄直就佞忠無定分義無常經故鞅
法窮而慝作斯義敗而姦成吕門大而宗滅韓辯立而
身刑夫何故哉利回其心寵耀其目赫赫龍章鑠鑠車
服媮幸苟得如反如仄淫邪荒迷恣睢自極和鸞未調
而身在轅側庭宇未踐而棟折榱覆天收其精地縮其
澤人弔其窮鬼芟其頟初升高崗終隕幽壑朝含榮潤
夕為枯魄是以賢人君子深圖遠慮畏彼咎戾超然高
舉寧曳尾於塗中穢濁世之休譽彼豈輕主慢民而忽於
時務哉盖易著行止之戒詩有靖恭之歎乃神之聽之
而道使之然也自我大漢應天順人政治之隆皓若陽
春俯憲坤典仰式乾文播皇澤以熙世揚茂化之醲醇
君臣履度各守厥真上垂詢納之弘下有規救之責士
無虚華之寵民有一行之迹粲乎亹亹尚此忠益然而
道有隆窳物有興廢有聲有寂有光有翳朱陽否於素
秋玄隂抑於孟春羲和逝而望舒係運氣匿而耀靈陳
冲質不永桓靈墜敗英雄雲布豪傑盖世家挾殊議人
懷異計故從横者歘披其胷狙詐者暫吐其舌也今天
綱已綴德樹西隣丕顯祖之宏規縻好爵於士人興五
教以訓俗豐九德以濟民肅明祀以礿祭幾皇道以輔
真雖跱者未一偽者未分聖人垂戒盖均無貧故君臣
協美於朝黎庶欣戴於野動若重規靜若疊矩濟濟偉
彦元凱之倫也有過必知顔子之仁也侃侃庶政冉季
之治也鷹揚鷙騰伊望之事也總羣俊之上略含薛氏
之三計敷張陳之秘策故力征以勤世援華英而不遑
豈暇修枯籜於榛穢哉然吾不才在朝累紀託身所天
心焉是恃樂滄海之廣深歎嵩嶽之高峙聞仲尼之贊
商感鄉校之益己彼平仲之和羹亦進可而替否故矇
冐瞽說時有攸獻譬遒人之有采於市閭游童之吟詠
乎疆畔庶以增廣福祥輸力規諫若其合也則以闇協
明進應靈符如其違也自我常分退守己愚進退任數
不矯不誣循性樂天夫何恨諸此所以既入不出有而
若無者也狹屈氏之常醒濁漁父之必醉溷柳季之卑
辱褊夷叔之高懟合不以得違不以失得不充詘失不
慘悸不樂前以顧軒不就後以慮輕不粥譽以干澤不
辭愆以忌詘何責之釋何飱之䘏何方之排何直之入
九考不移固其所執也方今朝士山積髦俊成羣猶鱗
介之潛乎巨海毛羽之集乎鄧林游禽逝不為之尠浮
魴臻不為之殷且陽靈幽於唐葉隂精應於商時陽旴
請而洪災息桑林禱而甘澤滋(淮南子曰禹為水以身請於陽旴之河湯苦旱)
(以身禱於桑林之際聖人之憂民如此其明矣)行止有道啓塞有期我師遺訓
不怨不尤委命恭己我又何辭辭窮路單將反初節綜
墳典之流芳尋孔氏之遺藝綴微辭以存道憲先軌以
投制韙叔肹之優游美疎氏之遐逝收止足以言歸汎
浩然以容裔欣環堵以恬娱免咎悔於斯世顧兹心之
未泰懼末塗之泥滯仍永激而增憤肆中懷以告誓昔
九方考績於至貴秦牙沈思於殊形(淮南子曰伯樂寒風秦牙葛青所相)
(各異其知馬一也盖九方觀其精秦牙察其形)薛燭察寶以飛譽(越絶書曰昔越王句踐有)
(寶劒五聞於天下客有能相劒者名薛燭王召而問之吾有寶劒五請以示子乃取豪曹巨闕薛燭曰皆非也)
(又取純鈎湛盧薛燭曰觀其劒鈔爛爛如列宿之行空觀其光渾渾如水之將溢觀其文煥煥如冰之將釋此)
(所謂純鈎耶王曰是也)瓠梁託弦以流聲(淮南子曰瓠巴鼔瑟而鱓魚聽之又曰瓠梁之)
(歌可隨也而弦以歌者不可為也)齊隸拊髀以濟文楚客潛寇以保荆(淮南)
(子曰齊伐楚楚子發將師以當之兵三却楚賢大夫皆盡其計而悉其誠有善偷者進請曰臣有薄技願為君)
(行之君曰諾偷即夜出解齊將軍之幬帳而獻之子發子發使人歸之曰卒有出採薪者得將軍之帳使使歸)
(於執事明日又復往取枕子發又使歸之明日又復往取簪子發又使歸之齊師聞之大駭將軍與君吏謀曰)
(今日不去楚君恐取吾頭矣即旋師而去)雍門援琴而挾說(桓譚新論曰雍門周以琴見孟)
(嘗君君曰先生鼓琴亦能令文悲乎雍門周曰然臣竊為足下有所常悲夫角帝而困秦者君也連五國而伐)
(楚者又君也天下未嘗無事不從即衡從成則楚王衡成則秦帝夫以秦楚之強而報弱薛尤磨蕭斧而伐朝)
(菌也有識之士莫不為足下寒心天道不常盛寒暑更進退千秋萬歲之後宗廟必不血食高臺既已傾曲池)
(又已平墳墓生荆棘狐狸穴其中游兒牧豎躑躅其足而歌其上曰孟嘗君之尊貴亦猶若是乎於是孟嘗君)
(喟然太息涕淚承睫而未下雍門周引琴而鼔之徐動宫徵叩角羽終而成曲孟嘗君遂歔欷而就之曰先生)
(鼓琴令文若亡國之人也)韓哀秉轡而馳名(吕氏春秋曰韓哀作御)盧敖翺翔
乎玄闕若士竦身於雲清(淮南子曰盧敖游乎北海經乎太隂入乎玄闕至於蒙轂)
(之上見若士曰子殆可與敖為交乎若士者齤然而笑曰嘻乎子中州民寧肯而遠至此吾與汗漫期於九垓)
(之上吾不可以久於是舉臂而竦身遂入雲中盧敖仰而視之弗見乃止曰吾比夫子猶黃鵠之與壤蟲終日)
(行不離咫尺自以為遠不亦悲哉)余實不能齊技於數子故乃靜然守
己而自寧
晉皇甫謐字士安沈靜寡欲殆有高尚之志以著述為
務自號玄晏先生著禮樂聖真之論後得風痺疾猶手
不輟卷或勸謐修名廣交謐以為非聖人孰能兼存出
處居田里之中亦可以樂堯舜之道何必崇接世利事
官鞅掌然後為名乎作玄守論以答之曰或謂謐曰富
貴人之所欲貧賤人之所惡何故委形待於窮而不變
乎且道之所貴者理世也人之所美者及時也先生年
邁齒變飢寒不贍轉死溝壑其誰知乎謐曰人之所至
惜者命也道之所必全者形也性形所不可犯者疾病
也若擾全道以損性命安得去貧賤存所欲哉吾聞食
人之祿者懷人之憂形強猶不堪况吾之弱疾乎且貧
者士之常賤者道之實處常得實沒齒不憂孰與冨貴
擾神耗精者乎又生為人所不知死為人所不惜至矣
喑聾之徒天下之有道者也一人死而天下號者以為
損也一人生而四海笑者以為益也然則號笑非益死
損生也是以至道不損至德不益何哉體足也如迴天
下之念以追損生之禍運四海之心以廣非益之病豈
道德之至乎夫唯無損則至堅矣夫唯無益則至厚矣
堅故終不損厚故終不薄苟能體堅厚之實居不薄之
真立乎損益之外遊乎形骸之表則我道全矣遂不仕
束晳字廣微性沉退不慕榮利作玄居釋以擬客難其辭
曰束子閒居門人竝侍方下帷深譚隱机而咍含毫散
藻考撰同異在側者進而問之曰盖聞道尚變通達者
無窮世亂則救其紛時泰則扶其隆振天維以贊百務
熙帝載而鼓皇風生則率土樂其存死則宇内哀其終
是以君子屈己伸道不恥干時尚書有不索何獲之言
周易著躍以求進之辭莘老負金鉉以陳烹割之說齊
客當康衢而咏白水之詩今先生耽道修藝嶷然山峙
潛朗通微洽覽深識夜兼忘寐之勤晝騁鑽玄之思曠
年累稔不墮其志鱗翼成而愈伏術業優而不試乃欲
闔匵辭價泥蟠深處永戢琳琅之耀匿首窮魚之渚當
唐年而慕長沮邦有道而反甯武識彼迷此愚竊不取
若乃士以援登進必待求附勢之黨横擢則林藪之彦
不抽丹墀步紈袴之童東野遺白顛之叟盍亦因子都
而事博陸憑鷁首以涉洪流蹈翠雲以駭逸龍振光耀
以驚沉鰌徒屈蟠於塪井眄天路而不遊學既積而
身困夫何為乎秘丘且歲不我與時若奔駟有來無反
難得易失先生不知盱豫之䜟悔遲而忘夫朋盍之義
務疾亦豈能登海湄而抑東流之水臨虞泉而招西歸
之日徒以曲畏為梏儒學自桎囚大道於環堵苦形骸
於蓬室豈若託身權戚馮勢假力擇棲芳林飛不待翼
夕宿七娥之房朝享五鼎之食匡三正則太階平贊五
教而玉繩直孰若茹藿飡蔬終身自匿哉束子曰居吾
將導爾以君子之道諭爾以出處之事爾其明受余訊
謹聽余志昔元一既啟兩儀肇立離光夜隱望舒晝戢
羽族翔林蟩蛁赴濕物從性之所安士樂志之所執或
背豐榮以巖栖或排蘭闥而求入在野者龍逸在朝者
鳳集雖軌迹不同而道無貴賤必安其業交不相羨稷
契奮庸以宣道巢繇洗耳以避禪同垂不朽之稱俱入
賢者之流參名比譽誰劣誰優何必貪與二人為羣恥
為七人之疇乎且道暌而通士不同趣吾竊綴處者之
末行未敢聞子之高喻將忽蒲輪而不眄夫何權戚之
云附哉昔周漢中衰時難自託福兆既開患端亦作朝
遊巍峩之宫夕墜崢嶸之壑晝笑夜歎晨華暮落忠不
足以衞己禍不可以豫度是以士諱登朝而競赴林薄
或毁名自汚或不食其祿比從政於匣笥之龜譬官者
於郊廟之犢公孫泣涕而辭相揚雄抗論於赤族今大
晉熙隆六合寧靜蜂蠆止毒熊羆輟猛五刑勿用八紘
備整主無驕肆之怒臣無氂纓之請上下相安率禮從
道朝養觸邪之獸庭有指佞之草禍戮可以忠逃寵祿
可以順保且夫進無險懼而惟寂之務者率其性也兩
可俱是而舍彼趣此者從其志也盖無為可以解天下
之紛澹泊可以救國家之急當位者事有所窮陳策者
言有不入翟璜不能迴西隣之寇平勃不能正如意之
立干木卧而秦師退四皓造而戚姬泣夫如是何舍何
執何去何就謂山岑之林為芳谷底之莽為臭守分任
性唯天所授鳥不假甲於龜魚不借足於獸何必笑孤
竹之貧而羨齊景之冨恥布衣以肆志寧文裘而拖繡
且能約其躬則儋石之搐以豐苟肆其欲則海陵之積
不足存道德者則匹夫之身可榮忘大倫者則萬乘之
主猶辱將研六籍以訓世守寂寞以鎮俗偶鄭老於海
隅匹嚴叟於僻蜀且世以太虚為輿玄鑪為肆神游莫
競之林心存無營之室榮利不擾其覺殷憂不干其寐
捐夸者之所貪收躁務之所棄薙聖籍之荒蕪總羣言
之一致全素履於丘園背纓緌而長逸請子課吾業於
千載無聽吾言於今日也
陸喜為吏部尚書少有聲名好學有才思嘗為自叙其
略曰劉向省新語而作新序桓譚詠新序而作新論余
不自量感子雲之法言而作言道覩賈子之美才而作
訪論觀子政洪範而作古今歷覽將子通萬機而作審
機讀幽通思玄四愁而作娱賓九思真所謂忍愧者也
宋陶潛字元亮穎脫不羈嘗著五柳先生傳以自况曰
先生不知何許人不詳姓字宅邊有五柳樹因以為號
焉閒靜少言不慕榮利好讀書不求甚解每有會意欣
然忘食性嗜酒而家貧不能常得親舊知其如此或置
酒招之造飲輒盡期在必醉既醉而退曾不吝情環堵
蕭然不蔽風日短褐穿結簞瓢屢空晏如也常著文章
自娱頗示己志忘懷得失以此時人謂之實錄以親老
家貧起為州祭酒不堪吏職少日自解歸州召主簿不
就躬耕自資遂抱羸疾復為鎮軍建威參軍事謂親朋
曰聊欲絃歌以為三逕之資可乎執事者聞之以為彭
澤令潛素簡貴不私事上官郡遣督郵至縣吏白應束
帶見之潛歎曰吾不能為五斗米折腰拳拳事鄉里小
人邪義熙三年解印去縣其親朋好事或載酒肴而往
潛亦無所辭焉每一醉則大適融然又不營生業家務
悉委之兒僕未嘗有喜愠之色唯遇酒則飲時或無酒
亦雅詠不輟嘗言夏月虚閒高卧北窗之下清風䬃至
自謂羲皇上人性解音而畜素琴一張絃徽不具每朋
酒之會則撫而和之曰但識琴中趣何勞絃上聲貴賤
造之者有酒輒設潛若先醉便語客我醉欲眠卿可去
其直如此郡將候潛値其酒熟取頭上葛巾漉酒畢還
復著
袁粲為東海太守嘗著傳以自况曰有妙德先生陳國
人也氣志淵虚姿神清耿性孝履順栖冲業簡有舜之
遺風先生幼夙多疾性疎嬾無所營尚然九流百氏之
言雕龍談天之藝皆汎識其大歸而不以成名家貧嘗
仕非其好也混其聲迹晦其心用故深交或迕俗察罔
識所處席門常掩三逕裁通雖楊子寂漠嚴叟沉冥不
是過也修道遂志終無得而稱焉
梁蕭子顯字景陽嘗為自序其略云余為邵陵王友忝
還京師遠思前比即楚之唐宋梁之嚴鄒追尋平生頗
好辭藻雖在名無成求心已足若乃登高目極臨水送
歸風動春朝月明秋夜早鴈初鶯開花落葉有來斯應
每不能已也前世賈傅崔馬邯鄲繆路之徒竝以文章
顯所以屢上歌頌自比古人天監十六年始預九日朝
宴稠人廣坐獨受旨云今雲物甚美卿得不斐然賦詩
詩既成又降帝旨曰可謂才子余退謂人曰一顧之恩
非望而至遂方賈誼何如哉未易當也每有製作特寡
思功須其自來不以力搆少來所為詩賦則鴻序一作
體兼衆製交備多方頗為好事所傳故虚聲易遠也
劉峻字孝標嘗為自序其略曰余自比馮敬通而有同
之者三異之者四何則敬通雄才冠世志剛金石余雖
不及之而節亮慷慨此一同也敬通値中興明君而終
不試用余逢命世英主亦擯斥當年此二同也敬通有
忌妻至於身操井臼余有悍室亦令家道轗軻此三同
也敬通當更始之世手握兵符躍馬食肉余自少迄長
戚戚無懽此一異也敬通有一子仲文官成名立余禍
同伯道永無血胤此二異也敬通膂力方剛老而益壯
余有犬馬之疾溘死無時此三異也敬通雖芝殘蕙焚
終填溝壑而為名賢所慕其風流郁烈芬芳久而彌盛
余聲塵寂漠世不吾知魂魄一去將同秋草此四異也
所以自力為序遺之好事云
王筠自序曰余少好書老而彌篤雖遇見瞥觀皆即疏
記後重省覽懽興彌深習與性成不覺筆倦自年十三
四齊建武二年乙亥至梁大同六年四十六載矣幼年
讀五經皆七八十遍愛左氏春秋吟諷嘗為口實廣略
去取凡三過五抄餘經及周官儀禮國語爾雅山海經
本草竝再抄子史諸集皆一遍未嘗倩人假手竝躬自
抄錄大小百餘卷不足傳之好事盖以備遺忘而已
陳江總為尚書令嘗自叙曰歷升清顯備位朝列不邀
世利不涉權幸嘗撫躬而太息曰莊青翟位至丞相無
迹可紀趙元淑為上計吏光乎列傳官陳以來未嘗逢
迎一物干預一事悠悠風塵流俗之士頗致怨憎榮枯
寵辱不以介意太建之世權移羣小謟疾作威屢被摧
黜奈何命也後主昔在東朝留意文藝夙荷昭鍳恩紀
契闊嗣位之日時寄謬隆儀刑天府釐正庶績八法六
典無所不統昔晉武帝策荀公曾曰周之冡宰今之尚
書令也况復才未半古尸素若兹晉太尉陸玩云以我
為三公知天下無人矣軒冕儻來一物豈是預要乎弱
歲歸心釋教年二十餘入鐘山就靈曜寺則法師受菩
薩戒暮齒官陳與攝山布上人遊欵深悟苦空更復練
戒運善於心行慈於物頗知自勵而不能蔬菲尚染塵
勞以負愧平生耳
唐韓愈字退之元和初為國子博士作進學解以自喻
曰國子先生晨入太學招諸生立館下誨之曰業精于
勤荒于嬉行成于思毁于隨方今聖賢相逢治具畢張
拔去兇邪登崇俊良占小善者率以錄名一藝者無不
庸爬羅剔抉刮垢磨光盖有幸而獲選孰云多而不揚
諸生業患不能精無患有司之不明行患不能成無患
有司之不公言未既有笑於列者曰先生欺予哉弟子
事先生於兹有年矣先生口不絶吟於六藝之文手不
停彼於百家之篇記事者必提其要纂言者必鉤其玄
貪多務得細大不捐燒膏油以繼晷常矻矻以窮年先
生之於業可謂勤矣觝排異端攘斥佛老補苴鏬漏張
皇幽眇尋墜緒之茫茫獨旁搜而遠紹障百川而東之
迴狂瀾於既倒先生之於儒可謂有勞矣沉浸醲郁含
英咀華作為文章其書滿家上規姚姒渾渾無涯周誥
殷盤佶屈聱牙春秋謹嚴左氏浮夸易竒而法詩正而
葩下迨莊騷太史所錄子雲相如同工異曲先生之於
文可謂閎其中而肆其外矣少始知學勇於敢為長通
於方左右具宜先生之於為人可謂成矣然而公不見
信於人私不見助於友跋前㚄後動輒得咎暫為御史
遂竄南夷三年博士冗不見治命與仇謀取敗幾時冬
煖而兒號寒年登而妻啼飢頭童齒豁竟死何禆不知
慮此而反教人為先生曰吁子來前夫大木為梁細木
為桷欂櫨侏儒椳闑扂楔各得其宜施以成室者匠氏
之工也玉札丹沙赤箭青芝牛溲馬勃敗鼓之皮俱收
竝蓄待用無遺者醫師之良也登明選公雜進巧拙紆
餘為妍卓犖為傑較短量長唯器是適者宰相之方也
昔者孟軻好辨孔道以明轍環天下卒老于行荀卿守
正大論是弘逃讒于楚廢死蘭陵是二儒者吐詞為經
舉足為法絶類離倫優入聖域其遇於世何如也今先
生學雖勤不繇其統言雖多不要其中文雖竒不濟其
用行雖修不顯於衆猶且月費俸錢歲縻廪粟子不
知耕婦不知織乘馬從徒安坐而食踵常塗之促促窺
陳篇以盗竊然聖主不加誅宰相不見斥此非其幸哉
動而得謗名亦隨之投閒置散乃分之宜若夫商財貨
之有無計班資之崇庳忘已量之所稱指前人之瑕疵
是猶詰匠氏之不以杙為楹而訾醫師以昌陽引年欲
進其豨苓也執政覽其文而憐之以其有史才改比部
郎中史館修撰
元稹穆宗朝為相長慶末因編刪其文槀自叙曰劉歆
云制不可削予以為有可得而削之者有不可得而削
之者貢謀猷持嗜欲君有之則譽歸于上臣專之則譽
歸於下苟而存之其攘也非道也經制度明利害區邪
正辨嫌惑存之則事分著去之則是非冺苟而削之其
過也非道也元和初章武皇帝新即位臣下未有以言
刮視聽者予時始以對詔在拾遺中供奉繇是獻教本
書諫議論事等表十數通仍為裴度李正辭韋熏訟所
言當行而宰相曲道上語上頗悟召見問狀宰相大惡
之不一月出為河南尉後累歲補御史使東川謹以元
和赦書劾節度使嚴礪籍塗山甫等八十八家過賦梓
遂之民數百萬朝廷異之奪七刺史料悉以所籍歸於
人會潘孟陽代礪為節度使貪過礪且有所承迎雖不
敢盡廢詔因命當得所籍者皆入資資過其稱㩁薪盜
賦無不為仍為礪密狀不當得醜諡予自東川還朋礪
者潛切齒矣無何分莅東都臺天子久不在都都下多
不法者百司皆牢獄有栽接吏械人逾歲而臺府不得
而知之者予因飛奏絶百司專禁錮河南尉叛官予劾
之忤宰相旨監徐使死於軍徐帥郵傳其柩柩至雒其
下歐詬主郵吏徙柩於外不得復乘傳浙西觀察使封
杖决安吉令至死河南尹誣奏書生尹太階請死之飛
龍使誘趙寔家逃奴為養子田季安盜娶雒陽衣冠女
汴州沒入死商錢且千萬滑州賦於民以千授於人以
八伯朝廷饋東師主計者悮命牛車四千三百乘飛芻
越太行類是數十事或移或奏皆主之貞元已來不慣
用文法内外寵臣皆喑嗚會河南尹房式詐諼事發奏
攝之前所喑嗚者呌噪宰相素以劾叛官事相銜乘是
黜予江陵掾後十年始為膳部員外郎穆宗初宰相更相
用事丞相叚公一日獨得對因請亟用兵部郎中薛存
慶考功員外郎牛僧孺予亦在請中上然之不十數日
次用為給舍他忿恨者日夜搆飛語予懼罪比上書自明
上憐之三召與語語及兵賦洎西北邊事因命經紀之
是後書奏及進見皆言天下事外間不知多臆度陛下
益憐其不漏禁中語詔入禁林且欲亟用為宰相是時裴
度在太原亦有宰相望巧者謀欲俱廢之乃以予所無
搆於裴裴奏至驗之皆失實上以裴方握兵不欲較曲直
出予為工部侍郎而相裴之期亦衰矣不累月上盡得
所搆者雖不能暴揚之遂果初意卒用予與裴俱為宰
相復有購狂民告予借客刺裴者鞫之復無狀然而裴
與予以故俱罷免始元和十五年八月得見上至是未
二歲僭忝恩寵無是之速者遭罹謗咎亦無是之甚者
是以心腹腎腸縻費於扶衞危亡之不暇又惡暇經紀
陛下之所付哉然而造次顛沛之中前後列上兵賦邊
防之狀可得而存者一百一十五苟而削之是傷先帝
之器使也至於陳暢辨謗之章去之則無以自明於朋
友矣其餘郡縣之奏請賀慶之禮因亦附於件目始教
本書至於為人雜奏二十有七軸凡二百二十有七奏
終歿吾世貽之子孫式所以明經制之難行而銷毁之
易至也其自叙如此欲知其作者之意盖備於此篇
周馮道仕漢為太師平居自適一日著長樂老自叙云
余世家宗族本始平長樂二郡歷代之名實具載國史
家諜余先自燕亡歸晉事莊宗明宗閔帝清泰帝又事
晉高祖皇帝少帝契丹據汴京為戍二主所制自鎮州
與文武臣僚馬步將士歸漢朝事高祖皇帝今上顧以
久叨祿位備歷難危上顯祖宗下光親戚亡曾祖諱湊
累贈至太傅亡曾祖母崔氏追封梁國太夫人亡祖諱
景累贈至太師亡祖母禇氏追封吴國太夫人亡父諱
良建秘書少監致仕累贈至尚書令亡母張氏追封魏
國太夫人余階自將仕郎轉朝議郎朝散大夫朝議大
夫銀青光祿大夫光祿大夫特進開府儀同三司職自
幽州節度巡官河東節度巡官掌書記再為翰林學士
改授端明殿學士集賢殿大學士太衞宫使再為弘文
館大學士又充諸道鹽鐵轉運使南郊大禮使明宗皇
帝晉高祖皇帝山陵使再授定國軍節度司州管内觀
察處置等使一為長春宫使又授武勝軍節度鄧隨均
房等州管内觀察處置等使官自攝幽府參軍試大理
評士檢校尚書祠部郎中兼侍御史檢校吏部郎中兼
御史中丞檢校太尉同中書門下平章事檢校太師兼
侍中又授檢校太師兼中書令正官自行臺中書舍人
再為戶部侍郎轉兵部侍郎中書侍郎再為門下侍郎
刑戶吏尚書右僕射左僕射三為司空兩在中書一守
本官又授司徒兼侍中賜私門十六戟又授太尉兼侍
中又授戎太傅又授漢太師爵自開國男至開國公魯
國公兩封秦國公梁國公燕國公齊國公食邑自三百
戶至一萬一千戶食實封自一百戶至一千八百戶勲
自柱國至上柱國功臣名自經邦致理功臣至守正崇
德保邦致理功臣安時處順守義崇靜功臣崇仁保德
寧邦翊聖功臣先娶故德州戶掾禇諱濆女早亡後娶
故景州弓高縣孫明府諱師禮女累封蜀國夫人亡長
子平自秘書郎授右拾遺工部度支員外郎次子吉自
秘書省校書郎膳部金部職方員外郎屯田郎中第三
亡子可自秘書省正字授殿中丞工部戶部員外郎第
四子幼亡第五子又自秘書改授銀青光祿大夫檢校
國子祭酒兼御史中丞充定國軍衙内都指揮使職罷
改授朝散大夫左春坊太子司議郎授太常丞第六子
正自協律郎改授銀青光禄大夫檢校國子祭酒兼御
史中丞充定國軍節度使職罷改授朝散大夫太僕丞
長女適故兵部崔侍郎諱衍太僕少卿名絢封萬年縣
君三女子早亡二孩幼亡唐長興二年勅瀛州景城縣
庄來蘇鄉改為元輔鄉朝漢里改為孝行里雒南庄貫
河南府雒陽縣三川鄉靈臺里奉晉天福五年勅三川
鄉改為上相鄉靈臺里改為中台里時守司徒兼侍中
又奉八年勅上相鄉改為太尉鄉中台里改為侍中里
時守太尉兼侍中靜思本末慶及存亡盖自國恩盡從
家法承訓誨之旨關教化之源在孝於家忠於國口無
不道之言門無不義之貨所願者下不欺於地中不欺
於人上不欺於天以三不欺為素賤如是貴如是長如
是老如是事親事君事長師人之道曠蒙天恕累經難而
獲多福曾䧟蕃而歸中華非人之謀是天之祐六合之
内有幸者百歲之後有歸所無以珠玉含當以時服歛
以蘧篨葬及檡不食之地而葬焉以不及於古人故祭
以特牛羊殺生也當以不害命之物祭無立神道碑以
三代墳前不獲立碑故無請諡號以無德故又念自賓
佐至王佐及領藩鎮時或有微益於國之事節皆形於
公籍所著文章篇詠因多事散失外收拾得者編於家
集其間見其志知之者罪之者未知衆寡矣有庄有宅
有羣書有二子可以襲其業於此日五盥日三省尚猶
日知其所亡月無忘其所能為子為弟為人臣為師長
為夫為父有子有猶子有孫奉貞即有餘矣為時乃不
足不足者何不能為大君致一統定八方誠有愧於歷
職歷官何以答乾坤之施時開一卷時飲一杯食味别
聲被色老安於當代耶老而自樂何樂如之時乾祐三
年朱明月長樂老序云
册府元龜卷七百七十
