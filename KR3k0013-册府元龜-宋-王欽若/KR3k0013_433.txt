册府元龜卷四百三十三宋王欽若等撰
將帥部
輕財示弱
輕財
夫戰之所尚其惟得衆師所以和繇乎布惠是以古之
良將受命忘家視卒如子饑寒先恤甘苦皆分饗必盡
於食租身不專其君賜豈有他哉蓋所以奉腹心之寄
宣爪牙之用極士之歡心致人之死力而已故能奉辭
將罰治兵鞠旅撫士御衆多多而益辦料敵制勝堂堂
之必擊然後式遏寇虐掃清疆埸揚威邊野令行百萬
圖芳鼎彛功齊四七語有之曰天時不如地利地利不
如人和非德施何以能之哉
趙趙奢為將王及宗室所賞賜盡以予軍吏士大夫
漢竇嬰為大將軍嬰言袁盎欒布諸名將賢士在家者
進之所賜金陳廊廡下(廊堂下周屋也廡門屋也音侮)軍吏過輒令財取
為用(財與裁同謂裁量而用之也)金無入家者
李廣累遷輕車將軍歴七郡太守前後四十餘年得賞
賜輒分其戲下(戲讀日麾)飲食與士卒共之家無餘財終不
言生産事
後漢吳漢為大司馬嘗出征妻子在後買田業漢還讓
之曰軍帥在外吏士不足何多買田宅乎遂盡以分與
昆弟外家
寇恂為執金吾所得秩奉厚施朋友故人及從吏士嘗
曰吾因士大夫以致此其可獨享之乎
馬援字文淵拜隴西太守監揚武將軍馬成破先零羌
光武以璽書勞之賜牛羊數頭援盡頒諸賓客
祭遵字弟孫為人廉約小心克己奉公光武以為刺姦
將軍賞賜輒盡與士卒家無私財
滕撫為九江都尉討平妖賊所得賞賜盡分與麾下
董卓桓帝末以六郡良家子為羽林郎從中郎將張奐
為軍司馬共擊漢陽叛羌破之拜郎中賜縑九千匹卓
曰為者則已有者則士(為功者雖已共有者乃士)乃悉分與吏兵無
所留
魏曹眞累遷大司馬每征行與將士同勞苦軍賞不足
輒以家財頒賜士卒皆願為用
夏侯惇為大將軍性清儉有餘財輒以分施不足資之
於官不治産業
于禁為虎威將軍持軍嚴整得賊財物無所私入
徐邈為凉州刺史建威將軍破叛羌有功賞賜皆散與
將士無入家者妻子衣食不充眀帝聞而嘉之隨時供
給其家
胡質為東莞太守每軍功賞賜皆散之於衆無入家者
在郡九年吏民便安將士用命遷荆州刺史加振威將
軍
田豫為護烏丸鮮卑校尉後為護匈奴中郎將并州刺
史豫清約儉素賞賜皆散之將士每胡狄私遺悉簿藏
官不入家家常貧匱雖殊類咸高豫節
吳孫皎字叔朗遷都護征虜將軍代程普督夏口輕財
能施
程普為盪寇將軍於諸將最年長時人皆呼程公性好
施與喜士大夫
朱據為左將軍輕財好施禄賜雖豐而不足用
朱桓累遷前將軍輕財貴義愛飬吏士贍護六親俸禄
産業皆與共分
晉羅憲初仕蜀為宣信校尉輕財好施不營産業
羊祜為征南大將軍立身清儉被服率素禄俸所資皆
以贍給九族賞賜軍士家無餘財
祖逖為奮威將軍豫州刺史逖獲駿馬蓬陂塢主陳川
將李頭甚欲之而不敢言逖知其意遂與之逖克己務
施不畜資産
紀瞻為領軍將軍兼散騎常侍及王敦之逆明帝使謂
瞻曰卿雖病但為朕卧護六軍所益多矣乃賜布千疋
瞻不以歸家分賞將士
王敦為廣武將軍初尚武帝女襄城公主後天下大亂
敦悉以公主時侍婢百餘人配給將士金銀寳物散之
於衆單車還雒
宋朱脩之為寧蠻校尉雍州刺史脩之治身清約凡所
贈貺一無所受有餉或受之而旋賞驍雄陳宣帝深嘆
美之
唐尉遲敬德太宗貞觀中歴靈鄜夏三州都督敬德輕
於貨財所得遺賜多散之於士卒及故舊親族
李勣累為行軍總管前後戰勝所得金帛皆散之將士
裴行儉為洮州道左二軍總管詔賜都友等資産金銀
噐皿三千餘事駝馬稱是并分給親故副使已下數日
便盡
李叔明為太子太傅閬州人本姓鮮于代宗大歴中賜
姓李氏叔明總戎年深家代為豪族兄仲通天寳末為
京兆尹劔南節度使兄弟並涉學輕財好施
馬燧為河東節度討田悦悦兵大敗先戰燧誓於軍中
戰勝請以家財行賞既戰勝盡其私積以頒將士德宗
聞而嘉之乃詔度支出錢伍萬貫行賞還其家財
石雄為豐州刺史天德防禦使雄臨財甚廉每破賊立
功朝廷時有賜與皆不入私室置於軍門首取一分餘
並分給以此軍士感義皆思奮發
後唐王晏球為宋州節度使充招討使攻圍定州晏球
能與將士同甘苦所得禄賜私財盡以饗士
趙鳳為邢州節度使在鎮所請俸禄之餘分給將校賓
佐故雖危難之中軍民帖然
王思同明宗在軍時素知之即位後用為同州節度使
未幾移鎮隴右思同好文士無賢不肖必館接賄遺歲
費數十萬
示弱
夫兵唯凶噐戰實詭道譎而不正雖或見譏道而後權
蓋有明訓矧殺敵致果唯利是圖後實先聲以竒制勝
是知晉侯退舍得臣遂驕楚子羸師季良乃黜信翕張
之良術成敗之要樞也然仁者之師無敵於天下聖人
之守遠在於四夷好謀而成雖兵家之常道不爭而勝
乃用武之茂功較而論之固有間矣
趙將李牧嘗居代鴈門備匈奴約曰匈奴即入盗急入
收保有敢捕虜者斬匈奴謂牧為怯趙王讓牧牧如舊
王怒使他人代將歲餘匈奴每來出戰數不利復遣牧
牧至如故約匈奴終歲無所得終以為怯邊士皆願一
戰於是乃具選兵車得千三百乘騎萬三千匹百金之
士五萬人彀弓弩者十萬人悉勒習戰大縱畜牧人民
滿野匈奴小入佯北不勝以數千人委之單于聞之大
喜率衆來寇牧多為竒陣張左右翼擊之大破殺匈奴
十餘萬騎單于奔走十餘歲不敢近邊
田忌為齊將韓魏相攻忌率兵伐魏魏將龐涓聞之去
韓而歸孫臏謂田忌曰彼三晉之兵素皆悍勇而輕齊
齊號為怯善戰者因其勢而利導之兵法百里而趨利
者蹶上將軍(蹶猶挫也蹶紀劣切)五十里走者半至使齊軍入魏
地為十萬竈明日為伍萬竈又明日為二萬竈涓行三
日大喜曰我固知齊軍怯入吾地三日士卒亡者過半
矣乃棄其步兵與其輕銳倍日併行逐之(併畢正切)孫子度
其期當至馬陵道狹而旁多阻隘可伏兵乃大斫樹白
而書之曰龐涓死此下於是令萬弩夾道而伏期日暮
見火舉而俱發龐涓夜至斫木下見白書乃鑚火燭之
讀書未畢齊軍萬弩俱發軍大亂龐涓乃自剄
田单齊將也燕軍大破齊國田单守即墨知士卒可用
乃身操版插與士卒分功妻妾編於行伍之間盡散飲
食饗士令甲卒皆伏使老弱女子乘城遣使約降於燕
燕軍皆呼萬歲田单又收城中金得千鎰令即墨富豪遺
燕將書曰即墨即降願無掠擄吾族家妻妾令安堵燕
將大喜許之燕軍繇此益懈田单出軍擊大敗之
漢韓信為相國擊齊楚使龍且將號稱二十萬救齊且
與信夾濰水陳信乃夜令人為萬餘囊盛沙以壅水上
流引兵半渡擊龍且佯不勝還走龍且果喜曰固知信
怯遂追渡水信使人決壅囊水大至龍且軍大半不得
渡急擊破之
後漢吳漢為大司馬伐公孫述時漢軍餘七日粮隂具
船欲遁去蜀郡太守張堪聞之馳往見漢說述必敗不
宜退師之策漢從之乃示弱挑敵述果自出戰死城下
耿弇為建威大將軍討張步弇攻步臨淄拔之入據其
城步與其三弟藍弘夀及故大槍渠師重異等兵(重姓異名)
(也)號二十萬至臨淄大城東將攻弇弇先出淄水上與
重異遇突騎欲縱弇恐挫其鋒令步不敢進欲示弱以
盛其氣乃引歸小城陳兵於内步氣盛直攻弇營與弇
裨將劉歆等合戰弇升王宫環臺望之(臨淄本齊國所都即齊王宫中)
(環臺也)視歆等鋒交乃自引精兵以横突步陣於東城下
大破之
魏陳登字元龍為伏波將軍孫策遣軍攻登於匡琦城
登閉門自守示弱不與戰將士銜聲寂若無人登乘城
望形勢知其可擊乃申令將士宿整兵噐昧爽開南門
擊破之
晉李矩字世廻太尉荀藩承制建行臺假矩滎陽太守
元帝加矩冠軍將軍後劉聰遣從弟暢步騎三萬討矩
屯于韓王故壘相去七里遣使招矩時暢卒至矩未暇
為備遣使奉牛酒詐降于暢潜匿精勇見其老弱暢不
以為虞大饗渠帥人皆醉飽矩謀夜襲之暢僅以身免
梁韋濬為左將軍南郡太守時會司州刺史馬仙琕北
伐還軍為魏人所躡三關擾動詔濬督衆軍援焉濬至
安陸增築城二丈餘更開大塹起高樓衆頗譏其示弱
濬曰不然為將當有怯時不可專勇是時元英復追仙
琕將復邵陽之耻聞濬至乃退高祖亦詔罷軍
王僧辯為征東大將軍時侯景䧟京師僧辯赴援次于
南洲賊帥侯子鑒自率步騎萬餘人於岸挑戰又以鵃
䑠千艘竝載戰士兩邊悉八十棹棹手皆越人去來趣
襲捷過風電僧辯乃麾細船皆令退縮悉使大艦夾泊
兩岸賊謂水軍欲退爭出趍之衆軍乃棹大艦截其歸
路鼓譟大呼合戰中江賊悉赴水
陳侯安都為南徐州刺史高祖東討杜龕安都留臺居
守徐嗣徽任約等引齊寇入據石頭游騎至于闕下安
都閉門偃旗幟示之以弱令城中曰登陴看賊者斬及
夕賊收軍還石頭安都夜令士卒密營禦敵之具將旦
賊騎又至安都率甲士千三百人開東西門與戰大敗
之賊乃還石頭不敢進逼臺城
陸子隆為明威將軍廬陵太守時周廸據臨川及東昌
縣人修行師應之率兵以攻子隆其鋒甚盛子隆設伏
於外仍閉門偃甲示之以弱及行師至腹背擊之行師
大敗因乞降許之送京師
後魏費穆孝明時蠕蠕入寇涼州以穆為輔國將軍假
征虜將軍兼尚書左丞西北道行臺仍為别將往討之
穆至涼州蠕蠕遁走穆與所部曰夷狄獸心惟利是視
見敵便走乘虛復出今王師來討雖畏威遁跡然軍還
之後必來侵暴今欲羸師誘致冀獲一戰若不令其破
膽終恐疲於奔命衆咸然之穆乃簡練精騎伏於山谷
使羸步之衆為外營以誘之賊騎覘見謂為信弱俄而
競至穆伏兵奔擊大敗之斬其帥郁厥烏爾俟斥十代
等獲生口雜畜甚衆
南齊周山圖為龍驤將軍時豫章賊張鳳聚衆康樂山
斷江劫抄臺軍主李䨇蔡保數遣軍攻之連年不擒至
是軍主毛寄生與鳳戰於豫章江大敗明帝復遣山圖
討之山圖至先羸兵偃衆遣軍主龐嗣厚遺鳳要出會
聚聽以兵自衛鳳信之行至望蔡山圖設伏兵於水側
擊斬鳳首衆百餘人來降
隋于仲文高祖時為大將軍尉遲迥之亂遣仲文詣雒陽
發兵討之仲文軍至汴州之東次蓼隄去梁郡七里迥
將檀讓擁衆數萬仲文以羸師挑戰讓悉衆來拒仲文
偽北讓軍頗驕於是遣精兵左右翼擊之大敗讓軍生
獲五千餘人斬首七百級進攻梁郡迥守將劉子寬棄
城遁走仲文追擊擒斬數千人子寬僅以身免及煬帝
大業中為光禄大夫遼東之役仲文率軍指樂浪道軍
次烏骨城仲文簡羸馬驢數千置於軍後既而率衆東
過高麗出兵掩襲輜重仲文廻擊大破之
董純為右衛將軍彭城留守大業中彭城賊張大彪宗
世模等衆至數萬保懸薄山寇掠徐兖純將兵討之純
初閉營不與戰賊屢挑之不出賊以純為怯不設備縱
兵大掠純選精銳擊賊合戰於昌慮大破之斬首萬餘
級築為京觀
王世充為江都郡丞領江都宫監齊郡賊帥孟讓自長
白山寇掠諸郡至盱眙有衆十餘萬世充以兵拒之而
羸師示弱保都梁山為五柵相持不戰後因其懈弛出
兵奮擊大破之
唐薛萬均為上柱國永安郡公與燕王羅藝守幽州竇
建德率衆十萬來至范陽萬均謂藝曰衆寡不敵今若
出鬭百戰百敗當以計取可令羸兵弱馬阻之精騎百
人伏於城側待其半渡而擊之破之必矣從之建德果
引兵渡萬均邀擊大破之
執失思力有戰功封安國公及討遼東留思力統領突
厥於夏州之北捍禦延陁其冬延陁率兵十餘萬來寇
河南思力示羸弱縱賊深入漸引南行至夏州之境思
力整陣擊敗之迢奔六百餘里擒延陁耀威磧北而還
册府元龜卷四百三十三
