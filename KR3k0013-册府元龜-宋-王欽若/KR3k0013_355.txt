册府元龜卷三百五十五宋王欽若等撰
將帥部
立功第八
後周蘇椿魏孝明正光中應募討關右賊授盪寇將軍
累功遷奉朝請厲威將軍後領鄉兵破槃頭氐有功除
散騎常侍加大都督
常安成魏正光末茹茹寇邊以統軍從鎮將慕容勝與
戰大破之時破六汗枝陵作亂欲逼安成不從乃率所
部討陵以功授伏波將軍給鼓節
梁臺魏孝昌中從爾朱天光平關隴一歲之中大小二
十餘戰以功授都督
竇熾魏孝莊永安初從爾朱榮於并州時葛榮别帥韓
婁郝長衆數萬人據薊城不下以熾為都督從驃騎將
軍侯深討之熾手斬婁以功拜揚烈將軍三年除散騎
侍即西魏孝武即位率兵隨東南道行臺樊子鵠追爾
朱仲遠仲遠奔梁時又遣元樹入寇攻陷譙城遂據之
子鵠令熾率騎兵擊破之封行唐縣子後遷撫軍將軍朱
衣直閣遂從帝西遷仍與其兄善重至城下與武衞將
軍高金龍戰於千秋門敗之因入宮城取御馬四十匹
并鞍勒進之行在所帝大悦賜熾及善駿馬各二匹駑
馬各十匹大統三年遷車騎將軍高仲密以北豫州來
附熾率兵從太祖援之至雒陽會東魏人據邙山為陣
太祖命留輜重於瀍曲率輕騎奮擊中軍與右軍大破
之悉虜其步卒熾獨追至石濟而還十三年進驃騎大
將軍恭帝元年進爵廣武郡公屬茹茹寇廣武熾率兵
與柱國趙貴分路討之茹茹聞軍至引退熾渡河至麴
伏川追及與戰大破之斬其酋帥郁久閭是發獲生口
數千及雜畜數萬頭
元定為征虜將軍魏永安初從爾朱天光討關隴羣賊
並破之除襄虜將軍及賀拔岳被害定從太祖討侯莫
陳悦以功拜平遠將軍又從擊潼關拔回洛城又從擒
竇泰復弘農破沙苑戰河橋定皆先鋒當其前者無不
披靡以前後功累遷都督征東將軍邙山之役敵人如
堵定奮矟衝之殺傷甚衆太祖親觀之論功為最
王勇魏永安中万俟醜奴等寇亂關隴勇召募隨軍討
之以功授寧朔將軍奉車都尉又數從侯莫陳悦賀拔
岳征討功每居多拜别將後遷侍中驃騎大將軍開府
儀同三司西魏恭帝元年從柱國趙貴征茹茹破之勇
追擊獲雜畜數千頭進爵新陽郡公增邑通前二千戸
仍賜姓厙汗氏
泉企為左將軍浙州刺史魏永安中梁將王玄真入寇
荆州加企持節都督率衆援之遇玄真於順陽與戰大破
之除撫軍將軍假節鎮南將軍東雍州刺史
賀拔岳魏孝莊時為都督副爾朱天光討万俟醜奴于
關中天光以軍事並委於岳遂大破赤水蜀賊軍威大
振時醜奴自率大衆圍岐州遣行臺尉遲菩薩等自武
功南渡渭天光遣岳率騎赴之岳身先士卒擊之退走
岳號令所部賊下馬者皆不聽殺賊顧見之便悉投馬
俄而虜獲三千餘人人馬無遺遂擒菩薩降卒萬餘收
其輜重醜奴尋棄岐州走安定平亭天光自雍至岐與
岳合勢軍於汧渭之間宣言遠近曰今氣候漸熱非征
討之時待至秋涼更圖進取醜奴聞之遂以為實分遣
諸軍散營農於岐州之北百里納川岳天光諸軍盡發
掩之醜奴乃棄平亭而走岳輕騎急追明日及醜奴於
平涼之長坑一戰擒之高平城中又執蕭寳夤以降天
光又與岳度隴餘衆皆降悉坑之死者萬七千人三秦
河渭瓜涼鄯州咸來歸欵天光雖為元帥而岳功多進
封清水郡公侍中給後部鼓吹
侯莫陳崇初為魏建威將軍隨賀拔岳入關破万俟醜
奴崇與輕騎逐北至涇州長坑及之賊未成列崇單騎
入賊中於馬上生擒醜奴於是大呼衆悉披靡莫敢當
之後騎集遂大破之岳以醜奴所乘馬及寳劒金帶賞
之後從太祖擒竇泰復弘農破沙苑戰河橋又别討平
稽胡累戰皆有功進位柱國大將軍
若干惠以中堅將軍從賀拔岳西征定隴右每力戰有功
累遷征西將軍
王盟為賀拔岳前鋒擒万俟醜奴平秦隴嘗先登力戰
拜征西將軍平秦郡守及太祖東征以留後大都督行
雍州刺史事節度關中諸軍趙青雀之亂盟輔魏太子
出頓渭北事平進爵長樂郡公增邑并前二千戸
寇雒從賀拔岳西征擒万俟醜奴於長坑雒每力戰有
功累遷右都督
韓杲為賀拔岳帳内擊万俟醜奴及其枝黨轉戰數十
合並破之後為征虜將軍從太祖復弘農攻拔河南城
獲郡守一人論功為最破沙苑戰河橋並有功授撫軍
將軍
劉亮以都督從賀拔岳西征及岳為侯莫陳悦所害亮
與諸軍謀迎太祖仍從平悦後悦黨豳州刺史孫定兒
據州不下涇秦諸州悉與相應衆至數萬推定兒為主
以拒義師帝令亮襲之定兒以義兵猶遠未為之備亮
乃將二十騎先豎一纛於近城高嶺即馳入城中定兒
方置酒高會卒見亮衆皆駭愕莫知所為亮乃麾兵斬
定兒懸首號令賊黨仍遥指城外纛命二騎曰出追大
軍賊黨大懼一時降附於是諸州皆歸欵伏文帝置十
二軍簡諸將將之亮領一軍每征討與怡峯俱為騎將
從擒竇泰復弘農與沙苑之役並力戰有功遷車騎大
將軍開府長廣郡公
怡峯以都督從賀拔岳討平隴右破竇泰復弘農破沙
苑又與諸軍征討每皆尅捷累遷車騎大將軍開府夏
州刺史
李賢為殿中將軍賀拔岳為侯莫陳悦所害太祖西征
賢與其弟遠穆等密應侯莫陳崇以功授都督仍守原
州及太祖至秦州悦棄城走太祖令兄子導勒兵追之
以賢為前驅轉戰四百餘里至牽屯山及之悦自剄於
陣賢亦被重瘡馬中流矢太祖嘉之賞奴婢布帛及雜
畜等授持節撫軍大將軍都督
賀拔勝魏孝武時為驃騎大將軍開府荆州刺史勝攻
拔梁下溠戍使人誘勸諸蠻皆率其種落歸欵漢南大
駭攻馮翊安定馮陽並下之進位尚書令
李延孫為直閣將軍賀拔勝為荆州刺史表延孫為都
督肅清鵶路頗有力焉會東魏遣行臺慕容紹宗等數
道來攻延孫奬勵所部出戰遂破之臨陣斬其揚州刺
史薛喜族於是義軍更振乃授延孫京南行臺節度河南
諸軍事廣州刺史
獨孤信為魏武衞將軍從孝武入關時荆州雖陷東魏
人心猶戀本朝乃以信兼尚書僕射東南道行臺荆州刺
史以招懷之信遂大破東魏將田八能辛纂三荆遂定就
拜車騎大將軍
王雄為驃騎大將軍率軍從子午谷圍梁上津魏興明
年克之
宇文虬為征虜將軍從獨孤信在荆州破梁人於下溠
遂平歐陽鄼城虬俘獲甚多又攻南陽廣平二城擒郡
守一人以功加安西將軍孝武西遷虬為帳内都督破
田八能擒東魏荆州刺史辛纂虬功居多大統三年論
前後功進爵為公擒竇泰復弘農及沙苑河橋之戰皆
有功進車騎將軍從獨孤信討梁企定破之進驃騎大
將軍與王雄征上津魏興等並破之又於白馬與武陵
王蕭紀將楊乾運戰破之尋而魏興復叛虬又與王雄
討平之進位大將軍
段永為平東將軍孝武西遷永時不及從大統初乃結
宗人潜謀歸欵密與都督趙業等襲斬西中郎將慕容
顯和傳首京師以功别封昌平縣子徐州刺史從擒竇
泰復弘農破沙苑並有戰功進爵為公河橋之役永力戰
先登授南汾州刺史累遷驃騎大將軍
賀蘭祥為都督常居太祖帳下從平侯莫陳悦又迎西
魏孝武以前後功封撫夷縣伯邑五百戸仍從擊潼關
獲東魏將薛長孺又攻回洛城拔之還拜左右直長進
爵為公孝閔踐祚遷大司馬明帝武成初吐谷渾侵涼
州詔祥與宇文貴討之遂與廣定王鍾留王等戰破之因
拔其洮陽洪和二城以其地為洮州撫安西土振旅而
還
王子直為太祖行臺郎中漢熾屠各阻兵於南山與隴
東屠各共為唇齒太祖令子直率涇州步騎五千討破
之南山平除尚書左丞兵部郎中
楊&KR0910;為車騎將軍拔東魏邵郡遷為太祖大行臺左
丞齊神武敗於沙苑其將韓軌潘雒可朱渾元等為殿
&KR0910;分兵要截殺傷甚衆東雍州刺史司馬恭懼&KR0910;威聲
棄城遁走&KR0910;遂移據東雍州文帝以&KR0910;有謀略堪委邊
任乃表行建州事時建州遠在敵境三百餘里然&KR0910;威
恩夙著所經之處並贏糧附之北至建州衆已數萬東
魏刺史車折于洛出兵逆戰&KR0910;一鼓敗之又破其行臺
斛律俱步騎二萬於州西大獲甲仗及軍資以給義士
繇是威名大振時東魏以正平為東雍州遣薛榮祖鎮
之&KR0910;將謀取之乃先遣竒兵急攻汾橋榮祖果盡出城
中戰士於汾橋拒守其夜&KR0910;率騎兵二千從他道濟遂
襲克之進驃騎將軍既而邵郡民以郡東叛郡守郭武
安脱身走免&KR0910;又率兵攻而復之轉正平郡守又擊破
東魏南絳郡虜其郡守屈僧珍錄前後功别封郃陽縣
伯邑五百戸邙山之戰&KR0910;攻拔栢谷塢因即鎮之及大
軍不利&KR0910;亦拔還而東魏將侯景率騎追&KR0910;&KR0910;與儀同
韋法保同心抗禦且戰且前經十數里景乃引退太祖
嘉之賜帛三百疋復授建州刺史
趙剛為營州刺史時滑州人鄭五醜搆逆與叛羌傍乞
鐵忽相應令剛往鎮之會鄭五醜已尅定夷鎮所在立
栅剛至並攻破之散其黨與五醜於是西奔鐵忽剛又
進破鐵忽
郭賢為車騎大將軍鎮魯陽及潁川被圍東魏遣蠻酋
魯和扇動羣蠻規斷鵶路和乃遣其從弟興和為廣漢
郡守率其部曲侵擾州境賢密簡士馬輕往掩襲大破
之遂擒魯和
陳忻為顯州刺史仍留静邊時東魏將侯景築九曲城
忻率衆邀之擒其宜陽郡守趙嵩金門郡守樂敬賓後
從李遠平九曲城授帥都督東魏將軍爾朱渾願率精
騎三千來向宜陽忻與諸將輕兵邀之願遂退走累加
車騎大將軍儀同三司散騎常侍與齊將東方老戰於
石泉破之俘獲甚衆時東魏每歲遣兵送米饋宜陽忻
輒與諸軍邀擊之每多克獲
王思政為驃騎將軍荆州刺史東魏將侯景叛擁兵梁
鄭為東魏所攻景乃請援乞師當時未即應接思政以
為若不因機進取後悔無及即率荆州步騎萬餘從魯
關陽翟入守潁川景引兵豫州外稱略地乃密遣送欵
於梁思政分布諸軍據景七州十二鎮太祖乃以所授
景使持節太傅大將軍兼中書令河南大行臺河南諸
軍事廻授思政
泉仲遵為征東將軍東魏北豫州刺史高仲密舉城入
附太祖率軍應之别遣仲遵隨于謹攻柏谷塢仲遵及
戰先登擒其將王顯明柏谷既拔復會戰於邙山後為
車騎大將軍梁荆州刺史柳仲禮每為邊寇太祖令仲
遵率鄉兵從開府楊忠討之梁隨郡守桓和拒守不降
仲遵率先登城遂擒和仍從忠擊仲禮又獲之進驃騎
大將軍
陽雄為積射將軍從于謹攻盤豆栅復從李遠經沙苑
陣並力戰有功加冠軍將軍後入洛陽戰河橋解玉壁
圍迎高仲密援侯景並預有功陳將侯方兒播純陁寇
江陵雄從豆盧寧擊走之
田弘為帥都督太祖復弘農戰沙苑解雒陽圍破河橋
陣弘功居多累加驃騎大將軍平蜀之後梁信州刺史
蕭韶等各據所部未從朝化詔弘討平之又討西平叛
羌及鳳州叛氐等並破之信州羣蠻反又詔弘與賀若
敦等平之保定三年從隨公楊忠伐齊拜大將軍明年
又從忠東伐師還旋鎮吐谷渾寇西邊宕昌羌潜相應
接詔弘討之獲其二十五王拔其七十六栅遂破平之
天和中為仁夀城主以逼宜陽齊將段孝先斛律明月
出軍定隴以為宜陽援弘與陳公純破之遂拔宜陽等
九城以功增邑五百戸進爵柱國大將軍
常善為平東將軍從太祖擒竇泰復弘農破沙苑累有
戰功除使持節衞將軍
豆盧寧以都督從太祖擒竇泰復弘農破沙苑除衞大
將軍兼大都督
權景宣為行臺祠部郎中從太祖拔弘農破沙苑皆先
登陷陣後留景宣等守張白塢節度東南義軍東魏將
王元凱入洛景宣與延孫等擊走之以功授大行臺右
丞進屯宜陽攻襄城拔之獲郡守王洪顯俘斬五百餘
人太祖嘉之徵入朝錄前後功封顯親縣男邑三百戸
後為車騎大將軍鎮荆州委以鵶南之事初梁岳陽王
蕭詧將以襄陽歸朝仍勒兵攻梁元帝於江陵詧叛將
杜岸乘虚襲之景宣乃率騎三千助詧破岸詧因是乃
送其妻王氏及子嶚入質景宣又與開府楊忠取梁將
柳仲禮拔安陸随郡進攻應城拔之獲夏侯珍洽於是
應禮安隨並平朝議以景宣威行南服乃授并安肆郢
新應六州諸軍事并州刺史孝閔徵為江陵防主加大
將軍保定四年晉公護東討景宣别討河南齊豫州刺
史王士良永州刺史蕭世怡並以城降景宣以開府謝
徹守永州開府郭彦守豫州以士良世怡及降卒一千
人歸詣京尋而雒陽不守乃棄二州拔其將士而還至
昌州而羅陽蠻反景宣回軍破之斬首千級獲生口二
千雜畜千頭送闕
王軌為大將軍太祖總戎東伐六軍圍晉州刺史崔景
嵩守城北面夜中密遣送欵詔令軌率衆應之未明士
登城鼓譟齊人駭懼因即退走遂克晉州擒其城主特
進海昌王尉相貴俘甲士八千人於是遂從平并鄴以
功進位上大將軍
趙昶為大都督行南泰州事氐帥蓋閙等反昶討擒之
又與史寧破宕昌羌獠二十餘萬拜武州刺史
裴杲為平東將軍從開府楊忠平隨安陸以功加大都
督又從大將軍尉遲迥伐蜀杲率所部為前軍開劒閣
破李慶堡降楊乾運皆有功
梁椿為驃騎大將軍從李弼赴潁川援侯景别攻閻韓
鎮斬其鎮城徐衞城主卜貴雒率軍士千人降
叱羅協為尉遲迥行軍長史伐蜀既入劒閣迥令行潼
州事時有五城郡氐酋趙雄傑等扇動新潼始三州民
反叛聚結二萬餘人在州南三里隔涪水據槐林山置
栅拒守梓潼郡民鄧朏王令公等招誘鄉邑萬餘人復
在州東十里涪水北置栅以應之同逼州城城中粮少
軍人乏食協撫安内外咸無異心遣儀同伊婁訓大都
督司馬裔等將步騎千餘人夜渡涪水擊雄傑一戰破
之令公以雄傑敗亦棄栅走還本郡復與鄧朏等更率
萬餘人於近東南隔水置栅斷絶驛路協遣儀同楊長
樂與司馬裔等率師討之復遣大都督裴孟嘗領百騎
繼進為其聲勢孟嘗既至梓潼值水長不得即渡而王
令公鄧朏見孟嘗騎少乃將三千餘人圍之數重孟嘗
以衆寡不敵各棄馬短兵接戰從辰至午於陣斬令公
及鄧朏等賊徒既失渠帥遂即散走其從黨仍據舊栅
而孟嘗方得渡水與長樂合兵即攻栅經三日賊乃請
降此後數有反叛協輒遣兵討平之
逹奚武為驃騎大將軍率兵三萬經略漢川梁將楊賢
等以武興白馬降梁州刺史蕭循固守南鄭武圍之其
將楊乾運等將兵萬餘救之武逆擊乾運大破之循乃
降率所部男女三萬口入朝自劒已北悉平
楊寬為大丞相府司馬朝議欲經略漢川梁宜豐侯蕭
循固守南鄭寬從大將軍逹奚武討之梁武陵王蕭紀
遣將楊乾運率兵萬餘人救循武令寬督開府王傑
賀蘭願德等邀擊之軍至白馬乾運合戰破之俘斬
數千人軍還除南幽州刺史
賀若敦為驃騎大將軍時岷蜀初開民情尚梗巴西人
譙淹據南梁與梁西江州刺史王開業共為表裏扇動
羣蠻太祖令敦率軍討之山路艱難人迹罕至敦身先
將士攀木緣崖倍道兼行乘其不意又遣儀同扶猛破
其别帥向鎮侯於白帝淹乃與開業并其黨泉玉成侯
造等率衆七千口累三萬自墊江而下就梁王琳敦邀
擊破之淹復依山立栅南引蠻帥向白彪為援敦設反
間離其黨與因其懈怠復破之斬淹盡俘其衆
扶猛為大將軍羅州刺史率所部千人從開府賀若敦
南討信州敦令猛别道直趣白帝所繇之路人迹不通
猛乃梯山捫葛備歴艱阻雪深七尺糧運不繼猛勸奬
士卒兼夜而行遂至白帝刺史向鎮侯列陳拒猛猛與
戰破之乘勝而進入白帝城撫慰民夷莫不悦服武帝
保定中又從田弘破漢南諸蠻前後十餘戰每有功進
位大將軍
李遷哲為驃騎大將軍與田弘同討信州軍次并州刺
史杜滿谷望風送欵進圍疊州克之獲刺史冉助國等
遷哲每率驍勇為前鋒所在攻戰無不身先士卒凡下
十八州拓地三千餘里時信州為蠻酋向五子王等所圖
弘又遣遷哲入據白帝賀若敦等復至遂共追擊五子
王等破之及田弘旋軍帝令遷哲留鎮白帝
陸騰為車騎大將軍安康賊黃衆寳等作亂連結漢中
衆數萬攻圍東梁州城中粮盡詔騰率軍自子午谷以
援之騰乃星言就道至便與戰大破之軍還遷龍州刺
史信州蠻蜑據江峡反叛連結二千餘里自稱王侯殺
刺史守令等又詔騰率軍討之騰乃先趨益州進驍勇
之士兼具樓船㳂外江而下軍至湯口分道奮擊所向
摧破乃築京觀以旌武功騰既破信州蠻蜑涪陵郡守
藺休祖又據楚向臨容開信等州地方二千餘里阻兵
為亂復詔騰討之初與大戰斬首二千餘級俘獲千餘
人當時雖摧其鋒而賊衆既多自夏及秋無日不戰師
老粮盡遂停軍集市更思方略賊見騰不出四面競前
騰乃激勵其衆士皆爭奮復攻拔其魚令城大獲粮儲
以充軍實又破銅盤等七栅前後斬獲四千人并船艦
等又築臨州集市二城以鎮遏之後遷江陵總管陳遣
其將章昭逹率衆五萬船艦二千圍江陵衞王直聞有
陳寇遣大將軍趙誾李遷哲等率步騎赴之並受騰節
度時遷哲等守外城陳將程文季雷道勤夜來掩襲遷
哲等驚亂不能抗禦騰夜遣開門出甲士奮擊大破之
陳人奔潰道勤中流矢而斃虜獲二百餘人陳人又決
龍川寧邦堤引水灌江陵城騰親率將士戰於西堤破
之斬首數千級陳人乃遁
尉遲迥為伐蜀都督督開府元珍乙弗亞万俟吕陵始
叱奴興綦連宇文昇等六軍甲士一萬二千騎萬匹伐
蜀以魏廢帝二年春自散關繇固道出白馬趣晉夀開
平林舊道前軍臨劒閣蕭紀安州刺史樂廣以州先降
紀梁州刺史楊乾運時鎮潼州又降六月迥自潼州大
饗將士引之而西紀益州刺史蕭撝不敢戰遂嬰城自
守進軍圍之初紀至巴郡聞回來侵遣譙淹迥師為撝
外援迥分遣元珍乙弗亞等以輕騎破之遂降前後戰
數十合皆為迥所破撝與紀子宜都王蕭大圓率其文
武官屬詣軍門請見迥以禮接之其吏人合營等各令
復業唯收僮隸及儲積以賞將士號令嚴肅軍無私焉
詔迥為大都督益潼䓁十八州諸軍事益州刺史
任果為沙州刺史率鄉兵二千人從尉遲迥征蜀尋進
授驃騎大將軍開府儀同三司蕭紀遣趙跋扈等率衆
三萬來援成都果從大軍擊破之及成都平除始州
刺史
于謹為柱國大將軍梁元帝平侯景之後於江陵嗣位
密與齊氏通使將謀侵軼其兄子岳陽王詧時為雍州
刺史以梁元帝殺其兄譽遂結讎隙據襄陽來附仍請
王師乃令謹率衆出討文帝餞於青泥谷謹乃令中山
公護及大將軍楊忠等率精騎先據江津斷其走路梁
人豎木栅於外城廣輪六十里尋而謹至悉衆圍之梁
主屢遣兵出戰為謹所破旬有六日外城遂陷梁主退
保子城翼日率其太子已下面縳降尋殺之虜其男女
十餘萬人收其府庫珍寳得宋渾天儀梁日晷銅表魏
相風烏銅蟠螭趺大玉徑四尺圍七尺及諸轝輦以獻
軍無私焉立蕭詧為梁主振旅而旋
蔡祐為中領軍江陵初附諸蠻騷動詔祐與大將軍豆
盧寧討平之
史寧為持節都督涼州諸軍事初茹茹與魏和親後更離叛
尋為突厥所破殺其主阿那瓌部落逃逸者仍奉瓌之子孫
抄掠河右寧率兵邀擊獲瓌子孫二人并其種落酋長自
是每戰破之前後獲數萬人進爵安政郡公就拜大將軍時
突厥木汗可汗假道涼州將襲吐渾太祖令寧率騎隨之軍
至番禾吐渾已覺奔于南山木汗將分兵追之令俱會于
青海寧謂木汗曰樹敦賀真二城是吐渾巢穴今若拔其
本根餘種自然離散此上策也木汗從之即分為兩軍木
汗從北道向賀真寧趣樹敦渾娑周國王率衆逆戰寧擊
斬之踰山履險遂至樹敦敦是渾之舊都多諸珍藏而渾
主先已奔賀真留其征南王及數千人固守寧進兵攻
之偽退渾人果開門逐之因回兵奮擊門未及闔寧兵
遂得入生獲其征南王俘虜男女財寳盡歸諸突厥渾
賀羅拔王依險為栅周回五十餘里欲塞寧路寧攻其
栅破之俘斬萬計獲雜畜數萬頭木汗亦破賀真虜渾
主妻子大獲珍物寧軍於青海與木汗會木汗握寧手
歎其勇決并遺所乘良馬令寧於帳前乘之木汗親自
步送突厥以寧所圍必破皆畏憚之咸曰此中國神智
人也及將班師木汗又遺寧奴婢一百口馬五百匹羊
一萬口寧乃還州
魏玄為大都督洛安民雍方雋據郡外叛率步騎一千
自號行臺攻破郡國囚執守令玄率弘農九曲孔城伏
流四城士馬討平之武帝天和四年轉和州刺史伏流
防主五年齊將斛律明月率衆向宜陽兵威甚盛玄率
兵禦之每戰輒克
辛威為大將軍武帝保定初率兵討丹州叛胡破之三
年與逹奚武攻陽關拔之明年從尉遲迥圍雒陽還拜
小司馬天和初進位柱國復為行軍總管討綏銀等諸
州叛胡并平之六年從齊王憲東伐拔伏龍等五城
劉雄為驃騎大將軍天和中齊人於姚襄築伏龍等五
城以處戍卒雄從齊公憲攻之五城皆拔復遣雄從
柱國李穆出軹關攻邵州等城拔之以功獲賞五千皇
太子西征吐谷渾雄自涼州從滕王逌率軍先入渾境
去伏侯城二百餘里逌遣雄先至城東舉火與大軍相
應渾洮王率七百餘騎逆戰雄時所部數百人先並分
遣斥候在左右者二十許人雄即率與交戰斬首七十
餘級雄亦亡其三騎自是從逌連戰之雄功居多賞物
甚厚至大軍東討雄從齊王憲拔洪洞下永安軍還仍
與憲回援晉州未至齊後主已率大兵親自攻圍晉州
垂陷憲遣雄先往察其軍勢雄乃率步騎千人鳴鼔角
遥報城中尋而高祖兵至齊主遁走從平并州拜上大
將軍
尉遲運為左武伯中大夫軍司馬天和末齊將斛律明
月寇汾北運從齊公憲禦之拔其伏龍城進爵廣業郡公
增邑八百戸建德元年為右宫正時帝幸雲陽宫又令
運以本官兼司武與長孫覽輔皇太子居守俄而衛刺王
直作亂率其黨襲肅章門覽懼走行在運時偶在門中
直兵奄至不暇命左右乃手自闔門直黨與運争門斫
傷運指僅而得閉直黨不得進乃取宫中材木及牀第
等以益火更以膏油灌之火勢轉熾久之直不得進乃
退運率留守兵因其退以擊之直大敗而走是日非運
宫中已不守矣帝嘉之授大將軍賜以直田宅妓樂金
帛車馬及什物等不可勝數
韋孝寬為雍州刺史武帝東伐趙王招率兵出稽胡與
大將軍犄角乃勅孝寬為行軍總管圍守華谷以應接
之孝寬尅其四城武帝平晉州復令孝寬還舊鎮時尉
遲迥叛詔發關中兵以孝寬為元帥東伐軍次河陽迥
所署儀同薛公禮等圍逼懷州孝寬遣兵擊破之進次
懷縣永城橋之東南其城既在要衝雉堞牢固迥已遣
兵據之諸將士以此城當路請先攻取孝寬曰城小而
固若攻而不拔損我兵威今破其大軍此亦何能為也
於是引軍次於武陟大破迥子惇惇輕騎奔鄴軍次于
鄴西門豹祠之南迥窮迫自殺兵士在小城中者盡坑
於游豫園諸有未服皆隨機討之關東悉平
李澈武帝時從皇太子西征吐谷渾以功賜爵周昌縣
男從武帝平齊錄前後功再進爵遷左武衞將軍
杜整為儀同武州刺史從武帝平齊加上儀同進爵平
原縣
册府元龜卷三百五十五
