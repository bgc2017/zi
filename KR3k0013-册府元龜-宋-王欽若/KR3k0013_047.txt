册府元龜卷四十七宋王欽若等撰
帝王部
友愛慈愛
友愛
夫孝悌本於仁愛恭順之謂因心而友親族以睦皆王
者之德也肇自有庳垂為休範爾後或異其禮遇篤之
情好優賜予之數惻暌違之念形惟疾之憂軫孔懷之
痛矜其過失撫其孤藐莫不發於深衷表於至性成和
協之美致懷寧之福風行化馳民德歸厚者矣
舜父母使舜浚井出從而掩之(舜浚井入而即出瞽瞍不知已出從而蓋其井)
(以為死矣)象曰謨蓋都君咸我績(象舜弟也謨謀也都於也君舜也象言謀於君而殺)
(者皆我也欲與父母分其有故引其功)牛羊父母倉廪父母干戈朕琴朕
弤朕(丁禮切堯賜舜弤弓)二嫂治朕棲(二嫂娥皇女英也棲牀也)象往入舜宮
舜在牀琴象曰欝陶思君爾忸怩(象見舜在牀鼔琴愕然反辭曰我欝陶思)
(君故來爾忸怩慙也)舜曰惟兹臣庶女其于予治(兹此也象素憎舜不至其宮也)
(故舜見來而喜曰惟念此臣庶汝助我治)象至不仁封之有庳封之有庳冨
貴之也
周成王燕兄弟作常棣之詩曰常棣之華鄂不韡韡(承華)
(者曰鄂不鄂足鄂足得華之光明則韡韡然盛喻弟以敬事兄兄以榮覆弟恩義之顯亦韡韡然)
漢惠帝二年齊王肥入朝(齊王帝庶兄高祖長子)與齊王飲太后
前置齊王上坐如家人禮(以兄弟齒列不從君臣之禮故曰家人也坐音材卧切)
太后怒乃令人酌兩巵鴆酒置前(鴆鳥赤身黑目食蝮蝎野葛以其羽畫酒)
(中飲之立死)令齊王為壽齊王起帝亦起欲俱為壽太后恐
自起反(反音翻)巵齊王怪之因不敢飲陽醉去
景帝三年梁王武入朝(梁王帝母弟)時帝未置太子與孝王
宴飲從容言曰千秋萬歲後傳於王王辭謝雖知非至
言然心内喜太后亦然(明年漢立太子遂止)七年十月梁王入朝
帝使使持節乘輿駟迎梁王於闕下(天子副車駕四馬)既朝上
䟽因留以太后故入則侍帝同輦出則同車遊獵上林
中梁之侍中郎謁者着引籍出入天子殿門(著音竹略切)與
漢宫官亡異
武帝姊修成君帝母王皇后微時所為金王孫生女俗
在民間盖諱之也(言隨流俗而在閭巷未顯貴)韓嫣白之(嫣音&KR2016;)帝曰
何為不蚤言乃車駕自往迎之其家在長陵小市直至
其門使左右入求之家人驚恐女逃匿扶將出拜帝下
車立曰大姊何藏之深也載至長樂宫與俱謁太后太
后垂涕女亦悲泣帝奉酒前為壽錢千萬奴婢三百人
公田百頃甲第以賜姊太后謝曰為帝費因賜湯沐邑
號脩成君男女各一人女嫁諸侯男號脩成子仲
成帝河平初定陶王康來(定陶王帝庶弟)太后與帝承先帝意
遇王甚厚賞賜十倍於它王不以往事為纖芥(往事謂元帝時)
(欲以代太子也言無纖芥之嫌)王之來朝也天子留不遣歸國帝謂王
曰我未有子人命不諱(謂人命無常不可諱也)一朝有它且不復
相見爾長留待我矣後王薨綏和中徵王子欣為皇太
子(欣哀帝也)
後漢光武兄伯升為更始所害光武不敢顯其悲戚每
獨居輒不御酒肉枕席有涕泣處馮異獨叩頭寬譬哀
情光武止之曰卿勿妄言
明帝永平五年琅琊王京就國(京帝母弟)七年帝悉以光烈
皇后遺金寳財物賜京
十一年東平王蒼與諸王朝京師月餘還國帝臨送歸
宮悽然懷思乃遣使手詔國中傅曰辭别之後獨坐不
樂因就車歸伏軾而吟瞻望永懷實勞我心誦及采菽
以增歎息
十五年帝案地圖將封皇子悉半諸國馬后見而言曰
諸子食數縣於制不已儉乎帝曰我子豈宜與先帝子
等乎歲給二千萬足矣先是帝庶弟楚王英以大逆自
殺後是歲帝幸彭城見許太后及英妻子於内殿悲泣
感動左右
章帝建初三年有司奏遣陳王羡與鉅鹿王恭樂成王
黨俱就國(三王皆帝弟)帝性篤愛不忍與諸王乖離遂皆留
京師明年按輿地圖令諸國戶口皆等租入歲各八千
萬(一云樂成王黨明帝之子與帝同年尤相友愛)
和帝即位遵章帝故事兄弟皆留京師恩寵篤密有司
請遣諸王歸藩不忍許(至安帝初乃就國)
永元十五年有司以日食陰盛奏遣諸王侯就國詔曰
甲子之異責繇一人諸王幼稚早離顧復弱冠相育嘗
有蓼莪凱風之哀選孺之恩知非國典且復須留至冬
從祠章陵詔假諸王羽林騎各四十人
魏文帝庶弟趙王幹一名良本陳妾子既生三歲而陳
死太祖令王夫人養之良年五歲而太祖疾困遺令語
太子言此兒三歲亡母五歲失父以累汝也帝繇是親
待隆於諸弟良年小嘗呼帝為阿翁帝謂良曰我汝兄
帝又愍其如是每為涕泣
明帝時燕王宇字彭祖武帝子帝少與宇同止嘗愛異
之及即位寵賜與諸王殊
晉武帝弟樂平王延祚字大思少有篤疾不任封爵太
康初詔曰弟祚早孤無識情所哀愍幼得篤疾日冀其
差今遂廢痼無復後望意甚傷之其封為樂平王使有
名號以慰吾心
後魏文成弟長樂王處文聰辨夙成年十四薨帝悼傷
之自小歛至葬常親臨哀慟陪葬金陵
孝文篤於兄弟以咸陽王禧次長禮遇優隆然亦知其
性貪每加切戒後以禧長兼太尉公因幸其第謂司空
穆亮僕射李冲曰既有天地又有君臣太尉位居台鉉
在冢宰之上三槐九棘不可久空元弟禧雖在事不長
而戚連皇極且長兼太尉以和飪鼎朕常恐君有空授
之名臣貽彼己之刺今幸其宅徒屈二賓良以為愧又
幸廣陵王羽第與諸弟言曰朕昨親受人訟始知廣陵
之明了咸陽王禧對曰臣年為廣陵兄明為廣陵弟帝
曰我為汝兄汝為羽昆汝復何恨又曰叔翻(羽字)沉疴綿
綴遂有危歲我每為深憂恐其不振今得痊愈晚成婚
媾且喜其吉慶故命駕耳
宣武留愛諸弟京兆王愉等常出入宫掖晨昏寢處若
家人焉帝每日華林戲射衣衫騎從往來無闕
唐太宗貞觀十年三月諸王歸藩帝流涕而謂之曰友
于之情凡人所重朕於兄弟情豈不欲同遊處展親愛
耶但以天下事重方成分别不能不悲耳兒子尚或可
求兄弟更不可得也遂嗚咽不能止
酆王元亨帝之弟也初拜散騎常侍出藩帝以其幼小
甚思念之中路賜以金盞遣使者為之設宴以慰其羇
思之心
高宗永徽二年襄成長公主薨於常州(公主太宗長女適州刺史蕭說)
將陪葬昭陵塗次故城之西帝登城見柩車而哭仍令
黃門侍郎宇文節塗中弔諸子焉
咸亨二年城陽公主薨于房州(公主帝同出適房州刺史薛瓘)於顯福
門舉哀哭之甚慟五日不視事仍遣中使及宮人往房
州視其喪事給靈輦還京
玄宗兄弟聖歷初出閣列第於東都積善坊五人分院
同居號五王子宅大定元年從幸西京賜宅於降慶坊
亦號五王子宅先天初玄宗為大被長枕宋王成器等
昆季每與同寢太平公主奏之太上皇誥曰昆季恩深
歡娱共被汝為留愛天倫其睦斯乃萬方有慶九族延
休言念仁慈固多忻慰開元初以興慶是龍潛舊邸因
以為宫寧王憲於勝業坊東南角賜宅申王撝岐王範
於安興坊東南角賜宅薛王業於勝業坊西北角賜宅
邸第相望於宮側帝於興慶宮西南置樓西面題曰花
萼相輝之樓南面題曰勤政務本之樓帝時登樓聞諸
王音樂之聲咸召昇樓同榻宴謔或便幸其第賜金分
帛厚其歡賞諸王每日於側門朝見歸宅之後即奏樂
縱飲擊毬鬭鷄或近郊從禽或别野追賞不絶於歲月
遊踐之所中使相望以為天下友悌近世無比帝既篤
於昆季雖有讒邪交搆其間然友愛如初憲尤謹愼未
曾干議時政及與人交結帝尤以此信重之嘗與憲及
岐王範書曰昔魏文帝詩云西山一何高高處殊無極
上有兩仙童不飲亦不食賜我一藥丸光輝有五色服
藥四五日身體生羽翼朕每思服藥而生羽翼何如骨
肉兄弟天生之羽翼乎陳思有超代之才堪佐經國之
務絶其朝謁卒令憂死魏祚未終遭司馬宣王之奪豈
神丸之效也虞舜至聖捨象傲之愆以親九族九族既
睦平章百姓此為帝王之軌則于今數千歲天下歸善
焉朕未嘗不廢寢忘食欽之者也頃因餘暇妙選仙經
得此神方古老云服之必驗今分此藥願與兄弟等同
保長齡永無限極
開元八年岐王範接待文士劉廷琦張諤等會駙馬都
尉裴虛已坐與範遊讌兼私挾䜟諱之書配徙嶺外廷
琦諤皆坐累貶官然帝未嘗問範恩情如初謂左右曰
我兄弟友愛天生必無異意衹是趨競之軰強相託附
耳我終不以纖芥之故責及兄弟也
是年薛王業疾帝親為祈禱及愈車駕幸其第置酒讌
樂更為初生之歡帝賦詩曰昔見漳濱卧言將人事違
今逢誕慶日猶謂學仙歸常棣花重滿鴒原鳥再飛其
恩意如此
十三年帝嘗不豫薛王業妃弟内直郎韋賓與殿中監
皇甫恂私議休咎事發帝令杖殺韋賓左遷皇甫恂為
錦州刺史妃惶懼降服待罪業亦不敢入謁帝遽令召
之業至階下逡巡請罪帝降階就執其手曰吾若有心
猜兄弟者天地神明所共咎罰遂歡讌久之仍慰諭妃
令復其位
十四年岐王範薨帝哭之甚慟輟朝三日為之追福手
寫老子經徹膳累旬百僚上表勸諭然後復常
二十四年正月辛丑幸故薛王宅以三年之制將終追
悼
二十八年寧王憲疾帝令中使送醫藥及珍膳相望於
路僧崇一療稍瘳帝大悦特賜崇一緋袍魚袋以賞異
之時申王等皆先薨唯憲獨在帝尤加恩貸每年至憲
生日必幸其宅移時宴樂居常無日不賜憲酒及異饌
等尚食總監及四方有所進獻皆分賜之憲嘗奏請年
終錄付史官每年數百紙
二十九年寧王憲薨帝聞之號泣哀不自勝左右皆掩
涕追諡曰讓皇帝憲長子汝南郡王璡上表懇辭盛陳
先意謙退不敢當帝號手制不許内出御衣一副遣中
官高力士齎手書寘于靈坐之前其書曰諱白一代兄
弟一朝存没家人之禮是用申情興言感恩悲涕交集
大哥孝友近古莫儔當號五王同開邸第遠自童幼洎
乎成人長則同遊樂則同業事均形影無不相隨頃以
國步艱危義資克定先帝御極日月照臨大哥嫡長合
當儲貳以功見讓爰在薄躬既嗣守紫宸萬幾事總聽
政之暇得展於懷十數年間棣華彫落謂之手足惟有
大哥今復淪亡𦕈然無對以兹感慕何恨如之然以厥
初生人孰不殂謝所貴光昭德行以示崇高立德立名
斯為不朽大哥事跡身没讓存故册曰讓皇帝神之昭
格當兹寵榮况庭訓傳家璡等申讓善述先志實有遺
風成其美也恭惟緒言怳焉如在寄之翰墨悲不自勝
肅宗庶弟永王璘數歲失母(母曰郭順儀)帝鞠養頗憐之至
德一年於江寧擅舉兵戰敗奔南陽至大庾嶺為洪州
皇甫侁所執使人潛害璘妻女等使人送至蜀郡帝聞
之傷悼久之而廹以大義竟不能加侁罪帝亦愛弟之
故隱而不言潛謂人曰皇甫侁生得吾弟何不送歸蜀
郡而擅殺之自此不復見用也
晉高祖弟曹州防禦使暉卒中書奏天子為五服之内
親本服周者三朝哭而止帝俯而從之輟視朝三日
慈愛
為人父者慈而已矣既慈而愛既愛而親非獨情之所
鍾抑亦教之所繇生也是以左傳之述謂之六順戴記
所紀冠乎六義若乃引而進之以至於猶子順而下之
以及於諸孫皆天屬之至親人情之所篤而况履尊極
之位居億兆之首自家以刑國繇上而化下夫如是則
天性之愛人倫之義足以敦於禮儀者矣
漢文帝少子梁懷王揖好詩書帝愛之異於他子
宣帝子淮南憲王欽壯大好經書法律聰達有才帝甚
愛之數嗟歎憲王曰真我子也時元帝為太子生成帝
於甲觀畫堂為世嫡皇孫帝愛之字曰太孫常置左右
元帝選許嘉女以配太子初入太子家帝令中常侍黃
門親近者侍送還白太子懽說狀(說讀曰悅)帝喜謂左右酌
酒賀我左右皆稱萬歲
後漢光武建武十一年徙太原王章為齊王章帝兄伯
升之子少孤帝感伯升功業不就撫育恩愛甚篤以其
少貴欲令親吏事故使試守平隂令(試守者稱職滿歲為真平隂縣屬河)
(南郡又云在平津南故曰平隂文帝改為河隂故城在今雒陽東北濟州平隂縣東北五里亦有平隂縣故城)
後遷梁郡太守
魏太祖子鄧哀王冲字蒼舒少聰察岐嶷太祖數對羣
臣稱述有欲傳後意年十三疾病嘗親為請命及亡哀
甚文帝寬喻帝帝曰此我之不幸而汝曹之幸也言則
流涕為聘甄氏亡女與合葬之又帝孫叡(即明帝也)生數歲
而有岐嶷之姿帝異之曰我基於爾三世矣每朝會同
於侍中近臣竝列帷幄
晉武帝時秦獻王東沉敏有識量帝嘗幸宣武場以二
十六軍兵簿令東科校之東一省便擿脫謬帝異之於
諸子中尤見寵愛
元帝子琅邪悼王煥帝特所鍾愛初封顯義侯及煥疾
篤為之徹膳乃下詔封為琅邪王俄而薨帝悼念無已
將葬以渙既封列國加以成人之禮
後魏明帝子樂平王丕少有才幹為世所稱帝以丕長
愛其氣度特優異之
太武太平真君元年六月景穆(即太子也)生文成於東宮文
成少聰逹帝愛之常置左右號世嫡皇孫又高允與崔
浩述成國記後以經授太子及浩誅太子救允於帝以
直免死太子之薨也允久不進見後帝召允昇階歔欷
悲不能止太武流淚命允使出左右莫知相謂曰高允
無言悲泣令至尊哀傷何帝聞之召而謂曰汝不知高
允悲乎左右曰臣等見允無言而泣陛下為之悲傷是
以竊言耳帝曰崔浩誅時允亦應死東宫苦諫是以得
免今無東宫允見朕因悲耳
宣武帝即位後頻喪皇子胡充華之生孝明帝自以長
嗣深加慎護為擇乳保皆取良家宜子者養於别宮皇
后及充華皆莫得而撫視焉
隋高祖第二子即煬帝初為晉王美姿儀少敏慧高祖
及后於諸子中特所鍾愛
秦王俊高祖第三子開皇中薨於秦邸帝哭之曰晉王
前送一鹿我令作脯擬賜秦王今亡可置靈坐之前心
已許之不可虧信
唐太宗貞觀中高宗為晉王以文德皇后最小子后終
後累年帝憐之不令出閤至是立為太子十七年十一
月甲辰誕皇孫太子宴宫寮于弘教殿帝幸東宫自殿
北門而入太子自投階下舞蹈稱萬歲帝謂功臣曰頃
來生業稍可非乏酒食而唐突公等宴會者朕初有此
孫故就公為樂耳咸稱萬歲酒酣帝起舞羣臣竝舞樂
極而罷賜物各有差
魏王泰太宗第四子也太宗以泰愛文學特令别置文
館學士嘗幸泰延康坊宅曲赦雍州及長安獄大辟罪
以下竝原之免延康里百姓無出今年租賦曲賜泰府
官僚及同里老人各有差時承乾為太子泰每月所給
料物又踰於太子後以承乾足疾遂有奪嫡計承乾廢
泰仍降封東莱王又封順陽王居均州貞觀十八年二
月帝手持泰表以謂近臣曰泰文詞美麗豈非才士我
心中念泰卿等所知但為社稷之計斷割恩寵遣其居
外者亦是兩相安全
玄宗開元五年夏悼王一薨一生而美秀帝鍾愛無比
名之為一孩孺而薨帝追封諡時車駕在東都葬於城
南龍門東帝欲宫中舉目見之
代宗華陽公主帝愛女也母曰貴妃獨孤氏公主幼聰
慧過人善候帝旨動容發言必隨喜慍帝之所貴則因
而美之帝之所惡則因而全之由是帝特所鍾愛
大歷元年三月庚寅許華陽公主出於禁外歴過東市
及資聖寺遣高品宫人及高品内侍六軍將等以從城
内觀者如堵以公主有疾縱令遊觀特寵之也及薨哀
悼過深宰臣等以修短常理因中官吳承倩付奏以諷
導帝為之節哀初有疾帝命宗師道訓名曰瓊華真人
及疾亟帝親自臨視屬纊之際嚙傷帝手指其愛念如
此至五月辛丒帝以公主之哀未聽朝宰臣等抗疏言
曰伏以華陽公主輟朝又當夏至節假臣等趨事向隔
旬時惶駭失圖瞻跼若歲仰惟公主夙成神悟仁眷特
鍾嘗禱必親已承減膳幽明遽間倍殄慈衷臣等微誠
無由感逹伏惟陛下守累聖之公噐御羣生之重畜夷
百戰之艱患撫四海之傷殘虜候為虞戎師近警一言
萬務裁成聖心得失謬於毫釐安危存於晷刻伏慮顧
懷猶切神志未和衆情之所以不寧臣子之所宜兢悸
伏願抑周喪之私痛均品物於至公下慰黔黎上安宗
社天下幸甚帝始親朝政
德宗唐安公主帝長女也母昭德皇后公主性聰敏孝
敬帝所鍾愛初詔韋宥尚焉未克禮會而遇行幸興元
元年幸梁州車駕至城固公主薨帝痛甚令有司厚其
葬禮
邕王諒皇太子之子德宗愛念命之為子次為第七授
開府儀同三司遥領節度使竟未出閤貞元十五年九
月薨
憲宗元和二年十二月普寧公主出降于頔之子季友
公主帝長女也特所鍾愛其禮甚盛
文宗太和二年六月己卯以晉王薨廢朝三日王名普
敬宗長子也郭妃生時年五歲帝撫念所至踰於皇子
後唐明宗長子即末帝也初與樞密使安重誨在常山
因杯盤失歡末帝以拳擊重誨腦中其櫛走而獲免末
帝旦謝重誨重誨終䘖之及末帝鎮蒲中知其出入不
時重誨因矯宣中旨令屯將楊彦温遇出郭則閉門勿
納後末帝遊舜廟迴為彦温所拒末帝知重誨搆之馳
還雒陽以求自雪重誨繼奏請行重典帝曰朕為小將
校時家徒衣食不足賴此兒荷石炭收馬糞存養以至
身逹今貴為天子而不能庇一兒卿欲行朝典朕未曉
其意卿可速退朕自令居閒便了遂詔歸私邸末帝尚
懼重誨多方危陷但日諷佛經隂禱而已明年重誨出
鎮河中帝召見泣而謂之曰如重誨意爾安得更相見
耶乃以末帝為左衛大將軍
册府元龜卷四十七
