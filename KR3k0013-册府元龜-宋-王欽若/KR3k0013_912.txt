册府元龜卷九百十二宋王欽若等撰
總錄部
偽政第三
王莽天鳳元年正月赦天下莽曰予以二月建寅之節
行廵狩之禮太官齎糒乾肉内者行張坐卧(糒乾飯也帳坐卧謂)
(帷帳茵席也)所過毋得有所給(言自齎食及帷帳以行在路所經過不須供費也)予
之東廵必躬載耒每縣則耕以勸東作(耒耜曲木也)予之南
廵必躬載耨每縣則薅以勸南訛(耨鉏也薅去草也訛化也)予之西
廵必躬載銍每縣則穫以勸西成予之北廵必躬載拂
每縣則粟以勸盖藏(拂所以擊治禾者也今謂之連枷粟謂治粟)畢北廵狩
之禮即於土中居雒陽之都焉敢有趨讙犯法輙以軍
法從事(趨讙走呼也)羣公奏言皇帝至孝往年文母聖體不
豫躬親供養衣冠稀觧因遭棄羣臣悲哀顔色未復飲
食損少今一歲四廵道路萬里春秋尊非糒乾肉之所
能堪且無廵狩須闋大服以安聖體臣等盡力養牧兆民
奉稱明詔莽曰羣公牧羣司諸侯庶尹願盡力相帥牧
養兆民欲以稱予繇此敬德其勖之哉毋食言焉更以
天鳳七年歲在大梁倉龍庚辰行廵狩之禮厥明年歲
在實沈倉龍辛巳即土之中雒陽之都廼遣太傅平晏
大司空王邑之雒陽營相宅兆圖起宗廟社稷郊兆云
三月壬申晦日有食之大赦天下策大司馬逯竝曰日
食無光干戈不戢其上大司馬印韍就侯氏朝位太傅
平晏勿領尚書事省侍中諸曹兼官者以利苗男訢為
大司馬(利苗邑名)莽即真尤備大臣抑奪下權朝臣有言其
過失者輙拔擢孔仁趙博費興等以敢擊大臣故見信
任擇名官而居之公卿入宮吏有常數太傅平晏從吏
過例掖門僕射苛問不遜(僕射苛問平晏其言不遜)戊曹士收繫僕
射(莽自以士行故使太傅置戊曹士士掾也)莽大怒使執法發車騎數百圍
太傅府捕士即時死大司空士夜過奉常亭亭長苛之
告以官名亭長醉曰寧有符傳邪士以馬箠擊亭長(箠策)
(也)亭長斬士亡郡縣逐之家上書(亭長家上書自治)莽曰亭長
奉公勿逐大司空邑斥士以謝國將哀章頗不清莽為
選置和叔(特為置此官)勅曰非但保國將閨門當保親屬在西
州者諸公皆輕賤而章尤甚莽以周官王制之文置卒
正連率大尹職如太守屬令屬長職如都尉置州牧部
監二十五人見禮如三公監位上大夫各主五郡公氏
作牧侯氏卒正伯氏連率子氏屬令男氏屬長皆世其
官其無爵者為尹分長安城旁六鄉置帥各一人分三
輔為六尉郡(三輔黃圖云渭城安陵以西北至栒邑義渠十縣屬京尉大夫府居故長安寺高陵)
(以北十縣屬尉府大夫府居故廷尉府新豐以東至湖十縣屬翊尉大夫府居城東覇陵杜陵東至藍田西至)
(武功郁夷十縣屬光尉大夫府居城南茂陵槐里以西至汧十縣屬扶尉大夫府居城西長陵池陽以北至雲)
(陽祋祤十縣屬列尉大夫府居城北)河東河内弘農河南潁川南陽為六
隊郡置大夫職如太守屬正職如都尉更名河南大尹
曰保忠信卿益河南屬縣滿三十置六郊州長各一人
人主五縣及他官名悉改大郡至分為五郡縣以亭為
名者三百六十以應符命文也緣邊又置竟尉以男為
之諸侯國閒田為黜陟增减云莽下書曰常安西都曰六
鄉衆縣曰六尉義陽東都曰六州衆縣曰六隊粟米之
内曰内郡(禹貢去王城四百里納粟五百里納米皆在甸服之内故也)其外曰近郡
有鄣徼者曰邊郡合百二十有五郡九州之内縣二千
二百有三公作甸侯是為惟城諸在侯服是為惟寧在
采任諸侯是為惟翰(采采服也任男服也)在賓服是為惟屏(賓服即古)
(衛服也取諸侯賓服以為名)在揆文教奮武衛是為惟垣在九州之
外是為惟藩(凡此惟城以下取詩大雅板之篇云价人惟藩大師惟垣大邦惟屏大宗惟翰懷德)
(惟寧宗子惟城以為名號也)各以其方為稱總為萬國焉其後歲復
變更一郡至五易名而還復其故吏民不能紀每下詔
書輙繫其故名曰制詔陳留大尹太尉其以益歲以南
付新平(陳留圉縣莽改曰益歲)新平故淮陽以雍丘以東付陳定
陳定故梁郡以封丘以東付治亭治亭故東郡以陳留
以西付祈隧祈隧故滎陽陳留已無復有郡矣大尹太
尉皆詣行在所其號令變易皆此類也令天下小學戊
子代甲子為六旬首冠以戊子為元日(元善也)昏以戊寅
之旬為忌日(昏謂娶妻也)百姓多不從者寧始將軍侯輔免
以講易祭酒戴參為寧始將軍二年二月置酒王路堂
公卿大夫皆佐酒(助行酒也)大赦天下大司馬苗訢左遷司
命以延德侯陳茂為大司馬莽意以為制定則天下自
平故銳思於地理制禮作樂講合六經之說公卿旦入
暮出論議連年不决不暇省獄訟冤結民之急務縣宰
缺者數年守兼(不拜正官權令太守兼)一切貪殘日甚中郎將繡
衣執法在郡國者竝乘權執傅相舉奏又十一公士分
布勸農桑班時令按諸章冠盖相望交錯道路召會吏
民逮捕證左郡縣賦斂遞相賕賂白黑紛然(白黑謂清濁也紛然)
(亂意也言清濁不分也)守闕告訴者多莽自見前顓權以得漢政
故務自㩜衆事有司受成苟免(莽事事自决成熟乃以付吏吏苟免罪責而已)
諸寳物名帑藏錢榖官皆宦者領之吏民上封事書宦
官左右開發尚書不得知其畏備臣下如此又好變改
制度政令煩多當奉行者輙質問乃以從事(質正也)前後
相乘憒眊不渫(乘樍也登也憒眊不明渫散也徹也)莽常御燈火至明猶
不能勝尚書因是為姦寢事上書待報者連年不得去
拘繫郡縣者奉赦而後出衛卒不交代三歲矣榖常貴
邊兵二十餘萬人仰衣食縣官愁苦五原代郡尤被其
毒起為盗賊數千人為軰轉入旁郡莽遣捕盗將軍孔
仁將兵與郡縣合擊歲餘迺定邊郡亦略將盡(言其逃亡結為)
(盗賊在者少也)邯鄲以北大雨霧水出深者數丈流殺數千人
立國將軍孫建死司命趙閎為立國將軍寧始將軍戴
參歸故官南城將軍廉丹為寧始將軍三年五月莽下
吏禄制度曰予遭陽九之阸百六之會國用不足民人
騷動自公卿以下一月之禄十緵布二疋(緵八十縷也)或帛
一疋予每念之未嘗不戚焉今阸會已度府帑雖未能
充略頗稍給其以六月朔庚寅始賦吏禄皆如制度四
輔公卿大夫士下至輿僚凡十五等僚禄一歲六十六
斛稍以差增上至四輔而為萬斛莽又曰普天之下莫非
王土率土之濱莫非王臣盖以天下養焉周禮膳羞百
有二十品令諸侯各食其同國則(謂公食同侯伯食國子男食則也)辟
任附城食其邑(辟君也任公主也)公卿大夫元士食其采(謂因官職)
(而食地也)多少之差咸有條品歲豐穰則充其禮有災害則
有所損與百姓同憂喜也其用上計時通計天下幸無
災害者太官膳羞備其品矣即有災害以什率多少而
損膳焉東嶽太師立國將軍保東方三州一部二十五
郡南嶽太傅前將軍保南方二州一部二十五郡西嶽
國師寧始將軍保西方一州二部二十五郡北嶽國將
衛將軍保北方二州一部二十五郡大司馬保納卿言
卿仕卿作卿京尉扶尉兆隊右隊中部左洎前七部(大司)
(馬保此官皆如郡守也左與前故特七部洎及也)大司徒保樂卿典卿宗卿秩
卿翼尉光尉左隊前隊中部右部有五郡大司空保予
卿虞卿共卿工卿師尉列尉祈隊後隊中部洎後十郡
及六司六卿皆随所屬之公保其災害亦以什率多少
而損其禄郎從官中都官吏食禄都内之委者以太官
膳羞備損而為節(言随其多少)諸侯辟任附城郡吏亦各保
其災害幾上下同心勸進農業安元元焉莽之制度煩
碎如此課計不可理吏終不得禄各因官職為姦受取
賕賂以自供給七月辛酉霸城門災民間所謂青門也
(長安城東出南頭名霸城門俗以其色青名曰青門)戊子晦日有食之大赦天下
復令公卿大夫諸侯二千石舉四行各一人(依漢光禄之四科)
大司馬陳茂以日食免武建伯嚴尤為大司馬(莽之伯子男號)
(也)十月平蠻將軍馮茂擊句町士卒疫死者什六七賦
斂民財什取五益州虚耗而不克徵還下獄死更遣寧
始將軍廉丹與庸部牧史熊擊句町頗斬首有勝莽徵
丹熊丹熊願益調度必克乃還復大賦斂就都大尹馮
英不肯給上言自越嶲遂久讐牛同亭邪豆之屬反畔
以來積且十年(遂久縣名讐牛等越嶲旁夷)郡縣距擊不已續用馮
茂苟施一切之政僰道以南山險高深茂多驅衆遠居
費以億計吏士罹毒氣死者什七(罹遭也)今丹熊懼於自
詭期會(詭責也自以為憂責)調發諸郡兵榖復訾民取其什四(發人)
(訾財十取其四也)空破梁州功終不遂(遂成也)宜罷兵屯田明設
購賞莽怒免英官後頗覺寤曰英亦未可厚非復以英
為長沙連率四年五月莽曰保成師友祭酒唐林故諫
議祭酒琅琊紀逡孝悌忠恕敬上愛下博通舊聞德行
醇備至於黃髮靡有愆失(黃髮老稱謂白髮盡落更生黃者)其封林為
建德侯逡為封德侯位皆特進見禮如三公(朝見之禮)賜第
一區錢三百萬授几杖焉六月更授諸侯茅土於明堂
曰予制作地理建封五等考之經藝合之傳記通之於
義理論之思之至於再三自始建國之元以來九年於
茲廼今定矣予親設文石之平陳菁茅四色之土(尚書禹貢)
(苞匭菁茅儒者以為菁菜名也茅三脊茅也而莽此言以菁茅為一物則是謂善茅為菁茅也土有五色而此)
(云四者中央之土不以封也)欽告於岱宗泰社后土先祖先妣以班
授之各就厥國養牧民人用成功業其在緣邊若江南
非詔所召遣侍於帝城者納言掌貨大夫且調都内故
錢予其禄(調謂發取之)公歲八十萬侯伯四十萬子男二十
萬然復不能盡得莽好空言慕古法多封爵人性實遴
嗇託以地理未定故且先賦茅土用慰喜封者是歲復
明六筦之令每一筦下為設科條防禁犯者罪至死吏
民抵罪者寖衆又一切調上公以下諸有奴婢者率一
口出錢三千六百天下愈愁盗賊起納言馮常以六筦
諫莽大怒免常官置執法左右刺姦選用能吏侯霸等
分督六尉六隊如漢刺史與三公士郡一人從事八月
莽親之南郊鑄作威斗威斗者以五石銅為之(以五色藥石及)
(銅為之若今作鍮石也)若北斗長二尺五寸欲以厭勝衆兵既成
令司命負之莽出在前入在御旁鑄斗日大寒百官人
馬有凍死者天下吏以不得俸禄竝為姦利郡尹縣宰
家累千金莽下詔曰詳考始建國二年邊方不靖以來
諸軍吏及緣邊吏大夫以上為姦利增産致富者收其
家所有財産五分之四以助邊急公府士馳傳天下考
覆貪饕關吏告其將奴婢告其主幾以禁姦姦愈甚以
直道侯王涉為衛將軍涉曲陽侯根子成帝時為大司
馬薦莽自代莽思之以曲陽非令稱乃追諡根曰直道
讓公涉嗣其爵是歲赤眉力子都樊崇等以饑饉相聚
起於琅琊轉鈔掠衆皆萬數遣使者發郡國兵擊之不
能克六年莽見盗賊多乃令太史推三萬六千歲歷紀
六歲一改元布天下書曰紫閣圖曰太一黃帝皆僊上
天張樂崑崙虔山之上後世聖主得瑞者當張樂秦終南
山之上(長安南山詩所謂終南故秦地故言秦也)予之不敏奉行未明乃今
諭矣復以寧始將軍為更始將軍以順符命易不云乎
日新之謂盛德生生之謂易(易道生諸當生者也下繫之辭體化合變故曰日新)
予其饗哉欲以誑燿百姓銷解盗賦衆皆笑之初獻新
樂於明堂太廟羣臣始冠麟韋之弁(鹿皮冠也)是時關東饑
旱數年力子都等黨衆寖多更始將軍廉丹擊益州不
能克徵還更遣復位後大司馬護軍郭興庸部牧李曄
擊蠻夷若豆等太傳羲叔士孫喜清潔江湖之盗賊而
匈奴寇邊甚莽乃大募天下丁男及死罪囚吏民奴名
曰豬突豨勇以為銳卒令公卿以下至郡縣黃綬皆保
養軍馬(保養言不許其冇死失)多少各以秩為差又博募有竒技
術可以攻匈奴者將待以不次之位徵天下能為兵法
者六十三家數百人竝以為軍吏選練武衛招募猛士
旌旗輜重千里不絶(周禮折羽為旌熊虎為旗輜車名謂軍糧什物雜載之以其累重故)
(稱輜重)時有長人巨無霸(王莽連率韓博上言有竒士長一丈大十圍自謂巨無霸出於)
(蓬萊東南五城西北昭如海濱軺車不能載三馬不能勝卧則枕鼓以鉄著食)長一丈大十圍
以為壘尉(軍壁曰壘尉者主壘之事)又驅諸猛獸(猛或作獷)虎豹犀象之
屬以助威武自秦漢出師之盛未嘗有也匈奴右骨都
侯須卜當其妻王昭君女也嘗内附莽遣昭君兄子和
親侯王歙誘呼當至塞下脅將詣長安強立以為須卜
單于後安公(單于者匃奴之號也後安公者中國之爵而加之)欲出大兵以輔
立之兵調度亦不合而匃奴愈怒竝入北邊北邊繇是
壞敗會當病死莽以其庶女陸逯任妻後安公奢(陸逯邑也)
(莽改公主曰任奢本為侯莽以女妻之故追爵為公)所以尊寵之甚厚終為欲出
兵立之者(言為此計意不止)始欲誘迎當大司馬嚴尤諫曰當
在匈奴右部兵不侵邊單于動静輙語中國此方面之
大助也於今迎當置長安藁街一胡人爾(藁街蠻夷館所在也)不
如在匃奴有益莽不聽既得當欲遣尤與廉丹擊匃奴
皆賜姓徵氏號二徵將軍當誅單于輿而立當代之(輿者)
(時見為單于之名)出車城西横廏未發尤素有智略非莽攻伐
四夷數諫不從著古名將樂毅白起不用之意及言邊
事凢三篇奏以諷諫莽及當出廷議尤固言匈奴可且
以為後先憂山東盗賦莽大怒乃策尤曰視事四年蠻
夷猾夏不能遏絶寇賊姦宄不能殄滅不畏天威不用
詔命貎佷自臧持必不移(貎佷言其佷戾見於容貎也臧善也自以為臧美固持其)
(所見不可移易)懷執異心非沮軍議(沮壊也)未忍致於理其上大
司馬武建伯印韍(韍者印之組)歸故郡以䧏符伯董忠為大
司馬翼平連率田況奏郡縣訾民不實(舉百姓訾財不以實數)莽
復三十税一以況忠言憂國進爵為伯賜錢二百萬衆
庶皆詈之青徐民多棄鄉里流亡老弱死道路壮者入
賊中地皇元年(從三萬六千歲歴號也)正月乙未大赦天下下書
曰方出軍行師敢有趨讙犯法者輙論斬毋須時(趨讙謂趨)
(走讙譁須待也)盡歲止於是春夏斬人都市百姓震懼道路以
目莽見四方盗賊多復欲厭之又下書曰予之皇初祖
考皇帝定天下將兵為上將軍建華盖立斗獻(謂斗魁及杓末)
(如勺之形也)内設大將軍外置大司馬五人大將軍二十五
人偏將軍百二十五人裨將軍千二百五十人校尉萬
二千五百人司馬三萬七千五百人侯十一萬二千五
百人當百二十二萬五千人(當亦官名百非其數)士吏四十五萬
人士千三百五十萬人應恊於易弧矢之利以威天下
予受符命之文稽前人將條備焉(稽考也考法於前人也)於是置
前後左右中大司馬之位賜諸州牧號為大將軍郡卒
正連帥大尹為偏將軍屬令長裨將軍縣宰為校尉乘
傳使者經歷郡國日且十軰倉無見榖以給傳車馬不
能足賦取道中車馬(於道中行者即執取之以充事也)取辦於民七月
大風毁王路堂復下書曰乃壬午晡時有烈風雷雨發
屋折木之變(烈風烈暴之風)予甚弁焉予甚栗焉予甚恐焉(弁疾)
(也一曰弁撫手也言驚懼也)伏念一旬迷廼觧矣(先言烈風雷雨後言迷廼觧矣盖取)
(舜納於大麓烈風雷雨不迷以為言也)昔符命文立安為新遷王(安莽第三子也)
(莽改汝南新蔡曰新遷)臨國雒陽為統義陽王是時予在攝假謙
不敢當而以為公其後金匱文至義者皆曰臨國雒陽
為統謂據土中為新室統也宜為皇太子自此後臨久
病雖瘳不平朝見挈茵輿行(有疾以執茵輿之行謂坐茵褥之上而令四人對挈)
(茵之四角輿而行之也)見王路堂者張於西廂及後閣更衣中(張帳)
(也更衣中謂朝賀易衣服處室屋名也)又以皇后被疾臨且去本就舍妃
妾在東永巷(言臨侍疾故去其所本居而來就此止息是以妃妾在東永巷也)壬午烈
風毁王路西廂及後閣更衣中室昭寧堂池東南榆樹
大十圍東僵擊東閣閣即東永巷之西垣也皆破折瓦
壞發屋拔木予甚驚焉又侯官奏月犯心前星厥有占
予甚憂之伏念紫閣圖文太一黃帝皆得瑞以僊後世
襃主登終南山(襃主大主也)所謂新遷王者乃太一新遷之
後也(太一黃帝欲令安追繼其後也)統義陽王乃用五統以禮義登陽
上遷之後也臨有兄而稱太子名不正宣尼公曰名不
正則言不順至於刑罰不中民無所措手足(措安置也)惟即
位以來陰陽未和風雨不時數遇枯旱蝗螟為災榖稼
鮮耗百姓苦饑(鮮少也耗虛也)蠻夷猾夏寇賊姦宄人民正營
無所措手足(正營惶恐不安之貎)深惟厥咎在名不正焉其立安
為新遷王臨為統義陽王幾以保全二子子孫千億外
攘四夷内安中國焉莽又見四方盗賊多欲視為自安
能建萬世之基者乃下書曰予受命遭陽九之阨百六
之會府帑空虚百姓匱乏宗廟未脩且祫祭於明堂太
廟夙夜永念非敢寧息深惟吉昌莫良於今年予乃卜
波水之北郎池之南惟玉食(黃圖有西波池即池皆在石城南上林中玉食謂龜)
(為玉兆之文而墨食也)予又卜金水之南明堂之西亦惟玉食予
將親築焉於是遂營長安城南(盖所謂金水之南明堂之西也)提封百
頃九月甲申莽立載行視(立載謂立而乘車也)親舉築三下司徒
王尋大司空王邑持節及侍中常侍執法杜林等數十
人將作(作領築作之人)崔發張邯說莽曰德盛者文縟(文禮文也縟繁)
也宜崇其制度宣視海内且令萬世之後無以復加也
莽乃博徵天下工匠諸圖畫以望法度算及吏民以義
入錢榖助作者駱驛道路(駱驛言不絶也)壞徹城西苑中建章
承光包陽大臺儲元宫及平樂當路陽禄館凡十餘所
(自逮章以下至陽禄皆上林苑中館)取其財瓦以起九廟是月大雨六十
餘日令民入米六百斛為郎其郎吏增秩賜爵至附城
九廟一曰黃帝太初祖廟二曰帝虞始祖昭廟三曰陳
胡王統祖穆廟四曰齊敬王世祖昭廟五曰濟北愍王
王祖穆廟凡五廟不堕云六曰濟南伯王尊禰昭廟七
曰元城孺王尊禰穆廟八曰陽平頃王戚禰昭廟九曰
新都顯王戚禰穆廟殿皆重屋太初祖廟東西南北各
四十丈高十七丈餘廟半之為銅薄櫨(薄櫨柱上枅即今所謂㭼也)
飾以金銀琱文窮極百工之巧帶高增下(本因高地而建立之其旁)
(下者更增築)功費數百鉅萬卒徒死者萬數鉅鹿男子馬適
求等謀舉燕趙兵以誅莽大司空士王丹發覺以聞莽
遣三公大夫逮治黨與(逮謂逮捕之也)連及郡國豪傑數千人
皆誅死丹為輔國侯自莽為不順時令百姓怨恨莽猶
安之又下書曰惟設此一切之法以來常安六鄉巨邑
之都枹鼓稀鳴盗賊衰少(巨大也枹所以擊鼓者也)百姓安土歲以
有年此乃立權之力也今胡虜未滅誅蠻僰未絶焚江
湖海澤麻沸盗賊未盡破殄(麻沸言如亂麻而沸涌)乂興奉宗廟
社稷之大作民衆動搖今復一切行此令盡二年止之
以全元元救愚姦太傅平晏死以予虞唐尊為太傳是
時南郡張霸江夏羊牧王匡等起雲杜綠林號曰下江
兵(木起江夏雲杜縣後分西兵入南郡屯藍田故號下江)衆皆萬餘人武功中水
鄉民三舍墊為池(墊䧟)二年正月以州牧位三公刺舉怠
觧更置牧監副秩元士冠法冠行事如漢刺史是月莽
妻死諡曰孝睦皇后葬渭陵長壽園西令永侍文母名
陵曰億年新遷王安病死初莽為侯就國時幸侍者增
秩懷能開明懷能生男興增秩生男匡女曄開明生女
捷皆留新都國以其不明故也(言侍者或與外人私通所生子女不可分明也)
及安疾甚莽自病無子為安作奏使上言興等母雖微
賤屬猶皇子不可以棄章視羣公(以所上之章徧示之)皆曰安友
於兄弟宜及春夏加封爵於是以王車遣使者迎興等
封興為功脩公匡為功建公曄為睦脩任捷為睦逮任
孫公明公壽病死旬月四喪焉莽壞漢孝武孝昭廟分
葬子孫其中魏成大尹李焉與卜者王況謀況謂焉曰
新室即位以來民田奴婢不得賣買數改錢貨徵發煩
數軍旅騷動四夷竝侵百姓怨恨盗賊竝起漢家當復
興君姓李李音徵徵者火也當為漢輔因為焉作䜟書
言文帝發忿居地下趣軍北告匃奴南告越人江中劉
信執敵報怨復續古先四年當發軍江湖有盗自稱楚
王姓為劉氏萬人成行不受赦令欲動秦雒陽十一年
當相攻太白揚光歲星入東井其號當行(號謂號令也)又言
莽大臣吉凶各有日期會合十餘萬言焉令吏寫其書
吏往告之莽遣使者即捕焉獄治皆死三輔盗賊麻起
(言起者亂如麻也)乃置捕盗都尉官令執法謁者追擊長安中
建鳴鼓攻賊幡而使者随其後遣太師羲仲景尚更始
將軍護軍王黨將兵擊青徐國師和仲曹放助郭興擊
句町轉天下榖幣詣西河正原朔方漁陽每一郡以百
萬數欲以擊匃奴秋隕霜殺菽關東大饑蝗民犯鑄錢
伍人相坐沒入為官奴婢其男子檻車兒女子步以鐵
鏁琅當其頸傳詣鍾官以十萬數(琅當長鏁也鍾官主鑄錢之官也)到
者易其夫婦(改相配匹不依其舊也)愁苦死者什六七孫熹景尚
曹放等擊賊不能克軍師放縱百姓重困莽以王況䜟
言荆楚當興李氏為輔欲厭之廼拜侍中掌牧大夫李
棽為大將軍揚州牧賜名聖(改其舊名以聖代䜟)使將兵奮擊上
谷儲夏自請願說瓜田儀(儲夏人姓也)莽以為中郎使出儀
(說之令自出)儀文降未出而死(上文書言䧏而身未出)莽求其屍葬之
為起塜祠室諡曰瓜寧殤男幾以招來其餘然無肯降
者閏月丙辰大赦天下天下大服民私服在詔書前亦
釋除初四方皆以饑寒窮愁起為盗賊稍稍羣聚嘗思
歲熟得歸鄉里衆雖萬數亶稱巨人從事三老祭酒(言不)
(為大號)不敢略有城邑轉掠求食日闋而已(言随日而盡也)諸長
吏牧守皆自亂鬭中兵而死(中傷也)賊非敢欲殺之也而
莽終不諭其故(謂不曉此意也)是歲大司馬士按章豫州(有上章相)
(告者就而按治之)為賊所獲賊送付縣士還上書具言状莽大
怒下獄以為誣罔因下書責七公曰夫吏者理也宣德
明恩以牧養民仁之道也抑彊督姦捕誅盗賊義之節
也今則不然盗發不輙得至成羣黨遮略乘傳宰士士
得脱者又妄自言我責數賊何故為是賊曰以貧窮故
爾賊護出我今俗人議者率多若此惟貧困饑寒犯法
為非大者羣盗小者偷穴不過二科(穴謂穿牆為盗也)今乃結
謀連黨以千百數是逆亂之大者豈饑寒之謂邪七公
其嚴敕卿大夫卒正連率庶尹謹牧養善民急捕殄盗
賊有不同心并力疾惡黜賊而妄曰饑寒所為輙捕繫
請其罪於是羣下愈恐莫敢言賊情者亦不得擅發兵
賊繇是遂不制唯翼平連率田況素果敢發民年十八
以上四萬餘人授以庫兵與刻石為約赤麋聞之不敢
入界(麋眉也以朱塗眉故曰赤眉古字通用)况自劾奏莽讓况(讓責也)未賜
虎符而擅發兵此弄兵也厥辠乏興(擅發之罪與乏軍興同科也)以
況自詭必擒滅賊故且勿治(詭責也自以為憂責)後況自請出界
擊賊所嚮皆破莽以璽書令況領青徐二州牧事況上
言盗賊始發其原甚微非部吏伍人所能擒也咎在長
吏不為意縣欺其郡郡欺朝廷實百言十實千言百朝
廷忽略不輙督責遂至延蔓連州乃遣將率多發使者
傳相監趣郡縣力事上官應塞詰對(力勤也塞當也)共酒食具
資用以救斷斬(交懼斬死之刑也)不給復憂盗賊治官事(給暇也)
將卒又不能躬率吏士戰則為賊所破吏氣寖傷徒費
百姓(寖漸也)前幸蒙赦令賊欲觧散或反遮擊恐入山谷
轉相告語故郡縣䧏賊皆更驚駭恐見詐滅因饑饉易
動旬日之間更十餘萬人此盗賊所以多之故也今雒
陽以東米石二千竊見詔書欲遣太師更始將軍二人
爪牙重臣多從人衆道上空竭少則亡以威視遠方宜
急選牧尹以下明其賞罰收合離鄉小國無城郭者徙
其老弱置大城中積藏榖食并力固守賊來攻城則不
能下所過無食勢不得羣聚如此招之必降擊之則滅
今空復多出將率郡縣苦之反甚於賊宜盡徵還乘傳
諸使者以休息郡縣委任臣况以二州盗賊必平定之
莽畏惡況陰為發代遣使者賜況璽書使者至見況因
令代監其兵況随使者西到拜為師尉大夫況去齊地
遂敗
册府元龜卷九百十二
