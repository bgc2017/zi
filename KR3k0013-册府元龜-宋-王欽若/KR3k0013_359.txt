册府元龜卷三百五十九宋王欽若等撰
將帥部
立功第十二
唐崔光遠為鳳翔節度使上元元年於普閏縣界破党
項四千餘衆斬首二千餘級生擒一百餘人收獲駝馬
牛羊器械等不可勝數
能元皓為青密等州節度使上元二年六月破史朝義
之將偽驃騎大將軍李元遇等馬步一萬人擒賊將馬
登封等十人斬首五千餘級
張伯義初隸河東節度使李光弼以戰功累遷試太常
卿上元中賊帥袁晁亂海浙光弼俾伯義與諸軍討之
招綏叛亡平蕩山洞功為第一繇是擢授睦州杭州刺
史
李晟為鳳州節度使高昇列將上元中擊疊州叛羌於
高當川又擊宕州連狂羌於罕山皆破之累遷左羽林
大將軍同正廣德初節度使孫志直署晟總遊兵擊破
党羌高玉等賊以功授特進光禄卿轉試太常卿大歷
初李抱玉鎮鳳翔署晟為右軍都將四年吐蕃圍靈州
抱玉遣晟將兵五千以擊吐蕃晟辭曰以衆則不足以
謀則太多乃請將兵千人疾出大震關至臨洮屠定秦
堡焚其積聚虜堡帥慕容鍾而還吐蕃因解靈州圍而
去拜開府儀同三司涇原四鎮北庭都知兵馬使累封
合川郡王為右神策都將德宗即位吐蕃寇劔南時節
度使崔寧在京師三川皆恐晟將神策兵萬五千救援
晟乃踰漏天攻拔飛越廓清肅寧三城絶大渡河獲首
虜千餘級虜引去因留成都數月而還建中二年魏博
田悦反將兵圍臨洺邢州詔以晟為神策先鋒都知兵
馬使與河東節度馬燧昭義節度李抱真合兵救臨洺
諸軍皆却晟引兵渡洺水乘冰而濟横擊悦軍王師復
振擊悦大破之三年正月復以諸道軍擊敗悦軍於洹
水遂進攻魏州以功賜實封百戸四年冬德宗幸奉天
詔晟赴難授神策行營節度使實封二百戸自河中繇
蒲津而軍渭北璧東渭橋以逼朱泚累加同平章事興
元元年五月二十五日夜移軍於光泰門米倉村以薄
京城晟臨高指麾令設壕栅以候賊軍俄而賊衆大至
晟遣吳詵康英俊史萬頃孟涉等縱兵擊之時華州營
在北兵少賊併力攻之晟遣李演孟日華以精卒救之
中軍鼓譟演力戰大破之乘勝入光泰門再戰又敗之
僵屍蔽地餘衆走白華夜聞慟哭之聲二十八日晟大
集諸將陳兵於光泰門外乃使王佖李演率騎軍史萬
頃領步卒直扺苑墻神䴥村萬頃先登拔栅而入佖騎
軍繼進賊即奔潰大軍分道並入鼓譟雷動賊將姚令
言張庭芝李希倩猶力捍官軍晟令唐良臣趙光銑楊
萬榮孟日華等步騎齊進賊軍陣成而屢北戰十餘合
乘勝驅蹙至於白華忽有賊騎千餘出於官軍之背晟
以麾下百餘騎擊之左右呼曰相公来賊聞之驚潰官
軍追斬不可勝計朱泚姚令言張庭芝尚有衆萬人相
率遁走晟遣田子奇追之其餘兇黨相率来降京城平
以功拜司徒兼中書令實封一千戸充鳳翔隴州節度
使兼隴右涇原節度管内諸軍及四鎮北庭行營兵馬
副元帥封西平郡王貞元二年十月出師襲吐蕃摧沙
堡拔之斬其堡使扈屈律悉蒙等
王佖李晟之甥自河西河北出師佖無役不從朱泚之
亂以河中兵馬使隨晟討賊晟攻賊於光泰門賊鋒尚
勁佖與兵馬使李演踰苑墻血戰敗賊前鋒諸軍方振
論功為神策將
吕日將為興鳳等州招討使代宗寶應元年日將于興
州三嗟谷大破羌賊三千餘衆
嚴武為劔南節度使廣德二年破吐蕃七萬餘衆拔當
徇城又拔鹽川城
崔寧夲名旰為漢州刺史廣德中吐蕃與諸雜羌戎寇
陷西山拓静諸州詔劔南節度使嚴武收復武急召寧
統兵出西山寧尅躬撫士皆願致死命始次賊城周圍
皆石礫攻具無所設唯東南隅環丈之地壤土可穴諜
知之以告寧寧晝夜穿地道攻之再宿而拔其城因西
拓地數百里下城砦數四蕃衆相語曰崔旰皆神兵也
將更前進以糧盡還師武大悦装七寶輿迎寧入成都
以誇士衆賞賚過厚
王棲曜為浙東馬軍兵馬使廣德中草賊袁晁亂台州
連結郡縣積衆二十萬餘盡有淛江之東御史中丞袁
傪東討奏棲曜與李長榮為將聫日十餘戰生擒袁晁
收復郡邑十六授常州别駕浙西都知兵馬使大歷中
李靈曜叛於沛州觀察使李涵俾棲曜將兵四千為河
南掎角以功加銀青光禄大夫建中中李希烈既陷汴
州乘勝東侵連陷陳留雍丘頓軍寧陵期下宋州節度
使韓滉命棲曜將強弩數千夜入寧陵希烈不之知晨
朝弩矢及希烈坐帳希烈驚曰此江淮弩士今入矣遂
不敢東希烈夜遁後棲曜隨劉玄佐收汴州遷御史大
夫
白元光為朔方騎將大歷三年九月壬午吐蕃寇靈州
元光擊破之壬辰元光又破吐蕃二萬衆於靈武獲羊
馬數千計
伊慎為江西衛將大歷八年節度使路嗣恭討嶺南哥
舒晃之亂以慎為先鋒直逼賊壘疾戰破之斬首三千
級繇是復始興之地未幾與諸將追斬滉於泔溪函首
獻於闕下嗣恭表慎功授連州長史知當州團練副使
三轉江州别駕討梁崇義之歲慎以江西牙將從李希
烈摧鋒陷敵功又居多尋歸本道眀年希烈反嗣曹王
臯拔慎為大將賊兵沂江来寇慎戰大破其三千餘衆
累拔蔡山栅取蘄州降其將李良又收黃梅縣殺賊將
韓霜露斬首千餘級封南充郡王蘄州刺史充節度都
知兵馬使建中末賊已屠汴州慎以兵擊退賊將杜少
誠江路遂通又破苟莾栅進兵圍安州賊阻溳水攻之
不能下李希烈遣其甥劉戒虚將騎兵八千来援慎分
迎擊戰於應山擒戒虛縳示城下遂開門請罪以功拜
安州刺史兼御史大夫仍賜實封一百戸貞元十五年
以慎為安黃等州節度管内支度營田觀察使十六年
吳少誠阻命詔以夲道步騎五千兼綂荆南湖南江西
三道兵當其一面於申州城南前後破賊數千以例加
檢校刑部尚書
李承昭為昭義節度大歷十年田承嗣攻磁州承昭援
磁州與田承嗣大將盧子期戰於萬泉縣大破之生擒
子期以獻
馬燧為河陽三城使大歷十一年五月汴州大將李靈
曜反因絶運路以邀節制代宗務恩大因授靈曜汴宋
八州節度留後靈曜不受命乃與魏博節度田承嗣通
謀承嗣遣其子悦將兵與靈曜共破永平軍將劉洽詔
燧與淮西節度李忠臣合軍討靈曜忠臣懼賊燒廬舍
西走燧勸其還兵請為前鋒擊破田悦進逼汴州李忠
臣行汴南燧引軍行汴北又敗靈曜將張清於西梁圍
靈曜又選銳兵八千號為餓狼軍燧獨引軍擊破之進
至浚儀是時河陽兵寇諸軍承嗣又遣悦將兵二萬救
靈曜破永平軍將杜如江略曹州又敗李正巳遊軍擊
走劉洽長孫全緒等軍乘勝去汴州一舍方陣而進忠
臣會宋州淮南浙西兵與戰不利請救於燧燧引軍四千
人為奇兵擊破之田悦匹馬遁去靈曜知悦敗明日以
百騎夜走汴州悉降後為河東節度建中二年田悦反
自將兵三萬圍邢州攻臨洺築重城絶其内外以拒救
兵邢州李洪臨洺將張伾皆堅守不拔昭義軍數告急
乃詔燧將救臨洺燧軍出&KR1746;口兵未過險乃遣人持書
喻悦且示之好悦謂燧畏之十一月師次邯鄆悦遣使
至斬之以徇遣兵急擊破其支軍射殺其將成炫之悦
自攻臨洺遣大將楊朝光將兵萬餘於臨洺南䨇崗下
東西列二栅以禦燧燧乃率李抱真李晟進軍營於二
栅之中其夜東栅走歸悦進軍營明山取其棄栅以置
輜重謂將吏曰朝光守堅栅不下萬人假令燧等盡銳
攻之比數日計不能下殺傷必甚吾此必拔臨洺賞勞
軍士而與之戰必勝之術也悅乃分常山李惟岳救兵
五千以助朝光燧率軍攻朝光田悦將萬餘人救之燧
令大將李自良李奉國將兵合神策軍據雙崗禦之燧
乃令推火車以焚其栅自晨至暮急擊大破之拔其栅
斬朝光及大將盧子昌斬首五千餘級生虜八百餘人
居五日進軍徑戰燧自將銳兵扼其衝口凡百餘合士
皆決死悦兵大敗斬首萬餘生虜九百人得榖三十萬
斛器甲稱是悦收兵夜走邢州圍亦解尋加魏慱招討
使三年正月田悦求救於淄青常山李納遣大將衛俊
將兵僅萬人以救悦李惟岳亦遣三千餘人救悦收合
散兵二萬餘壁於洹水淄青軍其東常山軍其西首尾
相應燧帥諸軍合擊悦軍亂赴水斬首二萬殺賊大將
孫晉卿安墨啜生獲三千餘人溺死者不可勝數淄青
軍殆盡死者相枕籍三十里悦收兵得千餘人夜走至
魏州城將李長春閉門不納久之追兵不至比明乃納
既入殺長春嬰城自守數日李再春以慱州䧏悦兄昂
以洺州降王光進以長橋降悦遣大將符璘李瑶將五
百騎送淄青兵還鎮因降燧魏城先引御河入城南流
燧令塞其領口流絶城中益急恐悦乃遣許士則侯臧
徒步間說朱滔王武俊借兵求救時王武俊已殺李惟
岳傳首獻於闕下授武俊恒冀觀察都防禦使時武俊
同列張孝忠已為節度使武俊獨為防禦使甚怨望且
素輕孝忠恥居其下因與悦通謀遂與朱滔約謀救悦
悦恃兵且至又出兵二萬背城而陣燧與諸軍擊破之
五月加燧同平章事四年十月德宗幸奉天燧引軍還
太原遣行軍司馬王權將兵五千赴行在興元元年七
月加燧奉誠軍及晉絳慈隰節度諸軍行營副元帥與
渾瑊駱元光同討河中李懷光九月十五日燧帥步騎
三萬次於絳分兵收夏縣略稷山攻龍門降其將馮萬
興任象玉燧以兵攻絳州十月拔其外城其夜偽刺史
王克同與大將達奚小進棄城走降其衆四千人又遣
大將李自良谷秀分兵略定聞喜夏縣萬泉虞鄉永樂
猗氏六縣降其將辛兟及兵五千人貞元元年軍次寳
鼎敗賊騎兵於陶城前鋒將李黯追擊之射殺賊將徐
伯文斬首萬餘級獲馬五百匹七月與渾瑊駱元光韓
遊環軍次於長春宫懷光將徐庭光以兵六千守宫城
燧挺身城下招喻之先一日賊焦籬堡守尉珪以兵二
千因堡降庭光東道既絶乃率衆出降八月移軍於焦
籬堡其夜賊太原堡守將吳冏棄堡而遁其下皆降燧
率諸軍濟河凡八萬陣於城下是日賊將牛名俊斬懷
光首以城降河中平遷光禄大夫兼侍中
劉玄佐初名洽為永平軍節度衙將大歷中李靈曜據
汴州反洽將兵乘其無備徑入宋州遂城守詔因以州
隸永平軍節度使李勉署奏宋州刺史建中二年加御
史中丞充宋亳潁節度使時李正巳死子納匿喪叛居
無何李洧以徐州從順納怒洧甚遂遣兵圍彭城詔洽
以諸軍救之洽至與納軍戰大敗之斬首萬餘級繇是
轉輸之道復通以功加御史大夫洽進收濮州降其將
楊令暉又分兵挾令暉以徇濮陽降其將高彦昭以通
濮陽津遷兵部尚書復兼曹濮觀察使尋加左僕射淄
青兖鄆招討使又加汴滑都統副使李希烈攻陷汴州
德宗居奉天洽與希烈連戰賊勢稍却興元初以功加
平章事希烈兵圍寧陵洽大將劉昌堅守不下希烈復
悉兵攻圍陳州洽遣劉昌與諸軍救之大破賊兵獲賊
將翟崇暉希烈棄大梁走洽率諸軍進攻汴州又以功
加汴宋節度遷司空無幾加本管及陳州諸軍行營都
統仍賜名玄佐
楊惠元為神策軍京西兵馬使鎮奉天大歷中累有戰
功及田悦朱滔反叛召惠元領禁兵三千與諸將討伐
戰御河奪三橋皆惠元之功也尋加檢校工部尚書以
兵屬李懷光建中末自河朔與懷光同赴國難解奉天
之圍
張獻恭為山南西道節度使大歷十二年獻恭上言破
吐蕃萬餘衆於岷州
張光晟為代州都督大歷十三年與回紇戰于羊武谷
破之回紇引退先是辛雲京守太原回紇懼雲京不敢
窺并代知鮑防無武略乃敢凌逼賴光晟邀戰勝之北
人乃安(時鮑防為太原郡守)
張獻甫初為偏禆以軍功累授試光禄卿殿中監德宗
建中初從節度使賈耽征梁崇義於襄漢以功加試太
子詹事及幸奉天興元獻甫首末從渾瑊征討有功及
復京邑累加兼御史大夫
楊朝晟為甘泉府果毅建中初從李懷光討劉文喜于
涇州斬獲生擒居多授驃騎大將軍稍為右先鋒兵馬
使後李納寇徐州從唐朝臣征討常冠軍鋒以功授開
府儀同三司檢校太子賓客德宗在奉天李懷光自山
東赴難以朝晟為左廂兵馬使將千餘人下咸陽以擊
朱泚加御史中丞實封一百五十戸
王武俊為成德軍節度建中初朱滔圍貝州武俊與澤
潞節度李抱真合軍於貝丘抱真為方陣武俊用奇兵
朱滔空營合戰武俊不擐甲而馳之滔望風奔潰自蹂
踐死者十四五收其輜重器甲馬牛不可勝筭滔夜奔
幽州
尚可孤為神策軍大將建中二年為荆襄應援淮西使
以所統之衆赴山南累有戰功及涇原兵叛詔徵可孤
軍至藍田賊衆稍盛遂營於七盤山城栅而居之賊將
仇敬忠等来寇可孤頻擊破之因收藍田縣元興元年
三月遷檢校工部尚書兼御史大夫神策京畿渭南商
州節度使四月仇敬忠復来寇可孤率兵大破焉擒敬
忠斬之遂進軍與副元帥李晟決策攻討可孤之師為
先鋒京師平以功加檢校右僕射封馮翊郡王
李希烈為淮西節度建中二年山南東道節度使梁崇
義拒捍朝命迫脇使臣詔諸節度率兵討之加希烈南
平郡王兼漢北都知諸道兵馬招撫處置使希烈破崇
義衆討平之錄功加檢校右僕射同平章事賜實封五
百戸
李抱真為昭義軍節度建中二年田悦以魏博反乃悉
兵圍邢州及臨洺臨洺益急詔河東節度使馬燧及神
策兵救之抱真與燧敗悦兵於雙崗斬悦將楊朝光又
擊破悦於臨洺遂解臨洺及邢州之圍以功加檢校兵
部尚書復與燧大破悦于洹水悦以數百騎走歸魏州
復與燧圍魏州又敗悦于城下以功加檢校右僕射建
中末李希烈陷大梁李納反鄆州李懷光又竊據河中
抱真獨於擾攘傾潰之中以山東三州外抗羣賊内輯
軍士羣賊深憚之興元初加平章事時朱滔悉幽薊軍
借兵回紇擁衆五萬南向以應朱泚攻圍貝州抱真與
鎮州王武俊擊破之于經城以功加檢校司空
王虔休為澤潞兵馬使建中二年節度使李抱真統兵
馬與諸將征討河北其雙崗水寨營等陣虔休戰功居
多擢為步軍都虞候
劉昌為宣武節度劉玄佐左廂兵馬使建中中李希烈
既陷汴州玄佐遣將高翼以精卒五千保援襄邑城陷
翼赴水死自宋及江淮人心震恐時昌以三千人守寧
陵希烈率五萬衆陣於城下昌深塹以遏地道凡四十
五日不解甲胄躬厲士卒大破希烈希烈退圍陳州刺
史李公廉計窮昌從玄佐以浙西兵合三萬人救之至
陳州西五十里與賊遇昌晨壓其陣及其未成列大破
之生擒其將翟曜希烈退保蔡州自此不復侵軼詔加
昌檢校左常侍隨玄佐救汴州又加檢校工部尚書後
為四鎮北庭行軍兼涇原節度貞元十四年六月歸化
堡健兒作亂逐出大將張國誠副將張抗詔昌經略處
置昌率兵至堡下告語云但選首惡送之餘悉釋而不
問賊竟不從命乃與昌戰城中大敗誅斬六七百人復
令國誠入堡
李芃為河陽三城德州節度使以東畿汜水等五縣隸
焉建中三年河南北聮大兵詔益以神策汝陜之師芄
進救新鄉共城遂圍衛州明年詔與河東節度馬燧等
諸軍破田悦於洹水以功加檢校兵部尚書累封郡王
張孝忠為盧龍節度使建中三年正月大破李惟岳于
束鹿初朱滔收束鹿據之進圍深州惟岳乃與田悦及
其衆一萬圍束鹿滔與孝忠合軍擊之滔命勇敢者數
百人蒙猛獸之衣騰奮而前金鼔亂發賊騎奔軼不能
制乘亂縱擊大破之惟岳燒營而遁
高固為朔方節度渾瑊麾下建中末德宗幸奉天是時
賊兵已突入東壅門固引甲士亂揮長刀連斫數賊拽
車塞闔一以當百賊乃退以功封渤海郡王
李元諒為鎮國軍副使領軍潼關建中末德宗居奉天
賊泚遣偽將何望之輕騎襲華州刺史董晉棄州走望
之遂據城將聚兵以絶東道元諒自潼關將所部仍令
義兵因其未設備徑攻望之遂拔華州望之走歸泚元
諒乃修城隍器械召募不數日得兵萬餘人軍益振以
功加御史中丞賊泚數遣兵来寇輒擊却之是時尚可
孤守藍田與元諒為掎角賊東不能逾渭南元諒功居
多無幾遷華州刺史兼御史大夫潼關防禦鎮國軍節
度使興元初詔元諒與副元帥李晟進收京邑兵次于
滻西賊悉衆来攻元諒身先士卒奮擊大敗破之進軍至
苑東與晟力戰隳苑垣而入賊聫戰皆敗遂復京師加
檢校尚書右僕射
嚴震為山南西道節度建平末德宗車駕發奉天及入
駱谷李懷光遣數百騎来襲賴山南兵擊之而退輿駕
無警急之患尋加震檢校戸部尚書
樊澤為山南東道節度觀察等使建中末頻與李希烈
兇黨接戰前後擒降其梟將張嘉&KR0008;杜文朝梁俊之李
克誠薛翼等收唐隨二州貞元二年於襄州東北界泌
河口破李希烈賊衆馬步五千人
戴休顔為奉天行營節度使興元初李晟收京師乃與
渾瑊韓遊環進軍咸陽破泚斬首三千休顔追賊至中
渭橋李晟既清宫闕休顔與瑊等率兵赴岐陽擊泚餘
衆及策勲加檢校右僕射封至六百戸
韓遊環為邠寧節度使興元初李晟移軍東渭橋與駱
元光尚可孤分扼京東要路遊環與渾瑊戴休顔分典
京西要路掎角進攻晟收京師遊環二將亦破賊于咸
陽論功行封與瑊等
李復為嶺南節度使貞元五年復奏收復瓊州表曰瓊
州本隸廣府管内乾封中山洞草賊翻叛都督李孝逸
撫馭失所遂致淪陷已經一百餘年臣羌叛官監察御
史姜孟京崖州刺史張少遷等悉力攻討累經苦戰方
克舊城便令降人開薙荆榛建立城栅屯集官軍臣竊
觀瓊州控壓賊洞若移鎮軍在此必永絶姦謀伏望昇
為下都督府乃加瓊振儋厓萬安五州招討遊奕使額
請停從之
韋臯為劔南西川節度使貞元九年臯獻獲吐蕃首虜
器械旗幟牛馬於闕下初將城鹽州德宗命臯出師以
分吐蕃之兵臯遣大將董勔張芬出西山及南道破峨
和城通鶴軍吐蕃南道元帥論莾熱率衆来援又破之
殺傷數千人焚定廉故城凡平栅堡五十餘所十年臯
奏西川峨和城擊破吐蕃三萬餘衆及出兵黎雅等州
以援雲南攻破吐蕃栅城斬首三千八百級生虜及降
吐蕃二百四十人得其器械牛馬十三年收復嶲州
孟元陽為陳許大將貞元中討吳少誠韓全義五樓之
敗諸軍多私歸元陽及神策都將蘇光榮宣州都將王
幹各率所部留軍激水破賊二千餘人
郗士美為黔中經略招討使貞元中谿州賊帥向子琪
連結夷獠控據山洞衆號七八千士美設奇略討平之
詔書慰勞封高平郡公元和六年為昭義軍節度使會
朝廷討王承宗士美兵既合而賊軍大敗下三營環相
鄉屢以捷聞
高崇文為長武城使憲宗元和元年春以檢校工部尚
書充左神策行營節度使統左右神策奉天麟遊諸鎮
兵討劉闢于西川從漢中入遂却劔門之師解梓潼之
圍賊將邢泚遁歸屯軍梓州因拜崇文東川節度使成
都北一百五十里有鹿頭山扼两川之要闢築城以守
之連八栅張掎角之勢以拒王師崇文破賊二萬於鹿
頭城下明日又破於萬勝堆堆在鹿頭之東凡八大戰皆大
捷李光顔軍於鹿頭西大河之口以斷賊糧道賊大駭
賊緜江栅將李文悦以三千人歸順而鹿頭將仇良輔
舉城降者衆二萬闢之男方叔子壻蘇強先監良輔軍
是日械繫送京師降卒投戈面縳者彌十數里遂長驅
而南直指成都德陽等縣城皆鎮以重兵莫不望旗率
服師無留行闢大懼以親兵及逆黨盧文若齎重寳西
走吐蕃吐蕃素受其賂且將啟之崇文將高霞寓酈定
進倍道追之至羊灌田及焉闢自投岷江擒於湧流之中
西蜀平制授崇文成都尹充劔南西川節度使封南平
郡王食實封三百戸
高霞寓以長武城軍職元和初授兼御史大夫從高崇
文將兵擊劉闢連戰皆克下鹿頭城降李文悦仇良輔
蜀平以功拜彭州刺史尋繼崇文為長武城使封感義
郡王
嚴秦為山南西道節度使元和元年破劉闢賊二千於
神泉縣生擒遊奕將牛文悦
劉濟為幽州節度元和初烏桓鮮卑數寇邊濟帥師擊
走之深入千餘里虜獲不可勝紀東北晏然五年討鎮
州王承宗以大將軍次于瀛州累破樂夀博陸安平等
縣前後大殺獲賞功頗厚
李光顔為忠成軍節度元和九年討蔡州下詔光顔以
夲軍獨當一面光顔於是引兵臨溵水抗洄曲十年五
月破賊於洄曲又與懷汝節度烏重裔同破賊於小溵
河平其栅十一年連破賊衆拔凌雲栅進檢校左僕射
十二年四月敗賊衆三萬于郾城其將張伯良奔於蔡
州殺其賊十二三獲馬千匹器甲三萬尋而郾城守將
鄧懷金以城降及裴度至行營率賓從于方城沲口觀
板築五溝賊遽至注弩挺刅勢將及度光顔決戰於前
以却之賊平加檢校司空十三年東討李師道授光顔
義成軍節度使數旬之内再敗賊軍濮陽殺賊數千人
十四年西蕃入寇移邠寧節度光顔忻然即路擊賊退
之累加平章事鳳翔節度敬宗即位正拜司徒汴州李
岕逐其帥詔光顔率陳許之師討之營於尉氏俄而誅
岕遷太原尹河東節度使
王沛為陳許行營兵馬使節度使李光顔討蔡州使沛
統兵屯於近郊及進軍連破賊徒頻詔促進諸軍觀釁
莫敢先過大溵河者沛領卒五千人夜渡合流口扼其
㗋而成城於是河陽宣武軍太原魏博等諸軍因得濟
合謀掎角而攻圍郾城沛率先部旅築其壘而對焉賊
衆危怖其將鄧懷金乃面縳率衆歸降後元濟既擒沛
從光顔入覲光顔具陳沛之功勞加兼御史大夫其後
救鹽州以功聞拜寧州刺史尋除陳州刺史宣武軍部
將李岕亂又詔沛兼節度副使而討焉有功加檢校右
散騎常侍遷兖海沂密等州節度觀察處置等使
田弘正為魏博節度元和十年朝廷用兵討吳元濟弘
正遣子布率兵三千進討屢戰有功十三年王師加兵
於鄆詔弘正與宣武義成武寧横海等五鎮之師會軍
齊進十一月弘正自帥全師自楊劉渡河築壘距鄆四
十里師道遣大將劉悟率重兵以抗弘正結壘相望前
後合戰魏軍大捷而李愬李光顔三面進攻賊皆挫敗
其勢將危十四年二月劉悟以河上之衆倒戈入鄆斬
師道首詣弘正請降淄青十二州平論功加檢校司徒
同中書門下平章事
弘正子布元和十年統魏之偏師三千會諸軍於唐州
授檢校秘書監兼殿中侍御史前後十八戰破凌雲栅
下郾城縣布皆有功繇是擢兼御史中丞時裴度為招
討使嘗觀諸軍城沱口賊有董重質領驍騎突至度甚
危蹙布領騎二百馳救之俄而諸軍繼至獲免淮西平
拜左金吾衛將軍
李愬為隨唐鄧節度元和十年用兵討蔡愬嘗獲賊將
丁士良李祐皆釋縳用為親將又降賊將吳秀琳愬遂
以秀琳之衆收吳房縣攻其外城十二年十月將襲蔡
州其月七日留遣從事鄭斌使郾城以取元惡之首告
師期於招撫使裴度且請援焉至期令諸將列大軍東
行六十里至張柴使李祐盡殺賊衆以義成五百人代
鎮之愬又分遣諸將斷諸橋道行七十里至蔡城下祐
與將李忠義先登叱守門者起盡殺之遂帥師而入乃
令擊柝者曰罷柝者死賊以柝聲如舊不虞我師之来
至中城如之領軍鞫場號令約束賊方覺悟元濟帥家
僮以固子城時賊將董重質總數萬人北據洄曲愬曰
彼之有拒我者有望於重質耳乃厚恤其家命其子馳
書諭之重質單騎至愬遣都將李進誠率降卒開子城
既而焚之門壊而元濟擒焉蔡州平愬以功加檢校尚
書左僕射充山東道節度使封梁國公食實封五百戸
十三年淄青李師道再叛以愬為武寧軍節度使討之
愬破賊金鄉凡十一戰擒賊將五十俘斬萬計淄青平
十五年加平章事充昭義軍節度使
烏重裔為河陽三城節度使元和十年王師討淮西三
年重裔與陳許李光顔掎角相應大小百餘戰以至吳
元濟誅就加檢校右僕射
韓公武宣武軍節度弘之幼子累授軍職元和十年將
宣武兵萬三千人從李光顔討賊淮西平以功擢為鄜
坊節度兼御史大夫
史憲誠為魏博軍中右職元和十四年節度使田弘正
以全師討李師道令憲誠以先鋒四千人濟河累下其
城栅復以大軍齊進乘勝逐北魏博之全師迫于鄆州
城下師道窮蹙劉悟斬其首以投魏軍錄功憲誠超兼
御史中丞
王智興為武寧軍節度李愬衙將元和十四年王師誅
李師道智興率徐軍八千會諸道之師進擊與陳許之
軍大破賊于金鄉拔魚臺俘斬萬計以功遷御史中丞
賊平授沂州刺史
史奉敬為朔方衙將元和十四年大破吐蕃於鹽州城
下賜奉敬實封五千戸
薛平為淄青齊登莱五州節度使穆宗長慶元年幽鎮
叛杜叔良統横海全軍討伐不勝埭州為賊所窘朝廷
乃委平以偏師援埭州平即遣將李叔佐以兵五百救
之居數月刺史王稷餘給稍薄兵士怨怒叔佐不能戰
宵潰而歸仍推突將馬狼兒為帥行及青城鎮劫鎮將
李自勸并其衆次于博昌鎮復劫其鎮兵共得七千餘
人徑取青州城城中兵少力所不敵平悉府庫并家財
厚賞三千精卒逆擊之仍先以騎兵掩其家屬輜重賊
衆惶惑反顧因大敗狼兒與其同惡十數輩脱身竄匿
餘黨降稍後者猶斬於鞫場其明日狼兒亦就擒戮
劉沔為鹽州刺史天德軍防禦使唐寶歷間在西北邊
累立奇效太和末河西党項羌叛沔以天德之師屢誅
其酋渠授振武節度使單于大都護開成中党項雜虜
大擾河西沔率吐渾契苾沙陀三部落等諸族萬人馬
三千騎徑至銀夏討襲大破俘獲萬計以功加檢校戶
部尚書會昌三年廻鶻部饑烏介可汗奉太和公主至
漢南求食過把頭峯犯雲朔北川朝廷移沔為河東節
度使加檢校左僕射與幽州張仲武恊力招撫竟破虜
寇迎公主還宫以功進檢校司空
李載義為幽州節度使文宗太和元年李同捷㩀滄景
要襲父爵載義討之累破賊軍以功加檢校司空三年
滄景平策勲加平章事四年四月奚寇邊載義上言今
月三日發兵入奚界殺奚賊五千餘人生擒刺史縣令
大將首領等二百七十三人五月己夘載義上言先發
兵深入奚部至四月十七日就其帳擒奚帥茹羯以功
加檢校太保
石雄為振武軍禆將太和中河西党項擾邊雄累立破
羌之功會昌三年廻鶻烏介可汗奉太和公主牙于雲
朔北川雄自率勁騎得沙陀李國昌三部落兼契苾拓
拔雜虜三千騎月暗夜發馬邑徑趨烏介之牙炬火燭
天鼓譟動地可汗惶駭莫測率騎而奔雄率勁騎追之
至殺胡山急擊之斬首萬級生擒五千羊馬車帳皆委
之而去遂迎公主還太原以功授豐州刺史充天德防
禦等使累遷河中晉絳節度使俄而昭義劉從諫卒其
子稹擅主軍務朝議問罪以雄為潞府西面招撫使以
晉州刺史李丕為副使王宰在萬善栅劉沔在石會相
顧未進雄越烏嶺破賊石砦斬獲千計雄既率先破賊
不旬日王宰收天井關何敬弘王元達亦收磁洺等郡
稹危蹙大將郭誼密欵請斬稹歸朝武宗詔雄以七千
兵受降雄即徑馳潞州降誼盡擒其黨與賊平加檢校
司空
張仲武為幽州節度使武宗會昌中廻鶻赤心宰相一
族七千帳東逼漁陽仲武乃與弟仲至從弟公素禆將
游奉寰王如清率其部下勁兵三萬人大破之收其侯
王貴族千餘人降三萬餘人獲牛馬槖駝旃墻罽幕不
可勝計尋遣從事李周曈牙門將國從玘相次獻捷先
是奚契丹皆有㢠廻鶻監護使督以歲貢且為漢諜事至
是仲武遣禆將石公緒等諭意凡戮八百餘人又㢠廻鶻
初遣宣門將軍等四十七人来偵驅掠雜虜遂逗留其
使緩彼師期人馬病死竟不遣之㢠廻鶻烏介可汗既敗
不敢近邊乃依康居求活盡徙餘種寄託于黑車子
高駢為神策都虞侯咸通初党項羌叛詔駢率禁兵萬
人戍長武城時諸將禦羌無功唯駢伺隙用兵出無不
捷懿宗深嘉之先是李琢為安南都護貪於貨賄虐賊
夷獠人多怨叛遂結蠻軍合勢攻安南陷之自是累年
亟命將帥未能收復五年移駢為安南都護至則糾合
五管之兵朞年之内招懷谿洞誅其首惡一戰而蠻卒
遁去收復交州郡邑遷檢校工部尚書天平軍節度使
鄭畋為鳳翔節度廣明初黃巣陷京闕僖宗西幸畋受
詔許承制便宜行事巢遣尚讓將賊衆十餘萬西追車
駕畋率本軍逆戰于龍尾陂敗之因傳檄天下繇是諸
侯皆舉義兵以赴京師實畋之功也
王處存為義武軍節度使廣明初黃巢犯闕僖宗幸蜀
處存以勤王舉義之功加檢校司空又遣大將張公慶
率勁兵三千合諸軍滅賊巣於泰山以功加檢校司徒
王重榮為河中節度留後中和元年黃巢將朱温舟師
自同州至黃鄴兵自華隂至數萬攻之重榮戒勵士衆
大敗之獲其兵仗軍聲益振朝廷遂授節旄檢校司空
俄而忠武監軍楊復光率陳蔡之師萬人與重榮合賊
將李祥守華州重榮合勢攻之擒祥以徇二年京師平
以功加檢校太尉同平章事封瑯邪郡王
時溥為武寧軍節度光啓中黃巣攻陳州秦宗權據蔡
州與賊連結徐蔡相近溥出師討之軍鋒甚盛每戰屢
捷巣之敗也其將尚譲以數千人降溥溥將林言又斬
巢首歸徐州溥功居第一累授檢校太尉中書令封鉅
鹿郡王
安文祐為潞州牙門將光啓中潞州軍校劉廣逐節度
使高潯據其城僖宗詔文祐平之既殺劉廣召赴行在
授卭州刺史
册府元龜卷三百五十九
