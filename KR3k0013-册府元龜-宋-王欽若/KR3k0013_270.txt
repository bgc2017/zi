册府元龜卷二百七十宋王欽若等撰
宗室部
文學
易之小畜曰懿文德傳曰人不學不知道蓋閔子有將
落之嘆宣尼著無文之論是知學問之為益文辭之為
功其至矣哉乃有聯華帝裔分暉宗胄外膺維翰之寄
居有敏德之美而能探考載籍服膺師訓咨求鴻碩周
旋儒雅以至貫通六藝多識前言參預述作書法示後
掞藻彰於敏麗屬辭尚乎體要炳焉英發煥乎成章斯
固茂公姓振振之風增時文郁郁之盛者也
周公旦武王之弟也多才多藝作七月鴟鴞之詩大誥
微子之命歸禾嘉禾康誥酒誥梓材召誥雒誥多士無
逸君奭多方立政及周官儀禮周頌等篇
漢楚元王交字游高祖同父少弟也(言同父知其異母)好書多
材藝少時嘗與魯穆生白生申公俱受詩於浮丘伯(白生)
(魯國奄里人浮丘伯秦時儒生)伯者孫卿門人也(孫卿姓荀名况為楚國蘭陵令漢以避宣)
(帝諱改之曰孫)後封楚至國以穆生白生申公為中大夫高后
時浮丘伯在長安元王遣子郢客與申公俱卒業(卒終也)
文帝時聞申公為詩最精以為博士元王好詩諸子皆
讀詩申公始為詩傳號魯詩(凡言傳者謂為之解說若今詩毛氏傳也)元王
亦次之詩傳號曰元王詩(次謂綴集之)世或有之
梁懷王揖文帝少子好詩書帝愛之異於諸子
河間獻王德景帝子修學好古實事求是(務得事實每求眞是也)
從民得善書必為好寫與之留其眞(眞正也留其正本也)加金帛賜
以招之繇是四方道術之人不遠千里(不以千里為遠而自至)或
有先祖舊書多奉以奏獻王者故得書多與漢朝等是
時淮南王安亦好書所招致率多浮辨獻王所得書皆
古文先秦舊書周官尚書禮記孟子老子之屬皆經傳
說記七十子之徒所論其學舉六藝立毛氏詩左氏春秋
博士修禮樂被服儒術造次必于儒者山東諸儒多從
游武帝時王來朝獻雅樂對三雍宫(辟雍明堂靈臺也)及詔策
所問三十餘事其對推道術而言得事之中文約指明
又與毛生等共采周官及諸子言樂事者以作樂記獻
八佾之舞與制氏不相遠其内史丞王定傳之以授常
山王禹禹成帝時為謁者數言其儀獻王采禮樂古事
稍稍增輯至五百餘篇
淮南王安厲王長之子也為人好書招致賓客方術之士
數千人作為内書二十一篇外書甚衆又有中篇八卷
言神仙黃白之術(黃黃金白白銀也)亦二十餘萬言武帝方好
藝文以安屬為諸父辨博善為文辭甚尊重之每為報
書及賜(賜謂時賜書也)嘗詔司馬相如等視草乃遣(草謂為文之藁草)
初安入朝獻所作内篇新出上愛祕之使為離騷傳(傳謂)
(解說之若毛詩傳)旦受詔日食時上又獻頌德及長安都國頌
每宴見談說得失及方技賦頌昏暮然後罷又有賦八
十二篇
陽丘侯偃齊悼惠王孫作賦十九篇
燕刺王旦武帝子博學經書雜記
廣川王去惠王越之子景帝孫也師受易論語孝經皆
通好文辭
紅侯富之子辟疆字少卿楚元王之孫也好讀詩屬文
(屬文謂會綴文辭也)武帝時以宗室子隨二千石議論冠諸宗室
(議論每出宗室之上也)清靜少欲嘗以書自娛不肯仕有賦八篇
陽城侯德辟疆子有賦九篇
德子向字子政辟疆之孫也本名更生既冠以行修飭
擢為諫議大夫是時宣帝循武帝故事招選名儒俊材
置左右更生以通達能屬文辭與王褒張子僑等並進
對獻賦頌凡數十篇會初立穀梁春秋更生復受穀梁
講論五經於石渠成帝時向數奏封事遷光禄大夫時
帝元舅陽平侯王鳳為大將軍秉政倚太后專國政兄
弟七人皆封為列侯時數有大異向以為外戚貴盛鳳
兄弟用事之咎而帝方精於詩書觀古文詔向領校中
五經祕書(言中以别於外)向見尚書洪範箕子為武王陳五行
隂陽休咎之應向乃集合上古以來歴春秋六國至秦
漢符瑞災異之說記推迹行事連傳禍福著其占驗比
類相從各有條目凡十一篇號曰洪範五行傳論奏之
天子心知向忠精故為鳳兄弟起此論也然終不能奪
王氏之權向有賦三十三篇三子皆好學長子伋以易
教授官至郡守中子賜九卿丞早卒向少子歆字子駿
少以通詩屬文召見成帝待詔宦者署為黃門郎河平
中受詔與父向領校祕書講六藝傳記諸子詩賦數術
方技無所不究哀帝初即位大司馬王莽舉歆宗室有
材行為侍中大中大夫貴幸復領五經卒父前業歆乃
集六藝羣書種别為七略歆及向始皆治易宣帝時詔
向授穀梁春秋十餘年大明習及歆校祕書見古文春
秋左氏傳歆大好之時丞相史尹咸以能治左氏與歆
共校經傳歆略從咸及丞相翟方進受質問大義初左
氏傳多古字古言學者𫝊訓故而已及歆治左氏引傳文以
解經轉相發明繇是章句義理偹焉歆亦湛靖有謀父
子俱好古博見彊志(志記也)過絶於人
淮陽憲王欽宣帝子也好經書法律聰達有材作賦二
篇
後漢劉般宣帝之玄孫也王莽敗與母流轉至武威雖
尚少而篤志修行講誦不怠其母及諸舅以為身寄絶
域死生未必不宜苦精若此數以曉般猶不改業建武
八年隗囂敗河西始通般即將家屬東至雒陽脩經學
於師門
沛王輔光武子也矜嚴有法度好經書善說京氏易孝
經論語傳及圖䜟作五經論時號之曰沛王通論
東平王蒼光武子少好學書為驃騎將軍是時中興三
十餘年四方無虞蒼以天下化平宜脩禮樂乃與公卿
共議定南北郊冠冕車服制度及光武廟堂歌八佾舞
數明帝以所作光武本紀示蒼蒼因上光武受命中興
頌帝甚嘉之以其文典雅特令校書郎賈逵為之訓詁
及薨詔誥中傅封上蒼自建武以來章奏及所作書
記賦頌七言别字歌詩並集覽焉
琅邪王京光武子好經學永平中數上詩賦頌德明帝
嘉美下之史官
順陽懷侯嘉光武族兄也與伯昇俱學長安習尚書春
秋
甘里侯敏光武族昆弟通經有行
臨邑侯復光武兄伯升孫也好學能文章永平中每有
講學事輒令復典掌焉與班固賈逵共述漢史傅毅等
皆宗事之復子騊駼及從兄平望侯毅並有才學永寧
中鄧太后召毅及騊駼入東觀與謁者僕射劉珍著中
興以下名臣烈士傳騊駼又自造賦頌書論凡四篇
北海敬王睦光武兄伯升孫也少好學博通書傳光武
愛之數被延納明帝之在東宫尤見幸待入侍諷誦出
則執轡性好讀書嘗為愛翫能屬文作春秋旨義終始
論及賦頌數十篇
平望侯毅北海敬王子也毅少有文辨安帝時上漢德
論十二篇時劉珍鄧耽尹兌馬融共上書稱其美安帝
嘉之
濟南王香光武曾孫也篤行好經書
陳敬王羡明帝子博涉經書有威嚴與諸儒講論於白虎殿
劉梁宗室子孫嘗疾世多利交以邪曲相黨乃著
破羣論時之覽者以為仲尼作春秋亂臣知懼今此論
之作俗士豈不愧心其文不存又著辨和同之論孫禎
亦以文才知名
魏陳思王植字子建武帝子也年十歲讀誦詩論及辭
賦數十萬言善屬文帝視其文謂植曰汝倩人邪植跪
曰言出為論下筆成章願當面試奈何倩人時鄴銅爵
臺新成帝悉將諸子登臺使各為賦植援筆立成可觀
太祖甚異之明帝時植薨詔撰錄前後所著賦頌詩銘
雜論凡百餘篇副藏内外
中山恭王衮武帝子也少好學十餘歲能屬文每讀書
文學左右嘗恐以精力為病數諫止之然性所樂不能
廢也每兄弟游娱衮獨譚思經典為北海王時黃龍見
鄴西漳水衮上書贊頌凡所著文章二萬餘言才不及
陳思王而好與之侔
吳孫瑜堅季弟之子好樂墳典雖在戎旅誦聲不絶孫
承好學有文章作螢火賦行於世
晉安平獻王孚宣帝次子也博涉經史漢末喪亂與兄
弟處危亡之中簞食瓢飲而披閱不勌
扶風王駿宣帝子也幼聰慧五六歲能書疏諷誦經籍
見者竒之能著論與荀顗論仁孝先後文有可稱
高陽王睦宣帝弟泰之子也少好學與元帝及范陽王
虓俱有稱於宗室
南陽王世子保字景度少有文義好述作
范陽王虓宣帝弟康王綏之子也少好學馳譽研考經
記清辯能言論以宗室選拜散騎常侍
東安王繇宣帝子武王伷之次子也博學多才
齊獻王攸文帝子也少而岐嶷及長清和平允親賢好
施愛經籍能屬文善尺牘為世所楷才望出武帝之右
宣帝每器之為太子太傅獻箴於太子世以為工
高陽王睦子彪出繼宣帝弟敏少篤學不倦專精學習
故得博覽羣籍終其綴集之務注莊子作九州春秋為
續漢書又條譙周古史考中凡百二十二事為不當多
據汲冢紀年之義亦行於世
宋江夏王義恭武帝子也涉獵文義孝武時每有祥瑞
輒上賦頌撰要記五卷起前漢訖晉太元表上之詔付
秘閣
臨川王義慶武帝弟子也撰徐州先賢傳十卷奏上之
又擬班固典敘以述皇代之美義慶性好文義文辭雖
不多足為宗室之表招聚文學之士近遠必至所著世
說十一卷撰集林二百卷並行於世文帝與義慶書嘗
加意斟酌
南平穆王鑠文帝第四子也少好學有文才未弱冠擬
古三十餘首時人以為亞迹陸機
建平宣簡王宏文帝第七子也少而閒素篤好文集宏
子景素少有父風好文章書籍
晉熙王㫤文帝第九子前廢帝子業立懼禍奔於魏㫤
雖學不淵洽覽子史前後表啓皆其自製魏朝嘉重之
南齊豫章王嶷高帝第二子也嶷有子十六人有文學
者子恪子質子顯子雲子暉五人恪嘗謂所親曰文史
之事諸弟偹之矣不煩吾復牽率但退食自公無過足
矣子恪少亦涉學頗屬文隨棄其本故不傳文集
子範子恪之弟也為南平從事中郎王使製千字文其
辭甚美王命記室蔡薳注釋之自是府中文章皆使具
草及為簡皇后哀策文詞理哀切前後文集三十卷子
滂確並少有文章
子顯好學工文嘗著鴻序賦尚書令沈約見而稱曰可
謂明道之高致蓋幽通之流也梁武帝雅愛子顯文又
嘉其容止吐納嘗從容謂曰我造通史此書若成衆史
可廢子顯對曰仲尼讚易道黜八索述職方除九丘聖
製符同復在兹日時以為名對又啓撰武帝集并普通
北伐記為國子祭酒於學逓述武帝五經義子顯嘗為
自序其略云余為邵陵王友恭還京師遠思前比即楚
之屈宋梁之嚴鄒追尋平生頗好辭藻雖在名無成求
心已足若乃登高目極臨水送歸風動春朝月明秋夜
早鴈初鶯開花落葉有來斯應每不能己也且前代賈
傅崔馬邯鄲繆路之徒並以文章顯所以屢上歌頌自
比古人天監六年始預九日朝晏稠人廣坐獨受旨云
今雲物甚美卿將不斐然賦詩詩既成又降旨曰可謂
才子既退謂人曰一顧之恩非望而至遂方賈誼何如
哉未易當也每有製作特寡思功須其自來不以力搆
少來所為詩賦則鴻序一作體兼衆製文備多方頗為
好事所傳故虚聲易遠子顯所著後漢書一百卷齊書
六十卷普通北伐記五卷貴儉傳三卷文集二十卷
子顯子愷才學譽望時論以方其父簡文在東宫早引
接之時中庶子謝嘏出守建安於宣猷堂餞飲並召時
才賦詩同用十五劇韻愷詩先就其辭又美簡文與湘
東王令曰王筠本自舊手後進有蕭愷可稱信為才子
先是太學博士顧野王奉令撰玉篇簡文嫌其書詳略
未當以愷博學於文字尤善使更與學士刪改
子雲子顯之弟也建武中封新浦縣侯自製拜章便有
文采梁天監初降爵為子及長勤學有文采弱冠撰晉書
至年二十六書成百餘卷表奏之詔付祕閣為太子舍
人撰東宫新記奏之梁初郊廟未革牲牷樂辭皆沈約
撰至是承用子雲啓宜改之勅答曰此是主者守株宜
急改也仍使子雲撰定勅曰郊廟歌辭應典誥大語不
得雜用子史文章淺言而沈約所撰亦多舛謬子雲作
成勅並施用
子暉子雲之弟也少涉學亦有文才嘗預重雲殿聽
制講三慧經退為講賦奏之甚見貴重
武陵王曄高帝第五子也與諸王共作短句詩學謝靈
運以呈帝帝報曰見汝二十字諸兒作中最為優者但
康樂放蕩作體不辨首尾安仁士衡深可崇尚顔延之
抑其次也
鄱陽王鏘高帝第七子性謙愼好文章
始興王鑑高帝第十子好學善屬文
衡陽王鈞高帝第十一子性好學善屬文琅邪王智深
以文章相會濟陽江淹亦游焉武帝謂王儉曰衡陽王
須文學當使華實相稱不得止取貴游子弟而已乃以
太子舍人蕭敷為文學鈞嘗手自寫五經部為一卷置
於巾箱中以備遺忘侍讀賀玠問曰殿下家自有墳典
復何須蠅頭細書别藏巾箱中答曰巾箱中有五經既
易檢閱且一經手寫則永不忘諸王聞而爭效為巾箱五
經
江夏王鋒高帝十二子也十歲能屬文武帝時藩邸嚴
急諸王不得讀異書五經之外唯得看孝子圖而已鋒
乃密遣人於市里街巷置圖籍朞月之間殆將備矣
穎胄高帝從弟之子也好文義弟穎基好勇武世祖登
烽火樓詔羣臣賦詩穎胄詩合旨帝謂穎胄曰卿文弟
武宗室便不乏才
曲江公遥欣高帝諸孫也年十六便博覽經史
幾字德玄遥欣之子也年十歲便能屬文作楊公則誄
沈約見而竒之子清亦有文才
湘東王寶晊安陸昭王子也為左衛將軍明帝兄弟一
門皆尚吏事寳晊粗好文章
竟陵王子良武帝第二子也永明五年移居雞籠山西
邸集學士抄五經百家依皇覽例為四部要略千卷令
司徒右長史陸惠曉參知事子良所著内外文筆數十
卷雖無文采多是勸戒
晉安王子懋武帝第七子也謙讓好學撰春秋例苑三
十卷奏之世祖勅付祕閣
隨郡王子隆武帝第八子也性和美有文才娶尚書令王
儉女為妃武帝以子隆能文謂儉曰我家之東阿也出
實為皇家藩屏
昭胄子良之子也汎涉書史有父風
賁昭胄之弟也幼好學有文才好著述嘗著西京雜記
六十卷
梁長沙宣武王懿文帝長子也懿之子藻少立名行志
操清潔善屬文辭尤好古體自非公燕未嘗妄有所為
縱有小文成輒棄本
駿藻從子也工文章
安成康王秀文帝第七子也精意學術搜集經記招學
士平原劉孝標使撰類苑書未及畢而已行於世世子
機家多書博學強記所著詩賦千言世祖集而序之
機弟推少清敏好屬文深為簡文所親賞
南平襄王偉文帝第八子也幼清警好學製性情幾神等論
靜偉子也有文才而篤志好學既内足於財多聚經史
散書滿席手自讐校
鄱陽忠烈王恢文帝第九子也年七歲通孝經論語義
發摘無遺涉獵史籍
範恢子也温和有器識愛竒玩古招集文才率意題章
亦時有竒致
宜豐侯修範弟也筋力貞固風儀嚴整九歲通論語十一
能屬文鴻臚卿裴子野見而賞之
始興忠武王憺文帝第十一子也憺子映年十二為國
子生天監十七年詔諸生答策宗室則否帝知映聰解
特令問策又口對並見竒謂祭酒袁昂曰吾家千里駒也
上黃侯曄映弟也美談吐簡文入居監撫曄獻儲德頌
吳平侯景子勵弱不好弄聚書至三萬卷披玩不倦尤
好東觀漢記略皆誦憶劉顯執卷策勵酬應如流乃至
卷次行數亦不差失
長沙嗣王業武帝長兄懿之子也幼而明敏有文集行
於世
孝儼業子也聰慧有文才射策甲科除祕書郎太子舍
人從幸華林園於座獻相風烏華光殿景陽山等頌
其文甚美帝深賞異之
南康簡王績武帝第四子也績子會理少聰慧好文史
通理會理之弟也博覽多識有文才嘗祭孔文舉墓并
為立碑製文甚美
邵陵雋王綸武帝第六子也少聰穎博學善屬文工尺
牘嘗預餞衡州刺史元慶和於座賦詩十二韻末句方
同廣川國寂寞久無聲大為武帝所賞曰汝人才如此
何慮無聲
確綸之次子也有文才除祕書丞武帝謂曰為汝能文所
以特有此授
武陵王紀武帝第八子少勤學有文才屬詞不好輕華
甚有骨氣
尋陽王大心簡文帝第二子也幼而聰朗善屬文
南海王大臨簡文帝第四子也少而敏慧後入國學明
經射策甲科
大連大臨之弟也少俊爽能屬文與大臨入國學明經
射策甲科並從高祖行朱方高祖問曰汝等習騎不對
曰臣等未奉詔不敢輒習勅各給馬試之大連兄弟據
鞍往還各得馳驟之節高祖大悦即賜所策馬及為啓
謝文詞甚美
安陸王大春簡文帝第六子也少博涉書記
西陽王大鈞性厚重年七歲武帝問讀何書對曰學詩
因令諷誦即誦周南音韻清雅
忠壯世子方等元帝長子也性愛林泉特好散逸嘗著
論曰人生處世如白駒過隙耳一壺之酒足以養性一
簞之食足以怡形生在蓬蒿死葬溝壑瓦棺石椁何以
異兹吾嘗夢為魚因化為鳥當其夢也何樂如之及其
覺也何憂斯類良繇吾之不及魚鳥者遠矣故魚鳥飛
浮任其理性吾之進退常在掌握舉手懼觸搖足恐墜
若使吾終得與魚鳥同遊則去人世間如脫屣耳方等
注范曄後漢書未就所撰三十國春秋及静住子行於
世
大圜簡文帝二十子也元帝嘗自問五經要事數十條
大圜辭約指明應答無滯帝甚歎美之因曰昔河間好
學爾既有之臨淄好文爾亦兼之然東平為善彌高前
載吾重之愛之爾當效焉
方諸元帝第二子也幼聰警博學明老易
後梁安成王欣幼聰警博綜墳籍善屬文後入周因與
柳信言當明帝之世俱為一時文宗有集三十卷
陳衡陽獻王昌高帝第六子也雅性聰辯吳郡杜之偉
授昌以經書一覽便誦明於義理剖析如流
永陽王伯智世祖第十二子也少敦厚有器局博涉經
史
新蔡王叔齊高宗第十一子也風采明贍博涉經史善
屬文
晉熙王叔文高宗第十二子也好虚譽博涉經史
淮南王叔彪高宗第十三子也少聰慧善屬文
岳陽王叔愼高宗第十六子少聰敏十歲善屬文後主
尤愛文章叔慎與衡陽王伯信新蔡王叔齊等日夕陪侍
每應詔賦詩嘗被嗟賞
南康愍王曇朗子方慶少清警涉獵書傳
後魏河間公齊烈帝之玄孫也齊之孫志少清辯覽書
傳頗有文才
東陽公丕文帝諸孫也孝文時車駕南伐留守京師及
帝還代丕請作歌詔許之歌訖帝曰公伺朕還車故親
歌述志今經搆既有次第故暫還舊京願後時亦同兹
適
秦明王翰昭成子也翰子觚使於慕容垂垂末年政在
羣下遂止觚待之甚厚因留心學業國人咸重之
彭城王勰獻文子也從幸代都次於上黨之銅鞮山路旁
有大松樹十數根時孝文進繖遂行而賦詩令人示勰曰
吾作詩雖不七步亦不言遠汝可作之比至吾所可就之
也時勰去帝十餘步遂且賦且行未至帝所而就詩曰問
林松林松經幾冬山川何如昔風雲與古同帝大笑曰汝
此詩亦調責吾耳又從孝文征沔北大破梁軍帝令勰為
露布勰辭曰臣聞露布者布於四海露之耳目必須揄揚
威略頒示天下以臣小才豈足大用帝曰汝亦為才達
但可為之及就類帝文有人見者咸謂御筆帝曰汝所
為者人謂吾製非兄則弟誰能辯之勰對曰子夏被嗤
於先聖臣又荷責於今来又敦尚文史物務之暇披覽
不輟撰自古帝王賢達至於魏世子孫三十卷名曰要略
清河王懌孝文子也博涉經史兼綜羣言有文才善談
理為顯忠錄二十卷
京兆王愉孝文子也好文章頗著詩賦時引才人宋世
景李神嶲祖瑩邢晏王遵業張始均等共申宴喜招四
方儒學賓客嚴懷真等數十人館而禮之
北齊襄城景王淯神武第八子也淯子亮性恭孝好文
章
河南康舒王孝瑜文襄長子也謙厚愛文學讀書敏速
十行俱下
河間王孝琬文襄第三子琬之子正禮幼聰穎能誦左
氏春秋齊亡遷綿州卒
趙郡王琛後主子也琛之子叡勵已勤學嘗夜久方罷
世祖時為太尉久典朝政清貞自守譽望日隆漸被疎
忌乃撰古之忠臣義士號曰要言以致其意
後周齊殤王憲太祖第五子少與高祖受詩傳咸綜機
要得其指歸嘗以兵書繁廣難求指要乃自刊定為要
略五篇至是表陳高祖高祖覽而稱善
貴殤王子也少聰敏涉獵經史始讀孝經便謂人曰讀
此一經足為立身之本
宋獻王政文帝子也幼而敏達年七歲誦孝經論語毛
詩尚書
趙僭王招文帝子也幼聰穎博涉羣書好屬文學庾信
體詞多輕豔
滕簡王逌文帝次子也少好經史解屬文所著文集頗
行於世
隋高祖族弟子崇少好學涉獵書記
士達高祖族子少聰敏有學行
滕穆王瓚好書愛士甚有令名瓚子温字明籀作事從
容温厚好學解屬文既而作零陵賦以自寄其辭哀思
帝見而怒之轉徙南海
燕王倓字仁安元德太子昭之次子敏慧好讀書尤重
儒素造次所及有若成人
唐江夏王道宗高祖從父兄子也晩年好學為當代所
重
漢王元昌高祖第七子也少好學
韓王元嘉高祖第十一子也少好學聚書至萬卷又採
碑文古迹多得異本
霍王元軌高祖第十四子也少多才藝太宗謂魏徵曰
卿以元軌前代誰比徵曰經書文雅亦漢之間平也前
後為刺史至州唯閉閣讀書吏事責成長史司馬
鄧王元裕高祖第十七子好學善談名理
魯王靈䕫高祖第十九子有美譽好學
吳國公孝逸淮安王神通子也少好學解屬文
濮王泰太宗第四子少善屬文太宗以泰好士愛文學
特令就府别置文學館任自引召學士貞觀十二年奏
請撰括地志遂奏引著作郎蕭德言祕書郎顧胤記室
參軍蔣亞卿功曹參軍謝偃等就府修撰成五百五十
卷奏上太宗閱而嘉之乃下詔曰地記之設由來尚矣
區外具於山海經内陳於夏載職方王制纔舉淮夷漢
志晉國略記郡國自兹以降著作實繁或學非博通多
所遺闕或地分南北雅有短長求其折中無聞盡善左
武侯大將軍雍州都督魏王泰體業貞固風鑒凝邈學
綜策府文冠詞林樂善表於夙夜好士彰於吐握討論
墳典詳言儒雅博採方志得之於舊聞旁求故老考之
於傳信内殫九服外極八荒憲章之規條目有序兼苞
戎夏之域今古無遺簡而能周博而尤要足以度越前
載垂之不朽宜加褒錫以申奬勸可賜物一萬段其書
且付祕閣初泰好學愛文章司馬蘇勖以自古英王多
引賓客以著述為美遂勸泰表請修撰詔許之於是大開
館宇廣召時俊衛尉供帳光禄給食朝士學涉者多被
奏追赴貴游子弟更相因致人物臻凑門庭若市泰稍
悟過盛欲其速成於是分道計州繙緝統錄至是凡四
年盡成撰緝之人咸加給頒賜
黃國公譔韓王元嘉子譔少以文才見知弘文閣學士
孟利貞嘗稱譔文章云雖劉禕之周思茂亦不能過也
諸王子中與琅邪王沖為一時之秀沖與譔父子書籍
最多皆文句詳定祕閣所不及也
虢王鳳玄孫則之少以宗室歷官試太常丞太僕少卿
及長好學年五十餘嘗執經詣太學聽受
穎王璬玄宗第十三子讀書有文詞
永王璘玄宗第十六子聰敏好學
後唐秦王從榮為詩與從事高輦等更相唱和自謂章
句獨步於一時有詩千餘首號曰紫府集既受元帥之
命即令寮佐及四方遊士至者各試檄淮南書陳已將
廓清宇宙之意
冊府元龜卷二百七十
