册府元龜卷九百三十宋王欽若等撰
總錄部
傲慢不恭寇竊
傲慢
夫傲以取禍往事之明徵慢以失官前言之深戒自東
周不競禮讓寖微驕倨之俗興而遜悌之風缺仲尼垂
叩脛之戒穆叔著倍賦之文自是已還風流不冺或恃
材而陵長或盛氣以傲人忽禮容而不修蔑年爵而罔
顧至有箕踞而傾倚岸幘以嘯詠跌宕適意豪縱亂常
宜乎招負俗之累嬰自貽之戚於戲書云簡而無傲詩
云彼交匪傲萬福來求誠為君子之道也
卻錡晉大夫魯成公十三年晉侯使卻錡來乞師將事
不敬孟獻子曰卻氏其亡乎禮身之幹也敬身之基也
卻子無基且先君之嗣卿也受命以求師將社稷是衛
而惰棄君命也不亡何為
苦成叔晉大夫卻犫也聘衛衛侯饗苦成叔寗惠子相
苦成叔傲寗子曰苦成家其亡乎古之為享食也以觀
威儀省禍福也故詩曰兕觥其觩旨酒思柔彼交匪傲
萬福來求今夫子傲取禍之道也
御叔為魯御邑大夫時臧武仲如晉(襄公頻與晉侯外會今各將罷魯之)
(守卿遣武仲為公謝不敏故不書)雨過御叔御叔在其邑將飲酒曰焉
用聖人(武仲多知時人謂之聖)我將飲酒而已雨行何以聖為穆
叔聞之曰不可使也而傲使人(言御叔不任使四方)國之蠧也令
倍其賦(古者家其國邑故以重賦為罷傳言穆叔能用教)
原壤魯人見孔子夷俟(夷踞俟待也)子曰幼而不孫弟長而
無述焉老而不死是謂賊(賊謂賊害)以杖叩其脛(叩擊也脛脚脛)
漢寗成南陽人以郎謁者事景帝好氣為小吏必陵
其長吏稍遷至濟南都尉而郅都為守始前都尉步入
府因吏謁守如縣令其畏都如此及成往直陵都出其
上都素聞其聲善遇成與結驩
周陽繇為河東都尉初繇為守視都尉如令及為都尉
陵太守奪之治
後漢趙壹字元叔漢陽西縣人恃才倨傲為鄉黨所擯
乃作解擯後不赴辟召
禰衡字正平建安初自荆州北游許都恃才傲逸臧否
過差見不知己者不與語人皆以是憎之是時許都雖
新建尚饒人士衡嘗書一刺懷之字漫滅而無所適或
問之曰何不從陳長文司馬伯逹乎衡曰卿欲使我從
屠沽兒軰也又問曰當今許中誰最可者衡曰大兒有
孔文舉小兒有楊德祖又問曹公荀令君趙盪寇皆足
蓋世乎衡稱曹公不甚多又見苟有儀容趙有腹尺因荅
曰文若可借面弔喪稚長可使監厨請客其意以為荀
但有貌趙徤啖肉也於是衆人皆切齒衡知衆不悦將
南還荆州装束臨發衆人為祖道先設供帳於城南自
共相誡曰衡數不遜今因其後到以不起報之及衡至
衆人皆坐不起衡乃號咷大哭衆人問其故衡曰行屍
柩之間能不悲乎(衡史不載官)
魏劉楨為太祖丞相掾屬以辭旨巧妙為諸公子所愛
太子嘗請諸文學酒酣坐勸命夫人甄氏出拜坐中衆
人咸伏而楨獨平視太祖聞之乃收楨减死論罪
文欽為五營挍督出牙門將欽性剛暴無禮所在倨傲
陵上不奉官法輒見奏遣明帝抑之後復以為將
丁謐字彦清斐之子也謐太和中嘗住鄴借人空屋居
其中而諸王亦欲借之不知謐已得直開門入謐望見
王交脚卧而不起而呼其奴客曰此何等人促呵使去
怒其無禮還且上言明帝收謐繫鄴獄以其功臣子原
出後帝聞其有父風召拜度支郎中
蜀劉巴字子初為先主左將軍西曹掾張飛嘗就巴宿
巴不與語飛遂忿恚諸葛亮謂巴曰張飛雖實武人敬
慕足下素矣主公今方收合文武以定大事足下雖天
質高亮宜少降意也巴曰大丈夫處世當交四海英雄
如何與兵子共語乎先主聞之怒曰孤欲定天下而子
初專亂之其欲還北假道於此豈欲成孤事邪
簡雍涿郡人隨先主入蜀拜昭德將軍優游風儀性簡
傲跌宕在先主坐席猶箕踞傾欹威儀不肅自縱適諸
葛亮以下則獨擅一榻項枕卧語無所為屈
彭羕字永年廣漢人為江陽太守資性驕傲多所輕忽
楊戲為射聲校尉隨大將軍姜維出軍至亡水戲素心
不服維酒後言笑每有傲弄之辭維外寬内忌意不能
堪軍還有司承旨奏戲免為庶人戲性雖簡然省略未
嘗以甘言加人過情接物書符指事希有盈紙
鄧芝為大將軍二十餘年性剛簡不餙意氣不得士類
之和於時人少所敬貴唯噐異姜維云
張嶷為遏寇將軍慷慨壯烈士人咸多貴之然放蕩少
禮人亦以此譏焉
晉阮籍仕魏為步兵校尉籍能為青白眼見禮俗之士
以白眼對之及嵇喜來弔籍作白眼喜不懌而退喜弟
康聞之乃齎酒挾琴造焉籍大悦乃見青眼繇是禮法
之士疾之若讐而帝每保護之
嵇康仕魏為中散大夫初康居貧嘗與向秀共鍜以自
給潁川鍾會貴公子也精鍊有才辨故往造焉康不為
之禮而鍛不輟良久會去康謂曰何所聞而來何所見
而去會曰聞所聞而來見所見而去會以此憾之
吕安東平人與嵇康為友每相思則命駕千里從之或
遇其行康兄喜位至方伯拭席而待弗之顧也
庾敳為東海王越軍諮祭酒王衍不與敳交敳卿之不
置衍曰君不得為耳敳曰卿自君我我自卿卿我自用
我家法卿自用卿家法衍甚竒之
孫楚字子荆太原中郡人才藻卓絶爽邁不羣多所陵
傲缺鄉曲之譽年四十餘始參鎮東軍事
何綏字伯蔚曾孫劭子也位至侍中尚書自以繼世名
貴性既輕物翰札簡傲城陽王尼見綏書數謂人曰伯
蔚居亂而矜豪乃爾豈其免乎後為東海王越所誅
何機曾之孫也為鄒平令性矜傲責鄉里謝鯤等拜或
誡之曰禮敬年爵以德為主令鯤拜勢懼傷風俗機不
以為慙
謝奕為桓温安西司馬猶推布衣之好在温坐岸幘嘯
詠無異常日温嘗曰我方外司馬
王徽之字子猷為大司馬桓温參軍蓬首散帶不綜府
事又為車騎桓冲騎兵嘗從冲游值暴雨徽之因下馬
排入車中謂曰公豈得獨擅一車
王獻之為秘書丞尚新安公主嘗經吳郡聞顧辟疆有
名園先不相識乘平肩輿徑入時辟疆方集賓友而獻
之游歴既畢傍若無人辟疆勃然數之曰傲主人非禮
也以貴驕士非道也失是二者不足齒之傖耳便驅出
門獻之傲如也不以屑意
謝琰字瑗度弱冠以貞幹稱美風姿與從兄護軍淡雖
比居不往來宗中子弟惟與才令者數人相接後至會
稽内史
王恬導子也性傲誕不拘禮法謝萬嘗造恬既坐少頃
恬便入内萬以為必厚待己殊有喜色恬久之乃沐頭
散髮而出據胡牀於庭中曬髮神氣傲邁竟無賓主之
禮萬悵然而還後至散騎常侍
謝萬為撫軍從事中即妻父王述為揚州刺史萬嘗衣
白綸巾乘平肩輿徑至廳事前謂述曰人言君侯癡君
侯信自癡述曰非無此論但晚合耳
宋張敷為祕書郎嘗在省直中書令傅亮貴宿接要聞
其好學過候之敷卧不即起亮怪而去後敷為正員郎
中書舍人狄當周﨣並管要務以敷同省名家欲詣之
﨣曰彼若不相容便不如不往詎可輕往耶當曰吾等
並以員外郎矣尚憂不得共坐敷先設二牀去壁三四
尺二客就席酬接甚歡既而呼左右曰移我遠客﨣等
失色而去其自摽遇如此
王僧逹為中書令黃門侍郎路瓊之太后兄慶之孫也
宅與僧逹門並嘗盛車服詣僧逹將獵已改服瓊之就
坐僧逹了不與語謂曰身昔門下騶人路慶之者是君
何親遂焚瓊之所坐牀太后怒泣涕於帝曰我尚在而
人凌之我死後乞食矣帝曰瓊之年少無事詣王僧逹
門見辱乃其宜耳僧逹貴公子豈可以此加罪乎太后
又謂帝曰我終不與王僧逹俱生
劉彦節為尚書令既貴士子自非三署不得上方榻時
人以此少之
王瞻字明遠一字叔鸞負氣傲俗好貶裁人物為王府
參軍嘗詣劉彦節直登榻曰君侯是公孫僕是公子引
滿促膝唯餘二人彦節外迹雖酬之意甚不悦
王錫為員外散騎歴清職中書郎太子左衛率江夏内
史善自立遇太尉江夏王義恭當朝錫箕踞大坐殆無
推敬
阮佃夫為建城侯朝士貴賤莫不自結而矜傲無所降
意入其室者唯吳郡張澹
梁韋粲為左衛率兼東宫領直以舊恩任寄綢密雖居
職屢從容宿衛頗擅威名誕倨不為時軰所平右衛朱
异嘗於酒席厲色謂粲曰卿何德已作領軍面
陳江溢字深源尚書令摠之子也溢頗有文辭性傲誕
恃勢驕物雖近屬故友不免詆欺
後魏崔浩為司徒始浩與冀州刺史頥滎陽太守模等
年皆相次浩為長次模次頥三人别祖而模頥為親浩
恃其家世魏晉公卿嘗侮模頥模謂人曰桃簡止可欺
我何合輕我家周兒也浩小名桃簡頥小名周太武頗
聞之故浩誅時二家獲免
崔接字顯賓定州人容貌魁偉放邁自高不拘常檢為
中書博士樂陵内史雅為任城王澄所禮待及澄為定
州刺史接了無民敬王忻然容下之
張彛字慶賓襲祖爵平陸侯少而豪放出入殿廷步眄
高上無所顧忌文明太后雅尚恭謹因會次見其如此
遂召集百僚督責之令其修悔而猶無悛改彛愛好知
己輕忽下流非其意者視之蔑爾雖疹疾家庭而志氣
彌亮後至征西將軍
隋龐晃為右衛將軍性剛悍時廣平王雄當途用事勢
傾朝廷晃每陵侮之嘗於軍中卧見雄不起雄甚銜之
復與高熲有隙二人屢譛晃繇是宿衛十餘年官不得
進
崔儦清河人世為著姓儦每以讀書為務負恃才地忽
略世人大署其戶曰不讀五千卷書者不得入此室後
為員外散騎侍郎越國公楊素時方貴倖重儦門地為
子玄縱娶其女為妻聘禮甚厚親迎之始公卿滿座素
令騎迎儦儦故敝其衣冠騎驢而至素推令上座儦有
輕素之色禮甚倨言又不遜素忿然拂衣而起竟罷座
數日儦方來謝素待之如初
唐王勃為虢州參軍勃恃才傲物為僚友所疾
張漪為中書令柬之之子也漪恃以父立功每見諸少
長不以禮接待時議以為不能易荆楚之剽性焉
裴諝初為河南參軍通逹簡率不好苛禮
令狐峘為吉州刺史會齊映除江西觀察使過吉州故
事刺史始見觀察使皆戎服趨拜映雖嘗為宰相然少
年後軰峘雖為屬郡固自挾所以過映者映至當迎謁
頗怏怏以語其妻韋氏韋氏雖明有學解亦耻峘以刺
史禮見映謂峘曰君自視何如人以白頭走小生前君
不以此見映雖黜死我亦無憾峘曰諾映至峘入謁從
容步進不抹首屬戎噐映以為恨去至府奏峘舉前刺
史過失鞫不得真無正事不宜臨州貶衢州别駕
王仲舒為中書舍人初仲舒與楊憑穆質許孟容李鄘
為友故時人稱楊穆許李之友仲舒以後進慕容而入
性尚簡傲不能接下以此人多怨之
崔元翰為禮部員外郎知制誥詔令温雅合於典謨然
性大剛褊簡傲不能取容於時
李白字太白山東人待詔翰林嘗醉令高力士脱靴繇
是斥去乃浪迹江湖嘗月夜乘舟自采石逹金陵衣宫
錦袍於舟中顧瞻嘯傲旁若無人
鄭仁表太宗朝宰相肅孫也為起居郎仁表文筆尤稱
俊拔然恃才傲物人士薄之
後唐陳乂為知制誥微有才術嘗自恃其能為恒山判
官日人有造者垂帷深處罕見其面及居西掖而姿態
愈倨位竟不至公卿蓋噐度促狹者也
不恭
君者天也無所不恭一節以趨靡遑於待駕三命而俯
以至於循牆所有怠棄國章虧損臣禮奉朝覲而不謹
承祭祀而㒺祗踰越官儀抵冐邦禁下吏聽議又誰咎
焉故書云其或不恭邦有常刑誠先王之典法也
漢武陽侯蕭勝孝景中二年坐不齊酎為隸臣(謂常侍祠而不齊)
高苑侯耐信孝武建元元年坐出入屬車間免戸二千
二百(天子出行東列屬車而輙至於其間)
北平侯類建元五年坐臨諸侯喪後死
祁侯繒它元光三年坐射擅罷免(方大射而擅自罷去)
翕侯邯鄆元光四年坐行來不請長信免(長信言太后所居請謁也)
衍侯翟不疑元朔元年坐挾詔書論酎為司寇(詔書當奉持而)
(挾以行故為罪也)
武安侯田括元朔三年坐衣襜褕入宮不敬免(衣謂著之也襜褕直裾禪衣也)
襄城侯韓釋之元朔四年坐詐疾不從酎為隸臣
芒侯耏申元朔六年坐向南宫主不敬免(景帝女也)
重信侯擔元狩二年坐不使人為狄請免(請音才姓反)
平州侯昭涉昩元狩五年坐行馳道中免
邔嚴侯黃極忠元鼎元年坐掩摶奪公主馬髠為城旦
建成侯拾元鼎二年坐使行人奉璧皮薦駕元年十月
不會免(以皮薦璧也時以十月為歲首有賀而不及會也)
山都侯王當元封元年坐蘭入甘泉上林免
東方朔武帝時為大中大夫嘗醉入殿中小遺殿上劾
不敬有詔免為庶人待詔官署置
韋玄成宣帝時為太常嗣爵扶陽侯以列侯侍祀孝惠
廟當辰入廟天雨淖(淖泥也音女教反)不駕駟馬而騎至廟下
有司劾等軰數人皆削爵為關内侯
博陽侯丙顯甘露元年坐酎宗廟騎至司馬門不敬奪
爵一級為關内侯
魏劉勲與太祖有舊為廬江太守後為孫策所破自歸
太祖封列侯勲自恃與太祖有宿日驕慢數犯法又誹
謗遂免其官
吳朱桓領青州牧詣建業治病後復還屯桓奉觴曰臣
當遠去願一捋陛下鬚無所復恨權憑几前席桓進前
捋鬚曰臣今日真可謂捋虎鬚也權大笑
南齊張融武帝時為司徒從事中郎永明八年朝臣賀
衆瑞融扶人拜起復有司所奏見原
蔡約領驍騎將軍太子中庶子領屯騎校尉永明八年
八月合朔約脱武冠解劍於省眠至下鼔不起為有司
所奏贖論
後魏莫題為大將軍及還京師嘗與李栗侍宴栗坐不
敬獲罪題亦被黜為濟陽太守
裴伯茂為廣平王贊文學孝靜天平二年因内宴伯茂
申慢殿中尚書章武王景哲景哲遂侮啟稱伯茂棄其
本列與監同行以梨擊案傍汚冠服禁庭之内令人㓗
衣詔付所司後竟無坐
隋楊素高祖時為御史大夫其妻鄭氏性悍素忿之曰
我若作天子卿定不堪為皇后鄭氏奏之繇是坐免
唐韋纁為國子司業憲宗元和八年九月戊午重陽賜
宰臣以下宴於曲江辛酉罸纁等一十四人各一月俸
以其不赴曲江之宴也
後唐龍敏為吏部侍郎末帝清泰二年五月壬寅監察
使奏薦享太廟其月十九日尚書省受誓戒故事諸行
事官質明至省候太尉其日行事官與攝太尉宰臣並
先到敏攝司空後至雖及受誓戒其後太尉違禮詔罸
一季俸料
寇竊
書稱草竊姦宄易謂慢藏誨盗蓋夫窮斯濫而貪無厭
者從事於斯矣觀其背去人紀靡率天常奪攘矯虔俶
擾顛越大則有伏莽之衆同惡以相濟小則競穿窬之
巧自作於弗靖莫不鴟張其義狼恣其心擅操利兵争
術小智依萑苻而多聚致蔓草之難除又豈止乎鼠竊
狗偷探嚢胠篋而已哉自三尺㒺畏法令滋章五教云
微民俗偷巧道行一失詭詬百端以身徇財見利㤀義
始以游俠為事終以剽劫為姦敓&KR1327;於道塗充斥於閭
里假詩言而破家負勇氣以凌物挾懷稇載何所不獲
乃至觀取國寳不恭斯甚苟脱禁網諒亦天幸若乃徇
名果敢以舒國難抱義感慨以救人患雖云小道亦賢
哲之兼容也已
叔仲帶魯大夫襄公薨于楚宫叔仲帶竊其拱璧(拱璧公大)
(璧)以與御人納諸其懷而從取之繇是得罪(得罪謂魯人薄之故)
(子孫不得志於魯)
陽虎為魯季氏宰盗竊寳玉大弓是時季氏專魯國陽
虎拘季孫(季氏逐周公之後取其寳玉藏於其家陽虎拘季孫奪其寳玉)孟氏與叔孫
氏迭而食之俄而鋟其板(以爪刻其饋斂板)曰某月某日將殺
我於蒲圃力能救我則於是(於是時)至乎日若時而出臨
南者陽虎之出也御之(為季氏御)於其乘焉季孫謂臨南曰
以季氏之世世有子(言我季氏累世有女以為臣)子可以不免我死
乎(以義責之)臨南曰有力不足臣何敢不勉陽越者陽虎之
從弟也為右(為季孫車右實衛之)諸陽之從者車數十乘至於孟
衢(孟氏衢四逹可以横去)臨南投策而墜之(策馬捶也見二家迭食之欲將季繇孟氏)
(免之恐陽越不聽故詐投策欲使下車)陽越下取策臨南駷馬(捶馬銜走)而繇
乎孟氏陽虎從而射之矢著于莊門(莊門孟氏所入門名言幾中季孫頼)
(門閉故着門)然而甲起於琴如(甲公斂處父所帥也琴如地名二家知出期故於是時起)
(兵)弑不成却反舍于郊皆說然息(說解舍然猶如)或曰弑千乘
之主(時季氏邑至於千乘)而不克舍此可乎(嫌其近而無所依)陽虎曰夫
孺子得國而已(得免專國家而已)如丈夫何(如猶奈也丈夫大人稱也)俄而
曰彼哉彼哉(望見公斂處父師而曰彼哉彼哉两言之者亟遽意)趣駕(使疾駕)既駕
公斂處父帥師而至(公斂處父孟氏叔孫氏將兵之將)慬然後得免自
是走之晉寳者何璋判白(判半也半圭曰璋白藏天子青藏諸侯魯得郊天故錫以)
(白不言璋言玉者起珪璧琮璜璋五玉盡亡之也傳獨言璋者所以郊事天尤重詩云奉璋峨峨髦士攸宜是)
(也禮珪以朝璧以聘琮以發兵璜以發衆璋以徵召)弓繡質(質弣也言大者力千斤)龜青純
(純緣也謂緣甲&KR0971;也千歲之龜青髯明于吉凶易曰定天下之吉凶成天下之亹亹者莫善乎蓍龜經不言龜)
(者以先知從寳省文謂之寳者世世寶用之辭此皆魯始封之錫不言取而言竊者正名也定公從季孫假馬)
(孔子曰君之於臣有取無假而君臣之義立主書者定公失政權移陪臣拘其尊卿喪其寶玉無以合信天子)
(交質諸侯當絶之不書拘季孫者舉五玉為重書大弓者使若都以國寳書微辭也)
田文封孟嘗君入秦秦昭王謀欲殺之孟嘗君使人抵
昭王幸姬求解姬曰妾願得君狐白裘此時孟嘗有一
狐白裘值千金天下無䨇入獻昭王無他裘孟嘗患之
徧問客莫能對最下座為狗盗者曰臣能得乃夜為狗
以入秦宫藏中取所獻狐白裘至以獻秦幸姬幸姬為
言昭王釋孟嘗君
漢彭越字仲昌邑人也嘗漁鉅野澤中為盗後封梁王
謀反誅
郭解河内人少時隂賊感慨臧命作姦剽攻(剽劫也攻謂穿窬而)
(盗也剽匹妙反)休乃鑄錢掘塜不可勝數適有天幸窘急嘗得
脱每遇赦
後漢檀建為瑕丘縣吏盗竊縣内令鍾離意屏人問狀
建叩頭服罪不忍加刑遣令長休建父聞之為建設酒
謂曰吾聞無道之君以刃殘人有道之君以義行誅子
罪命也遂令建進藥而死
張伯魯人鍾離意為魯相到官出私錢萬三千文付戶
曹孔訢修夫子車身入廟拭几席劔履使伯除堂下草
土中得玉璧七枚伯懷其一以六枚白意意令主簿安
置几前孔子教授堂下牀首有懸甕意召孔訢問此何
甕也對曰夫子甕也背有丹書人勿敢發也意曰夫子
聖人所以遺甕欲以懸示後賢因發之中得素書文曰
後世修吾書董仲舒護吾車拭吾履發吾笥會稽鍾離
意璧有七張伯藏其一意即召問伯果服焉
吳胡玉錢塘人漢末為海賊取賈人財物岸上分之孫
堅追斬一級
晉戴若思廣陵人少好遊俠不拘操行遇陸機赴雒船
裝甚盛遂與其徒掠之若思登岸據胡床指麾同旅皆
得其宜機察見之知非常人升舫屋上遥謂之曰卿才
氣如此乃復作劫邪若思感悟因流涕投劔就之機與
言深嘉賞異遂與定交焉後至驃騎將軍為王敦所害
賈苞為太廟吏光熙中盗太廟靈衣及劔伏誅
後凉胡安據吕纂時盗發張駿墓見駿貌如生得珍珠
簾琉璃榼白玉尊赤玉簫紫玉笛珊瑚鞭馬瑙鍾水陸
竒珍不可勝紀纂誅安據黨五十餘家遣使弔祭駿並
修繕其墓
宋焦恭齊人破古塜得玉鎧太守崔道固檢得獻之乃
執繫恭
王宜興吳興人形狀短小而果勁有膽力少年時為劫
不湏伴郡縣討逐圍繞數十里終莫能擒後為屯騎校
尉為黃回所殺
黃回拳捷果勁勇力兼人在江西與諸楚子相結屢為
劫盗後為鎮北將軍南兖州刺史為齊高祖所誅
梁陳伯之濟隂睢陵人幼有膂力年十三四好著獺皮
帶刺刀候伺鄰里稻熟偷刈之嘗為田主所見呵之云
楚子莫動伯之謂田主曰君稻幸多一擔何苦田主將
執之伯之因仗刀而進將刺之曰楚子定何如田主皆
反走伯之徐擔稻而歸及年長在鍾離數為劫盗嘗授
面覘人船船人斫之獲其左耳後為豫州刺史又為通
直散騎常侍驍騎將軍大中大夫卒
後魏穆崇代人少以竊盗為事
劉庫仁為南部大人時國有良馬白騧駠庫仁盗之飬
於窟室典馬牧奚蕇聞而馳往取馬庫仁以國甥恃寵
慚而逆擊蕇蕇捽其髮落傷其一乳後為太尉宜都公
薨
房法夀小名馬頭清河繹幕人幼孤少好射獵輕率勇
果結諸羣小而為劫盗從叔元慶範鎮等坐法夀被州
郡切責時月相繼宗族甚患之弱冠辟州主簿後以母
老不復應州郡之命嘗盗殺猪牛以供其母後終於莊
武侯平遠將軍
北齊祖珽字孝徵性不羈放縱曾至膠東刺史司馬世
雲家飲酒遂藏銅罍二面厨人請搜諸客果於珽懷中
得之見者以為深耻後為神武中外府功曹神武宴僚
屬於座失金叵羅竇太后令飲酒者皆脱帽於珽髻上
得之神武不之罪也
隋麥鐡杖始興人陳大建中結聚為羣盗廣州刺史歐
陽頠俘之以獻沒為官戶配執御傘每罷朝後行百餘
里夜至南徐州踰城而入行光火劫盗旦還及時仍
又執傘如此者十數度物主識之州以狀奏朝士見鐡
杖每旦常在不之信也後數告變尚書蔡徵曰此可騐
耳於仗下時購以百金求人送詔書與南徐州刺史鐡
杖出應募齎勅而往明旦及奏事帝曰信然為盗明矣
惜其勇捷誡而釋之後為右屯衛大將軍
唐王君廓本太原人後徙家於井陘少孤貧無行以駔
儈為業善行偷盗嘗所齎噐内有逆鬚制同魚笱纔容
人頭於日晚時市人將散見鬻繒者君廓以竹噐自後
籠其頭逆鬚為礙不可得脱乃奪繒而去物主不之識
竟以獲免其詭譎多此類也
張明進中黃門也大歷二年八月景午夜盗内庫黃金
二百八十斤藥金二百五十兩擒之
單超俊大歷初為少府監嘗嘯聚惡少以盗馬其盗也
善變馬毛色雖馬主未能辨至是盗諫大夫裴臯馬三
匹超俊家僮以告乃露謫超俊劔南西山效力納贓七
千貫同盗馬奴三人並杖殺
韋士元貞元四年四月與盧寧等四人白晝挾弓操劔
於萬年縣常樂坊盗縣吏捕之士元等突殺吏步相自
延興門逸焉六月士元棄市居賊人豳王孫湛絞士元
既死其黨盧寧梁劔等三人劫近城村廬射殺捕吏南
居人多棄業投城德宗乃發神策善弩騎與長安萬年
縣官率人吏具噐械急捕之又射傷神策將及縣吏二
十餘人以刃殺一人奪弩犯圍而逸又遣神策兵二百
人助之居數日偷長梁劔以中矢死南山下得其屍送
之盧寧等二十人竟失所在
晉方太為泰州節度使太青州千乘人少隸本軍為小
校嘗戍登州劫海客事洩刺史淳于晏匿之遇赦免
周王繼宏為河南節度使繼宏冀州南宫人勇悍無頼
為盗攻剽閭里
冊府元龜卷九百三十
