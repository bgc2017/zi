册府元龜卷五百六十五宋王欽若等撰
掌禮部
作樂
易曰先王以作樂崇德殷薦之上帝傳曰功成作樂又
云移風易俗莫善於樂蓋古之應期運改正朔一統類
恊羣志未有不正金石之聲定綴兆之容以象乎功德
以和乎人神者也三五而降因革殊制曷嘗不參考鍾
律推本天理和聲而通乎政成文而恊於雅以共祀事
以導物情與德音而共流偕禮容而為盛至於干戚羽
旄之物鏗鏘鼓舞之變損益云異㳂襲不同若乃宣暢
乎欎堙祓飾乎宴喜以節百事以行八風法象之所存
治道之所出非可以暫廢者也
朱㐮氏之治天下也(朱㐮氏古天子炎帝之别號)多風陽氣畜積萬
物散解果實不成(觧落也有覈曰果)故士達作為五絃之瑟以
和隂陽以定羣生(士達朱㐮氏臣)
葛天氏之樂三人操牛尾投足以歌八闋(葛天氏古帝名也投足猶)
(&KR0008;足闋終也)一曰載民二曰玄鳥三曰遂草木四曰奮五曰
敬天常六曰達帝功七曰依地德八曰總禽獸之極(樂之)
(八篇名也)
伏羲樂名扶來亦曰立基(一云伏羲有網罟之詠)
神農樂名扶持亦曰下謀(一云神農有五絃)
黃帝令伶倫作為律(伶倫黃帝臣也)伶倫自大夏之西(大夏西方之山)
乃之阮隃之隂(阮隃山名也山北曰隂)取竹於谿谷以生空竅厚
鈞者斷两節間(竹生谿谷者取鈞斷两節間以為鍾律管也谿或作嶰)其長三寸
九分而吹之以為黃鍾之宫(斷竹長三寸九分吹之音中黃鍾之宫)日舍
少次制十二筒(六律六吕各有管故曰十二筒舍或作含)以之阮隃之下聽
鳳鳥之鳴以别十二律其雄鳴為六雌鳴亦六以比黃
鍾之宫適合(合和諧也)黃鍾之宫皆可以生之故曰黃鍾之
宫律吕之本也(法鳳之雌雄故律有隂陽上下相生故曰黃鍾之宫皆可以生之也)黃帝又
令伶倫與榮將鑄十二鍾和五音以施英韶以仲春之月
乙卯之日日在奎始奏之命曰咸池(奏十二鍾樂名謂之咸池)是時
岐伯作鼓吹蓋短簫鐃歌(蔡邕曰軍樂也所以揚德建威勸士諷敵也)
少昊作大淵
顓頊生自若水實處空桑(處居也空桑邑也)乃登為帝惟天之
合正風乃行(惟天之合德與天合也風化也)其音若熙熙凄凄鏘鏘帝顓頊
好其音乃令飛龍效八風之音(八風八封之風也)命之曰承雲(一云顓頊)
(作六英)以祭上帝(上帝昊天上帝)乃命鱓先為樂倡(倡始也)鱓乃偃
寢以其尾鼓其腹(鼓擊也)其音英英(英英和盛貌)帝嚳命咸黑
作為唐歌九招六列六英有倕作為擊鼓鍾磬吹苓管
壎箎鞀椎鍾帝嚳乃令人抃(两手相擊曰抃)或鼓鼙擊鍾磬吹苓
展管箎因令鳳鳥天翟舞帝嚳大喜乃以康帝德(康樂安也)
帝堯立乃命質為樂質乃效山谿之音以歌(質當為䕫)乃以
麇&KR1752;宜缶而鼓之(鼓擊)乃柎石擊石以象上帝玉磬之音
以舞百獸瞽叟乃拌五絃之瑟(拌猶分)作為十五絃之瑟
命之曰大常以祭上帝(一云堯作大章)又以隂多滯伏而湛積水道
壅塞不行其序(有洪水之災)民氣鬱閼(閼遏止也)筋骨瑟縮不達故
作為舞以宣道之
帝舜作五絃之琴以歌南風(一云堯有十五絃之瑟舜益以八絃為二十三絃之)
(瑟)又命伯禹為司空四海之内咸戴帝舜之功於是禹
興九韶之樂(韶繼也言舜能繼堯之德)致異物鳳凰來翔又命䕫曰
汝典樂教胄子聲依永律和聲(聲謂五聲宫商角徵羽也律謂六律六吕中十)
(二月之音氣也言當依聲律以和樂)八音克諧無相奪倫神人以和䕫曰
戞擊鳴球摶拊琴瑟以詠祖考來格(戞擊所以作樂也摶拊以韋為之實)
(所以節樂球玉磬此舜廟之樂民悦其化神歆其祀禮偹樂和故以祖考來至明之)虞賓在位羣
后德讓(丹朱為王者後故稱賓言與諸侯助祭年爵同推先有德)下管鼗鼓合止柷
敔(堂下樂也上下各有樂)笙鏞以間鳥獸蹌蹌(鏞大鐘間缺也吹笙擊鐘鳥獸化德)
(相率而舞蹌蹌然)簫韶九成鳳凰來儀(韶舜樂名言簫見細樂之偹雄曰鳳雌曰凰靈)
(鳥也儀有容儀偹樂九奏而致鳳凰則餘鳥不待九而率舞)䕫曰於予擊石拊石百
獸率舞庶尹允諧(尹正也象正官之長信皆和諧言神人洽始於任賢治立以禮治成以樂)
(所以太平)又云䕫始作樂以賞諸侯
夏禹命臯陶作夏籥九成以昭其功(一云九夏)
殷湯命伊尹作大濩歌晨露循九招六列以見其善(大濩)
(晨露九招六列皆樂名也)
周文王始居岐山之陽躬行召南之教以成王業至三
分天下乃宣周南召南之化本其德之初刑于寡妻至
于兄弟以御于家邦故謂之鄉樂用之房中
武王作大武(武王以功定天下也)又奏象舞象用兵時刺伐之舞
故作維清之詩焉
成王始作樂而合乎祖作有瞽之詩(王者治定制禮功成作樂合者大合)
(諸樂而除之)諸侯助祭遣於廟作臣工之詩
周公居攝既成雒邑朝諸侯率以祀文王作清廟之詩
以歌焉又作勺(言勺先祖之道也)又有房中之樂以歌后妃之
德春官大司樂教國子舞(公卿大夫之子弟也)舞雲門大卷大咸
大韶大夏大濩大武(此周所以存六代之樂黃帝曰雲門大卷黃帝能成名萬物以明民)
(共財言其德如雲之所自出民得以有族類也)以六律六同五聲八音六舞大
合樂以致鬼神示以和邦國以諧萬民以安賓客以悦遠
人以作動物(六律合陽聲者六同合隂聲者此十二者以銅為管轉而相生黃鍾為首其律長九)
(寸各因而三之上生者三分益一分下生者三分去一分焉國語曰律所以立均出度也古之神瞽考中聲而)
(量之以制度律均鍾吕以中聲定律以律立鍾之均也大合樂者謂徧作六代之樂也以冬日至作之致天神)
(人鬼以夏日至作之致地祗物鬽動物羽羸之屬虞書曰䕫曰戞擊鳴球摶拊琴瑟以詠祖考來格虞賓在位)
(群侯德讓下管鼗鼓合止柷敔於予擊石拊石百獸率舞庶尹允諧此其於宗廟九奏效應之也)乃分
樂而序之以祭以享以祀(分謂各用一代之樂)乃奏黃鍾歌大吕
舞雲門以祀天神(以黃鍾之鍾大吕聲為之均也黃鍾陽聲之首大吕為之合奏之以祀天)
(神導之也天神五帝及日月星辰王者又各以夏正月祀其所受命之帝於南郊尊之也孝經說曰王者祀天)
(於南郊就陽位是也)乃奏太蔟歌應鍾舞咸池以祭地祗(太蔟陽聲第二)
(者應鍾為之合咸池大咸地祗所祭于北郊謂神州之神及社稷也)乃奏姑洗歌南吕舞
大韶以祀四望(姑洗陽聲第三者南吕為之合四望王之四鎮四瀆此言祀者司中司命風師)
(雨師或亦用此樂也歟)乃奏蕤賓歌函鍾舞大夏以祭山川(蕤賓陽聲)
(第四者函鍾為之合函鍾一名林鍾)乃奏夷則歌小吕舞大濩以享先妣
(夷則陽聲第五者小吕為之合小吕一名中吕先妣姜嫄履大人跡感神靈而生后稷是周之先毋也周立廟)
(自后稷為始祖姜嫄無所妃是以特立廟而祭之謂之閟宫閟神之也)乃奏無射歌夾鍾
舞大武以享先祖(無射陽聲之下也夾鍾為之合夾鍾一名圜鍾先祖謂先公先王也)王
出入則令奏王夏尸出入則令奏肆夏牲出入則令奏
昭夏(三夏皆樂章名)凡日月食四鎮五嶽摧大傀異災諸侯薨
令去樂(四鎮山之重大者謂揚州之會稽青州之沂州山幽州之毉無閭冀州之霍山五岳岱在兖)
(衡在荆州嵩在豫州華在雍州恒在并州傀猶怪也大怪之異災謂天地之竒變若星辰奔霣及地震裂為害)
(者去樂藏之也春秋傳曰壬午猶繹萬入去籥萬言入則去者不入藏之可知也)大札大災大
凶大臣死凡國之大憂令弛懸(札疫厲也凶年也災水火弛釋下之若今休兵)
(鼓之為也)
秦始皇更周房中樂名曰夀人又更周舞名曰五行舞
漢高祖時叔孫通因秦樂人制宗廟大祝迎神於廟門
奏嘉至(嘉善也善神之至也)皇帝入廟門奏永至以為行步之節
猶古采齊肆夏(歌樂在逸詩)乾豆上奏登歌獨上歌不以筦
絃亂人聲欲在位者徧聞之猶古清廟之歌也登歌再
終下奏休成之樂(叔孫通所奏作也)美神明既享也皇帝就酒
東廂㘴定奏永安之樂美禮已成也又有房中祠樂歌
高祖唐山夫人所作也(唐山姓也周有房中樂至秦名曰夀人凡樂樂其所自生禮不)
(忘其本高祖樂楚聲故房中樂楚聲也)
四年作武德舞以象天下樂已行武以除亂也(高祖初奏)
六年更舜韶舞曰文始以示不相襲也又作昭容樂禮
容樂昭容者猶古之昭夏主出武德舞(言昭容樂生於武德舞)禮
容者主出文始五行舞(舞入無樂者將至至尊之前不敢以樂也出用樂者言舞不失)
(節能以樂終也大抵皆因秦舊事焉)
十一年高祖破英布軍還過沛置酒沛宫與故人父老
相樂醉酒歡哀作風起之詩令沛中僮兒一百二十人
習而歌之
惠帝二年使樂府令夏侯寬備其簫管更房中樂為安世
樂
文帝時樂人竇公(桓譚新論云竇公年八十歲兩目皆昏文帝竒之問曰何至此對曰臣年)
(十三失明父母哀其不及衆教鼔琴臣導引無所服餌)獻其書乃周官大宗伯之
大司樂章也帝自造四時舞以示天下之安和也
景帝元年十月詔高廟酎武德文始五行之舞孝惠廟
酎奏文始五行之舞孝文廟奏昭德之舞(昭明也以明休德)
武帝定郊祀之禮乃立樂府(始置之也樂府之名蓋於此起)采詩夜誦
(采詩采取百姓謳歌以知政教得失也夜誦者其言辭或秘不可宣露故於夜中歌誦也)有趙代秦
楚之謳初李延年以好音見帝善之下公卿議曰民間
祀有鼓舞樂今郊祀而無樂豈稱乎公卿曰古者祠天
地皆有樂而神祗可得而禮或曰泰帝使素女鼓五十
絃瑟悲帝禁不止(泰帝一謂泰吴也不止謂不能自止也)故破其瑟為
二十五絃於是塞南越禱祠泰一后土始用樂舞益召
歌兒作二十五絃及坎篌瑟自此起延年為恊律都尉
多舉司馬相如等數十人迭為詩賦略論律吕以合八
音之調作十九章之歌以正月上辛用事甘泉圜丘使
童男女七十人俱歌昏祠至明(十九章歌練時日一帝臨二青陽三朱明四西)
(顥五玄冥六維泰七天地八日出入九天馬十天門十一景星十二齋房十三后皇十四華&KR0974;&KR0974;十五五神十)
(六朝隴首十七象載瑜十八赤蛟十九)又作安世房中歌十七章是時河
間獻王德有雅材亦以為治道非禮樂不成因獻所集
雅樂(一云河間獻王好儒與毛生等共采周官及諸子言樂事者以作樂記八佾之舞與所制不相遠)
天子下大樂官嘗存肄之(肄習也)歲時以備數然不常御
常御及郊廟皆非雅聲(郊廟詩歌未有祖宗之事八音調均又不恊於鍾律而内有掖)
(庭才人外有上林樂府皆以鄭聲施於朝廷)
宣帝本始二年六月尊孝武廟為世宗廟奏盛德文始
五行之舞
成帝建始元年丞相匡衡奏罷鸞路龍鱗更定詩曰涓
選休成(涓除也除惡選美成者也)又奏罷黻繡周張更定詩曰肅若
舊典是時謁者常山王禹世受河間樂能說其義其弟
子宋曄等上書言之下大夫博士平當等考試當以為
漢承秦滅道之後頼先帝聖德博受兼聽修廢官立太
學河間獻王聘求幽隐修興雅樂以助化時大儒公孫
弘董仲舒等皆以為音中正雅立之太樂春秋鄉射作
於學官希闊不講(講謂論習也)故曰公卿大夫觀聽者但聞
鏗鏘不曉其意而欲以風諭衆庶其道無由(風化也)是以
行之百有餘年德化至今未成曄等守習孤學大指歸
於興助教化衰微之學興廢在人宜領屬雅樂以繼絶
表微(表顯也)孔子曰人能弘道非道弘人(論語中孔子之言)河間
區區小國藩臣(區區小貌)以好學修古能有所存(存意於禮樂)民
到於今稱之况於聖主廣被之資(被猶覆也)脩起舊文放鄭
近雅述而不作信而好古於以風示海内揚名後世誠
非小功小美也事下公卿以為迂遠難分明當議復寢
是時鄭聲尤甚黃門名倡丙疆景武之屬富顯於世貴
戚五侯定陵富平外戚之家(五侯王鳳以下也定陵淳于畏也富平張放也)滛
侈過度至與人主爭女樂
哀帝自為定陶王時性不好音及即位下詔曰惟世俗
奢泰文巧而鄭衛之聲興夫奢泰則下不孫而國貧文
巧則趨末背本者衆鄭衛之聲興則滛辟之化流而欲
黎庶敦朴家給人足猶濁其源而求其清流豈不難哉
孔子不云乎放鄭聲鄭聲滛其罷樂府官郊祭樂及古
兵法武樂在經非鄭衛之樂者條奏别屬他官丞相孔
光大司馬何武奏郊祭樂人員六十二人給祠南北郊
大樂鼓員六人嘉至鼓員十人邯郸鼓員二人騎吹鼓
員三人江南鼓員二人淮南鼓員四人巴俞鼓員三十
六人(巴巴人也俞俞人也當高祖初為漢王得巴俞人並趫犍善舞與定三秦滅楚因存其武樂也巴俞)
(之樂因此始也巴即今之巴州俞即今之俞州)歌鼓員二十四人楚嚴鼓員一
人梁皇鼓員四人臨淮鼓員三十五人兹邡鼓員三人
凢鼓十二員百二十八人朝賀置酒陳殿下應古兵法
外郊祭員十三人諸族樂人兼雲招給祠南郊用六十
七人(招讀與翹同)兼給事雅樂用四人夜誦員五人剛别拊
員二人給盛德(剛及别拊皆鼓名也)主調箎員二人(箎以竹為之七孔亦笛之)
(類也)聽工以律知日冬夏至一人鐘工磬工簫工員各一
人僕射二人主領諸樂人皆不可罷竽工員三人一人
可罷(竽笙類也三十六簧)琴工員五人三人可罷柱工員二人一
人可罷(柱工主筝瑟之柱者)繩絃工員六人四人可罷(絃琴瑟之絃繩言主)
(糾合作之也)鄭四會員六十二人一人給事雅樂六十一人
可罷張瑟員八人七人可罷安世樂鼓員二十人十九人可
罷沛吹鼓員十二人族歌鼓員二十七人陳吹鼓員十
三人商樂鼓員十四人東海鼓員十六人長樂鼓員十
三人縵樂鼓員十三人(縵樂雜樂也)凢鼓八員百二十八人
朝賀置酒陳前殿房中不應經法治竽員五人楚鼓員
六人常從倡三十人常從象人四人(象人若今戲蝦魚師子者也)詔
隨常從倡十六人秦倡員二十九人秦倡象人員三人
詔隨秦倡一人雅大人員九人朝賀置酒為樂楚四會
員十七人巴四會員十二人銚四會員十二人(銚國名)
齊四會員十九人秦謳員三人蔡謳員六人竽瑟鐘磬
員五人皆鄭聲可罷師學百四十二人其七十二人給
大官桐馬酒(桐音動以馬乳為酒撞桐乃成也馬駱味如酒而飲之亦可醉故呼馬酒也)其
七十人可罷大凢八百二十九人其三百八十八人不
可罷可領屬大樂其四百四十一人不應經法成鄭衛
之聲皆可罷奏可
後漢光武建武十三年四月平公孫述傳送述瞽師郊
廟樂器葆車輿輦於是法物始備(瞽無目之人也為樂師取其無所見於聲)
(審也郊廟之器鐏彛之屬也樂器鐘磬之屬葆車謂上建羽葆也合聚五采羽名為葆輿者車之總名也輦者)
(駕人以行法物謂大駕鹵簿儀式也時草創未暇今得之始備)增廣郊祀高皇帝配食
樂奏青陽朱明西皓玄冥雲翹育命舞北郊及祀明堂
並奏樂如南郊迎時五郊春歌青陽夏歌朱明竝舞雲
翹之舞秋歌西皓冬歌玄冥竝舞育命之舞季夏歌朱
明兼舞二舞
明帝永平三年八月戊辰改太樂官曰大予樂歌詩曲操
以俟君子初帝即位博士曹襃上言漢再受命仍有封
禪之事而禮樂衰壊不可為後嗣法五帝不相㳂樂三
王不相襲禮大漢自制禮以示百世帝問制禮樂云何
充對曰河圖括地象曰有漢世禮樂文雅出尚書璇璣
鈐曰有帝漢出德洽作樂名予帝善之是歲公卿奏議
世祖廟登歌八佾舞功名東平王蒼以為漢制舊典宗
廟各奏其樂皆不相襲以明功德秦為無道殘賊百姓
高帝受命誅暴元元各得其所萬國咸熙作武德之舞
孝文皇帝躬行節儉除誹謗去肉刑澤施四海孝景皇
帝制昭德之舞孝武皇帝功德茂盛威震海外開地置
郡傳之無窮孝宣帝制盛德之舞光武皇帝受命中興
撥亂反正武暢方外震服百蠻戎狄奉貢宇内治平登
封告成修建三雍肅穆典祀功德巍巍比隆前代以兵
平亂武功盛大歌所以詠德舞所以象功世祖廟樂名
曰大武之舞元命苞曰緣天地之所雜樂為之文典文
王之時民樂其興師征伐而詩人稱有武功樞璣鈐曰
有帝漢出德洽作樂名與虞韶禹夏湯濩周武無異不
宜以名舞叶圖徵曰大樂必易詩傳曰頌言成也一章
成篇宜列德故登歌清廟一章也漢書百官頌所登御
者一章十四句依書文始五行武德昭真修之舞節損
益前後之宜六十四節為舞曲副八佾之數十月烝祭
用其文始行之舞如故勿進武德舞歌詩曰於穆世廟
肅雍顯清俊乂翼翼秉文之成越序上帝駿奔來寕建
立三雍封禪泰山章明圖䜟放唐之文休矣惟德罔射
恊同本支百世永保厥功詔書曰驃騎將軍議可進武
德之舞如故也十月烝祭光武廟(冬祭曰烝烝衆也冬物畢成可祭者衆)
初奏文始五行武德之舞(文始舞者本舜韶舞也高祖六年更名曰文始其舞人執)
(羽籥五行者本周武舞也秦始皇二十六年更名曰五行其舞人冠冕衣服法五行色武德者高祖四年作五)
(行武以除亂也其舞人干戚光武草創禮樂未備今始奏之故云初也永平末散騎常侍劉劭著樂論十四篇)
(事成未上會帝即位不施行)
章帝以永平十八年八月即位十二月有司奏尊明帝
廟曰顯宗其四時祫食於光武之堂間祀悉還更衣共進
武德之舞如孝文皇帝祫祭高廟故事制曰可
建初二年七月太常丞鮑鄴上樂事下車騎將軍馬防
防奏言鄴上言王者飲食必湏四時五味故有食舉之
樂所以順天地養神明求福應也移風易俗莫善於樂
者天地之和不可久廢今官樂但有太蔟皆不應月律
作可十二月均各應其月氣乃能感天地和氣宜應明
帝始造靈臺六律候而未設其間樂經曰十二月行之
所以宣氣豐物也月開斗建之門而奏歌其律誠宜施
行湏與待詔嚴崇及能作樂器者共作治之考工給所
直詔下太常太常上言作樂器直錢百四十六萬請太
㒒作成上之奏寢今明詔下臣防輙問鄴及待詔知音
律者皆言聖人作樂所以宣氣致和順隂陽也臣愚以
為可順上天之明待因歲首發太簇之律奏雅頌
之音以立太平以迎和氣其條貫甚備詔書以防言下
三公也(五年冬始行月令迎氣樂)
元和元年玄武司馬班固奏籍田歌用周頌載芟祠先
農
二年改宗廟樂
三年帝自作詩四篇一曰思齊皇姚二曰六騏驎三曰
竭肅雍四曰陟叱根合前六曲(故事食舉有鹿鳴承元氣二曲合帝作四篇也)
以為宗廟食舉重來上陵二曲合八曲為上陵食舉减
宗廟食舉承元氣一曲加惟天之命天之歴數二曲合
七曲為殿中御食飯舉又漢大樂食舉十三曲一曰鹿
鳴二曰重來三曰初造四曰來安五曰歸來六曰遠期
七曰有所思八曰明星九曰清凉十曰涉大海十一曰
大置十二曰承元氣十三曰海淡淡(魏氏及荀勖傅玄竝為歌辭魏時以)
(遠期承元氣海淡淡三曲多不通利之者)
和帝以章和二年二月即位三月有司奏章帝廟號曰
肅宗共進武德之舞制曰可(漢自東京大亂絶無金石之樂樂章亡缺不可復知)
(故光武而下廟樂不可記)
順帝陽嘉二年十月庚午行禮辟雍奏應鍾始復黃鍾作樂
器隨月律(子為黃鍾律長九寸聲有輕重長短度量皆出黃鍾隨月律謂月令正月律中太蔟二月)
(律中夾鍾三月律中姑洗四月律中仲呂五月律中蕤賓六月律中林鍾七月律中夷則八月律中南吕九月)
(律中無射十月律中應鍾十一月律中黃鍾十二月律中大吕東觀記用元和已來音度不調脩復如舊典)
靈帝熹平四年正月中出雲臺十二門新詩下大予樂
官習誦被之聲音西園鼓吹有李堅者能鞞舞舞末詳
所起然漢代已施於燕享矣傅毅張衡所賦皆其事也
舊曲有五篇一關東有賢女二章和二年中三樂久長
四四方皇五殿前生桂樹
獻帝建安八年十月己巳公卿初迎冬於北郊(斯禮久廢故曰)
(初)緫章始復備八佾舞(袁宏紀云迎氣北郊始用八佾佾列也謂舞者之行列往因亂)
(廢今始備之緫章樂官名古之安世樂)
魏太祖以後漢建安十八年魏國初建侍中王粲作登
歌安世詩先是太祖平荆州獲漢雅樂郎河南杜䕫能
識舊法以為軍謀祭酒使創定雅樂時又有散騎郎鄧
静尹齊善訓雅樂歌師尹胡能歌宗廟郊祀之曲舞師
馮肅服養曉知先代諸舞䕫悉揔領之遠詳經籍近採
故事考會古樂始設軒縣鐘磬
文帝黃初元年公卿奏曰臣聞德盛而化隆者則樂舞
足以象其形容音聲足以發其歌詠故薦之郊廟而鬼
神享其和用之朝廷則君臣樂其美使四海之内徧知
至德之盛而光輝日新者禮樂之謂也故先王殷薦上
帝以配祖考盖當其時而制之矣周之末世上去唐虞
樂二千年韶箾南籥武象之樂正聲遺烈皆可得而論
也由斯言之禮樂之事弗可以己今太祖武皇帝樂宜
曰咸熙之舞咸皆也熙興也言應受命之運天下由之
皆興也至於羣臣述德論功建定烈祖之稱而未制樂
舞非所以昭德紀功夫歌以詠德舞以象事於文為文
於武為武兼乎文武聖德所章明也臣等謹制樂名章
斌之舞昔簫韶九奏親於虞帝之庭武象大武亦振於
文武之作特以顯其德教著其成功天下被服其光輝
習詠其風聲者也自漢高祖文帝各逮其時而為武德
因時之宜以當今成業之美播揚弘烈莫盛於章斌焉
樂志曰鐘磬干戚所以祭先王之廟又所獻酧報酢也
在宗廟之中君臣莫不致敬族長之中長幼無不從和
故仲尼荅賓牟賈之問曰周道四達禮樂交通傳云有
禘樂賓祭禮大享通用盛樂之明文也今事於天地宗
廟此三舞之然後乃合古制事神訓民之道開於萬代
其義益明又臣等思惟三舞宜有揔名可名大鈞之樂
鈞平也言大魏三世同功以至隆平也於名為美於義
為當尚書奏宜如所上帝初不許制章斌之樂三請乃
許之
三年改漢巴渝舞曰昭武舞(漢高祖自蜀漢將定三秦閬中范因率賨人以從帝)
(為前鋒及定秦中封因為閬中侯復竇人七姓其俗喜舞高祖樂其猛銳數觀其舞後使樂人習之閬中有渝)
(水因其所居故名曰巴渝舞曲曲有矛渝本歌曲安弩渝本歌曲安臺本歌曲行辭本歌曲揔四篇其辭既古)
(莫能曉其句度魏初乃使軍謀祭酒王粲改創其詞巴渝師李管仲王歌曲章試使聽之以考較歌曲而為之)
(改為矛渝新福歌曲弩渝新福歌曲安臺新福歌曲行辭新福歌曲行辭以述魏德至是改名曰昭武)改
宗廟安世樂曰嘉止樂嘉至樂曰迎靈樂招容樂曰昭
業樂雲翹舞曰鳳翔舞育命舞曰靈應舞武德舞曰武
煩舞文始舞曰大韶舞五行舞曰大武舞其衆歌詩多
即前代之舊唯魏國初建如王粲改作所以類物表庸
而不忘其本者也凡音樂以舞為主自黃帝雲門以下
至於周文武皆大廟舞名也然則其所司之官皆曰大
樂所以揔領諸物不可以物名武皇帝廟樂未稱其議
定廟樂及樂舞舞者所執綴旒之制聲歌之詩務令詳
備樂官自如故為大樂大樂漢舊名後漢依䜟改大予
樂官至是改復舊
明帝太和中左延年改杜䕫三曲更自作聲節初䕫傳
舊雅樂四曲一曰鹿鳴二曰騶虞三曰伐檀四曰文王
皆古聲辭延年改之其名雖存而聲實異唯因䕫鹿鳴
全不改易每正旦大會太尉奉璧羣后行禮東廂雅樂
郎作者是也(後乂改三篇之行禮詩第一曰於赫篇詠武帝聲節與古鹿鳴同第二曰巍巍篇詠)
(文帝用延年所改騶虞聲第三曰洋洋篇詠明帝用延年所改文王聲第四曰復用鹿鳴鹿鳴之聲重用而除)
(古伐檀)
齊王景初元年尚書奏考覽三代禮樂遺曲據功象德
奏作武始咸熙章斌三舞皆執羽籥武皇帝撥亂反正
為魏太祖樂用武始之舞文皇帝應天受命為魏高祖
用咸熙之舞明帝制作興治為魏烈祖樂用章斌之舞
三祖之廟萬世不毁是時尚書奏祀圓丘以下武始舞
者冕黑介幘玄衣裳白領袖絳領袖中衣絳合幅袴縫
&KR1611;黑韋鞮咸熙舞者冠委貌其餘服如前章斌舞者與
武始咸熙舞者同服奏於朝廷則武始舞者武冠赤介
幘生絳袍單衣絳領袖皂領袖中衣虎文畫合幅袴白
布&KR1611;黑韋鞮咸熙舞者進賢冠黑介幘生黃袍单衣白
合幅袴其餘服如前奏可史臣案武始咸熙二舞冠制
不同而云章斌與武始咸熙同服不知何冠也侍中繆
襲又奏安世歌本漢時歌名今詩歌舞往詩之文則宜
變改案周禮注云安世樂猶周房中之樂也是以往昔
議者以房中歌后妃之德所以風天下正夫婦宜改安
世之名曰正始之樂自魏國初建故侍中王粲所作登
歌安世詩專以思詠神靈及說神靈鑒享之意襲後又
依歌省讀漢安世歌詩亦說高張四縣神來燕享嘉薦
合儀永受厥福毋有二南后妃風化天下之言今思惟
往者謂房中為后妃之歌者恐失其意方祭祀娛神登
堂歌先祖功德下堂歌詠燕享無事歌后妃之化也自
宜依其事以名其樂歌改安世歌曰享神歌奏可是年
尚書又奏曰文昭皇后廟置四縣之樂當銘顯其均族
次第依太祖廟之名號曰昭廟之具樂尚書奏曰禮婦
人繼夫之爵同牢配食者樂不異文昭皇后今雖别廟
至於宫懸樂器音均宜如襲議奏可散騎常侍王肅議
曰王者以其禮制事天地今說者據周官單文為經國
大體懼其局而不知弘也漢武帝東廵封禪還祠太乙
于甘泉祭后土于汾隂皆盡用其樂說者為盡用宫縣
之樂也天地之性貴質者盖謂其器之不文耳不謂庶
物當復减之也禮天子宫縣舞八佾今祀圓丘方澤宜
以天子制設宫縣之樂八佾之舞衛臻繆襲左延年等
咸同肅議奏可肅又議曰說者以為周家祀天唯舞雲
門祭地唯舞咸池宗廟唯舞大武似失其義矣周禮賓
客皆作備樂左傳王子頽享五大夫樂及徧舞六代之
樂也然則一會之日具作六代之樂矣天地宗廟事之
大者賓客燕會比之為細王制曰庶羞不踰牲燕衣不
踰祭服可以燕樂而踰天地宗廟之樂乎周官以六律
六同五聲八音六舞大合樂以致鬼神以和邦國以諧
萬民以安賓客以悦遠人夫六律六同五聲八音皆一
時而作之至於六舞獨分擘而用之所以不厭人心也
又周官韎師掌教韎樂祭祀則帥其屬而舞之大享亦
如之韎東夷之樂也又鞮&KR0008;氏掌四夷之樂與其聲歌
祭祀則次而歌之燕亦如之四夷之樂乃入宗廟先代
之典獨不得用大享及燕日如之者明古今夷夏之樂
皆主之於宗廟而後播及其餘也夫作先王樂者貴能
包而用之納夷之樂者美德廣之所及也高皇大皇帝
高祖太祖文昭廟皆宜兼用先代及武始大均之舞有
司奏宜如肅議奏可肅私造宗廟詩頌十二篇不歌先
是漢時有短簫鐃歌之樂其曲有朱鷺思悲翁艾如張
上之回雍離戰城南巫山高上陵將進酒君馬黃芳樹
有所思雉子班聖人出上邪臨高臺遠如期石留務成
玄雲黃爵行釣竿等曲列於鼓吹多序戰陣之事及魏
受命改其十二曲使繆襲為詞述以功德代漢改朱鷺
為楚之平言魏也改思悲翁為戰滎陽言曺公也改艾
如張為獲吕布言曹公東圍臨淮擒吕布也改上之回
為克官渡言曹公與袁紹戰破之於官渡也改雍離為
舊邦言曹公勝袁紹於官渡還譙收藏死亡士卒也改
戰城南為定武功言曹公初破鄴武功之定始乎此也
改巫山高為屠柳城言曹公越北塞歴白檀破三郡烏
桓於柳城也改上陵為平南荆言曹公平荆州也改將
進酒為平關中言曹公征馬超定關中也改有所思為
應帝期言文帝以聖德受命應運期也改芳樹為邕熙
言魏氏臨其國君臣邕穆庶績咸熙也改上邪為太和
言明帝繼體承統太和改元德澤流布也其餘竝同舊
名
吳大帝使韋昭製十二曲名以述功德受命改朱鷺為
炎精缺言漢室衰孫堅奮迅猛志念在拯救王迹始乎
此也改思悲翁為漢之季言堅悼漢之微痛董卓之亂
興兵奮擊功盖海内也改艾如張為攄武師言大帝卒
父之業而征伐也改上之回為烏林言魏武既破荆州
順流東下欲來争鋒大帝命將周瑜逆擊之於烏林而
破走也改戰城南為克皖城言魏武志圖并兼而大帝
親征破之於皖也改巫山高為關背德言蜀將關侯背
弃吳德大帝引師浮江而擒之也改上陵曲為通荆州
言大帝與蜀交好齊盟中有關侯自失之愆終復初好
也改將進酒為章洪德言大帝章其大德而遠方來附
也改有所思為順歴數言大帝順籙圖之符而建大號
也改芳樹為承天命言其時主聖德踐位道化至盛也
改上邪曲為玄化言其時主修文武則天而行仁澤流
洽天下喜樂也其餘亦用舊名不改
册府元龜卷五百六十五
