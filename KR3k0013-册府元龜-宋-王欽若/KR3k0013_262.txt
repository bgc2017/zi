册府元龜卷二百六十二宋王欽若等撰
宗室部
總序
古者紏合宗族所以展親建立子孫用為夾輔故能庇
於本根謂之藩屏分以寳玉禮之脤燔故孝悌之道逹
骨肉之恩厚焉雖復商周已往典籍靡全然其大抵亦
可槩見昔者黃帝二十五子凡一十四姓故其裔緒後
世尤盛高陽氏生一子後世有才子八人是曰八凱高
辛氏生四子皆有天下後世有才子八人是曰八元又
黃帝之後有驩兜少昊之後有共工顓頊之後有鯀雖
帝者之胄而其德不類焉堯有庶子九人舜亦有庶子
其嫡子不立故庶子之封爵無聞焉然自黃帝以迄舜
禹皆同姓而異號則其宗枝盛矣禹之後以國為氏者
凡十有三人盖夏后氏有扈氏有男氏斟尋氏彤城氏
褒氏費氏杞氏鄫氏辛氏冥氏斟氏戈氏焉其孫太康
有弟五人號曰五觀即夏書所謂五子之歌者也湯之
後以國為氏者凡七盖商氏來氏宋氏空桐氏穉氏北
殷氏目夷氏焉其後帝乙正妃生三子微子微仲紂也
庶妃生一子箕子也紂生一子武庚也紂雖失國武庚
雖不祀而微子箕子皆聞於周焉周初封國八百而同
姓者五十有餘國詩謂周文王則百斯男經史所載正
妃大姒之子十人餘莫可知其國存者十六而已文武
周公之胄分封而受國者即左氏所謂管蔡郕霍魯衛
毛𣆀郜雍曹滕畢原鄷郇文之昭也邘晉應韓武之穆
也凡蔣邢茅胙祭周公之裔也秦氏分封以國為姓有
徐氏郯氏莒氏終黎氏運奄氏莬裘氏將梁氏黃氏江
氏修魚氏白冥氏蜚廉氏始皇并有天下而子弟不得
封建長子扶蘇及諸公子將閭昆弟皆為胡亥所殺故
其祚殱焉漢制非劉氏不王皇子封王金璽盭綬掌治
其國高祖尊王子弟大啓九國連城數十景帝用晁錯
削地之謀而吳楚七國皆叛及七國既誅五年乃令諸
侯王不得治國又以諸侯王疆土過制或僣差失軌而
子弟為匹夫輕重不相凖於是制詔諸侯王或欲推恩
分子弟邑者令各條上自是支庶畢侯矣然而藩國自
析其後皇子始封者大國不過十餘城至於哀平之際
皆繼體苗裔宗屬疎遠不為士民所尊勢與富室亡異
後漢皇子為王皆安車朱班輪青盖畫轓文輈金塗故
名曰王青盖車赤綬四采長二丈一尺三百首皇孫綠盖
車名曰皇孫車諸侯王法官屬傅相已下皆備鹵簿似
京都官騎張弓帶鞬遮避出入稱課促封者受茅土歸
立社稷為宫室其列侯以肺腑在京都者亦随時見食
位在博士議郎謂之猥侯諸王皆就封東平王蒼以明
帝母弟為驃騎大將軍輔政後亦罷歸國其餘宗室以
才能為公卿者多矣晉制諸侯王青盖車皇孫綠盖車
並駕三左右騑諸王有勲德者特加皂盖車國初諸王
皆在京都咸寧中衞將軍楊珧與中書監荀勖以齊王
攸為時望所歸懼有後難同追故司空裴秀立五等封
建之旨共言於武帝以為異姓諸將居邊宜參以親戚
帝下詔議其制有司奏從制為大國次國小國非皇子
不得為王而諸王之支庶亦各以土推恩受封其大國
次國始封之王支子為公所封王之支子為侯繼承王
之支子為伯小國五千戸已上始封王之支子為子不
滿五千戸始封王之支子及始封公侯之支子皆為男
大國中國置三軍中軍二千人上下軍各千五百人次
國二軍上軍二千人下軍千人小國一軍其未之國者大
國置守土百人次國八十人小國六十人西晉諸王皆
主兵臨州以威勢相陵干戈並搆隊于屠滅盖有漸爾
宋世諸王得白服裙帽出入齋閣唯太極四朝乃備朝
服孝武以南郡王義宣亂逆繇於強盛欲削弱之江夏
王義恭乃表諸省易九事有司附益凡成二十四條聽事不
得南向坐施帳并帷蕃國官正冬不得跣登國殿及夾侍國
師傳令及油戟公主王妃傳令不得朱服轝不得重杠鄣扇
不得雉尾劒不得鹿盧形槊眊不得孔省白鷩夾轂隊不得
絳襖平乘誕馬不得過二匹胡伎不得綵衣舞伎正冬著
袿衣不得粧面蔽花正冬會不得鐸舞杯柈舞長蹻伎䞬
舒丸劒博山伎緣大橦伎五案伎自非正冬會奏舞曲不
得舞朱妃主不得著衮帶信幡非臺省官悉用絳郡縣内
史相及封内官長於其封君既非在三罷官則不復追
敬不合稱臣宜從下官而已諸鎮嘗行車前後不得過六
隊白直夾轂不在其限刀不得過銀銅為餙諸王女封
縣主諸王子孫襲封王王妃及封侯者夫人行並不得
鹵簿諸王子繼體為王者婚葬吉凶悉依諸國公侯之
禮不得同皇帝皇子車輿非軺車不得油幢平乘舫皆
平兩頭作露平形不得擬象龍舟悉不得朱油帳&KR1992;不
得作五花及豎筍形詔可又王之世子金印紫綬進賢
兩梁冠佩山玄玉王支子為侯者食邑皆千戸南齊諸王
遠遊冠玄纓(公侯並同)平冕各以組纓為八旒衣山龍九章
纁朱綬赤黃縹紺金璽龜紐文四中郎將晉世庶姓為
之宋齊以來以處諸王而劉氏蕭氏宗室諸子皆罹非
命其傳爵土盖亦鮮矣梁制諸王皆假金虎符第一至
第五佐領使第一至第十其言曰令境内稱之曰殿下
自稱曰寡人並乘通幰平乘車其有勲德者亦時皆駕
皂輪車其封公侯者皆假銅虎符竹使符第一言曰教
境内稱曰第下自稱寡人國相以下公文上事皆詣典
書自諸王皇宗並青傘朱裏此雖云梁制然江右相承
有自來矣陳因梁制有親王嗣王藩王之别親王起家
則為侍中皇太子冡嫡封王起家依諸王餘子並封公
起家中書郎諸王子并諸侯世子起家給事江左承西
晉諸王開國並以戶數相差為大小三品陳自永定訖
於禎明唯衡陽王昌特加至五千戶其餘不過二千小
國至千戸後魏皇子封王宫室立宗師州置三制刺郡
置三太守縣置三令長其一以宗望為之北齊親王位
列大司馬上多與梁制同其封内之調盡以入臺二分
食一隋制皇伯叔昆弟皇子謂之親王乘通&KR1707;車初受
册入朝助祭親迎則服衮冕青珠九旒九章常服則遠
遊三梁冠黑介幘纁朱綬長一丈八尺二百四十首自
漢而下五輅之制金象革木通得乘之但减旂章駕馬
以為等級自晉親王公以下車服卑雜故不得乘馬唐
制宗正寺掌九族六親之屬籍以别昭穆之序凡五等
親有昇降皆立簿籍三年一遣凡大祭祀及册命朝會
之禮皇親應陪位預會者亦為宗皇弟兄皆封籍國謂
之親王王之子承嫡者謂之嗣王皇太子諸子並封郡
王王子承恩澤者亦封郡王諸子封郡公其嗣王郡王
及特進王子孫承襲者降封國公舊制親王食封八百
戸有至千戶高宗朝以沛縣三王武后所生食封逾於
常制神龍初有封五千戸三千戶者(相王封五千戶衡王封三千戶)開
元之後明皇睦親以寧王最長封至五千五百戶岐薛
愛弟著勲至五千戸申王家微至四千戸邠王以外枝
至一千八百戶其後皇子封王者二千戸舊以七丁為
限至是以三丁為限降封國公先是高祖受禪以天下
未定廣封宗室以威天下皇從弟及姪年始孩童數十
人皆封為郡王又文皇即位因舉宗正屬籍以問侍臣
尚書右僕射封德彛謂非至公之道於是宗室率以屬
疏降爵為郡公唯有功者封王貞觀十年又詔諸王為
代襲刺史都督俄又罷之文皇至高祖朝其親王有年
雖長而不出閣者其出閣者皆為刺史都督上佐亦有
為卿監將軍同正員開元之後有為大都護節度大使
者皆不之任以副都護副大使典其事先天之後皇子
幼則居内東宮年以漸成長乃於安國寺東附苑城同
為大宅分院居為十王宅令中官押之於夾城中起居
每日家令進膳又引詞舉工書之人入教謂之侍讀十
王謂慶忠埭鄂榮光穎永延濟盖舉全數其後盛儀壽
陳豐鎮凉六王又就封入内宅二十五年鄂光得罪忠
繼大統天寳中慶埭又殁唯榮儀等十四王居院而府
幕列於外坊歲時通名起居而已外諸孫成長又於十
宅外置百孫院每歲幸華清宫宫側亦有十王院百孫
院宫人每院四百餘人百孫院二十四人又於宫中置
維城庫諸王月俸物納之而給用諸孫納妃嫁女亦就
十宅中太子不居於東宫但居於乘輿所幸之别院太
子亦分院而居婚嫁則同親王公主在於宗仁之禮院
天寳之末禄山犯順得明皇之子儀穎而下十一王及
扈從其餘宗室多罹於兵難然而天寳艱難之後宗室
子弟賢而立功者唯鄭王曹王子孫耳代宗大歴九年
諸王皆幼多未封建大臣奏議請封親王分領戎帥以
威天下於是皇子勝衣者盡加王爵而不出閣建中初
詔親王子弟帶開府朝秩者出就本班自先天兵興之
後皇族子弟皆散棄無位或流落他縣湮沉不齒無異
匹庶及德宗即位叙用枝屬公族長幼莫不悲感將有
大禮必與諸父昆弟同其齋沐五代之制大約遵於唐
室夫以託霄極之尊依蘿圖之盛承本枝之蕃茂膺盤
石之疏封是曰君宗咸居屬籍雖親疎之節著於宗人
而善惡之名紀乎惇史或以德行振或以才藝升或以
悖逆廢或以荒怠黜或以猜忌擯或以至親顯並著之
簡編垂夫龜鑑見善善之有因惡惡之無爽也凡宗室
部四十二門
封建
太史公稱封建之制商氏以前尚矣周監二代列爵五
等三聖之法厥用垂世詩云懷德惟寧宗子維城豈徒
敦叙宗黨推廣仁愛盖欲其枝葉相持臂指昜使犬牙
交錯磐石彌固者爾然而俗有淳漓道或消長泥於古
者未為通變故秦據勝勢專宰疆理矯枉過正蕩滅禮
義炎漢建業大啓藩垣既失厥中流濫致溢先儒之論
盖亦多矣自兹已䧏或㳂或革究其始終隨時彊弱天
之視聽在民耳目深根忠附匪特於兹若夫展親睦族
典章優渥雖或不以德舉亦彊幹作翰之旨也
舜踐帝位封弟象為諸侯(封之有庳在零陵今庳亭是)夏少康封庶
子(史闕其名)於會稽以奉守禹之祀
周武王克商平天下封功臣昆弟於是封叔鮮於管(管在)
(滎陽京縣東北)封叔度於蔡二人相紂子武庚禄父治殷遺民
封叔旦於魯而相周為周公(一云封周公旦於少昊之墟曲阜是為魯公臣欽若)
(等曰周公留相於王子伯禽就封)封叔振鐸於曹封叔武於成封叔處
於霍(叔封季載皆少未得封)求泰伯仲雍之後得周章周章已君
吳因而封之乃封周章弟虞仲於周之北故夏虚(在河東太)
(陽縣)是為虞列為諸侯
成王即位唐有亂周公誅滅唐成王與叔虞戲削桐葉
為珪以與叔虞曰以此封若史佚曰天子無戲言言則
史書之禮成之樂歌之於是遂封叔虞於唐(唐在河汾之東方百)
(里)周公旣誅武庚殺管叔放蔡叔而分殷餘民為二其
一封微子啓於宋以續殷祀其一封康叔封於衛又封
季載於冉(臣欽若等檢左傳管蔡郕霍魯衞毛𣆀郜雍也曺滕畢原酆郇文之昭也邗晉應韓武之穆)
(凡蔣邢茅胙祭周公之裔也今據史記所封八國餘皆闕)又封伯禽於魯曰生以養
周公死以為周公後
宣王二十二年封庶子弟友於鄭(鄭云母弟即桓公也)
考王封其弟於河南是為桓公以續周公之官職
漢高祖六年十二月詔曰齊古之建國也今為郡縣其
復以為諸侯將軍劉賈數有大功及擇寬惠修潔者王
齊荆地正月丙午韓王信等奏請以故東陽郡鄣郡吳
郡五十三縣立劉賈為荆王以碭郡薛郡郯郡三十六
縣立弟文信君交為楚王壬子以雲中鴈門代郡五十
三縣立兄宜信侯喜為代王以膠東膠西臨淄濟北博
陽城陽郡七十三縣立子肥為齊王賈高祖從父兄有
功交高祖同父弟與蕭曹等俱從高祖入武關至覇上
封文信君從入蜀還定三秦及即帝位常出入卧内高
祖廢楚王信分其地為二國立賈為荆王交為楚王先
有功也肥之母高祖微時外婦食七十餘城諸民能齊
言者皆與齊齊最為大國以海内初定子弟少感秦孤
立亡藩輔故大封同姓以鎮天下
七年十二月匈奴攻代代王喜棄國自歸雒陽赦為合
陽侯立子如意為代王是年封兄子信為頡羔侯十一
年十二月封兄子濞為沛侯
正月詔曰代地居常山之北與夷狄邊趙乃從山南有
之遠數有胡寇難以為國頗取山南太原之地益屬代
代之雲中以西為雲中郡則代受邊寇益少矣王相國
通侯吏二千石擇可立為代王者燕王綰相國何等三
十三十人皆曰子恒(文帝名)賢知温良請立為代王都晉
陽
二月詔擇可以為梁王淮陽王者燕王綰相國何等請
立子恢為梁王子友為淮陽王罷東郡頗益梁罷潁川
郡頗益淮陽
七月詔王相國擇可立為淮南王者羣臣請立子長為
王
十二年十月詔曰吳古之建國也日者荆王兼有其地
今死亡後朕欲立吳王其議可者長沙王臣等言沛侯
濞重厚可立為吳王初黥布反高祖自將往誅之濞年
二十以騎將從破布軍高祖患吳會稽輕悍無狀王填
之諸子少乃立濞
十一月封兄子廣為德侯
二月詔諸侯王議可立為燕王者長沙王臣等(臣者長沙王吳)
(芮之子)請立子建為燕王
高后元年立惠帝後宫子強為淮陽王不疑為常山王
弘為襄城侯朝為軹侯武為壺關侯(一云皆吕氏子)
二年五月封楚元王子郢為下邳侯齊悼惠王子章為
朱虛侯
六年四月封齊悼惠王子興居為東牟侯
七年正月立營陵侯劉澤為琅邪王(澤高祖從祖昆弟)
文帝元年十二月立趙幽王子遂為趙王徙琅邪王澤
為燕王吕氏所奪齊楚地皆歸之二年三月有司請立
皇子為諸侯王詔曰前趙幽王幽死朕甚憐之已立其
太子遂為趙王遂弟辟疆(辟疆言辟禦強梁者一云辟疆言闢土地也衞侯朝于周)
(周行人問其名衞侯曰辟疆行人還之曰啟疆天子之號也諸侯弗得用更其名曰燬其義兩說並通)及
齊悼惠王朱虛侯章東牟侯興居有功可王乃遂立辟
疆為河間王章為城陽王興居為濟北王因立皇子武
為代王參為太原王揖為梁王
四年九月封齊悼惠王子十人為列侯(罷軍為管侯寧國為瓜丘侯信)
(都為營平侯安為楊丘侯將閭為楊虚侯辟光為扐侯志為安都侯卬為平昌侯賢為武成侯雄渠為白石侯)
八年五月封淮南厲王長子四人為列侯(安為阜陵侯勃為安陽侯)
(賜為陽周侯良為東城侯)
十六年五月立齊悼惠王子六人(安都侯志為濟北王扐侯辟光為濟南王)
(武城侯賢為菑川王平昌侯卬為膠西王白石侯雄渠為膠東王)
淮南厲王子三人(阜陽侯安為淮南王安陽侯勃為衡山王陽周侯賜為廬江王)皆為
王
景帝元年四月封元王寵子五人禮為平陸侯富為休
侯歲為沈猶侯(王子侯表屬千乘高苑)蓻為宛朐侯調為棘樂侯
二年三月立皇子德為河間王閼為臨江王餘為睢陽
王非為汝南王彭祖為廣川王發為長沙王發母唐姬
故程姬侍者景帝召程姬程姬有所避不願進(謂月事)而
飭侍者唐兒使夜進上醉不知以為程姬而幸之遂有
身已乃覺非程姬也及生子因名曰發(長沙王生乃發寤己之繆幸唐)
(妃)以其母微無寵故王卑濕貧國
三年立皇子端為膠西王勝為中山王是年吳楚反膠
西王菑川濟南發兵應圍齊孝王將閭急隂與三國通
漢將欒布擊破三國兵齊孝王懼飲藥自殺帝以為齊
首善以廹劫有謀非其罪也召立孝王太子壽是為懿
王衡山王勃堅守無二心吳楚破來朝帝勞苦之曰南方
卑濕徙王於濟北以褒之
中元二年四月封故皇子越為廣川王寄為膠東王
五年五月立皇子舜為常山王封梁孝王子買為乘氏
侯明為垣邑侯
六年四月梁孝王薨竇太后泣極哀不食帝哀懼不知
所為與長公主計之迺分梁為五國盡立孝王子男五
人為王(乘氏侯買為梁王垣邑侯明為濟川王彭離為濟東王定為山陽王不識為濟隂王)
册府元龜卷二百六十二
