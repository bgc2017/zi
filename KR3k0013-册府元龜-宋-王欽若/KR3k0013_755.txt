册府元龜卷七百五十五宋王欽若等撰
總錄部
孝第五
北齊楊愔字遵彥魏太傅津之子幼喪母曾詣舅源子
恭與之飲問讀何書曰誦詩子恭曰誦至渭陽未邪愔
號泣感噎子恭亦對之歔欷遂為之罷酒後為神武行
臺右丞遭罹家難嘗以喪禮自居所食惟鹽菜而已哀
毁骨立神武愍之嘗相開慰頃之表請解職歸葬喪柩
發吉凶儀仗亘二十餘里會葬者將萬人是日隆冬盛
寒風雪嚴厚愔跣步號哭見者無不哀之及為聘梁使
至碻磝戍州内有愔家舊佛寺精廬禮拜見太傅容像
悲感慟哭嘔血數升遂發病不成行輿疾還鄴
劉禕仕東魏為睢州刺史秩滿遙歸鄉里侍父疾竟不
入朝父喪沉頓累年非杖不起文襄輔政致辟禕稱疾
不動
陸卬仕東魏為中書侍郎修國史以父憂去軄居喪盡
禮哀毁骨立詔以夲官起文襄時鎮鄴嘉其至行親詣
門以慰勉之兄弟相率廬於墓側負土成墳朝廷深所
嗟尚發詔褒揚改其所居里為孝終里服竟當襲不忍
嗣侯後遭母喪哀慕毁悴殆不勝喪至沉篤頓昧伏枕
又感風疾因弟博卒卬一慟便絶
卬弟彥師字剩雲仕東魏為襄城王元旭參軍以父艱
去軄哀毁殆不勝喪與兄卬廬於墓次負土成墳公卿
重之多就墓側存問晦朔之際車馬不絶
竇泰善騎射有勇略魏末泰父戰没於鎮泰身負骸骨
歸爾朱榮位侍中京畿大都督
王昕自素甚肥遭喪後遂終身羸瘠楊愔重其德業以
為人之師表位祠部尚書
裴讓之年十六喪父殆不勝喪哀其母辛氏泣撫之曰
棄我滅性得為孝子乎繇是自勉位清河太守
樊衡性至孝喪父負土成墳植栢方數十畝朝夕號慕
鄭述祖為兖州刺史初其父道昭為兖州於城南小山
起齋亭刻石為記述祖時年九歲及為刺史往尋舊跡
得一破石有銘云中丘先生鄭道昭之白雲堂述祖對
之嗚咽悲動郡寮
邢劭字子才為衛將軍國子祭酒還鄉丁母憂哀毁過
禮
皮叔逹有才藻撿行為通事舍人丁母憂起復將赴京
辭靈慟哭而絶久而復蘇不飲不食三日致死
盧臣客其姊為任城王妃任城王致之於朝廷繇是擢
拜太子舍人遷司徒記室請歸侍祖母李李強之令仕
不得已而順命除太子中書
李元忠為清河王懌主簿遭母憂去任未幾相州刺史
安樂王鑒請為府司馬元忠艱憂固辭不就初元忠以
母老多患乃專心醫藥研習積年遂善於方技元忠族
弟密性方直有行撿因母患積年得名醫治療不愈及
精習經方洞曉針藥母疾得除當世皆服其明解繇是
亦以醫術知名
李正藻明敏有才幹武平末為開府儀同行參軍判集
書省事以父騊駼没陣正藻便謝病解軄憂思毁瘠居
處飲食若在喪之禮人士稱之
宋遊道事世母以孝聞與叔父别居叔父為奴誣以逆
遊道誘令退伏竟雪叔而殺奴位太府卿
魏蘭根為定州長流參軍丁母憂居喪有孝稱及遭父
喪廬於墓側負土成墳憂毁殆於滅性蘭根為儀同三
司卒次子敬仲孝昭時佐命功臣配享而不及蘭根敬
仲表訴帝以詔命既行難於追改擢敬仲為祠部郎中
後周樊深河東猗氏人事繼母甚謹仕魏為中散大夫
嘗讀書見吾丘子遂歸侍養孝武西遷樊王二姓舉義
為東魏所誅深父保周叔父歡周竝被害深因避難墜
崖傷足絶食再宿於後遇得一簞餅欲食之然念繼母
老年患痺或免虜掠乃弗食夜中匍匐尋覓母遇得相
見因以饋母復易姓名逃隠河東太祖平河東贈保周
南郢州刺史歡周儀同三司深歸葬其父負土成墳
柳虬仕魏為獨孤信行臺郎中大統四年入朝太祖欲
官之虬辭母老乞侍醫藥太祖許焉
王懋魏太尉長樂公盟之子為右衛將軍于時疆場交
兵未申喪紀服齊斬者竝絰衰從事及盟薨懋上表辭
位乞終喪制文帝不許
王述魏驃騎大將軍羆之孫幼喪父為羆所愛及居羆
喪深合禮度于時東西交争金革方始羣官遭喪者卒
哭之後皆起令視事述請終禮制辭理懇切太祖命中
使就視知其哀毁乃特許之
斛斯徵太傅精之子有至性居父喪朝夕共一溢米位
太宗伯
于翼為司會中大夫遭父喪過禮為時軰所稱尋有詔
起令視事
李旭頓丘人父避爾朱榮之亂奔江南旭累遷納言以
父在江南身寓關右自少及終不飲酒聽樂時論以此
稱焉位昌州刺史
尉遲迥父俟兜尚太祖姊昌樂太長公主生迥迥既平
蜀為益州刺史迥性至孝色養不怠身雖在外所得四
時甘脆必先薦奉然後敢嘗太長公主年高多病迥往
在京師每退朝參候起居憂悴形於容色太長公主每
為和顏進食以寧迥心太祖知至性徵迥入朝以慰其
母意遣大鴻臚郊勞仍賜迥衮冕之服
柳檜字季華年十八起家奉朝請居父喪毁瘠骨立
檜子雄亮字信誠父為黃衆寳所害雄亮年十二遭父
難幾至滅性終喪之後志在復讐(事具復讐門)
若干惠為右衛將軍於諸將最少早喪父事母以孝聞
太祖嘗造射堂新成與諸將宴射惠竊歎曰親老矣何
暇辦此乎太祖聞之即日徙堂於惠宅其見重如此
盧叔仁舉秀才為員外郎以親老乃辭歸就養父母既
殁哀毁六年躬營墳壠遂有終焉之志
柳敏字曰澤河東解人九歲而孤事母以孝聞後為禮
部郎中遭母憂居喪旬日之間鬢髮半白尋起為吏部
郎中毁瘠過禮杖而後起太祖見而歎異之特加榮賜
荆可河東猗氏人性質朴容止有異於人能苦身勤力
供養其母隨時甘旨終無匱乏及母喪水漿不入口三
日悲號踴絶而後蘇者數四葬母之後遂廬於墓側晝
夜悲哭負土成墳蓬髮不櫛沐菜食飲水而已然可家
舊塋域極大榛蕪至家十餘里而可獨宿其中與禽獸
雜處哀感遠近邑里稱之大統中可鄉人以可孝行之
至足以勸勵風俗乃上言焉太祖令州縣表異之及服
終之後猶若居喪大冡宰晉公護聞可孝行特引見焉
與可言論時有會於護護亦至孝其母閻氏没於敵境
不測存亡每見可自傷久乖膝下而重可至性及卒之
後護猶思其純孝收可妻子於京師嘗給其衣食
盧柔字子剛少孤為叔母所養撫視如子柔盡心温凊
亦同巳親宗族歎重之位開府儀同三司
趙和為陵江將軍南討渡淮聞父喪即還所司將致之
於法和曰罔極之恩終天莫報若許安厝禮畢而即罪
戮死且無恨言訖號慟悲感傍人主司以聞遂宥之
張元字孝始河北芮城人也祖成卧疾再周元嘗候祖
所食多少衣冠不解旦夕扶侍及祖没號踴絶而復蘇
後喪其父水漿不入口三日
裴漢性不飲酒而雅好賓遊其父寬没後遂斷絶遊從
不聽琴瑟歲時伏臘哀慟而不已撫養兄弟子情甚篤
位車騎大將軍
柳慶起家奉朝請慶出後第四叔及遭父憂議者不許
為重服慶泣而言曰禮者蓋緣人情若出後之家更有
斬衰之服可奪此從彼今四叔薨背已久情事不追豈
容奪禮乖違天性時論不能抑逐以苫凷終喪既葬乃
與諸兄負土成墳服闋除中堅將軍
寇雋與兄祖訓祖禮竝有志行家門雍睦父亡雖久而
猶於平生所處堂宇備設幃帳几杖以時節列拜垂涕
陳薦若宗廟焉吉凶之事必先啟告遠行往反亦如之
位驃騎將軍
杜叔毗襄陽人早孤事母以孝聞自梁歸附為中散大
夫遭母憂哀毁骨立殆不勝喪後為義歸郡守自兄君
錫及宗室等為曹策所害猶殯梁州至是表請迎喪歸
葬高祖許之葬事所須詔令官給在梁舊田宅經外配
者竝追還之仍賜田二百頃
韋師字公穎少沉謹有至性初就學始讀孝經捨書而
歎曰名教之極其在茲乎少丁父母憂居喪盡禮州里
稱其有孝行位汴州刺史
令狐熙為夏官府都上士有能名以母憂去職殆不勝
喪其父誡之曰大孝在於安親義不絶嗣吾今見存汝
又隻立何得過爾毁頓貽吾憂也熙自是稍加饘粥服
闋除小駕部復丁父憂非杖不起人有聞其哭聲莫不
為之下泣
薛寘為驃騎大將軍性至孝雖年齒已衰職務繁廣至
於温凊之禮朝夕無違當時以此稱之
秦族性至孝事親竭力為鄉里所稱及居父喪哀毁過
禮每一慟哭酸感行路既以母在嘗抑割哀情以慰其
母意四時珍羞未嘗匱乏與弟榮復相友愛閨門之中
怡怡如也尋而其母又没哭泣無時惟飲水食菜而已
終喪之後猶蔬食不入房室二十許年鄕里咸歎異之
其邑人王元逹等七十餘人上狀有詔表其門閭榮性
亦至孝遭父母喪哀慕不已遂以毁卒邑里化其孝行
明帝嘉之乃下詔曰孝為政本德乃化先既表天經又
明地義居喪致疚至感過人窮號不反迄乎滅性行標
當世理鏡幽明此而不顯道將何述可贈滄州刺史以
旌厥異
王德初喪父貧無以葬乃賣子公奴并一女以營葬事
因兵亂不復相知及德在平凉始得之遂名曰慶
裴文舉叔父季和為曲沃令終於聞喜川而叔母韋氏
卒於正平縣屬東西分隔韋氏墳壠遂在齊境及文舉
在夲州每加賞募齊人感其孝義潛相要結以韋氏柩
西歸竟得合葬
隋趙賢通少孤養母至孝年十四有人盗伐其父墓中
樹者賢通對之號慟因執送官見魏右僕射周惠逹長
揖不拜自述孤苦涕泗交集惠逹為之隕涕歎息者久
之
王士良仕北齊文宣時為吏部尚書士良少孤事繼母
梁氏以孝聞及卒居喪合禮文宣尋起令視事士良屢
表陳誠再三不許方應命文宣見其毁瘠乃許之因此
卧疾歴年文宣每自親臨視疾疾愈除滄州刺史
蕭撝梁安成王秀之子歸周爵黃臺郡公文帝令文儒
於麟趾殿校定經史仍撰世譜撝亦預焉尋以母老兼
有疾疹五日番上便隔晨昏請在外署事詔許焉高祖
以為文學博士撝以母老表請歸養私門上表曰臣聞
出忠入孝理深人紀昏定晨省事切天經伏惟陛下握
鏡臨朝垂衣御宇孝治天下仁覃草木是以微臣冐陳
至願臣母妾褚年過養禮乞解今軄侍奉私庭伏願天
慈特賜矜許臣披欵歸朝十有六載恩深海岳報淺涓
塵肆師掌禮竟無稱職浙隈督察空妨能官方辭違闕
庭屏迹閭里低徊繫慕戀悚兼深高祖未許詔曰開府
梁之宗英今則位等三事所謂楚雖有材周實用之方
藉謀猷匡朕不逮然進思盡忠退安侍養義在公私兼
濟豈容全欲徇已乎虧此至公乖所望也尋以母憂去
職
劉璠初在梁隨上黃侯蕭曄在淮南璠母於建康遘疾
璠弗之知嘗忽一日舉身楚痛尋而家信至云其母病
璠即號泣戒道絶而又蘇當身痛之辰即其母死之日
也居喪毁瘠遂感風氣服闋後一年猶杖而後起位隴
右總管府司鎮
王誼字宜君遷御史大夫丁父艱毁瘁過禮廬於墓側
負土成墳歲餘詔拜雍州别駕固讓不許
王頒字景彥梁太尉僧辯之子少倜儻有文武幹局其
父平侯景留頒質於荆州遇元帝為周師所陷頒因入
關聞父為陳武帝所殺號慟而絶食頃乃蘇哭泣不絶
聲毁瘠骨立至服闋嘗布衣蔬食藉蒿而卧周明帝嘉
之召授左侍上士
趙綽初仕周為内史中士以父艱去職哀毁骨立世稱
其孝
蘇威字無畏京兆武功人父綽仕魏為度支尚書威少
有至性數歲喪父哀毁有若成人後威拜尚書右僕射
其年以母憂去職柴毁骨立帝勅威曰公德行高人情
寄殊重大孝之道蓋同俯就必須抑割為國惜身朕之
於公為君父宜依朕旨以禮自存未幾起令視事固辭
優詔不許
威子䕫為鴻臚少卿坐父事除名為民復丁母憂不勝
哀而卒
李德林年十六遭父艱自駕靈輿反葬故里時正嚴冬
單衰跣足州里人物繇是敬慕之德林居貧轗軻母氏
多疾方留心典籍無復宦情其後母病稍愈逼令仕進
德林仕北齊為通直散騎侍郎與中書侍郎宋士素副
侍郎趙彥深别典機密尋丁母艱去職勺飲不入口五
日因發熱病遍體生瘡而哀泣不絶諸士友陸騫宋士
素名醫張子彦等為合湯藥德林不肯進遍體洪腫數
日間一時頓差身力平復諸人皆云孝感所致太常博
士巴叔仁表上其事朝廷嘉之纔滿百餘日奪情起復
德林以羸病癘疾請急罷歸
梁彥光仕周為少馭下大夫母憂去職毁瘁過禮未幾
起令視事武帝見其毁甚嗟嘆良久頻蒙慰喻
楊素父敷仕周為汾州刺史没於齊武帝親總萬機素
以其父守節陷齊未蒙朝命上表申理帝不許至於再
三帝大怒命左右斬之素乃大言曰臣事無道天子死
其分也帝壯其言繇是贈敷為大將軍謚曰忠壯拜素
為車騎大將軍儀同三司漸見禮遇
劉士雋彭城人性至孝丁母喪絶而復蘇者數次勺飲
不入於口者七日廬於墓側負土成墳列植松栢狐狼
馴擾為之取食
楊慶字伯悅年二十五郡察孝廉以侍養不行其母有
疾不解襟帶者七旬及居憂哀毁骨立負土成墳齊文
宣表其門閭賜帛三十疋綿十屯粟五十石位儀同三
司
田德懋魏國公仁恭之子少以孝友知名開皇初以父
軍功賜爵平原郡公授太子千牛備身丁父艱哀毁骨
立廬於墓側
薛濬開皇初為考功侍郎高祖聞其事母孝賜輿服几
杖四時珍味當時榮之後其母疾濬貌甚憂瘁親故弗
之識也暨丁母艱詔鴻臚監護喪事歸葬夏陽于時隆
冬寒極濬衰絰徒跣冐犯霜雪自京及鄉五百餘里足
凍墮指瘡血流離朝野為之傷痛州里贈助一無所受
尋起令視事濬屢陳誠欵請終喪制優詔不許靈帝見
其毁瘠過甚為之改容顧謂羣臣曰吾見薛濬哀毁不
覺悲感傷懷嗟異久之濬竟不勝喪病卒
張炤開皇初為太府少卿領營新都監丞丁父憂去職
柴毁骨立未朞起令視事固辭不許
蕭圓肅為貝州刺史以母老請歸就養高祖許之
姚最為太子門大夫以父憂去官哀毁骨立
崔頥開皇中為恊律郎太常卿蘇威雅重之母憂去職
性至孝水漿不入口者五日
元壽字長壽少孤性仁孝九歲喪父哀毁骨立宗族鄉
黨咸異之事母以孝聞位羽衛將軍
李德饒性至孝父純寢疾輒終日不食十旬不解衣及
丁憂水漿不入口者五日哀慟嘔血數升及送葬之日
會仲冬積雪行四十餘里單衰徒跣號踴幾絶會葬千
餘人莫不為之流涕位司隸從事
徐孝肅汲郡人早孤不識父長問其母父狀因求畫工
圖其形像搆廟置之而定省焉朔望享祭養母至孝數
十年家人不見其有忿恚之色及母老疾孝肅親易燥
濕憂瘁數年見者無不悲悼母亡孝肅茹蔬飲水盛冬
單衰毁瘠骨立葬祖父母父母墓皆負土成墳廬於墓
所四十餘載披髮徒跣遂以身終
華秋汲郡臨河人幼喪父事母以孝聞家貧傭賃為養
其母遇患秋容貌毁瘁鬚鬢頓改州里咸嗟異之及母
終之後遂絶櫛沭髮盡禿落廬於墓側負土成墳有人
欲助之者秋輙拜而止之
韋鼎遭父憂水漿不入口者五日哀毁過禮殆將滅性
位至光州刺史
韋秀才幼穎悟八歲誦尚書十一通周易居喪以孝聞
位通直散騎常侍
房彥謙字孝冲父然為廣州刺史彥謙早孤年十五出
後叔父子貞事所繼母有踰本生子貞哀之撫養甚厚
丁所繼母憂勺飲不入口者五日事伯父樂陵太守豹
竭盡心力每四時珍果口未先嘗遇朞功之戚必蔬食
終禮宗族取則焉
豆盧勣為渭州刺史丁父艱毁瘁過禮
于宣道為内史舍人丁父憂水漿不入口者累日獻皇
每令中使敦諭起令視事免喪拜車騎將軍
逹奚長孺為鄜州刺史母憂去職性至孝水漿不入口
者五日毁悴過禮殆將滅性天子嘉歎起為夏州總𬋩
杜整字育少有風㮣九歲丁父憂哀毁骨立事母以孝
聞位左衛將軍
長孫晟性至孝居憂毁瘠為朝士所稱位左驍衞將軍
蕭世廉開府摩訶之子父與漢王諒同逆伏誅世廉性
至孝及摩訶凶終服闋後追慕彌切其父時賓故脱有
所言及世廉對之哀慟不自勝言者為之歔欷終身不
執刀刃時人嘉焉
陳孝意為侍御史以父憂去職未朞起授鴈門郡丞在
郡莱食齋居朝夕哀臨每發聲未嘗不絶倒柴毁骨立
見者哀之
楊异九歲丁父憂哀毁過禮殆將滅性位冀州總𬋩
田翼不知何許人也性至孝養母以孝聞其後母卧疾歲
餘翼親易燥濕母食則食母不食則不食母患暴痢翼
謂中毒遂親嘗惡及母終翼一慟而絶其妻亦不勝哀
而死鄉人共厚葬之
李士謙字子約趙郡平棘人髫齓喪父事母以孝聞母
曾嘔吐疑為中毒因跪而嘗之自以少孤未嘗飲酒食
肉口無殺害之言至於親賓來萃輒陳樽爼對之危坐
終日不倦初仕魏廣平王贊開府參軍事後不仕
郎茂年十九丁父憂居喪過禮位饒州刺史
虞世基為内史侍郎以母憂去職哀毁骨立有詔起令
視事拜見之日殆不能起帝令左右扶之哀其羸瘠詔
令進肉世基食輙悲哽不能下煬帝使謂之曰方相委
仕職為國惜身前後敦勸者數矣
楊玄感為禮部尚書其叔父約拜浙陽太守玄感與約
恩義甚篤既愴分離形於顏色煬帝謂之曰公比憂悴
得非為叔耶玄感再拜流涕曰誠如聖旨帝思約廢立
之功繇是徵入朝
册府元龜卷七百五十五
