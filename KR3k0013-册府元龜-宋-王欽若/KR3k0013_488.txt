册府元龜卷四百八十八宋王欽若等撰
邦計部
賦税第二
唐德宗建中元年正月制自艱難已來徵賦名目繁雜
委黜陟使與諸道觀察使刺史作年支兩税徵納比來
新舊徵科色目一切停罷兩税外輙别率一錢四等官
准擅興賦以枉法論其軍府支計等數准大歴十四年
八月七日勅處分
二月發黜陟使分往天下作兩税之法凡百役之費一
錢之斂先度其數而賦於人量出以制入戶無土客以
見居為簿人無丁中以貧富為差行商者在所部郡縣
税三十之一居人之税秋夏兩徵之俗有不便者二之
餘徵賦悉罷而丁額不廢其田畝之稅率以大歴十四
年墾數為准徵夏税無過六月秋税無過十一月違者
進退長吏令黜陟使各量風土所宜人戶多少均定其
賦税尚書度支總統焉是年天下兩税之戶凡三百八
萬五千七十有六賦入一千三百五萬六千七十貫斛
鹽利不在焉(時宰相楊炎初定令式國家有租賦庸調之法開元中玄宗修道德以寬仁為理本)
(故不為版籍之書人戶寢溢隄防不禁丁口轉徙非舊名矣田畝移换非舊額矣貧富升降非舊第矣戶部徒)
(以空文總其故書蓋不得當時之實舊制人丁戍邊者蠲其租庸六歲免歸玄宗方事夷狄戍者多死不返邊)
(將怙寵而諱敗不以死申故其貫籍之名不除至天寳中王鉷為戶口使方務聚斂以丁籍具存則丁身焉往)
(是隱課而不出耳遂案舊籍計除六年之外積徵其家三十年租庸天下之人無告則租庸之法弊久矣迨至)
(德之後天下兵起始以兵役因之饑厲徵求運輸百役並作人戶彫耗版圖空虛軍國之用仰給於度支轉運)
(二使四方大鎮又自給於節度都團練使賦斂之司數四而莫相統攝於是綱目大壊朝廷不能覆諸州四方)
(貢獻悉入内庫權臣猾吏因緣為奸或公託進獻私為盗賦者動方萬計河南山東荆襄劍南有重兵處皆厚)
(自奉養正賦所入無幾吏之職名隨人署置俸給厚薄由其增損故科斂之名凡數百廢者不削重者不去新)
(舊仍積不知其涯百姓受命而供之瀝膏血鬻親愛旬輸月送無有休息吏因其苛蠶食于人凡富人多丁者)
(率為官僧以冀免役貧人無所入則丁存故課免於上而賦增于下是以天下殘瘁蕩為浮人鄉居地著者百)
(不四五如是者殆三十年炎因奏懇言其弊乃請作兩税法德宗善而行之詔諭中外而掌賦者沮其非利言)
(租庸之令四百餘年舊制不可輕改帝行之不疑天下便之人不土斷而地著賦不加歛而增入版籍不造而)
(得其虛實貪吏不戒而奸無所取自是輕重之權始歸于朝廷炎救時之弊頗有嘉聲也)
三年五月淮南節度使陳少遊請於本道兩税錢每千
增二百因詔他道悉如淮南
貞元四年正月制天下兩税更審定等第仍加三年一
定以為常式
八年四月劍南西川節度使韋臯請加税十二以增給
官吏從之
五月初增税京兆青苗畝三錢以給掌閑彍騎
十二年二月虢州刺史崔衍奏所部多是山田且當郵
傳衝要屬歲不稔頗有流離舊額賦租特乞蠲減虢居
華陜之間而税重數倍青苗錢華陜之郊畝出十有八
而虢之人畝徵七十衍乃上其事時裴延齡領度支方
務聚斂乃詰衍以前後刺史無言者衍又上陳人困日
久有司不宜以不訴為譴表辭切直有詔乃減虢州青
苗錢
十八年十月詔京畿諸縣百姓應今歲青苗錢其中有
便于納粟者計約時估價納之如便于納錢不便于納
粟者宜聽委京兆府專督其務如縣令及主吏壅命者
懲罰有差國家經計當有儲畜百姓徵賦深可優矜所
期便人亦冀均濟咨爾長吏宜悉朕懷
順宗以貞元二十一年正月即位制天下諸州府應須
夫役車牛驢馬脚價之類并以兩税錢自備不得别有
科配仍并依兩税元勅處分仍永為常式不得擅有諸
色㩁税
憲宗元和四年二月度支奏諸州府應上供受税疋叚
及留使留州錢物等每年疋叚估價稍貴其留使留州
錢即聞多是徵納見錢及賤價折納疋叚既非齊一有
損疲人伏望起元和四年已後據州縣官正料錢數内
一半任依京官例徵納見錢支給仍先以郭下兩税戶
合給見錢充如不足即于當州兩税内據貫均配支給
其餘留使州雜給用錢即請各委州府竝依送省輕貨
中估折納疋叚充如本戶税錢較少不成端疋者竝任
折納絲綿如舊例徵納雜物斛㪷支用者即任准舊例
處分其折納疋叚定中估仍委州縣精加揀擇如有濫
惡所由官并請准今年正月十五日旨條處分應帶節
度觀察使州府合送上都兩税錢既須差綱發遣其留
使錢又配管内諸州供送事頗重叠其諸道留使錢伏
請各委節度觀察使先以本州舊額留使及送上都兩
税錢充如不足即於管内諸州兩税錢内據貫均配其
諸州舊額供使錢即請隨夏税旨限收送上都度支收
入次年旨符便為定制伏以諸道兩税徵歛不常閭井
之間頗聞困弊臣今類會如前勅所納疋叚并依中估
明知加價納物務在利及疲人若更徵剥實錢即是重
傷百姓自今已後送省及留使疋叚不得剥徵折估錢
但委刺史縣令分明告諭令加意織造不得濫惡故違
節級科貶其供軍醬菜等價直合以留州使錢充者亦
令見錢疋叚場納仍具每州每使合納見錢數及州縣
官俸料納一半見錢數同分折聞奏仍便納入今年旨
條以為常制餘依先是天下方鎮恣意誅求皆以實估
斂于人虛估聞於上宰臣裴&KR0008;深知其弊俾有司奏請
釐革江淮之人今受其賜
五年正月度支奏諸州府見錢准勅宜於管内州據都
徵錢數逐貫均配其先不徵見錢州郡不在分配限都
配定一州見錢數任刺史着百姓隱便處置其勅文不
加減者即准州府所申為定額如於勅額見錢外輙擅
配一錢及納物不依送省中估刺史縣令錄事參軍節
級科貶
六年二月制曰編戸之征既有藝極字甿之要當恤有
無苟徵斂不時則困弊無日近緣諸州送使錢物回充
上供合送使者使司又立程限所以每至歲首給用無
資不免量抽夏税新陳未接營辦尤艱委觀察使且以
供軍錢方員借使輙不得量抽百姓夏貢有差先乎任
土周弊殊等實在便人近日所徵布帛竝先定物樣一
例作中估受納精粗不等退换者多轉將貨賣皆致損
折其諸道留使留州錢數内綿帛等但有用處隨其高
下約中估物價優饒與納則私無棄物官靡逋財其所
納見錢仍許五分之中量徵二分餘三分兼納實估疋
叚
六月命京兆府其兩税宜以粟麥絲絹折納
十年三月京兆府奏恩勅蠲放百姓兩税及諸色逋懸
等伏以聖慈憂軫疲氓屢蠲逋賦將行久遠實在均平
有依倚權豪因循觀望忽逄恩貸全免征繇至于孤弱
貧人里胥敦迫及期輸納不敢稽違曠蕩之恩飜不霑
及亦有奸猾之軰僥倖為心時雨稍愆已生覬望競相
誘扇因致逋懸若無綱條實恐滋弊自今後忽逄不稔
或有恩蕩伏請每貫每石内分數放免輸納已畢者准
數折免來年租税則恩澤所加強弱普及人知分限自
絶奸欺從之諸州府亦准此處分
十一年六月京兆府奏今年諸縣夏税折納綾絹絁紬
絲綿等竝請依本縣時價只定上中下等每疋加饒二
百文綿每兩加饒十五文絲每兩加饒二十文其下等
物不在納限小戶本錢不足任納絲綿斛斗須是本戶
如非本戶輙合集買成疋叚代納者所由决十五枷項
令衆勅旨依奏
十三年正月勅天下諸州府百姓兩税之外輙不得更
有差率已頻申勅尚恐因循宜委御史臺一切糺察其
諸道州府因用兵以來或應有權置職名及擅加科配
事非制者一切禁斷准西側近應緣資給軍用權宜𣙜
税經奏請者各委條流停省
十四年四月勅如聞諸道州府長吏等或有本任得替
後遂于當處買百姓莊園舍宅或因替代請庇便破除
正額兩税不出差科今後有此色竝須依額為定
穆宗以元和十五年正月即位閏正月戶部侍郎判度
支崔俊奏淄青兖海鄆曹等三道及淮蔡申光等州勘
定兩税錢物斛斗等奉今年正月二十二日勅前件州
郡久䧟賊廷將定差科切在均一宜令度支郎中趙佶
專往與所在觀察使刺史審實勘定聞奏伏以道路遥
遠准旨條夏税六月一日起徵若待使㢠廻覆奏即蚕桑
已過徵税失時制使或臨又頗勞擾伏請各委本州刺
史審量物力約舊配額比類隣州徵税輕重及土地物
産厚薄定兩税錢物斛斗類竝具送上都及留州刺史
等額分折聞奏務使平允不得令已後致有申論從之
二月詔天下百姓等自属艱難棄其鄉井戶部版籍虛
繫姓名建中元年已來改革舊制悉歸兩税法久則弊
奸滋益生自今已後宜准例三年一定兩税非論土著
客居但據資産率皆應屬諸軍諸使諸司人等在鄉村
及坊市居舖經紀者宜與百姓一例差科不得妄有影
占如有違越所司具所屬司并人名聞奏焉
長慶元年正月制州縣應徵科兩税㩁酒錢内舊額須
納見錢數者竝任百姓隨所有疋段及斛斗依當處時
價送納不得邀索見錢
七月制曰愛人本于省賦雖必在輕國用出于地財又
安可闕今淮蔡并山東率三十餘州約數千里頒賜可
踰于鉅萬給復有至于連年應河南河北等州給復限
滿處置宜委所在長吏審詳墾田并桑見定數均輸税
賦兼濟公私每定税訖具所增加賦申奏其諸道定戶
宜委觀察使刺史必加審實務使均平京兆府亦宜准
此
敬宗以長慶四年正月即位三月制曰自今已後州府
所由戶帳及墾田頃畝宜據見徵税案為定申省後戶
部類會具單數聞奏仍勅五年一定税如有逃亡死損
州縣須隨事均補亦仰年終申戶部如有隱漏委御史
臺及所在廵院察訪聞奏天下兩税及諸色𣙜税等錢
弊輕重須有損益亦委中書門下條流聞奏諸道除正
勅率税外不得擅有諸色𣙜税事涉擾人并宜禁斷及
軍屯營種有侵占丁田課役税戶者宜委御史臺切加
訪察仍限勅到一月内每道各具所還州縣頃畝分析
聞奏
寳歴元年四月制京畿百姓多屬諸軍諸使或戶内一
人在軍其父子兄弟皆不受府縣差役頃者頻有制勅
處分如聞尚未遵行宜委京兆府亦舉明前後條流聞
奏
文宗太和二年二月興元尹王涯奏本府南鄭兩税錢
額素高每年徵科例多懸欠今請于管内四州均攤代
納二千五百貫文配蓬州七百五十貫果州七百五十
貫通州五百貫邑州五百貫勑旨宜付所司
四年五月劍南西川宣撫使諫議大夫崔戎奏准詔旨
制置劍南西川兩税舊納見錢今令一半納見錢一半
納當土所在雜物仍于時估之外每貫加饒三百五文
依元估充送省及留州留使支用者今臣與郭釗商量
當道兩税竝納見錢軍中支用及將士官吏俸依賜竝
以見錢給付今若一半折納則將士請受折損校多今
請兩税錢數内三分二分納見錢一分納疋叚及雜物
准詔每貫加饒五百文計優饒百姓一十三萬四千二
百四十三貫文成都府及諸縣并邛雅黎等州蠻寇所
經處賦税三分蠲放一分其不經賊處亦量減放共計
減放一萬七千六百二十貫文其不經賊處伏緣兩税
先徵見錢今三分已一分折納雜物計優饒百姓一十
三萬餘貫文西川税科舊有苗青如茄子薑芋之類每
畝或至七八百文徵斂不時煩擾頗甚今令竝省税名
目一切勒停盡依諸處為兩限有青苖約立等第頒給
戶帖兩税之外餘名一切勒停今臣與郭釗商量得報
稱已是徵夏税之時改法未得先已奏請以今年已後
每年冬于本色苗本額税中並減一半訖計減放四萬
二千五百四十四貫文臣奉使日伏蒙處置如前可之
五年十一月詔曰鄆曹濮淄青登齊萊兖海沂密等十
二州自頃年收復已來屬中外多故徵賦輕重或未均
平今三道守臣無非循吏百姓安逸流亡盡歸須于此
時立一經制宜令諫議大夫王彦威充勘定兩税使仍
與令狐楚等審商量其兩税𣙜酒及徵物疋數虛實估
價并留州留使上供等錢物斛斗比類諸道一一開項
分析平均攤配立一定額使人知常數不可加減廻日
具件聞奏
六年九月淄青觀察使王承元奏准旨定徵兩税五州
共一十九萬三千九百八十九貫淄青自收復後未有
兩税上供自此始徵是年天平軍奏請起天和七年歲
供兩税𣙜酒等錢十五萬貫粟五萬石(自元和末勾復李師道十二州)
(朝廷不安反側徵賦所入盡留贍軍至是方歸王府)
八年十月興元觀察使請減當府及洋州兩税錢八千
六百貫文移加果閬渠開等四郡
開成二年二月勅諸州府或遇水旱有欠税額合供錢
物斛斗委州縣官長設法招携及招戶承佃其錢陸續
填納年終後具歸復填補錢物數聞奏并報度支
四年十二月邕管經略使唐弘實奏當管上供兩税錢
一千四百七十三貫文其見錢請每年附廣州綱送納
勅宜委嶺南西道觀察使每年與受領廻易輕貨附綱
送省其僦運脚錢仍令數内抽折
武宗會昌元年正月制曰租斂有常王制斯在徵率無
藝齊民何依尚外諸州府百姓所種田苗率税斛斗素
有定額如聞近年長吏不遵條法分外徵求致使力農
之夫轉加困弊亦有每歲差官廵簡勞擾頗深自今已
後州縣每年所徵斛斗一切依元額為定不得隨年簡
責數外如有陂澤山原百姓或力能墾闢耕種州縣不
得輙問所收苗子五年不在收税限五年之外依例收
税於一鄉之中先填貧戶欠闕如無欠闕即均減衆戶
合徵斛斗但令不失元額不得隨田地頃畝加税仍委
本道觀察使每年秋成之時具管内墾闢田地頃畝及
合徵上供留州使斛斗數分析聞奏數外有剰納人戶
斛斗刺史以下并節級重加懲貶觀察使奏聽進止仍
令出使郎官御史及度支鹽鐵知院官訪察聞奏
四年七月中書奏諸道百姓所納二税并留州錢帛諸
物多是虛擡價例其分數並乃不依朝廷須議科䋲當
行懲責勅從之
宣宗大中二年正月制諸州府縣等税納只合先差優
長戶車牛近者多是權要及富豪之家悉請留縣輸納
致使單貧之人却須僱脚般載從今已後其留縣竝須
先饒貧下不支濟戶如有違越節級官吏重加科殿
四月勅曰朕以俗未臻於富庶念每切於黎元衣食罕
充旰昃興歎夫百姓田疇地有高低歲有善惡復有水
澇即低田不稔稍遇亢旱即高處無苗近聞州縣長吏
掩其水旱傷損務求辦集唯于熟苗上加徵將填欠數
致使黎元重困惠養全乖自今後州縣百姓有遭水旱
苗稼不收處簡騐不虛便准前後勅文破免不得加徵
熟田人戶令本配額外重出斛斗
四年正月大赦節文食力之徒須令自濟天下倉場所
納斛斗如聞廣索耗物别置一倉斛斗又隨斗納耗物
率以為常致疲人轉困職此之由自今委長吏切加提
舉一切依倉部格如有違犯專知官停見任仍殿兩選
所由决脊枤二十准法處分所貴利歸農畝耕者不饑
其天下諸州府百姓兩税之外輙不許更有差率已頻
申勅尚恐因循宜委御史臺切加紏察如有違犯縣令
錄事參軍判官節級科責長吏不存勾當亦委臺司察
訪聞奏其諸道州府應所征兩税疋叚等物竝留使錢
物納疋叚等虛實估價及見錢從來皆有定額如聞近
日或有虛實於價數内徵實估物又其分數亦不盡依
勅條宜委長吏切加遵守苟有違越必議科繩本判及
專知官當重懲責
懿宗咸通元年十二月制舊以天下賦租年終勾竝或
刺史入府或縣令上州所科羣胥盡出百姓且官有理
所安可擅離物犯贓條何須枉法從今委知彈御史出
使郎官凡繫扺違明具論奏仍委預為條目各遣聞知
梁太祖開平元年既受唐禪兩税之法咸因唐制
後唐莊宗同光二年二月勅歴代以後除桑田正税外
只有茶鹽銅鐵出山澤之利有商税之名其餘諸司竝
無税額偽朝已來通言雜税有形之類無税不加為弊
頗深興怨無已今則軍需尚重國力未充猶且權宜未
能全去見簡天下桑田正税除三司上供旣能無漏則
四方雜税必可盡除仰所司速簡勘天下州府戶口正
額墾田實數待憑條理以息煩苛
三年二月勅魏府小菉豆税每畝與減放三升城内店
宅園圃比來無税頃因偽命遂有配徵後來元將所徵
物色添助軍人衣賜將令通濟宜示矜蠲今據緊慢去
處於見輸税絲上每兩作三等酌量納錢貴與充本廻
圖收市軍人衣賜其絲永與除放
閏十二月吏部尚書李琪上疏請兩税不以折納為事
不以紐配為名止以正税加納勅本朝徵科唯有兩税
至于折紐比不施為宜依李琪所論應逐税合納錢物
斛斗及鹽錢等宜令租庸司指揮竝准元徵本色輸納
不得更改若有移改須具事由聞奏請下中書門下商
量别候勅旨
明宗初為監國下教今年夏苗委人戶自供通頃畝五
家為保本州具帳送省州縣不得差人簡括如人戶隱
欺許人陳告其田倍徵其百姓合散蠶鹽每年抵二月
内一度俵散依夏税限納錢夏秋苗畝税子除元徵石
斗及地頭錢餘外不得紐
天成元年四月勅應納夏秋税先有省耗每斗一升起
今後只納正錢不得别量省耗其餘芻藁亦不得别加
徵耗
三年正月勅諸道秋夏苗只取天成二年舊額徵理
長興元年二月制曰應天下州府各徵秋夏苗税土地
節氣各有早晩訪聞天下州縣官吏于省限前預先徵
促致百姓生持送納慱買供輸既不利其生民今特議
其改革宜令所司更展期限於是戶部奏三京鄴都諸
道州府逐年所徵夏秋税租兼鹽麴折徵諸般錢榖等
起徵條流内河南府華耀陜絳鄭孟懷陳齊棣延兖沂
徐宿汶申安滑濮澶商襄均房雍許邢鄧雒磁唐隋郢
蔡同鄆魏汴潁復曹鄜宋亳蒲等州四十七處節候常
早大小麥麴麥豌豆取五月十五日起徵至八月一日
納足正税疋叚錢鞋地頭𣙜麴蠶鹽及諸色折科取六
月五日起徵至八月二十日納足幽定鎮滄晉隰慈密
青登淄萊邠寧慶衍十六處節候校晩大小麥麴麥豌
豆取六月一日起徵至八月十五日納足正税疋叚錢
鞋地頭錢𣙜麴蠶鹽及諸色折科取六月十日起徵至
八月二十五日納足并潞澤應威塞軍大同軍振武軍
七處節候更晩大小麥豌豆取六月十日起徵至九月
納足正税疋叚錢鞋𣙜麴錢等取六月二十日起徵至
九月納足
三月勑天下州府受納稈草每束納一文足陌每一百
束納紐子四莖充積草供使棘針一莖充揨場院其草
并柴蒿一束只納一束其細絹絁布綾羅每疋納錢一
十文足陌絲綿紬線麻布等每一十兩納耗半兩麻鞋
每量納錢一文足陌見錢每貫納錢七文陌省庫受納
諸處上供錢物元條流見錢每貫納二文足陌絲綿紬
線子每一百兩納耗一兩其諸色疋叚竝無加耗此後
竝須依上件則例受納
二年閏五月勅今後諸州府所納稈草每二十束别納
加耗一束充場司耗折其每束上舊納盤纏錢一文仰
官典同供繫署一一分明上歴至納遣了絶已來公使
不得輙將出外分張破使
六月詔曰務穡勸分前賢之令範裒多益寡往聖之格
言比者諸道賦税一定數額廣種不編於帳案頻通恐
撓于鄉村如聞不逮之家困於輸納爰議有餘之戶共
與均攤貴表一時之恩不作常年之例宜委諸道觀察
使於屬縣每村定有力戶一人充村長於村人議有力
人戶出剰田苗補下貧不迨頃畝自肯者即具狀徵收
有詞者即排叚簡括便自今年起為定額
三年三月三司使奏諸道上供税物充兵士衣賜不足
其天下兩税所納斛斗及錢除支贍外請依時估折納
綾羅綿絹從之
末帝清泰三年鎮州董温琪以旱苗不迨舊籍欲於諸
縣均攤從之
晉高祖天福元年閏十一月勅應諸道州府所徵百姓
正税斛斗錢帛等除關係省司文帳外所在州府竝不
得裏私增添紐配租物
三年十一月晉昌軍節度使李周奏發長安縣主簿李
珝齎表到闕以境内人戶羣集簡苗不得欲只於見苗
上增添可之
四年二月詔曰朕自臨區夏每念蒸黎常夜思而晝行
冀時康而俗阜其如干戈乍息瘡痏猶多由是疚懷不
能安席復又車徒甚衆廪藏方虛雖賦租未暇於矜蠲
而煩擾當行于禁止俾除暴斂式合羣心應郡守藩侯
不得擅加賦役及縣邑别立監徵所納田租委人戶自
量自槩
七年十一月禮部郎中李為光上封事為諸州府倉場
逐年所納百姓秋夏租加耗頗多乞行條理庶得遠近
舒蘇勅曰朕自居藩邸每務躬親禀先帝之聖謨見萬
方之庶政洎登宸極思致時康屬蝗旱為災耕桑失業
顧惟寡昧深軫焦勞舉一食思稼穡之艱難行一事期
黎民之蘇息為光清朝名士朱邸舊僚深窮蠧政之源
備得養民之本況藩侯郡牧察俗觀風必能副冲人委
仗之心駐疲俗逋逃之足明行條制俾絶侵漁使税額
無虧戶口獲濟斯為急務要在頒行便可散下諸州嚴
誡主者盡令遵守無致因循徧繄惠養之功共致昇平
之運仍付所司
周太祖廣順元年七月勅秋夏徵賦素有常規苟或催
督及時官吏奉法自然辦及不至愆期前後所行條流
頗甚苛細殊虧大體且類空言宜有改更以示懲勸起
今後秋夏徵賦省限滿後十分係欠三分者縣令主簿
罰一百直勒停錄事參軍本曹官罰七十直殿兩選孔
目官罰七十直降職次本孔目勾押官典决停本判官
罰七十直若係欠三分已上奏取進止係欠三分已下
者等第科斷殿罰其州縣徵科節級所由委本州重行
决責其本判官錄事參軍本曹官孔目勾押官典取一
州都徵上比校縣令主簿即本縣都徵上比校分數州
縣官吏等各處員寮司分寄任所徵賦税乃是職司苟
或慢公何以食禄將勸能吏仍立賞科應諸州縣令錄
佐官在任徵科依省限了絶者至參選日若是四選已
上者減一選若不及四選者則與轉官其已前所行賞
罰條流一切不行
二年二月宣徽院言雒京留司奏莊宅等六司夏秋税
額頃畝地土園林亭殿房室水磑什物係籍者莊宅司
諸廵元額定夏秋税定是百姓係税戶千三百五十七
内侍省諸廵戶四百六十三宫苑司三廵戶二百九十
七内園兩廵戶三百二十七竝屬諸縣界廣德宫并苑
昇平宫等勅莊宅司内侍省宫苑司内園等四司所管
諸廵係税人戶宜據逐縣界分割竝還本縣管屬依例
賦税廵司所置節級所由名目竝停廢其諸司所有行
從諸莊及園林亭殿房舍什物課利等仍令逐司依舊
收管廣德昇平二宫竝廢宫額隸莊宅司管係
十一月勅累朝已來用兵不息至於繕治甲胄未免配
斂生靈取乃民資助成軍器就中皮革尤峻科刑稍犯
嚴條皆抵極典鄉縣以之生事奸滑得以侵漁宜立新
規用革前弊應天下所納牛皮今將逐年所納數三分
内減放二分其一分於人戶苗畝上配定每秋夏苗共
十頃納連角牛皮一張其黃牛納乾筋四兩水牛半斤
犢子不在納限其皮人戶自詣本州送納所司不得邀
難所有牛馬騾皮筋角今後官中更不禁斷並許私家
供使買賣只不得將出化外敵境仍仰關津界首仔細
覺察捕捉所犯人必加深罪其州縣先置廵簡牛皮節
級及朝廷先降條法一切停廢其合分擘納黃牛水牛
皮筋處其間有未盡事件委所司取便處分庶免編民
犯禁且使人戶資家既便公私用除苛弊
三年正月勅青州在城及諸縣鎮鄉村人戸等朕臨御
已來安民是切務除疾苦俾逐蘇舒據知州閣門使張
凝近奏陳八事於人不便積久相承宜降指揮竝從改
正其一屬州營田後槽兩務所管課利斛斗錢物人戶
牛具屯官等宜竝割屬州縣官舊額税課其務及職員
竝廢其課額内有紅花紫草菜淀麻等據時估納錢折
絲絹亦不得其係官桑土牛具什物竝賜見佃人為永
業其城郭内宅舍房店奏取進止其秋夏納税疋叚不
成端疋者許人戶合端疋不得以零尺納錢其疋並須
本色不得邀納價錢改换色目如省司品配不在此限
其二省司元納夏秋税疋叚每疋納十錢每貫七錢絲
綿紬線每十兩納耗半兩糧食每石耗一斗八錢蒿草
每十束耗一束錢五分鞋每兩一錢此外别無配率今
後青州所管州縣竝依省司則例供輸如違罪無輕恕
其三劉銖在任時於苗畝上每畝徵車脚錢每頃配柴
炭今後竝止絶其四州司每年配和買稈草及苫營草
今後竝止絶如有關三司指揮及五所徵食鹽錢每貫
别納脚錢今後止絶其六别徵進奏院糧課錢及逓舖
錢鞋分配縣鎮今後竝止絶要即於州司公用錢内支
遣其七州司配徵啖馬藥及汎配藥又縣鎮科配石炭
紅花紫草今後竝止絶不得配率又州司于夏苗上配
納麥麫今後據州合用多少量于近縣配納不得遍據
諸縣其八舊例州縣供納夏秋租税皆畢頃追人吏到
州勘會此後止絶税無欠少不得追集縣吏已前事件
已降宣命處分其屬郡淄登萊等州如有前項舊弊亦
依青州例施行
是月昭羲言諸縣欠去年秋税乞折納錢絹從之
世宗顯德三年十月勅曰齊州管内先于秋苗上俵配
蠶鹽謂之察頭鹽每一石徵錢三千文苗畝雖減於舊
時鹽數不侈於往日且聞黎庶頗亦艱辛其滄棣濱淄
青五州管内所請蠶鹽每一石徵絹一疋地里相接苦
樂頓殊輸輕者量與增添賦重者時宜蠲減庶無偏黨
用示均平其齊州所納鹽價錢特與減放一半只徵一
千五百文其滄棣濱淄青等州每鹽一石舊徵絹一疋
起來年後加一疋
是月宣三司指揮諸道州府今後夏税以六月一日起
徵秋税以十月一日起徵永為定制
五年十月命左散騎常侍艾穎等三十四人使于諸州
簡定民租
六年春諸道使臣廻總計簡到戶二百三十萬九千八
百一十二定墾田一百八萬五千八百三十四頃淮南
郡縣不在此數
册府元龜卷四百八十八
