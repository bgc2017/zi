册府元龜卷一百八十五宋王欽若等撰
閏位部
勲業第三
梁高祖武皇帝南齊丹陽尹順之子博學多通好籌略
有文武才幹時流名軰咸推許之起家巴陵王南中郎
法曹行參軍遷衛軍王儉東閣祭酒竟陵王子良開西
邸招文學帝與沈約軰號為八友累遷隨王鎮西諮議
參軍時順之征魚復侯子響於射堂縊殺之後齊武既
憶子響順之慙懼感病遂以憂卒及欝林王失德齊明
帝作輔將為廢立計帝欲助齊明傾齊武之嗣以雪先
恥齊明亦知之每與帝謀時齊明將追隨王恐不從又
以王敬則在會稽恐為變以問帝帝曰隨王雖有美名
其實庸劣既無智謀之士爪牙唯仗司馬垣歴生武陵
太守下白龍耳此軰唯利是與若㗖以顯職無不載馳
隨王止須折簡耳敬則志安江東窮其富貴宜選美女
以娛其心齊明曰亦吾意也即徵歴生為太子左衛率
白龍游擊將軍竝至續召隨王至都賜自盡豫州刺史
崔慧景即齊武舊臣不自安齊明憂之乃起帝為寧朔
將軍鎮壽陽外聲備魏實防慧景師次長瀨慧景待罪
白服來迎帝撫而宥之將軍房伯玉徐玄慶竝曰慧景
反跡既彰實是見賊我曹武將譬如韝上鷹將軍一言
見命便即制之帝笑曰其如掌内嬰兒殺之不武於是
曲意和釋之慧景遂安隆昌元年歴太子庶子中書黃
門侍郎入直殿省建武二年後魏遣劉昶王肅率衆寇
司州以帝為冠軍將軍軍主隸江州刺史王廣之為援
距義陽百餘里衆以魏軍盛莫敢前帝欲大振威略謂
諸將曰今屯下梁州城塞鑿峴之險守雉脚之路據賢
首之山以通西關以臨賊壘三方犄角出其不備破賊
必矣廣之等不從後遣徐玄慶進據賢首山魏絶其糧
道衆懼莫敢援唯帝獨奮請先進於是廣之益帝精甲
啣枚夜前失道望見如持兩炬者隨之果得道徑上賢
首山廣之軍因得前魏軍來脇帝堅壁不進時王肅自
攻城二鼓而退劉昶有疑心帝因與書間成其隙一旦
有風從西北起陣雲隨之來當肅營尋而風廻雲轉向
西北帝曰此所謂歸氣魏師遁矣令軍中曰望麾而進
聽鼓而動肅乃傾壁十萬陣水北帝揚麾鼓譟響振山
谷效死之士執短兵先登長戟翼之城中見援至因出
軍攻魏柵魏軍表裏受敵因大敗肅昶單馬走斬獲千計
流血滿野得肅昶巾箱中魏帝勑曰聞蕭衍善用兵勿
與爭鋒待吾至若能擒此人則江東吾有也軍罷以帝
為右軍晉安王司馬淮陵太守遷太子中庶子領羽林
監頃之出鎮石頭四年魏帝自率大衆寇雍州明帝令
帝赴援十月至襄陽詔又遣左民尚書崔慧景總督
諸軍帝及雍州刺史曹武等並受節度五年三月慧景
與帝進行鄧城魏主率十萬餘騎奄至慧景失色欲引
退帝固止之不從乃狼狽自拔魏騎乘之於是大敗帝
獨率衆距戰殺數千百人魏騎稍却因得結陣斷後至
夕得下船慧景軍死傷略盡唯帝全師歸俄以帝行雍
州事七月授持節都督雍梁南北秦四州郢州之竟陵
司州之隨郡諸軍事輔國將軍雍州刺史其年東昏即
位揚州刺史始安王遥光尚書令徐孝嗣尚書右僕射
江祏侍中江祀衛尉劉暄更直内省分日帖勅帝聞之
謂從舅張弘策曰政出多門亂其階矣詩云一國三公
吾誰適從况今有六而可得乎嫌隙若成方相誅滅當
今避禍唯有此地勤行仁義可坐作西伯諸弟在都恐
罹世患須與益州圖之耳時帝長兄懿罷益州還仍行
郢州事乃使張弘策詣郢陳計於懿曰昔晉惠庸主諸
王爭權遂内難九興外寇三入今六貴爭權人握王憲
制主畫勑各欲專威睚眦成憾屢相屠滅且嗣主在東
宫本無令譽媟近左右蜂目忍人一總萬機恣其所欲
豈肯虚坐主諾委政朝臣積相嫌貳必大誅戮始安欲
為趙倫形迹已見蹇人上天信無此理且性甚猜狹徒
取亂基所可當輔唯有江劉而已祏怯而無斷暄弱而
不才折鼎覆餗翹足可待蕭坦胸懷猜忌動言相傷徐
孝嗣才非柱石聽人穿鼻若隙開釁起必中外土分今
得守外藩幸圖身計智者見機不俟終日及今猜防未
生宜召諸弟以時聚集後相防疑投足無路郢州控帶
荆湘西注漢沔雍州士馬呼吸數萬虎視其間以觀天
下世治則竭誠本朝世亂則為國剪暴可得與時進退
此蓋萬全之策如不早圖悔無及矣懿聞之變色心未
之許弘策還帝乃啓迎弟偉及憺是歲至襄陽於是潛
造器械多伐竹木沈於檀溪密為舟裝之備永元二年
冬懿被害信至帝密召長史王茂中兵吕僧珍别駕柳
慶遠功曹史吉士瞻等謀之既定以十一月乙巳僚佐
集於廳事謂曰昔武王會孟津皆曰紂可伐今昏主惡
稔窮虐極暴誅戮朝賢罕有遺育生民塗炭天命殛之
卿等同心疾惡共興義舉公侯將相良在今日各盡勲
效我不食言是日建牙於是收得甲士萬人馬千匹船
三千艘出檀溪竹木裝艦先是東昏以劉山陽為巴陵
太守配精兵三千使過荆州就行州事蕭穎胄以襲襄
陽帝知其謀乃遣參軍王天虎龐慶國詣江陵徧與州
府人書及山陽西上帝謂諸將曰荆州本畏襄陽人如
唇亡齒寒自有傷弦之急寧不闇同邪我若總荆雍之
兵掃定江夏韓白重出不能為計况以無筭之昏主役
御應勑之徒哉我能使山陽至荆便即授首諸君試觀
何如及山陽至巴陵帝復令天虎齎書與穎胄兄弟去
後帝謂張弘策曰夫用兵之道攻心為上攻城次之心
戰為上兵戰次之今日是也前遣天虎往州府人皆有
書今改乘驛甚急只有二封與行事兄弟云天虎口具
及問天虎而口無所說行事不得相聞不容妄有所道
天虎是行事心膂彼聞必謂行事與天虎共隠其事必
人人生疑山陽惑於衆口判相嫌貳則行事進退無以
明必漏吾謀是馳兩空函定一州矣山陽至江安聞果
疑不上穎冑大懼乃斬天虎送首山陽信之將數十人
馳入穎胄伏甲斬之送首於帝仍以南康王尊號之議
來告且曰時月未利當須來年二月據便進兵恐非廟
筭帝答曰今坐甲十萬糧用自竭况所籍義心一時驍
銳事事相接猶恐疑怠頓兵十旬必生悔吝兒童立異
便大事不成今太白出西方仗義而動天時人謀有何
不利處分已定安可中息昔武王伐紂行逆太歲復須
待年月乎竟陵太守曹景宗遣杜思沖勸帝迎南康都
襄陽待正尊號然後進軍帝不從王茂又私於張弘策
曰我奉事節下義無進退今者以南康置人手中彼便
挾天子以令諸侯而節下前去為人所使此豈歲寒之
計弘策言之帝曰若使前途大事不捷故自蘭艾同焚
若功業克建威讋四方號令天下誰敢不從豈是碌碌
受人處分至石城當面曉王茂曹景宗也於沔南立新
野郡以集新附二年二月南康王為相國以帝為征東
將軍給鼓吹一部戊申帝發襄陽留弟偉守襄陽城總
州府事憺守壘城府司馬莊丘黑守樊城功曹史吉士
詢兼長史白馬戍主黃嗣祖兼司馬郡令杜永兼别駕
少府錄事郭儼知轉漕移檄京邑曰夫道不常夷世無
永治險泰相沿晦明非一皆因屯困而復亨資多難以
啓聖故昌邑悖德孝宣聿興海西亂政簡文升歴並拓
緒開基紹隆保命理驗前經事昭往策獨夫擾亂天常
毁棄君德姦回淫縱歲月滋甚挺虐於鬢剪之年植險
於髫丱之日猜忌匈毒觸途而著暴戾昏荒與事而發
自大行告漸喜容見前梓宫在殯靦無哀色懽娛遊宴
有過平常竒服異衣更極夸麗至於選採妃嬪姊妹無
别招侍巾櫛姑姪莫辨掖庭有稗販之名姬姜被干殳
之服至乃形體宣露䙝衣顛倒斬斮其間以為懽笑騁
肆淫放驅屏郊邑老弱波流士女途炭行産盈路輿尸
竟道母不及抱子不遑哭劫掠剽虜以日繼夜晝伏宵
遊曾無休息沉浮&KR0008;醟縱歌壚邸寵恣愚竪亂惑妖孽
梅䖝兒茹法珍臧獲厮小專制威柄誅剪忠良屠滅卿
宰劉鎮軍舅氏之尊盡忠報國江僕射外戚之重竭誠
事上蕭領軍葭莩之宗志存柱石徐司空沈僕射縉紳
冠冕民望攸歸或渭陽餘感或勲庸允穆或誠著艱難
或勤勞王室並受遺託同參顧命送往事居俱竭心力
宜其慶溢當年祚隆後裔而一朝虀粉孩稚無遺人神
怨結行路嗟憤蕭令公幹世之才識貫幽顯往年寇賊
遊魂南鄭危逼拔刅飛泉孤城獨振及中流逆命憑陵
京邑謀猷禁省指授羣帥尅剪鯨鯢清我王度崔慧景
竒鋒迅駭兵交象魏武士喪魂義夫奪膽投名送欵比
屋交馳負糧景從愚智競赴復誓旅江甸奮不顧身奬
勵義徒電掩強敵克殱大憝以固皇基功出桓文道過
伊呂而勞謙省己事昭心迹功遂身退不祈榮滿敦賞
未聞禍酷遄及預禀精靈孰不冤痛而羣孽放命蜂蠆
懷毒乃遣劉山陽驅扇逋逃招逼亡命潛圖密搆規見
掩襲蕭右軍夏侯征虜忠斷夙舉義形於色竒謀宏振
應手梟懸天道禍淫罪不容戮悖禮違教傷化虐民射
天彈路比之猶善刳胎斮腦方之非酷盡㝢縣之竹未
足紀其過窮山澤之兔不能書其罪自草昧以來圖牒
所紀昏君暴后未有若斯之甚者也既人神乏主宗社
阽危海内沸騰士庶波蕩百姓懔懔如摧厥角蒼生喁
喁投足無地幕府荷眷前朝義均休戚上懷委付之重
下惟在原之痛豈可臥薪引火坐觀傾覆至尊體自高
宗特鍾慈寵明並日月粹照神靈祥啓元龜符驗當璧
作鎮侯藩化流西夏謳歌攸奉萬有樂推右將軍穎胄
征虜將軍夏侯祥並同心翼戴即宮舊楚三靈再朗九
縣更新升平之運此焉復始康哉之盛在乎兹日然帝
德雖彰區宇大定元惡未黜天邑猶梗仰禀宸規率前
啓路即日遣冠軍將軍竟陵内史曹景宗等率二十軍
主長槊五萬驥騄為羣鴞視爭先龍驤並驅步出横江
直指朱雀長史冠軍將軍襄陽太守王茂等率三十軍
主戈船七萬乘流電激摧鋒拒險斜趣白城南中郎諮
議參軍蕭偉等三十九軍主巨艦迅檝衝波噎水旗鼓
八萬焱集石頭南中郎諮議參軍軍主蕭憺等四十二
軍主熊羆之士甲楯十萬沿波馳艓掩據新亭益州刺
史劉季連梁州刺史柳惔司州刺史王僧景魏興太守裴
師仁上庸太守韋叡新城太守崔僧季肅奉明詔恭行
天討蜀漢果銳沿流而下淮汝勁勇望波遄騖幕府總
率貔貅驍勇百萬繕甲燕弧屯兵冀馬摐金沸地鳴鞞
聒天霜鋒曜日朱旗絳㝢方舟千里絡繹繼進蕭右軍
訏謨上才兼資文武英略峻遠執鈞輔世擁荆南之衆
董四方之師宣讚中權奉衛輿輦旌旄所指威稜無外
龍驤虎步並集建業黜放愚狡均禮海昏廓清神甸掃
定京宇譬猶摧太山而注熛燼豈有不殄滅者哉今資
斧所加止䖝兒法珍而已諸君或世胄羽儀書勲王府
皆俛眉姦黨受制匈威若能因變立功轉禍為福並誓
河岳永紆青紫若執迷不悟拒逆王師大衆一臨刑兹
罔赦所謂火烈高原芝蘭同冺勉求多福無貽後悔賞
罰之科有如白水帝至竟陵命長史王茂與太守曹景
宗為前軍中兵參軍張法安守景陵城茂等至漢口輕
兵濟江逼郢城其刺史張沖置陣據石橋浦義師與戰
不利軍主朱僧起死之諸將議欲併軍圍郢分兵襲西
陽武昌帝曰漢不闊一里箭道交至房僧寄以重兵固
守為郢城犄角若悉衆前進賊必絶軍後一朝為阻則
悔無及今欲遣王曹諸軍濟江與荆州軍相併以逼賊
壘吾自後圍魯山以通沔漢郢城竟陵間乘方舟而下
江陵湘中之兵連旗接刅資糧既廣士衆稍多圍守兩
城不攻自拔天下之事臥取之耳諸將皆曰善乃命王
茂曹景宗帥衆濟岸進頓九里其日張沖出軍迎戰茂
等邀擊大破之皆棄甲奔走荆州遣冠軍將軍鄧元起
軍主王世興田安等數千人會大軍於夏首帝築漢口
城以守魯山令水軍主張惠紹朱思遠等遊遏江中絶
郢魯二城三月乃命元起進軍南堂西渚田安之頓城
北王世興頓曲水故城是月南康王即帝位於江陵改
元為中興元年遥廢東昏為涪陵王以帝為尚書左僕
射加征東將軍都督征討諸軍事假黃鉞西臺又遣冠
軍將軍蕭穎逹領兵會於軍四月帝出沔命王茂蕭穎
逹等進軍逼郢城元嗣屢戰頻北因不敢出諸將議欲
攻之帝不許五月東昏遣寧朔將軍吳子陽軍主光子
衿等三十軍救郢州進據巴口六月西臺遣衛尉席闡
文勞軍齎蕭穎胄等議謂帝曰今頓兵兩岸不併軍圍
郢定西陽武昌取江州此機已失莫若請救於魏與連
和猶為上策帝謂闡文曰漢口路通荆雍控引秦梁糧
運資儲聽此氣息所以兵壓漢口連給數州今日併軍
圍城又分兵前進魯山必阻沔路所謂搤喉若糧運不
通自然離散何謂持久鄧元起近欲以三千兵往定尋
陽彼若懽然悟機一酈生亦足脱拒王師故非三千能
下進退無據未見其可西陽武昌取便得耳取得便應
鎮守守兩城不減萬人糧儲稱是卒無所出脱賊軍有
上者萬人攻一城兩城勢不能相救若我分軍應援則
首尾俱弱如其不遣孤城必䧟一城既没諸城相次土
分天下大事於是去矣若郢州既被席卷沿江西陽武
昌自然風靡何遽分兵散衆自貽其憂且丈夫舉動言
靜天步况擁數州之兵以誅羣豎懸河注火奚有不滅
豈容北面請救以自示弱彼末必能信徒貽我醜聲此
之下計何謂上策卿為我白鎮軍前途攻取但以見付
事在目中無患不捷借鎮軍静鎮之耳吳子陽等進軍
武昌帝乃命軍主梁天惠蔡道祐據漁湖城唐修期劉
道曼屯白陽壘夾兩岸而待之子陽又進據加湖去郢城
三十里傍山帶水築壘栅以自固魯山城主房僧寄死
其衆復推助防張樂祖代之七月帝命王茂帥軍主曹
仲宗康絢武會超等潛師襲加湖將逼子陽水涸不通
艦其夜暴長衆軍乘流齊進鼓噪之賊俄而大潰子陽
等竄走衆盡溺於江王茂虜其餘而旋於是郢魯二城
相視奪氣先是東昏遣冠軍將軍陳伯之鎮江州為子
陽等聲援帝乃謂諸將曰夫征討未必須實力所聽威
聲耳今加湖之敗誰不弭服陳虎牙乃伯之子狼狽奔
歸彼間人情理當恟懼我謂九江傳檄可定也因命搜
所獲俘囚得伯之幢主蘇隆之厚加賞賜使致命焉魯
山城主張樂祖郢城主程若薛元嗣相繼請降初郢城
之間將佐文武男女口十餘萬人疾疫流腫死者十七
八及城開帝並加隱恤其死者命給棺槥先是汝南人胡
文超起義於灄陽求討義陽安陸等郡以自效帝又遣
軍主唐修期攻隨郡並克之司州刺史王僧景遣子貞
孫入質司部悉平陳伯之遣蘇隆反命求便進軍帝曰
伯之此言意懷首鼠及其猶豫急往逼之計無所出勢
不得異乃命鄧元起帥衆即日沿流討之八月天子遣
兼黃門郎蘇因勞軍帝至鄧州命諸軍以次進路留上
庸太守韋叡守郢城行州事鄧元起至尋陽陳伯之猶
猜懼乃收兵退保湖口留其子虎牙守湓城及帝至乃
束甲請罪九月天子詔帝平定東夏並以便宜從事是
月留少府長史鄭紹叔守江州前軍次蕪湖南豫州刺史
申胄棄姑熟走大軍追據之仍遣曹景宗蕭穎逹領馬
步進頓江寧東昏遣征虜將軍李居士帥步軍迎戰景
宗擊走之於是王茂鄧元起吕僧珍進據赤鼻邏曹景
宗陳伯之為遊兵是日新亭城主江道林率兵出戰衆
軍擒之於陣大軍次新林命王茂據越城景宗據皂莢
橋鄧元起據道士墩陳伯之據籬門道林餘衆退屯航
南議軍廹之因復散走退保朱雀憑淮以自固時李居
士猶據新亭壘請東昏燒南岸邑屋以開戰場自大江
以西新亭以北蕩矣十月東昏石頭軍主朱僧勇率水
軍二千人歸降東昏又遣征虜將軍王珍國帥軍主胡
虎牙等列陣於航南大路悉配精手利器尚十餘萬人
閹人王倀子持白虎幡督帥諸軍又開航背水以絶歸
路王茂曹景宗等犄角奔之將士皆殊死戰無不一當
百鼓噪震天地珍國之衆一時土分投淮死者積尸與
航等後至者乘之以濟於是朱雀諸軍望之皆潰散義
軍追至宣陽門李居士以新亭壘徐元瑜以東府城降
石頭白下諸軍並宵潰壬午帝鎮石頭命衆軍圍六門
東昏悉焚燒門内驅逼營署官府並入城有衆二十萬
青州刺史桓和紿東昏出戰因以其衆來降帝命諸軍
築長圍初義師之逼東昏遣軍主左僧慶鎮京口常僧
景鎮廣陵李叔獻屯瓜步及申胄自姑熟奔歸又使屯
破墩以為東北聲援至是帝遣使暁喻並率衆降乃遣
弟輔國將軍秀鎮京口輔國將軍惔屯破墩從弟寧朔
將軍景鎮廣陵吳郡太守蔡寅棄郡赴義十二月丙寅
旦兼衛尉張稷北徐州刺史王珍國斬東昏送義師帝
命吕僧珍勒兵封府庫及圖籍收嬖妾潘妃及凶黨王
咺之以下四十八人屬吏誅之宣德皇后令追廢涪陵
王為東昏侯依漢海昏侯故事授帝中書監都督揚南
徐二州諸軍事大司馬錄尚書驃騎大將軍揚州刺史
封建安郡開國公邑萬戶給班劒四十人依晉武陵王
遵承制故事百僚致敬三年正月壬寅詔進大司馬都
督中外諸軍事劒履上殿入朝不趨贊拜不名加前後
部羽葆鼓吹置左右長史司馬從事中郎掾屬各四人
并依舊辟士餘並如故甲寅詔大司馬進位相國總百
揆揚州牧封十郡為梁公詔曰夫日月麗天高明所以
表德山岳紀地柔博所以成功故能庶物出而資始河
海振而不洩二象貞觀代之者人是以七輔四叔致無
為於軒昊韋彭齊晉靖衰亂於殷周大司馬有縱自天
體兹齊聖文治九功武包七德欽惟厥始徽猷早樹誠
著艱難功參帷幕錫賦開壤式表厥庸建武升歴邊隙
屢啓公釋書輟講經營四方司豫懸切樊漢危殆覆強
冠於沔濱僵胡馬於鄧汭永元肇號難結羣醜專威擅
虐被毒含靈溥天惴惴命懸晷刻否終有期神謨載挺
首建大策惟新鼎祚投袂勤王沿流電舉魯城雲散夏
首霧披加湖羣盜一鼓殄拔姑熟連旌倏焉冰泮取新
壘其如拾撲朱雀其猶掃霆雷外駭省闥内傾餘醜纖
蠧蚳蝝必盡援彼已溺解此倒懸塗歡里忭自近及遠
畿甸夷穆方外肅寧解兹虐紐被以寬政積弊窮昏一
朝載廓聲教遐漸無思不被雖伊尹之執兹一德姬旦
之光於四海方斯蔑如也昔吕望翼佐聖君猶享四履
之命文侯立功平后尚荷二弓之錫况於盛德元勲超
邁自古黔首惵惵待以為命救其已焚拯其方溺式閭
表墓未或能比而大輅渠門輟而莫授眷言前訓無忘
終始便宜敬升大典式允羣望其進位相國總百揆揚
州牧封十郡為梁公備九錫之禮加璽紱遠遊冠位在
諸王上加相國綠綟綬其驃騎大將軍如故依舊置梁
百司策曰二儀寂寞由寒暑而代行三才並用資立人
以為寶故能流行品物代彼天工允兹元輔應期挺秀
裁成天地之功幽協神明之德撥亂反正濟世寧民盛
烈光於有道茂勲振於無外雖伊陟之保乂王家姬公
之有此丕訓方之蔑如也今將授公典策其敬聽朕命
上天不造難鎮皇室世祖以休明早世世宗以仁德不
嗣高宗襲統宸居弗維夙夜勤勞而隆平不洽嗣君昏
暴書契弗觀朝權國柄委之羣孽勦戮忠賢誅殘台輔
含冤抱痛噍類靡餘實繁非一並專國命嚬笑致災睚
眦及禍嚴科毒賦載離比屋溥天熬熬寘身無所冤頸
引決道樹相望無近無遠號天靡告公籍昏明之期因
兆民之願援帥聖后翊成中興宗社之危已固天人之
望允塞此實公紐我絶綱大造皇家者也永明季年邊
隙大啓荆河連牽招引戎荒江淮擾逼勢同履虎公受
言本朝輕兵赴襲縻以長筭制之環中排危冐險彊柔
逓用坦然一方還成藩服此又公之功也在昔隆昌洪
基已謝高宗慮深社稷將行權道公定策帷帳激揚大
節廢帝立王謀猷深著此又公之功也建武闡業厥猷
雖遠戎狄内侵憑凌關塞司部危逼淪䧟指期公治兵
遠討卷甲長騖拒於交綏電激風掃摧堅覆銳咽水塗
原執俘象魏獻馘海渚焚廬毁帳號哭言歸此又公之
功也樊漢阽切羽書續至公星言鞠旅禀命徂征而軍
機戎統事非已出善策嘉謀抑而莫允鄧城之役胡馬
卒至元帥潛及不相報告棄甲捐師餌之虎口公南收
散卒北禦雕騎令衆方軌案路徐歸拯我邊危重獲安
堵此又公之功也漢南迥弱咫尺勁寇兵糧蓋闕棄甲
靡遺公作藩爰始因資靡託治兵訓卒蒐狩有序俾我
危城翻為彊鎮此又公之功也永元紀號瞻烏已及雖
廢昏有典而伊霍稱難公首建大策爰立明聖義踰邑
綸勲高代入易亂以治俾昏作明此又公之功也文王
之功雖被江漢京邑蠢蠢漂為洪流句吳於越巢幕匪
喻公投袂萬里事惟拯溺義聲所覃無思不韙此又公
之功也魯城夏汭梗據中流乘山置壘縈川自固公御
此烏集陵兹地險頓兵坐甲寒往暑移我行永久士忘
歸願經以遠圖御以長策費無遺矢戰未窮兵踐華之
固相望俱拔此又公之功也惟此羣公同志相濟緣江
負險蟻聚加湖水陸盤據規援夏首桴旝一臨應時裭
潰此又公之功也姦孽震惶復懷舉斧蓄兵九𣲖用擬
勤王公稜威直指勢喻風電旌旆未臨全州稽服此又
公之功也姑熟衝要密邇京畿匈徒熾聚斷塞津路公
偏師啓塗排方繼及兵威所震望旗自駭焚舟委壁卷
甲宵遁此又公之功也羣豎猖狂志在借一(左傳云背城借一借)
(以一戰也)豕突淮涘武騎如雲公爰命英勇圖機騁銳氣冠
陂泉勢踰洹水追奔逐北奄有通津熊耳比峻未足云
擬睢水不流曷其能匹此又公之功也琅琊石首襟帶
岨固親壘東庸金湯是埒憑險作守兵食兼資風激電
駭莫不震疊城復于隍於是乎在此又公之功也獨夫
昏狠憑城靡懼鼓鐘鏜&KR1861;傲若有餘狎是邪孽忌斯冠
冕匈狡因之將逞孥戮公竒謨密運盛略潛廻忠勇之
徒得申厥效白旗宣室未之或比此又公之功也公有
拯億兆之勲重之以明德爰初勵志服道儒門濯纓來
仕清猷映世時運艱難宗稷危殆崑崗已燎玉石同焚
驅率貔貅抑揚霆電義等南巢功齊牧野若夫禹功寂
寞微管誰嗣拯其將魚驅其被髮解兹亂網理此棼絲
復禮衽席返樂河海永平故事聞之者歎息司隸舊章
見之者隕涕請我民命還之斗極憫憫縉紳重荷戴天
之慶哀哀黔首復蒙履地之恩德踰嵩岱功隣造物超
哉邈矣無得而言焉朕又聞之疇庸命德建侯作屏咸
用克固四維永隆萬業是以二南流化九伯斯征王道
淳洽刑措罔用霸政弗興歴之永久如燬既及晉鄭靡
依惟公經綸天地寧濟區夏道冠乎伊稷賞薄於桓文
豈所以憲章齊魯長爕宇宙敬惟前烈朕甚懼焉今進
授相國改揚州刺史為牧以豫州之梁郡歴陽南徐州
之義興揚州之淮南宣城吳興會稽新安東陽十郡封
公為梁公錫兹白土苴以白茅爰定爾邦建兹冡社在
昔旦奭入居保佐逮於畢毛亦作卿士任兼内外禮實
宜之今命使持節兼太尉王亮授相國揚州牧印綬梁
公璽紱使持節兼司空王志授梁公茅土金虎符等第
一至第五左竹使符第一至第十左相國位冠羣后任
總百司常典彜數宜與事革其以相國總百揆去錄尚
書之號上所假節侍中貂蟬中書監印中外都督大司
馬印綬建安公印策驃騎大將軍如故又加公九錫其
敬聽後命以公禮律兼修刑德備舉哀矜折獄罔不用
情是用錫公大輅戎輅各一玄牡二駟公勞心稼穡念在民
天丕崇務本惟榖是寶是用錫公兖冕之服赤舄副焉
公鎔鈞所被變風以雅易俗陶民載和邦國是用錫公
軒懸之樂六佾之舞公文德廣覃義聲遠洽椎髻髽首
夷歌請吏是用錫公朱戶以居公揚清抑濁官方有序
多士聿興棫樸流詠是用錫公納陛以登公正色御下
以身範物式遏不虞折衝惟遠是用錫公虎賁之士三
百人公威同夏日志清姦宄方命圮族刑兹罔赦是用
錫公鈇鉞各一公跨躡嵩溟凌厲區宇辟諸日月容光
必至是用錫公彤弓一彤矢百玈弓十玈矢千公永言
惟孝至諴通神恭嚴祀典祭有餘敬是用錫公秬鬯一
卣圭瓚副焉梁國置丞相以下一遵舊式欽哉其敬循
往策祇服大禮對揚天眷用膺多福以弘我太祖之休
命梁公固辭府僚勸請乃受二月丙戌詔曰嵩高惟嶽
配天所以流稱大啓南陽霸德所以光闡忠誠簡帝番
君膺上爵之尊勤勞王室姬公增附庸之地前王令典
布諸方策長世字氓罔不繇此相國梁公體兹上哲齊
聖廣淵文教内洽武功外暢推轂作藩則威懷被於殊
俗治兵教戰則雷霆赫於萬里道喪時昏邪說孔熾豈
徒宗社如綴神器莫主而已哉至於兆庶殱亡衣冠殄
滅餘類殘喘指命崇朝含生業業投足無所遂乃山川
反覆草木塗地與夫仁被行葦之時信及豚魚之日何
其遼夐相去之遠歟公命師鞠旅指景長騖而本朝危
切樊鄧遐遠凶徒盤據水陸相望爰自姑熟屇於夏首
嚴城勁卒憑川為固沿漢浮江電激風掃舟徒水覆地
險雲傾藉兹義勇前無強陣拯危京邑清我帝畿撲既
燎於原火免將誅於比屋悠悠兆庶命不在天茫茫六
合咸受其賜易俗正本民不失職仁信並行禮樂同暢
伊周未足方軌桓文遠有慙德而爵後藩牧地約秦楚
非所以式酬茂烈允答元勲實繇公履謙為本形於造
次加數未申晦朔增佇便宜崇斯禮秩允副遐邇之望
可進梁公爵為王以豫州之南譙廬江江州之尋陽郢
州之武昌西陽南徐州之南琅琊南東海晉陵揚州之
臨海永嘉十郡益梁國并前為二十郡其相國揚州牧
驃騎大將軍如故公固辭有詔斷表相國左長史王營
等率百僚敦請三月丙午命王冕十有二旒建天子旌
旗出警入蹕乘金根車駕六馬備五畤副車置旄頭雲
䍐樂舞八佾設鐘虡宫懸王妃子王女爵命之號一依
舊儀四月丙寅遂受齊禪即皇帝位
世祖元皇帝武帝第七子天監十三年封湘東王邑二
千戶初為會稽太守入為侍中宣威將軍丹陽尹普通
七年出為使持節都督荆湘郢益寧南梁六州諸軍事
西中郎將荆州刺史中大通四年進號平西將軍大同元
年進號安西將軍三年進號鎮西將軍五年入為護軍
將軍領石頭戍軍事六年出為使持節都督江州諸軍
事鎮南將軍江州刺史太清元年徙為使持節都督荆
雍湘司郢寧梁南北秦九州諸軍事鎮西將軍荆州刺
史三年三月候景寇没京師四月太子舍人蕭歆至江
陵軍密詔以帝為侍中假黃鉞大都督中外諸軍事司
徒承制是月帝徵兵於湘州刺史河東王譽憚所遣七
月丙午遣世子方等帥衆討譽方等戰敗死又遣鎮兵
將軍鮑泉代之九月乙卯雍州刺史岳陽王詧舉兵反
來寇江陵帝嬰城拒守乙丑詧將杜崱與其兄弟及楊
混各率其衆來降丙寅詧遁走鮑泉攻湘州不克又遣
左衛將軍王僧辯代將四年(臣欽若等曰是歲簡文即位改元大寶而元帝猶稱)
(大清)五月辛未僧辯克湘州斬河東王譽湘州平六月江
夏王大欵山陽王大成宜都王大封自信安間道來奔
九月辛酉以前郢州刺史南平王恪為中衛將軍王僧
辯為領軍是月侯景將任約寇西陽武昌遣左衛將軍
徐文盛右衛將軍陰子春太子右衛率蕭慧正嶲州刺
史席文獻等下武昌拒約以南平王恪為荆州刺史鎮
武陵十一月甲子恪及大欵大成等府州國一千人奉
牋上帝相國總百揆帝下令不許十二月壬辰以定州
刺史蕭勃為鎮南將軍廣州刺史遣護軍將軍尹悦巴
州刺史王珣定州刺史杜多安帥衆下武昌助徐文盛
五年三月侯景悉兵西上會任約軍閏四月丙午約與
宋子仙襲郢州執方諸戊申徐文盛陰子春等奔歸王珣
尹悦杜多安並降賊庚戌領軍將軍王僧辯帥衆屯巴陵
甲子景進寇巴陵五月癸未帝遣遊擊將軍胡僧祐信州
刺史陸法和帥衆下秣陵任約敗景遂遁走拜王僧辯為
征東將軍開府儀同三司尚書令胡僧祐為領軍陸法和
為護軍將軍仍令僧辯率衆追景所至皆捷八月僧辯下
次湓城九月以僧辯為荆州刺史是月僧辯等奉表勸請
不許賊司空東南道大行臺劉神茂率儀同劉歸義劉冀
赴義奉表請降六年二月僧辯衆軍發自尋陽帝馳檄告
四方曰夫剥極生災乃及龍戰師貞終吉方制豶豕豈不
以侵陵蕩薄源之者亂階龕定艱難成之者忠義故羿澆
滅於前莽卓誅於後是故使桓文之勲復興於周代温陶
之績彌盛於金行粤若梁興五十餘載平一㝢内德惠悠
長仁育蒼生義征不服左伊右瀍咸皆仰化濁涇清渭靡
不向風建翠鳳之旗則六龍驤首擊靈鼉之鼓則百辟警
肅風牧方邵之賢衛霍辛趙之將羽林黃頭之士虎賁緹
騎之夫叱咤則風雲興起鼓動則嵩華倒拔自桐栢以北
孤竹以南碣石之前流沙之後延頸舉踵交臂屈膝胡人
不敢牧馬秦士不敢彎弓叶和萬邦平章百姓十堯九舜
曷足云也賊臣侯景匈奴叛臣鳴鏑餘噍懸瓠空城本非
國寶夀春畿要賞不踰月開海陵之倉賑常平之米撒九
府之費錫三宫之錢冐于貨賄不知紀極敢興逆亂梗
我王畿賊臣正德阻兵安忍日者結怨江芉遠適單于
簡牘屢彰彭生之魂未弭聚歛無度景卿之誚已及為
虎傅翼遠相招致虔劉我生民離散我兄弟我是以董
率臯貔躬擐甲胄霜戈炤日則晨離奪暉龍騎蔽野則
平原掩色信與江水同流氣與寒風俱憤凶醜畏威委
命下吏乞活淮汜苟存徐兖渙汗既行絲綸爰被我是
以班師凱歸休牛息馬賊猶不悛遂復矢流王屋兵纏
象魏總章之觀非復聽訟之堂甘泉之宮永乖避暑之
地坐召憲司臥制朝宰矯託天命偽作符書重增賦歛
肆意掊尅生者逃竄死者暴尸道路以目庶僚鉗口刑
戮失衷爵賞繇心老弱波流士女塗炭臧獲之人五宗
及賞縉紳之士三族見誅榖粟騰踴自相吞噬喋喋黔
首路有啣索之哀蠢蠢黎民家有隕山之泣偃師南望
無復儲胥露寒河陽北臨或有穹廬氊帳南山之竹未
足言其愆西山之兔不足書其罪外監陳瑩之伏承先
帝登遐宫車晏駕奉諱驚號五内摧裂煩冤荼毒無地
容身景阻饑既甚民且狼顧遂侵軼我彭蠡憑陵我郢
邑竊據我江夏掩襲我巴丘是以義勇爭先忠貞盡力
斬馘兇渠不可稱筭沙同赤岸水似絳河任約泥首於
安南化仁面縛於漢口子仙乞活於鄢郢希榮敗績於
柴桑侯景奔竄十鼠爭穴郭默清夷晉熙附義計窮力
屈反殺生人畢原鄷郇並離禍患凡蔣邢茅皆伏鈇鑕
是可忍也孰不可容幕府據有上流實惟分陜投袂荷
戈志在畢命昔周依晉鄭漢有虚牟彼惟末屬猶能如
此况聯華日月天下不能為臣為子兼國兼家哉咸以
義旗既建宜須總一共推幕府實用主盟粤以不佞謬
董連率遠惟國艱不遑寧處中權後勁龔行天罰提戈
蒙險隕越以之天馬千羣長戟百萬驅賁獲之士資智
勇之力大楚踰荆山淺源度彭蠡&KR0008;艫汎水以掎其南
輜軿委輸以衝其北華夷百濮贏糧景從雷震風駭直
指建業按劔而叱江水為之逆流抽戈而揮皎日為之
還舍方駕長驅百道俱入夷水殄谷充原蔽野挾輈曳
牛之侣拔距磔石之夫騎則逐日追風弓則吟猿落鴈
捧崑崙而壓卵傾渤海而灌熒如駟馬之載鴻毛若奔
牛之觸魯縞以此衆戰誰能禁之脱復蜂蠆有毒獸窮
則鬭謂山蓋高則四郊多壘謂地蓋遠則三千弗逮如
彼怒蛙譬諸鼷鼠豈費萬鈞無勞百鎰加以日臨黃道
兵起絳宫三門既啓五將咸發齊正正之旗掃亭亭之
氣故以臨機密運非賊所解奉義而誅何罪不服今遣
使持節大都督征東將軍開府儀同三司江州刺史尚
書令長寧縣開國侯王僧辨率衆十萬直掃金陵鳴鼓
聒天摐金震地朱旗夕建如赤城之霞起戈船夜動若
滄海之奔流計其同惡不盈一旅君子在野小人在位
朋黨比周何校滅耳匪朝伊夕舂長狄之喉繫郅支之
頸今司寇明罰鈇鑕所誅止侯景而已黎元何辜一無
所問諸君或世樹忠貞身荷寵爵羽儀鼎族書勲王府
俛眉猾豎無繇自效豈不下慙泉壤上愧皇天失忠與
義難以自立想誠南風廼睠西顧因變立功轉禍為福
有能縳侯景及送首者封萬戶開國公絹布五萬疋有
能率勤義衆以應官軍保全城邑不為賊用上賞方伯
下賞剖符並裂山河以紆青紫昔繇余入秦禮同卿佐
日磾降漢且珥金貂必有具才何恤無位若執迷不反
拒逆王師大軍一臨刑兹罔赦孟諸焚燎芝艾俱盡宣
房河决玉石同沉信賞之科有如皎日黜陟之制事均
白水檄布遠近咸使知聞三月王僧辨等平侯景傳其
首於江陵戊子以賊平告明堂大社己丑僧辨等又奉
表勸進不許五月庚午司空平南王恪及宗室王侯大
都督王僧辯等復拜表上尊號帝固讓不受庚辰以恪
為鎮東將軍揚州刺史僧辯為司徒鎮東將軍乙酉斬
賊左僕射王偉尚書吕季略少卿周石珍舍人嚴亶於
江陵市十月四方征鎮王公卿士復勸帝即尊號表三
上從之十一月丙子即皇帝位
册府元龜卷一百八十五
