册府元龜卷二百八十四宋王欽若等撰
宗室部
承襲第三
宋長沙景王道憐高祖中弟也永初三年薨子成王義
欣嗣元嘉十六年薨子悼王瑾嗣瑾為元凶所殺瑾子
粲早夭粲弟纂嗣
桂陽恭侯義融長沙景王子元嘉十八年卒子孝侯覬
嗣覬為元凶所殺無子弟襲以子晃繼封
臨澧忠侯襲桂陽恭侯子泰始六年卒於中護軍子旻
嗣昇明二年改封東昌縣侯
新喻惠侯義宗長沙景王子元嘉二十一年卒子懷侯
玠嗣為元凶所殺無子弟秉以子承繼封
興安惠侯義賓長沙景王子元嘉二十五年卒子惠侯
綜嗣綜卒子憲嗣
營道僖侯義纂長沙景王少子建元二年卒子長猷嗣
臨川烈武王道規高祖少弟義熙八年薨無子以長沙
景王第二子義慶為嗣是為康王初太祖少為道規所
養高祖命紹焉咸以禮無二繼太祖還本而定義慶為
荆州廟主當隨往江陵義慶幼為高祖所知嘗曰此我
家豐城也年十三襲封南郡公永初元年襲封臨川王
元嘉二十一年薨子哀王燁嗣為元凶所殺子綽嗣
廬陵孝獻王義真高祖子景平二年罪誅無子太祖以
第五子紹為嗣元嘉九年襲封紹無子以南平王鑠第
三子敬先嗣是為恭王無子泰始元年以世祖第二十
一子晉熙王子輿為紹嗣封廬陵王未拜為太宗所殺
後更以桂陽王休範第二子德嗣紹元徽二年與休範
俱伏誅國復絶三年復以臨灃忠侯襲第三子暠繼紹
是為元王
彭城王義康高祖子元嘉二十八年賜死子泉陵侯允
等為元凶所殺永光元年太宰江夏王義恭表曰臣聞
忝祖遠支猶或慮親降霜省序義重令戚故嚴道疾
終嗣啓方宇阜陵愆屏身遌晩恩竊惟故庶人劉義康
昔昧姦回自貽非命沈魂漏籍垂誡來典運革三朝歲
盈三紀天地改朔日月再升陶形賦氣咸蒙更始義康
妻息漂沒早違盛化衆女孤弱永淪黔首即情原釁本
非已招感事哀煢俯增傷咽敢緣陛下聖化融泰春澤
覃被慈育羣生仁被泉草實希洗宥還齒帝宗則施
及陳根榮加幽壤臣特憑國私冐以誠表塵觸靈威伏
紙悲悸詔曰太宰表如此公緣情追遠覧以增懷昔淮
楚推恩胙流支胤抑法引親古今成凖便以公表付外
依旨奉行故泉陵侯允橫罹凶虐可特為置後
江夏丈獻王義恭世子叡為元凶所害孝武大明二年
以第四子子綏繼封食邑二千戶追謚叡曰宣王子綏
死後太宗以第八子躋繼義恭為孫封江夏王食邑五
千戶
南豐王朗江夏文獻王子長子為元凶所害孝建元年
以宗室祗長子歆繼封祗伏誅歆還泰始三年更以宗
室韞第二子銑繼封與韞俱死順帝昇眀二年復以宗
室琨子績繼封
衡陽文王義季高袓子元嘉二十四年薨子恭王嶷嗣
大眀七年薨子伯道嗣
南平穆王鑠文帝子孝武即位初薨子敬猷嗣為前廢
帝所殺太宗即位追贈敬猷侍中謚曰懷改封孝王武
帝第十八子臨賀王子産為南平王繼鑠後未拜被殺
泰始五年立晉平王休祐第七子宣曜為南平王繼鑠
後宣曜被廢還本後廢帝元徽元年立衡陽恭王嶷第
二子伯玉為南平王繼鑠後
建平宣簡王宏文帝子大明二年薨子景素先以罪伏
誅孝武封長沙成王義欣子勰第三子恬為秭歸侯食
邑千戶繼宏後
晉熙王昶文帝子景和中被害二子長曰思遠次曰懷
遠尋並卒泰始六年以第六皇子爕繼昶封為晉熙王
始安王休仁文帝子泰始六年遇害子伯融廢徙丹陽
縣後廢帝元徽元年還京邑襲封
鄱陽哀王休業文帝子孝建三年薨大明六年以山陽
王休祐次子士弘嗣封
臨慶冲王休倩文帝子孝建元年始九歲封東平王未
拜薨大明七年立第二十七皇子子嗣為東平王紹休
倩後太宗泰始二年還本國絶六年以第五皇子智丹
為東平王繼休倩未拜薨其年追改休倩為臨慶王以
臨賀郡為臨慶國立第八皇子躋為臨慶王食邑二千戶
繼休倩後明年還本國太祖所愛故前後屢加紹門嗣
巴陵哀王休若文帝子泰始七年賜死子冲襲封
始平孝敬王子鸞孝武帝子為前廢帝所害明帝即位
詔以建平王景素息延年為嗣追改子鸞封為始平王
食邑千戶延年泰始四年薨時年四歲謚曰冲王明年
復以長江王纂子延之為始平王紹子鸞後
武陵王贊明帝子泰始六年生其年詔曰世祖孝武皇
帝雖恃尊墮惠勲狹政弛樂飲無饜事因於寧泰任威
縱費義緣於務寡故以積怨動天流殃胤嗣景和肇釁
義嘉成禍世祖繼體䧟憲無遺昔皇家中圮含生懼滅
頼英孝感奮掃雪冤恥勲纉墜歴拯兹窮氓繼絶追遠
禮訓攸尚况既帝且兄而缺斯典今以第九子智隨奉
世祖為子武陵郡大明之世事均代邦可封智隨武陵
王食邑五千戶尋世祖一門女累不少既無釐總義須
防閑諸侯雖不得祖稱天子而事有一家之切且歸寧
有所疢疾相營得失是任閨房有禀朕應天在位恩深
九族庶此足申追睦之懷敷愛之旨
南齊衡陽元王道度太祖長兄卒於宋世建元元年追
加封謚無子太祖以第十一子鈞繼道度後隆昌元年
遇害明帝即位以永陽王子珉仍本國繼元王為孫子
珉世祖第二十子永泰元年見害年十四復以武陵昭
王曄第三子子坦奉元王後
曲江康公遥欣衡陽元王子宣帝兄西平太守奉之無
後以遥欣繼為曾孫建武元年封聞喜縣公尋改封曲
江公
始安貞王道生太祖次兄宋世卒建元元年封謚長子
鳳早卒明帝建武元年追封始安王謚曰靖子遥光嗣
遥光生有躄疾太祖謂不堪奉拜祭祀欲封其弟世祖
諫乃以遥光襲爵遥光反誅以江陵公寳覧為始安王
奉靖王後安陸昭王緬始安貞王子初封安陸侯建武
元年追封安陸王子寳晊嗣永元元年以安陸郡邊魏
改封湘東王
南豐懿伯赤斧太祖從祖弟武帝時卒于家子穎胄襲
爵豫章
文獻王嶷太祖第二子武帝時薨世子子廉早卒子元
琳嗣
竟陵王子良世祖子隆昌中薨子昭胄嗣
梁長沙宣武王懿高祖長兄天監元年追封子元王業
襲封業薨子章王孝儼嗣儼薨子睿嗣
永陽昭王敷高祖次兄天監元年追封子恭王伯游嗣
衡陽宣王暢高祖弟天監元年追封子孝王元簡襲封
十八年卒子俊嗣
桂陽簡王融高祖次弟天監元年追封無子詔以長沙
宣武王第九子象嗣襲封爵是為敦王大同二年薨子
慥嗣
臨川靖惠王宏高祖弟普通七年薨子正仁早卒謚曰
哀世子無子高祖詔宏子羅平侯正立為世子繇宏意
也宏薨正立表讓長兄正義為嗣高祖嘉而許之封正
立千戶侯
建安敏侯正立臨川靖惠王子薨子貴嗣
安成康王秀高祖弟普通元年薨世子機嗣是為煬王
機薨子操嗣後梁文宣踐位復以機子欣襲封
南平元襄王偉高祖弟大通四年薨世子恪嗣是為靖
節王
鄱陽忠烈王恢高祖弟普通七年薨世子範嗣
始興忠武王憺高祖弟普通三年薨長子亮嗣
吳平忠侯景高祖從父弟天監末卒于揚州刺史子光
侯勵嗣
南康簡王績高祖子大通三年薨子會理嗣
廬陵威王續高祖子大同二年薨子安嗣
豫章安王懽昭明太子長子大通三年封位江州刺史
薨子棟嗣
陳始興昭烈王道談高祖兄即位初追封道談有二子蒨為
文帝頊為宣帝高祖以宣帝襲封及文帝入纂時宣帝
在周未還帝以本宗乏饗其年十月下詔曰日者皇基
肇建封樹枝戚朕親地攸在特啓大邦弟頊嗣承門祀
雖土宇開建薦饗莫繇重以遭家不造閔凶夙遘儲貳
遐隔轊車未反偎以眇身膺兹景命式循龜鼎冰谷載
懷今既入奉大宗事絶藩祼始興國廟蒸嘗無主瞻言
霜露感尋慟絶其徙封嗣王頊為安成王封第二子伯茂
為始興王以奉昭烈王祀賜天下為父後者爵一級庶
申罔極之情永保山河之祚光大二年以罪誅後主太
建元年立弟叔敦為始興王奉昭烈王祀
永脩定侯擬高祖從子天嘉元年卒子黨嗣
遂興侯詳高祖從子天嘉五年戰死子正理嗣
衡陽獻王昌高祖子天嘉元年自長安還都渡江船壊
而卒無子文帝以第七皇子伯信為嗣
南康愍王曇朗高祖母弟忠壯王休先之子曇朗為質
於齊天嘉元年詔曰南康王曇朗出隔齊庭反身莫測
園廟方脩奠饗須主可以長男方泰為南康世子繼南
康王後及聞曇朗薨於是襲封
衡陽獻王昌高祖子初與宣帝俱遷長安天嘉元年自
周還朝於道薨其年文帝立第七皇子信為衡陽王奉
獻王祀
桂陽王伯謀文帝子至德元年薨子鄷嗣
河東康簡王叔獻宣帝子太建十二年薨子孝寬嗣
後魏上谷公紇羅神元帝曾孫紇羅卒子題賜爵襄城
公後進爵為王題卒子悉襲降爵為襄陽公
高凉神武王孤平文帝子孤薨子斤失職斤子真樂頻
有戰功後襲祖封明元初改封平陽王薨子禮襲本爵
高凉王禮薨謚懿王子那襲坐事伏法獻文即位追那
功命子紇紹封紇薨子大曹孝文時改封太原郡公卒
無子國除宣武又以大曹從兄子洪威紹
松滋侯度高凉神武王孫度卒子乙斤襲爵襄陽侯乙
斤卒子平襲世爵松滋侯以軍功賜艾陵男卒子萇孝
文時襲爵松滋侯例降侯賜艾陵伯萇卒子華襲爵後與
弟子思俱賜死萇弟珍字金省襲爵艾陵男
上黨王天穆松滋侯平子天穆卒子儼襲
西河公敦平文帝曾孫敦卒子撥襲
河間宣公興都平文帝之後興都卒子提襲父侯爵
河間敬公齊烈帝之玄孫齊卒長子陵襲爵
文安公泥國之疎族泥卒子屈襲
衞王儀秦明王翰子道武時賜死子良明元時追錄儀
功封南陽王以紹儀後
陰平熹王烈衞王儀弟明元時薨子裘襲
秦愍王觚陰平王烈弟道武時追諡封子夔為豫章王
以紹觚
常山王遵昭成帝孫天賜四年坐醉亂失禮賜死葬以
庶人禮子素明元從母所生特見親寵太武初復襲爵
是為康王
暨陽子可悉陵常山康王子可悉陵卒弟陪斤襲
城陽宣公忠常山康王子忠卒子盛襲爵
河間公德常山康王子卒於鎮南將軍德子(王欽若等曰失記其)
(名)卒於光州刺史諡曰恭子嶷薨於&KR0801;州刺史諡曰靖懿
忠子暉襲諡曰文憲
陳留桓王虔昭成帝孫道武時追封又封其子悅為朱
提王悅賜死太武詔弟崇令襲桓王爵是為景王崇薨
子建襲
蒲城侯覬昭成帝孫太武時卒子崙襲爵以功進封隴
西公卒諡定公子琛襲爵
武遂子拔干昭成帝曾孫拔干卒子受洛襲進爵武邑
公
彭城公勃昭成帝孫勃卒長子粟襲
陽豐公庫汗彭城公孫庫汗卒子古辰襲
陽平王熙道武子泰常六年薨長子靖王他襲他薨世子
吐萬早卒吐萬子僖王顯襲祖爵薨子康王世遵襲孝昌
元年薨子敬先襲敬先為元顥所害子宣洪襲
䍧牱公比陵陽平王熙子為安遠將軍卒子天琚襲卒
子延伯襲
河南王曜道武子泰常七年薨長子提太武時襲改封
穎川王後改封武昌太安元年薨年四十七謚曰成王
長子平原襲爵卒謚曰簡王平原有五子長子和為沙
門捨其子顯以爵讓其次弟鑒鑒固辭詔許鑒身終之
後令顯襲爵鑒乃受之鑒薨之後和與鑒子伯宗競求
承襲尚書令高肇奏和太和中出為沙門讓爵於鍳鍳
後以和子顯年在弱冠宜承基緒求遜王爵以歸正裔
先朝詔終鍳身聽如其請鍳既薨逝和求襲封謹尋詔
旨聽傳子顯不許其身和先讓後求有乖道素請令伯
宗承襲宣武詔曰和初以讓鍳而鍳還讓其子交讓之
道於是乎著其子早終可聽和襲和正光四年薨子謙
襲莊帝初遇害子棽襲
河間王脩道武子泰常元年薨無子太武詔河南王曜
子羯兒襲脩爵改封略陽
廣平王連道武子始光四年薨無子太武以陽平王熙
第二子渾為南平王以繼連後渾太和十一年從駕廵
方山道薨子飛龍襲後賜名霄太和十七年薨謚曰安王
子纂襲景明元年薨於平城子伯和襲永平三年薨謚
曰哀王伯和無子以弟文華子仲固襲王封後為蕭寳
寅所害謚曰武真子承宗襲早卒以纂弟安平子仲略
繼
京兆王黎道武子神䴥元年薨子根襲改封江陽王薨
無子獻文以南平王霄第二子繼為根後繼襲封江陽王
永安二年薨謚曰武烈長子义以罪死义子亮襲祖爵
樂平戾王丕明元子後坐事以憂薨子拔襲爵
樂安王範明元子後坐事暴薨長子簡王良文成時襲
王爵
永昌莊王健明元子健薨子仁襲
東平王翰太武子翰為宗愛所害子道符襲爵
臨淮宣王譚太武子譚薨子提襲提以貪縱削除卒孝
文時追封長鄉侯宣武時謚曰懿提子昌復封臨淮王
未拜而薨謚康王追改封濟南王其子彧紹封彧薨謚
文穆王無子弟孝友襲爵
廣陽簡王建閭太武子建閭薨子哀王石侯襲石侯薨子定
王遣興襲無子石侯弟懿烈王嘉襲嘉薨子忠武王深
襲爵深為諸葛榮所害子文獻王湛襲封湛薨子法輪
坐叔父瑾謀殺齊文襄事泄合門伏法齊王矜湛覆滅
乃啓原之復其爵土
陽平幽王新成景穆長子新成薨長子安壽襲爵孝文
賜名頥
義陽王子孝陽平幽王子後降為公卒子贇嗣
京兆王子推景穆子薨子太興襲後為沙門太和二十
二年終子昴襲薨子文王琮襲
汝陽王暹京兆王太興子仲景弟也孝靜時薨子冲襲
濟陰惠王小新成景穆子薨子欝襲位以黷貨賜死爵
除詔以欝弟偃子誕立為嫡孫特聽紹封是為靜王薨子
撫襲先是欝長子弼以世嫡應襲先爵為季父尚書僕
射麗因于氏親寵遂奪弼王爵建義元年弼子暉業訴
復王爵永安三年謚弼為文獻王初弼嘗夢人謂之曰
君身不得傳世封其紹先爵者君長子紹遠也弼卒即
語暉業終如其言
汝隂靈王天賜景穆子孝文時以罪削除及卒復本爵
子威王逞嗣逞薨弟文王脩義嗣脩義薨子均入西魏封安
昌王薨謚平王子則襲封
樂浪厲王萬壽景穆子以憂薨子康王樂平襲樂平薨
子長命襲坐殺人賜死子忠孝明時復前爵
廣平殤王雒侯景穆子和平二年薨無子後以陽平幽
王第五子匡後之匡初為度支尚書表引樂陵章武之例
求紹雒侯封詔付尚書議尚書奏聽襲封以明興絶之
義後加鎮東將軍詔曰故廣平殤王雒侯體自恭宗茂
年薨殞國除祀廢不祀忽諸匡親同若子私繼歲久宜
樹維城永兹盤石可特襲王爵後改封東平郡王卒改
濟南王第四子獻襲獻薨子祖育襲
任城康王雲景穆子雲薨長子文宣王澄太和中襲封
澄薨第四子文王彛襲彛卒子度世襲
高平剛侯嵩任城康王子為蒼頭李太伯所害第二子
世儁襲爵除給事中薨子景遠襲
南安惠王楨景穆子楨薨子英改封中山王英累遷尚
書僕射薨謚獻武王次子熙好學有文才然輕躁浮動
英慮非保家之王嘗欲廢之立第四子略為世子宗議
不聽略又固請乃止延昌二年襲封時領軍于忠執政
熙忠之壻也驟遷平西將軍熙薨謚之曰文莊王長子
景獻次仲獻次叔獻並與熙同遇害叔獻弟叔仁以年
幼獲全襲先爵除征虜將軍後復遇害子琳襲熙弟誘
亦被誅子始伯襲誘弟略為爾朱榮所害謚曰文貞子
景式襲略弟纂與熙俱死子獻襲
武邑王義興南安惠王子義興薨子述襲
城陽康王長壽景穆子長子多侯早卒次子鸞始繼叔
父章武敬王及兄卒還襲父爵鸞薨子徽宣武時襲封
後為爾朱兆所殺出帝初子延襲爵徽兄顯死於晉陽
刺史子彦昭襲
章武敬王太雒景穆諸子皇興二年薨無子孝文初以
南安惠王第二子彬為後襲爵彬卒長子融死王事子
景哲襲景哲弟朗即後廢帝子黃頭襲封安定王改封
安平王融弟凝永熙二年終安東將軍兖州刺史子彦
友襲武定中為光禄大夫凝弟湛位至少卿遇害子俊
襲
樂陵康王胡兒景穆子薨無子獻文詔胡兒兄汝隂王
天賜之第二子永全後之襲封後改名思譽正始四年
薨謚密王子景略宣武時襲封位至幽州刺史薨謚惠
王子覇襲
安定靖王休景穆子休薨長子安幼早卒次子爕襲爕
薨子超襲時以胡國珍封安定公改封北平王後復本
封遇害子孝景襲
安樂厲王長樂文成子以罪賜死於家子詮襲詮薨謚
曰武康子鍳襲
廣川莊王略文成子太和四年薨子諧襲諧薨謚曰剛
子靈道襲
河問孝王若文成子年十六薨詔京兆康王子太安為
後太安于若為從弟非相後之義廢之以齊郡王子琛繼
安豊王猛獻文子太和中薨於營州刺史子延明襲
咸陽王禧獻文子以罪賜死正光中復禧王爵子坦襲
改封敷城王永安初復本封咸陽郡王
趙郡靈王幹獻文子幹薨長子謐宣武初襲封謐薨謚
曰貞景子毓襲莊帝初遇害謚曰宣恭無子詔以謐弟
讞子寘為後襲爵
趙郡孝懿王諶靈王子莊帝初封魏郡王諶本年長應
襲王封其父靈王寵愛其弟謐以為世子莊帝詔復諶
封趙郡王薨子煒襲
廣陵惠王羽獻文子羽薨子恭襲
高陽文穆王雍獻文子雍與嫡子泰同時遇害泰子斌襲
泰兄安德縣公端與雍俱遇害子峻襲爵泰弟濟北郡
王叡與雍俱遇害子徽普泰中襲爵後坐謀逆伏法叡
弟誕封昌樂王薨諡曰文獻無子以斌第二子子亮為後
彭城武宣王勰獻文子勰薨嫡子劭襲莊帝時遇害子韶襲
劭兄子直為給事黃門侍郎靈太后詔曰故太師彭城武宣
王道隆德盛功高微管協契先朝導揚末命扶疴濟難
效漢北之誠送往奉居盡魯南之節宗社賴之以安皇
基繇之永固而謙光守約屡撝增邑之賞辭多受少終
保初錫之封非所謂追舊報恩念勲酬德者也可以前
後所封戶别封三子為縣公食邑各一千戶庶以少慰
仁䰟微申朝典子直封真定縣開國公以病卒子寬襲王爵
始平貞王子正與兄劭俱同時遇害子欽襲
北海平王詳獻文子詳薨子顥襲後遇害子娑羅襲
北齊趙郡貞王琛神武弟天平中薨子獻嗣獻遇害子
釐信嗣
陳留文恭王惠寳神武弟早亡以清河王嶽第十子敬
文嗣
清河昭武王嶽神武從父弟天平中薨子勵嗣
廣平公盛神武從叔祖薨無子以兄子子瑗嗣天保初
改封平昌王
長樂太守靈山神武族弟終於長樂太守子懿卒於武
平鎮將無子文宣帝以靈山從父兄齊州刺史建國子
伏護為靈山後伏護卒孫乂襲
陽周武昭公永樂高祖兄子永樂卒無子從兄恩宗以
第二子緒為後襲爵天保初改封脩城郡王
永安簡平王浚神武子為文宣所殺至乾明元年贈太
尉無子詔彭城王浟第二子淮嗣
平陽靖康王淹神武子河清三年薨子德素嗣
彭城景思王浟神武子河清三年遇害子寳德嗣位開
府兼尚書左僕射
上黨剛肅王渙神武子為文宣帝所殺渙無嫡子庶長
子寳嚴以河清二年襲位金紫光禄大夫開府儀同三
司
襄城景王清神武子天保二年薨無子詔以常山王演
第二子亮嗣
高陽康穆王湜神武子天保十年薨子士義襲爵
博陵文簡王濟神武子天統五年薨子智襲爵
馮翊王潤神武子潤薨子茂德嗣
漢陽敬王雒字敬延神武子天寳五年薨無子以任城
王第三子建德為後
河南康獻王孝瑜文襄子武成時薨子弘節嗣
河間王孝琬文襄子為文宣所殺子正禮嗣
太原王紹德文宣子為武成所殺武平元年詔以范陽王
子辦才為後襲太原王
樂陵王百年孝昭子為武帝所害後主詔以襄城王子
自澤襲爵樂陵
琅邪王儼武成子為後主所殺以平陽王淹孫世後嗣
後周邵惠公顥太祖長兄保定初追封長子什肥為北
齊神武所害追贈大冢宰襲爵郡公謚曰景
杞烈公連(一云簡公)邵惠公子魏末戰歿以章武公遵子亮
嗣之亮初封襲爵累遷宗師中大夫卒詔以弟椿為烈
公之後
虞國公仲太祖再從父保定中追封子興生值亂兵與
仲相失又幼冲莫知其戚屬遠近高祖以莒莊公雒嗣
宋獻公震文帝子尚西魏文帝女薨無子以世宗第三
子寔為嗣
隋義城縣公處綱高祖族父開皇初贈其父鍾蔡為柱
國尚書令義城縣公以處綱襲焉
河間王行高祖從祖弟大業六年追封郇王子慶嗣
滕穆王瓉高祖母弟開皇十一年薨子綸嗣以罪徙朱
崖大業中弟詵襲封滕王以奉穆王嗣
道悼王静滕穆王子出繼叔父嵩嵩在周代以太祖軍
功賜爵興城公早卒高祖踐位追封道王謚曰宣以静
襲焉
衞昭王爽高祖異母弟開皇中薨子集初封遂安王尋
襲封衞王
秦孝王俊高祖子開皇二十年為妃崔氏所毒薨崔氏
賜死二子浩湛不合承嗣煬帝即位以浩為秦王以奉
孝王嗣
蔡王智積高祖弟整之子整後周時戰死高祖受禪追
封蔡王以智積襲焉
唐永安莊王孝基高祖從父弟武德二年戰歿無子以
從兄韶子道立為嗣封高平郡王
長平肅王叔良高祖從父弟叔良薨子孝協嗣
襄武王琛高祖從父兄子武德三年薨子儉嗣
河間元王孝恭襄武王弟貞觀十四年薨子崇義嗣
淮陽莊王道玄高祖從父兄子武德五年薨無子詔封
其弟武都郡公道明為淮陽王令主道玄祀
衞懷王玄覇高祖子早薨無子武德元年追贈衞王四
年封大宗子泰為宜都王以奉其祀泰後徙封於越又
以宗室贈西平王瓊之子保定為嗣
巢剌王元吉高祖子以罪誅貞觀十六年追封以曹王
明為後
楚安王智雲高祖子武德元年追封無子三年以太宗
子寬為嗣寬薨貞觀二年復以濟南公世都子靈龜嗣
靈龜卒子福嗣
荆王元景高祖子永徽三年坐謀逆賜死後追封沉黎
王以渤海王奉慈子長沙為嗣降爵為侯神龍初追復
爵土并封其孫逖為嗣荆王
徐王元禮高祖子咸亨三年薨子淮南王茂嗣茂以流
死振州神龍初封茂子&KR0008;為嗣徐王&KR0008;開元中卒子延
年嗣二十六年封嗣徐王後坐賍貶杭郡司馬卒永泰
元年女壻黔中觀察使趙國珍入朝請以延年子前施
州刺史諷為嗣因封嗣徐王
韓王元嘉高祖子以謀逆坐誅神龍初追復爵土并封
其第五子訥為嗣韓王開元十七年卒子叔璩為嗣韓
王
彭思王元則高祖子永徽二年薨無子以霍王元軌子
絢嗣龍朔中封南昌王子志暕神龍初封嗣彭王
鄭惠王元懿高祖子咸亨四年薨子敬上元初封為嗣
鄭王官至鄂州刺史神龍初又封敬嫡子希言為嗣鄭
王
霍王元軌高祖子垂拱四年坐謀逆與長子緒俱死神
龍初追復爵土封緒男暉為嗣霍王
虢莊王鳳高祖子上元元年薨子平陽郡王翼嗣官至
光州刺史永隆二年卒子寓嗣則天時失爵神龍初封
鳳嫡孫邕為嗣虢王邕開元十五年卒子巨嗣
道孝王元慶高祖子麟德元年薨子臨淮王誘嗣官至
澧州刺史永淳中坐賍削爵次子詢夀州刺史詢子徽
神龍初封為嗣道王景雲元年卒子諫開元二十五年
襲封嗣道王
鄧康王元裕高祖子麟德二年薨無子以弟江王元詳
子廣平公炅嗣神龍初封炅子孝先為鄧王景龍四年
制尚乘奉御事伯潜繼鄧王元裕後
舒王元名高祖子永昌中與子亶俱遇害封亶子津為
嗣舒王開元中卒子萬嗣天寳二年卒子藻嗣天寳九
載封嗣舒王建中元年九月改封嗣郢王
魯王靈□高祖子永徽四年以罪自殺有二子長子詵
封清河王少子藹封范陽王為酷吏所䧟神龍初封藹
子道堅為嗣魯王道堅卒子宇嗣寳應元年皇太子封
為魯王改宇為嗣鄒王宇薨子萃嗣
江安王元祥高祖子永隆元年薨中興初以元祥子鉅
鹿郡公晃子欽嗣江王
密貞王元曉高祖子上元三年薨子南安王穎嗣神龍
初封穎弟亮子曇為嗣密王開元五年五月制曰興滅
國繼絶世天下歸心焉况乃仁不遺親德必在祀光復
土宇率繇教義者哉故徐州刺史密王元曉望重天人
地居藩屏家邦伊賴休戚是均乃者王室多難睿圖中
缺凡我宗子咸從殛竄神龍初歲寳運紹興爰命近屬
以為後嗣而胄緒凋翳是非紛雜曇子乘隟妄尸茅土
神且不歆非類人亦奚祀非族奠享無主永懷惻然其
封元曉姪孫銀青光禄大夫行太僕少卿員外置同正
員東莞郡開國公徹為嗣密王以奉其祀
滕王元嬰高祖子文明元年薨子長樂王循琦嗣兄弟
六人垂拱中並䧟詔獄神龍初以循琦弟循珂嗣天寳
初卒子湛然嗣十二載封嗣滕王
吳王恪太宗子永徽中以罪誅有子四人仁瑋琨璄並
流于嶺表尋追封恪為欝林王神龍中封琨子祗為嗣
吳王
濮恭王泰太宗子永徽三年薨子欣封嗣濮王則天初
䧟酷吏獄貶昭州别駕卒子嶠本名餘慶中興初封嗣
濮王
蜀悼王愔太宗子乾封二年薨封子璠為嗣蜀王永昌
中配流歸誠州而死神龍初以吳王恪孫朗陵王瑋子
榆為嗣蜀王
蔣王惲太宗子上元年自殺子煒嗣垂拱中為則天所
害子銑早卒神龍初封銑子紹宗為嗣蔣王卒子欽福
嗣
越敬王貞太宗子則天時與其子琅邪王冲謀復唐室
事敗而死開元四年十月癸未詔曰九族以親克敦其
教百代必祀允章厥德故越王貞執心不回臨事能斷
粤自藩國勤于王家弘道之後寳圖將缺懷劉章之輔
漢追鄭武之翊周遂能奮不顧身率先唱義雖英謀未
尅而忠節居多嗣絶國除年踰二紀奠享淪廢朕甚憫
焉夫存或高功歿有明祀數屯則安衆罹禍時泰則高
陽紹封永言興繼式備典册其封貞姪孫故許王男左
監門衞將軍員外置同正員夔國公琳為嗣越王以奉
其祀
紀王慎太宗子則天時流死中興初追復官爵令以禮
改葬封慎少子鐵誠為嗣紀王後改名澄開元初歴德
棣冀三州刺史左驍衞將軍薨子行周嗣
江殤王囂太宗子貞觀六年薨以吳王恪孫玄為嗣江
王景龍四年以吳王孫禕繼江王囂後
趙王福太宗子貞觀中出繼隐太子建成咸亨元年薨
中興初封蔣王惲孫思順為嗣趙王
曹王明太宗子永隆中坐與庶人賢通謀自殺有二子
南州别駕零陵王俊黎國公傑垂拱中並遇害中興初
封傑子胤為嗣曹王胤叔父備自南州還又封備為嗣
曹王後備招慰忠州叛獠沒于賊又封胤為王卒子戢
嗣戢卒子臯嗣
澤王上金高宗子載初元年武承嗣使酷吏周興誣告
上金自縊死子義璡義珍義玫義璋義環義瑾義璲七
人並配流死神龍初追復爵土開元十四年四月制曰
先親之義所以敦叙廣封之道所以利達故澤王男義
珣漸慶元族分榮帝系早承光寵列在戚藩中因間言
久不立嗣既宗英有譽而拜翰用崇宜順景封之典俾
弘宅土之命可封嗣澤王先是義珣竄在嶺外匿於傭
保之間及紹封無幾有人告珣非上金子假冐寵爵義
珣不能自明復流于嶺外開元初封許王素節之子璆
為嗣澤王繼上金後十二年玉真公主表稱義珣寔上
金遺胤被嗣許王瓘兄弟利其封爵謀搆廢之繇是削
璆王爵復詔義珣為嗣王拜率更令因是諸宗室非本
宗襲爵自中興已後繼為嗣王者皆令歸宗削其爵
邑貞元五年十二月封故澤王譓男潤為嗣澤王
許王素節高宗子則天時與子九人並遇害惟少子琳
瓘璆欽古以年少特令長禁雷州神龍初封瓘為嗣許
王瓘開元十一年為衞尉卿以抑伯澤王上金男義珣
不得承襲以弟璆繼之玄宗遽遣瓘為鄂州别駕於是
下詔絶其外繼乃以故澤王上金男義珣為嗣澤王江
王禕為信安郡王嗣蜀王榆為廣漢都王嗣密王徹為
濮陽郡王嗣曹王臻為濟國公嗣趙王琚為中山郡王
武陽郡王維宗為澧國公瓘天寳六載卒贈蜀郡大都
督瓘晩有子命璆子益為嗣及卒有觧需二子皆幼孺
十一載益襲封許王十四載觧娶楊銛女乃襲許王
雍王賢高宗子為則天所譛廢為庶人幽於别所永淳
二年遷於巴州自殺追封為雍王子守禮授太子洗馬
封為雍王
讓皇帝憲睿宗子累封寧王開元二十八年薨追册為
皇帝長子汝陽郡王璡肅宗元年建辰月嗣寧王璡薨
以其子太常寺寺丞&KR0008;為嗣寧王食邑三千戶仍試太
僕少卿
惠莊太子撝睿宗子初封申王無子開元七年正月制
曰建侯樹藩命賢裂土以惇戚屬乃率典常司徒兼絳
州刺史上柱國申王撝玉林分彩銀河䟽液厥保慶靈
未繁胤緒宋王憲男嗣英(一云宋王男珣)魯庭學禮楚舘聞詩
德輝日盛忠槩寡立宜其擇猶子之序居承嫡之位廬
江大郡形勝攸屬用圖爾居莫如兹地是錫分珪之寳
俾成磐石之崇可封懷寧郡王食邑三千戶嗣英早卒
撝開元十二年薨天寳三載又以讓帝子疇為嗣申王
岐王範睿宗子開元十四年薨子瑾封河東郡王暴卒
天寳三載以惠宣太子男略陽公珍為嗣岐王
忠宣太子業睿宗子初封薛王開元二十二年薨子㻆
封嗣薛王
奉天皇帝琮玄宗子累封慶王天寳十一載薨無子十
三載十一月封故靖德太子男俅為嗣慶王(王欽若等曰唐自玄)
(宗已後皇子封王王子封郡王不任嗣襲故此後皆闕)
梁廣王全昱太祖長兄貞明中卒封長子衡王友諒為
嗣廣王
册府元龜卷二百八十四
