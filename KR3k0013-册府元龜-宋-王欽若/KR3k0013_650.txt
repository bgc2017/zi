册府元龜卷六百五十宋王欽若等撰
貢舉部
應舉
觀國之光著乎大易之象有道則見垂諸素王之說故
策名筮仕起家從政乃士子之常道也粤自漢氏勃興
儒術大盛懸科以取士下詔以徵賢暨魏晉而下至五
代風流靡絶條目非一繇是丘園特起之秀巖石高臥
之伍或文足以經國或學足以待問或力穡自給或篤
行無改或究隂陽之變或窮政教之弊莫不褎然克賦
卓爾在庭第之甲科靡之好爵者已
漢董仲舒少治春秋孝景時為博士武帝即位仲舒以
賢良對策對畢天子以仲舒為江都相
公孫弘菑川薛人也年四十餘乃學春秋雜說武帝初
即位年六十以賢良徵為博士
倪寬千乘人也治尚書以射策為掌故
嚴助會稽吳人嚴夫子子也(夫子嚴忌也)或言族家子也(亦云)
(夫子之族子也)郡舉賢良對策百餘人武帝善助對繇是獨擢
為中大夫
王吉少好學明經以郡吏舉孝廉為郎後遷雲陽令舉
賢良為昌邑中尉
駿吉子也以孝廉為郎
貢禹以明經潔行著聞徵為博士凉州刺史病去官復
舉賢良為河南令
龔勝楚人好學明經為郡吏三舉為孝廉以楚王國人
不得宿衞補吏再為尉壹為丞勝輙至官廼去州舉茂
才為重泉令
鮑宣好學明經為縣鄉嗇夫守束州丞後為都尉太守
功曹舉孝廉為郎
翟方進經學明習以射策甲科為郎
杜鄴少孤其母張敞女鄴壯從敞子吉學問得其家書
以孝廉為郎
何武蜀郡郫縣人也詣博士受業治易以射策甲科為
郎又光禄勲舉四行遷為鄠令
王嘉以明經射策甲科為郎坐戸殿門失闌免(戸止也嘉掌守)
(殿門止不當入者而失闌入之故坐免也)光禄勲于永除為掾察廉為南陵
丞復察廉為長陵尉鴻嘉中舉敦樸能直言召見宣室
對政事得失超遷大中大夫
師丹治詩事匡衡舉孝廉為郎元帝末為博士免建始
中州舉茂才復補博士
召信臣九江壽春人也以明經甲科為郎
後漢王方中牟名士也魯恭為中牟令會詔百官舉賢
良方正恭薦方章帝即徵方詣公車禮之與公卿所舉
同方致位侍中
魯丕恭弟也章帝建初元年詔舉賢良方正大司農劉
寬舉丕時對策者百有餘人惟丕在高第除為議郎
魏覇濟隂句陽人也(句音鈎)建初中舉孝廉
韋彪好學洽聞雅稱儒宗建武末舉孝廉除郎中
譙玄巴郡閬中人也少好學能說易春秋成帝永始二
年有日蝕之災乃詔舉敦樸遜譲有行義者各一人州
舉玄詣公車對策高第拜議郎
李業習魯詩師博士許晃平帝元始中舉明經除為郎
袁安祖父良習孟氏易平帝時舉明經為太子舍人安
少傳良學為人嚴重後舉孝廉為隂平長
蔡茂哀平間以儒學顯徵試博士對策陳災異以高等
擢拜議郎遷侍中
景丹馮翊櫟陽人也少學長安王莽時舉四科丹以言
語為固德侯相
馮豹好儒學以詩春秋教麗山下(麗音力之切)舉孝廉拜尚
書郎
申屠剛質性方直舉賢良方正時王莽專朝罷歸田里
郅夀善文章以廉能稱舉孝廉稍遷冀州刺史
王堂廣漢郪人也初舉光祿茂才遷穀城令
蘇章少博學能屬文安帝時舉賢良方正對策高第為
議郎
陸康少仕郡以義烈稱刺史臧旻舉為茂才除高成令
鄭玄會稽山隂人也少為鄉嗇夫太守第五倫行春見
而深竒之召署督郵舉孝廉
桓彬字彦林少與蔡邕齊名初舉孝廉拜尚書郎
徐防祖父宣為講學大夫父憲亦傳宣業防少習父祖
學永平中舉孝廉除為郎
張敏河間鄚人也建初二年舉孝廉四遷
胡廣字伯始舉孝廉既到京師試以章奏安帝以廣為
天下第一
劉焉江夏竟陵人也以宗室拜郎中去官居陽城山精
學教授舉賢良方正稍遷南陽太守
袁術司空逄之子也少以俠氣聞後頗折節舉孝廉累
遷至河南尹
王渙廣漢郪人也初為太守陳寵功曹舉茂才除温令
第五訪京兆長陵人也仕郡為功曹察孝廉補新都令
劉矩沛國蕭人也少有高節舉孝廉稍遷雍丘令
劉寵東萊牟平人也以明經舉孝廉除東平陵令
陽球漁陽泉州人也性嚴厲好申韓之學初舉孝廉補
尚書郎
張興潁川鄢陵人也習梁丘易以教授舉孝廉為郎
戴憑汝南平輿人也習京氏易郡舉明經試徵博士拜
郎中
周防汝南汝陽人也師事徐州刺史蓋豫受古文尚書
經明舉孝廉拜郎中
杜根潁川定陵人也性方實好絞直(絞急也)永初元年舉
孝廉為郎中
劉陶潁川潁隂人也陶為人居簡不修小節舉孝廉除
順陽長
李雲甘陵人也性好學善隂陽初舉孝廉再遷白馬令
謝弼中直方正為鄉邑所宗師建寧二年詔舉有道之
士弼與東海陳敦玄莬公孫度俱對策皆除郎中
蓋勲燉煌廣至人也家世二千石初舉孝廉為漢陽太
守
臧洪廣陵射陽人也體貌魁梧有異姿舉孝廉補即丘
長
左雄南郡湼陽人也安帝時舉孝廉稍遷冀州刺史
周舉汝南汝陽人也博學洽聞為儒者所宗舉茂才為
平丘令
陳龜上黨泫氏人也少有志氣永建中舉孝廉五遷五
原太守
崔瑗早孤銳志好學初辟車騎將軍閻顯府被斥後舉
茂才遷汲令
崔實瑗子也少沈静好典籍桓帝初詔公卿郡國舉至
孝獨行之士實以郡舉徵詣公車除為郎中
王龔山陽高平人也初舉孝廉稍遷青州刺史
龔子暢少以清實為稱大將軍梁商特辟茂才四遷尚
書令
陳球淮浦人也少涉儒學善律令陽嘉中舉孝廉稍遷
繁陽令
包咸會稽曲阿人也習魯詩論語舉孝廉為郎中
楊仁巴郡閬中人也習韓詩静居教授仕郡為功曹舉
孝廉除郎中
董鈞犍為資中人也習慶氏禮舉明經遷廪犧令病去
官建武中舉孝廉辟司徒府
張玄河内河陽人也少習春秋初舉明經補弘農文學
遷陳倉縣丞後去官舉孝廉除為郎
許愼汝南召陵人也少博學經籍為郡功曹舉孝廉再
遷除洨長
李業廣漢梓潼人也少有志操介特習魯詩舉明經除
為郎
劉茂太原晉陽人也能習禮經哀帝時察孝廉遷五原
属國侯建武中拜議郎後拜侍中
周嘉汝南安城人也仕郡為主簿後太守宼恂舉孝廉
拜尚書侍郎
范式山陽金鄉人也舉州茂才四遷荆州刺史
尹勲河南鞏人也宗族多居貴位者而勲獨持清操不
以地勢尚人州郡連辟察孝廉三遷邯鄲令
蔡衍汝南項人也少明經講授以禮讓化鄉里舉孝廉
稍遷冀州刺史
羊陟太山梁甫人也少清直有學行舉孝廉辟太尉李
固府
陳翔汝南邵陵人也少知名善交結察孝廉太尉周景
辟舉高第拜侍御史
范康勃海重合人也少受業太學與郭林宗親善舉孝
廉再遷潁隂令
劉儒東郡陽平人也郭林宗常謂儒口訥心辯有珪璋
之質察孝廉舉高第三遷侍中
賈彪潁川定陵人也志節慷慨與同郡荀爽齊名初仕
州郡舉孝廉補新息長
荀淑潁川潁隂人也少有高行安帝時徵拜郎中後再
遷當途長
荀爽淑子也幼而好學年十二能通春秋論語延熹九
年太常趙典舉爽至孝拜郎中
荀彧朗陵令淑之孫也少有才名中平六年舉孝廉再
遷亢父令
杜喬河内林慮人也少為書生舉孝廉辟司徒楊震府
吳祐陳畱長垣人也常牧豕於長垣澤中行唫經書後
舉孝廉
延篤南陽犨人也博通經傳及百家之言能著文章舉
孝廉為平陽侯相
張奐敦煌酒泉人也辟大將軍梁冀府以疾去官復舉
賢良對策第一擢拜議郎
叚熲武威姑臧人也少便習弓馬尚遊俠輕財賄長
乃折節好古學初舉孝廉為憲陵園丞
陳蕃汝南平輿人也初仕郡舉孝廉除郎中
劉淑河間樂成人也少好學明五經司徒种暠舉淑賢
良方正辭以疾桓帝聞淑高明切責州郡使輿病詣京
師淑不得已而赴雒陽對策為天下第一
李膺潁川襄城人也性簡亢無所交接初舉孝廉為司
徒胡廣所辟舉高第再遷青州刺史
范滂汝南征羌人也少厲清節為州里所服舉孝廉光
祿四行
李法博通羣書和帝永元九年應賢良方正對策除博
士
應劭少篤學博覽多聞靈帝時舉孝廉辟車騎將軍何
苗掾
王逸元初中舉上計吏為校書郎
馬融以陽嘉二年詔舉敦樸城門校尉岑起舉融徵詣
公車對策拜議郎(續漢書曰融對策於北宮端門)
戴封為光祿主事遭伯父喪去官詔書求賢良方正直
言之士有志行能消灾伏異者公卿郡守各舉一人郡
及大司農俱舉封公車徵陛見對策第一
高彪郡舉孝廉試經第一除郎中
孔昱太尉舉方正對策不合乃辭病去後遭黨錮禁
檀敷太尉黃瓊舉方正對策合宜再遷議郎
皇甫嵩安定朝那人好讀詩書習弓馬初舉孝廉茂才
陳重豫章宜春人也少與同郡雷義為友太守張雲舉
重孝廉重以讓義前後十餘通計不聽義明年舉孝廉
重與俱在郎署
趙苞甘陵東武城人初仕州郡舉孝廉再遷廣陵令
謝夷吾會稽山隂人也少為郡吏舉孝廉為夀張令
李郃漢中南鄭人也通五經善河雒風星初為戸曹吏
舉孝廉五遷尚書令
公沙穆北海膠東人也習韓詩公羊春秋舉孝廉以高
第為主事遷繒令
單颺山陽湖陸人也善明天官筭術舉孝廉稍遷長史
令
韓說會稽山隂人也博通五經舉孝廉
魏公孫瓚遼西令支人也以孝廉為郎
陶謙字恭祖少好學為諸生仕州郡舉茂才除盧令
公孫度遼東襄平人也舉有道除尚書令
賈詡武威姑臧人也察孝廉為郎
張承河内修武人也以方正徵拜議郎
鍾繇潁川長社人也舉孝廉除尚書郎
華歆平原高唐人也舉孝廉除郎中
張既馮翊高陵人也年十六為郡小吏後歴右職舉茂
才除新豐令
温恢太原祁人也舉孝廉為廪丘長
賈逵河東襄陵人也初為郡吏後舉茂才除澠池令
桓階長臨湘人也仕郡功曹太守孫堅舉階孝廉除尚
書郎
楊阜天水冀人也初為安定長史刺史韋康辟阜為别
駕察孝廉辟丞相府州表留參軍事
管輅平原人也正始九年舉秀才
蜀許靖汝南平輿人也太守劉翊舉靖計吏察孝廉除
尚書郎典選舉
張裔蜀郡成都人也治公羊春秋博涉史漢劉章時舉
孝廉為魚復長
蔣琬零陵湘鄉人也為丞相府東曹掾舉茂才遷為參
軍
張翼犍為武陽人也先主領益州牧翼為書佐建安末
舉孝廉為江陽長
王嗣犍為資中人也舉孝廉稍遷西安圍督
吳劉繇東萊牟平人也舉孝廉為郎
士爕蒼梧廣信人也少游學京師治左氏春秋察孝廉
補尚書郎公事免官父死喪闋後舉茂才除巫令
孫翊權弟也驍悍果烈有兄策風太守朱治舉孝廉司
空辟
黃蓋零陵泉陵人也初為郡吏察孝廉辟公府
闞澤會稽山隂人也究覽羣籍通歷數察孝廉除錢塘
長
賀齊會稽山隂人也建安元年孫策臨郡察齊孝廉為
永寧長
晉王祥琅邪臨沂人初徐州刺史呂虔檄為别駕後舉
秀才除温令
唐彬魯國鄒人也初為郡功曹舉孝廉辟主簿
山濤河内懷人也始為郡主簿功曹上計掾舉孝廉州
辟部河南從事
劉毅東萊掖人也初僑居平陽太守杜恕請為功曹魏
末本郡察孝廉辟司隸都官從事
侯史光東萊掖人也幼有才悟舉孝廉州辟别駕
傅玄北地泥陽人也博學善属文州舉秀才除郎中
王接河東猗氏人也初為都官從事永寧初舉秀才除
郎中
郤詵濟隂單父人也泰始中詔天下舉賢良直言之士
太守文立舉詵應選以對策上第拜議郎
夏侯湛譙國譙人也少為太尉掾泰始中舉賢良對策
中第拜郎中
潘岳榮陽中牟人也早辟司空太尉府舉秀才
江虨陳留圉人也本州辟舉秀才平南將軍温嶠以為
參軍
周玘義興陽羡人也累薦名宰府舉秀才除議郎
周札玘弟也少以豪右自處察孝廉除郎中
周訪汝南安城人也察孝廉除郎中
孫旂樂安人也少自修立察孝廉遷黃門侍郎
李含隴西狄道人也僑居始平兩郡竝舉孝廉為州别
駕舉秀才薦之公府
索靖燉煌人也州辟别駕郡舉賢良方正對策高第
索綝靖子也少有逸羣之量舉秀才除郎中
温嶠初為都官從事後舉秀才灼然二品司徒辟東閣祭酒
紀瞻丹陽秣陵人也舉秀才州又舉寒素大司馬辟東
閣祭酒
賀循會稽山隂人也刺史稽喜舉循秀才除陽羡令
薛兼丹陽人也察河南孝廉辟公府除比陽相
戴若思廣陵人也舉孝廉入雒辟趙王倫府
戴邈若思弟也邈少好學尤精史漢弱冠舉秀才遷太
子洗馬
丼卓丹陽人也初為郡功曹察孝廉舉秀才為吳王常
侍
鍾雅潁川長社人也好學有才志舉四行除汝陽令
熊遠豫章南昌人也初為州别駕舉秀才除監軍華軼
司馬
張憑有志氣為鄉閭所稱舉孝廉官至御史中丞
虞潭會稽餘姚人也清身有簡操州辟從事主簿舉秀
才大司馬齊王冏請為祭酒
顧衆吳郡吳人也初州辟主簿舉秀才後元帝為鎮東
將軍命為參軍
陸曄吳郡吳人也察孝廉後元帝鎮江左辟為祭酒
陸納少有清操貞厲絶俗初辟鎮軍大將軍武陵王掾
州舉秀才太原王述引為建威長史
丁潭會稽山隂人也初為郡功曹察孝廉除郎中
陳夀巴西安漢人也舉孝廉除著作郎
虞溥高平昌邑人也郡察孝廉除郎中
江灌少知名州辟主簿舉秀才為治中
稽含好學能屬文初為楚王瑋掾瑋坐誅免舉秀才除
郎中
魯芝扶風郿人也初州辟别駕舉孝廉除郎中
杜軫蜀郡成都人也察孝廉除建寧令
竇允始平人也初為郡主簿察孝廉除浩亹長
潘京武陵漢夀人也弱冠郡辟主簿後舉秀才歴巴丘
邵陵泉陵三令
范平吳郡錢塘人也吳特舉茂才累遷臨海太守
文立巴郡臨江人也初仕蜀至尚書蜀平舉秀才除郎
中
崔遊上黨人也魏末察孝廉除相府舍人
曹毗譙國人也善屬詞賦郡察孝廉除郎中
汜騰燉煌人也舉孝廉除郎中
任旭臨海章安人也初舉郡功曹尋察孝廉除郎中
張實字安遜學尚明察敬賢愛士以秀才除郎中
宋顧愿字子恭好學有文詞於世大明中舉秀才對策
稱旨擢為著作佐郎太子舍人
孔靖會稽山隂人也始察郡孝廉為功曹史
何偃廬江灊人也州辟議曹從事舉秀才除中軍參軍
孔覬會稽山隂人也好讀書早知名初舉揚州秀才補
主簿
齊王延之琅琊臨沂人也少而静默不交人事舉秀才
除郎中法曹參軍
張緒吳郡吳人也州辟議曹從事舉秀才建平王護軍
主簿
沈冲吳興武康人也為西陽王撫軍法曹參軍尋舉秀
才還為撫軍正佐
劉瓛沛國相人也初州辟祭酒主簿舉秀才後為秘書
郎
劉璡瓛弟也舉秀才建平王景素辟征北主簿
陸慧曉吳郡人也舉秀才除衞尉史
王融博涉有文才舉秀才除晉安王南中郎
袁彖陳郡夏陽人也舉秀才後除安成王征虜參軍主
簿
丘靈鞠吳興烏程人也舉秀才為主簿
檀超高平金鄉人也舉秀才除宣武府參軍
丘巨源蘭陵人也少舉丹陽郡孝廉為宋孝武所知大
明五年勅助徐源撰國史
陸厥吳郡人州舉秀才除晏傅主簿
劉善明平原人也舉秀才宋孝武見其對策強直甚異
之
梁王琳份子也舉南徐州秀才釋褐征虜建安王法曹
蕭琛蘭陵人也初王儉為丹陽尹辟為主簿舉為南徐
州秀才累遷司徒記室
丘遲吳興烏程人也初州辟從事舉秀才除太學博士
蕭洽字宏稱幼敏悟能属文齊永明中為國子生舉明
經起家著作佐郎
任昉舉兖州秀才拜太常博士
宗夬少勤學有局幹弱冠舉郢州秀才
江淹起家南徐州從事尋舉南徐州秀才對策上第轉
巴陵王國左常侍
王褒弱冠舉秀才除秘書郎
劉潛字孝儀舉秀才起家鎮右始興王法曹行參軍
王規好學有口辨州舉秀才郡迎主簿起家秘書郎
何照年十九解褐揚州主簿舉秀才累遷王府行參軍
賀瑒為國子生舉明經揚州祭酒
王承字安期僕射暕子七歲通周易選補國子生年十
五射策高第
劉穀字仲寳自國子禮生射策高第
鍾嶸潁川長社人也舉本州秀才起家王國侍郎
周興嗣陳郡項人也本州舉秀才除桂陽郡丞
陸雲公吳郡人也州舉秀才累遷湘東王行參軍
顧憲之吳郡吳人也未弱冠辟議曹從事舉秀才累遷
太子舍人
庾華新野人也弱冠為州迎主簿舉秀才累遷安西主
簿
陸倕吳郡吳人也舉秀才竟陵王子良辟議曹從事
裴䆳河東聞喜人也舉秀才對策高第奉朝請
顧恊吳郡吳人也為太學博士秀才沈約覽其策而歎
曰江左以來未有此作遷安成王國左常侍
伏挺齊末州舉秀才對策為當時第一
陳孔奐舉秀才射策高第起家揚州主簿
褚翔初為國子生舉高第
後魏李同軌年二十二舉秀才射策除奉朝請
酈宣秀才射策高第為奉朝請
李祥字元吉世祖詔州郡舉賢良祥應貢對策合旨除
中書博士
鄭羲字幼驎文學頗優弱冠舉秀才
鄭伯猷博學有文才早知名舉司州秀才以射策高第
崔士元舉茂才平州錄事參軍
崔挺舉秀才射策高第拜中書博士
韓顯宗有才學秀才對策甲科除著作佐郎
米世昌少自修立尤精經義舉秀才對策上第拜國子
助教
盧觀字伯舉范陽涿人也少好學有雋才舉秀才射策
甲科除太學博士著作佐郎
邢臧字子良河間人光禄少卿虬長孫也幼孤早立操
尚博學有藻思年二十一神龜中舉秀才問策五條考
上第為太學博士
裴敬憲少有志行學博才清司州牧高陽王雍舉秀才
射策高第除太學博士
郭祚以文章尺牘見稱於世舉秀才對策上第拜中書
博士
徐紇字武伯樂安博昌人也家世寒微紇少好學有名
理頗以文詞見稱察孝廉對策上第高祖拔為主書
裴延雋涉獵墳史頗有才華舉秀才射策高第
裴景融字孔明篤學好属文舉秀才射策高第除太學
博士
崔勵大將軍光之長子也噐業才行最有父風舉秀才
授中軍彭城王參軍
陽藻字景德少孤有雅志涉獵經史舉秀才射策高第
裴他少治春秋杜氏毛詩周易竝舉其宗致舉秀才以
高第除中書博士
馮元興年二十三教授常數百人初舉秀才對策高第
又舉孝廉
劉桃符中山盧奴人性恭謹好學舉孝廉射策甲科
北齊裴讓之少好學有文俊辯早得聲譽舉秀才對策
高第累遷屯田主客郎
劉叔宗字樂陵平昌人和謹頗有學業舉秀才稍遷滄
州治中
盧文偉有志尚頗涉經史州辟主簿年二十八始舉秀
才除本州平北府長流參軍
後周辛仲景年十八舉文學對策高第拜司空府主簿
辛慶之少以文學徵詣雒陽對策第一除秘書郎
唐杜正倫相州洹水人也隋仁夀中與兄正玄正藏俱
以秀才擢第隋代舉秀才總十人正倫一家有三秀才
甚為當時稱美
李義琰魏州昌樂人常州刺史元道族孫少舉進士累
補太原尉
張柬之則天永昌元年以賢良徵試同時射策者千餘
人柬之獨為天下第一擢拜監察御史
姚崇為孝敬皇帝挽郎應制下筆成章舉授濮州司倉
馬懷素應文學優贍科舉及第拜郿尉
鄭愔常以言行聞轉桃林丞又舉賢良玄宗時在春宮
親問國政愔對策第一擢授左補闕尋判主爵員外郎
張鷟應下筆成章及才高位下詞標文苑等科鷟凡應
八舉皆登甲科
崔圓少孤貧志尚閎博好讀兵書有經濟宇宙之心開
元中詔搜訪遺逸圓以鈐謀射策甲科授執戟
蕭昕河南人少補崇文進士開元十九年首舉博學宏
詞授陽武主簿天寳初舉宏詞授夀安尉
崔明允天寳元年應文詞秀逸舉明允等二十人儒學
博通劉毖等八人軍謀越衆令狐潮等七人竝登科名
依資授官
元載自幼嗜學好属文性敏慧博覽子史尤學道書家
貧徒步隨鄉賦累上不升第天寳初玄宗奉道教下詔
搜求明老莊文列四經學者載策入高科授邠州新平
縣尉
韓休蚤有詞學應制舉授虞鄉尉
楊綰舉進士調補太學正字玄宗朝徵賢良有司以綰
赴召策中甲科超授右拾遺
歸崇敬為四門博士天寳末對策高第授右拾遺
于邵天寳中舉進士一歲中以書制超絶流軰授崇文館
校書
李季鄉肅宗朝工部侍郎適之子也弱冠舉明經頗工
文詞應博學宏詞科升第再遷京兆府鄠縣尉
裴佶字弘正侍中右僕射耀卿之孫吏部郎中綜之子
幼能属文弱冠舉進士補校書郎
姚南仲華州下邽人也乾元中應制登科授太子校書
穆質強直應制策入第三等其所條對至今人傳之位
給事中
陸贄年十八進士及第又以博學宏詞授鄭縣尉
馮伉少有經學代宗大歴初登五經秀才科授秘書郎
建中四年又登博學三史科
韋夏卿字雲客少習文學大歴中與弟正卿應制舉同
時策入高第授高陵主簿
崔元翰初舉進士博學宏詞賢良方正皆中甲科
郭子儀以武舉補左衞長史累以武藝登科為諸軍使
吳通玄德宗建中初舉以文詞清麗授同州司戶
奚陟少好讀書舉進士昇第建中元年制舉文詞清麗
授弘文館校書
路泌字安期陽平人博涉經史傳工為五言詩性端亮
寡言以孝悌聞於宗族建中末以長安尉從召與李益
韋綬等書判同舉高第
裴垍字弘中河東聞喜人也宰相裴居道七代孫垍弱
冠舉進士貞元中詔選賢良極諫士垍對策第一授美
原縣尉
桺公綽年十八應制舉登賢良方正直言極諫科授秘
書省校書郎貞元元年也貞元四年復應制舉再登賢
良方正科時年二十一制出授渭南尉
衞次公字從周河東人噐韻弘雅弱冠舉進士禮部侍
郎潘淡目為國噐擢居上第
羅讓字景宣父珦官至京兆尹讓少以文學知名舉進
士應詔對策高第為咸陽尉
辛毗隴西人少嗜學累登五經開元禮科
鄭亞祖父三世竝登進士第亞字子佐憲宗元和十五
年擢進士第又應賢良方正直言極諫制科吏部調選
又以書判拔萃數歲之外連中三科
龐嚴起寒微舉進士穆宗長慶初元稹李紳為翰林學
士嚴應判考策入第三等仍為之首
鄭畋亞子也年十八登進士第釋褐汴州節度推官得
秘書省校書郎二十二吏部調選又以書判拔萃授渭
南尉直館事
令狐滈綯子也綯為河中尹宣宗大中十三年綯以其
子滈求應進士舉表曰臣有男滈爰自孩提便從訓教
至於詞藝頗及輩流會昌二年臣任戸部員外郎日即
應舉大中二年猶未成名臣自湖州刺史蒙先帝擢授
考功郎知制誥尋充翰林學士累叨寵澤遂忝樞衡事
體有妨因令罷舉自當廢絶十九年每遣退藏更令勤
勵竊以祿位逾分齒髮已衰男滈年過長成未霑一第
犬馬私愛實切憫傷臣二三年來頻乞罷免每年與男取
得文解意望纔離中書郎却令赴舉昨蒙恩詔許寵近
藩伏緣已逼禮部試期便令就試至於臨時與奪出自
主司固不敢輙有干撓但以初離機務合具上聞臣近
于延英奉辭輙擬面對伏以戀主方切陳誠至難伏冀
睿慈察臣丹懇勅曰令狐滈多時舉人極有文學流輩
所許合得科名比以父綯職在樞衡避嫌不赴今因出
鎮却就舉場况諧通規合試之藝宜令主司准大中六
年勅考試只在至公如涉徇情自有刑典從今已後但
依常例放榜本司取士貴在得人去畱之間惟理所在
張衍字玄用河南尹魏王宗奭之猶子也其父死於兵
間衍讀書為儒始以經學就舉不中選時諫議大夫鄭
徽退居雒陽以女妻之令應詞科不數上登第
後唐李愚初唐末避難東歸洛陽時衞公李德裕孫道
古在平泉舊墅愚往從焉子弟親採梠負薪以給朝夕
未嘗干人故少師薛廷珪掌貢籍之歲登進士第又登
宏詞科授河南府參軍
馬縞少嗜學以明經及第登拔萃科
李琪天復初應博學宏詞居第四等授武功縣尉辟轉
運廵官
册府元龜卷六百五十
