册府元龜卷六百五十一宋王欽若等撰
貢舉部
清正謬濫
清正
古者有興賢之書比其德行道藝而獻之於王王再拜
而受乃知詳選之道不其重與洎乎奔競斯作登顯多
濫乃有疾時態之流宕考才能於端實稽以經術抑其
浮華權要之地請托不行當宁賞嘆縉紳稱尚為國選
士斯無媿焉故史稱得賢者有賞不肖者有罰良有謂
矣
唐王師旦為考功員外郎冀州進士張昌齡王公理並
有俊才聲振京邑而師旦考其文策全下舉朝不知所
以及奏第等太宗怪無昌齡等名因召師旦問之對曰
此輩誠有詞華然其體性輕薄文章浮豔必不成令器
臣若擢之恐後生相效有變陛下風雅帝以為名言後
並如其言
韓休為起居舍人奉制考制舉人策執心公正取捨平
允不為豪右所奪遷給事中
韋陟為禮部侍郎好接後輩尤鍳於文雖詞人後生靡
不諳練曩者主司取與皆以一場之善登其科目不盡
其才陟先責舊文仍令舉人自通所工詩筆先試一日
知其所長然後依常式考覆片善無遺美聲盈路
席豫為考功員外郎典舉得士為時所稱
潘炎為禮部侍郎衞次公弱冠舉進士炎目為國士擢
居上第
常衮代宗大歷中為禮部侍郎時宫中劉忠翼權傾内
外涇原節度馬璘又累著功勲恩寵莫二各有親戚貢
舉及兩館生衮皆執理不與人皆畏之
陸贄德宗時為兵部侍郎知貢舉時崔元翰梁肅文藝
冠時贄輸心於肅與元翰推薦藝士升第之日雖衆望
不愜然一歲選士纔十四五數年之内居臺省清近者
十餘人
高郢貞元末為禮部侍郎時應進士舉者多務朋游馳
聲名每歲各州府薦送後唯追奉讌集罕理其業郢性
專尤疾其風既領職拒絶請托雖同列通熟無敢言者
志在經藝專考程試凢三歲掌貢士進幽獨抑聲華浮
濫之風翕然一變
權德輿貞元十七年為中書舍人以本官知禮部貢舉
來年眞拜侍郎凢三歲掌貢士至今號為得人
韋貫之為右補闕憲宗元和元年與中書舍人張弘靖
考制策第其名者十八人其後多以文稱遷為吏部員
外郎三年策賢良之士又與戸部侍郎楊於陵左司郎
中鄭敬都官郎中李益同為考策官貫之奏居上第者
三人是三人言實指切時病不顧忌諱雖同考策者皆
難其詞直貫之獨署其奏遂出為果州刺史道黜巴州
刺史及為禮部侍郎凢二年所選士人大抵抑浮華先
行實由是趨競者稍息
許孟容為兵部侍郎權知禮部貢舉頗抑浮華
衞次公為中書舍人元和二年權知禮部貢舉斥浮華
進貞實不為時力所搖
鄭澣遷禮部侍郎選拔秀士時號得人
王起武宗會昌中正拜左僕射復知貢舉起前後四典
貢部皆選當代詞藝之士有名於時人皆賞其精鍳徇
公也
崔郾為禮部侍郎東都試舉人凢兩歲掌貢士平心閱
試賞拔藝能所擢者無非名士至大中咸通代為輔相
名卿者十數
崔瑾為尚書郎知制誥懿宗咸通中知貢舉選拔頗為
得人尋拜禮部侍郎
周和凝仕後唐為翰林學士知貢舉貢院舊例放牓之
日設棘於門及閉院門以防下第不逞者凝令徹棘啟
門是日寂無喧者所放多才名之士時議以為得人明
宗益加器重
王延後唐清泰中為中書舍人權知貢舉有崔頎者恊
之子也授偃師主簿頎卑屑棄去數年應進士延將入貢
院見舊相吏部尚書盧文紀文紀素與恊不睦謂延曰
舍人以謹重聞於時所以老夫去冬與諸相首以長者
聞奏然此一途取事者頗多面目說者云越人善泅生
子方睟乳母浮之水上或駭然止之乳母曰其父善泅
子必無溺今若以名下取徵泅之類也舍人當求實才
以副公望延退而嗤曰盧公之言為崔頎也縱與其父
不悅致意何至此耶來春以頎登甲科其仁而徇公皆
此類也
張昭初仕晉為左丞少帝開運三年命知貢舉來歲屬
契丹犯闕而諸侯受賂請託甚峻昭未嘗搖動但務公
平時皆服其鎮靜得鉅儒之體
謬濫
舉不失德則曰能焉稱匪其人誠為濫矣况夫論辨多
士總覈羣材為治亂之本源實邦國之大計固宜責以
名實審其否臧揚于王庭縻以好爵其有知識非遠采
擇不明心志既紛藝文莫辨附回天之勢采畫地之名
棄實務華雜良以楛物議非允官謗是興先茅之賞莫
承籍槀之愆用及其或制度乖正仕進違方既啟幸端
亦附于此
後漢順帝陽嘉元年尚書令左雄議改察廉之制限年
四十以上儒者試經學文吏試章奏如有顔回子竒之
類不拘年齒於是濟隂太守胡廣等十餘人皆坐謬舉
免黜
晉惠帝永寧元年正月趙王倫僭位是歲賢良方正直
言秀才孝廉良將皆不試計吏及四方使命之在京邑
者太學生年十六以上及在學二十年皆署吏部縣二
千石令長赤在職者皆封侯郡綱紀並為孝廉縣綱
紀為廉吏
四月帝既復祚以國有大慶天下秀孝一皆不試時河
東猗氏人王接舉秀才接以為恨元年初制揚州歲舉
二人諸州一人時以天下喪亂務存慰勉遠方孝秀不
復策試到即除署(既經略粗定乃詔試經有才不中舉者免其太守其後孝秀莫敢應命有)
(送至京師者皆以疾辭)
南齊太祖東昏侯時因襲宋代限年之制鄉舉里選不
覈才德其所進取以官婚胄籍為先遂令甲族以二十
登仕後門以三十試吏故有增年矯貎以圖進者其時
士人皆厚結姻援奔馳造請寖以成俗
唐玄宗開元八年考功員外郎李納以舉人不實貶沁
州司馬時北軍勲臣葛福順有子舉明經帝聞之故試
其子牆面不知所對由是坐貶
德宗貞元五年禮部侍郎劉太眞貶信州刺史太眞性
怯懦詭隨其掌貢舉宰臣姻族方鎮子弟先收擢之又
常叙陳少遊勲績擬之桓文大招物議因有斯貶
十一年禮部侍郎呂渭知貢舉結附戸部侍郎判度支
裴延齡延齡之子操舉進士文詞非工渭擢之登第為
正人嗤鄙渭連知三舉後因入閣遺失請託文記遂出
為潭州刺史
穆宗元和十五年正月即位是年禮部侍郎李建知貢
舉進取信非其人又惑於請託故其年不為得士竟以
人情不洽遽改為刑部侍郎
長慶元年勑今年禮部侍郎錢徽所放進士鄭朗等一十
四人宜令中書舍人王起主客郎中知制誥白居易等
重試覆落十人三月丁未詔曰國家設文學之科本求
才實苟容僥倖則異至公訪聞近日浮薄之徒扇為朋
黨謂之關節干擾主司每歲策名無不先定永言敗俗
深用興懷鄭朗等昨令重試乃求深僻題目以觀學藝
淺深孤竹管是祭天之樂出於周禮正經閱其程試之
文都不知其本事詞律鄙淺蕪纇亦多其孔温業等三
人粗通可與及第其餘落下今後禮部舉人宜准開元
二十五年勑及第人所試雜文并策先送中書門下詳
覆貶錢徽江州刺史
武宗會昌五年諫議大夫陳商權知貢舉放及第二十
七人三月勑戸部侍郎翰林學士白敏中重試覆落七
人
宣宗大中九年吏部試宏辭舉人漏洩題目為御史臺
所劾侍郎裴諗改國子祭酒郎中周敬復罰兩月俸料
考試官刑部郎中唐扶出為虔州刺史監察御史馮顓
罰一月俸料其登科人並落下
十四年中書舍人裴坦知貢舉奏放進士三十人考試
官庫部員外郎崔芻言放宏詞登科一人時舉子尤盛
進士過千人然中第者皆衣冠士子是歲有鄭羲則故
戸部尚書瀚之孫裴弘故相休之子魏簹故相扶之子
令狐滈故相綯之子餘不能遍舉皆以門閥取之惟陳
河一人孤平負藝第於牓末諫議大夫崔瑄上䟽曰伏
見新及第進士令狐滈是河中節度使檢校司空同中
書門下平章事令狐綯男舊名夀改名滈竊聞頃年暫
曾罷舉自父當重位而權在一門求請者詭黨風趨妄
動者邪朋雲集每歲貢闈登第在朝清列除官事望雖
出於綯取捨悉由於滈喧然如市傍若無人威振寰中
勢傾天下及綯去年罷相出鎮其日令狐滈於禮部納
卷伏以舉人文卷皆湏十月已前送納豈可父身尚居
樞務男私挾其解名干撓主司侮弄文法若宰相子弟
總合應舉即不合繼絶數年如宰相子弟不合應舉即
何預有文解公然輕易隠蔽聖聰將陛下朝廷為綯滈
家事伏恐奸欺得路孤直杜門非唯取笑士流抑亦大
傷風教伏請下御史臺子細推勘納卷及取解月日聞
奏臣職當諫署分合上聞䟽留中不出
梁太祖開平三年五月勑禮部所放進士薛鈞是左司
侍郎薛延珪男方持省轄固合避嫌其薛鈞宜令所司
落下
乾化中翰林學士鄭珏連知貢舉鄴中人聶嶼與鄉人
趙都俱隨鄉薦都納賄於珏人報翌日登第嶼聞不捷
詬來人以嚇之珏懼亦俾成名
後唐莊宗同光三年三月勑今年新及第進士符蒙正
等宜令翰林學士承旨盧質就本院覆試仍令學士使
楊彦珞監試其月勑禮部所放進士符蒙正等四人既
慊羣情實干浮議近令覆試俾塞輿言及再覧符蒙正
庇成僚等程試詩賦果有疵瑕若便去留慮乖激勸儻
無升降即昧甄明况王徹體物可嘉屬辭甚妙桑維翰
殊無疵繆稍有功夫其王徹升為第一桑維翰第二符
蒙正第三成僚第四禮部侍郎裴皥放
明宗天成四年中書舍人知貢舉盧詹進納春關狀内
漏失五經四人姓名罰一月俸
晉高祖天福三年崔梲權知貢舉時有進士孔英者行
醜而才薄宰相桑維翰素知其為人深惡之及梲將鏁
院禮辭於維翰維翰性嚴語簡謂梲曰孔英來也蓋慮
梲悞放英故言其姓名以扼之也梲性純直不復禀覆
因默記之時英又自稱是宣尼之後每凌轢於方埸梲
不得已遂放英登第牓出人皆諠笑維翰聞之舉手自
抑其口者數四蓋悔其言也
周世宗顯德二年禮部侍郎劉温叟知貢舉三月壬辰
勑尚書禮部貢院奏今年新及第進士李覃嚴說何儼
武允成王汾閭丘舜卿楊徽之任惟吉趙隣幾周度張
愼微王翥馬文劉選程浩李震等一十六人所試詩賦
文論策等國家設貢舉之司求英俊之士務詢文行方
中科名比聞近年已來多有濫進或以年勞而得第或
因媒勢以出身今歲所放舉人試令看驗果見紕繆湏
至去留其李覃何儼揚徽之趙隣幾等四人宜放令及
第其嚴說武允成王汾閭丘舜卿任惟吉周度張愼微
王翥馬文劉選程浩然李震等一十二人藝學未精並
宜勾落且令苦學以俟再來温叟失於選士頗屬因循
據其過尤合行譴謫尚可見恕特與矜容温叟放罪其
將來貢舉公事仍令所司别具條種聞奏
四年屯田員外郎知制誥扈蒙試進策入鄉貢進士叚
宏等内叚宏賜同三傳出身先是詣匭言事者甚衆命
蒙以時務策試之蒙選中者四人帝覧之命樞密副使
王朴覆試唯留宏一人而已蒙由是坐奪俸一月
五年右諫議大夫劉濤知貢舉三月詔曰比者以近年
貢舉頗是因循頻詔有司精加試練所冀去留無濫優
劣昭然昨據貢院奏今年新及第進士等所試文字或
有否臧爰命詞臣再令考覈庶涇渭之不雜免玉石之
相參其劉垣單貽慶李頌祭緯張覲等詩賦稍優宜放
及第王汾據其文詞亦未精當念以湏曾剝落特與成
名熊若谷陳保衡皆是遠人深可嗟念亦放及第郭峻
趙保雍楊丹安元度張盻董咸則杜思道等未甚苦辛
並從退落更修進以俟將來濤選士不當有失用心可
責授右贊善大夫俾省過以戒當官先是濤於東京放
牓後率其新令及第進士劉垣已下一十五人來赴行
在具以其所試詩賦進呈帝覽之以其詞多紕繆命翰
林學士李昉覆試故有是命
册府元龜卷六百五十一
