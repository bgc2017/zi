册府元龜卷九百八十三宋王欽若等撰
外臣部
征討第二
後漢光武建武十年正月匃奴左南將軍將數千騎救
盧芳將賈覽於向柳大司馬吳漢率捕虜將軍王霸等
五將軍與戰于平城下破之追出塞斬首數百級
十三年漢復將弛刑徒起亭障自代至平城三百餘里
凡與匃奴烏桓大小數十百戰
十一月先零羌寇金城隴西中郎將來歙率諸將擊羌
於五谿大破之(隴西襄武縣有五谿聚)
十一年先零羌寇臨洮隴西太守馬援破降之徙置天
水隴西扶風三郡
十二年武都參狼羌反隴西太守馬援討降之
十九年九月西南夷寇益州郡(故城在今昆州晉寧縣是)遣武威將
軍劉尚討之二十一年正月諸夷悉平
二十一年四月安定屬國胡叛屯聚青山(青山在今慶州馬嶺縣西)
(北)遣將兵長吏陳訢討平之(訢音欣)
十月遣伏波將軍馬援出塞擊烏桓不克
二十三年正月南郡蠻叛遣武威將軍劉尚討破之徙
其種人於江夏(郡名故城在今安州雲夢縣東南)
十二月武陵蠻叛寇掠郡縣遣劉尚討戰于沆水(武陵郡今)
(郎州也沆水名出牂牁東北過臨洮縣至長沙洞庭湖)尚軍敗殁
二十四年七月武陵蠻寇臨洮遣謁者李嵩中山太守
馬成討蠻不克於是伏波將軍馬援率四將軍討之
二十五年十月叛蠻悉降
中元元年十二月參狼羌寇武都敗郡兵隴西太守劉
盱遣軍救之及武都郡兵討叛羌皆破之於是軍遂班
師
明帝以中元二年二月即位九月燒當羌寇隴西敗郡
兵于允衙(縣名屬金城郡)遣謁者張鴻討叛羌于允吾(縣名屬金城郡)
十一月遣中郎將竇固捕虜將軍馬武等二將軍討
燒當羌(明年七月大破之)
永平元年(史不書月)遼東太守祭肜使鮮卑擊赤山烏桓大
破之斬其渠帥(赤山在遼東西北數千里)
是年復遣中郎將竇固捕虜將軍馬武等擊滇吾於西
邯大破之始復夷叛益州刺史發兵討破之斬其渠帥
傳首京師
十五年帝欲遵武帝故事擊匃奴通西域以竇固明習
邊事(固舊隨融在河西曉知邊事)拜為奉車都尉以騎都尉耿忠為
副(忠弇之子)謁者僕射耿秉為駙馬都尉秦彭為副皆置從
事司馬並出屯涼州明年固與忠率酒泉燉煌張掖甲
卒及盧水羌胡(案湟水東經臨羌縣故城北又東盧溪水出西南盧川即其地也)萬二
千騎出酒泉塞耿秉秦彭率武威隴西天水募士及羌
胡萬騎出居延塞(居延塞在今甘州張掖縣東北)太僕祭肜度遼將軍
吳棠將河東北地西河羌胡及南單于兵萬一千騎出
高闕塞(高闕山名在朔方北)騎都尉來苗護烏桓校尉文穆將太
原雁門代郡上谷漁陽右北平定襄郡兵及烏桓鮮卑
萬一千騎出平城塞固忠至天山(即祁連山也今在西川交河縣東北今名)
(祁縣羅漫山)擊呼衍王斬首千餘級呼衍王走追至蒲類海
(蒲類海今名婆悉海在庭州蒲昌縣東南也)留吏士屯伊吾盧城(伊吾今伊州縣也本)
(匃奴地明帝置宜禾都尉以為屯田故地今伊州納職縣伊吾故小城地也)耿秉秦彭絶漠
六百餘里至三水樓山(匃奴山名)中來苖文穆至匃奴河水
上虜皆奔走
十六年命將帥北征匃奴取伊吾盧城
十七年十一月遣奉車都尉竇固駙馬都尉耿秉騎都
尉劉張出燉煌崑崙塞(崑崙山名因以為塞在今肅州酒泉縣西南山有崑崙之體故)
(名之周穆王見西王母于此山有石室王母臺)擊破白山虜於蒲類海上遂入
車師
章帝建初元年正月酒泉太守叚彭討擊車師大破之
二月武陵澧中蠻陳從等叛十月郡兵討破降之
九月永昌哀牢夷叛明年三月永昌越嶲益州三州民
夷討叛平之
二年六月燒當羌叛金城太守郝崇討之敗績羌遂寇
漢陽八月遣行車騎將軍馬防討平之斬首一千級
其年燒當迷吾與封養種豪布橋等五萬人共寇隴西
漢陽於是遣行車騎將軍馬防長水校尉耿恭討之明
年四月防等破燒當羌於臨洮
三年閠四月西域假司馬班超擊姑墨大破之先是莎
車以為漢兵不出遂降於龜兹而䟽勒都尉番辰亦復
反叛會假司馬徐幹適至超遂與幹擊番辰大破之斬
首千餘級多獲生口超既破番辰欲進攻龜兹以烏孫
兵強宜因其力乃上言烏孫大國控弦十萬故武帝妻
以公主至孝宣皇帝卒得其用今可遣使招慰與共合
力帝納之復遣假司馬和恭等四人將兵八百詣超超
因發䟽勒于闐兵擊莎車莎車陰通使䟽勒王忠啖以
重利忠遂反從之西保烏郎城超乃更立其府丞成大
為䟽勒王悉發其不反者以攻忠積半歲而康居遣精
兵救之超不能下是時月氏新與康居為婚相親超乃
使使多齎錦帛遣月氏王令曉示康居王康居王乃罷
兵執忠以歸其國烏郎城遂降於超後三年忠說康居
王借兵還據損中(損中未詳東觀記作頓中續漢書及華嶠書並作損中本或作植未知其)
(孰是也)密與龜兹謀遣使詐降於超超内知其姦而外偽
許之忠大喜即從輕騎詣超超密勒兵待之為供張設
樂(供音居角切張音竹亮切)酒行乃叱吏縛忠斬之因擊破其衆殺
七百餘人南道於是遂通後永元三年超為西域都護
徐幹為長史拜白霸為龜兹王遣司馬姚光送之超與
光共脅龜兹廢其王尤利多而立白霸使光將尤利多
還詣京師超居龜兹此乾城徐幹屯䟽勒西域惟焉耆
危須尉犁以前没都護懷二心其餘悉定六年秋超遂
發龜兹鄯善等八國兵合七萬人及吏士賈客千四百
人討焉耆兵到尉犁界而遣曉說焉耆尉犁危須曰都
護來者欲鎮撫三國即欲改過向善宜遣大人來迎賞
賜王侯已下事畢即還今賜王綵五百疋焉耆王廣遣
其左將北鞬支奉牛酒迎超超詰鞬支曰汝雖匃奴侍
子而今秉國之權都護自來王不以時迎皆汝罪也或
謂超可便殺之超曰非汝所及此人權重於王今未入
其國而殺之遂令自疑設備守險豈得到其城下哉於
是賜而遣之廣乃與大人迎超於尉犁奉獻珍物焉耆
國有葦橋之險廣乃絶橋不欲令漢軍入國超便從他
道厲度七月晦到焉耆去城二十里正營大澤中廣出
不意大恐乃欲悉驅其人共入山保焉耆左侯元孟先
常質京師密遣使以事告超即斬之示不信用乃期大
會諸國王因揚聲重加賞賜於是焉耆王廣尉犁王汎
及北鞬支等二十人相率詣超其國相腹久等十七人
懼誅皆亡入海(十七字或為七十)而危須王亦不至坐定超怒
詰廣曰危須王何故不到腹久等所緣逃亡遂叱吏士
收廣汎等於陳睦故城斬之傳首京師因縱兵鈔掠斬
首五千餘級獲生口萬五千人馬畜牛羊三十餘萬頭
更立元孟為焉耆王半歲慰撫之於是西域五十餘國
悉皆納質内屬焉
五年三月荆豫諸郡兵討破武陵漊中叛蠻(先是三年冬漊中蠻)
(覃兒健等復反攻燒零陽作唐孱陵界中明年春發荆州七郡及汝南潁川弛刑徒吏士五千餘人拒守零陽)
(募充中五里蠻精夫不叛者四千人擊漊中賊五年春覃兒徤等請降不許郡因進兵與戰于宏下大破之斬)
(兒健首餘皆棄營走還漊中者也)
章和元年春羌胡雜種叛護羌校尉傅育上請發隴西
張掖酒泉各五千人諸郡太守將之育自領漢陽金城
五千人合二萬兵與諸郡尅期擊之命隴西兵據河南
張掖酒泉兵遮其西并未及會育軍獨進迷吾聞之徙
廬落去育選精騎三千窮追之夜至建威南三兜谷去
虜數十里須旦擊之不設備迷吾乃伏兵三百人夜突
育營營中驚壞散走育下馬手戰殺十餘人而死死者
八百八十人及諸郡兵到羌遂引去
七月燒當羌寇金城護羌校尉劉旴討之斬其渠帥
和帝以章和二年二月即位十月以侍中竇憲為車騎
將軍伐北匃奴
永元元年六月車騎將軍竇憲出雞鹿塞(今在朔方窳渾縣北闞駰)
(十三州志云窳縣有大道西北出雞鹿塞窳音羊王切)度遼將軍鄧鴻出棝陽塞
(棝陽縣屬五原郡故城在今勝州銀城縣界棝音固)南單于出滿夷谷(滿夷谷關名)與
北匃奴戰於稽落山大破之追至和渠北鞮海憲遂登
燕然山刻石勒功而還
二年五月月氐國遣兵攻西域長史班超擊降之
三年二月大將軍竇憲遣左校尉耿䕫出居延塞(居延縣屬)
(張掖郡)圍北單于於金微山大破之獲其母閼氏
四年冬漊中澧中蠻潭戎等反燒燔郵亭殺略吏民武
陵郡兵擊破降之
五年九月北匃奴單于於除鞬自畔還北帝遣將兵長
史王輔以千餘騎與中郎將任尚共追誘將還斬之破
滅其衆
是年護羌校尉貫友討燒當羌羌乃遁去南單于安國
叛骨都侯喜斬之
六年七月西域都護班超大破焉耆尉犁斬其王南單
于安國從弟子逢侯率叛胡亡出塞九月癸丑以光禄
勲鄧鴻行車騎將軍事與越騎校尉馮柱行度遼將軍
朱徽使匃奴中郎將杜崇討之
十一月護烏桓校尉任尚率烏桓鮮卑大破逢侯(闞駰十三)
(州志云護烏桓擁節秩比二千石武帝置以護内附烏桓既而并於匃奴中郎將中興初班彪上言宜復此官)
(以招附東胡於是復更置焉)馮柱遣兵追擊復之武陵漊中蠻叛郡
兵討平之
八年五月南匃奴右溫禺犢王叛為寇七月行度遼將
軍龐奮越騎校尉馮柱追討斬右溫禺犢王
是年衆羌擊破隴西兵殺大夏長遣行征西將軍劉尚
越騎校尉趙代副將北軍五營黎陽雍營三輔積射及
邊兵羌胡三萬人討之
九年三月遣西域將兵長史王林發涼州六部兵及羌
虜胡二萬餘人以討車師後部王涿鞮獲首虜千餘人
涿鞮入北匃奴漢軍追擊破之立涿鞮弟農竒為王
七月燒當羌寇隴西殺長史遣行征西將軍劉尚越騎
校尉趙世等討破之
十二年四月日南象林蠻夷二千餘人寇掠百姓燔燒
官寺郡縣發兵討擊斬其渠帥餘衆乃降
十三年二月西羌迷唐復將兵向塞護羌校尉周鮪與
金城太守侯覇及諸郡兵屬國湟中月氏諸隴西牢姐
羌合三萬人出塞至允州與迷唐戰周鮪還營自守惟
侯覇兵陷陳斬首四百餘級羌衆折傷種人瓦解降者
六千餘口分徙漢陽安定隴西迷唐遂弱其種衆不滿
千人遠踰賜支河首依發羌居
十四年四月遣使者督荆州兵討巫蠻破降之
安帝永初三年十月南單于叛圍中郎將耿种於美稷
遣車騎將軍何熙度遼將軍梁慬等討之明年正月破
之於屬國故城(一云三年夏漢人韓琮隨南單于入饑朝既還說南單于云䦕東水潦人民)
(餓死盡可擊也單于信其言遂起兵反叛攻中郎耿种於美稷秋彪卒冬遣行車騎將軍何熙副中郎龐雄擊)
(之四年春擅遣千餘騎寇常山中山以西域校尉梁慬行度遼將軍與遼東太守耿䕫擊單于單于見諸軍並)
(進大恐怖顧謂韓琮曰汝言漢人死盡今是何等人也乃遣使乞降許之單于脱帽徒跣對龐雄等拜陳道死)
(罪於是赦之遇待如初乃還所鈔漢民男女及羌所略轉賣入匃奴中者萬餘人)
五年九月先零諸種羌攻陷上邽城
七年七月護羌校尉侯覇騎都尉馬賢討破先零羌
元初二年三月先零羌寇益州詔遣中郎將尹就討之
十二月武陵澧中蠻叛州郡擊破之(又云元初二年灃中蠻以郡縣徭稅)
(失平懷怨憾遂結充中諸種二千餘人攻城殺長吏州郡募五里蠻夷六亭兵擊破之)
三年正月蒼梧鬱林合浦蠻夷反叛二月遣侍御史任
逴督州郡兵討之
五月武陵蠻夷叛州郡討破之(又云是年秋漊中蠻四千人並為盜賊又零陵)
(蠻羊孫陽湯等千餘人著赤幘稱捋軍燒官寺鈔掠百姓州縣募善蠻討平之)
是月度遼將軍鄧遵率南匃奴擊先零羌於靈州破之
六月中郎將任尚將羽林緹騎五營子弟三千五百人
屯三輔尚遣兵擊破先零羌於丁奚城十二月尚又遣
假司馬募陷陣士擊零昌於北地殺其妻子得牛馬羊
二萬頭燒其廬落親斬首七百餘級得僣號文書及所
假諸將印綬
四年十二月中郎將任尚將諸郡兵與馬賢並進北地
擊狼莫賢先至安定青石崖狼莫逆擊敗之會尚兵到
高平因合勢俱進狼莫等引退乃轉營廹之至北地相
持六十餘日戰於富平河上大破之斬首五千級還得
所略人男女千餘人牛馬驢羊駱駝十餘萬頭狼莫逃
走
五年正月越嶲夷以卷夷大牛種等反叛永昌益州蜀
郡夷皆叛應之破壞二十餘縣詔益州刺史張喬選堪
能從事討之喬遣從事楊竦將兵至楪榆擊之斬首三
萬餘級
六年春姐種與隴西種羌號良等通謀欲反護羌校尉
馬賢逆擊之於安胡斬號良及種人數百級餘皆降散
七月鮮卑寇馬城(在今朔州)度遼將軍鄧遵率南單于擊破
之
建光元年正月幽州刺史馮煥率二郡太守討高句驪
濊貊不尅(又云元初五年句驪復與濊貊寇玄莵攻華臺城建光元年春幽州刺史馮煥玄莵太守)
(遼東太守蔡諷等將兵出塞擊之捕斬濊貊渠帥獲兵馬財物其秋句驪又率馬韓濊貊數千騎圍玄莵扶餘)
(王遣子尉仇台將二萬餘人與州郡并力討破之斬首五百餘級)
延光元年七月虔人種羌與上郡胡反叛攻榖羅城(屬西)
(河郡)度遼將軍耿䕫將諸郡兵及烏桓騎赴擊破之
二年正月旄牛夷叛寇靈開殺縣令(靈開道屬越嶲郡)益州刺
史屬郡西部都尉討之
三年五月南匃奴左日逐王叛使匃奴中郎將馬翼討
破之時烏稽侯尸逐鞮單于新降一部大人阿族等遂
反叛脅呼尤徽欲與俱去呼尤徽曰我老矣受漢家恩
寧死不能相隨衆欲殺之有救之者得免阿族等遂將
妻子輜重亡去翼遣兵與胡騎追擊破之斬首及自投
河死者殆盡(殆近也死盡所餘無幾)獲馬牛羊萬餘頭
四年西域長史班勇擊車師後王軍就初永寧元年軍
就反叛殺後部司馬及燉煌行事至是大破斬之
順帝永建元年二月隴西種羌叛護羌校尉馬賢將七
千餘人戰于臨洮斬首千餘級皆率衆人降自是涼州
無事
二年二月鮮卑寇遼東玄莵護烏桓校尉耿曄率南單
于擊破之
六月西域長史班勇燉煌太守張朗討焉耆尉犁危須
三國破之
陽嘉元年燉煌太守徐繇遣䟽勒王臣槃發二萬人擊
于闐先是永建四年于闐王放前殺拘彌王興自立其
子為拘彌王而遣使者貢獻於漢繇上言求討之帝赦
于闐罪令歸拘彌國放前不肯至是繇討破之斬首數
百級放兵大掠更立興宗人成國為拘彌王而還
二年三月使匃奴中郎將王稠率左骨都侯等擊鮮卑
破之
三年四月車師後部司馬率後部王加特奴等掩擊匃
奴大破之獲其季母
七月鍾羌良封等寇隴西漢陽護羌校尉馬續擊破之
斬首千八百級獲馬牛羊五萬餘頭復進擊鍾羌且昌
且昌等詣凉州降
永和二年二月廣漢屬國都尉擊白馬羌斬首六百餘
級初羌攻破屯官反叛連年至是破之護羌校尉馬賢
又擊斬其渠帥饑指鬼祖等二百級於是隴右復平
三年十月燒當種耶離等三千餘騎突金城塞馬賢將
兵赴擊斬首四百餘級獲馬千四百匹
是年冬澧中漊中蠻二千人圍充城八千人寇夷道遣
武陵太守李進討破之
四年四月馬賢討燒當大破之斬耶離獲首虜千二百
餘級
五年四月南匃奴左部句龍大人吾斯車紐等叛圍美
稷度遼將軍馬續討破之
九月且凍傅難種羌等反叛攻金城與西塞及湟中雜
種羌胡大寇三輔殺害長吏發京師近郡及諸州兵討
之拜李賢為征西將軍以騎都尉耿叔副將左右羽林
五校士及諸州郡兵十萬人屯漢陽又於扶風漢陽作
塢壁三百所置屯兵以保聚百姓且凍分遣種人寇武
都燒隴關掠苑馬
十一月匃奴中郎將張眈將幽州烏桓諸郡營兵擊畔
虜車紐等戰於馬邑斬首三千級獲生口及兵器牛羊
甚衆車紐等將諸豪帥骨都侯乞降
六年正月東西羌大合鞏唐羌種三千餘騎寇隴西遣
中郎將龐浚募勇士千五百人頓美陽為涼州援武都
太守趙冲追鞏唐羌斬首四百餘級得馬牛羊驢萬八
千餘頭羌二千餘人降
五月使匃奴中郎將張眈大破烏桓羌胡於天山(一云眈將)
(吏兵繩索相懸上通天山又是年征西將軍馬賢將五六千騎擊且凍難種羌等到射姑山賢軍敗)
漢安二年四月護羌校尉趙冲與漢陽太守張貢擊燒
當羌於參戀破之(參戀屬安定郡)先是元年罕種羌率邑落五
千餘戸詣冲降惟燒何種三十餘落據參戀北界至是
掩擊之斬首千五百級得牛羊驢十八萬頭
閠十月趙冲擊諸種斬首四千餘級復追擊於河陽(縣名)
(屬天水郡)斬首八百級於是諸種前後詣涼州刺史降
建康元年三月護羌從事馬玄為諸羌所誘時羌衆亡
出塞領護羌校尉衛琚追擊玄等斬首八百餘級得牛
馬二十餘萬頭
四月使匃奴中郎將馬實擊南匃奴左部破之於是胡
羌烏桓悉詣實降
桓帝建和二年白馬羌寇廣漢屬國殺長史是時西羌
及湟中胡復叛為寇益州刺史率板楯蠻討破之
永壽元年七月南匃奴左臺且渠伯德等叛寇美稷安
定屬國都尉張奐討除之
三年四月九眞蠻夷叛太守兒式討之戰没遣九眞都
尉魏朗擊破之
延熹元年十二月鮮卑寇邊使匃奴中郎將張奐率南
單于擊破之
二年十二月燒當等八種羌叛寇隴右護羌校尉叚熲
追擊於羅亭破之(一云追到積石山即羅亭相近今在鄯州)
三年閠正月燒當羌叛寇張掖護羌校尉叚熲追擊於
積石山大破之
十一月勒姐羌圍允街叚熲擊破之
四年十月先零沈氏羌與諸種羌寇并涼二州十一月
中郎將皇甫規監關西兵擊破之斬首八百級降者十
餘萬
五年七月烏吾羌寇漢陽隴西金城諸郡兵討破之
八月武陵蠻叛寇長沙十月寇江陵以太常馮鯤為車
騎將軍討之十一月大破於武陵
七年十月護羌校尉叚熲擊當煎羌破之
八年二月叚熲擊罕姐羌破之
六月叚熲擊當煎羌於湟中大破之(今鄯州湟水縣)
九年六月南匃奴及烏桓鮮卑分騎數萬人入緣邊九
郡並殺掠吏人七月遣匃奴中郎將張奐擊之鮮卑乃
出塞去南匃奴烏桓率衆詣奐降
永康元年正月先零羌寇三輔使匃奴中郎將奐破平
之當煎羌寇武威護羌校尉叚熲追擊於鸞烏大破之
(鸞烏縣名屬武威郡)
十月先零羌寇三輔中郎將張奐擊破之
靈帝建寧元年七月破羌將軍叚熲復破先零羌於涇
陽(縣名屬安定郡)
二年七月叚熲大破先零羌於射虎塞外谷東羌悉平
九月江夏蠻叛州郡討平之
是年玄莵太守耿臨討高句驪斬首數百級其王伯固
降服乞屬玄莵
熹平五年益州郡諸夷反叛執太守雍陟遣御史中丞
朱龜討之不能尅太尉掾巴郡李顒建策討伐乃拜顒
益州太守與刺史龐芝發板楯蠻擊破平之還得雍陟
顒卒後夷人復叛以廣漢景毅為太守討平之
光和二年十月巴郡板楯蠻叛遣御史中丞蕭瑗督益
州刺史討之
中平三年十月武陵蠻叛寇郡界郡兵討破之
五年十一月巴郡板楯蠻叛遣上軍别駕司馬趙瑾討
平之
獻帝建安十二年八月司空曹公大破烏桓於柳城斬
其蹋頓(蹋頓匃奴王號柳城今營州縣)時蹋頓驍武邊長老皆比之冐
頓恃其阻遠敢受亡命以雄百蠻公潜師北伐出其不
意一戰而定夷狄懾服威振朔土遂引烏桓之衆服從
征討而邊民得用安息初公之北征三郡烏桓五月至
無終七月大水傍海道不通田疇請為鄉導公從之引
軍出盧龍塞塞外道絶不通乃塹山堙谷五百餘里經
白檀歴平岡涉鮮卑庭東指柳城未至二百里虜乃知
之尚熙與蹋頓遼西單于樓班右北平單于能臣抵之
等將數萬騎逆軍八月登白狼山卒與虜遇衆甚盛
公車重在後被甲者少左右皆懼公登高望虜陣不整
乃縱兵擊之使張遼為先鋒虜衆大潰斬蹋頓及名王
巳下胡漢降者二十餘萬口遼東單于速僕丸及遼西
北平諸豪棄其種人與尚熙奔遼東衆尚有數千騎
二十三年四月代郡上谷烏桓無臣氐等叛魏王曹公
遣鄢陵侯彰討破之
魏文帝黃初二年十一月鎮西將軍曹眞命衆將及州
郡兵討破叛胡治元多盧水封賞等斬首五萬餘級獲
生口十萬羊一百一十一萬口牛八萬河西遂平
六年三月并州刺史梁習討鮮卑軻比能大破之
明帝青龍元年六月保塞鮮卑大人步度根與叛鮮卑
大人軻比通私通并州刺史畢軌表輙出軍以外威比
能内鎮步度根帝省表曰步度根以為比能所誘有自
疑心今軌出軍適使二郡驚合為一何所威鎮乎促勅
軌以出軍者慎勿越塞過句注也比詔書到軌已進軍
屯陰舘遣將軍蘇尚董弼追鮮卑比能遣子將千餘騎
迎步度根部落與尚弼相遇戰于樓煩二將没步度根
部落皆叛出塞與比能合寇邊帝遣驍騎將軍秦朗將
中軍討之虜乃走漢北比能將其部衆降(是後帝乃聽王雄遣劍客)
(刺之然後種落離散互相侵伐強者遠遁近者請服繇是邊隣益安漢南少事雖時頗鈔盜不能復相扇動矣)
景初元年秋遣幽州刺史毋丘儉率衆軍討遼東右北
平烏丸單于寇婁敦遼西烏丸都督率衆王護留等昔
隨袁尚奔遼西聞儉軍至率衆五千餘人降寇婁敦遣
弟阿羅槃等詣闕朝貢封其渠帥三十餘人為王侯
齊王正始七年二月幽州刺史毋丘儉討高句驪五月
討濊貊皆破之韓那奚等數十國各率種落降
八年隴西南安金城西平諸羌餓阿燒戈伐同蛾遮塞
等相結叛亂攻圍城邑南招蜀兵涼州名胡治無載復
叛應之討蜀護軍夏侯覇諸軍屯為翅時雍州刺史郭
淮軍始到狄道議者僉謂宜先討定枹罕内平惡羌外
折賊謀淮策蜀將姜維必來攻覇遂入渢中轉南迎覇
維果攻為翅會淮軍適至維遁退進討叛羌斬餓阿燒
戈降服者萬餘落九年遮塞等屯河關白土故城據河
拒軍淮見形上流密於下渡兵據白土城擊大破之治
無載圍武威家屬留在西海淮進軍趣西河欲掩取其
累重會無載折還與戰於龍夷之北破走之令居西虜
在石頭山之西當大道止斷絶王使淮還過討大破之
册府元龜卷九百八十三
