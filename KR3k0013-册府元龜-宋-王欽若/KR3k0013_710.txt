册府元龜卷七百十宋王欽若等撰
宫臣部
輔導講習
輔導
三王之教世子也建師保之職喻之德而歸諸道漢氏
之分王子弟亦為選置傅相故儲闈以至於戚藩莫不
資賢良之士申輔導之義然後成温文之德著信厚之
質者焉乃有藉其素望以定大計極其誠心以安宗社
陳禮義而救其失援法度而窒其邪周旋以盡規切磋
以縫闕以至形於筆述表乎箴諷皆所以罄惓惓之衷
勵蹇蹇之節盖夫朋友著忠告之義官師有相規之訓
况乎委質事人豈不念納忠而成美哉
漢東園公與綺里季夏黃公甪里先生四人惠帝為太
子時高帝欲廢太子立趙王如意吕后用張良計令建
成侯吕澤奉太子卑辭迎四人至客建成侯所高帝十
一年黥布反高祖疾欲使太子往擊之四人相謂曰凡
來者將以存太子太子將兵事危矣廼說建成侯請吕
后乘間言諸將皆陛下故等夷廼令太子將此屬莫肯
為用於是高祖自將而東以良行太子少傅事十二年
高祖破布歸疾益甚愈欲易太子良諫不聽因疾不視
事叔孫太傅稱說引古以死争太子高祖陽許之猶欲
易之及宴置酒太子侍四人者從太子年皆八十有餘
鬚眉皓白衣冠甚偉(所以謂之四皓)高祖怪問曰何為者四人
皆對各言其姓名上廼驚曰吾求公避逃我今公何自
從吾兒游乎四人曰陛下輕士善罵臣等義不辱故恐
而亡匿今聞太子仁孝恭敬愛士天下莫不延頸願為
太子死者故臣等来上曰煩公幸卒調護太子(調謂和平之護)
(謂保之)四人為夀已畢趨去高祖目送之(以目瞻之訖而出也)召戚
夫人指視曰我欲易之彼四人為之輔羽翼已成難動
矣吕氏真迺主矣(廼汝也)
叔孫通為太子太傅高帝欲以趙王如意易太子通諫
曰昔者晉獻公以驪姬故廢太子立奚齊晉國亂者數
十年為天下笑秦以不早定扶蘇胡亥詐立自使滅祀
此陛下所親見今太子仁孝天下皆聞之吕后與陛下
攻苦食啖(啖當作淡淡謂無味之食言共攻擊勤苦之事而食無味之食)其可背哉陛
下必欲廢適而立少(適讀曰嫡)臣願先伏誅以頸血汚地高
帝曰公罷矣吾特戲耳(特且也)通曰太子天下本本壹搖
天下震動奈何以天下戲高帝曰吾聽公
淮南相(史失姓名)孝景三年吴楚七國反吴使者至淮南王
安欲發兵應之其相曰王必欲應吴臣願為將王廼屬
之(謂以兵委之也)相以將兵嬰城守不聽王而為漢漢亦使曲
城侯將兵救淮南(曲城侯蠱達之子也名捷)淮南以故得完
董仲舒為江都易王相易王帝兄素驕好勇仲舒以禮
誼規正王敬重焉
史丹為駙馬都尉護太子家時孝成為太子喜酒樂燕
元帝不以為能而定陶恭王有材藝母傅昭儀又愛幸
帝以故嘗有意欲以恭王為嗣賴丹護太子家輔助有
力帝亦以先帝尤愛太子故得無廢
後漢公沙穆為繒相時繒侯敞東海恭王之後也所為
多不法廢嫡立庶傲狠放恣穆到官謁曰臣始除之日
京師咸謂臣曰繒有惡侯以弔小相明侯何因得此醜
聲之甚也幸承先人之支體傳茅土之重不戰戰兢兢
而違越法度故朝廷使臣為輔願改往修来自求多福
乃上沒敞所侵官民田地廢其庶子還立嫡嗣其蒼頭
兒客犯法皆收考之因苦辭諫敞敞涕泣為謝多從其
所規
何敞為濟南王康太傅康尊貴驕甚敞至國輔康以道
義數引法度諫正之康敬禮焉
程堅為趙王乾傅先是乾居父喪私聘小妻又白衣出
司馬門坐削五縣及堅為傅輔以禮義乾改悔前過堅
列上復所削縣
魏吳質字季重以才學通博為世子及諸侯所禮為元
城令太祖嘗出征世子及臨淄侯植並送路側植稱述
功德發言有章左右屬目太祖亦悦焉世子悵然自失
質耳曰王當行流涕可也及辭世子泣而拜太祖及左
右咸歔欷是皆以植辭多華而誠心不及也
賈詡為大中大夫時文帝為五官將而臨淄侯植才名
方盛各有黨與有奪宗之議帝使人問詡自固之術詡
曰願將軍恢崇德度躬素士之業朝夕孜孜不違子道
如此而已帝從之深自砥礪
高堂隆為歴城侯徽相遭太祖喪不哀及游獵馳騁隆
以義正諫甚得輔導之節
蜀霍弋為太子中庶子太子璿好騎射出入無度弋援
引古義盡言規諫甚得切磋之體
晉安平王孚初為魏國太子中庶子文帝初聞太祖薨
號哭過甚孚諫曰大行晏駕天下恃殿下為命當上為
宗廟下為萬國奈何效匹夫之孝乎太子良久乃止曰
卿言是也
嵇喜為齊王攸司馬攸居文帝喪哀毁過禮左右以稻
米乾飯雜理中丸進之攸泣而不受喜諫曰毁不滅性
聖人之教且大王地即密親任惟元輔匹夫猶惜其命
以為祖宗况荷天下之大業負帝室之重任而可盡無
極之哀與顏閔争孝不可令賢人笑愚人幸也喜躬自
進食攸不得已為之強飯喜退攸謂左右曰嵇司馬將
令我不忘居喪之節得存區區之身耳
丁綏為高密王泰司空祭酒楚王瑋之被收泰嚴兵將
救之綏諫曰公為宰相不可輕動且夜中倉卒宜遣人
參審定問泰從之
王修為東平王楙長史惠帝北征以楙都督徐州率衆
赴鄴湯隂之役東海王越奔于下邳楙不納越乃還國
帝既西幸越總兵謀迎大駕楙甚懼修說曰東海宗室
重望今將興義公宜舉徐州以授之此克讓之美也楙
從之
卞壼為明帝東中郎長史又為世子師壼前後居師佐
之任盡裨輔之節一府貴而憚焉
溫嶠為太子中庶子數陳規諷又獻侍臣箴甚有弘益
(嶠又與阮放等共勸太子游談老莊不教以經史太子甚敬之)
華廙為太子少傅動遵禮典得輔導之義
梁江革為武陵王長史王憚之雅相欽重每至侍宴言
論必以詩書王因此躭學好文典籖沈熾文以王所製
詩呈高祖高祖謂僕射徐勉曰江革果稱職乃除都官
尚書
後魏游雅為太子少傅時恭宗總百揆監國雅上䟽曰
殿下親覽百揆經營内外昧旦而興諮詢國老臣職忝
凝承司是獻替漢武時始唘河右四郡議諸疑罪而擿
徙之十數年後邊郡充實並修農戍孝宣因之以服北
方此近世之事也帝王之於罪人非怒而誅之欲其從
善而懲惡擿徙之苦其懲亦深自非大逆正刑皆可從
徙雖舉家投遠忻喜赴路力役終事不敢言苦且遠流
分離心或思善如此姦邪可息邊陲足備恭宗善其言
然未之行
楊昱為詹事丞于時孝明在懷抱之中至於出入左右
乳母而已不令宫寮聞知昱諫曰陛下不以臣等凡淺
備位宫臣太子動止宜令翼從然自此以来輕爾出入
進無二傅輔導之美退闕羣寮陪侍之式非所謂示民
儀軌著君臣之義陛下若召太子必降手詔令臣下咸
知為後世法於是詔曰自今已後若非朕手敕勿令兒
輒出宫臣在直者從至萬歲門
程駿為任城王雲郎中令進箴於王王納而嘉焉
裴瑗為汝南王悦郎中令悅散費無常每王俸初入一
日之中分贈極意瑗每随例常辭多受少伺悅虚竭還
来奉貢悅雖性情不常然亦相賞愛
宗欽初仕沮渠蒙遜為世子洗馬欽上東宫侍臣箴
北齊邢峙為國子助教授皇太子經厨宰進太子食有
菜曰邪蒿峙命去之曰此菜有不正之名非殿下所宜
食文襄聞而嘉之賜以被褥縑纊拜國子博士
王晞為常山王友時文宣昏亂王以切諫為文宣所撻
王從容謂晞曰主上起居不常卿耳目所具吾豈可以
前逢一怒遂爾結舌卿宜為撰諫草吾當伺便極諫晞
遂條十餘事以呈切諫王曰今朝廷乃爾欲學介子匹
夫輕一朝之命狂藥令人不自覺刀箭豈復識親疎一
旦禍出理外將奈殿下家業何奈皇太后何乞且將順
日慎一日王歔欷不自勝曰乃至是乎明日見晞曰吾
長夜九思今便息意便命火對晞焚之
後周伊婁穆初為衛公直長史武帝建德初授荆州復
以穆為總管府長史穆頻貳戚藩甚得裨贊之譽
蕭圓肅建德中為太子少傅以任當師傅調護是職乃作
少傅箴太子見而悦之致書勞問
鄭譯為太子宫尹時太子多失德内史中大夫烏丸軌
每勸帝廢太子而立秦王由是太子常不自安其後詔
太子西征吐谷渾太子隂乃謂譯曰秦王上愛子也烏
丸軌上信臣也今吾此行得無扶蘇之事乎譯曰願殿
下勉著仁孝無失子道而已勿為他慮太子然之
隋裴政為太子勇左庶子多所規正見稱純慤東宫凡
有大事皆以委之
唐孔穎達為右庶子皇太子承乾始自幼小太宗令穎
達專侍讀書穎逹性真正每讀書至可規誡必反覆引
諭然以早居侍奉意頗狎之雖心有不平而免於憎忿
時左庶子于志寧又受詔輔導承乾志寧正色直道多
所補益撰諫苑二十卷以進承乾太宗並嘉之二人各
賜帛百疋黃金一斤以厲承乾之意仍遷志寧為詹事
王珪為禮部尚書兼魏王師王問珪以忠孝珪答曰陛
下王之君也事君思盡忠陛下王之父也事父思盡孝
忠孝之道可以立身可以成名當年可以享天祐餘芳
可以垂後葉王曰忠孝之道已聞教矣願聞所習珪答
曰漢東平王蒼云為善最樂太宗謂侍臣曰古来帝子
生於宫闥及其成人無不驕逸是以傾覆相踵少能自
濟我今嚴教子弟欲令皆得安全王珪我久驅使是所
諳悉以其意存忠孝選為子師爾宜語泰汝之待珪如
事我也可以無過泰每為之先拜珪亦以師道自居物
議善之
蘇幹少以明經累授徐王府記室參軍王好畋獵幹每
諫止之
劉憲睿宗景雲初為太子詹事玄宗在東宫留意經籍
憲因上啓曰自古及今皆重于學至于光輝盛德𤼵揚
令問安靜身心保寧家國無以加焉殿下居副君之位
有絶人之才豈假尋章摘句盖止略知大意用功甚少
為利極多伏願克成美志無棄暇日上以慰至尊之心
下以答庶寮之望侍讀禇無量經明行修耆年宿望時
賜召問以察其言幸甚
褚無量為國子司業景雲初玄宗在春宫無量兼皇太
子侍讀嘗撰翼善記以進之太子降書嘉勞賚絹四十
疋
講習
夫先王之教子也建師保之職申誨諭之道莫不先之
以禮樂遵之以典法使其近正人而聞正言達古義而
式古訓化與心會習與性成然後德智長而治道得矣
漢氏而下學術尤盛名儒碩生乘時間出乃有奉持素
業入參講議敷暢經旨進對宴說以師道而自處蒙體
貌之殊等博約浸潤以敦乎藝文切磋琢磨以成乎德
範自非誦說有法進退可度秉踐言之善行富博古之
多聞者疇以充是選哉
漢瑕丘江公受穀梁春秋及詩於魯申公武帝時江公
與董仲舒並為博士仲舒通五經能持論善屬文江公
訥於口上使與仲舒議不如仲舒而丞相公孫弘本為
公羊學比輯其議卒用董生於是帝因尊公羊家詔太
子受公羊春秋由是公羊大興太子既通復私聞穀梁
而善之
歐陽地餘其先歐陽生事伏生授倪寬寬授歐陽生子
世世相傳地餘宣帝時為太子中庶子授太子
蕭望之為太傅以論語禮傳授皇太子
張禹元帝初元中立皇太子而博士鄭寬中以尚書授
太子薦言禹善論語令禹授太子論語由是遷光禄大
夫
孔霸事太傅夏侯勝傳尚書之學為大中大夫授太子
鄭寬中有雋材事小夏侯建傳尚書為博士授太子
後漢桓榮門徒嘗四百餘人何湯為高第明帝始立為
皇太子選求明經乃擢湯為虎賁中郎將以尚書授太
子光武從容問湯本師為誰湯對曰事沛國桓榮帝即
召榮令說尚書甚善之拜為議郎
劉昆受施氏易於戴賓光武時代杜林為光禄勲乃令
入授皇太子及諸王小侯五十餘人
包咸習論語舉孝廉為郎中建武中入授皇太子論語
鍾興習嚴氏春秋明帝時為左中郎將詔令定春秋章
句去其復(音複)重以授皇太子又使宗室諸侯從興受章
句
召馴習韓詩章帝時為左中郎將入授諸王
魏應習魯詩建初四年拜五官中郎將詔入授千乘王
伉
蜀尹默為僕射以左氏傳授太子(太子後主也)
吴張休字叔嗣大帝以子登為太子欲登讀漢書習知
近代之事以張昭有師法重煩勞之乃令休從昭受請
還以授登(休弱冠與諸葛恪顧譚等俱為太子登僚友以漢書授登)
晉徐邈為中書侍郎武帝時皇太子尚幼帝甚鍾心文
武之選皆一時之俊以邈為前衛率領本郡大中正授
太子經帝謂邈曰雖未敕以師禮相待然不以博士不相遇
也魏晉以來使人教授號為博士不復尊以為師故帝有云
阮放字思度為太子中舍人遷庶子時雖戎車屢駕而
放侍太子常說老莊不及軍國明帝甚友愛之
鄧攸以儒學嘗授皇太子詩
庾亮為中書郎領著作侍講東宫其所論釋多見稱述
宋何承天為率更令領國子博士皇太子講孝經承天
與中庶子顔延之同為執經
蔡茂之侍廬陵王義真讀書官至彭城王義康驃騎從
事中郎
南齊伏曼容字公儀武帝永明初為太子率更令侍皇
太子講
王儉為少傅文惠太子於崇政殿講孝經儉令摘句太
僕周顒撰為義疏
梁何佟之初仕齊明帝建武中為鎮北記室參軍侍皇
太子講
張譏為士林館學士簡文在東宫每有降集必使召之
及侯景寇逆於圍城之中猶侍哀太子武德後殿講老
莊
庾黔婁為尚書金部郎遷中軍表記室參軍東宫建以
本官侍皇太子講甚見知重詔與太子中庶子殷均中
舍人到洽國子博士明山賓等逓日為太子講五經義
賀革為湘東王府諮議參軍
顧越聰慧有口辯說毛氏詩傍通異議解褐揚州議曹
吏兼太子左衛率丞越於義理精妙尤善持論與會稽
賀文發俱為梁南平王偉所重引為賓客尋補五經博
士遷國子博士世祖即位除始興王諮議參軍侍東宫
講讀世祖以敦篤厚遇之
許懋年十四入大學領師說尤曉故事文惠太子聞而
召之侍讀于崇明殿僕射江祏重之號為經史笥
陳沈文阿文帝時為通直散騎常侍兼國子博士領羽
林監仍令於東宫講孝經論語
沈德威篤學無倦遂治經業天嘉元年徵出都侍太子
講禮傳
王元規為鄱陽王記室參軍領國子助教後主在東宫
引為學士親授禮記左傳喪服等義賞賜優厚國子祭
酒新安王伯固嘗因入宫適會元規將講乃啟請執經
時論以為榮
姚察入隋為員外散騎常侍又敕侍晉王講讀煬帝初
在東宫數被召見訪以史籍
徐孝克初為散騎常侍陳亡入隋授國子博士後侍東
宫講禮傳
後魏梁越為禮經博士太祖以其謹厚舉動可則拜
上大夫會授諸皇子經書
谷洪少受學中書太武令洪入授太子經位至尚書
李郁字永穆為廣平王懷友懷深相禮遇時學士徐遵明
教授山東生徒甚盛懷徵遵明在館令郁問其五經義例
十餘條遵明所答數條而已
劉芳為中書侍郎與邢産入授皇太子經遷太子庶子
從駕洛陽自在路及旋京師嘗侍坐講讀
高允為秦王翰傅後敕以經授恭宗甚見禮待
孫惠蔚自宣武在東宫為博士侍讀及世宗即位之後
常在左右敷訓經典自冗從僕射遷秘書丞
董徵為四門小學博士後宣武詔徵入琁華宫令孫惠
蔚問以六經仍詔徵教授京兆清河廣平汝南四王
盧辨孝武時為太子少傅太子及諸王等皆行束脩之
禮受業於辨
北齊馬敬德世祖時為後主擇師傅為侍講後主既不
好學敬德侍講甚疎時以春秋入授
後周樂遜為太尉李弼府諮議參軍太祖召遜教授諸
子在館六年與諸儒分經授業遜講孝經論語毛詩及
服虔所註春秋左氏傳
辛慶之以經明行脩與盧誕等
斛斯徵為司樂中大夫高祖以徵治經有師法詔令教
授皇太子宣帝時為魯公與諸皇子等咸服青衿行束
脩之禮受業於徵仍並呼徵為夫子儒者榮之
隋元善洛陽人通涉五經尤明左氏傳初仕後周武帝
甚禮之以為太子宫尹賜爵江陽縣公每執經以授太
子
楊汪字元度勤學專精左氏傳通三禮初仕周冀王侍
讀王甚重之每曰楊侍讀德業優深孤之穆生也
唐孔穎達武德中為秦府文學館學士以經授中山王
承乾
陸德明為秦府文學館學士命中山王承乾從其受業
馬嘉連武德中為崇賢館學士與洗馬秦暐等侍講殿
中恩禮甚渥
王元感濮州鄄城人也少舉明經累補博城縣丞兖州
都督紀王慎深禮之命其子東平王續從元感受學
蕭瑀為太子太保貞觀十七年十一月甲辰誕皇太孫
太宗幸東宫謂皇太子曰爾國之儲貳府藏是同金玉
綺羅不足為賜但先聖典籍可為鏡誡耳因賜尚書毛
詩孝經各一部瑀跪而言曰臣道德才術無一可稱徒
以犬馬之年謬當求舊之舉擢其朽質以保儲皇塵露
之資實慙無效五經義訓臣頗聞之今所賜書請陳其
要太宗許之瑀乃先說孝經次述尚書末叙毛詩咸舉
其要旨申明義趣可為深誡者皆委曲言之太宗大悦
以為保傅得人
高智周高宗時為蘭臺大夫時孝敬在東宫智周與司
文郎中賀凱司經大夫王真儒等俱以儒學受詔為侍
讀
吳文瓘為道士以儒學善教誘童孺大歴中代宗召入
宫太子及諸王嘗受經藝
王起為皇太子侍讀文宗開成二年正月詔起及陳夷
行再入長生院對皇太子講讀劉仲武橋庶十日對諸
王講讀二月詔起夷行三日入長生院對皇太子講讀
仲武庶八日入内見諸王授書三月詔起夷行五日一
入長生院對太子講讀仲武間日入對諸王授經四月
甲午朔皇太子於長生殿對起夷行諸王對仲武
竇宗直為秘書少監開成二年七月以宗直為太子侍
讀三年七月詔宗直及周敬復令每遇雙日入對皇太
子九月又詔宗直敬復依前隔日入少陽院
册府元龜卷七百十
