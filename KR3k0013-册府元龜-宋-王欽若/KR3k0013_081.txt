册府元龜卷八十一宋王欽若等撰
帝王部
慶賜第三
唐代宗以寳應元年四月即位五月丁酉大赦詔諸州
刺史與一子官刺史縣令入五品减兩考内外文武官
三品㔾上賜爵一級四品已下各加一階諸州刺史父
母在無官者與致仕官及母邑號㔾亡殁者追贈天下
子為父後者各賜勲一轉
廣德元年七月壬子受册尊號大赦改元制内外文武
三品㔾上賜爵一級四品已下加階仍各賜勲兩轉文
武正員常參官并諸州刺史父母無官邑者宜與致仕
及邑號賜者更與改贈
二年二月乙亥親拜南郊戊子御明鳳門大赦内外文
武三品㔾上賜爵一級四品㔾下各加一階仍並賜勲
兩轉武德元從功臣勲業特崇子孫沈翳者委所司勘
責各與一人官成都靈武元從普恩之外三品已上更
賜一級四品已下更加一階寳應功臣普恩之外三品
㔾上各與一子六品官賜爵一級四品已下各加兩階
更賜勲兩轉五品㔾上官子為父後者賜勲兩轉副元
帥光弼子儀各與一子三品官并階諸道節度使各與
一子五品官并階都防禦使及經略等使各與一子六
品官并階去歲行幸陜州六軍英武威遠威武寳應射
生衙前射生左右步軍等并内外文武百官扈從到行
在者三品㔾上與一子官四品已下各加兩階自陜州
至上都已來置頓使及州府長官普恩外各與一子出
身置頓使判官已下緣路縣令及專知頓使各加一階
其六軍神策寳應射生衙前射生及左右步軍英武威
遠威武等諸軍左右金吾將士緣大禮扈從及在城留
後者共賜金錢五萬貫鴻臚蕃客共賜錢一千貫儀王
及彭王㔾下諸王男未有官者並准舊例與官其已封
為郡王國公者及永穆長樂㔾下長公主及諸郡縣主
并嗣王郡王各與一子官皇親五等㔾上諸親三等已
上各與一子出身二王之後各與一子官應緣大禮應
升壇殿行事者普恩之外更與一子官應在太清宫郊
廟諸色職掌者及册皇太子行事官撰册并書册文及
檢校造册官普恩之外三品㔾上賜爵一級四品已上
加一階仍賜勲一轉
永泰元年正月癸巳朔御含元殿大赦改元應見立仗
諸軍將士等宜共賜錢五萬貫
大歴元年十一月甲子日長至御含元殿大赦改元其
立仗將士等宜賜物五百疋
德宗以大歴十四年五月即位六月己亥朔御丹鳳樓
大赦天下内外文武官三品已上賜爵一級四品已下
加一階致仕官同見任天下百姓為戶者賜右爵一級
内外將士及方面連帥並加官及勲封等在城諸將士
各賜繒帛
建中元年正月辛未拜郊廟禮畢御丹鳳樓大赦天下
内外文武官賜爵及階勲天下子為父後者賜勲兩轉
興元元年正月癸酉朔帝在奉天大赦改元詔應赴奉
天并進牧京城將士并賜名奉天定難功臣身有過犯
减罪三等子孫過犯减罪二等
六月癸丑詔興元府見任官各加兩階耆老與版授本
縣令仍賜緋興元鳳州界内知頓脩橋閣路官等委嚴
震類例功效聞奏當與甄奬
七月丙子次鳳翔詔鳳翔府耆夀侍老八十已上各與
版授刺史仍賜紫餘並與版授上佐仍賜緋府縣知頓
官考滿日放選是月辛卯御樓大赦内外文武及致仕
官三品㔾上賜爵一級四品㔾下加一階仍并賜勲兩
轉司徒兼中書令晟與一子五品正員京官侍中瑊與
一子六品正員京官駱元光尚可孤韓遊環戴休顔各
與一子七品正員官諸道節度使及行在都知兵馬使
都虞候扈從左右金吾六軍大將軍各與一子八品正
員官都團練使觀察使各與一子官收京城將士超八
資改轉已甄叙者更與超三資扈從及收京城將士及
常參官祖父母在先無官封量授致仕官及邑號㔾亡
者與追贈扈從將士三品巳上賜爵兩級四品㔾下各
加兩階賜勲三轉諸道刺史普加恩外賜爵一級諸道
鎮軍及行營將士三品已上賜爵一級四品㔾下加一
階宣示中外咸知朕意
貞元元年正月丁酉朔御含元殿大赦改元扈從奉天
及收城將士以府庫空竭减六宫百司經費據見漕運
財賦隨到者賞賜之
十一月癸卯日南至南郊禮畢詔内外文武見任及致
仕官三品㔾上賜爵一級四品已下加一階天下諸使
軍將士三品已上亦賜爵一級四品㔾下加一階白身
人賜勲三轉應奉天興元元年扈從立功并收京城將
士食封者各隨文武與一子官餘並加兩階仍賜勲三
轉其文武百僚應從到興元府者五品㔾上賜勲三轉
其五品已下賜爵一級六品㔾下加一階合入三品五
品者不拘考限聽叙其中五品㔾上父母未經追贈者
並與追贈大長公主各與一子七品官嗣王郡王縣主
各與一子出身應陪位皇親三品已上賜爵一級四品
五品加一階六品㔾下及嘗選散官者簡選日優與處
分應緣大禮職掌行事官及留守副留守内行事中官
等三品㔾上各賜爵一級四品㔾下加一階仍並賜勲
兩轉介公&KR0008;公各與一子官如無子孫賜物一百疋神
策六軍殿前射生英武威武威遠皇城左右金吾衞使
等諸軍諸使將士御樓立仗及守本仗者并諸道節度
下隨使赴上都帖仗將士等宜共賜物十三萬段仍賜
勲兩轉
四年正月庚戌御殿大赦諸軍立仗將士共賜帛十萬疋
陪位蕃客賜一千疋天下刺史與一子正員官戶口增
加田疇廣闢者長吏加一階縣令减選優與處分
十一月庚午日南至南郊禮畢詔内外文武及致仕官
并諸軍將士等三品已上賜爵一級四品已下加一階
大禮行事官各加一階立仗將士及守本營者共賜帛
十八萬端疋
九年十一月乙酉日南至郊祀禮畢大赦天下内外文
武見任及致仕并諸軍諸使將士等三品㔾上賜爵一
級四品㔾下加一階將士白身者賜勲兩轉應緣大禮
職掌行軍法駕南郊後留守副留守及太倉左藏庫及
陪位官等三品已上更賜爵一級四品㔾下加一階其
郊壇宫廟行事官各賜勲兩轉皇親應陪位者三品㔾
上賜爵一級四品已下加一階及諸色應陪位官等各
賜勲兩轉親王大長公主公主嗣主郡縣主&KR0008;公介公
鴻臚蕃客神威六軍及諸使應緣大禮宿衞御樓立仗
及守本軍本營者諸道節度在京帖仗將士賜物有差
宰輔及在方鎮者祖父各與追贈東都留守諸軍節度
觀察都防禦都團練經略鹽鐵轉運使左右神策神威
六軍等統軍大將軍英武威遠軍使戶部侍郎判度支
及京文武三品巳上正員官尚書省四品官中書門下
省御史臺五品官父在未有官者量授檢校官有官者
加一階母在未有邑號者授邑號巳有邑號者更進邑
號父母亡殁者各與追贈應諸軍防秋兵馬使及别勑
定名充邊地兵馬使等備禦勤勞所宜優異其父在未
有官者各授檢校官母在未有邑號者各授邑號邊軍
鎮守及諸道諸軍防秋將士經三周年未改轉者宜與
甄叙
順宗以貞元二十一年正月即位赦制内外文武見任
及致仕官并諸道將士等賜爵加階賜勲有差二王三
恪褒聖侯各與一子官大長公主嗣王等各與一子官
及出身有差宗子中有才用者委宗正卿以名聞量才
叙用皇王等已上親賜爵加階有差陪位者年十五㔾
上并放出身諸州府長官及京長參官父見在未有官
者並與五品致仕官及階父殁者母存者與邑號父母
亡殁量與追贈陜州元從寳應功臣興元元從奉天定
難功臣賜爵勲有差亡殁者與追贈中書門下節度使
東都留守度支鹽鐵等使京兆尹觀察招討等使及神
策神威金吾六軍將士大將軍英武威遠鎮國軍使隴
右經略軍使節度留後各與一子官有差其神策神威
六軍將軍大將士英武軍等使并與加官神策神威六
軍英武威遠營左右金吾及皇城將士及緣御樓立仗
將士等賜物及爵階有差應東宫官及侍讀侍書授在
正月二十六日巳前者國喪已來職掌行事及册命官
受顧命撰制詔及脩册文并寫制詔官等賜爵加階勲
進改有差蕃客等共賜物一千八百七十疋義武軍節
度使下官健在城立仗共賜物三千八百四十五疋立
仗將士等量加改轉内侍省及内坊官正諸道進奏院
及奏事官賜爵階勲有差百姓九十㔾上版授及賜各
有差又册皇太子詔文武官常參及諸州府長官子為
父後者賜勲兩轉
憲宗元和元年正月丁卯御丹鳳樓大赦内外文武見
任及致仕官神策六軍諸道將士等各賜爵階勲有武
德已來功臣子孫與官及出身文武常參官觀察節度
團練經略使刺史六軍大將等父母亡殁與封贈至德
巳來任宰輔與追贈及諡陜州奉天元從功臣恩外更
賜勲爵
二年正月辛卯有事於南郊還御丹鳳樓大赦天下制
内外文武見任及致仕官諸軍將士等以品秩節級賜
勲爵文宣公及二王三恪公主諸王與一子官及賜物
有差諸軍立仗及在本營節級賜物應緣大禮職事官
並賜階爵天下百姓高年者賜米麥羊酒及版授官
四年十月册鄧王寧為皇太子大赦天下文武常參官
及諸州府長官子為父後者賜勲兩轉應緣册禮行事
官賜階及勲爵有差鄧王府官量與進改
七年十月壬寅册遂王為皇太子庚戌制文武常參官
及諸州府長官子為父後者賜勲兩轉應緣册皇太子
行事官加階賜勲爵有差文武常參官及陪位官並宗
子親賜勲一轉遂王府官量與進改
十三年正月乙酉御含元殿受朝賀畢御丹鳳樓大赦
詔二王三恪及文宣公各賜物五十疋神策六軍威遠
金吾及皇城等緣御樓立仗將士等及在城内蕃客各
賜布有差中書門下及文武常參官諸道節度觀察神
策諸軍等使祖父母父母節級與贈官封存者量與致
仕官及邑號天下百姓高年賜束帛羊酒有差
十四年七月己丑御宣政殿受册尊號大赦天下内外
文武見任及致仕官三品㔾上賜爵一級四品已下加
一階仍賜勲兩轉神策六軍金吾皇城威遠等諸軍應
在城内蕃客並節級賜物侍中韓弘讀册官崔羣讀寳
官皇甫鏄並各加一階㔾至三品者賜爵二級撰册文
官崔羣與一子正員官其餘應職掌行事官加階賜爵
賜勲有差寳應興元功臣各賜勲爵天下百姓高年者
頒賜有差
穆宗以元和十五年正月即位二月丁丑御丹鳳樓大
赦詔内外文武見任及致仕官三品㔾上賜爵一級四
品已下各加一階諸道軍將士等普恩之外賜階爵有
差二王三恪文宣公及公主縣主嗣王節級賜與一子
官及出身宗子才行者委以名聞奏仍委中書門下量
才叙用皇王等巳上親皇太后二等㔾上親並賜階爵
中書門下諸道節度使諸州府長官東都留守及京常
參官諸軍使等父母並節級與追贈父母存者與官封
已經追贈者更與改贈在城諸軍將士節級賞賜仍加
階爵京西京北及鎮武天德八道節級都防禦使下及
神策一十二鎮將士等共一十八萬六千七百餘人都
賜物一萬八千八百餘疋皇太后諸親委中書門下量
等第節級優賞文武常參官及外官職事五品㔾上有
母者並加邑號如㔾至郡太夫人者許迴授周親應緣
皇太后册禮職事官並節級賜物天下百姓有祖父母
父母高年者賜束帛城内蕃客等並節級賜物今年正
月二十八日至閏正月三日宫苑諸門守捉西内立仗
將士等量加改轉應内侍省及内坊官正等並賜勲爵
九月辛丑幸魚藻宫大張樂觀競渡貴戚左右洎倡優
角抵市肆百戲皆厚頒賜賚
十一月制王承元願赴闕庭宜令諫議大夫鄭覃往鎮
州宣慰其四州之内有高年孤獨或承平遺老夙覩皇
風或孤獨廢疾不能自存者差官就問量給粟帛
長慶元年正月辛丒郊禋禮畢大赦天下内外文武及
致仕官三品已上賜爵一級四品㔾下各加一階陪位
白身人賜勲兩轉陜州奉天興元功臣更賜爵有差身
殁未經追贈應緣大祀移仗宿衞御樓立仗將士普恩
之外賜爵勲有差仍准舊例賜錢物二十萬四千九百
六十端疋貫大禮職掌行事官及留守等更賜勲爵及
加階升壇殿行事官更特加一階應在城内蕃客等賜
物有差天下百姓高年者賜米及綿絹有差
三月以盧龍軍節度使劉總請代詔曰劉總已極上台
仍移重鎮兄弟子姪各授官榮大將賓寮亦宜超擢百
姓復一年宜賜軍士錢百萬貫以内庫錢充仍令宣慰
使給事中薛存慶親諭朝旨與節度使丞相張弘靖計
會大將判官甄奬未及有父母在者並具名列上郡縣
中有殘破甚者量便宜優䘏管内高年惸獨廢不能自
存者差官就問給賜粟帛
七月壬子受册尊號禮畢御丹鳳樓大赦内外文武見
任并致仕官賜官爵有差神策六軍金吾威遠皇城將
士普恩之外各賜勲三轉大長公主長公主公主嗣王
郡王縣主神策六軍金吾威遠皇城等諸軍將統軍以
下并將士等長行立仗及守本軍本營者各賜物有差
鴻臚禮賓院應在城内蕃客等並節級賜物隂山貴女
來迓天孫會王明庭克觀盛典念吾妹之將遠於禮賓
而宜加其回鶻公主别有賜物攝侍中讀寳官戶部侍
郎平章事杜元穎讀册官中書侍郎平章崔植各加一
階撰册文官與一子正員官册奉寳授書玉册官書寳
官各加兩階進寳綬進册進中嚴外辨禮儀贊道押册
寳綬舁寳册官各加一階其餘應職掌行事官并寫制
書官太常脩撰儀注禮官并内定行事中使三品已上
賜爵一級四品已下加一階仍并賜勲兩轉鐫造玉册
并填金字造寳裝寳官等各賜物五十段尊師重傅有
國常經李逢吉常綬薛倣丁公著等普恩之外各加一
階如㔾至三品四品者賜爵一級天下百姓年九十已
上委所在長吏量加存問
二年十二月丙子册景王為皇太子癸丑詔文武常參
及諸州府長官子為父後者賜勲兩轉緣册太子攝太
尉稱賀攝侍中承旨宣制進中嚴外辨攝中書令讀册
授册各賜爵一級其行事職掌官及書寳引册寳舁舉
册寳儀禮使禮官等三品已上賜爵一級四品已下加
一階撰册文官特加一階仍並賜物有差導引官各加
一階鐫造册寳及禮生等賜勲有差文武常參及陪位
官并宗子諸親賜勲一轉
敬宗以長慶四年正月丙子即位詔曰朕以寡昧祗膺
寳位載懷悼懼豈所克堪而羽衞爪牙禁營師旅晝廵
夜警恊力悉心自始御哀至於踐祚忠勤匪懈誠節用
彰將圖錫賚務欲豐厚屬頻年旱歉御府空虛如聞邊
上將士至今未給衣賜永言軫慮深切寤懷霑卹之時
所期均濟兩軍官健各宜賜絹十疋錢十千畿内諸鎮
各賜絹十疋錢五千軍吏及城内諸軍賞物節級有等
仍於内庫更出綾絹共三萬疋度支充邊軍春衣并天
下州府賦税如要蠲放者并委所司約此數均勘取濟
凡百將士宜悉朕懷(元和十五年穆宗即位賞賜過差左右神策軍各給錢五十貫諸軍)
(及外鎮所降無幾將吏之錫又倍焉至是宰臣請量物力稍循往例時議美之)丁丑分命中使
宣賜宰臣及給事中中書舍人錦綵金銀器有差以册
日行事寵錫也又賜諸内長官及扈從至左右軍供奉
官錦綵銀器有差
文宗以寳歷二年十二月乙巳即位賜左右軍中尉樞
密使供奉内官等錦綵銀器有差戊申帝始聽政尊聖
母為皇太后賜行事官錦綵銀器有差宰臣翰林學士
錦綵銀器有差以脩册文宣教令故也賜少陽院宿直
官健共四百人錢各二十五貫絹二十五疋於槐林卓
隊左右軍各五千人絹各十五疋錢十五貫又長行各
錢十貫絹十疋左右三軍長行絹各十疋錢五貫左右
金吾皇城威遠飛龍官健等各絹五疋錢五百文
太和元年正月乙巳御丹鳳樓大赦改元其去年十二
月九日立功將士普恩之外三品已上更賜爵一級四
品已下更加一階其赴難軍使兵馬使都虞候將士等
仍各與改轉名銜聞奏
七年八月甲申册魯王永為皇太子制文武常參官及
諸州府長官子為父後者賜勲兩轉應緣册禮行事官
賜爵加階賜勲并賜物有差魯王府官未經進改者量
與進改
開成元年正月辛丑朔御宣政殿改元大赦應内外文
武進階加爵有差(臣欽若等曰自武宗至哀帝無實錄帝紀惟書大赦及錄文言簡赦文未)
(獲故會昌已後慶賜之事多闕文)
昭宗龍紀元年正月癸巳朔御武成殿大赦改元中外
文武臣寮進秩頒爵有差
天祐元年閏四月帝遷都雒陽乙巳御光政門大赦改
元應脩都諸色工匠人夫軍將節級軍人百姓等共賜
錢一十萬貫以見在東都諸道上供物充委全忠分給
其軍將仍委具名銜聞奏量材酬奬又應自陜州執事
掌儀仗隨駕馬軍及樓下立仗將士等共賜錢五萬貫
以見在東都錢充應内外文武常參官節度觀察防團
刺史並與追贈追封先已有者更加封贈其諸道藩鎮
牧守并委中書門下第其功績進改處分禮儀使御營
使各與進階
後唐莊宗同光元年四月即位改元大赦應六軍及行
營馬步蕃漢諸道將校并賜功臣未有官者超一資與
檢校官已有官者亦超一資如官㔾高者與加爵邑如
曾封爵者即給一子六品正員官其長行兵士並賜功
臣應將士等並勒逐處各等第優賞
二年二月己巳朔南郊禮畢大赦應自來立功將校兵
士等皆久經戎陣備覩辛勤並宜各轉官資仍加賞給
應南郊掌儀仗隨駕官員及樓下立仗將士及河南將
校兵士等亦各賜等第優賞應藩鎮使臣各賜一子出
身仍封功臣名號諸道留後刺史官高者加爵一級官
卑者加官一資
三月辛亥詔隨駕收復汴州及扈從到雒及南郊立仗
都將已下至節級長行軍將等朕自削平中夏掃蕩羣
凶被介胄以征行歷星霜而扈從凡經百戰盡立殊功
永念丹心真同赤子若無旌賞豈表恩榮其都將官自
司空㔾下者宜並賜協謀定亂佐國功臣自僕射尚書
常侍至大夫中丞宜並賜忠勇拱衞功臣其初帶憲銜
宜並賜忠烈功臣㔾有功臣名者不在此限其節級長
行軍將並宜賜扈蹕功臣又詔昨皇太后爰自北京歸
於大内旋膺典册正位宫闈載詳邦國舊規合有命婦
貢表宜稽邃古以示新恩應内外文武官妻可據品秩
高卑各封邑號
明宗天成二年五月勑朕自恭承景運祇荷丕圖念寰
海生靈錄勲賢骨肉保家莫尚於孝報國莫大於忠忠
孝兩全古今所重在朝文武臣寮并諸道節度刺史等
有父母者宜徧加恩澤使天下為人父者知感為人子
者知恩競楊家國之風顯著君臣之道
三年正月己丑先准天成二年五月十二日勑中外臣
寮及諸道節度使等有父母者並許加恩奉勑凡居臣
下盡抱公忠共為朝廷各榮家族具慶者繼頒恩渥俾
耀晨昏既亡者宜漏泉扄以光封樹應中外羣臣及諸
道節度防禦團練刺史等父母亡殁者並與追贈加封
四年二月北面馳報今月三日收復定州舉酒徧賜侍
臣喜除腹心之疾賜教坊絹五百疋内臣進馬稱賀丙
午百辟入賀馮道從容言曰元惡既除猶望陛下安不
忘危即太平非遠戊申宴羣臣於玉華殿樂作王晏球
馳報已獲王都首級生禽契丹秃餒等二千餘人百官
就班稱賀崔協酒酣不能抃蹈踣於地命左右掖之方
興不久協卒宴罷賜物加等
長興元年二月郊禋禮畢下制曰朕恭荷丕圖獲申大
禮蓋股肱之叶力環衞之輸忠將士等扈從乘輿警廵
晝夜咸彰勞瘁深所嘉稱各示頒宣以明酬奬宜令三
司依等第勘會指實人數指揮支給其諸道州府如本
處有絹帛准價折支無見在錢物即就便支遣兼差使
臣各往逐處宣賜仍下六軍諸衞准此告諭是月宴羣
臣於長春殿百寮各賜鞍馬銀器分物有差酬郊祀行
事也五月丁丑詔賜皇后册禮使馮道副使兵部尚書
盧質錢絹衣著銀器鞍馬有差
三年正月白波新脩軍營帝駕幸觀之稱旨賜部署軍
吏等物有差八月戊申受册尊號庚戌以馮道撰玉册
文李愚書寳劉昫書册各賜絹二百疋銀器百兩秦王
從榮延光延夀各賜絹五百疋銀器百兩金帶一銀鞍
馬一宣徽使馮贇孟漢瓊絹三百疋銀器百兩鞍轡馬
一匹客省使宋敬塘樞密直學士李崧絹百疋蓋盌一
侍衞指揮使康義誠已下三人六軍統軍李從昶已下
六人各賜錢二十千諸軍都指揮使人各十五千諸軍
指揮使人各十千副指揮使人各七千都頭人各五千
副兵馬使人各四千親直捧聖等散指揮使嚴衞軍將
等人各三千龍武神武羽林六軍馬步兵士人各二千
雜作諸軍將士人各一千徽號赦後恩賞也又賜侍衞
都將康義誠絹二百疋馬一匹馬步都將安彦威張從
賓各絹百疋馬一匹捧聖嚴衞都將宋洪實皇甫遇絹
各百疋
十月丙寅勑曰朕聞君臣一也善否同之比之於人心
安則體逸方之於木枝盛則葉繁朕自父天子民宗文
祖武輔弼上憑於廊廟獻替次賴於縉紳四海無波敢
自矜於清晏一人有慶思共樂於雍熙近又允副羣情
增崇大號雖中外元輔已議序遷而文武庶寮未聞普
及而况咸著恪居之績悉堅欣戴之誠將顯示於奬酬
當廣頒於渥澤應在朝文武臣寮並宜加恩其有八月
四日已後遷官者不在此限時帝欲徧與百寮轉官而
馮道等以為轉官須論資考乃奏叙階勲而已
愍帝以長興四年十一月癸卯即位己酉詔中外將士
賜物有差
應順元年正月改元諸藩鎮文武臣寮皆次序加恩帝
嗣位覃慶澤也是月宴將相百寮於廣夀殿賜幣馬有
差二月詔兩班常參官各加階進爵從改元赦書恩例
也
末帝清泰元年四月即位大赦應内外文武臣寮即鎮
州府等使刺史文武職員將校並與加恩應自鳳翔扈
駕員寮凡主兵主事者各賜功臣名見在京隨駕并諸
道馬步將士并與等第優給并從别勑處分隨駕前資
文武官寮并量材任使是月詔禁軍鳳翔城下歸明將
校賞給龍武都指揮使安審琦羽林都指揮使馬萬楊
思權嚴衞都指揮使尹暉各二馬一駝錢七十貫諸軍
廂指揮使壕寨使各一馬一駝錢五十貫諸軍指揮副
指揮使一馬一駝錢四十貫軍使都頭一馬錢三十貫
諸軍軍使副兵馬使至長行契丹直錢三萬軍頭十將
至軍人各十貫其元在京城守營及新招軍都人廂軍
十將至官健各錢十貫又詔曰應勸進諸選人前京兆
府武功令龐濤而下四百九十有四人方在京都遘茲
際會既同勸進宜示奬酬其前資州縣官及黃衣進選
人近日緣少闕員難於减選候合格日各超一資注擬
行事官亦於注擬時優與處分長流人已歸本貫即以
赦書節文處分攝試官推廵令錄宜并許比三轉出身
判司衙推主簿比明經出身各守選限自今年始合格
日與初官宗子未有出身者與出身有出身者同選人
例處分給與憑據
七月詔鄭州防禦使宋敬塘宿州團練使潘環潁州團
練使孫鐸亳州團練使康文審洺州團練使田武密州
刺史張籛郢州刺史武廷翰懷州刺史周光輔商州刺
史侯益并叙進爵邑從恩例也文武兩班崔居儉而下
一百七十有一人各轉階一級或賜勲一轉或進爵一
等示新恩也
晉高祖天福元年十一月己亥即位于北京大赦改元
詔曰文武官寮等各輸推戴之誠宜示奬酬之道應在
京文武官寮及軍府將校并勸進官等兼前資官内自
五月後來未曾分掌職任并各與遷轉官資自五月後
已來曾受官者不在此限其軍府諸色職掌將吏等已
及押衙職者并與加官未及押衙職者各與遞遷職次
應超魏府行營及係侍衞諸軍將校等并已加恩外所
有六軍及諸道本城并替換在諸處將校未加恩者凡
執干戈皆為社稷雖守役或分等次而傾心盡著勤勞
且被渥恩各升官秩用奬輸忠之效俾堅禦侮之誠其
六軍及諸道州府本城并替換在諸處將校未加恩者
宜令并與依資轉官仍令六統軍及諸道州府據前項
軍都自副將已上分析名銜申奏是月甲申至雒都壬
午詔曰賞罰二柄激勸萬方儻稽甄奬之恩何荅勤劬
之效應扈駕及相州歸順軍都並與重加優賞但緣宫
内燒爇庫藏虛乏宜令三司疾速抽徵諸道税物以充
賞給其指揮使節級等并與超轉官資五月後來已曾
授恩命者亦與依資轉官高懸朗日臨照必被於遐陬
大扇仁風亭育罔遺於纖芥應天下歸順節度使刺史
下賓席郡職及將校等委中書門下各與改轉官資
二年正月庚申詔曰有晉開國新命臨人宜弘不二之
規以廣無私之化應在朝中外臣寮及節度團練防禦
使刺史留守司及州府縣官等宜并與加恩擢材委任
不問常例
十月勑應追尊四廟行事官等追尊四廟式展盛儀行
事庶官合頒溥澤貴承光寵共贊孝思宜令銓司准元
勑磨勘如守選年深過格及㔾合格指受赴任不得并
次一選兩選者先與注官加欠三選四選月限不滿衝
替下許非時注擬者即相次注官仍頒各依資序如不
依元勑指揮欠選數多者即仰都具奏聞
三年四月諸道藩侯郡守皆等第加恩
六年八月己亥帝至鄴都壬寅制經過郡縣迎奉乘輿
既供億以為勞宜旌酬而示寵應自東京至鄴㳂路供
頓官員職掌等並與加恩載念雀臺昔居侯服撫綏六
郡臨蒞四年睠彼職員依然父老無恡推恩之典仍敦
尚齒之風鄴都並相澶貝博衞等州官員職掌内有頃
歲潛龍時在職者并與加恩管内耆老八十已上者並
與版授上佐
少帝以天福七年六月乙丑即位丁卯賜侍衞諸軍將
校錢一百貫至五十貫以初即位示大賚也
七月庚子御正殿大赦内外臣寮侍衞諸軍將校及諸
道節度使防禦團練刺史及諸道賓幕將校職員見任
京官六品㔾下州縣官三司場院監治帶使額者並與
加恩其諸道職員押衙已下與轉官兵馬使㔾下與轉
職致仕官前任文武朝臣内諸司使㔾下前任節度使
防禦團練刺史行軍賓從少尹上佐官前諸道都指揮
使已下前任京六品㔾下官及前資州縣官帶使額場
院官等並與加恩應在京諸司職掌亦量與恩澤
八年七月丁酉幸南莊宣隨駕臣寮射于後園賜酒食
物帛有差㳂路農人各賜布衫袴并鞋貧子共賜錢一
十貫文
開運二年正月辛亥宴青州立功將校於永福殿賜李
守貞符彦卿玉帶衣一襲衣著銀器鞍轡馬都監王景
崇護聖廂主楊實都指揮使靳霸等各等第賜金銀帶
衣服疋段銀器等
漢高祖開運四年二月辛未即位於北京猶稱天福十
二年是月戊寅以内外府庫賞犒諸軍將士有差甲午
賜北京管内郡縣官員職掌各加階級乙酉北京管内
及諸道相次有前資官六千七百人詣闕稱賀帝面加
賚以遣之
六月甲子至東京戊辰大赦内外臣寮及京百司并諸
道官吏將校等各具名銜申奏當與加恩
乾祐元年正月乙卯大赦改元應扈從鄴都文武臣寮
及諸軍將校并在京都署廵檢官員職掌諸軍將校等
除已行恩命外所有未曾加恩者宜令中書門下條舉
聞奏兼鄴都已來緣路州縣迎奉大駕供饋宿頓粮草
無遺闕處其職掌及州縣官吏並與等第甄錄
隠帝以乾祐元年二月辛巳即位癸巳大赦應中外文
武臣寮將吏各加恩寵其馬步諸軍兵士等各加賞給
周太祖廣順元年正月丁卯即位改元詔馬步諸軍將
士等各與等第超加恩命仍賜功臣名號已有功臣者
别與改賜内外文武臣寮致仕官諸軍將校隨使職員
及前任藩侯郡守文武朝列前内諸司使副使前禁軍
指揮使前資行軍副使等各與等第加恩
世宗以顯德元年正月南郊大赦内外馬步諸軍將士
各等第優賞應見任内外文武職員諸軍將校致仕官
節度防禦團練刺史前任文武外朝官前内諸司使副
使前諸州行軍副使前指揮使諸道進奉專人前資官
赴郊廟陪位者并與加恩内外命婦并與追封因夫子
叙封者不得過夫子本品其諸寺監攝官如滿七周年
㔾上應奉公事無遺闕文書灼然者並與同明經出身
應祗應郊廟職掌人員並與恩澤其行事官已勘無違
碍者候銓司移省各與除官合來年集者候將來授任
仍並加一階欠三選至五選者减一選欠六選已上减
兩選幕職並與减一年如欠月限不及一年者便與除
官仍轉官資其諸色選人駁放皆依格勑其間小小違
碍可以情恕者并條奏以聞起今後升朝官兩任已上
著綠十五周年者與賜緋著緋十五年者與賜紫凡州
縣官歷任内曾經五度參選者雖未及十六考與授朝
散大夫階年七十已上合授優散官者并賜緋其非時
特恩不拘此例是月賜將相近臣主軍職員及郊禋册
尊號行事官等第分物
三月丁丑賜宰臣樞密使及諸軍都校鞍馬金玉帶衣
服各有差辛巳大赦内外見任文武職官致仕官及諸
軍將校并與加恩其前任京官幕職州縣官至合授官
日施行
四年三月戊子朔帝在淮南宴文武從官於行宫賜招
討使李重進都監向訓等窄衣玉帶金銀器繒綵鞍馬
器甲等又賜諸將及行營軍士分物各有差
册府元龜卷八十一
