冊府元龜卷四百四宋王欽若等撰
將帥部
識略第三
南齊劉懷珍為宋安城王撫軍司馬領高平太守時朝
廷以桂陽王休範之事命中書舍人劉道隆宣旨以懷
珍為冠軍將軍豫章太守懷珍曰休範雖有禍萌安敢
便發若終為寇必請命奉律吞之今者賜使恐成猜廹
固請不就
裴叔業為屯騎校尉時後魏侵司豫二州以叔業為
軍主征討太祖初即位羣下各獻讜言建元二年叔業
上疏曰成都沃壤四塞為固古稱一人守隘萬夫趦趄
雍齊亂於漢世譙李寇於晉代成敗之跡事著前史頃
世以來綏馭乖失地惟形勝居之者異姓國實用武鎮
之者無兵致寇掠充斥賦稅不斷宜遣帝子之尊臨撫
巴蜀總益梁秦為三州刺史率文武萬人先啟岷漢分
遣部戍皆配精力搜盪山源糾虔姦蠧威令既行民夷必
服
周山圖為左中即將時沈攸之事起世祖為西討都督
啟山圖為軍副世祖留據盆城衆議盆城小難固不如
還都山圖曰今據中流為四方勢援大衆致力川嶽可
為城隍小事不足難也世祖委山圖以處分事旬日皆
辦世祖甚嘉之
蕭穎胄為冠軍將軍廬陵王後軍長史廣陵太守行南
兖州府事時後魏揚聲當飲馬長江帝懼勅穎胄拔居
民入城百姓驚恐席捲欲南渡穎胄以賊勢尚遠不即
施行魏人亦尋退
戴僧静為征虜將軍淮南太守時巴東王子響殺僚佐
世祖召僧靜使領軍向江陵僧靜面啟曰巴東王年少
長史捉之太急忿不思難故耳天子兒過悞殺人有何
大罪官忽遣軍西上人情惶懼無所不至僧静不敢奉
勅帝不答而心善之
李安民為中領軍先是宋泰始以來内外頻有賊寇將
帥已下各募部曲屯聚京師安民上表陳之以為自非
淮北當偹其外餘軍悉皆輸遣若親近宜立隨身者聽
限人數帝納之故詔斷衆募
始興王鑑為益州刺史都督益寕二州軍事時劫帥韓
武方常聚黨千餘人斷流為暴郡縣不能禁行旅斷絶
鑑行至上眀武方乃出降長史虞悰等咸請殺之鑑曰
武方為暴積年所在不能制今降而被殺失信且無以
勸善於是啟臺果被宥自是巴西蠻夷凶惡皆望風䧏
附行次新城道路籍籍云陳顯達大選甲馬不肯就徵
巴西太守隂智伯亦以為然乃停新城十許日遣典籖
張曇晢往觀形勢俄而顯逹遣使人郭安眀朱公恩奉
書貢遣咸勸鑑執之鑑曰顯達立節本朝必自無此曇
晢還若有同異執安眀等未晚居二日曇晢還說顯達
遣家累已出城日夕望殿下至於是乃前
梁柳惲為冠軍將軍征東司馬時齊東昏未平士猶苦
戰惲上牋陳便宜請城平之日先收圖籍乃遵漢祖寬
大愛民之義高祖從之
蕭景為信武將軍寕蠻校尉雍州刺史時魏荆州刺史
元志率衆七萬寇潺溝驅廹羣蠻蠻悉渡漢水來降議
者以蠻屢為邊患可因此除之景曰窮來歸我誅之不
祥且魏人來侵每為矛楯若悉誅蠻則魏軍無礙非長
策也乃開樊城受降
柳忱為冠軍將軍時郢州平蕭穎胄議遷夏口忱諫以
為巴峽未賓不宜輕捨根本搖動民心穎胄不從俄而
巴東兵至峽口遷都之議乃息論者以為見幾
韋叡為輔國將軍既破魏小峴城遂進討合肥先是右
軍司馬胡略等至合肥久未能下叡按行山川曰吾聞
汾水可以灌平陽綘水可以灌安邑即此是也乃堰淝
水親自表率頃之水通舟&KR0008;繼至魏初築東西小城夾
合肥叡先攻二城既而魏援將楊靈胤帥軍五萬奄至衆
懼不敵表請益兵叡笑曰賊已至城下方復求軍臨難
鑄兵豈及馬腹且吾求濟師彼亦徵衆猶如吳益巴&KR0588;
蜀增白帝耳師克在和不在衆古之義也因與戰破之
軍人少安
羊侃為將時侯景反逼城賊既頻攻不捷乃築長圍朱
异張綰議欲出擊之高祖以問侃侃曰不可今擊之出
人若少不足破賊若多則一旦失利自相騰踐門隘橋
小必大致挫衂此乃示弱非騁王威也不從遂使千餘
人出戰及交鋒朱异望風退走果以爭橋赴水死者大
半
後梁尹德毅為將宣帝詧初為梁王於襄陽置百官承
制封拜後周太祖令柱國于謹平江陵立詧為梁主居
江陵東城資以江陵一州之地乃置江陵防主統兵居
於城西名曰助防外示助詧備禦内實兼防詧也初江
陵滅梁元帝將王琳據湘州志圖興復及詧立琳乃遣
其將潘純陁侯方兒來寇詧出師禦之純陁等退歸夏
口詧之四年詧遣其大將王操率兵略取王琳之長沙
武陵南平等五年王琳又遣其將雷柔襲陷監利郡太
守蔡大有死之尋而琳與陳人相持稱藩乞師於詧詧
許之師未出而琳軍敗附於齊德毅說詧曰臣聞人主
之行與匹夫不同匹夫者飾小行競小廉以取名譽人
主者定天下安社稷以成大功今魏虜貪惏罔顧弔民
伐罪之義必欲肆其殘忍多所誅戮俘囚士庶並為軍
實然此等戚屬咸在江東念其充餌豺狼見拘異域痛
心疾首何日能忘殿下方清宇宙紹兹鴻緒悠悠之人
不可門到戶說既塗炭至此咸謂殿下為之殿下既殺
人父兄孤人子弟人盡讐也誰與為國但魏之精銳盡
萃於此犒師之禮非無事故若殿下為設享會因請于
謹等為歡彼無我虞當相率而至預伏武士因而斃之
分命果毅掩其營壘斬馘逋醜俾無噍䫫江陵百姓撫
而安之文武官僚隨即銓受既荷更生之惠孰不欣戴
聖眀魏人懾息未敢送死僧辨之徒折簡可致然後朝
服濟江入踐皇極纉堯復禹萬世一時晷刻之間大功
可立古人云天與不取反受其咎時至弗行反受其殃
願殿下恢宏遠略勿懷匹夫之行詧不從謂德毅曰卿
之此策非不善也然魏人待我甚厚豈可背德若遽為
卿計則鄧祁侯所謂人將不食吾餘也既而合城長幼
被虜入關又失襄陽之地詧乃追恨不用尹德毅之言
以致於是
後魏莫題為幢將領禁兵道武之征慕容寳也寳夜犯
營軍人驚駭遂有亡還京師者言官軍敗於栢津京師
不安南安公元順因之欲攝國事題謂順曰此大事不可
輕爾宜審待後要不然禍將及順乃止以功拜平遠將
軍賜爵扶柳公進號左將軍改為商邑公
張蒲為内都大官眀元太常初丁零翟猛雀驅逼吏民
入白𡼏山謀為大逆詔蒲與冀州刺史孫道生等往討
道生等欲徑以大兵擊之蒲曰良民所以從猛雀者非
樂亂而為皆逼凶威強之耳今若直以大軍臨之吏民
雖欲反善其道無繇又懼誅夷必并勢而距官軍然後
入山恃阻誑惑愚民其變未易圖也不如先遣使喻之
使民不與猛雀同謀者無坐則民必喜而俱䧏矣道生
等以為然且以奏聞眀元詔蒲軍前慰喻乃下數千家
還其本屬蒲皆安集之猛雀與親黨百餘人奔逃蒲與
道生等追斬猛雀首送京師
崔玄伯為周兵將軍時眀元以郡國豪右大為民蠧乃
優詔徵之民多戀本而長吏逼遣於是輕薄少年因相
扇動所在聚結西河建興盗賊並起守宰討之不能禁
眀元乃引玄伯及北新侯安同夀光侯叔孫建元城侯
元屈等問曰前以凶狡亂民故徵之京師而守宰失於
綏撫令有逃竄今犯者已多不可悉誅朕欲大赦以紓
之卿等以為何如屈對曰民逃不罪而反赦之似若有
求於下不如先誅首惡赦其黨類玄伯曰王者治天下
以安民為本何能顧小曲直也譬琴瑟不調必改而更
張法度不平必湏蕩而更制夫赦雖非正道而可以權
行自秦漢以來莫不相踵屈言先誅後赦會於不能两
去孰與一行便定若其赦而不改者誅之未晚眀元從
之又并州胡數萬家南掠河内遣將軍公孫表等率師
討之敗績眀元問羣臣曰胡寇縱暴人衆不少表等已
不能制若不早誅則良民大受其害今既盛秋不可為
此小盗而復興衆以廢民業將若之何玄伯對曰表等
諸軍不為不足但失於處分故使小盗假息耳胡衆雖
盛而無猛徤主將所謂千奴共一膽也宜得大將軍為
胡所服信者將數百騎就攝表軍討之賊聞之必望風
震怖夀光侯建前在并州號為威猛胡醜畏服諸將莫
及眀元從之遂平胡寇
陸俟為平西將軍安定鎮大將既至懷柔羌戎莫不歸
附後遷平東將軍懷荒鎮大將未朞諸高車莫弗訖訟俟
嚴急待下無恩還請前鎮將即孤太武詔許之徵俟還
京既至朝見言於太武曰陛下今以即孤復鎮以臣愚
量不過周年孤身必敗高車必叛太武疑謂不實切責
之以公歸第明年諸莫弗果殺即孤而叛太武聞之大
驚即召俟問其知敗之意俟曰夫高車上下無禮無禮
之人難為其上臣所以莅之以威嚴節之以憲網欲漸
加訓𨗳使知分限而惡直醜正實繁有徒故訟臣無恩
稱孤之美孤獲還鎮欣其名譽必加恩百姓譏臣為失
專欲以寬惠治之仁恕待之無禮之人易生陵傲不過
期年無復上下然後收之以威則人懷怨懟怨懟既多
敗亂彰矣太武笑曰卿身乃短慮何長也又以俟都督
秦雍二州諸軍事平西將軍長安鎮大將與高梁王那
擊蓋吳於杏城大破之獲吳二叔諸將欲送京師俟
獨不許曰夫長安一都險絶之土民多剛強類乃非一
清平之時仍多叛動今雖良民猶以為懼况其黨與乎
若不斬吳恐長安之變未已吳一身藏竄非其親信誰
能獲之若停十萬之衆以追一人非上策也不如私許
吳叔免其妻子使自追吳擒之必也諸將咸曰今來討
賊既破之獲其二叔惟吴一人何所復至俟曰吳之悖
逆本自天性今若獲免必誑惑愚民稱王者不死妄相
扇動為患必大諸君不見毒蛇乎不斷其頭猶能為害
况除腹心之疾而曰必遺其類其可乎諸將曰公言是
也但得賊不殺更有所求遂去不反其如罪何俟曰此
罪我與諸君當之高凉王那亦從俟計遂捨吳二叔與
之及期吳二叔不至諸將皆咎於俟俟曰此未得其便
耳必不背也後數日果斬吳以至皆如其言俟之眀略
獨决皆此類也
源懷為車騎將軍性寬容簡約不好煩碎嘗語人曰貴
人理世務當舉綱維何必湏太子細也譬如為屋但外
望高顯楹棟平正基壁完牢風雨不入足矣斧斤不平
斵削不密非屋之病也
伊馥為振威將軍太武之將討凉州也議者咸諫言無
水草唯司徒崔浩勸太武决行羣臣出後馥言於太武
曰若凉州無水草何得為國議者不可用也宜從浩言
太武善之
劉潔為尚書令督諸軍取上邽時太武將發隴右騎卒
東伐高麗潔進曰隴土新民始染大化宜賜優復以饒
實之兵馬足食然後可用太武深納之
盧淵字伯源孝文時除豫州刺史以母老固辭會齊雍
州刺史曹虎遣吏請降孝文以淵為使持節安南將軍
督前鋒諸軍逕赴樊鄧淵面辭曰臣本儒生頗聞俎豆
軍旅之事未之學也惟陛下裁之軍期已逼孝文不許
淵曰但恐曹虎為周魴耳陛下宜審之虎果偽降
楊昱為東南道都督時泰山太守羊侃以郡南叛侃兄
深時為徐州行臺州府咸欲禁深昱曰昔叔向不以鮒
也見廢春秋貴之奈何以侃罪深也宜聽朝旨不許羣
議
高閭為鎮南將軍孝文攻鍾離未剋將於淮南修故城
而置鎮戍以撫新附之民賜閭璽書具論其狀閭表曰
南土亂亡僣主屢易陛下命將親征威陵江左望風慕
化剋拔數城施恩布德擕民襁負可謂澤流邊方威惠
普著矣然元非大舉軍興後時本為迎䧏戎卒實少兵
志稱十則圍之倍則攻之所率既寡東西懸闊難以並
稱伏承欲留戍淮南招撫新附昔世祖以迴山倒海之
威步騎十萬南臨瓜步諸郡盡降而旴𣅿小城攻而弗
剋班師之日兵不戍一郡土不闢一㕓夫豈無人以大
鎮未平不可守小故也堰水先塞其源伐木必拔其本
源不塞本不拔雖剪枝竭流終不可絶矣夀陽旴𣅿淮
隂淮南之源本也三鎮不剋其一而留兵守郡不可自
全眀矣既逼敵之大鎮隔深淮之險少置兵不足以自
固多留衆糧運難可充又欲修渠通漕路必繇於泗口
泝淮而上湏經角城淮隂大鎮舟船素蓄敵因先積之
資以拒水行之路若元戎旋旆兵士挫怯夏雨水長救
援實難忠勇湏奮事不可濟淮隂東接山陽南通江表
兼近江都海西之資西有旴𣅿夀陽之鎮且安土樂本
人之常情若必留戍軍還之後恐為敵擒何者鎮戍新
立懸在異境以勞禦逸以新擊舊而能自固者未之有
也昔彭城之役既剋其城戍鎮已定而思叛外向者猶
過數萬角城蕞爾處在淮北去淮陽十八里五固之役
攻圍歴時卒不能剋以今比昔事兼數倍今以向熱水
雨方降兵刅既交難以恩恤降附之民及諸守令亦可
徙置淮北如其不然進兵臨淮速渡士卒班師還京踵
太武之成規營皇居於伊雒畜力以待敵釁布德以懷
遠人使中國清穆化被遐裔淮南之鎮自效可期天安
之捷指辰不遠
韓顯宗為右軍府長史征虜將軍太和末孝文南伐顯
宗統軍次赭陽南齊戍主成公期遣其軍主胡松高法
援等并引齊人來擊軍營顯宗親率拒戰遂斬法援首
顯宗至新野孝文詔曰卿破賊斬帥殊益軍勢朕方攻
堅城何為不作露布顯宗曰臣頃聞鎮南將軍王肅獲
賊二三驢馬數疋皆為露布臣在東觀私每哂之近雖
仰憑天威得摧醜虜兵寡力弱擒斬不多脫復高曳長
縑虛張功捷尤而效之其罪彌甚臣所以斂毫卷帛解
上而已孝文笑曰如卿此勲誠合茅社湏赭陽平定檢
審相酬新野平以顯宗為鎮南廣陽王嘉諮議參軍
于忠領軍將軍烈之子宣武時為左中即將領直寢元
禧之謀亂車駕在外變起倉卒未知所之忠進曰臣世
蒙殊寵乃心王室臣父領軍符留守之重計防遏有在
必無所慮宣武即遣忠馳騎觀之而烈分兵嚴備果如
所料宣武還宫撫忠背曰卿差強人意賜帛五百疋
邢巒為安東將軍大破梁兵宣武詔曰淮陽宿豫雖已
清復梁城之賊猶敢聚結事宜乘勝并勢摧殄可率二
萬之衆渡淮與征南掎角以圖進取之計及梁城賊走
中山王英乘勝攻鍾離巒表曰奉被詔旨令臣濟淮與
征南將軍犄角乘勝長驅實是其會但愚懷所量竊有
未盡夫圖南因於積風伐國在乎資給用兵治戎湏先
計較非可抑為必勝幸其無能若欲掠地誅民必應萬
勝如欲攻城取邑未見果得其利得之則所益未幾
不獲則虧損必大蕭衍傾竭江東為今歲之舉疲兵喪
衆大敗而還君臣失計取笑天下雖野戰非人敵守城
足有餘今雖攻之未易可剋又廣陵懸遠去江四十里
鍾離淮隂界在淮外假其歸順而來猶恐無糧難守况
加攻討勞兵士乎且征南軍士從戎二時疲弊死病量
可知己雖有乘勝之資懼無遠用之力若臣之愚見謂
宜修復舊城牢實邊方息養中州擬之後舉又江東之
釁不患久無畜力待機謂為勝計詔曰濟淮掎角事如
前勅何容猶豫盤桓方有此請可速進軍經略之宜聽
征南至要巒又表曰蕭衍侵境久勞王師今者奔走實
除邊患斯繇靈贊皇魏天敗寇豎非臣等弱劣所能剋
勝若臣之愚見今正宜修復邊鎮俟之後動且蕭衍尚
在凶身未除螳螂之志何能自息唯應廣備以待其來
實不宜勞師遠入自取疲困今中山進軍鍾離實所未
解若能為得失之計不顧萬全直襲廣陵入其内地出
其不備或未可知正欲屯兵蕭密餘軍猶自在彼欲言
無糧運船復至而欲以八十日糧圍城者臣未之前聞
且廣陵任城可為前戒豈容今者復欲同之今若往也
彼牢城自守不與人戰城塹水深非可填塞空坐至春
則士卒自弊若遣使赴彼糧何以致夏來之兵不齎冬
服脫遇冰雪取濟何方臣寕荷怯懦不進之責不受敗
損空行之罪鍾離天險朝貴所具若有内應則所不知
如其無也必無剋狀若其不得其辱如何若信臣言也
願賜臣停若謂臣難行求迴臣所領兵統悉付中山任
其處分臣求單騎隨逐東西且俗諺云耕則問田奴織
則問織婢臣雖不武忝備征將前宜可否頗實知之臣
說謂難何容強遣詔曰安東頻請罷兵遲迴未往阻異
戎規殊乖至望士馬既殷無容停積宜務神速東西齊
契乘勝掃殄以赴機會巒累表求還宣武許之英果敗
退時人服其識略
廣陽王深孝眀時為殿中尚書及沃野鎮人破六韓拔
陵反叛臨淮王彧討之失利詔深為北道大都督受尚
書令李崇節度時東道都督崔暹敗於白道深等諸軍
退還朔州深上書曰邊豎搆逆以成紛梗其所繇來非
一朝也昔皇始以移防為重盛簡親賢擁麾作鎮配以
高門子弟以死防遏不但不廢仕宦至乃偏得復除當
時人物忻慕為之及太和在歴僕射李冲當官任事凉
州土人悉免厮役豐沛舊門仍防邊戍自非得罪當世
莫肯與之為伍征鎮驅使但為虞侯白直一生推遷不過軍
主然其往世房分留居京者得上品通官在鎮者便為
清途所隔或投彼有北以御魑魅多復逃胡鄉乃峻邊
兵之格鎮人浮遊在外皆聽流兵殺之於是少年不得
從師長者不得游宦獨為匪人言者流涕自定鼎伊雒
邊任益輕唯底滯凢才出為鎮將轉相模習專事聚歛
或有諸方姦吏犯罪配邊為之指縱過弄官府政以賄
立莫能自改咸言姦吏為此無不切齒增怒及阿那瓌
背恩縱掠竊奔命師追之十五萬衆度沙漠不日而還
邊人見此援師便自意輕中國尚書令臣崇時即申文
求改鎮為州將允其願抑亦先覺朝廷未許而高闕戍
主率下失和拔陵殺之敢為逆命攻城掠地所見必誅
王師屢北賊黨日盛此叚之舉指望削平崔暹隻輪不
反臣崇與臣逡巡復路今者相與還次雲中馬首是瞻
未便西邁將士之情莫不解體今日所慮非止西北將
恐諸鎮尋亦如此天下之事何易可量時不納其策西
東部勅勒之叛朝廷更思深言遣兼黃門侍即酈道元
為大使欲復鎮為州以順人望會六鎮盡叛不得施行
深復上言六鎮俱叛二部高車亦同惡黨以疲兵討之
不必制敵請簡選兵或留守恒州要處更為後圖
臨淮王昌弟孚孝眀時為尚書左丞蠕蠕主阿那瓌既
得反國其人大饑相率入塞阿那瓌上表請臺賑給詔
孚為北道行臺詣彼賑恤孚陳便宜表曰皮服之人未
嘗粒食宜從俗因利拯其所無昔漢建武中單于欵塞
時轉河東米糧二萬五千斛牛羊三萬六千頭以給之
斯即前代和戎撫新柔遠之長策也乞以㹀牛産羊餬
其口命且畜牧繁息是其所便毛血之利惠兼衣食又
尚書奏云如其仍住七州隨寬置之臣謂人情戀本寕
肯從内若依臣請給賑新畜戀本重鄉必還舊土如其
不然禁留益損假令逼徙事非久計何者人面獸心去
留難測既易水草痾恙將多憂愁致困死亡必甚兼其
餘類尚在沙磧脫出狂悖翻歸舊巢必殘掠邑里遺毒
百姓亂而方塞未若杜其未萌又貿遷起於上古交昜
行於中世漢與胡通亦立關市今北人阻饑命懸溝壑
供給之外必求市易彼若顯求宜見聽許又云營大者
不計小名圖遠者弗拘近利雖戎狄衰盛歴代不同叛
服之情略可討論周之北伐僅獲中規漢之外攘纔收
下策昔在京師常為重備將帥勞止甲士疲力計前世
苦之力未能致今天祚大魏亂亡在彼朝廷垂天覆之
恩擴大造之德鳩其散亡禮送令反宜因此時善思遠
策竊以理雖萬變可以一觀來事雖懸易以往卜昔漢
宣之世呼韓欵塞漢遣董忠韓昌領邊郡士馬送出朔
方因留衛助又光武時亦令中即將段彬置安集掾史
隨單于所在參察動靜斯皆守吉之元龜安邊之勝策
計今朝廷成功不減曩時蠕蠕國弊亦同疇日准昔成
謨略依舊事借以閒地聽使佃牧粗置官屬以示恩撫
嚴戒邊兵以見保衛馭以寬仁縻以久策使親不至矯
詐疎不容反叛今北鎮諸將舊常云一人代外邏因令
防察所謂天子有道守在四夷者也又云先人有奪人
之志待降如受強敵武非專外亦以防内若從分割配
諸州鎮遼遠非轉輸可到悔叛之情變起難測又居人
畜業布在原野戎狄性貪見則思盗防彼肅此少兵不
堪渾流之際易相干犯驅之還本未必樂去配州内徙
復不肯從既其如此為費必大朝廷不許
李平孝眀時為撫軍將軍時南徐州表云梁蕭衍堰淮
水為患詔公卿議之平以為不假兵力終自毁壊及
淮堰破靈太后大悅引羣臣入宴勅平前坐孝眀手賜
縑布百叚
楊椿為安東將軍初獻文世有蠕蠕萬餘戶附降居於
高平薄骨律二鎮太和之末叛走略盡唯有一千餘家
大中大夫王忠高平鎮即育等上表徙置淮北防其叛
走詔許之慮不從命乃使椿持節往徙焉椿以為徙之
無益上書曰臣以古人有言裔不謀夏夷不亂華荒忽
之人羈縻而已是以先朝居之於荒服之間者正欲說
近來遠招附殊俗以别華戎異内外也今新附者衆若
舊者見徙新者必不安不安必思土思土則走叛狐死
首邱其害方甚又此族類衣毛食肉樂冬便寒南土濕
熱往必將盡進失歸伏之心退無藩衛之益徙在中夏
而生後患愚心所見謂為不可時八座議不從遂徙為
濟州緣河居之冀州元愉之難果悉渡河赴賊所在鈔
掠如椿所策又為雍州刺史椿遇暴疾頻啟乞解許之
以蕭寳夤代椿為刺史行臺椿過鄉里遇子昱將還京
師因謂曰當今雍州刺史亦無賢於蕭寳夤但其上佐
朝廷應遣心膂重人何得任其牒用此乃聖朝百慮之
一失且寳夤不藉刺史為榮吾觀其得州喜悅不少至
於寳夤賞罰云為不依常憲恐有異心關中可惜汝今
赴京稱吾此意以啟二聖并白宰輔更遣長史司馬防
城都督欲安關中正湏三人耳如其不遣必成深憂昱
還面啟孝眀及靈太后並不信納及寳夤邀害御史中
尉酈道元猶上表自理稱椿父子所謗詔復除椿都督
雍岐南豳三州諸軍事本將軍開府儀同三司雍州刺
史討蜀大都督椿辭以老病不行
辛雄為司空長史時諸方賊盛而南寇侵境山蠻作逆
孝眀欲親討以荆州為先詔雄為行臺左丞與前軍臨
淮王彧東趨葉城别將裴衍西通鴉路衍稽留未進彧
師已次汝濱北溝求救彧以處分道别不欲應之雄曰
今裴衍未至王士衆已集蠻左唐突撓亂近畿梁汝之
間民不安業若不時撲滅更為深害王秉麾閫外唯利
是從見可而進何必守道苟安社稷理可專裁所謂臣
率義而行不待命者也彧恐後有得失之責要雄符下
雄以駕將親伐蠻夷必懷震動乘彼離心無往不破遂
符彧軍令速赴擊賊聞之果自走散
辛纂為輔國將軍荆州軍司以禦齊將曹義宗會孝眀
國喪或以對敵欲秘凶問纂曰安危在人豈關是也遂
發喪號哭三軍縞素還入州城申以盟約
賀拔岳為雍州都督刺史時爾朱天光將率衆拒齊神
武遣問計於岳報曰王家跨據三方士馬殷盛高歡烏
合之衆豈能敵然師克在和但願同心戮力耳若骨肉
離阻自相猜貳則圖存不暇安能制人如下官所見莫
若且鎮關中以固根本分遣銳師與軍合勢進可以克
敵退可以自全天光不從果敗
傅永為寕朔將軍中山王英之平義陽使司馬陸希道
為露版意謂不可令永改之永亦不增文彩直與之改
陳列軍儀處置形要而已而英深賞之歎曰觀此經筭
雖有金城湯池亦不能守矣
王思正孝武帝時為安東將軍齊神武潜有異圖帝以
思正可任大事拜中軍大都督總宿衛兵思正乃言於
帝曰高歡之心行路所共知雒陽四面受敵非用武之
地關中有崤函之固一人可禦萬夫且士馬精強糧儲
委積進可以討除逆命退可以保據關河宇文夏州糾
合同盟願立功效若聞車駕行必當奔走奉迎藉天府
之資因已成之業一二十年間習戰陣勸耕桑脩舊京
何慮不剋帝深然之及齊神武兵至河北帝乃西遷進
爵太原郡公
北齊魏蘭根初仕後魏為冠軍將軍岐州刺史從蕭寳
夤討破宛川俘其民人為奴婢以美女十人賞蘭根蘭
根辭曰此縣介於強虜皇威未接無所適從故成背叛
今當寒者衣之饑者食之奈何翦充僕隸乎盡以歸其
父兄
段韶為親信都督從高祖拒爾朱兆戰於廣阿高祖謂
韶曰彼衆我寡其若之何韶曰所謂衆者得衆人之死
強者得天下之心爾朱狂狡行路所見裂冠毁冕拔本
塞源邙山之會搢紳何罪兼殺主立君不脫旬朔天下
思亂十室而九王躬昭德義除君側之惡何往而不剋
哉高祖曰吾雖以順討逆奉辭伐罪但弱小在強大之
間恐無天命卿不聞之耶答曰韶聞小能敵大小道大
淫皇天無親惟德是輔爾朱外賊天下内失善人智者
不為謀勇者不為鬭不肖失職賢者取之復何疑也遂
與兆戰兆軍潰至世祖時以功封懷州武德郡公宇文
護母閻氏先配中山宫護聞閻尚存乃因邊境移書請
還其母并通隣好時突厥屢犯邊韶軍於塞下世祖遣
黃門徐世榮乘傳齎周書問韶韶以周人反覆本無信
義比晉陽之役其事可知護外託為相其實王也既以
為母請和不遣一介之使申眀情理乃遽移書即送其
母恐示之弱如臣管見且外許之待後放之未晚不聽
遂遣使以禮將送護既得母乃遣將尉遲迥等襲雒陽
高昂為冀州刺史大都督時高祖平鄴别率所部領黎
陽又隨高祖討爾朱兆於韓陵昂自領鄉人部曲王桃
東方老呼延族等三千人高祖曰都督純將漢兒恐不
濟事今當割鮮卑兵萬餘人共相參雜於意何如昂對
曰敖曹所將部曲練習久前後戰鬭不減鮮卑今若雜
之情不相洽勝則争功退則推罪願自領漢軍不煩更
配高祖然之
杜弼以中軍大將軍為行臺慕容紹宗軍司文襄令陳
政務之要可為鑒戒者錄一两條弼請口陳曰天下大
務莫過賞罰二端賞一人使天下人喜罰一人使天下
人服但能二事得中自然盡矣帝大悅曰言雖不多於
理甚要握手而别
韓賢初為爾朱度律帳内都督普泰初除前將軍廣州
刺史屬神武起義度律以賢素為神武所知恐其變遣
使徵之賢不願應召乃密遣羣蠻多舉烽火有如寇難
將至使者遂為啟得停賢仍潜遣使人通誠於神武神
武入雒爾朱官爵例皆削除以賢遠送誠欵令其復舊
冊府元龜卷四百四
