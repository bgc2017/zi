册府元龜卷七百七十四宋王欽若等撰
總錄部
幼敏第二
晉荀顗魏太尉彧之第六子幼爲妺婿陳羣所賞性至
孝總角知名博學洽聞理思周密位至侍中太尉行太
子太傅
荀勖漢司空爽曾孫祖棐射聲校尉父盻早亡勖依於
舅氏岐嶷夙年十餘歲能屬文從外祖魏太傅鍾繇曰
此兒當及其曾祖及長遂博學達於政事後爲守中書
監侍中卒
羅憲年十三能屬文早知名師事譙周周門人稱爲子
貢終於陵江將軍節度領武陵太守
裴秀魏尚書令潛之子也少好學有風操八歲能屬文
叔父徽有盛名賓客甚衆秀年十餘歲有詣徽出則過
秀時人爲之語曰後進領袖有裴秀位至司空
潘岳少以才穎見稱鄉邑號爲竒童謂終賈之儔後官
至給事黃門侍郎
王戎年六七歲嘗與羣兒戲於道側見李樹多實等輩
竟趨之戎獨不往或問其故戎曰樹在道邊而多子必
苦李也取之信然終於司徒
王衍父乂爲平北將軍嘗有公事使行人列上不時報
衍年十四在京師造僕射羊祜申陳事狀辭甚辯祜名
德貴重而衍幼年無屈下之色衆咸異之位至太尉尚
書令
王澄生而警悟雖未能言見人舉動便識其意終於軍
諮祭酒
盛彦少有異才年八歲詣吳太尉戴昌昌贈詩以觀之
彦於坐答之辭甚慷慨彦仕吳至中書侍郎吳平劉頌
舉爲小中正卒
陸雲六歲能屬文吳尚書廣陵閔鴻見而竒之曰此兒
若非龍駒當是鳳雛後舉雲賢良時年十六後官至太
尉都督前鋒
周光少有父風年十一見王敦敦謂曰貴郡未有將誰
可用者光曰明公不恥下問竊謂無復見勝敦笑以爲
寧遠將軍尋陽太守
高崧少好學善史書總角時司空何充稱其明慧充爲
揚州引崧爲主簿益相欽重
范宣年十歲能誦詩書嘗以刀傷手捧手改容人問痛
否答曰不足爲痛但受全之體而致毁傷不可處耳家
人以其年幼而異焉後詔徵太學博士散騎郎並不就
王允之總角時從從伯敦敦與錢鳳謀逆而允之時飲
酒醉帳中臥悉聞其言慮敦疑之便於臥處吐涕狼藉
敦果疑遣看之見吐唾以爲醉不復疑之允之爲衛將
軍會稽内史卒
王儉字元衡内史下邳陳邵擅名徐州邵聞儉年十四
善屬文請作祝文邵請郡客曰此生爲文有可觀採命
爲督郵主簿邵遷給事中儉每爲定表
禇陶弱不好弄少而聰慧清淡閒默以墳典自娛年十
三作鷗鳥水磑二賦見者竒之位至中尉
庾闡好學九歲能屬文後爲著佐吳國内史卒
李矩童齓時與羣兒聚戲便爲其率計畫指授有成人
之量矩終於安西將軍司州刺史
孔衍少好學年十二能誦詩書位至廣陵太守
賀循會稽山隂人吳中書令邵之子邵爲孫皓所殺徙
家屬邊郡循少嬰家難流放海隅吳平乃還本郡操尚
高厲童齓不羣言行進止必以禮讓相國丁乂請爲五
官掾
成公綏幼而聰敏博涉經傳性寡欲不營資産家貧歲
饑晏如也少有俊才詞賦甚麗後爲中書郎卒
韓康伯母殷氏高明有行家貧寠伯年數歲至大寒母
方爲作襦令伯捉熨斗而謂之曰且著襦尋當作複褌
伯曰不復須母問其故對曰火在斗中而柄尚熱今既
著襦下亦當煖母甚異之位至丹陽尹吏部尚書領軍
將軍
張憑祖鎮爲蒼梧太守憑年數歲鎮謂其父曰我不如
汝有佳兒憑曰阿翁詎宜以子戲父耶憑後爲吏部郎
御史中丞卒
荀羨清和有準纔年七歲遇蘇峻難隨父在石頭峻甚
愛之嘗置膝上羨隂白其母曰得一利刀子足以殺賊
母掩其口曰無妄言羨終於右軍將軍
王珉珣之弟也有外國沙門名提婆妙解法理爲珣兄
弟講毗曇經珉時尚幼講未半便云已解即於别室與
沙門法綱等數人自講法綱歎曰大義皆是但小未精
耳
謝尚鯤之子八歲神悟夙成鯤嘗擕之送客或曰此兒
一坐之顔回也尚應聲答曰坐無尼父焉别顔回席賓
莫不歎異年十餘歲遭父憂丹陽尹溫嶠弔之尚號咷
極哀既而收涕告謝舉止有異常童嶠甚竒之
謝安總角神識沉敏風宇條暢善行書父奕爲剡令有
老人犯法奕以醇酒飲之醉猶未已安時年七八歲在
奕膝邊諫止奕爲改容遣之安位至太保
謝玄安之兄子少穎悟與從兄朗俱爲安所器安嘗戒
約子姪因曰子弟亦何預人而正欲使其佳諸人莫有
言者玄答曰譬如芝蘭玉樹欲使其生於階庭耳安悦
玄終於散騎常侍左將軍會稽内史
謝朗安之兄子善言玄理文義豔發名亞於元總角時
病新起體甚羸未堪勞於安前與沙門支遁講論遂至
相苦其母王氏再遣信令還安欲留使竟論王氏因出
云新婦少遭難一生所寄惟在此兒流涕携朗去郎後
位至東陽太守
王獻之年數歲嘗觀門生摴蒱曰南風不競門生曰此
郎亦管中窺豹特見一斑獻之怒曰遠慙荀奉倩近愧
劉眞長遂拂衣而去獻之官至建威將軍吳興太守
孫放字齊莊盛之次子幼稱令慧年七八歲在荆州與
父俱從庾亮獵亮謂曰君亦來邪應聲答曰無小無大
從公于邁亮又問欲齊何莊邪放曰欲齊莊周亮曰不
慕仲尼邪答曰仲尼生而知之非希企所及亮大竒之
曰輔嗣弗過也庾翼子爰客嘗候盛見放而問曰安國
何在放答曰庾稚恭家爰客大笑曰諸孫大盛有兒如
此也放又曰未若諸庾翼翼既而語人曰我故得重呼
奴父也放終於長沙相
戴逵總角以雞卵汁溲白瓦屑作鄭元碑又爲文而自
鐫之詞麗器妙時人莫不驚歎逵武帝時以太學博士
給事中累徵不起
王修明秀有美稱善隸書號曰流奕清舉年十二作賢
全論父濛以示劉惔曰此論便足以參微言修終於著
作郎
范喬年二歲時祖馨臨終撫喬首曰恨不見汝成人因
以所用硯與之至五歲祖母以告喬喬便執硯涕泣九
歲詣學在同輩之中言無媟辭喬後除樂安令辭疾不
拜
宋謝瞻六歲能屬文爲紫石英讚果然(果然獸名)詩當時才
士莫不歎異後爲護南蠻校尉荆州刺史
蔡興宗幼爲父廓所重廓與親故書曰小兒四歲神氣
似可不入非類室不與小人遊故以興宗為之名興宗
年十歲失父哀毁有異凡童父廓罷豫章郡還起二宅
先成東宅與弟軌廓亡而舘宇未立軌罷長沙郡還送
錢五十萬以補宅直興宗年十歲白母曰一家由來豐
儉必共今日宅價不宜受也母悦而從焉軌有愧色謂
其子談曰我年六十行事不及十歲小兒興宗終於光
祿大夫
謝宏徵童幼時精神端審時然後言所繼叔父混名知
人見而異之謂宏徵父思曰此兒深中夙敏方成佳器
有子如此足矣年十歲出係從叔峻所係父於宏徵本
緦麻親戚中表素不相識率意承接皆合禮衷後爲右
衛將軍卒
謝莊年七歲能屬文通論語位至金紫光祿大夫
沈林子字敬士少有大度年數歲隨王父在京口王恭
見而竒之曰此兒王子師之流也與衆人共見遺寳咸
爭趨之林子直去不顧
徐湛之年數歲與弟淳之共車行牛奔車壞左右人馳
來赴之湛之先令取弟衆咸歎其幼而有識後終於尚
書僕射領護軍將軍
沈璞童孺時神意閒審有異於衆太祖問其父林子曰
聞君小兒器質不凡甚欲相識林子令璞進見太祖竒
璞應對謂林子曰此非常兒年十許歲智度便有大成
之姿
王絢彧之子年七歲讀論語至周監於二代外祖何尚
之戲之曰耶耶乎文哉絢即答曰草翁之風必偃位至
祕書丞相卒
王曾綽左光祿大夫曇首之子幼有大成之度弱年衆
以國器許之好學有理思練悉朝典年十三喪父太祖
引見下拜便流涕哽咽帝亦悲不自勝襲封豫章縣侯
尚太祖長女東陽獻公主官至吏部尚書
袁叔少有風氣年數歲伯湛謂家人曰此非凡兒至十
餘歲爲姑夫王宏所賞不爲章句之學而博涉多通好
屬文辭采遒豔縱横才辯終於太子左衛率
王僧達太保宏少子幼聰敏宏爲州時僧達年七歲遇
有通訟者竊覽其辭謂爲有理及人訟者亦進宏意其
小留左右僧達爲申理闇誦不失一句文帝聞其早慧
召見於德陽殿問其書學及家事應對閒敏帝甚知之
妻以臨川王義慶女位至中書令
謝靈運晉車騎將軍玄之孫幼便穎悟元甚異之官至
臨川内史
謝惠連幼而聰敏年十歲能屬文族兄靈運深相知賞
後爲彭城王法曹後參軍卒
何承天五歲失父其母徐氏廣之姊也聰明博學故承
天幼漸訓義儒史百家莫不該覽位至廷尉
裴松之年八歲學通論語毛詩博覽墳籍立身簡素後
爲大中大夫卒
南齊顧歡年六七歲書甲子有簡三篇歡析計遂知六
甲家貧父使驅田中雀歡作黃雀賦而歸雀食稻過半
父怒欲撻之見賦乃止永明元年詔徵爲太學博士不
就
謝[卄瀹]年七歲王彧見而異之言於宋孝武詔見於稠人
廣衆之中[卄瀹]舉動閒詳應對合旨帝甚悦詔尚公主値
景和敗事寢後終於太子詹事
王慈僧虔之子年十歲與蔡興宗子約入寺禮佛遇沙
門懴約戲慈曰衆僧今可謂虔慈應聲曰卿如此何以
興蔡氏之宗
劉瓛篤志好學博通訓義年五歲聞舅孔氏熙先讀管
寧傳欣然欲讀舅更爲之說精意聽受曰此可及也嘗
爲會稽郡丞後除步兵校尉不拜卒
虞愿祖賚給事中監利侯中庭橘樹冬熟子孫竟來取
之愿數歲獨不取賚及家人皆異之位至廷尉東觀祭酒
禇淵字彦回幼有清譽宋元嘉末魏軍逼爪步百姓咸
負擔而立時淵父湛之爲丹陽尹使其子弟並著芒屩
於齋前習行或譏之湛之曰安不忘危也彦回時年十
餘歲甚有慙色湛之有一牛至所愛無故墮聽事前湛
之率左右躬自營救之郡中喧擾彦回下簾不視又有
門生盜其衣彦回遇見謂曰可密藏之勿使人見此門
生慙而去不敢復還淵位至司徒
江厥字偉卿祐弟子也厥年十二祐被誅聞報至謂家
人曰伯既如此無心獨存赴井死
張欣泰少有志節不以武業自居好隸書讀子史年十
餘歲詣吏部尚書褚淵淵問之曰張長弓馬多少欣泰
答曰性怯畏馬無力牽弓淵甚異之官至雍州刺史
劉懷珍幼隨伯父奉伯至壽陽豫州刺史趙伯符出獵
百姓聚觀懷珍獨避不視奉伯異之曰此兒方興吾家
後位至光祿大夫
梁范雲年八歲遇宋豫州刺史殷琰於塗琰異之要就
席雲風姿應對旁若無人琰令賦詩操筆便就坐者歎
焉
謝朏莊之子幼聰慧莊器之嘗置左右年十歲能屬文
莊遊土山賦詩使朏命篇朏攬筆便就瑯琊王景文謂
莊曰賢子足稱神童復爲後來特達莊笑因撫朏背曰
眞吾家千金孝武帝遊姑熟勅莊携朏從駕詔使爲涸
井贊於坐奏之起家撫軍法曹行參軍
樂藹晉尚書令廣之六世孫世居江夏其舅雍州刺史
宗慤嘗陳器物試諸甥姪藹時尚幼而所取惟書慤由
此竒之又取史傳各一卷授藹等使讀畢言所記藹略
讀具舉慤益善之終於平越中郎將廣州刺史
江蒨幼聰慧敏警讀書過目便能諷誦選爲國子生通
尚書舉高第起家祕書郎
王泰幼敏悟年數歲時祖母集諸孫姪散棗栗於牀上
羣兒競之泰獨不取問其故對曰不取自當得賜由是
中表異之位至吏部尚書
王承字安期七歲通周易選補國子生年十五射策高
第位至東陽太守
柳惲少子偃字彦游年十二引見詔問讀何書對曰尚
書又曰何爲美句對曰德爲善政政在養民衆咸異之
詔尚長城公主拜駙馬都尉鄱陽内史卒
陸雲公字子龍五歲誦論語毛詩九歲讀漢書略能記
憶從祖倕沛國劉顯質問十事雲公對無所失倕顯歎
異之終於中書黃門郎
徐勉幼孤貧早勵清節年六歲時屬霖雨家人祈霽率
爾爲文見稱耆宿後位至右光祿大夫侍中衛將軍
陸纘早慧七歲通經爲童子奉車郎
裴䆳十歲能屬文善左氏春秋後爲豫州刺史
明山賓七歲能言名理十三博通經傳位至散騎常侍
兼國子祭酒假節攝北兖州事卒
王僧孺幼聰慧年五歲讀孝經問授者此書所載述曰
論忠孝二事僧孺曰若爾常願讀之有餽其父東李先
以一與之僧孺不受曰大人不見不容先嘗六歲能屬
文既長好學家貧嘗傭書以養母所寫既畢諷詠亦通
七歲能讀千萬言後爲北中郎咨議參軍入直西省知
撰譜事卒
任昉幼而聰敏早稱神悟七歲誦詩數十篇八歲能屬
文自制月儀辭義甚美禇彦回嘗謂昉父遥曰聞卿有
令子百不爲多一不爲少由是聞聲藉甚年十二從叔
咎有知人之量見而稱其小名曰阿堆吾家千里駒也
終於西安太守
張率年十二能屬文嘗日限爲詩一篇稍進作賦頌至
年十六向二千許首齊始安王蕭遥光爲揚州召迎主
簿不就後歷位黃門侍郎出爲新安太守卒
劉顯幼而聰敏六歲能誦吕相絶秦賈誼過秦論瑯琊
王思遠吳國張融見而稱賞號曰神童族伯瓛儒學有
重名卒無嗣齊武帝詔顯爲後時年八歲終於西平府
諮議參軍
劉孝綽幼聰敏七歲能屬文舅中書郎王遇深賞異之
嘗與同載識親友號曰神童融每言曰天下文章若無
我當歸阿士阿士孝綽小字也時父繪掌詔誥孝綽年
未志學繪常使代草之父黨沈約任昉范雲等聞其名
並命駕先造焉昉尤相賞好范雲年長繪十餘歲其子
孝才與孝綽年十四五及雲通孝綽便申伯季乃命孝
才拜之孝綽官至袐書監卒
陳慶之子昕七歲能騎射十二隨父入雒於路遇疾還
京師詣鴻臚卿朱异訪北間形勢昕聚土畫地指麾分
别异甚竒之昕終於雲旗將軍
王筠字元禮幼警悟七歲能屬文年十六爲芍藥賦甚
美官至太子詹事
蕭乾年九歲補國子周易主祭酒袁昂深敬之
張𬗟字元長父宏策從高祖義師入伐留𬗟襄陽年始
十歲每聞軍有勝負憂喜形於顔色後爲御史丞遷侍
中未拜而卒
王觀年十二五經大義並略能通既長好學有口辯位
至左戶尚書
禇玠七歲而孤爲叔父驃騎從事中郎隨所養早有令
譽先達多以才器許之終於御史中丞
宗懔少聰敏好學晝夜不倦鄉里號爲童子學士仕梁
官至吏部尚書
禇向年數歲父母相繼亡没向哀毁若成人者親表咸
異之官至北齊郎廬陵王長史卒
劉霽年九歲能誦左氏傳宗黨咸異之霽官至建康正
劉褒年七歲能屬文外祖司空袁昂愛之謂賓客曰此
兒當成吾宅相褒仕梁官左僕射
劉孺幼聰敏七歲能屬文後位至吏部尚書
劉覽字孝智十六通老易終於左丞
蕭洽幼敏悟年七歲誦楚辭略能上口官至司徒左長
史卒
蕭修局力貞固威儀嚴整九歲通論語十一能屬文鴻
臚卿裴子野見而賞之初封宜豐侯官至太保
謝舉年十四嘗贈沈約五言詩爲約稱賞終尚書令
何遜八歲能賦詩嘗爲尚書水部郎卒於仁威廬陵王
記室
謝幾卿幼清辯當世號曰神童官至左光祿長史卒
蕭密字士機幼聰敏博學有文詞
王籍七歲能屬文後爲唐侯相卒
傅昭六歲而孤哀毁如成人爲外祖所養十歲於朱雀
航賣歷日雍州刺史袁顗見而竒之顗嘗來昭讀書自
若神色不改顗歎曰此兒神情不凡必成佳器位至散
騎常侍金紫光祿大夫
顧協幼孤隨母養於外從祖右光祿大夫張永永嘗携
内外孫姪遊武立山協年數歲永撫之曰兒欲何戲協
曰兒正欲枕石潄流永歎息曰顧氏興於此子及長好
學以精力稱後拜通直散騎侍郎兼中書通事舍人守
鴻臚卿卒
劉敲幼有識慧四歲喪父與羣兒同處獨不戲弄六歲
誦論語毛詩意所不解便能問難十二讀莊子逍遥篇
曰此易解耳客因問之隨問而答皆有情理家人每異
之敲終不娶不仕卒於家
伏挺幼敏悟十歲通孝經論語挺後客遊吳興卒
庾子輿幼而岐嶷五歲讀孝經手不釋卷或曰此書文
句不多何用自苦答曰孝德之本何謂不多後除巴陵
内史卒
劉昭幼清警七歲通老莊義卒於剡令
庾於陵七歲能言元理弟肩吾八歲能賦詩特爲於陵
所友悌後於陵終於鴻臚卿肩吾位至江州刺史領義
陽太守
許懋字昭哲少孤好學爲州里所稱十四入太學受毛
詩且領師說覆講座下聽者常數十百人官至中庶子
到沆幼聰敏五歲時父□於屏風抄古詩沆請讀一遍
便能諷誦無所遺失終於北中郎諮議參軍
到鏡溉之子也五歲便口授爲詩婉有辭况位至太子
舍人卒
丘遲八歲能屬文父靈鞫嘗謂氣骨似我黃門侍郎謝
起宗徵士何點並見而異之終於司空從事中郎
陶季直早慧祖愍祖甚愛異之愍祖嘗以四函銀列置
於前令諸孫各取季直時甫四歲獨不取人問其故季
直曰若有賜當先父伯不應度及諸孫是故不取愍祖
益竒之季直官至大中大夫
江革幼而聰敏早有才思六歲便解屬文父柔之深加
賞器曰此兒必興吾門革子從簡少有文情年十七作
採荷調以刺何敬容爲當時所賞後爲度支尚書謝病
還家除光祿大夫卒
劉之遴八歲能屬文十五舉茂才對策沈約任昉見而
異之位至都官尚書太常卿
陳袁憲字德章武帝撰孔子正言章句詔下國學宣制
旨義憲時年十四被召爲國子生博士周宏正謂憲父
君正曰賢子今兹策試不數日君正遣門下客岑文豪
與憲候宏正會宏正將登講坐弟子畢集乃延憲入室
授以麈尾令憲樹義時謝收何晏在座宏正謂曰二賢
雖窮奥賾得無憚此後生耶何謝於是遞起義端深極
理致相與往復數番讐對閒敏宏正謂宴曰恣卿所問
勿以童稚相期時學衆滿堂觀者重沓而憲神色自若
辯論有餘宏正亦起數難終不能屈因告文豪曰卿還
咨袁吳郡此即已堪見代爲博士矣時生徒對策多行
賄賂文豪請具束脩君正曰我豈得用錢爲兒買第耶
學司銜之及憲試爭起剝難憲隨問抗答剖析如流到
溉顧憲曰袁君正其有後矣及君正將之吳郡溉祖道
於征虜亭謂君正曰昨策生蕭孫徐孝克非不解義至
於風神氣局去賢子遠矣憲歷官至昌州刺史復授晉
王長史卒
姚察幼有至性事親以孝聞六歲誦書萬餘言若不好
弄博奕雜戲初不經心勤苦精厲以夜繼日十二便能
屬文十三梁簡文帝時在東宫盛修文義即引於宣猷
堂聽講論難爲儒者所稱後爲太子内舍人卒
陸瓊父雲公梁給事中黃門侍郎掌著作瓊幼聰慧有
詞理六歲爲五言詩頗有詞采大同末雲公受梁武帝
詔校定棋品到溉朱异以下並集瓊時年八歲於客前
覆局由是京兆號曰神童异言之武帝有敕召見瓊風
神警亮進退詳審帝甚異之瓊位至吏部尚書領大著
作
顧野王幼學七歲讀五經知大旨九歲能屬文嘗製日
賦梁領軍朱异見而竒之年十二隨父之建安撰建安
地記二篇後爲黃門侍郎光祿卿卒
陸從典瓊之第三子幼而聰敏年八歲讀沈約集見有
廻文硯銘從典援筆擬之便有佳致十三作柳賦其詞
甚美瓊時爲東宫管記官寮並一時俊偉瓊示以此賦
咸竒其異才從父瑜特所賞愛及瑜將命終家中墳籍
皆付從典乃集瑜文爲十卷仍製集序其文甚工後爲
南陽縣主簿卒
陸辯惠侍中繕之子年數歲詔引入殿内辯惠應對進
止有父風高宗因賜名辯字敬仁
張正見幼好學有才梁簡文在東宫正見年十三獻頌
簡文深贊賞之簡文雅尚學業每自昇座說經正見常
預講筵請決疑義吐納和韻進退詳雅四座咸屬目焉
終於尚書度支郎
岑之敬年五歲讀孝經每燒香正坐親戚咸加歎異十
六策春秋左氏制旨孝經義擢爲高第御史奏曰皇朝
多士例止明經若顔閔之流乃應高第梁武帝曰何妨
我復有顔閔耶因召入面試令之敬昇講座敕中書舍
人朱异執孝經唱士章武帝親自論難之敬剖釋縱横
應對如嚮左右莫不嗟服乃除童子奉車郎賞賜優厚
後爲侍御史征南府諮議參軍卒
杜之偉幼精敏有逸才七歲授尚書稍習詩禮略通其
學十五遍觀文史禮儀故事時輩伏其早成僕射徐勉
嘗見其文重其有筆力位至大中大夫
徐敬成幼敏慧好讀書少機警善占對結交文義之士
以識鑒知名位至安州刺史
馬樞四歲而父母俱喪爲其姑所養六歲能誦孝經論
語老子後邵陵王綸引爲學士
虞寄少聰敏年數歲客有造其父者遇寄於門因嘲之
曰郎君姓虞必當無智寄應聲答曰文字不辨豈得非
愚客大慚入謂其父曰此子非常人文學之對不足過
也終於大中大夫卒
虞荔幼聰敏有志操年九歲隨從伯闡候太常陸倕問
五經凡有十事荔隨問輒應無有遺失倕甚異之又嘗
詣徵士何治時太守衡陽王亦造焉治言之於王王欲
見荔荔辭曰未有板刺無容拜謁王以荔有高尚之志
雅相欽重還郡即辟爲主簿荔又辭以年少不就後爲
太子中庶子領大著作卒
韋載梁黃門侍郎正之子少聰慧篤志好學年十一叔
父稜見沛國劉顯問漢書十事載隨問應答曾無疑滯
及長博涉書史流敏有器局位至散騎常侍太子右衛
卒
謝貞年七歲母王氏授論語孝經讀訖便誦八歲嘗爲
春日閒居五言詩從舅尚書王筠竒其有佳致謂所親
曰此兒方可大成至如風定花猶落乃追步謝惠連矣
由是名輩知之年十三略通五經大旨尤善左氏傳工
章隸蟲篆終於南平王友掌記室事
徐凌八歲能屬文十二通莊老義既長博涉史籍縱横
有口辯凌子份少有父風年九歲爲夢賦凌見之謂所
親曰吾幼屬文亦不如此後爲左光祿大夫太子少傅
卒
裴忌少聰敏有識量頗涉史傳為當時所稱解褐豫章
王法曹參軍終於上開府
周宏正幼孤及弟宏讓宏直俱爲叔父捨所養年十歲
通老子周易捨每與談論輒異之曰觀汝神情穎悟清
理警發後世知名當出吾右十五召補國子生仍於國
學講周易諸生博習其義以季春入學孟冬應舉學司
以其日淺勿之許焉博士到洽議曰周郎年未弱冠便
自講一經雖曰諸生實堪師表無俟策試起梁家大學
博士
傅縡幼聰敏七歲誦古詩賦至十餘萬言長好學能屬
文後爲祕書監右衛將軍兼中書通事舍人掌詔誥
蔡徵幼聰敏精識強記年六歲詣吏部尚書河南禇祤
祤嗟其穎悟位至給事郎
張譏幼聰俊有思理年十四通孝經論語篤好元言受
學於汝南周宏正每有新意爲先輩推伏終於國子博
士東宫學士
隂鏗幼聰慧五歲能誦詩賦日千言後官至晉陵太守
員外散騎常侍
王元規八歲而孤兄弟三人隨母依舅氏往臨海郡時
年十二郡土豪劉填者資財巨萬欲妻以女母以其兄
弟幼弱欲結強援元規泣請曰因不失其親古人所重
豈得苟安異壤輒婚於非類母感其言而止終於秦王
東閣祭酒
册府元龜卷七百七十四
