册府元龜卷九百六十五宋王欽若等撰
外臣部
封册第三
唐玄宗天寳元年正月封女國王趙曳夫為歸昌王授
左金吾衛大將軍佛逝國王劉滕未恭為賓義王授右
金吾衛大將軍暔國王楊多過為懷寧王授左羽林軍
大將軍並員外置各賜帛八十疋放還部落六月冊突
騎施大纛官都磨度闕頡斤為三姓葉護仍授左羽林
軍大將軍冊曰維天寳元年歲次壬午六月甲戌朔二
十二日乙未皇帝詔曰於戲王者無外不隔遐方必揆
忠欵是加寵命咨爾骨咄祿毗伽都磨度闕頡斤代襲
榮望名擅驍騎信義有聞部衆稱美往在蕃任受制兇
威元惡已除能革心而向化牙纛既立克輔主以歸懷
嘉爾誠心載崇賞秩是用命爾為三姓葉護往欽哉爾
其祗奉典冊懋明忠順善翊君長勉樹勲庸可不慎歟
二年五月新羅王金承慶卒弟憲英襲位制曰故開府
儀同三司使持節大都督鷄林州諸軍事兼持節寧海
軍使新羅王金承慶弟憲英奕葉懷仁率心常禮大賢
風教條理尤明中夏軌儀衣冠素襲馳海琛而遣使準
雲吕而通朝代為純臣累效忠節頃者兄承土宇没而
絶嗣弟膺繼及抑惟常經是用賓懷優以冊命宜因舊
業俾承蕃長之名仍加殊禮載錫漢官之號可襲兄新
羅國王開府儀同三司使持節大都督鷄林州諸軍事
兼充持節寧海軍使
三年閏二月封陁拔薩憚國王為恭化王冊曰維天寳
三年歲次甲申閏二月乙未朔二十二日丙辰皇帝詔
曰於戲王化所及禮在於懷柔蕃部有歸義存于冊命
咨爾陀拔薩憚國王阿魯施多志懷恭順深達智謀賓
以使臣修其職貢信義昭著深可褒稱是用命爾為恭
化王爾其祗奉典冊懋遵風教忠勤自勵始終無違用
率於遐邦以宣我朝命可不慎歟
六月封突騎施伊里底密施骨咄祿毗伽為十姓可汗
册曰維天寳三年歲次甲申六月癸巳朔十二日甲辰
皇帝詔曰於戲覆燾之德豈隔於華夷綏懷之道實貴
於忠順咨爾突騎施伊里底密施骨咄祿毗伽承其宗
緒達於智謀能和衆心以致寧静載執蕃禮遠效懇誠
節義昭明深可嘉尚是用命爾為十姓可汗往欽哉爾
其膺𢡟典冊祗奉朝化蹈此忠信保於始終用主於遠
方以光其寵命可不慎歟
七月封九姓葉護男賀獵為燕郡王
是月賜曹國王號為懷德王米國王為恭順王康國王
為欽化王
四載七月安國王屈底波遣使朝貢遂封屈底波為歸
義王
九月命罽賓國王男勃匐準襲父位冊曰維天寳四年歲
次乙酉九月乙卯朔二十二日丙子皇帝詔曰於戲遠
方恭順褒錫宜優累代忠勤寵章斯及咨爾罽賓國王
男勃匐準宿承信義早竭欵誠寧彼下人二蕃安靜繼其
舊業萬里來朝秉節不渝懇懷彌著愿情之至深可嘉
焉是用冊命襲罽賓國王及烏萇國王仍授左驍衛將
軍往欽哉爾其肅恭典冊保尚忠義承膺於寵命以率
於遐蕃可不慎歟
五載四月封奚王娑固為昭信王仍授饒樂府都督契
丹王楷雒為恭仁王仍授松漠府都督
六載二月封陁拔斯單國王忽魯汗為歸信王羅利支
國王伊思俱習為義寧王岐蘭國王盧薛為義賓王湼
蒲國王謝没為奉順王渤達國王摩俱&KR2531;思為守義王
都盤國王謀思徤摩訶延為順德王阿没國王俱般胡
没為恭信王沙蘭國王卑略斯威為順禮王
七載雲南王蒙歸義卒詔立其子閤羅鳳襲雲南王
八載七月冊十姓突騎施移撥為可汗冊曰爵以疇庸
德以懷遠乃建蕃國抑惟舊章十姓突騎施移撥可汗
骨咄祿毗伽俱支效欵輸誠志稱勇烈克保忠貞之節
且兼射御之能信義無愆邊隅是頼加以不從惡黨遠
慕華風言念爾勞載懷嘉尚睠茲部伍必仗材雄宜式
拜於寵命俾有膺於殊禮可冊為十姓突騎施移撥可
汗
九載三月冊朅帥國王勃特没兄素迦為王冊曰於戲
賞勞之制必崇名器懷柔之典無替疇庸咨爾朅帥國
王勃特没兄素迦代竭忠誠僻居遐裔夙懷智識早聞
勇義頃以勃特没於鄉不孝於國不忠而卿抱屈既深
久被淪棄今惡黨已殄兇結就擒卿遂能輸忠赤於朝
廷表仁惠於蕃部永言效節宜膺旌賞是用冊爾為朅
帥國王爾其丕荷國恩克修蕃禮子孫萬代長保寵榮
豈不美歟可不慎歟
十一載正月壬寅冊骨咄國王羅全節為葉護冊曰維
天寳十一載歲次壬寅正月己卯二十四日壬辰皇帝
詔曰於戲疇賞懋功無隔於中外懷荒䘏遠諒歸於典
謨咨爾骨咄國王羅全節夙遵聲教志尚忠節作捍邊
疆勤效斯著頃者以羣醜撥動方欲脅從而忠懇不渝
始終彌固言念於此嘉尚良深是用授爾驃騎大將軍
仍冊為葉護爾其祗膺典禮慎守封疆貽慶子孫受茲
寵錫豈不美歟
十二載九月以骨咄祿三姓毗方伽頡利發為左羽林
軍大將軍員外置同正員又以骨咄祿毗伽為突騎施
可汗
是月葛邏祿葉護頓毗伽生擒阿布思制曰葛邏祿葉
護頓毗伽特稟英姿擅雄荒服威信馭衆智略超羣仗
弘義以立節竭至誠而嚮順逆虜阿布思丘山積釁天
地匪容未就誅夷仍茲鼠竄遂能率引弓之旅佐轉戰
之師生縛兇渠咸殱醜類雖不長元惡顧神理之必誅
而與我同仇乃忠勇之斯美疇其茂積寵以殊榮可開
府儀同三司封金山王依舊充葉護祿俸於北庭給其
葉護妻及母並封為國夫人
十月封石國王男邦車俱鼻施為懷化王
十四載四月以投降蘇毗王子悉諾邏為左驍衛員外
大將軍封懷義王賜姓李名忠信其屬官賜各有差
肅宗至德二年十二月詔曰功濟艱難志存邦國萬里
絶域一德同心求之古今所未聞也廻紇葉護特禀英
姿挺生竒略言必忠信行表温恭才為萬人之敵位列
諸蕃之長屬兇醜亂常中原未静以可汗有弟兄之約
與國家興父子之軍奮其智謀討彼兇逆一鼓作氣萬
里摧鋒二旬之間兩京克定力拔山嶽精貫風雲蒙犯
曾不辭其勞急難無以渝其分固可縣之日月傳之子
孫豈惟列土之封誓河之賞夫位之崇者司空第一名
之大者封王最高可司空仍封忠義王每載送絹二萬
疋至朔方軍宜差使領受
乾元元年七月冊命回紇可汗為英武威遠毗伽可汗
仍令堂弟漢中王瑀充使
代宗廣德元年七月冊回紇可汗為登里頡咄登密施舍俱
錄英義建功毗伽可汗可敦冊為婆墨光親麗華毗伽
可敦可汗可敦及左右内外宰相已下共加實封二千
戶令御史大夫王翊持節就牙帳禮冊左右殺胡祿都
督等並封為王諸都督一十一人並封國公
大歴二年二月以新羅王金憲英卒國人立其子乾運
為王遣其臣金隠居請加冊命詔以倉部郎中歸崇敬
兼御史中丞持節齎冊書弔冊之以乾運為開府儀同
三司新羅王仍冊乾運母為太妃
六年十一月文單國王来朝詔曰周有越裳重譯漢有
槃木獻詩遠方来儀從古所記文單國副王婆彌慕我
中朝之化方通南極之風義在撫柔禮當加等可開府
儀同三司試殿中監
德宗建中元年六月以京兆尹源休持節冊廻紇頓莫
賀為武義成功可汗帝初嗣位使中官梁文秀告哀廻
紇修舊好可汗移地徤不為禮九姓胡素屬廻紇者又
陳中國便利以誘其心可汗乃舉國南下將乘我喪其
宰相頓莫賀達干諫曰唐大國也且無負於我前年入
太原獲羊馬數萬計可謂大捷矣以道途艱難比及還
國傷耗殆盡今若舉而不捷將安歸乎可汗不聽頓莫
賀乘人心之危因擊殺之并殺其親信及九姓胡所誘
来者凡二千人頓莫賀自立號為合骨咄祿毗伽可汗
使其酋長建達干随梁文秀来朝故命持節冊拜焉
貞元元年正月以祕書丞孟昌源為國子司業兼御史
中丞新羅弔祭冊立使先是建中四年新羅王金乾運
卒無子國人立其上相金良相為王至是詔授良相檢
校太尉都督雞林州刺史寧海軍使遣昌源弔冊之
是年新羅王金良相卒其上相金敬信為王詔令襲其
官爵敬信即從兄弟也
四年四月封東蠻鬼王驃旁苴夢衝苴烏星等為和義
順政等郡王驃旁等自陷嶲州臣於吐蕃絶朝貢者二
十餘年及是劍南節度韋臯招誘之始棄吐蕃内附来
朝特封為郡王且衣以冠𢃄仍給兩林勿鄧等部落印
而遣之
五年十二月回紇汨咄禄長壽天親毗伽可汗薨詔以
鴻臚卿郭鋒充冊廻紇忠貞可汗使
七年三月以鴻臚少卿康鋋兼御史大夫冊廻紇可汗
及弔祭使先是六年四月忠貞可汗國人所慕立其子
為可汗遣達北勒梅祿將軍告哀且請冊新君故有是
命
九年七月東女國王湯立悉來朝授立悉銀青光祿大
夫歸化州刺史
是年哥隣國王董卧庭來朝至綿州卒贈武德州刺史
命其子利羅為保寧都督府長史襲哥隣王
十年五月以西川歸化蠻悉嗟為左驍衛將軍同正是
月加工部員外郎袁滋兼御史中丞賜紫金魚袋持節
冊南詔使南詔異牟尋即雲南王閣羅鳳之孫天寳中
閣羅鳳北臣吐蕃命為贊普鍾號曰東帝給以金印大歴
十四年卒異牟尋嗣立至是乃去吐蕃所立帝號請復
南詔舊名帝嘉之賜以金印銀窠其文曰貞元冊南詔
印
十二月封南詔清平官檢校左散騎常侍尹求寬為高
溪郡王
十一年二月令内常侍殷志瞻將冊書往渤海冊大嵩
璘為渤海王忽汗州都督嵩璘渤海大欽茂之子襲父
位也
五月冊拜廻紇騰里邏羽錄没密施合胡祿骨咄祿毗
伽懷信可汗以祕書少監史館修撰張薦兼御史中丞
充使
十四年三月加渤海郡王兼左驍衛大將軍忽汗州都
督大嵩璘銀青光祿大夫檢校司空冊為渤海國王依
前忽汗州都督大嵩璘父欽茂以開元二十六年襲其
父武藝忽汗州都督渤海郡王左金吾大將軍天寳中
累加特進太子詹事賓客寳應元年進封渤海國王大
歴中又累拜司空太尉及嵩璘襲位但授其郡王將軍
嵩璘遣使叙禮故更加冊命焉
十一月以朔方靈州同節度副使左金吾衛大將軍同
正兼詳太常卿慕容復襲長樂府都督青海國王烏地
野拔勒豆可汗
十六年四月以故開府儀同三司檢校太尉使持節充
寧海軍使上柱國新羅國王金敬則嫡孫權知國事俊
邕可襲祖開府檢校太尉鷄林州大都督等新羅國王
令司封郎中兼御史中丞韋丹持節冊命丹至鄆州聞
俊邕卒其子立詔丹還
十九年正月授黎州廓清道蠻首領襲恭化郡王劉志
遼試太常卿
順宗以貞元二十一年正月即位三月立新羅嗣王金
重熙為開府儀同三司檢校太尉使持節大都督鷄林
州諸軍事鷄林州刺史兼持節充寧海軍使上柱國其
母和氏為太妃其妻朴氏為妃遣兵部郎中兼御史大
夫季方充使
四月封彌臣嗣王道勿禮為彌臣國王
五月加忽汗州都督渤海王大嵩璘金紫光禄大夫檢
校司徒
憲宗以永貞元年八月即位時廻紇懷信可汗卒使來
告喪
十一月冊命可汗為愛登里邏汨德没施俱錄毗伽可
汗以鴻臚少卿兼御史中丞孫杲充弔祭冊立使
元和元年二月授入朝奚王梅落銀青光祿大夫檢校
司空饒樂郡王放還蕃國
十月加忽汗州都督渤海國王大嵩璘檢校太尉
十二月以南詔異牟卒冊其子驃信酋蒙閣勸為南詔
遣諫議大夫叚平仲司封郎中李逄吉充副使并鑄元
和冊南詔印從平仲所請也
三年五月以廻鶻騰里野合俱祿毗伽可汗卒命使冊
九姓回鶻可汗為愛登里囉汨没密施合毗伽保義可
汗以前山南西道節度使柳晟為檢校工部尚書兼將
作監持節充使
六月沙陀突厥七百人携其親屬歸於振武節度使范
希朝尋授其大首領曷勒阿波左武衛大將軍同正員
兼隂山府都督祕書監
四年正月以故渤海國王大嵩璘男元瑜為銀青光祿
大夫檢校祕書監充忽汗州都督冊為渤海國王
十月以投來奚王没辱孤為右領軍衛將軍員外同正
充幽州盧龍軍節度平州遊奕兵馬使仍賜姓李氏
七年七月以新羅王金重熙卒立其相金彦昇遣使來
告詔以彦昇為開府儀同三司檢校太尉使持節大都
督鷄林州諸軍事兼持節充寧海軍使上柱國封新羅
國王妻真氏冊為妃仍令有司准式兼命職方員外郎
攝御史中丞崔延充使
八年正月以故渤海國王大元瑜長弟權知國務言義
為銀青光禄大夫檢校祕書監忽汗州都督冊為渤海
國王遣内侍李重旻充使
十一年五月南詔龍蒙盛卒遣使請冊立其君長命少
府少監李銳兼御史中丞持節冊立左贊善大夫許堯
佐副之
十三年四月以知渤海國務大仁秀為銀青光祿大夫
檢校祕書監忽汗州都督冊為渤海國王
十五年閏正月加忽汗州都督渤海國王大仁秀金紫
光祿大夫檢校司空
穆宗長慶元年四月以回紇毗伽保義可汗卒正衙冊
回鶻君長為登羅羽祿没密施句主錄毗伽可汗以少
府監裴通充使
三年九月南詔遣使朝貢以京兆少尹韋審規為冊立
南詔使
敬宗寳歴元年五月命使冊立九姓廻鶻愛登里囉骨
没密施合毗伽昭禮可汗遣品官田務豐領國信
文宗太和四年七月以投來奚王茹羯為守右驍衛將
軍員外置同正員
五年正月以權知渤海國王務大彛震為銀青光禄大
夫檢校祕書監兼忽汗州都督冊為渤海國王
四月以新羅金彦昇卒詔其子景徽為開府儀同三司
檢校太尉使持節鷄林州諸軍事充雞林州大都督寧
海軍等使仍賜上柱國封為新羅王復封其母朴氏為
新羅太妃妻真氏為王妃命太子左諭德兼御史中丞
源寂持節弔祭冊立
七年四月制曰王者運神功以清九有敷至德以柔四
夷雖萬國建邦皆有君長而一時縟禮特厚親隣用昭
絶漠之榮式示徽章之貴克膺盛典允屬雄材咨爾九
姓廻鶻愛登里羅汨没密施合句祿毗伽彰信可汗代
濟公忠時推英毅剛明有守信實不渝總北方勁悍之
師慕中華清净之化克昭前訓實懷遠圖慶叶承家願
申永好彼無侵軼此務綏安兩國咸歡六姻彌重事大
之義而合志春秋相嚮之誠而皎如日月使臣旁午贄
幣交馳詞意綢繆禮貌恭恪是嘉誠欵宜錫寵光必能
虔受新恩纂乃舊服今遣使寧遠將軍右金吾衛將軍
兼御史大夫上柱國賜紫金魚袋唐宏實副使中大夫
將作少監兼御史中丞賜紫金魚袋嗣澤王容等持節
備禮冊為九姓回鶻愛登里羅汨没密施合句祿毗伽
彰信可汗於戲海内四極惟唐舊封天下一家與我同
軌舉茲典冊布於神明爾其慎固封疆祗守名器罔墜
先烈載揚令猷欽承禮文以作來範
武宗會昌二年六月封天德降到回鶻首領唱没斯為
懷化郡王賜牙旗豹尾尋加檢校工部尚書兼歸義軍
使制曰回鶻代雄絶漠名振北蕃而乃厭金革之彊慕
朝廷之禮頻襲冠帶思覩漢儀蟬蛻自取其潔清豹變
獨蔚於文彩不有豪傑孰啟壯圖唱没斯禀氣隂山降
精斗極生知忠孝神授兵鈐自強之心隐如敵國銳上
之氣森若戈矛果能因亂布誠覩機立節深叶懷柔之
志不因告諭之詞昔者取士殊隣秦能致覇得賢異壤
晉實用材是宜優以寵光處之權貴褒納忠之顯效賜
歸義之美名俾建旆於新軍示絶席於諸將勉修臣節
服我官榮
九月制契丹新立王屈戍可雲麾將軍守右武衛將軍
員外制同正員仍賜新印篆其文曰奉國契冊之印
宣宗大中元年四月冊黠戞斯酋領為英武誠明可汗
國曰堅昆以鴻臚卿李業充使
後唐莊宗同光元年賜隂山府都督白承福於中山北
石門為柵號寧朔奉化兩府以都督為節度使賜姓李
名紹魯
二年四月回鶻權知可汗仁美遣使來貢制曰回鶻可
汗仁美代襲驍雄生知義烈秉北方忠順之氣為南面
沙漠之君自列聖有國之初便申盟誓及肅宗中興之
運繼立勲庸爾來貢奉不違戎馬無警一心常保於甥
舅萬里或結於姻親今則興服之初琛賮俄至仍聞撫
寧七部兼且控制諸蕃終姓之道無渝信言必復嗣緒
之文斯在典冊宜行俾紹前修且明久要宜封為英義
可汗仍令所司擇日備禮冊命乃以太原少尹李彦圖
檢校工部尚書為冊使
明宗天成元年十月以嶲州山後兩林百蠻都鬼主右
武衛大將軍李卑晚為寧遠將軍大渡河南山前印州
六姓都鬼主懷安郡王勿鄧摽莎為定遠將軍
三年二月命使冊廻鶻權知可汗仁裕為順化可汗
長興三年五月制權知高麗國事王建可特進檢校太
保使持節玄莵州都督上柱國封高麗國王充大義軍
使
末帝清泰元年七月癸丑檢校刑部尚書瓜州刺史慕
容歸盈轉檢校尚書左僕射時瓜沙附廻鶻來朝貢令
使歸故有斯命
晉高祖天福三年十月制曰于闐國王李聖天境控西
陲心馳北闕頃屬前朝多事久阻來庭今當寳歴開基
乃勤述職請備屬籍宜降冊封將引來遠之恩俾樂無
為之化宜冊封為大寳于闐國王仍令所司擇日備禮
冊命以供奉官張光鄴充使
四年三月制曰回鶻可汗仁裕雄臨朔野虔奉中朝一
方之烽燧蔑聞萬里之梯航繼至自當開創益效傾輸
備觀尊奬之心爰降冊封之命宜封為奉化可汗擇日
備禮冊命遣衛尉卿邢德昭持節使之
六年五月制曰王者法二象以覆載齊七麗以炤臨既
符有道之文是布無私之化其有誠懸象闕路越鯨津
首傾拱極之心久勵事君之節得不示四時之信同萬
國之風用顯英賢俾行典禮大義軍使特進檢校太保
使持節玄莵州都督上柱國高麗王王建天資間傑神
授機謀宇量矜嚴靈襟洞達志堅金石操凛雪霜每切
朝宗常勤事大守三韓之重地仁義兼修定百濟之彊
隣恩威並振暨朕握圖御宇膺籙開基遣猶子以朝天
備彰忠節改名臣而稱賀益證深誠而又敘立國之繇
述連姻之舊慕予正朔顯爾籌謀是用時舉徽章聿覃
豐澤階升一品位統三師加以戶封兼其真食勉膺寵
命以保令猷可開府儀同三司檢校太師依前使持節
玄莵州都督充大義軍使食邑一萬戶食實封一千戶
高麗國王八月遣光祿卿張澄國子博士謝攀往冊命
焉
少帝開運二年十二月以權知高麗國事王武為特進
檢校太保使持節玄莵州都督上柱國充大義軍事兼
御史大夫高麗國王仍命光祿卿范政太子洗馬張季
凝就行冊命
周太祖廣順二年二月制權監高麗國事王昭可特進
檢校太保使持節玄莵州都督上柱國充大義軍使封
高麗王仍令所司請禮冊命以衛尉卿劉曍充冊使通
事舍人顧彦浦副之曍卒於路彦浦溺海而死以太僕
少卿王演借衛尉卿充高麗國冊禮使右衛率府吕繼
贇借將作少監充使副
世宗顯德二年十一月以高麗國遣廣評侍郎荀質來
賀登極授其國王王昭開府儀同三司檢校太尉制曰
姬旦分疆肅慎列明堂之位武王尊德朝鮮受箕子之
封矧乃代守東藩材稱間世襲衣冠而奉正朔瞻象魏
以走梯航推誠遠慕於華風重譯來朝於興運嘉乃丕
績宜覃懋恩特進檢校太尉使持節玄莵州都督大義
軍節度使上柱國高麗國王王昭地控辰韓風行日域
命氏本神僊之族炳靈分象緯之精為仁自契於太平
既觀繇已述職罔殊於諸夏來奉充庭朕嗣守鴻圖方
崇王道禮樂征伐之柄盡出𦕈躬山河帶礪之盟思傳
不朽但遵聲教豈限遐遥俾光燾土之封更假自天之
寵於戲儀同三事無先開府之尊冠聳四梁愈見上公
之貴琢蒼玉為爾珮餙豐貂為爾冠用報好音且彰柔
遠爾其仰宣朝命下慰州民泛濟水為恩波還同在藻
指家山於緱嶺免詠式微永為屬國之賓無闕外臣之
禮可授開府儀同三司檢校太尉依前使持節玄莵州
諸軍事行玄莵州都督充大義軍使高麗國王勲如故
恭帝以顯德六年即位加高麗國王王昭檢校太師食
邑三千戶
册府元龜卷九百六十五
