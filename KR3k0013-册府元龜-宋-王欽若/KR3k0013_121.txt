册府元龜卷一百二十一宋王欽若等撰
帝王部
征討
夫兵之設也所以威不軌而昭文德故周官有九伐之
制大易載師貞之象其所繇来舊矣盖天下有道政繇
上出奉辭伐罪宣威靖亂所以詰誅暴慢奮揚武怒綏
厥兆民納於軌物者也自帝軒之世戎功震疊二帝三
代而下曷嘗不赫怒濯征以靖亂略侮亡固存以修人
紀至於保姦蒐慝變常悖理負固安忍興戎犯順以覬
覦非望者未有不勦滅覆亡為世大戮焉
黃帝旣代神農氏為天子天下有不順者黃帝從而征
之平者去之(事具帝王親征門)
帝嚳時共工氏作亂帝使火正祝融討之不盡乃以庚
寅月誅祝融更命其弟吳回代兄居火正為祝融滅共
工氏(觸不周山而死)
帝舜時苖民逆命帝曰咨禹惟時有苖弗率汝徂征(三苖)
(之民數干王誅率循徂往也不循帝道言亂逆命禹討之)禹乃會羣后誓于師曰濟
濟有衆咸聽朕命(會諸侯共伐有苖軍旅曰誓濟濟衆盛之貌)蠢兹有苖昏
迷不恭(蠢動昏暗也言其所以宜討之)侮慢自賢反道敗德(狎侮先王輕慢典教)
(反正道敗德義)君子在野小人在位(廢仁賢任奸佞)民棄不保天降之
咎(言民叛天灾之)肆予以爾衆士奉辭罰罪(肆故也辭謂不恭罪謂侮慢以下事)
爾尚一乃心力其克有勲(尚庶幾一汝心力以從我命)三旬苖民逆
命(旬十日也以師臨之一月不服責舜不先有文誥之命威讓之辭而便憚之以威脅之以兵所以生亂)
益贊于禹曰惟德動天無遠弗届(贊佐届至也益以此義佐禹欲修其德致)
(遠)滿招損謙受益時乃天道(自滿者人損之自謙者人益之是天之常道)帝
初耕於歴山往于田日號泣于旻天于父母(仁覆愍下謂之旻天)
(言舜初耕于歴山時為父母所疾日號泣于旻天及父母克己自責不責于人)負罪引慝祗載
見瞽瞍䕫䕫齊慄瞽瞍亦允若(慝惡載事也䕫䕫悚懼之貌言舜負罪引慝以)
(事見于父悚懼齊莊父亦信順之言能以至誠感頑父)禹拜昌言曰俞班師振旅
(昌當也以益言為當拜受而然之遂還師兵入曰振旅言整衆)帝乃誕敷文德(遠人不服大布)
(文德以来之)舞干羽于兩階(干楯羽翳也皆舞者所執修闡文教舞文舞于賓主階間抑武)
(事)七旬有苖格(討而不服不討自来御之者有道也三苖之國左洞庭右彭蠡在荒服之例去)
(京二千五百里)
夏仲康即位羲和湎淫廢時亂日(羲氏和氏世掌天地四時之官自唐虞至)
(三代世職不絶承太康之後沉湎於酒過差非度廢天時亂甲乙)往征之作胤征(胤國之君)
(受王命往征之)
殷高宗時楚人叛出兵伐之
周成王少周公攝行政當國管叔蔡叔羣弟疑周公與
武庚作亂畔周周公奉成王命伐誅武庚管叔放蔡叔
三年而畢
幽王之時荆舒不至乃命將率東征役久病於外(荆謂楚也)
(舒舒鳩舒鄝舒庸之屬役謂士卒也)故作漸漸之石詩
宣王命大師皇父整六師以程伯休父為大司馬克定
淮浦之國進而伐徐徐方来庭故召武公作常武之詩
以美之(常武以其有常德而立武功也)
漢高祖五年旣滅項羽羽所立臨江王共敖前死子尉
嗣立為王不降遣盧綰劉賈擊虜尉
十二年十二月陳豨降將言豨反時燕王盧綰使人之
豨所隂謀(之往也)帝使辟陽侯審食其迎綰綰稱疾食其
言綰有反端三月使樊噲周勃將兵擊綰詔曰燕王綰
與吾有故愛之如子聞與陳豨有謀吾以為亡有故使
人迎綰綰稱疾不来謀反明矣燕吏民非有罪也賜其
吏六百石以上爵各一級與綰居去来歸者赦之
景帝三年正月吳王濞膠西王卬楚王戊趙王遂濟南
王辟光菑川王賢膠東王雄渠皆舉兵反遣太尉周亞
夫大將軍竇嬰將兵擊之斬御史大夫晁錯以謝七國
二月壬子諸將破七國斬首十餘萬級追斬吳王濞於
丹徒膠西王卬楚王戊趙王遂濟南王辟光菑川王賢
膠東王雄渠皆自殺
後漢光武建武元年六月即位于鄗七月遣耿弇率彊
弩將軍陳俊軍伍杜津(在鞏縣北一名士杜津有渚名鮪者武王伐紂至於鮪水是也)
備滎陽以東使吳漢率朱祐及廷尉岑彭執金吾賈復
揚化將軍堅鐔䓁十一將軍圍朱鮪於雒陽九月辛夘
鮪舉城降
二年正月遣大司馬吳漢率九將軍擊檀鄉賊於鄴東
大破降之是月真定王楊臨邑侯讓謀反(楊景帝七代孫)遣前
將軍耿純誅之二月遣驃騎大將軍景丹率征虜將軍
祭遵䓁二將軍擊弘農賊破之因遣祭遵圍蠻中賊張
滿
三月遣執金吾賈復率二將軍擊更始郾王尹遵破降
之又遣虎牙大將軍盖延率四將軍伐劉永
四月大司馬吳漢拔胊獲董憲龐萌山東悉平
五月遣虎牙大將軍盖延䓁七將軍從隴道伐公孫述
初隗囂為西州大將軍會公孫述遣兵寇南郡乃詔囂
當從天水伐蜀因此欲以潰其心腸囂復上言曰天水
險阻棧閣絶敗又多設支關帝知其終不為用叵欲討
之遂西幸長安至是遣耿弇䓁伐蜀先使来歙奉璽書
喻旨囂疑懼即勒兵使王元據隴坻伐木塞道謀欲殺
歙歙得亡歸諸將與囂戰大敗各引退囂因使王元行
廵侵三輔征西大將軍馮異征虜將軍祭遵䓁擊破之
先是樂浪郡人王閎為郡三老更始敗土人王調殺郡
守劉憲自稱大將軍樂浪太守是歲帝遣太守王遵將
兵擊之至遼東閎與郡曹吏楊邑䓁共殺調迎遵皆封
為列侯
七年八月隗囂寇安定征西大將軍馮異征虜將軍祭
遵擊却之
九年六月遣大司馬吳漢率四將軍擊盧芳將賈覽於
高柳八月遣中郎將来歙監征西大將軍馮異䓁五將
軍討隗純於天水
十一年十二月大司馬吳漢率舟師伐公孫述
十二年十一月吳漢臧宫與公孫述戰於成都大破之
述被創夜死漢屠成都夷述宗族及延岑䓁
十七年七月妖巫李廣䓁羣起據皖城(縣名屬盧江郡故城在今舒州)
(有皖水)遣虎賁中郎將馬援驃騎將軍叚志討之九月破
皖斬李廣䓁
十八年二月蜀郡守將史歆叛遣大司馬吳漢率二將
軍討之圍成都百餘日城破誅歆等
四月遣伏波將軍馬援率樓船將軍叚志等擊交趾賊
徵側等(徵例及妹徵貳交趾女子甚雄勇太守蘇定以法䋲之故反起十六年二月至是遣將討之)
發長沙桂陽零陵蒼梧兵萬餘人討之
十九年正月妖巫單臣傅鎮等反據原武遣大中大夫
臧宫圍之四月拔原武斬臣鎮等是月馬援破交趾斬
徵側徵貳等餘皆降散進擊九真賊都陽等破降之徙
其渠帥三百餘口於零陵於是嶺表悉平
安帝永初三年九月海賊張伯路等寇略緣海九郡遣
侍御史龐雄督州郡兵討之
四年正月海賊張伯路復與勃海平原劇賊劉文河周
文光等攻厭次殺縣令遣御史中丞王宗督青州刺史
法雄討破之
五年九月漢陽人杜琦王信叛(琦自稱安漢將軍)遣侍御史唐
喜討破斬之(傳信首詣雒陽梟斬城門外)
順帝建康元年八月揚徐盜賊范容周生等寇掠城邑
遣御史中丞馮緄督州郡兵討之
桓帝永夀二年三月太山賊公孫舉等寇青兖徐三州
遣中郎將段紀明討破斬之
延熹三年九月太山瑯琊賊勞丙等復叛寇掠百姓遣
御史中丞趙某(史闕其名)持節督州郡兵討之
十一月太山賊叔孫無忌攻殺都尉侯章遣中郎將宗
賢討破之
靈帝中平元年二月鉅鹿人張角自稱黃天其部帥三
十六萬皆著黃巾同日反叛安平甘陵人各執其王以
應之(安平王續江陵王忠)以河南尹何進為大將軍將兵屯都亭
置八關都尉官(都亭在雒陽八關謂函谷廣城伊闕大谷還轅施門小平津孟津也)遣北
中郎將盧植討張角左中郎將皇甫嵩右中郎將朱雋
討穎州黃巾
四年二月滎陽賊殺中牟令(令落皓主簿潘業臨車不顧皆被害)遣河南
尹何苖討破之
五年九月遣中郎將孟益率騎都尉公孫瓉討漁陽賊
張純等瓉與純戰於石門大破之(時烏桓反叛與賊張純等攻靳中故瓉追)
(擊之石門山名也在今营州西南)
獻帝建安二年詔曰故左將軍袁術不顧朝恩坐創凶
逆造合虛偽欲因兵亂詭詐百姓始聞其言以為不然
定得使持節為平東將軍領徐州牧温侯布(布吕布也)上術
所造惑衆妖妄知術鴟梟之性遂其無道修治王宫署
置公卿郊天祀地殘民害物為禍深酷布前後上策(孫策)
(也)乃心本朝欲還討術為國效節乞加顯異夫懸賞候
功惟勤是與故便寵授承襲前邑重以大郡榮耀兼至
是策輸力竭命之秋也其亟與布及行吳郡太守安東
將軍陳瑀戮力一心同時赴討
十年八月馬超在漢陽復因羌胡為害氐王千萬叛應
超屯興國遣護軍將軍夏侯淵討之
魏文帝黃初六年利成郡兵蔡芳等以郡叛殺太守徐
質遣屯騎校尉任福步兵校尉叚昭與青州刺史討平
之其見脅略及亡命者皆赦其罪
明帝以黃初七年五月即位八月吳將諸葛瑾張霸等
寇襄陽遣武軍大將軍司馬懿討破之斬霸征東大將
軍曹休又破其别將於尋陽
太和元年正月西平麴英反殺臨羌令西都長遣將軍
郝昭鹿磐討殺之
十二月新城太守孟達反詔驃騎將軍司馬懿討之攻
破新城斬達傳其首
二年正月蜀大將諸葛亮寇邊天水南安安定三郡吏
民叛應亮遣大將軍曹真都督關右竝進兵右將軍張
郃擊亮於街亭大破之亮敗走三郡平
四年七月詔大司馬曹真大將軍司馬懿伐蜀
景初二年正月詔太尉司馬懿帥衆討遼東圍公孫淵
於襄平大破之傳淵首於京師海東諸郡平
齊王正始五年二月詔大將軍曹爽率衆征蜀四月爽
引軍還
嘉平四年十一月詔征南大將軍王昶征東將軍胡遵
鎮南將軍母丘儉等征吳十二月不利而還
五年五月吳太傅諸葛恪圍合肥新城詔太尉司馬孚
拒之七月恪退還
高貴鄉公正元二年正月鎮東將軍母丘儉揚州刺史
文欽反大將軍司馬師征之
八月蜀大將軍姜維寇狄道以長水校尉鄧艾行安西
將軍與征西陳泰并力拒維復遣太尉司馬孚為後繼
九月維退還
陳留王景元四年五月詔曰蜀蕞爾小國土狹民寡而
姜維虐用其衆曾無廢志往歲破敗之後猶復耕種沓
中刻剥衆羌勞役無己民不康命夫兼弱攻昧武之善
經致人而不致於人兵家之上略蜀所恃頼惟維而已
因其遠離巢窟用力為易今使征西將軍鄧艾督率諸
軍趣甘松沓中以羅取維雍州刺史諸葛緒督軍越武
都高樓首尾踧討若禽維便當東西竝進掃滅巴蜀也
又命征西將軍鍾會繇駱谷伐蜀時鄧艾諸葛緒各統
諸軍三萬餘人會統十餘萬衆分從斜谷駱谷入(十一月劉)
(禪降)
晉武帝咸寧五年十一月大舉伐吳遣鎮軍將軍瑯琊
王佃出凃中安都將軍王渾出江西建威將軍王戎出
武昌平西將軍胡奮出夏口鎮南大將軍杜預出江陵
龍驤將軍王濬廣武將軍唐彬率巴蜀之卒浮江而下
東西凡二十餘萬以太尉賈充為大都督行冠軍將軍
楊濟為副總統衆軍
太康元年正月王渾尅吳尋陽頼卿諸城獲吳武威將
軍周興二月王濬唐彬等尅丹陽城又尅西陵殺西陵
都督鎮軍將軍留憲征南將軍成璩西陵監鄭廣王濬
又尅夷道樂鄉城殺夷道監陸晏水軍都督陸景杜預
尅江陵斬吳江陵督伍延平南將軍胡奮尅江安於是
諸軍竝進樂鄉荆門諸戍相次来降以濬為都督益梁
二州諸軍事復下詔曰濬彬東下掃除巴丘與胡奮王
戎共平夏口武昌順流長騖直造秣陵與奮戎審量其
宜杜預當鎮静零桂懷輯衡陽大兵既過荆州南境固
當傳檄而定預當分萬人給濬七千給彬夏口既平奮
宜以七千人給濬武昌既平戎當以六千人增彬太尉
充移屯項總督諸方濬破夏口武昌遂泛舟東下所至
皆平王渾周俊與吳丞相張悌戰於板橋大敗之斬悌
及其將孫震沈瑩傳首雒陽皓窮蹙詣降送璽綬於瑯
琊王佃(三月孫皓降)
惠帝永康末趙&KR0146;反于蜀假梁州刺史羅尚節為平西
將軍益州刺史西戎校尉時李特亦起於蜀攻蜀殺趙
&KR0146;又攻尚荆州刺史宗岱率建平太守孫阜救之次於
江州尚乃使兵曹從事任銳偽降因出密宣告於外尅
日俱擊遂大破之斬李特傳首雒陽
大安中張昌作亂寧朔將軍劉弘轉使持節南蠻校尉
荆州刺史率前將軍趙讓等討昌自方城至宛新野所
向皆平以弘為鎮南將軍都督荆州諸軍事弘遣南蠻
長史陶侃為大都護參軍蒯常為義軍都護牙門將皮
初為都戰帥進據襄陽張昌并軍圍宛敗趙讓軍引退
屯梁侃初等累戰破昌前後斬首數萬人及到官昌懼
而逃於下雋山弘遣軍討昌斬之其衆悉降荆土平
永興二年十月詔曰得豫州刺史劉喬檄稱潁川太守
劉輿廹脅驃騎將軍虓距逆詔令造搆凶逆擅劫郡縣
合聚兵衆擅用荀晞為兖州斷截王命鎮南大將軍荆
州刺史劉弘平南將軍彭城王釋等其各勒所統徑會
許昌與喬并力今遣右將軍張方為大都督統精卒十
萬廷武將軍吕郎廣武將軍騫貙建威將軍刁默等為
軍前鋒共會許昌除輿兄弟又使前車騎將軍石超北
中郎將王闡討輿等
懷帝永嘉三年九月劉聰圍浚儀遣平北將軍曹武討
之東海王越入保京城聰至西明門越禦之戰於宣揚
門外大破之
五年三月戊午詔下東海王越罪狀告方鎮討之
元帝建武元年石勒將石季龍圍譙城平西將軍祖逖
擊走之帝傳檄天下曰逆賊石勒肆虐河朔逋誅歴載
遊魂縱逸復遣凶黨石季龍犬羊之衆越河南渡縱其
鴆毒平西將軍祖逖帥衆討擊應時潰散今遣車騎將
軍瑯琊王裒等九軍銳卒三萬水陸四道徑造賊場受
逖節度有能梟季龍首者賞絹三千疋金五十斤封縣
侯食邑二千戶又賊黨能梟送季龍首者封賞亦同之
太興二年四月太山太守徐龕以郡叛自號兖州刺史
寇濟岱七月寇東筦遣太子左衛率羊鍳行征虜將軍
統徐州刺史蔡豹討之(三年五月龕降)
穆帝永和十一年四月姚襄帥衆寇外黃冠軍將軍龍
季大破之
十二年三月姚襄入於許昌以太尉桓温為征討大都
督以討之八月戰於伊水大敗之襄走平陽徙其餘衆
三千餘家於江漢之間十月慕容恪攻叚龕於廣固使
北中郎將荀羡帥師次于瑯琊以救之
廢帝海西公太和四年四月大司馬桓温帥衆伐慕容
暐大破之
孝武帝太元八年八月苻堅帥衆渡淮遣征討都督謝
石冠軍將軍謝玄輔國將軍謝琰西中郎將桓伊等距
之十一月諸將及苻堅戰於淝水大破之俘斬數萬計
九年正月車騎將軍桓冲部將郭寳伐苻堅新城魏興
上庸三郡降之
安帝隆安三年十一月妖賊孫恩䧟會稽内史王凝之
死之吳國内史桓謙臨海太守新蔡王崇義興太守魏
隠竝委官遁吳興太守謝邈永嘉太守司馬逸皆遇害
遣衛將軍謝琰輔國將軍劉牢之逆擊走之
元興元年正月以後將軍元顯為驃騎大將軍征討大
都督鎮北將軍劉牢之為元顯先鋒前將軍譙王尚之
為後部以討桓玄(二月尚之戰死三月牢之叛降于玄元顯遇害)
義熙八年十二月以西陵太守朱齡石為建威將軍益
州刺史帥師伐蜀
後魏道武皇始二年二月平原徐超聚衆反於叛城詔
將軍奚辱捕斬之
八月遣撫軍大將軍略陽公元遵襲中山芟其禾菜入
郛而還
天興二年三月中山太守仇儒亡匿趙郡推羣盗趙淮
為王號使持節征西大將軍冀青二州牧鉅鹿公仇儒
為淮長聚黨扇惑詔中領軍長孫肥討平之
四月前清河太守傅世聚黨千餘家自號撫軍將軍遣
征虜將軍庾岳討破之
七月范陽人盧溥聚衆海濱稱使持節征北大將軍幽
州刺史攻掠郡縣殺幽州刺史封沓(三年正月破之生致溥京師)
五年十一月遣左將軍莫題討上黨羣盗秦頗丁零翟
都於壺關上黨太守捕頗斬之都走林慮
明元泰常七年九月詔假司空奚斤節都督前鋒諸軍
事為晉兵大將軍行揚州刺史交趾侯周畿為宋兵將
軍交州刺史安固子公孫表為吳兵將軍廣州刺史前
鋒伐宋
太武始光三年九月帝以赫連屈丐既死諸子相攻遣
司空奚斤率義兵將軍封禮雍州刺史延普襲蒲宋兵
將軍周畿率洛州刺史于栗磾襲陕城(十月帝西伐事具帝王親征門)
文成大安四年十月宋將殷孝祖修兩城於清水東詔
鎮西將軍天水公封勑文等擊之十一月詔征西將軍
皮豹子等三將三萬騎助擊殷孝祖(五年正月大破之)
獻文皇興元年二月宋東平太守申纂戌無鹽遏絶王
使詔征南大將軍慕容白曜督諸軍以討之(三月尅之)
孝文延興四年九月以宋廢帝内相攻戰詔將軍元蘭
五將三萬騎及假東陽王丕為後繼伐蜀漢
太和元年十月宋葭蘆戌主楊文度遣弟鼠襲陷仇池
詔征西將軍廣川公皮歡喜鎮西將軍梁醜奴平西將
軍楊靈珍等率衆四萬討之閠月軍到建安鼠棄城南
走
四年八月以齊高帝立遣平南將軍郎大檀三將出胊
城將軍白吐頭二將出海西將軍元泰二將軍出連口
將軍封匹三將出角城鎮南將軍賀羅出下蔡又詔昌
黎王馮熙為西道都督與征南將軍賀羅自下蔡東出
鍾離以伐齊(五年二月南征諸將大破齊將俘獲三萬餘口)
十月蘭陵民桓富殺其縣令與昌慮桓和比連太山羣
盗張和顔等聚黨保五固推司馬朗之為主詔淮陽王
尉元等討之
十一年五月詔南部尚書公孫文慶上谷張伏子率衆
南討舞隂山
十二年四月齊將陳顯逹攻陷醴陽左僕射長樂王穆
亮率騎一萬討之顯達遁走
十八年十二月以齊明帝立遣行征南將軍薛貞度督
四將出征襄陽大將軍劉昶出義陽徐州刺史元衍出
鍾離平南將軍劉藻出南鄭以伐齊
宣武正始三年正月秦州民王智等衆二千自號王公
尋推秦州主簿吕苟兒為主年號建明詔右衛將軍元
麗等討之(七月苟兒平)
四月梁將江州刺史王茂先寇荆州屯於河南詔平南
將軍楊大眼討破之
六月詔尚書邢巒出討徐兖(臣欽若等曰時徐兖属梁朝)
七月詔發定冀瀛相并肆六州卒十萬以濟南軍
八月兖州平詔平南將軍安樂王詮督後發諸軍以赴
淮南(九月徐州平)
永平元年八月冀州刺史京兆王愉據州反假尚書李
平鎮北將軍行冀州事以討之(九月冀州平)
十月豫州城人白早生殺刺史司馬悦據城南叛梁遣
齊苟仁等四將以助之詔尚書邢巒行豫州事督將軍
崔暹率騎討之(十二月斬白早生擒齊苟仁等)
二年正月梁遣王神念寇南兖詔輔國將軍長孫稚假
平南將軍為都督率統軍邴虬等五軍以討之是月涇
州沙門劉慧注聚衆反詔華州刺史奚康生討之
四年正月汾州劉龍駒聚衆反詔諫議大夫薛和率衆
討之又命郢州龍驤府長史辛祥為别將與和討滅之
延昌冀州初大乘賊起遣長樂太守李虔為别將與都
督元遥討平之
三年十一月詔司馬高肇與大將軍平蜀大都督步騎
十萬西伐盖州刺史傅堅眼出巴北平南將軍羊祉出
涪城安南將軍奚康生出緜竹撫軍將軍甄琛出劍閣
孝明以延昌四年正月即位三月以梁高祖於浮山堰
淮規為揚徐之害詔平南將軍楊大眼討之
九月梁將趙祖悦襲據硖石詔定州刺史崔亮假鎮南
將軍率諸將討之又詔冀州刺史蕭寳寅為鎮東將軍
決淮堰(明年九月淮堰破緣淮城戍十餘萬口漂入于海)
熙平元年正月以吏部尚書李平為鎮東大將軍兼尚
書右僕射為行臺節度討硤石諸軍(二月尅硤石祖悦盡俘其衆)
五月梁衡州刺史張齊寇益州復以傅堅眼為刺史以
討之
正光四年十二月梁遣將寇邊詔假征南將軍崔延伯
討之
五年六月秦州城人莫折大提據城反自稱秦王殺刺
史李彦詔雍州刺史元志討之南秦城人孫掩張長命
韓祖香據城反殺刺史崔遊以應大提詔吏部尚書元
循義兼尚書僕射為西道行臺率諸將西討九月詔尚
書左僕射齊王蕭寳寅為西道行臺大都督率征西將
軍都督崔延伯又詔撫軍將軍北海王顥為都督竝率
諸將西討是月梁遣將裴邃虞鴻襲據壽春外城刺史
長孫稚擊走之遂退屯黎漿詔河間王琛總衆援之梁
又遣將寇淮陽詔秘書監安樂王鍳率衆討之
十月高平酋長胡琛反自號高平王遣其將宿勒明達
寇豳夏北華三州詔都督北海王顥率諸將討之
十一月高平人共迎胡琛詔太傅京兆王繼為太師大
將軍率諸將討之
孝昌元年正月徐州刺史元法僧據城反害行臺高諒
自稱宋王年號天啓遣其子景仲歸於梁遣其將胡龍
牙成景雋元略等率衆赴彭城詔秘書監安樂王鍳討
之鍳為法僧所敗梁遣豫章王綜入守彭城詔鎮國將
軍臨淮王彧尚書李憲為都督衛將軍國子祭酒安豐
王延明為東道行臺儀同三司李崇為東道大都督俱
討徐州
二年正月五原降戶鮮于修禮反於定州號魯興元年
詔左光禄大夫長孫稚為使持節假驃騎將軍大都督
北討諸軍事與都督河間王琛率衆討之
六月降蜀陳䨇熾聚衆反自號始興王詔假鎮西將軍
都督長孫稚討平之
三年正月梁將湛僧珍圍東豫州詔散騎常侍元暐為都
督以討之是月梁又遣將彭羣王辯等率衆數萬逼瑯
邪詔青州南青州討之是月以四方未平詔内外戒嚴
將親出討
二月東郡民趙顯德反殺太守裴煙自號都督立其兄
子為太守詔都督李叔仁討之(四月平)是月梁將成景雋
寇彭城詔員外常侍崔孝芬為行臺率將擊走之三月
齊州廣川民劉均執清河太守邵懷聚衆反自署大行
臺清河民房須自署大都督屯據昌國城詔都督李叔
仁討平之
八月詔都督源子邕李軌裴衍等討葛榮
十月雍州刺史蕭寳寅據州反自號曰齊年稱隆緒詔
尚書右僕射長孫稚討之
武泰元年二月羣盗燒劫鞏縣以西關口以東公潞澗
以南詔武衞將軍李神軌為都督討平之
孝莊建義元年五月梁遣將曹義宗寇荆州以中軍吏
部尚書費穆為使持節都督征南諸軍事節度荆州刺
史王羆以討之是年万侯醜奴僣大號除左衞將軍爾
朱天光都督雍岐二州諸軍事雍州刺史率大都督武
衞將軍賀拔岳大都督侯莫陳悦等以討醜奴擊走之
六月幽州平北府主簿河間邢杲率河北流民十餘萬
戶於青州之北海自署漢王年號天統以征東將軍李
叔仁為車騎大將軍率衆討之
七月光州人劉舉聚衆數千反於濮陽自稱皇武大將
軍詔大都督宗正珍孫率南廣州刺史都督鄭先護討
破平之
九月詔太尉公上黨王天穆討葛榮次於朝歌之南是
月柱國大將軍爾朱榮率騎七萬討葛榮於滏口破擒
之餘衆悉降
永安元年十二月詔行臺于暉廻師討邢杲次於歴下
二年三月詔大將軍上黨王天穆與渤海王高歡討邢
杲(四月大破之杲降)
三年正月東徐州城民吕文欣王赦等殺刺史元大賓
據城反以撫軍將軍都官尚書樊子鵠兼右僕射為行
臺督征南將軍都督賈顯智征東將軍徐州刺史嚴思
遠以討之(三月東徐平)
七月爾朱世隆據河橋逼京邑將軍李苖以大船焚河
橋世隆退走詔大都督兼尚書僕射行臺源子恭率步
騎一萬出西道行臺楊昱領都督李侃希等募勇士八
千從東路防討之子恭仍鎮太行丹谷
後周武帝保定三年九月詔柱國楊忠率騎一萬與突
厥伐齊十二月遣太保鄭國公逹奚武率騎三萬出平
陽以應楊忠
天和二年閠六月陳湘州刺史華皎率衆来附遣襄州
總管衞國公直率柱國綏德公陸通大將軍田弘權景
宣元定等將兵拔之因而南伐
宣帝以宣政元年六月即位十二月以上柱國河陽總
管滕王逌為行軍元帥率衆伐陳免京師見徒竝令從
軍
大象元年九月以上柱國鄖國公韋孝寬為行軍元帥
率行軍總管祝國公亮郕國公梁士彦以伐陳
十一月韋孝寬拔壽陽祝國公亮拔黃城梁士彦拔廣
陵陳人退走於是江北盡平
隋高祖開皇元年九月以上柱國薛國公長孫覽上柱
國宋安公元景山竝為行軍元帥以伐陳仍命尚書左
僕射高熲節度諸軍事帝謂熲曰我為百姓父母豈可
限一衣帶水不拯之乎命大造戰船人請密之帝曰吾
將顯行天誅何密之有使投棹於江若彼能改吾又何
求(二年正月陳遣使請和遂班師)
八年三月詔曰昔有苖不賓唐堯薄伐孫皓僣虐晉武
行誅有陳竊據江表逆天暴物朕初受天命陳頊尚存
思欲教之以道不以恭行為令往来修睦望其遷善時
日無幾釁惡已聞厚納叛亡侵犯城戍句吳閩越肆厥
殘忍于時王師大舉將壹車書陳頊反地收兵深懷震
懼責躬請約俄而致殞矜其喪禍仍詔班師叔寳承風
因求繼好載佇克念且敦行李每見珪璪入朝輶軒出
使何嘗不殷勤曉諭戒以維新而狼子之心出而彌野
威侮五行怠棄三正誅剪骨月夷滅才良據手掌之地
恣溪壑之欲劫奪閭閻資財俱竭驅蹙内外勞役弗已
徵責子女擅造宫室日增月益止足無期帷薄嬪嬙有
踰萬數寳衣玉食窮奢極侈淫樂飲酒俾晝作夜斬直
言之客滅無罪之家剖人之肝分人之血欺天造惡祭
鬼求恩歌舞衢路酣醉宫閫盛粉黛而執干戈曳綺羅
而呼警蹕躍馬振策從旦至昏無所經營馳走不息負
田持技隨逐徒行追而不及即加罪譴自古昏亂罕或
能比介士武夫饑寒力役筋髓罄於土木性命俟於溝
渠君子潜逃小人得志家家隐殺戮各各任聚歛天災
地孽物怪人妖衣冠鉗口道路以目傾心翹足誓告於
我日月以冀文奏相尋重以背德違言搖蕩疆場巴峡
之下海澨已西江北江南為鬼為蜮死隴窮發掘之酷
生居極攘寇之苦抄掠人畜斷截樵蘇市井不立農事
廢寢歴陽廣陵窺覦相繼或謀圖城邑或劫剥吏人晝
伏夜遊鼠竊狗盗彼則羸兵弊卒来必就擒此則重門
設險有勞藩捍天之所覆無非朕臣每關聽覽有懷傷
惻有梁之國我南藩也其君入朝潜相招誘不顧朕恩
士女深迫脅之悲城府致空虛之嘆非直朕居人上懷
此無忘既而百辟屢以為言兆庶不堪其請豈容隠而
不誅忍而不救近日秋始謀欲弔民益都樓船盡令東
騖便有神龍數十騰躍江流引伐罪之師向金陵之路
船住則龍止船行則龍去四日之内三軍皆覩豈非蒼
旻爱人幽明展事降神先路恊贊軍威以上天之靈助
勘定之力便可出師授律應機誅殄在斯舉也永清吳
越其將士粮仗水陸資須期會進止一准别勑初帝將
伐陳有事於太廟命晉王廣秦王俊清河公楊素竝為
行軍元帥於是廣出六合俊出襄陽素出信州荆州刺
史劉仁恩出江陵宜陽公王世積出蘄春新義公韓擒
虎出廬江襄邑公賀若弼出吳州落菆公燕榮出東海
合總管九十兵五十一萬八千皆受晉王節度東接蒼
海西拒巴蜀旌旗舟楫横亘數千里詔購陳叔寳位上
柱國萬戶公乙亥行幸定城陳師誓衆
煬帝以仁壽四年七月即位八月并州總管漢王諒舉
兵反詔尚書左僕射楊素右武衛大將軍周羅㬋討平
之
大業九年六月楊玄感反遣右翊衞大將軍宇文述與
左候衞將軍屈突通等馳傳發兵以討之七月破玄感
於閿鄉斬之餘黨平
十年四月彭城賊張大彪聚衆數萬保懸薄山為盗遣
榆林太守董純擊破斬之
十二月賊率孟讓衆十餘萬據都梁宫遣江都郡丞王
世充擊破之盡虜其衆
十一年十二月詔民部尚書樊子盖發關中兵討絳郡
賊敬盤陀柴保昌等
十二年九月東海人杜楊州沈覓敵等作亂衆至數萬
遣右禦衞將軍陳稜擊破之
十三年二月朔方人梁師都殺郡丞唐世宗據郡反自
稱大丞相遣銀青光禄大夫張世隆擊之
三月廬江人張子路舉兵反遣右禦衛將軍陳稜討平
之是月賊帥李通德衆十萬寇廬江遣左屯衛將軍張
鎮州擊破之
册府元龜卷一百二十一
