册府元龜卷四百六十七宋王欽若等撰
臺省部
舉職宣贊
舉職
書曰蒞事惟勤傳曰官修其方蓋夫執事之人咸服其
政靖恭而思不出位僶俛而罔或告勞斯所以職修事
舉而臻於治者也漢氏之後政歸臺閣樞機關決品式
具備典章憲令於是出焉乃有恪恭自任周旋匪懈服
勤夙夜訪求遺墜董率下吏表正官聮職思其憂守不
假器用能發揮故實振舉綱目俾庶工之無曠而攸司
之咸乂幹國之蠱益身之榮非夫藹藹之吉士其孰能
臻此也已
漢張安世湯子也以父任為郎用善書給事尚書(於尚書中)
(給事也)精力於職休沐未嘗出
孔光成帝時為尚書觀故事品式數歲明習漢制及法
令帝甚信任之轉為僕射尚書令(先為僕射後為尚書令)
後漢侯霸建武中為尚書令時無故典朝廷又少舊臣
霸明習故事收錄遺文條奏前世善政法度有益於時
者皆施行之每春下寬大之詔奉四時之令霸所建也
(月令春布德行慶施惠下人故曰寬大奉四時謂依令也)
馮勤為郎中給事尚書以圖議軍糧在事精勤遂見親
識每引進帝輙顧謂左右曰佳乎吏也由是使典諸侯
封事勤均量功次輕重國土遠近地勢豐薄不相踰越
莫不厭服焉自是封爵之制非勤不定光武益以為能
尚書衆事皆令總錄之
陳忠為尚書令數進忠言辭旨弘麗前後所奏悉條於
官臺閣以為故事
尹勲為尚書令延熹中誅大將軍梁冀帝召勲部分衆
職甚有方略封宜陽鄉侯
胡廣為尚書郎恪勤職事所掌辨護
周景為尚書令京師游俠有盜發順帝陵賣御物於市
市長追捕不得景以尺一詔召司隸校尉左雄詣臺對
詰雄伏於廷答對景使虎賁左駿頓頭血出覆面與三
日期賊便擒獲
左雄為尚書令自雄掌納言多所整肅每有章表奏議
臺閣以為故事
鄭弘為尚書令前後有補益王政者皆著之南宮以為
故事
黃香為郎中詔詣安福殿言政事拜尚書郎數陳得失
賞賚增加嘗獨止宿臺上晝夜不離省闥帝聞善之後
為尚書令曉習邊事均量軍政皆得事宜
劉淑為侍中朝夕建議竭忠於朝補正二百餘事悉有
篇章朝廷有疑事密諮問焉
魏衛覬為尚書初漢朝遷移臺閣故事散亂自都許之
後漸有綱紀覬以古義多所訂正
盧毓為侍中在職三年多有駁正
裴潛為尚書令奏正分職科簡名實出事使斷官府者
百五十餘條
夏侯惠字雅權幼以才學見稱善屬奏議歴散騎黃門
侍郎與鍾毓數有辨駁事多見從
晉任愷武帝初為侍中愷有經國之幹萬機小大多管
綜之性忠正以社稷為己任帝器而昵之政事多諮焉
賈充為尚書郎典定科令兼度支考課辨章節度事皆
施用
王戎為侍中戎在職雖無殊能而庶績修理
荀勗為尚書令在尚書課試令史以下覈其才能有闇
於文法不能決疑處事者即時遣出武帝嘗謂曰魏武
帝言荀文若之進善不進不止荀公達之退惡不退不
休二令君之美亦望於君也
裴秀魏咸熙中為尚書僕射始達五等秀專典制度武
帝即位為尚書令秀創制朝儀廣陳刑政朝廷多遵用
之以為故事
荀緄(音衮)字伯條拜尚書緄性明亮敏於衆職以勗羣僚
杜預為尚書損益萬機不可勝數朝野服焉號曰杜武
庫言其無所不有
劉耽為度支尚書加散騎常侍在職公平廉慎所蒞著
績
祖納為尚書三公郎歴官多所駁正有補於時
杜軫蜀郡成都人也為尚書郎博聞廣涉奏議駁論多
見施用時涪人李驤亦為尚書郎與軫齊名每有論議
朝廷莫能踰之號蜀有二郎
范甯為中書侍郎專掌西省在職多所獻替有益政道
徐邈為中書舍人遷散騎常侍猶處西省前後十年每
被顧問輙有獻替多所補益甚見寵待
宋王悅為侍中在門下盡其心力檢校御府太官太醫
諸署時奢汰之後姦竊者衆悅之按覆無所避得姦巧
甚多
南齊虞玩之宋後廢帝元徽中為右丞太祖參政與玩
之書曰張華為度支尚書事不徒然今漕藏有闕吾賢
居右丞已覺金粟可積也玩之上表陳府庫錢帛器械
役力所懸轉多興用漸廣慮不支歲月朝議優報之
江謐為左民尚書諸皇子出閣用文武主帥皆以委謐
尋勑選曰謐有才幹堪為委遇遷掌吏部謐才長刀筆
所在事辦
王奐為右僕射本州中正奐無學術以事幹見處
孔逷好典故學與王儉至交宋順帝昇明中為尚書儀
曹郎屢箴闕禮多見信納太祖謂王儉曰逷真所謂儀
曹不忝厥職也
梁王志為侍郎未拜轉吏部尚書在選以知理稱
孔休源為尚書儀曹郎累遷黃門長御史中丞風範彊
正明練治體持身儉約學窮文藝當官理務不憚彊禦
嘗以天下為己任高祖深委仗之累居顯職纖毫無犯
凡奏議彈文勒成十五卷
徐勉為尚書左丞自掌樞憲多所糾舉時論以為稱
樂藹為中書侍郎尚書左丞時造器甲舟艦軍糧及朝
廷儀憲悉資藹焉
賀琛為通事舍人累遷尚書左丞並參禮儀事琛前後
居職凡郊廟諸儀多所創定
蕭介為侍中介博敏彊識應對左右多所裨正高祖甚
重之
陳謝岐梁末高祖引岐參預機密以為兼尚書右丞時
軍旅屢興糧儲多闕岐所在幹理深被知遇
孔奐為侍中時有事北討剋復淮泗徐豫酋長降附相
繼封賞選叙紛紜重疊奐應接引進門無停賓加以識
覽人物詳練百氏凡所甄拔衣冠縉紳莫不悅伏
蕭弘為金部侍郎時呂梁覆師戎儲空匱乃轉弘為庫
部侍郎掌知造弓弩弰箭等事弘在職一年而器械充
牣
宗元饒高祖初為尚書左丞時軍國務廣事無巨細
一以貫之臺省號為稱職
司馬申為散騎常侍歴事三帝内掌機密至於倉卒之
間軍國大事指麾斷決無有滯留
後魏任城王澄為尚書令當官而行無所廻避又上墾
田授受之制八條甚有綱貫大便於時
鄧淵為尚書吏部郎淵明解制度多識舊事與尚書崔
玄伯參定朝儀律令音樂及軍國文記詔策多淵所為
公孫良字遵伯聰明好學為尚書左丞雅有幹用為孝
文所知遇
薛舒緒文成時為給事中典民籍事校計戸口號為稱
職
游明根孝文初為給事中遷儀曹長加散騎常侍清約
恭謹號為稱職後遷尚書參定律令屢進讜言
韓茂字元興為尚書令加侍中沉毅篤實雖無文學每
議論合理
邢虬為尚書右丞徙左丞多所糾正臺閣肅然
郭祚為尚書左丞長兼給事黃門侍郎祚清勤在公夙
夜匪懈孝文甚知賞之
孔昭為中都大官善察獄訟明於政刑遷侍中
李平為長兼度支尚書累遷右僕射自在度支至於端
副夙夜在公孜孜匪懈凡處機密十有餘年有獻替之
稱
李崇為尚書令加侍中崇在官和厚明於決斷受納辭
訟必理在可推始為下筆不徒爾收領也
爾朱世隆為僕射自憂不了乃取尚書文簿在家省閱
性聰解積十餘日然後出視事
辛雄為尚書三公郎每有疑議雄與公卿駁難事多見
從於是公能之名甚盛
宋世景為禮部郎中臺中疑事右僕射高肇常以委之
世景既才長從政加之夙勤不怠兼領數曹深著稱績
高肇為尚書令肇出自夷土時望輕之及在位居要留
心百揆孜孜無倦世咸謂為能
劉懋字仲華為考功郎中立考課之科明黜陟之法甚
有條貫
李彥為郊廟大夫時朝儀典章咸未周備彥留心考定
號為稱職
羊深莊帝初為青兖行臺深處分軍國損益隨機亦有
時譽
北齊楊愔居端揆權綜機衡千端萬緒神無滯用
顔之推武成時為中書舍人帝時有取索嘗令中使傳
旨之推稟承宣告館中皆受進止所進文章皆是其封
署於進賢門奏之待報方出兼善於文字監校繕寫處
事勤敏號為稱職
高隆之為尚書右僕射時初給民田貴勢皆占良善貧
弱咸受塉薄隆之啓高祖悉更反易乃得均平
元修伯為度支尚書屬政荒國蹙儲藏虚竭賦役繁興
修伯憂國如家恤民之勞兼濟時事詢謀宰相朝夕孜
孜與錄尚書唐邕廻換取舍頗有裨益
杜弼為侍御史加前將軍太中大夫領内正字臺中彈
奏皆弼為之諸御史出使所上文簿委弼覆察然後施
行
後周裴俠為戶部中大夫時有姦吏主守倉儲積年隱
沒至千萬者及俠在官勵精發摘數旬之内姦盜略盡
蘇綽為大行臺左丞參典機密綽始制文案程式朱出
墨入及計帳戶籍之法
李彥為尚書右丞轉左丞在尚書十有五載屬軍國草
創庶務殷繁留心省閣未嘗懈怠斷決如流略無疑滯
臺閣莫不歎其公勤服其明察
李詢為内史上士兼掌吏部以幹濟聞
趙芬為吏部下大夫芬性彊濟所居之職皆有聲績武
帝親總萬機拜内史大夫
柳帶韋為武藏中大夫遷驃騎大將軍開府儀同三司
凡居劇職十有餘年處斷無滯官曹清肅
隋柳莊初仕後梁後歸周授開府儀同三司除給事黃
門侍郎莊明習舊章雅達政事凡所駁正帝莫不稱善
蘇威為納言重莊器識嘗奏帝云江南人有學業者多
不習世務習世務者又無學業能兼之者不過柳莊
柳雄亮為尚書考功侍郎遷給事黃門侍郎尚書省凡
所奏事多所駁正深為公卿所憚
元文都開皇初授内史舍人歴庫部考功二曹郎俱有
能名擢為尚書左丞
蘇孝慈為太子左衛率判工部民部二尚書稱為幹理
數載進位大將軍轉工部尚書
令狐熙為吏部尚書判五曹尚書事號為明幹
楊汪為尚書左丞明習法令果於剖斷當時號為稱職
于仲文為柱國尚書以尚書文簿繁雜吏多姦詐令仲
文勘錄省中事其所發摘甚多帝嘉其明斷厚加勞賞
焉
源師為尚書考功侍郎仍攝吏部朝章國憲多所參定
開皇十七年歴尚書左右丞以明幹著稱
豆盧實為黃門侍郎稱為愼密河東裴術為右丞多所
糾正河内士爕平原東方舉安定皇甫聿道俱為刑部
並執法平允弘農劉士章清河房山基為考功河東裴
鏡民為兵部並稱明幹京兆韋焜為民曺屢進讜言南
陽韓則為延州長史甚有惠政此等事行遺闕皆有吏
幹為當時所稱
裴矩為吏部侍郎煬帝即位營建東都矩職修府省九
旬而就
郎茂為民部侍郎奏身死王事者子不退田品官年老
不減地皆發於茂性乂明敏剖決無滯當時以吏幹見
稱
裴蘊為民部侍郎于時猶承高祖和平之後禁網疎闊
戶口多漏或年及成丁猶詐為小未至於老已免租賦
蘊歴為刺史素知其情因時條奏皆令貌閱若一人不
實則官司解職鄉正里長皆遠流配又許民相告若糾
得一丁者令被糾之家代輸賦役是歲大業五年也諸
郡帳進丁二十四萬三千新附口六十四萬一千五百
帝臨朝覽狀謂百官曰前代無好人致此罔冒今進民
戶口皆從實者全繇裴蘊一人用心古語云得賢而治
騐之信矣由是漸見親委
牛弘大業中為光禄大夫從祀北嶽壇場珪幣墠畤牲
牢並弘所定還下太常
虞世基為内史侍郎煬帝重其才親禮逾厚專典機密
與納言蘇威左翊衛大將軍宇文述黃門侍郎裴矩御
史大夫裴蘊等參掌朝政于時天下多事四方表奏日
有數百帝方疑重事不庭決入閣之後始召世基口授
節度世基省方為敕書日且百紙無所遺謬其精審如
是
斛斯政煬帝時為兵部侍郎于時外事四夷軍國多務
政處斷辨速稱為幹理
唐武士逸授益州行臺左丞數陳時政得失高祖每嘉
納之
魏徵代王珪為侍中尚書省滯訟有不決者詔徵平理
之徵性非習法但存大體以情處斷無不悅服
溫彦博為中書侍郎御史大夫俱有能名繇是特蒙任
寄遷中書令
韋思謙高宗朝初拜左丞奏曰陛下為官擇人非其人
則闕今不惜美錦令臣製之此陛下知臣之深亦微臣
盡命之秋振舉綱目朝廷肅然
薛元超拜給事中時年二十六歲數上書陳君臣政體
及時事得失高宗皆嘉納之
李乂為黃門侍郎多所駁正
李傑為天官員外郎明敏有吏才甚得當時之稱
裴光庭開元中為司門郎中歲餘轉兵部郎中光庭沉
靜少言寡於交遊旣歴淸要時人初未許之及在職公
務修整衆方歎服焉
裴遵慶為吏部員外郎專判南曹天寳中海内無事九
流輻輳會府每歲吏部選人動盈萬數遵慶敏識彊記
精覈文簿詳而不滯時稱吏事第一繇是大知名
李栖筠為吏部員外郎判南曹承大亂之後甲歴散失
流品混淆真偽與奪決於造次姦吏屏息稱為神明
劉滋為司勲員外郎判南曹勤於吏職孜孜奉法
韓滉為祠部考功吏部三員外郎滉公潔強直明於吏
道判南曹凡五年詳究簿書纖隱無遺後為戶部侍郎
判度支自至德乾元已後所在軍興賦稅無度帑藏給
納多事因循滉旣掌司計淸勤簡括不容姦妄下吏及
四方過犯者必痛繩之
趙宗儒貞元中為司勲員外郎判考功宗儒復行貶考
之令自至德以來考績之司事多失實常參官及諸州
刺史未嘗分其善惡悉以中上考褒之及是褒貶稍明
人知戒懼德宗善之
權德輿為左補闕貞元八年關中大水上疏請降詔恤
隱遂命奚陟等四使
皇甫鎛為吏部員外郎判南曺凡三年頗能鈐制姦吏
韋顗為補闕尚書郎累遷給事中其在諫垣與李約李
正辭迭申裨諷亟廻大政
崔植祐甫之子也為左補闕與鄭覃皆賢相之後同時
司諫朝廷每有得失二人必迭上章疏公議鬱然歸美
白居易入翰林為學士元和三年五月拜左拾遺居易
自以逢好文之主非次收擢欲以生平所貯仰酬恩造
拜命之日獻疏言事曰蒙恩授臣左拾遺依前翰林學
士已與崔羣同狀陳謝但言忝冐未吐衷誠今再瀆宸
覽伏惟重賜詳覽臣謹按大典左右拾遺掌供奉諷諫
凡發令舉事有不便於時不合於道者小則上封大則
廷諍其選甚重其秩甚卑所以然者抑有繇也大凡人
之情位高則惜其位身貴則愛其身惜其位則偷合而
不言愛其身則苟容而不諫此必然之理也故拾遺之
置所以卑其秩者使位未足惜身未足愛也所以重其
選者使下不忍負心上不忍負恩也夫位未足惜恩不
忍負然後能有闕必規有違必諫朝廷得失無不察天
下利病無不言此是國朝置拾遺之本意也繇是而言
豈小臣愚劣暗懦所宜居之哉况臣本鄉校豎儒府縣
走吏委心泥滓絶望煙霄豈意聖慈擢居近職每宴飫
無不先及慶賜無不先霑中廐之馬代其勞内厨之膳
給其食朝慙夕惕已逾半年塵曠漸深憂愧彌劇未申
微效又擢清班臣所以授官以來僅經十日食不知味
寐不遑安惟思粉身以答殊寵但未獲粉身之所耳今
陛下肇臨皇極初受鴻名夙夜憂勤以求致理每施一
政舉一事無不合於道便於時故天下之心顒顒然日
有望於太平也然今方一事有不便於時者陛下豈不
欲知之乎儻陛下言動之際詔令之小小有闕遺稍關
損益臣必密陳所見潛獻所聞但在聖心裁斷而已臣
又職代中禁不同外司欲竭愚誠合先陳露伏希天鑒
深察赤誠
楊於陵元和中為吏部侍郎請換寫大歴十年已後至
貞元二十年甲歴從之
高鉞太和三年為吏部侍郎銓綜之司官業振舉
韋弘景為尚書左丞駁吏部授官不當者六十人遷禮
部尚書充東都留守判東都尚書省事繕完宮省至今
頼之
高允中太和初為左補闕允中自為諫官甚舉職業危
言直論不避時忌
房直溫開成初為刑部員外郎上言諸州府刑獄留滯
生姦請重頒下貞元三年七月十七日制敕又臺省法
司應緣詳覆須行文牒請付本道急逓以免稽遲從之
殷侑開成初為刑部尚書上言度支鹽鐵轉運戸部等
使下職事及監察場柵官悉得以公私罪人於州縣獄
寄禁或自致房收繫州縣官吏不得聞知動經歲時數
盈千百自今請令州縣糾舉據所禁人事狀申本道觀
察使具單名及所犯聞奏許之
後唐盧文紀為吏部侍郎同光四年上疏請内外百司
各舉其職明行考課以激其能從之明宗天成元年十
月尚書考功又舉奏令式内所定中外百職校考節文
及中興以来格條請自所司施行敕旨從之
薛冲為刑部員外郎奏請召諭州府節度刺史每六衙
日親慮問繫囚免至冤滯
周知微為刑部郎中長興二年七月奏開元刑法格有
後格破前格之載無後敕破前律之文今雖以律定罪
以格禁違復有八議之條廢來斯久請準舊制令居八
議之條有犯死罪者令所司準法先奏請行議典敕旨
周知微官在郎曹職參拜憲慮有亂名之弊舉無破律
之規法雖重於一成恩亦存於八議蓋前王之定制固
當代以常行今覩敷揚可嘉勤藎從之
李盈休清泰元年為司勲郎中奏奉詔各令於律令格
式内抄出本司合行公事本司職典勲官近日凡初叙
勲便至柱國臣見本朝承平時至於位至宰輔藩臣其
勲亦從初叙蓋示人敭歴功用之重也勲格自武騎衛
七品至上柱國正二品凡十二轉今後羣官得叙勲者
並請自武騎尉依次叙進無容隔越從之
夏侯坦清泰三年為司門郎中上言去年六月詔京百
司舉本司公事當司官屬關令丞及京城諸色人出入
過所事久不施行其關牙官守捉權知者伏以關防以
備姦詐令式素有規程旣奉綸言合申職分關防所過
請準令式初莊宗定河南都雒陽司門申舉自梁朝元
給過所公據邇來本司官旣非才事或擁滯遂廢今坦
雖舉職竟不施行
晉王權初仕梁為戶部侍郎權奏每年正伏天下貢物
陳於殿庭屬戶部引進切以近年以來未甚齊整本二
百餘州貢物今止六十餘州伏以任土勤王本朝故事
冀申尊奬所謂駿奔伏乞遍下諸州請依貢式陳進正
伏之日所貢整齊從之
周張昭遠為吏部侍郎奏疏内銓見行用十道圖除舊
雒都并都外有新昇京都及節度防禦團練等名目不
一又自明宗以來廻避廟諱所改州縣名多未結入十
道圖銓司入官之時格式旋簡元敇施行未曾添入十
道圖無所準的請下當司改定從之
宣贊
謁者之選蓋以參侍帝幄出納王言取其姿貌高朗丰
神竦儁故於俯仰之節抑揚之音進止雍容有若成誦
吐發無滯觀者拭目此善於其職矣若輔之以涉獵書
史多識遺儀斯又拔乎其萃者也
漢灌嬰為郎中從高祖入漢中拜中謁者後以戰功賜
爵列侯復以中謁者從
石奮趙人也高祖愛其恭敬以為中涓受書謁(中涓官名主居)
(中而涓潔者也外事有書謁令奮受之)
徐生魯人善為頌(漢官儀有二郎為此頌光威儀事者徐氏後為張氏不知經但能盤辟為)
(禮容天下郡國有客使皆詣魯學之頌音容)孝文時徐生以頌為禮官大夫
傳子至孫延襄(延及襄二人)襄其資性善為頌不能通經延
頗能未善也襄亦以頌為大夫
江衮為人魁岸容貌甚壯武帝以為謁者
後漢劉昆陳留東昏人梁孝王之裔也少習禮容平帝
末每春秋饗射嘗備列典儀每有行禮縣宰輙率吏屬
而觀之光武時遷侍中
何熙少有大志和帝時為謁者身長八尺五寸善為威
容贊拜殿中音動左右帝偉之
後魏高遵為中書侍郎及新制衣冠孝文恭薦宗廟遵
形貌莊潔音氣雄暢嘗兼太祝令疏贊禮事為俯仰之
節粗合儀矩繇是帝識待之
王誦字國章為給事黃門侍郎靈太后時大赦誦宣讀
詔書音制抑揚風神竦秀百僚傾屬莫不歎美
北齊李繪魏天平初文襄用為丞相司馬每御朝文武
總集對揚王庭常令繪先發言端為羣寮之首音辭辨
正風儀都雅聽者悚然
元文遥為侍中歴事三主明達世務每臨軒多令宣敕
文武聲韻高朗發吐無滯
後周柳慶魏廢帝時初為民部尚書慶威儀端肅樞機
明辨太祖每發號令常使慶宣之天性抗直無所廻避
帝以此深委仗焉
隋長孫覽周武帝時為車騎大將軍每公卿上奏必令
省讀覽有口辨聲氣雄壯凡所宣傳百僚屬目帝每嘉
歎之
柳謇之初仕周為守廟下士武帝嘗有事太廟謇之讀
祝文音韻清雅觀者屬目帝善之擢為宣納上士
柳肅少聰敏閑於占對仕周起家齊王文學武帝見而
異之召拜宣納上士
唐溫彥博幼聰悟有口辯涉獵書記初仕隋為通事謁
者善於敷奏甚獲當時之譽及為御史大夫仍檢校侍
郎彦博善於宣吐每考使入朝詔問四方風俗承受綸
言有若成誦聲韻高朗響溢殿庭進止雍容觀者拭目
崔敦禮為通事舍人辨於詞令容止閒雅見者美之
田歸道為司賓丞以明辨詞令遷通事舍人内供奉
姜柔遠為通事舍人美容儀善敷奏
李若水容貌甚偉為通事舍人在館三十年多識舊儀
每宣勞贊導周旋俯仰有可觀者後官至左金吾大將
軍兼通事舍人
齊映為給事中白晳長大言音高朗德宗自山南還長
安常令映侍左右或令馬前或至城邑州鎮俾映宣詔
令益親信之
梁寇彥卿自太祖鎮汴擢在左右弱冠選為通贊官太
祖為元帥補元帥府押衙充四鎮通贊官行首兼右長
直都指揮使
劉捍便習賓贊善於將迎自司賓局及征討四出必預
其間雖無決戰争鋒之績而承命奔走敷揚命令勤幹
蒞職以至崇顯焉
晉陳瓉歴數朝為謁者年踰六十雖熟於宣導而聲氣
衰憊但内廷同輩護之以至職卑官顯高祖天福中擢
衛尉卿
册府元龜卷四百六十七
