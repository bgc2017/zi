册府元龜卷四十三宋王欽若等撰
帝王部
度量多能
度量
高明博載天地之所以為大也寬仁豁逹帝王之所以
為量也中古已還典策斯略暨炎漢而下肇起潛晦天
資大度靡事生業倜儻無撓放蕩不羈蓄非常之謀淵
乎叵測奮撥亂之志慨然興歎駕馭豪傑恢廓靈府不
凝滯於居處不耽悅於玩好開視向背之際鎮寧危懼
之時故令反側者自安觀聽者效順巍乎英槩諒非矯
飾及夫仗義撫運正位域中然猶罔念舊惡洞絶猜忌
優容狂瞽弗形喜愠至於屈法恕物推信柔遠拱默致
治心逸日休斯聖人範圍之理得矣
漢高祖寬仁愛人意豁如也常有大度不事家人生産
作業常繇咸陽縱觀秦皇帝喟然太息曰嗟乎大丈夫
當如此矣帝初為泗水亭長沛令有重客吕公蕭何為
主吏(主吏功曹)主進(進者會禮之財)令諸大夫曰進不滿千錢坐之
堂下(令號令也)帝素易諸吏(易言輕也)乃紿為謁曰賀錢萬(紿欺也)
實不持一錢謁入吕公大驚起迎之門引入坐上坐(上坐)
(尊處也)蕭何曰劉季固多大言少成事帝因狎侮諸客遂
坐上坐無所詘(詘懾也)及為沛公項羽願與高祖西入關
懷王諸老將皆曰項羽為人慓悍禍賊(慓疾也悍勇也禍賊者好為禍)
(害而殘賊也)不可遣獨沛公素寬大長者卒不許羽而遣沛
公
十二年十二月帝擊黥布為流矢所中行道疾甚吕后
迎良醫醫入見帝問醫曰疾可治於是帝嫚罵之曰吾
以布衣提三尺劒取天下此非天命乎命在天雖扁鵲
何益遂不使治疾賜黃金五十斤罷之
文帝時吳王詐病不朝賜以几杖羣臣袁盎等諫說雖
切常假借納用焉張武等受賂金錢覺更加賞賜以媿
其心
後漢光武初為蕭王圍邯鄲攻其城誅王郎收文書得
吏人與郎交關謗毁者數千章帝不省會諸將軍燒之
曰令反側子自安
漢寇恂為潁川太守執金吾賈復在汝南部將殺人於
潁川恂捕殺之復以為耻後過潁川欲殺恂恂以狀聞
帝乃徵恂恂至引見時復先在坐欲起相避帝曰天下
未定兩虎安得私鬭今日朕分之(分猶觧也)於是並坐極歡
遂共車同出結友而去
馬援為隗囂奉書至雒陽引見於宣德殿帝迎笑謂援
曰卿遨遊二帝間今見卿使人大慙援頓首辭謝因曰
當今之世非獨君擇臣也臣亦擇君矣臣與公孫述同
縣少相善臣前至蜀述陛戟而後進臣臣今遠來陛下
何知非刺客姦人簡易若是帝復笑曰卿非刺客顧說
客耳援曰天下反覆盗名字者不可勝數今見陛下恢
廓大度同符高祖乃知帝王自有真也帝甚壯之援從
南幸黎丘轉至東海及還以為待詔使大中大夫來歙
持節送援西歸隴右
魏太祖少機警有權數而任俠放蕩不治行業初為兖
州牧以東平畢諶為别駕張邈之叛也邈劫諶母弟妻
子太祖謝遣之曰卿老母在彼或去諶頓首無二心太
祖為之流涕既出遂亡歸及吕布破諶生得衆為諶懼
太祖曰夫人孝於其親矣豈不忠於君乎吾所求也以
為魯相又吕布襲劉備取下邳備來奔程昱說太祖曰
觀備有雄才而甚得衆心終不為人下不如早圖之太
祖曰方今收英雄時也殺一人而失天下之心不可又
蜀關侯為太祖所擒太祖察其無久留之意使張遼問
之答曰吾受劉將軍厚恩誓以共死不可背之吾終不
留遼欲白太祖恐太祖或殺之不白非事君之道乃嘆
曰公君父也關兄弟耳遂白之太祖曰事君不忘其夲
天下義士也度何時能去遼曰彼受公恩必立報公而
後去也及關殺顔良太祖知其必去重加賞賜關盡封
其所賜拜書告辭而奔先主於袁紹軍左右欲追之太
祖曰彼各為其主勿追也
明帝口吃少言而沉毅好斷優禮大臣開容善直雖犯
顔諫無所摧戮其人君之量如此之偉也
晉景帝沉毅多大略宣帝之誅曹爽深謀秘策與帝潜
畫文帝弗之知也將發夕乃告之既而使人覘之帝寢
如常而文帝不能安席晨會兵司馬門鎮靜内外置陣
甚整宣帝曰此子竟可也
武帝寬惠仁厚沉深有度量初高陽許允既為文帝所
殺允子竒為太常丞帝將有事於太廟朝議以竒受害
之門不欲接近左右請出為長吏帝乃追述允夙望稱
竒之才擢為祠部郎時論稱其夷曠因南郊禮畢喟然
問司隸校尉劉毅曰卿以朕方漢何帝也對曰桓靈帝
曰吾雖德不及古人猶克己為政又平吳會混一天下
方之桓靈其已甚乎對曰桓靈賣官錢入官庫陛下賣
官錢入私門以此言之殆不如也帝大笑曰桓靈之世
不聞此言今有直臣故不同也
簡文帝少有風儀善容止留心典籍不以居處為意凝
塵滿席湛如也嘗與桓温及武陵王晞同載遊板橋温
處令鳴鼔吹角車馳卒奔欲觀其所為晞大恐求下車
帝安然無懼色温由此憚服
後魏宣武幼有大度喜怒不形於色雅性儉素孝文欲
觀諸子志向乃大陳寳物任其所取京兆王愉等皆競
取珍玩帝唯取骨如意而已孝文大竒之及庶人恂失
德孝文謂彭城王勰曰吾固知此兒有非常志相今果
然矣
後周太祖少有大度不事家人生業輕財好施以交結
賢士大夫為務及為魏丞相能駕馭英豪一見之者咸
思用命
隋高祖性嚴重有大略初仕後周宣帝時以后父為大
前疑宣帝有四姬并皇后諸家爭寵數相毁譛宣帝每
忿怒謂楊后曰必族滅爾家因召高祖命左右曰若色
動即殺之高祖既至容色自若乃止
開皇中寧州刺史元諧以潛龍之舊嘗豫大宴於百寮
諧進曰陛下威德遠被臣請以突厥可汗為候正陳叔
寳為令史帝曰朕平陳國以伐罪弔民非欲誇誕以威
天下公之所奏殊非朕心突厥不知山川何能警候叔
寳昏醉寧堪驅使諧默然而退
唐高祖倜儻不羈豁逹大度率性剛直無所矯飾志略
宏遠寬仁容衆凡所與遊集無貴賤皆得其歡心及義
兵起羣盗大俠爭來歸附焉
太宗自髫齓多大志臨機果斷不拘小節舉動非常故
非時人所能測也初為唐國公子見隋政日亂即有四
海之志武德末息隱海陵之黨同謀帝者數百人事寧
之後帝抽居爪牙近侍心術豁然不有疑阻及即位會
州督王長諧坐納賂為憲司所劾帝不之罪因賜所賂
之物以愧其心
貞觀三年帝親錄繫囚有劉恭者項有腠文自云當王
天下坐是被拘帝見之曰項有腠文何預於物若天將
興之非朕能害若無天命縱腠何為乃釋之
十九年帝征遼候騎獲莫離支覘使高竹離反接以至
軍門帝召見解縳謂曰何顔色瘦沮若斯之甚耶對曰
偷路間行不食數日矣帝命飯之謂曰爾主使爾為諜
宜速反命寄語莫離支須中軍消息可遣人徑至吾所
間行辛苦亦何以為帝哀竹離徒跣賜屩以遣之
高宗咸亨二年七月東州道總管高侃破高麗餘衆於
安市城侃奏稱有高麗僧言中外災異請誅之帝謂郝
處俊曰朕聞為君上者以天下之目而視以天下之耳
而聽蓋欲廣聞見也且天降災異所以警悟人君其變
苟實言之者何罪其事若虛聞之者足以自戒舜立謗
木良有以也欲箝天下之口其可得乎此不足以加罪
特令赦之
後唐高祖初為大同軍節度使以罪奔達靼居數日會
黃巢自江淮北度椎牛釃酒宴其酋首酒酣喻之曰予
父子為賊臣䜛間報國無由今聞黃巢北犯江淮必為
中原之患一日天子赦宥詔徵兵僕與公等南向而定
天下是子心也人生世間光景幾何曷能終老沙堆中
哉公等勉之逹靼知無留意皆釋然無間哉
莊宗膽略絶人其心豁如也初與梁對壘于河上梁將
陸思鐸以善射日預其戰嘗於箭笴之上自鏤其姓名
一日射中帝之馬鞍帝拔箭視之覩思鐸姓名因而記
之及帝平梁思鐸以例來降帝出箭以視之思鐸伏地
待罪慰而釋之尋授武龍右廂都指揮使加檢校太保
明宗初在太祖左右居常唯治兵仗不喜專事生産家
財屢空處之晏如也太祖知其廉欲試其誠召於泉府
命恣意取之然所取不過束帛數緡而已
末帝嘗與房知温失意於杯盤間以白刃相恐及即位
知温憂甚帝乃封列土以寧之知温徑赴雒陽申其宿
過且感新恩帝開懷以厚禮慰而遣之
多能
夫王者秉淳粹之氣挺明哲之資究造化之端為生民
之表宜乎習尚臻於玄妙動作究於精微也至若聽覽
之餘穆清之際必務遊息以暢襟靈故有寓情於筆札
屬意於管絃取樂於棋奕適意於射御以至翫和扁之
書披京管之術或羣臣宴衎下表乎同歡或便坐清閒
内資乎玄覽足以彰攸縱之智見徇齊之才垂之方冊
是為能事故可以戒逸豫而節嗜好刑風俗而滌心志
者焉
漢元帝多才藝善史書(周宣王太史史籕所作大篆)鼓琴瑟吹洞簫
(簫之無底也)自度曲被歌聲(自隱度作新曲因持新曲以為歌詩聲也被聲能播樂也)分
&KR1951;節度(&KR1951;切也謂能分切句絶為之節制也)窮極幼妙(讀曰要妙)帝又好音樂
善琴笙嘗置鼙鼔殿下(鼔本騎士之鼔)天子自臨軒檻隤銅丸
以擿鼔聲中嚴鼔之節(莊嚴之鼔節也)後宫及左右習知音者
莫能焉
魏太祖才力絶人及造作宫室繕治器械無不為之法
則皆盡其意漢世安平崔瑗瑗子實弘農張芝芝弟昶
並善草書而太祖亞之桓譚蔡邕善音樂馮翊山子道
王九真郭凱等善圍棋太祖皆與埒能又好養性法又
觧方藥招引方術之士盧江左慈譙郡華陀甘陵甘始
陽城郗儉無不畢至
文帝善騎射好擊劍才藝兼該嘗自叙曰余年五歲上
以世方擾亂教余學射六歲而知射又教余騎馬八歲
而能騎射矣以時之多故每征余常從建安初上南征
荆州至宛張繡降旬日而反亡兄孝廉子脩從兄安民
遇害時余年十歲乘焉得脫夫文武之道各随時而用
生於中平之季長於戎旅之間是以少好弓馬於今不
衰逐禽輙十里馳射百步日多體健心每不厭建安十
年始定冀州濊貊貢良弓燕代獻名馬時歲之暮春勾
芒司節和風扇物弓燥手柔草淺獸肥與族弟子丹獵
於鄴西終日手獲麞鹿九雉兔三十後軍南征次曲蠡
尚書令荀彧奉使犒軍見余談論之末彧言聞君善左
右射此實難能余言執事未覩夫項發口從俯馬蹄而
仰月支也彧喜笑曰乃爾余曰埓有常徑的有常所雖
每發輙中非至妙也若馳平原赴豐草要狡獸截輕禽
使弓不虛彎所中必洞斯則妙矣時軍祭酒張京在坐
顧彧拊手曰善余又學擊劍閱師多矣四方之法各異
惟京師為善桓靈之間有虎賁王越善斯術稱於京師
河南史阿言昔與越游俱得其法余從阿學之精熟嘗
與平虜將軍劉勲奮威將軍鄧展等共飲宿聞展善有
手臂曉五兵又稱其能空手入白刃余與論劍良久謂
言將軍法非也余顧好之又得善術因求與余對時酒
酣耳熱方食芋蔗便以為杖下殿數交三中其臂左右
大笑展意不平更為之余言吾法急屬難偽相中面故
齊臂耳展言願復一交余知其欲突以取交中也因偽
深進展果尋前余却脚鄛正截其顙坐中驚視余還坐
笑曰昔陽慶使淳于意去其故方更授以秘術今余亦
願鄧將軍捐棄故伎更受要道也一坐盡歡夫事不可
自謂已長余少曉持複自謂無對俗名䨥戟為坐鐵室
鑲楯為閉木戶後從陳國袁敏學以單攻複每為若神
對家不知所出先日若逢敏於狹路直决耳余於他戱
弄之事少所喜唯彈棋略盡其巧少為之賦昔京師先
工有馬令鄉侯東方安世張公子常恨不得與彼數子
者對上雅好詩書文集雖在軍旅手不釋卷每每定省
從容嘗言人少好學則思專長則善忘長大而能勤學
者唯吾與袁伯業耳余是以少誦詩論及長而備歴五
經四部史漢諸子百家之言靡不畢覽(一云帝善彈棋能用手巾角時)
(有一書生又能低頭以所冠著葛巾撇棋角)
隋高祖潜龍時頗好音樂嘗倚琵琶作歌二首名曰地
厚天高託言夫妻之義因即取之為房内曲命婦人並
登歌上夀並用之
唐太宗負觀十四年四月自為草書屏風以示羣臣筆
力遒勁為一時之絶先是人間有王羲之書悉購之書
府凡真行二百九十紙裝為七十卷草書二千紙裝成
八十卷每聽覽餘閒時取臨翫焉嘗問朝臣曰書學小
道初非急務時或留心猶勝棄日凡謂藝業未有學而
不得者也病在心力懈怠不能專精耳朕少時為公子
未遭陣敵義旗之始及平寇亂每執金鼓必自指揮習
觀其陣即知強弱嘗取吾弱對其強取吾強對其弱敵
犯吾弱追奔不過數百十步吾擊其弱必突過其陣自
背而反擊之無不大潰多用此而制勝思得其理深也
今吾臨古人之書殊不學其形勢唯在求其骨力而形
勢自生耳然吾之所為皆先作意是以果能成也帝性
愛書初置弘文館選貴臣子有性識者以為學生内出
法書命之令學又令人間善書者亦徵入館内是十數
年間海内從風而靡工書者甚衆焉
十八年二月詔三品以上賜宴於玄武門帝既工隸書
又好飛白於王衞之間别更立意遂觸類增長精好絶
倫每有新竒羣臣無不下拜啓請是日太宗操筆作飛
白書羣臣乘酒就太宗手中相競散騎常侍劉洎登床
引手然後得之其不得者咸稱洎登床罪當死請引付
法帝笑而言曰昔日婕妤辭輦今見常侍登床五月帝
為飛白書鸞鳳螭龍等字筆勢驚絶謂司徒長孫無忌
吏部尚書楊師道曰明旦五日舊俗必用衣服翫物相
賀朕今各賀君飛白扇二枚庶動清風以增德義
玄宗好學善騎射洞曉音律及隂陽象緯推步
德宗貞元四年八月御書章敬寺額備鼓吹并神策馬
騎以迎帝御通化門觀之
順宗聰睿善隸書在東宫時德宗為詩及他文賜大臣
者率皆令帝書之
敬宗性聰睿有斷凡百工之藝皆不習而自能
後唐莊宗洞曉音律武皇帝令歌舞於前十三習春秋
手自繕寫略通大義
册府元龜卷四十三
