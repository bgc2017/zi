册府元龜卷七百宋王欽若等撰
牧守部
貪黷
夫天子所與共治者惟良二千石爾嗟乎風教陵遲廉
恥凋喪見得思義幾何人哉徇利之夫厚顔斯甚荷析
圭剖符之寵膺百城千里之寄而乃割剥氓庶讐斂貨
財見金而不見人知得而不知喪識多積之可樂闇厚
亡之難悔貫盈惡稔顛沛隨之故君子辭富以求安知
足以遠辱者豈徇名安節至性之所存抑失身殄祀古
人之攸戒也繇漢以來居長人之任彰貪墨之迹者悉
條著於篇云
漢居益昌嗣湘城侯(臣欽若等按南粤傳桂林監居翁注姓居名翁益昌即其子也而功)
(臣表云監居翁誤也)為九真太守坐盜使人出買犀奴婢贓百萬
以上不道誅
陳咸為南陽太守其治放嚴延年其廉不如所居調發
屬縣所出食物以自奉養(調徒均切)奢侈玉食(玉食美食如玉也)
後漢歐陽歙自汝南太守徵為大司徒坐在汝南贓罪
千餘萬發覺下獄
羊元羣罷北海郡贓罪狼藉郡舍溷軒有竒巧乃載之
以歸(溷軒厠室)
侯參中常侍覽之兄為益州刺史民有豐富者輒誣以
大逆皆誅滅之沒入財物前後累億計太尉楊秉奏檻
車徵於道自殺京兆尹遠逢於旅舍閱參車三百餘兩
皆金銀錦帛珍玩不可勝數
韋毅為陳留太守桓帝延熹九年坐贓自殺
左昌為梁州刺史靈帝中平初北地羌胡與邊章等寇
亂隴右昌等因軍興斷盜數十萬(斷謂割截)漢陽長史盖勲
固諫昌怒乃使勲别屯河陽以拒賊鋒(河陽縣屬天水郡)欲因
軍事罪之而勲數有戰功昌坐斷盜徵
晉石崇為荆州刺史崇穎悟有才氣而任俠無行簡在
荆州劫遠使商客致富不貲
孫盛為桓温從事中郎出補長沙太守以家貧頗營資
貨部從事至郡察知之服其高名而不劾之盛與温牋
而辭旨放蕩稱州遣從事觀採風聲進無威鳳來儀之
美退無鷹鸇搏擊之用徘徊湘川將為怪鳥温得盛牋
復遣從事重按之贓私狼藉檻車收盛到州捨而不罪
周仲孫為寧州刺史在州貪暴人不堪命
後秦周班為姚興始平太守以黷貨誅於是郡國肅然
北涼隗仁為沮渠蒙遜高昌太守為政有威惠之稱然
頗以愛財為失
宋劉式之為宣城淮南二太守在任贓貨狼藉揚州刺
史王弘遣從事檢校從事呼攝吏民欲加辨覆式之召
從事謂曰治所還白使君劉式之於國家粗有微介偷
數百萬錢何有況不偷耶吏民及文書不可得從事還
具白弘弘曰劉式之便如此亦可繇此得停
裴方眀為穎川南平昌太守皆坐贓私免官
褚叔度為廣州刺史在任四年廣營資貨賄財豐積坐
免官禁錮終身
劉道錫為廣州刺史坐貪縱過度自杖治中荀齊文垂
死乘輿出城行與阿尼同載為有司所紏值赦徵又以
赦後餘贓收下廷尉被宥
王僧達為吳郡太守吳郭西臺寺多富沙門僧達求須
不稱意乃遣主簿顧曠率門義劫寺内沙門竺法瑶得
數百萬
桓閎為交州刺史閎罷州還資財鉅萬孝武末年貪慾
刺史二千石罷任還都必限使獻奉又以蒱戲取之要
令罄盡乃止閎還至南州值眀帝即位擁南資為富人
後為益州刺史蜀還之貨亦數千金先送獻物傾西州
之半眀帝猶嫌其少及閎至都詣廷尉自薄先詔獄官
留閎於是悉送資財然後被遣凡蠻夷不受鞭罰輸財
賣罪謂之賧時人謂閎被賧刺史
南齊崔慧景為梁南秦二州刺史在州蓄聚多獲珍貨
王洪範為魯郡太守多取贓賄為州所按大懼棄郡奔
建鄴
梁王筠為臨海太守在郡侵刻還資有芒屩兩舫他物
稱是為有司奏不調累年
江祿為武寧郡守頗育資産積錢於壁壁為之倒迮銅
物皆鳴人戲之曰所謂銅山西傾雒鐘東應者也湘東
王恨之既深以其名祿改字曰榮財以志其忿
蕭恭為雍州刺史武帝以雍為邊鎮運數州粟以實儲
恭乃多取官米還贍私宅又恭典籖陳保印侵刻百姓
為荆州刺史廬陵王所啟被詔徵還在都朝謁白服隨
例帝曰白衣者為誰對曰前衡山侯恭帝厲色曰不還
我陳保印吾當白汝未巳而保印實投湘東王改其姓
名袁逢恭竟不叙用
(缺)為湘州刺史頗好積聚多寫圖書數萬卷有油
二百斛米四千石他物稱是
曹景宗為郢州刺史在州鬻貨聚斂於城南起宅長隄
以東夏口以北開街列門東西數里而部曲殘横民頗
厭之
蔡樽為臨海太守百姓楊元孫以婢採蘭時與同里黃
權約生子酧乳哺直權死後元孫就權妻吳贖婢母子
五人吳背約不還元孫訴樽判還本主吳能為卒賂樽
妾遂改判與吳元孫撾登聞鼓訟之為有司所劾時樽
已去郡雖不坐而常以為恥
陳庾持監臨海郡以貪縱失民和為山盜所劫幽執十
旬文帝遣劉澄討平之乃獲免
後魏元志為楊州刺史耽好聲妓後為雍州刺史逾尚
華侈聚斂無極聲名遂損
元仲景為涼州刺史貪暴無極欲窺府人及商胡富人
財物詐作一臺符誣諸豪等云欲加賞一時屠戮所有
資財生口悉沒自入
元汎字普安為營州刺史性貪殘人不堪命相率逐之
汎走平州
元誕為齊州刺史在州貪暴大為人患牛馬騾驢無不
逼奪家之奴隸悉廹取良人為婦有沙門為誕採藥還
見誕問外消息對曰惟聞王貪願王早代誕曰齊州七
萬家吾到來一家未得三斗錢何得言貪耶為御史中
尉元纂所紏會赦免
武昌王鑒為齊州刺史兄和罷沙門歸俗棄其妻子納
一寡婦曹氏為妻曹氏年齒已長携男女五人隨鑒至
歴城干亂政事和與曹及五子七處受納鑒皆順其意
言無不從於是獄以賄成取受狼藉齊人苦之鑒治名
大損
鄧羡為東魏郡太守兼齊州長史在治十年經三刺史
以清勤著稱齊人懷其恩德號曰良二千石及代還大
受民吏送遺頗以此為損後為郢州刺史鎮義陽在州
銳於聚斂又納賄於于忠徵為給事黃門侍郎
王雲為兖州刺史坐受所部荆山戍主桂受財貨又取
官絹因染割易御史糾劾付廷尉遇赦免
寇臻為弘農太守坐受賂為御史所彈遂廢卒於家
寇治臻之子也為河州刺史在任數年城民詣都列其
貪狀十六條會赦免
崔康為廣平内史大納財貨為清論所鄙
鄭羲為安東將軍西兖州刺史多有受納政以賄成性
又嗇恡民有禮餉者皆不與杯酒臠肉西門受羊酒東
門酤賣之以李冲之親法官不知糾羲子懿為齊州刺
史好勸課善斷決雖不潔清義然後取百姓猶思之羲
兄洞林為濮陽太守坐貪穢除名洞林兄子平城為東
平太守性清狂使酒為政貪殘平城子伯猷為南青州
刺史在州貪惏妻安豐王元延眀女專為聚斂貨賄公
行潤及親戚戸口逃散邑落空虚乃誣陷良民云欲反
叛籍其資財盡以入已誅其丈夫妻女配沒百姓怨苦
聲聞四方為御史糾劾死罪數十條遇赦免因以頓廢
齊文襄王作相每誡厲朝士嘗以伯猷及崔叔仁為喻
鄭雲字道漢歴雁門濮陽二郡貪穢狼藉以納賄為事
劉騰為安州刺史坐選舉受財為御史所糾因暴病卒
趙超宗為汝南太守多所受納徙河東太守卒官超宗
長子叔隆為中山内史在郡無德政專以貨賄為事
薛道次為秦州刺史帶隴西太守後為榮陽太守遷肆
州刺史所在貪穢在州彌甚納賄於司空劉騰以求美
官未得而騰死
高雙為清河太守黷貨將刑在市遇赦免後為太尉史
俄出為涼州刺史專肆貪暴以罪免既納貨高肇復起
為幽州刺史又以貪穢被劾罪未判遇赦復仕未幾而
卒
李遷哲崇之子也崇性好財貨家資巨萬營求不息遷
哲為相州刺史亦無清名鄴雒市廛收擅其利時論所
鄙遷哲初至州斥逐細人遷徙佛寺逼買其地廣興第
宅百姓患之崇北征之後徵兼太常卿御史高道穆毁
發其罪過
張纂為樂陵太守在郡多所受納聞御史至棄郡逃走
於是除名乃卒
傅敬和竪眼之子竪眼前為益州刺史朝廷以其父有
遺惠復以敬和為益州聚斂無已好酒嗜色遠近失望
崔延治為安北將軍并州刺史在州貪汙聞於遠近
李子貞為兖州刺史坐貪汙賜死
賈智為滄州刺史貪縱甚為民害
李洪之為秦益二州刺史洪之素非廉清每多受納時
孝文始建祿制法禁嚴峻司察所聞無不窮糾遂鎖洪
之赴京孝文臨太華庭集羣官有司奏洪之受贓狼藉
又以酷暴孝文親臨數之以其大臣聽在家自裁
高遵為齊州刺史選召寮吏多所取納又其妻胡氏家
在齊州母弟舅甥共相憑屬争求貨利嚴暴非理殺害
甚多貪酷之響孝文頗聞之及車駕幸鄴遵自州來朝
會有赦宥遵臨還州請辭帝於行宫引見誚讓之遵自
陳無負帝厲聲曰若無遷都赦必無高遵矣又卿非惟
貪惏又虐於刑法自謂何如齊陰王猶不免於法卿何
人而為此行自今宜自謹約還州仍不悛革齊州人孟
僧振至雒訟遵詔廷尉少卿劉述窮鞫皆如所訴先沙
門道登過州遵以道登荷寵於帝多奉以貨深託仗之
道登屢因言次申咨救遵帝不省納遂詔述賜遵死時
遵子元榮詣雒訟冤猶恃道登不時還赴道登知事決
方乃遣之
安樂王長樂為定州刺史多不奉法以貪暴徵詣京師
子銓宣武初為涼州刺史在州貪穢政以賄成
許彦自散騎常侍出為相州刺史在州受納多違法度
詔書切讓之然以彦腹心近臣弗之罪也
崔暹為南兖州刺史盜官瓦贓汙狼藉為御史中尉李
平所糾免官後行豫州事尋即真坐遣子析戸分隸三
縣廣占田宅藏匿官奴障恡陂葦侵盜公私為御史中
尉王顯所彈免官
胡泥為定州刺史以刑罰酷濫受納貨賄徵還戮之
張赦提為幽州刺史頗縱妻段氏多有受納令僧尼因
事通請貪虐流聞中散李真香出使幽州訪牧守政績
真香驗按其罪赦提懼死欲逃其妻姑為太尉東陽王
丕妻恃丕親貴自許詣丕申訴求助謂赦提曰當為訴
理幸得申雪願且寬憂不為異計赦提以此差自解慰
段乃陳列真香昔嘗因假而過幽州知赦提有好牛從
索不果今為臺使心脇前事故威逼部下考楚過極横
以無辜證成誣罪執事恐有不盡使駕部令趙秦州重
往究訊事狀如前處赦提大辟孝文詔賜死於第
北齊元垣為冀州刺史專務聚斂每百姓納賦除正税
外别先青絹五疋然後為受
王則為雒州刺史性貪惏在州取受非法舊京諸像毁
以鑄錢茲時世號阿陽錢皆出其家後為徐州刺史取
受狼藉鎖送晉陽文襄恕其罪
常山王演孫彦道為徐州刺史坐奪商人財物免官
段孝言為齊州刺史以贓賄為御史所劾遇赦免
爾朱渾元為并州刺史以貪汙劾特見原
斛律武都為梁兖二州刺史所在並無政績惟事聚斂
侵漁百姓
司馬消難為北豫州刺史鎮武牢消難博涉史傳有風
神然不能廉潔在州為御史所劾
張保雒為滄州刺史封敷城郡王在州聚斂免官削奪
王爵
任胄為東郡太守家本豐財又多聚斂動極豪華賓客
往來將迎至厚尋以贓汙為有司所劾
庫狄伏連為鄭州刺史鄙恡愚狠無治民政術及居州
任專事聚斂
薛修義為齊州刺史以黷貨除名
堯傑為南兖州刺史多所取受然性果決吏民畏之
封延之為青州刺史好財利在州多所受納
盧勇為齊州刺史好財利多所受納後行梁州事除散
騎常侍為夏陽太守段業告其在州聚斂被禁止送梁
州窮治未竟遇疾卒於禁所
王紘為北豫州刺史所歴皆好聚斂然性和直吏民不
甚患之
韓軌為瀛州刺史在州聚斂為御史糾劾削除官爵
廣陽王深為鎮州刺史在州多所受納政以賄成私家
有馬千匹者必取百匹以此為常深子湛孝静初為冀
州刺史所在聚斂風政不立
崔叔仁為穎州刺史以貪黷為御史所劾興和中賜死
於宅
崔季叔為齊州刺史坐遣人渡淮平市亦有贓賄事為
御史所劾會赦不問
隋靈賁為齊州刺史民饑榖米踊貴閉人糴而自糶之
坐是除名
張威為青州總管在州頗治産業遣家奴於民間鬻蘆
荻根其奴緣此侵擾百姓帝深加遣責坐廢於家
王仁恭為馬邑太守時天下大亂百姓饑餒道路隔絶
仁恭頗改舊節受納貨賄又不敢輒開倉廪賑恤百姓
唐席辨貞觀中為滄州刺史辨雖有幹略而性貪鄙時
所部長蘆令李太辨恣行侵奪賄賂盈門按察既知屢
加誚讓太辨懼求媚於辨送縑二百疋羅三十疋以遺
之辨遂納之反加顧遇事發詔朝集便臨觀而戮之太
辨亦伏法
李敬業為眉州刺史中宗嗣聖元年坐贓貶授柳州司
馬
左感意為廓州刺史開元二年坐贓杖殺
張嘉貞開元初為定州刺史至州於恒嶽廟中立頌嘉
貞自為其文乃書於治其碑用白石為文素質黑文甚
為竒麗先是嶽祠為遠近祈賽有錢百萬嘉貞自以為
頌文之功納其數萬
蕭執珪為嵐州刺史盧季珣為復州刺史崔憬為銀州
刺史開元八年並坐貶詔曰先王制法度立師長將以
為理也夫刺史者受方岳之寄為吏人之表以宣法則
以樹風教故得人則河潤九里京師蒙其福非才則虐
流百城黎庶受其害所以漢宣云與我共理者其惟良
二千石歟中大夫前守嵐州刺史蕭執珪通議大夫前
守復州刺史盧季珣中散大夫前守銀州刺史崔憬等
各藉階資謬居藩牧不率法度情匪在公憑此尸素黷
其貨賄豈有奉條察之委居道化之先顓利無厭貪以
敗類固上行而下效豈澄源以正本有靦面目實虧風
憲雖罪無所漏已寘刑章而情頗難容宜從遠謫執珪
宜除名配隸營府即差使所在馳驛領送至彼不得東
西季珣可恩州司馬憬可施州司馬并員外置同正員
即發遣赴任仍頒於郡國以勵在官
崔較為河南尹開元八年貶代州都督受賄故也
李邕為陳州刺史開元十三年車駕東封迴邕於汴州
謁見獻詞賦甚稱旨頗自矜衒中書令張說甚惡之俄
而陳州贓濫事發下獄鞫訊罪當死許州人孔彰上書
救之請以身代邕罪疏奏會赦減死貶為欽州遵化縣
尉彰亦配嶺南
盧暉為魏州刺史開元二十九年坐贓詔云暉素為妄
庸幸承資地早升清列爰典大藩不能勵彼公心少申
答效而咨其鄙識莫顧廉隅黷貨無厭蠧政斯甚或增
加賦斂或減截官錢入己之贓六百餘貫自外所犯數
倍於兹況又役使人工殆三十萬復有何要輒化為勞
慢法徇私觸類非一朕志存撫育情切好生特寬斧鑕
之誅俾從流放之典可長流富州百姓與朕共理伊邇
列城自頃以來每加優異凡在遠近固合周知豈有受
恩而不盡節炤鑒若此咸宜勉之無或效尤自投於網
王琚為鄴郡太守天寶五載坐贓詔云琚久經任使歴
典籓條恃朝廷之見寬冐憲法而無憚凡所&KR0681;職罕著
善聲自頃移官益彰喧訟志由貪敗政以賄成所犯贓
私動盈千計正名論罪合寘流刑宥過推恩猶從貶任
可江華郡司馬員外置
劉巨鱗為南海太守充嶺南五府經略採訪處置等使
坐贓下獄死
李宓為雲南太守犯贓貶為灃陽郡慈利縣丞員外置
韋陟為河東太守天寶十三年貶為臨賀郡桂嶺縣尉
員外置仍馳驛發遣陟天寶初自吏部侍郎出為襄陽
鍾離義陽三郡太守楊國忠專政徵為河東太守本道
採訪使陟以名位素著怏怏久失職及臨關輔冀有任
用而性頗侈豪所&KR0681;不修清廉之操遂恣其利欲盛以
河東土物入饋權要為部人所發詔下御史訊鞫陟時
朝謁在華清宫惶怖不安乃厚遺御史中丞吉温求救
於祿山事泄為國忠奏貶温亦坐貶灃州長史
李巨肅宗乾元初為河南尹於城市橋梁出入車牛皆
税錢以供國用頗有乾沒士庶怨之後與妻張氏不睦
張氏即皇后從父妺宗正卿李遵搆之發其贓貶為遂
州刺史
張萬頃為廣州刺史上元二年以贓貶巫州龍標縣尉
員外置長任
李鼎自鳳翔入為衞尉卿寶慶六年貶為思州長史員
外置坐贓也鼎守鳳翔以賄聞雖去職姦狀皆露既行
賜死於路
李佚為宣州刺史代宗永泰二年坐贓二十四萬集衆
杖殺籍沒其家
黎幹大歴八年復拜京兆尹兼御史大夫幹自以為得
志無心内理貪暴益甚徇於財色
薛邕為宣州刺史德宗建中初盜官貨計錢萬萬殿中
侍御史員寓因私憾而奏舉之故貶官無幾又配流象
州
崔穆為黔中觀察使貞元十一年部人告穆贓二十七
萬貫及他犯遣監察御史李直方往州覆按
劉贊貞元十二年為宣州刺史天下殷贍處也贊厚斂
殖貨以務貢獻用求恩寵又不訓子弟童稚者便以驕
傲為事
路怤為涪州刺史貞元十四年以贓追奪兩官仍勿齒
三五年
陽履為永州刺史貞元十六年觀察使吕渭奏履犯贓
令三司使推鞫履又表自言當州營備錢物上獻為觀
察使所鞫按令中使王文凑就州取履至京師三司使
訊其所妄破用履云市馬進訖及訊其馬於何人處買
及價直齒歲履答狀馬主東西南北貴公子也今不知
所在言馬齒歲按禮經齒路馬者當誅今不敢言其他
狀欵多如此類德宗悦其進奉之言不責也但令免官
而已
鄭式瞻為衢州刺史貞元十七年死於州獄初鹽鐵使
李錡於衢州即山鑿銀式瞻誣銀工杖殺十餘人人怨
之觀察使舉奏發御史就鞫之坐贓二千貫笞四十流
崖州詔未至而死
張登為漳州刺史貞元十七年死於州獄登暴狼貪冐
擅賦百姓沒買州人為奴婢者三十人姦亂禆將家財
非一其不堪辱有縊死者部人蔡化訴於闕下詔命就鞫
遂幽死
陳審為眀州刺史貞元十九年坐贓配流崖州
臧渙為韶州刺史元和四年以賄聞貶賀州司馬
王仲周為眀州刺史元和四年坐贓貶韶州司戸
劉文翼為瀘州刺史元和四年坐贓貶為崖州登邁縣
尉
陳當為榮州刺史元和五年貶為羅州吳川縣尉以坐
贓故也
張愻為將作少監元和五年貶為朗州長史愻前為蘄
州刺史坐贓為觀察使郗士美所奏
李少和前為江西觀察使元和七年勑曰李少和職奉
察廉迹乖周慎除替已後猶取公錢或交換未填或轉
移私費今除已填納贓數外尚欠三千七百餘貫身已
淪沒不可徵收宜放免
李宙為丹王府長史元和七年以前任復州刺史坐贓
貶為賀州司戸參軍
孟嘗謙為安州刺史元和八年坐在郡貪濁弋獵擾人
貶柳州司馬
李將順為袁州刺史元和九年坐以官錢貿易以求利
且擅興工役貶循州司戸參軍
李彦輔為簡州刺史元和十年坐賍貶韶州司馬
龐說為忠州刺史元和十年貶為端州司戶說嘗改易
其州庫門以内向用便迴貨故及貶
馬平陽為□州刺史元和十年以貪虐貶為韶州司戸
夏侯至為汴州刺史元和十年以貪虐貶潮州司戸
李逢為台州刺史元和十二年坐贓貶康州司戶參軍
啖異為集州刺史元和十二年坐贓貶封州司戸參軍
崔祝為鄭州刺史元和十二年御史臺奏祝坐贓三萬
餘貫勑崔祝抵犯刑章宜加貶逐緣其身居憂服未可
授官宜且於康州安置待服滿日處分其贓充進助者
仍令度支收管本道觀察使覺察不早特宜釋放祝於
當州顧召行營車除充佑給付又擅出州倉粟麥貴貨
之以利入己及觀察使舉聞發御史按之乃以助軍進
奉為名晝夜促進祝父老病聞御史按祝竟以憂死祝
既除名所至遲留又錮身配流康州
第五申為資州刺史元和十四年坐贓貶連州司馬
崔勵為卭州刺史元和十四年坐贓決杖流驩州
宋君平為涪州刺史元和十五年坐贓削官一任
楊朗為鄭州刺史元和十五年坐贓削官一任徵十斤
銅
唐慶前為夀州刺史長慶四年刺史楊歸厚告論慶違
赦勑科配百姓税錢及破用官庫錢物等事慶犯正入
己贓四千七百餘貫勑唐慶入己贓僅五千貫據罪定
刑實難全宥但以惟新之日政務從寬要示含容俾從
流竄宜除名長流崖州
李彤自鄧州刺史入為司農少卿長慶四年貶吉州司
馬員外同正彤前在鄧州坐贓錢百餘萬仍自刻石紀
功號為善政碑觀察使柳公綽以事聞故有是命
元稹以穆宗長慶中為浙東觀察使既放意娱游稍不
修邊幅以黷貨聞於時
梁張思慎為蔡州刺史以貪貨大失民情
後唐李存儒為衞州刺史為梁將段凝所陷存儒控御
無術誅斂州民防城之卒皆徵月課縱其歸去段凝知
其若此夜渡舟師詰旦登城存儒不之覺
李鄴為亳州刺史眀宗天成二年詔配崖州長流百姓
所在賜自盡鄴為政貪汙有奴為人轉金冀迴公道奴
匿其金鄴知遂殺之其家人上論訴其私事遂伏法
成景宏為曹州刺史受倉吏百緡天成三年七月勑成
景宏位列百城秩膺八命在旌旃而甚至於委任以非
輕所宜均我詔條副余優寄而乃罔遵&KR0595;憲輒恣貪求
差廪吏以非公取貨財而潤己纔行鞫勘果伏罪尤宜
行竄逐之文以示澄清之道可貶綏州司戸參軍續勑
長流宥州
韓知章為漢州刺史天成四年以在任日恣誅求達於
聖聰勒歸私第
盧質為滄州節度使長興四年奏薦滄景觀察判官靳
詡雪得冤獄乞行恩奬詡父名儒滄州市井之富民也
家財鉅萬前後鎮帥無不受其賂者先是應聖節靳儒
來朝帝見之於後樓下儒因言其子詡為本道觀察判
官月限已滿乞量留一年帝即從之又薦押牙郝寓帝
曰寓乃何人朝廷事有大臣朕不自由爾無宜多言也
詡商販之子不數年至本州從事質書生備位廉察而
受賂薦許人士醜之
晉李彦珣為坊州刺史高祖天福五年十二月犯枉法
贓特勑免官彦珣久臨翟道苛暴不法結怨所部宜君
縣民唐璘與李婦争田彦珣納賄數十萬曲斷其事故
李婦詣御史府上訴按詰伏罪法寺詳斷以上奏勑曰
李彦珣頃委分符不能求瘼既受贓而枉法合准律以
定刑特與含弘聊示懲戒宜奪一任官送虢州收管
周安審信歴許兖二鎮所至以聚斂為務民甚苦之
葉仁魯為萊州刺史貪暴特甚吏民不勝其苦受代日
遁離本州及為部民所訟下獄鞫之仁魯伏罪贓汙狼
藉
趙鳳為單州刺史以進奉南郊為名率斂部民財貨為
人所訟
張順為楚州刺史顯德五年十二月己丑賜死於都城
外順發身戎伍累遷虎捷廂主歴登汝楚三州防禦使
在楚州日嘗𨼆落下碇税錢五十餘萬官庫絲綿二千
餘兩及縱其部下侵民民甚苦之為轉運判官馮瓚所
奏下御史府訊之得實故寘於法焉
册府元龜卷七百
