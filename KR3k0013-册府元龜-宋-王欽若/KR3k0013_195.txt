冊府元龜卷一百九十五宋王欽若等撰
閏位部
惠民仁愛恤征役
惠民
書稱先王之德曰保惠於庶民又曰子惠困窮又曰惠
鮮鰥寡蓋恤艱周急資無賑乏歴代之令典也漢道既
衰方國列峙咸能撫養萌庶救其窮絶發倉廩之積弛
山澤之禁給糧種以資其用廢林苑以還其主用能消
弭災沴保集流徙使下無菜色而安於土著者由兹道
也然而秦號富強蜀稱天府施惠濟衆史無其傳故今
之詮次始於江左終於朱氏云
吴大帝赤烏三年十一月民饑詔開倉廩以賑貧窮十
三年八月丹陽句容及故鄣寧國諸山摧鴻水溢詔原
逋債給貸種食
宋高祖永初三年三月秦雍流戸悉南入梁州送紵絹
萬疋荆雍州運米委州刺史随宜給賦
文帝元嘉五年正月京邑大火遣使廵慰賑賜
六月以京師大水遣使檢行賑贍
十二年六月丹陽淮南吳興義興大水京邑乘船以徐
豫南兖三州會稽宣城二郡米穀百萬斛賜五郡遭水
民
十八年五月沔水汎濫六月戊辰遣使廵行賑贍
十九年閏五月京邑雨水遣使廵行賑贍
二十年諸州郡水旱傷稼民大饑遣使開倉賑䘏給賜
糧種
二十一年正月大赦詔諸逋債在十九年以前一切原
除去歲失收者疇量申减尤弊之處遣使就郡縣随宜
賑恤凡欲附農而糧種匱乏者竝加給貸
六月連雨水丁亥詔曰霪雨彌月水淹為患百姓積儉
致兹乏匱二縣官長及營署部司各隨統檢實給其柴
米必使周悉
二十五年正月詔曰比冰雪經旬薪粒踊貴貧弊之室
多有窘罄可檢行京邑二縣及營署賜以柴米
二十九年正月詔曰經宼六州居業未立仍值災澇饑
困薦臻可速符諸鎮優量救䘏今農事行興務盡地利
若湏田種宜隨給之
六月以京邑雨水詔部司廵幸賜樵米給船
三十年正月青徐州饑二月壬子遣運部賑䘏
孝武孝建二年八月癸酉以三吳民饑詔所在賑貸
丙子詔曰諸苑禁制綿遠有妨肆業可詳所開弛假與
貧民
大明元年正月京邑雨水辛未遣使檢行賜以樵米
五月吳興義興大水民饑乙卯遣使開倉賑恤
二年正月詔曰去歲東土多經水災春務已及宜加優
課糧種所須以時貸給
二月詔曰政道未著俗弊尚深豪侈兼併貧弱困窘存
闕衣裳沒無歛槥朕甚傷之其明勑守宰勤加存恤賻
贈之科速為條品
九月襄陽大水遣使廵行賑贍
四年八月雍州水甲寅遣使運部賑恤
五年七月詔曰雨水猥降街衢泛溢可遣使廵行窮弊
之家賜以薪粟
七年八月以歲不稔詔尤弊之家開倉賑給
九月詔曰近炎精亢序苖稼多傷今三麥未晚甘澤頻
降可下東境郡勤課墾殖尤弊之家量貸麥種
十月南廵豫州詔曰雖秋澤頻降奈夏旱嬰弊可即開
倉竝加賑賜
八年二月詔曰去歲東境偏旱田畆失收使命來者多
至乏絶或下窮流冗頓伏街巷朕甚憫之可出倉米付
建康秣陵二縣隨宜贍恤若濟拯不時以至捐棄者嚴
加糾劾
前廢帝大明八年閏五月即位八月以京師雨水遣御
史與官長隨宜賑恤
明帝泰始二年六月京師雨水遣殿中將軍檢行賜䘏
三年閏正月京師大雨雪遣使廵行賑賜各有差
後廢帝以泰豫元年四月即位六月京師雨水詔賑䘏
二縣貧民
元徽元年六月壽陽大水遣殿中將軍賑䘏慰勞
三年三月以京師大水遣尚書郎官長檢行賑賜
四年正月躬耕籍田貸貧民種糧
南齊太祖建元二年二月遣大使廵慰淮肥徐豫邊民
尤貧遘難者刺史二千石量加賑䘏
武帝以建元四年即位三月庚辰詔曰比來未稔貧窮
不少京師二岸多有其弊遣中書舍人優量賑䘏
五月癸未詔曰頃水雨頻降潮流薦滿二岸居民多所
淹浸遣中書舍人與兩縣官長優量賑䘏
永明五年正月詔曰朕昧爽丕顯思康民瘼雖年榖亟
登而饑饉代有今履端肇運陽和告始宜協時休覃兹
黎庶諸孤老貧病竝賜糧餼遣使親賑每存均普
六月詔曰比霖雨過度水潦洊溢京師居民多罹其弊
遣中書舍人二縣官長等随宜賑賜
八年八月詔曰京師霖雨既過居民汎濫遣中書舍人
二縣官長賑䘏
十月丁丑詔吳興水潦過度開所在倉賑賜
十年十一月詔曰頃來霖雨樵糧稍貴京邑居民多罹其
弊遣中書舍人二縣官長賑賜
十一年六月壬午詔霖雨既過遣中書舍人二縣官長
賑賜京邑居民
七月丁巳詔曰頃風水為災二岸居民多罹其患加以
貧病六疾孤老稚弱彌足矜念遣中書舍人履行沾䘏
明帝建武元年十一月詔省新林苑先是民地悉以還
主原責本直
東昏侯永元三年六月京邑雨水遣中書舍人二縣官
長賑賜有差
梁高祖天監七年九月丁亥詔曰芻牧必往姬文垂則
雉兔有刑姜宣致貶藪澤山林毓材是出斤斧之用比
屋所資而頃世相承竝加封國豈所謂與民同利惠兹
黔首凡公家諸屯戍世見封熂者可悉開常禁
十六年正月南郊詔曰朕當扆思治政道未明昧旦劬
勞亟移星紀今太皥御氣勾芒首節升中就陽禋敬克
展務承天休布兹利澤尤貧之家勿收今年之調其無
田業者所在量宜賦給若民有產子即依格優蠲孤老
鰥寡不能自存咸加賑䘏
普通元年正月乙亥改元大赦詔曰鰥寡孤獨竝加賑
䘏
陳高祖永定三年閏四月庚寅詔曰開廪贍絶育民之
大惠廵方䘏患前王之令典朕當斯季俗膺此樂推君
德未孚民瘼猶甚重兹多壘彌疚納隍良繇四聰弗達
千里勿應博施之仁何其有爽殘弊之軌致此未康吳
州晉州去歲蝗旱郢田雖祝鄭渠終涸室靡盈積之望
家有填壑之嗟百姓不足兆民何賴近已遣中書舍人
江德藻銜命東陽與令長二千石問民疾苦仍以入臺
倉見米分恤雖德非既飽庶微慰阻饑
東魏孝静天平元年十月遷都於鄴出粟一百三十萬
以賑貧人是時六坊之衆從武帝而西者不能萬餘人
皆北從竝給常廪春秋二時賜帛以供衣服之費
北齊神武為東魏大將軍天平三年四月乙酉并肆汾
建晉東雍南汾秦陜九州霜旱人饑流散請所在開倉
賑給
廢帝乾明元年四月詔河南定冀趙瀛南膠光青九州
往因蟲水頗傷時稼遣分途贍䘏
武成帝河清二年四月并汾景東雍南汾五州蟲旱傷
稼遣使賑䘏
梁太祖開平四年十二月己巳詔曰滑宋輝亳等州水
澇敗傷人戶愁嘆朕為民父母良用痛心其令本州各
等級賑貸所在長吏監臨周給務令存濟壬辰賑貸東
都畿内如宋滑制
仁愛
傳曰上思利民忠也書曰民㒺常懷懷于有仁是知仁
之為德本乎惻隠恤患推恩濟衆誠在上者之所急也
故有軫其札瘥之殃救其凶荒之沴夭窮是念道殣斯
掩弛悼耄之憲釋兵騶之役優蠲孕育疏廸幽閟皆愛
人之深旨為邦之要道也至於禁燎原之暴罷竭澤之
取閉屠肆以順時訓逸鷙禽以育生物斯又惠逹於飛
潜仁被於品物者矣蓋&KR0579;怛之愛好生之德聖人之所
先載籍之攸述可不務乎
宋文帝元嘉四年五月京師疾疫遣使存問給衣藥死
者若無家屬賜以棺器
十年正月大赦詔孤老六疾不能存者人賜榖五斛
二十四年六月京邑疫癘丙戌使郡縣及營署部司普
加履行給以醫藥
二十六年三月行幸丹徒詔遣使廵行百姓問所疾苦
孤老鰥寡六疾不能自存者人賜榖五斛
孝武大明四年詔曰都邑節氣未調疾癘猶衆言念民
瘼情有矜傷可遣使存問并給醫藥其死亾者随宜賑
䘏
後廢帝元徽二年五月討平桂陽王休範詔建康秣陵
二縣埋藏所殺賊屍
南齊太祖初為齊公平袁燦等屯新亭中興堂教曰河
南稱慈諒繇掩胔廣漢流仁實存殯朽近袤製兹營崇
溝浚壍古墟曩𡑞時有湮移深松蔑草或至刊薙臨軒
動懷廵隍增愴宜竝為收葬并設薄祀
建元元年六月乙亥詔曰宋末頻年戎寇兼災疾彫損
或枯骸不收毁櫬莫掩宜速宣下埋藏營恤若標題猶
存姓字可識可即運載致還本鄉有司奏遣外監典事
四人周行離門外三十五里為限其餘班下州郡無棺
器標題者所屬以臺錢供市
武帝永明二年八月甲子詔曰窆枯掩骼義重前誥䘏
老哀癃寔為令典朕永思民瘼弗忘鑒寐聲惠未敷物
多乖所京師二縣或有久墳毁廢可随宜掩埋遺骸未
櫬竝加歛瘞病疾窮困不能自存者詳為條格竝加沾
賚
四年閏正月辛丑籍田詔孤老窮貧賜榖十石
五年正月辛卯賜孤寡老疾各有差
六年八月詔吳興水潦被水之鄉賑賜痼疾篤癃口二
斛老口一斛小口五㪷
十年正月詔賜孤老六疾人榖五斛
鬱林王即位詔曰近北掠餘口悉充軍實刑故無小㒺
或攸赦撫孤興仁事深睿範宜從蕩宥許以自新可一
同放遣還復民籍已賞賜者亦皆為贖
明帝建武二年正月辛未詔京師二縣有毁發墳壠随
宜修理
東昏侯永元九年七月丁亥京師大水死者衆詔賜死
者棺器并賑䘏
梁高祖初為大司馬承制下令以朱雀之捷逆徒送死
者特許家人殯葬若無親屬或有貧苦二縣長尉即為
埋掩建康城内不逹天命自取淪滅亦同此科
天監元年四月丙寅即位詔曰宋氏以來竝恣滛侈傾
宫之富遂盈數千推算五都愁窮四海竝嬰罹冤横拘
逼不一撫絃命管良家不被蠲織室繡房幽厄猶見役
弊國傷和莫斯為甚凡後宫樂府西廨暴室諸如此例
一皆放遣若衰老不能自存官給廩食
十一年正月壬辰詔曰夫刑法悼耄罪不收孥禮著明
文史彰前事蓋所以申其哀矜故罰有弗及近代相因
厥網彌峻髫年華髮同坐入諐雖懲惡勸善宜窮其制
而老幼流離良亦可愍自今逋讁之家及罪應質作若
年有老小可停將送
四月戊午詔曰去載朐山大殱醜類宜為京觀用旌武
功但伐罪弔民皇王盛軌掩骼埋胔仁者用心可下青
州悉使藏殯
十二年二月丙寅詔曰掩骼埋胔義重周經槥櫝有加
事美漢策朕向隅載懷每勤造次收藏之命亟下哀矜
而㝢縣遐深遵奉未洽髐然路隅往往而有言愍沉枯
彌勞傷惻可明示遠近各廵境界若委骼不葬或蒢衣
莫改即就收歛量給棺具庶夜哭之魂斯慰霑霜之骨
有歸
十六年正月南郊詔民有産子依格優蠲孤老鰥寡不
能自存咸加賑恤
十七年八月詔以兵騶奴婢男年登六十六女年登六
十免為平民
普通二年正月南郊詔曰春司御氣虔恭報祀陶匏克
誠蒼璧禮偹恩随乾覆布兹亭育凡民有单孤老稚不
能自存者郡縣咸加收養贍給衣食每令周足以終其
身又於京師置孤獨園孤獨有歸華髮不匱若終年命
厚加料理尤貧之家勿收租賦
四年正月詔應諸窮病咸加賑䘏
大同七年十一月詔停在所役使女子丁
十年四月乙卯詔鰥寡孤獨尤貧者贍䘏各有差
陳文帝天嘉元年正月大赦詔鰥寡孤獨不能自存者
賜榖人五斛
三年三月詔侯景以來遭亂移在建安晉安義安郡竝
許還本土其被略為奴婢者釋為良民
宣帝大建五年四月癸亥詔北伐衆軍所殺齊兵竝令
埋掩
東魏孝静天平二年三月以旱故詔京邑及諸州郡縣
收瘞骸骨
二年五月賜鰥寡孤獨貧窮衣物各有差
四年六月詔尚書掩骸埋胔
北齊文宣帝天保七年五月以肉為斷慈遂不復食
八年四月詔諸取蝦蠏蜆蛤之類悉令停斷唯聽捕魚
又詔公私鷹鷂俱亦禁絶
九年三月己丑詔限仲冬一月燎野不得他時行火損
昆虫草木
廢帝乾明元年詔諸良口配沒宫内及賜人者竝免放
孝昭帝皇建元年八月乙酉詔宫奴婢年六十以上免
為庶人
武成帝清河元年正月詔竝斷屠殺以順春令
後主天統四年十二月甲申詔掖廷晉陽中山宫人等
及鄴下并州大清宫官口二處其年六十以上及有病
患者仰所司簡放
五年二月乙丑詔應宫刑者竝免為官口又詔禁網捕
鷹鷂及畜飬籠放之物
武平七年正月壬辰詔去秋已來水潦人饑不自立者所在
付大寺及諸富戶濟其性命
梁太祖開平元年九月辛丑西京大内放出兩宫内人
及前朝宫人任其所適
十一月壬寅帝以征討未罷調補為先遂命盡赦逃亡
背役髠黥之人各許歸鄉里(是髠黥也皆四方赤子二十年以來兵戈之地擒俘)
(蒸人為將中子弟遂黥之以記軍號冀絶其逋逸逮于年月寢遠倦于征役或懷鄉土遂多奔叛所在關防察)
(而執之皆謂之背軍復送本所無不誅者近年尤多此色洎潜竄之後鄉里不容乃皆結黨羣集山藪之間以)
(求生因之為盗實州縣之大患今乃許歸鄉里無問從來各得安便營生故&KR0146;&KR0008;之徒十去八九焉斯亦甚關)
(政化也)
二年七月癸巳勑禁屠宰兩月
八月辛亥勑應有暴露骸骨各委差人埋瘞
乾化二年五月丁亥詔曰生育之人爰當暑月乳哺之
愛方及薰風儻肆意於刲屠豈推恩於自養俾無殄暴
以助發生宜令兩京及諸州府夏季内禁斷屠宰及採
捕天民之窮諒由賦分國章所載亦務興仁所在鰥寡
孤獨廢疾不濟者委長吏量加賑䘏史載葬枯用彰軫
惻禮稱掩骼將致和平應兵戈之地有暴露骸骨委所
在長吏差人專功收瘞國癘之文尚標七祀良藥之郊
亦載三醫用憐無告之人宜徵有嘉之術凡有疫之處
委長吏檢尋醫方於要路暁示如有家無骨肉兼困窮
不濟者即仰長吏差醫給藥救療之
恤征役
周公東山之詩所以閔征役之勞也故曰說以使民民
㤀其勞其是之謂矣始於孫氏逮於朱梁屬正閏之迭
興實金革之靡息人嗟于役之苦戶掩其空之詠繇是
下寬大之詔敦休息之義惠澤洽於存沒仁風動於邇
遐斯所以得為國之體叶養民之道也
吳大帝黃武五年春令曰軍興日久民離農畔父子夫
婦不能相䘏孤甚愍之今北虜縮竄方外無事其下州
郡有以寬息
景帝永安元年詔曰諸吏家有五人三人兼重為役父
兄在都子弟給郡縣吏既出限米軍出又從至於家事
無經護者朕甚愍之有五人三人為役聽其父兄所欲
留為留一人除其米限軍出不從
宋高祖初為晉太尉凡南北征伐戰亾者竝列上賻贈
尸喪未及遣主帥迎接到還本土
永初元年七月詔從征關雒隕身戰場幽沒不反者贍
賜其家
文帝元嘉四年二月行幸丹徒詔登城三戰及大將家
随宜周䘏
二十六年三月幸丹徒詔登城三戰及大將戰亾堕沒
之家老病单弱者竝加贍䘏
孝武帝以元嘉三十年五月即位八月詔武皇帝舊役
軍身嘗在齋内人身猶存者竝賜觧戶又以新亭戰亾
者復同京城
大明三年八月詔曰近北討文武於軍亾沒或殞身矢
石或厲疾死亾竝盡勤王事而歛槥卑薄可竝更賻給
務令豐厚
明帝太始三年二月為戰亾將士舉哀
後廢帝即位初詔緣戍兵老疾者悉聽還
元徽二年五月討平桂陽王休範詔建康秣陵二縣收
諸軍死者
南齊太祖建元四年詔曰比歲申威西北義勇争先殞
氣寇場命盡王事戰亾蠲復雖有常典主者遵用每傷
簡簿建元以來戰亾賞蠲租市二十年雜役十年其不
得收屍王軍保押亦同此例
武帝時王奐為鎮北將軍雍州刺史帝以行北諸戍士
卒多襤縷送袴褶三千具令奐分賦之
明帝建武元年十一月詔細作中署材官軍府凡諸工
可借開番假遞令休息
三年詔去歲索虜寇邊緣邊諸州郡將士有臨陣及
疾病死亾者竝送還本土
東昏侯即位初詔雍州將士與虜戰死者復除其差
永元元年太尉陳顯逹救幽州敗績於馬圈詔為戰亾
將舉哀
梁高祖初為大司馬承制下令以義師臨陣致命及病
疾死亾者竝加葬歛收䘏遺孤
陳文帝天嘉四年詔贈討周廸將士死王事者
五年十二月曲赦建安晉安二郡討陳寳應將士死王
事者竝給棺槥送還本鄉竝復其家瘡痍未瘳者給其
醫藥
少帝光太二年正月庚子詔討華皎軍人死王事者竝
給棺槥送還本鄉仍復其家
宣帝太建二年二月丙午詔曰自討周廸華皎以來兵
交之所有死亾者竝令收歛并給棺槥送還本鄉瘡痍
未瘳者各給醫藥
七年六月丙戌為北討將士死王事者尅日舉哀
十年四月庚戌詔曰懋賞之言明於訓誥挾纊之美著
在撫廵近歲薄伐廓清淮泗摧鋒致果文武畢力櫛風
沐雨寒暑亟離念功在兹無㤀終食宜班榮貴用讎厥
力絓在軍者可竝賜爵三級竝加賚䘏付選即便量處
北齊文宣帝天保二年九月壬申詔免諸伎作屯收雜
色役隸之徒為白戶
孝昭帝即位詔軍人戰亾死王事者以時申聞當加榮
贈
梁太祖開平元年十二月辛亥詔曰潞寇未平王師在
野攻戰之勢難緩於寇圍飛輓之勤實勞於人力永言
輟耒深用軫懷宜令長吏丁寧布告期以兵罷之日
給復賦租於是戶人聞之皆㤀其倦
二年三月幸澤州下詔以去年六月後昭義行營陣歿
都將吏卒死於王事追念忠赤乃錄其名氏各下本軍
令給飬妻孥三年内官給糧賜
三年七月乙丑勑行宫將士陣歿者咸令所在給槥櫝
津置歸鄉里戰卒聞之悉感涕
八月辛亥制諸郡如有陣歿將士仰逐都安存家屬如
有弟兄兒姪便給與衣糧充役
册府元龜卷一百九十五
