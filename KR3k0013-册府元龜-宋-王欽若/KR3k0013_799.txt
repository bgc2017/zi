册府元龜卷七百九十九宋王欽若等撰
總錄部
彊記聰悟
彊記
傳不云乎博文彊識謂之君子蓋有目所暫閱耳所暫
聞而成誦于口終身不忘者信乎其彊記也自漢而下
能者間出咸性理聰悟機神警邁或博通前籍默識無
謬或詳練故事遽數弗遺以至閱爵里而悉舉其名氏
經國邑而盡志其風土背碑靡失覆棋不誤自非宅粹
精於心術彰敏慧于天性疇能及是哉
漢東方朔年十六學詩書二十二萬言十九學孫吳兵
法戰陣之具鉦鼓之教亦誦二十二萬言凡誦四十四
萬言仕為侍郎
張安世從武帝行幸河東嘗亡書三篋詔問莫能知唯
安世識(識記也)具作其事後購求得書以相校無所遺失
帝竒其材擢為尚書令
任安字少卿為武功亭長邑中人民俱出獵安嘗為人
分麋鹿雉兔部署老小嘗壯劇易處衆人皆喜曰無傷
也任少卿分别平有智略明日復會會者數百人安曰
某子甲何為不來乎諸人皆怪其見之疾也位至大司
馬
後漢陸續幼孤仕郡為戶曹吏時歲荒民飢困太守尹
興使續於都亭賑民饘粥續悉簡閱其民訊以名氏事
畢興問所食幾何續因口說六百餘人皆分别姓字無
有差謬
延篤少從潁川堂溪典受左傳旬日能諷之典深敬焉
(先賢行狀曰篤欲寫左氏傳無紙堂溪典以廢牋記與之篤以牋記紙不可寫傳乃借本諷之粮盡辭欲歸典)
(曰卿寫傳何故辭歸篤曰已諷之矣典聞之嘆曰嗟乎延生雖復端木聞一知二未足為喻若使尼父更起於)
(洙泗君當顯名七十與游夏争匹也後為京兆尹)
應奉少聽明自為童兒及長凡所經履莫不暗記讀書
五行並下為郡决曹吏行部四十二縣錄囚徒數百千
人及還太守備問之奉口說罪繫名姓坐狀輕重無所
遺脫時人竒之(又曰奉少為上計吏許訓為計掾俱到京師訓自發鄉里在路晝頓暮宿所見)
(吏賓客亭長吏卒奴僕訓皆密疏姓名欲試奉還都歸示奉奉云前日潁川綸自都亭亭長胡奴名以飲漿來)
(何不在疏坐中皆驚又云奉年二十時嘗詣彭城相袁賀時出行閉門造車匠於内開扇出半面視奉奉即委)
(去後數十年於路見車匠識而呼之)
虞延為郡督郵光武東廵路由小黃高帝母昭靈后陵
園在焉詔呼延引見問園林之事延占對可觀其陵樹
株葉皆識其數俎豆犧牲頗曉其禮
王充家貧無書嘗遊雒陽肆閱所賣書輒能誦憶後同
郡謝夷上書薦充才學肅宗詔公車徵病不行
臧旻自匈奴中郎將徵拜議郎還京師太尉袁逢問其
西域諸國土地風俗人物種類旻具答言西域本三十
六國復分為五十五稍散至百餘國大小道里遠近人
數多少風俗燥濕山川草木鳥獸異物名種不與中國
同者口陳其狀手畫地形逢竒其才嘆息曰雖班固作
西域傳何以加此
尹默通諸經史又專精於左氏春秋自劉歆條例鄭衆
賈逵父子陳元方服虔注說咸略誦述不復按本後拜
大中大夫
(禰侯衡夏榮)(公孫瓚事王附粲此司馬防已上節在卷末)(隗)(禧)
蜀張松為劉璋益州從事識逹精果有才幹劉璋遣詣
曹公曹公不甚禮松主簿楊脩深噐之白公辟松公不
納脩以公所撰兵書示松松飲宴之間一看便闇誦脩
以此益異之
何祗補成都令使人投算祗聽其讀而心計之不差升
合其精如此後為都督從事時諸葛亮用法峻密隂聞
祗游戲放縱不勤所職當亮往錄獄衆人咸為祗懼祗
密聞之夜張燈火見囚牘諸解狀諸葛亮晨往祗悉闇
誦答對解釋無所疑滯亮甚異之
胡潛字公興雖學不沾洽然卓犖彊識祖宗制度之儀
喪記五服之數皆指掌畫地舉手可採許慈並為博士
吳朱桓性彊識與人一面數十年不忘部曲萬口妻子
盡識之後領青州牧
闞澤字德潤好學居貧無資嘗為人傭書以供紙筆所
寫既畢誦讀亦遍察孝廉除錢塘長
謝承字偉平博學洽聞嘗所知見終身不忘史不書官
位
晉劉輿為東海王越所召輿密視天下兵簿及倉庫牛
馬噐械水陸之形皆默識之是時軍國多事每會議自
潘滔以下莫知所對輿既見越應機辯畫越傾脥酬接
即以為左長史
刁協字元亮少好學經籍博聞強記釋褐濮陽王文學
太興初為尚書令
王珣為桓温主簿軍中機務並委珣焉文武萬人悉識
其面
范宣字宣子陳留人也言談未嘗及老莊客有問人生
與憂俱生不知此語何出珣曰出莊子至樂篇客曰君
言不讀老莊何由識此宣笑曰小時嘗一覽時人莫之
測也太尉郗鑒命為主簿詔徵太學博士散騎郎並不
就
張華為司空彊記默識四海之内若指諸掌武帝嘗問
漢宫室制度及建章千門萬戶應對如流聽者忘倦畫
地成圖左右屬目帝甚異之時人比之子産
謝安為太保初以晉自過江遂亡輿輦之制度率意造
焉及破苻堅於淮上獲京都舊輦形制無爽大小如一
時人服其精記
吳熹初出身為領軍府白衣吏少知書領軍將軍沈演
之使為起居注所寫既畢闇誦略皆上口演之嘗作讓
表未奏失本熹經一見即便寫赴無所漏脫演之甚愛
之因此涉獵漢史頗見古今演之門生諸童民入為主
書薦熹為主書史進為主圖令史
南齊蕭惠開拜益州刺史嚴用威刑蜀人號曰卧虎明
識過人嘗有三千沙門一閱其名退無所失
梁陸倕所讀書一遍必誦於口嘗借人漢書失五行志
四卷乃暗寫還之略無漏脫後為中庶子加給事中揚
州大中正復守太常卿中正如故
任孝恭精力勤學家貧無書﨑嶇從人假借每讀一徧
諷誦略無所遺高祖聞其才學召入西省撰史初奉朝
請進直夀光省為司文郎俄兼中書通事舍人
劉子諒少好學有文才尤博識晉代時人號曰皮裏晉
書歷官著作郎
張緬明後漢及晉代諸家客有執卷質緬者隨問便對
略無遺失起家秘書郎
劉覽為尚書左丞性聰敏尚書令史七百人一見並記
姓名
謝藺阮孝緒之甥孝緒以其有至性謂之曾子稍授以
經史過目便能諷誦孝緒每曰吾家陽元也後吏部尚
書蕭子顯表其至行擢為王府法曹行軍參軍
何憲廬江灊人博涉該通羣籍畢覽天閣寳秘人間散
逸無脫漏焉任昉劉渢共執秘閣四部書試問其所知
自甲至丁書說一事并叙述作之體連日累夜不竟所
遺位本州别駕國子博士
臧嚴為浙東王宣惠輕車府參軍兼記室嚴於學多所
暗記尤讀漢書諷誦略皆上口王嘗自執四部書目以
試之嚴自甲至丁卷中各對一事并作者姓名通無遺
失其博洽如此
劉顯好學博涉多通任昉嘗得一篇缺簡書文零落莫
能識者顯云是古文尚書刪逸篇昉簡周書果如其說
約命駕造焉於坐策顯經史十事顯對其九顯問其五
約對其二陸倕聞之嘆曰劉郎差可人雖吾家平原詣
張壯武王粲謁蔡伯喈必無此對(陸機為平原内史先是與弟雲同造壯武)
(郡公張華華素重其名如舊相識王粲徙長安蔡邕見而異之伯喈邕字也)累遷中書侍郎
陳陳凝少孤貧性質直彊勇力封永循縣開國侯尋授
通直散騎常侍中領軍
陸瑜幼長讀書晝夜不廢聰明彊記一覽無復失累遷
永陽王文學太子洗馬中書舍人
後魏韓顯宗有才學沙門法撫三齊稱其聰悟嘗與顯
宗較試抄百餘人名讀一遍隨即覆呼法撫猶有一二
舛謬顯宗了無誤錯法撫嘆曰貧道生平以來唯服郎
耳舉秀才對策甲科除著作佐郎
楊大眼為將軍雖不學嘗於人讀書坐而聽之悉皆記
識令作露布皆口授之終平東將軍
胡叟披讀羣籍再閱於目皆誦於口朝廷以其機識拜
武威將軍
楊機為雒陽令凡訴訟者一經其前後皆識其名姓并
記事理世咸異之遷鎮軍將軍
闞駰博通經傳聰敏過人三史羣言經目則誦時人謂
之宿讀沮渠蒙遜甚重之拜秘書考課郎中
高謙之專意經史天文筭歷圖緯之書多所該涉日誦
數千言釋褐奉朝請加宣威將軍
常景字永昌少聰敏初讀論語毛詩一受便覽廷尉公
孫良舉為協律博士
邢邵十歲便能屬文雅有才思聰明強記日誦萬言族
兄巒有文鑒謂子弟曰宗室中有此兒非常人也少在
雒陽會天下無事專以山水遊宴為娛不暇勤業嘗霖
雨乃讀漢書五日略能徧記之後因飲謔倦方廣尋經
史五行俱下一覽便無所遺嘗與右北平陽固河東裴
伯茂從兄梁河南陸道暉等至北海王昕舍宿飲相與
賦詩凡數十首皆在主人奴處旦日奴行諸人求詩不
得邵皆為誦之諸人不可認詩者奴還得本不誤一字
諸人方之王粲後為衛將軍國子祭酒
李神風骨穎秀舉博學多聞朝廷舊章及人倫氏族多
所諳記仕至驃騎大將軍儀同三司
祖瑩年十二為中書學士時中書博士張天龍講尚書
選為都講生徒悉集瑩夜讀書勞倦不覺天曉催講既
切遂誤持同房生趙郡李怡曲禮卷上座博士嚴毅不
敢還取乃置曲禮於前誦尚書三篇不遺一字講罷李
怡異之向博士說舉學盡驚
北齊王琳雖無學業而彊記内敏軍府佐吏千數皆識
其姓名自梁歸齊除驃騎大將軍進封巴陵郡王
楊愔幼聰敏從父兄黃門侍郎昱嘗與十餘人賦詩愔
一覽便誦無所遺失愔典選聰記彊識半面不忘每有
所召問或單稱姓或單稱名無有誤者後有選人魯漫
漢自言猥賤獨不見識愔曰卿前在元子思坊騎禿尾
草驢經過見我不下以方麴障面我何不識卿漫漢驚
服又調之曰名以定體漫漢果自不虚後為尚書令拜
驃騎大將軍
裴諏之字士正少好學釋褐太學博士嘗從常景借書
百卷十許日便返景疑其不能讀每卷策問應答無遺
景歎曰應奉五行俱下禰衡一覽便記今復見之於裴
生矣
祖珽為神武開府倉曹參軍神武口授珽三十六事出
而疏之一無遺失大為僚類所賞
刁柔字子温少好學綜習經史尤留心禮儀性彊記至
於氏族内外多所諳悉天保除國子博士
馮子琮性聰敏涉獵書傳為孝昭領軍府法曹典機密
攝庫部孝昭曾閱簿領試令口陳子琮闇對無有遺失
唐邕初為文宣大將軍府參軍後文宣頻年出塞邕必
部從專掌兵機每識悟閑明承受敏速自督將以還軍
吏以上勞效由緒無不諳練每有顧問占對如響或於
御前簡閱雖三五千人邕多不執文簿暗唱官位姓名
未嘗謬誤文宣又嘗對邕白太后云唐邕分明彊記每
有軍機大事手作文書口且處分耳又聽受實是異人
後周韓果為都督從太祖征討果性彊記兼有權略所
之處山川形勢輙能記憶
長孫紹遠魏太師稚之子雅好墳籍聰慧過人時稚作
牧夀春紹遠年甫十三稚管記王碩聞紹遠彊記心以
為不然遂白稚曰伏承世子聰慧之姿發於天性目所
一見誦之於口此既歷世罕有竊願驗之於是命紹遠
試焉讀月令數紙纔一遍誦之若流自是碩乃嘆服累
遷殿中尚書錄尚書事孝閔踐祚封上黨公
柳慶幼聰敏有器量博涉羣經不治章句好飲酒閑於
占對年十三因暴書父習謂慶曰汝雖聰敏吾未經特
試令於雜賦集中取賦一篇千有餘言慶立讀三遍便
即誦之無所遺漏保定中為司會
裴漢字仲霄操尚宏雅聰敏好學嘗見人作百字詩一
覽便誦後魏孝文初觧褐員外散騎侍郎
韋師雅為宇文護賓曹參軍知諸番風俗及山川險易
其有夷狄朝貢師雅必接對論其國俗如視諸掌夷人
驚服無敢隠情格高下亦如是卒為揚州功曹
蔣乂為右拾遺史館脩撰德宗嘗幸凌烟閣見左壁頽
剥上有殘缺文記每行可辨三五字命錄之以問宰臣
卒然無以對遽召乂訪之對曰此聖歷年侍臣圖贊也
暗諷不失一字宰臣上奏德宗嘆曰虞世南暗寫列女
傳無以加也
劉迺聰穎志學暗記六經日數千言為給事中終朱泚
之亂
陳諫彊記洽聞人罕及之王叔文之黨量移通州刺史
卒
馬嘉運為太學博士性聰贍異於衆人耳目所涉終身
不忘尤善論難
梁敬翔為樞密使開平三年宴宰臣扈從官新授西路
行營行軍司馬崔公實時劉知俊西討鄜延又傳檄銀
夏甚為邠岐寇黨侵擾帝深憂其未濟中宴顧問侍臣
翔承旨而對剖析山川險要郡邑虚實兵糧多少悉以
條奏如素講耨左右莫不驚其聰悟人罕能及帝嗟賞
晉鄭琮太原人始事唐武皇為左院軍小校屢有軍功
莊宗在河上為馬步都虞候戎伍之事一覩不忘凡所
詰問應答如流故所在知名唐同光末從明宗伐魏州
時軍情有變明宗退守魏縣未知趨向安重誨將徵兵
於四方琮在帳中歷數諸道屯軍及主將姓名附口傳
檄相次而至
聰悟
語曰生而知之者上也學而知之者次也誠哉聰悟之
性天縱之能故世之所希矣若乃思理周物警慧過人
耳目口手不相參涉畫誦數聽無所差忒賦古詩而逹
其意聞廋(音搜隠辭也見國語)辭而究其理懸解默識洞察其精
微屈指心討盡發其疑謬故為稠人之所推服惇史之
所流傳至如過衒穎悟靡虞漏師致不密而失身者亦
士子之攸戒也
叔向晉大夫也初諸侯伐秦及涇莫濟叔向見魯叔孫
穆子曰諸侯謂秦不恭而討之及涇而止於秦何益穆
子曰豹(豹穆子名也)之業在匏有苦葉矣不知其他叔向退
召舟虞與司馬曰夫苦匏不材於人共濟而已魯叔孫
賦匏有苦葉必將涉矣具舟除隧不共有法
范燮為晉大夫有秦客廋辭於朝大夫莫之能對也燮
知三焉(解其三事)
顔回字子淵孔子弟子也子謂子貢曰女與回也孰愈
(愈猶勝也)對曰賜也何敢望回回也聞一以知十賜也聞一
以知二又子曰回也非助我者也於吾言無所不說(助益)
(也言回聞言即解無所發起增益於已)
卜商字子夏孔子弟子也子夏問巧笑倩兮美目盼兮
素以為絢兮何謂也(倩笑貌盼動目貌絢文貌此上二句在衛風碩人之二章其下一句)
(逸詩)子曰繪事後素(繪畫文也凡畫繪先布衆色然後以素分布其間以成其文喻美女雖有)
(倩盼美質亦須禮成也)曰禮後乎(孔子言繪事後素子夏聞而解知以素喻禮故曰禮後乎)孔
子曰商也始可與言詩已矣
騶忌子以鼓琴見齊威王騶忌子見三月而受相印淳
于髠見之曰善說哉髠有愚志願陳諸前騶忌子曰謹
受教淳于髠曰得全全昌失全全亡騶忌子曰謹受令
請謹毋離前淳于髠曰豨膏棘軸所以為滑也然而不
能運方穿騶忌子曰謹受令請謹事左右淳于髠曰弓
膠析幹(一作乾)所以為合也然而不能傅合疏罅騶忌子
曰謹受令請謹自附於萬民淳于髠曰狐裘雖弊不可
補以黃狗之皮騶忌子曰謹受令請謹擇君子毋雜小
人其間淳于髠曰大車不較不能載其常任琴瑟不調
不能成其五音騶忌子曰謹受令請謹脩法律而督姦
吏淳于髠說畢趨出至門面其僕曰是人者吾與之微
言五其應我若響之應聲是人必封不久矣(新序曰齊稷下先生)
(喜議政事騶忌既為齊相稷下先生淳于髠之屬七十二人皆輕騶忌淳于髠之徒禮踞騶忌之禮卑淳于髠)
(等稱辭騶忌知之如應響淳于髠等辭詘而去騶忌之禮踞淳于髠之禮卑故所以尚干將莫邪者貴其立斷)
(也所以尚騏驥者為其立至也必且歴日曠久則絲氂能挈石駑馬亦能致遠是以聰明捷敏人之美才也)
居朞年封以下邳號曰成侯
後漢應奉字世叔才敏善諷誦自為童兒及長凡所經
履莫不暗記故世稱應世叔讀書五行俱下位司隸校
尉
楊脩好學有俊才為丞相曹公主簿用事曹氏及曹公
自平漢中欲因討劉備而不得進欲守之又難為功護
軍不知進止何依曹公於是出教唯曰雞肋而已外曹
莫能曉之獨曰夫雞肋食之則無所得棄之則如可惜
公歸計决矣乃令外白稍嚴曹公於此廻師脩之能决
幾多如此類又嘗出行籌曹公有問外事乃逆為答記
勅守舍兒若有令出依次通之既而果然如是者二曹
公怪其速使廉之知狀
蜀費褘為尚書令于時戰國多事公務煩猥褘識悟過
人每省讀書記舉目暫視已究其意旨其速數倍於人
終亦不忘
吳呂蒙少不脩書傳每陳大事嘗口占為牋疏位南郡
太守封孱陵侯
顧譚每省簿書未嘗下籌徒屈指心計盡發疑謬下吏
以此服之加奉車都尉
晉范喬字伯孫友人劉彦秋夙有聲譽嘗謂人曰范伯
孫體應純和理思周密吾每欲錯其一事而終不能
阮瞻字千里性清虚寡欲自得於懷讀書不甚研求而
默識其要遇理而辯辭不足而旨有餘永嘉中為太子
舍人
宋謝晦為太尉參軍高祖嘗訊囚其旦刑獄參軍有疾
晦代之於車中一覽訊牒催促便下相府多事獄繫殷
積晦隨問酬辨曾無遺謬高祖竒之即日署刑獄賊曹
殷景仁為中書侍郎學不為文敏有思致口不談義深
逹玄理
劉穆之為左僕射領監軍中軍二府軍同將領引選内
總朝政外供軍旅决斷如流事無壅滯目覽詞訟手答
牋書耳行聽受口兼酬應不相參涉
沈璞善屬文時有憶識之功尤練究萬事經目過耳人
莫能欺仕至淮南太守
南齊王融少而神明警慧博涉有文才舉秀才仕至太
子舍人
梁王訓字懷範幼聰警有識量徵士何裔一見竒之遷
侍中終于位
周捨字昇逸父顒齊中書侍郎有名于時捨幼聰穎顒
異之臨卒謂曰汝不患不富貴但當將之以道德既長
博學多通尤精義理善誦書背文誦說音韻清辯起家
齊太學博士
陶弘景為人圓通謙謹出處冥會心如明鏡遇物便了
言無煩舛有亦輒覺齊高帝作相引為諸王侍讀除奉
朝請辭禄而去
蔡徵為中書令陳平隨例入關隋文帝聞其敏贍召見
顧問言輙會旨
後魏李預字元顗少為中書學生聰敏彊識涉獵經史
胡叟少聰慧學不師受友人勸之叟曰先聖之言精義
入神者其唯易乎猶謂可思而過半末世腐儒粗别剛
柔之位寧有探賾未兆者哉就道之義非在今矣仕至
武威將軍
程駿字驎駒少孤貧師事劉昞性機敏好學晝夜無倦
昞謂門人曰舉一隅而以三隅反者此子亞之也始拜
著作郎
陳竒河北人少孤家貧齠齓聰識有夙成之美性氣剛
亮與俗不羣為儒不用于世
邢臧加安東將軍為特進博學有藻思曾共讀廻文集
臧獨先通之
北齊魏收為太子少傅安德王延宗納趙郡李祖收女
為奴後帝幸李宅宴而妃母宋氏薦二石榴於帝前問
諸人莫知其意帝投之收曰石榴房中多子王新妃母
欲子孫衆多帝大喜詔收卿還將來仍賜收美錦二疋
邢邵字子才聰明強記廣尋經史五行俱下累遷尚書
令加侍中
庾信幼而俊邁聰敏博覽羣經
隋薛胄字昭玄河東汾隂人也胄少聰明每覽異書便
曉其義嘗嘆訓註者不會聖人深旨輙以意辨之諸儒
莫不稱善襲爵文成郡公為兗州刺史有善政
李德饒少敏聰好學有至性宗黨咸敬之弱冠為校書
郎仍直内史省參事文翰
劉炫字光伯河間景城人也少以聰敏見稱與信都劉
焯閉戶讀書十年不出炫眸子精明視日不眩默識強
記莫與為儔左畫方右畫圓口誦目數耳聽五事同舉
無所遺失初為戶曹從事
張虔雄少有才噐秦孝王俊為秦州總管選為法曹參
軍王嘗親按囚徒虔雄誤不持狀口對百餘人皆盡事
情同軰莫不嘆焉
唐裴矩襁褓而孤博聞強記雅有智略善應對尤達政
吕才博州清平人少好學善隂陽方伎之書貞觀初太
子左庶子杜正倫太常少卿祖孝孫表薦之詔令直弘
文館太宗嘗覽周武帝所撰三局象經不曉其旨太子
洗馬蔡允恭年少時嘗為此戱太宗召問亦廢而不通
或稱才有敏思召使問焉才尋繹一宿便作圖解允恭
覽之依然記其舊法與才正同才由是知名
歐陽詢雖貌甚寢陋而聰悟絶倫讀書數行俱下博覽
經史尤精三雅終司禮卿判納言事
楊綰清識過人至如往哲微言五經奥義先儒未悟者
綰一覽究其精理
袁滋陳郡汝南人弱歲彊學以外兄通州刺史元結有
重名往依焉每讀書懸解旨奥結甚重之遷河南觀察
使卒
郄士美字和夫父純士美少好學博涉善記覽父友顔
眞卿蕭穎士軰嘗與之討論經傳應對如流既而相謂
曰吾曹異日當交於二郄之門矣卒忠武軍節度使
後唐蕭頃字子澄京兆萬年人故相倣之孫京兆廪之
子頃幼聰悟善屬文昭宗朝擢進士第太常卿太子少
保致仕卒
册府元龜卷七百九十九
