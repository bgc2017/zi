冊府元龜卷八百八十九宋王欽若等撰
總錄部
游說第四
唐瞗居於魏齊楚約而欲以攻魏瞗見秦王曰今齊楚
之兵已在魏郊矣大王之救不至魏急則割地而約王
雖欲救之豈有及哉秦王遽發兵赴魏魏復存唐瞗之
說也
魏順居于市丘聞五國約而攻秦楚王為從長不能傷
秦兵罷而留於成臯乃謂市丘君曰五國罷必攻市丘
以償兵費君資臣臣請為君止天下之攻市丘市丘君
曰善乃遣之順南見楚王曰約五國而西伐秦不能傷
秦天下且以是輕王而重秦故王胡不卜交乎楚王曰
奈何順曰天下罷必攻市丘以償兵費王令之勿攻市
丘五國重王且聽王之言而不攻市丘不重王且反王
之言而攻市丘然則王之輕重必然矣故楚王卜交而
市丘存也
武公者西周惠公之子秦聞諸國合從乃發兵伐楚楚
欲與齊韓連和伐秦因欲圖周周赧王使武公謂楚相
昭子曰三國以兵割周郊地以便輸而南器以尊楚臣
以為不然夫以臣弑共主臣世君大國不親以衆脅寡
小國不附大國不親小國不附不可以致名實名實不
得不足以傷民夫有圖周之聲非所以為號也昭子曰
乃圖周則無之雖然周何故不可圖也對曰軍不五不
攻城不十不圍夫一周為二十晉公之所知也韓嘗以
二十萬之衆辱於晉之城下銳士死中士傷而晉不拔
公之無百韓以圍周此天下之所知也夫結怨於兩周
以塞鄒魯之心交絶於齊聲失天下其為事危矣夫危
兩周以厚三川方城之外必為韓弱矣何以知其然也
西周之地絶長補短不過百里名為天下共主裂其地
不足以肥國得其衆不足以勁兵雖無攻之名為弑君
然而好事之君喜攻之臣發號用兵未嘗不以周為終
始是何也見祭器在焉欲器之至而忘弑君之亂今韓
以器之在楚臣恐天下以噐讐楚也臣請譬之虎肉臊
其皮利身人猶攻之也若使澤中之麋蒙虎之皮人之
攻之必萬之於虎裂楚之地足以肥國詘楚之名足以
尊主今子將以欲誅殘天下之共主居三代之傳器吞
三翮六翼以高世主非貪而何周書曰欲起無先故器
南則兵至矣於是楚計輟不行
馮犯居於周赧王四十二年秦破華陽約犯謂周君曰
請令梁城周乃謂梁王曰周王病若死犯必死矣犯請
以九鼎自入於王王受九鼎而圖犯梁王曰善遂與之
&KR0816;言戍周因謂秦王曰梁非戍周也將伐周也王試出
兵境以觀之秦果出兵又謂梁王曰周王病甚矣犯請
後可而復之今王使卒之周諸侯皆生心後舉事且不
信不若令卒為周城以匿事端梁王曰善遂使城周
田文為齊相封孟嘗君秦將伐魏魏王聞之夜見孟嘗
君告之曰秦且攻魏子為寡人謀奈何孟嘗君曰有諸
侯之救則國可存也王曰寡人願子之行也乃為之約
車百乘孟嘗君之趙謂趙王曰文願借兵以救魏趙王
曰寡人不能孟嘗君曰夫敢借兵者以忠王也王曰可
得聞乎孟嘗君曰夫魏之兵非弱於趙也然而趙之地
不歲危而民不歲死而魏之地歲危而民歲死者何也
以魏西為趙蔽也今趙不救魏魏㰱盟於秦是趙與彊
秦為界也地亦且歲危民亦且歲死矣此文之所以忠
於大王也趙王許諾為起兵十萬車三百乘又北見燕
王曰先日公子嘗約兩王之交矣今秦且攻魏願大王
救之也燕王曰吾歲不熟二年矣今又行數千里而以
助魏且奈何田文曰夫行數千里而救人者此國之大
利也今魏王出國門而望見軍雖欲行數千里而助人
可得乎燕王尚未許也田文曰臣效便計於王王不用
臣之忠計文請行矣恐天下之將有大變也王曰可得
聞乎曰秦攻魏未能尅之也而臺已燔游已奪矣而燕
不救魏魏王折節割地以國之半與秦秦必去矣秦已
去魏魏王悉韓魏之兵又西借秦兵以因趙之衆以四
國攻燕王且何利利行數千里而助人乎利出燕南門
而望見軍乎則道里近而輸又易矣王何利燕王曰子
行矣寡人聽子乃為之起兵八萬車二百乘以從田文
魏王大說曰君得燕趙之兵甚衆且亟矣秦王大恐割
地請講於魏魏因歸燕趙之兵而封田文
淳于髠齊人齊欲伐魏魏使人請淳于髠曰齊欲伐魏
能觧魏患惟先生也淳于髠曰諾遂入說齊王曰楚齊
之仇敵也魏齊之與國也夫伐與國使仇敵制其餘弊
名醜而實危為王不取也齊王曰善乃不伐魏也其後
孟嘗君在薛荆人攻之淳于髠為齊使於荆還反過薛
而孟嘗君令人禮貎而親郊迎之謂淳于髠曰荆人攻
薛夫子弗憂文無以復侍矣(文孟嘗君名也)淳于髠曰敬聞命
矣至於齊畢報王曰何見於荆對曰荆甚固而薛亦不
量其力王曰何謂也對曰薛不量其力而為先王立清
廟(先王威王也)荆因而攻之清廟必危故曰薛不量其力而
荆亦甚固齊王和其顔色(齊宣王也威王之子)曰譆先君之廟在
焉疾興兵救之顛蹶之請望拜之謁雖得薄矣(言雖顛蹶請救)
(於齊望仰而訴告之而得齊救比淳于髠之辭則為薄也)善說者陳其勢言其方人
急也若自在隘之中豈用彊力哉(言辯者之說人急其如已自在阨窘之中)
(欲速免脱也故曰豈用彊力哉)
馮讙為孟嘗君客齊王惑于秦楚之毁以為孟嘗君名
高其主而擅齊國之權遂廢孟嘗君諸客見孟嘗君廢
皆去馮讙曰借臣車一乘可以入秦者必令君重於國
而奉邑益廣可乎孟嘗君乃約車幣而遣之馮讙乃西
說秦王曰天下之游士憑軾結靷西入秦者無不欲彊
秦而弱齊憑軾結靷東入齊者無不欲彊齊而弱秦此
雄雌之國也勢不兩立為雄者得天下矣秦王跽而問
之曰何以使秦無為雌而可馮讙曰王亦知齊之廢孟
嘗君乎秦王曰聞之馮讙曰使齊重於天下者孟嘗君
也今齊王以毁廢之其心怨必背齊入秦則齊國之情
人事之誠盡委之秦齊地可得也豈直為雄也君急使
使載幣隂迎孟嘗君不可失時也如有齊覺悟復用孟
嘗君則雄雌之所在未可知也秦王大悅乃遣車十乘
黃金百鎰以迎孟嘗君馮讙辭以先行至齊說齊王曰
天下之游士憑軾結靷東入齊者無不欲彊齊而弱秦
者憑軾結靷西入秦者無不欲彊秦而弱齊者夫齊秦
雄雌之國秦彊則齊弱矣此勢不兩雄今臣竊聞秦遣
使車十乘載黃金百鎰以迎孟嘗君孟嘗君不西則已
西入相秦則天下歸之秦為雄而齊為雌雌則臨淄即
墨危矣王何不先秦使之未到復孟嘗君而益與之邑
以謝之孟嘗君必喜而受之秦雖彊國豈可以請人相
而迎之哉折秦之謀而絶其覇彊之略齊王曰善乃使
人至境候秦使車適入齊境使還馳告之王召孟嘗君
而復其相位而與其故邑之地又益以千戶秦之使者
聞孟嘗君復相齊還車而去矣
黃歇為楚相封春申君項襄王以歇為辯使於秦秦昭
王使白起攻韓魏敗之於華陽擒魏將芒卯韓魏服而
事秦秦昭王方令白起與韓魏共伐楚未行而楚使黃
歇適至於秦聞秦之計當是之時秦已前使白起攻楚
取巫黔中之郡拔鄢郢東至竟陵楚項㐮王東徙治於
陳縣黃歇見楚懷王之為秦所誘而入朝遂見欺留死
於秦項襄王其子也秦輕之恐一舉兵而滅楚歇乃上
書說秦昭王曰天下莫彊於秦楚今聞大王欲伐楚此
猶兩虎相與鬭兩虎相與鬭而駑犬受其斃不如善楚
臣請言其說臣聞之物至則反冬夏是也致至則危(致或)
(作安)累棋是也今大國之地徧天下有其二垂此從生民
以来萬乘之地未嘗有也先帝文王莊王之身三世不
忘接地于齊以絶從親之要今王使盛橋守事於韓盛
橋以其地入秦是王不用甲不信威而得百里之地王
可謂能矣王又舉甲而攻魏杜大梁之門舉河内拔燕
酸棗虚(秦始皇五年取酸棗燕虚蘇代曰决宿胥之口魏無虚頓丘)桃(燕縣有桃城)入邢
(平臯有邢丘)魏之兵雲翔而不敢捄王之功亦多矣王休甲
息衆二年而後復之又并蒲衍首垣(蘇秦云北有河外卷衍長垣縣有蒲)
(鄉)以臨仁平丘(屬陳留)黃濟陽嬰城(蘇代云决白馬之口魏無黃濟陽)而
魏氏服王又割濮磨之北(濮水北於鉅野入濟)注齊秦之要絶楚
趙之脊天下五合六聚而不敢救王之威亦單矣(单亦作殚)
王若能持功守威絀攻取之心而肥仁義之地使無後
患三王不足四五覇不足六也王若負人徒之衆仗兵
革之強乘毁魏之威而欲以力臣天下之主臣恐其有
後患也詩曰靡不有初鮮克有終易曰狐涉水濡其尾
此言始之易終之難也何以知其然昔智氏見伐趙之
利而不知榆次之禍吳見伐齊之便而不知干隧之敗
此二國者非無大功也沒利於前而易患於後也吳之
信越也從而伐齊既勝齊人於艾陵還為越王擒三渚
之浦(三江之浦)智氏之信韓魏也從而伐趙攻晉陽城勝有
日矣韓魏叛之殺智伯瑶於鑿臺之下(鑿臺在榆次)今王妬
楚之不毁也而忘毁楚之彊韓魏也臣為王慮而不取
也詩曰大武遠宅而不涉從此觀之楚國援也鄰國敵
也詩曰趯趯毚兔遇犬獲之(韓嬰章句曰趯趯往来貌獲得也言趯趯之毚兔謂)
(狡兔數往来逃匿其跡有時遇犬得之毛傳曰毚兔狡兔也鄭玄曰遇犬犬之馴者謂田犬)他人有
心予忖度之今王中道而信韓魏之善王也此正吳之
信越也臣聞之敵不可假時不可失臣恐韓魏卑辭除
患而實欲欺大國也何則王無重世之德於韓魏而有
累世之怨焉夫韓魏父子兄弟接踵而死於秦者將十
世矣本國殘社稷壊宗廟毁刳腹絶腸折頸摺頥首身
分離暴骸骨于草澤頭顱僵仆相望於境父子老弱係
脰束首為羣虜者相及於路鬼神孤傷無所血食人民
不聊生族類離散流亡為僕妾者盈滿海内矣故韓魏
之不亡秦社稷之憂也今王資之與攻楚不亦過乎且
王攻楚將惡出兵王將借路於仇讐之韓魏乎兵出之
日而王憂其不返也是王以兵資於仇讐之韓魏也王
若不借路於仇讐之韓魏必攻隨水右壤隨水右壌此
皆廣川大水山林谿谷不食之地也王雖有之不為得
地是王有毁楚之名而無得地之實也且王攻楚之日
四國必悉起兵以應王秦楚之兵搆而不離魏氏將出
而攻留方與銍湖陵碭蕭相故宋必盡齊人南面攻楚
泗上必舉此皆平原四逹膏腴之地而使獨攻王破楚
以肥韓魏於中國而勁齊韓魏之彊足以較於秦齊南
以泗水為境東負海北倚河而無後患天下之國莫強
於齊魏齊魏得地葆利而詳事下吏一年之後為帝未
能其於禁王之為帝有餘矣夫以王壤土之博人徒之
衆兵革之強一舉事而樹怨於楚遲(一作還)令韓魏歸帝
重於齊是王失計也臣為王慮若善楚秦楚合而為一
以臨韓韓必歛手王施以山東之險帶以河曲之利韓
必為關内之侯若是而王以十萬戍鄭梁氏寒心許鄢
陵嬰城而上蔡召陵不往来也如此而魏亦關内侯矣
王一善楚而關内兩萬乘之主注地於齊齊右壌可拱
手而取也王之地一經兩海要約天下是燕趙無齊楚
齊楚無燕趙也然後危動燕趙直搖齊楚此四國者不
待痛而服矣昭王曰善於是乃止白起而謝韓魏發使
賂楚約為與國黃歇受約歸楚
魯仲連齊人好竒偉俶儻之畫策而不肯仕宦任職好
持高節游於趙趙孝成王時而秦王使白起破趙長平
之軍前後四十餘萬秦兵遂東圍邯郸趙王恐諸侯之
救兵莫敢擊秦軍魏安釐王使將軍晉鄙救趙畏秦止
於蕩陰不進(河内有蕩陰縣)魏王使客將軍新垣衍間入邯郸
因平原君謂趙王曰秦所為急圍趙者前與齊湣王爭
彊為帝已而復歸帝今齊湣王已益弱方今惟秦雄天
下此非必貪邯鄲其意欲復求為帝趙誠發使尊秦昭
王為帝秦必喜罷兵去平原君猶豫未有所决此時魯
仲連適游趙會秦圍趙聞魏將欲令趙尊秦為帝乃見
平原君曰事將奈何平原君曰勝也何敢言事前亡四
十萬之衆於外今又内圍邯郸而不能去魏王使客將
軍新垣衍令趙帝秦今其人在是勝也何敢言事魯仲
連曰吾始以君為天下之賢公子也吾乃今然後知君
非天下之賢公子也梁客新垣衍安在吾請為君責而
歸之平原君曰勝請為紹介(紹介相佑助者)而見之於先生平
原君遂見新垣衍曰東國有魯仲連先生者今其人在
此勝請為紹介交之於將軍新垣衍曰吾聞魯仲連先
生齊國之高士也衍人臣也使事有職吾不願見魯仲
連先生平原君曰勝既已泄之矣新垣衍許諾魯仲連
見新垣衍而無言新垣衍曰吾視居此圍城之中者皆
有求於平原君者也今吾觀先生之貎非有求於平原
君者也曷為久居此圍城之中而不去魯仲連曰世以
鮑焦為無從容而死者皆非也(鮑焦周之介士也)衆人不知則
為一身彼秦者棄禮義而上首功之國也(秦用衛鞅計制爵二十等)
(以戰獲首級者計而受爵是以秦人每戰勝老弱婦人皆死計功賞至萬數天下謂之上首功之國皆以惡之)
(也)權使其士虜使其民彼即肆然而為帝過而為政於
天下則連有蹈東海而死爾吾不忍為之民也所為見
將軍者欲以助趙也新垣衍曰先生助之將奈何魯仲
連曰吾將使梁及燕助之齊楚則固助之矣新垣衍曰
燕則吾請以從矣若乃梁者則吾乃梁人也先生惡能
使梁助之魯連曰梁未睹秦稱帝之害故爾使梁睹秦
稱帝之害則必助趙矣新垣衍曰秦稱帝之害何如魯
連曰昔者齊威王嘗為仁義矣率天下諸侯而朝周周
貧且微諸侯莫朝而齊獨朝之齊後往周怒赴于齊曰
天分地坼天子下席東藩之臣因齊後至則斮(欺三軍者其法)
(斮斬也)齊威王勃然怒曰叱嗟而母婢也卒為天下笑故
生則朝周死則叱之誠不忍其求也彼天子固然其無
足怪新垣衍曰先生獨不見夫僕乎十人而從一人者
寧力不勝而智不若耶畏之也魯仲連曰嗚呼梁之比
於秦若僕耶新垣衍曰然魯仲連曰吾將使秦王烹醢
梁王新垣衍怏然不悅曰噫嘻亦太甚矣先生之言也
先生又惡能使秦王烹醢梁王魯仲連曰固也吾將言
之昔者九侯鄂侯(鄴縣有九侯城九一作鬼卾一作糾)文王紂之三公也
九侯有子而好獻之於紂紂以為惡醢九侯鄂侯爭之
強辯之疾故脯卾侯文王聞之喟然而歎故拘之羑里
之庫百日欲令之死曷為與人俱稱王&KR0816;就脯醢之地
齊湣王將之魯夷維子為執策而從謂魯人曰子將何
以待吾君魯人曰吾將以十太牢待子之君夷維子曰
子安取禮而来待吾君彼吾君者天子也天子廵狩諸
侯避舍納筦籥攝袵抱几視膳於堂下天子已食乃退
而聽朝也魯人投其籥不果納不得入於魯將之薛假
途於鄒當是時鄒君死湣王欲入弔夷維子謂鄒之孤
曰天子弔主人必將陪殯棺設北面於南方然後天子
南面弔也鄒之羣臣曰必若此吾將伏劍而死故不敢
入於鄒鄒魯之臣生則不得事養死則不得賻禭然且
欲行天子之禮於鄒魯鄒魯之臣不果納今秦萬乘之
國也梁亦萬乘之國也俱據萬乘之國各有稱王之名
睹其一戰而勝欲從而帝之是使三晉之大臣不如鄒
魯之僕妾也且秦無已而帝則且變易諸侯之大臣彼
將奪其所不肖而與其所賢奪其所憎而與其所愛彼
又將使其子女䜛妾為諸侯妃姬處梁之宫梁王安得
晏然而已乎而將軍又何以得故寵乎於是新垣衍起
再拜謝曰始以先生為庸人吾乃今日知先生為天下
之士也吾請出不敢復言帝秦秦將聞之為却軍五十
里適會魏公子無忌奪晉鄙軍以救趙擊秦軍秦軍遂
引而去其後二十餘年燕將攻下聊城聊城人或䜛之
燕燕將懼誅因保守聊城不敢歸齊田單攻聊城(按年表田)
(单攻聊城在長平後十餘年也)歲餘士卒多死而聊城不下魯連乃為
書約之矢以射城中遺燕將書曰吾聞之智者不倍時
而棄利勇士不怯死而滅名忠臣不先身而後君今君
行一朝之忿不顧燕王之無臣非忠也殺身亡聊城而
威不信於齊非勇也功敗名滅後世無稱焉非智也三
者世主不臣說士不載故智者不再計勇士不怯死今
死生榮辱貴賤尊卑此時不再至願公詳計而無與俗
同且楚攻齊之南陽魏攻平陸而齊無南面之心以為
亡南陽之害小不如得濟北之利大故定計審處之今
秦人下兵魏不敢東面衡秦之勢成楚國之形危齊棄
南陽斷右壤定濟北計猶且為之也且夫齊之必决於
聊城公勿再計今楚魏交退於齊而燕救不至以全齊
之兵無天下之規與聊城共據期年之敝則臣見公之
不能得也且燕國大亂君臣失計上下迷惑栗腹以十
萬之衆五折於外以萬乘之國被圍於趙壌削主困為
天下僇笑國敝而禍多民無所歸心今公又以敝聊之
民距全齊之兵是墨翟之守也食人炊骨士無反外之
心是孫臏之兵也能見於天下雖然為公計者不如全
車甲以報於燕車甲全而歸燕燕王必喜身全而歸於
國士民如見父母交游攘臂而議於世功業可明上輔
孤主以制羣臣下飬百姓以資說士矯國更俗功名可
立也亡意亦捐燕棄世東游於齊乎裂地定封富比乎
陶衞世世稱孤與齊久存又一計也此兩計者顯名厚
實也願公詳計而審處一焉且吾聞之規小節者不能
成榮名惡小恥者不能立大功昔者管夷吾射桓公中
其鈎簒也遺公子糾不能死怯也束縳桎梏辱也若此
三行者世主不臣而鄉里不通鄉使管子幽囚而不出
身死而不反於齊則亦名不免為辱人賤行矣臧獲且
羞與之同名矣(荆淮海岱燕齊之間罵奴曰臧罵婢曰獲)況世俗乎故管仲
不恥身在縲紲之中而恥天下之不治不恥不死公子
糾而恥威之不信於諸侯故兼三行之過而為五覇首
名高天下而光燭隣國曹子為魯將三戰三北而亾地
五百里鄉使曹子計不反顧議不旋踵刎頸而死則亦
名不免為敗軍擒將矣曹子棄三北之恥而退與魯君
計桓公朝天下會諸侯曹子以一劍之任劫桓公之心
於壇坫之上顔色不變辭氣不悖三戰之所亡一朝而
復之天下震動諸侯驚駭威加吴越若此二士者非不
能成小廉而行小節也以為殺身亡軀絶世滅後功名
不立非智也故去感忿之怨立終身之名棄忿悁之節
定累世之功是以業與三王爭流而名與天壌相弊也
願公擇一而行之燕將見魯連書泣三日猶豫不能自
决欲歸燕已有隟(古隙字)恐誅欲降齊所殺虜於齊甚衆
恐已降而後見辱喟然歎曰與人刃我寧自刃乃自殺
聊城亂田單遂屠聊城又孟嘗君有舍人而弗悦欲逐
之魯連謂孟嘗君曰錯木據水則獮猴不若魚鼈歴險
乘危則騏驥不如狐貍曹沬之奮三尺之劍一軍不能
當使曹沬釋其三尺之劍而操銚鎒與農夫居壠畆之
中則不若農夫故物舍其所長取其所短尭亦有所不
及矣今使人而不能則謂之不肖教人而不能則謂之
拙拙則罷之不肖則棄之使人有棄逐不相與處而来
害相報者豈非世之立教首也哉孟嘗君曰善乃弗逐
如耳居於衛魏伐衞拔列城二衞君患之如耳見衛君
曰請罷魏兵成陵君可乎衞君曰先生果能孤請世世
以衛事先生如耳見成陵君曰昔魏伐趙斷羊腸拔閼
與(在上黨)約斬趙趙分而為二所以不亡者魏為從主也
今衞已迫亡將西請事於秦與其以秦醳衛不如以魏
醳衞衞之德魏必終無窮成陵君曰諾如耳見魏王曰
臣有謁於衞衛故周室之别也其稱小國多寳器今國
迫於難而寳噐不出者其心以為攻衞醳衞不以王為
主故寶噐雖出必不入於王也臣竊料之先言醳衛者
必受衞者也如耳出成陵君入以其言見魏王魏王聽
其說罷其兵免成陵君終身不見
册府元龜卷八百八十九
