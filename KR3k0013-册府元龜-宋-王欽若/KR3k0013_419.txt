冊府元龜卷四百十九宋王欽若等撰
將帥部
持重以少擊衆
持重
蘇秦有言曰任大功不輕敵蓋兵者凶器將者人之司
命雖軍師彊禦卒乘競勸未有輕易而能成功者焉是
以楚衆輕佻欒書識其可追趙括易言馬服知其必敗
全軍保勝其惟持重乎自秦漢以還將之良者乃有深
溝高壘以待敵人之勞安坐堅臥以制麾下之亂居常
休士以養勇臨敵整衆而戒嚴故能進必克勝退無負
衂斯所謂十全之舉節制之師與夫致之死地而後生
投之亡地而後存徼天幸圖拙速者異矣
秦王翦將兵六十萬人代李信擊荆荆聞王翦益軍而
來乃悉國中兵以拒秦王翦至堅壁而守之不肯戰荆兵
數出挑戰終不出王翦日休士洗沐而善飲食循撫之
親與士卒同食久之王翦使人問軍中戲乎對曰方投
石超距(漢書云甘延夀投石拔距絶於等倫張晏曰范蠡兵法飛石重二十斤為幾行三百步延夀有)
(力能以手投之拔距超距也)於是王翦曰士卒可用矣荆數挑戰而
秦不出乃引而東翦因舉兵追之令壯士擊大破荆軍
漢周亞夫為中尉吴楚反以太尉東擊吴楚會兵滎陽
吳方攻梁梁急請救亞夫引兵東北走昌邑深壁而守
梁王使使請亞夫亞夫守便宜不往梁上書言景帝帝
詔使救梁亞夫不奉詔堅壁不出而使輕騎兵弓高侯
等絶吴楚兵後食道吴楚兵乏糧飢欲退數挑戰終不
出夜軍中驚内相攻擊擾亂至于帳下亞夫堅臥不起
頃之復定吴奔壁東南陬亞夫使備西北已而其精兵
果奔西北不得入吴楚既飢乃引兵去
韓安國字長孺梁成安人也事梁孝王為中大夫吴楚
反時孝王使安國及張羽為將捍吴兵于東界張羽力
戰安國持重以故吴不能過梁
趙充國為後將軍擊先零諸叛羌充國嘗以遠斥堠為
務行必為戰備止必堅營壁尤能持重愛士卒先計而
後戰
後漢吴漢為大司馬建武四年冬率建威大將軍耿弇
漢中將軍王常等擊富平獲索二賊於平原明年春賊
率五萬餘人夜攻漢營軍中驚亂漢堅臥不動有頃乃定
王霸為偏將軍建武四年與捕虜將軍馬武討周建于
垂惠蘇茂來救建霸擊敗之霸武各歸營賊復聚挑戰
堅臥不出方享士作倡樂茂雨射營中中霸前酒尊安
坐不動軍吏皆曰茂前日已破今易擊也霸曰不然蘇
茂客兵遠來糧食不足故數挑戰以徼一切之勝今閉
營休士所謂不戰而屈人之兵善之善者也茂建既不
得戰乃引還營其夜建兄子誦反閉城拒之茂建遁去
誦以城降
馬成建武四年拜揚武將軍督誅虜將軍劉隆等擊李
憲進圍于舒令諸軍各深溝高壘憲數挑戰成堅壁不
出守之歲餘至六年春城中食盡乃攻之遂屠舒斬李
憲追擊其黨與盡平江淮地
祭遵為征虜將軍建武八年從車駕上隴及隗囂破帝
東歸令遵進屯隴下及公孫述遣兵救囂吴漢耿弇等
悉奔還遵獨留不卻
馮異守征虜將軍行天水太守事時隗囂死子純猶總
兵據冀諸將共攻冀不能拔欲且還休兵異固持不動
常為衆軍先鋒
張奐為安定屬國都尉遷使匈奴中郎將時休屠各及
朔方烏桓並同反叛燒度遼將軍門引屯赤阬煙火相
望兵衆大恐各欲亡去奐安坐帷中與弟子講誦自若
軍士稍安乃潛誘烏桓陰與和通遂使斬屠各渠帥襲
破其衆諸胡悉降
袁紹領冀州牧獻帝初平四年三月上已大會兵徒於
薄落津聞魏郡兵反與黑山賊干毒等數萬人共覆鄴
城殺郡守坐中客家在鄴者皆憂怖失色或起而涕泣
紹容貌自若不改常度(獻帝春秋曰紹勸督引滿投壺言笑容貌自若)
魏張遼為盪寇將軍時荆州未定遣遼屯長社臨發軍
中有謀反者夜驚亂起火一軍盡擾遼謂左右曰勿動
是不一營盡反必有造變者欲以動亂人耳乃令軍中
其不反者安坐遼將親兵數十人中陣而立有頃定即
得首謀者殺之
田豫為汝南太守加殄夷將軍吴人來寇豫往拒之賊
即退諸軍夜驚云賊復來豫臥不起令衆敢動者斬有
頃竟無賊
司馬孚為侍中吴將諸葛恪圍新城以孚督諸軍二十
萬防禦之孚次于夀春遣毌丘儉文欽等進討諸將欲
速擊之孚曰夫攻者借人之力以為功且當詐巧不可
爭力也故稽留月餘乃進軍吴師望風而退
吴甘寧守夷陵手下有數百兵并所新得僅滿千人魏
將曹仁令五六千人圍寧寧受攻累日敵設高樓雨射
城中士衆皆懼惟寧談笑自若
朱然鎮江陵黃武六年大帝自率衆攻石陽及至旋師
潘璋斷後夜出錯亂敵追擊璋璋不能禁然即還住拒
敵使前船得引極遠徐乃後發
全琮為將甚勇決當敵臨難奮不顧身及作督帥養威
持重每御軍常任計策不營小利
朱異為揚武將軍赤烏十三年十月魏將文欽為叛以
誘異大帝遣吕據就異以迎欽異等持重欽不敢進
晉周訪為豫章太守時荆州賊杜曾逐刺史王廙徑造
沔口大為寇害威震江沔元帝命訪擊之訪有衆八千
進至沌陽曾等銳氣甚盛訪曰先人有奪人之心軍之
善謀者也使將軍李恒督左甄許朝督右甄訪自領中
軍高張旗幟曾果畏訪先攻左右甄曾勇冠三軍訪甚
惡之自於陣後射雉以安衆心令其衆曰一甄敗鳴三
鼔兩甄敗嗚六鼔趙胤領其父餘兵屬左甄力戰敗而
復合胤馳馬告訪訪怒叱令更進胤號哭還戰自旦至
申兩甄皆敗訪聞鼓音選精銳八百人自行酒飲之勑
不得妄動聞鼔音乃進賊未至三十步訪親鳴鼓將士
皆騰躍奔赴曾遂大潰殺千餘人
宋蒯恩為龍驤將軍行參軍高祖伐魯宗之恩與建威
將軍徐達之前進達之敗沒恩陳于隄下宗之子軌乘
勝擊恩矢下如雨呼聲震地恩整厲將士置陣整嚴軌
屢衝之不動知不可攻乃退高祖善其能將持重
巴陵王休若文帝子也會稽太守孔覬反遣尚書張永
建威將軍沈懷明及休若董統諸軍討之覬所遣孫曇
瓘等軍頓晉陵九里部陳甚盛懷明至奔牛所領寡弱
乃築壘自固張永至曲阿未知懷明安否百姓驚擾將
帥咸勸退保破岡其日大寒風雪甚猛塘埭決壞衆無
固心休若宣令敢有言退者斬衆少定乃築壘息甲尋
得懷明書賊定未進軍主劉亮又至兵力轉加人情乃
安
劉義欣為後將軍南兖州刺史元嘉七年到彥之率大
衆入河義欣進彭城為衆軍齊援彥之退敗青齊騷擾
將佐虜寇大至勸義欣委鎮還都義欣堅志不動遷鎮
夀陽
南齊蕭穎胄為冠軍將軍廬陵王後軍長史廣陵太守
行南兖州府事是年虜揚聲當飲馬長江帝懼勅穎胄
移居民入城百姓驚恐席捲欲南渡穎胄以賊勢尚遠
不即施行虜亦尋退
梁楊公則為左衞將軍高祖義師東下至新林公則自
越城移屯領軍府壘北樓與南掖門相對嘗見登樓望
戰城中遥見麾蓋縱神鋒弩射之矢貫胡床左右皆失
色公則曰幾中吾脚談笑如初東昏夜選勇士攻公則
柵軍中驚擾公則堅臥不起徐命擊之東昏軍乃退
蕭藻為益州刺史焦僧護作亂掩據郫繁衆有數萬藻
年未弱冠肩輿行城賊流矢雨下從者舉楯以蔽藻命
去之因是物情大安賊遂退去
韋叡為輔國將軍討合肥初肥水堰立使軍主王懷靜
築城于岸守之魏攻陷懷靜城千餘人皆沒魏人乘勝
至叡隄下其勢甚盛軍監潘靈祐勸叡退還巢湖諸將
又請走保三义叡怒曰寧有此邪將軍死綏有前無却
因令取繖扇麾幢樹之隄下示無動志叡素羸每戰不
常騎馬以版輿自載督厲衆軍合肥既平高祖詔班師
去賊既近恐為所躡叡悉遣輜重居前身乘小輿殿後
魏人服叡威名望之不敢逼全軍而還
王珍國為游擊將軍父憂去職建武末魏軍圍司州明
帝使徐州刺史裴叔業攻拔渦陽以為聲援起珍國為
輔國將軍率兵助焉魏將楊大眼大衆奄至叔業懼棄
軍走珍國率其衆殿故不至大敗
王僧辯為鎮軍將軍司徒尚書令討湘州賊陸納賊敗
步走歸保長沙驅逼居民入城拒守僧辯追躡乃命築
壘圍之悉令諸軍廣建圍柵僧辯出坐隴上而自臨視
賊望識僧辯知不設備賊黨吴藏李賢明等乃率銳卒
千人開門掩出蒙楯並進徑趨僧辯時杜崱杜龕並侍
左右帶甲衛者止百餘人因與賊交戰賢明乘鎧馬從
者十騎大呼衝突僧辯尚據胡床不為之動于是指揮
勇敢遂獲賢明因即斬之賊乃退
後魏李平為鎮北將軍討京兆王愉于冀州平進次經
縣諸軍大集夜有蠻兵數千斫平前壘矢及平帳平堅
臥不動俄而乃定
北齊爾朱渾元累有戰功遷太師善于御衆行軍用兵
務在持重前後出征未嘗負敗
唐魏元忠為并州副元帥時突厥與吐蕃數犯塞元忠
皆為大總管拒之元忠在軍惟持重自守竟無所克獲
然亦未嘗敗失
後唐李嗣眧守潞州嘗享諸將登城張樂為梁軍矢中
其足嗣昭密拔之坐客不之覺酣飲如故以安士心
以少擊衆
軍志曰以一擊十莫善於阨以十擊百莫善於險以千
擊萬莫善於阻用衆者務易用少者務阨也若乃勵敢
死之士乘戰勝之威揀練卒伍服習器用冒利刃以不
顧臨大敵而賈勇斯固制勝而必克遇戰而皆獲者焉
至於勢有彊弱技有長短蓋亦由夫將有勇怯而制有
巧拙也及夫客主之勢懸絶格鬭之志奮勵士樂用命
人百其勇又何嘗不收奇功哉然而常勝之家難與慮
敵為將之道出於萬全故兵法有必勝之將無必勝之
兵若狃挾以輕敵深入以邀幸雖曰拳勇亦所慎焉
漢黥布初為項籍將籍使布先涉河(涉謂無舟楫而渡也)擊軍數
有利籍乃悉引兵從之遂破秦軍降秦將章邯等楚兵
常勝功冠諸侯諸侯兵皆以服屬楚者以布數以少敗
衆也
李廣為郎中令將四千騎出右北平行數百里匈奴將
四萬騎圍廣廣為圜陣外向胡急擊之矢下如雨漢兵
死者過半漢矢且盡廣乃令士持滿毋發而廣身自以
大黃射其裨將(大黃弩名亦曰黃弩)殺數人胡虜益解
李陵為騎都尉天漢二年將步卒五千至浚稽山與單
于相值騎可三萬圍陵軍虜見漢軍少直前就營陵摶
戰攻之(手對戰也)千弩俱發應弦而倒虜還走上山漢軍追
擊殺數千人單于大驚召左右地兵八萬餘騎攻陵陵
且戰且引南行數日抵山谷中(扺當也)單于在南山上使
其子將騎擊陵陵軍步鬭樹木間復殺數千人因發連
弩射單于(三十絭共一臂也絭音眷又去權切)單于下走是時陵軍益急
匈奴騎多戰一日數十合復傷殺虜二千餘人(陸與蘇武書曰)
(以五千之衆對十萬之軍)
後漢馬防為城門校尉建初二年金城隴西保塞羌皆
反(羌東吾燒當之後也以其父滇吾降漢乃入居塞内故稱保塞)拜防行車騎將軍事
軍到冀而羌豪布橋等圍南部都尉于臨洮防欲救之
臨洮道險車騎不得方駕防乃别使兩司馬將數百騎
分為前後軍去臨洮十餘里明旦遂鼓譟而前羌虜驚
走因追擊破之斬首虜四千餘人遂解臨洮圍
耿䕫為車騎都尉永元三年車騎將軍竇憲出河西以
䕫為大將軍左校尉將精騎八百出居延塞直奔北單
于庭于金微山斬閼氏名王已下五千餘級單于與數
騎脫亡盡獲其匈奴珍寶財蓄去塞五千餘里而還
魏張遼為盪寇將軍與李典將七千餘人屯合肥吴孫
權率十萬衆圍合肥遼夜募敢從之士得八百人明日
自旦戰至日中吴人奪氣還修守備權守合肥十餘日
乃引退遼率諸軍追擊幾復獲權太祖大壯遼拜征東
將軍黃初中卒文帝追念遼典在合肥之功詔曰合肥
之後遼典以步卒八百破賊十萬自古用兵未之有也
使賊至今奪氣可謂國之爪牙矣其分遼典邑各百戶
賜一子爵關内侯
吴徐盛為大帝别部司馬授兵五百人守柴桑長拒劉
表將江夏太守黃祖祖子射嘗率數千人下攻盛盛時
吏士不滿二百與相拒擊傷射吏卒千餘人已乃開門
出戰大破之射遂絶迹不復為寇大帝以為校尉後為
建武將軍魏將曹休出洞口盛與吕範全琮渡江拒守
遭大風船人多喪盛收餘兵與休夾江休使兵將就船
攻盛盛以少禦多敵不能克各引軍退
朱然為車騎將軍右護軍赤烏五年征柤中魏將蒲忠
胡質各將數千人忠要遮險隘圖斷然後質為忠繼援
時然所督兵將先四出聞問不暇收合便將帳下見兵
八百人逆掩忠戰不利質等皆退
晉王渾為征虜將軍假節領豫州刺史與吴接境吴將
薛瑩魯淑衆號十萬淑向弋陽瑩向新息時州兵並放
休息衆裁一旅浮淮潛濟出其不意瑩等不虞晉師之
至渾擊破之遷為安東將軍
周處為御史中丞隸夏侯駿西征時賊屯梁山有衆七
萬而駿遣處以五千兵擊之自旦及暮斬首萬計
劉演為陽平太守石勒之亂演奔劉琨琨以為輔國將
軍魏郡太守琨將討勒以演領勇士千人行北中郎將
兖州刺史鎮廩丘斬王桑走趙固得衆七千人為勒所
攻演拒戰勒退元帝拜為都督後將軍假節
謝玄為冠軍將軍領徐州刺史苻堅自率兵次于項城
衆號百萬詔玄為前鋒都督拒之衆凡八萬玄與從弟
輔國將軍琰西中郎將桓伊等以精銳八千涉淮水堅
衆奔潰死者不可勝計
王猛為苻堅將與鄧羌等將步騎六萬伐慕容暐既陷
晉陽暐遣慕容評率衆四十萬救之陣於渭源猛羌與
張蚝徐成等跨馬運矛馳入評軍出入數四傍若無人
搴旗斬將殺傷甚衆戰及日中評衆大敗俘斬五萬有
餘乘勝追擊又降斬十萬
宋臨川王道規隨高祖起義為振武將軍義興太守與
晉將劉毅何無忌追桓玄遇玄于崢嶸洲道規等兵不
滿萬人而玄戰士數萬衆並憚之欲退還尋陽道規曰
不可彼衆我寡強弱異勢今若畏懦不進必為所乘雖
至尋陽豈能自固玄雖竊名雄豪内實畏怯加已經奔
敗衆無固心決機兩陣將雄者克昔光武昆陽之戰曹
操官渡之師皆以少制多所共聞也今雖才謝古人豈
可先為之弱因麾衆而進毅等從之大破玄軍
沈叔任為梓潼太守戍涪城東軍既反二郡強宗侯勵
羅奥聚衆作亂四面雲合遂至萬餘人攻城甚急叔任
東兵不滿五百推布腹心衆莫不為用出擊大破之逆
黨皆平
梁馬仙琕仕宋為龍驤將軍汝南陰譙二郡太守會夀
陽陷魏將王肅侵邊仙琕力戰以寡尅衆魏人甚憚之
韋放為明威將軍會領軍曹仲宗攻渦陽魏大將軍費
穆帥衆奄至放軍營未立麾下止有二百餘人放免胄
下馬據胡牀處分士卒皆殊死戰莫不一當百
杜懷瑶為梁秦二州刺史魏軍圍南鄭懷瑶第三子膂
力絶人便馬善射同心敢死士一百七十人每出殺傷
數百人敵人憚之號為杜彪位至西荆州刺史
陳蕭摩訶為譙州刺史周武帝遣將宇文欣將精騎數
千爭吕梁摩訶領十二騎深入周軍縱横奮擊
後魏庾岳為安遠將軍常以少擊多士衆服其智勇
後周竇熾初仕後魏為衞將軍河橋之戰諸將退走熾
時獨從兩騎為敵人所追至卭山熾乃下馬背山抗之
俄而敵衆漸多三面攻圍矢下如雨熾騎士所執弓並
為敵人所射破熾乃總收其箭以射之所中人馬皆應
弦而倒敵以殺傷既多乃相謂曰得此人未足為功乃
稍引退熾因其怠遂突圍得出
李弼為秦州刺史從太祖平弘農與齊神武戰于沙苑
左將軍為敵所乘弼將六十騎身先士卒横截之賊分
為二遂大破之
柳檜為平東將軍河湟郡守吐谷渾入寇郡境時檜兵
少人懷憂懼檜撫而勉之衆心乃安因率數十人先擊
之渾人潰亂餘衆乘之遂大敗而走
權景宣為大都督豫州刺史鎮樂口東魏亦遣張伯德
為刺史伯德令其將劉貴平率其戍卒及山蠻屢來攻
逼景宣兵不滿千人隨機奮擊前後擒斬三千餘級貴
平乃退走
宇文貴為右衞將軍時東魏潁川長史賀若統以潁川
來降東魏遣將堯雄趙育是云寶(姓是云名寶)率衆二萬攻
潁川貴自雒陽率步騎二千救之東魏行臺任祥又率
衆四萬攻潁川方與雄合諸將咸以彼衆我寡不可爭
鋒貴曰兵機倚伏固不可以常理論古人能以寡制衆
者皆由豫覩成敗決必然之策耳吾雖闇於成事進與
賀若合勢為計之上者遂入潁川雄等乃前貴率千人
背城為陣與雄合戰大破雄育於陣降俘萬人貴乘勝
逼任祥祥大敗是雲寶亦降
魏玄為驃騎大將軍陜州總管尉遲綱遣玄率儀同宇
文能趙乾等步騎五百於鹿盧交南邀擊東魏雒州刺
史獨孤永業有衆二千餘人玄輕將五騎行前覘之卒
與之遇便即交戰殺數十人獲馬并甲矟等永業遂退
隋周羅㬋為幽州刺史開皇末突厥達頭可汗犯塞從
楊素擊之虜衆甚盛羅㬋白素曰賊陣未整請擊之素
許焉與輕勇二十騎直衝虜陣從申至酉短兵屢接大
破之進位大將軍
王仁恭為光祿大夫領馬邑太守始畢可汗率騎數萬
來寇馬邑復令二特勒將兵南過時兵不滿三千仁恭
率精銳逆擊破之其二特勒兵潰仁恭縱兵乘之斬獲千
級斬二特勒
唐王君廓為上柱國武德初統兵經略東都王世充將
郭士衡許羅漢前後入掠廓轉擊退之拜右武衞將軍
詔勞之曰卿以十三人破賊一萬自古以少制衆未之
前聞非惟驍勇絶人亦足以顯卿忠節也
程知節為秦王府護軍武德三年以百餘騎擊王世充
賊數千人破之
馬三寶為太子監門率領平道將軍突厥之寇渭川也
三寶以數百騎卒與之遇接戰敗之
段德操為左武衞將軍領延州道行軍總管以鎮北庭
梁師都與突厥之衆數千騎來寇延州安營于野猪嶺
德操以衆寡不敵按甲以挫其銳後伺賊稍怠遣副總
管梁禮率衆擊之德操以輕騎出其不意賊與禮酣戰
久之德操多張旗幟掩至其賊大潰逐北二百餘里尅
其魏州虜男女二千餘口經數月師都又以步騎五千
來寇德操擊之俘斬略盡師都與百餘騎而遁
黑齒常之為左武衞大將軍仍檢校左羽林軍垂拱二
年突厥犯邊命常之率兵拒之躡至兩井忽逢賊三千
餘衆常之見賊徒爭下馬著甲遂領二百餘騎身當先
鋒直衝賊遂棄甲而散俄頃賊衆大至及日將暮常之
令伐木營中燃火狀如烽燧時東南忽有大風起賊疑
有救兵相應遂狼狽夜遁以功封為燕國公
馬璘為安西禆校從副元帥李光弼攻史朝義於雒陽
朝義自領精卒拒王師於北邙營壘如山旌甲燿日諸
將愕詒不敢動璘獨率所部横戈而出入賊陣者數四
賊因披靡潰敗李光弼壯之曰吾用兵三十年未見以
少擊衆有雄捷如馬將軍者
衞伯玉為神策將軍乾元二年十一月逆賊史思明遣
魏將李歸仁鐵騎五千將犯陜州伯玉以數百騎擊破
之於疆子坂積屍滿野虜馬六百疋歸仁與其黨東走
陳洎為鎮靜軍使劍南節度使韋皋遣洎等進兵攻吐
蕃維州北蕃遣内大相論莽熱率雜虜十萬而來蜀師
萬人據險設伏以行先出千人挑戰莽熱見我師之少
悉衆追之發伏掩擊生擒論莽熱虜衆十萬殱夷者半
梁牛存節初為宣武軍小將討河北存節前鋒下黎陽
收臨河至内黃西以兵千餘人當魏人萬二千衆大破
其陣殭仆蔽野太祖深所歎激謂有神兵之助
郭言從太祖赴汴為裨校屢將兵與蔡賊秦宗權戰于
後郊每以少擊衆出必勝歸太祖嘉其勇果謂賓佐曰
言乃吾之虎侯也
晉郭海金為護聖都指揮使領黃州刺史天福二年襄
州安從進謀犯闕海金為行營先鋒都指揮使與李建
崇等同於唐州湖陽遇從進軍萬餘人海金以一旅之
衆突擊大敗之策勲授檢校太保商州刺史
冊府元龜卷四百十九
