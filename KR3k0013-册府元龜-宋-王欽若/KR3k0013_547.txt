册府元龜卷五百四十七宋王欽若等撰
諫諍部
直諫第十四
唐張仲方為右諫議大夫敬宗即位詔淮南節度使王
播造上已競渡船三十隻播輦船材於京師造作計用
半年轉運之費方成仲方詣延英面論言甚懇激帝只
令造十隻以進帝又欲幸華清宫仲方諫曰萬乘所幸
出須備儀無宜輕行以失威重帝雖不從慰勞之
崔元亮為左散騎常侍文宗太和五年二月晦神策中
尉王守澄奏得本軍衞前虞侯豆盧著狀告宋申錫與
十六宅漳王謀反又差人於申錫宅十六宅及市肆追
捕胥吏以成其獄三月辛丑勑旨令詔師保僕射尚書
丞郎常侍給事諫議舍人御史中丞京兆尹大理卿同
於中書及集賢院雜驗北軍豆盧著所告宋申錫反狀
翌日壬寅國忌宰相復入中書便赴延英召對應昨日
議事官上並召入親自詢訪兩省諫官自常侍以下至
午時復於延英請對帝即時召入元亮與給事中李固
言諫議大夫王質補闕盧鈞之舒元褒羅泰蔣係裴休
竇宗直韋温拾遺李羣韋端符丁居誨袁都等一十四
人皆伏於階下請北軍所告下於中鞫文宗曰吾已謀
於公卿大僚訖卿等且出元亮固言援引古今辭理懇
切玄亮涕泣久之上意稍解乃曰今即與宰相商議元
亮等既退於是復召宰相入議申錫遂免死貶開州(元亮)
(為右散騎常侍太和中宰相宋申錫為鄭注所搆獄自内起京師震懼元亮首率諫官詣延英請對於帝往復)
(數百言帝初不省其諫欲寘申錫於法亮泣奏曰孟軻有言衆人曰殺之未可也卿大夫皆曰殺之未可也天)
(下皆曰殺之然後殺之方寘於法今至聖之人殺一凡庶尚須合於典法况無辜殺一宰相乎臣為陛下惜天)
(下法寔不為宋申錫言俯伏嗚咽帝為感寤元亮繇此名重朝廷以疾求為外任宰相以宏農遂其所請及卒)
(中外嘆息)
王質為諫議大夫太和中王守澄搆陷宰相宋申錫文
宗怒欲加極法質與常侍崔元亮雨泣切諫請付外推
申錫方從輕典質為中人側目執政出為虢州刺史
蔣係為補闕太和五年七月富平縣有賊李材以名隸
右神策軍家冨強横因事強搆鄉人斫及墓松柏射殺
之法寺斷以殺人論文宗以中人所庇特原其死付京
兆府决脊杖二十流靈州於是係等上疏切諫以李材
所坐合處死疏寢不報監决御史柳仲郢奏伏以聖王
作憲殺人有必死之令聖帝在上當官無壞法之臣今
李材犯殺人之科愚臣備監法之任此賊不死是亂典
章臣雖甚微豈敢曠職其李材未敢行决奉勑並准今
年五月二十日勑處分監决御史蕭傑又上表論李材
合死尋有勑下京兆府行决杖流不必御史監决其李
材竟以不死論
魏謩為右拾遺太和中前邕管經略使董昌齡枉殺錄
事參軍衡方厚坐貶叙州司戸至是量移硤州刺史謩
上疏論之曰王者施渙汗之恩以赦有罪唯故意殺人
無赦昌齡比者錄以微效授之方隅不能祗慎寵光恣
其枉暴無事專殺事跡顯彰妻孥銜冤萬里披訪及按
鞫伏罪貸以微生中外議論以為屈法今若授之牧守
以理疲人則殺人拔擢而冤苦者何伸交紊憲章有乖
至理疏奏乃改為洪州别駕教坊副使雲朝霞善吹笛
新聲變律深愜上旨自左驍衞將軍宣受兼楊府司馬
宰臣奏楊府司馬品高郎官刺史迭處不可授伶官帝
意欲授之因宰相對亟稱朝霞之善謩聞之累疏陳論
乃改授潤州司馬開成初文宗命於右軍宣取李孝本
女子二人入内孝本皇族為御史中丞以罪受誅帝知
之取置左右謩上疏諫曰臣聞治國成家者必資於德
義德義不脩則國家必壊故王者以德服人以義使人
服使之術其在脩身脩身之道在於孜孜夫一失百虧
之戒存乎久要之源故前王遺言曰勿以小惡而為之
勿以小善而不為斯則懼於漸也臣又聞君如日焉顯
晦之微人皆所仰照臨之大何以掩藏是以前哲設敢
諫之鼓立誹謗之木貴日新其德日聞其過也陛下自
即位以來誕敷文德不悦聲色出後宫之怨婦匹在外
之鰥夫洎今十年絶其採納大雅既作淫風不行則上
超三皇次出五帝凡百相賀前王比隆斯實天下之幸
甚也臣竊觀近自一兩月已來天睠稍迴留神妓樂至
於教坊百人二百人選試未已莊宅司收市亹亹有聞
昨又宣取李孝本次女一人遽將入内宗姓不異寵幸
何名如此之事皆不益慎修有虧一簣臣竊惟陛下九
重之内不得聞之凡此之流大生物論實將乖道理之
本徒取塵穢之嫌夫欲人不知不若不為諺曰止寒莫
若重裘止謗莫如自脩者也伏惟陛下照鑒不惑稍抑
將來絶其漸門使無怨欲崇千載之盛德去一旦之翫
好教坊停息宗女遣還則大正人倫之風深弘王者之
體昔漢光武坐側設列女屏風時宋宏正色諫曰未有
好德如好色者光武因為徹之謂宏曰聞義有改可乎
弘曰陛下進德臣不勝其喜前史以為美言今陛下奈
何不思宋弘之諫而欲居光武之下乎臣竊不願也職
當規諫敢盡血誠伏地叩頭昧死陳達疏奏上遂出孝
本之女
高元裕為御史中丞時開成四年左神策軍護軍中尉
仇士良奏得百姓趙倫狀告造妖賊賀蘭進興并徒黨
五十九人妄說禍福附會䜟書欲謀大逆軍司追捕推
勘各得狀欵文宗慮冤濫召於宣和殿親自鞫問然付
軍司令於東市狗脊嶺集衆斬决元裕上疏其略曰伏
以左神策軍所推妖囚訪聞其徒結黨聚衆恣為兇狡
合就嚴刑臣亦料軍中推窮必得情實然獄宜公共刑
貴正名今刑部大理皆是陛下掌獄之官都不關知便
成其獄三尺之法無所憑依伏乞以元惡三人付大理
寺重加覆問若無同異便正刑書則凡在中外皆知事
歸有司不廢彛典彰陛下慎刑之意快兆人共棄之心
臣忝風憲得議刑政事關國體不敢不論疏入未報起
居舍人魏謩上疏曰臣伏聞傳說官中捕捉造妖徒黨
在外人情洶洶深所不安恐涉詿誤之嫌或緣愛憎而
起况事出軍鎮未經臺府咸懷斯懼逓不保生滋蔓儻
深為患不小今切在早去枝葉不遺蔓延嗚呼如事繫
軍人即委軍中推勘如名該百姓宜從府縣鞫尋冀各
盡情免稱冤死臣伏以當今聖代不宜有陷平人如罪
狀昭然始可從法其間輕重須有等差臣竊知陛下近
對法官必將訪獄臣伏想此際官吏豈能直言如能直
即皆戴胄之守職也且獄不在有司推劾法官亦焉得
細知伏以陛下愛育生靈不欲一物失所此則事關刑
戮不可輕易處置臣深慮旦夕詔下忽有冤人既當發
生之時切要審令詳覆成陛下好生之德契前哲恤刑
之心伏請重勅法司再令疏理豈惟全其大體冀不紊
於刑章疏奏上遽降中使宣令且停斬决詔軍司所推
鞫妖賊賀蘭進興等五十九人昨令宰司詳覆推狀欵
驗節目並無參差緣是妖逆之徒不同尋常刑獄便令
裁斷冀免停留今高元裕及魏謩等論奏請付法司覆
問重慎刑辟與衆棄之斯亦舊章雅當依允其妖賊徒
黨除白身及官健四人依前軍中及狀内推勘餘竝宜
付御史臺重覆限三日内聞奏翌日臺司奏差侍御史
王初重覆與軍中所申無差遂依前勑處置先是藍田
縣百姓賀蘭進興聚集鄉村百姓為念佛會因之妄有
妖語軍鎮捕捉横及無辜以要財賄貧者多至自誣及
付臺之後皆望有所申明然而推官怯懾迎風聽從不敢
異同其事人皆惜之
韋力仁為諫議大夫開成三年閣内奏曰臣伏見軍家
捉錢事侵府縣軍司與府縣各有區别今富商大賈名
隸軍司着一紫衫府縣莫制當陛下至聖至明之時固
不宜有此禁軍司陛下衞士警夜巡晝以備不虞不合
攪擾百姓以干法理伏乞陛下戒勑統帥令各歸其分
則人情獲安天下幸甚帝問宰臣等奏曰凡論事須當
力仁所言乃欲生事帝曰蓋論名分耳李珏曰軍家所
出牓是自捉軍人百姓即府縣自捉此無乖名分止當
廷論此亦似近名然諫官論事不合怪之
劉蜕咸通四年為左拾遺時有詔以長安縣尉集賢校
理令狐滈為左拾遺蜕進疏曰臣伏見新除左拾遺令
狐滈大中之時其父執政傳家乏子弟之法布衣干公
相之權瘡痏者莫匪浮憎進拔者悉皆有謂凡四方節
鎮價同交關三署官司精專與奪潛行遊宴頗雜倡優
鼓扇輕浮以為朋黨籌謀日夜聚蚊如雷變化施張赤
地成海天下側足有識寒心竊以官列諫垣號為供奉
縱遣人同刻鵠然則職貴存羊夫陷父之義居家不為
孝子事君之後見利豈為忠臣伏惟陛下敦崇教化懲
艾澆漓凡曰名器不當猥濫事之可惜體難盡言臣於
滈家本無嫌釁於陛下則是職司謀其身則身輕舉其
職則職重不然臣何故結冤權豪之族輕踐危亡之機
白日所臨赤誠可見况物如脂膩近則汚人官若薰蕕
固難同器誓以愚見義不比肩干冐聖聰乞迴成命起
居郎張雲奏疏曰臣伏見今月十五日勑除長安縣尉
集賢校理令狐滈充左拾遺者滈頃藉父威不脩子道
干權黷貨有口皆知據其輿論之所咨嗟宜為霜憲之
所破碎豈可令捧近日月飛翔雲天此則有罪而反榮
是乃無辜而可警也伏惟陛下以獻文繼代孝德承祧
臨天下以至明示天下以至信有善必勸有惡必懲分
别昭彰使人不惑也今滈為諫官是惡人得位善人必
疑矣陛下何以執信行令使萬方從化乎滈麻衣如雪
干弄朱先穿緣穴鼠之墉以欺其父出入吞舟之網不
畏於人至於朝廷命官公然記託不封殿最無取賢愚
但擁富貲即為高第遂使堯官三載黜陟有繫於金錢
孔教四科取舍或繇於聲色且令狐綯進用李琢首亂
南方贓罪流聞遠近昭著使天下兵戈徵歛未有巳時
而安南舉城化為凝血矣陛下每臨朝聽政語及安南
事或至掩泣未嘗離心上欲收復土疆次欲誡勵臣下
琢頃以典郡贓穢廷臣曾有論封令狐綯比竟用之由
滈有納賄故也李琢之罪既正刑書則舉以致戎是誰
之過此乃目前可驗天下皆知臣豈苟緣愛憎妄有論
列滈為人子陷父為惡豈堪鳴玉曳組為陛下諫臣乎
陛下必有欲推寧僣之恩以寵於滈豈不念南方赤子
流離死亡豈不念州郡徵歛生人受弊豈不念蔡襲酷
没豈不念國計空虚凡此數條盡滈之繇也臣頃事先
朝任太常博士以滈專恣威福勢傾朝廷大中十三年
五月二十三日已進密疏直啓九重先帝且務苞含微
臣亦蒙全宥幸得腰領獲事聖朝臣今若顧惜微軀寢
而不奏是臣不以事先帝之心事陛下也生則罪重死
有餘辜但獲上聞聖聰一悟睿旨雖當鼎鑊亦所甘心
伏望改授滈一官以息羣議疏奏不報雲又上疏曰臣
日昨以令狐滈負議聖明脱身疎網因緣僭祿抗奏上
論伏自疏奏以來二十餘日未奉明詔異議喧然臣孤
立自持當此大位忽異恐事生不測先及臣身則一去
帝城千里吞恨將求拜疏何略聞知臣今再上聞者但
以勢不可默也滈之取錢豈令臣見臣只以貪僭之譽
布在人間唯受傳聞即有論列先朝獻疏已具指陳還
緣此子竊父威權為過不少而外人言論上聞於天所
以先帝不加責於微臣以言之無罪不然令狐滈外倚
家門之權内連鄭顥之寵臣尋粉碎於先朝矣今日豈
得全生更為陛下明言乎令狐綯為先帝權柄大臣獨
擅恩澤職當調護國本訏謨皇家陛下序屬天宗躬為
長子先帝親觀齒讓目覩温文大中十年十月八日勑
右諫議大夫豆盧籍刑部郎中李鄴並以本官充䕫王
已下侍讀此令狐綯交連帝戚位冠鼎臣端坐中書作
何行李陛下受天昭命羣臣定策宫禁之事則臣不知
但欲册䕫王便可知綯臣節况濫舉李琢致其毒流生
人使先帝貽厥之謀不及陛下好生之德未免憂勤綯
只合辭榮乞骸席藁請罰何顔更令不孝之子濫求官
榮事體既乖人情實憤李琢本無吏道唯有貪名滈既
身挫人言琢官實繇賄得綯拔自羣小分符交州琢果
大肆兇殘處置杜存誠父子取怨溪洞闔境亂離其坐
罪貶官綯猶專為掩覆依前要用更與壽州蕭倣駮議
既行李琢罪狀轉驗琢不自澄省指斥王廷按獄司窮
重重貶削分務未久又除宋州直至綯罷相權琢始廢
居東格無私宰物當如是乎若令狐綯以琢一時敏辨
似有公才用琢如或不知在綯未為有過豈李琢前僭
未塞後惡乃彰知是罪人横身庇護則綯之舉吏自與
心違滈之取錢何須眼見衆口紛紜號為白衣宰相朝
廷設進士之科本求才彦鎮其浮濫屬自宰臣陛下御
極之初大臣儀刑百辟豈為綯言出鎮滈便策名放牓
宣麻相去二十三日綯既公然進狀請試春官滈則元
在京都不經舉進明言拔解傍若無人滈為宰臣之子
不患無位且合簡身慎行以成父業有何急切如此攫
挐使天下孤寒人人怨嘆謂之無解及第實則有耳未
聞不懼人言一至於此臣若悉書滈過方罄南山之竹
恐未盡也臣家唯有童稚更無兄弟自傷側足單居但
思引領獲罪令狐綯身榮上相位冠通侯十年桃李之
陰兩葉公台之貴煦能生物怒可移山臣子豈無常人
之情有何苦切頻將單脆微蔑之身與強家立怨立敵
自取傾危也直以曾將滈事上聞先朝滈出網羅偶逋
清憲更欲玷黷皇化參侍玉墀人懷怒心而敢指斥是
欲以大中威福復行之於舜日也獨臣將經是事豈得
逡巡止可碎身權豪之門不可負陛下設官分職况綯
有粃政亦何阻直言以其前章猶未明切聞滈黨欲謀
害臣恐不及繼言便至貶降臣又思令狐綯負先帝之
事陛下不知誤我聖明繇臣恇怯今再得指陳滈事啟
達聰明臣於妻子官業已無愛惜矣用捨之宜一俟聖
裁
後唐趙都為左拾遺同光二年二月上疏云無以有威
以自大無以足兵以自安無以竒技悦情無以淫聲惑
志非社稷之功乞不加於厚賞非股肱之力乞不近於
凝旒審内帑之豐虛削無名之經費左右處卑者乞見
之有節伶倫濫吹者乞减於盈庭至於畋遊馳騁之娛
蹴踘飛馳之樂伏乞寶於大位戒以奔車疏奏不報
薛昭文為右諫議大夫同光二年五月上疏陳十事曰
臣聞夏德未衰未顯中興之運漢儀重覩果成反正之
功稽其上代帝王前朝基業未有不中罹屯否間有凶
災是資明聖之謀更廓靈長之祚伏惟昭文睿武王德
光孝皇帝陛下繼漢大寶繕禹鴻名興牧野之師功如
破竹拔朝歌之壘疾若建瓴俄平國家之讐大刷人祇
之憤皇威遠振睿德遐敷自陛下應天順人奄有諸夏
九州欣戴萬國樂推既混一於車書方大定於區宇藩
服靡不入貢戎夷靡不來庭銳旅雄師無敵於當代謀
臣勇將有備於中原然則尚有兇悖之徒竊據於屏翰
愚迷之軰憑恃於江山雖聞向化歸朝猶敢改元僭號
在陛下武功天縱百越不得不臣在陛下文德日新三
苗不慮不格夫人乃邦之本兵者國之器要在安其人
而固其本訓其兵而利其器國富兵強家給人足臣有
管窺十條謹錄奏聞伏乞俯迴聖覽其一曰陛下復聖
唐之運祚雪先帝之讐仇戎狄尚解懷柔藩服豈敢拒
命而今數處僭偽之地尚未悛心料此兇狂必自覆滅
臣請陛下明宣睿筭大振天威秣馬耀兵亦不指名去
處且為討逆伐叛之計則狡妄之軰饕餮之徒聞我大
國萬旅雲屯六軍雷動如此昏迷之黨不俟赫斯之怒
經略之謀彼必歛袵而朝望風而潰自願納欵歸國矣
斯必有征無戰之道也其二曰臣伏見隨駕兵士久經
戰伐咸著勤勞皆忠勇以難儔尚貧乏而未濟雖陛下
告成郊丘之後大行賞給之恩然而或未優豐尚多覬
望非不知國力尚闕天府未充臣又聞自古皇王建基
業撫軍戎未有不損玉帛輕財寶以餌於戰陣之士是
故先代撥亂之君以此皆留意也今以諸道上供錢物
進納不時遂致朝廷薄於犒散稍為經度以濟急須近
者藩臣貢奉慶賀財帛及南郊或有經費羡有物色等
伏請且據帑藏更加頒賚先隨駕兵師宴犒代潞州將
健也其三曰臣竊見河南兵不少亦是先在偽廷備經
訓練頗聞精銳皆堪征伐自陛下平定汴州以來尋曾
選揀或聞諸道分臂之時未堪精細或有勇悍者放歸
田里或有懦弱者留在軍都當差發征行則逃避諸處
以此散失其數實繁請宣示租庸司先管兵帳所司子
細磨勘向來所係數額多少兼取近年諸道所申逃背
名帳較量比舊額少剰即知元數减耗臣聞夫軍伍者
以豐財為務以重賞為先其河南道先管兵士伏慮三
數處僣號不臣之地以厚利誘之歲月滋深耗蠧必甚
請陛下詔勑令在京及諸道常加點齪安撫兼勤給其
衣糧務令得所仍乞嚴勑邊界要害津鎮寅夜鈐轄無
令透漏兼先有放歸農畆者亦諸指揮州縣鎮浦點簡
姓名常知所在或緩急追呼稍有前却者請罪本處軍
吏節級等庶耕耨不隳征伐有備儻陛下納臣所奏則
不臣之人知國家訓戎講武繕甲治兵彼之兇徒必懷
懾懼則旦夕相率有臣事本朝之計脱使賞給不充撫
養不至非唯士卒生刧掠之心抑以部伍有遁逃之者
必慮夫多投逆臣之境更資悖慢之性也其四曰臣竊
見諸道百姓皆陛下赤子爰自比年以偽廷徭役頻仍
租賦繁重饋輓不已疲弊益深既不聊生率多逋竄雖
有德音軫恤未聞時降招擕亦請宣取租庸司應河南
先在偽廷戸口文帳磨勘從前多少數目兼勘諸道所
申近年見管及流亡戸口即知人物增减此則慮僭偽
之處多方招誘伏乞特降優詔委所在觀察使刺史官
吏已下設法撫綏事件無損於官有益於人者仰二縣
條貫申奏仍請下中書量其利便竝許施行本分税租
稍令假借諸雜科徭特與减等以表撫俗安民興邦固
本之道也其五曰本朝至德年平禄山之後復京雒之
初兵革之餘生聚凋瘵屢降恩詔撫恤生靈仍遣使臣
訪問閭里今陛下嗣守鴻業光啓雄圖故事前規可得
敬而行之伏請每年准舊事出郎官御史忠良廉潔明
幹堪充使者令散往諸道採訪賢良撫問疾苦務安兆
庶以拯疲民也其六曰竊以偽廷僭號俄逾一紀連年
徵剥繁日科徭士不聊生人不堪命生聚塗炭戶口流
亡河南之民皆企踵側身日望陛下復我唐之鴻基慰
兆民之疾痛今陛下弔民伐罪新有中原所宜减省斧
斤未欲增脩宫室昔漢文帝將起露臺計百金之費且
曰百金中人十家之産吾有先人宫室何事臺為遂罷
天下聞之萬古稱漢文之儉德也臣竊以陛下以慈愛
為心以孝理為念聖德日新又何譲於漢文矣伏惟陛
下慕唐堯土階之事善夏禹卑宫之規停土木之工止
營搆之役斯則區下欣悦億兆歌謠自然平揖唐堯漢
文之至化也其七曰臣聞漢祖初入咸陽令蕭何收秦
之圖籍及高祖神堯皇帝平定關中亦允收隋室羣書
仍聞歲降使天下搜訪其後盈溢於石渠東觀充滿於
秘閣蘭臺以是兩漢之詩書之盛與三代同風也自貞
觀開元之後文物煥然何止同風可謂超冠於三代也
今陛下嗣周景祚紹禹靈圖睿藻日新盛文天授崇文
允武咸五登三將浹偃戢之規在廣訪搜之道伏請降
使采訪天下圖書以示武王偃武虞舜舞干致太平之
永遠也其八曰臣聞惟王建國辨方正位况河雒之名
都帝王之二宅為萬國輻凑之地乃四方表則之邦若
不廣闢康莊何以壯觀輦轂自喪亂已來兵火之後九
衢荒廢但長荆榛廣陌蕭條唯滋蔓草今陛下富有四
海作宅神都當六龍遊豫之時是萬方朝聘之日雒陽
大道所宜法於前規鼎邑長衢豈可隳於舊制其都城
六街請下河南府及左右金吾仗仍舊依古制分擘廣
狹步數不得縱任居人侵占俾朝會之地免有湫隘之
弊也其九曰臣伏見諸司行事官或歴任分明選限尚
遠或出身欠少入任無門聞陛下應千年之運建一統
之功謂聖日照臨幽顯不陋皆辭親裹足迢逓而來冀
郊禋之時希求恩澤今所司磨勘駮放十分去其九分
訪問駐京日多客舍窮悴其見在未出京者伏乞降宣
旨稍賜慰安或有粗堪任使者即乞委銓司量才注擬
不堪收擢者亦聊錫資財以濟歸路所以閔職勞而示
君德也其十曰諸戎牧馬務履踐京畿百姓苗稼請於
隙地置牧場伏惟陛下察臣愚衷納臣短見俾令遐邇
知大君撥亂之功是使黔黎荷聖王無私之德也疏奏
不報
蕭頃為右補闕時國步艱難連帥倨強年多奏請欲立
家廟於本鎮頃上章論奏乃止
張憲為東京副留守同光三年春莊宗幸鄴時易定王
都來朝宴於行宫將擊踘初莊宗行即位之禮卜踘埸
吉因築壇於其間至是詔毁之憲奏曰即位壇是陛下
際接天神受命之所自風燥雨濡之外不可輒毁亦不
可脩魏繁陽之壇漢汜水之墠到今猶有兆象存而不
毁古之道也即命治之於宫西數日未成會憲以公事
獲謫竟毁即位壇
駱鵬舉為度支員外郎同光四年上疏請節聲樂薄滋
味崇儉約斷形勢影庇富戸納倉儲去加耗每歲青苗
鹽鐵雜税等錢不紐配條錢陌無闕召人耕曠土免三
年地租使觀風察俗勑旨以斷形勢影庇納倉租物加
耗等從之
李詳為左補闕長興二年十月上疏曰臣聞天地之道
以簡易示人鬼神之情以禍福為務王者祥瑞至而不
喜災異見而輒驚罔不寅畏上玄思荅譴告臣聞北京
地震日數稍多臣曾覽國書伏見高宗時晉州地震上
謂羣臣曰朕政教不明使晉州屢有震動耶侍中張行
成對曰天陽也地陰也陽君象陰臣象君宜動轉臣宜
安靜今晉州地震彌旬不休將恐女謁使事臣下陰謀
且晉州陛下本封今地震焉尤彰其應伏願深思遠慮
以杜未萌又開元中泰州地震尋差官宣慰又降使致
祭山川所損之家委隨事制宜奏聞伏惟陛下中興唐
祚起自晉陽地數震於帝鄉理合思於天誡臣伏思陛
下統臨萬國於今六年猛將如雲銳師如虎出無不捷
叛無不擒歲稔時豐人安物阜實應天意恐陛下忘創
業艱難之時有功成矜滿之意欲陛下有始有卒於兢
兢業業也今伏望聖慈特委親信兼選勲賢且往北京
慰安密令巡察問疾苦於黎庶俾議蠲除備祭祀於山
川各加虔禱然後乞陛下鑒前朝得喪之本採歴代聖
哲之規近君子而遠小人任賢無貳杜邇言而求讜議
擇善而從崇不諱之風罷不急之務則景公脩德熒惑
退舍以為祥太戊小心桑穀生朝而不害自然妖不勝
德所謂弘之在人寰瀛永之於無疆遐邇長歸於有道
帝甚嘉之
康澄為大理少卿長興三年上疏曰臣聞安危得失治
亂興亡誠不繫於天時固匪繇於地利童謠非禍福之
本妖祥豈隆替之源故雊雉昇鼎而桑穀生朝不能止
殷宗之盛神馬長嘶而玉龜告兆不能延晉祚之長是
知國家有不足懼者五有深可畏者六陰陽不調不足
懼三辰失行不足懼小人訛言不足懼山摧川涸不足
懼蟊賊傷稼不足懼此不足懼者五也賢人藏匿深可
畏四民遷業深可畏上下相徇深可畏廉恥道消深可
畏毁譽亂真深可畏直言蔑聞深可畏此深可畏者六
也伏惟陛下尊臨南國奄有八紘蕩三季之澆風振百
王之舊典設四科而羅俊彦提五柄以御英雄所以不
軌不物之徒咸思革面無禮無義之軰相率悛心然而
不足懼者願陛下存而無論深可畏者願陛下脩而靡
忒加以崇三綱五常之教敷六府三事之歌則鴻基與
五嶽爭高盛德共磐石永固優詔奬之澄言可畏六事
實中當時之弊識者許之
晉何澤初仕後唐同光中為雒陽令澤以莊宗出獵屢
踐民田澤屏其從者伏於藂中截馬諫曰陛下急徵暴
歛下不堪命今稼穡將登而從騎耗暴如是使官吏何
以集其征賦臣請賜死於此以悟陛下莊宗慰而遣之
尋遷倉部郎中
李知損為刑部員外郎天福二年十一月上言臣近自
作補闕擢為員外守刑法之司非諫諍之任雖越職干
議典制固所不容而為臣事君聞見宜其無隱臣昨晩
於相國寺内忽覩聚衆殺病瘦馬或說奉旨宣賜臣愚
昧所見竊有感傷大凡天下耕牛不可宰殺有所犯者
罪在無赦國家切於禁防蓋以力耕為用今之瘦馬抑
有前勞是皆久歴戰征備經辛苦以致筋齒疎尨飲齓
細微振奮莫能廢損及此當於佛寺衆被軍人以布巾
蒙其頭大钁鎚其胸及刳剥之際為觀者所傷方今時
未銷兵軍非厭馬木曜方臨於鄭分鑾輿暫幸於梁園
誠於迴賜與之恩亦憫傷之旨矧復京師之内不同營
寨之中况軍人米糧無所乏闕病馬肌肉不濟烹炮伏
望明勑所司應有病馬散令宣賜要者任便餵養顯示
不殺之恩念羸牛之力耕猶存令式恤老馬之苦戰願
立新規臣謬列清朝無禆聖運苟有所見合具上聞帝
嘉而納之錫以束帛
薛融為左諫議大夫天福三年六月上疏曰臣近覩河
南留守高行周狀奏脩大内事以大厦既成鷰雀尚猶
相賀皇居是葺臣子豈不同歡然則時方属於多虞事
宜停於不急臣聞帝堯古之聖君也其所居宫室則茅
茨不翦土階三尺漢文帝古之聖主也欲造露臺以費
百金之直尋罷其役莫不道光圖籍德冠古今為千載
之美談作百王之懿範况漢文承三代之基業御一統
之寰區百姓富饒四方寧謐金帛盈於帑藏粟麥溢於
囷倉尚惜其財不從其欲今雒陽宫殿雖有先遭焚毁
其所存者猶且彌滿於帝堯之茅茨而又重有脩營其
所貴者豈不倍多於漢文之臺榭伏自陛下一臨華夏
再歴寒暄聖猷雖契於上玄皇化未覃於遐徼復又鄴
城殘宼歴歲逋誅黎民猶困於轉輸將士頗勞於攻討
庫藏虛竭文費殷繁此則是陛下宵衣旰食之時非陛
下營造宫室之日且百姓是陛下之赤子也陛下是百
姓之慈父也子既有疾父寧不憂今則天下黎民莫非
疲弊天下州縣靡不凋殘加以率歛頻仍徭役重疊尤
宜撫恤俾遂蘇舒勿謂愚而可輕勿謂賤而可棄古人
有言民猶水也君猶舟也水所以載舟亦所以覆舟可
不畏乎兼自去年正月已來陰陽繼虧星曜失度此則
上天垂象使陛下脩德節儉之戒也固合脩德以應之
向使百姓安寧則陛下雖當櫛風沐雨未以為苦也若
或兆民愁苦則陛下雖處瑶臺瓊室豈得為安乎伏願
陛下襲帝堯之舊風繼漢文之餘烈且停工役免費資
財使寰海之普寧或脩營之未晩則天下幸甚百姓幸
甚勑曰薛融官居諫署志奉皇圖特貢忠言備彰直道
載觀臣節深契朕懷其雒京大内先令葺脩今宜停罷
鄭受益為右諫議大夫天福七年夏以涇原張彦澤殺
害書記張式恣為不道受益上章請行國典旬日不報
又上疏曰臣自貢封事已及九日未聞施行實深激憤
且臣家在晉昌備知蹤跡彦澤在涇州殺式之後至故
雍復害軍將楊洪一如式之屠割此乃是陛下去歲送
張式令彦澤屠戮致今春楊洪又遭此苦中外觀者痛
入骨髓陛下聞之情無愍傷伏自陛下臨御已來萬方
咸歌仁聖一何乖爽大點皇猷又彦澤在涇州日擅將
甲兵討伐蕃部尋皆陷殁靡有孑遺乃行酷虐之令括
為充墳舊數奪取婦女率掠金帛從順者包羞免禍違
阻者飲恨被誅近遠聞王周交代條件上聞凡有濫訛
應在其内今陛下略無所問臣實不平沮王周守法奉
公黨彦澤殺人害物臣竊慮此後諸侯傚作好事者少
繼為惡事者多蓋陛下喜怒不分賞罰有濫既無黜陟
之法是退賢良之心今外議沸騰皆言陛下廣受彦澤
進獻許行非法之事况在郡括馬將及萬蹄到闕獻誠
止滿百疋臣痛恨此賊者致陛下招此惡名故也是敢
繼犯宸嚴再具論列必乞速行法令免致天下咨嗟臣
又觀陛下前月十八日時降勑命過五日一度内殿起
居許臣僚具所見事實封文奏其間勑語曰恐一物失
所以百姓為心可謂憂民疾痛者矣今臣所論奏彦澤
蓋為涇州一方陛下詔墨未乾自違其旨如水投石不
動聖心臣切慮姦邪潜謀罔惑致其明聖有此二三奈
何陛下不與執政之臣商量而聽庸愚之軰掩蔽伏以
宰臣馮道以下皆忠貞直性輔弼當仁久居調鼎之權
上贊垂裳之理而况晨趨玉陛日面龍顔每於造膝之
時必竭沃心之奏伏乞宣示前後所貢二狀令對御座
子細詳讀若臣所論彦澤奴事謬妄不愜聖旨即乞便
降朝典令天下知彦澤無罪諫官妄有陳論兼明陛下
無朝令夕改之謗臣職忝諫諍理合抗論不避嚴誅希
迴英斷
漢李欽明為司勲員外郎乾祐二年冬上言伏見天下
戸民大半家貧産薄征賦之外差配尤繁豈宜寒耕熱
耨之人供游手惰農之軰臣近以簡苗外縣遍歴鄉村
緇侣居精舍輝赫每縣不下二十餘處求化齋粮不
勝飽飫寺家耕種又免征税臣竊知淮南不度僧尼不
滋醫卜已六十年矣兼不許外求者入境此貴留蠧耗
幸我國困民窮古語云一夫不耕一婦不織必有受饑
寒者即自聖化之内且約十萬僧尼每人日米一升十
萬日費一千石以日繫月其數可知每人春冬服裝除
綾羅紗縠外一僧歲中須絹五疋綿五十兩十萬僧計
絹疋五十萬綿兩五百萬此軰不耕不農皆出於蠶織
無禆至化實斁大猷臣以為聚僧不如聚兵僧富不如
民富昔秦皇帝并吞六國虎視天下以兵多民富故也
僧何預焉經曰聖人在上國無幸民民之多幸國之不
幸臣嘗三復此言為之扼腕
周劉皥初仕後唐為駕部員外郎知雜事上言曰藩侯
郡牧仗鉞分符繫千里之慘舒行一方之威福自古選
任須擢賢明近代統臨為酧勲績將邦域之生聚展將
領之人情識分者附正營私黷貨者嚴刑廣取諸頭剥
削多贍牙爪自黃巢已來偽梁之後公署例皆隳壊編
戸悉是凋殘若或不近邊陲不屯師旅無城郭郡邑非
控扼藩垣試任廉能且權葺理逐年屬州錢物每里甲
省區分支遣有餘罄竭供追府軍漸足黎庶稍蘇縱有
過愆亦可懲責言雖鄙近望賜施行疏留中不出
李元懿前為北海令廣順二年投匭獻六事其一臣為
北海令時夏秋苗上每畆麻農具等錢省司元定錢十
六及劉銖到任每畆上加四十五每頃配柴五圍炭三
秤省條之外嚴刑立使限徵臣竊聞諸道亦有如劉銖
配處望令禁止其二臣在任時奉劉銖文字放絲三萬
兩配織絹五千匹管内七縣大抵如是及徵收在賦税
之前督責抑凌借役戸民多造店宅碾磑典庫請朝廷
指揮許人論告差軍人百姓五工已上出放物至匹斤
以坐贓論自然止絶其三臣在任時見劉銖擅棄國章
便行决配凡罪人或刺面填都或决配沙門島大凡配
流加役是朝廷格律今後更請以不道論其四臣見諸
處商税有越常規乃至草木虫魚無不取税更有歲定
税率即令兒姪傔從主張便行枷棒作事非法有紊國
章今後請三司差人諸持止絶斯弊其五臣伏見晉朝
曾配百姓食鹽錢每頃配鹽二十斤納錢五十五數足
然後許百姓私買煎造自後鹽鐡使指以贍軍為名禁
斷鹽法苖畆所配不放納錢税物重徵生靈不易今逢
理代宜有改更使人口淡食者多其主糶職員又入沙
石消鹵大半今後如國家立法糶鹽乞放却苗上率配
稍撫蒸民以安國本其六臣見麴法一條最未中理多
與州縣民歲定課利至於酤酢賣糟為弊尤甚臣請州
府𣙜酒戸鄉村不禁許令私造依明宗朝所行税戸每
畆納麴錢三則酒酢之流民得便用使雖不行人以為
切要
麴厲顯德元年十月為侍御史知雜事上言曰竊見潁
州為天清節放見禁罪人伏以祝萬夀之延洪但要齋
心潔懇臨一州之生聚當思共理分憂且見禁罪人或
干格法或因劫盜或是爭論各有科條須分曲直若負
罪者獲免即銜冤者莫伸此時不有發明諸處便成流
例直恐每逢慶節擅放縲徒豈止惠姦深為長惡望行
止絶免紊章程從之
册府元龜卷五百四十七
