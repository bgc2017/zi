册府元龜卷三百二十宋王欽若等撰
宰輔部
識量
夫有識洞化源量苞羣品乃可以緝熙帝載彌綸庶務
協夙夜有家之訓廸明哲保身之方矣歴代而下任道
非一左右元后思皇永圖大則繫於安危次乃見諸逆
順務全大體通適時變恢張紀律輔相物宜寬猛得於
厥中終始貴乎經遠故能坐鎮雅俗宏宣令猷保國於
永寧致君於無過豈與夫專任小智苟合時機阿上罔
下齷齪叢脞者同日而語哉
周周公其子伯禽受封於魯三年而後報政周公曰何
遲也伯禽曰變其俗革其禮喪三年然後除之故遲太
公亦封於齊五月而報政周公公曰何疾也曰吾簡其
君臣禮從其俗為也及後聞伯禽報政遲乃嘆曰嗚呼
魯後世其北面事齊矣夫政不簡不易民不從平易近
民民必歸之
漢蕭何為丞相治未央宫立東闕北闕前殿武庫太倉
帝見其壯麗甚怒謂何曰天下洶洶勞苦數歲成敗未
可知是何治宫室過度也何曰天下方未定故可因以
就宫室且夫天子以四海為家非令壯麗無以重威且
無令後世有以加也帝曰善又何置田宅必居窮僻處
為家不治垣屋曰後世賢師吾儉不賢毋為勢家所奪
曹參為相擇郡國吏長大(取年長大者)訥於文辭謹厚長者
即召除為丞相史吏言文刻深欲務聲名輙斥去之日
夜飲酒卿大夫以下吏及賓客見參不事事(不事丞相之事)來
者皆欲有言至者參輙飲以醇酒(醇酒不澆謂厚酒)度其欲有
言復飲酒醉而後去終莫得開說(開謂有所啟白)以為常相舍
後園近吏舍吏舍日飲歌呼從吏患之無如何(從吏吏之常從)
(相者)廼請參游後園聞吏醉歌呼從吏幸相國召按之乃
取酒張坐飲(張設坐席而飲也)大歌呼與相和參見人之有細
過掩匿覆盖之府中無事參子窋為中大夫惠帝怪相
國不治事以為豈少朕與(言豈以我為年少故也)廼謂窋曰女歸
試私從容問乃父(乃汝也)曰高帝新棄羣臣帝富於春秋
君為相國日飲無所請事何以憂天下然無言吾告汝
也窋既洗沐歸時間自從其所諫參(間謂空也自從其所猶言自出其意)
(也)怒而笞之二百曰趍入侍天下事非乃所當言也至
朝時帝讓參(讓責也)曰與窋胡治乎(胡何也言共窋為何治也)乃者我
使諫君也(乃者猶言曩也)參免冠謝曰陛下自察聖武孰與高
皇帝帝曰朕乃安敢望先帝參曰陛下觀參孰與蕭何
賢上曰君似不及也參曰陛下言之是也且高皇帝與蕭
何定天下法令既明具陛下垂拱參等守職遵而勿失
不亦可乎帝曰善君休矣
陳平為左丞相周勃為右丞相時文帝益明習國家事
朝而問右丞相勃曰天下一歲决獄幾何(臨朝問也)勃謝不
知問天下錢榖一歲出入幾何勃又謝不知汗出浹背
媿不能對帝又問左丞相平平曰有主者帝曰主者為
誰乎平曰陛下即問决獄責廷尉問錢榖責治粟内史
帝曰苟各有主者而君所主何事也平謝曰主臣(惶恐之辭)
(也猶今言死罪也又曰主擊也臣服也言其擊服惶恐之辭)陛下不知其駑下使待
罪宰相(駑凡馬之稱非駿者也故以自喻)宰相者上佐天子理隂陽順
四時下遂萬物之宜(遂繇也)外鎮撫四夷諸侯内親附百
姓使卿大夫各得任其職也帝稱善勃大慙出而讓平
曰君獨不素教我乎平笑曰君居其位獨不知其任耶
且陛下即問長安盗賊數又欲強對耶於是絳侯自知其
能弗如平遠矣居頃之勃謝免相而平專為丞相
丙吉為丞相寬大好禮讓掾史有罪贓不稱職輙予長
休告(長給休假令其去職也)終無所按騐客或謂吉曰君侯為漢
相奸吏成其私然無所懲艾(艾讀曰乂)吉曰夫以三公之府
有按吏之名吾竊陋焉後人代吉因以為故事公府不
按吏自吉始於官屬掾史務掩過揚善吉又嘗出逢清
道羣鬭者死傷横道(清道時反羣鬭也清道謂天子當出或有齋祀先令道路清净)吉
過之不問掾史獨怪之吉前行逄人逐牛牛喘吐舌(喘急)
(息)吉止駐使騎吏問逐牛行幾里矣掾史獨謂丞相前
後失問或以譏吉吉曰民鬭相殺傷長安令京兆尹職
所當禁備逐捕歲終丞相課其殿最奏行賞罰而已宰
相不親小事非所當於道路問也方春少陽用事未可
太熱恐牛近行用暑故喘此時氣失節恐有所傷害也
三公典調和隂陽職當憂是以問之掾史乃服以吉知
大體
王商為左將軍輔政成帝建始三年秋京師民無故相
驚言大水至百姓奔走相蹂躪(蹂踐也躪躒也)老弱號呼長安
中大亂帝親御前殿召公卿議大將軍鳳以為太后與
帝及後宫可御船令吏民上長安城以避水羣臣皆從
鳳議左將軍商獨曰自古無道之國水猶不冒城郭(冒蒙)
(覆也)今政治和平世無兵革上下相安何因當有大水一
日暴至此必訛言也(訛偽也)不宜令上城重驚百姓帝乃
止有頃長安中稍定問之果訛言帝於是美壯商之固
守數稱其識而鳳大慚自恨失言
後漢李固為太尉與大將軍梁冀參錄尚書事梁太后
臨朝以揚徐盗賊盛強恐驚擾致亂使中常侍詔固等
欲湏所徵諸士候到乃發殤帝喪固對曰帝雖幼少猶
天下之父今日即亡人神感動豈有臣子反共掩匿乎
昔秦始皇亡於沙丘胡亥趙高隠而不發卒害扶蘇以
至亡國近北鄉侯薨閻后兄弟及江京等亦共掩秘遂
有孫程手刃之事此天下大忌不可之甚者也太后從
之即暮發喪
蜀諸葛亮為丞相先主以法正為蜀郡太守揚武將軍
外統都畿内為謀主一飱之德睚眦之怨無不報復擅
殺毁傷己者數人或謂諸葛亮曰法正於蜀郡大縱横
將軍宜啟主公抑其威福亮曰主公之在公安也北畏
曹公之強東憚孫權之逼近則懼孫夫人生變於肘腋
之下當斯之時進退狼䟦法孝直(孝直正字)為之輔翼令翻
然翺翔不可復制如何禁止法正使不得行其意邪(初孫)
(權以妹妻先主妹才捷剛猛有諸兄之風侍婢百餘人皆親執刃侍立先主每入衷心嘗凛凛亮又知先主雅)
(愛信正故言如此)
費褘為錄尚書時大將軍姜維自以練習西方風俗兼
負其才武欲誇諸羌胡以為羽翼謂自隴以西可斷而
有也每欲興軍大舉禕嘗裁抑不從與其兵不過萬人
禕謂維曰吾等不如丞相亦已遠矣丞相猶不能定中
夏况吾等乎且不如保國治民敬守社稷如其功業以
俟能者無以為希冀僥倖而决成敗於一舉若不如志
悔之無及
吳陸遜為丞相時太子與魯王二宫並闕中外職司多
遣子弟給侍全琮報遜遜以為子弟苟有才不憂不用
不宜私出以邀榮遇若其不佳終為取禍且聞二宫勢
敵必有彼此古人之厚忌也琮子寄果阿附魯王輕為
交搆遜書與琮曰卿不師日磾而宿留阿寄終為足下
門戶致禍琮不納後果致敗
晉王祥初仕魏與何曾荀顗並為三公時武帝為晉王
祥與顗往謁顗謂祥曰相國尊重何侯既已盡敬今便
當拜也祥曰相國誠為尊貴然是魏之宰相吾等魏之
三公公王相去一階而已班例大同安有天子三司而
拜人者損魏朝之望虧晉王之德君子愛人以禮吾不
為也及入顗遂拜而祥獨長揖帝曰今日方知君見顧
之重矣
石鍳武帝太康末拜司空與中護軍張邵監統山陵時
大司馬汝南王亮為太傅楊駿所疑不敢臨喪出營城
外時有告亮欲舉兵討駿大懼白太后令惠帝為手詔
詔鍳及張劭使率陵兵討亮劭駿甥也便率所領催鍳
速發鍳以為不然保持之遣人密覘視亮已别道還許
昌於是駿止論者稱之
王渾太熙初遷司徒惠帝即位加侍中及誅楊駿崇重
舊臣乃加渾兵渾以司徒文官主史不持兵持兵乃吏
屬絳衣自以偶因時寵權得持兵非是舊典皆令皂服
論者美其謙而識體
王衍為太尉尚書令封武陵侯辭封不受時雒陽危逼
多議遷都以避難而衍獨買車服以安衆心
王戎為司徒先是李含領始平中正被貶歸長安歲餘
光禄差含為夀城邸閣督戎表含曾為大臣雖見割削
不應降為此職詔停之
王導為中書監錄尚書事元帝上尊號百官陪列命導
升御牀共坐導固辭至于三四曰若太陽下同萬物蒼
生何繇仰炤帝乃止後導為太保與庾亮等共輔成帝
庾亮將徵蘇峻訪之於導導曰峻猜險必不奉詔且山
藪藏疾宜包容之固争不從亮遂詔峻既而難作六軍
敗績蘇峻既平宗廟宫室並為灰燼温嶠議遷都豫章
三吳之豪請都會稽二論紛紜未有所適導曰建康古
之金陵舊為帝里又孫仲謀劉玄德俱言王者之宅古
之帝王必不以豐儉移都苟弘衛文大帛之冠則無往
不可若不績其麻則樂土為墟矣且北寇游魂伺我之
隙一旦示弱竄於蠻越求之望實懼非良計今特宜鎮
之以静羣情自安繇是嶠等謀並不行進位太傅又拜
丞相庾亮以望重地逼出鎮于外南蠻校尉陶稱聞說
亮當舉兵内向或勸導密為之防導曰吾與元規休戚
是同悠悠之談宜絶智者之口則如君言元規若來吾
便角巾還第復何懼哉又與稱書以為庾公帝之元舅
宜善事之於是䜛間遂息
庾冰代王導為相初導輔政每從寬惠冰頗任威刑范
汪諫冰曰頃天文錯度足下宜盡消禦之道冰曰玄象
豈吾所測正當勤盡人事耳成帝疾篤時有為尚書符
勑宫門宰相不得前左右皆失色冰神氣自若曰是必
虚妄推問果詐衆心乃定
蔡謨為司徒錄尚書事石季龍死中國大亂時朝野咸
謂當太平復舊謨獨謂不然語所親曰胡滅誠大幸也
然將貽王室之憂或曰何哉謨曰夫能順天而奉時濟
六合於草昧若非上哲必繇英豪度德量力非時賢所
及必將經營方表疲人以逞志才不副意略不稱心才
殫力竭智勇俱屈此乃韓盧東郭所以雙斃也
何充為司徒錄尚書事加侍中庾翼臨終表以後任委
其子爰之于時論者並以諸庾世在西藩人情所歸宜
依翼所請以安物情充曰不然荆楚國之西門戸口百
萬北帶彊胡西隣勁蜀經略險阻周旋萬里得賢則中
原可定勢弱則社稷同憂所謂陸抗存則吳存抗亡則
吳亡者豈可以白面年少猥當此任哉
桓温英略過人有文武識度西夏之任無出温者議者
又曰庾爰之肯避温乎如今阻兵耻懼不淺充曰温足
能制之請君勿憂乃使温西爰之果不敢争
王彪之與謝安共掌朝政安欲更營宫室彪之曰中興
初即位東府殊為儉陋元明二帝亦不改制蘇峻之亂
成帝止蘭臺都堂殆不蔽寒暑是以更營修築方之漢
魏誠為儉狹但不至陋乃合豐約之中今自可隨宜增
益修補而已彊寇未殄正是休兵養士之時何可大興
工勞擾百姓邪安曰宫室不壯後世謂人無能彪之曰
任天下事當保國寧家朝政惟允豈以修屋宇為能邪
安無以奪之故終彪之世不改營焉
謝安為尚書僕射總關中書事安義存輔導雖會稽王
道子亦頼弼諧之益時強敵寇境邊書續至梁益不守
樊鄧陷沒安每鎮以和靖御以長算德政既行文武用
命不存小察弘以大綱威懷外著人皆比之王導謂文
雅過之及桓冲卒荆江二州並缺物論以謝玄勲望宜
以授之安以父子皆著大勲恐為朝廷所疑又懼桓氏
失職桓石虔復有沔陽之功慮其驍猛在形勢之地終
或難制乃以桓石民為荆州改桓伊於江州石虔為豫
州既以桓據三州彼此無怨各得所任其經遠無競類
皆如此
宋袁粲為中書監開府領司徒與齊高帝褚彦回劉彦
節遞日入直平决萬幾粲閒默寡言不肯當事主書每
往諮决或高詠對之特立一意則衆莫能改
後魏長孫道生太宗時為司空侍中每建大議多合時
機
伊馥文成時為司空清約自守為政舉大綱而已不為
苛碎
唐魏徵為侍中尚書省滯訟有不决者請徵平理之徵
性非習法但存大體以處斷無不悅服
李勣為司空永徽初高宗謂侍臣曰今天下少事求之
前史擬之何帝中書令高季輔對曰漢之文景周之成
康雖幾致刑措誠未擬今日北方遐遠並為州縣尋閱
載籍未或前聞勣對曰臣不讀書寡聞淺識如臣所見
能致天下太平四海無事者實在於君若君正則百僚
正百僚正則天下正故知天下安静在於陛下帝曰然
若人君不踐正道則臣面從而退故如公言矣
長孫無忌永徽初以太尉同中書門下三品高宗嘗謂
公卿曰朕開獻書之路冀有意見可錄將擢用之比者
上疏雖多而遂無可採者無忌對曰陛下即位政化流
行條式律令固無遺闕言事者率其鄙見妄希僥倖至
於禆俗益教理當無足可取然須開此路猶冀時有讜
言如或杜絶便恐下情不達帝又聞所在官司猶自多
有顔面無忌曰顔面阿私自古不免然聖化所漸人皆
向公至於肆情曲法實謂必無此事小小收取人情恐
陛下尚亦不免况臣不私其親戚豈敢頓言絶無
張文瓘龍朔中為東臺侍郎同東西臺三品時諸宰相
以政事堂供饌珍美議減其料文瓘曰此食天子所以
重機務待賢才也吾輩若不任其職當自陳乞以避賢
路不可減削公膳以邀求名譽也國家之所貴不在此
苟有益於公道斯亦不為名也衆乃止
郝處俊咸亨中同東西臺三品高宗嘗謂曰王者無外
何藉於守禦雖然重門擊柝盖備不虞方知禁衛在於
謹肅朕嘗以秦法猶為大寬荆軻匹夫耳而匕首竊發
始皇駭懼莫有拒者豈不繇積習寬慢使其然乎處俊
對曰此繇法急所致不繇寬慢也帝曰何以知之對曰
秦法輙升殿者夷三族人皆懼族安有敢拒者逮乎魏
武法亦尚峻臣見魏令云京城有變九卿各居其府其
後嚴才作亂與其徒屬數千人攻左掖門魏武登銅雀
臺遠望無敢救者時王修為奉常聞變召車馬未至便
將官屬步至宫門魏武望見之曰彼來者必王修此繇
王修察變知機違法赴難向各守法遂成其禍故知王
者設法敷化不可以太急且政寬則人慢政急則人無
所措手足聖王之道寬猛相濟詩曰不懈于位民之攸
塈謂仁政也又曰式遏寇虐無俾作慝謂威刑也洪範
曰高明柔克沉潛剛克謂中正道也帝曰善
宋璟開元初為侍中玄宗令璟與中書侍郎蘇頲為皇
子制名及封邑并公主等邑號璟等奏曰王子將封三
十餘國周之麟趾漢之犬牙彼何足云於斯為盛竊以
郯郟王等皆傍有古邑字臣等以類推謹條三十國名
又王子先有名者皆上有嗣字又公主邑號亦選擇三
十美名皆文不害意言足定體又令臣等别撰一佳名
及一美邑號者七子均養百王至仁令若同等别封每
緣母寵子愛骨肉之際人所難言天地之中典有常度
昔袁盎降慎夫人之席文帝竟納之慎夫人亦不以為
嫌美其得久長之計臣等故同進更不别封上彰覆載
無偏之德玄宗稱嘆久之璟又奏曰臣伏見韶州奏事
云廣州為臣立遺愛頌但碑所以頌德紀功披文相質
臣在郡日課無所稱縱恭宣政理幸免罪戾一介俗吏
何足書能濫承恩私見在樞密以臣光寵成彼諂諛欲
革此風望自臣始請勑廣府即停從之時鄭州百姓亦
為前刺史孟温禮樹碑因是亦命罷之
裴光庭開元中為侍中時有司寫毛詩禮記左傳文選
各一部賜金城公主從其請也秘書省正字于休烈表
投招諫匭言曰臣聞戎狄國之寇也經籍國之典也傳
曰裔不謀夏夷不亂華所以革其非心在乎有備無患
臣聞國之利器不可以示人昔東平王求史記諸子漢
朝不與盖以史記多兵謀諸子雜詭術夫以東平帝之
懿戚尚不欲示征戰之苦况西戎國之遠藩曷可貽經
典之事且魯秉周禮齊不加兵吳獲乘車楚屢奔命一
以司典守國一以喪法危邦傳曰仲叔于奚請曲懸繁纓
仲尼曰惜也不如多與之邑惟名與器不可以假人臣
聞狄固貪婪貴貨易土曷若錫之錦綺厚以玉帛必不
得已請去春秋當周德既衰諸侯強盛禮樂自出征伐
競興情偽於是乎生變詐於是乎起則有以臣召君之
事取威定覇之名若與此書國之患也表入勑下中書
門下議光庭奏曰西戎不識禮經心昧德義頻負盟約
孤背國恩今則計窮求哀稽顙聖慈含育許其降和所
請書隨事給與庶使漸陶聲教混一車書文軌大同斯
可致也休烈雖見情偽變詐於是乎生而不知忠信節
義於是乎在帝曰善乃以經書與之
柳渾為兵部侍郎平章事判門下省主吏曰當過官渾
愀然曰列官守職宜委有司紛更撓之非賢者用心也
士或千里辭家以干微禄小邑至辨豈慮無能况旌善
進賢事不在此其年吏曹注擬無退量者
武元衡元和初平章事憲宗甚禮信之詔追浙西節度
使李錡稱疾請醫理至歲暮帝以問宰臣鄭絪請如錡
奏元衡曰不可且錡先自請來朝詔既許之即又稱疾
是可否在錡也今陛下新臨天下屬耳目焉若使奸臣
得遂其私則威令從此去矣帝曰然遽追之錡果計窮
而反
裴度元和中平章事時王稷家奴二人告稷換其父鍔
遺表隠沒進奉錢物既命鞫之留其奴於内仗又發中
使就東都簡責其家財度奏曰王鍔身沒之後其家進
獻已多今因奴上告又命簡責其家臣恐天下將帥聞
之必有以家為計者憲宗亟罷其使而殺其奴
令狐楚元和末為中書侍郎同平章事務清化源以分
流品不親細事人皆稱之
李逢吉穆宗長慶中平章事汴州李㝏叛詔僕射尚書
左右丞侍郎給事中中書舍人並至中書與逢吉及杜
元穎同議汴州事先是公卿務苟安者多舉河北近事
請授李㝏以節帝將從之逢吉獨議不可以為河北之
事盖有不得已者與河南固殊若又以節付之則長淮
以北從此難制元穎與戶部侍郎張叔將沮其議且確
争曰安有惜數尺之節而不惜一方之性命乎議未决
適有宋亳穎三州刺史急奏繼至皆請朝廷即别命帥
穆宗大悅以逢吉議是立遣中使分往三州宣慰焉於
是逢吉請以將帥印綬徵李㝏入朝以義成軍節度韓
充乃韓弘母弟寬厚得衆汴人懷之請移鎮大梁脫㝏
敢旅拒即徐許兩軍南北夾攻之東倚滑臺之師而充
入必矣帝皆從其議
韋處厚文宗太和初同平章事急於用才酷嗜文學嘗
病前古有以浮議坐廢者故推擇羣材往往棄瑕亦為
時所議(時李載義累破滄鎮賊衆每俘執多遣刳剔處厚以恩喻之載義深納其旨自此滄鎮所獲生)
(口配隸遠地前後全活數百千人)
鄭覃太和末與李石同平章事有詔江西湖南以官健
衣粮一百二十分送上都充宰相召顧手力覃等上言
宰相上弼聖政下理羣司若忠正無邪宗社所佑縱逢
盗賊兵不能傷若事涉隠欺心懷矯妄雖有防衛神得
誅之臣等願推赤心以荅聖奬孟軻知非臧氏孔子不
畏匡人其前件衣糧並請勑停依前制置只以金吾司
手力充引上從之
李石太和末同平章事時中使劉行深田全操等六人
自廵邊廻馳入金光門驛騎奔驅訛言相驚云兵自外
至兩省官及百司官僚倉皇散走至有不及束帶襪而
乘者街衢百姓縱横呌譟塵坌四起時石與宰相鄭覃
在中書廻顧人吏稍稍散失覃謂石曰耳目頗異且宜
出去石曰今事勢不可知宜堅坐鎮之冀將寧定若宰
相亦走則中外亂矣必或繼亂走將何逃任重官崇人
心所屬不可忽也覃然之石閱視文案沛然自若京城
不逞之徒潛備弓刀引首北望冀城門閉即恣行剽劫
時内使連命閉門左金吾將軍陳君賞領其徒立望仙
門下曰縱使有賊閉門不難請徐觀之至於日晚京城
始定是日微石與君賞已及亂矣
周馮道初仕後唐天成中同平章事凡孤寒士子抱才
業素知識者皆與引用本朝衣冠履行浮躁者必抑而
鎮之
册府元龜卷三百二十
