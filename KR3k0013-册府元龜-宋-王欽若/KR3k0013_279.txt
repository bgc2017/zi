册府元龜卷二百七十九宋王欽若等撰
宗室部
領鎮第二
宋始安王休仁文帝第十二子孝建三年都督南兖徐
二州諸軍事冠軍將軍兖州刺史大眀元年入為侍中
四年出為湘州刺史加號平南將軍八年遷使持節督
江州南豫州之晉熙新蔡郢州之西陽三郡諸軍事安
南將軍江州刺史未拜前廢帝景和元年遷使持節都
督雍梁南北秦四州諸軍事安西將軍寧蠻校尉雍州
刺史未之任留為散騎常侍護軍將軍太宗立以為使
持節侍中都督揚南徐二州諸軍事司徒尚書令揚州
刺史薛安都據彭城招引後魏復都督北討諸軍事時
豫州刺史殷琰據壽春未平晉平王休祐先督征討諸
軍事休祐出領江陵休仁又代督西討諸軍事泰始五
年進都督豫司二州休仁子伯融歴南豫州刺史琅琊
臨淮二郡太守寧朔將軍廣州刺史不之職
晉平刺王休祐文帝十三子大眀元年領長安校尉遷
東揚州刺史未拜徙湘州刺史加號征虜將軍四年為
使持節都督豫司二州南豫州之梁郡諸軍事右將軍
豫州刺史眀帝定亂以為使持節都督荆湘雍益梁寧
南北秦八州諸軍事驃騎大將軍荆州刺史改都督江
郢雍湘等州江州刺史又改都督江南豫司州南豫州
刺史又改都督豫江司三州豫州刺史時豫州刺史殷
琰據壽春反叛休祐出鎮歴陽督劉勔等討琰琰未平
勔築長城守之休祐復徙都督荆湘雍益梁寧南北秦
八州諸軍事荆州刺史泰始六年徵為都督南徐南兖
徐兖青冀六州諸軍事南徐州刺史加侍中帝以休祐
貪虐不可蒞民留之京邑遣上佐行府州事
休祐子宣翊為寧朔將軍湘州刺史未拜免
海陵王休茂文帝第十四子大眀二年以為使持節都
督雍梁南北秦四州郢州之竟陵隨二郡諸軍北中郎
將寧蠻校尉雍州刺史
桂陽王休範文帝第十八子大眀三年出為江州刺史
眀帝定亂以為使持節都督南徐州未拜以驃騎大將
軍還為江州進督越州諸軍事
巴陵哀王休若文帝第十九子大眀四年出為都督徐
州諸軍事增督豫州之梁郡眀年徵為散騎常侍左右
郎將吳興太守復徵為散騎常侍眀帝泰始元年出為
使持節都督會稽東陽永嘉臨海新安五郡諸軍事領
安東將軍會稽太守率衆東討進督吳興晉陵二郡進
號衛將軍給鼓吹一部又進督晉安二郡諸軍事二年
遷督雍梁南北秦四州荆州之竟陵隨二郡諸軍事寧
蠻校尉雍州刺史四年遷使持節都督湘州諸軍事進
號征南將軍湘州刺史仍為都督荆湘雍益梁寧南北
秦八州諸軍事征西將軍荆州刺史六年荆州刺史晉
平王休祐入以休若監荆州事進號征南將軍湘州刺
史仍為都督荆湘雍益梁寧南北秦八州諸軍事征西
將軍荆州刺史七年被徵代休祐為都督南徐南兖徐
兖青冀六州諸軍事征北大將軍南徐州刺史
豫章王子尚孝武帝第二子孝建三年都督南徐南兖
二州諸軍事北中郎將南兖州刺史其年遷揚州刺史
大眀二年加撫軍將軍三年浙江西立王畿以江東為
揚州子尚都督揚州江州之鄱陽晉安建安三郡諸軍事揚
州刺史五年改封豫州領會稽太守七年加使持節前
廢帝即位罷王畿復徵子尚都督揚南徐二州諸軍事
領尚書令觧督東揚州
晉安王子勛孝武第三子大眀四年都督南兖州徐州
之東海諸軍事征虜將軍南兖州刺史七年改督江州
南豫州之晉熙新蔡郢州之西陽三郡諸軍事前將軍
江州刺史八年遷使持節都督雍梁南北秦四州郢州
之竟陵隨二郡諸軍事鎮軍將軍寧蠻校尉雍州刺
史未拜以鎮軍將軍還為江州景和元年加使持節
松滋侯子房孝武第六子永光元年自宣城太守遷東
揚州刺史景和元年罷東揚州子房以本號督會稽東
陽新安臨海永嘉五郡諸軍事會稽太守眀帝即位改
督為都督進號安東將軍
臨海王子頊孝武第七子大眀五年自吳興太守遷使
持節都督廣交二州湘州之始興始安臨賀三郡諸軍
事征虜將軍平越中郎將廣州刺史未之鎮徙荆州刺
史廢帝即位以本號都督荆湘雍益梁寧南北秦八州
諸軍事刺史如故眀帝即位觧督雍州以為鎮軍丹陽
尹尋留本任進督雍州
始平孝敬王子鸞孝武第八子大眀五年自吳郡太守
遷北中郎將南徐州刺史領南琅邪太守六年加都督
南徐州諸軍事八年加中書令領司徒前廢帝即位解
中書令領司徒加持節之鎮
永嘉王子仁孝武第九子大眀五年年五歲監雍梁南
北秦四州郢州之竟陵隨二郡諸軍事北中郎將寧蠻校尉
雍州刺史遷東中郎將吳郡太守六年又遷丹陽尹前
廢帝即位加征虜將軍領衛尉尋出為左將軍南兖州
刺史景和元年遷南徐州刺史泰始中四方平定以為
使持節都督湘廣交三州諸軍事平南將軍湘州刺史
始安王子真孝武第十一子大眀七年自吳興太守遷
使持節監廣交二州始興始安臨賀三郡諸軍事平越
中郎將廣州刺史不之鎮遷征虜將軍南彭城太守領
石頭戍事景和元年為丹陽尹尋為南兖州刺史
邵陵王子元孝武第十三子景和元年出為湘州刺史
晉熙王爕眀帝第六子元徽元年年四歲以為使持節
監郢州豫州之西陽司州之義陽二郡諸軍事征虜將軍
郢州刺史以黃門郎王奐為長史揔府州之任眀年太
尉江州刺史桂陽王休範舉兵逼朝廷爕遣中兵參軍
馮景祖襲潯陽休範留中兵參軍毛思連州别駕程罕
之居守開門詣景祖降進爕號安西將軍加督江州諸
軍事四年又進爕鎮西將軍加鼓吹一部順帝即位徵
為使持節督揚南徐二州諸軍事撫軍將軍揚州刺史
先是齊世子蕭賾為爕安西長史行府州事時亦被徵
為左衛將軍與爕俱下會荆州刺史沈攸之舉兵反世
子因奉爕鎮潯陽之盆城據中流為内外形援攸之平
爕還京邑齊王蕭道成為南徐州燮解督南徐進督南豫
江州諸軍事號中軍將軍儀同三司
邵陵殤王友眀帝第七子元徽二年年五歲出為使持
節督江州豫州之西陽新蔡晉熙三郡諸軍事南中郎
將江州刺史順帝即位進號左將軍改為郡都督昇眀
二年徙都督南豫豫司三州諸軍事安南將軍南豫州刺
史歴陽太守
武陵王贊眀帝第九子元徽四年出為使持節南徐兖
青冀等州諸軍事北中郎將南徐州刺史順帝昇眀元
年遷持節督郢州司州之義陽諸軍事前將軍郢州刺
史二年為沈攸之所圍徙督荆湘雍益梁寧南北秦八
州諸軍事安西將軍荆州刺史攸之平乃之鎮
隨陽王翽眀帝第十子昇眀元年為使持節督郢州司
州之義陽諸軍事西中郎將郢州刺史未拜徙督湘州
諸軍事南中郎將湘州刺史
南齊豫章文獻王嶷太祖第二子太祖為宋相嶷出鎮
東府加冠軍將軍出為使持節都督江州豫州之新蔡
晉熙二郡軍事左將軍江州刺史徙都督荆湘雍益梁
寧南北秦八州諸軍事鎮西將軍荆州刺史持節太祖
即位遷侍中尚書令都督揚南徐二州諸軍事驃騎大
將軍開府儀同三司揚州刺史會北邊騷動帝思為經
略乃詔曰西關揔司王畿誠為治要荆楚領馭遐遠任
寄弘隆自頃公私彫盡綏撫之宜尤重恒日復以為都
督荆湘雍益梁寧南北秦八州諸軍事南蠻校尉荆湘
二州刺史入為都督揚南徐二州諸軍事中書監司空
揚州刺史
臨川獻王映太祖第三子宋末沈攸之事難作太祖時
領南徐州以映為寧朔將軍鎮京口事寧除淮南宣城
二郡太守並不拜仍為假節都督南兗兗徐青冀五州諸
軍事行兖州刺史復為冠軍將軍南兖州刺史太祖踐
阼以映為使持節都督荆湘雍益梁寧南北秦八州諸
軍事平西將軍荆州刺史又領湘州刺史不行改授散
騎常侍都督揚南徐二州諸軍事前將軍揚州刺史出
為都督荆湘雍益梁巴寧南北秦九州諸軍事鎮西將
軍荆州刺史
長沙威王晃太祖第四子宋順帝昇眀二年自寧朔將
軍淮南宣城二郡太守遷為持節監豫司二州之西陽
諸軍事西中郎將豫州刺史尋遷使持節都督南徐兖
二州諸軍事後將軍南徐州刺史世祖加晃鎮軍將軍
轉丹陽尹
武陵昭王曄太祖第五子建元三年出為持節都督會
稽東陽新安永嘉臨海五郡軍事會稽太守世祖以曄
為江州刺史又為丹陽尹
安成恭王暠太祖第六子建元二年除冠軍將軍鎮石
頭戍領軍事四年出為使持節督江州豫州之晉熙諸
軍事南中郎將江州刺史永明六年為南徐州刺史九
年遷散騎常侍秘書監領石頭戍事
鄱陽王鏘太祖第七子建元四年世祖即位以鏘為使
持節督雍梁南北秦四州郢州之竟陵司州之隨郡軍
事北中郎將寧蠻校尉雍州刺史七年轉征虜將軍丹
陽尹尋加散騎常侍特進號撫軍出為江州刺史九年
始親府州事加使持節督江州諸軍事安南將軍
桂陽王鑠字宣朗太祖第八子永明二年出為南徐州
刺史鎮京口歴代鎮府鑠出蕃始省軍府
始興簡王鑑太祖第十子永明二年世祖始以鑑為持
節都督益寧二州軍事前將軍益州刺史八年進號安
西將軍明年為散騎常侍祕書監領石頭戍事
衡陽王鈞太祖第十一子出繼元王道度永明四年為
江州刺史累遷左衛將軍為世祖所知兄弟中意遇次
鄱陽王鏘十年轉中書令領石頭戍事
江夏王鋒太祖第十二子永明七年自輔國將軍南彭
城平昌二郡太守遷左衞將軍仍轉侍中領石頭戍事九
年出為徐州刺史
南平王銳太祖第十五子永眀十年出為持節都督湘
州諸軍事南中郎將湘州刺史
宜都王鏗太祖第十六子永眀十一年為持節都督南
豫司二州軍事冠軍將軍南豫州刺史
晉熙王銶太祖第十八子隆昌元年出為持節都督郢
司二州軍事冠軍將軍郢州刺史
河東王鉉太祖第十九子隆昌元年為驍騎將軍出為
徐州刺史
竟陵文宣王子良世祖第二子宋末昇眀三年為使持
節都督會稽東陽臨海永嘉新安五郡輔國將軍會稽
太守太祖建元二年穆妃薨去官仍為征虜將軍丹陽
尹世祖即位以為使持節都督南徐兖二州諸軍事鎮
北將軍南徐州刺史永眀元年徙為侍中都督南兗兗徐
青冀五州征北將軍南兖州刺史持節如故眀年入為
護軍將軍兼司徒鎮西州十年領尚書令尋為使持節
都督揚州諸軍事揚州刺史隆昌元年進督南徐州
廬陵王子卿世祖第三子世祖即位為使持節都督郢
州司州之義陽軍事冠軍將軍郢州刺史永眀元年徙
都督荆湘益寧梁南北秦七州安西將軍荆州刺史十
年遷使持節都督南豫司三州軍事驃騎將軍南豫州
刺史
魚復侯子響世祖第四子永眀三年自輔國將軍南彭
城臨淮二郡太守遷使持節都督豫州郢州之西陽汝
南二郡軍事冠軍將軍豫州刺史四年進號右將軍進
督南豫州之歴陽淮南潁川汝陽四郡尋出為江州刺
史七年遷使持節都督荆湘雍梁寧南北秦七州軍事
鎮軍將軍荆州刺史
安陸王子敬世祖第五子永明五年為都督荆湘梁雍南北
秦六州軍事平西將軍荆州刺史十年轉散騎常侍撫軍將
軍丹陽尹隆昌元年遷使持節都督南兖兖徐青冀五
州征北大將軍南兖州刺史
晉安王子𢡟世祖第七子永眀三年為持節都督南豫
豫司三州南中郎將南豫州刺史魚復侯子響為豫州子
𢡟解督四年進號征虜將軍南豫新置力役寡少加子
𢡟宣城太守五年為監南兖兖徐青冀五州軍事後將
軍南兖州刺史六年徙監湘州平南將軍湘州刺史眀
年加持節都督八年進號鎮南將軍九年親府州事十
一年為使持節都督雍梁南北秦四州郢州之竟陵司
州之隨郡軍事征北將軍雍州刺史隆昌元年為都督
江州刺史
隨郡王子隆世祖第八子永眀六年自輔國將軍南琅
邪彭城二郡太守遷江州刺史未拜遷持節督會稽東
陽新安臨海永嘉五郡東中郎將會稽太守八年代魚
復侯子響為使持節都督荆雍梁寧南北秦六州鎮西
將軍荆州刺史其年始興王鑑罷益州進號督益州九
年親府州事
建安王子真世祖第九子永眀四年自輔國將軍南琅
邪彭城二郡太守遷持節督南豫司二州軍事冠軍
將軍南豫州刺史領宣城太守進號南中郎將七年進
號右將軍遷丹陽尹出為持節都督郢司二州軍事平
西將軍郢州刺史
西陽王子眀世祖第十子永眀六年為持節都督南兖
兖徐青冀五州軍事冠軍將軍南兖州刺史十年進左
將軍督會稽東陽臨海永嘉新安五郡軍事會稽太守
南海王子罕世祖第十一子永眀六年為北中郎將南
琅邪彭城二郡太守帝初以白下地帶江山徙琅邪郡
自金城治之子罕始鎮此城十年為持節都督南兗兗
徐青冀五州軍事征虜將軍南兖州刺史
巴陵王子倫世祖第十三子永明七年為持節都督南豫
司二州軍事南中郎將南豫州刺史十年遷北中郎將
南琅邪彭城刺史二郡太守
始定王遥光太祖次兄貞王道生之孫眀帝欲即位誅
賞事唯遥光共謀議建武元年以為持節都督揚南徐
二州諸軍事前將軍揚州刺史無子以江陵公寳覧為
後永元二年為持節督湘州輔國將軍湘州刺史
遥光弟遥欣延興元年眀帝樹置以遥欣為持節督兖
州緣淮軍事寧朔將軍兖州刺史仍為督豫州之西陽
司州之汝南二郡輔國將軍豫州刺史未之任建武元
年進號西中郎將遷使持節都督荆雍益寧梁南北秦七
州軍事右將軍荆州刺史眀帝子弟弱小晉安王寳義
有廢疾故以遥光為揚州居中遥欣居陜西在外權勢
并在其門四年進號平西將軍永泰元年以雍州魏兵
至詔遥欣本官領刺史寧蠻校尉移鎮襄陽魏兵退不行
遥欣弟遥昌延興元元年除黃門侍郎未拜仍為持節督
郢司二州軍事寧朔將軍郢州刺史徙督豫州郢州之
西陽司州之汝南二郡軍事征虜將軍豫州刺史
桂陽王昭粲文惠太子第四子欝林王立以皇弟封永
嘉郡王南徐州刺史延興元年出為使持節都督荆雍
益寧梁南北秦七州軍事西中郎將荆州刺史
安陸昭王緬眀帝弟永眀二年自太子詹事出為會稽
太守遷使持節都督雍梁南北秦四州荆州之竟陵司
州之隨郡軍事左將軍寧蠻校尉雍州刺史
緬子寳晊嗣安陸王為持節都督湘州軍事輔國將軍
湘州刺史
巴陵王昭秀文惠太子第三子隆昌元年為使持節都督
荆雍益寧梁南北秦七州軍事西中郎將荆州刺史
巴陵隠王寳義眀帝長子建武元年為持節都督揚南
徐州軍事前將軍揚州刺史寳義少有廢疾故止加除
授仍以始安王遥光代之轉寳義為右將軍領兵置佐
鎮石頭二年出為使持節都督南徐州軍事鎮北將軍
南徐州刺史東昏即位進征北大將軍始安王遥光誅
為都督揚南徐二州軍事驃騎大將軍揚州刺史
江夏王寳玄眀帝第三子建武元年為征虜將軍領石
頭戍事為持節都督郢司二州軍事西中郎將郢州刺
史永泰元年還為前將軍領石頭戍事未拜永元元年
進車騎將軍代晉安王寳義為使持節都督南徐兖二
州軍事南徐兗二州刺史
廬陵王寳源眀帝第五子建武元年為北中郎將鎮琅
邪城遷右將軍領石頭戌事仍出為使持節都督南兖
兖徐青冀五州軍事後將軍南兖州刺史徙為都督會
稽東陽臨海永嘉新安五郡軍事會稽太守
鄱陽王寳夤眀帝第六子建武二年為北中郎將鎮琅
邪城明年出為持節都督江州軍事南中郎將江州刺史東
昏即位為使持節都督郢司二州軍事征虜將軍郢州刺
史永元二年徵為撫軍領石頭戍事未拜三年為車騎將
軍開府儀同三司鎮石頭和帝立西臺以寳夤為使持節
都督南徐兖二州軍事衛將軍南徐州刺史少帝以為
持節都督荆益寧雍梁南北秦七州軍事荆州刺史
邵陵王寳攸眀帝第九子建武三年為北中郎將鎮琅
邪城永元元年為持節都督南北徐南兗青冀五州軍事
南兖州刺史未拜遷征虜將軍領石頭戍事丹陽尹陳
顯達平出為持節督江州軍事左將軍江州刺史
晉熙王寳嵩眀帝第十子永元二年為冠軍將軍丹陽
尹仍遷持節都督南徐兖二州軍事南徐州刺史將軍
如故
桂陽王寳貞眀帝第十一子永元二年為中護軍北中
郎將領石頭戍事
册府元龜卷二百七十九
