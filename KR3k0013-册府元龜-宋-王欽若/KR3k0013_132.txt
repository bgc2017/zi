册府元龜卷一百三十二宋王欽若等撰
帝王部
褒功
周官司勳掌六功之名數而制其褒賞之典繇三代而
下乃有參豫締搆輔成大業扶奬王室佐佑生民處帷
幄而運籌内申於毗贊執干戈而戡難外震於威靈至
或矢謀盡規經物成務定策佐命而安宗社奉辭出塞
而清戎羯勳烈並建威聲載路於是有金石之賜車服
之錫加以殊禮形於善頌乃至增其爵秩賞及胄裔推
詔奬以温密著圖繢之炳煥示慈於燕喜宥死於甲令
陪葬於園寝配饗於大烝稱伐於銘篆飾終於贈諡皆
所以顯楊其丕績懋觀於來者使知夫為善之益而慕
報德之盛焉
周武王伐紂時封諸臣有功者於廟作賚之詩賚予也
言所以賜予善人也
成王幼弱周公踐天子之位以治天下六年朝諸侯於
明堂制禮作樂頒度量而天下大服(踐猶履也頒讀為班度謂丈尺高卑)
(廣狹也量為豆區斗斛箱莒所容受)七年致政於成王以周公為有勳勞
於天下(致政以王事歸授之王功曰勳事功曰勞)是日封周公於曲阜地方
七百里革車千乘(曲阜魯地上公之封地方五百里加魯以四等之附庸方百里者二十四)
(並五五二十五積四十九開方之得七百里革車兵車也兵車千乘戎國之賦也詩魯頌曰王謂叔父建爾元)
(子俾侯於魯大啟爾宇為同室輔乃命魯公俾侯于東錫之山川土田附庸又曰公車千乘朱英綠縢也)命
魯世世祀周公以天子之禮樂(同之於周尊之也魯公謂伯禽)是以魯
君孟春乘大路載弧韣旂十有二旒日月之章祀帝於
郊配以后稷天子之禮也(孟春建子之月魯之始郊月以至大路殷之祭天車也弧)
(旌旂所以張幅也其衣曰韣天子之旌旂畫日月帝謂蒼帝靈威曜也吴天上帝魯不祭)季夏六月
以禘禮祀周公於太廟牲用白牡尊用犠象山罍鬱尊
用黃目灌用玉瓉大圭薦用玉豆雕篹爵用玉琖仍雕
加以璧散璧角爼用梡嶡升歌清廟下管象朱干玉戚
冕而舞大武皮弁素積裼而舞大夏昧東夷之樂也任
南蠻之樂也納夷蠻之樂於太廟言廣魯於天下也(季夏)
(建巳之月也禘大祭周公曰太廟魯公曰世室羣公稱宫白牡殷牲也尊酒器也犧尊以沙羽為盡飾象骨飾)
(之鬱鬯之器也黃彛也灌酌鬱鬯以獻也瓚形如槃容五升以大圭為柄是謂圭瓚篹籩屬也以竹為之雕刻)
(飾其直者也爵君所進于尸也仍因也因爵之形為之飾也加加爵也散角皆以璧飾其口也梡始有四足也)
(嶡為之距清廟同頒也象謂周頒武也以管播之朱干赤大盾也戚斧也冕冠名也諸侯之服自衮冕而下如)
(王之服也大武周舞也大夏夏舞也周禮昧師掌教昧樂詩曰以雅以南以籥不僣廣大也)周公在
豐(致政老歸)將没欲葬成周(已所營作示終始念之)公薨成王葬于畢
(不敢臣周公故使近文武之墓)告周公作亳姑(周公徙奄君子亳姑因告作以葬畢之義并及)
(奄已定亳姑言所遷之功成云)
康王追念周公之所以勲勞者而欲尊魯故賜之以重
祭外祭則郊社是也内祭則大嘗禘是也(言此者王室所欲右周公)
(之功)夫大嘗禘外歌清廟下而管象朱干玉戚以舞大武
八佾以舞大夏此天子之樂也康周公故以賜魯也(清廟)
(頌文王之詩也管象吹管而舞武象之樂也朱干赤盾戚斧也此武象之舞所執也佾猶列也大夏禹樂文舞)
(也執羽籥文武之舞皆八列互言之耳康猶褒大也易晉卦曰康侯用錫馬)子孫纂之至於
今不廢所以明周公之德而又以重其國也(不廢不廢其此禮樂)
(也重猶尊也)
平王元年命衛侯和為公(和武公也)初犬戎殺幽王武公將
兵往佐周平戎甚有功王命為公
定王十三年晉士會帥師滅赤狄晉侯請于王戊申以
黻冕命士會將中軍且為太傅(代荀林父將中軍且加以太傅之官黻冕命卿)
(之服太傅孤卿)
靈王十八年魯襄公之十九年也鄭公孫蠆卒赴於晉
大夫范宣子言於晉侯以其善於伐秦也(襄十四年晉伐秦子蟜見)
(諸侯師而勸之濟涇也)六月晉侯請於王王追賜之大路使以行
禮(大路天子所賜車服摠名以行葬禮傳言大夫有功則賜服路)
漢高祖五年項籍死帝置酒對衆折隨何曰腐儒(腐儒爛敗)
(言無所堪任)為天下安用腐儒哉(高祖意欲㐮賞隨何恐羣臣不服故對衆折辱令其)
(自數功勞也)隨何跪進曰夫陛下引兵攻彭城楚王未去齊
也陛下發步卒五萬人騎五千能以取淮南乎曰不能
隨何曰陛下使何與二十人使淮南如陛下之意是何
之功賢於步卒數萬騎五千也然陛下謂何腐儒為天
下安用腐儒何也帝曰吾方圖子之功(圖謀也)乃以隨何
為護軍中尉是年高祖置酒雒陽南宫帝曰通侯諸將
(舊曰徹侯避武帝諱曰通侯通亦徹也通言其功德通於王室也又其後改為列侯列者見序列也)毋敢
隠朕(朕曰我古者上下共文咎繇與帝舜言稱朕屈原曰朕皇考至秦獨以為尊稱漢遂因之而不改也)
皆言其情吾所以有天下者何項氏之所以失天下者
何高起王陵對曰(姓高名起漢帝年紀高帝時有信平侯臣陵都武侯臣起魏相邴吉奏高)
(帝事有臣陵臣起)陛下嫚而侮人(嫚易也讀與慢同)項羽仁而敬人然
陛下使人攻城略地所降下者因以與之與天下同利
也項羽妬賢疾能有功者害之賢者疑之戰勝而不與
人功得地而不與人利此其所以失天下也帝曰公知
其一未知其二夫運籌帷幄之中决勝千里之外吾不
如子房填國家撫百姓給餽餉不絶糧道吾不如蕭何
(填與鎮同鎮安也餽亦饋字)連百萬之衆戰必勝攻必取吾不如韓
信三者皆人傑吾能用之(傑言傑然獨出也)此吾所以取天下
者也項羽有一范增而不能用此所以為我擒也羣臣
悅服
宣帝本始元年詔曰夫褒有德賞有功古今之通義也
車騎將軍光禄勳富平侯安世宿衛忠正宣德眀恩勤
勞國家守職秉義以安宗廟其益封萬六百戶次大將
軍光
甘露二年單于始入朝帝思股肱之美迺圖畫其人於
麒麟閣(武帝獲麒麟時作此閣圖畫其象於閣遂以為名又曰漢宫閣疏云蕭何造)法其形
貎署其官爵姓名惟霍光不名曰大司馬大將軍博陸
侯姓霍氏次曰衛將軍富平侯張安世次曰車騎將軍
龍頟侯韓增次曰後將軍營平侯趙充國次曰丞相高
平侯魏相次曰丞相博陵侯丙吉次曰御史大夫建平
侯杜延年次曰宗正陽城侯劉德次曰少府梁丘賀次
曰太子太傅蕭望之次曰典屬國蘇武皆有功德知名
當世是以表而揚之眀著中興輔佐列於方叔召虎仲
山甫焉(三人皆周宣王之臣有文武之功佐宣王中興者言宣帝亦重興漢室而霍光等並為名臣皆)
(比於方叔之屬)凡十一人
成帝建始四年河决於館陶河隄使者王延世使塞(命其)
(為使而塞河也華陽國志云延世字長叔犍為資中人也)以竹落長四丈大九圍盛
以小石兩船夾載而下之三十六日河隄成帝曰東郡
河決流漂二州校尉延世隄防三旬立塞其以五年為
河平元年卒治河者為著外繇六月(以卒治河有勞雖執役日近皆得比)
(繇戌六月也著謂著於簿籍也)惟延世長於計策功費約省用力日寡
朕甚嘉之其以延世為光禄大夫秩中二千石賜爵關
内侯黃金百斤
後漢光武初景丹為偏將軍號奉義侯從擊王郎將兒
宏等於南燕郎兵迎戰漢軍退郤(續漢書曰南燕賊足里上營得上彭車輊)
(重數重也)丹等縱突騎擊大破之追奔十餘里死傷者縱横
丹還光武謂曰吾聞突騎天下精兵今乃見其戰樂可
言邪
建武四年漁陽太守彭寵反上谷太守耿况屢攻破之
五年寵死天子嘉况功使光禄大夫樊宏詔况曰惟况
功大不宜監察從事邊郡塞苦不足久居其詣行在所
賜甲第奉朝請封陽平侯
五年建威大將軍耿弇攻張步於臨淄張步復来攻弇
弇擊破之後數日車駕至淄自勞軍羣臣大會帝謂弇
曰昔韓信破歴下以開基今將軍攻祝阿以發跡此皆
齊之西界功足相方而韓信襲擊已降將軍獨拔勍敵
其功乃難於信也
六年征西大將軍馮異朝京師引見光武謂公卿曰是
我起兵時主簿也為吾披荆棘定關中既罷使中黃門
賜以珍寳衣服錢帛詔曰倉卒蕪蔞亭豆粥滹沱河麥
飯厚意久不報異稽首謝曰臣聞管仲謂桓公曰願君
無忘射鈎臣無忘檻車齊國頼之臣今亦願國家無忘
河北之難小臣不敢忘巾車之恩後數引燕見定議圖
蜀留十餘日令異妻子隨還西上
八年征隗囂征虜將軍祭遵屯汧公孫述遣兵救囂諸
將奔還遵獨留不却詔曰將軍連年距難衆兵即却復
獨案部功勞爛然兵退無宿戒糧食不豫具今乃調度
恐力不堪國家知將軍不易亦不遺力送縑千匹以賜
吏士
陳俊初為安集掾擊銅馬拜彊弩將軍與五校戰手接
短兵追奔二十餘里斬將光武望而嘆曰戰將盡如是
豈有憂哉以俊為琅琊太守行大將軍事俊將兵擊董
憲於贛榆(贛榆縣名屬東海郡)進破朐賊孫陽平之是年張步畔
還琅琊俊追討斬之帝美其功詔俊得專征青徐(華嶠書曰)
(賜俊壐書曰將軍元勳大著威震青徐兩州有警得專征之也)俊得撫貧弱表有義簡
制軍吏不得與郡縣相干百姓歌之數上書自請願奮
擊隴蜀詔報曰東州新平大將軍之力也負海猾夏盜
賊之處國家以為重憂且勉鎮撫之
眀帝時竇憲既破北單于勒銘燕山乃班師詔使中郎
將持節即五原拜憲大將軍封武陽侯食邑二萬戶憲
固辭封賜策許焉永平二年詔曰大將軍憲前歲出征
克滅北狄朝加封賞固讓不受舅氏舊典並蒙爵土(西漢)
(故事帝舅皆封)其封憲冠軍侯邑二萬戶篤郾侯景汝陽侯瓌
夏陽侯各六千戶憲獨不受封
永平中帝追感前世功臣乃圖畫二十八將於南官雲
臺其外又有王嘗李通竇融卓茂合三十二人其二十
八將者太傅高密侯鄧禹中山太守全椒侯馬成大司
馬廣平侯吳漢河南尹阜成侯王良左將軍膠東侯賈
復琅琊太守祝阿侯陳俊建威大將軍好畤侯耿弇驃
騎大將軍參遽侯杜茂執金吾雍奴侯寇恂積弩將軍
昆陽侯傅俊征南大將軍舞陽侯岑彭左曹合肥侯堅
鐔征西大將軍夏陽侯馮異上谷太守淮陽侯王覇建
義大將軍潁陽侯祭遵豫章太守中水侯李忠驃騎大
將軍櫟陽侯景丹右將軍槐里侯萬修虎牙大將軍安
平侯蓋延太常靈夀侯邳彤衛尉安成侯銚期驍騎將
軍昌成侯劉植東郡太守東光侯耿純横野大將軍山
桑侯王嘗城門校尉節陵侯臧宫大司空固始侯李通
捕虜將軍楊虛侯馬武大司空安豐侯竇融驃騎將軍
慎侯劉隆太傅宣德侯卓茂
傅育為武威將軍護羌校尉戰死育初為臨羌長與捕
虜將軍馬武等擊羌滇浯功冠諸軍及在武威聲聞於
匈奴食禄數十年秩奉盡贍給知友妻不免操井臼帝
下詔追褒美之封其子毅為眀進七百戶
魏太祖令曰故陳留太守棗祗天性忠能始共舉義兵
周旋征討後袁紹在冀州亦貪祗欲得之祗深附託於
孤使領東阿令吕布之亂兖州皆叛惟范東河完在繇
祗以兵據城之力也後大軍糧乏得東河以繼祗之功
也及破黃巾定許得賊資業當興立屯田時議者皆言
當計牛輸榖佃科以定施行後祗白以為僦牛輸糓大
收不增糓有水旱灾除大不便反覆来說孤猶以為當
如故大收不可復改易祗猶執之孤不知所從使與荀
令君譏議之時故軍祭酒侯聲云科取官牛為官田計
如祗議於官便於客不便聲懷此云云以疑令君祗猶
自信據計畫還白執分田之術孤乃然之使為屯田都
尉施設田業其時歲則大收後遂因此大田豐足軍用
摧滅羣逆克定天下以隆王室祗興其功不幸早歿追
贈以郡猶未副之今重思之祗宜受封稽留至今孤之
過矣祗子處中宜加封爵以祗為不朽之事婁圭字子
伯從太祖破馬超等子伯功為多太祖嘗嘆曰子伯之
計孤不及也
程昱嘗從太祖征討屢有功及中夏漸平太祖拊昱背
曰兖州不用君言吾何以至此
徐晃為平寇將軍太祖還鄴留晃與夏侯淵拒劉備於
陽平備遣陳式等十餘營絶馬鳴閣道晃别征破之賊
自投山谷多死者太祖聞甚喜假晃節令曰此閣道漢
中之險要咽喉也劉備欲斷絶外内以取漢中將軍一
舉克奪計之善者也
夏侯淵為行護軍將軍督朱靈等屯長安建安中抱罕
宋建因凉州亂自號河西平漢王太祖使淵帥諸將討
建淵至圍抱罕月餘拔之斬建及所置丞相已下淵别
遣張郃等平河關渡河入小湟中河西諸羌盡降隴右
平太祖下令曰宋建造為亂逆三十餘年淵舉滅之虎
步關右所向無前仲尼有言吾與爾不如也
文帝初凉州盧水胡反西河大擾詔以張既為凉州刺
史既追擊大破之斬首獲生以萬數帝甚悦詔曰卿踰
河歴險以勞擊逸以寡勝衆功過南仲勤踰吉甫此勳
非但破胡乃永寕河右使吾長無西顧之念矣徙封西
鄉侯增邑三百并前四百戶
又詔朱靈曰將軍佐命先帝典兵歴年威過方召功踰
絳灌圖籍所美何以加焉朕受天命帝有海内元功之
將社稷之臣皆朕所以同福共慶傳之無窮者也今封
鄃侯富貴不歸故鄉如夜行衣繡若平常所志願勿難
言靈謝曰高唐宿所願於是更封高唐
眀帝青龍元年五月壬申詔祀故大將軍夏侯惇太司
馬曹仁車騎將軍程昱於太祖廟庭(魏書載詔曰昔先王之禮於功臣存)
(則顯其爵位没則祭於大烝故漢氏功臣祠於廟庭大魏元功之臣動爵優著終始休眀者其皆依禮祀之於)
(是以惇等配饗)
齊王正始四年七月詔祀故大司馬曹真征南大將軍
夏侯尚太常桓階司空陳羣太傅鍾繇車騎將軍張郃
左將軍徐晃前將軍張遼右將軍樂進太尉華歆司徒
王朗驃騎將軍曹洪征西將軍夏侯淵後將軍朱靈文
聘執金吾臧覇破虜將軍李典立義將軍龐德武猛校
尉韋典於太祖廟庭
五年十一月癸夘詔祀故尚書令荀攸於太祖廟庭
六年十一月祫祭太祖廟始祀佐命臣二十一人
嘉平二年諸葛誕反驃騎將軍王昶據夾石以逼江陵
持施績全熙使不得東諸葛誕既誅詔曰昔孫臏救趙
直走大梁西兵驟進亦所以成東征之勢也增邑千戶
并前四千七百戶遷司空持節都督如故
郭淮為雍州刺史嘉平元年遷征西將軍都督雍凉諸
軍事三年詔曰昔漢川之役幾至傾覆淮臨危濟難功
書玉册在關右三十餘年外征寇虜内綏民夷比歲以
來摧破闕廖化車騎將軍儀同三司持節都督如故進
封陽曲侯邑凡二千七百八十戶分三百戶封一子亭
侯
高貴鄉公時鄧艾為安西將軍大破姜維之衆甘露元
年詔曰逆賊姜維連年狡黠民夷騷動西土不寕艾籌
畫有方忠勇奮發斬將十數馘首千計國威震於巴蜀
武聲揚於江岷今以艾為鎮西將軍都督隴右諸軍事
進封鄧侯分百戶封子忠為亭侯
陳留王景元三年詔祀故軍祭酒郭嘉於太祖廟庭
四年鄧艾平蜀下詔曰艾曜威奮武深入虜庭斬將搴
旗梟其鯨鯢使僣號之主稽首係頸歴世逋誅一朝而
平兵不踰時戰不終日雲徹席卷蕩定巴蜀雖白起破
強楚韓信克勁趙吳漢禽子陽亞夫滅七國計功論美
不足比勳也其以艾為太尉增邑二萬戶封二子亭侯
各食邑千戶
又詔鍾會曰會所向摧弊前無強敵緘制衆城網羅迸
逸蜀之豪帥面縳歸命謀無遺策舉無廢功凡所降誅
動以萬計全勝獨克有征無戰拓平西夏方隅清晏
其以會為司徒進封縣侯增益萬戶封二子亭侯邑各
千戶
晉武帝泰始二年王沉薨以佐命功武帝方欲委以萬
機既薨帝素服舉哀賜密噐朝服一具衣一襲錢三十
萬布百疋葬田一頃諡曰元眀年帝追思沉勳詔曰夫
表揚往行所以崇賢垂訓慎終紀遠厚德興教也故散
騎常侍驃騎將軍博陵元公沉蹈禮居正直心清粹經
綸墳典才識通治入歴常伯納言之位出幹監收方嶽
之任内著謀猷外宣威略建國設官首登公輔兼統中
朝出納大命實有翼亮佐世之勳其贈沉司空公以寵
靈既往使沒而不朽又前以翼贊之勳當受羣臣之封
而固辭懇至嘉其讓德不奪其志可以郡公官屬送葬
咸寕元年詔論次功臣將配饗宗廟所司奏故太傅鄭
冲太尉荀顗司徒石苞司空裴秀驃騎將軍王沉安平
獻王孚等及太保何曾司空賈充太尉陳騫中書監荀
勖平南將軍羊祜齊王攸等十二人皆銘功太常配饗
清廟
惠帝太安初議郎周玘起義兵破妖賊張昌石冰等徐
揚並平又陳敏反於揚州以玘為安豐太守四品將軍
玘稱疾不行密遣使告鎮東將軍劉凖令發兵臨江已
為内應與顧榮甘草等以兵攻敏敏衆奔潰追獲斬之
又吳興錢璯反玘復率合鄉里義衆討璯斬之傳首建
康玘三定江南開復王略帝嘉其勳以行建威將軍吳
興太守烏城縣侯帝以玘頻興義兵勳誠並茂乃以陽
羡及長城之西鄉丹陽之永世别為義興郡以彰其功
焉懷帝末顧榮卒帝臨喪盡哀欲贈榮依齊王功臣格
吴郡内使殷佑上箋論榮之功曰昔賊臣陳敏憑寵籍
權㴞天作亂兄弟姻婭盤固州郡威逼士庶以為臣僕
于時賢愚計無所出故散騎常侍安東軍司嘉興伯顧
榮經德體道謀猷宏遠忠貞之節在困彌厲﨑嶇艱難
之中逼迫姦逆之下每惟社稷發憤忼愾密結腹心同
謀致討信著羣士名冠東夏德聲所振莫不響應荷戈
駿奔其會如林榮乃躬當矢石為衆率先忠義奮發忘
家為國歴年逋寇一朝土分兵不血刃蕩平六州勳茂
上代義彰天下伏聞論功依故大司馬齊王格不在帷
幕密謀參議之例下附州征野戰之比不得進爵拓土
賜拜子弟遐邇同嘆江表失望齊王親則近屬為方嶽
仗節握兵都督近畿外有五國之援内有宗室之助稱
兵彌時役連天下元功雖建所喪亦多榮衆無一旅任
非藩翰孤絶江外王命不通臨危獨斷以身殉國官無
一金之費人無終朝之勞元惡既殄高尚成功封閉倉
廪以俟大軍故國安物阜以義成俗今日覇圖事舉未
必不繇此而隆也方之於齊強弱不同優劣亦異至於
齊府參佐扶義助強非創謀之主皆賜班受瑞或公或
侯榮首建密謀為方面盟主功高元帥賞卑下佐上虧
經國紀功之班下孤忠義授命之士夫孝積幽眀王教
所崇况若榮者濟難寕國應天先事歴觀古今未有立
功若彼酬報如此者也繇是贈榮侍中驃騎將軍開府
儀同三司諡曰元
愍帝初為秦王索綝立王為皇太子及即尊位綝遷侍
中大僕以首迎大駕昇壇受璽之功封弋居伯尋詔曰
朕昔遇厄運遭家不造播越宛楚爰失舊京幸宗廟寵
靈百辟宣力得從藩衛託乎羣公之上社稷之不隕實
公是頼宜贊百揆傅弼朕躬其授衛將軍領太尉位特
進軍國之事悉以聞之
眀帝時紀瞻為領軍將軍王敦之亂帝使謂曕曰卿雖
病但為朕卧護六軍賊平復自表還家帝不許固辭不
起詔瞻忠亮雅正識局經濟屢以年耆病久逡巡告誠
朕深眀此屯操重高其志今聽所執其以為驃騎將軍
常侍如故服物制度一案舊典遣使就拜止家屬為府
瞻既卒後朝廷論討王含功追封華榮子降先爵二等
封次子一人亭侯
成帝時温嶠薨帝下册書曰朕以眇身纂承洪緒光闡
大道化洽時雍至乃狂狡㴞天社稷危逼惟公眀鑒特
逹識心經遠懼皇綱之不維忿凶宼之縱暴唱率羣后
五州響應首啟戎行元惡受馘王室危而復安三光幽
而復眀功格宇宙勳著八表方頼大猷以拯區夏天不
憗遺早世薨殂朕用痛悼於厥心夫褒德銘勳先王之
眀典今追贈公侍中大將軍持節都督刺史餘如故賜
錢百萬布千疋諡曰忠武祠以太牢初葬於豫章後朝
廷追嶠勳德特為造大墓於元眀二帝陵之北陶侃上
表曰故大將軍嶠忠誠著於聖世勳義感於人神非臣
筆墨所能稱陳臨卒之際與臣書别臣藏之篋笥時時
省視每一思述未嘗不中夜撫膺臨飯酸噎人之云亡
嶠實當之謹寫嶠書上呈伏惟陛下既垂御省傷其情
旨死不忘忠身沒黃泉追恨國恥奬臣戮力救濟艱難
使亡而有知抱恨結草豈樂今日勞費之事願陛下慈
恩停其移葬使嶠棺柩無風波之危魂靈安於后土詔
從之後嶠後妻何氏卒子放之便載喪還都詔葬建平
陵北并贈嶠前妻王氏及何氏始安夫人印綬
郄鑒為太尉薨帝朝晡哭于朝堂遣御史持節護喪事
贈賻一依温嶠故事册曰惟公道德冲邃體識弘遠忠
亮雅正行為世表歴位内外勳庸彌著乃者約峻狂狡
毒流朝廷社稷之危頼公以寕功侔古烈勳邁桓文方
倚大猷藩翼時艱昊天不吊奄忽薨殂朕用悼于厥心
夫爵以顯德諡以表行所以崇眀軌跡丕揚徽邵今贈
太宰諡曰文成祀以太牢魂而有知嘉茲榮寵
魏詠之字長道早與劉裕遊欵及桓玄篡位恊贊義謀
玄敗授建威將軍豫州刺史桓歆寇歴陽詠之率衆擊
走之義熙初進吳國内史卒于官詔曰詠之噐宇弘劭
識局貞隠同奬之誠實銘王府敷績之效垂惠在人奄
致隕喪惻愴于心可贈太常加散騎常侍其後錄其贊
義之功追封江陵縣公食邑二千五百戶
後魏道武初尉古真從帝在賀蘭部為賀染于所執傷
一目古真弟諾少侍帝以忠謹著稱從圍守山諾先登
傷一目帝嘆曰諾兄弟並毁其目以建功效誠可嘉也
寵待遂隆除平東將軍賜爵安樂子
于栗磾為冠軍將軍從帝伐中山及趙魏平定帝置酒
高會謂栗磾曰卿即吾之黥彭大賜金帛
眀元在東宫王雒兒給事帳下元紹之逆帝還宫社稷
獲乂雒兒有功焉即位拜散騎常侍詔曰士處家必以
孝敬為夲在朝則以忠節為先不然何以立身於當世
揚名於後代也散騎常侍王雒兒車路頭等服勤左右
十有餘年忠謹恭肅久而彌至未嘗須臾之頃有廢替
之心及至艱難人皆易志而雒兒等授命不移貞操踰
懇雖漢之樊灌魏之許典無以加焉勤而不賞何以奬
勸將来為臣之節其賜雒兒爵新息公加直意將軍永
興五年卒贈太尉建平王賜温眀秘噐載以輼輬車使
殿中衛士為之導從帝親臨哀慟者四焉
叔孫俊道武時為獵郎帝即位與元磨渾等拾遺左右
及朱挺王悦將為大逆俊覺悦遂殺之帝以俊前後功
重軍國大計一以委之泰常元年卒帝甚痛悼之親臨
哀慟朝野無不追惜贈侍中司空安城王賜温眀秘噐
載以輼輬車衛士導從陪葬金陵于後有大功及寵幸
貴臣薨贈賻送終禮皆依俊故事無得踰之者
太武時伊馛為振威將軍帝之將討凉州也議者咸諫
唯司徒崔浩勸帝决行羣臣出後馛言於帝曰若凉州
無水草何得為國議者不可用也宜從浩言帝善之既
尅凉州帝大會於姑臧謂羣臣曰崔公智計有餘吾亦
不復竒之馛弓馬之士而所見能與崔同此深可竒顧
謂浩曰馛智力如此終至公相浩曰何必讀書然後為
學衛青霍去病亦不讀書而能大建勳名致位公輔帝
曰誠如公言(又浩為太常卿時議擊蠕蠕浩贊成策略太武幸其第加侍中特進撫軍大將軍賞)
(謀謨之功也帝詔新降高車渠帥數百人賜食酒於前帝指浩浩以示之曰汝曾視此人尫纖懦弱手不能彎)
(弓持矛其胸中所懷乃踰于兵甲朕始時雖存征討之意而志慮不自决前後克捷皆此人導吾令至此耳)
豆代田為勇武將軍從帝討平凉擊破赫連定得奚斤
等帝以定妻賜之詔斤膝行受酒於代田勑斤曰全爾
身命者代田功也
来大千為征北大將軍時吐京胡反以大千為都將討
平之大千在吐京卒喪還停於平城南帝出還見而問
之左右以對帝悼嘆者良久詔曰大千忠勇盡節功在
可嘉今聽其喪入殯城内贈司空諡曰莊公子兵頽襲
爵
奚烏侯以功進爵夷餘公出為虎牢鎮將興光中卒詔
喪禮依其伯父嘗農王斤故事陪葬金陵
獻文時慕容白曜為征南大將軍攻宋無鹽等戍一旬
之内頻拔四城威震齊主帝嘉焉詔曰卿搃率戎旅討
除不賓霜戈所向無不摧靡旬日之内尅拔四城韓白
之功何以加此雖斗城戍將房崇吉守迷不順危亡已
形潰在旦夕宜勉崇威略務存長轡不必窮兵極武以
為勞頓
尉元為鎮南大將軍宋沈攸之吳憘公領卒數萬從沂
清而進元遣孔伯恭大破賊軍拜元都督徐南北兖州
諸軍事鎮東大將軍開府徐州刺史帝詔元曰賊將沈
攸之吳憘公驅率蟻衆進宼下邳卿戎昭果毅智勇奮
發水陸邀絶應時摧殄自淮以北廓然清定皆是元帥
經略將士效力之所致也朕用嘉之今方欲清蕩吳會
懸旌秣陵至於用兵所宜形勢進止善加量度動静以
聞
孝文以長孫嵩在太武時為太尉北平王薨帝追錄先
朝功臣以嵩配饗廟庭
又以穆崇自太祖為魏王拜崇征虜將軍從平中原及
薨命崇立祀子孫世奉焉太和中追錄功臣以崇配饗
崇之孫真尚長城公主卒諡曰宣帝追思崇勳令著作
郎韓顯宗與真撰定碑文建於白登山
崔玄伯為周兵將軍疾卒後帝追錄先朝功臣以玄伯
配饗廟庭
陸麗在文成時以輔立功遷司徒公為乙渾所害獻文
甚惜之諡曰簡王陪葬金陵帝追錄先朝功臣以麗配
饗廟庭
薛真度自帝遷雒每獻計於帝勸先取樊鄧後攻南陽
故為帝所賞賜帛一百疋又加持節正號冠軍改封臨
晉縣開國公食邑三百戶詔曰獻忠盡心人臣令節標
善之賞有國徽範故一言可以興邦片辭可以喪國得
無遠錄前謀以褒厥善真度爰自遷京每在戎役沔北
之計常所與聞知無不言頗見采納及六師南邁朕欲
超據新野羣情皆異真度獨與朕同撫寕蠻夷實有勤
績可增邑二百戶轉征虜將軍豫州刺史
李崇文成元皇后兄之子也帝南討昏揚靈珍遣弟婆
羅與子雙領騎萬餘襲破武興詔崇都督隴右諸軍討
之崇大破之斬婆羅靈珍走奔漢中帝在南陽覽表大
悦曰使朕無西顧之憂者李崇之功也以崇為都督梁
秦二州諸軍事本軍將軍梁州刺史帝手詔曰今洮隴
克清鎮捍以德爾之威惠既宣實為遠寄故勅授梁州
用寕邊服便可善思經略去其可除安其可育公私所
患悉令芟夷
任城康王雲孫嵩為武衛將軍從帝伐齊斬獲萬計勇
冠三軍帝大悦而言曰任城康王有大福德文武出其
門以功賜爵高平縣侯賚帛一千五百匹
高閭為鎮南將軍相州刺史及帝車駕至鄴帝頻幸其
州館詔曰閭昔在中禁有定禮正樂之勳作藩於州有
廉清公幹之美自大軍停軫庶事咸豐可謂國之老成
善始令終者也每惟厥德朕甚嘉焉可賜帛五百疋粟
一千斛馬一疋衣一襲以褒厥勤
韓顯宗自帝南伐為右軍府長史征虜將軍統軍事次
赭陽南齊成主成公期遣其軍主胡松高法授等并引
齊人来擊軍營顯宗親率拒戰遂斬法授首顯宗至新
野帝詔曰卿破賊斬帥殊益軍勢朕方攻堅城何不作
露布也顯宗曰臣頃聞鎮南將軍王肅獲賊二三驢馬
數疋皆為露布臣在東觀私每哂之近雖仰憑威靈得
摧醜虜兵寡力弱擒斬不多脱復高曳長縑虛張公捷
尤而效之其罪彌甚臣所以歛毫卷帛解上而已帝笑
曰如卿此勳誠合茅土須赭陽平定簡審相酬新野平
以顯宗為鎮南廣陽王諮議參軍
宣武以王肅自南齊来歸孝文時為將相有大功及薨
於夀春帝為舉哀詔曰肅奄至不救痛惋兼懷可遣中
書侍郎賈思伯兼通直散騎常侍撫慰厥孤給東園秘
噐朝服一襲錢三十萬帛一千匹布五百匹蠟三百斤
并問其卜遷遠近專遣侍御史一人監護喪事務令優
厚又詔曰死生動静卑高有域勝逹所居存亡崇顯故
杜預之歿窆於首陽司空李冲覆舟是託顧瞻斯所誠
亦二代之九原也故楊州刺史肅誠義結於二世英會
符於李杜平生本意願終京陵既有宿心宜遂先志其
令葬於冲預兩墳之間使之神遊相得也贈侍中司空
邢巒為安東將軍大破梁兵帝賜巒璽書曰知大戡醜
虜威振賊庭淮外霧披徐方壒卷王略遠恢混一維始
公私慶泰何快如之賊衍此舉實為傾國比者宿豫陥
歿淮陽嬰城凶狡侜張規抗王旅將軍忠規協著火烈
霜摧雷動岱陽風掃沂嶧遂令逋誅之宼一朝殱夷元
鯨大憝千里折首殊勳茂捷自古莫二但揚區未安餘
燼宜盪乘勝掎角勢不可遲便可率厲三軍因時經略
申威東南清彼江介忘此疲勞用圖永逸進退規度委
之高筭
後周太祖河橋之戰馬中流矢墜地都督李穆以馬授
帝遂得俱免擢授武衛將軍加大都督車騎大將軍儀
同三司進爵安武郡公增邑一千七百戶前後賞賜不
可勝計久之帝美其忠節乃嘆曰人之所貴唯身命耳
李穆遂能輕身命之重濟孤於難雖復加之以爵位賞
之玉帛未足為報也乃特賜鐵劵恕以十死進驃騎大
將軍開府儀同三司侍中初穆授帝以驄馬其後中廐
有此色馬者悉以賜之穆為并州搃管長子惇授車騎
大將軍儀同三司大都督進爵為公帝令功忠世子並
與略陽公遊處惇於時軰之中特被引接每有遐方服
玩異域珍竒無不班錫低授小武伯進爵安樂郡公
高琳為衛將軍從擒莫多婁貸文仍戰河橋琳先驅奮
擊勇冠諸軍帝嘉之謂之曰公即我之韓白也
赫連逹字朔周盛樂人勃勃之後曾祖庫多汗因避難
改姓杜氏初從賀拔岳西征及岳為侯莫陳悦所害逹
馳請帝引軍平悦帝謂諸軍曰當清水公(清水公即賀拔岳也)遇
禍之時君等性命懸於賊手雖欲来告其路無從杜朔
周冒萬死之難遠来見及遂得共盡忠節同雪讐恥雖
藉衆人之力實頼杜子之功勞而不賞何以勸善乃賜
馬二十匹
宇文貴為大將軍破支羌於粟坂帝美其功遂於粟坂
立碑以紀其績
趙昶自以被拔擢居將帥之任傾心下士虜獲氐羌撫
而使之皆為昶盡力帝曰不煩國家士馬而能威服氐
羌者趙昶有之矣
眀帝武成二年十二月辛巳以功臣琅琊貞獻公賀拔
勝等十三人配饗太祖廟庭
武帝以韋孝寬立勳玉壁遂於玉壁置勳州刺史又以
孝寬為驃騎大將軍鎮玉壁後帝東伐過幸玉壁觀禦
敵之所深嘆美之移時乃去
宇文慶深沉有噐局屬文州民夷相聚為亂慶應募從
征賊保據巖谷征路懸絶慶以馬而進襲破之以功授
都督從帝拔晉州及破高緯拔高壁克并州下信都擒
高楷功並居最帝詔曰慶勳庸早著英望華遠出内之
績簡在朕心戎車自西俱總行陣東夏蕩定實有茂功
高位縟禮宜崇榮册於是進位大將軍封汝南郡公邑
千六百戶
册府元龜卷一百三十二
