册府元龜卷一百宋王欽若等撰
帝王部
聽納
古之為天下者何嘗不虛己訪言疇諮詢度擇令典而
從人欲補闕政而成機務故帝堯有稽衆舍己之聽漢
祖有納諫轉環之美用能極羣臣之謀慮任四海之志
力塞未然之咎立非常之功使下情無壅而芻蕘不遺
大猷是經而金玉其度者也東方朔曰談有悖於耳拂
於目謬於心而便於身者有說於目順於耳快於心而
毀於行者非明王聖主孰能聽之蓋君人之用心當如
冰鑑之不將不迎山澤之納汙藏垢然後忠邪立辯疎
遠咸達擇其善者聞斯行諸書曰嘉言罔攸伏詩曰周
道如砥其直如矢是之謂也
漢高祖初為漢王二年三月至洛陽新城三老董公遮
說漢王曰臣聞順德者昌逆德者亡兵出無名事故不
成(名者伐有罪)故曰明其為賊敵乃可服(為音無為之為布告天下言項羽殺)
(義帝明其為賊亂舉兵征之乃可服也)項羽為無道放殺其主天下之賊
也夫仁不以勇義不以力(為義帝發喪此為行仁義不用勇力也)三軍之
衆為之素服以告之諸侯為此東伐四海之内莫不仰
德此三王之舉也(言以德義取天下則可比蹤扵三王)漢王曰善非夫子
無所聞扵是漢王為義帝發喪袒(袒謂脱衣之袖也)而大哭哀
臨三日
三年十二月漢王與酈食其謀撓(撓弱也)楚權食其欲立
六國後以樹(樹立也)黨漢王刻印將遣食其立之以問張
良良發八難漢王輟飯吐哺(哺口中所含食)曰豎儒(言其賤劣無智若童)
(豎也)幾敗乃公事(幾近也)令趨銷印(趨速也)
五月(欽若等曰漢初以十月為歲首故此月在後)漢王出滎陽至成臯自成臯
入關收兵欲復東轅生說漢王曰漢與楚相距滎陽數
歲漢常困願君王出關項王必引兵南走(走亦謂趨向也)王深
壁令滎陽成臯間且得休息使韓信等得輯河北趙地
(輯謂和合也)連燕齊郡乃復走滎陽如此則楚所備者多力
分漢得休息復與之戰破之必矣漢王從其計出軍宛
葉間(葉縣名古葉公之國宛縣葉縣之間也)與黥布行收兵羽聞漢王在
宛果引兵南漢王堅壁不與戰
六月項羽圍漢王成臯漢王跳(跳獨出意也)得韓信軍八月
臨河南鄉軍小脩武欲復戰郎中鄭忠說止漢王高壘深
塹勿戰漢王聽其計使盧綰劉賈將卒二萬人騎數百
度白馬津入楚地佐彭越燒楚積聚(所畜軍糧芻藁之屬)復擊破
楚軍燕郭西(燕縣名古南燕國)攻下睢陽外黃十七城
四年十一月韓信已破齊使人言曰齊邊楚權輕不為
假王恐不能安齊漢王怒欲攻之張良曰不如因而立
之使自為守於是遣張良操印立韓信為齊王
五年冬十月漢追羽至陽夏南止軍與齊王信魏相國
越期會擊楚至固陵(即固始也屬淮陽)不會楚擊漢軍大破之
漢王復入壁深塹而守謂張良曰諸侯不從奈何良對
曰楚兵且破未有分地(信越等未有益地之分)其不至固宜(理宜然也)
君王能與共天下可立致也(共有天下之地割而封之)齊王信之立
非君王意信亦不自堅(因其自請為假王乃立之耳故曰非君王意)彭越本
定梁地始君王以魏豹故拜越為相國今豹死越亦望
王而君王不早定今能取睢陽以北至榖城皆以王彭
越從東以南傅海與齊王信信家在楚其意欲得復故
地能出捐此以許兩人使各自為戰則楚易敗也扵是
漢王發使使韓信彭越至皆引兵来
六年人有上書告楚王韓信反高帝問諸將諸將曰亟
發兵阬豎子耳(亟急也)高帝默然以問陳平平固辭謝曰
諸將云何帝具告之平曰人有上書言信反人有聞知
者乎曰未有曰信知之乎曰弗知平曰陛下精兵孰與
楚(與如也)帝曰不能過也平曰陛下將用兵有能敵韓信
者乎帝曰莫及也平曰今兵不如楚之精將弗及而舉
兵擊之是趣之戰也切為陛下危之帝曰為之奈何平
曰古者天子廵狩會諸侯南方有雲夢(楚澤名)陛下苐出
偽游雲夢(苐但也語聲急也它皆類此)會諸侯扵陳陳楚之西界信
聞天子以好出游其勢必郊迎謁(出其郊遠迎謁也)而陛下因
擒之特一力士之事耳高帝以為然乃發使告諸侯會
于陳吾將南游雲夢帝因隨以行行至陳楚王信果郊
迎道中高帝豫具武士見信即執縛之田肯賀帝曰陛
下得韓信又致秦中(時山東人謂關中為秦中)秦形勝之國也(得形勢之)
(便也)帶河阻山縣隔千里持戟百萬秦得百二焉(百二得百中之)
(二二萬人也秦地險固二萬人足當諸侯百萬人也)夫齊東有瑯邪即墨之饒(二縣)
(近海財用之所也)南有泰山之固西有濁河之限(齊西有平原河水東北過)
(高唐即平原也孟津號黃河故曰濁河)北有渤海之利地方二千里持戟
百萬縣隔千里之外齊得十二焉(齊得十二者二十萬人當諸侯百萬也)
此東西秦也非親王子弟亡可使王齊者帝曰善賜金
五百斤
馮唐事文帝帝輦過問唐曰父老何自為郎家安在(言年)
(已老矣何乃自為郎也)具以實言帝曰吾居代時吾尚食監高祛
數為我言趙將李齊之賢戰扵鉅鹿之下吾每飲食意
未嘗不在鉅鹿也(每食念監所說李齊在鉅鹿時也)父老知之乎唐對
曰齊尚不如廉頗李牧之為將也帝曰何已(已猶也)唐曰
臣大父在趙時為官帥將(大父祖父也)善李牧臣父故為代
相善李齊知其為人也帝既聞廉頗李牧為人良說(良善)
(也聞頗牧之善帝意大說)廼拊髀曰嗟乎吾獨不得廉頗李牧為將
耳豈憂匈奴哉唐曰主臣(恐懼之言)陛下雖有廉頗李牧不
能用也帝怒起入禁中良久召唐讓曰公衆辱我獨無
間處乎(何不間隙之處而言)唐謝曰鄙人不知忌諱當是時匈奴
新大入朝那殺北地都尉卬帝以胡寇為意廼卒復問
唐曰公何以言吾不能用頗牧也唐對曰臣聞上古王
者遣將跪而推轂曰闑以内寡人制之闑以外將軍制
之(門中楹為闑也)軍功爵賞皆決於外歸而奏之此非空言也
臣大父言李牧之為將也居邊軍市之租皆自用饗士
賞賜決于外不從中覆也(覆謂覆白之也)委任而責成功故李
牧乃得盡其智能選車千三百乘彀騎萬三千匹(彀張弩也)
百金之士十萬(良士直百金也百金喻其貴重也)是以北逐單于破東
胡滅澹林(澹胡也晉北有澹林之胡樓煩之戎也)西抑強秦南支韓魏當
是時趙幾霸(幾致扵霸也)後會趙王遷立(趙幽王子)其母倡也(倡樂)
(家也)用郭開讒而誅李牧令顔聚代之是以為秦所滅今
臣竊聞魏尚為雲中守軍市租盡以給士卒出私養錢
五日一殺牛(私假錢也)以饗賓客軍吏舍人是以匈奴遠避
不近雲中之塞虜嘗一入尚率車騎擊之所殺甚衆夫
士卒盡家人子起田中從軍安知尺籍伍符(尺籍所以書軍令伍)
(符五伍相保之符信也漢軍法曰吏卒斬首以尺籍書下縣移郡令人故行不行奪勞二歲伍符亦行伍之符)
(要節度也家人子謂庶人之家子也)終日力戰斬首捕虜上功幕府一言
不相應文吏以法繩之其賞不行吏奉法必用愚以為
陛下法太明賞太輕罰太重且雲中守尚坐上功首虜
差六級陛下下之吏削其爵罰之繇此言之陛下雖得
李牧不能用也臣誠愚觸忌諱死罪文帝說是日令唐
持節赦魏尚復以為雲中守而拜唐為車騎都尉
武帝時巴蜀四郡通西南夷道載轉相饟數歲道不通
士罷餓餒離暑濕死者甚衆(餒饑也離遭也)西南夷又數反發
兵興擊耗費亡功(耗損也)帝患之使公孫弘往視問焉還
報言其不便及弘為御史大夫時方築朔方據河逐胡
弘等因言西南夷為害(言通西南夷大為損害)可且罷專力事匈
奴帝許之罷西夷獨置南夷兩縣一都尉稍令犍為自
保就(令自保守且修成其郡縣)
宣帝即位徵魏相為大司農遷御史大夫四歲大將軍
霍光薨帝思其功德以其子禹為右將軍兄子樂平侯
山復領尚書事(山者去病之孫今言兄子誤也)相因平恩侯許伯奏封
事言春秋譏世卿惡宋三世為大夫及魯季孫之專權
皆危亂國家自後元以来禄去王室政繇冢宰今光死
子復為大將軍兄子秉樞機昆弟諸壻據權勢在兵官
光夫人顯及諸女皆通籍長信宮(通籍謂宮之中皆有名籍恣出入也)或
夜詔問出入驕奢放縱恐寖不制(寖漸也不制不可制御也)宜有以
損奪其權破散隂謀以固萬世之業全功臣之世又故
事諸上書者皆為二封署其一曰副領尚書省先發副
封所言不善屏去不奏相復因許伯白去副封以防壅
蔽宣帝善之詔相給事中皆從其議霍氏殺許后之謀
始得上聞
馮奉世破莎車帝說下議封奉世丞相將軍皆曰春秋
之義大夫出疆有可以安國家則顓之可也奉世功效
尤著宜加爵土之賞少府蕭望之獨以奉世奉使有指
(本為送諸國客)而擅矯制違命發諸國兵雖有功效不可以為
後法即封奉世開後奉使者例以奉世為比争遂發兵
要功萬里之外(遂竟也)為國家生事扵夷狄漸不可長奉
世不宜封帝善望之之議以奉世為光禄大夫水衡都
尉
鮑宣為諫議大夫上書陳天變請復徵用何武師丹彭
宣傅喜等帝感大異納宣言徵何武彭宣旬月皆復為
三公拜宣為司隷
後漢明帝時下令禁民二業(謂農者不得商賈也)又以郡國牛疫
通使區種增耕而下吏檢括多失其實百姓患之居巢
侯劉般上言郡國以官禁二業至有田者不得漁捕今
濱江湖郡率少蠶桑民資漁採以助口實且以冬春閒
月不妨農事夫漁獵之利為民田除害有助榖食無關
二業也又郡國以牛疫水旱墾田多減故勅詔區種增
進頃畆以為民也而吏舉度田欲令多前至扵不種之
處亦通為租可申勅刺史二千石務令覈實其有增加
皆使與奪田者同罪帝悉從之
王望為青州刺史是時州郡災旱百姓窮荒望行部道
見饑者裸行草食五百餘人愍然哀之因以便宜出所
在布粟給其廪糧為作褐衣事畢上言帝以望不先表
請章示百官詳議其罪時公卿皆以為望之專命法有
常條鍾離意獨曰昔華元子反楚宋之良臣不禀君命
擅平二國春秋之義以為美談今望懷義忘罪當仁不
讓若繩之以法忽其本情有乖聖朝愛育之義帝嘉意
議而赦望罪
章帝建初元年地震東平王蒼上便宜其事留中帝報
書曰丙寅所上便宜三事朕親自覽讀反覆數周心開
目明曠然發矇間吏人奏事亦有此言但眀智淺短或
謂儻是復慮為非何者災異之降緣政而見今改元之
後年饑人流此朕之不德感應所致又冬春旱甚所被
尤廣雖内用刻責而不知所定得王深策快然意觧詩
不云乎未見君子憂心忡忡既見君子我心則降思惟
嘉謨以次奉行冀蒙福應彰報至德特賜王錢五百萬
和帝時故居巢侯劉般子愷當襲封爵先是建初中般
卒愷與弟憲遁逃避封久之章和中有司請絶愷國章
帝特優假之愷猶不出積十餘年永元中有司復奏之
侍中賈逵因上章曰孔子稱能以禮讓為國於從政乎
何有切見居巢侯劉般嗣子愷素行孝友謙遜潔清弟
憲潛身遠迹有司不原樂善之心而繩以循常之法懼
非長克讓之風以成含弘之化前世扶陽侯韋玄成近
有陵陽侯丁鴻鄳侯鄧彪並以高行潔身辭爵未聞貶
削而皆登三事今愷景仰前修有伯夷之節宜蒙矜宥
全其先功以增聖朝尚德之美帝納之下詔曰故居巢
侯劉般嗣子愷當襲般爵而稱父遺意致國弟憲遁亡
七年所守彌篤盖王法崇善成人之美其聽憲嗣爵遭
事之宜後不得以為比乃徵愷拜為郎
安帝時連有災異詔百僚各上封事尚書陳忠乃上疏
豫通廣帝意曰若有道之士對問高者宜垂省覽特遷
一等以廣直言之路書進御有詔拜有道高第士沛國
施延為侍中
順帝永和四年中常侍張逵蘧政等共譖梁商等帝不
從逵等悉伏誅辭所連染及在位大臣商懼多侵枉乃
上疏曰春秋之義功在元帥罪止首惡故賞不僭溢刑
不泛濫五帝三王所以同致康乂也切聞考中常侍張
逵等辭語多所牽及大獄一起無辜者衆死囚久繫纖
微成大非所以順迎和氣平政成化也宜早訖竟以止
逮捕之煩帝乃納之罪止坐者
左雄為尚書令上言宜崇經術繕修太學帝從之至陽
嘉元年太學新成詔試明經者補弟子增甲乙之科員
各十人除京師及郡國耆儒六十已上為郎舍人諸王
國郎者百三十八人雄又上言郡國孝廉古之貢士出
則宰民宣協風教若其面墻則無所施用孔子曰四十
而不惑禮稱強仕請自今孝廉年不滿四十者不得察
舉皆先詣公府諸生試家法(儒有一家之學故稱家)文吏課牋奏
付之端門練其虛實以觀異能以美風俗有不承科令
者正其罪法若有茂才異行自可不拘年齒帝從之於
是班下郡國後劉據為大司農以職事被譴召詣尚書
傳呼促步又加以捶撲雄復上言九卿位亞三事班在
大臣行有佩玉之節動有庠序之儀孝明皇帝始有撲
罰皆非古典帝從而改之其後九卿無復捶撲者
李固陽嘉中公卿舉固對策詔特對當世之弊為政所
宜帝覽其對多所納用即時出阿母還舍諸常侍悉叩
頭謝罪朝廷肅然以固為議郎後固為大司農先是周
舉等八使按察天下多所劾奏其中並是宦者親屬輒
為請乞詔遂令勿考又舊任三府選令史光禄試尚書
郎時皆特拜不復選試固乃與廷尉吳雄上疏以為八
使所糾宜急誅罰選舉署置可歸有司帝感其言乃更
下免八使舉刺史二千石自是稀復特拜切責三公明
加考察朝廷稱善乃復與光禄勲劉宣上言自頃選舉
郡牧守多非其人至行無道侵害百姓又宜止盤遊專
心庶政帝納其言扵是下詔諸州劾奏守令以下政有
乖枉遇人無惠者免所居官其姦穢重罪收付詔獄
桓帝時度遼將軍陳龜上疏陳牧守不良或出入中官
宜更選匈奴烏桓護羌中郎將校尉除并涼二州今年
租帝覺悟乃更選幽州刺史自營郡太守都尉以下多
所革易下詔為陳將軍除并涼一年租賦以賜吏民
應奉為司隷校尉及鄧皇后敗而田貴人見幸桓帝有
建立之議奉以田氏微賤不宜超登后位上書諫曰臣
聞周納狄女襄王出居扵鄭(左傳襄王將以狄女為后富辰諫曰不可狄固貪婪)
(王又啟之王不從狄人伐周襄王出奔鄭)漢立飛燕成帝繼嗣冺絶母后之
重興廢所關宜思關鴡之所求遠五禁之所忌(韓詩外傳曰婦)
(人有五不娶喪婦之長女不娶為其不受命也世有惡疾不娶棄於天也世有刑人不娶棄扵人也亂家女不)
(娶類不正也逆家女不娶廢人倫也)帝納其言竟立竇皇后
靈帝光和五年公卿以謠言舉刺史二千石害民者太
尉許&KR1442;(音郁)司空張濟承望内官受取貨賂其宦官子弟
賓客皆不敢問而虛糾邊遠小郡有惠化者吏人詣闕
陳訴司徒陳耽與議郎曹操上言公卿所舉率黨其類
斯所謂放鴟梟而囚鸞鳳也其言忠節切帝以讓&KR1442;濟
繇是諸坐謠言徵者悉拜議郎
魏太祖征馬超等於關西時軍每度渭輒為超騎衝突
營不得立地又多沙不可築壘婁子伯曰今天寒可起
沙為城以水灌之可一夜而成帝從之乃作縑囊以運
水夜度兵作城比明城立繇是帝軍盡得渡渭又征韓
遂等遂請與公相見公與遂等會語諸將曰公與虜交
語不宜輕脱可設木行馬以為防遏公甚然之
明帝初踐祚羣臣或以宜饗會博士高唐隆曰唐虞有
遏密之哀高宗有不言之思是以至德雍熙光扵四海
以為不宜為會帝敬納之
楊阜為城門校尉常見帝著褐被縹絞半裒袖問帝曰
此於禮何法服也帝默然不答自是不法服不見阜
晉景帝為魏相征淮南時吳將諸葛恪帥軍於孫權所
築東興堤左右結山夹築兩城使全端留守之恪引軍
而還諸葛誕言於帝曰致人而不致於人者此之謂也
今因其内侵使文舒逼江陵仲恭向武昌以羈吳之上
流然後簡精卒攻兩城比救至可大獲也帝從之
魏嘉平五年吳將諸葛恪圍合肥時姜維亦出圍狄道
帝問虞松曰今東西有事二方皆急而諸將意阻若之
何松曰昔周亞夫堅壁昌邑而吳楚自敗事有似弱而
強者有似強而弱者不可不察也今恪悉其銳衆足以
肆暴而坐守新城欲以致一戰耳若攻城不拔請戰不
得師老衆疲其勢自走諸將自不輕進乃公之利也姜
維有重兵而縣軍應恪投食我麥非深根之寇也且謂
我并力扵東西方必虛是以輕進今若使關中諸軍倍
道急赴出其不意殆將走矣帝曰善乃使郭淮陳恭悉
關中之衆觧狄道之圍勅母丘儉等按兵自守以新城
委吳姜維聞淮進兵軍食少乃退屯隴西界
武帝泰始中散騎常侍傅玄上便宜五事詔曰得所陳
便宜言農事得失及水官興廢又安邊禦胡政事寬猛
之宜申省用備一二具之此誠為國大本當今急務也
如所論皆善深知乃心廣思諸宜動静以聞也
初王濬平吳為王渾所嫉所賞甚薄時人咸以濬功重
報輕博士陳秀太子洗馬孟康前溫令李泌等並表訟
濬之功帝乃遷濬鎮軍大將軍加散騎常侍領後軍將
軍
成帝時蔡謨代郗鑒為征北將軍先是郗鑒上部下有
勲勞者凡一百八十人帝並酧其功未卒而鑒薨斷不
復與謨乃上疏以為先以許鑒今不宜斷且覽所上者
皆積年勲效百戰之餘亦不可不報詔聽之
簡文帝初為撫軍執政王彪之為廷尉時當南郊帝訪
彪之應有赦不答曰中興以來郊祀往往有赦愚常謂
非宜何者黎庶不達其意將以為郊祀必赦至此時凶
愚之輩復生心於僥倖矣遂從之
後魏明元時崔浩為祭酒晉軍在雒議欲以軍絶其後
帝問浩浩對以為不可帝大悦語至中夜賜浩御縹醪
酒十觚水精戎鹽一兩曰朕味卿言若此鹽故與卿同
其甘也
文帝時源賀出為冀州刺史上書乞寬刑已後入死者
皆恕死徙邊久之帝謂羣臣曰源賀勸朕宥諸死刑徙
充北蕃諸戍自爾至今一歲所活殊為不少生濟之理
既多邊戍之兵有益卿等事朕致何善意也苟人人如
賀朕治天下復何憂哉顧憶誠言利實廣矣羣臣咸曰
非忠臣不能進此計非聖明不能納此言
孝文為太子恂娶司徒馮誕長女以女幼待年長先為
聘彭城劉長滎陽鄭慤女為左右孺子時恂年十三四
帝泛舟天淵池謂郭祚翟光宋弁曰人生須自放不可
終朝讀書我欲使恂旦出省經傳食後還内晡時復出
夕而罷卿等以為何如光曰孔子稱血氣未定戒之在
色傳曰晝以訪事夜以安身太子以幼年涉學之日
不宜於正晝之時捨書御内又非所以安柔弱之體固
永年之命帝以光言為然乃不令恂晝入内
鄭道昭為國子祭酒表請崇尚儒學孝文詔曰具卿崇
儒敦學之意良不可言新令尋班施行無遠不至可
謂職思其憂無曠官矣
高道悦為諫議大夫兼御史中尉時孝文將繇水路幸
鄴已詔都水迥營搆之材以造舟楫道悦表諫之帝詔
曰省所上表深嘉乃心但卿之立言半非矣當須陳非
以示謬稱是以彰德然後明所以不用有繇而為之不
爾則未相體耳迥材都水暫營嬉遊終為棄物修繕非
務舟楫無章士女雜亂此則卿之失辭矣深薄之危撫
陵之重斯則卿之得言也於是帝遂從陸路
隋文帝時崔仲方為虢州刺史上言論取陳之策帝覽
而大悦轉基州刺史徵入朝仲方因面陳經略帝善之
賜以御袍袴并雜綵五百段進位開府而遣之及大舉
伐陳以仲方為行軍總管率兵與秦王會
唐高祖武德初齊王元吉為并州總管為劉武周所攻
棄軍還京高祖怒甚謂禮部尚書李綱曰元吉幼小未
習時事故遣竇誕宇文歆輔之強兵數萬食支十年起
義興運之基一朝而棄宇文歆首畫此計我當斬之綱
曰頼歆令陛下不失愛子臣以為有功高祖問其故綱
對曰罪繇竇誕不能規諷致令軍人怨憤又齊王年少
肆行驕逸放縱左右侵漁百姓誕曾無諫止乃隨順掩
藏以成其釁此誕之罪宇文歆論情則疎向彼又淺王
之過失悉以聞奏且父子之際人所難言而歆言之豈
非忠懇今欲誅罪不錄其心臣愚切以為過翌日高祖
召綱入升御坐謂曰今我有公遂使刑法不濫元吉自
惡結怨扵人歆既曾以表聞誕亦焉能禁制皆非其罪
太宗貞觀十六年七月丁酉謂侍臣曰當今國家何等
為急諫議大夫褚遂良曰即日四方仰德誰敢為非但
太子諸王須有定分陛下宜為萬代法以遺子孫帝曰
此言是也朕年將五十已覺衰怠既以長子守器東宮
第及庶子數將五十心常憂慮頗在此耳但自古嫡庶
無良何嘗不傾敗國家公等為朕搜訪賢德以輔儲宮
爰及諸王咸求正士且事人歲久即分義情深非意窺
窬多繇此作其王府官僚宜限以四考
褚遂良為黃門侍郎貞觀中鴻臚寺奏高麗莫支離貢
白金遂良進曰莫支離虐殺其主九夷不容陛下已云
興兵將示弔伐為遼山之人報主辱之恥若受其貢何
所攻伐太宗納焉
張玄素為景州都督錄事參軍太宗聞其名及即位召
見訪以政道對曰臣觀自古以来未有如隋室喪亂之
甚豈非其君自專其法日亂向使君虛受扵上臣弼違
於下豈至於此且萬乘之重又欲自專庶務日斷十事
而五條中中者信善其如不中者何况一日萬幾已多
虧失以日繼月乃至累年乖謬既多不亡何待如其廣
任賢良高居深視有司奉職誰敢犯之臣又觀隋末沸
騰被於㝢縣所求天下不過十數人餘皆保邑全家思
歸有道是知人欲背主為亂者鮮矣但人君不能安之
遂致於亂陛下若近鑒危亡日慎一日堯舜之道何以
能加太宗善其對擢侍御史
高宗時太尉長孫無忌位當元舅數進謀議帝無不優
納之
玄宗先天二年詔貶特進李嶠為太子率更令時嶠子
暢為處州刺史嶠隨暢之任先是韋庶人臨朝嶠密表
請令相王諸子皆出京師帝於宮内獲其表以傳示侍
臣或請誅之中書令張說曰嶠雖不辯順逆然亦為當
時之謀議非其主請不追討其罪帝從其言因有是命
姚崇為紫微令玄宗時幸東都而太廟屋壊召宋璟蘇
頲問其故璟等奏言今三年之制未畢誠不可行幸凡
災變之發皆所以明教戒陛下宜增大道以答天意且
停幸東都帝义召崇問曰朕臨發京邑太廟無故隳壊
恐神靈戒以東行不便耶崇對曰太廟殿本是苻堅時
所造隋文帝創立新都移宇文廟故殿造此廟國家又
因緣舊制歲月兹深朽蠧而毀山有朽壤尚不免頽此
既久来枯木合將摧折偶與行期相會不是緣行乃隳
四海為家兩京相接陛下以關中不甚豐熟轉運又有
勞費所以為人行幸非是無事煩勞東都百司已作供
擬不可失信於天下舊廟既毀爛不堪修理望移神主
於太極殿安置更改造新廟以申誠敬車駕依前徑發
帝曰卿言正合朕意賜絹二百疋所司奏七廟神主遷
於太極改造新廟車駕遂幸東都因命崇五日一參仍
入閣供奉甚承恩遇
宋璟為侍中時太常卿修國史姜皎兄弟當朝用事璟
以其權寵太盛恐非久安之道屢奏請稍抑損之玄宗
勅曰西漢諸將多以權貴不全南陽故人並以優閒自
保觀夫先後之迹吉凶之數較然可知良有以也宜放
皎歸田園以恣娛樂又玄宗東廵璟復為留守帝臨發
謂璟曰卿國之元老為朕股肱耳目今將廵雒邑為别
歴時所有嘉猷宜相告也璟因極言得失特賜綵帛仍
降手制曰所進之言書之座右出入觀省以戒終身
肅宗至德中李勉為司膳員外郎時關東獻俘百人詔
並處斬因有仰天嘆者勉偶過問之對曰某被脇制守
官非逆者勉入而上言曰元惡未殄遭點汚者半天下
皆欲澡心歸化若盡殺之是驅天下以資兇逆也帝遽
令奔騎宥釋繇是歸化日至
李揆為中書舍人至德中宗室請加張皇后翼聖之號
肅宗召問之揆對曰臣觀諸古后妃終則有諡生加尊
號未之前聞景龍失政韋氏專恣加號翼聖今皇后之
號正與韋氏同陛下明聖動遵典禮豈可比蹤景龍故
事哉肅宗驚曰凡才幾誤我家事遂止時代宗自廣平
王改封成王張皇后有子數歲隂有奪宗之議揆因對
見肅宗從容曰成王嫡長有功今當命嗣卿意何如揆
拜賀曰陛下言及於此社稷之福天下幸甚臣不勝大
慶蕭宗喜曰朕計決矣自此頗承恩遇遂蒙大用
德宗建中四年末避難遷扵奉天以城隘不可久議幸
鳳翔且依張鎰戶部尚書蕭復聞之遽請見曰竊聞移
幸鳳翔未審虛實帝曰有之復曰陛下大誤鳳翔將士
皆朱泚舊兵今泚悖逆此中必有同惡相濟者臣尚慮
張鎰不能久奈何擬幸鳳翔帝曰朕行計已決試為卿
駐駕一日屬鳳翔後營將李楚琳殺張鎰自為節度使
乃止
貞元十二年信州刺史姚驥舉員外司馬盧南史准例
配得有典一人每月請紙筆錢一千文南史以官閒冗
無職事於典而納其直凡五年計贓六十千文又云私
買鉛燒黃丹詔令刑部員外郎裴澥監察御史鄭楚大
理評事陳正儀充三司使往按之並召對於延英德宗
曰必須評審無令漏罪銜冤三人將退澥獨立奏曰臣
覽姚驥奏狀云南史取直典紙筆雖於公法有違在情
可恕德宗曰此事亦其應有但未知燒鉛事何如澥曰
燒鉛為黃丹格令不禁准天寶十三載勅鉛銅錫並不
許私家買賣盖防私鑄錢亦不言不許燒黃丹然南史
違勅買鉛不得無罪三司使至江南今忽緣小事令往
非唯罷耗州縣亦恐遠處聞之各懷憂懼臣聞開元中
張九齡為五嶺按察使有錄事參軍告其非法朝廷唯
令大理評事往按近大歴中鄂岳觀察使吳仲孺與轉
運判官劉長卿紛競仲孺奏長卿贓犯三千萬貫時止
差監察御史苗丕往推今姚驥所奏事既無多臣若堪
任此行即請獨往恐不要三司盡行德宗曰卿言是也
可召楚相等来及至乃賜坐曰朕懵於理道處事未精
裴澥所奏深合事宜卿可宣付宰臣但行舉一人往按
問
十八年三月以前攝東都團練使齊總為衢州刺史給
事中許孟容上表封還時左補闕王武陵右補闕劉伯
芻復上疏言之繇是詔書留中不出明日雨不視事特
開延英門召許孟容對帝慰諭開納曰使百執事皆如
卿朕何憂也
憲宗元和五年九月復以吐突承璀為左衛上將軍依
前知内侍省事充右神策護軍中尉兼左街功德使承
璀嘗建謀征討無功而還於是諫官上疏懇論帝從之
間一日降為軍器等使
六年十一月宰臣李吉甫奏永昌公主所立祠堂不如
置墓戶以充守奉翊日帝謂吉甫曰卿昨所奏罷祠堂
事深惬朕心朕初疑其冗費緣未知故實是以量減及
覽所奏方知無據然朕不欲破三二十戶百姓當揀官
戶謹信者委之吉甫等拜賀帝曰卿此豈是難事有關
朕身不便扵時者苟聞之則改此豈足多邪卿但切思
規正無謂朕不能行也
册府元龜卷一百
