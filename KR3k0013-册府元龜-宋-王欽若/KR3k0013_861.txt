册府元龜卷八百六十一宋王欽若等撰
總錄部
筆札
自結繩既代迄於夏商蟲篆鳥跡以紀庶物其後篆籕
殊體草隸繼作踵事變本增華競逐世之學者研精極
慮克臻其妙各自名家乃至馳聲於天臺流譽於絶域
傑出於衆為時所珍自非心術之幽通天機之異禀又
曷能窮妙墨之深致為藝圃之殊觀哉
漢陳遵為校尉性善書與人尺牘主皆藏弆以為榮(弆亦)
(藏也)
後漢崔瑗為濟北相瑗子寔為尚書並善草書
張超為車騎將軍别部司馬善於草書妙絶時人世共
傳之
張芝太常奐之子字伯英少持高操公車有道徵皆不
至號張有道尤好草書學崔杜之法家之衣帛必書而
後練臨池學書水為之黑下筆必為楷則號怱怱不暇
草書為世所寳寸紙不遺韋仲將謂之草聖也芝及弟
昶字文舒並善草書先是杜伯虔崔子玉以工草書稱
於前代趙襲與羅暉拙書見嗤於芝芝頗自矜高與朱
賜書云上比崔杜不足下方羅趙有餘也
孫敬少時畫地學書書日進焉(楚國先賢傳曰敬好學嘗閉戸號為閉戸先生)
魏梁鵠字孟皇漢末師宜官隸書為最甚矜其能每書
輙削焚其札鵠乃益為版而飲之酒候其醉而竊其札
鵠卒以攻書至選部尚書太祖欲為雒陽令鵠以為北
部尉鵠後依劉表及荆州平太祖募求鵠鵠懼自縳詣
門署軍假司馬使在祕書以勤書自效太祖嘗縣著帳中
及以釘壁玩之謂勝宜官魏宫殿題署皆鵠書也
韋誕為郎中除武都太守以書不之郡轉侍中雒陽鄴
許三都宮觀始就命誕銘題以為承制以御筆墨皆不
任用因奏曰夫工欲善其事必先利其器用張芝筆左
伯紙及臣墨兼此三具又得臣手乃可以逞徑丈之勢
小則方寸千言
衛覬典著作好古文鳥篆隸草無所不善(一云尤工古文筆跡精絶)
劉廙為五官將文學文帝器之命廙通草書
胡昭字孔明養志不仕善史書與鍾繇邯鄲淳衛覬韋
誕並有名尺牘之迹動見模楷焉
王凌為太尉少子明山最知名善書多技藝人得其書
皆以為法
吳張紘為會稽東部都尉既好文學又善楷篆嘗與孔
融書融遺紘書曰前勞手筆多篆書每舉篇見字欣然
獨笑如復覩其人也
張昭字子布為輔吳將軍少善隸書
皇象字休明廣陵江都人幼工書時有張子並陳梁甫
能書甫恨遒並恨峻象斟酌其間甚得其妙中國善書
者不能及也
晉荀勖為光禄大夫領祕書監始書師鍾胡法(鍾繇胡昭也)
衛瓘為尚書令與尚書郎燉煌索靖俱善草書時人號
為一臺二妙漢末張芝亦善草書論者謂瓘得伯英筋
靖得伯英肉
瓘子恒為黃門郎善草隸書為四體書勢曰昔在黃帝
創制造物有沮誦蒼頡者始作書契以代結繩盖覩鳥
跡以興思也因而遂滋則謂之字有六義焉一曰指事
上下是也二曰象形日月是也三曰形聲江河是也四
曰會意武信是也五曰轉注老考是也六曰假借令長
是也夫指事者在上為上在下為下象形者日滿月虧
效其形也形聲者以類為形配以聲也會意者止戈為
武人言為信也轉注者以老夀考也假借者數言同字
其聲雖異文意一也自黃帝至三代其文不改及秦用
篆書焚燒先典而古文絶矣漢武時魯恭王壊孔子宅
得尚書春秋論語孝經時人以不復知有古文謂之蝌
斗書漢世祕藏希得見之魏初傳古文者出於邯鄲淳
恒祖敬侯(衛覬也)寫淳尚書後以示淳而淳不别至正始
中立三字石經轉失淳法因蝌斗之名遂效其形太康元
年汲縣人盜發魏襄王冡得策書十餘萬言案敬侯所
書猶有髣髴古書亦有數種其一卷論楚事者最為工
妙恒竊悅之故竭愚思以贊其美愧不足厠前賢之作
冀以存古人之象焉古無别名謂之字勢云黃帝之史
沮誦蒼頡眺彼鳥跡始作書契紀綱萬事垂法立制帝
典用宣質文著世爰暨暴秦滔天作戾大道既冺古文
亦滅魏文好古世傳丘墳歴代莫發真偽靡分大晉開
元弘道敷訓天垂其象地耀其文其文乃耀粲矣其章
因聲會意類物有方日處君而盈其虔月執臣而虧其
旁雲委蛇而上布星離離以舒光木卉苯䔿以垂穎山
岳峨嵯而連崗蟲跂跂其若動鳥似飛而未揚觀其錯
筆綴墨用心精專勢和體均發止無間或守正循塗矩
折規旋或方員靡則因事制權其曲如弓其直如弦矯
然特出若龍騰於川森爾下頽若雨墜於天或引筆奮
力若鴻鴈高飛邈邈翩翩或縱肆阿那若流蘇懸羽靡
靡緜緜是故遠而望之若翔風厲水清波漪漣就而察
之有若自然信黃唐之遺跡為六藝之範先籀篆盖其
子孫隸草乃其曾玄覩物象以致思非言辭之所宣昔
周宣王時史籕始著大篆十五篇或與古同或與古異
世謂之籀書者也及平王東遷諸侯立政家殊國異而文字
乖形秦始皇帝初兼天下丞相李斯乃奏益之罷不合秦文
者斯作蒼頡篇中車府令趙高作爰歷篇太史令胡母敬作
博學篇皆取史籀大篆或頗省改所謂小篆者或曰下丕人
程邈為衙獄吏得罪始皇幽繫雲陽十年從獄中作大篆少
者增益多者損減方者使圓圓者使方奏之始皇始皇
善之出以為御史使定書或曰邈所定乃隸字也自秦
壊古文有八體一曰大篆二曰小篆三曰刻符四曰蟲
書五曰摹印六曰署書七曰殳書八曰隸書王莽時使
司空甄豐較文字部改定古文復有六書一曰古文孔
氏壁中書也二曰竒字即古文而異者也三曰篆書秦
篆書也四曰佐書即隸書也五曰繆篆所以摹印也六
曰鳥書所以書幡信也及許慎撰說文用篆書為正以
為體例最可得而論也秦時李斯號為二篆諸山及銅
人銘皆斯書也漢建初中扶風曹喜少異於斯而亦稱
善邯鄲淳師焉略究其妙韋誕師淳而不及也太和中
誕為武都太守以能書留補侍中魏氏寳器銘題皆誕
書也漢末又有蔡邕采斯喜之法為古今雜形然精密
閑理不如淳也邕作篆勢曰鳥遺跡皇頡循聖作則制
斯文體有六篆為真形要妙巧入神或龜文鍼列櫛比
龍鱗紆體放尾長短複身頽若黍稷之垂穎藴若蟲蛇
之棼緼揚波振撆鷹跱鳥震延頸脅翼勢似凌雲或輕
筆内投微本濃末若絶若連似水露緣絲凝垂下端從
者如縣横者如編杳杪邪趣不方不圓若行若飛跂跂
翾翾遠而望之若鴻鵠羣游絡繹遷延廹而視之端際
不可得見指撝不可勝原研桑不能數其詰屈離婁不
能覩其郤間般倕揖讓而辭巧籕誦拱手而韜翰處篇
籍之首目&KR1662;斌斌其可觀摘華豔於紈素為學藝之範
先嘉文德之弘懿愠作者之莫刊思字體之頫仰舉大
略而論旃秦既用篆秦事繁多篆字難成即令隸人佐
書曰隸字漢因行之獨符印璽幡信題署用篆隸書者
篆之捷也上谷王次仲作楷法至靈帝好書時多能者
而師宜官為最大則一字徑丈小則方寸千言甚矜其
能或時不持錢詣酒家飲因書其壁顧觀者以讐酒
討錢足而滅之每書輙削而焚其柎梁鵠乃益為版而
飲之酒候其醉而竊其柎鵠卒以書至選部尚書宜官
後為袁術將今鉅鹿宋子有耿球碑是術所立其書甚
工云是宜官也梁鵠奔劉表魏武帝破荆州募求鵠鵠
之為選部也魏武欲為雒陽令而以為北部尉故懼而
自縳詣軍門署軍假司馬在祕書以勤書自效是以今
者多有鵠手跡魏武帝懸著帳中及以釘壁玩之以為
勝宜官今宮殿題署多是鵠書鵠宜為大字邯鄲淳
宜為小字鵠謂淳得次仲法然鵠之用筆盡其勢矣鵠
弟子毛弘教於祕書今八分皆弘法也漢末有左子邑
小與淳鵠不同然亦有名魏初有鍾胡二家為行書法
俱學之於劉德升而鍾氏小異然亦各有巧今大行於
世云作隸勢曰鳥跡之變乃惟佐隸蠲彼繁文崇此簡
易厥用既弘體象有虔煥若星陳鬱若雲布其大徑尋
細不容髮隨事從宜靡有常制或穹窿恢廓或櫛比鍼
列或砥平繩直或蜿蛋膠戾或長邪角趣或規旋矩折修
短相副異體同勢奮筆輕舉離而不絶纖波濃點錯落
其間若鐘簴設張庭燎飛煙嶃巖&KR1005;嵯高下屬連似崇
臺重宇層雲冠山遠而望之若飛龍在天近而察之心
亂目眩竒姿詭譎不可勝原研桑所不能計宰賜所不
能言何草篆之足筭而斯文之未宣豈體大之難覩將
祕奥之不傳聊俯仰而詳觀舉大較而論旃漢興而有
草書不知作者姓名至章帝時齊相杜度號善作篇後
有崔瑗崔寔亦皆稱工杜氏結字甚安而書體微瘦崔
氏甚得筆勢而結字小疎弘農張伯英者因而轉精甚
巧凡家之衣帛必書而後練之臨池學書池水盡黑下
筆必為楷則號怱怱不暇草書寸紙不見遺至今世尤
寳其書韋仲將謂之草聖伯英弟文舒者次伯英又有
姜孟穎梁孔逹田彦和及韋仲將之徒皆伯英弟子有
名於世然殊不及文舒也羅叔景趙元嗣者與伯英並
時見稱於西州而矜巧自與衆頗惑之故英自稱上比
崔杜不足下方羅趙有餘河間張超亦有名然雖與崔
氏同州不如伯英之得其法也崔瑗作草書勢曰書契
之興始自頡皇寫彼鳥跡以定文章爰暨末葉典籍
彌繁時之多僻政之多權官事荒蕪勦其墨翰惟作佐
隸舊字是删草書之法盖又簡略應時諭指用於卒廹
兼功並用愛日省力純儉之變豈必古式觀其法象俯
仰有儀方不中矩員不副規傾左揚右望之若﨑竦企
鳥峙志在飛移狡獸暴駭將奔未馳或&KR2298;&KR1677;點&KR1709;狀似
連珠絶而不離畜怒怫鬱放逸生竒或凌邃惴慄若據
高臨危旁點邪附似蜩螗挶枝絶筆收勢餘綖糾結若
杜伯揵毒緣巇螣蛇赴穴頭沒尾垂是故遠而望之隤
焉若沮岑崩崖就而察之一畫不可移機微要妙臨時
從宜略舉大較髣髴若斯
索靖為尚書郎與尚書令衛瓘俱以善草書知名武帝
愛之瓘筆勝靖然有楷法遠不能及靖靖作草書狀其
辭曰聖皇御世隨時之宜蒼頡既生書契是為蝌斗鳥
篆類物象形叡哲變通意巧滋生損之隷草以崇簡易
百官畢修事業並麗盖草書之為狀也婉若銀鈎漂若
驚鸞舒翼未發若舉復安蟲蛇虯蟉或往或還類阿那
以羸形歘奮釁而桓桓及其逸遊盻嚮乍正乍邪騏驥
暴怒逼其轡海水窊隆揚其波芝草蒲萄還相繼棠棣
融融載其華玄熊對踞於山嶽飛燕相追而差池舉而
察之又似乎和風吹林偃草扇樹枝條順氣轉相比附
窈嬈廉苫隨體散布紛擾擾以猗靡中持疑而猶豫玄
螭狡獸嬉其間騰猨飛鼺相奔趣凌魚奮尾蛟龍反據
投空自竄張設牙距或若登高望其類或若既往而中
顧或若俶儻而不羣或若自簡於常虔於是多才之英
篤藝之彦役心精微耽此文憲守道兼權觸類生變離
析八體靡形不判去繁存微大象未亂上理開元下周
謹案騁辭放手雨行冰散高音翰厲溢越流漫忽班班
而成章信竒妙之煥爛體磊落而壯麗姿光潤以粲粲
命杜虔運其指使伯英廻其腕著絶世於紈素垂百世
之殊觀
李充為丞相掾累遷中書侍郎善楷書妙參鍾索世咸
重之
李式充從兄也為侍中善楷隸
辛謐為太子舍人兼散騎常侍工草隸書為時楷法
王羲之為右軍將軍會稽内史尤善隸書為古今之冠
論者稱其筆勢以為飄若游雲矯若驚龍羲之嘗詣門
生家見棐几滑淨因書之真草相半後為其父誤刮去
之門生驚懊者累日又嘗在蕺山見一老姥持六角竹
扇賣之羲之書其扇各為五字姥初有愠色因謂姥曰
但言是王右軍書以求百錢邪姥如其言人競買之他
日姥又持扇来羲之笑而不答其書為世所重皆此類
也每自稱我書比鍾繇當抗衡比張芝猶當鴈行也曾
與人書云張芝臨池學書池水盡黑使人耽之若是未
必後之也羲之書初不勝庾翼郗愔及暮年方妙嘗以
章草答庾亮而翼深歎伏因與羲之書曰吾昔有伯英
章草十紙過江顛狽遂乃亡失嘗嘆妙迹永絶忽見足
下答家兄書煥若神明頓還舊觀
王凝之羲之子也為左將軍會稽内史亦工草隸
王獻之凝之弟也為中書令始七八歲時學書父羲之
密從後掣其筆不得歎曰此兒後當復有大名嘗書壁
為方丈大字羲之甚以為能觀者數百人後為謝安長
史安嘗問曰君書何如君家尊答曰故當不同安曰外
論不爾答曰外人那得知時議者以為羲之草隸江左
中朝莫有及者獻之骨力遠不及父而頗有媚趣桓玄
雅愛其父子書各為一帙置左右以玩之
謝安字安石為太保善行書
宋孔琳之為祠部尚書以草書擅名
羊欣為中書郎尤長隷書初欣年十二父不疑為烏程
令時王獻之為吳興太守甚知愛之獻之嘗夏月入縣
欣着新練裙晝寢獻之書裙數幅而去欣本工書因此
彌善
徐希秀為游擊將軍甚有學觧亦閑篆隸正費禪靈二
寺碑即希秀書也
蕭思話為中書令丹陽縣尹工書學於羊欣得草妙
南齊劉繪為中書郎撰能書人名自云善飛白言論之
際頗好矜衒
周顒為國子博士以從外氏車騎將軍臧質家得衛恒
散隸書法學之甚工文惠太子使顒書玄圃茅齋壁國
子祭酒何胤以倒薤書求就顒換之顒笑而答曰天下
有道丘不與易也
王僧虔為尚書令弱冠善隸書初宋文帝見其書素扇
歎曰非惟跡逾子敬(王獻之字)方當器雅過之晉泰始中出
為吳興太守秩中二千石晉世王獻之善書為吳興郡
及僧虔攻書又為郡論者榮之昇明中為尚書令嘗為
飛白書題尚書省壁曰圓行方止物之定質修之不已
則溢高之不已則慄馳之不已則躓引之不已則逸是
故去之宜疾當時嗟賞以比座右銘及太祖即位與僧
虔賭書畢謂僧虔曰誰為第一僧虔曰臣書第一陛下
亦第一(一云臣書人臣中第一帝書帝中第一)帝曰卿可謂善自為謀矣
示僧虔古跡十一帙就求能書人名僧虔得民間所有
帙中所無者吳大帝景帝歸命侯書桓玄書及王丞相
導領軍洽中書令珉張芝索靖衛伯玉張翼十一卷奏
之又上羊欣所撰能書人名一卷又為論書曰宋文帝
書自云可比王子敬時議者云天然勝羊欣功夫少於
欣王平南廙右軍叔過江之前以為最亡曾祖領
軍書右軍云弟書遂不減吾變古制今惟右軍領軍不
爾至今猶法鍾張亡從祖中書令書與子敬云弟書如
騎騾駸駸恒欲虔驊騮前庾征西翼書少時與右軍齊
名右軍後進庾猶不分在荆州與都下人書云小兒軰
賤家雞皆學逸少書須吾下當比之張翼王右軍自書
表晉穆帝令翼寫題後答右軍當時不别久後方悟云
小人幾欲亂真張芝索靖韋誕鍾會二衛並得名前代
無以辯其優劣惟見其筆力驚異耳張澄當時亦呼有
意郗愔章草亞於右軍嘉賓草亞於二王緊媚過其父
桓玄自謂右軍之流論者以比孔琳之謝安亦入能書
錄亦以自重為子敬書嵇康詩羊欣書見重一時親受
子敬行書尤善正乃不稱名孔琳之書天然放縱極有
筆力規矩恐在羊欣後丘道護與羊欣俱面受子敬故
當在欣後范曄與蕭思話同師羊欣後小叛既失故步
為復小有意耳蕭思話書羊欣之影風流趣好殆當不
減筆力恨弱謝綜書其舅云緊生起是得賞也恨少媚
好謝靈運書乃不倫遇其合時亦得入流賀道力書亞
丘道護庾昕書學右軍亦欲亂真矣又著書傳於世
王慈僧虔子也為東海太守謝超宗嘗謂之曰卿書何
如虔公慈曰我之不得仰及猶雞之不及鳳也時人以
為名答(超宗鳳之子)
梁蕭幾字德玄為尚書左丞善草隷書
王志初仕齊為吏部尚書善藁隸當時以為楷法齊游
擊將軍徐希秀亦號能書嘗謂志為書聖
殷均字季和尚武帝女永興公主拜駙馬都尉善隸書
為當時楷法南鄉范雲樂安任昉並稱貴之
顔協為湘東王記室少博涉羣書工於草隸飛白吳人
范懷約能隸書協學其書殆過真也荆楚碑碣皆協所
書時有會稽謝善勛能為八體六文方寸千言京兆韋
仲善飛白並在湘東王府府中以協優於韋仲而減於
善勛
蕭子雲為侍中善草隸書為世楷法自云善效鍾元常
王逸少而微變字體答勅曰臣昔不能拔賞隨世所貴
規摹子敬多歴年所年二十六著晉史至二王列傳欲
作論草隸法言不盡意遂不能成略指論飛白一勢而
已十許年来始見勅旨論書一卷商略筆勢洞徹字體
又以逸少之不及元常猶子敬之不及逸少自此研思
方悟隸式始變子敬全範元常逮爾以来自覺功進其
書迹雅為高祖所重嘗論子雲書曰筆力勁駿心手相
應巧踰杜虔美過崔寔當與元常並驅争先其見賞如
此百濟國使人至建業求書逢子雲出為東陽太守維
舟將發使人於渚次候之望船三十許步拜行前子雲
遣問之答曰侍中尺牘之美遠流海外今日所求惟在
名跡子雲乃為停船三日書三十紙與之
蕭特子雲子也為太子舍人亦善草書高祖嘗論子雲
曰子敬之書不及逸少近見特迹遂逼於卿
蕭乾子雲兄子也乾字思惕善隸書得叔父子雲之法
仕陳為五兵尚書
到沆為北中郎將諮議參軍勤學工篆隸
劉孝綽為祕書監善草隸自以書似父乃變為别體
陳蔡景歴好學善尺牘工草隸觧褐諸王府佐
趙知禮為右衛將軍善隸書
王彬字思文為祕書監好文章善篆隸與兄志齊名時
人為之語曰三真六草為天下寳
蕭引為金部侍郎善隸書為當時所重宣帝嘗披奏事
指引署名曰此字筆勢翩翩似鳥之欲飛引謝曰此陛
下假其毛羽耳
毛喜為光禄大夫少好學善草隸
謝貞為招遠將軍掌中宮管記初貞年十三工草隸蟲
篆
徐僧權為梁東宫通事舍人領祕書以善書知名
後魏谷渾字元冲道武時以善隷書為内侍左右
崔宏字玄伯潛之子也位至天部大人爵為公尤善草
隸行押之書為世摹楷玄伯祖悅與范陽盧諶並以博
藝知名諶法鍾繇悅法衛瓘俱習索靖之草皆盡其妙
諶傳子偃偃傳子邈悅傳潛潛傳玄伯世不替業故魏
初重崔盧之書又玄伯之行押書特精巧而不見遺跡
崔簡字冲亮玄伯子也一名覺為中書侍郎參著作事
好學少以善書知名
崔浩玄伯子天興中為著作郎道武以其工書嘗置左
右浩既工書人多託寫急就章從少至老初不憚勞所
書盖以百數必稱馮代彊以示不敢犯國其謹也如此
浩書體勢及其先人而妙巧不如也世寳其跡多裁割
綴連以為模楷
崔衡字伯玉學崔浩書頗亦類焉獻文天安元年擢為
内祕書中散班下詔命及御所覽書多其跡也
崔挺為中書侍郎以工書受勅於長安書文明太后父燕
宣王碑賜爵泰昌子
崔潛仕慕容暐為黃門侍郎為兄渾誄其手筆本草宣
武初著作佐郎王遵業買書於市而遇得之計誄至是
將二百載寳其書迹深藏祕之東魏武定中遵業子松
年以遺黃門郎崔季舒人多摹楷之左光禄大夫姚元
標以工書知名於時見潛書謂過於己也
江式為殄寇將軍符節令以書文昭太后尊號諡册特
除奉朝請仍符節令式篆體尤工雒京宫殿諸樓觀題
皆式書也
江順和式兄子也為征虜將軍亦工篆書先是太和中
兖州人沈法會能隸書宣武之在東宮𠡠法會侍書已
後隷迹見知於閭里者甚衆未有如崔浩之妙
盧淵為祕書監自遠祖志法鍾繇書傳業累世世有能
名至邈以上兼善草跡淵習家法代京宫殿多淵所題白
馬公崔玄伯亦善書世傳衛瓘體魏初工書者崔盧二
門
呂温字晞陽為上黨太守善書
李思穆為營州刺史工草隷為當時所稱
竇遵為尚書郎善楷篆北京諸碑及臺殿樓觀宮門題
署多遵書也
柳僧習善隸書敏於當時為裴植征虜府司馬
劉仁之粗涉書史真草筆跡頗號工便御史中尉元昭
引為御史
裴敬憲為太學博士學博才清工隸草書
高遵為中書侍郎頗有筆札詣長安刊燕宣王廟碑進
爵安昌子
郭祚為雍州刺史少習崔浩之書尺牘文章見稱於世
劉懋為太尉司馬善草隸多識竒字
王繇為給事中東莱太守有文才尤善草隷
北齊杜弼為征虜府墨曹參軍典管記弼長於筆札每
為時軰所推
蕭慨好學攻草隷書南土中稱為長者歴著作佐郎待
詔
趙仲將為散騎常侍學涉羣書善草隸雖與弟書書字
楷正云草不可不觧若施之於人即似相輕易若當家
卑幼又恐其疑所在宜爾是以必湏隸筆
源楷字那延為黃門郎善草隸書
張景仁幼孤家貧以學書為業遂工草隸書選補内書
生與魏郡姚元標潁川韓毅同郡袁買奴滎陽李超等
齊名世宗並引為賓客天保八年勅教太原王紹德書
除開府行參軍後主在東宮世祖選善書人性行淳謹
者令侍書景仁遂被引擢小心恭慎後主愛之呼為博
士
劉顗好文學工草書為司空功曹待詔文林館
後周王襃字子淵初在梁為國子祭酒蕭子雲襃之姑
夫也時善草隸襃少以姻戚去来其家遂相模範俄而
名亞子雲並見重於世
趙文深字德本為太祖丞相府法曹參軍少學楷隸雅
有鍾王之則筆勢可觀當時碑牓唯文深及冀儁而已
平江陵之後王襃入關貴遊等翕然並學襃書文深之
書遂被遐棄文深慙恨形於言色後知好尚難反亦改
習襃書然竟無所成轉被譏議謂之學步邯鄲焉至於
碑牓餘人猶莫之逮王襃亦每推先之宮殿樓觀皆其
跡也遷縣伯下大夫加儀同三司世宗令至江陵書景
福寺碑漢南人士亦以為工梁主蕭詧觀而美之賞遺
甚厚天和元年路寢寺初成文深以題牓之功增邑二
百戸除趙郡守文深雖居外任每湏題牓輙復追之
隋竇慶頗工草隸官至河東太守
房彦謙為司隸刺史善草隸人有得其尺牘者皆寳玩
之
閻毘為殿内少監能篆書草隸尤善為當時之妙
唐楊師道為中書令少善草隸
虞世南為祕書監同郡沙門智永善學王羲之書世南
師焉妙得其體繇是聲名籍甚
歐陽詢為太子率更令初學王羲之書後漸更變其體
筆力險勁為一時之絶時人得其尺牘文字咸以為楷
範焉其八分龍爪古篆世無及之飛白尤妙議者方於
蕭子雲高麗甚重其書嘗遣使求之高祖嘆曰不意詢
之書名遠播夷狄彼觀其跡固謂其形貌魁梧也
褚遂良為尚書右僕射博學文史尤工隸草父友歐陽
詢甚重之太宗嘗謂魏徵曰虞世南死後無人可與論
書徵曰禇遂良下筆遒勁甚得王逸少體太宗即日召
令侍書太宗嘗出御府金帛購求王羲之書跡天下爭
齎古書詣闕以獻當時莫能辯真偽遂良備論所出一
無舛誤自是漸承恩遇每事顧問之
裴行儉為吏部侍郎工草書高宗以縑素百卷令寫文
選一部嘗謂人曰禇遂良非精筆佳墨未嘗輙書不擇
筆墨而妍捷者唯余及世南耳行儉撰草書雜體數萬
言並傳於代
王方慶為鸞臺侍郎同鳳閣鸞臺平章事家多書籍則
天嘗訪求右軍遺跡方慶奏曰臣十代從伯祖羲之書
先有四十餘紙貞觀十二年太宗購求先臣並已進之
唯有一卷見在今又進臣十一代祖導十代祖洽九代
祖珣八代祖曇首七代祖僧綽六代祖仲寳五代祖騫
高祖規祖褒并九代三從伯祖晉中書令獻之已下
二十八人書共十卷則天御武成殿示羣臣仍令中書
舍人崔融為寳章集以叙其事復賜方慶當時以為榮
鍾紹京初為司農錄事以工書直鳳閣則天時明堂門
額九鼎銘及諸宮門牓皆紹京所題
王知敬則天時為麟臺少監以工書知名
盧鴻一少有學業頗善籕篆楷隸隱於嵩山
薛稷尤工隸書自貞觀永徽之際虞世南禇遂良書跡
後罕繼者稷外祖魏徵家富圖籍多有虞禇舊跡稷精
模倣筆力遒麗當時無及之者終為太子少保
韋陟為吏部尚書幼有文彩與弟斌篤志勤學以筆札
知名
賀知章為祕書監善草隸好事者供其牋翰每紙不過
數十字共傳寳之時有吳郡張旭亦與知章相善旭尤
善草書而好酒每醉後號呼狂走索筆揮灑變化無
窮若有神助時人號為顛知章始與旭遊於人間每見
人家廳舘好牆壁及屏障忽忘機興發落筆數行如蟲
篆飛走雖古人之張索不如也然旭稍過於知章
張廷珪為太子詹事素與陳州刺史李邕親善邕所撰
碑碣必請廷珪八分書甚為時人所重
顔真卿字清臣瑯邪臨沂人五代祖之推北齊黃門侍
郎真卿少勤學孝敬有文詞工書官至太子太師
徐浩肅宗時為中書舍人浩屬詞贍給又工楷隸
韓滉字太冲少好學弱冠強學尤工書位至檢校僕射
平章事封晉國公
袁滋工篆籕雅有古法元和中為中書侍郎平章事
柳公權初為夏州李聽掌書記穆宗即位入奏事召見
謂之曰我於佛寺見卿筆跡思之久矣即日拜右拾遺
充翰林侍書學士公權初學王書徧閱近代筆法體勢
勁媚自成一家當時公卿大臣家碑版不得公權手筆
者人以為不孝外夷入貢皆别署貨貝曰此購柳書上
都西明寺金剛經碑備有鍾王歐虞禇陸之體尤為得
意文宗夏與學士聮句公權詩曰薰風自南来殿閣生
微凉文宗諷此兩句令公權題於殿壁字方圓五寸帝
視之嘆曰鍾王復生無以加之大中初轉少師中謝日
宣宗召升殿御前書三紙軍容使西門季玄捧硯樞密
使崔巨源過筆一紙真書十字曰衞夫人傳筆法於王右軍
一紙行書十一字曰永禪師真草千字文得家法一紙草書
八字曰謂語助者焉哉乎也賜錦綵瓶盤等銀器仍令
自書謝狀勿拘真行帝尤竒惜之
裴潾為兵部侍郎少篤學善隸書
盧知猷為太子太師尤工書落簡飛翰人爭模倣
周馬胤孫為太子詹事嗜八分書題署酬答必存其蹟
楊凝式以右僕射致仕凝式善於筆札居壁藍牆之間
往往恣其題紀
册府元龜卷八百六十一
