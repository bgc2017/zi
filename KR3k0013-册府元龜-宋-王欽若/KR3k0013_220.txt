册府元龜卷二百二十宋王欽若等撰
僭偽部
形貌聰識令德才藝
形貌
夫人之生也鍾五行之秀肖二儀之形所禀雖同厥貌
則異乃有偶晉室之衰圯幸中原之俶擾保聚羣黨僭
竊位號雖邪謀凶德有亂於天常而竒姿偉狀或同於
人傑斯所以資彼姦雄之氣成其悖戾之咎耳故仲尼
有言曰以貌取人失之子羽是知取人之道不在乎形
貌也眀矣
前凉張軌字士彦有器望姿儀
前趙劉淵字元海左手文有其名猿臂善射膂力過人
姿儀魁偉身長八尺四寸鬚長三尺餘當心有赤毫毛
三根長三尺六寸
劉和字玄泰元海子身長八尺
劉聰字玄眀形體非常左耳有一白毫毛長二尺餘甚
光澤
劉曜字永眀身長九尺三寸垂手過膝生而眉白目有
赤光鬚髯不過百餘根而皆長五尺弱冠游於雒陽坐
事當誅亡匿朝鮮遇赦而歸自以形質異衆恐不容於
世乃隱迹管涔山
後趙石勒字世龍初名&KR0146;上黨武鄕羯人長而壯健父
老及相者皆曰此胡狀貌竒異志度非常其終不可量
也勸邑人厚遇之而賣與茌平人師懽為奴有一老父
謂勒曰君魚龍髮際上四道已成當貴為人主懽亦竒
其狀貌而免之
石虎字季龍年六七歲有善相者曰此兒貌竒有壯骨
貴不可言年十八身長七尺五寸
冉閔字永曾身長八尺勇力絶人
前燕慕容廆字奕雒瓌幼而魁岸美姿貌身長八尺雄
傑有大度
慕容皝字元真龍顔版齒身長七尺八寸
慕容雋字宣英骨相不常身長八尺二寸姿貌魁偉
前秦苻生字長生生無一目為兒童時祖洪戱之問侍
者曰吾聞瞎兒一淚信乎侍者曰然生怒引佩刀自刺
出血曰此亦一淚也洪大驚鞭之
苻堅字永固臂垂過膝目有紫光祖洪愛之名曰堅頭
每曰此兒姿貌魁偉質性過人非常相也
後秦姚襄字景國年十七身長八尺五寸臂垂過膝
後蜀李特字玄休身長八尺雄武善騎射沉毅有大度
李雄字仲雋身長八尺三寸美容貌少以烈氣聞每周
旋鄉里識達之士皆器重之
李勢字子仁身長七尺九寸腰帶十四圍善於俯仰時
人異之
後凉吕光字世期身長八尺四寸目重瞳子左肘有肉
印
吕隆字永基美姿貌善騎射
南燕慕容垂字道眀少岐嶷有器度身長七尺四寸手
垂過膝
慕容德字玄眀年未弱冠身長八尺二寸姿貌雄偉額
有日角偃月重文
慕容超字祖眀身長八尺腰帶九圍精彩秀發容止可
觀
夏赫連勃勃字屈子身長八尺五寸腰帶十圍性辨慧
美風儀姚興見而竒之深加禮敬宋高祖入長安遣使
遺勃勃書請通和好使者還言勃勃容儀瓌偉英武絶
人高祖歎曰吾所不如也
蜀王建字光圖隆眉廣顙龍睛虎視常於武當山遇僧
處嘗謂建曰子骨相甚貴何不從軍自求豹變而乃區
區為盗綴賊之號
閩王審知身長七尺六寸紫色方口隆凖
聰識
夫鍾五行之秀為萬物之靈者其人矣乎自晉室板蕩
羣雄肇亂竊據郡國僭稱位號者比比而有雖復乘夫
否運内包逆節亦有性識穎悟器局閎遠稽古好學摛
文屬辭或留神於政治或騁辨於談議或折節自勗或
發言垂戒至於揣摩事幾必有於先見褒貶前哲差出
於衆意斯亦豪爽自負超越倫萃者哉
前凉張駿幼而竒偉晉愍帝建興四年封覇城侯十歲
能屬文卓越不羈及嗣位勤脩庶政摠御文武咸得其
用遠近嘉詠號曰積賢君
前趙劉元海嘗謂同門生朱紀范隆曰吾每觀書𫝊當
鄙隋陸無武綘灌無文道繇人弘一物之不知者固君
子之所耻也二生遇高皇而不能建封侯之業兩公值
文帝而不能開庠序之美惜哉於是遂學武事妙絶於
衆
劉曜幼而聰慧有竒度年八歲從父元海獵於西山遇
雨止樹下迅雷震樹旁人莫不顛仆曜神色自若元海
異之曰此吾家千里駒也從兄為不亡矣
後趙石勒雅好學雖在軍旅嘗令儒生讀史書而聽之
每以其意論古帝王善惡朝賢儒士聽者莫不歸美焉
嘗使人讀漢書聞酈食其勸立六國後大驚曰此法當
失何得遂成天下至留侯諫乃曰頼有此耳其天姿英
達如此
前秦符堅七歲聰敏好施舉止不踰規矩每侍其祖父
洪側輙量洪舉措取與不失機候高平徐統遇堅於路
異之執其手曰符郎此官之御街小兒敢戱於此不畏
司隸縳耶堅曰司隷縳罪人不縳小兒戲也及即偽位
出遊覇陵顧謂羣臣曰漢祖起自布衣廓平四海佐命
功臣孰為首乎權翼進曰漢書以蕭曹為功臣之冠堅
曰漢祖與項羽争天下困於京索之間身被七十餘創
通中六七父母妻子為楚所囚平城之下七日不火食
頼陳平之謀太上妻子克全免匈奴禍二相不得獨高
也雖有人狗之喻豈黃中之言乎於是酣飲極歡命羣
臣賦詩又時匈奴左賢王衛辰遣使降於堅遂請田内
地堅許之雲朔護軍賈雍遣其司馬徐斌率騎襲之因
縱兵掠奪堅怒曰朕方脩魏綘和戎之術不可以小利
忘大信昔荆吳之戰事興蠶婦澆瓜之惠梁宋息兵夫
怨不在大事不在小擾邊動衆非國之利也所獲資産
其悉以歸之免雍官以白衣領護軍遣使脩和示之信
義辰於是入居塞内貢獻相尋又遣符雒等伐代王涉
翼揵其子翼圭縳父請降堅曰翼揵荒俗未𠫭仁義令
入太學習禮以翼圭執父不孝遷之於蜀散其部落堅
嘗之太學召涉翼揵問曰中國以學養性而人夀考漠
北噉牛羊而人不夀何也翼揵不能答又問卿種人有
堪將者可召為國家用對曰漠北人能捕六畜善馳走逐
水草而已何堪為將又問好學否對曰若不好學陛下
用教何為堅善其對又聞桓温廢海西公也謂羣臣曰
温前敗海上後敗枋頭十五年間再傾國師六十歲翁
舉動如此不能思愆免退以謝百姓方廢立以自悅將
如四海何諺云怒其室而作色於父者其桓温之謂乎
又梁熙遣使西域稱揚堅之威德并以繒綵賜諸國王
於是朝獻者十有餘國大宛獻天馬千里駒皆汗血朱
鬛五色鳳膺麟身及諸&KR0903;異五百餘種堅曰吾思漢文
之返千里馬咨嗟美詠今所獻馬其悉返之庶克念前
王髣髴古人矣乃命羣臣作止馬詩而遣之示無欲也
其下以為盛德之事遠同漢文於是獻詩者四百餘人
符登初為長安令坐事黜為狄道長及關中亂去縣歸
毛興登兄同成言於興請以登為司馬嘗在行部登度
量不羣好為竒略同成嘗謂之曰汝聞不在其位不謀
其政無數干時將為博識者不許吾非疾汝恐或不喜
人妄預耳自是可止汝後得政自可專意時人聞同成言
多以為疾登而抑蔽之登乃屏跡不妄交游興有事則
召之戲謂之曰小司馬可坐評事登出言輙析理中興
内服焉然敬憚而不能委任
前燕慕容廆嘗從容言曰獄者人命之所懸也不可以
不慎賢人君子國家之基也不可以不敬稼穡者國之
本也不可以不急酒色便佞亂德之賊也不可以不戒
乃著家令數千言以申其旨
後秦姚興既僭位晉大司馬桓玄遣使来聘請辛恭靖
何澹之興留恭靖而遣澹之謂曰桓玄不推計歴運將
圖簒逆天未忘晉必將有義舉以吾觀之終當傾覆卿
今馳往必逢其敗相見之期遲不云遠未幾桓玄誅澹
之等奔於興
後凉吕光年十歲與諸童兒遊戱邑里為戰陣之法儔
類咸推為主部分詳平羣童歎服
後燕慕容盛少沈敏多謀略符堅誅慕容氏盛年十二
随慕容永東如長子謂叔父柔曰今﨑嶇於鋒刃之間
在疑忌之際愚則為人所猜智則危甚巢幕當如鴻鵠
高飛一舉萬里不可坐待罟網也於是與柔及弟會間
行東歸於慕容垂後遼西太守李郎在郡十年威制境
内盛疑之累徵不赴以母在龍城未敢顯叛乃隂引魏
軍將為自安之計因表請發兵以距寇盛曰此必詐也
召其使而詰之果騐又嘗引中書令常忠尚書陽璆秘
書監郎敷於東堂問曰古来君子皆謂周公忠聖豈不
謬哉璆曰周公居攝政之重而能達君臣之名及流言
之謗致烈風以悟主道契神靈義光萬代故累葉稱其
高後王無以奪其美盛曰常令以為何如忠曰昔武王
疾篤周公有請命之誠流言之際義感天地楚撻伯禽
以訓就王德周公為臣之忠聖達之美詩書以来未之
有也盛曰異哉二君之言朕見周公之詐未見其忠聖
也昔武王得九齡之夢白文王文王曰我百爾九十我
與爾三焉及文王之終已騐武王之夀矣武王之筭未
盡而求代其死是非詐乎若惑於天命是不聖也據攝
天位而丹誠不見致兄弟之間有干戈之事夫文王之
化自近及遠故曰刑于寡妻至於兄弟周公親違聖父
之典而蹈嫌疑之蹤戮罰同氣以逞私忿何忠之有乎
但時無直筆之史後儒承其謬談故也忠曰啟金縢而
返風亦足以眀其不詐遭二叔流言之變而能大義滅
親終安宗國復子眀辟輔成大業以致太平制禮作樂
流慶無窮亦不可謂非至德也盛曰卿徒因成文而未
原大理朕今相為論之昔周公自后稷積德累仁至於
文武文武以大聖應期遂有天下生靈仰其德四海歸
其仁成王雖幼統洪業而卜世脩長加吕召毛畢為之
師傅若無周公攝政王道足以成也周公無故以安危
為己任專臨朝之權闕北面之禮管蔡忠存王室以為
周公代主非人臣之道故言公將不利於孺子周公當
眀大順之節陳誠義以曉羣疑而乃阻兵都邑擅行誅
戮不臣之罪彰於海内方貽王鴟鴞之詩歸非於主是
何謂乎又周公舉事稱告二公足眀周公之無罪而坐
觀成王之疑此則二公之心亦有猜於周公也但以疎
不間親故寄言於管蔡可謂忠不見於當時仁不及於
兄弟知羣望之有歸天命之不在已然後返政成王以
為忠耳大風拔木之徵乃皇天祐存周道不忘文武之
德是以赦周公之始愆欲成周室之大美考周公之心
原周公之行乃天下之罪人何至德之謂也周公復位
二公所以杜口不言其本心者以眀管蔡之忠也又謂
常忠曰伊尹周公孰賢忠曰伊尹非有周公之親而功
濟一代太甲亂德放於桐宫思愆改善然後復之使主
無怨言臣無流謗道存社稷美溢来今臣謂伊尹之勲
有高周旦盛曰伊尹以舊臣之重顯阿衡之任太甲嗣
位君道未洽不能竭忠輔導而放黜桐宫事同夷羿何
周公之可擬乎郎敷曰伊尹處人臣之位不能輔制其
君恐成湯之道墜而莫就是以居之桐宫與小人從事
使知稼穡之艱難然後返天位此其忠也盛曰伊尹能
廢而立之何不能輔之以至於善乎若太甲性同桀紂
則三載之間未應便成賢后如其性本休眀義心易發
當務盡規贊之理以弼成君德安有人臣幽主而據其
位哉且臣之事君惟力是視奈何挟智蔵仁以成君惡
夫太甲之事朕已鑒之矣太甲至賢之主也以伊尹歴
奉三朝績無異稱將失顯祖委授之功故匿其日月之
眀受伊尹之黜所以濟其忠貞之美夫非常之人然後
能立非常之事非常人之所見也亦猶泰伯之三讓人
無得而稱焉敷曰泰伯三以天下讓至仲尼而後顯其
至德太甲受謗於天下遭陛下乃申其美因而談讌賦
詩賜金帛各有差
南凉秃髮傉擅利鹿孤之弟初姚興遣使拜車騎將軍
傉擅少機警有才略其父竒之謂諸子曰傉擅眀識幹
藝非汝等軰也是以諸兄不以授子欲𫝊之於傉擅後
為赫連勃勃所敗姚興以傉擅外有陽武之敗内有邊
梁之亂遣其尚書郎韋宗来觀釁傉擅與宗論六國縱
横之規三家戰争之略遠言天命廢興近陳人事成敗
機變無窮辭致清辨宗出而歎曰命世大才經綸名教
者不必華宗夏士撥煩理亂澄氛濟世者亦未必八索
九丘五經之外冠冕之表復自有人車騎神機秀發信
一代之偉人繇余日磾豈足為多也
令德
六軍起纛五馬渡江先王維桑分割有素中州舊物吞
噬無餘二趙四燕蝟毛而起三秦五凉蠶食以生李特
王蜀赫連稱夏竊帝圖王時聞令德連衡共誓各負英
獻書云萬夫之長可以觀政矧據有土宇僭稱名器宜
欲有拳拳之善以服蚩蚩之心
前凉張重華自稱凉州牧輕賦斂除關稅省園囿以恤
貧窮
張天錫數宴園池政事頗廢盪難將軍校書祭酒索商
上䟽極諫天錫答曰吾非好行行有得也觀朝榮則敬
才秀之士翫芝蘭則愛德行之臣覩松竹則思貞操之
賢臨清流則貴廉潔之行覽蔓草則賤貪穢之吏逢飈
風則惡凶狡之徒若引而伸之觸類而長之庶無遺漏
矣
西凉李暠字玄盛少而好學性沈敏寬和美器度暠既
遷於酒泉沮渠蒙遜每年侵寇不止玄盛志在以德撫
其境内但與通和立盟弗之較也又與辛景辛恭靖同
志友善景等歸晉遇害江南玄盛聞而弔之
前趙劉曜嘗燕羣臣於東堂語及平生泫然流涕遂下
書曰蓋褒德惟舊聖后之所先念惠錄孤眀王之常典
是以世祖草創河北而致封於嚴尤之孫魏武勒兵梁
宋追慟於橋公之墓前所贈大司徒烈愍公崔岳中書
令曹恂晉陽太守王忠太子洗馬劉綏等或識朕於齠
齔之中或濟朕於艱窘之極言念君子實傷我心詩不
云乎中心蔵之何日忘之岳漢昌之初雖有褒贈屬否
運之際禮章莫備今可贈岳使持節侍中大司徒遼東
公恂大司空南郡公綏左光禄大夫平昌公忠鎮軍將
軍安平侯並加散騎常侍但皆丘墓夷滅申哀莫繇有
司其速班訪岳等子孫授以茅土稱朕意焉初曜弱冠
遊於雒陽坐事當誅與曹恂奔於劉綏綏匿之於書匱
載送於王忠忠送之朝鮮歲餘饑窘變姓名客為縣卒
岳為朝鮮令見而異之推問所繇曜叩頭自首流涕求
哀岳曰卿謂崔元嵩不如孫賓碩乎何懼之甚也今詔
捕卿甚峻百姓間不可保也此縣幽僻勢能相濟縱有
大急不過解印綬與卿俱去耳吾既門衰無兄弟之累
身又薄祐未有兒子卿猶吾子弟也勿為過憂大丈夫
處身立世鳥獸投人要欲濟之而况君子乎給以衣服
資供書傳曜遂從岳質通疑滯恩顧甚厚岳從容謂曜
曰劉生姿宇神調命世之才也四海脫有微風搖之者
英雄之魁卿其人矣曹恂雖於屯厄之中事曜有君臣
之禮故皆德之
後趙石勒大興三年偽稱趙王下令曰武鄉吾之豐沛
萬歲之後魂靈當歸之其復之三世又少時遇危難賴
郭敬而濟後勒攻乞活李惲於上白斬之將坑其降卒
見郭敬而識之曰汝郭季子乎敬叩頭曰是也勒下馬
執其手泣曰今日相遇豈非天耶賜衣服車馬署敬上
將軍悉免降者以配之又時大旱勒親臨廷尉錄囚徒
五歲刑以下皆輕决遣之重者賜酒食聽沐浴一須秋
論還未及宫㴻雨大降
石季龍時冀州八郡大蝗司隸請坐守宰季龍曰此政
之失和朕之不德而欲委咎於守宰豈禹湯罪已之義
耶司隸不進讜言佐朕不逮而歸咎無辜所以重吾之
責可白衣領司隸
前秦苻堅既平慕容暐自鄴如枋頭讌諸父老改枋頭
為永昌縣復之終世又遣驍騎吕光率兵七萬討定西
域光發長安堅送於建章宮謂光曰西戎荒俗非禮義之
邦羈縻之道服而赦之示以中國之威導以王化之法
勿極武窮兵過深殘掠又所司奏劉蘭討蝗幽州經秋
冬不滅請徵下廷尉詔獄堅曰災降自天殆非人力所
能除也此自朕之政違所致蘭何罪焉
後秦姚萇僭即偽位後大雪下書深自責罰散後宫文
綺珍寳以供戎事身食一味妻不重采立太學禮先賢
之後敗符登於安定東置酒高會諸將咸曰若值魏武
王不令此賊至今陛下將牢太過耳萇笑曰吾不如亡
兄有四身長八尺五寸臂垂過膝人望而畏之一也當
十萬之衆與天下争衡望麾而進前無横陣二也温古
知今講論道藝駕馭英雄收羅雋異三也董率大衆履
險若夷上下咸允人盡死力四也所以得建功立業策
任羣賢者正望筭略中一片耳羣臣咸稱萬歲
姚興時西秦乞伏乾歸為其下人所殺子熾磐新立羣
下咸勸興取之興曰乾歸先已返善吾方當招懷因喪
伐之非朕本志也興性儉約車馬無金玉之飾臣下化
之莫不敦尚清素又客星入東井所在地震前後一百
五十六公卿抗表請罪興曰災譴之来咎在元首近代
或歸罪三公甚無謂也公等其悉冠履復位後興以日月
薄蝕災眚屢見降號稱王下書令羣公卿士將牧守宰
各降一等於是其太尉趙公旻等五十三人上䟽諫曰
伏惟陛下勲格皇天功濟四海威靈振於殊域聲教暨
於遐方雖成湯之隆殷基武王之崇周業未足比諭方
當廓靖江吳告成中岳豈宜過垂冲損違皇天之眷命
乎興曰殷湯夏禹德冠百王然猶順守謙冲未居崇極
况朕寡昧安可以處之哉乃遣旻告於社稷宗廟大赦
改元弘始賜孤老鰥寡粟帛有差年七十已上加衣杖
姚泓字元子既僭即帝位將封宫臣十六人五等子男
姚讃諫曰東宫文武自當有守忠之誠未有赫然之效
何受封之多乎泓曰懸爵於朝所以懲勸来效標眀盛
德元子遭家不造與功臣同此百憂獨享其福得不愧
於心乎讃默然姚紹進曰陛下不忘報德封之是也古
者敬其事命之以始須来春然後議之乃止時姚懿以
叛被囚姚恢復叛姚紹率輕騎先赴難使姚洽司馬國
璠將步卒三萬赴長安恢從曲牢進屯杜成紹與恢相
持於靈臺姚讃聞恢漸逼留寧朔尹雅為弘農太守守
潼關率諸軍還長安泓謝讃曰元子不能崇眀德義導
率羣下致禍起蕭牆變生同氣既上負祖宗亦無顔見
諸父懿始搆逆滅亡恢復擁衆内叛將若之何讃因攘
𬒮大泣曰臣不滅此賊終不持面復見陛下於是班賜
軍士而遣之讃大破恢并其二弟殺之泓哭之悲慟葬
以公禮
後蜀李雄僣即帝位巴都嘗告急云有東軍雄曰吾常
慮石勒䟦扈侵逼琅邪以為耿耿不圖乃能舉兵使人
欣然雄之雅譚多如此類雄後遣安北李稚中領軍李
琀討楊難敵難敵遣兵斷其歸道四面攻之獲琀稚死
者數千人琀稚雄兄蕩之子也雄深悼之不食者數日
則流涕深自咎責焉
西秦乞伏乾歸遣其將乞伏益州討姜乳於上邽邊芮
王松夀言於乾歸曰益州屢有戰功嘗有驕色未宜專
任乾歸卒遣之益州果敗乾歸曰孤違蹇叔以至於此
將士何為孤之罪也皆赦之
北燕馮䟦幼而懿重少言寬仁有大度飲酒一石不亂
三弟皆任侠不修行業惟䟦恭慎勤於家産父母器之
南凉秃髮傉擅僭號凉王姚興凉州刺史王尚遣主簿
宗敞来聘敞父爕吕光時自湟河太守入為尚書郎見
傉擅於廣武執其手曰君神爽宏拔逸氣凌雲命世之
傑也必當尅清世難恨吾年老不及見耳以敞兄弟託
君至是傉擅謂敞曰孤以常才謬為尊先君所見稱每
自恐有累大人冰鏡之眀及忝家業竊有懷君子詩云
中心蔵之何日忘之不圖今日得見卿也敞曰大王仁
侔魏祖存念先人雖朱暉眄張堪之孤叔向撫女齊之
子無以加也酒酣語及生平傉擅曰卿魯子敬之儔恨
不與卿共成大業耳
才藝
夫僣稱名號據有山河長百萬之氓跨數州之域生殺
在手彊弱繇心或學通經史暗會孫吳或藝精騎射兼
該象緯而又飾之以詞翰輔之以度量彊眀政事固多
才藝亦可謂人傑矣不然曷以臣伏黨類駕馭羣豪者
乎
前凉張軌少眀敏好學有器望
張祚博學雄武有政事之才
西凉李暠少而好學性沉敏寬和美器度通涉經史尤
善文義及長頗習武藝誦孫吳兵法
前趙劉元海幼好學師事上黨崔游習毛詩京氏易馬
氏尚書尤好春秋左氏傳孫吳兵法略皆誦之史漢諸
子無不綜覽猿臂善射膂力過人
劉和好學夙成習毛詩左氏春秋鄭氏易
劉聰幼而聰悟好學博士朱紀大竒之年十四究通經
史兼綜百家之言孫吳兵法靡不誦之工草隸善屬文
著述懷詩百餘篇賦頌五十餘篇十五習擊刺猿臂善
射彎弓三百斤膂力驍捷冠絶一時
劉粲少而雋傑才兼文武
劉曜幼而聰慧有竒度性拓落高亮與衆不羣讀書志
於廣覽不精思章句善於属文工草隸雄武過人鐵厚
一寸射而洞之於時號為神射尤好兵書略皆闇誦弱
冠游於洛陽坐事當誅亡匿朝鮮遇赦而歸隠迹管涔
山以琴書為事
後趙石勒長而壯健有膽力雄武好騎射
石季龍尤善彈趫捷便弓馬勇冠當時
前燕慕容皝雄毅多權略尚經學善天文
慕容雋慱觀圖書有文武幹略
慕容恪幼而謹厚深沈有大度雄毅嚴重每所言及輙
經綸世務
前秦符洪多權略驍武善騎射
符健勇果便弓馬
符生力舉千鈞雄勇好殺手格猛獸走及奔馬擊刺騎
射冠絶一時
符堅博學多才藝有經濟大志
符丕少而聰慧好學博綜經史父堅與言將略嘉之命
鄧羌教以兵法文武材幹亞於符融
符登少而雄勇有壯氣不修細行長而折節謹厚頗覽
書𫝊
後秦姚襄雄武多才藝眀察善撫納士衆愛敬之
姚泓博學善談論尤好詩詠受經於博士淳于岐
後蜀李特雄武善騎射沉毅有大度
李流少好學便弓馬東羌校尉何攀稱流有賁育之
勇舉為東羌督
李期聰慧好學弱冠能屬文
李夀敏而好學雅量豁然少尚禮容異於李氏諸子父
雄竒其才以為足寄重任
後凉吕簒少便弓馬好鷹犬
吕隆善騎射
後燕慕容寳自為太子砥礪自修敦崇儒學工談論善
属文
慕容盛驍勇剛毅有伯父全之風烈
慕容雲沈深有局量厚重希言慕容寳之為太子雲以
武藝給事侍東宫
西秦乞伏國仁年十歲驍勇善騎射彎弓五百斤四部
服其雄武
乞伏乾歸雄武英傑沉雅有度量
乞伏熾磐性勇果英毅臨機能斷
北凉沮渠蒙遜博涉羣史頗曉天文雄傑有英略滑稽
善權變
南燕慕容德博觀羣書性清慎多才藝
吳楊行密少孤貧有膂力日行三百里唐末秦宗權擾
淮右頻寇廬夀郡將募能致戰擒賊者計級賞之行密
以膽勇應募往必有獲
蜀王建機略拳勇出於流軰
後蜀孟知祥自幼温厚知書樂善
冊府元龜卷二百二十
