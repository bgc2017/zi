册府元龜卷六十七宋王欽若等撰
帝王部
求賢
傳曰股肱喜哉元首起哉百工熙哉鼂錯有言曰古之
賢主莫不求賢以為輔翼若夫居大寳之位制四海之
命蓋竝建衆職非借才於異代故君人者勤於求賢而
逸於得人曷嘗不昧旦丕顯求衣未明訪問諮諏膝之
前席然後異人間出賢士鄉臻濟濟之寧文王彬彬之
盛漢室者繇斯而已矣若乃青雲之士翔而後集爵以
德進義無苟合易禄而難畜難進而易退其或弓旌之
踰分薰蕕之同器蓋有閉門却埽隠居求志者有矣故
五三而下致治之后罔不退託不明以延髦俊而後為
盛德也
虞舜詢於四岳闢四門(詢謀也謀治政于四岳開闢四方之門未開者以廣致衆賢)
周成王嗣位求忠臣輔助以為政作小毖之詩(毖慎也天下之)
(事當慎其小小時不慎後為禍大)
宣王欲得國子之能導訓諸侯者樊穆仲曰魯侯孝(言魯)
(侯有孝德)王曰何以對曰肅恭明神而敬事耉老賦事行刑
必問於遺訓而咨於故實不干所問不犯所咨王曰然
則能訓治其民矣乃命魯孝公於夷宫
漢高祖十一年詔曰蓋聞王者莫高於周文伯者莫高
於齊桓皆待賢人而成名今天下賢者智能豈特古之
人乎患在人主不交故也士奚繇進今吾以天之靈賢
士大夫定有天下以為一家欲其長久世世奉宗廟亡
(音無)絶也賢人已與我共平之矣而不與吾共安利之可
乎賢士大夫有肯從我游者吾能尊顯之布告天下使
明知朕意御史大夫昌下相國相國鄼侯下諸侯王(鄼音贊蕭)
(何封國在南陽)御史中執法下郡守(中執法中丞也)其有意稱明德者
必身勸為之駕(有賢者郡守身往勸勉令至京師駕車遣之)遣詣相國府
署行義年(行状年紀也)有而弗言覺免年老癃病勿遣
文帝二年十一月詔舉賢良方正能直言極諫者以輔
朕之不逮
十五年九月詔諸侯王公卿郡守舉賢良能直言極諫
上親策之博納以言
武帝初即位徵天下舉方正賢良文學才力之士待以
不次之位四方士多上書言得失自衒鬻者以千數其
不足採者輙報聞罷(報云天子聞其所上之書而罷之令歸)
建元元年冬十月詔丞相御史列侯中二千石二千石
諸侯相舉賢良方正直言極諫之士
元光元年十一月初令郡國舉孝廉各一人(孝謂善事父母廉謂)
(清潔有廉隅者)
五年徵吏民有明當世之務習先世之術者縣次給食
令與計偕(計者上計簿使也郡國每歲遣詣京師偕者俱也令所徵之人與上計者俱來而縣次給)
(之食)
元朔元年詔曰夫本仁祖義褒德錄賢勸善刑暴(本仁祖義)
(謂以仁義為本始)五帝三王所繇昌也故詔執事興廉舉孝庶
幾成風夫十室之邑必有忠信三人竝行厥有我師今
或至闔郡而不薦一人(闔閉也總一郡之中故言闔郡也)是化不下䆒
而積行之君子壅於上聞也(究竟也言見壅遏不得聞於天子也)且進賢
受上賞蔽賢蒙顯戮古之道也其與中二千石禮官博
士議不舉者罪是時天下愼法莫敢謬舉而貢士蓋鮮
故有斯詔
元封五年四月詔曰蓋有非常之功必待非常之人故
馬或奔踶(踶蹋也奔走也奔踶者乘之即奔立則踶人也踶音提)而致千里士或
有負俗之累而立功名夫泛駕之馬(泛覆也方勇反字本作覆後通用耳)
(覆駕者馬有逸氣而不循軌轍也)跅弛之士(跅者跅落無檢局也弛者放廢不遵禮度也跅音士)
(各反弛音式爾反)亦在御之而已其令州縣察吏民有茂才異
等可為將相及使絶國者(絶遠之國謂聲教之外)
昭帝始元五年六月詔曰朕以𦕈身獲保宗廟戰戰栗
栗夙興夜寐修古帝王之事通保傅傳孝經論語尚書
未能有明(賈誼作保傅傳在禮大戴記通言能通讀也帝自謂雖通舉此四書皆未能有所明此帝)
(之謙也)其令三輔太常舉賢良各二人郡國文學高第各
一人
宣帝本始元年四月庚午地震詔内郡國舉文學高第
各一人(中國為内郡緣邊有夷狄障塞者為外郡)
四年夏四月壬寅郡國四十九地震或山崩水出詔曰
蓋災異者天地之戒也朕承洪業奉宗廟託於士民之
上未能和羣生廼者地震北海琅琊壞祖宗廟朕甚懼
焉丞相御史其與列侯中二千石博問經學之士有以
應變輔朕之不逮毋有所諱令三輔太常内郡國舉賢
良方正各一人
地節三年詔令内郡國舉賢良方正可親民者
元康元年秋八月詔曰朕不明六藝鬱於大道是以隂
陽風雨失時其博舉吏民厥身脩正通文學明於先王
之術宣䆒其意者各二人中二千石各一人
神爵四年四月詔令内郡國舉賢良可親民者各一人
元帝初元元年三月詔丞相御史中二千石舉茂材異
等直言極諫之士朕將親覽焉
二年三月詔丞相御史中二千石舉茂材異等直言極
諫之士朕將親覽焉
永光二年三月日有食之詔内郡國舉茂材異等賢良
直言之士一人
成帝建始元年二月詔三輔内郡舉賢良方正各一人
三年十二月詔丞相御史與將軍列侯中二千石及内
郡國舉賢良方正能直言極諫之士詣公車朕將覽焉
河平四年三月詔舉惇厚有行能直言之士
元延元年秋七月詔内郡國舉方正能直言極諫者各
一人北邊二十二郡舉勇猛知兵法者各一人
哀帝建平元年二月詔曰蓋聞聖王之治以得賢為首
其與大司馬列侯將軍中二千石州牧守相舉孝悌惇
厚能直言通政事延於側陋可親民者各一人
四年冬詔將軍中二千石舉明兵法有大慮者
元夀元年春正月辛丒朔日有蝕之詔曰朕獲保宗廟
不明不敏夙夜憂勞未遑寧息惟隂陽不調元元不贍
未睹厥咎婁勅公卿庶幾有望(婁古屢字)至今有司執法未
得其中或上暴虐假勢獲名温良寬柔䧟于亡滅是故
殘賊彌長和睦日衰百姓愁怨靡所錯躬(錯猶置也)乃正月
朔日有蝕之厥咎不遠在予一人公卿大夫其各悉心
勉帥百僚敦任仁人黜遠殘賊期於安民陳朕之過失
無有所諱其與將軍列侯中二千石舉賢良方正能直
言者各一人
平帝元始二年秋舉勇武有節明兵法郡一人詣公車
冬中二千石舉治獄平歲一人(吏治獄平端也)
後漢光武建武七年四月壬午詔曰比隂陽錯謬日月
薄食百姓有過在予一人大赦天下公卿司隸州牧舉
賢良方正各一人遣詣公車朕將覽試焉(公車門名公車所在因以)
(名焉漢官儀曰公車令掌殿司馬門天下上事及徵召皆總領之)
孝章建初元年三月甲寅山陽東平地震己巳詔曰朕
以無德奉承大業夙夜慄慄不敢荒寧而災異仍見與
政相應朕既不明涉道日寡又選舉乖實俗吏傷人官
職耗亂刑罪不中可不憂與昔仲弓季氏之家臣子游
武城之小宰孔子猶誨以賢才問以得人明政無大小
以得人為本夫鄉舉里選必累功勞今刺史守相不明
眞偽茂才孝廉歲有百數既非能顯而當授之政事甚
無謂也每尋前世舉人貢士或起畎畆不繫閥閱敷奏
以言則文章可採明試以功則政有異迹文質彬彬朕
甚嘉之其令太傅三公中二千石郡國守相舉賢良方
正能直言極諫之士各一人
五月辛酉初舉孝廉郎中寬博有謀任典城者以補長
相(任堪使也典主也長謂縣長相謂諸侯相)
孝和永元六年詔曰朕以𦕈末奉承鴻烈隂陽不和水
旱違度濟河之域凶饉流亡(尚書曰濟河惟兖州言東南據濟西北距河)而
未獲忠言至謀所以康救之策窹寐永嘆用思孔疚(詩云)
(憂心孔疚)惟官人不得於上庶民不安於下有司不念寬和
而競為苛刻覆案不急以妨民事(不急謂非要)甚非所以上
當天心下濟元元也思得忠良之士以輔朕之不逮其
令三公中二千石二千石内郡守相舉賢良方正能直
言極諫之士各一人昭巖穴披幽隐遣詣公車
殤帝延平中詔公卿中二千石各舉隐士大儒務取高
行以勸後進
孝安永初元年三月癸酉日有食之詔公卿内外官郡
國守相舉賢良方正有道術之士明政術通古今能直
言極諫者各一人
五年閏三月戊戌詔曰朕以不德奉郊廟承大業不能
興和降善為人祈福災異蜂起寇賊縱横夷狄猾夏戎
事不息百姓匱乏疲於徵發重以蝗蟲滋生害及成麥
秋稼方收甚可悼也朕以不明統理失中亦未獲忠良
以毗闕政傳曰顛而不扶危而不持則將焉用彼相矣
公卿大夫將何以拯救濟斯艱戹承天誡哉蓋為政之
本莫若得人褒賢顯善聖制所先濟濟多士文王以寧
思得忠良正直之臣以輔不逮其令三公特進侯中二
千石二千石郡守諸侯相舉賢良方正有道術逹於政
化能直言極諫之士各一人及至孝與衆卓異者并詣
公車朕將親覽焉
七月己巳詔三公特進九卿校尉舉列將子孫明曉戰
陣任將帥者
元初元年四月丁酉詔三公特進列侯中二千石二千
石郡守舉敦厚質直者各一人
建光元年四月己巳令公卿特進侯中二千石二千石郡
國守相舉有道之士各一人
十一月癸卯詔三公特進侯卿校尉舉武猛堪將帥者各
五人
延光元年詔三公中二千石舉刺史二千石令長相視
事一歲已上至十歲清白愛利能勅身率下防奸理煩
有益於人者無拘官簿(清白謂眞正也愛利謂愛人而利之也無拘官簿謂超遷之不)
(拘常牒也)刺史舉所部郡國太守相舉墨綬隐親悉心勿取
浮華(墨綬謂令長之屬也隐親猶親自隐也悉盡也言令三公以下各舉所知皆當盡心勿取乎浮華不)
(實者)
順帝即位三月詔公卿郡守國相舉賢良方正能直言
極諫之士各一人
永和三年九月丙戌令大將軍三公各舉故刺史二千
石及見令長郎謁者四府掾屬剛毅武猛有謀謨任將
帥者各二人特進卿校尉各一人
漢安元年二月丙辰詔大將軍公卿舉賢良方正能探
賾索隐者各一人
十一月詔大將軍三公選武猛試用有效驗任為將校
者各一人
冲帝永嘉元年九月京師及太原鴈門地震三郡水涌
土裂詔三公特進侯卿校尉舉賢良方正幽逸修道之
士各一人百僚皆上封事
桓帝建和元年四月京師地震詔大將軍公卿郡國舉
至孝篤行之士各一人又詔大將軍公卿校尉舉賢良
方正能直言極諫者各一人
三年六月詔大將軍三公特進侯其與卿校尉舉賢良
方正能直言極諫之士各一人
永興二年二月癸卯京兆地震詔公卿校尉舉賢良方
正能直言極諫之士各一人
延熹八年正月詔公卿校尉舉賢良方正
九年詔舉武猛三公各二人卿校尉舉賢良方正各一
人
永康元年五月詔公卿校尉舉賢良方正
靈帝建寧元年五月詔郡國守相舉有道之士各一人
又故刺史二千石清高有遺惠為衆所歸者皆詣公車
中平元年三月詔公卿舉列將子弟及吏民有明戰陳
之略者詣公車
魏武帝建安十五年春下令曰自古受命及中興之君
曷嘗不得賢人君子與之共治天下者乎及其得賢也
曾不出閭巷豈幸相遇哉上之人不求之耳今天下尚
未定此特求賢之急時也孟公綽為趙魏老則優不可
以為滕薛大夫若必廉士而後可用則齊桓其何以覇
世今天下得無有被褐懷玉而釣於渭濱者乎又得無
盗嫂受金而未遇無知者乎二三子其佐我明揚側陋
唯才是舉吾得而用之
十九年十二月又下令曰夫有行之士未必能進取進
取之士未必能有行也陳平豈篤行蘇秦豈守信邪而
陳平定漢業蘇秦濟弱燕繇此言之士有偏短庸可廢
乎有司明思此義則士無遺滯官無廢業矣
二十二年八月又下令曰昔伊摰傅說出於賤人管仲
桓公賊也皆用之以興蕭何曹參縣吏也韓信陳平負
汙辱之名有見笑之恥卒能成就王業聲著千載吳起
貪將殺妻自信散金求官母死不歸然在魏秦不敢東
向在楚則三晉不敢南謀今天下得無有至德之人放
在民間及果勇不顧臨敵力戰若文治之吏高才異質
或堪為將守負汙辱之名見笑之行或不仁不孝而有
治國用兵之術其各舉所知勿有所遺
文帝黃初四年五月有鵜鶘鳥集靈芝池詔曰此詩人
所謂汙澤也曹詩刺共公遠君子而近小人今豈有賢
智之士處於下位乎否則斯鳥何為而至其博舉天下
雋德茂才獨行君子以答曹人之刺
明帝太和二年十月詔公卿近臣舉良將各一人
四年十二月丙寅詔公卿舉賢良
青龍元年三月甲子詔公卿舉賢良篤行之士各一人
晉武帝泰始四年詔王公卿尹及郡國守相舉賢良方
正直言之士
五年將興伐吳之役下詔曰吳會未平宜得猛士以濟
武功雖舊有薦舉之法未足以盡殊才其普告州郡有
壮勇秀異才力傑出者皆以名聞簡其尤異擢而用之
苟有人勿限所取
七年六月詔公卿以下舉將帥各一人
八年詔内外羣官舉可任邊郡者各三人
太康九年詔内外羣官舉守令之才
明帝太寧三年八月詔曰昔周武尅殷封比干之墓漢
祖過趙錄樂毅之後追顯既往以勸將來吳時將相名
賢之冑有能纂修家訓及忠孝仁義静已守眞不聞於
時者州郡中正亟以名聞勿有所遺
成帝咸和六年詔舉賢良直言之士
七年詔舉賢良
簡文咸安二年詔曰朕以𦕈身託於王公之上思頼羣
賢以弼其闕夫肥遯窮谷之賢滑泥揚波之士雖抗志
玄霄潜默幽岫貪屈高尚之道以隆恊贊之美孰與自
足山水棲遲丘壑徇匹夫之潔而忘兼濟之大邪古人
不借才於異代朕所以虛想於今日内外百官各勸所
司使善無不逹而吾獲虛心之求焉
後魏道武天興四年四月詔有司明隐逸
天賜元年十有一月上幸西宫大選朝臣令各辨宗黨
保舉才行
明元永興五年二月詔分遣使者廵求雋逸其豪門彊
族為州閭所推者及有文武才幹臨疑能决或有先賢世
胄德行清美學優義博可為人師者各令詣京師當隨
才叙用以贊庶政
太武神䴥四年九月詔曰頃逆命縱逸方夏未寧戎車
屢駕不遑休息今二寇摧殄士馬無為方將偃武修文
遵太平之化理廢職舉逸民拔起幽窮延登雋乂昧旦
思求想遇師輔雖殷宗之夢版築罔以加也訪諸有司咸稱
范陽盧玄博陵崔綽趙郡李靈河間邢穎渤海高允廣
平游雅太原張偉等皆賢雋之胄冠冕州邦有羽儀之
用詩不云乎鶴鳴九臯聲聞于天庶得其人任之政事
共臻雍熙之美易曰我有好爵吾與爾縻之如玄之比
隐迹衡門不曜名譽者盡勅州郡以禮發遣遂徵玄等
及州郡所遣至者數百人皆差次叙用
延和元年十二月先是辟召賢良州郡多逼遣之詔曰
朕除偽平暴征討累年思得英賢緝熙治道故詔州郡
搜揚隐逸進賢舉俊古之君子養志衡門德成業就才
為世使或雍容雅步三命而後至或棲棲遑遑負鼎而
自逹雖徇尚不同濟時一也諸召人皆當以禮申諭任
其進退何逼遣之有也比刺史守宰宣揚失旨豈復光
益乃所以彰朕不德自今以後各令鄉閭推舉守宰但
宣朕虛心求賢之意既至當待以不次之舉隨才文武任
之政事其明宣勅咸使聞知
孝文延興二年七月壬寅詔州郡縣各遣二人才堪專
對者赴行在所
三年十一月詔其有力田孝悌才器有益於時信義著
於鄉閭者具以名聞
太和十七年九月帝南伐濟河詔孝悌廉義文武應求
者皆以名聞
十八年正月車駕南廵詔孝悌廉義文武應求者皆以
名聞
十一月辛未詔冀定二州孝義廉貞文武應求者具以
名聞
十二月車駕南廵詔郢豫二州孝悌廉義文武應求者
具以名聞
十九年四月行幸魯城詔兖州刺史舉部内士人才堪
軍國及守宰治行具以名聞
六月帝自南伐迴詔車駕所經孝悌廉義文武應求者
具以名聞
十月辛酉詔州郡諸有士庶經行修敏文思遒逸才長
吏治堪幹政事者以時發遣
二十年七月丁亥詔曰炎陽爽節秋霖大澍在予之責
實深慄慄故輟膳三晨以命上訴靈鑒誠欵曲流雲液
雖休勿休寧敢僭怠將有賢人湛德高士凝棲雖加銓
採未能招致其精訪幽谷舉兹賢彦直言極諫輔予不
及
二十一年五月詔雍州其孝友德義文學才幹悉仰貢
舉
孝明孝昌元年三月詔曰選衆而舉其來自昔朕纉承
大業綜理萬幾求賢致治心焉若渴知人則哲振古所
難宜博訪公卿採兹聲實可令第一品以下五品以上
各薦其所知不限素身居職必使精辦器藝具注所能
然後依牒簡擢隨才收叙庶濟濟之美無替往時蹇蹇
之直有申兹歲
九月詔百官五品以上各舉所知
孝莊建義元年五月詔求德行文藝政事彊直者縣令
太守刺史皆叙其志業具以表聞得三人以上縣令太
守刺史賞一階舉非其人者亦黜一階
前廢帝普泰元年三月詔天下德孝仁賢忠義志信者
可以禮召赴闕其不應召者以不敬論
後周閔帝元年八月甲午詔曰帝王之治天下罔弗博
求衆才以乂厥民今二十四軍宜舉賢良堪治民者軍
各九人被舉之人於後不稱厥任者所舉官司皆治其
罪
武帝太和元年二月戊辰詔三公已下各舉所知
建德元年三月詔公卿以下各舉所知
三年二月令六府各舉賢良清正之人
四年詔諸畿郡各舉賢良
六年平齊詔山東諸州各舉明經幹治者二人若竒才
異術卓爾不羣者不拘多少又詔山東諸州舉有才者
上縣六人中縣五人下縣四人赴行在所共論政治得
失
静帝大定元年詔曰帝王設官惟才是務人臣報國薦
賢為重去歲已來屢有妖寇宰臣英筭咸得清蕩逆亂之後
兵車始竭遐邇勞役生民未康居官之徒致治者寡斯
故上失其道以至於兹亦繇下有幽人未展其力今四
海寧一八表無塵元輔執鈞垂風揚化若使天下英傑
盡升於朝銓衡陟䧏量才而處垂拱無為庶幾可致於
是遣戎秩上開府以上職事下大夫以上外官刺史以
上各舉清平勤幹者三人被舉之人居官三年有功過
者所舉之人隨加賞罰
隋文帝開皇三年正月甲戌詔舉賢良
十八年詔京官五品以上總管刺史以志行修謹平清
幹濟二科舉人
仁夀二年七月丙戌詔内外官各舉所知
三年七月丁卯詔曰日往月來唯天所以運序山鎮川
流唯地所以宣氣運序則寒暑無差宣氣則雲雨有作
故能成天地之大德育萬物而為功況以一人君於四
海睹物欲運獨見致治不藉羣才未之有也是以唐堯
欽明命羲和以居嶽虞舜敬德升元凱而作相伊尹鼎
爼之媵為殷之阿衡吕望魚釣之夫為周之尚父此則
鳴鶴在隂其子必和風雲之從龍虎賢哲之應聖明君
德不回臣道以正故能通天地之和順隂陽之序豈不
繇元首而有股肱乎自王道衰人風薄居上莫能公道
以御物為下必踵私法以希時上下相蒙君臣義失義
失則政乖政乖則人困蓋同德之風不嗣離德之謗乃
生衆人之口鑠金戮辱之禍不測是以行歌避代辭位
灌園卷而可懷黜而無愠放逐江湖之上沉赴河海之
流所以自潔而不悔者也至於閭閻秀異之士鄉曲博
雅之儒言足以佐時行足以厲俗遺棄於草野湮滅而
無聞豈勝道哉所以覽古而歎息者也方今區宇一家
煙火萬里百姓乂安四夷賓服豈是人功實乃天意朕
唯夙夜祗懼將所以上嗣明靈是以小心厲已日愼一
日以遺黎在念憂兆庶未康以庶政為懷慮一物失所
雖求傳送莫見幽人徒想崆峒未聞至道唯恐商歌於
長夜抱關於夷門遠跡犬羊之間屈身僮僕之伍其令
州縣搜揚賢哲皆取明知今古通識治亂䆒政教之本
逹禮樂之源不限多少不得不舉限以三旬咸令進路
徵召將送必須以禮(時蘇䕫為太子舍人仁夀末天下舉逹禮樂之源者晉王時為雍州)
(牧舉䕫應之詔諸州所舉五十餘人謁見高祖望䕫謂侍臣曰唯此一人稱吾所舉于是拜晉王友)
煬帝大業三年四月甲午詔曰天下之重非獨治所安
帝王之功豈一士之力自古明君哲后立政經邦何嘗
不選賢與能收採滯幽周稱多士漢號得人尚想前風
載懷欽佇朕負扆夙興冕旒待旦引領巖谷寘以周行
冀與羣才共康庶績而彙茅寂寞投竿罕至豈美璞韜
采未値良工將介石在懷確乎難拔垂鑒則哲憮然興
歎凡厥在位譬諸股肱若濟巨川義同舟檝豈得保兹
寵祿晦爾所知優游卒歲甚無謂也祁大夫之舉善良
史以為至公臧文仲之蔽賢尼父譏其竊位求諸往古
非無褒貶宜思進善用匡寡薄夫孝悌有聞人倫之本
德行敦厚立身之基或節義可稱或操履清潔所以激
貪勵俗有益風化彊毅正直執憲不撓學業優敏文才
美秀竝為廊廟之用實乃瑚璉之資才堪將略則拔之
以禦侮膂力驍壮則任之以爪牙爰及一藝可取亦宜
採錄衆善畢舉與時無棄以此求治庶幾非遠文武有
職者五品以上宜依令十科舉人有一於此不必求備
朕當待以不次隨才升擢其見任九品以上官者不在
舉送之限
十年五月庚子詔郡舉孝悌廉潔各十人
唐高祖武德五年詔擇善任能救民之要術推賢進士
奉上之良規自古哲王弘風闡教設官分職唯才是與
然而巖穴幽居草萊僻陋被褐懷珠無因自達實資選
衆之舉固藉左右之容義自搜揚理宜精擢是以貢士
有適爰致加錫之隆無益於時必貽貶黜之咎末葉澆
偽名實相乖取非其人濫居班秩流品所以未穆庶職
於是隳廢朕膺圖馭宇寧濟兆民思得賢能用清治本
招選之道宜革前弊懲勸之方式加常典苟有才藝所
貴適時潔已登朝無嫌自進宜令京官五品以上及諸
州總管刺史舉一人其有志行可錄才用未申亦聽自
巳具陳藝能當加顯擢授以不次賞罰之科竝依别格
所司頒下詳加搜引務在奬納稱朕意焉
太宗貞觀元年三月帝謂尚書右僕射封德彛曰比來
令卿舉賢才未嘗有所推薦天下事重宜分朕憂對曰
臣愚豈敢不盡心但今所見實無竒才異行帝曰前代
明王使人如器不借才於異代皆取士於當時何代無
賢才但患遺之不知耳德彛慙而退
三年四月詔曰白屋之内閭閻之人但有文武材能灼
然可取或言忠行謹堪理時務或在昏亂而肆情遇太
平而克己亦錄名状官人同申
是年帝謂宰臣曰朕今孜孜求士欲專心政道聞有好
人則抽擢驅使而議者多稱彼皆宰相親故但公等至
公行事無避此言便為形迹古人内舉不避親外舉不
避讐而為後代稱者以其舉得賢故也卿等但能舉用
得才雖是子弟及有讐嫌必不得不舉
十一年四月詔曰朕以寡薄嗣守鴻基實資多士共康
庶政虛巳側席為日已久投竿捨築罕值其人自親廵
東夏觀省風俗興言至治夕惕兢懷然則齊趙魏魯禮
義自出江淮吳會英髦斯在山川所感古今寧殊載佇
風猷實勞夢想宜令河北淮南諸州長官於所部之内
精加訪採其孝悌淳篤兼閑時務儒術該通可為時師
範文詞秀美才堪著述明識治體可委字民并志行修
立為鄉里所推者舉送雒陽宫各給傳乘優禮發遣當
隨其器能擢以不次若有老病不堪入朝者具以名聞
庶巖穴靡遺俊乂可致務盡搜揚之道稱朕意焉
十五年六月詔曰朕遐觀前載歴選列辟莫不貴在得
人崇兹多士猶股肱之佐元首譬舟航之濟巨川若夫
搆大厦者採衆材於山嶽善為國者求異人於管庫是
以陶唐有虞揖讓之聖帝也非元愷不能成功商湯姬
發革命之明主也非伊吕無以定其禍亂况乎齊桓中
人之材器非濬哲漢武嗣業之主志在驕奢猶頼管仲
隰朋之相平津博陸之輔既為五覇之長亦稱萬代之
宗是知得士則昌失人則亂朕凝旒夙夜虛心政道雖
天地效祉宗社䧏靈區宇晏如俊乂咸事尚恐山林藪
澤藏荆隋之寳卜祝屠釣韜蕭張之竒是以躬撫黎庶
親觀風俗臨河渭而佇英傑眺箕穎而懷隐淪亟移日
月空勞夢寝而驪龍莫兆商歌寂寥豈混迹駑駘未逄
良樂之顧將毓德巖穴方追禽尚之游望雲長想增其
歎息可令天下諸州搜揚所部士庶之内或識達公方
學綜今古廉潔正直可以經國佐時或孝悌淳篤節義
昭顯始終不移可以敦風厲俗或儒術通明學堪師範
或文章秀異才足著述竝宜薦舉具以名聞限來年二
月總集泰山庶獨往之夫不遺於版築藏器之士方升
於廊廟務得竒偉稱朕意焉
是年帝謂宰臣曰致太平之運者唯在得賢才卿等既
不能知朕不可遍識日復一日無得人之理今欲令人
自舉於事何如魏徵曰知人者智自知者明知人既以
為難自知誠亦不易且矜能伐善恐長澆競之風不可
行也乃止
十七年五月乙丒詔曰朕觀前烈建國君民未有不藉
忠良而能濟其功業者也朕顯承宗祀獲奉鴻基側席
求賢有年載矣而山林莫致珍玩必臻豈朕好惡之情
未達於下其令州縣舉孝廉茂才好學異能卓犖之士
二十年六月手詔曰高明之天資星辰以麗象博厚之
地藉川嶽而成形况於帝王體元立極臨馭萬物字養
生靈者乎所以致治之君遠讒佞近忠良屈己以伸人
故能成其化為亂之主親不肖疎賢臣虐下以恣情用
能成其亂明君遵彼以興國暗主行此以亡身是以馭
朽臨冰銘心自戒宵興旰食側席思賢庶欲博訪丘園
搜採英俊弼我王道臻於大化焉可令天下諸州明揚
側陋所部之内不限吏人其有服道棲仁澄心礪操出
片言而標物範備百行以綜人師質高視於琳琅人不
間於曾閔潔志丘園揚名里閈或甄明政術曉達公方
禀木鐸於孔門受金科於鄭相竒謀間發明略可以佐
時識鑒精通偉才堪於幹國或含章傑出命世挺生麗
藻遒文馳楚澤而方駕鈎深覩奥振梁苑以先鳴業擅
專門詞高載筆或辨雕春囿談瑩秋天發研機於一言
起飛電於三寸蓄兹奔箭未遂揚庭竝宜推擇咸同舉
薦以禮將送具状表聞限以今冬竝與考使同赴庶使
焚林之舉咸矯翼於巖廊尺木之階方振鱗於遊霧翹
心俊乂稱朕意焉
高宗以貞觀二十三年即位九月詔曰殷宗邁德化致
升平周王顯仁政稱刑措太祖文皇帝神明配德靈武
兼資掃欃槍而王區夏混隂陽而作天地以此大業留
屬微躬雖復琯變星霜而心嬰荼毒州郡之長能修厥
職禮義興行姦回自屏刑憲不苛孤惸是頼有司詢訪
宜以名聞有一於此當超不次其有經明行修談講精
熟立身嚴潔才堪教胄者志節妙識用精通博聞彊正
終堪卿輔者遊情文藻下筆成章援心處事端平可紀
者疾惡揚善依忠履義執持典憲終然不移者京司長
官上都督府及上州各舉二人中下州刺史各舉一人
前代忠鯁身死王門子孫才堪任官而留滯停移者慨
想遺風尤宜旌舉
顯慶元年十月手詔曰朕受命上玄嗣膺下武每肅恭
旒冕延想英竒俯振鷺而企貞臣仰飛鴻而慕良輔雲
臺側席玉管屢移宣室整衣金壺亟改寂寥靡覿鑒寐
興懷比年雖常進舉遂無英俊猶恐棲巖穴而韜竒樂
丘園而晦影宜令河南河北江淮以南州縣或緯俗之
英聲馳管樂或濟時之器價逸蕭張學宰帝師材堪棟
輔者必當任之不次可明加採訪務盡才傑州縣以禮
發遣
二年二月詔曰濟時興國實佇九功禦敵安邊亦資七
德朕端拱宣室思弘景化將欲分憂俊乂共逸巖廊而
比來貢寂英竒舉非勇傑豈稱安慮危之志處存思亂
之心如不旌賁遠近則爪牙何寄宜令京官五品以上
及諸州牧守各舉所知或勇冠三軍翹關拔山之力智
兼百勝緯地經天之才藴竒策於良平馳功績於衛霍
蹤二起於吳白軌雙李於牧廣賞纖善而萬衆悅罸片
惡而一軍懼如有此色可精加採訪各以奏聞
三年七月帝謂宰臣曰四海之廣唯在得賢卿等用人
多作形迹護避親知不能盡意甚為不取昔祁奚舉子
古人以為美談即使卿等兒姪有材亦須依例進舉
五年六月詔内外官四科舉人或孝悌可稱德行夙著
通涉經史堪居繁劇或游泳儒術沉研册府下帷不倦
博物馳聲或藻思清華詞鋒秀逸舉標文雅材堪遠大
或廉平處事彊直為心洞曉刑書兼苞文藝者精加搜
訪各以名薦
龍朔元年八月帝謂侍臣曰往者天下七國皆有英賢
今四海一統遂無俊傑亦繇經營遼海未暇搜揚將濟
巨川佇聞舟楫何其寂寞一至於斯許圉師對曰百里
奚處虞而虞亡入秦而秦覇在陛下用之耳帝於是欲
於李義府門中拔擢有材用者遂令本州給傳遣詣東
都及至無堪應務者竟罷之
三年八月詔内外官五品以上各舉巖藪幽素之士廣
加詢訪旁求謠俗式企英材允毗闕政
乾封二年八月高宗引侍臣責以不進賢良司刑少常
伯李安期進曰臣聞聖帝明王莫不勞於求賢逸於任
使且十室之邑必有忠信况天下至廣非無英彦但比
來公卿有所薦引即遭囂謗以為朋黨沉屈者未申而
在位者已損所以人思苟免競為緘默若陛下虛巳招
納務於搜訪不忌親讎唯能是用讒毁亦既不入誰敢
不竭忠誠此皆事繇陛下非臣等所能致也帝深然之
十月令天下諸州舉鴻儒碩學博聞彊記之士
咸亨二年十月景帝詔曰禮樂之道其來尚矣朕誕膺
眀命克光正歴思隆頌聲以康至道而曲臺闡訓猶乖
揖讓之容太樂登歌徒紀鏗鏘之韻良以教虧綿蕝學
闕瞽宗興言盛業寤歎盈抱然則幽誠所著縱九臯而
必聞忠信且存在十室而無棄但慮習俎之彦韞跡於
閭閻辨鐸之英韜深於林藪夫良玉無脛求之斯來眞
龍難覩好之而至其四方士庶及丘園棲隐有能明習
禮經詳究音律於行無遺在藝可錄者宜令州縣搜揚
博訪具以名聞
五年八月詔五品以上各舉所知
上元三年閏三月令京官五品以上及諸州都督刺史
各舉所知一人
儀鳳元年十二月詔曰山東江左人物甚衆雖每充賓
薦而未盡英髦或孝悌通神遐邇惟敬或德行光裕邦
邑崇仰或學統九流垂帷覩奥或文高六藝下筆成章
或備曉八音洞該七曜或射能穿札力可翹關或丘園
秀異志存棲隐或將帥子孫素稱勇烈委廵撫大使咸
加採訪佇申褒奬亦有婆娑鄉曲負材傲俗為譏議所
斥䧟於跅弛之流者亦宜推擇各以名聞
三年十二月詔京文武職事三品以上官每年各舉所
知或才藴廊廟器均瑚璉體王佐之嘉猷資公輔之宏
量或竒謀異算决勝千里或投石拔距勇冠三軍或謇
諤忠亮志存規弼或繩違紏惡不避權豪或威惠仁明
堪居牧守之重或公正廉直足膺令長之任咸宜搜訪
具錄封進朕當詳覽量加奬擢
調露元年七月詔令雒州眀揚側陋或孝弟純至感於
神眀或文武兼資才堪將相或學藝該博業標儒首或
藻思宏贍思擅文宗或洞曉音律識均牙曠或深眀歴
數妙同京管者咸令薦舉
永隆元年十二月詔縣令刺史御史員外郎太子舍人
司儀郎左右史文武五品以上清要近侍及宿衞之官
並令舉所知一人
中宗神龍元年二月詔九品以上及朝集使舉賢良方
正直言之士
三月制令京官職事五品以上各舉縣令一人
五月制令職官五品以上各舉所知一人
九月制内外文武五品以上官竝縣令京師清官九品
以上各舉孝弟廉讓一人
景龍元年二月令舉天下鴻儒碩學之士
三年三月令内外五品以上舉堪任刺史縣令者
册府元龜卷六十七
