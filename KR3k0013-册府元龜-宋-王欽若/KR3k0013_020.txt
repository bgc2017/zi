册府元龜卷二十宋王欽若等撰
帝王部
功業
唐玄宗初封臨淄王出為潞州别駕中宗景龍四年来
朝六月温王即位改為唐隆元年韋后臨朝稱制韋温
宗楚客武延秀紀處訥趙履温韋播高嵩韋擢韋挺葉
静能韋涉韋建楊均王哲等潛謀作亂將害相王及少
帝持韋氏妖䜟以革命為意扇惑姦邪欲令勸進臺閣
要司門闕中禁及左右屯兵皆布韋氏子弟帝謂所親
曰諸吕之難復起今日宗社之危實若綴旒不早圖之
必貽後悔因遇前同州朝邑縣尉劉幽求與語甚相得
會兵部侍郎崔日用又寳昌寺僧普潤密詣藩邸廣申
籌略其意遂决時京師有王崇曄者為尚衣奉御倜儻
任俠輕財縱酒長安少年皆從之游帝乃来求與相見
遂遇利仁府折衝麻嗣宗押萬騎果毅葛福順總監鍾
紹京言及家國深相欵結時帝侍相王在藩邸韋温宗
楚客附會安樂公主將圖剪覆設兵潛備内外阻絶幽
求與嗣宗崇曄廣布腹心畫策於外令東明觀道士馮
處澄微服詣藩邸通意是月庚子帝遂因處澄微行以
出與幽求等皆會於鍾紹京私第紹京臨事而變欲閉
關不出其妻許氏謂紹京曰事緣國家應有神理况同
謀素定縱不行豈免禍乎宜備臣禮從王之命紹京乃
出再拜趨謁帝執紹京手而坐遂與幽求紹京麻嗣宗
太平公主第二子薛崇暕尚衣奉御王崇曄太平公主
府典籖王師虔押萬騎果毅葛福順李仙鳬道士馮處
澄僧普潤前商州司馬崔諤之山人劉承祖等建策誅
之或曰先啓相王帝曰拯社稷之危赴君父之急若事
成福歸於宗社不成身死於忠孝安可先請憂怖大人
乎遂以其日申時率幽求等先至苑中詣總監鍾紹京
廨宇紹京率丁匠二百餘人以從候夜出苑南門時羽
林將士等皆次於玄武門外乃遣葛福順李仙鳬領萬
騎先攻玄武門福順拔劍前驅直入羽林營内斬將軍
韋濬韋播及高嵩梟其首以徇羽林軍士相率来應無
有拒者時軒轅星落於紫微中王師虔及僧普潤皆素
曉玄象遂啓帝曰大王今日應天順人誅鋤兇慝上象
如此亦何憂也遂令福順領左萬騎攻玄德門仙鳬領
右萬騎攻白獸門皆殺其守將斬關而入初帝號令諸
將曰如斬關得入並會於凌煙閣前即大喊寡人勒兵
於玄武門候喊聲當入其夜三更福順仙鳬等俱會於
凌煙閣前果大喊帝於是率總監兵及羽林兵等齊進
於兩儀殿前時梓宫在太極殿殿前有諸衞飛騎萬騎
宿衞聞喊聲皆被甲應之皇后韋氏惶惑走入飛騎營
中有一飛騎知帝舉兵遂斬首以送時昭容上官氏聞
帝至執蠟燭與宫人等来迎安樂公主時於宫中方照
鏡畫眉為亂兵斬首以獻於是分兵討捕宫中素與韋
氏連結及用事親信者并諸韋在宫中諸門守衛者悉
斬之比曉内外皆定乃馳謁相王謝不先啓請罪相王
撫帝泣曰宗社禍難繇汝安之汝不行吾必及禍大功
既集深契吾心焉用謝也辛丑温王乃下制曰天未悔
禍王室多難大行皇帝升遐之際事起倉卒朕以冲𦕈
嗣守丕圖銜恤問故遂窮兇黨逆賊馬秦客等潛通宫
禁敢行鴆毒而宗楚客紀處訥武延秀趙履温韋播高
嵩韋挺葉静能韋建楊均王哲等遂扇太后干朕家事
凡有處分政繇韋氏楚客又妄說妖言務欲勸進連結
中外將危宗社又頃者王慶之李&KR1957;張嘉福前麟遊縣
令杜無二越州長史宋之問潛行表状請立武承嗣為
皇太子則天皇后斬慶之一人之問以附託三思獲免
今之問李&KR1957;又託楚客晉卿與將作少將李守質日夜
潛圖令延秀起事朕之微眇危若綴旒安國相王鎮國
太平公主朕之親叔親姑同憂共戚楚客韋温等又附
會安樂公主妄欲剪除相王第三子臨淄郡王隆基家
國情深君親義切乃與太平公主第二子薛崇暕及總
監鍾紹京前同州朝邑縣尉劉幽求利仁府折衝麻嗣
宗太平公主府典籖王師虔尚衣奉御王崇曄東明觀
道士馮處澄寳昌寺僧普潤前商州司馬崔諤之山人
劉承祖等僉扶人望考以時宜叶契建謀重安李氏兵
戈不動氛祲廓清瞬息之間還自屠滅朕以山陵未畢
變故相仍情緒荒迷益深摧憤士庶等代承景化累荷
國恩今得宗社乂安人祗交泰當同兹感悦各效忠貞
如更朋黨比周輙生異議朕當加嚴憲必所不容即宜
宣示令知朕意遂拜帝為殿中監進封平王兼知内外
閑廏檢校隴右郡牧大使仍押左右廂萬騎賜物一千
段是月温王遜位於叔父相王是為睿宗以帝為太子
先天元年八月遂即位
肅宗初為皇太子天寳十五載六月安禄山陥潼關玄
宗幸蜀發馬嵬於是百姓緇黃耆耉號泣於路奉御馬
而言曰逆胡亂常凌逼城闕遂令鑾輿遷幸臣祖父生
於中華請率子弟從皇太子為國討賊東收長安遂留
帝在後撫慰百姓遣夀王瑁及高力士送内人衣物等
帝初不忍辭上皇涕泣不住帝第三子建寧王及飛龍
騎李輔國攏帝馬請帝住乃勸帝曰逆寇入城天下潰
亂若殿下從主上赴巴蜀而賊等追蹤燒絶棧路則二
京宗廟拱手而付狂賊欲招天下義勇之士而收復長
安豈可得乎不有居者誰守社稷望殿下絶兒女之愛
成天下之大計帝遂留令廣平王馳以奏玄宗遂依衆
請兼言傳位帝讓而不受賊帥追至渭便橋以斷渭水
初漲又無舟楫帝於水濱號令百姓願從者三千餘人
因而涉度南遇潼關散卒誤以為賊與之戰士多傷敗
乃收其餘復濟渭而北帝過渭之後左右唯廣平王及
六軍將士二千人自奉天北上夕次永夀縣老幼悲喜
遮道獻牛酒至新平郡通夜奔馳三百餘里從者器械
亡失過半所存之衆不過一旅遂止於郡是月帝至平
凉郡遂大閱監牧得馬數千萬牛羊十萬餘頭又召募
得五百餘人數日間未知所適朔方留後度支副使社
鴻漸奉牒具陳兵馬招集之勢并錄軍資器械倉儲庫
物之數令判官李拯至平凉謁見帝帝大悦又會河西
行軍司馬新授御史大夫裴冕詔赴朝廷自河西亦具
陳事勢勸帝之朔方帝然之七月辛酉至靈武於是裴
冕杜鴻漸等勸進者五甲子帝即皇帝位於靈州郡城
南樓改元至德元年以廣平王為天下兵馬元帥二年
九月廣平王收西京十月帝遷長安代宗初封廣平王
天寳末玄宗幸蜀帝侍肅宗北廵時賊陷京城所在多
虞帝蒙犯荆榛晝夜不離肅宗左右及玄宗遜位稱太
上皇肅宗即皇帝位遂以帝為天下兵馬元帥帝以國
步未康不敢更辭乃建幕府以吏部侍郎蘇震諫議大
夫暢璀(七罪反)等為副使判官諸道節度郭子儀李光弼
王思禮等咸受節制時朝廷草創兵無一旅肅宗布恩
信收集師徒自靈州建大號移幸涇寧及岐數月間兵
號十萬至德二年九月丁亥帝受命東討綂朔方安西
廻紇南蠻大食之衆二十萬鼓行而前將行百寮拜送
於朝堂帝答拜既出當闕不乘馬步出木馬門而後登
車觀者美之帝既撫軍志清寇難見廻紇王子葉護約
為兄弟遇之甚厚葉護大喜壬寅大會於京城之西南
香積寺之北連亘三十里營伍嚴整啣枚無聲以安西
北庭行營節度使李嗣業為前軍朔方河西隴右行營
節度使郭子儀為中軍關内行營節度使王思禮為後
軍戈鋋&KR0911;鼓震山耀野賊將安守忠李歸仁悉以前軍
来逼我師殆亂前軍節度使李嗣業謂子儀曰今日之
事若不以身啖寇讎决戰取勝三軍之士無孑遺矣言
訖乃仗長刀立陣前觧衣袒而大呼手殺數十人陣容
方整繇是前軍之士皆執長刀如墻而進所向摧靡先
是賊伏一軍於營東候動則發偵者知之以告帝親率
廻紇銳卒剪其伏軍遂躡大營背與嗣業合勢表裏夾
攻自辰及酉斬首六萬餘級賊軍大潰填溝澗而死者
十七八長安城中賊黨震慄喧囂之聲終夜不止賊黨
張通儒為賊居守聞忠等大敗遂與麾下并賊偽官萬
餘人宵遁西京平遲明帝乃整軍容入城城内百姓僧
道老幼遮道歡呼咸曰不圖今日復見國家舊儀帝所
至宣恩慰撫城内纖毫無犯乃命後軍王思禮屯兵於
苑以清宫禁親率大軍而東時逆賊安慶緒盡出精銳
十餘萬使其黨嚴莊張通儒合軍保陜州帝與副元帥
郭子儀大將李嗣業王思禮等率廻紇南蠻大食等會
戰於陜西賊軍大敗生擒斬馘十餘萬通儒等遁走慶
緒聞之竊與其黨自苑北門夜遁奔於河朔東京平帝
入東京陳兵於天津橋宣恩勞徕士庶歡躍聲震四遠
河南河東諸州為賊所陷者皆歸順十月肅宗還京師
發使奉迎玄宗至自蜀郡居興慶宫百司文物三宫容
衞悉復舊儀皆帝之功也
德宗初封奉節郡王代宗寳應元年五月以胡寇史朝
義尚據東都議出師東征帝為天下兵馬元帥十月領
河南朔方諸節度廻紇兵馬赴陜僕固懷恩與廻紇左
殺為先鋒魚朝恩郭英乂為後殿自澠池入李抱玉自
河陽入副元帥李光弼自陳留入帝留陜州與朝義戰
於邙山之下逆賊敗績走渡河斬首萬六千生擒四千
六百降三萬二千人器械不可勝數朝義走投汴州偽
將張獻誠拒之乃渡河北投幽州二年正月賊為范陽
節度使李懷仙於莫州生擒之送欵来降梟首至闕下
代宗以帝大勲特拜尚書令元帥如故郭子儀李光弼
等二十四人並賜鐡券圖形凌煙閣
憲宗元和中諸軍進討淄青李師道擒之斬其首送於
魏博軍國家自天寳末安禄山首亂兩河至寳應元年
王師平史朝義其將薛嵩李懷仙田承嗣李寳臣等先
受偽命分領州郡凡數十時朝廷厭兵遂各因其舊任
真授焉及侯希逸為軍人逐出正已又據有齊魯之地
既而逓相膠固聮結姻好職貢不入法令不加率以為
常仍皆置其子為副大使身死繼立則以三軍之請聞
亦有為其大將所殺而自立者自艱難以後迄於貞元
朝廷多務優容每聞其擅襲因即而授之以故六十餘
年兩河號為反側之俗元和初始則誅楊惠琳劉闢李
錡三年来于頔五年擒盧從史張茂昭獻所管易定二
州舉族歸闕七年田弘正定魏博相衛澶貝六州十二
年斬吳元濟平蔡申光三州是年斬李師道平鄆曹濮
淄青齊登莱兖海沂密凡十二州程權歸朝得滄景王
承宗求削地納德棣弘鎮汴宋亳潁四州二十餘縣是
歲入朝乞留京師以贖前過於是河南河北合三十一
州復為王土焉
宣宗大中三年正月丙辰涇原節度使康季榮奏吐蕃
宰相論恐熱以秦原安樂三州及石門等七關之兵民
歸國六月康季榮又奏收復原州城及石門驛藏木峽
制勝六磐石峽等六關邠寧張君緒奏今月十三日收
復蕭關敕於蕭關置武州改安樂州為威州七月三州
七關軍人百姓皆河隴遺黎數千人見於闕下帝御延
喜門撫慰令其觧辮賜之冠帶於時康衢觀者傾都咸
稱萬歲共賜絹一十五萬疋八月鳳翔節度使李玭奏
復秦州八月制曰昔皇王之有國也何嘗不文以守成
武以集事參諸二柄歸乎大寧朕猥荷丕圖思弘景業
憂勤戒惕四載於茲每念河湟土疆綿亘遐闊天寳末
犬戎乘我多難無力禦姦遂縱腥膻不遠京邑事更十
葉時近百年進士試能每不竭其長策朝廷下議皆亦
聽其署詞盡以不生邊事為永圖且守舊地為明理荏
苒於是收復無繇今者天地儲祥祖宗垂佑左袵輸欵
邊壘連降刷耻建功所謀必尅實賴樞衡妙筭將帥雄
威副玄宗不争之文絶漢武遠征之悔甌脱頓空於内
地斥堠全據於新封莫大之休指期而就嗚呼七關要
害三州膏腴候舘之殘址可尋唐人之遺風盡在追懷
往事良使興嗟夫取不在廣貴保其金湯得必有時詎
計於遲速今則便務脩築不進干戈必使足食足兵有
備無患載洽亭育之道永致生靈之安可改蕭關為武
州安樂州為威州仍令殖三州七關之地以廣塩鹵之
利贍濟邊人三鎮將士共賜帛一十五萬匹委度支别
據等第指揮五年七月土蕃沙州刺史張義潮遣兄義
潭以瓜沙伊蕭等十一州戸口来獻自河隴陷蕃百餘
年至是悉復隴右故地十二月沙州置歸義軍以張義
潮為瓜沙伊等州節度使
後唐莊宗同光元年四月即位於魏州閏月平梁鄆州
梁末帝聞鄆陷大恐七月丁未帝御軍㳂河而南戊午
遣騎將李紹貽直抵梁壘梁軍益恐八月還鄴十月壬
申帝御大軍自楊劉濟河甲戌攻中都擒梁將王彦章
等將吏二百餘人斬馘二萬奪馬千匹丁丑次曹州郡
將出降己夘遲明前軍至汴城明宗令左右捉生攻封
丘門梁開封尹王瓉請以城降俄而帝與大將繼至瓉
迎帝自梁門入梁末帝巳為其將皇甫鏻所弑函首以
獻二年九月大舉伐蜀以衞王繼岌為西川四面行營
都統以樞密使郭崇韜為招討使十月丙辰蜀主王衍
降自興師出洛至定蜀城計七十五日走丸之勢前代
所無檢蜀之府藏得步騎兵一十三萬兵仗七百萬糧
二百五十三萬錢一百九十三萬貫金銀共二十二萬
珠玉犀象二萬錦綾羅五十萬得節度軍額十州六十
四縣二百四十九
明宗初在太祖左右大順中吐渾黠戞斯侵代北䧟遮
虜軍執我軍使劉胡子時遣大將李存信拒戰不利太
祖讓存信曰非蕃部難敵乃公之巽懦也吾擇帳下豪
俊副公戰必捷矣遂命帝副存信軍再戰果捷存信時
為河東蕃漢步騎大將四征討伐略無虛歲嘗命帝左
右其軍
唐昭宗乾寧三年四月魏博節度使羅弘信背盟襲破
李存信於華縣帝奮命殿戰信宿至洛州諸軍稍集太
祖怒存信奪其兵符賞帝殿戰之功乃以帝所屬五百
騎號曰横衝都侍於帳下天復中梁太祖遣氐叔琮將
兵五萬營於同渦是時諸道之師畢萃於太原郡縣多
䧟於梁晉陽城外營壘相望太祖命帝與李嗣昭分兵
四出突入諸營梁軍繇是引退率偏師追襲復諸郡邑
都府復完天佑五年五月莊宗將兵救潞州之圍帝入
夾城大破梁軍即日觧圍其功居最七年十二月鎮冀
節度使王鎔為梁軍所擊營於栢鄉遣使来求援帝時
掌内衙親軍從莊宗赴援東出贊皇次於趙州命帝與
史建瑭徑趨栢鄉嘗寇獲賊士詰兵數曰精兵七萬堅
取鎮州周德威以賊勢雄盛憂之與監軍使張承業謀
退舍莊宗從其謀退保鄗邑八年正月二日命帝與周
德威將三千騎致師於栢鄉設伏於村塢間帝率百騎
直壓賊營韓效怒悉其軍結陣而来帝與之轉戰所向
靡不克捷以功授代州刺史十年莊宗遣周德威伐幽
州帝分兵略定山後八軍與劉守光愛將元行欽戰於
廣邊軍凡八陣帝控弦發矢七中行欽遂降之十三年
二月莊宗與梁將劉鄩大戰於故元城北帝以三千騎
環之鼓譟奮擊内外合勢鄩軍殆盡帝徇地磁洺四月
梁相州守將張筠遁走乃以帝為相州刺史尋除邢州
節度使十四年四月契丹阿保機率衆三十萬攻幽州
周德威間使告急莊宗命帝與李存審閻保率軍赴援
帝為前鋒距幽州兩舍虜騎當谷口而陣帝與末帝舞
撾奮擊萬衆披靡挟其酋帥而還虜衆大敗勢如席卷
委棄鎧仗羊馬殆不勝紀是日觧圍十八年十月從莊
宗大破梁將戴思遠於戚城斬首二萬級加同平章事
充蕃漢馬步副總管二十年代李存審為滄州節度使
同光元年四月莊宗即位加侍中閏月命帝率步騎五
千人星馳襲梁鄆州下之授天平軍節度使九月梁將
王彦章以步騎萬人廹鄆州自中都進渡汶河帝出騎
逆賊至遞坊鎮遇彦章都校任釗等數千騎因與之戰
生獲任釗田章二百餘人十月癸酉莊宗親御六師至
鄆州是夜命帝以騎軍為前鋒大將繼進詰朝遇賊軍
一戰敗之追至中都俄而大圍合城無所備賊潰圍而
出擊之大破生擒大將王彦章及監軍張漢傑趙廷隐
等時梁將段凝率大軍屯於澶淵帝言於莊宗曰竒兵
貴速今破是賊段凝輩必未傳聞縱走人告彼信否之
間更須三日假使察吾所向便發救軍直路且阻决河
須繇滑州濟渡數萬之衆舟檝亦難卒辦此去汴程途
咫尺前無山險方陣横行晝夜兼程信宿即至段凝未
起河壖友貞為吾俘矣徑取汴州上計也請陛下御軍
徐進臣願以千騎前驅莊宗嘉之帝即時騎軍前進乙
亥莊宗發中都己夘遲明帝先至汴州令左右捉生都
攻封丘門城中震駭倒戈請罪開封尹王瓉開門迎䧏
汴州平
周世宗顯德二年四月詔鳳翔節度使王景攻收秦鳳
二州六月以曹州節度使韓通充西南面行營都虞候
九月偽秦州觀察判官趙玭以城降十月成州歸順十
一月收復鳳州初晉末契丹犯關秦州節度使何建以
秦城階三州入蜀蜀人又收鳳州至是秦鳳人戸怨蜀
苛政相次詣闕乞舉兵收復舊地因而平之四年二月
幸淮南督諸軍收夀州三月乙丑大陳師旅繇浮橋濟
淮抵壽州之北庚寅帝躬擐甲胄擁兵攻破紫金山砦擒
獲甚衆夀州劉仁瞻奉表請降夀州平四月還京十月
復幸淮南十二月泗州濠州並以城歸順是月江南李
景遣兵驅虜揚州士庶渡江焚其州郭而去五年正月
命將攻海州楚州並拔之天長軍使以城歸順三月丙
申李景遣其臣偽兵部侍郎陳覺奉表来上且乞畫江
為界江北平凡得州十四縣六十戶二十二萬六千五
百七十四以江南内附頒詔於天下六年三月帝幸乾
寧軍大治舟師以備北伐四月丁酉帝御龍舟率内六
軍鳴鼓棹順流而北自關之西河路漸溢水不能勝舟
帝捨舟入於瓦橋關偽莫州刺史劉信上表歸順五月
乙巳朔侍衞軍使李重進已下諸將相帥師而至是日
偽瀛州刺史高彦輝上表歸順關南平凡得州五縣十
七戸一萬八千三百六十一是行也王師數萬不發一
矢而虜界城邑皆迎刃而下
册府元龜卷二十
