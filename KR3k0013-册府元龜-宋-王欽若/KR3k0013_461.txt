册府元龜卷四百六十一宋王欽若等撰
臺省部
寵異
自漢魏而下政歸臺省故六聯之任為百官之本蓋政
治之攸出而俊髦之所翔集者也乃有望藹當世道合
人主隆其眷遇優其禮命至或掌壺参乘陪接天光專
席隔坐便蕃左右或拜貺於金帛或疇庸於車服有疾
則存問不幸則臨弔以至推恩延世追命飾終君臣之
分於斯而著矣自非謨明寅亮忠肅恭懿進納誨而無
隠居守官而匪解好是正直克稱其任者疇足以當之哉
漢孔安國武帝時為侍中帝以其儒者特聽掌御唾朝
廷榮之
孔光成帝時為尚書令有詔光周密謹慎未嘗有過加
諸吏官以子男放為侍郎給事黃門
史丹元帝時為侍中出嘗陪乘有寵九男皆以丹任為
侍中
後漢宣秉建武元年為御史中丞光武特詔御史中丞與
司隸校尉尚書令會同並專席而坐故京師號曰三獨坐
竇攸為郎中光武會百寮於靈臺得鼠如豹文問羣臣
攸曰鼮鼠詔曰何以知之曰見爾雅詔如攸言賜帛三
百叚
張湛為太中大夫居中東門候舍(洛陽十二門每門候一人候舍皆候之所)
(居)故時人號曰中東門君光武數存問賞賜
戴馮心為侍中拜虎賁中郎將以侍中兼領之在職十八
年卒於官詔賜東園梓噐錢二十萬
郭伋為太中大夫建武二十三年卒光武親臨弔賜塋
地
藥崧明帝時為郎常獨直臺上無被枕杫(杫音賜俎几也)食糟
糠帝每夜入臺輒見崧問其故甚嘉之自此詔太官賜
尚書以下朝夕餐給帷被皂袍及侍史二人
承官明帝時為侍中建初元年卒帝褒歎賜以冡地妻
上書乞歸葬鄉里復賜錢三十萬
桓郁章帝時為侍中以毋憂乞身詔公卿議議者皆以
郁身為名儒學者之宗可許之於是詔郁以侍中行服
朱暉為尚書僕射因駁議不從遂稱病篤閉口不復言
章帝意觧寢其事復數日詔使直事郎問暉起居太醫
視疾大官賜食暉乃起謝復賜錢十萬布百疋衣十領
後遷為尚書令以老病乞身拜騎都尉賜錢三十萬郎
韓稜為尚書令與僕射郅夀尚書陳寵同時俱以才能
稱章帝嘗賜諸尚書劍唯此三人特以寳劍自手署其
名曰韓稜楚龍淵(晉太康記汝南西平縣有龍淵水可淬刀劍特堅利)郅夀蜀漢
文陳寵濟南椎成(漢官儀推成作鍜成)時論者為之說以稜淵深
有謀故得龍淵壽明逹有文章故得漢文寵敦樸善不
外見故得椎成
馮豹為尚書郎忠勤不懈每奏事未報常俯伏省閣或
從昏至明章帝聞而嘉之使黃門持被覆豹勅令勿驚
由是數加賞賜
魯恭和帝時為侍中數召讌見問以得失賞賜恩禮寵
異
黃香為郎中召詣安福殿言政事拜尚書郎數陳得失
賞賚增加嘗獨止宿臺上晝夜不離省闥帝聞善之永
元四年拜左丞功滿當遷和帝留增秩六年累遷尚書
令後以為東郡太守香上疏陳讓帝亦惜香幹用久習
舊事復為尚書令令增秩二千石賜錢二十萬是後遂
管機衡甚見親重而香亦祗勤物務憂公如家帝知其
精勤數加恩賞疾病存問賜醫藥
宋嘉順帝時為大中大夫卒詔令將相大夫會葬嘉賜
錢十萬
朱穆桓帝時為尚書卒公卿共表穆立節清忠虔恭機
密守死善道宜蒙旌寵策詔褒述追贈益州太守
魏桓階文帝踐祚為尚書令封高鄉亭侯加侍中階疾病
帝自臨省謂曰吾方託六尺之孤寄天下之命於卿勉之
徙封安樂鄉侯邑六百戸又賜階三子爵關内侯祐以
嗣子不封病卒又追賜關内侯後階疾篤遣使者即拜
太常薨帝為之流涕謚曰貞侯子嘉嗣以階弟纂為散
騎侍郎賜爵關内侯
徐宣明帝時為左僕射青龍四年薨詔曰宣體履至實
直内方外歴事三司公亮正色有託孤寄命之節可謂
柱石臣也嘗欲倚以台輔未及登之惜乎大命不永其
追贈車騎將軍葬如公禮焉
孫資齊王時為左光禄大夫劉放為中書監時大將軍
曹爽專事多變易舊章資嘆曰吾累世蒙寵加以豫聞
屬託今縱不能輔弼時事何以坐受素餐之禄耶遂因
稱疾賜詔曰君掌機密三十餘年經營庶事勲著前朝
暨朕統位動頼良謀是以曩者增崇寵章同之三事外
師羣臣内資讜言屬以年耆篤上還印綬前後鄭重辭
旨懇切天地以大順成德君子以善恕成仁重以職事
違奪君志今聽所執賜錢百萬使兼光禄勲少府親策
詔君養疾於第君其勉進醫藥頥神和氣以求無疆之
祚置舍人官騎加以日秩殽酒之膳焉
司馬望為散騎常侍時高貴鄉公好才愛士望與裴秀
王沈鍾會並見親待數侍筵宴公性急秀等居内職急
有詔便至以望外官特給追鋒車一乘虎賁五人
吴顧雍領尚書令黃武四年迎母於吳既至大帝臨
賀之親拜其母於庭公卿大臣畢會後太子又往慶焉
紀陟孫休時父亮為尚書令而陟為中書令每朝會詔
以屏風隔其坐焉
孫承字顯世孫皓時與顧榮俱為黃門侍郎皓嘗使二
人記事承答顧問乃下詔曰自今以後用侍郎皆當令
如孫承顧榮之儔也
晉賈充文帝時為散騎常侍帝命充定法律假金章賜
甲第一區五等初建封臨沂侯為晉元勲深見寵異
山濤為吏部郎文帝與書曰足下在事清明雅操邁時
念多所乏今致錢二十萬絲百斤糓二百斛
魏舒武帝時為侍中三娶妻皆亡自表乞假還本郡葬
妻詔賜葬地一頃錢五十萬
鄭默為散騎常侍武帝出祠南郊侍中已陪乘詔曰使鄭
常侍參乘焉
劉頌為光禄大夫門施行馬尋卒使使者弔祭賜錢二
十萬朝服一具謚曰貞
劉毅為尚書僕射武帝以毅清貧賜錢三十萬日給米
肉年七十告老久之見許以光禄大夫歸第門施行馬
復賜錢百萬
虞欽為尚書僕射領吏部武帝以清貧特賜絹百疋咸
寧四年卒詔曰卿履道清正執德貞素文武之稱著於
方夏入躋機衡惟允庶事肆勤内外有匪躬之節不幸
薨沒朕甚悼心其贈衞將軍開府儀同三司賜秘器朝
服一具衣一襲布五十疋錢三十萬
傅祗為散騎黃門郎賜爵關内侯食邑三百戶母憂去
職及葬母詔給太常五等吉凶導從其後諸卿夫人葬
給導從自此始
李憙為僕射武帝以憙清素貧儉賜絹百匹又拜特進
光禄大夫以年老遜位詔曰光禄大夫特進李憙仗德
居義當升台司毗亮朕躬而以年尊致仕雖優游無為
可以頥神而虛心之望能不憮然其因光禄之號改賜
金紫置官騎十人賜錢五十萬禄賜班禮一如三司門
施行馬
庾峻為諫議大夫常侍卒詔賜朝服一具衣一襲錢三
十萬
郭奕為尚書疾病詔賜錢二十萬日給酒米
朱嵩元帝建武初為散騎侍郎時顧球為尚書郎俱卒
帝痛之將為舉哀有司奏舊尚書郎不在舉哀之例
曰衰亂之弊特相痛悼於是舉哀哭之甚慟
賀循建武初為散騎常侍又以老疾固辭帝下令曰孤
以德寡忝當大位若涉巨川罔知所憑循言行以禮乃
時之望俗之表也實頼其謀猷以康萬機疾患有素猶
望卧相規輔而固守撝謙自陳懇至此賢履信思順非
苟以讓為高者也今從其所執於是改拜太常常侍如
故
劉超為中書通事郎市純色牛不可得啓買官外廐牛
元帝詔便以賜之
顧和成帝時為尚書僕射以母老固辭詔書勅諭特聽
暮出朝還其見優遇如此尋朝議以端右之副不宜處
外更以銀青光禄大夫領國子祭酒
荀嵩為右光禄大夫開府錄尚書領秘書監咸和三年
薨贈侍中升平四年嵩改葬詔賜錢百萬布五千匹
陸玩與孔愉為尚書令僕射詔曰尚書令玩左僕射愉
並恪居官次禄不代耕端右任重先朝所崇其給玩親
信三十人愉二十人廩賜及王導郄鍳庾亮相繼而薨
朝野咸以為三良既没國家殄瘁以玩有德望乃遷侍
中司空給羽林四十人玩子納為尚書令恪勤貞固始
終不渝尋除左光禄大夫開府儀同三司未拜而卒即
以為贈
何充為吏部尚書及司徒王導薨轉護軍將軍與中書
監庾冰參錄尚書事詔充冰各以甲仗五十人至止車
門尋遷尚書令
丁潭為散騎常侍康帝即位屢表乞骸骨詔以光禄大
夫還第門施行馬禄秩一如舊制給傳詔二人賜錢二
十萬牀帳褥席
殷仲堪孝武時為黃門郎寵任專隆帝嘗示仲堪詩乃
曰勿以已而笑不才
宋范泰晉末度支尚書散騎常侍兼司空與右僕射袁
湛授宋公九錫随軍到雒陽高祖還彭城共登城泰有
足疾特命乘輿
孔季恭為侍中左光禄大夫辭事東歸高祖餞之戲馬
臺百僚咸賦詩以述其美
王曇首為侍中元嘉七年卒文帝為之慟中書舍人周
赳侍側曰王氏欲衰賢者先殞帝曰直是我家衰耳追
贈左光禄大夫加散騎常侍詹事如故
沈演之為右衞將軍遷侍中右衞將軍如故文帝謂之
曰侍中領衞望實優顯此蓋宰相便坐卿其勉之帝欲
伐林邑演之贊成帝意及平賜羣臣黃金生口銅器等
物演之所得偏多上謂之曰廟堂之謀卿參其力平此
遠夷未足多建茅土俟廓清舊都鳴鸞東岱不憂河山
不開也又為吏部尚書元嘉二十六年車駕拜京陵演
之以疾不從帝還宫召見自勉到坐出至尚書下省暴
卒時年五十三帝痛惜之追贈散騎常侍金紫光禄大
夫
江智淵為中書侍郎智淵愛好文雅辭采清贍世祖深
相知待恩禮冠朝時讌私甚數多命羣臣五六人遊集
智淵常為其首同侣未及前轍獨蒙引進
殷淳為黃門侍郎黃門清切下直應留下省以父
老特聽還家
王敬弘為尚書令敬固讓表求還東上不能奪改授侍
中特進左光禄大夫給親信二十人讓侍中特進求減
親信之半不許及東歸車駕幸冶亭餞送
朱修之為左民尚書後墜車折脚辭尚書領崇憲太僕
仍加特進金紫光禄大夫以脚疾不堪獨行特給扶侍
劉延孫孝武時為侍中尚書左僕射領護軍將軍延孫
疾病不任拜起帝使於五城受封板乘船自清溪至平
昌門仍入尚書下舍又欲以代朱修之荆州事未行大
明四年卒時年五十二帝甚惜之下詔曰故侍中尚書
左僕射領護軍將軍東昌縣侯延孫風局簡正體識沈
明綢繆心膂自審外朝契闊唯舊幾將二紀靈業中圯
則首贊宏圖義合既舉則任均肅冠器允棟幹勲實佐
時歴事兩宫出入方牧惠政茂績著自民聽忠謀令節
簡乎朕心方便台階永毗國道奄至薨殞震慟兼深考
終定典宜盡哀敬可贈司徒給班劍二十人侍中僕射
侯如故
袁顗為侍中前廢帝景和元年誅羣公欲引進顗任以
朝政遷為吏部尚書又下詔曰宗社多故釁因家司景
命未渝神祚再乂自非忠謀密契豈伊剋殄侍中祭酒
領前將軍新除吏部尚書顗遊擊將軍領著作郎兼尚
書左丞徐爰誠心内欵參聞嘉策輔贊之效寔監朕懷
宜甄茅社以奬義槩顗可封新淦陽縣子爰可封吳平
縣子食邑各五百戶
劉秉明帝時為尚書左僕射大參選元徽元年領吏部
加兵五百人尋領衞尉辭不拜
劉勔為中領軍桂陽王休範為逆勔出守石頭秉權兼
領軍將軍所給加兵自隨入殿
張緒為黃門郎明帝每見緒輙嘆其清談
南齊張融太祖時為中書郎帝手詔賜融衣曰見卿衣
服麤故誠乃素懷有本視爾藍縷亦虧朝望今送一通
故衣意謂雖故乃勝新是吾所著已令裁減稱卿之體
并履一量
紀僧真武帝時為中書舍人僧真容貌言吐雅有士風
帝嘗目送之笑曰人生何必計門戶紀僧真堂堂貴人所
不及諸權要中最被盻遇除越騎校尉餘官如故
袁昂為黃門侍郎本名千里武帝謂之曰昂昂千里之
駒在卿有之今改卿名昂即以千里為字
庾杲之為黃門郎武帝永明中諸王年少不得妄與人
接勅杲之與濟陽江淹五日一詣諸王使申遊好
沈冲永明中徵為五兵尚書未至而卒武帝甚惜之喪還車
駕出臨冲喪詔曰冲貞詳閑理志局淹正誠著蕃朝績
彰出守不幸早世朕甚悼之追贈太保謚曰恭子
劉係宗為中書通事舍人久在朝省閑於職事明帝曰
學士不堪治國唯大讀書耳一劉係宗足持如此軰五
百人
王慈為侍中郎患脚武帝勅曰慈在職未久既有微疾
不堪朝又不能騎馬聽乘車在仗後江左来少例也
吕安國為光禄大夫加散騎常侍時有疾帝遣中書舍
人茹法亮勑安國曰吾嘗憂卿疾病應有所須勿致難
也尋遷散騎常侍金紫光禄大夫兖州中正給扶侍上
又勅茹法亮曰吾見吕安國疾狀自不宜勞且脚中既
常惡扶人至吾前於禮望殊成有虧吾難勅之其人甚
諱病卿可作私意向其若好差不復須扶人依例入幸
勿牽勉
柳世隆為侍中左光禄大夫䘚時年五十詔給東園秘
器朝服一具衣一襲錢二萬布二百疋蠟三百斤又詔
曰故侍中左光禄大夫貞陽公世隆秉德居業才兼經
緯少播清徽長弘美譽入參内禁出贊西牧專寄郢郊
尅挫巨猾超越前勲功著一代及總任方州民頌寬德
翼教崇闥朝稱元正忠謨嘉猷簡於朕心雅志素履邈
不可踰將登鉉味用變鴻化奄至薨殞震慟良深贈司
空班劍三十鼓吹一部侍中如故
沈文秀為散騎常侍領軍將軍以疾遷金紫光祿大夫
加親信二十人常侍如故轉侍中領太子詹事遷中護
軍侍中如故以家為府
梁傅昭仕齊明帝為中書通事舍人時居此職皆勢傾
天下昭獨廉静無所干豫器服率陋身安粗糲嘗插燭
於版牀明帝聞之賜漆合燭盤等勅曰卿有古人之風
故賜卿古人之物後為散騎常侍高祖大通二年九月
卒詔賻錢三萬布五十匹即日舉哀
沈約自梁臺建為散騎常侍吏部尚書兼右僕射高祖
受禪為尚書僕射封建昌縣侯邑千戶常侍如故又拜
約母謝為建昌國太夫人奉策之日左僕射范雲等二
十餘人咸來致拜朝野以為榮俄遷尚書左僕射常侍
如故尋兼領軍加侍中天監二年遭母憂輿駕親出臨
弔以約年衰不宜致毁遣中書舍人斷客節哭加特進
如故十二年卒時年七十三詔贈本官賻錢五萬布百
匹
王峻天監中為中書侍郎高祖甚悅其風采與陳郡謝
覧同見賞擢
何佟之為尚書左丞天監二年卒官高祖甚悼惜將贈
之官故事左丞無贈官者特詔贈黃門侍郎儒者榮之
孫謙為零陵太守天監九年以年老徵為光禄大夫既至
高祖嘉其清潔甚禮異焉每朝見猶請劇職自效高祖笑
曰朕當使卿智不當使卿力十四年詔曰光禄大夫孫謙
清慎有聞白首不怠高年舊齒宜加優秩可給親信二十
人并給扶十五年卒官時年九十二詔賻錢三萬布五十
匹高祖為舉哀甚悼惜之
范岫天監九年為祠部尚書領右驍騎將軍其年遷金紫
光禄大夫加親信二十人十三年卒官賻錢五萬布百匹
王份為散騎常侍金紫光禄大夫南徐州大中正給親信
二十人遷尚書左僕射尋加侍中時修建二郊份以本官
領大匠卿遷散騎常侍右光禄加親信為四十人遷侍中
特進左光禄復以本官監丹陽尹高祖普通五年三月卒
詔賻錢四十萬布四百匹蠟四百斤給東園秘器朝服一
具衣一襲
蕭琛為侍中卒高祖臨哭甚哀詔贈本官雲麾將軍給東
園秘器朝服一具衣一襲賻錢二十萬布百匹
徐勉為尚書僕射上表修五禮成尋加中書令給親信
二十人勉以疾自陳求觧内任詔不許乃令停下省三
日一朝有事遣主書論決脚疾轉劇久闕朝覲固陳求
觧詔乃賚假須疾差還省中大通三年又以疾自陳移
授特進右光禄大夫侍中中衞將軍置佐史餘如故增
親信二十人兩宫參問冠蓋結轍服膳醫藥皆資天府
有勅每欲臨幸勉以拜伏有虧數啟停輿駕大同元年
卒高祖聞而流涕即日車駕臨殯乃詔贈特進右光禄
大夫開府儀同三司餘並如故給東園秘器朝服一具
衣一襲贈錢二十萬布百匹皇太子亦舉哀朝堂
謝舉為尚書僕射侍中將軍如故舉雖居端揆未嘗肯
預時務多因疾陳觧勅輙賜假并手勅處分加給上藥
其恩遇如此及卒於内臺武帝謂曰舉非止歴官已多
亦人倫儀表久著公望悵恨未授之可贈侍中衞將軍
開府儀同三司
賀琛為員外散騎常侍舊尚書南坐無貂貂自琛始遷
尚書左丞參禮儀事每見高祖與語嘗移晷刻故省中為
之語曰上殿不下有賀雅琛容止都雅故時人呼之
蕭介為侍中中大同二年辭疾謝事高祖優詔不許終不
肯起乃遣謁者僕射魏祥就拜光禄大夫
柳惔為散騎常侍高祖因讌為詩以貽惔曰爾寔冠羣
后惟余實念功
張稷徵尚書左僕射輿駕將欲幸稷宅以盛暑幸僕射
省舊臨幸供具皆酬太官饌直帝以稷清貧手詔不受
王亮為散騎常侍卒詔賻錢三萬布五千匹
王瑩為侍中尚書令累進左中權將軍給鼓吹一部瑩
性清慎居官恭恪高祖深重之
江淹為金紫光禄大夫卒高祖為素服舉哀賻錢三萬
布五十匹
范雲為散騎常侍尚書右僕射卒高祖為流涕即日輿
駕臨殯詔曰追遠興懷常情所篤况問望斯在事深朝
寄乎故散騎常侍尚書右僕射霄城侯雲器範真正思
懷經遠爰初立志素履有聞脫巾来仕清績仍著爕務
登朝其瞻惟允綢繆翊贊義簡朕心雖勤非負靮而舊
同捨講方騁遠塗永毗庶政奄致喪殞傷悼於懷宜加
命秩式備徽典可贈侍中衞將軍僕射侯如故并給鼓
吹一部禮官請謚曰宣勅賜謚曰文
蕭子顯為侍中高祖雅愛子顯才又嘉其容止吐納每
御筵侍坐偏顧訪焉
吕僧珍為散騎常侍直秘書省任總心膂恩遇隆密性
甚恭慎每侍坐屏氣鞠躬果食未嘗舉箸嘗因醉後取
一柑食之高祖笑謂曰便是大有所進禄俸之外又月
給錢十萬其餘賜賚不絶於時
王暕為侍中尚書左僕射領國子祭酒普通四年冬暴
疾卒時年四十七高祖詔贈侍中中書令中軍將軍給東
園秘器朝服一襲錢十萬布百疋謚曰靖有四子訓承雅
訏並通顯
暕子訓為侍中既拜入見高祖從容問何敬容曰禇彦
回年幾為宰相敬容對曰少過三十帝曰今之王訓無
謝彦回
陸雲公為給事黃門侍郎雲公善奕棋嘗夜侍御坐武
冠觸火高祖笑謂曰燭燒卿貂高祖將用雲公為侍中
故以此言戲之也是時天淵池新制鯿魚舟形闊而短
高祖暇日常汎舟唯引太常劉之遴國子祭酒到溉右
衞朱异雲公時年位尚輕亦預焉其恩遇如此太清元
年卒高祖悼惜之手詔曰給事黃門侍郎掌著作陸雲
公風尚優敏後進之秀奄然殂謝良以惻然可剋日舉
哀賻錢五萬布四十匹
陳蕭引為金部侍郎甚為高祖所重嘗謂引曰我每有
所忿見卿輙意觧何也引曰此自陛下不遷怒臣何預
此恩
沈衆為中書令高祖以衆州里知名甚敬重之賞賜優
渥超於時軰
王冲為左僕射加特進左光禄大夫領丹陽尹初高祖
以冲前代舊臣特申長幼之敬文帝即位益加尊重嘗
從帝幸司空徐度宅宴筵之帝賜以几其見重如此
蕭濟為侍中領太府卿比佐二主恩遇甚篤賞賜加於
凡等
蔡景歴宣帝時為度支尚書舊式拜官在午後景歴拜
日適值輿駕幸玄武觀在位皆侍宴帝恐景歴不豫特
令早拜其見重如此是歲以疾卒贈太常卿
周弘正為尚書右僕射領國子祭酒豫州大中正卒詔
曰弘正識宇凝深藝業通備辭林儀府國老民宗道映
庠門望高禮閣卒然殂殞朕用惻然可贈侍中中書監
三事所須量加資給又出哭臨之
袁憲為散騎常侍兼吏部尚書憲以久居清顯累表自
求觧任宣帝曰諸人在職屢有謗書卿處事已多可謂
清白别相甄錄且勿致辭
杜稷為侍中歴事三帝並見恩寵末年不預征役優游
京師賞賜優洽
徐陵為侍中中書監領太子詹事右光禄大夫給鼓吹
一部陵以年老累表求致仕宣帝亦優之乃詔將作為
造大齋令陵就第攝事後主即位遷左光禄大夫太子
太傅餘如故至德元年卒時年七十七詔曰慎終有典
抑乃舊章令德可甄諒宜追遠侍中安右將軍左光禄
大夫太子少傅南徐州大中正建昌縣開國侯陵弱齡
覺尚登朝秀穎業高名軰文曰詞宗朕進秩承華時相
引狎雖多卧疾方期克壯奄然殞逝震悼於懷可贈鎮
右將軍特進其侍中左光禄大夫鼓吹侯如故并出舉
哀喪事所湏量加賞給
陸瓊為吏部尚書丁母憂去職初瓊之侍東宫也母隨
在官舍後主賞賜優異後及喪柩還鄉詔加增并遣謁
者黃長貴持册奠祭後主又自製誌朝野榮之
孫楊為侍中五兵尚書卒尚書令江總為其誌銘後主
又題銘後四十字遣左民尚書蔡徵宣勑就宅鐫之其
詞曰秋風動竹烟水驚波幾人樵徑何處山阿今時日
月宿昔綺羅天長路遠地久雲多功臣未勒此意如何
時論以為榮
後魏盧魯元大武時為中書侍郎以工書有文才累遷
中書監領秘書事賜爵㐮城公加散騎常侍右將軍賜
其父為信都侯
李孝伯為散騎常侍性方慎忠厚大武寵眷以宰輔遇
之
賈秀獻文時為中書侍郎年七十三遇疾給醫藥賜几
杖時朝廷舉動及大事不決每遣尚書高平公李敷就
第訪決皇興三年卒贈冀州刺史
程駿孝文時為秘書令時文明太后臨朝詔曰程駿歴
官清慎言事每愜又門無挾貲之賓室有懷道之士可
賜帛六百匹旌其儉德駿病甚高祖文明太后遣使者
更問其疾勅御史徐謇診視賜以湯藥臨終詔以少子
公稱為中散從子靈虬為著作佐郎及卒孝文及文明
太后傷惜之賜東園秘器朝服一襲帛三百匹贈官軍
將軍兖州刺史曲安侯
宋弁為尚書殿中丞孝文曾因朝會之次歴訪治道弁
年少官微自下而對聲姿清亮進止可觀孝文稱善者
久之因是大被恩遇賜名為弁意取卞和獻玉楚王不
知為寳也
郭祚為散騎常侍仍領黃門與黃門宋弁參謀幃幄隨
其才用各有委寄祚承禀注疏特成勤劇嘗以立馮昭
儀百官夕飲清徽後園孝文舉觴賜祚及崔光曰郭祚
憂勞庶事獨不欺我崔光温良博物朝之儒秀不勸此
兩人當勸誰也其見知若此
邢巒為員外散騎侍郎為孝文所知賞轉中書侍郎甚
見顧遇嘗參坐席
吕羅漢為内都大官太和六年卒於官孝文悼惜之賜
命服一襲謚曰莊公
李冲為南部尚書是時循舊王公重臣皆呼其名孝文
帝謂冲為中書而不名之又改置百司開建五等以冲
參定典式封滎陽郡開國侯食邑八百戶累遷尚書僕
射卒孝文為舉哀於懸瓠悲泣不能自勝詔曰冲貞和
資性懷義樹身訓業自家道素刑國太和之始朕在弱
齡早委近機實康時務洪猷允洽朝選澄清升茲端右
唯允出納忠肅柔明足敷朝範仁恭信惠有結民心可
謂國之賢也朝之望也方昇寵秩以旌功舊奄至喪逝
悲痛於懷可贈司空給東園秘器朝服一具衣一襲賻
錢三十萬布五百疋蠟二百斤有司奏謚曰文穆葬於
覆舟山近杜預冡孝文之意也
陸凱為黃門侍郎後遇患頻上書乞骸骨詔不許勅太
醫給湯藥
堯暄孝文太和中為南部尚書假中護軍將軍暄前後
從征及出使簡察三十許度皆有克己奉公之稱賞賜
衣服二十具綵絹千疋紬絹百餘段奴婢七口賜爵平
陽伯
高允為尚書散騎常侍加光禄大夫太和十一年卒年
九十八先卒旬外微有不適猶不寢卧呼醫請藥出入
行止吟咏如常孝文及文明太后聞而遣醫李修往脉
視之告以無恙修入密陳允榮衞有異懼其不久於是
遣使備賜御膳珍羞自酒米至於鹽醢百有餘品皆盡
時味及牀帳衣服茵被几杖羅列於庭王官往還慰問
相屬允喜形於色語人曰天恩以我篤老大有所賚得
以贍客矣表謝而已不有他慮如是數日夜中卒家人
莫覺詔給絹一千疋布二千疋絲三百斤錦五十疋雜
綵百疋榖一千斛以周喪用魏初以来存亡蒙賚者莫
及焉朝廷榮之將葬贈侍中司空冀州刺史將軍公如
故謚曰文賜命服一襲
李仲裔為諫議大夫尚書左丞卒贈帛一百疋布五十
疋綿五十斤贈鎮遠將軍光州刺史
司馬躍為祠部尚書大鴻臚卿以疾表求觧任太和十
九年卒贈金紫光禄大夫賜朝服一具衣一襲絹一千
疋
崔休為黃門侍郎常參孝文侍席禮遇次於宋郭之軰
宋弁遷尚書左丞孝文南伐從駕南行及車駕還幸彭
城郭祚汎舟泗水詔休侍筵觀者榮之
高遵為中書侍郎與游明根高閭李冲入議律令親對
御坐時有陳奏以積年之勞賜粟帛牛馬
成淹為侍郎孝文以淹清貧賜絹百匹淹後遷謁者僕
射時遷都孝文以淹家無行資勑給事力送至雒陽并
賜假日與家累相隨
李翻為度支尚書孝明靈太后曾讌於華林園舉觴謂
羣臣曰李尚書朕之杜預欲以此杯敬屬元凱令為盡
之侍座者莫不羡仰
游肇孝明時為尚書右僕射正光元年八月卒年六十
九詔給東園秘器朝服一襲贈帛七百匹帝舉哀於朝
堂贈使持節散騎常侍驃騎大將軍儀同三司冀州刺
史
羊深為尚書駕部郎中于時沙汰郎官務精求實深以
才堪見留在公明斷尚書僕射崔亮吏部尚書甄琛咸
敬重之孝明行釋奠之禮講孝經深於儕軰中蒙引聽
時論美之靈太后曾幸印山集僧尼齊會公卿盡在坐
會事將終太后引見深欣然勞問之深謝曰臣蒙國恩
厚世荷榮遇寇難未平是臣憂責而隆恩忽被犬馬知
歸太后顧謂左右曰羊深真忠臣也舉坐傾心
崔亮為尚書僕射加散騎常侍正光二年秋疽發於背
孝明遣舍人問疾亮上表乞觧僕射送所負荷及印綬
詔不許尋卒詔給東園秘器朝服一襲賻物七百段蠟
三百斤贈使持節散騎常侍車騎大將軍儀同三司冀
州刺史謚曰貞烈
崔光為侍中領國子祭酒永平四年八月詔光乘步輓
於雲龍門出入遷中書侍郎給事黃門侍郎甚為孝文
所知嘗曰孝伯之才浩浩如河東注固今日之文宗也
甄琛為車騎將軍特進加侍中以其衰老詔賜御府杖
朝直杖以出入正光五年冬卒詔給東園秘器朝服一
具衣一襲錢十萬物七百段蠟三百斤贈司徒公尚書
左僕射加後部鼓吹孝明親送降車就輿弔哭之遣舍
人慰其諸子
鹿悆孝莊時為給事黃門侍郎而自無室宅嘗假賃居
止布衣糲食寒暑不變帝嘉其清素時復賜以錢帛
北齊魏蘭根仕魏時為僕射天平初以病篤上表求還
鄉里魏帝遣舍人石長宣就家勞問猶以開府儀同門
施行馬
崔昂文㐮時為尚書左丞又兼度支尚書左丞兼尚書
近代未有唯昂獨為冠首朝野榮之
唐邕天保初為給事中兼中書舍人七年於羊汾堤講
武令邕總為諸軍節度事畢仍監宴射之禮是日文宣
親執邕手引至太后前坐於丞相斛律金之上啟太后
云唐邕強幹一人當千仍别賜錦綵錢帛邕非唯強濟
明辨然亦善揣帝意取進多途是以恩寵日隆委任彌
重帝又嘗對邕曰太后云唐邕分明強記每有軍機大
事手作文書口且處分耳又聽受實是異人一日之中
六度賜物又嘗解所服青鼠皮裘賜邕云朕意在車馬
衣裘與卿共敝十年從幸晉陽除兼給事黃門侍郎領
中書舍人帝嘗登童子佛寺望并州城曰是何等城或
曰此是金城湯池天府之國帝曰我謂唐邕是金城此
非金城也其見重如此其後語邕曰卿劬勞既久欲除
卿作州頻勑楊遵彦更求一人堪代卿者遵彦云比遍
訪文武如卿之徒實不可得所以遂停此意卿宜勉之
文宣或時切責侍臣有不稱旨者云觀卿等舉措不中
與唐邕作奴其見賞遇多此類孝昭作相除黃門侍郎
於華林園射特賜金帶寳器服玩雜物五百種
魏收為中書監右僕射武成於華林别起玄洲苑備山
水臺觀之麗詔於閣上畫收其見重如此
尉瑾為右僕射病卒武成方在三臺飲酒元文遥奏聞
遂命徹樂罷飲
隋陸彦師開皇初為尚書左丞彦師素多病未幾以務
劇疾動乞觧所職高祖詔聽以本官就第歲餘轉吏部
侍郎
于仲文為柱國高祖以尚書文簿繁雜吏多姦計令仲
文勘錄省中事其所發擿甚多帝嘉其明斷厚加勞賞
焉
盧凱攝尚書左丞每有敷奏侃然正色雖逢喜怒不改
其常高祖嘉凱有吏幹賜錢二十萬并賚雜綵三百匹
加散騎常侍
高構為民部郎時有叔侄爭嫡尚書省不能斷朝臣三
議不决構斷合理高祖以為能召入内殿勞之曰我聞
尚書郎上應列宿觀卿才識方知古人言信矣嫡庶者
禮教之所重我誦卿判數遍詞理愜當意所不能及也
賜米百石由是知名
王韶為并州行臺右僕射高祖幸并州以其稱職特加
勞勉謂韶曰自朕至此公鬚鬢漸白無乃憂勞所致柱
石之望唯在於公努力勉之韶辭謝曰臣比衰暮殊不
觧作官人高祖曰是何意也不觧者是未用心耳韶對
曰昔在昏季猶且用心况逄明聖敢不罄竭但神化精
微非駑蹇所逮加以今年六十有六桑榆云晩比於疇
昔昏忘又多豈敢自寬以速年累恐以衰暮虧紊朝綱
耳帝勞而遣之
牛弘為吏部尚書煬帝之在東宫也數有詩書遺弘弘
亦有答及嗣位之後嘗賜弘詩曰晉家山吏部魏世盧
尚書英言先哲異竒才亦佐余學行敦時俗道素乃冲
虛納言雲閣上禮儀皇運初彛倫欣有叙垂拱事端居
其同被賜詩者至於文詞贊揚無如弘美焉又為光禄
大夫煬帝嘗引入内帳對皇后賜以同席飲酒其禮遇
親重如此大業六年從幸江都其年十一月卒於江都
郡時年六十六帝傷惜之賻贈甚厚歸葬安定贈開府
儀同三司光禄大夫文安侯
裴藴為民部郎時猶承高祖和平之後禁網疎闊戶口
多漏或年及成丁猶詐為小未至於老已免租賦藴歴
為刺史素知其情因是條奏皆令貌閱若一人不實則
官司觧職鄉正里長皆遠流配又許民相告糾得一丁
者令被糾之家代輸賦役是歲大業五年也諸郡帳進
丁二十四萬三千新附口六十四萬一千五百帝臨朝
覧狀謂百官曰前代無好人致此罔冒今進民戶口皆
從實者全由裴藴一人用心古語云得賢而治驗之信
矣由是漸見親委
蔡允恭為起居舍人與虞世南同為學士聲譽微出其
下而寵遇過之允恭善吟詠煬帝屬詞賦多令其諷誦
之
淳于恭為侍中卒於官詔書褒歎賜榖千斛
唐温彦博高祖時為中書侍郎彦博善於宣吐每奉使
入朝詔問四方風俗承授綸言有若成誦聲韻高朗響
溢殿庭進止雍容觀者拭目高祖嘗讌朝臣詔太宗諭
旨既而顧謂近臣曰何如温彦博其見重如此
薛收為陜東道大行臺金部郎中武德六年以本官兼
文學舘學士與房玄齡杜如晦特蒙殊禮受心腹之寄
又嘗上書諫獵太宗手詔曰覧讀所陳實悟心膽今日
治成我卿之力也明珠照乘豈比來言當以誠心書何
能盡今賜卿黃金四十錠以酬雅意七年寢疾太宗遣
使臨問相望於道尋命輿疾詣府太宗親以衣袂撫收
論叙生平澘然流涕尋卒年三十三太宗親自臨哭哀
動左右與收從父兄子元敬書曰吾與卿叔共事或軍
旅多務或文詠從容何嘗不驅馳經略款曲襟袍比雖
疾苦日冀痊除何期一朝忽成萬古追尋痛惋彌用傷
懷且聞其兒子幼小家徒壁立未知何以處置加安撫
以慰吾懷因使人弔祭賻物三百段
杜淹為御史大夫判吏部尚書有疾太宗親自臨問賜
帛三百疋貞觀二年卒贈尚書右僕射謚曰襄
于志寧貞觀三年為中書侍郎太宗嘗命貴臣内宴怪
不見志寧或奏曰勅詔三品已上志寧非三品所以不
來太宗特令預宴即加授散騎常侍行太子左庶子
王珪為禮部尚書卒太宗素服舉哀於别次悼惜久之
詔魏王奉率百官親往臨哭贈吏部尚書
馬周為中書令攝吏部尚書太宗嘗以神筆賜周飛白
書曰鸞鳳凌雲必資羽翼股肱之寄誠在忠良周病消
渴彌年不瘳時駕幸翠微宫勅求勝地為周起宅名醫
中使相望不絶每令尚食以膳供之太宗躬為調藥皇
太子親臨問疾
戴胄為尚書右丞胄家貧賚錢十萬時尚書左僕射蕭
瑀免官僕射封德彛又卒太宗謂胄曰尚書省天下綱
維百司所禀若一事有失天下必有受其弊者今無令
僕繫之於卿當稱朕所望及卒太宗為之舉哀廢朝三
日贈尚書右僕射追封趙國公謚曰忠詔虞世南為撰
碑文又以胄宅宇敝陋祭享無所令有司特為造廟
顔相時為禮部侍郎羸瘠多疾病太宗嘗使賜以醫藥
高季輔為禮部侍郎凡所銓叙時稱允當太宗賜金背
鏡一面以表其清鍳
宇文節為禮部尚書右丞明習法令以幹局見稱時江
夏王道宗嘗以私事託於節遂奏之太宗大悅賜絹二
百匹仍勞之曰朕所以不置左右僕射者正以卿在省
耳
劉林甫為吏部侍郎臨終上表薦賢太宗甚嘉悼之賜
絹二百五十匹
唐儉為民部尚書請致仕許之及卒太宗為之舉哀罷
朝三日贈開府儀同三司并州都督賻綿布一千段米
粟一千石
陳叔達為侍中丁母憂叔達先有疾太宗慮其危殆遂
遣使禁絶其弔賓
裴行儉高宗朝為禮部尚書兼檢校右衞將軍卒贈幽
州都督謚曰獻行儉子早卒詔皇太子差六品官一人
檢校家事五六年間待兒孫稍長成日停之
崔玄暐長安初為天官侍郎轉文昌左丞經月餘則天
謂曰自卿改職以来選司大有罪過或聞令史乃設齋
自慶此欲盛為貪汚耳今要卿復舊任又除天官侍郎
賜雜綵七十段
李迥秀為考功員外郎則天雅愛其才甚寵待之掌考
功數年
魏知古玄宗開元中罷相往東都知吏部尚書事深以
為稱職手制曰卿以宰臣往知大選官人之委情寄尤
切遂能端本革弊忘私徇公朕遠聞之益用嘉歎令賜
衣一副聊以示懷
宋璟開元中為尚書右丞相與張說源乾曜同日拜官
勑大官設饌太常奏樂於尚書都省大會百寮玄宗賦
詩褒述親札賜之二十二年以年老累乞退歸東都私
第後帝幸東都璟於路左迎謁帝遣榮王親勞問之自
是頻遣使送藥餌年七十五薨贈太師賻物二百匹粟
二百石喪事官給河南少尹一人充使監護謚曰文貞
李朝隠為吏部侍郎銓叙平允甚為當時所稱降璽書
褒美授一子太子通事舍人
王丘為禮部尚書仍聽致仕丘雖歴要職固守清儉未
嘗受人饋遺第宅輿馬稱為弊陋致仕之後藥餌殆將
不給帝聞而嘉嘆下制曰王丘夙負良材累升茂秩比
緣疾疹假以優閒聞其家道屢空醫藥靡給久此從官
遂無餘資持操若斯古人何遠且優賢之義方册所先
周給之宜激勸攸在其俸禄一事已上竝宜全給式表
殊常之澤用旌貞白之吏
鄭少微為刑部侍郎開元二十五年玄宗因聽政問京
師囚徒有司奏有五十人怡然有喜下詔曰官之為法
法有其官寄以深仁能行禁令日者叢棘之地烏鵲来
巢今結諸刑明纔逾五十雖化源自遠亦欽恤使然其
鄭少微等一十七人各賜一中上考仍兼賜少物以存
勸賞
郭子儀代宗廣德二年為尚書令詔於尚書省視事命
宰臣已下常參官送上特遣射生五百騎執戟翼從朝
堂至於省賜以教坊音樂
裴遵慶大歷四年三月授左僕射與吏部尚書劉晏上
本曹視事勑太常尚食許内侍魚朝恩及宰臣已下常
參官咸詣省送上增置儲供寵賢也
馬璘大歷九年授檢校尚書左僕射知省事詔宰臣及
常參官並會尚書省送璘上本曹視事遣中使詣省勞
慰仍賜酒饌
裴延齡德宗貞元中為戶部尚書疾甚令中使連三軰
候問
李齊運為禮部尚書被疾歲餘不能朝謁朝廷除改每
遣中人就第訪决
韋臯穆宗長慶二年為左僕射於尚書省上事命中使
宣賜酒及宰臣百寮送上
庾敬休為尚書左丞文宗太和九年二月卒贈吏部尚
書癸酉詔曰官至丞郎皆朕所委不幸云亡者宜其為
之廢朝况朝會班列本在諸司三品之上比限近勑或
乖通理時因敬休殞喪載深傷惻自今丞郎宜准諸司
三品官罷朝日
王璠為尚書左丞大和九年召對浴堂門賜以錦器
殷侑開成元年為刑部尚書時初經李訓之亂文宗問
有治安之術侑極言委任責成宜任朝之耆德新進小
生無宜輕用帝深嘉之賜錦綵三百匹及中謝又令中
使就第賜金十斤
牛僧孺為東都留守判尚書省事開成三年九月授尚
書左僕射仍令右軍副使王元直齎告身宣賜舊例自
留守除内官無送誥身使帝以僧孺頃在淮南六表讓
官故特遣中人宣密旨便令赴闕
後唐盧箕為兵部尚書明宗長興元年五月勅除本官
料錢外逐月别支錢三十貫并羊麵油米以寵舊臣也
册府元龜卷四百六十一
