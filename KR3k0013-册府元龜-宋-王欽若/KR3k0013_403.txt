冊府元龜卷四百三宋王欽若等撰
將帥部
識略第二
吳董襲為揚武都尉從孫策伐黃祖於江夏策死大帝
年少初統事太妃憂之引見張昭及襲等問江東可保
安不襲對曰江東地勢有山川之固而討逆眀府恩德
在民討虜承基大小用命張昭秉衆事襲等為爪牙此
地利人和之時也萬無所憂衆皆壯其言
周瑜字公瑾為中護軍時曹公新破袁紹兵威日盛下
書責大帝質任子大帝召羣臣會議張昭秦松等猶豫
不能决大帝意不欲遣質乃獨將瑜詣母前定議瑜曰
昔楚國初封於荆山之側不滿百里之地繼嗣賢能廣
土開境立基於郢遂據荆揚至於南海傳業延祚九百
餘年今將軍承父兄餘資兼六府之衆兵精糧多將士
用命鑄山為銅煑海為鹽境内富饒人不思亂汎舟舉
帆朝發夕到土風勁勇所向無敵有何偪廹而欲送質
質一入不得不與曹氏相首尾與相首尾則命召不得
不往便見制於人也極不過一侯印僕從十餘人車數
乘馬數匹豈與南面稱孤同哉不如勿遣徐觀其變若
曹氏能率義以正天下將軍事之未晚若圖為暴亂兵
猶火也不戢將自焚將軍韜略抗威以待天命何送質
之有大帝母曰公瑾議是也遂不送質後瑜屯據江陵
劉備以左將軍領荆川牧治公安備詣京口見大帝瑜
上疏曰劉備以梟雄之資而有關羽張飛熊虎之將必
非久屈於人下者用愚謀計宜徙備置吳盛為築宫室
多其美女玩好以娛其耳目分此二人各置一方使如
瑜者得挾與攻戰大事可定也今猥割土地以資業之
聚此三人俱在疆場恐蛟龍得雲雨終非池中物也大
帝以曹公在北方當廣擥英雄又恐備難卒制故不納
鍾離牧為濡湏督深以進取可圖而不敢陳其策與侍
中東觀令朱育宴慨然嘆息育謂牧恨於策爵未副
因謂牧曰朝廷諸君以際會坐取高官亭侯功無與比
不肯在人下見顧者猶以於邑况於侯也牧笑而答曰
卿之所言未獲我心也馬援有言人當功多而賞薄吾
功不足錄而見寵已過當豈以為恨國家不深相知而
見害朝人是以默默不敢有所陳若其不然當建進取
之計以報所受之恩不徒自守而已憤歎以此也育復
曰國家已自知侯以侯之才無為不成愚謂可自陳所懷
牧曰武安君謂秦王云非成業難得賢難非得賢難用
之難非用之難任之難武安君欲為秦王并兼六國恐
授事而不見任故先陳此言秦王既許而不能卒隕將
成之業賜劒杜郵今國家知吾不如秦王之知武安君
而害吾者有過范雎大皇帝時陸丞相討鄱陽以二千
人授吾潘太常討武陵吾又有三千人而朝廷下議棄
吾於彼使江渚諸督不復發兵相繼蒙國威靈自濟今
日何可為常向使吾不料時度宜苟有所陳至見委以
事不足兵勢終有敗績之患何無不成之有
鍾離徇領兵為將拜偏將軍戍西陵與監軍使者唐盛
論地形勢謂宜城信陵為建平援若不先城敵將先入
盛以施績留建平智略名將累經於彼無云當城之者
不然徇計後半年晉果遣將修信陵城
虞翻為騎都尉大帝與魏和先是魏將于禁降吳欲遣
禁還歸北翻諫曰禁敗數萬衆身為降虜又不能死北
習軍政得禁必不如所規還之雖無損猶如放盗不如
斬之以令三軍示為人臣有二心者大帝不聽羣臣送
禁翻謂禁曰卿勿謂吳無人吾謀適不用耳禁雖為翻
所惡然猶盛歎翻魏文帝嘗為翻設虛座
吕蒙為橫野中即將蒙與周瑜等圍曹仁於南郡益州
將龔肅舉軍來附瑜表以肅兵益蒙蒙盛稱肅有膽用
且慕化遠來於義宜益不宜奪也大帝善其言還肅兵
又蒙當襲南郡帝欲令征虜將軍孫皎與蒙為左右部
大督蒙說帝曰若至尊以征虜能宜用之以蒙能宜用
蒙昔周瑜程普為左右部督共攻江陵雖事决於瑜普
自恃久將且俱是督遂共不睦幾敗國事此目前之戒
也帝悟謝蒙曰以卿為大督命皎為後繼又甘寕粗暴
好殺既常失蒙意又時違帝令帝怒之蒙輙陳請天下
未平鬭將如寕難得宜容忍之帝遂厚寕卒得其用
全琮為徐州牧督步騎五萬征六安民皆散走諸將欲
分兵捕之琮曰夫乘危徼倖舉不百全非國家之大體
也今分兵捕民得失相半豈可謂全哉縱有所獲猶不
足以弱敵而副望也如或邂逅虧損非小與其獲罪琮
寕以身受之不敢徼功以負國也
駱統為濡湏督數陳便宜前後書數十上所言皆善尤
以召募在民間長惡敗俗生離叛之心急宜絶置大帝
與相反覆終遂行之
滕胤與諸葛恪俱受遺詔輔政加衛將軍恪將悉衆伐
魏胤諫恪曰吾以喪代之際受伊霍之託入安本朝出
摧彊敵名聲振於海内天下莫不震動萬姓之心冀得
蒙君而息今猥以勞役之後興師出征民疲力屈遠主
有備若攻城不克野略無獲是喪前勞而招後責也不
如案甲息師觀隙而動且兵者大事事以衆濟衆苟不
悅君獨安之恪不從
丁奉為冠軍將軍魏遣諸葛誕胡遵等攻東興太傅諸
葛恪率軍拒之諸將皆曰敵聞太傅自來上岸必遁走
奉獨曰不然彼動其境内悉許雒兵大舉而來必有成
規豈虚還哉無恃敵之不至恃吾有以勝之
陸遜為征西將軍劉備大衆東侵大帝命遜為大都督
拒之諸將並欲迎擊備遜以為不可曰備舉衆東下銳
氣始盛且乘高守險難可卒攻攻之縱下猶難盡克若
有不利損我大勢非小故也今但且奬勵將士廣施方
略以觀其變若此間是平原曠野當恐有顛沛交馳之
憂今緣山行軍勢不能展自當罷於木石之間徐制其
敝耳備知其計引兵從谷中出當禦備時諸軍或是孫
策時舊將或公室貴戚各自矜恃不相聽從遜按劒曰
劉備天下知名曹公所憚今在境界此彊敵也諸君並
荷國恩當相輯睦共剪此虜上報所受而不相順非所
謂也僕雖書生受命主上國家所以屈諸君使相承望
者以僕有尺寸可稱能忍辱負重故也各任其事豈復得
辭軍令有常不可犯也至破備計多出遜諸將乃服大
帝聞之曰君何以初不啟諸將違節度者邪遜對曰受
恩深重任過其才又此諸將或任腹心或堪爪牙或是
功臣皆國家所嘗與共克定天下者臣雖駑懦竊慕相
如寇恂相下之義以濟國事帝大笑稱善加拜遜輔國
將軍領荆州牧即改封江陵侯又即將周祗乞於鄱陽
召募事下問遜遜以為此郡民易動難安不可與召恐致
賊寇而祗固陳取之郡民吳遽等果作賊殺祗攻没諸
縣豫章廬陵宿惡民並應遽為宼遜自聞輙討即破遽
等相率䧏遜
陸抗字幼節父遜卒時年二十拜建武校尉領遜衆五
千人送葬東還詣都謝恩大帝以楊竺所白遜二十事
問抗禁絶賓客中使臨詰抗無所顧問事事條答帝意
漸解
賀齊為武威中即將嘗討山賊賊中有善禁者每當交
戰官軍刀劒不拔弓弩射矢皆還自向輙致不利賀將
軍長情有思乃曰吾聞金有刃者可禁蟲有毒者可禁
其無刃之物無毒之蟲則不可禁彼必是能禁吾兵者
也必不能禁無刃物矣乃多作勁木白棓選有力精卒
五千人為先登盡捉棓彼山賊恃其有善禁者了不嚴
備於是官軍以白棓擊之彼禁者果不復行所擊殺者
萬計
陸凱為鎮西大將軍時丁忠使於晉歸說後主曰北方
守戰之具不設弋陽可襲而取後主訪羣臣凱曰夫兵
不得已而用之耳且三國鼎立己來更相侵伐無歲寕
居今彊敵新并巴蜀有兼土之實而遣使求親欲息兵
役不可謂其求援於我今敵形勢方彊而欲徼倖求勝
未見其利也車騎將軍劉纂曰天生五材誰能去兵譎
詐相雄有自來矣若其有闕庸可棄乎宜遣間以觀其
勢後主隂納纂言且以蜀新平故不行然遂自絶
蔡珪為將在秣陵時珪弟敏等守沔中晉折衝將軍周
浚在弋陽南北為互市而諸將多相襲奪以為功珪與
敏書曰古者兵交使在其間軍國固舉信義以相高比
聞疆場之上往往有襲奪互市甚不可行弟慎無為小
利而忘大備也候者得珪書以呈浚浚曰君子也及渡
江求珪得之問其本曰汝南人也浚戲之曰吾固疑吳
無君子而卿果吾鄉人
張悌字巨先少善名理景帝時為屯騎校尉魏伐蜀吳
人問悌曰司馬氏得政以來大難屢作智力雖豐而百
姓未服也今又竭其資力遠征巴蜀兵勞民疲而不知
恤敗於不暇何以能濟昔夫差伐齊非不克勝所以危
亡不憂其本也况彼之争地乎悌曰不然曹操雖功蓋
中夏威震四海崇詐挾術征伐無已民畏其威而不懷
其德也丕叡承之繼以慘虐内興宫室外懼雄豪東西
驅馳無歲獲安彼之失民為日久矣司馬懿父子自握
其柄累有大功除其煩苛而布其平惠為之謀主而救
其疾民心歸之亦已久矣故淮南三叛而腹心不擾曹
髦之死四方不動摧堅敵如折枯蕩異國如反掌任賢
使能各盡其心非智勇兼人孰能如之其威武張矣本
根固矣羣情服矣奸計立矣今蜀閹宦專朝國無政令
而玩戎黷武民勞卒弊競於外利不修守備彼彊弱不
同智算亦勝因危而伐殆其克乎若其不克不過無功
終無退北之憂覆軍之慮也何為不可哉昔楚劍利而
秦昭懼孟眀用而晉人憂彼之得志固我大患也吳人
笑其言而蜀果䧏於魏
晉羊祜為平南將軍祜有清德祜女夫嘗勸祜有所營
置令有歸戴者可不美乎祜默然不應退告諸子曰此
可謂知其一不知其二人臣樹私則背公是大惑也汝
宜識吾此意及出鎮荆州時長吏喪官後人怨之多毁壊
舊府祜以死生有命非繇居室書下征鎮普加禁斷又
祜為征南大將軍上疏曰先帝順天應時西平巴蜀南
和吳會海内得以休息兆庶有樂安之心而吳復背信
使邊事更興夫期運雖天所授而功業必繇人而成匪
大舉掃滅則衆役無時得安非所以隆先帝之勲成無
為之化也堯有丹水之伐舜有三苖之征咸以寕静宇
宙戢兵和衆者也蜀平之時天下皆謂吳當并亡自此
來十二年是謂一周平定之期復在今日矣議者常言
吳楚有道後服無禮先強此乃諸侯之時耳當今一統
不得與古同論夫適道之論皆未應權是故謀之雖多
而决之欲獨凢以險阻得存者謂所敵者同力足以
自固苟其輕重不齊彊弱異勢則智士不能謀而險阻不
可保也蜀之為國非不險也高山尋雲霓深谷肆無景
束馬懸車然後得濟皆言一夫荷戟千人莫當其進兵
之日曾無藩籬之限斬將搴旗伏屍數萬乘勝席捲徑
至成都漢中諸城皆鳥棲不敢出非皆無戰心誠力不
足相抗至劉禪䧏服諸營堡者索然俱散今江淮之難
不過劍閣山川之險不過岷漢孫皓之暴侈於劉禪吳
人之困甚於巴蜀而大晉兵衆多於前世資儲器械盛
於往時今不於此平吳而更阻兵相守征夫苦役日尋
干戈經歴盛衰不可久長宜當時定以一四海今若引
梁益之兵水陸俱下荆楚之衆進臨江陵平南豫州直
指夏口徐兖揚青並向秣陵鼓旆以疑之多方以誤之
以一隅之吳當天下之衆勢分形散所備皆急巴蜀竒
兵出其空虚一處傾壊則上下震蕩吳緣江為國無有
内外東西數千里以藩籬自恃所敵者大無有寕息孫皓
恣情任意與下多忌名臣重將不復自信是以孫秀之
徒皆畏逼而至將疑於朝士困於野無有保世之計一
定之心平常之日猶懷去就兵臨之際必有應者終不
能齊力致死已可知也其俗急速不能持久弓弩戟楯
不如中國惟有水戰是其所便一入其境則長江非復
所固還保城池則去長入短而官軍懸進人有致節之
志吳人戰於其内有憑城之心如此軍不踰時尅可必
矣帝深納之會秦凉屢敗祐復表曰吳平則胡自定但
當速濟大功耳而議者多不同祜歎曰天下不如意嘗
十居七八故有當斷不斷天與不取豈非更事者恨於
後時哉祜鎮荆州寢疾求入朝既至雒陽會景獻宫車
在殯(臣欽若等曰景獻皇后祜同産姊也)哀慟至篤中詔申諭扶疾引見
命乘輦入殿無下拜甚見優禮及侍坐面陳伐吳之計
帝以其病不宜數入遣中書張華問其籌策祜曰今主
上有禪代之美而功德未著吳人虐政已甚可不戰而
尅混一六合以興文教則主齊堯舜臣同稷契為百代
之盛孰如舍之若孫皓不幸而没吳人更立令主雖百
萬之衆長江未可得而越也將如後患何華深贊成其
計祜謂華曰成吾志者子也帝欲祜卧護諸將祜曰取
吳不必湏臣自行但既平之後當勞聖慮耳功名之際
臣所不敢居若事了當有所付受願審擇其人疾篤薦
杜預自代
杜預為征南大將軍將伐吳衆軍會議或曰百年之寇
未可盡剋況今向暑水潦方降疾疫將起宜俟來冬更為
大舉預曰昔樂毅藉濟西一戰以并強齊今兵威已振
譬如破竹數節之後皆迎刃而解無復著手處也遂指
授羣帥徑造秣陵所過城邑莫不束手議者乃以書謝
之平吳之役詔書使益州刺史王濬下建平受預節度
至秣陵受王渾節度預至江陵謂諸將帥曰若濬得
下建平則順流長驅威名已著不宜令受制於我若不
能克則無緣得施節度濬至西陵預與之書曰足下既
摧其西藩便當徑取秣陵討累世之逋寇釋吳人於塗
炭自江入淮逾於泗汴泝河而上振旅還都亦曠世一
事也濬大悅表呈預書
劉弘為南蠻校尉荆州刺史惠帝幸長安河間王顒挾
天子詔弘為劉喬繼援弘以張方殘暴知顒必敗遣使
受東海王越節度
周訪為揚烈將軍時華軼為江州刺史自以受雒京所
遣而為夀陽所督時雒京尚存不能祗承元帝教命郡
縣多諫之軼不納曰吾欲見詔書耳時帝遣訪率衆屯
彭澤以備軼訪過姑孰著作即干寳見而問之訪曰大
府受分令屯彭澤彭澤江州西門也華彦夏(彦夏軼字)有憂
天下之誠而不欲碌碌受人控御頃來紛紜粗有嫌隙
今又無故以兵守其門將成其釁吾當屯潯陽故縣既
在江西可以捍禦北方又無嫌於相遏也
陶侃鎮荆州南蠻司馬新野杜曾永嘉之亂曾斬胡亢
而并其衆自稱南中即將領竟陵太守既而致箋於平
南將軍荀崧求討丹水賊以自效崧納之侃遺崧書曰
杜曾凶狡所將之卒皆豺狼也可謂鴟梟食母之物此
人不死州土未寕足下當識吾言崧以宛中兵少藉曾
為外援不從侃言曾復率流亡三千餘人圍襄陽數月
不下而還
祖逖元帝用為徐州刺史徵為軍諮祭酒逖以社稷傾
覆嘗懷振復之志逖進說曰晉室之亂非上無道而逃
民怨叛也繇藩王爭權自相誅滅遂使戎狄乘隙毒流
中原今天下既被殘酷遺黎思本人有奮擊之心但悉
無所憑倚大王誠能命將帥使若逖等執殳前驅上為
國家雪恥下為百姓請命則郡國豪傑必因風響赴沉
溺之士欣於來蘇庶幾國恥可雪願大王圖之帝乃以
逖為奮威將軍豫州刺史
温嶠為前將軍時王敦既敗制以敦綱紀除名參伍禁
錮嶠上疏曰王敦剛愎不仁忍行殺戮親任小人疎遠
君子朝廷所不能抑骨肉所不能間處其朝者常懼危
亡故人士結舌道路以目誠賢人君子道窮數盡遵養
時晦之辰也且敦為大逆之日拘錄人士自免無路原
其私心豈遑宴處如陸玩羊曼劉胤蔡謨郭璞嘗與臣
言備知之矣必其凶悖自可罪人斯得如其枉入姦黨
宜施之以寬加以玩等之誠聞於聖聽當受同賊之責
實負其心陛下仁聖含宏思求允中臣階緣博納干非
其事誠在愛才不忘忠益帝從之後出鎮武昌陳豫章
十郡之要宜以刺史居之潯陽濱江都督應鎮其地今
以州帖府進退不便且古鎮將多不領州皆以文武形
勢不同故也宜選單車刺史别撫豫章專理黎庶詔不
許嶠又平蘇峻黨路永匡術賈寕中塗悉以衆歸順王
導將褒顯之嶠曰術輩首亂罪莫大焉晚雖改悔未足
以補前失全其首領為幸已過何可復寵授哉導無以
奪
陶侃為荆州刺史議者以武昌北岸有邾城宜分兵鎮
之侃每不答而言者不已侃乃渡水獵引將佐語之曰
我所以設險而禦寇正以長江耳邾城隔在江北内無
所倚外接羣夷夷中利深晉人貪利夷不堪命必引寇
虜乃致禍之繇非禦寇也且吳時此城乃三萬兵守今
縱有兵守之亦無益於江南若羯虜有可乘之會此又
非所資也後庾亮戍之果大敗
蔡謨為征北將軍都督徐兖青三州揚州之晉陵豫州
之沛郡諸軍事領徐州刺史假節時左衛將軍陳光上
疏請伐胡詔令攻夀陽謨上疏曰今夀陽城小而固自
夀陽至瑯琊城壁相望其間遠者纔百餘里一城見攻
衆城必救且王師在路五十餘日劉仕一軍早已入淮
又遣數部北取玉壁大將未至聲息久聞而賊之郵驛
一日千里河北之騎足以來赴非惟鄰城相救而已夫
以白起韓信項籍之勇猶廢梁焚舟背水而陣今欲停
船水渚引兵造城前對堅敵顧臨歸路此兵法之所戒
也若進攻未拔胡騎卒至懼桓子不知所為而舟中之
指可掬今征軍五千皆王都精銳之衆又光為左衛遠
近聞之名為殿中之軍宜令所向有征無戰而頓之堅
城之下勝之不武不勝為笑今以國之上駟擊宼之下
邑得之則利薄而不足損敵失之則害重而足以益宼
懼非策之長者臣愚以為聞宼而致討賊退而振旅於
事無失不勝管見謹冐陳聞
朱伺為陶侃騎督時西陽夷賊抄掠江夏太守楊珉每
請督將議拒賊之計伺獨不言珉言朱將軍何以不言
伺答曰諸人以舌擊賊伺惟以力耳珉又問將軍前後
擊賊何以每得勝邪伺曰两敵共對唯當忍之彼不能
忍我能忍是以勝耳珉大笑
袁喬督沔中諸戍江夏隨義陽三郡軍事建武將軍江
夏相時桓温謀伐蜀衆以為不可喬勸温曰夫經略大
事故非常情所具智者了於胸中然後舉無遺算耳今
天下之難二寇而已蜀雖險固方胡為弱將欲除之先
從易者今泝流萬里歴經天險彼或有備不可必克蜀
人自以斗絶一方恃其完固不修攻戰之具若以精卒
一萬輕軍速進比彼聞之我已入其險要李勢君臣不
過自力一戰擒之必矣論者恐大軍既西胡必闚覦此
又似是而非何者胡聞萬里征伐以為重備必不敢動
縱復越逸江渚諸軍足以守境此無憂矣蜀土富實號
稱天府昔諸葛武侯欲以抗衡中國今誠不能為害然
勢據上流易為寇盗若襲而取之者有其人衆此國之
大利也温從之
桓冲為車騎將軍都督江荆梁益寕交廣七州領護南
蠻校尉侍中荆州刺史鎮江陵苻堅彊盛冲欲移阻江
南乃上疏曰自中興已來荆州所鎮隨宜迴轉臣亡兄
温以石季龍死經略中原因江陵路便即而鎮之事與
時遷勢無常定且兵者詭道示之以弱今宜全重江南
輕戍江北南平孱陵縣界地名上眀田土膏梁可以資
業軍人在吳時樂鄉城以上四十餘里北枕大江西挾
二峽若狂狡送死則舊郢以北堅壁不戰接會濟江路
不云遠乘其疲墮撲剪為易臣司存閫外輙隨宜處分
於是移鎮上眀使冠軍將軍劉波守江陵諮議參軍楊
亮守江夏
宋沈林子高祖伐羌參征西軍事破姚泓將姚紹初諸
將破賊皆多其首級而林子獻捷書至每以實聞高祖
問其故林子曰夫王者之師本有征無戰豈可復增張
虜獲以自夸誕國淵以事實見賞魏尚以盈級受罰此
前事之師表後乘之良轍也高祖曰乃所望於卿也
徐羡之為高祖太尉左司馬掌留任以副貳劉穆之高
祖議欲北伐朝士多諫唯羡之默然或問之何獨不言
羡之曰吾位至二品官為二千石志願久充今二方已
平拓地萬里唯有小羌未定而公寢食不忘意量乖殊
何可輕豫未幾高祖受晉禪
檀道濟為冠軍將軍高祖北伐以道濟為前鋒徑進雒
陽凡拔城破壘俘四千餘人議者謂應悉戮以為京觀
道濟曰伐罪弔民正在今日皆釋而遣之於是戎夷咸
悅相率歸之者甚衆進據潼關與諸將軍共破姚紹長
安既平以為征虜將軍瑯琊内史
王仲德為安北將軍與到彦之北伐大破魏軍諸軍進
屯靈昌津司兖既定三軍咸喜仲德獨有憂色曰胡雖
仁義不足而兇狡有餘今歛戈北歸併力完聚若河冰
冬合豈不能為三軍憂其年冬魏軍於委粟津渡河進
逼金墉虎牢雒陽諸軍相繼奔走彦之聞二城不守欲
焚舟步走仲德曰雒陽既䧟則虎牢不能獨全勢使然
也今賊去我千里滑臺猶有彊兵若便捨舟奔走士卒
必散且當入濟至馬耳谷口更詳所宜乃廻軍㳂濟南
歴城步上焚舟棄甲還至彭城
劉康祖為左軍將軍太祖欲大舉北伐康祖以歲月已
晚請待明年帝以河北義徒並起若頓兵一周沮尚義
之志不許已而果敗
到彦之為使持節南蠻校尉時太祖入奉大統以徐羡
之等新有簒虐懼欲使彦之領兵前驅彦之曰了彼不
二便應朝服順流若使有虞此師既不足恃更開嫌隙
之端非所以副遠邇之望也
沈慶之元嘉二十七年遷為步軍校尉太祖北伐慶之
副王玄謨向碻磝戍主棄城走玄謨圍滑臺慶之與蕭
斌留守碻磝斌仍領輔國司馬玄謨攻滑臺積旬不拔
魏主率大衆南向斌遣慶之率五千人救玄謨慶之曰
玄謨兵疲衆老虜寇已逼各軍營萬人乃可進耳少軍
輕往必無益也斌固遣令去會玄謨退斌將斬之慶之
固諫乃止太祖後問何故諫斌殺玄謨對曰諸將奔退
莫不懼罪自歸而死將至逃散且大兵至未宜自弱故
以攻為便耳蕭斌以前驅敗績欲固守碻磝慶之曰夫
深入寇境規求所欲退敗如此何可久住今青冀虚弱
而坐守窮城若虜衆東過清口非國家有也碻磝孤絶
復作朱修之滑臺耳會詔使至不許退諸將並謂宜留
斌復問計於慶之慶之曰閫外之事將所得專詔從遠
來事勢已異節下有一范增而不能用空議何施斌及
坐者並笑曰沈公乃更學問慶之厲聲曰衆人雖見古
今不如下官耳學也玄謨自以退敗求戍碻磝斌乃還
歴城申坦垣護之共據清口慶之乘驛馳歸未至帝驛
詔止之使還援玄謨會魏師已至彭城不得向北太尉
江夏王義恭留領府中兵參軍魏主至仰山義恭遣慶
之率三萬拒之慶之以為魏衆彊往必見擒不肯行太
祖後謂之曰進止處分皆合事宜惟恨不棄碻磝耳卿
在左右久偏解我意正復違詔濟事亦無嫌也二十九
年十月督討羣蠻於江沔三十年正月世祖出次五洲
總統羣帥慶之從巴水出至五洲諮受軍略會世祖典
籖董元嗣自京師還陳元凶弑逆世祖遣慶之還山引
諸軍慶之謂腹心曰蕭斌婦人不足數其餘將帥並是
所悉皆易與耳東宫同惡不過三千人在外屈逼必不
為用力今輔順討逆不憂不濟也
胡藩為鄱陽太守從武帝伐劉毅初毅當之荆州日表
求東道還建業辭墓去都數十里不過拜闕帝出倪塘
會毅藩請殺之謂高祖曰公謂劉衛軍為公下乎帝曰
卿謂何如對曰夫豁達大度功高天下連百萬之衆允
天下之望毅固以此服公至於涉獵記傳一語一默自
許以雄豪加以誇伐縉紳白面之士輻輳而歸此毅不
肯為公下也帝曰吾與毅俱有克復功其過未彰不可
自相圖至是謂藩曰昔從卿倪塘之謀無今舉也
沈攸之眀帝即位四方反叛張興世領水軍拒南賊于
赭圻時豫州刺史殷琰之據夀陽同逆為劉勔所攻南
賊遣龐孟虬率軍助琰之劉勔遣使求援甚急建安王
休仁欲遣興世救之問攸之攸之曰孟虬蟻寇必無能
為遣别將馬步數千足以相制若有意外且以江南餌
之上流若捷不憂不殄興世之行是安危大機必不可
輟乃遣段佛榮等援勔
王景文太宗初即位為左衛將軍時六軍戒嚴景文仗
士三千人入六門諸將咸云平殄小賊易於拾遺景文
曰敵固無小蜂蠆有毒何可輕乎諸將當臨事而懼好
謀而成先為不可勝之術耳
垣護之為寕朔將軍督徐州之東莞二郡軍事孝武以
歴下要害欲移青州并鎮歴城議者多異護之曰青州
北有河濟又多陂澤非虜所向每來寇掠必繇歴城二
州并鎮此經遠之略也北又近河歸順者易近息民
患遠申王威安邊之上計也繇是遂定
冊府元龜卷四百三
