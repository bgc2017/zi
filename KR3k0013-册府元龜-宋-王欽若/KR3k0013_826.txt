册府元龜卷八百二十六宋王欽若等撰
總錄部
品藻
傳曰儗人必於其倫古之作者曷嘗不靈機内炤精鍳
外朗詳識人物區別淑慝或察言而知行或因詩以見
志或窮居而表其操或目擊而辯其道乃至哲人既往
遺風可挹標舉推引形容摹擬明其志行之所趣用俾
方來而取法斯聖賢之深旨也春秋之時褒貶尤著尼
丘聖師其論已博矣子輿著書亦頗商𣙜厥後孟堅列
九等之序汝南有月旦之評皆是物也歴代而下話言
靡絶蓋子貢方人夫子稱其不暇者誠以賜之多言也
在於品題銓度取資為監夫豈有過哉
賈季為晉大夫奔狄狄相鄷舒問於賈季曰趙衰趙盾
孰賢對曰趙衰冬日之日也趙盾夏日之日也(冬日可愛夏日)
(可畏)
管仲為齊相既寢疾桓公往問之曰仲父之疾甚矣若
不可諱也不幸而不起此疾彼政我將安移之管仲未
對桓公曰鮑叔之為人如何管仲曰鮑叔君子也千乘
之國不以其道予之不受也(雖與千乘之國不以其道彼必不受)雖然不
可以為政其為人也好善而惡惡之已甚(已太也言憎惡惡太甚)
見一惡終身不忘桓公曰然則孰可管仲對曰隰朋可
朋之為人好上識而下問(好上識謂好知遠大之事)臣聞之以德與
人者謂之仁以財與人者謂之良以善勝人者未有能
服人者也(以善勝人人亦生勝已之心故不服之)以善養人者未有不服
人者也于國有所不知政于家有所不知事必則朋乎
(若皆知之則事鍾於已將不勝任而敗朋能有所不知故可以移政)且朋之為人也居其
家不忘公門居公門不忘其家事君不二其心亦不忘
其身舉齊國之幣握路之家五十室其人不知也大仁
也哉其朋乎(握持也或有舉齊國之幣持與路旁之家五十室言其事大而且亦顯此皆自有主)
(司朋能不干預而疆知此所謂於國有所不知政合於天地之大天不容載故曰大仁哉其朋乎)公又
問曰不幸而失仲父也二三大夫者其猶能以國寧乎
管仲對曰君請矍已乎(矍已謂有所驚懼而問未止)鮑叔牙之為人
也好直賓胥無之為人也好善甯戚之為人也能事孫
在之為人也善言公曰此四子者其孰能一人之上也
寡人并而臣之則其不以國寧何也(言四子皆超絶之材無人能過其上)
(今吾并得臣之國尚不寧何也)對曰鮑叔之為人好直而不能以國詘
(不能為國以詘其直)賓胥無之為人好善而不能以國詘甯戚之
為人能事而不能以足息(寗戚善於農植貪於積聚不能知足而息已)孫在
之為人善言而不能以信默(其所陳言既見信用尚不能默凡此四子皆矜能太)
(過不能與時屈伸故國不寧)臣聞之消息滿虛與百姓詘信然後能
以國寧勿己者朋其可乎朋之為人動必量力舉必量
技言終喟然而嘆曰天之生朋以為夷吾舌也其身死
舌焉生哉(言朋亦將隨己早亡不得久理齊政故哀歎言此先知未然夷吾所以稱嘆也)
趙孟為晉大夫自宋還過鄭鄭伯享趙孟於垂隴子展
伯有子西子産子太叔二子石從(二子石印段公孫段)趙孟曰七
子從君以寵武也請皆賦以卒君貺武亦以觀七子之
志(詩以言志)子展賦草蟲(草蟲詩召南日未見君子憂心忡忡亦既見止亦既覯止我心則降)
(以趙孟為君子)趙孟曰善哉民之主也(在上不忘降故可以主民)抑武也不
足以當之(辭君子)伯有賦鶉之賁賁(鶉之賁賁詩鄘風衛人刺其君淫亂鶉鵲)
(之不若義取人之無良我以為兄我以為君也)趙孟曰牀笫之言不踰閾况在
野乎非使人之所得聞也(笫簀笫之)(此詩刺淫亂故云牀閾門限使人趙孟自)
(謂)子西賦黍苖之四章(黍苖詩小雅四章曰肅肅謝功召伯營之烈烈征師召伯成之)
(比趙孟於召伯)趙孟曰寡君在武何能焉(推善於其君)子産賦隰桑
(隰桑詩小雅義取思見君子盡心以事之曰既見君子其樂如何)趙孟曰武請受其卒
章(卒章曰心乎愛矣遐不謂矣中心藏之何日忘之趙武欲子産之見規誨也)子太叔賦野
有蔓草(野有蔓草詩鄭風取其邂逅相遇適我願兮)趙孟曰吾子之惠也(太叔)
(喜於相遇故趙孟受其惠)印段賦蟋蟀(蟋蟀詩唐風曰無已太康職思其居好樂無荒良土瞿瞿)
(言瞿瞿然顧禮義)趙孟曰善哉保家之主也吾有望矣(能戒懼不荒所)
(以保家)公孫叚賦桑扈(桑扈詩小雅義取君子有禮文故能受天之祜)趙孟曰匪
交匪敖福將焉往(此桑扈詩卒章趙孟因以取義)若保是言也欲辭福
禄得乎卒享文子告叔向曰伯有將為戮矣詩以言志
志誣其上而公怨之以為賓榮(言誣則鄭伯未有其實趙孟倡賦詩以自寵故)
(言公怨之以為賓榮)其能久乎幸而後亡(言必先亡)叔向曰然已侈所
謂不及五稔者夫子之謂矣文子曰其餘皆數世之主
也子展其後亡者也在上不忘降(謂賦草蟲曰我心則降)印氏其
次也樂而不荒(謂賦蟋蟀曰好樂無荒)樂以安民不淫以使之後
亡不亦可乎
孔子謂子産有君子之道四焉其行已也恭其事上也
敬其養民也惠其使民也義又曰晏平仲善與人交久
而敬之(齊大夫晏姓平謚名嬰)又曰臧文仲居蔡(臧文仲魯大夫臧孫辰之謚也)
(蔡國君之守龜出蔡地因以為名焉長尺有二寸居蔡僣也)山節藻梲(節者栭也刻鏤為山梲者)
(梁上楹畫為藻文言其奢侈)何如其知也(非時人謂之為知)子曰管仲之器
小哉(言其器量小也)或曰管仲儉乎(或人見孔子小之以為謂之大儉)曰管氏
有三歸官事不攝焉得儉(三歸娶三姓女婦人謂嫁曰歸攝猶兼也禮國君事大官)
(各有人大夫兼并今管仲家臣備職非為儉)然則管仲知禮乎(或人以儉問故答以安得)
(儉或人聞不儉便謂為知禮)曰邦君樹塞門管氏亦樹塞門邦君為
兩君之好有反坫管氏亦有反坫(反坫反爵之坫在兩楹之間人君別内外)
(於門樹屏以蔽之若與鄰國為好會其酬酢之禮更酌酌畢則各反爵於坫上今管仲皆僭為之如是是不知禮)管氏
而知禮孰不知禮又曰伯夷叔齊不念舊惡怨是用希(伯夷叔齊)
(孤竹君之二子孤竹國名)又曰孰謂微生高直(微生姓名高魯人)或乞醯焉
乞諸其鄰而與之(乞之四鄰以應求者用意委曲非為直人)又曰從我於陳
蔡者皆不及門也(言弟子從我於陳蔡者皆不及仕進之門而失其所)德行顔淵
閔子騫冉伯牛仲弓言語宰我子貢政事冉有季路文學
子游子夏又曰孟公綽為趙魏老則優不可以為滕薛
大夫(公綽魯大夫趙魏皆晉卿家臣稱老公綽性寡欲趙魏貴賢家老無職故優薛小國大夫職煩故不)
(可為)又曰晉文公譎而不正(譎詐也謂召天子而使諸侯朝之仲尼曰以臣召君不可)
(以訓故書云天王狩於河陽是譎而不正也)齊桓公正而不譎(伐楚以大義責包茅之貢)
(不入問昭王南征不還是正而不譎也)又或問子産子曰惠人也(惠愛也子産古)
(之遺愛)問子西曰彼哉彼哉(馬曰子西鄭大夫彼哉彼哉言無足稱或曰楚令尹子西)
問管仲曰人也(猶詩言所謂伊人)奪伯氏駢邑三百飯疏食沒
齒無怨言(伯氏齊大夫駢邑地名齒年也伯氏食邑三百家管仲奪之使至疏食而沒齒無怨言以)
(其當理故)又曰由之瑟奚為於丘之門(子路鼓瑟不合雅頌)門人不敬
子路子曰由也升堂矣未入於室也(升我堂矣未入於室耳門人不解孔)
(子言為賤子路故復觧之)又曰吾未見剛者或對曰申棖(申棖魯人)子曰
棖也慾焉得剛(慾多情慾)又曰甯武子(衛大夫甯俞武諡也)邦有道則
知邦無道則愚其知可及也其愚不可及也(佯愚似實故曰不可)
(及)又曰回也其心三月不違仁其餘則日月至焉而已
矣(餘人暫有至仁時唯回移時而不違)又曰柴也愚(高柴字子羔愚直之愚)參也魯
(魯鈍也曾子性遅鈍)師也辟(子張才過人失在邪辟文過)由也喭(子路之行失於鄙喭)子
曰回也其庶乎屢空賜不受命而貨殖焉億則屢中(言回)
(庶幾聖道雖數空匱而樂在其中賜不受教命惟財貨猶是殖億度是非蓋美回所以勵賜也一曰屢猶每也空)
(虛中也以聖人之善道較數子之庶幾猶不至於知道者各内有此害其於庶幾每能虛中者唯回懷道深遠)
(不虛心不能知道子貢雖無數子之病然亦不知道者雖不窮理而幸中雖非天命而偶富亦所以不虛心也)
又曰雍也可使南面(可使南面任諸侯治)又曰直哉史魚(衛大夫史鰌)
邦有道如矢邦無道如矢(有道無道行直如矢言不曲)君子哉蘧伯
玉邦有道則仕邦無道則可卷而懷之(卷而懷謂不與時政柔順而不)
(忤於人)又曰齊景公有馬千駟死之日民無德而稱焉(千駟)
(四千匹)伯夷叔齊餓于首陽之下(首陽山在河東蒲坂縣華山之北河曲之上)
民到于今稱之其斯之謂與(此所謂以德為稱)又曰不降其志
不辱其身伯夷叔齊與(言其行己之志不入庸君之朝)謂柳下惠少連
降志辱身矣言中倫行中慮其斯而已矣(但能言應倫理行應思慮)
(如此而已)謂虞仲夷逸隱居放言(放置也不復言世務)身中清廢中權(清純)
(潔也遭世亂自廢棄以免患合於權也)我則異於是無可無不可(亦不必進亦不)
(必退唯義所在)又曰管仲鏤簋而朱紘旅樹而反坫山節而藻
税賢大夫也而難為上也(言其僣天子諸侯鏤簋刻為蟲獸也冠有笄者為紘紘在)
(纓處兩端端上属不結也旅樹門屏也反坫反爵之坫也山節藻楹刻之為山梲侏儒柱畫之為藻文)晏
平仲祀其先人豚肩不揜豆賢大夫也而難為下也(言其)
(偪士庶人也豚爼實豆徑尺言并豚兩肩不能揜豆喻小也)君子上不僭上下不偪
下
仲由字子路爲衛大夫謂孔子曰桓公殺公子糾召忽
死之管仲不死曰未仁乎(齊襄公立無常鮑叔牙曰君使民慢亂將作矣奉公子小)
(白出奔莒襄公從弟公孫無知殺襄公管夷吾召忽奉公子糾出奔魯齊人殺無知魯伐齊納子糾小白自莒)
(先入是為桓公乃殺子糾召忽死之)子曰桓公九合諸侯不以兵車管仲
之力也如其仁如其仁(誰如管仲之仁)子貢曰管仲非仁者與
桓公殺公子糾不能死又相之子曰管仲相桓公覇諸
候一匡天下(天子微弱桓公帥諸侯以尊周室一匡天下)民到于今受其賜
(受其賜者謂不被髮左袵之惠)微管仲吾其被髮左袵矣(微無也無管仲則君不君)
(臣不臣皆為夷狄)豈若匹夫匹婦之為諒也自經於溝瀆而莫
之知也(經經死於溝瀆中也管仲召忽之於公子糾君臣之義未正故死之未足深嘉不死未足多非)
(死事既難亦在於過厚故仲尼但美管仲之功亦不言召忽不當死)
端木賜字子貢孔子弟子也嘗相魯衛子貢問孔子曰
師與商也孰賢子曰師也過商也不及(言俱不得中)曰然則
師愈與子曰過猶不及(愈猶勝也)又問曰賜也何如子曰女
器也(言女器用之人)曰何器也曰瑚璉也(瑚璉黍稷之器夏曰瑚殷曰璉周曰簠簋)
(宗廟之器貴者)又問曰孔文子何以謂之文也(孔文子衛大夫圉文諡也)子
曰敏而好學不耻下問是以謂之文也(敏者識之達也下問謂凢在已)
(下)
顓孫師字子張陳人也子張問孔子曰令尹子文(令尹子文)
(楚大夫姓鬭名穀字於莵)三仕為令尹無喜色三已之無愠色舊令
尹之政必以告新令尹何如子曰忠矣曰仁矣乎曰未
知焉得仁(但聞其忠事未知其仁也)崔子弑齊君陳文子有馬十乘
棄而違之(皆齊大夫崔杼作亂陳文子惡之捐其四十匹馬違而去之)至於他邦則
曰猶吾大夫崔子也違之之一邦則又曰猶吾大夫崔
子也違之何如子曰清矣曰仁矣乎曰未知焉得仁(文子)
(辟惡逆去無道求有道當春秋時臣陵其君皆如崔子無有可止者)
孟武伯魯大夫也問孔子曰子路仁乎子曰不知也(仁道)
(至大不可全名)又問子曰由也千乘之國可使治其賦也(賦兵賦)
不知其仁也求也何如子曰求也千室之邑百乘之家
可使為之宰也(千室之邑卿大夫之邑卿大夫稱家諸侯千乘大夫百乘宰家臣)不知
其仁也赤也何如子曰赤也束帶立於朝可使與賓客
言也(赤弟子公西華有容儀可使為行人)不知其仁也
冉雍字仲弓問子桑伯子於孔子(伯子書傳無見焉)子曰可也
簡(以其能簡故曰可也)仲弓曰居敬而行簡以臨其民不亦可乎
(居身敬肅臨下寬略則可)居簡而行簡無乃太簡乎(伯子之簡太簡)子曰雍
之言然
季子然季氏之家臣問孔子曰仲由冉求可謂大臣與
(子然季氏子弟自多得臣此二子故問之)子曰吾以子為異之問曾由與求
之問(謂子問異事耳則此二人之問安足大乎)所謂大臣者以道事君不可
則止今由與求也可謂具臣矣(言備臣數而已)曰然則從之者
與(問為臣皆當從君所欲邪)子曰弑父與君亦不從也(言二子雖從其主亦不與)
(大逆)
季康子魯大夫也問孔子曰仲由可使從政也與子曰
由也果(果謂果敢决斷)於從政乎何有曰賜也可使從政也與
曰賜也達(達謂通於物理)於從政乎何有曰求也可使從政也
與曰求也藝(藝謂多才藝)於從政乎何有
言偃吳人字子游為武城宰謂曾參曰吾友張也為難
能也(言子張容儀之難及)然而未仁曾子曰堂堂乎張也難與並
為仁矣(言子張容儀盛而於仁道薄也)
孟軻鄒人也事齊宣王宣王不能用適梁梁惠王不果
所言退作孟子七篇軻曰伯夷隘柳下惠不恭隘與不
恭君子不由也(伯夷懼人之汙來及已太隘狹也柳下惠輕忽時人禽獸畜之太不恭也先言)
(二人之行孟子平之)禹稷當平世三過其門而不入孔子賢之顔
子當亂世居於陋巷一簞食一瓢飲人不堪其憂顔子
不改其樂孔子賢之孟子曰禹稷顔回同道(當平世三過其門者)
(身為公卿憂民急也當亂世安陋巷者不用於世窮而樂道也孟子以為憂人之道同用與不用不在是也故)
(孔子俱賢之)禹思天下有溺者由己溺之也稷思天下有饑者
由己饑之也是以如是其急也禹稷顔子易地則皆然
(禹稷急民之難若是顔子與之易地其心亦然不在其位勞佚異矣)又曰伯夷聖之清者
也伊尹聖之任者也柳下惠聖之和者也孔子聖之時
者也曾參居武城有越寇寇至則去寇退乃反子思居
於衛有齊寇至或曰寇至盍去諸子思曰如伋去君誰
與守(伋子思名也欲助衛君赴難)孟子曰曾子子思同道曾子師也
父兄也子思臣也微也曾子子思易地則皆然(曾子為武城人)
(作師則其父兄故去留無毁子思微少為臣當死難故不去)
公孫丑問孟子曰伯夷伊尹何如曰不同道非其君不
事非其民不使治則進亂則退伯夷也何事非君何使
非民治亦進亂亦進伊尹也(要爲天治物冀得行道而已矣)可以仕則
仕可以止則止可以久則久可以速則速孔子也皆古
聖人也吾未能有行焉乃所願則學孔子也(言皆古聖人我未能)
(有所行若此乃言我心之所庶幾則願欲學孔子所履)曰伯夷伊尹於孔子若是
班乎(班齊等之貎也丑兼伯夷伊尹與孔子相比問此三人之德班然而等乎)曰否自有生
民以來未有如孔子也
漢爰盎為郎中文帝即位絳侯為丞相朝罷趨出意得
甚帝禮之恭常目送之盎進曰丞相何如人也帝曰社
稷臣盎曰絳侯所謂功臣非社稷臣社稷臣主在與在
主亡與亡方呂后時諸呂用事擅相王劉氏不絶如帶
是時絳侯為太尉本兵柄弗能正呂后沒大臣相與共
誅諸呂太尉主兵適會其成功所謂功臣非社稷臣
嚴助為汲黯請告武帝曰汲黯何如人也助曰使黯任
職居官亡以踰人然至其輔少主守成雖自謂賁育弗
能奪也帝曰然古有社稷之臣至如汲黯近之矣後官
至會稽太守
後漢陳蕃為光禄卿桓帝問曰徐穉袁閎韋著誰為先
後蕃對曰閎生出公族聞道漸訓著長於三輔禮義之
俗所謂不扶自直不鏤自雕至於穉者爰自江南卑薄
之域而角立傑出宜當為先
范滂汝南人或問滂曰郭林宗何如人滂曰隱不違親
貞不絶俗天子不得臣諸侯不得友吾不知其它滂
後辟太尉黃瓊掾
郭泰字林宗太原介休人泰之所名人品乃定先言後
驗衆皆服之始至南州過袁奉高不宿而去從黃叔度
累日不去或以問泰泰曰奉高之器譬之泛濫雖清而
易挹叔度之器汪汪若千頃之波澄之不清擾之不濁不
可量也已而果然又嘗謂劉儒口訥心辯有珪璋之質
終必為令德之士司徒黃瓊辟太常趙典舉有道並不
應
許卲汝南人初為郡功曹與從兄靖俱有高名好共覈
論鄉黨人物每月輙更其品題故汝南俗有月旦評焉
卲嘗到潁川多長者之遊唯不候陳寔又陳蕃喪妻還
葬鄉人畢至而卲獨不往或問其故卲曰太丘道廣廣
則難周仲舉性峻峻則少通故不造也其多所裁量若
此或問卲曰荀靖與荀爽孰賢卲曰二人皆玉也慈明
外朗叔慈内潤
孔融與韋端書曰前日元將來淵才亮茂雅度弘毅偉
世之器也昨日仲將又來(臣欽若等曰韋端二子康字元將誕字仲將)懿性
貞實文愍篤誠保家之主也不意雙珠近出老蚌
甚&KR0903;貴之後官至少府
龐德公襄陽人居峴山之南嘗謂諸葛孔明為卧龍龐
士元為鳳雛司馬德操為水鏡皆德公語也
李膺潁川襄城人時鍾皓及荀淑並為士大夫所歸慕
膺嘗歎曰荀君清識難尚鍾君至德可師膺位至司隸
校尉
冊府元龜卷八百二十六
