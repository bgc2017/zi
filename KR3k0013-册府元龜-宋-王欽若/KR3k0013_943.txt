册府元龜卷九百四十三宋王欽若等撰
總錄部
不誼
夫人者最萬物之靈誼者居五行之一故行誼者必克
己恕物急病讓夷固其窮不可以利誘守其節不可以
兵劫如斯而已矣乃有反道敗德壞法亂紀傾險其行
邪僻其心遺骨肉之親棄故舊之好背乎僚友之惠忘
其所事之恩因利乘便竊發搆難或肆其慘毒或寘諸
刑辟或縱行離間之術或靡顧翻覆之迹擁已自恣蹈
害無悔歴代之下比比而有故古人有言曰不恥不仁
不畏不誼其斯人之謂乎
子伯季子衞大夫也魯哀公十六年衞侯飲孔悝酒于
平陽(東郡燕縣東北有平陽亭)重酬之大夫皆有納焉(納財賄也)醉而送
之夜半而遣之(夜遣者慚負孔悝不欲令人見)載伯姬於平陽而行(載其)
(母俱去)及西門(平陽門)使貳車反祏於西圃(使副車還取廟主西圃孔氏廟)
(所在祏藏主石函)子伯季子初為孔氏臣新登于公(升為大夫)請追
之遇載祏者殺而乘其車(子伯殺載祏者)許公為反祏(孔悝怪載祏者)
(久不來使公為反逆之)遇之曰與不仁人争明無不勝(不仁人謂子伯季子)
(也明無不勝言必勝)必使先射射三發皆遠許為許為射之殪(傳言)
(子伯不仁所以死也)或以其車從(從為公)得祏於櫜中孔悝出奔宋
吴起者衞人也好用兵嘗學於曾子事魯君齊人攻魯
魯欲將吴起吴起娶齊女為妻而魯疑之吴起於是欲
就名遂殺其妻以明不與齊也魯卒以為將而攻齊大
破之
漢韓信既徙為楚王都下邳項王亡將鍾離昧(昧音莫曷反)
家在伊廬(東海朐南有此邑)素與信善項王敗昧亡歸信漢怨
昧聞在楚詔楚捕之信初之國行縣邑陳兵出入(行音下更)
(反)有變告信欲反(凡言變告者謂告非常之事)書聞(聞於天子)帝患之用
陳平謀偽游於雲夢者實欲襲信信弗知高祖且至楚
信欲發兵自度無罪(度音大各反)欲謁帝恐見禽人或說信
曰斬昧謁上上必喜亡患信見昧計事昧曰漢所以不
擊取楚以昧在公若欲捕我自媚漢吾今死公隨手亡
矣乃罵信曰公非長者卒自剄信持其首謁於陳高祖
令武士縛信載後車械信至雒陽赦以為淮隂侯
樓護為廣漢太守元始中王莾為安漢公專政莾長子
宇與妻兄呂寬謀以血塗莾第門欲懼莾令歸政發覺
莾大怒殺宇而呂寬亡寬父素與護相知寬至廣漢過
護不以事實語也到數日名捕寬詔書至(舉姓名而捕之也)護
執寬莾大喜徵護入為前煇光(莾分三輔置前煇光後承烈以護為之煇音暉)
封息鄉侯列於九卿
後漢隗囂字季孟天水成紀人也囂季父崔素豪俠能
得衆聞更始立王莾兵連敗遂聚衆數千人乃與兄義
及上邽人楊廣等共推囂為上將軍崔為白虎將軍義
為左將軍更始二年徵囂與崔及義至長安更始以囂
為右將軍崔義皆即舊號其冬崔義謀欲叛歸囂懼并
禍即以事告之崔義誅死更始感囂忠以為御史大夫
子密者彭寵之蒼頭也彭寵反自立為燕王建武五年
春寵齋獨在便室(便坐之室非正室也)子密等三人因寵卧寐共
縛著牀告外吏云大王齋禁皆使吏休偽稱寵命教收
縳奴婢各置一處又以寵命呼其妻妻入大驚(東觀記曰妻入)
(驚曰奴反奴乃捽其妻頭擊其頰)寵急呼曰趣為寵寵謂守奴曰若小
兒我素所愛也今為子密所廹劫爾解我縳當以女妹
妻汝家中財物皆與若小奴意欲觧之視戸外見子密
聽其語遂不敢觧於是收金玉衣物至寵所裝之被馬
六匹使妻縫兩縑囊昏夜後觧寵手令作記告城門將
軍云今遣子密等至子后蘭卿所速開門出勿稽留之
(稽停也)書成即斬寵及妻頭置囊中便持記馳出城因以
詣闕封為不義侯
呂布字奉先五原郡九原人也以驍武給并州刺史丁
原為騎都尉屯河内以布為主簿大見親待靈帝晏駕
原將兵詣雒陽與何進謀誅諸黃門拜執金吾進敗董
卓卓入京都將為亂欲殺原并其兵衆卓以布見信於
原誘布令殺原布斬原首詣卓卓以布為騎都尉甚愛
信之誓為父子
魏令狐愚為兖州刺史與王陵謀立楚王彪時楊康單
固皆豫之及愚先卒康乃發其事於司馬宣王冀得封
拜後以辭頗參錯亦并斬臨刑俱出獄固罵康曰老奴
汝死自分爾若令死者有知汝何面目以行於地下也
王陵坐楚王事司馬宣王誅之其子明山走向太原投
親家食親家告吏乃就執
蜀許邵為郡功曹先是從兄靖與邵俱知名有人倫盛
名私情不叶邵排擯靖不得齒叙
吴笮融所為徐州牧陶謙督運及曹公攻陶謙徐土騷
動融將男女萬口馬三千匹走廣陵廣陵太守趙昱待
以賓禮先是彭城相薛禮為陶謙所偪屯秣陵融利廣
陵之衆因酒酣殺昱放兵大略因載而去
媯覽戴員皆吴郡太守盛憲孝廉也大帝殺憲覽員亡
匿山中孫翊為丹陽皆禮致之覽為大都督督兵員為
郡丞及翊為左右邊洪所害孫河(河字伯海本姓俞孫策賜姓孫列之屬籍)
馳赴宛陵責怒覽員以不能全權令使奸變得施二人
議曰伯海與將軍疎遠而責我乃爾討虜若來吾屬無
遺矣遂殺河使人北迎揚州刺史劉馥令住歴陽以丹
陽應之會翊帳下徐元孫高傅嬰等殺覽員(吴歴曰媯覽戴員親)
(近邊洪等數為翊所困嘗欲叛逆因吴主出征遂其奸計也)
晉王如京兆人也遇亂流移至宛潛結諸無頼少年衆
至四五萬自號大將軍軍既敗歸于王敦敦從弟稜愛
如驍武請敦配已麾下敦曰此軰虓險難畜汝性忌急
不能容飬更成禍端稜固請與之稜置諸左右甚加寵
遇如數與敦諸將角射屢鬭爭為過稜果不容而杖之
如甚以為恥初敦有不臣之迹稜每諫之敦嘗怒其異
已及敦聞如為稜所辱密使人激怒之勸令殺稜如詣
稜因間宴請舞劔為歡稜從之如於是舞刀為戲漸漸
來前稜惡而呵之不止叱左右使牽去如直前害稜敦
聞而陽驚亦捕如誅之
杜曾為竟陵太守先是胡亢聚衆竟陵自號楚公假曾
為太守曾既殺亢并其衆自稱南中郎將
前秦張猗為王兖功曹兖固守博陵與慕容垂相持垂
遣將慕容驎攻兖于博陵兖糧竭矢盡猗踰城聚衆應
驎兖臨城數之曰卿秦之人也吾卿之君也起衆應賊
號稱義兵何名實相悖之甚卿兄往合鄉宗親逐城主
天地不容為世大戮身滅未幾卿復續之卿見為吾吏
親尋干戈競為戎首為爾君者不亦難乎今人可取卿
一切之功寧能忘卿不忠不孝之事古人有云求忠臣
必出孝子之門卿母在城不能顧之何忠義之可望惡
不絶世卿之謂也不圖中州禮義之邦而卿門風若斯
卿去老母如脱屣吾復何論哉既而城陷兖及固安侯
苻鑒竝為驎所殺
苻師好者纂之弟也苻登之討姚萇使蘭犢率衆數萬
自潁陽人子和寧與苻纂首尾將圖長安師好勸其兄
稱尊號纂不從乃殺纂自立為秦公蘭犢絶之皆為姚
萇所敗
南齊劉祥初為臨川王驃騎從事中郎祥兄勑為廣州
卒官祥就勑妻求還資事聞朝廷
齊人姓周(史不書名)陸超之門生也超之預晉安王議徐玄
慶欲囚將還都而超之亦端坐待命周謂殺超之當得
賞乃伺超之坐自後斬之頭墮而身不僵玄慶嘉其節
厚備殯斂周又助舉棺未出戸棺墜正壓其頭折死聞
之者莫不以為有天道焉
于琳之為晉安王子懋中兵參軍即子懋之母阮同産
弟也子懋鎮潯陽聞鄱陽隨郡二王見殺欲起兵赴難
母阮在都遣書欲密迎上阮阮報琳之為計琳之弟瑶
之馳告高宗高宗遣王廣之裴叔業與瑶之先襲潯陽
琳之說子懋重賂叔業子懋使琳之往琳之因說叔業
請取子懋叔業遣軍主徐玄慶將四百人隨琳之入州
城僚佐皆奔散琳之從二百人拔刃入齋子懋罵曰小
人何忍行此事琳之以袖鄣面使人害之
梁羊鵾為侯景庫真都督景以其妹為小妻及景敗鵾
密圖之乃隨其東走景於松江戰敗惟餘三舸下海欲
向蒙山會景晝寢鵾語海師此中何處有蒙山汝但聽
我處分遂直向京口至湖豆洲景覺大驚聞岸上云郭
元建猶在廣陵景大喜將依之鵾拔刀叱海師使向京
口鵾與王元禮謝答仁弟葳蕤竝景之昵也三人謂景
曰我等為王百戰百勝自謂無敵卒至於此豈非天乎
今就王乞頭以取富貴景欲透水鵾抽刀斫之景乃走
入船中以小刀抉船鵾以矟入刺殺之
後魏崔鍾為金紫光禄大夫兄敞亡後鍾貪其財物誣
敞息子積等三人非兄之裔辭訴累歲人士嫉之爾朱
世隆為尚書令奏除其官終身不齒
崔僧淵原妻房氏生二子伯驎伯驥後薄房氏更納平
原杜氏僧淵之徙也與杜俱去生四子伯鳳伯龍伯螭
伯虯得還之後棄絶房氏遂與杜氏及四子家于青州
伯驥與母房氏居于冀州雖往來父間而心存母氏孝
慈之道頓阻一門僧淵卒年七十餘伯驎雖往奔赴不
敢入家哭沙門寺伯龍性剛躁父亡後與兄伯驎訟競
嫡庶竝以刀劔自衞若怨讎焉
崔模初事慕容氏後為宋滎陽太守太武神䴥中滑臺
平模歸降始模在南妻張氏有二子仲智季柔模至京
師賜妻金氏生子幼度仲智等以父隔遠乃聚貨物間
託關境規贖模歸其母張氏每謂之曰汝父性懷本自
無決必不能來也行人遂以財賄至都當竊模還模果
顧念幼度等指幼度謂行人曰吾何忍捨此軰令坐致
刑辱當為爾取一人使名位不減於我乃授以申謨謨
宋東郡太守與朱修之守滑臺神䴥中被執入國俱得
賜妻生子靈度申謨聞此乃棄妻子走還江外靈度刑
為閹人
崔攸之者道固之兄也道固父輯為太山太守道固賤
出適母生攸之目連等輕侮之輯謂攸之曰此兒姿識
如此或能興人門戶汝等何以輕之攸之等遇之彌薄
略無兄弟之禮時宋孝武帝為徐兖二州刺史得辟他
州民為從事輯乃資給道固令其往南既至彭城帝以
為從事會青州刺史新除過彭城帝謂之曰崔道固人
身如此豈可為寒士至老乎而世人以其偏庶便相陵
侮可為歎息青州刺史至州辟為主簿轉治中後為宋
文帝諸子參軍事被遣向青州募人長史已下皆詣道
固諸兄等逼道固所生母自致酒炙於客前道固驚起
接取謂客曰家無人力老親自執劬勞諸客皆知其兄
等所作咸起拜謝其母母謂道固曰我賤不足以報貴
賓汝宜答拜諸客皆歎美固母子賤其諸兄
穆壽太武時與崔浩等輔政遇諸父兄弟有如僕隸夫
妻竝共食而令諸父食餕餘其自矜無禮如此為時人
所鄙笑
王建為左大夫建兄㢠諸子多不順法建具以狀聞㢠
父子伏誅
李寳凉王暠孫也太武討沮渠無諱寳奉表歸誠累遷
鎮北將軍李氏自初入魏人位兼舉因寳子冲寵遇遂
為當世盛門而仁義吉凶情禮淺薄期功之服殆無慘
容至於窘乏不加拯濟識者以此貶之
陸定國娶河東柳氏生子安保後納范陽盧度世女生
昕之二室俱為舊族而嫡妾不分定國亡後兩子爭襲
父爵僕射李冲有寵於時與度世子泉婚親相好冲遂
左右申助之繇是承爵尚主職位赫奕安保沈廢貧賤
不免飢寒
宼彌為尚書郎為城陽王徽所親待孝莊永安末徽避
爾朱兆脫身南走歸命於彌彌不納遣人加害時論深
責之
盧度世者散騎常侍玄之子也玄有五子嫡唯度世餘
淵敏昶尚皆别生及度世為中書學生以崔浩之難其
庶兄弟嘗欲危害之度世常深忿恨及度世有子每誡
約令絶妾孽不得使長後患至淵兄弟婢賤生子雖形
貌相類皆不舉接為識者所非
張彝為光禄大夫既貴大起第宅微號華侈頗侮其疎
宗舊戚不甚存紀時有怨憾焉
李靜齊州刺史元護之弟也為前將軍性甚貪忌兄亡
未斂便剝脱諸妓服玩及餘財物
斛斯椿為車騎將軍恒州刺史及爾朱榮之死椿與爾
朱度律仲遠等北拒齊獻武王次陽平會爾朱兆與度
律等相疑遁還椿後復與度律等同拒義旗敗於韓陵
椿謂都督賈顯智等曰若不先執爾朱我等死無類矣
遂與顯智等夜於桑下盟約倍道兼行椿入北中城收
爾朱部曲盡殺之令長孫稚賈顯智等率數百騎襲爾
朱世隆彥伯兄弟斬於閶闔門外椿入雒懸世隆兄弟
首於其門樹椿父出見謂椿曰汝與爾朱約為兄今何
忍懸其頭於門樹寧不愧負天地乎椿乃傳世隆等首
并囚度律天光於齊獻武王
馮穆為員外通直散騎常侍穆與叔輔興不和輔興亡
贈相州刺史祖載在庭而穆方高車良馬恭受職命言
宴滿堂忻笑自若為御史中丞東平王匡所劾
裴茂伯為廣平王文學與兄景融别居景融貧窘茂伯
了無賑恤殆同行路世以此貶薄之
李洪之為秦益二州刺史洪之微時妻張氏助洪之經
營資産自貧至貴多所補益有男女幾十人洪之後得
劉氏劉芳從妹也洪之欽重而疎薄張氏為兩宅别居
偏厚劉子繇是二妻妬競互相訟詛兩宅母子往來如
讎及&KR0681;西州以劉自隨
高遵字世禮渤海蓨人父濟隂太守遵賤出其兄矯等
嘗欺侮之及父亡不令在喪位遵為立忠將軍齊州刺
史建節歴本州宗鄉改觀而矯等彌妬毁之遵為中書
侍郎弟次文雖無官位而貲産巨萬遵每責其失而結
憾於遵吉凶不相及時論責之
北齊陳元康為高祖相府功曹參軍時魏尚書僕射范
陽盧道處女為右衞將軍郭瓊子婦瓊以死罪没官高
祖啓以賜元康為妻元康乃棄故婦李氏識者非之
薛琡為尚書僕射久在省闥閑明簿領然天性險忌情
義不篤魏東平王元康妾張氏婬逸放恣琡初與姦通
後納以為婦咸共謗之逐前妻于氏不認其子怨家内
忿競相告列深為世所譏鄙
韋子粲字暉茂京兆人佐郡功曹史累遷為大行臺郎
中從爾朱天光平關右周武入關以為南汾州刺史神
武命將出討城陷子弟俱被獲送晉陽蒙放免以粲為
并州長史累遷豫州刺史卒初子粲兄弟十三人子姪
親屬闔門百口悉在西魏以子粲陷城不能死難多致
誅滅歸國獲存唯與弟道諧二人而已諧與粲俱入國
粲富之後遂特棄道諧令其異居所得廪禄略不相及
其不顧恩義如此
李訢獻文帝時為湘州刺史以貪黷被告尚書李敷與
訢少長相好每左右之及訢就劾有司諷訢告敷隱罪
可得自全又趙郡范摽具條列敷兄弟事狀有司以聞
敷坐得罪詔列訢貪冒罪應死以糾李敷兄弟故得降
免有司百鞭髠刑配為厮役後訢為太倉尚書亦信任
摽腹心之事皆以告之摽以無功起家拜盧奴令及明
太后臨朝摽知后忿訢又知内外疾之會鎮南人告訢
外叛乃徵訢至京師言其叛狀訢曰無之引摽證訢言
爾妄云知我吾又何名雖然爾不顧余之厚德而忍為
此不仁甚矣摽曰何若李敷之德於公公昔忍於敷摽
今敢不忍於公乎遂見誅
楊寬邯鄲人也楊愔父津為并州刺史北道大行臺愔
隨之任寬求義從出藩愔請津納之俄而孝莊幽殁愔
時適欲還都行達邯鄲過楊寬家為寬所執至湘州見
刺史劉誕以愔名家盛德甚相嗟念付長史慕容白澤
禁止焉
元景安永之子也永兄杜襲爵陳留王杜卒子景皓嗣
天保時諸元帝室親近者多被誅戮疏宗如景安之徒
議欲請姓高氏景皓云豈得棄本宗逐他姓大丈夫寧
可玉碎不能瓦全景安遂以此言白顯祖乃收景皓誅
之家屬徙彭城繇是景安獨賜姓高氏自外聽從本姓
永弟种子豫字景豫美姿儀有器幹為濮陽郡守魏彭
城王韶出鎮定州啓為定州司馬及景安告景皓慢言
引豫云相應和豫占云爾時以衣袖掩景皓口云兄莫
妄言及問景皓與豫所列符同獲免自外同聞語者數
人皆流配遠方豫卒於徐州刺史
後周司馬消難高祖時為大將軍性貪滛輕於去就故
世之言反覆者皆引消難云其妻高氏齊神武之女在
鄴敬重之後入關便相棄薄消難之赴䢵州留高及三
子在京高言於隋文曰滎陽公性多變詐今以新寵自
隨必不顧妻子願防慮之消難入陳而高母子因此獲
免
隋李安字玄德高祖相周引之左右遷職方中大夫復
拜安弟哲為儀同安叔父梁州刺史璋時在京師與周
趙王謀害高祖誘哲為内應哲謂安曰隨之則不忠言
之則不義失忠與義何以立身安曰丞相父也其可背
之遂隂白之及王等伏誅將加官賞安頓首而言曰兄
弟無汗馬之勞過蒙奬擢合門竭節無以酬謝不意叔
父無狀為兇黨之所熒惑覆宗絶嗣其甘若薺蒙全首
領為幸實多豈可將叔父之命以求官賞於是俯伏流
涕悲不自勝高祖為之改容曰我為汝特存璋子乃命
有司罪璋正身高祖亦為安隱其事而不言尋授安開
府
唐邴元真為李密右長史高祖武德元年密將入雒口
倉城元真已遣人潛引王世充密隂知之不發其事欲
待世充兵半渡雒水然後擊之及世充軍至密候騎不
時覺比將出戰世充軍已濟矣密自度不能支引騎而
遁徑赴武牢元真竟以城降於世充
鄧曉武德初為李軌尚書左丞使長安聞軌敗舞蹈稱
慶高祖曰汝委質於人為使來此聞軌淪陷曾無戚容
苟悅朕情妄為慶躍既不能留心於李軌何能盡節於
朕乎曉無以對
丘行恭為左衞將軍貞觀中坐與嫡兄爭葬所生母為
法司所劾除名
趙履温為易州刺史履温即侍中桓彥範妻兄也彥範
誅張易之後奏言先與履温謀其事於是召拜司農少
卿履温德之遂以二婢遺彥範及彥範罷知政事履温
又脅奪其婢大為時論所譏焉
房孺復太尉琯之子為浙西從事初娶鄭氏惡賤其妻
多畜婢僕妻之保母亟言之孺復乃先具棺櫬而集家
人生斂保母遠近驚異及妻在産蓐未三日遽令上船
即路數日妻遇風而卒孺復以宰相子少年有浮名而
姦惡未甚露累拜杭州刺史
韓曄尚書右丞臯之從弟也臯恃前軰頗以簡倨自處
順宗時王叔文黨盛臯嫉之謂人曰吾不能事新貴曄
幸於叔文以告之因出為鄂州刺史岳鄂蘄沔等州觀
察使
梁朱瑾為兖州節度使乾寧二年春太祖令大將朱友
恭攻瑾瑾掘塹柵以環之朱瑄遣將賀環及蕃將何懷
寳赴援為友恭所擒十一月瑾從兄齊州刺史瓊以州
降太祖令執賀環懷寳及瓊徇於城下謂瑾曰卿兄已
敗早宜效順瑾偽遣牙將胡規持書幣送降太祖自至
延壽門外與瑾交語瑾謂太祖曰欲令大將送符印願
得兄瓊來押領所貴骨肉盡布腹心也太祖遣瓊與客
將劉捍取符印瑾單馬立于橋上揮手謂捍曰可令兄
來余有密欵即令瓊往瑾先令驍果董懷進伏于橋下
及瓊至懷進突出擒瓊而入俄而斬瓊首投於城外太
祖乃班師
王珂河中人父重榮河中節度使唐僖宗光啓三年重
榮為部將常行儒所害推重榮弟重盈為蒲帥以珂為
行軍司馬及重盈卒軍府推珂為留後時重盈子珙為
陜州節度使瑶為絳州刺史繇是爭為蒲帥瑶珙連上
章論列又與太祖書云珂非吾兄弟蓋余家之蒼頭也
小字忠兒安得繼嗣珂亦上章云亡父有興復之功又
遣使求援於太原李克用為保薦於朝昭宗可之既而
珙厚結王行瑜李茂貞韓建為援三鎮互相表薦昭宗
詔諭之曰吾以太原與重榮有再奏之功已俞其奏矣
乾寧二年五月三鎮率兵入覲賊害時政請以河中授
珙瑶又連兵以攻河中克用聞之出師以討三鎮瑶珙
兵退晉師拔絳州擒瑶斬之及克用駐軍於渭北昭宗
以珂為河中節度使正授旄鉞克用因以女妻珂珂至
太原謝婚成禮克用令李嗣昭將兵助珂攻珙於陜焉
馬希聲湖南節度楚王殷之次子也殷初薨長子希振
次當嗣立時希聲以先為副使方握權私遣其大將歐
宏練矯父命請立為帥乃自稱留後
後唐劉守文為滄州節度唐天祐六年五月守文為其
弟守光敗於薊州之雞蘇守文為弟所擒歸幽州初劉
仁恭輦幽府積實營大安山以自固會汴人攻其城守
光堅守之因自為幽帥囚仁恭于大安别室守文素蓄
奸謀志大才短利燕薊之土疆乃令子延祐質於汴自
將兵討守光以迎父為名頻年出軍不利至是大舉以
重賂誘契丹吐渾之衆合四萬屯薊州運滄景芻粟海
船而下以給軍費及大戰守光之兵敗也守文詐慈單
馬立于陣場泣諭於衆曰勿殺吾弟為守光將元行欽
識之見擒滄州失帥自潰守光復縶兄於别室援以叢
棘滄州兵敗守光乃進攻滄州滄州賓佐孫鶴呂兖以
推守文之子延祚為滄州帥守光攜守文於城下攻圍
累月城中乏食人餓殍軍士食人百姓食墐土驢馬相
遇食其鬃士人出入多為強者屠殺呂兖率城中饑羸
丁口以麩麫飼之團為宰殺務旋烹以充軍食危酷之
狀遠古未聞延祚力窮以城降守光守光以其子繼威
為滄帥大將張邁進佐之守光既得志父兄雖結託於
我而以狀告梁祖曰臣守光謬叨戎寄向受國恩既有
血誠合宜披訴伏自陛下初登寳位纔建皇基四方尚
擾於干戈諸道未賓於聲教唯臣不勞兵刃不俟詔書
便貢表章率先歸欵致令河北一面晏然無虞其後又
以河東結搆邠岐朋附淮蜀久稽天討屢軫宸襟臣又
密設機謀指揮夏侯敬受已下令翻賊寨遣向朝廷鑾
輿纔至於陜郊兵騎悉歸於行在使兇渠北遁致翠輦
東歸獲立微勞稍寬聖慮其於向國粗竭丹誠昨者兄
守文遽於明時擅興兵革堅貯吞并之志全無友愛之
情誑惑宸聰即言迎侍勾牽戎虜元逞他圖兄之行藏
臣實所諳悉當於此際備見狡謀必知要當道之土疆
為朝廷之患害累曾申奏莫不丁寧今者既破賊軍足
以細驗前事昨於陣上所殺契丹兵馬絶多及寨内收
得契丹與往來文字不少今又捉得自來與臣兄謀事
人道士褚玄嗣學院使鄭緒等皆言兄本計謀極大妄
動絶深不唯窺取其一方實亦將圖於大事苟非臣親
當戰陣手執干戈大掃羣兇生擒戎首則滄州得志蕃
衆轉狂合勢連衡為患非細固不是臣自矜小捷妄有
飾詞其褚玄嗣等分析文狀謹同封進其褚玄嗣文狀
多述守文結搆說誘幽州將士及會契丹窺筭幽州城
池皆是自相魚肉又言如守文得志必謀亂中原以迎
侍為名實欲并吞燕薊又滄州鼓角門東有誓衆碑一
所其辭願破梁國却興唐朝及見幽州歸向朝廷遂拆
却碑樓其碑坑於樓下文字見在又守文所遣男延祜
入質不是親兒又守文令褚玄嗣將琉璃水精金銀等
器錦綵與契丹將領約取幽州後别圖富貴其契丹少
君遂差使還書願與守文勑命守文乃言得契丹下大
夫所贊也梁祖覽之大噱守光復置書於莊宗言同破
偽梁事
李小喜幽帥劉守光之愛將雖守光兇滛出於天性然
而稔惡侈毒多為小喜贊成燕城將破前一日踰垣請
罪莊宗宥之至守光之將伏鑕泣而訴曰臣死無恨教
臣為惡不早歸向者繇小喜熒惑故也罪人不死臣必
訴於地下急召小喜至小喜瞋目睨守光曰囚父殺兄
烝滛骨肉亦小喜教耶守光大慙帝怒其失舊君之節
即命斬之
王緘先事幽州劉仁恭後歸莊宗及從征幽州既獲仁
恭父子莊宗命緘為露布觀其旨趣緘既起草無所辭
避義士以此少之
張文禮者鎮州之大將大為趙王王鎔倚任文禮見鎔
之政荒僻嘗蓄異圖酒酣之後對左右每惡言聞者莫
不寒心唯鎔待之如初略無猜間及獻言者漸為腹心
乃以符習代其行營以文禮為防城使自此專其間隙
及鎔殺李宏規委政於其子昭祚昭祚性偪戾未識人
間情偽素飬名持重坐作貴人既事權在手朝夕欲代
其父向來附勢之徒無不族滅初李宏規李藹持權使
事樹立兄弟子姪及諸親舊分董要職故奸宄之心不
能搖動文禮頗深畏憚及宏規見殺其部下五百人懼
罪將欲奔竄聚泣偶語未有所之文禮因其離心密以
奸詞激之曰令公命我盡坑爾曹我念爾曹十餘年荷
戈隨我為國為家不忍一朝併膏鋒刃我若不即殺汝
則得罪於令公我若不言又負爾軰事既如斯其將柰
何衆軍感泣是夜作亂殺王鎔父子舉族灰滅唯留王
昭祚妻朱氏以通汴人尋間道告曰王氏喪於亂軍普
寧公主無恙文禮徇賊帥張友順所請因為留後於潭
城視事以事上聞兼要旄節亦奉牋勸進上含容之可
其請文禮比厮役小人偶居重任行步動息皆不自安
出則千餘人露刃相隨賊殺不辜莫可勝載自度罪逆
難容尚慮王師問罪奸心百變或陳情梁汴託援契丹
多脩絹書藏於蠟彈塞上烽鋪黃河渡口往往擒獲其
使莊宗遣人送還繇是愈切慙恐先是腹上患疽醫藥
無效聞史建瑭下趙州驚悸而卒其子處瑾秘喪軍府
内外皆不之知每日於寢室前問安如生處瑾與其腹
心韓正時參決大事同謀姦惡
温韜初事梁為許州節度使累官至檢校太尉平章事
韜素善趙巖每依附之莊宗入汴巖恃韜與已素厚遂
奔許州韜延之於第斬首傳送闕下
李繼儔潞州節度嗣昭之子也初嗣昭死其子繼韜以
州叛及繼韜伏誅之後詔其兄繼儔赴闕時繼儔權知
軍府繼韜房中所畜婢僕玩好之類悉為已有每日於
其房中料選妓妾筭較財物遷延不時上路其弟繼達
怒謂人曰吾仲兄被罪父子誅死骨肉之情自然傷痛
大兄不仁樂禍略無慟懷二弟併命言音尚在而便烝
滛妻妾詰責貨財慙恥見人生不如死繼達服縗麻引
數百騎坐於戟門呼曰為我反乎即令人斬繼儔首投
於戟門之内繼達弟繼珂聞其亂也募市人千餘攻于
城門繼達登城樓知事不濟啟于城東門至其私第盡
殺其孥得百餘騎出潞城門將奔契丹行不十里麾下
奔潰自剄於路隅其下小校薛萬金率衆歸於闕下
李繼忠初為北京皇城使明宗天成三年十月繼忠弟
姪三人進馬二百五匹金器八百兩銀萬兩家機錦百
疋白羅三百疋綾三千疋絹三千疋繼忠者故昭義帥
嗣昭之子少有心疾其母楊夫人自潞州積聚百萬輦
於并州私第繼韜之叛没之于官莊宗南郊助大半賞
給兄繼韜伏法其母又輦及晉者餘百兩楊氏卒其弟
相州刺史繼能潞府司馬繼襲聞哀俱至繼忠等詣官
告變繼能繼襲伏法弟姪遂得分其所聚故有獻
聶嶼明宗時為起居舍人嶼早依郭崇韜門庭致身朱
紫名登兩史浙江使廻生涯巨萬嶼為河東節判時郭
氏次子之婦孀居於家嶼喪偶未久復忍而納幣人皆
罪之明宗在藩邸時素聞其醜聲天成中與温韜等同
詔賜死
晉秘瓊初仕後唐為董温琪衞内指揮使倚以腹心及
温琪為幽州連帥趙德鈞所奏同赴太原之役軍敗没
蕃瓊乃害温琪之家載其屍都以一坎瘞之温琪在任
貪暴積鏹巨萬瓊悉輦之以藏其家遂自稱留後
李彝殷為夏州節度使天福末奏衞内指揮拓拔崇斌
等五人作亂當時收擒處斬訖相次綏州刺史李彝敏
擅將兵士直抵城門尋差人掩殺彝敏知事不濟與弟
五人將家南走詔李彝敏潛結兇黨顯恣逆謀骨肉之
間尚興屠害炤臨之内難以含容送夏州處斬
李鏻初入恒山謁要人李宏規以宗姓請兄事之繇是
得進趙王王鎔辟為從事鎔卒復為王德明賓客德明
使鏻聘於唐莊宗鏻密疏德明之罪且言可圖之狀莊
宗嘉之及恒山平以鏻為霸府支使嘗從容請於莊宗
曰鏻有四子請誅之莊宗問其故對曰此軰生於恒山
稟悖亂之氣不可留也莊宗笑而止
漢馬希萼湖南節度希範弟希廣之庶兄希範卒大將
等立其母弟希廣繼位希萼自桂州為朗帥而怒希廣
擅命始搆參商之隙漢高祖乾祐中希廣希萼交訴於
朝廷累降詔命和解之而潛佑希廣於是希萼怨望乃
依附淮夷未幾率朗人及溪洞羣蠻向長沙為長沙軍
所敗三年希萼大合羣蠻再攻長沙陷希廣及其妻皆
杖死於市左右用事者皆臠割而死希萼自號楚王武
安軍節度使
周王繼宏在晉為奉國指揮使虜陷中原從虜主至相
州遂令以本軍戍守虜主留高唐英為相州節度使唐
英善待繼宏每候其第則升堂拜繼宏之母贈遺甚厚
倚若戚親又給與兵仗略無猜忌會虜主死漢祖赴雒
唐英遣使歸漢漢祖大悅將厚待唐英使未廻繼宏與
指揮使樊暉等共殺唐英繼宏自稱留後令判官張易
奉表于漢祖人或責以見利忘義繼宏曰吾儕小人也
若不因利乘便以求富貴畢世以來未可得志也及漢
祖討杜重威至德清軍繼宏來朝乃授節旄
册府元龜卷九百四十三
