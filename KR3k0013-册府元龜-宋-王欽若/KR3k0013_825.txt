冊府元龜卷八百二十五宋王欽若等撰
總錄部
名字第二
隋李和本名慶和魏末為驃騎大將軍夏州刺史後周
太祖賜姓宇文氏嘗謂諸將曰宇文慶和智略明贍立
身恭謹累經委任每稱吾意遂賜名意開皇九年遷上
柱國以意是太祖賜名市朝己革慶和則父之所命義
不可違遂以和為名
豆盧勣字定東父寧柱國太保勣初生時周太祖親幸
寧家稱慶時遇新破齊師太祖因字之曰定東後為
上柱國夏州總管封楚國公
長孫覽初仕周為車騎大將軍每公卿上奏必令省讀
覽初名善周武帝謂之曰朕以萬機委卿先覽遂賜名
焉終於荆州刺史
伊婁謙字彦恭高祖作相授亳州總管俄徵還京既平
王謙謙耻與逆人同名因爾稱字後為澤州刺史
顔之推有二子長曰思魯次曰愍楚蓋不忘本也
蘇䕫少聰敏及長博覧羣言尤以鍾律自命初不名䕫
其父威改之頗為有識所哂位至通議大夫
李德林字公輔少孤未有字魏收謂之曰識度天才必
至公輔吾輒以此字卿後為懷州刺史
李孝貞字元操開皇初拜馮翊太守為犯廟諱於是稱
字(按隋書文帝祖父諱禎)
唐李綱字文紀初名瑗字子玉讀後漢書張綱傳慕而
改之位至太子少師
高儉字士廉以字行焉後為開府儀同三司平章政事
房喬字玄齡以字行焉終於司空
虞世南叔父寄仕陳為中書侍郎寄無子以世南出繼
故字曰伯施位至銀青光禄大夫弘文舘學士
楊仁恭本名綸後為雒州都督老病乞骸以特進歸第
李靖本名藥師官至僕射進封衛國公
李百藥字重規定州安平人隋内史令安平公德林之
子為童兒時多疾病祖母趙氏故以百藥為之名後官
至太子庶子
顔籕字師古以字行於世位至秘書監
崔敦禮為太子太師同中書門下三品監脩國史敦禮
本名元禮高祖改為敦禮
劉義節本名世龍有子名鳳昌有人上書言龍父子為龍
鳳之名居宅在乾坤之地將非國家之利書奏不省因
賜名節義
秦瓊字叔寶以字行於世位至左武衛大將軍
韋思謙本名仁約以音類則天父諱故稱字焉官至黃
門侍郎
魏元忠初名真宰天授中以避天后母號故改焉後以
特進齊國公致仕
成王千里吳王恪之子本名仁進爵郡公嘗出使江左
都人相率以金遺之仁拒而不納則天聞而嘉歎擢使
謂曰汝吾家千里駒也繇是改名千里
崔玄暐本名曄以字下體有則天祖諱乃改為玄暐後
至中書令
張仁愿本名仁亶以音類睿宗諱改焉位至兵部尚書
致仕
楊隆禮隋齊王楊正道之子歴雒梁滑汾懷五州刺史
以嚴察聞景龍中以名犯玄宗上字改為崇禮
薛謙光開元初為太子賓客以與太子同名表請行字
特勅賜名為登
寧王憲初名成器避昭成皇后尊號改名憲歧王範初
名隆範避玄宗連名故单稱範薛王業亦同
姚元崇則天時為夏官侍郎同鳳閣鸞臺平章事後
以叱利元崇構逆則天不欲元崇與之同名遂改為元
之後避開元尊號又改名崇
王忠嗣本名訓年始九歲父海賓死王事起復朝散大
夫尚輦奉御養於禁中後官至漢東郡太守
崔澄為秘書監本名滌開元初玄宗改焉
李傑本名務光後改焉官終揚州大都督府長史
楊國忠玄宗貴妃從父之子或云張易之子冐外氏姓
本名釗天寶中帝改為國忠官至司空
劉正臣本名客奴天寳末為平盧軍遊奕使時節度使
呂知誨受安禄山逆命客奴與諸將襲殺之馳以奏聞
十五載四月授客奴柳城郡太守平盧軍節度度支營
田陸運押兩蕃渤海黑水四府經略及平盧軍使仍賜
名正臣
史思眀本名窣干玄宗改之為思明後為平盧節度都
知兵馬使
李懷光本姓茹父嘗為朔方部將以戰功賜姓李氏更
名嘉慶懷光後為邠寧節度使
李若幽為殿中監上元二年以為河中節度都統處置
使鎮于絳賜名國貞
盧正巳寶應二年自刑部侍郎為大府卿正巳本名元
裕以兼名同帝諱抗疏乞改之
楊子琳忿崔寧賊殺長帥討之候寧入覲突入成都糧
盡自潰朝廷慮為亂階除為陜州刺史又移受澧州刺
史灃郎兩州鎮遏使在澧州二年大歴六年表乞朝謁
代宗以發跡不順特容之及至引見于延英殿與語甚
悦賜名猷
張延賞本名寶符中書令嘉貞之子幼孤以父蔭授官
玄宗特恩賜名延賞取延賞後世之義也位至左僕射
同中書門下平章事
路嗣恭始名劍客歴仕郡縣有能名後授神烏縣令考
課上上為天下最以其能嗣魯恭特賜改其名位至河
陽三城節度及東都畿觀察使
崔旰為劍南西川留後大歴三年加節度使仍改名寧
曹令忠為北庭節度副大使知節度使大歴七年八月
賜姓李改名元忠以邊將寵之也
白琇珪大歴中司農少卿遷大卿在卿曹十餘年德宗
召見與語以為可任腹心遂用為神策軍使兼御史大
夫賜名志貞
尚可孤初為魚朝恩養子改姓魚氏名智德朝恩死賜
可孤姓李氏名嘉勲會李希烈反叛建中四年七月除
兼御史大夫荆襄應援淮西使仍復本姓尚可孤官至
左龍武將軍
韓希烈為汾寧節度興元元年詔賜名歸義
張萬福年七十八從軍遼東有功累攝舒盧夀三州刺
史時李正巳反將斷江淮路德宗以萬福為濠州刺史
召見謂曰先帝改卿名正者所以褒卿也朕以為江淮
草木亦知威名若從先帝所改恐賊不知是卿也復賜
名萬福慰遣之
劉洽為宣武軍節度貞元元年改名玄佐
李長榮貞元四年為河陽三城懷州團練使仍賜名元
諒
柳渾初名載為尚書左丞及駕幸奉天渾微服徒行扈
從初渾之離京城賊泚猶以渾匿在閭里乃除偽宰相
及京師克復渾尚名載上言曰頃為狂賊點汚臣實耻
稱舊名况載字帶戈時當偃武請改名渾德宗嘉而從
之
王虔休汝州梁人本名延賞貞元中為潞州左司馬領
留後仍賜名虔休
張茂昭本名昇雲孝忠之子也貞元七年為定州刺史
充北平軍使是歲孝忠卒於位詔昇雲起復左衞大將
軍同正員充義武軍節度使賜名茂昭
王昌貞元十四年自右神策軍將軍除鳳翔節度使賜
名敬則
劉逸淮貞元十五年自宋州刺史為宣武軍節度使賜
名全諒
渾瑊本名日進後改為瑊
康藝全為河東編伍勇力絶人節度使馬燧以其多藝
因以藝全名之
崔咸字重易父銳貞元中為李抱真從事有道者自稱
曰盧老嘗師隋朝雲霽寺李先生能知遠近事屬河北
禁遊客銳遂舘之一旦辭去且曰我死當為君子因
指口下黑子願以為記既生咸果有黑子其狀則盧老
也遂以盧老名之
韋士伋為黔中經略觀察使貞元十六年改名士宗又
名士文
王紹初與憲宗同名永貞年改焉少時顔真卿器重之
因紹舊名字之曰德素位至兵部尚書
張奉國本名子良為李錡牙門右職錡叛子良與錡甥
裴行立等密圖錡生致闕庭平浙右憲宗追赴京師親
自褒慰擢為右金吾將軍兼御史大夫改名奉國
韋貫之本名純犯憲宗廟諱遂以字稱位至河南尹
朱士明元和初為定州鎮使以築臨涇城有勞特加檢
校工部尚書涇原四鎮北庭等節度使仍賜名忠亮
高固生於微賤為叔父所賣展轉為渾瑊家奴號曰黃
芩性敏惠有膂力善騎射好讀左氏春秋瑊大愛之養
如己子以乳母之女妻之遂以固為名取左氏傳高固
之名也
蔣武元和五年為諫議大夫武中謝面請改名又從之
嘗因奏對為憲宗言曰陛下今日偃武修文臣下亦當
順承因請改名帝悦而從之時討王承宗兵初罷又恐
天子易於用武故因以此諷焉
田興元和八年為魏博節度使賜名弘正
崔元略為御史中丞元和十二年元略論侍御史唐武
當改名帝曰人之取名多矣何必武為曩時蔣武已請
改矣遂改唐武為慶時議者見淮西初平謂帝遂喜武
功及見改唐武名乃知帝厭兵人人相賀
韓瓘為鄜坊節度使穆宗長慶元年瓘請改名充許之
王日簡長慶初為鎮州小將王承宗沒軍情不安日簡
自拔歸朝授代州刺史及長慶初鎮州軍亂害田弘正
穆宗為之旰食以日簡嘗為鎮將召問其計日簡遂於
御前極言利害兼願有以自效因授德州刺史經略其
事明年擢拜横海軍節度使賜姓李氏名全略以崇樹
之
李元喜為安南經略使寶歷元年元喜請更名元志從
之
盧周仁開成中為湖南觀察使奏云名與再從伯音同
請改名術從之
高士榮為威遠軍使寳歴元年士榮請改名承恭從之
崔承寵為黔州觀察使寶歷三年承寵請更名實從之
李載義字方轂方轂之字文宗所製也位至侍中
鄭澣本名涵以文宗在藩邸時名同改名澣澣子茂諶
避國諱改名茂休澣後為山南西道節度觀察使
高元中太和二年為侍御史内供奉請改名元裕許之
楊嗣復字繼之僕射於陵之子也初於陵調補潤州句
容尉浙西觀察使韓滉有知人之鍳見之甚悦滉有愛
女方擇佳婿謂其妻柳氏曰吾閱人多矣無如楊生貴
而且夀生子必為宰相於陵寓居揚子而生嗣復後滉
見之撫其首曰名位果踰於父楊門之慶也因字曰慶
門後自潮州刺史徵拜吏部尚書
李祜太和三年自涇原節度使除德州刺史充滄景節
度使仍賜名有裕
史唐太和三年攝魏博節度副使奏臣父憲誠本以周
有莊周漢有吳漢依據故事以臣名唐今竊思之不敢
慕古請改名孝章從之
李仲和太和八年為翰林侍講學士周易博士奏以名
與堂叔祖下字同請改名訓從之
崔胤父慎繇太中年鎮西川有異人張叟者或云名占
風與慎繇跡熟時曾訪慎繇于都下慎繇因從容謂曰
臣聞罪大莫若絶嗣今四十無子良可懼也叟曰我亦
為公求之未見可者唯終南翠微寺有僧絶粒五十年
矣公宜遣使遺其服玩若愛而受之則其嗣也慎繇乃
發婢僕往焉果受其遺僧尋卒叟於暗壁誌之至來年
崔生之日叟復至焉謂慎繇曰我故來相賀因與慎繇
窺其所誌之日略無差焉慎繇因示胤於叟叟曰貴則
過公然遇亂世恐不得其終也因字曰衲僧後自司徒
貶太子賓客
梁韋震本名肇唐末充宣武軍節度副使乾寧二年七
月昭宗狩於石門震奉表繇虢略間道奔達于行在帝
大悦賜名震太祖特為製字
李茂貞本姓宋名文通唐末為洋蓬璧等州節度使賜
姓名茂貞禧宗親為製字曰正臣
後唐李茂勲唐末為鄜州節度使梁太祖襲鄜州茂勲遂
歸於梁改名周彛署元帥府行軍司馬
李存進振武人本姓孫名重進唐末從太祖入關平黃
巢景福中為義兒軍使賜姓名
牛存節字贊貞青州博昌人也本名禮梁太祖改而字
之
李存信本姓張為河東蕃漢馬步軍都指揮使太祖賜
名姓睠同親嫡
朱簡唐末為陜州節度使陳情於梁太祖曰僕位崇將
相本無功勞實知踰分皆元帥令公生成之造翼卵之
仁願以微軀永期效使乞以名姓肩隨諸子太祖深賞
其心乃賜名友謙待之過於諸子同光初莊宗賜姓改
名繼麟
段凝仕梁為滑州兵馬留後同光初莊宗賜姓名紹欽
王晏球梁為耀州刺史同光初賜姓名紹虔
康延孝同光初除鄭州刺史充本州防禦史仍賜姓名
紹琛
孔循初仕梁以太祖乳媪為義母媪夫趙氏循冐其姓
名殷衡同光初歸姓孔名循
張全義字國維初名言昭宗賜名全義梁太祖即位改
名宗奭同光初復名全義
元行欽初從明宗名聞軍中為散員都部署賜姓名紹
榮
袁光輔同光中為復州刺史天成初上言叔父幼年遇
亂離索與臣同名臣今欲改名㠖從之
郭彦䕫為青州孔目吏以節度使霍彦威故改名致雍
大成中為本道所薦至京中書以舊名除官邸使蘇仁
裕陳狀以為不便安重誨以聖旨令中書奏曰伏以凢
是人名皆繇父名侍側者稱以榮左右為後者稱以奉烝
嘗犯廟諱須更同御名亦改降此以外廻避無聞以春
秋論之衛侯名惡大夫有齊惡太宗朝有虞世南君不
聽臣易名皆所以重人父之命况郭彦䕫長在青州霍
彦威有時移鎮寧將私敬上瀆聖聰若便允從恐多援
引只宜如故工部郎史于鄴奏名是盧文紀私諱儻許
更名即不至尤違其郭彦䕫請在本道宜令權稱致雍
在告勅内即須仍舊誠為至論永作通規從之
安黑連長興初為潮州刺史明宗為之改名保榮
李郁清泰初為宗正少卿上言臣與本寺卿名同行公
事不便欲改名知新從之
晉張從訓初唐莊宗與梁人相拒於德勝口徵赴軍前
補先鋒游奕使俄轉雲捷指揮使檢校司空賜姓名繼
鸞從諸子之行也明宗微時嘗在存信麾下為都押衙
與從訓有舊及即位授石州刺史復舊姓名
楊光遠小字阿檀及長止名檀後唐天成中以明宗改
御名為亶以偏傍字犯之始改名光遠字德明
周史懿字繼美為涇原節度使本名犯太祖廟諱故改
焉
孫方諫字良弼為定國軍節度使本名下一字犯廟諱
廣順初改焉
曹英字德秀為成德軍節度使舊名犯太祖廟諱故
改焉
冊府元龜卷八百二十五
