册府元龜卷二百四十宋王欽若等撰
列國君部
勤王獻捷救患
勤王
自周室微弱諸侯力政征伐之出靡繇天子勤王之舉
兆於此矣乃有為兵車之會以尊王室平戎狄之亂以
救猾夏或修職貢朝聘之禮或興仗順伐罪之師以至
糾合齊盟繕完都邑請糴鄰國傋預天災盖夾輔之所
存亦大義之可見桓文之舉未或不繇斯道也
韓侯以時覲於宣王故韓奕之詩曰韓侯入覲以其介
圭入覲於王
秦襄公七年春周幽王用褒姒廢太子立褒姒子為適
數欺諸侯諸侯叛之西戎犬戎與申侯伐周殺幽王驪
山下而秦襄公將兵救周戰甚力有功周避犬戎難東
徙雒邑襄公以兵送周平王平王封襄公為諸侯
衛武公四十二年犬戎殺周幽王武公將兵往佐周平
戎甚有功周平王命武公為侯
魯隐公六年冬京師來告饑隐公為之請糴於宋衛齊
鄭禮也鄭伯如周始朝桓王也(桓王即位周鄭交惡至是乃朝故曰始)
八年八月丙戌鄭伯以齊人朝王禮也(初鄭武公莊公為平王卿士王)
(貳於虢桓王立周人將畀虢公政周鄭交惡鄭伯不以虢公得政而背王故禮之)
九年夏宋殤公不王(不共不職)鄭伯為王左卿士以王命討
之秋鄭人以王命告魯伐宋(遣使致王命也伐宋未得志故復更告也)冬公
會齊侯於防謀伐宋也
十年正月公會齊侯鄭伯於中丘癸丑盟於鄧為師期
(尋九年會於防謀伐宋也魯公既會而盟盟不書非後也盖公還告會而不告盟鄧魯地)六月戊申
公會齊侯鄭伯於老桃(會不書不告於廟也老桃宋地日六月無戊申戊申五月二十三)
(日誤)壬戌公敗宋師於菅庚午鄭師入郜辛未歸魯庚辰
鄭師入防辛巳歸於魯(壬戌六月七日庚午十五日庚辰二十五日莊公後期而魯公)
(獨敗宋師故鄭頻獨進兵以入郜防入而不有命魯取之推公上爵讓以自替不有其實故經但書魯取以成)
(鄭志善之也)君子謂鄭莊公於是乎可謂正矣以王命討不
庭(下之事上皆成禮於庭中)不貪其土以勞王爵正之體也蔡人衞
人郕人不會王命冬齊人鄭人入郕討違王命也
桓公五年秋蔡人衛人陳人從王伐鄭(王自為伐鄭之主君臣之辭也)
莊公十八年春虢公晉侯朝王
十九年秋周惠王之五大夫奉子頽以伐王不克出奔
温蘇子奉子頽以奔衛衛師燕師伐周冬立子頽二十
年冬王子頽享五大夫樂及徧舞(皆舞六代之樂)鄭伯聞之見
虢叔(叔虢公字)曰寡人聞之哀樂失時殃咎必至今王子頽
歌舞不倦樂禍也夫司寇行戮(司寇刑官)君為之不舉(去盛饌)
而況敢樂禍乎奸王之位禍孰大焉臨禍忘憂憂必及
之盍納王乎虢公曰寡人之願也
二十一年春胥命於弭夏同伐王城(鄭虢相命弭鄭地)鄭伯將
惠王自圉門入虢叔自北門入殺王子頽及五大夫五
月王巡虢守(巡守於虢國也天子省方謂之巡守)虢公為王宮於玤(玤虢地)
三十年山戎來侵燕齊桓公伐山戎救燕因割燕所至
地與燕使燕共貢天子如成周時職使燕復修召公之
法
僖公四年春齊侯以諸侯之師侵蔡蔡潰遂伐楚楚子
使與師言曰君處北海寡人處南海唯是風馬牛不相
及也(楚界猶未至南海因齊處北海遂稱所近牛馬風逸蓋末界之微事故以取喻)不虞君之
涉吾地也何故管仲對曰昔召康公命我先君太公(召康)
(公周太保召公奭也)曰五侯九伯女實征之以夾輔周室(五等諸侯九州)
(之伯皆得征討其罪齊桓因此命以誇楚)賜我先君履東至於海西至於河
南至於穆陵北至於無棣(穆陵無棣皆齊境也履所踐履之界齊桓又因以自言其)
(盛)爾貢包茅不入王祭不共無以縮酒寡人是徵(包裹束也)
(茅菁茅也束茅而灌之以酒為縮酒尚書包匭菁茅茅之為異未審)昭王南征而不復寡
人是問(昭王成王之孫南巡守涉漢船壊而溺周人諱而不赴諸侯不知其故故問之)對曰貢
之不入寡君之罪也敢不共給昭王之不復君其問諸
水濱(昭王時漢非楚境故不受罪)
五年夏公及齊侯宋公陳侯衛侯鄭伯許男曹伯會王
世子於首止(惠王太子鄭也不名而殊會尊之也首止衞地陳畱襄邑縣東南有首鄉)秋八
月諸侯盟于首止會王太子鄭謀寧周(惠王以惠后故將廢太子鄭而)
(立王子帶故齊桓公帥諸侯會王太子以定其位)
七年閠六月襄王惡太叔帶之難懼不立不發惠王喪
而告難於齊
八年正月公會王人齊侯宋公衛侯許男曹伯陳世子
欵盟於洮謀王室也鄭伯乞盟請服也襄王定位而後
發喪
十一年夏揚拒泉臯伊雒之戎同伐京師入王城焚東
門(揚拒泉臯皆戎邑及諸雜戎居伊水雒水之間者今伊闕北有泉亭)王子帶召之也(王子)
(帶昭公也召戎欲因以纂位)秦晉伐戎以救周秋晉惠公平戎於王
十三年春齊侯使仲孫湫聘於周且言王子帶(前年王子帶奔)
(齊言欲復之)夏公會齊侯宋公陳侯衛侯鄭伯許男曹伯於
鹹(鹹衛地東郡濮陽縣東南有鹹城)淮夷病杞故且謀王室也秋為戎
難故諸侯戍周齊仲孫湫致之(戍守也致諸侯戍卒於周)
十六年秋王以戎難告於齊齊徵諸侯而戍周(十一年戎伐京)
(師以來遂為王室難)
二十四年秋太叔以狄師伐周(太叔王子帶)王出適鄭處於
汜
二十五年春秦伯師於河上將納王狐偃言於晉侯曰
求諸侯莫如勤王諸侯信之且大義也繼文之業而信
宣於諸侯今為可矣(晉文侯仇為平王侯伯匡輔周室)使卜偃卜之吉
晉侯辭秦師而下(辭讓秦師使還順流故曰下)三月甲辰次於陽樊
右師圍温(太叔在温故)左師逆王四月丁巳王入於王城取
太叔於温殺之於隰城戊午晉侯朝王
二十八年四月己巳晉文公敗楚於城濮癸酉而還甲
午至於衡雍作王宫於踐土癸亥王子虎盟諸侯於王
庭(踐土宫之庭書踐土别於京師)要言曰皆奬王室無相害也有渝此
盟神明殛之俾隊其師無克祚國(奬助也渝變也殛誅也俾使也隊隕也克)
(能也)及而玄孫無有老幼君子謂是盟也信(合義信)謂晉於
是役也能以德攻五月公朝於王所(王在踐土非京師故曰所)冬諸
侯會於温晉侯召王以諸侯見且使王狩(晉侯大會諸侯而欲尊事)
(天子以為名義自嫌彊大不敢朝周喻王出狩因得盡羣臣之禮皆譎而不正之事)
三十年冬天王使宰周公來聘(周公天子三公兼冡宰)公子遂如
京師遂如晉(如京師報宰周公)
文公元年夏天王使毛伯來錫公命(毛國伯爵諸侯為王卿士者諸侯即)
(位天子賜以命圭合瑞為信)叔孫得臣如周拜(謝賜命)
宣公九年夏孟獻子聘於周王以為有禮
十六年冬晉侯使士會平王室定王享之
成公元年春晉侯使瑕嘉平戎於王(文十七年邥垂之役詹嘉處瑕故謂)
(之瑕嘉)單襄公如晉拜成(謂謝晉為平戎)
十三年三月公如京師
十五年春會於戚討曹成公(討其殺太子而自立事在十三年)執而歸
諸京師
襄公五年王使王叔陳生愬戎於晉(王叔周卿士也戎陵虣周室故告愬)
(盟主)晉人執之士魴如京師言王叔之貳於戎也(王叔反有二心)
(於戎失奉使之義故晉執之)
二十四年冬齊人城郟(郟王城也於是穀雒鬭毁王宫齊叛晉欲求媚於天子故為王)
(城之)穆叔如周聘且賀城
二十六年冬晉韓宣子聘於周王使請事(問何事來聘)對曰
晉士起將歸時事於宰旅無佗事矣(起宣子名禮諸侯大夫入天子國稱)
(士時事四時貢職宰旅冡宰之下士言獻職貢於宰旅不敢斥尊)王聞之曰韓氏其昌
阜於晉乎辭不失舊(阜大也言聞周衰諸侯莫能如禮唯韓起不失)
昭公二十二年六月王子朝因舊官百工之喪職秩者與靈
景之族以作亂單子逆悼王於莊宫以歸(悼王王猛也)魯叔鞅至
自京師言王室之亂十月晉籍談荀躒帥九州之戎(九州)
(戎陸渾戎也州鄉屬也五州為鄉)及焦瑕温原之師(晉四邑)以納王於王
城十一月乙酉王子猛卒己丑敬王即位十二月庚戌
晉籍談荀躒賈辛司馬督(司馬烏)帥師軍於隂(籍談所軍)於侯
氏(荀躒所軍)於谿泉(賈辛所軍)次於社(司馬督所次)王師軍於汜於解
次於任人(五師分在三邑)閠月晉箕遺樂徵右行詭濟師取前
城(三子晉大夫濟師渡伊雒)軍其東南王師軍於京楚辛丑伐京毁
其西南(京楚子朝所在)
二十三年正月壬寅二師圍郊(二師王師晉師也)癸卯郊鄩潰
(二邑皆子朝所得)丁未晉師在平隂王師在澤邑王使告間(子朝)
(敗故)庚戌還(晉師還)六月壬午子朝入於尹(自京入尹氏之邑)庚寅
單子劉子樊齊以王如劉(辟子朝出居劉子邑)甲午王子朝入於
王城次於左巷(近東城)七月戊申鄩羅納諸莊宫(鄩羅周大夫鄩)
(盻之子)
二十四年三月庚戌晉侯使士景伯涖問周故(涖臨也就問子)
(朝敬王知誰曲直)士伯立於乾祭而問於介衆(乾祭王城北門介大也)晉
人乃辭王子朝不納其使(衆言子朝曲故)六月壬申王子朝之
師攻瑕及杏皆潰(瑕杏敬王邑)鄭伯如晉子太叔相見范獻
子獻子曰若王室何對曰老夫其國家不能恤敢及王
室抑人亦有言曰嫠不恤其緯(嫠寡婦也織者常苦緯少寡婦所宜憂)而憂
宗室之隕為將及焉(恐禍及己)今王室實蠢蠢焉(蠢蠢動擾貌)吾
小國懼矣然大國之憂也吾儕何知焉吾子其早圖之
詩曰缾之罄矣惟罍之恥(詩小雅罍大器缾小器常稟於罍者而所受罄盡則罍為)
(無餘故恥之)王室之不寧晉之恥也獻子懼而與宣子圖之
(宣子韓起)乃徵會於諸侯期以明年(為明年會黃父傳)
二十五年夏叔詣會晉趙鞅宋樂大心衛北宫喜鄭游
吉曹人邾人滕人薛人小邾人于黃父謀王室也(王室有子)
(朝亂謀定之)趙簡子令諸侯之大夫(簡子趙鞅)輸王粟具戍人曰
明年將納王(納王於王城)
二十六年四月單子如晉告急七月己巳劉子以王出
(師敗懼而出)庚午次於渠(渠周地)王城人焚劉(燒劉子邑)丙子王宿
於禇氏(雒陽縣南有禇氏亭)丁丑王次於萑谷庚辰王入於胥靡
辛巳王次於滑(萑谷胥靡皆周地胥靡滑本鄭邑)晉知躒趙鞅帥師納
王使女寬守闕塞(女寬晉大夫闕塞雒陽西南伊闕口也守之備子朝)十月丙申
王師起於滑辛丑在郊(郊子朝邑)遂次於尸十一月辛酉晉
師克鞏(知躒趙鞅之師)召伯盈逐王子朝(伯盈本黨子朝晉師克鞏知子朝不成更)
(逐之而逆敬王)王子朝及召氏之族毛伯得尹氏固南宫嚚奉
周之典籍以奔楚(尹召二族皆奔故稱氏重見尹固名者為後還見殺)隂忌奔莒
以叛(隂忌子朝黨莒周邑)召伯逆王於尸及劉子單子盟(召伯新還故盟)
遂軍圉澤次於隄上(圉澤隄上皆周地)癸酉王入於成周(成周今雒)
(陽)甲戌盟於襄宫(襄王之廟)晉師使成公般戍周而還(般晉大夫)
十二月癸未王入於莊宮(莊宫在王城)
二十七年十二月晉籍秦致諸侯之戍於周
三十二年秋八月王使富辛與石張如晉請城成周(子朝)
(之亂其餘黨多在王城敬王畏之徙都成周成周狹小故請城之)天子曰天降禍於周
俾我兄弟并有亂心以為伯父憂(俾使也兄弟謂子朝也伯父謂晉侯)我
一二親昵甥舅不遑啟處於今十年(謂二十三年二師圍郊至於今)勤
戍五年(謂二十八年晉籍秦致諸侯之戍至於今)余一人無日忘之(念諸侯勞)閔
閔焉如農夫之望歲懼以待時(閔閔憂貌遭亂嘗閔閔冀望安定如農夫之憂)
(饑冀望來歲之將熟)伯父若肆大惠復二文之業弛周室之憂(肆展)
(放也二文謂文侯仇文公重耳也弛猶觧也)徼文武之福以固盟主宣昭令
名則余一人有大願矣昔成王合諸侯城成周以為東
都崇文德焉(作成周遷殷民以為京師之東都所以崇文王之德)今我欲徼福假
靈於成王脩成周之城俾戍人無勤諸侯用寧蝥賊遠
屏晉之力也(蝥賊喻災害)其委諸伯父使伯父實重圖之俾
我一人無徵怨於百姓(徵召也)而伯父有榮施先王庸之
(庸功也徼先王之靈以為大功)范獻子謂魏獻子曰與其戍周不如城
之天子實云(云欲罷戍而城)雖有後事晉勿與知可也從王命
以紓諸侯晉國無憂是之不務而又焉從事魏獻子曰
善使伯音對(伯音韓不信)曰天子有命敢不奉承以奔告於
諸侯遲速衰序(衰差也序次也)於是焉在(在周所命)冬十一月晉魏
舒韓不信如京師合諸侯之大夫於狄泉尋盟且令城
成周己丑士彌牟營成周計丈數(計所當城之丈數)揣高卑(度高)
(曰揣)度厚薄仞溝洫(度深曰仞)物土方議遠邇(物相也相取土之方面遠近之)
(宜)量事期(知事幾時畢)計徒庸(知用幾人功)慮材用(知費幾材用)書餱
糧(知用幾粮食)以令役於諸侯屬役賦丈(付所當城尺丈)書以授帥
(帥諸侯之大夫)而效諸劉子(效致也)韓簡子臨之以為成命
定公六年四月周儋翩率王子朝之徒因鄭人將以作
亂於周(儋翩子朝餘黨)鄭於是乎伐馮滑胥靡負黍狐人闕外
(鄭伐周六邑陽城縣西南有負黍亭)六月晉閻沒戍周且城胥靡(為下天王出居)
(姑蕕起)十二月天王處於姑蕕(姑蕕周地)辟儋翩之亂也
七年十一月戊午單子劉子逆王於慶氏(慶氏守姑蕕大夫)晉
籍秦送王己巳王入於王城
秦孝公十九年天子致伯孝公使公子少官率師會諸
侯於逢澤(開封東北有逢澤)朝天子
獻捷
春秋之義凡諸侯有四夷之功則獻捷於王所以表殺
敵之為果示我武之惟揚繇是操仗大功懸首藁邸愷
歌斯作用警不庭者矣至有尊奉覇王協比同盟爰行
執訊之儀用敦睦鄰之好既瀆遺俘之禮有媿不汙之
典褒貶之義舊典存焉
魯莊公三十一年六月齊侯來獻戎捷
僖公二十一年冬楚子伐宋楚人使宜申來獻捷
二十八年晉文公敗楚於城濮獻楚俘於王振旅愷以
入於晉(愷樂也)獻俘授馘飲至大賞(授數也獻楚俘於廟)
魯宣公十五年七月晉侯使趙同獻狄俘於周
十六年春晉士會帥師滅赤狄甲氏及畱吁鐸辰(鐸辰畱吁)
(之屬)三月獻狄俘(獻於王也)
成公二年十一月晉師及諸侯之師戰於案齊師敗績
晉景公使鞏朔獻齊捷於周王弗見使單襄公辭焉曰
蠻夷戎狄不式王命(式用也)淫湎毁常王命伐之則有獻
捷王親受而勞之所以懲不敬勸有功也兄弟甥舅侵
敗王略(兄弟同姓國甥舅異姓國略經略法度)王命伐之告事而已不獻
其功所以敬親暱(告伐事而不獻囚俘)禁淫慝也(淫慝為賊掠百姓取囚也)今
叔父克遂有功於齊(克能也)而不使命卿鎮撫王室所使
來撫余一人而鞏伯實來未有職司於王室(鞏朔上軍大夫非命)
(卿名位不逹於王室)又奸先王之禮(謂獻齊捷)余雖欲於鞏伯(欲受其獻)其
敢廢舊典以沗叔父夫齊甥舅之國也而大師之後也
(齊世與周昏故曰甥舅)寧不亦淫從其欲以怒叔父抑豈不可諫
誨士莊伯不能對(莊伯鞏朔)王使委於三吏(委屬也三吏三公也)禮之
如侯伯克敵使大夫告慶之禮降於卿禮一等王以鞏
伯宴而私賄之使相告之曰非禮也勿籍(相相禮者籍書也王畏晉)
(故私宴賄以慰鞏朔)
十六年晉厲公與楚戰於鄢陵楚師敗績十二月晉侯
使郤至獻楚捷於周
襄公二十五年六月鄭子展子産帥師伐陳入之八月子
産獻捷於晉(獻入陳之功而不獻其俘)戎服將事(戎服軍旅之衣異於朝服)晉人
問陳之罪對曰昔虞閼父為周陶正以服事我先王(閼父)
(舜之後當周之興閼父為武王陶正)我先王頼其利器用也與其神明之
後也(舜聖故謂之神明)庸以元女大姬配胡公(庸用也元女武王之長女胡公)
(閼父之子滿也)而封諸陳以備三恪(周得天下封夏殷二王後又封舜後謂之恪并二王)
(後為三國其禮轉降示敬而已故曰三恪)則我周之自出至於今是頼(言陳周之)
(甥至今頼周德)桓公之亂蔡人欲立其出(陳桓公鮑卒於是陳亂事在魯桓五年蔡)
(出桓公之子厲公也)我先君莊公奉五父而立之(五父佗桓公弟殺太子免而代)
(之鄭莊公因就定其位)蔡人殺之(欲立其出故)我又與蔡人奉戴厲公
(奉戴猶奉事)至於莊宣皆我之自立(陳莊公宣公皆厲公子)夏氏之亂
成公播蕩又我之自入君所知也(播蕩流移失所也宣公十一年陳夏徵舒)
(殺靈公靈公之子成公奔晉自晉因鄭而入也)今陳忘周之大德蔑我大惠棄
我姻親介恃楚衆以馮陵我敝邑不可億逞(億度也逞盡也)我
是以有往年之告(謂鄭伯稽首告晉請伐陳)未獲成命(未得伐陳命)則有
我東門之役(前年陳從楚伐鄭東門)當陳隧者井堙木刊敝邑大
懼不競而恥大姬(上辱大姬之靈)天誘其衷啓敝邑心(啟開也開道其)
(心故得勝)陳知其罪授手於我用敢獻功晉人曰何故侵小
對曰先王之命唯罪所在各致其辟(辟誅也)且昔天子之
地一圻(方千里)列國一同(方百里)自是以衰(衰差降)今大國多
數圻矣若無侵小何以至焉晉人曰何故戎服對曰我
先君武莊為平桓卿士(鄭武公莊公為周平王桓王卿士)城濮之役文
公布命曰各復舊職(晉文公)命我文公戎服輔王以受楚
捷不敢廢王命故也(城濮在僖公二十八年)士莊伯不能詰(士莊伯士)
(弱也)復於趙文子文子曰其辭順犯順不祥乃受之
定公六年夏季桓子如晉獻鄭俘也(獻此春取匡之俘)
救患
親仁善鄰有國之本也周亟䘏患諸侯之禮也盖夫天
道難諶災沴或作地利不至饑饉遂臻必當通其有無
行其彼此歲凶則告糴以舒其難國富則餼粟以矜其
民故雖天災流行而乃人用不匱若其兵戈互舉強弱
相敝則必救以師旅釋圍觧鬭立其宗社興滅固存或
以定覇之宜或以同盟之故仗其大義矜其無資斯乃
侯伯之道也其或以暴易暴以衆凌寡亦五覇之罪人
也
魯桓公六年夏北戎伐齊齊侯使乞師於鄭鄭太子忽
帥師救齊六月大敗戎師獲其二帥大良少良甲首三
百以獻於齊(甲首被甲者首)於是諸侯之大夫戍齊
莊公三十二年夏宋公齊侯遇於梁丘初齊侯為楚伐
鄭之故請會於諸侯(楚伐鄭在二十八年謀為鄭報楚)宋公請先見於
齊侯故夏遇於梁丘(齊善宋之請見故進其班)
閔公元年正月狄人伐邢(狄伐邢在往年冬)管敬仲言於齊侯
曰戎狄豺狼不可厭也(敬仲管夷吾)諸夏親暱不可棄也(諸夏)
(中國也暱近也)宴安酖毒不可懷也(以宴安比之酖毒)詩云豈不懷歸
畏此簡書(詩小雅也文王為西伯勞來諸侯之詩)簡書同惡相恤之謂也
(同恤所惡)請救邢以從簡書齊人救邢
僖公元年春齊率諸侯之師救邢次於聶北邢人潰出
奔師(奔聶北之師也邢潰不書不告也)師遂逐狄人具邢器用遷之師
無私焉(皆撰具還之無所私也)夏邢遷於夷儀諸侯城之救患也
凡侯伯救患分災討罪禮也
二年春諸侯城楚丘而封衛焉(君死國滅故傳言封)衛國有狄人
之敗出處於漕齊桓公救而封之遺之車馬器服焉衛
人思之欲厚報之作木瓜之詩
六年秋楚人圍許以救鄭(楚子不親圍以圍者告)諸侯救許乃還
十二年春諸侯城衛楚丘之郛懼狄難也
十三年冬晉薦饑(麥禾皆不熟)使乞糴於秦秦伯謂子桑與
諸乎對曰重施而報君將何求(言不損秦)重施而不報其民
必攜攜而討焉無衆必敗(不義故民不從之)謂百里與諸乎(百里)
(秦大夫)對曰天災流行國家代有救災䘏鄰道也行道有
福丕鄭之子豹在秦請伐晉(欲為父報仇)秦伯曰其君是惡
其民何罪秦於是乎輸粟於晉自雍及綘相繼(雍秦國都絳晉)
(國都)命之曰汎舟之役
十五年春楚人伐徐徐即諸夏故也三月諸侯盟於牡
丘尋葵丘之盟且救徐也(葵丘盟在九年)孟穆伯帥師及諸侯
之師救徐諸侯次於匡以待之秋伐厲以救徐也
是年秦伐晉獲晉侯秦與晉平晉又饑秦伯又餼之粟
曰吾怨其君而矜其民且吾聞唐叔之封也箕子曰其
後必大晉其庸可冀乎(唐叔晉始封之君武王之子箕子商王帝乙之子紂之庶兄)
姑樹德焉以待能者於是秦始征晉河東置官司焉
十八年春宋公曹伯衞人邾人伐齊夏師救齊狄救齊(師魯師也)
二十年秋齊狄盟於邢為邢謀衛難也於是衛方病邢
二十二年宋公衛侯許男滕子伐鄭楚人伐宋以救鄭
二十七年冬楚子及諸侯圍宋宋公孫固如晉告急先
軫曰報施救患取威定覇於是乎在矣(先軫晉下軍之佐)狐偃
曰楚始得曹而新昏於衛若伐曹衛楚必救之則齊宋
免矣於是乎蒐於被廬作三軍謀元帥出穀戍釋宋圍
一戰而覇文之教也
二十八年春晉侯伐衛楚人救衛不克晉執衛侯公為
之請納玉於王與晉侯皆十㲄王許復之
三十三年秋晉陽處父侵蔡楚子上救之
文公三年冬公如晉十有二月己巳公及晉侯盟晉陽
處父帥師伐楚救江(時楚人圍江晉師伐楚楚國有難則江圍自觧)
宣公元年六月陳靈公受盟於晉秋楚子侵陳遂侵宋
趙盾帥師救陳宋會於棐林以伐鄭也楚蒍賈救鄭遇
於北林(與晉師相遇熒陽中牟縣西南有林亭在鄭北)囚晉解揚晉人乃還
二年春秦師伐晉以報崇也(伐崇在元年)遂圍焦(焦晉河外邑)夏
晉趙盾救焦遂自隂地及諸侯之師侵鄭(隂地晉河南山北自上雒)
(以東至陸渾)以報大棘之役楚鬭椒救鄭曰能欲諸侯而惡
其難乎遂次於鄭以待晉師趙盾曰彼宗競於楚殆將
斃矣(競彊也鬭椒若敖之族自子文以來世為令尹)姑益其疾乃去之(欲示弱以驕之)
十年冬楚子伐鄭晉士會救鄭逐楚師於潁北(潁水出河南陽)
(城至下蔡入淮)諸侯之師戍鄭
成公十七年正月鄭子駟侵晉虛滑(虛滑晉二邑滑故滑國為秦所滅時屬晉)
(後屬周)衞北官括救晉侵鄭至於高氏(不書救以侵告高氏在陽翟縣西南)
五月楚公子成公子寅戍鄭公會尹武公單㐮公及諸
侯伐鄭自戲童至於曲洧(今新汲縣治曲洧)六月楚子重救鄭
師於首止諸侯還(畏楚強)冬諸侯伐鄭(前夏未得志故)十月庚午
圍鄭楚公子申救鄭師於汝上十一月諸侯還(不書圍畏楚救)
(不成圍而還)
十八年冬十一月楚子重救彭城伐宋(使偏師與鄭人侵宋子重為後)
(鎮)宋華元如晉告急韓獻子為政(於是欒書卒韓厥代將中軍)曰欲
求得人必先勤之(勤恤其急)成覇安疆自宋始矣晉侯師於
台谷以救宋(台谷闕)遇楚師於靡角之谷楚師還(畏晉強也靡角宋地)
晉士魴來乞師(將救宋)季文子問師數於臧武仲(武仲宣叔之子)
對曰伐鄭之役知伯實來下軍之佐也(知伯荀罃)今彘季亦
佐下軍(彘季士魴)如伐鄭可也(伐鄭在十七年)事大國無失班爵而
加敬焉禮也從之(從武仲言)十二月孟獻子會於虛朾謀救
宋宋人辭諸侯而請師以圍彭城(不敢煩諸侯故但請其師㐮公元年圍彭)
(城)
襄公元年夏五月晉韓厥荀偃帥諸侯之師伐鄭入其
郛(苟偃經不書非元帥)敗其徒兵於洧上(徒兵步兵洧水出密縣東南至長平入潁)於
是東諸侯之師次於鄫以待晉師(齊魯曹邾杞)晉師自鄭以鄫
之師侵楚焦夷及陳(於是孟獻子自鄫先歸不與侵陳楚故不書)晉侯衛侯
次於戚以為之援(為韓厥援)秋楚子辛救鄭侵宋呂畱(呂畱二縣)
(今屬彭城郡)鄭子然侵宋取犬丘
五年九月丙午盟於戚會吳且命戍陳也(公及其會而不書盟非公)
(後會盖不以盟告廟)楚子囊為令尹(公子貞)范宣子曰我喪陳矣楚
人討貳而立子囊必改行(改子辛所行)而疾討陳(疾急也)陳近
於楚民朝夕急能無往乎有陳非吾事也無之而後可
(言晉力不能及陳故七年陳侯迯歸)冬諸侯戍陳(備楚)子囊伐陳十一月甲
午會於城棣以救之
七年楚子囊圍陳會於鄬以救之
十年冬諸侯之師城虎牢而戍之晉師城梧及制士魴
魏綘戍之鄭及晉平楚子囊救鄭
十四年春吳告敗於晉(前年為楚所敗)會於向為吳謀楚故也
(謀為吳伐楚)范宣子數吳之不德也以退吳人(吳伐楚喪故以為不德數)
(而遣之卒不為伐楚)
二十三年秋齊侯伐衛遂伐晉(兩事故言遂)八月叔孫豹帥
師救晉次於雍榆(豹救晉待命於雍榆故書次雍榆晉地汲郡朝歌縣東有雍城)
二十四年秋齊侯聞將有晉師使陳無宇從薳啓疆如
楚辭且乞師冬楚子伐鄭以救齊門於東門次於棘澤
(以齊無宇乞師故也)諸侯還救鄭(夷儀諸侯)
昭公十一年秋季孫意如會晉韓起齊國弱宋華亥衛
北宮佗鄭罕虎曹人杞人於厥憗謀救蔡(不書救蔡不果救)
二十二年春宋華氏之亂諸侯之戍謀曰若華氏知困
而致死楚恥無功而疾戰非吾利也不如出之以為楚
功其亦無能為也已(言華氏不能復為宋患)救宋而除其害又何
求乃固請出之宋人從之己巳宋華亥向寧華定華貙
華登皇奄傷省臧士平出奔楚(華貙已下五子不書非卿)
二十五年九月己亥公孫於齊次於陽州齊侯將唁公
於平隂公先至於野井齊侯曰寡人之罪也使有司待
於平隂為近故也(齊侯自咎本不勑有司遠詣陽州而欲近會於平隂故令魯侯過共先至)
(野井遠見迎逆自咎以謝公)書曰公孫於齊次於陽州齊侯唁公於
野井禮也將求於人則先下之禮之善物也(物事也謂先至於野)
(井)齊侯曰自莒疆以西請致千社(二十五家為社千社二萬五千家欲以給)
(公)以待君命(待君伐季氏之命)寡人將帥敝賦以從執事唯命
是聽君之憂寡人之憂也十二月庚辰齊侯圍鄆(欲取以居)
(公不書圍鄆人自服不成圍)
定公五年夏歸粟於蔡(蔡為楚所圍饑乏故魯歸之粟)以周亟矜無資
(亟急也)
六月申包以秦師至秦子蒲子虎帥車五百乘以救楚
(五百乘三萬七千五百人)子蒲曰吾未知吳道(道猶法術)使楚人先與吳
人戰而自稷會之大敗夫槩王於沂(稷沂皆楚地)吳人獲薳
射於栢舉(薳射楚大夫)其子帥奔徒(奔徒楚散卒)以從子西敗吳
師於軍祥(楚地)
八年夏齊國夏高張伐我西鄙(報上二侵)晉士鞅趙鞅荀寅
救我(救不書齊師已去未入境)
十五年夏鄭罕逹敗宋師於老丘(罕逹子齹之子老丘宋地宋公子地奔鄭)
(鄭人為之伐宋欲取此以處之見哀公十二年)齊侯衛侯次於蘧挐謀救宋也
哀公六年春吳伐陳復修舊怨也(元年未得志故也)楚子曰吾
先君與陳有盟不可以不救乃救陳師于城父(陳盟在昭公十)
(三年)秋七月楚子在城父將救陳卜戰不吉卜退不吉王
曰然則死也再敗楚師不如死(前已敗於柏舉今若退還亦是敗)棄盟
逃讐亦不如死死一也其死讐乎命公子申為王不可
則命公子結亦不可則命公子啓(申子西結子期啓子閭皆昭王兄)五
辭而後許將戰王有疾庚寅昭王攻大冥卒於城父(大冥)
(陳地吳師所在)
七年八月宋人圍曹鄭桓子思曰宋人有曹鄭之患也
不可以不救(桓諡)冬鄭師救曹侵宋
十年冬楚子期伐陳(陳即吳故)吳延州來季子救陳謂子期
曰二君不務德(二君吳楚)而力争諸侯民何罪焉我請退以
為子名務德而安民乃還
十七年夏六月趙鞅圍衛齊國觀陳瓘救衛(國觀國書之子)得
晉人之致師者子玉使服而見之(釋囚服服其本服)曰國子實執
齊柄而命瓘曰無辟晉師豈敢廢命(欲必敵晉)子又何辱(言不)
(煩來致師自將往戰)簡子曰我卜伐衛未卜與齊戰乃還(畏子玉)
二十七年夏晉荀瑶帥師伐鄭次於桐丘鄭駟弘請救
於齊(弘駟歂子)齊師將興陳成子屬孤子三日朝(屬會死事者之子使)
(朝三日以禮之)設乘車兩馬繫五邑焉(乘車兩馬大夫服又加之五邑)召顔涿
聚之子晉曰隰之役而父死焉(隰役在二十三年)以國之多難
未女恤也今君命女以是邑也服車而朝毋廢前勞乃
救鄭及畱舒違穀七里榖人不知(畱舒齊地違去也)及濮雨不
涉(濮水在陳畱酸棗縣傍河東北經濟隂至高平入濟水)子思曰大國在敝邑之
宇下是以告急今師不行恐無及也(子思國参)成子衣製杖
戈(製兩衣也)立於阪上馬不出者助之鞭之知伯聞之乃還
(畏其得衆心)曰我卜伐鄭不卜敵齊
秦昭王立王母宣太后楚女也楚懷王怨前秦敗楚於
丹陽而韓不救乃以兵圍韓雍氏韓使公仲侈告急於
秦秦昭王新立太后楚人不肯救公仲因甘茂為韓言
於秦昭王曰公仲方有得秦救故敢扞楚也今雍氏圍
秦師不下殽公仲且仰首而不朝公叔且以國南合於
楚楚韓為一魏氏不敢不聽然則伐秦之形成矣不識
坐而待伐孰與伐人之利秦王曰善乃下師於殽以救
韓楚兵去
齊威王八年楚大發兵加齊齊王使淳于髠之趙請救
兵齎黃金千鎰白璧十雙車馬百駟髠辭而行至趙趙
王與之精兵十萬革車千乘楚聞之夜引兵而去威王大
悦
册府元龜卷二百四十
