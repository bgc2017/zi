册府元龜卷八百三十七宋王欽若等撰
總錄部
文章
易曰觀乎人文以化成天下仲尼曰言之不文行之不
遠蓋斯文之作其來尚矣經藝之設本於儒術辭賦之
起原乎六藝騷人之後風流彌劭漢氏中葉稍革古制
藻絢交錯支𣲖逾廣英才間出衆體互興分鑣並驅因
枝振葉故子雲有鞶帨之說蕭統興推輪之嘆而沿襲
或異意制横作習尚殊軌氣韻相高沈約有云自漢至
魏四百載間文體三變自是而下豈勝道哉繇靈均以
來迄于五代屬辭之士連衡接武咸用全次以備夫廣
記云
屈原名平楚之同姓也為懷王左徒王甚任之上官大
夫害其能讒之王怒而疏平故平憂愁幽恚作離騷離
騷者猶離憂也又有賦二十五篇
唐勒楚大夫有賦四篇
宋玉楚大夫有賦十六篇(宋玉唐勒景差之徒在屈原後皆好辭而以賦見稱然皆)
(祖屈原之從容辭令)
荀卿賦十篇(荀卿趙人齊襄王時荀卿最為老師三為祭酒後適楚為蘭陵令避漢宣帝名改為)
(孫卿)
漢陸賈楚人為大中大夫有賦三篇
朱建楚人高祖賜號平原王有賦一篇
莊夫子名忌吳人有賦二十四篇
賈生名誼為中大夫天子議以任公卿之位絳灌東陽
侯馮敬之屬盡害之乃以賈生為長沙王太傅賈生既
辭任意不自得及渡湘水為賦以弔屈原後三年有鴞
飛入賈生舍止於坐隅楚人命鴞曰服賈生既以謫居
長沙長沙卑隰自以為壽不得長傷悼之乃為賦自廣
(一云有賦六篇)
韋孟家本彭城為楚元王傅傅子夷王及孫王戊(官為楚王)
(傅而歴相三王也)不遵道孟作詩諷諫後遂去位徙家於鄒又
作鄒詩
孔臧為太常有賦二十篇
吾丘壽王字子贛趙人為光禄大夫有賦十五篇
蔡曰賦一篇(吏闕官)
倪寬千乘人為御史大夫有賦二篇
張子僑為光禄大夫有賦三篇
莊忽竒為常侍郎有賦十一篇(七略云忽竒者或言莊夫子族家子或言莊助)
(弟芘子)
朱買臣字翁子吳人為丞相長史有賦三篇
司馬遷字子長為太史公有賦八篇
蘇李為遼東太守有賦二篇
蕭望之字長倩東海人為前將軍輔政有賦一篇
徐明字長君為河内太守有賦三篇
李息為給事黃門侍郎有賦九篇
馮商有賦九篇
杜參為長社尉有賦二篇
張豐字僑予為車郎有賦三篇
朱宇為驃騎將軍有賦三篇(一云朱宇為驃騎將軍史)
李思有孝景皇帝頌十五篇
李忠為衛士令有賦二篇
賈偃賦二篇
賈充賦四篇
張仁賦六篇
秦充賦二篇
李步昌賦二篇
謝多為侍郎有賦十篇
周長孺為平陽公主舍人有賦二篇
華錡賦九篇
眭弘賦一篇(即眭孟也以明經為議郎)
别栩陽賦五篇
王商為黃門書者假史有賦十三篇
徐博為侍中有賦四篇
王廣為黃門書者作吕嘉賦五篇
華龍為漢中都尉丞有賦二篇
路恭為左馮翊史有賦八篇
東方朔字曼倩平原厭次人為常侍郎久之朔上書陳
農戰彊國之計因自頌獨不得大官欲求試用數萬言
終不見用朔因著論設客已用位卑以自慰諭又設非
有先生論此二篇最善其餘有封泰山責和氏璧及皇
太子生禖祝屏風殷上柏柱平樂觀獵賦八言七言上
下(八言七言詩各有上下篇)從公孫弘借車凡劉向所錄朔書具是
矣(劉向别錄所載)
枚乘字叔淮隂人景帝時召拜弘農郡都尉以病去官
復游梁梁客皆善屬辭賦乘尤高孝王薨乘歸淮隂有
賦九首
枚臯字少孺乘之子也上書北闕自稱枚乘之子武帝
得之大喜召入見侍詔使賦平樂舘善之拜為郎武帝
春秋二十九乃得皇子羣臣喜故臯與東方朔作皇子
生賦初衛皇后立臯奏賦以戒終臯為賦善於朔也從
行至甘泉雍河東東廵狩封泰山塞决河宣房游觀三
輔離宫舘臨山澤弋獵射馭狗馬蹴踘刻鏤上有所感
輒使賦之奉詔輒成臯自言為賦不如相如又言為賦
乃俳見視如倡自悔類倡也故其賦有詆娸東方朔又
自詆娸其文骫骳曲隨其事皆得其意頗詼笑不甚閑
靡凡可讀者百二十篇其尤嫚戱不可讀者尚數十篇
司馬相如字長卿蜀郡成都人為武騎會景帝不好辭
賦是時梁孝王來朝從游說之士齊人鄒陽淮隂枚乘
吳嚴忌夫子之徒(嚴忌本姓莊當時尊上號曰夫子史家避漢明帝諱故遂為嚴耳)相
如見而說之因病免客游梁得與諸侯游士居數歲乃
著子虛之賦以子虛虛言也為楚稱(稱說楚之美也)烏有先生
者烏有此事也為齊難亡是公者亡是人也(亡讀曰無)欲明
天子之義故虛藉此三人為辭(藉假也)以推天子諸侯之
苑囿其卒章歸之於節儉因以風諫上林賦亡是公言
上林廣大山谷水泉萬物及子虛言雲夢所有甚衆侈
靡多過其實且非義理所止故删取其要歸正道而論
之(言不尚其侈靡之論且取終篇歸於正道且非除其辭也矣)武帝既美子虛之事
相如見武帝好僊因曰上林之事未足美也尚有靡者
臣嘗為大人賦未就請具而奏之相如以為列僊之儒
居山澤間(儒有道術之稱也凡有道術皆為儒)形容甚臞(臞瘠也音年句切又音衢)此
非帝王之僊意也乃遂奏大人賦既奏武帝大悅飄飄
有凌雲氣游天地間之意武帝過宜春宫相如又奏賦
以哀二世行失相如後為孝文園令病免家居茂陵天
子曰司馬相如病甚可往從悉取其書若後之矣(若汝也言)
(汝今去已在他人後)所忠往(所忠使者姓名也)而相如已死家無遺書問
妻對曰長卿未嘗有書也時時著書人又取去長卿未
死時為一卷書曰有使來求書奏之其遺札書言封禪
事所忠奏焉天子異之相如他所著遺平陵侯書與五
公子相難草木書篇不采采其尤著公卿者
王褒字子淵蜀人也有才俊益州刺史王襄欲宣風化
於衆庶間請與褒相見使褒作中和樂職宣布詩又作
其傳因奏褒有軼才宣帝徵褒詔褒為聖主得賢臣頌
帝令褒與張子僑等並待詔所幸宫舘輒為歌頌頃之
擢褒為諫大夫元帝為太子喜褒所為甘泉及洞簫賦
令後宫誦讀之
韋玄成字少翁丞相賢子襲封扶陽侯以列侯侍祀孝
惠廟當晨入廟天雨淖不駕駟馬車而騎至廟下有司
劾奏等輩數人皆削爵為關内侯玄成自傷貶黜父爵
嘆曰吾何面目以奉祭祀作詩自劾責元帝永光中代
于定國為丞相貶黜十年之間遂繼父相位封侯故國
榮當世焉玄成復作詩自著復玷缺之囏難因以戒示
子孫
揚雄字子雲蜀郡成都人雄好辭賦先時蜀有司馬相
如賦甚弘麗雄每作賦嘗擬之以為式又作書摭離騷
文而反之自岷山投諸江流以弔屈原名曰反離騷又
作廣騷畔牢愁孝成帝時有薦雄文似相如者召雄待
詔承明之庭從上甘泉還奏甘泉賦帝祭后土又奏河
東賦嘗從羽獵又奏羽獵賦拜為郎明年又奏長楊賦
雄方草太玄或嘲雄以玄尚白而玄解之曰解嘲雄實
好古而樂道其意欲求文章成名於後世以為箴莫善
於虞箴作州箴(九州之箴也)賦莫深於離騷反而廣之辭莫
麗於相如作四賦皆斟酌其本相與放依而馳騁云其
後雄以為賦者將以風之必推類而言極麗靡之辭閎
侈鉅衍競於使人不能加也既乃歸之於正然覽者已
過矣往時武帝好神仙相如上大人賦欲以諷帝及飄
飄有凌雲之志繇是言之賦勸而不止明矣又頗似俳
優淳于髠優孟之徒非法度所存賢人君子賦詩之正
也於是輟不復為
薛方字子容齊人嘗為郡掾祭酒王莽時居家以經教
授喜屬文著詩賦數十篇
後漢班彪扶風人更始敗隗囂擁衆天水彪從之彪傷
方難乃著王命論以為漢德承堯有靈命之符王者興
祚非詐力所致囂終不寤遂避地河西河西大將軍竇
融以為從事及融徵還京師光武問曰所上章奏誰與
參之對曰皆從事班彪所為後為望都長建武三十年
卒著賦論書記奏事合九篇
桓譚字君山沛國人博學多通能文章為議郎給事中
出為六安郡丞道病卒所著賦誄書奏凡二十六篇
田邑字伯玉馮翊人有大節涉學藝能善屬文為漁陽
太守
王隆字文山馮翊人建武中為新汲令能文章所著詩
賦銘書凡二十六篇
杜篤字季雅京兆人少博學居美陽與美陽令相恨令
怨收篤送京師會大司馬吳漢薨光武詔諸儒誄之篤
於獄中為誄辭最高帝美之賜帛免刑篤以關中表裏
山河先帝舊京不宜改營雒邑乃上奏論篤賦所著賦
誄弔書讚七言女誡及雜文凡十八篇又著明世論十
五篇後車騎將軍防擊西羌請篤為從事中郎戰没
史岑字子孝沛國人王莽末以文章顯莽以為謁者著
頌誄復神說疾凡四篇(岑一字孝山作出師頌)
崔篆涿郡人王莽以為新建大尹稱疾去建武初客居
滎陽臨終作賦以自悼名曰慰志
梁竦字叔敬松弟也明帝永平中坐松事徙九真南歷
江湖濟沅湘感悼子胥屈原以非辜沈身乃作悼騷賦
繫玄石而沈之後辟命交至並無所就
賈逵字景伯扶風平陵人永平中有神雀集宫殿官府
翹羽有五采色帝異之以問臨邑侯劉復復不能對薦
逵博物多識帝乃召見逵問之對曰昔武王終父之業
鸑鷟在岐宣帝威懷戎狄神雀仍集此胡降之徵也帝
勑蘭臺給筆札使作神雀頌拜為郎後為魯相所作詩
頌誄書連珠酒令凡九篇
班固字孟堅彪子也弱冠而孤作幽通賦以致命遂志
永平中為郎典校祕書時京師修起宫室濬繕城隍而
關中耆老猶望朝廷西顧固感前世相如壽王東方之
徒造搆文辭終以諷勸乃上兩都賦盛稱雒邑制度之
美以折西賓淫侈之論固所著典引賓戲應譏詩賦銘
誄頌書文記議六言在者凡四十一篇
𫝊毅字武仲扶風人明帝永平中於平陵習章句因作
廸志詩章毅以帝求賢不篤士多隱處故作七激以為
諷建初中章帝博召文學之士以毅為蘭臺令史拜郎
中與班固賈逵共校書毅追美孝皇帝功德最盛而廟
頌未立乃依清廟作顯宗頌十篇奏之毅早卒著詩賦
誄頌祀文七激連珠凡二十八篇
馮衍字敬通京兆杜陵人幼有竒才為曲陽令得罪西
歸故郡衍不得志退而作賦自勵命其篇曰顯志顯志
者言光明之情昭章玄妙之思也居貧年老卒於家所
著賦誄銘問交德誥慎情(衍集有問交一篇慎情一篇)書記說自序
官錄策五十篇章帝甚重其文
王景字仲通樂浪人建初七年為徐州刺史先是杜陵
杜篤奏上論遷都賦欲令車駕還遷長安耆老聞者皆
動懷土之心莫不眷然仲立西望舊京以宫廟已立恐
人情疑惑會時有神雀諸瑞乃作金人論頌雒邑之美
崔駰字亭伯篆孫也善屬文嘗以典籍為業未遑仕進
之事時人或譏其太玄静將以後名失實駰擬揚雄解
嘲作達旨以答焉(華嶠曰駰譏揚雄以為范蔡鄒衍之徒乘釁相傾誑曜諸侯者也而云彼)
(我異尚又曰竊資卓氏割炙細君斯蓋士之贅行而云不能與此數公者同以為失類而改之也)元和
中章帝始修古禮廵狩方岳駰上四廵頌以稱漢德辭
甚典美為竇憲主簿出為長岑長以遠去不之官而歸
和帝永元中卒所著詩賦銘頌書記表七依婚禮結言
達旨酒警合二十一篇
崔瑗字子玉駰子也為濟北相卒瑗高於文詞尤善為
書記箴銘所著賦碑銘箴頌七蘇(牧乘七發之流)南陽文學官
志嘆辭移社文悔祈草書埶七言凡五十七篇其南陽
文學官志稱於後世諸能為文者皆自以弗及
崔烈有文才所著詩書教頌等凡四篇位至太尉
崔實字子真一名台字元始為尚書病卒所著碑論箴
銘答七言詞文表記書凡十五篇
李尤字伯仁廣漢人少以文章顯和帝時侍中賈逵薦
尤有相如揚雄之風召詣東觀受詔作賦拜蘭臺令史
累遷樂安相卒所著詩賦銘誄頌七嘆哀典凡二十八
篇
李漢廣漢人有文才為東觀郎著賦誄頌論數十篇
桓麟郁孫也為許令卒著誄讃說書凡二十篇(摯虞文章志麟)
(文在者十八篇有碑九首誄七首說一首沛相郭府君書一首)
桓彬字彦林麟子也為尚書郎卒於家所著七說及書
凡三篇
朱穆字公叔南陽人嘗感時澆薄慕尚敦篤乃作崇厚
論又著廣絶交論亦矯時之作後為尚書卒所著論策
奏教書詩記嘲凡二十篇(穆著論甚美蔡邕嘗至其家自寫之)
張衡字平子南陽人少善屬文和帝永元中天下承平
日久自王侯以下莫不踰侈衡乃擬班固兩都作二京
賦因以諷諫精思𫝊會十年乃成順帝初為太史令衡
不慕當世所居之官輒積年不徙自去史職五載復還
乃設客問作應間以見其志遷侍中中官共讒之衡嘗
思圖身之事以為吉凶倚伏幽微難明乃作思玄賦以
宣寄情志後為尚書卒所著詩賦銘七言靈憲應間七
辨廵誥懸圖凡三十二篇(衡集作玄圖蓋懸與玄通)
葛龔字元甫梁國寧陵人也和帝時以善文記知名著
文賦碑誄書記凡二十篇終臨汾令
胡廣字伯始南郡華容人為太傅錄尚書令薨初揚雄
依虞箴作十州二十五官箴其九箴亡闕後涿郡崔駰
及子瑗及臨邑侯劉騊駼增補十六篇廣復繼作四篇
文甚典美乃悉撰次首目為之解釋名曰百官箴凡四
十八篇其餘所著詩賦銘頌箴弔及諸解詁凡二十二
篇
夏恭字敬公梁國蒙人為太山郡尉卒官恭為文著善
賦頌詩勵學凡二十篇恭子牙少習家業著賦頌讚誄
凡四十篇舉孝廉早卒
蘇順字孝山京兆人和安間以才學見稱為郎中卒官
所著賦論誄哀辭雜文凡二十六篇時三輔多士扶風
曹衆伯師亦有才學著誄書論四篇又有曹朔不知何
許人作漢頌四篇
劉珍一名寳南陽人安帝延光五年為衛尉卒官著誄
頌連珠凡七篇
黃香字文彊能文章為魏郡太守卒官著賦牋奏書令
凡五篇
馬融字季長有俊才安帝永初四年為校書郎中是時
鄧太后臨朝鄧隲兄弟輔政以為文德可興武功宜廢
遂廢蒐狩之禮初元二年乃上廣成頌以諷出為河間
王廐長史時車駕東廵岱宗融上東廵頌帝竒其文召
拜郎中桓帝延熹九年卒年八十八所著賦頌碑誄書
記表奏七言琴歌對策遺令凡二十一篇
崔琦字子瑋涿郡人少游學京師以文章博通稱舉孝
廉梁冀聞其清與交琦作外戚箴以戒之琦以言不從
失意復作白鵠賦以為風後為冀殺之所著賦頌銘誄
箴弔論九咨七言凡十五篇
王逸字叔師順帝時為侍中著賦誄書論及雜文凡二
十一篇又作漢詩凡一百二十三篇
王延壽字文考逸之子也有儁才少游魯國作靈光殿
賦後蔡邕亦造此賦未成及見延壽所為甚竒之遂輟
翰而已曾有異夢意惡之乃作夢賦以自勵後溺水死
邊讓字文禮陳畱人少辯博能屬文作章華賦雖多淫
麗之辭而終之以正亦如相如之諷也位至九江太守
邊韶字孝先陳畱人以文學知名為陳相卒於官著詩
頌碑銘書策五十篇
趙壹恃才倨傲屢抵罪幾致死友人救得免壹乃貽書
謝恩及為窮鳥賦又作刺世疾邪賦著賦頌箴誄書及
雜文十六篇壹十辟公府竝不就終於家
張升字彦真尉氏人為外黃令著賦誄頌碑書凡十六
篇
侯瑾字子瓏燉煌人州郡累召公車有道徵並稱疾不
到作矯世論以譏刺當世而徙入山中單思著述以莫
知於世故作應時賓難以自寄餘所作雜文數十篇多
亡矣西河人敬其才而不敢名之皆稱為侯君
劉梁字曼山一名岑東平人少孤貧嘗疾世多利交以
邪曲相黨乃著破羣論時之覽者以為仲尼作春秋亂
世知志今此論之作俗士豈不愧心又作辨和同之論
為尚書郎累遷野王令未行病卒
蔡邕字伯喈陳畱圉人少博學好辭章閒居翫古不交
當世感東方客難及揚雄班固崔駰之徒設疑以自通
乃斟酌羣言韙其是而矯其非作釋誨以戒勵後為左
中郎將邕著詩賦碑誄銘讚連珠箴弔論議獨斷勸學
釋誨叙樂女訓篆埶祝文章表書記凡四百篇傳於世
仲長統字公理山陽人博涉書記贍於文辭後恭丞相
曹操軍事卒統友人東海繆襲嘗稱統文章足當西京
董賈劉揚
楊修字德祖有俊才為丞相曹公主簿所著賦頌碑讚
詩哀辭表記書凡十五篇
禰衡字正平平原人少有才辨曹公送與劉表表及荆
州士大夫先服其才名甚賓禮文章言議非衡不定表
嘗與諸文人共草章奏並擇其才思時衡出還見之開
省未周因毁以抵地表憮然為駭衡乃從求筆札湏臾
立成辭義可觀表大悅益重之後復侮慢於表表耻不
能容以江夏太守黃祖性急故送衡與之祖亦善待焉
衡為作書記輕重疎密各得體宜祖持其手曰處士此
正得祖意如祖腹中之所欲言也祖長子射為章陵太
守嘗大會賓客人有獻鸚鵡者黃祖舉巵於衡曰願先
生賦之以娛嘉賓衡覽筆而作文無加點辭采甚麗後
為祖所殺
張超字子並河間人畱侯良之後有文才靈帝時從車
騎將軍朱㒞征黃巾為别部司馬著賦頌碑文薦檄牋
書碣文嘲凡十九篇
高彪字子義吳郡人除郎中校書東觀數奏賦頌竒文
因事諷諫靈帝異之時京兆第五永為督軍御史使督
幽州百官大會祖餞於長樂觀議郎蔡邕等皆賦詩彪
乃獨作箴邕等甚美其文以為莫尚也出為内黃令卒
於官文章多亡
張奐字然明酒泉人後為弘農人為太常以黨罪歸田
里卒所著銘書教誡述志對策章表二十四篇
李固字子堅漢中人為太尉所著章表奏議教令對策
記銘凡十一篇
延篤字叔堅南陽人為京兆尹以病免歸卒于家所著
詩論銘書應訊表教令凡二十篇
應奉字世叔汝南人為司隸校尉及黨事起奉乃慨然
以疾自退追愍屈原因以自傷著感騷三十篇數萬言
盧植字子幹涿郡人為北中郎將免官隱於上谷卒所
著碑誄表記凡六篇
陶邱洪字子休平原人清達博辨文冠當代辟太尉府
卒
皇甫規字威明安定朝那人為護羌校尉以疾卒所著
賦銘碑讚禱文弔章表教令書檄牋記凡二十七篇
魏孔融字文舉魯國人為少府所著詩頌碑文論議六
言策文表檄教令書記凡二十五篇
王粲字仲宣山陽高平人為太祖軍謀祭酒魏國建為
侍中粲善屬文舉筆便成無所改定時人常以為宿搆
然正復精意單思亦不能加也(粲才既高辨論應幾鍾繇王朗等雖名為魏卿)
(相至於朝廷奏議皆擱筆不能措手)著詩賦論議垂六十篇
徐幹字偉長北海人陳琳字孔璋廣陵人阮瑀字元瑜
陳畱人應瑒字德璉汝南人劉楨字公幹東平人幹為
司空軍謀祭酒掾屬五官將文學琳瑀為司空軍謀祭
酒管記室軍國書檄多琳瑀所作也琳徙門下督瑀為
倉曹掾屬瑒楨並為太祖丞相掾咸著文賦數十篇(魏文)
(帝典論曰魏世文人魯國孔融廣陵陳琳山陽王粲北海徐幹陳畱阮瑀汝陽應瑒東平劉楨斯七子者於學)
(無所遺於辭無所假粲長於辭賦幹時有逸氣然非粲匹也如粲之初征登樓槐賦征思幹之玄猨漏巵圓扇)
(橘賦雖張蔡不過也然於他文未能稱是琳瑀之章表書記今之儁也應瑒和而不壯劉楨壯而不密孔融體)
(氣高妙有過人者然不能持論理不勝辭至于雜以嘲戲乃其所善揚班之儁也自潁川邯鄲淳繁欽陳畱路)
(粹沛國丁儀丁廙弘農楊修河内荀繹等亦有文采而不在此七人之列瑒弟璩璩子貞咸以文章顯)
邯鄲淳一名竺字子叔潁川人博學有文章黃初中為
博士給事中作投壺千餘言奏之文帝以為工賜帛千
疋
繁欽字休伯以文才機辯少得名於汝潁欽既長於書
記又善為詩賦其所與太子書說喉轉意率皆巧麗為
丞相主簿卒
夏侯會字雅權幼以才學見稱善屬文議終樂安太守
與陳郡太守任城孫該郎中令河東杜摯等並著文賦
頗傳於世
韋誕字仲將太僕端之子終光禄大夫有文才善屬辭
章
劉劭字孔才廣平人為散騎常侍嘗作趙都賦明帝美
之詔劭作許都雒都賦時外興軍旅内營宫室劭作二
賦皆諷諫焉
衛覬字伯儒河東人少夙成以才學稱為尚書凡所撰
述數十篇黃初中潘勖王象與覬並以文書顯
潘勖字元茂為尚書左丞魏公九錫策命勖所作也
王象字羲伯黃初時為散騎常侍初建安中與同郡荀
緯等俱為魏太子所禮待及王粲陳琳阬瑀路粹等亡
後新出之中惟象才最高
吳質字季重濟隂人為北中郎將以文才為文帝所善
應璩字休璉博學好屬文善為書記曹爽秉政多違法
度璩為詩以諷焉其言雖頗諧合多切時要世共傳之
終於侍中
周不疑年十七著文選論四首
嚴苞黃初中以高才入為祕書丞數奏文賦文帝異之
夏侯玄字太初為太常玄常著樂毅張良及本無肉刑
論辭旨通遠咸傳於世
何晏字平叔為尚書晏少以才秀知名作道德論及諸
文賦著述凡數十篇
袁亮貞固有學行疾何晏鄧颺等著論以譏刺之位至
尚書
劉盛有文藻又善言名理諸所論著並傳於世
鍾會字士季為中書侍郎時司馬景王命中書令虞松
作表再呈不可意命松更定以經時松思竭不能改心
存之形於顔色會察其有憂問松所能松以實答會取
視為定五字松悅服以呈王王曰不當爾邪誰所定也
松曰鍾會向亦欲啟之會公見不敢饕其能王曰如此
可大用可令來
蜀諸葛亮字孔明為丞相亮言教書奏多可觀别為一
集
楊戱字文然犍為人為射聲校尉以後主延熙四年著
季漢輔臣贊其所頌述今多載於蜀書
呂雅為謁者清厲有文才著格論十五篇
郤正字令先河南人弱冠能屬文為祕書郎性澹於榮
利而尤耽意文章自司馬王揚班𫝊張蔡之儔遺文篇
賦及當世美書善論益部有者則鑽鑿推求略皆寓目
自在内職三十年官不過六百石依則先儒假文以見
意號曰釋譏其文繼於崔駰達旨景耀六年後主從譙
周之計遣使請降於鄧艾其書正所造也凡所著述詩
論賦之屬垂百篇
秦宓字子勑廣漢人少有才學為大司農卒宓見帝系
之文五帝皆同一族宓辯其不然之本論皇帝王覇飬
龍之說甚有通理譙允南少時數往諮訪記錄其言於
春秋然否論
譙周字允南巴西人為中散大夫太子家令于時軍旅
數出百姓彫瘁周與尚書令陳祗論其利害退而書之
謂之仇國論
陳術字申伯漢中人博學多聞著釋論七篇歴三郡太
守
吳張紘字子綱廣陵人為大帝長史見柟橊枕愛其文
為作賦陳琳在北見之以示人曰此吾鄉里張子綱所
作也後紘見陳琳作武庫賦應譏論與琳書深嘆美之
琳答曰自僕在河北與天下隔此間率少於文章易為
雄霸故使僕受此過差之譚非其實也今景興(魏王朗字景興)
在此足下與子布(吳張昭字子布)在彼所謂小巫見大巫神氣
盡矣紘著詩賦銘誄十餘篇
胡綜字偉則汝南固始人也為建武中郎將黃武八年
夏黃龍見舉口於是大帝稱尊號因瑞改元又作黃龍
大牙樹在中軍諸軍進退視其所向命綜作賦後為偏
將軍凡自大帝統事諸為文誥策命鄰國書符略皆綜
之所造也
薛綜字敬宗沛郡人少善屬文有秀才為太子少傅領
選曹尚書赤烏六年卒凡所著詩賦難論數萬言名曰
私載子瑩建衡中為選部尚書領太子少傅後主追嘆
綜遺文且命瑩繼作瑩遂獻詩
張昭字子布彭城人少好學時汝南主簿應劭議宜為
舊君諱論者互有異同著論州里才士陳琳等皆稱善
之
嚴畯字曼才彭城人少耽學為尚書令卒畯著孝經傳
潮水論又與裴玄張承論管仲季路皆傳於世
孫丞好學有文章作螢火賦行於世
范慎字孝敬廣陵人為太子登賓客著論二十篇名曰
矯非後為太尉終
韋曜字弘嗣吳郡人少好學能屬文為太子中庶子時
蔡穎亦在東宫性好博奕太子和以為無益命曜論之
册府元龜卷八百三十七
