冊府元龜卷五百四十宋王欽若等撰
諫諍部
直諫第七
吳賀邵為中書令時孫皓兇暴驕矜政事日弊邵上疏
諫曰古之聖王所以潜處重闈之内而知萬里之情垂
拱袵席之上眀照八極之際者任賢之功也陛下以至
德淑姿統承皇業宜率身履道恭奉神器旌賢表善以
康庶政自頃年以来朝列紛錯真偽相貿上下空任文
武曠位外無山嶽之鎮内無拾遺之臣佞䛕之徒拊翼
天飛干弄朝威盗竊榮利而忠良排墜信臣被害是以
正士摧方而庸臣苟媚先意承指各希時趨人執反理
之評士吐詭道之論遂使清流變濁忠臣結舌陛下處
九天之上隱百重之室言出風靡令行景從親洽寵媚
之臣日聞順意之辭將謂此軰實賢而天下已平也臣
心所不安敢不以聞臣聞興國之君樂聞其過荒亂之
主樂聞其譽聞其過過日消而福臻聞其譽譽曰損而
禍至是以古之人君揖讓以進賢虛己以求過譬天位
於乘犇以虎尾為警戒至於陛下嚴刑法以禁直辭黜
善士以逆諫臣眩曜毁譽之實沉淪近習之言昔高宗
思佐夢寐得賢而陛下求之如忘忽之如遺故常侍王
蕃忠恪在公才任輔弼以醉酒之間加之大戮近鴻臚
葛奚先帝舊臣偶有逆忤昏醉之言耳三爵之後禮所
不諱陛下猥發雷霆謂之輕慢飲之醇酒中毒隕命自
是之後海内悼心朝臣失圖仕者以退為幸居者以出
為福誠非所以保光洪緒熙隆道化也又何定本趨走
小人僕隸之下身無錙銖之行能無鷹犬之用而陛下
愛其佞媚假其威柄使定恃寵放恣自擅威福口正國
議手弄天機上虧日月之眀下塞君子之路夫小人求
入必進姦利定間妄興事役發江邊戍兵以驅麋鹿結
置山陵芟夷林莽殫其九野之獸聚於重闈之内上無
益時之分下有損耗之費而兵事罷於運送人力竭於
驅逐老弱饑凍大小怨歎臣竊觀天變自比年以来陰
陽錯謬四時逆節日食地震中夏隕霜參之典籍皆陰
氣凌陽小人弄勢之所致也臣嘗觀覽書傳驗諸行事
菑祥之應所為寒慄昔高宗修己以消鼎雉之異宋景
崇德以退熒惑之變願陛下上懼皇天譴告之誚下追
二君禳菑之道遠覽前代任賢之功近寤今日謬授之
失清澄朝位旌叙俊乂放退佞邪抑奪姦勢如是之軰
一勿復用廣延淹滯容受直辭祗承乾旨敬奉先業則
大化光敷天人望塞也傳曰國之興也視民如赤子其
亡也以民為草芥陛下昔韜神光潜德東夏以聖哲茂
姿龍飛應天四海延頸八方拭目以成康之化必隆於
旦夕也自登位以来法禁轉苛賦調益繁中宫内豎分
布州郡横興事役競造姦利百姓罹杼軸之困黎民罷
無已之求老幼饑寒家戸菜色而所在長吏迫畏罪負
嚴刑峻法苦民求辦是以人力不堪家戸離散呼嗟之
聲感傷和氣又江邊戍兵遠當以拓土廣境近當以守
界備難宜時優育以待有事而徵發賦調煙至雲集衣
不全裋褐食不贍朝夕出當鋒鏑之難入抱無聊之蹙
是以父子相棄叛者成行願陛下寬賦除煩賑恤窮乏
省諸不急盪禁約法則海内樂業大化普洽矣夫民者
國之本食者民之命也今國無一年之儲家無經月之
蓄而後宫之中坐食者萬有餘人内有離曠之怨外有
損耗之費使庫廪空於無用士民饑於糟糠又北敵注
目伺國盛衰陛下不恃己之威德而怙敵之不来忽四
海之困窮而輕虜之不為難誠非長策廟勝之要也昔
太皇帝勤身苦體創基南夏割據江山拓土萬里雖承
天贊實繇人力也餘慶遺祚至於陛下宜勉崇德器以
光前烈愛民養士保全先軌何可忽顯祖之功勤輕難
得之大業忘天下之不振替興衰之巨變哉臣聞否泰
無常吉凶繇人長江之限不可久恃苟我不守一葦可
航也昔秦建皇帝之號據殽函之阻德化不脩法政苛
酷毒流生民忠臣杜口是以一夫大呼社稷傾覆近劉
氏據三關之險守重山之固可謂金城石室萬世之業
任授失人一朝喪没君臣係頸共為羈僕此當世之眀
鑒目前之儆戒也願陛下遠考前事近覽世變豐基強
本割情從道則成康之治興而聖祖之祚隆矣書奏皓
深恨之
晉秦秀為博士時王濬有平吳之勲而為王渾所譛毁
武帝雖不從無眀賞罰以濬為輔國大將軍天下咸為
之怨秀上言曰自大晉啓祚輔國之號率以舊恩此為
王濬無功之時受九列之顯位立功之後更得寵人之
辱號也四海視之孰不失望蜀小吳大平蜀之後二將
皆就加三事今濬還而降等天下安得不惑乎吳之未
亡也雖以三祖之神武猶躬受其屈以孫皓之虛名足
以驚動諸夏每一小出雖聖心知其垂亡然中國輙懷
惶怖當爾時有能借天子百萬之衆平而有之與國家
結兄弟之交臣恐朝野寔皆甘之耳今濬舉蜀漢之卒
數旬而平吳雖舉吳人之財寳以與之本非已分有焉
而遽與計較乎
武帝會朝臣立議齊王攸當之藩尚書左僕射散騎常
侍王渾上書諫曰伏承聖詔憲章古典進齊王攸為上
公崇其禮儀遣攸之國昔周氏建國大封諸姬以藩帝
室永世作憲至於公旦武王之弟左右王事輔濟大業
不使歸藩眀至親議著不可遠朝故也是故周公得以
聖德光弼幼主忠誠著於金縢光述文武仁聖之德攸
於大晉姬旦之親也宜贊皇朝與聞政事實為陛下腹
心不二之臣且攸為人修潔義信加以懿親志存忠貞
今陛下出攸之國假以都督虛號而無典戍幹方之實
去離天朝不豫王政傷母弟至親之休虧友于欵篤之
義懼非陛下追述先帝文眀太后待攸之宿意也若以
攸望重於事宜出者今以汝南王亮代攸亮宣皇帝子
文皇帝弟伷駿各處方任在内外之資論以後慮亦不
為輕攸今之國適足長異同之論以損仁慈之美耳而
令天下窺陛下有不崇親親之情臣竊為陛下不取也
若以后妃外親任以朝政則有王氏傾漢之權吕產專
朝之禍若以同姓至親則有吳楚七國逆亂之殃歴觀
古今苟事輕重所在無不為害也不可事事曲設隄防
慮方来之患者也唯當任正道而求忠良若以智計猜
物雖親見疑至於疏遠者亦何能自保乎人懷危懼非
為安之理此最有國家者之深忌也愚以為太子太保
缺宜留攸居之與太尉汝南王亮衛將軍王珧共為保
傅幹理朝事三人齊位足相持正進有輔納廣義之益
退無偏重相傾之勢今陛下有篤親親之恩使攸蒙仁
覆之惠臣同國休戚義在盡言心之所見不能嘿己私
慕魯女存國之志敢陳愚見觸犯天威欲陛下事每盡善
冀萬分之助臣而不言誰當言者帝不納
庾旉為博士齊王攸之就國也下禮官議崇錫之物旉
與大叔廣劉暾繆蔚郭頥秦秀傅珍等上表諫曰書稱
帝堯克眀峻德以親九族武王光有天下兄弟之國十
有六人同姓之國四十人元勲睦親顯以殊禮而魯衛
齊晉大啟土宇並受分器所謂惟善所在親疏一也大
晉龍興隆唐周之遠跡王室親屬佐命功臣咸受爵土
而四海乂安今吳會已平詔大司馬齊王出統方嶽當
遂撫其國家將凖古典以垂永制昔周之選建眀德以
左右王室也則周公為太宰康叔為司寇聃季為司空
及召芮畢毛諸國皆入居公卿大夫之位眀股肱之任
重守地之位輕也未聞古典以三事之重出之國者漢
氏諸侯王位尊勢重在丞相三公上其入贊朝政者乃
有兼官其出之國亦不復假台司虛名為隆寵也昔申
無宇曰五大不在邊先儒以為貴寵公子公孫累世正
卿也又曰五細不在庭先儒以為賤妨貴少陵長遠間
親新間舊小加大也不在庭不在朝廷為政也又曰親
不在外羈不在内今棄疾在外鄭丹在内君其少戒之
叔向有言公室將卑其枝葉先落公室公族之本而去
之諺所謂芘焉而縱尋斧柯者也今使齊王賢邪則不宜
以母弟之親尊居魯衛之常職不賢邪不宜大啓土宇
表建東海也古禮三公無職坐而論道不聞以方任嬰
之惟周室大壞宣王中興四夷交侵救急朝夕然後命
召穆公征淮夷故其詩曰徐方不回王曰旋歸宰相不
得久在外也今天下已定六合為家將數延三事與論
太平之基而更出之去王城二千里違舊章矣旉草議
先以呈父純純不禁太常鄭默博士祭酒曹志並過其
事武帝以博士不答所問答所不問大怒旉等並除名
又博士秦秀等以為齊王宜輔内朝政不可之藩祭酒
曹志魏曹植之子嘗恨其父不得志於魏因愴然嘆曰
安有如此之才如此之親不得樹本助化而遠出海隅
晉朝之隆其殆乎哉乃奏議曰伏聞大司馬齊王當出
藩東夏備物盡禮同之二伯今陛下為聖君稷契為賢
臣内有魯衛之親外有齊晉之輔坐而守安此萬世之
基也古之夾輔王室同姓則周公其人也異姓則太公
其人也皆身在内五世反葬後雖有五霸代興桓文譎
主下有請隧之僣上有九錫之禮終於譎而不正驗於
尾大不掉豈與召公之歌棠棣周詩之詠鴟鴞同日論
哉今聖朝創業之始始之不諒後事難工幹植不強枝
葉不茂骨骾不存皮膚不充自羲皇以来豈是一姓之
獨有欲結其心者當有磐石之固夫欲享萬世之利者
當與天下議之故天聰眀自我人聰眀秦魏欲獨擅其
威而財得没其身周漢能分其利而親疎為之用此自
聖主之深慮日月之所照事雖淺當深謀之言雖輕當
重思之志備位儒官若言不及禮是志寇竊知忠不言
議所不敢志以為當如博士等議議成當上見其從弟
高邑公嘉嘉曰兄議甚切百年之後必書晉史目下將
見責邪帝覽議大怒曰曹志尚不眀吾心况四海乎以
議者不指答所問横造異論策免太常鄭默於是有司
奏收志等結罪詔惟免志官以公還第
裴頠為左僕射侍中惠帝時以陳凖子康韓蔚子嵩並
侍東宫頠諫曰東宫之建以儲皇極其所與遊接必簡
英俊宜用成德康嵩幼弱未識人理立身之節東宫實
體夙成之表而今有童子侍從之聲未是光闡遐風之
弘理也
閻纘為西戎校尉愍懷太子之廢也纘輿棺詣闕上書
理太子之冤曰伏見赦文及榜下前太子遹手䟽以為
驚愕自古以来臣子悖逆未有如此之甚也幸賴天慈
全其首領臣伏念遹生於聖父而至此者由於長養深
宫沉淪富貴受饒先帝父母驕之每見選師傅下至羣
吏率取膏梁擊鐘鼎食之家希有寒門儒素如衛綰周
文石奮䟽廣洗馬舍人亦無汲黯鄭莊之類遂使不見
事父事君之道臣案古典太子居以士禮與國人齒以
此眀先王欲令知先賤然後乃貴自頃東宫亦微太盛
所以致敗也非但東宫歷觀諸王師友文學皆豪族力
能得者率非龔遂王陽能以道訓友無亮直三益之節
官以文學為名實不讀書但共鮮衣好馬縦酒高會嬉
遊博奕豈有切磋能相長益臣嘗恐公族陵遲以此歎
息今遹可以為戒恐其被斥棄逐遠郊始當悔過無所
復及昔戾太子無状稱兵距命而壺關三老上書有田
千秋之言猶曰子弄父兵罪應笞耳漢武感悟築思子
之臺今遹無状言語悖逆受罪之日不敢失道猶為輕
於戾太子尚可禁持重選保傅如司空張華道德深遠
乃心忠誠以為之師光祿大夫劉寔寒苦自立終始不
衰年同吕望經籍不廢以為之保尚書僕射裴頠眀允
恭肅體道居正以為之友置游談文學皆選寒門孤官
以學行自立者及取服勤更事涉履艱難事君事親名
行素聞者使與共處使嚴御史監護其家絶貴戚子弟
輕薄賓客如此左右前後莫非正人師傅文學可令十
日一講使共論議於前勅使但道古今孝子慈親忠臣
事君及思愆改過之義皆聞善道庶幾可全昔太甲有
罪放之三年思庸克復為殷眀王又魏文帝懼於見廢
夙夜自祇竟能自全及至眀帝因母得罪廢為平原侯
為置家臣庶子師友之學皆取正人共相規矯兢兢慎
罰事父以孝父沒事母以謹聞於天下于今稱之漢高
皇帝數置酒於庭欲廢太子後四皓為師子房為傅竟
復成就前事不忘後事之戒孟軻有云孤臣孽子其操
心也危其慮患也深故多善功李斯云慈母多敗子嚴
家無格虜繇陛下驕遹使至於此庶其受罪以来足自
思改方今天下多虞四夷未寧將伺國隙儲副大事不
宜空虚宜為大計小復停留先加嚴誨依平原侯故事
若不悛改棄之未晩也臣素寒門無力仕官不經東宫
情不私遹念昔楚國處女諫其王曰有龍無尾言年四
十未有太子臣嘗僃近職雖未能自結天日情同閽寺
悾悾之誠皆為國計臣老母見臣為表乃為臣卜卦云
書御即死妻子守臣涕泣見止臣獨以為頻見拔擢嘗
為近職此恩難忘何以報德唯當陳誠以死獻忠輒具
棺絮伏須刑誅書奏御不省皇太孫立纘復上疏曰臣
前上書訟太子之枉不見省覽昔壺關三老陳衛太子
之冤而漢武築思子之臺高廟令田千秋上書不敢正
言託以鬼神之教而孝武大感月中三遷位至丞相乘
車入殿號曰車氏恨臣精誠微薄不能有感竟使太子
流離沒命許昌向令陛下即納臣言不至此禍天贊聖
意三公獻謀庶人賜死罪人斯得太子以眀臣恨其晩
無所復及詔書慈悼迎喪反葬復其禮秩誠副衆望不
意呂霍之變復生於今日伏見詔書建立太孫斯誠陛
下上順先典以安社稷中慰慈悼冤魂之痛下令萬國
心有所繫追惟庶人所為無状幾傾宗廟頼相國太宰
至忠憤發潜謀俱斷奉贊聖意以成神武雖周誅二叔
漢掃諸吕未足以喻臣願陛下因此大更釐改以為永
制禮置太子居以士禮與國人齒為置官屬皆如朋友
不為純臣既使上厭至望以崇孝道又令不相嚴憚易
相規正昔漢武既信姦讒危害太子復用望氣之言欲
盡誅詔獄中囚邴吉以皇孫在焉閉門距命後遂擁護
皇孫督罰乳母卒至成人立為孝宣皇帝苟志於忠無
往不可歷觀古人雖不避死亦由世教寬以成節雖距
詔書事在於忠故宥而不責自晉興以来用法太嚴遲
速之間輒加誅斬一身伏法猶可強為今世之誅動輒
滅門昔吕后臨朝肆意無道周昌相趙三召其王而昌
不遣先徵昌入後復召王此繇漢制本寬得使為快假
令如今吕后必謂昌已反夷其三族則誰敢為殺身成
義者哉此法宜改可使經遠又漢初廢趙王張敖其臣
貫高謀殺高祖高祖不誅以眀臣道田叔孟舒十人為
奴髠鉗隨王隱親侍養故令平安向使晉法得容為義
東宫之臣得如周昌固護太子得如邴吉距詔不坐伏
死諫諍則聖意必變太子以安如田叔孟舒侍從不罪
者則隱親左右姦凶毒藥無緣得設太子不夭也臣每
責東宫臣故無侍從者後聞頗有人於道路望車拜辭
而有司收付雒陽獄奏科其罪然臣固莫從良有以也
又本置三率盛其兵馬所以宿衛防虞而使者卒至莫
有警嚴覆請審者此由恐畏滅族今皇孫冲幼世事多
故若有不虞強臣專制姦邪矯詐雖有相國保訓東宫
擁佑之恩同於邴吉適可使玉體安全宜開来防可著
于令自今以後諸有廢興倉卒羣臣皆得輙嚴須錄詣
殿前面受口詔然後為信得同周昌不遣王節下聽臣
子隱親得如田叔孟舒不加罪責則永固儲副以安後
嗣之遠慮也来事難知往事可改臣前每見詹事裴權
用心懇惻舍人秦戢數上疏啓諫而爰倩贈以九列權
有忠意獨不蒙賞謂宜依倩為比以寵其魂推尋表䟽
知秦戢軰及司隸所奏諸敢拜辭於道路者眀詔稱揚
使微異於衆以勸為善以奬將来也纘又陳今相國雖
已保傅東宫保其安危至於旦夕訓誨輔𨗳出入動静
劬勞宜選寒苦之士忠貞清正老而不衰如城門校尉
梁柳白衣南安朱冲比者以為師傅其侍臣以下文武
將吏且勿復取盛戚豪門子弟若吳太妃家室及賈郭
之黨如此之軰生而富溢無念脩己率多輕薄浮華相
驅放縦皆非所補益少主者也皆可擇寒門篤行學問
素士更履險易節義足稱者以備羣臣可輕其禮儀使
與古同於相切磋為益昔魏文帝之在東宫徐幹劉楨
為友文學相接之道並如氣類吳太子登顧譚為友諸
葛恪為賓臥同床悵行則參乘删交如布衣相呼以字
此則近代之眀比也天子之子不患不富貴不患人不
敬畏患於䮦盈不聞其過不知稼穡之艱難耳至於甚
者乃不知名六畜可不勉哉昔周公親撻伯禽曹參笞
窋二伯聖考慈父皆不傷恩今不忍小相維持令至闕
失頓相罪責不亦誤哉在禮太子朝夕視膳昏定晨省
跪問安否於情得盡五日一朝於敬既簡於恩亦疏易
致搆間故曰一朝不朝其間容刀五日之制起漢高祖
身為天子父猶庶人萬幾事多故闕私敬耳今主上臨
朝太子無事專主孝養宜改此俗文王世子篇曰王李
一飯亦一飯再飯亦再飯安有逸豫五日一覲哉纘又
陳令迎太子神柩孤魂獨行太孫幼冲不可涉道謂可
遣妃奉迎遠路令其父衍隨行衛護皇太子初見誣䧟
臣家門無祜三世假親具嘗辛苦以家觀國固知太子
有變臣故求副監國欲依邴吉故事距違来使供養擁
護身親飲食醫藥冀足救危主者以臣名資輕淺不肯
見與世人見笑謂為此職進退難居有必死憂臣獨以
為苟全儲君賈氏所誅甘心所願今監國御史直副皆
當三族侍衛無状實自宜然臣謂其小人不足具責故
曾子曰可以託六尺之孤臨大節而不可奪是以聖王
慎選故河南尹向雄昔能犯難定故將鍾會文帝嘉之
始拔顯用至於先帝以為右率如間之事若得向雄之
比則豈可觸哉此二使者但為愚怯亦非與謀但可誅
身自全三族如郭俶郭斌則於刑為當又東宫亦宜妙
選忠直亮正如向雄比陛下千秋萬歲之後太孫幼冲
選置兵衛宜得柱石之士如周昌者世俗淺薄士無廉
節賈謐小兒恃寵恣睢而淺中弱植之徒更相翕習故
世號魯公二十四友又謐前見臣表理太子曰閻兒作
此為徤然觀其意欲與諸司馬家同皆為臣寒心伏見
詔書稱明滿奮樂廣侍郎賈胤與謐親理而亦疏
遠往免父喪之後停家五年雖為小屈有識貴之
潘岳繆徽等皆謐父黨共相沉浮人士羞之聞其晏然
莫不為怪今詔書暴揚其罪竝皆遣出百姓咸云清當
臣獨謂非但岳徽二十四人宜皆齊絀以肅風教朝廷
善其忠烈擢為漢中太守
顧榮為元帝丞相軍司散騎常侍凡所謀畫皆以諮焉
榮既南州望士躬處右職朝野甚推敬之時帝所幸鄭
貴嬪有疾以祈禱頗廢萬幾榮上疏諫曰昔文王父子
兄弟乃有三聖可謂窮理者也而文王日昃不暇飱周
公一沐三握髮何哉誠以一日萬幾不可不理一言蹉
跌患必及之故也當今衰季之末屬亂離之運而天子
流播豺狼塞路公宜露營野次星言夙駕伏軾怒蛙以
募勇士懸膽於庭以表辛苦貴嬪未安藥石實急禱祀
之事誠復可脩豈有便塞參佐白事斷賓客問訊今強
賊臨境流言滿國人心萬端去&KR0556;紛紜願冲虛納下廣
延俊彦思畫今日之要塞鬼道淫祀弘九合之勤雪天
下之恥則羣生有賴開泰有期矣
丁潭為元帝丞相西閣祭酒稱制使各陳時事損益潭
上書曰為國者恃人須才盖二千石長吏是也安可不
眀簡其才使必允當既得其人使久於其職在官者無
苟且居下者有常心此為政之較也今之長吏遷轉既
數有送迎之費古人三載考績三考黜陟中才處局故
難以速成夫兵所以防禦未然鎮塞姦凶周雖三聖功
成由武今戎戰之世益宜留心簡選精銳以僃不虞無
事則優其身有難則責其力竊聞今之兵士或私有役
使而營事不充夫為國者猶為其家也計財力之所任
審取舍之舉動不營難成之功損棄分外之役今兵人
未彊尚審其宜經塗遠舉未獻大捷更使力殫財盡而
威望挫弱也
熊遠為御史中丞元帝時冬雷電且大雨帝下書責躬
引過遠上疏曰被庚午詔書以雷電大震暴雨非時深
自克責雖禹湯罪己未足以喻臣闇於天道竊以人事
論之陛下節儉敦朴愷悌流惠而王化未興者羣公卿
士不能夙夜在公以益大化素飱負乘粃穢眀時之責
也今逆賊猾夏暴虐滋甚二帝幽殯梓宫未反四海延
頸莫不東望而未能遣軍北討讎賊未報此一失也昔
齊侯既敗七年不飲酒食肉况此耻尤大是臣子之責
宜在枕戈為王前驅若此志未果者當上下克儉恤人
養士徹樂減膳惟脩戎事陛下憂勞於上而羣官未同
戚容於下每有會同務在調戲酒食而已此二失也選
官用人不料實德惟在白望不求才幹鄉舉道廢請託
交行有德而無力者退脩望而有助者進稱職以違俗
見譏虚資以從容見貴是故公正道虧私塗日開強弱
相陵冤枉不理今當官者以理事為俗吏奉法為苛刻
盡禮為謟䛕從容為高妙放蕩為達士䮦蹇為簡雅此
三失也世所謂三失者公法加其身私議貶其非轉見
排退陸沉泥滓時所謂三善者王法所不加清論美其
賢漸相登進士不輟官攀龍附鳳翺翔雲霄遂使世人
削方為圓撓直為曲豈待顧道德之清塗踐仁義之區
域乎是以萬幾未整風俗偽薄皆此之由不眀其黜陟
以審能否則此俗未可得而變也今朝廷羣司以從順
為善相違見貶不復論才之曲直言之得失也時有言
者或不見用是以朝少辨諍之臣士有祿仕之志焉郭
翼上書武帝擢為屯留令又置諫官所以從受直言誘
進將来故人得自盡言無隱諱任官然後爵之位定
祿之敷奏以言眀試以功車服以庸舜猶歷試諸難而
今先祿不試甚違古義亂之所由也求才急於䟽賤用
刑先於親貴然後令行禁止野無遺滯堯取舜於側陋
舜拔賢於巖穴姬公不曲繩於天倫叔向不虧法於孔
懷今朝廷法吏多出於寒賤是以章書日奏而不足以
懲物官人選才而不足以濟事宜招賢良於屠釣聘耿
介於丘園若此道不改雖并官省職無救弊亂也能哲
而惠何憂乎驩兜何遷乎有苖何畏乎巧言令色孔壬
此官得其人之益也
郭璞為尚書郎永昌元年皇孫生璞上疏曰有道之君
未嘗不以危自持亂世之主未嘗不以安自居故存而
不忘亡者三代之所興也亡而自以為存者末季之所
廢也是以古之令主開納忠讜以弼其違標顯切直用
攻其短乃至聞一善則拜見規誡則懼何者盖不私其
身處天下以至公也臣竊惟陛下符運至著勲業至大
而中興之祚不隆聖敬之風未躋者殆由法令太眀刑
教太嚴故水至清則無魚政至察則衆乖此自然之勢
也臣去春啟事以囹圄充斥陰陽不和推之卦理宜因
郊祀作赦以蕩滌瑕穢不然將来必有愆陽苦雨之菑
摧震薄蝕之變狂狡蠢戾之妖其後月餘日果薄鬭去
秋以来諸郡並有暴雨水皆洪潦歲用無年適聞吳興
復欲有搆妄者咎徵漸成臣甚惡之頃者以来役賦轉
重獄犴日結百姓困擾甘亂者多小人愚險共相扇動
雖勢無所至然不可不虞案洪範傳君道虧則日蝕人
憤怨則水涌溢隂氣積則下代上此微理潛應已著實
於事者也假令臣遂不幸謬中必貽陛下側席之憂今
皇孫載育天固靈基黔首顒顒實望惠潤又歲涉午位
金家所忌宜於此時崇恩布澤則火氣潛消菑譴不生
矣陛下上承天意下順物情可因皇孫之慶大赦天下
然後眀罰勅法以肅理官克厭天心慰塞人事兆庶幸
甚禎祥必臻矣臣今所陳暫而省之或未允聖旨久而
尋之終亮臣誠若所啓上合願陛下勿以臣身廢臣之
言臣言無隱而陛下納之適所以顯君眀臣直之義耳
疏奏納焉即大赦改年時暨陽人任谷因耕息於樹下
忽有一人著羽衣就淫之既而不知所在谷遂有娠積
月將産羽衣人復来以刀穿其陰下出一蛇子便去谷
遂成宦者後詣闕上書自云有道術帝留谷宫中璞復
上疏曰任谷所為妖異無有因由陛下玄鑒廣覽欲知
其情状引之禁内供給安處臣聞為國以禮正不聞以
邪所聽惟人故神降之吉陛下簡默居正動遵典刑按
周禮奇服怪人不入宫况谷妖詭怪人之甚者而登講
肄之堂密邇殿省之側塵點日月穢亂天聽臣之私情
竊所不取也陛下若以谷信為神靈所憑者則應敬而
遠之夫神聰眀正直接以人事若以谷為妖蠱詐妄者
則當投彼裔土不宜令䙝近紫闈若以谷或是神祗告
譴為國作𤯝者則當克己修禮以弭其妖不宜令谷安
然自容肆其邪變也臣愚以為陰陽陶烝變化萬端亦
是狐狸魍魎憑假作慝願陛下採臣愚懷特遣谷出臣
以人乏忝荷史任敢忘直筆惟義是規其後眀帝即位
谷因亡走
孫霄為瑯琊國右常侍瑯琊悼王煥薨年一歲元帝悼
念不已營起園陵工役甚衆霄上疏諫曰臣聞法度典
制先王所重吉凶之禮事貴不過是以世豐不使奢放
凶荒必務約殺朝聘嘉會足以展庠序之儀殯葬送終
務以稱哀榮之節上無奢泰之謬下無匱竭之困故華
元厚葬君子謂之不臣嬴博至儉仲尼稱其合禮眀傷
財害時古人之所譏節省簡約聖賢之所嘉也語曰上
之化下如風靡草京邑翼翼四方所則眀教化法制不
可不慎也陛下龍飛踐祚興微濟弊聖懷勞謙務從簡
儉憲章舊制猶欲節省禮典所無而反尚飾此臣愚情
竊所不安也棺槨輿服旒翣之屬禮典舊制不可廢闕
凶門栢歴禮典所無天晴可不用遇雨則無益此至宜
節省者也若瑯琊一國一時所用不為大費臣在機近
義所不言今天臺所居王公百僚聚在都輦凡有喪事
皆當供給材木百數竹薄千計凶門兩表衣以細竹及
材木價值既貴又非表凶哀之宜如此過飾宜從粗簡
又按禮記國君之葬棺槨之間容柷大夫容壺士容甒
以壺甒為差則柷財大於壺眀矣槨周於棺槨不甚大
也語曰葬者藏也藏欲其深而固也槨大則難為堅固
無益於送終而有損於財力凶荒殺禮經國常典既減
殺而猶過舊此為國之所厚惜也又禮將葬遷柩於廟
祖而行及墓即窆葬之日即反哭而虞如此則柩不宿
於墓上也聖人非不哀親之在土而無情於丘墓盖以
墓非安神之所故修虞於殯宫始則營草宫於山陵遷
神柩於墓側又非典也非禮之事不可以訓萬國臣至
愚至賤忽求革前之非可謂狂瞽不知忌諱然今天下
至弊自古所希宗廟社稷遠託江表半州之地彫殘以
甚加之荒旱百姓困瘁非但不足死亡是懼此乃陛下
至仁之所矜愍可憂之至重正是規矯末俗改張易調
之時而猶當竭已罷之人營無益之事殫已困之財修
無用之費此固臣之所不敢安也今瑯琊之於天下國
之最大若割損非禮之事務遵古典上以彰聖朝簡易
之至化下以表萬世無窮之規則此芻蕘之言有補萬
一塵露之微有增山海表寝不報
江逌為吏部郎長兼侍中時穆帝將修後池起閣道逌
上疏曰臣聞王者處萬乘之極享富有之大必顯眀制
度以表崇高盛其文物以殊貴賤建靈臺濬辟雍立宫
舘設苑囿所以弘皇上之尊彰臨下之義前聖創其禮
後代遵其矩當代之君咸營斯事周宣興百堵之作鴻
雁歌安宅之歡魯僖修泮水之宫採芹有思樂之頌盖
上之有為非以予欲是盈下之奉上不以劬勞為勤此
自古之令典軌儀之大式也夫理無常然三正相詭司
牧之體與世而移致飾則素故賁返於剝有大必盈則
受之以謙損上益下順兆庶之悦享以二簋用至約之
義是以唐虞流化於茅茨夏禹垂美於卑室過儉之陋
非中庸之制然三聖行之以致至道漢高祖當營建之
始怒宫庫之状孝文處既富之世愛十家之産亦以播
惠當時著稱来葉今者二虜未殄神州荒蕪舉江左之
衆經略艱難漕揚越之粟北饋河雒兵不獲戢運戍悠
遠倉庫内罄百姓力竭加春夏以来水旱為害遠近之
收普減常年財傷人困大役未已軍國之用無所取給
方之往代豐弊相懸損之又損實在今日伏惟陛下聖
質天縱凝曠清虚闡日新之盛茂欽眀之量無欲體於
自然冲素刑乎萬國韶既盡美則必盡善宜養以玄虛
守以無為登覽不以臺觀游豫不以苑沼偃息必於仁
義馳騁極於六藝觀巍巍之隆鑒二代之文仰味羲農
俯尋周孔其為逍遥足以尊道德之輔親縉紳之秀疇
咨以時顧問不倦獻替諷諫日日而聞則庶績惟凝六
合咸熙中興之盛邁於殷宗休嘉之慶流乎無窮昔漢
起德陽鍾離抗言魏營宫殿陳羣正辭臣雖材非若人
然職忝近侍言不足採而義在以聞帝嘉其言而止
孫綽字興公為散騎常侍領著作郎時大司馬桓温欲
經緯中國以河南粗平將移都雒陽朝廷畏温不敢為
異而北土蕭條人情疑懼雖竝知不可莫敢先諫綽上
疏曰伏見征西大將軍臣温表便當躬率三軍討除二
寇蕩滌河渭清灑舊京然後神旂電舒朝服濟江反皇
居於中土正玉衡於天極斯超世之宏圖千載之盛事
然臣之所懷竊有未安以為帝王之興莫不藉地利人
和以建功業貴能以義平暴因而撫之懷愍不建淪胥
秦京遂令鮮卑交侵神州絶綱土分之釁誠由道喪然
中夏蕩蕩一時横流百郡千城曾無完郛者何哉亦以
地不可守投奔有所故也天祚未革中宗龍飛非惟信
順協於天人而已實頼萬里長江畫而守之耳易稱王
公設險以守其國險之時義大矣哉斯已然之眀效也
今作勝談自當任道而遺險較實量分不得不保小以
固存自喪亂以来六十餘年蒼生殄滅百不遺一河雒
丘墟函夏蕭條井堙木刊阡陌夷滅生理茫茫永無依
歸播流江表已經數世存者長子老孫亡者丘隴成行
雖北風之思感其素心目前之哀實為交切若遷都旋
輪之日中興五陵即復緬成遐域泰山之安既難以理
保烝烝之思豈不纏於聖心哉温今此舉誠欲大覽始
終為國遠圖向無山陵之急亦未首決大謀獨任天下
之至難也今發憤忘食忠慨亮到凡在有心孰不致感
而百姓震駭同懷危懼者豈不以反舊之樂賒而趨死
之憂促哉何者植根於江外數十年矣一朝拔之頓驅
踧於空荒之地提挈萬里踰險浮深離墳墓棄生業富
者無三年之糧貧者無一飡之飯田宅不可復售舟車
無從而得捨安樂之國適習亂之鄉出必安之地就累
卵之危將頓仆道塗飄溺江川僅有達者夫國以人為
本疾寇所以為人衆喪而寇除亦安所取裁此仁者所
宜哀矜國家所宜慮也自古今帝王之都豈有常所時
隆則宅中而圖大勢屈則遵養以待會使德不可勝家
有三年之積然後始可謀太平之事耳今天時人事有
未至者矣一朝欲一宇宙無乃頓而難舉乎臣之愚計
以為且可更遣一將有威名資實者先鎮雒陽於陵所
築三壘以奉衛山陵掃平梁許清一河南運漕之路既
通然後盡力於開墾廣田積榖漸為徙者之資如此賊
見亡徵勢必遠竄如其迷逆不化復欲送死者南北諸
軍風馳電赴若身首之救痛癢率然之應首尾山陵既
固中夏小康陛下且端委紫極增修德政躬行漢文簡
樸之志去小惠節浮費審官人練甲兵以養士滅寇為
先十年行之無使隳廢則貧者殖其財怯者充其勇人
知天德赴死如歸以此致政猶運諸掌握何故捨百勝
之長理舉天下而一擲故陛下春秋方富温克壮其猶
君臣相與弘勝德業括囊元吉豈不快乎今温倡高議
聖朝互同臣以輕微獨獻管見出言之難實在今日而
臣區區必聞天聽者竊以無諱之朝狂瞽進說芻蕘之
謀聖賢所採所以不勝至憂觸冐干陳若陛下垂神温
少留思豈非屈於一人而允億兆之願哉如以干忤罪
大欲加顯戮使丹誠上逹退受刑誅雖沒泉壤尸且不
朽桓温見綽表不悅曰致意興公何不尋君遂初賦知
人家國事邪
許榮為左領衛將軍時孝武帝以會稽王道子輔政朝
政既紊榮上疏曰今臺府局吏直衛武官及僕隸婢兒
取母之姓者本臧獲之徒無鄉邑品第皆得命議用為
郡守縣令竝帶職在内委事於小吏手中僧尼乳母競
進親黨又受貨賂輒臨官領衆無衛霍之才而比方古
人為患一也臣聞佛者清遠元虚之神以五戒為教絶
酒不滛而今之奉者穢慢阿尼酒色是躭其違二矣夫
致人於死未必手刃害之若政教不均暴濫無罪必夭
天命其違三矣盗者未必躬竊人財江乙母失布罪由
令尹今禁令不明劫盗公行其違四矣在上化下必信
為本昔年下書勅使盡規而衆議兼集無所採用其違
五矣尼僧成羣依傍法服五戒粗法尚不能遵况精妙
乎而流惑之徒競加敬事又侵漁百姓取財為惠亦未
合布施之道也又陳太子宜出臨東宫尅奬德業疏奏
竝不省
聞人奭為博平令時孝武帝以會稽王道子輔政道子
既為皇太妃所愛時失禮敬帝不能平然以太平之故
加崇禮秩奭上疏曰驃騎諮議參軍茹千秋協附宰相
起自微賤竊弄威權衒賣天官其子壽齡為樂安令贓私
狼藉畏法奔逃竟無罪罰傲然還縣又尼姏屬傾動亂
時榖賤人饑寒流殣不絶繇百姓單貧役調深刻又振
武將軍庾恒鳴角京邑主簿戴良夫苦諫被囚殆至亡
命而恒以醉酒見怒良夫以執忠廢棄又權寵之臣各
開小府施置吏佐無益於官有損於國疏奏帝益不平
而逼於太妃無所廢黜
冊府元龜卷五百四十
