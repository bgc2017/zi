册府元龜卷九百四宋王欽若等撰
總錄部
書信第二
魏王朗東海人魏初為公輔時許靖入蜀為司徒與朗
親善朗與文休(靖字)書曰文休足下消息平安甚善甚善
豈意脱别三十餘年而無相見之緣乎詩人比一日之
别於歲月况悠悠歴累紀之年者哉自與子别若没而
復浮若絕而復連者數矣而今而後居昇平之京師攀
附於飛龍之聖主儕軰略盡幸得老與足下並為遺種
之叟而相去數千里加有邅蹇之隔時聞消息於風聲
託舊情於思想𦕈𦕈異處與異世無以異也往者隨軍
到荆州見鄧子孝桓元將粗聞足下動静云天子既在
益州執軄領郡德素規矩老而不墮是時侍宿武皇帝
於江陵劉景升聽事之上共道足下於通夜拳拳饑渴
誠無已也自天子在東宫及即位之後每會羣賢論天
下髦俊之見在者豈獨人盡易為英士鮮易取最故乃
猥以原壤之朽質感夫子之清聽每叙足下以為謀首
豈其注意乃復過於前世書曰人惟求舊易稱同聲相
應同氣相求劉將軍之與大魏兼而兩之總比二意前
世邂逅以同為暌非武皇帝之旨頃者蹉跌其泰而否
亦非足下之意也深思書易之義利結分於宿好故遣
降者送吳所獻致名馬貂罽得因無嫌道初開通展叙
舊情以逹聲問久闊情慉非夫筆墨所能寫陳亦想足
下同其志念今者親生男女凡有幾人年並幾何僕連
失一男一女今有二男大兒名肅年二十九生於會稽
小兒纔歲餘臨書愴恨有懷𬗟然又曰愚聞受終於文
祖之言於尚書又聞歷數在躬允執其中之文於論語
豈自意得於老耄之齒正値天命受於聖主之會親見
三讓之宏辭觀衆瑞之總集覩升堂穆穆之盛禮瞻燔
燎焜燿之青煙于時忽自以為處唐虞之運際於紫微
之天庭也徒慨不得擕子之手共列於世有二子之數
以聽有唐欽哉之命也子雖在裔土想亦極目而面望
側耳而遐聽延頸而鶴立也昔汝南陳公初拜不依故
常讓上卿於李元禮以此推之吾宜退身以避子位也
苟得避子以竊讓名然後緩帶委質游談於平勃之間
與子共陳往時避地之艱辛樂酒酣讌高談大噱亦足
遺憂而忘老投茟陳情隨以喜笑又曰前夏有書而未
逹今重有書而并致前問皇帝既深悼劉將軍之早世
又愍其孤之不易又惜使足下孔明等四人氣類之徒
遂沈溺於羌夷異種之間永與華夏乖絶而無朝聘中
國之期緣瞻晞故土桑梓之望也故復運慈念而勞仁
心重下明詔以發德音申勑朗等使重為書與足下等
以足下聰明揆殷勤之聖意亦足悟海岱之所常在知
百川之所宜注矣昔伊尹去夏而就殷陳平違楚而歸
漢猶曜德於阿衡著功於宰相若足下能弼人之遺孤
定人之猶豫去非常之偽號事受命之大魏客主兼不
世之榮名上下蒙不朽之常耀功與事並聲與勲著考
績效足以超越伊吕矣既承詔直且服舊之情情不能
已若不言足下之所能陳足下之所見則無以宣明詔
命宏光大之恩叙宿昔夢想之思若天啟衆心子導蜀
意誠此意有擕手之期若險路未夷子謀不從則懼聲
問或否復面何繇前來二書言每及斯希不切然有動
於懷足下周游江湖以暨南海歴觀夷俗可謂徧矣想
子之心結思華夏可謂深矣為身擇居猶願中土為主
擇居安豈可以不繫意於京師而持疑於荒裔乎詳思
愚言速示還報也又漢末劉繇字正禮為揚州刺史畏
袁術不敢之州南保豫章駐彭澤病卒後孫策西伐江
夏還過豫章收載繇喪善遇其家朗遺策書曰劉正禮
昔初臨州未能自逹實賴尊門為之先後用能濟江成
治有所處定踐境之禮感分結意情在終始後以袁氏
之嫌稍更乖剌更以同盟還為讎敵原其本心實非所
樂康寕之後常念渝平更成復踐宿好一爾分離欵意
不昭奄然殂隕可為傷恨知敦以厲薄德以報怨收骨
育孤哀亡愍存捐既往之猜保六尺之託誠深恩重分
美名厚實也昔魯人雖有齊怨不廢喪紀春秋善之謂
之得禮誠良史之所宜籍鄉校之所歎聞正禮元子致
有志操想必有以殊異威盛刑行施之以恩不亦優哉
鍾繇為相國策罷就第吳孫權稱臣既勝蜀將太子書
報繇繇答書曰臣同郡故司空荀爽言人當道情愛我
者一何可愛憎我者一何可憎顧念孫權子更嫵媚太
子又書曰得報知喜南能離乎若權復點折當以汝南
許邵月旦之評權優游二國俯仰荀許亦已足矣
楊脩字德祖謙恭才博為丞相主簿是時臨菑侯植以
才捷愛幸來意投修數與修書曰數日不見思子為勞
想同之也僕少小好為文章迄至於今二十有五年矣
然今世作者可略而言也昔仲宣獨步於漢南孔璋鷹
揚於河朔偉長擅名於青土公幹振藻於海隅德建發
迹於大魏足下高視於上京當此之時人人自謂握靈
蛇之珠家家自謂抱荆山之玉吾王於是設天綱以該
之頓八紘以掩之今悉集兹國矣然此數子猶不能飛
翰絶迹一舉千里也以孔璋之才不閑辭賦而多自謂
與司馬長卿同風譬畫虎不成反為狗者也前有書嘲
之反作論盛道僕贊其文夫鍾期不失聽于今稱之吾
亦不敢妄歎者畏後世之嗤余也世人著述不能無病
僕常好人譏彈其文有不善者應時改定昔丁敬禮常
作小文使僕潤飾之僕自以才不過若人辭不為也敬
禮謂僕卿何所疑難文之佳惡吾自得之後世誰相知
定吾文者邪吾常歎此逹言以為美談昔尼父之文辭
與人通流至於制春秋游夏之徒乃不能措一辭過此
而言不病者吾未之見也蓋有南威之容乃可以論於
淑媛有龍淵之利乃可以議於割斷劉季緒才不能逮
於作者而好詆呵文章掎摭利病昔田巴毁五帝罪三
王呰五伯於稷下一旦而服千人魯連一說使終身杜
口劉生之辯未若田氏今之仲連求之不難可無歎息
乎人各有所好尚蘭茞蓀蕙之芳衆人之所好而海畔
有逐臭之夫咸池六英之發衆人之所樂而墨翟有非
之之論豈可同哉今往僕少小所著辭賦一通相與夫
街譚巷說必有可采擊轅之歌有應風雅匹夫之思未
易輕棄也辭賦小道固未足以揄揚大義彰示來世也
昔楊子雲先朝執戟之臣爾猶稱壮夫不為也吾雖薄
德位為藩侯猶庶幾戮力上國流惠下民建永世之業
流金石之功豈徒以翰墨為勲績辭賦為君子哉若吾
志不果吾道不行則將採史官之實錄辨時俗之得失
定仁義之衷成一家之言雖未能藏之於名山將以傳
之於同好非要之白首豈可以今日論乎其言之不怍
恃惠子之知我也明早相迎書不盡懷脩答曰不侍數
日若彌年載豈獨愛顧之隆使係仰之情深邪損辱嘉
命蔚矣其文誦讀反覆雖諷雅頌不復過此若仲宣之
擅江表陳氏之跨冀域徐劉之顯青豫應生之發魏國
斯皆然矣至如脩者聽采風聲仰德不暇目周章於省
覽何惶駭施高視哉伏惟君侯少長貴盛體旦發之質
有聖善之教遠近觀者徒謂能宣昭懿德光贊大業而
已不謂復能兼覽傳記留思文章今乃含王超陳度越
數子觀者駭視而拭目聽者傾首而聳耳非夫體通性
逹之自然其誰能至於此乎又嘗親見執事握牘持筆
有所造作若成誦在心借書於手曾不斯須少留思慮
仲尼日月無得踰焉修之仰望殆如此矣是以對鶡而
辭作暑賦彌日而不獻見西施之容歸憎其貌者也伏
想執事不知其然猥受顧錫教使刊定春秋之成莫能
損益吕氏淮南子直千金然而弟子鉗口市人拱手者
聖賢卓犖固所以殊絶凢庸也今之賦頌古詩之流不
更孔公風雅無别爾修家子雲老不曉事強著一書悔
其少作若比仲山周旦之疇為皆有愆耶君侯忘聖賢
之顯迹述鄙宗之過言竊以為未之思也若乃不忘經
國之大美流千載之英聲銘功鍾鼎書名竹帛斯自雅
量素所蓄也豈與文章相妨害哉輙受所惠竊備矇瞍
誦詠而已敢望惠施以黍莊氏季緒瑣瑣何足以云其
相往來如此甚數
蜀許靖為御史丞漢末避難在交州鉅鹿張翔䘖王命
使交部乘勢募靖欲與誓要靖拒而不許靖與曹公書
曰世路戎夷禍亂遂合駑怯偷生自竄蠻貊成闊十年
吉凶禮廢昔在會稽得所貽書辭旨欵密久要不忘廹
於袁術方命圯族扇動羣逆津塗四塞雖懸心北風欲
行靡繇正禮師退術兵前進會稽傾覆景興失據三江
五湖皆為虜廷臨時困厄無所控告便與袁沛鄧子孝
等浮涉滄海南至交州經歴東甌閩越之國行經萬里
不見漢地漂薄風波絶糧茹草饑殍荐臻死者大半既
濟南海與領守兒孝德相見知足下忠義奮發整飭元
戎西迎大駕廵省中嶽承此休問且悲且喜即與袁沛
及徐元賢復共嚴装欲北上荆州會蒼梧諸縣夷越蠭
起州府傾覆道路阻絶元賢被害老弱並殺靖尋循渚
岸五千餘里復遇疾厲伯母隕命并及羣從洎諸妻子
一時略盡復相扶持前到此郡計為兵害及病亡者十
遺一二生民之艱辛苦之甚豈可具陳哉懼卒顚仆永
為亡虜憂瘁慘慘忘寝與食欲附奉朝貢使自獲濟通
歸死闕庭而荆州水陸無津交部驛使斷絶欲上益州
復有峻防故官長吏一不得入前令交阯太守士威彦
深相分託於益州兄弟又靖亦自與書辛苦懇惻而復
寂寞未有報應雖仰瞻光靈延頸企踵何繇假翼自致
哉知聖主光明顯授足下專征之任凡諸逆節多所誅
討想力競者一心順從者同規矣又張子雲昔在京師
志輔王室今雖臨荒域不得參與本朝亦國家之藩鎮
足下之外援也若荆楚平和王澤南至足下忽有聲命
於子雲勤見保属令得假途繇荆州出不然當復相紹
介於益州兄弟使相納受儻天假其年人緩其禍得歸
死國家解逋逃之負冺軀九泉將復何恨若時有險易
事有利鈍人命無常隕没不逹者則永銜罪責入於裔
土矣昔營邱翼周杖鉞專征博陸佐漢虎賁警蹕今日
足下扶危持傾為國柱石秉師望之任兼霍光之重五
侯九伯制御在手自古及今人臣之尊未有及足下者
也夫爵高者憂深禄厚者責重足下據爵高之任當責
重之地言出於口即為賞罰意之所存便為禍福行之
得道即社稷用寧行之失道即四方散亂國家安危在
於足下百姓之命懸於執事自華及夷顒顒注望足下
任此豈可不遠覽載籍廢興之繇榮辱之機棄忘舊惡
寬和羣司審量五材為官擇人苟得其人雖讎必舉苟
非其人雖親不授以寕社稷以濟下民事立功成則繫
音於管絃勒勲於金石願君勉之為國自重納搜索靖
所寄書疏盡投之於水後歸先主為司徒
蜀馬良字季常襄陽人先主領荆州辟為從事及先主
入蜀諸葛亮亦從後往良留荆州與亮書曰聞雒城已
拔此天祚也尊兄應期贊世配業光國魄兆見矣(良盖與亮)
(結為兄弟或相與有親亮年長良故呼亮為尊兄也)夫變用雅慮審貴垂明於以
簡才宜適其時若乃和光悦遠邁德天壤使時閑於聽
世服於道齊高妙之音正鄭衞之聲並利於事無相奪
倫此乃管絃之至牙曠之調也雖非鍾期敢不擊節
諸葛亮字孔明為丞相都護李平字正方建興九年坐
誣㒺廢亮與長史蒋琬侍中董允書曰孝起前臨至吳
為吾說正方腹中有鱗甲鄉黨以為不可近吾以為鱗
甲者但不當犯之耳不圖復有蘇張之事出於不意可
使孝起知之孝起陳震字也
吳張承為奮威將軍吕岱為交州牧屢立大功復還武
昌時年已八十然體素精勤躬親王事承與岱書曰昔
旦奭翼周二南作歌今則足下與陸子也忠勤相先勞
謙相讓功以權成化與道合君子歎其德小人悦其美
加以文書鞅掌賓客終日罷不舍事勞不言倦又知上
馬輙自超乘不繇跨躡如此足下過廉頗也何其事事
快也周易有之禮言恭德言盛足下何有盡此美耶
晉趙至與稽康兄子蕃友善及將遠適乃與蕃書叙離
并陳其志曰昔李叟入秦及關而歎梁生適越登嶽長
謠夫以嘉遯之舉猶懷戀恨况乎不得已者哉惟别之
後離羣獨逝背榮讌辭倫好經迥路造沙漠鷄鳴戒旦
則飄爾晨征日薄西山則馬首靡託尋歴曲阻則沈思
紆結登高遠眺則山川攸隔或乃回飈狂厲白日寝光
徙倚交錯陵隰相望徘徊九臯之内慷慨重阜之顚進
無所繇退無所據涉澤求蹊披榛覓路嘯詠溝渠良不
可度斯亦行路之艱難然非吾心之所懼也至若蘭芷
傾頓桂林移殖根萌未樹而牙淺弦急每恐風波潛駭
危機密發此所以怵惕於長衢也又北土之性難以託
根投人夜光鮮不按劔今將殖橘柚於玄朔蔕華藕於
修陵表龍章於祼壤奏韶武於聾俗固難以取貴矣夫
物不我貴則莫之與莫之與則傷之者至矣飄飄遠游
之士託身無人之鄉總轡遐路則有前言之難懸鞍陋
宇則有後慮之戒朝霞啟暉則身疲於遄征太陽戢曜
則情劬而夕惕肆目平隰則寥廓而無覩極聽修原則
掩寂而無聞吁其悲矣心傷瘁矣然後知步驟之士不
足為貴也顧景中原憤氣雲踊哀物悼世激情風厲龍
睇大野虎嘯六合猛志紛紜雄心四據思躡雲梯横奮
八極披艱埽穢蕩海夷嶽蹴崑崙使西倒蹋泰山令東
覆平滌九區恢維宇宙斯吾之鄙願也時不我以垂翼
遠逝鋒距靡加六翮摧屈自非知命孰能不憤悒者哉
吾子植根芳苑濯秀清流晞葉華崖飛藻雲肆俯據潛
龍之渚仰蔭游鳳之林榮曜眩其前豔色餌其後良疇
交其左聲名馳其右翺翔倫黨之間弄姿帷房之裏從
容顧盻綽有餘裕俯仰吟嘯自以為得志矣豈能與吾
曹同大丈夫之憂樂哉去矣稽生遠離隔矣焭焭飄寄
臨沙漠矣悠悠三千路難涉矣擕手之期邈無日矣思
心彌結誰云釋矣無金玉爾音而有遐心身雖胡越意
存斷金各敬爾儀敦履璞沈繁華流蕩君子弗欽臨紙
意結知復何云至後辟幽州部從事
劉宏為荆州刺史每有興廢手書郡國守相丁寕欵密
所以人皆感悦爭赴之咸曰得劉公一紙書賢於十部
從事
應詹為平南將軍江州刺史疾篤與陶侃書曰每憶密
計自沔入湘頡頏繾綣齊好斷金子南我東忽然一紀
其間事故何所不有足下建功嶠南旋鎮舊楚吾承乏
幸會來忝此州圖與足下進共竭節本朝報恩幼主退
以申尋平生纏綿舊好豈悟時不我與長即幽冥永言
莫從能不慨悵今神州未夷四方多難足下年德並隆
功名俱盛宜務建洪範雖休勿休至公至平至謙至順
即自天祐之吉無不利人之將死其言也善足下察吾
此誠
庾亮為征西將軍鎮武昌時王導輔政主幼時艱務存
大綱不拘細目委任趙允賈寕等諸將並不奉法大臣
患之陶侃常欲起兵廢導而郗鑒不從乃止至是亮又
欲率衆黜導又以諮鑒而鑒又不許亮與鑒牋曰昔於
蕪湖反覆謂彼罪雖重而時弊國危且令方嶽道勝亦
足有所鎮壓故共隠忍解釋陶公自兹迄今曾無悛改
主上自八九歲以及成人入則在宫人之手出則唯武
官小人讀書無從受音句顧問未嘗遇君子侍臣雖非
俊士皆時之良也知古今顧問豈與殿中將軍司馬督
同年而語哉不云當高選侍臣而云高選將軍司馬督
豈合賈生願人主之美習以成德之意乎秦政欲愚其
黔首天下猶知不可况乃欲愚其主哉主之少也不登
進賢哲以輔導聖躬春秋既盛宜復子明辟不稽首歸
政甫居師傅之尊成人之主方受師臣之悖主上知君
臣之道不可以然而不得不行殊禮之事萬乘之君寄
坐上九亢龍之爻有位無人挾震主之威以臨制百官
百官莫之敢忤是先帝無顧命之臣勢屈於驕姦而遵
養之也趙賈之徒有無君之心是而可忍孰不可忍且
往日之事含容隠忍謂其罪可宥良以時弊國危兵甲
不可屢動又冀其當謝往釁懼而脩已如頃日之縱是
上無所忌下無所憚謂多養無賴足以維持天下公與
下官並蒙先朝厚顧荷託付之重大姦不掃何以見先
帝於地下願公深惟安國家固社稷之遠算次計公之
與下官負荷輕重量其所宜鑒又不許故其事得息
庾翼為荆州刺史鎮武昌時殷浩徵命無所就而翼請
為司馬及軍司並不肯赴翼遺浩書因致其意先是浩
父羡為長沙在郡貪殘兄冰與翼書屬之翼報曰殷君
始往雖多驕豪實有風力之益亦似繇有佳兒弟故小
令物情難之自頃以來奉公更退私累日滋亦不稍以
此寥蕭之也既雅敬洪遠又與浩親善其父兄得失豈
以小小計之大校江東政以傴儛豪強以為民蠧時有
行法輙施之寒劣如往年偷石頭倉米一百萬斛皆是
豪將軰而直打殺倉督監以塞責山遐作餘姚半年而
為官出二千戸政雖不倫公強官長也而羣共驅之不
得安席紀睦徐寕奉王使糾罪人船頭到渚桓逸還復
而二使免官雖皆前宰之惽謬江東事去寔此之繇也
兄弟不幸横䧟此中自不能拔脚於風塵之外當共明
目而治之荆州所統一二十郡唯長沙最惡惡而不黜
與殺督監者復何異耶翼有風力格裁發言立論皆如
此
王羲之為會稽内史去官優游無事與吏部郎謝萬書
曰古之辭世者或被髮𦍕狂或汙身穢跡可謂艱矣今
僕坐而獲免遂其宿心其為慶幸豈非天賜違天不祥
頃東游還修植桑果今盛敷榮率諸子抱弱孫游觀其
間有一味之甘割而分之以娛目前雖植德無殊邈猶
欲教養子孫以敦厚退讓或有輕薄庶令舉策數馬彷
彿萬石之風君謂此何如比當與安石東游山海并行
田視地利頥養閑暇衣食之餘欲與親知時共懽讌雖
不能興言高詠銜杯引滿語田里所行故以為撫掌之
資其為得意可勝言邪常依陸賈班嗣楊王孫之處世
甚欲希風數子老夫志願於此也
習鑿齒為桓温别駕出為滎陽太守温弟秘亦有才氣
素與鑿齒相親善鑿齒罷郡歸與秘書曰吾以去五月
三日來逹襄陽觸目悲感略無懽情痛惻之事故非書
言之所能具也每定省家舅從北門入西望隆中想卧
龍之吟東眺白沙思鳳雛之聲北臨樊墟存鄧老之高
南眷城邑懷羊公之風縱目檀溪念崔徐之友肆睇魚
梁追二德之遠未嘗不徘徊移日惆悵極多撫乘躊躇
慨爾而泣曰若乃魏武之所置酒孫堅之所隕斃裴杜
之故居繁王之舊宅遺事猶存星列滿目璅璅常流碌
碌凡士焉足以感其方寸哉夫芬芳起於椒蘭清響生
乎琳琅命世而作佐者必垂可大之餘風高尚而邁德
者必有明勝之遺事若向八君子者千載猶使義想其
為人况相去之不遠乎彼一時也此一時也焉知今日
之才不如疇辰百年之後吾與足下不並為景升乎其
風期俊邁如此
殷浩為中軍將軍為桓温疏奏廢為庶人後温將以浩
為尚書令遺書告之浩欣然許焉將答書慮有謬誤開
閉者數十竟答空函大忤温意繇是遂絶
册府元龜卷九百四
