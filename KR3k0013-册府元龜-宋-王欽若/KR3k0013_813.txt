册府元龜卷八百十三宋王欽若等撰
總錄部
退迹
易小過曰飛鳥遺之音盖處下安順之象也故賢者審
進退之理見禍福之兆委跡世紛脱身羈網聊染指於
五鼎遂追迹於冥鴻致命遂志高翔遠引宅卑守約含
華匿曠至有徵命屢至恩禮彌渥固辭以疾不易其操
在上者亦無以屈焉斯固視遠以見幾克己而適道達
大雅明哲之訓契仲尼用舍之說退處於密高明令終
者矣其或時遘太寧之運上有好賢之美乃復卷懷其
道以見獨善亦異夫邦有道則榖之旨焉
范蠡大夫事越王勾踐苦身戮力二十餘年竟滅吳報
會稽之耻爲書辭勾踐曰臣聞主憂臣勞主辱臣死者
昔君王辱於會稽所以不死爲此事也今既以雪耻臣
請從會稽之誅勾踐曰孤將與子分國而有之不然將
加誅於子范蠡曰君行令臣行意乃裝其輕寳珠玉與
其私徒屬乘舟浮海以行終不反於是勾踐表會稽山
以爲范蠡奉邑蠡浮海出齊變姓名自謂鴟夷子皮耕
于海畔
漢張良高祖時封畱侯性多疾即導引不食榖(服辟榖藥静居)
(行氣)乃稱曰家世相韓及韓滅不愛萬金之資爲韓報仇
強秦天下震動今以三寸舌爲帝者師封萬戸位列侯
此布衣之極於良足矣願棄人間事欲從赤松子游耳
(赤松子仙人號也神農時為雨師服水玉教神農能入火不燒至崑崙上恒山西王母石室隨風雨上下炎帝)
(少女隨之亦得仙俱去)乃學道欲輕舉(道謂仙道)高祖晏駕吕后德良
乃強食之曰人生一世間如白駒之過隙何自苦如此
良不得已強聽食(強聽其言而食也)
陸賈惠帝時爲太中大夫吕太后用事欲王諸吕畏大
臣及有口者(有口謂辨言)賈(自)度不能争之乃病免以好畤
田地善往家焉有五男乃出所使越槖中裝賣千金分
其子二百金令爲生産賈嘗乘安車駟馬從歌鼓瑟侍
者十人寳劔直百金謂其子曰與女約過女女給人馬
酒食極欲十日而更(又改向一子處)所死家得寳劔車騎侍從
者一歲中以往來過它客率不過再過(非徒至諸子所又往來經過它)
(處爲賓客率計一歲之中每子不過再過至也)數擊鮮毋久溷女爲也
袁盎文帝時爲楚相病免家居與閭里浮湛相隨行鬭
雞走狗
汲黯武帝時爲右内史坐小法會赦免官於田園者數
年
張摯字長公釋之之子也官至大夫免以不能取容當
世故終身不仕
司馬相如爲郎口吃而善著書嘗有消渴病與卓氏婚
饒於財故其事官未嘗肯與公卿國家之事嘗稱疾閒
居不慕官爵
邴曼容養志自修爲官不肯過六百石輙自免去
朱雲元帝時爲槐里令時中書令石顯用事御史中丞
陳咸上疏數毁顯雲坐與交結减死爲城旦至成帝時
上書願賜斬馬劔斷佞臣張禹頭自是之後不復仕嘗
居鄠田時出乘牛車從諸生所過皆敬事焉時薛宣爲
丞相雲往見之宣備賓主禮因畱雲宿從容謂雲曰在
田野亡事且畱我東閣可以觀四方竒士曰小生乃欲
相吏邪(小生謂其新學後進言欲我以爲吏乎)宣不敢復言
後漢鄭敬光武時爲汝南掾與功曹郅惲俱去官惲志
在從政既乃喟然而嘆謂敬曰天生俊士以爲人也鳥
獸不可與同羣子從我爲伊吕乎將爲巢許乎而父老
堯舜也敬曰吾足矣初從生步重華於南野謂來歸於
松子(赤松子也)今幸得全軀樹類還奉墳墓盡學問之道雖
不從政施于有政是亦爲政也吾老耄矣安得從子勉
正性命勿勞神以害生惲於是告别而去
周黨建武中徵爲議郎以病去職遂將妻子居黽池復
被徵不得已乃著短布單衣榖皮綃頭待見(說文綃生絲也音消)
(此字當作燥音此消反鄭玄注儀禮云如今著惨頭自項中而前交額上却繞額也)尚書及光武
引見黨伏而不謁自陳願守所志帝乃許焉閔仲叔代
稱節士雖周黨之潔清自以爲弗及也黨見其含菽飲
水遺以生蒜受而不食建武中應司徒侯霸之辟旣而
投劾而去復徵博士不至
何寵爲千乘都尉以病免遂隠居不仕
韋彪好學洽聞雅稱儒宗建武末舉孝廉除郎中以病
免復歸教授安貧樂道恬於進取三輔諸儒莫不慕仰
之
蘇竟爲侍中病免以書曉延岑護軍鄧仲况及仲况謀
主劉龔仲等遂降竟終不伐其功潛樂道術遂卒于家
鄭興爲蓮勺令(在今下邳縣東北)以免遂不復仕客授閿鄕三
公連辟不肯應卒于家
王良爲沛郡太守至蘄縣稱病不之府徵拜太中大夫
遷大司徒司直以病歸一歲復徵至滎陽疾篤不任進
道乃過其友人友人不肯見曰不有忠言竒謀而取大
位何其往來屑屑不憚煩也遂拒之良慙自後連徵輙
稱病光武詔以元纁聘之遂不應
王充會稽上虞人明帝時仕郡爲功曹以數諫爭不合
去刺史董勤辟爲從事轉治中自免還家友人同郡謝
夷吾上書薦充才學章帝特詔公車徵以病不行
鄭均章帝時公車徵再遷爲尚書數納忠言帝敬重之
後以病乞骸骨拜議郎告歸因稱病篤帝賜以衣冠(均遣)
(子英奉章詣闕詔召見英問均所言賜以冠幘錢布)
樂恢辟司空牟融府會蜀郡太守第五倫代融爲司空
恢以與倫同郡不肯畱薦潁川杜安而退諸公多其行
連辟之遂皆不應
韋豹安帝時數辟公府輙以事去司徒劉愷復辟之謂
曰卿以輕好去就爵位不躋今歲垂盡當選御史意在
相薦子其宿畱乎豹曰犬馬齒衰膂力已劣仰慕崇恩
故未能自割且眩瞀滯疾不堪久侍選薦之私非所敢
當遂跣而起愷追之徑去不顧
楊倫陳畱東昏人初爲郡文學掾更歴數將志乖於時
以不能人間事遂去職不復應州郡命講授於大澤中
弟子至千餘人安帝元初中郡禮請三府竝辟公車徵
皆辭疾不就至陽嘉中補恒山王傅病不之官前後三
徵皆以直諫不合既歸閉門講授自絶人事公車復徵
遜遁不行卒於家
王輔字公助平陸人學公羊傳援神契嘗隠居野廬以
道自娱辟公府舉有道對策拜郎中陳灾異甄吉凶有
驗拜議郎以病遜位安帝公車徵不行卒於家
王厚學圖緯業安帝永初中爲中郎鄧太后問以圖緯
厚對不合免歸復習業犍爲不應州郡三公之命方正
有道公車特徵皆不就永建二年順帝特徵詔告郡縣
督促發遣厚不得已行到長安以病自上厚因稱疾求
退帝許之太尉李固數薦言之太初元年梁太后詔備
古禮以聘厚遂辭疾不就建和三年太后復詔徵之經
四年不至
崔瑗順帝時辟車騎將軍閻顯府顯誅被斥久之大將
軍梁商初開幕府復首辟瑗自以再爲貴戚吏不遇被
斥遂以病固辭
蘇章爲并州刺史以摧折權豪忤旨坐免隠身鄉里不
交當世後徵爲河南尹不就
范冉(冉或作丹)陳畱外黃人桓帝時辟太尉府議者欲以爲
侍御史因遁身逃命於梁沛之間徒行敝服賣卜於市
應奉字世叔汝南南頓人爲司隸校尉以嚴厲爲名及
黨事起奉乃慨然以疾自退
延篤爲京兆尹以病免歸前越嶲太守李文德素善於
篤時在京師謂公卿曰延叔堅(叔堅篤字)有王佐之才奈何
屈千里之足乎令引進之篤聞乃爲書止文德曰大道
之將廢所謂命也流聞乃欲相爲求還榮觀來命雖篤
所未敢當吾嘗昧爽櫛梳坐於客堂朝則誦羲文之易
虞夏之書歴公旦之典禮覽仲尼之春秋夕則逍遥内
階詠詩南軒百家衆氏投間而作洋洋乎其盈耳也煥
爛兮其溢目也紛紛欣欣兮其獨樂也當此之時不知
天之爲盖地之爲輿不知世之有人已之有軀也雖漸
離擊筑傍若無人高鳳讀書不知暴雨方之於吾未足
况也且吾自束髮已來爲人臣不陷爲不忠爲人子不
陷於不孝上交不謟下交不黷從此而殁下見先君遠
祖可不慙赧(色愧曰赧)如此而不以善止者恐如教羿射者
也慎勿迷其本棄其生也
劉祐字伯祖中山安國人也桓帝世爲大司農以罪論
祐輸左校後得赦出復歴三卿輒以疾辭乞骸骨歸田
里詔拜中散大夫遂杜門絶迹每三公缺朝廷皆屬意
於祐以譛毁不用延篤貽之書曰昔太伯三讓人無得
而稱焉延陵高揖華夏仰風吾子懷蘧氏之可卷體甯
子之如愚微妙玄通冲而不盈蔑三光之明未暇以天
下爲事何其邵與
崔實桓帝時爲尚書實以世方阻亂稱疾不視事數月
免歸建寧中病卒家徒四壁立
趙咨靈帝初爲博士會太傅陳蕃大將軍竇氏爲宦者
所誅咨乃謝病去
任安廣漢綿竹人究極圖籍郡請功曹州辟治中别駕
終不久居舉孝廉茂才太尉冄辟除博士公車徵皆稱
疾不就
吳孫静堅之季弟也堅始舉事静糾合鄕曲及宗室五
百人爲保鄣及堅破周昕等静有功表爲奮武校尉欲
授之重任静戀墳墓宗族不樂出身求畱鎮守策從之
就遷昭義中郎將終於家
范平爲臨海太守政有異能後孫皓初謝病還家敦悦
儒學及吳平晉太康中頻徵不起
晉任旭仕漢爲郎中固辭歸家桓帝永康初博求清節
雋異之士太守仇馥薦旭清貞潔素學識通博詔下州
郡以禮發遣旭以朝廷多故志尚隱遯辭疾不行
汜騰字無忌燉煌人惠帝時舉孝廉爲郎中屬天下兵
亂去官還家太守張閟造之閉門不見禮遺一無所受
嘆曰生於亂世貴而能貧可以免散家財五十萬以施
宗族杜門灌園琴書自適張軌徵之爲府司馬騰曰門
一杜其可開乎固辭病月餘而卒
華譚廣陵人爲元帝丞相軍諮祭酒領郡大中正薦于
寳范珧於朝乃上牋求退曰譚聞霸王遠聽以聞才爲
務寮屬量身以審已爲分故疎廣告老漢宣不違其志
干木偃息文侯就式其閭譚無古人之賢竊有懷遠之
慕自登清顯出入二載執筆無贊事之功拾遺無補闕
之績過在納言闇於舉善狂寇未賓復乏謀策年向七
十志力日衰素飡無勞實宜辭退謹奉還所假左丞相
軍諮祭酒板不聽
左思爲祕書郎祕書監賈謐請講漢書謐誅思退居宜
春里專意典籍齊王冏命爲記室督辭疾不就
阮裕爲尚書郎成帝咸和初事故之後公私弛廢裕遂
去職還家居會稽剡縣司徒王導引爲從事中郎固辭
不就朝廷將欲徵之裕知不得已乃求爲王舒撫軍長
史舒薨除吏部郎不就即家拜臨海太守少時去職司
空郄鑒請爲長史詔徵祕書監皆以疾辭復除東陽太
守尋徵侍中不就還剡山有肥遁之志久之復徵散騎
常侍領國子祭酒俄而復以爲金紫光禄大夫領瑯琊
王師經年敦逼竝無所就御史中丞周閔奏裕及謝安
違詔累載竝應有罪禁錮終身詔書貰之或問裕曰子
辭徵聘而宰二郡何邪裕曰雖屢辭王命非敢爲高也
吾少無宦情兼拙於人間既不能躬耕自活必有所資
故曲躬二郡豈以聘能私計故耳
王羲之爲會稽内史雅好服食養性不樂在京師初渡
浙江便有終焉之志會稽有佳山水名士多居之謝安
未仕時以居焉孫綽李充許詢支遁等皆以文義冠世
竝築屋東土與羲之同好後爲會稽内史去官於父母
墓前自誓曰羲之不天夙遭閔凶不蒙過庭之訓母兄
鞠育得漸庶幾遂因人乏蒙國寵榮進無忠孝之節退
違推賢之義每仰詠老氏周任之誡嘗恐死亡無日憂
及宗祀豈在微身而已是用寤寐永嘆若墜深谷止足
之分定之於今謹以今月吉辰肆筵設席稽顙歸誠告
誓先靈自今之後敢渝此心貪冒苟進是有無尊之心
而不子也子而不子天地所不覆載名教所不得容信
誓之誠有如皦日遂與東土人士盡山水之游弋釣爲
娛又與道士許邁共修服食採藥石不遠千里徧游東
土諸郡窮諸名山泛滄海嘆曰我卒當以樂死謝安嘗
謂羲之曰中年以來傷於哀樂與親友别輙作數日惡
羲之曰年在桑榆自然至此頃正頼絲竹陶寫嘗恐兒
軰覺損其懽樂之趣朝廷以其誓苦亦不復徵之
郄愔爲臨海太守會弟曇卒益無處世意在郡優游頗
稱簡默與姊夫王羲之高士許恂並有邁世之風俱棲
心絶榖修黃老之術後以疾去職築宅章安十許年間
人事殆絶簡文帝輔政薦之徵爲太常冏讓不拜深抱
冲退樂補遠郡從之出爲輔國將軍會稽内史
沈警字世明惇篤有行業謝安命爲參軍甚相敬重警
内足於財爲東南豪士無仕進意謝病歸安固畱不止
乃謂警曰卿有獨善之志不亦高乎警曰使君以道御
物所以懷德而至既無用佐時故遂飲啄之願耳還家
積載以素業自娛
宋徐廣以武帝永初元年任祕書監詔以廣學優行謹
歴位恭肅可中散大夫廣上表曰臣年時衰耄朝敬永
闕端居都邑徒增替怠臣墳墓在晉陵臣又生長京口
戀舊懷遠每興感慕心息道玄謬荷朝恩忝宰此邑乞
相隨之官歸終桑梓微志獲申殞没無恨許之贈賜甚
厚
謝靈運爲永嘉太守稱疾去職其父祖竝葬始寧縣竝
有故宅及墅遂移籍會稽修營别業傍山帶江盡幽居
之美與隠士王宏之孔淳之等縱放爲娱有終焉之志
張茂度爲義興太守觧職還家徵爲都官尚書加散騎
常侍固辭以疾就拜光禄大夫加金章紫綬茂度内足
於財自絶人事經始本縣之華山以爲居止優游野澤
如此者七年
傅隆字伯祚少孤又無近屬單貧有學行不好交遊後
爲會稽征虜府參軍家在上虞及東歸便有終焉之志
王微瑯琊臨沂人年十六州舉秀才起家司徒祭酒轉
主簿始興王友父憂去官服闋除南平王鑠右軍諮議
參軍微素無宦情稱疾不就仍除中書侍郎又擬南瑯
琊義興太守竝固辭吏部尚書江湛舉微爲吏部郎微
與湛書曰弟心病亂度非但蹇躄而已此處朝野所共
知忽騶騎見招蓽門閭里咸以爲祥怪君多識前世之
載籍天植何其易傾弟受海内駭笑不過如燕石秃鶖
耳未知君何以自觧於良史邪今雖王道鴻鬯或有激
昂於天表必欲潛淵探寳傾海求珠自可卜肆巫祠之
間馬棧牛口之下賞劇孟於博徒拔卜式於芻牧亦有
西戎孤臣東都賤士上窮範馳之御下書詭遇之能魚
鱗雜襲者必不乏於世矣且廬於承眀署乎金馬皆明
察之官又賢於管庫之末何爲劫勒通家疾病人塵穢
難甚之選將以靖國不亦益囂乎書云任官惟賢才而
君擢士先瘝廢芃芃棫樸似不如此且弟曠違兄姊迄
將十載姊時歸來終不任輿曳入閣兄守金城永不堪
扶抱就路若不憊疾非性僻而何此君日見表裏無假
長目飛耳也嘗謂生遭太公將即華士之戮幸遇鮑叔
必蒙管仲之知光武以馮衍才浮其實故棄而不齒諸
葛孔明云來敏亂羣過於孔文舉况無古人之才㮣敢
干周漢之常刑彼二三英賢足爲曉治與否恐君逢此
時或亦不免高閣乃復假名不知己者豈欲自比衛賜
邪君欲高斆山公而以仲容見處徒以搥提禮樂本不
參選鄙夫瞻彼固不任下走未知新沓何如州陵耳而
作不師古坐亂官政誣飾蚯蚓冀招神龍如復託以貞
素者又不宜居華畱名後世有玷風俗君亦不至期人
如此若交以爲人賜舉未以已勞則商販之事又建所
不忍聞也豈謂不肖者易擢貪者易誘凡此數者君必
居一焉雖假天口於齊駢藉鬼說於周季公孫辟毛髮
之文莊生縱漭瀁之極終不能舉其契爲之辭矣子將
明魂必靈咍於蒿里汝潁餘彦將拂衣而不朝浮華必開
風俗或從此而爽鬼谷以揣情爲最難何思忖度之輕
謬今有此書非敢叨擬中散誠不能顧影負心純盗虛
聲所以綿洽累紙本不營尚書苦瓜板也成童便往來
居舍晨省復經周旋如有諸甥亦何得頓絶慶弔然生
平之意自於此都盡君平云生我名者殺我身天爵且
猶滅名安用吏部郎哉其舉可陋其事不經非獨搢紳
者不道僕妾皆當笑之忽忽不樂自知壽不得長且使
千載知弟不詐諼耳
王敬宏以侍中退居文帝元嘉十二年徵爲太子少傳
敬宏詣京師上表曰伏見詔書以臣爲太子少傅承命
震惶喜懼交悸臣抱疾東荒志絶榮觀不悟聖恩猥復
加寵榮東宫之重四海瞻望非臣薄德所可居之今内
外英秀應選者多且版築之下豈無高逸而近私愚朽
汚辱清朝詔不許表疏屢上終以不拜東歸
南齊孔嗣之字敬伯宋世與太祖俱爲中書舍人非所
好也自廬陵郡去官隱居鍾山
顧歡幼聰敏及長篤志好學年二十餘母亡廬于墓次
遂隱遁不仕開舘聚徒受業者嘗近百人太祖輔政悦
歡風教徵爲揚州主簿遣中使迎歡及踐阼乃至歡稱
山谷臣顧歡上表曰臣聞舉網提綱振裘持領綱領既
理毛目自張然則道德綱也物勢目也上理其綱則萬
幾時序下張其目則庶官不曠是以湯武得勢師道則
祚延秦項忽道任勢則身戮矣天門開闔自古有之四
氣相新絺裘代進今火澤易位三靈改憲天樹明德對
時育物搜揚仄陋野無伏賢是以窮谷愚夫敢露編管
謹删選老氏獻治綱一卷伏願稽古百王不以芻蕘棄
言不以人微廢道率土之賜也微臣之幸也幸賜一覧
則上下交泰雖不求民而民悦不祈天而天應應天悦
民則皇基固矣臣志絶幽深無求榮勢自足雲霞不須
禄養陛下既遠見尋求敢不盡言言既盡矣請從此退
劉瓛在宋爲安成王撫軍行參軍以公事免太祖踐阼
召入華林園談語勑瓛使數入而瓛自非詔見未嘗到
宫門帝欲用瓛爲中書郎使吏部尚書何戢喻旨戢謂
瓛曰上意欲以鳳池相處恨君資輕可且就前除少日
當轉國子博士便即後授瓛曰平生無榮進意今聞得
中書郎而拜記室豈本心哉後以母老闕養重拜彭城
郡丞謂司徒禇淵曰自省無廊廟之才所惟保彭城丞
耳帝又以瓛兼摠明觀祭酒除豫章王驃騎記室參軍
丞如故瓛終不就武帝永明初竟陵王子良請爲征北
司徒記室瓛與張融王思遠書曰奉教使恭召會當停
公事但念生平素抱有乖思顧吾性拙人間不習仕進昔
嘗爲行佐便以不能及公事見免黜此皆長者所共知
也量已審分不敢期榮夙嬰貧困加以疎懶衣裳容髮
有足駭者中以親老供養褰裳徒步脱爾逮今二代一
紀先朝使其更自修正免勵於階級之次自見其襤縷
或復賜以衣裳袁褚諸公咸皆勸勵終不能自及也一
不復爲安可重爲哉昔人有以冠一冕不重加於首每
謂此得進止之儀古者以賢制爵或有秩滿而辭老者
永瞻前良已在何若又上下年尊一不願居官次廢晨
昏也先朝爲此曲申從許故得連年不拜榮授而𢃄帖
薄禄既習此歲久又齒張疾侵豈宜攝齊河間之德厠
迹東平之僚本無絶俗之操亦非能偃蹇爲高此又諸
賢所當深察者也近奉初教便自希得託迹於客遊之
末而固辭榮級其故何邪以古之王侯大人或以此延
四方之士甚美者則有輻輳燕路慕君王之義驤鑣魏
闕高公子之仁繼有追申白而入楚羡鄒枚而遊梁吾
非敢叨夫曩賢庶欲從九九之遺蹤既於聞道集泮不
殊而幸無職司拘礙可得奉温清展私計志在此耳除
步兵校尉竝不拜
徐伯珍東陽人積學十年究尋經史遊學者多依之太
守瑯琊王曇生吳郡張淹並加禮辟伯珍應召便退如此
者凡十二焉
蕭惠基爲給事中其父思話先於曲阿起宅有閒曠之
致惠基嘗謂所親曰須婚嫁畢當歸老舊廬立身退素
朝廷稱爲善士
王秀之爲輔國將軍吳興太守嘗云位至司徒左長史
可以止足矣吳興郡隱業所在願為之到郡治舊山移
置輜重
梁謝朏仕齊爲領中領新安王師未拜固求外出仍爲
征虜將軍吳興太守受詔便述職時明帝謀入嗣位朝
之舊臣皆引參謀策朏内圖止足且實避事弟㵸時爲
吏部尚書朏至郡致㵸數斛酒遺書曰可力飲此勿豫
人事朏居郡每不治而嘗務聚斂衆頗譏之亦不屑也
建武四年詔徵爲侍中中書令遂抗表不應召遣諸子
還京師獨與母畱築室郡之西郭明帝下詔曰夫超然
榮觀風流自遠蹈彼幽人英華罕值故長揖楚相見稱
南國高謝漢臣取貴良史新除侍中中書令朏蚤藉羽
儀夙標清尚登朝樹績出守馳聲遂斂跡康衢拂衣林
沚抱箕潁之餘芳甘顦顇而無悶撫事懷人載畱欽想
宜加優禮用旌素槩可賜牀帳褥席俸以卿禄嘗出在
所
陶季直好學淡榮利起家仕齊桂陽王國常侍郎北中
郎鎮西行參軍竝不起時人號曰聘君後爲游擊將軍
兼廷尉梁臺建遷給事黃門侍郎辭疾還鄉里天監初
就家拜大中大夫高祖曰梁有天下遂不見此人十年
卒于家時年七十五季直素清苦絶倫又屏居十餘載
及死家徒四壁子孫無以殯斂聞者莫不傷其志焉
陶宏景字通明齊高帝爲相引爲諸王侍讀除奉朝請
武帝永明末脱朝冠掛神武門上表辭禄詔許之賜以
束帛及發公卿祖之於征虜亭供帳甚盛車馬填咽咸
云宋齊已來未有斯事朝野榮之
到洽字茂灌彭城武原人清警有孝行謝眺文章盛於
一時見洽深相賞好日引與談論每謂洽曰君非直名
人乃亦兼資文武眺後爲吏部洽自南徐州西曹去職
眺欲薦之洽覩世亂深相拒絶除晉安王國左常侍不
就遂築室巖阿幽居積歲
劉俊爲荆州尹曹參軍以疾去官因遊東陽紫巖山築
室居焉爲山栖志其文甚美
張孝秀字文逸南陽宛人也少仕州爲治中從事史遭
母憂服闋爲建安王别駕頃之遂去職歸山居于東林
寺有田數十頃部曲數百人率以力田盡供山衆遠近
歸慕赴之如市
劉慧斐起家安西城于法曹行參軍嘗還都途經潯陽
遊於廬山遇處士張孝秀相得甚歡遂有終焉之志固
不仕居於東林寺又於山北構一園號曰離垢園時人
仍謂爲離垢先生
蕭眎素爲司徒左西屬南徐州治中惟静退少嗜欲好
學能慎言榮利不關於口喜怒不形於色在人間及居
職竝任性通率不自矜高天然簡素士人以此咸敬之
及在京口便有終焉之志乃於攝山築室會徵爲中書
侍郎遂辭不就因還山宅獨居屏事非親戚不得至其
籬門妻太尉王儉女久與别居遂無子卒親故迹其事
行諡曰貞文先生
陳虞荔仕梁爲中書舍人領大著作及侯景之亂荔率
親屬入臺除鎮西諮議參軍舍人如故臺城䧟逃歸鄉
里侯景平元帝徵爲中書侍郎貞陽侯授揚州别駕竝
不就
馬樞博極經史邵陵王綸爲南徐州刺史引爲學士尋
遇侯景之亂綸舉兵援臺乃畱書二萬卷以付樞樞肆
志尋覧殆將周遍乃喟然嘆曰吾聞貴爵位者以巢由
爲桎梏愛山林者以伊呂爲管庫束名實則芻芥柱下
之言翫清虚則糠粃席上之說稽之篤論亦各從其好
也然姬文有讓王之介嚴子有傲帝之規千載美之所
不廢也比求志之士望途而息豈天之不惠高尚何山
林之無聞甚乎乃隱於茅山有終焉之志文帝天嘉初
徵爲度支尚書辭不應命時樞親故竝居京口每秋冬
之際時往遊焉及鄱陽王爲南徐州刺史欽其高尚鄙
不能致乃卑辭厚意令使者邀之前後數反樞固辭以
疾門人或進曰鄱陽王待以師友非關爵位市朝之間
何妨静默樞不得已乃行王别築室以處之樞惡其崇
麗乃於竹林間自營茅茨而居焉
虞寄仕梁起家宣城王國左常侍大同中嘗驟雨殿前
往往有雜色寳珠梁武觀之甚有喜色寄因上瑞雨頌
帝謂寄兄荔曰此頌典裁清拔卿家之士龍也將何如
擢用寄聞之嘆曰美盛德之形容以申擊壤之情耳吾
豈買名求仕者乎乃閉門稱疾唯以書籍自娛後除國
子博士頃之又表求觧職歸鄉里文帝復旨報答許其
東還仍除東揚州别駕寄又以疾辭宣帝即位徵授揚
州治中及尚書左丞竝不就
阮卓除南海王諮議參軍以疾卒不之官居里舍改構
亭宇修山池卉木招致賓友以文酒自娛
後魏宋隱爲尚書左丞領選屢以老病乞骸骨道武不
許尋以母喪歸里及既葬被徵固辭以病而州郡切以
期會隱乃棄妻子間行避焉後隱于長樂之經縣數年
而卒
李茂性謙愼以弟冲寵盛懼於盈滿遂託以老疾固請
遜位孝文不奪其志聽食大夫禄還私第因居定州之
中山自是優游里舍不入京師
裴安祖河東聞喜人弱冠州辟主簿後有人勸其入仕
安祖曰高尚之事非敢庶幾但京師遼遠實憚於栖息
耳於是閒居養志不出城邑
庾導歴覧史傳善草隸書輕財重義初仕梁武爲右中
郎將助戍漢中及至雒陽環堵弊廬多與儁秀交游積
十餘歲殊無宦情孝明正光中乃除幽州左將軍主簿
饒安令罷縣後仍客遊齊魯之間東魏天平中卒於青
州
袁衍初仕南齊爲隂平太守以宣武景明二年歸國授
直通郎初仕衍欲辭朝命請隱嵩高乃上表曰臣乘昌
運幸得奉盛化沐藉炎風飡佩唐德於生於運已溢已
榮但攝性乖和尚苦虚弱比風露增加精形侵耗小人
愚懷有願閒養伏見嵩岑極天苞育名草修生救疾多
遊此岫臣質無靈分性乖山水非敢追踵輕舉髣髴高
蹤誠希藥此沉疴全養禀氣耳若所療微痊庶偶影風
雲咏歌至德荷衣葛履裁營已整扶策納屣便陟山途
謹附陳聞乞垂昭許詔曰知欲養疴中岳煉石嵩嶺栖
素雲根餌芝清壑騰跡之操深用嘉焉但治缺古風有
愧山客耳既志性難裁豈容有抑便從來請
盧叔仁初舉秀才爲員外郎以親老辭歸就養景明中
初徵入雒授威遠將軍武賁中郎將非其好也尋除鎮
遠將軍通直散騎常侍並稱疾不朝乃出爲幽州司馬
又辭歸鄉里時咸稱其高尚焉
王椿正始初爲中散坐事免官椿僕千餘園宅華廣聲
妓自適無乏於時或有勸仕者椿笑而不答雅有巧思
凡所營製可爲後法由是孝明正光中元义將營明堂
辟雍欲徵椿爲將作大匠椿聞而以疾固辭
徐遵明華陰人講學於外二十餘年廣平王懷聞而徵
焉至而尋退不好京輦孝明明昌末南渡河客於任城
以兖州有舊因徙居
崔光韶爲廷尉卿孝莊永安末擾亂之際遂還鄉里尋
除征東將軍金紫光禄大夫不起光韶以世道迍邅朝
廷屢變閉門却掃吉凶斷絶
崔孝直爲直閣將軍通直散騎常侍爾朱兆入雒孝直
以天下未寧去職歸鄉里勸督宗人務行禮義後除安
東將軍光禄大夫出帝太昌中又除衛尉軍光禄大夫
竝辭不赴宗親勸孝直曰榮華人之所願何故陸沉孝
直不答
北齊李璵初仕魏爲東徐州刺史觧州還遂稱老疾不
求仕齊受禪追璵兼前將軍遵從於圜丘行禮璵意不
願榮名兩朝雖以宿舊被徵過事即絶朝請
元弼字輔宗魏司空暉之子性剛正有文學位中散大
夫以世適應襲先爵爲季父尚書僕射麗因于氏親寵
遂奪弼王爵横授同母兄子誕於是弼絶棄人事託疾
還私第宣武徵為侍中弼上表固讓入嵩山以穴為室
布衣蔬食
楊愔爲通直散騎常侍愔以世故未夷志在潛退乃謝
病與友人中直侍郎河間邢邵隠於嵩山
盧叔武爲賀拔勝荆州開府長史勝不用其計棄城奔
梁叔武歸本縣築室臨陂優游自適文襄降辟書辭疾
不到天保初復徵不得已布裠乘露車至鄴楊愔往候
之以爲司徒諮議稱疾不受
祖鴻勲涿郡范陽人也爲廷尉正後去官歸鄉里與陽
休之書曰陽生大弟吾比以家貧親老時還故郡在本
縣之西界有鵰山焉其處閒遠水石清麗高巖四匝良
田數頃家先有野舍於斯而遭亂荒廢今復經始即石
成基憑林起棟蘿生映宇泉流繞階月松風草緣庭綺
合日華雲實傍沼星羅簷下浮煙共雲氣而舒卷園中
桃李雜椿栢而葱蒨時一褰裳涉澗負杖登峯心悠悠
以孤上身飄飄而特遊杳然不復自知在天地間矣若
此者久之乃還所住孤坐危石撫琴對水獨詠山阿舉
酒望月聽風聲以興思聞鶴唳以動懷坐莊老之逍遥
慕尚子之清曠首戴萌蒲身衣褞襏出蓺梁稻歸奉慈
親緩步當車無事爲貴斯已適矣豈必撫塵而游哉而
吾生既繋名聲之韁鏁就良工之剞劂振珮紫臺之上
鼓袖丹墀之下采金匱之漏簡訪玉山之遺文敝精神
於丘墳盡心力於河漢摛藻期之鞶綉發議必在芳香
兹自美耳吾無取焉嘗試論之夫崐峯積玉光澤者前
毁瑶山叢桂芳茂者先折是以東都有挂冕之臣南國
見捐情之士斯豈惡粱錦好蔬布哉盖欲保其七尺終
其百年耳令弟官位既達聲華已遠象由齒斃膏用明
煎覽老氏谷神之談體畱侯止足之逸若能翻然清尚
解珮抽簪則吾於兹山莊可辦一得把臂入林掛巾垂
枝㩦酒登巘舒席平山道素志論舊欵訪丹法語玄書
斯亦樂矣何必富貴乎去矣陽子途乖趣别緬尋此旨
杳若天漢已矣哉書不盡意
隋檀翥初爲魏孝明帝挽郎其後司州牧城陽王元徵
以翥爲從事非其好也尋謝病客遊三輔
李德林北齊天保末射策五條考皆爲上授殿中將軍
既是西省散員非其所好又以天保季世乃謝病還鄉
闔門守道
柳靖仕周爲河南廣德二郡守靖雅逹政事所居皆有
治術吏民畏而愛之然靖愛閒素其於名利澹如也及
秩滿還鄉便有終焉之志文帝踐極特詔徵之以疾固
辭優遊不仕閉門自守所樂唯琴書而已足不歴園庭
殆將十載子弟奉之若嚴君焉
王貞善屬文詞不治産業每以諷讀爲娱開皇初汴州
刺史樊叔略引爲主簿後舉秀才授縣尉非其好也謝
病于家
唐馬嘉運貞觀初徵爲越王東閣祭酒頃之自免居于
白鹿山四方授業者嘗數千百人
王友貞爲長水令後罷歸田里中宗在春宫召爲司議
郎不就神龍初拜太子舍人仍令有司以禮徵赴及至
固以疾辭詔時致珍膳給全禄終身
李守節蘇州吳人也師事同郡張嘉會少習詩禮尤精
史記年六十不求仕優游丘園天寳初以高道徵拜東
宫率府長史兼諸王侍讀稍遷至太子右諭德其性簡
素雖恩遇志意不易於衡泌之下既辭闕庭便謝朝舊
不言發期潛遁而去朝廷故友追送靡及莫不嗟嘆焉
權臯玄宗時為監察御史丁憂因家洪州浙西節度使
顔真卿表為行軍司馬詔徵為起居舍人又以疾辭嘗
曰本自全吾志此豈受賞之名耶李季卿為江淮黜陟
使奏臯節行改著作郎不起
孔述睿隱於嵩陽好學不倦代宗廣德大歷中轉運劉
晏聯表薦述睿有顔閔之行游夏之學由是累授協律
郎太常博士起居舍人司勲員外郎加史館修撰述睿
唯再至朝廷謝恩旬日復固辭疾歸還林壑
郄高卿為中書舍人處事不回為元載所忌高卿遂以
疾辭以前中書舍人居東雒凡十年自號伊川田父清
名高節稱於天下
司空圖為中書舍人以疾辭且欲於近縣將息待愈再
赴朝闕昭宗知其勇退從之其後除諫議戸部侍郎皆
不起自號知非子時人高之竟善終於中條山後唐崔
貽孫以監察昇朝歴清資美職及為省郎使于江南廻
以槖裝營别墅於漢上之榖城退居自奉清江之上綠
竹亘野狹徑深密維舟曲岸人莫造焉時人甚高之
李保殷同光初擢授殿中監保殷素有明閑法律之譽
拜大理卿未滿秩屢為人所制曰人之多辟無自立辟
謝病以歸卒於雒陽思順里
晉伊玉羽為光禄少卿滿歲退歸秦中以林泉詩酒自
樂
册府元龜卷八百十三
