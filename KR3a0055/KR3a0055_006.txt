邇言卷六
宋劉炎撰
人道
人道之交以誠信誠信不磨非惟自成亦足成人詐偽
無據非惟自敗亦足敗人
待人以誠盖有生之不以為恩殺之不以為怨者誠則
公公則天也待人以偽盖有生之而疑其市恩殺之而
疑其復怨者偽則私私則人莫之信也
愛己者能愛人輕己者能殺人
古者忠以責己恕以待人今人待己以恕責人以忠幾
諫父子之恩也揚於外則離責善朋友之信也語諸人
則疑獻替君臣之義也播諸國則辱人能無以虛言受
實禍無以小利招大辱其度越於人遠矣
聞譽而喜必妄譽人聞毁而怒必妄毁人不苟喜怒斯
不妄毁譽陵貧者諛富傲賤者謟貴不陵不傲斯不慣
諛謟
面然背否妾婦之道忠告善道聖賢之徒
妾婦之道謂人之忌嫉猶乃心也故常以人之不韙語
人聽其言者有好焉有惡焉觀其所好惡則聽者之邪
正可知矣
人心險夷不難知也處家終身莫知其人同途一日可
卜其素同體而後已同位而先人同名不忌同患不避
故雖小物必辨義利循是者君子反是者小人惟大姦
大佞未可立談判爾
小人之交以利平時相親不啻父子一旦相噬不啻狗
彘君子之交以義平時講切水火異齊臨難死節舟楫
相濟善哉司馬公之言曰覆王氏必惠卿也信然
博戲之交不日飲食之交不月勢利之交不年惟道義
之交可以終身
與君子居不存形迹可也與小人居勿事形迹可乎哉
密近君子如濯清泉所染未必變密近小人如失足於
汚濘所漸何易深也白受汚易汚反白難自君子為小
人易自小人為君子難也
幾哉危哉朋友之深交其可忽哉端士深交如入室堂
坐卧履止久而愈適邪佞深交如涉谿谷一跌之頃即
致顛覆擇交之始勿謂端士無益而遠之遠則孤孤則
無以立勿謂邪佞無傷而狎之狎則深深則易以陷
失交凡民飲食以為階失交凡士言語以為階知其凡
而不交上也既交而失有犯不校猶不失其為智如必
屑屑然辨是非則身亦凡矣
天下之至易怨者小人至易恩者亦小人簞食豆羹足
以得其懽心摩拂豢養足以得其死力一語不讎乾餱
以愆則失德矣若夫君子則不然大則行其道小則盡
其才恩所知己而巳犬馬畜伋萬鍾養軻則逝矣韓淮
隂鄙泣涕者為婦人之仁而復念念乎解衣推食之賜
英九江悔怒踞洗之辱而大喜張御之豐卑矣哉烏得
不為狗烹也哉是故待君子則以禮結小人則以恩
小人好用巧心以愚君子彼自樂其計之得也有不知
手之舞之足之蹈之者君子靜以待之如觀優戱一笑
可也一或為之動搖則駸駸如入機穽矣
小人好以小利汚君子容有受其汚者君子以大義責
小人未有能受其責者也受汚則見制不受責則反見
害矣
暗箭中人其深次骨人之怨之亦必次骨以其掩人所
不備也兩軍對壘尅日乃戰鳴鏑交馳負不怨勝罪不
在人責在己也故君子之於人與其隂傾不如顯責
君子之履世也泛應而主誠致曲而逹道
富貴近人人以為謙貧賤近人人以為謟故富貴宜自
下貧賤宜自守自下者人愛之自守者人敬之
將忘有恩必故讎之將背其言必故尤之是友也古之
所謂不學今之所謂口詩書而行市人者也
虎狼之澤安得麒麟而友之鷹鸇之林安得鸞鳳而友
之惟不待之以虎狼鷹鸇待之以人道庶乎可以自存
爾
祭祀必立尸講學必立師敬尸敬其先也尊師尊其道
也不敬其先非孝也尸何與焉不尊其道非賢也師何
與焉
或曰近世何師道之不立耶曰古者師道德漢魏以來
師經學隋唐而降所師者場屋之文而已宜乎師道之
不立也
邇言卷六
