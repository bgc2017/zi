邇言儒家類
提要
(臣)等謹案邇言十二卷宋劉炎撰炎字子宣
松陽人是書分十二章曰成性存心立志踐
行天道人道君臣今昔經籍習俗志見其立
言醇正篤實而切于人情近於事理無迂闊
難行之說亦無刻核過高之論如曰井田封
建成之非一日其壊也亦非一朝之故不必
泥其制也能存其意亦可以為治矣又曰或
問節誼之士如之何而黨錮曰自取之也君
子百是必有一非小人百非必有一是天下
士至不少矣豈必登龍仙舟者皆賢不在此
選者皆不肖耶更相題表自立禍的者也人
豈能禍之哉又曰或問學聖賢之道者其流
亦有偏乎曰近聞之真公學而至之烏得偏
學而不至雖孔孟門人不能無偏能遡其源
其流歸于正矣不然毫釐之差其謬逾遠是
足為學二程而不至者之戒也如此之類皆
他儒者心知其然而斷不出之於口者炎獨
筆之於書可謂光明磊落無纖毫門戶之私
矣此本為嘉靖己丑光澤王所刊考明史諸
王表光澤榮端王寵瀼以成化末年襲封前
有梅南生序稱得抄本于棠陵方思道梅南
生即寵瀼别號也又有嘉泰甲子炎自序嘉
定壬午真德秀後序嘉定癸未葉克跋書中
治道篇第一條第二條習俗篇第十一條志
見篇第九條寵瀼俱注有脱誤今無别本可
核亦仍其舊又經籍篇唐無全史一條中亦
有訛脱而寵瀼未注又經籍篇第二條下有
夾注止庵曰一段駁揚陶潛蘇軾而抑屈原
之非其言有理併附錄之考寵瀼序末有私
印曰止庵則此注亦寵瀼所加矣乾隆四十
二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
邇言原序
宋儒劉先生邇言一帙條分十二章累萬餘言盖先生
所自著故名邇言謙稱也其言皆窮理盡性成已成物
樂天知命居常應變間涉治平修攘之要實内聖外王
之學洙泗以来濂洛關閩間命世醇儒也當時特見重
於真西山先生終宋迄元其言未見表著予間得抄本
於湖臬副憲棠陵方思道先生謂予曰是書精思至論
最有益於學者宜梓行以惠後人予莊誦盡卷仰而歎
曰聖賢教人六籍之外口授心𫝊亦諄諄矣而俗學承
𫝊惟事口耳而於身心性道初不相涉殆亦功利之移
人枝葉辭章之習與性道之學一膜之外已分物我矣
安望其能進於是耶是書誠不可不行於世也乃重校
訛舛闕其疑者捐禄羨重書鍥諸棃行之用副方先生
以心學教人之雅而劉先生著書以望於後之人者其
亦在是歟刊成爰序以識歲月時嘉靖八年三月望日
後學南郡梅南生序
邇言自序
言近而指遠辭約而理盡天下之至言也非聖人其孰
能修之是故論語一書獨具中和之道次則孟氏七篇
莫非浩然之氣又其次也荀卿辨而肆揚雄約而拘王
通華而僭雖三子所言得失不同艱易不一然皆得明
道之一端著書之一體有過於老莊申韓之說遠矣先
漢而降𫝊經述史先後相望文籍浩繁殆百千家至於
諸子如揚雄王通之說絶無而僅有之蓋古人之文辭
不勝意今人之文意不勝辭者其源皆壞於科目之習
汨於利禄之途也儒者以五常為質六藝為文融心三
才游步千古天所賦予不薄矣必也不徇流俗仰思聖
賢凡有論著不必放意寓言不必僣稱法言不必苟同
不必苟異惟履諸身而後議喻諸心而後語不為捭闔
以賊正氣不為雕刻以傷正體始於近情終於達道庶
乎其可也先君遯齋好古學耳提面命必以義方不幸
弱冠之初遽罹陟岵之戚飄泊西東駸駸知命之年貧
賤素行之矣艱難備嘗之矣故於流俗之習多所悔恨
窮通得喪之分多所開悟人情物理事變世故之間多
所儆省承師問友考古驗今輙隨所得紀為邇言承先
志也非曰指遠理盡僣擬聖賢之作也竊自比於芻蕘
之談狂夫之論云耳昔夫子猶能鄙事大舜猶察邇言
未有鄙事不能而知至者未有邇言不察而知化者斯
言之著固多得罪於作者恕其鄙而察之可也其或所
志不同亦不勞以覆醬瓿譏之此下才十有二篇續有
聞見錄為外篇云時有宋嘉泰甲子正月朔日括蒼劉
炎子宣自序
