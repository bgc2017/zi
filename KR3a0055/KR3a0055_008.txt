邇言卷八
宋劉炎撰
治道
治天下有常道上承夫心中和人情下順物理而已急
於為治不得其道亂之階也急於立法不得其道弊之
萌也不始治在其中矣如始弊法在其中矣然則治亦
不足為法亦不足立歟曰非也為以天下立以天下勿
以私參之也(此段不始至法在其中文理欠通疑有闕誤)
財者生人之命也天地施生之仁帝王取予之義存焉
仁以仁之義以宜之民命乃全凡民無財無以仰事俯
育廉恥之道喪矣凡民多財起閨門之爭益子孫之過
禮義之風衰矣生斯生財生民斯也使之凶荒有備生
死無憾足矣過不及皆非凡民之利也嗟夫三代井田
仁矣哉取予有節義矣哉先王立法之義意深矣哉何
秦人之瞽戾也哉使是民不得為三代之民者秦人之
罪也(生斯生財生民斯也八字間有脫誤以不成文)
或問周秦修短其由興廢封建乎曰周自后稷公劉迄
於文武世積仁厚封建亦治不封建亦治秦自孝公以
來世積詐力封建亦亡不封建亦亡秦不封建胡亥猶
奪扶蘇之位誅戮十二公子趙高猶置李斯於極刑擠
蒙恬於死地秦必封建則同姓異姓各有土地甲兵之
彊更相屠噬亦不過再世而已况乎井田封建之本實
則相關秦開阡陌大本去矣其何以封建哉必欲知封
建之本井田是矣必欲知封建之意則聖人作易於比
卦言之盡矣比之為卦坤下坎上寧不以先王建諸侯
上下一心君臣同德猶水之在地周流浹洽無間然歟
知乎是則知三代封建之意先立而後其法行秦人封
建之意先亡而後其法壞
肉刑即象刑也象而示之犯者寡矣漢文帝有仁心而
無仁政輕於變古觸憲滋多雖欲囹圄空虚不可得矣
或曰肉刑何以不可復曰人惑其名而不要其實人其
可以戶曉歟
或曰井田封建何以不可復曰是制也成之非一日其
壊也亦非一朝之故不必泥其制也能存其意亦足以
為治矣
或問古今學校之制曰古者先德而後藝先行而後文
後世教者校藝而不及德學者言文而不及行
古者官制亦可知矣古者量材而授下亦自量而受後
世反是
古者取民有常制粟帛布縷力役之征或用其一或用
其二後世無所不用則亦無所不取何必三者而已哉
古者官兵民有常職故費約而兼足足則交相養後之
官兵民無常職故食冗而俱貧貧則交相賊
周禁羣飲以節民心漢戒酒醪慮乏民食後世𣙜酤意
則異矣古今立法名實背馳大抵若此
古者疑赦今乃赦罪古者宥過今乃宥故是古今赦宥
之名同而實亦大異也
禮教天下之防範賞刑有國之紀綱禮教行則人知榮
辱刑賞明則人知勸懲與其勸懲於後孰若榮辱於先
上不知有榮辱下不知有勸懲防範紀綱其可置而不
省乎
一日之頃有晝有夜四時更代有隂有陽一代之興方
其明盛君子彙征及其變故之將興也小人交亂不有
女主則有強權不有僣叛則有夷狄之禍數也惟天子
不可以言數必也觀時察變事為之備固結人心遭變
不移多蓄賢才為後人用是之為以人勝天惟聖人能
之然則漢運中衰稱聖易號奉天之禍城以厭之卒不
能逃符䜟語果可以人勝天乎曰堯湯水旱是足以言
數矣哀平失政德宗任詐非惟不能勝天而復有以速
天之變猥歸之數可乎
或曰漢太宗我仁祖皆治世也何災變之多耶曰天愛
人君警以災異父愛賢子示以教戒皆所以成全之也
如其不足成全則委之聽之矣若李文靖之用心可謂
大臣矣日奏災變可謂知天意者矣
先正儉訓曰由儉入奢易由奢入儉難炎曰儉者國家
之大寶漢文帝知之故用度常有餘武帝不知故用度
常不足使有國有家者凡事簡易常如剏業之初動遵
檢束不由儉而入奢尚何不足之有
入其庭汚則新敝則葺器用有常服食不詭斯起家已
入其國田野闢郵傳治野人多於市游手寡於農斯興
國已
家國無二道家之興也父子和兄弟睦婦姑順事僕妾
稟令漢唐盛時君臣各盡其職何以異此家之敗也父
子暌兄弟䦧室堂藩籬妾婦長舌曾不知外侮之及也
漢唐之衰君昏於上臣亂於下知分曹植黨以固其位
而不知盜賊之至也亦然知其然而制於未然非至明
其孰能之哉
靖康之變非細故也朋黨之士猶相傾擠曾不知大敵
之在前敵騎之在後也於時謀臣智將朝更暮置如航
鯨海數易柂師危亦甚矣賴彼金人悔禍厭兵天心人
意係於至仁爾然則朋黨之患深於敵國無朋黨則敵
國不足畏矣
容貎堂堂觀其氣骨不觀小慧厦屋渠渠觀其規模不
觀微巧我太祖之有天下也談笑間去節度數百年之
患嚴階級銷武夫悍卒凌轢之態出征之日誓不殺人
而天下平不戮降王而諸國附凡歴代所謂權強閹寺
等患一切無之氣骨端嚴規模正大是所謂有道之長
也
或曰聖宋規模遠過漢唐惟待夷狄之策莫知適從何
也曰太祖將遷雍洛李懷忠一言而止章聖將幸長安
种放一言而止苟一時之安失萬世之利二子之智何
如奉春
或曰井田既廢自漢迄唐皆收屯田之利我朝何獨不
然曰五季易置皆以兵也養兵如養驕子抱兒哺之猶
慮不食如之何使之耕而食耶律以階級亦已善矣姑
以民田而徐以兵田使之知有倉廩之積室家之奉踐
其利而忘其勢顧何有不足之意哉
聖宋經綸厚德培埴至仁生養休息惟恐傷之一祖三
宗之治其在人者深矣熙豐大臣乃欲代稻粱以稊稗
續梧檟以荆榛斯人之智曾農圃之不如斯不足以謀
人之國矣
靖康建炎望敵投拜者多矣紹興以來迎敵追拒太平
之人不覩兵革不若習見戰陣之為愈帝王盛時故雖
無事必蒐苗焉必獮狩焉使民不倦不悸居則有不虞
之備用則為仁義之師
弈貴爭先子不虛置故能以一敵十兵貴爭先機不虚
發故能以一當百
賞刑人主之柄也設而不用上也用而有經次也予奪
無章僣濫不度斯為下矣
或問為政寬嚴之尚炎曰近聞之真玉堂云毋論寬嚴
亦惟仁義而已寬本於仁何至於民慢嚴本於義何至
於民殘斯足為為政之法矣
或問後世循吏何寡耶曰郡縣之職在久任任不久則
親吏而不親民民不及親席不暇煖其意若曰何以循
良為也况乎仕者曠閒之曰多居官之日寡滔滔皆為
身計耶
從政莫先於省吏約文書吏省則蠧民之害寡文書約
則吏不得而瞀之
涖官從政有一言可以得人心者其廉乎有一言可以
失人心者其貪乎廉則約己而厚人貪則浚人而自厚
知自厚而不知厚人雖曰剖決如流私泥之矣方寸清
明慾亂之矣方寸自亂何以知人心之得失哉
有汚吏之罰無廉吏之賞則汚濁多必得實廉而旌之
人其肯自汚歟薦舉未有不求而得則無以禦人之求
舉爾所知不待其求而予之人其肯妄求歟
治國理家之道於所不可不有者無之不振之漸也於
所不可不去者存之起禍之萌也或曰後世立法惟便
利是從何其弊之多也曰楮筆便矣不如竹簡之重質
錢幣利矣不如穀帛之充實天下之弊未必不生於便
利也
三皇之氣渾如元氣五帝之化大如天地三王之治昭
如日星治道止於三代求多於三代者皆過也
邇言卷八
