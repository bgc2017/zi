邇言卷二
宋劉炎撰
存心
存心莫大於仁正心莫急於禮生於其心而復以成其
心天人之道也
心者誠之宅也家國天下誠之逹也天下可欺也國人
不可欺國人可欺也鄉鄰不可欺鄉鄰可欺也妻子不
可欺妻子可欺也方寸不可欺一或有欺悖亂之言形
於夢寐雖欲自揜其可得歟
終日行險志得意驕中夜以思惕然隠憂終日履平無
得無喪中夜以思湛然冰清君子與其終日有快意之
舉不如中夜獲一息之安也
人非堯舜氣質之偏不能無過不及之患必加儆省則
善矣惟心原不正觸物生變者不可以櫽括
聖人之心正大如天地賢人之心明白如日星庸俗汚
下如禽犢其有習為姦佞者險於山川深於城府慘於
矛戟暴於虎狼聖賢庸則易知惟姦佞難知難知故難
顧慮雖聖人亦畏難知矣
誠者萬善之本偽者百禍之基聰明勇決智慮過人濟
之以偽速其死矣何止為小人冥蒙遲鈍了無他長將
之以誠厚其生矣何止為君子
樸實如良金不勞覆護百鍜鍊愈剛巧詐如璃罌倍費
防閑一跌踣莫救
禾心為仁桃李之心為仁仁人心也患在不能充之爾
人孰無仁充之有小大人孰無智用之有是非小則姑
息非則詐儇是故好行小惠急於人知匹婦之所謂仁
也夸逞小才好為人上匹夫之所謂智也斯仁不足以
自福斯智適足以禍身聖人達仁智之大致必也以義
行仁以德行智乎
聖人以仁為宇天下無不覆賢智以仁為途善類所共
由
人莫病乎有慾而無德也氣剛而有慾且見制於婦人
欲稱丈夫不可得矣年耆而無德猶見侮於童子欲稱
先生不可得矣
飽食煖衣人以之生亦以之死一日失節寢寐不寧疾
病生矣終身失節後嗣無觀禍敗作矣人能不以是為
身心子孫之害者其加於凡民一等矣
貧賤患難進德之階富貴安佚陷身之壑惟下愚不以
貧賤患難有進惟上智不為富貴安佚所陷
老成慮事不必皆高年輕躁寡謀不必皆年少觀其臨
事如何爾盗中有道衣冠未必非盗軍中有仁口銜清
議者未必皆仁觀其處心如何爾君子以義制事以仁
存心
心其至矣乎其生也清其没也寧其動也正其靜也定
聖賢則然愚不肖反是
四銘
莫小於心與生而俱莫大於心包含萬殊本自正平無
勞扂楔飛來塵垢隨即磨刮遷忿逐慾至明者昏踰越
奥窔出入多門駸駸險巇株枯足蹶非惟無益本實先
撥待物以穽機隨變生一往一復亦足自傾身傾禍微
爾裔肖爾萌蘖蔓延源源不已乃知此心廣大則天中
正則人傾仄汚下則禽去禽門由人道反性天其樂莫
可言也自然而不必然者具性之全也已然而不能復
其全者非賢也是用作銘並告五官各守爾典無妄闓
端斯心銘也
見可欲而心不亂其思定遇坎窞而知儆省其思深格
物以理慮而接其思至博大而不荒委蛇而不局其思
正居乎中央運乎四方凡有所適不失其鄉斯思銘也
(慮而接三言上下或有闕誤)
衣冠適市市人避之袒裼居室室人戱之貌之不可不
修也如是信誓於郊三軍聽命戲言於庭僕妾慢令言
之不可不修也如是貎言不修其應若是内行不修益
可知矣内外交修謂之君子内外交廢謂之小人修廢
之頃間不容髮及其久也天壤遼絶君子人歟可不謹
其微敬所發歟斯貎言銘也
冶容過目目挑心招鄭聲入耳耳瞶心搖招招搖搖衣
冠狙猱禍機及之不知避逃凡視冶容如臨嚴父凡聽
鄭聲如震斯怒視遠聽德心正則誠不誠無物惟誠則
形汝聽不誠人將汝聽汝視不誠人將汝視無恤乎人
無不為矣無所不為隕踣乃已古人戒慎乎其所不睹
恐懼乎其所不聞不遏於流而塞於源其以是歟斯視
聽銘也
邇言卷二
