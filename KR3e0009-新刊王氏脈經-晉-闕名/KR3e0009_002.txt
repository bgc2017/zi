新刊王氏脉經卷第二
(臣)林億等類次
平三關隂陽二十四氣脉第一
平人迎神門氣口前後脉第二
平三關病候并治宜第三
平竒經八脉病第四(八脉爲病不在十二經故以繫此卷之末)
平三關隂陽二十四氣脉第一
左手關前寸口陽絶者無小腸脉也苦臍痺小腹中有疝瘕王
月(王字一本作五)即冷上搶心刺手心主經治隂心主在掌後橫理中
(即太陵穴也)
左手關前寸口陽實者小腸實也苦心下急痺(一作急痛)小腸有熱
小便赤黃刺手太陽經治陽(一作手少陽者非)太陽在手小指外側本
節䧟中(即後谿穴也)
左手關前寸口隂絶者無心脉也苦心下毒痛掌中熱時時善
嘔口中傷爛刺手太陽經治陽
左手關前寸口隂實者心實也苦心下有水氣憂恚發之刺手
心主經治隂
左手關上陽絶者無膽脉也若膝疼口中苦眯目善畏如見鬼
狀多驚少力刺足厥隂經治隂在足大指間(即行間穴也)或刺三毛中
左手關上陽實者膽實也苦腹中實不安身軀習習也刺足少
陽經治陽在足上第二指本節後一寸(第二指當云小指次指即臨泣穴也)
左手關上隂絶者無肝脉也苦癃遺溺難言脅下有邪氣善吐
吐刺足少陽經治陽
左手關上隂實者肝實也苦肉中痛動善轉筋刺足厥隂經治隂
左手關後尺中陽絶者無膀胱脉也苦逆冷婦人月使不調王
月則閉男子失精尿有餘瀝刺足少隂經治隂在足内踝下動
脉(即太谿穴也)
左手關後尺中陽實者膀胱實也苦逆冷脅下有邪氣相引痛
刺足太陽經治陽在足小指外側本節後䧟中(即束骨穴也)
左手關後尺中隂絶者無腎脉也苦足下熱兩髀裏急精氣竭
少勞倦所致刺足太陽經治陽
左手關後尺中隂實者腎實也苦恍惚健忘目視&KR0617;&KR0617;耳聾悵
悵善鳴刺足少隂經治隂
右手關前寸口陽絶者無太腸脉也苦少氣心下有水氣立秋
節即欬刺手太隂經治隂在魚際間(即太渊穴也)
右手關前寸口陽實者大腸實也苦腸中切痛如錐刀所刺無
休息時刺手陽明經治陽在手腕中(即陽谿穴也)
右手關前寸口隂絶者無肺脉也苦短氣欬逆喉中塞噫逆刺
手陽明經治陽
右手關前寸口隂實者肺實也苦少氣匈中滿彭彭與肩相引
刺手太隂經治隂
右手關上陽絶者無胃脉也苦呑酸頭痛胃中有冷刺足太隂
經治隂在足大指本節後一寸(即公孫穴也)
右手關上陽實者胃實也苦腸中伏伏(一作愊愊)不思食物得食不
能消刺足陽明經治陽在足上動脉(即衝陽穴也)
右手關上隂絶者無脾脉也苦少氣下利腹滿身重四胑不欲
動善嘔刺足陽明經治陽
右手關上隂實者脾實也苦腸中伏伏如堅狀大便難刺足太
隂經治隂
右手關後尺中陽絶者無子戶脉也苦足逆寒絶産帶下無子
隂中寒刺足少隂經治隂
右手關後尺中陽實者膀胱實也苦少腹滿引腰痛刺足太陽
經治陽
右手關後尺中隂絶者無腎脉也苦足逆冷上搶&KR0909;痛夢入水
見鬼善厭寐黑色物來掩人上刺足太陽經治陽
右手關後尺中隂實者腎實也苦骨疼腰脊痛内寒熱刺足少
隂經治隂
右脉二十四氣事
平人迎神門氣口前後脉第二
心實
左手寸口人迎以前脉隂實者手厥隂經也病苦閉大便不利
腹滿四肢重身熱苦胃脹刺三里
心虚
左手寸口人迎以前脉隂虚者手厥隂經也病苦悸恐不樂心
腹痛難以言心如寒狀恍惚
小腸實
左手寸口人迎以前脉陽實者手太陽經也病苦身熱熱來去
汗出(一作汗不出)而煩心中滿身重口中生瘡
小腸虚
左手寸口人迎以前脉陽虚者手太陽經也病苦顱際偏頭痛
耳頰痛
心小腸俱實
左手寸口人迎以前脉隂陽俱實者手少隂與太陽經俱實也
病苦頭痛身熱大便難几腹煩滿不得卧以胃氣不轉水榖實也
心小腸俱虚
左手寸口人迎以前脉隂陽俱虚者手少隂與太陽經俱虚也
病苦洞泄苦寒少氣四胑寒腸澼
肝實
左手關上脉隂實者足厥隂經也病苦心下堅滿常兩脅痛自
忿忿如怒狀
肝虚
左手關上脉隂虚者足厥隂經也病苦脅下堅寒熱腹滿不欲
飲食腹脹悒悒不樂婦人月經不利腰腹痛
膽實
左手關上脉陽實者足少陽經也病苦腹中氣滿飲食不下咽
乾頭重痛洒洒惡寒脇痛
膽虚
左手關上脉陽虚者足少陽經也病苦眩厥痿足指不能搖躄
坐不能起僵仆目黃失精&KR0617;&KR0617;
肝膽俱實
左手關上脉隂陽俱實者足厥隂與少陽經俱實也病苦胃脹
嘔逆食不消
肝膽俱虚
左手關上脉隂陽俱虚者足厥隂與少陽經俱虚也病苦恍惚
尸厥不知人妄見少氣不能言時時自驚
腎實
左手尺中神門以後脉隂實者足少隂經也病苦膀胱脹閉少
腹與腰脊相引痛
左手尺中神門以後脉隂實者足少隂經也病苦舌燥咽腫心
煩嗌乾匈脇時痛喘欬汗出小腹脹滿腰背彊急體重骨熱小
便赤黃好怒好忘足下熱疼四肢黑耳聾
腎虚
左手尺中神門以後脉隂虚者足少隂經也病苦心中悶下重
足腫不可以按地
膀胱實
左手尺中神門以後脉陽實者足太陽經也病苦逆滿腰中痛
不可俛仰勞也
膀胱虚
左手尺中神門以後脉陽虚者足太陽經也病苦脚中筋急腹
中痛引腰背不可屈伸轉筋惡風偏枯腰痛外踝後痛
腎膀胱俱實
左手尺中神門以後脉隂陽俱實者足少隂與太陽經俱實也
病苦脊彊反折戴眼氣上搶心脊痛不能自反側
腎膀胱俱虚
左手尺中神門以後脉隂陽俱虚者足少隂與太陽經俱虚也
病苦小便利心痛背寒時時少腹滿
肺實
右手寸口氣口以前脉隂實者手太隂經也病苦肺脹汗出若
露上氣喘逆咽中塞如欲嘔狀
肺虚
右手寸口氣口以前脉隂虚者手太隂經也病苦少氣不足以
息嗌乾不朝津液
大腸實
右手寸口氣口以前脉陽實者手陽明經也病苦腹滿善喘欬
面赤身熱喉咽(一本作咽喉)中如核狀
大腸虚
右手寸口氣口以前脉陽虚者手陽明經也病苦匈中喘腸鳴
虚渴脣口乾目急善驚泄白
肺大腸俱實
右手寸口氣口以前脉隂陽俱實者手太隂與陽明經俱實虚
病苦頭痛目眩驚狂喉痺痛手臂捲脣吻不收
肺大腸俱虚
右手寸口氣口以前脉隂陽俱虚者手太隂與陽明經俱虚也
病苦耳鳴嘈嘈時妄見光明情中不楽或如恐怖
脾實
右手關上脉隂實者足太隂經也病苦足寒脛熱腹脹滿煩擾
不得卧
脾虚
右手關上脉隂虚者足太隂經也病苦泄注腹滿氣逆霍亂嘔
吐黃疸心煩不得卧腸鳴
胃實
右手關上脉陽實者足陽明經也病苦腹中堅痛而熱(千金作病苦頭)
(痛)汗不出如温瘧脣口乾善&KR0938;乳癰缺盆腋下腫痛
胃虚
右手關上脉陽虚者足陽明經也病苦脛寒不得卧惡寒洒洒
目急腹中痛虚鳴(外臺作耳虚鳴)時寒時熱脣口乾面目浮腫
脾胃俱實
右手關上脉隂陽俱實者足太隂與陽明經俱實也病苦脾脹
腹堅搶脇下痛胃氣不轉大便難時反泄利腹中痛上衝肺肝
動五藏立喘鳴多驚身熱汗不出喉痺精少
脾胃俱虚
右手關上脉隂陽俱虚者足太隂與陽明經俱虚也病苦胃中
如空狀少氣不足以息四逆寒泄注不巳
腎實
右手尺中神門以後脉隂實者足少隂經也病苦痺身熱心痛
脊脇相引痛足逆熱煩
腎虚
右手尺中神門以後脉隂虚者足少隂經也病苦足脛小弱惡
風寒脉代絶時不至足寒上重下輕行不可以按地少腹脹滿
上搶匈脇痛引肋下
膀胱實
右手尺中神門以後脉陽實者足太陽經也病苦轉胞不得小
便頭眩痛煩滿脊背彊
膀胱虚
右手尺中神門以後脉陽虚者足太陽經也病苦肌肉振動脚
中筋急耳聾忽忽不聞惡風颼颼作聲
腎膀胱俱實
右手尺中神門以後脉隂陽俱實者足少隂與太陽經俱實也
病苦癲疾頭重與目相引痛厥欲起走反眼大風多汗
腎膀胱俱虚
右手尺中神門以後脉隂陽俱虚者足少隂與太陽經俱虚也
病苦心痛若下重不自收篡反出時時苦洞泄寒中泄腎心俱
痛一說云腎有左右而膀胱無二今用當以左腎合膀胱右
腎合三焦
平三關病候并治宜第三
寸口脉浮中風發熱頭痛宜服桂枝湯葛根湯針風池風府向
火灸身摩治風膏覆令汗出
寸口脉緊苦頭痛骨肉疼是傷寒宜服麻黃湯發汗針眉衝顳
顬摩治傷寒膏
寸口脉微苦寒爲衂宜服五味子湯摩茱萸膏令汗出
寸口脉數即爲吐以有熱在胃管熏匈中宜服藥吐之及針胃
管服除熱湯若是傷寒七八日至十日熱在中煩滿渴者宜服
知母湯
寸口脉緩皮膚不仁風寒在肌肉宜服防風湯以薬薄熨之摩
以風膏灸諸治風穴
寸口脉滑陽實匈中壅滿吐逆宜服前胡湯針太陽巨闕瀉之
寸口脉絃心下愊愊微頭痛心下有水氣宜服甘遂圓針期門
瀉之
寸口脉弱陽氣虚自汗出而短氣宜服茯苓湯内𥙷散適飲食
消息勿極勞針胃管𥙷之
寸口脉澀是胃氣不足宜服乾地黃湯自養調和飲食針三里
𥙷之(三里一作胃𬋩)
寸口脉芤吐血微芤者衂血空虚去血故也宜服竹皮湯黃土
湯灸膻中
寸口脉伏匈中逆氣噎塞不通是胃中冷氣上衝心匈宜服前
胡湯大三建圓針巨闕上管灸膻中
寸口脉沉匈中引脅痛匈中有水氣宜服澤漆湯針巨闕瀉之
寸口脉濡陽氣弱自汗出是虚損病宜服乾地黃湯著預圓内
𥙷散牡蠣散并粉針太衝𥙷之
寸口脉遟上焦有寒心痛咽酸吐酸水宜服附子湯生薑湯調
和飲食以煖之
寸口脉實即生熱在脾肺嘔逆氣塞虚即生寒在脾胃食不消
化有熱即宜服竹葉湯葛根湯有寒宜服茱萸圓生薑湯
寸口脉細發熱吸吐宜服黃苓龍膽湯吐不止宜服橘皮桔梗
湯灸中府
寸口脉洪大匈脇滿宜服生薑湯白薇圓亦可紫菀湯下之針
上管期門章門
右上部寸口十七條
關脉浮腹滿不欲食浮爲虚滿宜服平胃圓茯苓湯生薑前胡
湯針胃管先瀉後𥙷之
關脉緊心下苦滿急痛脉緊者爲實宜服茱萸當歸湯又大黃
湯兩治之良針巨闕下管瀉之(千金云服茱萸當歸湯又加大黃二兩佳)
關脉微胃中冷心下拘急宜服附子湯生薑湯附子圓針巨闕
𥙷之
關脉數胃中有客熱宜服知母圓除熱湯針巨闕上管瀉之
關脉緩其人不欲食此胃氣不調脾胃不足宜服平胃圓𥙷脾
湯針章門𥙷之
關脉滑胃中有熱滑爲熱實以氣滿故不欲食食即吐逆宜服
紫菀湯下之大平胃圓針胃管瀉之(千金云宜服朴消麻黃湯平胃圓)
關脉絃胃中有寒心下厥逆此以胃氣虚故爾宜服茱萸湯温
調飲食針胃管𥙷之
關脉弱胃氣虚胃中有客熱脉弱爲虚熱作病其說云有熱不
可大攻之熱去則寒起正宜服竹枽湯針胃管𥙷之
關脉濇血氣逆冷脉濇爲血虚以中焦有微熱宜服乾地黃湯
内𥙷散針足太衝上𥙷之
關脉芤大便去血數斗者以膈輸傷故也宜服生地黃并生竹
皮湯灸膈輸若重下去血者針關元甚者宜服龍骨圓必愈
關脉伏中焦有水氣溏泄宜服水銀圓針關元利小便溏泄便止
關脉沈心下有冷氣苦滿呑酸宜服白薇茯苓圓附子湯針胃
管𥙷之
關脉濡苦虚冷脾氣弱重下病宜服赤石脂湯女萎圓針關元
𥙷之
關脉遟胃中寒宜服桂枝圓茱萸湯針胃管𥙷之
關脉實胃中痛宜服梔子湯茱萸烏頭圓針胃管𥙷之
關脉牢脾胃氣塞盛熱即腹滿響響宜服紫菀圓瀉脾圓針灸
胃管瀉之
關脉細虚腹滿宜服生薑茱萸蜀椒湯白薇圓針炙三管
關脉洪胃中熱必煩滿宜服平胃圓針胃管先瀉後𥙷之
右中部關脉十八條
尺脉浮下熱風小便難宜服瞿麥湯滑石散針横骨關元瀉之
尺脉緊臍下痛宜服當歸湯灸天樞針關元𥙷之
尺脉微厥逆小腹中拘急有寒氣宜服小建中湯(一本更有四順湯)針
氣海
尺脉數惡寒臍下熱痛小便赤黃宜服雞子湯白魚散針横骨
瀉之
尺脉緩脚弱下腫小便難有餘瀝宜服滑石湯瞿麥散針横骨
瀉之
尺脉滑血氣實婦人經脉不利男子尿血宜服朴消煎大黃湯
下去經血鍼關元瀉之
尺脉絃小腹疼小腹及脚中拘急宜服建中湯當歸湯針血海
瀉之
尺脉弱陽氣少發熱骨煩宜服前胡湯乾地黃湯茯苓湯針關
元𥙷之
尺脉濇足脛逆冷小便赤宜服附子四逆湯針足太衝𥙷之
尺脉芤下焦虚小便去血宜服竹皮生地黃湯灸丹田關元亦
針𥙷之
尺脉伏小腹痛癥疝水榖不化宜服大平胃圓桔梗圓針關元
𥙷之(桔梗圓一云結腸圓)
尺脉沈腰背痛宜服腎氣圓針京門𥙷之
尺脉濡苦小便難(千金云脚不收風痺)宜服瞿麥湯白魚散針關元瀉之
尺脉遟下焦有寒宜服桂枝圓針氣海關元𥙷之
尺脉實小腹痛小便不禁宜服當歸湯加大黃一兩以利大便
針關元𥙷之止小便
尺脉牢腹滿隂中急宜服葶藶子茱萸圓針丹田關元中極
右下部尺脉十六條
平竒經八脉病第四
脉有竒經八脉者何謂也然有陽維隂維有陽蹻隂蹻有衝有
督有任有帶之脉凢此八脉者皆不拘於經故曰竒經八脉也
經有十二絡有十五凢二十七氣相隨上下何獨不拘於經也
然聖人圖設溝渠通利水道以備不虞天雨降下溝渠溢滿滂
沛妄行當此之時聖人不能復圖也此絡脉流溢諸經不能復
拘也
竒經八脉者旣不拘於十二經皆何起何繫也然陽維者起扵
諸陽之會隂維者起於諸隂之交陽維隂維者維絡于身溢畜
不能環流漑灌諸經者也陽蹻者起於跟中循外踝而上行入
風池隂蹻者亦起於跟中循内踝而上行至咽喉交貫衝&KR4394;衝
脉者起於關元循腹裏直上至咽喉中(一云衝脉者起於氣衝並陽明之經夾臍上行)
(至匈中而散也)督脉者起於下極之輸並於脊裏循背上至風府衝脉
者隂脉之海也督脉者陽脉之海也任脉者起於胞門子戶夾
臍上行至匈中(一云任脉者起於中極之下以上毛際循腹裏上關元至喉咽)帶脉者起於季
肋(難經作季脅)廻身一周此八者皆不繫於十二經故曰竒經八脉
者也竒經之爲病何如然陽維維於陽隂維維於隂隂陽不能
相維悵然失志容容(難經作溶溶)不能自收持(悵然者其人驚即維脉緩緩即令身不能)
(自收持即失志善忘恍惚也)陽維爲病苦寒熱隂維爲病苦心痛(陽維為衛衛爲寒熱)
(隂維爲榮榮為血血者主心故心痛也)隂蹻爲病陽緩而隂急(隂蹻在内踝病即其脉急當從内踝)
(以上急外踝以上緩)陽蹻爲病隂緩而陽急(陽蹻在外踝病即其病急其人當從外踝以上急內踝以)
(上緩)衝之爲病逆氣而裏急(衝脉從關元至咽喉故其爲病逆氣而裏急)督之爲病脊
彊而厥(督脉在背病即其脉急故令脊彊也)任之爲病其内苦結男子爲七疝女
子爲瘕聚(任脉起於胞門子戶故其病結爲七病瘕聚)帶之爲病苦腹滿腰容容(難經)
(作溶溶)若坐水中狀(帶脉者廻帶人之身體病即其脉緩故令腰容容也)此竒經八脉之爲
病也
診得陽維脉浮者暫起目眩陽盛實苦肩息洒洒如寒
診得隂維脉沈大而實者苦匈中痛脇下支滿心痛
診得隂維如貫珠者男子兩脇實腰中痛女子隂中痛如有瘡狀
診得帶脉左右遶臍腹腰脊痛衝隂股也
兩手脉浮之俱有陽沈之俱有隂隂陽皆實盛者此爲衝督之
脉也衝督之脉者十二經之道路也衝督用事則十二經不復
朝於寸口其人皆苦恍惚狂疑不者必當由豫有兩心也兩手
陽脉浮而細微綿綿不可知俱有隂脉亦復細綿綿此爲隂蹻
陽蹻之脉也此家曾有病鬼魅風死苦恍惚亡人爲禍也
診得陽蹻病拘急隂蹻病緩
尺寸俱浮直上直下此爲督脉腰背強病不得俛仰大人癲病
小人風癎疾
脉來中央浮直上下痛者督脉也動苦腰背膝寒大人癲小兒
癎也灸頂上三圓正當頂上
尺寸脉俱牢(一作芤)直上直下此爲衝脉匈中有寒疝也
脉來中央堅實徑至關者衝脉也動苦少腹痛上搶心有瘕疝
絶孕遺失溺脇支滿煩也横寸口邊丸丸此爲任脉苦腹中有
氣如指上搶心不得俛仰拘急脉來緊細實長至關者任脉也
動苦少腹繞臍下引横骨隂中切痛取臍下三寸
新刊王氏脉經卷第二
