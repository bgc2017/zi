新刊王氏脉經卷第九
臣林億等類次
平姙娠分别男女將産諸證第一
平姙娠胎動血分水分吐下腹痛證第二
平産後諸病鬱冐中風發熱煩嘔下利證第三
平帶下絶産無子亡血居經證第四
平鬱冐五崩漏下經閉不利腹中諸病證第五
平咽中如有灸腐喜悲熱入血室腹滿證第六
平隂中寒轉胞隂吹隂生瘡脫下證第七
平婦人病生死證第八
平小兒雜病證第九
平姙娠分别男女將産諸證第一
脉平而虚者乳子法也經云隂摶陽别謂之有子此是血氣和
調陽施隂化也診其手少隂脉動甚者姙子也少隂心脉也心
主血脉又腎名胞門子戸尺中腎脉也尺中之脉按之不絶法
姙娠也三部脉沈浮正等按之無絶者有娠也姙娠初時寸微
小呼吸五至三月而尺數也脉滑疾重以手按之散者胎巳三
月也脉重手按之不散但疾不滑者五月也婦人姙娠四月欲
知男女法左疾爲男右疾爲女俱疾爲生二子
又法得太隂脉爲男得太陽脉爲女太隂脉沈太陽脉浮
又法左手沈實爲男右手浮大爲女左右手俱沈實猥生二男
左右手俱浮大猥生二女
又法尺脉左偏大爲男右偏大爲女左右俱大産二子大者如
實狀
又法左右尺俱浮爲産二男不爾則女作男生左右尺俱沈爲
産二女不爾則男作女生也
又法遣姙娠人面南行還復呼之左廻首者是男右廻首者是
女也
又法看上圊時夫從後急呼之左廻首是男右廻首是女也
又法婦人姙娠其夫左乳房有核是男右乳房有核是女也
婦人懷娠離經其脉浮設腹痛引腰脊爲今欲生也但離經者
不病也
又法婦人欲生其脉離經夜半覺日中則生也
平姙娠胎動血分水分吐下腹痛證第二
婦人懷胎一月之時足厥隂脉養二月足少陽脉養三月手心
主脉養四月手少陽脉養五月足太隂脉養六月足陽明脉養
七月手太隂脉養八月手陽明脉養九月足少隂脉養十月足
太陽脉養諸隂陽各養三十日活兒手太陽少隂不養者下主
月水上爲乳汗活兒養母懷娠者不可灸刺其經必墮胎
婦人懷娠三月而渴其脉反遲者欲爲水分復腹痛者必墮胎
脉浮汗出者必閉其脉數者必發癰膿五月六月脉數者必
向壞脉緊者必胞漏脉遟者必腹滿而喘脉浮者必水壞爲腫
問曰有一婦人年二十所其脉浮數發熱嘔欬時下利不欲
食脉復浮經水絶何也師曰法當有娠何以故此虚家法當微
弱而反浮數此爲戴陽隂陽和合法當姙娠到立秋熱當自去
何以知然數則爲熱熱者是火火是木之子死於未未爲六月
位土王火休廢隂氣生秋節氣至火氣當罷熱自除去其(病即)愈
師曰乳後三月有所見後三月來脉無所見此便是軀有兒者
護之恐病利也何以故懷姙陽氣内養乳中虚冷故令兒利
婦人懷娠六月七月脉弦發熱其胎踰腹腹痛惡寒寒者小腹
如扇之狀所以然者子藏閉故也當以附子湯温其藏
婦人姙娠七月脉實大牢強者生沈細者死
婦人姙娠八月脉实大牢強弦緊者生沈細者死
婦人懷軀六月七月暴下斗餘水其胎必倚而墮此非時孤漿
預下故也
師曰寸口脉洪而濇洪則爲氣濇則爲血氣動丹田其形即温
濇在於下胎冷若冰陽氣胎活隂氣必終欲别隂陽其下必殭
假令陽終畜然若杯
問曰婦人姙娠病師脉之何以知此婦人雙胎其一獨死其一
獨生而爲下其死者其病即愈然後竟免軀其脉何類(何以)别之
師曰寸口脉衛氣平調榮氣緩舒陽施隂化精盛有餘隂陽
俱盛故成雙軀今少隂微緊血即濁凝經養不周胎則偏夭少
腹冷滿膝臏疼痛腰重起難此爲血理若不早去害母失胎
師曰婦人有胎腹痛其人不安若胎病不長欲知生死令人摸
之如覆杯者則男如肘頭參差起者女也冷在何面冷者爲死
温者爲生
師曰婦人有漏下者有中生後因續下血都不絶者有姙娠下
血者假令姙娠腹中痛爲胞漏(一云阻)膠艾湯主之
婦人姙娠經斷三月而得漏下下血四十日不止胎欲動在於
臍上此爲姙娠六月動者前三月經水利時胎也下血者後斷
三月衃也所以下血不止者其癥不去故也當下其癥宜桂枝
茯苓圓
問曰婦人病經水斷一二月而反經來今脉反微澀何也師曰
此前月中若當下利故令妨經利止月經當自下此非軀也
婦人經自斷而有軀其脉反弦恐其後必大下不成軀也
婦人懷軀七月而不可知時時衂血而轉筋者此爲軀也衂時
嚏而動者非軀也
脉來近去遠故曰反以爲有軀而反斷此爲有陽無隂故也
婦人經月下但爲微少師脉之反言有軀其後審然其脉何類
何以别之師曰寸口脉隂陽俱平榮衛調和按之滑浮之則輕
陽明少隂各如經法身反洒淅不欲食飲頭痛心亂嘔&KR0938;欲吐
呼則微數吸則不驚陽多氣溢隂滑氣盛滑則多實六經養成
所以月見隂見陽精汁凝胞散散者損墮設復陽盛雙姙二胎
今陽不足故令激經也
婦人姙娠小便難飲如故當歸貝母苦參圓主之
婦人姙娠有水氣身重小便不利洒洒惡寒起即頭眩葵子茯
苓散主之
婦人姙娠宜服當歸散即易産無疾苦
師曰有一婦人來診(一作脉)自道經斷不來師言一月爲衃二月
爲血三月爲居經是定作軀也或爲血積譬如雞乳子熱者爲
禄寒者多濁且當須後月復來經當入月幾日來假令以七日
所來因言且須後月十日所來相間設其主復來者因脉之脉
反沈而濇因問曾經半生若漏下亡血者定爲有軀其人言实
有宜是當護之今經微弱恐復不安設言當奈何當爲合薬以
治之
師曰有一婦人來診自道經斷即去師曰一月血爲閉二月若
有若無三月爲血積譬如雞伏子中寒即濁中熱即禄欲令胎
壽當治其母俠寒懷子命則不壽也譬如雞伏子試取雞一毛
拔去覆子不遍中寒者濁今夫人有軀少腹寒手掌反逆奈何
得有軀婦人因言當奈何師曰當與温經湯設與夫家俱來者
有軀與父母家俱來者當言寒多久不作軀
師曰有一婦人來診因言隂陽俱和調陽氣長隂氣短但出不
入去近來遠故曰反以爲有軀偏反血斷斷來幾日假令審实
者因言急當治恐經復下設令宫中人若寡婦無夫曾夜夢寐
交通邪氣或懷久作癥瘕急當治下服二湯設復不愈因言髮
湯當中下胎而反不下此何等意邪可使且將視赤烏(一作赤馬)
師曰若宫里張氏不差復來相問(臣億等詳此文理脫誤不属无本可校以示闕疑餘皆倣)
(於此)
師曰脉婦人得平脉隂脉小弱其人渴不能食無寒熱名爲軀
桂枝主之法六十日當有娠設有醫治逆者却一月加吐下者
則絶之方在傷寒中
婦人脉平而虚者乳子法也平而微者實奄續法也而反微濇
其人不亡血下利而反甚其脉虚俱坐乳大兒及乳小兒此自
其常不能令甚虚竭病與亡血虚等必眩冒而短氣也
師曰有一婦人好裝衣來診而得脉濇因問曾乳子下利乃當
得此脉耳曾半生漏下者可設不者經斷三月六月設乳子漏
下可爲奄續斷小兒勿乳須利止復來相問脉之
師曰寸口脉微遲尺微於寸寸遲爲寒在上膲但當吐耳今尺
反虚復爲強下之如此發匈滿而痛者必吐血少腹痛腰脊痛
者必下血師曰寸口脉微而弱氣血俱虚若下血嘔吐汗出者
可不者趺陽脉微而弱春以胃氣爲夲吐利者可不者此爲水
氣其腹必滿小便則難
婦人常嘔吐而胃反若常喘(一作多唾)其經又斷設來者必少
師曰有一婦人年六十所經水常自下設久得病利少腹堅滿
者爲難治
師曰有一婦人來診言經水少不知前者何也師曰曾更下利
若汗出小便利者可何以故師曰亡其津液故令經水少設經
下反多於前者當所苦困當言恐大便難身無復汗也
師曰寸口脉沈而遲沈則爲水遟則爲寒寒水相摶趺陽脉伏
水榖不化脾氣衰則鶩溏胃氣衰則身軆腫少陽脉卑少隂脉
細男子則小便不利婦人則經水不通經爲血血不利則爲水
名曰血分(一作水分)
師曰寸口脉沈而數數則爲出沈則爲入出則爲陽實入則爲
隂結趺陽脉微而弦微則無胃氣弦則不得息少隂脉沈而滑
沈則爲在裏滑則爲實沈滑相搏血結胞門其藏不瀉經絡不
通名曰血分
問曰病有血分何謂也師曰經水前斷後病水名曰血分此病
爲難治
問曰病有水分何謂也師曰先病水後經水斷名曰水分此病
易治何以故去水其經自當下
脉濡而弱弱反在關濡反在㒹遟在上緊在下遟則爲寒名曰
渾陽濁則濕名曰霧緊則隂氣慄脉反濡弱濡則中濕弱則中
寒寒濕相摶名曰痺腰脊骨節苦煩肌爲不仁此當爲痺而反
懷軀遟歸經體重以下脚爲胕腫按之没指腰冷不仁此爲水
懷喘則倚息小便不通緊脉爲嘔血氣無餘此爲水分榮衛乖
亡此爲非軀
平産後諸病鬱冐中風發熱煩嘔下利證第三
問曰新産婦人有三病一者病痓(亦作痙)二者病鬱冒三者大便
難何謂也師曰新産亡血虚多汗出喜中風故令病痓何故鬱
冒師曰亡血復汗寒多故令鬱冒何故大便難師曰亡津液胃
燥故大便難産婦鬱冒其脉微弱嘔不能食大便反堅但願汗
出所以然者血虚而厥厥而必冒冒家欲解必大汗出以血虚
下厥孤陽上出故但願汗出所以生婦喜汗出者亡隂血虚陽
氣獨盛故當汗出隂陽乃復所以便堅者嘔不能食也小柴胡
湯主之病觧能食七八日而更發熱者此爲胃熱氣实承氣湯
主之方在傷寒中
婦人産得風續之數十日不解頭微痛惡寒時時有熱心下堅
乾嘔汗出雖久陽旦證續在可與陽旦方在傷寒中桂枝是也
婦人産後中風發熱面正赤喘而頭痛竹葉湯主之
婦人産後腹中㽲痛可與當歸羊肉湯
師曰産婦腹痛煩滿不得臥法當枳实芍薬散主之假令不愈
者此爲腹中有乾血著臍下與下瘀血湯
婦人産後七八日無太陽證少腹堅痛此悪露不盡不大便四
五日趺陽脉微實再倍其人發熱日晡所煩燥者不能食譫語
利之則愈宜承氣湯以熱在裏結在膀胱也方在傷寒中
婦人産中虚煩亂嘔逆安中益氣竹皮大圓主之
婦人熱利重下新産虚極白頭翁加甘草湯主之(千金方又加阿膠)
平帶下絶産無子亡血居經證第四
師曰婦人帶下六極之病脉浮則爲腸鳴腹滿緊則爲腹中痛
數則爲隂中癢痛則生瘡弦則隂疼掣痛
師曰帶下有三門一曰胞門二曰龍門三曰玉門巳産属胞門
未産属龍門未嫁女属玉門
問曰未出門女有三病何謂也師曰一病者經水初下隂中熱
或有當風或有扇者二病者或有以寒水洗之三病者或見丹
下驚怖得病属帶下
師曰婦人帶下九實中事假令得鼠乳之病劇易當劇有期當
庚辛爲期餘皆倣此
問曰有一婦人年五十所病但苦背痛時時腹中痛少食多厭
喜䐜脹其脉陽微關尺小緊形脉不相應願知所說師曰當問
病者飲食何如假令病者言我不欲飲食聞榖氣臭者病爲在
上膲假令病者言我少多爲欲食不食亦可病爲在中膲假令
病者言我自飲食如故病爲在下膲爲病属帶下當以帶下治
之
婦人帶下經水不利少腹滿痛經一月再見土瓜根散主之
婦人帶下脉浮悪寒漏下者不治
師曰有一婦人將一女子年十五所來問診言女年十四時經
水自下今經反斷其母言恐怖師曰言此女爲是夫人親女非
耶若親者當相爲說之婦人因荅言自是女爾師曰所以問者
無他夫人年十四時亦以經水下所以斷此爲避年勿怪後當
自下
婦人少腹冷惡寒久年少者得之此爲無子年大者得之絶産
師曰脉微弱而澀年少得此爲無子中年得此爲絶産
師曰少隂脉浮而緊緊則疝瘕腹中痛半産而墮傷浮則亡血
絶産惡寒
師曰肥人脉細胞有寒故令少子其色黃者匈上有寒
婦人少腹䃂(音衮)磊(力罪切)轉痛而復自觧發作無常經反斷膀胱
中結堅急痛下引隂中氣衝者久必兩脇拘急
問曰婦人年五十所病下利數十日不止暮則發熱少腹裏急
痛腹滿手掌熱唇口乾燥何也師曰此病属帶下何以故曾經
半産瘀血在少腹中不去何以知之其證唇口乾燥故知之當
與温經湯
問曰婦人病下利而經水反斷者何也師曰但當止利經自當
下勿怪所以利不止而血斷者但下利亡津液故經斷利止津
液復經當自下
婦人血下咽乾而不渴其經必斷此榮不足夲自有微寒故不
引飲渴而引飲者津液得通榮衛自和其經必復下
師曰寸口脉微而濇微則衛氣不足濇則血氣無餘衛不足其
息短其形燥血不足其形逆榮衛俱虚言語謬誤趺陽脉浮而
濇濇則胃氣虚虚則短氣咽燥而口苦胃氣濇則失液少隂脉
微而遟微則無精遟則隂中寒濇則血不來此爲居經三月一
來
師曰脉微血氣俱虚年少者亡血也乳子下利爲可不者此爲
居經三月一來
問曰婦人姙娠三月師脉之言此婦人非軀今月經當下其脉
何類何以别之師曰寸口脉衛浮而大榮反而弱浮大則氣強
反弱則少血孤陽獨呼隂不能吸二氣不停衛降榮竭隂爲積
寒陽爲聚熱陽盛不潤經絡不足隂虚陽往(一作实)故令少血時
發洒淅咽燥汗出或溲稠數多唾涎沫此令重虚津液漏泄故
知非軀畜煩滿洫月禀一經三月一來隂盛則瀉名曰居經
問曰婦人年五十所一朝而清血二三日不止何以治之師曰
此婦人前絶生經水不下今反清血此爲居經不須治當自止
經水下常五日止者五日愈
婦人月經一月再來者經來其脉欲自知常而反微不利不汗
出者其經二月必來
平鬱冐五崩漏下經閉不利腹中諸病證第五
問曰婦人病經水適下而發其汗則鬱冐不知人何也師曰經
水下故爲裏虚而發其汗爲表復虚此爲表裏俱虚故令欝冐
也
問曰婦人病如癲疾欎冐一日二十餘發師脉之反言帶下皆
如師言其脉何類何以别之師曰寸口脉濡而緊濡則陽氣微
緊則榮中寒陽微衛氣虚血竭凝寒隂陽不和邪氣舍於榮衛
疾(疾一作候)起年少時經水來以合房室移時過度精感命門開經
下血虚百脉皆張中極感陽動微風激成寒因虚舍榮衛冷積
於丹田發動上衝奔在匈隔津液掩口入涎唾涌溢出眩冒狀
如厥氣衝髀裏熱粗醫名爲癲灸之因大劇
問曰婦人病苦氣上衝匈眩冒吐涎沫髀裏氣衝熱師脉之不
名帶下其脉何類何以别之師曰寸口脉沈而微沈則衛氣伏
微則榮氣絶陽伏則爲疹隂絶則亡血病當小便不利津液閉
塞今反小便通微汗出沈變爲寒欬逆嘔沫其肺成痿津液竭
少亡血損經絡因寒爲氣厥手足苦痺氣從丹田起上至匈脇
沈寒怫鬱於上匈中窒塞氣歴陽部面翕如醉形體似肥此乃
浮虚醫反下之長針復重虚榮衛久發眩冒故知爲血厥也
問曰五崩何等類師曰白崩者形如涕赤崩者形如絳津黃崩
者形如爛瓜青崩者形如藍色黑崩者形如衃血也
師曰有一婦人來脉反得微濇法當吐若下利而言不因言夫
人年幾何夫人年七七四十九經水當斷反至今不止以故致
此虚也
寸口脉弦而大弦則爲减大則爲芤减則爲寒芤則爲虚寒虚
相摶脉則爲革婦人則半産漏下旋復花湯主之
婦人陷經漏下黑不觧膠薑湯主之
婦人經水不利抵當湯主之在傷寒中
婦人經水閉不利藏堅僻不止中有乾血下白物礬石圓(主之)
婦人腹中諸疾痛當歸芍藥散主之(一云治壊姙腹中疼痛)
婦人腹中痛小建中湯主之方在傷寒中(一云腹中痛小便利理中湯主之)
平咽中如有灸腐喜悲熱入血室腹滿證第六
婦人咽中如有灸腐狀半夏厚朴湯主之
婦人藏燥喜悲傷欲哭象如神靈所以數欠甘草小麥湯(主之)
婦人中風發熱惡寒經水適來得之七八日熱除脉遟身凉匈
脇下滿如結匈狀其人譫語此爲熱入血室當刺期門隨其虚
實而取之
婦人中風七八日續有寒熱發作有時經水適断者此爲熱入
血室其血必結故使如瘧狀發作有時小柴胡湯主之方在傷
寒中
婦人傷寒發熱經水適來晝日了了暮則譫語如見鬼狀此爲
熱入血室無犯胃氣若上二膲必當自愈(二字疑)
陽明病下血而譫語此爲熱入血室但頭汗出者當刺期門隨
其實而寫之濈然汗出者則愈
婦人少腹滿如敦敦狀(要略云滿而熱)小便微難而不渴生後(生後疑)者
此爲水與血并結在血室大黃甘遂湯主之
平隂中寒轉胞隂吹隂生瘡脫下證第七
婦人隂寒温中坐藥蛇床子散主之
婦人著坐藥強下其經目眶爲痛足跟難以踐地心中狀如懸
問曰有一婦人病飲食如故煩熱不得臥而反倚息者何也
師曰得病轉胞不得溺也何以故師曰此人故肌盛頭㪯身滿
今反羸瘦頭㪯中空感(一作减)胞系了戾故致此病但利小便則
愈宜服腎氣圓以中有茯苓故也方在虚勞中
師曰脉得浮緊法當身軀疼痛設不痛者當射云何因當射言
若腸中痛腹中鳴欬者因失便婦人得此脉者法當隂吹
師曰寸口脉浮而弱浮則爲虚弱則無血浮則短氣弱則有熱
而自汗出趺陽脉浮而濇浮則氣滿濇則有寒喜噫吞酸其氣
而下少腹則寒少隂脉弱而微微則少血弱則生風微弱相搏
隂中惡寒胃氣下泄吹而正喧
師曰胃氣下泄吹而正喧此榖氣之實也膏髮導之
少隂脉滑而數者隂中則生瘡
少隂脉數則氣淋隂中生瘡
婦人隂中蝕瘡爛狼牙湯洗之
婦人藏腫如瓜隂中疼引腰痛者杏人湯主之
少隂脉弦者白腸必挺核
少隂脉浮而動浮則爲虚動則爲痛婦人則脫下
平婦人病生死證第八
診婦人漏血下赤白日下血數升脉急疾者死遟者生
診婦人漏下赤白不止脉小虚滑者生大緊實數者死
診婦人新生乳子脉沈小滑者生實大堅弦急者死
診婦人疝瘕積聚脉弦急者生虚弱小者死
診婦人新生乳子因得熱病其脉懸小四肢温者生寒清者死
診婦人生産因中風傷寒熱病喘鳴而肩息脉實大浮緩者生
小急者死
診婦人生産之後寸口脉炎疾不調者死沈微附骨不絶者生
金瘡在隂處出血不絶隂脉不能至陽者死接陽而復出者
生
平小兒雜病證第九
小兒脉呼吸八至者平九至者傷十至者困
診小兒脉法多雀鬪要以三部脉爲主若緊爲風癎沈者乳不
消弦急者客忤氣
小兒是其日數應變蒸之時身熱而脉乱汗不出不欲食食輙
吐哯者脉乱無苦也
小兒脉沈而數者骨間有熱欲以腹按冷清也
小兒大便赤青瓣飱洩脉小手足寒難巳脉小手足温易巳
小兒病困汗出如珠著身不流者死
小兒病其頭毛皆上逆者必死耳間青脉起者瘈痛
小兒病而囟䧟入其口脣乾目皮反口中氣出冷足与頭相抵
臥不舉身手足四肢垂其臥正直如得縛其掌中冷皆死至十
日不可復治之
新刊王氏脉經卷第九
