外科精義醫家類
提要
(臣)等謹案外科精義一卷元齊德之撰德之
始末未詳惟其結銜稱醫學博士充御藥院
外科太醫是編先論後方于瘡腫診候淺深
虚實最為詳盡考周禮天官瘍醫掌腫瘍潰
瘍金傷折傷之祝藥劀殺之齊注曰劀謂刮
去膿血殺謂以藥食其惡肉又曰凡療瘍以
五毒攻之注曰今醫方有五毒之藥合黃堥
置石膽丹砂雄黃磨石慈石其中燒之三日
三夜其烟上著以雞羽掃取之以注創惡肉
破骨則盡出又曰以五氣養之以五藥療之
以五味節之注曰既劀殺而湏盡其宿肉乃
飬之也五氣當作五穀字之誤也節節成其
藥之力云云是則古者瘍醫攻補兼施之明
證後之瘍醫惟持攻毒之方治其外而不治
内治其末而不治本故所失恒多德之此書
務審病之所以然而量其隂陽強弱以施療
故於瘍科之中最為善本書中無一字及李
杲李杲平生亦不以外科著原本附東垣十
書之末蓋坊刻襍合之本取以備十書之數
與所載朱震亨書均為濫入孫一奎赤水元
珠引之竟稱東垣外科精義不考甚矣乾隆
四十四年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
