賓退錄卷七宋趙與峕撰
漢文帝用宋昌為衛將軍位亞三司章帝命車騎將軍
馬防班同三司延平中拜鄧隲為儀同三司本此後
世遂又有開府儀同三司之名三司者三公也唐高
宗武后之時屢興大獄多以尚書刑部御史臺大理
寺雜案謂之三司其後有大獄或直命御史中丞刑
部侍郎大理卿充三司使次又以刑部員外郎御史
大理寺官為之以決疑獄時因有大三司使小三司
使之别皆事畢罷鹽鐵度支唐中世已置使亦有判
戶部者矣然未總命一使亦未謂之三司也後唐同
光中勅鹽鐵度支戶部三司錢物並委租庸使管轄
踵梁之舊制長興元年罷租庸使額分鹽鐵度支戶部
為三司其年始以前許州節度使張延朗行兵部尚
書充三司使三司使自此始國朝因之元豐官制行
始罷三司之名三置使者二而各不同讀史未熟者
多疑悞故别之
北齊源師攝祠部屬孟夏以龍見請雩時高阿那肱為
錄尚書事謂為眞龍出見大驚喜問龍所在云作何
顔色師曰此是龍星初見禮當雩祭非謂眞龍肱武
人不知書何足責唐杜牧一代文士其賦阿房意遠
而辭麗吳武陵至以王佐譽之後世稱誦不絶然有
云長橋臥波未雩何龍複道行空不霽何虹既以橋
比龍則是以龍見為眞龍矣牧之賦與秦事牴牾者
極多如阿房廣袤僅百里牧謂覆壓三百餘里始皇
立十七年始滅韓至二十六年盡并六國則是十六
年之前未能致侯國子女也牧乃謂王子皇孫輦來
於秦為秦宫人有不得見者三十六年阿房終始皇
之世未嘗訖役工徒之多至數萬人二世取之以供
驪山周章軍至戲又取以充戰士歌臺舞榭元未落
成宫人未嘗得居秦本紀所謂殿屋複道周閣相屬
所得諸侯美人鐘鼓以充入之者謂渭北宫宇非阿
房也牧顧有妝鏡曉鬟脂水之句凡此程泰之尚書
(大昌)雍錄皆嘗辨之故不詳及獨未雩何龍之語不
免與高阿那肱為類尤可怪也洪駒父詩話載鮑欽
止之說謂古本作未雲何龍然未知何所據
知欽州林千之坐食人肉削籍隸海南天下傳以為異
謂載籍以來未之見余記盧氏雜說唐張茂昭為節
鎮頻喫人肉及除統軍到京班中有人問曰聞尚書
在鎮好人肉虚實笑曰人肉腥而且䏰爭堪喫五代
史萇從簡家世屠羊從簡仕至左金吾衛上將軍嘗
歴河陽忠武武寧諸鎮好食人肉所至多潛捕民間
小兒以食九國志吳將高灃好使酒嗜殺人而飲其
血日暮必於宅前後掠行人而食之又本朝王繼勲
孝明皇后母弟太祖時屢以罪貶後以右監門衛率
府副率分司西京殘暴愈甚強市民家子女以備給
使小不如意即殺而食之以槥櫝貯其骨棄之野外
女儈及鬻棺者出入其門不絶太宗即位會有訴者
斬於洛陽市則知近世亦有之若盜跖及唐之朱粲
則在所不足論也
吳傅朋(說)出己意作游絲書世謂前代無有然唐書文
藝傳吕向能一筆環寫百字若縈髮然世號連綿書
疑即此體也
世人瘧疾將作謂可避之他所閭巷不經之說也然自
唐已然高力士流巫州李輔國授謫制時力士方逃
瘧功臣閣下杜子美詩三年猶瘧疾一鬼不銷亡隔
日搜脂髓增寒抱雪霜徒然潛隙地有靦屢鮮妝則不
特避之而復塗抹其面矣
享有體薦宴有折俎體薦謂半解其體而薦之設几而
不倚爵盈而不飲肴乾而不食所以訓共儉亦謂之
房烝即聘義所謂酒清人渴而不敢飲肉乾人饑而
不敢食者也折俎謂體解節折升之於俎物皆可食
所以示慈惠亦謂之殽烝若禘祭宗廟郊祭天地全
其牲體而升於俎則謂之全烝今人會客於殽核之
外或别具盛饌或饋以生餼或代以緡錢皆不食之
物近於古之體薦者而舉世呼為折俎正與左傳國
語本文背馳然今人誤用古語者極多不獨此也
沈約宋書禮志云漢建安十年魏武帝以天下彫弊下
令不得厚葬又禁立碑魏高貴鄉公甘露二年大將
軍參軍太原王倫卒倫兄俊作表德論以述倫遺美
云祗畏王典不得為銘乃撰錄行事就刊於墓之隂
此則碑禁尚嚴也此後復弛替非也余按集古金石
隸釋隸續諸書益州太守高頥碑立於建安十四年
綏民校尉熊君碑立於建安二十一年横海將軍吕
君碑立於魏文帝黃初二年廬江太守范式碑立於
明帝青龍三年皆在魏武下令之後甘露之前惟巴
郡太守樊敏碑立於建安十年三月是月或未下令
約又謂晉武帝咸寧四年詔石獸碑表既私褒美興
長虚偽傷財害人莫大於此一禁斷之其犯者雖會
赦皆當毁壞至元帝大興元年聽立顧榮碑禁遂漸
弛義熙中裴松之復議禁斷亦不然太康四年鄭烈
碑距咸寧之詔方五載此後雲南太守碑彭祈碑陳
先生碑裴權碑向凱碑成公重墓刻之類續續不絶
豈雖有此禁而皆不能盡絶歟歐陽公父子趙德夫
洪文惠諸公議論不到此何邪天下碑錄又有數碑
洪文惠謂碑錄不可盡信故不著
宋書后妃傳文帝袁后母王夫人當孝武時追贈豫章
郡新淦縣平樂鄉君今新淦無此鄉名漫書之或可
為他日修方志者之一助
不耐煩宋書庾登之弟仲文傳有此語
謝景仁居宇淨麗每唾必唾左右人衣殷冲則不然小
史非淨浴新衣不得近左右均之好潔相反如此
漢建安二十四年吳將吕蒙病孫權命道士於星辰下
為請命醮之法當本於此顧况詩飛符超羽翼焚火
醮星辰姚鵠詩蘿磴靜攀雲共過雪壇當醮月孤明
李商隠詩通靈夜醮達清晨承露盤晞甲帳春趙嘏
詩春生藥圃芝猶短夜醮齋壇鶴未迴醮之禮至唐
盛矣隋煬帝詩迥步迴三洞清心禮七眞馬戴詩三
更禮星斗寸七服丹霜薛能詩符咒風雷惡朝修月
露清此言朝修之法也然陳羽步虚詞云漢武清齋
讀鼎書内官扶上畫雲車壇上月明宫殿閉仰看星
斗禮空虚漢武帝時已如此此高氏緯略所紀余按
周公金縢子路請禱自古有之後世之醮蓋其遺意
特古無道士耳黃帝内傳雖有道士行禮之文但謂
有道之士非今之道士也太霄經云周穆王因尹軌
眞人制樓觀遂召幽逸之人置為道士平王東遷洛
邑置道士七人漢明帝永平五年置二十一人魏武
帝為九州置壇度三十五人魏文帝幸雍謁陳熾法
師置道士五十人晉惠帝度四十九人故用道士請
命孫權之前無所見高所書諸詩亦有非為道士設
者
神仙修鍊之術非親涉其門庭者不能了解近見息庵
王思誠序陳泥丸翠虚篇略云採時喚為藥煉時喚
為火結時謂之丹養時謂之胎其實一也所産之處
曰川源山海所藏之器曰壇爐鼎竈所禀之性有鉛
汞水火之名所成之象有丹砂玄珠之號惟一物也
古人剖析眞元分别氣類所以有採取交會煅煉沐
浴之說以抽添運用之細微遂有斤兩之論辨析名
義比他書粗為明白漫書之牘
婦人統兵世但稱唐平陽公主余又記晉王恭討王國
寳時王廞聚衆應之以其女為貞烈將軍且盡以女
人為官屬顧琛母孔氏為司馬其一也
胡幼度(紘)帥廣傳其答州縣官啟二首其一云蒙恩分
閫入境問民皆言法令頓寬遂致傳聞不雅欲銷此
謗豈屬他人官廉則蚌蛤自回虎在則藜藿不採其
一云兹分帥閫特辱長牋固知能作於文章然亦須
閑於法令人言度嶺多酌貪泉久知此謗之未除願
與諸君而一洗
紹興間禁中呼秦太師為太平翁翁見陸放翁詩注
四朝國史王安石傳史臣曰嗚呼安石託經術立政事
以毒天下非神宗之明聖時有以燭其姦則社稷之
禍不在後日矣今尚忍言之天變不足畏祖宗不足
法人言不足恤此三者雖少正夘言偽而辨王莽誦
六藝以文姦言蓋不至是也所立幾何貽害無極悲
夫王偁東都事略則曰安石之遇神宗千載一時也
而不能引君當道乃以富國強兵為事擯老成任新
進黜忠厚崇浮薄惡鯁正樂諛佞是以廉恥汨喪風
俗敗壞孟子所謂作於其心害於其事作於其事害
於其政者豈不然哉嗚呼安石之學既行則姦宄得
志假紹述之說以脅持上下立朋黨之論以禁錮忠
良卒之民愁盜起兵連禍結其禍有不可勝言者悲
夫與峕舊見象山陸先生所作荆公祠堂記議論尤
精確先生嘗與胡季隨(大時)書云王文公祠記乃是
斷百餘年未了底大公案自謂聖人復起不易吾言
誠非虚語記曰唐虞三代之盛道行乎天下夏商叔
葉去治未遠公卿之間猶有典型伊尹適夏三仁在
商此道之所存也周歷之季跡熄澤竭人私其身
士私其學横議蜂起老氏以善成其私長雄於百家
竊其遺意者猶皆逞於天下至漢而其術益行子房
之師實維黃石曹參避堂以舍蓋公高惠收其成績
波及文景者二公之餘也自夫子之皇皇沮溺接輿
之徒固己竊議其後孟子言必稱堯舜聽者為之藐
然不絶如綫未足以喻斯道之微也陵夷數千百載
而卓然復見斯義顧不偉哉裕陵之得公問唐太宗
何如主公對曰陛下每事當以堯舜為法太宗所知
不遠所為未盡合法度裕陵曰卿可謂責難於君然
朕自視眇然恐無以副此意卿宜悉意輔朕庶同濟
此道自是君臣議論未嘗不以堯舜相期及委之以
政則曰有以助朕勿惜盡言又曰須督責朕使大有
為又曰天生畯明之才可以覆庇生民義當與之戮
力若虚捐歲月是自棄也秦漢而下南面之君亦嘗
有知斯義者乎後之好議論者之聞斯言也亦嘗隠
之於心以揆斯志乎曾魯公曰聖知如此安石殺身
以報亦其宜也公曰君臣相與各欲致其義耳為君
則自欲盡君道為臣則自欲盡臣道非相為賜也秦
漢而下當塗之士亦嘗有知斯義者乎後之好議論
者之聞斯言也亦嘗隠之於心以揆斯志乎惜哉公
之學不足以遂斯志而卒以負斯志不足以究斯義
而卒以蔽斯義也昭陵之日使還獻書指陳時事剖
析弊端枝葉扶疎往往切當然覈其綱領則曰當今
之法度不合乎先王之法度公之不能究斯義而卒
以自蔽者固見於此矣其告裕陵蓋無異旨勉其君
以法堯舜是也而謂每事當以為法此豈足以法堯
舜者乎謂太宗不足法可也而謂其所為未盡合法
度此豈足以度越太宗者乎不知言無以知人也公
疇昔之學問熙寧之事業舉不遁乎使還之書而排
公者或謂容悅或謂迎合或謂變其所守或謂乖其
所學是尚得為知公者乎氣之相迕而不相悅則必
有相訾之言此人之私也公之未用固有素訾公如
張公安道吕公獻可蘇公明允者夫三公者之不悅
於公蓋生於其氣之所迕公之所蔽則有之矣何至
如三公之言哉英特邁往不屑於流俗聲色利達之
習介然無毫毛得以入於其心潔白之操寒於冰霜
公之質也掃俗學之凡陋振弊法之因循道術必為
孔孟勲績必為伊周公之志也不蘄人之知而聲光
赫奕一時鉅公名賢為之左次公之得此豈偶然哉
用逢其時君不世出學焉而後臣之無愧成湯高宗
君或致疑謝病求去君為責躬始復視事公之得君
可謂專矣新法之議舉朝讙譁行之未幾天下恟恟
公方秉執周禮精白言之自信所學確乎不疑君子
力爭繼之以去小人投機密贊其決忠樸屏伏憸狡
得志曾不為悟公之蔽也典禮爵刑莫非天理洪範
九疇帝實錫之古所謂憲章法度典則者皆此理也
公之所謂法度者豈其然乎獻納未幾裕陵出諫院
疏與公評之至簡易之說曰今未可為簡易修立法
度乃所以為簡易也熙寧之政粹於是矣釋此弗論
尚何以費辭於其建置之末哉為政在人取人以身
修身以道修道以仁仁人心也人者政之本也身者
人之本也心者身之本也不造其本而從事其末末
不可得而治矣大學不傳古道榛塞其來已久隨世
而就功名者淵源又類出於老氏世之君子天常之
厚師尊載籍以輔其質者行於天下隨其分量有所
補益然而不究其義不能大有所為其於當世之弊
有不能正則依違其間稍加潤飾以幸無禍公方耻
斯世不為唐虞其肯安於是乎蔽於其末而不究其
義世之君子未始不與公同而犯害則異者彼依違
其間而公取必焉故也熙寧排公者大抵極詆訾之
言而不折之以至理平者未一二而激者居八九上
不足以取信於裕陵下不足以解公之蔽反以固其
意成其事新法之罪諸君子固分之矣元祐大臣一
切更張豈所謂無偏無黨者哉所貴乎玉者瑕瑜不
相掩也古之信史直書其事是非善惡靡不畢見勸
懲鑑戒後世所賴抑揚損益以附己好惡用失情實
小人得以藉口而激怒豈所望於君子哉紹聖之變
寧得而獨委罪於公乎熙寧之初公固逆知己說之
行人所不樂既指為流俗又斥以小人及諸賢排公
己甚之辭亦復稱是兩下相激事愈戾而理益不明
元祐諸公可易轍矣又益甚之六藝之正可文姦言
小人附託何所不至紹聖用事之人如彼其桀新法
不作豈將遂無所竄其巧以逞其志乎反覆其手以
導崇寧之姦者實元祐三舘之儲元豐之末附麗匪
人自謂定策至造詐以誣首相則疇昔從容問學慷
慨陳義而諸君子之所深與者也格君之學克知灼
見之道不知自勉而戛戛於事為之末以分異人為
快使小人得問順投逆逞其致一也近世學者雷同
一律發言盈庭豈善學前輩者哉公世居臨川罷政
徙於金陵宣和間故廬丘墟鄉貴人屬縣立祠其上
紹興初嘗加葺焉逮今餘四十年隳圯已甚過者咨
歎今怪力之祠綿綿不絶而公以蓋世之英絶俗之
操殆不世有而廟貌弗嚴邦人無所致敬無乃議論
之不公人心之疑畏使至是耶郡侯錢公期月政成
人用輯和繕學之既慨然撤而新之視舊加壯為之
管鑰掌於學官以時祠焉余初聞之竊所敬歎既又
屬記於余余固悼此學之不講士心不明是非無所
折衷公為使時舍人曾公復書切磋有曰足下於今
最能取於人以為善而比聞有相曉者足下皆不受
之必其理未有以奪足下之見也竊不自揆得從郡
侯敬以所聞薦於祠下必公之所樂聞也
陸放翁感事詩云陋巷何須嘆一瓢朱門能守亦寥寥
衲衣先世曾調鼎野褐家聲本珥貂若悟死生均露
電未應富貴勝漁樵千年迴首俱陳迹不向杯中何
處消自注云沈義倫丞相裔孫為僧劉仁贍侍中裔
孫為道人皆孤身死紹興中二公之後遂絶殊不知
沈公之後有一泒靖康末自京師流落新淦者居於
村疃耕人之田矣又不止於為僧也然其先世告身
及相君神道碑摹本故在周文忠序槐庭濟美總集
有云粤自周哀賢者之類棄功臣之世絶故孟子告
齊宣王以故國非喬木王無親臣矣蓋諷其上也雖
然有位於朝不守其業而忘其所甚至公侯之家降
在皂隸則蓽門圭竇得以陵之此豈獨上之人之罪
也哉最為確論
古人之坐者兩膝著地因反其蹠而坐於其上正如今
之朝跪者其為肅拜則又拱兩手而下之至地也其
為頓首則又以頭頓於手上也其為稽首則又却其
手而以頭著地亦如今之禮拜者皆因跪而益致其
恭也故儀禮曰坐取爵曰坐奠爵禮記曰坐而遷之
曰一坐再至曰武坐致右軒左老子曰坐進此道之
類凡言坐者皆謂跪也若漢文帝與賈生語不覺膝
之前於席管寧坐不箕股榻當膝處皆穿皆其明驗
(老子曰雖有拱璧以先駟馬不如坐進此道蓋坐即跪也進猶獻也言以重寶厚禮與人不如跪而告之)
(以此道也今說者乃以為坐禪之意誤也)然記又云授立不跪授坐不立
莊子又云跪坐而進之則跪與坐又似有小異處疑
跪有危義故兩膝著地伸腰及股而勢危者為跪兩
膝著地以凥著蹠而稍安者為坐也又詩云不遑啟
居而傳以啟為跪爾雅以妥為安而疏以為安定之
坐夫以啟對居而訓啟為跪則居之為坐可見以妥
為安定之坐則跪之為危坐亦可知蓋兩事相似但
一危一安為小不同耳至於拜之為禮亦無所考但
杜子春說太祝九拜處解竒拜云拜時先屈一膝今
之雅拜也夫特以先屈一膝為雅拜則他拜皆當齊
屈兩膝如今之禮拜明矣凡此三事書傳皆無明文
亦不知其自何時而變而今人有不察也頃年屬錢
子言作白鹿禮殿欲據開元禮不為塑像而臨祭設
位子言不以為然而必以塑像為問予既略為考禮
如前之云又記少時聞之先人云嘗至鄭州謁列子
祠見其塑像席地而坐則亦并以告之以為必不得
已而為塑像則當放此以免於蘇子俯伏匍匐之譏
子言又不謂然會予亦辭浙東之節遂不能強然至
今以為恨也(東坡文集私試策問云古者坐於席故籩豆之長短簠簋之高下適與人均今)
(土木之像既已巍然於上而列器皿於地使鬼神不享則不可知若其享之則是俯伏匍匐而就也)其
後乃聞成都府學有漢時禮殿諸像皆席地而跪坐
文翁猶是當時琢石所為尤足據信不知蘇公蜀人
何以不見而云爾也及楊方子直入蜀帥幕府因使
訪焉則果如所聞者且為寫放文翁石像為土偶以
來而塑手不精或者猶意其或為加趺也去年又屬
蜀漕楊王休子美今乃併得先聖先師三像木刻精
巧視其坐後兩蹠隠然見於帷裳之下然後審其所
以坐者果為跪而無疑也惜乎白鹿塑像之時不得
此證以曉子言使東南學者未得復見古人之像以
革千載之謬為之喟然太息姑記本末寫寄同學諸
生使書而揭之廟門之左以俟來者考焉此朱文公
白鹿禮殿塑像說後其季子(在)守南康因更新禮殿
聞之於朝迄成先志然遠方學者未盡見此說故識
之
史記黃帝紀神農氏世衰諸侯相侵伐暴虐百姓而神
農氏弗能征於是軒轅乃習用干戈以征不享諸侯
咸來賓從而蚩尤最為暴莫能伐炎帝欲侵陵諸侯
諸侯咸歸軒轅既云諸侯相侵伐而神農氏弗能征
矣又云炎帝欲侵陵諸侯何邪尚當訪精於史學者
而問之
今道家設醮率用米糈世傳始於張陵而實不然陵使
百姓從受道者出五斗米非以祠神也按山海經載
諸山之神各舉其形狀及祠之之物有糈者居多如
鵲山之首自招搖之山以至箕尾之山凡十山糈用
稌米自拒山至於漆吳之山凡十七山糈用稌自天
虞之山至南禺之山凡一十四山糈用稌崇吾之山
至於翼望之山凡二十三山糈用稷米隂山以下至
於崦嵫之山凡十九山糈以稻米自太行之山以至
於無逄之山凡四十六山皆用稌糈米祠之自敖岸
之山至於和山凡五山糈用稌自景山至琴鼓之山
凡二十三山糈用稌自女几山至於賈超之山凡十
六山糈用稌自首山至於丙山凡九山糈用五種之
糈自翼望之山至於几山凡四十八山糈用五種之
精禾自篇遇之山至於榮余之山凡十五山糈用稌
郭注云糈祀神之米名先吕反今江東音所惟自尸
胡之山至於無睪之山凡十九山米用黍自苟林之
山至於陽虚之山凡十六山其祠用稌二者無糈字
或傳寫脫誤單狐之山至於隄山凡二十五山甘棗
之山至於鼓鐙之山凡十五山皆曰瘞而不糈管涔
之山至於敦題之山凡十七山輝諸之山至於蔓渠
之山凡九山皆曰投而不糈自鈐山至於萊山凡十
七山則曰鈐而不糈自鹿蹄之山至於玄扈之山凡
九山則曰祈而不糈郭注直云祭不用米也著明如
此山海經雖不敢信為禹益所著然屈原離騷吕氏
春秋皆摘取其亊而漢人引用者尤多其書決不出
於張陵之後則糈之用也尚矣離騷云巫咸將夕降
兮懷椒糈而要之王逸注云糈精米所以享神也淮
南子云病者寢席醫之用針石巫之用糈藉所救鈞
也許叔重注云糈米所以享神見於載籍者不一第
不若山海經之著明耳
賓退錄卷七
