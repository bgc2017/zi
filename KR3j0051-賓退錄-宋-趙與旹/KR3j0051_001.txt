賓退錄卷一宋趙與峕撰
王建以宫詞著名然好事者多以他人之詩雜之今世
所傳百篇不皆建作也余觀詩不多所知者如新鷹
初放兔初肥白日君王在内稀薄暮千門臨欲鎖紅
粧飛騎向前歸黃金捍撥紫檀槽絃索初張調更高
盡理昨來新上曲内官簾外送櫻桃張籍宫詞二首
也淚盡羅巾夢不成夜深前殿按歌聲紅顏未老恩
先斷斜倚熏籠坐到明白樂天後宫詞也閒吹玉殿
昭華管醉折梨園縹蔕花十年一夢歸人世絳縷猶
封繫臂紗杜牧之出宫人詩也紅燭秋光冷畫屏輕
羅小扇撲流螢瑤階夜月凉如水坐看牽牛織女星
杜牧之秋夕詩也寳仗平明秋殿開且將團扇暫徘
徊玉顏不及寒鴉色猶帶昭陽日影来王昌齡長信
秋詞也日晩長秋簾外報望陵歌舞在明朝添爐欲
爇熏衣麝憶得分時不忍燒日映西陵松栢枝下臺
相顧一相悲朝來樂府歌新曲唱著君王自作詞劉
夢得魏宫詞二首也或全錄或改一二字而已王平
甫謂館中校花蘂夫人宫詞止三十二首夫人親筆
又别有六十六篇者乃近世好事者旋加搜索續之
語意與前詩相類者極少誠為亂真世又有王岐公
宫詞百篇蓋亦依託者
洪文敏容齋隨筆論禹稷躬稼而有天下謂禹未嘗躬
稼因稷而稱之余按書禹曰暨稷奏庶艱食則嘗躬
稼矣洪偶未之思也
詩眼云晏叔原見蒲傳正云先公平日小詞雖多未嘗
作婦人語也傳正云綠楊芳草長亭路年少抛人容
易去豈非婦人語乎晏曰公謂年少為何語傳正曰
豈不謂其所歡乎晏曰因公之言遂曉樂天詩兩句
蓋欲留所歡待富貴富貴不来所歡去傳正笑而悟
余按全篇云綠楊芳草長亭路年少抛人容易去樓
頭殘夢五更鐘花底離愁三月雨無情不似多情苦
一寸還成千萬縷天涯地角有窮時只有相思無盡
處蓋真謂所歡者與樂天欲留年少待富貴富貴不
來年少去之句不同叔原之言失之
紹興三十二年五月甲子降旨建儲宰相陳康伯析簡
禮部侍郎吕廣問密議典禮時上正祀黃帝廣問為
初獻官周必大以御史監祭廣問語必大皇太子改
名從火從華必大謂與唐昭宗曄字同音可乎廣問
亟告康伯取旨别擬定乃用今諱
紹興癸丑岳武穆提兵平虔吉羣盜道出新淦題詩青
泥市蕭寺壁間云雄氣堂堂貫斗牛誓將直節報君
讎斬除頑惡還車駕不問登壇萬戶侯淳熙間林令
(梓)欲摹刻于石會罷去不果今寺廢壁亡矣其孫類
家集惜未有告之者
蘭亭石刻惟定武者得其真蓋唐太宗以真蹟刻之學
士院朱梁徙置汴都石晉亡耶律德光輦而歸德光
道死與輜重俱棄之中山之殺狐林慶歷中為土人
李學究所得韓魏公索之急李瘞諸地中而别刻以
獻李死其子乃出之宋景文公始買寘公帑(榮芑云宋景文)
(帥定日有學究李姓者藏此石死于妓家樂營將何水清得之以獻宋留之公庫姚令升云有遊子攜此)
(石走四方最後死于中山營妓家伶人孟水清取以獻周承勛希稷云唐太宗既得蘭亭序真蹟使趙模)
(等摹搨以十本賜方鎮惟定武用玉石刻之文宗朝舒元輿作牡丹賦刻之碑隂世號定武本蔡絛云定)
(武本乃江左所傳晉會稽石也錢氏歸版圖之後定武有富民好事者厚以金帛從會稽取之而藏於家)
(後戶絶貲没縣官人始見之因置諸定帥之便坐壁間)熙寧間薛師正(向)為帥
其子紹彭又刻别本留公帑攜古刻歸長安(王厚之順伯云)
(紹彭竊歸洛陽周希稷云薛帥求之不得其猶子紹彭聞公厨有石用以鎮肉取視之乃刻牡丹賦於碑)
(隂者遂别刻石易以歸長安袁說友起巖云薛師正至定惡摹打有聲自刊别本留譙樓下以應求者其)
(子紹彭又私摹刻易殺狐林本以歸蔡絛云熙寧中孫次公侍郎帥定有旨取其石納禁中則又刻石而)
(還之壁後薛向來定遂取以歸世但謂石歸薛氏然不知雅非古矣)大觀中(榮芑王厚之王明清)
(周承勛皆曰宣和)詔取寘宣和殿(王明清云向次子嗣昌獻于天子徽宗命龕置睿思)
(東閤之壁明清之父銍則云置之艮嶽瑪瑙亭蔡絛云大觀初祐陵方尚文博雅詔索孫次公所納石刻)
(則無有或謂此石已殉裕陵乃更取薛氏石入御府)靖康之變金襲以紅毯輦
歸(榮芑云宋定國嘗從使金云石今在中京王明清云靖康之亂凢尚方珍異之物悉為金人輦歸獨)
(此石彼所不識遂棄不取建炎初高宗駐蹕廣陵宗澤居守東都見之遣騎疾馳進行在所未逾月金復)
(南寇大駕幸浙失於倉猝之際紹興中向子固帥維揚密旨令搜訪竟不獲)今東南諸刻
無能彷彿者天台桑澤卿(世昌)編蘭亭博議一書甚
詳與旹參會衆說芟繁撮要記其本末如此所取何
子楚(薳)之辭居多諸說之異同者則附著其下雖未
能定其孰是孰非然薛師正長安人王順伯謂其攜
以歸洛宗忠簡守汴日夕從事戰守且其天姿剛正
王仲言謂其為人主搜羅玩物於艱難之時皆不敢
謂然開元五年置朔方節度自是始有方鎮周希稷
所云乃是全不知有史策若謂太宗分賜諸郡猶可
也夫以一石刻之微而言人人殊莫能定於一然後
知考古之難也
林靈素初名靈噩字歲昌家世寒微慕遠游至蜀從趙
昇道人數載趙卒得其書祕藏之由是善妖術輔以
五雷法往来宿亳淮泗間乞食諸寺政和三年至京
師寓東太一宫徽宗夢赴東華帝君召游神霄宫覺
而異之敇道錄徐知常訪神霄事迹知常素不曉告
假或告曰道堂有温州林道士累言神霄亦作神霄
詩題壁間知常得之大驚以聞召見上問有何術對
曰臣上知天宫中識人間下知地府上視靈噩風貌
如舊識賜名靈素號金門羽客通真達靈玄妙先生
賜金牌無時入内五年築通真宫以居之時宫禁多
怪命靈素治之埋鐵簡長九尺於地其怪遂絶因建
寳籙宫太一西宫建仁濟亭施符水開神霄寳籙壇
詔天下天寧觀改為神霄玉清萬壽宫無觀者以寺
充仍設長生大帝君青華大帝君像上自稱教主道
君皇帝皆靈素所建也靈素被旨修道書改正諸家
醮儀校讎丹經靈篇刪修注解每遇初七日升座座
下皆宰執百官三衙親王中貴士俗觀者如堵講說
三洞道經京師士民始知奉道矣靈素為幻不一上
每以聰明神仙呼之御筆賜玉真教主神霄凝神殿
侍宸立兩府班上思明達后欲見之靈素復為葉靜
能致太真之術上尤異之謂靈素曰朕昔到青華帝
君處獲言改除魔髠何謂也靈素遂縱言佛教害道
今雖不可滅合與改正將佛刹改為宫觀釋迦改為
天尊菩薩改為大士羅漢改尊者和尚改德士皆留
髮頂冠執簡有旨依奏皇太子上殿爭之令胡僧一
立藏十二人并五臺僧二人道堅等與靈素鬭法僧
不勝情願戴冠執簡太子乞贖僧罪有旨胡僧放道
堅係中國人送開封府刺面決配於開寳寺前令衆
明年京師大旱命靈素祈雨未應蔡京奏其妄上密
召靈素曰朕諸事一聽卿且與祈三日大雨以塞大
臣之謗靈素請急召建昌軍南豐道士王文卿乃神
霄甲子之神兼雨部與之同告上帝文卿既至執簡
敕水果得雨三日上喜賜文卿亦充凝神殿侍宸靈
素眷益隆忽京城傳吕洞賓訪靈素遂捻土燒香氣
直至禁中遣人探問香氣自通真宫來上亟乘小車
到宫見壁間有詩云捻土焚香事有因世間宜假不
宜真太平無事張天覺四海閒遊吕洞賓京城印行
遶街呌賣太子亦買數本進上大駭推賞錢千緡開
封府捕之有太學齋僕王青告首是福州士人黃待
聘令青賣送大理寺勘招待聘兄弟及外族為僧行
不喜改道故云有旨斬馬行街靈素知蔡京鄉人所
為上表乞歸本貫詔不允通真有一室靈素入靜之
所常封鎖雖駕來亦不入京遣人廉得有黃羅大帳
金龍朱紅倚桌金龍香爐京具奏請上親往臣當從
駕上幸通真宫引京至開鎖同入無一物粉壁明窗
而已京惶恐待罪宣和元年三月京師大水臨城上
令中貴同靈素登城治水敇之水勢不退回奏臣非
不能治水一者事乃天道二者水自太子而得但令
太子拜之可信也遂遣太子登城賜御香設四拜水
退四丈是夜水退盡京城之民皆仰太子聖德靈素
遂上表乞骸不允秋九月全臺上言靈素妄改(改字疑恐)
(是議字)遷都妖惑聖聰改除釋教毁謗大臣靈素即時
攜衣被行出宫十一月與宫祠温州居住二年靈素
一日攜所上表見太守閭丘顎乞與繳進及與州官
親黨訣别而卒生前自卜墳于城南山戒其隨行弟
子皇城使張如晦可掘穴深五尺見龜蛇便下棺既
掘不見龜蛇而深不可視葬焉靖康初遣使監温州
伐墓不知所蹤但見亂石縱横強進多死遂已此耿
延禧所作靈素傳也靈素本末世不知其全故著之
不敢增易一字今温州天慶宫有題銜云大中大夫
沖和殿侍宸金門羽客通真達靈玄妙先生在京神
霄玉清萬壽宫管轄提舉通真宫林靈素
世有十榦化五行真氣之說莫究其理洪文敏載鄭景
實(㮚)之語謂取歲首月建之榦所生如甲己丙作首
丙屬火火生上則甲巳化土它倣此頗通余記昔年
一術士云遇龍則化龍辰也甲巳得戊辰戊屬土故
化土乙庚得庚辰庚屬金故化金丙辛以降皆然其
實一也
祖宗時諸郡皆有都廳至宣和三年懷安軍奏今尚書
省公相廳改作都廳内外都廳並行禁止欲將本軍
都廳以僉廳為名從之且命諸路依此此僉廳得名
之始也然今帥府有僉廳又有都廳莫知所始矣
會稽虞少崔(仲琳)送林懿成(季仲)詩云男兒何苦敝羣
書學到根原物物無曾子當年多一唯顏淵終日只
如愚水流萬折心無競月落千山影自孤執手沙頭
休話别與君元不隔江湖閱庚溪詩話喜而錄之
俗間有擊鼓射字之技莫知所始蓋全用切韻之法該
以兩詩詩皆七言一篇六句四十二字以代三十六
字母而全用五支至十二齊韻取其聲相近便於誦
習一篇七句四十九字以該平聲五十七韻而無側
聲如一字字母在第三句第四字則鼔節先三後四
叶韻亦如之又以一二三四為平上去入之别亦有
不擊鼓而揮扇之類其實一也詩曰西希低之機詩
資非卑妻欺癡梯歸披皮肥其辭移題攜持齊時依
眉微離為兒儀伊鋤尼醯雞篦溪批毗迷此字母也
羅家瓜藍斜凌倫思戈交勞皆來論留連王郎龍南
關盧甘林巒雷聊鄰廉櫳羸婁參辰闌楞根彎離驢
寒間懷横榮鞋庚光顔此叶韻也又有以詩數十句
該果實之名為酒席之戲者與此略同然不設切韻
頗為簡易至於賣卜者但欲知十榦十二枝則尤不
難然多只一擊鼓便能知年月日時八字蓋未擊之
先踟蹰顧盼舉動語默皆是物也
三司副使曰簉通判曰倅禮有副車倅車左傳孟僖子
使泉丘人女助薳氏之簉簉倅皆副貳之稱然他官
雖副貳不通用不知其由今三司廢已久簉之名人
無知者獨倅之名猶然樓宣獻序向侍郎(子諲)集云
擢之戶簉近時文字中所見者此耳
子夏問曰巧笑倩兮美目盼兮素以為絢兮何謂也子
曰繪事後素曰禮後乎謂禮必以忠信為質也余謂
學者始以持敬為本而窮理盡性以終之亦繪事後
素之意
吾不試故藝余妄意謂夫子天縱之聖藝皆不學而能
非若常人嘗試而為之故其多能皆本於自然而非
有意於多能也古今諸家皆無此說余亦未敢自以
為是
穆天子傳書八駿之名一曰赤驥二曰盜驪三曰白義
四曰踰輪五曰山子六曰渠黃七曰華騮八曰綠耳
王子年拾遺記載穆王馭八龍之駿一名絶地二名
翻羽三名奔霄四名超影五名踰輝六名超光七名
騰霧八名挾翼二說不同
神仙赤松子見於書傳多矣惟淮南子稱赤誦子
嘉眉多士之鄉凢一成之聚必相與合力建夫子廟春
秋釋奠士子私講禮焉名之曰鄉校亦有養士者謂
之山學眉州四縣凡十有三所嘉定府五縣凡十有
八所他郡惟遂寧四所普州二所餘未之聞
劉卞功字子民濱州安定人弱不好弄六歲誤觸甕碎
家人更譙之神色自若曰俟釘校者來當全之復譙
其妄曰人破尚可修矧甕耶語未絶釘校者至相與
料理頃之如新自是築環堵於家之後圃不語不出
者三十餘年或食或不食徽宗聞其名數敇郡縣津
致間馳近侍召之對曰吾有嚴願不出此門上知不
可奪賜號高尚先生王子常侍郎(衣)其外兄也嘗問
以修行之術書云非道亦非律又非虚空禪獨守一
畝宅惟耕己心田又云以手捫胷欲心清淨以手上
下欲氣升降又云常人以嗜欲殺身以貨財殺子孫
以政事殺民以學術殺天下後世吾無是四者豈不
快哉靖康之變不知所終
周宣王中興之賢君也然考之於詩曰箴曰規曰誨曰
刺不一而足第序詩者不能直書其事故後世儒者
無敢訾議余觀國語所載如不藉千畝拒虢文公之
諫而致姜戎之敗捨括立戲激魯人之變而致諸侯
之不睦及喪師之後復為料民之舉雖仲山甫之言
且不用焉文武成康之治豈如是哉周之東遷烏得
盡委其責於幽平二王乎其所由來者漸矣史記但
書不藉千畝料民太原二事之目不若國語之詳也
容齋隨筆謂近世所傳雲仙散錄開元天寳遺事老杜
事實皆淺妄絶可笑而頗能疑誤後生然但辨遺事
中數事餘二書無說老杜事實世不多見葛常之韻
語陽秋云老杜詩云東閣官梅動詩興還如何遜在
揚州按遜傳無揚州事而遜集亦無揚州梅花詩但
有早梅詩云兔園標物序驚時最是梅銜霜當路發
映雪凝寒開枝横却月觀花繞凌風臺應知早飄落
故逐上春來杜公前詩乃逢早梅而作故用何遜事
又意却月凌風皆揚州臺觀名爾近時有妄人假東
坡名作老杜事實一編無一事有據至謂遜作揚州
法曹廨舍有梅一株吟詠其下豈不誤學者以上皆
葛語若雲仙散錄則余家有之凡三百六十事而援
引書百餘種每一書皆錄一事周而復始如是者三
其間次序參差者數條而已編集文籍豈能整齊如
此可以一笑序稱天祐元年金城馮䞇取九世典籍
撮其膏髓别為一書庶兵火煨燼之後來者不至束
手今百書遂無存者則䞇可謂前知矣崇文總目成
書時距天祐未甚久隋唐以前書籍存者極多䞇家
之書無一著錄雖有金鑾密記之類一二種而所編
三事本書反無之又其造語盡倣世說若集諸家之
言豈應一律始實容齋之說後閱館本遜集葛所引
梅詩尚脱第四聮朝灑長門泣夕駐臨邛杯
胡忠簡之貶李似之侍郎(彌遜)書十事以贈一曰有天
命有君命不擇地而安之二曰唯君子困而不失其
所亨三曰名節之士猶未及道更宜進步四曰境界
違順當以初心對治五曰子厚居柳築愚溪東坡居
惠築鶴觀若將終身焉六曰無我方能作為大事七
曰天將任之必大有摧抑八曰建立功名非知道者
不能九曰太剛恐易折須養以渾厚十曰學必明心
記問辨說皆餘事
古樂府木蘭詞文字竒古然其間有云歸來見天子天
子坐明堂策勲十二轉賜物百千強可汗問所欲木
蘭不願尚書郎願馳千里足送兒還故鄉按木蘭詐
作男子代父征行逮歸家易服火伴方知其為女當
其見天子之時尚稱男子而曰送兒歸故鄉何哉兒
者婦人之稱也
熙寧青苗法行計息推賞否則廢黜官吏畏罪希進所
散唯恐不多知祥符縣季敦頥視前政獨貸三之一
宰相怒甚遂通判廣信軍敦頥字子修棣州陽信人
蘇文定公奏疏所言即此人也
太宗嘗謂宰相曰流俗有言人生如病瘧於大寒大暑
中過歲寒暑迭變不覺漸成衰老苟不競為善事虚
度流年良可惜也李文簡書之長編而宗門武庫載
五祖亦有此語又唐摭言載趙牧對酒詩亦有人生
如瘧在須臾何乃自苦八尺軀之句
中書侍郎舊稱中書今轉為中書舍人之稱近歲有以
六部侍郎兼中書舍人者遂直呼中書侍郎尤非是
官制前左右丞六部待郎通謂之丞郎今有稱郎官
寺監丞為丞郎者矣皆失之不考也若稱中書舍人
為中書則容齋已辨之矣
前代東宫官於皇太子皆稱臣隋開皇中嘗更其制至
唐而復真廟為皇太子始辭之
臨漢石經與今文不同者殊多東觀餘論略記之如書
女毋翕侮成人今作女毋侮老成人保后胥高今作
保后胥戚女永勸憂今作汝誕勸憂女有近則在乃
心今近作戕女比猶念以相從今作汝分猷各翕中
今作各設中爾惠朕曷祇動萬民以遷今作爾謂朕
曷震動天既付命今付作孚曰陳其五行今作汩陳
嚴恭寅畏天命自亮以民祇懼今亮作度以作治懷
保小人惠于矜寡今人作民于作鮮母兄曰今作無
皇曰則兄自敬德今兄作皇旦以前人之微言今作
受人之徽言是㒺顯哉厥世今哉作在文王之鮮光
今作耿光通殷就大命今作達殷集大命論語意與
之與今意作抑孝于惟孝今于作乎朝聞道夕死可
也今也作矣是魯孔丘與曰是知津矣今作是魯孔
丘與曰是也曰是知津矣耰不輟子路以告子憮然
今作耰而不輟子路行以告夫子憮然置其杖而耘
今置作植其斯以乎今作其斯而已矣譬諸宫牆今
諸作之賈諸賈之哉今賈作沽恨不見其全也
顧命一人冕執銳陸氏釋文銳以税反今禮部韻尹字
下有鈗字注云侍臣所執書一人冕執鈗古文尚書
亦作鈗不知承誤作銳自何時始也
晁伯宇(載之)昭靈夫人祠詩安用生兒作劉季暮年無
骨葬昭靈陸務觀(游)黃州詩君看赤壁終陳迹生子
何須似仲謀
自唐以紀年改梁州曰興元府本朝紹興隆興慶元諸
府皆循用故事縣名亦多有之獨嘉州以慶元初陞
嘉定府越十三年方改元嘉定與諸府不同
韓文公記夢詩百二十刻須臾間方氏舉正載董彦遠
云世間只百刻百二十刻以星紀言也朱文公考異
云星紀之說未詳其旨但漢哀帝嘗用夏賀良說刻
漏以百二十為度矣余謂董說固妄夏賀良之說行
之不兩月而改且衰世不典之事韓公必不引用按
古之漏刻晝有朝禺中晡夕夜有甲乙丙丁戊至梁
武帝天監六年始以晝夜百刻布之十二辰每時得
八刻仍有餘分故今世歷家百刻舉成數爾實九十
六刻也每時餘分别為初初正初刻一日合二十有
四每刻居六分刻之一總而計之為四刻始合百刻
之數刻雖有大小其名則百有二十韓詩恐只取此
正不須求之遠也
熙寧間賜岐王顥嘉王頵玉帶各一二王固辭不聽請
加佩金魚以别嫌詔并以玉魚賜之王仲言(明清)揮
麈錄謂玉帶為朝儀始此其後嘗賜王安石安石力
辭不從不得已受詔次日即釋去至徽宗朝以賜蔡
京京請佩金魚以自别於諸王從之自是何執中鄭
居中王黼蔡攸童貫皆受賜余按唐永徽二年勑開
府儀同三司及京官文武職事四品五品並給隨身
魚上元初勅文武官三品以上服金玉帶開元中敇
珠玉錦繡既令禁斷準式三品以上飾以玉四品以
上飾以金五品以上飾以銀者宜於腰帶及馬鐙酒
杓餘悉禁斷董晉傳謂五品而上金玉帶所以盡飾
以奉上史傳載賜玉帶及臣下私以玉帶相贈遺者
班班可考韓文公詩亦云不知官高卑玉帶懸金魚
則知唐已然矣五代漢隱帝嘗以賞郭威之功既又
召楊邠輩數人悉賜之然不足稽也楊文公談苑載
國朝賜帶之制謂駙馬都尉初選尚賜白玉帶親王
皇族皆許通服雕玉白玉等帶則不始於岐嘉二王
審矣玉魚安重榮亦嘗自為之
或問陸文安公何不注釋諸經以垂世陸曰六經乃注
我者也
州縣治率南向然南面二字人臣不得用也惟山谷送
徐隠父宰餘干詩云地方百里身南面豈别有所本
歟恨讀書不多不能詳也
章貢志謂漢高帝六年命灌嬰略定江南令天下城縣
邑始置雩都縣按高紀六年冬十月但書令天下郡
邑城而已餘皆無所見雩都置縣地理志不書歲月
考紀及傳灌嬰蹤跡未嘗到江南鑿空著書可付一
笑洪駒父豫章職方乘亦謂灌嬰在漢初定江南故
祀以為城隍神今江西郡縣城隍多指為灌嬰其實
非也友人蕭子壽(大年)考功臣侯表始知其為陳嬰
蓋嬰自定東陽為將屬楚項梁為楚柱國四歲項羽
死屬漢定豫章浙江封堂邑侯都漸顏師古謂漸水
名在丹陽黝縣南蠻中嬰既定諸地而都之地理志
注黝音伊字本作黟其音同始知定江南者為陳嬰
流俗所傳不為全無所據但誤其姓耳
賓退錄卷一
