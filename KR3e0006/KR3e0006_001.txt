金匱要略論註卷一漢張機撰
嘉興徐彬註
臓腑經絡先後病脈證
問曰上工治未病何也師曰夫治未病者見肝之病知
肝傳脾當先實脾四季脾王不受邪即勿補之中工不
曉相傳見肝之病不解實脾惟治肝也夫肝之病補用
酸助用焦苦益用甘味之藥調之酸入肝焦苦入心甘
入脾脾能傷腎腎氣微弱則水不行水不行則心火氣
盛則傷肺肺被傷則金氣不行金氣不行則肝自愈此
治肝補脾之要妙也肝虚則用此法實則不必用之經
曰虚虚實實補不足損有餘是其義也餘臟准此
註曰醫中有大關目不可專指一病者仲景于首卷
特揭數十端以定治療之法此則論五行相剋之理
必以次傳而病亦當預備以防其傳也問古云上工
治未病豈真毫無所病而先治之乎謂五行相剋之
理每傳于所勝假如見肝之病肝木勝脾土故知必
傳脾而先務實脾脾未病而先實之所謂治未病也
然四季土旺旺不受邪即勿補之恐實實也其中工
不曉此理不預為脾計則專治肝以脾為未病而不
治逮既病而治之則已晩矣其實脾之法如何謂肝
之病倘在宜補則本臓虚喜本臟之味酸先入肝故
為補心火為肝之子苦先入心子能令母實故焦苦
為助脾則肝所勝者也用甘味益之似無謂不知脾
土能制腎水腎水弱心無所制心火能制肺金而肺
為火所傷至於肺傷而肝木榮何也金者木之仇也
金傷而木盛矣故曰肝自愈此理甚微故曰此治肝
補脾之要妙也然弱腎縱心傷肺原非美事但因肝
虚故取矯枉而得其平不得已中之妙法也倘肝有
實邪方將瀉肝不暇可補助之又委曲以益之乎故
曰實則不必用之此法即經所謂虚虚實實補不足
損有餘之義諸藏皆然不獨肝也故曰他臟准此論
曰肝木虚正宜資于腎水今曰肝之病補用酸助用
苦益用甘甘者扶土制水使火盛而傷仇木之肺金
也將必肺之病補用辛助用鹽益用酸扶木制土使
水盛而傷仇金之心火心之病補用苦助用甘益用
辛扶金制木使土盛而傷仇火之腎水腎之病補用
鹽助用酸益用苦扶火制金使木盛而傷仇水之脾
土脾之病補用甘助用辛益用鹽扶水制火使金盛
而傷仇土之肝木是一槩扶我所勝而制我所不勝
反傷其生我者而助我所生者豈虚則補其母之義
乎不知此處立論只重救受傳之臟故曰治未病謂
病之所以遷延不愈者不憂本臟之虚而憂相傳不已
則病乃深如木必剋土之類故以必先實脾為治肝
之要妙即為治諸臟之總法也是故補母不若直補
本臟之切而又助其子子能令母實則本臟更旺乃
又扶肝木所剋之脾土委曲以制其仇木之肺金謂
既虚不堪再損故以安其仇為急若但執補母之說
滋水以生木則子能令母實腎水得助而肺金實其
為損肝當何如若虛則補其母别有說也假如肝病
虛而四季土旺實脾之說既不可用即非四季土旺
而其人脾土素強可再益脾以使乘肝乎即湏滋腎
水以潤肝木矣故曰虛則補其母諸臟亦如是耳
夫人秉五常因風氣而生長風氣雖能生萬物亦能害
萬物如水能浮舟亦能覆舟若五臟元真通暢人即安
和客氣邪風中人多死千般疢難不越三條一者經絡
受邪入臟腑為内所因也二者四肢九竅血脈相傳壅
塞不通為外皮膚所中也三者房室金刅䖝獸所傷以
此詳之病由多盡若人能養慎不令邪風干忤經絡適
中經絡未流傳臟腑即醫治之四肢纔覺重滯即導引
吐納鍼灸膏摩勿令九竅閉塞更能無王法禽獸灾傷
房室勿令竭乏服食節其冷熱苦酸辛甘不遺形體有
衰病則無由入其腠理腠者是三焦通會元真之處為
血氣所注理者是皮膚臟腑之文理也
註曰此段言病之變態雖多而因則唯三以示淺者
不得深治深者不得淺治也謂人秉隂陽五行之全
而殊于異類其生而長則實由風與氣蓋非八風則
無以動蕩而恊和非六氣無以變易而長養故内經
曰風生木木生肝又曰神在天為風日天之在我者
德也地之在我者氣也德流氣薄而生者也又曰陽
化氣隂成形然有正氣即有惡氣有和風即有狂風
其生物害物並出一機故有浮舟覆舟之喻于是就
有形言之則有五臟從無形言之則為元真風與氣
皆流行之物人之臟腑應之故通暢則安和四時正
氣為主氣不正惡氣為客氣養物之風為正風害物
之風為邪風其生物有力則害物亦有力所以中人
多死然風有輕重病有淺深人身只一内外故約言
之千般疢難不越三條一者邪從經絡臟腑發自内
而深為内所因二者病從四肢九竅皮膚沿流血脈
而淺為外所因三者病從王法房室金刅蟲獸而生
雖漸及經絡而非經絡之謂雖害于皮膚而非皮膚
之謂為不内外因所謂病之由也人于此慎養不令
風寒異氣干忤經絡則無病適中經絡未入臟腑可
汗吐或和解而愈或入内稍淺下之可愈所謂醫治
之也此應前内因一段若六淫之邪僅感皮膚流傳
九竅血脈所入淺但吐納導引如修真之類鍼灸膏
摩如外科之法則重滯通快而閉塞無由此應前外
因一段更不犯王法灾傷則無非意之侮又雖有房
室而不令竭乏則内實不虚此應前房室一段若服
食數句合言服食起居無所不慎也腠理云者謂凡
病糾纏于身不止經絡血脈勢必充滿腠理故必慎
之使無由入腠者三焦與骨節相貫之處此血氣所
往來故曰元真通會理者合皮膚臟腑内外皆有其
理細而不紊故曰文理論曰内外因之說仲景欲人
知病之所感淺深分别施治故後論中風有邪在皮
膚邪在經絡邪在臟腑之分後論經阻至云歷年血
寒積結胞門寒傷經絡凝堅在上則為肺癰之說則
此處内因之意不從内傷外感為辨而從病之淺深
為辨可知若四肢九竅血脈相傳壅塞不通明指手
痺脚氣厲風疥癩一切痛痒小病為言觀下云纔覺
手足重滯語氣取其淺而易治可知若房室其傷在
内而反列於内因外因之外蓋仲景之論以風氣中
人為主故以從經絡入臟腑者為内為深自皮膚流
血脈者為外為淺而房室所傷與經絡皮膚無相干
涉者為不内外因謂病因於虚非客氣邪風中人之
比也則治宜專補其隂而不得犯經絡血脈可知後
人别用行經補血之藥治房室虚損其誤亦可知也
又論曰思邈常謂地水火風和合成人凡人火氣不
調舉身蒸熱風氣不調全身僵直諸毛孔閉塞水氣
不調身體浮腫氣滿喘粗土氣不調四肢不舉言無
音聲火去則身冷風止則氣絶水竭則無血土散則
身裂云然則風之在人相為形體故曰人秉五常因
風氣而生長可知六氣之害人在風尤為親切但五
氣有損無益風則生長因之故既曰邪風中人多死
又曰風能生萬物
問曰病人有氣色見于面部願聞其說師曰鼻頭色青
腹中痛苦冷者死鼻頭色微黑者有水氣色黃者胸上
有寒色白者亡血也設微赤非時者死其目正圓者痓
不治又色青為痛色黑為勞色赤為風色黃者便難色
鮮明者有留飲
註曰此段乃醫家之望法也但望法貴在神氣動静
之間而此只就氣色之見於面部者為問故即内經
明堂察法增損答之謂明堂者鼻也内經言明堂骨
高以起平以直五臟次于中央六腑挾其兩側首面
上於闕庭王宫在於下極此言五色之見各有其色
部也然尤重於凖頭故曰鼻頭色青腹中痛謂鼻凖
屬脾青為肝色乃肝木挾腎寒以乘土而上徵於鼻
下徵於腹又苦冷則為暴病而亡陽主卒死故曰苦
冷者死若鼻頭色微黑則黑雖腎色微非沈夭且無
腹痛但主水氣而非暴病矣若色黃乃土欝而本色
見非胸有寒飲以遏之不能使欝故曰胸上有寒若
色白則經曰血脱者色白夭然不澤故曰亡血然靈
樞五色篇謂白為寒應知不見亡血症即以寒斷矣
設微赤土得火色似相宜不知鼻亦為肺之外候微
赤而非時則非生土之火而為剋金之火又主臟燥
而死矣然目又為五臟精華之所聚神氣之所生正
圓則目瞋不轉而至于痓是隂絶産婦多痓亦亡隂
也合之正圓隂絶無疑故曰不治已下又色青數句
承其目句似專言目然内經五色篇先曰青黑為痛
黃赤為熱白為寒後又言黃赤為風青黑為痛白為
寒黃為膏潤為膿赤甚者為血痛甚為攣寒甚為皮
不仁下即云五色各見其部似屬槩言又五色篇云
常候闕中薄澤為風冲濁為痺在地為厥此其常也
各以其色言其病云云則闕中者眉間也在地者巨
分也可知五色合明堂上下而槩言之矣謂色青為
痛諸痛皆屬肝也黑為勞勞則陽氣内伐熱舍于腎
腎乘心心先病腎為應故黑風為陽邪故曰赤為風
前内經又曰赤為熱風故熱也黃則脾欝故便難然
前既云色黃者胸上有寒此又云便難要知寒遏於
上則脾欝於下也又下經云水病人目下有卧蠶面
目鮮澤故曰色鮮明者有留飲若千金論目赤色者
病在心白色者病在肺青色者病在肝黃色者病在
脾黑色者病在腎黃色不可名者病在胸中是候目
另有法此只合明堂言之為是
師曰語聲寂寂然喜驚呼者骨節間病語聲喑喑然不
徹者心膈間病語聲啾啾然細而長者頭中病
註曰此段乃醫家聞法也内經謂肝木在音為角在
聲為呼在變動為握心火在音為徵在聲為笑在變
動為憂脾土在音為宫在聲為歌在變動為噦肺金
在音為商在聲為哭在變動為欬腎水在音為羽在
聲為呻在變動為慄然聲之所至上中下三焦必有
殊而未詳故仲㬌又以聲音之疾合大小分察其病
之在下在中在上而曰語聲寂寂然喜驚呼者骨節
間病謂静嘿屬隂而厥隂肝木在志為驚在聲為呼
今寂寂而喜驚呼知屬厥隂唯厥隂則知病必起下
焦而深入骨屬筋節間矣曰語聲喑喑然不徹者心
膈間病謂聲雖有五臟之分皆振響于肺金故亮而
不啞今喑喑然不徹是胸中大氣不轉壅寒金氣故
不能如空谷之音所以知病在胸中膈間經謂中盛
臟滿氣勝傷怒者聲如從室中言是中氣之濕也其
即此歟曰語聲啾啾然細而長者頭中病謂腎脈本
劑頸而還乃少隂腎與太陽膀胱為表裏太陽脈上
至頂今腎氣隨太陽經脈逹于巔頂則腎之在聲為
呻者反上徹而啾唧細長其氣直攻于上則為頭中
病也淺而言之頭中有病則唯恐音氣之上攻故抑
小其語聲而引長發細耳
師曰息搖肩者心中堅息引胸中上氣者欬息張口短
氣者肺痿唾沬
註曰此言聞法之最細者先於呼吸出入之氣而辨
其病之在上在下為實為虚故就一呼一吸為一息
之常理而先分别其出氣之多者三以徵其病之在
上焦也謂息出于鼻一呼必一吸然呼出心肺主之
吸入腎肝主之呼吸之中脾胃主之所主既分則出
入之際亦宜分而詳之于是就其呼之多者徵其息
而不與吸並言曰息搖肩者心中堅謂息而出多者
火上竄也至搖肩則甚矣使非心中邪實而氣稍得
下行何至于此故曰心中堅曰息引胸中上氣者欬
謂上氣為逆至息引其胸中之氣上逆則肺金收降
之令不行乃上逆而欬曰張口短氣者肺痿唾沬謂
短氣虚也張口是有涎沬阻遏不容氣返之勢則必
肺氣不通而為肺痿唾沬三者全于呼而證其病之
在心肺也然不竟言呼而曰息者蓋出氣雖大中無
小還不能大呼故揭出搖肩息引張口六字而病之
在呼者宛然然不得但言呼也
師曰吸而微數其病在中焦實也當下之則愈虚者不
治在上焦者其吸促在下焦者其吸遠此皆難治呼吸
動搖振振者不治
註曰此從吸氣多者以徵其病之虚實而分治之難
易也謂一呼一吸為平吸多是明有使之不平致微
且數而吸氣之往返于中焦者速故曰其病在中焦
實也故下之則壅通而愈若非實而虚則肝腎之本
不固其氣輕浮脱之于上不可治矣然病之在上在
下不同在上焦則因心肺之陽虚不能生隂乃下濟
之陽變為厥陽而不入於下以心肺之道近故吸促
在下焦則因肝腎之隂虚乃上交之隂變為燥火而
卒難升上肝腎之道遠故吸遲吸為收攝元氣之主
促與遲皆因元氣虧故難治若呼吸往來振振動搖
直是營衞往返之氣已索短期迫矣故不治
師曰寸口脈動者因其王時而動假令肝王色青四時
各隨其色肝色青而反色白非其時色脈皆當病
註曰此言醫道貴因時為色為脈其理相應寸口是
槩言兩手寸關尺也謂鼓而有力為動因時之王而
王宜也色亦應之即明堂察色之法也此不獨肝姑
假肝言之則青為肝之王氣值時王而反色白則因
肝受肺剋不能隨時之王也于是色反時病也脈反
時亦病也色反脈脈反色亦病也故曰非其時色脈
皆當病
問曰有未至而至有至而不至有至而不去有至而太
過何謂也師曰冬至之後甲子夜半少陽起少陽之時
陽始生天得温和以未得甲子天因温和此為未至而
至也以得甲子而天未温和為至而不至也以得甲子
而天大寒不解此為至而不去也以得甲子而天温如
盛夏五六月時此為至而太過也
註曰此論天氣之來有過不及不言及醫然而隨時
制宜之意在其中四時之序成功者退將來者進故
槩曰至然參差不齊故有先至不至不去太過之問
因言歲功之成以冬至後甲子起少陽六十日陽明
六十日太陽六十日太隂六十日少隂六十日厥隂
王各六十日六六三十六而歲功成即少陽王時言
之則以未當温和而温和者為先至已當温和而不
温和者為不至或大寒不解為不去温熱太甚為太
過其於他時甲子日亦槩以此法推之若人在氣交
之中有因時而順應者有反時而衰王者有即因非
時異氣而致病者故湏熟審時令之氣機有如少陽
起以為治病之本故六節藏象論曰求其至也皆歸
于春
師曰病人脈浮者在前其病在表浮者在後其病在裏
腰痛背強不能行必短氣而極也
註曰浮脈原主表仲㬌特于浮中分出表裏欲人知
浮脈之變也謂浮脈為陽故三部脈皆浮為太陽證
然寸關尺有定位關前為陽關後為隂脈浮者在前
陽脈陽位病在表無疑浮在關後陽脈隂位隂屬裏
病即在裏矣李顧河曰寸浮頭痛眩生風或有風痰
聚在胸關上土衰兼木旺尺中溲便不流通亦訪此
意然使隂位得隂脈則為寒下等症今得陽脈是病
雖在裏而挾陽為病也故病不在于少腹而為腰痛
背強不能行且下焦氣傷不能上接於胸中而氣短
短而極此隂中有陽邪在裏之經而不在裏之臟也
故舉以為脈浮在後之例云
論曰以前後分浮脈之隂陽而定表裏此仲㬌剙論
也然其言多藴蓄正當引申觸類不可泥儘有無病
者而關前浮關後低弱豈亦屬表乎無病者而關後
浮關前低豈亦屬表之裏乎故仲㬌特揭病人二字
則知必有表證可疑者乃如此斷耳至有病起之前
脈浮表也迨脈平而表减减後脈復浮豈表又復發
乎亦當以裏推之此言外意也
問曰經云厥陽獨行何謂也師曰此為有陽無隂故稱
厥陽
註曰厥陽者孤陽也故經曰獨行仲㬌以無隂註之
按千金論冬月傷寒慎不可薰薰之逆客其息則喘
無持客熱令口爛瘡隂脈且解血散不通正陽遂厥
隂不往從客熱狂入内為結胸脾氣遂弱清溲利通
云此可悟有陽無隂之故并可悟厥陽之見證矣
問曰寸脈沉大而滑沉則為實滑則為氣實氣相搏血
氣入臟即死入腑即愈此為卒厥何謂也師曰唇口青
身冷為入臟即死如身和汗自出為入腑即愈
註曰寸脈者心肺之位神氣所居不浮而沈邪實也
大而且滑病氣也病邪之氣與血氣相搏動傷神明
為病卒暴故曰卒厥無疑也然曰入臟死入腑愈脈
既沉矣又分臟腑故疑所指不知此屬中風之類也
風喜歸肝而剋脾則邪并于脾而唇口青陽氣不通
而身冷曰入臟者内傳也若身和汗出是邪不走内
而走外外則散曰入腑者外出也
問曰脈脱入臟即死入腑即愈何謂也師曰非為一病
百病皆然譬如浸淫瘡從口起流向四肢者可治從四
肢流來入口者不可治病在外者可治入裏者即死
註曰前云沉實相搏此邪重故臟不能當乃有邪微
但正氣虧亦脱入于臟即死入于腑則愈豈腑耐虚
而臟不耐虚乎不知凡病以出陽為淺傳隂為深故
曰非為一病百病皆然浸淫瘡之喻從口從四肢顯
而易明口屬隂四肢屬陽隂陽之分即有可治不可
治之别推之他病臟腑之理一也然臟腑二字混而
難測裏外二字淺而易曉故復結言病在外者可治
在裏者即死欲人于裏外二字辨臟腑之所入也
問曰陽病十八何謂也師曰頭痛項腰脊臂脚掣痛隂
病十八何謂也師曰欬上氣喘噦咽腸鳴脹滿心痛拘
急五臓病各有十八合為九十病人又有六微微有十
八病合為一百八病五勞七傷六極婦人三十六病不
在其中清邪居上濁邪居下大邪中表小邪中裏㯏飥
之邪從口入者宿食也五邪中人各有法度風中于前
寒中于暮濕傷于下霧傷於上風令&KR0899;浮寒令&KR0899;急霧
傷皮腠濕流關節食傷脾胃極寒傷經極熱傷絡
註曰此段前言病有隂陽臟腑之異後言感有五邪
中人之殊欲人參互而求責也謂病在陽當從陽治
如頭項居上陽也腰脊雖在中督&KR0899;所主亦陽也四
肢屬陽則臂與脚亦陽也陽有太少陽明三經合六
處豈非三六十八乎病在隂當從隂治如欬也上氣
而喘也噦也咽痛也腸鳴脹滿也心痛拘急也皆三
焦以内之病是裏也隂也隂有太少厥隂三經合六
處豈非三六十八乎然而隂病既有十八則隂屬臟
五臟各有十八豈非合為九十病乎陽病既有十八
則陽屬腑六腑各有十八但病為稍微豈非合為一
百八病乎已上乃專為外至之邪中于隂陽臟腑者
約略為言去古甚遠不能逐病而悉數之矣姑附靈
樞所列用緩急大小滑濇六脈以求五臟之病者侯
參(肺&KR0899;急甚為癲疾微急為肺寒熱怠惰欬唾血引腰背胸若鼻息肉不通)(緩甚為多汗微)
(緩痿瘻偏風頸已下汗出不可止)(大甚為頸腫微大為肺痺引胸背惡日光)(小甚為泄微小)
(為消癉)(滑甚為息奔上氣微滑為上下出血)(濇甚為嘔血微濇為鼠瘘在頸與腋之間為下)
(不勝其上其應喜酸)(心&KR0899;急甚為瘈瘲微急為心痛引背食不下)(緩甚為狂笑微緩為伏梁)
(在心下上下行有時唾血)(大甚為㗋介微大為心痺引背善淚出)(小甚為善噦微小為消癉)
(滑甚為善渴微滑為心疝引臍小腹鳴)(濇甚為瘖微濇為血溢為維厥耳鳴癲疾)(肝&KR0899;)
(急甚為妄言微急為肥氣在脇下如覆杯)(緩甚為嘔微緩為水瘕痺)(大甚為内癰微大為肝痺)
(隂縮欬引小腹)(小甚為多飲微小為消癉)(滑甚為㿗疝微滑為遺溺)(濇甚為溢飲微濇為)
(瘈瘲筋痺)(脾脈急甚為瘈瘲微急為膈中為飲食入而還出復沃沬)(緩甚為痿厥微緩風痿四)
(肢不用心慧然若無疾)(大甚為擊仆微大為疝氣腹裏大膿血在腸胃之外)(小甚為寒熱微)
(小為消癉)(滑甚為㿗癃微滑為䖝毒蛕蝎腹熱)(濇甚為腸㿉微濇為内㿉多下膿血)(腎脈)
(急甚為骨痿癲疾微急為沉厥奔豚足不收不得前後)(緩甚為折脊微緩為洞洞者食不化下咽)
(還出)(大甚為隂痿微大為石水起臍下以至小腹腫垂垂然上至胃脘死不治)(小甚為洞泄微)
(小為消癉)(滑甚為癃㿗微滑為骨痿坐不能起目無所見見黑花)(濇甚為大癰微濇為不月)
(為沉痔)附千金所述用刺合脈之法以治六腑者侯參
(大腸病為腸中切痛而鳴濯濯冬日重感于寒為病泄當臍而痛不能久立取肓之原巨虛上廉三)
(里)(小腸病為小腹痛腰脊控睪而痛時窘之後為耳前熱肩上及手小指次指之間熱取巨虛下)
(廉按其所過經脈以調之)(胃病者為腹䐜脹胃脘當心而痛支兩脇膈咽不通飲食不下取三里)
(胆病者善太息口苦嘔宿汁心澹澹如人將捕之咽中介介然數唾刺三里以下胃氣逆刺足少陽)
(血絡以閉胆郤)(三焦病為腹氣滿小腹尤堅不得小便窘急溢則水留即為脹刺委陽)(膀胱)
(病為小腹偏腫而痛以手按之即欲小便而不得為肩上熱及足小指外廉踁踝後皆熱若脈陷取委中)
其五勞七傷六極與婦人三十六病皆非外邪深傷
經絡臟腑之病故不在數今附千金所述五勞七傷
六極以備攷(五勞者久視傷血久卧傷氣久坐傷肉久立傷骨久行傷筋)(七傷者大)
(飽傷脾大怒氣逆傷肝強力舉重坐&KR0668;地傷腎形寒飲冷傷肺憂愁思慮傷心風雨寒暑傷形大怒恐懼)
(不節傷志)(六極者氣極血極筋極骨極肌極精極也)又附婦人十二瘕九
痛七害五傷三因為三十六病者以備攷(十二瘕者謂所)
(下之物一如青泥二如青血三如紫汁四如赤皮五如膿痂六如豆汁七如葵美八如凝血九如青血似)
(水十如米汁十一如月浣十二如經度不應期也)(九痛者一隂中痛傷二隂中淋痛三小便即痛)
(四寒冷痛五月水來腹痛六氣滿注痛七汗出隂如䖝嚙痛八脇下痛九腰痛)(七害者一害食二害)
(氣三害冷四害勞五害房六害妊七害睡)(五傷者一孔痛二中寒熱痛三小腸急牢痛四臟不仁五)
(子門不正)(三因者一月水閉塞不通二絕産乳三羸瘦不生肌肉)然邪之所以只
傷陽所以只傷隂所以在表所以在裏所以在上所
以在下所以在脾胃則邪有清濁不等大小不同或
止飲食之異耳其所傷之時節淺深亦各于邪所中
時分之故曰五邪中人各有法度五邪者即下風寒
濕霧食也風為陽邪故中于前前者朝也衛也寒為
隂邪故中于暮暮者晩也榮也濕為濁邪故傷于下
霧為清邪故傷于上風性輕揚故令脈浮寒性歛束
故令脈急霧性清陽故走皮腠濕性隂濁故流關節
飲食脾胃主之故傷止脾胃不及經絡腠理極寒傷
經冬月陽不在外故無以外固而邪傷及經所以有
正傷寒之說也極熱傷絡夏月陽氣在外暑熱并之
汗出絡虛所以有疿癤中暑等病而無六經之傷寒
也
問曰病有急當救裏救表者何謂也師曰病醫下之續
得下利清糓不止身體疼痛者急當救裏後身體疼痛
清便自調者急當救表也
註曰此言醫當知緩急先後之序也謂表裏分治常
理也乃有表而復有裏倘因誤下而來不得如餘邪
未清雙解表裏雖身疼痛不可治表謂稍緩而表邪
將盡入内故曰急當救裏逮清便調而身仍痛又不
得以餘邪略之謂内既曾利稍緩而裏將復受表邪
下利不止也故又曰急當救表
夫病痼疾加以卒病當先治其卒病後乃治其痼疾也
註曰前乃驟病之先後此則久病之先後也卒者偶
也故先之痼者堅固而難拔故後之
師曰五臟病各有所得者愈五臟病各有所惡各隨其
所不喜者為病病者素不應食而反暴思之必發熱也
註曰此言五味能愈疾亦能增疾因五臟之喜好不
同也故曰五臟各有所得者愈謂肺欲收急食酸以
收之肺苦氣上逆急食苦以泄之心欲軟急食鹹以
軟之心苦緩急食酸以收之肝欲散急食辛以散之
肝苦急急食甘以緩之脾欲緩急食甘以緩之脾苦
濕急食苦以燥之腎欲堅急食苦以堅之腎苦燥急
食辛以潤之則各得所濟而愈也然味有為各臟所
惡者如辛本肺之味氣病傷肺則辛走氣辛即為肺
所惡矣故曰氣病毋多食辛苦本心之味血病傷心
則苦走血苦即為心所惡矣故曰血病毋多食苦酸
本肝之味筋病傷肝則酸走筋酸即為肝所惡矣故
曰筋病毋多食酸甘本脾之味肉病傷脾則甘走肉
甘即為脾所惡矣故曰肉病毋多食甘鹹本腎之味
骨病傷腎則鹹走骨鹹即為腎所惡矣故曰骨病毋
多食鹹此因病而各有所惡非其本然也然有非因
病而惡原為本臟所不喜者多食則病生假如金畏
火苦為心火之味則肺金所不喜矣故曰多食苦則
皮膚稿而毛拔火畏水鹹為腎水之味則心火所不
喜矣故曰多食鹹則脈凝泣而變色木畏金辛為肺
金之味則肝木所不喜矣故曰多食辛則筋攣急而
爪枯土畏木酸為肝木之味則脾土所不喜矣故曰
多食酸則肉胝䐢而唇揭水畏土甘為脾土之味則
腎水所不喜矣故曰多食甘則骨疼痛而齒落乃各
隨不喜之味所傷而為病也然五臟喜惡雖有定體
又有因病變易之理假如骨病既不應食鹹而忽暴
思鹹之類使非病氣欝熱何以變其性情故曰必發
熱謂邪勝正則臟氣因邪而熱熱則所好反也
論曰所欲所苦五臟各得其相濟之味而愈固為補
偏救弊正理然變易為言則論所得又有在常理之
外者不可不知假如恐為腎志恐過傷腎思為脾土
思反勝恐寒為腎體寒極傷血燥能涸水燥可勝寒
鹹為腎味過鹹傷血甘為土味甘反勝鹹怒為肝志
怒過傷肝悲為肺金悲反勝怒風為肝主風極傷筋
燥為金氣燥可勝風酸為肝味過酸傷筋辛為金味
辛反勝酸思為脾志思過傷脾怒為肝木怒反勝思
濕為脾化濕極傷肉風為木氣風可勝濕甘為土味
過甘傷肉酸為木味酸反勝甘喜為心志喜過傷心
恐為腎水恐反勝喜熱為心體熱極傷氣寒為腎主
寒可勝熱苦為心味過苦傷氣鹹為腎水鹹反勝苦
憂為肺志憂過傷肺喜為心火喜反勝憂熱非肺性
熱傷皮毛寒能救金寒可勝熱辛為金味辛傷皮毛
苦為心味苦反勝辛皆相反而相救此亦五臟各有
所得而病愈也因其病變則治之亦以變為得耳
夫諸病在臟欲攻之當隨其所得而攻之如渴者與猪
苓湯餘皆倣此
註曰見病治病此理之常此條何以上獨拈出在臟
二字下專指一渴證又主一猪苓湯以為凖則要知
渴果止上焦燥熱則花粉為的藥矣如渴在胃則葛
根為的藥矣如渴在陽分則白虎湯宜矣如渴屬太
陽餘邪則五苓散宜矣唯渴在臟不專在腑而宜猪
苓湯者則必以猪苓湯為攻其所得故仲㬌傷寒論
中一云少隂病下利六七日欬而嘔渴心煩不得眠
者猪苓湯主之一云陽明病脈浮發熱渴欲飲水小
便不利者猪苓湯主之蓋前證少隂病病在下也後
證小便不利病亦在下也病在下而熱邪又摶結水
飲于中故必以此利水潤燥為的藥所謂隨其所得
不等之泛然治渴也此治其原本法故曰餘皆倣此
猪苓湯方
猪苓(去皮)澤瀉茯苓阿膠滑石(碎各一兩)
右五味以水四升先煑四味取二升去滓内阿膠烊
消盡温服七合日三服
金匱要略論註卷一
