金匱要略論註卷六漢張機撰
嘉興徐彬註
血痺虚勞
問曰血痺病從何得之師曰夫尊榮人骨弱肌膚盛重
因疲勞汗出卧不時動搖加被微風遂得之但以脉自
微濇在寸口關上小緊宜鍼引陽氣令脉和緊去則愈
註曰特將血痺並虚勞論治見此證原由質虚勞倦
不得與他痺證同法也謂尊榮人素習安間膂力不
出故骨弱膏梁故肌膚盛又疲勞汗出則氣竭表虚
因而卧則神氣不歛或不時動搖而微風乘之此時
夲氣素弱疲勞耗氣汗則陽氣虚卧則陽氣伏于是
外之陽氣不能閉固榮氣而轉側動搖風雖微如入
空谷乃風與血摶而得痺脉者榮氣之所注也得風
則夲氣之緩者轉而為微夲氣之滑者變而為濇然
風濕雖摶于中上二焦而邪之前鋒已及下焦故尺
中小緊但邪雖及下而病原總由陽虚外不能固守
不能充故曰宜鍼引陽氣陽氣至而脉和和則上下
貫徹邪不能久留而緊去故愈
血痺隂陽俱微寸口關上微尺中小緊外證身體不仁
如風痺状黃茋桂枝五物湯主之
註曰隂陽寸口人迎也總是大㮣皆濇微此獨去濇
字以微脉為主耳尺中小緊謂細尋之有小緊者此
病邪直入之形正如明堂篇測病法所謂下銳下向
也然此由全體風濕血相摶痺其陽氣使之不仁故
以桂枝壮氣行陽芍藥和隂薑棗以和上焦榮衛脇
力驅風則病原拔而所入微邪亦為強弩之末矣此
即桂枝湯去草加茋也立法之意重在引陽故嫌甘
草之緩不若黃茋之強有力耳
黃茋桂枝五物湯方
黃茋(三兩)芍藥(三兩)桂枝(三兩)生薑(六兩)
大棗(十二枚)
右五味以水六升煮取二升温服七合日三服
夫男子平人脉大為勞極虚亦為勞男子面色薄者
主渴及亡血卒喘悸脉浮者裏虚也虚男子脉沈沉弦
無寒熱短氣裏急小便不利面色白時目瞑兼衂少腹
滿此為勞使之然勞之為病其脉浮大手足煩春夏
劇秋冬瘥隂寒精自出痠削不能行男子脉浮弱而
濇為無子精氣清冷夫失精家少腹弦急隂頭寒目
眩髮落脉極虚芤遲為清榖亡血失精脉得諸芤動微
緊男子失精女子夢交桂枝龍骨牡蠣湯主之
註曰此槩言虚勞中虚陽盛真隂虚者故以脉之浮
大邊者為主而間有沉弦微緊者證仍露隂虚之象
也謂男子平人無病可責而脉大或極虚皆是勞證
常脉若面色薄是陽精所降也陽精所降則虚燥
随之故渴甚則隂虚火動而亡血加以元氣不繼而
喘心氣不足而悸脉反不沉而浮内經曰浮者血虚
故曰裏虚也若脉虚沉弦似非浮大邊之隂虚者
矣然使無寒熱非風寒之驟感矣短氣裏急仍是元
氣内虚也小便不利腎不能主出也面色白血不能
榮也時目瞑隂火不耐動也兼衂隂火廹清道之血
也少腹滿腎不治也非下元勞極何以使然若脉
大既為勞矣更加浮其證則手足煩盖隂既不足而
虚陽復熾也于是春夏助其陽則劇秋冬助其隂則
瘥隂既虚則隂寒無元陽以固之而精自出腎主下
焦虚久則痠削不能行矣若男子脉浮弱而濇浮
弱主虚陽用事濇則水虧可必其無子為精氣清冷
有浮上之陽無生隂之陽也若慣于失精者則腎
虚少腹為腎之府虚則亡隂而弦急隂頭肝腎之標
虚則無陽而寒目為肝木資于腎水肝腎同源虚則
失飬而眩髮為腎之華虚則榮脫而落是使脉得極
虚芤遲則挾虚挾寒不能固氣而清榖不能固血而
血亡不能固精而精失然失精之家脉復不一苟得
諸芤動微緊是男子以虚隂而挾火則失精女子以
虚隂而挾火則夢交主以桂枝龍骨牡蠣湯者盖隂
虚之人大槩當助腎故以桂枝芍藥通陽固隂甘草
薑棗和中上焦之榮衛使陽能生隂而以安腎寧心
之龍骨牡蠣為補隂之主若天雄散恐失精家有中
焦陽虚變上方而加天雄白术後世竟失此意而一
味滋隂真仲景罪人乎
桂枝加龍骨牡蠣湯方(小品云虚弱浮熱汗出者除桂加白微附子各三分故曰二加)
(龍骨湯)
桂枝(二兩)芍藥(三兩)生薑(三兩)甘草(二兩)
大棗(十二枚)龍骨(三兩)牡蠣(三兩)
右七味以水七升煮取三升分温三服
天雄散方
天雄(三兩炮)白术(八兩)桂枝(六兩)龍骨(三兩)
右四味杵為散酒服半錢匕日三服不知稍增之
男子平人脉虚弱細微者喜盗汗也人年五六十其
病脉大者痺俠背行若腸鳴馬刀俠癭者皆為勞得之
脉沉小遲名脫氣其人疾行則喘喝手足逆寒腹滿
甚則溏泄食不消化也脉弦而大弦則為减大則為
芤减則為寒芤則為虚虚寒相摶此名為革婦人則半
産漏下男子則亡血失精
註曰此槩言虚勞中虚隂盛真陽衰者故以脉之沉
小弦細者為主而間有芤大者證仍現陽衰之象也
謂男子平人無病可責而脉虚弱微細此隂分虚熱
元陽弱也卧則外氣入隂而表復虚故喜盗汗若
人年五六十陽氣衰脉来宜小弱而反大則似非細
小邊之陽虚者矣然而痺俠背行俠背是脊之兩旁
痺屬太陽經隂不能後通若腸鳴刀癭是上焦陽虚
而厥隂之榮熱随經上乘也則脉之大非陽有餘可
知故曰皆為勞得之若脉沉小遲其為陽衰無疑
沉小遲三脉相併是陽氣全虧故名脫氣氣脫則軀
乃空殼疾行則氣竭而喘喝四肢無陽而寒腹中無
陽而滿甚則胃虚極而溏泄脾虚極而食不化也
若脉輕按弦而重按大弦者减也寒也大者芤也虚
也總是内虚外寒陽分氣結故曰虚寒相摶此名為
革革者如鼔之革状浮外之邪實也于是内氣虚女
不能安胎調經而半産漏下男不能蔵精統血而亾
血失精矣
虚勞裏急悸衂腹中痛夢失精四肢痠疼手足煩熱咽
乾口燥小建中湯主之
註曰上章所論證槩屬陽虚陽虚者氣虚也氣虚之
人大槩當助脾故以小建中湯主之謂虚勞者元陽
之氣不能内統精血則榮枯而虚裏氣乃急為悸為
衂為腹中痛夢失精元陽之氣不能外充四肢口咽
則陽虚而燥為四肢痠疼為手足煩為咽乾口燥假
令胸中之大氣一轉則燥熱之病氣自行故以桂芍
甘薑棗大和其榮衛而加飴糖一味以建立中氣此
後世補中益氣陽之祖也雖無升柴而升清降濁之
理具于此方矣
論曰人身中不過隂陽氣血四字氣熱則陽盛血熱
則隂盛然非真盛也真盛則為氣血方剛而壮健無
病矣乃隂不能與陽和而陽恃其燥鼓而上乘則亢
為渴為喘為煩為亡血然而隂實虚寒故為小便不
利少腹滿急為隂寒精出痠削不能行為精冷無子
為隂頭寒為目眩髮落陽不能與隂和而隂挾其火
熱氣内乘則躁為盗汗為痺為刀癭為喘喝為亡血
失精然而陽實不足故為手足寒為腹滿溏泄為不
能化食為腹痛為咽乾口燥其亡血失精隂虚陽虚
皆有之者隂極能生熱也故見脉在浮大邊即當知
隂不能維陽腎為隂之主務交其心腎而精血自足
見脉在細小邊即當知陽不能勝隂脾為陽之主即
補其中氣而三陽自泰故仲景特拈此二大扇以為
後人治虚勞之凖至隂熱極而燥此虚勞之壊證也
故朱奉議以滋隂一法補前人所不逮豈治虚勞之
正法乎後人見滋隂亦有愈者乃用參不用參聚訟
不已豈知仲景以行陽固隂為主而補中安腎分别
用之不專恃參不專滋隂為恢恢遊刅也哉
小建中湯方
桂枝(三兩去皮)甘草(三兩炙)大棗(十二枚)芍藥(六兩)
生薑(三兩)膠飴(一升)
右六味以水七升煮取三升去滓内膠飴更上微火
消觧温服一升日三服
另錄千金用小建中方引註證以見此方之妙
(千金療男女積冷氣滯或大病後不復常苦四肢沉重骨肉痠疼吸吸少氣行動喘乏胸滿氣急腹背強)
(痛心中虚悸咽乾唇燥面體少色或飲食無味脇肋腹脹頭重不舉多卧少起甚者積年輕者百日漸致)
(瘦弱五臓氣竭則難可復常六脉俱不足虚寒乏人兩少腹拘急羸瘠百病名曰黃茋建中湯又有人參二)
虚勞裏急諸不足黃茋建中湯主之
註曰小建中湯本取化脾中之氣而肌肉乃脾之所
生也黃茋能走肌肉而實胃氣故加之以補不足則
桂芍所以補一身之隂陽而黃芪飴糖又所以補脾
中之隂陽也若氣短胸滿加生薑謂飲氣滯陽故生
薑以宣之腹滿去棗加茯苓蠲飲而正脾氣也氣不
順加半夏去逆即所以補正也
黃茋建中湯方
於小建中湯内加黃茋一兩半氣短胸滿者加生
薑腹滿者去棗加茯苓一兩半及療肺虚損不足補
氣加半夏三兩
虚勞腰痛少腹拘急小便不利者八味腎氣丸主之(方見)
(婦人雜病中)
註曰腰痛少腹拘急小便不利皆腎家的證然非失
精等現證比乃腎虚而痺故以六味丸補其隂仍須
以桂附壮其元陽也
虚勞諸不足風氣百疾薯蕷丸主之
註曰此不專言裏急是内升皆見不足證非獨裏急
諸不足也然較黃茋建中證前但云裏急故主建中
而此多風氣百疾即以薯蕷丸主之豈非此丸似專
為風氣乎不知虚勞證多有兼風氣者正不可着意
治風氣故仲景以四君四物飬其氣血麥冬阿膠乾
薑大棗補其肺胃而以桔梗杏仁開提肺氣桂枝行
陽防風運脾神麯開欝黃卷宣腎柴胡升少陽之氣
白歛化入榮之風雖有風氣未嘗專治之謂正氣運
而風氣自去也然薯蕷最多且以此為湯名者取其
不寒不熱不燥不滑脾腎兼宜故以為君則諸藥皆
相助為理耳
薯蕷丸方
薯蕷(三十分)人參(七分)白术(六分)茯苓(五分)
甘草(二十八分)當歸(十分)乾地黃(十分)芍藥(六分)
芎藭(六分)麥冬(六分)阿膠(七分)乾薑(三分)
大棗(百枚為膏)桔梗(五分)杏仁(六分)桂枝(十分)
防風(六分)神麯(十分)豆黃卷(十分)柴胡(五分)
白歛(二分)
右二十一味末之煉蜜和丸如弹子大空腹酒服一
丸一百丸為劑
虚勞虚煩不得眠酸棗湯主之
註曰虚勞虚矣兼煩是挾火不得眠是因火而氣亦
不順也其過當責心然心之火盛實由肝氣欝而魂
不安則未能生火故以酸棗仁之入肝安神最多為
君川芎以通肝氣之欝為臣知母凉肺胃之氣甘草
瀉心氣之實茯苓𨗳氣歸下焦為佐雖治虚煩實未
嘗補心也
酸棗湯方
酸棗仁(二升)甘草(一兩)知毋(二兩)茯苓(二兩)
芎藭(一兩)
右五味以水八升煮酸棗仁得六升内諸藥煮取三
升分温三服
五勞虚極羸瘦腹滿不能飲食食傷憂傷飲傷房室傷
飢傷勞傷經絡榮衛氣傷内有乾血肌膚甲錯兩目黯
黑緩中補虚大黃䗪䖝丸主之
註曰五勞者血氣肉骨筋各有虚勞病也然必由脾
胃受傷而虚乃難復故虚極則羸瘦大肉欲脫也腹
滿脾氣不行也不能飲食胃不運化也其受病之源
則因食因憂因飲因房室因饑因勞因經絡榮衛氣
傷不同皆可以漸而至極若其人内有血在傷時溢
出于廻薄之間乾而不去故使病留連其外證必肌
膚甲錯甲錯者如鱗也肝主血主目乾血之氣内乘
于肝則上薰于目而黯黑是必拔其病根而外證乃
退故以乾漆桃仁四虫破其血然瘀久必生熱氣滯
乃不行故以黃芩清熱杏仁利氣大黃以行之而以
甘芍地黃救其元隂則中之因此而裏急者可以漸
緩虚之因此而勞極者可以漸補故曰緩中補虚大
黃䗪虫丸
大黃䗪虫丸方
大黃(十分蒸)黃芩(二兩)甘草(三兩)桃仁(一升)
杏仁(一升)芍藥(四兩)乾地黃(十兩)乾漆(一兩)
虫(一升)水蛭(百枚)蠐嘈(一升)䗪虫(半升)
右十二味末之煉蜜和丸小豆大酒飲服五丸日三服
附方
千金翼炙甘草湯治虚勞不足汗出而悶脉結悸
行動如常不出百日危急者十一日死
註曰此虚勞中潤燥復脉之神方也謂虚勞不足者
使隂陽不至暌隔榮衛稍能順序則元氣或可漸復
若汗出由榮強衛弱乃不因汗而爽反得悶是隂不
與陽和也脉者所謂壅遏榮氣令無所避是為脉言
其行之健也今脉結是榮氣不行悸則血虧而心失
所飬榮氣既滯而更外汗豈不立稿乎故雖内外之
蔵府未絶而行動如常斷云不出百日知其隂亡而
陽自絶也若危急則心先絶故十一日死謂心懸絶
該九日死再加火之生數而水無可繼無不死也故
以桂甘行其身之陽薑棗宣其内之陽而類聚參膠
麻麥生地潤飬之物以滋五臓之燥使陽得復行于
榮中則脉自復名曰炙甘草湯者土為萬物之母故
既以生地主心麥冬主肺阿膠主肝腎麻仁主脾人
參主元氣而復以炙草為和中之總司後人只喜用
膠麥等而畏薑桂豈知隂凝燥氣非陽不能化耶
甘草(四兩炙)桂枝(三兩)生薑(三兩)麥冬(半升)
麻仁(一升)人參(二兩)阿膠(二兩)大棗(三十枚)
生地黃(一觔)
右九味以酒七升水八升先煮八味取三升去滓内
膠消盡温服一升日三服
肘後獺肝散治冷勞又主鬼疰一門相染
註曰勞無不熱而猶言冷者隂寒之氣與邪為類故
邪挾寒入肝而摶其魂氣使少陽無權生生氣絶故
無不死又邪氣依正氣而為病藥力不易及故難愈
獺者隂獸也其肝獨應月而增减是得太隂之正肝
與肝為類故以此治冷癆邪遇正而化也獺肉皆寒
唯肝性獨温故尤宜冷癆又主鬼疰一門相染總屬
隂邪須以正隂化之耳
獺肝一具炙乾末之水服方寸匕日三服
金匱要略論註卷六
