金匱要略論註卷二漢張機撰
嘉興徐彬註
痓濕暍
太陽病發熱無汗反惡寒者名曰剛痓太陽病發熱汗
出而不惡寒名曰柔痓
註曰此二條即傷寒論辨寒傷榮風傷衛法也取以
為痓病剛柔之别省文也蓋痓即痙強直之謂也痓
病必有背項強直等的證故既曰痓即省文不言但
治痓病剛柔之辨最為喫緊故特首拈無汗反惡寒
為剛有汗不惡寒為柔以示辨證之要領耳謂發熱
無汗惡寒本傷寒家證若痓而項強背直者見之乃
衛陽與腎中真陽氣本相通今太陽經寒濕相搏而
氣侵少隂真陽不逹故反惡寒也寒性勁切故曰剛
發熱有汗不惡寒本傷風而併陽明證若痓而項強
背直者見之是太陽陽明傷濕而兼風非寒邪内侵
之比也風性温和故曰柔非止項強而身體則軟為
柔痓也觀後括蔞桂枝湯乃治柔痓主方也註曰身
體強几几然可知
太陽病發熱脈沉而細者名曰痓為難治
註曰古人以強直為痓外證與傷寒相似但其脈沉
遲弦細而項背反張強硬如發癎狀為異耳如前二
條既以無汗有汗分剛柔為辨此復以脈沉細為辨
謂太陽病發熱是表中風矣復加以濕纏綿經中内
挾寒氣令筋脈抽急而背項強直脈反沉細沉細者
寒濕用事邪欲侵隂之象也于是項背強直故名痓
痓脈本伏弦細則元氣&KR0629;即難治非痓病另有脈浮
大者易治而此之沉細為難治也觀仲景前後無一
浮大字可知
太陽病發汗太多因致痓夫風病下之則痓復發汗
必拘急瘡家雖身疼痛不可發汗汗出則痓
註曰痓雖概為風寒濕所中然原其因多由亡血筋
無所榮邪得以襲之故仲景復原痓病之由而曰太
陽病果寒多本宜發汗太多則血傷不能榮筋而痓
病屬風不宜下下之則重傷其隂而痓又發汗則隂
陽兩傷而拘急若瘡家血本虛燥以疼痛為風而發
其汗則液亡筋燥而不能和調乃亦為痓雖汗下後
或有邪乘然總以隂虛液脫為主故特詳其致痓之
因如此
論曰産後多致痓隂虚液脫之故産後誤汗下而致
或亦有之故仲景不另出方聽人消息若兼嘔不能
食則以小柴胡和之為主郭稽中治産後痓另有小
續命之說亦就邪多病甚者言之非概宜然也若中
風證多有角弓反張者亦類痓但中風強直其先必
無太陽形證脈亦必浮大而非沉細弦遲故内經曰
諸暴強直皆屬于風但陽主動隂主静是當以強直
而安静主濕強直而搐搦屬風此治中風辨法也千
金謂温病熱入腎中亦為痓小兒癎熱盛亦為痓亦
中風類也難知云傷寒痓證五種皆屬太陽若頭低
視下手足牽引肘膝相搆陽明痓也若一目或左或
右并一手一足搐搦者少陽痓也太陽固屬風寒陽
明少陽亦風火熱之内作中風類也皆當兼養隂清
熱為治若此所論痓雖外感風寒濕不同然由亡隂
筋燥則一矣
病者身熱足寒頸項強急惡寒時頭熱面赤目赤獨頭
動搖卒口噤背反張者痓病也若發其汗者寒濕相得
其表益虚即惡寒甚發其汗已其脈如蛇脈暴腹脹大
者為欲解其脈如故反伏弦者痓夫痓脈按之緊如
弦直上下行
註曰前言無汗反惡寒為剛痓有汗不惡寒為柔痓
此辨痓之法非痓家本證也故復舉痓證之最備者
以詳病時之形狀且言治之不得過汗而脈有常體
也謂病者身熱太陽表邪本盛乃因血液衰少之人
寒邪復挾濕搏結衛中陽氣不下而足寒濕隨太陽
經下項稍侵陽明而頸項強急真陽不達于表而惡
寒于是太陽經無非寒濕而格熱于上為頭熱面赤
目赤獨頭動搖太陽主開寒濕摶之開閤不利不能
發聲而卒口噤液衰邪盛筋失所養而背反張此痓
病本然之形證也因而發其汗或寒為濕所纏而不
去徒汗虚其表耳故曰寒濕相得其表益虚則惡寒
益甚(太陽)發汗已脈上下不動而中行如蛇正虧邪亦
衰矣乃忽腹脹大是經絡之邪欲從内出故曰為欲
解脈平復如故反伏而弦是寒邪留經痓病仍在也
又痓家之脈按之緊如弦直上下行脈經亦曰痓家
脈伏堅直上下總不離于沉緊今之伏弦亦沉緊類
耳
論曰諸痙項強皆屬于濕乃仲景論痓前後未嘗重
濕為言即後出方藥味亦不專主濕僅于此云寒濕
相得略露機倪後立三方仍治風寒或内驅熱可知
痓症之濕非濕流關節之比彼乃浸淫為病燥濕為
主此則風寒為微濕所摶故仍以治本為急也曰然
則痓症之濕從何來乎不知痓之根原由亡血隂虚
其筋易強而痓之濕乃即汗餘之氣摶寒為病也故
産後血虚多汗則致之太陽病汗太多則致之風病
原有汗下之而并耗其内液則致之瘡家發汗則致
之此仲景明知有濕而不專治濕謂風寒去而濕自
行耳
痓病有灸瘡難治
註曰治痓終以清表為主有灸瘡者經穴洞達火熱
内盛隂氣素虧即後括蔞桂枝湯葛根湯嫌不遠熱
大承氣更慮傷隂故曰難治
太陽病其證備身體強几几然脈反沉遲此為痓括蔞
桂枝湯主之
註曰此為痓證有汗不惡寒者主方太陽病其證備
者身熱頭痛汗出也身體強即背反張之互辭几几
然即頸項強之形狀脈反沉遲謂陽證得隂脈此痓
脈之異于正傷寒也其原由筋素失養而濕復挾風
以燥之故以桂枝湯為風傷衛主治加括蔞根以清
氣分之熱而大潤其太陽經既耗之液則經氣流通
風邪自解濕氣自行筋不燥而痓愈矣
括蔞桂枝湯方
括蔞根(三兩)桂枝(三兩去皮)甘艸(二兩炙)芍藥(三兩)
生薑(三兩切)大棗(十二枚劈)
右六味㕮咀以水七升微火煑取三升去滓適寒温
服一升
太陽病無汗而小便反少氣上衝胸口噤不得語欲作
剛痓葛根湯主之
註曰剛痓之背項強直而無汗發熱又反惡寒原屬
寒濕居中隂陽兩傷之象有如發熱為太陽病矣無
汗乃寒傷榮本證也此時邪尚在表不在裏而小便
反少氣上衝胸明是太陽隨經之邪自腑侵臟動其衝
氣且口噤不語是太陽主開而反閤聲不得發則隂
陽兩傷勢必強直惡寒所不待言故曰欲作剛痓藥
用桂枝全湯加葛根麻黃風寒兼治也然足陽明之
脈起于鼻交頞中旁納太陽之脈故自太陽而侵及
陽明勢將頸項強不已而漸胸滿特以葛根主之以
杜兼并之勢為無汗剛痓主方且桂枝原能治衝氣
也
葛根湯方
葛根(四兩)麻黃(三兩去節)桂枝(二兩去皮)甘艸(二兩炙)
芍藥(二兩)生薑(三兩切)大棗(十二枚劈)
右七味以水一斗先煑麻黃葛根减二升去上沬内
諸藥煑取三升去滓温服一升覆取微似汗
痓為病胸滿口噤卧不着席脚攣急必介齒可與大承
氣湯
註曰前用葛根湯正防其寒邪内入轉而為陽明也
若不早圖至背項強直外攻不已内入而胸滿太陽
之邪仍不解氣閉而口噤角弓反張而卧不着席于
是邪入内必熱陽熱内攻而脚攣介齒蓋太陽之邪
并于陽明陽明脈起于脚而絡于齒也故直攻其胃
而以硝黃枳朴清其熱下其氣使太陽陽明之邪一
并由中土而散此下其熱非下其食也
大承氣湯方
大黃(四兩酒洗)厚朴(半觔炙去皮)枳實(五枚炙)芒硝(三合)
右四味以水一斗先煑枳朴二物取五升去滓内大
黃煑取二升去滓内芒硝更上微火一兩沸分溢再
服得下餘勿服
太陽病關節疼痛而煩脈沉而細者此名中濕亦曰濕
痺其候小便不利大便反快但當利其小便
註曰此論濕之挾風而濕勝以致痺着者謂發熱惡
風太陽病也乃濕勝而疼痛太陽病來邪自表入濕
挾風風走空竅故流關節關節者機關凑會之處也
風氣滯于中故逼心而煩然風為濕所搏而失其風
之體故脈沉而細即知濕勝即名中濕亦曰濕痺痺
著不去也氣既為濕所痺則氣化不敏或小便不利
大腸主津濕則反快而不艱濇也病風者多燥閉故
以濕勝而快者為反耳但當利其小便者便利而氣
化氣化而濕行見不必狃于太陽而治風亦非痛在
骨節而當温散之比矣
濕家之為病一身盡疼發熱身色如薰黃也
註曰此言全乎濕而久欝為熱者謂濕挾風者風走
空竅故痛止在關節若單濕為病則浸淫徧體一身
盡痛不止關節矣然濕久而欝欝則熱故發熱熱久
而氣蒸于皮毛故疼之所至即濕之所至濕之所至
即熱之所至而色如薰黃薰者濕為濁隂欝則熱燥
故色黃復帶焦黑而不亮也
濕家其人但頭汗出背強欲得覆被向火若下之早則
噦或胸滿小便不利舌上如胎者以丹田有熱胸上有
寒渴欲得飲而不能飲則口燥煩也
註曰此言濕家有榮熱氣寒上下内外相阻者詳其
證以别之謂濕家有但頭汗出寒濕格陽在頭也然
其人經中寒濕相摶而背強又不耐寒而欲覆被向
火明是表邪偏阻外熱内寒倘不待變熱而早下之
所謂攻其熱必噦矣或上焦陽不足而胸滿膀胱熱
而小便不利且舌上如胎非胎明是丹田有熱而小
便不利胸上有寒而胸滿舌胎即使渴欲得飲然不
能飲仍非上熱之渴乃因下焦榮分熱而欲水上焦
氣分寒而不能飲徒口燥煩也則所以調其寒熱而
和其上下治濕者可不另具一變通之法乎
濕家下之額上汗出微喘小便利者死若下利不止者
亦死
註曰濕在人身經絡肌腠間病也大腑者人身元氣
之關若動大腑則經絡之邪不去而元氣頓削故治
濕始終不可下觀首章云但當利其小便後章云法
當汗解可知矣即後仲景治濕方但有温以燥之法
有風以燥之法東垣師其意有升陽除濕湯有羌活
勝濕湯此始終不可下之明騐也雖仲景有下之早
則噦句似乎太早不可而後則可下也不知此為頭汗而
表未解者慮其有内入之事表邪内入則可下矣非
言治濕可下也故曰濕家下之則陽虚者因寒下之
藥驟然攻之腎陽先脱腎先病心為應額為心部而
腎水乘之則額上汗出微喘孤陽上脱也更小便利
則上下交脱矣故死若其人上焦之陽未至于脱而
下利不止腎為隂主二便不止是隂脱也故亦死
風濕相摶一身盡疼痛法當汗出而解值天隂雨不止
醫云此可發汗汗之病不愈者何也蓋發其汗汗大出
者但風氣去濕氣在是故不愈也若治風濕者發其汗
但微微似欲汗出者風濕俱去也
註曰此言風濕兩平者當汗解而不可過也謂風濕
相摶疼痛法原當汗解值天隂雨則濕更甚可汗無
疑而不愈何故蓋風性急可驟驅濕性滯當漸解汗大
出則驟風去而濕不去故不愈若發之微則出之緩
緩則風濕俱去矣然則濕在人身粘滯難去驟汗且
不可而况可驟下乎故前章曰下之死此但云不愈
見用法不當而非誤下比也
濕家病身疼發熱面黃而喘頭痛鼻塞而煩其脈大自
能飲食腹中和無病病在頭中寒濕故鼻塞納藥鼻中
則愈
註曰此言濕之摶寒而偏于頭者不當服湯藥也謂
濕家身疼發熱其常也因濕欝而面黃又邪氣内侵
為喘為煩似中外有邪然頭痛鼻塞則在頭為甚且
脈大是中不弱也能飲食腹中和矣雖有煩喘乃經
中之邪内侵而内實無病邪獨在頭矣故曰病在頭
中寒濕故鼻塞病在上者宜從上越之故曰納藥鼻
中則愈非責肺也
濕家身煩疼可與麻黃加术湯發其汗為宜慎不可以
火攻之
註曰濕雖宜汗但前云大出則濕反不去則知汗中
自有法故以麻黃湯為發汗之主而加术一味以為
固本清濕之地則内外兩得矣然發汗雖亦有火攻
之法而非濕家也故又戒之
麻黃加术湯方
麻黃(二兩去節)桂枝(二兩去皮)甘艸(一兩炙)白术(四兩)
杏仁(七十箇去皮尖)
右五味以水九升先煑麻黃减二升去上沫内諸藥
煑取二升半去滓温服八合覆取微汗
病者一身盡疼發熱日晡所劇者此名風濕之病傷于
汗出當風或久傷取冷所致也可與麻黃杏仁薏苡甘
草湯
註曰此言濕有偏於風而積漸内著者治當微發汗
以止其内入而安肝脾也謂濕流關節痛止關節
一身盡疼發熱則是濕由皮毛徧體蒸鬱不止關節
矣但未淫於肌肉故身不重風為濕所搏故無汗至
日晡尤劇日晡為申酉時金之氣肺主之肺之合皮
毛明是風濕從肺之合而浸淫内著至肺金旺時助
邪為虐而加甚與濕從下受者不同故曰此為風濕
然皮毛受邪風何以夾濕所以知因汗出當風或久
傷取冷所致故以麻杏利肺氣微發汗以清皮毛之
邪但肺病必傳肝皮毛必及肌肉故以薏苡炙草壯
筋悦脾而去風勝濕比前方去桂术加薏苡而炙草
獨多餘劑概輕治在上故小其制也
麻黃杏仁薏苡甘草湯方
麻黃(五錢)杏仁(十箇去皮尖)薏苡(五錢)甘草(一兩炙)
右剉每服四錢匕水盞半煎八分去滓温服有微汗
避風
風濕脈浮身重汗出惡風者防巳黃茋湯主之
註曰此言風濕中有脾氣不能運濕不為汗衰者又
不得泥微發汗之例謂上條之一身盡疼邪雖徧體
正氣猶能自用且發熱則勢猶外出也假若身重則
肌肉之氣濕主之雖脈浮汗出惡風似邪猶在表然
濕不為汗解而身重如故則濕欲搏風而風熱盛不
受搏反搏肌肉之正氣明是脾胃素虛正不勝邪外
風内濕兩不相下故以术甘健脾強胃為主加茋以
壯衛氣而以一味防巳逐周身之風濕謂身疼發熱
之濕邪尚在筋腠此則正氣為濕所痺故彼用薏苡
炙草靖内以佐麻杏所不逮此反用茋术甘為主恊
力防巳以搜外之風濕蓋濕既令身重則雖脈浮汗
出惡風不可從表散也然薑多而棗少宣散之意在
其中矣
防巳黃茋湯方
防巳(一兩)黃茋(一兩)甘草(五錢炒炙)白术(七錢五分)
右剉每抄五錢匕生薑四片大棗一枚水盞半煎八
分去滓溫服喘者加麻黃五錢胃中不和者加
芍藥三分氣上衝者加桂枝三分下有陳寒者
加細辛三分服後當如䖝行皮膚中從腰下如冰
後坐被上又以一被繞腰以下温令有微汗差
傷寒八九日風濕相摶身體疼煩不能自轉側不嘔不
渴脈浮虚而濇者桂枝附子湯主之如大便堅小便自
利者去桂加白术湯主之
註曰此言風濕有在傷寒後而兼隂分虛寒者即當
顧其本元而分别行陽燥濕之法謂傷寒八九日
正邪解之時乃因風濕相摶身體疼煩不能自轉側
不言熱不言汗則表邪欲解而熱微使嘔且渴則裏
有熱而口不嘔渴則脈浮風也浮而虛濇寒濕在内
而外陽不行也故以桂枝湯去芍加附以開寒痺并
行通體之風濕然桂枝所以行營衛而走表者若大便
堅小便自利是表裏無病病在軀殼無取治表即去
桂加术以壯腸胃之氣使燥濕之力從内而出則風
之挾濕而在軀殼者不從表解而從熱化也故曰其
人如冒狀勿怪即是术附竝走皮中云
桂枝附子湯方
桂枝(四兩去皮)附子(三枚炮去皮)甘草(二兩炙)生薑(三兩切)
大棗(十二枚劈)
右五味以水六升煑取二升去滓分温三服
白术附子湯方
白术(一兩)附子(一枚皮炮去)甘草(二兩炙)生薑(一兩半切)
大棗(六枚劈)
右五味以水三升煮取一升去滓分温三服一服覺
身痺半日許再服三服都盡其人如冒狀勿怪即是
术附並走皮中逐水氣未得除故耳
風濕相搏骨節疼煩掣痛不得屈伸近之則痛劇汗
出短氣小便不利惡風不欲去衣或身微腫者甘草附
子湯主之
註曰此言風濕有痺甚而痛多者謂風濕相搏以致
骨節疼煩掣痛甚乃風入增勁不能屈伸近之則
痛劇是骨肉皆痛痛極而痺矣因而外濕汗出内濕
短氣氣不宣化而小便不利且復内虛惡風不欲去
衣形為風氣所鼓而微腫則寒濕勝而陽不行故以
术附甘壯其腸胃之氣而以桂枝大行其陽此與前
去桂加白术湯彼以不嘔不渴大小便如常故去桂
但將薑棗以宣其上焦之氣使仗附子大力而行其
濕此則内外骨肉無往不痺非薑棗所能宣通故不
用薑棗加桂枝謂行榮衞之氣而開其痺著非此不
能耳
論曰濕有因病轉者有積漸浸淫者有因濕轉熱者
有下熱而胸仍寒者有上濕而下仍寒者總是濕性
粘滯挾風則上行因虚或寒則偏阻積久則痺著故
仲景首揭太陽病變濕痺者病後也次言身疼變黃
者久病也又言上寒下熱者因虚偏阻而上下之間
為熱為寒正未可知也性命關頭在内之元氣故始
終戒下忌洩而治法唯發汗滲濕為主外有痺著兼
補之内有積寒兼温之所出凡六方約三法麻黃加
术湯麻杏薏苡甘草湯發汗法也防巳黃茋湯開痺
滲濕法也桂枝附子湯去桂加白术附子湯行濕温
下法也若利小便或搐鼻皆不出方此有定法也東
垣因隂囊腫大立升陽除濕湯藥用升柴羌獨活藁
防草蔓荆升散其濕而歸茋蒼术培其主氣因濕兼
頭痛立羌活勝濕湯藥用羌獨荆防升柴而兼黃芩
猪苓輩清熱化濕可輔仲景不逮内經曰因於濕首
如裹濕熱不攘大筋腝短小筋弛長腝短為拘弛長
為痿因于氣為腫仲景不言及此濕之變則從痿從
腫論治若濕勝則濡瀉濕勝不欲食亦不言及皆濕
症中所有非驗濕的證耳余治一久濕挾風痰者身
痛而痺飲食不進以苓半蘇朴薤白括蔞輩二劑愈
濕雖不可下痰滯宜清也
甘草附子湯方
甘草(二兩炙)附子(二枚炮)白术(二兩)桂枝(四兩去皮)
右四味以水六升煑取三升去滓温服一升日三初
服得微汗則解能食汗止復煩者服五合恐一升多
者服六七合為佳
太陽中暍發熱惡寒身重而疼痛其脈弦細芤遲小便
已洒洒然毛聳手足逆冷小有勞身即熱口開前板齒
燥若發其汗則惡寒甚加温針則發熱甚數下之則淋
甚
註曰此即絜古所謂靜而得之為中暑為隂證也蓋
暍即暑也太陽中暍者太陽脈為一身之外衛凡六
氣之感無不由之故暑亦必由太陽入唯太陽故發
熱惡寒夏月氣溢孫絡于時濕土司令傷暑或更兼
水故身重而疼痛暑熱必傷氣故弦細芤遲虚脈也
然暑非中熱之謂暑熱内受隂寒外束即東垣所謂
廣厦納凉之類故無汗不渴兼濕則重痛也但膀胱
主一身之外大熱傷絡絡在外與膀胱相應故小便
已則洒洒然毛聳者有之謂絡有邪小便已而氣收
有如毛竪此膀胱與絡相應之象也膀胱之經既受
暑邪而過強則腎臟氣弱陽氣不能順接故手足逆
冷者有之此臟與腑虚實不調而氣阻也暑既為凉
所閉熱乃内聚于心勞則火動并之故小有勞身即
熱腎雖未受邪然膀胱腑病則腎隂受爍齒乃骨之
餘前板齒尤督脈所注故口開前板齒燥若此者暑
熱傷氣而不傷形邪原不深和中而宣發之在人臨
證消息故仲景不出方但曰發其汗則惡寒甚猶之
濕家發汗其表益虚則惡寒甚也又曰加温針則發
熱甚火熱傷榮氣也又曰數下之則淋甚謂暑初未
入腹下之而膀胱受暑乃爍隂為淋也火汗下既為
所戒則治法從可推東垣主大順散庶近之然輕重不
同亦勿泥或可吐吐之
太陽中熱者暍是也汗出惡寒身熱而渴白虎加人參
湯主之
註曰此即絜古所謂動而得之為中熱為陽證也謂
太陽直中暑熱此正暑也暑則熱盛而汗出暑則挾
邪而惡寒然雖惡寒暑之傷人心先受之故身熱而
渴熱必傷氣故治以白虎加人參湯或用蒼术白虎
湯謂季夏濕土用事故亦兼隂濕也
白虎加人參湯方
知母(六兩)石膏(一斤碎)甘草(二兩炙)粳米(六合)
人參(三兩)
右五味以水一斗煑米熟湯成去滓温服一升日三
服
太陽中暍身熱疼重而脈微弱此以夏月傷冷水水行
皮中所致也一物瓜蒂湯主之
註曰此亦靜而中暑之類(闕)陰(闕)身受(闕)
遏暑在絡為傷無(闕)遲若此之
(闕)身熱疼重(闕)氣(闕)矣然中氣(闕)
冷水水行(闕)
重也水(闕)
而内氣復(闕)
其有形而不(闕)
之氣但當調補其無形(闕)
可知所以不立方歟
一物瓜蒂湯方
瓜蒂(二十箇)
右剉以水一升煮取五合去滓頓服
金匱要略論註卷二
