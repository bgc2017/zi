金匱要略論註卷四漢張機撰
嘉興徐彬註
瘧病
師曰瘧脉自弦弦數者多熱弦遲者多寒弦小緊者下
之差弦遲者可温之弦緊者可發汗針灸也浮大者可
吐之弦數者風發也以飲食消息止之
註曰瘧者半表裏病而非驟發之外病也故内經曰
夏傷于暑秋必痎瘧又曰先傷于寒後傷于風為寒
瘧又曰先傷于風後傷于寒為温瘧又曰在皮膚之
内腸胃之外唯其半表裏則脉必出于弦盖弦者東
方甲木之氣經屬少陽乃傷寒之隂脉而雜證之陽
脉也證在表裏之界脉亦在隂陽之間故曰瘧脉自
弦自者謂感有風寒而脉唯自弦也于是脉既有一
定之象而兼數為熱兼遲為寒此其大綱也若治之
法緊亦寒脉也小緊則内入矣盖脉以大者為陽則
小緊而内入者為隂隂不可從表散故曰下之愈遲
既為寒温之無疑弦緊(不沉)寒脉而非隂脉非隂故可
發汗針灸也瘧脉槩弦而忽浮大知邪高而淺高者
越之故曰可吐雖然半表裏者少陽之分也少陽病
禁汗吐下而瘧何獨不然乃仲景亦出汗吐下三法
謂邪有不同略傍三法以為驅邪之出路非真如傷
寒之大汗吐下也不獨汗吐下不可恃邪既留連難
出即藥亦不可恃矣故仲景既曰弦數者多熱又申
一義曰弦數者風發也以飲食消息止之見多熱不
已必至極熱熱極生風風生則肝木侮土而傳其熱
于胃坐耗津液陽愈偏而不返此非可徒求之藥須
以飲食消息止其熾熱即梨汁蔗漿生津止渴之屬
正内經風淫于内治以甘寒之旨也
病瘧以月一日發當以十五日愈設不瘥當月盡觧如
其不瘥當云何師曰此結為癥瘕名曰瘧毋急治之宜
鱉甲煎丸
註曰瘧邪居少陽之分不内不外此衛氣所往還也
衛行隂陽瘧邪憑之更實更虚則正邪之相勝自不
外天之隂陽為消長天氣以半月而更天氣更則人
身之氣亦更不則天人之氣再更其瘧邪縱盛亦強
弩之末矣故曰以月一日發當以十五日愈設不瘥
當月盡解謂月自虧而圓自圓而虧又進而生魄則
天氣之生亦可知自滿而空自空而滿又退而减則
邪氣之消亦可知設又不瘥則正氣漸充而不受邪
乃從脇肋肝分假物成形故曰此結為癥瘕然前此
邪無依據隂陽變易愈日可期既有癥瘕則邪憑之
以自固而邪反有根故曰瘧母既可自無而有則必
自微而巨將邪勝正消漫無愈期故曰急治之藥用
鱉甲煎者鱉甲入肝除邪飬正合鍜灶灰所浸酒去
瘕故以為君小柴胡桂枝湯大承氣湯為三陽主藥
故以為臣但甘草嫌柔緩而减藥力枳實嫌破氣而
直下故去之外加乾薑阿膠助人參白术養正為佐
瘕必假血依痰故以四蟲桃仁合半夏消血化痰凡
積必由氣結氣利而積消故以烏扇葶&KR1047;利肺氣合
石葦瞿麥清邪熱而化氣散結血因邪聚則熱故以
牡丹紫葳去血中伏火膈中實熱為使千金方去鼠
婦赤硝而加海藻大戟以軟堅化水更妙
鱉甲煎丸方
鱉甲(十二分炙)烏扇(三分燒)黃芩(三分)柴胡(六分)
鼠婦(三分熬)乾薑(三分)大黃(三分)芍藥(五分)
桂枝(三分)葶&KR1047;(一分熬)石韋(三分去毛)厚朴(三分)
牡丹(五分去心)瞿麥(二分)紫葳(三分)半夏(一分)
人參(一分)䗪虫(五分熬)阿膠(三分炙)蜂窠(四分炙)
赤硝(十二分)蜣螂(六分熬)桃仁(二分)
右二十三味為末取鍜竈下灰一斗清酒一斛五斗
浸灰俟酒盡一半着鱉甲干中煮令泛爛如膠漆絞
取汁納諸藥煎為丸如梧桐子大空心服七丸日三服
師曰隂氣孤絶陽氣獨發則熱而少氣煩冤手足熱而
欲嘔名曰癉瘧若但熱不寒者邪氣内蔵于心外舍分
肉之間令人消爍脫肉
註曰此即節略内經肺素有熱而偶受風寒内蔵于
心外舍分肉但熱不寒之癉瘧也故仲景似叙似釋
曰肺熱氣實及發時陽盛總是隂氣孤絶則陽氣獨
發獨發則熱甚熱甚則傷氣而少氣氣少而熱不散
則煩冤隂絶則手足熱煩冤不已則嘔此癉瘧所由
名也若但熱不寒之故乃獨發于陽氣不及隂則病
全在陽上焦受之上焦唯心與肺但熱故知邪氣内
蔵于心熱及肌膚故知外舍分肉壮火食氣故知必
消爍脫肉然則心氣既熱不先爍肺而為外熱何也
盖肺氣素實邪自外来故曰蔵于心與心虚而熱收
于内者不同故不能爍肺但外熱然至消爍脫肉則
久而漸及肺矣
温瘧者其脉如平身無寒但熱骨節疼煩時嘔白虎加
桂枝湯主之
註曰内經論瘧除痎瘧為槩言止有先寒後熱先熱
後寒及但熱不寒三項故止有寒瘧温瘧痺瘧三名
其温瘧二叚似有淺深之分不知先熱之瘧不恒有
因與寒瘧辨先後複提在前乃即冬邪蔵腎而發必
先熱者也非另有先傷于風在皮膚腸胃間與後傷
之寒亦在皮膚腸胃間而發時絶異冬傷于寒之温
瘧也然則先熱之温瘧其熱多正與癉瘧同一機局
故仲景總挈一温瘧二字而下所註則身無寒但熱
骨節疼煩時嘔皆癉瘧之證但曰脉如平以比瘧脉
自弦者有别謂冬不蔵而受邪之温瘧與肺素有熱
而加外感之癉瘧皆邪不專少陽故主以白虎加桂
枝湯是從太陽陽明之例為治而專清上焦之熱也
温瘧較癉瘧似(闕)發于腎不宜專治上焦不知温瘧
遇暑汗泄邪氣與汗皆出則既出之餘邪亦唯治上
焦表分為急矣盖邪原自表来則從表驅出之為正
耳不然仲景温瘧二字謂指先熱之温瘧則冬傷腎
之温瘧仲景豈真列之虚損而不出方乎此之温瘧
方若謂專指冬傷腎之温瘧故不明言治癉瘧豈癉
瘧非瘧而不出方乎
白虎加桂枝湯方
知母(六兩)石膏(一觔)甘草(二兩炙)粳米(二合)桂(去皮三兩)
右五味以水一斗煮米熟湯成去滓温服一升日三
服一云右剉每五錢水盞半煎至八分去滓温服汗
出愈
瘧多寒者名曰牡瘧蜀漆散主之
註曰先寒後熱既為寒瘧乃有心氣素虛外邪襲之
挾有形之涎為依傍邪困心胞氣不能透肌表而多
寒者盖先傷無形之寒邪復内入并涎為有形之寒
寒實傷心故名牡瘧心為牡蔵故也後人以單寒為
牝誤也唯無形之寒挾有形之涎則心胞内之邪為
外所困而不能出故以蜀漆劫去其有形之涎盖常
山能吐瘧而蜀漆為常山之苖性尤輕虚為功于上
也雲母甘平能内除邪氣外治死肌有通達心脾之
用龍骨收濕安神能固心氣安五臓故主以蜀漆而
以二藥為佐也
蜀漆散方
蜀漆(洗去腥)雲母(燒二日夜)龍骨(等分)
右三味杵為散未發前以漿水服半錢匕温瘧加
蜀漆半分臨發時服一錢匕
附外臺秘要三方
牡蠣湯治牡瘧
牡蠣(四兩)麻黃(四兩去節)甘草(二兩)蜀漆(三兩)
右四味以水八升先煮蜀漆麻黃去上沫得六升内
諸藥煮取二升温服一升若吐則勿更服
註曰牡瘧槩由邪擾心胞使君火不能外達故以牡
蠣之鹽寒軟堅散結兼能安腎而交心者為君仍以
蜀漆吐其邪而加麻黃甘草以助外達之勢柴胡去
半夏加括蔞根湯治瘧病發渴者亦治勞瘧
柴胡(八兩)人參黃芩甘草(各三兩)
&KR0008;蔞根(四兩)生薑(二兩)大棗(十二枚)
右七味以水一斗二升煮取六升去滓再煎取三升
温服一升日二服
註曰傷寒論寒熱往来為少陽邪在半表裏故也瘧
邪亦在半表裏故入而與隂争則寒出而與陽争則
熱此少陽之象也是謂少陽而兼他經之證則有之
謂他經而全不涉少陽則不成其為瘧矣所以小柴
胡亦為治瘧主方渴易半夏加括蔞根亦治少陽成
法也攻補兼施故亦主勞瘧
柴胡桂薑湯治瘧寒多微有熱或但寒不熱服一劑
如神
柴胡(半)桂枝(三兩去皮)乾薑(二兩)括蔞根(四兩)
黃芩(三兩)甘草(二兩炙)牡蠣(二兩熬)
右七味以水一斗煮取六升去滓再煎取三升温服
一升日三服初服微煩復服汗出便愈
註曰胸中之陽氣散行于分肉之間今以邪氣痺之
則外衛之陽欝伏于内守之隂而血之痺者既寒凝
而不散遇衛氣行陽二十五度而病發其邪之入榮
者既無外出之勢而榮之素痺者亦不出而與陽争
所以多寒少熱或但寒不熱也小柴胡本隂陽兩停
之方寒多故加桂枝乾薑則進而從陽痺着之邪可
以開矣更加牡蠣以耎其堅壘則隂陽豁然貫通而
大汗觧矣所以云一劑如神也此喻師之論妙極故
全錄之
論曰瘧之發也内經先言水氣與衛氣并居又言邪
客于風府是風府為邪客之所而衛氣中未嘗無
并居之邪也不知邪氣與衛氣不得渾言且甚惡其
并何也盖衛氣與邪相并則病作與邪相離則病休
并于隂則寒并于陽則熱離于隂則寒已離于陽則
熱已故王宇泰謂寒多者宜升其陽不并于隂則寒
自已熱多者宜降其隂使不并于陽則熱自已寒熱
交作者一升一降而以滲利之藥從中分之使不交
并則愈因製一主方柴胡一錢五分升麻葛根防風
羌活各五分俱甘辛氣清使升陽氣離于隂而寒自
已知母一錢石膏三錢黃芩五分俱性寒下行引隂
氣下降使離于陽而熱自已猪苓一錢五分分利隂
陽使不交并川山甲一錢引諸藥出隂入陽穿走經
絡薑製厚朴一錢以利氣三和麯一錢五分以行痰
主此加减所投輙驗又有病瘧二年子和謂隂陽之
相移必四末始于是堅束其處决去其血使邪往而
不得并立愈予見小兒胎瘧不能藥因思内經有塞
其空竅之法空竅謂胸中也乃令候未来之前用水
晶糖一兩頓服貯中堵截相并之路無不立效此何
也隂陽交并而瘧發固為治瘧圓機而不知相并之
地起于四末會于中脘此圓中之圓也實出前哲所
不逮故附誌以詳病機
又論曰仲景治瘧皆以抉去其邪為急然實有痛氣
留連久而正衰不能逐邪者故立齋謂凡人久瘧諸
藥不效以補中益氣内加半夏用人參一兩煨薑五
錢不截之截此至論也余見貧人無力服參令將黃
茋白术當歸何首烏橘紅等分以生薑自然汁為丸
不問邪之清否服三四觔百不失一盖仲景治驟病
此則治久病之理也至于三日瘧以子午卯酉為少
隂瘧寅中己亥為厥隂瘧辰戌丑未為太隂瘧固也
然又有晝夜之分焉丹溪治兩人瘧皆發于寅申己
亥日一發于己而退于申謂晝發者乃隂中之陽病
宜補氣觧表與小柴胡倍柴胡人參加蒼白术青陳
皮川芎葛根一發于亥而退于寅謂夜發者為隂中
之隂病宜補血疏肝用小柴胡合四物湯加青皮各
與十貼加薑煎于未發前一時每日一貼服至八貼
同日大汗而愈其辨别隂陽之妙實能補仲景所不
逮然此皆瘧氣之漸深故有三隂之說非瘧邪皆自
外至而初起即屬五臓之理若屬五臓則非表藥可
愈所以内經有五臓瘧之說
金匱要略論註卷四
