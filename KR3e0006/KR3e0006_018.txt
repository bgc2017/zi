金匱要略論註卷十八漢張機撰
嘉興徐彬註
瘡癰腸癰浸淫病脉證并治
諸浮數脉應當發熱而反洒淅惡寒若有痛處當發其
癰師曰諸癰腫欲知有膿無膿以手掩腫上熱者為有
膿不熱者為無膿
註曰諸瘡癰之發初時有類外感然察其證則與表
脉相反故浮數本為風熱之脉風熱即應發熱而反
洒淅惡寒且有痛處明是内有壅結之毒致衛氣為
内熱所摶不行于表而外反洒淅惡寒自當發散結
氣則癰自開若既有癰腫不熱則膿未成熱則毒聚
故以手掩腫處熱為膿不熱無膿然不出方癰者壅
也通其壅則愈故以一發字盡之
腸癰之為病其身甲錯腹皮急按之濡如腫狀腹無積
聚身無熱脉數此為腹内有癰薏苡附子敗醬散主之
註曰前節槩論瘡癰乃榮氣熱胕非表間病而為軀
殼間病故于脉數不熱反洒淅惡寒别之此論腸癰
乃腸胃之病似宜只腹痛而不及外不知癰乃血脉
間病腸為陽明陽明主一身肌肉故必其身甲錯甲
錯者如鱗也觀金匱凡三言甲錯肺癰曰胸中甲錯
肺雖主周身之氣不主周身之血唯胸中為肺之府
熱過于榮傷其血脉故甲錯又五勞有乾血曰肌膚
甲錯盖乾血者敗血也敗血傷血况乾血所貯非腸
則胃俱屬陽明故亦主肌膚甲錯但勞病必先傷陰
故多兩目黯黑腸癰之病毒在腸腸屬陽明陽明主
肌肉故其身甲錯腹為腸之府故腹皮急毒熱之氣
上鼓也氣非有形故按之濡然皮之急雖如腫狀而
實無積聚也病不在表故身無熱熱雖無而脉數癰
為血病脉主血也故曰此為腸癰薏苡寒能除熱兼
下氣勝濕利腸胃破毒腫故以為君敗醬善排膿破
血利結熱毒氣故以為臣附子導熱行結故為反佐
薏苡附子敗醬散方
薏苡仁(七分)附子(二分)敗醬(五分即苦菜)
右三味杵為末取方寸七以水二升煎减半頓服小
便當下
腫癰者少腹腫痞按之即痛如淋小便自調時時發熱
自汗出復惡寒其脉遲緊者膿未成可下之當有血脉
洪數者膿未成不可下也大黃牡丹皮湯主之
註曰腫癰者最苦在腫不比腸癰之腹皮急故即以
腫名之少腹痞者内實而不濡也按之即痛有形之
血為病故也如淋者血分熱則不通快血分痛而氣
不病故小便仍自調然少腹雖主下焦而不見膀胱
與腎之證正内經所謂開闔不得寒氣從之陷脉為
瘻也但彼腸癰熱毒留腹中故身無熱此獨時時發
熱者乃陽經榮熱故潮熱自汗唯熱結在下外熱内
寒故復惡寒但脉遲緊是血未盡敗脉未變熱故遲
滯而緊歛知其膿未成可下其毒氣毒氣已在血之
近下者故當有血若脉洪數則毒熱之氣彌滿不收
是膿已成必須從皮肉間抉去有形之敗濁不可内
消故曰不可下大黃牡丹湯乃下方也牡丹桃仁瀉
其血絡大黃芒硝下其結熱冬瓜子下氣散熱善理
陽明而復其正氣然此方雖為下藥實内消藥也故
稍有膿則從下去無膿即下出血之已被毒者而腫
消矣
大黃牡丹湯方
大黃(四兩)牡丹(一兩)桃仁(五十個)瓜子(半升即冬瓜子)
芒硝(三合)
右五味以水六升煑取一升去滓内芒硝再煎沸頓
服之有膿當下如無膿當下血
問曰寸口脉浮微而澁法當亡血若汗出設不汗出者
云何曰若身有瘡被刀斧所傷亡血故也
註曰此條乃詳應汗出而不汗出之故謂寸口為陽
浮似陽盛然微則為陽微是浮乃火盛非陽盛也浮
微而濇血虧陰熱陰熱則血為火摶津為熱脱故當
亡血若汗出乃有見是脉而汗反不出故疑浮非因
亡血觀其身有瘡痕知為刀斧所傷則先已亡血也
血奪者無汗故汗不出耳不出方者重在辨脉與汗
不主論治也
病金瘡王不留行散主之
註曰此非上文傷久無汗之金瘡方乃槩治金瘡方
也故曰病金瘡王不留行散主之盖王不留行性苦
平能通利血脉故反能止金瘡血逐痛蒴藋亦通利
氣血尤善開痺周身肌肉肺主之桑根白皮最利肺
氣東南根向陽生氣尤全以復肌肉之主氣故以此
三物甚多為君甘草觧毒和榮尤多為臣椒薑以養
其胸中之陽厚朴以疏其内結之氣芩芍以清其陰
分之熱為佐若有風寒此屬經絡客邪桑皮止利肺
氣不能逐外邪故勿取
王不留行散方
王不留行(十分八月八日採)蒴藋細葉(十分七月七日採)
桑東南根(白皮十分三月三日採)甘草(十八分)黃芩(二分)
川椒(三分除目及閉口去汗)厚朴(二分)乾薑(二分)
芍藥(二分)
右九味桑皮以上三味燒灰存性勿令灰過各别杵
篩合治之為散服方寸七小瘡即粉之大瘡但服之
産後亦可服如風寒桑東根勿取之前三物皆陰乾
百日
排膿散方
註曰鷄子黃芍藥以和陰氣枳實合桔梗以通達周
身之氣則膿自行也人知枳實能下内氣豈知合桔
梗則能利周身之氣而排膿耶
枳實(十六枚)芍藥(六分)桔梗(二分)
右三味杵為散取鷄子黃一枚以藥散與鷄黃相等
揉和令相得飲和服之日一服
排膿湯方
註曰甘桔以開提肺氣薑棗以和中上焦之榮衛使
内氣通利而膿不凝也已上兩方乃為瘡癰不能散
者槩治之方不獨為腸癰腫癰設也
甘草(二兩)桔梗(三兩)生薑(一兩)大棗(十枚)
右四味以水三升煑取一升温服五合日再服
浸淫瘡從口流向四肢者可治從四肢流來入口者不
可治浸淫瘡黃連粉主之(方未見)
註曰浸淫瘡者瘡之浸淫不已雖屬肌肉之病實隨
臟腑為流轉者也故前仲景引為自臟入腑自腑入
臟可治不可治之喻而此以黃連粉主之盖此本熱
毒邪氣自外而漸深故以黃連清其邪熱為主因原
方失傳故不載然愚意度之不過黃連一味耳故曰
粉
金匱要略論註卷十八
