金匱要略論註卷二十漢張機撰
嘉興徐彬註
婦人妊娠病脉證
師曰婦人得平脉隂脉小弱其人渴不能食無寒熱名
妊娠桂枝湯主之(方見下利)於法六十日當有此證設有醫
治逆者却一月加吐下者則絶之
註曰平脉者不見病脉一如平人也關前爲陽關後
爲隂小弱者脉形小不大軟弱無力而非細也諸脉
旣平而獨下焦隂脉微見不同是中上焦無病乃反
見渴不能食之證則渴非上焦之熱不能食亦非胃
家之病矣少陽有嘿嘿不欲食之證今無寒熱亦無
少陽表證可疑矣是渴乃隂火上壅不能食乃惡心
阻食隂脉小弱乃胎元蝕氣故曰名妊娠孕也藥用
桂枝湯者此湯表證得之爲解肌和榮衛内證得之
爲化氣調隂陽今妊娠初得上下本無病因子室有
凝氣溢上下故但以白芍一味固其隂氣使不得上溢
以桂甘薑棗扶上焦之陽而和其胃氣但令上之陽
氣充能禦相侵之隂氣足矣未嘗治病正所以治病
也否則以渴爲邪熱而觧之以不能食爲脾不徤而
燥之豈不謬哉於法六十日當有此證者謂胎已成
而氣干上治之當以胎氣爲主也設有因醫治逆逆
者誤也却一月其期未滿六十日則胎未成又加吐
利而因醫治誤則脾胃實有受傷處是但當以斷絶
病根爲主不得泥安胎之說而狐疑致誤也故曰絶
之
論曰内經謂手少隂脉動甚謂之有子言心脉主血
血聚則氣盛也又謂隂摶陽别謂之有子言隂得胎
氣而強脉則摶擊而别于陽脉也今反以脉小弱爲
妊娠可知孕只兩月能蝕下焦之氣而不能作盛勢
也過此則不然可知故千金云初時寸脉微小呼吸
五至三月尺脉數也
婦人宿有癥病經斷未及三月而得漏下不(缺)在
臍上者此爲癥痼害妊娠六月動者(缺)利時
胎也(該是動字)下血者後斷三月衃(缺)者其癥
不去故也當下其癥桂枝茯苓丸主之
註曰婦人行經時遇冷則餘血留而爲癥癥者謂有
形可徵然癥病女人恒有之或不在子宮則仍行經
而受孕經斷即是孕矣未及三月將三月也旣孕而
仍見血謂之漏下今未及三月而漏下不止則養胎
之血傷故胎動假使胎在臍下則眞欲落矣今在臍
上是每月凑集之新血因癥氣相妨而爲漏下實非
胎病故曰癥痼害痼者宿疾難愈曰痼害者無端而
累之曰害至六月胎動此宜動之時矣但較前三月
經水利時胎動下血則已斷血三月不行乃復血不
止是前之漏下新血去而癥反堅牢不去故須下之
爲安藥用桂枝茯苓湯者桂枝芍藥一陽一隂茯苓
丹皮一氣一血調其寒温扶其正氣桃仁以之破惡
血消癥癖而不嫌傷胎血者所謂有病則病當之也
且癥之初必因寒桂能化氣而消其本寒癥之成必
挾濕熱爲窠囊苓滲濕氣丹清血熱芍藥歛肝血而
扶脾使能統血則養正即所以去邪耳然消癥方甚
多一舉兩得莫有若此方之巧矣每服甚少而頻更
巧要知癥不礙胎其結原微故以漸磨之
桂枝茯苓丸方
桂枝茯苓牡丹皮桃仁(去皮尖熬)芍藥(各等分)
右五味末之煉蜜丸如兔屎大每日食前服一丸不
知加至三丸
婦人懷娠六七月脉弦發熱其胎愈脹腹痛惡寒者少
腹如扇所以然者子藏開故也當以附子湯温其藏(方未)
(見)
註曰懷娠至六月七月此胃與肺養胎之時也脉弦
者衛氣結則脉弦發熱者内中寒亦能作熱也寒固
主脹故弦脉使人胃脹六七月胃肺養胎而氣爲寒
所滯故始脹尚可至此則胎愈脹也寒在内則腹痛
惡寒然惡寒有屬表者此連腹痛則知寒傷内矣少
腹如扇陣陣作冷若或扇之也此狀其惡寒之特異
者且獨在少腹蓋因子藏受寒不能闔故少腹獨甚
子藏者子宮也開者不歛也附子能入腎温下焦故
曰宜以附子湯温其藏原方失註想不過傷寒論中
附子合參苓术芍之附子湯耳
師曰婦人有漏下者有半産後因續下血都不絶者有
妊娠下血者假令妊娠腹中痛爲胞阻膠艾湯主之
註曰此叚槩言婦人下血宜以膠艾湯温補其血而
妊娠亦其一但致病有不同無端漏下者此平日血
虚而加客邪半産後續下血不絶此因失血血虚而
正氣難復若妊娠下血如前之因瘕者固有之而兼
腹中痛則是因胞阻阻者阻其欲行之血而氣不相
順非癥痼害也故同以膠艾湯主之蓋芎歸地芍此
四物湯也養隂補血莫出其右血妄行必挟風而爲
痰濁膠以騾皮爲主能去風以濟水煎成能澄濁艾
性温而善行能導血歸經甘草以和之使四物不偏
於隂三味之力也而運用之巧實在膠艾
芎歸膠艾湯方
芎藭阿膠甘草(各二兩)艾葉當歸(各三兩)
芍藥(四兩)乾地黃(六兩)
右七味以水五升清酒三升合煑取三升去滓内膠
令消盡温服一升日三服不差更作
婦人懷妊腹中㽲痛當歸芍藥散主之
註曰㽲痛者綿綿而痛不若寒疝之絞痛血氣之刺
痛也乃正氣不足使隂得乘陽而水氣勝土脾欝不
仲欝而求伸土氣不調則痛綿綿矣故以歸芍養血
苓术扶脾澤瀉瀉其有餘之舊水芎藭暢其欲遂之
血氣不用黃芩㽲痛因虚則稍挾寒也然不用熱藥
原非大寒正氣統則微寒自去耳
當歸芍藥散方
當歸(三兩)芍藥(一觔)茯苓(四兩)白术(四兩)
澤瀉(半觔)芎藭(三兩或作半觔)
右六味杵爲散取方寸七酒和日三服
妊娠嘔吐不止乾薑人參半夏丸主之
註曰諸嘔吐酸皆屬于火此言胃氣不清暫作嘔吐
者也若妊娠嘔吐不止則因寒而吐上出爲嘔不止
則虚矣故以半夏治嘔乾薑治寒人參補虚而以生
薑汁協半夏以下其所逆之飲
乾薑人參半夏丸方
乾薑(一兩)人參(一兩)半夏(二兩)
右三味末之以生薑汁糊爲丸如梧子大飲服十丸
日三服
妊娠小便難飲食如故當歸貝母苦參丸主之
註曰從來小便難傷寒熱邪傳裏則有之必先見表
證或化原欝熱者有之上必見渴中氣不化者有之
飲食必不調中氣下陷者有之必先見脾胃證下焦
欝熱有之必不渴而飲食如故今妊娠飲食如故然
小便難必因便溺時得風冷欝于下焦而爲熱致耗
膀胱之水故以當歸貝母苦參丸主之苦參能入隂
治大風開結氣除伏熱故以爲君當歸辛温能入隂
利氣善治衝帶之病故以爲臣其證雖不由肺然膀
胱者氣化之門下竅難則上必不利故以貝母開肺
氣之欝爲佐全不用利水藥病不因水欝也
歸母苦參丸方
當歸(四兩)貝母(四兩)苦參(四兩)
右三味末之煉蜜丸如小豆大飲服三丸加至十丸
妊娠有水氣身重小便不利洒浙惡寒起即頭眩葵子
茯苓散主之
註曰有水氣者雖未大腫脹經脉中之水道已不利
而衛氣挾水不能調暢如平人也水道不利則周身
之氣爲水滯故重水以通調而順行逆則小便不利
矣洒淅惡寒衛氣不行也起即頭眩内有水氣不動
則微陽尚留于目而視明起則厥陽之火逆隂氣而
上蒙則所見皆玄故頭眩藥用葵子茯苓者葵滑其
竅而苓利其水也下竅利則上自不壅况葵子淡滑
屬陽亦能通上之經絡氣脉乎然葵能滑胎而不忌
有病則病當之也又肝主疏洩葵子尤能通肝經之
滯使疏洩不失其職故便無不利而他如乳閉乳腫
奏功尤速也
葵子茯苓散方
葵子(一觔)茯苓(三兩)
右二味杵爲散飲服方寸七日三服小便利則愈
婦人妊娠宜常服當歸散主之
註曰宜常服者雖無病亦宜服之也蓋生物者土也
而土之所以生物者濕也血爲濕化胎尤頼之故以
當歸養血芍藥歛隂肝主血而以芎藭通肝氣脾統
血而以白术徤脾土其用黃芩者安胎之法唯以凉
血利氣爲主故凡砂仁枳殼蘇梗皆爲安胎善物不
知氣尤主于肺黃芩能清肺而利氣之源白术佐之
則濕無熱而不滯故白术佐黃苓有安胎之能是立
方之意以黃芩爲主也胎産之難皆由熱欝而燥機
關不利養血徤脾君以黃芩自無燥熱之患故曰常
服易産胎無疾苦並主産後百病也
當歸散方
當歸(一觔)黃芩(一觔)芍藥(一觔)芎藭(一觔)
白术(半觔)
右五味杵爲散酒服方寸七日再服妊娠常服即易
産胎無疾苦産後百病悉主之
妊娠養胎白术散主之
註曰胎之爲物土以載之血以養之故以白术培土
芎藭利肝胎惡隂氣上逆故取椒性純陽以隂爲歸
者使其攝上焦氣分之熱而下逹亦除腹中偶感之
寒而使平然入隂不能養隂故以牡蠣氣化純雄性
隂之物使散隂分凝結之熱氣而和其隂陽予治廸
可弟婦未孕即痰𠻳見血既孕而不减人瘦予以此
方治之因其腹痛加芍藥兩大劑而痰少𠻳止人爽
胎安若心下毒痛則是肝氣之欝未暢故倍芎藭至
心煩吐痛不能食飲則不獨肝欝是有客寒逆甚而
吐且痛火壅在上則爲煩矣故加細辛去寒半夏止
逆用醋湯以和血而安其下也不愈用小麥汁養心
液而安其上也又不愈用大麥粥和其中也病雖愈
服之勿置藥性和平不偏故曰養胎白术散不用血
藥調其氣而血自和也
白术散方
白术芎藭蜀椒(三分去汁)牡蠣
右四味杵爲散酒服一錢(缺)三服夜一服但苦(脱一)
(腹字)痛加芍藥心下毒痛倍(缺)芎藭心煩吐痛不能食
飲加細辛一兩半夏大(缺)二十枚服之後更以醋漿
水服之若嘔以醋漿水服之復不觧者小麥汁服之
已後渴者大麥粥服之病雖愈服之勿置
婦人傷胎懷身腹滿不得小便從腰以下重如有水氣
狀懷身七月太隂當養不養此心氣實當刺瀉勞宮及
關元小便微利則愈
註曰傷胎者胎氣失養實有所傷而病流下焦非偶
感之客邪在中上焦比矣懷身固宜腹大然大者自
大軟者自軟因傷而腹滿則微有不同耳不得小便
心火不下降也因而從腰以下氣滯則重也如有水
氣狀非水氣也然腹滿小便不利腰以下重皆水病
中所有何以别之若脉沉按之不起洒淅頭眩則爲
眞水矣今皆不然乃七月手太隂當養胎因心氣有
邪則火盛爍金金不得安其清肅而氣不化則小便
不利上焦氣餒則下焦氣滯故重總由心火上爍而
不下降故刺勞宮心之穴也并刺關元利其所交之
腎則氣不復再實矣小便微利則心火自降而肺得
其平胎不失養故愈論曰按仲景妊娠篇凡十方而
丸散居七湯居三蓋湯者蕩也妊娠當以安胎爲主
則攻補皆不宜驟故緩以圖之耳若藥品無大寒熱
亦不取泥膈之藥蓋安胎以養隂調氣爲急也
金匱要略論註卷二十
