金匱要略論註卷二十二漢張機撰
嘉興徐彬註
婦人襍病脉證
婦人中風七八日續來寒熱發作有時經水適斷此爲
熱入血室其血必結故使如瘧狀發作有時小柴胡湯
主之(方見嘔吐中)
註曰婦人熱入血室有四入血室必譫語此則不譫
語而但如瘧狀者謂傷寒男女皆有之而婦人有獨
異者故首曰婦人中風即傷寒中所主桂枝湯之
風證也七八日則表邪已觧矣復有寒熱故曰續來
然不長熱故曰有時問其經水則已來而適斷明是
餘熱未盡乘虚入之則餘血必有結者故寒熱有時
然非太陽傳入少陽之比因結血之熱致有此病故
曰使如瘧狀雖非傳入少陽之比其藥仍用小柴胡
者蓋血室之氣肝主之肝與膽爲表裏膽因肝受邪
而病如瘧非他藥所宜故亦主和其半表裏謂上焦
氣和而驟結之血將(缺)行若峻攻之如抵當湯證則
亦犯少陽之禁也
婦人傷寒發熱經水適來晝日明了暮則讝語如見鬼
狀者此爲熱入血室治之無犯胃氣及上二焦必自愈
註曰此言熱入血室不必血結而初即摶邪爲患者
曰傷寒即所謂無汗惡寒者也曰發熱此病之候也
曰經水適來來則經水初行之時也邪盛經氣亦盛
適相値寒邪必傷榮故邪與血摶血屬隂主夜故晝
則熱雖發而明了暮則入隂分邪挟隂氣而爲讝語
如見鬼狀者讝之甚也此爲熱入血室者言血室雖
在内而表邪實未嘗犯胃及上二焦之内故曰此者
只此而非表邪入裏也治法亦惟和表邪而略兼清
血室之熱足矣誤以爲客邪入内而攻之則所傷實
多故曰無犯胃氣及上二焦必自愈必云者内原無
病可攻故雖不治而必愈也
婦人中風發熱惡寒經水適來得七八日熱除脉遲身
凉和胸脇滿如結胸狀讝語者此爲熱入血室也當刺
期門隨其實而取之
註曰此言經與病値不即爲患而病觧後反摶邪在
胸脇作楚者謂中風病雖稍異于前之傷寒然發熱
惡寒經水適來與前之邪盛經亦盛無二後七八日
熱除脉遲身凉和是經在病中行而不礙也却七八
日後反胸脇滿如結胸狀讝語是入血室之熱不竄
于經而結于肝之府故脉之所過處爲滿甚則如結
胸狀隂火盛則讝語也然滿雖在胸脇非少陽表邪
雖如結胸非太陽表邪入裏雖讝語非胃實故曰此
熱入血室亦見不可誤攻胃及上二焦也當刺期門
期門者肝之分也此肝實之病瀉其實則愈故曰隨
其實而取之
陽明病下血讝語者此爲熱入血室但頭汗出當刺期
門隨其實而瀉之濈然汗出者愈
註曰此言陽明病亦有熱入血室者但下血頭汗出
不同耳陽明病即頭痛鼻乾不眠是也假如熱入陽
明之腑則必有汗譫語等爲可下之證何緣而動血
乃下血譫語故知爲熱入血室然陽明宜通身有汗
此血中有熱而血耗耗則下虚摶邪身爲燥隂所把
故無汗惟頭則隂不能入而陽仍通故汗此病亦由
肝實不當責陽明故亦刺期門而曰隨其實而瀉之
濈然者通身微微似汗也汗則肝不強而隂陽平故
愈
論曰熱入血室仲景專就婦人言之以有血室而行
經婦人所獨也然男子兩腎間七節下亦有血海穴
假令平日血弱之人感風寒亦或能襲之凡見有陽
明證而變下血譫語中風已愈而如瘧傷寒初起而
夜如見鬼中風已愈而脇滿譫語不當以此意通之
乎
婦人咽中如有灸臠半夏厚朴湯主之
註曰此條即後所謂寒傷經絡凝堅在上也灸臠譬
如乾肉也千金所謂咽中帖帖如有灸肉吐之不出
吞之不下狀如有灸臠數語甚明切此病不因腸胃
故不礙飲食二便不因表邪故無骨痛寒熱乃氣爲
積寒所傷不與血和血中之氣溢而浮於咽中得水
濕之氣而凝結難移婦人血分受寒多積冷結氣最
易得此病而男子間有之藥用半夏厚朴湯乃二陳
湯去陳皮甘草加厚朴紫蘇生薑也半夏䧏逆氣厚
朴兼散結故主之薑苓宣至高之滯而下其濕蘇葉
味辛氣香色紫性温能入隂和血而兼歸氣於血故
諸失血以赤小豆和丸服能使血不妄行夏天暑傷
心隂能下暑欝而灸臠者用之則氣與血和不復上
浮也
論曰余治王小乙咽中每噎塞𠻳不出余以半夏厚
朴湯投之即愈後每復發細問之云夜中燈下每見
暈如團五色背脊内間痠其人又壯盛知下初因受
寒隂氣不足而肝反欝熱甚則結寒微動挾腎氣上
衝咽㗋塞噎也即于此方加大劑枸把菊花丹皮肉
桂暈乃漸除而咽中亦愈故曰男子間有之信不誣
也
半夏厚朴湯方
半夏(一升)厚朴(三兩)茯苓(四兩)生薑(五兩)
乾蘇葉(二兩)
右五味以水一斗煑取四升分温四服日三夜一服
婦人藏燥悲傷欲哭象如神靈所作數欠伸甘麥大棗
湯主之
註曰此條即後所謂或有憂慘悲傷多嗔也藏五臟
也燥謂婦人血室先受積冷而欝久爲熱則藏爲之
燥靈樞曰一隂主關關之闔折則肝氣絶而喜悲則
知燥氣乘肝爲悲傷欲哭象如神靈所作病從血來
故見隂象也靈樞曰胃病善伸數欠顔黑則知燥氣
侵胃爲欠伸是使肝氣津潤君火不亢則藏隂不燥
何致乘肝侵胃今令悲傷欠伸其肝隂之熱可知心
肺之熱亦可知故以甘麥大棗湯主之謂小麥能和
肝隂之客熱而養心液且有消煩利溲止汗之功故
以爲君甘草瀉心火而救肺和胃故以爲臣大棗調
胃而利其上壅之燥故以爲佐蓋病本于血心爲血
主肝之子也心火瀉而上氣和則胃氣下逹肝藏潤
肺氣調燥止而病自除也補肝氣者火爲土之母心
得所養則火能生土也
甘麥大棗湯方
甘草(三兩)小麥(一升)大棗(十枚)
右三味以水六升煑取三升分温三服亦補脾氣
婦人吐涎沫醫反下之心下即痞當先治其吐涎沫小
青龍湯主之涎沫止乃治痞瀉心湯主之(方俱見前)
註曰此條即後所謂凝堅在上嘔吐涎唾也婦人下
焦素有積冷而凝于上之内爲飲又得客寒故吐涎
沫是積寒爲本而客邪爲標也然邪高在肺宜從傷
寒心下有水氣者論治但彼無積寒故乾嘔此有凝寒
故有涎沬耳醫者下之是胃未受邪而誅責無過故曰
反藥傷其胃客氣動膈故心下即痞究竟下雖作痞而
上之客寒水氣未服當先治其本故主小青龍則水氣
與客寒俱去而涎沫止痞不過誤下之隂邪客于心下
故以大黃芩連峻瀉心下痞欝之邪可一服而愈也
婦人之病因虚積冷結氣爲諸經水斷絶至有歴年血
寒積結胞門寒傷經絡凝堅在上嘔吐涎唾久成肺
癰形體損分在中盤結繞臍寒疝或兩脇疼痛與藏
相連或結熱中痛在關元脉數無瘡肌若魚鱗時着
男子非止女身在下未(此字疑誤)多經候不勻令隂掣痛
少腹惡寒或引腰脊下根氣街氣衝急痛膝脛疼煩
悶奄忽眩冐狀如厥癲或有憂慘悲傷多嗔此皆帶
下非有鬼神久則羸瘦脉虚多寒二十六病千變萬端
審脉隂陽虚實緊弦行其針藥治危得安其雖同病脉
名異源子當辨記勿謂不然
註曰此叚叙婦人諸病之由所以異于男子全從經
起舍此則與男子等也及其變爲各病因禀之強弱
時之虚實上下寒熱之偏勝而見證不同其治之或
從標或從本即前後所述諸病可推此則言其大槩
也婦人之病至胞門數句爲一篇綱領因虚積冷結
氣六字尤爲綱中之綱謂人不虚則邪不能乘之因
虚故偶感之冷不化而積氣熱則行冷則凝冷氣凝
滯積則結結者不散也血遇冷氣而不行則經水斷
(缺)有微甚上下不同故曰諸至有歴年血寒者(缺)
冷則血寒也胞門即子宮所通隂中之門也爲經水
孔道冷則瘀積則礙其月水之來矣寒傷經絡至
損分數句爲一叚謂冷積關元始時尚微陽衰之後
榮衛相干結寒氣注經絡受傷相緣上入而凝堅在
上客邪并之嘔吐涎唾久則氣壅而上焦熱熱則肺
傷而癰初時止氣受寒結至此漸及形體故曰形體
損分此爲病之變而在上者也在中四句爲一叚
謂上焦之元氣或盛而無客邪并之則寒邪不能上
侵盤結在中臍主中焦故遶臍寒疝寒疝寒痛也然
兩脇者肝所主肝之經爲厥隂起于下治于脇故每
與藏相連而痛者有之不必盡然或有也或結熱
中至女身數句爲一叚謂人之禀賦不同中氣弱者
爲寒所侵而疝矣若其人中氣素熱下邪并之即爲
熱中病而關元之寒客熱不能消之故痛仍在然胃
熱故脉數不由榮分之熱故無瘡雖無瘡而客熱所
至榮氣作燥故肌若魚鱗魚鱗者肌粗不滑之狀也
時着男子非止女身謂冷氣收歛不能及人熱中則
氣熱男女交合感其熱而男子亦然非止女身肌粗
矣此上兩叚言病之變而在中本爲寒或爲熱者也
在下四句爲一叚謂關元已下寒冷或多則冷低
而經不全妨但期候不調勻冷近於隂故隂痛掣抽
痛也于是少腹陽氣少則惡寒矣此言病之變而在
下者也或引腰脊四句爲一叚謂病侵下之經絡則
骨節之間上下無定自腰脊氣衝膝脛無往不疼者
有之此言病之變于骨節者也奄忽四句爲一叚
謂邪入既深神氣受之則隂火熾而元首之陽衰爲
眩爲冐陽氣虧而神明無主爲厥爲癲藏氣既燥稍
或有憂慘相感則悲傷多嗔此言病之變于神氣間
者也然厥癲悲傷似乎有鬼神者不知前此皆帶
脉已下爲病而非鬼神帶下者猶言帶之下非如今
人所謂白帶也其病之初發各因形體之寒熱爲寒
熱久則元氣耗而肌肉削故羸瘦久則經脉虚而陽
氣少故多寒三十六病者十二癥九痛七害五傷三
痼也詳首卷審脉隂陽虚實緊弦二句此總結全篇
之治法謂變雖萬端總不出乎隂陽虚實而獨以緊
弦爲言者蓋經阻之始大槩屬寒故氣結則爲弦寒
甚則爲緊耳示人以二脉爲主而參之兼脉也針藥
者各有相宜也然病形雖同脉有各異所異之部卽
爲病源故脉各異源此叚爲婦科辨證論治之最要
語故令辨記且戒之耳
問曰婦人年五十所病下利數十日不止暮即發熱少
腹裏急腹滿手掌煩熱唇口乾燥何也師曰此病屬帶
下何以故曾經半産瘀血在少腹不去何以知之其證
唇口乾燥故知之當以温經湯主之
註曰此叚言歴年血寒積結胞門而甚焉者也故就
婦人之年暮經水斷絶者而亦必據證斷之以立法
也謂婦人年五十其天癸巳絶應不從經血起見矣
然而病證下利數十日不止知非偶感矣暮即發熱
病屬隂矣少腹裏急明乎病屬下焦矣因而腹滿是
雖脾病而根于下焦矣手掌煩熱掌屬心心主血血
欝則熱煩也唇口必得脾家榮氣而津潤榮氣欝則
隂火從之故乾燥非渴也渴則一方恐亦是母因小
兒而病也大約雄黃取其去風殺虫肺爲氣主壅濕
爲熱故以葶藶泄肺氣而拔其邪之源耳
金匱要略論註卷二十二
