金匱要略論註卷十三漢張機撰
嘉興徐彬註
消渴小便不利淋
厥陰之為病消渴氣上衝心心中疼熱饑而不欲食食
即吐下之不肯止
註曰厥陰之為病消渴七字乃消渴病之大原蓋消
渴者善消而大渴也然或單渴不止或善食而渴或
渴而小便反多後人乃有上消中消下消之分不知
上中下雖似不同其病原總属厥陰蓋肝之脉為厥
陰厥陰者風木之臟也與風相得故凡風病必先中
肝然風善行而數變故在經絡在血脈在肌肉各各
不同而又有鬱於本臟者則肝得邪而實因而乘其
所勝陽明受之乘其所生足少陰受之于是上中下
或有偏勝現證稍殊皆為消渴皆由厥陰風鬱火燔
故曰厥陰之為病消渴内經亦有風消二字消必兼
風言之亦此意也肝既邪實木氣喜上暢故氣上沖
心心受邪逼故疼且熱肝得熱而燥于是子盜母氣
則腎亦病故饑不欲食食則吐者上受邪氣之衝且
肝主嘔逆也下之不肯止乃病不由於胃實而反攻
胃故仍不肯止也
論曰内經謂二陽結謂之消此獨主厥陰似乎互異
不知邪氣浸淫病深腸胃氣聚不散故曰結其使腸
胃之氣不能健運而成三消則厥陰實為病之本如
果病專腸胃則下之為中病消渴宜無不止矣然多
食而饑不止為中消此又云饑不欲食則知消渴之
病亦有不欲食者但能食而渴者全重二陽論治飲
一溲二重在腎虛論治其不能食而氣衝者重在厥
陰論治此又臨證時微細之辨乎
寸口脈浮而遲浮即為虚遲即為勞虛則衞氣不足勞
則榮氣竭趺陽脈浮而數浮即為氣數即為消穀而大
堅氣盛則溲數溲數即堅堅數相搏即為消渴
註曰此段論消渴之脈當從寸口浮陽合而證之也
病消渴者雖非形病然中氣不純運化促急元氣不
厚榮衛自虛故寸口脈浮而遲浮不因表是屬氣不
斂矣故曰浮即為虛遲不因寒是屬榮不充盛矣故
曰遲即為勞勞者猶言罷勞也氣既不斂則不能并
力内入而循運度之常故曰虛則衞氣不足榮不充
盛則不能輔氣健運而見遲慢之狀故曰勞則榮氣
竭蓋消渴症本屬熱邊而寸口脈但見虚狀不見數
脈可知消渴為結熱在下不必見之寸口脈也若趺
陽則專主二陽之脈乃浮而數浮則為氣鼔不下故
曰浮則為氣數則脾強而約糓易消而熱愈堅故曰
數即為消穀而大堅溲者溺也氣有餘即是火火性
急速故溲數溲數而陰氣耗陽亢無製故堅堅者熱
結甚也熱不為溲解陽亢陰亡故曰相搏陰亡而陽
愈亢故曰即為消渴此言消渴之病結在二陽脈當
全責趺陽也然前云饑不欲食此言消穀則似與邪
結厥陰者微有虛實之不同矣
男子消渴小便反多以飲一斗小便一斗腎氣丸主之
(方見産後)
註曰陰不能製陽而腎失開闔之權故便多無制然
非眞陽有餘實邪氣亢甚所謂氣盛則溲數也故既
以六味丸料壯水之主以制陽光仍藉桂附以復其
眞陽則爝火息而陰陽平耳
脈浮小便不利微熱消渴者宜利小便發汗五苓散主
之(方見痰飲)
註曰脈浮微熱是表未清也消渴小便不利是裏有
熱也故以桂枝主表白术苓澤主裏而多以熱水助
其外出下達之勢此治消渴之淺而近者也按此與
上條同是消渴上條小便多知陰虛熱結此條小便
不利而微熱即是客邪内入故治法迥異然客邪内
入非真消渴也合論以示辨耳
渴欲飲水水入則吐者名曰水逆五苓散主之
註曰因渴飲水水太多而驟以致水入即吐此病中
之病也故不復重其消渴而但曰水逆見當急治其
新病然藥亦不過五苓五苓固主雙解表裏而下水
之功尤速也
渴欲飲水不止者文蛤散主之
註曰渴欲飲水此裏有熱也不止則其熱之結堅矣
文蛤性鹹而為至陰之物能軟堅能潤燥能除熱故
主之然只一味取其專而下入以清中下焦之燥熱
也已上治消渴三方藥皆以治中下焦為急可知消
渴之病本由厥陰甚則二陽結而累及於腎治不宜
輕動其上焦矣
論曰渴欲飲湯與渴欲飲水不同渴欲飲湯乃胃家
燥熱渴欲飲水乃是氣壅陰燥故有水似不宜渴而
反渴欲飲水則治法迥别今人見渴即混同論治所
誤多矣觀仲景前後治法不曉然乎又人有夜卧則
唇口亁燥坐起陽升即口中津潤唯陰燥故得陽而
氣化則亁燥即止也但比日間亦渴欲飲水者不甚
耳
文蛤散方
右一味杵為散以沸湯五合和服方寸匕
淋之為病小便如粟狀小腹弦急痛引臍中趺陽脈
數胃中有熱即消穀引飲大便必堅小便即數淋家
不可發汗發汗則必便血
註曰此三條總論淋證首一段謂淋之為病全在下
焦故前十一卷内言下焦有熱亦主淋閉不通此言
小便如粟狀粟者色白而滴瀝甚則如米屑也然氣
血不同故後人有五淋之名小腹氣不和失其渾厚
之元則弦急矣熱邪上乘則痛引臍中矣趺陽一段
是言淋之病雖不必盡由於胃而有趺陽脈數者乃
屬胃中有熱即另見消榖引飲大便堅小便數之證
此淋病之近於消渴者也淋家一段謂淋為下焦内
症故以汗為戒誤汗則便血發其陽則動血也不出
方者淋病下焦主之而胃熱則近消渴腎熱則類小
便不利前後方可相通酌用耳
小便不利者有水氣其人若渴用括蔞瞿麥丸主之
註曰小便不利此膀胱有熱也膀胱通周身之水道
既艱濇難出則水渟而逆故曰有水氣然使不渴則
熱止膀胱若渴是氣化之原亦熱故以瞿麥茯苓逐
水而以括蔞根清上焦之熱脾腎之元氣不可不養
故以山藥培其本膀胱雖熱由腎實虚而開闔失職
故以附子補其元陽且膀胱既為濕熱所困氣餒不
行故須附子大力為瞿麥茯苓之先鋒耳
括蔞瞿麥丸方
薯蕷(三兩)括蔞根(二兩)瞿麥(一兩)附子(一枚炮)
茯苓(三兩)
右五味末之煉蜜為丸梧子大飲服二丸日三服不
知增至七八丸以小便利腹中温為知
小便不利蒲灰散主之滑石白魚散茯苓戎鹽湯并主
之
註曰蒲灰即蒲席燒灰也能去濕熱利小便滑石能
通九竅去濕熱故主之白魚能開味下氣去水氣髮
為血餘入陰故合滑石則陰分之濕熱去而小便利
也若茯苓戎鹽湯内有白术健脾茯苓滲濕戎鹽出
山坡陰土石間不經煎煉入腎除陰火兼清熱故以
為使然此方較前二方則補養多矣
蒲灰散方
蒲灰(半觔)滑石(一觔)
右二味杵為散飲服方寸匕日三服
滑石白魚散方
滑石(一觔)亂髮(一觔燒)白魚(一觔)
右三味杵為散飲服方寸匕日三服
茯苓戎鹽湯方
茯苓(半觔)白术(二兩)戎鹽(彈丸大一枚)
右三味先將茯苓白术煎成入戎鹽再煎分溫三服
渴欲飲水口亁燥者白虎加人參湯主之(方見暑門)
註曰此亦消渴之類也但渴欲飲水而口亁燥則肺
氣既熱更陽虚而陰燥見於外其熱浮故以白虎湯
治其火清其熱復以人參補其虚與耑治中下焦而
散其結熱者迥異
脈浮發熱渴欲飲水小便不利猪苓湯主之(方見首卷)
註曰此即五苓散而以滑石阿膠易去桂术也謂脈
浮發熱熱似在表渴欲飲水小便不利内熱復甚則
已衰之表熱不足慮而陰熱水停變將無窮故既以
苓澤導水而加阿膠滑石則滋陰蕩陽為急耳然獨
以猪苓名湯蓋猪苓善去胃中水飲則知此方以去水
飲為主也
金匱要略論註卷十三
