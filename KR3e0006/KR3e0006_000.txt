金匱要略論註醫家類
提要
(臣)等謹案金匱要略論註二十四卷漢張機
撰
國朝徐彬注機字仲景南陽人嘗舉孝廉建安
中官至長沙太守是書亦名金匱玉函經乃
晉高平王叔和所編次陳振孫書錄解題曰
此書乃王洙於館閣蠧簡中得之曰金匱玉
函要略上卷論傷寒中論雜病下載其方併
療婦人乃錄而傳之今書以逐方次於證候
之下以便檢用其所論傷寒文多簡略故但
取雜病以下止服食禁忌二十五篇二百六
十二方而仍其舊名云云則此書叔和所編
本為三卷洙抄存其後二卷後又以方一卷
散附於二十五篇内盖已非叔和之舊然自
宋以來醫家奉為典型與素問難經並重得
其一知半解皆可起死回生則亦岐黃之正
傳和扁之嫡嗣矣機所作傷寒卒病論自金
成無己之後注家各自争名互相竄改如宋
儒之談錯簡原書端緒久已瞀亂難尋獨此
編僅僅散附諸方尚未失其初旨尤可寳也
漢代遺書文句簡奥而古來無注醫家猝不
易讀彬注成於康熙辛亥注釋尚為顯明今
錄存之以便講肄彬字忠可嘉興人江西喻
昌之弟子故所學頗有師承云乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
