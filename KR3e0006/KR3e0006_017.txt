金匱要略論註卷十七漢張機撰
嘉興徐彬註
嘔吐噦下利病脉證治
夫嘔家有癰膿不可治嘔膿盡自愈
註曰嘔家之因不同客寒傷胃或痰壅氣逆氣有餘
即是火故内經曰諸嘔吐酸皆屬於熱故行痰降逆
清火温中皆可若有癰膿則榮分熱而非氣分熱矣
因而亦嘔此毒盛也以治嘔法治之行痰䧏逆固為
無益而積熱成毒尚堪温熱乎故曰不可治嘔然即
不治嘔不因氣由於榮分熱毒則膿盡而邪衰邪衰
而嘔止故曰膿盡自愈
先嘔却渴者此為欲觧先渴却嘔者為水停心下此屬
飲家嘔家本渴今反不渴者以心下有支飲故也此屬
支飲
註曰此二條言嘔渴必相因故可於先後辨其水於
反不渴知其飲示人治嘔中有辨飲之法也謂先嘔
者内有惡涎也涎盡而渴病氣已觧若先渴則必多
飲飲多即同惡涎因而嘔知水停心下乃驟至之病
未必是支飲夙病故但曰此屬飲家然多嘔則必傷
津故渴為嘔家必然之理今反不渴若非心下原有
偏着之飲氣潤其燥火則渴何能免但飲果在中之
孔道豈有不與嘔俱出則知此飲不在孔道矣故曰
此為支飲支者偏旁而不正中也
問曰病人脉數數為熱當消榖引飲而反吐者何也師
曰以發其汗令陽微膈氣虚脉乃數數為客熱不能消
榖胃中虚冷故也脉弦者虚也胃氣無餘朝食暮吐變
為胃反寒在于上醫反下之令脉反弦故名曰虚
註曰此論嘔吐之脉從誤汗來則初脉或見數誤下
則反弦也謂數脉不外君相二火所以寸數咽喉口
舌生瘡或吐紅欬𠻳肺癰兩關數則胃火或肝火尺
數則陰虚或相火故曰數為熱當消榖引飲而反吐
為疑以數脉必主于熱也不知虚亦能使脉數况見
吐症吐為一時膈病而脉數則非君相二火明甚因
推其致病之由曰以發其汗汗則傷陽而陽氣微人
身唯眞陽氣足如太陽中天令人温和調適陽虚則
燥火乘之故曰膈氣虚脉乃數數既非本然之陽和
則為客熱客熱則病胃何能助胃消榖名曰熱其實
無陽不能運之使下故曰胃中虚冷故也若脉更見
弦是胃中之陽氣不充而結故曰胃氣無餘無餘者
胃氣無餘力勝榖氣也因而朝食暮吐見胃未嘗不
受榖受不能消則變為胃反其原由寒在上焦本當
温胃助其消導又誤下之則陽之微者反見弦狀所
謂弦則衛氣結故曰虚也
寸口脉微而數微則無氣無氣則榮虚榮虚則血不足
血不足則胸中冷
註曰此叚推原胃中虚冷之故故于寸口脉證之謂
寸口主上焦微則胸中少元陽之氣榮氣隨衛氣者
也血即榮之成流者也無氣以引滿其榮氣而榮虚
虚則血少不能如平人之充盛而不足矣雖陰火炎
而見數象胸中之榮衛實虚元陽大虧焉得不冷
趺陽脉浮而濇浮則為虚虚則傷脾脾傷則不磨朝食
暮吐暮食朝吐宿榖不化名曰胃反脉緊而濇其病難
治
註曰吐乃胃家病脾氣通於胃趺陽者脾胃脉也故
復以趺陽診之謂趺陽脉浮而且濇土主中州不沉
不浮今太浮則知其虚矣盖虚則脾胃氣不交而脾
陰傷不能固結其氣故脉浮濇正既虚則失醖釀之
本故不磨因而朝暮之間不能容榖宿而不化此胃
反之由然其脉不緊則胃氣尚能勝邪若又加緊而
濇緊為寒邪濇為液竭正不勝邪故曰難治
病人欲吐者不可下之
註曰此因上文論吐故推及之治病之法貴因勢利
道故内經曰在上者越之在下者引而竭之言病欲
上吐不可強之使下凡病皆然故曰病人欲吐者不
可下之是槩言非止反胃而反胃在其中
噦而腹滿視其前後知何部不利利之即愈(噦字恐是嘔字)
註曰已下數條皆論嘔此首條恐亦是論嘔謂嘔乃
中上焦病不應與腹滿並見然而腹滿明是積滯在
腹上蒸于胃不安而嘔邪在腹則宜下故曰視其前
後部前後者大小便也因不利而利之則病隨利减
而愈
嘔而胸滿者茱萸湯主之
註曰胸乃陽位嘔為陰邪使胸之陽氣足以禦之則
未必嘔嘔亦胸中無恙也乃嘔而胸滿是中有邪乘
虚襲胸不但胃不和矣虚邪屬陰故以茱萸之苦温
善驅濁陰者為君人參補虚為佐而以薑棗宣發上
焦之正氣也
茱萸湯方
吳茱萸(一升)人參(三兩)生薑(六兩)大棗(十二枚)
右四味以水五升煑取三升温服七合日三服
乾嘔吐涎沬頭痛者茱萸湯主之(方見前)
註曰乾嘔者有聲無物也物雖無而吐涎洙仲景曰
上焦有寒其口多涎上焦既有寒寒為陰邪格陽在
上故頭痛比胸滿而嘔似有輕重表裏不同然邪必
乘虚故亦用茱萸湯兼温補以驅濁陰謂嘔有不同
寒則一也
嘔而腸鳴心下痞者半夏瀉心湯主之
註曰嘔本屬熱然而腸鳴則下寒而虚痞者陰邪摶
飲結于心下即傷寒論所謂胃口不和腹中雷鳴也
故主半夏瀉心湯用參甘棗以補中乾薑以温胃洩
滿半夏以開痰飲而以芩連消痞且苦寒亦能洩滿
也親見一乳母吐嘔五日百藥不能止後服乾薑黃
連二味立止即此方之意也
半夏瀉心湯方
半夏(半觔洗)黃芩(三兩)乾薑(三兩)人參(三兩)
黃連(一兩)大棗(十枚)甘草(三兩炙)
右七味以水一斗煑取六升去滓再煑取三升温服
一升日三服
乾嘔而利者黃芩加半夏生薑湯主之
註曰傷寒論芩甘棗芍四味為黃芩湯治太陽少陽
合病盖太少之邪合而内入則恊熱而利故以黃芩
為主也然邪既内入或有復摶飲者嘔多此其明證
矣故加半夏生薑
黃芩加半夏生薑湯方
黃芩(三兩)甘草(二兩)芍藥(一兩)大棗(十二枚)
半夏(半觔)生薑(三兩)
右六味以水一斗煑取三升去滓温服一升日再夜
一服
諸嘔榖不得下者小半夏湯主之(方見痰飲中)
註曰嘔固屬火然使胃中無痰則食可稍進至榖不
得下非痰礙之而何痰必由于氣逆故以半夏生薑
䧏逆開痰
嘔吐而病在膈上後思水者觧急與之思水者猪苓散
主之
註曰嘔吐兼心腹等證原非嘔吐本證也以常言之
其病在膈上大約邪熱摶飲至于思水則飲邪去故
曰觧急與之恐燥邪不堪也然元陽未復正須防停
飲再發故以猪苓去水為君茯苓白术以培其正氣
不用薑半其嘔已止恐宣之反動虚氣即降逆消痰
亦非急務也
猪苓散方
猪苓茯苓白术(各等分)
右三味杵為散飲服方寸七日三服
嘔而脉弱小便復利身有微熱見厥者難治四逆湯主
之
註曰此舍標治本之法也謂嘔而有微熱乃表邪欲
出之象然而脉弱則内虚矣小便利知非下焦有熱
甚且見厥是少陰之寒邪復重矣則前之嘔與熱乃
有表而甚微者若更兼治其火與飲則下益寒故曰
難治而以四逆湯主之竟從少陰病治法剷其本寒
則眞陽得助而微表自觧故附子生用有發散之義
也
四逆湯方
附子(一枚生用)乾薑(一兩半)甘草(二兩炙)
右三味以水三升煑取一升二合去滓分温再服強
人可大附子一枚乾薑三兩
嘔而發熱者小柴胡湯主之
註曰前章熱微見厥是寒重故責少陰若不見厥而
發熱不微則少陽證原有嘔竟從少陽治矣故主小
柴胡以和觧之内有半夏生薑亦治嘔也
小柴胡湯方
柴胡(半觔)黃芩(三兩)人參(三兩)甘草(三兩)
半夏(一升)生薑(三兩)大棗(十二枚)
右七味以水一斗煑取六升去滓再煎取三升温服
一升日三服
胃反嘔吐者大半夏湯主之(千金治胃反不受食食入即吐者外臺治嘔心下)
(痞鞭者)
註曰已前皆論嘔即或兼言吐不過飲食之後或吐
些少出來耳若食久即盡出此乃胃虚不能消榖因
而上逆故使胃反反後火逆嘔吐兼挾燥矣故以半
夏降逆下痰涎為主加人參以養其正白蜜以潤其
燥而且揚水二百四十遍以使速下千金治不受食
外臺治嘔而心下痞鞭要知不受食虚也痞鞭亦虚
也
大半夏湯方
半夏(二升洗)人參(三兩)白蜜(一升)
右三味以水一斗二升和蜜揚之二百四十遍煑藥
取二升半温服一升餘分再服
食已即吐者大黃甘草湯主之(外臺又治吐水)
註曰食已即吐非復嘔病矣亦非胃弱不能消乃胃
不容榖食已即出者也明是有物傷胃榮氣閉而不
納故以大黃通榮分已閉之榖氣而兼以甘草調其
胃耳外臺治吐水大黃亦能開脾氣之閉而使散精
于肺通調水道下輪膀胱也
大黃甘草湯方
大黃(四兩)甘草(一兩)
右二味以水三升煑取一升分温再服
胃反吐而渴欲飲水者茯苓澤瀉湯主之
註曰此即五苓散去猪苓加甘草生薑也五苓散原
為太陽表邪襲入膀胱之府致燥渴引飲中宫留濕
設此為兩觧表裏之方此以胃反吐則水從吐出中
無水氣而渴故去猪苓但以苓澤桂术雙觧表裏虚
邪加生薑甘草和中以止吐也
茯苓澤瀉湯方(外臺治消渴脉絶胃反者有小麥一升)
茯苓(半觔)澤瀉(四兩)甘草(二兩)桂枝(二兩)
白术(三兩)生薑(四兩)
右六味以水一斗煑取三升内澤瀉再煑去滓取二
升半温服八合日三服
吐後渴欲得水而貪飲者文蛤湯主之兼主微風脉緊
頭痛
註曰此即前之渴欲飲水也貪飲是水不足以止其
燥况在吐後而非必胃反者則虚少熱多故以文蛤
之鹽寒清熱散結為主而以麻杏甘石疏其氣分之
熱薑棗以宣其上焦之欝然麻黃發其陽故亦主微
風但方似以清熱為主設脉緊緊為寒格火在上故
頭痛贅此一句以示壅熱貪飲之人脉緊頭痛在所
或有正與前乾嘔吐涎沬條中註頭痛相等也然不
吐涎沬胸寒少故麻杏可愈
文蛤湯方
文蛤(五兩)麻黃(三兩)甘草(三兩)生薑(三兩)
石膏(五兩)杏仁(十個)大棗(十二枚)
右七味以水六升煑取二升温服一升汗出即愈
乾嘔吐逆吐涎沬半夏乾薑散主之
註曰此比前乾嘔吐涎沬頭痛條但少頭痛而增吐
逆二字彼用茱萸湯此用半夏乾薑湯何也盖上焦
有寒其口多涎一也然前有頭痛是濁陰上逆格邪
在頭故疼與濁陰上逆格邪在胸故滿相同故俱用
人參薑棗助陽而以茱萸之苦温下其濁陰此則吐
逆明是胃家寒重以致吐逆不已故不用參專以乾
薑理中半夏䧏逆謂與前濁陰上逆者寒邪雖同有
高下之殊而未至格邪在頭在胸則虚亦未甚也
半夏乾薑散方
半夏乾薑(各等分)
右二味杵為散取方寸匕漿水一升半取七合頓服
之
病人胸中似喘不喘似嘔不嘔似噦不噦徹心中憒憒
然無奈者生薑半夏湯主之
註曰喘嘔噦俱上出之象今有其象而非其實是膈
上受邪未攻肺亦不由胃故曰胸中又曰徹心中憒
憒無奈徹者通也謂胸中之邪既重因而下及于心
使其不安而憒憒無可奈何也生薑宣散之力入口
即行故其治最高而能清鬲上之邪合半夏并能降
其濁涎故主之與茱萸之䧏濁陰乾薑之理中寒不
同盖彼乃虚寒上逆此唯客邪摶飲于至高之分耳
然此即小半夏湯彼加生薑煎此用汁而多藥性生
用則上行唯其邪高故用汁而略煎因即變其湯名
示以生薑為君也
生薑半夏湯方
半夏(半升)生薑(一觔)
右二味以水三升煑半夏取二升内生薑汁煑取一
升半小冷分四服日三夜一嘔止停後服
乾嘔噦若手足厥者橘皮湯主之
註曰嘔兼噦言則以噦為重矣彼有因元氣敗而噦
者此腎虚欲絶也若從乾嘔來雖手足厥明是胃家
寒氣結不行于四肢故以橘皮温胃為主而合生薑
以宣散其逆氣也
橘皮湯方
橘皮(四兩)生薑(半觔)
右二味以水七升煑取三升温服一升下咽即愈
噦逆者橘皮竹茹湯主之
註曰此不兼嘔言是專胃虚而冲逆為噦矣然非眞
元衰敗之比故以參甘培胃中元氣而以橘皮竹茹
一寒一温下其上逆之氣亦由上焦陽氣不足以禦
之乃呃逆不止故以棗薑宣其上焦使胸中之陽漸
暢而下達謂上焦固受氣于中焦而中焦亦禀承于
上焦上焦既宣則中氣自調也
橘皮竹茹湯方
橘皮(二觔)竹茹(二升)大棗(三十枚)生薑(半觔)
甘草(五兩)人參(一兩)
右六味以水一斗煑取三升温服一升日三服
夫六腑氣絶于外者手足寒上氣脚縮五藏氣絶于内
者利不禁下甚者手足不仁
註曰此言凡病危篤必臟腑之氣先絶而臟尤主利
也謂人有利雖久而起居如平人府藏之氣未絶故
也如六府氣先絶于外則六府為陽陽所以温手足
禦三焦氣既絶于外則手足無陽以運而寒胸中無
陽以禦下焦之陰而上氣脚下之陽道不行則有陰
無陽而脚縮不能伸五臟氣先絶于内則腎不能為
胃關而利不禁不禁之極為下甚手足因無陰以維
陽而藏氣不相統攝則為不仁不仁者伸縮皆不能
也
下利脉沉弦者下重脉大者為未止脉微弱數者為欲
自止雖發熱不死
註曰下利者裏有邪也而上下輕重不同皆于脉别
之假令脉沉則為寒弦為氣結沉而弦則為病邪結
于下焦故下體之陽道不行而重脉大主虚主邪盛
故大則為未止微弱者邪衰正亦衰也數為陽脉于
微弱中見之則為陽氣將復故知欲自止下利熱不
止者死謂陽亡于外陰亡于内也脉既微弱數則邪
去邪去而發熱則雖有餘邪正將勝之故曰不死
下利手足厥冷無脉者炙之不温若脉不還反微喘者
死少陰負趺陽者為順也
註曰此言下利之死必先腎絶未絶而弱則又常理
也謂下利至手足厥冷是脾中陽氣久虧而腎中眞
陽下脱故如中寒者手足厥冷而無脉則生生之氣
幾乎熄矣然此時正氣欲絶而邪氣亦絶故炙之以
接其腎中之陽若手足仍不温脉不還是正脱已盡
且微喘是既亡之眞陽上出少隂已絶而反露有餘
之象明是燈欲滅而復明故死然下利證乃是水邪
乘土少陰脉主水趺陽脉主土故少陰負趺陽以水
負土勝而反為順負者失也互相克賊名曰負也
下利有微熱而渴脉弱者令自愈下利脉數有微熱
汗出令自愈設脉緊為未觧下利脉數而渴者令自
愈設不差必圊膿血以有熱故也下利脉反弦發熱
身汗者愈下利氣者當利其小便下利寸脉反浮
數尺中自濇者必圊膿血
註曰前章既言下利脉微弱數為欲自止雖發熱不
死此六條即前意而言脉證或有參差其内邪喜于
外出則一理也但變熱者必見血耳故謂下利本客
寒傷裏苟非直中陰證必陰陽互勝陰勝難愈陽勝
易愈假令微熱是邪出表也而渴是胸中陽勝也且
脉弱則在内之邪氣少矣雖不治之邪去正自復故
令自愈不必喜功生事也若既有微熱脉不弱而
數數亦陽勝也更汗出則熱從外洩矣故亦令自愈
設脉數中兼緊則寒邪尚堅為未觧矣若數脉與
渴並見亦是陽勝故令自愈設不瘥則寒既退而病
不退不宜責寒矣乃熱多必反動其血故曰必圊膿
血以有熱故也若發熱而汗與上同更脉弦則裏
症見弦為陽脉是陽勝也陽勝則愈乃有下利而
失氣不已此氣滯而亂又在寒熱之外故但利其小
便小便利則氣化氣化則不亂也若下利果屬寒
脉應沉遲反浮數其陽勝可知而尺中自濇濇為陽
邪入陰此亦熱多故曰必圊膿血
論曰下利之因多端不可不詳有熱傷而便腸垢者
臭穢之甚且色黃也有誤下而恊熱利者必臍下熱
或大孔熱也有燥糞結而利者必譫語也有直下水
者此傷食而滯腸中之氣使泌别失職也有利清水
色純青心下必痛口乾燥者此少陰病又兼客熱内
攻肝腎至急宜下之證也有少陰病欲吐不吐心煩
但欲寐五六日自利而渴者屬少陰更小便色白益
確以下焦有寒不能制水故令色白也有慣晨瀉者
此腎瀉也有泄瀉數年者此謂之水土同化乃脾泄
也有或瀉或不瀉者此濕瀉必兼微脹也有間瀉瀉
反快者此飲瀉也有痰壅肺氣使大腸虚而下利者
必兩寸滑也有完榖不化者此傷風餐洩也有溏糞
者此濕氣也有鴨溏者此清水中有屑細如鴨之屎
乃肺虚或大腸有寒也有非水非完榖非腸垢但色
不黃而臭不甚瀉而不實者此下利清榖也若本文
數叚正所謂下利清榖耳清榖謂食已化而不實比
欲愈之溏則有水襍之也
下利清榖不可攻其表汗出必脹滿
註曰此不因誤下而自利者乃既有表内寒復甚故
兼見此當以攻表為戒若攻其表則陽虛而陰愈盛
盛則脹滿故曰汗出必脹滿
下利脉沉而遲其人面少赤身有微熱下利清榖者必
欝冐汗出而觧病人必微厥所以然者其面戴陽下虚
故也
註曰此言下利中有裏多而表少者然邪終不能勝
正故雖變證多端而病可觧總由于虚而非不可治
之證也謂下利脉沉遲沉則為寒遲則為虛不待言
矣然其面少赤微陽也身有微熱邪走于表也但表
少而下利清榖後必欝冐汗觧而且微厥何也盖欝
胃屬虚寒微厥亦虚寒因身有微熱則正稍勝故可
必其汗觧而不能保其不欝冐并保其不厥因復推
原其先時見面少赤之證所謂戴陽由于下虚故耳
下利後脉絶手足厥冷晬時脉還手足温者生脉不還
者死
註曰此言下利至脉絶手足厥冷乃至危證然脉還
手足温是正漸復故生假令手足温而脉不還仍死
見當以脉為主也
下利腹脹滿身體疼痛者先温其裏乃攻其表温裏宜
四逆湯攻表宜桂枝湯(四逆湯方見前)
註曰内經云胃寒生滿病况下利則寒尤確但身體
疼痛猶之身熱有表無疑奈一時並發是當以内為
急故曰先温其裏乃攻其表欲人知先後之序耳若
方主四逆桂枝四逆乃乾薑甘附必用生附温裏中
有發散之義焉桂枝内有甘芍亦兼有固裏之意也
桂枝湯方
桂枝(三兩去皮)芍藥(三兩)甘草(三兩炙)生薑(三兩)
大棗(十枚)
右五味㕮咀以水七升微火煑取三升去滓適寒温
服一升服已須臾啜稀粥一升以助藥力温覆令一
時許遍身漐漐微似有汗者益不可令如水淋漓若
一服汗出病瘥停後服
下利三部脉皆平按之心下堅者急下之宜大承氣湯
下利脉遲而滑者實也利未欲止急下之宜大承氣
湯下利脉反滑者當有所去下乃愈宜大承氣湯
下利已瘥至其年月日時復發者以病不盡故也當下
之宜大承氣湯(方見痓病中)
註曰此言下利有實邪者不問虚實久暫皆當去之
不得遷延養患也但實邪何以别之如下利三部脉
皆平不應胸中有病然按之心下堅此有形之物横
于其中未動氣血不形于脉而病氣所侵漸將及脉
故急下之以杜漸若下利脉遲似乎眞氣虧而脉
之循行不能如期然又見滑滑乃有邪之脉明是有
邪而見遲滯之象故曰實也實者邪實利何肯止故
宜急下以逐賊若下利脉更不遲而單見滑便知
有形相阻故曰當有所去乃愈若下利已愈至年
月日時復發豈有應時感邪之理明是病根不拔先
時臟氣于此日受傷則臓氣至此日亦怯怯則邪復
自動相乘故曰以病不盡故也當下之以絶根已上
俱用大承氣者枳朴硝黃走而不守去病即止不若
消積等藥臓腑反有損削之憂耳
下利譫語者有燥屎也小承氣湯主之
註曰此條與前心下堅同是胃中有物也然此獨譫
語則其屎已燥燥熱氣蒸臓真受傷則芒硝之急暴
反不能滌其邪故只用枳朴大黃意謂胃既燥熱當
攻之以漸也比結胸譫語加下利則熱少燥多耳
小承氣湯方
大黃(四兩)枳實(三枚炙)厚朴(三兩炙)
右三味以水四升煑取一升二合去滓分温二服得
利則止
下利便膿血者桃花湯主之
註曰下利便膿血此由寒欝轉為濕熱因而動血也
然利至侵血是先傷中氣後傷血分故以乾薑散本
寒劫標熱合粳米以調中而以赤石脂之甘酸温濇
入血分而收濕固脱也本草謂其能養心血亦取其
入血分而調之耳
桃花湯方
赤石脂(一觔半觔全用一半篩末)乾薑(一兩)粳米(一升)
右三味以水七升煑米熟去滓温服七合内赤石脂
末方寸七日三服若一服愈餘勿服
熱利下重者白頭翁湯主之
註曰熱利下重此熱傷胃之陰氣故陷下而重也陷
下則傷腎故用四味之苦寒者以堅之然白頭翁清
陽明血熱黃連清心脾秦皮和肝黃柏安腎則有交
相致之功矣既下重而不用一味調氣升氣之藥病
已侵血分不專在氣耳按傷寒論此方亦主下利欲
飲水者觧云有熱故也謂飲水與渴不同渴但津乾
欲飲水則是陰分為火熱所燥故亦須苦寒清下者
以滌之與辛凉以觧上焦之渴不同耳
白頭翁湯方
白頭翁(三兩)黃連(三兩)黃栢(三兩)秦皮(三兩)
右四味以水七升煑取三升去滓温服一升不愈更
服
下利後更煩按之心下濡者為虚煩也巵子䜴湯主之
註曰虚實皆有煩在下利已屬虚邊更按之心下濡
則非痞結痛滿之比故以巵䜴輕湧之以徹其熱盖
香䜴主煩悶亦能調中下氣而巵子更能清心肺胃
大小腸欝火也
論曰仲景又云若舊有微溏服此湯不能上湧反為
下泄此于下利後之煩偏主此湯盖舊微溏乃素來
脾氣弱也此所云下利乃客邪乘裏非脾氣素弱且
按之濡故知煩為膈虚乃太陽有餘邪而力不能驅
之使出所以輕湧而宣揚之斯為妙耳
巵子䜴湯方
巵子(十四枚擘)香䜴(四合綿褁)
右二味以水四升先煑巵子湯二升半内䜴煑取一
升半去滓分二服進一服得吐則止
下利清榖裏寒外熱汗出而厥者通脉四逆湯主之
註曰屎水襍出而色不大黃此所謂下利清榖乃客
寒入裏而腸胃不調也然或元氣尚強而正氣日充
邪氣自瀉絶不現寒證者有之若裏寒外熱而外汗
内厥是陰寒格陽于外本應先治其裏而陰陽不調
致外内如吴越則病氣牽制難愈故以通脉為主而
曰通脉四逆即四逆湯之薑附甘草也但乾薑多加
一半且傷寒論中更設加减法為異耳面赤加葱九
莖腹痛去葱加芍嘔加生薑咽痛去芍加桔梗利止
脉不出去桔梗加人參此雖不全載亦不可不知盖
通脉二字之義合加减法不止于温内也
通脉四逆湯方
附子(大者一枚生用)乾薑(三兩強人可四兩)甘草(二兩炙)
右三味以水三升煑取一升二合去滓分温再服
下利肺痛紫參湯主之
註曰下利肺痛此氣滯也紫參性苦寒能通血氣本
草主心腹積聚寒熱邪氣而好古謂治血痢故以此
散瘀止痛耳然太苦寒故以甘草調之即補虛益氣
矣
紫參湯方
紫參(半觔)甘草(三兩)
右二味以水五升先煑紫參取二升内甘草煑取一
升半分温三服
氣利訶梨勒散主之
註曰前既云下利氣者當利其小便此云氣利似即
下利氣也又主訶梨勒盖氣利由于氣壅氣壅由于
涎聚訶梨勒能開涎而性澁又能固氣故主之
梨勒散方
訶梨勒(十枚煨)
右一味為散粥飲和頓服
附方
千金翼小承氣湯治大便不通噦數譫語
註曰此方似為下利中有噦而譫語者乃屬胃實故
附此方以備病機之辨今曰大便不通恐有誤
外臺黃芩湯治乾嘔下利
註曰前嘔證中既云乾嘔而利主黃芩湯加半夏生
薑以黃芩湯為太少合病主方因嘔而加薑半也然
此症有屬胃虚而太少之邪在中不得散者故以黃
芩半棗為主而加人參乾薑以温中氣中氣不運邪
無從出又加桂枝以逐太少相合之邪而不用甘芍
生薑謂既温補中氣不必更宣膈而和脾也
外臺黃芩湯方
黃芩(三兩)人參(兩)乾薑(三兩)桂枝(一兩)
大棗(十二枚)半夏(半升)
右六味以水七升煑取三升温分三服
金匱要略論註卷十七
