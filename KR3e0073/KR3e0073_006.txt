外科理例卷六
明汪機撰
脱疽一百十九(丁生手足指或足潰而自脱故名脱疽有發於手指者名蛀節丁重)
(者腐去本節輕者筋攣)
焮痛者除濕攻毒更隔蒜灸至不痛
焮痛或不痛者隔蒜灸更用解毒藥若色黑急割去速
服補劑庶可救黑延上者不治
色赤焮痛者托裡消毒更兼灸
作渴者滋隂降火色黑者不治
一人足指患此焮痛色赤發熱隔蒜灸之更以人參敗
毒散去桔梗加金銀花白芷大黃二劑痛止又十宣
散去桔梗官桂加天花粉金銀花數劑而平(此憑症也)
一人年逾四十左足大指赤腫焮痛此脾經積毒下注
而然名曰脱疽喜色赤而腫以人參敗毒散去人參
桔梗加金銀花白芷大黃二劑更以瓜蔞金銀花甘
草節四劑頓退再以十宣散去桔梗桂加金銀花防
己數劑愈
一人患此色紫赤不痛隔蒜灸五十餘壮尚不痛又明
灸百壯方知乃以敗毒散加金銀花白芷數劑而愈
一膏粱年逾五十亦患此色紫黑脚焮痛孫真人曰脱
疽之症急斬之去毒延腹必不治色黑不痛者亦不
治喜其飲食如故動息自寧為瘡善症遂以連翹敗
毒散服六劑更以金銀花瓜蔞甘草節二十餘劑患
指潰脱更以芎歸生地連翹金銀花白芷二十餘劑
而愈
次年忽發渴服生津等藥愈盛用八味丸而止
大抵此症皆由膏粱厚味或房勞太過丹石補藥所
致其發於指微赤而痛可治治之不愈急斬去之庶
可保否則不治色紫黑或發於脚背亦不治或先渴
而後發或先發而後渴色紫赤不痛此精氣已竭决
不可治
一芻蕘左足指患一泡麻木色赤次日指黑五日連足
黑冷不知疼痛脈沉細此脾胃受毒所致進飛龍奪
命丹一服翌日令割去足上死黑肉割後骨始痛可
救治以十全大補湯而愈(此因症肉黑知為毒盛不在於脈也)
蓋死肉乃毒氣盛拒截榮氣所致况至隂之下血氣
難達經曰風滛末疾是也向若攻伐之則邪氣乘虛
上侵必不救矣
一人足指患之大痛色赤而腫隔蒜灸之痛止以人參
敗毒散去桔梗加金銀花白芷大黃而潰更以仙方
活命飲而痊(此憑症也)
此症形勢雖小其惡甚大須隔蒜灸之不痛者宜明
灸之庶得少殺其毒此症因膏粱厚味酒麵灸&KR1020;積
毒所致或不慎房勞腎水枯竭或服丹石補藥故有
先渴而後患者有先患而後渴者皆腎水涸不能制
火故也初發而色黑者不治赤者水未涸尚可若失
解其毒以致肉死色黑者急斬去之緩則黑延上足
必死而患不問腫潰惟隔蒜灸有效亦有色赤作痛
而自潰者元氣未脱易治夫至隂之下血氣難到毒
易腐肉藥力又不易到况所用皆攻毒之藥未免先
肝腸胃又不能攻敵其毒不若隔蒜灸并割去最為
良法孫真人云在指則截在肉則割去即此意也
一人足指患之色黑不痛令明灸三十餘状而痛喜飲
食如常予謂急割去之速服補劑彼不信果延上遂
致不救
一人脚背患之色黯而不腫痛煩躁大渴尺脈大
而濇此精氣已絶不治後殁
又有手指患此色黑不痛其指已死予欲斬去速服補
藥恐黑上臂不治彼不信另服敗毒藥手竟黑遂不
救
一人足指患之色紫不痛隔蒜灸五十餘状尚不知痛
又明灸百壮始痛更投仙方活命飲四劑乃以托裡
藥潰脱而愈(此憑症也)
一人脚背患此赤腫作痛隔蒜灸三十餘壮痛止以仙
方活命飲四劑而潰更以托裡消毒藥而愈(此憑症也)
一人足指患之色赤焮痛作渴隔蒜灸數壮以仙方活
命飲三劑而潰更服托裏藥及加减八味丸潰脱而
愈
一婦修傷次指成膿不潰焮痛至手悞敷冷藥以致通
潰飲食少思彼為毒氣内攻胗脈沉細此痛傷胃氣
而然遂刺之服六君子加藿香當歸食進更以八珍
湯加黃蓍白芷桔梗月餘而愈(此憑症脈也)
一人傷拇指色紫不痛服托裏藥及灸五十餘壮作痛
潰膿而愈(此憑症也)
一幼女因凍傷兩足至春發潰指俱壊令取之服大補
藥而愈(此憑症也)
一女患嵌甲傷指年逾不愈日出膿數滴予謂足大指
乃脾經發源之所宜灸患處使瘀肉去陽氣至瘡口
自合否則不治彼惑之不早治後變勞症而殁
蓋至隂之下血氣難到女人患此多因紥縳致血脈
不通或被風邪所襲則無血氣榮養遂成死肉惟當
壮脾胃行經絡生血氣則愈有成破傷風以致牙
關緊急口眼喎邪者先玉真散(一百二)一二服然後投
以生血通經則可
面瘡一百二十(附頥毒)
一人年逾三十夏月熱病後患頥毒積日不潰氣息奄
奄飲食少思大便不禁胗脈如無經曰脈息如無似
有細而微者陽氣衰也齊氏曰飲食不入大便滑利
腸胃虛也以六君子加炮姜肉豆寇破故紙數劑泄
稍止食稍進更加黃栢當歸肉桂潰而膿水清稀前
藥每服加熟附一錢數劑泄止食進膿漸稠再以十
全大補湯加酒炒芍藥白歛月餘而愈(此憑脈症也)
一人年踰四十胃氣素弱面常生瘡盜汗發熱用黃蓍
建中湯少愈更用補中益氣湯而平(此憑症也)
東垣云氣虛則腠理不密邪氣從之逆於肉理故多生
瘡若以甘温之劑實其根本則腠理自固即無他疾
一人年三十面患瘡潰巳作渴自服托裡及降火藥不
應脈浮而弱丹溪曰潰瘍作渴屬氣血俱虛遂以參
蓍各三錢歸芐木各二錢數服渴止又以八珍湯加
黃蓍數劑脈歛而愈(此憑脈症也)
一人年四十頭面生瘡數枚焮痛飲冷積日不潰服清
熱消毒不應脈數按之即實用防風通聖散(四十)二劑
頓退又以荆防敗毒散(七)而愈(此憑脈症也)
一人年逾六十素食厚味頰顋患毒未潰而肉先死脈
數無力此胃經積毒所致然頰顋正屬胃經未潰肉
死則胃氣虛極老人豈宜患此果殁經曰膏梁之變
足生大丁受如持虛此之謂也
口齒一百二十一
一人齒痛脈數實便秘用防風通聖散即愈(此憑脈症也)
一人齒痛甚胃脈數實以丞氣一劑即止(此憑脈症也)
一老齒痛午後則發至晩尤甚胃脈數而實以凉隔散
加荆芥防風石膏一劑而瘳(此憑症脈也)
一人齒痛胃脈數而有力以清胃散加石膏荆芥防風
二劑而痊(此憑脈症也)
一人齒痛脈浮無力以補中益氣湯加黃連生地黃石
膏治之不復作(憑脈症也)
一人齒痛脈數無力用補中益氣加生地牡丹皮而愈
一人齒腫痛焮至頰顋素善飲治以清胃散數劑而愈
一人齒痛服清胃散不應服凉隔散愈盛予用補腎丸
(四四)而愈(此條因治不效而知為腎虛也)
一人頰顋腫焮至牙齦右關脈數此胃經風熱上攻也
治以犀角升麻湯而消(此憑症脈也)
一婦常口舌糜爛頰赤唇乾眼澁作渴脈數按之則濇
此心肺壅熱於氣血為患名熱勞症也當多服滋隂
飬血藥彼欲速效用敗毒寒劑攻之後變瘵而殁
良方云婦人熱勞者由心肺壅熱傷於氣血氣血不
調臓腑壅滯熱毒内積不得宣通之所致也其候心
神煩躁頰赤頭痛眼澁唇乾四肢壮熱煩渴不止口
舌生瘡神思沉昏嗜卧少寐飲食無味舉體痠疼或
時心怔或時盜汗肌膚日漸消瘦故名熱勞也
口舌瘡一百二十二
一人胃弱痰盛口舌生瘡服滚痰丸愈盛吐瀉不止惡
食倦怠此胃被傷也予以香砂六君子湯服數劑少
可再以補中益氣加茯苓半夏二十餘劑而愈
夫胃氣不足飲食不化亦能為痰補中益氣乃治痰
之法也苟虛症而用峻利之藥鮮有不殆
一人年踰四十貎豐氣弱遇風則弦勞則口舌生瘡胸
常有痰目常赤澁服八味丸而愈(此憑症也)
一人脾胃虛初服飬胃湯枳术丸有效久服反虛口舌
生瘡勞則愈盛服敗毒藥則嘔吐此中氣虛寒也治
以理中湯少愈更以補中益氣加半夏茯苓月餘而平
夫養胃湯香燥藥也若飲食停滯或寒滯中州服則
燥開脾胃宿滯消化少為近理枳术丸消導藥也雖
有白术終是燥劑故久服此二藥津液愈燥胃氣愈
虛况胃氣本虛而用之豈不反甚其病哉亦有房
勞過度真陽虛憊或元稟不足不能上蒸中州不運
致食不進者以補真丸(三四)治之使丹田之火上蒸脾
土則脾土温和中焦自治飲食自進經曰飲食不進
胸膈痞塞或食不消大府溏泄此皆真火不能上蒸
脾土而然也若腎氣壮則丹田之火上蒸脾土則無
此病矣一方小兒口瘡江茶粉草為末傅之
一方用黃丹
又方苦參黃丹五倍子青黛等分研為末敷
又方青黛芒消為末傅
胎毒口瘡五倍子黃丹江茶芒硝甘草等
分為末傅
咽喉一百二十三
疼痛或寒熱者邪在表也宜發散
腫痛痰涎壅盛者邪在上也宜降之
痛而脈數無力者屬隂虛宜滋隂降火
腫痛發熱便秘者表裡俱實也宜解表攻裡如症緊急
便秘刺患處或刺少商穴
一人咽痛脈數以荆防敗毒散加黃連二劑少愈乃去
芩連又六劑而愈(此憑脈症也)
一人乳蛾腫痛脈浮數尚未成膿針去惡血飲荆防敗
毒散二劑而消(此憑症也)
一人咽喉作痛痰涎上壅予欲治以荆防敗毒散加連
翹山梔玄參牛旁子飲自服甘寒降火之藥反加發
熱咽愈腫痛急刺少商二穴仍以前藥加麻黃汗之
諸症並退惟咽間一紫泡仍痛此欲作膿以前藥去
麻黃一劑膿潰而愈(此憑症也)
凡咽痛之疾治之曰或勢輕者宜荆防敗毒散以散
之治之遲或勢重者宜刺少商穴瘀血已結必刺患
處亦有刺少商咽雖利而未痊消者必成膿也然膿
去則安若有大便秘結者内經針刺去血必以防風
通聖散急攻之然甘寒之劑非虛火不宜用
一婦咽喉腫痛大小便秘以防風通聖散(六)一劑諸症
悉退又荆防敗毒散服三劑而安(此憑症也)
治此輕則荆防敗毒散吹喉散重則用金鑰匙及
刺患處出血最效否則不救針少商二穴亦可但不
若刺患處之神速耳
一人咽喉腫痛脈數而實以凉隔散一劑而痛止再以
荆防敗毒散加牛蒡子二劑而腫退以荆防敗毒散
二劑又以甘桔荆防玄參牛蒡子四劑而平
一人嗌癰腫痛脈浮數更沉實飲防風通聖散(六)一劑
瀉一次勢頓退又荆防敗毒散二劑而消(此憑症脈也)
一人咽喉腫秘牙關緊急針不能入先刺少商二穴出黑
血口即開更針患處飲清咽利隔散一劑而愈(此憑症也)
大抵吐痰針刺皆有發散之意故多效不用針刺多
致不救
一人咽喉腫閉痰涎壅甚以膽礬吹咽中吐痰碗許更
以清咽利隔湯四劑而安(此憑症也)
一人咽喉腫痛藥不能下針患處出紫血少愈以破棺
丹噙之更以清咽消毒散飲而愈(此憑症也)
一人咽喉乾燥而痛以四物湯又加黃栢知母玄參四
劑少愈再用人參固本丸只一劑不復發
一人口舌生瘡服凉藥愈甚治以理中湯(二七)而愈(此因治誤)
(而變)
一人咽痛午後益甚脈數無力以四物湯(九)加黃栢知
母荆防四劑而愈仍以前藥去荆防加玄參甘桔數
劑後不再發
一人口舌糜爛服凉藥愈甚脈數無力以四物加酒炒
黃栢知母玄參一劑頓退四劑而痊(此憑脈症也)
一人口舌生瘡飲食不甘勞而愈甚以理中湯頓愈(此憑)
(症也)
一人口舌生瘡脈浮而緩用補中益氣湯(十六)加炮乾薑
更以桂末含之即愈
一人患之勞而愈甚以前藥加附子三片二劑即愈
丹溪曰口瘡服凉藥不愈者此中氣不足虛火從上
無制用理中湯甚則加附子
一弱人咽痛服凉藥或遇勞愈甚以補中益氣湯(十六)加
芩連四劑而愈乃去芩連又數劑不再發(此憑症也)
常治午後痛去芩連加黃栢知母玄參亦效
一老咽痛日晡甚以補中益氣湯(十六)加酒炒黃栢知母
數劑而愈(此憑症也)
一人乳蛾腫痛飲食不入瘡色白其膿已成針之膿出
即安(此憑症也)
一人咽喉腫痛予欲針之以泄其毒彼畏針止服藥然
藥既熟已不能下矣始急針患處出毒血更以清咽
消毒藥而愈
一患者其氣已絶心頭尚温急針患處出黑血即甦如
鮑符卿喬待郎素有此症每患針去血即愈
大抵咽喉之症皆因火為患其害甚速須分緩急及
膿成否若腫閉及壅塞者死如反掌宜用金鑰匙吹
患處吐出痰涎氣得流通則蘇若吐後仍閉乃是惡
血或膿毒須急針患處否則不治前人云喉閉之火
與救火同不容少待治喉之方固多惟用針有回生
之功學者不可不察
一婦咽間作痛兩月後始潰突而不歛遍身筋骨作痛
諸藥不應先以萆薢湯數劑而歛更以四物湯(九)倍
用萆薢黃耆二十餘劑諸症悉退(此憑症也)
一彌月小兒先於口内患之後延於身年餘不愈以萆
薢為末乳汁調服毋以白湯調服月餘而愈(此憑症也)
一人咽間先患及於身服輕粉之劑稍愈己而復發仍
服之亦稍愈後大發上腭潰蝕與鼻相通臂腿數枚
其状如桃大潰年餘不歛神思倦怠飲食少思虛症
悉具投以萆薢湯為主以健脾胃之劑兼服之月餘
而安(此憑症也)
一婦患之臉鼻俱蝕筋骨作痛脚面與膝各腫一塊三
月而潰膿水淋漓半載不歛治以前藥亦愈(此憑症也)
一人咽喉腫痛口舌生瘡先以清咽消毒散(六三)二服更
以玄參升麻湯而愈(此憑症也)
一人咽喉作痛午後尤甚以四物加酒炒知母黃栢桔
梗治之而愈(此憑症也)
一人喉閉服防風通聖散腫不能嚥此症惟針乃可牙
關已閉刺少商出血口即開以膽礬吹患處吐痰二
碗許仍投前藥而愈嘗見此疾畏針不刺多斃(此憑症也)
一人喉閉腫痛寒熱脈洪數此少隂心火少陽相火二
臟為病其症最惡惟刺患處出血為上彼畏針以凉
隔散(二六)服之藥從鼻出急乃願針則牙關已緊遂刺
少商二穴以手勒出黑血口即開仍刺喉間治以前
藥及金鑰匙(四六)吹之頓退又以人參敗毒散(六二)加芩
連玄參牛旁子四劑而平
經曰太欝發之出血亦發汗之一端河間曰治喉閉
之火與救火同不容少怠嘗見喉閉不去血喉風不
去痰以致不救者多矣每治喉咽腫痛或生瘡毒以
荆防敗毒加芩連重者用防風通聖散並效
一人患此勞則愈盛以補中益氣加元參酒炒黃栢知
母而愈(此憑症也)
一人口舌常破如無皮状或咽喉作痛服清咽利膈散
愈盛治以理中湯而愈(此因治不應而更方也)
精要曰凡癰疽失於治療致令熱毒衝心咽嚨口舌
生瘡甚至生紅黑&KR0818;難於治療宜琥珀犀角膏
生犀角屑真琥珀(研)辰砂(研)茯神㭕(皮)
酸棗仁(去殼研)人參(各一錢)腦子(研一字)右為細末入
乳鉢研勻煉蜜溲為膏磁器盛貯疾作每服一弹子
大濃煎麥門冬湯化下一日連進五服或先服犀角
散以解之生犀角屑玄參(去蘆)升麻生黃蓍赤芍藥
麥門冬生甘草當歸(各一兩)大黃(微炒二兩)為粗末每服
三錢水盞半煎至七分去滓温服
諸哽一百二十四
諸骨哽用象牙末吹患處或取犬涎徐徐嚥下立效用
苧根搗爛丸如弹子大就將所鯁物煎湯化下又
方食橄㰖用核為末含之亦效
榖麥芒在咽不出取雞鵝涎含之立消
誤吞金銀等物多食諸般肥肉膏滑自從大便出
誤吞銅錢用炭末白湯調服多食蜜食飴糖自從
大便出或多食荸薺或胡桃肉錢自消
誤吞針用磁石如棗核大磨令光鑚一孔用線穿含
之針自口出
傷損脈法一百二十五(附破傷風)
經云肝脈轉堅而長色不青當病墜若轉因血在脇下
令人嘔逆
金匱云寸口脈浮微而濇當亡血若汗出者當身有瘡
被刀斧所傷亡血故也
脈經云金瘡出血太多脈虛細者生數實大者死金
瘡出血脈沉小者生浮大者死斫刺出血不止者脈
來大者七日死滑細者生
從高顛仆内有瘀血腹脹脈堅強者生小弱者死
破傷有瘀血在内脈堅強實則生虛小弱者死皆為脈
病不相應故也
一婦臀癰瘡將愈患破傷風發熱搐搦脈浮數治以當
歸地黃湯不信乃服發散敗毒藥果甚始信而服之
至數劑而痊
脈浮數而發表今用發表而病重可見脈之浮數
亦有主隂虛者必兼症參之為穏認作隂虛由臀
癰後也
夫破傷風症須分表裡别虛實不可一槩治之(原病式)經
云破傷中風之由因瘡熱甚欝結而榮衛不得宣通
沸熱因之遍體故多白痂是時瘡口閉塞氣難通泄
熱甚則生風也不已則表傳於裡矣但有風熱微甚
兼化故殊異耳
一法破傷中風風熱燥甚怫欝在表而裡氣尚平者善
伸數欠筋脈拘急時或惡寒或筋暢而播脈浮數而
弦者宜辛熱治風之藥開衝結滯而猶傷寒表熱怫
欝而以麻黃湯辛熱發散者同也凡用辛熱開衝風
熱結滯宜以寒藥佐之則良免致藥雖中病而風熱
轉甚也如治傷寒發熱用麻黃桂皮加黃芩知母石
膏之類足也若世以甘草滑石葱䜴寒藥發散甚妙
若表不已漸傷入裡裏又未大甚而脈在肌肉者宜
以退風熱開結滯之寒藥調之或微加治風辛熱亦
得猶傷寒在半表半裡以小柴胡和解之意也若裡
熱已甚而舌強口禁項背反張驚搐惕搦涎唾涸枯
胸腹滿塞而或便溺秘結或時汗出脈洪數而弦也
然汗出者由風熱欝甚於裡而表熱稍罷則腠理疎
泄而心火熱甚故汗出也法宜除風散結寒藥下之
後以退風熱開欝滯之寒藥調之而熱退結散則風
自愈矣凡治此亦宜按摩導引及以藥斡開牙關勿
令口禁使粥藥得下也
病機云破傷風者有因卒暴損傷風襲之間傳播經絡
致使寒熱更作身體反張口禁不開甚者邪氣入藏
有因諸瘡不差榮衛俱虛肌肉不生瘡眼不合邪亦
能外入於瘡為破傷風之疾有諸瘡不差舉世皆言
着灸為上是為熟瘡而不知火熱客毒逐經傳變不
可勝數微則發熱甚則生風而搐或角弓反張口禁
目斜亦有破傷不灸而病此者因瘡着白痂瘡口閉
塞氣難通泄故陽熱易為欝結熱甚則生風也(徐用)
(誠)云此論所因有四一者因瘡口入風似屬外因一
者因瘡口閉塞内熱生風似屬内因也(又云)破傷風
症古方藥論甚少豈非以此疾與中風同論故不另
立條目也唯河間論與傷寒表裡中三法同治用藥
甚詳其言病因有因外傷於風有因灸及内熱所作
者然與中風相似也但中風之人尚可淹延歲月而
破傷風者犯之多致不救蓋中風有在經在臟在府
之異獨入臓者最難治破傷風或始而出血過多或
瘡早閉合瘀血停滯俱是血受病屬隂五臓之所主
故此風所傷始雖在表隨則必傳入裡臟故多死也
此病或瘡口袒露不避風寒而有所傷或瘡口閉合
密被風邪而及病已十分安全而忽有此大抵皆由
内氣虛而有欝熱者得之若内氣不虛而無欝熱者
雖傷而無所害也
跌蹼一百二十六
一人墜馬兩脇作痛以復元活血湯二劑頓止更以小
柴胡加當歸桃仁二劑而安(此憑症也)
一老墜馬腹作痛以復元通氣散用童便調進二服少
愈更以四物加柴胡桃仁紅花四劑而安(此憑症也)
一人跌仆皮膚不破兩脇作疼發熱口乾自汗須先飲
童便一甌煩渴頓止隨進復元活血湯倍用柴胡青
皮一劑脹痛悉愈又劑而安(發明經)曰從高墜下血
流於内不分十二經絡聖人俱作風中肝血留於脇
下以中風療之血者皆肝之所主惡血必歸於肝不
問何經之傷必留於脇下蓋肝主血故也痛甚則必
自有汗但人汗出皆為風症諸痛皆屬於肝木况敗
血凝滯從其所屬入於肝也從高墜下逆其所行之
血氣非肝而何故用破血行經
一人青腫作痛以蘿蔔汁調梔子末敷之以四物湯加
柴胡黃芩天花粉川山甲二劑少愈更以托裡散健
脾藥而愈(此憑症也)
杖瘡血熱作痛一百二十七
胸膈脹滿宜行血老弱者宜行氣活血更飲童便酒腸
痛者宜下血血去多而煩躁者補血如不應獨參湯
或瘀肉不潰或潰而不歛宜大補氣血
一人杖瘡瘀肉不腐乃大補之漸腐更以托裡健脾藥
而愈(此憑症也)
一人風入杖瘡牙關緊急以玉真散一服少愈再服而
安
一官諫南廵受杖瘀血已散壊肉不潰用托裡藥稍潰
膿清此血氣虛也非大劑參蓍不能補彼恐腹滿予
強之飲食稍思遂加大補肉潰膿稠而愈(此憑症也)
一嘗治被杖數人皆先散其瘀血漸用排膿托裡之藥
俱愈夫呌號傷氣忍痛傷血氣血虛明矣况脾主
肌肉脾氣受傷飲食必减血一冰則肌肉不生故必
理脾脾健肉自生非參术歸蓍之類培養脾土則肌
肉何由而生又須分人虛實及有無瘀血蓋打撲
墜墮皮肉不破肚腹作疼者必有瘀血在内宜復元
活血湯(三)攻之老弱者加桃仁紅花川山甲補而行
之若血去多而或煩燥此血虛也宜獨參湯補之
有打撲墜墮稍輕别無瘀血等症但只痛不止者
惟和氣血調經脈其痛自止更以養氣血健脾胃無
有不效亦有痛傷胃氣作嘔或不飲食以四君子
加藿香砂仁當歸治之
若有瘀血不先消散而加補劑則成實實之祻設無
瘀血妄行攻利則致虛虛之祻矣
一人因杖臀膝俱潰膿瘀未出時發昏憒此膿毒内作
也急開之昏憒愈盛此虛也投八珍湯(十四)一服少可
數服死肉自潰頓取之用猪蹄湯洗淨以神效當歸
膏塗貼再服十全大補湯兩月而愈若更投破血之
劑危矣(此憑症也)
大抵杖瘡皆瘀血為患宜速治療淺者砭之深者刺
之更以活血流氣藥治之内潰者開之有腐肉取之
以壮胃生血藥托之可保無危有傷筋骨而作痛
者以没藥降聖丹治之若牙關緊急或腰背反張
者以玉真散治之並效
杖瘡熱血作痛以凉血去瘀血為先須下雞鳴散之類
黃栢生地黃紫金皮皆要藥生地黃黃栢
為末童便調傅或加韮汁不破者以韮菜葱頭舂碎
炒熱貼冷則易
膏藥紫金皮生地黃黃栢乳香没藥大
黃之類又方大黃黃栢為末生地黃汁調傅
乾則易又方野苧根嫩者不拘多少洗淨同鹽
擂傅傷重多用鹽效
嘗見覆車壓傷者七人仆地呻吟一人未甦俱即令以
熱童便灌之皆得無事又曾被重車研傷瞀悶良久
復甦胸滿如築氣息不通隨飲熱童便一椀胸寬氣
利惟小腹作痛與復元活血湯(百三)一劑便血數升許
痛腫悉退更服養血氣藥而痊
大凡損傷不問壮弱有無瘀血俱宜熱童便以酒佐
之推陳致新其功甚大若脇脹或作痛或發熱
煩躁口乾喜冷飲熱童便一甌勝服他藥他藥雖亦
取效但有無瘀血不能盡識反致悞人惟童便不動
臟腑不傷血氣聞操軍或墜馬傷者服之亦佳又凡
腫痛或傷損者以葱搗爛熱罨之尤妙本草云葱大
利傷損
一人墜馬傷頭并臂取葱搗爛炒熱罨患處以熱手熨
之服没藥降聖丹(百四)而愈
一人誤傷去小指一節牙關緊急腰背反張人事不知
用玉真散(一百二一)青州白丸子(百六)各一服未應此亦藥
力不能及也急用蒜搗爛褁患指以艾灸之良久覺
痛仍以白丸子一服及托裡散數服而愈
夫四肢受患風邪所襲遏絶經絡者古人所制淋漬
貼㶸䥥刺等法正為通經絡導引氣血也
火瘡一百二十八
一人火瘡驟用凉藥敷貼更加腹脹不食予以人參敗
毒散(六二)加木通山梔外用栢葉炒為末麻油調搽漸
愈
嘗用煮大汁上浮脂調銀硃更效若用凉藥逼火毒
入内多致不救湯火瘡以淋了第二次灰搽傅
患處
又方以臘月猪膽塗黃栢灸乾為末傅
熱油湯火傷皮爛肉大痛冷霜散牡蠣(煅)寒水石(生)
明朴硝青黛(各一兩)輕粉(一錢)桐油(二錢)水一錢以
桃柳枝不住手攪成膏再以少水溶塗之外用猫兒
肚底毛細剪摻上新水或油調濕則乾貼痛立止
漆瘡一百二十九
一人漆瘡作嘔由中氣弱漆毒侵之以六君子加砂仁
藿香酒炒芍藥彼不為然服連翹消毒散嘔果盛復
邀治以前藥外以香油調鐡綉末塗之而愈
外科理例卷六
