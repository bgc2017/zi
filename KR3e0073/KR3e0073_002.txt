外科理例卷二
明汪機撰
論十六味流氣飲五十六治無名惡腫癰疽
丹溪曰夫十六味流氣飲乃表裏氣血藥也復以疎風
助陽之藥參入非脈之洪緩沈遲緊細者不宜用諸家
往往不分經絡脈症不具時宜但云消毒化毒又云不
退加補氣血藥此又使人不能無疑也
論十宣散五十七
經曰諸痛癢瘡瘍皆屬心火言其常也如瘡盛形羸邪
高痛下始熱終寒此反常也故當察時下而權治可收
十全之功此表裏氣血之藥若用於癰疽初發或已發
或内托或身倦惡寒熱少或脈緩濇或弦或緊細宜用
之散風寒以助陽乃始熱終寒之變也若施於積熱焮
毒更不分經絡時宜不能無懼也
丹溪曰精要謂治未成也速散已成者速潰若用於
輕小症候與冬月時令儘有内托之功冬月腫瘍用
之亦可轉重就輕移深於淺夏月潰瘍用之其桂朴
之温散佐以防風白芷雖有參茋亦難倚仗世人用
此不問是癰是疽是冬是夏無經絡無前後如盲人
騎瞎馬半夜臨深池危哉又曰燥血瀉氣藥太多涉
虚者勿輕用一士背臋腿節次生疽率用五香連翹
湯十宣散致不救一人年六十好酒肉背疽與獨
參膏十五六斤而愈若用十宣寧保無危
論内托散五十八
精要謂一日至三日進十數服防毒氣攻臟府名護心
散切詳菉豆解丹毒又言治石毒味甘入陽明性寒
能補為君以乳香去惡毒入少陰性温善竄為佐甘
草性緩解五金八石及百藥毒為使想此方專為服
丹石發疽者設不因丹石而發疽恐非必用之劑
丹溪曰癰疽因積毒在臟府非一朝一夕治當先助氣
壯胃使本根堅固而以行經活血為佐參以經絡時令
使毒外發施治之早可以内消此乃内托之本意(又云)
内托散性冷治嘔有降火之理若夫老年者病深諸症
備者體虚者菉豆雖補將有不勝重任之患矣
一婦年七十形實性急好酒冬病腦疽與麻黃桂枝湯
而愈此亦内托豈必皆冷藥哉
論神仙追毒丸五十九
精要曰初成膿宜烙得膿利為效亦服追毒丸
丹溪曰追毒丸下積取毒之藥决無取膿之效今用
烙而得膿若在裏而血氣實則膿自出如托不出何
不以和氣活血藥佐以參茋補劑使膿托出也其方
用五倍子消毒殺蟲解風為君山茨菇千金子大戟
皆驅逐走泄為臣佐以射香升散用之以治癰疽實
非所宜果見臟府有積毒或異蟲纏滯深固而體氣
不虚者亦是快藥但戒勿輕用耳
論獨勝散六十
謂癰疽皆緣氣滯血凝或因怒氣所致用香附子去毛
以生姜汁淹一夕研乾為末白湯調服二錢無時
丹溪曰本方謂疽後常服半年尤效此皆施於體實
氣鬱之人也
一人厚味氣鬱形實性重年近六十背疽醫與他藥皆
不行惟飲香附米甚快始終止此一味而安此千百
而一二
論柞木飲子六十一
乾柞木葉(四兩半)乾荷葉中心蒂乾萱草根
甘草節地榆(各一兩)細剉每服半兩水
二碗分二服早晩各一服未成者自消膿者自乾
丹溪曰荷蒂去惡血萱根下水解毒利胷膈柞木有芒
刺能驅逐地榆主下焦血病輕小症候或可以為防托
論阿膠飲子六十二(蠟礬丸)(國老膏)(遠志酒)
丹溪曰阿膠飲子以牛膠屬金屬土補肺氣實大腸壯
胃止泄黃蠟丸以蠟味甘淡實大腸補而難化
國老膏以甘草化毒行經遠志酒忍冬酒皆有
補性歸心歸血用之頗切善用者以之配入腫瘍之
散結潰瘍之補虚亦奏捷效
論六味車螯散六十三
車螯(四個黃泥煆紅出火毒研末)瓜蔞仁(新瓦上炒令香)甘草節(二錢炒)
燈草(三十莖)右除車螯為粗末作一服用酒二碗煎耗
半碗去查入蜜一大匙和勻調車螯末二錢膩粉少
許空心温服取下惡物
丹溪曰車螯散一以輕粉為佐一以燈心為佐其散腫
消毒下積安詳穏重輕小症候亦可仗之
論飛龍奪命丹六十四
飛龍奪命丹治疔瘡惡腫初發或發而黑陷毒氣内
陷者
丹溪曰世多用之香竄燥毒之劑無經不至故能宣
泄備汗吐下三法病因食一切禽畜毒發及瘡脈沈
緊細數藴毒在裏並濕毒用之神效若大熱
大渴毒氣焮發而脈浮洪在表及膏粱積熱之
人未宜輕舉
論加味十全湯六十五
凡治癰疽後補血氣進飲食實為切要盖膿血出多陰
陽兩虚此藥可以回生起死惜其不分經絡時令須
在識者觸而長之今醫以腫平痛寬遂以為安漫不
加省往往於結痂後兩三月或半年虚證乃見醫者
不察而加補養之功因而轉成他病者多矣一人
因脚弱詳見後條
論五香湯六十六
精要云大凡癰疽不可舍五香湯
丹溪曰吾不知良甫之時有許多大府祕堅病氣鬱
塞若是之頑厚可以驟散而大下者耶亦當開陳時
之先後症之可否庶乎後人不敢猛浪殺人殊不知
些小寒熱或者由其氣血不和而然便以為外感而
行表散害人最速
論防風通聖散六十七
此表裏氣血藥也治一切風毒積熱瘡腫脈候弦洪實
數浮緊氣血盛實者不可缺此
丹溪曰祕傳以是方加人參黃蓍蒼术赤茯苓金銀
花名消腫托裏雖以參耆為主復云人參無亦可則
又不能無疑而難用也且臨症加減須較表裏如表
症多者當從此方以辛甘為主散之也裏症多者須
當從變
論大黃六十八
精要云大黃宜熱散毒治癰疽要藥癰疽始作皆須大
黃等湯極轉利之排日不廢又曰瘡疽泄利皆是惡
候
丹溪曰此皆不能使人無疑借曰用大黃恐因大府
祕而病體實有積熱沈痼者發也止可破結導滯推
令轉動而已豈可謂極轉利之而且排日不廢耶若
下利之後又與利藥恐非防微杜漸之意瘡之始作
腫在肌肉若非大滿大堅實之症自當行仲景發表
之法借五香湯為例散之於外可也何必遽用峻下
之藥奪其裏哉或曰癰疽用大黃走瀉以去毒孫真
入嘗言之良甫祖述其說耳曰孫以盛名行竒術於
公卿間者良甫宋人若其交遊亦皆公卿之家肉食
之輩故皆捷效今不分貧富苦樂一概用之寧免孟
浪之過乎况有心勞而虚者憂怒而虚者強力勞動
而虚者大醉飽而虚者皆氣少而澁血少而濁生疽
固是難治若大府祕而稍安穀甘淡薄而守戒律猶
為可治不免尚費調補苟因旬日半月大府祕實不
知亦有其氣不降而然者便以為實而行大黃豈不
殺人
論白蠟六十九
白蠟稟收歛堅凝之氣外科要藥生肌止痛接骨續筋
補虚用合歡樹皮同入長肉膏有神效但未試其可服
否合歡皮嘗服之驗矣
論草麻子七十(附皂角刺)(神異膏)(麥飯石膏)
草麻子性善收能追膿取毒亦要藥也皂角刺治癰
疽未破已破能鑽引至潰處神異膏一說膏藥方甚
多神效無出於此麥飯石膏膿後圍瘡口一說内冷
惡寒不宜用
論流氣飲十宣散七十一
夫氣血凝滯多因營衛之氣弱不能運散豈可復用流
氣飲以益其虚况各經氣血多少不同心包絡膀胱小
腸肝經多血少氣三焦膽腎心脾肺少血多氣人年
四十以上隂血日衰若於血少經分而病癰腫或脈證
不足當以補接為主丹溪曰腫瘍内外皆壅宜托裏表
散為主乃補氣血藥而加之以行散之劑非專攻之謂
也或者腫焮痛甚煩燥脈大其辛熱之劑不但腫瘍不
可用雖潰瘍亦不可用也凡患者須分經絡血氣地
部遠近年歲老幼稟氣虚實及七情所感時令所宜而
治之常見以流氣十宣散二藥概治結腫之症以致取
敗者多矣
大抵證有主末治有權宜治其主則末病自退用其
權則不拘於時泥於守常必致病勢危甚况雜用攻
劑動擾各經故丹溪云凡瘡發於一經只當求責本
經不可干擾餘經是也
論敗毒流氣飲七十二
凡治瘡瘍不審元氣虚實病在表裏便服敗毒流氣
等藥蓋敗毒散發表藥也果有表證止宜一二服多則
元氣損毒愈盛雖有人參亦莫能補流氣飲耗血藥也
果氣結胸滿只宜二三服多則血反致敗雖有芎歸亦
難倚仗丹溪曰此不係膏粱丹毒之變因虚勞氣鬱所
致也
蠟礬丸七十三
一人肩患毒腫硬作痛惡症逓見用礬末三錢糊丸以
葱白脈實而不歛或不消者下之
瘰癧者結核是也或在耳後耳前或在耳下連及頤
頷或在頸下連缺盆皆謂之瘰癧或在胷及胷之側
或在兩脇皆謂之馬刀手足少陽主之
瘰癧必起於少陽一經不守禁忌延及陽明大抵食物
之厚鬱氣之積曰毒曰風曰熱皆此三端加引變換
須分虚實實者易治虚者可慮以其屬膽經主决斷
有相火且氣多血少婦人見此若月經不調寒熱變
生稍久轉為潮熱危矣自非斷欲神仙不治也
救苦化堅湯瘰癧馬刀挾癭從耳下或耳後下頸至
肩或入缺盆乃手足少陽經分其在頦下或頰車乃
足陽明經分受心脾之邪而作宜將二症合而治之
升麻(一錢)葛根(半錢)眞漏蘆三味俱足陽明本經
藥
連翹(一錢能散諸血結氣聚瘡之神藥十二經瘡藥不可無)歸身(三分)熟芐(二)
(分)牡丹皮(三分去腸胃中留血滯血三味諸經中和血生血涼血藥也)黃茋(一錢枯皮)
(毛實腠理補表之元氣反活血脈生血亦瘡家聖藥)白芍藥(三分味酸氣寒補中益肺氣散而不)
(收故用酸寒以收散氣腹痛必用夏月倍之冬寒下用酸寒故也又治腹中不和)肉桂(三分大辛)
(熱能散結積瘡症屬陽須少用之寒因熱用也又寒覆其瘡以大辛熱消浮凍之氣或燥煩者去之)麥
芽(一錢治腹中縮急兼能消食補胃)柴胡(八分說同連翹)鼠粘子(無腫不用若無馬刀)
(挾癭不在少陽經矣去此二味)羌活(一錢)獨活(半錢)防風(半錢三味乃手足太)
(陽經藥脊痛項強不可回顧腰似折項似拔者用之或只用防風一味亦可瘡在膈以上雖無手足太陽)
(經證亦當用之為能散結去上部風病身拘急者風也諸瘡見此症亦用)麯末(炒黃二分為消化食)
昆布(二分味大醎酸能耎堅瘡堅硬者用之)黃連(去毛三分治煩悶)廣茂(三分煨)
三稜(二分煨堅者削之瘡堅硬甚者用之不甚勿用)人參(三分補肺氣如氣短氣喘氣不調加)
(之)厚朴(姜制一錢二分腹時見脹加之)益智仁(二分唾多者胃不和也或吐沫吐食胃吐)
凡瘡不起者托而起之不成膿者補而成之使不内攻
膿成宜及時針之若畏痛而不肯針之又有恐傷良
肉而不肯針殊不知瘡雖發於肉薄之處若膿成其
腫亦高寸餘瘡皮又厚分許用針深不過二分若發
於背腫高必有三四寸針入止於寸許况患處肉已
壞矣何痛之有何傷之慮怯弱之人及患附骨疽待
膿自通必致大潰不能收斂血氣瀝盡而亡者多矣
論痛七十六
上部脈數實而痛者宜降火
上部脈數虚而痛者宜滋陰降火為主
尺部脈數而作渴者滋陰降火如四物加黃栢知母
大抵瘡之寒熱虚實皆能為痛熱毒痛者藥用寒涼折
之寒邪痛者藥用温熱散之因風痛者除風因濕痛
者導濕燥而痛者潤之塞而痛者通之虚而痛者補
之實而痛者瀉之膿鬱而閉者開之惡肉侵蝕者去
之隂陽不和者調之經絡閉澁者利之愼勿概用寒
涼之藥蓋血脈喜温而惡寒若冷氣入裏血即凝滯
反難瘥矣又曰大抵瘡疽之症雖發疼痛形勢高大
煩渴不寧脈若有力飲食頗進可保無虞其膿一潰
諸症悉退多有因膿不得外瀉以致疼痛若用敗毒
寒藥攻之反致誤事若有膿急針之膿出痛止膿未
成而熱毒作痛用解毒之藥亦有腐爛尺餘者若無
惡症投以大補之劑肉最易生亦無所妨
論癰疽虚實七十七
瘡瘍之症五善之中見一二善症者可治七惡之内見
一二惡症者難治若虚中見惡症者不救實中無惡
者自愈此症雖云屬火未有不由隂虚而致者故經
云督經虚從腦出膀胱經虚從背出豈可專泥於火
而用苦寒藥治夫苦寒之藥雖治陽症尤當分表裏
虚實次第時宜豈可始末悉用之
凡瘡腫堅而不澤(不澤不光澤而色夭)堅如牛領之皮瘡頭如粟
脈洪大按之則濇此精氣已絶不治亦死
凡癰疽之作皆五臟六腑蓄毒不流非獨榮氣壅塞而
發其行也有處其主也有歸假令發於喉舌者心之
毒皮毛者肺之毒肌肉者脾之毒骨髓者腎之毒發
於下者隂中之毒發於上者陽中之毒外者六腑之
毒内者五臟之毒故内曰壞外曰潰上曰從下曰逆
發於上者得之速發於下者得之緩感於六腑者易
治感於五臓者則難治也
發背腦疽大疔懸癰脱疽脚發之類皆由膏梁厚味盡
力房勞七情六淫或丹石補藥精虚氣耗所致非獨
因榮衛凝滯而生也必灸之以拔其毒更辨其因及
察邪在臟腑之異虚實之殊而治之庶無誤也
凡大癰疽藉氣血為主若塌而不起或潰而不腐或不
收歛及膿少或清皆氣血虚也宜大補之最忌攻伐
之劑亦有膿反多者乃氣血虚不能禁止也若潰後
發熱作渴脈大而膿愈多屬真氣虚邪氣實也皆不
治嘗見氣血充實之人患瘡皆腫高色赤易腐潰
而膿且稠又易收歛怯弱之人多不起發不腐潰及
難收歛若不審察妄投攻劑虚虚之禍不免矣
大抵瘡之始作先發為腫氣血鬱積蒸肉為膿故多痛
膿潰之後腫退肌寬痛必漸減若反痛乃虚也宜以
補之有穢氣所觸者和解之風寒所逼者温散之齊
氏云(名德之元太醫令)瘡疽之症有臟腑氣血上下真邪虚
實不同也不可不辨如腫起堅硬膿稠者實也腫下
輭慢膿稀者虚也瀉痢腸鳴飲食不入嘔吐無時手
足並冷脈弱皮寒小便自利或小便時難大便滑利
聲音不出精神不爽悉臟腑虚也大便硬小便澁飲
食如故腹滿膨脹胸膈痞悶肢節疼痛口苦咽乾煩
躁多渴身熱脈大精神昏塞悉臟腑實也凡諸瘡疽
膿水清稀瘡口不合聚腫不赤肌寒肉冷自汗色脱
者氣血虚也腫起色赤寒熱疼痛皮膚壯熱膿水稠
粘頭目昏重氣血實也頭痛鼻塞目赤心驚咽喉不
利口舌生瘡煩渴冷睡語咬牙者上實也精滑不禁
大便自利腰脚沈重睡卧不能者下虚也肩項不便
四肢沈重目視不正睛不瞭瞭食不知味音嘶色敗
四肢浮腫者真氣虚也腫焮尤甚痛不可近多日不
潰寒熱往來大便祕澁小便如淋心神煩悶恍惚不
寧者邪氣實也又曰諸痛為實諸癢為虚又曰其脈
洪大而數者實也微細而軟者虚也虚則補之和其
氣血托裏也實則瀉之疏利而導其氣内經謂血實
則决之氣虚則掣引之
潰瘍雖有表症發熱宜以托裏藥為主佐以表散之
劑
論附骨疽七十八
骨疽乃流注之敗症也如用涼藥則内傷其脾外冰其
血脾主肌肉脾氣受傷飲食必減肌肉不生血為脈
絡血既受冰則血氣不旺而愈滯宜用理脾脾健則
肉自生血氣自運行矣又曰白虎飛尸留連周期
或展轉數歲冷毒朽骨出盡自愈若附骨腐者可痊
至骨腐則為終身癈疾矣有毒自手足或頭面腫
起或兼疼痛止至頸項骨節去處如癧瘍貫珠此風
濕流氣之症也宜加減小續命湯獨活寄生湯主之
有兩膝腫痛起或至遍身骨疼痛者此風濕痺又
名癧節風宜附子八物湯又有結核在項腋或兩
胯軟肉處名曰&KR1506;癧癰屬冷症也又有小兒宿痰失
道致結核於項頸臂膊胷背之處亦冷症也俱用熱
藥敷貼
以上諸症皆原於腎腎主骨腎虚則骨冷而為患
也所謂骨疽皆起於腎亦以其根於此也故用大
附子以補腎氣腎實則骨有生氣而疽不附骨矣
論瘡疽所致之由七十九
若氣血充實經絡通暢决無患者若氣血素虧或七情
所傷經絡鬱結或腠理不密六淫外侵隧道壅塞醫
者須當察其所由辨其虚實庶不誤人
論癰可治不可治八十
發背腦疽脱疽腫痛赤色水衰火旺之色尚可治若黑
或紫火極以水之象也乃腎水已竭精氣已涸决不
治
凡腫不高色不赤不焮痛脈無力不飲食腫不潰腐不
爛膿水清或多而不止肌肉不生屬元氣虚也皆難
治宜峻補之或膿血既洩腫痛尤甚膿水敗臭煩躁
時𠻳腹痛渴甚瀉利無度小便如淋乃惡症也皆不
治
未成膿不灸膿熟不開腐不去多致不救
腫而一日至四五月未成膿而痛者宜灸至不痛灸
而不痛或麻木者明灸之
腫硬不作膿或痛或不痛或微痛或瘡頭如黍者灸之
尤效亦有數日色尚微赤腫尚不起痛不甚膿不作
者尤宜多灸勿拘日期更服甘温托裏藥切忌寒涼
之劑
瘀肉不腐桑柴火灸之
脈數發熱而痛者發於陽也可治脈不數不熱不痛者
發於隂也難治不痛最惡不可視為常疾此症不可
不痛不可大痛頓悶者不治
腫瘍八十一
腫高焮痛脈浮者邪在表也宜托之如内托復煎散
腫硬痛深脈沈者邪在内也宜下之如黃連内疎湯
仙方活命飲苦參丸
外無焮腫内則便利調和者邪在經絡也宜調和榮衛
托裏榮衞湯白芷升麻輩
焮痛燥煩或咽乾作渴者宜降火如黃連解毒湯
焮痛發熱或拘急或頭痛者邪在表也宜散之如荆
防敗毒散人參敗毒散輩
大痛或不痛者邪氣實也隔蒜灸之更用解毒如仙
方活命飲
煩躁飲冷焮痛脈數者邪在上也宜清之如清涼飲
或金銀花散
惡寒而不潰者氣實兼寒邪也宜宣而補之如十宣
散
焮痛發熱汗多大渴便祕譫語者結陽症也宜下之
如黃連内疎湯破棺丹輩
不作膿或熱而不潰者虚也宜補之如補中益氣湯
八物湯十全大補湯輩
焮痛或不痛及麻木者邪氣盛也隔蒜灸之
腫痛或不作膿者邪氣凝結也宜解之如仙方活命
飲
腫痛飲冷發熱睡語者火也宜清之如清心湯或防
風通聖散加黃連
不作膿或不潰及不歛者陽氣虚也宜補之如托裏
消毒散瘡後當調養
患後當調養若瘰癧流注之症尤當補益否則更患他
症矣必難措治愼之蠟礬丸敗毒散流氣飲
潰瘍八十二
膿熱不潰者陽氣虚也宜補之如聖愈湯
瘀肉不腐者宜大補陽氣更以桑柴火灸之如參茋
歸术
膿清或不歛者氣血俱虚宜大補如八物湯
潰後食少無睡或發熱者虚也宜補之如内補黃茋
湯
倦怠懶言食少不睡者虚也宜補之如黃耆人參湯
寒氣襲於瘡口不歛或䧟下不歛者温補之如十全
大補湯
脈大無力或濇微而肌肉遲生者氣血俱虚也峻補之
如十全大補湯
出血成膿多煩燥不眠者乃亡陽也急補之膿多或
清者血氣俱虚也宜峻補之
右關脈弱而肌肉遲生者宜健脾胃如六君子湯
膿清補之不應及不痛或木悶及堅硬者俱不治
潰瘍作痛八十三
膿出而反痛者虚也宜補之
凡膿潰之後脈濇遲緩者易愈以其有胃氣故也脈細
而沈時直者裏虚欲變症也若痛尚未痊洪滑粗散
者難療以正氣虚邪氣實也
脈數虚而痛者屬虚火宜滋隂如托裏散加生地黃
脈數實而痛者邪氣實也宜泄之
脈實便祕而痛者邪在内也宜下之如清涼飲
脈濇而痛者氣血虚寒也温補之如定痛托裏散
若有膿為脂膜間隔不出或作脹痛者宜用針引之或
用利刀剪之腐肉堵塞者去之
潰瘍發熱八十四
脈浮或弱而熱或惡寒者陽氣虚也宜補氣如補中
益氣湯
脈濇而熱者血虚也宜補血如四物湯人參養榮
湯
午前熱補氣為主如四君子湯
午後熱者補血為主如四物湯
脈浮數發熱而痛者邪在表也宜散之如補中益氣
湯
脈沈數發熱而痛者邪在内也宜下之
東垣云發熱惡熱大渴不止煩燥肌熱不欲近衣脈
洪大按之無力或目痛鼻乾者非白虎湯症也此血
虚發熱宜用當歸補血湯又有火鬱而熱者如不能
食而熱自汗氣短者虚也以甘寒之劑瀉熱補氣如
能食而熱口舌乾燥大便難者以辛苦大寒之劑下
之以泄火補水
膿血大泄當大補氣血為先雖有他症以末治之
凡癰大潰發熱惡寒皆屬氣血虚甚若左手脈不足者
補血藥當多於補氣藥右手脈不足者補氣藥當多
於補血藥切不可發表
附餘諸症十五條
論寒熱八十五
大抵七情皆能動火各經之熱亦異當分治之東垣
曰晝則發熱夜則安静是陽氣自旺於陽分也晝
則安静夜則發熱煩燥是陽氣下䧟入隂中也名曰
熱入血室晝則發熱煩燥夜亦發熱煩燥是重陽
無隂也當急瀉其陽峻補其隂王註曰病熱而脈
數按之不動乃寒盛格陽非熱也形症是寒按之
而脈鼓擊於指下而盛者此謂熱盛拒隂非寒也傷
寒論曰寸口脈微為陽不足隂氣上入陽中則洒浙
惡寒尺脈弱為隂不足陽氣下䧟入隂中則發熱
也肺熱者輕手乃得微按全無日晡熱甚乃皮毛
之熱其症必見喘欬寒熱輕者瀉白散重者涼膈散
地骨皮散心熱者微按至皮膚之下則熱少加力
按之則不熱是熱在血脈也其症煩悶心痛掌中熱
而噦以黃連瀉心湯導赤散硃砂安神丸脾熱者
輕按之不熱重按之亦不熱不輕不重熱在肌肉遇
夜尤甚其症必怠惰嗜卧四肢不收無氣以動瀉黃
散肝熱者重按之肌肉之下至骨之上乃熱寅夘
時間尤甚其脈弦四肢滿悶便難轉筋多怒多驚四
肢困熱筋痿不能起於牀瀉青丸柴胡引子腎熱
者重手按至骨分其熱蒸手如火其人骨蘇又如蟲
蝕其骨困熱不任亦不能起於牀滋腎丸主之徐
用誠云面熱者足陽明口中熱如膠足少隂口
熱舌乾足少隂耳前熱手太陽掌中熱手厥隂
少隂太隂足下熱而痛足少隂足外熱足少
陽身熱膚痛手少隂身前熱足陽明洒浙
寒熱手太隂肩上熱肩似拔手太陽中熱而喘
足少隂肩背熱及足小指外膁脛踝後皆屬足太
陽一身盡熱狂而妄聞妄見妄言足陽明熱而
筋縱緩不收足痿足陽明厥隂手少隂
丹溪曰惡寒者衛氣虚衰不能温分肉實表而惡寒者
又有上焦之邪隔絶營衛不能升降出表而惡寒者
東垣云晝則惡寒夜則安静是隂氣上溢於陽中也
夜則惡寒晝則安静是隂血自旺於隂分也夜則惡
寒晝亦惡寒是重隂無陽也當急瀉其隂峻補其陽
七情所傷
經云神傷於思慮則肉脱意傷於憂愁則肢癈
魂傷於悲哀則筋攣魄傷於喜樂則皮槁志傷
於盛怒則腰脊難以俯仰也七情所傷氣血所損之
症也當先滋養血氣
論精血
夫月水之為物乃手太陽手少隂二經主之此二經
相為表裏在上為乳汁下為月水為經絡之餘氣苟
外無六淫所侵内無七情所傷脾胃之氣壯則衝任
之氣盛故為月水適時而至然面色痿黃四肢消瘦
發熱口乾月水過期且少乃隂血不足也非有餘瘀
閟之症宜以滋養血氣之劑徐而培之則經氣盛而
經水自依期而下
又云精未通而御女以通其精則四體有不滿之處
異日有難狀之疾隂已痿而思色以降其精則精不
出而内敗小便道澁而為淋精已耗而復竭之則大
小便道牽疼愈疼則愈欲大小便愈便則愈疼女人
天癸既至踰十年無男子合則不調未踰十年思男
子合亦不調不調則舊血不出新血誤行或潰而入
骨或變而為腫或雖合而難子合男子多則瀝枯虚
又産乳衆則血枯殺人觀其精血思過半矣又曰夫
人之生以血氣為本人之病未有不先傷其氣血者
世有室女童男積想在心思慮過當多致勞損男子
則神色先散女子則月水先閉何以致然蓋憂愁思
慮則傷心心傷則血逆竭血逆竭則神色先散而月
水先閉也火既受病不能營養其子故不嗜食脾既
虚則金氣虧故發𠻳𠻳既作水氣絶故四肢乾木氣
不充故多怒鬢髮焦筋骨痿俟五臟傳遍故卒不能
死然終死矣此一種於勞中最難治蓋病起於五臟
之中無有已期藥力不可及也若或自能改易心志
用藥扶接如此則可得九死一生
又云室女月水久不行切不可用青蒿等涼劑醫家
多以室女血熱故以涼藥解之殊不知血得熱則行
冷則凝(養生必用方)言之甚詳此說大有理不可不知若
經候微少漸漸不通手足骨肉煩疼日漸羸瘦漸生
潮熱其脈微數此由隂虚血弱陽往乘之少水不能
滅盛火火逼水涸亡津液當養血益隂愼无以毒藥
通之毒藥慓悍甚助陽火隂血得之則妄行脾胃得
之則愈虛惟宜栢子仁丸澤蘭丸
論水腫八十八
月水不通久則血結於内生塊變為血瘕亦作血癥
血水相併壅塞不通脾胃虚弱變為水腫所以然者
脾候身之肌肉象於土土主尅水水血既併脾氣衰
弱不能尅消致水氣流溢浸漬肌肉故腫滿也觀此
豈宜用尅伐之劑
論婦人病八十九
婦人性情執滯不能寬解多被七情所傷遂致遍身
作痛或肢節腫痛或氣填胷滿或如梅核塞喉嚥吐
不出或痰涎壅盛上氣喘急或嘔逆惡心甚者渴悶
欲絶産婦多有此症宜服四七湯先調滯氣更以養
血之藥若因思憂致小便白濁者用此藥吞青州白
丸子屢效
論婦人熱勞九十
婦人熱勞者由心肺壅熱傷於氣血氣血不調臟腑
壅滯熱毒内積不得宣通之所致也其候心神煩燥
頰赤頭痛眼澁神昏四肢壯熱煩渴不止口舌生瘡
神思昏沈嗜臥少寐飲食無味舉體酸疼或時心怔
或時盗汗肌膚日漸消瘦故名熱勞也
自汗忌利小便九十一
自汗小便少不可以藥利之既已自汗則津液外亡
小便自少若利之則榮衛枯竭無以制火煩熱愈甚
當俟熱退汗止小便自行也兼此症乃陽明經大忌
利小便
論下血九十二
下血服涼血藥不應必應中氣虚不能攝血非補中
升陽之藥不能愈切忌寒涼之劑亦有傷濕熱之食
成腸癖而下膿血者宜苦寒之劑以内疎之脈弦絶
濇者難治滑大柔和者易治
論血崩九十三
婦人崩中由臟腑傷損衝任二脈血氣俱虚故也二
脈為經脈之海血氣之行外循經絡内營臟腑若氣
血調適經下依時若勞動過極臟腑俱傷衝任之氣
虚不能約制其經血故忽然而下謂之崩中治宜大
補氣血之藥舉養脾胃微加鎮墜心火之藥治其心
補隂瀉陽經自止矣
論治病不可責效太速九十四
凡治病若患者責效太速及不戒七情或藥不分經
絡虚實俱難治
論寡婦病九十五
寡婦之病自古未有言者惟倉公與禇澄略而論及
寡者言師尼喪夫之婦獨居無陽欲男子而不可得
是以鬱悒而成病也夫處閨門欲心萌而未遂致陰
陽交争乍寒乍熱有類瘧疾久則為勞又有經閉白
淫痰逆頭風膈氣痞悶面䵟瘦瘠等症皆寡之病胗
其脈獨肝脈弦出寸口而上魚際皆血盛而得經云
男子精盛則思室女人血盛則懷胎是也
論痿與柔風脚氣相類九十六
人身有皮毛血脈筋膜肌肉骨髓以成其形内則有
心肝脾肺腎以主之若隨情妄用喜怒勞佚致内臟
精血虚耗使皮血筋骨肉痿弱無力以運動故致痿
躄狀與柔風脚氣相類柔風脚氣皆外所因痿則内
臟不足之所致也
論病犯不治九十七
飲食不為肌膚水谷不能運化精微灌溉臟腑週身
有脈神將何依故氣短而促真氣損也怠惰嗜卧脾
氣衰也小便不禁膀胱不藏也時有燥熱心下虚痞
胃氣不能上榮也恍惚徤忘神明亂也犯此數者病
皆不治
論脚氣九十八
若飲食自倍脾胃乃傷則胃氣不能施行脾氣不能
四布故下流乘其肝腎之虚以致足腫加之房事不
節陽虚隂盛遂成脚氣亦有内傷食脾胃之氣有虧
不能上升則下注為脚氣者宜用東垣開結導引丸
開導引水運化脾氣如脾氣虚濕氣壅遏不通致面
目發腫或痛者宜用導滯通經湯以疎導之
脚氣由腎虚而生然婦人亦有病脚氣者乃因血海
虚而七情所感遂成斯疾今婦人病此亦衆則知婦
人以血海虚而得之與男子腎虚類也男女用藥同
無異更當兼治七情無不效也脚氣雖云腫有淺深
感有輕重其所受皆因真氣虚弱邪氣得以深襲若
真氣壯實邪氣焉能為患耶故附骨疽及鶴膝風症
腎虚者多患之前人用附子者以温補腎氣而又能
行藥勢散寒邪也
凡濕痰濕熱或死血流注關節非辛温之劑開發腠
理流通隧道使氣行血和焉能得愈但人謂附子有
毒多不肯服若用童便炮製何毒之有况不常服何
足為慮予中氣不足以補中益氣湯加附子服之三
年何見其毒也經云有是病用是藥也故大防風湯
活絡丹治脚氣鶴膝風症多效
活絡丹夫病深伏在内非此藥莫能通達但近代
始云此藥引風入骨如油如麺之說故後人多不肯
服
大抵有是病用是藥豈可泥此言以致難瘥
論表虚及小便多少肺癰肺痿九十九
經曰肺内主氣外司皮毛若肺氣虚則腠理不密皮
毛不澤肺受傷則皮毛錯縱故患肺癰肺痿腸癰必
致皮毛如此以其氣不能滎養而然也亦有服表藥
見邪不解又復發表殊不知邪不解者非邪不能解
多因腠理不密而邪復入也專用發表則腠理愈虚
邪愈易入反為敗症矣宜胗其脈邪在表者止當和
解而實腠理乘虚復入者亦當和解兼實腠理故用
托裏益氣之藥若小便赤澁為肺熱所傳小便短少
為肺氣虚蓋肺為母腎為子母虚不能生子故也亦
有小便頻數者亦為肺虚不能約制耳
大抵勞傷血氣則腠理不密風邪乘肺虚風熱相搏
鬱滯結不散以致喘𠻳若誤汗下過度則津液重亡
遂成肺癰肺痿之症矣
桷按以上一十五條原係後病案中忽發揮者雖
非外科以其議論有切於雜症不敢脫略故采附
諸論之後俾學者以便觀覽
外科理例卷二
