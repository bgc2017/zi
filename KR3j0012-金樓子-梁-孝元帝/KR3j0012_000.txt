提要
金樓子六卷雜家類一(雜學之屬)
(臣)等謹案金樓子六卷梁孝元皇帝撰梁書
本紀稱帝博總郡書著述詞章多行于世其
在藩時嘗自號金樓子因以名書隋書經籍
志唐書宋史藝文志俱載其目為二十卷晁
公武讀書志謂其書十五篇是宋代尚無闕
佚至宋濂諸子辨胡應麟九流緒論所列子
部皆不及是書知明初漸已湮没明季遂竟
散亡故馬驌撰繹史徵採最博亦自謂未見
傳本僅從他書摭錄數條也今檢永樂大典
各韻尚頗載其遺文核其所據乃元至正間
刊本勘驗序目均為完備惟所列僅十四篇
與晁公武十五篇之數不合其二南五霸一篇
與說蕃篇文多複見或傳刻者亂其目而反
佚其本篇歟又永樂大典詮次無法割裂破
碎有非一篇而誤合者有割綴别卷而本篇
反遺之者其篇端序述亦惟戒子后妃捷對
志怪四篇尚存餘皆脱逸然中間興王戒子
聚書說蕃立言著書捷對志怪八萹皆首尾
完整其他文雖攙亂而幸其標目分明尚可
排比成帙謹詳加裒綴參考互訂釐為六卷
其書於古今聞見事迹治忽貞邪咸為苞載
附以議論勸戒兼資蓋亦襍家之流而當時
周秦異書未盡亡佚其所徵引如許由之父
名耳兄弟七人十九而隠成湯凡有七號之
類皆史外軼聞他書未見又立言聚書著書
諸篇自表其撰述之勤所紀典藉源流亦可
補諸書所未備惟永明以後豔語盛行此書
亦文格綺靡不出彼時風氣其故為古奥如
紀始安王遙光一節句讀難施又成變體至
於自稱五百年運余何敢讓儼然上比孔子
尤為不經是則瑕瑜不掩固不必曲為諱爾
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
金樓子原序
先生曰余扵天下為不賤焉竊念臧文仲既歿其言立
扵世曹子桓云立德著書可以不朽杜元凱言德者非
所企及立言或可庶幾故戶牖懸刀筆而有述作之志
矣常笑淮南之假手每蚩不韋之託(原缺一字)由年在志學
躬自搜纂以為一家之言粤以凡庸早賜茅社祚土瀟
湘搴帷抰服早攝神州晩居外相文案盈前書幌未輟
俾夜作晝勤亦至矣其間屢事玄言亟登講肆外陳玉
鉉之文内宏金疊(案疊疑罍)之典從乎華隂之市廢乎昌言
之說其事一也六戒多務千乘糺紛夕望湯池觀仰月
之勢朝瞻美氣眺非煙之色替扵筆削其事二也復有
西園秋月岸幘舉柸左海春朝連章離翰雖有欣乎寸
錦而久棄扵尺璧其事三也而體多羸病心氣頻動卧
治終日睢陽得善政之聲足不跨鞍聊城有却兵之術
吾不解一也常貴無為每嗤有待閒齋寂寞對林泉而
握談柄虛宇遼曠玩魚鳥而拂叢蓍愛靜心彰乎此矣
而候騎交馳仍麾白羽之扇兵車未息還控蒼兕之軍
此吾不解二也有三廢學二不解而著書不息何哉若
非隱淪之愚谷是謂高陽之狂生者也竊重管夷吾之
雅談諸葛孔眀之宏論足以言人世足以陳政術竊有
慕焉老氏有言知我者希則我者貴矣有是哉有是哉
裴幾原劉嗣芳蕭光侯張簡憲余之知己也伯牙之琴
嗟綠綺之長廢巨卿之驥驅白馬其安歸昔為爼豆之
人今成介胄之士智小謀大功名其安在哉盖以金樓
子為文也氣不遂文文常使氣材不值運必欲師心霞
間得語莫非撫臆松石能言必解其趣風雲元感儻獲
見知今纂開闢已来至乎耳目所接即以先生為號名
曰金樓子盖士安之元晏稚川之抱朴者焉
金樓子目錄
梁元帝自序一篇
金樓子十五篇(内二南五霸篇有錄無書)
興王篇一
箴戒篇二
后妃篇三
終制篇四
戒子篇五
聚書篇六
二南五覇篇七
說蕃篇八
立言篇九上
立言篇九下
著書篇十
捷對篇十一
志怪篇十二
雜記篇十三上
雜記篇十三下
自序篇十四
