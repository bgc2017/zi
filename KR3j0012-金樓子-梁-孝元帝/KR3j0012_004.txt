金樓子卷四梁孝元皇帝撰
立言篇九上(案目錄有立言上下原本合為一篇其散見複出者猶有上下之名謹參)
(考分之如左)
案祭法天子諸侯宗廟皆月祭之又有月令皆薦新並
云先薦寢廟此皆是月祭正文國語云古者先王月祭
日祀雖諸侯不得祖天子而宗廟在都匈奴未滅拊心
長呌萬恨不追昔魯國孔氏有仲尼車輿冠服漢眀帝
錫東平王蒼光烈皇后假髻(按後漢書作紒注周禮追師掌為副編鄭元云副婦)
(人首服三輔謂之假紒)帛(按後漢書注續漢書帛字作阜)巾衣一篋王沈集稱日
磾垂泣於甘泉之畫掦雄顯頌於麒麟之圖遂畫先君
先妣之像傅咸集畫讃曰敬圖先君先妣之容像畫之
丹青曹休畫其父像對之流泣誠可悲也陸機有丞相
像讃大司馬夫人像讃即其列焉竊尋孝經所說必稱
先王蓋是先王之行不敢以不行也伏見臺内别造至
敬殿甘旨百品月祭日祀又為寢室昏定晨省如平生
焉先帝朔望盡哀慟哭又宣脩容奉造二親像朝夕禮
敬虔事孜孜四十年中聿脩功德追薦繼孝丁蘭無以
尚此繹竊慕考妣之盛則立尊像供養於道場内設花
幡燈燭使僧尼頂禮正以烏鳥之心係戀罔極不厭丁
年之内遭此百憂一同見似甘心殞越雖復於禮經無
文家門之内行之已久故月祭日祀用遵祭法車輿篋
衣謹同魯聖止令朋友知余此心潘岳賦云太夫人御
板輿乘(按文選作升)輕軒柳垂隂車結軌或宴于林或宴于
沚(按文選作或禊於汜)兄弟斑白兒童稚齒稱福(按文選作萬)夀以獻
觴或一懼而一喜嗟夫天下之至樂唯斯而已矣天下
之至樂唯斯而已矣忽忽窮生百年之内曷由復如此
矣痛矣過隙哀哉逝川淚盡而繼之以血不知復何從
陳也
與人善言煖於布帛傷人以言深於矛戟贈人以言重
於金石珠玉觀人以言美於黼黻文章聽人以言樂於
鍾鼓琴瑟儉約之德其義大哉齊之遷衛於楚邱也衛
文公大布之衣大帛之冠務材訓農敬教勸學元年有
車三十乘季年三百乘也豈不宏之在人
明月之夜可以遠視不可以近書霧露之朝可以近書
不通以遠視人才性亦如是各有不同也
君子無邑邑(按邑悒古通)於窮無忽忽(按大戴禮作勿勿)於賤譽之
而不加勸非之而不加沮定外内之分夷平榮辱之心
立不易方斯有恒也
夫言行在於美不在於多出一美言美行而天下從之
或見一惡意醜事而萬民違之可不慎乎易曰言行君
子之樞機樞機之發榮辱之主也昔成湯教民去三面
之網而諸侯向之齊宣王活釁鐘之牛而孟軻以王道
求之周文王掘地得死人骨哀憫而收葬而天下嘉之
也
易言不恒其德或承之羞論語言無恒之人不可卜筮
故知人之為行不可不恒詩言無恒之人其如飄風胡
不自南胡不自北者也般輸不為拙工改繩準逄羿不
為拙射變弦筈君子懷道德之有檢詩云如月之恒如
日之升孔子稱大哉中庸之為德其至矣乎又曰君子
之道忠恕而已矣
伯樂教其所憎者相千里馬其所愛者相駑馬千里之
馬不時有其利緩駑馬日售其利急所謂下言而上用
者也
君子以宴安為鴆毒富貴為不幸故溺於情者忘月滿
之虧在乎道者知日損之為貴斯固誹謗之木唐虞之
道興瓊瑤之臺辛癸之祚亡在酣歌終日求數刻之歡
躭滛長夜騁亡歸之樂而或四知必顯五美常在譬金
舟不能凌陽侯之波玉馬不能偶騏馵之跡是猶炙冰
使燥清柿令熾不可得也夫驕奢者衆縱逸日多如輕
埃之應風似宵蟲之赴燭也玉不琢不成噐人不學不
知道若雖有天縱會無學術猶若伯牙空彈無七弦則
不悲王良失轡處駟馬則不疾晉平公問師曠曰吾年
已老學將晩耶對曰少好學者如日盛陽老好學者如
炳燭夜行追味斯言可為師也淮南言蕭條者形之君
寂寞者身之主又云教者生於君子以被小人利者興
於小人以潤君子孟子言禹惡旨酒而樂善言又云若
我得志不為食前方丈妾數百人斯言至矣故原憲之
緼袍賢於季孫之狐貉趙宣之肉食旨於智伯之芻豢
(案原本缺三字)子之銀佩美於虞公之垂棘(案鹽鐡論貧富篇云趙宣孟之魚食)
(甘於智伯之芻豢子思之銀佩美於虞公之垂棘似此文所本原缺三字疑當作魯子思下子字上下有脱文)
(趙盾食魚事見公羊肉食與芻豢無别疑亦魚飱之訛今未敢輙改姑仍其舊)驕滛之理豈可
恣歟人非有柳下延陵之才蒙莊柱史之志其以此者
蓋有以焉雖復拔山蓋世之雄回天倒地之力玉几為
樽金湯設險驪山無罪之囚五嶺不歸之戍一有驕奢
三代同滅䥴金石者難為力摧枯朽者易為功居得其
勢也
哲人君子戒盈思冲者何也政以戒懼所不睹恐畏所
不聞况其甚此者乎夫生自深宫之中長於婦人之手
憂懼之所不加寵辱之所未至粤自齠齓便作邦君其
天姿卓爾則河間所以高步窮兇極悖廣川所以顯戮
致之有由者也錫瑞蕃國執玉秉圭春朝則驅馳千乘
秋謁則儀(按儀下疑脱一字)百辟江都廣川可以意者耳請論
之一曰驕二曰富三曰媱四曰忌幼饗尊貴驕也名田
縣道富也歌鍾盈室媱也殺戮無辜忌也夫刑罰不中
則民無所措手足况倍此者邪夫貴而不驕者鮮矣驕
而輕於憲網富則恃於金寳媱則感於昏縱忌則輕於
生殺既不知稼穡之艱難又不知民天之有本徒見珠
璣犀甲之翫金錢翠羽之竒動容則燕歌鄭舞顧盼則
秦筝齊瑟謂與椿鵠齊齡寧知蕣華易晩覆其宗社曾
不三省損其身名不逄八議異矣哉古之欲眀眀德於
天下者先治其國欲治其國者先齊其家欲齊其家者
先修其身欲修其身者先正其心欲正其心者無為不
善而怨人刑已至而呼天身不善而怨人不亦反乎刑
至而呼天不亦晩乎太公曰夫為人惡聞其情而喜聞
人之情惡聞已之惡喜聞人之惡是以不必治也
鳥與鳥遇則相躅獸與獸遇則相角馬與馬遇則趹踶
愚與愚遇則相傷(按太平御覧引此叚作馬與馬遇則趹踶相傷愚與愚遇則五字疑衍)
天之生此物多其力而少其智智者之謀萬有一失狂
夫之言萬有一得是以君子取狂夫之言補萬得之一
失也行人不休息於松柏而止於楊柳者以松栢有幽
僻之窮楊柳有路側之勢故也
君子當去二輕取四重言重則有法行重則有德貎重
則有威好重則有觀言輕則招罪貎輕則招辱
周公沒五百年有孔子孔子沒五百年有太史公五百
年運余何敢讓焉但水至清則無魚人至察則無徒斯
言至矣正當不窮似智正諫似直應諧似優穢德似隱
嘗謂人曰諸葛武侯桓宣武並翼贊王室宣威遐外此
鄙夫之所以慕也董仲舒劉子政深精洪範妙逹公羊
鄙夫之所以希也榮啓期擊磬縱酒行歌斯為至樂鄙
夫之所以重也何者請試論之夫以武侯之賢宣武之
智自天祐之蓋有以然也(按此下疑有缺文)假使逄文眀之后
值則哲之君不足為鄙夫扶轂豈青紫之可望邪東方
鼠虎之諭斯得之矣及仲舒之學術子政之探微見重
元光之初聲高建始之末通宵忘寐終日下帷不有學
術何以成噐川溜决石可不勉乎馳光不留逝川倏忽
尺石為寳寸隂不惜文武二途並得儔匹啓期擊磬彼
獨何人寧止伯鸞之詩將同威輦之詠一以我為馬一
以我為牛莊周往矣嗣宗長逝吾知宇宙之内更有人
哉
天下一致而百慮同歸而殊途何者夫儒者列君臣父
子之禮序夫婦長幼之别墨者堂高三尺土階三等茅
茨不剪采椽不斵冬日以鹿裘為禮盛暑以葛衣為貴
法家不殊貴賤不别親疎嚴而少恩所為法也名家苛
察儌倖檢而失真是謂名也道家虚無本因循為務中
原喪亂實為此風何鄧誅于前裴王滅於後蓋為此也
裴幾原問曰西伯拘而闡周易仲尼厄而作春秋孫子
之遇龐涓韓非之值秦后虞卿窮愁不韋遷蜀士嬴疾
行夷齊潛隐皆心有不悦爾乃著書夫子實尊千乘褰
帷萬里地得周旦聲齊燕奭豪匹四君威同五伯玳簮
之客鴈行接踵珠劍之賓肩隨鱗次下帷著書其義何
也殊為牴牾良用於邑予答曰吾於天下亦不賤也所
以一沭三握髮一食再吐哺何者正以名節未樹也吾
嘗欲稜威瀚海絶幕居延出萬死而不顧必令威振諸
夏然後度聊城而長望向陽關而凱入盡忠盡力以報
國家此吾之上願焉次則清酒一壺彈琴一曲有志不
遂命也如何脱略刑名蕭散懷抱而未能為也但性過
抑掦恒欲權衡稱物所以隆暑不辭熱凝冬不憚寒著
鴻烈者蓋為此也又問之曰子何不詢之有識共著此
書曷為區區自勤如此予答曰夫荷旃被毳者難與道
純綿之緻密羹藜含糗者不足論大牢之滋味故服絺
綌之凉者不苦盛暑之鬱煩襲貂䝖之煖者不知至寒
之凄愴予之術業豈賓客之能闚斯蓋以莛撞鍾以蠡
測海也予嘗切齒淮南不韋之書謂為賓遊所製每至
著述之間不令賓客闚之也
余見宰人嘆曰伊尹與易牙同知調鼎而有賢不肖之
殊既而嘆曰無識之徒尚以伊尹方易牙余何有哉退
而復嘆曰碧盧似玉猗頓别之白骨似牙離婁别之猗
頓離婁千年不會遇牙骨之怨何時當彌余見人為鮓
嘆曰龍之為物也謂之四靈而亦為鮓魚之為物謂之
五協而又為鮓抑乃有莘之調鼎瀟湘之開國歟退而
復嘆曰靈龜五色似玉金不免為臛余何有哉余何有
哉
飽食高卧立言何求焉修德履道身何憂焉居安慮危
戚也見險懷懼憂也紛紛然榮枯寵辱之動也人其能
不動乎仲尼其人也抑吾其次之有佞而進有退(按此下疑)
(冇脱文)其寧退乎予不喜游宴淹留每宴輙早罷不復沾
酌矣
太虚所以高者以其輕而無累也人生苟清而無欲則
飄飄之氣凌焉
𢷬衣清而徹有悲人者此是秋士悲於心𢷬衣感於外
内外相感愁情結悲然後哀怨生焉苟無感何嗟何怨
也
長沮浴桀溺問焉今日浴佳耶曰佳長沮曰浴湏浴其
内而後其表五臟六腑尚有未㓗四支八體何為者耶
夫浴者將使表裏潔也内苟含瑕何遽浴耶
孔子東游見兩小兒相闘一兒曰我以日初出去人近
一兒曰日中近一兒曰初日如車蓋至中裁如盤盂豈
不近者大遠者小一兒曰日初出滄滄涼涼至日中有
如探湯此非遠者凉近者熱耶孔子亦不知日中天而
小落扶桑而大為政亦如是矣湏日用不知如中天之
小也湏赫赫然此蓋落日之治不足稱也
居家治理可移於官何也治國湏如治家所以自家刑
國石奮之為家可矣若謂治國異治家者則條章不治
民無依焉故治國者親民若治家也心不可欺物不可
示物不欺不示得其衷也欺之則物不信示之則民驕
矣自家刑國自國刑家可無失矣
見善則喜聞惡則憂民之情也苟無憂喜其惟聖人乎
若無喜而不喜無憂而不憂蓋何足稱也
白鳥蚊也齊桓公卧於栢寢謂仲父曰吾國富民殷無
餘憂矣一物失所寡人猶為之悒悒今白鳥營營饑而
未飽寡人憂之因開翠紗之幬進蚊子焉其蚊有知禮
者不食公之肉而退其蚊有知足者&KR2820;公而退其蚊有
不知足者遂長噓短吸而食之及其飽也腹腸為之破
潰公曰嗟乎民生亦猶是乃宣下齊國脩止足之鑒節
民玉食節民錦衣齊國大化
夫闘者忘其身也忘其親者也行湏臾之怒而闘終身
之禍然而為之是忘其身也
入是國也言信乎羣臣則可留也行忠乎羣臣則可仕
也澤乎百里則富可安也
鳳無司晨之善麟乏警夜之功日月不齊光參辰不並
見冰炭不同室粉墨不同橐有之矣
古語云不鑒於鏡而鑒於人鑒鏡則辨形鑒人則懸知
善惡是知鑒於人勝鑒乎鏡矣
楚王之食楚也故愛楚四境之民越王之食越也故愛
越四境之民天子之食天下也吾是以知兼愛天下之
民矣
成瓦者炭而瓦不可以得炭潤竹者水而竹不可以得
水蒿艾有火不燒不燃土中有水不掘無泉百梅能使
百人酸一梅不足成味也
孔文舉言武王伐紂而懸之白旗漢祖入關子嬰不死
武王歴年止有白魚之瑞漢祖祥應其瑞不一是則漢
祖優而武王劣也殷洪遠云魏武興師本由親舉漢祖
初起本是亂兵此則魏武優於漢帝蔣子通言漢祖取
天下如登山光武取天下如走丸當尋邑百萬震(案震疑當)
(作振)古未聞滹沱河冰身面流血豈其易也凡如此例有
書不如無書委之煨燼於事為宜矣
往者承華殿灾詔問高堂隆此何灾隆曰殿名崇華而
為天災所除是天欲使節儉勿復興崇華之飾也
君子有三患未之聞患弗得聞既聞之患弗能學既學
之患弗能行君子有四耻有其位無其言君子耻之(按此)
(下疑脱有其言三字)無其行君子耻之既得之又失之君子耻之
地有餘而民不足君子耻之
制將之法必使弛張從時事疑則争生勢侔則亂起所
以蕭樊被於縲絏信布見於誅夷馭將之間可不深慎
之
夫陶犬無守夜之警瓦雞無司晨之益塗車不能代勞
木馬不中馳逐勢者君之輿威者君之策臣者君之馬
民者君之輪勢固則輿安威定則策勁臣從則馬良民
和則輪利
獵猛虎者不於北園(案園原本作苑謹據下文校改)釣鯨鯢者不於南
池(按池原本作河謹據下文校改)何則園非猛虎之藪池非鯨鯢之處
也責罷者以舉千鈞督跛者以及走兔驅騏驥於庭求
猿猱於檻猶倒裘而索領也
諸子興於戰國文集盛於二漢至家家有製人人有集
其美者足以叙情志敦風俗其弊者秪以煩簡牘疲後
生往者既積來者未已翹足志學白首不遍或昔之所
重今反輕今之所重古之所賤嗟我後生博逹之士有
能品藻異同刪整蕪穢使卷無瑕玷覽無遺功可謂學
矣
夫聰明疏通者戒於太察寡聞少見者戒於壅蔽勇
猛剛強者戒於太暴仁愛温良者戒於無斷也
世有習干戈者賤乎爼豆修儒行者忽行武功范寗以
王弼比桀紂謝混以簡文方赧獻季長有顯武之論文
莊有廢莊之說余以為不然余以孫吳為營壘以周孔
為冠帶以老莊為歡宴以權實為稻糧以卜筮為神明
以政治為手足一圍之木持千鈞五寸之楗制開闔總
之者明也
顔回希舜所以早亡賈誼好學遂令速殞揚雄作賦有
夢腸之談曹植為文有反胃之論生也有涯智也無涯
以有涯之生逐無涯之智余將養性養神獲麟於金樓
之制也
夫石田不生五榖構山不游麋鹿何哉以其無所因也
故龍藉風而飛龜由火而兆有其資焉常善利物無棄
人也富貴不可以傲貧賢明不可以輕暗夷吾侈而鮑
叔廉其性不同也張竦㓗而陳遵汚其行不齊也然而
終能相善者蓋無棄人之謂也
或說人須才學不資矜素(按此句疑誤)余謂不然昔孔文舉
有言三人同行兩人聰雋一夫底下饑年無食謂宜食
底下者譬猶蒸一猩猩煑一鸚鵡耳此蓋悖道之言也
寧有是乎禰衡云荀彧彊可與語餘人皆酒瓮飯囊魏
時劉陶語人曰智者弄愚人如弄一丸於掌中
晉中朝庾道季云廉頗藺相如雖千載死人凛凜如有
生氣曹攄李志雖久在世黯黯如九泉下人皆如此便
可結繩而理並抑抗之論也
魏長高有雅體而才學非所矜初官出虞存嘲之曰與
卿約法三章談死文筆刑商略底罪魏怡然而笑無忤
於色更覺長高之為高虞存之為愚也
卞彬為禽獸决錄云羊滛而狠猪卑而攣鵝頑而傲狗
險而出(按太平御覽引齊卞彬禽獸决錄曰羊性滛而狠猪性卑而攣狗性險而出皆指斥當時貴勢)
(羊滛狠謂吕文顯猪卑攣謂朱隆之狗險出謂吕文庶也無鵝頑而傲句)皆指斥貴勢其蝦
蟇科斗賦云紆青拖紫出入苔中以比當時令僕也科
斗唯唯羣浮闇水唯朝繼夕聿役如鬼比令史咨事也
非不才也然復安用此才乎
蕭賁忌日拜官又經醉自道父名有人譏此事賁大笑
曰不樂而已何妨拜官温酒之談聊慕言在了無怍色
賁頗讀書而無行在家徑偷祖母袁氏物及問其故具
道其母所偷祖母乃鞭其母出貨之所得餘錢乞問乃
估酒供醉本名渙兄弟共以其憸因呼為賁此人非不
學然復安用此學乎
世人有才學不勝朋友而好作文章苦辱朋友此謂學
螳蜋之鈇運蛣蜣之甲何足以云吾少讀兵書三十餘
年搜纂數千止為一帙菁華領袖備在其中性頗尚仁
每宏解網重囚將死或許伉儷自看城樓夜寒必綈&KR0008;
之賜狴牢併遣犴圉空虚盗者更鳴還取將軍之帳姦
夫改往復錫舍人之車由來此事差非一揆但性頗狷
急或有不堪不欲藴蓄胷襟湏令豁然無滯將令士庶
文武見我所懷兵法軍令省而不煩此言當矣乃為法
三章一曰叛者去燕就楚從魏入韓說趙王之隂謀燒
鄴都之倉廪故曰叛者死二曰不附夫不附者功成欲
受其祿事亂欲避其禍玉節猶建或可畏威金湯倘覆
急湏犇走雖招厚祿常嘆脂膏空加隆遇不酬國士當
小寇馮陵勤王以及豈可見拒抑掦横議出入異辭故
曰不附者死三曰違令麾之不進鼓之不止應追白虎
反入青龍我舉正正之旗彼往亭亭之地我攻却月彼
向横雲百萬之師復何益也然而李廣數竒或非深失
龐涓戰死偶值伏兵故曰違令者抵辠
曾子曰昔楚人掩口而言欲以說王王以為慢遂加之
誅衛太子以紙閉鼻漢武帝謂聞已之臭又致大辠二
者事殊而相似時異而怨同
立言篇九下
魏明修許昌宫作景福承光永寧昌宴百子延休諸殿
築建神芝觀又作長夀康樂永休宜昌諸堂建承露鎜
(按三國志作盤)穿虞淵池激引流川蛟龍吐水珍木芳草周環
後庭嗚呼足稱過差者矣
老子云生之徒十有三死之徒十有三而人莫能向生
之徒也夫水之性也寂寥長邁此其本性也其波濤鼓
怒頽山穴石蓋有以云耳
金罇玉杯不能使薄酒更厚鸞輿鳳駕不能使駑馬健
捷有是哉右手吹竽左手擊節必不諧矣
吕覽云衣人在寒食人在饑陳思王云投虎千金不如
一豚肩寒者不思尺璧而思襁衣足也
千里之路不可别以準繩萬家之邦不可不明曲直
凡為善難任善易奚以知之今與驥俱走人不勝驥矣
若夫居于車上驥不勝人矣夫人主亦有車無去其車
則衆善皆盡力竭能矣
秋早寒則冬必煖春雨多則夏必旱天地不能兩而况
於人乎
天道圜而地道方何以說天道之圜也精氣一上一下
圜周復襍無所稽留故曰天道圜何以說地道之方也
萬物殊類殊形皆有分職故曰地道方
夫以衆勇無所畏乎孟賁矣以衆力無所畏乎烏獲矣
以衆視無以畏乎離婁矣以衆智無以畏乎堯舜矣此
君人者之大寳也
有以乘舟死者欲禁天下之船有以用兵喪其國者欲
偃天下之兵譬之若水火能善用之則為福不能善用
則為禍義兵之為天下良藥也亦大也
夫吞舟之魚不游清流鴻鵠高飛不就茂林何則其志
極遠牛刀割鷄矛戟採葵甚非謂也
昔有假人於越而救溺子越人雖善游子必不生矣失
火而取水於海海水雖多火必不滅矣遠水不可救近
火也
夫犇車之士上無仲尼覆車(案覆車據下文疑當作覆舟與上犇車對文)之
士下無伯夷故號令者國之舟車也安則廉貞生危則
争鄙起矣
管仲有言無翼而飛者聲也無根而固者情也然則聲
不假翼其飛甚易情不待根其固非難以之垂文可不
慎歟
古來文士異世爭驅而慮動難固鮮無瑕病陳思之文
羣才之雋也武帝誄云尊靈永蟄明帝頌云聖體浮輕
(案此下疑應疊浮輕二字與下文作對句)有似於蝴蝶永蟄可擬於昆蟲施
之尊極(按太平御覽作德)不其嗤乎
夫翠飾羽而體分象美牙而身喪蚌懷珠而致剖蘭含
香而遭焚膏以眀而自煎桂以蠧而成疾並求福而得
禍衣錦尚褧惡其文之著也
夫辟狸之不可使搏雞甝牛之不可使捕鼠今人才有
欲平九州并方外責之以細事是猶用鈇斤翦毛髮也
夫據榦窺井雖通視不能見其情借明於鏡以照之則
分寸可察也吞舟之魚蕩而失水則制於螻蟻離其處
也猿狖失木擒於狐狸非其所也故十圍之木持千鈞
之屋五寸之楗制九重之城豈其才之足任哉所居得
其要也
子曰耳聽者學在皮膚心聽者學在肌肉神聽者學在
骨髓也
翟人以豐狐元豹之皮獻晉文帝嘆曰皮美以自辠人
有積醉寐亡裘者宋君曰醉足亡裘乎答曰桀醉亡天
下而况裘乎
有人謂中行文子曰此嗇夫也公何不就其舍文子曰
吾嘗好音此人遺我鳴琴吾嘗好佩此人遺余玉玦非
愛吾以禮者也
子曰滌杯而食洗爵而飲可以養家客未可以饗三軍
兕虎在後隋珠在前弗及掇珠先避後患聞雷掩耳見
電瞑目耳聞所惡不如無聞目見所惡不如無見火可
見而不可握水可循而不可毁故有象之屬莫貴於火
有形之類莫尊於水身曲影直者未之聞也
用百人之所能則百人之力舉譬若伐樹而引其本千
枝萬葉莫能弗從也
剥牛皮鞹以為鼓正三軍之衆然為牛計不若服軛狐
白之裘天子被之在廟堂為狐計不若走於平澤行合
趣同千里相從趣不合行不同對門不逢也
江出岷山河出崑崙涇出王屋潁出少室漢出嶓冢分
流同注於東海出則異所歸者同也
登高使人欲望臨深使人欲闚處使然也射則使人端
釣者使人恭事使然也或吹火而然或吹火而滅所以
吹者異也
善為民者樹德不善為民者樹怨然政不必然也專用
聰明事必不成專用晦昩事必有悖一明一晦得之矣
殷亡焚衆噐皆盡唯琬琰不焚君子則唯仁義存而已
矣
夫一妻擅夫衆妾皆亂一臣專君羣臣皆弊其可忽哉
人莫不左畫方右畫圓(按此下疑有缺文)以骨去螘螘愈多以
魚敺蠅蠅愈至弓矢不調則羿不能中也六馬不和則
造父不能致遠士民不親則湯武不能必勝夜光之璧
黃彛之尊始乃中山之璞溪林之榦及良工琢磨則登
廟廊之上矣加脂粉則宿瘤進蒙不潔則西施屏人之
學也亦如此豈可不學邪世莫學馭龍而學馭馬莫學
治鬼而學治人先其急脩也若使南海無采珠之民崑
山無破玉之工則明珠不御於椒室美玉不佩乎褘裳
也
鋸齒不能咀嚼箕口不能别味榼耳不能理音樂屩鼻
不能逹芬芳畫月不能摴望舒之景床足不能有尋常
之步跨孺子之竹馬不免於勞脚剥玉蚌之盈案無解
於虚腹圖敖倉以救饑仰天漢以解渴指水不能赴其
渴望冶不能止其寒陶犬無守夜之警瓦鷄無司晨之
益塗車不能代勞木馬不能馳逐皆所忽也(按此句疑有誤)亦
猶草木有龍膽狗脊虎掌麞牙而非四獸也
雨以時降則謂之甘及其失節則謂之苦秦氏書懸衡
石王莽夜御燈火庶事彌以亂矣
菁茅薪草也書尊其貴王雎野鳥也詩重其辭羊鴈賤
畜也禮見其質藂棘鄙木也易以定刑所謂常善救物
故無棄財而况人身取人誠如是也(按自羊雁至是也原本誤於捷對篇)
(複見又缺菁茅四句詳考文義宜屬此篇謹校正)
阿膠五尺不能止黃河之濁弊車徑尺不足救鹽池之
泄
殷洪遠云周旦腹中有三斗爛腸(按原本云作念旦作恒腹下無中字謹據)
(曾慥類說校改)桓元子在荆州耻以威刑為政與令史杖上捎
雲根下拂地足余比庶幾焉詩云宜民宜人受禄於天
書稱立功立事可以永年君子之用心也恒湏以濟物
為本加之以立功重之以修德豈不美乎
楚人畏荀卿之出境漢氏追匡衡之入界是知儒道實
有可尊故皇甫嵩手握百萬之衆而不反豈非儒者之
貴乎
摯虞論邕元表賦日通精以整思元博而贍元表擬之
而不及余以為仲治此說為然也(案此段疑有缺文)
蔡邕言忠臣不用用臣不忠善言不入入言不善罪人
無刑刑人無罪傅元言寵臣大病(案此病字疑柄之訛)其君則病
寵臣過隆其君則聾王良造父不能同車而馭伯喈叔
夜不可並琴而彈是知人君不可分權也人君當以江
海為腹林藪為心使天下民不能測也徒有其聲而無
其實若魚目之珠入市而損價斵冰為璧見日而銷也
王懷祖之在會稽居喪每聞角聲即洒掃為逸少之弔
也如此累年逸少不至及為掦州稱逸少罪逸少於墓
所自誓不復仕焉余以為懷祖為得逸少為失也懷祖
地不賤乎逸少頗有儒術逸少直虚勝耳才既不足以
高乎物而長其狠傲隱不違親貞不絶俗生不能養死
方肥遯能書何足道也若然魏勰之善畫綏明之善棋
皆可凌物者也懷祖構怨宜哉主父偃之心蘇季子之
歎自於懷祖見之
堯問舜紫舌之民不可與語若何舜曰君若遠鑑必知
通塞紫舌之民何難合同余以為善對故管仲曰放老
馬得迷道隨螘壤得水穴也
韓昭侯使吏行縣之南門外有黃犢食苖昭侯下令曰
當苖時禁牛馬入田乃得南門黃犢人以為神
人心不同有如其面昔燕昭重樂毅而惠王疑其能魏
武誅文舉而曹丕收其集劉向劉歆立言相反郗愔郗
超所奉各異而况九族乎百姓乎處於堂之陰而知日
月之次序也見瓶中之晷而知天下之寒暑也鼓不預
於五音而為五音之主水不預於五味而為五味之和
將軍不預於五官而為五官之督也蘭生空谷不為莫
用而不芳舟在江海不為莫乘而不浮先針而後縷可
以成帷蓋先縷而後針不可以成衣服有是哉
公沙穆曰居家之方唯儉與約立身之道唯謙與學世
人有忿者題其門為鳳字彼不覺大以為欣而意在凡
鳥也有寄㯽榔與家人者題為合子蓋人一口也人有
罵奴而命名風者凡蟲也如此皆為聽察焉(按自阿膠五尺至為)
(聽察焉十一叚原本誤入捷對篇别卷載殷洪遠以下三段又標金樓子立言下之目詳考文義皆應屬此篇)
(謹校正)
夫目察秋毫不見華嶽耳聽宫徵不聞雷霆君子用心
必湏普也故麋鹿成羣虎豹所避衆鳥成列鷹隼不遊
若臨事方就則不舉矣渴而穿井臨難鑄兵並無益也
非直是矣復湏適時用矣魯人有身善織屨妻善織縞而
徙於越或謂之曰子必窮矣夫屨而履越人跣行夫縞
而冠越人被髮蓋無益矣
夫水澄之半日必見目睫動之半刻已失方圜靜之勝
動誠非一事也
良匠能與人規矩不能使人巧明師授人書不能使人
(按人下疑脱一字)搜尋仞之隴求干天之木望牛跡之水求吞
舟之魚未可得也
曾子曰患身之不善不患人之莫已知丹青在山民知
而求之善珠在淵民知而取之至道在學而人不知就
之惑夫吾假延晷漏常慮奄忽幼好狂簡頗有勤成諸
生孰能傳吾書者使黃巾綠林不能攘奪炎上潤下時
為保持則關西夫子此名方邱東里先生夢中相報
曹植曰漢之二祖俱起布衣高祖闕於微細光武知於
禮德高祖又鮮君子之風溺儒冠不可言敬辟陽滛僻
與衆共之詩書禮樂帝堯之所以為治也而高帝輕之
濟濟多士文王之所以獲寕也高帝蔑之不用聽戚氏
之邪媚致吕后之暴戾果令兇婦肆酖酷之心凡此諸
事豈非寡計淺慮斯不免於閭閻之人當世之匹夫也
世祖多識仁智奮武略以攘暴興義兵以掃殘破二公
於昆陽斬阜賜於漢津當此時也九州鼎沸四海淵湧
言帝者二三稱王者四五若克東齊難勝之寇降赤眉
不計之虜彭寵以望異内隕龐萌以叛主取誅隗戎以
背信軀斃公孫以離心授首爾乃廟勝而後動衆計定
而後行師於時戰克之將籌畫之臣承詔奉令者獲寵
違命犯旨者顛危故曰建武之行師也計出於主心勝
决於廟堂故竇融因聲而景附馬援一見而嘆息諸葛
亮曰曹子建論光武將則難比於韓周謀臣則不敵良
平時人談者亦以為然吾以此言誠欲美大光武之德
而有誣一代之俊異何者追觀光武二十八將下及馬
援之徒忠貞智勇無所不有篤而論之非减曩時所以
張陳特顯於前者乃自高帝動多闊疎故良平得廣於
忠信彭勃得横行於外語有曲突徙薪為彼人(案漢書作亡恩)
(澤)焦頭爛額為上客此言雖小有似二祖之時也光武
神略計較生於天心故帷幄無他所思六竒無他所出
於是以謀合議同共成王業而已光武稱鄧禹曰孔子
有回而門人益親嘆吳漢曰將軍差強吾意其武力可
及而忠不可及與諸臣計事常令馬援後言以為援策
每與諧合此皆明君知臣之審也光武上將非減於韓
周謀臣非劣於良平原其光武策慮深遠有杜漸曲突
之明高帝能疎故張陳韓周有焦爛之功耳黃瓊言光
武創基於冰泮之中用兵於枳棘之地有竒功也或曰
光武之時敵寧有若項羽者余應之曰昔馬援見公孫
述自修飾作邊幅知無大志推羽之行皆較然可見而
胡有疑也仲長公理言世祖文史為勝晉簡文言光武
雄豪之類最為規檢之風世誠以為子建言其始孔明
揚其波公理導其源簡文宏其說則通人之談世祖為
極優矣
一兔走街萬夫爭之由未定也積兔滿市過者不顧非
不欲兔分已定矣雖鄙人不爭故治國存乎定分而已
河上公序言周道既衰老子疾時王之不為政故著道
德經二篇西入流沙至魏晉之間詢諸大方復失老子
之旨乃以無為為宗背禮違教傷風敗俗至今相傳猶
未祛其惑皇甫士安云世人見其書云谷神不死是謂
元牝故好事者遂假託老子以談神仙老子雖存道德
尚清虚然博貫古今垂文述而之篇及禮傳所載孔子
慕焉是也而今人學者乃欲棄禮學絶仁義云獨任清
虚可以致治其違老子親行之言
古之學者為己今之學者為人學而優則仕仕而優則
學古人之風也修天爵以取人爵獲人爵而棄天爵末
俗之風也古人之風夫子所以昌言末俗之風孟子所
以扼腕然而古人之學者有二今人之學者有四夫子
門徒轉相師受通聖人之經者謂之儒屈原宋玉枚乘
長卿之徒止於辭賦則謂之文今之儒博窮子史但能
識其事不能通其理者謂之學至如不便為詩如閻纂
善為章奏如伯松若此之流汎謂之筆吟詠風謠流連
哀思者謂之文而學者率多不便屬辭守其章句遲於
通變質於心用學者不能定禮樂之是非辯經教之宗
旨徒能揚㩁前言抵掌多識然而挹源知流亦足可貴
筆退則非謂成篇進則不云取義神其巧惠筆端而已
至如文者維湏綺縠紛披宫徵靡曼脣吻遒會情靈搖
蕩而古之文筆今之文筆其源又異至如彖繫風雅名
墨農刑虎炳豹鬱彬彬君子卜談四始劉言七略源流
已詳今亦置而弗辨潘安仁清綺若是而評者止稱情
切(案原本作悄叨謹據太平御覽校改)故知為文之難也曹子建陸士衡
皆文士也觀其辭致側密事語更明意匠有序遣言無
失雖不以儒者命家此亦悉通其義也徧觀文士略盡
知之至于謝元暉始見貧小然而天才命世過足以補
尤任彥升甲部闕如才長筆翰善緝流略遂有龍門之
名斯亦一時之盛夫今之俗搢紳稚齒閭巷小生學以
浮動為貴用百家則多尚輕側涉經記則不通大旨苟
取成章貴在悦目龍首豕足隨時之義牛頭馬髀強相
附會事等張君之弧徒觀外澤亦如南陽之里難就窮
檢矣射魚指天事徒勤而靡獲適郢首燕馬雖良而不
到夫挹酌道德憲章前言者君子所以行也是故言顧
行行顧言原憲云無財謂之貧學道不行謂之病末俗
學徒頗或異此或假兹以為技術或狎之以為戲笑若
謂為技術者犁軒眩人皆技術也若以為戲笑者少府
闘獲皆戱笑也未聞彊學自立和樂慎禮若此者也口
談忠孝色方在於過鴻形服儒衣心不則於德義既彌
乖於本行實有長於澆風一失其源則其流已遠其與
不隕穫於貧賤不充詘於富貴不畏君王不累長上不
聞有司者何其相反之甚
王仲任言夫說一經者為儒生博古今者為通人上書
奏事者為文人能精思著文連篇章為鴻儒若劉向楊
雄之列是也蓋儒生轉通人通人為文人文人轉鴻儒
也(按此條原本止有金樓子三字無篇名考文義與前段相類謹附於此)
子思云堯身長十尺眉乃八采舜身長六尺面頷無毛
禹湯文武周公或勤思勞體或折臂望陽或秃骭背僂
聖賢在德豈在貎乎(按此卷原本載金樓子三段一出立言篇一出興王篇此段不標篇)
(名或蒙上立言之目謹附於此)
按周禮筮人氏掌三易夏曰連山殷曰歸藏周曰周易
解此不同按杜子春云連山伏羲也歸藏黃帝也予曰
按禮記曰我欲觀殷道得坤乾焉今歸藏先以坤後乾
則知是殷明矣推歸藏既則殷制連山理是夏書
銘頌所稱興公而已(按此句疑有誤)夫披文相質博約温潤吾
聞斯語未見其人班固碩學尚云贊頌相似陸機鈎深
猶稱碑賦如一
楊泉賦序曰古人作賦者多矣而獨不賦蠶乃為蠶賦
是何言與楚蘭陵荀况有蠶賦近不見之有文不如無
述也
黃金滿筒不以投龜明珠徑寸豈勞彈雀(按自按周禮以下四條原)
(本俱無太平御覽引金樓子有之無篇名考文義似應屬此篇謹附於此)
金樓子卷四
