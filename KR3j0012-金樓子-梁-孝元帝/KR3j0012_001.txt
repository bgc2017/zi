金樓子卷一梁孝元皇帝撰
興王篇一
粤若稽古天皇氏地皇氏人皇氏分有十紀一曰九頭
二曰五龍三曰括提(案春秋元命苞作攝提博雅又作挺提)四曰合雒(案博)
(雅作雄)五曰連通六曰序命七曰修飛(案春秋元命苞作循蜚)八曰
因穆(案春秋元命苞作提)九曰禪通十曰疏訖(案春秋元命苞作仡)容成氏
大庭氏栢皇氏中央氏栗陸氏驪連氏赫蘇氏宗盧氏
祝和氏渾沌氏昊英氏有巢氏朱襄氏葛天氏隂康氏
無懷氏
太昊帝庖犧氏風姓也母曰華胥燧人之世有大跡出
靁澤華胥履之生庖犧蛇身人首有聖德燧人氏沒庖
犧氏代之繼天而王首(案首原本作者今依帝王世紀校改)德扵木為百
王之先都陳至扵共工覇而不已(案此下疑有脱文)
炎帝神農氏姜姓也母曰女登為少典妃遊華陽有神
龍感女登生炎帝人身牛首有聖德以火承木都陳遷
魯嘉禾生醴泉出在位百二十年
黃帝有熊氏號軒轅赤曰帝鴻少典之子姬姓也又姓
公孫少典娶有蟜女附寳見大電光繞北斗樞星照郊
野附寳孕二十月生黃帝龍顔有聖德生而神靈弱而
能言幼而循(案史記作徇索隱曰一作濬)齊長而敦敏成而聰明受
國扵有熊居軒轅之邱廼與炎帝戰扵阪泉之野三戰
然後得行其志屈軼草生庭佞人入則指之又有景星
麟鳳之瑞乃以風后配上台天老配中台五聖配下台
謂之三公置左右大監以治人得寳鼎興封禪帝座扵
元扈之上太一下来(案别卷引此作来下)有大螻如羊帝曰土氣
勝故以土德王在位一百年有四妃生二十五子
少昊帝金天氏一號窮桑二曰白帝朱宣帝黃帝之子
姬姓母曰女節黃帝時有大星如虹下流華渚意感生
少昊扵窮桑是為元囂姓姬氏或云己氏降居江水以
登帝位以金承土都曲阜有鳳鳥之瑞以鳥紀官鳳鳥
氏為司歷正元鳥氏為司分伯趙氏為司至青鳥氏為
司開丹鳥氏為司閉祝鳩氏為司徒睢(案左傳作瞗)鳩氏為
司空(案左傳瞗鳩氏司馬也鳲鳩氏司空也此疑冇脱誤)爽鳩氏為司宼鶻鳩氏
為司事五雉為五工正九扈為九農正天下大治焉
帝顓頊高陽氏黃帝之孫昌意之子母曰女樞金天氏
之末搖光之星貫曰如虹感女樞扵幽房之宫(案别卷作中)
右脅有九色毛生顓頊以水承金始都窮桑徙商邱
帝嚳高辛氏少昊之孫蟜極之子生而神靈自言其名
曰(案原本脱曰字今依帝王世紀校補)夋&KR0008;齒以木承火都亳在位十年
元妃有邰氏女曰姜嫄生后稷次妃有娀氏女曰蕳翟
(案世本竹簡狄)生契次陳鄷(案鄷生民詩疏引大戴記作鋒今刻本作隆)氏女曰慶
都生堯次陬訾(案大戴禮記陬作娵世本又作訾陬)氏女曰常儀生子摯
摯立不善乃立堯
帝堯字放勛一名同成育陶唐氏帝嚳之子伊祁姓也
母曰慶都為嚳妃出觀河渚遇赤龍而孕寄伊長儒家
産甲申歲而生堯丹陵也堯眉八采日角方目足有元
武之字手有三河之文豐下銳上就之如日望之如雲
黃收(案收原本訛作收今依史記校改)純衣彤車白馬冬則鹿裘夏則
絺葛采椽不斵土階三等克明俊德以親九族九族既
睦平章百姓百姓昭眀協和萬邦焦僥氏来獻沒羽常
年之人得神獸若羊名曰獬豸堯乃緝其皮以為帳分
命羲仲和仲日中星鳥以殷仲春日永星火以定仲夏
宵中星虛以正仲秋日短星昴以正仲冬時許耳之子
名曰由字道開一字仲武仲武黃白色長八尺九寸兄
弟七人十九而隱堯欲禪之由乃洗耳是後景星曜扵
天甘露降扵地朱草生扵囿鳳凰止扵庭以&KR0034;莆(案說文&KR0034;)
(作萐述異記莆作蒲宋書符瑞志又作箑脯)蓂莢之瑞都扵平陽命羲仲羲
叔和仲和叔掌四方在位四十一年洪水滔天懷山襄
陵四岳舉鯀治水九年績庸不成五十年乃更咨四岳
得舜乃在璿璣玉衡以齊七政類扵上帝禋扵六宗望
扵山川辨(案古字辨徧通)扵羣瑞(案舜典作神)堯崩乃葬濟隂城廟
居齊郡有栢樹死而更生焉舜攝政二十八年堯乃殂
三年禮畢舜避丹朱扵河南諸侯朝覲訟獄者不之丹
朱而之舜舜曰乃天命也初堯教丹朱棋以文桑為局
犀象為子
帝舜有虞氏龍顔大口圓天日角出額重鼻足履龜文
目重瞳子身長九尺一寸常夢擊天鼓母曰握登早終
瞽瞍更娶生象象傲瞽瞍頑後母嚚咸欲殺舜使舜入
井舜鑿井旁行二十里以孝聞三十而帝堯問可用者
四岳咸舉舜堯扵是降以女娥皇女瑩(案列女傳竹英)配之妻
舜以觀其内使九男與處以觀其外二女不敢以貴驕
事舜親戚甚有婦道堯九男皆益篤舜耕扵歴山歴山
之人皆讓畔耕地得金枝銀節漁扵靁澤上人皆讓居
陶扵河濱河濱噐皆不苦窳一年而所居成聚二年成
邑三年成都堯乃試舜五典百官皆治布五教扵四方
堯乃老使舜攝行天子政廵狩得舉用事卿雲出景星
見西王母使使乘白鹿駕羽車建紫旗来獻白環之玦
益地之圖乘黃之駟綏耳貫胷之民来獻珠蝦既陟帝
位以土承火都平陽命禹為司空棄為后稷契為司徒
咎繇為士垂為共工益為朕虞伯夷為秩宗夔為典樂
龍為納言庶績咸熙羣瑞畢集簫韶九成鳳凰来儀擊
石拊石百獸率舞生子商均不肖舜復禪禹入九疑山
置銅劍一枚化為礫今濟南歴城有祠太陽山有虞氏
三石闕也禹即位後十五年舜乃殂禹讓商均避之陽
城天下不歸商均而之禹初商均一名章鷁
帝禹夏后氏名曰文命字高密母修己山行見流星貫
昴意感又吞神珠薏苡胷坼而生禹扵石坳夜有神光
長扵隴西大夏縣龍角珠庭虎鼻大口兩耳參鏤(案淮南子)
(作漏别卷又作僂)首戴鈎鈐(案别卷作鈞鈴)身長九尺九寸胷有黑子
如玉斗焉手長至膝脛無毛左手中十七黑子為人敏
給克勤其德不違其言可信聲為律身為度乃遂與益
后稷奉帝令諸侯百姓(案史記作奉帝命命諸侯百姓)傷先人父鯀之
功不成受誅乃勞身焦思過門不入而洪水平既陟元
后以金承土都平陽或營安邑薄衣食而致孝扵鬼神
卑宫室而致美扵黻冕陸行乘車水行乘舟泥行乘橇
山行乘檋神鹿出扵河水天錫元圭乾吾國獻裘毛有
五采復薦咎繇扵天將以致禪會咎繇終復薦益禹殂
葬會稽廟中有鐡屧鐡莢石船廟裏有塗山神姑之象
珠璣為帳寳玉琱華諸廟莫及當中山水之盛良辰吉
日羅綺祇服滿橋梁之上皆金翠為飾神又甚靈彼人
所敬初禹娶塗山氏之女生啓三年禮畢益避啟人不
歸益而歸啟一名建一名余母化而為石啟即位伐有
扈氏啟庶兄也夏禹氏絶少康出扵竇之中復禹跡也
成湯姓子名履字天乙狼星之精感黑龍而生高天廣
角隆準手有縱理如印綬之文豐下銳上皙而有鬚長
九尺四寸八肘凡有七號一名姓生二云履長三云瘠
肚四云天成五云天乙六云地甲七云成湯成湯始居
亳從先王居作商誥湯征諸侯葛伯不祀湯始伐之
湯曰汝不能敬命子大伐殛之無有攸赦作湯征政由
伊尹阿衡阿衡欲干湯而無由乃為有莘氏媵臣負鼎
爼以滋味說湯致扵王道湯謂之曰自進非道也乃令
還其本居使人聘迎之五反然後從之任以國政白狼
銜劍有神人身虎首獻玉鏡白狐九尾諸國貢玉盤入
自北門遇女房作女房之歌(案書序作遇女鳩女房)林樹久不花
一旦生如鳳翼湯出見野張網四面祝曰自上下四方
皆入吾網湯曰噫盡之矣乃去其三面祝之曰欲左左
欲右右不用命乃入吾網諸侯聞之曰湯德至矣及扵
禽獸當是時夏桀為虐政滛荒而諸侯昆吾氏為亂湯
乃興師率諸侯伐桀敗扵有娀氏之墟犇扵鳴條之野
乃改正朔服色朝諸侯崩葬扵濟隂亳縣東北郭去縣
三里冡高七尺漢哀帝時遣大司空行湯冡又說曰殷
湯無葬處此言非焉武丁大戊並賢君也
周文王昌狼星之精母曰大任夢長人感已有胎目不
視惡色耳不聽滛聲以胎教之溲扵豕牢生文王龍顔
虎肩身長十尺胷有四乳即位為西伯有雀生鸇扵殷
城隅文王增修政三年四方諸侯皆服崇侯譛之扵紂
紂不納費仲又言扵紂欲誅之紂不從九年春三月率
六州諸侯朝扵殷崇侯虎又譛之紂怒囚文王扵羑里
雖有憂患方修先聖之業廣解六十四卦著其卦詞謂
為周易時謂西伯為聖紂疑而未達長子伯邑考質扵
殷為紂御紂烹之為羹賜文王以試之實聖當不食子
羹文王得而食焉紂笑曰誰謂西伯聖者食其子而尚
不知紂謂西伯曰譛汝者長鼻決耳也文王曰此崇侯
虎之状紂赦文王四十三年春正月庚子朔文王在酆
九州諸侯咸朝五緯聚房心周之分野時有烏銜丹書
集扵周社文王乃獻洛西赤壤之國方千里請除炮烙
之刑紂許焉賜以弓矢鈇鉞使專征天下大悦有鳳凰
銜書而至文王稽首受命是歲即位化被江漢之域以
受命之始年也周武王發望羊高視&KR0008;齒生而有光太
公周公作輔武王渡河伐紂中流白魚躍入舟長一尺
四寸一說云丹鯉未知孰是武王俯取以祭既渡有火
至扵王屋流為烏其色赤其聲魄云是時諸侯不期而
會盟津者入百諸侯皆曰未可乃還歸居一年聞紂昏
亂暴虐滋甚殺王子比干囚箕子太師疵少師強抱其
樂器而犇周戊午師渡盟津諸侯咸會共(案古文共恭通)行天
罰甲子昧爽武王朝至扵商郊牧野乃誓武王左仗黃
鉞右秉白旄紂聞武王来亦發兵七十萬人距武王紂
師雖衆皆無戰心心欲武王亟入及紂師皆倒兵以戰
以開武王武王馳之持太白旗以麾諸侯畢拜武王王
乃揖諸侯諸侯畢從武王至商國商百姓待扵郊扵是
天錫黃鳥之旗遂入至紂死所武王身射之三發而後
下車以輕劍擊之以黃鉞斬紂頭懸之大白之旗肅眘
氏獻石砮楛矢苦庭之國獻文犀紫駞命釋百姓之囚
表商容之閭命南宫括散鹿臺之財發巨橋之粟以賑
貧弱時夷雍之子名伯夷叔齊不食周粟餓扵首陽依
麋鹿以為羣叔齊起害鹿鹿死伯夷恚之而死
漢高祖名季父名執嘉母曰合始入池中浴見玉鷄銜
赤珠名曰玉英吞之有孕昔孔子夢三槐間豐沛邦有
赤蛇化為黃玉上有文曰卯金刀字此其瑞矣帝美髭
髯隆準容受直言好謀多欲平秦楚之難撥亂反正雖
不修文學而性眀達聰自監門戍卒見之如舊初從民
心作三章之約天下既定命蕭何次律令韓信申軍法
張蒼定章程叔孫通定禮儀陸賈造新語又與功臣剖
符作誓丹書鐡劵金匱石室藏之宗廟雖日不暇給規
模宏遠矣
漢太宗恒即位宫室苑囿車騎服御無所增益有不便
輙弛以利民嘗欲作露臺臺基已成將構召匠計之直
百金乃曰百金中人十家之産也吾奉先帝宫室嘗羞
之何以臺為身衣弋綈所幸慎夫人衣不曳地幃帳無
文繡常集上書囊以為殿帷兵器無刃以示敦朴為天
下先葬覇陵皆瓦屋不以金銀銅鐡為飾因山不起墳
南粤尉佗自立為帝召佗兄弟以德懷之佗遂稱臣與
匃奴和親而背約入盜令邊備守不發兵深入恐煩百
姓吳王濞詐病不朝錫以几杖羣臣袁盎等諫雖切常
假借納用焉張武等受賂金錢覺更加賞賜以愧其心
專務以德化民是以海内殷富興扵禮儀斷獄數百幾
致刑措至扵中宗憲帝樞機周密品式備具工巧器械
先代莫及民畏其灋吏奉其職矣
世祖文叔建平元年十二月甲子夜生扵武帝故宫有
赤光照室影如五麟七鳳後望氣蘇伯阿為王莽使至
南陽遥見舂陵城郭曰佳哉美氣鬱鬱葱葱帝美鬚眉
身長八尺七寸脚下有文色如銀印厚一分更始起兵
還舂陵遠望舍内火光赫然屬天夢乘龍登天上珠階
玉闥乃以三千人破王莽百萬衆及即位故能平隗囂
公孫述等在兵既久厭武事常思息肩皇太子嘗問攻
戰之事帝對曰衛靈公問陳扵孔子孔子不對非爾所
及也每旦視事日昃乃罷斷遠方餉異味竒珍功臣高
枕無所誅殺引公卿講經論夜分乃寐太子諫曰陛下
有禹湯之明失彭聃之福願怡愛精神帝曰我自樂之
不為疲也雖身濟大業兢兢如不及故能明慎政體總
覽權綱嘗有獻千里馬者帝曰鸞旗在前屬車在後朕
乘此安之乃以駕鼓車初廵狩舂陵父老曰乞蠲十年
帝曰天下艱難三年已外豈能自保乃蠲三年退勲臣
進文吏身衣大絹色無重采耳不聽鄭衛之音手不持
珠玉之扇無私愛左右無偏恩損池籞廢弋獵賜州國
並皆一札十行成文細書勤約之嘗著瑞火籠賦内外
匪懈百姓寬息戢弓矢散馬牛上(案别卷引此無上字)信止戈為
武也
魏武帝曹操用師大較依孫吳之法而因事設竒量敵
制勝變化如神自作兵書十餘萬言諸將征伐皆以新
書從事臨時义手為節度從令者克捷違教者負敗與
虜對陣意思安閒如不欲戰然及至决機乘利氣勢盈
溢故每戰必克取張遼徐晃扵亡虜之中皆佐命立功
列為名將其餘拔出細微登為牧守者不可勝數是以
創造大業文武並施御事三十餘年手不捨書晝則講
軍策夜則思經傳登高必賦被之管絃皆成樂章才力
絶人手射飛鳥躬擒猛獸嘗扵南皮一日射雉六十三
頭及造宫室繕治器械無不為之法則皆盡其意雅性
節儉不好華麗攻城拔邑得靡麗之物則悉以賜有功
勛勞宜賞不吝千金無功望施分毫不與四方所獻與
羣下共之豫自制送終衣服四篋而已
晉世祖安世少厲高行造次必扵忠恕未曾有過言失
色扵人然而明逹善謀能斷大事暨登大阼之日制強
國御下有禮所以鎮壓内外緝靜四方威惠參洽文武
必舉故天下服焉承魏氏奢侈尅弊之後百姓思古之
遺風帝既謙儉寡慾亦雅識時變臨朝愷悌務崇簡泰
有人餉雉頭裘者即令燒之朝庭輯睦興居可觀故威
服強吳規模宏遠雖饗國未久德洽扵民矣其後惠懷
喪亂中宗東渡所謂五馬俱渡江一馬化為龍者也
宋高祖德輿清簡寡慾嚴整有度未嘗視珠玉輿馬之
飾後庭無紈綺絲竹之音寧州嘗獻琥珀枕光色甚麗
時諸將北征以琥珀治金瘡帝大悦命搗分付諸將平
關中得姚興從女有盛寵以廢事謝晦諫即時遣出財
帛皆在外府内無私藏宋臺建有司奏東西堂施局脚
床銀埿釘帝不許使用直脚床釘用鐡諸主出適遣送
不過二十萬無錦繡金玉内外奉禁莫不節儉後孝武
帝大明中壊帝所居隂室扵其處起玉燭殿與群臣觀
之床頭有土鄣壁上掛葛燈籠廣州所部二千石有獻
入筒細布一端八丈帝既見惡其精麗勞民力即付所
司彈牧守以布還之并制嶺南勿作此布帝素有熱疾
并患金瘡末年尤劇坐卧常須冷物而未能得後人獻
石床帝見喜之寝其上即覺極以為佳乃嘆曰木床猶
用功不少况乃鐫石即還其人亦令毁之帝始遊軍彭
城置酒命紙筆賦詩曰先蕩臨淄寇却清河洛塵華陽
有逸驥桃林無伏輪扵是羣才並作也
宋太祖義隆年十四身長七尺三寸好讀史書善楷隸
能文章温和有人君之德及南面負扆深以子民為先
臺殿堂宇無所改易為吏長子孫居官成姓號明法令
時人謂有建安永平之風每至諸侯王宴集必先論國
家政務自朝訖晡廼設食令此輩稍知饑寒也經廵歴
至上庫謂左右曰此庫内大有錢殊可羨願左右曰此
縣官之物耳何羨願邪帝曰此皆國家之物吾奉先帝
之祀常懼羞之四方豐稔倉粟皆紅省租賦米五錢也
梁高祖武皇帝生而靈異有聖德頸光龍液舌文八字
頂垂帶重邱額照日象有文在手曰武帝并上諱三字
始在髫髮便愛琴書容止進退自然合禮常與兒童鬭
技手無所持躡空而立觀者擊節咸共稱神及遭獻太
后憂哭踊大至居喪之哀高柴不能過也每讀孝子傳
未曾終軸輙輟書悲慟由是家門愛重不使垂堂登扵
晩年探賾索隱窮理盡性究覽墳籍神悟知機讀書不
待温故一閱皆能誦憶所以馳騁古今備該内外辨解
聮環論精堅白沛國劉瓛當時馬鄭上每析疑義雅相
推揖深沉靜默不雜交遊所與往来一時才雋至扵得
人門稱多士居宇精肅常有煙霧垂簾拱帳望者竦然
六義四始尤解禮體登高必賦莫非警策弱冠升朝令
聞籍甚太尉王儉齊國阿衡欽上風雅請為戶曹屬司
徒竟陵王齊室驃騎招納士林待上賓友之禮范雲時
為司徒記室深慕上德自結神遊驅車到門頃日驟至
上嘗旦往報雲雲聞街衢洒掃喚呼清道俄聞笳鼓之
聲雲意天子出幸南苑尋乃上遣通焉心獨怪之未敢
言也上哲扵知人慮無遺事歴司徒法曹祭酒掾會輔
友仁之賦永明九年出為鎮西諷議西上述職行過牛
渚直暴風卒起入泊龍瀆既波浪不可靜登岸逍遥四
望梁山瞻眺墟落見一長老披儒服至揖上曰君龍顔
虎步相不可言天下方亂四海未一安蒼生者其在君
乎上笑之曰觀公長者不容見戱俄而風靜此夕竟届
姑熟永明十年太祖登遐上始承不豫便即言歸輕舟
仍發州府贈遺一無所受齊隋郡王苦留一宿不許得
單艇望星上路犯風冐浪兼行不息雖狂飈地發高浪
天湧船行平正常若安流舟中之人皆稱神異及舟漏
臨沒呌不輟聲鵲頭戍主周達奉上一船犇波就路至
亰不踰二旬自在途便不盥櫛寢食俱廢憔憂易形視
人不識望宅奉諱氣絶良久既葬嘔血數升水漿不入
口者四日憂服之内不服嘗米所資麄麥日中二溢再
拜山陵杖而後起涕淚所灑松為變色及號思廬室未
嘗見齒仍留山陵因欲隱遁太傅宣武王苦諫乃止有
桑門釋僧輝不知從何来也自云有許負之法通名詣
上見而驚曰檀越項有伏龍此非人臣之相貧道所未
見也若封泰山願能見覓上笑而不答此後莫知所之
齊明密敕上為雍州領兵往救新野仍即發引振旅長
途號令清嚴所過秋毫不犯信賞分明士卒咸思盡命
凡公私行旅多停大雷輙逾信次不肯時發上軍浦口
值風起浪生㳂流泝波無敢行者軍直兵啟風浪大不
可冐宜入浦待靜兼應解周何郎神上曰周公瑾何無
忌在昔勤王如我今日亦復何異爾若有靈當令風靜
因打上鼓催進行途未遠便波恬風息扵是利涉常乘
便風漢沔榖貴百姓多饑上賑救乏絶闔境不匱九月
九日上出講武時士女觀者遠近畢至中間忽暴風起
煙塵四合當上所居獨白日清照有紫雲特起始齊高
在府夢著屐(案别卷引此作履)上太極殿三人從一人齊武一
人齊明一人張天地圖而不識意言是太祖子弟及踐
阼嘗與太祖密謀(案别卷引此作燕)謂太祖曰我辛苦得天下
而祚不傳孫我死龍子當得(龍子齊武小名)龍子死當屬阿度
(阿度齊明小名)此後當還卿子孫遂至大覇及太傅援亰邑夜在
越城假寐忽夢見一大人著朱衣牽三匹馬来太傅因
騎一匹騰空半天而墜次衡陽王一馬踴過屋而落後
上騎一匹因化成龍遂飛上天此幽讃神明吉之先見
及受終太祖允恭寳歷臺城内起至敬殿庶羞百品若
殷薦焉其中隋珠和璧圓淵方井侔於宗廟晦朔恒號
慟哽絶躬至寢門若文王之為世子又為奉太祖於鍾
山起大愛敬寺又為奉獻后起大智慶寺即位五十年
至扵安上治民移風易俗度越終古無得而稱焉又作
聮珠五十首以明孝道云伏尋我皇之為孝也四運推
移不以榮落遷貿五德更用不以貴賤革心臨朝端默
過隙之思彌慙垂拱岩廊風樹之悲踰切齊潔宗廟虔
事郊禋言未發而涕零容弗改而傷慟所謂終身之憂
者是之謂也盖虞舜夏禹周文梁帝萬載之中四人而
已
箴戒篇二
末喜桀之妃美扵色薄扵德亂孽無道女子行丈夫志
身常帶劍桀嘗置末喜扵膝上喜謂桀曰羣臣盡憎妾
之貴乃以益慢扵君君威衰令多不從皆以妾為亂君
願賜死桀扵是大怒行苛法賜與嬖妾侈益無度府藏
空虛譽者昌諫者亡羣下杜口莫敢正言造酒池可以
運舟一鼔而牛飲者三千人扵酒池醉而溺死者無數
扵是末喜笑之以為樂
夏桀作為璿臺瑶室象牙之席白玉之床以處之
夏桀滛扵婦人求四方美女積之後宫俳優侏儒狎徒
能為竒瑋戲者聚之扵傍造爛漫之樂
夏桀嘗鑿霍山通扵淵關
夏桀時兩日並出黑光遍天攝提星失其常所伊洛水
竭天雨血月流精火神回禄見扵黔隧
昔夏后既衰妖精竝見蜚虹滿野夷羊在牧
殷帝乙無道為偶人謂之天神與之博令人為行天神
不勝乃戮辱之
殷武乙無道嘗為革嚢盛血仰而射之命曰射天獵扵
河渭之間暴震而死
殷帝紂囚西伯美里西伯乃獻獸黃金目毛如織錦玉
女駭雞犀九江大貝青狐玄豹黃熊白虎因費仲獻紂
紂喜之
殷帝紂滛虐王子比干諫弗聽剖其心十二宂破而觀
之
帝紂垂胡長尺四寸手格猛獸愛妲己色重師涓聲狗
馬竒物充牣後庭使男女躶形相随為長夜之飲時人
為之語曰車行酒騎行炙百二十日為一夜
帝紂時木林之地宵䧟為池池生滛魚取而食之池一
夜而竭得滛魚數百大悦之錫之宫人宫人悉滛亂
帝紂時天雨丹血布及石大者如瓮小者如箕
周厲王好利近榮公大夫芮良夫諫之王怒問衛巫使
監謗者以告則殺之喜曰能弭謗矣召公曰防人之口
甚扵防川川潰傷人人亦如之故近臣盡規親戚補察
瞽瞍教誨耆艾修之王不聽扵是莫敢出言
其先夏后氏衰有二龍止扵夏庭曰余褒之二君也帝
殺而埋其漦三代莫敢視厲王發而觀之使婦人躶而
譟之漦化為元黿後宫未齓者遭之既笄而孕褒姒矣
周幽王嬖愛褒姒褒姒生子伯服廢太子而立之用褒
姒為后褒姒者宣王時歌云皦皦伯服實亡周國宣王
下國内有白服者殺之時褒姒初生父母不養而棄白
服者聞嬰兒啼因取以犇褒後人以姒贖罪因名褒姒
焉
西周君奔秦蹶角受罪遣獻其邑秦受其獻歸其君扵
周周赧王卒降為西武公
秦始皇聞鬼谷先生言因遣徐福入海求玉蔬金菜并
一寸葚
秦二世即位自幽深宫以鹿為馬以蒲為脯
漢昌邑王賀初昭帝崩無嗣霍光徵賀典喪到濟陽求
長鳴雞卵五百枚道買積竹杖過宏農使大奴宋善以
衣車載女子行居道上不素食常私買雞豚漢有三壐
賀受之上前就次不拜初至國都不哭言嗌痛不能哭
後即位二十七日見廢
漢昌邑王賀嘗召皇太后御果下馬使官奴服之
漢昌邑王賀嘗封奴二百餘人常與居禁闥使中府令
高昌奉黃金千斤賜侍中君卿取十妻
漢昌邑王嘗夢青蠅之矢積西階東可五六石以屋板
瓦覆發視之青蠅之矢也以問龔遂遂曰皆宜進先帝
大臣子孫親近以為左右如不忍昌邑故人信用讒諛
必有凶咎願詭禍為福皆放逐之臣當先逐矣
漢昌邑王在藩時有大鳥集扵宫中血汙王坐席其怪
如此
漢昌邑王賀在藩見大白狗戴法冠問左右左右皆曰
不見後即位二十七日見廢
漢哀帝即位寵任董賢均田之制從此墮壊百姓訛言
持籌相驚被髮徒跣而走漢氏衰矣
漢哀帝時董賢母病長安厨給祠具道中過者皆飲酒
為賢治器成奉御乃行賜及蒼頭奴婢人十萬錢
漢桓帝常在南宫長秋和曜殿上作樂
漢桓帝時黃龍千秋萬歲殿皆被災
漢靈帝本侯家宿貧即位常歎曰桓帝不能作家居都
無私錢乃賣官自關内侯虎賁羽林各有差私令左右
賣公卿錢公錢千萬卿錢五百萬
漢靈帝嘗藏寄小黃門常侍錢累數千萬
漢靈帝嘗鑄銅人四列扵蒼龍元武闕外
漢靈帝時鑄四鐘皆受二千斛懸扵玉堂及雲臺殿前
漢靈帝起篳圭靈琨苑以珉玉為壁(案後漢書篳作單琨作昆)
漢靈帝嘗扵西園弄狗著進賢冠帶綬
漢靈帝時作列肆扵後宫使采女販賣更相盜竊鬭爭
之聲聞扵人間帝著商賈服飲宴扵其間
漢靈帝時飬驢數百帝自騎之驅馳遍亰師有時駕四
驢入市裏
漢靈帝時黃巾賊起帝自稱無上將軍耀兵平樂觀上
設九葉蓋蓋皆安九子真金鈴銀珠玉之飾稱是也
漢靈帝時樂城門灾延及北闕度道燒嘉德和曜殿廣
陽門外上屋自壊收天下田畆十錢以治室
魏明帝扵列殿北立八坊諸才人以次第處其中貴人
夫人以上轉南附焉其名擬百官之數帝嘗遊宴在内
魏明帝時徙長安鍾簴駱駝銅人承露鎜(案三國志注作盤下同)
鎜折銅人重不可致留扵覇城大發銅鑄人二號曰翁
仲列坐司馬門外
魏明帝時鑄黃龍鳳凰各一龍高四丈鳳高三丈餘置
内殿前
魏明帝時引榖水過九龍前為玉井綺闌蟾蜍含受神
龍吐流歲首建巨獸魚龍曼延弄馬倒騎如漢西亰之
制
魏明帝起土山扵芳林西北陬使公卿皆負土捕禽獸
置其中羣臣穿方舉土面目垢黑沾體塗足衣冠了烏
以崇旡益其所以不能興國也
魏明帝作延休殿永寧殿昌宴殿
魏齊王芳不親萬機眈滛内寵日延倡優迎六宫家人
留止内房嘗扵芙蓉殿前裸袒相逐又扵凌雲臺曲施
帷見九親婦女芳臨宣曲觀呼小優郭懷袁信使入帷
共飲酒清商令令狐景曰先帝持門戶急今陛下日將
后妃游戱無度乃至共觀為陛下計耳倡優裸袒為亂
恐不可令皇太后聞臣不愛死芳曰我作天子不得自
在耶向使先帝使外人滛内侍子孫豈不衆多太后何
與我事使人縳景燒鐡灼之舉體皆爛
魏齊王芳日延倡優及司馬昭初入朝司馬師將有問
鼎之志芳與左右小臣謀因昭辭殺之勒其衆以退師
昭入芳方食栗優人唱曰青頭雞青頭雞者鴨也芳懼
不敢發
晉惠帝衷為太子時武帝宴羣臣扵式乾殿歡甚衛瓘
被酒拊帝座云此座可惜帝猶不悟乃佯言曰公醉耶
後朝臣多言衷不可立及即位後為趙王倫所簒
晉惠帝昏酒過常每見大官上食有蚶帝慘然作色曰
自今勿復制此糜費人力
宋景和子業孝建之太子也即皇帝位興改制度或取
之前史謝莊為誄宣貴妃文曰贊軌堯門方之漢鉤弋
也帝下莊扵獄乃發貴妃墓縱糞扵孝建冡曰查奴何
意生我孝建多昏縱故查奴之目太后臨卒遣人召帝
帝曰病人間多鬼不可往太后怒曰引刀破我腹那得
生如此兒其不孝皆此類也
宋蒼梧王昱嘗置射雉場二百處翳中帷帳皆綠紅錦
為之金銀鏤弩牙瑇瑁帖箭
宋蒼梧王鈐鑿錐鋸之徒不離左右嘗以槌搥人隂破
左右見之有歛眉者大怒令此人袒膞正立以矛㓨膊
洞過
宋蒼梧王昱嘗扵七月七日乘靈車往新安寺從曇慶
道人飲酒
宋蒼梧王昱嘗飲酒醉扵仁夀殿東阿氊幄中卧時楊
玉夫見昱醉無所知乃與楊萬年同入氊幄中以千牛
刀斬之
齊武帝嘗與王公大臣共集石頭𤇺火樓令長沙王晃
歌子夜之曲曲終輙以犀如意打牀折為數段爾日遂
碎如意數枚
齊武帝内殿則張帷雜色錦複帳帳之四角為金鳳凰
銜九子鈴形如二三石瓮垂流蘇珥羽其長拂地施畫
屏風白紫貂皮褥雜寳枕金衣机名香之氣充滿其中
外讌既畢則環而臥
齊武帝時宫内深密不聞端門鼓漏聲乃置鐘扵景陽
樓上宫人聞鐘則起装餙也
齊武帝有寵姬何美人死帝深悽愴後因射雉登巖石
望其墳乃命布席奏伎呼工歌陳尚歌之為吳聲鄙曲
帝掩嘆久之賜錢三萬絹二十匹
齊武帝數幸琅琊城宫人常從之早發至湖北埭雞始
鳴
齊武帝嘗扵内殿環臥合歌姬舞女奏樂扵帷幔之前
為歡曲則拊几稱佳起哀聲則引巾拭淚
齊武帝時隱靈寺雕飾炫麗四月八日皆往往以宦閽
防門有禮拜者男女不得同日至也僧尼並皆妍少俗
心不盡或以箱簏貯姦人而進之後為覘伺所得並皆
誅死
齊武帝時内人出家為異衣住禪靈寺者猶愛帶之如
初
齊欝林王初欲廢明帝其文則内博士韓蘭英所作蘭
英號韓公總知内事善扵文章始入為後宫司儀
齊欝林王武帝嫡孫嗣位之日與妃何氏書題作一喜
字又作三十許細喜字繞四邊
齊欝林王昭業既嗣位武帝有甘草杖宫人寸斷用之
齊欝林王嘗取武帝衣箱開之有金射雉玻瓈貫納等
悉賜左右
齊欝林王既嗣位嘗夜中與宦者共刺鼠立至曉皆用
金銀釵以金花獸紅綸為𥜗
齊欝林王既嗣位常列胡伎二部夾閣迎奏随意賞賜
動百數十萬
齊欝林王既嗣位賞賜無度武帝庫儲垂盡嘗開生衣
庫與皇后寵姬觀之又給閹人豎子各十數人随其所
欲恣意輦取諸寳器以相剖擊破碎之以為笑樂
齊欝林王時有顔氏女夫嗜酒父母奪之不出入宫為
列職帝以春夜命後宫司儀蘭英為顔氏賦詩曰絲竹
獨在御愁人獨向隅棄置將已矣誰憐微薄軀帝乃還
之
東昏侯寳卷黑色身纔長五尺猛眉出口
齊東昏侯時後宫遭火之後更起仙華神仙玉夀殿刻
畫雕彩青金鉛帶錦幔珠簾窮極巧麗
齊東昏侯以青油為堂名琉璃殿穿針樓在其南最可
觀望上施織成帳懸千條玉佩聲晝夜不絶地以錦石
為之殿北開千門萬戶又有千和香香氣紛馥聞之使
人動諸邪態兼令人睡眠
齊東昏侯初扵宫中取空輦行之繞臺如天子儀服自
捉玉手板金梁路帶
齊東昏侯扵芳樂苑諸樓觀壁上畫男女滛䙝之状又
扵苑中立市大官則每旦進酒肉雜使宫人屠沽
齊東昏侯妃潘氏服御極選珍寳琥珀釧一隻直七千
萬(案南齊書作百七十萬)
齊東昏侯嘗為潘妃御車製襍色錦伎衣綴以金花玉
鏡
齊東昏侯潘妃嘗着裲襠袴
金樓子卷一
金樓子卷一考證
十八頁前四行號思廬室查號恩二字不可解恩字
自屬思字之訛今遵
旨改正
十八頁後五行案樂府有聖郎曲白石郎曲太平廣
記有郎子神諸稱似六朝時亦有以郎名神者然此
字於周瑜為宜于何無忌不甚相合其解字雖有&KR1241;
解一義亦未明晰查南史王僧辨傳有僧辨進師尋
陽夢周何二廟神助天子討賊之語正與此所稱相
合以史文相證郎神或當作二神謹遵
旨攷正加案聲明
