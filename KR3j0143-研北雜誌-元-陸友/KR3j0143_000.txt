研北雜志雜家類三(雜說之屬)
提要
(臣)等謹案研北雜志二卷元陸友仁撰友仁
有墨史已著錄友仁嘗取漢上題襟集所載
段成式語自號研北生因以名其雜著所錄
皆遺文瑣事友仁頗精賞鑒亦工篆隸故關
於書畫古器者為多中亦頗有考證如解李
商隱之金蟾齧鎖句辨徐鍇說文繫𫝊之獮
字禰字互相矛盾援北史證馬定國以石鼓
出宇文周之非引鄭康成之說證𫝊註稱錯
簡之誤皆有可采至謂仉姓出梁四公𫝊不
知孟母先氏仉以王明清字仲言謂本張華
贈何劭詩其言明且清句不知禮記先有此
文則偶然疎舛也徐顯稗𫝊載友仁撰研史
墨史印史不載此書此本出自陳繼儒家繼
儒刻入普秘笈中殊失校讐如皇象天發神
䜟碑字一條上下卷其文複見則顛倒錯亂
可知矣錢曾讀書敏求記稱有柯柘湖校本
項藥師刊本今皆未見也乾隆四十六年十
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
