古今合璧事類備要前集卷五十四
宋謝維新撰
人品門
寵姬
事類外婦(齊悼惠王母為高祖丨丨漢書)旁妻(王禁多娶丨丨禁元后父也)小妻(武帝)
(詔牧乘乘孽子臯之母丨丨不肯隨乘並同上)内寵(齊侯多丨丨内嬖如夫人者六人左僖十七)側
室(卿置丨丨左桓公)專房(寵之丨丨燕霍后𫝊宴專席寵丨丨陳鴻長恨歌𫝊)羅珥(堂高數仞)
(侍妾娟然衣丨紈鳴環丨出聲態者累百房魯上節度使書)巾箱(豈惟炊㸑之勞抑亦丨丨之寵六帖)
列屋(曲眉豐頰清聲而便體秀外而惠中飄輕裾翳長袖粉白黛綠者丨丨而閒居妬寵而負恃爭妍而)
(取憐韓文)比房(鄭公孫穆後庭丨丨數十皆擇稚齒婑媠者以盈之列子)宫中教戰(孫武以兵)
(法見吳王闔閭於是出宫中美人百八十人分為二隊以王之寵姬二人為隊長乃三令五申之於是鼓之左)
(婦人皆大笑復三令五申而鼔之右婦人復大笑孫子斬左右隊長用其次復鼔之前後跪起皆中規矩䋲墨)
(孫子曰兵既整齊惟王所用雖赴水火可也)牀上學涉(石季倫所爱婢十數人季倫常屑沉木香)
(塵末布象牀上使所愛者踐之無跡則賜真珠百琲若有跡者即節其飲食令體輕故閨中相戲曰爾非細骨)
(輕軀那得百琲真珠)強求愛姬(梁氏女有容貌石季倫以真珠三斛買之即綠珠也孫秀使人求之)
(崇竞不許崇曰我為爾得罪珠泣曰當效死於君前因自投於樓下而死秀怒乃勸趙王倫誅崇遂矯詔收崇)
(及潘岳歐陽建等母兄妻子皆被害)私盜侍兒(漢袁盎使吳吳王欲使將不肯使五百人圍守之初)
(盎為吳相從史丨丨盎丨丨盎知之弗泄遇之如故從史亡去盎自追之以侍者賜之復為從史及盎見守從)
(史適為司馬買二石醇醪醉西南陬卒夜引盎起曰君可以去矣吳王期旦日斬君盎曰何為者司馬曰臣故)
(為君從史盜侍兒者也迺以刀决帳道從醉卒直出司馬與公背盎行七十里明日梁騎馳歸)挑尚書
妾(王導與周顗及朝士詣尚書紀瞻觀妓瞻有愛妾能為新聲顗於衆中欲通其妾露其醜穢顗無怍色有)
(司奏免顗官詔特原之晉紀)娶座主妾(晉丞相參軍宋挺乃劉陶門人陶亡後取陶愛妾為妻劉)
(隗劾奏挺蔑其死主而專其室悖在三之義傷人倫之序請除挺為民奏可)攘妾不還(唐左司郎)
(中喬知之有婢名窈娘藝絶當時武延嗣聞之欲一見既見即留之無復還知之痛憤因為詩賂閽者以達窈)
(娘窈娘繫於裙帶赴井而死延嗣見之使酷吏誣罪知之下獄死古今詩話)竊姬俱往(李靖謁楊)
(素一妓執紅拂侍側目靖久之靖歸逆旅夜有紫衣戴帽人叩門延入脫衣去帽乃十八九一美人也靖驚詰)
(之告曰妾楊家紅拂妓也絲蘿願托喬木乃與俱適太原)固請易妓(宋蕭惠開赴益州路經江陵時)
(吉翰子在荆州與惠開有舊設女樂有美者惠開就求不得又欲以四妓易之不許惠開怒斬吉納其妓啟孝)
(武云謗訕朝政)因求為妾(周顗母李氏字絡秀初顗父俊為將軍出獵遇雨止李氏父兄不在絡秀)
(與婢於内宰羊具饌不聞人聲俊窺之見一女甚美丨丨丨丨父兄不許絡秀曰門戶殄瘁何惜一女遂與之)
(生顗三子本事)綘帳女樂(見師門馬融事)後堂管弦(見師友門張禹事)隔簾奏
樂(梁夏侯壇性儉率有妓妾十數並無被服每有客常丨丨丨丨時謂簾為夏侯妓衣)下幃設樂
(見妬妻類)設寳花障(寧王有樂妓寵妲美色善歌客莫見李太白曰王何吝此女示於衆乃丨七丨)
(丨丨召寵姬歌於障後白曰雖不許見面聞其聲亦幸矣天寳遺事)坐金絲帳(元載納薛瑶英為姬)
(以金絲帳却塵褥處之以紅綃衣衣之古今詩話元載寵姬薛瑤英能詩書善歌舞仙姿玉質肌香體輕雖旋)
(波移光飛燕綠珠不能過也)擕遊東山(謝安棲遲惠山放情邱壑好音樂每遊賞必以妓從)納
處燕樓(張建封節制武寧納舞妓盻盻於燕子樓公薨不他適)申王妓圍(唐丨丨每冬月)
(苦寒令宫女密圍而坐謂之丨丨天寳遺事)孫晟肉臺(南唐丨丨官至司空每食不設几案使妓)
(各執一器環立而侍號丨丨盤時人多效之)飛燕相見(漢成帝嘗微行出過陽阿主作樂上見趙)
(丨丨而悅之先是有童謠曰燕燕尾涏涏張公子時丨丨盖帝每微時常與張放俱而稱富平侯家故曰張公)
(子)素娥潜避(武三思妓丨丨有殊色狄梁公請出之忽失所在於堂奥中聞蘭麝芬馥附耳而聽)
(即素娥語曰某花月之妖帝遣奉公言笑梁公時之正人不敢見六帖)愛姬善歌(雪兒者李密丨)
(丨每賓朋文章有竒麗者付雪兒協律歌之北窗瑣言)侍婢誦賦(蜀劉琰丨丨十人悉讀書能丨)
(魯靈光殿丨蜀志)垂泣感舊(漢伶玄之妾樊通德乃趙飛燕女史也能道趙飛燕姊妹事伶玄曰)
(其人俱灰滅矣疲精神馳嗜慾寧知終歸荒田野草乎通德掩袖視燭影以手擁髻凄然泣下伶玄因作飛燕)
(外傳)效死報主(張天錫疾美人閻姬薛姬二人國色並有殊寵天錫每謂曰汝二人何以報我我死)
(後豈可更為人妻皆曰尊君不諱妾請效死於前洒掃地下無他志十六國春秋)幸妾與政(王導)
(有丨丨姓雷頗預政事納貨蔡公謂之雷尚書語林曰雷有寵名洽恬世說)侍妾主書(韋陟常以)
(五彩牋為書記使丨丨丨之)妾掌牋表(杜大中自行伍為將與物無情雖妻有過亦公杖杖之有)
(愛妾才色俱美大中牋表皆此妾所為一日大中方寢妾至見几間有紙頗佳書一闋臨江仙有彩鳳随鴉之)
(語大中覺而視之云鴉且打鳳於是掌其面至項折而斃)妾為夫人(杜佑議者謂佑治行無缺惟晚)
(年以丨丨丨丨有所蔽云)妻止勿娶(張䟦欲娶妾其妻曰子誦白頭吟妾當聽之跂慙而止)妻
見亦憐(見妬妻類注)不許妾妝(崔樞夫人治家整肅容儀端麗丨丨群丨作時世丨)不
許妾封(劉從諫妻裴氏有妾常願封夫人裴許之詔至裴怒毁詔不與從諫他日會裴黨復出詔裴扺)
(去曰溜青季師古四世阻命不聞側室封者君承朝廷姑息宜自黠削求洗濯顧以婢為夫人族不日滅矣從)
(諫赧然而止)老不遣妾(齊張瓌位光禄大夫妓妾盈房或譏其衰暮畜妓瓌曰我少好音律老而)
(方解平生嗜欲無一復存惟未能遣此耳)老因放妾(白樂天既老乃錄家事會經費去長物妓有樊)
(素者年二十餘綽綽善歌舞唱楊柳枝人多以曲名之由是名聞洛下樂天既老又病風將放之素慘然泣下)
(不忍去樂天愍然不能對遂作不能忘情吟請顧况有宜城放琴客詩曰琴客宜城之愛妾也宜城老愛妾)
(出嫁不禁人之欲而私耳目之娛達者也)因病去妾(王處仲敦世許以高尚之目嘗荒恣於色體為)
(之弊左右諫之處仲曰子乃不覺爾如此甚易耳乃開後閤驅諸婢妾數十人出路任其所之時人歎焉)懷
姙出妾(杜牧之守郡時有妾丨丨而丨以嫁州人杜筠後生子即苟鶴也池陽集)幽妾别舍
(楊憑入拜京兆尹與御史中丞李夷簡素有隙因劾憑江西姦贓及他不法詔李鄘趙昌即臺參訊時憑丨衆)
(丨於永樂丨丨謗議頗讙故夷簡藉之痛擿發欲抵以死)縱妓私客(韓熙載本高密人後王即位頗)
(疑比人有鴆死者而熙載且懼愈肆情坦率不遵禮法破其財貨售集妓樂殆數百人日與荒樂蔑家人之法)
(所受月俸至即散為妓女所有而熙載不能制之反以為喜然日不能給遂弊衣屨作瞽者持獨弦琴俾舒雅)
(執板挽之隨房歌鼓求乞以足日膳旦暮亦不禁其出入或竊與諸生糅雜而淫熙載見趍過而笑曰不敢阻)
(興而已及夜奔客寝者其客詩曰最是五更留不住向人頭畔着衣裳時人謂比齊徐之才豁達無以過之湘)
(素雜記)兒殺父妾(嚴武幼豪爽母裴不為挺之所答獨厚其妾英武始八歲怪問其母母語之故)
(武奮然以鐵鎚就英寢碎其首左右驚白挺之曰郎戲殺英武辭曰安有大臣厚妾而薄妻者兒故殺之非戲)
(也父竒之曰真嚴武之子)子殺父姬(宋顔延之有愛姬非姬食不飽寝不安姬憑寵盪延之墜牀至)
(損子峻殺之延之痛情哭曰貴人殺汝非我殺汝以冬日臨哭忽見妾排屏風以壓延之懼墜地因病卒)妾
名綠珠(見前石季倫事)妾名碧玉(僑知之有美妾曰碧玉知之為之不昏通鑑唐紀)妾
號花羞(梁故將劉鄩侍兒王氏有美色號花見羞五代史)妾字女寳(寳歴中太尉李愿晩)
(得一青衣乃邑中之尤者乃字之曰女寳意取季倫綠珠臻於此及愿老乃曰今老矣乃家藏一女寳曾不問)
(非臣所宜如得善文者希一表進之吾無恨矣)妾名好好(張好好以善歌為沈述師著作以雙鬟納)
(之麗情集)妓名真真(沈真真抑將軍愛妓也以贈鄭還古)以帶易姬(嚴續相公歌姬唐鎬)
(給事通羣帶皆一代尤物唐有慕姬之色嚴有欲帶之心因呼盧之會出妓解帶較勝負於一擲舉座屏風六)
(骼數廵唐彩大勝唐乃酌酒命美人歌一曲而别相君帳然遣之開元遺事)以妾易馬(酒徒鮑生)
(多蓄聲妓外弟韋生好乘駿馬遊行四方各求所好一日相遇於山寺兩易所好乃以女妓善四絃者換紫叱)
(撥異間集)淺斟羊羔(陶穀學士得党太尉家姬遇雪陶取雪水烹茶謂姬曰党家應不識此姬曰彼)
(麄人安有此但能銷金帳下丨丨低唱飲丨丨兒酒陶默然)侍遊駿馬(龍邱子陳季常自洛之蜀)
(載二女侍戎裝駿馬至溪山佳處輙住終日)命置姬侍(真宗臨御中外無虞與羣臣燕語或勸以)
(聲妓自樂王文正性儉約初無姬侍其家以二直省官治錢上使内東門司呼二人者責限為相公買妾仍賜)
(三千兩二人歸以告公公不樂然難逆上旨遂聽之龍川志)不留女樂(韓魏公在相府時家有女)
(樂二十餘軰及崔夫人亡一日盡厚遣之同列多勸若留以為暮年歡公曰所桑能幾何而常令人心榮孰)
(吾簡静之樂也别錄)侍姬狎客(种世衡知環州深得屬羌心戎酋慕恩部落最強世衡皆撫而用之)
(嘗夜與慕恩飲出侍姬以佐之既而世衡起入内潜於壁隙窺之竊與丨丨戲世衡出掩之慕恩慚恐請罪世)
(衡笑曰君欲之耶即以遺之由是得其死力諸羌有二者使慕恩討之無不克涑水記聞)侍姬訴客
(王韶罷副樞知鄂州宴客出家妓坐客張續醉挽妓不前時擁之妓泣訴於韶坐客皆失色詔曰出爾曹以娱)
(賓乃令客失歡命取大杯罰妓人服其量)聊侍巾櫛(王均李順之亂凡官於蜀者多不挈家以行張)
(公詠知益州單騎赴任官屬憚其嚴峻莫敢蓄婢使者公不欲絶人情遂自買一婢以侍巾櫛自此官屬稍置)
(姬侍在蜀四年被召還闕呼婢父母出貲以嫁之仍處女也言行錄)爭直墨紙(宋子京晚年知成都)
(帶唐書於本任刪修每宴罷開寝門垂簾然二椽燭媵婢夾侍和墨伸紙遠近觀者皆知其修唐書望之如神)
(仙多内寵偶微寒命取半臂諸婢各送一枚凡十餘枚子京恐有厚薄之嫌竞不敢服忍冷而歸)
詩集買蛾眉(黃金不惜丨丨丨揀得如花四五枝歌舞教成心力盡一朝身去不相随白居易燕)
(子樓詩)媚側室(陸展染白髮欲以丨丨丨青青不解久星星行復出謝靈運傳何長瑜以韻語序僚)
(佐)禹錫擬愁(丨丨有妾甚麗李逢吉強取之禹錫為妾作丨四丨詩内警句云得意紫鸞休舞鏡)
(能言青鳥罷銜牋金盆已覆難收水玉軫長抛不續弦又云買笑樹邊花已老畫眉窗下月猶殘又云三山不)
(見海沉沉豈有仙蹤更可尋青鳥去時雲路斷姮娥歸處月宫深紗窗遥想君相憶書幌誰憐夜獨吟料得夜)
(來天上月只應偏照兩人心出本事詩)翔風自怨(石季倫有愛婢曰丨丨能别五聲以文顯名年)
(三十石崇乃退為房老翔風怨而作詩云春華誰不美卒傷秋落時坐見芳時歇憔悴空自嗤王子年拾遺)
感杜秋娘(杜秋娘金陵女也年十五為李錡妾嘗為錡唱詞云勸君莫惜金縷衣勸君莫惜少年時)
(花開堪折直須折莫待無花空折枝後没入宫又放歸杜牧感而作詩有云椒壁懸綿幕鏡奩蟠玉螭月上白)
(壁門桂影浮參差金階玉露重閑把紫簫吹燕媒得皇子夫人親捧持虎晴珠絡褓金盤犀鎮帷國史補)憶
崔鶯女(唐貞元中張生與崔氏女鶯鶯往來後棄之鶯鶯已委身於人張亦娶適經其所求見不得崔)
(知之潜賦一章曰一從消瘦減容光萬轉千迴懶下牀不為旁人羞不起為郎憔悴却羞郎竟不見元稹為作)
(鶯鶯歌)歌贈瑤英(唐元載寵婢薛瑤英楊炎贈歌曰雪面淡蛾天上女鳳簫鸞翅欲飛去玉釵翹)
(翠步無塵楚腰如柳不勝春雞跖集)歌送桃葉(晉王獻之愛妾名桃葉獻之丨以丨之云丨丨復桃)
(葉渡江不用楫但道無所苦苦我自迎接不用楫謂横波急也金覽古)綘桃柳枝(唐語林云退之)
(二侍姬名柳枝綘桃初使王庭湊至夀陽驛有詩云風光欲動别長安春半邊城特地寒不見園花并巷柳馬)
(頭惟有月團圓盖有所屬也迨歸楊枝竄去家人追獲及鎮州初歸詩云别來楊柳街頭樹擺亂春風只欲飛)
(惟有小桃園裏在留花不發待郎歸自是專屬意綘桃矣西清詩話)樊素小蠻(白樂天有二妾丨丨)
(善歌丨丨善舞嘗有詩曰櫻桃樊素口楊柳小蠻腰二妾既長又有詩云一樹春風萬萬枝嫩於金色軟於絲)
(後二妾各去有詩云病與樂天相伴住春随樊素一時歸古今詩話)玉簫遺詩(韋臯少遊江夏姜史)
(君之舘有小青衣曰丨丨年七歲常令侍臯年長有情韋去與玉簫約曰後七年再來玉簫丨以白玉指環并)
(丨曰黃雀銜來已數春别時留觧贈佳人長江不見魚書至為遣相思夢入秦逾八年韋不至玉簫絶食而殞)
(後十年韋理蜀不替因作生日東川盧八座中送一歌姬來未滿破瓜亦以玉簫為號觀之乃真玉簫也雲溪)
(友議)琵琶感興(蔡持正侍兒名丨丨嘗飬一鸚鵡持正每呼琵琶即叩一響板鸚鵡傳言呼之琵琶)
(卒後誤觸響猶傳言呼之持正丨傷成疾不起嘗為詩云鸚鵡言猶在琵琶事已非傷心瘴江水同渡不同歸)
(侯鯖錄)強留歌妓(太和中有御史分務洛京者有妓善歌詩太尉李逢吉留守求一見既不敢辭)
(盛妝以往李尉與衆姬相見李姬四十餘輩皆出其下既入不復出頃之李亦以疾辭遂罷坐信宿耗絶愁嘆)
(不能已乃為詩投獻曰三山不見海沉沉豈有仙蹤尚可尋青鳥去時雲路斷嫦娥歸處月宫深紗窗暗想空)
(相憶書幌誰憐獨苦吟料得此時天上月只應偏照兩人心李但含笑曰詩大好古今詩話)遣還美
人(趙嘏浙人有美妾泊計偕母不許擕行會上元節為鶴林之遊帥見之掩為已有明年嘏歸以詩感之曰)
(寂寞堂前日已照陽臺去作不歸雲當時聞作沙叱利今日青娥屬使君帥聞之乃遣還同上)臨老買
妾(張子野年八十五尚聞買妾陳述古守杭東坡為倅述古令東坡作詩云錦里先生自笑狂莫欺九尺鬢)
(毛蒼詩人老去鶯鶯在公子歸來燕燕忙柱下相君猶有鹵江東刺史已無腸平生謬作安昌客略遣彭宣到)
(後堂全篇多用張姓事其精切如此)因貶失姬(王晉卿貶均州姬侍盡逐有一歌者號囀春鶯色藝)
(兩絶不知流落何許二年内徙道過許昌市旁小樓聞泣聲晉卿問乃囀春鶯也恨不可復得因賦一聮佳人)
(已屬沙叱利義士今無古押衙客有足成章云幾年流落向天涯萬里歸来兩鬢華翠袖香殘空浥淚青樓雲)
(渺定誰家云云回首音塵兩沉絶春鶯休囀沁園花西清詩話)挈妾南遷(世謂樂天有鬻駱馬放楊)
(柳枝詞嘉其主老病不忍去也然夢得有詩云春盡絮飛留不得隨風好去落誰家樂天亦云病與樂天相伴)
(住春隨樊子一時歸則是樊素竟去也予家有數妾四五年相繼辭去獨朝雲者隨予南過因讀樂天集戲作)
(此詩云不似楊枝别樂天恰如通德伴伶玄阿奴絡秀不同老大女維摩應解禪經卷藥爐新活計舞衫歌扇)
(舊姻緣丹成逐我三山去不作巫陽雲雨仙蘇子瞻朝雲詩)置妾南歸(王定國嶺外歸出歌者勸)
(東坡酒坡作定風波序云定國歌兒名柔奴姓宇文氏家住京師定國南逐歸予問柔廣南風土應是不好柔)
(封曰此心安處便是家鄉因為綴詞云常羨人間琢玉郎天教分付點酥娘自作清歌傳皓鹵風起雪飛炎海)
(變清涼萬里歸來年愈少微笑笑時猶帶嶺梅香試問嶺南應不好却道此心安處是家鄉東臯雜錄)詩
戲歌姬(東坡嘗飲一豪士家出侍姬十數人皆有姿伎其間有一善歌舞者名媚兒容質雖麗而軀甚)
(偉豪特所鍾愛命乞詩於公公戲為四句云舞袖蹁躚影搖千尺龍蛇動歌喉宛轉聲撼半天風雨寒妓頳然)
(不悅而去遯齊覽)詩贈寵姬(韓康公上元召從官數人出家妓侍飲其專寵者曰魯生偶中蜂螫)
(少頃持扇就東坡乞詩詩中有魚吹細浪歌搖日舞罷花枝蜂入懷之句上句記姓下句記事)詩
詠小桃(陳述古有小妓東坡答詩曰小桃破萼未勝春不見房中苐一人聞道使君歸去後舞衫歌扇)
(摠生塵坡詩)詩諷雲英(李公擇有婢名雲英屢欲出不果東坡有詩云怪君一身都是德近之清)
(潤淪肌骨細思還有可恨時不許藍橋見傾固)穠李四絃(王晉卿有二女奴名丨丨昭華黃魯直改)
(竹夫人為青奴有詩云穠李四絃風拂席昭華三弄月侵床我無紅袖堪娛夜正要青奴一夜凉山谷)蒨
桃二詩(寇萊公鎮北門有善歌者至庭公取金鍾獨酌令歌數闋贈之束綾侍兒丨丨自内窺之作丨)
(丨主公曰一曲清歌一束綾美人猶自意嫌輕不知織女寒忩下幾度抛梭織得成風動衣單手屢呵幽窗軋)
(軋度寒梭臘天日短不盈尺何似妖姬一曲歌公和曰將相功名終若何不堪急景似奔梭人間萬事何須問)
(且向博前聽豔歌)
婢妾
事類奚人(丨三百丨注今官婢也周禮)卑人(腐木不可以為枉丨丨不可以為主漢書)副
妾(泉邱人有子奔僖子僖子使助薳氏之䔏注薳氏之女為僖子丨丨故納泉邱之女以副助之左昭公)
傅婢(為丨丨所毒注謂傅相其衣服袵席之事王吉𫝊)衾裯(嘒彼小星三五在東肅肅宵征夙夜)
(在公寔命不同嘒彼小星維參與昴抱丨爽丨寔命不猶詩)箕箒(願為丨丨妾漢紀)進御(妻不)
(在妾御莫敢當夕謂丨丨於君禮)卜姓(買妾不知其姓則卜之同上)家僮萬人(吕不韋丨)
(丨丨丨師古曰婢妾之總稱)女子百數(張蒼長八尺餘免相後口中無齒食乳丨丨為乳母妻妾)
(以丨丨嘗孕者不復幸年百餘歲乃幸)僵覆毒酒(周室大夫仕於周妻淫於鄰主父還恐覺之為)
(毒藥使婘婢進之婢私曰進之則殺主父告之則殺主母因丨丨酒主父怒而笞之妻恐婢言之因他過欲殺)
(之婢就杖將死而不言主父之弟聞之直以告主父放其妻將納婢辭以自殺主父乃厚幣嫁之列女傳)故
翻肉羹(劉寬性簡略夫人欲試寬意伺當朝會裝嚴已訖使婢奉肉羹翻汚朝衣婢收之寬神色不異)
(乃徐言羹爛汝手東觀漢記)没身贖父(漢太倉公淳于公將刑少女上書請丨丨為官婢以丨丨)
(罪漢書)挺身代主(會稽翟素遭賊欲犯之臨以白刃素婢名青青乞代素賊殺素後欲犯青青青)
(青不許復殺之列女傳)家婢讀書(鄭元丨奴丨皆丨丨一婢不稱旨使人拽着泥中須臾一婢來)
(問曰胡為乎泥中答曰薄言往愬逢彼之怒)胡婢善射(金禕為郡上計留在許都時魏武使長史)
(伍必將兵衛天子於許都禕與必善必見禕有丨丨丨丨必常請之從後也三輔決錄)賣妾求名
(漢王莽成帝時折節為恭儉敢為激發之行嘗私買侍婢昆弟頗聞知莽曰後將軍朱子元無子聞此兒種直)
(子為買之即日以婢奉子元其匿情求名如此)納妾報恩(楊晟隸鳳翔軍節度使李昌符畏其勇欲)
(殺之妾周擿使亡去昌符死晟得妾周母事之周請為妻晟固辭旦夕問省乃視事)給二侍女(漢尚)
(書郎入直給以侍使二人皆選端正妖麗執香爐護衣服通典)遺一㸑婢(祖訥字士言貧常自炊㸑)
(飬母將軍王敦聞之遺其一婢辟為從事中郎人戲曰奴價倍婢價詞曰百里奚何必輕於五羖羊皮耶)將
婢隨軍(馮緄字鴻卿時荆州監軍張敞承宰官日而奉緄將侍婢二人戎服自隨)以婢賭馬
(北齊爾朱文略豪縱不遜平秦王有七百里馬文略敵丨好丨丨取之明日平秦王致請文略殺丨及婢以二)
(銀器盛婢頭馬肉遺之)使婢丸藥(見居喪類注)遣婢掌書(潞州節度使薛嵩有青衣)
(曰紅錦嵩遣掌牋表號内記室小名錄)侍婢殺主(漢大司空扶平侯王崇就國歲餘為丨丨所丨)
舊婢告主(楊謹矜父冡草木皆流血懼問所善胡人史敬忠敬忠使身桎梏裸而坐林中厭之會婢)
(春草有罪將殺之敬忠曰勿殺賣之可市十牛歲耕田十頃讀矜從之婢入貴妃姊家因得見帝帝愛其辨慧)
(留宫中寢侍左右帝問所從來婢奏為謹矜家所賣具言敬忠夜過謹矜坐庭中步星變夜分乃去帝怒後王)
(珙等與李林甫作飛蹀告謹矜有詔賜死)出財募士(崔寧弟寬守成都楊子琳乘間起瀘州寬戰切)
(屈宣妾素任驍勇即丨家丨十萬丨勇丨得千人設部隊自將以進子琳大懼)吹箎感羌(後魏河間)
(王有婢曰朝雲善丨丨諸羌板王令朝雲假為老嫗吹箎羌皆流涕服降語曰快馬健兒不如老嫗吹箎伽藍)
(記)幻術得婢(郭璞至廬江愛主人婢無由而得乃取小豆二升繞主人宅散之主人晨見赤衣人)
(數千圍其家就視則滅甚惡之請璞為卦璞曰君家不宜畜此婢可於東南二十里賣之慎勿爭價則此可除)
(主人從之)釋囚納妾(洛州女子淳于以姦繫大理李義府聞其美囑丞畢正義出之納以為妾)子
烝父妾(觀察使李耕之女奴名却要美容止善辭令李有四子皆欲烝之而不得遇清明中堂翫月四)
(子各在一處待之長子遇於櫻桃花影中却要紿之曰可於東南隅相待少頃却要燃密炬豁扉照之曰阿堵)
(貧兒争敢向這裏宿四子掩面而走)姪幸姑婢(阮咸素幸姑之婢姑當歸于夫家初云留婢既而自)
(從去時方有客咸聞之遽借客馬追婢既及與婢累騎而還論者非之)婢欲為姦(王武子左右人)
(嘗於閤中就婢取濟衣服婢欲姦之其人云不敢婢云若不從我當大呼其人終不從婢乃呼曰甲欲姦已濟)
(令殺之其人具述前狀武子不信其人曰枉不可受當訟府君於天武子經年疾困此人見形云府君當去矣)
(遂卒殷芸小說)婢與私通(劉禕之垂拱中或告禕之與許敬宗妾私通太后遣肅州刺史王本立鞠)
(治以敕承禕之曰不經鳳閣鸞臺何謂之敕后以謂拒制使賜死于家)焚券遣歸(羅遜嘗有以婢)
(遺之者遜問所從答曰女兄九人皆為官所賣留者獨老母耳遜慘然為丨丨召母歸之)質錢許贖
(子厚得柳州其俗以男女丨丨約不時贖子本相侔則没為奴婢子厚與設方訃悉令贖歸其尤貧力不能者)
(令書其傭足相當則使歸其質觀察使下其法於他州比一歲免而歸者且千)約期歸還(李德裕時)
(蜀人多鬻女為人妾德裕為著科約凡十三而上執三年勞下者五歲及期則歸之父母)細過輒殺
(張直方婢有丨丨丨丨)失身遭辱(王瓊奴乃王郎中幼女父死失身於趙奉常家為主母凌辱道)
(出淮上書其事於驛壁見者哀之王平甫為作歌青𤨏)以女遣嫁(江南有國日有縣令鍾離君與)
(隣縣令結婚鍾離女將出適買一婢以從嫁一日其婢執箕箒至堂前熟視泣曰幼時我父於此穴地為毬窩)
(導我戲劇也鍾離曰汝父何人婢曰我父兩政前令也身死家破我流落民間令詢得實以書抵令曰吾買婢)
(得前令之女憐而悲之義不可久辱當輟吾女嫁資先為求婚更俟一年别為吾女營辦奩篚以歸君子可乎)
(許君答書曰蘧伯玉恥獨為君子願以前女配吾子君别求良媒以嫁君女於是前令之女卒歸許氏東軒筆)
(錄)賜錢遣還(國朝王荆公知制誥吳夫人為買一妾荆公見之曰何物女子曰夫人令執事左右)
(曰汝誰氏曰妾之夫為軍大將部米綱運失舟家貲没猶不足又賣妾以償公愀然曰夫人用錢幾何得汝曰)
(九十萬公呼其夫令為夫婦如初盡以錢賜之)盛飾不顧(司馬温公從龐公辟為太原府通判尚未)
(有子夫人為買一妾公殊不顧夫人疑有所忌也一日教其妾俟我出汝自飾至書院冀公一顧也妾如其言)
(公訝曰夫人出安得至此亟遣之)
詩集詩誚失婢(宅院小牆庳坊門榜帖遲舊恩暫自薄前事悔難追籠鳥無常主風花不戀枝)
(今宵在何處惟有月明知白居易)詩和失婢(把鏡朝猶在添香夜不歸鴛鴦拂瓦去鸚鵡透籠飛)
(不逐張公子却隨劉武威新知正相樂從此脫青衣劉禹錫和樂天誚失婢榜)嫂婢私通(晉中書令)
(王珉與丨丨情好甚篤嫂鞭撻過苦婢素善歌而珉好持白團扇其婢製白團扇歌以贈珉云團扇復團扇許)
(持自障面憔悴無復理羞與郎相見)奴婢復合(崔郊居漢上其姑有婢端麗善音律郊嘗私之既貧)
(鬻婢于連帥于頔家給錢四十一萬寵盻彌深郊思慕無已其婢因寒食來從事家值郊立於柳隂馬上漣泣)
(誓若山河崔生贈之以詩曰公子王孫逐後塵綠珠垂淚濕羅巾侯門一入深如海從此蕭郎是路人或有嫉)
(郊者寫詩于座公覩詩令召崔生左右莫之測也及見郊握手曰侯門一入深如海從此蕭郎是路人便是公)
(作耶遂命婢同歸至於帷幌奩匣悉為增飾之唐宋遺史)
奴婢
事類臧獲(古制本無奴婢即犯事者或原之丨者被贓罪没入官為奴婢丨者逃亡獲得為奴婢也)
(風俗通揚雄方言凡民男而壻婢謂之臧女而歸奴謂之獲張揖云壻婢之子謂之臧婦奴之子謂之獲莊子)
(音義方言謂荆淮海岱之間罵奴曰臧罵婢曰獲燕齊亡奴謂之臧亡婢謂之獲或曰取貨謂之臧笞得謂之)
(獲皆謂有罪為奴婢者荀子王伯)罪隸(男子入于丨丨女子入于春藁注謂坐盜賊則没入今之奴婢)
(古之罪人也周禮)良人(鬻丨丨子女為奴婢六帖)私屬(王莽曰秦置奴婢之市與牛馬同簡今改)
(奴婢曰丨丨禁不得買賣也)遣遺奴婢(陳平結歡太尉皆陸賈之謀於是遺陸賈以奴婢百人)
詔賜奴婢(宣帝丨大司馬光宿偉忠正宣德明恩賞丨前後丨丨百七十人漢書李大亮初破公祐)
(以功賜奴婢百口謂曰而曹皆衣冠子女不幸破亡吾忍錄而為隸乎縱遣之高祖聞咨美更賜奴婢二十後)
(破吐谷渾復賜奴婢百五十口悉以遺親戚唐史姜謩子確平高昌還賜奴婢七十人)禁殺奴婢
(光武詔天地之性人為貴殺奴婢者不得減其罪又詔敢炙灼奴婢論如律免所炙灼者為庶人)禁掠
奴婢(光武詔吏人遭飢為青徐賊所掠賣為奴婢欲恣聽之敢拘制以掠人論孔幾拜嶺南節度使南)
(方鬻口為貨掠人為奴婢戣峻為之禁親吏得嬰兒于道收育之戣論以死由是閭里相約不敢犯)諫市
奴婢(張廷珪會詔市荆益奴婢廷珪上書曰荆益奴婢多國家戶口姦豪掠賣一入於官永無脫期南北)
(異宜必至生疾此有損無益也)原縱奴婢(唐宗室復改宸州刺史先是西原亂吏獲反者没為奴婢)
(長役之復至使訪親戚一皆丨丨)奴婢給子(劉洪基始病給諸子丨丨各十五人謂所親曰使賢)
(固不籍多財即不賢守此可以脫饑凍)童獲猶儒(趙憬位台宰而第室丨丨丨丨先生家)奴
婢各業(唐崔覲老無子以田宅財貲分給丨丨丨為丨身與妻隐南山約奴婢過其舍則具酒食夫妻)
(嘯詠相視為娛)奴婢争財(唐扶卒丨丨丨丨有司按其貲至十餘萬)奴婢相配(帝賜張志)
(和丨丨各一志和配以為夫婦號漁童樵青)奴婢私通(齊張敬兒為襄陽府將也家貧每休假輒)
(傭價自給嘗為東吳泰家擔水通泰所愛婢事發將被秦殺逃賣棺材中以盖加上乃免宋明帝立四方反叛)
(敬兒為將啟帝云泰以絲助袁顗為弩弦收籍吳氏家人保身得出財貨數千萬敬兒皆有之取所通婢以為)
(妾)家事當問(虜據滑臺太祖欲比伐沈慶之固諫不可丹陽君徐湛之吏部尚書江湛並在坐上)
(使湛之等難慶之曰理國譬如理家耕當問奴織當訪婢陛下今欲伐國而與白面書生輩謀之事何由濟上)
(大笑宋書)告主有罪(郭子儀壻趙縱為奴告下御史劾張鎰奏言貞觀時有奴丨某丨謀反者太宗)
(曰謀反理不獨成尚有他人論之豈藉奴告耶乃著令奴婢告主者斬由是賤不得干貴下不得凌上教本既)
(脩悖亂不萌須者長安令李濟以奴得罪萬年令霍晏因婢坐譴輿臺下類主反畏之悖慢成風漸不可長)
詩集長鬚(一奴丨丨不曩頭一婢赤脚老無齒韓文)赤脚(小婢立我前丨丨無髻丫歐公常呼)
(丨丨婢雨中擷園蔬東坡自遣丨丨沽村釀同上)
奴隸
事類輿臺(申無宇曰人有十等王臣公公臣大夫大夫臣士士臣皂皂臣丨輿臣隸隸臣僚僚臣僕)
(僕臣丨又曰若從有司是無所執逃臣也逃而舍之是無陪臣也左傳)紀綱(秦伯送衛於晉三千人實)
(丨丨之僕同上)厮養(丨役扈丨注析薪為厮炊烹為養公羊傳趍厮走養皮日休孟亭記)圉牧(馬有)
(丨牛有丨以待百事又負羈絏以從扞牧圍並左傳)騶哄(使訓羣騶知禮注丨丨喝聲也同上)趨走
(丨丨給召呼宰夫)庸保(荆軻既至燕愛燕之狗屠及善擊筑者高漸離為人丨丨匿作)厮役(張耳)
(陳餘其丨丨莫非天下英傑本傳論)門幹(騶皂丨丨魏司馬芝傳)監奴(愛幸丨丨注奴之監知家)
(務者霍光傳)没官(裴豹隸也杜預注曰犯罪丨丨為奴左傳)賃身(申鮮虞僕賃於野注丨丨為僕)
(也同上)應門(内無丨丨五尺之僮李令伯表)執事(丨煩辱之丨者也六帖)家僕(與丨丨雜)
(居齊處也史記)家僮(卓氏富丨丨八百人)鷹犬才(丨丨之丨爪牙可任陳琳檄)牛馬走
(太史公丨丨丨注猶僕也言為太史公掌牛馬之僕)能蓄豪奴(齊俗賤奴虜而刁間愛貴之桀黠奴)
(人之所患而刁間收使之逐魚鹽商賈之利終各得其力起富數千萬也注刁間丨丨丨丨貨殖傳)陽縛
家奴(田儋丨為丨其女從少年之逞欲得殺其奴注古者殺奴婢皆告官不告者罪之)與奴分
席(任安衛將軍舍人過平陽主家主家設食與騎奴同席而食安拔佩刀斷席别坐)責奴長
髯(王褒有奴號髯奴嘗有辭責其鬚曰我觀人鬚長而黑髯弱而調離離若緣坡之竹鬱鬱若春田之苗附)
(以豐頥呈以妍姿黝若玄圭之垂若子髯既亂且赭枯槁秃瘁濁垢流離汙穢泥土無素顔可依無豐頥可恃)
(懶鬚瘦面常如死灰曾不如犬羊之毛為子鬚者不亦難乎初學記)買奴得翁(南陽龐儉少失其父)
(後居閭里鑿井得錢千餘萬行求老蒼頭使主宰牛馬耕種直錢二萬有賓婚大會奴在䆴下竊言堂上母我)
(婦也婢即白其母母使儉問曰是我翁也因下堂抱其頸啼泣遂為夫婦儉及子歴二千石刺史七八人時為)
(之語曰鑿井得銅丨丨丨丨)遣奴給子(陶侃為彭澤令不以家累自隨送一力給其子書曰汝旦)
(夕之費自給為難今遣此力助汝薪水之勞此亦人子可善遇之)海山使者(陶侃家僮千餘嘗得)
(胡奴不喜言常默坐侃一日出郊奴執鞭隨胡僧見而驚禮云此丨丨丨丨也因而墮淚侃異之至夜失其所)
(在)蒼頭廬兒(蕭望之與王仲翁同薦望之以射策甲科為即署小門東候王仲翁補大將軍出入)
(從丨丨丨丨下車趍門傳呼甚寵顧謂望之曰不肯錄錄反抱關為望之曰各從其志本傳丨丨丨丨孟康注)
(漢名奴為蒼頭非純黑以别於良人也諸給事殿中所居為廬蒼頭侍從因呼為廬兒鮑宣傳)奴有侯
相(衛青其父鄭季以縣吏給事侯家平陽侯曹壽尚武帝姊陽信公主季與主家僮衛媪通生青少時歸其)
(父使牧羊民母嫡母也之子皆奴畜之不以為兄弟青嘗至甘泉居室有鉗徒相青曰貴人也官至封侯青歎)
(曰人奴之生得無笞罵足矣安望封侯)奴有士風(雄翹嘗為石崇蒼頭性廉直有士風潘岳見而)
(稱異勸崇免之乃還鄉里)奴知文章(㕁愔字方回有蒼頭善知文章王羲之愛之每稱奴于劉惔惔)
(問何如方回羲之曰小人耳何得比㕁公惔曰不如方回故當奴耳)奴盜杯盂(柳公權凡公卿以書)
(貺遺盖鉅萬而主藏丨或丨用嘗貯一丨一笥滕緘如故而器皆亡奴妄言叵測者公權曰銀杯羽化矣不復)
(詰)請辦喪事(盧懷謹死家無餘蓄惟一老蒼頭丨自鬻以丨丨丨唐紀)奉養孤兒(後漢)
(李善南陽淯陽人本同縣李元蒼頭元家疾疫相繼死没惟有孤兒續始生數旬而貲財千萬諸奴婢欲殺續)
(分其財産善潜負續逃親自哺養乳為生湩續在懷抱奉之不啻長君續年十歲善與歸本縣修理舊業告奴)
(婢於官悉收殺之又祖逖有胡奴曰王安逖甚愛之及紹之誅安歎曰豈可使士稚無後乎乃往就市觀刑逖)
(庶子道重始十歲安竊取以歸匿之變服為沙門)奴殺其主(漢招討彭寵者封侯寵蒼頭奴子密)
(殺寵朝廷以奴殺主不義復不可不封乃封為不義侯東觀漢記滑州刺史王軌為奴所殺奴以首奔竇建德)
(建德曰丨丨丨丨大逆納之不可不賞賞逆則廢教將馬用命斬奴而返軌首)奴訴其主(大理卿馬)
(曙有犀鎧數十首懼而瘞之奴王慶以怨告曙藏甲有異謀按之無他狀投曙嶺慶免議者謂丨丨丨丨法不)
(聽魏謩引律固争卒論慶死)奴愛其才(蕭穎士有丨事穎士十年笞楚嚴慘或勸其去曰非不能)
(去丨丨丨)奴化其德(陽城歲饑屏跡不過鄰里屑榆為粥講論不輟有丨都兒丨丨丨亦方介自約)
(或哀其餒與之食不納後致糠覈數杯乃受)為奴償德(山東節度府聞陽城義者發使遣五百縑)
(戒使者不令反城固辭使者委而去城置之未嘗發會里人鄭俶欲葬親貸於人無所得城知其然舉縑與之)
(俶既葬還曰蒙君子之施願丨丨以丨丨城曰非也能與我為學乎俶泣謝即教以書)為奴報讐
(樂布丨丨於燕為家主丨丨也)家奴持兵(武元衡被害公卿朝以丨丨丨丨呵衛)厮竪預
政(崔□為陜號觀察使是時王仙芝亂漢上河南羣盜與蕘簡脫不曉事以器韻自高委政厮竪)李奴
善射(王毛仲父坐事没為官奴生毛仲長事臨淄王王出潞州有卜守德者為人丨丨丨騎王市得之並)
(侍左右)夷奴斫石(范文丨師父丨也以刀丨丨障如斬蘆葦後為國王林邑記)奴享長
夀(并州刺史畢軌送故漢遼將軍范明反鮮卑奴年二百二十歲言語飲食如常人)奴有仙術
(權同休友人顧得僕遇疾貧窘裭垢衣令辦酒食曰予將會村老丐道里資僕曰此固不足辦某當營乃斫桑)
(札噀成牛肉復汲數瓶水傾之乃旨酒也且曰某固異人)兵交名士(普王尼字李孫為兵在大將軍)
(幕府洛中名士王澄胡母輔之皆與尼父將軍聞之因與尼長假遂得離兵)奴私侍兒(沈洵為節)
(度使丨丨丨丨洵將戮之奴懼結牙將為亂夜攻洵滅其家本傳)因奴入謁(柳子華為昭應令宰)
(相元載有别墅以奴主務自稱郎將怙勢縱暴租賦未嘗入官子華丨丨丨丨收付獄劾發宿睪杖殺之一邑)
(震伏)借奴明灋(竇軌戒家奴無出外怱遣奴取漿公厨既而悔焉曰要當借汝頭以明法命斬奴)
家僮上變(于頔同中書門下平章事時宦者梁守謙幸於帝頗用事有梁王言者與頔子敏善敏因)
(正言厚賂守謙求頔出鎮久不報敏怒其給責所饋誘正言家奴支解之棄溷中丨丨丨丨詔捕頔吏沉璧及)
(他奴送御史獄)家奴告變(李崧坐奴告變族誅洪肇取其幼女以為婢於是前資故將失職之家姑)
(息僮僕而厮養之輩往往脅制其主五代史)奴名谷利(谷利吳大奴也江表傳)奴名奴
星(送窮文云主人使奴星結柳作車韓退之)奴名典琴(北齊王元景有丨丨丨丨啟彦錄)奴
名餘地(公孫志節有蒼頭名餘地年七十二書疏風俗通)買便了約(蜀郡王子泉又字子)
(淵以事到煎上寡婦楊惠舍有一奴名便了倩行酤酒便持大杖上冡巔曰大夫丨丨丨時但約守冡不約為)
(他家男子酤酒也子泉大怒曰奴寧欲賣耶惠曰奴父訝人人無欲者予欲决賣券云奴復曰欲使皆當上券)
(不上券便了不能為也子泉曰諾券文云神爵三年正月十五日資中男子王子泉從成都安志里女子楊惠)
(買夫時戶下髯奴决賣萬五千奴從百役使不得有二言每日晨起洒掃食了洗滌居當穿臼縛箒裁盆鑿井)
(浚渠縛落鉏圜斫陌杜陴地刻大枷屈竹作把削治鹿盧出入不得騎馬載車踑坐大呶下床振頭垂鈎刈芻)
(結葦蠟纑紱不絡住䣯徂&KR2978;模織履作粗粘雀張鳥結網捕魚繳雁彈鳬登山射鹿入水捕龍後園縱魚雁鶩)
(百餘驅逐鴟鳥持梢牧豬種姜養羊長育豚駒糞除堂廡餧食馬牛鼔四起坐夜半益芻二月春分被隄杜疆)
(落桑披㯶種瓜作刳别茄披葱焚槎發笱壟集破封日中早蓄雞鳴起春調治牛馬兼落三重舍有客至提壺)
(行酤汲水作餔滌杯整按披蒜斷蘇切脯築肉臛芋膾魚炰鱉烹茶盡力具鋪已而盖藏閉門熏竇餧猪縱犬)
(勿與鄰里争鬭奴但當飯豆飲水不得嗜酒欲飲美酒惟得染唇漬口不得傾盂覆斗不得晨出夜入交關伴)
(偶舍下有樹當裁作船下至江州下到煎主為府椽求用錢椎紛惡販㯶索綿亭買席往來都洛當為婦女求)
(豚澤販於小市歸都擔枲轉擁旁蹉牽犬販鵝武陽買茶楊氏池中擔荷往來市聚護行偷入市不得夷蹲)
(旁卧惡言醜罵日作弓刀持入益州貨易牛羊奴自交精惠不得癡愚持斧入山斷槧裁轅若殘當作俎機木)
(屐及彘盤焚薪作炭疊石薄岸治舍盖屋書削代櫝日暮以歸當送乾柴二三柬四月當披五月當獲十月收)
(豆多取蒲茅益作繩索雨墮無所為當編蔣織箔植種桃李梨柿柘桑三丈一樹八尺為行果類相從縱横相)
(當果熟收斂不得吮嘗犬吠當起驚告鄰里掁門拄戶上棲擊鼓持盾曳矛環落三周勤心疾作不得遨遊奴)
(老力索種莞織席事訖欲休當舂一石夜半無事浣衣當白若有私錢主給賓客奴不得有奸私事當關白奴)
(不聽教當笞一百讀券文訖詞窮咋索仡仡叩頭兩手自縛目淚下落鼻涕長一尺如王大夫言不如早歸黃)
(土陌蚯蚓鑚額早知當爾為王大夫酤酒真不敢作惡王褒楊誠齊書云公之便了我之奉壹皆隔其蹟便了)
(奉壹皆奴名)作跛奚文(女弟阿通歸李安詩為置婢無所得乃得跛奚蹣跚離疏不利走趍願出)
(屋檐足達戶樞三嫗挽不来兩嫗推不去主人不悅厨人罵怒黃子笑之曰堯牽牛而舜鞭之羊不得食堯舜)
(俱疲百羊在谷牧一童子草露晞而出草露濕而歸不亡一羊在其指撝故曰使人也器之物有所不可則亦)
(有所宜警夜偷者不以馬司畫漏者不以雞凖䋲規矩異用殊施天傾西北地缺東南尺有所不逮寸有所不)
(覃子不通之則屨不可運土蕢不可當履坐而睨之小大俱廢子如通之則瞽者之目聾者之耳絶利一源收)
(功十百事固有精於一則盡善徧用智則無功有所能乃有所不能馬呼跛奚來前善為若詔之汝能與壯士)
(拔距乎能與群狙賦羊乎能與八駿取路乎能逐三窟狡兔乎皆曰不能曰是固不能闔門之内固無所事此)
(今將語若可為者汝無壯於行當任坐作不得頑癡自今謹飭晨入庖舍滌鎗淪釡料簡疏茹留精點捔臠肉)
(法欲方膾魚法欲長起溲如截肪煮餅深注湯和麋勿投醯韲臼晚用薑葱渫不欲焦旋葅不欲黃飯不欲着)
(牙揚盆勿駐沙進火守炷水沃沸鼎斟酌薌芼生熟必告姨㜮臨食爬垢掩髮染指䑛杓嘬胾懷骨事無小大)
(盡當關白食了滌器三正三反抆拭蠲㓗寢題覆椀陶瓦髹素視在謹數兄弟為行牝牡相當日中事閑浣衣)
(潄需器穢器淨謹循其初素衣當白染衣增色梔欎為黃紅螺砑光挼藍杵草茅蒐槖早漿胰粉白無不媚好)
(燥濕處亭熨帖坦平來往之役資他使令牛羊下來喚雞栖桀撑拒門關□護草竊飯飲猫犬堙塞鼠穴凡烏)
(攫肉猫觸鼎犬䑛鎗鼠窺甑皆汝之罪也春蠶三卧升簇自裹七畫七夜無得停火紵麻藤葛蕉任絺綌錫疎)
(手作無有停時紾緝偷工夫一日得半工一纓亦有餘暑時藴蒸扇凉蜜水薰艾出蚊冰盤出蠅果生守樹果)
(熟守筥執弓懷彈驅嚇飛鳥無得吮嘗日使殘少姆嫗駡譏瘧痢泄嘔天寒置籠衣衾畢烘搔痒抑痛炙手撋)
(凍無事倚墻鞵履可作堂上聽呼傳聲伐諾截長續短鳬鶴皆憂持勤補拙與巧者儔凡前之為汝能之否跛)
(奚對曰我缺於足猶全於手如前之為雖勞何咎黃子曰若是則不既有用矣乎皆應曰然無不滿意山谷)
以錢惠奴(張文定公齊賢為江南漕日家宴一奴竊銀器數事於懷中公熟視不問後為宰相厮役)
(多得班行此奴竟不沾寸禄乘間泣告公曰爾憶江南盜吾銀乎我懷之三十年不以告人汝亦不知也吾進)
(退百官激濁揚清安敢以盜賊薦耶念汝事我久今與汝錢三百千不可復留奴拜謝而去倦遊錄)以金
付僕(程明道雖奴僕必託以忠信嘗自澶淵遣奴持金詣京師貿用物什金之數可當二百千奴無父母)
(妻子同列聞之皆駭且誚既而奴持物如期而歸衆始歎服行狀)奴報舊主(王逵者屯田郎中李)
(曇僕夫也事曇久親信之既而去曇應募兵以選入捧日軍凡十餘年會曇以子學妖術妄言事父子械繫御)
(史臺獄上怒甚治獄急曇平生親友無一人敢餉問之者逵旦夕守臺門不離給飲食候信問者四十餘日曇)
(坐貶恩州别駕仍即時監防出城諸子皆流嶺外遶追哭送之防者遏之逵曰我主人也豈得不送之乎曇河)
(朔人不習嶺南水土其從者皆辭去曰我不能從君之死鄉也數日曇感恚自死旁無家人逵使母守其屍出)
(為之治喪事朝夕哭如親父子見者皆為流涕殯曇於城南佛舍然後去鳴呼逵賤隸也非知有古人臣烈士)
(之行又非矯迹求令名以取禄仕也獨能發於天性至誠不顧罪戾以救其故主之急於終始無倦如此豈不)
(賢哉嗟乎彼所得於曇不過一飯一衣而已今世之士大夫因人之力或致位公卿而故人臨不測之患屏手)
(側足戾目視之猶懼其禍之及已也若畏猛火遠避去之或從而擠之以自脫敢望其優䘏賑救耶彼雖巍然)
(衣冠類君子哉稽其行事則此僕夫必羞之洓水記聞)
詩集詩示阿段(山木蒼蒼落日曛竹竿裊裊細泉分郡人入夜静餘瀝竪子尋源獨不聞病渴)
(三更回白首傳聲一注濕青雲曾驚陶侃胡奴異怪爾常穿虎豹羣杜甫示獠奴阿叚)詩述余成
(役者余成忠信不貳鄙事八年未嘗見其過其畏得而好德畏不時而慎罰躬行而心安樂問其部伍盖自其)
(少時至於今行年二十矣猶一日也察其私持廉甚謹而遠名吾嘗與僚友論其人雖古之學問士大夫本強)
(而厚於德如第五公胡威未能遠過此也其人豈子夏所謂雖曰未學吾必謂之學矣者乎吾貧不能脫其役)
(與之同歸江湖之上作詩以識愧云丹籍生涯無列鼎白頭忠信可專城自非車騎將軍勢愧使王尼常作兵)
(黃山谷)
古今合璧事類備要前集卷五十四
