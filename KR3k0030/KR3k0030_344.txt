古今合璧事類備要外集卷四十四
宋謝維新撰
飲膳門
酒附(造酒貰酒)(禁酒送酒)(𣙜酒獵酒)(賜酒使酒)(賜酺酒德)(酤酒禮飲)
(裸飲強飲)(劇飲真率)(醵飲罰飲)(獨飲酒令)(戒飲飲謔)(不肯戒酣醉)
(宿酲糟粕)(麴蘖)
飲膳標題(酒者天之美禄帝王所以頥養天下享祀祈福扶老交歡百福之會盖非酒則不行)
(也然酒一也而有清濁厚薄甜苦紅綠白三色之别故清者曰醥清而甜者曰酏余攴反濁者曰醠亦曰)
(&KR0008;莫公反濁而微清者曰醆厚者曰醇亦曰醹需重釀曰酎薄者曰醨甜而一宿熟者曰醴美者曰醑苦)
(者曰&KR0008;旨善反紅者曰醍綠者曰醽白者曰醝亦有醙醳泲酒去滓而苦者酴麥酒不去滓而飲者曰醪)
(汁滓酒醅其未䍤酒醇謂乳酒而酤又其一宿酒也然又有酒材焉不可以不知秫稻是也又有酒母焉)
(不可以不辨麴蘖是也亦有酒成焉不可以不講湛熾腥熟毋有差貸是也夫如是而後酒成焉然古者)
(酒以行禮非繼以淫故祭祀則用酒賓客則用酒養老扶疾慰勞則用酒共之有道而用之有節未嘗無)
(故而酒也自夫人沉湎無度縱欲敗常於是乎不聞有禮飲而有劇飲者矣不聞有鄉飲而有醵飲者矣)
(彼烏知所謂德將者邪非失事而不知有戒飲非禁糓而不知有禁釀𣙜酤非與民同樂是欲利歸公上)
(也賜酺非因祭而飲是名惠布天下也今罰之施亦豈古者之意飲小而殺身大而敗家又大而失天下)
(皆酒也嗚呼安得惟酒無量不及亂者與之論酒德哉)
事類旨酒(我有丨丨)清酒(丨丨百壺並詩)公酒(見後酒正下注)禮酒(見後酒人下注)
需酒(丨于丨食易)釃酒(丨丨有衍迨我暇矣詩)醇酎(白氏六帖)清酤(既載丨丨詩)
甘醴(小人之交丨如丨記)交鬯(丨丨醇酒抱朴子)酒正(丨丨掌酒之政令以貳法授酒材凡)
(為公酒者亦如之辨五齊之名一曰泛齊二曰醴齊三曰盎齊四曰緹齊五曰沈齊辨三酒之物一曰事酒二)
(曰昔酒三曰清酒)酒人(丨丨掌為五齊三酒祭祀則共奉之以事役世婦共賓客之禮酒飲酒而奉之凡)
(共酒而入于酒府凡祭祀共酒以供賓客之陳酒亦如之)飲齊(丨丨視冬時注丨宜寒)火齊(乃命)
(大酋秫穡必齊麴蘖必時湛熾必㓗水泉必香陶器必良丨丨必得兼用六物大酋監之毋有差貸註丨丨腥)
(熟之調記月令)酌數(皆有丨丨見後註)三爵(君子之飲酒也一爵而色灑如也二爵而言言斯丨)
(丨而油油以退記又丨丨不識矧敢多又詩)兩樽(朋酒斯饗註丨丨曰朋詩)八樽(凡祭祀以法共)
(五齊三酒以實丨丨大祭三貳中祭再貳少祭壹貳皆有酌數禮酒正)一宿熟(醴酒丨丨丨說文)
百藥長(酒為丨丨之丨王莽詔)唐子西陸諝傳(陸諝麯城人少與壺子商君相友善)
(約先貴無相忘已而壺子任太常商君任主爵都尉通顯矣而諝方青州為從事壺商等上疏曰臣等亡狀蒙)
(陛下器使待罪九卿自非得天下賢聖與之同升則非但無以副陛下傾渴而臣等亦自不滿臣友麯城陸諝)
(者舉世莫能測其為人以為剛又無雲以為柔又有立文雅醖藉號為醇儒至論全身保家治國平天下則又)
(似謀臣策士往時袁盎相吳王驕日久數陷害二千石盎用其兄子種計與醑厚善卒賴其力得脫虎口以歸)
(此全身之道也吕太后時羣臣動見覆族吕須讒陳平曰平為相非治事專從諝戲婦女太后聞之私獨喜而)
(平得以全其宗此保家之效也河南獻王修德為仁義天子不悅王懼日夜與諝語不厭相事幾廢而民間作)
(畫一之歌此安天下之效也臣聞王者尊有德進有功今諝既賢聖而上自朝廷郊廟燕饗下至田里冠昏聚)
(會諝未嘗不在其間功效不為後人而位青州從事簿空置臣亡益上從其言遣壺子持節召諝至見上歡甚)
(是日拜諝光禄勲頃之封醴泉侯食千戶諝歎曰生我者天地成我者壺商也二人既薦諝以身下之然上每)
(念諝輒并召二人諝卒諡懿侯子淳嗣至曾孫離不肖以罪廢國除諝既没二人亦斥疎遂不復召用云太史)
(公曰漢興陸賈以辨說遊公卿間名聲籍甚為太中大夫以夀終而醑復以德業位九卿賜爵列侯傳國數世)
(陸氏之先豈有天祿哉)蘇子瞻洞庭春色賦(并引安定郡王以黃柑釀酒名之曰洞庭春)
(色其猶子德麟得之以餉予戲作賦曰吾聞橘中之樂不减商山豈霜餘之不食而四老人者游戲於其間悟)
(此世之泡幻藏千里於一班舉棗葉之有餘納芥子其何艱宜賢王之逹觀寄逸想於人寰嫋嫋兮春風泛天)
(宇兮清閑吹洞庭之白浪漲北渚之蒼灣攜佳人而往游勤霧鬢與風鬟命黃頭之千奴卷震澤而與俱還揉)
(以二米之禾藉以三脊之菅忽雲蒸而冰解旋珠零而涕澘翠勺銀罌紫絡青綸隨屬車之䲭夷欵木門之銅)
(鐶分帝觴之餘瀝幸公子之破慳我洗盞而起嘗散腰足之痺頑盡三江於一吸吞魚龍之神姦醉夢紛紜始)
(知髦蠻鼓巴山之桂楫扣林屋之瓊關卧松風之瑟縮揭春溜之淙潺追范蠡於渺茫弔夫差之惸鰥屬此觴)
(於西子洗亡國之愁顔驚羅襪之塵飛失舞袖之弓彎覺而賦之以授公子曰嗚乎噫嘻吾言夸矣公子其為)
(我刪之)蘇子瞻中山松醪賦(始予宵濟於衡漳軍徒涉而夜號燧松眀而識淺散星宿)
(於亭臯鬱風中之香霧若訴予以不遭豈千歲之妙質而死斤斧於鴻毛效區區之寸眀曾何異於束蒿爛文)
(章之紏纏驚節解而流膏嗟構厦其已遠尚藥石之可曹收薄用於桑榆製中山之松醪救爾灰燼之中免爾)
(螢爝之勞取通明於盤錯出□澤於煎熬與黍麥而皆熟沸舂聲之嘈嘈味甘餘之小苦歎幽姿之獨高知甘酸)
(之易壞笑凉州之葡萄似玉池之生肥非内府之烝羔酌以癭藤之紋樽薦以石蟹之霜螯曾日飲之幾何覺)
(天刑之可逃投拄杖而起行罷兒童之抑搔望西山之咫尺欲褰裳以遊遨跨超峯之奔鹿接挂璧之飛猱遂)
(從此而入海渺翻天之雲濤使夫嵇阮之倫與八仙之羣豪或騎麟而翳鳳争榼挈而瓢操顛到白綸巾淋漓)
(宫錦袍追東坡而不可及歸哺啜其醨糟漱松風於齒牙猶足以賦遠遊而續離騷也)
造酒為酒(十月獲稻丨此春丨詩豳七月又俶載南畝播厥百糓云云丨丨為醴烝畀祖妣以洽百)
(禮)作酒(若作丨醴爾惟麴蘖書說命)五齊(見前酒正注)六物(見前火齊注)酒材
(見前酒正注)酒式(以丨丨誅賞人註誅賞其作酒之善惡記)儀狄作(昔丨丨丨酒而美進之於)
(禹禹飲而甘之遂䟽丨丨乃絶旨酒戰國策)杜康造(魏武帝短歌行曰何以解憂惟有杜康註康古)
(造酒者又丨丨善丨酒以酉日死故酉日不飲酒會客客論)造葡萄酒(漢大宛國丨丨丨丨貨殖)
(傳)為馬乳酒(漢師學七十二人給大官桐馬酒註以馬乳為酒採桐葉時乃成也)營人善
釀(阮籍聞步兵厨丨丨丨丨有貯酒三百斛乃求為步兵校尉)白堕善釀(晉河東人劉丨丨丨)
(丨酒飲者醉不能解)造玉薤酒(隋煬帝丨丨丨丨十年不敗龍城錄)釀黎花酒(杭州其合)
(丨酒趁丨丨時熟號梨花春長慶集注)自稱釀王(汝陽王璡取雲夢石甃泛春渠以置酒作金銀)
(龜魚浮沉其中為酌酒具丨丨丨兼麴部尚書出醉仙圖)有芳醖監(河中府河東丨丨丨丨汲)
(河以釀地理志)釀祭勾芒(李泌字長源泌請里閭丨宜春酒以丨丨丨神祈豐年帝悅乃著令)冠
絶當時(時大樂有府史焦革家善醖酒丨丨丨丨為酒譜一卷李淳風見而悅之文料吕才東臯子集)
(序)
禁酒搜私釀(趙廣漢為京兆突入慱陸侯霍禹第門丨丨丨酤椎破壚罌斧破門關)罰私
飲(曹操以年飢兵與表制酒禁孔融書争之融因得罪徐邈私飲至於沉醉操怒丨之)旱禁釀(蜀簡)
(雍拜昭得將軍性簡傲跌宕在先主坐席猶箕踞傾倚時天旱禁釀酒者有刑吏于人家索得釀具論者欲罰)
(雍與先主游觀見男女行道謂先主曰此人欲行淫何以不縛先主曰何以知之對曰彼有淫具與欲釀者同)
(先主大笑而原欲釀者滑稽皆此類)飢禁酤(見荒歲門)觸酒禁(薛戎字元夫遷浙東觀察使所)
(部州丨丨丨者罪當死戎弛其禁)孔融辨禁私釀書(曹操欲製酒禁丨丨與操書云天垂)
(酒星之曜地列酒泉之郡堯不千鍾無以建太平孔非百榼無以堪上聖樊噲解戹鴻門非鍾酒無以奮其怒)
(趙之厮養東迎其主非巵酒無以激其氣高祖非醉斬白蛇無以暢其靈景帝非醉幸唐姬無以開中興袁盎)
(非醇醪無以脫其命定國不酣飲一斛無以决其法故酈生以高陽酒徒著功於漢屈原不餔糟歠醨取困於)
(楚由是酒何負於政哉)
沽酒無酤(丨酒丨我詩伐木)不食(沽酒市脯不食語)當壚(司馬相如與卓文君臨)
(卭賣酒舍文君丨丨相如與傭保雜作滌器本傳)開壚(王莽時魯庾言請法古令作酒丨丨以賣通典)
了酤(王褒奴了丨納以丨詳見奴僕注)蒼頭市(劉寬嘗坐客遣丨丨丨酒迃久大醉而還客不)
(堪之罵曰畜産寬須臾遣人視奴疑必自殺顧左右曰此人也罵言畜産辱孰甚焉故吾懼其死也東觀漢記)
千文一斗(孝靈家百司酒酒酒丨丨丨丨典論)百錢至店(阮宣嘗步行以丨丨挂枝頭丨)
(酒丨便獨酣暢雖當世富貴不肯顧家無儋石之儲晏如也本傳)金貂換酒(阮公隣家婦有美色)
(當壚沽酒阮與王安豐常從婦飲酒既醉便眠婦側夫不疑之伺察終無它意)金龜換酒(賀知章一)
(見李白呼為謫仙人以丨丨丨丨與之共飲摭言)飲鄰婦壚(見前金貂換酒注)過黃公
壚(王戎為尚書令着公服丨丨丨丨謂後車客曰吾昔與嵇叔夜阮嗣宗酣暢於此壚自嵇阮亡以來便為)
(時所羈紲今視此雖近邈若山河世說)淵明取酒(劉延之與淵眀情飲延之為始安郡經過臨去)
(留二萬錢與淵眀淵眀悉送酒家稍就取酒)鄭羲酤酒(後魏丨丨為西衮州刺史多所受納政以)
(賄成性又嗇吝人冇禮餉者不與杯酒脔肉西門受羊酒東門丨賣之)三騶對飲(齊謝幾卿性通)
(脫為尚書左丞嘗預樂游苑宴不得醉而還詣道邊酒壚停車褰幔與車前丨丨丨丨觀之如堵幾卿自若)
一斗獨酌(馬周字賓王舍新豐逆旅主人不之顧周命丨丨八升悠然丨丨衆異之朝野僉載以為)
(濯足)錢悉無留(唐陽城為諫議大夫每約二弟吾所俸入而可度食米幾何薪菜鹽幾錢先具之餘)
(悉送酒家丨丨也)肆中飲歸(仁宗朝宫官魯簡肅公宗道為諭德一日仁宗急召公將有所問使)
(者及門而公不在移時乃自仁和肆中飲歸使遽入白乃與公約曰上怪公來遲當託何事以對公曰但以實)
(告曰然則當得罪公曰飲酒人之常情欺君臣子之大罪中使嗟嘆而去真宗果問使者具如公對真宗問卿)
(何故私入酒家公謝曰臣家貧無器皿酒家百物具備賓至如歸適有鄉里親客自遠來遂與之飲然臣既易)
(服市人亦無識臣者仁宗曰卿為宫臣恐為御史所彈然自此竒公以為忠實可大用歸田錄)山谷綠
隂堂記(嘉陽張仲吉寓舍於楚道以酒壚為家産若朝夕汲汲於囂中之嬴惟不足及能種花養竹閑)
(閑於林下之樂嘗有餘其子寬夫又從予學故予數將諸生過其家近市而有山林趣花竹成隂啼鳥鳴蛙常)
(與人意相值或時把酒至夜漏下二十刻雲隂雷風與諸生衝雨踏泥而歸諸生從予未嘗有厭倦焉則仲吉)
(父子好事喜賓客可知也今蒙恩放還去此有日矣故書游息之樂使工李夀刻之綠隂堂上使後之不及與)
(余同時亦得觀焉)
貰酒折劵弃責(漢高祖為泗上亭長好酒及色常從王媪武負貰酒醉卧武負王媪見其常有)
(龍怪之高祖每酤留飲酒售數倍及見怪歲竟此兩家常丨丨丨丨注韋昭曰貰賖也史本紀)貨袍償
欠(孫濟權之叔也嗜酒不給産業常醉屢欠酒緡人皆笑之濟恬然自若謂人曰尋常行坐處欠人酒債欲)
(貨此緼袍償之)債家至門(吳潘璋字文章性博蕩嗜酒居貧好賖酤丨丨丨丨輒言後豪當還)
送酒饋醪(昔者良將用兵人有饋一單醪者使投之於河令將士迎流而飲之單醪不能味一河水)
(三軍至為之死非滋味及之也黃石公)獻飲(榖陽堅丨丨於子反子反飲之而醉不能見楚子遂宵遁)
(敗楚軍也左)獻酒(楚宣王朝諸侯魯共公後至而酒薄宣王怒共公曰我周公之胤長於諸侯行天子)
(禮樂勲在周室我送酒已失禮方責其薄无乃太甚遂不辭而還宣王怒乃發兵與齊攻魯梁惠王嘗欲擊趙)
(而畏楚楚既以魯為事故梁得圍邯鄲言事相因亦是感應也一日魯趙俱丨丨於楚酒吏以魯酒易趙厚酒)
(故楚圍邯鄲莊子)載酒(揚雄家貧嗜酒人希至其門時有好事者嘗丨丨問竒字)半道邀(江州)
(刺史王弘欲識淵眀而不能致淵眀嘗往廬山弘命淵眀故人龐通令賫酒具於丨丨栗里之間丨之淵眀有)
(脚疾使一門生二兒舉籃輿既至欣然便共飲酌俄頃弘至亦無迕也)兩&KR1125;遺(見下文)餉酒
是水(晉孔嚴祖父奕為全俶令眀察過人時有遺其酒者始入門奕遥曰餉吾兩&KR1125;其一何故非也儉視)
(之果是水或問何以知之曰酒重水輕提酒者手有輕重之異故耳)求酒與溲(宋臧質在旴𣅿魏太)
(武自賢陵還就質求酒質封溲便與之太祖怒甚攻圍三旬不下乃去)人以酒從(唐元德秀罷魯)
(山令愛陸渾佳山水乃定居焉不為墻垣扃鑰無僕妾歲飢或不㸑嗜酒陶然彈琴自娱人以酒肴從之不問)
(賢鄙為酣飲)人以酒來(李泌以虚誕自任嘗對客曰令家人速洒埽今夜洪崖先生來有丨遺美)
(酒會有客至乃曰麻姑送酒來與君同傾未畢門者曰某侍郎取榼子泌命倒還客無怍色國史補)
賜酒賜頒(酒正掌酒之丨丨皆有法以行之注法尊卑之差禮)賜爵(君若丨之丨即越席而再)
(拜稽首受登席祭之飲卒爵而俟君卒爵然後受虚爵注不敢先君盡之記)秩酒(凡丨丨者以書契授)
(之禮酒正)賜一石(伏日上丨東方朔酒丨丨歸遺細君漢本傳)賜上尊(丨丞相養牛丨丨酒)
(注糯米一斗酒一斗為上尊稷為中粟為下漢書)
賜酺酺五獻(武靈五行賞大赦置酒丨丨丨史趙世家)酺三日(漢文帝賜丨丨丨)因
祭獻酬(大酺飲酒作樂注盖為壇位如雩禜法族長无飲酒之禮丨丨酺而與其民以長幼相丨丨焉)
(禮)會聚飲食(漢律三人以上無故飲酒罰金四兩故以賜酺為惠澤令得丨丨丨丨也漢書注)
賜天下酺(國初號令猶有漢唐之遺風天中祥符元年正月三日天書降大赦改元東都丨酺五日)
(天下三日此盖漢遺事也)
𣙜酤酒正會(丨丨掌酒之政令云云酒正之出日入其成月入其要小宰聽之歲終則會唯王及)
(后之飲酒不會以酒式誅賞禮)大酋監(見前酒法)饉㢮𣙜酒(敬晦南方連丨有詔丨丨丨茗)
(官用告乏)飢復禁酤(唐初无酒禁乾元元年京師酒貴肅宗以廪食方屈乃禁京城酤酒酒期以麥)
(熟始初二年丨丨丨丨食貨志)楊龜山語錄(設法賣酒所在官吏遂張樂集妓女以來小民此最)
(為害教而必為之辭曰與民同樂豈不誣哉夫誘引吏無知之民以漁其財是在百姓為之理亦當禁而官)
(為之上下不以為怪不知為政之過且民之有財亦須上之人與之愛惜而巧求暗取之雖旡鞭笞以強民其)
(所為有甚於鞭笞矣)洪容齊隨筆(今都城及郡縣酒務凡鬻酒之肆皆揭大帘於外以青白布數)
(幅為之徵者隨其高卑小大村店或挂瓶瓢標箒枰唐人多詠於詩然其制盖自古然矣韓非子云宋人有酤)
(酒者斗槩甚平遇客甚謹為酒甚美懸幟甚高而問否售遂至於酸所謂懸幟者此也)飲而遣(五代)
(漢常思在上黨五年唯務聚歛未嘗與賓佐燕會有從事求見思怒曰必是來飲酒也命典客丨丨丨之續世)
(說)
使酒使酒難近(季布為河東守孝文時人言其賢者孝文召復有言其勇丨丨丨丨至留邸一)
(月見罷)使酒不䛕(灌夫武帝即位以為淮陽太守入為太僕與長樂衛尉竇甫飲輕重不得夫醉)
(搏甫甫太后昆弟上恐太后誅夫徙為燕相夫為人剛直丨丨丨好面丨貴戚勢在已之右必欲陵之士在已)
(左愈貧賤尤益禮敬與鈞稠人廣傳衆薦寵下輩士亦以此多之前本)我則酒狂(盖寬饒曰无多酌我)
(丨丨丨丨)少有酒失(陶侃丨丨丨丨詳見戒飲註)季舒過度(孫丨丨嘗與石崇飲傲慢)
(丨丨崇欲表免之裴楷叔則聞之謂曰足下飲之以狂藥責人正禮不亦乖乎乃止)知訓罵坐(楊隆)
(演嘗飲酒樓上命優人高貴卿侍酒徐丨丨為參軍隆演鶉衣髽髻為蒼鶻知訓嘗使酒丨丨語侵隆演隆演)
(愧恥涕泣而知訓愈辱之五代吳世家)
酒德思柔(兕觥其觩旨酒丨丨注不為亂也)温克(人之齊聖飲酒丨丨)既醉(丨丨以酒)
(既飽以德)未醉(賓之初筵温温其恭其丨丨止威儀反反云云其丨丨止威儀抑抑)洽禮(為酒為醴)
(以丨百丨)令儀(飲酒孔嘉維其丨丨)伐德(醉而不出是謂丨丨並詩)欲傾家釀(劉俠字眞)
(長為丹陽尹常云見何次道飲酒使人丨丨丨丨何次道飲酒能温克故也)劉伶酒德頌(有大)
(人先生以天地為一朝萬期為須臾日月為扃牖八荒為庭除行无轍跡居無室廬幕天席地縱意所如止則)
(操巵執瓢動則挈榼提壺惟酒是務焉知其餘有貴介公子搢紳處士聞吾風聲議其所以乃奮袂攘衿怒目)
(切齒陳說禮法是非蜂起先生於是方捧甖承糟銜杯漱醪奮髯踑踞枕麯藉糟无思無慮其樂陶陶兀然而)
(醉怳然而醒静聽不聞雷霆之聲熟視不見泰山之形不覺寒暑之切肌嗜欲之感情俯觀萬物擾擾焉如江)
(漢之載萍二豪侍側焉如蜾蠃之與螟蛉)王元之續酒德頌(詩有六義焉頌居其一也所以)
(悠揚德業褒贊成功美盛德之形容告于神眀者也觀乎伯倫之頌異乎是哉徒以大人先生放蕩為辭似不)
(知酒德之故乃賡而頌之夫天有酒星地有酒泉聖人之法天地而為酒先用之以祭神祗次用之享賓客然)
(後勞來衆士寵錫有功中有禮者酒之德也是故堯設衢樽使至者盡飲禹䟽儀狄恐國以酒亡此天子敬乃)
(載在前籍垂之後昆操巵執瓢幕天席地者不得與焉至于堯舜千鍾孔子百觚亦無所取也梁末既重浮華之)
(文忘禮法之度列于王褒陸機之間不其失邪必以銜杯潄醪提壺挈榼稱之為德則糟丘酒池德之大者也)
(及于亡桀紂敗羲和蔑不由于斯矣又何德之云乎頌曰古之眀君先成其民薄以賦歛勖之耕耘風雨祈祈)
(稼穡蓁蓁三時既豐九穀秦秦民之成矣致力于神正辭以告于以奠之若作酒醴麯蘖必時神乃享矣百神)
(攸宜古之亂生殘民好兵彊場未保干戈未平甫田既荒太倉不盈人有菜色野無歌聲民未成矣烏有神明)
(若作酒醴酌彼金罍矯辭以告上天降灾神乃怨矣萬人事隳哉化作醇醨馨菲黍稷飲無沉湎一乃昭格暢叶)
(神是酒之德)
禮飲百拜(酒之流生禍也是以先王因為酒醴一獻之禮賓主丨丨終日飲酒而不得醉焉先王所)
(以偹酒禍也注丨丨言其敬記)三行(賓主百拜而酒丨丨揚子)侍飲(丨丨於長者酒進則起拜受於)
(尊所長者飲少者反席而坐長者飲未釂少者不敢飲並恭敬也記)言獻(酌言酬之云云酌丨丨之詩)
管仲出(桓公與管仲飲掘新井而柴焉十日齋戒召管仲管仲至公執爵夫人執樽觴三行丨丨趍丨)
(公怒曰寡人齋戒以飲仲又以為脫於罪矣管仲曰臣聞湛於樂者洽於憂厚於味者薄於行臣是以走出拜)
(而送之管子)敬仲辭(齊侯使陳丨丨為工正飲桓公酒樂公曰以火繼之丨曰臣卜其畫未卜其夜)
(不敢君子曰酒以成禮不繼以淫義也以君成禮弗納於淫仁也左莊二十三年)享九獻(楚子入丨)
(于鄭丨丨注上公之禮九獻而禮畢左僖二十二年)宴三爵(見燕饗門注)元王設醴(楚丨)
(丨每置酒為穆生丨丨前)
裸飲呼入與飲(光逸字孟祖為胡母輔之所器屬輔之與謝鯤阮放畢卓羊曼桓彛阮孚散髮)
(裸袒閉室酣飲已累日逸將排戶入守者不聽逸便于戶外脫衣露頂於狗竇中窺之而大呌輔之驚曰他人)
(决不能𡭗必我孟祖也遽丨丨遂丨丨不捨晝夜時人謂之八達)小遺下霑(梁謝幾卿為尚書左)
(丞於省閣裸飲及醉丨丨丨丨令史為南司所彈幾卿亦不介意)
劇飲濡首(有孚于飲丨其丨易)酣身(其後嗣王丨丨无逸)伐德(賓之初筵温温其恭其未)
(醉止威儀反反曰既醉止威儀幡幡舍其坐遷屢舞僊僊其未醉止威儀抑抑曰既醉止威儀怭怭是曰既醉)
(不知其秩賓既醉止載號載呶亂我籩豆屢舞僛僛是曰既醉不知其郵側弁之俄屢舞傞傞既醉而出並受)
(其福醉而不出是謂丨丨)繼滛(管仲曰酒以成禮不丨以丨左詳見前)酣舞(敢有丨丨于宫酣歌)
(于室書)醉富(彼昏不知壹丨日丨詩)湎淫(羲和丨丨廢時亂日&KR1015;征)沉酗(殷其弗或亂正)
(四方我祖底遂陳于上用丨丨于酒用亂敗厥德于下微子又淫丨肆虐臣下化之奉誓)一鼓而飲
(殷紂為酒池糟丘丨丨丨坐丨者三千人)一䂖亦醉(淳于髠丨丨丨丨滑稽傳)醉嘔車中
(邴吉為丞相御史丨丨其丨丨吉不責本傳)盗飲甕下(畢卓為吏部比舍郎釀酒熟卓醉後夜至)
(甕下丨丨之掌酒者縛之眀旦乃畢吏部)二石共飲(周顗在朝能飲一石及過江每稱無對偶有舊)
(對從北來顗出丨丨酒丨丨各醉及顗醒客已腐脅死矣)五斗解酲(劉伶字伯倫常乘鹿車携壺酒)
(使人荷鍤隨之曰死便埋我其遺形骸如此嘗渴甚求酒其妻泣諫曰君飲酒太過非攝生之道倫曰善當祝)
(神誓斷矣汝可具酒肉妻從之倫跪祝曰天生劉伶以酒為名一飲一石丨丨丨丨婦人之言慎勿可聽引酒)
(御肉陶然復醉晉書)計日憶醒(劉玄石從中山沽酒酒家與之千日酒至家而醉其家不知以為死)
(矣以棺歛葬之酒家丨向千丨丨玄石丨矣遂往其家且發塚開棺於是醉始醒起坐棺中俗云玄石飲酒一)
(醉千日博物志)
戒酒大禹戒(述丨丨之丨以作歌曰酣酒嗜音未或不亡)成王誥(丨丨封康叔作酒丨)
(注誥戒酒之義並書)孔子不困(子曰不為酒困何有於我哉)屈原獨醒(丨丨曰衆人皆)
(醉我丨丨楚辭)田蚡辭滿(丨丨丨不能丨觴灌大怒)楊秉不惑(丨丨叔節三丨丨酒色財)
酒不向口(邴原舊能飲酒自後八九年丨丨丨丨至陳留師韓子臨歸師友以原不能飲酒陳仲弓)
(范孟博盧子幹會米肉送原原曰本能飲但以荒思廢業斷之今遠别可盡飲終日不醉)酒以廢事
(晉元帝頗以酒廢事王導以為言帝命酌引觴覆之于此遂絶)飲不踰限(陶侃字士行母湛氏賢眀)
(有法侃在武昌諸吏從容丨常有限或勸可少進侃曰余少年時常有酒失亡親見約故丨敢丨丨侃丁母憂)
(艱辛在墓下有二客來弔儀服鮮異遣人尋之但見雙鶴飛冲天而去别傳)醉輒自責(庾衮叔褒)
(父在常戒衮以酒後每丨丨丨丨曰余廢先人之戒何以訓人乃於墓前自杖三十)臨别戒飲(諸葛)
(樂與管輅别戒以二言卿性樂酒雖温克然不可保寧當節之卿有水鏡之才所見者妙禍如膏火可不慎持)
(卿散才以游于雲漢之間不憂不富貴也輅言酒不可極才不可盡吾欲持酒以禮持才以愚何患之有邪别)
(傳)告新莫飲(劉玄眀為山隂令丨丨尹傅翽曰作縣唯日食一升飯丨丨酒此為第一策)囚
酒星天獄(衛元規酒後忤丁僕射以醉謝曰自茲丨丨丨於丨丨焚醉日於秦坑摭言)王肅
家戒(夫酒所以行禮養性命歡樂也過則為患不可不慎是故賓主百拜終日飲酒而不得醉先王所以)
(避酒禍也凡為主人飲客使有酒色而已無使至醉若為人所強必退席長跪稱父戒以辭之敬仲辭君而况)
(於人乎為客又不得唱造酒史也若為人所屬下坐行酒隨其多少犯令行罰示有酒色而已無使多也禍變)
(之興常於此作所宜深慎)庾闡斷酒戒(盖神眀智惠人之所以生也眀智用於常涯好欲安於自)
(然吾以知窮智之害性任欲之喪真於是椎金寳碎玉椀破瓚觥損觥瓉)皮日休酒箴(皮子性嗜)
(酒雖行止窮泰非酒不能適居襄陽之鹿門山以山稅之餘繼日而釀終年荒醉自戲曰醉士居襄陽之洞湖)
(以舶䑿載醇酎一甔往來湖上遇興將酌因自諧曰酒民於戲吾性吾性而嗜於此其亦為聖哲之罪人也又)
(自戲曰醉士自諧曰酒民將天地至廣不能害醉士酒民哉又何必厠絲竹之筵粉黛之座也襄陽元俟聞醉)
(士酒民之稱訂皮子曰子耽飲之性於喧静豈異耶皮子曰酒之道豈止於充口腹樂悲歡而已哉甚則化上)
(為淫溺化下為凶酗是以聖人節之以酬酢喻之以誥訓然尚至上為淫溺所化化為亡國下為凶酗所化化)
(為殺身且不見前世之酒禍耶潞鄷舒有五罪其一嗜酒為晉之殺慶封易内而耽飲則國朝遷鄭伯窟室而)
(耽酒終奔於駟氏之甲欒高嗜酒而信内卒敗於陳鮑氏衛侯飲於籍圃卒為大夫所惡嗚呼吾不賢者性實)
(嗜酒尚巨為鄷舒之僇過此吾不為也又焉得俾喧為静乎俾静為喧乎喧為静中淫酌乎吾又焉禍之波乎)
(既淫溺酗禍作於心得不為慶封乎鄭伯乎衛侯乎慎之哉盖中性不能自節因幾以自箴箴曰酒之所樂樂)
(其全真寧能我醉不醉於人)
不能戒不見糟肉(孔羣性嗜酒導嘗戒之曰卿常飲不見酒家覆瓿布日月久縻爛邪答曰)
(公丨丨丨丨淹更堪久邪)以拳歐背(吳衎好飲後醉詬權貴遂戒飲阮宣命衎飲宣丨丨丨其丨曰)
(看看老癖癡漢忍斷杯中物邪抑而飲之)婦言不聽(劉伶事見前劇飲)客諫不聽(唐陽)
(城為諫議大夫八年未肯去方日夜劇飲丨欲丨止者城揣知其情強飲客客辭即自飲滿客不得已與酬酢)
(或醉仆席中或先醉卧客懷中丨能丨客語)盖以自釋(石延年字曼卿真宗曰朕知卿有才久矣)
(但聞卿好飲酒恐醉不了事延年曰臣非好飲丨丨丨丨耳然臣雖酌其於臨事愈於不醉之人)未嘗
至醉(張文忠公喜酒飲量過人既登第通判濟洲日飲醇酎往往至醉是時太夫人年已高頗憂之一日)
(山東賈存道先生過濟文忠舘之數日先生愛文忠之賢慮其以酒廢學生疾乃為詩示文忠曰聖君恩重龍)
(頭選慈母年高鶴髮垂君寵母恩俱未報酒如成病悔何追文忠矍然起謝自是非親客不對酒終身丨丨丨)
(丨)
強飲惡醉(丨丨而強酒孟)自迎相如(卓王孫為具召臨卭令王吉及司馬長卿令既至日)
(中司馬長卿謝病不能臨臨卭令不敢嘗食丨丨丨丨不得已而強往一坐盡傾)自迎田蚡(灌夫)
(字仲孺嘗有服過丞相蚡蚡從容曰吾欲與仲孺過魏其侯會仲儒有服夫曰將軍乃肯幸臨况魏其侯竇嬰)
(夫安敢以服為解蚡許諾夫以語嬰嬰與夫人益市牛酒夜洒掃張具至日中蚡不來夫廼駕丨往丨蚡蚡特)
(前戲夫殊無意往夫至門蚡尚卧及蚡䎸謝曰吾醉忘與仲孺言乃駕往卒飲至夜極歡而去)諸生強
我(王式為昌邑王師王以淫亂式繋獄以减死論後除博士式徵來衣博士衣而不冠曰刑餘之人何宜復)
(充禮官既至令止舍中會諸大夫共持酒肉勞式皆注意高仰之博士江公世為魯詩宗至江著孝經說心疾)
(式謂歌吹諸生曰歌驪駒式曰聞之於師客歌驪駒主人歌客毋容歸今日諸君為主人日尚早未可也江曰)
(經何以言之式曰在曲禮江翁曰何拘曲也式恥之陽醉逿地式客罷讓諸生曰我本不欲來丨丨丨勸丨竞)
(為豎子所辱遂謝免歸)王導強盡(王敦字處仲丨丨字茂弘敦與導嘗造王愷愷使美人行酒以)
(客飲不盡輒殺之酒至敦固不肯持美人悲懼失色而敦傲然不視導素不能飲恐行酒者得罪遂勉丨丨觴)
(導還歎曰處仲若當世心懷剛忍非令終也)逼桓温飲(謝奕嘗丨丨丨丨温走入南康主門避之)
(主曰君若旡狂司馬我何由得相見奕遂携酒就廳事引温一兵帥共飲曰失一老兵得一老兵亦何所怪温)
(不之責本傳)逼韋曜飲(孫皓每饗宴无不竟日坐席無能否率以七升為限雖不悉入口皆澆灌)
(取盡韋曜素飲酒不過二升初見禮異時常為裁减或密賜茶茗以當酒至於寵衰更見丨強輒以為罪又於)
(酒後使侍臣難折公卿以嘲弄侵尅發擿私短為歡笑吳志)迪簡強飲(唐李景略嘗宴僚佐行酒)
(誤以醯進判官京兆任丨丨以景略性嚴恐行酒者獲罪丨丨之順紀)温公強飲(司馬丨丨嘗曰)
(昔與王介甫同為羣牧司判官包孝肅公為使時號清嚴一日羣牧司牡丹盛開包公置酒賞之公齎酒相勸)
(光素不飲酒亦丨丨介甫終席不飲包公不能強也光以此知其不屈聞見錄)李莫能致(仁宗朝李)
(都尉喜延士大夫盡聲色之樂一時館閣清流無不往者韓魏公最年少獨未嘗造焉李數召而公數以事辭)
(人有強之者公曰固欲往但未有名耳公處之不失和丨丨丨丨怨同時諸公亦不以為介也别錄)寇公
苛留(丨丨在中書多召兩制就第飲宴必閉關丨丨之畏慎者甚懼李宗諤嘗於門扉下竊出得馬而走)
(金坡遺事)
真率野人班坐(陶元亮雖嗜酒家貧不能嘗飲酒而况必飲美酒乎其所與飲多田丨樵漁之)
(丨丨丨林間所以奉身而悅口腹者盖略矣漁樵叢話)田父泥飲(杜甫結廬成都浣花與田畯野)
(老相狎蕩新書又遭丨丨丨丨美嚴中丞杜詩)日晏漸罄(羊曼拜丹陽尹客來早者並得佳釀丨丨)
(丨丨不復及精隨客早晩不問貴賤羊固拜臨海竟日皆美供雖晩至亦獲盛饌時以固之豐華不如曼之真)
(率)過從不間(范忠宣公純仁判留臺一時耆舊多在洛公與司馬公皆好客而家貧相約為真率)
(會脫粟一飯酒數行丨丨丨丨一日洛中誇為盛事行狀)
罰酒觥其觩(兕丨丨丨注兕丨罰爵觩然不用)觵不敬(丨其丨丨者注丨罰爵周禮)
司正實爵(晉獻公飲大夫酒令丨丨丨丨與史蘇曰驪之役汝曰勝而不吉夫克國得妃吉孰大焉)
(故罰汝)杜蕢揚觶(智悼子卒未葬平公飲酒師曠李調侍鼔鐘杜蕢自外來聞鐘聲曰安在曰在)
(寢丨丨入寢酌曰曠飲斯乂酌曰調飲斯又酌北面而自飲平公問之曰蕢曩者爾心或開予是以不與爾言)
(爾飲曠何也曰子卯不樂知悼子在堂斯其為子邜也大矣曠也太師也不以詔是以飲之也爾飲調何也曰)
(調也君之䙝臣也為一飲一食忘君之疾是以飲之也爾飲何也曰蕢也宰夫也非刀七是共又敢與知防是)
(以飲之也平公曰寡人亦有過焉酌而飲寡人杜蕢洗而丨丨公謂侍者曰如我死則必毋廢斯爵也至于今)
(既畢獻斯揚觶謂之杜舉記檀弓)公乘觴政(魏文侯與大夫飲酒使丨丨不仁為丨丨曰飲若不)
(盡浮之大白文侯不盡丨丨不仁舉白浮君也新語)朱虚軍法(諸吕用事丨丨侯章入侍高后燕飲)
(令章為酒吏章曰臣將種請以軍法行酒酒酣諸吕一人亡酒章拔劍斬之還白曰亡酒一人謹行丨丨斬之)
(史記)笑受而飲(崔咸字重易李逢吉當國畏裴度復相使京兆尹劉栖楚等十餘人悉力根却之雖)
(度門下賓客皆有去就意他日度置酒延客栖楚曲意自解謝耳語咸疾其矯舉酒讓度曰丞相乃許所由官)
(囁嚅耳語顧上罰爵度丨丨丨丨栖楚不自安趍出坐上莫不壯之本傳)舉不以道(凌統為將軍其)
(督陳勤剛猛任氣自督酒凌輳一坐丨罰丨丨丨統面折之勤怒罵詈統及父操統流涕不荅引刀斫殺之及)
(攻山賊曰死將以謝罪乃身當矢石賊應時披壊孫權嘉其栗毅以功贖罪吳志)
酒令一經程(齊桓公置酒令曰後者飲丨丨丨管仲後當飲丨丨丨而棄其半公曰何也曰臣入)
(口者舌出舌出者棄身與其棄身不寧棄酒乎公曰善韓詩外傳)卷白波(古者酒令名丨丨丨起於)
(東漢擒白波賊如席卷故酒席言之以快人意車始)習字令(後魏孝文帝會羣臣酒酣帝舉巵曰三三)
(横兩兩從誰能辨之賜金鍾越城王勰曰此是丨丨伽藍記)一字令(高駢鎮成都命酒佐薛濤改丨)
(丨丨曰須得丨丨象形又須逐韻公曰口有似没量斗濤曰川有似三條椽公曰奈何一條曲濤曰相公為西)
(川節度尚使一没量斗至於窮酒佐有三條椽内一條曲又何作怪丁用晦芝田錄)招手令(皇甫嵩作)
(丨丨丨云惡其虎膺謂手掌曲其松根謂指節以蹲鴟間虎膺之下蹲鴟大指也以鈎戟差玉柱之勞鈎戟頭)
(指玉柱中指也潛虬闊玉柱三分潛虬無名指也竒兵闊潛虬一寸竒兵小指也死其三洛謂嚲其腕也生其)
(五峯通呼五指也類說)藏&KR0848;令(孔常甫言唐人詩有云城頭椎鼓傳花板席上搏拳掘松子乃知酒)
(席丨丨為戲其來也久東臯雜錄)争令出幕(元相公在浙東賓幕有薛書記酒後丨丨以酒器擲)
(傷公猶子遂丨丨作十離詩以獻)舉令屬對(唐人飲酒必為令以佐歡其變不一樂天所謂閒徵)
(雅令窮經史韓退之令徵前事為之今猶有其遺習也嘗有人丨丨云馬援以馬革裹尸死而後已答者乃云)
(李耳以李樹為姓生而知之又鉏麑觸槐死作木邊之鬼答者以豫讓吞炭終為山下之灰皆可謂精的也復)
(有舉經句字相屬而文重者曰火炎崐岡乃有土圭測景酬之此亦不可多得也蔡寬夫詩話)
飲謔號呶(載丨載丨)號呼(或丨或丨並詩)姚誾飲謔(丨丨性豪蕩好丨丨)伯芻
飲噱(劉丨丨字素芝遷主客員外郎數過友家丨丨為韋執誼所隂劾貶虔州參軍)
酣醉側弁(丨丨之俄詩)墮車(醉人丨丨雖病不死其骨節與人同其犯難與人異莊子)聽
言如(丨丨丨醉)憂心如(丨丨丨醉並詩)取霑醉(陳遵與客飲投轄井中丨其丨丨)不
敢醉(劉寬字文饒於上前被酒睡上曰太尉醉邪對曰臣丨丨丨但憂心如醉也後本傳)弔婦父
(王悅元達恃才縱酒婦父有慘悅乘醉丨之丨丨慟哭悅與賓客連臂被髮裸身而入繞之三匝而出)中
聖人(徐邈字景山仕魏為尚書郎時禁酒而邈私飲沉醉趙達問以曹事曰丨丨丨逹白之太祖怒鮮于)
(輔進曰醉客謂酒清者為聖人濁者為賢人邈偶醉言耳後文帝幸許昌問邈曰頗復丨丨丨否邈曰昔子反)
(斃於榖陽御叔罰于飲酒臣嗜同二子不能自懲時復丨之帝大笑也名不虚立)以醉死(𫝊奕自誌)
(曰奕青山白雲人也丨丨丨此)常醉辱(楊炎字公南神烏令李太簡丨丨之炎令左右反榜二百餘幾)
(死)道樞醉謁(獨孤用晦為中丞侍御史李丨丨丨丨用晦用晦劾不虔下除司議郎)居易
醉吟(白丨丨自號丨丨先生為之傳)以水頮面(李白字太白有詔供奉翰林白與飲徒醉于市)
(帝坐沉香亭意有感欲得白為樂章召入而白已醉左右以丨丨丨)以頭濡墨(張旭蘇州人嗜酒每)
(大醉呼呌狂走乃下筆或丨丨丨丨而書既醒自視以為神不可復得也世呼張顛)人觀醉瑞(唐德)
(宗播遷人多乏食無釀酒者後京師稍寧有一醉人聚丨以丨人為祥丨云云)人效醉粧(後蜀王衍)
(後宫皆戴金蓮花冠酒酣免冠其髻髽然更施采粉號醉粧國中人皆效之)
宿酲劉伶五斗(見前劇飲注)嗣業十萬(李丨丨入朝賜酒玄宗前醉舞帝寵之賜)
(綵百金四五十物錢丨丨曰為解酲具)
麴蘖酒母(麯丨丨䤓生衣二熟麯)牙米(蘖丨丨並說文)酒須以成(若作酒醴爾惟)
(麯蘖注酒醴丨丨麯蘖丨丨書說命注)人名曰媒(齊丨丨麯麩丨丨周禮媒氏注)
糟粕醫酏糟(酒正共賓客之禮酒共后之致飲于賓客之禮丨丨丨皆使其士奉之注不泲曰糟)
(周禮)稻醴糟(飲重醴丨丨清丨黍醴清糟梁醴清糟注糟醇也記内則)坐飲糟丘(殷紂為酒)
(池丨丨丨丨者三千人)糟肉堪久(見前不能戒注)
詩集蟻浮(丨丨仍蠟味)密酣(不放香醪如丨丨)竹葉春(山杯丨丨丨)鵝兒
黃(丨丨丨似酒)催黍釀(衰年丨丨丨)開桑落(坐丨丨丨酒)濁醪妙(丨丨有丨)
(理並杜)齊釀醇(丨丨寒更丨)生熟酒(丨酒清於雪丨酒赤如血熟酒不如生酒烈熟酒只)
(帶烟火氣生酒不離泉石味石根泉眼新汲將麯米釀出春風香坐上猪紅間熊白甕頭鴨綠變鵝黃先生一)
(醉萬事已那知身在塵埃裏楊廷秀生酒歌)
真率醉落暉(真率由來無次序經旬踰月不為稀籃輿但恨無人舉坐想紛紛丨丨丨)賞鄰
花(杯盤豐腆勝陶令園沼繁華减白家惆悵佳辰掩蓬蓽不陪高會丨丨丨司馬公)近知雅會
(丨丨丨丨名真率有意從真名在真啜菽盡甘顔子陋食鮭不愧庾郎貧加籩只恐勞煩主緝御徒能困倦賓)
(適適安安方簡易古來彭澤是真人文寬夫)每饒俗狀(羹藜寂寞天隨子換酒風流賀季真淡水)
(論交自忘味道腴充實不知貧萬錢縱侈輕豪貴三夀優游萃燕賓奔走丨憐丨丨丨調官猶作會中人)為
具雖疎(賢者規模衆所遵屏除外飾貴全真盍簮既屡宜從簡丨丨丨丨不愧貧免事獻酬修末節都)
(將誠實奉佳賓豈惟同志欣相照清酌猶能化後人范醇夫)隨家所有(洛下衣冠愛惜春相從小)
(飲任天真丨丨丨丨自可樂為具更微誰笑貧不待珍羞方下筯只將佳景便娱賓庾公此興知非淺藜藿終)
(難作主人司馬公)
樂府香浮蟻(醉醒醒醉憑君會滋味濃斟琥珀丨丨丨一到愁腸别有陽春意須將幕席為天)
(地歌前起舞花前睡從他落魄陶陶裏猶勝醒醒惹得閑憔悴東坡醉落魄)
酒器
器皿總統(飲必有器其來尚矣古者鴻荒之世猶鑿地為樽坏而飲之也自是而降樽罍醆斝)
(之器不一而足或以玉或以金或以髹或鏤鳥獸之形或倣雲雷之象觚圜有别小大有制備矣兕觥罰)
(爵也後世僣奢過度玻瓈琥珀蓮花蕉葉鴛鴦鸚鵡各著其名求之古人之制崇侈甚矣無以復加矣)
事類一石(凡觴一升曰爵二升曰觚三升曰觶四升曰角五升曰散丨丨曰壺五斗曰甒禮器注)一
豆(梓人為飲器勾一升爵一升觚三升獻以爵而酬以觚一獻而三酬則丨丨矣食丨丨肉飲丨丨酒中人)
(之食也凡試梓飲器鄉衡而實不盡梓師罪之周禮)爵斝(洗丨奠丨詩行葦)瓶罍(丨之罄矣維丨)
(之恥注丨小而丨大詩蓼莪)弗揮(飲玉爵者丨丨曲禮)斯饗(朋酒丨丨注兩樽曰瓶)滑嵇
(丨丨酒器也轉注吐酒終日不已今之陽燧樽崔浩音義)太白(見前罰酒注)秦樽(丨丨冇虞氏之)
(樽也)山罍(丨丨夏后氏之樽也)芳樽(丨商丨也犧象周樽也並禮記明堂位)牛象(犧象二樽)
(全刻丨丨之形鑿具背以為樽三禮圖)雲雷(卷耳后妃之志也知臣下之勞勤云云我姑酌彼金罍注)
(人君以黃金餙樽大一石金餙龜目盖列為丨丨之象謂之罍者取象丨丨博施如人君下及諸臣詩)以
琖(夏后氏丨丨)以斝(商丨丨)以爵(周丨丨並眀堂注)鷄彛(春祠夏禴裸用丨丨鳥尋)
(皆有之周禮春官鬯人)兕觥(丨丨其觩旨酒思柔詩)大斗(酌以丨丨周成王詩行葦)杜舉
(知悼子卒未葬平公飲酒師曠李調侍鼔鐘杜蕢自外來聞鐘聲曰安在曰在寢杜蕢入寢歷階而升酌曰曠)
(飲斯又酌曰調飲斯又酌堂上北面坐飲之降趨而出平公呼而進之曰蕢曩者爾心或開予是以不與爾言)
(爾飲曠何也曰子卯不樂知悼子在堂斯其為子卯也大矣曠也太師也不以詔是以飲之也爾飲調何也曰)
(調也君之䙝臣也為一飲一食忘君之疾是以飲之也爾飲何也曰蕢也宰夫也非刀七是共又敢與知防是)
(以飲之也平公曰寡人亦有過焉酌而飲寡人杜蕢洗而揚觶公謂侍者曰如我死則必毋廢斯爵也至于今)
(既畢獻斯揚觶謂之丨丨記檀弓下)酒魁(蜀中有酒器名丨丨詩人所謂酌以大斗遺制象北斗有魁柄)
獸樽(正旦元會設白丨丨於闕庭盖上設白丨若有能獻直言者則發此樽飲酒按禮曰丨丨乃杜舉遺)
(式也示無忌憚也晉禮志)羽觴(王羲之作蘭亭序丨丨隨波)酒爵(晉劉表有丨丨三大曰伯雅容)
(七升次曰仲雅六升小曰季雅五升)酒船(畢卓嘗曰得丨滿數百斛丨丨拍浮丨丨中便足了一生)叵
羅(齊著作郎祖珽有文章而疎率無行嘗因宴失金丨丨後於珽髻上得之近世以洗為金丨丨若果為洗)
(其可置之髻上未知果何物也聞見錄)偏提(唐元和間酌酒謂之注子後仇士良惡其名同鄭注乃去)
(其柄安繋名曰丨丨劉馮事始)鴛鴦(唐張易之與李迥同飲以丨丨盞一雙共飲取其常相逐也鷄距集)
蓬來(李適之有丨丨盞海山螺舞仙螺匏子巵慢卷荷金蕉葉玉蟾兒逢原記)玻瓈(太真妃持丨丨)
(七寳杯酌蒲萄酒樂史李太白後序)酒榼(見酒注)酒海(葉鈎太宴有裴弘泰後至罰以坐上小爵)
(至觥船飲皆竭隨即寘器于懷有銀海受一斗一飲而盡踏其海卷抱之索馬徑去乾饌子)荷杯(李宗)
(閔暑月臨池以丨為丨語林)蓮杯(有王永年取宗女監金輝書庫嘗置酒延竇卞楊繪於室出其妻間)
(座妻以左右手掬酒以飲卞繪謂之白玉丨花丨後永年盗庫書下獄引卞繪受饋俱落職東軒筆記)蕉
葉(東坡云吾兄子朗飲酒三丨丨吾少時望見酒杯而醉今亦能三丨丨矣志林)藍尾(蘇鶚云今人以)
(酒廵匝為婪尾又云婪貪也謂處於座末得酒既貪婪故宋景文云迎新送故只如此且盡燈前婪尾杯而樂)
(天詩三杯丨丨酒但改婪為丨耳)髹器(杜祁公享客多用丨丨客有面稱歎者公嘗為宰相清貧乃爾)
(邪公命侍人盡取白金燕器陳於前曰衍非乏此雅不自好耳然祁公好施亦卒不畜也家塾記)珍器
(胡旦大監出知明州同年董儼給事知揚州延留甚歡入後舘出姬侍宴悉皆上古丨丨旦曰人生會合難得)
(來日能枉駕敝舟數杯可乎又曰丨丨家貧未識可略假借誇示妻孥否董以巨奩盡數送至舟中眀日不告)
(而去後乃送還之玉壺清話)
詩集山杯(丨丨捧竹根庾信)鑿落(酡顔傾丨丨韓昌黎注酒器)金盞(誰能載酒開丨)
(丨杜又酒酣丨丨照東西曾)銀瓶(指點丨丨索酒嘗)琉璃鍾(丨丨丨琥珀濃小槽酒滴真珠)
(紅烹龍泡鳳玉指泣羅幃綉幕圍春風吹龍笛擊鼉鼓皓齒歌細腰舞况是青春日將暮桃花亂落如紅雨勸)
(君終日酩酊醉酒不到劉伶墳上土賀集)力士鐺(落日欲没峴山西倒著接䍦花下迷襄陽小兒齊拍)
(手攔街争唱白銅鞮傍人借問笑何事笑殺山翁醉似泥鸕鷀勺鸚鵡杯百年三萬六千日一日須傾三百杯)
(遥看漢水鴨頭綠恰似蒲萄初醱醅此江若變作春酒纍麴便作糟丘臺千金駿馬換小妾笑坐雕鞍歌落梅)
(車傍側挂一壺酒鳳笙龍管行相催咸陽市上歎黃犬何如月下傾金罍君不見晉朝羊公一片石龜頭剥落)
(生莓苔淚亦不能為之墮心亦不能為之哀清風明月全不用一錢買王山自倒非人推舒州杓丨丨丨一作黃)
(爵白玉瓶李白與爾同死生襄陽雲雨今何在江水東流猿夜聲李白集)老瓦盆(莫笑田翁老丨丨自)
(從盛酒長兒孫傾銀注玉驚人眠一醉終同卧竹根杜)雕鑴妙(我有雙飲醆其銀得朱提前漢朱提)
(銀其偵貴黃金塗物象丨丨丨工倕乃令千里鯨么麽微螽斯猶能争眀月擺掉出渺瀰野草花葉細不辨薋)
(菉葹綿綿相紏結狀似環城陴四隅芙蓉樹擢豔皆猗猗鯨以興君身失所逢百罹月以喻夫道僶俛勵莫虧)
(草木眀覆載妍醜齊榮萎願君常御之行止雜燧鑴異日期對舉當如合分支韓愈寄崔立之)琢削為
(鎔鉛煑白石作玉真自欺丨丨丨酒杯規摹定州瓷荷心雖淺狹鏡面良渺瀰持此夀佳客到手不容辭曹侯)
(天下平定國豈其師一飲至數石温克頗似之風流越王孫詩酒屢出竒喜我有此客玉杯不徒施請君詰歐)
(陽問疾來何遲呼兒掃月榭扶病良及時蘇子瞻獨酌試藥玉杯有懷諸君子明日望夜月庭佳景不可失作)
(詩括之)價重冰甆(僊人棄餘粮玉色已可欺小試換骨力丨丨十丨丨灌以長白虹渺若江海瀰)
(浮之端不惡學者不可辭但愧聞道晩早從雁門師律部有眀文可復時中之汝陽佳少年二十出六竒家有持)
(杯手兩手當一施風吹酒面側月度杯心遲百年容冇命一笑更須時陳師道次前韻)貌矮金壺
(揚君喜我梨花盞却念初無注酒魁丨丨丨丨肯提送挼莎殘菊更傳杯黃魯直謝景何送惠酒器)規繩
去欹窊(矮胡生南方託家碧山崖採擇供貢篚扶持上天街愧此愿慤姿欲售久未諧道傍麴先生風)
(味固自佳逢渠即傾盖輸寫能開懷刮削出光采丨丨必丨丨丨金玉豈足貴膠漆真吾儕客來有佳招二士往)
(偕婆娑止坐偶供饋煩金釵矮胡雖木強醇德真无涯虚心實其腹居然外形骸一物幸見用棄置理則乖毛)
(潁有封國陶匏薦欽柴大藥起世痾炮燔及根荄願子自洗濯勿受塵俟埋暇日肯相從醉經高坐齊張安國)
(柳子酒榼)子孫實無斁(趙公飲噐魏府藏我思兩公愛甘棠惟魏子丨丨丨丨敬奉其盈如升克)
(平陵朱某拜手刻朱元晦題魏府藏趙公飲器)
古今合璧事類備要外集卷四十四
