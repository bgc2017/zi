古今合璧事類備要别集卷八十六
宋謝維新撰
水族門
蛟(附)(蜃)(魚)
格物總論(蛟龍屬似蛇而四足小頭縮頸頸有白嬰大者十數圍卵生子如一二石甕蜃大蛤)
(也)
事類佽飛刺蛟(荆有丨丨者得寳劒還涉江有兩蛟夾繞其船佽飛拔劔赴江丨丨殺之荆王)
(聞之仕以執珪呂氏春秋)漢武射蛟(丨丨帝元封五年自潯陽浮江親丨丨江中獲之)周處
斬蛟(丨丨年少時凶強使氣為鄉里所患義興水中有蛟山中有虎並皆暴犯百姓謂之三害而處既刺)
(殺虎又入水竟殺蛟而出遂自改勵終為忠臣孝子世說)李白佽飛斬蛟圖贊(佽飛斬長)
(蛟遺圖畫中見登舟既虎嘯激水方龍戰驚波動連山拔劔曳雷電鱗推白刃下血染滄江變感此壮古人千)
(秋若對面)
蜃程靈銑射(歙州歙縣黃墩湖其湖有蜃常為呂湖蜃所鬭湖之近村有丨丨丨者卓越不羈好)
(勇而善射夢蜃化為道人告之曰吾甚為呂湖蜃之所厄明日又來君能助吾必厚報靈詵遂問何以自别道)
(人曰束白練者吾也既異之明日與村少年鼓噪於湖邊須臾波濤湧激聲似雷霆見二牛相馳其一甚困而)
(腹肋皆白靈詵彎弓助之正中後蜃俄而水變成血不知所之其傷蜃歸呂湖未到而斃太平廣記)許真
君斬(丨丨丨名遜字敬之本汝南人後於豫章遇一少年容儀修整自稱&KR0008;郎許君與之語知非人類指)
(顧之間少年去君謂門人曰適來少年乃是蛟蜃之精吾念江西累為洪水所害若非剪戮恐致逃遁蜃精知)
(真君識之潛於龍沙洲化為黃牛真君以道眼遥觀謂弟子施太玉曰彼之精怪化作黃牛我今化其身為黑)
(牛仍以手巾掛膊將以認之汝見牛奔鬭當以劔截彼真君乃化身而去俄頃見黑牛奔趁黃牛而來大玉以)
(劔揮牛中其左股因投入城西井中從此井徑歸潭州却化為人先是蜃精化為美少年以珍寳財貨數萬獲)
(娶潭州刺史賈至女至是真君求見賈使君謂曰聞君有貴壻&KR0008;郎乃蛟蜃老魅焉敢遁形蜃精復變本形為)
(吏所殺)
詩集得雲雨(蛟龍丨丨丨杜)幽窟潛(丨丨丨神蛟柳)
魚
格物總論(魚鱗物之總名也其種族尤繁名言所不可既也然其大者為鯨鯢小者為鰌鱓鰌)
(鱓𤨏𤨏不足論鯨雄鯢雌鯨大者長數千里小者亦數千尺眼睛為明月珠鼔浪成雷噴沬成雨水族皆)
(驚畏而逃匿莫敢當者鯢大者亦長千里海中所有也其他如鰷鱨鰋鯉鱒魧鱣鮪詩人所述豈容一二)
(數哉鰣魚鯮魚鱭魚鱘魚鯽魚鯉魚&KR0008;魚&KR0008;魚鱖魚如本草所具又豈容言哉君子亦姑舉一隅云)
事類溟鯤(北丨有魚其名曰丨其大不知其幾千里也莊子)海鯨(鯨海魚也崔豹古今注詳)
(見前)海鰌(丨丨即海上最偉者也其小者亦千餘尺每歲廣州發船船過南番貿易路經海心深闊處忽)
(見十餘山乍出乍没篙工曰非山也海鰌魚背也目如閃電鬐鬛若簸朱旗日中怱雨霡霂篙工曰此鰌魚噴)
(氣水散於空風勢吹來若雨耳漸近魚即鼔船而噪倏爾而没嶺表錄又夷堅志)潭鰐(潮州惡溪之丨)
(有丨魚焉齒如刀鋸大者長二三丈四足如守宮異物志又韓文)化龍(見前龍注)變虎(魚虎有毒)
(背上刺着人如蛇咬皮如蝟有刺頭如虎生南海亦有丨為丨者本草)鱖魚(丨丨大口細鱗有班彩山)
(海經)鱸魚(丨丨亘首細鱗說文)&KR0008;魚(丨丨出丙穴蜀都賦)䰵魚(丨丨閩中鮮食最珍者長七八)
(寸闊二三寸剖之子滿腹冬月正其佳時蒲回迎仙鎮乃其出處予按部過之驛左有祠謂之通應侯祠有水)
(曰通溪潮汐上下土人以鹹淡水不相入處魚最美俗乃誤傳通應為通印荆公博學多聞詩言通印豈自有)
(所稽邪王得臣麈史)烏賊(丨丨常自浮水上烏見以為死便往啄之乃捲取烏故謂之烏賊腹中血及膽)
(正黑中以書世謂烏賊南越志)鯈䱁(丨丨者浮陽之魚也胠於沙而思水則無逮矣注謂此魚好浮於水)
(上就陽也荀子)比目(丨丨魚以左右分不比不行爾雅)暨魚(淮夷蠙珠丨丨禹貢又丨鳥獸魚鼈)
(咸若)魚躍(王在靈沼於牣丨丨靈臺又丨丨于淵旱麓)魚麗(丨丨于罶詩)魴魚(丨丨赬尾)
(注魚勞則尾赤詩汝墳)嘉魚(南有丨丨詩)不登俎(文王既任公望傅太子發發嗜鮑魚太公)
(不令進曰鮑魚丨丨丨豈有非禮之物可以養太子哉白氏帖)躍入舟(武王渡河中流白魚丨丨於王)
(丨武王俯取以祭周紀)觀于棠(魯隱公將如棠丨魚者臧僖伯諫曰云云公曰吾將略地焉遂往陳)
(魚而觀之臧僖伯稱疾不從左隱五年)濫于泗(魯宣公夏丨丨丨泉注濫漬取魚器里革斷其罟而)
(棄之曰夫魚禁鯤鯽獸長麑麌今魚方孕而行罟網貪無藝也公曰吾過而里革匡我不亦善乎國語)校
人烹(鄭有饋生魚於子産子産使校人畜之池丨丨丨之以告曰始舍之圉圉然少則洋洋然悠然而逝)
(子産曰得其所哉得其所哉孟)邦人獻(公儀休相魯而嗜魚丨丨丨之曰吾以為相自可致魚以受魚)
(退人誰遺我魚韓子)詹何引(丨丨楚人以獨繭絲為綸芒刺為鈎剖粒為餌放百仞之泉丨盈車之魚)
(列子)任公得(任公為大鈎十五犗為餌蹲於會稽投餌於東海朞年不得魚一旦有大魚牽巨鈎丨丨)
(子丨其魚而腊之自制河以東莫不厭若魚者莊子)濠梁樂(莊子與惠子遊於丨丨之上莊子曰鯈魚)
(出遊從容是魚丨也惠子曰子非魚安知魚之樂也莊子曰子非我安知我不知魚之樂惠子曰我非子固不)
(知子固非魚也子之不知不知魚之樂全矣莊子曰請循其本惠子曰汝安知魚樂者既已知吾知之而問我)
(我知之濠上也莊子)車轍活(莊子見丨丨中鮒鮒曰豈無升斗之水而丨我乎莊子曰待我决西江之)
(水而逝汝鮒曰如君言不如早索我於枯魚之肆莊子)饋孔子魚(孔子生子三日有丨魚者因名)
(子曰鯉字伯魚)獻孔子魚(孔子之楚有漁父丨魚不受父曰市遠無所貨欲棄之溝不如獻君子丨)
(丨乃受之以命弟子掃地而祭也)寘劔以進(吳公子光饗王僚專諸丨丨於魚中丨丨遂抽劔刺)
(僚史世家)置帛令賣(陳勝以丹帛書勝王字丨魚腹中令賣之買者烹之得書本傳)至清則
無(水丨丨丨丨魚人太察則無徒荀子)遠行則肥(齊威公聘陶朱問曰公所住輙至千萬家累億)
(金何術乎公曰夫治生之法有五水畜第一所謂水畜者魚也以六畝地為池池中有九州即求懹子鯉魚長)
(三尺者二十頭牡鯉四頭以二月上旬日納池中令無聲魚必生凡魚丨丨丨丨池中養魚慮其疲故於池中)
(聚石為九島魚繞之日行千里)餘膾復生(吳王江行食鱠有丨棄於江中流化而為魚博物志)夢
鯉乞命(梁南郡太守劉之竒嘗夢二人姓李詣之乞命未之解也其明年仲夏有遺生鯉二頭之竒曰)
(必丨中所感也乃放之其夜又夢來謝之當令君延算南史)琴高乘鯉(丨丨鼔琴為宋康王舍人)
(行㳙彭之術浮游冀州涿郡間二百餘年後辭入涿中取龍子諸子弟期之其日皆至焉後於水旁設祠屋果)
(丨赤鯉來祠且有萬人觀之一月復入水去列仙傳)子英乘鯉(丨丨者善入水捕魚得赤鯉愛其色)
(持養魚池中數以米穀食之一年長丈餘遂生角有翅翼子英怪畏拜謝之魚言我迎汝汝上我背與爾俱去)
(即大暴雨子英丨丨去歲歲來歸故舍食飲見妻子魚復來迎之列仙傳)吳中鱸鱠(晉張翰見秋風)
(起思丨丨菰菜蓴羹丨丨云云命駕而歸)松江鱸鱠(吳都獻丨丨丨魚煬帝曰所謂金虀玉丨東南)
(佳味也南部記)闌魚饋守(周利貞武后時調錢塘尉時禁捕魚刺史飯蔬利貞怱饋佳魚刺史不受)
(利貞曰此丨丨公何疑問其故荅曰適見捕魚者於市而有魚焉故闌得之)買魚放生(孟簡為常)
(州刺史與盧仝遊北湖盡丨漁人所獲丨丨之)生忉利天(流水長者自在光王之子也見一池其水)
(枯涸於池中有十千魚遂將二十大象載皮囊盛河水瀉置池中水遂彌滿又為施食解說十二因緣并稱說)
(寳勝佛名後十年魚同日命終丨丨丨丨是諸天子復至本處空澤池所復雨天華便從此没還忉利宮金光)
(明經)為惡溪患(咸平中陳文惠公謫官潮州時潮人張氏子濯于江邊為鱷魚所食公曰昔韓吏部)
(以文投惡溪鱷魚遠徙今乃賊人則不可赦矣乃命吏督漁者網得戮之圖其形為之贊至今人多傳之鱷魚)
(大者數丈或玄黃或蒼白似龍而無角類蛇而有足睅目利齒見之駭人卵化山谷間大率為鱷者十二三焉)
(餘或為黿或為龜也喜食人畜其食必以尾卷去如象之任鼻也澠水燕談)顔真卿放生池
碑(皇唐七葉我乾元大聖光天文武孝感皇帝陛下以至聖之姿屬艱虞之運無少康一旅之衆當禄山強)
(暴之初乾鞏勞謙厲精為理推誠而萬方胥悅克已而天下歸仁恩信侔於四時英威達於八表功庸格天地)
(孝感通神明故得回紇奚霤契丹大食盾蠻之屬扶服萬里决命而争先朔方河東平盧河西隴右安西黔中)
(嶺南河南之師鳩&KR0008;五年推鋒而效死摧元惡如拉朽舉兩京若拾遺慶緒逃遁已蒙赤族之戮思明跧伏行)
(就沸鼎之誅拯已墜之皇綱據再安之宗社迎上皇於西蜀申子道於中京一日三朝大明天子之孝問安侍)
(膳不改家人之禮蒸蒸然翼翼然真帝王之上儀誥誓所不及已歴選内禪生人以來振古及隋未有如我皇)
(帝者也而猶嫗煦萬類憂勤四生乃以乾元二年太歲己亥春二月己丑端命左驍衞左郎將史元琮中使張)
(廷玉奉明詔布德音始于洋州之興道洎山南劔南黔中荆南嶺南江西浙江西諸道訖于昇州之江寧秦淮)
(太平橋臨江帶郭上下五里各置放生池凡八十一所蓋所以宣皇明而廣慈愛也易不云乎信及豚魚書不)
(云乎暨鳥獸魚鼈咸若古之聰明叡智神武而不殺者非陛下而誰昔殷湯克仁猶存一面之網漢武垂惠纔)
(致銜珠之答雖流水救涸寳勝稱名蓋事止於當時尚介祉於終古豈我今日動者植者水居陸居舉天下以)
(為池罄域中而蒙福乘陁羅尼加持之力竭煩惱海生死之津揆之前古曾何髣髴微臣職忝方面生丁盛美)
(受恩寖深無以上報謹緣臯陶奚斯歌虞頌魯之義述天下放生池碑銘一章雖不足形容明聖萬分之一亦)
(臣之精懇也敢刻金石著其詞曰歷明明皇帝臨下有赫至德光天乾元啟賾緯武戡亂經文御歷孝感神明)
(義形金石仁覆華夏恩加蠻貊道冠巍巍威深&KR0658;&KR0658;遘兹多難克廣丕績慶緒致誅思明辟易人道助順天道)
(惡逆撲滅之期匪伊朝夕乘此寳祚永康宗祏業盛君親功崇辟列交禪之際粲然明白迥映來今孤高往策)
(去殺流惠好生立辟率土之濱臨江是宅遂其生性庇此鱗翮環海為池周天布澤致兹忠厚罔弗怡懌動植)
(依仁飛沉受獲流水長者徒稱往昔寳勝如來疇庸允格德力無競慈悲孔碩相時傳聞尚賴宏益矧在遭遇)
(其忘敷錫真卿勒銘敢告凡百云東坡云湖州有顔魯公放生池碑載其所上肅宗表一日三朝大明天子)
(之孝問安視膳不改家人之禮魯公知肅宗有愧於是也故以此諫孰謂公區區於放生者哉志林)韓退
之祭鱷魚文(維元和十四年四月二十四日潮州刺史溪韓愈使軍事衙權秦濟以羊一猪一投惡)
(之潭水以與鱷魚食而告之曰昔先王既有天下列山澤網繩擉刃以除蟲蛇惡物為民害者驅而出之四海)
(之外及後王德薄不能遠有則江漢之間尚皆棄之以與蠻夷楚越况嶺海之間去京師萬里哉鱷魚之涵淹)
(卵育于此亦固其所今天子嗣唐位神聖慈武四海之外六合之内皆撫而有之况禹跡所揜揚州之近地刺)
(史縣令之所治出貢賦以供天地宗廟百神之祀之壤者哉鱷魚其不可與刺史雜處此土也刺史受天子命)
(守此土治此民而鱷魚捍然不安溪潭據食民畜熊豕鹿麞以肥其身以種其子孫與刺史抗拒争為長雄刺)
(史雖駑弱亦安肯為鱷魚低首下心伈伈睍睍為民吏羞以偷活于此也且承天子命以來為吏固其勢不得)
(不與鱷魚辨鱷魚有知其聽刺史言潮之州大海在其南鯨鯢之大蝦蟹之細無不容歸以生以食鱷魚朝發)
(而夕至今與鱷魚約盡三日其率醜類南徙于海以避天子之命吏三日不能至五日五日不能至七日七日)
(不能是終不肯徙也是不有刺史聽從其言也不然則是鱷魚冥頑不靈刺史雖有言不聞不知也夫傲天子)
(之命吏不聽其言不徙以避之與冥頑不靈為民物害者皆可殺刺史則選材技吏民操強弩毒矢以與鱷魚)
(從事必盡殺乃止其毋悔)陸務觀放生池記(古者臣之愛其君何其至也其禱蘄之辭曰受)
(天百禄曰子孫千億曰如南山之壽一話言一飲食未嘗忘君然不聞有以羽毛鱗介之族蘄其君之福者蓋)
(先王盛時山澤有虞川林有衡漁獵有時數罟有禁洋洋乎浩浩乎物各遂其生養之宜所謂漉陂竭澤者蓋)
(無有也所謂相煦以濕相濡以沬者蓋未見也至於後世德化弗行厲禁弗施廣殺厚味暴殄天物放而不知)
(止舍耒耜而事網罟者日以益衆於是有以放生名池用祝壽祺者而唐之顔真卿之石刻始傳于世宋興十)
(三聖相繼以深仁厚德極高蟠厚鳥獸魚鼈咸若矣而四方郡國猶相與築陂瀦水脩放生故事所以廣聖澤)
(之餘有不敢忽者惟廣德軍舊以郡圃後池為之地隘水泉淺涸不與事稱承議郎曾&KR1643;以慶元二年來領郡)
(事顧而太息會以事至子城西稍南得亘溪者延袤百步泓渟澄澈蒲柳植殖藻荇縈帶水光天影盪摩上下)
(為一郡絶景侯因其故而加治焉築室於其會名曰溪堂民不勞財不費煥然告成重明節率僚吏放鱗介千)
(計望行在拜手稽首禮成而退父老童稚縱觀興歎以為廣德為郡以來逾二百年所未之有侯移書笠澤陸)
(游俾為記游復之曰侯奉天子詔來為守於此一賦役非其時一訟獄非其情窮僻下里匹夫匹婦有一愁嘆)
(侯之責也能不負此責然後足以對揚天子休命而致歸美報上之意放生之舉蓋賢守善其職之一事而豈)
(特是而止哉期年政成將屢書之陸某記)洪景盧詠澤亭記(錢唐西湖自唐刺史白居易斥)
(而大之其名震四方錢氏有國尤致意設險至于屯清湖千兵以為之護他可知矣天禧中郡守故相王欽若)
(始奏請為放生池邦人歲以四月八日用釋氏法稱家有無隨願深淺買禽魚而放之謂為誦聖元祐中蘇軾)
(復請鬻祠部牒雇民去葑將使際山皆湖既而莫能成今郡為行都垂歴五紀天波涵濡品彙闓懌天子所至)
(曰幸民既被賜矣萬物一理也則鳥獸魚鼈遂其生性豈不有幾乎芒芴之間哉於是敷文閣直學士張子顔)
(乃即湧金門之外木榭故址締為新亭取蘇軾語揭之曰詠澤歲四月丙寅萃鱗翼二十四萬朝服敬禱一一)
(而縱之祝曰為兩宮千萬歲既訖役以書囑婺州守洪邁紀其事切惟天保之詩六章百四十有八言皆所以)
(歸美報上惟子顔受恩奕世不自同於衆臣方香火仙祠雍容朝請班中於陳力赴功無所事獨其拳拳之意)
(如此乃作詩遺之使刻石亭上持以詔諸雲來尚永無極詞曰天壤之間林林以居號物之數流形萬殊喘)
(耎肖翹飛潛走趨童智異状愛至則俱廣充仁心爰有佛徒遵以正命出之怖塗巍巍金塘今日帝都在國之)
(西環山匯湖淵淵萬頃明燭眉鬚涵濡蓄羡唐日所瀦池為放生肇宋有初孟夏之八民相觀呼脫物鼎九數)
(彌器車二聖在宥若唐禪虞恩翔知風德滿太虚所至曰幸詹前莫如惟臣子顔歸美是圖乃即别榭搆為室)
(廬俯臨丘亭監水所於捐空囊槖光甲貯儲訪翳出羽傾筌市魚唯其多矣無問幾餘二十四萬洗空岡袪朝)
(服山立有嚴苾芻西方聖人昭假正符咨爾萬類其樂只且天保定爾聲詩所書如岡如川報禮豈腴千萬歲)
(壽游於華胥臣邁何頌播之康衢)程正叔盆池養魚記(書齋之前有石盆池家人買魚)
(子食猫見其煦沫也不忍因擇可生者得百餘養其中大者如指細者如箸支頥而視之者竟日始舍之洋洋)
(然魚之得其所也終觀之戚戚焉吾之感於中也吾讀古聖人書觀古聖人之政禁數罟不得入洿池魚尾不)
(盈尺不中殺市不得鬻人不得食聖人之仁養物而不傷也如是物獲如是則吾人之樂其生遂其性宜何如)
(哉思是魚之於是時寧有是困耶推是魚孰不可耶魚乎魚乎細鈎密網吾不得禁之於彼炮燔咀嚼吾得免)
(爾於此吾知江海之大足使爾遂其性思置汝於彼而未得其路徒能以斗斛之水生汝之命生汝誠吾心汝)
(得生已多萬類天地中吾心將奈何魚乎魚乎感吾心之戚戚者止魚而已乎因作養魚記)陳堯佐
戮鱷魚文(己亥歲予於潮州建昌黎先生祠堂作招韓辭載鱷魚事以旌之於後又圖其魚為之贊)
(凡好事者即以授之俾天下之人知韓之道不為妄也明年夏郡之境上地曰萬江村曰硫黃張氏子年始十)
(六與其母濯于江涘倏忽鱷魚尾去其母號之弗能救洎中流則食之無餘予聞而傷之且謂天子聖武王澤)
(昭治刑不僣賞不濫海内海外罔不率俾昆虫草木裕如也鱷魚何勃焉而肆毒任虐之如是是不可不為思)
(也郡吏李公詔縣吏楊勲拏小舟操巨網馳往捕之咸謂予曰彼不可捕也穴深淵游駭浪非人力之所能加)
(也予謂不然復之曰方今普天率土靡不臣妾山川隂陽之神奉天子威命晦明風雨不可踰也鱷魚恃遠與)
(險毒滋民物律殺人者死今魚之食人又何如焉昔昌黎文公投之以文則引而避是則鱷魚之有知也若之)
(何而逐之姑行焉必有主之者矣苟不能及予當請于帝躬與鱷魚决二吏既往即以予言告之且曰觸吾網)
(輙止伏不能舉繇是左右前後力者凡百夫曳之以出緘其吻械其足檻以巨舟順流而至闔郡聞之悉曰是)
(必妄也安有食人之魚形越數丈而能獲之者焉既見之則駭而喜且曰生於世有百歲者矣凡上下水中或)
(見其隆伏髣髴之状雖相遠百步尚不能抗今二吏捕之猶拾芥焉實古今之所未聞也向非公之義洽於民)
(公之令嚴於吏能自誠而不欺也又安能殱巨害平大怨宣王者之威刑焉予始慎之終得之又意韓愈逐之)
(於前小子戮之於後不為過也既而鳴鼓召吏告之以罪誅其首而烹之辭曰水之怪則曰惡兮魚之悍則)
(曰鱷兮二者之異不可度兮張氏之子年方弱兮尾之食兮胡為虐兮煢煢母氏俾何說兮予實命吏言斯怍)
(兮害而弗去遊將索兮夙夜思之哀民瘼兮﨣﨣二吏行斯恪兮矯矯巨尾迎而搏兮獲而獻之俾人樂兮鳴)
(鼓召衆㫪而斮兮而今而後津其廓兮)蘇子瞻河豚魚說(河之魚有豚其名者遊於橋間)
(而觸其柱不知違去怒其柱之欄已也則張頰植鬛怒腹而浮於水久之莫動飛鳶過而攫之磔其腹而食之)
(好游而不知止因游而觸物不知罪已妄肆其忿至磔腹而死可悲也夫)蘇子瞻海賊魚說
(海之魚有烏賊其名者呴水而水烏戲於岸間懼物之窺已也則呴水以自蔽海烏視之而疑知其魚而攫之)
(嗚呼徒知自蔽以求全不知滅迹以杜疑為識者之所窺哀哉)
詩集莫害人(香餌見來須閉口大江歸去好藏身盤渦峻激多傾覆丨學長鯨擬丨丨白居易放)
(魚)喜親人(小魚丨丨丨可釣亦可扛大魚自有神出没不可量崔德符)紅尾似初(龍門)
(點額意何如丨丨青鬐且丨丨見說在天行雨苦為龍未必勝為魚白居易點額魚)錦鱗行處(秋水)
(澄清見髮毛丨丨丨丨水紋搖岸邊人影驚還去時向綠荷深處跳歐陽永叔)虀臼鱠盤(偶思煗老)
(庖玄鯽公遣雙鱗貫柳來丨丨方看金作屑丨丨已見雪成堆黃魯直謝榮緒惠貺錦)玉尺銀梭
(鱸出鱸鄕蘆葉前垂虹亭上不論錢買來丨丨如何短鑄出丨丨直是圓白質黑章三四點細鱗巨口一雙鮮)
(秋風想見真風味祗是春風已迥然楊廷秀松江鱸魚)
古今合璧事類備要别集卷八十六
