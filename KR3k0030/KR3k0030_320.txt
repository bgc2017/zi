古今合璧事類備要外集卷二十
宋謝維新撰
刑法門
獄繫(附學獄察獄)(疑獄失出)(留獄失入)(冤獄議讞)(鬻獄推斷)
(拷訊申理)(欵辨獄空)
刑法總論(獄者所以察究情偽者也其始也作於臯陶盖舜之時理官也自是以來歷代所不)
(廢今考其制為刑圜象斗墻曰圜墻扉曰圜扉總而名之曰圜土法其中皆置氣樓凉窗或造木柵設漿)
(飲薦席罪人以時沐浴食物常令溫煖遇寒量支柴炭貧者假以衣物應獄具每月當職官依式檢校枷)
(以乾木為之長者以輕重刻識其上杖不得留節目亦不得釘飾及加筋膠之類仍用火印從官給凡枷)
(紐暑月五日一濯凡金刀若酒及紙筆錢物瓷器杵棒之屬皆不得入一更三點下鎖五更五點開十月)
(至二月五更三點開凡囚以故逃亡及自傷傷人者徒一年自殺殺人者徒二年若囚本犯流罪以上因)
(得逃雖無傷殺亦准此如婦人在獄以娼女伴之仍與男子别所且鞠問審斷並不許違程他處追到干)
(照人若無罪合遣還而貧闕者推鞠官司計程於囚糧内以錢米當官給之諸州縣獄及當直司從提點)
(刑獄司分上下半年各給印歷日書所受公事及見禁知在斷遣人數姓名州委司法縣委佐官五日一)
(申本司催促結絶遇巡歷所至索歷閱視以憑稽考獄俱空三日者以官錢設道場又諸獄籍定毉人姓)
(名不得令人承代遇有病囚即時診視當職官吏躬親點檢古語有云畫地為獄誓不入夫以畫地像獄)
(且不願入則其為惡可知已古人以為人命生死所繫故君子盡心焉如得其情則哀矜而勿喜)
事類囹圄(三月省丨丨九月繕丨丨月令)桎梏(丨丨而死者非正命也孟又用脫丨丨注在手)
(曰丨在足曰丨易)狴犴(丨丨使人多禮乎注牢獄也揚子)徽纆(係用丨丨易)屨校(丨丨)
(滅趾无咎注桎其行也)荷校(丨丨滅耳注不慮惡積及首非誡滅耳非懲)畫地(諺曰丨丨為獄)
(議不入路溫舒傳)象斗(為獄圜者丨丨之制元命苞)雀角(誰謂丨無丨何以穿我屋誰謂女無)
(家何以速我獄詩)犬牙(獄字從二犬猶二丨丨之也釋文)深室(置諸丨丨别為囚室本傳)幽
圄(跡墜昭憲身陷丨丨文選)圜土(司赦三罰而士加明刑歸丨丨注獄城禮)圜扉(丨丨獄門白帖)
三木(囹圄之牢有丨丨之威囚者多恭楊子狴犴宋咸注)九棘(置于丨丨三歲不得凶釋文衆議于)
(丨丨之下易卦)叢棘(見前)桁楊(接摺丨丨注足械)神霧(丨丨杓為天獄詩注)句圜(丨丨)
(十五星屬杓曰賤人之牢牢中星實則囚多虛則開出天文志)貫索(天紀屬丨丨晉天文志)繫犴
(朝廷之丨曰丨韓詩外傳)入狴(詔爵五大夫吏六百石以上及宦皇帝而知名者有罪當盗械者皆頌繫)
(注寬容不丨丨牢也前惠帝紀)重事(獄丨丨也前景帝紀)大命(獄人之丨丨也同上又獄者天下之)
(丨丨路溫舒傳)訟者之(天下丨獄丨不丨堯之子而之舜曰吾君之子也孟子)苗匪察(惟時)
(丨民丨丨于獄之麗書)臯陶作(丨丨丨獄風俗通又淑問如臯陶詩)曰夏臺(夏獄丨丨丨風)
(俗通又桀囚湯于丨丨通鑑)曰念室(夏獄丨丨丨張華志)曰羑里(商獄丨丨丨又紂囚文王)
(于丨丨七年通鑑外紀)曰動止(商獄丨丨丨)曰囹圄(周獄丨丨丨)曰稽留(周獄)
(丨丨丨並博物志)罔攸兼(文王丨丨丨于庶獄庶謹立政)則往成(秋官訝士四方有亂獄丨)
(丨丨之禮)司政典(穆王命吕侯作吕刑曰丨丨丨獄非訖于威惟訖于富吕刑)小宛刺(丨丨)
(丨幽王也哀我填寡宜岸宜獄握粟出卜自何能榖)蘇公敬(司寇丨丨式丨由獄立政)康叔蔽
(丨丨丕丨要囚書)納槖饘(晉人囚衛侯甯俞職丨丨丨焉注槖饘衣食也甯俞忠於衛侯以衛侯衣)
(食為已職左僖二十八年)在縲紲(子謂公冶長雖丨丨丨之中非其罪也語)幕季孫(晉人囚季)
(孫意如以丨蒙之)圄伯嬴(楚越椒丨丨丨於轑陽並左)李斯縛(丨丨既拘執丨仰天而嘆)
(云云史)蕭何繫(丨丨以長安地陿上林多空地願令民得入田毋收藁為獸食上怒下何廷尉獄械)
(丨之)曹參寄(丨丨相齊以獄市為丨屬後相曰慎勿擾獄市所以并容擾之奸人何所寄)鄒陽
書(梁王囚丨丨陽乃從獄中上丨立出之)獄吏尊(周勃事詳見本傳)獄吏辱(韓安國字)
(長孺坐枉罪丨丨田甲丨之安國曰死灰獨不然乎甲曰然即溺之史)囚請室(絳侯周勃丨丨丨)
辱居室(灌夫受丨丨丨)淳于繫(丨丨公下獄逮丨長安)仲舒對(董仲舒作春秋折獄)
(二百二十二事動以經對晉志)霸受經(黃丨與夏侯勝俱下獄從勝請丨洪範辭以死在旦夕霸曰朝)
(聞道夕死可矣勝善其言遂授之)篤為誄(後漢杜丨字季雅下獄晉大司馬吳漢薨世祖詔諸儒誄)
(之篤於獄中為誄誄辭最高帝美之賜帛免刑)關三木(魏其侯衣赭衣丨丨丨注頸及手足史)貫
五木(見前文集柳宗元斷刑論注)長安獄(尹賞為長安令修治丨丨丨穿地方深各數丈以瓴)
(甓為郭大石覆之名虎穴前本傳)冀府寺(後樊準拜天水太守政嚴猛人犯其禁率不生出獄凉州)
(歌曰寧見乳虎穴不入丨丨丨本傳)天子氣(宣帝在襁褓中繫郡邸獄後元間望氣者言長安獄中有)
(丨丨丨武帝遣使者分條中都官獄繫無輕重皆殺之内謁者令郭穰夜至郡邸邴吉抵閉使者不得入曾孫)
(賴吉得全本傳)寶物精(斗牛之間常有紫氣雷煥曰丨丨之丨上徹於天耳華曰在何郡煥曰在豫章)
(豐城即補煥為豐城令煥到縣掘獄基得雙劒)寒朗訟冤(永平十三年楚王英與方士造作圖書有)
(逆謀廢徙丹陽英自殺是時窮治楚獄遂至累年其辭語相近自京師親戚諸侯州郡豪傑及考案吏阿附坐)
(死徙者以千數顔忠王平辭引隧鄉侯耿建臧信鄧鯉劉建建等辭未嘗與忠平相見是時上怒甚吏皆惶恐)
(諸所連及率一切陷入無敢以情恕者侍御史丨丨心傷其冤試以建等物色獨問忠平而二人錯愕不能對)
(朗知其詐乃上言建等無奸專為忠平所誣欵天下無辜類多如此帝曰即如是忠平何故引之對曰忠平自)
(知所犯不道故多有虛引冀以自明帝曰即如是何不早奏對曰臣恐天下别有發其奸者帝怒曰吏持兩端)
(促持下捶之左右方引去朗曰願一言而死帝曰誰與共為章對曰臣獨作之上曰何以不與三府議對曰臣)
(自知當必族滅不敢多汙染人上曰何故族滅對曰臣考事一年不能窮盡姦狀反為罪人丨丨故知當族滅)
(然臣所以言者誠冀陛下一覺悟而已臣見考囚在事者咸共言妖惡大故臣子所宜同疾今出之不如入之)
(可無後責是以考一連十考十連百又公卿朝會陛下問以得失皆長跪言舊制大罪禍及九族陛下大恩烖)
(止於身天下幸甚及其歸舍口雖不言而仰屋竊歎莫不知其多冤無敢悟陛下言者臣今所陳誠死無悔帝)
(意解詔遣朗出後二日車駕自幸洛陽獄囚徒理出千餘人時天旱即大雨)郭躬矜恕(章帝以穎)
(川丨丨為廷尉决獄斷刑多依丨丨條諸重文可從輕者四十一奏之事皆施行)袁安理出(任城)
(令袁安遷楚郡太守到郡不入府先任案楚王英獄事理其無明驗者條上出之府丞掾吏皆叩頭爭以為阿)
(附反膚法與同罪不可安曰如有不合太守自當坐之不以相及也遂分别具奏帝感悟即報許得出者四百)
(餘家)恥不得與(河南張成弟子牢修告李膺等養太學遊士交結諸郡生徒更生驅馳共為部黨誹)
(訕朝廷疑亂風俗於是天子震怒班下郡國逮捕黨人布告天下使同忿疾案經三府太尉陳蕃郤之曰今所)
(案者皆海内人譽憂國忠公之臣此等猶將十世宥也豈有罪名不章而致收掠者乎不肯平署帝愈怒遂下)
(膺等於黃門北寺獄其辭所連及太僕潁川杜密御史中丞陳翔及陳寔范滂之徒一百餘人時黨人獄所染)
(逮者皆天下名賢度遼將軍皇甫規自以為西州豪傑丨丨丨丨乃自上言云云臣宜坐之朝廷知而不問)
乃得並解(漢威帝使中常侍王甫就獄訊黨人范滂等皆三木囊頭暴於階下甫以次辨詰曰卿等)
(更相拔舉迭為脣齒其意如何滂曰仲尼之言見善如不及見惡如探湯滂欲使善善同其清惡惡同其汙謂)
(王政之所願聞不悟更以為黨古之修善自求多福今之修善身陷大戮身死之日願埋滂於首陽山側上不)
(負皇天下不愧夷齊甫愍然為之改容丨丨丨丨桎梏李膺等又多引宦官子弟宦官懼請帝以天時宜赦六)
(月赦天下改元黨人二百餘人皆歸田里)乃詣考死(李膺廢宦官疾惡膺等每下詔書輒申黨人之)
(禁侯覽怨張儉尤甚覽鄉人朱並素佞邪為儉所棄承覽意旨上書告儉與同郡二十四人别相署號共為部)
(黨國危社稷而儉為之魁詔刊章捕儉等冬十月大長秋曹節因此諷有司奏諸鈎黨者故司空虞放及李膺)
(杜密朱㝢荀翌翟超劉儒范滂等請下州郡考治李膺乃詣詔獄考死門生故吏並被禁錮後黃巾賊起黨禁)
(遂解)常有紫氣(見前)初置黃沙(晉太康丨丨丨丨獄以典訊囚本紀)怪哉所生
(漢武帝幸甘泉馳道中有蟲赤色頭牙齒耳鼻盡具觀者莫識帝乃使東方朔視之還對曰此蟲名丨丨昔時)
(拘繫無辜衆庶愁怨咸仰首歎曰怪哉怪哉盖感動上天憤丨丨也故名怪哉此地必秦之獄處即按地圖信)
(如其言上又問何以去蟲朔曰凡憂者得酒而解以酒灌之當消於是使人取蟲置酒中須臾糜散小說)螻
蛄活我(晉龐企自云其祖坐繫獄忽見丨丨行其左右因謂曰爾有神能丨丨死否因投飯與之螻蛄)
(食飯盡而去有頃復來形體稍大意異之復投食與之數日間其大如豚及將刑之夜螻蛄夜掘壁為大穴破)
(械得從之出亡後遇赦免故企世祀螻蛄搜神記)獄囚感靈(許楊少好術數為汝南太守鄧晨修)
(隙鴻陂豪右因陂役辜較所在楊一無所聽遂共譛楊受賂下獄而械輒自解獄吏遽白晨驚曰果濫矣太守)
(嘗聞忠信可以丨丨即夜出楊遣歸時天雨隂晦道中若有火光照之時人異之)獄掾亡命(魏囚)
(臧霸父式為丨丨據法不聽太守私殺太守收霸父付府霸將數人要奪與父丨丨)道囚踰獄(魏孫)
(禮荒亂時與母相失馬台為求之既得後台坐法當死禮私丨丨令丨丨乃自首主簿溫嘉之白太祖罪减一)
(等)脱械救火(晉棠邑丞劉榮坐事當死縣有野火所及榮丨丨丨丨畢還自著械)毁械亡
去(柳晟河中解人朱泚反從帝至奉天自請入京師說賊黨以攜阻之帝壯其志得遣泚將郭常張光皆晟)
(雅故晟出密詔陳逆順常奉詔受命約自拔歸要籍朱既昌告其謀泚捕繫晟及常外獄晟夜半坎垣丨丨丨)
(丨斷髮為浮屠)加兵苛督(高駢字千里畢師鐸出駢囚南第駢出金遺守者師鐸知之丨丨丨丨復)
(出囚中子弟十餘人同幽之駢久囚拘供億窘狹羣奴徹延和閣欄楯為薪煮革帶以食)撓法貸免
(王世充隂結豪傑有繫獄者皆丨丨丨丨以植新恩)獄為蟻穴(見續集蟻類注)獄有鵲巢
(大理卿徐嶠奏今歲天下斷死刑五十八大理丨院由來相傳殺事大盛鳥雀不栖今丨丨丨其樹百官以刑)
(措賀帝歸功宰相賜李林甫爵晉國公牛仙客豳國公唐史)以刑措賀(見前刑措注)以獄
靜告(五代漢臣蘇逢吉高祖生日遣吉疏理獄囚以祈福謂之靜獄逢吉入獄中閱囚無輕重曲直悉殺)
(之丨報曰丨丨矣)號曰宿囚(唐武后時大獄以尚書刑部御史大理寺雜按謂之三司共為羅織)
(丨丨丨丨刑法志)號曰羅織(姚崇曰自垂拱以來被告者類自誣當是時以告言為功故天下丨)
(丨丨丨甚於漢之鈎黨本傳)廢大理獄(元豐元年上以國初丨丨丨丨非是以問孫洙洙對合旨)
(於是中書言開封府左右軍巡三院係囚猥多請復置大理獄從之凡十七日而成)置大理獄(自神)
(宗丨丨丨寺著令專一承受内降朝旨重密公事及推究内外諸司庫務侵盗官物餘民事送開封府乾道三)
(年二月詔事涉情理巨蠧及州縣推勘番異者方許取旨送寺七年又詔諸處合送寺者並取朝旨時曹欽道)
(為戶部尚書不以為便是歲五月詣都堂白雲六曹所行最計利害若竢取朝旨恐事致彰露犯人東西請先)
(次送寺仍申朝廷照會虞丞相出劄子許之自是六曹寺監事無巨細率皆送寺矣淳熙十四年王順伯少卿)
(為大理寺丞轉對言非所以重大丨請復舊典十月丁卯許之先是大理寺官散居僦舍論者以為非宜淳熙)
(中乃創大第聚居之如臺諫宅之比)遣吏就獄(胡宿朝廷委公置獄治三司不時計度三司使護吏)
(不肯遣公曰涇卒悖慢誠其罪然折支軍情所繫積八十五日而不與三司豈得無罪耶陛下以包拯近臣不)
(令置對可謂曲法申恩而拯猶不自省公拒制命臣恐主威不行而綱紀益廢矣拯懼立丨丨丨丨行狀)以
意决獄(劒州民李孝忠集衆二百餘人私造符牒度人為僧或以謀逆告獄具公不畀法吏丨丨丨之)
(處孝忠以私造符牒餘皆得不死喧傳京師謂公脫逆黨朝廷取具獄閱之卒無以易也)華亭詔獄
(初吕惠卿為荆公所知驟引至執政荆公去惠卿遂背之洎荆公再相於是起丨丨丨丨而使徐禧王古蹇周)
(輔三軰按之惠卿情不得練亨甫呂嘉問以鄧綰所條惠卿事交鬪其間復為惠卿所中語連荆公子雱雱時)
(已病坐此憂憤而卒荆公憂傷益不堪遂再求罷去名臣言行錄)開封詔獄(監在京安上門鄭俠)
(以言事得罪詔送丨丨取勘俠言事不已又詔付臺推勘後逮赴丨丨獄成俠改送英州編管後哲宗登極恩)
(霈放還用蘇軾等薦除泉學教授)司馬遷答任安書(少卿足下曩辱賜書教以謹於接物)
(推賢進能為務氣意勤懇若望僕不相師而用流俗人之言僕非敢如是也雖罷駑亦嘗側聞長者遺風矣顧自)
(以身處殘穢動而見尤欲益反損是以抑鬱而與誰語諺曰誰為為之孰令聽之盖鍾子期死伯牙終身不復)
(鼓琴何則士為知己者用女為悦己者容若僕大質已虧缺矣雖才懷隋和行若由夷終不可以為榮適足以)
(發笑而自黜耳故禍莫憯於欲利悲莫痛於傷心行莫醜於辱先詬莫大於宫刑刑餘之人無足比數非一世)
(也所從來遠矣昔衛靈公與雍渠同載孔子適陳商鞅因景監見趙良寒心同子參乘袁絲變色趙談自古而)
(恥之夫中材之人事有關於宦豎莫不傷氣况忼慨之士乎如今朝雖乏人奈何令刀鋸之餘薦天下豪俊哉)
(夫僕與李陵俱居門下素非相善也趨舍異路未嘗銜杯酒接殷勤之歡然僕觀其人自守奇士常思奮不顧)
(身以徇國家之急僕以為有國士之風夫人臣出萬死不顧一生之計斯亦奇矣提步卒不滿五千深踐戎馬)
(之地足歷王庭垂餌虎口橫挑強胡卬仰字億萬之師與單于連戰十餘日矢盡道窮救兵不至後數日陵敗)
(明主不深曉以為僕沮貳師而為季陵游說遂下於理拳拳之忠終不能自列卒從吏議家貧貨賂不足以自)
(贖交游莫救左右親近不為一言身非木石與法吏為伍深幽囹圄之中誰可告愬者此真少卿所親見人固)
(有一死死或重於泰山或輕於鴻毛用之所趨異也太上不辱先其次不辱身其次不辱理色其次其辱辭令)
(其次詘體受辱其次易服受辱其次關木索被箠楚受辱其次剔毛髮嬰金鐵受辱其次毁肌膚斷支體受辱)
(最下腐刑極矣傳曰刑不上大夫此言士節之不可不勵也猛虎在深山百獸震恐及其在穽檻之中搖尾而)
(求食積威約之漸也故有畫地為牢勢不可入削木為吏議不可對定計於鮮也今交手足受木索暴肌膚受)
(榜箠幽於圜墻之中當此之時見獄吏則頭搶地視徒隸則心惕息何者積威約之勢也及已至是言不辱者)
(所謂強顔耳且西伯伯也拘羑里李斯相也具五刑淮隂王也受械於陳彭越張敖南鄉稱孤繫獄抵罪絳侯)
(誅諸吕權傾五霸囚於請室魏其大將也衣赭衣關三木季布為朱家鉗奴灌夫受辱居室此人皆身至王侯)
(將相聲聞鄰國及罪至罔加不能引决自裁古今一體安在其不辱也古者富貴而名磨滅不可勝紀惟倜儻)
(非常之人稱焉盖文王拘而演周易仲尼厄而作春秋屈原放逐乃賦離騷左丘失明厥有國語孫子臏脚兵)
(法修列不韋遷蜀世傳吕覽韓非囚秦說難孤憤詩三百篇大抵聖賢發憤之所為作也近自托於無能之辭)
(網羅天下放失舊聞考其行事稽其成敗興衰之理凡百三十篇亦欲以究天人之際通古今之變成一家之)
(言草創未就會遭此禍惜其不成是以就極刑而無慍色僕誠以著此書則償前日之辱雖萬被戮豈有悔哉)
(此可為智者道難為俗人言也)鄒陽獄中上書(陽為人有智略不苟合介於羊勝公孫詭之間)
(勝等疾陽惡之孝王謂讒間孝王下陽吏乃從獄中上書曰臣聞忠無不報信不見疑臣常以為然徒虚語耳)
(昔荆軻慕燕丹之義白虹貫日太子畏之衛先生為秦畫長平之策太白食昴昭王疑之夫精變天地而信不)
(諭兩主豈不哀哉今臣盡忠竭智畢義願知左右不明卒使吏訊為世所疑是使荆軻衛先生復起而燕秦不)
(悟也昔玉人獻寶楚王誅之李斯竭忠胡亥極刑是以箕子佯狂接輿避世恐遭此患也臣聞比干剖心子胥)
(鴟夷臣始不知乃今知之語曰有白頭如新傾蓋如故何則知與不知也樊於期逃秦之燕籍荆軻首以奉丹)
(事王奢去齊之魏臨城自刎以却齊而存魏夫王奢樊於期非新於齊秦而故於燕魏也行合於志慕義無窮)
(也蘇秦相燕人惡之燕王燕王按劒而怒賜以駃騠馬也白圭顯於中山人惡之魏文侯文侯賜以夜光之璧)
(何則兩主二臣剖心析肝相信豈移於浮辭哉故女無美惡入宫見妬士無賢不肖入朝見嫉昔司馬喜臏脚)
(於宋卒相中山范睢拉脅折齒於魏卒為應侯此二人者皆信必然之畫捐朋黨之私挾孤獨之交故不能自)
(免於嫉妬之人也是以申徒狄蹈雍之河徐衍負石入海不容於世義不苟取比周於朝以移主上之心故百)
(里奚乞於道路繆公委之以政甯戚飯牛車下桓公任之以國此二人者豈素宦於朝借譽於左右然後二主)
(用之感於心合於行堅如膠漆兄弟不能離豈惑於衆口哉故偏聽生奸獨任成亂昔魯聽季孫之說逐孔子)
(宋任子冉之計囚墨翟夫以孔墨之辯不能自免於諛而二國以危何則衆口鑠金積毁銷骨也秦用戎人由)
(余而伯中國齊用越人子臧而強威宣豈係於俗牽於世繫竒偏之浮辭哉公聽並觀垂明當世故意合則胡)
(越為兄弟由余子臧是矣不合則骨肉為讐敵朱象管蔡是矣今人主誠能用齊秦之明後宋魯之聽則五伯)
(不足侔而三王易為矣夫晉親其讐強伯諸侯齊桓用其仇一匡天下何則慈仁殷勤誠加於心不可以虚辭)
(借也秦用商鞅之法東弱韓魏立強天下卒車裂之越用大夫種之謀禽勁吳而伯中國遂誅其身是以孫叔)
(敖三去相而不悔於陵子仲辭三公為灌園今人主誠能去驕傲之心懷可報之意披心腹見情素墮肝膽施)
(德厚終則桀之犬可使吠堯跖之客可使刺由况因萬乘之權假聖王之資乎臣聞明月之珠夜光之璧以暗投)
(人於道衆莫不按劒相眄何則無因而至前也蟠木根柢輪囷離奇而為萬乘器以左右先為之容也故無因)
(而至前雖出隋珠和璧秪恐怨不見德有人先談而枯本朽株樹功而不忘今天下布衣窮居之士身在貧羸雖)
(蒙堯舜之術挾伊管之辯懷龍逢比干之意而素無根柢之容雖竭精神開忠於當世之君則人主必襲按劒)
(相眄之迹是使布衣之士不得為枯木朽株之資也是以聖王制世御俗獨化於陶鈞之上而不牽於卑亂之)
(語不奪於衆多之口秦王用中庶子蒙之言以信荆軻而匕首竊發周文王獵涇渭載吕尚歸以王天下秦信)
(左右而亡周用烏集而王以其能越攣拘之語馳城外之議獨觀乎昭曠之道也今人主沉諂䛕之辭牽帷廧)
(之制使不羈之士與牛驥同皂此鮑焦所以僨於世也盛飾入朝者不以私汙義砥礪名號者不以利傷行故)
(里名勝母曾子不入邑號朝歌墨子回車欲使天下恢廓之士籠於威重之權脅於勢位之貴回面汙行以事)
(諂䛕之人而求親近於左右則士有伏死掘穴巖藪之中安有盡信而趨闕下者哉書奏王出之)張說
獄箴(官有决曹掌兹法獄匪惟議罪亦以防欲所貴仁恕非矜窘束吏苟吹毛人安措足古之為主是戒)
(是勗茫茫率土蠢蠢羣生賢愚中雜真偽相傾若魚之駭若鳥之驚不能無犯宜持以平或大或小時重時輕)
(無以快志期於得情孰曰非重國之政令孰曰非輕民之性命虐則招咎寬則納慶宜謹宜恤可畏可敬為獄)
(則固為牢則幽晨嚴管鑰夜密更籌寂寂圜土累累繫囚求食搖尾見吏垂頭自昔立名此為非所逼隘狹室)
(敧傾漏宇冬有祈寒夏多隆暑焉可失入焉可妄處勿謂無妨勿謂無傷匹婦含怨三年亢陽匹夫結憤六月)
(飛霜可以安危可以興亡敢告司憲無輕國章)皮日休鹿門隱書(古之决獄得其民情也哀)
(今之决獄得其民情也喜哀之者哀其化之不行喜之者喜其賞之必至)柳宗元斷刑論(貫五)
(木加連鎖而致之獄更大暑者數月痒不得搔痺不得搖痛不得撫摩飢不得時而食渴不得時而飲目不得)
(瞑支不得舒怨號之聲聞千里)柳宗元李建書(譬如囚拘圜土一遇和景出負墻搔摩伸展支)
(體當此之時亦以為適然顧地窺天不過尋丈終不得出復能久為舒暢哉)柳宗元荅君巢
書(以罪大擯廢居小州與囚徒為朋行則若帶纆索處則若關桎梏彳亍而無所趨拳拘而不能肆槁焉若)
(枿隤焉若璞形固若是則其中者可得矣)
古今合璧事類備要外集卷二十
