古今合璧事類備要後集卷三十二
宋謝維新撰
六部門
工部(尚書郎侍郎六郎中附員外郎架閣屯田中部監門六部)
歴代㳂革(漢成帝初置尚書有民曹主凡吏民上書光武改民曹主繕修功作塩池園苑晉宋)
(有起部尚書而不常置每營宗廟宮室則權置之事畢省其屬有工部中大夫至隋乃有工部尚書唐因)
(之龍朔中改為司平太常伯咸亨復武后改為冬官神龍復通典本朝工部判部事一人以两制以上充)
(凡城池土木工役皆隸三司修造案本曹無所掌元豊官制行尚書工部掌天下城池宫室舟車器械符)
(印錢寳之事凡土木金革之工役皆有程式其屬有三曰屯田營田職分田官莊塘濼之事隸焉曰虞部)
(山澤苑囿場治之事隸焉曰水部川瀆河漲漕運之事隸焉是時尚書猶未除人職略紹興三年併少府)
(監歸工部以文思院屬焉中興會要文思院舊屬少府監至是以少府監併於工部故文思院監官乃令)
(工部辟差)
事類司空(舜曰咨四岳有能奮庸熙帝之載使宅百揆亮采惠疇僉曰伯禹作丨丨書舜典又位當)
(玄武之官職在司空之任虞舜之代伯禹統其班周成之朝毛公處其地張鷟集)共工(帝曰疇若予工)
(僉曰垂哉帝曰俞咨垂汝丨丨書舜典)冬官(六曰丨丨其屬六十掌邦事周禮又工部尚書周之冬官)
(卿也晏類要)宏父(丨丨定辟注宏父司空書酒誥)工正(鳲鳩氏司空也云云五雉為五丨丨左傳)
居四民(司空掌邦土丨丨丨時地利周官)飭五材(審曲面勢以丨丨丨以辨民器謂之百工)
(同上)工居一(國有六職百丨與丨丨焉禮考工記)屬有四(工部尚書一人侍郎二人掌山澤屯)
(田工匠諸司之事其丨丨丨一曰工部二曰屯田三曰虞部四曰水部唐官志)巧過人(陳從易為起部)
(尚書丨思丨丨軍國器械多所創立陳書)名稱職(長孫平為工部尚書丨丨丨隋書)掌山澤
(唐工部尚書一人侍郎一人丨天下百工屯田丨丨之政令六典)緫職務(工部其屬有四尚曹侍郎)
(丨其丨丨而奉行其制命凡内外咸質正焉同上)正身奉法(鄭善果為工部尚書丨丨丨丨甚著)
(勞績唐新語)樂賢下善(于休烈為工部尚書不治産業丨丨丨丨推轂士甚衆)兄弟相
代(唐閻立本代兄立德為工部尚書丨丨丨丨為八座時人榮之並唐書)忠謹不言(唐李大義)
(為工部尚書性丨丨外若丨能丨而内剛烈不可干非其義)率屬程工(尚書漢公卿也言動可否)
(屬人耳目固不專扵丨四丨丨百丨脩位於冬官而已白集常貫之制)綜事訓工(平百官之上書)
(飭五材以辨器非國之髦碩詳於典制則不可以丨丨丨丨建明理本也常集)惟叙百工(五材是宜)
(百工惟叙城郭都鄙定其規士農工商得其所記室新書)尤難六職(程品之重有若百工號令之先)
(丨丨丨丨唐大詔令)請斥佞人(元符三年曾布之相也御史中丞豐稷欲率臺屬論之遂遷稷工部)
(尚書稷力丐補外不允謝表有内侍成已於怨府佞人方剡於奏章之語上問佞人為誰曰曾布陛下斥布則)
(天下事定矣編年備要)召訪政事(張忠簡公闡擢工部尚書兼侍讀初上用眞宗故事命經筵官)
(二員遞宿學士院朝夕宣丨商確古今諮丨丨丨公入對尤數知無不言屢引疾丐閑上曰朕所以知外事皆)
(頼尚書工部尚書相從久忍言去耶周平園集)冬卿常伯(楊億代謝表)中臺起曹(丨丨)
(丨丨訓匠建事南豊擬制)韓愈送鄭尚書序(嶺之南其州七十其二十二隸嶺南節度府其)
(四十餘分四府府各置帥然獨嶺南節度為大府大府始至四府必使其佐啓問起居謝守地不得即賀以為)
(禮歲時必遣賀問致水土物大府帥或道過其府府帥必戎服左握刀右屬弓矢帕首袴鞾迎郊及既至大府)
(帥先入據館帥守屏若將趨入拜庭之為者大府與之為譲至一再乃敢改服以賓主見適位執爵皆興拜不)
(許乃止虔若小侯之事大國有大事諮而後行隸府之州離府遠者至三千里懸隔山海使必數月而後能至)
(蠻夷悍輕易怨以變其南州皆岸大海多洲島飄風一日踔數千里漫瀾不見蹤跡控御失所依險阻結黨仇機)
(毒矢以待將吏撞搪呼號以相和應蜂屯蟻雜不可爬梳好則人怒則獸故常薄其征入簡節而疎目時有所)
(遺漏不䆒切之長養以兒子至紛不可治乃草薙而禽獮之盡根株痛斷乃止其海外雜國若躭浮羅流求毛)
(人夷亶之州林邑扶南真臘于陀利之屬東南際天地以萬數或時候風潮朝貢蠻胡賈人舶交海中若嶺南)
(帥得其人則一邊盡治不相寇盗賊殺無風魚之災水旱癘毒之患外國之貨日至珠香象犀玳瑁竒物溢於)
(中國不可勝用故選帥常重於他鎮非有文武威風知大體可畏信者則不幸往往有事長慶三年四月以工)
(部尚書鄭公為刑部尚書兼御史大夫往踐其任鄭公嘗以節鎮襄陽入帥滄景德隸歴河南尹華州刺史皆)
(有功德可稱道入朝為金吾將軍散騎常侍工部侍郎尚書家屬百人無數畆之宅僦屋以居可謂貴而能貧)
(為仁者不富之效也及是命朝廷莫不悦將行公卿大夫士苟能詩者咸相率為詩以美朝政以慰公南行之)
(思韻必以來字者所以祝公成政而來歸疾也)
工部侍郎
歴代㳂革(隋煬帝改置工部侍郎唐因之龍朔改為司平少常伯咸亨復他時曹名或改而官)
(不改通典國朝建官本末並見前工要部尚書門元豊正名初除熊本續會)
事類小司空(工部侍郎周之丨丨丨中大夫也六典)少常伯(唐龍朔改司平丨丨丨咸)
(亨復舊通典)有宰相望(李栖筠字貞一為工部侍郎魁然丨丨丨丨本𫝊)得中書者
(帝問蘇頲有工部侍郎丨丨丨侍郎丨乎對曰陛下任賢惟所命何資之計唐書)指陳實事(本朝)
(張忠簡權工部侍郎給札侍從臺諫條具時務公上十事時應詔數十人惟公與國子司業王十朋丨丨丨丨)
(斥言權倖無所回隠明日上召两人對内殿大加稱賞賜酒者再面授御書各一軸周平園集)首言典
學(楊龜山先生時為工部侍郎入對丨丨自古聖賢之君未有不以丨丨為務以君德在是故也尋命兼侍)
(講長編)冬官之貳(丨丨丨丨方此得人疇若予工箴為已試曲阜除郭知章制)共工之
職(南豊擬制)飭五材程匠事(丨丨丨丨丨丨冬官寵列俾介厥司同上)紀繕修塞
巧作(疇若予工汝往惟允汝其丨綱丨脩之用俾塞滛丨之丨曲阜行制)
工部郎中(附員外郎)
歴代㳂革(晉宋齊皆有起部郎中梁陳改置起部侍郎隋初為工部侍郎焬帝除侍字改起部)
(唐武德改工部郎中龍朔改司平大夫咸亨復光宅神龍並隨曹改復六典國朝建官本末見前工部尚)
(書元豊正名初除范子竒高遵惠職略建炎五年詔御前軍器所隸工部郎官詔本所行移文字並係工)
(部官銜又詔工部專立一案以御前軍器為名中興會要紹興三十二年孝宗即位七月詔不隸工部二)
(十五日又詔依舊乾道四部年撥屬步軍司依舊隸工)
事類下大夫(周禮司空屬官丨丨丨即郎中之任也)起部郎(丨丨丨不常置宋書)掌
工匠程(工部郎中員外郎丨經營興造之衆務凡城池之修濬土木之繕葺丨丨之丨式咸經度之六)
(典)掌舍宇事(丨興造工匠諸公廨丨丨五行紙筆之丨職員令)時論稱之(唐蔣係遷)
(工部員外郎又遷郎中宰相宋申錫為北軍羅織罪在不測係與諫官崔玄亮泣諫於玉階之下申錫方减死)
(丨丨丨丨唐書)位名著者(開元以後丨卑丨丨丨杜工部國史補)以知制誥(國朝范杲)
(丨工部郎中丨丨丨會要)郎選甚高(宮室城隍程匠度材之事丨扵起部其丨丨丨南豊范子竒制)
官曹為劇(郎吏今之高選工官號為劇曹張元方制)
員外郎司其帳籍(隋朝二十四司各置員外郎一人以丨丨曹之丨丨)辟為幕府
(杜甫有詩名元宗時獻朝饗太清宫賦拜官禄山䧟京師元宗幸蜀肅宗即位扵靈武甫間關奔詣行在拜左)
(拾遺因房琯罷相甫諫不納請告省家後嚴武丨丨丨丨拜工部員外郎劍南西川節度府參謀官本記)祭
虞部張員外文(分司憲臺風紀由振遂遷司虞以播華問)
詩集粉署(馨香丨丨妍注公時乃工部員外郎不能詣省徒想其官署之妍美耳杜甫)省郎
(身覺丨丨在家湏農事歸同上)不才(丨丨名位晚敢恨省郎遲同上䕫府書懷)備員(郎官幸丨丨)
欲陳世策(丨丨濟丨丨已老尚書郎)不及野人(雖為尚書郎丨丨村丨丨並杜甫)
屯田郎中
歴代㳂革(漢尚書郎四人其一主戶口墾田盖屯田之始也晉始置屯田郎中東晉宋齊並左)
(民郎中兼知屯田事陳隋並為侍郎煬帝曰屯田郎唐龍朔中為司田大夫後復故掌天下屯田及在京)
(文武職田諸司公廨田以品給焉唐職林國朝屯田判司事一人以無職事朝官充凡屯田之政令隸三)
(司本司無所掌元豊改制郎中員外郎始實行本司事两朝志參掌營田屯田官莊塘濼學校職分之田)
(及其租入凡興修種刈給納檢察賞罰之事皆詔其長貳而行之神宗正史職官志初除張叙職略元祐)
(改入戶部崇寧復續會要見崇寧元年十二月詔建炎三年詔兼虞部中興會要隆興元年詔工部屯田)
(郎官一員兼領孝宗會要)
事類兼儀式(隋初屯田郎丨掌丨丨隋書)並清立(齊裴譲之十七舉秀才為屯田郎中)
(譲之弟讞之謀之訥之諏之丨丨丨楊愔每云河東士族京官不少裴譲之兄弟都無鄕音北史)祠屯
不博(唐省中語後行丨丨丨丨中行都門國史補)閑簡無事(省中司門都官屯田虞部主客)
(皆丨丨丨丨諺曰司門都官屯田水部入南部新書)有宣撫才(唐沈扶為屯田郎中充南山道宣撫)
(使至鄧州奏倉督鄧琬等先主掌湖南江西運到糙米裛爛成灰塵鄧琬父子兄弟至元孫相承前後禁死九)
(人云云勅曰云云已上速便疎理以聞物議嘉扶丨丨丨丨)擅小詞名(柳永字耆卿識音律工小詞遊)
(諸内侍門為屯田員外郎未有差遣會太史奏老人星見時秋霽宴禁中仁宗命左右召詞臣為新樂章内侍)
(屬永應制冀因緣進用永以小詞擅名天下欣然走筆甚得意比進呈上見首有一漸字色若不悦讀至其中)
(乃與御製真宗挽詞暗合上慘然乃擲于地自此不復進用然至今天下稱為柳屯田云本事詞)謀軍
穫田(出軍西域我君謀之屯田北假我君穫之燕集)掌田入租(見前本朝官制)服畎畆
事(率屯戍之兵丨丨丨之丨郎於巾臺統其政令南豊擬制)擢屯墾曹(俾丨丨丨丨張道制)
六部監門
歴代㳂革(古無之國朝渡江後紹興二年詔置六部監門官一員從堂除差人從吏部尚書沈)
(與求之請也尋詔六部長貳踏逐奏差沈與求等舉新平江府通判董將詔依中興會要隸尚書左右選)
(見中興會要尚書左遷注内遷則為寺監丞或權郎外除至有為諸路緫領者紹興十年吕郎中希常二)
(十四年蘇寺丞振是也乾道後補外止為州内遷止為寺監簿紹興後又有為添倅者其遷寖輕矣朝野)
(雜記)
事類選陞朝人(紹興二年詔置六部監門官一員丨丨丨文臣有才力丨充仍令六部掌貳奏)
(差中興會要)依寺監丞(詔置六部監門官序位請給丨丨丨丨同上)掌司門鑰(丨丨)
(丨丨之嚴胡文恭行吕惟簡制)更司門鍵(許公集制)
六部架閣
歴代㳂革(古無之國朝元豊有六曹架閤庫續會要崇寧元年何執中為吏部尚書四選按集)
(史藏于家以舞文取賄執中請置庫架閣命官涖之是後六曹皆建止四朝史何執中傳大觀三年罷政)
(和三年六書依舊置宣和二年罷續會要宣和二年戶部勘會紹興三年立六部架閣庫中興題名記十)
(五年復置官吏部戶部各差一員禮部兵部共差一員刑部工部各差一員以主管尚書某部架閣為名)
(中興會要舊制官庀其司置于六部之内或遇其廢則以郎省兼之否則以監六部門兼之迨于紹興寺)
(監年正官俱復然始屯司于外一也舊制金耀門文書庫多藏三司帳籍三司今版曹也自銓曹而下儲)
(藏帳籍之所未之詳焉其後置六部架閣下大抵成案留部二年然後畀而藏之又八年則入之金耀今)
(金耀無復曩日則悉藏於架閣庫二也二者不同而至於諸曹二十四司之文書盡歸儲蓄以待有用則)
(今猶昔也中興題名記以都官員外郎蘇治奏復之命末廳郎官兼領中興繫年錄)
事類論當世故(杜莘老字起莘以珍南一教授客中都見九重方更化因上書執政執政偉其)
(說薦為六部架閣明年慧見東方公奏對直丨丨丨之丨語益切直遷為刪定劉後溪撰文集序)選似
漢掌故(其任似周司書其丨丨丨丨丨中興題名)
古今合璧事類備要後集卷三十二
