古今合璧事類備要外集卷十八
宋謝維新撰
刑法門
刑辟(附謹刑淫刑)(寬刑刑措)(峻刑)
刑法總論(古者刑辟所以助治也然亦豈得已而不忌者耶大刑用甲兵其次用斧鉞中刑用)
(刀鋸其次用鑚鑿薄刑用鞭扑大者陳諸原野小者致諸市朝其所由來者上矣若古有訓蚩尤惟始作)
(亂延及于平民相習為惡罔不寇賊鴟義矯虔而刑辟作焉用刑豈古人之得已哉自是以來唐虞三代)
(皆用五刑五刑者墨劓剕宫大辟也刻其額而湼之曰墨截鼻曰劓刖足曰剕男子割勢婦人幽閉曰宫)
(大辟死罪也此古者肉刑之法也其後又作九刑正刑五兼流贖鞭扑凡九然古者聖人制為此法非以)
(為虐也所以禁虐也三代遠矣秦不師古顒顒然恐天下之叛已淫刑以逞而民心失矣逮漢初藻鑒秦)
(弊然其大辟尚有夷三族之令當三族者皆先黥劓斬左右趾笞殺之梟其首葅其骨肉於市其誹謗詈)
(詛者又先斷舌故謂之具五刑韓彭之屬皆坐此誅文帝時感女子緹縈上言為除肉刑有以易之而肉)
(刑不復行於後世者昉諸此也然刑之為言侀也侀之為言成也言一成而不可變也故古者聖人欽哉)
(欽哉惟刑之恤哉今之刑輕者杖重者處死然民率有輕犯而不顧者何也或者以為肉刑既廢無所忌)
(憚故也豈知夫齊之以刑不若齊之以禮懲之以威不若化之以德使人人知所自愛則禮義廉恥之風)
(作而刑辟可錯矣)
事類坊淫(君子刑以丨丨記)御宄(丨丨以刑左)啓書(明丨刑丨書)用典(大司)
(寇之職掌建邦之三典以佐王刑邦國詰四方一曰刑新國丨輕丨二曰刑平國丨中丨三曰刑亂國丨重丨)
(禮)方姦(先王刑以丨其丨樂記)正邪(刑以丨丨左)禦姦(刑以丨丨國晉語)禁悍
(析愿丨丨此刑罰不過百姓曉然皆知夫為不善於幽而蒙刑於顯也荀)教中(司徒刑以丨丨則人不虣)
(禮)助治(刑法所以丨丨也劉向疏)秋冬(刑以丨丨左)雷電(為刑罰威獄使人畏忌以類其)
(震耀殺戮取象丨丨威也前)决罪(孟夏之月斷薄刑丨小丨)戮罪(孟秋之月丨有丨嚴斷刑天地)
(始肅不可以贏記月令)草艾(丨丨則墨注謂立秋後也記祭統)䖝附(季秋之月蟄丨咸丨在内)
(皆墐其戶乃趣獄刑毋留有罪注殺氣已至有罪者即决也記月令)㘅轡(刑罰者人之丨丨也後虞詡傳)
藥石(刑罰者治亂之丨丨也後崔寔政論)制五刑(凡丨丨丨必即天論注制斷也必即天論言與)
(天意合記)嚴百刑(仲秋之月乃命有司由丨丨丨斬殺必當毋或枉撓記月令)威四夷(刑以)
(丨丨丨左僖二十五年)糾萬民(天官太宰六典五曰刑典以誥邦國以刑百官以丨丨丨禮)使
民觀(秋官正月之吉始和布刑于邦國都鄙乃垂刑象之法于象魏丨萬丨丨刑象挾日而歛之禮)與
衆棄(刑人于市丨丨丨之記王制)說桎梏(蒙卦初六發蒙利用刑人用丨丨丨象曰利用刑人)
(以正法也易蒙卦)用甲兵(大刑丨丨丨其次用斧鉞中刑用刀鋸其次用鑚鑿薄刑用鞭扑大者陳)
(諸原野小者致之市朝前刑法志)故無小(臯陶曰帝德罔愆云云宥過無大刑丨丨丨罪疑惟輕功)
(疑惟重與其殺不辜寧失不經好生之德洽于民心玆用不犯于有司書)用必當(天討有罪五刑五用)
(哉注言天以五刑討有罪丨五刑宜丨丨書)施惟明(臯陶方丨象刑丨丨書)期于治(舜典)
(臯陶惟兹臣庶罔或于予正汝作士明于五刑以弼五教期予于治刑期于無刑民協于中時乃功懋哉書)
四罪服(舜象以典刑流宥五刑鞭作官刑扑作教刑金作贖刑眚災肆赦怙終賊刑欽哉欽哉惟刑之)
(恤哉流共工于幽州放驩兜于崇山竄三苗于三危殛鯀于羽山丨丨而天下咸丨書)三辟興(夏有)
(亂政而作禹刑商有亂政而作湯刑周有亂政而作九刑丨丨之丨皆叔世也左)垂象魏(詳見前注)
徇木鐸(春官小宰丨以丨丨曰不用法者國有常刑禮)鑄刑書(鄭人丨丨丨叔向使詒子産書)
(曰始吾有虞於子今則已矣昔先王議事以制不為刑辟懼民之有爭心也猶不可禁禦是故閑之以義糾之)
(以政行之以禮守之以信奉之以仁制以禄位以勸其從嚴斷刑罰以威其淫云云今吾子相鄭國制參辟丨)
(丨丨將以靖民不亦難乎詩曰儀式刑文王之典日靖四方又曰儀刑文王萬邦作孚如是何辟之有民知爭)
(端矣將棄禮而徵於書錐刀之末將盡爭之亂獄滋豐賄賂並行終子之世鄭其敗乎肸聞之國將亡必多制)
(其此之謂乎復書曰若吾子之言僑不才不能及子孫吾以救世也既不承命敢忘大惠士文伯曰火見鄭其)
(火乎火未出而作火以丨丨器藏爭辟焉火如象之不火為何左昭六年)鑄刑鼎(趙鞅丨丨丨書范宣)
(子所為刑書焉仲尼曰人在鼎矣何以尊法謂棄禮徵書也左)用竹刑(鄧駟歂殺鄧析而用其竹刑君)
(子謂子然於是不忠苟有可以加於國家者棄其邪可也靜女之三章取彤管焉干旄何以告之取其忠也故)
(用其道不棄其人詩云蔽芾甘棠勿剪勿伐召伯所茇思其人猶愛其樹况有其道而不恤其人乎子然無以)
(勸能矣注鄧析鄭大夫欲改鄭所鑄舊制不受君命而私造刑法書之於竹簡故言竹刑左定九年)除肉
刑(漢文帝時太倉令淳于公有罪當刑詔獄逮繫長安淳于公無男有五女當刑會逮罵其女曰生子不生)
(男緩急非所益也其少女緹縈自傷悲泣乃隨其父至長安上書曰妾父為吏齊中皆稱其廉平今坐法當刑)
(妾傷夫死者不可復生刑者不可復屬雖後欲改過自新其道亡繇也妾願没入為官婢以贖父刑罪使得自)
(新書奏天子悲憐其意遂下令曰制詔御史今法有肉刑三而姦不止其咎安在毋乃朕德之薄而教不明歟)
(吾甚自媿故夫訓道不絶而愚民陷焉朕甚憐之夫刑至斷支體刻肌膚終身不息何其刑之痛而不德也豈)
(稱為民父母之意哉其丨丨丨有以易之及令罪人各以輕重不亡迯有年而免具為令丞相張蒼御史大夫)
(馮敬奏言肉刑所以禁姦所由來者久矣陛下下明詔憐萬民之一有過被刑者終身不息及罪人欲改行為)
(善而道無由至臣謹議請定律曰諸當髠者完為城旦舂當黥者髠鉗為城旦舂當劓者笞三百當斬左趾者)
(笞五百當斬右趾及殺人先自告及吏坐受賕枉法守縣官財物而即盗之已論命復有笞罪者皆棄市罪人)
(欲已决完為城旦舂滿三歲為鬼薪白粲一歲為隸臣妾一歲免為庶人滿二歲為司寇一歲及作如司寇二)
(歲皆免為庶人其亡逃及有罪耐以上不用此令前令之刑城旦舂歲而非禁錮者如完為城旦舂歲數以免)
(臣昧死請制曰可其後外有輕利之名内實殺人斬右趾者又當死斬左趾者笞五百當劓者笞三百率多死)
(前刑法志)易釱之科(魏武造丨丨丨丨釱音逑鐵鉗)減死之令(明皇施丨丨丨丨並隋志)
季秋行罰(宣帝選于定國為廷尉求明察寬怒黃霸等以為廷平丨丨後請讞時上常幸宣室齋居)
(而決事獄刑號為平矣前)季夏行刑(隋文帝嘗發怒六月棒殺人大理少卿趙綽固争曰丨丨之月)
(天地成長庶類不可以此時誅殺帝報曰六月雖曰生長此時必有雷霆天道既於炎陽之時震其威怒我則)
(天而行有何不可隋志)用刑有五(隋唐之丨丨丨丨一曰笞二曰杖三曰徒四曰流五曰死笞刑)
(五自十至于五十杖刑五自六十至于百徒刑五自一年至于三年流刑三自一千里至于二千里死刑二絞)
(斬)為刑又六(太宗即位詔房玄齡等復定舊令玄齡等以謂肉刑既廢今以笞杖徒流死為五刑)
(而又刖足是六刑也於是除斷趾法唐志)除斷趾法(見前注)去鞭背刑(太宗嘗覽明堂)
(針灸圖見人之五臟皆近背針灸失所則其害致死歎曰夫箠者五刑之輕死者人之所重安得犯至輕之刑)
(而或致死遂詔罪人無得鞭背唐史)
謹刑哀矜(孟氏使陽膚為士師曾子曰上失其道民散久矣如得其情則丨丨而勿喜語)哀敬
(丨丨折獄書)明慎(君子以丨丨用刑而不留獄易又丨而不留丨而不擾史)盡心(刑者侀也侀者)
(成也一成而不可變故君子丨丨焉記)伏念(丨丨五六日至于旬時書)審克(五刑之疑有赦其丨)
(丨之書)閱實(丨丨其罪)簡孚(五辭丨丨正于五刑又丨丨有衆)欽恤(丨哉欽哉惟刑之丨)
(哉並書)無刑(刑期于丨丨書)止辟(辟以丨丨乃辟同上)齋决(漢宣帝見前刑辟注詳)涕
泣(漢張歐叔明為御史大夫未嘗案人官屬亦不大欺上具獄有可却却之謂平反也不得已者丨丨面封)
(之注面封不忍見之)去酒肉(杜緩為守治諸陵縣每冬月具獄常丨丨丨省食官屬感其恩也)泣
丹筆(盛吉為廷尉妻執燭持丹筆相向泣曰吾可使一人濫禍及子孫)召平處(沈傳師字子言)
(為宣州於吏治明吏不敢罔謹重刑法每斷獄丨幕府丨丨輕重盡合乃論决)請覆奏(徐堅字元固遷)
(萬年主簿天授三年上書言囚有五聽令有三覆慮失情也比犯大逆詔使者勘當得實輙决人命至重萬一)
(有不實欲訴無由以就赤族豈不痛哉此不足檢下之姦亂適長使人威福耳臣丨如令丨丨則死者無恨)
寬刑流宥(丨丨五刑)罪疑(丨丨惟輕並書)畫衣(有虞之時丨丨冠異章服以為戮而民不)
(犯漢文詔)出金(舜金作贖刑注金黃金誤而入刑丨丨以贖罪書)用象刑(上古丨丨丨是殺人)
(者不死傷人者不刑是惠暴而寬惡也前志)作贖刑(穆王訓夏丨丨丨書)問有子否(吳祐)
(為膠東相有毌丘長者殺人臨刑祐丨丨丨丨長曰有妻無子乃緩其桎梏令妻入獄有孕然後行刑長泣曰)
(何以報吳君後生子以吳為名)宜進藥死(鍾離意字子阿為瑕丘令有吏行盗意不忍行刑罷其職)
(放歸其父曰有道之君以義刑人子丨丨丨丨)公累獲原(賈敦頤為洛陽司馬以丨丨下獄太守貫)
(之有司執不貫帝曰人孰無過吾去太甚者若悉繩以法雖子不得于父况臣得亊其君乎遂丨丨)死罪
悉原(唐太宗親錄囚徒閔丨丨者三百九十人縱之還家期以明年秋即刑及期囚皆詣朝堂無後者太)
(宗嘉其誠信丨丨之)笞杖行決(笞一十决笞五下二十笞六下三十笞七下四十笞八下五十笞十)
(下並放杖六十臀杖十二七十臀杖十三八十臀杖十五九十臀杖十七一百臀杖二十並放名例勅)徒
流聽贖(笞刑五一十贖銅一斤至五十五斤杖刑五六十贖銅六斤至一百十斤徒刑五一年贖銅二)
(十斤一年半三十斤二年四十斤二年半五十斤三年六十斤流刑三二千里贖銅八十斤二千五百里九十)
(斤三千里一百斤死刑二絞斬贖銅一百二十斤凡贖銅每斤一百二十文)
峻刑慘礉少恩(韓非喜刑名極丨丨丨丨史)鞭貫立威(子玉治兵終日而畢丨七)
(人丨三人耳左又丨丨丨丨筆削入罪白氏帖)披毛求疵(崔元綜雖外示謹厚而情深刻薄每受制)
(鞫獄必丨丨丨丨甚於重辟人多鄙之唐史)斷舌決口(史洪肇字化元凡民抵罪吏以白洪肇洪)
(肇但以三指示之吏即腰斬之又為丨丨丨丨斮筋折足之刑五代史)朵頥垂涎(南漢劉龑性聰)
(悟而苛酷為刀鋸支解刳剔之刑每視殺人則不勝其喜不覺丨丨丨丨呀呷人以為真蛟蜃)子弟不
宥(武宗見李德裕誅劉稹等大刑舉矣而性嚴刻故時竊盗無死所以原民情迫於飢寒也至是贓滿千錢)
(者死至宣宗乃罷之而宣宗亦自喜刑名常曰犯我法者雖丨丨丨丨也然少仁恩唐自是衰矣唐刑法志)
少長皆坐(王世充顧下多背已乃峻刑暴禁以威之戸一人逃無丨丨丨丨父子兄弟夫婦許相告)
(免令五五相保一家叛舉五坐誅唐)
淫刑㭬黔(蚩尤惟始作亂延及于平民罔不寇賊鴟義姦宄奪攘矯虔苗民弗用靈制以刑惟作五)
(虐之刑曰法殺戮無辜爰始淫為劓刖丨丨)炮烙(商紂重為刑辟為熨斗以火燒然使人舉之手爛更)
(為銅柱以膏塗之加於炭火之上使有罪緣之紂與妲己以為大樂名曰丨丨之刑通鑑外紀)踊貴(齊景)
(公繁於刑有鬻踊者晏子對曰丨丨屨賤注丨刖足者屨言刑多左昭公五年)鑊烹(戰國韓任申子秦用)
(商鞅連相坐之法造參夷之誅增加肉刑大辟有鑿顛抽脅丨丨之刑注師古曰鼎大而無足曰鑊以鬻人也)
(前刑法志)大夫逃死(楚多淫刑其丨丨丨丨於四方左)百姓不親(衛國並為威虐丨丨)
(丨丨莫不相攜持而去詩北風)赭衣塞路(秦始皇時姦邪並生丨丨丨丨天下愁怨潰而叛之前刑)
(法志)玄鉞肆市(秦落嚴霜於政教揮流電於邦國棄灰偶語生愁怨於前毒網凝科害肌膚於後丨)
(丨丨於朝丨赭衣飄於路衢將閭有一劒之哀茅焦請列星之數隋志)老人遮說(梁武帝天監三)
(年南郊秣陵丨丨丨丨帝曰陛下為法急於黎庶緩於權貴非長久之術誠能反是天下幸甚帝於是思有以)
(寬之)數人劫謂(隋高祖行署取一錢棄市之法有四人共盗一榱桷三人同竊一瓜事發即時行决)
(有丨丨丨執事者丨之曰吾豈求財者耶但為枉人來耳而為我奏至尊自古以來體國立法未有盜一錢而)
(死也而不為我以聞吾更來而屬無類矣帝聞之為停盗取一錢棄市法隋志)鋸剉屠裂(齊文宣以)
(功業自矜恣行酷暴昏狂酗醟任情喜怒為大鑊長丨丨錐之屬並陳於庭意有不快則手自丨丨)轘梟
磔射(隋煬時楊玄感反帝誅之罪及九族其尤重者行丨裂丨首之刑或丨而丨之命公卿以下臠噉其)
(肉百姓怨嗟天下大潰並隋志)
刑措勝殘(子曰善人為邦百年亦可以丨丨去殺矣語)遠罪(民日遷善丨丨而不自知也孟)
止殺(臯陶刑期于無刑民協于中注以殺丨丨而刑措書)止辟(君陳辟以丨丨乃辟同上)獄生
櫓(北齊宣帝天保初大赦郡無一囚率群吏拜詔而已丨内丨丨桃木蓬蒿並滿每旦圜門虚寂無訴訟者)
(謂之神門北史)囹生草(隋劉瞻為平鄉令七年風教大治獄中無繫囚爭訟絶息丨圄皆丨丨庭可張)
(羅隋本傳)鵲巢其庭(唐元宗即位二十年間號稱治平衣食富足人罕犯法是歲刑部斷天下死罪)
(五十八人往時大理獄相傳鳥雀不栖至是丨丨丨丨羣臣賀以為幾致刑措唐志)柳子正符(隋氏)
(環四海以為鼎跨九垠以為罏釁以毒燎煽以虐焰其人沸湧灼爛號呼騰蹈莫有救止於是大聖乃起丕降)
(霖雨濬滌盪沃蒸為清氛疏為冷風人乃漻然休然相晞以生相持以成相彌以寧琢斮屠剔膏流節離之禍)
(不作而人乃克完平舒愉尸其肌膚以達于夷途焚坼抵椅奔走轉死之害不起而人乃克鳩類集族歌舞悦)
(懌用祇于元德云云人以有年簡于厥刑不殘而懲是謂嚴威小屬而支大生而孥愷悌祇敬用底于治)陸
贄奏議(今京邑初平所用刑章尤宜謹審一輕一重理亂所生)李庾西都賦(司刑無鬼)
(哭之庭大理有烏巢之獄)韓愈聖德詩(八月壬午闢棄城走載妻與妾包裹稚乳是日崇文入處)
(其宇分散逐捕搜原剔藪闢窮見窘無地自處俯視大江不見洲渚遂自顛倒若杵投臼取之江中枷脰械手)
(婦女纍纍啼哭拜叩來獻闕下以告廟社周示城市咸使觀覩解脫攣索夾以砧斧婉婉弱子赤立傴僂牽頭)
(曳足先斷腰膂次及其徒體骸撑拄末乃取闢駭汗如雨揮刀紛紜争切膾脯)柳氏斷刑論(余既)
(為斷刑論或者以釋刑復於余其辭云云余不得已為之言焉夫聖人之為賞罰者非他所以懲勸者也賞務)
(速而後有勸罰務速而後有懲必曰賞以春夏刑以秋冬而謂之至理者偽也使秋為善必俟春夏而後賞則)
(為善者必怠春為不善者必俟秋冬而後罰則為不善者必懈為善者怠為不善者懈是敺天下之人而入於)
(罪又緩而慢之以滋其懈怠此刑之所以不措也必使為善者不越月踰時而得其賞則人勇而有勸焉為不)
(善者不越月踰時而得其罰則人懼而有懲焉為善者日以有勸為不善者日以有懲是敺天下之人而從善)
(遠罪也敺天下之人而從善遠罪是刑所以措而化所以成也或者務言天而不言人是惑于道者也胡不謀)
(之人心以熟吾道吾道之盡而人化矣是知蒼蒼者焉能與吾事而暇知之哉果以為天時之可得順大和之)
(可得致則全吾道而得之矣全吾道而不得者非所謂大和也是亦必無而已矣又何必枉吾之道曲順其時)
(以謟是物哉吾固知順時之得天不如順人順道之得天也何也使犯死者自春而窮其辭欲死不可得貫三)
(木加連鎖而致之獄吏大暑數月痒不得搔痺不得搖痛不得摩飢不得時而食渴不得時而飲目不得瞑支)
(不得舒怨號之聲聞於里人如是而大和之不傷天時之不逆是亦必無而已矣彼其所宜得者死而已矣又)
(若是焉何哉或者乃以雪霜者天之經也雷霆者天之權也非常之罪不時可以殺人之權也當刑者必順時)
(而殺人之經也是又不然夫雷霆雪霜者特一氣耳非有心於物者也聖人有心於物者也春夏之有雷霆也)
(或發而震破巨石裂大木木石豈為非常之罪也哉秋冬之有霜雪也舉草木而殘之草木豈有非常之罪也)
(哉彼豈有懲於物也哉彼無所懲則效之者惑也果以為仁必知經智必知權是又未盡於經權之道也何也)
(經也者常也權也者達經者也皆仁智之事也離之滋惑矣經非權則泥權非經則悖是二者強名也曰當斯)
(盡之矣當也者大中之道也強而為名大中之器用也知經而不知權不知經者也知權而不知經不知權者)
(也偏知而謂之智不智者也偏守而謂之仁不仁者也知經者不以異物害吾道知權者不以常人怫吾慮合)
(之於一而不疑者信于道而已矣且古之所以言天者蓋以愚蚩蚩者耳非為聰明睿智者設也或者之未達)
(不思之甚也)皮日休原親(能嗣其親不曰子乎吾觀夫今之世誨其子者必檟肌篣骨傷愛毁)
(性以為教嗚呼孟子所謂古者易子而教誠有旨歟不能教其子者是亡其身者也不能得其親者是捨其族)
(者也古者佞臣愛人之貴過乎其親必捨而争公子開是也愛人之權過乎其子必殺而徇之易牙是也自兹)
(已降為夫強臣者將欲奪人之宗必殺己子王莽殺子字是也噫教尚不可况其殺歟或曰均是親也均是害)
(也則周公誅管蔡石碏殺石厚叔向僇叔魚漢文流淮南可乎曰均是親也賢則能嗣親凶則能覆族均是害)
(也周公不誅則他人誅之石碏不殺則他人殺之叔向不僇則他人僇之漢文不流則他人流之已刑則及一)
(人他刑則及其族此聖賢所以惜其族也刑者仁在其中矣)沈顏象刑解(舜禹之代象刑而人)
(不敢犯言象刑者以赭以墨染其衣冠異其服色凡為三等及秦法苛虐方用肉刑鋸鑿箠扑楚毒畢至而人)
(犯愈多俗益不治其故何也非徒上古淳朴人易為化亦聖智玄遠深得其理故也夫法過峻則犯者多犯者)
(多則刑者衆刑者衆則民無恥民無恥則雖曰劓之刖之笞之扑之而不為畏也何以知其然耶夫九人冠而)
(一人髽則髽者慕而冠者勝九人髽而一人冠則冠者慕而髽者勝民不知冠之髽之為勝但見衆而為慕矣)
(今免者多而刑者少人尚慕其多矣及刑者多而免者少焉以少為勝乎故曰法過峻則犯者多犯者多則刑)
(者衆刑者衆則民無恥民無恥則雖曰劓之刖之笞之扑之而不為畏也凡人之心知恣其所為而不知戒其)
(所失今辱而笞之不足以為法也何者盖笞絶則罪釋痛止則恥滅恥滅則復為非矣故不足以為法也虞舜)
(染其衣冠異其服色是罪終身不釋恥畢世不滅豈特已以為恥也人之見之者皆以為恥也皆以為戒也愚)
(故曰非徒上古淳朴人易為化亦由聖智玄邈深得其理故也)朱敬則濫刑疏(臣聞李斯之相)
(秦也行申商之法重刑名之家杜私門張公室棄無用之費捐不急之官惜日愛功疾耕急戰人繁國富乃屠)
(諸侯此捄弊之術也故曰刻薄可施於進趨變詐可陳於攻戰兵猶火也不戢將自焚况鋒鏑已銷石城又毁)
(諒可易之以寬泰潤之以淳和八風之樂以柔之三代之禮以導之秦既不然淫虐滋甚往而不返卒至土崩)
(此不知變之禍也陸賈叔孫通之事漢王也當滎陽成臯之間糧饋已窮智勇俱困不敢開一說效一奇惟進)
(豪猾之才薦貪暴之客及區宇適平干戈向戢金鼓之聲未歇傷痍之痛尚聞二子顧盻綽有餘態及陳詩書)
(說禮樂開王道謀帝圖高皇帝忿曰吾以馬上得之安事詩書乎對曰馬上得之可馬上理之乎高皇默然於)
(是陸賈著新語叔孫通定禮儀始知天子之尊此知變之善也向使高皇排二子而不教置詩書而不顧重攻)
(戰之吏尊首級之材複道爭功張良以知其變拔劒擊柱吾屬不得無謀即晷漏難逾何二十帝乎亡秦是續)
(何二百年乎故曰仁義者聖人之蘧廬禮經者先王之陳迹然則祝辭向畢芻狗須投淳精已流糟粕可棄仁)
(義尚捨况輕此者乎自文明草昧天地屯蒙二叔流言四凶搆難不設鈎距無以應天順人不切刑名不可摧)
(姦息暴議置神器開吉端曲直之影必呈包藏之心盡露神道助直無罪不除人心保寧無妖不戮以兹妙筭)
(窮造化之幽深用此神謀入天人之秘術故能計不下席聽不出闈蒼生晏然紫宸易主大哉偉哉無得而稱)
(也豈比造攻鳴條大戰牧野血變草木頭柝不周可同年而語乎然而急趨無善迹促柱少和聲拯溺不規行)
(療飢非鼎食即向時之妙策乃當今之芻狗也伏願覽秦漢之得失考時事之合宜審糟粕之可遺覺蘧廬之)
(須毁見機而作豈勞終日乎陛下必不可偃蹇太平徘徊中路伏願改法制立章程下怡愉之辭流曠蕩之澤)
(斷萋菲之牙角頓奸險之鋒芒塞羅織之源掃朋黨之迹使天下蒼生坦然大悦豈不樂哉)韋嗣立
濫刑疏(臣竊嘗聞之在堯舜之日畫其衣冠當文景之時幾致刑措歷兹千載以為美談臣伏惟陛下)
(睿哲欽明窮神知化自軒昊以降莫之與京獨有往之論法或未盡善皆由主司姦兇惑亂視聽尋而陛下聖)
(察具詳之矣然竟未能明其本源察其前事令天下萬姓識陛下本心尚使四海多銜冤之人九泉有抱痛之)
(鬼臣誠愚暗不識大綱請為陛下始末而言其事楊豫之後刑獄漸興用法之伍務於窮竟連坐相牽數十年)
(不絶遂使巨姦大猾伺隙乘間内包豺狼之心外示鷹鸇之迹隂圖潛結共相影會搆似是之言成不赦之罪)
(皆深為巧誣恣行楚毒人不勝痛便乞自誣公卿士庶連頸受戮道路籍籍雖知非辜而鍛煉已成辨占皆合)
(縱臯陶為理于公定刑則謂汚宫毁柩猶未塞責雖陛下仁慈愛念恤獄緩死及覽辭狀便已周密皆謂勘鞫)
(得情是其實犯雖欲寬捨其如法何於是小乃身誅大乃族戮相緣並坐者不可勝言此豈宿構讎嫌將申報)
(復皆圖苟成公效自求官賞當時稱傳謂為羅織其中陷刑得罪者雖有敏識通才被告言者便遭枉抑心徒)
(痛其冤酷口莫能以自明或受誅夷或遭殛竄並甘心引分赴之如歸故知弄法侮文傷人實甚賴陛下特迴)
(聖察昭然詳究周興丘勣之類弘義俊臣之徒皆相次伏誅事暴遐邇而朝野慶泰若再覩陽和且如仁傑元)
(忠俱罹枉陷被勘鞫之際亦皆已自誣向非陛下至明垂以省察則葅醢之戮已及其身欲望輸忠聖代安可)
(復得陛下擢而升之各為良輔國之棟幹稱此二人何乃前非而後是哉誠由枉陷與甄明耳臣但恐往之得)
(罪者多並皆此流則向時之冤其數甚衆昔殺一孝婦尚或降災而濫者盖多寧無怨氣怨氣上達則水旱所)
(興欲望歲登不可得也陛下儻弘天地之大德施雷雨之深仁歸罪於削刻之徒降恩於枉濫之伍自垂拱以)
(來大辟罪巳下常赦所不原者罪無輕重一皆原洗被以昭蘇伏法之輩追還官爵緣累之徒普霑恩造如此)
(則天下皆知比所陷罪元非陛下之意咸是虐吏之辜幽明歡欣則感通和氣和氣下降則風雨以時風雨以)
(時則五榖豐稔歲既稔矣人亦安矣太平之美亦何遠哉伏願陛下深察)崔仁師刑名疏(自昔)
(羲農以降爰及唐虞或設言而人不犯或畫像而下知禁三代之盛泣辜解網父子兄弟罪不相及咸臻至理)
(俱為稱首及其叔代辭獄滋煩周之季年不勝其弊烈火原于子産峭澗起于安于韓季申商爭持急刻參夷)
(相坐始于此也秦用其法遂至土崩漢高之務寬大未為盡善文帝之存仁厚仍多凉德遂使新坦族滅信越)
(葅醢見嗤良史謂之過刑晉魏至隋雖有損益凝脂猶密秋荼尚煩皇上爰發至仁念兹刑憲酌前王之令典)
(採往哲之嘉猷革弊蠲苛可大可久仍降綸綍頒之九區故得斷獄數簡手足有措刑清化洽未有不安忽以)
(暴秦酷法為隆周中典乖惻隱之情反惟行之令進退參詳未見其可且父子天屬昆季同氣誅其父子足累)
(其心此而不顧何愛兄弟既欲改法請更審量)徐有功疏(唐季人多逆節鞠詛結斷刑慘獄嚴)
古今合璧事類備要外集卷十八
