古今合璧事類備要别集卷九十四
宋謝維新撰
蟲豸門
螢
格物總論(螢者是腐草及爛竹根所化初猶未如蟲腹下已有光數日便變而能飛然生階地)
(池澤常在大暑前後飛出是得大火之氣而化故如此明照也一名夜光一名放光一名熠燿一名即炤)
(非隂濕處終無矣)
事類腐草(季夏之月丨丨為螢記月令又見後)丹烏(丨丨羞白烏丨丨者丹良也云云其謂之)
(丨者重其養也凡有翼者為烏羞也羞者進也大戴禮)宵行(熠燿丨丨詩東山)夜光(螢火一名)
(暉夜一名燐一名丹良一名丹烏一名丨丨一名宵燭腐草為之食古今注)螢火丸方(務成子丨)
(丨丨丨云漢武威太守劉子南從道士尹公授其方合而佩之永平中於武威北界遇虜戰敗為寇所圍矢下)
(如雨未至子南馬數尺矢輒墮地終不能中傷虜以為神人乃解圍去神仙感應篇)螢火照書(車胤)
(字武子家貧無燈火以絹囊盛丨丨以丨丨夜讀)徵求數斛(隋煬帝大業未天下已盗起帝於景)
(華宫丨丨螢火丨丨夜出遊山如放火光遍巖谷)晉傅咸螢賦(余嘗獨處夜不能寐顧見螢火)
(遂有感於是執以自照而為之賦不其詞曰潛空館之寂寂兮意遥遥而靡寧夜耿耿而寐兮憂悄悄而多)
(傷哀斯火之烟滅兮近腐草而化生感詩人之攸懷兮覽熠燿於前庭不以資質之鄙薄兮欲增輝乎泰清雖)
(無補於日月兮期自照於陋形當朝陽而戢景兮必宵昧而是征進不競於天光兮退在晦而能明諒有似於)
(賢臣兮雖疎外而盡誠蓋物小而喻大兮固作者之所旌假乃光而喻爾職兮庶有表乎忠貞)駱賓王
螢賦(類君子之有道入暗室而不欺同至人之無迹懷明義以應時)
詩集緣帷徹(螢鑒丨丨丨杜)拂席流(螢光丨丨丨韋應物)臨書卷(幸因腐草出敢)
(近太陽飛未足丨丨丨時能點客衣隨風隔幔小帶雨傍林微十月清霜重飄零何處歸杜甫)入人衣
(巫山秋夜螢火飛簾疎巧丨坐人衣忽驚屋裏琴書冷復亂簷邊星宿稀繞却井欄添箇箇偶經花蘂弄輝輝)
(滄江白髮愁看汝來歲如今歸未歸前人)借光影(放螢去不須留聚時年少今白頭架中科斗萬餘卷)
(一字千回重照見青雲杳渺不可親開囊欲放增餘怨且逍遥還酩酊仲舒謾不窺園井那將寂寞老病身更)
(就微蟲丨丨丨欲放時淚霑裳衝籬落千點光劉言史放螢怨)照晚涼(玉虬分静夜金螢丨丨丨含輝)
(疑泛月帶火怯凌霜散彩縈虛牖飄花繞洞房下帷知不倦當解借餘光駱賓王秋螢)清風吹(漢陵)
(秦苑遥蒼蒼陳糧腐葉秋螢光夜空寂寥金氣淨千門九陌飛悠揚紛綸輝映平明滅金爐星噴燈花發露華)
(洗濯丨丨丨攢茅不定招搖垂高麗罘罳過珠網斜歴旋題舞羅幌曝衣樓上拂香裠承露臺前轉仙掌槐市)
(諸生夜對書北忩分明辨魯魚行子東山起征思中郎騎省悲秋氣銅雀人歸自入簾長門帳空來照淚誰言)
(向晦常自明童兒走步嬌女争天生有光非自衒遠近低昂暗中見撮蚊袄鳥亦夜飛趐如車輪人不見劉禹)
(錫秋螢引)秋露洗(映水光難定凌虚體自輕夜風吹不滅丨丨丨還明向燭仍藏熖投書更有情猶將)
(流亂影來傍此檐楹李嘉運)疑不熱(著人丨丨丨集草訝無烟到來燈下暗翻在雨中燃梁元帝)
冷無烟(徘徊無燭丨丨丨秋逕莎庭入夜天休向書忩來照字近來紅蠟滿歌筵羅鄴)生處太
卑微(江邊螢火故輝輝巧解穿簾又點衣但取見時增意思難窮丨丨丨丨丨月明敢向星中亂雲黑偏)
(能雨裏飛今日分明知我去何年漂泊照吾歸張芸叟)幽室自分明(碧梧含風夏夜清林塘五)
(月初飛螢翠屏玉簟起涼思一點秋心從此生方池水深溪雨積上下煇煇亂凝碧幸因簾捲到華堂不畏人)
(驚照瑶席漢宮千門連萬戸夜夜螢煌暗中度光流太液池上波影落金門月中露銀闕蒼蒼玉漏遲年年為)
(鹵足愁思長門怨妾不成寐團扇美人還賦詩避暑風廊人笑語欄下撲來羅扇小已投丨丨丨丨丨更伴殘)
(星碧天曉君不見連昌宫殿洛陽西破瓦頽垣今古悲荒榛腐草無人跡只有秋來熠燿飛張文潛)
蝗
格物總論(蝗形類蚱蜢螽類腹下有梵字是魚子在水中化為之或又以為蝦化也亢旱則見)
(千萬為羣飛常蔽天日所至苖稼為之一空或以為即螽當攷)
事類蝗飛入海(馬援為武陵太守郡連有蝗援振貧羸薄賦稅丨丨丨丨化為魚蝦東觀漢記)
蝗不入境(魯恭為中牟令飛丨丨丨丨又宋均為九江守山陽楚沛多蝗至九江輒四散)使者
捕蝗(漢平帝時蝗詔丨丨丨丨人能捕蝗詣吏者以石斗受錢)苑中掇蝗(貞觀間京畿旱蝗食)
(稼太宗在丨丨丨丨吞之曰但當食朕毋害百姓是歲蝗不為患)分道殺蝗(開元間山東大蝗姚)
(崇奏詩云秉畀炎火此除蝗之義也乃出御史為捕蝗使丨丨丨丨倪若水上言除天灾者當以德昔劉聰除)
(蝗不克而害愈甚崇移書誚之曰聰偽主德不勝妖今妖不勝德若水懼乃縦捕得蝗十四萬石云云蝗害訖)
(息)募民捕蝗(五代晉出帝天福間丨丨丨丨易以粟備史)飛蝗蔽天(祥符九年飛蝗)
(過京城上詣玉清宫靈寳塔焚香祈禱禁宮城音樂三日先是上出死蝗示大臣翌日執政有袖死蝗以進者)
(請示於朝率百官賀王旦曰蝗出於災災弭幸也又何賀焉固不可乃止於是二府方奏事丨丨丨丨上曰使)
(百官方賀而蝗若此豈不為天下笑耶)飛蝗墮水(趙抃守青州時山東旱有蝗自青齊及境遇風)
(退飛墮水而死言行錄)飛蝗自北(荆公罷相出鎮金陵時丨丨丨丨而南江東諸郡縣百官餞荆)
(公於城外劉貢父後至追之不及見先行榻上有一書屛因書一絶以寄云青苖助役兩妨農天下嗷嗷怨相)
(公惟有蝗蟲偏感德又隨台旆過江東)
詩集始生朝畝暮已頃(捕蝗之術世所非欲究此語興於誰或云豐凶歲有數天孽未)
(可人力支或言蝗多不易捕驅民入野踐其畦因云姦吏恣貪擾戸到頭歛無一遺蝗笑食苖民自苦吏虐民)
(苖皆被之吾嗟此語祗知一不究其本論其皮驅雖不盡勝養患昔人固已决不疑秉蟊投火况舊法古人去)
(惡猶如斯既多而捕誠未易其失安在常由遲詵詵最說子孫衆為腹所孕多蜫蚳丨丨丨丨丨丨丨化一為)
(百無根涯口含鋒刃嫉風雨毒腸不飽疑常饑高原下隰不知數進退整若隨金鼙嗟兹羽孽物共惡不知造)
(化其誰尸大凡萬事悉如此禍當卑絶防其微蠅頭出土不急捕羽翼已就功難施只驚羣飛自天下不究生)
(子由山陂官書立法空太峻吏愚畏罰反自欺蓋藏十石敢申一上心雖惻何由知不如寬法擇良令告蝗不)
(隱捕以時今苖因捕雖踐死明歲猶免為蝝災吾嘗捕蝗見其事較以利害曾深思官錢二十買一斗示以明)
(信民争馳歛微成衆在人力頃刻露積如京坻乃知孽蟲雖甚衆嫉惡苟銳無難為往時姚崇用此議誠哉賢)
(相得所宜因吟君贈廣其說為我持之告採詩歐公答米寀)灑徧秋田雨不如(西來烟陣)
(塞空虛丨丨丨丨丨丨丨新法清平那有此老身窮苦自招渠無人可訴烏銜肉憶弟難逢犬寄書自笑迂疎)
(皆此類區區猶欲理蝗餘東坡捕蝗有懷子由弟)
蚊(附)(蠓蠛)(蚋子)(蟆子)(浮塵子)
格物總論(蚊囓人飛蟲是惡水中蟲羽化所生常晝伏而暮飛又有鳥其大如雞黑色名鷏從)
(口中吐出嘗一二升許謂之蚊母鳥生南方池澤茹藘中也一種蠓蠛喜亂飛生朽壤之中因雨而至覩)
(陽則死蚋子蟆子浮塵子亦蚊類蟆子黑而小不礙沙榖乃夜伏而晝飛浮塵子微而不可見與塵相浮)
(而上下人苦之往往蒙絮衣自蔽而浮塵輒能通透及人肌膚然與蟆子皆巢於巴蛇鱗中故囓人輒成)
(瘡秋夏不愈其毒又甚於蚊子)
事類白鳥(丹鳥羞丨丨白鳥謂蚊蚋也大戴禮)黍民(呼蚊蚋為丨丨古今注詳見蟻門)焦
冥(海上有蟲巢蚊睫名曰丨丨列子)噆膚(蚊蝱丨丨則通宵不寐矣莊子)集肉(齊桓公卧於栢)
(寝謂仲父曰吾國富民殷無餘憂矣一物失所寡人悒悒今白鳥營營是必饑耳因開翠紗之幬進之其蚊有)
(知禮者不食公之肉而退有知足者丨公之丨而退有不知足者遂長嘘短吸而食之及其飽也腹腸為之潰)
(破金樓子)使負山(肩吾見狂接輿接輿曰日中何以語汝肩吾曰已出經式義度孰敢不聽而化接輿)
(曰是欺德也其於治天下也猶涉海鑿河而丨蚊丨丨也莊子)聚成雷(漢中山靖王朝天子置酒聞樂)
(而泣問其故靖王對曰臣聞衆呴漂山丨蚊丨丨是以文王拘於羑里孔子厄於陳蔡本傳)覆射知
蟁(東方朔傳郭舍人曰願問朔一事朔得臣願榜一日朔窮臣當賜帛曰客從東方來歌謠且行不從門入)
(踰我垣墻游戲中庭上入殿堂擊之桓桓死者攘攘格鬭而死主人被創是何物也朔曰長喙細身晝亡夜存)
(嗜肉惡燈為掌指所捫臣朔愚戇名之曰蚊舍人辭窮當復脫褌)道術禁蚊(後漢趙炳有丨丨章)
(安令惡其惑衆收殺之人為立祠於永康至今蚊蚋不能入)常不驅蚊(吳猛少有孝行夏日丨手)
(丨丨丨懼其去已而噬親也孝子傳)未嘗有蚊(梁孫謙居身儉素牀施籧篨屏風夏日無幬帳而夜)
(卧丨丨丨丨蚋)張妃綃幬(崔祖思啟陳政事曰宋武帝節儉丨丨房唯碧丨蚊丨)荆州高
齋(梁湘東王蕭澤作金樓子曰丨丨丨丨盛夏之月無白鳥余寝虞於其中及移餘齋則聚蚊之聲如雷矣)
(數丈之間如此之異吁可怪哉)遂以蚊死(舊傳有女子夜過高郵去郭三十里天隂蚊盛有耕夫田)
(舍在焉其嫂止宿女曰吾寧處死不可失節丨丨丨丨其筋見焉人為立祠曰露筋祠)不堪蚊咬
(歐陽公云予作憎蠅賦蠅可憎矣尤丨丨丨子自遠喓喝來丨人也聞見錄)
蠓蠛道猶醢雞(孔子問老𥅆之言其告顔回曰丘之於丨也其丨丨丨歟莊子)
蚋子王周蚋子賦(蚋子之下有蟆子蟆子之下有浮塵子三者異乎皆状小而異世云巴蛇)
(鱗介中微蟲所變耳三伏間晝飛夜息咂啄人肌膚動為瘡痏能飛不見其翼能囓不見其口微渺之極雖縝)
(密衣服亦可通透莊生焦冥之說近之也至微之蟲象詩獨無蚋故作賦以廣之蟲之至微名之曰蚋信乎)
(蟣之别品為復蝨之餘裔君巢蚊之異類結搏牛之深契附諸鬱蒸産彼蕪穢張華之識何以辨其兩翼離婁)
(之明何以見其長喙伺暑絺之漏露萃豐肌而睥睨默然而至暗然而噬人之至靈何闕爾之所衛人之至剛)
(何反爾之所制状斯咄咄籲於造物何不恣蛇虺之毒必當與之為避何不張虎豹之口不敢與之為忽豈食)
(其人之膏血資已之肥腯念膚體之何毁痛瘡痏之難没吾將擷楸葉以為療俾爾之銷骨者也)
詩集營營(五月中秋息饑蚊尚丨丨但將膏血求豈覺性命輕顧已寧自媿飲人以偷生願為天下)
(掃一使夜景清孟郊)擾擾(天下有蚊子候夕噆人膚平望有蚊子白晝來相屠不避風與雨羣飛出菰蒲)
(丨丨蔽天黑轟然隨舶艫利觜入人肉微形紅且濡振蓬亦不懼至死貪膏腴舟人敢停棹陸者亦疾趨南北)
(百餘里畏之如虎驅噫嘻天地間萬物各有殊陽者陽為任隂者隂為徒蚊蚋是何物夜後喧墻隅如何正曦)
(赫吞噬當通衢人筋為爾斷人力為爾枯衣襟穢且甚盤饌腥有餘豈好生為德不能使消除豈是有主者此)
(鄉宜毒荼吾聞蛇能螫避之則無虞吾聞蠆有毒見之可疾驅唯是此蚊子逢人皆病諸江南夏景好水木多)
(瀟疎此中震驛路風月彌清虚前後幾來往襟懷未曾舒朝既蒙襞積夜仍跼籧蒢雖然好吟詠其奈難踟蹰)
(人生有不便失意當何如誰能假羽翼直上言洪爐吳融平望蚊子)多可掬(擾擾萬類殊可憎非一族)
(甚哉蚊之微豈足汚簡牘乾坤量寬大善惡皆含育荒茫三王前民物交相黷禹鼎象神姦蛟龍遠潛伏周公)
(驅猛獸人始居川陸邇來千百年天地得清肅大患已云除細微遺不錄蠅䖟蚤蝨蟣蜂蝎蚖蛇蝮惟爾於其)
(間有形纔一粟雖微無奈衆惟小難防毒嘗聞高郵間猛虎死凌辱哀哉露筋女萬古讎不復水鄉自宜爾可)
(怪窮邊俗晨食下幃幬盛暑泥駒犢我來守窮山地氣尤卑溽官閒嬾所便惟睡宜偏足難堪爾類多枕席厭)
(緣撲薰簷苦烟燼燎壁疲照燭荒城繁草樹旱氣飛炎熇羲和驅日車當午不轉轂清風得夕涼如赦脫囚梏)
(掃庭露青天坐月蔭嘉木汝寧無他時忍見此迫促翾翾伺昏黑稍稍出壁屋填忩來若翳聚隙丨丨丨叢身)
(疑陷圍聒耳如遭哭猛攘欲張拳暗中甚飛鏃手足不自救其能營背腹盤飱勞扇拂立寐僵僮僕端能窮百)
(計還坐瞑雙目於吾誠不較在爾誠為酷誰能推物理無乃乖人欲騶虞鳳凰麟千載不一蠾思之不可見惡)
(者無由逐歐陽公憎蚊)豈堪數(頽陽照窮巷暑退涼風生夫子卧環堵振衣步前楹愁烟起四鄰鳥)
(雀喧空庭餘景藹欲昏衆蚊復薨薨羣飛丨丨丨但厭聲營營抱琴不暇撫揮麈無由停散帙復歸卧詠言聊)
(寫情覆載無巨細善惡皆生成朽木出衆蠧腐草為飛螢書魚長隂溼醯雞由鬱蒸豕鬛固多蝨牛閑常聚虻)
(元氣或抑鬱播之為孽腥卑臭乃其類清虛非所經華堂敞高棟綺疏乃藻扄金釭瑩椒璧玉壺食夜冰終朝)
(事薰袚豈敢近簷甍富貴非苟得抱節居茅衡隂墻百蟲聚下偃衆穢盈何嘗曲肱樂但若聚雷聲江南美山)
(水水木正秋明自古住麗國能助詩人情喧囂不可久片席何時征梅聖俞)許巢睫(向晚化汙積羣)
(飛來戸庭蟭螟丨丨丨琥珀為留形夜色偏容蔽雷音亦感聽猶矜負山力血食也霑腥梅都官)猶撲
面(江城落木已窮秋病客初寒欲襲裘暗室飛蚊丨丨丨不知天上火西流張文潛秋蚊)
蟆子噆肌膚(蟆子微於蚋朝繁夜則無毫端生羽翼針喙丨丨丨暗毒應難免羸形日漸枮將身)
(遠相就不敢恨非辜)通鼻息(有口深堪異趨時詎可量誰令丨丨丨何故辨馨香沉水來滄海崇蘭泛)
(露光那能枉焚爇爾衆我微茫並元稹)
浮塵子有毒無聲(可嘆浮塵子纖埃喻此微寧論隔紗幌并解透綿衣丨丨能成痏丨丨不)
(見飛病餘雙眼暗何計辨雰霏並元稹)暗囓潛飛(但覺皮膚憯安知𤨏細來因風吹薄霧向日誤)
(輕埃丨丨堪銷骨丨丨有禍胎能無防備處留待雪霜摧前人)
蜘蛛
格物總論(蜘蛛大腹深灰色多於空中作圓網然亦數種在地布網者名土蜘蛛絡羃草上者)
(名草蜘蛛長踦者名蠨蛸小而長脚者名蟢子能於空中作懸網状如魚罾者亦名䖦蟱然有赤斑者有)
(五色者有大身上有刺毛者有薄小者惟在屋西面有網身長凥大腹内有蒼黃膿者為真其大者身徑)
(數寸而踦長數倍其網羅竹栢盡死)
事類蟢母(長踦河内人謂之丨丨着人衣當有親客至詩疏)絡婦(有赤斑者名丨新婦本草)
(陶隱居注)蝥作網(湯出見羅者湯下車命解其三面而置其一面更教之祝曰昔蛛丨丨丨今人學結)
(欲左者左欲右者右欲高者高欲下者下吾取其犯命者世紀)蛛布網(晉公子重耳奔齊與五臣遊乎)
(大澤之中蜘丨丨丨曳繩執象而食之公子重耳乃撫僕之手駐駟而觀之顧其臣咎犯曰此蟲也智之薄者)
(矣猶没其智布其網曳其䋲執象而食之况乎人之有智而不能廓垂天之網布絡地之䋲以供方寸之御是)
(曾不知蜘蛛之智孰可謂之人乎咎犯曰公子慎勿言也君終行之則有邦有嗣也符子)蜘蛛集(樊噲)
(問陸賈曰古帝王人君皆云受命於天皆有瑞應豈然乎賈曰有之夫目瞤得酒食火花得錢財乾鵲噪而行)
(人至丨丨丨而百事喜小故猶徵大亦宜然故目瞤則呪之鵲噪而餧之蜘蛛集則放之况天下大寳人君非)
(天命何以得之西京雜記)蜘蛛隱(楚國龔舍初隨楚王朝宿未央宫是蜘蛛焉有赤蜘蛛大如栗四面)
(縈羅網有蟲觸之而死者退而不能得出焉舍乃嘆曰吾生亦如是耳仕宦人之網羅也豈可淹歲於是桂冠)
(而退時人笑之謂舍為丨丨之丨金樓子)害物命(王守一自稱終南山人布衣賣藥於洛陽市嘗携一)
(拄杖每見蛛網必以杖毁裂盡淨而後已或問之曰天地之間飛走之屬捕逐搏拏固非一物均為是口腹以)
(養性命獨蜘蛛結網張羅設機巧以丨丨吾是以惡之勝非錄)中蜂毒(處士劉易隱居王屋山嘗於齋)
(中見一大蜂罥於蛛網蛛搏之為蜂所螫墜地俄頃蛛腹欲裂徐行入草蛛囓芋梗微破以瘡就囓處磨之良)
(久腹漸消輕躁如故自後人有為蜂螫者挼芋梗傅之則愈筆談)羅隱秋蟲賦(秋蟲蜘蛛也身)
(置羅網間實腹亦羅網間愚感其理有得喪因以賦之物之小兮迎網而斃物之大兮兼網而逝網也者繩)
(其小而不繩其大吾不知爾身之危兮腹之餧兮吁)李德裕喜徵論(陸賈稱蟢子垂而百事喜)
(不徵其故何也凡人捋有喜兆必垂於冠冕余嘗思之蓋以人具圓方之形禀五行之氣有生之最靈者也如)
(景如火忽有歊然感氣發於圓丘之上其榮盛也如陽氣發生烟煴&KR0636;煦有衰變也如秋氣索然寂寞沉瘁雖)
(不能自覩其鑒明者必可察之唐舉許負疑用此術所以望表而知窮達何以明之淑春愛景必有蟢子垂於)
(簷楹之間室有明燭膏燼必垂於屏幃之際喜氣將盛故集於冠冕之上以此推之無所逃也)張文潛
蜘蛛賦(魚遊假淵鳥棲求木而我所宅獨取諸腹巢于墻屋人不予取朝蠅暮蚊食人所惡彼殘物所)
(養而無益於世雖名人兮斯蟲是愧)
詩集長踦(蜘蛛天下足巴蜀就中多縫隙容丨丨虚空織横羅縈纏傷竹栢吞噬及蟲蛾為送佳人)
(喜珠櫳無奈何元稹)喜絲(稚子憐圓網佳人呪丨丨那知緣暗隙忽復囓柔肌毒腠攻猶易焚心療恐遲)
(看看長袄緒和扁欲漣洏前人)爾絲專孽(春蚕吐出絲濟世功不絶蜘蛛吐出絲飛蟲成聚血蚕絲)
(何專利丨丨何丨丨映日張網羅遮天亦何别儻居要地門害物可堪說網成雖福已網敗還禍爾小人與君)
(子利害一如此蘇拯)汝絲為網(萬類皆有性各各禀天和蚕身與汝身汝身何大闕身不為己汝)
(身不為他蚕絲為衣裳丨丨丨丨爾何孟幾無功害物日已多百蟲雖切恨其將奈郊諷)反顧
爾蠶笑(誰謂闕民患謀身一闕曳斯民患寒冽爾為裳與襦斯裸赤爾使且婁餘事及闕木自)
(庇一縷無彼蛛豈無絲結網緣庭除朝昏伺羣飛所得充膏腴丨丨丨丨丨容容乃良圖如何為民害不自安)
(其軀屈平於國智晁錯於身愚石顯以佞寵望之以䜛誅須知磊落人死耳不為蛛張芸叟蚕蛛行)妨礙
小蟲飛(静看簷蛛結網低無端丨丨丨丨丨蜻蜓倒桂蜂兒窘催喚山童為解圍范至能)
古今合璧事類備要别集卷九十四
