古今合璧事類備要别集卷六十四
宋謝維新撰
飛禽門
鵬
格物總論(鵬大鳥也鳥未有如是之大者也然經書未聞有言鵬者而言鵬特自南華始焉南)
(華祖齊諧者也文人才士未聞有讚鵬者而讚鵬特自阮修始焉阮修祖南華者也阮修所祖者南華南)
(華所祖者齊諧吾不知齊諧又將祖之誰乎南華曰齊諧志怪者也六經不語怪宜吾聖人之門所不及)
(或云即鳳敢問)
事類鯤化(北溟有魚其名為丨鯤之大不知其幾千里也丨而為鳥其名為鵬鵬之背不知其幾千)
(里也怒而飛其翼若垂天之雲是鳥也海運則將徙於南溟南溟者天池也齊諧者志怪也諧之言曰鵬之徙)
(於南溟也水擊三千里搏扶搖而上者九萬里去以六月息也又曰風之積也不厚則其負大翼也无力故九)
(萬里則風斯在下矣而後乃今培風背負青天而莫之欠闕者而後乃今將圖南蜩與鸒鳩笑之曰我決起而)
(飛槍榆枋時則不至而控于地而已矣奚以之九萬里而南為)鷃笑(窮髮之北有溟海者天池也有魚焉)
(其廣數千里未有知其修者其名為鯤有鳥焉其名為鵬背若泰山翼若垂天之雲搏扶搖而上者九萬里絶)
(雲氣負青天然後圖南且適南溟也斥丨丨之曰彼且奚適也我騰躍而上不過數仞而翺翔翔蓬蒿之間此)
(亦飛之至也而彼且奚適也此小大之辨也並莊子逍遥篇)鷹制(大鵬之雛始飛為丨所丨孔氏志詳)
(見雁門)李白大鵬賦(唐開元十年壬戌賦大鵬遇希有鳥賦後改為大鵬賦余昔於江陵口見)
(天台司馬子微謂余有仙風道骨可與神遊人極之表因著大鵬遇希冇鳥賦以自廣此賦已傳于世往往人)
(間見之悔其少作未窮宏達之旨中年棄之及讀晉書覩阮宣子大鵬讚鄙心陋之遂更記憶多將舊本不同)
(今復存于集豈敢傳諸作者庶可示之子弟而已其辭曰南華老人發天僟于漆園莊子蒙人嘗為漆園吏吐)
(峥嶸之高論開浩蕩之竒言懲志怪於齊諧談北溟之巨魚吾不知其幾千里其名曰鯤化成大鵬莊子質疑)
(胚渾脱修鬛於海島張廣翅于天門刷渤澥之春流晞扶桑之朝暾赫奕乎宇宙憑陵乎崑崙一鼓一動烟曚)
(沙昏五岳為之震蕩百川為之崩奔爾乃蹶巨壑摩太清亘層霄突重溟激三千以崛起搏九萬而迅征背葉)
(太山之崔嵬翼舉垂之縱横左迴右旋倏隂忽忽明歷汗漫以夭矯塌閶闔之峥嶸簸鴻濛扇雷霆斗轉而天)
(動山搖而海傾怒無所搏雄無所争固可想象其勢彷彿其形若乃足縈虹蜺目耀日月連軒呇拖揮霍翕忽)
(噴氣則六合生雲灑毛則千里飛雪邈彼北荒將窮南隅遞逸翮以旁擊鼓奔颷而長驅燭龍銜光以照影列)
(缺施鞭而啟塗塊視三山杯觀五湖其動也神應其行也道俱任公見之而罷釣莊子任公子為大鈎巨緇五)
(十犗為餌蹲為會稽投竿於東海朞年不得魚一日有大魚吞巨鈎任公子得其魚而腊之自淛河以東莫不)
(厭若魚者有窮不敢以彎弧書冇窮后羿莫不投竿失鏃仰之長吁爾其雄姿壮觀映背河漢上摩蒼蒼下覆)
(漫漫古古開天而直視羲和倚日以傍歎繽紛乎八荒之間隠映乎四海之半横大明而掩畫若混茫之未判)
(怱騰覆以回旋則霞廓而霧散然後六月一息至於海湄欻翳景以横榰逆高天而下垂憩乎泱漭之野入乎)
(汪湟之地猛勢所射餘風所吹渭漲沸渭巖岳紛披天吳為之㤕慄山海經云朝陽之谷有神曰天吳是為水)
(伯虎身人面八手八足八尾青黃色海若為之躨跜莊秋水篇有北海若曰乂望洋向若而歎郭釋云若海神)
(也巨鼇冠山而却走長鯨騰海而下馳縮殼挫鬛莫之敢窺吾亦不測其神怪而若此盖乃造化之所為豈比)
(夫蓬萊之黃鵠誇金衣而菊裳恥蒼梧之玄鳳耀綵質與錦章既服御于靈仙亦馴擾於池湟精衛殷勤于銜)
(木鵎鶋悲愁乎薦觴天鷄驚曙于蟠桃神仙傳淮南王劉安食藥得仙餘藥鷄犬䑛之皆飛升故鷄鳴天上踆)
(烏炳耀于太陽踆烏月中三足烏不曠蕩而縱適何拘孿而守常未若兹鵬之逍遥無厥類而比方不矜大而)
(暴猛每順時而行藏參玄根以比夀考成象篇谷神不死是謂玄牡玄牡無門是謂天地之根飲元氣以為漿)
(戲暘谷以徘徊憑炎洲而抑揚俄而希有見而謂之曰偉哉鵬乎若此之樂也吾左翼掩乎東極右翼蔽乎西)
(荒跨躡地絡周旋天綱以恍惚為巢以虚無為場我呼爾游爾呼我翔於是大鵬許之欣然相隨此二禽已登)
(於寥廓而天鷃之輩空見笑於藩蘺尺鷃笑之曰彼且奚適我騰躍而上不過數仞而下翔蓬蒿之間此亦飛)
(之至也而彼且奚適也此大小之辨也疏斥小凙也鷃雀也莊子逍遥遊)
詩集變化(圖南未可料丨丨有鯤鵬)翺翔(鵬路觀丨丨)九霄(風翮丨丨鵬)九天
(鵬礙丨丨須遠避)振羽翰(從兹丨丨丨九萬一朝搏並□)墮長翮(鵬騫丨丨丨韓文送惠師)
孔雀
格物總論(孔雀文禽益諸州所産高四五尺許許不減于鶴羣飛數十為偶雌者尾短無金翠)
(雄者生三年有小尾五年成大尾初春而生三四月後復凋與華萼俱榮衰然自喜其尾甚妬凡欲山棲)
(必先擇有置尾處然後止焉南人生捕者候甚雨往取之尾霑雨重不能高翔又惜其尾恐人所傷不復)
(騫騰雖馴養頗久見美婦人美衣裳與童子絲服者必逐而喙之芳時媚景聞管絃笙歌必舒張翅尾眄)
(睞而舞若有意焉山谷夷民烹而食之味如鵝解百病人食其肉後飲藥不能愈病其血與其首解大毒)
(南人得卵使鷄伏之即成其脚稍屈其鳴若曰都護士人取其尾者持刀于叢篁幽隠之處自蔽伺過急)
(斷其尾若不即斷回首一顧金翠無復光彩矣衍義曰孔雀不可入目昏翳人眼亦不可不知)
事類吳付使者(魏文帝遣使於吳求孔雀羣臣以為非禮欲不與孫權敕付使者江表傳)修
對文舉(見前楊梅注)新昌孔雀(宋孝武帝大明五年丨丨軍獻白色丨丨)鉦樓孔
雀(西舍利樂丨丨丨丨孔帖)織毛為裘(文惠太子丨孔雀丨丨丨齊書)以羽飾纛(盤盤)
(丨孔雀丨丨丨南蠻盤盤傳)竇毅畫屏(高祖皇后丨氏父丨在周為上桂國尚武帝姊長公主嘗)
(謂主曰如女有竒相何可妄與人因丨二孔雀丨間請婚者射高祖最後射各中一目)邊鸞寫貌
(丨丨工丹青最長於花鳥正元中新羅國獻孔雀解舞德宗詔於元武門丨丨一正一背翠釋生動金光遺妍)
(能應妍節唐名畫錄)舍利曲名(西丨丨丨丨白孔雀王驃云桃臺謂毛彩光華孔帖)羅州土
貢(丨丨丨丨孔雀唐地理志)因雷聲而孕(孔雀丨丨丨丨丨酉陽雜爼)採金毛為
扇(交趾人多養孔雀丨丨翠丨丨丨嶺表異錄)
詩集龍養(孔雀望赤霄愁入彫丨丨鄭虔)屏開(丨丨金孔雀杜)鳳凰友(穆穆丨丨丨韓)
(愈和武相公孔雀詩)雲海巢(索寞少顔色池邊無主禽難收帶泥翅易結著人心項毳落殘碧尾花銷)
(暗金放歸飛不得丨丨故丨深白居易)翠角金華(丨丨高獨聳丨丨煥相差韓和武)翠羽
金花(孔雀未知牛有角渴飲寒泉逢觝觸赤霄玄圃須往來丨丨丨丨不辝辱杜)一身金翠
(越鳥青春好顔色晴軒入戶看呫衣丨丨丨丨畫不得萬里山川來者稀絲竹慣聽時獨舞樓臺初上欲孤飛)
(刺桐花謝芳草歇南國同巢應望歸李郢)一身文章(置從南海桄榔林籠入西州鸚鵡地聳觀翕翼)
(脩尾張鱗鱗團花金縷翠丨丨燦爛丨丨多引聲笙竽奈老何五侯池館不可戀桂樹深枝自有巢鳳凰樓頭)
(饒燕雀入屋穿簾非爾樂非爾樂去何之北方佳人或歌咢梅聖俞)我聞梵王跨(丨丨大丨丨擒)
(丨鷄孔雀荆公)無因青雲上(桄榔暗天蕉葉長終露文章嬰世網故山桂子落秋風丨丨雌雄丨)
(丨丨黃魯直)
鶴
格物總論(鶴大如鵝長三尺脚青黑高三尺餘赤頰赤目喙長四寸多純白亦有蒼色者按季)
(浮丘伯相鶴經鶴陽烏也而遊于於因金氣乘火精以自養金數九火數七故七年小變十六年大變百)
(六十年變止千六百年形定體尚潔故其色白聲聞天故頭赤食於水故其喙長軒於前故後指短棲於)
(陸故足高而尾凋翔於雲故毛豐而肉竦大喉以吐故脩頸以納新故天夀不可量所以體无青黃二色)
(者木土之氣内養故不表于外是以行必依洲渚止不集林木益族族之宗長仙人之驥騏也鶴云上相)
(瘦頭朱頂露眼黑晴高鼻短喙䯓頰&KR0008;耳長頭竦身鸞膺鳳翼雀毛龜背鼈腹軒前垂後高頸麄節洪髀)
(纖指此相之備者也鳴則聞于天飛則一舉千里鶴二年落子毛易黑點三年産伏復七年羽翮具復七)
(年飛薄雲漢復七年舞應節復七年晝夜十二時鳴中律復七年不食生物大毛落茸毛生乃潔白如雪)
(或純黑泥水不能汚復百六十年雌雄相視而孕一千六百年飲而不食胎化産鸞鳳同為羣聖人在位)
(則與鳳凰翔于甸此文浮丘伯授之王子晉崔文子學道於子晉得其文藏嵩山石室淮南公採藥得之)
(遂傳於代或以為鶴卵生非胎化也未知其孰當)
事類仙禽(陳標曰鶴與鸕鷀皆胎化而人以鶴為丨丨盖鶴難見而鸕鶿易見貴耳而賤目也唐詩)
(紀事)水鳥(鶴知夜半注鶴丨丨也夜半水位感其生氣則益喜鳴繁露)聲聞天(鶴鳴於九皋丨)
(丨於丨小雅)性警露(白鶴丨丨至八月丨降流於草木上滴滴有聲則鳴周處風土記)千歲
一變(鶴丨丨則丨蒼又千歲黑所謂玄鶴也伏侯古今注)一舉千里(田饒田夫黃鶴丨丨丨丨)
(集君華池啄君稻梁君猶貴之以其從來遠也鷄有五德君輕之以其從來近也韓詩外傳)脛斷則
悲(鶴丨雖長丨之丨丨莊子)&KR2385;高俛啄(東方朔隠語曰丨益丨者鶴丨丨也漢書)棲偃盖
松(鶴千歲丨於丨丨丨白帖)唼太湖萍(周穆王時塗循國獻青鳳二十鶴各一雌一雄飼以潭皋)
(之粟飲以溶溪之水丨以丨丨之丨)君子化鶴(周穆王南征一軍自化為猿丨丨丨為丨抱朴子)
子喬為鶴(見後)有乘軒者(衛懿公好鶴鶴丨丨丨丨及狄人伐衛授事者皆曰使鶴鶴實)
(有禄位左閔王)揭空籠見(齊王使淳于髠獻鶴於楚出邑門道飛其鶴徒丨丨丨以丨楚王曰齊王)
(使臣獻鶴過於水上不忍鶴渴出而飲之飛去吾欲絞頸而絶恐人議吾君以鳥故令士自殺吾欲買而代之)
(是不信而欺吾王欲赴他國痛吾兩主使不通後來受罪楚王曰善史記)緱氏山頭(王子喬好吹笙)
(後告其家人曰七月待我於丨丨丨丨及期果為白鶴謝時人去)太液池上(黃鶴下丨丨丨丨為)
(歌曰黃鶴飛兮下建章金為衣兮菊為裳西京記)俱入墓門(吳王闔廬有女王伐楚與夫人及女)
(會食蒸魚王嘗半女怨曰王食我殘魚辱我不忍久生乃自殺闔廬痛之葬郡西閶門外乃舞白鶴於吳市令)
(萬民觀之遂使與鶴丨丨丨丨因塞之以送死史記)飛入雷門(有鶴丨丨會稽丨丨鼔中於是鼔鳴)
(洛陽聞之後斫破鼓鶴遂飛去淮海記)青田雙鶴(丨丨有丨白丨年年生伏子長便去永嘉記)
紫峰雙鶴(衡山有丨盖丨峯上有丨丨迴翔而鳴白帖)爾沖天物(有餉鶴於支遁者遁)
(謂之曰丨丨丨之寧為耳耳目之翫乎遂放令去白帖)有沖雲志(僧支道林好鶴有遺其雙鶴者)
(翅長欲飛林意惜之乃鏃其翮鶴軒翥而不能復起乃舒翼反頸視之有似懊惋道林曰既丨丨丨之丨何肯)
(為人耳目玩乎養令翮成遂放飛去世說)華亭鶴唳(陸機以成都王潁勞謙下士謂潁必能康隆晉)
(室遂委身焉潁以機參大將軍事宦人孟玖譖機於潁言有異志潁大怒使孫秀收機機嘆曰丨丨丨丨豈可)
(得聞乎遂遇害於軍中)華表鶴集(遼東丨丨柱忽有丨丨其上曰有鳥有鳥丁令威去家千年今)
(始歸城郭如故人民非何不學仙冢纍纍)援相鶴經(李浮丘伯事見前)作别鶴操(商陵)
(牧子娶妻無子父母出之牧子别妻援琴而鼔之丨丨丨丨白帖)聽琴鳴舞(師矌曰鼓琴玄鶴鳴)
(舞白帖)㘅珠來報(噲參行遇玄鶴被傷乃收養之放去至一夜雌雄俱丨明丨丨以丨參也搜神)
(記)出門化鶴(晉陶侃喪親有一客來吊丨丨丨為白丨飛去白帖)入廟見鶴(好道者丨)
(丨或丨一白丨入帳中鶴者皆是九轉還丹之使茅君傳)有物飄然(荀瓌事母孝好道術潜棲却粒)
(嘗東游憩江夏黃鶴樓上望西南丨丨丨丨降自霄漢俄頃已至乃駕鶴之仙也鶴止戶側仙者就席羽衣虹)
(裳相與欵對已乃辭去跨鶴騰空妙然烟滅述異傳)彈我何為(蘇宣公者名耽桂陽人有數十白鶴)
(降于門遂昇雲漢而去後有騎白鶴來止郡城東北樓上人或挾彈彈之鶴以爪攫樓板以漆書云城郭是人)
(民非三百甲子一歸歸吾是蘇仙君丨丨丨丨神仙傳)鶴在鷄羣(嵇紹在稠人中昂昂然若野丨)
(之丨丨丨晉書)鶴鳴雞樹(鳳閣侍郎杜景佺文章知識並高遠時號為丨丨丨丨張鷟僉載)鶴
為上瑞(玄丨丨丨丨唐六典禮部)鶴亦敗道(淵材迂闊好怪嘗畜兩鶴客至誇曰此仙禽也)
(凡禽卵生此禽胎生語未卒園丁報曰鶴夜生一卵淵材呵曰敢謗鶴邪未幾鶴展頸伏地復誕一卵淵材歎)
(曰丨丨丨丨吾乃為劉禹錫嘉話所誤自今除孔子佛老語餘皆勘騐然淵材獨相鶴經未熟耳墨客揮犀)
月夜繞塔(太和中長安城南韋曲慈恩寺塔丨丨有一美人從三四青衣丨丨言笑忽顧侍婢白院)
(僧借筆硯來於梁上題詩黃子波頭好月明忘却華亭到遶行烟收山低翠黛横折得荷花遠恨生僧將燭之)
(化為白鶴飛去河東記)雲間帶箭(玄宗天寳十三載重陽日獵於沙苑丨丨有孤鶴徘徊上御弧)
(矢中之鶴丨丨矯翼西南而逝益州城西十五里有道觀觀東廊第一院有青城山道士徐佐卿一歲率三四)
(至一日怱不懌曰偶為飛矢所加尋已無恙然而箭非人間所有吾留之於壁後年箭主至則付之乃記壁去)
(留箭之時則十三載及帝幸蜀暇日命行游偶至觀入此堂忽覩箭取而翫之乃御箭也深異之佐卿乃中箭)
(鶴廣德神異記)夜夢駕鶴(李抱真丨丨丨丨寤而刻寓鶴衣羽服習乘之孔帖)隠居蓄鶴
(林逋丨丨孤山常畜兩鶴縱之則飛入雲霄盤旋久之復入籠中逋常泛小艇遊西湖諸寺有客至逋所居則)
(一童子出應門延客坐為開籠縦鶴良久逋必掉小船歸盖常以鶴飛為驗也筆談)指名兵瓜(鶴左)
(右脚裏第一丨丨丨丨酉陽雜爼)翅如車輪(時夜將半四顧寂寥適有孤鶴横江東來丨丨丨丨)
(玄裳縞衣戞然長鳴掠予舟而西也須臾客去予亦就睡夢一道士羽衣翩躚適臨皋之下揖予而言曰赤壁)
(之遊樂乎問其姓名俛而不答嗚呼噫嘻我知之矣疇昔之夜飛鳴而過我者非子也耶道士顧笑予亦驚寤)
(開戶視之不見其處後赤壁賦)願騎鶴上昇(有客相從各言所志或願為揚州刺史或願多貲財)
(或丨丨丨丨丨其一人曰腰纏千萬貫騎鶴上揚州欲兼三者小說)鮑照舞鶴賦(散幽徑以騐物)
(偉胎化之仙禽鍾浮曠之藻質抱清迥之明心指蓬萊而翻翰望崑閬而揚音市日域以迴鶩窮天步而高尋)
(踐神區而既遠積靈祀而方多睛含丹而星耀頂凝紫而烟華引圓吭之纖婉頓修趾之洪姱疊霜毛而弄影)
(振玉羽而臨霞朝戲乎芝田夕飲乎瑶池厭江海而遊澤掩雲羅而見羈去帝鄉之岑寂歸人寰之喧卑歲峥)
(嶸而愁暮心惆悵以哀離於是窮隂殺節急景凋年涼沙振野箕風動天嚴嚴苦霧皎皎悲泉冰塞長河雪滿)
(羣山既而氛昏夜歇景物澄廓星翻漢迴曉月將落感寒鷄之早晨憐霜雁之遠漠驚臨風之蕭條對流光之)
(昭灼唳清響於丹墀舞飛容于金闍始連軒以鳳蹌終宛轉而龍躍躑躅徘徊振迅騰擢驚身蓬集矯翅雪飛)
(離網則赴合緒相依將興中止若往而歸颯沓矜顧遷延遲暮逸翮後塵翺翥先路指會規翔臨岐矩步態有)
(遺妍貌无停趣奔機逗節角睞分形長楊緩鶩並翅連聲輕迹凌亂浮影交横衆變繁姿參差洊密烟交霧凝)
(若無毛質風去雨還不可談悉既散魄而蕩目迷不知其所止忽星離而雲罷整神容而自持仰天居之崇絶)
(更惆悵以驚思當是時也燕姬色泪巴童心恥巾停兩停丸劒雙止雖邯鄲其敢倫豈陽阿之能擬入衛國而)
(乘軒出吳都而傾市守馴養於千齡結長悲於萬里)李白畫鶴贊(高堂閑軒兮雖聽而不擾圖蓬)
(山之竒禽想瀛海之縹緲紫頂烟赩丹眸星皎昂昂佇眙觀若驚矯形留座隅勢出天表謂長鳴於風霄終寂)
(立于露曉凝翫益古俯察逾妍舞疑傾市聽似聞弦倘感至精以神變可弄影而浮烟)
詩集貞姿(鶴有不羣者飛飛在野田餓不啄腐鼠渴不飲泉丨丨自耿介雜鳥何翩翾同遊不同)
(志如此十餘一興嗜慾念遂為矰繳牽委委質小池内争食羣鷄前不惟懷稻粱兼以競腥膻不惟戀主人兼)
(以狎烏鳶物心不可知天性有時還一飽尚如此況乘大夫軒白居易感鶴)野性(白首勞為伴朱門幸)
(見呼不知疎丨丨解愛鳳池無劉禹錫和裴相公寄白侍郎求雙鶴)玉音(我有所愛鶴毛羽霜雪妍秋霄)
(一滴露聲聞林外天自隨衛侯去遂去大夫軒雪貌久已隔丨丨無復傳吟君感鶴操不覺心惕然元稹和白)
(樂天感鶴)丹頂(華表千年一鶴歸凝丨為丨雪為衣星星仙語人聽盡却向五雲翻翅飛劉禹錫步虛詞)
萬里心(老鶴丨丨丨杜)九臯禽(秋風吹却丨丨丨一片閑雲萬里心碧落有情應悵望青天無)
(路可追尋來時白雪翎尤短去日丹砂頂漸深華表柱頭留語後不知消息到如今李遠失鶴)昂藏相
(正憐標格出華亭況是丨丨入丨經碧落順風初得志故巢因雨却聞腥幾時翔集來華表每日沉吟看盡屏)
(為報雞羣虚妬爾紅裙向上有青冥韓偓失鶴)踉蹌形(瑞羽竒姿丨丨丨稱為仙馭過蒼冥何年厚禄)
(曾居衞幾世前身本姓丁幸冇遠雲兼遠水莫臨華表與華亭勞君贈我清歌侣將去田園夜坐聽薛然答賈)
(支使寄鶴)千里姿(明公真愛鶴腥鶴選仙骨遂令丨丨丨為君軒墀物啄豈復辭雞羣鍛翼欲比鳧)
(鷖馴聆音發舞似矜客避寒孤警將依人吾聞芝田逸翮不如此世上悠悠誰識真劉貢父賦題歐公廳前兩)
(白鶴)三尺脛(園中有鶴馴可呼我欲呼之立坐隅鶴有難色側睨余豈欲臆對如鵬乎我生如寄乍畸)
(孤丨丨長丨閣疲軀俛啄少許便有餘何至以身為子娛驅之上堂立斯須投以餅餌視若無戞然長鳴乃下)
(趍難進易退我不如東坡鶴嘆)秋風天外意(樊籠毛羽日低推野水長松眼暫開萬里丨丨丨丨)
(丨日斜閑啄岸邊苔歐陽)
古今合璧事類備要别集卷六十四
