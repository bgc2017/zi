古今合璧事類備要别集卷十一
宋謝維新撰
鄉里門
鄉里附(同鄉還鄉)
輿地提綱(鄉之為言向也衆所向也里之為言止也衆所止也古者五十家為一里萬二千五)
(百家為一鄕鄕二百五十里之積也至秦雖破壊先王之法漢因之十里一亭十亭一鄉迨至李唐亦以)
(百戶為里五里為鄉里必繫于鄉今古然也然唐以計租庸調之所出漢以考戶口之稀稠周人亦以制)
(軍賦之所從入而風教未嘗不興焉故敬敏任恤之書於閭孝弟睦婣之書於族德行道義之書於黨考)
(於州而後興於鄉此周人之教法然也自十里一亭積而至於十亭而一鄉乃置三老以職教化之事此)
(漢之教法然也若夫唐則食禄之家無得争利工商雜類無預士伍其所以崇仁義而抑貨利教法又為)
(如何也是知里以仁為美而鄉井莫不以親睦之為貴豈非服從教化乃君子之所尚者歟彼里名勝母)
(曾子不之入互鄉難與言則雖童子見焉而不能以無惑鄉里詎容若是不淑哉吾夫子所生之鄉曰魯)
(昌平鄉所居之里曰闕里而當時薰夫子之德染夫子之教而化為賢人君子之歸者豈必皆生夫子之)
(鄉居夫子之里者而况乎生夫子之鄉又居夫子之里耳熟乎夫子之謦欬目習乎夫子之容貌得以餐)
(其和而茹其教抑又何幸也然鄉與夫子同里與夫子同而化為仁人君子之歸未足以見聖人德化之)
(盛里不與夫子同鄉又不與夫子同而化為賢人君子之歸亦未足以見吾聖人德化之盛盖當時之天)
(下尊之後世之天下仰之皆慕而為賢人君子之歸則吾聖人德化之盛於此而後可見也然則孰從而)
(求之鄉黨一篇蓋可想見)
事類鄉射(君子之所謂孝者非家至而日見之也合諸丨丨教之鄉飲酒之禮而孝弟之行立矣記)
(鄉飲酒)鄉飲(丨丨酒之義主人拜迎賓於庠門之外入三揖而後至階三譲而後升所以致尊譲也記)
里有廬(凡國野之道十丨丨丨廬有飲食禮地官遺人)里有殯(丨丨丨不巷歌記曲禮)鄉
有鬭(丨鄰丨丨者被髮纓冠而往救之則惑也雖閉戶可也孟)稱鄉原(萬子曰一鄉皆丨原人焉)
(無所往而不為原人孔子以為德之賊何哉曰非之無舉也刺之無刺也同乎流俗合乎汙世居之似忠信行)
(之似廉潔衆皆悅之自以為是而不可以入堯舜之道故曰德之賊也)酌鄉人(孟季子問公都)
(子曰何以謂義内也曰行吾敬故謂之内也鄉人長於伯兄一歲則誰敬曰敬兄酌則誰先曰先丨丨丨孟子)
鄉三物(大司徒掌以丨丨丨教萬民而賓興之一曰六德知仁聖義忠和二曰六行孝友睦婣任恤三)
(曰六藝禮樂射御書數周禮司徒)鄉五物(鄉大夫掌以丨射之禮丨丨詢衆庶一曰和二曰容三曰)
(主皮四曰和容五曰興衆仝上)知王道(孔子曰吾觀於鄉而丨丨丨之易易也記鄉飲酒)召僚
友(為酒食以丨鄉黨丨丨以厚其别也記曲禮)五十養(凡養老云云丨丨丨於鄉記王制)六
十杖(丨丨丨於鄕仝上)五州賓(丨丨為鄉使之相丨周禮司徒)一命齒(丨丨丨于鄕里)
(黨正)奈何去(國君去其國止之曰丨丨丨杜稷也大夫曰丨丨丨宗廟也士曰丨丨丨墳墓也記曲禮)
必敬止(維桑與梓丨恭丨丨注父之所植已尚不敢不恭敬詩小弁)杖者出(鄉人飲酒丨丨)
(丨斯出矣語十)君子居(丨丨丨是邦也事其大夫之賢者友其士之仁者語十五)邦大夫(子貢)
(曰禮居是丨不非其丨丨家語)里仁者(丨丨為美擇不處仁焉得知語四)鄉逹尊(天下有逹)
(尊三德一齒一爵一朝廷莫如爵鄉黨莫如齒輔世長民莫如德)鄉人儺(丨丨丨朝服而立於阼階)
(語十)鄉大夫(丨丨丨之職各掌其鄉之政教禁令禮)鄉善士(一丨之丨丨斯友一鄉之善士)
(孟)里社鳴(丨丨丨此有聖人春秋傳潜潭巴云)無何有(遊於丨丨丨之鄉莊子)朋三
為里(黃帝畫埜分州得百里之國萬區八家為井井一為隣隣三為朋丨丨丨丨里五而邑邑十而都都)
(十為師師十為州通鑑外紀)五州為鄉(周大司徒令五家為比使之相保五比為閭使之相愛四)
(閭為族使之相葬五族為黨使之相救五黨為州使之相賙丨丨丨丨使之相賓禮)於黨恂恂(孔子)
(丨鄉丨丨丨如也似不能言者語十)去魯遲遲(孔子丨丨曰丨丨吾行也去父母之道也孟)闕
黨童子(丨丨丨丨將命語)互鄉童子(丨丨難與言丨丨見門人惑子曰與其進也不與其)
(退也唯何甚語)不過勝母(曾子至孝丨丨丨丨淮)不入朝歌(墨子非樂丨丨丨丨仝上)
謂毁鄉校(鄭人游于鄉校以論執政然明丨子產曰丨丨丨如何子産曰何為夫人朝夕退而遊焉)
(以議執政之善否其所善者吾則行之其所惡者吾則改之是吾師也若之何其毁之左㐮三十)不棄
鄉好(吳為邾故將伐魯問于叔孫輙輙對曰魯有名而無情伐之必得志焉退而告公山不狃公山不狃)
(曰非禮也君子違不適讐國未臣而有伐之奔命焉死之可也所託也則隐且夫人之行也不以所惡廢鄉注)
(丨以其私怨惡廢丨丨里之丨哀八年)東里子產(為命云云丨丨丨丨潤色之語)闕里孔
子(丨丨在兖州即丨丨所居之故宅也漢晉春秋)里有大樗(樗里子注樗木名王樗里子名疾秦惠)
(之弟高誘注云疾居渭南之隂鄉其丨丨丨丨故號樗里子紀年又有謂之禇里疾史本傳)里名深
井(嚴仲子使聶政刺韓相俠累政直入上階刺殺累因自皮面决眼自屠出腸韓人暴其尸於市購問莫能)
(識其姊嫈聞而往哭之曰是軹深井里聶政也注深井軹縣之丨丨本傳)高唐緜駒(王豹處於齊而)
(河西善謳綿駒處歌於丨丨而齊右善)西河干木(干木隐而西河美李陵降而隴西慚唐登科記)發
閭左戍(秦二世元年秋七月丨丨丨丨漁陽九百人注師古曰閭里門也發閭左之人皆遣戍也漢陳)
(勝傳)立枌榆社(漢高祖少時祭枌榆之社及移新豐亦立焉故後人用枌榆字為鄉曲也)有枌
榆鄉(枌榆鄉名郊祀志)徙居陵里(萬石君丨丨丨丨慶及諸子入里門趍至家)徙居
杜陵(尹翁歸字子兄河東平陽人後丨丨丨丨並本傳)名冠盖里(㐮陽郡峴山南至宜城百)
(餘里其間雕墻峻宇閭里填列漢宣帝末其間有卿士及刺史二千石數十人同日大會荊州刺史行部見之)
(敕縣丨其里為丨丨丨)曰鄭公鄉(三國孔融深敬鄭玄屣履造門告高密縣為玄特立一鄉曰昔)
(齊置士鄉越有君子軍皆尊賢之意也鄭君好學實懷明德昔太史公廷尉吳公謁者僕射鄧公皆漢之名臣)
(又四皓又園公夏黃公潜光隐耀世嘉其高皆悉稱之然則四者仁德之正號不必三事大夫也今丨丨丨宜)
(丨丨丨丨)改高陽里(荀氏舊里名西豪穎隂令以昔高陽氏有才子八人丨其里曰丨丨丨孔白六)
(帖)號君子鄉(王烈以義行稱鄉里有争田者將質之於烈或至塗而反有望廬而反有盗者不辭)
(刑罰勿使王彦方知之丨所居為丨丨丨後漢)有昭君村(王昭君生於峽州丨丨丨丨)有綠
珠江(綠珠生於白州丨丨丨丨並六帖)鑿井得銅(閭里龐公丨丨丨丨六帖)探樹得
環(晉羊祜字叔子泰山南城人世吏二千石至祜九世並以清德聞祜年五歲時令乳母取所弄金環乳母)
(曰汝先無此物祜即詣鄰人東垣桑樹中探得之主人驚曰此吾亡兒所失之物何故持去乳母具言之李氏)
(悲惋時人異之謂李氏子即祜之前身也本傳)得其懽心(魯肅大散財貨甚得鄉里丨丨吳)疾
之如讎(何曾陵駕人物鄉閭丨丨丨丨永嘉之末何氏滅亡焉晉)豐約與共(何琦丨丨丨隣)
(鄉丨之晉中興書)文武表名(范柏年漢中人嘗謁宋明帝因言及南海貪泉帝問柏年云卿鄉中)
(有此水否對曰臣漢中唯有丨里丨鄉廉泉譲泉足以丨丨)賊那可入(魏任旐字子旟樂安傅昌)
(人漢末黃巾起到傅昌聞旐姓名曰夙聞任子旟天下賢人今作丨丨丨丨其鄉耶)君有何穢(齊劉)
(繪為河東相居人有姓賴所居名穢里繪嘲之曰丨丨丨丨而居穢里答曰未審夫子有何闕而居闕里)號
曰鳴珂(唐張嘉貞為相弟嘉祐為金吾將軍每上朝軒盖騶從盈閭丨所居坊丨丨丨里)號曰
居巢(劉子玄封居巢縣子鄉人以其兄弟六人俱有名丨其鄉曰高陽里曰丨丨孔六帖)
同鄉持羊酒賀(盧綰豊人也與高祖同里同日生里中丨丨丨丨兩家及壯學書又相愛也高)
(祖起沛綰以客從入漢為將軍後盧臧茶封為燕王漢本傳)分肉食均(武陽人陳平家貧好讀書)
(里中社平為宰丨丨丨甚丨父老曰善陳孺子之為宰乎曰嗟乎使平得宰天下亦如此肉矣本傳)沛公
騎士(丨丨麾下丨丨適里中子酈食其傳)定國邑子(尹翁歸召拜東海太守過辭廷尉于定國)
(定國家在東海欲屬託丨丨兩人本傳)邑人相如(司馬相如蜀郡成都人時蜀人楊得意為狗監)
(侍上上讀子虛賦而善之曰朕不得與此人同時哉得意曰臣丨丨司馬丨丨自言為此賦上驚乃召問相如)
邑子嚴助(朱買臣吳人也詣闕上書久不報會丨丨丨丨貴幸薦買臣召見說春秋言楚辭帝甚悦)
(之拜買臣為中大夫與嚴助俱侍中)鄉人所知(許允為吏部郎多用其鄉里魏明帝遣虎賁收之既)
(至帝覈之允對曰臣之丨丨丨丨也世說)鄉人所作(張紘見楠橊枕愛其文作為賦陳琳見之以示)
(人曰此吾丨丨張子綱丨丨吳志)管邴同縣(華歆與丨寧丨原相善管邴丨丨人也及遷遼東而)
(子魚不與)安史同閈(史思明與安禄山同里閈唐文宗記)有月旦評(許劭與兄靖俱有高)
(名好共覈論鄉黨人物每月輒更其品題故汝南俗丨丨丨丨焉)題蒲葵扇(謝安邑子有蒲葵扇)
(五萬安取其中者丨之價增數倍)素聞其賢(韋貫之或薦之京兆尹李實舉笏示所記曰此其姓)
(名也與同里丨丨丨丨願識之而進于上或者喜以告曰子今日詣實而明日賀者至矣貫之唯唯不往官亦)
(不遷)罕識其面(五代崔税遭世亂寓居于滑臺不遊里巷十餘年人丨丨丨丨梁貞明三年舉甲科)
曰鄉人也(越公遇内史薛公曰公見王通乎丨丨丨丨文中子禮樂篇)即鄉人也(温公)
(判西京畱司御史臺遂居洛濱買園于尊賢坊以獨樂名之始與先君康節遊嘗曰光陜人先生衛人今同居)
(洛丨丨丨丨有如學道之尊當以年德為貴官職不足道也公一日著深衣自崇德寺書局散步洛水隄上因)
(過康節天津之居謁曰程秀才云既見温公也問其故公笑曰司馬出程伯休父故曰程畱詩云拜罷歸來抵)
(寺居解鞍縱馬罷傳呼紫衣金帶盡脱去便是林間一野夫草軟波清沙路微手㩦笻杖著深衣白鷗不信忘)
(機久見我猶穿岸柳飛康節和曰冠蓋紛華塞九衢聲名相軋在前呼獨君都不將為事始信人間有丈夫風)
(背河聲近亦微斜陽侯伯隔雲衣一雙白鷺來烟外將下沙頭却背飛公一日登崇德閣約康節久未至有詩)
(曰淡日濃雲合復開碧伊清洛遠縈迴林間高閣望已久花外小車猶未來康節和云君家梁上年時燕過社)
(今年尚未迴為罰誤君凝望久萬花深處小車來聞見錄)蘇子瞻遠景樓記(吾州之俗有近)
(古者三其士大夫貴經術而重民族其民尊吏而畏法其農夫合耦以相助蓋有三代漢唐之遺風而他郡之)
(莫及也始朝廷以聲律取士天聖以前學者猶襲五代文弊獨吾州之士通今學古以西漢文詞為宗師方是)
(時四方指以為迂闊至于郡縣胥吏皆挾經載筆應對進退有足觀者而大家顯人以門族相上推次甲乙皆)
(有定品謂之江鄉非此族也雖貴且冨不通婚姻其民事太守縣令如古君臣既去輒畫象事之而其賢者則)
(記錄其行事以為口實至四五十年不忘商賈小民常儲善物而别異之以待官吏之求家藏律令往往通念)
(而不以為非雖薄刑小罪終身有不敢犯者歲二月農事始作榖稚而草壯耘者畢出數十百人為農立表下)
(漏嗚鼓以致衆擇其徒為衆所畏信者二人一人掌鼔一人掌漏進退作止惟二人之聽鼓之而不至至而不)
(力皆有罰量田計功終事而會之田多而丁少則出錢以償衆七月既望榖苗而草衰則仆鼓決漏取罰金與)
(償衆之錢買羊豕酒醴以祀田祖作樂飲食醉飽而去歲以為常其風俗盖如此故其民皆聪明才智務本而)
(力作易治而難服守令始至視其言語動作輒了其為人其明且能者不復以事試終日寂然苟不以其道則)
(陳義秉法以譏切之故不知者以為難治今太守黎侯希聲軾先君子之友人也簡而文剛而仁明而不苛衆)
(以為易事既滿將代不忍其去相率而畱之上不奪其請既畱三年民益信遂以無事因守居之比墉而增築)
(之作遠景樓日與賓客僚吏游處其上軾方為徐州吾州之人以書相往來未嘗不道黎侯之善而求文以為)
(記嗟夫軾之去鄉久矣所謂遠景樓者雖想見其處而不能道其詳矣然州人之所以樂斯樓之成而欲記者)
(豈非上有易事之長而下有易治之俗也哉孔子曰吾猶及史之闕文也有馬者借人乘之今亡矣夫是二者)
(於道未大有損益也然且錄之今吾州之俗獨能累世而不遷盖耆老昔人豈弟之澤而賢守令撫循教誨不)
(倦之力也可不錄乎若夫登臨覽觀之樂山川風物之美軾將歸老于故邱布衣幅巾從邦君于其上酒酣樂)
(作援筆而賦之以頌黎侯之遺愛尚未晚也)蘇子瞻謝范舍人書(軾聞之古人民無常)
(性雖土地風氣之所禀而其好惡則存乎其上之人文章之風惟漢為盛而貴顯暴著者蜀人為多蓋相如倡)
(其前而王褒繼其後峩冠曳佩大車駟馬徜徉乎鄉閭之中而蜀人始有好文之意弦歌之聲與鄒魯比然而)
(二子者不聞其能有所薦逹豈其身之富貴而遂忘其徒耶嘗聞之老人自孟氏入朝民始息肩救死扶傷不)
(暇故數十年間學校衰息天聖中伯父解褐西歸鄉人嗟嘆觀者塞塗其後執事與諸公相繼登於朝以文章)
(功業聞於天下於是釋耒耜而執筆硯者十室而九比之西劉又以遠過且蜀之郡數十某不敢遠引其他盖通)
(義蜀之小州而眉山又其一縣去歲舉于禮部者凡四五十人而執事與梅公親執權衡而較之得者十有三)
(人焉則其他可知矣夫君子之用心於天下固無所私愛而於父母之邦苟有得之者其與之喜樂豈如行道)
(之人漠然而已哉執事與梅公之於蜀人其始風動誘掖使聞先王之道其終度量裁置使觀天子之光與相)
(如王褒又甚遠矣某也在十三人者之中謹因閽吏進拜于庭以謝萬一又以賀執事之鄉人得者之多也)
朱元晦縣學藏書閣記(道之在天下其實原于天命之性而行于君臣父子兄弟夫婦)
(朋友之間其文則出于聖人之手而存於易書詩禮樂春秋孔孟氏之籍本末相須人言相發皆不可以一日)
(廢焉者也盖天理民彜自然之物則其大倫大法之所在固有不依文字而立者然古之聖人欲明是道於天)
(下而垂之萬世則其精微曲折之際非託於文字亦不能以自傳也故自伏羲以降列聖繼作至於孔子然後)
(所以垂世立教之具粲然大備天下後世之人自非生知之聖則必由是以窮其理然後知有所至而力行以)
(終之固未有飽食安坐無所猷為而忽知之兀然得之者也故傅說之告高宗曰學于古訓乃有獲而孔子之)
(教人亦曰好古敏以求之是則君子所以為學致道之方其亦可知也已然自秦漢以來士之所求乎書者類)
(以記誦剽掠為功而不及乎窮理修身之要而過之者則遂絶學捐書而相與馳&KR1405;乎荒虛浮誕之域盖二者)
(之蔽不同而於古人之意則胥失之矣嗚呼道之所以不明不行其不以此歟婺源學宫講堂之上有重屋焉)
(牓曰藏書而未有以藏莆田林侯虙知縣事始出其所寳太帝神筆石經若干卷以填之而又益廣市書凡千)
(四百餘卷列庋其上俾肄業者得以講教而誦習焉某故邑人也而客于閩兹以事歸而拜於其學則林侯已)
(去而仕於朝矣學者猶指其書以相語感歎久之一旦遂相率而踵門謂某盍記其事且曰近年以來鄉人子)
(弟願學者衆而病未知所以學也子誠未忘先人之國獨不能因是而以一言曉之哉某起對曰必欲記賢大)
(夫之績以詔後學垂方來則有邑之先生君子在某無所辱也顧父兄子弟之言又某之所不忍違者其敢不)
(敬而諾諸於是竊記所聞如此以告鄉人之願學者使知讀書求道之不可已而盡心焉以善其身齊其家而)
(及於鄉逹之天下傳之後世且以信林侯之德於無窮也是為記)黃直卿習鄉飲酒儀
序(請賓介陳器饌獻賓介獻饌旅酬燕六者禮之大節也登降辭受禮之文也鼎爼籩豆禮之器也脯醢脊)
(脅禮之用也此觀禮者所共知也其數易知其義難知也鄉飲教親睦也鄉閭親愛陵犯争訟之風息矣夫禮)
(主于敬敬勝則乖乖則離聖人制禮必濟之以和和勝則瀆瀆則慢聖人制禮必濟之以敬始之以禮教敬也)
(終之以樂教和也拜至拜洗拜送拜既敬之至也請安請坐爵樂無筭和之至也敬而和禮之大義也此所以)
(親睦鄉閭而息陵犯争訟之風也降洗降盥潔也辭降辭洗遜也父坐子立孝也老者坐于上少者立于下弟)
(也飲食必祭不忘本也酬爵不舉不盡人之忠也序賓以賢貴德也序坐以齒貴長也序饌以爵貴貴也工歌)
(必獻不忘功也燕及沃洗不忘賤也歌關睢葛覃卷耳齊家之義著矣歌鹿鳴四牡皇皇者華事君之義著矣)
(一飲一食一拜一坐一揖一降無非教也通于義者又非但可以親睦鄉閭而已也天理得人心正無所施而)
(不可也聖人著為禮以教人凡為鄉人者皆知此義焉此成周之世所以人人皆有士君子之行也禮樂廢墜)
(鄉人之羣飲者未嘗廢豐飲食侈供帳悅聲伎恣歡嗷教侈也導滛也恣慾也無非所以敗人心也後世之大)
(夫曾古之服勤于畎畆者之不若也然則是禮也雖不行于今之世學士大夫之有志于古者其可不思所以)
(講明而肄習之歟吾友趙君師恕宦不達而忘其貧今不合而志於古其為邑于杭嘗行鄉飲酒之禮矣今復)
(舉是禮與鄉之有志之士講肄焉禮成有欲紀其儀節而鋟之木者属予為之序予猶恐觀禮者習其數而不)
(明其義也故紀其大略使刻之篇首)
詩集坐深(丨丨鄉里敬杜)坐下(丨丨漸人多宋百家)相近(丨丨似參差相過人不知云云)
(歸客村非遠殘樽席更移看君多道氣從此數追隨杜過南鄰)相送(錦里先生烏角巾園收芋栗未全貧)
(慣看賓客兒童喜得食階除鳥雀馴秋水纔深四五尺野航恰受兩三人白沙翠竹江村暮丨丨柴門月色新)
(杜南隣)君侯至(丨丨丨之初閭里自相賀韓合江亭)阮郎迷(丨丨丨里巷元稹代曲江老人)
虎穴連(丨丨丨里閭隄防舊風俗杜課伐木)奚仗史筆(舊籍在東都茅屋枳棘籬還歸非無)
(指灞渭陽春微生兮耕吾土死也埋吾陂文章自傳道丨丨丨丨為韓寄崔)為語長者(丨丨里丨)
(丨德齒敬已占坡)
思鄉
輿地提綱(凡生乎天地之間者自非草木必有知有知之属莫不知愛其類嘗觀禽獸之為物)
(至微且賤也一失其匹喪其羣越月踰時焉猶必反而巡之過其故鄉則回翔焉鳴號焉蹢躅焉踟蹰焉)
(&KR2198;至于燕雀且有啁噍之頃然後乃能去之也矧人為萬物之靈乎棄墳墓離親戚而去之他國閱歲時)
(之滋久悲風物之非舊幾何而能不動故里之思此古人於觴味之間未嘗不為之勤渠也)
事類樂所生(太公封於營邱比及五世皆反葬於周君子曰樂丨其丨自丨禮不忘本古之人有)
(言曰狐死正首丘仁也禮檀弓)胡不歸(式微黎侯寓於衞其臣勸以歸也式微式微丨丨丨微君之故)
(胡為乎中露式微式微丨丨丨微君之躬胡為乎泥中詩)兹永歎(泉水衞女思歸也嫁於諸侯父母終)
(思歸寧而不得故作是詩以自見也云云我思肥泉丨之丨丨思須與漕我心悠悠駕言出遊以寫我憂注肥)
(泉自衞而來所渡水故思此而長歎須漕衞邑而來所經邑故又思之既不得歸寧且欲乘車出遊以除我憂)
(詩)操楚音(楚鍾儀為晉所縶晉侯與之琴遂丨丨丨晉侯曰樂操土風不忘本也遂釋之)為越
吟(越人莊舄仕楚楚王曰舄越之鄙人今日入楚富貴耳亦思越否使人往聽之乃丨丨丨)立新豐
(太上皇不樂關中思慕鄉里高祖徙豐沛丨為丨丨縣三輔舊事)不忘沛(高祖還過沛故人父老諸)
(母子弟佐酒道舊故為笑樂酒酣上自擊筑歌曰大風起兮雲飛揚威加海内兮歸故鄉安得猛士兮守四方)
(起舞慷慨泣數行下謂沛父兄曰游子歸故鄉豊沛吾所生長極丨丨耳又曰萬歲後吾䰟魄猶思丨)自
痛去家(貢禹上書曰臣禹犬馬之齒八十一丨丨丨丨三千里誠恐一旦躓仆不能自還骸骨棄捐孤)
(䰟不歸不勝私願乞骸骨及身生還鄉里死無所恨)願生入關(班超久在絶域年老思土上疏曰臣)
(不敢望到酒泉郡但丨丨丨玉門丨)馬上琵琶(漢送烏孫公主念其行路怨慕使知音者於丨丨弹)
(丨丨以慰傅元琵琶賦序)夜中胡笳(晉劉琨字越石在晉陽為敵騎圍數重丨丨奏丨丨賊流涕歔)
(欷有懷土之情向曉復吹賊棄圍走又劉疇嘗避亂塢壁時賊數百欲害之疇無懼色援笳吹之為出塞入塞)
(之聲羣賊垂泣而去)東頭竹篠(陸機在洛忽思丨丨丨丨之飲語劉寳曰吾鄉思轉深矣語林)吳
中蓴鱸(張翰字季鷹吳郡人齊王冏辟為大司馬東西椽時執權翰謂同郡顧榮語欲去意榮執其手)
(曰吾亦與子採南山蕨飲三江水耳翰因見秋風起乃思丨丨菰菜丨羹丨魚鱠曰人生貴得志何能羈宦數)
(千里以要名爵乎遂命駕歸俄而冏敗人皆謂之見幾)悲思求歸(漢明帝永平中剡縣有劉晨阮)
(肇入天台山採藥迷失道粮盡望山頭有桃共取食之始覺少健下山得澗水飲之並澡洗望見蔓菁菜從山)
(腹出次有一杯流出中有胡麻飯屑二人相謂曰去人不遠因過水行一里又度一山出大溪見二女顔容絶)
(妙世所未有便喚劉阮姓名如有舊識問郎等來何晩因邀過家廳舘服餙精華東西各有牀帳帷設七寳瓔)
(珞非世所有左右直悉青衣端正都無男子須臾進胡麻飯山羊脯甚美又設甘酒有數仙客將三五桃至云)
(來慶女婿各出樂噐歌調作樂日向暮仙女各還去劉阮就所邀女家止宿行夫婦之道畱十五日求還女曰)
(來此皆是宿福所招得與仙女交接流俗何所樂遂住半年天氣和煦常如二三月百鳥哀鳴丨丨丨丨甚切)
(女曰罪根未滅使君等如此更喚諸仙女共作歌吹送劉阮從此山洞口去不遠至大道隨其言得還家鄉並)
(無相識鄉里怪異乃騐得七代子孫傳聞上祖入山不出不知何在既無親属栖泊無所却欲還女家尋山路)
(不獲至晉太康八年失二人所在續齊諧記)得自此歸(陳季卿江南人舉進士長安十年不歸一)
(日於青龍寺訪僧不值憩於火閣有終南山翁亦俟僧久之壁間有寰瀛圖季卿尋江南路歎曰丨丨丨丨不)
(悔無成翁曰此易耳起折階前竹葉置渭水中曰注目於此則如願季卿熟視見一舟甚大悦然登舟其去極)
(速旬餘至家異聞錄)顧見白雲(狄仁傑授并州法曹親在河陽仁傑登太行山反丨丨丨丨孤飛謂)
(左右曰吾親舍其下瞻悵久之雲移乃得去唐本傳)奮懷舊都(河東吾土也家世遷徙莫能就緒其)
(間有大河條山氣蓋關左吾因翹翹褰裳丨丨丨丨柳子厚書)烏孫公主歌(先是丨丨使使獻馬)
(願得尚漢丨丨為昆弟天子問羣臣議許曰必先内聘然後遣女烏孫以馬千匹聘漢元封中遣江都王建女)
(細君為公主以妻焉賜乘輿服御物為偹官属宦官侍御數百人贈送甚盛烏孫昆莫以為右夫人匈奴亦遣)
(女妻昆莫昆莫以為左夫人公主至其國自治宫室居歲時一再與昆莫會置酒飲食以幣帛賜王左右貴人)
(昆莫年老語言不通公主悲愁自為作丨曰吾家嫁我兮天一方遠託異國兮烏孫王穹廬為室兮旃為牆以)
(肉為食兮酪為漿居常土思兮心内傷願為黃鵠兮歸故鄉天子聞而憐之間歲遣使者持帷帳錦綉給遺焉)
(漢西域傳)劉䟦蜀舍銘(蜀郡王萬寓鄭榜其居曰蜀舍持餘杭朱俊民所為記過須城劉䟦而請)
(銘為之銘曰噫嘻此舍是蜀非耶吞若兩川坤之維耶危乎高哉上青天耶赤甲白鹽峙峩眉耶榰笻醬竘飯)
(蹲鴟耶一物不有而不無耶噫嘻此舍是真蜀國身如壺公靡索不獲行以蜀馳卧以蜀息隂燕陽魏吳越璀)
(錯裴徊周流誓不以易謂不信者有如此石)
詩集馬依北風(代丨丨丨丨飛鳥棲故巢古詩)鳥巢南枝(越丨丨丨丨)故鄉
籬下菊(丨丨丨丨丨今日為誰開江摠)蝴蝶夢中家(丨丨丨丨丨萬里崔塗)誰能
久京洛(丨丨丨丨丨緇塵染素衣謝元暉)祗是說家鄉(如何連曉語丨丨丨丨丨韓退)
(之)歸心折大刀(杜)黃色見歸期(眉間丨丨丨丨丨)夢短不到家
(一夜九起嗟丨丨丨丨丨)
榮鄉附鄉好
輿地提綱(干木隐而西河美李陵降而隴西愧山以仙而名水以龍而靈鄉邦以有人而榮從)
(古然也夫士君子之得志也豈但欲以功名富貴而驕人哉彼其心若曰學不用則已用則為泰山為北)
(斗使學者無不矯首而起敬才不奮則已奮則為景星為鳳凰使斯人無不拭目以願觀向也為諸老先)
(生之所推而今也能有以愜其心向也為愚夫孺子之所輕而今也能有以折其氣桓圭衮裳高牙大纛)
(祗其末耳彼有忠不足以事君澤不足以及民功不足以施於社稷惟欲僥倖於寸秩叨冐於升斗之祿)
(歸以為子孫計且以為市好田宅計方昂昂然軒軒然以為人皆不吾若此所為小丈夫耳曾何足以夸)
(一時榮一鄉哉)
事類佩印(蘇秦字季子丨六國相丨過雒陽秦之昆弟妻嫂側目不敢仰視俯伏侍取食秦笑謂嫂)
(何前倨後恭也嫂蛇行匍伏以面掩地而謝曰今見季子位高金多秦喟然嘆曰使我有雒陽負郭田二頃吾)
(豈能丨六國相丨乎)衣錦(項羽屠咸陽殺秦降王子嬰燒其宫室羽見秦皆已燒殘又懷思東歸曰富貴)
(不歸故鄉如丨丨夜行)駟馬來迎(漢朱買臣吳人武帝拜為會稽太守初買臣免待詔常從會稽)
(首邸者寄食拜為太守衣故衣懷印綬步歸郡邸值上計時會稽吏相與羣飲不視買臣入室中守邸與共食)
(且飽少見其綬守邸前引其綬視其印會稽太守章也守邸驚出語上計吏皆醉大呼曰誕妄耳其故人素輕)
(買臣者入視之還走疾呼曰實然坐中驚駭白守丞相推排陳列中庭拜賀買臣徐出戶有頃長安廐吏乘丨)
(丨丨丨買臣遂乘傳去)弩矢前驅(司馬相如與臨卭令王吉相善臨卭富人卓王孫曰令有貴客)
(為具召之并召令是時卓王孫有女文君新寡好音故相如繆與令相重而以琴心挑之文君夜亡歸相如相)
(如與馳歸成都家徒四壁立卓王孫大怒一錢不分相如與俱之臨卭盡賣車騎買酒舍乃令文君當爐相如)
(身自著犢鼻褌滌噐於市中因蜀人楊得意為狗監侍上言得召奏賦為郎其後言卭筰冉駹者可通為郡縣)
(上以為然拜相如為中郎將建節往使至蜀太守以下郊迎縣令負丨丨丨丨蜀人以為寵於是卓王孫臨卭)
(諸公皆因門下獻牛酒以交懽)垂組夸鄉(漢武帝以璽書敇責樓船將軍楊僕曰將軍請乘𫝊行塞)
(因用歸家懷銀黃丨三丨丨丨里注銀銀邸也黃金印為主爵都尉樓船將軍梁侯三印故云三組)杖節
還鄉(後魏董徵以儒學累遷安州刺史因述職過家置酒高會乃云腰龜返國昔人稱榮丨丨丨丨胡云)
(不樂誡子弟曰此之富貴匪自天降乃勤學所致耳時人榮之)衣繡晝行(魏張允為雍州刺史太祖)
(曰還卿本州可謂丨丨丨丨矣)衣錦晝遊(中宗時僕射魏元忠還宋州拜掃上幸白馬寺以送之制)
(曰丨丨丨丨在乎兹日散金敷惠諒焉斯辰元忠至鄉竞無所賑施議者短之)改所居里(賀德仁兄)
(弟八人時比漢荀氏太守鄱陽王伯山丨丨丨甘謗里為高陽丨孔帖)號所居鄉(劉仁軌進爵為)
(公子及兄子受上柱國者三人州黨榮之丨丨丨為樂城鄉三五里仝上)白襴謁令(五代馬全節初)
(徙居晉過元城衣丨丨丨縣官州里以為榮同上)
敬桑梓里必式(入丨丨丨禮)閭必步(門丨溝渠丨丨白帖)必敬桑梓(維桑)
(與梓丨恭丨止詩)敢煩里旅(齊景公欲更晏子宅云云丨丨丨丨注旅衆也左傳)故為樂
笑(高祖詳見前思鄉)輒加厚恩(光武幸南陽進幸汝南南頓縣舍置酒會賜吏民復南頓田租)
(一歲父老前叩頭言皇考居此日久陛下識知寺舍每來丨丨丨丨願賜復十年帝曰天下重噐常恐不任日)
(復一日安敢遠期十歲乎吏民又言陛下實惜之何言謙也帝大笑復增一歲通監本紀)對按不食
(内史石慶醉歸入里門不下車萬石君聞之丨丨丨丨六帖)入里必趨(萬石君徙居陵里慶及諸)
(子丨丨門丨丨至家)望里門而步(張湛為馮翊告歸平陵丨丨丨丨丨主簿曰明公位尊不宜自)
(輕湛曰父母之國所宜盡禮何輕之有)望縣門輒步(苗晉卿為太守嘗入壺關丨丨丨丨丨曰)
(公門當下况父母邦乎)示子孫不忘(王師範以青州父母所籍每縣令至具威儀入謁令固辭)
(師範遣吏挾坐拜廷中乃出或諫不可答曰吾示丨丨丨丨本也)與耆老相樂(司空圖每歲時)
(祠禱鼓舞圖丨閭里丨丨丨丨孔帖)不宜自剽殘(韋城翟譲為盗李勣往從之說曰鄉壌丨丨丨)
(丨丨)或者喜以告(詳見前同鄉内)自崇德散步(見前同鄉即鄉人也注)歐陽
公晝錦堂記汪學士晝繡堂記(並見前)志林論司馬相
如之非(司馬長卿始以汚行不齒於蜀人既而以賦得幸天子未能有所建明亡絲毫之善以自贖也)
(而創開西夷逢君之惡以患苦其父母之邦廼復矜其車服節旄之美使邦君負弩先驅豈詩人致恭桑梓萬)
(石君下里門之義乎志林)
詩集懿親會(復此丨丨丨而增交道榮李)公事閒(官為本府當身榮因得還鄉任野情)
(自廢田園今作主每逢耆老不呼名舊遊寺裏僧應識新别橋邊樹亦成丨丨多丨詩更好將誰相送上山行)
(張籍送楊少尹赴蒲城)塞閭里(鞍馬僕從丨丨丨韓)化鄉里(自可丨丨丨豈惟門戶榮曾)
道路光(里門每入從千騎賓主俱榮丨丨丨歐)草木光(丨丨亦晶丨后山)錦衣還
(丨丨白日丨家樂鶴髮當年拜夀榮歐)錦衣榮(路人應羡丨丨丨仝上)非張美名(古之)
(人富貴歸於本郡縣譬若衣錦遊白晝自光絢不則如夜行雖麗胡由見事累載方册今復著俚諺或紆太守)
(章或擁使者傳歌樵忘故窮滌噐掩前賤所得快恩仇愛惡任驕狷其志止于此士固不足羡兹予來舊邦意)
(弗在矜衒以疾而量力懼莫稱方面抗表納金節假守冀鄉便帝曰其汝俞建纛往臨殿行路不云非觀嘆溢)
(郊甸病軀諧少休先壠遂完繕歲時存父老伏臘潔親薦恩榮孰與諧衰劣愧獨擅公餘新此堂夫豈事飲讌)
(亦丨丨丨丨輕薄詫紳弁重禄許安閒顧已常兢戰庶一視題榜則念報主眷汝報能何為進道確無倦忠義)
(聳大節匪石烏可轉雖前有鼎鑊死耳誓不變丹誠難悉陳感泣對筆硯韓稚圭畫錦堂詩)豈誇故
里(白首三朝社稷臣壺漿夾道擁如雲金貂争看真丞相竹馬猶迎舊使君丨止軒裳丨丨丨已將鐘鼎勒)
(元勲不須授簡平津客好學平津自有文歐陽永叔寄題相州榮歸堂)名紙呼先輩(君恩兼喜)
(拜維桑路入家山道更光春色殿前初脱白秋風隴上見焚黃偏畱丨丨丨丨丨喜著藍袍到故鄉科第孝思)
(俱已遂却經劒棧莫淒涼梅昌言送楊可及第還鄉)風采照鄉閭(蘇)真剛不作鈎
(包孝肅拯合淝人出守本郡不肯少屈法以阿鄉曲之好故流俗稍稍謗議公乃為詩以見意其間一聯云直)
(幹終為棟丨丨丨丨丨其守正不回如此苕溪漁隐)都不將為事(見前同鄉即鄉人也注)
古今合璧事類備要别集卷十一
