古今合璧事類備要前集卷二十六
宋謝維新撰
親屬門
子弟
事類各有雋子(晉林下諸賢丨丨丨丨籍子渾器重宏曠康子紹清遠雅正濤子簡練通高潔)
(咸子瞻靈夷有遠心瞻弟孚爽朗多所遺秀子純悌並淑令有清流戎子萬有大成之風惟劉伶子無聞凡諸)
(子惟瞻為冠紹簡亦見重當時世說)足稱神童(謝朏幼聦慧謝莊器之十歲能屬文莊游山使朏命)
(篇攬筆便就王景文曰賢子丨丨丨丨後來復為特達莊曰真吾家千金晉書謝莊五子颺朏顥崧瀹世謂莊)
(名子以風月景山水南史)足慰人意(王渾與婦共坐見武子從庭過渾欣然曰生兒如此丨丨丨丨)
(晉書)能業其家(有韋羣玉者在家無子弟之過求子弟之賢而丨丨丨丨者韋羣玉也韓文)習
見故事(黃瓊昔隨父在臺閣丨丨丨丨及後居職達練官曹爭議朝堂莫能抗奪通鑑)戒要榮
利(吳陸遜曰子弟苟有才不憂不用不宜上私出以要榮利若其不佳終為取禍同)王謝諸郎(晉宋)
(時江左謂丨丨子弟為烏衣丨丨坡詩注謝混與族子靈運瞻晦曜以文義賞會常共處居在烏衣巷故謂之)
(烏衣之遊南史)王韓子弟(翰林學士彭乘不訓子弟范宗翰上啟責之曰王氏之子琪珪玘瓘器盡)
(璠璵韓氏之宗綜綘縝維才皆經緯非蔭而得由學而然謂王氏皆以玉名韓氏皆以絲名天下衣冠子弟取)
(高科者唯王韓為盛名臣傳)
詩集梁羅阿虎(獨攜三子出古刹訪禪侣高談付丨丨詩律對丨丨東坡蘇子由三子遲适遠)
(丨丨遲小字丨丨即虎兒小字也)
姪
事類猶子(兄弟之子丨丨也盖引而進之檀弓姪對姑而言今人於伯叔父前皆以為猶子蓋記禮)
(者主喪服言如夫子謂回也視于猶父若以姪謂之猶子則亦可以先生為猶父矣漢人謂之從子却得其正)
(蓋叔伯皆從父也朱語)子行(定陶王於帝丨丨孔光傳)可以主後(盧邁叔下邽令休沐過家)
(邁終日與羣子姪均指使無位貌之異時已進中書侍郎邁再娶無子或勸畜姬媵對曰兄弟之子猶子也丨)
(丨丨丨孔帖)非所歆祀(太子妃郜國公主坐蠱媚幽禁中帝怒責太子太子不知所對李泌入帝)
(數稱舒王賢泌知帝有廢立意曰臣衰老位宰相以諫而誅分也使太子廢他日陛下每曰我惟一子殺之泌)
(不吾諫吾亦殺爾子則臣絶祀矣雖冇兄弟子非所歆也同上)伯父見奇(柳公綽始生之日伯父子)
(華曰興吾門者此兒也因小字起之)伯父稱嘆(王弘與兄弟集會任子孫戲適弘嘆曰僧達俊爽當不)
(減人然恐危吾家僧綽當以名義見美僧&KR1050;必為長者位至公台已而皆如其言通鑑詳見兄弟類)從伯
所器(王羲之為丨丨敦導丨丨敦嘗謂曰汝是吾家佳子弟當不減阮主簿阮裕也有垂名)請贖
伯父(祿山亂社兼尚幼逃入終南山伯父存立為賊執臨刑兼號呼願為奴以贖遂皆免孔帖)推與
伯父(後漢張禹字伯達丨田宅丨丨丨身自寄止白帖)叔父所器(謝玄與從兄朗為叔父安)
(所器因戒約子姪曰子弟亦何豫人事而正欲使其佳玄曰如芝蘭玉樹欲使生於庭階耳會詔舉文武良將)
(安以玄應詔郄超嘆曰安之明乃能違衆立親玄之才足以不負所舉晉書)叔父推美(苻朗堅從)
(兄子也堅嘗目之曰吾家千里駒)叔父鞠愛(桓宣武温甍桓南郡玄沖之姪年五歲始除桓車騎)
(與送故文武别沖因指語南郡此皆汝家故吏佐也玄應聲慟哭酸感桓車騎每自目已坐曰靈寳玄小字成)
(人當以此還鞠愛過於所生)叔父預期(楊愔叔父見愔曰愔將相器謂人曰此兒駒齒未落已是)
(我家龍文更十歲當求之千里外本傳)族叔雅重(顧和緫角便有清操丨丨榮丨丨之曰此吾家)
(麒麟興吾宗者必此子也本傳)季父嗟異(楊愔幼時庭有奈樹實落羣兒爭之愔不動獨坐丨丨暐)
(大丨丨謂客曰此兒恬裕有我家風宅内有茂竹遂於林邊别葺一室命獨處其中常銅盤具盛饌以飯之因)
(以督厲諸子曰汝輩但如遵彦謹慎自得竹林别室銅盤重肉之食北史)叔知其奇(魏舒容貌質朴)
(少號遲鈍人莫之知唯丨父衡丨丨丨每有賓客造己勸使過舒言吾兄子非常人也晉書)叔問所
志(宗炳問兄子慤所志答曰願乘長風破萬里巨浪炳曰汝若不富貴必破我門戶沈休文宋書)叔稱
佳器(謝密童幼時精神端審時然後言叔父琨見而異之曰此兒深中夙敏可成佳器有子如此足矣南)
(史)叔置座側(劉孺七歲能屬文丨父瑱常丨丨丨謂賓客曰此吾家明珠宋書)辭遜叔
父(後漢劉矩有高節以叔父遼未仕絶州郡之命太尉嘉其志義故遼為諸公所辟至太尉號為賢相白帖)
乞封叔父(魏王基封安樂鄉侯上疏求分封二百戸賜叔父子喬爵關内侯以報叔父詔特聽之)
失愛叔父(曹操小字阿瞞少無度叔父數言之於嵩操之父操患之逢叔父於路乃敗面喎口叔父)
(以告嵩嵩呼操曰叔父言汝中風已差乎操曰初不中風伹丨丨丨丨故見罔耳後叔父有所告嵩不復信操)
(始肆意)
姪女妻以兄子(子謂南容邦有道不廢邦無道免於刑戮以其兄之子妻之語)活其弟
女(夏侯淵時大亂飢乏弃其子而活亡弟孤女魏志後漢劉平弟仲為賊所殺扶母犇逃仲遺腹姪女一歲)
(平抱仲女而弃其子母欲取之平曰力不能兩活仲不可絶類漢書)柳絮吟詩(晉王凝之妻謝氏道)
(韞叔安常問毛詩何句最嘉道韞曰吉甫作誦穆如清風又嘗内集俄而雪下安曰白雪紛紛何所似安兄子)
(朗曰撒鹽空中差可擬道韞曰未若柳絮因風起安大悅晉書)箕箒示訓(庾衮孤兄女曰芳將嫁美)
(服既備衮乃艾荆苕為丨丨命芳曰汝將事舅姑洒掃庭内婦人道也故賜汝此器示訓為美欲使汝温恭朝)
(夕晉書)
詩集小阮(細草綠汀洲王孫耐薄遊年華初冠帶文體舊弓裘野渡花爭發春塘水亂流使君憐丨丨)
(應念倚門愁李嘉祐送王牧謁使君叔)阿宜(小姪名丨丨未得三尺長頭圓筋骨緊兩臉明且光去年)
(學官人竹馬遶四廊指揮羣兒輩意氣何堅剛今年始讀書下口三五行隨兄旦夕去歛手整衣裳去歲冬至)
(日拜我立我旁祝爾願爾貴仍且壽命長今年我江外今日生一陽憶爾不可見祝爾傾一觴陽德比君子初)
(生甚微茫扶隂出九地萬物隨開張一似小兒學日就復月將勤勤不自已二十能文章仕宦至卿相致君作)
(堯湯我家公相家劒佩常丁當舊第開朱門長安城中央第中無一物萬卷書滿堂家集二百篇上下馳皇王)
(多是撫州寫今來五紀強尚可與爾讀助爾為賢良經書刮根本史書閱興亡高摘屈宋豔濃薰班馬香李杜)
(泛浩浩韓柳摩蒼蒼近日四君子與古爭強梁願爾一祝後讀書日日忙一日讀十紙一月讀一箱朝廷用文)
(治大開官職場願爾出門去取官如駈羊吾兄若好古學問不可量畫居府中第夜歸書滿床後貴有金玉必不)
(為汝藏崔昭生崔芸李兼生窟郎堆錢一百屋破散何披猖今雖未即死餓凍幾欲僵參軍與縣尉塵土驚劻)
(勷一語不中治笞箠身滿瘡官罷得絲髮好買百樹桑税錢未輸足得米不敢嘗願爾聞我語懽喜入心腸大)
(明帝宫闕杜曲我池塘我若自潦倒看汝爭翺翔緫語諸小道此詩不可忘杜牧冬至示姪阿宜)阿買
(阿買不識字頗知書八分詩成使之寫亦足張吾軍或問黃魯直丨丨是退之何人魯直曰退之姪必有據也)
(坡注)仲容(嗣宗諸子姪早覺丨丨賢仲容乃阮咸字籍之姪也杜詩)送姪隨侍(莫去沙邊學釣)
(魚莫將百文作轆轤清江濯足江下坐燕子日長隨讀書山谷)慶姪初生(舊聞老蚌生明珠未省老)
(兔生於莬老兔自謂月中物不騎快馬騎蟾蜍蟾蜍爬沙不肯行坐令青衫生白鬚於莬駿猛不類渠指揮黃)
(熊駕黑貙丹砂紫麝不用塗眼前百步走妖狐妖狐莫誇智有餘不勞搖牙咀爾徒東坡蘇子由己夘生坡號為夘)
(君生子名虎兒)
姊妹(姑妹夫)
事類内賓(房中丨丨姑姊妹也儀禮)女子(男子謂丨丨先生為姊後生為妹爾雅)伯姊
(問我諸姑遂及丨丨詩)外妹(聲伯嫁丨丨管于奚之女於施孝叔左傳丨丨謂同母異父也)親先
於姑(君子曰禮謂其姊親而先姑也傳)坐不同席(姑姊妹女子已嫁而返兄弟不與同席而)
(坐不與同器而食曲禮)季隗叔隗(晉公子重耳取丨丨趙衰妻丨丨左傳)元妃季妃
(慕容垂娶段氏字元妃婉惠有志操嘗謂妹季妃曰我之終不作凡人妻妾季妃曰我亦不作庸人婦隣人聞笑)
(後燕王納丨丨范陽王德聘丨丨並如其言晉書)
姊貴妃二姊(楊貴妃有姊二人皆有才貌玄宗並封國夫人之號長曰大姨封虢國八姨封秦國)
(歲給錢千貫以為脂粉之費)張巡陸姑(丨丨姊嫁陸氏軍中號丨家丨同上)長姊嚴誨
(宋廷芬生女五人長若莘次若昭若倫若憲若荀若昭文尤高若莘誨諸妹如嚴師)賢姊歸喻(女嬃)
(屈原姊也楚人謂女曰嬃前漢有吕嬃袁山松云屈原有賢姊聞屈原放逐亦來歸喻令自寬鄉人冀其見從)
(因名曰姊歸故離騷云女嬃之嬋娟兮申申其詈予)早教弟書(賈逵年五歲其姊聞鄰家讀書每抱)
(逵就籬聽之十歲乃暗誦六經)死成弟名(聶政為嚴仲子殺韓相俠累因自抉眼出腸以死韓取政)
(屍暴於市購之曰有能言殺俠累者與干金政姊嫠聞之乃伏屍哭曰是軹深井里聶政也妾奈何畏殺身之)
(誅滅賢弟之名乃大呼天者三遂死於政旁史記)託弟於人(梁冀誅李固固少子燮字德公姊文)
(姬賢而有智謀匿燮乃告父吏王成曰君執義於先公今委君以六尺之孤李之休戚在君矣乃將燮東下得)
(全白帖)隨弟之官(晉郭奕遷雍州刺史有寡姊隨其之官姊下童僕多有奸犯而為人所糾奕按)
(省畢曰丈夫豈當以老姊求名遣而不聞)姊為内官(劉禕之先是丨丨丨丨武后遣至外家問疾禕)
(之因賀蘭敏之私省之坐流嶲州后為丐還)姊以醫幸(義縱少時與張次翁俱攻剽為羣盜縱丨)
(丨丨丨王太后太后問子有兄弟欲為官者乎姊曰有弟無行不可太后乃告上拜縱為中郎)以禄奉
姊(裴守真養寡姊謹甚士推其禮法永淳初關中旱悉廩祿奉姊)輟饌餉姊(庾約為河南兵曹有)
(寡姊在家庾常於公堂丨巳丨以丨其丨同官知而嘉嘆因話錄)進粥侍疾(李勣性友愛其姊病)
(常自為粥而燎其鬚姊戒止答曰姊多疾而勣且老雖欲進粥尚幾何)過飯留錢(范丹字史雲侯)
(姊姊飯之以姊夫不德留錢百文姊使人追還丹竟不受太原郝子廉清介一介不取諸人曾過姊家飯密)
(留五十錢置席下而去風俗通)待姊薄恩(宋朱修之薄於恩修姊在鄉里飢寒不立修之為荆州刺)
(史未嘗供贍往姊家姊為設菜羹麄飯激之修之曰此貧家好食進之致飽)刖姊見逐(梁車為鄴)
(令其姊往見之暮而後至閉門因逾郭而入梁車刖其足趙成侯以為不慈奪璽而逐之韓子)事姊如
母(楊謹矜兄弟友愛丨丨丨丨)事姊有禮(蘇題事寡姊有禮世稱其德)有姊垂白
(杜周丨老丨丨丨)迎姊不歸(郄嘉賓死婦弟欲丨其丨還姊終死丨肯丨曰生縱不得與郄郎同室)
(寧不同宂也世說)姊喪尚右(孔子與門人立拱而尚右二三子亦皆尚右孔子曰二三子之嗜學也)
(我則有姊之喪也二三子皆尚左)姊喪不除(子路有姊之喪可以除之矣而弗除也孔子曰何不)
(除也子路曰吾寡兄弟而弗忍也孔子曰先王制禮不可踰也遂除之)姊卒悲哽(李元素少孤事)
(長姊謹悌及丨丨丨丨成疾因辭職)
妹齊東宫妹(衛莊公娶于丨丨丨得臣之丨美而無子)楚李園妹(李園妹欲進諸丨王)
(春申君納之既而有娠丨丨使其丨說春申君曰楚王貴幸公雖兄弟不如也今君相楚二十餘年而王無子)
(即千歲後將更立兄弟兄弟立禍且及身矣今妾有娠而人莫知妾幸君未久誠以君之重進妾於王王必幸)
(之妾賴之而有男則是君之子為王也春申君大然之即出李園妹謹舍而言諸楚王王召入幸之遂生男立)
(為太子李園妹為王后)收育從妹(後漢盧延遭王莽亂延從女弟年在孩乳其母不能活之弃於)
(溝中延哀而收養遂至成人白帖)各有賢妹(王凝之妻謝氏名道韞明之妹遏之姊聦明有才辨)
(同郡張玄妹亦有才質適顧氏有濟尼者遊於二家或問之答曰謝夫人神情散朗故有林下之風顧家婦清)
(心玉映自是閨房之秀)鍾美於妹(鄭穆少妃姚子之子子貉之妹也子貉早死無後而天鍾美於)
(是夏姬也左傳)強聘其妹(鄭徐吾犯之妹美公孫楚聘之矣公孫黑又使強委禽馬昭元年)先
姊而嫁(袁隗妻馬融女初成禮隗問之曰今處姊未適先行可乎對曰妾姊高行殊貌未遭良匹不似)
(鄙薄苟然而已)為兄請代(曹壽妻曹大家班超之妹也超為都護在絶域年老思入玉關妹乃上書)
(曰妾兄超延命沙漠三十餘年骨肉生離不復相識奏上徵還)為妹圖壻(後漢宋弘為太尉時光武)
(妹湖陽公主新寡帝與共論羣臣以微觀其意主曰宋公威容羣臣莫及帝曰試圖之主坐於屏風召弘問曰)
(貴當易妻人情乎弘曰糟糠之妻不下堂帝迴謂主曰事不諧矣)與妹宴飲(趙岐娶馬融從妹融)
(嘗至其家與從妹宴飲作樂日夕乃出岐與友書曰馬季長雖有名當世而不持士節三輔高士未曾以衣裾)
(蔽其門岐曾讀周官二義不通不往造之賤融如此)詩刺淫妹(南山刺齊襄公也鳥獸之行淫乎其)
(妹南山崔崔雄狐綏綏狐喻襄公)誣言淫妹(河南李淑卿為功曹應舉孝廉同時應人害之使婢)
(宣言淑卿淫其寡妹同舉人詣尹以骨肉相奸不合應孝廉淑卿杜門自絶女妹傷被淫名遂到府門自殺淑)
(卿亦自殺明己無愆也後三年霹靂害淑卿者以其屍置淑卿冡前列子)妹能為文(關圖有妹能文)
(每語人曰有一進士所恨不櫛耳南楚新聞)妹能鼓琴(石奮家貧有丨丨丨丨高祖召為美人本)
(傳)妹能臨畫(李尚書公擇之妹能臨竹木石等畫山谷有詩見姑姨門)妹能吟詩(近世)
(婦人多能詩張奎妻荆公之妹也佳句為最見慧女門)
姊妹夫貸於姊夫(郭林宗家貧初欲遊學無資就姊夫貸五千錢乃遠至成臯從師授業併)
(日而食衣不蔽形常以蓋幅自障出入入則護前出則掩後别傳)疎其妹夫(北齊鄭元禮崔昂婦)
(弟也魏收昂之妹夫昂持元禮數詩示盧思道曰元禮比來詩詠亦不減魏收思道曰未覺元禮賢於魏收且)
(知妹夫疎於婦弟)殷謝名家(袁彦道有二妹一適殷深源浩一適謝仁祖尚世說)郗王道
術(晉班超為臨海太守與妹夫王羲之邁世修黃老之術)權妹妻備(蜀先主初在荆州孫權以)
(妹妻之妹才捷剛猛有諸兄之風侍婢百餘皆執刀侍立先主每入心常凜凜法正傳)膺妹妻瑾
(李膺祖修言鍾瑾好學類我家以&KR0574;妹妻之)妹救其壻(庾希被誅將戮小弟玉臺玉臺子婦宣武)
(女弟也突入號泣曰庾玉臺常因人脚短三寸當復能作賊否宣武笑曰壻故自急遂原玉臺罪世說)妹
祭其夫(梁劉孝孺三妹並有才學第三妹適徐悱文尤清拔所謂劉三娘也悱卒妻為祭文辭甚悲愴)
(悱父勉欲為哀辭見此文乃閣筆)
詩集詞哀女弟(毁璧者豫章黃太史庭堅之所作也庭堅以能詩致大名而尤以楚辭自喜然)
(以其有意於奇也太甚故論者以為不詩若也獨此篇為其女弟而作蓋歸而失愛於其姑死而猶不免於水)
(火故其詞極悲哀而不暇於為作乃為賢於它語云朱文公序毁璧兮隕珠執手者兮問過愛憎兮萬世一軌)
(居物之忘兮固常以好為禍羞桃茢兮飯汝有席兮不嬪汝坐歸來兮逍遥采芝英兮禦餓俶善兮清明陽春)
(兮玉冰畸於世兮天脱其纓愛媢人兮生冥冥弃汝陽侯兮遇汝曾不如生未可以去兮殆其雛嬰衆雛羽翼)
(兮故粜傾歸來兮逍遥西江波浪何時平山涔涔兮猿鶴同社瀑垂天兮雷霆在下雲月為晝兮風雨為夜得)
(意山川兮不可繪畫寂寥無朋兮去道如咫彼幽坎兮可謝歸來兮逍遥增膠兮不聊此暇山谷)詩别
女弟(西風吹天雲項刻異秦越叔子從天來忽與同姓别餞行在半塗一食三四噎遥遥馬嘶斷芳草送)
(車轍引襟滿眼淚回首寸心折母氏孝且慈愛養數毛髮諸兒恩至均如指孰可齕汝今始歸人綿綿比瓜瓞)
(中畦不灌溉芳意還銷歇黃鳥止桑楚南山采薇蕨擇婦既甚明寡取乃為悅我開賢女傳須已為汝說在宋)
(有伯姬潔身若冰雪下堂失傳母上堂就焚爇吾嘗嘉惠康有婦皆明哲戮力事耦耕甘貧至同宂彼於視三)
(公其猶吹一吷雍容二南間此婦真豪傑男兒何有哉今壯而善耋逢時秉鈞軸邂追把旄鉞富貴多禍憂朋)
(黨相媒孽等之殼中遊巧者未如拙勿以貧賤故事人不盡節母儀尊聖善婦道尚曲折葛生晚萋萋絺綌代)
(裘褐女工既有餘枕簟清煩暍誰言淮蔡遠曾不以日月跂予升高丘佇望飛鳥滅善懷詩所歌行人勿惜别)
(皇皇太史筆期汝書英烈山谷寄别陳氏妹)
姊妹丈兒女迎拜(謝師厚廢居於鄧王左丞其妹壻奉使荆湖枉道過之夜至其家師厚有)
(詩云倒箸衣裳迎戶外盡呼兒女拜燈前后山詩話)家風孝友(張叔和娶山谷之季妹故山谷贈之)
(詩云張侯温如鄒子律能令隂谷黍生春有齋先生之季女十年擇對無可人箕帚掃公堂上塵丨丨丨丨故)
(相親)
嫂叔
事類尊稱(嫂者丨嚴之丨儀禮)無服(嫂叔之丨丨蓋推而遠之也見檀弓上)不撫(嫂丨)
(丨叔叔丨丨嫂雜記)不問(嫂叔丨通丨曲禮)稱嫂(四方謂亡婿為丘嫂丘空也兄亡獨有嫂也或)
(云丘大也長嫂稱也顔師古云史記丘字作巨皆大也)事嫂(事嫂見稱載籍非一鄭仲虞則恩禮甚篤)
(顔弘都則竭誠致感馬援則見之必冠孔伋則哭之為位唐書魏證嫂叔服議)援溺(嫂溺不援是豺)
(狼也孟子)為位(子思之哭嫂也丨丨檀弓)嫂不為炊(蘇秦顦顇而歸妻不下機嫂不為炊及為)
(秦相佩六國印歸昆弟妻嫂側目不敢視秦秦笑曰何前倨而後恭也嫂謝曰見季子位高金多也)嫂轇
羹釡(漢高祖微時嘗與賓客過其丘嫂食嫂厭叔佯為羹盡轇音歴釡客已去而視釡中有羹由是怨嫂)
(及立獨不封其子太上皇為言高祖曰非敢忘也為其母不長者封其子為葉頡侯)對客譽嫂(謝朗)
(父據早卒朗總角時病新起體羸未堪勞於叔父安前與沙門支遁講論遂至相苦嫂王氏再遣信令還安留)
(使竟論王氏因出云新婦少遭艱難一生所寄唯在此兒因流涕㩦朗去安謂座客曰家嫂詞情慷慨恨不使)
(朝士見之晉書)自幼依嫂(東方朔少失父母長養兄嫂)為嫂所嫉(陳平與兄伯居伯嘗)
(縱平游學人或謂平何食而肥其嫂嫉平不親家産曰食糠覈耳麥糠中不破者有叔如此不如無伯聞之遂)
(弃其婦)奉嫂致恭(馬援奉嫂不冠不入廬)奉嫂謹甚(趙弘智丨丨丨丨孔帖)家
事咨嫂(王珪奉寡嫂丨丨丨丨而後行)傭耕養嫂(後漢第五訪字子謀少孤寡傭耕以養嫂並同上)
躬視嫂病(顔含字弘都嫂老失明含躬親省視病須蚺蛇膽為藥含求不得有童子持一青囊授含)
(開視乃蚺蛇膽出戶化為青鳥嫂疾便愈)親為嫂服(嗚呼天禍我家降集百殃我生不辰三歲而孤)
(蒙幼未知鞠我者兄在死而生實維嫂恩視余猶子誨化諄諄爰來京師年在成人屢貢于王名迺有聞念兹)
(鈍頑非訓曷因孰云此來乃睹靈車有志弗及長負殷勤嗚呼哀哉昔在韶州之行受命于兄兄曰爾幼養于)
(嫂喪服必以朞今其敢忘天實臨之韓愈祭嫂鄭氏文)報叔射牛(見兄弟類)譏其别嫂
(阮籍嫂嘗還家籍見嫂與之别或譏之籍曰禮豈為我輩設耶)誣以盜嫂(直不疑為郎朝廷毁不疑)
(日狀貌雖美善盜嫂不疑曰我無兄終不自明人或讒陳平盜嫂受金漢書)新婦配參軍(王渾)
(妻鍾氏字琰生子濟渾嘗共琰坐濟趍庭而過渾欣然曰生子如此足慰人心琰曰若丨丨得丨丨丨為渾弟)
(倫也生子固不翅如此耳)小郎囑新婦(王衍妻郭性貪鄙欲令婢路為上擔□弟澄年十四諫郭以)
(不可郭大怒謂澄曰昔夫人臨終以丨丨丨丨丨不以新婦囑小郎因捉其衣裾將撻之王澄力爭得脫)
娣姒
事類妯娌(長婦謂稚婦為娣婦娣婦謂長婦為姒婦今或云丨丨爾雅)介冢(介婦請於冢婦)
(介婦無敢敵耦於冢婦不敢並行不敢並命不敢共坐娣姒猶兄弟也記内則)兄弟妻(世皆疑娣姒之)
(名皆以兄妻呼弟婦為娣弟妻呼兄妻為姒公羊傳曰娣者何弟也是以其弟解娣自然以長解姒長謂身之)
(年長非夫之年長也左傳成十一年穆姜謂聲伯之母為姒昭八年叔向之嫂謂叔向之妻為姒二者皆呼夫)
(弟之妻為姒豈計夫之長幼乎爾雅)先後生(女子同出謂先生為姒後生為娣鄭云同出謂俱嫁事一)
(夫也事一夫者以已先生為姒後生為娣同上)順於娣姒(婦人女子丨和丨丨丨則賢矣李翺楊烈)
(女傳)恥為妯娌(太后以薛顗妻蕭氏及顗弟緒妻成氏非貴族欲出之曰我女豈可與田舍女為妯)
(娌邪或曰蕭氏瑀之姪孫國家舊姻乃止通鑑唐高宗)叔姒生男(伯石始生子容之母走謁諸姑)
(曰長丨丨丨丨左傳)弟婦主家(李光進弟光顔先娶而母委以家事及光進娶母已亡弟婦籍貲貯)
(納管鑰於姒光進命反之曰娣逮事姑且嘗命主家事不可改因相持泣乃如初)娣姒相親(王渾)
(妻鍾氏字琰弟湛妻郝氏皆有德行琰雖門高與郝氏相親重郝不以賤下琰琰不以貴陵郝時人稱鍾夫人)
(之禮郝夫人之法)娣姒皆畏(高祖太穆順聖皇后竇氏太后羸老有疾而性素嚴諸丨丨丨丨莫)
(敢侍后事之獨怡謹盡孝孔帖)不以為姒(聲伯之母不聘穆姜曰吾丨丨妾丨丨左傳)泣見
吾姒(梁太祖皇后張氏已破朱瑾納其妻以歸后迎太祖於封丘太祖告之后遽見瑾妻再拜后亦拜悽)
(然泣下曰兖鄆與司空同姓之國昆仲之間以小故興干戈而使吾姒至此若不幸汴州失守妾亦如此矣言)
(已又泣太祖為之感動乃送瑾妻為尼五代史)
姑(小姑)
事類父姊妹(父之姊妹曰姑姑故也言於己為久故之人也釋名丨之丨丨為姑王父之姊妹為)
(王姑曾祖王父之姊妹為曾祖王姑父之從姊妹為從姑父之從父姊妹為從祖姑父之從祖姊妹為族祖姑)
(爾雅)房中賓(丨丨内丨姑姊妹也儀禮)姑及姊(問我諸丨遂丨伯丨詩)姪從姑(初晉)
(献公筮嫁伯姬於秦遇歸妹之暌史蘇占之日不吉歸妹暌孤寇張之弧姪其從姑六年其逋逃歸其國而弃)
(其家明年其死於高梁之墟左僖)班彪姑(班婕妤彪之姑也)陸家姑(張巡姊軍丨中號丨丨)
魯姑存姪(魯義姑者野人之婦也齊攻魯至郊遥見一人㩦一兒抱一兒及軍至乃弃抱者而抱㩦)
(者將欲射之遂止而問曰所抱者誰之子對曰兄之子所弃者誰之子曰巳子也妾見大軍至不能兩全遂弃)
(所生之子軍曰子之於母甚痛於心何弃所生而抱兄子對曰子之於母私愛也姪之從姑公義也背公向私)
(妾不為也齊軍曰魯郊有婦人猶持節行况朝廷乎遂回軍不伐魯魯君聞之賜束帛號曰義姑列女傳)吕
姑怒姪(吕禄時出遊獵過其姑吕氏嬃大怒曰若為將今棄軍吕氏今無處矣乃悉出珠玉寳器散堂)
(上曰母為他人守也通鑑)幼養姑家(周世宗柴后兄守禮子幼從姑長太祖家以謹厚見愛孔帖)
聘取姑女(温嶠喪婦從姑劉氏家有一女甚有姿慧姑以屬公覓婿嶠自有婚意答曰佳壻難得但)
(如嶠如何姑曰何敢希汝也他日報云已得壻矣門地粗可壻身名宦盡不減嶠因下玉鏡臺一枚姑大喜既)
(婚交禮女以手披紗扇撫掌大笑曰我固疑是老奴也世說)却姑祠具(後漢桓曄姑為楊賜夫人)
(父鸞卒姑赴哀將至止於傳舍整飾從者而後入曄心非之及姑勞問終無所言號哭而已賜遣吏因縣發取)
(祠具曄拒不受後每至京師未嘗舍楊氏)作姑墓誌(陳君謂宗元日子之姑孝於家移于我之長睦)
(于族施于我之黨是用賓而禮之如益者之友今則去我已矣吾無以報焉他日嘗謂子慤而文願以為誌庶)
(幸而有知將安子之為也萇無恨矣遂哭而受命書之以記于石柳宗元陳夫人權厝誌)
詩集曾姑(我之丨老丨爾之高祖母爾祖未顯時歸為尚書婦隋朝大業未房杜俱交友長者來在)
(門荒年自餬口家貧無供給客位但箕帚俄頃羞顔珍寂寥人散後入怪鬢髮空吁嗟為之久自陳翦髻鬟粥)
(市充沽酒上云天下亂宜與英俊厚向切窺數公經綸人亦俱有次問最少年虬髯十八九子等成大名皆因此)
(手下云風雲合龍虎一吟吼願展丈夫雄得辭兒女醜秦王時在坐真氣驚戸牖及乎正觀初尚書踐台斗夫)
(人常肩輿上殿稱萬壽六宫師柔順法則化妃后至尊均嫂叔盛事垂不朽)壽親(大雛銜枝來作亭小)
(雛銜實來種花兩雛反哺聲查查慈烏髮白爾成家梅梁丹青射寒日梅英飛雪點親髮二雛同味如春酒壽)
(親一笑宜長久金玉滿堂空爾為有親舉酒世上稀生育劬勞安可報折梅傾酒著斑衣山谷題徐氏姑壽梅)
(亭)
小姑嘗食(三日入厨裏洗手作羹湯未諳姑食性先遣小姑嘗王建新嫁娘詩)扶床(新婦初來)
(時小姑始丨丨今日被駈遣小姑如我長迴頭語小姑勿嫁似兄夫占樂府全篇見出妻同弃婦詞)
姨(小姨)
事類姨母(母之姊妹曰丨丨爾雅)從母(從母之男子為丨丨晜弟其女子為從母姊妹同上)
號為癡姨(符承祖方用事親姻爭趍附以求利其從母楊氏為姚氏婦獨否常謂承祖之母曰姊雖)
(有一時之榮不若妹有無憂之樂姊與之衣服多不受由是符氏内外號癡姨通鑑)候問堂姨(狄仁)
(傑為相有盧氏堂姨居午橋南别墅仁傑因侯盧姨安否適見表弟挾弓矢攜雉兔歸仁傑因啟姨曰某今為)
(相表弟有何願悉如其旨姨曰相自為貴老姨止此一子不欲令事女主甘守貧賤分外無所望也仁傑慙而)
(退朝野僉載)
小姨同出(妻之姊妹丨丨曰姨爾雅)維私(邢侯之姨譚公丨丨詩姊妹之夫為私爾雅)息
媯吾姨(蔡哀侯娶于陳息侯亦娶焉丨丨將歸過蔡蔡侯曰丨丨也左傳)秦國阿姨(謝阿)
(蠻善舞上就按於清元殿寧王吹笛上羯鼔妃琵琶秦國夫人端坐視之上戲曰樂籍今日幸得供奉夫人請)
(一纏頭對曰豈有大唐天子阿姨無錢用耶遂出三百萬為一局楊妃外傳)繼娶姨氏(見婚姻類)
奬進姨子(何充字次道王導妻姊之子故少與王導善為顯官嘗詣舍導以麈㞑指床呼充共坐曰)
(此是君座也)
詩集詩寄姨弟(梁公曾孫我姨弟不見十年官濟濟大賢之後竟陵遲浩蕩古今同一體比看)
(伯叔四十人有才無命百寮底今者兄弟一百人幾人卓絶秉周禮在汝更用文章為長兄白眉復天啟汝門)
(請從曾公梁公也說太后當朝多巧詆狄公執政在末年濁河終不汚清濟國嗣初將付諸武公獨廷諍守丹)
(陛禁中冊決詔房陵前朝長老皆流涕太宗社稷一朝正漢官威儀重昭洗時危始識不世才誰謂茶苦甘如)
(薺汝曹又宜裂土食身使門戶多旌棨胡為飄泊岷漢間干謁王侯頗歴抵况乃山高水有波秋風蕭蕭露泥)
(泥虎之飢下巉岩蛟之横出凊沘早歸來黃汚人衣眼易眯杜甫寄狄明府)歌上姨母(姨母李氏)
(崇德君贈墨竹且令作歌夜來北風元自小何事吹折青琅玕數枝灑落高堂上敗葉蕭蕭烟景寒迺是神工)
(妙手欲自試襲取天巧不作難行看歎息手摩拂落勢天嬌墨未乾往往塵晦碧紗籠伊人或用姓名達未必)
(全收俊偉功有能事便白首不免身為老畫工豈如崇德君學有古人風揮毫李衞讓神筆衞夫人尚書郎李)
(充母以夫姓因稱李衛彈琴蔡琰方入室道韞九歲能論詩龍女早年先悟佛奕棋仙客腐柯還吹笙仙子下)
(緱山更能遇物寫形似落筆不待施青丹尤知賞異老蒼節獨與長松凌歲寒世俗寧知真與偽揮霍紛紛鬼)
(神事黃塵汚眼輕白日卷軸無人得覘視見我好吟愛盡勝他人直謂子美當前身贈圖索歌追故事才薄豈)
(易終斯文所愛子猷𤼵嘉興不可一日無此君吾家書齋傍青壁手種蒼琅十數百一官偶仕葉公城道遠莫)
(致心慘戚我方得此興不孤造次卷置隨琴書思歸才有故園夢便可呼兒開此圖山谷)
女子
事類處女(丨丨室子也白帖初如丨丨孫子逾東家牆而摟其處子孟子)淑女(窈窕丨丨琴瑟)
(友之關睢)游女(漢有丨丨不可求思漢廣)季女(誰其尸之有齊丨丨采蘋)懷春(有女丨丨吉士)
(誘之詩)如玉(有女丨丨同上)舜華(有女同車顔如丨丨詩)邦媛(乃如之人兮丨之丨也詩)
(美女為媛)弄瓦(古者生女三日卧之床下弄之瓦磚而齋告馬卧之床下明其卑弱主下人也弄之瓦磚明)
(其習勞主執勤也齋告先君明當繼主祭祀也列女傳)設帨(女子生丨丨於門右帨佩巾也禮)鞶
絲(女子生能言教之丨丨女工禮)彤管(丨丨冇煒悅懌女美詩靜女)願有家(女子生而丨為)
(之丨丨孟)不雜坐(男女丨丨丨禮)行於親(女子之丨丨丨也孝婦也節母也義而慈止矣列女)
(傳)笄而字(女子許嫁丨丨丨曲禮又女雖未許嫁二十而笄雜記)治織紝(女子十年不出)
(姆教婉娩聽從執麻枲丨絲繭丨丨組紃學女事以共衣服觀於祭祀納酒漿籩豆菹醢内則)作門楣
(楊妃寵幸時有謠曰男不封侯女作妃君看女却作門楣楊妃傳)從傅母(下堂必丨丨丨保阿進退)
(則鳴玉佩環列女傳)親姆師(顧復父母也長之如滋芳蘭之易茂姆師教之如琢美玉之易成吕温集)
出必擁面(女子丨門丨丨蔽其丨夜行以燭無燭則止内則)盜不過門(諺曰丨丨丨五)
(女丨以女貧家故也陳蕃傳)愛甚於男(張禹病帝臨圄因言臣有一女丨女丨丨丨遠嫁張掖太)
(守蕭咸不勝父子私恩願相近即徙咸為弘農太守西漢書)恨不為男(王肅女文義過目則識祖)
(司徒異之日興吾家者必此女矣惜不為男王隱書晉文明皇后)作女博士(魏文帝甄后九歲喜)
(書輒用諸兄筆硯兄言當丨丨丨丨耶后曰古者賢女未冇不覽前世成敗不知書何以見之魏志)號女
中王(魏文帝郭皇后少而父永奇之曰此乃吾女中王遂以女王為字同上)蔡琰才辨(蔡琰)
(字文姬博學有丨丨又妙於音律列女傳詳見琴類)道韞聰識(見姪女類)漆室憂國(魯漆)
(室邑之女過時未適人倚柱而嘯鄰婦曰子欲嫁乎曰非也予憂者魯君老太子幼鄰婦曰此丈夫之憂也女)
(曰不然昔有客過係馬園中馬逸踐吾葵使吾終歲不飽葵吾聞河潤九里漸洳三百步今魯國有患君臣父)
(子被其辱婦女獨安所避乎列子)緹縈贖父(太倉令淳于公有罪當刑無男有女五人當行罵其)
(女曰生女不生男緩急非有益其小女丨丨自傷悲泣迺隨其父至長安上書願沒入為官婢以丨丨刑罪使)
(得自新文帝哀憐其意乃下詔除肉刑史記)荀灌突圍(荀崧都督荆州江北諸軍屯宛杜曾引兵)
(圍之崧小女灌年十三帥勇士數十人逾城突圍夜出且戰且前又為崧書求救於南中郎將周訪通監晉記)
竇女念亂(竇毅之女聞隋受禪自投堂下撫膺太息曰恨我不為男子救舅氏之患毅及襄陽公主)
(掩其口曰汝勿妄言滅吾族毅由是奇之及長以適唐公李淵陳記)曹娥投江(事見江類)孔女
就刑(孔融被誅女年七歲幼弱得全寄他舍主人有遺肉汁男渴而飲之女曰今日之禍豈得久活何顔)
(知肉味乎或言曹操收之女曰若死而有知得見父母豈非志願乃延頸就刑列女傳)負土葬父
(有人無男而養七女父亡丨丨丨丨方輿記)具饌延賓(周顗母李氏絡秀顗父俊為將軍出獵遇)
(雨止李氏會其父兄不在絡秀聞俊至與婢於内宰猪羊具饌甚辦不聞人聲俊怪使人窺之見一女甚美因)
(求為妾父兄不許秀曰門戶殄瘁何惜一女遂許之史)
詩集嬌女(吾家有丨丨皎皎頗白哲左思)弱女(丨丨雖非男慰情良勝無陶)學母(丨丨)
(無不為曉粧隨手抹移時施朱鉛狼籍畫眉闊杜詳見愛子門)代父(唧唧復唧唧木蘭當戶織不聞機杼)
(聲但聞兒歎息問女何所思問女何所憶女亦無所思女亦無所憶昨夜見軍帖可汗大點兵軍書十二卷卷)
(卷有爺名阿爺無大兒木蘭無長兄願為市鞍馬從此替爺征晉木蘭詩木蘭丨丨去秣馬備戎行易却紈綺)
(裳洗却鉛粉粧馳馬赴軍幕慷慨㩦干將同上)
古今合璧事類備要前集卷二十六
