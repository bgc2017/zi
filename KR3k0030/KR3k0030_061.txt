古今合璧事類備要前集卷六十一
宋謝維新撰
婚禮門
媒妁附自媒
事類良媒(匪我愆期子無丨丨詩旡良媒以接歡兮托微波以通辭洛神賦)賢媒(離騷注蹇)
(脩古丨丨楚辭)拙媒(理弱而媒拙兮恐導言而不固同上)鴆媒(望瑶臺之偃蹇見有娥之佚女吾令)
(丨為丨兮丨告予以不好注鴆惡鳥喻使䜛人為丨故云不好同上)掌判(媒氏丨萬民之丨凡男女自成)
(名以上皆書年月日名焉令男三十而娶女二十而嫁注判半也得耦為合主合其半成夫婦也禮)知名
(男女非有行媒不相丨丨曲禮)線針(丨因丨而入不因針而急女因媒而成不因媒而親准南子)薪
斧(折丨如之何匪丨不克娶妻如之何匪媒不得詩又伐柯如何匪丨不克娶妻如何匪媒不得執柯伐柯)
(其則不遠)麯麩(地官媒氏注媒謀也謀合異類使和成者今齊人名丨丨曰媒是也周禮)姜桂(丨丨)
(因地而生男女因媒而成賈誼新書)舟子(招招丨丨人涉卬不注招招號召之貎舟子舟人主濟渡者舟)
(人之子號召當渡者猶媒人之會男女使為匹配也詩)冰人(晉索紞字叔徹世為通儒明術數令狐策)
(夢立冰上與冰下人語問紞曰冰上為陽冰下為隂隂陽事也士如歸妻迨冰未泮婚姻事也君在冰上與冰)
(下人語媒介事也策曰老夫耄矣不為媒也會太守田豹因策為子求鄉人張公徵女仲春而成婚晉史)青
鳥䘖書(漢武帝時西王母來先有丨丨一雙丨丨報帝)蹇脩為理(吾令豐隆乘雲兮求宓妃)
(之所生觧佩縗以結言兮吾令丨丨以丨丨注豐隆雲師也宓妃洛水神縗音相佩帶也蹇脩伏羲之臣言既)
(見宓妃解佩帶取玉結言契令蹇脩為媒離騷)
自媒太真自壻(温嶠字丨丨從姑劉氏有一女屬公覓壻公有丨丨意荅云佳壻難得但如嶠)
(比如何姑云何敢希汝比耶後數日公報云已覓得壻門地粗可身名官盡不减嶠云云詳見昏帖姑女類)
孔明得婦(見後擇婦)東鄰騏驥(馮素弗慷慨有大志姿貎魁偉雄傑不群任俠放蕩不脩)
(小節故時人未之奇惟交結時豪為務不以産業經懷弱冠自詣慕容熙尚書左丞韓業請昏業怒而距之復)
(求尚書郎高劭女劭亦弗許南宫令成藻豪傑有高名素弗造焉藻命門者勿納素弗逕入與藻對坐旁若無)
(人談飲連日藻始奇之曰吾遠求騏驥不知近在東鄰何識子之晚也)
詩集啓齒(雲郊顧我笑粲然丨玉丨蹇脩時不行要之將誰使郭景純)題葉(見夤緣類)
夤緣
事類朱䋲繫足(韋固少未娶旅次宋城遇異人倚囊坐向月檢書曰此幽冥之書固曰然則君)
(何主曰天下之婚爾因問囊中赤繩子云以繫夫妻之足雖仇家異域此繩一繫終不可易君妻乃此店北賣)
(萊陳嫗女爾固逐之入菜市見嫗抱二歲女亦陋老人指示固怒磨小刀付奴曰殺彼女當賜汝萬錢奴翼日)
(刺於稠人中纔傷眉間爾後十四年以父蔭參相州軍事刺史王泰妻以女年十六七容貎端麗眉間常貼花)
(鈿未嘗暫去逼問之曰妾郡守之猶子也父卒于宋城恁時方襁褓乳母鬻蔬以給朝夕嘗抱于市為賊所刺)
(痕尚在因盡言宋城宰聞之名其店曰定婚店續幽怪錄)玉田種璧(楊公字雍伯嘗設義漿給行旅)
(一日有一人飲訖懷中取石子一升與之曰種此生美玉并得好婦如言種之有徐氏女極美求之徐公曰得)
(白璧一雙即可乃於所種玉田果得五雙以聘徐氏大驚遂以女妻之搜神記)夢得夫姓(曾崇範之)
(妻許聘數人其夫輙死一夕夢人謂曰田頭有鹿迹田尾有日炙乃汝夫也後嫁崇範方悟野史)夢婦
始生(崔元綜娶婦吉日已定怱寐見人云此家女非君婦君婦今日始生定命錄)
詩集紅葉題詩(唐僖宗時于祐於御溝拾一丨丨丨丨云流水何太急深宫盡日閑殷勤謝紅)
(葉好去到人間祐題一葉云曾聞葉上題紅怨葉上題詩寄阿誰溝逆流為宫女韓夫人拾之後祐託韓泳門)
(館因帝放宫中三千人泳以韓夫人有同姓之親作伐嫁祐及成禮各於笥中取紅葉相示乃曰事豈偶然莫)
(非前定也一日泳開宴館於韓曰子二人今日可謝媒人也韓氏笑荅曰一聯佳句随流水十載幽思滿素懷)
(今日却成鵉鳳友方知紅葉是良媒泳笑曰吾今知天下事無偶然得者也)桐葉題詩(蜀尚書侯)
(繼圖本儒士一日秋風四起樓上倚欄有大桐葉飄墜上有詩云拭翠歛雙蛾為欎心中事桐葉下庭除書成)
(相思字侯貯小貼凡五六年方卜任氏為婚嘗諷此事任氏曰此是妾書時詩争得在君侯以今書校之葉上)
(無異玉溪詩話)藍橋𢷬藥(裴航遇仙女樊夫人以詩荅航曰一飲瓊漿百感生玄霜搗盡見雲英藍)
(橋自是神仙窟何必區區上玉京航後經藍橋渴過一舍有老嫗接之求漿嫗呼雲英擎一甌漿飲之即美女)
(也航欲娶雲英嫗曰但得玉杵臼當與之航至京師獲玉杵臼及為𢷬藥乃得娶焉傳奇)
擇婦附不擇
事類窈窕(丨丨淑女君子好逑關雎)貞好(女不必貴種要之丨丨孔叢子)下體(采葑采菲)
(無以丨丨谷風)為養(娶妻非丨丨也而有時乎為養注娶妻本為繼嗣而有親執釡竈不擇妻而取者孟)
(子)簡斥數婦(梁鴻字伯鸞家貧不娶同縣孟氏有女狀肥醜而黑力舉石臼擇對不嫁至年三十)
(父母問其故女曰欲得賢如梁伯鸞者鴻聞而聘之女求作布衣麻屨織篋作緝績之具及嫁始以装飾入門)
(七日而鴻不答妻乃跪牀下請曰竊聞夫子高義丨丨丨丨妾亦偃蹇數夫矣今而見釋敢不請罪鴻曰吾欲)
(裘褐之人可與共隠深山者爾乃衣綺縞傅粉墨豈鴻所願哉妻曰以觀子之志耳妾自有隠居之服乃更為)
(椎髻著布衣操作而前鴻大喜曰此真梁鴻妻也名之曰德曜字孟光乃共入㶚陵山中以耕織為業至吳依)
(大家臯伯通居廡下為人賃舂每歸妻為具食不敢於鴻前仰視舉案齊眉伯通察而異之舍之於家)擇
取醜婦(蜀黃承彦高爽開列為沔南名士謂諸葛孔明曰聞君擇婦家有醜女黃頭黑色才堪相配孔)
(明許即載送之時人以為笑鄉諺曰莫作孔明擇婦正得阿彦醜女)娶隂麗華(光武聞隂皇后)
(美心悅之因歎曰仕宦當作執金吾丨妻當得丨丨丨後納后於宛時年十九)求郝普女(王汝南少)
(無婚自丨丨丨仲將之丨普門至孤陋甚非其耦君見其女便求聘焉司空王昶以其癡會無婚處任其意便)
(許之既婚果有令姿淑德高爽英邁生東海母儀冠族或問何以知之曰嘗見井上取水舉動容止不失常未)
(嘗忤視以此知之世說)娶巫家女(黃覇少為陽夏游徼與善相人共載出見一婦人相者言此婦)
(當富貴不然相書不可用也覇推問之乃其鄉里丨丨丨也覇即丨為妻)納王氏女(王克正仕江南)
(歸本朝直舍人院及死無子唯一女十餘歲陳摶入吊出語人曰王氏女吾雖不見其面觀其捧爐奉佛手相)
(甚貴後數年陳晉公恕為參知政事一日便坐太宗問曰卿娶誰氏有幾子晉公對曰臣無妻有二子太宗曰)
(王克正江南舊族身後唯一女朕甚念之卿可作配晉公不敢辭遂納為室不數日封國夫人如陳之相也)
不擇不在貴族(虞翻與弟書曰長子容當為求婦其父如此誰肯嫁之遠求小姓足使生子天)
(其福人丨丨丨丨楊雄之才非出孔氏虞世家法反生癡子)不擇高門(賈詡嫁娶丨丨丨丨)
擇壻附女自擇
事類求先聖裔(叔梁紇丨婚於顔氏顔氏有三女其卜曰徵在顔父問三女曰陬大夫雖父祖)
(為士然其丨丨王之丨今其人長十尺武力絶倫吾甚貪之雖年長性嚴不足為疑三子孰能為之二女莫對)
(徵在進曰從父所制將何問焉父曰即爾能矣遂以妻之徵在既廟見以夫之年大懼不時有男而私禱尼丘)
(之山以祈焉生孔子故名丘字仲尼家語)為賢侯妻(韋詵女許妻裴寬幃族人觀之寬碧瘠而長族)
(人笑呼碧鸛雀詵曰愛女必以丨丨公丨丨也何可以貎求人卒妻之詳見前婚姻類)不與凡子
(見前求婚類文書銜袖)不為庸婦(假儀女元妃嘗語妹貴妃曰我終不為庸人妻季妃曰我亦丨)
(丨丨人丨儀曰吾女輩志行不凡且踟蹰擇良配垂稱燕王納元妃為繼室范陽王德亦聘季妃俱為垂德皇)
(后)嘆有佳壻(獨孤郁最為權德輿所稱以女妻之德輿輔政以嫌去内職憲宗丨曰德輿乃丨丨)
(丨)喜得美壻(杜廣初為劉景廐卒景因問廣中曲有條章景曰為女求夫三年不覺厩中有麒麟)
(於是妻之又詳見前婚姻類)徧觀東床(郄鑒使門生求女婿於王導導令就東床徧觀子弟門生)
(歸謂鑒曰王氏諸少並佳然聞信至咸自矜持惟一人在東床坦腹獨若不聞鑒曰此正佳婿及訪之乃羲之也)
(遂以女妻之)莫近禁臠(晉元帝為晉陵公主求壻請王珣曰子壻但似劉真長王子敬便足如王)
(處仲桓元子誠可纔小冨貴便與人家事珣對曰謝琨雖不及真長子敬帝曰如此便足未幾帝崩袁崧欲以)
(女妻謝琨珣曰卿丨丨丨丨初元帝鎮建業公私窘罄每得一㹠以為珍美頂上一臠尤美輙以薦帝群下未)
(敢食于時呼禁臠故珣因以為戲琨尚主襲父爵)畫屛射雀(唐高祖竇皇后父毅嘗謂妻曰此女)
(有奇相何可妄與人因畫二孔雀於屛間請婚者射二矢隂約中目則得之射者閱數十皆不合高祖最後射)
(各中一目遂歸之)隔幔牽絲(郭元振少美宰相張嘉貞欲納為婿元振曰知公有五女未知孰醜)
(張曰吾女各有姿色即不知誰是匹偶使五女各持一線幔前使子取便牽之元振欣然從命遂牽一紅絲線)
(得第三女)無如季相(漢單父人吕公見高祖狀貎因敬重之曰臣少好相人丨丨丨丨願季自愛臣)
(有息女願為箕箒妾)彼有竒表(後漢陶謙年十四猶綴帛為幡乘竹馬而戲故蒼梧太守同縣甘公)
(見謙容貎異之許妻以女其夫人怒曰陶家兒遨戲無度如何以女許之甘公曰丨丨丨丨長必大成遂與之)
無如楊生(楊於陵釋褐為句容主簿時韓滉性剛嚴少所接與及於陵以属吏謁謝滉甚竒之謂其)
(妻柳氏曰夫人常擇佳婿吾閱人多矣後貴且夀丨丨丨丨者竞以女妻之後遷戶部尚書)惟有姚
某(陳州刺史王當有女集州縣文武官令袁天綱擇婿天綱曰惟果毅姚某有貴子可嫁之終必得力當從)
(其言時人笑之乃元崇也定命錄)平豈長貧(見前貧婚類)呂寧久賤(呂範少為縣吏)
(有姿容邑人劉氏家富女美範求之母嫌欲勿與劉氏曰觀丨子衡丨丨貧丨耶遂與之吳志)以老成
重(明道先生程顥十歲能為詩賦十二三群居庠序中如老成人故戶部侍郎彭思永至學舍一見異之許)
(妻以女)以脩謹取(晏元獻判南京范希文以大理寺丞丁母憂權掌西監一日晏謂范曰吾一女)
(及笄君為我擇婿范曰監中有二舉子冨臯張為善皆可婿也晏曰然則孰優范曰冨脩謹張疎俊晏即取冨)
(臯為婿後改名弼即鄭公也為善後亦更名方平筆錄)必求佳壻(杜祁公衍既貴有女其夫人鍾)
(愛丨丨丨丨衍以文章噐業為天下第一無如蘇舜欽乃以女妻之)特取名士(孫明復先生退居泰)
(山之陽枯槁憔悴鬚鬢皓白家貧不娶故相文定公李迪就見之歎曰先生年五十一室獨居誰事左右不幸)
(風雨飲食生疾柰何吾弟之女甚賢可以奉先生箕帚先生固辭文定曰吾女不妻先生不過一官人妻先生)
(德高天下幸婿李氏榮貴莫大於此石介與其羣弟子進曰公卿不下士久矣今丞相不以先生貧賤而欲託)
(以子是高先生行義也先生於是曰宰相女不以妻公侯貴族而固以嫁山谷衰老藜藿不充之人相國之賢古)
(無有也予不可不成相國之賢名遂妻之其女亦甘淡薄事先生盡禮當時士夫莫不賢之先生用冨弼薦除)
(國子監直講澠水燕談)
女自擇徐妺自擇(鄭徐吾犯之妹美公孫楚聘之公孫黑又使強委禽焉犯請於二子使女自擇)
(焉子晳盛服而入布幣而出子南戎服入左右射超乘而出女自房觀之曰子晳信美矣子南夫也遂適子南)
(公孫楚也)婁氏請嫁(北齊武明皇后婁氏少明悟強族多聘之並不肯行及見神武於城上執役驚)
(曰此其吾夫也父母不得已而許焉)欲得伯鸞(見前擇婦孟光事)願如葛勃(鄢陽陳忠)
(女名豐鄰人葛勃有美姿豐與村中數女共聚絡絲戲相謂曰若得婿如葛勃旡所恨也異苑)䆫間選
壻(李林甫有女六人各有姿色門地之家求之不允林甫廳事壁間開一横䆫飾以雜寳蒙以綘紗使六女)
(戲於䆫下每貴族子弟入謁林甫即使女於䆫中自選可意者事之)幃中觀壻(王渾妻鍾氏琰女亦)
(有才為求賢夫有兵家子甚俊濟欲妻之令與羣小雜處琰自幃中觀之謂濟曰緋衣者非汝所拔乎此人才)
(足以拔萃然地寒夀促不足展亡其器用不可與壻其人數年果)願食東家(齊有一女二家求之其家)
(語其女曰汝欲東家則左袒欲西家則右袒其女兩袒父母問其故對曰願東家食而西家息以東家富而醜)
(西家貧而美也)誤認美壻(祖龍圖無擇晚娶徐氏有姿色議親之時無擇為館職徐氏必欲相其人)
(而無擇貎寖恐不得當也同舍馮當世京丰姿秀美乃諭媒妁俟馮出局揚鞭躍馬經過徐居曰此祖學士也)
(徐竊窺喜甚成婚始悟其非竟以反目離婚曾慥詩話)
詩集因詩納壻(韓魏公知中山李清臣謁見其姪吏報曰太祝方寢清臣為絶句曰公子乘閑)
(卧絳厨白衣老吏慢寒儒不知夢見周公否曾說當時吐哺無魏公見其詩曰吾知此人久矣竟有東床之選)
投卷得妻(李翺尚書牧江淮郡日進士盧儲投卷來謁李禮待之置文卷几案間赴公宇視事長女)
(及笄見文卷尋繹數四謂小青衣曰此人必為状頭李公聞之深異其語乃納為壻來年果状元及第纔過殿)
(試即赴佳姻作催粧詩云云見前婚姻類貴婚至官舍迎内子入庭花開乃題詩曰芍藥斬新栽當庭數朵開)
(東風與拘束留待細君來南部新書)
納采附問名
事類用鴈(昏禮下逹納采丨丨逹通也將欲與彼合婚姻必先使媒氏下通其言女氏許之乃使人)
(納其采擇之禮用鴈為贄者取其順隂陽往來一失偶而不再偶也主人筵于戶西西上右几主人女父也筵)
(為布席也戶西尊處將以先祖之遺體許人故受禮於禰廟使者玄端至使者夫家之属使往來者使者於廟)
(中行事故以用玄裳擯者出請事擯佐禮者使者曰吾子有惠貺室某也吾子女父也某壻名某有先人之禮)
(某壻父名使某也請納采某使者名擯者入告出對曰某之子惷愚又弗能教吾子命之某不敢辭擯者出納)
(賓之辭某女父名吾子謂使者儀禮)授鴈(主人如賓服迎于門外再拜賓不荅拜揖入不荅者使者不敢)
(盛禮至于廟門揖入三揖至階三讓主人以賓升西向賓升西階當阿東面阿棟也入堂深示親親也致命曰)
(敢納采主人阼階上北面再拜授於楹間南面授於楹間明為合好其節同也賓䧏出主人降丨丨賓出廟門)
(主人授鴈立待後事同上)
問名請醴(擯者出請賓執鴈請問名曰某既受命將加諸卜敢請女為誰氏某使者名誰氏者謙也)
(不必其主人之女問名者將歸卜其吉凶對曰吾子有命且以備數而擇之某不敢辭主人既許賓入授如初)
(禮擯者出請賓告事畢入告出請醴賓曰子為事故至於某之室某有先人之禮請醴從者賓曰某既得將事)
(矣敢辭主人曰先人之禮敢固以請賓曰某辭不得命敢不從也主人徹几改筵東上側尊甒醴于房中徹几)
(者徹去神席主人迎賓于廟門外揖遜如初升主人北面再拜賓西階上北面荅拜主人拂几授校拜送賓以)
(几辟北面設于坐右之西階上荅拜同上)受醴(贊者酌醴加角柶面葉出于房贊佐主人者亦洗酌出房)
(待主人迎受主人丨丨面枋筵前西北面賓拜丨丨復位主人阼階上拜送贊者薦脯醢賓即筵坐左執觶祭)
(酺醢以柶祭醴三西階上北面坐啐醴建柶興坐奠觶遂拜主人荅拜賓即筵奠于薦左降筵北面坐取脯主)
(人辭自取脯者尊主人之賜將歸執以反命辭者辭其新徹賓降授人脯出主人送于門外再拜人謂從者同)
(上)政和昏儀(其日媒氏至女氏門掌書者設禰位於廳事南向主人受禮於神位前迎媒氏於門)
(外主人揖入媒氏報揖從入主人升東階媒氏升西階對揖訖俱即座從者以鴈陳於階庶人聽以雉及雞鶩)
(代下凖比媒氏曰吾子將修好於某某獲預將事敢請納采主人曰某之子弗閑於姆訓敢不拜嘉媒氏曰將)
(加卜筮敢問名主人以函書授媒氏稱某第幾女年若干媒氏將出主人曰敢禮從者媒氏曰敢辭主人曰敢)
(固請禮訖媒氏出主人送于門外重修新儀)文公昏禮(男子年十六至三十女子年十四至二十)
(身及主昏者無朞以上喪乃可成昏必先使媒氏往來通主俟女氏許之然後納采納采之禮主人具書夙興)
(奉以告于祠堂祝辭云某之子某若某之某親之子某年已長成未有伉&KR1275;已議娶某郡姓名之女今日納采)
(不勝感愴謹以酒果用申虔告乃使子弟為使者如女氏女氏主人出見使者使者致辭主人辭其辭與前儀)
(禮所載同使者請俟命出就次主人遂奉書告于祠堂如壻家之儀祝辭云某之第幾女若某親之第幾女年)
(漸長成已許嫁某郡姓名之子云云同前出以復書授使者遂禮之主人出筵使者升堂授以復書使者受之)
(請退主人請禮賓乃以酒饌禮使者復者復婚氏主人復以告于祠堂不用祝家禮)
詩集繫臂(綘燭猶封丨丨紗出杜牧之詩後學不觧嘗見服式變古錄云始於晉武帝選士庶女子)
(有姿色者以緋綵繫其臂大將軍胡奮女泣呌不伏丨丨左右掩其口今定親之家亦有云丨丨者續古事也)
(侯鯖錄)
納吉附納成請期
事類如納采(納吉用鴈丨丨丨禮賓曰吾子有貺命某加諸丨吉某壻名也曰吉使某也敢告命)
(曰某之子不教唯恐弗堪子有吉我與在某不敢辭夫婦一體夫既得吉婦吉可知儀禮)定婚事(歸卜)
(於廟得兆復使使者往告婚姻之事於是定上文注)
納成用玄纁(納徵丨丨束帛&KR1275;皮如納吉禮賓曰吾子有嘉命貺室某也某有先人之禮&KR1275;皮束)
(帛使某也請納徵致命曰某敢納徵對曰吾子順先典貺某重禮某不敢辭敢不承命注徵成也使使者納幣)
(以成婚禮丨丨丨者象隂陽備也束帛十端也儀禮注云&KR1275;兩也執束帛以致命兩皮為庭實皮鹿皮也)
入純帛(凡嫁女娶妻丨幣丨丨無過五兩注必言兩者欲得配合之名也又凢納幣一束五兩兩一束五)
(尋記雜記篇)鏡臺下聘(見前婚姻娶姑女事)剪刀為聘(南史江祐求范雲女為婚因酒)
(酣巾箱中取丨丨與雲曰且以丨丨雲笑而受之至祐貴雲曰昔與將軍俱為黃鵠將軍今化為鳳凰荆布之)
(室理隔華盛因出剪刀還之祐更姻他族及祐敗妻子流離本傳)藍橋玉杵(見前夤緣)王田
白璧(同見上類)公孫委禽(見前婚姻)宗室納鴈(唐丨丨丨幣用白丨)禮用烏
羊(見前婚姻類)奏加皮馬(晉所司婚禮納徵大婚用玄纁束帛加圭馬二駟王侯玄纁束帛加)
(璧乘馬大夫玄纁束帛加羊古以皮馬為庭實天子加榖圭諸侯加大璋可依周禮改璧用璋其羊鴈酒米玄)
(纁如故諸侯婚禮如納采告期迎各帛五匹及納徵焉四匹皆夫家自備唯璋官為具晉志羊祥也婚有羊漢)
(末始也)以五百緍(張公丨丨丨丨聘韋恕女神仙傳)借二萬錢(牽牛娶織女借天帝)
(錢二萬下禮久不還被驅在營室中荆楚歲時記)納吉新儀(其日媒氏至女氏門掌事者設神位)
(如初主人受禮如納采之儀主人媒氏俱即座從者以鴈陳於階媒氏曰稽諸龜筮枚卜曰吉使某以告主人)
(曰龜筮協從某曷敢辭政和重脩昏儀)納成新儀(其日媒氏至女氏門掌事者設神位如初主人)
(受禮如納吉儀通媒氏于門外媒氏執函書主人揖入媒氏報揖從入持禮物者從其後如納吉儀從者陳禮)
(物于階媒氏曰吾子既脩好於某某使某請納成媒氏以函書授主人主人曰備物有加敢不重拜主人復書)
(以授媒氏同上)文公婚禮(古禮有問名納吉今不能盡用止用納采幣以從两便凡幣用色繒貧富)
(隨宜少不過兩多不踰十今人更用釵釧羊酒果實之属主人者具書遣使如女氏女氏受書復書禮賓使者)
(復命並同納采之儀但不告廟使者致辭改采為幣從者以書幣進使者以書授主人主人受書執事者受幣)
(主人再拜使者避之復進請命主人授以復書家禮)
請期迨冰歸妻(士如歸妻迨冰未泮詩)占星成禮(三星在天三星在隅三星在戶)
(注男女待禮而成若薪待人而後束三星在天所以嫁娶箋三星謂心星有夫婦之象故嫁娶者以為候焉在)
(天則三月之末在隅則四月之末在戶則五月之末不得其時詩)使者告期(請期用鴈主人辭賓)
(許告期如納成禮期日由夫家來夫家必先卜之得吉日乃使使者往辭即告之使者曰吾子有賜命某既申)
(受命矣惟是三族之不虞使某也請告日對曰某既前受命矣唯命是聽使者曰某命某聽命于吾子某壻父)
(名對曰某固唯命是聽使者曰某使某受命吾子不許某敢不告期曰某曰對曰某敢不敬湏也湏待也儀禮)
主人聽命(媒氏復致命曰某使某請吉日丨丨曰某固丨丨媒氏曰請以某甲子主人曰敢不承命)
(政和婚儀)
親迎
事類男先女(男親迎丨丨於丨剛柔之義也天先乎地君先乎臣其義一也執贄以相見敬章别)
(也男女有别然後父子親父子親然後義生義生然後禮作禮作然後萬物安壻親御授綏親之也親之也者)
(親之也婚義)父醮子(丨親丨丨而命之迎男先於女也子承命以迎主人筵几於廟而拜迎于門外)
(同上丨丨丨命之曰往迎爾相承我宗事勖勉以敬先妣之嗣君則有常子曰諾唯恐弗堪不敢忘命賓至擯)
(者請對曰吾子命某以兹初婚使某將請承命主人對曰某固敬具以湏儀禮)父送女(丨丨丨命之曰)
(戒之敬之夙夜毋違命母施衿結帨曰勉之敬之夙夜毋違宫事庶母及門内施鞶申之以父母之命命之曰)
(敬恭聽宗爾父母之言夙夜無愆視爾衿鞶承上文)壻揖婦(婦執鴈而入揖讓升堂再拜奠鴈婿出御)
(婦車而壻授綏御輪三周先俟于門外婦至丨丨丨以入共牢而食合卺而酳所以合體同尊卑以親之也昏)
(義)政和新儀(質明堂事者設禰位如初壻之父服其服北面拜祝曰某子某年若干禮宜有室聘)
(某氏某女以某日親迎敢告子將行父坐於廳南向子服其所服之服立於父位西少南東向贊者注酒于盞)
(授子子再拜跪受贊者又設饌於位前子舉酒興即座飲食訖降再拜進位於父位前父命之曰釐爾内治往)
(求爾匹子再拜曰敢不奉命又再拜降出初昏掌事者設酒饌於室中置二盞於盤壻服其服至女氏家贊者)
(引就吹掌事者設禰位主人受禮如請期儀女盛服立房中女父升階立房外之東西向贊者注酒于盞授女)
(女再拜受盞贊者又設饌於位前女即座飲食訖降再拜父降立東階下賓出次主人近於門揖賓入賓報揖)
(從入主人升東階賓升西階進當房前北面掌事者陳鴈於階賓曰某受父命以兹嘉禮躬聽成命主人曰某)
(固願從命賓再拜降出主人不降送初女出父戒曰往之汝家無忘肅恭母戒曰夙夜以思無有違命諸母申)
(之曰無違父母之訓女出壻先還俟于門外婦至贊者引就北位立壻南面揖以入至于室掌事者設對位於)
(室中婦壻皆即座贊者注酒于盞授壻及婦壻婦受盞飲訖乃設饌再飲三飲如上儀壻婦皆興再拜贊者徹)
(酒饌重修昏儀)文公家禮(前期一日女氏使人張陳其壻之室世俗謂之鋪房然帳幔帷幕應用之)
(物其衣服鏁之篋笥不必陳也厥明壻家設位于室設倚卓子兩位東西相向蔬果盤盞七箸如賓客之禮酒)
(壺在東位之後又以卓子置合卺一於其南又南北設二盥盆勺於室東隅又設酒壺盞注於室外或别室以)
(飲從女家設次于外卺音謹以小匏一判而兩之初婚壻盛服主人告于祠堂如納采儀祝版同前但云某之)
(子某若某親之子某將以今日親迎於某官某郡某氏不勝感愴謹以後同若宗子自婚則自告遂醮其子而)
(命之迎先以卓子設酒注盞盤于堂上主人盛服坐于堂之東序西向設壻席於其西北南向壻升自西階立)
(於席西南向贊者取盞斟酒執之詣壻席前壻再拜升席南向受盞跪祭酒興就席末跪啐酒興降西授贊者)
(盞又再拜進詣父坐前東向跪父命之云云辭與儀禮□壻曰諾俛俯興出非宗子之子則宗子告于祠堂而)
(其文醮於私室如儀但改宗事為家事若宗子已孤而自婚不用此禮壻出乘馬以二燭前導至女家下馬於)
(大門外入俟于次女家主人告于祠堂如納采儀祝版前同但云某之第幾女若某親某之第幾女將以今日)
(歸于某官某郡某人不勝感愴謹以後同遂醮其女而命之女盛飾姆相之立于室外南向父坐東序西向母)
(坐西序東向設女席於母之東北南向贊者醮以酒如壻禮姆導女出於母左父起命之曰敬之戒之夙夜無)
(違於舅姑之命母送至西階上為之整冠歛帔命之曰勉之敬之夙夜無違爾閨門之禮諸母姑嫂姊送至中)
(門之内為之整裙衫申以父母之命曰謹聽爾父母之言夙夜毋愆非宗子之女則宗子告于祠堂而其父醮)
(於私室如儀主人迎壻于門外揖遜以入壻入鴈以從至于廳事主人升自阼階立西向壻升自西階北向跪)
(置鴈於地主人侍者受之壻俛伏興再拜主人不荅拜若族人之女則其父從主人出迎立于其右尊少進畢)
(少退凡贊用生鴈左首以生色繒交絡之無則刻木為之取其順隂陽往來之義姆奉女出中門壻揖之降自)
(西階主人不降婿遂出女從之壻舉轎簾以俟姆辭曰未教不足與為禮也女乃登車壻乘馬先婦車亦以二)
(燭前導壻至家立于廳事俟婦下車揖之導以入婦從者布壻席於東方壻從者布婦席於西方壻盥於南婦)
(從者沃之進帨壻揖婦就席婦拜壻荅拜壻揖婦就坐壻東婦西從者斟酒設饌壻婦祭酒舉殽又斟酒壻揖)
(婦舉飲不祭無殽又取卺分置壻婦之前斟酒壻揖婦舉飲不祭無殽壻出就他室姆與婦留室中徹饌置室)
(外設席壻從者餕婦之餘婦從者餕壻之餘壻脱服婦從者受之婦脱服壻從者受之家禮)
納婦附借吉
事類見舅姑(夙興婦沐浴纚䈂宵衣以侯見質明贊見婦於舅姑婦執筓棗栗腶脩以見贊醴婦)
(婦祭脯醢祭醴成婦順也舅姑入室婦以特豚饋明婦順也厥明舅姑共饗婦以一獻之禮奠酬舅姑先降自)
(西階婦降自阼階以著代也儀禮)見禰廟(三月而廟見稱來婦也擇日而祭於禰成婦之義也儀禮)
乃奠菜(若舅姑既沒婦入三月丨丨丨以篚祭用槿祝曰某氏來婦敢奠菜于皇舅姑婦拜投地扱地猶男)
(子稽首也同上)不舉樂(嫁女之家三夜不息燭思相離也取婦之家三月丨丨丨思嗣親也又婚禮不)
(用樂幽隂之義也禮書)九子蒲(婚禮有丨丨丨朱葦雙石蒲葦取其心可屈伸雙義在兩固酉陽雜)
(爼)百子帳(唐人婚禮多用丨丨丨特貴其名與婚為宜而其制度則非有子孫衆多之義盖其制本)
(戎虜特穹廬佛廬之具禮之微者也捲柳為圈以相連鎻可張可闔為其圈之多也故以百子緫之亦非真有)
(百圈也朱語錄)用布幔(北方婚禮丨青丨丨為屋謂之青廬於此交拜行禮酉陽雜爼)坐馬鞍
(劉岳書儀婚禮有女丨壻之丨丨大為可笑今之士族當婚之夕以兩倚相背置一馬鞍反令壻坐其上飲以)
(三爵女家遣人三請而後下乃成婚禮謂之上高坐乖謬如此士大夫不知禮法而與閭閻鄙俚同其習見歸)
(田錄國初婚姻坐女於馬鞍之側此狄人尚乘鞍馬之義也蘇氏演義今娶婦家新人入門跨馬鞍此其始也)
(酉陽雜爼)會客遣嫁(宋璟作相王毛仲嫁女奏玄宗曰臣萬事已備但未得客上曰知汝所不能致)
(者宋璟也明日謂宰臣曰毛仲有婚事卿等宜悉詣第既而日中璟方至執酒謝恩飲不盡巵遽稱腹痛而歸)
約民破酒(韋宙為永州刺史初里民婚出財會賓客號破酒晝夜集多至數百人貧者猶十數力不)
(足則不迎至滛奔者宙條約使略如禮俗遂改孔帖)政和新儀(質明婦服其服以俟見掌事者設神)
(位如常儀贊者引主人位於東階下引主婦位於西階下諸親及壻婦各次序分立於後立定贊者引婦進詣)
(庭中北面再拜訖復位主人升階請神位前上香祭酒祝曰某氏來歸敢率以見祝訖降自西階復位主人以)
(下皆再拜訖退婦見舅姑贊者設舅姑位於堂上東西相向舅位東姑位西俟舅姑俱即座贊者引婦奉棗栗)
(立於庭再拜訖升階置於舅位前贊者受之婦降階又再拜次又奉腵脩婦從者奉於階下婦再拜訖升階置)
(於姑位前贊者受之婦降階又再拜醴婦如别儀贊禮者設醴婦位於姑位之北少西東向婦升階立於位西)
(贊者注酒于盞授婦婦再拜授盞訖贊者設饌於位前婦即座飲食訖降階再拜而退壻饗婦送者掌事者設)
(衆賓位賓至主人揖以入主人升東階賓升西階進詣兩楹間對拜暨送者俱即座具酒饌如常儀會訖賓主)
(興掌事者以幣授主人主人授賓賓降階從者受幣賓退主人送于門外重修昏儀)文公婚禮(婦夙)
(興盛服俟見舅姑坐于堂上東西相向各置卓子於前家人男女少於舅姑者立於兩序如冠禮之叙婦進立)
(於阼階下北面拜舅升奠贄幣于卓上舅撫之侍者以入婦降又拜畢詣西階下北面拜姑升奠贄幣姑舉以)
(授侍者婦降又拜若非宗子之子而與宗子同居則先行此禮於舅姑之私室與宗子不同居則如上儀舅姑)
(禮之如父母醮女之儀婦既受禮降自西階同居有尊於舅姑者則舅姑以婦見於其室如見舅姑之禮還拜)
(諸尊長于兩序如冠禮無贄小郎小姑皆相拜非宗子子而與宗子同居則既受禮詣其堂上拜之如舅姑禮)
(而還見於兩序其宗子及尊長不同居則廟見而後往若冡婦則饋于舅姑是日食時婦家具盛饌酒壺婦從)
(者設蔬果卓子于堂上舅姑之前設盥盆於阼階東南帨架在東舅姑就坐婦盥升自西階洗盞斟酒置舅卓)
(子上降俟舅飲畢又拜遂獻如進酒姑受飲畢婦降拜遂執饌升薦於舅姑之前侍立姑後以俟卒食徹飯侍)
(者徹餘饌分置别室婦就餕姑之餘從者餕舅之餘壻從者又餕婦之餘非宗子之子則於私室如儀舅姑饗)
(之如醴婦之儀禮畢舅姑降自西階婦降自阼階三日主人以婦見于祠堂古者三月而廟見今以其太遠改)
(用三日如子冠而見之儀但改告辭曰子某之婦某氏敢見餘並同前明日壻往見婦之父母婦父迎送揖讓)
(如客禮拜即跪而扶之入見婦母婦母闔門左扉立于門内壻拜于門外皆有幣婦父非宗子即先見宗子夫)
(婦不用幣如上儀然後見婦之父母次見婦黨諸親不用幣婦女相見如上儀婦家禮壻如常儀親迎之夕不)
(當見婦母及諸親及設酒饌以婦未見舅姑故也家禮)
借吉用吉不可(五代劉岳唐明宗時太常卿常見鄭餘慶所為書儀有起復冥婚之制歎曰儒)
(者所以隆孝悌而厚風俗且無金革之事起復可乎婚吉禮也用於死者可乎乃詔岳增損其書)冒凶
非便(張孝忠子茂宗尚義章公主母亡遺言丐成禮帝念孝忠功即日召為左衛將軍許主下降蔣乂上)
(䟽以為墨縗禮本緣金革未有奪喪尚主者禮違人情不可為法帝令中使者諭茂宗母之請乂意殊堅帝曰)
(卿所言古禮也今俗借吉而婚不為少對曰俚室窮人子旁無至親乃有借吉以嫁不聞男丨丨而娶公主春)
(秋少待年不為晚請茂宗如禮便帝三更思之會太常博士韋彤諫曰婚禮主人几筵聽命稱事立文謂之嘉)
(所以承宗廟繼後嗣也喪禮創巨者日久痛甚者愈遲二十五月而畢謂之凶所以送死報終示有節也故夫)
(義婦聽父慈子孝昔魯侯改服晉襄墨縗緣金革事則有權變安有釋縗服衣冕裳去堊室行親迎以凶續嘉)
(為朝廷爽法䟽入帝迕其言促行前詔然心嘉又有守孔帖)
詩集公主下嫁(唐雲安丨丨丨丨詔陸暢作催粧五言曰雲安公主貴出嫁五侯家天母親調)
(粉日兄憐賜花催鋪百子帳待障七香車借問粧成未東方欲曉霞内人以其吳音捷才以詩嘲之云十二層)
(樓倚翠空鳳鸞相對立梧桐雙成走報監門衛莫使吳歈入漢宮或曰宋若䔵姊妹作陸酬曰粉面仙郎選正)
(朝偶逢秦女學吹簫湏教翡翠聞王母不奈烏鳶噪鵲橋六宫大咍)兄弟同婚(棠棣開雙萼夭桃照)
(兩花分庭仝佩響隔扇偶粧華迎風俱似雪映綺共如霞今宵二神女併在一仙家鄭軌)
古今合璧事類備要前集卷六十一
