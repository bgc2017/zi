古今合璧事類備要後集卷二十六
宋謝維新撰
六部門
總尚書總侍郎總郎中總員外郎
歴代沿革(秦時少府遣吏四人在殿中主發書故謂之尚書通典漢初因之武昭以後其任稍)
(重六典成帝建始四年置尚書五人一人為僕射而四人分四曹掌圖書秘記章奏之事各有其任一曰)
(常侍曹主丞相御史公卿事二曰二千石曹主刺史郡國事三曰民曹主吏民士書事四曰主客曹主外)
(國夷狄事後又置三公曹主吏獄是為五曹晉百官表尚書舊不分曹至是始分曹通典注光武親攬吏)
(職天下事皆上尚書與人主參决乃下三府六典又改常侍曹為吏部曹主選舉齊祀事後漢書漢末改)
(吏部為選部六典靈帝以侍中梁鵠為選部尚書舊尚書雖有曹名不以為號至是始以曹名為號晉志)
(魏有五曹吏部左民客曹五兵度支晉置六曹吏部三公客曹駕部屯田度支而無五兵渡江有五尚書)
(吏部司部五兵左民度支宋齊梁各有六尚書味梁起部不常置興立宫廟權置事畢省陳置尚書五員)
(後周依周官置六卿隋改為六部尚書唐因隋制六典建官國朝國初太祖太宗監藩鎮之弊乃以尚書)
(郎曹卿寺官出領外寄三歲一易坐鎮外重分裂官之勢尚書侍郎郎中員外郎與九寺五監皆為空)
(特以寓禄秩序品位而已省臺寺監往往他官兼領故自真宗仁宗以來議者多以正名為請咸平中楊)
(億首言文昌會府有名無實宜復其舊既而言者相繼乞復二十四司之制至和中吳育亦言尚書省天)
(下之大有司而廢為閑所當漸復之然朝論異同未遑釐正神宗即位慨然欲更其制熙寧末始命館閣)
(校唐六典元豐三年以摹本賜羣臣乃置局中書命翰林學士張璪等詳定八月下詔肇新官制凡省臺)
(寺監領空名者一切罷去而易之以階五年詳定所上寄禄格而臺省寺監之官各還所職矣神宗嘗論)
(蘇綽建復官制上自朝廷下至州縣悉分為六曹體綂如一今先自京師候推行有序即監司州縣皆可)
(施行六曹尚書侍郎為長貳元祐初置權尚書俸賜依守侍郎班序在試尚書之下四朝志正三品崇寧)
(罷紹興入年復置權尚書十年詔食邑格内將權尚書在左右散騎常侍下中興會要)
事類訥言(帝曰龍朕聖臧說殄行震驚朕師命汝作丨丨夙夜出納朕命惟允尚書又漢明帝詔尚)
(書盖古之丨丨出納朕命機事不密則害成可不謹歟漢官儀)司會(丨丨主天下之大計二官之長若今)
(尚書周禮注)四曹(漢成帝初置尚書四人分為丨丨常侍曹尚書主公卿事二千石曹尚書主郡國二)
(千石事民曹尚書主凡吏上書事客曹尚書主外國夷狄事後漢官志)六曹(世祖承遵後分二千石曹)
(又分客曹為南主客曹北主客曹凡丨丨同上)八座(後漢有六曹尚書並令僕二人謂之丨丨尚書魏凡)
(五尚書二僕射並令為丨丨分紀)曳履(前鄭崇字子游為尚書僕射數諫諍上納用之每見丨革丨上)
(笑曰我識鄭尚書履聲本𫝊)賜劒(章帝丨尚書丨一手署姓名韓凌淵深有謀故得龍泉劍郅夀明逹)
(有文才故得文淵劍陳寵敦素有善於内不記見於外故得鍜成劒皆書名而表意東觀漢)委珠(交阯太守)
(張恢坐臧千金徵還伏法以資物簿入大司農詔班賜羣臣意得珠璣悉以委地而不拜賜帝怪而問其故對)
(曰此臧穢之寳誠不敢拜帝嗟嘆曰清乎尚書之言乃更以庫錢三十萬賜意轉為尚書楊意後本𫝊)正
直(朱穆為尚書讜言丨丨謝承後漢書)方毅(黃琬丨丨廉貞為尚書續漢書)蹇諤(朱朗字少英入)
(為尚書丨丨平省不屈豪右謝承後漢書)平正(荀緄字伯條拜尚書緄性明寬敏於衆職以風羣僚秉機)
(丨丨直道而行是時内外公卿大夫莫不敬憚同上)機衡(尚書職在丨丨宫禁嚴密後郎顗𫝊)樞要
(天下丨丨在於尚書韋彪𫝊)喉舌(李固䟽曰陛下有尚書猶天之北斗北斗為天丨丨尚書陛下之丨)
(丨李固𫝊又近譬丨丨遠譬樞斗隋江總譲尚書表又代宗大歷四年詔曰詩云仲山甫王之丨丨皆尚書之)
(位唐韋要)定舊制(伏湛拜尚書典丨丨袁崧漢書)閑舊典(李固薦楊淮丨練丨丨且有幹用宜)
(在機密特拜尚書益部耆舊𫝊)習舊事(王博拜尚書明敏丨漢家丨丨分紀)門故事(侯覇光武)
(時拜尚書時無典故事朝廷又少近臣覇丨習丨丨每春下寬大之書奉四時之令皆覇所建也本傳)總
機事(唐虞曰納言周曰内史機事所總號令攸發漢官觧話)典樞機(韋彪上疏曰欲急世所務)
(當先除其患源在尚書丨丨丨天下事一决之不可私也華嶠後漢書)典機密(尚書唐虞官也龍在)
(納言詩云仲山甫王之喉舌秦改穪尚書漢亦尊此官丨丨丨也漢官儀)試對拜(後漢翟酺時尚書有)
(闕詔將大夫以上丨丨政事第一天文道術以第一者補之由是酺對第一丨尚書焉本傳)䟽薦拜
(後左雄虞詡上丨丨之曰雄有王臣蹇蹇之節宜擢任喉舌之官必有弼正之孟由是丨尚書)叱𢃄劒
(後漢張陵為尚書省歲朝梁冀丨丨入省陵叱冀令出敕虎責奪其劒百僚肅然冀弟不疑曾舉陵孝廉謂曰)
(昔之舉君所以自罰也陵曰今申公憲以報私恩本傳)呵置弓(朱穆拜尚書正月百官朝賀畢虎賁)
(當陛下丨丨於地曰此天子弓誰敢于越穆乃呵之曰天子弓當載之盾首之上乃敢置地大不敬即收虎賁)
(付詔獄治罪莫不肅然張璠漢記)古六卿任(魏世事統臺閣重内輕外故八座尚書即丨丨丨之)
(丨也衛盧久居斯位不忝厥職魏志)制九品法(陳羣為尚書丨丨丨為官人之丨同上)萬事
之本(晉康帝詔曰尚書丨丨丨丨朕所責成也康帝起居注)八座之位(蔡謨上䟽曰八座之)
(任丨丨丨丨晉本𫝊)杜預武庫(丨丨為尚書損益萬機不可勝數朝野代焉號曰丨丨丨言其無所)
(不有王隱晉書)山公啓事(山濤為尚書令領吏部每一官缺輙啓擬數人甄拔人物各為題目時穪)
(丨丨丨丨晉本𫝊)銅印墨綬(尚書令秩千萬銅丨丨丨冠進賢兩梁冠晉百官志)佩刀簪
筆(尚書丨契丨囊執板加丨丨焉袁子正書又周捨問劉杳尚書官著紫荷相傳云挈囊竟何所出答云張)
(安世傳云囊簪筆事武帝數十年注云囊槖也近臣簪筆以待顧問南史)特令早拜(蔡景歴拜度支)
(尚書舊式拜官在日午後景歴拜日適逢駕幸玄武觀在位皆侍宴帝恐景歴不預丨丨丨丨其見重如此同)
(上)莫不仰羡(後魏肅宗舉觴為羣臣曰袁尚書朕之杜預故以杯属元凱侍坐者丨丨丨丨北史)
文昌政本(陳後上授江總尚書册文曰丨丨丨丨司會要經况其五曹斯納百揆南史)文昌
天府(尚書出納王命敷奏萬機盖政令之所由宣選舉之所由定罪賞之所由正斯乃丨丨丨丨隋百官)
(志)改太常伯(龍朔二年丨尚書為丨丨丨咸亨元年復舊唐百官志)曰文昌臺(光宅)
(元年改尚書省丨丨丨丨俄曰文昌都省同上)上建下制(尚書省令一人其属有六一曰吏部二曰)
(戸部三曰禮部四曰兵部五曰刑部六曰工部庶務皆會决焉凡丨之丨丨其丨有六下之逮上其制有六天)
(下大事不决者皆上尚書省同上)前中後行(開元令尚書六曹吏部兵部為丨行戸刑為丨行禮)
(工為丨丨通典)宜擇修㓗(高馮正觀初上五事曰如尚書八座之人所責成者也丨丨温厚丨丨者)
(任之本𫝊)妙選德望(唐元宗欲用牛仙客為尚書張九齡諫曰不可尚書古之納言有唐以來多用)
(舊相居之不然歴踐内外清貴之地丨丨有丨丨者克之仙客本河湟一使典耳拔升清流齒班常伯此官邪)
(也通鑑)文昌左轄(臣聞尚書百揆翊亮萬機故天上尊北斗中樞陛下有丨丨丨丨柳子厚為樊)
(左承孫官表)宗伯亞相(顔真卿為馮翊太守對上表云丨丨丨丨顔真卿文集)寄禄官
凖(國初用除尚書侍郎郎官以丨丨丨之高下為丨一品以上為行二品為二品為誠守三品為權職略)
依學士例(元豐五年四月詔六曹尚書丨翰林丨丨六曹侍郎給事中依直學士例朝謝日不以行)
(守試並賜服佩魚罷職除他官日不帶行會要)上孟簡書(愈白蒙惠書云有人傳愈近少奉釋氏者)
(妄也潮州時有一老僧號大顛頗聰明識道理遠地無所可語者故自山召至州郭留十數日實能外形骸以)
(理自勝不為事物侵亂與之語雖不盡觧要且胷中無滯礙自以為難得因與往來及祭神至海上遂造其廬)
(及來袁州留衣服為别乃人之情非崇信其法求福田利益也孔子云丘之禱久矣凡君子行已立身自法度)
(聖賢事業具在方冊可效可師仰不愧天俯不怍人内不愧心積善積惡殃慶自各以其類至何有去聖人之)
(道捨先王之法而從夷狄之教以求福利也詩不云乎愷悌君子求福不回𫝊又曰不為威惕不為利疚假如)
(釋氏能與人為禍&KR1090;非守道君子之所懼也况萬萬無此理且彼佛者果何人哉其行事類君子邪小人邪若)
(君子也必不妄加禍於守道之人如小人也其身已死其鬼不靈天地神秪昭布森列非可誣也又肯令其鬼)
(行胷臆作威福於其間哉進退無所據而進奉之亦且惑矣且愈不助釋氏而排之者其亦有說孟子云今天)
(下不之楊則之墨楊墨交亂而聖賢之道不明則三綱淪而九法斁禮樂崩而夷狄横幾何其不為禽獸也故)
(曰能言拒揚墨者皆聖人之徒也楊子雲云古者楊墨塞路孟子辭而闢之廓如也夫楊墨行正道廢且將數)
(百年以至於秦卒滅先王之法燒除其經坑殺學士天下遂大亂及秦滅漢興且百年尚未知脩明先王之道)
(其後始除挟書之律稍求亡書招學士經雖少得尚皆殘缺十亡二三故學士多老死新者不見全經不能盡)
(知先王之事各以所見為守分離乘隔不合不公二帝三王羣聖人之道於是大壊後之學者無所尋逐以至)
(於今冺冺也其禍出於楊墨肆行而莫之禁故也孟子雖賢聖不得位空言無施雖切何補然猶頼其言而今)
(學者尚知宗孔氏崇仁義貴王賤覇而已其大經大法皆亡滅而不救壊爛而不收所謂存十一於千百安在)
(其能廓如也然向無孟氏則皆服左袵而言侏離矣故愈嘗推尊孟氏以為功不在禹下者為此也漢氏以來)
(羣儒區區修補百孔千瘡隨亂隨失其危如一髮引千鈞緜緜延延寖以微滅於是時也而唱釋老於其間鼓)
(天下之衆而從之嗚呼其亦不仁甚矣釋老之害過楊墨而於韓愈之賢不及孟子孟子不能救於未亡之前)
(而韓愈乃欲全之於已壊之後嗚呼其亦不量其力且見其身之危莫之救以死也雖然使其道由愈而粗傳)
(雖滅死萬萬無恨天地鬼神臨之在上質之在傍又安得因一摧折自毁其道以從於邪也韓愈上孟簡尚書)
上李實書(愈来京師於今十五年所見公卿大臣不可勝數皆能守害奉職無過失而已未見有赤)
(心事上憂國如家如閣下者今年已來不雨者百有餘日種不入土野無青草而盗賊不敢起糓價不敢貴百)
(坊百二十司六軍二十四縣之人皆若閣下親臨其家老姦宿贓銷縮摧沮䰟亡魄喪影滅迹絶非閣下條理)
(鎮服布宣天子威德其何能及此韓愈上李實尚書書)
詩集藻鑑(持衡留丨丨聽履上星辰杜甫)銓衡(符彩照千里丨丨總九流劉斌和許給事傷牛)
(尚書)北斗尊(尚書丨丨丨月夜顔真卿集啜茶聯句)北斗司(丨丨丨喉舌東方領縉紳杜甫)
綂庶事(尚書丨丨丨官人承法憲應&KR2011;雜詩)本百官(聽履星辰北斗寒三能只隔寸雲間周家)
(冡宰均四海漢制尚書丨丨丨楊誠齋送顔尚書)
總侍郎
歴代沿革(隋煬帝二年尚書六曹吏部禮部兵部刑部戸部工部各置侍郎一人以貳尚書之)
(職並正第四品六典注今之侍郎其置自此始也夫侍郎之名舊矣漢凡諸郎掌更直執戟宿衛諸殿門)
(以侍衛之故通謂之侍郎故武帝時東方朔為郎當時謂之官不過侍郎位不過執戟是也尚書亦有侍)
(郎通典注尚書郎初入臺穪郎中滿歲穪侍郎漢官儀梁尚書郎初入臺穪郎中功高者轉為侍郎是也)
(五代史忠案前代郎中侍郎兩署侍郎即今郎中之任郎中即今員外郎之任徐堅初學記隋帝諱忠不)
(置郎中同上尚書二十四司諸郎皆謂之侍郎通若今之郎官非六部侍郎之任也通典注自煬帝署六)
(曹侍郎於是改諸司侍郎但曰郎又改吏部為選部郎禮部為儀曹郎兵部為兵曹郎刑部為憲曹郎工)
(部為起曹郎以異六侍郎之名通典唐武德六年廢六司侍郎貞觀二年復同上降為正四品下惟吏部)
(侍郎為正四品上龍朔一年改為少常伯咸亨元年復為侍郎總章元年吏部兵部各增侍郎一員六典)
(注國朝以為階官至元豐官制行始有職掌元祐二年時初置權侍郎從四品如未歴給事中中書舍人)
(及待制以上者並帶權字祿賜比諫議大夫四朝志崇寧改元遵元豐舊罷權侍郎建炎四年復置見中)
(興會要)
事類文書(侍郎三十六人四百石一曹有六人主作丨丨起草後百官志)章奏(後陽球字方正)
(為尚書侍郎丨丨處議為臺閣所崇信本𫝊)逹故事(陽球閑丨丨丨同上)彌舊章(謝承父嬰)
(為尚書侍郎伏事丹墀丨綸丨丨謝承後漢書)三年稱(尚書郎初從三署詣臺試初上臺稱守尚書郎)
(中歲滿稱尚書郎丨丨丨侍郎蔡質漢儀見後百官志注)四百石(見前主文書注)宗常伯(唐龍)
(朔二年改侍郎丨丨丨咸亨中復舊唐百官志注)六卿副(丨丨之丨百工牧唐制)尚德之
舉(侍郎官重丨丨丨丨顗宜當之韓愈舉韋顗自代状)衣冠華選(侍郎自皇朝以來為丨丨之丨)
(丨自非履歴清望實具美者無以居之類要)文昌貳卿(丨丨丨丨位次八座東坡文除陸佃制)
詩集中臺(微入丨丨作侍郎韓愈贈馬侍郎)
總郎中
歴代沿革(西漢置尚書郎四人分掌尚書事通典光武分尚書為六曹每一人尚書則領六郎)
(凡三十六郎焉初學記初秦置郎中今其屬官有三署五官中郎將左中郎右中郎將凡三署署中有郎)
(中侍郎無員多至千人分隸三署主執戟侍官殿出則充車騎漢因之漢官云尚書郎初從三署郎選詣)
(尚書臺試每一郎缺則試五人先試牋奏初入臺稱尚書郎中滿歲稱尚書郎三歲稱侍郎故郎中侍郎)
(之名猶因三署本號也初學記西漢言郎者多非尚書郎唯田蚡少為諸曹郎也馮唐為郎中署長直不)
(疑盗同舍郎金郎顔駟為郎三世不遇楊䧺為侍郎及諸言以貲為父任為郎皆三署郎至東漢猶難)
(分有尚書及曹名冠首者即尚書直言為郎者亦三署魏二晉以後無三署郎主作文書草通典魏自黃)
(初改秘書為中書置通事郎掌詔草而尚書郎有二十三人非復漢時職任通典自漢以來尚書諸曹郎)
(中侍郎或不兩置漢代兩置其職則同魏晉宋齊唯置郎中梁陳兩置後漢北齊唯置郎中隋開皇中置)
(侍郎隋諱忠不置郎中煬帝改曰郎唐改為郎中六典注龍朔二年改為大夫咸亨光宅神龍並隨曹改)
(復六典本朝元豐官制行郎官理郡守以上資任者為郎中四朝志乾道二年詔今後非曾任守臣不得)
(除郎官著入條令孝宋會要郎中員外郎亦自為兩等頗自履歴而授之後来相承必欲以關升知州資)
(序為郎中於是拜員外者具改官實歴歲月申吏部不以若干任但通理細滿八考則陞知州乃作正郎)
(别命給告頃常有旨初除郎官雖資歴已高且為員外郎侯吏部再申然後陞作郎中)
事類握蘭(尚書郎伏奏事黃門郎對揖跪受故稱尚書即懷香丨丨趨走丹墀應邵漢官儀又漢尚)
(書郎口含鷄舌香以其奏事答對欲使氣息芬芳也宋百官志)起草(尚書郎主作文書丨丨更直於建禮)
(門内同上)青𤨏(黃門郎日夕入對丨丨門拜漢官儀)丹墀(見上握蘭注又省中皆以胡粉塗壁畫古)
(賢烈士以丹朱漆地故謂之丨丨通典)賜筆(漢尚書郎月丨赤管大丨一䨇隃糜墨一丸同上)給
被(尚書郎入直官丨青縑白綾丨或以錦被給帷帳茵褥通中枕太官供食物湯官供餅餌及五熟果實之)
(属五日一美食下天子一等漢官儀又徐堅初學記)題柱(田鳳字季宗為尚書郎容儀端正入秦事靈帝)
(目送之因丨丨曰堂堂錄乎張京兆田郎三輔决)宿臺(黃香為尚書郎常獨丄丨丨上晝夜不離省闥帝聞)
(而善之類要)伏省(馮豹為尚書郎每奏事未報常丨丨下或自昏至明天子默使人持被覆之摯虞三)
(輔史錄)列宿(後漢舘陶公主為子求郎不許明帝謂羣臣曰郎官上應丨丨出宰百里本紀)積星
(後楊秉上䟽太微丨丨名為郎位入奉宿衛出宰百里楊秉傳又太微宫後十五里蔚然曰郎位史記)無
員(五官中郎將一人主五官郎五官郎中丨丨凡郎官皆更主直執戟衛侯殿門百官志)顯職(虞詡)
(曰臺郎丨丨乃類筮仕之通階職)恪勤(胡廣舉孝廉為天下第一旬月拜尚書郎丨丨職事所掌兼治兩曹)
(續漢書)畏謹(徐防補尚書郎職典樞機周密丨丨奏事三世未嘗有過云類要)白首(馮唐丨丨)
(屈於郎荀悅漢紀)清行(安帝元初六年詔中郎將選孝廉郎寬博有謀丨白丨高者出補令承尉後安)
(帝紀)孝廉(國家舊法選尚書郎以丨丨取也魏武集選舉令)威容(杜軫為尚書郎丨丨可視華陽)
(國志)高選(華譚曰吳時餘曹通為丨丨而吏部時一時之俊通典)清望(舊選尚書郎極丨丨也山)
(濤啓事)水鑑(樂廣為尚書郎與何晏鄧颺等談講衛瓘見而竒之曰常恐微言將絶今復聞之命諸子)
(造焉謂曰人之丨丨也每見此人瑩然如披雲霧而覩青天也王隠晉書)郎府(郎位十五星在帝位東北)
(一曰依烏丨丨也三省郎中是其職也晉天文志)廊廟才(索靖子綝字巨秀少有逸羣之量靖每曰)
(丨丨之丨非簡札之用州郡吏不足汙吾兒也舉秀才除郎中晉書)宰士俊(鄧遐有才義論者以為丨)
(丨之丨宜用為郎)朝之選(臺郎皆丨丨俊丨當足處事宜辨正凝滯也晉裴秀奏事)邦之俊
(臺郎御史丨丨丨茂若出宰牧守頌聲興矣晉起居注)清美選(晉尚書郎選極丨丨號為大臣之副)
(通典)繁劇任(郭璞除尚書郎表辭曰今以劣弱之質任督責之官以無用之才管丨丨之丨且臺郎清)
(顯論望宜允者郭璞𫝊)襆被逕出(魏舒為尚書郎時郎選或有非其人者論者欲沙汰之舒曰吾)
(即其人也丨丨丨丨同僚素無清論者咸有愧色談者莫不詠其高晉本𫝊)給帳入直(尚書郎入)
(直官供青縑白綾後或以錦繅為之給帳帳氈褥如侍使二人選端正妖麗執香爐護衣服奏事明光殿宋百)
(官志)皆須稱職(永昌五年敕六官分事四方取則尚書郎丨是妙選丨丨丨司馬焉唐會要)不
以賞能(開成四年塩鐵推官姚勖鞠問河隂黠吏得實除職方員外郎右丞韋温土䟽以郎官朝廷之)
(清選丨可丨丨丨吏續通典)豈才郎邪(李林甫源乾曜執政乾曜子㓗為林甫求司門郎中乾曜)
(素薄之曰郎官應得才望哥奴丨丨中丨丨哥奴林甫小字也通典)至郎足矣(孔若思勵學擢明經)
(歴庫部郎中嘗曰仕宦丨丨中丨丨座右置水一石明自足意同上)往自星郎(丨丨丨丨爰東天憲)
(唐大詔令楊國忠制)為吾望郎(嘉乃令子丨丨丨丨元微之行韋審規父漸制)古之元士
(郎官丨丨丨丨天下之務多所關决其於損益大矣常衮制)
詩集清要(郎官丨丨為世稱韓愈永貞行)清覽(振鷺齊飛日遷鶯遠聽聞明光共待漏丨丨各)
(披雲蘇味道間崔馬並拜臺郎)廊廟舉(喜得丨丨丨嗟為臺閣分遠從南斗外遥仰列星文同上)錦
帳座(叨陪丨丨丨注漢百官志郎官有丨丨杜呈送湖南親交)
總員外郎
歴代沿革(隋開皇三年尚書二十四司各置員外郎一人通典謂本員之外復置郎也六典掌)
(其曹之版籍侍郎闕則釐其曹事此今員外郎所由始也通典又注曰歴代尚書郎各以曹名為稱首或)
(謂之侍郎皆無員外之號前代史傳及職官要錄或有言員外郎者盖謂員外郎散騎侍郎耳非尚書之)
(職也煬帝三年每司减一郎置承務郎一人同開皇員外之職唐尚書諸曹各置員外吏部置二人龍朔)
(咸享光宅並隨曹改復六典注本朝元豐官制六曹郎官理郡守以上資任者郎中通判以下資序者為)
(員外郎雖理知州資序未曾實歴知州及志監司開封府推判官者止除員外郎四朝)
事類散郎(外郎丨丨也漢惠帝紀注)副郎(韋侯以考功丨丨守盛山韓文盛山十二詩集)彌
重其選(晉宋以還尚書者置員外分判曹局唐朝丨丨丨丨通典)尤用其良(昔陶弘景代之)
(高人始願四十為尚書郎而猶不遂國朝選著丨丨丨丨元稹授羅讓員外制)
古今合璧事類備要後集卷二十六
