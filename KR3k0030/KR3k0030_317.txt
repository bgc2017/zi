古今合璧事類備要外集卷十七
宋謝維新撰
刑法門
法律(附律式)(令科)(格比)
刑法總論(法者百王不易之令典也古今天下事事皆有法况刑辟獨無可法乎夫以前人創)
(之後人守之可者因之否者革之無非求所以便天下後世者也然世變日下人情日薄而國家之法亦)
(日以密爰自唐虞而降其始也作五刑其後也作九刑蓋至於周律屬三千無非由略而之詳其條目可)
(謂至纖且悉矣秦漢後雖約為五百似已厭其煩矣漢初約為三章未幾而九章作焉延及蕭梁凡一千)
(五百三十條至後周凡定法一千五百三十七條大略滋章條流苛密不勝其繁矣隋唐因之其間屢有)
(沿革所謂律令格式者未易枚舉而縷數也五代時周世宗又集為刑統一書考其條目靡不畢備至我)
(朝相襲增損有可覆者然而古者法疎而犯法者寡後世法密而犯法者衆此其故何哉蓋古者學校之)
(設教化之行人知廉遜恥於為非井地之均衣食之足人知生之可樂死之可惡也後世則不然井地破)
(而榖禄不平學校廢而習俗不美法立而奸生令下而詐起雖刑辟日報而不為沮止此其所以不古若)
(也然則如之何則可井田吾不得而見之矣母亦教化其救世之大務歟謹母曰但求詳於法而已矣)
事類國章(丨丨斯抵人命所懸)國紀(干丨之丨左)國禁(入丨問丨記)勑法(君子)
(以明罰丨丨易)作法(丨丨於凉其弊猶貪丨丨於貪弊將若之何左)倚法(無丨丨以削書)觸法
(丨丨抵禁白帖)法行(徒丨不能以自丨孟離婁)法守(下無丨丨也同上)制用(丨而丨之謂之)
(法易)通變(丨丨天下無弊法文中子)惟察(丨丨帷法書)乃垂(正月之吉始和丨丨治教禮政)
(刑象之法于象魏使萬民觀象挾日而歛之禮)始成(太上無法而治法非所以為治也曰洪荒之世聖人)
(惡之是以法始乎伏羲而成乎堯楊子)淫為(苖民弗用靈惟作五虐之刑曰法殺戮無事爰始丨丨劓)
(刵琢黥書)法經(魏文侯師李悝悝撰次諸國法著丨丨以為王者之政莫急於盗賊故其始於盗賊云云)
(商君受之以相秦晉志)連坐(秦用相丨丨之法造參夷之誅)相坐(文帝寬惠柔克遭世康平惟省)
(肉刑除丨丨之法後梁統傳)約三(漢高帝入關丨法丨章殺人者死傷人及盗抵罪蠲削秦法)畫
一(漢氏作丨丨之歌漢)布而觀(地官小宰正歲丨法官之屬丨丨治象之法徇以木鐸曰不用法者)
(國有常刑禮)屬而讀(春官州長正月之吉各丨其州長丨丨法同上)法如是(文帝上行出中)
(渭橋有一人從橋下走乘輿馬驚於是使騎捕之屬廷尉釋之治問奏當罰金上怒曰此人親驚吾馬馬賴和)
(柔令他馬固不敢傷我乎而廷尉乃當之罰金釋之曰法者天子所與天下公共今丨丨丨更重之是法不信)
(於民也且方其時上誅之則已今已下廷尉廷尉天下之平也一傾天下用法皆為之輕重上曰廷尉當是也)
法足矣(其後有盗高廟玉環得下廷尉奏當棄市上怒曰民盗先帝器吾欲致之族而君以法奏之非)
(吾所以承宗廟意也釋之免冠頓首謝曰丨如是丨丨令盗廟器而族之假令愚民取長陵一坏土陛下何以)
(加其法乎帝乃許並張釋之傳)參夷連坐(漢承秦制蕭何定律除丨丨丨丨之罪增部主見知之條)
見知故縱(孝武徵發煩數人窮犯法遂令張湯趙禹條定法令作丨丨丨丨監臨部主之法緩深故)
(之罪急縱出之誅前志)作沈命法(武帝丨丨丨丨羣盗起不發覺發覺而捕不滿品者二千石以)
(下至小吏主者皆死本紀)為三互法(靈帝以州郡相黨丨丨丨丨本紀)昭平殺人(漢成)
(帝甥丨丨君丨丨以公主子廷尉上請帝垂泣曰法令者先帝之所造也用親故誣先帝法吾何面目入高廟)
(乎卒下其奏)法為隄防(王志愔為大理正嘗奏言丨令者人之丨丨不立則無所制今大理多不)
(奉法以縱罪為仁持文為苛臣執典恐且得謗遂上所著應正論以見志又言刑賞二柄惟人主操之故曰以)
(力役法者百姓也以死守法者有司也以道變法者君上也)法為權衡(劉藏器高宗時為御史衛)
(尉卿尉遲寶琳脅人為妾藏器劾還之寶琳私請帝止其還凡再劾再止藏器曰丨丨天下丨丨萬民所共陛)
(下用捨繇情法何所施今寶琳私請陛下從之臣公劾陛下亦從之今日從明日改下何所遵彼匹夫匹婦猶)
(憚失信况天子乎帝詔可)使天下信(孫伏伽東都平欲責賊支黨悉流徙惡地伏伽諫曰今四方已)
(定設法須與人共之法者陛下自作須自守之丨丨丨百姓丨而畏之自為無信欲人之信豈可得哉)為
天下公(戴胄清直即命為大理少卿長孫無忌被召不解佩刀入東上閣封德彛論監門校尉不覺罪)
(死當無忌贖胄曰校尉與無忌罪均若罰無忌殺校尉不可謂刑帝曰法丨丨丨丨朕安得阿親戚詔復議封)
(德彛固執帝將可胄曰校尉緣無忌致罪法當輕若皆誤不得獨死由是與校尉皆免)與天下共
(李乾祐貞觀中為殿中御史鄃今裴仁軌私役門卒太宗欲斬之乾祐曰法令丨丨丨丨之非陛下獨有之仁)
(軌以輕罪致極刑非畫一之制刑罰不中則民無所措手足帝意解由是免死)重貨輕法(蕭鈞左武)
(侯屬盧文操蹂蹀盗庫財高宗以其職主幹當自盗罪死鈞曰囚罪誠死然恐天下間謂陛下丨丨丨丨任喜)
(怒殺人帝曰真諫議也詔原死)惜罪虧法(狄仁傑遷大理丞左司郎中王本立怙寵自肆仁傑劾奏)
(其惡有詔原之仁傑曰朝廷惜之贒如本立者不少陛下丨有丨丨成丨奈何臣願先斥為羣臣戒本立抵死)
(朝廷肅然)問法如何(張嘉貞祕書監姜皎得罪嘉貞希權幸意請加詔杖已而皎死會廣州都督裴)
(伸先抵罪帝丨丨丨丨嘉貞復援皎比張說曰不然刑不上大夫以近君乎士可殺不可辱向皎得罪官三品)
(且有功若罪宜死即殺獨不宜廷辱以卒伍待也况勲貴在八議乎事往不可咎伸先豈容復濫哉帝然之又)
(韓洪為人莊重寡言罪殺人丨丨丨丨不自為輕重)據法爭論(王彥威與平民上官興殺人亡命吏)
(囚其父興聞自首請罪京兆尹杜悰御史中丞宇文鼎以自臨死免父之囚可勸風俗議减彦威上言殺人者)
(死百王共守原而不殺是教殺人者有詔貸死彥威詣宰相丨丨丨丨下遷河南少尹唐本傳)以法當
流(時有詭資蔭冒牒取調者詔許自首不首罪當死俄有詐得者獄具胄丨丨丨丨帝曰朕詔不首者死而)
(今當流是示天下不以信况賣獄耶卿自守法而使我失信奈何胄曰法者布大信於人言乃一時喜怒所發)
(陛下以一朝忿將殺之既知不可而寘於法此忍小忿存大信也若阿忿違信臣為陛下惜之帝感悟)於
法當死(牛僧孺為御史中丞宿州刺史李直臣坐贓當死直臣賂中貴人為之申理僧孺堅執不回穆)
(宗面諭之曰直臣事雖愆失然此人有經度才可委之邊任朕欲貸其法僧孺曰凡人不才止持禄取容爾云)
(云祿山朱泚以才過人濁亂天下况直臣小才又何屈法哉上嘉其守法)必寘以法(韋澳字子斐改)
(京兆尹帝舅鄭光主墅吏豪肆積年不輸官賦澳械繫之他日延英帝問其故澳具道姦狀且言丨丨丨丨帝)
(曰可貸否荅曰陛下自内署擢臣尹京兆安可使畫一法獨行於臣下乎帝入白太后曰是不可犯后為輸稅)
(乃免)所守者法(徐有功與皇甫文備同按獄誣有功縱逆黨久之文備坐事下獄有功出之或曰彼)
(嘗陷君於死今生之何也對曰爾所言者私忿我丨丨丨公丨不可以私害公)以絹定罪(乾道間刑)
(部狀建康府狀據建康府司法參軍趙善寅申準三月二十三日敕節文今後權將敕律内應丨丨丨丨之法)
(更遞增一貫通四貫足斷罪今來除已將律内丨丨丨丨之法遞增一貫作通四貫足斷罪外有勑内以錢數)
(定罪擬欲一例遞增一貫竊慮奉行牴牾乞備申朝廷)以錢定罪(又刑部狀據太平州申亦為上)
(件事並送部看詳本部乞將細絹定罪更增一貫通作四貫其丨丨丨丨者未曾申明亦合一體更為遞增一)
(貫詔從之並聖政)為政之道(任中正代張公治蜀咨以丨丨丨丨公曰如己見解高於法則捨法)
(而用己如己見解不高於法則當守法勿徇己見)李清臣法原(法者何也聖人所以齊天下之)
(動至公大定之制也其原出於道德禮義而其用散於號令賞罰凡有天下之君未嘗有無法而久者也昏世)
(嘗有無法之君矣奈何乎人之多欲而趨亂也如歸市人之多欲而無法以齊之故有臂者攘有足者馳勇者)
(苦怯者而奪其資智者給愚者而兼其聲色耳目之奉紛紛籍籍其去禽獸者間不容一毫故聖人為之法使)
(天下貴賤遠近莫敢不一於法焉由法者安不由法者危由法者得其所欲而生不由法者失其所欲而死如)
(是故法立法立而天下之心定而治道畢矣法為貴君位次之法壞則民亡民亡則君如之何其尊且安也故)
(人主尊法懼法之不立也故以身先之懼天下之慢法而法壞也故舉事而不敢忘法賞罰以法號令以法取)
(予以法廢置以法殺生以法動静以法視法如神物而不敢侮如天墜地設不敢輒破壊改易也不以一事小)
(害而損法不以一時苟利而增法使天下無有不由法而自為者故智者不得越法而謀辯者不得越法而議)
(士不得背法而有名臣不得背法而有功我喜可抑我忿可窒而法不可離骨肉可刑親愛可滅而法不可屈)
(也故雖成王之叔不得流言而亂政高祖之父不得屈君臣之義文帝元帝之子不得越王門絶馳道光武之)
(姊不得保臧獲姦使吏民愛若孝王嬖若韓鄧功若陳湯馮奉世義若郭解不免於有司之議而天下不敢私)
(恐其開亂法之原而後争以為比也故明王之法左者不為右右者不為左上不奪下職下不侵上事為廷尉)
(者不以才有餘而道禮樂為太常者不以官優寡事而言刑法士者不為工商賈人不為士也今夫大匠之起)
(巨室彈畫一定木之曲直大小長短必皆就吾繩墨規矩焉其參差不齊齟齬不合則斤削燎栝而已矣若毁)
(吾彈畫而從木之情則功勞而事拙紛擾而不可理矣故聖人主立法賢王守法立法者使法必出於道德禮)
(義而後布之天下以為法守法者使賞罰號令必出於法而後以為賞罰號令法不出於道德禮義者弊法也)
(弊法者非法非法者未久而壞賞罰號令不出於法者弊政也弊政者非政非政者法壞而天下不從故法一)
(則威法二則疑法固則君尊法搖則君削法行則要而治多法不行則煩漫而無功今夫一人之寡居深戶之)
(中傳盈尺之紙而風驅霆行殺生廢置人於千里之外提癯夫羸老僅勝衣冠之人付之寸印而坐諸帷幄進)
(退萬夫若羊彘然童子據奥室羣湖海之珍怪處女嬰珠玉而立乎衢塗烏獲戾目而不敢動以法在也故天)
(下視法如藩籬守法如疆界強者以攣縮弱者以安全至哉法乎人君之衛天下所恃而生也闇王則不然不)
(能以法制勝私欲不知己亦恃法而後安故從欲而慢法其意若曰法者我之可自出也何有於法哉暱乎所)
(愛而無勞而封爵有罪而不誅或利害僅如毛芥而輒變大法名分不立百職相侵日革月易不知所循下皆)
(知法之易撓而可踰也則險庸詭譎者舞其私意以動法倖䛕便僻者倚上之恩以貨法悍暴傑健者奮其亂)
(力以干法如是故法亡法亡而民亡民亡而國亡矣如藩籬然藏獲超履穿穴而主人弗禁安能使盗之不窺)
(而保其室中之所有也如封界障隧然其羊童牛牧已嘗有蹊之徑之之跡矣安能制衆人之不來而全其果)
(蔬稼穡也或曰法之說無乃膠固事而失於圓通徇物之道歟曰不然法者天下之公也千世之守也大道也)
(通者人臣之私也一時之偷便也短術也法同而治異者吏不能舉法也吏之罪也法不可輕立亦不可屢變)
(也立法之主必若禹湯文武漢祖唐宗者也議法之臣必若臯陶伊尹周召蕭張房杜者也晁厝且尚弗克况)
(庸人乎切觀今之世朝廷或弛祖宗之法羣下或慢朝廷之法大臣或率胷臆而輕法庸士或作衆辯而侮法)
(為牧伯者或擊斷於法外以為能臣恐紀綱制度緣是亂法緣是而亡故作法原)
律造律(臯陶謨虞始丨丨蕭何成九章此關諸百工不易之道風俗通)制律(趙宣子為國政)
(丨事典為之丨度左)著律(魏文侯師李悝丨丨書六篇說苑)作律(蕭何攟摭秦法取其宜於時者)
(丨丨九章)益律(蕭何丨事丨與廐戶三篇叔孫通丨丨所不及傍章十八篇晉志)定律(文帝感齊)
(女緹縈之言除肉刑丨丨曰諸當髠者完為城旦舂當劓者笞三百當斬左趾者笞五百當斬右趾者棄市其)
(後笞者卒多死外有輕刑之名内實殺人景帝詔曰加笞與重罪無異幸而不死不可為人其丨丨笞五百者)
(三百笞三百者曰二百猶尚不全至中六年詔减笞法丨箠令自是得全)宫律(張湯越丨丨二十七篇)
朝律(趙禹丨丨六篇合六十篇並同上)張湯定(丨丨與趙禹共丨律令凡三百五十九章大辟)
(四百九條千八百八十二事死罪决亊比萬三千四百七十二事務深文拘定職之吏)劉邵定(丨丨)
(丨科律作新令十八篇)不循三尺(客謂杜周曰君為天下决平丨丨丨丨法專以人主意指為獄)
(獄固如是乎周曰三尺安出哉前王所定著為律後王所定疏為令注三尺以竹簡寫法律)不宜兩
端(古今科律法宜一正丨丨丨丨使姦吏得容情魏盧毓論)拘校律令(陳寵丨丨丨丨條法溢於)
(甫刑者奏除之未及施行也)明習律令(陳寵父咸成哀間丨丨丨丨常戒敕其子孫為人議法當)
(依輕雖有百金之利無與人重比後世謂陳氏持法寬)民不及死(李素立擢監察御史丨犯法丨)
(丨丨高祖欲殺之素立諫曰三尺律天下所共一動搖則民無所措手足大業經始奈何輦轂下先棄刑書乎)
(帝嘉納)工不應死(太常工為宫人通訊遺詔殺之且附律蕭鈞言禁當有漸雖附律丨丨丨丨帝)
(曰如姬竊符朕以為戒今不濫工死然喜得忠言即宥工徙遠裔)魏制新律(丨明帝丨丨丨十八)
(篇州郡令四十五篇尚書官令軍中令合百八十篇)晉頒新律(丨武帝詔律令既就丨之天下將以)
(簡法務本惠育海内本紀又律令成杜預為之注詔班于天下晉本傳)賈充共定(荀勉與丨丨丨)
(丨律令如四時之不二星辰之不變如宵如晝如隂如陽如日月之迭明王𨼆晉書)王植集注(梁武)
(帝欲議定律令得齊時舊郎蔡法度家傳律學云齊武時刪定郎丨丨之丨丨舊律合為一書凡一千五百三)
(十條亊未施行其文殆滅法度能言之於是以為兼尚書刪定郎使損益植之舊本以為梁律天監二年四月)
(表上新律又上令三十卷科三十卷帝乃以法度守廷尉卿詔班新律於天下隋志)一用梁法(陳氏)
(承梁季喪亂刑典疎闊及武帝即位至革其弊求得梁氏明法吏令與刪定郎范泉參定律令又勑尚書僕射)
(沈欽吏部尚書徐陵參知其事制律三十卷令科四十卷採酌前代條流冗雜綱目雖多博而非要其制惟重)
(清議禁錮之科自餘篇目條綱輕重簡繁丨丨丨丨)猶依魏舊(齊神武文宣並由魏相尚用舊法及)
(文宣天保元年軍國多事政刑不一决獄定罪罕依律文相承謂之變法於是始命羣官議定齊律積年不成)
(其决獄丨丨丨丨)一十二篇(武成即位河清三年尚書令趙郡王叡等奏上齊律丨丨丨丨大抵)
(採魏晉故事是後法令明審科條簡要又勑仕門子弟常時習之齊人多曉法律由此其不可為定法者别制)
(權令二卷與之並行)二十五篇(北魏帝命尚書蘇綽總三十六條更損益為五卷頒於天下其後以)
(河南趙肅為廷尉卿撰定法律肅積至累年遂感心疾而死乃命司憲大夫托跋迪掌之至保定三年三月庚)
(子乃就謂之大律凡丨丨丨丨大凡定法一千五百三十七條班之天下其大略滋章條流苛密比於齊法煩)
(而不要)開皇新律(隋高祖既受周禪開皇元年乃詔高熲鄭譯楊素等更定新律奏上之三年因)
(覽刑部奏斷獄數以為律尚嚴密又勑蘇威牛弘等更定新律除死罪八十一條流罪一百五十四條徒杖等)
(千餘條定留唯五百條凡十二卷自是刑綱簡要疎而不失)大業新律(煬帝即位以高祖禁網深)
(刻又勑修勑令其實不異開皇舊制三年新律成凡五百條為十八篇詔施行之謂之大業律)隋定新
律(丨文帝勑蘇威牛弘等更丨丨丨凡十二卷一曰名例二曰禁衛三曰職制四曰戶婚五曰廐庫六曰擅)
(興七曰盗賊八曰闘訟九曰詐偽十曰雜律十一曰捕亡十二曰斷獄十三年改徒及流並曰配通典又初令)
(高熲等更定新律其刑名有五一曰死刑二曰流刑三曰徒刑四曰杖刑五曰笞刑)唐頒新律(丨高)
(祖武德三年丨丨格五十三條四年更撰律令凡丨五百麗以五十三條)損益隋律(高祖入京約法)
(十二條惟殺人劫掠背軍叛逆者死及受禪命劉文靜等丨丨律令四年又詔裴寂等更撰律令凡律五百麗)
(以五十三條)增損隋律(唐房玄齡等與法司丨丨丨丨降大辟為流者九十二流為徒者七十一)
(以為律)制天子律(隋文帝子秦王俊為并州總管以奢縱免官楊素曰王陛下愛子請赦之帝曰)
(法不可違若如公意我乃吾兒之父非兆人之父何不别丨丨丨子丨乎故天子操法有不變之義凡數十言)
(帝嘉之王志愔言)採開皇律(韓仲良武德初與定律令建言同律其屬三千奏漢後約為五百依)
(古則繁請崇寬以示惟新於是丨丨丨丨宜於時者定之)詔著律議(丨劉祥道與蕭瑀等撰定律令)
(丨丨丨萬餘言)詔撰律䟽(高宗丨律學之士丨丨丨)號大中律(劉瑑字子全裒彙律令可)
(用者由武德大中凡二千八百六十五事類而析之參訂重輕丨丨丨刑丨統類以聞法家推其詳)命皆
如律(自張藴古之死法官以失出為誡有失入者又不加罪自是吏法稍密帝以問大理卿劉德威對曰)
(律失入减三等失出减五等今失入無辜而失出為大罪故吏深入帝矍然遂丨失出入丨丨丨自此吏以持)
(平)請論如律(柳渾字夷曠判門下省玉工為帝作帶誤毁一銙工不敢聞私市他玉足之及獻帝)
(識不類擿之工人伏罪帝怒其欺召京兆尹論死渾曰陛下遽殺之則已若委有司須詳讞乃可於法誤傷乘)
(輿器服罪當杖丨丨丨丨由是工得不死本紀)定為刑統(後周世宗以律令文古難知格勑煩雜不)
(一命張湜等訓釋刪丨丨丨丨本紀)重定刑統(本朝乾德元年判大理寺事竇儀等上丨丨丨丨三)
(十卷編勑四卷詔刊板摹印頒天下先是頗有上書言刑統條目之不便者儀等參酌輕重時稱詳允長編)
增民事律(紹興六年行宫吏部請因民事犯徒已上罪人如今詔自祖宗以來以公私贓罪三等定)
(天下之罪至是始丨丨丨丨繫年錄)
學律張叔學(文翁景帝末為蜀郡守選郡縣小吏開敏有材者丨丨等十餘人遣詣京師受業博)
(士或丨律令數歲皆成就還歸以為右職)黃霸學(丨丨少丨律令喜為吏後為河南太守丞處議當於)
(法合人心太守甚任之)陳止齋除挾書律(秦人重禁文學不得挾書無道極矣漢高祖入)
(關約法三章悉除苛法天下既定蕭何次律令韓信申軍法張蒼定章程叔孫通制禮儀日不暇給而挾書之)
(律獨承秦故至惠帝四年始除之以為是高祖惡聞詩書之習不减於秦也帝王之遺書歷世寶之大訓所以)
(遺子孫開後世也高祖以為馬上得天下是誠無事乎詩書獨不能寶之以為後世乎聖人以及史之闕文為)
(幸則經術之行世當與日月俱垂不幸脫落而不全豈無可恨者儒林傳言孝文時求能治尚書者天下無有)
(聞濟南伏生治之欲召之時伏生年九十餘老不能行所口授者纔二十九篇嗟夫使高帝入關之初或天下)
(既平之日能弛此禁則諸儒口誦能如伏生必不寡生雖老而全書不亡孔安國言魯共王時壞孔子舊宅於)
(壁中得先人所藏古文尚書以所聞伏生之書考論文義增多二十五篇其餘錯亂磨滅弗可復知嗟夫使高)
(帝入關之初或天下既平之後能弛此禁則遺書散漫往往復出孔子之壁雖壞而全書不亡然則後世不見)
(百篇之全而至伏生老孔壁壞以其年考之不能不歎於斯焉盖高帝之不事詩書其害乃甚於秦之焚棄詩)
(書也)
令行令(令出惟丨弗惟反)施令(發號丨丨罔有弗欽並書)禀令(王言惟作命不言臣下罔)
(攸丨丨)所制(時丨丨為令夫吏者治也當先自正然後正人風俗通)所尊(君子丨丨者令也令)
(不行是無君也明君謹令議法當依輕申子)制度(令者尊卑貴賤之等級國家之制度唐刑法志)棄
灰(商君下令步過六尺丨丨於道被刑新序)徙木(商鞅令既具未布乃立三尺木於市南門募人有丨)
(置北門者與十金人怪莫敢徙復令曰能徙與五十金有一人徙之輙與五十金以明不欺其法史)造憲
令(楚懷王使屈平丨丨丨藁草未定上官大夫欲見奪之不與乃讒曰平為令衆莫不知王怒疎平)著
甲令(吳苪丨乎丨丨而稱忠注甲者令之篇次)商鞅易(丨丨變法丨令五年而秦人富強史)晁
錯變(孝景即位丨丨為内史貴幸用事諸法令多所請丨前申屠嘉傳)陳湯明(丨丨丨法令善)
(因事為勢納說多從本傳)孔光練(丨丨久與尚書丨法令號稱詳平本傳)陳咸明(東漢記見)
(前律類詳)劉邵作(丨丨丨新令十八篇)州郡令(魏明帝制新律十八篇丨丨丨四十五篇)尚
書令(丨丨丨軍中令合百八十篇)軍中令(見上注)上新令(梁天監二年蔡法度表丨)
(丨丨三十卷)制權令(北齊武成河清三年尚書令趙郡王叡等奏上齊律十二篇其不可為定法者)
(别丨丨丨二卷與之並行)修律令(隋煬帝敕丨丨丨其實不異開皇舊制並見隋志)玄齡處
(房丨丨議法丨令務寬平)玄齡定(丨丨增損隋律丨令一千五百四十六條以為令)蘇瓌曉
(丨丨入為尚書右丞明丨法令木傳)檢驗格目(丨丨丨丨者淳熙初鄭興裔所創也始時檢驗之法)
(甚備其後郡縣玩弛或不即委官或所委官不即至至則不親視甚則以不堪檢覆告由是吏姦得肆冤枉不)
(明獄訟滋熾興裔為浙西提點刑獄乃創為格目排立字號分畀屬縣遇有告殺人者即以格目三本付於委)
(官凡告人及所委官屬行吏姓名受狀承牒到檢所時日廨舍去檢所近遠傷損痕數致命因依悉書填之一)
(申所屬州縣一付被害之家一申本司又言於朝乞下刑部鏤板頒之諸路提刑司准此從之遂著為令元年)
(五月十七日也)李德裕奏(管仲明於治國其語曰國之重器莫重於令令重君尊君尊國安治之本)
(莫要於令故曰虧令者死不行令者死留令者死不從令者死五者無赦又曰令在上而論可否在下是主威)
(不繫於人也)韓退之原道(是故君者出令者也臣者行君之令而致之民者也民者出粟米絲)
(麻作器皿通貨財以事其上者君不出令則失其所以為君臣不能行君之令而致之民民不出粟米絲麻作)
(器皿通貨財以事其上則誅)
格常行(格者百官有司之所丨丨者也唐志)刊定(北齊文宣天保元年始命羣臣丨丨魏朝麟趾)
(格)别條(武成平秦王高歸彦反須有約罪律無正條於是遂有丨丨權格與律並行並隋志)頒新
(唐高祖武德三年丨丨格五十三條唯吏受賕犯盗詐冒府庫物赦不原)增損(高宗詔長孫無忌丨丨格)
(勑其曹司常務曰留司格頒之天下曰散頒格又房元齡丨丨隋律刪武德以來勑三千餘條為七百條以為)
(格)太極格(睿宗時岑羲著丨丨丨)開元格(元宗時盧懷謹著丨丨丨)留司格(武后)
(時裴居道又刪武德以後至于垂拱詔勑為新格藏于有司曰垂拱丨丨丨)散頒格(神龍元年韋安)
(石又續其至于神龍為丨丨丨)詳定格(文宗時狄兼謨為開成丨丨丨)開元格勑(憲宗時許)
(孟容等刪天寶以後勑為丨丨丨後丨)太和格勑(文宗命尚書省郎官各刪本司勑而丞與侍郎)
(覆視中書門下參其可否而奏之為丨丨丨後丨)開成格勑(丨丨三年秋兼謩採開元二十六年)
(以後至于開成制勑刪其繁者為開成詳定格)大中格勑(宣宗時張戣以刑律分類為門附以格勑)
(為丨丨刑律統類詔頒行之)重加刊定(哲宗元祐元年三月詔劉摯王覿刑部郎中杜紡等可將)
(元豐勑令格式丨丨丨正)對行刪添(孝宗淳熙四年臣寮上言乾道新書未底詳盡未免時有申明)
(請重加參訂明年書成有旨於乾道敕令格式丨丨丨丨冠以淳熙重修為名)
式正制(凡斷獄之官皆舉律令格式丨丨條以結之若正條不見其可出者則舉重以明輕其可入者)
(則舉輕以明重)守法(式者其所當丨之丨也唐志)元豐式(見前格詳)乾道式(見前格詳)
紹興重修(國朝法令大抵法寬政和後始有御筆持斷刑名是蓋多出於三尺之外矣靖康元年九)
(月議者請參用嘉祐斷刑依元豐明年四月復詔政和海行法非御筆修立者許引用建炎三年復辟赦舉行)
(仁宗法度即嘉祐元豐法有不同者賞格聽從重條約聽從輕時吕元直張德遠始為政也明年六月范覺民)
(相乃奏命有司以嘉祐政和勑對修成書紹興元年八月上之其後乾道淳熙慶元之際率十餘歲一修然大)
(槩以丨丨丨丨勑令格式為準)淳熙事類(丨丨丨丨孝宗時所修也國初但有刑統謂之律後有勑)
(令格式與律並行若不同則從勑令格式然士大夫罕通法律而數書散漫故吏得以舞文上患之淳熙中始)
(命勑局官取勑令格式及申明五書分門來上七年四月乃成為總門三十三别門四百二十詔頒行之賜名)
(丨丨丨丨)趙冬曦上書(古律目千條隋時姦臣侮法者著律曰律無正條者出罪舉重以明輕入)
(罪舉輕以明重一辭而發條目數百夫法易知則不敢犯而遠機穽文義深則吏乘便而朋附盛律令格式謂)
(宜刊定科條直書其事其以准加减比附量情及舉輕以明重不應為之類皆勿用使愚夫愚婦相率而遠犯)
(罪者雖貴必坐律明則人信法一則主尊)
科魏武定(丨丨帝丨甲子科釱左右趾者易以斗械是時乏鐵故易以木焉又嫌漢律太重故令依)
(律論者聽科半使從半减)劉邵定(丨丨丨科律注見前)伊籍定(丨丨與諸前劉巴李嚴共丨蜀)
(科)
比以例比况(漢武帝時招進張湯趙禹之屬條定法令云云其後姦猾以法轉相比况禁罔寖密)
(律令凡三百五十九章大辟四百九條千八百八十二事死罪决事比萬三千四百七十二事文書盈於几閣)
(典者不能徧睹是以郡國承用者駁或罪同而論異姦吏因緣為市所欲活則傳生議所欲陷則予死比議者)
(咸冤傷之注師古曰比丨丨相丨丨也)引類比附(成帝河平中詔曰甫刑云五刑之屬三千大辟)
(之罰其屬二百今大辟之刑千有餘條律令煩多百有餘萬言竒請他比日以益滋自明習者不知所由欲以)
(曉喻衆庶不亦難乎於以羅元元之民夭絶亡辜豈不哀哉其與中二千石二千石博士及明習律令者議减)
(死刑及可蠲除約省者令較然易知條奏注竒請謂常文之外主者别有所請以定罪也他比謂丨它丨以丨)
(丨之稍增律條也竒居宜反並前刑法志)傅所當比(高帝七年制詔御史獄之疑者吏或不敢决有)
(罪者久而不論無罪者久繫不决自今以來縣道官獄疑者各讞所屬所屬二千石官二千石官以其罪名當)
(報之所不能决者皆移廷尉廷尉亦當報之廷尉所不能决謹具為奏丨丨丨丨律令以聞上恩如此吏猶不)
(能奉宣同上)撰决事比(獻帝朝應劭丨具律本章句尚書舊事廷尉板令丨丨丨例司徒都目五)
(曹詔書及春秋折獄凡二百五十篇蠲去複重為之節文晉刑法志)為决事比(後漢陳忠為尚書略)
(依寵意奏上三十三條丨丨丨丨以省請讞之弊)事比衆多(魏文帝受禪承用秦漢舊律其文起)
(自魏文侯師李悝云丨商君受之以相秦漢承秦制蕭何定律除參夷連坐之罪增部主見知之條益事律興)
(廐戶三篇合為九篇云丨司徒鮑公撰嫁娶辭訟决為法比都目凡九百六卷世有增損率皆集類為篇結事)
(為章一章之中或事過數十事類雖同輕重乖異而通條連句上下相蒙雖大體異篇實相探入盗律有賤傷)
(之例賊律有盗章之文興律有上獄之法廐律有逮捕之事若此之比錯糅無常後人生意各為章句言數益)
(繁覽者益難衛覬又奏請置律博士轉相教授亊遂施行然而律文煩廣亊比丨丨離本依末决獄之吏如廷)
(尉獄吏范洪受囚絹二丈附輕法論之獄吏劉象受屬偏考囚張茂物故附重法論之洪象雖皆棄市而輕枉)
(者相繼晉志)
古今合璧事類備要外集卷十七
