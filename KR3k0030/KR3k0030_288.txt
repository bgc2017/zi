古今合璧事類備要别集卷八十二
宋謝維新撰
畜産門
牛
格物總論(牛大牲數種赤色曰騂剛黃色曰犉白色曰㹊黑色曰犛純色曰犧牷雜色曰牻惟)
(水牛青色犢一歲牛㸬二歲牛犙三歲牛牭四歲牛犕八歲牛也牛母為㹀牛父為牯)
事類巢父牧(堯以天下讓巢父丨丨曰君之丨天下亦猶余之牧孤犢君牧天下是各有其所牧)
(矣焉用惴惴然以所牧而與余余無用天下為也於是牽犢而去符子)巢父飲(巢父堯時隱人年老)
(以樹為巢而寢其上故人號為丨丨堯之讓許由也由以告巢父巢父曰汝何不隱汝形藏汝光非吾友也乃)
(擊其膺而下之許由悵然不自得乃遇清泠之水洗其耳拭其目曰向者聞言負吾友遂去終身不相見樊仲)
(父牽牛丨之見巢父洗耳乃驅牛而還令牛飲其下流也逸士傳)牧於野(武王丨牛丨桃林之丨書)
(牧誓篇)降于阿(宣王考牧誰謂爾無牛九十其犉爾牛來思其耳濕濕或丨丨丨或飲于池)茁
壯長(孔子嘗為乘田委吏曰牛羊丨丨丨而已矣孟)謝拯溺(子路拯溺其人丨之以牛子路不受)
(孔子曰魯人必不拯溺矣)乘牛度關(周元年老子之度關令尹喜先勑門吏曰若有老公從東來丨)
(青丨薄板車者勿聽丨丨其日果見老公乘青牛求度關吏入白之喜曰諾道今來矣我見聖人矣即帶印綬)
(出迎設弟子之禮關中記)牽牛蹊田(楚子為陳夏氏亂故伐陳殺夏徵舒因縣陳申叔時使於齊復)
(命不賀而退王使讓之對曰抑人有言曰丨丨以丨人之丨而奪之牛牽牛以蹊者信有罪矣而奪之牛罪已)
(重矣諸侯之從討有罪今縣陳貪其富也無乃不可乎王曰善左宣十一)牽牛釁鐘(齊宣王坐於堂)
(上有丨丨而過堂下者王問之曰牛何之曰將以丨丨孟梁王上)飯牛叩角(寗戚丨丨車下丨丨)
(而長歌曰南山粲白石爛生不逢堯與舜禪短布單衣纔至骭長夜漫漫何時旦桓公聞之舉以為相琴操)
百里飯牛(丨丨奚未遇時丨丨於秦鬻以五羊之皮公孫得而獻諸繆公繆公用之謀無不當舉必)
(有功吕氏春秋)猗頓畜牛(丨丨魯之窮士聞朱公富往問術焉告之曰子欲速富丨五牸乃適西河)
(大畜丨羊于猗氏之富十年之間子息萬計貲擬王公叢子)庖丁解牛(丨丨為文惠君丨丨曰臣)
(之刀十九年所解千牛而刀刃若新彼節者有間而刀刃無厚以無厚入有間而恢恢乎其投刃必有餘地是)
(以十九年而刀刃如新莊子)石牛伐蜀(秦惠王欲伐蜀乃刻五丨丨置金其後蜀人見之以為牛)
(能便金有養卒以為此天牛也能使便金蜀王以為然即發卒千人使五丁力士拖牛成道置三牧於成都秦)
(得道通石牛力也後遣丞相張儀等隨石牛道丨丨蜀紀)火牛擊燕(騎劫攻即墨田單取牛千頭衣)
(以五彩束刃其角縛丨其尾穿城而出丨壯士五千䘖枚隨其後牛出火明所觸皆死壯士因丨之丨師大敗)
(遂收齊城)生犢曰吉(宋人有好行義者三世不懈家無故而黑牛丨白丨以問孔子孔子丨此丨祥)
(也以享上帝居一年其父無故而肓牛復生白丨居一年其子又肓後楚攻宋圍其城民易子而食之析骸而)
(炊之丁壯皆乘城戰死者火半此人父子有疾皆免列子)射牛不中(賈堅彎弓三石餘烈祖以堅善)
(丨故親試之乃取一丨置百步外召堅射曰能中之乎堅曰少壯之時能令丨丨今已年老正可中之恪大笑)
(射發一矢拂脊再一矢磨腹皆附膚落毛上下如一格曰能復中乎堅曰所貴者以不中為奇中之何難一發)
(中之觀者咸服其妙崔鴻十六國春秋燕語)賣刀買犢(龔遂為渤海太守民有帶刀劒者使賣劒)
(買牛丨丨丨丨可謂帶刀佩犢矣本傳)觸墻成字(鄭玄家牛丨丨丨八丨白集注)逢人逐
牛(丙吉為相出逢死傷横道過之不問前行丨丨丨丨牛喘吐舌使問逐牛行幾里矣掾吏謂前後失問吉)
(曰民鬭相殺傷長安令京兆尹職所當禁捕宰相不親小事非所當問方春未可大熱恐牛行近用暑故喘三)
(公典調和陰陽職當憂是以問之本傳)還里乘牛(封君達少好道入鳥鼠山百餘年丨鄉丨常丨)
(青丨故謂青牛道士)乘槎而見(舊說天河與海道通近世有人居海渚者年年八月有浮槎去來不)
(失期人有寄志立飛閣於槎上多齋糧丨丨丨去十餘月至一處有城郭狀屋舍甚嚴遙望宫中有織婦丨一)
(丈夫牽牛渚次飲之牽牛人乃驚問曰何由至此此人為說來意并問此是何處答曰君還至蜀都訪嚴君平)
(則知之竟不上岸因還如期後至蜀問君平曰某年某月有客星犯牽牛宿計年月正是此人到天河時也張)
(華博物志)見月而喘(吳牛丨丨丨丨劉義慶世說)認牛不辨(劉寬嘗行有人失牛者乃)
(於路就寬車中丨之寬無所言下駕步歸有頃認者得丨而送還叩頭慙謝寬曰幸勞見歸何為謝也)還
牛大慙(管寧鄰有牛犯寧禾者寧牽着涼處自飲食丨丨主其主丨丨)頭懸在門(蜀蔣琬夜)
(夢一牛丨丨丨丨流血滂沱趙直曰見血者事分明也牛角及鼻公字之象至當為三公果為中書令)目
光在背(王衍因宴集為族人所怒舉樏擲其面衍初無言引王導共載而去然心不能平在車中攬鏡)
(自照曰爾看吾丨丨乃丨牛丨上)方腹曲頭(蜀諸葛亮復出祁山以木牛運木牛者丨丨丨丨一)
(脚四足頭入頷中舌著於腹載多而行少宜可大用不可小使)探心作炙(王愷之有牛名八百里駮)
(常瑩其蹄角王武子與射賭得趣左右丨丨丨丨一啖而去)墜井不視(褚彦回父湛之有牛丨丨)
(湛之率左右營救彦回下簾丨丨)去任見留(魏時苗為壽春令初至縣乘輦車駕黃牸牛方歲餘)
(生一犢及丨丨留之曰是爾土所生由此知名)盗殺訪牛(晉周訪鄉人丨訪牛於冡間丨之訪得密)
(埋其肉不使人知)盗殺舒牛(郭舒雅行鄉人丨丨丨丨事覺來謝舒曰君飢所以食牛餘肉可共)
(啖之世人皆服)婦家餉牛(梁傳昭性篤謹子丨丨丨丨肉以進昭昭召其子曰食之則犯法告之則不)
(可取而埋之不負闇室如此)叔射殺牛(隋吏部尚書牛弘弟弼好酒而酗常醉射殺弘駕車牛弘)
(還宅其妻迎謂弘曰丨丨丨丨弘聞無所怪問直答曰作脯坐定其妻又曰叔射殺牛大是異事弘曰已知顔)
(色自若讀書不廢)苦請不得(後周孟信家貧唯有一老牛其兄子賣以供薪米契劵訖信適從外)
(來方知其賣因告買者曰此牛先來有病小用便發君不須也杖其兄子買者嗟異丨丨丨丨)質所從
來(張允濟仕隋為武陽令元武民以㹀牛依婦家者久之孳十餘犢將歸而婦家不與牛民訴縣縣不能決)
(乃詣允濟允濟曰若自有令吾何與為民泣訴其抑允濟因令左右縛民蒙其首過婦家云捕盗牛者令盡出)
(民家牛丨丨丨丨婦不知遽曰此婿家牛我無與即遣左右撤蒙曰可以此牛還婿婦家叩頭服罪元武吏大)
(慙)禪師變牛(大安丨丨丨丨安在潙山三十年只看一頭水牯牛若落路入草便牽出若犯人苗)
(稼即鞭撻調伏既久如今變作箇露地白牛常在面前終日馴擾依人趕亦不去也)戴文成牛(貞元)
(中海鹽縣有丨丨者家富性貪每鄉人舉債必收利數倍有鄰人與之交利刻剥至多鄰人積恨數年文病死)
(鄰人家牛生一黑犢脇下白毛成字曰戴文閭里咸知文子恥之乃求謝焉以物熨去其字鄰人從之既而文)
(子以牛身無驗乃訟鄰人妄稱生犢有字追至官則白毛復出但呼戴文牛則應聲而至鄰人恐文子盗去夜)
(則閉於别室經數歲方死原化記)牛角掛書(李密聞包愷在緱山往從之以蒲薦乘丨掛漢書一)
(帙丨上一手捉牛靷一手翻書讀之越公楊素見而竒之)牛背書字(陸羽幼時師使牧牛三十羽潛)
(以竹畫丨丨為字六帖)稱特處士(寗茵假宿大僚莊南山下月夜有叩關丨桃林班丨丨丨相訪)
(繼而南山班寅將軍來謁茵為置酒及明視門外唯有牛蹄虎跡而已廣記)此黑牡丹(廣末劉訓)
(者京師富人梁氏開國嘗假貸以給軍京師春遊以觀牡丹為勝賞訓邀客賞花乃繫水牛數百在前指曰丨)
(劉氏丨丨丨也)盗割牛舌(包拯知天長縣有訴丨丨丨丨者公使歸屠其牛鬻之既而有告私殺者)
(公曰何為割某家牛舌而又告之盗者驚服)寗戚相牛經(牛岐胡壽岐牽兩腋下分為三去角)
(近行駛眼欲得大眼中有白脈貫睡子最快頸骨長且大駛壁堂欲得闊胸股間也倚欲得如絆馬聚而正也)
(膺庭欲得廣胷前天關欲得成背□骨雋骨欲得垂脊中央欲得下蘭株欲得大尾株豐嶽欲得大膝□骨捶)
(頭欲得高百體欲得緊垂星欲得有怒肉蹄上也肉覆蹄間名怒肉力柱欲得大而成當車骨也懸蹄欲得如)
(八字陰虹屬頭隂虹者有雙筋自尾骨属頸陽鹽欲得廣陽□者夹尾株前兩膁上常有似鳴者有黃也洞胡)
(無壽珠淵無壽遊毛當日下也上池有亂毛妨主凶□池角中也身欲得促形欲得如卷大臁疎肋難飴龍頭)
(突目好跳豪筋欲得成就脚後□筋也毛欲得短密若長疎不耐寒氣尾不用至地尾毛少骨多者有力膝上)
(肉欲得竪角欲得細鼻如鏡則難牽口方易飴漦府方易飴)柳宗元牛賦(若知牛乎牛之為物)
(魁形巨首垂耳抱角毛革疎厚牟然而鳴黃鐘滿脰抵觸隆曦日耕百畆往來修直植乃禾黍自種自歛服箱)
(以走愉入官倉已不適口富窮飽饑功用不有陷泥蹷瑰常在草野人不慚愧利滿天下皮角見用肩凥莫保)
(或穿緘縢或實俎豆由是觀之物無踰者不如羸驢服逐駑馬曲意隨勢不擇處所不耕不駕藿菽自與騰踏)
(康莊出入輕舉喜則齊鼻怒則奮擲當道長鳴聞者驚辟善識門戶終身不惕牛雖有功於己何益命有好醜)
(非若熊力慎勿怨尤以受多福)劉禹錫嘆牛(劉子行其野有叟牽牛於蹊偶問焉何形之瑰歟何)
(足之病歟今觳&KR1100;然將安之歟叟攬縻而對云瑰其形飯之至也病其足役之過也請為君畢詞焉我僦車以)
(自給嘗驅是牛引干鈞北登太行南並商嶺掣以廻之叱以聳之雖涉淖躋高轂如蓬而輈如墳及今廢矣顧)
(其足雖傷而膚尚腯以畜豢之則無用以庖視之則有嬴伊禁焉莫敢尸也甫聞邦君享士卜剛日矣是往也)
(將要售於宰夫余尸之曰以叟言之則利以余言之則悲若之何余方窶且無長物願解裘以贖將置諸豐草)
(之鄉可乎叟輾然而咍曰我之沾是屈指計其直可以持醪而囓肥飴子而衣妻若是之逸也奚事裘為且昔)
(之厚其生非愛之也利其力今之致其死非惡之也利其財子烏乎落吾事劉子度是叟不可用辭屈乃以杖)
(叩牛角而嘆曰所求盡矣所利趍矣是以員能霸吳屬鏤賜斯既帝秦五刑具長平威震杜郵死陔下敵擒鐘)
(室誅皆用盡身殘功成禍歸可不悲哉可不悲哉嗚呼執不匱之用而應夫無方使時宜之莫吾害也苟物於)
(形器用拯則憂明已)韓退之革華傳(下邳侯革華者其先隴西人也三十六代祖守犍為黃帝)
(時以力召拜大司農以其闢土有功又知稼穡之艱難遷輕車都尉子孫相繼至周武王時徙居桃林冠冕遂)
(絶其後人思其澤世之才因復其位而加任使焉華父犨生五年襲先祖爵禄仕至上輕車都尉華母世居長)
(樂有乳哺之恩越王勾踐時嘗侍宴姑蘇臺詩所謂有覺德行者也犨因引重至太行山力不任事遂死於轅)
(下上嗟悼命太宰申屠公執刀而解之其支派分離散他處華長子也上念其父劬勞而死於王事封華為下)
(邳侯詔將作大匠治之華為性堅勁屈強難以直禦匠以其膏潤之然後去其豪族而加裁割焉會太原人金)
(十奴與新鄭人斛斯生相逢薦華於五木大夫是後稍稍得成其名上嘉之遂䆁褐賜墨綬華嘗曰吾辛勤久)
(今方成名得處上左右足矣及獻之果然華為人善能履道别威儀進止趨蹌一隨人意上將駕出遊畋獵馳)
(騁毬擊射御及禮神祭祀交賓接賢未嘗不召華偕往伏事上久之因病忽開口論議洩露密旨上由是疎之)
(詔將作大匠治之乂命其友金十奴等補過之尋獻於上上雖納有泥塗賤處方召使之餘並不得預焉頃之)
(上見其顔色顦悴又衰憊失度上咨嘆曰下邳侯老而憊不任吾事今棄子於市不復召子矣華無息繼者族)
(人焉贊曰其革氏之先本出皮姓軒轅時蒼頡觀鳥跡制文字以始於皮而至於華故從革焉漢書功臣表)
(有煑棗侯革末者即其後也初華自胡而來趙武靈王時見重是後子孫盛於中國)蘇子瞻書柳
宗元牛賦後(嶺外俗皆恬殺牛而海南為甚客自高化載牛渡海百尾一舟遇風不順渴饑相倚)
(以死者無數牛登舟皆哀鳴出涕既至海南耕者與屠者常相半病不飲藥但殺牛以禱富者至殺十數牛死者)
(不復云幸而不死即歸德於巫以巫為醫以牛為藥間有飲藥者巫輒云神怒病不可復治親戚皆為却藥禁)
(醫不得入門人牛皆死而後己地産沉水香香必以牛易之黎黎人得牛皆以祭鬼無脫者中國人以沉水香)
(供佛燎帝求福此皆燒牛肉也何福之能得哀哉予莫能救故書柳子厚牛賦以遺瓊州僧道贇使以曉諭其)
(鄉人之有知者庶幾其可衰矣)朱元晦䟦唐人暮雨牧牛圖(予老於農圃日親犂)
(杷故雖不識盡而知此畫之為真牛也彼其前者却顧而徐行後者驤首而騰赴目光烱然真若相語以雨而)
(相速以歸者覽者未必知也良工獨苦渠不信然延平余無競出示此卷卷中有劉忠定鄒忠公題字覽之并)
(足使人起敬而龍山老人又先君所選士而余所嘗趨走焉者俯仰存歿為之慨然因識其後而歸之)
詩集駕官車(官牛官牛丨丨丨滻水岸邊般載沙一石沙幾斤重朝載暮載將何用載向五門官)
(道西綠槐陰下鋪沙堤昨來新拜右丞相恐怕泥塗汚馬蹄右丞相馬蹄踏沙雖淨潔牛領牽車欲流血右丞)
(相但能濟人治國調陰陽官牛偵穿亦無妨白樂天官牛)放江岸(江草秋窮似秋半十角吳牛丨丨丨)
(隣肩&KR1328;尾乍依隈横去斜奔怱分散荒陂斷塹無端入背上時時孤鳥泣日暮相將帶雨歸田家煙火微茫濕)
(陸龜蒙牧牛歌)不怕猛虎欺(朝牧牛牧牛下江曲暮牧牛牧牛村口谷荷蓑出林春雨細蘆管卧)
(吹沙草綠亂插蓬蒿箭蒲腰丨丨丨丨丨黃犢李涉牧牛詞)又與騾驢走(只見吳牛事水田不)
(見黃犂負車軛今牽大車同一羣丨丨丨丨丨長陌昂頭闊步塵濛濛不似緩耕泥拍拍一一夜眠頭向南越)
(鳥心腸誰辨白梅聖俞出曹門見水牛拽車)讀書牛不(口我昔在田間但知矢牛與羊川平牛背)
(穩如駕百斛舟舟行無人岸自移我坐丨丨丨丨丨前有百尾羊聽我鞭聲如鼓鼙我鞭不妄發視其後者而)
(鞭之澤中草木長草長病牛羊尋山跨坑谷騰趠筋骨強煙蓑雨笠長林下老去而今長見畫世間馬耳射東)
(風悔不長作多牛翁蘇子瞻書晁說之考牧圖後)掉鞭牛不觸(牧牛兒遠陂牧遠陂牧牛芳草)
(綠兒怒丨丨丨丨丨澗邊柳古南風清麥深蔽目田野平塢犍礪角逐草行老㹀卧噍饑不嗚犢兒跳梁没草)
(去隔林應母時一聲老翁念兒自攜餉出門先上岡頭望日斜風雨濕簔衣拍手唱歌尋伴歸遠村放牧風日)
(薄近村放牛泥水惡珠璣燕趙兒不知兒生但知牛背樂張文潛牧牛兒)牧童歸去倒騎牛
(細草煙深暮雨收丨丨丨丨丨丨丨笛中一曲昇中樂筭得生來未解愁王元之升平詞)犢兒狂走
先過浦(千里煙草綠連山雨新足老牛飽朝饑向來影觳&KR1100;丨丨丨丨丨丨丨却立長鳴待其母母子)
(為人實倉廩汝飽不慚人愧汝牧童生來日日娛只憂身大當把鋤日斜睡足牛背上不信人間有廣輿陳去)
(非題牧牛圖)石帆山下買烏犍(老子傾囊得萬錢丨丨丨丨丨丨丨牧童避雨歸去晚一)
(笛春風草滿川陸游買牛)
古今合璧事類備要别集卷八十二
