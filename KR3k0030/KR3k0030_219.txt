古今合璧事類備要别集卷十三
宋謝維新撰
宫室門
宫殿
宫室志要(宫穹也屋見於垣上穹然高也殿其大堂也形象東井刻為荷菱水物所以厭火灾)
(盖嘗考之宫之制其來久矣而殿則商周以前其名不載按史記秦始皇初作前殿上可以坐萬人下可)
(以建五丈之旗是則殿之所從始也然自周秦以上制度不厭簡陋至周而後大備降及于秦乃始尚宏)
(麗非復古人之影響也况秦漢而下日敝於文土木之功愈浩矣且天子之宫殿非令壯麗固無以重威)
(獨不思以四海為家而遽忍竭民之膏窮民之力以從事一室乎此有道之君惟務崇儉不務崇奢惟事)
(廣德不務廣居而所御之宫殿惟修舊而已不廢其成而已矣)
事類禁中(伏儼曰蔡邕云本為禁中門閤有禁非侍御之臣不得妄入行道豹尾中亦為丨丨孝元)
(皇后父母禁避之故曰省中師古曰省察也言入此中皆當視察不可妄也漢書)宸中(楓槐被宸注宸)
(帝居屋宇也言植此木於丨丨何晏賦)雙闕(宫門丨丨鄭衆云象魏闕也劉熙釋名云闕在門兩旁中)
(央闕然為道也然則其上縣法象其狀巍然高大謂之象魏使人觀之是觀與象魏闕一物而三名也門之相)
(對為雙故名焉並釋名)兩觀(闕觀也古者每門樹丨丨於其前所以標表宫門也其上可居登之則可)
(徧觀故謂之觀人臣將朝至此而書其所闕多少故謂之闕其上皆丹壁其下皆畫雲氣仙靈竒禽怪獸以昭)
(示四方焉蒼龍闕畫蒼龍白虎闕玄武闕畫白虎玄武朱雀闕畫朱雀三枚崔豹古今注)端門(丨丨注師)
(古曰殿之正門漢)掖門(丨丨注服虔曰正門之旁小門如人臂掖也漢成帝紀又宣政門内有宣政殿)
(東有東上閤門西有西上閤門故以掖稱長安志)丹地(丨丨注以丹淹泥塗殿上地梅福傳)彤庭
(玉除丨丨西都賦)冬窟夏巢(昔者先王未有宫室丨則居營丨丨則居櫓丨注寒則累土暑則聚)
(薪柴居其上記禮運)上棟下宇(上古穴居而野處後世聖人易之以宫室丨丨丨丨以待風雨盖取)
(諸大壯易繫辭)兵師為衞(黃帝邑于涿鹿之阿遷徙無常以丨丨丨營丨通鑒外紀)茅茨不
剪(堯之有天下也堂高三尺采椽不斵丨丨丨丨李斯傳)禹戒雕墻(夏啓五子述大丨之丨以)
(作歌云云其二曰云云峻宇丨丨有一於此未或不忘書五子之歌)湯儆恒舞(制官刑儆于有位曰)
(敢有丨丨于宫酣歌于室時謂巫風書伊訓)禹無間然(子曰丨吾丨丨丨矣卑宫室而盡力乎溝)
(洫語)湯以自責(丨丨六事丨丨曰云云宫室崇歟)傾宫瑶臺(桀為丨丨丨丨殫百姓之)
(財)瓊室玉門(紂為丨丨丨丨其大三里高千尺七年乃成並通鑒外紀)前朝後市(左祖)
(右社丨丨丨丨注王宫當中記考工)體國經野(丨丨丨丨注鄭司農云營國方九里國中九經九緯)
(左祖右社前朝後市禮天官)宫阿五雉(王丨門丨之制丨丨隅之制七雉注阿棟也禮考工)堂
高九尺(有以高為貴者犬子之丨丨丨記禮器)路門畫虎(師氏居虎門之左注虎門路寢)
(門也王日視朝于丨寢丨外丨丨焉以明勇猛前以詔王又大寢門外如今宫殿端門下禮)魏闕觀
象(正月之吉始和布治于邦國都鄙乃縣治象之法于象丨丨萬民丨治丨挾日而歛之禮)豳居允
荒(篤公劉既景廼岡云云丨丨丨丨)聿來胥宇(古公亶父來朝走馬率西水滸至于岐下爰及)
(丨女聿丨丨丨曰止曰時築室于兹)宣王考室(斯干丨丨丨丨也云云築室百堵西南其戶爰居爰)
(處爰笑爰語約之閣閣㭬之槖槖風雨攸除鳥鼠攸去君子攸芋如跂斯翼如矢斯棘如鳥斯革如翬斯飛君)
(子攸躋殖殖其庭有覺其楹噲噲其正噦噦其冥君子攸寧詩)穆王清都(丨丨及化人之官以為丨)
(丨紫微鈞天廣樂帝之所居列子)至故宫室(箕子諫紂不聽其後箕子朝周丨丨殷墟丨丨毁壊)
(生禾黍箕子傷之乃作麥秀之詩以歌詠之宋世家)至故宗廟(黍離閔宗周也周大夫行役至于宗)
(周丨丨丨丨宗室盡為禾黍閔周室之顛覆彷徨不忍去故作是詩也詩王國風)阿房宫殿(始皇)
(以為咸陽人多先王之宫庭小乃營作朝宫渭南上林苑中先作前殿阿房東西五百步南北五十丈上可以)
(坐萬人下可以建五丈旗周馳為閣道自殿下直抵南山表南山之顛以為闕為複道自阿房度渭屬之咸陽)
(以象天極閣道絶漢抵營室也注阿房者言殿之四阿皆為房也一說大陵曰阿言其殿高若于阿上為房營)
(室星名天官書曰太極紫微宫後十七星絶漢抵營室曰閣道閣道亦星名也北斗)未央宫殿(丨丨)
(丨漢書曰高祖七年蕭何造未央宫立東闕北闕前殿武庫太倉上見其壯麗甚怒曰天下匈匈勞苦數歲成)
(敗未可知是何治宫室過度也何對曰以天下未定故可因以治宫室且天子以四海為家非令壯麗無以重)
(威無令後世有以加也上悦自櫟陽徙居焉丨丨丨周迴二十八里前殿東西五十丈深十五丈高三十五丈)
(營未央宫因龍首山以制前殿至孝武以木蘭為棼橑文杏為梁柱金舖玉戶華榱璧璫雕楹玉磶重軒鏤檻)
(青𤨏丹墀左墄右平黃金為壁𢃄間以和氏珍玉風至其聲玲瓏也未央宫有宣室麒麟金華承明武臺鈎弋)
(等殿又有殿閣三十有二有壽成萬歲廣明椒房清涼水延玉堂壽安平就宣德東明飛雨鳳凰通光曲臺白)
(虎等殿廟記云未央宫有增成昭陽殿漢宫殿疏曰未央宫有麒麟閣天禄閣有金馬門青𤨏門玄武蒼龍二)
(闕朱鳥堂甲觀非常室又有鈎盾署弄田三輔決錄曰未央宫有延年殿合歡殿四車殿又漢宫觀記云未央)
(宫有宣明長年温室昆德四殿又有玉堂增盤閣宣室閣三輔舊事云武帝於未央宫起高門武臺殿漢武故)
(事曰神明殿在未央宫王莽改未央宫曰壽成室前殿曰玉路堂如路寢也按舊圖漸臺織室凌室皆在焉三)
(輔黃圖)長樂宫殿(丨丨丨本秦之興樂宫也高皇帝始居櫟陽七年長樂宫成徙居長安城三輔)
(舊事宫殿疏皆曰興樂宫秦始皇造漢修飾之周廻二十里前殿東西四十九丈七尺兩杼中三十五丈深十)
(二丈長樂宫有鴻臺有臨華殿有温室殿有信宫長秋永壽永寧四殿高帝居北宫後太后常居之孝惠至平)
(帝皆居未央宫漢書宣帝元康四年神爵五采以萬數集長樂宫五鳳三年鸞鳳集長樂宫東闕中樹上王莽)
(改長樂宫為常樂室在長安中近東直杜門仝上)甘泉宫殿(丨丨丨一曰雲陽宫史記秦始皇二)
(十七年作甘泉宫及前丨築甬道自咸陽屬之關輔記曰林光宫一曰丨丨丨秦所造在今池陽縣西故甘泉)
(山宫以山為名宫周匝十餘里漢武帝建元中增廣之周十九里去長安三百里望見長安城黃帝以來圜丘)
(祭天處遁甲開山圖云陽先生之墟也武帝闕於南以象方象於甘泉宫更置前殿始造宫室有芝生甘泉殿)
(邊按西漢舊儀云芝有九莖帝又起紫殿雕文刻鏤黼黻以玉飾之成帝永始四年行幸甘泉郊泰畤神光降)
(於紫殿宫有高皇宫又有林光宫有長定宫竹宫通天臺通靈臺武帝作迎風館于甘泉山後加露寒儲胥二)
(館皆在雲陽甘泉中西廂起彷徨觀築甘泉苑建元中作石闕封巒鳷鵲觀於苑垣内宫南有昆明池苑南有)
(棠梨宫)建章宫殿(丨丨丨武帝太初元年柏梁殿灾粤巫勇之曰粤俗有火灾即復起大屋以厭)
(勝之帝於是作丨丨丨度為千門萬戶官在未央宫西長安城外帝於未央宫營造日廣以城中為小乃於宫)
(西跨城池作飛閣通丨丨丨構輦道於上下宫之正門曰閶闔高二十五丈亦曰璧門左鳳闕高二十五丈右)
(神明臺門内北起别風闕高五十丈對峙井幹樓高五十丈輦道相屬焉連閣皆有罘罳前殿下視未央其西)
(則廣中殿受萬人三輔舊事云丨丨周迴三十里東起别風閣高二十五丈乘高以遠望又于丨門北起圓闕)
(高二十五丈上有銅鳳凰赤眉賊壊之鳳凰闕武帝造高七十丈五尺一名别風闕又嶕嶢闕在圓闕門内二)
(百步漢書曰丨丨丨南有玉堂璧門三層臺高三十丈玉堂内殿十二門階皆玉為之鑄銅鳳高五尺飾黃金)
(栖屋上下有轉樞向風若翔椽首薄以璧玉闕有璧門建章有駘蕩馺娑枵詣天梁竒寳鼔簧等官又玉堂)
(神明堂疏圖鳴鑾竒華銅柱函德二十六殿太液池唐中池)北宫宫殿(丨丨在長安城中近桂宫俱在)
(未央宫北周迴十里高帝時制度草創孝武增修之中有前殿廣五十步珠簾玉戶如桂宫漢書曰吕后崩孝)
(惠皇帝廢處北宫又曰哀帝崩貶皇太后趙氏為孝成皇后退居北宫皇后薄氏退居桂宫)桂宫宫
殿(丨丨漢武帝造周迴十餘里漢書曰桂宫有紫房複道通未央宫三輔記云桂宫在未央北中有明光殿)
(上山複道從宫中西上城至建章神明臺蓬萊山三秦記未央宫漸臺西有桂宫中有明光殿皆金玉珠璣為)
(簾箔處處明月珠金戺玉階晝夜光明又西京雜記云武帝為七寳牀雜寳按厠寳屏風列寳帳設於桂宫時)
(人謂為四寳宫或亦以為北宫並仝上)垂楊數畆(長楊宫在今盩厔縣東南三十里本秦舊宫至)
(漢修飾之以備行幸宫中有丨丨丨丨因為宫名門曰射熊觀秦漢游獵之所)五柞連抱(五柞宫漢)
(離宫也在扶風盩厔縣中有丨丨樹因以為名五柞皆丨丨其枝覆蔭數畆)瓦化鴛鴦(魏文帝謂)
(周宣曰朕夢殿上雙丨落地丨為丨丨何也宣曰當有暴死者魏志)門外銅駞(晉索靖有先識遠見)
(知天下將亂指洛陽宫丨丨丨丨嘆曰會見汝在荆棘中)魏好土功(丨明帝丨丨丨既作許昌宫又)
(治洛陽宫起昭陽太極殿築緫章觀高十餘丈力役不已農桑失業陳羣力諫帝乃為之少有減省通鑒本紀)
宋興土木(自晉氏渡江以來宫室草創朝宴所臨東西二堂而已晉孝武末始作清暑殿丨丨無所)
(增改上始大修宫室丨丨被錦綉嬖妾幸臣賞賜傾府藏壊高祖所居隂室於其處起玉燭殿與羣臣觀之牀)
(頭有土障壁上挂葛燈籠麻繩拂侍中袁顗因盛稱高祖儉素之德上不答獨曰田舍翁得此已為過矣宋孝)
(武紀)夷山堙谷(隋文帝開皇十三年二月詔營仁壽宫于岐州之北使楊素監之素奏前萊州刺史)
(宇文愷撿校將作大匠記室封德彛為土木監於是丨丨丨丨以立宫殿崇臺累榭宛轉相屬役使嚴急丁夫)
(多死疲頓顛仆者堆填阬坎覆以土石因而築為平地死者以萬數至十五年三月宫成上幸之見制度壯麗)
(大怒曰楊素殫民力為離宫為吾結怨天下素聞之惶懼以告封德彜德彜曰公勿憂俟皇后至必有恩詔明)
(日上果召素入對獨孤后勞之曰公知吾夫婦老無以自娛盛飾此宫豈非忠孝賜錢百萬錦絹三千段本紀)
接澗跨洛(隋煬帝大業元年敇宇文愷與内史舍人封德彜等營顯仁宫南丨瀍丨北丨丨濱發大)
(江之南五嶺以北竒材異石輸之洛陽又求海内嘉木異草珍禽竒獸以實苑囿云云自長安至江都置離宫)
(四十餘所)雕飾華靡(唐太宗修洛陽宫將作大匠竇璡鑿池築山丨丨丨丨上怒遽命毁之免璡官)
(通鑒貞觀五年)制度卑小(唐太宗將幸九成宫即隋仁壽宫姚思廉諫上曰朕有氣疾暑輒煩劇往)
(避之耳賜思廉絹五十匹監察御史馬周上疏以為東宫在宫城之中而大安宫乃在宫城之西丨丨比於宸)
(居尚為丨丨於四方觀聽有所不足宜增修高大以稱中外之望又太上皇春秋已高陛下宜朝夕視膳今九)
(成宫去京師三百餘里太上皇或時思念陛下陛下何以赴之又車駕北行欲以避暑太上皇尚畱暑中而陛)
(下獨居涼處温凊之禮竊所未安今行計已成不可復止願速示反期以解衆惑)御宣政殿(唐制)
(天子御正殿宣政則起居郎居左舍人居右有命俯陛以聽退而書之季冬以授史官貞觀初以給事中諫議)
(大夫兼知起居事每仗下議政事起居郎執筆記錄于前史官隨之其後復置起居舍人分侍左右秉筆隨宰)
(相入殿唐史百官志)對紫宸殿(唐制仗在紫宸殿名内閣則起居郎舍人夾香案分立殿下直第二)
(螭首和墨濡筆皆即坳處時號螭頭仝上)賜對延英(憲宗朝李絳嘗盛夏對延英帝汗浹衣絳欲趍)
(出帝曰欲與卿講天下事乃甚樂也文宗銳意於治每延英對宰臣率漏下十一刻)召見金鑾
(賀知章見李白之文歎曰子謫仙人也言於玄宗丨丨丨丨殿論當世事奏頌一篇帝賜食親為調羹有詔供)
(奉翰林)多種花柳(唐殿庭間丨丨丨丨故杜詩云花覆千官淑景移又云退朝花底散歸院柳)
(邊迷朱氏實錄)惟植槐楸(國朝丨丨丨丨鬱然有嚴毅氣象仝上)洞開諸門(太祖命改)
(晉太寧宫一如洛陽宫之制既成太祖坐正殿令丨丨丨丨直望謂左右曰此如我心少有邪曲人皆知之洓)
(水)杜牧之阿房宫賦(六王畢四海一蜀山兀阿房出覆壓三百餘里隔離天日驪山北構)
(而西折直走去聲咸陽二川溶溶流入宫墻五步一樓十步一閣廊腰縵迴簷牙高啄各抱地勢鈎心鬭角盤)
(盤焉囷囷焉蜂房水渦矗初六反不知其幾千萬落長橋卧波未雩何龍雩一作雲複道行空不霽何虹高低)
(冥迷不知西東歌臺暖響春光融融舞殿泠袖風雨淒淒一日之内一宫之間而氣候不齊妃嬪媵嬙王子皇)
(孫辭樓下殿輦來于秦朝歌夜弦為秦宫人明星熒熒開粧鏡也綠雲擾擾梳曉鬟也渭流漲&KR1401;棄脂水也煙)
(斜霧横焚椒蘭也雷霆乍驚宫車過也轆轆遠聽杳不知其所之也一肌一容盡態極妍縵立遠視而望幸焉)
(有不得見者三十六年燕趙之收藏韓魏之經營齊楚之精英幾世幾年剽掠其人倚疊如山一旦不能有輸)
(來其間鼎鐺玉石金瑰珠礫棄擲邐迤秦人視之亦不甚惜嗟乎一人之心千萬人之心也秦愛紛奢人亦各)
(念其家柰何取之盡錙銖用之如泥沙使負棟之柱多於南畆之農夫架梁之椽多于機上之工女釘頭磷磷)
(多於在庾之粟粒瓦縫參差多于周身之帛縷直欄横檻多于九土之城郭管絃嘔啞多于市人之言語使天)
(下之人不敢言而敢怒獨夫之心日益驕固戍卒呌函谷舉楚人一炬可憐焦土嗚呼滅六國者六國也非秦)
(也族秦者秦也非天下也嗟夫使六國各愛其人則足以拒秦使秦愛六國之人則遞三世可至萬世而為君)
(誰得而族滅也秦人不暇自哀而後人哀之後人哀之而不知鍳之亦使後人而復哀後人也)王延壽
靈光殿賦(丨丨丨父逸欲作此賦命文考往圖其狀文考因韻之以簡其父父曰吾無以加也時蔡)
(邕亦有此作十年不成邕見文考此賦遂隐而不出文考時年二十至二十四過漢江溺而死魯靈光殿者)
(盖景帝程姬之子恭王餘之所立也初恭王始都下國好治宫室遂因魯僖基兆而營焉遭漢中微盗賊奔突)
(自西京未央建章之殿皆見隳壊而靈光巋然獨存意者豈非神明依憑支持以保漢室者也然其規矩制度)
(上應星宿亦所以永安也予客自南鄙觀藝於魯覩斯而眙曰嗟乎詩人之興感物而作故奚斯頌僖歌其路)
(寢而功績存乎辭德音昭乎聲物以賦顯事以頌宣匪賦匪頌將何述焉遂作賦曰粤若稽古帝漢祖宗濬)
(哲文明殷五代之純熙紹伊唐之炎精荷天衢以元亨廓宇宙而作京敷皇極以創業恊坤道而太寧於是百)
(姓昭明九族敦序乃命孝孫俾侯于魯錫介圭以作瑞宅附庸而開宇乃立靈光之秘殿配紫微而為輔承明)
(堂于少陽昭列顯於奎之分野瞻彼靈光之為狀也則嵳峩㠑嵬峞巍㠥&KR1976;吁可畏乎其駭人也&KR0008;嶢倜儻豐)
(麗博敞洞轇轕兮其無垠也邈希世而特出羌瓌譎而鴻紛屹山峙以紆鬱隆崫&KR0034;乎青雲鬱坱圠以增&KR3357;崱)
(繒絞而龍鱗汨磑磑以墔璨赫燡燡而爥坤狀若積石之鏘鏘又似乎帝室之威神崇墉岡連以嶺屬朱闕巖)
(巖而雙立高門擬于閶闔方二軌而並入於是乎乃歴夫太階以造其堂附仰顧盻東西周章彤彩之飾徒何)
(為乎澔澔涆涆流離爛漫皓壁&KR0008;曜以月照丹桂歙赩而電烻霞駮雲蔚若隂若陽瀖濩燐亂煒煒煌煌隱隂)
(夏以中處霐寥窲以峥嶸鴻爌熀以爣閬䬙蕭條而清泠動滴瀝以成響殷雷應其若驚耳嘈嘈以閒聽目矎)
(矎而喪精駢密石與琅玕齊玉璫與璧英逐排金扉而北入宵藹藹而晻曖旋室㛹娟以窈窕洞房呌窱而幽)
(邃西廂踟蹰以閒宴東序重深而奥秘屹鏗瞑以勿罔屑黶翳以懿濞魂竦竦其驚斯心&KR1253;&KR1253;而發悸於是詳)
(察其棟宇觀其結構規矩應天上憲觜陬倔佹雲起嶔崟離樓三間四表八維九隅萬楹叢倚磊砢相扶浮柱)
(岹嵽以星懸漂嶢&KR1160;而枝柱飛梁偃蹇以虹指揭蘧蘧而騰湊層櫨&KR1761;佹以岌峩曲枅要結而環句芝㮌)
(攅羅以戢孴搏負枝牚蔚以扠㧎而斜據傍夭蟜以横出互黝糾而下岪璀錯上﨑嶬而重注捷獵)
(鱗集支離分赴縱横絡繹各有所趣爾乃懸棟結阿天窗綺疎圓淵方井反植荷渠發秀吐榮菡蓞披敷綺房)
(紫的窋䆛垂珠雲楶藻梲龍桷雕鏤飛禽走獸因水生姿奔虎攫拏以梁倚仡奮罝而軒箸虬龍騰驤以蜿蟺)
(頷若動而躨踞朱鳥舒翼以峙衡騰蛇蟉蚪而遶榱白鹿子蜺於樽櫨蟠螭宛轉而承楣狡兔跧伏於柎側猨)
(狖攀椽而相追玄熊蚰䗊以齗齗却負載而蹲跠齊首目以瞪盻徒脈脈而狋狋彌胡人遥集於上楹儼雅跽)
(而相對仡欺&KR1253;以鵰&KR0008;於危䫜&KR0579;嚬顤而含顟遼而睽睢狀若悲愁處蹙悴神仙岳)
(岳於棟間玉女闚窗而下視忽瞟眇以響像若鬼神之彷彿圖畫天地品類羣生雜物竒怪山神海靈寫載其)
(狀託之丹青千變萬化事各繆形隨色象類曲得其情上紀開闢邃古之初五龍比翼人皇九頭伏羲鱗身女)
(蝸蛇&KR2399;鴻荒撲略厥狀睢盱煥炳可觀黃帝唐虞軒冕以庸衣裳有殊下及三后滛妃亂主忠臣孝子烈士貞)
(女賢愚成敗靡不載叙惡以誡世善以示後於是乎連閣承宫馳道周環長塗升降軒檻曼延漸臺臨池層曲)
(九成屹然特立的爾殊形高徑華蓋仰看天庭飛陛揭孽緣雲上征中坐垂景頫視流星千門相似萬戶如一)
(巖突洞出逶迤詰屈周行數里仰不見日何宏麗之靡靡咨用力之妙勤非夫通神之俊才誰能剋成乎此勲)
(據坤靈之寳勢承蒼昊之純殷包隂陽之變化含元氣之烟煴玄醴騰涌於隂溝甘露被宇而下臻朱桂黝儵)
(於南北芝蘭阿那於東西祥風翕習以䬃灑激芳香而常芬神靈抉其棟宇歴千載而彌堅永安寧以祉福長)
(與大漢而久存實至尊之所御保延夀而宜子孫苟可貴其若斯孰亦有云而不珍亂曰彤彤靈宫巋㠑穹崇)
(紛厖鴻兮崱屴嵫釐岑崟&KR0034;嶷騈巃嵸兮連拳偃蹇崙菌踡&KR0008;傍欹傾兮歇歘幽靄雲覆霮䨴洞杳冥兮葱翠)
(紫蔚礧碨瓌瑋含光晷兮窮竒極妙棟宇已來未之有兮神之營之瑞我漢室永不朽兮)梁周翰五
鳳樓賦(伊京師之權輿也遐哉邈乎騐河圖之象按輿地之書宅禹貢豫州之域距天文辰馬之墟因)
(四履建侯之地為六代興王之居城浚而都𣲖河而渠結坤之絡振乾之樞星甍櫛堵我民之廬海漕山廥我)
(田之租勢雄跨胡氣王吞吳茫茫萬國魚貫而趍惟聖皇之受命應期運而握符光潛躍於龍德踐元亨於帝)
(衢道德何師尊盧赫胥揖譲何比陶唐有虞英略神武威憚八區封豕必誅長鯨盡刳虎皮包闕鵠板搜儒墜)
(典皆索闕政咸鋪成天下之大務若雷奮而風驅乃顧京室時行聖謨陋宸極之非制稽紫垣之舊圖且曰不)
(壯不麗豈傳萬世禹之卑宫蓋勿暇之計堯之茅茨非經久之制矧象魏之懸法伊億兆之所視况我力如天)
(我貲如地不漁爾民不牟爾利一毫之費差足為易乃詔共工度景之中因舊謀新它徒之功臺卑者豐棟易)
(而隆椽斵而礱去地百步在天半空五鳳翹翼若鵬運風雙龍蟠首若鼇載宫丹楯霞繞神光何融朱楹虹植)
(晴文始烘綉楣焜燿雕栱玲瓏椒壁塗赭綺窗暈紅雙闕偶立突然如峯平見千里深映九重奔星墜而交觸)
(靈景互而相逢門呀洞缺若天之裂縱舉百武横駕六轍金鋪爍人光景明滅舞陽之力莫得而排叔梁之力)
(胡可以抉其下則冠蓋威蕤劍佩陸離車如流水待漏而馳駕肩排踵兼蠻渾夷萬衆紛錯魚龍尊卑咸去來)
(之由此奔兢湊於玉墀亶皇風之無外豈朝盈之有時三事庶尹乃拜表蕭墻謁帝未央以落大壯登謌永昌)
(曰元聖明兮帝道昌威四海兮君萬方時高闕兮冠百常赫宋德兮垂無疆瞻天顔兮獻壽觴願君王兮長樂)
(康帝曰俞哉爾觴且置當聽朕言庶曉朕意頃於戎馬之暇詳窺歴代之記乃知乎夏德之衰璇室且庇商宫)
(之壊傾宫太侈楚王章華一身何寄秦皇阿房二世而棄漢武柏梁孽火隨熾陳后三閣義師尋至豈非乎禍)
(生於漸欲起於恣亦如崇飲不已必至昏酒嗜師不已必至乏瘁遷怒不已必絶人祀窮兵不已必暴人胔甘)
(諛不已必杜忠義溺讒不已必斥賢智亡國之君未嘗不爾朕皆知之得以趍避滛於土木雅不如是美其成)
(功良以為愧不舉君觴恐驕朕意其大者天地所重者神噐尾虎足冰終日惴惴當共重之勿使顛墜謹謝公)
(卿无忘納誨羣臣以退咸呼萬歲)洪景盧選德殿記(乾道三年正月丙寅詔臣邁夕對景)
(德殿賜之坐極論古今治亂事及祖宗以仁守天下紀綱法度使後世有以持循者衮衮數百言臣既歛袵肅)
(聽且顧謂臣曰此殿朕即位後所作也命名之旨雖取於選射觀德之義然退朝之餘發號出令圖事揆策无)
(適而不在是凡燕遊聲色之奉苑囿之娛非惟不可好然亦所不好獨以閒暇取尚書及資治通鑑等書而讀)
(之帝之所以為帝王之所以為王法其所以興戒其所以壊口誦心維未嘗一日輙去手也近侍外臣晝接夕)
(訪大廷廉陛之儀一切略去紬繹政理從容問答頗有漢宣室唐浴殿遺意至於騶虞時會抗志決拾以弛張)
(文武之道特其一事耳卿為朕記之臣邁離席再拜稽首謝不敏不獲命退而言曰自唐虞至于東周盖千有)
(餘歲其世遠其政息然至今為後人所傳誦後王所矜式而賴之以不冺者尚書存焉耳由三代而下至於後)
(周亦千有餘歲世愈益近政愈益多廢興成敗之林渺若淵海今列於戶牖之間博而得其要簡而周於事者)
(通鑑存焉耳書亡然後通鑑作兹其是與陛下受天命克己厲精綜練名實躬持太阿之柄操以為騐稽以為)
(決未嘗不本原於二書四海九州之人神而明之鼓舞奉承之不暇而不知其所自得者其出於一堂之中萬)
(事之方來畢陳乎前匿態遁形美惡畢見湛乎其若鏡炤而龜告也而臣幸得以筆墨薄技待罪禁林此而不)
(書孰當書者况於跽受天旨恩紀卓異為无窮光耀乎乃不固辭而承命臣聞之成天下之事者莫大於至勤)
(洞天下之理者莫大於至明今夫百川之流草木之蕃三農之業百工之藝皆勤也而天子之勤異於是必法)
(天行健而後可智效一官化治一州折獄致刑擿奸發伏皆明也而天子之明異於是必如日方中而後可唐)
(明皇致中興勤政務本之意慨然見於作樓之時而日引月長宴安鴧毒之不戒明而不勤為何如哉文宗外)
(憂藩鎮之䟦扈内患朝廷之不清旦朝籌之暮夜計之而訓注之隂謀牛李之朋黨不能早辨以稔甘露之悔)
(勤而不明為何如哉莫盛於太宗而寖不克終有見於魏公之十漸故臣以謂唐三百年去本朝為未遠卓然)
(可喜者惟武宗宣宗為然今陛下擴天縱之聖經之以至勤緯之以至明公卿以下有外朝之勤延英之對金)
(華之講都俞咨詢寒暑一致猶以為未足也而又朝於斯夕於斯舜好問而察邇言禹之惜寸隂文王之中昃)
(不遑食皆以匹休抗美下視武宣誠不足道然自強不息終始毋怠願陛下常以今日之心為心詩曰惟天之)
(命於穆不已盖曰天之所以為天也臣敢以是為陛下獻歲二月庚午左朝議大夫起居舍人兼權直學士院)
(兼權中書舍人兼同修國史兼實錄院同修撰臣洪邁拜手稽首記)
詩集禾黍中(御街為客路行客悲春風野老幾代人種田煬帝宫零落池臺勢高低丨丨丨鮑容)
(隋官)花萼廢(連昌宫中滿宫竹歲久無人森似束又有墻頭千葉桃風動落花紅䔩䔩宫邊老人為余)
(泣少年選進因曾入上皇正在望仙樓太真同凭闌干立樓上樓前盡珠翠炫轉熒煌照天地歸來如夢復如)
(癡何暇備言宫裏事初過寒食一百六店舍無煙宫樹綠夜半月高絃索鳴賀老琵琶定場屋力士傳呼覓念)
(奴念奴潛伴諸郎宿須臾覓得又連催持敇街中許燃燭春嬌滿眼睡紅消掠削雲鬟旋裝束飛上九天歌一)
(聲二十五郎吹管逐逡巡大徧梁州徹色色龜兹轟錄續番樂名李謩壓笛傍宫墻偷得新翻數般曲平明大)
(駕發行宫萬人鼓舞途路中百官隊仗避岐薛楊氏諸姨車鬭風明年十月東都破御路猶存禄山過驅令供)
(頓不敢藏萬姓无聲淚潛墮兩宫定後六七年却尋家舍行宫前庄園燒盡有枯井行宫門闥樹宛然爾後相)
(傳六皇帝不到離宫門久閉往來年少說長安玄武樓成丨丨丨去年敇使因斫竹偶值門開暫相逐荊榛櫛)
(比塞池塘狐兔嬌癡緣樹木舞榭欹傾基尚在文窗窈窕紗猶綠塵埋粉壁舊花鈿烏啄風筝碎珠玉上皇徧)
(愛臨砌花依然御榻臨階斜蛇出燕巢盤聞拱菌生香案正當衙寢殿相連端正樓太真梳洗樓上頭晨光未)
(出簾影黑至今反挂珊瑚鈎指似旁人因慟哭却出宫門淚相續自從此後還閉門夜夜狐貍上門屋我聞此)
(語心骨悲太平誰致亂者誰翁言野父何分别耳聞眼見為君說姚崇宋璟作相公勸諫上皇言語切燮理隂)
(陽禾黍豐調和中外無兵戎長官清平太守好揀選皆言由相公開元欲末姚宋死朝廷漸漸由妃子禄山宫)
(裏養作兒虢國門前閙如市弄權宰相不記名依稀憶得楊與李楊國忠李林甫廟謨顛倒四海搖五十年來)
(作瘡痏今皇神聖丞相明詔書纔下吳蜀平官軍又取淮西賊此賊已除天下寧年年耕種宫前道今年不遣)
(子孫耕老翁此意深望幸弩力廟謨休用兵元微之連昌宫詞)蒼鼠竄(溪回松風長丨丨丨古瓦不知)
(何王殿遺構絶壁下隂房鬼火青壊道哀湍瀉萬籟真笙竽秋色正瀟洒美人為黃土况乃粉黛假當時侍金)
(輿故物獨石馬憂來藉草坐浩歌淚盈把冉冉征途間誰是長年者杜玉華宫)哀猿啼(蒼山八百里崖)
(斷如杵臼曾宫憑風逥岌嶪土囊口立神扶棟梁鑿翠開戶牖其陽產靈芝其隂宿牛斗紛披長松倒嵑&KR2083;怪)
(石走丨丨丨一聲客淚迸林藪荒哉隋家帝製此今頽朽向使國不亡焉為巨唐有雖無新增修尚置官居守)
(巡非瑶水遠跡是雕墻後我行属時危仰望嗟歎久天王守太白駐馬更搔首杜九成宫)九天閶闔
(綘績雞人送曉籌尚衣方進翠雲裘丨丨丨丨開宫殿萬國衣冠拜冕旒日色纔臨仙掌動香烟欲傍衮龍浮)
(朝罷須裁五色詔佩聲歸到鳳池頭王維)五夜漏聲(丨丨丨丨催曉箭九重眷色醉仙桃旌旗日暖)
(龍蛇動宫殿風微燕雀高朝罷香煙㩦滿袖詩成珠玉在揮毫欲知世掌絲綸美池上於今有鳳毛杜和賈舍)
(人早朝大明宫)柳拂旌旗(雞鳴紫陌署光寒鸎囀皇州春色闌金闕曉鐘開萬戶玉階仙仗擁千官)
(花迎劍佩星初落丨丨丨丨露未乾獨有鳳凰池上客陽春一曲和皆難岑參)草承委佩(天門日射)
(黃金榜春殿晴曛赤羽旗宫丨微微丨丨丨爐煙細細駐遊絲雲近蓬萊常好色雪殘鳷鵲亦多時侍臣緩步)
(歸青𤨏退食從容出每遲杜宣政殿退朝)鐵鳳横空(丨丨丨丨飛綵繪坡)玉龍纏棟(耽耽)
(丨宇丨丨丨藹藹金鋪獸齧環梅聖俞)大宛立仗(雙蜺蟠礎龍纏棟金井轆轤鳴曉甕小殿垂簾)
(白玉鈎丨丨丨丨朱絲鞚坡)槐龍舞翠(繡裳畫衮雲華地不作成王剪桐戲日高黃繖下西清風)
(動丨丨丨交丨注邇英閣前有雙槐樛枝屬地如龍形坡)
官廨
宫室舉要(周禮以八灋治官府釋之者曰百官所居曰府此則官廨之說也古者設官分職以)
(治事不可無以居其官故内置省部寺監外列百司庶府莫不各有治所雖其間不無廣狹大小之殊深)
(淺高下之異然亦相其職之繁省官之崇庳惟其稱而已耳使居家者在國如在家處公猶處私則夫仆)
(者吾興之廢者吾起之顛傾者吾支持之事事物物無不如是雖其有益於官亦不貽害於民則見其一)
(柱一礎而曰此民膏血也一榱一椽而曰此民筯力也起居坐卧為民而憂棲遲偃仰為民而慮我雖安)
(矣民果安乎我雖適矣民果適乎夫如是則可以無愧於官也否則借興造之名以移用公家之財侈營)
(繕之工以輕用吾民之力力困矣而我不聞財匱矣而我不恤其始至也雖整其舊而崇美觀其將去也)
(乃視其壊而不復葺至於一政一事無往而非一切苟且之謀若是者不過偷處榮逸國焉用此輩哉古)
(者在官言官在府言府在庫言庫在朝言朝誠非後世禄仕者之比也)
事類南宫(漢建尚書百官府名曰丨丨蓋取天上南宫太微之象)南省(臣與孔戣同在丨丨)
(韓孔戣墓志)列坐堂皇(諸校丨丨丨丨上注屋無壁曰皇漢胡建傳)通謂公衙(近代)
(丨丨府廷為丨丨即古之公朝也字本作牙訛為衙詩曰圻父王之爪牙續世說)聽令必至(大司)
(馬掌武備象猛獸以爪牙為衞故軍前大旗為牙旗上出師則有建牙之事軍中聽號令必至牙旗之下仝)治
事相續(寺者嗣也丨丨者丨嗣丨於其中也侯鯖錄)俗呼衙府(凢官寺吏卒率以晨晡兩)
(時致禮丨丨丨丨沿於古而稱謂訛也演繁露)晡申旦政(申時吏以丨時聽事丨丨丨也說文)日
再聽事(古者蜜蜂之辭曰蘤蘤華華雖無官職一日兩衙則凡官寺丨丨丨丨吏卒因之亦致其恭天)
(子御正朝亦名正衙不知何始藝文類聚)樹棘為位(朝士掌建邦外朝之法左九棘孤卿大夫位焉)
(羣士在其後右九棘公侯伯子男位焉羣吏在其後面三槐三公位焉州長衆庶在其後左嘉石平罷民焉右)
(肺石逹窮民焉注丨丨以丨丨者取其赤心而外刺象以赤心之刺也槐之言懷也懷來人於此欲與之謀周)
(禮秋官)甘棠聽訟(丨丨召伯丨丨也蔽芾甘棠勿剪勿伐召伯所苃詩)去如始至(叔孫)
(所舍雖一日必葺其墻屋丨之日丨丨丨左傳)舍不為壇(子產相鄭伯以如楚丨丨丨丨左㐮公入)
從者能戒(子產相鄭伯以如晉晉侯以我喪故未之見也子產使盡壊其館之垣而納車馬焉士文)
(伯譲之曰敝邑以政刑之不修寇盗充斥無若諸侯之屬辱在寡君者何是以令吏人完客所館高其閈閎厚)
(其墻垣以無憂客使今吾子壊之雖丨丨丨丨其如異客何以敝邑之為盟主繕完葺墻以待賓客若皆壊之)
(其何以共命寡君使匄請命對曰以敝邑褊小介於大國誅求無時是以不敢寧居悉索敝賦以來會時事逢)
(執事之不閒而未得見又不獲聞命未知見時不敢輸幣亦不敢暴露其輸之則君之府實也非薦陳之不敢)
(輸也其暴露之則恐燥濕之不時而朽蠧以重敝邑之罪云云敢請執事將何所命之雖君之有魯喪亦敝邑)
(之憂也若獲薦幣修垣而行君之惠也敢憚勤勞文伯復命趙文子曰信使謝不敏晉侯見鄭伯有加禮厚其)
(宴好而歸之乃築諸侯之館左㐮三十一)賓至如歸(文公之為盟主也宮室卑庳無觀臺榭以崇大)
(諸侯之館館如公寢庫廐繕修司空以時平易道路圬人以時塓館宫室諸侯賓至甸設庭燎僕人巡宫車馬)
(有所賓從有代巾車脂轄隸人牧圉各贍其事百官之屬各展其物公不留賓而亦無廢事憂樂同之事則巡)
(之教其不知而恤其不足丨丨丨丨無寧灾患不畏寇盗而亦不患燥濕仝上)參避正堂(孝惠元年)
(以曹參為齊丞相參之相齊悼惠王富於春秋參盡召長老諸先生問所以安集百姓齊故諸儒以百數言人)
(人殊參未知所定聞膠西有蓋公善治黃老言使人厚幣請之盖公為言治道貴清静而民自定推此類具言)
(之丨於是丨丨丨舍盖公焉漢史參傳)參遊後園(相舍後園近吏舍吏舍日飲歌呼從吏患之無)
(如何廼請丨丨丨丨聞吏醉呼乃反取酒張坐飲大歌呼與相和參見人之有細過掩匿覆盖之府中無事仝)
(上)此如傳舍(蓋寬饒至許伯第曰丨丨丨丨閱人多矣本傳)不至官舍(何並徙潁川太)
(守並性清廉妻子丨丨丨丨本傳)鶡雀飛集(黃寬六相京兆尹張敞舍丨丨丨丨丞相府以為神)
(雀本傳)野烏棲宿(後哀帝時御史府史舍百餘區井水皆竭又其府中列柏樹常有丨丨數千丨)
(丨其上晨去暮來號曰朝夕烏烏去不來者數日長老異之漢朱博傳)徙郡治舍(犍為太守李巖)
(欲丨丨丨功曹楊洪諫不聽遂請退孔帖)壊府屏幛(晉阮籍為東平相到郡丨丨舍丨丨使内外相)
(望)繕完城圃(吳陸抗與諸葛恪換宅抗臨去丨丨丨丨葺其墻屋廬舍恪不聽深以為恥)擅
飾城舍(晉杜元凱為東羌校尉石監奏預丨丨丨門官丨稽乏軍興車徵詣廷尉以尚主在八議以候)
(贖論)壁中得貍(晉樂廣為河南尹官舍多怪前尹不敢居之廣後於丨穿丨丨丨殺之怪遂絶)省
中多鬼(宋徐孝先為都官尚書自晉以來尚書寮皆㩦官屬居丨省丨丨有丨怪每夜或見人著衣冠)
(從中出或門自開闔見者多病尚書周確卒於此省孝先代確居之經兩載妖變皆息)喪多害人
(晉羊祜叔子督荊州長吏丨丨丨丨皆毁舊府祜以死生有命富貴在天敇諸鎮禁斷之)鬼不侵善
(梁傳昭歴位在戶尚書安成内史郡自宋來兵亂相接府舍稱凶每昏且間人鬼相觸在任者鮮以吉終及昭)
(至有人夜見甲兵出曰傅公善人不可侵犯乃騰空而去自是郡遂無惡)以茅為屋(晉羅含字君章)
(為相州别駕以才學知名以廨舍喧擾自於城西小湖安茅屋伐樹為牀織葦為席而居)市第為廨
(楊炎趙惠伯為河南尹時嘗丨炎丨丨官丨御史劾炎宰相御史市私第貴取其直盧杞召大理正田晉評罪)
(晉曰宰相於庶官比監臨計羡利臯奪官杞怒謫晉於是當監主自盗罪絞)亟使全新(李聽拜邠)
(寧節度使邠署相傳不利治垣舍前刺史視其壊不敢葺聽曰將出鑿凶門何避治署耶丨丨丨丨之卒無異)
甫旬略具(韋仁夀檢校南寧州都督詔歲一按行其勞將還酋長泣曰天子藉公鎮撫奈何欲去我)
(仁夀以池壁未立為解諸酋即相率起廨丨丨丨丨)菑除視事(李吉甫改彬饒二州會前刺史繼死)
(吉甫命丨丨其廨以丨丨)繕治署名(房琯歴慈溪宋城濟源縣令所在多興利除害丨丨廨舍頗丨)
(能丨舊唐史)極其華侈(五代王浚於樞密起聽事丨丨丨丨邀太祖臨幸賜予甚厚)多所
漏泄(國初京師職事官舊皆無公廨雖宰相執政官亦僦舍而居每遇出省或有中批外奏急速文字則)
(省吏退歸於私第呈押既稽緩又丨丨丨丨石林燕語)公宇立成(寇萊公謫道州司馬素無公宇)
(百姓聞之競荷瓦木不督而會丨丨丨丨頗亦宏壯守土者聞於朝遂再有海康之命)每府相對
(元豐初建東西二府於右掖門之前丨丨丨丨曰位謂之八位)界以中&KR0764;(吕微仲當軸兄大中自陜)
(漕入朝微仲虛正寢以待之大中辭微仲云丨丨丨丨即私家也)偃然東序(安厚卿在正府父日)
(華尚康寧厚卿夫婦丨丨居丨丨)綠莎廳事(河中府有丨丨丨唐治平時好事者常加澆溉兵興)
(以來而好丨者劉吉之王禹偁送柴諫議任河中府詩云丨丨丨丨舊鳴蛩雞跖集)韓愈丞廳壁
記(見前集丞門)皇甫湜刺史廳壁記元結道州刺史廳壁
記吕温道州刺史廳後記(並見後集刺史門)王元之宰相待
漏院記(見後集宰相門)
詩集紫閣(平明登丨丨日晏下彤闈)彤庭(紫殿肅隂隂丨丨赫弘敞風動萬年枝日華承露掌)
(玲瓏結綺錢深沉映珠網紅藥當階翻蒼苔依砌上謝元暉直中省)潭府(不見公與相丨潭丨中居韓)
燕寢(丨丨凝清香)掖垣(丨丨竹埤梧十尋洞門對雪常隂隂落花遊絲白日静鴻雁乳燕青春深)
(杜)休通客(印在丨丨丨山晴好捲簾張籍)休報事(吏人丨丨丨公作送春詩韓)似野
居(使君家丨丨人丨杜牧齊安郡)如傳舍(嗟我官居丨丨丨歐)似蓬島(况我官居丨丨丨坡)
綠莎廳(河中府舊有綠莎廳唐人詩曰丨丨丨事舊鳴蛩詳見前)射鴨堂(兩尉鬱相望東南百)
(步場插旗浦柳市伐鼓水雲鄉已作觀魚檻仍開丨丨丨蘇子瞻城南縣尉水亭)談經投老(丨丨)
(丨丨拚悠悠為吏文書了即休深炷爐香閉高閣卧聽簷雨瀉高秋王介甫金陵郡齋)官事長閒
(平湖繞舍山無盗丨丨丨丨俸有金安得終身為禦寇不辭兒女作吳音黃魯直宿錢塘尉廨)
古今合璧事類備要别集卷十三
