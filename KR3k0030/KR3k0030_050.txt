古今合璧事類備要前集卷五十
宋謝維新撰
道教門
神仙名義
事類真人(仙道有十二試皆意之所不悟皆太極真人臨見之也試皆過授以真經青鳥公積四百七十二歲十二)
(試之有三不過太極道君以為仙人不得為丨丨真誥)元君(男之高仙曰真人女曰丨丨)真宅(夫欲修道惟滅)
(動心不滅照心但疑空心不凝住心有事无事常若无心處静處諠其志惟一制而不著放而不動處諠无惡涉事元惱者皆)
(是真定以无事為丨丨有事為應迹不求惠而惠自生此名真惠定觀經)仙館(易遷童初二宫是男女丨之堂丨也其中)
(間静東海青童君一年再遊校此有趙素臺者乃漢趙熙女在易遷宫已四百年化形煉景不肯徙自謂天下无復此樂也真)
(誥)積功(丨丨滿千雖有過得仙功滿三百而過不足相補者子仙功滿二百者孫仙子无功德有過便得仙其子孫若)
(无志多過者只得冨貴仙不可冀也真誥)修道(丨丨功深已成者自然享六甲行廚有所須舉意即至若素有北夢瑣言)
五性(上元夫人謂帝曰汝好道乎數招方士登山祠神亦為勤矣然汝胎性暴胎性滛胎性奢胎性酷胎性賊五者常舍)
(於榮衛之中五藏之内若從今捨爾丨丨反諸柔善常為隂德救濟死厄不泄精液齋戒勤儉鳴天鼔飲玉漿蕩華池叩金梁)
(按而行之當有冀爾今阿母迂大道之重下降蟪蛅之窟屈霄虛之靈詣孤鳥之俎子厲之哉漢武帝内傳)九患(學道)
(者有丨丨有志无時有時元友有友无志有志不遇其師遇師不覺覺師不勤勤不守道或志不固固不能久皆人之九患也)
七變(大洞者神仙也别有三山三山有七宫七宫有七變朝化為金日中化為銀暮化為銅夜化為光或化為山為水為)
(石謂之七變七變有七經有二十一童子隨之故曰大洞真經讀萬過即得真仙誥真誥)三等(地下主者有丨丨第一散)
(在外舍閒亭不受九宫考制不聞練化之業一百四十年許一進耳二等便得仙階丨丨便得出入易遷童初二府入宴東華)
(臺受學化形濯景易氣三十年棺中骨還附神四十年復如生人五十年位補仙階為上仙矣真誥)餐霞(九華真妃曰日)
(者霞之實霞者日之精惟聞服日實之法未見知丨丨之精丨丨之經甚祕致霞之道甚易此謂體生玉光霞映上清之法又)
(曰眼者身之鏡耳者體之牖視多則鏡昏聽衆則牖閉妾有磨鏡之石決牖之術面者神之庭髮者腦之華心悲則面焦腦減)
(則髮素所以精元内喪丹津損竭妾有童面之經還白之法精者體之神明者身之寳勞多則精散營竟則明消妾有益精之)
(道延明之經)服日(東華真人丨丨月之象男服日象女服月象一日不廢使人聰明五藏生華太虚真人曰以月五日)
(夜半存日象在心中日從口入使照一心之内)去尸(欲長生先丨三丨三尸常以月望晦朔上天白人間罪過使人不夀)
(盖人身中神欲得人生三尸欲人死人死則散而為鬼歆享祭祀故欲人死也凡人夢與惡人鬭乃尸與人神相戰也太平廣)
(記)食氣(楚詞丨六丨而飲沆瀣注云陵陽子明經云春食朝霞者日始出赤氣也秋食淪漢者日没後赤黃氣也冬食)
(沆瀣者北方夜半氣也夏食正陽者南方日中氣也司馬相如傳注)胎息(丨丨者能不以鼻口嘘吸如在胞胎中初學行)
(氣鼻中引氣而閉之以心數至一百二十乃以口吐氣出之及引氣皆不欲令自耳聞其氣出入之聲常令入多出少以鴻毛)
(著鼻口之上吐氣而鴻毛不動為度漸習漸增其心數久久可至千則老者更少日還一日矣夫行氣必當以生氣勿以死氣)
(從半夜至日中為生氣從日中至半夜為死氣行死氣无益故行氣或可以入瘟疫或可以禁蛇虎或可以居水中或可以行)
(水上或可以辟飢渴或可以延年嘘水水為之逆流嘘火火為之滅但行氣不欲多食及食生菜肥鮮之物令人氣彊難閉且)
(禁平居恚怒恚怒則氣亂令人發欬葛仙翁每盛暑輒入深淵之底一日許乃出者正以能閉氣胎息故耳抱朴子習閉氣而)
(吞之名曰胎息習漱舌下泉咽之名曰胎食抱朴子曰胎息者能不以鼻口嘘吸如在胎中也内傳)脉望(何諷嘗於書中)
(得一髮捲規四寸許如環之无端用力絶之兩端滴水投於火作髮氣莫知其何物也後與方士言歎曰君不見仙命也此名)
(丨丨蠧魚三食神仙字則化為此夜持向天從規中望星星便立降可求丹度世也酉陽雜俎)伐毛(東方朔生三日而父)
(母俱亡後遊澤中有一黃眉翁指朔曰此吾兒也吾却食服氣三千年一反骨洗髓二千年一剥皮丨丨吾生已三洗髓三伐)
(毛矣武帝故事)易髓(漢武中王母求度世之術母曰子但愛精握固閉息吞液氣化為血血化為精精化為液液化為骨)
(行之不倦一年易氣二年易血三年易脉四年易肉五年丨丨六年易筋七年易骨八年易髮九年易形變化則成道武帝内)
(傳)遐舉(世人學道資一丹一藥之功聊固其命倚以修道未能證就避忌尤多三官巡邏攝入鬼錄所以頻改姓名先)
(用尸解然後進取上法或五岳授事校職仙曹優游人間或至千歲功德升聞却朝玉皇往往丨丨世人无由知也今之仙隠)
(有騰空者服金丹也遐舉之事未可希望或延年不死時其冇之)尸解(凡今之人死必視其形如生乃尸解也足不青)
(皮不皺亦丨丨也目光不毁頭髮不脫不失其形骨者皆丨丨也有未斂而失尸者有人形猶在而无復骨者有衣在形去者)
(有髮脫而形去者白日去謂之上尸解夜半去謂之下尸解向曉暮之際謂之地下主得真仙誥集仙傳王方平謂蔡經曰汝)
(應得度世但氣少肉多唯可丨丨耳此法須臾如過狗竇中耳經忽身熱因失其尸列仙傳)鬼試(又有丨丨多惑人須)
(定志意熟視其規中珠子濁不明則丨丨也則思七星在頭上以却之若規中方明者仙道人也則拜之不悟則為試不過真)
(誥)僊相(名在瓊簡者目有綠筋名在赤書者隂有伏骨名在琳札者胷中偃骨名在星書者眼有四規皆上仙也其次)
(鼻如玄山腹有玄丘亦丨丨也真誥)河車(北方正氣名丨丨又仙經云鉛絶河車空所作皆无功鉛失河車絶萬事旡所)
(出又道訣云脅腹腰曲綠黃河水逆流盖擊運法也)仙源(楚莊王時有乞食翁歌曰天庭發雙華丨丨彰隂邪清晨按天)
(馬來詣太真家獨宋來子疑其仙人追逐十二年此翁授以中仙之道乞食翁乃西岳真人闕延夀也手為天馬鼻為丨丨真)
(誥)仙椹(扶桑島有木如桑其實如椹九千年一實十洲記)靈瓜(謝玄卿遇神仙見素麟脂班螭髓玄洲白奈空)
(洞丨丨又有瓊飴酒彈八琅之璈叢霄之笙洞隂之磬又作回鸞轉鳳之舞皆非世間所聞續仙傳)金花(隂真君歌曰北)
(方正氣為河車東方甲乙成丹砂兩情合飬為一體朱雀調運生丨丨坡詩注)瑶草(姑射之山帝女死焉化為丨丨山海)
(經又云帝之季女名瑶姬未行而亡封於巫山精神化為草李善注高唐賦序)崑崙山(司馬相如傳注丨丨丨去中國)
(五萬里廣衺萬里高八萬仞層城九重面有九井以玉為檻旁有五門天帝之下都也又有閬風山在崑崙下閶闔之中又水)
(經云丨丨丨去嵩高五萬里其高一萬一千里仙傳拾遺記)方諸宫(天仙上真之宫室也高九千丈有大方諸小方)
(諸大方諸對會稽東南七萬里小方諸之上多有奉佛者人皆服五星精讀夏歸藏經用以飛行陶隠居編真誥)黃庭
經(晉魏夫人名華存生二子學道服胡麻散道成景林真人授以黃庭内境經令讀萬過乃得洞觀鬼神天人碑)青飢
飯(楊桐葉細冬青寒食人採其葉染飯色青而光食之資陽氣謂之楊桐飯道家所謂丨丨丨零陵總記又真誥魏夫人碑)
(登真隠訣注云以南燭草木煮汁漬米為之又真誥云有道士鄧伯元者受青精石飯之法)交棃火棗(晉許穆為)
(護軍長史入華陽洞得道女仙王母第二十女紫微夫人嘗降教之後有書與穆公玉醴金漿丨丨丨丨此飛騰之藥也不比)
(君丹已生君心中以君心中猶有荆棘相雜是以二樹不見又云玉體金漿交生神棃方丈火棗元光靈芝我當與山中許道)
(士不以與人間許長史真誥又出總仙傳)冰桃碧藕(西王母降周穆王開宴有萬歲丨丨千歲丨丨穆天子傳)六
甲靈飛十二事(上元夫人與王母既會武帝謂曰阿母發五岳真形雖覩妙理而无丨丨丨丨之符太隂六丁)
(玉女之籙太陽六戊之書左乙東象之文右庚攝殺之律壬癸六道隠形之術丙丁之火九赤班符六辛月華之法六已化形)
(之方八稟十訣長生紫書内視中方凡丨丨丨何以總攝萬精驅策百鬼帝曰願賜指教夫人即命侍女出六甲十二事來授)
(王母曰若汝修善後三十年當告汝要道而帝淫色殺伐不休不從王母上元夫人之戒二真遂不復來太初二年柏梁臺災)
(真形圖與丨丨丨丨丨丨丨藏於柏梁臺並燒武帝内傳)太上五嶽真形圖(西王母與上元夫人降漢武帝)
(殿帝視箱中有小書乞瞻覽母曰此五嶽真形圖也乃三天太上所出豈汝所宜佩乎帝乞不已母遂與帝帝藏之栢梁臺同)
(上)
詩集火棗(土木容形殷七七水雲情性許閒閒身中丨丨无人會此藥元來便駐顔張天覺詩)霞觴(許碏登樓)
(飲酒忽作一詩題於棲上云閬苑花前是醉鄉誤翻王母九丨丨羣仙拍手稱輕薄謫向人間作酒狂題畢乘雲而去列仙傳)
丹法
事類調息(東坡云人之生死未有不自坎離者坎離交則生分則死離為心坎為腎龍者汞也精也血也出於腎而)
(肝藏之坎之物也虎者鉛也氣也力也出於心而肺主之離之物也不學道者其龍常出於水龍飛而汞輕其虎常出於火故)
(虎走而鉛枯故真人曰龍從火裏出虎向水中生人能正坐瞑目丨丨以久為功則丹田濕而水上行蓊然如雲蒸于泥丸火)
(為水妃熱必從之則所謂龍從火裏出也龍出於火則龍不飛而汞不乾旬日之外腦滿而腰足輕常捲舌上䑛懸癰久則汞)
(下入口嚥送至丹田久則化為鉛此所謂虎向水中生也東坡志林)導引(食草木之藥不知房中之法及行氣丨丨服藥)
(无益也若至意感靈亦不須草木之藥若但知房中及導引不知神丹之法亦不得仙也若得神丹立便仙矣若得大洞真經)
(讀之萬過便仙不須金丹矣真誥)太極隠芝(仙官上下次秩有左右府左右公左右卿左右大夫左右御史明大)
(洞真經者為仙卿服金丹者為大夫服衆芝為御史若得丨丨丨丨服之便為仙公真人矣同上)姹女河車(河上)
(姹女得火則飛注云河上則真汞也周易參同契又云姹女隠在丹砂中注姹女汞也漢真人丹砂訣河車是水朱雀是火取)
(水一斗鐺中以火炎之百沸致聖石九兩其中初成丨丨次謂之玉液後成紫色謂之紫丨丨白色曰白河車青色曰青河車)
(赤色曰赤河車亦名黃芽出道書蓬萊傳修煉法)玉華金液(南真夫人謂楊羲曰得道去世或隠或顯託體遺迹)
(鹿皮翁吞丨丨流蟲出尸仇季子咽丨丨而臭聞百里季主服五雲散以潜升猶頭足異處墨秋咽虹丹以投水寗生服石腦)
(而赴火伯成納氣而腸胃三腐真誥)雲母雌黃(華隂山神告劉根曰汝今髓不滿血不暖氣少聽減筋急肉沮必欲)
(長生必先治病十二年乃可服仙藥藥有上下仙有數品不知房中之事行氣導引并神藥者不能仙也藥上者為九轉還丹)
(太一金液服之皆立登天其次有丨丨丨丨之屬雖不即乘雲亦可役使鬼神次乃草木諸藥止可數百歲太平廣記)鑚
木得丹(傅先生入焦山七年老君與之木鑚使穿一石厚五尺云穿此便當得道其人晝夜鑚之積四十七年丨盡丨)
(穿遂丨仙丨昇天真誥)視壁得方(帛和入西城山事王君君令熟丨石丨初一年无所見二年漸有文字三年丨)
(神丹丨及五岳圖乃去神仙傳)服丹體輕(陶洪景既得神符祕訣以為神丹可成而苦无藥物帝給賜黃金朱砂雌)
(黃等後合飛丹色如霜雪服之體輕梁書)服丹尸解(高宗時道士劉合還丹成而上之咸亨中卒唯有空皮而背上)
(開拆有似蟬蛻出真仙傳)真人授丹(黃真人石晉時為惠州太守弃官入羅浮山水簾洞蘇養直居潤州有羅浮山)
(道人江觀潮拜謁曰羅浮黃真人以公氣母已成令某持丹度公袖中出藥養直遲疑道人曰此丹非金石乃真氣煉成疑即)
(止有急服之出門不見養直後暴卒所親記道人之言取丹飲之乃甦養直後與家人别行步如飛識者以姓江而夏來即黃)
(真人也百家詩序)邪物竊丹(奉林在嵩山四百年合神丹為邪物所敗乃入委羽山今千餘年矣猶未升仙是試)
(方不遇道數未足故也此人但服黃連得不死不能有所役使也列仙傳)魏伯陽試丹(後漢丨丨丨者吳人也與)
(弟子三人入山作神丹丹成乃曰先宜與犬試之若犬飛然後人可服乃與犬食犬即死伯陽服丹入口即死弟子服之亦死)
(餘二弟子遂不服乃共出山去後伯陽即起將所服丹内弟子及白犬口中皆起遂皆仙去乃作手書寄謝二弟子乃始懊恨)
(伯陽作參同契三卷以論作丹之意本傳)毛伯達服丹(毛伯達劉道泰謝稚堅張兆期後漢人學道王屋山共合)
(神丹毛服之而死劉服之又死謝張不敢服捐山而去後見毛劉在山上二人悲愕就請道與之茯苓持行方服之皆數百歲)
(遊行五嶽但陸仙云陶隠仙真誥)
詩集丹砂(太白何蒼蒼星辰上森列去天三百里邈爾與世絶中有綠髮翁披雲卧松雪不笑亦不語冥棲在岩穴)
(我來逢真人長跪開寳訣粲然忽自哂授以鍊藥說銘骨傳其語竦身已電滅仰望不可及愴然五情熱吾將營丨丨永與世)
(人别李白古風)金鼎(飄飄學仙侣遺世在雲山盜啓元命祕竊當生死關丨丨蟠龍虎三年養神丹刀圭一入口白日生)
(羽翰我欲往從之脫屣諒非難但恐逆天理偷生詎能安朱文公感興詩)一粒藥(先生五岳遊文焰藏金鼎日下鶴過)
(時人間空落影常言丨丨丨不墮生死境何當列禦寇去問仙人請孟郊訪道士不遇詩)十二環(嚥服丨丨丨奄有仙)
(人房暮騎紫鱗去海氣侵肌涼贈我纍纍珠靡靡明月光王直方詩話)
神仙
事類不死(老而不死曰仙仙遷也遷入山也故制字人傍山釋名)長生(欲丨丨者必先治病十二年乃可服)
(仙藥太平廣記)五城(天上白玉京丨丨十二樓史)三島(海上有三神山曰蓬萊曰方丈曰瀛洲謂之丨丨神仙傳)
鳳笙(嵩山有二仙自浮丘公王子晉上朝玉京遺迹金壇丨丨悠悠千載无響陳子昂真誥序)霓裳(烟駕不逢羽人)
(長往去囂世走青雲登玉女之峯窺石人之廟見司馬子微馮太和丨丨𦕈然冥壑獨立真朋羽會金漿玉液則有楊仙公玄)
(默洞天賈上士幽棲牝谷玉笙吹鳳瑶裝駐鶴同上)隔兩塵(韋子威師事丁約一日辭去謂子威曰郎君得道尚丨丨)
(丨儒謂之世釋謂之劫道謂之塵也)呼八百(孫權時蜀有李阿者穴居不食世號為八百歲翁人問事阿無所言但占)
(其顔色若歡喜則有事皆吉若顔色惨戚則事皆凶若笑則有大慶微嘆則有憂後一日去不知所在後有人姓李名寬到吳)
(而蜀語能呪水治病人呼為李八百抱朴子)崆峒問道(黃帝立為天子十九年聞廣成子在於丨丨之上故往見)
(之曰我聞吾子達於至道敢丨至丨之精廣成子曰自治而治天下雲氣不待族而雨草木不待黃而落日月之光益以荒矣)
(又奚足以語至道黃帝退居三月復往邀之廣成子南首而卧黃帝從下風膝行而進再拜稽首問曰聞吾子達於至道敢問)
(治身奈何而可以長久廣成子蹙然而起曰善哉問乎吾語汝至道至道之精窈窈冥冥至道之極昏昏默默无視无聽抱神)
(以静形將自正必静必清无勞爾形无搖爾精乃可長生慎内閉外多知為敗我守其一以處其和故千二百歲而形未嘗衰)
(得吾道者上為皇失吾道者下為土將去汝入无窮之門游无極之野與日月參光與天地為常人其盡死而我獨存矣莊子)
石室得書(王烈字長休邯鄲人也烈入河東抱犢山中得一石室室中有兩卷素書烈讀不知其字不敢取頗諳十)
(數字形體歸書之以示嵇叔夜叔夜盡知其字王烈乃將叔夜往識其徑分明了了往至失石室所在烈竊語弟子曰叔夜不)
(應得道故也)犬吠雲中(淮南王安愛道術之士有八公詣門皆鬚眉皓白王使閽人難之曰我欲上求延年不老)
(中欲得博物精義下欲得勇力武藝三者既之餘不敢通八公曰王薄吾老今則少矣言未竟八公皆變為童子門吏大驚走)
(以報王王跣而迎之北面叩首八童子乃復為老人告王曰聞王好事故來相從王乃朝夕朝拜授王丹經三十六卷時雷被)
(伍被乃告王反八公謂王曰可以去矣八公與王白日昇天臨去時藥器置中庭雞犬䑛之盡得昇天故雞鳴天上丨丨丨丨)
(也太平廣記及神仙傳)鼠墮地上(唐公得道拔宅雞犬皆升唯鼠墮地晏類要)學服松脂(黃初平年)
(十五家使牧羊有道士將至金華山四十餘年其兄初起索之不得有道士引至金華山尋之問羊所在初平曰在山初起往)
(視但見白石初平叱云羊起於是白石皆起成羊初起便弃家就初平丨道丨丨丨茯苓能立日中无影神仙傳)謫鋤
芝草(蔡誕好道入山不堪其苦而還誑其家人曰吾為地仙位卑為老君牧龍因羣仙博戲輸一五色班龍緣此被丨崑)
(崙山下耘丨丨丨抱朴子)道士教飲(王老者朴居慕道有老道士造之留月餘忽遍身瘡痬謂王老曰得酒數斛浸)
(之即愈遂為置酒滿瓮道士坐瓮中三日方出鬚髮皆黑顔如童子謂王老曰能飲此酒可以仙去時方打麥王老全家飲之)
(須臾皆醉忽風動雲蒸一時輕舉居舍雞犬皆去空中猶聞打麥聲)處士寄語(李觀遊南岳有一人持釘鈸之具問)
(曰聞君遊南岳奉煩寄語養素先生藍方云劉處士奉問先生十月懷胎如何出得觀至南岳訪方具道其語方寂然驚曰其)
(人眉間得毋有白誌乎觀曰然方大驚曰吾不遇此人命也此所謂劉海蟾也吾養聖胎已成患无術以出之念非斯人不足)
(以成吾道是年方卒東軒筆錄)振翼起去(王次仲變篆為隸始皇召之不至將殺之次仲化為大鳥振翼而起使者)
(拜曰无以復命恐見誅乃以三大翮墮與使者始皇因名落翮山)食犬輕飛(朱孺子幼事道士王元正居大若岩)
(一日汲于溪上見二花犬相趁因逐之入于枸杞叢下掘之根形如二犬烹而食之忽覺身輕飛于峯上雲氣擁之而去元真)
(食其餘亦得不死因號童子峯仙傳)赤松少女(丨丨子神農時雨師服水玉教神農能入火自燒至崑崙山西王母)
(石室隨風雨上下炎帝少女追之亦得仙俱去高辛時為雨師列仙傳)木公金母(丨丨亦云東王父又云東王公)
(盖青陽元氣也西王母亦云丨丨又云九靈太妙龜山金母一號太虚九光龜臺金母元君皆稱以王者謂天尊之地也昔道)
(氣无為自然先以東華至真之氣化生木公以主陽和之氣又以西華至妙之氣化生金母配西方母養羣品男子得道者名)
(隸金母漢時有小兒歌曰揖金母拜木公時人不識惟張子房知而拜之王母所居崑崙之圃閬風之苑有城千里玉樓十二)
(左帶瑶池右環翠水仙傳拾遺)老子生世(老子姓李名耳字伯陽其母懷之八十一歲乃生生時剖其母左腋而出)
(出而白首故謂之老子又云母到李樹下而生老子生而能言指李樹曰以此為我姓又有老聃之號老子黃色美眉廣顙長)
(耳大目疏齒方口厚脣額有參牛達理日角月庭鼻骨雙柱耳有三門足蹈三五手把十文以周武王時為柱下史時俗見其)
(久夀故號老子所出度世之法九丹八石玉醴金液治心養性絶穀變化役使鬼神之法列仙傳)彭祖長夀(彭祖)
(姓籛諱鏗帝顓頊玄孫至殷之末世年已七百餘歲而不衰凡四十九妻五十二子少好恬静惟以養神治生為事王聞之以)
(為大夫稱疾不與政事善於補導之術列仙傳)葛玄道術(葛玄字孝先從左元族受九丹液仙經與客對食並言及)
(變化之事客曰食畢先生作一事特戲者玄曰君得毋促促欲有所見乎乃嗽口飯盡成大蜂數百皆集客身亦不螫人玄乃)
(張口蜂皆飛入口都畢玄嚼食之是故飯也玄指床使行指蝦蟇及諸行虫飛燕雀龜之屬使舞應節如人也玄以冬為客設)
(生瓜棗夏致冰雪又以數十錢使人散投井中玄以一器於井上呼錢出於是錢一一飛從井出皆向所投也又曰為客設酒)
(无人傳之杯自至前如或不盡杯不去也帝問曰百姓思雨寧可得乎玄曰雨易得耳乃飛待著社中一時之間天地晦冥大)
(雨流潦本傳)承禎道骨(開元中文靖天師與司馬承禎各就枕忽聞小兒誦經聲汵汵如金玉天師窺之承禎額)
(上有小目如錢光照一席逼而聽之乃承禎腦中聲高道傳)葛洪屍解(丨丨字稚川亡時年八十一視其貌如平)
(生體亦軟弱舉屍入棺其輕如空衣時咸以為丨丨得山本傳)梅福仙去(梅福為南昌尉時王莽專政福一朝弃妻)
(子去九江傳以為仙本傳)偓佺食松(丨丨采藥父也好丨丨實體毛數寸能飛行逐走馬以松子遺堯堯不服時受)
(而服者皆三百歲出列仙傳)董奉種杏(吳丨丨侯官人有道術居山不丨田為人治病亦不取錢重病愈者使栽)
(丨五株輕者一株如此數年計得十餘萬株欎然成林乃使山中百禽羣獸游戲其下竟不生草常如芸治後杏子大熟於林)
(中作一草倉示時人曰欲買杏者不須報奉但將穀一器置倉中即自往取一器杏去嘗有人置穀少而取杏多者羣虎吼逐)
(之本傳)令威鶴柱(遼東城門有華表柱忽有一白鶴集柱頭時有少年舉弓欲射之鶴乃飛徘徊空中而言曰有)
(鳥有鳥丁令威去家千年今始歸城郭皆是人民非何不學仙冡纍纍遂高沖天今遼東諸丁云其先世有升仙者不知名字)
(搜神記)蕭史鳳臺(丨丨秦繆公時善吹笙能致白鵠孔雀公女字弄玉好之以妻焉遂教弄玉作鳳鳴居數十年)
(鳳凰來止其屋為作丨丨夫婦止其上不下夫婦一旦皆隨鳳凰飛去本傳)許君斬蜃(許真君名遜字敬之本汝)
(南人後於豫章遇一少年容儀修整自稱慎郎許君與之語知非人類指顧之間少年去君謂門人曰適來年少乃是蛟蜃之)
(精吾念江西累為洪水所害若非剪戮恐致逃遁蜃精知真君識彼潛於龍沙洲化為黃牛真君以道眼遥觀謂弟子施太玉)
(曰彼之精怪化作黃牛我今化其身為黑牛仍以手巾相縛將以認之汝見牛奔鬭當以劍截彼真君乃化身而去俄頃見黑)
(牛犇趁黃牛而來太玉以劍揮牛中其左股因投入城西井中從此井徑歸潭州却化為人先是蜃精化為美少年以珍寳財)
(貨數萬獲娶潭州刺史賈至女至是真君求見賈使君謂曰聞君有貴壻慎郎乃蛟蜃老魅焉敢遁形蜃精復變本形為吏所)
(殺西山許君傳)王喬飛鳬(王喬漢顯宗時為葉縣令有神術每月朔望嘗詣京朝帝怪其來數而不見車騎密令太)
(史伺望之言臨至必有雙鳬從南方飛來於是候鳬至舉網羅之但得一舄乃四年時所賜尚書官屬履也後天下玉棺於堂)
(前吏人擁排終不搖動喬曰天帝獨召我耶乃沐浴寢其中盖便立覆宿昔葬於城東上自成墳漢王喬傳)琴高乘
鯉(丨丨者趙人也以鼔琴為宋康王舍人後辭入涿水中取龍子與弟子期之曰皆潔齋候於水旁設祠屋果丨赤丨來出)
(祠中且有萬人觀之留月餘復入水去)子喬乘鶴(王子喬者周靈王太子晉也好吹笙作鳳凰鳴道士浮丘公接)
(以上嵩山後求於山見桓良曰告我家七月七日待我於緱山頭果乘白鶴駐山頂望之不到舉手謝時人數日而去列仙傳)
子訓遊洛(薊子訓不知所來到洛見公卿數十處皆持斗酒片脯候之曰遠來无所有示致微意坐上數百人飲啖)
(終日不盡去後數十處皆白雲起從旦至暮時有百歲公說小兒時見訓賣藥會稽市顔色如此訓不樂住洛遂遁去正始中)
(長安東霸城中有見之者與一老公摩挲銅人曰適見鑄此已近五百歲搜神記又云薊子訓有道術至京師諸貴人多邀皆)
(許某日日午當往是日二十三處皆見子訓衣服論議如一)老子度關(尹喜為函谷關吏忽語其徒曰初冬十月)
(天里星西行貫昴今月以來融風三至東方真氣狀若龍蛇而西度漢此大聖之徵果見老君乘青牛薄板車徐甲為御來度)
(關喜拜之老君教喜鍊氣内修吐納胎元之道并授三宫正一之法道德經五千言而去西昇化胡經)君達活人
(封君達隴西人號青牛師服水銀百餘年還鄕里如二十者常乘青牛道上有病死者便以腰間竹管中藥與服或下針應手)
(皆愈不以姓召語人出内傳)安期賣藥(丨丨生琅琊阜鄉人丨丨海邊時人皆言千歲公秦始皇始見與語三日)
(三夜賜金璧數萬出阜鄉門皆置而去留書以赤玉舄一兩為報曰後千歲來求我於蓬萊山下始皇遣使者數人入海未至)
(蓬萊山輒風波而還立祠阜鄉亭列仙傳)與壺公遇(後漢費長房為汝南市掾市有老翁賣藥掛一壺於肆頭市罷)
(輒入壺中人莫之見惟長房於樓上覩之異焉因往再拜奉酒脯翁乃與俱入壺中惟見玉堂嚴麗旨酒甘肴盈衍其中共飲)
(畢而出曰我神仙之人以過見責今事畢當去子寧能相隨乎後從壺公求道入深山於羣虎中留使獨處長房不恐又卧於)
(空屋以朽索懸萬斤石於心上衆蛇來齧索且斷長房亦不移翁撫之曰子可教矣復令食糞糞中有三虫臭穢特甚長房意)
(惡之翁曰子幾得道恨於此不成長房辭歸翁與一竹杖曰騎此任所之則自至矣既至可投葛陂中又作一符曰以主地上)
(鬼神長房乘杖須臾來歸以竹杖投葛陂顧視則龍也遂能鞭笞百鬼驅使社公本傳)與天師會(吕大臨作湯保)
(衡傳嘉祐中京師麻家巷有聚小學者李道太學生湯保衡與之遊一日至學有道士鬚髯與道相接既去保衡問道士居建)
(隆觀他日復見前道士去保衡默從之入觀至西廊而没保衡尋之不見觀廊壁繪一道士正如所見者題云張天師保衡異)
(之他日具冠帶伺於李道之舍道士外至遂拜之再三叩請道士曰某日會於某地保衡如約道士曰但舉目視日十日可復)
(會保衡視日乃覩道士在日中復還道士曰復視日百日再會保衡如教視之乃見已形亦在日中與道士立道士曰可教矣)
(乃授符籙召攝鬼神一日保衡語友人曰適見婦人頗有容色今夕小飲當召所見婦人生魂至形質皆如生人但語聲似嬰)
(兒問保衡此何所也適既就寢不意至此疑是魂又疑死保衡曰便可歸勿憂也遂欵曲與語遣去後保衡及第為令邵氏聞)
(見錄)秦皇求仙(始皇東游海上方士徐市等上書請得與童男女入海求三神山不死藥浮江至湘山祠逢大風幾)
(不能渡始皇大怒使伐湘山樹赭其山本記)盧遨求仙(丨丨遊玄闕在北海至蒙轂之土見一士深目而玄準渠)
(頭而鳶肩軒軒然迎風而舞顧見遨慢然而下其臂遁乎卑下遨往視之方卷龜殼而食蛤蜊遨曰遨少好遊背羣離黨觀於)
(六合之外夫子可與遨為友矣若士傲然笑曰我方南遊乎罔䍚之野北息乎沈默之鄉西窮冥冥之里東貫鴻濛之光其外)
(猶有沈沈之泥下无地上无天吾能往來子處矣吾與汗漫遊於九垓之上乃舉臂聳身入雲中遨仰視曰吾比夫子猶黃鵠)
(與壤虫也終日行不離咫尺而自以為遠不亦悲哉遨燕人秦始皇召為博士使丨丨出淮南子)漢武求仙(丨丨)
(帝時方士言蓬萊諸神若將可得上欣然庶幾遇之復至海上望焉上欲自浮海求蓬萊東方朔曰陛下第還宫静處以須之)
(丨人將自至乃止遂去並海上凡周行萬八千里云本紀)少君學道(李少君字雲翼好道入泰山採藥修絶穀全身)
(之術遇安期生少君疾困叩頭乞活安期生以神樓散一七與服之即愈乃上言臣能凝澒成白銀飛丹砂成黃金服之白日)
(昇天身竦則凌天伏入无間控飛龍而八遐遍乘白鴻而九陔周冥海之棗大如瓜鍾山之李大如瓶臣食之逆生竒光師安)
(期授臣口訣是以保萬物之可成也於是王甚尊敬為立屋第漢武内傳)洪崖先生(衛叔卿服雲母得仙其子名度)
(世徧游山海一日山中見之與數人博戲坐白石床度世問博者誰曰丨丨丨丨許由巢父王子晉也我有仙方在所居柱下)
(度世歸掘之得玉函封以飛仙之印乃五色雲母也度世服之果仙去神仙傳)碧落侍郎(沈羲將飛昇忽有白鹿青)
(龍車羽衣持節以青玉界丹玉版拜為丨丨丨丨同上)橘中二老(有巴邛人不知姓家有橘因霜後諸橘盡收餘)
(二大橘如三四斗盎巴人即令攀摘輕重亦如常橘割開每橘有二老叟鬚眉皤然肌體紅明皆相對象戲身尺餘談笑自若)
(但與決賭訖一叟曰君輸我海龍神第七女髮十兩智瓊額黃十二枝紫絹帔一幅綘臺山霞實散二劑二叟曰君輸我瀛洲)
(玉麈九斛阿母療髓凝酒四鍾阿母女熊盈娘子躋虚龍縞襪八緉後日於先生青城草堂還我耳又有一叟曰王先生許來)
(竟待不得橘中之樂不減商山但不得深根固蔕於橘中耳一叟曰僕飢虚矣須龍根脯食之即於袖中抽出一草根方圓徑)
(寸形狀宛轉如龍毫釐罔不周悉因削食之隨削復滿食訖以水噀之化為一龍四叟共乘之足下泄泄雲起須臾風雨晦冥)
(不知所在搜神記)鬼谷先生(丨丨丨丨晉平公時人隠居鬼谷在人間數百歲後不知所之)都仙太史
(許遜汝南人許子阿之後與族子穆俱學道遜為旌陽縣令弃官後得仙唐漢卓異志又晉元帝時忽有仙人瑕丘仲奉玉皇)
(命授許遜九州丨丨丨丨高明大使家屬四十二口皆乘雲去政和中朝廷冊封神功妙濟真君西山十二真君傳)東華
道君(唐司馬承禎隠天台山有弟子焦静真女人也因精思間有頃導至方文遇二女仙謂曰子欲為真官可謁丨丨青)
(童丨丨授三皇法請氏名則承禎也乃歸而詣承禎雲笈經)三茅真君(茅濛字初成先是有謠曰神仙得者濛初)
(成繼世而往在我盈濛之孫盈字叔申漢地節中得道於金陵勾曲山受金匱九錫之命為司命真君邦人改勾曲為茅君山)
(洞仙傳又大茅君名盈次名固次名衷老君拜盈為司命真君固為定錄真君衷為保生真君故號三茅君摭遺又神仙傳有)
(大茅山中茅山小茅山山之峯各秀故曰三秀真誥注)五雲閤吏(蔡少霞者夢人遣書碑略云昔乘魚車今履端)
(雲觸空仰塗綺輅輪園其末題云丨丨丨丨蔡少霞書神仙傳)少室仙伯(王知遠師陶隠居善易知人生死作易總)
(十五卷一日雷雨雲霧中一老人叱知遠曰所泄者書何在上帝命吾攝六丁追取遠據地傍有六人青衣已捧書立矣老人)
(責曰上方禁文自有飛仙保衛金科祕藏玄都汝何者輒藏箱帙知遠曰青丘老人傳授也後司命授知遠為丨丨丨丨雲笈)
(經及異人傳)蓬萊仙監(梁陶弘景師事陸修静弟子孫遊岳為師入茅山自稱華陽隠居造三層樓棲止身居其)
(上弟子居中接賓客於下修本草遇神仙桓闓謂曰君之隂功極著以所修本草用䖟虫水蛭輩為藥功雖及人而害物命以)
(此一紀後方得解形南史云仙書云眼方者夀十歲隠居末年一眼有時而方既化為馬樞得道傳隠居授丨丨丨丨南史雲)
(笈經)紫陽真人(丨丨丨丨周義山聞有藥先生得道在蒙山能讀龍嶠經乃追尋之蒙山遇羨門子乘白鶴執羽蓋)
(佩青毛之節侍從十餘玉女君乃再拜叩頭乞長生要訣羨門子曰子名在丹臺玉室之中何憂不仙遠越江河來登此何索)
(列仙)負局先生(丨丨丨丨語似燕代間人因磨鏡輒問主人得毋有疾苦者若有疾輒出紫丸藥與之莫不愈數十)
(年後大疫每到戶與藥愈者萬計不取一錢後止吳山絶崖世世懸藥與人曰吾欲還蓬萊山為汝曹下神水崖頭一旦有水)
(白色從石間來下服之多所愈神仙傳)終南真人(吕岩字洞賓關右人唐咸通中舉進士不第值巢賊為梗攜家)
(隠終南山絶世辟穀變易形體尤精劍術雅言雜載)華山處士(陳摶字圖南隠武當山移居丨丨雲臺觀又止少華)
(石室每寢處多百餘日不起垂拱初謂其弟子賈德昇曰汝可於張超谷鑿石為室室成遂化形於蓮花峯下張超谷中卒經)
(七日支體猶温有五色雲蔽塞洞口累日不散本傳)張天師傳(丨丨丨名道陵字輔漢建武十年正月十五日生於)
(天目山得道善以符治病桓帝永夀元年於靈峯白日上昇唐天寳七年封丈師子孫散處无聞惟信州龍虎山有族甚盛世)
(世一人襲其號傳其印張道陵伯九聖七真朝王母王母授以瓊華寳耀七晨素經乃歸集仙傳)藍采和歌(丨丨)
(丨嘗於市上丨曰踏踏歌丨丨丨世界能幾何紅顔一春樹流年一擲梭古人混混去不返今人紛紛來更多朝驂鸞鳳到碧)
(落暮見桑田生白波長景明輝在空際金銀宫闕空嵯峨續仙傳)
詩集天關(鼎湖流水清且閒軒轅去時有弓劍古人傳道流其間後宫嬋娟多花顔乘鸞飛烟亦不還騎龍攀天造)
(丨丨造丨丨聞天語長雲河車載玉女載玉女過紫皇紫皇乃賜白兔所持之藥方後天而老凋三光下視瑶池見王母蛾眉)
(蕭颯如秋霜李白)蓬瀛(五鶴西北來飛飛凌太清仙人綠雲上自道安期生兩兩白玉童雙吹紫鸞笙飄然下倒影倏)
(忽無留行遺我金光草服之四體輕將隨赤松子對博坐丨丨李白)聞歌(周穆八荒意漢皇萬乘尊淫樂心不極雄豪安)
(足論西海宴王母北宫邀上元瑶水丨遺丨玉杯竟空言靈跡成蔓草徒悲千載魂李白)求藥(秦皇按寳劍赫怒振威神)
(逐日巡海右驅石架滄津徵卒空九㝢作橋傷萬人但丨篷島丨豈思農扈春力盡功不贍千載為悲辛李白)采英(吾觀)
(龍變化乃知至陽精石林何冥密幽洞無留行古之得仙道信與元化并玄感非象識誰能測淪冥世人拘目見酣酒笑丹經)
(崑崙有瑶樹安得丨其丨陳子昂感遇詩)采芝(深居觀羣動悱然争朵頥羣動相啖食利害紛癡癡便便夸毗子榮耀更)
(相持務光讓天下商賈競刀錐已矣行丨丨萬世同一時同上)青谿(吾愛鬼谷子丨丨無垢氛囊括經世道遺身在白雲)
(七雄方龍鬭天下亂無君浮雲不足貴導養晦斯文舒可彌宇宙卷之不盈分豈徒山木夀空與䴢鹿羣)白雲(荒哉穆天)
(子始與丨丨期宫女多怨曠層城閉蛾眉日晚瑶臺樂豈傷桃李時青苔空萎絶白髮生羅幃)滄洲(失志墮塵網浩思屬)
(丨丨靈芝不可得歲月逐江流碧草晩未凋悲風颯已秋仰首鸞鶴期白雲但悠悠朱元晦讀道書)蓬萊(王喬吹笙去列)
(子御風還至人絶華念出入有無間千年但聞名不見冰玉顔長嘯空宇碧何許丨丨山同上)靈泉(渴飲丨丨水飢食玉)
(樹枝白虎化坎青龍離鎖禁姹女關嬰兒樓臺十二紅玻璃木公金母相東西純鉛真汞相光輝烏升兔降無年期東坡)玉
京(天上白丨丨十二樓五城仙人撫我頂結髮受長生)朗吟(吕岩字洞賓沔中府人唐禮部侍郎謂之孫會昌中兩舉)
(進士不第去遊盧山遇異人得長生訣多游湘潭岳鄂之間人莫之識嘗題岳陽樓詩云朝遊北粤暮蒼梧袖有青蛇膽氣麄)
(三入洛陽人不識丨丨飛過洞庭湖風土記)横劍(滕宗諒守巴陵有回道人上謁宗諒口占詩贈之曰華州回道士來)
(到岳陽城别我遊何處秋空一劍横東軒筆錄)白酒(熙寧間湖州歸安縣之東林有隠君子沈思字持正隠於東林因以)
(東老名焉能釀十八仙丨丨一日有客自稱回道人長揖東老曰知君白酒新熟願求一醉公命之坐徐觀其目碧色粲然光)
(彩射人與之語無不通故知非塵埃中人也因出與飲自日中至暮已飲數斗殊無酒色回曰久不游浙中今為子有隂德留)
(詩贈子乃擘席上榴皮畫相題詩於菴壁云西隣已富憂不足東老雖貧樂有餘白酒釀來因好客黃金散盡為收書)丹
篆(符離道士晨興際華岳先生尸解餘忽見黃庭丨丨字由傳青紙小朱書東坡和前詩)藥爐(三千里外無家客七)
(百年前雲外身行滿蓬萊為别館道成瓦礫是黃金待賓榼裏常存酒化丨丨中别有春積德求師何患少由來天地不私親)
(吕洞賓詩)碁石(仙術每將丹訣解史才曾把逸書刪家僮只有猿隨從坐客惟聞鶴往還處士身孤輕世俗大夫松好賤)
(官班丨殘夜丨秦雲斷琴徹秋岩獨月彎孫鄰幾詩)古壇(肘傳丹篆千年術口誦黃庭内卷經鶴觀丨丨槐影裏悄無人)
(跡戶長扃吕仙翁詩)仙島(千尋練帶新安水萬仞花屏問政山自少雲霞居物外不多塵士到人間壺懸丨丨吞丹罷椀)
(浸星宫呪水閒容易煮銀供客用辛勤栽果與猿攀溪童乞火朝&KR0008;竹山鬼聽琴夜撼&KR1498;花氣熏心香馥馥澗聲聆耳響潺潺)
(早晚重逢蕭塢客願隨芝盖出塵寰聶師道詩)卧雲(下瞰虚空臨絶澗上排烟霧倚山巔四邊險絶無猿鳥獨丨深丨二)
(十年率于連詩)跨風(華山高處是吾宫出即凌空丨曉丨臺殿不將金鎖閉來時自有白雲封陳圖南詩)長生藥
(何用燒丹學駐顔閙非城市静非山時人若覓丨丨丨對景無心是大還馬自然詩)黃庭術(手種一株松未老爐燒九)
(轉藥新成心上已得丨丨丨頭上應無白髮生寤公)玉皇家(翠羽旌幢仙子隊紫雲樓閣丨丨丨人間風雨易分散回)
(首武陵空落花王世寧詩)茅氏井(嘗恨清風千年欎洞天今得恣遊遨松楸古色玉壇静鸞鶴不來青帝高丨丨丨寒)
(丹已化玄宗碑斷夢仍勞分明有个長生路休向紅塵嘆二毛許堅)鐺煮山川(飲海龜兒人不識燒丹符子鬼難看)
(一粒粟中藏世界二升丨裏丨丨丨)瓢藏世界(青山雲水窟此地是吾家後夜流瓊液凌晨咀綘霞琴彈碧玉調爐)
(煉白朱砂寳鼎存金虎元田養白鴉一丨丨丨丨三尺斬妖邪解造逡巡酒能開頃刻花有人能學我同共看仙葩韓湘記)
女仙
事類王母(西丨丨者金女也厥姓緱氏女子之登仙得道者咸隸焉集仙錄史記云周穆王好神仙常欲使車轍馬)
(跡徧於天下以倣黃帝乃乘八駿之馬奔戎為右造父為御川又觴西丨丨於瑶池之上丨丨謠曰白雲在天道里悠遠山)
(間之將子無死尚能復來祭父自鄭圃來謁諫王以徐偃之亂王乃返國宗社復安又漢武内傳云七月七日上於承華殿齋)
(忽有一青鳥從西方來集殿上問東方朔朔曰此西丨丨欲來也有頃丨丨至乘紫雲之輦駕五色斑龍上殿自設精饌以柈)
(盛桃七枚帝食之甘美母曰此桃三千年一結實又南窗下有人窺看帝驚問何人丨丨曰是我隣家小兒東方朔性多滑稽)
(曾三來偷桃矣此子昔為太上仙官但務游戲太上謫斥使在人間又張君房說西丨丨降武帝殿有侍女四人帝問其名曰)
(董雙成許飛瓊婉陵華段安香又武帝内傳云丨丨降武帝殿虚命侍女王子登彈八琅之璈董雙成吹雲和之笙許飛瓊鼓靈)
(之簧命法嬰歌玄靈之曲)麻姑(王方平既降蔡經家使召丨丨丨丨至年若十七八女子指爪長數寸經見之意其可爬)
(癢忽有鐵鞭鞭其背顔真卿麻姑山仙壇記)樊夫人(丨丨丨者劉綱妻也鬒翠如雲肥潔如雪女仙錄)萼綠
華(丨丨丨者女仙也上下青衣顔色絶整真誥)九華真妃(紫清上宫丨丨丨丨是太虚上真元君李夫人之少)
(女也昔遣詣龜山學上清道道成受太上玉書署為此號於是賜姓安名欎嬪宇靈蕭與紫微夫人俱降楊羲欲為匹偶有詩)
(與羲同上)南岳夫人(魏夫人晉司徒魏舒之女劉幼彦之妻生二子學道服胡麻散茯苓丸忽有太極真人安度明)
(方諸青童扶桑碧河𤾉谷神王清虚真人王襲等來降授以太上寳文八素隠身羽玄等書三十一卷位為紫虚元君丨丨丨)
(丨升天而去顔魯公魏夫人碑)雲林夫人(真誥云王媚蘭為丨丨丨丨主母第十三女玉清娥字愈意為紫微夫人)
(王母第二十女又集仙傳雲華夫人名瑶姬王母第二十三女嘗遊東海過江上有巫山焉留連久之時大禹理水大風卒至)
(禹因拜夫人求助夫人即授禹策檄召鬼神之書禹嘗詣之顧盻之際變化形質千態萬狀禹初甚疑後乃信夫人授以上清)
(寳文理水之策禹拜受遂導陂決川以成功焉集仙傳)上元夫人(丨丨丨丨是道君弟子總領真精亞於龜臺同)
(上又西王母既降武帝乃遣侍女與丨丨丨丨相聞侍女返云阿環再拜遠隔綘河遂替顔色近五十年時頃夫人至服赤霜)
(之袍戴九靈夜光之冠帶雲仙火玉之佩垂鳳文琳華之綬腰流黃揮精之劍授帝以靈飛十二事乃去漢武内傳)九疑
山女(丨丨丨中得道丨羅郁也梁簡文帝時降黃門郎王權家贈權詩及火浣布金玉條脫各一枚此女已九百歲矣陶)
(隠居真誥)三元夫人(魏夫人華存學道久之龜臺金母丨丨丨丨馮雙禮珠來降教以神訣王母擊節而歌馮雙禮)
(珠彈雲璈而答歌顔魯公魏夫人碑)嵩山神女(魯女生初餌胡麻采藥丨丨見一女人以五岳真形與之漢武内傳)
洞庭君女(唐柳毅下第歸至涇陽見一婦人牧羊曰妾丨丨丨小丨也嫁涇川次子為婢所惑得罪舅姑毁黜至此)
(聞君將還敢寄尺牘於洞庭之隂有大橘樹君擊樹三當有應者毅如其言見千門萬戶曰靈虚殿一人披紫執圭取書進之)
(洞庭君泣曰老夫之罪使孺弱罹害言未畢有赤龍長萬丈擘天飛去俄而祥風慶雲幢節玲瓏紅粧千百中有一人即前寄)
(書者乃宴毅於碧雲宫宴罷辭去後再娶盧氏貌類龍女妻曰予即洞庭君女也涇上之辱君能救之兹奉閨房永以為報同)
(歸洞庭莫知其迹柳毅傳)江妃解佩(丨丨二女不知何許人出遊江湄逢鄭交甫不知其神也女遂丨丨與之交甫)
(受而懷之去數十步空懷無佩女亦不見)毛女食松(丨丨字玉姜在華隂山中山客獵師世世見之形體生毛自言)
(秦皇宫人秦亡入山丨丨葉遂不飢寒列仙傳)玄女吞氣(三氣八十一萬億歲後化生玄妙玉女又生後八十一萬)
(億歲後三氣變化五色玄黃妙玉女口仍即吞之八十一萬億乃化從玄妙玉女左腋而生生而白首故號為老子玄妙内篇)
(經)内人服丹(開元中丨丨趙雲容問申元之乞延生之藥元之與絳雪丹一粒曰汝服此必死不壊百年復生至)
(元和末百年雲容果再生高道傳)
詩集王母歌(武皇齋戒承華殿端拱須臾王母見霓裳照耀麒麟車鮮血淋漓孔雀扇手指交梨遺帝食可以長)
(生臨寓縣頭上復載九星冠總領玉童坐南面欲問要言今告汝帝乃焚香請此語若能鍊魄去三尸後當見我天皇所顧謂)
(侍女董雙成酒闌可奏雲和笙紅霞白日儼不動七龍五鳳紛相迎惜哉志驕神不說歎惜馬蹄與車轍複道歌鐘杳將暮深)
(宫桃李花成雪為看青玉五枝燈蟠螭吐火今已絶李頎)藍橋詩(裴航遇雲翹夫人與詩云一飲瓊漿百感生玄霜搗)
(盡見雲英丨丨便是神仙窟何必區區上玉京後經過丨丨渴一舍有老嫗揖之求漿嫗令雲英與一甌漿水飲之航欲娶雲)
(英嫗曰但得玉杵玉臼當與之後航得杵臼為搗藥遂得娶而仙云太平廣記)
古今合璧事類備要前集卷五十
