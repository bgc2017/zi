申鑒注序
班史載劉向稱賈誼通達國體伊管未能遠
過今觀其著述采掇于傳中者其論甚美蓋
信乎其然也荀悅作申鑒范史亦稱悅通見
政體掇其篇首數百言見之其傳且謂其所
爲漢紀論辨多美今仲豫書具在也然則仲
豫亦長沙之流亞乎誼言當方興有道之朝
雖爲庸臣所害而不害其略施行矣悅言適
垂盡無用之世有如昔人切於世事者乎上
雖善之奚益悅辟曹操府與從弟或北海孔
融同侍講中禁獻替問莫能直遂融彧前後
死賊手勢益孤是書之作如之何其敢及也
於戲正色抗情者生不足樂文舉之被戮無
羡仲豫之生功申運攺者死抱餘恨仲豫之
幸存未必不如文若之死士有經世志略孰
不願得所天而事之顧所遭何如所自爲處
何如耳悅於所遭與誼異所自處異乎融曁
彧矣吳郡黃君勉之爲申鑒注其眞有所感
其學出而效用當炳焉恭焉流聲實於
天朝尚何悅之慕哉正德十四年歲在巳丣
冬十月旣望光䘵大夫柱國少傳兼
太子太傅戶部尚書武英殿大學士致仕
王鏊序
申鑒注序
申鑒五卷漢荀悅著悅仕獻帝朝辟&KR1311;操府
與孔融及弟彧同侍講禁中悅每有獻替而
意有未盡此申鑒所爲作者蓋有志於經世
也然當時政體顧有大於總攬機務使權不
下移者乎而曾無一言及之何哉厥後融以
論建漸廣彧以不阿九錫皆不得其死悅獨
優游以壽終其亦善處濁世者矣其論政體
無賈誼之經制而近於醕無劉向之憤激而
長於諷其襍言等篇頗似揚雄法言雄曲意
美新而悅無一言及於操視雄爲優矣或言
悅書似徐幹五符考其歸茲若人之儔乎吾
未知所先後也而三品之說昌黎公有取焉
其書世亦罕傳吾蘇黃勉之好蓄異書又爲
之訓釋搜討磔裂出入五經三史春秋内外
傳老莊淮南素難天官地志博洽精密多得
悅旨雖然悅之書其有所感而爲乎勉之之
注豈亦有感而爲乎勉之春秋方富行將抒
如䟦君注者之所云乎君青年博學精義理
工文詞凢古今載籍奇探賾舉胡乃屑注是
書吾固知其有所感而爲也悅是書視賈誼
新書大抵相類皆欲以經世者太傳五十八
篇予嘗手加編次訂正至訛誤處不敢不闕
其疑是五篇者宋尤袤刻寘江西漕臺時巳
云其簡編脫繆字畫差舛君兹所注得微其
本歟有功仲豫多矣幸併予所疑於太傳書
者𥙷其闕焉亦二子身後之一遭也嘉靖乙
酉十一月冬至日郴燕泉何孟春子元父序
注申鑒序
荀卿五十遊齊在襄王時爲老師被䜛適楚
處濁世亡國亂君之間著書數萬言而竟無
所施究悲哉逮十三世而有悅其所遭之時
如卿然故托疾隱居然不能高深丘壑至建
安初辟於操府遷黃門侍郎時從弟彧適守
尚書令而孔融自山東徵來以是得同侍講
中禁濟經之務頗相討論但政移曹氏天子
尸居雖有嘉猷將安用之悅恐意藴終不得
披露遂拾漢故新事及所欲獻贊者爲申鑒
五篇以奏鳴呼亦徒空言也矣厥後篡業日
開蘭凋玉玷麟囚鳳戮而悅獨晏然保首領
以没者良以融頻寓書規操而操軍國之事
必籌於彧由此戾忤而不免也悅於見幾君
子誠若有愧然立漢庭十二年清虚沈靜未
嘗效一言於操不其賢歟不其賢歟予嘗悲
其所遭而讀其書間窺其領要遂爲之注浹
旬而成共得萬四千餘言以笥藏之雖不能
無揭竿求海之病而事可證引者亦略具矣
若其深詞奧義譌文脫簡則竢大方君子覽
而正焉正德己卯秋九月望吳郡黃省曾序
