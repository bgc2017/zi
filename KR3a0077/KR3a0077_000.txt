理學類編儒家類
提要
(臣)等謹案理學類編八卷明張九韶撰九韶
字美和後以字行故明史附見宋訥傳作張
美和清江人元末累舉不仕洪武三年以薦
為縣學教諭遷國子監助教改翰林編修致
仕歸後復徵入校書書成遣還兹編成於至
正丙午乃未入明時所作其初本名格物編
臨川吳當見之以為所輯天地鬼神人物性
命之說乃格物之一端不足以盡格物之意
因為易今名凡天地一卷天文二卷地理一
卷人物一卷性命一卷異端一卷以周程張
邵朱六子之言為主而以荀子以下五十三
家之說輔之復於每篇之末繹以己見其所
採擷大都摘取精要不事博引繁稱故條理
次序頗為精蜜前代如揚雄谷永淮南子之
說近世如洪邁容齋五筆羅大經鶴林玉露
之說並加摭集以恭觀互證亦不蹈講學家
門戶之見其異端一門於隂陽相術䜟緯諸
家斥駁明切尤足以破世俗之惑史載明初
司國子監者有宋訥王嘉會龔斆而九韶與
聶鈜貝瓊亦皆名儒當洪武時先後為博士
助教學錄以故諸生多所成就知其躬行導
率無忝師範與徒為高論者異矣乾隆四十
二年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
理學類編目錄儒家類
卷一
天地
論天地之始終
論天地之形體
論天之樞紐
卷二
天文
論日月星辰
論日月食
卷三
天文
論雲雷風雨之屬
論虹蜺河漢
卷四
地理
論地里之廣闊
論潮汐之消長
卷五
鬼神
論鬼神之情狀
論祭祀之感通
卷六
人物
論人物之始生
論人為物之靈
論輪迴生死之辨
卷七
性命
論性命之理
論本然之性
論氣質之性
論心為性情之主
卷八
異端
論佛老神仙
論隂陽家之說
論相人形貌
論䜟緯之說
理學類編原序
古之學者即事以窮理謹乎彛倫日用以脩身不敢騖
乎高遠也故曰道不遠人性也者人所得乎天以為德
具于人心宜至切矣孔門穎敏莫先子貢而其言曰性
與天道不可得而聞則聖人之設教可知矣道絶于戰
國經燔于秦漢儒專門授受惟事口耳千有餘年聖賢
不傳之緒中興於濂洛關閩諸君子師友並起論議精
到道學之明於斯為盛朱子所定諸經四書既有成說
而元之設科取士表而宗之宜後學之有依賴而無所
惑矣間嘗觀有司取性命天道設為疑問而答者之牴
牾不可勝說何哉徒徵諸儒先之言而無以驗乎身心
之實稍以己意增廣演繹則舛譌隨焉於是子貢之言
為益信而每深嘆其未易聞也臨江張氏九韶采周程
以下數子所論天地鬼神人物性命之說載於成書及
其門人之所錄者輯為八卷名曰理學類編使學者不
待徧閱諸家之書而可攷乎天道性命之說其用心仁
矣哉烏乎知性則知天矣反求諸身盡乎吾心之量則
天地之故鬼神之跡事物之雜奚待考索推測而後知
哉周子首繼前聖之絶學作為圖說發明太極以授程
子而二程終身未嘗以示學者非不欲門人有聞乎天
道之妙也以初學之賢而欲窺見天與聖人之道毫釐
之差則或淪於高虛而不知切己之實病則程子之教
深有望於後世學者之深造自得之也是編所輯固有
功於初學矣然學者不知驗夫身心之實以求聖賢之
所同則古昔之言又烏能究其孰同而孰異哉故朱子
謂格物致知之學與世之博物洽聞者異此以反身窮
理為主而必究其本末是非之極至彼以徇外夸多為
務而不覈其表裏真妄之實然此為己為人之所以分
不可不察也當以庸下之質蓋嘗用力而恒懼未有聞
也因誦是編謹述此為序而請教焉臨川吳當序
