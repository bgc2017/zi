救荒本草卷六
明周王朱橚撰
木部
實可食(本草原有六種新增十四種)
葉及實皆可食(本草原有五種新增三種)
花可食(新增五種)
花葉皆可食(本草原有一種)
花葉實皆可食(新增二種)
葉皮及實皆可食(本草原有二種)
笋可食(本草原有一種)
米穀部
實可食(新增七種)
蕤核樹俗名蕤李子生函谷川谷及巴西河東皆
有今古崤關西茶店山谷間亦有之其木高四五尺枝
條有刺葉細似枸杞葉而尖長又似桃葉而狹小亦薄
花開白色結子紅紫色附枝莖而生狀類五味子其核
仁味甘性温微寒無毒其果味甘酸
救飢摘取其果紅紫色熟者食之
治病文具本草木部條下
酸棗樹爾雅謂之樲棗出河東川澤今城壘坡野
間多有之其木似棗而皮細莖多棘刺葉似棗葉微小
花似棗花結實紫紅色似棗而圓小核中仁微扁名酸
棗仁入藥用味酸性平一云性微熱惡防已
救飢採取其棗為果食之亦可釀酒熬作燒酒飲未
紅熟時採取煑食亦可
治病文具本草木部條下
橡子樹本草橡實櫟(音歴)木子也其殼一名杼(土)
(與切)斗所在山谷有之木高二三丈葉似栗葉而大開
黃花其實橡也有梂彙(音胃)自裹其殼即橡斗也橡實
味苦澁性微温無毒其殼斗可染皂
救飢取子換水浸煮十五次淘去澁味蒸極熟食之
厚腸胃肥健人不飢
治病文具本草木部橡實條下
荆子本草有牡荆實一名小荆實俗名黃荆生河
間南陽冤句山谷并眉州蜀州平夀都鄉高岸及田野
中今處處有之即作箠杖者作科條生枝莖堅勁對生
枝义葉似麻葉而疎短又有葉似㮏葉而短小却多花
义者開花作穗花色粉紅微帶紫結實大如黍粒而黃
黑色味苦性温無毒防風為之使惡石膏烏頭陶隠居
登真隱訣云荆木之華葉通神見鬼精
救病採子換水浸淘去苦味晒乾搗磨為麵食之
治病文具本草木部牡荆實條下
實棗兒樹本草名山茱萸一名蜀棗一名鷄足一
名鬾(音妓)實一名鼠矢生漢中川谷及琅琊冤句東海
承縣海州今鈞州密縣山谷中亦有之木高丈餘葉似
榆葉而寬稍團紋脉微麄開淡黃白花結實似酸棗大
微長兩頭尖&KR1359;色赤既乾則皮薄味酸性平微温無毒
一云味鹹辛大熱蓼實為之使惡桔梗防風防已
救飢摘取實棗紅熟者食之
治病文具本草木部山茱萸條下
孩兒拳頭本草名莢蒾(音迷)一名擊蒾一名弄先
舊不著所出州土但云所在山谷多有之今輝縣太行
山山野中亦有其木作小樹葉似木槿而薄又似杏葉
頗大亦薄澁枝葉間開黃花結子似溲疏兩兩切並四
四相對數對共為一攅生則青熟則赤色味甘苦性平
無毒蓋檀榆之類也其皮堪為索
救飢採子紅熟者食之又煮枝汁少加米作粥甚美
治病文具本草木部莢蒾條下
山䔧兒一名金剛樹又名鉄刷子生鈞州山野中
科條高三四尺枝條上有小刺葉似杏葉頗團小開白
花結實如葡萄顆大熟則紅黃色味甘酸
救飢採果食之
山裏果兒一名山裏紅又名映山紅果生新鄭縣
山野中枝莖似初生桑條上多小刺葉似菊花葉稍團
又似花桑葉亦團開白花結紅果大如櫻桃味甜
救飢採樹熟果食之
無花果生山野中今人家園圃中亦栽葉形如葡
萄葉頗長硬而厚梢作三义枝葉間生果初則青小熟
大狀如李子色似紫茄色味甜
救飢採果食之
治病今人傳說治心痛用葉煎湯服甚效
青舍子條生密縣山谷間科條微帶柿黃色葉似
胡枝子葉而光俊微尖枝條梢間開淡粉紫花結子似
枸把子微小生則青而後變紅熟則紫黑色味甜
救飢採摘其子紫熟者食之
白棠子樹一名沙棠棃兒一名羊妳子樹又名剪
子果生荒野中枝梗似棠梨樹枝而細其色微白葉似
棠葉而窄小色亦頗白又似女兒茶葉却大而背白結
子如豌豆大味酸甜
救飢其子甜熟時摘取食之
拐棗(上古買切)生密縣梁家衝山谷中葉似楮葉
而無花又却更尖&KR1359;面多紋脉邊有細鋸齒開淡黃花
結實狀似生姜拐义而細短深茶褐色故名拐棗味甜
救飢摘取拐棗成熟者食之
木桃兒樹生中牟土山間樹高五尺餘枝條上氣
脉積聚為疙瘩達狀類小桃兒極堅實故名木桃其葉
似楮葉而狹小無花义却有細鋸齒又似青檀葉梢間
另又開淡紫花結子似梧桐子而大熟則淡銀褐色味
甜可食
救飢採取其子熟者食之
石岡橡生汜水西茶店山谷中其木高丈許葉似
橡櫟葉極小而薄邊有鋸齒而少花义開黃花結實如
橡斗而極小味澁微苦
救飢採實換水煮五七水令極熟食之
水茶臼生密縣山谷中科條高四五尺莖上有小
刺葉似大葉胡枝子葉而有尖又似黑豆葉而光厚亦
尖開黃白花結果如杏大狀似甜瓜瓣而色紅味甜酸
救飢果熟紅時摘取食之
野木瓜一名八月樝(音柤)又名杵瓜出新鄭縣山
野中蔓延而生妥(他果切)附草木上葉似黑豆葉微小
光澤四五葉攅生一處結瓜如肥皂大味甜
救飢採嫩瓜換水煮食樹熟者亦可摘食
土欒樹生汜水西茶店山谷中其木高大堅勁人
常採斫以為秤簳(音稈)葉似木葛葉微狹而厚背頗白
微毛又似青楊葉亦窄開淡黃花結子小如豌豆而扁
生則青色熟則紫黑色味甘
救飢摘取其實紫熟者食之
驢駝布袋生鄭州沙崗間科條高四五尺枝梗微
帶赤黃色葉似郁李子葉頗大而光又似省沽油葉而
尖頗齊其葉對生開花色白結子如菉豆大兩兩並生
熟則色紅味甜
救飢採紅熟子食之
婆婆枕頭生鈞州密縣山坡中科條高三四尺葉
似櫻桃葉而長&KR1359;開黃花結子如菉豆大生則青熟紅
色味甜
救飢採熟紅子食之
吉利子樹一名急䕷子科荒野處處有之科條高
五六尺葉似野桑葉而小又似櫻桃葉亦小枝葉間開
五瓣小尖花碧玉色其心黃色結子如椒粒大兩兩並
生熟則紅色味甜
救飢其子熟時採摘食之
枸杞一名杞根一名枸忌一名地輔一名羊乳一
名却暑一名仙人杖一名西王母杖一名地仙苗一名
托盧或名天精或名却老一名枸檵(音繼)一名苦杞俗
呼為甜菜子根名地骨生常山平澤今處處有之其莖
幹高三五尺上有小刺春生苗葉如石榴葉而軟薄莖
葉間開小紅紫花隨便結實形如棗核熟則紅色味微
苦性寒根大寒子微寒無毒一云味甘平白色無刺者
良陜西枸杞長一二丈圍數寸無刺根皮如厚朴甘美
異於諸處生子如櫻桃全少核曝乾如餅極爛有(闕)
救飢採葉煠熟水淘淨油鹽調食作羹食皆可子紅
熟時亦可食若渴煮葉作飲以代茶飲之
治病文具本草木部條下
栢樹本草有栢實生太山山谷及陜州宜州其乾
州者最佳密州側栢葉尤佳今處處有之味甘一云味
甘辛性平無毒葉味苦一云味苦辛微温無毒牡蠣及
桂瓜子為之使畏菊花羊蹄草諸石及麵麴
救飢列仙傳云赤松子食栢子齒落更生採栢葉新
生并嫩者換水浸其苦味初食苦澁入蜜或棗肉和
食尤好後稍易喫遂不復飢冬不寒夏不熱
治病文具本草木部栢實條下
皂筴樹生雍州川谷及魯之鄒縣懷孟產者為勝
今處處有之其木極有高大者葉似槐葉瘦長而尖枝
間多刺結實有三種形小者為猪牙皂筴良又有長六
寸及尺二者用之當以肥厚者為佳味辛鹹性温有小
毒枯實為之使惡麥門冬畏空青人參苦參可作沐藥
不入湯
救飢採嫩芽煠熟換水浸洗淘淨油鹽調食又以子
不以多少炒舂去赤皮浸軟煮熟以糖漬之可食
治病文具本草木部條下
楮桃樹本草名楮實一名榖(音構)實生少室山今
所在有之樹有二種一種皮有斑花紋謂之斑榖人多用
皮為冠一種皮無花紋枝葉大相類其葉似葡萄葉作
瓣义上多毛澁而有子者為佳其桃如彈大青綠色後
漸變深紅色乃成熟浸洗去穰取中子入藥一云皮斑
者是楮皮白者是榖皮可作紙實味甘性寒葉味甘性
凉俱無毒
救飢採葉并楮桃帶花煠爛水浸過握乾作餅焙熟
食之或取樹熟楮桃紅蘂食之甘美不可久食令人
骨軟
治病文具本草木部楮實條下
柘樹本草有柘木舊不載所出州土今北土處處
有之其木堅勁皮紋細密上多白點枝條多有刺葉比
桑葉甚小而薄色頗黃淡葉稍皆三义亦堪飼蠶綿柘
刺少葉似柿葉微小枝葉間結實狀如楮桃而小熟則
亦有紅蘃味甘酸葉味甘微苦柘木味甘性温無毒
救飢採嫩葉煠熟以水浸洳作成黃色換水浸去邪
味再以水淘淨油鹽調食其實紅熟甘酸可食
治病文具本草木部條下
木羊角科又名羊桃科一名小桃花生荒野中紫
莖葉似初生桃葉光俊色微帶黃枝間開紅白花結角
似豇豆角甚細而尖&KR1359;每两角並生一處味微苦酸
救飢採嫩稍葉煠熟水浸淘淨油鹽調食嫩角亦可
煠食
青檀樹生中牟南沙崗間其樹枝條有紋細薄葉
形類棗葉微尖&KR1359;背白而澁又似白辛樹葉微小開白
花結青子如梧桐子大葉味酸澁實味甘酸
救飢採葉煠熟水浸淘去酸味油鹽調食其實成熟
亦可摘食
山檾樹生密縣梁家衝山谷中樹高丈餘葉似初
生檾葉又似芙蓉葉而小又似牽牛花葉葉肩兩傍却
又有角义開白花結子如枸杞子大熟則紫黑色味甘
酸葉味苦
救飢採葉煠熟水浸去苦味淘洗淨油鹽調食其子
熟時摘取食之
藤花菜生荒野中沙崗間科條叢生葉似皂角葉
而大又似嫩椿葉而小淺黃綠色枝間開淡紫花味甘
救飢採花煠熟水浸淘淨油鹽調食微焯過晒乾煠
食尤佳
欛齒花(上音罷)本名錦鷄兒花又名醬瓣子生山
野間人家園宅間亦多栽葉似枸杞子葉而小每四葉
攅生一處枝梗亦似枸杞有小刺開黃花狀類雞形結
小角兒味甜
救飢採花煠熟油鹽調食炒熟喫茶亦可
楸樹所在有之今密縣梁家衝山谷中多有樹甚
高大其木可作琴瑟葉類梧桐葉而薄小葉梢作三角
尖义開白花味甘
救飢採花煠熟油鹽調食及將花晒乾或煠或炒皆
可食
臘梅花多生南方今北土亦有之其樹枝條頗類
李其葉似桃葉而寬大紋脉微麄開淡黃花味甘微苦
救飢採花煠熟水浸淘淨油鹽調食
馬棘生滎陽崗野間科條高四五尺葉似夜合樹
葉而小又似蒺䔧葉而硬(玉諍切)又似新生皂莢科葉亦
小稍間開粉紫花形狀似錦雞兒花微小味甜
救飢採花煠熟水浸淘淨油鹽調食
槐樹芽本草有槐實生河南平澤今處處有之其
木有極高大者爾雅云槐有數種葉大而黑者名櫰(公回)
(切)槐晝合夜開者名守宫槐葉細而青綠者但謂之槐
其功用不言有别開黃花結實似豆角狀味苦酸鹹性
寒無毒景天為之使
救飢採嫩芽煠熟換水浸淘洗去苦味油鹽調食或
採槐花炒熟食之
治病文具本草木部槐實條下
棠梨樹今處處有之生荒野中葉似蒼术葉亦有
團葉者有三义葉者葉邊皆有鋸齒又似女兒茶葉其
葉色頗黲白開白花結棠梨如小楝子大味甘酸花葉
味微苦
救飢採花煠熟食或晒乾磨麵作燒餅食亦可及採
嫩葉煠熟水浸淘淨油鹽調食或蒸晒作茶亦可其
棠梨經霜熟時摘食甚美
文冠花生鄭州南荒野間陜西人呼為崖木瓜樹
高丈許葉似榆樹葉而狹小又似山茱萸葉亦細短開
花彷彿似藤花而色白穗長四五寸結實狀似枳殼而
三瓣中有子二十餘顆如肥皂角子子中瓤如栗子味
微淡又似米麵味甘可食其花味甜其葉味苦
救飢採花煠熟油鹽調食或採葉煠熟水浸淘去苦
味亦用油鹽調食及摘實取子煮熟食瓤
桑椹樹本草有桑根白皮舊不載所出州土今處
處有之其葉飼蠶結實為桑椹有黑白二種桑之精英
盡在於椹桑根白皮東行根益佳肥白者良出土者不
可用殺人味甘性寒無毒製造忌鐵器及鉛葉椏者名
雞桑最堪入藥續斷麻子桂心為之使桑椹味甘性暖
或云木白皮亦可用
救飢採桑椹熟者食之或熬成膏攤於桑葉上晒乾
搗作餅收蔵或直取椹子晒乾可蔵經年及取椹子
清汁置瓶中封三二日即成酒其色味似葡萄酒甚
佳亦可熬燒酒可蔵經年味力愈佳其葉嫩老皆可
煠食皮炒乾磨麵可食
治病文具本草木部桑根白皮條下
榆錢樹本草有榆皮一名零榆生潁川山谷秦州
今處處有之其木高大春時未生葉其枝條間先生榆
莢形狀似錢而薄小色白俗呼為榆錢後方生葉似山
茱萸葉而長尖&KR1359;潤澤榆皮味甘性平無毒
救飢採肥嫩榆葉煠熟水浸淘淨油鹽調食其榆錢
煮糜羹食佳但令人多睡或焯過晒乾備用或為醬
皆可食榆皮刮去其上乾燥皴澁者取中間軟嫩皮
剉碎晒乾炒焙極乾搗磨為麵拌糠麧草末蒸食取
其滑澤易食又云榆皮與檀皮為末服之令人不飢
根皮亦可搗磨為麵食
治病文具本草木部榆皮條下
竹笋本草竹葉有䈽(音謹又音允)竹葉苦竹葉淡竹葉
本經並不載所出州土今處處有之竹之類甚多而入
藥者惟此三種人多不能盡别䈽竹堅而促節體圓而
質勁成白如霜作笛者有一種亦不名䈽竹苦竹亦有
二種一種出江西及閩中本極麄大笋味甚苦不可噉
一種出江浙近地亦時有之肉厚而葉長闊笋微苦味
俗呼甜苦笋食所最貴者亦不聞入藥用淡竹肉薄節
間有粉南人以燒竹瀝者醫家只用此一品又有一種
薄殼者名甘竹葉最勝又有實中竹篁竹並以笋為佳
於藥無用凡取竹瀝惟用淡竹苦竹䈽竹爾陶隠居云
竹實出藍田江東乃有花而無實而頃來斑斑有實狀
如小麥堪可為飯圖經云竹笋味甘無毒又云寒
救飢採竹嫩笋煠熟油鹽調食焯過晒乾煠食尤好
治病文具本草木部竹葉條下
野豌豆生田野中苗初就地拖秧而生後分生莖
义苗長二尺餘葉似胡豆葉稍大又似苜蓿葉亦大開
淡粉紫花結角似家豌豆角但秕(音比)小味苦
救飢採角煮食或收取豆煮食或磨麵製造食用與
家豆同
&KR0008;豆生平野中北土處處有之莖蔓延附草木上
葉似黑豆葉而窄小微尖開淡粉紫花結小角其豆似
黑豆形極小味甘
救飢打取豆淘洗淨煮食或磨為麵打餅蒸食皆可
山扁豆生田野中小科苗高一尺許稍葉似蒺䔧
葉微大根葉比苜蓿葉頗長又似初生豌豆葉開黃花
結小匾角兒味甜
救飢採嫩角煠食其豆熟時收取豆煮食
回回豆又名那合豆生田野中莖青葉似蒺䔧葉
又似初生嫩皂莢葉而有細鋸齒開五瓣淡紫花如蒺
䔧花樣結角如杏仁樣而肥有豆如牽牛子微大味甜
救飢採豆煮食
胡豆生田野間其苗初搨地生後分莖义葉似苜
蓿葉而細莖葉梢間開淡葱白褐花結小角有豆如&KR0008;
豆狀味甜
救飢採取豆煮食或磨麵食皆可
蠶豆今處處有之生田園中科苗高二尺許莖方
其葉狀類黑豆葉而團長光澤紋脉竪直色似豌豆頗
白莖葉梢間開白花結短角其豆如豇豆而小色赤味
甜
救飢採豆煮食炒食亦可
山菉豆生輝縣太行山車箱衝山野中苗莖似家
菉豆莖微細菉比家菉豆葉狹窄尖&KR1359;開白花結角亦
瘦小其豆黲綠色味甘
救飢採取其豆煮食或磨麵攤煎餅食亦可
救荒本草卷六
