救荒本草卷八
明周王朱橚撰
菜部
葉可食(本草原有十三種新增十九種)
根可食(新增二種)
根葉皆可食(本草原有一種新增四種)
葉及實皆可食(本草原有三種新增三種)
芸臺菜今處處有之葉似菠菜葉比菠菜葉兩傍
多兩义開黃花結角似蔓菁角有子如小芥子大味辛
性温無毒經冬根不死辟蠧(音渡)
救飢採苖葉煠熟水浸淘洗淨油鹽調食
治病文具本草菜部條下
莧菜本草有莧實一名馬莧一名莫實細莧亦同
一名人莧幽(闕)
馬齒莧菜又名五行草舊不著所出州土今處處
有之以其葉青梗赤花黃根白子黑故名五行草耳味
甘性寒滑
救飢採苗葉先以水焯(音綽)過晒乾煠熟油鹽調食
治病文具本草菜部條下
苦蕒菜俗名老鸛菜所在有之生田野中人家園
圃種者為家苦蕒脚葉似白菜小葉抱莖而生梢葉似
鴉嘴形每葉間分义攛葶如穿葉狀稍間開黃花味微
苦性冷無毒
救飢採苗葉煠熟以水浸洗淘淨油鹽調食出蠶蛾
時切不可取拗令蛾子赤爛蠶婦忌食
治病文具本草菜部條下
莙蓬菜所在有之人家園圃中多種苗葉搨地生
葉類白菜而短葉莖亦窄葉頭稍團形狀似糜匙樣味
鹹性平寒微毒
救飢採苗葉煠熟以水浸洗淨油鹽調食不可多食
動氣破腹
治病文具本草菜部條下
邪蒿生田園中今處處有之苗高尺餘似青蒿細
軟葉又似葫蘿蔔葉微細而多花义莖葉稠密梢間開
小碎瓣黃花苗葉味辛性温平無毒
救飢採苗葉煠熟水浸淘淨油鹽調食生食微動風
氣作羹食良不可同胡荽(音雖)食令人汗臭氣
治病文具本草菜部條下
同蒿處處有之人家園圃中多種苗高三尺葉類
葫蘿蔔葉而肥大開黃花似菊花味辛性平
救飢採苗葉煠熟水浸淘淨油鹽調食不可多食動
風氣熏人心令人氣滿
治病文具本草菜部條下
冬葵菜本草冬葵子是秋種葵覆養經冬至春結
子故謂冬葵子生少室山今處處有之苗高二三尺莖
及花葉似蜀葵而差小子及根俱味甘性寒無毒黃芩
為之使根解蜀椒毒葉味甘性滑利為百菜主其心傷
人
救飢採葉煠熟水浸淘淨油鹽調食服丹石人尤宜
食天行病後食之頓喪明熱食亦令人熱悶動風
治病文具本草菜部條下
蓼芽菜本草有蓼實生雷澤川澤今處處有之葉
似小藍葉微尖又似水葒葉而短小色微帶紅莖微赤
梢間出穗開花赤色莖葉味辛性温
救飢採苗葉煠熟換水浸去辣氣淘淨油鹽調食
治病文具本草菜部蓼實條下
苜蓿出陜西今處處有之苖高尺餘細莖分义而
生葉似錦雞兒花葉微長又似豌豆葉頗小每三葉攅
生一處梢間開紫花結彎角兒中有子如黍米大腰子
樣味苦性平無毒一云微甘淡一云性凉根寒
救飢苗葉嫩時採取煠食江南人不甚食多食利大
小腸
治病文具本草菜部條下
薄荷一名雞蘇舊不著所出州土今處處有之莖
方葉似荏子葉小頗細長又似香菜葉而大開細碎黲
白花其根經冬不死至春發苗味辛苦性温無毒一云
性平東平龍腦崗者尤佳又有胡薄荷與此相類但味
少甘為别生江浙間彼人多作茶飲俗呼為新羅薄荷
又有南薄荷其葉微小
救飢採苗葉煠熟換水浸去辣味油鹽調食與薤作
虀(音賫)食相宜煎豉湯暖酒和飲煎茶並宜新病瘥
人勿食令人虚汗不止猫食之即醉物相感爾
治病文具本草菜部條下
荆芥本草名假蘇一名鼠蓂一名薑芥生漢中川
澤及岳州歸德州今處處有之莖方窊面葉似獨掃葉
而狹小淡黃綠色結小穗有細小黑子銳圓多野生以
香氣似蘇故名假蘇味辛性温無毒
救飢採嫩苗葉煠熟水浸去邪氣油鹽調食初生香
辛可噉人取作生菜醃食
治病文具本草菜部假蘇條下
水&KR0034;(音勤)俗作芹菜一名水英出南海池澤今水
邊多有之根莖離地二三寸分生莖义其莖方窊面四
楞對生葉似痢見菜葉而闊短邊有大鋸齒又似薄荷
葉而短開白花似蛇床子花味甘性平無毒又云大寒
春秋二時龍帶精入芹菜中人遇食之作蛟龍病
救飢發英時採之煠熟食芹有兩種秋芹取根白色
赤芹取莖葉並堪食又有渣(音柤)芹可為生菜食之
治病文具本草菜部條下
香菜生伊洛間人家園圃種之苗高一尺許莖方
窊(丑化切)面四稜莖色紫稔葉似薄荷葉微小邊有細鋸
齒亦有細毛梢頭開花作穗花淡藕褐色味辛香性温
救飢採苗葉煠熟油鹽調食
銀條菜所在人家園圃多種苗葉皆似萵苣細長
色頗青白攛葶高二尺許開四瓣淡黃花結蒴似蕎麥
蒴而圓中有子如油子大淡黃色其葉味微苦性凉
救飢採苗葉煠熟水浸淘淨油鹽調食生揉(音柔)亦
可食
後庭花一名鴈來紅人家園圃多種之葉似人莧
葉其葉中心紅色又有黃色相間亦有通身紅色者亦
有紫色者莖葉間結實比莧實微大其葉衆葉攅聚狀
如花朵其色嬌紅可愛故以名之味甜微澁性凉
救飢採苗葉煠熟水浸淘淨油鹽調食晒乾煠食尤
佳
火焰菜人家園圃多種苗葉俱似菠菜但葉梢微
紅形如火焰結子亦如菠菜子苗葉味甜性微冷
救飢採苗葉煠熟水淘洗淨油鹽調食
山葱一名隔葱又名鹿耳葱生輝縣太行山山野
中葉似玉簪葉微團葉中攛(七官切)葶似蒜葶甚長而澁
稍頭結蓇葖(音骨突)似葱蓇葖微小開白花結子黑色苗
味辣
救飢採苗葉煠熟油鹽調食生醃食亦可
背韭生輝縣太行山山野中葉頗似韭菜而甚寬
大根似葱根味辣
救飢採苗葉煠熟油鹽調食生醃食亦可
水芥菜水邊多生苗高尺許葉似家芥菜葉極小
色微淡綠葉多花义莖义亦細開小黃花結細短小角
兒葉味微辛
救飢採苗葉煠熟水浸去辣氣淘洗過油鹽調食
遏藍菜(上音惡)生田野中下濕地苗初搨地生葉似
初生菠菜葉而小其頭頗團葉間攛葶分义上結莢兒
似榆錢狀而小其葉味辛香微酸性微温
救飢採苗葉煠熟水浸取酸辣味復用水淘淨作虀
油鹽調食
牛耳朵菜一名野芥菜生田野中苗高一二尺苗
莖似萵苣色葉似牛耳朵形而小葉間分攛葶义開白
花結子如粟粒大葉味微苦辣
救飢採苗葉淘洗淨煠熟油鹽調食
山白菜生輝縣山野中苗葉頗似家白菜而葉莖
細長其葉尖&KR1359;邊有鋸齒义又似莙薘菜葉而尖瘦亦
小味甜微苦
救飢採苗葉煠熟水淘淨油鹽調食
山宜菜又名山苦菜生新鄭縣山野中苗初搨地
生葉似薄荷葉而大葉根兩傍有义背白又似青莢兒
菜葉亦大味苦
救飢採苗葉煠熟油鹽調食
山苦蕒生新鄭縣山野中苗高二尺餘莖似萵苣
葶而節稠其葉甚盛花有三五尖义似花苦苣葉甚大開
淡棠褐花表微紅味苦
救飢採嫩苗葉煠熟水淘去苦味油鹽調食
南芥菜人家園圃中亦種之苗初搨地生後攛葶
义葉似芥菜葉但小而有毛澁莖葉稍頭開淡黃花結
小尖角兒葉味辛辣
救飢採苗葉煠熟水浸淘去澁味油鹽調食生焯過
醃食亦可
山萵苣生密縣山野間苗葉搨地生葉似萵苣葉
而小又似苦苣葉而却寬大葉脚花又頗少葉頭微尖
邊有細鋸齒葉間攛葶開淡黃花苗葉味微苦
救飢採苗葉煠熟水浸淘去苦味油鹽調食生揉亦
可食
黃鵪菜生密縣山谷中苗初搨地生葉似初生山
萵苣葉而小葉脚邊微有花义又似孛孛丁葉而頭頗
團葉中攛生葶义高五六寸許開小黃花結小細子黃
茶褐色葉味甜
救飢採苗葉煠熟換水淘淨油鹽調食
鷰兒菜生密縣山澗邊苗葉搨地生葉似匙頭樣
頗長又似牛耳朵菜葉而小微澁又似山萵苣葉亦小
頗硬而頭微團味苦
救飢採苗葉煠熟換水浸淘淨油鹽調食
孛孛丁菜又名黃花苗生田野中苗初搨地生葉
似苦苣葉微短小葉叢中間攛葶梢頭開黃花莖葉折
之皆有白汁味微苦
救飢採苗葉煠熟油鹽調食
柴韭生荒野中苗葉形狀如韭但葉圓細而瘦葉
中攛葶開花如韭花狀粉紫色苗葉味辛
救飢採苗葉煠熟水浸淘淨油鹽調食生醃食亦可
野韭生荒野中形狀如韭苗葉極細弱葉圓比柴
韭又細小葉中攛葶開小粉紫花似韭花狀苗葉味辛
救飢採苗葉煠熟油鹽調食生醃食亦可
甘露兒人家園圃中多栽葉似地瓜兒葉甚闊多
有毛澁其葉對節生色微淡綠又似薄荷葉亦寬而皺
開紅紫花其根呼為甘露兒形如小指而紋節甚稠皮
色黲白味甘
救飢採根洗淨煠熟油鹽調食生醃食亦可
地瓜兒苗生田野中苗高二尺餘莖方四楞葉似
薄荷葉微長大又似澤蘭葉抪莖而生根名地瓜形類
甘露兒更長味甘
救飢掘根洗淨煠熟油鹽調食生醃食亦可
澤蒜又名小蒜生田野中今處處有之生山中者
名蒿(力的切)苗似細韭葉中心攛葶開淡粉紫花根似蒜
而甚小味辛性温有小毒又云熱有毒
救飢採苗根作羹或生醃或煠熟油鹽調皆可食
治病文具本草菜部小蒜條下
樓子葱人家園圃中多栽苗葉根莖俱似葱其葉
稍頭又生小葱四五枝疊生三四層故名樓子葱不結
子但搯(音恰)下小葱栽之便活味甘辣性温
救飢採苗莖連根擇去細鬚煠熟油鹽調食生亦可
食
治病與本草菜部下葱同用
薤韭一名石韭生輝縣太行山山野中葉似蒜葉
而頗窄狹又似肥韭葉微闊花似韭花頗大根似韭根
甚麄味辣
救飢採苗葉煠熟油鹽調食生亦可食冬月採取根
煠食
水蘿蔔生田野下濕地中苗初搨地生葉似薺菜
形而厚大鋸齒尖花葉又似水芥葉亦厚大後分莖义
梢間開淡黃花結小角兒根如白菜根而大味甘辣
救飢採根及葉煠熟油鹽調食生亦可食
野蔓菁生輝縣栲栳(音考老)圈山谷中苗葉似家蔓
菁葉而薄小其葉頭尖&KR1359;葉脚花义甚多葉間攛出枝
义上開黃花結小角其子黑色根似白菜根頗大苗葉
根味微苦
救飢採苗葉煠熟水浸淘淨油鹽調食或採根換水
煮去苦味食之亦可
薺菜生平澤中今處處有之苗榻地生作鋸齒葉
三四月出葶分生莖义梢上開小白花結實小似菥蓂
子苗葉味甘性温無毒其實亦呼菥蓂(音錫覓)子其子味
甘性平患氣人食之動冷疾不可與麵同食令人背悶
服丹石人不可食
救飢採子用水調攪良久成塊或作燒餅或煮粥食
味甚粘滑葉煠作菜食或煮作羹皆可
治病文具本草菜部條下
紫蘇一名桂荏又有數種有勺蘇魚蘇山蘇出簡
州及無為軍今處處有之苗高二尺許莖方葉似蘇子
葉微小莖葉背面皆紫色而氣甚香開粉紅花結小蒴
其子狀如黍顆味辛性温又云味微辛甘子無毒
救飢採葉煠食煮飲亦可子研汁煮粥食之皆好葉
可生食與魚作羹味佳
治病文具本草菜部蘇子條下
荏子所在有之生園圃中苗高一二尺莖方葉似
薄荷葉極肥大開淡紫花結穗似紫蘇穗其子如黍粒
其枝莖對節生東人呼為䔡(音魚)以其蘇字但除禾邊
故也味辛性温無毒
救飢採嫩苗葉煠熟油鹽調食子可炒食又研之雜
米作粥甚肥美亦可笮油用
治病文具本草菜部條下
灰菜生田野中處處有之苗高二三尺莖有紫紅
線楞葉有灰&KR0008;(音勃)結青子成穗者甘散穗者微苦性
暖生墻下樹下者不可用
救飢採苖葉煠熟水浸淘淨去灰氣油鹽調食晒乾
煠食尤佳穗成熟時採子搗為米磨麵作餅蒸食皆
可
丁香茄兒亦名天茄兒延蔓而生人家園籬邊多
種莖紫多刺藤長丈餘葉似牽牛葉甚大而無花义又
似初生嫩檾葉却小開粉紫邊紫色心筒子花狀如牽
牛花樣結小茄如丁香樣而大有子如白牽牛子亦大
味微苦
救飢採茄兒煠食或醃作菜食嫩葉亦可煠熟油鹽
調食
山藥本草名薯蕷一名山芋一名諸薯一名脩脆
(音翠)一名兒草秦楚名玉延鄭越名土藷(音諸)出明州
滁州生嵩山山谷今處處有之春生苗蔓延籬援莖紫
色葉青有三尖角似千葉狗兒秧葉而光澤開白花結
實如皂莢子大其根皮色黲黃中則白色人家園圃種
者肥大如手臂味美懷孟間産者入藥最佳味甘性温
平無毒紫芝為之使惡甘遂
救飢掘取根蒸食甚美或火燒熟食或煮食皆可其
實亦可煮食
治病文具本草草部薯蕷條下
救荒本草卷八
