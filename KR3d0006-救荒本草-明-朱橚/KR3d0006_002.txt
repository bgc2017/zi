救荒本草卷二
明周王朱橚撰
草部
葉可食(新增八十二種)
竹節菜一名翠蝴蝶又名翠娥眉又名笪竹花一
名倭青草南北皆有今新鄭縣山野中亦有之葉似竹
葉微寬短莖淡紅色就地叢生攛節似初生嫩葦節梢
葉間開翠碧花狀類蝴蝶其葉味甜
救飢採嫩苗葉煠熟油鹽調食
獨掃苗生田野中今處處有之葉似竹形而柔弱
細小抪(音布)莖而生莖葉梢間結小青子小如粟粒科莖
老時可為掃帚葉味甘
救飢採嫩苗葉煠熟水浸淘淨油鹽調食晒乾煠食
不破腹尤佳
治病今人多將其子亦作地膚子代用
歪頭菜出新鄭縣山野中細莖就地叢生葉似豇
豆葉而狹長背微白兩葉並生一處開紅紫花結角比豌
豆角短小匾瘦葉味甜
救飢採葉煠熟油鹽調食
兔兒酸一名兔兒漿所在田野中皆有之苗比水
葒矮短莖葉皆類水葒其莖節密其葉亦稠比水葒葉
稍薄小味酸性寒
救飢採苗葉煠熟以新汲水浸去酸味淘淨油鹽調
食
鹻(音减)蓬一名鹽蓬生水傍下濕地莖似落䔧亦有
線楞葉似蓬而肥壯比蓬葉亦稀疎莖葉間結青子極
細小其葉味微鹹性微寒
救飢採苗葉煠熟水浸去鹻味淘洗淨油鹽調食
䕡蒿田野中處處有之苗高二尺餘莖&KR1520;似艾其
葉細長鋸齒葉抪(音布)莖而生味微苦性微温
救飢採嫩苗葉煠熟水浸淘淨油鹽調食
水萵苣一名水菠菜水邊多生苗高一尺許葉似
麥藍葉而有細鋸齒兩葉對生每兩葉間對义又生兩
枝梢間開青白花結小青蓇葖如小椒粒大其葉味微
苦性寒
救飢採苗葉煠熟水淘淨油鹽調食
金盞菜一名地冬瓜菜生田野中苗高二三尺莖
初微赤而有線路葉似綿柳葉微厚抪莖而生莖葉稠
密開花紫色黃心其葉味甘微鹹
救飢採苗葉煠熟水淘淨油鹽調食
水辣菜生水邊下濕地中苗高一尺餘莖圓葉似
鷄兒腸葉頭微齊短又似馬蘭頭葉亦更齊短其葉抪
莖生梢間出穗如黃蒿穗其葉味辣
救飢採嫩苗葉煠熟換水淘去辣氣油鹽調食生亦
可食
紫雲菜生密縣付家衝山野中苗高一二尺莖方
紫色對節生义葉似山小菜葉頗長抪梗對生葉頂及
葉間開淡紫花其葉味微苦
救飢採嫩苗葉煠熟水浸淘去苦味油鹽調食
鴉葱生田野中葉瓣尖長搨地而生葉似初生薥
秣葉而小又似初生大藍葉細窄而尖其葉邊皆曲皺
葉中攛葶上結小蓇葖後出白英味微辛
救飢採苗葉煠熟油鹽調食
匙頭菜生密縣山野中作小科苗其莖面窊(五化切)
背圓葉似團匙頭樣有如杏葉大邊微鋸齒開淡紅花
結子黃褐色其葉味甜
救飢採葉煠熟水浸淘淨油鹽調食
鷄冠菜生田野中苗高尺餘葉似青莢菜葉而窄
小又似山菜葉而窄&KR1359;梢間出穗似兔兒尾穗却微細
小開粉紅花結實如莧菜子苗葉味苦
救飢採苗葉煠熟水浸淘去苦氣油鹽調食
水蔓菁一名地膚子生中牟縣南沙崗中苗高一
二尺葉彷彿似地瓜兒葉却甚短小捲邊窊面又似鷄
兒腸葉頗尖&KR1359;梢頭出穗開淡藕絲褐花葉味甜
救飢採苗葉煠熟油鹽調食
治病今人亦將其子作地膚子用
野園荽(音錐)生祥符西北田野中苗高一尺餘苗葉
結實皆似家胡荽但細小瘦窄味甜微辛香
救飢採嫩苗葉煠熟油鹽調食
牛尾菜生輝縣鴉子口山野間苗高二三尺葉似
龍鬚菜葉葉間分生义枝及出一細絲蔓又似金剛刺
葉而小紋脉皆竪莖葉梢間開白花結子黑色其葉味
甘
救飢採嫩葉煠熟水浸淘淨油鹽調食
山萮菜生密縣山野中苗初搨地生其葉之莖背
圓面窊(五化切)葉似初出冬蜀葵葉稍小五花义鋸齒邊
又似蔚臭苗葉而硬厚頗大後攛莖义莖深紫色梢葉
頗小味微辣
救飢採苗葉煠熟換水浸淘淨油鹽調食
綿絲菜生輝縣山野中苗高一二尺葉似兔兒尾
葉但短小又似柳葉菜葉亦比短小梢頭攢生小蓇葖
開黲白花其葉味甜
救飢採嫩苗葉煠熟水浸淘淨油鹽調食
米蒿生田野中所在處處有之苗高尺許葉似園
荽葉微細葉叢間分生莖义梢上開小青黃花結小細
角似葶藶角兒葉味微苦
救飢採嫩苗煠熟水浸過淘淨油鹽調食
山芥菜生密縣山坡及崗野中苗高一二尺葉似
家芥菜葉瘦短微尖而多花义開小黃花結小短角兒
味辣微甜
救飢採苗葉揀擇淨煠熟油鹽調食
舌頭菜生密縣山野中苗葉搨地生葉似山白菜
葉而小頭頗團葉面不皺比山白菜葉亦厚狀類猪舌
形故以為名味苦
救飢採葉煠熟水浸去苦味換水淘淨油鹽調食
紫香蒿生中牟縣平野中苗高一二尺莖方紫色
葉似邪蒿葉而背白又似野胡蘿蔔葉微短莖葉梢間
結小青子比灰菜子又小其葉味苦
救飢採葉煠熟水浸去苦味油鹽調食
金盞兒花人家園圃中多種苗高四五寸葉似初
生萵苣葉比萵苣葉狹窄而厚抪(音布)莖生葉莖端開金
黃色盞子樣花其葉味酸
救飢採苗葉煠熟水浸去酸味淘淨油鹽調食
六月菊生祥符西田野中苗高一二尺莖似鐵桿
(音杆)蒿莖葉似雞兒腸葉但長而澁又似馬蘭頭葉而硬
短梢葉間開淡紫花葉味微酸澁
救飢採葉煠熟水浸去邪味油鹽調食
費菜生輝縣太行山車箱衝山野間苗高尺許葉
似火焰草葉而小頭頗齊上有鋸齒其葉抪(音布)莖而生
葉梢上開五瓣小尖淡黃花結五瓣紅小花蒴兒苗葉
味酸
救飢採嫩苗葉煠熟換水淘去酸味油鹽調食
干屈菜生田野中苗高二尺許莖方四楞葉似山
梗菜葉而不尖又似柳葉菜葉亦短小葉頭頗齊葉皆
相對生梢間開紅紫花葉味甜
救飢採嫩苗葉煠熟水浸淘淨油鹽調食
柳葉菜生鄭州賈峪(音欲)山山野中苗高二尺餘莖
淡紅色葉似柳葉而厚短有澁毛梢間開四瓣深紅花
結細長角兒其葉味甜
救飢採苗葉煠熟油鹽調食
婆婆指甲菜生田野中作地攤(音灘)科生莖細弱葉
像女人指甲又似初生棗葉微薄細莖梢間結小花蒴
苗葉味甘
救飢採嫩苗葉煠熟油鹽調食
鐵桿蒿生田野中苗莖高二三尺葉似獨掃葉微
肥短又似萹蓄葉而短小分生莖义梢間開淡紫花黃
心葉味苦
救飢採葉煠熟淘去苦味油鹽調食
山甜菜生密縣韶華山山谷中苗高二三尺莖青
白色葉似初生棉花葉而窄花义頗淺其莖葉間開五
瓣淡紫花結子如枸把子生則青熟則紅色葉味苦
救飢採葉煠熟換水浸淘去苦味油鹽調食
剪刀股(音古)生田野中處處有之就地作小科苗葉
似嫩苦苣葉而細小色頗似藍亦有白汁莖义梢間開
淡黃花葉味苦
救飢採苗葉煠熟水浸淘去苦味油鹽調食
水蘇子生下濕地莖淡紫色對生莖义葉亦對生
其葉似地瓜葉而窄邊有花鋸齒三义尖葉下兩傍又
有小义葉梢開花深黃色其葉味辛
救飢採苗葉煠熟油鹽調食
風花菜生田野中苗高二尺餘葉似芥菜葉而瘦
長又多花义梢間開黃花如芥菜花味辛微苦
救飢採嫩苗葉煠熟換水浸淘去苦味油鹽調食
鵝兒腸生許州水澤邊就地妥莖而生對節生葉
葉似豌豆葉而薄又似佛指甲葉微&KR1359;葉間分生枝义
開白花結子似葶藶子其葉味甜
救飢採苗葉煠熟油鹽調食
粉條兒菜生田野中其葉初生就地叢生長則四
散分垂葉似萱草葉而瘦細微短葉間攛葶開淡黃花
葉味甜
救飢採葉煠熟淘洗淨油鹽調食
辣辣菜生荒野中今處處有之苗高五七寸初生
尖葉後分枝莖上出長葉開細青白花結小匾蒴其子
似米蒿子黃色味辣
救飢採嫩苗葉煠熟水浸淘淨油鹽調食生揉亦可食
毛連菜一名常十八生田野中苗初搨地生後攛
莖义高二尺許葉似刺薊葉而長大梢尖其葉邊褗(音堰)
曲皺上有澁毛梢間開銀褐花味微苦
救飢採葉煠熟水浸淘淨油鹽調食
小桃紅一名鳳仙花一名夾竹桃又名海蒳(音納)俗
名染指甲草人家園圃多種今處處有之苗高二尺許
葉似桃葉而窄邊有細鋸齒開紅花結實形類桃樣極
小有子似蘿蔔子取之易迸(北諍切)散俗名急性子葉
味苦微澁
救飢採苗葉煠熟水浸一宿做菜油鹽調食
青莢兒菜生輝縣太行山山野中苗高二尺許對
生莖义葉亦對生其葉面青背白鋸齒三义葉脚葉花
义頗大狀似荏子葉而狹長尖&KR1359;莖葉梢間開五瓣小
黃花衆花攢開形如穗狀其葉味微苦
救飢採嫩苗葉煠熟換水浸淘去苦味油鹽調食
八角菜生輝縣太行山山野中苗高一尺許苗莖
甚細其葉狀類牡丹葉而大味甜
救飢採嫩苗葉煠熟水浸淘淨油鹽調食
耐驚菜一名蓮子草以其花之蓇葖狀似小蓮蓬
樣故名生下濕地中苗高一尺餘莖紫赤色對生莖义
葉似小桃紅葉而長梢間開細瓣白花而淡黃心葉味
苦
救飢採苗葉煠熟油鹽調食
地棠菜生鄭州南沙岡中苗高一二尺葉似地棠
花葉甚大又似初生芥菜葉微狹而尖味甜
救飢採嫩苗葉煠熟油鹽調食
鷄兒腸生中牟田野中苗高一二尺莖黑紫色葉
似薄荷葉微小邊有稀鋸齒又似六月菊梢葉間開細
瓣淡粉紫花黃心葉味微辣
救飢採葉煠熟換水淘去辣味油鹽調食
雨點兒菜生田野中就地叢生其莖脚紫稍青葉
如細柳葉而窄(音側)小抪(音布)莖而生又似石竹子葉而頗
硬梢間開小尖五瓣(音辦)紫花結角比蘿蔔角又大其葉
味甘
救飢採葉煠熟水浸作過淘洗令淨油鹽調食
白屈菜生田野中苗高一二尺初作叢生莖葉皆
青白色莖有毛刺梢頭分义上開四瓣黃花葉頗似山
芥菜葉而花义極大又似漏蘆葉而色淡味苦微辣
救飢採葉和淨土煮熟撈出連土浸一宿换水淘洗
净油鹽調食
扯根菜生田野中苗高一尺許莖色赤紅葉似小
桃紅葉微窄小色頗綠又似小柳葉亦短而厚窄其葉
週圍攢莖而生開碎瓣小青白花結小花蒴似蒺藜樣
葉苗味甘
救飢採苗葉煠熟水浸淘淨油鹽調食
草零陵香又名芫香人家園圃中多種之葉似苜
蓿葉而長大微尖莖葉間開小淡粉紫花作小短種其
子小如粟粒苗葉味苦性平
救飢採苗葉煠熟換水淘淨油鹽調食
治病今人遇零陵香缺多以此物代用
水落藜生水邊所在處處有之苗高尺餘莖色微
紅葉似野灰菜葉而瘦小味微苦澁性凉
救飢採苗葉煠熟換水浸淘洗净油鹽調食晒乾煠
食尤好
凉蒿菜又名甘菊芽生密縣山野中葉似菊花葉
而細長尖&KR1359;(音哨)又多花义開黃花其葉味甘
救飢採葉煠熟換水浸淘淨油鹽調食
粘魚鬚一名龍鬚菜生鄭州賈峪(音欲)山及新鄭山
野中亦有之初先發笋其後延蔓生莖發葉每葉間皆
分出一小义又出一絲蔓葉似土茜葉而大又似金剛
刺葉亦似牛尾菜葉不澁而光澤味甘
救飢採嫩笋葉煠熟油鹽調食
節節菜生荒野下濕地科苗甚小葉似鹻(音减)蓬又
更細小而稀疎其莖多節堅硬(兀諍切)葉間開粉紫花味
甜
救飢採嫩苗揀擇净煠熟水浸淘過油鹽調食
野艾蒿生田野中苗葉類艾而細又多花义葉有
艾香味苦
救飢採葉煠熟水淘去苦味油鹽調食
堇堇菜一名箭頭草生田野中苗初搨地生葉似
鈹(音批)箭頭樣而葉蒂甚長其後葉間攛葶開紫花結三
瓣蒴兒中有子如芥子大茶褐色葉味甘
救飢採苗葉煠熟水浸淘淨油鹽調食
治病今人傳說根葉𢷬𫝊諸腫毒
婆婆納生田野中苗搨地生葉最小如小面花黶
(音掩)兒狀類初生菊花芽葉又團邊微花如雲頭樣味甜
救飢採苗葉煠熟水浸淘淨油鹽調食
野茴香生田野中其苗初搨地生葉似抪(音布)娘蒿
葉微細小後於葉間攛(七官切)葶分生莖义梢頭開黃花
結細角有小黑子葉味苦
救飢採苗葉煠熟水浸淘去苦味油鹽調食
蠍子花菜又名虼(音吃)蚤花一名野菠菜生田野中
苗初搨地生葉似初生菠菜葉而瘦細葉間攛生莖义
高一尺餘莖有線楞梢間開小白花其葉味苦
救飢採嫩葉煠熟水淘淨油鹽調食
白蒿生荒野中苗高二三尺葉如細絲似初生松
針色微青白稍似艾香味微辣
救飢採嫩苗葉煠熟換水浸淘淨油鹽調食
野同蒿生荒野中苗高二三尺莖紫赤色葉似白
蒿色微青苗又似初生松針而茸(音戎)細味苦
救飢採嫩苗葉煠熟換水浸淘淨油鹽調食
野粉團兒生田野中苗高一二尺莖似鐵桿(音杆)蒿
莖葉似獨掃葉而小上下稀疎枝頭分义開淡白花黃
心味甜辣
救飢採嫩苗葉煠熟水浸淘淨油鹽調食
蚵蚾菜(音軻婆)生密縣山野中科苗高二三尺許葉
似連翹葉微長又似金銀花葉而尖紋皺却少邊有小
鋸齒開粉紫花黃心葉味甜
救飢採嫩苗葉煠熟水浸淘洗淨油鹽調食
狗掉尾苗生南陽府馬鞍山中苗長二三尺拖
蔓而生莖方色青其葉似歪頭菜葉稍大而尖&KR1359;色深
綠紋脉微多又似狗筋蔓葉梢間開五瓣小白花黃心
衆花攅開其狀如穗葉味微酸
救飢採嫩葉煠熟換水浸去酸味淘淨油鹽調食
石芥生輝縣鴉子口山谷中苗高三尺葉似地棠
菜葉而闊短每三葉或五葉攅生一處開淡黃花結黑
子苗葉味苦微辣
救飢採嫩葉煠熟換水浸去苦味油鹽調食
獾耳菜(音歡)生中牟平野中苗長尺餘莖多枝义其
莖上有細線楞葉似竹葉而短小亦軟又似萹蓄葉却
頗闊大而又尖莖葉俱有微毛開小黲白花結細灰青
子苗葉味甘
救飢採嫩苗葉煠熟水浸淘淨油鹽調食
回回蒜一名水胡椒又名蠍虎草生水邊下濕地
苗高一尺許葉似野艾蒿而硬又甚花义又似前胡葉
頗大亦多花义苗莖梢頭開五瓣黃花結穗如初生桑
椹子而小又似初生蒼耳實亦小色青味極辛辣其葉
味甜
救飢採葉煠熟换水浸淘淨油鹽調食子可𢷬爛調
菜用
地槐菜一名小蟲兒麥生荒野中苗高四五寸葉
似石竹子葉極細短開小黃白花結小黑子其葉味甜
救飢採葉煠熟水浸淘淨油鹽調食
螺黶兒(音羅掩)一名地桑又名痢見草生荒野中莖
微紅葉似野人莧葉微長窄而尖開花作赤色小細穗
兒其葉味甘
救飢採苗葉煠熟水浸淘去邪味油鹽調食
治病今人傳說治痢疾採苗用水煮服甚效
泥胡菜生田野中苗高一二尺莖梗繁多葉似水
芥菜葉頗大花义甚深又似風花菜葉却比短小葉中
攛葶分生莖义梢間開淡紫花似刺薊花苗葉味辣
救飢採嫩苗葉煠熟水浸淘淨油鹽調食
兔兒絲生田野中其苗就地拖蔓節間生葉如指
頂大葉邊似雲頭樣開小黃花苗葉味甜
救飢採嫩苗葉煠熟水浸淘淨油鹽調食
老鸛筋生田野中就地拖棘而生莖微紫色莖义
繁稠葉似園荽葉而頭不尖又似野胡蘿蔔葉而短小
葉間開五瓣小黃花味甜
救飢採嫩苗葉煠熟水浸去邪味淘洗淨油鹽調食
絞股藍生田野中延蔓而生葉似小藍葉短小
軟薄邊有鋸齒又似痢見草葉亦軟淡綠五葉攅生一
處開小黃花又有開白花者結子如豌豆大生則青色
熟則紫黑色葉味甜
救飢採葉煠熟水浸去邪味涎沫淘洗淨油鹽調食
山梗菜生鄭州賈峪(音欲)山山野中苗高二尺許莖
淡紫色葉似桃葉而短小又似柳葉菜葉亦小梢間開
淡紫花其葉味甜
救飢採嫩葉煠熟淘洗淨油鹽調食
抪(音布)娘蒿生田野中苗高二尺許莖似黃蒿莖其
葉碎有茸細如針色頗黃綠嫩則可食老則為柴苗葉
味苦
救飢採嫩苗葉煠熟換水浸淘去蒿氣油鹽調食
鷄腸菜生南陽府馬鞍山荒野中苗高二尺許莖
方色紫其葉對生葉似菱葉樣而無花义又似小灰菜
葉形樣微匾開粉紅花結碗子蒴兒葉味甜
救飢採苗葉煠熟水淘淨油鹽調食
水葫蘆苗生水邊就地拖蔓而生每節間生四葉
而葉如指頂大其葉尖上皆作三义味甘
救飢採葉連嫩秧煠熟水浸淘淨油鹽調食
胡蒼耳又名回回蒼耳生田野中葉似皂莢葉微
長大又似望江南葉而小頗硬色微淡綠莖有線楞結
實如蒼耳實但長&KR1359;(音哨)味微苦
救飢採嫩苗葉煠熟水浸去苦味淘淨油鹽調食
治病今人傳說治諸般瘡採葉用好酒熬喫消腫
水棘針苗又名山油子生田野中苗高一二尺莖
方四楞對分莖义葉亦對生其葉似荆葉而軟鋸齒尖
葉莖葉紫綠開小紫碧花葉味辛辣微甜性温
救飢採苗葉煠熟水淘洗淨油鹽調食
沙蓬又名鷄爪菜生田野中苗高一尺餘初就地
婆娑生後分莖义其莖有細線楞葉似獨掃葉狹窄而
厚又似石竹子葉亦窄莖葉梢間結小青子小如粟粒
其葉味甘性温
救飢採苗葉煠熟水浸淘淨油鹽調食
麥藍菜生田野中莖葉俱深萵苣色葉似大藍梢
葉而小頗尖其葉抱莖對生每一葉間攛生一义莖义
梢頭開小肉紅花結蒴有子似小桃紅子苗葉味微苦
救飢採嫩苗葉煠熟水浸淘淨油鹽調食
女婁菜生密縣韶華山山谷中苗高一二尺莖义
相對分生葉似旋覆花葉頗短色微深綠抪莖對生梢
間出青蓇葖開花微吐白蘂結實青子如枸把微小其
葉味苦
救飢採嫩苗葉煠熟換水浸去苦味淘淨油鹽調食
委陵菜一名飜白菜生田野中苗初搨地生後分
莖叉莖節稠密上有白毛葉彷彿類栢葉而極闊大邊
如鋸齒形面青背白又似鷄腿兒葉而却窄又類鹿蕨
葉亦窄莖葉梢間開五瓣黃花其葉味苦微辣
救飢採苗葉煠熟水浸淘淨油鹽調食
獨行菜又名麥稭菜生田野中科苗高一尺許葉
似水棘針葉微短小又似水蘇子葉亦短小狹窄作瓦
隴樣梢出細葶開小黲白花結小青蓇葖小如菉豆粒
葉味甜性温
救飢採嫩苗葉煠熟换水淘淨油鹽調食
山蓼生密縣山野間苗高一二尺葉似芍藥葉而
長細窄(音側)又似野菊花葉而硬厚又似水胡椒葉亦硬
開碎瓣白花其葉味微辣
救飢採嫩葉煠熟換水浸去辣氣作成黃色淘洗淨
油塩調食
救荒本草卷二
