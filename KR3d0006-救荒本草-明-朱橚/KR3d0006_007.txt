救荒本草卷七
明周王朱橚撰
米穀部
葉及實皆可食(本草原有五種新增八種)
果部
實可食(本草原有十種新增四種)
葉及實皆可食(本草原有四種新增一種)
根可食(本草原有二種)
根及實皆可食(本草原有二種)
蕎麥苗處處種之苗高二三尺許就地科义生其
莖色紅葉似杏葉而軟微&KR1359;開小白花結實作三稜蒴
兒味甘平性寒無毒
救飢採苗葉煠熟油鹽調食多食微瀉其麥或蒸使
氣餾(音溜)於烈日中晒令口開舂取仁煮作飯食或
磨為麵作餅蒸食皆可
治病文具本草米穀部條下
御米花本草名甖子粟一名象穀一名米囊一名
囊子處處有之苗高一二尺葉似靛葉色而大邊皺多
有花义開四瓣紅白花亦有千葉花者結殼似骲(音炮)
箭頭殼中有米數千粒似葶藶子色白隔年種則佳米
味甘性平無毒
救飢採嫩葉煠熟油鹽調食取米作粥或與麵作餅
皆可食其米和竹瀝煮粥食之極美
治病文具本草米穀部甖子粟條下
赤小豆本草舊云江淮間多種蒔今北土亦多有
之苗高一二尺葉似豇豆葉微團&KR1359;開花似豇豆花微
小淡銀褐色有腐氣人故亦呼為腐婢結角比菉豆角
頗大角之皮色微白帶紅其豆有赤白黧色三種味甘
酸性平無毒合鮓食成消渴為醬合鮓食成口瘡人食
則體重
救飢採嫩葉煠熟水淘洗淨油鹽調食明目豆角亦
可煮食又法赤小豆一升半炒大黃豆一升半焙二
味搗末每服一合新水下日三服盡三升可度十一
日不飢又說小豆食之逐津液行小便久服則虚人
令人黑瘦枯燥
治病文具本草米穀部條下
山絲苗本草有麻蕡(音焚)一名麻勃一名茡(音字)
一名麻母生太山川谷今皆處處有之人家園圃中多
種蒔績其皮以為布苗高四五尺莖有細線楞葉形狀似
柳葉而邊皆有义牙鋸齒每八九葉攅生一處又似荆
葉而狹色深青開淡黃白花結實小如菉豆顆而匾圖
經云麻蕡此麻上花勃勃者味辛性平有毒麻子味甘
性平微寒滑利無毒入土者損人畏牡蠣白薇惡茯苓
救飢採嫩葉煠熟換水浸去邪惡氣味再以水淘洗
净油鹽調食不可多食亦不可久食動風子可炒食
亦可打油用
治病文具本草米穀部麻蕡條下
油子苗本草有白油麻俗名脂麻舊不著所出州
土今處處有之人家園圃中多種苖高三四尺莖方窊
面四楞對節分生枝义葉類蘇子葉而長尖&KR1359;邊多花
义葉間開白花結四稜蒴兒每蒴中有子四五十餘粒
其子味甘微苦生則性大寒無毒炒熟則性熱壓笮為
油大寒
救飢採嫩葉煠熟水浸淘洗淨油鹽調食其子亦可
炒熟食或煮食及笮為油食皆可
治病文具本草米穀部白油麻條下
黃豆苗今處處有之人家田園中多種苗高一二
尺葉似黑豆葉而大結角比黑豆角稍肥大其葉味甘
救飢採嫩苗葉煠熟水浸淘淨油鹽調食或摘角煮
食或收豆煮食及磨為麵食皆可
刀豆苗處處有之人家園籬邊多種之苗葉似豇
豆葉肥大開淡粉紅花結角如皂角狀而長其形似屠
刀樣故以名之味甜微淡
救飢採嫩苗葉煠熟水浸淘淨油鹽調食豆角嫩時
煮食豆熟之時收豆煮食或磨麵食亦可
眉兒豆苗人家園圃中種之妥(他果切)蔓而生葉
似菉豆葉而肥大闊厚潤澤光俊每三葉攅生一處開
淡粉紫花結扁角每角有豆止三四顆其豆色黑匾而
皆白眉故名味微甜
救飢採嫩苗葉煠食豆角嫩時採角煮食豆成熟時
打取豆食
紫豇豆苗人家園圃中種之莖葉與豇豆同但結
角色紫長尺許味微甜
救飢採嫩苗葉煠熟油鹽調食角嫩時採角煮食亦
可做菜食豆成熟時打取豆食之
蘇子苗人家園圃中多種之苗高二三尺莖方窊
(五化切)面四楞上有澁毛葉皆對生似紫蘇葉而大開
淡紫花結子比紫蘇子亦大味微辛性温
救飢採嫩葉煠熟換水淘洗淨油鹽調食子可炒食
亦可笮油用
豇豆苗今處處有之人家田園中多種就地拖秧
而生亦延籬落葉似赤小豆葉而極長&KR1359;開淡粉紫花
結角長五七寸其豆味甘
救飢採嫩葉煠熟水浸淘淨油鹽調食及採嫩角煠
食亦可其豆成熟時打取豆食
山黑豆生密縣山野中苗似家黑豆每三葉攅生
一處居中大葉如菉豆葉傍兩葉似黑豆葉微圓開小
粉紅花結角比家黑豆角極瘦小其豆亦極細小味微
苦
救飢苗葉嫩時採取煠熟水淘去苦味油鹽調食結
角時採角煮食或打取豆食皆可
舜芒穀俗名紅落䔧生田野及人家田庄窠(音科)
上多有之科苗高五尺餘葉似灰菜葉而大微帶紅色
莖亦高麄可為拄杖其中心葉甚紅葉間出穗結子如
粟米顆灰青色味甜
救飢採嫩苗葉晒乾揉(音柔)去灰煠熟油鹽調食子
可磨麵做燒餅蒸食
櫻桃樹處處有之古謂之含桃葉似桑葉而狹窄
微軟開粉紅花結桃似郁李子而小紅色鮮明味甘性
熱
救飢採果紅熟者食之
治病文具本草果部條下
胡桃樹一名核桃生北土舊云張騫從西域將來
陜洛間多有之今鈞鄭間亦有其樹大株葉厚而多陰
開花成穗花色蒼黃結實外有青皮包之狀似梨大熟
時漚去青皮取其核是胡桃味甘性平一云性熱無毒
救飢採核桃漚去青皮取瓤食之令人肥健
治病文具本草果部條下
柿樹舊不載所出州土今南北皆有之然華山者
皮薄而味甘珍宣歙荆襄閩廣諸州但生噉不堪為乾
椑柿壓丹石毒烏柿宣越者性温諸柿食之皆善而益
人其樹高一二丈葉似軟棗葉頗小而頭微團結實種
數甚多有牛心柿蒸餅柿蓋柿㙮柿蒲楪紅柿黃柿朱
柿椑柿其乾柿火乾者謂之烏柿諸柿味甘性寒無毒
救飢摘取軟熟柿食之其柿未軟者摘取以温水醂
(音攬)熟食之麄心柿不可多食令人腹痛生柿彌冷
尤不可多食
治病文具本草果部條下
梨樹出鄭州及宣城今處處有之其樹葉似棠葉
而大色青開花白色結實形樣甚多鵝梨出鄭州極大
味香美而漿多乳梨出宣城皮厚而肉實味極長水梨
出北都皮薄而漿多味差短又有消梨紫煤梨赤梨甘
棠禦兒梨紫花梨青梨茅梨桑梨之類不能盡具其名
梨實味甘微酸性寒無毒
救飢其梨結硬未熟時摘取煮食已經霜熟摘取生
食或蒸食亦佳或削其皮晒作梨糝收而備用亦可
治病文具本草果部條下
葡萄生隴西五原敦煌山谷及河東舊云漢張騫
使西域得其種還而種之中國始有蓋北果之最珍者
今處處有之苗作藤蔓而極長大盛者一二本綿被山
谷葉類絲瓜葉頗壯而邊多花义開花極細而黃白色
其實有紫白二色形之圓銳亦二種又有無核者味甘
性平無毒又有一種蘡薁(音嬰郁)真相似然蘡薁乃是
千歲蔂但山人一槩收而釀酒
救飢採葡萄為果食之又熟時取汁以釀酒飲
治病文具本草果部條下
李子樹本草有李核人舊不載所出州土今處處
有之其樹大高丈餘葉似郁李子葉微尖&KR1359;而潤澤光
俊開白花結實種類甚多見爾雅者有休無實李李之
無實者一名趙李李痤接慮李即今之麥李細實有溝
道與麥同熟故名之駁赤李其子赤者是也又有青李
綠李赤李房陵李朱仲李馬肝李黃李紫李水李散見
書傳美其味之可食皆不入藥今有穿條紅御黃子其
李實味甘微苦一云味酸核人味苦性平俱無毒
救飢摘取李實色熟者食之不可臨水上食亦不可
和蜜食損五臓及與雀肉同食和漿水食令人霍亂
澁氣多食令人虛熱
治病文具本草果部李核人條下
木瓜生蜀中并山隂蘭亭而宣州者佳今處處有
之其樹枝状似柰花深紅色葉又似柿葉微小而厚爾
雅謂之楙(音茂)其實形如小瓜又似栝樓而小兩頭尖
長淡黃色味酸性温無毒
救飢採成熟木瓜食之多食亦不益人
治病文具本草果部條下
樝子樹舊不著所出州土今鞏縣趙峯山野中多
有之樹高丈許葉似冬青樹葉稍闊厚背色微黃葉形
又類棠梨葉但厚結果似木瓜稍團味酸甜微澁性平
救飢果熟時採摘食之多食損齒及筋
治病文具本草果部木瓜條下
郁李子本草郁李人一名爵李一名車下李一名
雀梅即奥(音郁)李也俗名藲(音歐)梨兒生隰州高山川
谷丘陵上今處處有之木高四五尺枝條花葉皆似李
惟子小其花或白或赤結實似櫻桃赤色其人味酸性
平一云味苦辛其實味甘酸根性凉俱無毒
救飢其實紅熟時摘取食之酸甜味美
治病文具本草木部郁李人條下
菱角本草名芰(音技)實一名菱(音陵)處處有之水
中拖蔓生葉浮水上三尖鋸齒葉開黃白花花落而實
生實有二種一種四角一種兩角兩角中又有嫩皮而
紫色者謂之浮菱食之尤美味甘性平無毒一云性冷
救飢採菱角鮮大者去殼生食殼老及雜小者煮熟
食或晒其實火燔以為米充粮作粉極白潤宜人服
食家蒸曝蜜和餌之斷穀長生又云雜白蜜食令人
生蟲一云多食臓冷損陽氣痿莖腹脹滿暖薑酒飲
或含吳茱萸嚥津液即消
治病文具本草果部芰實條下
軟棗一名丁香柿又名牛乳柿又呼羊矢棗爾雅
謂之梬(音影)舊不載所出州土今北土多有之其樹枝
葉條幹皆類柿而結實甚小乾熟則紫黑色味甘性温
一云微寒無毒多食動風發冷風咳𠻳
救飢採取軟棗成熟者食之其未熟結硬時摘取以
温水漬養醂(盧感切)去澁味另以水煮熟食之
野葡萄俗名煙黑生荒野中今處處有之莖葉及
實俱似家葡萄但皆細小實亦稀疎味酸
救飢採葡萄顆紫熟者食之亦中釀酒飲
梅杏樹生輝縣太行山山谷中樹高丈餘葉似杏
葉而小又頗尖&KR1359;微澁邊有細鋸齒開白花結實如杏
實大生青熟則黃色味微酸
救飢摘取黃熟梅果食之
野櫻桃生鈞州山谷中樹高五六尺葉似李葉更
尖開白花似李子花結實比櫻桃又小熟則色鮮紅味
甘微酸
救飢摘取其果紅熟者食之
石榴本草名安石榴一名丹若廣雅謂之若榴舊
云漢張騫使西域得其種還今處處有之木不甚高大
枝柯附幹自地便生作叢種極易成折其枝條盤土中
便生其葉似枸杞葉而長微尖葉綠微帶紅色花有黃
赤二色實亦有甘酸二種甘者可食酸者入藥味甘酸
性温無毒又有一種子白瑩澈如水晶者味亦甘謂之
水晶石榴
救飢採嫩葉煠熟油鹽調食榴果熟時摘取食之不
可多食損人肺及損齒令黑
治病文具本草果部條下
杏樹本草有杏核人生晉山川谷今處處有之其
實有數種黃而圓者名金杏熟最早扁而青黃者名木
杏其子皆入藥又小者名山杏不堪入藥其樹高丈餘
葉頗圓淡綠頗帶紅色葉似木葛葉而光嫩微尖開花
色紅結實金黃色核人味甘苦性温冷利有毒得火良
惡黃芩黃耆葛根解錫毒畏蘘草杏實味酸性熱
救飢採葉煠熟以水浸漬作成黃色換水淘淨油鹽
調食其杏黃熟時摘取食不可多食令人發熱及傷
筋骨
治病文具本草果部杏核人條下
棗樹本草有大棗乾棗也一名美棗一名良棗生
棗出河東平澤及近北州郡青晉絳蒲州者特佳江南
出者堅燥少肉樹高一二丈葉似酸棗葉而大比皂角
葉亦大尖&KR1359;光澤葉間開青黃色小花結實種數甚多
爾雅云壺棗江東呼棗大而銳上者為壺壺猶瓠也邊
腰棗一名細腰又謂轆轤棗櫅(音賫)白棗即今棗子白
乃熟遵羊棗實小而圓紫黑色俗又呼為羊矢棗洗太
棗河東猗氏縣出大棗如雞卵蹶泄苦棗云子味苦晳
無實棗云不著子者還味稔棗云還味短味也又有水
菱棗御棗即撲落蘇也又有牙棗皆味甘美其餘不能
盡别其名大棗味甘性平無毒殺烏頭毒牙齒有病人
切忌食生棗味甘辛多食令人寒熱腹脹羸瘦人不可
食蒸煮食補腸胃肥中益氣不宜合葱食
救飢採嫩葉煠熟水浸作成黃色淘淨油鹽調食其
棗紅熟時摘取食之其結生硬未紅時煮食亦可
治病文具本草果部大棗條下
桃樹本草有桃核人生太山川谷河南陜西出者
尤大而美今處處有之樹高丈餘葉狀似柳葉而闊大
又多紋脉開花紅角結實品類甚多其油桃光小金桃
色深黃崑崙桃肉深紫紅色又有餅子桃麵桃鷹嘴桃
鴈過紅桃凍桃之類名多不能盡載山中有一種桃正
是月令中桃始華者謂山桃不堪食啗但中入藥桃核
人味苦甘性平無毒
救飢採嫩葉煠熟水浸作成黃色換水淘淨油鹽調
食桃實熟軟時摘取食之其結硬未熟時亦可煮食
或切作片晒乾為糝收藏備用
治病文具本草果部桃核人條下
沙果子樹一名花紅南北皆有今中牟崗野中亦
有之人家園圃亦多栽種樹高丈餘葉似櫻桃葉而色
深綠又似急䕷(音梅)子葉而大開粉紅花似桃花瓣微
長不尖結實似李而甚大味甘微酸
救飢摘取紅熟果食之嫩葉亦可煠熟油鹽調食
芋苗本草一名土芝俗名芋頭生田野中今處處
有之人家多栽種葉似小荷葉而偏長不圓近蔕邊皆
有一劐(音霍)兒根狀如雞彈大皮色茶褐其中白色味
辛性平有小毒葉冷無毒
救飢本草芋有六種青芋細長毒多初煮須要灰汁
換水煮熟乃堪食白芋真芋連禪芋紫芋毒少蒸煮
食之又宜冷食療熱止渴野芋大毒不堪食也
治病文具本草果部條下
鉄葧臍(葧音孛)本草名烏芋又名&KR1856;(音夫)茨一名藉
姑一名水萍一名槎(音查)牙亦名茨菰又名燕尾草爾
雅謂之芍有二種根黑皮厚肉硬白者謂之猪葧臍皮
薄色淡紫肉軟者謂之羊葧臍生水田中葉似莎草而
厚肥稍又長窄葉間生葶其葶三稜稍頭開花醬褐色
根即葧臍味苦甘性微寒
救飢採根煮熟食製作粉食之厚人腸胃不飢服丹
石人尤宜食解丹石毒孕婦不可食
治病文具本草果部烏芋條下
蓮藕本草有藕實一名水芝丹一名蓮生汝南池
澤今處處有之生水中其葉名荷圓徑尺餘其花世謂
之蓮花色有紅白二種花中結實謂之蓮房俗名蓮蓬
其蓮青皮裏白子為的即蓮子也的中青心為薏其的
至秋表皮色黑而沈水就蓬中乾者謂之石蓮其根謂
之藕爾雅云荷芙蕖其莖茄其葉蕸其本蔤(音密)云是
莖下白蒻(音若)在泥中藕節間初生萌芽也其花菡萏
其實蓮其根藕其中的的中薏是也芙蕖其緫名别名
芙蓉又云其花未發為菡萏已發為芙蓉蓮實莖味甘
性平寒無毒
救飢採藕煠熟食生食皆可蓮子蒸食或生食亦可
又可休粮仙家貯石蓮子乾藕經千年者食之至妙
又以實磨為麵食或屑為米加粟煮飯食皆可
治病文具本草果部藕實條下
雞頭實一名芡一名鴈喙實幽人謂之鴈頭出雷
澤今處處有之生澤中葉大如荷而皺背紫有刺俗謂
雞頭盤花結實形類雞頭故以名之中有子如皂莢子
大艾褐色其近根莖&KR0034;(音耿)嫩者名為(音葦)&KR0034;人採以
為菜茹實味甘性平無毒
救飢採嫩根莖煠食實熟採實剥人食之蒸過烈日
晒之其皮即開舂去皮搗人為粉蒸煠作餅皆可食
多食不益脾胃氣兼難消化生食動風冷氣與小兒
食不能長大故駐年耳
治病文具本草果部條下
救荒本草卷七
