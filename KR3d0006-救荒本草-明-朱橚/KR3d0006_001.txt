救荒本草卷一
明周王朱橚撰
草部
葉可食(本草原有四十種)
刺薊菜本草名小薊俗名青刺薊北人呼為千針
草出冀州生平澤中今處處有之苗高尺餘葉似苦苣
葉莖葉俱有刺而葉不皺葉中心出花頭如紅藍花而
青紫色性凉無毒一云味甘性温
救飢採嫰苗葉煠熟水浸淘淨油鹽調食甚美除風
熱
治病文具本草草部大小薊條下
大薊舊不著所出州土云生山谷中今鄭州山野
間亦有之苗高三四尺莖五稜葉似大花苦苣菜葉莖
葉俱多刺其葉多皺葉中心開淡紫花味苦性平無毒
根有毒
救飢採嫰苗葉煠熟水淘去苦味油鹽調食
治病文具本草草部大小薊條下
山莧菜本草名牛膝一名百倍俗名脚斯蹬又名
對節菜生河内川谷及臨胊江淮閩粤關中蘇州皆有
之然皆不及懷州者為真蔡州者最長大柔潤今鈞州
山野中亦有之苗高二尺已來莖方青紫色其莖有節
如鶴膝又如牛膝狀以此名之葉似莧菜葉而長頗尖
&KR1359;(音哨)葉皆對生開花作穗根味苦酸性平無毒葉味甘
微酸惡螢火陸英龜甲畏白前
救飢採苗葉煠熟換水浸去酸味淘淨油鹽調食
治病文具本草草部牛膝條下
欵冬花一名橐(音托)石一名顆凍一名虎鬚一名莵
奚一名氐冬生常山山谷及上黨水傍關中蜀北宕(音蕩)
昌秦州雄州皆有今鈞州密縣山谷間亦有之莖青微
帶紫色葉似葵葉甚大而叢生又似石葫蘆葉頗團開
黃花根紫色圖經云葉如荷而斗直大者容一升小者
容數合俗呼為蜂斗葉又名水斗葉此物不避冰雪最
先春前生雪中出花世謂之鑽凍又云有葉似萆薢開
黃花青紫萼去土一二寸初出如菊花萼通直而肥實
無子陶隠居所謂出高麗百濟者近此類也其葉味苦
花味辛甘性温無毒杏仁為之使得紫菀良惡皂莢硝
石元參畏貝母辛夷麻黃黃芩黃連青箱
救飢採嫰葉煠熟水浸淘去苦味油鹽調食
治病文具本草草部條下
萹蓄亦名萹竹生東萊山谷今在處有之布地生
道傍苗似石竹葉微闊嫰綠如竹赤莖如釵股節間花
出甚細淡桃紅色結小細子根如蒿根苗葉味苦性平
一云味丼無毒
救飢採苗葉煠熟水浸淘淨油鹽調食
治病文具本草草部條下
大藍生河内平澤今處處有之人家園圃中多種
苗高尺餘葉類白菜葉微厚而狹窄尖&KR1359;淡粉青色莖
义梢間開黃花結小莢其子黑色本草謂菘藍可以為
靛染青以其葉似菘菜故名菘藍又名馬藍爾雅所謂
葴馬藍是也味苦性寒無毒
救飢採葉煠熟水浸去苦味油鹽調食
治病文具本草草部藍實條下
石竹子本草名瞿麥一名巨句麥一名大菊一名
大蘭又名杜母草燕麥蘥(音藥)麥生大山川谷今處處有
之苗高一尺已來葉似獨掃葉而尖小又似小竹葉而
細窄莖亦有節梢間開紅白花而結蒴内有小黑子味
苦辛性寒無毒蓑草牡丹為之使惡螵蛸
救飢採嫰苗葉煠熟水浸淘淨油鹽調食
治病文具本草草部瞿麥條下
紅花菜本草名紅藍花一名黃藍出梁漢及西域
滄魏亦種之今處處有之苗高二尺許莖葉有刺似刺
薊葉而潤澤窊(五化切)面梢結梂彙(音求胃)亦多刺開紅花
蘂出梂上圃人採之採已復出至盡而罷梂中結實白
顆如小豆大其花暴乾以染真紅及作胭脂花味辛性
温無毒葉味丼
救飢採嫰葉煠熟油鹽調食子可笮(音乍)作油用
治病文具本草草部紅藍花條下
萱草花俗名川草花本草一名鹿葱謂生山野花
名宜男風土記云懷姙婦人佩其花生男故也人家園
圃中多種其葉就地叢生兩邊分垂葉似菖蒲葉而柔
弱又似粉條兒菜葉而肥大葉間攛葶開金黃花味甘
無毒根凉亦無毒葉味丼
救飢採嫰苗葉煠熟水浸淘淨油鹽調食
治病文具本草草部條下
車輪菜本草名車前子一名當道一名芣苢(音浮以)
一名蝦蟆衣一名牛遺一名勝舄(音昔)爾雅云馬舄幽州
人謂之一舌草生滁州及真定平澤今處處有之春初
生苗葉布地如匙面累年者長及尺餘又似玉簮葉梢
大而薄葉叢中心攛葶三四莖作長穗如鼠尾花甚密
青色微赤結實如葶藶子赤黑色生道傍味甘鹹性寒
無毒一云味甘性平葉及根味甘性寒常山為之使
救飢採嫰苗葉煠熟水浸去涎沫淘淨油鹽調食
治病文具本草草部車前子條下
白水葒苗本草名葒草一名鴻䕵(音纈)有赤白二色
爾雅云紅蘢古其大者蘬鄭詩云隰有遊龍是也所在
有之生水邊下濕地葉似蓼葉而長大有澁毛花開紅
白又似馬蓼其莖有節而赤味鹹性微寒無毒
救飢採嫩苗葉煠熟水浸淘淨油鹽調食洗淨蒸食
亦可
治病文具本草草部葒草條下
黃耆一名戴糝一名戴椹一名獨椹一名茇草一
名蜀脂一名百本一名王孫生蜀郡山谷及白水漢中
河東陜西出綿上呼為綿黃耆今處處有之根長二三
尺獨莖叢生枝&KR1520;其葉扶疎作羊齒狀似槐葉微尖小
又似蒺䔧葉闊大而青白色開黃紫花如槐花大結小
尖角長寸許味甘性微温無毒一云味苦微寒惡龜甲
白蘚皮
救飢採嫰苗葉煠熟換水浸淘洗去苦味油鹽調食
藥中補益呼為羊肉
治病文具本草草部條下
威靈仙一名能消出商州上洛華山幷平澤及陜
西河東河北河南河湖石州寧化等州郡不聞水聲者
良今密縣梁家衝山野中亦有之苗高一二尺莖方如
釵股四稜莖多細茸白毛葉似柳葉而闊邊有鋸齒又
似旋覆花葉其葉作層生每層六七葉相對排如車輪
樣有六層至七層者花淺紫色或碧白色作穗似蒲臺
子亦有似菊花頭者結實青色根稠密多鬚味苦性温
無毒惡茶及麵湯以甘草梔子代飲可也
救飢採葉煠熟換水浸去苦味再以水淘淨油鹽調
食
治病文具本草草部條下
馬兜鈴根名雲南根又名土青木香生關中及信
州滁州河東河北江淮䕫(音馗)浙州郡皆有今高阜(音負)去
處亦有之春生苗如藤蔓葉如山藥葉而厚大背白開
黃紫花頗類枸把花結實如鈴作四五瓣葉脱時鈴尚
垂之其狀如馬項鈴故得名味苦性寒又云平無毒
救飢採葉煠熟用水浸去苦味淘淨油鹽調食
治病文具本草草部條下
旋覆花一名戴椹一名金沸草一名盛椹上黨田
野人呼為金錢花爾雅云蕧盜庚出隨州生平澤川谷
今處處有之苗多近水傍初生大如紅花葉而無刺苗
長二三尺已來葉似柳葉稍寬大莖細如蒿&KR1520;開花似
菊花如銅錢大深黃色花味鹹甘性温微冷利有小毒
葉味苦性凉
救飢採葉煠熟水浸去苦味淘淨油鹽調食
治病文具本草草部條下
防風一名銅芸一名茴草一名百枝一名屏風一
名蕳根一名百蜚生同州沙苑川澤邯鄲琅邪上蔡陜
西山東處處皆有今中牟田野中亦有之根上黃色與
蜀葵根相類梢細短莖葉俱青綠色莖深而葉淡葉似
青蒿葉而闊大又似米蒿葉而稀疎莖似茴香開細白
花結實似胡荽子而大味甘辛性温無毒殺附子毒惡
乾薑藜蘆白斂芫花又有石防風亦療頭風眩痛又有
义頭者令人發狂义尾者發痼疾
救飢採嫩苗葉作菜茹煠食極爽口
治病文具本草草部條下
欝臭苗本草茺蔚子是也一名益母一名益明一
名大札一名貞蔚皆云蓷(音推)益母也亦謂蓷臭穢生海
濱池澤今田野處處有之葉似荏子葉又似艾葉而薄
小色青莖方節節開小白花結子黑茶褐色三稜細長
味辛甘微温一云微寒無毒
救飢採苗葉煠熟水浸淘淨油鹽調食
治病文具本草草部茺蔚子條下
澤漆本草一名漆莖大戟苗也生大山川澤及冀
州鼎州明州今處處有之苗高二三尺科义生莖紫赤
色葉似柳葉微細短開黃紫花狀似杏花而瓣頗長生
時摘葉有白汁出亦能嚙(音咬)人故以為名味苦辛性微
寒無毒一云有小毒一云性冷微毒小豆為之使惡薯
蕷今嘗葉味澁苦食過回味甜
救飢採葉及嫩莖煠熟水浸淘淨油鹽調食採嫩葉
蒸過晒乾做茶喫亦可
治病文具本草草部條下
酸漿草本草名酢(與醋字同)漿草一名醋母草一名鳩
酸草俗為小酸茅舊不著所出州土今處處有之生道
傍下濕地葉如初生小水萍每莖端皆叢生三葉開黃
花結黑子南人用苗揩鍮(音偷)石器令白如銀色光艷味
酸性寒無毒
救飢採嫩苗葉生食
治病文具本草草部酢漿條下
蛇床子一名蛇粟一名蛇米一名虺牀一名思益
一名繩毒一名棗棘一名牆蘼爾雅一名盱生臨淄川
谷田野今處處有之苗高二三尺青碎作叢似蒿枝葉
似黃蒿葉又似小葉蘼蕪又似藁本葉每枝上有花頭
百餘結同一窠開白花如傘盖狀結子半黍大黃褐色
味苦辛甘無毒性平一云有小毒惡牡丹巴豆貝母
救飢採嫩苗葉煠熟水浸淘洗淨油鹽調食
治病文具本草草部條下
桔梗一名利如一名房圖一名白藥一名梗草一
名薺苨生嵩高山谷及冤句和州解州今鈞州密縣山
野亦有之根如手指大黃白色春生苗莖高尺餘葉似
杏葉而長撱四葉相對而生嫩時亦可煮食開花紫碧
色頗似牽牛花秋後結子葉名隠忍其根有心無心者
乃薺苨也根葉味辛苦性微温有小毒一云味苦性平
無毒節皮為之使得牡礪遠志療恚怒得硝石石膏療
傷寒畏白芨龍眼龍膽
救飢採葉煠熟換水浸去苦味淘洗淨油鹽調食
治病文具本草草部條下
茴香一名蘹(音懷)香子北人呼為土茴香茴蘹聲相
近故云耳今處處有之人家園圃多種苗高三四尺莖
麄如筆管傍有淡黃袴葉抪莖而生袴葉上發生青色
細葉似細蓬葉而長極疎細如糸髮狀袴葉間分生义
枝梢頭開花花頭如傘盖黃色結子如蒔蘿子微大而
長亦有線瓣味苦辛性平無毒
救飢採苗葉煠熟換水淘淨油鹽調食子調和諸般
食味香美
治病文具本草草部蘹香子條下
夏枯草本草一名夕句一名乃東一名燕面生蜀
郡川谷及河淮浙滁平澤今祥符西田野中亦有之苗
高二三尺其葉對節生葉似旋覆葉而極長大邊有細
鋸齒背白上多氣脉紋路葉端開花作穗長二三寸許
其花紫白似丹參花葉味苦微辛性寒無毒土瓜為之
使俗又謂之欝臭苗非是
救飢採嫩葉煠熟換水浸淘去苦味油鹽調食
治病文具本草草部條下
藁本一名鬼卿一名地新一名微莖生崇山山谷
及西川河東兖州杭州今衛輝輝縣栲栳圈山谷間亦
有之俗名山園荽苗高五七寸葉似芎藭葉細小又似
園荽葉而稀疎莖比園荽莖頗硬直味辛微苦性温微
寒無毒惡䕡茹畏青箱子
救飢採嫩苗葉煠熟水浸淘淨油鹽調食
治病文具本草草部條下
柴胡一名地薰一名山菜一名茹草葉一名芸蒿
生弘農川谷及冤句夀州淄州關陜江湖間皆有銀州
者為勝今鈞州密縣山谷間亦有苗甚辛香莖青紫堅
硬微有細線楞葉似竹葉而小開小黃花根淡赤色味
苦性平微寒無毒半夏為之使惡皂莢畏女菀藜蘆又
有苗似斜蒿亦有似麥門冬苗而短者開黃花生丹州
結青子與他處者不類
救飢採苗葉煠熟換水浸淘去苦味油鹽調食
治病文具本草草部條下
漏蘆一名野蘭俗名莢蒿根名鹿驪根俗呼為鬼
油麻生喬山山谷及秦州海州單州曹兖州今鈞州新
鄭沙崗間亦有之苗葉就地叢生葉似山芥菜葉而大
又多花叉亦似白屈菜葉又似大蓬蒿葉及似風花菜
脚葉而大葉中攛葶上開紅白花根苗味苦鹹性寒大
寒無毒連翹為之使
救飢採葉煠熟水浸淘去苦味油鹽調食
治病文具本草草部條下
龍膽草一名龍膽一名陵游俗呼草龍膽生齊胊
山谷及冤句襄州吳興皆有之今鈞州新鄭山崗間亦
有根類牛膝而根一本十餘莖黃白色宿根苗高尺餘
葉似柳葉而細短又似小竹開花如牽牛花青碧色似
小鈴形樣陶隠居注云狀似龍葵味苦如膽因以為名
味苦性寒大寒無毒貫衆小豆為之使惡防葵地黃又
云浙中又有山龍膽草味苦澁此同類而别種也
救飢採葉煠熟換水浸淘去苦味油鹽調食勿空腹
服餌令人溺不禁
治病文具本草草部條下
鼠菊本草名鼠尾草一名葝(音勍)一名陵翹出黔州
及所在平澤有之今鈞州新鄭崗野間亦有之苗高一
二尺葉似菊花葉微小而肥厚又似野艾蒿葉而脆色
淡綠莖端作四五穗穗似車前子穗而極疎細開五瓣
淡粉紫花又有赤白二色花者黔中者苗如蒿爾雅謂
葝鼠尾可以染皂味苦性微寒無毒
救飢採葉煠熟換水浸去苦味再以水淘令淨油鹽調食
治病文具本草草部鼠尾草條下
前胡生陜西漢梁江淮荆襄江寧成州諸郡相孟
越衢婺睦等州皆有今密縣梁家衝山野中亦有之苗
高一二尺青白色似斜蒿味甚香美葉似野菊葉而瘦
細頗似山蘿蔔葉亦細又似芸蒿開黲白花類蛇床子
花秋間結實根細青紫色一云外黑裏白味甘辛微苦
性微寒無毒半夏為之使惡皂莢畏藜蘆
救飢採葉煠熟換水浸淘淨油鹽調食
治病文具本草草部條下
猪牙菜本草名角蒿一名莪蒿一名蘿蒿又名䕲
(音廩)蒿舊云生高崗及澤田漸洳處多有今在處有之生
田野中苗高一二尺莖葉如青蒿葉似斜蒿葉而細又
似蛇床子葉頗壯梢間開花紅赤色鮮明可愛花罷結
角子似蔓菁角長二寸許微彎中有子黑色似王不留
行子味辛苦性温無毒一云性平有小毒
救飢採嫩苗莖葉煠熟水浸去苦味淘淨油鹽調食
治病文具本草草部角蒿條下
地榆生桐柏山及冤句山谷今處處有之密縣山
野中亦有此多宿根其苗初生布地後攛葶直高三四
尺對分生葉葉似榆葉而狹細頗長作鋸齒狀青色開
花如椹子紫黑色又類䜴故名玉豉其根外黑裏紅似
柳根亦入釀酒藥燒作灰能爛石味苦甘酸性微寒一
云沉寒無毒得髮良惡麥門冬
救飢採嫩葉煠熟用水浸去苦味換水淘淨油鹽調
食無茶時用葉作飲甚觧熱
治病文具本草草部條下
川芎一名芎藭一名胡藭一名香果其苗葉名蘼
蕪一名薇蕪一名茳蘺生武功川谷斜谷西嶺雍州川
澤及冤句其關陜蜀川江東山中亦多有以蜀川者為
勝今處處有之人家園圃多種苗葉似芹而葉微細窄
却有花义又似白芷葉亦細又如園荽葉微壯又有一
種葉似蛇床子葉而亦麄壯開白花其芎人家種者形
塊大重實多脂潤其裏色白味辛甘性温無毒山中出
者瘦細味苦辛其節大莖細狀如馬銜謂之馬銜芎狀
如雀腦者謂之雀腦芎此最有力白芷為之使畏黃連
其蘼蕪味辛香性温無毒
救飢採葉煠熟換水浸去辛味淘淨油鹽調食亦可
煮飲甚香
治病文具本草草部條下
葛勒子秧本草名葎草亦名葛勒蔓一名葛葎蔓
又名澁蘿蔓南人呼為攬藤舊不著所出州土今田野
道傍處處有之其苗延蔓而生藤長丈餘莖多細澁刺
葉似萆麻葉而小亦薄莖葉極澁能抓挽人莖葉間開
黃白花結子類山絲子其葉味甘苦性寒無毒
救飢採嫩苗葉煠熟換水浸去苦味淘淨油鹽調食
治病文具本草草部葎草條下
連翹一名異翹一名蘭華一名折根一名軹(音紙)一
名三廉爾雅謂之連一名連苕(音條)生太山山谷及河中
江寧澤潤淄兖鼎岳利州南康皆有之今密縣梁家衝
山谷中亦有科苗高三四尺莖桿赤色葉如榆葉大而
光色青黃邊微細鋸齒又似金銀花葉微尖&KR1359;(音哨)開花
黃色可愛結房狀似山梔子蒴微匾而無稜瓣蒴中有
子如雀舌樣極小其子折之間片片相比如翹以此得
名味苦性平無毒葉亦味苦
救飢採嫩葉煠熟換水浸去苦味淘洗淨油鹽調食
治病文具本草草部條下
仙靈脾本草名淫羊藿一名剛前俗名黃德祖千
兩金乾雞筋放杖草棄杖草俗又呼三枝九葉草生上
郡陽山山谷及江東陜西泰山漢中湖湘汾州等郡并
永康軍皆有之今密縣山野中亦有苗高二尺許莖似
小豆莖極細緊葉似杏葉頗長近蔕皆有一缺又似菉
豆葉亦長而光梢間開花白色亦有紫色花作碎小獨
頭子根紫色有鬚形類黃連狀味辛性寒一云性温無
毒生處不聞水聲者良薯蕷紫芝為之使
救飢採嫩葉煠熟水浸去邪味淘淨油鹽調食
治病文具本草草部淫羊藿條下
青把本草名蜀羊泉一名□泉一名羊飴俗名漆
姑生蜀郡山谷及所在平澤皆有之今祥符縣西田野
中亦有苗高二尺餘葉似菊葉稍長花開紫色子類枸
把子生青熟紅根似遠志無心有槮(疎錦切)味苦性微寒
無毒
救飢採嫩葉煠熟水浸去苦味淘洗淨油鹽調食
治病文具本草草部蜀羊泉條下
野生薑本草名劉寄奴生江南其越州滁州皆有
之今中牟南沙崗間亦有之莖似艾蒿長二三尺餘葉
似菊葉而瘦細又似野艾蒿葉亦瘦細開花白色結實
黃白色作細筒子蒴兒盖蒿之類也其子似稗而細苗
葉味苦性温無毒
救飢採嫩葉煠熟水浸淘去苦味油鹽調食
治病文具本草草部劉寄奴條下
馬蘭頭本草名馬蘭舊不著所出州土但云生澤
傍如澤蘭北人見其花呼為紫菊以其花似菊而紫也
苗高一二尺莖亦紫色葉似薄荷葉邊皆鋸齒又似地
瓜兒葉微大味辛性平無毒又有山蘭生山側似劉寄
奴葉無椏不對生花心微黃赤
救飢採嫩苗葉煠熟新汲水浸去辛味淘洗淨油鹽
調食
治病文具本草草部條下
狶薟(音杴)俗名占糊菜俗又呼火杴草舊不著所出
州郡今處處有之苗高三四尺金稜銀線素根紫稭莖
义對節而生莖葉頗類蒼耳莖葉紋脉竪直梢葉間開
花深黃色又有一種苗葉似芥葉而尖狹開花如菊結
實頗似鶴蝨科苗味苦性寒有小毒
救飢採嫩苗葉煠熟水浸去苦味淘洗淨油鹽調食
治病文具本草草部條下
澤瀉俗名水䓠菜一名水瀉一名及瀉一名芒芋
一名鵠瀉生汝南池澤及齊州山東河陜江淮亦有漢
中者為佳今水邊處處有之䕺生苗葉其葉似牛舌草
葉紋脉竪直葉䕺中間攛葶對分莖义莖有線楞梢間
開三瓣小白花結實小青細子味甘葉味微鹹俱無毒
救飢採嫩葉煠熟水浸淘淨油鹽調食
治病文具本草草部條下
救荒本草卷一
