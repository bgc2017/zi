救荒本草卷三
明周王朱橚撰
草部
葉可食(新增四十二種)
根可食(本草原有九種新增十五種)
花蒿生荒野中苗葉就地叢生葉長三四寸四散
分垂葉似獨掃葉而長硬其頭頗齊微有毛澁味微辛
救飢採葉煠熟水浸淘淨油鹽調食
葛公菜生密縣韶華山山谷間苗高二三尺莖方
窊面四楞對分莖叉葉亦對生葉似蘇子葉而小又似
荏子葉而大梢間開粉紅花結子如小米粒而茶褐色
味甜微苦
救飢採葉煠熟水浸去苦味換水淘淨油鹽調食
鯽魚鱗生密縣韶華山山野中苗高一二尺莖方
而茶褐色對分莖叉葉亦對生葉似雞腸菜葉頗大又似
桔梗葉而微軟薄葉面却微紋皺梢間開粉紅花結子
如小粟粒而茶褐色其葉味甜
救飢採葉煠熟水浸淘淨油鹽調食
尖刀兒苗生密縣梁家衝山野中苗高二三尺葉
似細柳葉更又細長而尖葉皆兩兩抪(音布)莖對生葉
間開淡黃花結尖角兒長二寸許麄如蘿蔔角中有白
穰及小匾黑子其葉味甘
救飢採葉煠熟水淘洗淨油鹽調食
珍珠菜生密縣山野中苗高二尺許莖似蒿稈微
帶紅色其葉狀似柳葉而極細小又似地梢瓜葉梢頭
出穗狀類鼠尾草穗開白花結子小如菉豆粒黃褐色
葉味苦澁
救飢採葉煠熟換水浸去澁味淘淨油鹽調食
杜當歸生密縣山野中苗高一尺許莖圓而有線
楞葉似山芹菜葉而硬邊有細鋸齒刺又似蒼术葉而
大每三葉攢生一處開黃花根似前胡根又似野胡蘿
蔔根其葉味甜
救飢採葉煠熟水浸作成黃色換水淘洗淨油鹽調
食
治病今人遇當歸缺以此藥代之
風輪菜生密縣山野中苗高二尺餘方莖四楞色
淡綠微白葉似荏子葉而小又似威靈仙葉微寬邊有
鋸齒叉兩葉對生而葉節間又生子葉極小四葉相攢
對生開淡粉紅花其葉味苦
救飢採葉煠熟水浸去邪味淘洗淨油鹽調食
拖白練苗生田野中苗搨地生葉似垂盆草葉而
又小葉間開小白花結細黃子其葉味甜
救飢採苗葉煠熟油鹽調食
透骨草一名天芝麻生中牟荒野中苗高三四尺
莖方窊面四楞其莖脚紫對節分生莖叉葉似䕡蒿葉
而多花叉葉皆對生莖節間攢開粉紅花結子似胡麻
子葉味苦
救飢採嫩苗葉煠熟水浸去苦味淘淨油鹽調食
治病今人傳說採苗搗傅腫毒
酸桶笋生密縣韶華山山澗邊初發笋葉其後分
生莖叉科苗高四五尺莖稈似水葒莖而紅赤色其葉
似白槿葉而澁又似山格刺菜葉亦澁紋脈亦麄味甘
微酸
救飢採嫩笋葉煠熟水浸去邪味淘淨油鹽調食
鹿蕨菜生輝縣山野中苗高一尺許其葉之莖背
圓而面窊(五化切)葉似紫香蒿脚葉而肥闊頗硬又似
胡蘿蔔葉亦肥硬味甜
救飢採苗葉煠熟水浸淘淨油鹽調食
山芹菜生輝縣山野間苗高一尺餘葉似野蜀葵
葉稍大而有五叉又似地牡丹葉亦大葉中攛生莖叉
梢結刺毬如鼠粘子刺毬而小開花黲白色葉味甘
救飢採苗葉煠熟水浸淘淨油鹽調食
金剛刺又名老君鬚生輝縣鴉子口山野間科條
高三四尺條似刺䕷(音梅)花條其上多刺葉似牛尾菜
葉又似龍鬚菜葉比此二葉俱大葉間生細絲蔓其葉
味甘
救飢採葉煠熟水浸淘淨油鹽調食
柳葉青生中牟荒野中科苗高二尺餘莖似蒿莖
葉似柳葉而短抪(音布)莖而生開小白花銀褐心其葉
味微辛
救飢採嫩葉煠熟水浸淘淨油鹽調食
大蓬蒿生密縣山野中莖似黃蒿莖色微帶紫葉
似山芥菜葉而長尖極多花叉又似風花菜葉花叉亦
多又似漏蘆葉却微短開碎瓣黃花苗葉味苦
救飢採葉煠熟水浸淘去苦味油鹽調食
狗筋蔓生中牟縣沙崗間小科就地拖蔓生葉似
狗掉尾葉而短小又似月芽菜葉微尖&KR1359;而軟亦多紋
脉兩葉對生葉梢間開白花其葉味苦
救飢採葉煠熟水浸淘去苦味油鹽調食
兔兒傘生滎陽塔兒山荒野中其苗高二三尺許
每科初生一莖莖端生葉一層有七八葉每葉分作四
叉排生如傘蓋狀故以為名後於葉間攛生莖叉上開
淡紅白花根似牛膝而疎短味苦微辛
救飢採嫩葉煠熟換水浸淘去苦味油鹽調食
地花菜又名墓頭灰生密縣山野中苗高尺餘葉
似野菊花葉而窄細又似鼠尾草葉亦瘦細梢葉間開
五瓣小黃花其葉味微苦
救飢採葉煠熟水浸淘洗淨油鹽調食
杓兒菜生密縣山野中苗高一二尺葉類狗掉尾
葉而窄頗長黑綠色微有毛澁又似耐驚菜葉而小軟
薄梢葉更小開碎瓣淡黃白花其葉味苦
救飢採葉煠熟水浸去苦味淘洗淨油鹽調食
佛指甲生密縣山谷中科苗高一二尺莖微帶赤
黃色其葉淡綠背皆微帶白色葉如長匙頭樣似黑豆
葉而微寬又似鵝兒腸葉甚大皆兩葉對生開黃花結
實形如連翹微小中有黑子小如粟粒其葉味甜
救飢採嫩葉煠熟換水淘洗淨油鹽調食
虎尾草生密縣山谷中科苗高二三尺莖圓葉頗
似柳葉而瘦短又似兔兒尾葉亦瘦窄又似黃精葉頗
軟抪莖攢生味甜微澁
救飢採嫩苗葉煠熟換水淘去澁味油鹽調食
野蜀葵生荒野中就地叢生苗高五寸許葉似葛
勒子秧葉而厚大又似地牡丹葉味辣
救飢採嫩葉煠熟水浸淘淨油鹽調食
蛇葡萄生荒野中拖蔓而生葉似菊葉而小花叉
繁碎又似前胡葉亦細莖葉間開五瓣小銀褐花結子
如豌豆大生青熟則紅色苗葉味甜
救飢採葉煠熟換水浸淘淨油鹽調食
治病今人傳說搗根傅貼瘡腫
星宿菜生田野中作小科苗生葉似石竹子葉而
細小又似米布袋葉微長梢上開五瓣小尖白花苗葉
味甜
救飢採苗葉煠熟水浸淘淨油鹽調食
水蓑衣生水泊邊葉似地稍瓜葉而窄(音側)小每
葉間皆結小青蓇葖(音骨突)其葉味苦
救飢採苗葉煠熟水浸淘去苦味油鹽調食
牛妳菜出輝縣山野中拖藤蔓而生葉似牛皮硝
葉而大又似馬兜鈴葉極大葉皆對節生梢間開青白
小花其葉味甜
救飢採嫩苗葉煠熟水浸淘淨油鹽調食
小蟲兒卧草一名鐵線草生田野中苗搨地生葉
似苜蓿葉而極小又似雞眼草葉亦小其莖色紅開小
紅花苗味甜
救飢採苗葉煠熟水浸淘淨油鹽調食
兔兒尾苗生田野中苗高一二尺葉似水葓葉而
狹短其尖頗齊梢頭出穗如兔尾狀開花白色結紅蓇
葖如椒目大其葉味酸
救飢採嫩苗葉煠熟水浸淘淨油鹽調食
地錦苗生田野中小科苗高五七寸苗葉似園荽
(音雖)葉間開紫花結小角兒苗葉味苦
救飢採苗葉煠熟水浸淘淨油鹽調食
野西瓜苗俗名秃漢頭生田野中苗高一尺許葉
似家西瓜葉而小頗硬葉間生蔕開五瓣銀褐花紫心
黃蘂花罷作蒴蒴内結實如楝子大苗葉味微苦
救飢採嫩苗葉煠熟水浸去邪味淘過油鹽調食
治病今人傳說採苗搗傅瘡腫拔毒
香茶菜生田野中莖方窊(五化切)面四楞葉似薄
荷葉微大抪葉對生梢頭出穗開粉紫花結蒴(音朔)如
蕎麥蒴而微小葉味苦
救飢採葉煠熟水浸去苦味淘洗淨油鹽調食
薔䕷(音墻梅)又名刺䕷今處處有之生荒野崗嶺間人家
園圃中亦栽科條青色莖上多刺葉似椒葉而長鋸齒
又細背頗白開紅白花亦有千葉者味甜淡
救飢採芽葉煠熟換水浸淘淨油鹽調食
毛女兒菜生南陽府馬鞍山中苗高一尺許葉似
綿絲菜葉而微尖又似兔兒尾葉而小莖葉皆有白毛
梢間開淡黃花如大黍粒十數顆攢成一穗味甘酸
救飢採苗葉煠熟水浸淘淨油鹽調食或拌米麵蒸
食亦可
&KR0008;牛兒苗(音厖)又名鬭牛兒苗生田野中就地拖秧而
生莖蔓細弱其莖紅紫色葉似園荽葉瘦細而稀疎開
五瓣小紫花結青蓇葖(音骨突)兒上有一嘴(即委切)甚尖銳
(音芮)如細錐(音追)子狀小兒取以為鬭戲葉味微苦
救飢採葉煠熟換水浸去苦味淘淨油鹽調食
鐵掃箒生荒野中就地叢生一本二三十莖苗高
三四尺葉似苜蓿葉而細長又似細葉胡枝子葉亦短
小開小白花其葉味苦
救飢採嫩苗葉煠熟換水浸去苦味油鹽調食
山小菜生密縣山野中科苗高二尺餘就地叢生
葉似酸漿子葉而窄小面有細紋脉邊有鋸齒色深綠
又似桔梗葉頗長&KR1359;味苦
救飢採葉煠熟水浸淘去苦味油鹽調食
羊角苗又名羊妳科亦名合鉢兒俗名婆婆針扎
兒又名紐絲藤一名過路黃生田野下濕地中拖藤蔓
而生莖色青白葉似馬兜鈴葉而長大又似山藥葉亦
長大面青背頗白皆兩葉相對生莖葉折之俱有白汁
出葉間出穗開五瓣小白花結角似羊角狀中有白穰
其葉味甘微苦
救飢採嫩葉煠熟換水浸去苦味邪氣淘淨油鹽調
食
耬斗菜生輝縣太行山山野中小科苗就地叢生
苗高一尺許莖梗細弱葉似牡丹葉而小其頭頗團味
甜
救飢採葉煠熟水浸淘淨油鹽調食
甌菜生輝縣山野中就地作小科苗生莖叉葉似
山莧菜葉而有鋸齒又似山小菜葉其鋸齒比之却小
味甜
救飢採嫩苗葉煠熟水浸淘淨油鹽調食
變豆菜生輝縣太行山山野中其苗葉初作地攤
(音灘)科生葉似地牡丹葉極大五花叉鋸齒尖其後葉
中分生莖叉梢葉頗小上開白花其葉味甘
救飢採葉煠熟作成黃色換水淘淨油鹽調食
和尚菜田野處處有之初生搨地布葉葉似野天
茄兒葉而大背微紅紫色後攛苗高二三尺葉似莙薘
葉短小而尖又似紅落蔾葉而色不紅結子如灰菜子
葉味辛酸微醎
救飢採嫩葉煠熟換水浸去邪味淘淨油鹽調食或
晒乾煠食亦可或云不可多食久食令人面腫
萎蕤本草一名女萎一名熒一名地節一名玉竹
一名馬薰生太山山谷及舒州滁州均州今南陽府馬
鞍山亦有苗高一二尺莖斑葉似竹葉闊短而肥厚葉
尖處有黃點又似百合葉却頗窄小葉下結青子如椒
粒大其根似黃精而小異節上有鬚味甘性平無毒
救飢採根換水煮極熟食之
治病文具本草草部條下
百合一名重箱一名摩羅一名中逢花一名強瞿
生荆州山谷今處處有之苗高數尺幹麄如箭四面有
葉如雞距又似大柳葉而寬青色稀疎葉近莖微紫莖
端碧白開淡黃白花如石檀觜而大四垂向下覆長蘂
花心有檀色每一顛須五六花子色圓如梧桐子生於
枝葉間每葉一子不在花中此又異也根色白形如松
子殼四向攢生中間出苗又如葫蒜重疊生二三十瓣
味甘性平無毒一云有小毒又有一種開紅花名山丹
不堪用
救飢採根煮熟食之甚益人氣又云蒸過與蜜食之
或為粉尤佳
治病文具本草草部條下
天門冬俗名萬歲藤又名娑羅樹本草一名顛勒
或名地門冬或名筵門冬或名巔棘或名淫羊食或名
管松生奉高山谷及建州漢州今處處有之春生藤蔓
大如釵股長至丈餘延附草木上葉如茴香極尖細而
疎滑有逆刺亦有澁而無刺者其葉如絲杉而細散皆
名天門冬夏生白花亦有黃花及紫花者秋結黑子在
其根枝傍入伏後無花暗結子其根白或黃紫色大如
手指長二三寸大者為勝其生高地根短味甜氣香者
上其生水側下地者葉細似藴而微黃根長而味多苦
氣臭者下亦可服味苦甘性平大寒無毒垣衣地黃及
貝母為之使畏曾青服天門冬誤食鯉魚中毒浮萍解
之
救飢採根換水浸去邪味去心煮食或晒乾煮熟入
蜜食尤佳
治病文具本草草部下
章柳根本草名蔏陸一名&KR1733;(音湯)根一名夜呼一
名白昌一名當陸一名章陸爾雅謂之蓫薚(音逐湯)廣雅
謂之馬尾易謂之莧陸生咸陽川谷今處處有之苗高
三四尺&KR1520;麄似雞冠花&KR1520;微有線楞色微紫赤葉青如
牛舌微闊而長根如人形者有神亦有赤白二種花赤
根亦赤花白根亦白赤者不堪服食傷人乃至痢血不
已白者堪服食又有一種名赤昌苗葉絶相類不可用
須細辨之商陸味辛酸一云味苦性平有毒一云性冷
得大蒜良
救飢取白色根切作片子煠熟換水浸洗淨淡食得
大蒜良凡製薄切以東流水浸二宿撈出與豆葉隔
間入甑蒸從午至亥如無葉用豆依法蒸之亦可花
白者年多仙人採之作脯可為下酒
治病文具本草草部蔏陸條下
沙參一名知母一名苦心一名志取一名虎鬚一
名白參一名識美一名文希生河内川谷及冤句般陽
續山并淄齊潞隨歸州而江淮荆湖州郡皆有今輝縣
太行山邊亦有之苗長一二尺叢生崖坡間葉似枸杞
葉微長而有叉牙鋸齒開紫花根如葵根赤黃色中正
白實者佳味微苦性微寒無毒惡防已反蔾蘆又有杏
葉沙參及細葉沙參氣味與此相類但圖經内不曾該
載此二種葉苗形容未敢併入本條今皆另條開載
救飢掘根浸洗極淨換水煮去苦味再以水煮極熟
食之
治病文具本草草部條下
麥門冬本草云秦名羊韭齊名愛韭楚名馬韭越
名羊蓍一名禹葭(音加)一名禹餘糧生隨州陸州及函
谷堤坂土石間久廢處有之今輝縣山野中亦有葉似
韭葉而長冬夏長生根如穬(音礦)麥而白色出江寧者
小潤出新安者大白其大者苗如鹿葱小者如韭味甘
性平微寒無毒地黃車前為之使惡欵冬苦瓠苦芙畏
木耳苦參青蘘
救飢採根換水浸去邪味淘洗淨蒸熟去心食
治病文具本草草部條下
苧根舊云閩蜀江浙多有之今許州人家田園中
亦有種者皮可績布苗高七八尺一科十數莖葉如楮
葉而不花义面青背白上有短毛又似蘇子葉其葉間
出細穗花如白楊而長每一朵凡十數穗花青白色子
熟茶褐色其根黃白色如手指麄宿根地中至春自生
不須藏種荆揚間一歲二三刈剝其皮以竹刀刮其表
厚處自脫得裏如筋者煮之用緝以苧近蠶種之則蠶
不生根味甘性寒
救飢採根刮洗去皮煮極熟食之甜美
治病文具本草草部條下
蒼术一名山薊一名山薑一名山連一名山精生
鄭山漢中山谷今近郡山谷亦有嵩山茅山者佳苗淡
青色高二三尺莖作蒿&KR1520;葉抪莖而生梢葉似棠葉脚
葉有三五义皆有鋸齒小刺開花紫碧色亦似刺薊花
或有黃白花者根長如指大而肥實皮黑茶褐色味苦
甘一云味甘辛性温無毒防風地榆為之使
救飢採根去黑皮薄切浸二三宿去苦味煮熟食亦
作煎餌久服輕身延年不飢
治病文具本草草部條下
菖蒲一名堯韭一名昌陽生上洛池澤及蜀郡嚴
道戎衛衡州并嵩岳石磧上今池澤處處有之葉似蒲
而匾有脊一如劒刃其根盤屈有節狀如馬鞭&KR1520;大根
傍引三四小根一寸九節者良節尤密者佳亦有十二
節者露根者不可用又一種名蘭蓀又謂溪蓀根形氣
色極似石上菖蒲葉正如蒲無脊俗謂之菖蒲生於水
次失水則枯其菖蒲味辛性温無毒秦皮秦艽為之使
惡地膽麻黃不可犯鐵令人吐逆
救飢採根肥大節稀水浸去邪味製造作果食之
治病文具本草草部條下
葍子根俗名打碗花一名兔兒苗一名狗兒秧幽
薊間謂之鷰葍根千葉者呼為纏枝牡丹亦名穰花生
平澤中今處處有之延蔓而生葉似山藥葉而狹小開
花狀似牽牛花微短而圓粉紅色其根甚多大者如小
筋麄長一二尺色白味甘性温
救飢採根洗淨蒸食之或晒乾杵碎炊飯食亦好或
磨作麵作燒餅蒸食皆可久食則頭暈破腹間食則
宜
䓮䕅根(音冒嫂)俗名麵碌碡(音禄讀)生水邊下濕地其葉就
地叢生葉似蒲葉而肥短葉背如劒脊樣葉叢中間攛
葶上開淡粉紅花俱皆六瓣花頭攅開如傘蓋狀結子
如韭花蓇葖(音骨突)其根如鷹爪黃連樣色似墐泥色味
甘
救飢採根揩去皴(音逡)毛用水淘淨蒸熟食或晒乾
炒熟食或磨作麵蒸食皆可
野胡蘿蔔生荒野中苗葉似家胡蘿蔔但細小葉
間攛生莖义梢頭開小白花衆花攢開如傘蓋狀比蛇
牀子花頭又大結子比蛇牀子亦大其根比家胡蘿蔔
尤細小味甘
救飢採根洗淨蒸食生食亦可
綿棗兒一名石棗兒出密縣山谷中生石間苗高
三五寸葉似韭葉而闊瓦隴樣葉中攛葶出穗似雞冠
莧穗而細小開淡粉紅花微帶紫色結小蒴兒其子似
大藍子而小黑色根類獨顆蒜又似棗形而白味甜性
寒
救飢採取根添水久煮極熟食之不換水煮食後腹
中鳴有下氣
土圝兒一名地栗子出新鄭山野中細莖延蔓而
生葉似菉豆葉微尖&KR1359;每三葉攢生一處根似土瓜兒
根微團味甜
救飢採根煮熟食之
野山藥生輝縣太行山山野中妥(他果切)藤而生
其藤似葡萄條稍細藤頗紫色其葉似家山藥葉而大
微尖根比家山藥極細瘦甚硬皮色微赤味微甜性温
平無毒
救飢採根煮熟食之
治病今人與本草草部下薯蕷同用
金瓜兒生鄭州田野中苗似初生小葫蘆葉而極小
又似赤雹兒葉莖方莖葉俱有毛刺每葉間出一細藤延蔓
而生開五瓣尖碗子黃花結子如馬㼎(音雹)大生青熟
紅根形如雞彈微小其皮土黃色内則青白色味微苦
性寒與酒相反
救飢掘取根換水煮浸去苦味再以水煮極熟食之
細葉沙參生輝縣太行山山衝間苗高一二尺莖
似蒿&KR1520;(音秆)葉似石竹子葉而細長又似水蓑(與莎同音梭)
衣葉亦細長梢間開紫花根似葵根而麄如拇(音母)指
大皮色灰中間白色味甜性微寒本草有沙參苗葉莖
狀所說與此不同未敢併入條下今另為一條薄載於
此
救飢掘取根洗淨煮熟食之
治病與本草草部下沙參同用
雞腿兒一名飜白草出鈞州山野中苗高七八寸
細長鋸齒葉硬(玉諍切)厚背白其葉似地榆葉而細長開
黃花根如指大長三寸許皮赤内白兩頭尖鮹味甜
救飢採根煮熟食生喫亦可
山蔓菁出鈞州山野中苗高一二尺莖葉皆萵苣
色葉似桔梗葉頗長&KR1359;而不對生又似山小菜葉微窄
根形類沙參如手指麄其皮灰色中間白色味甜
救飢採根煮熟食生亦可食
老鴉蒜生水邊下濕地中其葉直生出土四垂葉
狀似蒲而短背起劒脊其根形如蒜瓣味甜
救飢採根煠熟水浸淘淨油鹽調食
山蘿蔔生山谷間田野中亦有之苗高五七寸四
散分生莖葉其葉似菊葉而闊大微有艾香每莖五七
葉排生如一大葉梢間開紫花根似野胡蘿蔔根而黲
白色味苦
救飢採根煠熟水浸淘去苦味油鹽調食
地參又名山蔓菁生鄭州沙崗間苗高一二尺葉
似初生桑科小葉微短又似桔梗葉微長開花似鈴鐸
樣淡紅紫色根如拇指大皮色蒼肉黲白色味甜
救飢採根煮食
獐牙菜生水邊苗初搨地生葉似龍鬚菜葉而長
窄葉頭頗團而不尖其葉嫩薄又似牛尾菜葉亦長窄
其根如茅根而嫩皮色灰黑味甜
救飢掘根洗淨煮熟油鹽調食
雞兒頭苗生祥符西田野中就地妥(他果切)秧生葉
甚稀疎每五葉攢生狀如一葉其葉花义有小鋸齒葉
間生蔓開五瓣黃花根义甚多其根形如香附子而鬚
長皮黑肉白味甜
救飢採根換水煮熟食
救荒本草卷三
