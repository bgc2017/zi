救荒本草卷四
明周王朱橚撰
草部
實可食(本草原有四種新增十六種)
葉及實皆可食(本草原有六種新增六種)
根葉可食(本草原有四種新增七種)
笋葉可食(本草原有三種)
根及花皆可食(本草原有二種)
根及實皆可食(本草原有一種新增一種)
花葉皆可食(本草原有二種新增二種)
莖可食(本草原有一種新增一種)
笋及實皆可食(本草原有一種)
雀麥本草一名鷰麥一名蘥(音藥)生於荒野林下
今處處有之苗似鷰麥而又細弱結穗像麥穗而極細
小每穗又分作小义穗十數箇子甚細小味甘性平無
毒
救飢採子舂去皮搗作麵蒸食作餅食亦可
治病文具本草草部條下
回回米本草名苡薏仁一名解蠡(音离)一名屋菼(音毯)
一名起實一名&KR0034;(音紺)俗名草珠兒又呼為西番薥秫(音蜀)
(述)生真定平澤及田野交趾生者子最大彼土人呼為
&KR0034;珠今處處有之苗高三四尺葉似黍葉而稍大開紅
白花作穗子結實青白色形如珠而梢長故名薏珠子
味甘微寒無毒今人俗亦呼為菩提子
救飢採實舂取其中仁煮粥食取葉煮飲亦香
治病文具本草草部苡薏仁條下
蒺䔧子本草一名旁通一名屈人一名止行一名
犲(音柴)羽一名升推一名即䔧一名茨生馮翊平澤或
道傍今處處有之布地蔓生細葉開小黃花結子有三
角刺人是也性苦辛性温微寒無毒烏頭為之使又有
一種白蒺䔧出同州沙苑開黃紫花作莢子結子狀如
腰子樣小如黍粒補腎藥多用味甘有小毒
救飢收子炒微黃搗去刺磨麵作燒餅或蒸食皆可
治病文具本草草部條下
檾子本草名苘(與檾同)實處處有之北人種以打繩
索苗高五六尺葉似芋葉而短薄微有毛澁開金黃花
結實殼似蜀葵實殼而圓大俗呼為檾饅頭子黑色如
&KR0008;豆大味苦性平無毒
救飢採嫩檾饅頭取子生食子堅實時收取子浸去
苦味晒乾磨麵食
治病文具本草草部苘實條下
稗子有二種水稗生水田邊旱稗生田野中今皆
處處有之苗葉似穇子葉色深綠脚葉頗帶紫色梢頭
出匾穗結子如黍粒大茶褐色味微苦性微温
救飢採子搗米煮粥食蒸食尤佳或磨作麵食皆可
穇子生水田中及下濕地内苗葉似稻但差短梢
頭結穗彷彿稗子穗其子如黍粒大茶褐色味甘
救飢採子搗米煮粥或磨作麵蒸食亦可
川穀生汜水縣田野中苗高三四尺葉似初生薥
秫(音蜀述)葉微小葉間叢開小黃白花結子似草珠兒微
小味甘
救飢採子搗為米生用冷水淘淨後以滚水湯三五
次去水下鍋或作粥或作炊飯食皆可并堪造酒
莠草子生田野中苗葉似榖而葉微瘦梢間結茸
(音戎)細毛穗其子比穀細小舂米類折米熟時即收不
收即落味微苦性温
救飢採莠穗揉(音柔)取子搗米作粥或作水飯皆可食
野黍生荒野中科苗皆類家黍而莖葉細弱穗甚
瘦小黍粒亦極細小味甜性微温
救飢採子舂(音冲)去粗糠或搗或磨麵蒸糕食甚甜
雞眼草又名搯(音恰)不齊以其葉用指甲搯之作
劐(音霍)不齊故名生荒野中搨地生葉如雞眼大似三
葉酸漿葉而圓又似小蟲兒卧草葉而大結子小如粟
粒黑茶褐色味微苦氣味與槐相類性温
救飢採子搗取米其米青色先用冷水淘淨却以滚
水湯三五次去水下鍋或煮粥或作炊飯食之或磨
麵作餅食亦可
鷰麥田野處處有之其苗似麥攛(七官切)葶但細弱
葉亦瘦細抪(音布)莖而生結細長穗其麥粒極細小味
甘
救飢採子舂去皮搗磨為麵食
潑盤一名杔盤生汝南荒野中陳蔡間多有之苗
高五七寸莖葉有小刺其葉彷彿似艾葉稍團葉背亦
白每三葉攢生一處結子作穗如半柿大類小盤堆石
榴顆狀下有蔕承如柿蔕形味甘酸性温
救飢以撥盤顆粒紅熟時採食之彼土人取以當果
絲瓜苗人家園籬邊多種之延蔓而生葉似栝樓
葉而花义大每葉間出一絲藤纏附草木上莖葉間開
五瓣大黃花結瓜形如黃瓜而大色青嫩時可食老則
去皮内有絲縷可以擦洗油膩器皿味微甜
救飢採嫩瓜切碎煠熟水浸淘淨油鹽調食
地角兒苗一名地牛兒苗生田野中搨地生一根
就分數十莖其莖甚稠葉似胡豆葉微小葉生莖面每
攢四葉對生作一處莖傍另又生葶梢頭開淡紫花結
角似連翹而小中有子狀似&KR0008;豆顆味甘
救飢採嫩角生食硬角煮熟食
馬㼎兒(音雹)生田野中就地拖秧而生葉似甜瓜葉極
小莖蔓亦細開黃花結實比雞彈微小味微酸
救飢摘取馬㼎熟者食之
山黧豆一名山豌豆生密縣山野中苗高尺許其
莖窊面劒脊葉似竹葉而齊短兩兩對生開淡紫花結
小角兒其豆匾如&KR0008;豆味甜
救飢採取角兒煮食或打取豆食皆可
龍芽草一名瓜香草生輝縣鴨子口山野間苗高
一尺餘莖多澁毛葉形如地棠葉而寬大葉頭齊團每
五葉或七葉作一莖排生葉莖脚上又有小芽葉兩兩
對生梢間出穗開五瓣小圓黃花結青毛蓇葖有子大
如黍粒味甜
救飢收取其子或搗或磨作麵食之
地稍瓜生田野中苗長尺許作地攤科生葉似獨
掃葉而細窄尖硬又似沙蓬葉亦硬週圍攅莖而生莖
葉間開小白花結角長大如蓮子兩頭尖&KR1359;(音峭)又似
鴉嘴形名地稍瓜味甘
救飢其角嫩時摘取煠食角若皮硬剝取角中嫩穰
生食
錦荔技又名癩葡萄人家園籬邊多種之苗引藤
蔓延附草木生莖長七八尺莖有毛澁葉似野葡萄葉
而花叉多葉間生細絲蔓開五瓣黃碗子花結實如雞
子大尖&KR1359;紋縐狀似荔枝而大生青熟黃内有紅瓤味
甜
救飢採荔枝黃熟者食瓤
雞冠果一名野楊梅生密縣山谷中苗高五七寸
葉似潑盤葉而小又似雞兒頭葉微團開五瓣黃花結
實似紅小楊梅狀味甜酸
救飢採取其果紅熟者食之
羊蹄苗一名東方宿一名連蟲陸一名鬼目一名
蓄俗呼猪耳朵生陳留川澤今所在有之苗初搨地生
後攛生莖义高二尺餘其葉狹長頗似萵苣而色深青
又似大藍葉微闊莖節間紫赤色其花青白成穗其子
三稜根似牛蒡而堅實味苦性寒無毒
救飢採嫩苗葉煠熟水浸淘淨苦味油鹽調食其子
熟時打子搗為米以滚水湯三五次淘淨下鍋作水
飯食微破腹
治病文具本草草部條下
蒼耳本草名葈(音徙)耳俗名道人頭又名喝起草
一名胡葈一名地葵一名葹(音詩)一名常思一名羊負
來詩謂之卷耳爾雅謂之苓耳生安陸川谷及六安田
野今處處有之葉青白類粘糊菜葉莖葉秋間結實比
桑椹短小而多刺其實味苦甘性温葉味苦辛性微寒
有小毒又云無毒
救飢採嫩苗葉煠熟換水浸去苦味淘淨油鹽調食
其子炒微黃搗去皮磨為麵作燒餅蒸食亦可或用
子熬油點燈
治病文具本草草部葈耳條下
姑娘菜俗名燈籠兒又名掛金燈本草名酸漿一
名醋漿生荆楚川澤及人家田園中今處處有之苗高
一尺餘苗似水莨而小葉似天茄兒葉窄小又似人莧
葉頗大而尖開白花結房如囊似野西瓜蒴形如撮口
布袋又類燈籠樣囊中有實如櫻桃大赤黃色味酸性
平寒無毒葉味微苦别條又有一種三葉酸漿草與此不
同治證亦别
救飢採葉煠熟水浸淘去苦味油鹽調食子熟摘取
食之
治病文具本草草部酸漿條下
土茜苗本草根名茜根一名地血一名茹蘆(音閭)
一名茅蒐(音搜)一名蒨(與茜同)生喬山川谷徐州人謂之
牛蔓西土出者佳今北土處處有之名土茜根可以染
紅葉似棗葉形頭尖下闊紋脉竪直莖方莖葉俱澁四
五葉對生節間莖蔓延附草木開五瓣淡銀褐花結子
小如菉豆粒生青熟紅根紫赤色味苦性寒無毒一云
味甘一云味酸畏鼠姑葉味微酸
救飢採葉煠熟水浸作成黃色淘淨油鹽調食其子
紅熟摘食
治病文具本草草部茜根條下
王不留行又名剪金草一名禁宫花一名剪金花
生太山山谷今祥符沙堈間亦有之苗高一尺餘其莖
對節生义葉似石竹子葉而寬短抪莖對生脚葉似槐
葉而狹長開粉紅花結蒴如松子大似罌粟殼樣極小
有子如葶藶子大而黑色味苦甘性平無毒
救飢採嫩葉煠熟換水淘去苦味油鹽調食子可搗
為麵食
治病文具本草草部條下
白薇一名白幕一名薇草一名春草一名骨美生
平原川谷并陜西諸郡及滁州今鈞州密縣山野中亦
有之苗高一二尺莖葉俱青頗類柳葉而闊短又似女
婁脚葉而長硬毛澁開花紅色又云紫花結角似地稍
瓜而大中有白瓤根狀如牛膝根而短黃白色味苦鹹
性平大寒無毒惡黃耆大黃大戟乾薑乾漆山茱萸大
棗
救飢採嫩葉煠熟水浸淘淨油鹽調食并取嫩角煠
熟亦可食
治病文具本草草部條下
蓬子菜生田野中所在處處有之其苗嫩時莖有
紅紫線楞葉似鹻(音減)蓬葉微細苗老結子葉則生出
义刺其子如獨掃子大苗葉味甜
救飢採嫩苗葉煠熟水浸淘淨油鹽調食晒乾煠食
尤佳及採子搗米青色或煮粥或磨麵作餅蒸食皆
可
胡枝子俗亦名隨軍茶生平澤中有二種葉形有
大小大葉者類黑豆葉小葉者莖類蓍草葉似苜蓿葉
而長大花色有紫白結子如粟粒大氣味與槐相類性
温
救飢採子微舂即成米先用冷水淘淨復以滚水湯
三五次去水下鍋或作粥或作炊飯皆可食加野菉
豆味尤佳及採嫩葉蒸晒為茶煮飲亦可
米布袋生田野中苗搨地生葉似澤漆葉而窄其
葉順莖排生梢頭措結三四角中有子如黍粒大微匾
味甜
救飢採角取子水淘洗淨下鍋煮食其嫩苗葉煠熟
油鹽調食亦可
水慈菰俗呼為剪刀草又名箭搭草生水中其莖
面窊背方背有線楞其葉三角似剪刀形葉中攛生莖
义梢間開三瓣白花黃心結青蓇葖如青楮桃狀頗小
根類葱根而麄大其味甜
救飢採近根嫩笋莖煠熟油鹽調食
天茄兒苗生田野中苗高二尺許莖有線楞葉似
姑娘草葉而大又似和尚菜葉却小開五瓣小白花結
子似野葡萄大紫黑色味甜
救飢採嫩葉煠熟水浸去邪味淘淨油鹽調食其子
熟時亦可摘食
治病今人傳說採葉傅貼腫毒金瘡拔毒
苦馬豆俗名羊尿胞生延津縣郊野中在處亦有
之苗高二尺許莖似黃耆苗莖上有細毛葉似胡豆葉
微小又似蒺䔧葉却大枝葉間開紅紫花結殼如拇指
項大中間多虛俗呼為羊尿胞内有子如檾(音頃)子大
茶褐色子葉俱味苦
救飢採葉煠熟換水浸去苦味淘淨油鹽調食及取
子水浸淘去苦味晒乾或磨或搗為麵作燒餅蒸食
皆可
猪尾把苗一名狗脚莱生荒野中苗長尺餘葉似
甘露兒葉而甚短小其頭頗齊莖葉皆有細毛每葉間
順條開小白花結小蒴兒中有子小如粟粒黑色苗葉
味甜
救飢採嫩葉煠熟換水浸淘淨油鹽調食子可搗為
麵食
黃精苗俗名筆管菜一名重樓一名菟竹一名雞
格一名救窮一名鹿竹一名萎蕤一名仙人餘糧一名
垂珠一名馬箭一名白及生山谷南北皆有之嵩山茅
山者佳根生肥地者大如拳薄地者猶如拇指葉似竹
葉或兩葉或三葉或四五葉俱皆對節而生味甘性平
無毒又云莖光滑者謂之太陽之草名曰黃精食之可
以長生其葉不對節莖葉毛鈎子者謂之太隂之草名
曰鉤吻食之入口立死又云莖不紫花不黃為異
救飢採嫩葉煠熟換水浸去苦味淘洗淨油鹽調食
山中人採根九蒸九暴食甚甘美其蒸暴用瓮去底
安釡上裝置黃精令滿密蓋蒸之令氣溜即暴之如
此九蒸九暴令極熟若不熟則刺人喉咽久食長生
辟榖其生者若初服只可一寸半漸漸增之十日不
食他食能長服之止三尺服三百日後盡見鬼神餌
必升天又云花實極可食罕得見至難得
治病文具本草草部條下
地黃苗俗名婆婆妳一名地髓一名芐(音戶)一名
芑(音杞)生咸陽川澤今處處有之苗初搨地生葉如山
白菜葉而毛澁葉面深青色又似芥菜葉而不花义比
芥菜葉頗厚葉中攛莖上有細毛莖梢開筒子花紅黃
色北人謂之牛妳子花結實如小麥粒根長四五寸細
如手指皮赤黃色味甘苦性寒無毒惡貝母畏蕪荑得
麥門冬清酒良忌鐵器
救飢採葉煮羹食或搗絞根汁搜麵作䬪飥及冷淘
食之或取根浸洗淨九蒸九暴任意服食或煎以為
煎食久服輕身不老變白延年
治病文具本草草部條下
牛旁子本草名惡實未去萼名鼠粘子俗名夜义
頭根謂之牛菜生魯山平澤今處處有之苗高二三尺
葉如芋葉長大而澁花淡紫色實似葡萄而褐色外殼
如栗捄而小多刺鼠過之則綴惹不可脫故名殼中有
子如半麥粒而匾小根長尺餘麄如拇指其色灰黲味
辛性平一云味甘無毒
救飢採苗葉煠熟水浸去邪氣淘洗淨油鹽調食及
取根水浸洗淨煮熟食之久食甚益人身輕耐老
治病文具本草草部惡實條下
遠志一名棘菀一名葽(音腰)繞一名細草生太山
及冤句川谷河陜商齊泗州亦有俗傳夷門遠志最佳
今密縣梁家衝山谷間多有之苗名小草葉似石竹子
葉又極細開小紫花亦有開紅白花者根黃色形如蒿
根長及一尺許亦有根黑色者根葉俱味苦性温無毒
得茯苓冬葵子龍骨良殺天雄附子毒畏珍珠藜蘆蜚
蠊齊蛤蠐螬
救飢採嫩苗葉煠熟換水浸去苦味淘淨油鹽調食
及掘取根換水煮浸淘去苦味去心再換水煮極熟
食之不去心令人心悶
治病文具本草草部條下
杏葉沙參一名白麵根生密縣山野中苗高一二
尺莖色青白葉似杏葉而小邊有义牙又似山小菜葉
微尖而背白梢間開五瓣白碗子花根形如野胡蘿蔔
頗肥皮色灰黲中間白色味甜性微寒本草有沙參苗
葉根莖其說與此形狀皆不同未敢併入條下乃另開
於此其杏葉沙參又有開碧色花者
救飢採苗葉煠熟水浸淘淨油鹽調食掘根換水煮
食亦佳
治病與本草草部下沙參同用
藤長苗又名旋菜生密縣山坡中拖蔓而生苗長
三四尺餘莖有細毛葉似滴滴金葉而窄小頭頗齊開
五瓣粉紅大花根似打碗花根根葉皆味甜
救飢採嫩苗葉煠熟水淘淨油鹽調食掘根換水煮
熟亦可食
牛皮消生密縣山野中拖蔓而生藤蔓長四五尺
葉似馬兜鈴葉寬大而薄又似何首烏葉亦寬大開白
花結小角兒根類葛根而細小皮黑肉白味苦
救飢採葉煠熟水浸去苦味油鹽調食及取根去黑
皮切作片換水煮去苦味淘洗淨再以水煮極熟食
之
菹草(上音鮓)即水藻也生陂塘及水泊中莖如麄線長三
四尺葉形似柳葉而狹長故名柳葉菹又有葉似蓬子
葉者根麄如釵股而色白味微鹹性微寒
救飢撈取莖葉連嫩根揀擇洗淘潔淨剉碎煠熟油
鹽調食或加少米煮粥食尤佳
水豆兒一名葳菜生陂塘水澤中其莖葉比菹草
又細状類細線連綿不絶根如釵股而色白根下有豆
如退皮菉豆瓣味甜
救飢採秧及根豆擇洗潔淨煮食生醃食亦可
草三奈生密縣梁家衝山谷中苗高一尺許葉似
蓑草而狹長開小淡紅花根似雞爪形而麄亦香其味
甘微辛
救飢採根換水煮食近根嫩白袴葉亦可煠食
水葱生水邊及淺水中科苗彷彿類家葱而極細
長梢頭結蓇葖彷彿類葱蓇葖而小開黲白花其根類
葱根皮色紫黑根苗俱味甘微鹹
救飢採嫩苗連根揀擇洗淨煠熟水浸淘淨油鹽調
食
蒲笋本草名其苗為香蒲即甘蒲也一名睢一名
醮俚俗名此蒲為香蒲謂菖蒲為臭蒲其香蒲水邊處
處有之根比菖蒲根極肥大而少節其葉初未出水時
葉莖紅白色採以為笋後攛梗於叢葉中花抱梗端如
武士捧杵故俚俗謂蒲棒蒲黃即花公蘂屑也細若金
粉當欲開時有便取之市㕓間亦採之以蜜搜作果食
貨賣甚益小兒味甘性平無毒
救飢採近根白笋揀剝洗淨煠熟油鹽調食蒸食亦
可或採根刮去麄皴(七倫切)晒乾磨麵打餅蒸食皆可
治病文具本草草部香蒲及蒲黃條下
蘆笋其苗名葦子草本草有蘆根爾雅謂之葭菙
(上音佳下是䅜切)生下濕陂澤中其狀都似竹但差小而葉抱
莖生無枝义花白作穗如茅花根如竹根亦差小而節
疎露出浮水者不堪用味甘一云甘辛性寒
救飢採嫩笋煠熟油鹽調食其根甘甜亦可生咂食
之
治病文具本草草部蘆根條下
茅芽根本草名茅根一名蘭根一名茹根一名地
菅(音奸)一名地筋一名兼杜又名白茅菅其芽一名茅
針生楚地山谷今田野處處有之春初生苗布地如針
夏生白花茸茸然至秋而枯其根至潔白亦甚甘美根
性寒茅針性平花性温俱味甘無毒
救飢採嫩芽剥取嫩穰食甚益小兒及取根咂食甜
味久服利人服食此可斷穀
治病文具本草草部茅根條下
葛根一名雞齊根一名鹿藿一名黃斤生汶山川
谷及成州海州浙江并澧鼎之間今處處有之苗引藤
蔓長二三丈莖淡紫色葉頗似楸葉而小色青開花似
豌豆花粉紫色結實如皂筴而小根形如手臂味甘性
平無毒一云性冷殺野葛巴豆百藥毒
救飢掘取根入土深者水浸洗淨蒸食之或以水中
揉出粉澄濾成塊蒸煮皆可食及採花晒乾煠食亦
可
治病文具本草草部條下
何首烏一名野苗一名交藤一名夜合一名地精
一名陳知白又名桃柳藤亦名九真藤出順州南河縣
其嶺外江南許州及虔州皆有以西洛嵩山歸德柘城
縣者為勝今鈞州密縣山谷中亦有之蔓延而生莖蔓
紫色葉似山藥葉而不光嫩葉間開黃白花似葛勒花
結子有稜似蕎麥而極細小如粟粒大根大者如拳各
有五楞瓣狀似甜瓜樣中有花紋形如鳥獸山嶽之狀
者極珍有赤白二種赤者雄白者雌又云雄者苗葉黃
白雌者赤黃色一云雄苗赤生必相對遠不過三四尺
夜則苗蔓相交或隠化不見凡修合藥須雌雄相合服
有驗宜偶日服二四六八日是也其藥本無名因何首
烏見藤夜交採服有功因以採人為名耳又云其為仙
草五十年者如拳大號山奴服之一年髭髮烏黑一百
年如碗大號山哥服之一年顔色紅悅百五十年如盆
大號山伯服之一年齒落重生二百年如斗栲栳大號
山翁服之一年顔如童子行及奔馬三百年如三斗栲
栳大號山精服之一年延齡純陽之體久服成地仙又
云其頭九數者服之乃仙味苦澁性微温無毒一云味
甘茯苓為之使酒下最良忌鐵器猪羊血及猪肉無鱗
魚與蘿蔔相惡若並食令人髭鬢早白腸風多熱
救飢掘根洗去泥土以苦竹刀切作片米泔浸經宿
換水煮去苦味再以水淘洗淨或蒸或煮食之花亦
可煠食
治病文具本草草部條下
瓜樓根俗名天花粉本草有栝樓實一名地樓一
名果臝(音裸)一名天瓜一名澤姑一名黃瓜生弘農川
谷及山隂地今處處有之入土深者良生鹵地者有毒
詩所謂果蓏(音裸)之實是也根亦名白藥大者細如手
臂皮黃肉白苗引藤蔓葉似甜瓜葉而窄花义有細毛
開花似葫蘆花淡黃色實在花下大如拳生青熟黃根
味苦性寒無毒枸杞為之使惡乾薑畏牛膝乾漆反烏
頭
救飢採根削皮至白處寸切之水浸一日一次換水
浸經四五日取出爛搗研以絹袋盛之澄濾令極細
如粉或將根晒乾搗為麵水浸澄濾二十餘遍使極
膩如粉或為燒餅或作煎餅切細麵皆可食採栝樓
穰煮粥食極甘取子炒乾搗爛用水熬油用亦可
治病文具本草草部栝樓條下
磚子苗一名關子苗生水邊苗似水葱而麄大内
實又似蒲葶梢開碎白花結穗似水莎草穗紫赤色其
子如黍粒大根似蒲根而堅實味甜子味亦甜
救飢採子磨麵食及採根擇洗淨換水煮食或晒乾
磨為麵食亦可
菊花一名節華一名日精一名女節一名女華一
名女莖一名更生一名周盈一名𫝊延年一名隂成生
雍州川澤及鄧衡齊州田野今處處有之味苦甘性平
無毒术枸杞桑根白皮為之使
救飢取莖紫氣香而味甘者採葉煠食或作羹皆可
青莖而大氣味作蒿苦者不堪食名苦薏其花亦可
煠食或炒茶食
治病文具本草草部條下
金銀花本草名忍冬一名鷺鷥藤一名左纏藤一
名金釵股又名老翁鬚亦名忍冬藤舊不載所出州土
今輝縣山野中亦有之其藤凌冬不凋故名忍冬草附
樹延蔓而生莖微紫色對節生葉葉似薜荔葉而青又
似水茶臼葉頭微團而軟背頗澁又似黑豆葉而大開
花五出微香蔕帶紅色花初開白色經一二日則色黃
故名金銀花本草中不言善治癰疽發背近代名人用
之竒效味甘性温無毒
救飢採花煠熟油鹽調食及採嫩葉換水煮熟浸去
邪氣淘淨油鹽調食
治病文具外科精要及本草草部忍冬條下
望江南其花名茶花兒人家園圃中多種苗高二
尺許莖微淡赤色葉似槐葉而肥大微尖又似胡蒼耳
葉頗大及似皂角葉亦大開五瓣金黃花結角長三寸
許葉味微苦
救飢採嫩苗葉煠熟水浸淘去苦味油鹽調食花可
炒食亦可煠食
治病今人多將其子作草决明子代用
大蓼生密縣梁家衝山谷中拖藤而生莖有線楞
而頗硬對節分生莖义葉亦對生葉似山蓼葉微短而
拳曲節間開白花其葉味苦微辣
救飢採葉煠熟換水浸去辣味作成黃色淘洗淨油
鹽調食花亦可煠食
黑三稜舊云河陜江淮荆襄間皆有之今鄭州賈
峪山澗水邊亦有苗高三四尺葉似菖蒲葉而厚大背
皆三稜劒脊葉中攛葶葶上結實攅為刺毬狀如楮桃
樣而大顆瓣甚多其顆瓣形似草决明子而大生則青
熟則紅黃色根狀如烏梅而頗大有鬚蔓延相連比京
三稜體微輕治療並同其葶味甜根味苦性平無毒
救飢採嫩葶剝去麄皮煠熟油鹽調食
治病文具本草草部京三稜條下
荇絲菜又名金蓮兒一名藕蔬菜水中拖蔓而生
葉似初生小荷葉近莖有椏劐(音鴉霍)葉浮水上葉中攛
莖上開金黃花莖味甜
救飢採嫩莖煠熟油鹽調食
茭笋本草有菰根又名菰蔣草江南人呼為茭草
俗又呼為茭白生江東池澤水中及岸際今在處水澤
邊皆有之苗高二三尺葉似蔗荻又似茭葉而長大闊
厚葉間攛葶開花如葦結實青子根肥剥取嫩白笋可
噉久根盤厚生菌(音窘)細嫩亦可噉名菰菜三年已上
心中生葶如藕白軟中有黑脈甚堪噉名菰首味甘性
大寒無毒
救飢採茭菰笋煠熟油鹽調食或採子舂為米合粟
煮粥食之甚濟飢
治病文具本草草部菰根條下
救荒本草卷四
