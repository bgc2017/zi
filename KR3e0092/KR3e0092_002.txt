欽定四庫全書
醫門法律卷二
南昌喻昌撰
申明仲景律書(附傷寒三陽經禁一條附雜證時病藥禁一條)
原文允為定律兹特申明十義不更擬律
(一)申治風温不可發汗之律
傷寒有五皆熱病之類也同病異名同脈異經病雖俱
傷於風其人素有錮疾則不得同法其人素傷於風因
復傷於熱風熱相薄則發風温四肢不收頭痛身熱常
汗出不解治在少隂厥隂不可發汗汗出讝語獨語内
煩躁擾不得卧善驚目亂無精治之復發其汗如此死
者醫殺之也
傷寒有五即傷寒中風風温濕温疫瘧也寒風温熱
凉各别素有錮疾不得同法即動氣在上下左右不
可汗下之類傷風重復傷熱兩邪相搏於内本屬少
隂裏證如温瘧之病而厥隂風木則兼受之熱邪充
斥兩臟尚可用辛温發散助其&KR0008;乎悮發其汗死證
四出不可復救矣復發其汗即申上文不可發汗者
復發其汗非是死證已出復發其汗也
(一)申治濕温不可發汗之律
傷寒濕温其人常傷於濕因而中暍濕熱相薄則發濕
温病苦兩脛逆冷腹滿义胸頭目痛苦妄言治在足太
隂不可發汗汗出必不能言耳聾不知痛所在身青面
色變名曰重&KR2109;如此者死醫殺之也
濕温即暑與濕交合之温病素傷於濕因復傷暑兩
邪相搏深入太隂以太隂主濕召暑而入其中也兩
脛迸冷腹滿濕得暑而彰其寒义胸頭目痛苦妄言
暑得濕而彰其熱此但當分解熱濕之邪而息其焰
寧可發汗令兩邪混合為一耶發汗則口不能言耳
不能聞心不知苦但身青面色變顯露於肌肉之外
耳暍病而至重暍又非虚虚實實之比直為醫之所
殺矣
二律出脈經王叔和集醫律之文然則醫律古有之
矣何以後世無𫝊耶詳考仲景以前冬月之傷寒尚
未備况春月之風温夏月之濕温乎是則醫律為仲
景之書無疑矣蓋傷寒論全書皆律其書中不及載
之證另作律書以緯之傳至晉代傷寒書且得之搜
採之餘而律書更可知矣所以叔和雖採二條入脈
經究竟不知為何時何人之言也再按律書雖亡而
三百九十七法具在其法中之律原可引伸觸類於
以神而明之如曰此醫吐之過也此醫下之所致也
與夫不可汗不可下不可火不可用前藥此為小逆
此為大逆此為一逆再逆此為難治此為不治條例
森森隨證細心較勘自能立於無過兹將脈法中大
戒發明數則俾察脈之時知凜焉
(一)申治傷寒病令人亡血之律
病人脈微而濇者此為醫所病也大發其汗又數大下
之其人亡血病當惡寒後乃發熱無休止時夏月盛熱
欲著複衣冬月盛寒欲裸其體陽微則惡寒隂弱則發
熱此醫發其汗令陽氣微又大下之令隂氣弱五月之
時陽氣在表胃中虚冷以陽氣内微不能勝冷故欲著
複衣十一月之時陽氣在裏胃中煩熱以隂氣内弱不
能勝熱故欲裸其身又隂脈遲濇故知亡血也
人身之脈隂陽相抱榮衛如環傷寒病起之後脈見
陽微隂濇知為醫之所累大汗大下兩傷其榮衛以
故惡寒發熱無休止時乃至夏月反毗於隂冬月反
毗於陽各造其偏經年不復其為累也大矣即陽脈
之微以久持而稍復而但隂脈遲濇亦為亡血以隂
血更易虧難復耳設其人平素脈微且濇醫悮大汗
大下死不終日矣此論病時汗下兩傷所以經年不
復之脈也
(一)申治傷寒病令人發䭇之律
寸口脈浮大醫反下之此為大逆浮為無血大即為寒
寒氣相搏即為腸鳴醫乃不知而飲水令大汗出水得
寒氣冷必相搏其人即䭇
寸口脈浮大病全在表醫反下之則在表之陽邪下
陷而胃中之真陽不治遂成結胸等證故為大逆浮
主氣故曰無血即浮為在表未入於隂之互辭大即
為寒見外感之邪全未外解也中有一證下陷之邪
與藏氣相搏而為腸鳴者此必未嘗痞結至極蓋痞
結即不復轉氣也醫不知其人邪已内陷當將差就
錯内和其氣反飲水令大汗出是下之一損其胃中
之陽飲水再損其胃中之陽腹中之邪隨汗出還返
於胃與水氣相搏且夾帶濁氣上干清氣其人即䭇
䭇者胃氣垂絶之象傷寒之危候也然其死與不死
尚未可定蓋脈之浮大本非微弱之比而邪之内陷
當大逆者止成腸鳴小逆倘發鞫已後陽氣漸回水
寒漸散仍可得生觀後條仲景謂寒聚心下當奈何
也此則聚而不散無可奈何仁人之望絶矣
(一)申治傷寒病致人胃寒之律
寸口脈濡而弱濡即惡寒弱即發熱濡弱相搏藏氣衰
微胸中苦煩此非結熱而反薄居水漬布冷銚貼之陽
氣遂微諸府無所依隂脈凝聚結在心下而不肯移胃
中虚冷水穀不化小便縱通復不能多微則可救聚寒
不散當奈何也
此見寸口陽脈濡隂脈弱乃藏氣素衰之徵陽濡則
惡寒隂弱即發熱其人胸中苦煩即為虚煩不當認
為結熱而以水漬布冷貼重傷其胸中之陽也蓋胸
中之陽為諸府之所依藉陽氣一微隂氣即凝結心
下如重隂蔽睍胃中水穀無陽以化而水寒下流小
便必縱通然陽不化氣復不能多履霜堅冰可奈何
耶亦因平素脈之濡弱知其胸中之陽不能復辟耳
(一)申治傷寒病遇壯盛人發汗過輕之律
寸口脈洪而大數而滑洪大則榮氣長滑數則衛氣實
榮長則陽盛怫鬱不得出身衞實則堅難大便則乾燥
三焦閉塞津液不通醫發其汗陽氣不週重復下之胃
燥乾畜大便遂擯小便不利榮衞相搏心煩發熱兩眼
如火鼻乾面赤舌燥齒黃焦故大渴過經成壊病鍼藥
所不能制與水灌枯稿陽氣微散身寒温衣覆汗出表
裏通然其病即除形脈多不同此愈非法治但醫所當
慎妄犯傷榮衞
此見榮衞強盛三焦堅實之人雖發其汗未必周到
必須更汗通其怫鬱若悮下之則熱證百出遂至過
經而成壞證鍼藥所不能制勢亦危矣與水灌令陽
散汗出因而病愈以其人榮衞素盛故倖全耳然人
之形脈多有不同設榮衞素弱將奈之何故叮嚀云
此愈非法治醫當謹持於汗下之先勿使太過不及
乃為盡善若不辨形脈之強弱而憑臆汗下必犯大
過不及之戒而傷人之榮衞矣
(一)申治傷寒病不審榮衛素虚之律
脈濡而緊濡則陽氣微緊則榮中寒陽微衞中風發熱
而惡寒榮緊胃氣冷微嘔心内煩醫以為大熱解肌而
發汗亡陽虚煩躁心下苦痞堅表裏俱虚竭卒起而頭
眩客熱在皮膚悵怏不得眠不知胃氣冷緊寒在關元
技巧無所施汲水灌其身客熱應時罷慄慄而振寒重
被而覆之汗出而胃顛體惕而又振小便為微難寒氣
因水發清穀不容間嘔變反腸出顛倒不得安手足為
微逆身冷而内煩遲欲從後救安可復追還
此見脈之濡而緊者為陽氣微榮中寒陽微衛中風
外則發熱惡寒榮緊胃中冷内則微嘔心煩醫不知
其外熱内冷以為大熱而從汗解之則表裏俱虚客
熱淺在皮膚緊寒深在關元猶汲水灌其客熱致寒
證四出不可復救也
前壞證汗下兩誤鍼藥莫制與之以水而倖痊以其
榮衞素盛也此一證榮衞素虧雖不經下但只誤汗
誤與之水即屬不救然則證同脈異不察其脈但驗
其證徒法不能行矣過愆其可免乎
(一)申治傷寒病不審陽盛隂虚之律
脈浮而大浮為氣實大為血虚血虚為無隂孤陽獨下
隂部小便難胸中虚今反小便利而大汗出法當衞家
微今反更實津液四射榮竭血盡乾煩不眠血薄肉消
而成暴液醫復以毒藥攻其胃此為重虚客陽去有期
必下汚泥而死
脈浮而大氣實血虚雖偏之為害亦人所常有也若
此者隂部當見不足今反小便利大汗出外示有餘
殊非細故矣設衞氣之實者因得汗利而脈轉微弱
藉是與榮無忤庶可安全若衞分之脈較前更加堅
實則陽強於外隂必消亡於内所為小便利大汗出
者乃津液四射之徵勢必榮竭血盡乾煩不眠血薄
肉消而成暴液下注之證此際安其胃固其液調和
強陽收拾殘隂岌岌不及况復以毒藥攻其胃增奔
迫之勢而蹈重虚之戒令客陽亦去嘔血如泥而死
哉傷寒病陽強於外隂亡於内之證最多醫不知脈
其操刃可勝數耶
(一)申治傷寒病不診足脈強汗動其經血之律
趺陽脈浮浮則為虚浮虚相搏故令氣䭇言胃氣虚竭
也脈滑則爲噦此為醫咎責虚取實守空迫血脈浮鼻
中燥者必衂也
寸口脈浮宜發其汗謂邪在太陽榮衞間未深入也
若至陽明即在經之邪以汗為大禁矣設其人胃氣
充實亦何必禁之故邪入陽明必診趺陽足脈趺陽
脈浮即是胃氣虚餒不可發汗所以有建中之法建
立中氣然後汗之以汗即胃之津液也津液不充強
發其汗則邪與虚搏其人必䭇若脈見浮而且滑則
其搏虚者且轉為噦深於䭇矣此皆醫者不察足脈
之咎強責胃氣之虚劫汗以取其實邪致令胃中之
守空而逼其血外出蓋隂在内為陽之守胃中津液
為陽其不外泄者賴隂血以守之故強逼其津液為
汗斯動其所守之血矣其外邪勝而鼻中燥者必衂
其不衂者亦瘀畜胃中而生他患也此與誤發少隂
汗者同科而減等少隂少血動其血則下厥上竭而
難治陽明多血但釀患未已耳
(一)申治傷寒病不診足脈誤下傷其脾胃之律
趺陽脈遲而緩胃氣如經也趺陽脈浮而數浮則傷胃
數則動脾此非本病特醫下之所為也榮衛内陷其數
先微脈反大浮其人大便鞭氣噫而除何以知之本以
數脈動脾其數先微故知脾氣不治大便鞭氣噫而除
今脈反浮其數改微邪氣獨留心中則饑邪熱不殺穀
潮熱發渴數脈當遲緩脈因前後度數如法病者則饑
數脈不時則生惡瘡也
趺陽足脈以遲緩為經常不當浮數若見浮數知醫
悮下而傷胃動脾也榮衛環轉之氣以悞下而内陷
其數脈必先改為微而脾氣不治大便鞭氣噫而除
此皆邪客於脾所致即鍼經脾病者善噫得後出餘
氣則怏然如衰之謂也邪熱獨留心下雖饑復不殺
穀抑且潮熱發渴未有愈期必數脈之先微者仍遲
緩如其經常始饑而消穀也若數脈從前不改為微
則邪熱未陷於脾但鬱於榮衛主生惡瘡而已
(附)申治傷寒不可犯六經之禁
足太陽膀胱經禁下若下之太早必變證百出足陽明
胃經禁發汗禁利小便犯之則重損津液脈必代結
足少陽膽經禁汗禁下禁利小便汗則犯陽明下則
犯太陽利小便則使生發之氣陷入隂中太陽經一
禁陽明經二禁少陽經三禁此定禁也至三隂經則
無定禁但非胃實仍禁下耳
(附)申治雜證不可犯時禁病禁藥禁
時禁者春夏禁下秋冬禁汗春夏而下秋冬而汗是失
天信伐天和也然病有不得已而從權汗下者病去
速改若瀆用之是故意違天自取不祥也
病禁者病人陽氣不足隂氣有餘則禁助隂瀉陽病
人隂氣不足陽氣有餘則禁助陽瀉隂以及老少不
同新久異治之類
藥禁者津液内亡作渴禁用淡滲五苓汗多禁利小
便小便多禁發汗咽痛禁發汗利小便大便快利禁
服梔子大便秘濇禁用燥藥吐多不得復吐吐而上
氣壅滯大便不通止可宣散上氣禁利大便脈弦禁
服平胃而虚虚脈緩禁服建中而實實
治天下有帝王之律治仙神有上天之律至於釋
門其律尤嚴三藏教典儀律居三之一由五戒而
五百戒由五百戒直造自性清淨無戒可言而道
成矣醫為人之司命先奉大戒為入門後乃盡破
微細諸惑始具活人手眼而成其為大醫何可妄
作聰明草菅人命哉嘗羨釋門犯戒之僧即不得
與衆僧共住其不退心者自執糞穢雜役三年乃
懇律僧二十衆佛前保舉始得復為佛子當今世
而有自訟之醫乎昌望之以勝醫任矣
先哲格言
大凡物理有常有變運氣所主者常也異於所主者皆
變也常則如本氣變則無所不至而各有所占故其
候有從逆淫鬱勝復太過不及之變其法皆不同若
厥隂用事多風而草木榮茂此之謂從天氣明潔燥
而無風此之謂逆太虚埃昏流水不冰此之謂淫大
風折木雲物混擾此之謂鬱山澤焦枯草木凋落此
之謂勝大暑燔燎螟蝗為災此之謂復山崩地震埃
昏時作此之謂大過隂森無時重雲晝昏此之謂不
及隨其所變疾厲應之皆視當時當處之候雖數里
之間但氣候不同而所應全異豈可膠於一定
歲運有主氣有客氣常者為主外至者為客初之氣厥
隂以至終之氣太陽者四時之常序也故謂之主氣
惟客氣本書不載其目故說者多端或以甲子之歲
天數始於水下一刻乙丑之歲始於二十六刻丙寅
歲始於五十一刻丁卯歲始於七十六刻者謂之客
氣此乃四分歴法求大寒之氣何與歲運又有相火
之下水氣乘之土位之下風氣乘之謂之客氣此亦
主氣也與六節相須不得為客凡所謂客者歲半以
前天政主之歲半以後地政主之四時常氣為之主
天地之政為之客逆主之氣為害暴逆客之氣為害
徐調其主客無使傷沴此治氣之法也(沈存中)
少角之運歲木不及侮而乘之者金也金不務德故以
燥勝風時則有白露早降收氣率行其變為肅殺其
災為蒼隕名為少角而實與大商之歲同少徵之運
歲火不及侮而乘之者水也水不務德故以寒勝熱
時則有寒雰凝慘地積堅冰其變為凜冽其災為霜
雹名為少徵而實與大羽之歲同少宫之運歲土不
及侮而乘之者木也木不務德故以風勝濕時則有
大風飄暴草偃沙飛其變為張發其災為散落名為
少宫而實與大角之歲同少商之運歲金不及侮而
乘之者火也火不務德故以熱勝燥時則有火延焦
稿炎赫沸騰其變為銷鑠其烖為燔炳名為少商而
實與大徵之歲同少羽之運歲水不及侮而乘之者
土也土不務德故以濕勝寒時則有泉涌河衍涸澤
生魚其變為驟注其災為霖潰名為少羽而實與大
宫之歲同通乎此則知歲在涸流之紀而河決大水
固可以類而推之也(劉温舒)
天地之間氣有偏勝而無以救之則萬物之所存者幾
希矣是故風熱燥濕寒五者各司一氣生長化收藏
五者各司一時以順相乘然後能循環以相生以逆
相勝然後能循環以相救故曰五氣之運猶權衡也
高者抑之下者視之化者應之勝者復之化者應之
氣之平也五氣之相得也勝者復之氣之不平也五
氣之相賊也氣平而相得者所以通其常氣不平而
相賊者所以觀其變古之明乎此而善攝生者何常
不消息盈虚以道御神耶(劉溫舒)
太陽司天之政歲宜以苦燥之温之陽明司天之政歲
宜以苦辛汗之清之散之又宜以醎少陽司天之政
歲宜以醎宜辛宜酸滲之泄之漬之發之觀氣寒温
以調其氣太隂司天之政歲宜以苦燥之温之甚者
發之泄之不發不泄則濕氣外溢肉潰皮坼而水血
交流少隂司天之政歲宜鹹以耎之而調其上甚則
以苦發之以酸收之而安其下甚則以苦泄之厥隂
司天之政歲宜以辛調之以酸潤之(纂經旨)
歲以陽為首正正也寅引也少陽之氣始於泉下引陽
升而在天地人之上即天之分五穀草木皆甲拆於
此時也至立夏少隂之火熾於太虚則草木盛茂垂
枝布葉乃陽之用隂之體此所謂天以陽生隂長經
言歲半以前天氣主之在乎升浮也至秋而太隂之
運初自天而下逐隂降而徹地則金振燥令風厲霜
飛品物咸殞其枝獨在若乎毫毛至冬則少隂之氣
復伏於泉下水冰地坼萬物周密隂之用陽之體也
此所謂地以陽殺隂藏經言歲半以後地氣主之在
乎降沉也
飲食入胃而精氣先輸脾歸肺上行春夏之令以滋
養周身乃清氣為天者也升已而輸膀胱行秋冬之
令為𫝊化糟粕轉味而出乃濁隂為地者也若夫順
四時之氣起居有時以避寒暑飲食有節及不暴
喜怒以頥神志常欲四時均平而無偏勝則安不然
傷脾胃真氣下溜或下泄而久不能升是有秋冬而
無春夏乃生長之用陷於隕殺之氣而百病皆起或
久升不降亦病焉(王安道)
天元紀大論等篇以年歲之支干分管六氣蓋已失先
聖之旨矣年歲之支干天下皆同且通四時不變也
天氣之温暑寒凉民病之虚實衰旺東西南北之殊
方春夏秋冬之異候豈有皆同之理此其妄誕蓋不
待深論而可知也近世傷寒鈐法則以得病日之干
支為主其源亦出於此決不可用蓋金木水火土之
氣各主一時當時則為主氣為司天非其時而有其
氣則為客氣與時正相反者則謂在泉為其氣伏於
黃泉之下而不見也治療之法用熱遠熱用寒遠寒
所謂必先歲氣毋伐天和也春時木氣司天則四方
皆温夏時火氣司天則四方皆熱夏秋之交土氣司
天則四方皆濕秋則皆凉冬則皆寒民病往往因之
此則理之易見者也其有氣與時相反者則所謂客
氣者也故治療之法亦有假者反之之說觀此則運
氣之說思過半矣(何栢齋)
足相火屬膽配肝主血者也手相火屬三焦配腎之命
門主精者也肝與命門皆屬風木木中有火則精血
之中有熱氣也然精血體潤水也火與水相守故不
發至發而為熱則皆精血將枯之所致也譬木枯則
火易焚耳故相火發者難治今虚勞骨蒸之病皆相
火發熱之證也小水不能減大火法當補隂則熱自
退(何栢齋論丹谿相火主動等悮)
人之臟腑以脾胃為土蓋人之飲食皆入於胃而運以
脾猶地之土也然脾胃能化物與否實由於水火二
氣非脾胃所能也火盛則脾胃燥水盛則脾胃濕皆
不能化物乃生諸病水腫之證蓋水盛而火不能化
也火衰而不能化水故水之入於脾胃皆滲入血脈
骨肉血亦化水肉發腫脹皆自然之理也導其水使
水氣少減復補其火使二氣平和斯病去矣丹溪謂
脾失運化由肝木侮脾乃欲清心經之火使肺金得
令以制肝木則脾土全運化之職水自順道乃不為
腫其詞迂而不切(何栢齋)
夫陽常有餘隂常不足者在天地則該乎萬物而言在
人身則該乎一體而言非直指氣為陽而血為隂也
經曰陽中有隂隂中有陽正所謂獨陽不生獨隂不
長是也姑以治法兼證論之曰氣虚者氣中之隂虚
也治法用四君子湯以補氣中之隂曰血虚者血中
之隂虚也治法用四物湯以補血中之隂曰陽虚者
心經之元陽虚也其病多惡寒責其無火治法以補
氣藥中加附烏等藥甚者三建湯正陽散之類曰隂
虚者腎經之真隂虚也其病多壯熱責其無水治法
以補血藥中加知母黃栢等藥或大補隂丸滋隂大
補丸之類夫真水衰極之候切不可服烏附等補陽
之藥恐反助火邪而爍真隂元陽虚甚之軀亦不可
投芎苓等辛散淡滲之劑恐反開腠理而泄真氣昧
者謂氣虚即陽虚止可用四君子斷不可用芎辛之
屬血虚即隂虚止可用四物決不可用參茋之類殊
不知血脱益氣古聖人之法也血虚者須以參茋補
之陽生隂長之理也惟真隂虚者將為勞極參茋固
不可用恐其不能抵當而反益其病耳非血虚者之
所忌也如明醫雜著謂血病治氣則血愈虚耗又曰
血虚誤服參茋等甘温之藥則病日增服之過多則
死不治何其不達理耶虞(天民)
西北二方在人為腎水肺金所居之地二藏常恐其不
足東南二方在人為肝木心火所居之位二藏常恐
其有餘難經曰東方實西方虚寫南方補北方即此
之義也夫腎水既實則隂精時上奉於心肺故東方
之木氣不實而西方之金氣不虚此子能令母實使
金得以平木也是故水日以盛而火日以虧此隂精
所奉於上而令人夀延也若夫腎水一虚則無以制
南方之心火故東方實而西方虚其命門與胞絡之
相火皆挾心火之勢而來侮所不勝之水使水日虧
而火日盛此陽精所降於下故令人夀折也(虞天民)
蔡西山脈經有論三焦一篇後引禮運記曰上焦若竅
中焦若編下焦若瀆然未曾發明其義新安孫景思
氏因推其義而解之曰上焦若竅竅者竅漏之義可
以通達之物必是胃之上脘經曰上焦在胃之上口
主納而不出是也中焦若編編者編絡之義如有物
編包之象胃之外有脂如網包羅在胃之上以其能
磨化飲食故脈訣云膏凝散半斤者此也是必脾之
大絡此為中焦經曰主腐熟水穀是也下焦若瀆瀆
者溝瀆之義可以決瀆可以𫝊導乃是小腸之下曰
闌門泌别水穀自此而分清濁之所此為下焦經曰
在膀胱上口主瀉而不藏又曰主出而不納又曰下
焦為𫝊化之府又曰三焦為水穀之道路氣之所終
始也蓋水穀之所入自上而中自中而下至於糟粕
轉輸𫝊道而下一無底滯如此尤可表其為有形明
矣所謂形者非謂藏府外别生一物不過指其所而
為形耳按蔡西山據禮運記而言白虎通性情篇漚
亦作編二說安得俱誤恐漚與編殆相似而訛之耳
(俞子容)
近時醫者多執前人肝常有餘腎常不足之說往往舉
手便用平肝之劑按聖濟經云原四時之所化始於
木究十二經之所養始於肝女子受娠一月是厥隂
肝經養之肝者乃春陽發動之始萬物生長之源故
戒怒養陽使先天之氣相生於無窮所以肝主色氣
和則體澤氣傷則枯稿故養肝戒忿是攝生之切要
也不可泥前說(俞子容)
甲乙經曰丈夫以右為命門左為腎女子以左為命門
右為腎無求子曰男子先生右腎女子先生左腎是
以命門為子宫左腎為血海張潔古云男女皆左為
腎右為命門男子主藏精者氣海也女子主繫胞者
血海也所主者異受病則一也此說當為定論(俞子容辨
衡為血海)
虚者補之實者瀉之雖三尺童子皆知之矣至於五實
五虚豈可與泛泛虚實同藥哉夫一身猶一國也如
尋邑百萬圍昆陽此五實證也故蕭王親犯中堅而
督戰如河内饑而又經火灾此五虚證也故汲黯不
避矯詔而發倉此可與達權通變者論不可與貪常
嗜瑣者說也夫五實為五藏俱太過五虚為五藏俱
不及内經言此二證皆死非謂必死也謂不救則死
救之不得其道亦死也其下復言漿粥入胃則虚者
活身汗後利則實者活此兩言自是前二證之治法
也後人只以之斷驗死生見虚者漿粥不入實者汗
利俱閉便委之死地豈不謬哉夫漿粥入胃而不注
泄則胃氣和胃氣和則五虚皆實也是以生也汗以
泄其表利以泄其裏併泄則上下通上下通則五實
皆啓矣是以生也(張子和)
虚損之微者真火尚存服寒凉藥猶可虚損之甚者真
火已虧藥以寒凉豈能使之化為精血以補其虚乎
虚損之證皆下寒上熱蓋所謂水火不交者也其重感
於寒者則下焦作痛不感寒者則不痛至於上焦燥
熱則一也上焦方苦煩熱得寒凉之藥則暫快遂以
為藥之功故喜服之不知寒凉之藥不久下注則下
元愈寒火熱為寒所逼上行則上焦復熱愈甚展轉
反覆遂至沉錮而不可救是則以寒凉補隂非徒無
益而且有損士夫蓋隂受其害而不知也治之補以
寒凉佐以温熱補三佐二空心凉服所謂熱因寒用
者也久則精生熱退而病愈矣(何栢齋)
經云隂虚生内熱奈何曰有所勞倦形氣衰少穀氣不
盛上焦不行下脘不通胃氣熱熱氣薰胸中故内熱
嗟夫此内傷之說之原乎夫人身之隂陽有以表裏
言者有以上下之分言者有以氣血言者有以身前
身後言者有以臟腑言者有以升降呼吸之氣言者
餘如動静語默起居之類甚多不必悉舉此所謂隂
虚之隂其所指與數者皆不同蓋勞動之過則陽和
之氣皆亢極而化為火矣况水穀之氣又少入是故
陽愈甚而隂愈衰矣此隂虚之隂蓋指身中之隂氣
與水穀之味耳或以下焦隂陽為言或以腎水真隂
為言皆非也夫有所勞役者過動屬火也形氣衰少
者壯火食氣也穀氣不盛者勞傷元氣則少食而氣
衰也上焦不行者清陽不升也下脘不通者濁隂不
降也夫胃受水穀故清陽升而濁隂降以𫝊化出入
滋榮一身也今胃不能納而穀氣衰少則清無升而
濁無降矣故曰上焦不行下脘不通然非謂絶不行
不通也但比之平常無病時則謂之不行不通耳上
不行下不通則鬱矣鬱則少火皆成壯火而胃居上
焦下脘兩者之間故胃氣熱則上炎熏胸中而為内
熱也東垣所言正與經旨相合固宜引此段經文於
内外傷辨以為之主乃反不引此却謂火乘土位此
不能無疑者也又經曰勞者温之温者養也東垣以
為温凉之温謂宜温藥以補元氣而瀉火邪又改損
者益之為損者温之又以温能除大熱為内經所云
而徧考内經並無此語亦不能無疑者也然温藥之
補元氣瀉火邪者亦惟氣温而味甘者斯可矣蓋温
能益氣甘能助脾而緩火故元氣復而火邪息也夫
宜用温藥以為内傷不足之治則可以為勞者温之
之註則不可苟以補之除之抑之舉之散之等語比
類而觀焉則其義自著矣(王安道)
婦人之於血也經水蓄則為胞胎則蓄者自蓄生者自
生及其産育為惡露則去者自去生者自生其醖而
為乳則無復下滿而為月矣失血為血家妄逆産乳
為婦人常事其去其生則一同也失血家須用下劑
破血蓋施之於妄逆之初亡血虚家不可下蓋戒之
於亡失之後
人之登溷辟辟有聲勃勃如蠏沫狀者咸以為寒非寒
也由腸胃中濁氣不得宣行也滯下之裏急後重及
膀胱不利而癃者下焦之火鬱而不伸也二者頗關
衝任督三經常見裏急後重者多連尾&KR0008;長疆如錐
刺狀膀胱癃閉者臍下小腹逼迫而痛是皆下焦火
鬱而六府濁氣相與糾鬱於衝任之分故也腸胃陽
明燥金也下焦少陽相火也後重之用木香梹榔行
燥金之鬱也癃閉之用知母黃柏散相火之熾也
凡傷寒家服藥後身熱煩燥發渴冒瞀脈兩手忽伏而
不見惡寒戰慄此皆隂陽氤氲正邪相爭作汗之徵
也姑宜静以待之不可因而倉皇及至錯誤
厥隂是六經中一經之名厥自是諸證中一症之目也
酒之氣暴如人身虚氣逆氣之暴酒得肉食則其氣
相纏綿而不暴如人之虚氣逆氣得金石之劑沉墜
則其氣亦纏綿而不暴所以然者在相纏綿也故金
石之纏綿在氣不在質惟其氣相得而纏綿故其勢
亦不得不與之纏綿也世人但知金石藥墜氣而不
知所以墜氣之義也東垣家則用質隂味厚以沉降
之蓋氣陽質隂隂陽相遇則自然相得而不升走亦
金石纏綿之義歟
凡數一為竒二為偶三為參五為伍如是則有統紀而
無錯亂醫書論脈云參伍不調蓋謂參不成參伍不
成伍大小不均疎數不等錯亂而無紀也黃發有隂
陽天五之土為火所焚陽黃也地二之火為水所溺
隂黃也
劉河間為補瀉脾胃之本者蓋以脾胃中和之氣也燥
其濕則為瀉潤其燥則為補
火多水少為陽實隂虚其病為熱水多火少為隂實陽
虚其病為寒也
心肺為藏隂也以通行陽氣而居上隂體而陽用也大
腸小腸為府陽也以𫝊陽氣而居下陽體而隂用也
肥人濕多瘦人火多濕多肌理縱外邪易入火多肌理
緻外邪難侵濕多中緩少内傷火多中燥喜内傷
人首尊而足卑天地定位也脾肺相為母子山澤通氣
也肝膽主怒與動雷風之相薄也心高腎下水火不
相射也八卦相錯而人亦肖之妙哉易也
鬱者結聚而不得發越當升者不得升當降者不得降
當變化者不得變化所以𫝊化失常而六鬱之病見
矣氣鬱者胸脇痛濕鬱者周身疼或關節痛遇隂寒
則發痰鬱者動則氣喘寸口脈沉滑熱鬱者昏瞀小
便赤脈沉數血鬱者四肢無力能食食鬱者噯酸腸
飽不能食左寸脈和平右寸脈緊盛(俱滑伯仁)
設有人焉正已奪而邪方盛者將顧其正而補之乎抑
先其邪而攻之乎見有不的則死生係之此其所以
宜慎也夫正者本也邪者標也若正氣既虚則邪氣
雖盛亦不可攻蓋恐邪未去而正先脱呼吸變生則
措手無及故治虚邪者當先顧正氣正氣存則不致
於害且補中自有攻意蓋補隂即所以攻熱補陽即
所以攻寒世未有正氣復而邪不退者亦未有正氣
竭而命不傾者如必不得已亦當酌量緩急暫從權
宜從少從多寓戰於守斯可矣此治虚之道也若正
氣無損者邪氣雖微自不宜補蓋補之則正無與而
邪反盛適足以藉寇兵而資盜糧故治實證者當直
去其邪邪去則身安但法貴精專便臻速效此治實
之道也要之能勝攻者方是實證實者可攻何慮之
有不能勝攻者便是虛證氣去不返可不寒心此邪
正之本末有不可不知也惟是假虛之證不多見而
假實之證最多也假寒之證不難治而假熱之治多
誤也然實者多熱虛者多寒如丹溪曰氣有餘便是
火故實能受寒而余續之曰氣不足便是寒故虚能
受熱世有不明真假本末而曰知醫者則未敢許也
治其王氣者謂病有隂陽氣有衰王不明衰王則治之
反甚如陽盛隂衰者隂虛火王也治之者不知補陰
以配陽而專用苦寒治火之王豈知苦寒皆沉降沉
降則亡隂隂愈亡則火愈盛故服寒反熱者隂虚不
宜降也又如陽衰隂盛者氣弱生寒也治之者不知
補陽以消隂而專用辛温治隂之王豈知辛温能耗
散耗散則亡陽陽愈亡則寒愈甚故服熱反寒者陽
虚不宜耗此無他皆以專治王氣故其病反如此
又如夏令本熱而伏隂在内故每多中寒冬令本寒
而伏陽在内故每多内熱設不知此而必欲用寒於
夏治火之王用熱於冬治寒之王則有中寒隔陽者
服寒反熱中熱隔隂者服熱反寒矣是皆治王之謂
而病之所以反也
氣有外氣天地之六氣也有内氣人身之元氣也氣失
其和則為邪氣氣得其和則為正氣亦為真氣但真
氣所在其義有三曰上中下也上者所受於天以通
呼吸者也中者生於水穀以養營衞者也下者氣化
於精藏於命門以為三焦之根本者也故上有氣海
曰膻中也其治在肺中有水穀氣血之海曰中氣也
其治在脾胃下有氣海曰丹田也其治在腎人之所
賴惟此氣耳氣聚則生氣散則死故帝曰氣内為寶
此誠最重之辭醫家最切之旨也即如本篇始末所
言及終始等篇皆惓惓以精氣重虚為念先聖惜人
元氣至意於此可見奈何今之醫家但知見病治病
初不識人根本凡天下之理亦焉有根本受傷而能
無敗者伐絶生機其誰之咎
諸風掉眩皆屬於肝矣若木勝則四肢強直而為掉風
動於上而為眩脾土受邪肝之實也若木衰則虚不
養筋而為掉氣虚於上而為眩金邪乘木肝之虚也
又諸痛癢瘡瘍皆屬於心若火盛則熾熱為癰心之
實也陽衰則隂勝為疽心之虚也五藏六府虛實皆
然故本篇首言盛者寫之虛者補之末言有者求之
無者求之盛者責之虚者責之盖既以氣宜言病機
矣又特以盛虚有無四字貫一篇之首尾以盡其義
此正先聖心𫝊精妙所在最為喫緊綱領奈何劉完
素未之詳審略其顛末獨取其中一十九條演為原
病式皆偏言盛氣實邪且於十九條中凡歸重於火
者十之七八至於不及虚邪則全不相顧又曰其為
治者但當寫其過甚之氣以為病本不可反誤治其
兼化也立言若此虚者何堪故樓氏指其治法之偏
誠非過也
如太隂雨化施於太陽太陽寒化施於少隂少隂熱化
施於陽明陽明燥化施於厥隂厥隂風化施於太隂
凡淫勝在我者我之實也實者真邪也反勝在彼者
我之虚也虚者假邪也此六氣之虚實即所謂有無
也然天地運氣雖分五六而隂陽之用水火而已故
陽勝則隂病隂勝則陽病寫其盛氣責其有也培其
衰氣責其無也求得所本而直探其賾則排難解紛
如拾芥也設不明逆順盈虚之道立言之意而鑿執
不移所謂面東者不見西牆面南者不覩北方察一
曲者不可與言化察一時者不可與言大未免實實
虚虚遺人害矣
十一難曰經言脈不滿五十動而一止一藏無氣者何
藏也然人吸者隨隂入呼者因陽出今吸不能至腎
至肝而還故知一藏無氣者腎氣先盡也然則五藏
和者氣脈長五藏病者氣脈短觀此一藏無氣必先
乎腎如下文所謂二藏三藏四藏五藏者當自遠而
近以次而短則由腎及肝由肝及脾由脾及心由心
及肺故凡病將危者必氣促似喘僅呼吸於胸中數
寸之間蓋其真隂絶於下孤陽浮於上此氣短之極
也醫於此際而尚欲平之散之未有不隨撲而滅者
良可哀也夫人之生死由乎氣氣之聚散由乎隂而
殘喘得以尚延者賴一綫之氣未絶耳此藏氣之不
可不察也
浮沉遲數滑澁即此六者之中而復有大相懸絶之要
則人多不能識也夫浮為表矣而凡隂虛者脈必浮
而無力是浮不可以㮣言表可升散乎沉為裏矣而
凡表邪初感之甚者隂寒東於皮毛陽氣不能外達
則脈必先見沉緊是沉不可以㮣言裏可攻内乎遲
為寒矣而傷寒初退餘熱未清脈多遲滑是遲不可
以概言寒可温中乎數為熱矣而凡虚損之候隂陽
俱虧氣血散亂者脈必急數愈數者愈虚愈虚者愈
數是數不可以概言熱可寒凉乎微細類虚矣而痛
極壅閉者脈多伏匿是伏不可以概言虚可驟補乎
洪弦類實矣而真隂大虧者必關格倍常是弦不可
以概言實可消伐乎夫如是者是於綱領之中而復
有大綱領者存焉設不能以四診相參而欲孟浪任
意則未有不覆人於反掌間者此脈道之所以難言
毫釐不可不辨也
隂陽形氣俱不足者調以甘藥甘之一字聖人用意深
矣蓋藥食之入必先脾胃而後五藏得稟其氣胃氣
強則五藏俱盛胃氣弱則五藏俱衰胃屬土而喜甘
故中氣不足者非甘温不可土強則金王金王則水
充此所以土為萬物之母而隂陽俱虚者必調以甘
藥也雖至真要等論所列五味各有補寫但彼以五
行生克之理推衍而言然用之者但當微兼五味而
以甘為主庶足補中如四氣無土氣不可五藏無胃
氣不可而春但微弦夏但微鈎之義皆是也觀隂陽
應象大論曰形不足者温之以氣精不足者補之以
味故氣味之相宜於人者謂之為補則可若用苦劣
難堪之味而求其能補無是理也氣味攻補之學倘
不善於調和則動手便錯此醫家第一著要義
滑伯仁曰察脈須識上下來去至止六字不明此六字
則隂陽虚實不别也上者為陽來者為陽至者為陽
下者為隂去者為隂止者為隂上者自尺部上於寸
口陽生於隂也下者自寸口下於尺部隂生於陽也
來者自骨肉之分而出於皮膚之際氣之升也去者
自皮膚之際而還於骨肉之分氣之降也應曰至息
曰止也
人迎候陽故一盛在少陽膽與三焦也二盛在太陽膀
胱小腸也三盛在陽明胃與大腸也四盛已上者以
陽脈盛極而隂無以通故曰格陽寸口候隂故一盛
在厥隂肝與心主也二盛在少隂心與腎也三盛在
太隂脾與肺也四盛已上者以隂脈盛極而陽無以
交故曰關隂
二陽之病發心脾二陽陽明也胃與大腸之脈也腸胃
有病心脾受之發心脾猶言延及於心脾也雖然脾
胃為合胃病而及脾理固宜矣大腸與心本非合也
今大腸而及心何哉蓋胃為受納之府大腸為𫝊化
之府食入於胃清氣歸心飲入於胃輸精於脾者以
胃之能納大腸之能化耳腸胃既病則不能受不能
化心脾何所資乎心脾既無所資則無以運化而生
精血矣故腸胃有病心脾受之則男為少精女為不
月矣心脾當總言男女不當分别至隠曲不月方可
分說耳(王安道)
咳𠻳外感六淫鬱而成火必六淫相合内傷五藏相勝
必五邪相併有此不同而中間又有斂散二法斂者
謂收斂肺氣也散者謂解散寒邪也宜散而斂則肺
寒邪一時斂住為害非輕宜斂而散則肺氣弱一時
發散而走泄正氣害亦非小且如感風咳𠻳已經散
之後其表虚復感寒邪虚邪相乘又為喘𠻳若欲散
風則愈重而虚其肺若收斂則愈又滯其邪當先輕
解漸次斂之肺不致虚邪不致滯喘𠻳自止矣(徐叔拱)
内經曰一隂一陽結謂之喉痺王太僕註云一隂者手
少隂君火心主之脈氣也一陽者手少陽相火三焦
之脉氣也二火皆主脈並絡於喉氣熱則内結結甚
則腫脹腫脹甚則痺痺甚而不通則死矣蓋手少隂
少陽君相二火獨盛則熱結正絡故病且速也十二
經中言嗌乾嗌痛咽腫頷腫舌本強皆君火為之也
惟喉痺急速相火之所為也夫君火者猶人火也相
火者猶龍火也人火焚木其勢緩龍火焚木其勢速
内經之言喉痺則咽與舌在其間耳以其病同是火
故不分也治喉痺之火與救火同不容少待内經
火鬱發之發謂發汗然咽喉中豈能發汗故出血者
乃發汗之一端也
酸者肝木之味由火盛制金不能平木則肝木自盛故
為酸也如飲熱則酸矣或言吐酸為寒者誤也是以
肝熱則口酸心熱則口苦脾熱則口甘肺熱則口辛
腎熱則口鹹或口淡者胃熱也胃屬土土為物之母
故胃為一身之本淡為五味之本然則吐酸豈為寒
者歟凡中酸法宜温藥散之者亦猶解表之義以
使腸胃結滯開通怫鬱散而和也若久酸不已則不
宜温之宜以寒藥下之後以凉藥調之結散熱去則
氣和也(劉河間論吐酸)
仲景論少隂病熱極曰溲便遺失狂言目反視者腎先
絶也靈樞經曰腎主二隂然本衰虚而怫熱客其部
分二隂鬱結則痿痺而神無所用故溲便遺失而不
能止然則熱證明矣(劉河間論淋)
衝任督三脈以𢃄脈束之因餘經上下往來遺熱於𢃄
脈之間血積不流火從金化而為白乘少腹冤熱白
物滿溢隨溲而下綿綿不絶多不痛也或有痛者則
壅礙因壅而成痛也内經曰少腹冤熱溲出白液冤
者屈滯也病非本經為他經冤鬱而成此疾也治
瀉利與治帶下皆不可驟用峻熱之藥燥之燥之則
内水涸内水涸則必煩渴煩渴則小溲不利小溲不
利則足腫面浮漸至不治
赤白痢者是邪熱𫝊於大腸下廣腸出赤白也帶下
者𫝊於小腸入脬經下赤白也據此二證皆可同治
濕法治之以導水禹功丸瀉訖次以淡劑降心火益
腎水下小溲分水道則自愈矣(子和論帶下)
木鬱達之達者通暢之也如肝性急怒氣逆胠脇或脹
火時上炎治以苦寒辛散而不愈者則用升發之藥
加以厥隂報使而從治之又如久風入中為飱泄及
不因外風之入而清氣在下為飱泄則以輕揚之劑
舉而散之凡此之類皆達之之法也雖然木鬱固有
吐之之理今以吐字總該達字則是凡木鬱皆當用
吐矣其可乎哉東垣謂食塞肺分為金與土旺於上
而尅木吐去其物以伸木氣正高者因而越之之義
恐不勞引木鬱之說以汨之也火鬱發之發者汗
之也升舉之也如腠理外閉邪惡拂鬱則解表取汗
以散之又如龍火鬱甚於内非苦寒降沉之劑可治
則用升浮之藥佐以甘温順其性而從治之使勢窮
則止如東垣升陽散火湯是也土鬱奪之奪者攻
下也劫而衰之也如邪熱入胃用鹹寒之劑以攻去
之又如中滿腹脹濕熱内甚其人壯氣實者則攻下
之其或勢甚而不能頓除者則劫奪其勢而使之衰
又如濕熱為痢有非力輕之劑可治者則或攻或奪
以致其平凡此之類皆奪之之法也金鬱泄之泄
者滲泄而利小便也疏通其壅也如肺金為腎水上
源金受火爍其令不行原鬱而滲道閉矣宜肅清金
化滋以利之又如肺氣膹滿胸憑仰息非利肺氣之
劑不足以疏通之凡此之類皆泄之之法也王註解
表二字於理未當水鬱折之折者禦也伐而挫之
也漸殺其勢也如腫脹之病水氣淫溢而滲道以塞
夫水之所不勝者土也今土氣衰弱不能制之故反
受其侮治當實其脾土資其運化俾可以制水而不
敢犯則滲道達而後愈或病勢既旺非上法所能遽
制則用泄水之藥以伐而挫之或去菀陳莝開鬼門
潔淨府三治備舉迭用以漸平之王氏所謂抑之制
其衝逆正欲折挫其汎濫之勢也夫實土者守也泄
水者攻也兼三治者廣略而決勝也雖俱為治水之
法然不審病者之虚實久近淺深雜焉而妄施治之
其不傾踣者寡矣邪氣久客正氣必損今邪氣雖
去苟不平調正氣使各安其位復其常猶未足以盡
其妙故又曰然調其氣苟調之而其氣猶或過而未
服則當益其所不勝以制之如木過者當益金金能
制木則木斯服矣所不勝者所畏者也故曰過者折
之以其畏也夫制物者物之所欲也制於物者物之
所不欲也順其欲則喜逆其欲則惡今逆之以所惡
故曰所謂瀉之王氏以鹹瀉腎酸瀉肝之類為說未
盡厥旨(王安道論五鬱)
三焦取火能腐物之義火之性自下而上三焦者始於
原氣由於中脘散於膻中皆相火之自下而上也其
曰上焦主納而不出下焦主出而不納其納其出皆
係乎中焦之腐熟焦之為義可見矣
厥隂太陽少氣多血太隂少隂少血多氣陽明氣血俱
多少陽氣多血少男子婦人均有此氣血也男子多
用氣故常氣不足女人多用血故血常不足所以男
子病多在氣分婦人病多在血分世俗乃謂男子多
氣女子多血豈不謬哉
邪氣盛則實精氣奪則虚二句為病治之大綱其辭似
顯其義甚微最當詳辨而辨之有最難者何也蓋實
言邪氣實宜寫也虚言正氣虚宜補也凡邪正相薄
而為病則邪實正虚皆可言也故主寫者則曰邪盛
則實當寫也主補者則曰精奪則虚當補也各執一
句茫無確見藉口文飾孰得言非是以至精之訓反
釀莫大之害不知理之所在有必不可移易者奈時
醫不能察耳余請析此為四曰孰緩孰急其有其無
也所謂緩急者察虚實之緩急也無虚者急在邪氣
去之不速留則生變也多虚者急在正氣培之不早
臨期無濟也微虚微實者亦治其實可一掃而除也
甚虚甚實者所畏在虚但固守根本以先為巳之不
可勝則邪無不退也二虚一實者兼其實開其一面
也二虚一實者兼其虚防生不測也總之實而誤補
固必增邪猶可解救其禍小虚而誤攻真氣忽去莫
可挽回其禍大此虚實之緩急不可不察也所謂有
無者察邪氣之有無也凡風寒暑濕火燥皆能增邪
邪之在表在裏在府在藏必有所居求得其本則直
取之此所謂有有則邪之實也若無六氣之邪而病
出三隂則皆情慾以傷内勞倦以傷外非邪似邪非
實似實此所謂無無則病在元氣也不明虚實有無
之義必至以逆為從以標作本絶人長命損德多矣
可不懼且慎哉
損分五藏而五藏所藏則無非精與氣耳夫精為隂人
之水也氣為陽人之火也水火得其正則為精為氣
水火失其和則為熱為寒此因偏損所以致有偏勝
故水中不可無火無火則隂勝而寒病生火中不可
無水無水則陽勝而熱病起但當詳辨隂陽則虚損
之治無餘義矣如水虧者隂虚也只宜大補真隂切
不可再伐陽氣火虚者陽虚也只宜大補元陽切不
可再傷隂氣蓋陽氣不足而復伐其隂隂亦損矣隂
已不足而再傷其陽陽亦亡矣夫治虚治實本自不
同實者隂陽因有餘但去所餘則得其平虚者隂陽
有不足再去所有則兩者俱敗其能生乎故治虚之
要凡隂虚多熱者最嫌辛燥恐助陽邪也尤忌苦寒
恐伐生氣也惟喜純甘壯水之劑補隂以配陽則剛
為柔制虚火自降而陽歸乎隂矣陽虚多寒者最嫌
凉潤恐助隂邪也尤忌辛散恐傷隂氣也只宜甘温
益火之品補陽以配隂則柔得其主沉寒自斂而隂
從乎陽矣是以氣虚者宜補其上精虚者宜補其下
陽虚者宜補而兼煖隂虚者宜補而兼清此固隂陽
之治辨也其有氣因精而虚者自當補精以化氣精
因氣而虚者自當補氣以生精又如陽失隂而離者
非補隂何以收散亡之氣水失火而敗者非補火何
以甦隨絶之隂此又隂陽相濟之妙用也故善補陽
者必於隂中求陽則陽得隂助而生化無窮善補隂
者必於陽中求隂則隂得陽升而泉源不竭故以精
氣分隂陽則隂陽不可離以寒熱分隂陽則隂陽不
可混此又隂陽邪正之離合也知隂陽邪正之治則
隂陽和而生道得矣
本神篇曰心怵惕思慮則傷神傷神則恐懼自失邪氣
藏府病形篇曰憂愁恐懼則傷心口問篇曰悲哀憂
愁則心動心動則五藏六府皆摇可見心為五藏六
府之大主而總統魂魄兼該志意故憂動於心則肺
應思動於心則脾應怒動於心則肝應恐動於心則
腎應此所以五志惟心所使也設能善養此心而居
處安静無為懼懼無為欣欣婉然從物而不爭與時
變化而無我則志意和精神定悔怒不起魂魄不散
五藏俱寧邪亦安從奈我何哉
人知隂虚惟一而不知隂虚有二如隂中之水虚則病
在精血隂中之火虚則病在神氣蓋陽衰則氣去故
神志為之昏亂非火虚乎隂虧則形壞故肢體為之
廢弛非水虚乎今以神離形壞之證乃不求水火之
源而猶以風治鮮不危矣試以天道言之其象亦然
凡旱則多燥燥則多風是風木之化從乎燥燥則隂
虚之候也故凡治類風者專宜培補真隂以救根本
使隂氣復則風燥自除矣然外感者非曰絶無虚證
氣虚則虚也内傷者非曰必無實證有滯則實也治
虚者當察其在隂在陽而直補之治實者但察其因
痰因氣而暫開之此於内傷外感及虚實攻補之間
最當察其有無微甚而酌其治也甚至有元氣數虧
猝然仆倒上無痰下失禁瞑目昏沉此厥竭之證尤
與風邪無涉使非大劑參附或七年之艾破格挽回
又安望其復真氣於將絶之頃哉倘不能察其表裏
又不能辨其虚實但以風之為名多用風藥不知風
藥皆燥燥復傷隂風藥皆散散復傷氣以内傷作外
感以不足為有餘是促人之死也
五藏失治皆為心痛刺治分經理甚明悉至若舍針用
藥尤宜察此詳議蓋腎心痛者多由隂邪上衝故善
瘈如從後觸其心胃心痛者多由停滯故胸腹脹滿脾
心痛者多由寒逆中焦故其病甚肝心痛者多由木
火之鬱病在血分故色蒼蒼如死狀肺心痛者多由
上焦不清病在氣分故動作則病益甚若知其在氣
則順之在血則行之鬱則開之滯則逐之火多實則
或散或清之寒多虚則或温或補之必真心痛者乃
不可治否則但得其本則必隨手而應其易如探囊
也
天之六氣惟火有二君者上也相者下也陽在上者即
君火也陽在下者即相火也上者應離陽在外也故
君火以明下者應坎陽在内也故相火以位火一也
而上下幽顯其象不同此其所以有辨也然以凡火
觀之則其氣質上下亦自有君相明位之辨蓋明者
光也火之氣也位者形也火之質也如一寸之燈光
被滿室此氣之為然也盈爐之炭有熱無燄此質之
為然也夫燄之與炭皆火也然燄明而質暗燄虚而
質實燄動而質靜燄上而質下以此証之則其氣之
與質固自有上下之分亦豈非君相之辨乎是以君
火居上為日之明以昭天道故於人也屬心而神明
出焉相火居下為原泉之温以生養萬物故於人也
屬腎而元陽蓄焉所以六氣之序君火在前相火在
後前者肇物之生後者成物之實而三百六十日中
前後二火所主者止四五六七月共一百二十日以
成一歲化育之功此君相二火之為用也
六氣之分屬隂者三濕燥寒是也屬陽者二風熱而已
使火無君相之化則隂勝於陽而殺甚於生矣此二
火之所以必不可無也若因惟火有二便謂陽常有
餘而專意抑之則伐天之和伐生之本莫此為甚此
等大義學者最當詳察
三陽所在其脈無不應者氣之盈也三隂所在其脈有
不應者以陽氣有不及氣之虚也然三隂之列又惟
少隂獨居乎中此又隂中之隂也所以少隂所在為
不應蓋亦應天地之虚耳豈君不主事之謂乎
五行勝復之理不期然而然天地萬物固無往而非五
行而亢害承制又安往而不然哉故求之於人則五
藏更相平也五志更相勝也五氣更相移也五病更
相變也故火極則寒生寒極則濕生濕極則風生風
極則燥生燥極則熱生皆其化也第承制之在天地
者出乎氣化之自然而在人亦為有之則在挽回運
用之得失耳使能知其微得其道則把握在我何害
之有設承制之盛衰不明似是之真假不辨則敗亂
可立而待也
故凡以太陽之人而遇流衍之紀以太隂之人而逢赫
曦之紀強者有制弱者遇扶氣得其平何病之有或
以強陽遇火則炎烈生矣隂寒遇水則冰霜及矣天
有天符歲有歲會人得無人和乎
王荆公解痛利二字曰治法云諸痛為實痛随利減世
俗以利為下也假令痛在表者實也痛在裏者實也
痛在血氣者亦實也故在表者汗之則愈在裏者下
之則愈在血氣者散之行之則愈豈可以利為下乎
宜作通字訓則可此說甚善已得治實之法矣然痛
證亦有虚實治法亦有補寫其辨之之法不可不詳
凡痛而脹閉者多實不脹不閉者多虚痛而拒按者
為實可按者為虚喜寒者多實愛熱者多虚飽而甚
者多實飢而甚者多虚脈實氣粗者多實脈虚氣虚
者多虚新病壯年者多實愈攻愈劇者多虚痛在經
者脈多弦大痛在藏者脈多沈微必兼脈證而察之
則虚實自有明辨實者可利虚者亦可利乎不當利
而利之則為害不淺故凡治表虚而痛者陽不足也
非温經不可裏虚而痛者隂不足也非養營不可上
虚而痛者心脾受傷也非補中不可下虚而痛者脱
泄亡隂也非速救脾胃温補命門不可夫以温補而
治痛者古人非不多也惟近代薛立齋汪石山輩尤
得之奈何明似丹溪而亦曰諸痛不可補氣局人意
見豈良法哉
崆峒子云脾土上應乎天亦屬濕化所以水穀津液不
行即停聚而為痰飲也夫人之病痰火者十之八九
老人不宜速降其火虚人不宜盡去其痰攻之太甚
則病轉劇而致危殆須以固元氣為本凡病推類而
行之亦思過半矣昌按藥以勝病乃致脾胃不能勝
藥猶不加察元氣一壊變症多端如脾虚而氣短不
能以續變而似喘促尚用降氣定喘之藥如脾虚衛
氣不行變而為浮腫尚用耗氣利水之藥如脾虚鬱
滯變而作寒熱尚謂外感用發散之藥虚而益虚直
令氣盡身亡全不悔禍復以此法施之他人展轉戕
生可勝誅哉
小學有虚實分治之法謂疾病之生也皆因外感内傷
生火生濕濕熱生痰四者而已審其少壯新病是濕
則燥之是火則瀉之濕而生熱則燥濕而兼清熱火
而生痰則瀉火而兼豁痰無餘藴矣審其衰老久病
又當攻補兼施如氣虚而有濕熱痰火則以四君子
湯補氣而兼燥濕清熱豁痰瀉火如血虚而有痰火
濕熱則以四物湯補血而兼瀉火豁痰清熱燥濕如
此則攻補合宜庶乎可也故曰少壯新病攻邪可審
老衰久病補益為先若夫陰虚火動脾胃衰弱真陰
者水也脾胃者土也土雖喜燥然太燥則草木枯稿
水雖喜潤然太潤則草木濕爛是以補脾滋腎之劑
務在燥濕得宜隨證加減焉耳
小學有火濕分治之法謂肥人氣虚生寒寒生濕濕生
痰瘦人血虚生熱熱生火火生燥故肥人多寒濕瘦
人多熱燥也
治病分初中末三法初治之道法當猛峻緣病得之新
暴當以疾利猛峻之藥急去之不使病邪久居身中
為害也中治之道法當寬猛相濟為病得之非新非
久當以緩疾得中養正去邪相濟而兼治之末治之
道法當寬緩廣服平善無毒用其安中養血氣俾邪
自去
治病有和取從折屬五法一治曰和假令小熱之氣當
以凉藥和之二治曰取為熱勢稍大當以寒藥取之
三治曰從為熱勢既甚當以温藥從之或寒因熱用
或寒以温用或以汗發之四治曰折謂病熱極甚當
以逆制之或以下奪之五治曰屬為求其屬以衰之
緣熱深陷在骨髓無法可出鍼藥所不能及故求其
屬以衰之
昌按求屬之法内經明謂諸寒之而熱者取之隂熱
之而寒者取之陽所謂求其屬也又謂大寒而甚熱
之不熱是無火也當助其心大熱而甚寒之不寒是
無水也當助其腎又謂取心者不必齊以熱取腎者
不必齊以寒但益心之陽寒亦通行強腎之隂熱之
猶可妙義精切若此本文插入不通無著之語火衰
於戌金衰於辰盲瞽後人今特正之
治病有八要八要不審病不能去非病不去醫無可去
之術也故須辨審八要庶不有誤其一曰虚五虚是
也脈細皮寒氣少泄瀉前後飲食不進此為五虚二
曰實五實是也脈盛皮熱腹脹前後不通悶瞀此五
實也三曰冷臟府受其積冷是也四曰熱臟腑受其
積熱是也五曰邪非臟腑正病也六曰正非外邪所
中也七日内病不在外也八曰外病不在内也審此
八要參以脈候病機乃不至於有誤
學士商輅云醫者意也如對敵之將操舟之工貴乎臨
機應變方固難於盡用然非方則古人之心弗𫝊茫
如望洋如捕風必有率意而失之者矣方果可以不
用乎雖然方固良矣然必熟之素問以求其本熟之
本草以究其用熟之診視以察其證熟之治療以通
其變始於用方而終至於無俟於方夫然後醫之道
成矣此論學醫用方最為精切
栢齋三書云藥之治病各有所主主治者君也輔治者
臣也與君相反而相助者佐也引經及引治病之藥
至於病所者使也如治寒病用熱藥則熱藥君也凡
温熱之藥皆輔君者也臣也然或熱藥之過甚而有
害也須少用寒凉藥以監制之使熱藥不至為害此
則所謂佐也至於五藏六府及病之所在各須有引
導之藥使藥與病相遇此則所謂使也餘病推此按
栢齋此論乃用藥之權最為精切舊謂一君二臣三
佐四使為定法此未可泥藥性論又以衆藥之和厚
者定為君其次為臣為佐有毒者多為使此說殊謬
設若削堅破積大黃巴豆輩豈得不為君耶
晉時才人欲刊正周易及諸藥方先與祖訥共論訥曰
辯釋經典縱有異同不足以傷風教至於湯藥小小
不逹便致夀夭所由則後人受弊不少何可輕以裁
斷祖訥之言可謂仁矣今天下才士勵志醫藥正可
入理深譚乃效齊人惟知管晏以陶氏六書竄入仲
景成法後人受弊更當何如
夫醫者非仁愛之士不可託也非聰明達理不可任也
非廉潔淳良不可信也是以古之用醫必選明良其
德能仁恕博愛其智能宣暢曲解能知天地神祗之
次能明性命吉凶之數處虚實之分定順逆之節原
疾病之輕重而量藥劑之多少貫微洞幽不失細少
如此乃謂良醫豈區區俗學能之哉(初學記)
醫以活人為務與吾儒道最切近自唐書列之技藝而
吾儒不屑為之世之習儒者不過誦一家之成說守
一定之力以幸病之偶中不復深為探索上求聖賢
之意以明夫隂陽造化之會歸又不能博極羣書採
擇衆議以資論治之權變甚者至於盡棄古方附會
臆見展轉以相迷而其為患不少矣是豈聖賢慈惠
生民之盛意哉昌按春秋時左氏譚醫理甚悉漢儒
已不習醫太史公作倉公等列傳鮮所發明况其他
乎其後如華元化𫝊寖涉妖妄醫脈之斷實儒者先
斷之也有唐列之方技無足怪矣九靈山房文集所
論醫者當博極羣書求聖賢之意旨明造化之會歸
其屬望顧不大歟(戴叔明)
醫之為道非精不能明其理非博不能至其約是故前
人立教必使之先讀儒書明易理素難本草脈經而
不少略者何盖非四書無以通義理之精微非易無
以知隂陽之消長非素問無以識病非本草無以識
藥非脈經無從診候而知寒熱虚實之證聖賢示人
略舉其端而已後學必須會羣書之長參所見而施
治之然後為可(醫學集成)
正五音者必法師曠之律吕成方員者必法公輪之規
矩五音方員特末技耳尚取精於其事者况醫為人
之司命不精則殺人今之患者不達此理委命於時
醫與自暴自棄甘於溝瀆何異故病有六失失於不
審失於不信失於過時失於不擇醫失於不知病失
於不知藥又史記云驕恣不倫於理一不治輕身重
財二不治衣食不能適三不治隂陽并藏氣不定四
不治形羸不能服藥五不治信巫不信醫六不治今
時病家此其通弊矣(本集)
世間多有病人親友故舊交游來問疾其人曾不經事
未讀方書自騁了了詐作明能譚說異端或言是虚
或道是實或云是風或云是氣紛紛謬說種種不同
破壊病人心意不知孰是遷延未就時不待人歘然
至禍此叚情態今時尤甚(孫思邈)
醫門法律卷二
