欽定四庫全書
醫門法律卷十一
南昌喻昌撰
消渴門(論二首法四條律五條)
消渴論
喻昌曰消渴之患常始於微而成於著始於胃而極於
肺腎始如以水沃焦水入猶能消之旣而以水投石水
去而石自若至於飲一溲一飲一溲二則燥火劫其真
陰操立盡之術而勢成熇熇矣内經有其論無其治金
匱有論有治矣而集書者採傷寒論厥陰經消渴之文
凑入後人不能決擇斯亦不適於用也蓋傷寒傳經熱
邪至厥陰而盡熱勢入深故渴而消水及熱解則不渴
且不消矣豈雜證積漸為患之比乎謹從内經擬議言
之經謂凡治消癉仆繫偏枯痿厥氣滿發逆肥貴人則
膏粱之疾也此中消所由來也肥而不貴食弗給於鮮
貴而不肥飡弗過於饕肥而且貴醇酒厚味孰為限量
哉久之食飲釀成内熱津液乾涸求濟於水然水入尚
能消之也愈消愈渴其膏粱愈無已而中消之病遂成
矣夫既痺成為消中隨其或上或下火熱熾盛之區以
次𫝊入矣上消者胃以其熱上輸於肺而子受母累心
復以其熱移之於肺而金受火刑金者生水而出高源
者也飲入胃中遊溢精氣而上則肺通調水道而下今
火熱入之高源之水為暴虐所逼合外飲之水建瓶而
下飲一溲二不但不能消外水且並素醖水精竭絶而
盡輸於下較大腑之暴注暴泄尤為甚矣故死不治也
所謂由心之肺謂之死陰死陰之屬不過三日而死者
此之謂也故飲一溲二第一危候也至於胃以其熱由
關門下𫝊於腎腎或以石藥耗其真女謁竭其精者陽
強於外陰不内守而小溲渾濁如膏飲一溲一腎消之
證成矣經謂石藥之性悍又謂脾風𫝊之腎名曰疝瘕
少腹冤熱而痛出白液名曰蠱明指腎消為言醫和有
云女子陽物也晦淫則生内熱惑蠱之疾此解冤熱及
蠱義甚明王太僕謂消爍肌肉如蠱之&KR1882;日漸損削乃
從消字起見淺矣淺矣夫惑女色以喪志精泄無度以
至水液渾濁反從火化亦最危候經云君火之下陰精
承之故陰精有餘足以上承心火則其人夀陰精不足
心火直下腎中陽精所降其人夭矣故腎者胃之關也
關門不開則水無輸泄而為腫滿關門不閉則水無底
止而為消渴消渴屬腎一證金匱原文未脫其曰飲一
斗溲一斗者腎氣丸主之於以蒸動精水上承君火而
止其下入之陽光此正通天手眼張子和輒敢詆之旣
詆仲景復諛河間謂其神芎丸以黃芩味苦入心牽牛
大黃驅火氣而下以滑石引入腎經將離入坎真得黃
庭之祕顛倒其說阿私所好識趣卑陋若此又何足以
入仲景之門哉何栢齋消渴論中已辨其非昌觀戴人
吐下諸案中從無有治消渴一案者可見無其事即無
其理矣篇首論火一段非不有其理也然以承氣治壯
火之理施之消渴又無其事矣故下消之火水中之火
也下之則愈燔中消之火竭澤之火也下之則愈傷上
消之火燎原之火也水從天降可滅徒攻腸胃無益反
損夫地氣上為雲然後天氣下為雨是故雨出地氣地
氣不上天能雨乎故亟升地氣以慰三農與亟升胃氣
以漑三焦皆事理之必然者耳不與昔賢一為分辨後
人亦安能行其所明哉
消渴續論
昌著消渴論聊會内經大意謂始於胃而極於肺腎定
為中上下之三消其他膈消食㑊等證要亦中上之消
耳然未得金匱之實據心恒不慊越二歲忽憶内經云
有所勞倦形氣衰少穀氣不盛上焦不行胃氣熱熱氣
薰胸中故内熱恍然悟胸中受病消息惟是胃中水穀
之氣與胸中天真灌注環周乃得清明在躬若有所勞
倦傷其大氣宗氣則胸中之氣衰少胃中穀氣因而不
盛穀氣不盛胸中所傷之氣愈益難復而不能以充行
於是穀氣留於胃中胃中鬱而為熱熱氣薰入胸中混
合其衰少之氣變為内熱胸胃間不覺易其沖和之舊
矣求其不消不渴寧可得乎透此一關讀金匱所不了
了者今始明之其云寸口脈浮而遲浮即為虚遲即為
勞虚則衛氣不足勞則榮氣竭趺陽脈浮而數浮則為
氣數則消穀而大堅氣盛則溲數溲數則堅堅數相搏
即為消渴舉寸口以候胸中之氣舉趺陽以候胃中之
氣顯然有脈之可循顯然有證之可察然且難解其微
焉蓋陰在内為陽之守陽在外為陰之固寸口脈浮陰
不内守故衛外之陽浮即為虚也寸口脈遲陽不外固
故内守之陰遲即為勞也總因勞傷榮衛致寸口脈虚
而遲也然榮者水穀之精氣衛者水穀之悍氣虚而且
遲水穀之氣不上充而内鬱已見膈虚胃熱之一班矣
更參以趺陽脈之浮數浮則為氣即内經熱氣薰胸中
之變文數則消穀而大堅昌前論中旣如以水投石水
去而石自若偶合胃中大堅消穀不消水之象可見火
熱本足消水也水入本足救渴也胃中堅燥全不受水
之浸潤轉從火熱之勢急奔膀胱故溲數溲去其内愈
燥所以堅數相搏即為消渴直引内經味過於苦久從
火化脾氣不濡胃氣乃厚之意為消渴之源精矣微矣
晉唐以後代不乏賢隨其聰敏揣摩内經各自名家卒
皆不入仲景堂奥其所得於内經者淺耳使深則能隨
證比類各出脈證方治以昭成法而金匱遺編家傳戶
誦之矣即如消渴證相沿謂中消者宜下之共守一語
更無别商豈一下可了其局乎抑陸續徐下之乎夫胃
已大堅不受膏沐輒投承氣堅者不受瑕者受之矣膀
胱不受大腸受之矣豈不乘其藥勢傳為痢下騖溏中
滿腫脹之證乎總錄謂末傳能食者必發腦疽背瘡不
能食者必𫝊中滿鼔脹皆為不治之證諸家不亟亟
於始𫝊中𫝊反於末𫝊多方療治如忍冬藍葉薺苨丸
散及紫蘇葶藶中滿分消湯丸欲何為耶金匱於小溲
微覺不利蚤用文蛤一味治之方書從不錄用詎知軟
堅之品非劫陰即傷陰獨此一種平善無過兼可利水
誠足寶乎潔古謂能食而渴者白虎加人參湯不能食
而渴者錢氏白术散加葛根末傳瘡疽者火邪盛也急
攻其陽無攻其陰下焦元氣得強者生失強者死末傳
中滿者高消中消制之太過速過病所上熱未除中寒
復起非藥之罪用藥時失其緩急之制也潔古老人可
謂空谷足音矣所云無攻其陰得強者生失強者死皆
慮泉竭之微言令人聳然起敬於是追步後塵徐商一
語曰三消總為火病豈待末傳瘡疽始為火邪勝耶然
火之在陽在陰分何藏府合何藏府宜升宜降宜折宜
伏各各不同從其性而治之使不相扞格乃為良法若
不治其火但治其熱火無所歸熱寧有止耶如腎消陰
病用六味丸陽病用八味丸此亦一法若謂下消只此
一法其去中消宜下之說能以寸哉
内經陰陽别論曰二陽結謂之消二陽者陽明也手陽
明大腸主津病消則目黃口乾是津不足也足陽明
胃主血病熱則消穀善饑血中伏火乃血不足也結
者津血不足結而不行皆燥之為病也
内經曰心移熱於肺傳為膈消張子和謂膈消猶未及
於肺至心移寒於肺乃為肺消如此泥文害意非能
讀内經者也豈有心移熱於肺肺傳其熱於膈猶未
及肺之理必變經文為心移熱於膈傳為肺消乃不
泥乎要識心肺同居膈上肺為嬌藏移寒移熱總之
易入但寒邪入而外束熱邪入而外傳均一肺消而
治則有分矣
劉河間論三消之疾本濕寒之陰氣極衰燥熱之陽氣
太甚六氣中已遺風火二氣矣且以消渴消中消腎
分名三消豈中下二消無渴可言耶及引經言有心
肺氣厥而渴有肝痺而渴有痺熱而渴有胃與大腸
結熱而渴有脾痺而渴有腎熱而渴有小腸痺熱而
渴愈推愈泛其不合論消渴但舉渴之一端為燥熱
亡液之騐誠不可解玉機微義深取其說發煖藥補
腎之誤吾不知煖藥果為何藥也世豈有以煖藥治
消渴之理哉其意蓋在非金匱之主腎氣丸耳夫腎
氣丸蒸動腎水為治消渴之聖藥後世咸知之而何
栢齋復辨之昌恐後學偶閱子和宗厚之說反滋疑
昡故再陳之
癉成為消中胃熱極深胃火極熾以故能食易饑多渴
諸家咸謂宜用大承氣湯下之矣不知漸積之熱素
藴之火無取急下下之亦不去徒損腸胃轉增其困
耳故不得已而用大黃當久蒸以和其性更不可合
枳實厚朴同用助其疾趨之勢潔古用本方更其名
曰順利散隠然取順利不取攻劫之意方下云治中
消熱在胃而能食小便赤黃微利至不欲食為效不
可多利昌恐微利至不欲食胃氣已不存矣承氣非
微利之法而可瀆用哉子和更其方為加減三黃丸
合大黃芩連用之不用枳朴矣方下云治丹石毒及
熱渴以意則度須大實者方用曾不思消渴證真氣
為熱火所耗幾見有大實之人耶然則欲除胃中火
熱必如之何而後可昌謂久蒸大黃與甘草合用則
急緩互調與人參合用則攻補兼施如充國之屯田
金城坐困先零庶幾可圖三年之艾目前縱有乘機
鬭捷之著在所不舉如之何欲取效眉睫耶昔賢過
矣
律五條
凡治初得消渴病不急生津補水降火徹熱用藥無當
遷延誤人醫之罪也
凡治中消病成不急救金水二藏泉之竭矣不云自中
醫之罪也
凡治肺消病而以地黃丸治其血分腎消病而以白虎
湯治其氣分執一不通病不能除醫之罪也
凡消渴病少愈不亟回枯澤稿聽其土燥不生致釀瘡
疽無救醫之罪也
凡治消渴病用寒涼大過乃至水勝火湮猶不知反漸
成腫滿不救醫之罪也
消渴門諸方
金匱腎氣九本文云男子消渴小便反多以飲一
斗小便一斗腎氣丸主之即崔氏八味丸治脚氣
上入少腹不仁之方也
乾地黃(八兩)山茱萸山藥(各四兩)澤瀉白茯苓
牡丹皮(各三兩)肉桂附子(炮各一兩)
右八味末之煉蜜為丸梧子大酒下十五丸日再服
按王太僕註内經云火自腎而起謂龍火龍火當
以火逐火則火可滅若以水治火則火愈熾此必然
之理也昌更謂用桂附蒸動腎水開闔胃關為治消
渴喫緊大法胡乃張子和别有肺腸前論中已詳之
矣但至理難明淺見易惑局方變其名為加減八味
丸加五味子一兩半減去附子豈非以五味之津潤
勝於附子之燥熱耶舉世咸樂宗之大惑不解可奈
何哉
金匱文蛤散本文云渴欲飲水不止者文蛤散主
之
文蛤五兩
右一味杵為散以沸湯五合和服方寸匙
按傷寒論用此治悞以水噀人面肌膚粟起之表證
今消渴裏證亦用之蓋取其功擅軟堅且利水徹熱
耳前已論悉
再按金匱治消渴止用腎氣丸五苓散文蛤散三方
而五苓又從傷寒證中採入白虎加人參湯亦然所
以用方者當會通全書而引伸以求其當也
金匱白虎加人參湯原治太陽中暍汗出惡寒身
熱而渴去知母之苦加淡竹葉麥門冬之甘名
竹葉石膏湯治虚煩證
知母(六兩)石膏(一斤碎)甘草(三兩)粳米(六合)人參(二兩)
右五味以水一斗煮米熟湯成去滓温服一升日三
服
按此治火熱傷其肺胃清熱救渴之良劑也故消渴
病之在上焦者必取用之東垣以治膈消潔古以治
能食而渴者其不能食而渴者用錢氏白术散倍加
葛根而東垣復參内經膏粱之病不可服芳草石藥
治之以蘭除其陳氣之義一變其方為蘭香飲子用
石膏知母生熟甘草人參加入蘭香防風白荳蔲仁
連翹桔梗升麻半夏再變其方為生津甘露飲子用
石膏人參生熟甘草知母加黃蘖杏仁山梔蓽澄茄
白葵白荳蔲白芷連翹薑黃麥門冬蘭香當歸身桔
梗升麻黃連木香柴胡藿香全蝎而為之辭曰此制
之緩也不惟不成中滿亦不𫝊下消矣三消皆可用
昌實不敢信其然也乃至三因之石子虀苨湯潔古
之清涼飲子俱從此方增入他藥引入他藏全失急
救肺胃之意此後賢之所以為後賢耶
竹葉黃茋湯治消渴證氣血虚胃火盛而作渴
淡竹葉生地黃(各二錢)黃茋麥門冬當歸
川芎黃芩(炒)甘草芍藥人參半夏石
膏(煅各一錢)
右水煎服
按前白虎加人參湯專治氣分燥熱此方兼治氣血
燥熱後一方專治血分燥熱宜辨證而擇用之
生地黃飲子治消渴咽乾面赤煩燥
人參生乾地黃熟乾地黃黃茋天門冬
麥門冬枳殼(麩炒)石斛枇杷葉澤瀉甘
草(炙各等分)
右剉散每服三錢水一盞煎至六分去滓食遠臨卧
頓服此方生精補血潤燥止渴佐以澤瀉枳殼疎
導二腑使心火下降則小腑清利肺經潤澤則大腑
流暢宿熱既除其渴自止故取用之
錢氏白术散治虚熱而渴
人參白术白茯苓甘草藿香木香(各一
兩)乾葛(二兩)
右為末每服三錢水煎温服如飲水多多與服之
按仁齋用本方加五味子柴胡各三錢分十劑煎服
治消渴不能食海藏云此四君子加減法亦治濕勝
氣脫泄利太過故虚熱作濕在所必用
宣明黃茋湯治心移寒於肺為肺消飲少溲多當
補肺平心
黃茋(三兩)五味子人參麥門冬桑白皮(各二兩)
枸把子熟地黃(各一兩半)
右為末每服五錢水二盞煎至一盞去滓温服
宣明麥門冬飲子治心移熱於肺𫝊為膈消胸滿
心煩精神短少
人參茯神麥門冬五味子生地黃炙
甘草知母葛根括蔞根(各等分)
右㕮咀每服五錢加竹葉十四片煎七分温服無時
按宣明二方為内經心移寒移熱兩證各出其治一
種苦心非不可嘉然移寒移熱其勢頗銳而生津養
血其應差緩情非的對易老門冬飲子亦然昌謂心
之移寒必先束肺之外郭用參茋補肺加散寒之藥
可也而用枸把熟地黃補腎則迂矣用桑白皮瀉肺
其如外束之寒何至心之移熱治以鹹寒先入其心
如文蛤散之類自無熱可移正直走大梁解圍之上
者何不及之所以觀於海者難為水也
易老門冬飲子治老弱虚人大渴
人參枸把子白茯苓甘草(各等分)五味子
麥門冬(各半兩)
右薑水煎服
按易老方即變宣明麥冬飲子去生地知母葛根加
枸把也方下不言心移熱於肺惟以治老弱虚人大
渴而增枸把之潤去地黃之泥知母之苦葛根之發
立方於無過治本之圖不為迂矣
猪肚丸治強中消渴
黃連粟米括蔞根茯神(各四兩)知母麥門
冬(各二兩)
右為細末將大猪肚一箇洗淨入末藥於内以麻線
縫合口置甑中炊極爛取出藥别研以猪肚為膏再
入煉蜜搜和前藥杵勻丸如梧子大每服五十丸參
湯下又方加人參熟地黃乾葛又方除知母粟米用
小麥
爛金丸治熱中消渴止後補精血益諸虚解勞倦
去骨節間熱寧心強志安神定魄固臟腑進飲食
免生瘡瘍
大猪肚(一箇)黃連(三兩)生薑(碎)白蜜(各二兩)
先將猪肚淨洗控乾復以葱椒醋麵等同藥以水酒
入銀石器内煮半日漉出黃連洗去蜜酒令盡剉研
為細末再用水調為膏入猪肚内以線縫定仍入銀
石器内煮爛研如泥搜和下項藥
人參五味子杜仲(薑炒去絲)山藥石斛山茱
肉車前子新蓮肉(去皮心)鱉甲(醋炙)乾地黃當
歸(各二兩)磁石(煅)白茯苓槐角子(炒)川芎(各一兩)黃
茋(四兩)兔絲子(酒淘蒸研五兩)沈香(半兩)麝香(别研一錢)
右為細末用猪肚膏搜和得所如膏少添熟蜜搗數
千杵丸如桐子大每服五十丸食前用温酒或糯米
飲送下一方有白术二兩陽起石一兩
按用麝香陽起石開竅興陽渾是後人孟浪知見其
他無過之藥及製肚之法亦有可採故合前方兩存
之
潔古化水丹治手足少陰渴飲水不止或心痛者
本事治飲冷水多
川烏(臍大者四枚炮去皮)甘草(炙一兩)牡蠣(生三兩)蛤粉(用厚者炮四兩)
右為細末醋浸蒸餅為丸每服十五丸新汲水下心
痛者醋湯下立愈飲水一石者一服愈海藏云此藥
能化停水
按飲水過多亦有能消其火熱者而火熱旣消反不
能消水轉成大患者多有之潔古有見於此而用川
烏助火合之牡蠣蛤粉鹹寒共成消水之功也又恐
纔過之火熱其根尚伏所以不多用之原有深意但
不和盤托出以告人耳
黃連膏治口舌乾小便數舌上赤脈生津液除乾
燥長肌肉
黃連(一斤碾為末)牛乳汁白蓮藕汁生地黃汁(各一
斤)
右將汁熬膏搓黃連末為丸如小豆大每服二十丸
少呷湯下日進十服
生地黃膏治證同前
生地黃(捖大一握)冬蜜(一兩)人參(半兩)白茯苓
右先將地黃洗搗爛以新汲水調開同蜜煎至一半
入參苓末拌和以磁器密收匙挑服
按二膏一用苦寒合甘寒一純用甘寒相其所宜擇
而用之治消渴之權衡大略可推故兩錄之
天門冬丸治初得消中食已如饑手足煩熱背膊
疼悶小便白濁
天門冬土瓜根(乾者)瓜蔞根熟地黃知母(焙)
肉蓯蓉(酒浸一宿切焙)鹿茸五味子赤石脂澤瀉
(各一兩半)雞内金(三具微炙)桑螵蛸(十枚炙)牡礪(煅二兩)苦參(一兩)
右為細末煉蜜丸如梧子大每服二十丸用粟米飲
送下食前
按初得中下二消急治其本可也丸藥本緩且只服
二十丸未免悠悠從事矣方中藥品頗佳但赤石脂
有可議耳減去此物更增三倍用之可以必效蓋初
起之易為功也
猪腎薺苨湯治消中日夜尿八九升者
猪腎(二具)大豆(一斤)薺苨石膏(各三兩)人參茯苓(一作
茯神)知母葛根黃苓磁石(綿裹)瓜蔞根甘草
(各二兩)
右㕮咀用水一斗五升先煮猪腎大豆取一斗去滓
下藥煮取三升分作三服渴急飲之下焦熱者夜輒
服一劑渴止勿服
按此方用白虎等清涼之劑加入猪腎大豆磁石引
諸清涼入腎且急服之火熱熾盛於上下三焦者在
所必用後有製薺苨丸治強中為病莖長興盛不交
精溢消渴之後多作癰疽皆由過服丹石所致即以
本方去石膏知母葛根黃芩加鹿茸地骨皮熟地黃
沈香以其病在中下陽氣陰精兩竭故舍上焦之清
涼而事下焦之温補為合法也
腎瀝散治消腎腎氣虚損發渴小便數腰疼痛
雞䏶胵(微炙)遠志(去心)人參桑螵蛸(微炒)黃茋澤瀉
桂心熟地黃白茯苓龍骨當歸(各一兩)
麥門冬(去心)川芎(各二兩)五味子炙甘草玄參(各半
兩)磁石(半兩研碎淘去赤汁)
右剉碎每服用羊腎一對切去脂膜先以水一盞半
煮腎至一盞去水上浮脂及腎次入藥五錢生薑半
分煎至五分去滓空心服晚食前再服
按腎氣虚損之證本陰精不足當歸川芎雖云補陰
不能補精且一辛一散非所宜施不若以山茱萸枸
把子代之為長以其引用之法頗佳故取之
白茯苓丸治腎消因消中之後胃熱入腎消爍腎
脂令腎枯燥遂致此疾兩腿漸細腰脚無力
白茯苓覆盆子黃連瓜蔞根萆薢人
參熟地黃玄參(各一兩)石斛蛇床子(各七錢半)雞
䏶胵(三十具微炒)
右為細末煉蜜和搗三五百杵丸如梧子大每服三
十丸食前煎磁石湯送下
友人朱麟生病消渴後渴少止反加燥急足膝痿弱
命予亟以雜霸之藥投之不能待矣予主是丸加犀
角坐中一醫曰腎病而以犀角黃連治其心毋乃倒
乎予曰腎者胃之關也胃之熱下𫝊於腎則關門大
開關門大開則心之陽火得以直降於腎經云陽精
所降其人夭非細故也今病者心火爍腎燥不能需
予用犀角黃連入腎對治其下降之陽光寧為倒乎
醫敬服友人服之果效再更六味地黃丸加犀角而
肌澤病起
忍冬丸治渴病愈須預防發癰疽
忍冬草(根莖花葉皆可用之)
右用米麴酒於瓶内浸糠火煨一宿取出曬乾入甘
草少許為末旣以所浸酒煮糊為丸如梧桐子大每
服五十丸至百丸酒飲任下
按此方於四月間採鮮花十數斤揉取其汁煎成膏
子酒湯任用點服養陰退陽調和榮衛血脈凡係火
熱熾盛之體允為服食仙方
藍葉散治渴利口乾煩熱背生癰疽赤焮疼痛
藍葉升麻玄參麥門冬黃茋葛根
沈香赤芍藥犀角屑甘草(生用各一兩)大黃(二兩
微炒)
每服四錢水一盞煎至六分去滓不拘時温服
紫蘇湯治消渴後遍身浮腫心膈不利
紫蘇莖葉桑白皮赤茯苓(各一兩)郁李仁(去皮炒二
兩)羚羊角(鎊)㯽榔(各七錢半)桂心枳殼(麩炒)獨活木
香(各半兩)
每服四錢水一盞半生薑半分煎八分温服
烏梅木瓜湯治飲酒多發積為酷熱裏蒸五臟津
液枯燥血泣小便併多肌削嗜冷物寒漿
木瓜乾烏梅(槌破不去仁)麥蘖(炒)甘草草菓(去皮各半
兩)
每服四錢水一盞半薑五片煎七分不拘時服
殺蟲方治消渴有蟲
苦楝根取新白皮一握切焙入麝香少許水二椀
煎至一椀空心飲之雖困頓不妨自後下蟲三四
條類蚘蟲而色紅其渴頓止乃知消渴一證有蟲
耗其精液(出夷堅志)
按飲醇食&KR1020;積成胃熱濕熱生蟲理固有之不獨消
渴一證為然臨病宜加審諦也
虚勞門諸方
金匱桂枝龍骨牡蠣湯(論見前小品云虚弱浮熱汗出者除桂加白薇附子各
三分故曰二加龍骨湯)
桂枝芍藥生薑(各三兩)甘草(二兩)大棗(十二枚)龍骨
牡蠣
右七味以水七升煮取三升分温三服
金匱天雄散(有論)
天雄(三兩炮)白术(八兩)桂枝(六兩)龍骨(三兩)
右四味杵為散酒服半錢匕日三服不知稍增之
金匱小建中湯(有論)
桂枝(三兩去皮)甘草(三兩炙)大棗(十二枚)芍藥(六兩)生薑(二兩)膠
飴(一升)
右六味以水七升煮取三升去滓内膠飴更上微火
消解温服一升日三服(嘔家不可用建中湯以甜故也)
(千金療男女因積冷氣滯或大病後不復常苦四肢沈重骨肉痠疼吸吸少氣行動喘乏胸滿氣急腰背
強痛心中虚悸咽乾唇燥面體少色或飲食無味脇肋腹張頭重不舉多卧少起甚者積年輕者百日漸
致瘦弱五臟氣竭則難可復常六脈俱不足虚寒乏氣少腹拘急羸瘠百病名曰黃茋建中湯又有人參
二兩)
金匱黃耆建中湯(有論於小建中湯内加黃耆一兩半餘依上法氣短胸滿者加
生薑腹滿者去棗加茯苓一兩半及療肺虚損不足補氣加半夏三兩)
樂令建中湯治臟腑虚損身體消瘦潮熱自汗將
成癆瘵此藥大能退虚熱生血氣
前胡細辛(淨)黃耆(蜜塗炙)人參桂心橘皮(去白)
當歸(洗去土)白芍藥茯苓(去皮)麥門冬(去心)甘草(炙各一兩)
半夏(湯洗七次切七錢半)
每服四錢水一盞薑四片棗一枚煎七分不拘時熱
服
按樂令建中湯治虚勞發熱以此並建其中之營血
蓋營行十二經脈之中為水穀之精氣故建其營血
亦得以建中名之耳
十四味建中湯治營衛失調氣血不足積勞虚損
形體羸瘠短氣嗜卧欲成癆瘵
當歸(酒浸焙)白芍藥白术麥門冬(去心)甘草(炙)肉
蓯蓉(酒浸)人參川芎肉桂附子(炮)黃耆製
半夏熟地黃(酒蒸焙)茯苓(各等分)
右㕮咀每服三錢水一盞薑三片棗一枚空心温服
按十四味建中湯治臟氣素虚以之兩建其脾腎之
陰陽蓋虚勞病多本脾腎故引伸建中之法以治之
二方乃後人超出之方也
金匱八味腎氣丸(有論方見前)
金匱薯蕷丸(有論)
薯蕷(三十分)當歸桂枝乾地黃麯豆黃卷
(各十分)甘草(二十八分)芎藭麥門冬芍藥白术
杏仁(各六分)人參(七分)柴胡桔梗茯苓(各五分)阿
膠(七分)乾薑(三分)白蘝(二分)防風(六分)大棗(百枚為膏)
右二十一味末之煉蜜和丸如彈子大空腹酒服一
丸一百丸為劑
金匱酸棗仁湯(有論)
酸棗仁(二升)甘草(一兩)知母(二兩)茯苓(二兩)芎藭(二兩)
(深師有生薑二兩)
右五味以水八升煮酸棗仁得六升内諸藥煮取三
升分温三服
金匱大黃䗪蟲丸(有論)
大黃(十分蒸)黃芩(二兩)甘草(三兩)桃仁(一升)杏仁(一升)芍藥(四兩)
乾地黃(十兩)乾漆(一兩)䖟蟲(一升)水蛭(百枚)蠐螬(一升)䗪蟲(半升)
右十二味末之煉蜜和丸小豆大酒飲服五丸日三
服
金匱附千金翼炙甘草湯(有論)
甘草(四兩炙)桂枝生薑(各三兩)麥門冬(半斤)麻仁(半升)人
參阿膠(各二兩)大棗(三十枚)生地黃(一斤)
右九味以酒七升水八升先煮八味取三升去滓内
膠消盡温服一升日三服
金匱附肘後獺肝散(有論)
獺肝一具炙乾末之水服方寸匕日三服
十全大補散治男子婦人諸虚不足五勞七傷不
進飲食久病虚損時發潮熱氣攻骨脊拘急疼痛
夜夢遺精面色痿黃脚膝無力喘𠻳中滿脾腎氣
弱五心煩悶並皆治之
肉桂甘草芍藥黃耆當歸川芎人
參白术茯苓熟地黃(各等分)
右為麤末每服二大錢水一盞生薑三片棗二枚煎
至七分不拘時温服
按此方合黃耆建中湯四君子湯四物湯三方共得
十味合天地之成數名曰十全大補以治氣血俱衰
陰陽並弱之候誠足貴也但肉桂之辛熱未可為君
審其腎虚腰腹痛少用肉桂若營衛之虚須少用桂
枝調之取為佐使可也
聖愈湯治一切失血或血虚煩渴燥熱睡卧不寧
或瘡證膿水出多五心煩熱作渴等證
熟地黃(生者自製)生地黃當歸(酒拌各一錢)人參黃茋
(炒)川芎(各一錢)
右水煎服
按失血過多久瘡潰膿水不止雖曰陰虚實未有不
兼陽虚者合用人參黃耆允為良法凡陰虚證大率
宜倣此矣
黑地黃丸治陽盛陰衰脾胃不足房室虚損形瘦
無力面多青黃而無常色此補氣益胃之劑也
蒼术(一斤油浸)熟地黃(一斤)五味子(半斤)乾薑(秋冬一兩夏半兩春七錢)
右為細末棗肉丸如梧子大食前米飲或酒服百丸
治血虚久痔甚妙經云腎苦燥急食辛以潤之此藥
開腠理生津液通氣又五味子酸以收之此雖陽盛
而不燥熱乃是五臟虚損於内故可益血收氣此藥
類象神品方也
按此方以蒼术為君地黃為臣五味子為佐乾薑為
使治脾腎兩臟之虚而去脾濕除腎燥即兩擅其長
超超玄箸視後人之脾腎雙補藥品龐雜者相去豈
不遠耶
還少丹大補心腎脾胃一切虚損神志俱耗筋力
頓衰腰脚沈重肢體倦怠血氣羸乏小便渾濁
乾山藥牛膝(酒浸)遠志(去心)山茱萸(去核)白茯苓(去皮)五
味子巴戟(酒浸去心)肉蓯蓉(酒浸一宿)石菖蒲楮實
杜仲(去麤皮薑汁酒拌同炒斷絲)舶茴香(各一兩)枸把子熟地
黃(各二兩)
(此據寳鑑所定考楊氏原方山藥牛膝各一兩半茯苓茱萸楮實杜仲五味巴戟蓯蓉遠志茴香
各一兩菖蒲地黃枸杞各半兩)
右為細末煉蜜同棗肉為丸如桐子大每服三十丸
温酒或鹽湯下日三服食前五日覺有力十日精神
爽半月氣壯二十日目明一月夜思飲食冬月手足
常暖久服令人身體輕健筋骨壯盛悅澤難老更看
體候加減如熱加山梔仁(一兩)心氣不寧加麥門冬(一兩)
少精神加五味子(一兩)陽弱加續斷(一兩)常服固齒無瘴
瘧婦人服之容顔悅澤煖子宫去一切病
按楊氏製此方緩補心腎脾肺正合内經勞者温之
損者温之之義温養和平以俟虚羸之自復耳虚勞
纔見端者宜之若病勢已成此方又迂緩不切矣大
約中年無病男女服之必效方名還少丹意可知也
人參養榮湯治脾肺俱虚發熱惡寒肢體瘦倦食
少作瀉等證若氣血虚而變見諸證勿論其病勿
論其脈但用此湯其病悉退
白芍藥(一錢五分)人參陳皮黃茋(蜜炙)桂心當歸
白术甘草(炙各一錢)熟地黃五味子(炒杵)茯苓(各七
分半)遠志(去心五分)
右薑棗水煎服
按方中諸品為心脾二臟之藥於補肺殊不甚切然
養榮之法正當補養心脾以榮為水穀之精氣脾得
以主之及行至上焦則肺衛心榮各分氣血所主固
知養榮原不及於肺方下所註肺虚誤也昌因養榮
之義關於虚勞最切故辨之
參术膏治中風虚弱諸藥不應或因用藥失宜耗
傷元氣虚證蜂起但用此藥補其中氣諸證自愈
人參白术(各等分)
右水煎稠湯化服之
按方下所治非為虚勞設也而治虚勞尤在所必用
藥品精貴功效敏速莫踰於此後人增苡仁蓮肉黃
茋茯苓神麯澤瀉甘草七味吾不知於補元氣之義
何居而鄙吝之人見之未有不欣然從事者矣
人參散治邪熱客經絡痰𠻳煩熱頭目昏痛盜汗
倦怠一切血熱虚勞
黃芩(半兩)人參白术茯苓赤芍藥半夏麯
柴胡甘草當歸乾葛(各一兩)
每服三錢水一盞薑四片棗二枚煎七分不拘時温
服
按此方治邪熱淺在經絡未深入臟腑雖用柴胡乾
葛之輕全藉參术之力以逹其邪又恐邪入痰隧用
茯苓半夏兼動其痰合之當歸赤芍黃芩并治其血
中之熱且止用三錢為劑蓋方成知約庶幾敢用柴
胡乾葛耳此許叔微之方一種深心昌故發之
保真湯治勞證體虚骨蒸服之清補
當歸生地黃熟地黃黃茋(蜜水炙)人參白
术甘草白茯苓(各五分)天門冬(去心)麥門冬(去心)白
芍藥黃檗(鹽水炒)知母五味子軟柴胡地
骨皮陳皮(各一錢)蓮心(五分)
水二鍾薑三片棗一枚煎八分食遠服
按此方一十八味十全大補方中已用其九獨不用
肉桂耳然增益地黃代川芎之上竄尤為合宜餘用
黃檗知母五味子滋益腎水二冬地皮清補其肺柴
胡入肝清熱陳皮助脾行滯全重天冬麥冬黃栢知
母五味地皮柴胡不獲已借十全大補以行之耳其
意中實不欲大補也然亦一法錄之
三才封髓丹降心火益腎水滋陰養血潤補不燥
天門冬(去心)熟地黃人參(各半兩)黃檗(三兩)砂仁(一兩半)
甘草(七錢半炙)
右六味為末麵糊丸桐子大每服五十丸用蓯蓉半
兩切作片酒一盞浸一宿次日煎三四沸去滓空心
食前送下
按此於三才丸方内加黃檗砂仁甘草以黃檗入腎
滋陰以砂仁入脾行滯而以甘草少變天冬黃檗之
苦俾合人參建立中氣以伸參兩之權殊非好為增
益成方之比故錄用之
天真丸治一切亡血過多形稿肢羸食飲不進腸
胃滑泄津液枯竭久服生血養氣暖胃駐顔
精羊肉(七斤去筋膜脂皮披開入藥末)肉蓯蓉(十兩)當歸(十二兩洗去蘆)山
藥(濕者去皮十兩)天門冬(去心焙乾一斤)
右四味為末安羊肉内裹縛用無灰酒四瓶煮令酒
盡再入水二升煮候肉糜爛再入
黃耆末(五兩)人參末(三兩)白术末(二兩)
熟糯米飯焙乾作餅將前後藥末和丸梧子大一日
二次服三百丸温酒下如難丸用蒸餅五七枚焙乾
入臼中杵千下丸之
按此方可謂長於用補矣人參羊肉同功而蓯蓉山
藥為男子佳珍合之當歸養榮黃耆益衛天冬保肺
白术健脾而其法製甚精允為補方之首
麥煎散治少男室女骨蒸黃瘦口臭肌熱盜汗婦
人風血攻疰四肢
赤茯苓當歸乾漆鼈甲(醋炙)常山大黃(煨)
柴胡白术生地黃石膏(各一兩)甘草(半兩)
右為末每服三錢小麥五十粒水煎食後臨卧服若
有虚汗加麻黃根一兩
按此方治肝肺脾胃火盛灼乾營血乃致口臭肌熱
可驗故用潤血行瘀之法以小麥煎之引入胃中蓋
胃之血乾熱熾大腸必然枯燥服此固可無疑然更
加人參助胃真氣庶可多服取效也
人參地骨皮散治臟中積冷營中熱按之不足舉
之有餘陰不足而陽有餘也
茯苓(半兩)知母石膏(各一兩)地骨皮人參柴胡
生地黃(各一兩五錢)
右㕮咀每服一兩生薑三片棗一枚水煎細細温服
閒服生精補虚地黃丸
按臟中積冷營中熱冷熱各偏為害不一此方但可
治營熱耳於臟冷無預也方後云閒服生精補血地
黃丸豈一方中不當兩涉耶又豈以治營熱為最急
無暇分功於臟冷耶如法用之俟營熱稍清兼治臟
冷要亦用藥之小權衡耳
東垣補中益氣湯
黃茋(一錢五分)人參甘草(炙各一錢)白术當歸身柴
胡升麻陳皮(各五分)
右㕮咀水煎
益胃升陽湯前方加
炒麵(一錢五分)生黃芩(瀉盛暑之伏庚金肺逆每服少許秋涼去之)
右㕮咀水煎
丹谿大補丸
黃栢(炒褐色)知母(酒浸炒各四兩)熟地黃(酒蒸)敗龜板(酥炙黃為末各
六兩)
右為末豬脊髓和煉蜜丸如桐子大每七十丸空心
淡鹽湯送下
補陰丸
黃栢(半斤鹽酒炒)知母(酒浸炒)熟地黃(各三兩)敗龜板(四兩酒浸
炒)白芍(炒)陳皮牛膝(各二兩)瑣陽當歸(各一兩半)虎
骨(一兩酒浸酥炙)
右為末酒煮羊肉丸如桐子大每五六十丸鹽湯下
冬加乾薑半兩
嚴氏茋附湯治氣虚陽弱虚汗不止肢體倦怠
黃茋(蜜炙)附子(炮等分)
為咀每四錢加生薑煎
參附湯治真陽不足上氣喘急自汗盜汗氣短頭
暈
人參(半兩)附子(炮去皮臍一兩)
為咀分作三服加生薑煎
水腫門諸方
金匱防已黃茋湯
防已(一兩)黃茋(一兩一分)白术(三分)甘草(半兩)
右剉每服五錢匕生薑四片棗一枚水盞半煎取八
分去滓温服良久再服
金匱越婢湯
麻黃(六兩)石膏(半斤)生薑(三兩)大棗(十五枚)甘草(二兩)
右五味以水六升先煮麻黃去上沫内諸藥煮取三
升分温三服惡風者加附子一枚風水加术四
兩(古今錄驗)
金匱防已茯苓湯
防已(三兩)黃茋(一兩)桂枝(三兩)茯苓(六兩)甘草(二兩)
右五味以水六升煮取二升分温三服
金匱麻黃附子湯
麻黃(三兩)甘草(二兩)附子(一枚炮)
右三味以水七升先煮麻黃去上沫内諸藥煮取二
升半温服八合日三服
金匱杏子湯(未見恐是麻黃杏子甘草石膏湯)
蒲灰散(方見消渴門)
金匱黃茋芍藥桂枝苦酒湯
黃茋(五兩)芍藥(三兩)桂枝(三兩)
右三味以苦酒一升水七升相和煮取三升温服一
升當心煩服至六七日乃解苦心煩不止者以苦酒
阻故也(一方用美酒醯代苦酒)
金匱桂枝加黃茋湯
桂枝芍藥生薑(各三兩)甘草(二兩)大棗(十二枚)黃茋
(二兩)
右六味以水一斗煮取三升温服一升須臾歠熱稀
粥一升餘以助藥力温覆取微汗若不汗更服
金匱桂枝去芍藥加麻黃附子細辛湯
桂枝生薑(各三兩)甘草(二兩)大棗(十二枚)麻黃細辛
(各二兩)附子(一枚炮)
右七味以水七升煮麻黃去上沫内諸藥煮取二升
分温三服當汗出如蟲行皮中即愈
金匱枳术湯
枳术(七枚)白术(二兩)
右二味以水五升煮取三升分温三服腹中腝即當
散也
實脾散治陰水發腫用此先實脾土
厚朴(去皮薑製)白术木瓜(去穰)大腹子附子(炮)木香
(不見火)草菓仁白茯苓(去皮)乾薑(炮各一兩)甘草(炙半兩)
右㕮咀每服四錢水一盞薑五片棗一枚煎七分不
拘時温服
按治水以實土為先務不但陰水為然方下所云治
陰水發腫用此先實脾土然則其後將用何藥耶儼
然陰水當補陽水當瀉之念横於胸中故其言有不
達耳夫陰水者少陰腎中之真陽衰微北方之水不
能蟄封收藏而泛溢無制耳倘腎氣不温則真陽有
滅頂之凶矣實土以堤水寧不為第二義乎方中不
用桂而用厚朴梹榔尚有可議耳
復元丹治脾腎俱虚發為水腫四肢虚浮心腹腎
脹小便不通兩目下腫
附子(炮二兩)南木香(煨)茴香(炒)川椒(炒出汗)厚朴(去粗皮薑
製)獨活白术(炒)陳皮(去白)吳茱萸(炒)桂心(各一兩)澤
瀉(一兩半)肉荳蔲(煨)梹榔(各半兩)
右為細末糊丸如梧桐子大每服五十丸不拘時紫
蘇湯送下
按此方合前方俱主脾腎之治而此方温煖腎臟之
藥居多較前方稍勝然不用茯苓仍用梹榔厚朴終
落時套耳
導滯通幽湯治脾濕有餘及氣不宣通面目手足
浮腫
木香白术桑白皮陳皮(各五錢)茯苓(去皮一兩)
右㕮咀每服五錢水二盞煎至一盞去滓温服空心
食前
按脾喜燥惡濕脾濕有餘氣不宣通即是脾中健運
之陽不足先加意理脾之陽俟體中稍快用此方退
其面目手足浮腫乃為善也
胃苓湯乃平胃散合五苓散加陳皮也
蒼术厚朴(薑汁炒)陳皮白术茯苓(各一錢半)澤瀉
猪苓(各一錢)甘草(六分)官桂(三分)
右水加生薑煎服
按此方宣導胃水膀胱水順道而出水患在所必用
然亦相其人津液不虧腎水不竭乃可用之恐蹈重
虚之律也其遠人無病但覺不服水土允宜此方
消風敗毒散此即人參敗毒散合荆防敗毒散並
用也
人參獨活柴胡桔梗枳殼(麩炒)羌活茯
苓川芎前胡甘草荆芥防風(各一錢)
水二鍾薑三片煎八分食遠服
按此方治風水皮水凡在表宜從汗解者必用之劑
然仲景之用汗法必兼用黃茋實表恐表虚之人因
身之水乘表藥外湧盡漬皮腠反為大累耳此方用
人參為君固護元氣是以用之無恐即是推之元氣
素虚腠理素疎參茋合用允為當矣
加減金匱腎氣丸治肺腎虚腰重脚腫小便不利
或肚腹腫脹四肢浮腫或嘔急痰盛已成蠱證其
效如神此證多因脾胃虚弱治失其宜元氣後傷
而變證者非此藥不能救
白茯苓(三兩)附子(五錢)牛膝官桂澤瀉車前子
山茱萸山藥牡丹皮(各一兩)熟地黃(四兩搗膏)
右為末和地黃煉蜜丸如桐子大每服七八十丸空
心白湯下
按本方濟生以附子為君此薛新甫重訂用白茯苓
為君合之牛膝車前治腰以下之水其力最大然而
腎之關門不開必以附子回陽蒸動腎氣其關始開
胃中積水始下以陽主開故也關開即不用茯苓牛
膝車前而水亦下關闔則茯苓車前用至無筭抑莫
如之何矣用方者將君附子乎抑君茯苓乎
調榮散治瘀血留滯血化為水四肢浮腫皮肉赤
紋名血分
蓬术川芎當歸延胡索白芷梹榔
陳皮赤芍藥桑白皮(炒)大腹皮赤茯苓
葶藶(炒)瞿麥(各一錢)大黃(一錢半)細辛官桂甘草
(炙各五分)
右作一服水二鍾薑三片紅棗二枚煎至一鍾食前
服
按瘀血化水赤縷外現其水不去勢必不瘀之血亦
盡化為水矣此方只作一服原不欲多用之意但服
後其水不行赤縷不減未可再服且用治血補氣之
藥調三五日徐進此藥虚甚者必參附合用得大力
者主持其間驅逐之藥始能建功也
烏鯉魚湯治水氣四肢浮腫
烏鯉魚(一尾)赤小豆桑白皮白术陳皮(各三錢)
葱白(五莖)
右用水三碗同煮不可入鹽先喫魚後服藥不拘時
侯
按此方用烏魚煖胃行水合之赤豆葱白以開鬼門
潔淨府更合之白术陳皮桑皮清理脾肺一種深心
殊可採用
防已散治皮水腫如褁衣在皮膚中四肢習習然
漢防已桑白皮黃茋桂心(各一兩)赤茯苓(二兩)
甘草(炙半兩)
右㕮咀每服五錢水一大盞煎至五分去滓不拘時
温服
按此即仲景金匱防已茯苓湯治皮水之方而加桑
白皮也然皮水者鬱其榮衛乎太陰肺氣不宣治法
金鬱者泄之桑白皮固可加然不可過泄肺氣桂心
固能行水然不如桂枝之發越榮衛大凡變易仲景
之方必須深心體會假如榮衛通行水道不利又當
以桂心易桂枝矣此活法也
導水茯苓湯治水腫頭面手足徧身腫如爛瓜之
狀手按而塌陷手起隨手而高突喘滿倚息不能轉
側不得着牀而睡飲食不下小便秘濇溺出如割而
絶少雖有而如黑豆汁者服嘔𠻳氣逆諸藥不效用
此即愈亦嘗驗其病重之人煎此藥時要如熬阿剌
吉酒相似約水一斗止取藥一盞服後小水必行時
即漸添多直至小便變青白色為愈
赤茯苓麥門冬(去心)澤瀉白术(各三兩)桑白皮
紫蘇梹榔木瓜(各一兩)大腹皮陳皮砂仁
木香(各七錢半)
右㕮咀每服半兩水二盞燈草二十五根煎至八分
空心服如病重者可用藥五兩再加麥門冬二兩
燈草半兩以水一斗於砂鍋内熬至一大碗再下小
銚内煎至一大盞五更空心服滓再煎服連進此三
服自然利小水一日添如一日
按此方藥味甚平而其煎法則甚奇蓋得仲景百勞
水之意而自出手眼者可喜可喜
已上治水病方後附治脹病方九道
人參芎歸湯(直指)治煩燥喘急虚汗厥逆小便赤大便
黑名血脹
人參辣桂(去粗皮)五靈脂(炒各二錢五分)烏藥蓬术(煨)
木香砂仁炙甘草(各半兩)川芎當歸半夏
(湯炮各七錢五分)
右㕮咀每服一兩五錢生薑五片紅棗二枚紫蘇四
葉煎空心服
按此方治血脹初成者服之必效
化滯調中湯
白术(一錢五分)人參白茯苓陳皮厚朴(薑製)山查
肉半夏(各一錢)神麯(炒)麥芽(炒各八分)砂仁(七分)
水二鍾薑三片煎八分食前服
按此方即參术健脾湯加神麯麥芽脹甚者加蘿葡
子炒一錢麵食傷尤宜用乃助脾之健運以消其氣
分之脹也
人參丸治經脈不利化為水流走四肢悉皆腫滿
名曰血分其候與水相類若作水治之非也宜用
此
人參當歸大黃(濕紙裹飯上蒸熟去紙切炒)桂心瞿麥
穗赤芍藥白茯苓(各半兩)葶藶(炒另研一錢)
右為末煉蜜丸如桐子大每服十五丸加至二三十
丸空心飲湯下
按此方治血分之水少用葶藶為使不至耗氣散氣
殊可取用
見睍丸(寶鑑)治寒氣客於下焦血氣閉塞而成瘕聚腹
中堅大久不消者
附子(炮去皮臍四錢)鬼箭羽紫石英(各三錢)澤瀉肉桂
玄胡索木香(各二錢)梹榔(二錢半)血竭(一錢半另研)水
蛭(一錢炒烟盡)京三稜(五錢剉)桃仁(三十粒湯浸去皮尖麩炒研)大黃
(二錢剉用酒同三稜浸一宿焙)
右十三味除血竭桃仁外同為末入另研二味和勻
用元浸藥酒打糊丸如桐子大每服三十丸淡醋湯
送下食前温酒亦得
按此方消瘀之力頗大用得其宜亦不為峻
小温中丸(丹溪)治脹是脾虚不能運化不可下之
陳皮半夏(湯炮去皮臍)神麯(炒)茯苓(各一兩)白术(二兩)香
附子(不要烘晒)針砂(各一兩半醋炒紅)苦參(炒)黃連(炒各半兩)甘草
(三錢)
右為末醋水各一盞打糊為丸如桐子大每服七八
十丸白术六錢陳皮一錢生薑一片煎湯吞下虚甚
加人參一錢各用本方去黃連加厚朴半兩忌口病
輕者服此丸六七兩小便長病甚服一斤小便始長
按脾虚作脹最不宜用大黃之藥散其脾氣丹谿此
方亦可取用
禹餘糧丸(三田)治十腫水氣脚膝腫上氣喘急小便不
利但是水氣悉皆主之(許學士及丹谿皆云此方治膨脹之要藥)
蛇含石(大者三兩以新鐡銚盛入炭火中燒蛇黃與釠子一般紅用鉗取蛇黃傾入醋中候
冷取出研極細)禹餘糧石(三兩)真針砂(五兩先以水淘淨炒乾入餘糧一處用米
醋二升就銚内煮醋乾為度後用銚并藥入炭中燒紅鉗出傾藥淨磚地上候冷研細)
以三物為主其次量人虚實入下項(治水多是取轉推此方三物既
非大戟廿遂芫花之比又有下項藥扶持故虚人老人亦可服)
羌活木香茯苓川芎牛膝(酒浸)桂心白
豆蔲(炮)大茴香(炒)蓬术附子(炮)乾薑(炮)青皮
京三稜(炮)白蒺藜當歸(酒浸一宿各半)
右為末入前藥拌勻以湯浸蒸餅捩去水和藥再杵
極勻丸如桐子大食前温酒白湯送下三十丸至五
十丸最忌鹽一毫不可入口否則發疾愈甚但試服
藥即於小便内旋去不動臟腑病去日日三服兼以
温和調補氣血藥助之真神方也
按此方昔人用之屢效以其大能煖水臟也服此丸
更以調補氣血藥助之不為峻也
導氣丸治諸痞塞關格不通腹脹如鼓大便結祕
小腸腎氣等疾功效尤速
青皮(用水蛭等分同炒赤去水蛭)莪术(用䖟蟲等分同炒赤去䖟蟲)胡椒(茴香
炒去茴香)三稜(乾漆炒去乾漆)梹榔(斑猫炒去斑猫)赤芍(川椒炒去川椒)乾薑
(碙砂炒去碙砂)附子(青鹽炒去青鹽)茱萸(牽牛炒去牽牛)石菖蒲(桃仁炒去桃仁)
右各等分剉碎與所製藥炒熟去水蛭等不用祗以
青皮等十味為細末酒糊為丸如梧桐子大每服五
十丸加至七十丸空心用紫蘇湯送下
按此方各味俱用峻藥同炒取其氣而不取其質消
堅破結亦能斬關而入然病久憊甚用之必不能勝
病勢已成元氣可耐蚤用可以建功
温胃湯治憂思聚結脾肺氣凝陽不能正大腸與
胃氣不平脹滿上衝欬食不下脈虚而緊濇
附子(炮去皮臍)厚朴(去皮生用)當歸白芍藥人參甘
草(炙)橘皮(各一錢半)乾薑(一錢一分)川椒(去閉口炒出汗三分)
右作一服水二鍾薑三片煎至一鍾食前服
按此方變附子理中之意而加血分藥兼理其下亦
可取用
強中湯治食啖生冷過飲寒漿有傷脾胃遂成脹
滿有妨飲食甚則腹痛
人參青皮(去白)陳皮(去白)丁香(各二錢)白术(一錢半)附子
(炮去皮臍)草菓仁乾薑(炮各一錢)厚朴(薑製)甘草(炙各五分)
嘔加半夏傷麵加䒹菔子
水二鍾薑三片紅棗二枚煎一鍾不拘時服
按此方即用附子理中湯更加香燥之藥以強其胃
胃氣虚寒者亦可暫用一二劑也
黃癉門諸方
金匱桂枝黃茋湯(方見水腫門)
金匱小柴胡湯(方見嘔吐門)
金匱瓜蒂散(方見三氣門)
金匱小建中湯(方見虚勞門)
金匱小半夏湯(方見消渴門方論俱見前)
金匱大黃硝石湯
大黃黃蘗硝石(各四兩)梔子(十五枚)
右四味以水六升煮取二升去滓内硝更煮取一升
頓服
金匱梔子大黃湯
梔子(十四枚)大黃(一兩)枳實(五枚)豉(一升)
四味以水六升煮取二升分温三服
金匱茵陳蒿湯(三方合論見前)
茵陳蒿(六兩)梔子(十四枚)大黃(二兩)
右三味以水一斗先煮茵陳減六升内二味煮取三
升去滓分温三服小便當利尿如皂角汁狀色正赤
一宿腹減黃從小便去也
按黃癉宜下之證頗多如酒癉腹滿鼻煤脈沈弦者
宜先下之如病癉以火劫其汗兩熱合蒸其濕一身
盡發熱面黃肚熱熱在裏當下之前一方大黃硝石
湯治癉病邪熱内結并膀胱俱結之重劑中一方治
酒熱内結且并肌表俱受熱結之下劑末一方治穀
癉瘀熱在裏似表實非表熱之下劑學者比而參之
其用下之權宜始得了然胸中也
金匱茵陳五苓散(潤氣分燥熱)
茵陳蒿末(十分)五苓散(五分方見痰飲)
右二味和勻先食飲方寸匙日三服
金匱猪膏髮煎(潤血分燥熱)
猪膏(半斤)亂髮(如雞子大三枚)
右二味和膏中煎之髮消藥成分再服(病從小便出)
按二方一治氣分之燥一治血分之燥方論見前
硝石礬石散(治女勞癉)
硝石礬石(燒等分)
麻黃醇酒湯(治黃癉表實)
麻黃(三兩)
右一味以美清酒五升煮取二升半頓服盡冬月用
酒春月用水煮之
茵陳附子乾薑甘草湯(治陰黃一名茵陳四逆湯)
治發黃脈沈細遲肢體逆冷腰以上自汗
茵陳(二兩)乾薑(炮一兩半)附子(一枚切八片炮)甘草(炙一兩)
右為粗末分作四貼水煎服
小茵陳湯治發黃脈沈細遲四肢及遍身冷
茵陳(二兩)附子(一枚切八片炮)甘草(炙一兩)
右為粗末用水二升煮一升温分三服
茵陳附子湯治服四逆湯身冷汗不止者
茵陳(一兩半)附子(二枚各切八片炮)乾薑(炮二兩半)
右為粗末水煎分三服
茵陳茱萸湯治服茵陳附子湯證未退及脈伏者
吳茱萸(一兩)當歸(三分)附子(二枚各切八片炮)木通(一兩)乾薑(炮)
茵陳(各一兩半)
右為粗末分作二服水煎
韓氏茵陳橘皮湯治身黃脈沈細數身熱而手足
寒喘嘔煩燥不渴者
茵陳橘皮生薑(各一兩)白术(一分)半夏茯苓(各半
兩)
右為末水四升煮取二升放温分作四服
按此係足太陰證少兼足陽明耳
韓氏茵陳茯苓湯
治發黃脈沈細數四肢冷小便濇煩燥而渴
茯苓桂枝猪苓(各一兩)滑石(一兩半)茵陳(一兩)
右為末每服半兩水煎服如脈未出加當歸
麻黃連翹赤小豆湯
治身熱不去瘀熱在裏發黃小便微利
麻黃連翹(各一兩)赤小豆(一合)
右㕮咀作一服水煎
抵當湯治太陽傷寒頭痛身熱法當汗解反利小
便熱瘀膀胱則身黃脈沈少腹硬小便自利其人
如狂者下焦有血也宜此湯主之
水蛭䖟蟲(各十箇)大黃(一兩)桃仁(十二箇)
右剉作一服水煎食前服輕者用桃仁承氣湯
按麻黃連翹赤小豆方乃仲景治傷寒發黃熱瘀在
表之方也此方乃仲景治傷寒發黃熱瘀在裏血畜
下焦之方也採而錄之者見雜證當比類而思治儻
因同脈同證同則用當而通神矣
半夏湯治酒癉身黃無熱清言了了腹滿欲嘔心
煩足熱或癥瘕心中懊憹其脈沈弦或緊細
半夏茯苓白术(各三兩)前胡枳殼(炒)甘草
大戟(炒各三兩)黃芩茵陳當歸(各一兩)
右㕮咀每服四錢水煎入薑三片空心服
按金匱云酒黃癉者或酒無熱清言了了腹滿欲吐
鼻燥其脈浮者先吐之沈弦者先下之誨人察脈辨
證而用治得其先務其指已明不必出方也後人模
倣為此一方揉入他證他脈真同說夢
藿脾飲(戴氏)治酒癉
藿香葉枇杷葉(去毛)桑白皮陳橘皮乾葛
白茯苓雞距子(各等分)
右水煎下酒煮黃連丸
梔子大黃湯治酒癉心中懊憹或熱痛
山梔(十四枚)大黃(一兩)枳實(五枚)豆豉(一升)
右四味以水六升煎取二升分温三服
白术湯(三因)治酒癉因下後變為黑癉目青面黑心中
如啖蒜虀狀大便黑皮膚不仁脈微而數
白术桂心(各一錢)枳實(麩炒)豆豉甘葛杏仁
甘草(炙五分分)水一鍾煎至七分食前服
按陳無擇倣金匱酒癉下之久久為黑癉全文而製
此方祇從酒熱起見漫不識其來意詎知榮衛之氣
以久下而陷不易升布乃至索然不運於周身而周
身之血亦瘀黯而變黑色是必先復其營衛之氣隨
聽營衛運退其瘀黯然後為可無擇賢者且不深究
厥旨他何望耶
酒煮黃連丸治酒癉(見三氣門)
加味四君子湯治色癉
人參白术白茯苓白芍藥黃茋(炙)白扁
豆(炒各三錢)甘草(炙一錢)
水二鍾生薑五片紅棗二枚煎一鍾服無時
腎癉湯治腎癉目黃渾身金色小便赤澁
升麻根(半兩)蒼术防風根獨活根白术柴
胡根羌活根葛根(各半錢)白茯苓猪苓澤
瀉甘草根(各三分)黃蘗(二分)人參神麯(各六分)
分作二貼水煎食前稍熱服
按東垣之製此方無非欲解散腎臟之瘀熱傳出膀
胱之府俾得表裏分消耳究竟所用表藥之根終是
體輕無力不能深入更不能透瘀熱堅壘雖有深心
亦不過無可奈何之方而已醫而不從事仲景能免
面牆而立乎
小兔絲子丸治女勞癉治腎氣虚損五勞七傷
少腹拘急四肢酸疼面色黧黑唇口乾燥目暗耳
鳴心忪氣短夜夢驚恐精神困倦喜怒無常悲憂
不樂飲食無味舉動乏力心腹脹滿脚膝痿緩小
便滑數房室不舉股内濕癢水道澁痛小便出血
時有遺瀝並宜服之久服填骨髓續絶傷補五臟
去萬病明視聽益顏色輕身延年聰耳明目
石連肉(二兩)白茯苓(蒸一兩)兔絲子(酒浸研五兩)懷山藥(二兩
小半打糊)
右為細末用山藥糊搜和為丸如梧子大每服五十
丸温酒或鹽湯下空心服如脚膝無力木瓜湯下晚
食前再服
按後人製方方下必誇大其辭令用者欣然樂從似
此一方立於無過之地洋洋盈耳何不可耶
崔氏八味丸治女勞癉(方見二卷中寒門)
滑石散治女勞癉(詳辨其訛宜合前論細閱)
滑石(一兩半)白礬(一兩枯)
右為細末每服二錢用大麥粥清食前調服以小便
出黃水為度
按此方即金匱硝石礬石散也後人不解用硝石之
意狂瞽輕變其藥並變方名前有顓論論之矣兹再
托出金匱製方奥義相與明之蓋少陰主内一身精
血悉屬主管血雖化於脾生於心藏於肝苟少陰腎
之主内者病則脾莫得而化血心莫得而主血肝莫
得而藏血營衛之運行稽遲充身之血液敗結乃至
為乾血勞為女勞癉向非亟去其敗結新血不生將
其人亦不生矣原方取用硝石鹹寒壯水之主以驅
滌腸胃瘀壅之濕熱推陳致新合之礬石能除固熱
之在骨髓者並建消瘀除濁之偉績以大麥粥為使
引入腸胃俾瘀血分從二陰之竅而出大便屬陰其
色黑小便屬陽其色黃可互驗也後之無識者更硝
石為滑石但取小便色黃為驗並不問大便之色黑
疎陋極矣陳無擇從諛其說擬議於二方之間門外
之漢不足責也古今之以小成自狃者獨一無擇乎
哉
茯苓滲濕湯治黃癉寒熱嘔吐渴欲飲水身體面
目俱黃小便不利全不食不得卧
茵陳(七分)白茯苓(六分)木猪苓澤瀉白术陳皮
蒼术(米泔浸一宿咀炒)黃連(各五分)山梔(炒)秦艽防已
葛根(各四分)
水二鍾煎七分食前服
按方下諸證俱係邪熱壅盛於胃雖全不食似虚實
非虚也故可用之散邪解熱
參术健脾湯治發黃日久脾胃虚弱飲食少思
人參白术(各一錢半)白茯苓陳皮白芍藥(煨)當
歸(各一錢)炙甘草(七分)水二鍾棗二枚煎八分食前
服色癉加炙黃茋白扁豆(各一錢)
按此一方為中氣虚弱而設故不治其癉但補其中
較前一方天淵故兩備酌用
當歸秦艽散治五癉口淡咽乾倦怠發熱微寒
白术茯苓秦艽當歸川芎芍藥熟
地黃(酒蒸)陳皮(各一錢)半夏麯炙甘草(各五分)水二
鍾薑三片煎八分食前服濟生有肉桂小草名秦
艽飲子
按此一方血虚熱入血分又非前中虚可用補氣之
比并錄以備酌用其虚勞證參養榮湯用之
黃連散治黃癉大小便秘濇壅熱累效
黃連(二兩)大黃(二兩醋炒)黃芩甘草(各一兩炙)
右為極細末食後温水調下二錢日三服先用瓜蒂
散搐鼻取下黃水却服此藥
按田野麄蠻之人多有實證可用此藥若膏粱輩縱
有實熱此方亦未可用當以為戒
茵陳附子乾薑湯治陰黃
附子(炮去皮三錢)乾薑(炮二錢)茵陳(錢分)草荳蔲(煨一錢)白
术(四分)枳實(麩炒)半夏(製)澤瀉(各五分)白茯苓橘紅(各三
分)生薑五片水煎去滓涼服
按此方治服寒涼藥過多變陰黃者
秦艽湯治陰黃不欲聞人言小便不利
秦艽(一兩)旋覆花赤茯苓炙甘草(各五錢)
右㕮咀每服四錢匕以牛乳汁一盞煎至六分去滓
不拘時温服
按此一方治胃中津虚亡陽而發陰黃者其證較前
方所主之證迥别故兩錄之以備酌用然此證其脈
必微弱伏結亡陽者亡津液也
治陰黃汗染衣涕唾黃
用蔓青子搗末平旦以井華水服一匙日再加至兩
匙以知為度每夜小便中浸少許帛子各書記日色
漸退白則瘥不過五升而愈
按此方退陰黃之不涉虚者平中之竒
一清飲治癉證發熱
柴胡(三錢)赤茯苓(二錢)桑白皮(炒)川芎(各一錢半)甘草(炙一錢)
水二鍾薑三片紅棗一枚煎一鍾食前服
按此一方治肝血肺氣交熱之證輕劑可退熱也
青龍散治風氣傳化腹内瘀結而目黃風氣不得
泄為熱中煩渴引飲
地黃仙靈脾防風(各二錢半)荆芥穗(一兩)何首烏(去黑
皮米泔浸一宿竹刀切二錢半)
右為末每日三服食後沸湯調下一錢
按風氣發黃病在營衛之間者方宜倣此
小柴胡加梔子湯治邪熱留半表半裏而發黃者
仍以和其表裏為法雖雜證不能外也
柴胡(半斤)黃芩(三兩)人參(三兩)甘草(三兩)半夏(半斤)生薑(三兩)大
棗(十三枚)梔子(三十枚)
右八味以水一斗二升煮取六升去滓再煎取三升
温服一升日三服
醫門法律卷十一
