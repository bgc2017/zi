欽定四庫全書
醫門法律卷五
南昌喻昌撰
中風門(論一篇法四十一條律六條)
中風論
喻昌曰中風一證動關生死安危病之大而且重莫有
過於此者内經風痺痿厥四證各有顓論獨風論中泛
及雜風至論中風惟曰風中五藏六府之俞亦為藏府
之風各入其門戸所中則為偏風不過兩述其名而已
後論五藏并胃府之風亦但各述其状而已賴仲景金
匱書表章先聖云夫風之為病當半身不遂或但臂不
舉者此為痺脈微而數中風使然又云寸口脈浮而緊
緊則為寒浮則為虚寒虚相搏邪在皮膚浮者血虚絡
脈空虚賊邪不瀉或左或右邪氣反緩正氣即急正氣
引邪喎僻不遂邪在於絡肌膚不仁邪在於經即重不
勝邪入於府即不識人邪入於蔵舌即難言口流涎沬
又云寸口脈遲而緩遲則為寒緩則為虚營緩則為亡
血衛緩即為中風邪氣中經則身痒而癮疹心氣不足
邪氣入中則胸滿而短氣以及五藏風脈死證語語金
鍼大有端緒之可求矣仲景以後英賢輩出方書充棟
何反漫無取裁坐令中風一證鮮畫一之法治之百不
一效昌生也晚敢辭不敏逐條引伸内經仲景聖法為
治例而先立論以括其要焉然世咸知仲景為立方之
祖至中風證仲景之方首推侯氏黑散為主方後人㒺
解其意謹并明之夫八風之邪皆名虚邪人身經絡營
衛素盛者無從入之入之者因其虚而龍之耳内經謂
以身之虚而逢天之虚兩虚相感其氣至骨入則傷五
蔵工候禁之不能傷也又謂賊風數至虚邪朝夕内至
五蔵骨髓外傷空竅肌膚靈樞亦謂聖人避邪如避矢
石是則虚邪之來為害最烈惟良工知禁之聖哲知避
之矣然風為陽邪人身衛外之陽不固陽邪乘陽尤為
易入即如偏枯不仁要皆陽氣虚餒不能充灌所致又
如中風卒倒其陽虚更審設非陽虚其人必輕矯便捷
何得卒倒耶仲景之謂脈微而數微者指陽之微也數
者指風之熾也所出諸脈諸證字字皆本陽虚為言然
非仲景之言而内經之言也内經謂天明則日月不明
邪害空竅可見風性善走空竅陽虚則風居空竅漸入
府蔵此惟離照當空羣邪始得畢散若胸中之陽不治
風必不出矣扁鵲謂虢太子尸厥之病曰上有絶陽之
絡下有破隂之紐見五絡之絡於頭者皆謂陽絡而邪
阻絶於下其陽之根於隂隂陽相紐之處而正復破散
於下故為是病古人立言之精若此仲景以後醫脈斬
焉中斷後賢之特起者如劉河間則主火為訓是火召
風入火為本風為標矣李東垣則主氣為訓是氣召風
入氣為本風為標矣朱丹谿則主痰為訓是痰召風入
痰為本風為標矣然一人之身每多兼三者而有之曷
不曰陽虚邪害空竅為本而風從外入者必挾身中素
有之邪或火或氣或痰而為標耶王安道謂審其為風
則從内經審其為火為氣為痰則從三子徒較量於彼
此之間得非無權而執一耶且從三子固各有方論可
守從内經果何著落耶中風門中大小續命湯及六經
加減法雖曰治風依然後人之法也金匱取古今錄驗
續命湯治風痱之身無痛而四肢不收者仲景所重原
不在此所重維何則驅風之中兼填空竅為第一義也
空竅一實庶風出而不復入其病瘳矣古方中有侯氏
黑散深得此意仲景取為主方隨製數方輔其未備後
人目覩其方心炫其指詎知仲景所為心折者原有所
本乃遵内經久塞其空是謂良工之語耶觀方下云服
六十日止藥積腹中不下矣久塞其空豈不彰明哉後
人以無師之智爚亂成法中風之初治其表裏風邪非
不外出而重門洞開出而復入乃至莫禦者多矣又謂
一氣微汗一旬微利要亦五十步之走耳正如築堤禦
水一旬一氣正程功課效之日豈有姑且開堤泄水重
加板築之理哉是以後人委曲偏駁不似先聖直切精
粹諸家中風方論直是依樣葫蘆不足觀矣非然也三
人行必有我師况綜列羣方贊其所長核其所短俾學
者一簡勘而心地朗然坐進此道用之如鍾離丹熟銅
鐵皆金其師資於前賢豈不大耶謹論
中風之脈各有所兼兼則益造其偏然必顯呈於脈盖
新風挾舊邪或外感或内傷其脈隨之忽變兼寒
則脈浮緊兼風則脈浮緩兼熱則脈浮數兼痰則脈
浮滑兼氣則脈沉濇兼火則脈盛大兼陽虚則脈微
亦大而空兼隂虚則脈數亦細如絲隂陽兩虚則微
數或微細虚滑為頭中痛緩遲為營衞衰大抵陽浮
而數隂濡而弱浮滑沉滑微虚散數皆為中風然虚
浮遲緩正氣不足尚可補救急大數疾邪不受制必
死無疑若大數未至急疾猶得不死經言風氣之病
似七診而非故言不死可見大數為風氣必有之脈
亦未可定為死脈耳
岐伯謂各入其門戸所中則為偏風仲景謂風之為病
當半身不遂或但臂不舉者此為痺脈微而數中風使
然
門戸指入絡入經入府入蔵言也經言百病之生必
先於皮毛邪中之則腠理開開則邪入客於絡脈留
而不去𫝊入於經留而不去𫝊入於府廩於腸胃此
則風之中人以漸而深其人之門戸未至洞開又不
若急虚卒中入蔵之驟也仲景會其意故以臂不舉
為痺敘於半身不遂之下謂風從上入臂先受之所
入猶淺也世傳大拇一指獨麻者三年内定中風則
又其淺者矣然風之中人必從榮衞而入風入榮衛
則榮脈改微衞脈改數引脈以見其人必血舍空虚
而氣分熱熾風之繇來匪伊朝夕也
内經言偏枯者不一曰汗出偏阻曰陽盛隂不足曰
胃脈内外大小不一曰心脈小堅急曰腎水虚靈樞
亦叙偏枯於熱病篇中皆不言風皆不言其本於何
邪豈非以七情饑飽房室凡能虚其蔵氣致榮衞經
脈痺而不通者皆可言邪耶河間主火立說即腎水
虚陽盛隂不足之一端也東垣主氣立說即七情鬱
遏之一端也丹溪主痰立說即飲食傷脾之一端也
一病之中每多兼三者而有之安在舉一以括其他
乎經云不能問其虚安問其餘偏枯病陽盛隂不足
固有之而陽氣虚衰痺而不通者尤多可問其餘耶
中絡者肌膚不仁中經者軀殼重著中府即不識人中
蔵即舌難言口流涎沫然中府必歸胃府中蔵必歸心
蔵也
中絡邪正入衛猶在經脈之外故但肌膚不仁中經
則邪入於榮脈之中内而骨外而肉皆失所養故軀
殼為之重著然猶在軀殼之間至入府入蔵則離軀
殼而内入邪中深矣府邪必歸於胃者胃為六府之
總司也廪於腸胃非舉大小二腸並重盖風性善行
空竅水糓入胃則胃實腸虚風邪即迸入腸中少頃
水糓入腸則腸實胃虚風復迸入胃中見胃風必奔
迫於二腸之間也風入胃中胃熱必盛蒸其津液結
為痰涎壅塞隧道胃之支脈絡心者纔有壅塞即堵
其神氣出入之竅故不識人也諸蔵受邪至盛必迸
入於心而亂其神明神明無主則舌縱難言廉泉開
而流涎沫也
偏枯病脈之遲緩見於寸口榮衛之行不逮也外則身
痒而癮疹内則胸滿而短氣榮脈内外邪氣充斥去府
不遠矣
脈之行度一晝一夜復朝寸口榮衛氣衰寸口之脈
遲緩不逮身痒癮疹非但風見於外由榮衛氣弱自
致津凝血滯也胸滿非獨風見於内由榮衛不行邪
混胸中阻遏正氣也榮衛氣衰邪之入府入蔵孰從
禁之故以寸口脈辨其息數斯邪入之淺深可得而
諦之耳
昔人云中府多著四肢用一多字明是卜度之辭乃
遂執此語以當中府見症何其疎耶夫四末在軀殼
之外非府也若謂脾主四肢脾更属蔵而非府矣大
抵風淫末疾但是風淫於内毋論中府中經中蔵必
四末為之不用其不專屬中府明矣
然則四肢何以不舉耶人身榮衛正行於軀殼之中
者也風入榮衛即邪氣盛而本氣衰如樹枝得風非
搖則折故知四肢不舉者榮衛之氣短縮不行所致
也
中蔵多滯九竅此亦卜度之辭五蔵開竅於眼耳鼻
口舌固矣而前後二隂之竅又屬府不屬蔵未可並
舉也五蔵非一齊俱中但以何竅不利驗何蔵受邪
差可耳然諸家舍外候别無内諦之法且無畫一之
方又何疎耶盖風中入蔵關係生死安危辨症既不
清用藥自不當故特引内經金匱奥義詳之如左
風中五蔵後世忽略諸家方論無津可問兹會經意以
明其治經曰肺中於風多汗惡風時咳晝差暮甚診在
眉上其色白此舉其外候也金匱曰肺中風狀口燥而
喘身運而重胃虚而腫脹則并詳其内證矣經曰死肺
脈來如物之浮如風吹毛此形其浮散之狀也至金匱
則曰肺死蔵浮之虚按之弱如蔥葉下無根者死合沉
以徵其浮而蔵氣之存否始得渙然無疑矣大凡仲景
表章内經皆自出手眼以述為作學者知之他蔵倣此
風既中肺則火熱隨之耗其津液搏其呼吸口燥而
喘勢有必至然未入之先已傷及榮衛所主之肌肉
水糓所容之胃府逮風入肺而亂其魄運用之機盡
失故身運而重胃虚而腫脹等證相因互見也然蔵
氣未絶猶屬可生若脈見浮之而虚其蔵真欲散可
知加以有浮無沉按之弱如蔥葉則在上之陽不下
入於隂矣其下無根則孤隂且以漸而亡矣内經死
隂之屬不過三日而死者正指此等無根之脈而言
也
經曰肝中於風多汗惡風善悲色蒼嗌乾善怒時憎女
子診在目下其色青金匱曰肝中風者頭目瞤而脇痛
行常傴令人嗜甘肝死蔵浮之弱按之如索不來或曲
如蛇行者死
風木之蔵更中於風風性上搖必頭目瞤動風耗血
液必筋脈縱急其死脈浮之弱按之如按索不來則
浮沉之間隂陽已見決離或曲如蛇行仍是上下不
動惟在中者儘力奔迫皆蔵氣垂絶之象也
經曰心中於風多汗惡風焦絶善怒嚇病甚則言不可
快診在口其色赤金匱分為二候其曰心中風者翕翕
發熱不能食心中飢食即嘔吐此外因也其曰心傷者
勞倦即頭面赤而下重心中痛而自煩發熱當臍跳其
脈弦此内因也心死蔵浮之實如麻豆按之益躁疾者
死
心蔵中風分之為二者其一以外入之風必從他蔵
迸至心不受邪故也宜隨其蔵氣兼去其風其一以
七情内傷神明真隂不守而心火炎上頭目發赤蔵
真既從火上炎隂之在下者無陽以舉之則下重其
衛外之陽不得入通於心則發熱其受盛之府蔵氣
不交鬱而内鼔則當臍跳動死心脈内經形容不一
仲景總會大意謂心蔵垂絶之脈一舉一按短數而
動浮沉不可息數之狀若此
經曰脾中風狀多汗惡風身體怠惰四肢不欲動色薄
微黃不嗜食診在鼻上其色黃金匱曰脾中風者翕翕
發熱形如醉人腹中煩重皮目瞤瞤而短氣脾死狀浮
之大堅按之如覆杯潔潔狀如搖者死
風入脾蔵為賊邪外掣皮目内亂意識四肢怠惰形
如醉人有必至也加以胸中短氣脾蔵之傷已見一
斑若脈更來去至止不常浮之益大堅是為獨陽按
之潔潔状如搖是為獨隂故其動非活動轉非圓轉
非蔵氣之垂絶而何
經曰腎風之狀多汗惡風面&KR2334;然如腫脊痛不能正立
其色炲隠曲不利診在肌上其色黑金匱闕此腎死蔵
浮之堅按之亂如轉丸益下入尺中者死
面&KR2334;然浮腫者腎氣不能蟄封收蔵濁氣上干於面
也脊痛不能正立者腎間生氣不鼓腰府憊而僂俯
與隠曲不利同一源也金匱雖見缺文大要兩腎蔵
精宅神一身根本多慾致虚風最易入腰曲脊垂舌
卷小便不禁皆其候也中腎從來兼此四者本實先
撥可知然腎蔵真陽腎基未壊真陽可居必無死脈
若浮之而堅陽已離於隂位按之亂如轉丸則真陽
搏激而出不能留矣若益下入尺中則真陽先去所
餘孤隂亦亂而下趨正所謂陽從上脱隂從下脱也
風中入蔵最防迸入於心後世悉用腦麝引風入心尤
而效之莫有知其非者兹舉金匱二方以明其治
侯氏黑散(一)治中風四肢煩重心中惡寒不足者外
臺用之以治風癲仲景製方皆匠心獨創乃於中風
證首引此散豈非深服其長乎夫立方而但驅風補
虚誰不能之至於驅之補之之中行其堵截之法則
非思議可到方中取用礬石以固澀諸藥使之留積
不散以漸填其空竅服之日久風自以漸而熄所以
初服二十日不得不用温酒調下以開其痺著以後
則禁諸熟食惟宜冷食如此再四十日則藥積腹中
不下而空竅填矣空竅填則舊風盡出新風不受矣
盖礬性得冷即止得熱即行故囑云熱食即下矣冷
食自能助藥力抑何用意之微耶
風引湯(二)治大人風引少小驚癎瘛瘲日數十發醫
所不療除熱方可見大人中風牽引少小驚癎瘛瘲
正火熱生風五蔵亢甚歸迸入心之候盖驚癎之來
初分五蔵後迸入心故同治也巢氏用此治脚氣豈
非以石性易於下達可勝其濕熱不使攻心乎夫厥
隂風木與少陽相火同居火發必風生風生必挾木
勢侮其脾土故脾氣不行聚液成痰流注四末因成
癱瘓用大黃為君以蕩滌風火熱濕之邪矣隨用乾
薑之止而不行者以補之用桂枝甘草以緩其勢用
諸石藥之濇以堵其路而石藥之中又取滑石石膏
清金以伐其木赤白石脂厚土以除其濕龍骨牡礪
以收斂其精神魂魄之紛馳用寒水石以助腎水之
隂俾不為陽光所劫更用紫石英以補心神之虚恐
主不安則十二官皆危也明此以治入蔵之風游刃
有餘矣何後世以為石藥過多舍之不用而用腦麝
以散其真氣花蛇以增其惡毒智耶愚耶吾不解矣
按金匱風引湯當在侯氏黑散之下本文有正氣引
邪喎僻不遂等語故立方即以風引名之侯氏黑散
顓主補虚以熄其風此方兼主清熱火濕以除其風
也集者誤次於寸口脈遲而緩之下則證與方不相
涉矣
風中五蔵其來有自蔵氣先傷後乃中之火熱氣濕痰
虚六賊勾引深入一且卒倒無知通身牽引四末不用
但得不死亦成癱瘓何蔵先傷調之使平不令迸入於
心乃為要也
五蔵各蔵一神不可傷之經謂神傷於思慮則肉脱
意傷於憂愁則肢廢魂傷於悲哀則筋攣魄傷於喜
樂則皮槁志傷於盛怒則腰膝難以俛仰是風雖未
入蔵真先已自傷火熱氣濕痰虚迎之内入多汗惡
風等證因之外出治之難矣善治者乘風未入審其
何蔵先傷何邪徹土綢繆最為扼要之法也
中風外證錯見不一風火相煽多上高巔風濕相搏多
流四末手足麻木但屬氣虚關節腫痺濕痰凝滯
偏正頭痛愈風丹(三)目蠕面腫胃風湯(四)風濕薏
苡仁湯(五)排風湯(六)麻木人參補氣湯(七)腫痺舒
筋散(八)
寒熱似瘧解風為宜風蔵痰隧搜風最當
解風散(九)搜風丸(十)
經絡及府治分淺深表裏之邪大禁金石
中絡桂枝湯(十一)中經小續命湯加減(十二)表裏兼治
防風通聖散(十三)祛風至寳膏(十四)攻裏三化湯(十五)搜
風丸(十六)
左癱右瘓風入筋骨宣導其邪緩以圖之
舒筋保安散(十六)
卒中灌藥宜用辛香開痰行氣調入蘇合
南星湯調蘇合丸(十七)順氣散(十八)勻氣散(十九)稀涎散
(二十)
四肢不舉有虚有實陽明虚則宗筋失潤不能束骨而
利機關陽明實則肉理緻密加以風邪内淫正氣自不
週流也
虚用六君子湯(二十一)實用三化湯合承氣湯(二十二)
口眼喎斜邪急正緩左急治左右急治右先散其邪次
補其正
左急三聖散(二十三)右急勻氣散(十九)
轉舌正舌方名雖美少隂脈縈舌本三年之艾不言標
矣資夀解語猶為近之
轉舌膏(二十四)正舌散(二十五)資夀解語湯(二十六)
風初入府肌肉蠕瞤手足牽強面腫能食胃風宜投
胃風湯(二十七)
風初入蔵發熱燥煩先用瀉青兼解表裏次用愈風磨
入四白
瀉青丸(二十八)愈風湯(二十九)四白丹(三十)
養血豁痰枘鑿不入先其所急不宜並施
養血大秦艽湯(三十一)當歸地黃湯(三十二)天麻丸(三十三)
豁痰滌痰湯(三十四)青州白丸子(三十五)熱痰竹&KR0377;荆
&KR0377;湯(三十六)貝母瓜蔞散(三十七)隂虚夾痰千金地黃
湯(三十八)
心火内藴膻中如燔涼膈清心功見一班心血内虧恍
惚不寐服二丹丸可以安睡火盛壯水勿辭迂緩水升
火降枯回燥轉
涼膈散(三十九)清心散(四十)二丹丸(四十一)壯水地黃湯
(四十二)
真陽上脱汗多肢冷氣喘痰鳴此屬不治黑錫三建引
陽回宅水土重封虞淵浴日
黑錫丹(四十三)三建二香湯(四十四)
腎水泛痰真陽未脱治以星附十中九活
星附湯(四十五)
外風暴發内風易熾熱溉甘寒避居密室毋見可欲毋
進肥鮮謹調千日重享天年
世傳中風之人每遇外風一發宜進續命湯以禦之
殊為不然風勢纔定更用續命湯重引風入自添蛇
足也惟用甘寒藥頻頻熱服俾内不召風外無從入
之路且甘寒一可息風二可補虚三可久服何樂不
用耶
律五條
凡風初中經絡不行外散反從内奪引邪深入者醫之
過也
治中風壹如治傷寒不但邪在三陽引入三隂為犯
大禁即邪在太陽引入陽明少陽亦為犯禁也故風
初中絡即不可引之入經中經即不可引之入府中
府即不可引之入蔵引邪深入釀患無窮乃至多死
少生可無戒歟
凡治中風自汗證反利其小便者此醫之過也
毋論風中淺深但見自汗則津液外出小便自少若
更利之使津液下竭則榮衛之氣轉衰無以制風火
之勢必增其煩熱而真隂日亡也况陽明經利其小
便尤為犯禁少隂經利其小便必失溲而殺人矣可
無戒歟
凡治中風病不明經絡府蔵徒執方書妄用下法者必
至傷人醫之罪也
風中經絡只宜宣之使散誤下則風邪乘虚入府入
蔵釀患無窮若夫中蔵之候多有平素積虚蔵真不
守者下之立亡不可不慎惟在胃府一證内實便祕
者間有可下然不過解其煩熱非大下也所謂一氣
之微汗一旬之微利亦因可用始用之至於子和以
下立法機要以中蔵者宜下為言則指下為定法胡
可訓耶然中蔵有緩急二候中府日久熱勢深極𫝊
入蔵者此屬可下必使風與熱俱去填其空竅則風
不再生若開其瘀壅必反增風勢何以下為哉其卒
虚身中急證下藥入口其人即不甦矣可無辨歟後
世以中府之便祕指為中蔵見其誤下不致損人益
信子和機要之法為可用設遇真中蔵證下不中病
難可復追矣
凡治中風四肢不舉證不辨虚實妄行補瀉者醫之過
也
四肢不舉皆屬脾土膏粱太過積食内壅者為脾土
瘀實宜瀉以開其壅食少體羸怠惰嗜卧者為脾土
虚衰宜補以健其運若不辨而實者補之虚者瀉之
寧不傷人乎
凡治外中於風不辨内挾何邪誤執一家方書冀圖弋
獲其失必多醫之過也
風邪從外入者必驅之使從外出然挾虚者非補虚
則風不出挾火者非清熱則風不出挾氣者非開鬱
則風不出挾濕者非導濕則風不出挾痰者非豁痰
則風不出河間東垣丹溪各舉一端以互明其治後
學不知變通但宗一家為主治倘一病兼此五者成
方果安在况不治其所有反治其所無寧不傷人乎
附風痱(法一條)
岐伯謂中風大法有四一曰偏枯半身不遂二曰風痱
於身無痛四肢不收三曰風懿奄忽不知人四曰風痺
諸痺類風狀後世祖其說而無其治金匱有古今錄驗
三方可類推之
經謂内奪而厥則為風痱仲景見成方中有治外感
風邪兼治内傷不足者有合經意取其三方以示法
程一則曰古今錄驗續命湯再則曰千金三黃湯三
則曰近效白术附子湯前一方治榮衛素虚而風入
者中一方治虚熱内熾而風入者後一方治風已入
蔵脾腎兩虚兼諸痺類風狀者學者當會仲景意而
於淺深寒熱之間以三隅反矣
古今錄驗續命湯(四十五)千金三黃湯(四十六)
近效白术附子湯(四十七)
附風懿
按風懿曰奄忽不知人即該中風卒倒内金匱不重
舉其證意可知矣
附風痺(法七條)
中風四證其一曰風痺以諸痺類風状故名之也然雖
相類實有不同風則陽先受之痺則隂先受之耳致痺
之因曰風曰寒曰濕互相雜合匪可分屬但以風氣勝
者為行痺性善行故也以寒氣勝者為痛痺寒主收急
故也以濕氣勝者為著痺濕主重滯故也
邪之所中五淺五深不可不察在骨則重而不舉在筋
則屈而不伸在肉則不仁在脈則血凝而不流在皮則
寒此五者在軀殼之間皆不痛也其痛者隨血脈上下
寒凝汁沬排分肉而痛雖另名周痺亦隸於血脈之中
也骨痺不已復感於邪内舍於腎筋痺不已復感於邪
内舍於肝脈痺不已復感於邪内舍於心肌痺不已復
感於邪内舍於脾皮痺不已復感於邪内舍於肺此五
者亦非徑入五蔵也五蔵各有合病久而不去内舍於
其合也盖風寒濕三氣雜合牽制非若風之善行易入
故但類於中風也
經論諸痺至詳然有大闕且無方治金匱補之一曰血
痺二曰胸痺三曰腎著四曰三焦痺
金匱論血痺謂尊榮人骨弱肌膚盛重困疲勞汗出卧
不時動摇加被微風遂得之但以脈自微濇在寸口關
上小緊宜鍼引陽氣令脈和緊去則愈血痺隂陽俱
微寸口關上微尺中小緊外證身體不仁如風痺狀黃
茋桂枝五物湯主之(四十九)
經但言在脈則血凝而不流金匱直發其所以不流
之故言血既痺脈自微濇然或寸或關或尺其脈見
小緊之處即風入之處也故其鍼藥所施皆引風外
出之法也
金匱論胸痺脈證并方治繹明入二卷胸寒痺痛條下
此不贅
金匱腎著之病其人身體重腰中冷如坐水中形如水
狀反不渴小便自利飲食如故病屬下焦身勞汗出衣
裏冷濕久久得之腰以下冷痛腹重如帶五千錢甘薑
苓术湯主之(五十)
經但言骨痺不已復感於邪内舍於腎仲景知濕邪
不能傷腎蔵之真不過舍於所合故以身重腰冷等
證為言曰飲食如故曰病屬下焦意可知矣然濕土
之邪賊傷寒水恐害兩腎所主生氣之源關係尤大
故特舉腎著一證立方以開其痺著
金匱復有總治三痺之法今誤編歷節黃汗之下其曰
諸肢節疼痛身體魁瘰脚腫如脱頭眩短氣遇濕欲吐
桂枝芍藥知母湯主之是也(五十一)
短氣中焦胸痺之候也屬連頭眩即為上焦痺矣遇
濕欲吐中焦痺也脚腫如脱下焦痺也肢節疼痛身
體魁瘰筋骨痺也榮衛筋骨三焦俱病又立此法以
治之合四法以觀精微之藴仲景真百世之師矣
治痺諸方不另立門姑附風門之後實與治風不同
不可悞施
痺症瑣屑不便立法者俱於用方條下發之宜逐方
細玩
律一條
凡治痺症不明其理以風門諸通套藥施之者醫之罪
也
痺症非不有風然風入在隂分與寒濕互結擾亂其
血脈致身中之陽不通於隂故致痺也古方多有用
麻黃白芷者以麻黃能通陽氣白芷能行榮衞然已
入在四物四君等藥之内非顓發表明矣至於攻裏
之法則從無有用之者以攻裏之藥皆屬苦寒用之
則陽愈不通其痺轉入諸府而成死症者多矣可無
明辯而深戒歟
風門雜法七條
鶴膝風者即風寒濕之痺於膝者也如膝骨日大上下
肌肉日枯細者且未可治其膝先養血氣俾肌肉漸
榮後治其膝可也此與治左右半身偏枯之證大同
夫既偏枯矣急溉其未枯者然後既枯者得以通氣
而復榮倘不知從氣引血從血引氣之法但用麻黃
防風等散風之套藥鮮有不全枯而速死者故治鶴
膝風而亟攻其痺必并其足痿而不用矣比而論之
其治法不益明乎
右方治小兒鶴膝風用六味地黃丸加鹿茸牛膝共八
味不治其風其意最善盖小兒非必為風寒濕所痺
多因先天所稟腎氣衰薄隂寒凝聚於腰膝而不解
從外可知其内也故以六味丸補腎中之水以鹿茸
補腎中之火以牛膝引至骨節而壯其裹擷之筋此
治本不治標之良法也舉此為例而推之
破傷風之證最難治人之壯盛者隨其外證用表裏中
三法及驅風之藥此無難也人之素弱及老人小兒
或因跌仆去血過多或因瘡口膿水淋漓未合風邪
乘虚深入血分者宜比治血痺之例四物湯中加去
風藥可也其元氣大虚不勝外風昏迷厥逆證屬危
急者先進獨參湯隨進星附湯(四十六)驅治虚風可也
其外科及軍中備急諸方皆為壯盛者而設預備以
俟破傷證隨即灌藥故其功效敏捷非方之有竒特
也倘風入既久必難為功矣欲為大醫備急諸藥不
可不蓄和榮湯(七十二)急風散(七十三)獨聖散(七十
四)
再論半身不遂口眼喎斜頭目眩運痰火熾盛筋骨時
疼乃原於血虚血熱挾痰挾火經絡肌表之間先已
有其病根後因感冒風寒或過嗜醇酒膏粱而助痰
火或惱怒而逆肝氣遂成此證其在於經絡肌表筋
骨之間尚未入於蔵府者並以通榮衛為治如和榮
湯中有補血活血之功不至於滯有健脾燥濕消痰
之能不致於燥又清熱運動疎風開經絡通腠理内
固根本外散病邪王道劑也多服可以見功
凡治癘風之法以清榮衛為主其汗宜頻發血宜頻刺
皆清榮衛之捷法也生蟲由於肺熱其清肅之令不
行故由皮毛漸入腠理胃腸莫不有蟲清其金則蟲
不驅自熄試觀金風一動旱魃絶蹤其理明矣然清
肺亦必先清榮衛盖榮衛之氣腐而不清𫝊入于肺
先害其清肅之令故也苦藥雖能瀉肺殺虫亦能傷
胃不可久服胃者榮衛從出之源也久服苦寒榮衛
轉衰而腐敗壅鬱不可勝言矣所以苦參丸之類榮
衛素弱糓食不充之人不宜服也大楓子油最能殺
蟲驅風然復過於辛熱風未除而目先壊者多矣其
硫黃酒服之必致腦裂之禍又醉仙散入輕粉和未
日進三服取其人昏昏若醉毒涎從齒縫中出癘未
差而齒先落矣盖除癘之藥服之近而少癘必不除
服之久且多癘雖除藥之貽害更大惟易老祛風丸
東坡四神丹二方可以久服取效取為法焉祛風
丸(七十五)四神丹(七十六)
要知脈風成則為癘然人之榮血正行於十二經脈之
中者也用平善之藥生血清熱為主驅風殺蟲為輔
更行汗之刺之之法無不愈者且非極意懲創之人
不可與治以戒色慾禁口腹二者非烈漢不能也
痛風一名白虎歷節風實即痛痺也經既言以寒氣勝
者為痛痺矣又言凡傷於寒者皆為熱病則用藥自
有一定之權衡觀金匱用附子烏頭必用於表散藥
中合桂枝麻黃等藥同用即發表不遠熱之義至攻
裏必遵内經不遠於寒可知矣諸家方中不達此義
即攻裏㮣不遠熱獨千金犀角湯一方深有合於經
意特表之為例犀角湯(七十七)
更有内熱因血虚熾盛始先表散藥中蚤已不能用
辛熱者即當取夏月治温熱病之表法為例諸家復
無其方獨本事方中有牛旁子散先得我心亦并表
出牛旁子散(七十八)
醫門法律卷五
