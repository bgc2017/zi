元城語錄雜家類三雜(說之屬)
提要
(臣)等謹案元城語錄三卷宋馬永卿編永卿
字大年揚州人流寓鉛山據廣信府志知其
嘗登大觀三年進士據所作嬾真子知嘗官
江都丞浙川令夏縣令又稱嘗官關中則不
知何官矣徽宗初劉安世與蘇軾同北歸大
觀中寄居永城永卿方為主簿受學于安世
因撰集其語為此書安世之學出于司馬光
故多有光之遺說惟光有疑孟而安世則篤
信之亦足見君子之交不為苟同矣其中藝
祖製薰籠一事周必大玉堂雜記謂其以元
豐後之官制加之藝祖之時失於附會然安
世非妄語者或記憶偶未確耳李心傳道命
錄又論其記程子諫折柳事為虛謂程子除
說書在三月四月二日方再具辭免四月上
旬非發生之時云云然四月上旬與三月相
去幾何執此以斷必無方春萬物發生不可
戕折之語則強辨非正理矣安世風裁嶽嶽
氣節震動天下朱子作名臣言行錄於王安
石吕惠卿皆有所節取乃獨不錄安世董復
亨繁露園集有是書序曰朱文公名臣言行
錄不載先生殊不可解及閱宋史然後知文
公所以不錄先生者大都有三盖先生嘗上
疏論程正叔且與蘇文忠交好又好談禪文
公左袒正叔不與文忠至禪則又心薄力拒
者以故不錄其說不為無因是亦識微之論
然道命錄備載孔平仲諸人彈論程子疏議
以示譏貶獨不載安世之疏不過於孔平仲
條下附論其不知伊川而已盖亦知安世之
人品世所共信不可動搖未敢醜詆之也近
時有安邱劉源渌者作冷語三卷掇拾伊洛
之糟粕乃以衛道為名肆言排擊指安世為
邪人謂其罪甚于章惇邢恕豈非但有朋黨
之見絶無是非之心者歟要之安世心事如
青天白日非源渌一人所能障蔽衆目也行
錄一卷明崔銑所續編大名兵備副使于文
熙又補綴其文舊本附語錄之末今亦並存
之庶讀者知安世之行益知證安世之言焉
至語錄之中時有似涉于禪者此在程門高
弟游楊吕謝之徒朱子亦譏其有此弊是不
必獨為安世責亦不必更為安世諱矣乾隆
四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
劉元城語錄解原序
余觀馬永卿所著元城先生語錄嗚呼前輩不復見矣
使余讀之至於三歎息也余考先生所學所論皆自不
妄語中来其論時事論經史皆考訂是非别白長短不
詭隨不雷同不欺於心而終之以慎重此皆不妄語之
功也司馬温公心法先生其得之矣紹興丙子八月范
陽張九成序
僕家高郵少從外家張氏諸舅學問五舅氏諱樅字聖
作七舅氏諱桐字茂實九舅氏諱楫字濟川大觀三年
冬將赴亳州永城縣主簿七舅氏戒僕曰永城有寄居
劉待制者汝知之乎僕謝不知舅氏因為言先生出處
起居之詳且曰汝到任可以書求教僕到任之次日因
上謁三日以書求教先生曰若果不鄙幸時見過僕因
三兩日一造門後數月先生以僕為可教意亦自喜嘗
曰某在謫籍少人過從賢者少年初仕宦肯来相從願
他日無負此言是時先生寓于縣之回車院年六十三
四容貌堂堂精神言語雄偉闓爽每見客無寒暑無早
晏必冠帶而出雖談論踰時體無欹側肩背聳直身不
少動至手足亦不移噫可畏人也僕從之學凡一年有
餘後先生居南京僕往来數見之退必疏其語今已二
十六年矣僕既不能卓然自立行其所學以追前輩已
負先生之託矣若又不能追錄先生之言使之泯絶則
僕之罪大僕懷此志久矣獨以奔走因循欲作復止比
因竊錄祠廩晨昏之暇輒追錄之以傳子孫蓋以僕聲
名之微不能使他人之必傳也先生元城人諱安世字
器之事在國史紹興五年正月朢日維揚馬永卿大年
序
