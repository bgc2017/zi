書小史卷六
宋陳思撰
傳五(晉)(宋)(齊)
康昕字君明外國人官至臨沂令善正草書與南州惠
式道人俱學二王輙以已書貨之世人有謬寶其蹟或
謂為羊欣王獻之嘗題方山亭壁數行昕密改之獻之
後過不疑又為謝居士題畫像以示獻之獻之歎能以
為西河之絶矣
惠式道人右軍之甥也學二王書歐陽通云其書與王
無别
何充字次道廬江人官至侍中司空善行書書賦云次
道淳實寡於風彩自是雄姿翰墨具在如士大夫之遊
華處參貴胄而膚質未改
劉訥字行仁瑯琊人官至散騎常侍善正書書賦云行
仁靡雜唯鍾是師悅端閒於高軌能終始於清規雖帶
偏薄亦能隣幾若鳳雛始備於五彩長松僅攀乎一枝
劉璞字子成南陽人官至光禄勲郎得道南嶽魏夫人
之子善行草書書賦云猗歟子成徇蹟過名正隷敦實
藁草沉輕元常高風雖疎復呈猶不考擊之鐘鼓含律
呂之音聲
劉瓌字元寶沛國人官至御史中丞義成伯善行草八
分太元中孝武帝令八分題諸門榜書賦云元寶剛直
兩王之次骨正力全軌範宏麗凌突子敬病於輕肆同
變武而習文若訪龍而獲驥
韋昶字文休即魏侍中誕兄凉州刺史康之元孫官至
潁川太守散騎常侍善古文大篆及草書每覧羲之父
子書云二王未是知書者也又妙作筆子敬得其筆稱
為絶世太元中孝武改治宫室及廟門並欲使王獻之
隷書題牓獻之固辭乃使劉瓌以八分書題之後又使
昶以大篆改之
江灌字道羣陳留人官至侍中中護軍善行書書賦云
道羣閒漫氣格自充始習新制全移古風與伯輿(王廞)之
合極若子敬之童蒙猶富禮樂之世胄備神彩於厥躬
沈嘉字長茂吳郡人官至吳興太守善草書書賦云長
茂草勢既捷而疎慕王不及獨斷所如猶鷙鳥擊搏而
失中因蹭蹬於古墟
温放之太原人嶠之子官至黃門侍郎善草書書賦云
放之率爾草徤筆力豈忘保持足見凖則猶片錦呈巧
細流不極
許静民高陽人官至鎮軍參軍工草隷為右軍高足善
題宫殿額得方直之體其草稍乏筋骨亦景則(李式)之亞
也
桓温字元子譙國龍亢人尚南康公主官至丞相大司
馬南郡公諡宣武善行草書唐人云温書如快馬入陣
屈伸随人書賦云元子正草厚而不倫若遺翰墨猶帶
真淳似山林之樂道非玉帛之能親
桓玄字敬道温之子官至義興太守其後簒晉僭號偽
楚劉裕誅之玄景慕二王善於草法王僧虔云每自比
右軍議者未之許云可比孔琳之張懷瓘云玄草法譬
之於馬則肉肋已就蘭筋初成蓄怒而行日可千里玄
嘗取羊欣為征西行軍恭軍玄愛書呼欣就坐仍遣信
呼顧長康與共論書至夜不倦長康亦善書玄愛重圖
書每示賓客客有非好事者正食寒具以手授書書大
點汚玄惋惜移時自後每出圖書具令客盥手玄愛二
王書不能釋手乃選縑素及紙書正行之尤美者各為
一秩嘗置左右及南奔雖甚狼狽猶以自随將敗並投
於江書賦云敬道耽玩銳思毫翰依憑右軍志在凌亂
草狂逸而有度正疎澁而猶憚如浴鳥之畏人等驚波
之泛岸
顧愷之字長康小字虎頭晉陵無錫人博學有才氣為
桓温殷仲容恭軍善書畫寫特妙謝安深重之謂有蒼
生以來未之有也時人號為三絶謂癡書畫也(張彦遠云按長)
(康三絶者才絶書絶癡絶也畫非其數)
諸葛長民瑯琊陽都人官至輔國將軍宣城内史善行
書書賦云長民則全效子敬便於性分宏逸生於天機
衆妙總而獨運凌所師而小薄壯若已而不紊猶豁其
流而冰開殷其響而雷奮
袁山松官至吳郡太守少有才名博學有文章善書梁
武帝云袁山松書如深山道士見人便欲退縮
殷仲堪陳郡人官至冠軍將軍荆州都督能清言善屬
文能書亦王敬仁之亞也
陳暢滎陽人官至秘書令史善八分書晉宫觀城門皆
暢書
楊真人諱羲弘農人居句容該涉經史有通靈之鑒善
正行書簡文用為公府舍人後得道書賦云楊真人之
正行兼淳熟而相成方圓自我結構遺名如舟檝之不
繫混寵辱以若驚
謝静不知何許人善隷書
謝敷字慶緒會稽人性澄静寡慾隠居徵辟皆不就善
隷書王僧虔云謝静謝敷並善寫經亦入能境
宋珽廣平人官至相府恭軍善行書書賦云宋珽矯矯
足光利用習古者或以為輕目新者必因而重猶樸散
而分形器務成而立賦頌
王綏字彦猷坦之之孫官至冠軍將軍荆州刺史善正
行書
羊忱泰山人官至徐州刺史善行草書庾肩吾云聲擅
毫翰動成楷則
羊固泰山人官至臨海太守善正行書
盧循字子先少名元龍官至征虜將軍廣州刺史善草
隷奕棋之勢循善尺牘尤珍名法西南豪士咸慕其風
家贏金帛競遠尋求於是京師三吳二王之蹟頗為所
得
宋劉穆之字道和東莞莒人官至侍中司徒善隷行書
與朱齡石並便尺牘嘗於武帝坐與齡石並答書自旦
至日中穆之得百函齡石得八十函而穆之應對無廢
書賦云道和閒雅離古躡真慢正尤德高蹤絶塵若昂
藏博達之士謇諤朝廷之臣
朱齡石字伯兒沛人官至雍州刺史善尺牘
羊欣字敬元泰山南城人官至中散大夫義興太守少
靖默無競於人泛覽經籍尤長隷書師資大令張懷瓘
云敬元真書劣於子敬幾季孟之差行草則去之彌遠
子敬之後可以獨步時人云買王得羊非意所望今大
令書中風神怯而瘦者往往是羊也時有丘道護稱工
書親師子敬殊劣於羊欣書賦云敬元則親得法於子
敬雖時移而間出手稽無方心敏奥術虚薄而不忘本
分縱橫而粗得師骨遇其合時髣髴唐突猶圖騏驥而
莫展素真仙而非實
孔琳之字彦琳會稽山隂人廞之子官至太常卿少好
文義善隷行草書張懷瓘云師於小王稍露筋節飛流
懸沫勢則吕梁之水焉時稱云羊真孔草又以縱快比
於桓玄王僧虔云孔琳之放縱快利筆道流便二王以
後略無其比但功夫恨少自任故未能盡其妙故當劣
於羊欣斯言逾矣
薄紹之字敬叔丹陽人官至給事中善書張懷瓘云與
羊欣並憲章小王風格秀異若干將出匣光芒射人魏
武臨戎縱横制敵其行草書倜儻時越羊欣若周才取
之則真正懸隔袁昂云字勢蹉跌如舞女低腰仙人嘯
樹至於揮毫振紙有疾閃飛動之勢書賦云競其豐利
又覩薄氏纖圓克成骨力猶稚精彩潤密乃誠莫掩掩
友凌師抑亦其次雖鍮無金價而珉實玉類
謝靈運陳郡人晉車騎將軍玄之孫也官至秘書監侍
中康樂侯善書模憲小王真草俱美張懷瓘云若石藴
千年之色松標百尺之柯雖不逮師吸風吐雲&KR4240;蕩山
岳其亦庶幾靈運詩書皆兼獨絶每文竟手自寫之文
帝稱為二寶與顔延之為江左第一虞龢云靈運母劉
氏乃獻之之甥故能書而特多王法王僧虔云子敬上
表多在中書雜事中靈運皆竊易其真本相與不疑元
嘉初帝就索始進焉親聞文皇說此
謝方明陳郡陽夏人官至會稽太守善正書書賦云方
明寬和隠媚且潤如幽閒女德禮教士允
謝惠連方明之子官至司徒府法曹參軍幼有詞學族
兄靈運深所歎伏書畫並妙
謝晦字宣明陳郡陽夏人官至中書令善書(見庾肩吾書品)
謝莊字希逸官至中書令散騎常侍善行書
蕭思話南蘭陵人官至征西將軍左僕射觧音律工書
受學於羊欣得行草之妙論者謂雖無竒峰壁立之秀
連岡盡望勢不斷絶亦可謂有功矣王僧虔云蕭全法
羊欣風流媚好殆欲不减筆力恨弱袁昂云羊真孔草
蕭行范篆各一時之妙也然上方琳之不足下比范曄
有餘書賦云思話綿密緩步娉婷任性工隷師羊過青
似鳬鷗雁鶩游戲沙汀
王曇首僧虔父也幼而素尚兄弟分財曇首惟取圖書
而已文帝時為侍中驍騎將軍善行書
范曄字蔚宗順陽人官至太子詹事藴良史之才通音
律之妙能&KR1308;草隷小篆尤精師範羊欣慕其俊拔王僧
虔云與蕭思話同師羊欣而曄後背叛皆失故步名亦
稍退曄傳自序云吾書雖小小有意筆勢不快餘竟不
成就每愧此名
張裕字茂度齊郡人官至會稽太守善行草書
張永字景初裕之子官至征西將軍涉獵經史能文章
善隷書行草文帝曰卿書但少王法永對曰每恨二王
不得臣之體永更製御筆紙墨美殊前後書賦云茂度
逸翰景初清規或大言而峻薄(景初對文帝云臣恨二王不得臣體)或寡
譽而拙竒(王僧虔書用拙筆以自容)並心輕兩王蹟及宗師擬鶴鳴
而子和殊鯉退而學詩
謝綜中書侍郎述之子范曄甥也官至太子中舍人有
才藝善隷書王僧虔云謝綜書其舅云緊潔生起實為
得賞每不重羊欣欣亦憚之然書法有力恨少媚好
顔延之字延年瑯琊臨沂人官至金紫光禄大夫領湘
東王帥少孤貧居好讀書無所不覧文章冠絶當時尤
善書翰與陳郡謝靈運詞彩齊名江左稱顔謝焉文帝
嘗問延之諸子才能延之曰峻得臣筆測得臣文&KR0930;得
臣義躍得臣酒
顔峻字士遜延之之子官至右將軍揚州刺史善行書
書賦云顔氏儒門士遜墨妙大令典則中散氣調薄首
孔肩體格惟肖如驚弦履險避地膺峭
王裕之字敬宏晉驃騎將軍廙之曾孫官至侍中光禄
大夫善草書名與宋武帝諱同故以字行書賦云淮水
茂族敬宏不墜故朝餘風翰墨兼至既約古而任逸亦
遺能而獨駛猶剏埏植於昔人全樸略而成器
王微字景元瑯琊臨沂人少好學善屬文工書兼觧音
律醫方卜筮隂陽術數之事尤善行草微嘗獨處一室
尋書玩古遂足不履地終日端坐牀席皆生塵埃惟當
坐處獨淨世祖以貞栖絶俗贈秘書監
宗炳字少文南陽人前後辟召皆不就少文妙善琴書
圖畫行草尤工每遊山水往輙忘歸凡所遊歷皆圖之
於室坐卧嚮之其高情如此
丘道護善草書與羊欣同受筆法於王獻之殊劣於羊
欣李嗣真云道護謬登高品迹乃浮漫
王思元瑯琊人官至南康太守善行書書賦云蔓衍枝
𣲖思元不忘穏厚而無法度淳和而蓄鋒鋩猶君子自
適順時行藏
桓護之字彦宗略陽人官至寧朔將軍善行書書賦云
桓公護之神凝筆遲富雅景乏士規猶門寒道高衣薜
言詩
駱簡字正祖丹陽人官至鉅野令善行草書書賦云翩
翩正祖恭已法則師資小王深入閫域安知逸氣未詳
筆力猶驥異真龍紫非正色
龐秀之官至江州刺史善正書書賦云二王變古法有
所屬兢兢秀之歛翰謹束如仙童樂静不見所欲
巢尚之字仲遠魯國人官至寧朔將軍善行書書賦云
仲遠循常由衷邇俗企彦琳(孔琳之)之墻仞遵茂度(張裕)之
軌躅豈聞一而得三同出吳而入蜀
裴松之字世期河東聞喜人官至散騎常侍善草書書
賦云世期旁通掘強斷利参方回(郄愔)之章法得敬元(羊欣)
之草意匪庖丁之觧牛同君子之不器
徐爰字長玉瑯琊人官至中散大夫善正書書賦云長
玉靡漫神閒態穠荷小王之偉質錯明帝之高蹤執德
而風塵不雜發言而禮義攸從
江僧安陳留人官至太子中庶子善行書書賦云江侯
僧安捷利而乾貌兼輕媚體出多端猶廣廷之卉木小
苑之峰巒
賀道力會稽人官至吳興令善草書王僧虔云顔騰之
賀道力並便尺牘書賦云道力草雄圓轉不窮壯自躬
之體格疲逸少之遺風猶立言而逍遥出世驗迹乃夙
夜在公
王道迄吳興烏程人即道隆之兄涉學善隷書形貌又
美吳興太守王韶之謂人曰有子弟如王道迄無所少
也
齊王僧虔瑯琊臨沂人曇首之子官至尚書令簡穆公
弱冠工書張懷瓘云祖述小王尤尚古直若溪㵎含冰
岡巒被雪雖極清肅而寡於風味子曰質勝文則野此
之謂乎初宋文帝見其書素扇歎曰非惟蹟踰子敬方
當雅量過之齊高帝善書及即位篤好不已嘗與僧虔
賭書畢謂僧虔曰誰為第一僧虔對曰臣書臣中第一
陛下書帝中第一上笑曰卿可謂善自謀矣武帝工書
欲擅書名僧虔不敢顯其蹟嘗用拙筆書以此見容書
賦云僧虔則密緻豐富得能失剛鼔怒駿爽阻圓任強
然而神高氣全耿介鋒鋩發卷伸紙滿目輝光才行兼
而雙絶名實副而特彰如運籌决勝威震殊方
王慈字伯寶僧虔之子官至侍中冠軍善行書少與從
弟儉共書學謝鳳子超宗嘗候僧虔乃往東齋詣慈慈
正學書未即放筆超宗曰卿書何如虔公慈曰慈書比
大人如雞之比鳳超宗狼狽而退
王志字次道慈之弟官至侍中吏部尚書善藁隷當時
以為楷法游擊將軍徐希秀亦號能書常謂志為書聖
書賦云伯寶次道並資義訓兄則雜而外兼禀家君於
已分弟則纖薄無滯過庭益俊並能寬閒墨妙逸速毫
奮比達士與君子人不知而不愠
王儉字仲寶僧綽之子官至尚書令善正書
褚淵字彦回河南陽翟人少有世譽善草隷書宋末與
高帝同掌樞密齊臺建以佐命功授司徒中書監書賦
云彦回無節筆翰亦爾决利不拘足用而已如拔楓柳
抑亦把梓
禇賁字蔚先淵之子官至秘書監善隷書因父憂免職
便不仕時人以為恥父失節於宋室遂爾屏居書賦云
蔚先忠良自我名揚老成不虧和雅允臧如窮隠肥遯
志傲侯王
劉休字宏明沛郡相人建元初官至御史大夫出為豫
章太守善隷書初羊欣授子敬正隷法衆共宗仰以右
軍之體微古不復見貴及休始好右軍法因此大行
源楷之字郍延官至黃門侍郎善草隷
徐孝嗣字始昌東海人官至太尉尚書令善正書書賦
云非禮不言從容始昌如碩德君子道義難量而盛德
有素筆精源長
劉係宗丹陽人官至寧朔將軍宣城太守少便書畫尤
工行草在宋為竟陵王誕子景粹侍書入齊為東宫侍
書
蕭惠基思話之子官至左僕射善隷行書及奕棋之勢
張欣泰字義亨竟陵人少有志貌不以武業自居好讀
子史善隷書
到撝字茂謙彭城人官至太子洗馬御史中丞善行書
書賦云茂謙則壯而不密騁志恒俗輕師模任縱欲如
勇夫格獸徑越林麓
顧寶光吳郡人官至司徒左曹掾工畫善行書寶光卓
越多竒自以伎能王僧虔嘗作飛白書以示之寶光曰
下官今為飛白屈矣
胡諧之豫章南昌人官至度支尚書善行書書賦云寶
光諧之同調合韻差池去就羽翮齊振依蕭附王但曰
慕藺論骨氣而胡壯驗精神而顧峻猶岸柳之先春得
地連於河潤
紀僧真建康人善隷書事高帝在淮隂以嫻書題令答
遠近書蹟自寒宦歷至高帝冠軍府將軍主簿初上在
領軍府令僧真學上手蹟下名至是報答書疏皆付僧
真上觀之笑曰我亦不復能别也
紀僧猛僧真之弟官至晉熙太守有風姿舉止善隷書
又能飛白書
徐希秀瑯琊人官至驍騎將軍善行書書賦云希秀之
蹟敬叔(薄紹之)之倫正則謹促有度草則拘檢靡伸如儉
德君子清朝士人
張融字思光吳郡人官至司徒左長史書兼諸體尤工
於草如風裊春林甚有媚好齊梁之世殆無以過嘗自
美其能帝曰卿書殊有骨力但恨無二王法融答曰非
恨臣無二王法亦恨二王無臣法書賦云思光逸才揮
翰無滯超寶光之力從僧虔之制越恒規而涉往出衆
格而靡繼如塞路蓬轉摩霄鳶唳
謝脁字元暉陳郡陽夏人官至吏部郎中風華黼藻獨
步當時工草隷蟲篆張懷瓘云書甚有聲草殊流美亦
猶薄暮川上餘霞照人春晚林中飛花滿目顔延之亦
善草書即脁之亞也
宗測字敬微炳之孫也代居江陵不應召辟驃騎將軍
豫章王嶷請為參軍測答曰何為謬傷海鳥横斤山木
性善書畫傳其祖業
劉瑱字士温彭城人官至吏部郎中聰慧多才藝工書
畫
劉繪字士章彭城人性通悟有文義善隷書進對華敏
數被召賞官至司馬從事中郎撰能書人名一卷嘗自
云善飛白書言論之際頗好矜知
王僧祐字允宗微之從子官至黃門郎雅好博古善老
莊不尚繁華工草隷善鼓琴
周顒字彦倫汝南安城人初為文惠太子中軍恭軍歷
官至中書郎兼著作常游侍東宫少從外氏車騎將軍
臧質家得衞恒散隷書法學之甚工尤善行隷文惠太
子使顒書元圃茅齋壁國子祭酒何允以倒薤書求就
顒換之顒笑而答曰天下有道丘不與易也李嗣真云
彦倫迹少俊銳可嘉
書小史卷六
