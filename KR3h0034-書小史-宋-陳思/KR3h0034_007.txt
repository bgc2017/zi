書小史卷七
宋陳思撰
傳六(梁)(陳)
梁蕭子雲字景喬晉陵人齊豫章王嶷第九子官至侍
中少善書小篆草行諸體兼備張懷瓘云特妙飛白意
趣飄然點畫之際有若鶱舉妍妙至精難與比肩但少
乏古風抑居妙品歐陽詢云蕭侍中飛白輕濃得中如
蟬翼掩素遊霧崩雲可得而語其真書少學子敬晩師
元常得其體勢雖少乏力及其暮年筋骨亦備名蓋當
世舉朝效之梁高祖雅重其書常論子雲書曰筆力勁
駿心手相應巧踰杜度美過崔實當與元常並驅争先
其見賞如此子雲出為東陽太守百濟國使人至建業
求書逢子雲為郡維舟將發使人於渚次候之望船拜
行前子雲遣問之荅曰侍中尺牘之美遠流海外今日
所求惟在名迹子雲乃為停船三日書三十紙與之獲
金貨數百萬書賦云景喬則潤色鍾門性情勵已豐媚
輕巧纖曼旖旎詩雖易其國風賜豈賢於夫子猶鸞窺
鏡而鼓翼虎不咥而履尾
蕭特字世達子雲之子官至太子舍人海鹽令善草隸
時人比之衛恒衛瓘武帝嘗使特書及奏帝曰子敬之
迹不及逸少蕭特之書遂逼於父
蕭幾字德元齊曲江公遥欣之子年十歲能屬文性温
和與物無競清貧自立好學善草隸書累遷新安太守
蕭確字仲正邵陵王綸之子官至廣州刺史永安侯有
文才善行草尤工正書公家碑碣一皆使之初除祕書
丞武帝曰為汝能文故有此授書賦云仲正則寬而壯
賖而密婆娑蹣跚綽約文質禀庭訓而微過任天然而
自逸若衆山之連峰探仙洞而不一
王彬字思文志之弟好文章習篆隸與志齊名時人為
之語曰三真六草為天下寳尚齊高帝女臨海長公主
拜駙馬都尉天監中歴吏部尚書祕書監梁武帝云王
彬放縱快利筆道流便
王籍字文海僧祐之子好學有才氣官至佐唐侯相甚
工草書筆勢遒放蓋孔琳之流亞也書賦云文海緊快
勢逸氣高未忘俗格銳意操刀猶樂成名於朝野嗤遁
迹於蓬蒿
陸杲字明霞吳郡人官至光禄大夫揚州大中正好辭
學工書畫其舅張融有高名杲風韻舉止頗類時稱曰
無對日下惟舅與甥書賦云陸杲迅熟騁捷遺能任縱
便無風稜如郊坰羽獵䎀狨奔騰
陶弘景字通明丹陽秣陵人官至諸王府侍讀永明中
辭禄遂止句曲山自號華陽隱居好著述明衆藝善書
師祖鍾王采其氣骨雜以楊許之法然真書體勢歐虞
往往得之嘗荅梁武帝論書啟云愚固博涉患未能精
苦恨無書願作主書吏晚愛楷隸又羡典掌之人言人
生數紀之内識解不能周流天壤區區惟恣五慾實可
愧耻每云得作才鬼猶勝頑仙武帝嘗欲徵用隱居畫
二牛一以金龍頭牽之一則逶迤就水草梁武知其意
不以官爵逼之朝廷有事多詢之號山中宰相書賦云
通明高爽緊密自然擺闔宋文峻削阮研載窺逸軌不
讓真仙猶龍髯鶴頸奮舉雲天
阮研字文幾陳留人官至交州刺史善書其行草出於
逸少精熟尤甚其勢若飛泉交注奔競不息張懷瓘云
文幾與子雲齊名時稱蕭阮等各得右軍一體而此公
筋力最優比之於勇則被堅執銳所向無前論之於談
則緩頰朵頥離堅合異有李信王離之攻取無子貢魯
連之變通可謂力過宏景雄蓋子雲其隸則習於鍾公
風致稍怯庾肩吾云阮研居今觀古盡窺衆妙之門雖
師王祖鍾終成别搆一法亦有得矣書賦云文磯纖潤
穩正利草輭媚横流姿容媚好若其抑阮褒殷庶幾同
塵似泉激溜於懸磴木垂條於晚春
王僧孺字僧孺東海郯人官至北中郎諮議參軍幼聰
慧及長篤愛墳籍工屬文善楷隸聚書至萬卷率多異
本
沈約字休文吳興武康人官至尚書令太子少傅博通
典籍善屬文工草書(見法帖)
柳惲字文暢官至吳興太守好學善尺牘能鼓琴特窮
其妙梁武帝云柳惲書縱横廓落大意不凡而德體未
備
任昉字彦昇樂安人官至吏部郎掌著作善草書家藏
書萬卷書賦云體雜閒利覩夫彦昇搆牽掣而無法任
胷懷而足憑猶注懸泉咽凝冰
殷鈞字季和陳郡長平人好學有思理善隸書為當世
楷法尤工行草南郡范雲樂安任昉並稱美之起家祕
書郎鈞在職校定祕閣四部書更為目錄又受詔科檢
西省法書古迹别為品目官至國子祭酒書賦云季和
慢速風規所屬圓轉頗通骨氣未足
蕭賁字文煥竟陵王孫也官至河東太守幼好學有文
才能書畫嘗於扇上圖山水咫尺之間便覺萬里為遥
矜慎不傳自娛而已
傅昭字茂遠北地人官至祕書監善草書書賦云茂遠
捷銳足以自給彦和連環迅不可及如過雨之奔簷霤
飛燎之赫原隰
朱異字彦和吳郡人居貧以傭書自業寫畢便誦涉獵
文史通雜藝博奕書筭尤善草書
陸倕字佐公吳郡人慧曉之子官至太常卿少勤學能
屬文善行草書
庾詵字彦寳新野人幼聰悟武帝詔以為黃門侍郎不
起篤學經史百家無不該綜書射棋筭並一時之絶
丁覘洪亭人頗善屬文殊工草隸顔氏家訓云孝元在
荆州書記一皆委之軍府輕賤多未之重耻令子弟以
為楷法云丁君十紙不敵王褒數字吾雅愛其手迹嘗
所寳持孝元嘗遣典簽惠編送文章示蕭祭酒問云君
王比賜書翰及寫詩筆殊為佳手姓名為誰都無聲問
編以實答子雲歎曰此人後生無比遂不為世所稱亦
是竒事於是聞者少復刮目稍仕尚書儀曺郎後為晉
安王侍讀隨王東下及西臺陷沒簡牘湮散丁尋殁於
揚州前所輕者後思一紙不可復得
到沆字茂瀣齊御史中丞撝之子官至北中郎諮議參
軍美風神容止可觀善屬文工篆隸
袁昂字千里陳郡陽夏人仕齊為祕書監黃門侍郎入
梁官至中書監幼以孝稱善書畫嘗著書評一卷
劉慧斐字宣文彭城人少博學能屬文起家安成王法
曺參軍後不仕與處士張孝秀居東林寺相得甚歡尤
明釋典工篆隸在山手寫經二千餘卷
張孝秀字文逸南陽宛人為建安王别駕頃之遂去職
歸廬山居東林寺性通率不好浮華博涉羣書專精釋
典善談論攻隸書凡諸藝能莫不明習
孔敬通官至東宫學士能一筆草書一行不斷婉約風
流特出天性頃來莫有繼者又創為左右書當時座上
酧荅無有識者庾元威見而喜之遂呼為衆中清閒法
庾元威字少明善蟲篆及雜體書作書論一篇行於世
徐僧權東海人官至梁東宫通事舍人領祕書以善書
知名
劉孝綽字孝綽齊司馬從事中郎繪之子幼聰敏七歲
能屬文號為神童歴官祕書監善草隸自以書迹似父
乃變為别體
范懷約吳郡人官至東宫侍書善正行書梁武帝云范
懷約真書有力而草行無功故知簡牘非易書賦云蠢
蠢懷約任已作制若孤陋儒生辛勤一藝
江蒨字彦標濟陽考城人官至光禄大夫善行書書賦
云彦標氣懦任力或滯猶翮短風高升沉靡制
江禄字彦遐蒨之弟幼篤學有文章工書善琴位至太
子洗馬湘東王錄事參軍
徐伯珍字文楚東陽人少孤貧學書無紙嘗以竹箭箬
葉甘蕉及地上學書遂工楷隸
顔協字子和瑯琊臨沂人為湘東王記室少博涉羣書
工草隸飛白吳人范懷約能隸書協學其書殆過真也
荆楚碑碣皆協所書時有會稽謝善勛能為八體六文
方寸千言京兆韋仲善飛白並在湘東王府善勛為錄
事參軍仲為中兵參軍府中以協優於韋仲而减於善
勛
庾肩吾字慎之新野人官至度支尚書才華並秀草隸
兼善張懷瓘云歴記專精遍採名法亦可謂贍聞之士
也然志雖竒古而手不副情文勝質史是之謂乎自號
玄靜先生撰書品論一卷書賦云肩吾通塞併之天性
工歸文華拙見草正徒聞師阮何至遼夐使鉛刀之均
鋒稱並利而則佞
陳顧野王字希馮吳郡吳人官至黃門侍郎領大著作
幼好學長而徧覽經史精記默識天文地理蓍龜占候
蟲篆竒字無所不通尤善丹青時王褒能書俱為宣城
王賓友人號二絶書賦云接武隨波雷同野王如異磽
肥之挺質俱松栢之凌霜
徐陵字孝穆東海人官至左光禄大夫太子少傅善正
書書賦云孝穆鄙重剛毅任拙猶偏禆武夫膽勇智劣
趙知禮字齊旦天水隴西人官至右衛將軍涉獵文史
善書翰工楷隸
張正見字見賾清河東武城人幼好學有清才善行草
書仕梁為彭澤令入陳遷尚書度支郎
謝貞字元正幼有至性年十三善左氏工草隸蟲篆後
為南平王友掌書記
周宏讓汝南人天嘉初為太常卿光禄大夫善草隸書
賦云宏讓迅快放誕可觀利疾速著輕獧若巖居僻陋
蔓木樛盤
王克瑯琊人官至尚書僕射善草書書賦云名劣筆健
乃逢王克通流未精疎快不忒猶腐儒宿士運用自得
蔡景歴字茂世濟陽考城人官至度支尚書少俊爽有
孝行家貧好學善尺牘工草隸
蔡徵字希祥景歴之子官至中書令善草書書賦云翩
翩濟陽茂世希祥任樸無聞適俗不忘父輕而迅子凛
而強
孫㻛字德璉吳郡人官至起部尚書少倜儻好謀略博
涉經史尤便書翰
毛喜字伯武滎陽陽武人官至光禄大夫領右驍衛將
軍少好學善草隸陳武帝素知之書賦云快哉伯武心
空手敏古風若遺令範惟允如平郊逸驥晚景飛隼
蕭乾字思惕蘭陵人官至五兵尚書容止雅正性恬簡
善草隸得叔父子雲之法
蕭引字昇休官至正威將軍性聰敏博學能屬文善隸
書為當時所重宣帝嘗披奏事指引署名曰此字筆勢
翩翩似鳥之欲飛引謝曰此乃陛下假其毛羽耳又謂
引曰我有所忿見卿輒意解何也引曰此自陛下不遷怒
臣何預此恩
江總字總持濟陽人官至尚書令善草書書賦云坡陁
總持獨步方外甘率性而衆異非接武於興會若時違
隱淪卒不冠帶
沈君理字仲倫吳興人官至侍中尚書右僕射善草書
書賦云仲倫則快速無度馳突不疎尺題已終筆勢仍
餘似逸籠檻之衆鳥恣飛鳴之所如
蔡凝字子居濟陽考城人官至信威晉熙王府長史幼
聰悟美容止既長博涉經傳有文詞尤工草隸
丁真善正書宣帝於太極殿内作鼎刻忠臣烈士名詔
真書之
謝嘏字含茂陳郡人官至侍中中書令風神清雅頗善
屬文尤工行草書賦云含茂悠悠荐臻同德迫時季而
陵替俱道喪於翰墨徒麋鹿為後先非勝負可差忒
袁憲字德章陳郡人官至右僕射善草書書賦云德章
率爾流浪急速骨氣乍高風神入俗符縱志而失道等
潰河與顛木
賀朗會稽人官至祕書監善行書書賦云賀氏曰朗雖
非動人不事筆力猶阻學貧若宦遊旅泊衣化風塵
伏知道昌平人官至鎮北長史善草書書賦云知道則
寬疎弛慢無可取則削凡常病窒塞猶岸陸縱獺艱辛
騁力
侯安都字成師始興曲江人官至侍中征北將軍涉獵
書傳工隸書善騎射
劉顗好文學工草書為司空功曺待詔文林館
書小史卷七
