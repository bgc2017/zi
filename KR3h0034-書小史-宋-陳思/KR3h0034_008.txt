書小史卷八
宋陳思撰
傳七(後魏)(北齊)(後周)(隋)
後魏崔悅字道儒清河東武城人善草隸與范陽盧諶
並以博藝齊名故魏初重崔盧之書諶傳子偃偃傳子
邈悅傳子潜潜傳子宏世不替業
崔潜悅之子善隸草常為兄渾等誄手筆本草延昌初
著作佐郎王遵業買書於市遇得之年將二百寳其書
迹深藏秘之武定中遵業子松年將以遺黃門郎崔季
舒人多摹搨之左光禄大夫姚元標以工書知名於時
見潜書以為過於浩也
崔宏字玄伯潜之子官至吏部尚書爵白馬公少有俊
才尤善草隸為世模楷行押特盡精巧宏自非朝廷文
誥四方書檄初不妄染故世無遺迹
崔浩字伯淵宏之子官至司徒博覽經史玄象隂陽百
家之言無不該覽太祖以其工書常置左右人多託寫
急就章從少至老初不憚勞所書蓋以百數浩書體勢
及其先人而巧妙不如也世寳其迹多裁割綴連以為
模楷
崔簡(一名覽)字仲亮浩之弟好學少以善書知名道武初
歴中書侍郎爵五等侯參著作事
崔衡字伯玉官至内秘書中散少以孝行著稱善隸札
學崔浩頗亦相類當時詔命及御所覽書多其迹也
盧玄字子真范陽涿人曾祖諶晉司空劉琨從事中郎
祖偃父邈並仕慕容氏初諶父志法鍾繇書子孫傳業
累世有能名至玄父邈以上兼善草迹玄子伯源習家
法代京宫殿多其所題白馬公崔宏亦善書世傳衛瓘
體魏初工書者崔盧二門
盧晏博學善隸書有名於世位給事黃門侍郎
江式字法安陳留濟陽人六世祖瓊字孟琚晉馮翊太
守善蟲篆詁訓永嘉大亂瓊棄官投張軌子孫因居涼
土世傳家業祖強字文威凉州平内徙代京上書三十
餘法各有體例又獻經史諸子千餘卷擢拜中書博士
式少專家學篆體尤工洛京宫殿諸門榜題皆式書也
延昌中撰集字書號曰古今文字凡四十卷以許氏說
文為本上篆下隸官至符節令兼著作郎
江順和式兄之子官至征虜將亦工篆書
盧魯元昌黎徒河人敏而好學寬和有雅度以工書有
文才累遷中書監領秘書事賜爵襄城公善正隸書
谷渾字元冲昌黎人道武時以善隸書為内侍左右太
武時累遷侍中儀曺尚書賜爵濮陽公
竇遵頓丘衛國人善楷篆北京諸碑及臺殿樓觀宫門
題署多遵書位至濮陽太守
竇僧演遵之子以善書拜庫部令
崔挺字雙根博陵安平人少敦學業多所覽究舉秀才
射策高第拜中書博士轉中書侍郎以工書受勅於長
安書文明太后父燕宣王碑賜爵泰昌子
沈法會兖州人能隸書宣武在東宫𠡠法會侍書後以
隸迹見知於閭里者甚衆未有如崔浩之妙
劉芳字伯友彭城人官至安東將軍青州刺史善正書
少時聰敏過人篤志墳典晝則傭書以自資給夜則讀
誦終夕不寢嘗為諸僧寫經論筆迹稱善卷直一縑歲
中能入百餘疋如此數年頼以頗振著音義明辨疑者
皆往詢訪故時人號為劉石經撰急就篇續注音義三
卷
劉懋字仲華芳之從子官至太尉司馬聰敏好學博綜
經史善草隸書識竒字
郭祚字季祐太原晉陽人官至征西司馬將軍雍州刺
史祚涉獵經史習崔浩尺牘文章見稱於世尤善行書
柳僧習官至潁川太守敏於當世特善正書
柳楷字士則河東解人善草書頗涉文史位撫軍司馬
夏侯道遷譙國人歴華瀛二州刺史遍覽書史嫺習尺
牘
庾道穎川人歴覽史傳善草隸仕梁位右中郎將與夏
侯道遷俱入魏後為饒安令卒
曺世表字景昇魏大司馬休九世孫性雅正工尺牘涉
獵羣書孝昌中為尚書右丞遷東南道行臺
孫伯禮武邑人光禄大夫惠蔚之子善隸書位國子博
士
裴敬憲字孝虞河東聞喜人為太學博士少有志行學
博才清工隸草解音律
王世弼京兆覇城人官至中山内史平北將軍魁岸有
壯氣善草隸書好窮墳典
王由字茂道世弼之子位至東萊太守好學有文才尤
善草隸書性方厚有名士風又工摹書為時人所服
李苗字子宣梓潼涪人官至尚書左丞善屬文工尺牘
蔣少遊樂安博昌人有才學敏慧機巧工畫善行草書
及雕刻官至將作大匠太常少卿前將軍都水兼此四
官
劉仁之字山靜歴位衛將軍西兖州刺史少有操尚粗
涉書史真草筆迹頗號工便
李思穆官至營州刺史工草隸為當時所稱
沈嵩官至司馬即文秀族子善行書
吕溫字晞陽為上黨太守善隸書
盧淵官至秘書監善正書傳鍾法有能名
宇文忠之河南洛陽人官至右丞涉獵文史頗有筆札
尤善行草
北齊趙隱字彦深南陽宛人性聰敏善書計初為尚書
令司馬子如賤客供寫書子如善其無誤用為書令史
神武在晉陽索二史子如舉彦深後徵補大丞相功曺
參軍專掌機密文翰多出其手稱為敏給累官至司徒
張景仁濟北人幼孤家貧以學書為業遂工草隸選補
内書生與魏郡姚元標潁川韓毅同郡袁買奴滎陽李
超等齊名世宗並引為賓客天保八年𠡠教太原王紹
德書後主在東宫世祖選善書人性行淳謹者令侍書
景仁遂被引擢後主登祚歴位至開府侍書如故尋除
侍中封建安王自倉頡以來八體取進一人而已
崔季舒字叔正挺之從子官至光禄大夫待詔文林館
涉獵經史長於尺牘有當世才具
杜弼字輔元中山曲陽人幼聰敏為征虜府墨曺參軍
典管記弼長於隸札每為時軰所推
韓毅魯郡人工正書神武用為博士以教彭城景思王
浟
元行恭河南洛陽人美姿貌兼俊才善正行書位中書
舍人待詔文林館
李元護遼東襄平人少有武力仕齊位馬頭太守雖以
將用自達然亦頗覽文史習於尺牘
劉珉字仲寳彭城人官至三公郎中善行草書李嗣真
云珉書如顛波赴海狂澗争流書賦云蕭條北齊浩汗
仲寳劣充凡正備法緊草遐師右軍倏爾由道究千變
而得一乘薄俗而居老如海岳高深青分孤島
劉元平珉之子高道不仕贈貞範先生善行草書
殷英童善楷隸書兼工畫
後周黎景熙字季明河間鄚人從祖廣魏太祖時為尚
書郎善古學從崔宏崔浩受學字義楷篆自是家傳其
法季明亦傳習之頗與許氏小異周文徵入關令季明
正定古今文字於東閤歴官至車騎將軍儀同三司
趙文深字德本南陽宛人少學楷隸年十一獻書於魏
帝後立義歸朝除丞相府法曹參軍文深雅有鍾王之
則筆勢可觀當時碑牓惟文深及冀雋而已太祖以隸
書紕繆令文深與黎季明沈遐等依說文及字林刊定
六體成一萬餘言行於世及隋文帝平江陵之後王褒
入關貴游等翕然並學褒書文深之書遂被遐棄文深
慙恨形於言色後知好尚難反亦改習褒書然竟無所
成轉被譏議謂之學步邯郸焉至於碑牓餘人獨莫之
逮王褒亦每推先之宫殿樓閣皆其迹也世宗令至江
陵書景福寺碑漢南人士亦以為工梁主蕭詧觀而美
之賞遺甚厚天和元年露寢等初成文深以題牓之功
除趙興郡守
趙仲將彦深之子官至給事黃門侍郎散騎常侍沉敏
有父風溫良恭儉雖妻子亦未嘗怠慢終日儼然學涉
羣書善草隸雖與弟書書字楷正云草不可不解若施
之於人即似相輕易若當家卑幼又恐其疑所在宜爾
是以必湏隸筆
冀雋字僧雋太原陽邑人性沉謹善隸書特工模寫太
祖令雋偽為魏帝𠡠書與費士顯令將兵助太祖討侯
莫陳說雋依舊𠡠模寫及代舍人主書等署與真無異
顯嘗得魏帝𠡠書及見此𠡠不以為疑遂遣步騎一千
授太祖節度尋徵教世宗及諸王隸書時俗入書學者
亦行束修之禮謂之謝章雋以書字所興起自倉頡若
同常俗未為合禮遂啟太祖釋奠倉頡及先聖先師官
至驃騎大將軍開府儀同三司
王褒字子淵瑯琊臨沂人官至司空博覽文史尤工屬
文特善草隸梁國子祭酒蕭子雲褒之姑夫也褒以姻
戚去來其家遂相模範俄而名亞子雲並見重於世雖
風神不峻亦士君子之流也
蕭撝字智遐蘭陵人梁武帝弟安成王秀之子也博觀
經史雅好屬文侯景亂武陵王紀稱帝於蜀以撝為益
州刺史周文伐蜀撝降歴少傅蔡陽郡公撝善草隸名
亞於王褒
蕭慨梁武帝弟司空鄱陽王恢之孫深沉有體表好學
善草隸書歴著作佐郎待詔文林館終於司徒從事中
郎
竇慶扶風平陵人襲封陳公有姿儀性和厚工草隸
竇璡慶之弟亦工草隸頗解音律官至潁川南郡扶風
太守
庾信字子山南陽新野人梁散騎常侍肩吾之子幼而
俊邁博覽羣籍善行書仕周位至驃騎將軍開府儀同
三司
柳宏字匡道官至御正下大夫少聰穎亦善草隸博涉
羣書辭彩雅贍與弘農楊素為莫逆之交
元禮少有志氣好弓馬嫻草隸有士君子之風累遷征
東將軍
顔之推字介瑯琊臨沂人協之子聰穎機悟博識有才
辯工尺牘大象末為御史上士
薛慎字伯護河東汾隂人好學能屬文善草書歴中大
夫保定初出為湖州刺史
隋楊素字處道弘農華隂人少落拓有大志不拘小節
善屬文工草隸
盧昌衡字子均范陽人官至祠部侍郎太子左庶子風
神澹雅博涉經史工草行書書賦云昌衡跌宕率爾而
作雖蔑法而或乖乃由衷而不怍似野筍成竹長風隕
籜
閻毗榆林盛樂人能篆書工草隸尤善畫為當時之絶
周武帝時拜儀同三司隋文帝愛其才藝令侍東宫官
至朝散大夫將作少監
趙孝逸湯隂人官至四門助教深師右軍逸效大令甚
有功業當平梁之後王褒入國舉朝貴胄皆師於褒惟
孝逸與文深二人獨負二王之法俱入隋臨二王之迹
人間往往為貨耳書賦云文深孝逸獨慕前蹤至師子
敬如欲登龍有宋齊之面貌無孔薄之心胷
釋智永會稽人師遠祖逸少工草隸妙傳家法嘗臨寫
真草千文八百本散與人外江東諸寺各施一本今有
存者猶直數萬錢住吳興永欣寺積年臨書所退筆頭
置之大竹簏受一石餘而五簏皆滿人來覓書或求乞
師者如市所居門限為之穿穴乃用鐵葉裹之人謂之
鐵門限後取筆頭瘞之號退筆塚自製其銘張懷瓘云
師遠祖逸少歴紀專精攝齊升堂真草惟命夷途良轡
大海安流微尚有道之風半得右軍之肉兼能諸體於
草最優氣調下於歐虞精熟過於羊薄
釋智果會稽人工書銘石煬帝甚善之其為瘦健造次
難類嘗謂永師曰和尚得右軍肉智果得其骨張懷瓘
云夫字有萬象元鑑於心好其體質而布其意且筋骨
藏於膚肉山水不厭高深而此公稍乏清幽傷於淺露
若吳人之戰輕進易退勇而非武虚張夸耀果隸行入
能品時有僧休僧特與果俱師智永休困於肥鈍特傷
於瘦怯皆不得中而智果差優書賦云智永智果禪林
筆精天機淺而恐泥志業高而克成或拘凝重蕭索家
聲或利凡通周章擅名猶能作緇門之領袖為當代之
凖繩並如君子勵躬於有道高人保志而居貞
釋敬脫善正書能用大筆寫方文字天然遒勁不加修
飾當時謂之僧傑
庾持字元德潁川鄢陵人篤志好學尤善書記以才藝
聞名官至步兵校尉持善字書每屬書好為竒字
虞綽字士裕會稽餘姚人官至著作佐郎博學有俊才
尤工草隸
丁道護官至襄州刺史從事善正書蔡君謨云道護書
兼後魏遺法隋唐之交善書者衆皆出一法道護所得
最多
虞世基字懋世會稽餘姚人博學有高才兼善草隸官
至内史侍郎
房彦謙字孝冲清河人官至司隸刺史解屬文善草隸
人有得其尺牘者皆寳玩之前後居官所得俸禄皆以
周恤親友家無餘財嘗從容獨笑顧謂其子玄齡曰人
皆因禄富我獨以官貧所遺子孫在於清白耳書賦云
彦謙草力浮緊循常糟粕右軍之化依稀夫子之牆如
益星榆之衆象無月桂之孤光
史陵善正書筆法精妙不减歐虞張懷瓘云褚遂良嘗
師受史陵然史亦有高古傷於疎瘦
書小史卷八
