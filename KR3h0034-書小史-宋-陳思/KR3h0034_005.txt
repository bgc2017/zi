書小史卷五
宋陳思撰
傳四(晉)
東晉王導字茂宏瑯琊臨沂人官至丞相諡曰文獻公
少有風鑒識量清遠善草隷元明二帝並工書者推奬
於茂宏王僧虔云導書甚有楷法師學鍾衞好愛無厭
喪亂狼狽猶懷鍾尚書宣示帖衣帶過江後在右軍處
借王敬仁敬仁死其母見脩平生所愛遂以入棺王愔
云王導行草見重當世書賦云業盛瑯琊茂宏厥初衆
能之一乃草其書將以潤色前範遺芳後車風稜載蓄
高利有餘類賈勇之武士等相驚之戲魚
王恬字敬豫𨗳之子官至後將軍會稽内史性簡傲多
技藝奕棋為中興第一草隷當時無與為比尤長於臨
傚率性而運則復非工時有張翼善隷書尤善仿傚而
劣於敬豫也
王洽字敬和恬之弟官至中書令理識明敏書兼諸法
於草尤工落簡揮毫有郢匠成風之勢雖卓然孤秀未
至運用無方從兄右軍云弟書遂不减吾飾之過也王
僧虔云洽與右軍書俱變古形不爾至今猶法鍾張
王劭字敬倫洽之弟官至車騎將軍善草書
王薈字敬文𨗳幼子官至散騎常侍善行書
王廙字世將瑯琊臨沂人官至平南將軍荆州刺史工
草隷飛白祖述張衞遺法亦好索靖之風嘗得索七月
二十六日書一紙每寶玩之遭喪亂乃四疊綴於衣中
以過江王僧虔云王平南廙是右軍叔自過江東右軍
之前惟廙為最畫為晉明帝師書為右軍法其飛白志
氣極古垂鵰鶚之翅羽類旌旗之卷舒時人云王廙飛
白右軍之亞也
劉超字世踰瑯琊臨邑人官至衞尉零陵忠侯善正書
超筆蹟與元帝相類自職居近密遂絶其與外交書書
賦云體大法殊實推世踰禀天然而自強亂帝札而見
拘猶朝廷宿舊年德相趨
陶侃字士衡秣陵人官至侍中大將軍事元明二帝性
聰敏善正書遠近書疏莫不手答筆翰如流書賦云雍
容士衡季孟公旅肌骨閒媚精神慢舉如辭山登朝混
迹雜處
顧榮字彦先吳郡人官至驃騎將軍善草書書賦云彦
先尚質無而不有猶崆峒之上世俗誰偶
紀瞻字思遠丹陽秣陵人官至車騎將軍好讀書手自
抄寫妙觧音律善行書
卞壼字望之濟隂冤句人官至侍中驃騎大將軍善草
書書賦云望之之草緊古而老落紙筋槃分行羽抱如
充仞多士交速雜寶
應詹字思遠汝南南頓人官至鎮南大將軍幼孝以學
藝文章稱善草書書賦云思遠則藁草懸觧筆墨無在
真率天然忘情罕逮猶羣雀之飛廣厦小魚之戲大海
熊遠字孝文豫章人官至大將軍長史善正書書賦云
孝文剛斷謹正援毫古雖拙利今稱且高如貴胄之躍
駿武賁之操刀
郄鑒字道徽高平金鄉人官至太宰草書卓絶古而且
勁書賦云道徽之豐茂宏麗下筆而剛决不滯揮翰墨
而厚寔深沉等漁父之乘流鼓枻
郄愔字方回鑒之子官至司空善衆書張懷瓘云雖齊
名庾翼不可同年其法遵於衞氏尤長於章法濃纖得
衷意態無窮筋骨亦贍若鴻鵠奮六翮飄然遊乎太虚
王僧虔云郄愔章草亞於右軍梁武帝云郄愔書得意
甚熟而取妙特難疎散風氣一無雅素
郄曇字重熙愔之弟官至北中郎將善草書書賦云密
壯竒姿撫蹟重熙若投石拔距怒目揚眉
郄超字景興愔之子官至中書郎臨海太守善行草書
王僧虔云郄超草書亞於二王緊媚過於其父骨力不
及也書賦云景興當年曷云世乏正草輕利脫略古法
郄儉之字處約曇之子官至太子率更令善草書
郄恢字道允儉之之弟官至鎮軍將軍善正行書書賦
云處約道允家之後俊狂草勢而兄優謹正書而弟潤
俱始登於學次慙一虧於九仞
庾亮字元規潁川鄢陵人明穆皇后之兄官至太尉美
姿容善談論工行草書王僧虔云庾亮書亦能入錄
庾懌字叔豫亮之弟官至衛尉將軍善正行書書賦云
遺古效鍾叔豫高蹤雖稳密而傷浮淺猶葉公之愛畫
龍
庾冰字季堅亮之弟官至中書監以雅素垂風兄亮常
以為庾氏之寶善書
庾翼字稚恭明穆皇后之弟官至車騎將軍荆州刺史
善草隷章草少與羲之齊名殊為世重兄亮亦有書名
曾就右軍求書逸少荅云稚恭在彼豈復假此王僧虔
云庾翼書少時與右軍齊名右軍後進内外宗尚翼猶
不忿在荆州與都下書云小兒輩乃賤家雞而愛野雉
皆學逸少書湏吾還當比之右軍嘗以章草答亮亮以
示翼翼乃大服因與右軍書云吾昔有伯英章草十紙
因喪亂遺失嘗歎妙迹永絶今見足下答家兄書煥若
神明頓還舊觀書賦云積薪之美更覽稚恭名齊逸少
墨妙所宗善草則鷹摶隼擊工正則劔鍔刀鋒愧時譽
之未盡覺知音而罕逢
庾准字彦祖亮之孫官至豫州刺史西中郎將善草書
書賦云荒蕪快利彦祖為容似較狡兔於大野任平陂
之所從
范汪字元平順陽人官至安北將軍贈散騎常侍善正
書有謝瓜啓傳於世書賦云順陽筆精吾見元平近瞻
元常(鍾繇)俯視國明(張澄)利且掩薄能多似生如班翰之運
斧之棟梁以經營
范寗字武子汪之子官至中書侍郎善正書書賦云武
子正筆頗全古質去凡忘情任樸不失猶高人之與釋
子志由道而秉律
劉惔字真長沛郡人官至丹陽尹善行草書書賦云真
長則草含稚恭(庾翼)之厚爽正邇越石(劉琨)之羈束輕浮森
峭穠媚藻縟落衆木於秋杪狎羣鷗於水曲
孔偘字敬思會稽人官至大司農善行書
孔愉字敬康會稽人官至車騎將軍善草書書賦云敬
思敬康二孔殊芳思行則輕利峭峻類驚虬逸駿康草
則古質欝紆如落翮摧枯
丁潭字世康會稽人官至散騎常侍善正草書書賦云
若夫返古不忘吾推世康似無逸少如禀元常猶落太
階之蓂莢掇祕府之芸芳
孔廞字季舒會稽人官至光禄大夫工書書賦云季舒
纖勁循古有禮遇稀難評唯署一啓
謝尚字仁祖陳郡陽夏人官至散騎常侍博綜衆藝善
草書書賦云謝氏三昆尚草特峻猶注飛㵎之瀑溜投
全牛之虚刅
謝安字安石尚之從弟位至太傅和粹通敏姿容溫雅
人皆比之王𨗳謂文雅過之學草正於右軍右軍云卿
是觧書者然知觧書為難張懷瓘云安石尤善行書亦
猶衞洗馬風流名士海内所瞻王僧虔云謝安亦入能
流殊亦自重乃為子敬書嵇中散詩得子敬書有時裂
作校紙書譜云謝安素善尺牘而輕子敬之書子敬嘗
作佳書與之謂必存錄安輙題後答之甚以為恨
謝奕字無奕安之兄官至安西將軍善行書書賦云逹
士逸蹟乃推無奕毫翰云為任興所適
謝萬字萬石安之弟官散騎常侍亦工書
王珣字元琳洽之子官至給事黃門侍郎善行書
王珉字季琰珣之弟官至中書令工隸書及行草時謂
小王之亞也自𨗳至珉三世善書時人方之杜衞二氏
王僧虔云珉筆力過於子敬書舊品云嘗書四疋素自
朝操筆至暮便竟首尾如一又無誤字子敬嘗戲云弟
書如騎騾駸駸恒欲度驊騮前斯可謂弓善矢良兵利
馬疾穿圍破的難與争鋒書賦云繩繩宜爾傑出季琰
露鋒芒而豁懷傍禮樂而無檢猶摶扶摇而坐致超峻
極而非險
王廞字伯輿即𨗳孫薈子官至司徒左長史善行書書
賦云温温伯輿亦扇其風風流之表軒冕之中骨體慢
正精彩冲融已高天然恨乏其功如承奕葉之貴胄備
風訓之神童
王曠羲之父也官至淮南太守善行隸書
王羲之字逸少瑯琊臨沂人官至右軍將軍會稽内史
少有美譽善書為古今之冠草隷八分飛白章行備精
諸體自成一家之法千變萬化得之神功自非造化發
靈豈能登峰造極其所措意皆自然萬象無以加也然
剖析張公之草而濃纖折衷乃愧其精熟損益鍾君之
隷雖還用增華而古雅不逮至研精體勢則無所不工
所謂冰寒於水亦猶雅頌得所鍾鼓云乎羲之隷行草
章草飛白五體俱入神品八分入妙有子七人獻之最
知名元之凝之徽之操之並工草隷梁武帝評云王羲
之書如龍跳天門虎卧鳳閣故歷代寶之永以為訓
王元之羲之長子善草書
王凝之羲之次子官至左將軍會稽内史工草隷
王徽之字子猷凝之弟官至黃門侍郎善正草書
王操之字子重徽之弟歴侍中尚書豫章太守善正行
草書
王渙之徽之弟善行草書
王獻之字子敬逸少第七子清峻有美譽尤善草隷兼
妙丹青幼學父書次習於張邇後改變制度别創其法
率爾師心冥合天矩至於行草興合若孤峰四絶迥出
天殊其峭峻不可量也子敬七八歲時學書右軍潛從
後掣其筆不脫乃嘆曰此兒當有大名遂書樂毅論一
篇與之學後題書賜官奴竟能極小真書窮微入聖筋
骨緊密不减於父故人謂之小聖官奴即子敬小字也太
元中新起太極殿謝安欲使子敬題榜以為萬世寶而
難言之乃說韋仲將題凌雲臺事子敬揣知其旨乃正
色曰仲將魏之大臣寧有此事使其若此知魏德之不
長安遂不之逼也子敬隷行草章草飛白五體俱入神
品八分入能品或謂子敬為小令非也子敬為中書令
太元十一年卒於官年四十三族弟珉代居之至十三
年而卒年三十八時謂子敬為大令珉為小令
王濛字仲祖太原晉陽人官至長山令哀靖皇后父也
追贈光禄大夫善隷書法於鍾氏狀貌似而筋骨不備
衞臻陶侃並其亞也王僧虔云王濛書可比庾翼書賦
云奥若太原之英二子間生仲祖慕元常之則懷祖(王述)
通文獻(王𨗳)之情方言慕而我愧比叔文(謝藻)而此榮習所
通而不及恭放之(溫放之)而先鳴結束體正肆力專成猶
猶棟梁富於合抱乃匠斵而未精
王修字敬仁濛之子官至著作郎善隷書嘗求右軍書
乃寫東方朔畫像讃與之殆欲窮其妙而未盡其美子
敬每省修書云咄咄過人始王𨗳愛鍾氏書喪亂狼狽
猶衣帶盛尚書宣示帖過江後以與右軍右軍借敬仁
及敬仁亡其母見此書平生所好乃遂與入棺殷仲堪
書亦敬仁之亞也
王述字懷祖太原人官至中書令藍田使善草書書賦
云高利迅薄連屬欹傾猶鳥避羅而勢側泉激石而分
横
王坦之字文度述之子官至侍中中書令善行書
王允之字深猷官至衞將軍會稽内史善草行書
謝藻字叔文會稽人官至中書侍郎善正書書賦云叔
文法鍾纖薄精練用筆雖巧結字未善似漸陸之遵鴻
等窺巢之乳燕
謝璠伯官至散騎常侍善草書(見法帖)
戴逵字安道譙郡銍人隠居不仕幼有巧慧聰悟博學
能鼓琴工書畫總角時以雞子汁溲白瓦屑作鄭玄碑
自書刻之文既竒麗書亦妙絶
戴顒字仲若逵之子隠遯有高名亦不仕隠居桐廬父
善琴書顒並傳其業
李充字宏度江夏鍾武人衞夫人之子累遷中書侍郎
善楷書妙恭鍾索世咸重之
李式字景則即充從兄衞夫人之猶子官至侍中善草
隷甚佳其叔母善書右軍云李式是平南之流(平南將軍王廙)
(也)亦可比庾翼弟定子公府能名同式
張澄字國明吳郡人官至光禄大夫善正書王僧虔云
張澄書當時亦呼有意書賦云國明勵躬鍾氏餘風壯
麗纖薄守雌知䧺如道門之子仙路時通
張彭祖澄之子官至龍驤將軍善隷書張懷瓘云右軍
每見彭祖縑素尺牘輙存而玩之夷齊雖賢若仲尼不
言未能高舉亦猶彭祖附青雲之士不冺於世也
荀輿字長允潁隂人官至國子助教工隷書章草嘗寫
狸骨方一紙右軍見以為絶倫後擬傚數十通云此乃
天然功弗可及也庾肩吾云荀輿狸骨方學而難逮墨
妙至此時人不稱猶伯樂之顧則價增十倍然觀其意
趣不先於衞夫人當是右軍中年所賞若暮齒而見應
不至歎服也
劉召字彦祖彭城人官至御史中丞累遷侍中善小篆
妙工飛白雖不及張宏亦一時之冠也作飛白書勢一
篇時有柳詳亦善飛白彦祖之亞也
張翼字君祖下邳人官至東海太守尤善草隷劣於王
恬時穆帝令翼寫王右軍手表帝自批後右軍殆不能
别久乃悟云小人幾欲亂真書賦云君祖馳馭藝忝令
譽窮正驗草而罕逮其能作偽亂真而未可為據正企
鍾而悠邈草師王而莫著
書小史卷五
