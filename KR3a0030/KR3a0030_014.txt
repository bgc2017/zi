二程遺書卷十四
宋朱子編
亥九月過汝所聞
絢問先生相别求所以教曰人之相愛者相告戒必曰
凡事當善處然只在仗忠信只不忠信便是不善處
也
有人治園圃役知力甚勞先生曰蠱之象君子以振民
育德君子之事惟有此二者餘無他為二者為己為
人之道也(為己為人吳本作治己治人)
博學而篤志切問而近思何以言仁在其中矣學者要
思得之了此便是徹上徹下之道
曾子曰士不可以不弘毅任重而道遠先生曰弘而不
毅則難立毅而不弘則無以居之(西銘言弘之道)
讀書要玩味
中庸始言一理中散為萬事末復合為一理
中庸曰大哉聖人之道洋洋乎發育萬物峻極于天優
優大哉禮儀三百威儀三千待其人而後行故曰苟
不至德至道不凝焉皆是一貫
持國曰若有人便明得了者伯淳信乎曰若有人則豈
不信蓋必有生知者然未見之也凡云為學者皆為
此以下論孟子曰盡其心者知其性也知性則知天
矣存其心養其性所以事天便是至言
佛氏不識隂陽晝夜死生古今安得謂形而上者與聖
人同乎
佛言前後際斷純亦不已是也彼安知此哉子在川上
曰逝者如斯夫不舍晝夜自漢以來儒者皆不識此
義此見聖人之心純亦不已也詩曰維天之命於穆
不已蓋曰天之所以為天也於乎不顯文王之德之
純蓋曰文王之所以為文也純亦不已此乃天德也
有天德便可語王道其要只在慎獨
學要在敬也誠也中間便(一作更)有箇仁博學而篤志切
問而近思仁在其中矣之意(敬主事)
人之學不進只是不勇
或問繫辭自天道言中庸自人事言似不同曰同繫辭
雖始從天理隂陽鬼神言之然卒曰默而成之不言
而信存乎德行中庸亦曰鬼神之為德莫盛矣乎視
之而不見聽之而不聞體物而不可遺使天下之人齋
明盛服以承祭祀洋洋乎如在其上如在其左右詩
曰神之格思不可度思矧可射思夫微之顯誠之不
可揜如此夫是豈不同
人多言廣心浩大然未見其人也
樂則行之憂則違之樂與憂皆道也非己之私也
聖人致公心盡天地萬物之理各當其分佛氏總為一
己之私安得同乎聖人循理故平直而易行異端造
作大小大費力非自然也故失之遠
易中只是言反覆往來上下
伊尹曰天之生斯民也使先知覺後知使先覺覺後覺
予天民之先覺者也予將以斯道覺斯民也釋氏之
云覺甚底是覺斯道甚底是覺斯民
二程遺書卷十四
