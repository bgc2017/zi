開元天寶遺事卷一
蜀王仁裕撰
玉有太平字
開元元年内中因雨過地潤微裂至夜有光宿衛者記
其處所曉乃奏之上令鑿其地得寶玉一片如拍板樣
上有古篆天下太平字百僚稱賀收之内庫
步輦召學士
明皇在便殿甚思姚元崇論時務七月十五日苦雨不
止泥濘盈尺上令侍御者擡步輦召學士來時元崇為
翰林學士中外榮之自古急賢待士帝王如此者未之
有也
賜筯表直
宋璟為宰相朝野人心歸美焉時春御宴帝以所用金
筯令内臣賜璟雖受所賜莫知其由未敢陳謝帝曰所
賜之物非賜汝金蓋賜卿之筯表卿之直也璟遂下殿
拜謝
截鐙留鞭
姚元崇初牧荆州三年受代日闔境民吏泣擁馬首遮
道不使去所乘之馬鞭鐙民皆截留之以表瞻戀新牧
具其事奏之詔褒美焉就賜中金一千兩
慙顔厚如甲
進士楊光遠惟多矯飾不識忌諱遊謁王公之門干索
權豪之族未嘗自足稍有不從便多誹謗常遭有勢撻
辱略無改悔時人多鄙之皆曰楊光遠慙顔厚如十重
鐵甲也
七寶山座
明皇於勤政樓以七寶裝成山座高七尺召諸學士講
議經旨及時務勝者得升焉惟張九齡論辨風生升此
座餘人不可階也時論美之
癡賢
右拾遺張方回精神不爽時人呼為癡漢子每朝政有
失便抗疏論之精彩昂然進不懼死明皇嘗謂右拾遺
張方回忠賢人也
蜂蝶相隨
都中名姬楚蓮香者國色無雙時貴門子弟争相詣之
蓮香每出處之間則蜂蝶相隨蓋慕其香也
掃雪迎賓
巨豪王元寶每至冬月大雪之際令僕夫自本家坊巷
口掃雪為徑路躬親立於坊巷前迎揖賓客就本家具
酒炙宴樂之為暖寒之會
夢虎之妖
周象者好畋獵後為汾陽令忽夢一乳虎相逼驚而睡
覺因兹染疾後有僧海寧者因過象門謂隣叟曰此居
有妖氣久則不可救也隣叟遂聞於象象召僧令視之
僧曰當與君禳之遂擇日設壇持劒禹步誦咒自大門
而入至於寢所繞患人數徧而叱之忽於牀下作一虎
聲家人悉驚奔散周象亦不覺投牀下伏死於地僧以
水噀之須臾如故
記事珠
開元中張說為宰相有人惠說二珠紺色有光名曰記
事珠或有闕忘之事則以手持弄此珠便覺心神開悟
事無巨細渙然明曉一無所忘說祕而至寶也
遊仙枕
龜兹國進奉枕一枚其色如瑪瑙温温如玉其製作甚
樸素若枕之則十洲三島四海五湖盡在夢中所見帝
因立名為遊仙枕後賜與楊國忠
隨蝶所幸
開元末明皇每至春月旦暮宴於宫中使妃嬪軰争插
豔花帝親捉粉蝶放之隨蝶所止幸之後因楊妃專寵
遂不復此戲也
記惡碑
盧奐累任大郡皆顯治聲所至之處畏如神明或有無
良惡跡之人必行嚴斷仍以所犯之罪刻石立本人門
首再犯處於極刑民間畏懼絶無犯法者明皇知其能
官賜中金五十兩璽詔褒諭焉故民間呼其石為記惡
碑
自暖杯
内庫有一酒杯青色而有紋如亂絲其薄如紙於杯足
上有縷金字名曰自暖杯上令取酒注之温温然有氣
相次如沸湯遂收於内藏
辟寒犀
開元二年冬至交趾國進犀一株色黃如金使者請以
金盤置于殿中温温然有暖氣襲人上問其故使者對
曰此辟寒犀也頃自隋文帝時本國曾進一株直至今
日上甚悦厚賜之
傳書鴿
張九齡少年時家養羣鴿每與親知書信往來只以書
繫鴿足上依所寄之處飛往投之九齡目之為飛奴時
人無不愛說
牽紅絲娶婦
郭元振少時美風姿有才藝宰相張嘉正欲納為壻元
振曰知公門下有女五人未知孰陋事不可倉卒更待
忖之張曰吾女各有姿色即不知誰是匹偶以子風骨
竒秀非常人也吾欲令五女各持一絲幔前使子取便
牽之得者為婚元振欣然從命遂牽一紅絲線得第三
女大有姿色後果然隨夫貴達也
豪友
長安富民王元寶楊崇義郭萬金等國中巨豪也各以
延納四方多士競於供送朝之名寮往往出於門下每
科場文士集於數家時人目之為豪友
喚鐵
太白山有隐士郭休字退夫有運氣絶粒之術於山中
建茅屋百餘間有白雲亭鍊丹洞注易亭修真亭朝元
壇集神閣每於白雲亭與賓客看山禽野獸即以槌擊
一鐵片子其聲清響山中鳥獸聞之集於亭下呼為喚
鐵
鸚鵡告事
長安城中有豪民楊崇義者家富數世服玩之屬僭於
王公崇義妻劉氏有國色與隣舍兒李弇私通情甚於
夫遂有意欲害崇義忽一日醉歸寢於室中劉氏與李
弇同謀而害之埋於枯井中其時僕妾軰並無所覺惟
有鸚鵡一隻在堂前架上洎殺崇義之後其妻却令童
僕四散尋覓其夫遂經府陳詞言其夫不歸竊慮為人
所害府縣官吏日夜捕賊涉疑之人及童僕軰經拷捶
者百數人莫究其弊後來縣官等再詣崇義家撿挍其
架上鸚鵡忽然聲屈縣官遂取於臂上因問其故鸚鵡
曰殺家主者劉氏李弇也官吏等遂執縛劉氏及捕李
弇下獄備招情欵府尹具事案奏聞明皇嘆訝久之其
劉氏李弇依刑處死封鸚鵡為綠衣使者付後宫養餵
張說後為綠衣使者傳好事者傳之
瑞炭
西涼國進炭百條各長尺餘其炭青色堅硬如鐵名之
曰瑞炭燒於爐中無焰而有光每條可燒十日其熱氣
迫人而不可近也
敲冰煮茗
逸人王休居太白山下日與僧道異人往還每至冬時
取溪冰敲其晶瑩者煮建茗共賓客飲之
物外之遊
王休高尚不親勢利常與名僧數人或跨驢或騎牛尋
訪山水自謂結物外之遊
花妖
初有木芍藥植於沉香亭前其花一日忽開一枝兩頭
朝則深紅午則深碧暮則深黃夜則粉白晝夜之内香
豔各異帝謂左右曰此花木之妖不足訝也
花上金鈴
天寶初寧王日侍好聲樂風流藴藉諸王弗如也至春
時於後園中紉紅絲為繩密綴金鈴繫於花梢之上每
有鳥鵲翔集則令園吏掣鈴索以驚之蓋惜花之故也
諸宫皆效之
妖燭
寧王好聲色有人獻燭百炬似臘而&KR1401;似脂而硬不知
何物所造也每至夜筵賓妓間坐酒酣作狂其燭則昏
昏然如物所掩罷則復明矣莫測其怪也
七寶硯鑪
内庫中有七寶硯鑪一所曲盡其功每至冬寒硯凍置
於鑪上硯冰自消不勞置火冬月帝常用之
夢玉鷰投懷
張說母夢有一玉鷰自東南飛來投入懷中而有孕生
說果為宰相其至貴之祥也
饞魚燈
南中有魚肉少而脂多彼中人取魚脂煉為油或將照
紡織機杼則暗而不明或使照筵宴造飲食則分外光
明時人號為饞魚燈
助嬌花
御苑新有千葉桃花帝親折一枝插於妃子寶冠上曰
此箇花尤能助嬌態也
照病鏡
葉法善有一鐵鏡鑑物如水人每有疾病以鏡照之盡
見臓腑中所滯之物後以藥療之竟至痊瘥
助情花香
明皇正寵妃子不視朝政安禄山初承聖睠因進助情
花香百粒大小如粳米而色紅每當寢處之際則含香
一粒助情發興筋力不倦帝秘之曰此亦漢之慎䘏膠
也
眼色媚人
念奴者有姿色善歌唱未嘗一日離帝左右每執板當
席顧眄帝謂妃子曰此女妖麗眼色媚人每囀聲歌㗋
則聲出於朝霞之上雖鐘鼓笙竽嘈雜而莫能遏宫妓
中帝之鍾愛也
開元天寶遺事卷一
