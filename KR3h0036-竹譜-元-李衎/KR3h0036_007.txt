欽定四庫全書
竹譜卷七元李衎撰
綠者竹之常色其有或紫或黃或斑或暈亦若人有顔
如渥丹美如冠玉粟黃繒紫脂白瓜青者志操雖同表
儀實異故作異色品
異色品
紫竹出江浙兩淮今處處有之如筀竹澹竹苦竹或大
或小但色有淺深通名紫竹有初綠而漸紫者有筍出
即紫者世謂之真紫竹用之繖柄拄杖甚佳亦有製簫
笛者根亦紫色節節勻停於馬箠尤宜新安志曰紫竹
斫之益繁諺云一年青二年紫三年不斫四年死行省
掾蘇善卿云靜江義寧縣猺洞中有一種懸崖而生每
節有一白距大者可作杖小者中馬箠生至下端却有
三葉今湖湘閒吹笛者取紫竹膜貼之聲最清亮越上
人家紫方竹拄杖尤竒特宋景文公益部方物贊曰竹
生三歲色乃變紫伐榦以用西南之美蘇子由詩紫竹
暗生岷岫筍此指蜀産而言周益公紫竹詩云曾到蓬
山驗異聞浮筠翻動雪披紛紫莖綠葉騷人句不在秋
蘭在竹君王子年拾遺記蓬萊山有浮筠之&KR0034;葉綠莖
紫下有砂礰細如粉風至葉條翻起拂細砂如雪霰益
公自注用其事也
穿竹出七閩山中漳州尤多形如澹竹正黑色大者爲
繖柄爲杖小者爲扇柄絶佳其根能穿遠故名
角竹出越州諸山亦紫竹之類但色淡如牛角故名其
質堅硬
篶竹一如紫竹但色正黑耳
暈竹出湘全間嶺南安南皆有之竿類苦竹節長大小
不等初竹青上生白苔花漸漸著竹上成斑及洗去苔
靨紫褐斑暈層層間錯殊可人意筍不入食品若他斑
竹止一沁痕無疉暈也全州西猺洞中及鬱林山中出
者竹色正白斑花尤分明最為上品桂海虞衡志謂之
斑竹云桂林屬縣皆有之所記略同
赤錢竹真珠竹雨點竹雲竹清白竹龜紋
竹
右已上六種皆暈竹之類彼人但以斑花之似者
輙取以名耳
冕竹出冕國中一節長二三尺大者如雞鵝卵黃白二
色天性圓直不待矯揉生枝處亦不凹窳斑花紫褐色
疉暈重重中又有白暈彼人取為標鎗勁捷無比小者
中爲拄杖梁貢甫尚書奉使回嘗將出三五莖予親見
之
斑竹處處有之其類最蕃凡生斑花者皆是然斑花或
大或小或勻或細皆不等或重暈或單暈色或深淺各
隨出産風土變易今越人以斑竹作牀椅及他器用頗
雅士大夫多喜愛之
舍利王斑竹榦有虺文六帖云昔西域舍利王獻樂有
大小匏琴皆以虺文斑竹為之而取聲於匏以合律
道州斑竹生高巖小於箭文如螺旋不雜
顧家斑竹述異記云姑蘇之境有陸家白蓮顧家斑竹
亦猶花有魏紫姚黃之稱
電斑竹出雷州地理志云雷州貢電斑竹即此物也
箊竹出湖州亦斑竹也斑花不等極有佳者
苔竹寰宇記云信州貴溪水南流上源數十里生苔竹
苔痕點暈狀如瑑玉榦直可為杖
黃竹叢生與慈竹一類但成竿即黃色故名越州蕭山
縣東三十里有黃竹山上有林竹色微黃狀如刀削志
云是范蠡遺鞭於此山生筍為林即此竹也晉安海物
記云黃竹節紫而色黃筍可為葅
綠竹叢生浙東及七閩多有之極高大其色深綠竹不
堪用筍味極甘美日乾餉遠人亦貴重之今漳州建寧
浦城作綠筍乾漳州者最佳
青竹與綠竹無異但色深青古譜名紅鵲尾因筍得名
樊宗師園記云一曰青士一曰紅鵲尾東宫舊事云皇
太子初拜供青竹簟竹扇各有差
白竹生江東西兩廣安南俱有之枝葉與澹竹同但筍
出時籜葉純白無赤色及斑花根甚長節又勻密作馬
箠尤靭濟源一種與淡竹同破作篾條色正白堪織笠
亦名白竹晉安海物記曰白竹節白戴凱之竹譜曰赤
白二竹還取其色白薄而曲赤厚而直沅澧所豐餘邦
鮮植注尋陽人呼為白木竹俗曰白鹿竹今白鹿竹别
見
赤竹出沅澧間大同白竹但以其厚而堅筍籜正赤色
故名或云即白木竹也燥時皮肉皆赤故名晉安海物
記曰赤竹節直其本徑尺
紅竹赤竹之類色差淡紅耳
烏竹生慶元等處山中大者五七寸圍形狀與龍須竹
大同但筍出時烏紫色日乾致遠味珍他筍不可及也
烏䈥竹大同筀竹性不柔靭筍出時正黝色肉薄味美
可食
黃侯竹即水竹之類無甚大者色淡黃中作篾筍可食
烟竹出江廣閒形狀一如水竹亦有如淡竹者但節高
而葉密竿色淡綠成竹時節葉間便生黑煤苔若烟氣
薰灼然故名或亦名黑竹濟源一種無黑煤色但破作
篾色雜青黃不純白故亦名烟竹雜用佳筍可食
金竹生江浙閒一如淡竹高者不過一二丈其枝榦黃
淨如真金竹故名竺法真羅浮山疏曰羅浮山有竹色
如黃金
金絲竹生湘潭間一名白絲竹一名刷絲竹本&KR0034;竹之
類以其易活人多植於盆檻中至久不瘁竿上細黃數
道如刷絲然故名志書撫州歲貢金絲竹布
黃金間碧玉竹一與金竹同但枝節間凹處一道深綠
越産以是名者又異詳見後對青竹
碧玉間黃金竹亦同上但竿色全綠枝節間凹處一道
黃
對青竹出西蜀今處處有之其竹節間青紫各半二色
相映甚可愛昔蜀主孟昶作對青竹亭於蜀今嘉興崇
德縣寺中亦有之僧呼為二色竹黃休復云蜀川滕昌
祐家有對青竹身黃色有一脉青節節相對故謂之對
青也會稽續志云對青竹每節青黃左右相間越俗呼
為黃金間碧玉又曰閃竹又曰間竹或云越閃竹即宋
景文黃太史所謂對青竹宋公贊曰翠溝如畫太史賦
曰金碧其相
間青竹生江浙二廣間處處有之歴陽尤多竹不甚大
青黃節節間色故名
露青竹生蜀中節榦修直色正青顧况有露青竹杖歌
云亭亭筆直無皺節摩捋形骸一條鐵
斑鱖竹建安有之其斑花如鱖魚之狀春夏之交出筍
美可食
白鱖竹建安城北沙洲所産夏筍甚美竹色微白以對
斑鱖竹故得此名
青長枝竹七閩在處有之色青裊裊成叢為篾丈餘必
假火氣則靭如藤濕則易腐
黃長枝竹亦出七閩實中而叢卑箁香可飲筎可入藥
功與淡竹葉同
黃陶竹見廣南志
文竹生邵陵高平縣色正綠扶疎常隨風委拂石床
絲竹生蜀川滕昌祐家有之葉細而青莖瘦而紫亦謂
之墨竹
蔓竹生江廣間皮青肉白如雪軟靭可為索筍赤皮青
肉白嘉禾人呼為蔓芽竹王子年拾遺記云岑華山在
西海之西有蔓竹可為簫管吹若鳳鳴禮斗威儀曰君
乘木而王其政太平蔓紫脫為長生紫脫筍名也
大竹生浯溪山中形葉即與夀竹同但成竹時竿變焦
黃色性剛利可削作刀子用汲冡周書曰成王時路人
獻大竹孝經河圖曰少室山大竹堪為甑釡此云大者
或以形質而言非必浯溪所産同也
丹竹出海南道州瀧中峭壁之上每節長可一丈或八
九尺徑不甚大裊裊摇空粉節上似有丹色心空肉薄
舟人劈為百丈縴
毛斑竹出蘄州初伐時無斑花以灰汁漬之即見土人
織為簟箔或笛管筍不堪食
白鹿竹亦名白竹又名遺竹出連州抱腹山為多莖色
白節閒微有綠土人待出筍後隕籜放梢乃採之以灰
煑水浸作竹布鞋或搥一節作箒謂之竹拂成布一疋
纔重數兩
小白竹全似秋竹而色差白篾不如之韓丕詩云風韻
曉生泉細細月華宵泛玉差差
玳瑁竹出湖州諸山中薛翊異物志曰竹似䈥籐斑駁
如玳瑁
䈄&KR2221;竹戴凱之竹譜曰肅肅䈄&KR2221;颼颼横植擢秀初秋
冬乃成竹今浙東沿海山中處處有之大如足指堅厚
修直腹中白膜闌隔狀如濕麵生衣初生時正紫色漸
漸變紅年老則色白也枝葉一如四季竹亦四季生筍
可食生南康者未解籜時輙有細蟲食其筍籜脫之後
蟲食處成赤紋類繡畫者浙東人家多取為籬勻整可
愛七閩山中尤多或名鹹竹恐聲訛也閩中記曰筨&KR2426;
竹圓如指大可編藩籬筨&KR2426;即䈄&KR2221;也
蓋竹戴凱之竹譜曰蓋竹所生大域江南上密防露下
疏來風連隂接町竦散崗潭今産江浙山谷閒肌薄而
色白去地七八尺枝葉婆娑如蓋故名此竹動連頃畮
人家庭院罕植之者
白篛竹在處有之莖小於箸葉如掌大而長
紫篛竹亦同但莖色黑紫耳
實心竹生雲南記云實心竹斑駁殊好可為器用土人
取以為槍榦胡牀永泰生者精於玳瑁可餙器物
錦竹生蜀中顔色錯雜如錦杜工部卜居濯錦江就韋
續覓錦竹有錦竹亭亭出縣高之句即此竹也其修竦
可見矣
䇯竹在處敷紛頭有父文字林云䇯竹頭有父文父文
猶花文也
蒸竹竹記云䇯之醜也其文煥然
白烏竹亦有實心者蓋&KR2454;之屬見湘中賦
間道竹生兩浙山中人家庭院亦有植之者竿如水竹
節差密葉如毛頭竹頗瘦長葉上有淡黃間綠細勒道
五七行每叢或生至十四五葉吳興周公謹知縣其别
業在杭一叢數本沈竹真家亦有之
魚腸竹贊寧云今詳魚腸為名必象實而作其竹細而
屈筍亦可食梁簡文竹賦有魚腸雲母之名謂竹色如
雲母者名雲母竹色如魚腸者曰魚腸竹昔歐冶子鑄
劎其四曰魚腸蓋精鍊之鐵闇白而微青故以魚腸之
色比之贊寧以象竹之細屈恐非立名本旨也
雲母竹簜竹之巨者也濠梁圖經云出鍾離南四十里
雲母山山有雲母石竹皮之色似之因以為名廣志云
大竹也生於交廣梁簡文竹賦有魚腸雲母之名
浮筠竹王子年拾遺記曰生蓬萊山葉青莖紫風折之
如鐘磬之音
