欽定四庫全書
竹譜卷二元李衎撰
墨竹譜(按說郛作管道昇撰)
墨竹位置一如畫竹法但榦節枝葉四者若不由規矩
徒費工夫凡濡墨有深淺下筆有重輕逆順往来須知
去就濃淡麄細便見枯榮仍要葉葉着枝枝枝着節山
谷云生枝不應節亂葉無所歸須一筆筆有生意一面
面得自然四向團圞枝葉活動方為成竹然古今作者
雖多得其門者或寡不失之於簡略則失之於繁雜或
根榦頗佳而枝葉謬誤或位置稍當而向背乖方或葉
如刀截或身如板束麄俗狼籍不可勝言其間縱有稍
異常流僅能盡美至於盡善良恐未暇獨文湖州挺天
縱之才比生知之聖筆如神助妙合天成馳騁於法度
之中逍遥於塵垢之外縱心所欲不踰凖繩故一依其
法布列成圖庶後之學者不陷於俗惡知所當務焉
一畫竿若只畫一二竿則墨色且得從便若三竿之
上前者色濃後者漸淡若一色則不能分别前後
矣然從梢至根雖一節節畫下要筆意貫穿梢頭
節短漸漸放長比至節根漸漸放短每竿須要墨
色勻停行筆平直兩邊如界自然圓正若臃腫偏
邪墨色不勻間麄間細間枯間濃及節空勻長勻
短皆筆法所忌斷不可犯頗見世俗用蒲絟槐皮
或疊紙濡墨畫竿無問根梢一樣麄細又且板平
全無圓意但堪發笑學者切忌不宜放效
二畫節立竿既定畫節為最難上一節要盖覆下一
節下一節要承接上一節中間雖是斷離却要有
連屬意思上一筆兩頭放起中間落下如月少彎
則便見一竿圓混下一筆看上一筆意趣承接不
差自然有連屬意不可齊大不可齊小齊大則如
旋環齊小則如墨板不可大彎不可太遠大彎則
如骨節太遠則不相連屬無復生意矣
三畫枝各有名目生葉處謂之丁香頭相合處謂之
雀爪直枝謂之釵股從外畫入謂之垜疊從裏畫
出謂之迸跳下筆須要遒健圓勁生意連綿行筆
疾速不可遲緩老枝則挺然而起節大而枯瘦嫩
枝則和柔而婉順節小而肥滑葉多則枝覆葉少
則枝昂風枝雨枝觸類而長亦在臨時轉變不可
拘於一律也尹白鄆王随枝畫斷節既非文法今
不敢取
四畫葉下筆要勁利實按而虚起一抹便過少遲留
則鈍厚不銛利矣然寫竹者此為最難虧此一功
則不復為墨竹矣法有所忌學者當知麄忌似桃
細忌似柳一忌孤生二忌並立三忌如义四忌如
井五忌如手指及似蜻蜓翻正向背轉側低昂雨
打風翻各有態度不可一例抹去如染皂絹無異
也
