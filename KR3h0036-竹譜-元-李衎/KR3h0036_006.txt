欽定四庫全書
竹譜卷六元李衎撰
異形品下
龍鬚竹生兩浙山谷間與猫頭竹無異根下節不甚密
析為篾平細柔靭筍籜微紅色斑點差少味甚美但䈥
滓頗多日乾可致遠也
龍孫竹亦名龍鬚竹生辰陽山谷間高不盈尺細僅如
針凡所以為竹者無不具張得之譜云予頃過一朋舊
家見盆池崑石上有小竹一竿長六寸許枝葉蒼翠根
旁别生二白鬚盤屈水中伸則長於榦五倍龍鬚之稱
疑出於此張南軒亦嘗移寘石斛中暮春生筍森然可
喜因賦詩云小竹如針能具體方春茁筍又堪憐者是
也
茅竹一名鬼竹在處有之似茅而小概節分眀宜與菖
蒲並植於水石間
沉竹生延平山谷質重易沉削為小弩箭投水亦沉遇
風不為欹側射者取焉
鳳尾竹生江西一如筀竹但下邊枝葉稀少至梢則繁
茂摇摇如鳳尾故得此名
右鳳尾竹古人亦罕有畫者惟湖州余子清侍郎
喜畫此竹予家舊有二大幅今已贈人
笻竹又名扶竹又名扶老竹又名慈悲竹凡二種出西
蜀廣志云出廣南卭都縣近地一兩節多屈折如狗脚
狀節極大而莖細瘦高節實中狀若人剖俗謂之扶老
竹山海經龜山多扶竹注云卭竹也高節實中名扶老
竹南中僧人取作拄杖甚佳然不可擊掊擊則隨節斷
折故此亦謂之慈竹枝葉與常竹無異昔張騫西至大
夏所見者也峨嵋山中一種細如箭榦人呼為佛拄杖
竹游人㩦歸置於佛所蜀都賦為□(音卭)竹又作䇣(音乃
叶反)竹硯譜云西域以此竹節為硯
龍尾竹出雲南每節止長二三寸枝短葉密觀之狀如
龍尾故名
筰竹出筰都今黎州是也其高參天常起嵐霧卭筰人
穴山數十丈用此竹去節牝牡相銜為井謂之卓筒牝
者為筧牡者名篊以取醎泉煮鹽張得之譜云别出篊
竹者恐非是
毬竹每於杭州街市人家見之植盆檻中高不過一二
尺下獨竿上叢密别無種類人力為之以筍初解籜時
折去上梢則竿杪雜出小枝無數三二年後枝葉轉密
盤鬱團圓如毬之狀繁細可愛故名
寸金竹生鬱林等處山中枝葉一如淡竹但節節勻密
相去二寸許從根至梢圓正衝直作釣竿黏竿最妙
胡孫竹生江西吉贛在處有之與常竹同但節稍平中
無隔礙兒童戲取作角吹之嗚嗚有聲空通故也
羅漢杖竹生紹熙府即古榮州也東有榮黎山山中産
此屈曲如龍蛇之狀
弔根竹又名扶根竹出温州沿海山中蓋取釣絲竹根
上有小枝葉者漸漸出土移入盆檻中以竹杖扶持懸
起為几案之玩非别有種也
曲竹叢生每箇必存曲勢無有直者朱丞相勝非閑居
錄云太學感化齋堂後貯廊東西各有叢竹勢無不曲
自是一種也郭仲産湘中記云昭州平樂縣縈山多曲
竹臨安志云安隱院在桐扣地有曲竹竹根有數節曲
處僧多取以為杖林公麟詩云直節稜稜是此君耳孫
却以曲為名首陽山下知難種亦可斜封向管城
雪竹生江西枝葉如筀竹而稀疎每節長二尺許其薄
比江蘆差堅厚筍絶純白故名或云孟宗冬月哭而生
筍者即此竹也張得之譜云出清源深冬生筍冒雪一
云即江南竹筍之早出者
嫣竹生賓州遷江縣山中湖湘間亦有之大如筆管高
不過五七尺節平色黃如籐梢杪枝葉叢生葉短如桃
劈篾織簟極細滑不減籐簟土人亦甚貴重細篾亦可
織笠
䉑竹生廣西安南邕州崑崙關中尤多張得之譜云䉑
竹黑皮有文每節生三枝葉秀媚婆娑可愛一如苦竹
大者可為柱小者亦堪雜用
&KR0034;竹生廣西山中大槩如䉑竹其用亦與之同
&KR0034;竹生安南山中亦如䉑竹但枝葉圓長綠淨可喜
簟竹生賓象山中及浙東諸郡枝葉如常竹每節長四
五尺或倍之圍至一尺許出博羅縣者節及二丈作篾
最靭且色白人取織笠五月出筍甘可食未成竹時亦
可鎚作麻西京雜記曰會稽竹簟號曰流黃簟即此竹
也
笣竹廣州平鄉縣有此竹土人煮以為布吳都賦云笣
筍抽節
簞竹出交趾九真葉疎而大每節相去六七尺土人取
嫩者鎚浸紡績為布名竹疎布或云彼中亦名簟竹戴
凱之竹譜云單體虛長注云單竹大如腓虛細長爽嶺
南夷人取其筍未及竹者灰煮以為布精者如縠番禺
志云簞竹每天旱竹上有蟲蛀眼子即死矣中有物青
白相雜如骨灰狀是謂天竹黃按天竹黃本出於鏞竹
雖相迷竹亦有黃作丸力減則知此竹所出當亦不及
鏞竹也
翁孫竹生江西正紫色一莖下節復生三五竿芃芃而
起比中莖差細土人取以為扇柄生浙間者高不盈尺
為几案之翫張得之譜云翁孫竹在處有之初種時因
地肥磽而長以次生者不敢高過於祖
廣竹又名利竹生永州祁陽山中莖類苦竹葉類筀竹
梢細長每節長二尺許作笛材甚佳亦可破篾織笠篾
尤快利削成刀子即可裂紙廣志云利竹出西南者是
春生筍微苦湏用清灰水煮熟可食僧贊寧筍譜謂利
竹蔓生若藤實中而堅靭隨竹蔓而生恐非此竹類也
張得之引周禮謂揚州之利竹箭者亦恐誤
石麻竹出廣州九真交趾皆有之其勁利他竹莫及人
削為刀切象皮如截芋或云即利竹也姑兩存之以待
别考嵇含云石林竹也
&KR2946;竹出安南叢生如篻竹實中勁強有毒土人銳以刺
虎中之必死筍内實不中食
漢竹出交趾九真廣中亦有之大者一節受一斛小者
受數㪷可為尊榼其筍一節亦可受二三升味甘而澁
廣志云永昌有漢竹圍三尺餘
越王竹出海南嶺表錄異曰根生石上如細藤高尺餘
南中愛其青色用為酒籌菜筯云是越王棄餘籌生此
竹番禺志云越王筯竹細如箭榦每一節可為一筯故
呼越王筯竹藝苑云越王行海作籌有餘棄於水中而
生
毛竹出閩廣間浙東諸郡亦或有之四眀洞天記云毛
竹叢生澗邊剡中金庭記曰毛竹洞天有毛竹又名銀
筍竹以筍白故名建寧武夷山有毛竹洞去山百餘里
徧生此種每節出一&KR0034;其鉅細與根等枝弱而毛髯人
以為蛻登仙李義山詩云只得流霞送一杯空中簫鼓
當時回武夷洞裏生毛竹老盡曾孫更不來武夷君自
秦漢始列祀典後仙人結宇山上與鄰俗往來悉呼村
人為曾孫少年慢之一日山中忽生毛竹如刺中者成
疾衆莫敢犯武夷洞人每斫竹隨即生土俗云仙人入
洞生此竹以隔浮世也
少室竹本名㸑器竹孝經河圖曰生少室山中其大者
堪為釜甑筍可食
羅浮竹大竹也貞元中有鹽戶犯禁逃羅浮山至第十
三嶺見巨竹千萬連亘巖谷竹圍皆二丈餘有三十九
節節二丈許逃者伐一竿為篾會赦遂挈以歸人竒之
獻於太守李復乃圖而紀之
鍾龍竹南越志曰羅浮山生竹皆七八寸圍節長一二
丈謂之龍鍾竹馬融笛賦惟籦籠之竒生兮于終南之
隂崖張衡南都賦其竹則籦籠䈽篾江總横吹曲曰簫
聲鳳臺曲洞吹龍鍾管陳子昂修竹篇鍾龍生南嶽孤
翠鬱亭亭未詳此與羅浮所産異同
右上二竹類書中有記之者疑即一種未敢削去
姑存之以待别考
沛竹又名涕竹東方朔神異經曰南荒中有沛竹長百
丈圍二丈五六尺厚八九寸可以為船其子美食之可
以已瘡癘張茂先註曰子筍也
篔簹竹一名箄竹生湘中蜀廣間亦有之每節可長四
五尺廣州記云節長一丈今曲江縣及蜀中俱有此竹
圍尺五六寸節相去六七尺夷人煮以為布始興以南
尤多王彪之閩中賦曰篔簹函人異苑曰篔簹竹節中
有物長數寸許政似世人形俗說相傳云竹人時有得
者
癭竹東洛勝境有張文規莊近溪竹一竿有癭其大如
李見酉陽雜爼麻知幾有竹癭冠賦
射筒竹吳都賦云其竹射筒弋人以修竿通其節箭安
其内從本吹之古人所謂箻筒以射鳥者也筍可食謂
此竹可作箭房者非吹筒之法始於武后置馬射步射
手射筒射今番舶上多用射人取中其面非以箭力能
傷人蓋有射筒毒於箭鏃南方此竹其直如繩以法去
節令中通長二丈餘箭則以輕竹削成幾三尺以鳥翎
纏遶其上欲以受氣人猛吹之則著物最易吳地之筒
竹差劣也劉淵林云出交趾九真
&KR3107;&KR5408;竹節疎而筍可食又名筎&KR3107;竹
&KR2414;竹生濱海山中本根千丈斷一節可為船竹萌數丈
猶是筍山海經大荒之中有山名曰成都在崑崙之北
有嶽之山尋竹生焉注云尋大竹名
箎竹字林云大高百丈狀類&KR2414;竹
莽竹生浙右諸郡嘉禾境内尤多形葉與淡竹無異但
竿色稍白近根一二節須有裂&KR2724;土人云昔王莽死魂
魄無所歸竄入此竹撑裂其下故名爾雅云莽數節疏
云凡竹節間促數者名莽爾雅已有其名知土人之說
妄也其筍味極珍美竹性硬肉薄作篾不成屈折即斷
大者可作椽小者可作藥欄衣竿而已亦呼哺雞竹
婆娑羅竹昔人自外國移植於廣州猊山在增城東二
十里多有此竹其大圍三四尺至堅里人取以為弓
&KR1217;竹生海畔山中其筍與竹悉有毛傷人即死故舶商
不敢取毛筍食恐中其毒也
衛邱竹山海經曰東北海之外大荒之中衛於山邱南
帝俊竹林在焉大可為舟郭氏云言舜林中一節則可
以為船戴譜云員邱帝竹一節為船注云員邱帝陵(九疑
山有九邱員邱雲邱衛邱之類)嵇含草木狀云衛邱即雲邱竹一節可
以為船出扶南晉安海物記曰番禺有舜林之竹曰天
竹注云其節大中汲桶然今交廣中竹節長二丈圍一
二丈者往往有之即此竹也
狗竹出臨海郡圍三寸節間有毛三月筍可食大同&KR1217;
竹但無毒也戴凱之竹譜曰狗竹有毛出諸東裔筍譜
曰寧海巴東狗竹生筍有毛
&KR2035;尤竹勁而薄可以為博矢即今之投壺箭也蜀志曰
&KR2035;細竹戴凱之竹譜曰&KR2035;尤勁薄博矢之賢招魂曰箟
&KR1972;象棋有六博朱文公注曰箟竹名也&KR1972;行博箸也投
六箸行六棋故為六博象牙為棋箟簵為箸此楚人用
之如晉制則以犀角為棋箸則用&KR2035;不用箟也或云堪
為博局行棋之箸也
弓竹蜀中人謂之倒生竹舟師取之以為百丈戴凱之
竹譜曰弓竹如籐其節郄曲生多卧土立則依木長幾
百尋狀若相續質雖有文(按竹譜原本有作含)須膏乃縟注云弓
竹生東垂諸山長數十丈每節輙曲既長且軟(按原本脫既字
今從竹譜添入)不能自立若遇木乃倚質有文章然要湏膏塗
火灼然後出之
澁勒竹出嶺南中心堅實坡詩云倦看澁勒暗蠻村亂
棘孤籐束瘴根者即此竹也
古散竹節似馬鞭葉似桐樹而小皮似栟櫚而柔靭筍
亦可食建人呼慈竹為古散者非
菜竹新安多有長不過三四尺四月出筍至秋乃已常
為菜茹故名土人云種時不宜根密
孟灘竹出雲南長滂其節長三尺柔細可為索人亦取
其皮為麻見唐樊綽雲南志
䉡竹生温州瑞安平陽俱有之或野生或栽種叢生至
秋出筍經年始成竹大者徑二三寸節長肉薄劈篾最
良土人細縷之編織箱箧甚柔靭尤宜作枕一如番藤
也
木䉡竹温州諸縣俱有之亦叢生極高大有徑三寸一
尺圍者肉厚土人取為彈弓材最妙五月出筍味微苦
性凉可食煮熟時色淡黃至秋筍絶
丹山竹出夷陵括地圖曰丹山之竹長千仞而鳳食其
實(丹山在峽州遠安縣時有赤氣鳳之居也)
麻竹在處有之皮嫩質厚葉廣而薄六月筍可為笴晉
安海物記云麻竹夏晚而生可鍜為麻者曰麻竹注曰
其筍可為笴謂麻者取其瓤煆灰治經緯為布曰華練
陳宣眀殿學士姚察嘗有送華練一匹今呼曰竹練布
閩中記云麻竹筍夏生可作鹹&KR2670;
交隸竹在處有之體靭不甚直止可為笮麻之圈
鐵峽竹出秦州三峡九域志言上峡下峡鐵峡也其中
多竹小而長地寒常雪竹至堅子美詩云修纖無限竹
嵌空太始雲者謂此也
泣珠竹生密州咸通縣唐神龍元年哥汝擇移密州刺
史多植此竹後人伐之其節中有漿如雪
忠節竹出象郡節環隱隱而闊稍遠視之若無節然
䈓散竹博雅云䈓䉈桃枝竹或云䈓有節此竹形色似
之因以為名撫州舊歲貢䈓竹箭顧夷義訓有䈓竹䉈
竹或即一種也
仲竹爾雅云仲無笐注云亦竹類僧神珙云笐似琴有
絃實未詳其說
箖箊竹戴凱之竹譜注云葉薄而廣越女試劒者也
粼(音恡)竹爾雅曰粼堅中郭璞注曰其中堅實者名粼謂
貞實與常竹不同與木竹筍味無異顧夷義訓&KR2454;竹實
中&KR2454;音磷疑即粼竹也
簢竹爾雅曰簢筡中郭璞注曰其中空者名筡贊寧云
其竹内隔耎與常竹不同故云筡中筍嫩而節耎薄
百丈滑竹見番禺志
高節竹出瓊管黎母山大而節闊丈餘節又高也漢張
騫傳注瓉曰邛山名此竹高節可作杖齊民要術引漢
書乃云卭都高節竹可為杖與此不同
多枝竹大頭竹
已上二者見廣南志
倭竹魏志云倭國竹有條榦見齊民要術(今魏志云其竹篠榦桃枝
與此不同)
篟竹見謝靈運山居賦曰石竹細者䉑篟之流廣韻篟
青竹&KR0034;竹僧神珙云一名檀纂竹
䈖竹清源志云番船上嘗有䈖篾來貨
䇗竹僧神珙云䇗長節
䈗(先果切)竹出漢䈗人縣屬太原郡
&KR0034;竹有毛見張得之譜齊民要術引字林&KR0034;音感
&KR0034;竹生海邊
&KR0034;竹簇竹
玉篇云並小竹
鹿頭竹見范旻邕管記
䇸竹戴凱之竹譜曰䇸任篙笛(按竹譜原本䇸作篁)體特堅圓埤
蒼曰䇸竹堅而促節體圓而質堅皮白如霜粉大者宜
行船細者為笛
巢竹寰宇記云臨賀縣有巢竹叢生大如戟堅中俚人
以為矛
苦伏竹閩中記云苦伏竹筍冬生人採食之味尤珍
簫管竹丹陽記曰江寧縣慈姥山生簫管竹王褒賦云
于江南之邱墟即此處也自伶倫採竹嶰谷後見此竒
故歴代常給樂府俗呼鼓吹山按慈姥山今在太平州
當塗縣
鈎端竹山海經曰嶓冢之山其上多桃枝鈎端郭氏云
鈎端桃枝屬
&KR0034;篢竹白夾竹青城山記云青城山有&KR0034;篢白夾
之竹
&KR0034;(音匯)竹箴竹寰宇記云昭州龍平縣齕鼠山多&KR0034;
竹箴竹池澤中多鼠齕食之
&KR0034;(音與)竹元竹實中太極竹長百丈䉁竹䈈竹
笗竹簡竹胥竹觀系竹&KR0034;竹䉚籋(音彌)竹
玉篇䉲竹篾也廣韻&KR0034;篾竹䉚䈲(音般)竹篇韻並云䈲
篾也集韻䈲籛竹名又云䈲筡竹笢筡(音書)竹高氏
竹略云自&KR0034;以下並出顧夷義訓
莩竹出常德桃源莩竹村
笛竹蘄春地志云笛竹生羅田縣山中蘄竹亦生於此
用以為簟按謝靈運山居賦注云崑山之竹任為笛黃
帝時伶倫斬其厚均者吹之為黃鍾之宫今蘄春所産
固後出也
龍公竹羅浮山第三峯有竹大徑七尺圍長丈二謂之
龍公竹常有鸞鳳棲宿圖志云
