欽定四庫全書
竹譜卷五元李衎撰
竹品譜
凡竹生於石則體堅而瘦硬枝葉多枯焦如古烈士有
死無二挺然不拔者生於水則性柔而婉順枝葉多稀
疎如謙恭君子難進易退巽懦有不自勝者惟生於水
石之間則不燥不潤根榦勁圓枝葉暢茂如志士仁人
卓爾有立者雖少有不同相去亦不遠矣其有曲節方
莖中通外澁或擁節邪對直榦岐分杪生細籜腰出横
枝類如虞舜重瞳高辛廣顙河目海口隆準龍顔蓋皆
特異於常不容不審故作異形品
異形品上
方竹兩浙江廣處處有之枝葉與苦竹相同但節莖方
正如益母草状深秋出筍經歲成竹高者二丈許無甚
大者為拄杖最佳番禺志云竹方而實心編織不及他
竹止以方為異矣武陵圖經云方竹出桃源山四方而
不觚其材中杖會稽續志云方竹中堅而外方玉岑山
所植贊寧云澧州辰山方竹其方二寸出天台玉霄峯
者最妙或云人家忌種指為不祥筍亦不中食常德節
推廳植之韓魏公作記
六稜竹出都梁山一如方竹而六稜高六七尺節密有
刺甚瀟灑
右方竹古人少有畫者金海陵庶人完顔亮獨喜
作此多有圖軸吾友仲方亦愛其方正每每畫之
凡見十數本
淨瓶竹江浙閩廣俱有之枝葉與澹竹不異但去地一
二節便臃腫有項有腹宛如一瓶以上榦節仍如常竹
其質極堅人取為拄杖
實竹枝葉節莖出處一如淨瓶竹但無腹項心不空虛
枝葉差少今人好斷取作馬箠榦甚堅靭
石竹出興化路瀨溪生宜近石故名石竹其高大長短
與筀竹無異但節頗長色頗淡葉扶疎質堅靭無施不
宜土人伐之浮海以貨江浙筍可食今兩浙傍海諸山
亦有之但不柔靭謝靈運山居賦注云石竹本科叢大
以充屋榱當是别種也
石簝竹一名篻簩竹生閩中似石竹而小筍中食會稽
續志云石竹小而密人家植之以為籬援吴都賦云篻
簩有叢劉淵林註以篻簩為二種已别見後
箛&KR2426;竹亦石竹之類生漢陽山谷之間比石竹節差稀
舊任土貢為輅馬之策戴凱之竹譜曰箛&KR2426;誕節内實
外澤作貢漢陽以供輅策
鶴膝竹又名木槵竹生杭州西湖靈隠山中節密而内
實略如天壇藤間有突起如鶴膝人亦取為拄杖生於
閩嶠者俗名鼓槌竹節箹臃腫而莖管削宛如鶴膝筍
可食葉世程閩中記云鶴膝竹出古田縣似靈夀杖不
湏治削人多取以扶老高續古似孫有次韻陳校書送
鶴竹筍詩云竹如鶴脚瘦交加驚識英英玉露沙一見
已知仙骨健高於越箭更無差
般腸竹生東郡緣海山中其筍最美或云出閩中與笆
竹相似其竹中實但聞其說而未之見也戴凱之竹譜
曰般腸實中與笆相類於用寡宜惟筍殊味晏公筆鈔
般腸竹出東海
銀鋌竹又名高節竹色如金其節隆起莖旋彎削節密
處宛如銀鋌之状非鶴膝人面之類别為一種筍可食
七閩處處有之
石大頭竹生餘杭山中状與常竹不異四五月間出筍
上細下大其籜淡黃色無斑花唯上截甘美可食下截
木硬但可煮汁以此得名
木竹閩浙山中處處有之葉生堅實中間亦通小脉節
内如通草其筍堅可食福建生者心實筍硬不可食土
人呼為柴竹又一種生於韶州山中最多莖如萬歲藤
中實如木可為杖海物異名記云靈夀木其節竹漢書
賜三老靈夀杖者此也無花而實如草荳蔲味酸
人面竹又名鬼面竹又名佛面竹又名佛眼竹兩浙江
廣俱有之去地上一二節皆左右邪正兩節相對中間
突起長圓宛如人面或多至十數節之上始平正如常
竹筍亦可食人多採以為拄杖福建人呼為佛眼竹東
坡送與羅浮長老者即此竹也或云天竺國所産者形
似尤竒
薑竹生兩浙山中園丁植盆檻中為人清翫亦人面竹
之類但竿下尺許節密如此
多般竹亦人面竹之類去土一二節之上生節短長斜
正不等或如人面或如鶴膝或如鱗甲或如蠐螬或如
縮頸之鼈或如蔵六之龜五七十節後方如常竹故名
東陽金華山中尤多
龍鱗竹江東西及湘潭之間俱有之亦人面之類徑三
五寸兩節曲屈相對中間突起如龍鱗状三十餘節之
上即如常竹矣
象牙竹出會稽山中大槩與常竹不異但筍出肥壮微
彎屈且純白状如象牙故名筍味甚佳嘉禾境内亦時
或有之
菩薩竹生西蜀峨嵋山中結花於節外之枝茸密如毬
周侍郎端朝峨嵋山行記云菩薩竹者亦常竹以綴蘚
故節有一靨似佛面取而炙熨之以為杖
箖竹出襄州卧龍山諸葛孔明祠中長百尺只梢上有
葉土人多取作幡竿承落筍甚美
江南竹江浙閩廣間皆有之大槩與淡竹相同但一面
出三小枝葉頗繁盛安南生者枝葉頗長大筍亦可食
然每歲必於初種之月生筍味甚美葉色嫩綠水不染
塵也
雙葉竹江浙兩廣俱有之枝榦一如常竹節差高但他
竹一枝杪生五七葉此竹只生兩葉故名今俗工所畫
率皆類此其筍亦可食苞籜生作兩段與他竹不同
台竹一名剛竹一名鬼角竹生江南蘇湖往往有之大
者尺圍小者如拇指色黪褐性至堅硬俗呼鋼鐵頭竹
每節間生四五枝圓直條暢葉稀疎而薄小形類苦竹
作棚棧最佳若作篾條則脆不堪用可為弓材其筍中
食初出土時色紅紫而有斑花如鬼角故又名鬼角竹
拂雲箒竹出廬山莖大如指竹杪細葉翠密如箒彼人
採為方物以相遺贈張得之云名篲篠竹根杪條等特
異他篠中為掃箒
百葉竹生南蠻界有毒傷人必死蠻人以刺虎豹中之
輙死一枝百葉因以為名筍不可食劉淵林云簩竹有
毒蠻人以為觚刺獸中之必死是或一類耶戴凱之竹
譜云百葉参差生自南垂傷人則死醫莫能治亦曰篣
竹厥毒若斯
蘆竹出閩越山中沿海諸郡皆有之形如蘆故名戴凱
之竹譜云有竹象蘆因以為名東甌諸郡緣海所生肌
體勻淨筠色潤貞凡今之箎匪兹不鳴今作簫篪之類
聲最清亮又堪為矛戟之榦又堪為筆管但葉闊而利
筍苦而可食
秋蘆竹其竹似蘆身如荻蔗冬月不凋插之如生
駢竹一根數節之上分為兩竿冬生枝葉别無種類特
常竹之變猶連理木並蒂蓮之屬故亦罕有揚州焦太
易招討家一株纔高數尺玉泉山樸翁和尚贈予一拄
杖甚妙後轉贈廉庭臣都運今姑蘇束季博提舉家園
怡老堂有一株高五尺餘吕端明園中亦有一株是薑
竹之駢生者高約七八尺園丁屈折作葫蘆形枝葉茸
細可愛予官嘉禾後圃亦得一株兩節之上分為三榦
枝葉敷榮是筀竹之變者尤竒特
合歡竹出南嶽下諸州山溪間郴州尤多其筍初生便
有合歡形勢及成竹時或三莖合或兩莖合斷其間有
竅竹皮或斑點紋彼中僧人斷取作針筒
雙梢竹出九疑山第二重麓臺側筍長獨莖及生枝葉
即分為兩梢葉密而細
匾竹處處有之廬山尤多筍出土時即匾薄及成竹匾
而長𫝊云釋惠遠住此鬼神號避辟蛇行者捻此竹為
匾也
扶竹出武林山中與他竹無異但生筍時皆對抽並立
有合歡之意司馬温公云杭州廣嚴寺有之相比而生
舉林皆然故有龍騰雙角立鯨噴兩鬚長之句僧惠律
詩云饑殘夷叔風姿瘦泣盡娥英粉淚乾贊寕云武林
山西雙竹寺中所産自永泰以來有之馮翊嚴諸為之
記王子敬譜云會稽箭竹錢塘扶竹猶東方之扶桑兩
兩並之而生謂之扶竹山海經注又以扶竹為笻竹未
詳
服傷竹江南諸郡往往有之大者五六寸圍長二丈許
其中實四月以後出筍味甚美枝葉與他竹亦類服傷
之義未聞贊寧云大者五六寸圍長二丈中實古人用
以削弩箭四月筍美
扶南竹見番禺志
簜竹書禹貢篠簜既敷孔安國云簜大竹爾雅釋草簜
竹郭璞注竹别名儀禮曰簜在建鼓之間謂簫管之屬
爾雅䟽李廵曰竹節相去一丈曰簜孫炎曰竹闊節者
曰簜笙簫之属固非大竹今此竹不同生嶺南江廣之
間皆有之叢生極高葉大且密一叢有生至十八九葉
者節上每茁小筍三籜破成枝中間一枝彷彿與本身
等傍二枝亦麄大皆横出尤易植至秋根旁出大筍綿
綿不絶隔年成竹或云擘下節間筍植之亦活江西人
呼為横枝竹筍色甚白味甚佳名玉版筍過母梢極細
長彎曲垂下如柳絲摇曳東坡自注其詩云海南勒竹
每節生枝如竹竿大蓋竹孫也今後卷有澁勒竹别見
他里竹生安南節如筀竹節間茁筍又如簜竹葉差細
薄
鏞竹出廣南絶大内空節可容三升交廣人持此以量
出納中有水甚清徹溪洞四月後水皆有毒惟此無毒
土人陸行多飲用之至深冬則凝結如玉即天竹黃也
療風癎疾按竹黃名天竹者言其大也亦猶天麻天蓼
如兔葵燕麥言其小也今人或寫作天竺之竺非也
相迷竹生廣州状與鏞竹大同小異中亦有黃堪作丸
治病力減於鏞竹
竻竹一名棘竹一名答黎竹一名攡竹一名筥竹出廣
右兩江安南尤多即刺竹也南方呼刺為竻大者二尺
圍肉厚幾實中人破為弓材枝葉下垂自根至梢每枝
節間對生二刺尖杪彎曲若鈎人家環植為垣墻初植
數莖作一叢三五年後枝蔓自相糺纏多鈎刺雖雞犬
羔豚不能徑入戴凱之竹譜曰棘竹駢深一叢為林根
如推輪節若束針亦曰笆竹城固是任篾筍既食鬢髮
則侵南方異物志曰棘竹有刺長七八丈大如甕酉陽
雜爼棘竹一名笆竹節有刺數十莖為叢南夷種以為
城卒不可攻或自崩根出大如酒甕縱横相承状如繰
車筍食之落人齒按此棘竹即竻竹刺竹是也廣志名
攡竹嶺表錄異云刺竹枝上有刺南人呼為刺勒自根
横生枝展轉如織野火焚燒只燎細枝嫩葉至春復生
轉復牢密邕州舊以刺竹為墻蠻蜑來侵不能入又新
州舊無城紹興間黃濟來為守以竻竹環植之號竹城
由衙竹又名籬竹又名笆竹又名梧竹生安南一如貓
頭竹葉小如澹竹筍夏生可食每節間生三枝皆圓長
堅厚初年上半散枝生亦自婆娑可喜漸漸年深近下
生横枝皆作刺老則至梢皆有之齷齪可惡亦有小者
徑寸許竹與筍俱有刺可種為笆籬故名八九月筍生
淡澁不可食南方草木状曰由梧竹吏民家種之長三
四丈圍一尺八九寸作屋柱出交趾按此或即由衙竹
也左思吴都賦曰柚梧有篁(柚音由)注云由梧竹出交趾
九真
䈏(音雹又音福)竹與由衙一種但實厚體小為梁柱佳筍味
苦不可食異物志云䈏竹其大數圍節間相去局促中
實滿堅強以為柱榱斷截以為棟梁不加斤斧也
答竹出安南節榦如苦竹堅厚圓正歲久則變黃色生
枝處亦不凹窳小枝圓長葉如淡竹有刺筍味苦不堪
食
青皮竹一如答竹但差輕薄老亦有刺筍味苦不堪食
釣絲竹二種生廣右兩江安南者祥符圖經謂之&KR2415;竹
大槩亦如簜竹但節間横枝細弱柔和垂下數尺飄然
摇曳宛如釣絲故名又名摇枝竹又名摇絲(按此句原本脫去今
從别本增入)亦深秋出筍隔年成竹筍過母時梢極細弱彎
曲垂下葉世程閩中記云&KR2415;竹初生未抽葉其梢垂下
状如釣絲是也山海經所謂囂水之北多鈎端竹者疑
即此種成都簡州謂之垂絲竹筍有毒不可食生浙東
者節葉一如桃枝竹但梢極細弱作篾編織一如番藤
愈細愈妙温州最多嶺外代答云釣絲竹筍瘦而白於
食品最佳或云無毒但能發痼疾黃休復云蜀川滕昌
祐家有釣絲竹以其弱杪低而垂至地也亦可為釣竿
筤簹竹出廣西兩江安南亦有之形状與簜竹同但無
大横枝葉差小鎚破少肉多䈥紉如麻枲可索繩織屨
篻竹出廣西兩江安南俱有之亦與簜竹大同枝葉細
小其質堅厚堪為弓材及鎗&KR0034;左思吴都賦云篻簩有
叢劉淵林註云篻竹大如戟槿中實勁強交趾人銳之
為矛甚利吴錄曰日南有篥竹勁利堪為矛山海經注
篥竹實中勁彊有毒銳以刺虎中之則死篥此作篻未
詳吴良輔竹書篻讀若摽有梅之摽方言以為&KR3613;竹或
又云即䈥竹一物而二名者也戴凱之竹譜曰䈥竹為
矛稱利海表槿乃其幹刃即其杪生於日南别名惟篻
已互見前䈥竹下亦略著其同異矣
滿心竹生廣西陽朔山中枝葉一如篻竹但榦實無心
故名湖湘之間亦有之筍味佳雲南記曰雲南有實心
竹文采斑駁可為噐用唐僧清晝有實心竹杖詩按此
或即滿心竹是也
&KR0034;竹出處形状與簜竹同但横枝差小葉大隂密略如
萑葦最堅大可為屋柱筍味甘可食
&KR1217;簩竹出廣右安南又名澁竹節長二尺餘每節上半
截麄澁如世所用沙紙人或削成錯子可磨爪甲用久
刓滑以好醋浸少頃火炙乾復澁矣其半即常竹江船
篷箔多用之老者彌澁廣志云&KR1217;竹任作笛筍味苦無
肉不中食亦有止如筆管大者初成竹時亦可鎚作麻
用嵇含云出大秦國桂海虞衡志云兩江有此類名思
勞竹皮日休詩退公祇傍蘇勞竹移宴多隨末利花蘇
勞或音訛也劉淵林云簩竹有毒夷人以刺獸者同異
未詳廣韻簩竹一枝百葉有毒今百葉竹已别見崔德
符有澁竹詩
烏計竹生安南形状頗同&KR1217;簩竹但不澁節差短質堅
而脆大者以充屋材止可為柱老者亦生刺
沙麻竹又名蘇麻竹又名麄麻竹又名沙摩竹又名&KR1217;
&KR0034;竹桂廣之間在在有之大者圍六七寸甚堅厚可作
屋梁柱亦可為弓材種者釤其竿每截二尺許釘入土
不逾月即生根明年長芽筍不三五年即成林或但斫
節間茁筍植之亦生南粤志曰沙麻竹可為弓作弩謂
之溪子弩戴凱之竹譜曰厥族之中蘇麻特竒修榦平
節大葉繁枝註云蘇麻竹長數丈大者尺餘圍穊節多
枝叢生葉大嶺表錄異云沙摩竹大如茶椀厚而空小
一人擎一莖可為屋椽正此竹也土人又訛為司馬竹
嵇含南方草木状曰思摩竹大筍生其節筍既成竹春
而筍復成節交廣有之按思摩與沙摩稍近特其品異
同未詳
長枝竹出漳州山中叢生葉長絲之可為器皿
浮竹生湘全山中大者圍約五六寸一節約長五尺許
圓厚而虚軟土人斷取淨淘米装入以木塞之加於火
上以蒸米熟為飯甚香美筍未出土時掘取以糟蔵之
可餉遠極甘脆戴凱之竹譜曰浮竹亞節虚軟厚肉臨
溪覆潦栖雲蔭木洪筍滋肥可為旨蓄注云長者六十
尺肉厚而軟節闊而亞生於水次五嶺以北彭蠡以南
有之筍甘脆顧夷義訓曰&KR0034;竹有文
&KR0034;竹一名絃竹出湘全間其大與浮竹等節密而厚堅
壮可作屋椽柱八月採者不蛀亦微有斑花張得之云
韻竹中有自然絲絃扣之則應促節聲短闊節聲長猶
篁之韻
猫頭竹一名貓弹竹處處有之江淮之間生者高一二
丈徑五六寸衡湘之間者徑二尺許其節下極密上漸
稀枝葉繁細筍充庖饌絶佳此筍出時若近地堅硬或
礙磚石則無間遠近但遇可出處即穿土而出猶狸首
鑚隙無不通透故寓此名亦有高丈許者下半特無枝
葉庭院栽植枝葉扶疎清隂滿地殊可愛悅然竹身下
麄上細竿大葉小不宜圖畫廣中出者筍味不佳江西
及衡湘間人入冬視地縫裂處掘之謂之冬筍甚美留
不取至春亦腐朽别生春筍為竹福州人訛為麻頭竹
靈竹生蜀中大面山竹根如龍首耳角眉目天然而成
見輿地紀勝
右自蕩竹而下數種大同小異高至數丈林梢茂
密或可休隂息影為藩為屏為弓為屨薦庖厨架
屋室於世不為無用然多出横枝葉稠節密態度
鄙俗形状齷齪詎堪描畫雖欲自獻於楮素之間
不可得也如杜樊川所謂十萬丈夫甲刃樅樅者
但當被堅執銳呵衛拱立以就卒伍之列苟坐之
高車大駟之上而使衆庶瞻望其顔容豈不笑且
駭耶
