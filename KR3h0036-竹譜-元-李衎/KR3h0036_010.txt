欽定四庫全書
竹譜卷十元李衎撰
竹之比德於君子者盖禀天地之和全堅貞之操虚心
勁節歲寒不變是宜昔人特號以此君而不敢與凡草
木例名之也彼椶櫚瞿麥之屬亦何足筭盗名欺世眩
惑愚瞽譬夫小人之儒深情厚貌荒唐詭譎偶爾假譽
一時妄自披襟擬古賢哲若不精辨名實深攷行能遽
因左右之稱輙加衆庶之上兩端既竭五技易窮而方
冀立長治之基成久安之業殆猶乞甘雨於土龍欲馳
千里而乘海馬豈惟不勝其任而已故作有名而非竹
品
有名而非竹品
椶櫚竹兩浙兩廣安南七閩皆有之高七八尺葉是椶
櫚而尖小如竹葉自地而生每一葉脱落即成一節膚
色青青一如竹枝十道志曰巴蜀紙惟十色竹則九種
椶竹其一椶身而竹葉宋景文公益部方物贊曰葉椶
身竹族生不蔓有皮無枝實中而榦注云叢産葉似椶
有刺陸務觀有占城椶竹拄杖詩
石竹京都人家好種之階砌傍叢生葉如竹莖細亦有
節暮春花開枝杪或白或紅或粉紅色或有紅紫暈或
重葉多葉不等惟深朱殷色者最為難得花盡有子成
房刈去再生至秋又生仍如春盛亦有野生者今處處
有之一名瞿麥
石松竹出陽朔榦似松高二尺春筍如蕨菜味極辣
萹竹南北在處下濕地俱有之布地而生莖綠紫有節
葉似竹醫家用為利水道藥廣西安南者葉大可煮為
菜韓詩作菉&KR1512;(徒沐切)又爾雅釋草竹萹蓄䟽曰孫炎引
詩衛風曰綠竹猗猗郭云似小藜赤莖節好生道旁可
食又殺蟲按陶隠居夲草注云節間白花葉細綠人謂
之萹竹煮汁與小兒飲療蚘蟲又爾雅翼云蜀本圖經
云葉如竹莖有節細如釵股生下濕地其微既似竹則
宜謂之竹爾
菉竹又名菉蓐又名王芻毛詩疏引草木䟽云草似竹
高五六尺生淇水側人謂之菉竹爾雅釋草菉王芻䟽
曰舍人云菉一名王芻某氏云菉鹿蓐也郭云菉蓐也
今呼鴟脚莎詩衛風云瞻彼淇澳綠竹猗猗是也洪氏
随筆云毛公觧衛詩分綠竹為二物諸說皆北方不見
竹之語耳熙寧初吳安度試舍人院有司以所賦綠竹
詩背王芻古說而直以為竹遂黜不取富韓公為相言
史記叙載淇園之竹正衛産也安度語有據遂賜進士
出身爾雅翼夲草名藎草俗亦呼澹竹葉所謂終朝采
綠者按諸說或以為草或以為二物或又直言竹而已
姑並存之
翦竹生江浙廣右永湘間甚多枝間有節其葉似桃其
花如石竹差大丹紅一色人家亦有盆檻内種者俗名
翦春羅
觀音竹生南嶽熊湘山中衡州花藥山報恩寺方丈後
有一叢數莖如水中草状高五七尺其葉尖細有三勒
道大者有五勒道春暮葉下開花紅紫色亦結實其莖
無節有小籜浙東温處人家亦有之
水竹生河間將陵今處處有之人家種者其莖圓直根
如紫河車葉如冬青草每相去二寸許周圍生五葉高
三五尺無花不實至冬即死眀年筍出如初本草陳蔵
器餘云水竹葉如竹葉而短小生水中能去虱人取其
葉生食之是又别種與此不同
千歲竹生安南七閩兩廣初生從地如牛蕨状放開時
葉葉對生一枝長三五尺每年漸生多近下枝葉漸退
數十年木身方尺許長其形臃腫似椶櫚歲飢人煮食
之可療飢
椒竹生七閩兩廣浙東山野間人家庭院亦有植之者
其状一如千歲竹每葉可高五六尺但根不出土無木
身葉間有刺如椒木上者故名志書云成臯諸山間有
竹葉椒陸璣云樹似茱萸有針刺葉堅而滑蜀人作茶
吳人作茗未詳與此異同
莠竹喜生池塘及路傍莖細節高近下曲屈状若狗脚
南土多茅少草馬見此物必欲食之
藍田竹在處有之人家喜栽花圃中木身上生小枝葉
葉相對而頗類竹春花穗生色白微紅結子如豌豆正
碧色至冬色漸變如紅豆顆圓正可愛臘後始凋世傳
以為子碧如玉取藍田種玉之義故名或云此夲自南
天竺國来目為南天竺人訛為藍田竹人取此木置鳥
籠中作架最宜禽鳥本草注謂之青精
玉竹生滁州淮西等處山谷及邱陵俱有之一名地節
一名馬薰葉似竹大者如箭榦有節葉狭而長表白裏
青根可食或云即葳蕤也
錦竹江淮近水平地多有之本草云似竹而斑花梅聖
俞錦竹詩云雖作湘竹紋還非楚筠質化龍徒有期待
鳳曾無實夲與凡草俱偶親君子室又注云草也
桃竹廣西静江府城外千峯觀前有桃一本其葉絶類
竹但不勁利撏之可以横斷他處未之見也
鹿竹一名莵竹處處有之高不過一尺二三寸二月始
生一枝多葉葉状如竹而短根如荻及菖蒲穊節而平
直或云即黃精之别種
木竹生安南婆律山中木身麄澁成樹上生枝有節綠
色如竹葉如胡桃嶺外代答云木竹子皮色形状全似
大枇杷肉甘微爛核亦似枇杷秋冬間實半青黃時採
實收藏至三四月不壊江廣間一種竿如紫藤根下臃
腫榾柮亦名木竹取為杖忌箠馬能傷馬骨也
懸竹生福建山中崖隂叢生傍垂細根數尺下著土其
端輙茁根苖類虎耳草好事者翦取用麻線懸簷間借
風露而活每至夏半生花色淡黃形如鳳兒花一枝多
至五六花春時抽筍夏乃成竿秋尤盛其葉不凋培養
可五六年或云即金釵石斛亦名長生竹石斛産春州
即今南恩是也括蒼山中亦産此其俗固謂長生竹云
久竹生淮北下濕處成叢每枝生三葉如竹雖大旱亦
不枯林氏注莊子云筍可食
夾竹桃自南方来名拘那夷又云拘拏兒花紅類桃其
葉略似竹而不勁足供盆檻之玩
茅筍諸集拾遺云嶺南山谷茅地中叢生筍甚大籜皆
竹根皆茅人食之名聖筍
赤箭天麻也以其莖似箭榦而色赤故名
