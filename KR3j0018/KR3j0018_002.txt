昭德新編卷下
宋晁迥撰
静深生四妙辭并序(并次題共四十七首今止存二十九首)
夫氣聚成物聚久則散炳靈鍾秀出必冠倫多以宿
習暌真失在於動或知静趣則近道焉諦思淵静中
自然生四妙勢數相繼若歲之時天機可窺大信不
約爰得心要以為秘寳安虚明樂端如貫珠因書静
深生四妙辭云
了知入道門先從静為祖静勝則心安安久虚靈府虚
極發明靈洞徹無不覩天然法樂多豈比聞簫鼓
有警辭
圖上華夷能盡記未始經行一步地博聞強識總周知
心不能行亦如是
三悟辭
若能覺其夢且悟浮生如戲弄若能智其識漸悟狂知
枉心力若能性其情大悟歸真即妙明喜得自然三悟
法書之聊以表研精
書紳二法辭
心如常滿杯所以明知足心似不燃火所以明無欲二
法可行持書紳聊自勖
高年約已自誨辭
愚嘗究觀萬物萬情萬事萬理同異相雜自古而然目
為太常順為心要久矣今兹漸老因更約已裁定自誨
之辭作方便門夫世間之法理湏决擇則有辨白褒貶
耳出世之法夲貴混融雖未能即行方外聖賢之行但
且學古來之名士衞叔寳不見喜怒之容阮嗣宗口不
臧否人物斯亦甚善此外虚懷任運勿復以悠悠介意
一切之事即時而過去如空中雲一切之念即時而消
盡如湯中雪唯有詳味道腴膏潤深智避諸憒鬧日臻
凝寂此則不可滅裂也
超真獨覺辭
了達事終虚往事何殊夢此後事來干屹如山不動了
達事終虚往事今何在此後事來干豁若空虚礙獨覺
貴高竒傑出羣迷外
知常委順辭
紛然往事來浮雲經大空喧然是非聲驚飈觸灌叢古
今無奈何委順於其中
自為觀照總持辭
事往終空如雲如風事來不絶如日如月攝念神凝久
習而成觸境情起即時而止不可殚言自當求理
反夲觀空無礙辭
形是幻情是夢寢興視息随羣動當念元來一切無豁
然頓遣心中空(去聲)
簡求心要書紳辭
以静制動静為躁君以虚受有虚緣葆真詳而後習可
書諸紳
道貴養生辭
若夫殉乎物輕乎身有如千金之劔用以析薪百鍊之
鑑委於窮塵愚嘗觀妙法見大倫不欲汨(音骨)其真虧其
神動與天親静與道鄰故作是說敢告同人
并用存心微妙訣
處世間法或伸或屈用觀察智無固無必出世間法勿
違勿失用决定信惟精惟一曲盡其妙退蔵於密
四方觀練深心訣
性之生情為夢為想性之生緣如影如響不有古聖愚
將安仰不有妙道愚將安倣爰得智刃决開疑網人不
同心超然獨往明融日新率由天奬
學道三深略論
愚以為學道之人三者備而道可成謂智也斷也(决斷之斷)
脩也見諸相之非相知一真之甚真智之深者也破堅
摧剛無以挫其銳窮勢極利不可奪其志斷之深者也
備更夷險常率履未始湏臾忘致力修之深者也苟能
如是何往弗濟
洞心情境定心篇
物來誘之而不随物來觸之而不動不随不動由自心
何湏結社詢千衆萬事悠悠過即空追思豈異春宵夢
與道相知最樂篇
人多樂於新相知又多悲於生别離唯能與道相知久
如魚樂(五教切)水無暌時樂道(樂字音洛下同)至樂非常樂冥真
造(音操)適潜熙怡逌然在心不在境安能更與白雲期
三法自然歌
心夲不愆自然戒何用科條防毁敗心夲不動自然定
何用勤勞止自兢心夲不迷自然慧何用參尋叩倫類
即今知此三自然奉以周旋無失墜
無有所求歌
無所求擺落人間萬事休有所求安養衰年樂聖猷不
願竹木林内隐不願蓮花社裡收願在清平仁壽域含
華守素得優游
醒默居士歌
白氏先生耽醉吟銜杯灑翰恣歡心樽空才盡若為計
釋悶遣懷功未深愚稱居士名醒默清思忘言求妙德
習此功成道更高不到詩魔兼酒惑
素履嘉祥讃(並次題共二首)
愚不求名含華隠曜愚愛棲真坐忘遺照愚獨聞和披
音露妙視履考祥茲為吉兆
了知妙湛歸心讃
空中聖真具大威德善入無為允臻其極愚心師之密
與神會凝然不動皦然不昧日慎一日有進無退
三言約已自修箴
愚修心自作戒勿馳散勿昏昧不分别勿留礙去纏縳
令自在破憂恚成歡泰保其身無敗壊進其道無懈怠
銘座隅書紳帶
過幻日損箴
過而能改自然寡悔知幻即離何勞用智日損之師簡
要如是
道為心寳銘
名非身親利令智昏身智之外夫何足論食充且美衣
敝仍温深蔵至寳道心常存
心要銘
心要之法妙矣哉先之以自覺濟之以力學自覺者生
知之夲也力學者閒覽之助也言不盡意舉其宏綱辭
約意微繹之為貴銘曰
物靈而貴貴乎先覺大道坦明迷心踳駮妙法難思精
微淵邈必也讀書然後為學
放歸去來辭
陶令曾言歸去來解印還家不逥首屏貴都遺身外名
忘憂酷嗜杯中酒白傅曾言歸去來了知浮世非長久
獨步逍遥自得場飲食寢興随所偶羅隠曾言歸去來
濩落生涯何所有明日船中竹一竿要學江湖釣魚手
鼂叟亦言歸去來抗表辭榮養衰朽京洛紅塵舊滿衣總
脱臨風都抖擻
雙喻辭
人事常酌中取象如敧器器平不敧覆有同身爽利道
心常不繫取象如虚舟舟閒随逝止可比性優游能符
雙喻者何慮復何憂
智斷身心辭
咨咨爾幻身誰能住世久洪纖妍醜豈長存而不朽咨
咨爾幻心常随外物誘風生電滅求其状而何有豁然
達理忽洞見於天真未能無悶或沃之以聖酒去鄉遊
蕩久不歸今覺窮途自迴首
集句書紳自用辭
蒙以正德而隠專於静遯於遯無是無非無所求無名
無迹無諸悶愚自書紳用此言深心更與何人論
昭德新編卷下
