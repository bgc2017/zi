昭德新編卷上
宋晁迥撰
新新理說序
愚以引年退居杜門佚老日開書帙甘味道腴觸緒
油然發為辭句雖涉真性之外事斯盖宿習之勝緣
乘興而書興盡而止潦倒疎闊不切才情銳思鉤深
時得新意意之所立獨謂當然大率己心多以道勝
為主今復就而詳擇取其不甚駭衆者雜而錄之凡
一百六十七條目之曰新新理說云爾
晉羊祜起平吳之策而議者多不同祜歎曰天下不如
意常居十七八又唐權德輿古興辭有句云沈憂戚
戚多浩歎不得如意居大半愚因知世間事差别齟
齬自古而然率以為常夫何足怪
古人有琴心酒德之言愚謂閑邪納正宣和養素以此
為琴之心也無思無慮其樂陶陶以此為酒之德也
二者深趣誠足多尚然必因物自娱可得而言也至
若無所思之心無所得之德不假於物而恬愉美妙
不可得而言也
愚之至願酷愛天馬行地之駿也旦刷幽燕晝秣楚越
又愛鯤魚乘流之迅也朝發崐墟暮宿孟諸雖愛其
如是駿如是迅自勵進速不望處世而乘亨衢唯望
出世而登妙道也
必然之期素定之分謂之命其理自然謂之天命知識
此理謂之知命委順此理謂之委命命與情兩不相
制而於命中起一切之情徒自苦耳能不爾者謂之
達人
上德至人之心理有四大清而容物豁然如大空羣有
不能碍明白四達皦然如大眀五翳不能障中立不
倚﨑然如大山八風不能動寂湛生光晏然如大海
萬象不能隠四者備矣此名自覺聖智境界
夫人之在道如魚之在水得水即活失水則死人順道
則吉違道則凶此皆必然之理故曰魚相忘於江湖
人相忘於道術造極之語信而有憑苟能涉道深廣
則不屑求於人矣
學日益之道譬如習射非於一日之内便得箭箭中的
學日損之道譬如習馭非於一日之内便得步步如
意有應未應此理當然或順或違其事各别無煩過
悔姑務漸成
有一徑直簡當之論不煩養身但勿縱外物來傷不煩
修心但勿縱外事來傷守之有常為法中王
今之三教雖分明立相有所不同其實都是道也故儒
書禮記云天命之謂性率性之謂道道書老子云道
可道非常道佛書華嚴經云如來自在力無量劫難
遇若生一念信速登無上道此各舉一端其諸類例
抑亦多矣
孔子曰朝聞道夕死可矣愚謂此言處世之道也因而别
得新意設使有人學出世之道者聞而復思思而復
修日月歲時相繼不已比夫朝夕之促不亦多乎比
夫不及思修不亦幸乎是知雖在暮年學道必為
殊勝若少年能爾又何以加焉
諺曰揚湯止沸不如散薪愚因擬之别為偈句曰制心
息慮不如簡緣
唐獨孤及送李白序有語云才全者無虧成志全者無
得失愚愛之重之因而比擬别為偈句云道勝者無
窮通智勝者無憂喜
晉樂廣以王澄胡母輔之皆任放為達廣曰名教内自
有樂地何必乃爾愚嘗出其意表復維之以言曰清
静内自有樂地不得同日而語矣
公孫鞅初見秦孝公為談帝王之道公則睡而弗聽後
談霸強之術則不覺膝之前席魏文侯端冕而聽古
樂則唯恐卧聽鄭衞之音則不知倦今人聞說仁義
之道世間法也己不樂聞而况道德之士理性之論
糠粃仁義宜乎懵然不知也
古德云能忍於事謂之有力大人愚以為能達於理謂
之有智大人能遣於情謂之有斷大人
古人憫乎執炙者終日執之而不知其味因與㗖之其
後報恩焉愚亦憫乎誦經者終日誦之而不知其義
因與說之為惠之大則與錫炙不同若能感悟其可
忘此恩乎
效官者嚴明公正人不敢干以私必然矣學道者純直
堅固物不能惑以邪亦如之
學道之人當務深居絶迹以成妙先當安置其身深居
絶迹世俗不能見之一妙也又當安置其心深居絶
迹鬼神不能見之二妙也此二妙者次第愈難於難
而能者得道必矣
身老浸衰理之常也心老浸高道使然也身相人可見
心相人不知
夫曲終而奏雅猶勝終不變其淫聲年老而脩善猶勝
終不改其前過
賢人君子但能持二種勝心亦不可多得矣俗心則義
勝於利真心則性勝於情是也
愚夙慕白樂天之為人雖才識不逮乎樂天而志願閫
域其殆庶幾乎樂天有新製布綿裘詩其末句云安
得萬里裘盖覆周四垠稳暖皆如我天下無寒人愚
有擊壌辭其末句云安得大金柅制彼日月輪免同
流水車今人續古人
觸情之境直視為空情未能空所應如響響應即止豈
復有餘情之不留亦當如是此一法者至簡至竒難
然能然乃妙中妙
書云責人斯無難惟受責俾如流是惟艱哉愚因擬之
就改兩字别立意云教人斯無難惟受教俾如流是
惟艱哉前言謂改過之人也此言謂學道之士也
愚思至理有三勝力勝者可以舉大器智勝者可以斷
大事志勝者可以適大願愚既愚且老智力二勝素
非所能志勝之一期乎適願不敢廢志所謂志於道
者是也
老子教人知止足驚寵辱莊子教人齊物理和天倪非
權教是實教深識之士必以為然
古教以踐言為信愚好踐意為信行之雖未多亦嘗行
之矣何謂也意之所及未始輕許於人懼口惠而實
不至耳踐言之信當如子路無宿諾踐意之信當如
季札掛劔之類是也
萬物空萬念空萬事空萬世空唯有一不空為四萬空
之主自古以來人日用而不知者多
羿基之矢百發百中和緩之藥百法百用愚之立意亦
欲盡妙愚之立言亦欲百辭百要區區之心務乎破
苦的療迷病其理一也
曲禮曰博聞強識而譲敦善行而不怠謂之君子莊子
曰以仁為息以義為理以禮為行以樂為和薰然慈
仁謂之君子愚據此儒道二書各言君子之事人能
兼而有之乎人能得其少分乎稱君子者不亦難乎
常人發意率多妄想不名實想常人發言率多戱論不
名至論能反是者非常人也若能自得於言意之表
者又於非常人中非常人也
物生而後有象象而後有滋滋而後有數是知萬物皆
有數矣夫人以有涯之數而營無涯之事多見其不
知量也
天地之大德曰生生者死之根一死而不可見故智者
盡心焉
老子曰名與身孰親愚因而展轉别得新意而自言身
與心孰親心與性孰親若有人極深研幾貫徹洞密
臻乎理性之妙然後知甘蔗氏之法味漸入真境也
嘗見前軰有詩句云但知行好事不要問前程誠如是
言夫君子第專修名節不必專求所利且顧名實相
稱不可與愚俗雷同反自虧損而况為美事必然有
美利
言有是非口之過也意有愛憎心之過也自疎及親次
第化服入道之理孰曰無階
處世仕宦之人有進有退是也越世高尚之人有退無
進是也出世超絶之人有進無退是也此明大意不復
具陳
過去無始生滅常爾即今非堅生滅自然未來無終生
滅何窮既能知之不當戀厭有戀有厭盡為障礙無
戀無厭是名逍遥
論語云父母之年不可不知一則以喜一則以懼愚因
擬之别作四句云形神之候不可不知一則勿喜一
則勿懼何謂也夫學道之人當知形是空相随氣運
而終衰神是實相得冲和而必盛盛而勿喜避客氣
而養恬衰而勿懼悟幻質而成覺
曲士所見大槩頗同或觀像貌而争論(二字去聲)或聞言語
而争論或臨文字而争論三者皆虚妄矣不到真實
之處真實之處無可争論此理尤難和會湏得有自
然智入無師覺始可為愚莫逆之交
教文中有語云鞭心入裏愚愛此四字有如莊子所說
鞭羊著羣之意彼以養生而設喻此以入道而為言
攝念歸真其法當爾
學世間法致人倫欽服者其道淺人倫不知者其道深
學世間法致鬼神欽服者其道淺鬼神不知者其道
深
論語云君子憂道不憂貧愚以為何必患於貧貧乃士
之常也是以賢人人不堪其憂而獨忘憂道則湏求
道乃理之善者也是以聖人人謂無所得自謂有得
見天機者必因根夲智自然智成妙道者湏得法忍力
勝定力此語至當真學乃知
三教利益大約體同不必湏歸局分妄稱彼我愚於保
身之要嘗究嵇康養生論此乃儒家之文也非求術
於鍊丹道侶又於清心之要嘗究李翺復性書此亦
儒家之文也非𫝊法於擁毳禪師苟未該明則多滯
固
道則湏臾而不離静則刹那而可貴仁則造次顛沛必
於是古聖賢之言意何如哉噫學道習静修仁此三
者安可怠忽
唯道可信觀鍊薰修入無有之鄕吾其逍遥到自得之
場吾其優游知我者謂我馴柔不知我者謂我何求
一氣未判萬物未生名曰混沌一念不動萬緣不起名
曰禪那故湏達夲識先方可栖真入道
學多增智定勝成功至理所歸此言居最
素王及隱君子之書多涉外事明在世智而在人言意
之内古先生之書多涉内事明出世智而出人言意
之外此二者亦可見其聖神分限
夫歆然之欲&KR1941;然之忿隐然之憂皆逆道心於道為損
翛然自得怡然自適恬然自息皆順道心於道為益
去彼取此服之無斁
酉陽雜爼中有辭句題曰閒中好其第一首云閒中好
盡日松為侶此趣人不知輕風度僧語愚因擬之别
作一首名曰静中好其辭云静中好冥心歸宴寂齋
已不虚吟静是真消息
學而成道始終四法閒静寂照是也先以智斷一切事
皆空盡撥去外方得身心閒閒而後能静世間境界
可得而言也可得而至也寂與照出世間境界不可
得而言也不可得而至也至而當自知言之不能及
具信根之人先有信心後有深心所以於道彌近不具
信根之人先有戲論後有争論(二字并去聲)所以於道彌
遠順違向背其理如此
民之行法(行音德行之行)剛柔以合理勤儉以足用止於此而
備矣可以為良民施之於士士有百行亦宜包此可
以為良士也
法相之學習氣未巳若論至當唯有窮理盡性以為觀
澄神定靈以為止二者足矣
舊說云凡言合聖道信有之矣俗語云言多傷行食飽
傷心愚知此意從正經根夲中來變雅成俗耳周易
頥卦象曰君子以慎言語節飲食此是根夲之言也
莊子云嗜欲深者天機淺愚因别立一句以擬之云障
礙多者道眼喪
一真夲無自無而有有萬靈分萬類一心夲静自静而
動有萬念成萬事還源返夲謂之妙一
愚嘗自省尚有微細勞擾之事焉目有觀書究理之勞
心有立言助化之擾此二者在無為法中為動相在
有為法中為善緣盖由積習而然未能頓除者也
愚詳觀字之法有其二焉觀照之觀(去聲並同)此乃燭理之
妙智學法者用必居先觀想之觀此乃小根之權術
結想為化只會三歸一之階漸耳上根大達者不必
用之也道家者流多存想成物過當則入邪皆属有
為之法愚所不取
天地間有形而無靈者有靈而有形者統而言之曰萬
物也靈之又靈而形肖天地者謂之人倫人倫賦象
者無邊無數其中有英妙二識焉英識者秀出人倫
有處世之識而入於塵已不可多得而妙識者又秀
出英識有出世之識而入於神尤不可多得也
世間法妄生分别種種名相若以實際照之都是一大
虚妄作是觀者名為達觀
人倫大槩之理應緣而生随類而化觸境有惡欲(惡字音汚)
係情有憂喜若以道眼諦觀斯皆真性之塵垢也
詩云雖有兄弟不如友生愚以為誠哉是言也夫兄弟
雖親或有鬩墻尋戈之釁朋友雖疎或有同方莫逆
之契而况以至真之道相知者其可忽之乎
莊生有言云死生為晝夜愚因獨斷其事云晝夜雖殊
都在十二時之數也死生雖殊都在三世之數也常
晝不夜必無此理長生不死其可得乎是故達人混
然一致
人無古今不可榮不可陋性有智愚(闕)有可移如
此相知(闕)難深(此章疑有缺文)
古人戒筮數占夢不許無疑而問卜愚達此旨盖緣習
性過多一則入邪見一則稔貪心也
觀惡德當如惡物而去之觀美德當如美物而取之此
乃己之美利也而多不然豈非歷劫以來習成顛倒
之想乎
晉陶侃在荆州日無事輙運百甓於齋外暮運於齋内
人問其故荅曰吾方致力中原過爾優逸恐不堪其
事又常語人曰禹聖者乃惜寸隂至於衆人當惜分
隂愚詳侃之志力精勤而能建功名升爵位有之矣
此乃世間之事可思議耳若有人移其志力以求出
世之事此不可得而思議也
漢桓譚欲借班嗣莊子之書嗣不許而報云吾子既繫
戀於世教矣何用夫道晉陶侃又謂莊子非先王之
法言夫陶班二賢所見不同盖其適用有倫類致意
有分限未可輕議其取舍愚能唯變所適無可無不
可
坐忘論云舊緣漸斷新緣莫結愚謂學道之士固當然
也猶以為該明未盡耳夫累身新緣則宜勿結結之
則塵勞羈紲入道新緣豈宜勿結勿結則勝因斷絶
二者不同在乎區别
唐賢文章有状其法門之語者精集殊絶愚嘗耽味久
之因而比喻夫古聖經論有如具陳品物唐賢文章
有如用其品物造為珍膳得而食之不亦幸乎哉
愚老矣日進妙道唯守二法可以足用存靈明之心期
乎長不昧習安住之心期乎永不動此外世故變移
物情差别自古而然不能顧問之也
俗語云匹上不足匹下有餘愚詳此語亦是變雅成俗
耳其根夲出於晉張華鷦鷯賦賦中有語云隂陽陶
烝萬品一區巨細舛錯種繁類殊鷦螟巢於蚊睫大
鵬彌乎天隅將以上方不足而下比有餘普天壌以
遐觀吾又安知其大小之所如
論語所云子絶四愚因推而演之明其大槩夫毋意毋
我謂其以道為度無縱越逸之情也毋固毋必謂其
唯變所適以備周圓之智也苟有執其舊語斯則名
為竪儒
漢班嗣有言莊子獨師友於造化噫愚未能然但師友
古聖賢爾每覽前言往行布在方策之善者竊忻慕
之而克己踐履冀少分焉不求名不求福庶乎内無
深愧而已
夫隠君子之道淡乎無味古先王之法妙而難思愚於
無味而得味難思而能思所以三徑就荒絶來賓之
迎送九陽奮發不駕言而出遊恬然塊居怡然自適
世間之法順理而動鮮不成逆理而動鮮不敗出世之
法順理而動則符會逆理而動則違礙此直言大槩
爾凡諸委細智者詳而行之
昔孔墨車不停軌駕不俟旦力行化導不求名利為立
名教今老先生手不釋卷筆不停綴多所采述亦不
求榮利為明心法自用自知有如此者
人或氣之逆滯服名藥以攻之有時覺藥力之勝其氣
消融而和暢也人或情之欎結原至理以發之有時
覺理道之勝其情開釋而恬愉也學人漸修之法固
當如是
夫陸行緣崖谷同途者視險易而醉不如醒水行冒風
波同舟者共安危而醒不如醉智人處世也外釋利
内忘憂當思此法醉墜者身不傷比夫專氣致柔此
則為假也病忘者心不亂比夫坐忘遺照此亦為假
也假猶若是而况真乎
文中子有言曰通變之謂道執方之謂器又曰通其變
天下無弊法矣執其方天下無善教矣愚以為通其
變者周萬物之大智也執其方者守一隅之小智也
故先生以通字為名愚知其才與智名與迹咸相應
也
文中子中說云子讀無鬼論乃曰未能知人焉知鬼愚
詳此言有以見此書叶得中之說不以無鬼為然者
恐違繫辭有云知鬼神之情状且必知晉阮瞻著論
而親經鬼證其論不勝若執以為無是令人入斷滅
之見又不言有者恐涉論語語怪之事令人起幻惑
之心此頗與孔聖意同先生儒宗之宏達者後人發
言肆意豈能出先生之域
愚有所得嘗試陳之老子云知足不辱莊子云佚我以
老言念克諧式符久禱日省已往之非馴致未來之
道自天授之永以為寳
銳智鉤深以窮理漸見理多而有餘冺相歸真以盡性
未到性空而無餘若到性空其道成矣
事有二如意人多願外如意罕有願内如意此理可以
智取不可以言及
究觀萬化不測者靈靈而形形而情情而聲聲而名覺
而唯識者混而為一覺而唯智者莫之與京至凝至
融其道大成
愚今於儒書經史中兩處各取四字一句以為精修勝
進之法周易文字中取閑邪存誠四字後漢書文字
中取清心釋累四字依言入理可以足用矣智者詳
之可也
或問愚曰先生深居不出何以自娱愚對曰嘗聞逸士
隱身止依蝸舍高僧送客不過虎溪駕言寫憂愚無
此意
古今名賢多好讀老莊之書愚知大意以其於無為無
事之中有至美至樂之理也
愚於三教自得三全三全之說儒教夲法務在言行相
合以全其名道教夲法務在神氣相合以全其形釋
教夲法務在理性相合以全其靈大率如此無煩具
陳
蜀丞相諸葛亮與李豐書云思道則福應自然之數也
余今采而書之以為法言
愚有二好非因外奬好濟其困苦而不求福報好遵乎
善道而不求人知
老子曰五色令人目盲五音令人耳聾五味令人口爽
愚因言見意雖聖人矯激太過而善利之心極於深
切人能不耽耳目之娱不縱口腹之美勿問有得决
定無失
天時人倫形器此三者愚觀其勢數皆於四也定矣天
時則春夏秋冬人倫則嬰壮耄終形器則成住壊空
此三者之好乃𤨏𤨏者也若於其中有一枉用智力
保無變衰愚不信也
上智之士有如刷燕秣楚之神駿指鄭麾晉之利刃以
此駿利學出世法何所不可
愚有二大順外順世間法無所礙内順出世間法無所
違内外無違礙強人大自在
古德有云妄執有為之法名為邪見若遂落於空亦名
邪見唯不有不空之理湏是自然明了而符契之不
可以茟舌縷陳也於事得自在故曰無可無不可於
道得自在故曰無為無不為何必多言率由深智
身從造化而有不可盡如意事從因緣而亦有不可盡
如意遇樂貪樂遂荒於樂遇苦患苦重增於苦觀照
裁處名具足智
一氣暫聚萬緣皆空身與事何所有哉此智斷之道也
深入實相安住妙境志與行不可無之此力致之法
也非此二者愚將疇依
愚謂耀其心者致其昏冥其心者存其明明極見妙境
昏極落諸趣必然之理也學道之人其智明了其行
真正其斷果决其志堅久相資而進何往不到
氣質有衰物數之常也靈明不昧天真之夲也知常達
夲始可與言道已矣
入道之法随用有說因理著名愚究其極皆湏不取相
不留迹方臻妙處
愚謂屏迹絶交遊則軰流不能加其是非攝心入虚無
則鬼神不能窺其朕兆退蔵於密故幾於道
愚所讀莊老之書各得一法讀莊子得身心虚閒以自
放曠既優既游一如不繫之舟讀老子得質性渾粹
以自鎮静匪雕匪斵又如無名之璞所得如此人其
謂何
愚以為自得則象前言智老子云吾有大患為吾有身
及吾無身吾有何患愚因則而象之自立言曰吾有
大慮為吾有心及吾無心吾又何慮噫身心之累其
唯患慮乎若得身心無患慮乃為出世之人也故莊
子云有大覺然後有大夢也注云夫人大覺者聖人
也大覺者乃知夫患慮在懷者皆未寤也
漢班嗣荅桓譚書云夫嚴子者漁釣於一壑則萬物不
奸其志棲遲於一丘則天下不易其樂愚嘗自謂得
則象智因復則而象之以言己之所趣云安身於一
空則百空不可易其居安心於一法則萬法不可奪
其志
士有清遠絶竒之行而能越世高蹈不嬰患累有如鴻
飛冥冥鳳翔千仞者已不可多得或於其中更有正
真明微之見而能窮理盡性别見志趣猶獨象無侶
龍乘風雲者豈可以世智評品哉
情以理奪事以道應彼之違負是彼之非不當駭歎己
能不然已則無咎反成道勝又何不足之有
夫人分一元之氣有形而成身分一真之精有識而成
心故曰精氣為物物極則反復歸無物故曰遊魂為
變強名生死何有彼我哉
愚以晩年之心入道彌切觸目會意皆得法門夫注水
入瓶者器漸深則無聲灹炭入爐者火漸熾則不動
禾穗漸重則低垂樹果漸熟則甘美因而成法言以
自規曰觀水觀火觀穗觀果此法漸修理無不可
莊子云薰然慈仁謂之君子又云能體純素謂之真人
愚謂人能外量己力随分慈仁及於物内求己志随
分純素存乎心得與君子真人為徒不亦善乎哉
愚嘗諦思養身之法随分多少在乎動導引是也養心
之法随分多少在乎静宴息是也此亦自是動静交
相養之一說也
教中之語有云大達大觀大慧大覺如此之類非垂空
言非樂小法體此存誠不可輕廢
觀煉恬虚之法善入無為詳求保養之方永錫難老二
者之外愚不知也
莊生之旨謂附贅懸疣以為形之累决疣潰癰其苦乃
盡愚謂執身有我以為性之累空藴無礙其樂自生
觸類明理固當如是
愚謂動心之勞不如息心之逸多聞之惑不如獨覺之
得但能觀照入理而不失其正融練臻極而不住於
相如此足矣更復何求
歷年增高而年顔衰入道彌深而道心盛此理必爾何
煩詢求愚今則然勿憂有喜
利物者不期於福而福自應學法者不期於慧而慧自
證故愚不忘修詣不著希求
莊子云聖人休休者愚以此為合乎道也吉祥止止者
愚以此為道之應也愚但見讀莊子者有之矣而未
見有得意而演之者也
愚讀易愛鉤深致遠凡四字因而點化敷演以自明其
志云銳於求智如專釣之釣鉤重淵之深力於行道
如專馭之馭致千里之遠
唐白居易有詩云當壮已先衰暫泰還長窮此嘆天均
之薄也漢馬援有語云窮當益堅老當益壮此圖世
間之事也愚身雖老不覺在己之衰窮而覺康泰之
慶幸愚心益壮不圖世間之事而求出世之道自謂
所得多於昔賢矣
依於外疎遠之事迷者之心也依於内親近之事悟者
之心也智斷已定復何疑乎
動中有静静是其體不失應緣之精真静中有動動是
其用不傷歸一之根夲洞暁冥契乃上上智莊老之
言書為法利
愚謂調御之法調御心氣而已大約學道之士其心也
定動相半其氣也純雜不一調御之淺者也若能在
心為志定而不動專氣致柔純而不雜此則調御之
深者也舉要而言姑務心以平寧為夲氣以和順為
夲此名無為真見乃法之利也可以師之也而有存
想搆致其心又有鼓動吸納其氣此名有為異見乃
法之病也不可師之統名調御之法在乎精鑒而已
益其智者學也所以觀書而窮理盡性寧其志者道也
所以宴坐而澄神定靈古德歸心必不過此
脱葉辭柯見有時而終落閒雲出岫仰無心而自高何
必讀書然後能覺
左氏春秋有言云在德不在鼎愚亦自有言云在心不
在境前言之意盖謂國以德而輕重不在於鼎鼎不
可問也愚謂居以心而躁静不在於境境不必擇也
愚嘗讀漢書見張子房事迹始受教於黃石公者遇彼
神人也終欲從赤松子者學彼仙人也愚謂子房非
徒列將相之傑抑亦神仙中人
昔向子平讀易盛稱捐益二卦愚初未詳古人之意今
自讀易至此而愛其損卦懲忿窒欲益卦遷善改過
損益之要其在兹乎
昔晉王衍有云言聖人忘情最下不及於情情之所鍾
正在我軰愚因而自有言曰聖人復性最下不達於
性達而求復正在我軰
愚以歷年浸衰思道彌切空野獨步歎大象之絶儔高
岸期登愧小狐之未濟
樂天知命故不憂窮理盡性故不疑少私寡欲故不貪
澄神定靈故不動四者備矣一以貫之此參用諸書
助修善行
自念大耋爰臻近思愈切觀一切事不計順違推理安
常而已随一切時不以多少息緣反照而已止此足
矣何復言歟
愚讀三聖之書各是一法之妙孔子書中愚見大和之
德油然而生是謂無聲之樂老氏書中愚見大象之
道混然而成是謂無名之璞釋氏書中愚見大寂之
光自然而明是謂無心之覺必也讀書當如是學
至聖御世乃情之術以權而濟至神出世乃性之道以
實而致用有攸宜理無不可
唐柳公度善攝生年八十餘步履輕便或有求其術公
度曰吾初無術但未嘗以元氣佐喜怒氣海常温耳
愚詳公度所言乃攝生之法而令元氣和而復暖也
愚因類舉别得攝念之法保護夲覺勿以夲覺随夢
幻常令夲覺明而復正是也彼以身而言此以心而
言若能並用二法何勝如之
晉嵇康文章有絶交書養生論涉乎高邈之地矣而孫
登荅康之問以火之光喻人之才其言大意云火用
光在乎得薪所以保其耀人用才在乎識真所以全
其年今子才多識寡難免乎今之世矣後果如登之
言愚愛重登之所言識真二字最為精要有以見康
之賦分不識其真未得其全所以先於周身之防反
以薄鍾會而速祻愚謂必湏才識兼茂表裡俱濟然
後可以成道器
愚聞古有大人先生天真之心誠而明天和之氣虚而
清混而為一莫之與京愚當思古自明而誠
愚以顧惜殘年詳求妙道真誠達夲洞分了義之經蠲
忿忘憂兼采養生之論苟能自得何假朋來
愚讀經史而記得三無悶周易云遯世無悶不見是而
無悶晉嵇康云自得而無悶愚錄之為心要焉
觀微妙書窮理盡性生微妙智温故知新閒覺心而愈
明致道力以增勝苟無曠日夫復何言
愚覽羣書不拘類例姑務唯變所適曲盡其妙采諸文
句立為心法樂記云和順積中愚因此四字但以氣
和為貴玄綱論云虚明含元愚因此四字但以心虚
為貴心虚氣和可以入道不煩致詰久當自知
自求多福福會由乎外非己力之能必全故可否相恭
也馴致其道道成由乎内斯由己力而無不可夫求
福者衆致道者寡盖萬分或有其一爾
孔子之燕居申申此表和舒之貌適性而已矣莊子云
吉祥止止此表齋明之心致道使然也二者不同愚
能辨之
情恕理遣以接物静安閒樂以奉身持此相資於焉是
用其它細故何必介懷
愚得四法凡八字可以足用何謂也究觀先覺理遣對
治(音持)此皆羣書舊語已之演述涉入多矣今又略集
大端以為細要庶事分攝應機而行自能了知不可
條陳縷細也
虚緣而委順無必無固聞法而開悟不驚不怖自謂真
修智力粗得百分之一爾
善惡之事譬諸草木為善如植樹宜其徐也深固則易
茂去惡如薙草宜其疾也滋蔓則難圖
練天真之心養天和之氣守天均之分求天然之智率
兹素履恊彼清休人雖不知自云有得
嘗用三法智照理奪對治是也嘗集三心不著不動不
退是也大略如斯細分由已六者無虧可以足用
孟子曰孔子登東山而小魯登泰山而小天下愚晚年
歸趣好讀古聖人述作該明理性之書其有廣大精
微條暢臻極者讀之令人胸中廓然下視小學舊百
家秘物之言一何叢脞哉
屈其道而不屈其身者常情也屈其身而不屈其道者
非常情也常情者至多非常情百中有一
俗語云有福之人不居無福之地愚謂此說繫乎天者
也愚因擬之而言曰有智之人不作無智之事此則
繫乎人者也
言者心之聲也夢者心之影也想像者心之畫也無言
者譬如復雷而無聲也無夢者譬如處隂而無影也
無想者譬如絶筆而無像也其理必爾是故智人不
可不知止觀二法
愚偶為五字二句以自述云臨文觀衆妙就枕得三休
上句謂廣求細論智也下句謂每覺微倦即時而寢
寢則眼力心念支體三者得休息也
愚晚年讀周易頗愛其遯世無悶樂天無憂所以觀外
事悠悠得中心休休讀莊子又愛其純素之道唯神
是守守而勿失與神為一所以杜門不出退藏於密
庶幾葆貞永膺元吉
水静極則影像明心静極則智慧生詳此體用其理備
矣真學不必多多則惑也
日影冉冉轉移心相念念遷謝形終歸空故強名曰夢
數必有定勢不暫停聖人有先知凡人都不覺誰明此
理愚當與談
夫厚於利則薄於義束於教則咲於道中人以下之常
情也古今而然不當驚異
入道之門愚自立法收視返聽絀聰明以求性撫心定
氣務恬虚以養智守而勿失用之不匱過此以往則
非愚意
外緣之動如雲也内貞不動如山也至人虚心順緣不
失其真猶雲山相依而不相妨也
夫道充於内者豈惟捐爵屏貴可使文侯輕其魏而以
國為累斯可知也
有客問愚曰丈人何故久不出愚對曰愚愛身心俱不
出愚身不出退蔵於密燕居方丈之室愚心不出深
入不二杳冥方存之地人以愚為愚愚自以為智
昭德新編卷上
