管子補註跋
余讀管子然後知莊生鼂錯董生之語時出於管子也
不獨此耳凡漢書語之雅馴者率多本管子管子天下
之奇文也所以著見於天下後世者豈徒其功烈哉及
讀心術上下白心内業諸篇則未嘗不廢書而歎益知
其功業之所本然後知世之知管子者殊淺也管子書
多古字如專作摶忒作貣宥作侑況作兄釋作澤此類
甚衆大匡載召忽語曰百歲之後吾君下世犯吾君命
而廢吾所立奪吾糾也雖得天下吾不生也兄與我齊
國之政也而注乃謂召忽呼管仲為兄曰澤命不渝而
注乃以為澤恩之命甚陋不可徧舉書既雅奥難句而
為之注者復繆於訓故益使後人疑惑不能究知世𫝊
房玄齡所注者非是予求管子書久矣紹興己未乃從
人借得之伏而讀者累月始頗窺其義訓然舛脫甚衆
其所未解尚十二三用上下文義及參以經史訓故頗
為是正其訛謬疑者表而發之其所未解者置之不敢
以意穿鑿也既取其間奥於理切於務者抄而蔵於家
將得善本而卒業焉張嵲跋
