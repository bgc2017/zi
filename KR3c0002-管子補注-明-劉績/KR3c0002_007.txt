管子補注卷七
明劉績撰
大匡第十八(謂以大事匡君)内言一
齊僖公生公子諸兒公子糺公子小白使鮑叔傅小白
鮑叔辭稱疾不出管仲與召忽往見之曰何故不出鮑
叔曰先人有言曰知子莫若父知臣莫若君今君知臣
之不肖也是以使賤臣傅小白也(鮑叔以小白年幼又不肖而賤故難為之)
(傅也)賤臣知棄矣(績按言君知己不肖使傅小白于次小白不得立是君有意棄我故我不出)
召忽曰子固辭無出吾權任子以死亡必免子(任保也君若有)
(疑我當保子以疾困至于死亡此可以免子也身績按言子固辭傅稱疾不出君不信我權保子以死亡則)
(君不疑必免子之傅矣)鮑叔曰子如是何不免之有乎(言必免也)管仲
曰不可(以召忽言非)持社稷宗廟者不讓事不廣閒(社稷宗廟至重)
(故不可讓難事而廣求閑安)將有國者未可知也(于三公子未可的知其人)子其
出乎召忽曰不可吾三人者之于齊國也譬之猶鼎之
有足也去一焉則必不立矣(言三人不可異其出處)吾觀小白必
不為後矣(績按此言三人于齊猶鼎足俱事一公子則所事者能立若去一人則必不立今己既)
(事糺故知小白必不能立為後)管仲曰不然也夫國人憎惡糺之母以
及糺之身而憐小白之無母也諸兒長而賤事未可知
也夫所以定齊國者非此二公子者將無己也(二公謂諸兒子)
(糺言二子既不能定齊國而又不立小白即是將更無所用謂小白必得立矣績按二公子指糺小白也已)
(以同言定齊必此二人也)小白之為人無小智惕而有大慮(言雖無小智能)
(惕懼而有大慮)非夷吾莫容小白(小白既無小智必乖迕于俗人故非夷吾莫能容)天
不幸降禍加殃于齊糺雖得立事將不濟非子定社稷
其將誰也(糺既不濟次在小白輔小白而定社稷非子而誰子謂召忽)召忽曰百歲
之後吾君卜世犯吾君命而廢吾所立奪吾糺也雖得
天下吾不生也(吾君卜世謂僖公之子小白等也君命謂僖公之命使立子糺今而奪焉我當)
(致死)兄與我齊國之政也受君令而不改奉所立而不濟
是吾義也(召忽稱管仲為兄與我齊國之政謂使知政也今受君令而立子糺不改其所奉更有所)
(立不濟而死是為臣之義也别本註雖許我齊國之政然受君令而立子糾若不濟以死繼之是為臣之義)
(績按兄故况字言犯命廢糺雖得天下尚不生况定齊社稷一國之政乎)管仲曰夷吾之
為君臣也(言已立君臣之義與召忽異)將承君命奉社稷以持宗廟
豈死一糺哉(言當為宗廟社稷致死不死於一糺)夷吾之所死者社稷破
宗廟滅祭祀絶則夷吾死之非此三者則夷吾生夷吾
生則齊國利夷吾死則齊國不利鮑叔曰然則奈何管
子曰子出奉令則可(子出奉令則小白有所依故曰可)鮑叔許諾乃出
奉令遂傅小白鮑叔謂管仲曰何行(問其事君當何所行)管仲曰
為人臣者不盡力於君則不親信(不為君親信)不親信則言
不聽言不聽則社稷不定夫事君者無二心(此事君之所行)鮑
叔許諾僖公之母弟夷仲年生公孫無知有寵於僖公
衣服禮秩如適(言無知之寵與適子同)僖公卒以諸兒長得為君
是為襄公襄公立后絀無知無知怒公令連稱管至父
戍葵丘曰瓜時而往及瓜時而來期戍公問不至請代不
許故二人因公孫無知以作亂魯桓公夫人文姜齊女
也公將如齊與夫人偕行(公謂桓公)申俞諫曰不可(申俞魯大夫也)
女有家男有室(女有夫之家男有妻之室)無相瀆也謂之有禮公不
聽遂以文姜會齊侯于濼文姜通於齊侯桓公聞責文
姜文姜告齊侯齊侯怒饗公使公子彭生乘魯侯脅之(乘謂)
(扶公升車拉其脅而殺之)公薨於車竪曼曰(竪曼齊大夫也)賢者死忠以振
疑百姓寓焉(振敇也賢者死于忠義以救當時之疑故百姓有所託焉寓寄託也)智者究
理而長慮身得免焉(智者既盡禮而謀慮又長故免于危亡)今彭生二於
君(不以正道傅君而從君于昏故曰二)無盡言而諛行以戲我君使我君
失親戚之禮命(無盡言謂不忠諫襄公通其妹故曰失親戚之禮命)又力成吾君
之禍以構二國之怨(恃其多力拉殺魯君故曰力成吾君之禍)彭生其得免
乎禍理屬然(禍敗之理屬於彭生)夫君以怒遂禍(君怒魯桓彭生則遂成其禍)
不畏惡親聞容昏生無醜也(君而通妹是謂惡親不畏此事遠聞而忍容之然此)
(昏愚之生於不䜟其類故曰昏生無醜醜類也)豈及彭生而能止之哉(及如也禍由彭)
(生則彭生刀能之今而成禍故當誅之)魯若有誅必以彭生為說二月魯
人告曰寡君畏君之威不敢寧居來脩舊好禮成而不
反無所歸死請以彭生除之齊人為殺彭生以謝于魯
五月襄公田于貝丘見豕彘從者曰公子彭生也公怒
曰公子彭生安敢見射之豕人立而啼公懼墜於車下
傷足亡屨反誅屨於徒人費不得也(誅責)鞭之見血費走
而出遇賊於門脅而束之費袒而示之背賊信之使費
先入伏公而出鬭死于門中石之紛如死于階下孟陽
代君寢于床賊殺之曰非君也不類見公之足於戶下
遂殺公而立公孫無知也鮑叔牙奉公子小白奔莒管
夷吾召忽奉公子糺奔魯九年公孫無知虐於雍廩雍
廪殺無知也桓公自莒先入魯人伐齊納公子糺戰於
乾時管仲射桓公中鈎魯師敗績桓公踐位於是劫魯
使魯人殺公子糺(劫謂興兵脅之)桓公問於鮑叔曰將何以定
社稷鮑叔曰得管仲與召忽則社稷定矣公曰夷吾與
召忽吾賊也鮑叔乃告公其故圖(故圖謂管仲始謀令鮑叔傅小白將立之)
(故)公曰然則可得乎鮑叔曰若亟召則可得也不亟不
可得也夫魯施伯知夷吾為人之有慧也其謀必將令
魯致政於夷吾夷吾受之則彼知能弱齊矣夷吾不受
彼知其將反於齊也必將殺之(既不受魯政而反於齊恐其將為魯害故殺之)
公曰然則夷吾將受魯之政乎其否乎鮑叔對曰不受
夫夷吾之不死糺也為欲定齊國之社稷也今受魯之
政是弱齊也夷吾之事君無二心也雖知死必不受也
(君謂桓公)公曰其於我也曾若是乎(曾則也則能無二心如是乎)鮑叔對
曰非為君也為先君也其於君不如親糺也(言管仲親糺多於小)
(白也)糺之不死而况君乎(親尚不死䟽則可知)君若欲定齊之社稷
則亟迎之(管仲既志在定齊社稷故須急迎之)公曰恐不及奈何鮑叔曰
夫施伯之為人也敏而多畏(多畏則念慮深)公若先反恐注怨
焉必不殺也(若先反管仲而施伯殺之齊必注怨故不敢)公曰諾(從鮑叔之言也)施
伯進對魯君曰管仲有急其事不濟今在魯君其致魯
之政焉(有急難之事與小白争國其事既不濟故來在魯可因此事而致政)若受之則齊
可弱也若不受則殺之殺之以說於齊也與同怒尚賢
於已(施伯恐管仲反齊為害欲殺之託言以說于齊若與齊同怒如此猶賢於不殺也)君曰諾
魯未及致政而齊之使至曰夷吾與召忽也寡人之賊
也今在魯寡人願生得之若不得也是君與寡人賊比
也魯君問施伯施伯曰君與之臣聞齊君惕而亟驕雖
得賢庸必能用之乎(庸猶何也)及齊君之能用之也管子之
事濟矣(及猶就也就令能用之管子之事必濟也)夫管仲天下之大聖也今
彼反齊天下皆鄉之豈獨魯乎今若殺之此鮑叔之友
也鮑叔因此以作難君必不能待也(齊國強鮑叔賢故不能待待猶擬也)
不如與之魯君乃遂束縛管仲與召忽管仲謂召忽曰
子懼乎召忽曰何懼乎吾不蚤死將胥有所定也(胥待也)
今既定矣(謂小白已定齊)令子相齊之左必令忽相齊之右雖
然殺君而用吾身是再辱我也(君謂子糺)子為生臣忽為死
臣(生則定社稷死則顯忠義)忽也知得萬乘之政而死公子糺可謂
有死臣矣子生而霸諸侯公子糺可謂有生臣矣死者
成行(死者忠義之行)生者成名(生定社稷之名)名不兩立(既成生名不可又成死名)
行不虚至(必致身受命乃謂之行也)子其勉之死生有分矣乃行入
齊境自刎而死管仲遂入君子聞之曰召忽之死也賢
其生也(召忽之生不能霸諸侯)管仲之生也賢其死也(管仲之死不成九合)
(之功)或曰明年(集書者更聞異說故言或曰明年襄公立之明年也)襄公逐小白小
白走莒三年襄公薨公子糺踐位國人召小白鮑叔曰
胡不行矣小白曰不可夫管仲智召忽強武雖國人召
我我猶不得入也鮑叔曰管仲得行其智於國國可謂
亂乎(管仲得行其知於國國則不亂今亂是不得行其智)召忽強武豈能獨圖我
哉(國人既召小白則不與召忽圖我)小白曰夫雖不得行其知豈且不
有焉乎(直是智不行不得言無智)召忽雖不得衆其及豈不足以圖
我哉(召忽雖不得衆若及猶能圖我績按及謂所從黨與也)鮑叔對曰夫國之亂
也智人不得作内事(智人作内事則其國理績按指管仲)朋友不能相
合摎而國乃可圖也(摎交入也朋友不能相交合則黨與弱故乃可圖績按指召忽)
乃命車駕鮑叔御小白乘而出于莒小白曰夫二人者
奉君令吾不可以試也(二人指管仲召忽奉君令則致死拒我故不可試也)乃將
下鮑叔履其足曰事之濟也在此時事若不濟老臣死
之公子猶之免也(鮑叔言事若不濟則已致死公子猶可得免脱)乃行至於邑
郊鮑叔令車二十乘先十乘後(二十乘先鮑叔欲與之入國十乘後令衛公子)
鮑叔乃告小白曰夫國之疑二三子莫忍老臣(二三子謂從小)
(白者不忍違老臣故相從中心實疑)事之未濟也老臣是以塞道(以事未濟故以)
(二十乘先行塞道績按鮑叔言齊國人疑立君未定必不忍殺已若事不濟已尚足以塞道而先小白也)
鮑叔乃誓曰事之濟也聽我令事之不濟也免公子者
為上死者為下吾以五乘之實距路(鮑叔於前二十乘更將五乘先行距)
(路不令子糺之黨得及小白)鮑叔乃為前驅遂入國逐公子糺管仲
射小白中鈎管仲與公子糺召忽遂走魯桓公踐位魯
伐齊納公子糺而不能桓公二年踐位(入國二年方得踐位)召管
仲管仲至公問曰社稷可定乎管仲對曰君霸王社稷
定君不霸王社稷不定公曰吾不敢至於此其大也定
社稷而已管仲又請君曰不能管仲辭於君曰君免臣
於死臣之幸也然臣之不死糺也臣不敢(既不死糺空食齊政之䘵)
(而不定社稷臣則不敢言將致死)乃走出至門公召管仲管仲反公汗
出曰勿已其勉霸乎(必欲令霸王而不已我將勉力而求霸也)管仲再拜稽
首而起曰今日君成霸臣貪承命趨立於相位(君既許霸臣貪)
(于承命故趨立相位)乃令五官行事異日公告管仲曰欲以諸侯
之間無事也小脩兵革管仲曰不可百姓病公先與百
姓而藏其兵(百姓困病當先賦興之而兵事且可藏)與其厚於兵不如厚
於人(人厚兵自強)齊國之社稷未定公未始於人而始於兵
外不親於諸侯而内不親於民公曰諾政未能有行也
(别本註言未盡行也)二年桓公彌亂(不盡行夷吾之言故彌亂)又告管仲曰欲
繕兵管仲又曰不可公不聽果為兵桓公與宋夫人飲
船中夫人蕩船而懼公公怒出之宋受而嫁之蔡侯(績)
(按左𫝊作蔡姬蕩舟事亦不同)明年公怒告管仲欲伐宋管仲曰不可
臣聞内政不脩外舉事不濟公不聽果伐宋諸侯興兵
而救宋大敗齊師公怒歸告管仲曰請脩兵革吾士不
練吾兵不實諸侯故敢救吾讎内脩兵革管仲曰不可
齊國危矣内奪民用士勸於勇外亂之本也(脩兵則用廢故曰奪)
(人用士所勸者唯勇則輕敵故為外亂之本也)外犯諸侯民多怨也(外犯必多殘害故為)
(人所怨)為義之士不入齊國(君為不義故義士不歸也)安得無危鮑叔
曰公必用夷吾之言公不聽乃令四封之内脩兵關市
之征侈之(侈謂過常也謂重其税賦)公乃遂用以勇授禄(士勇之禄)鮑叔
謂管仲曰異日者公許子霸今國彌亂子將何如管仲
曰吾君惕其智多誨(智多則可試誨之也)姑少胥其自及也(胥待也待)
(其自能及道)鮑叔曰比其自及也國無闕亡乎管仲曰未也
國中之政夷吾尚微為焉亂乎尚可以待(國政微為則未至亂可待)
(君自及也)外諸侯之佐既無有吾二人者未有敢犯我者(諸侯)
(之佐既無有如我二人故不敢犯我)明年朝之争禄相刺裚領而刎頸者
不絶(裚為掣斷之也)鮑叔謂管仲國死者衆矣毋乃害乎管仲
曰安得已然此皆其貪民也(貪人為禄自殘亦未能自為害也)夷吾之
所患者諸侯之為義者莫肯入齊齊之為義者莫肯仕
此夷吾之所患也(有義之士内外不歸亂亡立至故可患也)若夫死者吾安
用而愛之(貪人自相殺傷吾何能惜之)公又内脩兵三年桓公將伐
魯曰魯與寡人近(謂國相近鄰)於是其救宋也疾(疾謂先諸侯至)寡
人且誅焉管仲曰不可臣聞有土之君不勤於兵不忌
於辱不輔其過則社稷安勤於兵忌於辱輔其過則社
稷危公不聽興師伐魯造於長勺魯莊公興師逆之大
敗之桓公曰吾兵猶尚少吾參圍之安能圉我(吾以三倍之兵)
(圍之則何能圉我)四年脩兵同甲十萬(同甲謂完堅齊等)車五千乘謂
管仲曰吾士既練吾兵既多寡人欲服魯管仲喟然嘆
曰齊國危矣君不競於德而競於兵(人君當以德義服遠不當競於兵也)
天下之國帶甲十萬者不鮮矣吾欲發小兵以服大兵
(欲以齊國服諸侯而致霸王故曰以小兵而服大兵也)内失吾衆(謂數搖動人則衆疲而散)諸
侯設備(數見侵伐故設備)吾人設詐(力不足則詐以維之)國欲無危得已
乎(績按言天下兵多齊發小兵以服之内外俱失而國危矣詐一本作誑)公不聽果伐魯
魯不敢戰去國五十里而為之關(更立國界而為之關)魯請比於
關内以從于齊齊亦無復侵魯(謂魯請從服于齊供其徵求比於齊之關内)
桓公許諾魯人請盟曰魯小國也固不帶劔今而帶劍
是交兵聞於諸侯君不如己(若以交兵聞於諸侯不如止而不盟也)請去
兵桓公曰諾乃令從者毋以兵管仲曰不可諸侯加忌
於君君如是以退可(忌怨也諸侯欲以結盟致怨於君今請不盟從此即退可也)君
果弱魯君諸侯又加貪於君(若果弱魯君人以貪名加之君)後有事小
國彌堅大國設備(既有貪忌之名故皆設備)非齊國之利也桓公不
聽管仲又諫曰君必不去魯何用不兵曹劌之為人也
(績按劌一作沬下同)堅強以忌不可以約取也(不可以盟取信也)桓公
不聽果與之遇莊公自懷劍曹劌亦懷劍踐壇莊公抽
劔其懷曰魯之境去國五十里亦無不死而已左揕桓
公右自承曰均之死也戮死於君前(左手舉劍將揕桓公且以右手自承)
(而言曰齊之迫魯境亦死今殺君亦死同是死也將殺君次自殺故曰均之死也戮死于君前)管仲走
君曹劌抽劍當兩階之間曰二君將改圖無有進者(拔劍)
(當階所以拒管仲言魯齊二君欲改先者之所圖今不當有進也)管仲曰君與地以汶
為境桓公許諾以汶為境而歸桓公歸而脩於政不脩
於兵革自圉辟人以過彌師(既不脩其兵革故出入自圉辟其人也以先者之過)
(故弭息其師也)五年宋伐杞桓公謂管仲與鮑叔曰夫宋寡人
固欲伐之無若諸侯何(無若諸侯救宋何)夫杞明王之後也(杞夏)
(之後)今宋伐之予欲救之其可乎管仲對曰臣聞内政之
不脩外舉義不信君將外舉義以行先之(以内行先之)則諸
侯可令附桓公曰於此不救後無以伐宋(今不救杞於後無辭以伐)
(宋)管仲曰諸侯之君不貪於土貪於土必勤於兵勤於
兵必病於民民病則多詐夫詐密而後動者勝(密静)詐則
不信於民夫不信於民則亂内動則危於身是以古之
人聞先王之道者不競于兵(兵者凶器競之則危)桓公曰然則奚
若管仲對曰以臣則不然(以臣之意則不與君同)而令人以重幣
使之(以重幣使宋令罷杞兵)使之而不可(謂宋不從令也)君受而封之(受杞)
(告命而建封之)桓公問鮑叔曰奚若鮑叔曰公行夷吾之言公
乃命曹孫叔使於宋宋不聽果伐杞(宋果伐杞)桓公城緣陵
以封之(緣陵杞城)予車百乘甲一千(謂與杞也)明年狄人伐邢邢
君出致於齊(致命於齊以告急)桓公築夷儀以封之(夷儀邢城)子車
百乘卒千人明年狄人伐衛衛君出致於虚(虚地名詩所謂升彼)
(虚矣以望楚矣)桓公且封之隰朋賓胥無諫曰不可三國所以
亡者絶以小(小國之亡理則然矣不當封也)今君近封亡國國盡若何
(國之車盡於封亡國其若之何)桓公問管仲曰奚若管仲曰君有行之
實安得有其名(既有行封之名則當虚國而為之安得有其富實乎)君其行也公
又問鮑叔鮑叔曰君行夷吾之言桓公築楚丘以封之
與車三百乘甲五千既以封衛明年桓公問管仲將何
行(更問以所行之政也)管仲對曰公内脩政而勸民可以信於諸
侯矣君許諾乃輕稅弛市之征為賦禄之制既已(謂已行上)
(事)管仲又請曰問病臣(臣有病者君當慰問之)願賞而無罰五年
諸侯可令傅(行此五年可令諸侯親附)公曰諾既行之管仲又請曰
請諸侯之禮(請諸交聘之禮)令齊以豹皮往小侯以鹿皮報齊
以馬往小侯以犬報(往重報輕所謂大國善下小國則取小國)桓公許諾行
之管仲又請賞於國以及諸侯君曰諾行之管仲賞於
國中君賞於諸侯諸侯之君有行事善者以重幣賀之
從列士以下有善衣裳賀之(列士謂齊之列士管仲以衣裳賀之)凡諸侯
之臣有諫於君而善者以璽問之以信其言(謂桓公以壐問之以)
(信騐其所諫之言為善)公既行之又問管仲曰何行管仲曰隰朋
聰明捷給可令為東國(東國謂自齊東之國令隰朋理之)賓胥無堅強
以良可令為西土(西土謂齊西之土令胥無理之國與土交互言也)衛國之教
危傅以利(謂其教既高危且相傅以利謂以利成俗)公子開方之為人也慧
以給不能久而樂始可游於衛(其人性輕率不能持久所謂靡不有初鮮克有)
(終故曰樂始使此人游於衛誘動之令歸於齊也績按小匡作公子開方為人巧轉而兊利則不能久而樂)
(始謂退速進銳也)魯邑之教好邇而訓於禮(既訓學於禮禮者所以節貌故曰好)
(邇邇近也)季友之為人也恭以精博於粮多小信可游於魯
(博於粮謂委多積績按小匡作公子舉博聞而知禮好學而辭遜請使游於魯疑即一人粮乃禮字誤也)
楚國之教巧文以利不好立大義而好立小信蒙孫(小匡)
(作曹孫宿)博於教而又巧於辭不好立大義而好結小信可
游於楚小侯既服大侯既附(厚往輕報所以服小侯游三人於三國所以附大侯)
夫如是則始可以施政矣君曰諾乃游公子開方於衛
游季友於魯游蒙孫於楚五年諸侯附狄人伐(謂入伐齊)桓
公告諸侯曰請救伐諸侯許諾大侯車二百乘卒二千
人小侯車百乘卒千人諸侯皆許諾齊車千乘卒先致
緣陵(先者使卒戍緣陵今有狄難故致之)戰於後故敗狄(後故地名)其甲與貨
小侯受之(謂敗狄所得車甲及貨盡與小侯)大侯近者以其縣分之不
踐其國(近齊之大侯則以齊縣分之終不踐其國以侵之)北州侯莫來(謂不來救齊北)
(州謂北之州即幽州營州等)桓公遇南州侯於召陵(謂伐楚盟於召陵也)曰狄
為無道犯天子令以伐小國(小國齊自謂)以天子之故敬天
之命令以救伐(言諸侯以敬順天命救齊伐狄)北州侯莫至上不聽天
子令下無禮諸侯寡人請誅於北州之侯諸侯許諾桓
公乃北伐令支(令支國名)下鳬之山斬孤竹(孤竹國名斬其君)過山
戎顧問管仲曰將何行管仲對曰君教諸侯為民聚食
諸侯之兵不足者君助之發如此則始可以加政矣(既使)
(諸侯足食足兵然後可以加之政也)桓公乃告諸侯必足三年之食安(有三)
(年食然後可安)以其餘修兵革兵革不足以引其事告齊齊助
之發(諸侯兵之不足當引其事之闕者以告齊齊當發卒以助之也)既行之公又問
管仲曰何行管仲對曰君會其君臣父子(會謂考合其君臣父子之)
(宜)則可以加政矣公曰會之道奈何曰諸侯無專立妾
以為妻母專殺大臣無國勞毋專予禄(於國無勞者不得專予禄)士
庶人毋專棄妻母曲隄(所謂毋障谷也)毋貯粟毋禁材(山澤之材當與)
(人共也也)行此卒歲則始可以罰矣(行之卒歲而有不從者可以加刑罰)君乃
布之於諸侯諸侯許諾受而行之卒歲吳人伐榖(榖齊之下)
(都後以封管仲)桓公告諸侯未徧諸侯之師竭至以待桓公(竭至)
(言其盡來)桓公以車千乘會諸侯於竟都師未至吳人逃(齊都)
(之師尚未至而吳人逃也)諸侯皆罷桓公歸問管仲曰將何行管仲
曰可以加政矣(諸侯服從如此故可以加之政)曰從今以往二年適子
不聞孝不聞愛其弟不聞敬老國良(其老者國之賢良也)三者無
一焉可誅也(無一尚可誅况無三乎)諸侯之臣及國事三年不聞
善可罰也(及國事預知國政三年不聞善則不賢也故可罰)君有過大夫不諫
士庶人有善而大夫不進可罰也士庶人聞之吏賢孝
悌可賞也(士庶人有賢孝悌聞之於吏則可賞也)桓公受而行之近侯莫
不請事(近齊之諸侯皆請齊徵賦之事)兵車之會六(兵車之會謂興兵有所征伐)乘
車之會三(乘車之會謂繼好息民之會也)饗國四十有二年桓公踐位
十九年㢮關市之征(征賦也)五十而取一(取其貨賄五十之一)賦禄
以粟案田而税(案知其壌塉而税之)二歲而稅一(率二歲而一税之)上年
什取三中年十取二下年什取一歲飢不税(歲飢謂時歲搃飢故)
(不税)歲飢㢮而税(此歲飢謂有飢者有不飢者故㢮飢而税不飢)桓公使鮑叔識
君臣之有善者晏子識不仕與耕者之有善者(不仕謂餘子未)
(仕者)高子識工賈之有善者國子為李(李獄官也績按李理同)隰朋
為東國賓胥無為西土弗鄭為宅(為宅掌脩除宫室)凡仕者近
宫(仕者有公事職務故近宫)不仕與耕者近門(不仕與耕者當出入田野故近於外門)
工賈近市三十里置遽委焉有司職之(遽今之郵驛也委謂當有儲偫)
(以供過者立官以主之)從諸侯欲通(謂從諸侯欲通於齊)吏從行者令一人
為負以車(其吏從行而來者遽之有司當令一人以車為負載其行裴)若宿者令人
養其馬食以委(其客若宿即以所委食之績按一作食其委)客與有司别契
(别契謂分别其契以知真偽也)至國八契(自郊至國八契則二百里之郊地相距為五百里此周之)
(大國也)費義數而不當有罪(義謂供賓客之禮徒費義數而於事不當者罪之)凡
庶人欲通鄉吏不通七日囚(庶人有所陳訴通於君鄉吏抑而不通事經七日者)
(則囚其吏鞠劾其所以也)出欲通吏不通五日囚(出謂欲適他國)貴人子欲
通吏不通三日囚凡縣吏進諸侯士而有善觀其能之
大小以為之賞有過無罪(賞雖過能亦不罪也)令鮑叔進大夫勸
國家(升進大夫令之勉營國家之事)得之成而不悔為上舉(得此大夫故有成功)
(終然允當無有可悔如此者舉善之上)從政治為次(所進大夫從政而能理者次上成功也)
野為原又多不發起訟不驕次之(所進大夫有能勸勉農人開闢荒野皆為)
(原田又教之和通不相告發雖有起而訟者莫不恪恭不為驕傲此又其次也)勸國家得之成
而悔從政雖治而不能野原又多發起訟驕行此三者
為下令晏子進貴人之子(晏子平仲之先)出不仕(不仕則樂道深)處不
華(不華則無過失)而友有少長(友有少長則遵禮經)為上舉(全此三者故為上)得
二為次(得二三之二也)得一為下士處靖(靖卑敬貎)敬老與貴(敬老近於)
(親敬貴近於君)交不失禮行此三者為上舉得二為次得一為
下耕者農農用力(勤而不惰)應於父兄(孝且義)事賢多(擇善而從故能)
(多)行此三者為上舉得二為次得一為下令高子進工
賈應於父兄事長養老承事敬(承奉君敬而從之也)行此三者為
上舉得二者為次得一者為下令國子以情斷獄(定罪罰者)
(貴得其情)三大夫既已選舉使縣行之(三大夫謂鮑叔晏子高子)管仲進
而舉言上而見之于君(見三大夫所選舉者此言選舉者國子主斷獄故不在三大夫之數)
以卒年君舉(卒年謂終年如此管仲所進者君舉用之也)管仲告鮑叔曰勸
國家不得成而悔從政不治不能野原又多而發(言相告發)
訟驕(既訟而驕)凡三者有罪無赦告晏子曰貴人子處華下
(處華屋之下則淫泆)交好飲食(重交好則挾朋黨嗜飲食則道情薄績按處華句照上處不華下)
(交謂以貴凌人使友居下也照友有少長好飲食照出不仕)行此三者有罪無赦士
出入無常不敬老而營富行此三者有罪無赦耕者出
入不應於父兄用力不農不事賢行此三者有罪無赦
告國子曰工賈出入不應於父兄承事不敬而違老治
危(危傾險也)行此三者有罪無赦凡於父兄無過州里稱之
吏進之君用之(無過於父兄見稱於州里更進此人君必用之)有善無賞有過
無罰吏不進廉意(有善不能賞過不能罰吏則苟免而已故不進廉意也)於父兄
無過於州里莫稱吏進之君用之善為上賞不善吏有
罰(雖無過於父兄而州里不稱吏進此人君承用之其人善則吏受上賞不善則吏當罰績按當人皆稱)
(其賢而吏舉善者後有善過而舉不賞罰以其出於衆人同然也若吏以賞罰無與己而不舉則廉察其意而)
(罪之至於人不稱其賢而吏舉者後有善過賞罰其舉者以其出於一人獨見也)君謂國子凡
貴賤之義入與父俱(父貴而子賤也)出與師俱(師貴而資賤也)上與君
俱(君貴而臣賤)凡三者遇賊不死不知賊則無赦(言人於此三者所在)
(當致死所謂在三如一今賊將害此三者遇之而不能死者有賊而又不知則不臣不子也故無赦也)斷
獄情與義易義與禄易(凡斷獄者所以止罪邪止罪邪所以興禮義今犯罪者非以乖)
(僻易義則以姦偽易禄也)易禄可無斂有可無赦(姦偽易禄者既當罰其罪可無斂其)
(禄然今所有罪必無赦之也)
管子補注卷七
