管子補注卷十五
明劉績撰
勢第四十二短語十六
戰而懼水此謂澹滅(方戰之時懼致水禍此必為水所澹而滅亡也)小事不從
大亊不吉(苟懼水禍則事無小大未見其福也)戰而懼險此謂迷中(方戰之時)
(懼有險礙進退莫知所從故曰迷中言在迷惑之中)分其師衆人既迷芒必其將
亡之道(人既迷惑不知所從則無所用其力是以減其師衆矣又况迷惑芒然乎若是者必亡其衆凡)
(此二事皆滅亡之道也)動靜者比於死(比近也用師之道我動而敵靜者則靜者勝矣故我)
(近於死亡也)動作者比於醜(我先動敵反作應者我必無功故近於醜)動信者比
於距(我既動彼能自申以敵我如此者近於見距也)動詘者比於避(我既動而彼屈服者)
(近於見避)夫靜與作時以為主人時以為客貴得度(靜作得度則為)
(主人其失度者則為客也績按别本注靜作得度或為主人或為客皆利也)知靜之脩居而
自利(既多智而又安靜二者能脩則居然自獲其利也)知作之從每動有功(知其)
(所作常能從理如此者動必有功也)故曰無為者帝其此之謂矣(言無心於為任)
(理之自然如此者帝王之道也)
逆節萌生天地未形先為之政其事乃不成繆受其刑
(言將為簒殺凶逆之節雖萌芽而生然天地寂泊不見徵應無從已之形此則先天而政天乃違之故其事不)
(成則被誅戮受其刑罪也績按别本注天因人事而生變聖人應天變而興也)天因人聖人
因天(所謂先天而天不違後天而奉天時)天時不作勿為客(不因天時而動者乃為客)
(矣)人事不起勿為始(不因人事而起可謂先事為始)慕和其衆以修天
地之從人先生之天地形之聖人成之則與天同極(將建)
(大事必慕和其衆天地既已從但當脩天之意人先生是心天地又見其脩意有從順之形聖人則發動而成)
(如此者可謂與天同極也績按别本注若漢武之興是也)正靜不爭動作不貳素
質不留(全其素質無所留者)與地同極(能行正靜已下可謂與地同極也)未得天
極則隱於德(未得與天同極則隱而修德也)已得天極則致其力(已得天極)
(則當致力而成之若湯之升陑武王牧野是也)既成其功順守其從人不能代
(從順也功成矣則以順理守之所謂逆取順守者也則人何能代之乎)成功之道嬴縮為
寶(嬴縮猶行藏也所謂時行則行時止則止其道乃著故以為寶)毋亡天極究數而止
(但盡天之數則止而勿為)事若未成毋改其形毋失其始(形謂常形也守常脩)
(始事終有成也)靜民觀時待令而起(言事未成之時但安靜其人謹候其時待天命令然)
(後起而應也)故曰脩隂陽之從而道天地之常(道從也)嬴嬴縮
縮因而為當(必行藏順時然後事當重言之殷勤其事也)死死生生因天地
之形(死生猶隱顯也聖人隱顯必因天地之形)天地之形聖人成之(因天地之形則)
(無不成也)小取者小利大取者大利(但能法則大小無不利)盡行之者
有天下(所謂唯天為大唯堯則之)
故賢者誠信以仁之慈惠以愛之端政象不敢以先人
(常執謙以下物)中靜不留(中心安靜無所留著)裕德無求(道德饒裕無求於人)形於
女色(女之容色靜而不先求者)其所處者柔安靜樂(雖復隱處常能柔安靜樂)行
德而不爭以待天下之濆作也(雖復為政行德常能謙讓不與物爭濆動亂也)
故賢者安徐正靜柔節先定(先定謙柔之節然後有所興為也)行於不
敢(則人不能與我爭勇)而立於不能(則人莫與我爭功)守弱節而堅處之
(守柔弱之節而堅明以自處也)故不犯天時不亂民功(謙順故無所犯亂也)秉時
養人(持四時之政以順養其人)先德後刑(賞以春夏刑以秋冬)順於天微度人
(既順於天又微度人之所宜以合之)
善周者明不能見也(善於周周則極也萬物無所至如此者雖有明察之人不能盡矣)
善明者周不能蔽也(善於明明則極也如此者則雖善周之人不能自隱蔽必為善明者)
(所知也)大明勝大周則民無大周也(明勝大周則人無能為大周也)大周
勝大明則民無大明也(周勝大明則人無能為大明凡此皆欲大周大明獨在君也)
大周之先可以奮信(奮信振起貌言既有大周之德在物之先則可以振起而有事)大
明之祖可以代天下(有大明之德可以為物祖如此則可代天下無道取其位而君之也)
索而不得求之招搖之下(招搖之星隨斗杓順時而建者也天下者神器直欲索之)
(則不得若求之招搖之下順時而取則可也)獸厭走而有伏網罟(獸所以憎厭其走者)
(恐前有伏網罟故聖人不敢以直道取天下者恐有大禍故也)一偃一側不然不得(偃側)
(猶倚伏也聖人之取天下知所倚伏力其功而致其權文設武伏如其不然則天位不可得也)大文三
曾而貴義與德大武三曾而偃武與力(大文三曾則文道行也能成其)
(德義大武三曾則武道行也能偃其武力)
正第四十三短語十七
制斷五刑各當其名罪人不怨(服罪故不怨也)善人不驚曰刑
(刑當故不驚如此者所謂刑也)正之(所以勝姦正也)服之(所以服不能也)勝之(所以勝姦邪)
餙之(修餙身也)必嚴其令而民則之曰政(令嚴則人作法之如此者政也)如
四時之不貣如星辰之不變如宵如晝如隂如陽(宵晝隂陽)
(皆有其當)如日月之明曰法(法之用守常不變)愛之生之養之成之
利民不德(利雖及人不以為德也)天下親之曰德(德用之恩萬物親之)無德
無怨無好無惡萬物崇一隂陽同度曰道(道之用不二者)刑以
弊之政以命之法以遏之德以養之(物待德養而成)道以明之
(明是非也)刑以弊之毋失民命(刑斷合理故人命不失也)令之以終其欲
明之毋徑(行令所以終人之欲使之明識正道不從邪徑也績按當作勿使民徑字之誤也)遏
之以絶其志意毋使民幸(用法正人之意志不使人有非分之幸也)養之以
化其惡必自身始(身惡盡則人惡化)明之以察其生必修其理
(恐有不修理故以明察之)致刑其民庸心以蔽(庸用也不用心以斷則濫及不辜)致
政其民服信以聽(服用也謂用誠信聽理句於人績按缺致法一)致德其民和
平以靜(君德及人以致和靜)致道其民付而不爭(人被道則相付任而不交爭也)
罪人當名曰刑(罪當其名刑之謂也)出令當時曰政(令當於時政之謂也)當
故不改曰法(不改當故法之謂也)愛民無私曰德(君愛無私德之謂也)會民
所聚曰道(聚謂衆所宜也能令衆宜道之謂也)
立常行政能服信乎(服信則政行常立)中和愼敬能日新乎(苟能)
(和敬則其德日新也)正衡一靜能守愼乎(衡平也言但能守愼則政平而靜一)廢私
立公能舉人乎(但公而無私則能舉人也)臨政官民能後其身乎(後其)
(身則能臨政官人也)能服信政此謂正紀(能行信正者正之紀)能服日新此
謂行理(能行日新可謂行之理也)守愼正名偽詐自止(能愼則詐息也)舉人
無私臣德咸道(無私則不妄舉故臣德皆合於道也)能後其身上佐天子
(後身則先公故能上佐天子也)
九變第四十四(謂人之情變有九)短語十八
凡民之所以守戰至死而不德其上者有數以至焉(或守)
(或戰雖復至死不敢恃之以德於上則有數仔焉於其間故能至此也)曰大者親戚墳墓
之所在也(一變也)田宅富厚足居也(二變)不然則州縣鄉黨
與宗族足懷樂也(三變)不然則上之教訓習俗慈愛之於
民也厚無所往而得之(君之恩厚皆在於人無所他往故得人之致死四變績按言)
(無如此者)不然則山林澤谷之利足生也(五變)不然則地形險
阻易守而難攻也(六變)不然則罰嚴而可畏也不然則賞
明而足勸也(七變)不然則有深怨於敵人也(八變)不然則有
厚功於上也(功厚則祿多故亦自為戰而不德於君九變)此民之所以守戰
致死而不德其上者也今恃不信之人而求以智用不
守之民而欲以固將不戰之卒而幸以勝此兵之三闇
也
任法第四十五區言一
聖君任法而不任智任數而不任說任公而不任私任
大道而不任小物(小物小事)然後身佚而天下治失君則不
然舍法而任智故民舍事而好譽舍數而任說故民舍
實而好言舍公而好私故民離法而妄行舍大道而任
小物故上勞煩百姓迷惑而國家不治聖君則不然守
道要處佚樂馳騁弋獵鐘鼓竽瑟宮中之樂無禁圉也
(但任法數故無所慮圖也)利身體便形軀養壽命垂拱而天下治(但任)
(法數則事簡故身不勞壽命長而天下自理也)是故人主有能用其道者(道則謂上)
(法數公正大道)不事心不勞意不動力而土地自辟囷倉自實
蓄積自多甲兵自強羣臣無詐偽百官無姦邪竒術技
藝之人莫敢高言孟行以過其情以遇其主矣(孟大也遇待也)
(不敢以謬妄姦言妄行以待其主也)
昔者堯之治天下也猶埴之在埏也(埏和也)唯陶之所以
為猶金之在罏恣冶之所以鑄其民引之而來推之而
往使之而成禁之而止故堯之治也善明法禁之令而
已矣黃帝之治天下也其民不引而來不推而往不使
而成不禁而止(比黃帝之於堯則堯有為而黃帝無為)故黃帝之治也置
法而不變使民安其法者也
所謂仁義禮樂者皆出於法(法行順仁義生)此先聖之所以一
民者也(法所以齊一於民也)周書曰國法(有國者以法立也)法不一則有
國者不祥(法不一則亂故不祥)民不道法則不祥(道從也)國更立法
以典民則祥(更改也典主也言能觀宜改法以主於人則國理故祥也)羣臣不用禮
義教訓則不祥百官伏事者離法而治則不祥(服行也)故
曰法者不可恒也(法敝則當變故不可恒)存亡治亂之所從出(法順)
(則存治法逆則亂亡)聖君所以為天下大儀也(君為天下之儀表也)君臣上
下貴賤皆發焉(莫不取法於君臣發行也)故曰法古之法也(立法者必師古)
世無請謁任舉之人(任保也以法取人則無請謁之保舉)無間識博學辯
說之士(間雜亂也法行則博學辯說之人不敢間亂識事也)無偉服無竒行(偉服竒行)
(皆過越法制者令止息者畏法故也)皆囊於法以事其主(囊者所以斂藏也謂人皆斂藏)
(過行以順於法上事具主)
故明王之所恒者二一曰明法而固守之二曰禁民私
而收使之(謂以法收斂而使之)此二者主之所恒也(廢此二者則政亂)夫
法者上之所以一民使下也私者下之所以侵法亂主
也故聖君置儀設法而固守之然故諶杵習士聞識博
學之人不可亂也(杵所以毁碎於物者也謂姦詐之人偽託於諶以毁君法習士謂習法之)
(士聞識謂多聞廣識君守法堅故此等莫能亂也)衆彊富貴私勇者不能侵也
信近親愛者不能離也(離猶違也)珍怪竒物不能惑也萬物
百事非在法之中者不能動也(珍怪竒物此正法為怪僻)故法者天
下之至道也(道無越於法者)聖君之實用也(用法為理國之實)今天下
則不然皆有善法而不能守也然故諶杵習士聞識博
學之士能以其智亂法惑上衆彊富貴私勇者能以其
威犯法侵凌(謂侵凌於君也)鄰國諸侯能以其權置子立相(鄰國)
(恃權能廢置君之子援立國相)大臣能以其私附百姓(謂用私恩誘百姓使附也)翦
公財以祿私士(謂翦公財以祿私士此皆以君不守法故也)凡如是而求法
之行國之治不可得也(謂從失法之後國不可得理也)聖君則不然卿
相不得翦其私羣臣不得辟其所親愛聖君亦明其法
而固守之羣臣脩通輻輳(謂各得自通於君如輻之輳也)以亊其主百
姓輯睦聽令道法以從其事(道從也)故曰有生法有守法
有法於法夫生法者君也(君始制法故曰生法)守法者臣也(臣則法法)
(而行)法於法者民也(人則法君之法)君臣上下貴賤皆從法此謂
為大治
故主有三術(謂上主中主危主也)夫愛人不私賞也惡人不私罰
也置儀設法以度量斷者上主也愛人而私賞之惡人
而私罰之倍大臣離左右專以其心斷者中主也臣有
所愛而為私賞之有所惡而為私罰之(為大臣愛惡之故而私賞罰也)
倍其公法損其正心(謂損政教之正)專聽其大臣者危主也故
為人主者不重愛人不重惡人重愛曰失德重惡曰失
威(君隨臣愛惡則威德皆在於臣故曰失也)威德皆失則主危也
故明王之所操者六生之殺之富之貧之貴之賤之此
六柄者主之所操也主之所處者四一曰文二曰武三
曰威四曰德此四位者主之所處也藉人以其所操命
曰奪柄藉人以其所處命曰失位奪柄失位而求令之
行不可得也(既至於奪柄失位之後欲求令行不可得)法不平令不全是亦
奪柄失位之道也(法不平令不全則柄位不可得而保故曰奪柄失位之道)故有為
枉法有為毁令此聖君之所以自禁也(言有枉法毁令聖君則能禁止)
(之)故貴不能威富不能祿賤不能事近不能親美不能
淫也(此五事解見下文)植固而不動竒邪乃恐(所立堅則不可動若竒邪則敗)
(亡旋及故恐)竒革而邪化令往而民移(君之竒邪能有革化則令纔往而人已移)
(心而從善也)故聖君失度量置儀法(聖君見有失度量則置儀法以改也績按失)
(乃以字誤謂聖君以度量置儀法或曰當作一)如天地之堅(堅謂尊勝)如列星之固
(自古至今不見天星有虧敗也)如日月之明(無私耀臨)如四時之信(寒暑之氣來必)
(以時)然故令往而民從之(君能苞上之四事故令往人從也)而失君則不
然法立而還廢之令出而復反之枉法而從私毁令而
不全是貴能威之富能祿之賤能事之近能親之美能
淫之也此五者不禁於身(君身不能自禁止也)是以羣臣百姓人
挾其私而幸其主(妄希非分之恩)彼幸而得之則主日侵(臣得不當)
(得之恩則主日見侵也)彼幸而不得則怨日産(若不得所幸則怨毒日生也)夫
日侵而産怨此失君之所愼也
凡為主而不得用其法不適其意顧臣而行(凡有所行不敢自專)
(顧望其臣而為之也)離法而聽貴臣(貴臣雖有離法亦聽從之)此所謂貴而威
之也(言貴臣能威於君也)富人用金玉事主而來焉(謂以金玉來事主也)主
因離法而聽之此所謂富而祿之也(言富人能祿於君也)賤人以
服約卑敬悲色告愬其主(服約謂屈服隱約也)主因離法而聽之
此所謂賤而事之也(言賤人善諂君聽之)近者以偪近親愛有求
其主主因離法而聽之此所謂近而親之也(言近者恃親以要君)
(則君從)美者以巧言令色請其主主因離法而聽之此所
謂美而淫之也(言美者能以言色淫動於君故君亦聽之)治世則不然不知
親疏遠近貴賤美惡以度量斷之其殺戮人者不怨也
(殺當其罪故不怨也)其賞賜人者不德也(以功受賞故不德於君也)以法制行
之如天地之無私也是以官無私論士無私議民無私
說皆虛其匈以聽其上(匈恐懼貌)上以公正論以法制斷故
任天下而不重也(法制行則事簡故不重也)今亂君則不然有私視
也故有不見也有私聽也故有不聞也有私慮也故有
不知也(凡私則不周故有不見聞知也)夫私者壅蔽失位之道也上舍
公法而聽私說故羣臣百姓皆設私立方以教於國(方謂)
(異道術也)羣黨比周以立其私請謁任舉以亂公法人用其
心以幸於上上無度量以禁之是以私說日益而公法
日損國之不治從此産矣
夫君臣者天地之位也民者衆物之象也各立其所職
以待君令羣臣百姓安得各用其心而立私乎故遵主
令而行之雖有傷敗無罰(遵令而行敗非已致故無罰也)非主令而行
之雖有功利罪死(失令有功法所不赦故罪死)然故下之事上也如
響之應聲也臣之事主也如影之從形也故上令而下
應主行而臣從此治之道也夫非主令而行有功利因
賞之是教妄舉也(賞不從令是教以妄為舉措也)遵主令而行之有傷
敗而罰之是使民慮利害而離法也羣臣百姓人慮利
害而以其私心舉措則法制毁而令不行矣
明法第四十六(績按此篇注多非觀解自見)區言二
所謂治國者主道明也(主道明則公法明故國治)所謂亂國者臣術
勝也(臣術勝則私事立故國亂)夫尊君卑臣非計親也以埶勝也(令尊)
(君卑臣者其計非欲使親君也但令君執其勝也績按執解作勢古字同注非)百官識非惠
也刑罰必也(必令百官識非公之惠而不敢受又知刑罰必行無妄求免罪也績按當解作百)
(官論職乃字缺誤注非)故君臣共道則亂(臣行君事故曰共道)專授則失(若君)
(有所授與不合衆心而專之亦為失也)夫國有四亡令求不出謂之滅(求不)
(出令則下無所禀故滅)出而道留謂之擁(中道而留止故曰擁)下情求不上
通謂之塞(求不上通則與君隔絶故曰塞也)下情上而道止謂之侵(下情)
(雖欲上通中道為左右所止此則臣侵上事也)故夫滅侵塞擁之所生從法之
不立也是故先王之治國也不淫意於法之外(淫遊也)不
為惠於法之内也(不屈法以成私惠也)動無非法者所以禁過而
外私也(外遺也)威不兩錯(臣行君威為兩置)政不二門(臣出君政是為二門)
以法治國則舉錯而已(言能以法理國但舉而置之無不行)是故有法度
之制者不可巧以詐偽(非法度不聽則詐偽何施)有權衡之稱者不
可欺以輕重(以權衡稱之輕重立見也)有尋文之數者不可差以長
短今主釋法以譽進能則臣離上而下比周矣(比周於下所以)
(求譽)以黨舉官則民務交而不求用矣(交合則自進官何待求用)是故
官之失其治也是主以譽為賞以毁為罰也(以毁譽為賞罰則官)
(自然失理)然則喜賞惡罰之人離公道而行私術矣(行私術自然得)
(賞安用就公道而求乎)比周以相為匿是(比周者凡有公是之事皆匿而不行也)忘
主死交以進其譽(績按解作比周以相為慝是故忘生死交以進其譽此乃誤脱故字於)
(下死乃私聲誤)故交衆者譽多(為交友致死其譽自進)外内朋黨雖有大
姦其蔽主多矣是以忠臣死於非罪(朋黨共毁之故忠臣非罪而死)而
邪臣起於非功(朋黨共譽之故邪臣非功而起)所死者非罪所起者非
功也然則為人臣者重私而輕公矣(私則得利公則致禍故重私而輕公)
(矣)十至於私人之門(私人之門謂所與交私為朋黨者也)不一至於庭(謂之)
(君庭)百慮其家不一圖其國(重私輕公故也)屬數雖衆非以尊君
也(所屬之數雖曰衆多無不黨私故非尊君也)百官雖具非以任國也(各務私故)
(不任國事)此之謂國無人國無人者非朝臣之衰也家與家
務於相益不務尊君也大臣務相貴而不任國小臣持
祿養交而不以官為事故官失其能(官各失能則與無人同也)是故
先王之治國也使法擇人不自舉也使法量功不自度
也(設法者自著擇人量功之條故不勞自舉度也)故能匿而不可蔽(苟有材能則法自舉)
(之不可隱蔽也)敗而不可飾也(無功而敗法自量之不可虛飾也)譽者不能進
(無材雖譽之而不能進也)而誹者不能退也(有功雖誹之而不能退也)然則君臣
之間明别(謂賢不肖有功者各明白而分别也)明别則易治也(明别則無偽濫故易)
(治也)主雖不身下為(謂不身為其事)而守法為之可也(但守法則法自為之)
(不勞身也)
正世第四十七區言三
古之欲正世調天下者必先觀國政料事務察民俗本
治亂之所生知得失之所在然後從事(從為)故法可立而
治可行夫萬民不和國家不安失非在上則過在下今
使人君行逆不修道誅殺不以理重賦斂竭民財急使
令罷民力(使令急故人力疲也)財竭則不能無侵奪(人財竭則侵奪以供上税)
(也)力罷則不能無墮倪(倪傲也謂疲墮而傲從也)民已侵奪墮倪因
以法隨而誅之則是誅罰重而亂愈起夫民勞苦困不
足則簡禁而輕罪如此則失在上失在上而上不變則
萬民無所託其命今人主輕刑政寬百姓薄賦斂緩使
令然民淫躁行私而不從制餙智任詐負力而爭則是
過在下過在下人君不廉而變(廉察也)則暴人不勝邪亂
不止暴人不勝邪亂不止則君人者勢傷而威日衰矣
故為人君者莫貴於勝所謂勝者法立令行之謂勝法
立令行故羣臣奉法守職百官有常法不繁匿萬民敦
慤反本而儉力(謂廉嗇而勤力也)故賞必足以使(謂使人從善也)威必
足以勝(謂勝禁姦邪也)然後不從故古之所謂明君者非一君
也(五帝三王俱曰明君故曰非一)其設賞有薄有厚其立禁有輕有重
迹行不必同非故相反也皆隨時而變因俗而動夫民
躁而行僻則賞不可以不厚禁不可以不重(既躁而僻則難化須)
(厚賞以誘之重禁以威之)故聖人設厚賞非侈也立重禁非戾也賞
薄則民不利禁輕則邪人不畏設人之所不利欲以使
則民不盡力立人之所不畏欲以禁則邪人不止是故
陳法出令而民不從故賞不足勸則士民不為用刑罰
不足畏則暴人輕犯禁民者服於威殺然後從見利然
後用被治然後正得所安然後靜者也
夫盜賊不勝邪亂不止強劫弱衆暴寡此天下之所憂
萬民之所患也憂患不除則民不安其居民不安其居
則民望絶於上矣夫利莫大於治害莫大於亂夫五帝
三王所以成功立名顯於後世者以為天下致利除害
也事行不必同所務一也(莫不務於理也)夫民貪行躁而誅罰
輕罪過不發(有罪過者不發舉也)則是長淫亂而便邪僻也有愛
人之心而實合於傷民(輕刑以愛人姦多反傷人也)此二者不可不
察也(二者謂愛與傷人)夫盜賊不勝則良人危(良人為盜所害故危)法禁
不立則姦邪繁故事莫急於當務(每事當其務則理也)治莫貴於
得齊(齊謂無非人也)制民急則民迫民迫則窘窘則民失其所
葆(葆謂所恃為生者也)緩則縱縱則淫淫則行私行私則離公離
公則難用故治之所以不立者齊不得也(謂上有非人也)齊不
得則治難行故治民之齊不可不察也
聖人者明於治亂之道習於人事之終始者也其治人
民也期於利民而止(至於利人則止而勿理也)故其位齊也不慕古
不留今(留謂守常不變)與時變與俗化夫君人之道莫貴於勝
勝故君道立(勝則無不服故君道立也)君道立然後下從下從故教
可立而化可成也夫民不心服體從則不可以禮義之
文教也君人者不可以不察也
治國第四十八區言四
凡治國之道必先富民民富則易治也民貧則難治也
奚以知其然也民富則安鄉重家安鄉重家則敬上畏
罪敬上畏罪則易治也民貧則危鄉輕家(危謂不安其所居也)危
鄉輕家則敢陵上犯禁陵上犯禁則難治也故治國常
富而亂國常貧是以善為國者必先富民然後治之昔
者七十九代之君法制不一號令不同然俱王天下者
何也必國富而粟多也夫富國多粟生於農故先王貴
之
凡為國之急者必先禁末作文巧末作文巧禁則民無
所游食民無所游食則必農(謂必務農)民事農則田墾田墾
則粟多粟多則國富國富者兵強兵強者戰勝戰勝者
地廣是以先王知衆民強兵廣地富國之必生於粟也
故禁末作止竒巧而利農事今為末作竒巧者一日作
而五日食(言取一日之利可供五日之食也)農夫終歲之作不足以自
食也然則民舍本事而事末作舍本事而事末作則田
荒而國貧矣
凡農者月不足而歲有餘者也而上徵暴急無時(謂徭税不)
(以時)則民倍貸以給上之徵矣(倍貸謂貸一還二也)耕耨者有時而
澤不必足(謂兩澤不足也)則民倍貸以取庸矣(澤不足則歲凶富者倍貸於貧)
(不能還其倍價者則計所倍以取庸矣)秋糴以五春糶以束是又倍貸也
(謂富者秋時以五糴之至春出糶便收其束矣此亦倍貸之類也束十疋也)故以上之徵而
倍取於民者四(謂上無時之徵一也澤不足二也秋糴春糶三也下關市府庫之徵四也)關
市之租府庫之徵粟什一厮輿之事此四時亦當一倍
貸矣(府庫謂府之庫新有徵税言人供關市府庫之徵亦用粟之什一計四時常有所用亦當一倍貸也)
夫以一民養四主(四主即上四倍貸也)故逃徙者刑(謂有刑罰)而上不
能止者粟少而民無積也常山之東河汝之間蚤生而
晚殺五穀之所蕃熟也四種而五穫(四種謂四時皆種五穫謂五穀皆宜)
(而有所穫)中年畝二石一夫為粟二百石今也倉廩虚而民
無積農夫以粥子者上無術以均之也故先王使農士
商工四民交能易作(交能易作謂雖士亦善於農工雖農亦通於士業也)終歲之
利無道相過也(道從也四人均能故其利無從相過之也)是以民作一而得
均(四人交能易作故曰一也)民作一則田墾姦巧不生田墾則粟多
粟多則國富姦巧不生則民治富而治此王之道也
不生粟之國亡粟生而死者霸(霸者或不能廣積粟故人有不生而致死者也)
粟生而不死者王(王者積粟既多故人保其生無復致死者也績按别本注霸者或不能)
(廣畜積故有時而竭也王者之民積之廣而生之不已也)粟也者民之所歸也粟也
者財之所歸也(有粟則人歸之)粟也者地之所歸也(積粟既多或有入地)
(歸降者也)粟多則天下之物盡至矣故舜一徙成邑二徙成
都三徙成國舜非嚴刑罰重禁令而民歸之矣去者必
害(謂背舜而去者)從者必利也先王者善為民除害興利故天
下之民歸之所謂興利者利農事也所謂除害者禁害
農事也農事勝則入粟多入粟多則國富國富則安鄉
重家安鄉重家則雖變俗易習(謂改易其常習)敺衆移民至於
殺之而民不惡也此務粟之功也上不利農則粟少粟
少則人貧人貧則輕家輕家則易去易去則上令不能
必行上令不能必行則禁不能必止禁不能必止則戰
不必勝守不必固矣夫令不必行禁不必止戰不必勝
守不必固命之曰寄生之君(謂暫寄為生不能長久)此由不利農
少粟之害也粟者王之本事也人主之大務有人之塗
(謂保有其人其塗因粟也)治國之道也
管子補注卷十五
