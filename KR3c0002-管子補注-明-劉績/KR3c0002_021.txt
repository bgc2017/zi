管子補注卷二十一
明劉績撰
立政九敗解第六十五管子解三
人君唯毋聽寢兵則羣臣賓客莫敢言兵然則内之不
知國之治亂外之不知諸侯強弱如是則城郭毁壊莫
知築補甲兵弊彫莫之脩繕如是則守圉之備毁矣遼
遠之地謀邊竟之士脩百姓無圉敵之心故曰寢兵之
說勝則險阻不守
人君唯毋聽兼愛之說則視天下之民如其民視國如
吾國如是則無并兼攘奪之心無覆軍敗將之事然則
射御勇力之士不厚禄覆軍敗將之臣不貴爵如是則
射御勇力之士出在外矣我能毋攻人可也不能令人
毋攻我彼求地而予之非吾所欲也不予而與戰必不
能勝也彼以教士我以毆衆彼以良將我以無能其敗
必覆軍殺將故曰兼愛之說勝則士卒不戰
人君唯毋好全生則羣臣皆全其生而生又飬生飬何
也曰滋味也聲色也然後為飬生然則從欲妄行男女
無别反於禽獸然則禮義廉恥不立人君無以自守也
故曰全生之說勝則廉恥不立
人君唯毋聽私議自貴則民退靜隱伏窟穴就山非世
間上輕爵禄而賤有司然則令不行禁不止故曰私議
自貴之說勝則上令不行
人君唯毋好金玉貨財必欲得其所好然則必有以易
之(按易謂易金玉貨財以官爵也)所以易之者何也大官尊位不然則
尊爵重禄也如是則不肖者在上位矣然則賢者不為
力智者不為謀信者不為約勇者不為死如是則毆國
而捐之也故曰金玉貨財之說勝則爵服下流
人君唯毋聽羣徒比周則羣臣朋黨蔽美揚惡然則國
之情偽不見於上如是則朋黨者處前寡黨者處後夫
朋黨者處前賢不肖不分則争奪之亂起而君在危殆
之中矣故曰羣徒比周之說勝則賢不肖不分
人君唯毋聽觀樂玩好則敗凡觀樂者宫室臺池珠玉
聲樂也此皆費財盡力傷國之道也而以此事君者皆
姦人也而人君聽之焉得無敗然則府倉虚蓄積竭且
姦人在上則壅遏賢者而不進也然則國適有患則優
倡侏儒起而議國事矣是敺國而捐之也故曰觀樂玩
好之說勝則姦人在上位
人君唯毋聽請謁任舉則羣臣皆相為請然則請謁得
於上黨與成於鄉如是則貨財行於國法制毁於官羣
臣務佼而求用然則無爵而貴無禄而富故曰請謁任
舉之說勝則繩墨不正
人君唯毋聽諂諛飾過之言則敗奚以知其然也夫諂
臣者常使其主不悔其過不更其失者也故主惑而不
自知也如是則謀臣死而諂臣尊矣故曰諂讒飾過之
說勝則巧佞者用
版法解第六十六管子解四
版法者法天地之位象四時之行以治天下四時之行
有寒有暑聖人法之故有文有武天地之位有前有後
有左有右聖人法之以建經紀春生於左秋殺於右夏
長於前冬藏於後生長之亊文也收藏之事武也是故
文事在左武事在右聖人法之以行法令以治事理凡
法事者操持不可以不正操持不正則聽治不公聽治
不公則治不盡理事不盡應治不盡理則疏遠微賤者
無所告&KR2859;事不盡應則功利不盡舉功利不盡舉則國
貧疏遠微賤者無所告&KR2859;則下饒故曰凡將立事正彼
天植天植者心也天植正則不私近親不孽疎遠不私
近親不孽疎遠則無遺利無隱治無遺利無隱治則事
無不舉物無遺者欲見天心明以風雨故曰風雨無違
遠近高下各得其嗣萬物尊天而貴風雨所以尊天者
為其莫不受命焉也所以貴風雨者為其莫不待風而
動待雨而濡也若使萬物釋天而更有所受命釋風而
更有所仰動釋雨而更有所仰濡則無為尊天而貴風
雨矣今人君之所尊安者為其威立而令行也其所以
能立威行令者為其威利之操莫不在君也若使威利
之操不專在君而有所分散則君日益輕而威利日衰
侵暴之道也故曰三經既飭君乃有國
乘夏方長審治刑賞必明經紀陳義設法斷事以理虚
氣平心乃去怒喜若倍法棄令而行怒喜禍亂乃生上
位乃殆故曰喜無以賞怒無以殺喜以賞怒以殺怨乃
起令乃廢驟令而不行民心乃外外之有徒禍乃始牙
衆之所忿寡不能圖
冬既閉藏百事盡止往事畢登來事未起方冬無亊慎
觀終始審察事理亊有先易而後難者有始不足見而
終不可及者此常利之所以不舉事之所以困者也亊
之先易者人輕行之人輕行之則必困難成之事始不
足見者人輕棄之人輕棄之則必失不可及之功夫數
困難成之事而時失不可及之功衰耗之道也是故明
君審察事理慎觀終始為必知其所成成必知其所用
用必知其所利害為而不知所成成而不知所用用而
不知所利害謂之妄舉妄舉者其事不成其功不立故
曰舉所美必觀其所終廢所惡必計其所窮
凡人君者欲民之有禮義也夫民無禮義則上下亂而
貴賤争故曰慶勉敦敬以顯之富禄有功以勸之爵貴
有名以休之
凡人君者欲衆之親上鄉意也欲其從事之勝任也而
衆者不愛則不親不親則不明(按此五字疑衍)不教順則不鄉
意是故明君兼愛以親之明教順以道之便其勢利其
備愛其力而勿奪其時以利之如此則衆親上鄉意從
事勝任矣故曰兼愛無遺是謂君心必先順教萬民鄉
風旦暮利之衆乃勝任
治之本二一曰人二曰事人欲必用事欲必工人有逆
順事有稱量人心逆則人不用事失稱量則事不工事
不工則傷人不用則怨故曰取人以已成事以筫成事
以筫者用稱量也取人以已者度恕而行也度恕者度
之於已也已之所不安勿施於人故曰審用財慎施報
察稱量故用財不可以嗇用力不可以苦用財嗇則費
用力苦則勞矣奚以知其然也用力苦則事不工事不
工而數復之故曰勞矣用財嗇則不當人心不當人心
則怨起用財而生怨故曰費怨起而不復反衆勞而不
得息則必有崩弛堵壤之心故曰民不足令乃辱民苦
殃令不行施報不得禍乃始昌禍昌而不悟民乃自圖
凡國無法則衆不知所為無度則事無機有法不正有
度不直則治辟治辟則國亂故曰正法直度罪殺不赦
殺僇必信民畏而懼武威既明令不再行
凡民者莫不惡罰而畏罪是以人君嚴教以示之明刑
罰以致之故曰頓卒怠倦以辱之罰罪有過以懲之殺
僇犯禁以振之
治國有三器亂國有六攻明君能勝六攻而立三器則
國治不肖之君不能勝六攻而立三噐故國不治三器
者何也曰號令也斧鉞也禄賞也六攻者何也親也貴
也貨也色也巧佞也玩好也三噐之用何也曰非號令
無以使下非斧鉞無以畏衆非禄賞無以勸民六攻之
敗何也曰雖不聽而可以得存雖犯禁而可以得免雖
無功而可以得富夫國有不聽而可以得存者則號令
不足以使下有犯禁而可以得免者則斧鉞不足以畏
衆有無功而可以得富者則禄賞不足以勸民號令不
足以使下斧鉞不足以畏衆禄賞不足以勸民則人君
無以自守也然則明君柰何明君不為六者變更號令
不為六者疑錯斧鉞不為六者益損禄賞故曰植固而
不動竒邪乃恐竒革邪化令往民移
凡人君者覆載萬民而兼有之燭臨萬族而事使之是
故以天地日月四時為主為質以治天下天覆而無外
也其德無所不在地載而無棄也安固而不動故莫不
生殖聖人法之以覆載萬民故莫不得其職姓得其職
姓則莫不為用故曰法天合德象地無親日月之明無
私故莫不得光聖人法之以燭萬民故能審察則無遺
善無隱姦無遺善無隱姦則刑賞信必刑賞信必則善
勸而姦止故曰參於日月四時之行信必而著明聖人
法之以事萬民故不失時功故曰伍於四時
凡衆者愛之則親利之則至是故明君設利以致之明
愛以親之徒利而不愛則衆至而不親徒愛而不利則
衆親而不至愛施俱行則說君臣說朋友說兄弟說父
子愛施所施設四固不能守故曰說在愛施(績按當作說衆在)
(愛施)
凡君所以有衆者愛施之德也愛有所移利有所并則
不能盡有故曰有衆在廢私
愛施之德雖行而無私内行不脩則不能朝遠方之君
是故正君臣上下之義飾父子兄弟夫妻之義飾男女
之别别疏數之差使君德臣忠父慈子孝兄愛弟敬禮
義彰明如此則近者親之遠者歸之故曰召遠在脩近
閉禍在除怨非有怨乃除之所事之地常無怨也凡禍
亂之所生生於怨咎怨咎所生生於非理是以明君之
事衆也必經使之必道施報必當出言必得刑罰必理
如此則衆無欝怨之心無憾恨之意如此則禍亂不生
上位不殆故曰閉禍在除怨也
凡人君所以尊安者賢佐也佐賢則君尊國安民治無
佐則君卑國危民亂故曰修長在乎任賢
凡人者莫不欲利而惡害是故與天下同利者天下持
之擅天下之利者天下謀之天下所謀雖立必隳天下
所持雖高不危故曰安高在乎同利
凡所謂能以所不利利人者舜是也舜耕歷山陶河濱
漁雷澤不取其利以教百姓百姓舉利之此所謂能以
所不利利人者也所謂能以所不有予人者武王是也
武王伐紂士卒往者人有書社入殷之日决鉅橋之粟
散鹿臺之錢殷民大說此所謂能以所不有予人者也
桓公謂管子曰今子教寡人法天合德合德長久合德
而兼覆之則萬物受命象地無親無親安固無親而兼
載之則諸生皆殖參於日月無私葆光無私而兼照之
則美惡不隠然則君子之為身無好無惡然已乎管子
對曰不然夫學者所以自化所以自撫故君子惡稱人
之惡惡不忠而怨妬惡不公議而名常稱惡不位下而
位上惡不親外而内放此五者君子之所恐行而小人
之所以亡况人君乎
明法解第六十七管子解五
明主者有術數而不可欺也審於法禁而不可犯也察
於分職而不可亂也故羣臣不敢行其私貴臣不得蔽
其賤近者不得塞遠孤寡老弱不失其所職竟内明辨
而不相踰越此之謂治國故明法曰所謂治國者主道
明也
明主者上之所以一民使下也私術者下之所以侵上
亂主也故法廢而私行則人主孤特而獨立人臣羣黨
而成朋如此則主弱而臣強此之謂亂國故明法曰所
謂亂國者臣術勝也
明主在上位有必治之勢則羣臣不敢為非是故羣臣
之不敢欺主也非愛主也以畏主之威勢也百姓之争
用非以愛主也以畏主之法令也故明主操必勝之數
以治必用之民處必尊之勢以制必服之臣故令行禁
止主尊而臣卑故明法曰尊君卑臣非計親也以勢勝
也
明主之治也縣爵禄以勸其民民有利於上故主有以
使之立刑罰以威其下下有畏於上故主有以牧之故
無爵禄則主無以勸民無刑罰則主無以威衆故人臣
之行理奉命者非以愛主也且以就利而避害也百官
之奉法無姦者非以愛主也欲以愛爵禄而避罰也故
明法曰百官論職非惠也刑罰必也
人主者擅生殺處威勢操令行禁止之柄以御其羣臣
此主道也人臣者處卑賤奉主令守本任治分職此臣
道也故主行臣道則亂臣行主道則危故上下無分君
臣共道亂之本也故明法曰君臣共道則亂
人臣之所以畏恐而謹事主者以欲生而惡死也使人
不欲生不惡死則不可得而制也夫生殺之柄專在大
臣而主不危者未嘗有也故治亂不以法斷而决於重
臣生殺之柄不制於主而在羣下此寄生之主也故人
主專以其威勢予人則必有劫殺之患專以其法制予
人則必有亂亡之禍如此者亡主之道也故明法曰專
授則失
凡為主而不得行其令廢法而恣羣臣威嚴已廢權勢
已奪令不得出羣臣弗為用百姓弗為使竟内之衆不
制則國非其國而民非其民如此者滅主之道也故明
法曰令不出謂之滅
明主之道卑賤不待尊貴而見大臣不因左右而進百
官條通羣臣顯見有罰者主見其罪有賞者主知其功
見知不悖賞罰不差有不蔽之術故無壅遏之患亂主
則不然法令不得至於民疏遠隔閉而不得聞如此者
壅遏之道也故明法曰令出而留謂之壅(按經作出而道留)
人臣之所以乘而為姦者擅主也臣有擅主者則主令
不得行而下情不上通人臣之力能隔君臣之間而使
美惡之情不揚聞禍福之事不通徹人主迷惑而無從
悟如此者塞主之道也故明法曰下情不上通謂之塞
(按經作下情求不上通)
明主者兼聽獨斷多其門戸羣臣之道下得明上賤得
言貴故姦人不敢欺亂主則不然聽無術數斷事不以
參伍故無能之士上通邪枉之臣專國主明蔽而聰塞
忠臣之欲謀諫者不得進如此者侵主之道也故明法
曰下情上而道止謂之侵
人主之治國也莫不有法令賞罰具故其法令明而賞
罰之所立者當則主尊顯而姦不生其法令逆而賞罰
之所立者不當則羣臣立私而壅塞之朋黨而劫殺之
故明法曰滅塞侵壅之所生從法之不立也
法度者主之所以制天下而禁姦邪也所以牧領海内
而奉宗廟也私意者所以生亂長姦而害公正也所以
壅蔽失正而危亡也故法度行則國治私意行則國亂
明主雖心之所愛而無功者不賞也雖心之所憎而無
罪者弗罰也案法式而驗得失非法度不留意焉故明
法曰先王之治國也不滛意於法之外
明主之治國也案其當宜行其正理故其當賞者羣臣
不得辭也其當罰者羣臣不敢避也夫賞功誅罪所以
為天下致利除害也草茅弗去則害禾穀盜賊弗誅則
傷良民夫舍公法而行私惠則是利姦邪而長暴亂也
行私惠而賞無功則是使民偷幸而望於上也行私惠
而赦有罪則是使民輕上而易為非也夫舍公法用私
惠明主不為也故明法曰不為惠於法之内
凡人主莫不欲其民之用也使民用者必法立而令行
也故治國使衆莫如法禁淫止暴莫如刑故貧者非不
欲奪富者財也然而不敢者法不使也強者非不能暴
弱也然而不敢者畏法誅也故百官之事案之以法則
姦不生暴慢之人誅之以刑則禍不起羣臣並進筴之
以數則私無所立故明法曰動無非法者所以禁過而
外私也
人主之所以制臣下者威勢也故威勢在下則主制於
臣威勢在上則臣制於主夫蔽主者非塞其門守其戸
也然而令不行禁不止所欲不得者失其威勢也故威
勢獨在於主則羣臣畏敬法政獨出於主則天下服聽
故威勢分於臣則令不行法政出於臣則民不聽故明
主之治天下也威勢獨在於主而不與臣共法政獨制
於主而不從臣出故明法曰威不兩錯政不二門
明主者一度量立表儀而堅守之故令下而民從法者
天下之程式也萬事之儀表也吏者民之所懸命也故
明主之治也當於法者賞之違於法者誅之故以法誅
罪則民就死而不怨以法賞功則民受賞而無德也此
以法舉錯之功也故明法曰以法治國則舉錯而已
明主者有法度之制故羣臣皆出於方正之治而不敢
為姦百姓知主之從事於法也故吏之所使者有法則
民從之無法則止民以法與吏相距下以法與上從亊
故詐偽之人不得欺其主嫉妬之人不得用其賊心讒
諛之人不得施其巧千里之外不敢擅為非故明法曰
有法度之制者不可巧以詐偽
權衡者所以起輕重之數也然而人不事者非心惡利
也權不能為之多少其數而衡不能為之輕重其量也
人知事權衡之無益故不事也故明主在上位則官不
得枉法吏不得為私民知事吏之無益故財貨不行於
吏權衡平正而待物故姦詐之人不得行其私故明法
曰有權衡之稱者不可欺以輕重
尺寸尋丈者所以得短長之情也故以尺寸量短長則
萬舉而萬不失矣是故尺寸之度雖富貴衆強不為益
長雖貧賤卑辱不為損短公平而無所偏故姦詐之人
不能誤也故明法曰有尋丈之數者不可差以長短
國之所以亂者廢事情而任非譽也故明主之聽也言
者責之以其實譽人者試之以其官言而無實者誅吏
而亂官者誅是故虚言不敢進不肖者不敢受官亂主
則不然聽言而不督其實故羣臣以虚譽進其黨任官
而不責其功故愚汙之吏在庭如此則羣臣相推以美
名相假以功伐務多其交而不為主用故明法曰主釋
法以譽進能則臣離上而下比周矣以黨舉官則民務
交而不求用矣
亂主不察臣之功勞譽衆者則賞之不審其罪過毁衆
者則罰之如此者則邪臣無功而得賞忠正無罪而有
罰故功多而無賞則臣不務盡力行正而有罰則賢聖
無從竭能行貨財而得爵禄則汙辱之人在官寄託之
人不肖而位尊則民倍公法而趨有勢如此則慤愿之
人失其職而廉潔之吏失其治故明法曰官之失其治
者是主以譽為賞而以毁為罰也
平吏之治官也行法而無私則姦臣不得其利焉此姦
臣之所務傷也人主不參驗其罪過以無實之言誅之
則姦臣不能無事貴重而求推譽以避刑罰而受禄賞
焉故明法曰喜賞惡罰之人離公道而行私術矣
姦臣之敗其主也積漸積微使主迷惑而不自知也上
則相為候望於主下則買譽於民譽其黨而使主尊之
毁不譽者而使主廢之其所利害者主聽而行之如此
則羣臣皆忘主而趨私佼矣故明法曰比周以相為慝
是故忘主私佼以進其譽(按佼同交後放此)
主無術數則羣臣易欺之國無明法則百姓輕為非是
故姦邪之人用國亊則羣臣仰利害也如此則姦人為
之視聽者多矣雖有大義主無從知之故明法曰佼衆
譽多外内朋黨雖有大姦其蔽主多矣
凡所謂忠臣者務明法術日夜佐主明於度數之理以
治天下者也姦邪之臣知法術明之必治也治則姦臣
困而法術之士顯是故姦邪之所務事者使法無明主
無悟而已得所欲也故方正之臣得用則姦邪之臣困
傷矣是方正之與姦邪不兩進之勢也姦邪在主之側
者不能勿惡也惟惡之則必候主閒而日夜危之人主
不察而用其言則忠臣無罪而困死姦臣無功而富貴
故明法曰忠臣死於非罪而邪臣起於非功
富貴尊顯久有天下人主莫不欲也令行禁止海内無
敵人主莫不欲也蔽欺侵凌人主莫不惡也失天下滅
宗廟人主莫不惡也忠臣之欲明法術以致主之所欲
而除主之所惡者姦臣之擅主者有以私危之則忠臣
無從進其公正之數矣故明法曰所死者非罪所起者
非功然則為人臣者重私而輕公矣
亂主之行爵禄也不以法令案功勞其行刑罰也不以
法令案罪過而聽重臣之所言故臣有所欲賞主為賞
之臣欲有所罰主為罰之廢其公法專聽重臣如此故
羣臣皆務其黨重臣而㤀其主趨重臣之門而不庭故
明法曰十至於私人之門不一至於庭
明主之治也明於分職而督其成事勝其任者處官不
勝其任者廢免故羣臣皆竭能盡力以治其事亂主則
不然故羣臣處官位受厚禄莫務治國者期於管國之
重而擅其利牧漁其民以富其家故明法曰百慮其家
不一圖其國
明主在上位則竟内之衆盡力以奉其主百官分職致
治以安國家亂主則不然雖有勇力之士大臣私之而
非以奉其主也雖有聖智之士大臣私之非以治其國
也故屬數雖衆不得進也百官雖具不得制也如此者
有人主之名而無其實故明法曰屬數雖衆非以尊君
也百官雖具非以任國也此之謂國無人
明主者使下盡力而守法分故羣臣務尊主而不敢顧
其家臣主之分明上下之位審故大臣各處其位而不
敢相貴亂主則不然法制廢而不行故羣臣得務益其
家君臣無分上下無别故羣臣得務相貴如此者非朝
臣少也衆不為用也故明法曰國無人者非朝臣衰也
家務相益不務尊君也大臣務相貴而不任國也(經作家與)
(家務於相益)
人主之張官置吏也非徒尊其身厚奉之而已也使之
奉主之法行主之令以治百姓而誅盗賊也是故其所
任官者大則爵尊而禄厚其所任官者小則爵卑而禄
薄爵禄者人主之所以使吏治官也亂主之治也處尊
位受厚禄飬所與佼而不以官為務如此者則官失其
能矣故明法曰小臣持禄養佼不以官為事故官失職
(按經作故官失其能)
明主之擇賢人也言勇者試之以軍言智者試之以官
試於軍而有功者則舉之試於官而事治者則用之故
以戰功之事定勇怯以官職之治定愚智故勇怯愚智
之見也如白黑之分亂主則不然聽言而不試故妄言
者得用任人而不官故不肖者不困故明主以法案其
言而求其實以官任其身而課其功專任法不自舉焉
故明法曰先王之治國也使法擇人不自舉也
凡所謂功者安主上利萬民者也夫破軍殺將戰勝攻
取使主無危亡之憂而百姓無死擄之患此軍士之所
以為功者也奉主法治竟内使強不凌弱衆不暴寡萬
民驩盡其力而奉飬其主此吏之所以為功也匡主之
過救主之失明禮義以道其主主無邪僻之行蔽欺之
患此臣之所以為功也故明主之治也明分職而課功
勞有功者賞亂治者誅誅賞之所加各得其宜而主不
自與焉故明法曰使法量功不自度也
明主之治也審是非察事情以度量案之合於法則行
不合於法則止功充其言則賞不充其言則誅故言智
能者必有見功而後舉之言惡敗者必有見過而後廢
之如此則士上通而莫之能妬不肖者困廢而莫之能
舉故明法曰能不可蔽而敗不可飾也
明主之道立民所欲以求其功故為爵禄以勸之立民
所惡以禁其邪故為刑罰以畏之故案其功而行賞案
其罪而行罰如此則羣臣之舉無功者不敢進也毁無
罪者不能退也故明法曰譽者不能進而誹者不能退
也
制羣臣擅生殺主之分也縣令仰制臣之分也威勢尊
顯主之分也卑賤畏敬臣之分也令行禁止主之分也
奉法聽從臣之分也故君臣相與高下之處也如天之
與地也其分畫之不同也如白之與黑也故君臣之間
明别則主尊臣卑如此則下之從上也如響之應聲臣
之法主也如影之隨形故上令而下應主行而臣從以
令則行以禁則止以求則得此之謂易治故明法曰君
臣之間明别則易治(按經作君臣之間明别明别則易治也)
明主操術任臣下使羣臣效其智能進其長技故智者
效其計能者進其功以前言督後事所效當則賞之不
當則誅之張官任吏治民案法試課成功守法而法之
身無煩勞而分職故明法曰主雖不身下為而守法為
之可也
臣乘馬第六十八管子輕重一
桓公問管子曰請問乘馬管子對曰國無儲在令桓公
曰何謂國無儲在令管子對曰一農之量壌百畆也春
事二十五日之内桓公曰何謂春事二十五日之内管
子對曰日至六十日而陽凍釋七十日而隂凍釋隂凍
釋而秇稷百日不秇稷故春事二十五日之内耳也(按)
(陽凍地上也隂凍地下也秇同蓺别本作種言七十日隂凍釋秇稷若百日則過時不秇矣是秇種惟在二十)
(五日之内)今君立扶臺五衢之衆皆作若過春而不止民失
其二十五日則五衢之内阻棄之地也起一人之繇百
畆不舉起十人之繇千畆不舉起百人之繇萬畆不舉
起千人之繇十萬畆不舉春已失二十五日而尚有起
夏作是春失其地夏失其苖秋起繇而無止此之謂穀
地數亡穀失其時君之衡藉而無止民食十五之穀則
君已藉九矣有衡求幣焉此盗暴之所以起刑罰之所
以衆也隨之以暴謂之内戰桓公曰善哉筴乘馬之數
求盡也彼王者不奪民時故五穀興豐五穀興豐則士
輕禄民簡賞彼善為國者使農夫寒耕暑耘力歸於上
女勤於纖微而織歸於府者(後作緝績徽織而功歸於府)非怨民心
傷民意高下之筴不得不然之理也桓公曰為之奈何
管子曰虞國得筴乘馬之數矣桓公曰何謂筴乘馬之
數管子曰百畆之夫予之筴率二十七日為子之春事
資子之幣春秋子穀大登國穀之重去分謂農夫曰幣
之在子者以為榖而廪之州里國穀之分在上國穀之
重再十倍謂遠近之縣里邑百官皆當奉器械備曰國
無幣以榖准幣國穀之櫎一切什九還榖而應榖國器
皆資無藉於民此有虞之筴乘馬也
乘馬數第六十九管子輕重二
桓公問管子曰有虞筴乘馬已行矣吾欲立筴乘馬為
之奈何管子對曰戰國脩其城池之功故其國常失其
地用王國則以時行也桓公曰何謂以時行管子對曰
出准之令守地用人筴故開闔皆在上無求於民霸國
守分上分下游於分之間而用足王國守始國用一不
足則加一焉國用二不足則加二焉國用三不足則加
三焉國用四不足則加四焉國用五不足則加五焉國
用六不足則加六焉國用七不足則加七焉國用八不
足則加八焉國用九不足則加九焉國用十不足則加
十焉人君之守高下歲藏三分十年則必有五年之餘
若歲凶旱水泆民失本則修宫室臺榭以前無狗後無
彘者為庸故修宫室臺榭非麗其樂也以平國筴也今
至於其亡筴乘馬之君春秋冬夏不知時終始作功起
衆立宫室臺榭民失其本事君不知其失諸春筴又失
諸夏秋之筴數也民無&KR1399;賣子數矣猛毅之人淫暴貧
病之民乞請君行律度焉則民被刑僇而不從於主上
此筴乘馬之數亡也乘馬之准與天下齊准彼物輕則
見泄重則見射此鬭國相泄輕重之家相奪也至於王
國則持流而止矣桓公曰何謂持流管子對曰有一人
耕而五人食者有一人耕而四人食者有一人耕而三
人食者有一人耕而二人食者此齊力而功地田筴相
圓此國筴之時守也君不守以筴則民且守於上此國
筴流已桓公曰乘馬之數盡於此乎管子對曰布織財
物皆立其貲財物之貲與幣高下穀獨貴獨賤桓公曰
何謂獨貴獨賤管子對曰榖重而萬物輕榖輕而萬物
重公曰賤筴乘馬之數奈何管子對曰郡縣上腴之壌
守之若干間壌守之若干(按間上下之間中筭也)下壌守之若干
故相壌定籍而民不移振貧補不足下樂上故以上壌
之滿補下壌之衆章四時守諸開闔民之不移也如廢
方於地此之謂筴乘馬之數也(按方則不行故曰廢方)
問乘馬第七十(闕)管子輕重三
管子補注卷二十一
