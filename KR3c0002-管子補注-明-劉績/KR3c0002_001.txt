管子補注卷一
眀劉績撰
牧民第一(國頌士經)(四維五四順六親法)經言一
凡有地牧民者務在四時(四時所以生成萬物也)守在倉廩(食者人之)
(天也)國多財則遠者來地舉辟則民留處(舉盡也言地盡闢則人留而安)
(居處也)倉廩實則知禮節衣食足則知榮辱上服度則六
親固(服行也上行禮度則六親各得其所故能感恩而結固也)四維張則君令行故
省刑之要在禁文巧(文巧者刑罸所由生)守國之度在飾四維順
民之經在眀鬼神祇山川(鬼神山川皆有尊卑之序故敬眀之)敬宗廟恭
祖舊(謂恭承先祖之舊法)不務天時則財不生不務地利則倉廩
不盈野蕪曠則民乃菅(菅當為姦)上無量則民乃妄文巧不
禁則民乃淫不璋兩原則刑乃繁(璋當為章眀也兩原謂妄之原上無量也)
(淫之原不禁文巧也能眀此法者則刑簡)不眀鬼神則陋民不悟(不悟鬼神有尊卑之)
(異也)不祇山川則威令不聞(言能登封降禪祇祀山川威令遠聞)不敬宗廟
則民乃上校(校效也君無所尊人亦效之)不恭祖舊則孝悌不備四
維不張國乃滅亡
右國頌(頌容也謂陳為國之形容)
國有四維一維絶則傾二維絶則危三維絶則覆四維
絶則滅傾可正也危可安也覆可起也滅不可復錯也
何謂四維一曰禮二曰義三曰廉四曰恥禮不踰節義
不自進(自進謂不由薦舉也)廉不蔽惡(隠蔽其惡非貞廉也)恥不從枉(詭隨邪枉)
(無羞之人)故不踰節則上位安不自進則民無巧詐不蔽惡
則行自全不從枉則邪事不生
右四維(績按維網罟之綱所以張之者此四者所以立國故曰維)
政之所興在順民心政之所廢在逆民心民惡憂勞我
佚樂之民惡貧賤我富貴之民惡危墜我存安之民惡
滅絶我生育之能佚樂之則民為之憂勞(君於平康能佚樂人及其)
(危人必為之憂勞下三順皆然)能富貴之則民為之貧賤能存安之則
民為之危墜能生育之則民為之滅絶故刑罰不足以
畏其意殺戮不足以服其心(畏意服心在於順其所欲不在刑罰殺戮)故刑
罰繁而意不恐則令不行矣殺戮衆而心不服則上位
危矣故從其四欲則遠者自親行其四惡則近者叛之
故知予之為取者政之寳也(謂與之生全取其死難也績按予謂佚樂富貴存)
(安生育也取謂憂勞貧賤危墜滅絶也)
右四順
錯國於不傾之地積於不涸之倉(涸竭也)藏於不竭之府
下令於流水之原使民於不爭之官眀必死之路開必
得之門不為不可成不求不可得不處不可久不行不
可復錯國於不傾之地者授有德也積於不涸之倉者
務五穀也藏於不竭之府者養桑麻育六畜也下令於
流水之原者令順民心也使民於不爭之官者使各為
其所長也(各長其所長則順而悅故不爭也績按長長短之長謂使之各盡其才能所長不限量)
(之則各得所故不爭)眀必死之路者嚴刑罰也開必得之門者信
慶賞也不為不可成者量民力也不求不可得者不彊
民以其所惡也不處不可久者不偷取一世也(謂所處必可使)
(百代常行)不行不可復者不欺其民也(復重也欺民之事不可重行也)故授
有德則國安務五穀則食足養桑麻育六畜則民富令
順民心則威令行使民各為其所長則用備嚴刑罰則
民遠邪信慶賞則民輕難量民力則事無不成不彊民
以其所惡則詐偽不生不偷取一世則民無怨心不欺
其民則下親其上
右士經(士事也經常也謂陳事之可以常行者也)
以家為鄉鄉不可為也(言有家之親斥以為鄉之疎必生怨故不可為也下三事同此)
以鄉為國國不可為也以國為天下天下不可為也以
家為家(一親也)以鄉為鄉(二親也)以國為國(三親也)以天下為
天下(四親也)毋曰不同生遠者不聽(謂家也言有家之親而謂之曰不與汝同)
(家而生用此以相疎遠者必不聽下同此)毋曰不同鄉遠者不行毋曰不同
國遠者不從如地如天何私何親(五親也)如日如月唯君
之節(六親也天地日月取其耀臨言人君親下當如天地日月之無私也績按鄉大於家言以為家者)
(為鄉則鄉必不治等而上之皆然故才有大小而治亦隨大小也故治天下者不拘於同家同鄉同國而量如)
(天地日月無私然後能治天下也)御民之轡在上之所貴(言人從上之所貴若馬之)
(從轡)道民之門在上之所先(上所先行人必行之其從之若由門矣)召民之
路在上之所好惡故君求之則臣得之(君將求之臣已先索得之也)
(績按指所貴)君嗜之則臣食之(績按指所先)君好之則臣服之君
惡之則臣匿之(一法也績按指好惡)毋蔽汝惡毋異汝度(汝君也)
賢者將不汝助言室滿室言堂滿堂是謂聖王(二法也言堂室)
(事而令滿取其露見不隠也績按室在内堂在外人君在内言於室在外言於堂皆非私曲隠匿克滿堂室)
(使人人皆知之無所蔽異也)城郭溝渠不足以固守兵甲彊力不足
以應敵博地多財不足以有衆(言城郭兵甲博地不足以固守應敵有衆其固)
(守應敵有衆更在有道者也)唯有道者能備患於未形也故禍不萌
(三法也)天下不患無臣患無君以使之天下不患無財患
無人以分之(可以分與財者賢人也)故知時者可立以為長無私
者可置以為政審於時而察於用而能備官者可奉以
為君也(四法也)緩者後於事吝於財者失所親信小人者
失士(五法也)
右六親五法
形勢第二(自天地以及萬物關諸人事莫不有形勢焉夫勢必因形而立故形端者勢必)
(直状危者勢必傾觸類莫不然可以一隅而反績按此註多非當依後形勢觧自眀)
經言二
山高而不崩則祈羊至矣淵深而不涸則沈玉極矣(極至)
(也山不崩淵不涸興雨之祥故羊羊玉而祈祭烹羊以祭故曰祈)天不變其常地不易其
則春秋冬夏不更其節古今一也(今之天地即古之天地今之四)
(時即古之四時故曰古今一也)蛟龍得水而神可立也虎豹託幽而
威可載也(至德處盛位天下可平載行也)風雨無鄉而怨怒不及也(鄉方)
(也既無方所故無從而怨怒也)貴有以行令賤有以忘卑(貴而行令令乃行賤而忘)
(卑卑可移)夀夭貧富無徒歸也(皆有理在焉)銜命者君之尊也
受辭者名之運也(言受君之辭以出命則名必運運行也績按受辭謂君出言順理而民受之)
(無異也名運謂名聲彰於四方也)上無事而民自試(試用也)抱蜀不言而
廟堂既修(抱持也蜀祠器也君人者但抱祠器以身率導雖復靜然不言廟堂之政既以脩理矣)
鴻鵠鏘鏘唯民歌之(感德化也)濟濟多士殷民化之紂之失
也(戒紂之失故化文王)飛蓬之問不在所賓燕雀之集道行不顧
(蓬飛因風動搖不定喻二三之聲問眀主所不賓敬燕爵翔集事之常細也故行道之人忽而不顧謂小事非)
(大人所宜知)犧牷圭璧不足以享鬼神(鬼神享德不在圭璧)主功有素
寳幣奚為(主能立功可謂有素有素則諸侯不敢犯寶玉幣帛何所為乎)羿之道非射
也造父之術非馭也奚仲之巧非斵削也(羿之射貴其肄武服戎不)
(在其落烏中鵠造父之馭貴其軍容致遠不在轍迹徧天下也奚仲之巧貴其大車以載不在斵削成光鑑也)
(績按三子技名世必有所以致之非在弓矢操轡斵削之末)召遠者使無為焉親近
者言無事焉唯夜行者獨有之也(遠使無為所以優遠方也親於近者貴於)
(恩厚不在於虚言夜行謂隂行其德則人不與之爭故獨有之也)平原之隰奚有於高
(言平隰之澤雖有小封不成於高喻人有大失小善不成其美隰下澤也)大山之隈奚有於
深(隈山曲也言山既大矣雖有小隈不成為深喻人有高行雖有小過非不肖也)訾讆之人勿
與任大(訾毁賢讆譽惡也如此之人任之則亂天下也)譕臣者可與遠舉(言行)
(莫先謂之譕臣有大言行者可與圖國之遠也績按譕音無)顧憂者可與致道(顧憂謂忠事勤)
(臣道有如此者可致於道者也績按顧憂謂慮後患也)其計也速而憂在近者往
而勿召也(小人之計得之雖速禍敗尋至則憂及之此人親近推之令去不須召也)舉長者
可遠見者也(舉用長利衆皆見之故曰遠見績按舉長則所見不止一方一時)裁大者
衆之所比也(裁斷也能斷大事衆必比之)美人之懷定服而勿厭也
(欲令人貴美而懷歸者須安定服行道德勿有疲厭)必得之事不足頼也必諾之
言不足信也(言人於事莫為疑動言必得應諾如此虚誕者耳不足賴信也績按二句釋)
(皆非觀觧自眀)小謹者不大立飺食者不肥體(言人無弘量但有小謹不)
(能大立也飺惡言惡食之人憂嫌致瘠故不能肥體績按飺疾移切嫌食而多惡)有無棄之言
者必參之於天地也(言無可棄動為法則若天地之無不容載故曰參之天地)墜
岸三仞人之所大難也而猿猱飲焉故曰伐矜好專舉
事之禍也(猿遇墜岸而能飲喻智者逢禍而能息也績按觧作蝯蝚古字同喻使人器之不求備)
(也伐矜好專舉事之禍謂自用則小之弊經文不應有故曰此二字疑衍)不行其野不違其
馬(馬有識道之性不違馬而自得塗喻未經其事問其所經績按喻養民於無事時)能予而無
取者天地之配也(天地施生不求所報與而不取可以配天地也績按言以一人養天下)
(不以天下養一人也)怠倦者不及(倦怠之人觸塗廢滯故多不及)無廣者疑神神
者在内不及者在門(無得以已及不及疑神不神神雖無形常在於内故曰在内也不及)
(外見故曰在門也)在内者將假在門者將待(將假謂神將借已也待謂須自厲以)
(待績按言人觧惰者不能及時成事故曰不及操要者忽然成事故曰疑神若能審内外能立操要之神則)
(觧惰不及者亦從而能矣假至也)曙戒勿怠後稺逢殃(每曙而戒所以戒此日之事以)
(待也曙戒戒勿為倦怠也)朝忘其事夕失其功邪氣襲内正色乃衰
君不君則臣不臣父不父則子不子上失其位則下踰
其節上下不和令乃不行衣冠不整則賓者不肅進退
無儀則政令不行且懷且威則君道備矣莫樂之則莫
哀之(常能樂人及其有難人必哀之也)莫生之則莫死之(常能生人及其有危人必)
(死之)往者不至来者不極(此往情不至則彼來意不極也)道之所言者一
也而用之者異(道之所言其理本一但用之不同其事遂異也)有聞道而好為
家者一家之人也(雖聞道但好理家此但一家之人耳言無廣遠)有聞道而好
為鄉者一鄉之人也有聞道而好為國者一國之人也
有聞道而好為天下者天下之人也(此亦仁者見之謂之仁智者見之謂)
(之智也)有聞道而好定萬物者天下之配也(此則君子體斯道也)道
往者其人莫来道来者其人莫往道之所設身之化也
(道者均彼我忘是非故無来往之體然道所設身必與之化也績按道往莫来道来莫往謂人從上之所好)
持滿者與天安危者與人失天之度雖滿必涸上下不
和雖安必危(能持滿者則與天合能安危者則與人合不合於天雖滿必涸不合於人雖安必危)
欲王天下而失天之道天下不可得而王也得天之道
其事若自然失天之道雖立不安其道既得莫知其為
之其功既成莫知其釋之藏之無形天之道也疑今者
察之古不知来者視之往萬事之生也異趣而同歸古
今一也生棟覆屋怨怒不及弱子下瓦慈母操箠(言人以生)
(棟造舍雖至覆屋但自咎而已不敢怨及他人至弱子下瓦所損不多慈母便操箠而怒之喻人主過由已作)
(雖大而吞聲過發他人雖小而振怒也)天道之極遠者自親(天道平分遠近無二故遠)
(者自親也)人事之起近親造怨(人事則愛惡相攻故有近親造怨也績按出於理曰天)
(道出於欲曰人事)萬物之於人也無私近也無私遠也(動物則有識而)
(無知植物則有生而無識故於人也無私遠近)巧者有餘而拙者不足(萬物無私)
(於人故巧者用之有餘拙者用之不足)其功順天者天助之其功逆天者
天違之天之所助雖小必大天之所違雖成必敗順天
者有其功逆天者懷其凶不可復振也烏鳥之狡雖善
不親(狡謂猜也言烏鳥之性多猜初雖相善後終不親績按當依觧作烏集之交)不重之結
雖固必觧道之用也貴其重也毋與不可毋彊不能毋
告不知與不可彊不能告不知謂之勞而無功見與之
交幾於不親(見謂不忘而恃之與親與也)見哀之役幾於不結(役而哀之)
(雖有惻然見而不忘故彼不結也績按當依觧作見愛之交)見施之德幾於不報(雖有)
(恩施之德然見而不忘故彼不報也)四方所歸心行者也(心行能不見則四方歸之)獨王
之國勞而多禍(獨王謂無四隣之援也績按當依觧作獨任之國)獨國之君卑
而不威自媒之女醜而不信未之見而親焉可以往矣
(未見而親親必無終故可往矣)久而不忘焉可以来矣日月不眀天不
易也山高而不見地不易也(日月無不眀假令不眀是天有雲氣而不易也山高)
(無不見假令不見是地多險阻不平易也)言而不可復者君不言也行而不
可再者君不行也(謂臣有忠言不可復言者則由君不言故也臣有善行不可再行者則由)
(君不行故也績按註非觀觧自眀)凡言而不可復行而不可再者有國
者之大禁也
權修第三(權者所以知輕重也君人者必知事之輕重然後國可為故須修權)
經言三
萬乘之國兵不可以無主(無所主則無所統一也)土地博大野不
可以無吏(無吏則不厲於墾闢)百姓殷衆官不可以無長(無長則無所禀)
(命也)操民之命朝不可以無政地博而國貧者野不辟也
民衆而兵弱者民無取也(兵無主故無所取則)故末産不禁則野
不辟賞罰不信則民無取野不辟民無取外不可以應
敵内不可以固守故曰有萬乘之號而無千乘之用而
求權之無輕不可得也(國號萬乘及其兵用不滿於千乘如此者權必自輕也)
地辟而國貧者舟輿飾臺榭廣也賞罰信而兵弱者輕
用衆使民勞也舟車飾臺榭廣則賦歛厚矣輕用衆使
民勞則民力竭矣賦歛厚則下怨上矣民力竭則令不
行矣下怨上令不行而求敵之勿謀已不可得也
欲為天下者必重用其國欲為其國者必重用其民欲
為其民者必重盡其民力(重為矜惜之也)無以畜之則往而不
可止也(往謂亡去也)無以牧之則處而不可使也(人雖留處無畜牧之)
(道故不可使也)遠人至而不去則有以畜之也民衆而可一則
有以牧之也
見其可也喜之有徵(徵驗也必有恩錫以驗之見喜無空然矣)見其不可也
惡之有刑賞罰信於其所見雖其所不見其敢為之乎
(所見之處賞罰既信則所不見懼而從教不敢為非)見其可也喜之無徵見其不
可也惡之無刑賞罰不信於其所見而求其所不見之
為之化不可得也
厚愛利足以親之眀智禮足以教之上身服以先之(服行)
(也凡所欲教人在上必身自行之所以率先於下也)審度量以閑之(所以防閑其姦偽也)鄉
置師以說道之然后申之以憲令勸之以慶賞振之以
刑罰(振整也)故百姓皆說為善則暴亂之行無由至矣
地之生財有時民之用力有倦而人君之欲無窮以有
時與有倦養無窮之君而度量不生於其間(度量不生則賦役無)
(限也)則上下相疾也(上疾下之不供下疾上之無窮)是以臣有殺其君子有
殺其父者矣故取於民有度用之有止國雖小必安
取於民無度用之不止國雖大必危地之不辟者非吾
之地也民之不牧者非吾民也
凡牧民者以其所積者食之不可不審也其積多者其
食多其積寡者其食寡無積者不食或有積而不食
者則民離上有積多而食寡者則民不力有積寡而食
多者則民多詐有無積而徒食者則民偷幸故離上不
力多詐偷幸舉事不成應敵不用故曰察能授官班禄
賜予使民之機也
野與市爭民(民務本業則野與市爭民)家與府爭貨(下務藏積則家與府爭貨)金
與粟爭貴(所寶惟穀故金與粟爭貴)鄉與朝爭治(官各務其職故鄉與朝爭治)故
野不積草農事先也府不積貨藏於民也市不成肆家
用足也朝不合衆鄉分治也故野不積草府不積貨市
不成肆朝不合衆治之至也
人情不二故民情可得而御也審其所好惡則其長短
可知也觀其交游則其賢不肖可察也二者不失則民
能可得而官也(二者謂好惡交游也)地之守在城城之守在兵兵
之守在人人之守在粟故地不辟則城不固有身不治
奚待於人(待謂將治之言身既不能自治則無以治人也)有人不治奚待於家
有家不治奚待於鄉有鄉不治奚待於國有國不治奚
待於天下天下者國之本也國者鄉之本也鄉者家之
本也家者人之本也人者身之本也身者治之本也故
上不好本事則末産不禁末産不禁則民緩於時事而
輕地利輕地利而求田野之辟倉廩之實不可得也
商賈在朝則貨財上流(若桓靈之賣官也)婦言人事則賞罰不
信(婦者所以職其蚕織此之不為輒言人事婦人之性險詖故賞罰不信矣)男女無别則民
無廉恥貨財上流賞罰不信民無廉恥而求百姓之安
難兵士之死節不可得也
朝廷不肅貴賤不眀長幼不分度量不審衣服無等上
下凌節而求百姓之尊主政令不可得也
上好詐謀間欺臣下(間隔也有所隔礙而欺誑也)賦歛競得使民偷
一(偷取一時之快)則百姓疾怨而求下之親上不可得也
有地不務本事(本事謂農)君國不能一民而求宗廟社稷之
無危不可得也
上恃龜筮好用巫醫則鬼神驟崇故功之不立名之不
章為之患者三(苟功不立名不章必為三患下獨王貧賤日不足是也)有獨王者(謂無)
(黨也)有貧賤者有日不足者(有日不足之費也)一年之計莫如樹
穀十年之計莫如樹木終身之計莫如樹人(樹人謂濟我而立之)
一樹一穫者穀也一樹十穫者木也(果木過十年漸就枯悴故曰十穫也)
一樹百穫者人也(人有百年之夀雖使無百年子孫亦有嗣之而報德者故曰百穫也)我
苟種之如神用之(一種百穫近識者莫能測其由故曰如神用也)舉事如神唯
王之門(王者貴神道設教也)
凡牧民者使士無邪行女無淫事士無邪行教也女無
淫事訓也教訓成俗而刑罰省數也凡牧民者欲民之
正也欲民之正則微邪不可不禁也微邪者大邪之所
生也微邪不禁而求大邪之無傷國不可得也凡牧民
者欲民之有禮也欲民之有禮則小禮不可不謹也小
禮不謹於國而求百姓之行大禮不可得也凡牧民者
欲民之有義也欲民之有義則小義不可不行也小義
不行於國而求百姓之行大義不可得也凡牧民者欲
民之有廉也欲民之有廉則小廉不可不修也小廉不
修於國而求百姓之行大廉不可得也凡牧民者欲民
之有恥也欲民之有恥則小恥不可不飾也小恥不飾
於國而求百姓之行大恥不可得也凡牧民者欲民之
修小禮行小義飾小廉謹小恥禁微邪此厲民之道也
民之修小禮行小義飾小廉謹小恥禁微邪治之本也
凡牧民者欲民之可御也欲民之可御則法不可不審
法者將立朝廷者也將立朝廷者則爵服不可不貴也
爵服加於不義則民賤其爵服民賤其爵服則人主不
尊人主不尊則令不行矣法者將用民力者也將用民
力者則禄賞不可不重也禄賞加于無功則民輕其禄
賞民輕其禄賞則上無以勸民上無以勸民則令不行
矣法者將用民能者也將用民能者則授官不可不審
也授官不審則民間其治民間其治則理不上通理不
上通則下怨其上下怨其上則令不行矣法者將用民
之死命者也用民之死命者則刑罰不可不審也刑罰
不審則有辟就有辟就則殺不辜而赦有罪殺不辜而
赦有罪則國不免於賊臣矣故夫爵服賤禄賞輕民間
其治賊臣首難此謂敗國之教也
立政第四(三本省官)(四固服制)(五事九敗)(首憲七觀)(首事)
經言四
國之所以治亂者三殺戮刑罰不足用也(三謂三本也謂治亂法各)
(有三也)國之所以安危者四城郭險阻不足守也(四謂四固)國
之所以富貧者五輕稅租薄賦歛不足恃也(五謂五事)治國
有三本而安國有四固而富國有五事五事五經也(自三)
(本已上總其目)
君之所審者三一曰德不當其位二曰功不當其禄三
曰能不當其官此三本者治亂之原也故國有德義未
眀於朝者則不可加于尊位功力未見於國者則不可
授以重禄臨事不信於民者則不可使任大官故德厚
而位卑者謂之過德薄而位尊者謂之失寧過於君子
而毋失於小人過於君子其為怨淺失於小人其為禍
深是故國有德義未眀於朝而處尊位者則良臣不進
有功力未見於國而有重禄者則勞臣不勸有臨事不
信於民而任大官者則材臣不用三本者審則下不敢
求三本者不審則邪臣上通而便辟制威如此則眀塞
於上而治壅於下正道捐棄而邪事日長三本者審則
便辟無威於國道塗無行禽(無禽獸之行)疏遠無蔽獄孤寡
無隠治故曰刑省治寡朝不合衆
右三本
君之所慎者四一曰大德不至仁不可以授國柄(德雖大而)
(仁不至或包藏禍心故不可授國柄)二曰見賢不能譲不可與尊位三曰
罰避親貴不可使主兵四曰不好本事不務地利而輕
賦歛不可與都邑此四務者安危之本也故曰卿相不
得衆國之危也大臣不和同國之危也兵主不足畏國
之危也民不懷其産國之危也故大德至仁則操國得
衆見賢能譲則大臣和同罰不避親貴則威行於鄰敵
好本事務地利重賦歛則民懷其産
右四固
君之所務者五一曰山澤不救於火草木不殖成國之
貧也二曰溝瀆不遂於隘鄣水不安其藏國之貧也三
曰桑麻不殖於野五穀不宜其地國之貧也四曰六畜
不育於家瓜瓠葷菜百果不備具國之貧也五曰工事
競於刻鏤女事繁於文章國之貧也故曰山澤救於火
草木殖成國之富也溝瀆遂於隘障水安其藏國之富
也桑麻殖於野五穀宜其地國之富也六畜育於家瓜
瓠葷菜百果備具國之富也工事無刻鏤女事無文章
國之富也
右五事
分國以為五鄉鄉為之師分鄉以為五州州為之長分
州以為十里里為之尉分里以為十游游為之宗十家
為什五家為伍什伍皆有長焉築障塞匿(匿隠)一道路博
出入審閭閈慎筦鍵筦藏于里尉置閭有司以時開閉
閭有司觀出入者以復于里尉(復白)凡出入不時衣服不
中圈屬(羊豕之類也)羣徒(衆作役也)不順於常者閭有司見之復
無時若在長家子弟臣妾屬役賓客則里尉以譙于游
宗游宗以譙于什伍什伍以譙于長家譙敬而勿復(既譙)
(能敬而從命無事可白則是教令行)一再則宥三則不赦凡孝悌忠信賢
良雋材若在長家子弟臣妾屬役賓客則什伍以復于
游宗游宗以復于里尉里尉以復于州長州長以計于
鄉師鄉師以著于士師凡過黨其在家屬及于長家其
在長家及于什伍之長其在什伍之長及于游宗其在
游宗及于里尉其在里尉及于州長其在州長及于鄉
師其在鄉師及于士師三月一復六月一計十二月一
著凡上賢不過等(謂上賢雖才用絶倫無得過其勞級績按上謂尊上進用也)使能
不兼官罰有罪不獨及(罪必有首從及黨與也)賞有功不專與孟
春之朝君自聽朝論爵賞校官終五日季冬之夕君自
聽朝論罰罪刑殺亦終五日正月之朔百吏在朝君乃
出令布憲于國五鄉之師五屬大夫皆受憲于太史大
朝之日五鄉之師五屬大夫皆身習憲于君前太史既
布憲入籍于太府(入籍者入取籍於太府也績按入籍謂入書其憲於太府也下文云不)
(合籍指此)憲籍分于君前(績按分謂散憲於五鄉之師也)五鄉之師出朝
遂于鄉官致于鄉屬及于游宗皆受憲(憲所以察時令籍所以視功過)
憲既布乃反致令焉(致令于君)然后敢就舍憲未布令未致
不敢就舍就舍謂之留令死罪不赦五屬大夫皆以行
車朝出朝不敢就舍遂行至都之日(五屬之都)遂於廟致屬
吏皆受憲憲既布乃發使者致令以布憲之日蚤晏之
時憲既布使者已發然後敢就舍憲未布使者未發不
敢就舍就舍謂之留令罪死不赦憲既布有不行憲者
謂之不從令罪死不赦考憲而有不合于太府之籍者
侈曰專制(績按謂增之)不足曰虧令(績按謂損之)罪死不赦首憲
既布(歲朝之憲)然后可以布憲(憲謂月朝之憲)
右首憲
凡將舉事令必先出曰亊將為其賞罰之數必先眀之
立事者謹守令以行賞罰計事致令復賞罰之所加有
不合於令之所謂者雖有功利則謂之專制罪死不赦
首事既布然后可以舉事
右首事
脩火憲敬山澤林藪積草(績按敬同儆戒也)夫財之所出以時
禁發焉使民於宫室之用薪蒸之所積虞師之事也決
水潦通溝瀆脩障防安水藏使時水雖過度無害於五
穀歲雖凶旱有所秎穫司空之事也(績按秎扶問切亦穫也)相高
下視肥墝觀地宜眀詔期前後農夫以時均脩焉使五
穀桑麻皆安其處由田之事也行鄉里視宫室觀樹蓺
簡六畜以時鈞脩焉勸勉百姓使力作毋偷懷樂家室
重去鄉里鄉師之事也論百工審時事辨功苦上完利
監一五鄉以時鈞脩焉使刻鏤文采毋敢造於鄉工師
之事也
右省官
度爵而制服量禄而用財飲食有量衣服有制宫室有
度六畜人徒有數舟車陳器有禁修生則有軒冕服位
穀禄田宅之分死則有棺槨絞衾壙壟之度雖有賢身
貴體毋其爵不敢服其服雖有富家多資毋其禄不敢
用其財天子服文有章而夫人不敢以燕以饗廟將軍
(績按此有缺文誤字)大夫以朝官吏以命士止于帶緣散民不
敢服雜采百工商賈不敢服長鬈貂(績按鬈音㩲記云燕則鬈自注分)
(髮為鬌紒)刑餘戮民不敢服絻(一本作絲)不敢畜連乘車
右服制
寝兵之說勝則險阻不守(言事者競陳寝兵其說見用而得勝則武術必偃雖有險)
(阻不能守矣)兼愛之說勝則士卒不戰(兼愛之說勝則徐偃弱而行仁宋襄惑而)
(慕古也)全生之說勝則廉恥不立(全生之說勝則王孫自奉千金何侯日食一萬)
私議自貴之說勝則上令不行羣徒比周之說勝則賢
不肖不分金玉貨財之說勝則爵服下流觀樂玩好之
說勝則姦民在上位(觀樂玩好之說勝則費仲以奉竒異而居顯位董賢以柔曼而處朝)
(謁也)請謁任舉之說勝則繩墨不正謟䛕飾過之說勝則
巧佞者用
右九敗
期而致使而往百姓舍己以上為心者教之所期也始
於不足見終於不可及一人服之萬人從之訓之所期
也(謂君將行令始獨發於心故不足見終則功成事&KR0735;故不可及也)未之令而為未之
使而往上不加勉而民自盡竭俗之所期也(君能盡心於俗所以)
(能期於此也)好惡形於心百姓化於下罰未行而民畏恐賞
未加而民勸勉誠信之所期也(君之好惡纔形於心百姓已化於天下)為
而無害成而不議得而莫之能爭天道之所期也(君能奉順)
(天道所以能期於此)為之而成求之而得上之所欲小大必舉事之
所期也令則行禁則止憲之所及俗之所被(被合也謂俗與憲合)
如百體之從心政之所期也
右七觀
乘馬第五(立國工大數士農商)(隂陽聖人)(爵位失時)(務市事地里)
經言五
凡立國都非於太山之下必於廣川之上高毋近旱而
水用足下毋近水而溝防省因天材就地利故城郭不
必中規矩道路不必中凖繩
右立國
無為者帝為而無以為者王為而不貴者霸不自以為
所貴則君道也貴而不過度則臣道也
右大數
地者政之本也(政從地生)朝者義之理也(義因朝起)市者貨之凖
也(市所以凖貨)黃金者用之量也諸侯之地千乘之國者器
之制也五者其理可知也為之有道
地者政之本也是故地可以正政也(地平可以正政)地不平均
和調則政不可正也(不均平和調則地利或幾於息故不可不正也)政不正則
事不可理也春秋冬夏隂陽之推移也(夏秋推陽以生隂冬春推隂以生陽)
時之短長隂陽之利用也(必長短相摩然後成隂陽之用也)日夜之易
隂陽之化也(晝熱夜寒交易其氣此隂陽之化也)然則隂陽正矣雖不
正有餘不可損不足不可益也(假令時有盈縮不正則百六之運數當然也雖有堯)
(湯之聖不能免之故不可損益也)天地莫之能損益也(天地亦凖隂陽不可損益也)
然則可以正政者地也故不可不正也正地者其實必
正長亦正短亦正小亦正大亦正長短小大盡正正不
正則官不理(謂天地之正不正官不可得理)官不理則事不治事不治
則貨不多是故何以知貨之多也曰事治何以知事之
治也曰貨多貨多事治則所求於天下者寡矣為之
有道
右隂陽(績按此釋地者政之本也)
朝者義之理也是故爵位正而民不怨民不怨則不亂
然後義可理理不正則不可以治而不可不理也故一
國之人不可以皆貴皆貴則事不成而國不利也(皆貴則無)
(為事者故事不成也)為事之不成國之不利也使無貴者則民不
能自理也是故辨於爵列之尊卑則知先後之序貴賤
之義矣為之有道
右爵位(績按此釋朝者義之理也)
市者貨之凖也是故百貨賤則百利不得(謂不得過常之利也)百
利不得則百事治百事治則百用節矣是故事者生於
慮(謀慮則事生也)成於務(專務則事成也)失於傲(輕傲則失事也)不慮則不生
不務則不成不傲則不失故曰市者可以知治亂可以
知多寡而不能為多寡為之有道
右務市事(績按此釋市者貨之凖也)
黃金者用之量也辨於黃金之理則知侈儉知侈儉則
百用節矣故儉則傷亊侈則傷貨儉則金賤金賤則事
不成故傷事侈則金貴金貴則貨賤故傷貨貨盡而後
知不足是不知量也事己而後知貨之有餘是不知節
也不知量不知節不可謂之有道(績按此釋黃金者用之量也)
天下乘馬服牛而任之輕重有制有一宿之行(一宿有定凖則)
(百宿可知也)道之遠近有數矣是知諸侯之地千乘之國者
所以知地之小大也所以知任之輕重也重而後損之
是不知任也輕而後益之是不知器也不知任不知器
不可謂之有道(績按此釋諸侯之地千乘之國器之制也)
地之不可食者山之無木者百而當一涸澤百而當一
地之無草木者百而當一樊棘雜處民不得入焉百而
當一藪鎌纏得入焉九而當一(績按鎌刈割器纏捆縛索)蔓山其
木可以為材可以為軸斤斧得入焉九而當一汎山其
木可以為棺可以為車斤斧得入焉十而當一流水網
罟得入焉五而當一林其木可以為棺可以為車斤斧
得入焉五而當一澤網罟得入焉五而當一命之曰地
均以實數(績按此一節言土地就中論不可食者而除之紀其可食之實不可徒論廣狭也)
方六里命之曰暴五暴命之曰部五部命之曰聚聚者
有市無市則民乏五聚命之曰某鄉四鄉命之曰方官
制也官成而立邑五家而伍十家而連五連而暴五暴
而長命之曰某鄉四鄉命之曰都邑制也邑成而制事
四聚為一離五離為一制五制為一田二田為一夫二
夫為一家事制也事成而制器方六里為一乘之地也
一乘者四馬也一馬其甲七其蔽五(蔽所以護車馬)四乘其甲
二十有八其蔽二十白徒三十人奉車兩器制也(績)
(按此一節言官邑事器之制)
方六里一乘之地也方一里九夫之田也黃金一鎰百
乘一宿之盡也無金則用其絹季絹三十三制當一鎰
(三等其下者曰季)無絹則用其布經暴布百兩當一鎰一鎰之
金食百乘之一宿則所事之地六步一㪷(一本作一升)命之
曰中歲有市無市則民不乏矣方六里名之曰社有邑
焉名之曰央亦關市之賦(命出關市之賦)黃金百鎰為一箧其
貨一穀竉為十箧(竉音籠)其商苟在市者三十人其正
月十二月黃金一鎰命之曰正分春曰書比立夏曰月
程秋曰大稽與民數得亡三歲修封五歲修界十歲更
制經正也(績按此節言既立制而遂定賦也)
十仞見水不大潦(大潦一本作大續繼也預貯水也)五尺見水不大旱
十一仞見水輕征(征稅也)十分去二三(謂去十仞之二三)二則去
三四(謂去十仞之三四)四則去四(謂去十仞之四)五則去半比之於山五
尺見水(言平地五仞見水同於山五尺見水)十分去一四則去三(八尺曰仞分九)
(仞則屈每分有二仞二尺去其三則餘有一丈八尺)三則去二二則去一二尺而
見水比之於澤(績按言地高則難澇故曰十仞見水不大澇地低則難旱故曰五尺見水不)
(大旱當澇之時若高亢地十一仞見水則常征十分中免二三分十二仞見水則免三四分十四仞見水則免)
(四分十五仞見水則免五分以其極高難灌溉可以比於山也當旱之時若汙下地五尺見水則常征十分免)
(四分四尺見水則免三分三尺見水則免二分二尺見水則免一分以其極低易灌溉可以比於澤也十分去)
(一當作十分去四乃字之誤也)
距國門以外窮四竟之内丈夫二犂童五尺一犂以為
三日之功正月令農始作服于公田農耕及雪釋耕始
焉芸卒焉士聞見博學意察而不為君臣者與功而不
與分焉(此人學以為君之臣也然以高尚其事而不為若此者預食農收之功而不受力作之分也)
賈知賈之貴賤日至於市而不為官賈者與功而不與
分焉工治容貌功能日至於市而不為官工者與功而
不與分焉(績按此言士賈工雖習其業不在官者正月亦與耕公田三日借民力以盡地利也)
不可使而為工則視貨離之實而出夫粟是故智者知
之愚者不知不可以教民(教民必以有智者)巧者能之拙者不
能不可以教民(教人為工必以巧者欲令愚智之人盡曉知之然後可以教人也績按此言)
(教人當使智愚皆知巧拙皆能)非一令而民服之也不可以為大善
非夫人能之也不可以為大功是故非誠賈不得食于
賈非誠工不得食于工非誠農不得食于農非信士不
得立于朝是故官虚而莫敢為之請君有珍車珍甲而
莫之敢有君舉事臣不敢誣其所不能君知臣臣亦知
君知己也故臣莫敢不竭力俱操其誠以来
道曰均地分力使民知時也民乃知時日之蚤晏日月
之不足饑寒之至于身也是故夜寝蚤起父子兄弟不
忘其功為而不倦民不憚勞苦故不均之為惡也地利
不可竭民力不可殫不告之以時而民不知不道之以
事而民不為與之分貨則民知得正矣審其分則民盡
力矣是故不使而父子兄弟不忘其功
右士農工商(績按此篇言均地立制定賦之法率民盡地力終之以人君出令)
(之事末又言均地分力使民知時為下三節之綱謂之士農工商不知何說也)
聖人之所以為聖人者善分民也(善令人知分故名為聖人)聖人不
能分民則猶百姓也於已不足安得名聖(不能令人知分則已尚不)
(足何名為聖人)是故有事則用(用謂人也)無事則歸之於民(謂令人退歸而)
(居也)唯聖人為善託業於民(謂託人以成功業也)民之生也辟則愚
(縱其淫辟則昏愚也)閉則類(類善也閉其淫辟則自善)上為一下為二(下之效上必倍)
(之也)
右聖人(績按此釋上分力非言聖人也)
時之處事精矣不可藏而舍也(時至則為之不可藏而舍息也)故曰今
日不為眀日亡貨(言不為則失時)昔之日已往而不来矣(言日既往)
(不還來也)
右失時(績按此釋上使民知時)
上地方八十里萬室之國一千室之都四中地方百里
萬室之國一千室之都四下地方百二十里萬室之國
一千室之都四以上地方八十里與下地方百二十里
通於中地方百里
右地里(績按此釋上均地)
管子補注卷一
