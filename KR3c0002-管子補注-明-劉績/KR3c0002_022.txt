管子補注卷二十二
明劉績撰
事語第七十一管子輕重四
桓公問管子曰事之至數可聞乎管子對曰何謂至數
桓公曰秦奢教我曰帷蓋不修衣服不衆則女事不泰
俎豆之禮不致牲諸侯太牢大夫少牢不若此則六畜
不育非高其臺榭美其宫室則羣材不散(績按此言上用之則下為)
(之)此言何如管子曰非數也桓公曰何謂非數管子對
曰此定壤之數也彼天子之制壌方千里齊諸侯方百
里負海子七十里男五十里若胷臂之相使也故淮徐
疾贏不足雖在下也不為君憂彼壌挾而欲舉與大國
爭者農夫寒耕暑耘力歸於上女勤於緝績徽織功歸
於府者非怨民心傷民意也非有積蓄不可以用人非
有積財無以勸下秦奢之數不可用於危隘之國桓公
曰善
桓公又問管子曰佚田謂寡人曰善者用非其有使非
其人何不因諸侯權以制天下管子對曰佚田之言非
也彼善為國者壤辟舉則民留處倉廪實則知禮節且
無委致圍城脆致衝(績按委委積也無食則人欲圍而取之脆不堅也衝衝車也城不堅)
(則人思而毁之)夫不定内不可以持天下佚田之言非也管子
曰歲藏一十年而十也歲藏二五年而十也穀十而守
五綈素滿之五在上故視歲而藏縣時積歲國有十年
之蓄富勝貧勇勝怯智勝愚微勝不微有義勝無義練
士勝敺衆凡十勝者盡有之故發如風雨動如雷霆獨
出獨入莫之能禁止不待權輿故佚田之言非也桓公
曰善
海王第七十二管子輕重五
桓公問於管子曰吾欲藉於臺雉何如管子對曰此毁
成也吾欲藉於樹木管子對曰此伐生也吾欲藉於六
畜管子對曰此殺生也吾欲藉於人何如管子對曰此
隱情也桓公曰然則吾何以為國管子對曰唯官山海
為可耳桓公曰何謂官山海管子對曰海王之國謹正
鹽筴(海王言以負海之利而王其業)桓公曰何謂正鹽筴(正税也)管子對
曰十口之家十人食鹽百口之家百人食鹽終月大男
食鹽五升少半(少半猶劣薄也)大女食鹽三升少半吾子食鹽
二升少半(吾子謂少男小女也)此其大歷也(歷數)鹽百升而釜(鹽十二兩)
(七銖一黍十分之一為升當米六合四勺也百升之鹽七十六斤十二兩十九銖二纍為釡當米六斗四升)
令鹽之重升加分彊釡五十也(分彊半彊也今使鹽官税其鹽之重每一斗加)
(半合為彊而取之則一釡之鹽得五十合而為之彊)升加一彊釡百也升加二彊
釡二百也鍾二千(十釡之鹽七百六十八斤為鍾當米六斛四斗是也)十鍾二萬
百鍾二十萬千鍾二百萬萬乘之國人數開口千萬也
(舉其大數而言之也開口謂大男大女之所食鹽也)禺筴之商日二百萬(禺讀為偶偶對)
(也商計也對其大男大女食鹽者之口數而立筴以計所税之鹽一日計二百萬合為二百鍾)十日二
千萬一月六千萬萬乘之國正九百萬也(萬乘之國大男大女食鹽)
(者千萬人而税之鹽一日二百鍾十日二千鍾一月六千鍾也今又施其税數以千萬人如九百萬人之數則)
(所税之鹽一日百八十鍾十日千八百鍾一月五千四百鍾也)月人三十錢之籍為錢
三千萬(又變其税五千四百鍾之鹽而籍其錢計一月每人籍錢三十凡千萬人為錢三萬萬矣以此)
(籍之數而比其常籍則當一國而有三千萬人矣)今吾非籍之諸君吾子而有
二國之籍者六千萬(諸君謂老男老女也六十已上為老男五十已上為老女也既不籍)
(於老男老女又不籍於小男小女乃能以千萬人而當三千萬人者蓋鹽官之利耳鹽官之利既然則鐵官之)
(利可知也鹽官之利當一國而三萬人鐵官之利當一國而三萬人焉故能有二國之籍者六千萬人耳其常)
(藉人之數猶在此外也)使君施令曰吾將籍於諸君吾子則必囂
號今夫給之鹽筴則百倍歸於上人無以避此者數也
今鐵官之數曰一女必有一鍼一刀若其事立(若猶然後)耕
者必有一耒一耜一銚若其事立(大鋤謂之銚羊昭反)行服連(輦名)
(所以載作器人挽之)軺輦(居玉反)者(大車駕馬者也)必有一斤一鋸一錐一
鑿若其事立不爾而成事者天下無有今鍼之重加一
也三十鍼一人之籍也(鍼之重每十分加一分為彊而取之則一女之籍得三十鍼矣)
(績按一無也字)刀之重加六五六三十五刀一人之籍也(刀之重每)
(十分加六分以為彊而取之五六為三十則一女之籍得五刀也)耜鐵之重加七三耜
鐵一人之籍也(耜鐵之重每十分加七分以為彊而取之則一農之籍得三耜鐵也)其餘
輕重皆准此而行(其器彌重其加彌多)然則舉臂勝事無不服藉者
桓公曰然則國無山海不王乎管子曰因人之山海假
之名有海之國(雖無海而假名有海則亦雖無山而假名有山)售鹽於吾國(彼國)
(有鹽而糶於吾國為售耳)釡十五吾受而官出之以百(受取也假令彼鹽平價釡)
(當十錢者吾又加五錢而取之所以來之也既得彼鹽則令吾國鹽官又出而糶之釡以百錢也)我未
與其本事也(與用也本事本鹽也)受人之事以重相推(以重相推謂加五錢)
(之類也推猶度也)此人用之數也(彼人所有而皆為我用也)
國蓄第七十三管子輕重六
國有十年之蓄而民不足於食是皆以其技能望君之
祿也君有山海之金而民不足於用是皆以其事業交
接於君上也故人君挾其食守其用據有餘而制不足
故民無不累於上也五穀食米民之司命也黃金刀幣
民之通施也故善者執其通施以御其司命故民力可
得而盡也夫民者信親而死利海内皆然民予則喜奪
則怒民情皆然先王知其然故見予之形不見奪之理
(民可使由之不可使知之)故民愛可洽於上也(洽通也)租籍者(在工商曰租籍)
所以彊求也租税者所慮而請也(在農曰租税慮猶計也請求也績按後)
(輕重一作租籍君之所宜得也正籍者君之所彊求也此有闕誤)王霸之君去其所以
彊求廢其所慮而請故天下樂從也
利出於一孔者(凡言利者不必貨利慶賞威刑皆是)其國無敵出二孔者
其兵不詘(詘與屈同屈窮也)出三孔者不可以舉兵出四孔者
其國必亡先王知其然故塞民之養(養利也羊向反)隘其利途
故予之在君奪之在君貧之在君富之在君故民之戴
上如日月親君若父母凡將為國不通於輕重不可為
籠以守民不能調通民利不可以語制為大治是故萬
乘之國有萬金之賈千乘之國有千金之賈然者何也
國多失利則臣不盡其忠士不盡其死矣歲有凶穣故
榖有貴賤令有緩急故物有輕重(别註上令急於求米則民重米緩於求米)
(則民輕米所緩則賤所急則重也)然而人君不能治故使蓄賈游市(别註)
(謂賈人之多蓄積也)乘民之不給百倍其本(别註給足也以十取百)分地若
一彊者能守分財若一智者能收智者有什倍人之功
(以一取什)愚者有不賡本之事(賡猶償也)然而人君不能調故民
有相百倍之生也夫民富則不可以禄使也貧則不可
以罰威也法令之不行萬民之不治貧富之不齊也
且君引錣(錣籌也丁劣反)量用耕田發草上得其數矣民人所
食人有若干步畆之數矣計本量委(委積也)則足矣然而
民有饑餓不食者何也榖有所藏也(言一國之内耕墾之數君悉知之凡)
(有計口授田家族多少足以自給而人乏於食者謂豪富之家收藏其榖故也)人君鑄錢立幣
民庶之通施也(錢幣無補於饑寒之用人君所立以均制財物通交有無使人之所求各得其)
(欲)人有若干百千之數矣然而人事不及用不足者何
也利有所并也(民事謂常費也言人之所有多少各隨其分而自足君上不能均調其事則豪)
(富并藏財貨專擅其利是故人常費不給以致匱乏績按一本并字下有藏字)然則人君非
能散積聚鈞羨(餘也)不足分并財利而調民事也則君雖
彊本趣耕(本謂務農)而自為鑄幣而無已乃今使民下相役
耳惡能以為治乎(言人君若不能權其利門制其輕重雖鑄幣無限極而與人徒使豪富侵)
(奪貧弱終不能致理也)
歲適美則市糶無予而狗彘食人食歲適凶則市糴釡
十繦而道有餓民然則豈壌力固不足而食固不贍也
哉夫往歲之糶賤狗彘食人食故來歲之民不足也物
適賤則半力而無予民事不償其本物適貴則什倍而
不可得民失其用然則豈財物固寡而本委不足也哉
夫民利之時失而物利之不平也故善者委施於民之
所不足操事於民之所有餘夫民有餘則輕之故人君
歛之以輕民不足則重之故人君散之以重歛積之以
輕散行之以重故君必有什倍之利而財之櫎可得而
平也
凡輕重之大利以重射輕以賤泄平萬物之滿虚隨財
准平而不變衡絶則重見人君知其然故守之以准平
使萬室之都必有萬鍾之藏藏繦千萬使千室之都必
有千鍾之藏藏繦百萬春以奉耕夏以奉芸耒耜械器
種饟糧食畢取贍於君故大賈蓄家不得豪奪吾民矣
然則何君飬其本謹也春賦以歛繒帛夏貸以收秋實
(蓋方春蠶家闕乏而賦與之約收其繒帛也方夏農人闕乏亦賦與之約取其榖實也)是故民無
廢事而國無失利也(人之所乏君悉與之則豪商富人不得擅其利也)
凡五榖者萬物之主也榖貴則萬物必賤榖賤則萬物
必貴兩者為敵則不俱平故人君御榖物之秩相勝而
操事於其不平之間(秩積也食為人天故五榖之要可與萬物為敵其價常不俱平所以人君視兩)
(事之委積可彼此相勝輕重於其間則國利不散也)故萬民無籍而國利歸於君也
夫以室廡籍謂之毁成(小曰室大曰廡是使人毁壌廬室)以六畜籍謂
之止生(是使人不競牧飬也)以田畆籍謂之禁耕(是止其耕稼也)以正人
籍謂之離情(正數之人若丁壯也離情謂離心也)以正戶籍謂之飬羸(羸謂)
(大賈蓄家也正數之戶既避其籍則至浮浪為大賈蓄家之所役屬增其利耳)五者不可畢用
故王者徧行而不盡也故天子籍於幣諸侯籍於食中
歲之榖糶石十錢大男食四石月有四十之籍大女食
三石月有三十之籍吾子食二石月有二十之籍歲凶
榖貴糴石二十錢則大男有八十之籍大女有六十之
籍吾子有四十之籍(六十為大男五十為大女吾子謂小男小女也按古之石准今之三)
(斗三升三合平歲每石税十錢凶歲税二十者非必税其人謂於操事輕重之間約收其利也)是人君
非發號令收穡而戶籍也彼人君守其本委謹而男女
諸君吾子無不服籍者也(穡歛也委者謂所委積之物也謹嚴也言人君不用下令)
(税歛於人但嚴守利途輕重在我則無所逃其税也)
一人廩食十人得餘十人廩食百人得餘百人廩食千
人得餘夫物多則賤寡則貴散則輕聚則重人君知其
然故視國之羨不足而御其財物穀賤則以幣予食布
帛賤則以幣予衣視物之輕重而御之以准故貴賤可
調而君得其利(通典注榖賤則以幣與食布幣賤以幣與衣者與當為易隨其所賤而以幣易)
(取之則輕重貴賤由君上也)前有萬乘之國而後有千乘之國謂之
抵國前有千乘之國而後有萬乘之國謂之距國壌正
方四面受敵謂之衢國以百乘衢處謂之託食之君千
乘衢處壌削少半萬乘衢處壌削大半何謂百乘衢處
託食之君也夫以百乘衢處危懾圍阻千乘萬乘之間
夫國之君不相中舉兵而相攻必以為扞格蔽圉之用
有功利不得鄉(一作享)大臣死於外分壌而功列陳繋纍
獲擄分賞而禄是壤地盡於功賞而税臧殫於繼孤也
是特名羅於為君耳無壤之有號有百乘之守而實無
尺壌之用故謂託食之君然則大國内款小國用盡
何以及此曰百乘之國官賦䡄符乘四時之朝夕御
之以輕重之准然後百乘可及也千乘之國封天財
之所殖械器之所出財物之所生視歲之滿虚而輕
重其禄然後千乘可足也萬乘之國守歲之滿虚乘
民之緩急正其號令而御其大准然後萬乘可資也
玉起於禺氏(績按音虞)金起於汝漢珠起於赤野東南西北
距周七千八百里水絶壌斷舟車不能通先王為其途
之遠其至之難故託用於其重以珠玉為上幣以黃金
為中幣以刀布為下幣三幣握之則非有補於煖也食
之則非有補於飽也先王以守財物以御民事而平天
下也(績按通典引此天下也下有是以命之曰衡衡者使物一高一下不得有調也注若五榖與萬物平)
(則人無其利故設上中下之幣而行輕重之術使一高一下乃可權制利門悉歸於上)
今人君籍求於民令曰十日而具則財物之賈什去一
令曰八日而具則財物之賈什去二令曰五日而具則
財物之賈什去半朝令而夕具則財物之賈什去九先
王知其然故不求於萬民而籍於號令也
山國䡄第七十四管子輕重七
桓公問管子曰請問官國䡄管子對曰田有䡄人有䡄
用有䡄鄉有䡄人事有䡄幣有䡄縣有䡄國有䡄不通
於䡄數而欲為國不可桓公曰行䡄數奈何對曰某鄉
田若干人事之准若干榖重若干曰某縣之人若干田
若干幣若干而中用榖重若干而中幣終歲度人食其
餘若干曰某鄉女勝事者終歲績其功業若干以功業
直時而櫎之終歲人已衣被之後餘衣若干别羣䡄相
壤宜桓公曰何謂别羣䡄相壌宜管子對曰有莞蒲之
壤有竹箭檀柘之壤有汜下漸澤之壌有水潦魚鼈之
壌今四壌之數君皆善官而守之則籍於財物不籍於
人畆十畆之壌君不以䡄守則民且守之民有過移長
力不以本為得此君失也桓公曰䡄意安出管子對曰
不隂據其䡄皆下制其上桓公曰此若言何謂也管子
對曰某鄉田若干食者若干某鄉之女事若干餘衣若
干謹行州里曰田若干人若干人衆田不度食若干曰
田若干餘食若干必得䡄程此調之泰䡄也然後調立
環乘之幣田䡄之有餘於其人食者謹置公幣焉大家
衆小家寡山田間田曰終歲其食不足於其人若干則
置公幣焉以滿其准重歲豐年五榖登謂高田之萌(績按)
(萌田民也)曰吾所寄幣於子者若干鄉榖之櫎若干請為子
什减三榖為上幣為下高田撫間田山不被榖十倍山
田以君寄幣振其不贍未淫決(一作失)也高田以時撫於
主上坐長加十也女貢織帛苟合于國奉者皆置而劵
之以鄉櫎市准曰上無幣有榖以穀准幣環穀而應筴
國奉決榖反准賦䡄幣榖廩重有加十謂大家委貲家
曰上且隣循游人出若干幣謂鄰縣曰有實者皆勿左
右不贍則且為人馬假其食民鄰縣四面皆櫎榖坐長
而十倍上下令曰貲家假幣皆以榖准幣直幣而庚之
榖為下幣為上百都百縣䡄據榖坐長十倍環榖而應
假幣國幣之九在上一在下幣重而萬物輕歛萬物應
之以幣幣在下萬物皆在上萬物重十倍府官以市櫎
出萬物除而止國䡄布於未形據其已成乘令而進退
無求於民謂之國䡄
桓公問於管子曰不籍而贍國為之有道乎管子對曰
䡄守其時有官天財何求於民桓公曰何謂官天財管
子對曰泰春民之功䌛泰夏民之令之所止令之所發
(謂山澤之所禁發)泰秋民之令之所止令之所發泰冬民之令
之所止令之所發此皆民所以時守也此物之高下之
時也此民之所以相并兼之時也君守諸四務桓公曰
何謂四務管子對曰泰春民之且所用者君以廪之矣
泰夏民之且所用者君已廪之矣泰秋民之且所用者
君已廩之矣泰冬民之且所用者君已廩之矣(廩藏也言四時)
(人之所要皆先備之所謂耒耜器械種饟糧食必取贍焉則豪人大賈不得擅其利)泰春功布日
春縑衣夏單衣捍籠纍箕勝籯屑糗若干日之功用人
若干無貲之家皆假之械器勝籯屑糗公衣功已而歸
公衣折劵故力出於民而用出於上春十日不害耕事
夏十日不害耘事秋十日不害歛實冬二十日不害除
田此之謂時作桓公曰善吾欲立䡄官為之奈何管子
對曰鹽鐵之筴足以立䡄官桓公曰奈何管子對曰龍
夏之地布黃金九千以幣貨金巨家以金小家以幣周
岐山至於崢丘之西塞丘者山邑之田也布幣稱貧富
而調之周夀陵而東至少沙者中田也據之以幣巨家
以金小家以幣三壤已撫而國榖再什倍梁渭陽𤨏之
牛馬滿齊衍請敺之顛齒量其高壯曰國為師旅戰車
敺就歛子之牛馬上無幣請以榖視市櫎而庚子牛馬
為上粟二家立貲散其粟反准牛馬歸於上
管子曰請立貲於民有田倍之内毋有其外外皆為貲
壤被鞍之馬千乘齊之戰車之具具於此無求於民此
去丘邑之籍也國榖之朝夕在上山林廩械器之高下
在上春秋冬夏之輕重在上行田疇田中有木者謂之
榖賊宫中四榮樹其餘曰害女功宫室械器非山無所
仰然後君立三等之租於山曰握以下者為柴楂把以
上者為室奉三圍以上為棺槨之奉柴楂之租若干室
奉之租若干棺槨之租若干
管子曰鹽鐵撫䡄榖一廩十君常操九民衣食而繇下
安無怨咎去其田賦以租其山巨家重葬其親者服重
租小家菲葬其親者服小租巨家美修其宫室者服重
租小家為室廬者服小租上立䡄於國民之貧富如加
之以繩謂之國䡄
山權數第七十五管子輕重八
桓公問管子曰請問權數管子對曰天以時為權地以
財為權人以力為權君以令為權失天之權則人地之
權亡桓公曰何為失天之權則人地之權亡管子對曰
湯七年旱禹五年水民之無&KR1399;賣子者(績按&KR1399;章延反糜也)湯以
莊山之金鑄幣而贖民之無&KR1399;賣子者禹以歴山之金
鑄幣而贖民之無&KR1399;賣子者故天權失人地之權皆失
也故王者歲守十分之參三年與少半成歲三十一年
而藏十一年與少半藏參之一不足以傷民而農夫敬
事力作故天毁埊(古地字)凶旱水泆民無入於溝壑乞請
者也此守時以待天權之道也桓公曰善吾欲行三權
之數為之奈何管子對曰梁山之陽綪絤夜石之幣天
下無有管子曰以守國榖歲守一分以行五年國榖之
重什倍異日管子曰請立幣國銅以二年之粟顧之立
黔落力重與天下調彼重則見射輕則見泄故與天下
調泄者失權也見射者失筴也不備天權下相求備准
下隂相隸此刑罰之所起而亂之之本也故平則不平
民富則不如貧委積則虚矣此三權之失也已桓公曰
守三權之數奈何管子對曰大豐則藏分阨亦藏分桓
公曰阨者所以益也何以藏分管子對曰隘則易益也
一可以為十十可以為百以阨守豐阨之准數一上十
豐之筴數十去九則吾九為餘於數筴豐則三權皆在
君此之謂國權
桓公問於管子曰請問國制管子對曰國無制地有量
桓公曰何謂國無制地有量管子對曰高田十石間田
五石庸田三石其餘皆屬諸荒田地量百畆一夫之力
也粟賈一粟賈十粟賈三十粟賈百其在流筴者百畆
從中千畆之筴也然則百乘從千乘也千乘從萬乘也
故地有量國無筴桓公曰善今欲為大國大國欲為天
下不通權筴其無能者矣
桓公曰今行權奈何管子對曰君通於廣狹之數不以
狹畏廣通於輕重之數不以少畏多此國筴之大者也
桓公曰善蓋天下視海内長譽而無止為之有道乎管
子對曰有曰䡄守其數准平其流動於未形而守事已
成物一也而十是九為用徐疾之數輕重之筴也一可
以為十十可以為百引十之半而藏四以五操事在君
之決塞桓公曰何謂決塞管子曰君不高仁則國不相
被君不高慈孝則民簡其親而輕過此亂之至也則君
請以國筴十分之一者樹表置高鄉之孝子聘之幣孝
子兄弟衆寡不與師旅之事樹表置高而高仁慈孝財
散而輕乘輕而守之以筴則十之五有在上運五如行
事如日月之終復此長有天下之道謂之准道
桓公問於管子曰請問教數管子對曰民之能明於農
亊者置之黃金一斤直食八石民之能蕃育六畜者置
之黃金一斤直食八石民之能樹蓺者置之黃金一斤
直食八石民之能樹瓜瓠葷菜百果使蕃育者置之黃
金一斤直食八石民之能已民疾病者置之黃金一斤
直食八石民之知時曰歲且阨曰某榖不登曰某榖豐
者置之黃金一斤直食八石民之通於蠶桑使蠶不疾
病者皆置之黃金一斤直食八石謹聽其言而藏之官
使師旅之事無所與此國筴之者也國用相靡而足相
困揲而咨然後置四限高下令之徐疾敺屏萬物守之
以筴有五官技桓公曰何謂五官技管子曰詩者所以
記物也時者所以記歲也春秋者所以記成敗也行者
道民之利害也易者所以守凶吉成敗也卜者卜凶吉
利害也民之能此者皆一馬之田一金之衣此使君不
迷妄之數也六家者即見其時使豫先蚤閒之日受之
故君無失時無失筴萬物興豐無失利遠占得失以為
末教詩記人無失辭行殫道無失義易守禍福凶吉不
相亂此謂君㨀
桓公問於管子曰權棅之數吾已得聞之矣守國之固
奈何曰能皆已官時皆已官得失之數萬物之終始君
皆已官之矣其餘皆以數行桓公曰何謂以數行管子
對曰榖者民之司命也智者民之輔也民智而君愚下
富而君貧下貧而君富此之謂事名二國機徐疾而已
矣君道度法而已矣人心禁繆而已矣桓公曰何謂度
法何謂禁繆管子對曰度法者量人力而舉功禁繆者
非往而戒來故禍不萌通而民無患咎
桓公曰請問心禁管子對曰晉有臣不忠於其君慮殺
其主謂之公過諸公過之家毋使得事君此晉之過失
也齊之公過坐立長差惡惡乎來刑善善乎來榮戒也
此之謂國戒
桓公問管子曰輕重准施之矣筴盡於此乎管子曰未
也將御神用寶桓公曰何謂御神用寶管子對曰北郭
有掘闕而得龜者(掘穿也穿地至泉曰闕)此檢數百里之地也(檢猶)
(比也以此龜為用者其數可比百里之地)桓公曰何謂得龜百里之地管子
對曰北郭之得龜者令過之平盤之中(過之猶置之也平盤者大盤也)
君請起十乘之使百金之提(起發也提裝也)命北郭得龜之家
曰賜若服中大夫(若汝也中大夫齊爵也)曰東海之子類於龜(東海)
(之子其狀類龜假言此龜東海之子耳東海之子者海神之子也)託舍於若(託舍猶寄居也)賜
若大夫之服以終而身(而若也)勞若以百金(勞賜之也)之龜為
無貲(之是也是龜至寶而無貲也無貲無價也)而藏諸泰臺(秦臺高臺也)一日而
釁之以四牛立寶曰無貲(立龜為寶號曰無貲)還四年伐孤竹(還四)
(年後四年)丁氏之家粟(丁氏齊之富人所謂丁惠也)可食三軍之師行五
月(可以意料行五月經五月)召丁氏而命之曰吾有無貲之寶於此
吾今將有大事請以寶為質於子以假子之邑粟(即家粟也)
丁氏北鄉再拜入粟不敢受寶質桓公命丁氏曰寡人
老矣為子者不知此數終受吾質丁氏歸革築室賦籍
藏龜(革更也賦敷也籍席也)還四年伐孤竹謂丁氏之粟中食三
軍五月之食桓公立貢數文行中七年龜中四千金黑
白之子當千金凡貢制中二齊之壌筴也用貢國危出
寶國安行流桓公曰何謂流管子對曰物有豫則君失
筴而民失生矣故善為天下者操於二豫之外桓公曰
何謂二豫之外管子對曰萬乘之國不可以無萬金之
蓄飾千乘之國不可以無千金之蓄飾百乘之國不可
以無百金之蓄飾以此與令進退此之謂乘時
山至數第七十六管子輕重九
桓公問管子曰梁聚謂寡人曰古者輕賦税而肥籍歛
取下無順於此者矣梁聚之言何如管子對曰梁聚之
言非也彼輕賦税則倉廩虚肥籍歛則械器不奉械器
不奉而諸侯之皮幣不衣倉廩虚則倳賤無禄外皮幣
不衣於天下内國倳賤梁聚之言非也君有山山有金
以立幣以幣准榖而授禄故國榖斯在上榖賈什倍農
夫夜寢蚤起不待見使五穀什倍士半禄而死君農夫
夜寢蚤起力作而無止彼善為國者不曰使之使不得
不使不曰貧之使不得不用故使民無有不得不使者
夫梁聚之言非也桓公曰善
桓公又問於管子曰有人教我謂之請士曰何不官百
能管子對曰何謂百能桓公曰使智士盡其智謀士盡
其謀百工盡其巧若此則可以為國乎管子對曰請士
之言非也禄肥則士不死幣輕則士簡賞萬物輕則士
偷幸三怠在國何數之有彼榖十藏於上三游於下謀
士盡其慮智士盡其知勇士輕其死請士所謂妄言也
不通於輕重謂之妄言
桓公問於管子曰昔者周人有天下諸侯賓服名教通
於天下而奪於其下何數也管子對曰君分壌而貢入
市朝同流黃金一筴也江陽之珠一筴也秦之明山之
曾青一筴也此謂以寡為多以狹為廣䡄出之屬也桓
公曰天下之數盡於䡄出之屬也今國榖重什倍而萬
物輕大夫謂賈之子為吾運榖而歛財榖之重一也今
九為餘榖重而萬物輕若此則國財九在大夫矣國歲
反一財物之九者皆倍重而出矣財物在下幣之九在
大夫然則幣穀羨在大夫也天子以客行令以時出熟
榖之人亡諸侯受而官之連朋而聚與高下萬物以合
民用内則大夫自還而不盡忠外則諸侯連朋合與熟
榖之人則去亡故天子失其權也桓公曰善
桓公又問管子曰終身有天下而勿失為之有道乎管
子對曰請勿施於天下獨施之於吾國桓公曰此若言
何謂也管子對曰國之廣狹壌之肥墝有數終歲食餘
有數彼守國者守榖而已矣曰某縣之壌廣若干某縣
之壤狹若干(國之廣狹肥墝人之所食多少其數君素皆知之)則必積委幣(委蓄)
(也各於縣州里蓄積錢幣所謂萬室之邑必有萬鍾之藏藏繦千萬千室之邑必有千鍾之藏藏繦百萬)於
是縣州里受公錢(公錢即積委之幣)泰秋國榖去參之一(去减也)
君下令謂郡縣屬大夫里邑皆籍粟入若干榖重一也
以藏於上者(一其榖價而收藏之)國榖參分則二分在上矣(言先□幣)
(於縣邑當秋時下令收糴也則魏李悝行平糴之法上熟糴三捨一中熟糴二捨一下熟中分之蓋出於此今)
(言出三之一者約中熟為准耳)泰春國榖倍重數也泰夏賦榖以市櫎
民皆受上榖以治田土泰秋田榖之存予者若干今上
歛榖以幣民曰無幣以榖則民之三有歸於上矣(言當春穀)
(貴之時計其價以穀賦與人秋則歛其幣雖設此令本意收其榖入既無幣請輸穀故穀歸於上矣)重之
相因時之化舉無不為國筴(重之相因若春時榖貴與榖也時之化舉若秋時榖)
(賤收榖也四時之輕重無不以術權之)君用大夫之委以流歸於上君用
民以時歸於君藏輕出輕以重數也則彼安有自還之
大夫獨委之彼諸侯之榖十使吾國榖二十則諸侯榖
歸於吾國矣諸侯榖二十吾國榖十則吾國榖歸於諸
侯矣故善為天下者謹守重流(重流謂嚴守穀價不使流散)而天下
不吾洩矣(洩散也吾穀不散出)彼重之相歸如水之就下吾國歲
非凶也以幣藏之故國榖倍重故諸侯之榖至也是藏
一分以致諸侯之一分也利不奪於天下大夫不得以
富侈以重藏輕國常有十國之筴也故諸侯服而無正
臣櫎從而以忠此以輕重御天下之道也謂之數應
桓公問於管子白請問國會管子對曰君失大夫為無
伍失民為失下故守大夫以一縣之筴守一縣以一鄉
之筴守一鄉以一家之筴守一家以一人之筴桓公曰
其會數奈何管子對曰幣准之數一縣必有一縣中田
之筴一鄉必有一鄉中田之筴一家必有一家直人之
用故不以時守郡為無與不以時守鄉為無伍桓公曰
行此柰何管子對曰王者藏於民霸者藏於大夫殘國
亡家藏於箧桓公曰何謂藏於民請散棧臺之錢散諸
城陽鹿臺之布散諸濟隂君下令於百姓曰民富君無
與貧民貧君無與富故賦無錢布府無藏財貲藏於民
歲豐五榖登五榖大輕榖賈去上歲之分以幣據之榖
為君幣為下國幣盡在下幣輕榖重上分上歲之二分
在下下歲之二分在上則二歲者四分在上則國穀之
一分在下榖三倍重邦布之籍終歲十錢人家受食十
畆加十是一家十戸也出於國穀筴而藏於幣者也以
國幣之分復布百姓四減國榖三在上一在下復筴也
大夫聚壌而封積實而驕上請奪之以會桓公曰何謂
奪之以會管子對曰粟之三分在上謂民萌皆受上粟
度君藏焉五榖相靡而重去什三為餘以國幣榖准反
行大夫無什於重君以幣賦禄什在上君出榖什而去
七君歛三上賦七散振不資者仁義也五榖相靡而輕
數也以鄉完重而籍國數也出實財散仁義萬物輕數
也乘時進退故曰王者乘時聖人乘易桓公曰善
桓公問管子曰特命我曰天子三百領泰嗇而散大夫
准此而行此如何管子曰非法家也大夫高其壟美其
室此奪農事及市庸此非便國之道也民不得以織為
縿綃而貍之於地彼善為國者乘時徐疾而已矣謂之
國會
桓公問管子曰請問爭奪之事何如管子曰以戚始桓
公曰何謂用戚始管子對曰君人之主弟兄十人分國
為十兄弟五人分國為五三世則昭穆同祖十世則為
祏故伏尸滿衍兵決而無止輕重之家復游於其間故
曰毋予人以壌毋授人以財財終則有始與四時廢起
聖人理之以徐疾守之以決塞奪之以輕重行之以仁
義故與天壌同數此王者之大轡也
桓公問管子曰請問幣乘馬管子對曰始取夫三大夫
之家方六里而一乘二十七人而奉一乘幣乘馬者方
六里田之美惡若干榖之多寡若干榖之貴賤若干凡
方六里用幣若干榖之重用幣若干故幣乘馬者布幣
於國幣為一國陸地之數謂之幣乘馬桓公曰行幣乘
馬之數奈何(即臣乘馬所謂箧乘馬者臣猶實也箧者以幣為篋而洩重射輕)管子對
曰士受資以幣大夫受邑以幣人馬受食以幣則一國
之榖資在上幣貲在下國榖什倍數也萬物財物去什
二筴也皮革筋角羽毛竹箭器械財物苟合于國器君
用者皆有矩劵於上(矩券常劵)君實鄉州藏焉(周制萬二千二五百家為鄉)
(千五百家為州齊雖伯國尚用周制)曰某月某日苟從責者鄉決州決故
曰就庸一日而決國筴出於榖䡄國之筴貨幣乘馬者
也(貨價也言應合受公家之所給皆與之幣則榖之價君上權之其幣在下故榖倍重其有皮革之類堪於)
(所用者所在鄉州有其數若今官曹簿帳人有負公家之債若耒耜種糧之類者官司如要器用若皮革之類)
(者則與其准納如要功庸者令就役一日除其簿書耳此蓋君上一切權之也詳輕重之本旨摧抑富商兼并)
(之家隘塞利門則與奪貧富悉由號令然可易為理也)今刀布藏於官府巧幣萬
物輕重皆在賈之彼幣重而萬物輕幣輕而萬物重彼
榖重而榖輕人君操榖幣金衡而天下可定也此守天
下之數也
桓公問於管子曰准衡輕重國會吾得聞之矣請問縣
數管子對曰狼牡以至於馮會之日龍夏以北至于海
莊禽獸羊牛之地也何不以此通國筴哉桓公曰何謂
通國筴管子對曰馮市門一吏書贅直事若其事唐圉
牧食之人飬視不失扞殂者去其都秩與其縣秩大夫
不鄉贅合游者謂之無禮義大夫幽其春秋列民幽其
門山之祠馮會龍夏牛羊犧牲月賈什倍異日此出諸
禮義籍於無用之地因捫牢筴也謂之通
桓公問管子曰請問國勢管子對曰有山處之國有汜
下多水之國有山地分之國有水泆之國有漏壤之國
此國之五勢人君之所憂也山處之國常藏國榖三分
之一汜下多水之國常操國榖三分之一山地分之國
常操國穀十分之三水泉之所傷水泆之國常操十分
之二漏壌之國謹下諸侯之五穀與工雕文梓器以下
天下之五穀此准時五勢之數也
桓公問管子曰今有海内縣諸侯則國勢不用已乎管
子對曰今以諸侯為䇡公州之飾焉以乘四時行捫牢
之筴以東西南北相彼用平而准故曰為諸侯則高下
萬物以應諸侯徧有天下則賦幣以守萬物之朝夕調
而已利有足則行不滿則有止王者鄉州以時察之故
利不相傾縣死其所君守大奉一謂之國簿
管子補注卷二十二
