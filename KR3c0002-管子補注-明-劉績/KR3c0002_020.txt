管子補注卷二十
明劉績撰
形勢解第六十四管子解二
山者物之高者也惠者主之高行也慈者父母之高行
也忠者臣下之高行也孝者子婦之高行也故山高而
不崩則祈羊至主惠而不解則民奉養父母慈而不解
則子婦順臣下忠而不解則爵禄至子婦孝而不解則
美名附故節高而不解則所欲得矣解則不得故曰山
高而不崩則祈羊至矣
淵者衆物之所生也能深而不涸則沈玉至主者人之
所仰而生也能寬裕純厚而不苛忮則人民附父母者
子婦之所受教也能慈仁教訓而不失理則子婦孝臣
下者主之所用也能盡力事上則當於主子婦者親之
所以安也能孝弟順親則當於親故淵涸而無水則沈
玉不至主苛而無厚則萬民不附父母暴而無恩則子
婦不親臣下隨而不忠則卑辱困窮子婦不安親則禍
憂至故淵不涸則所欲者至涸則沈玉極
天覆萬物制寒暑行日月次星辰天之常也治之以理
終而復始主牧萬民治天下莅百官主之常也治之以
法終而復始和子孫屬親戚父母之常也治之以義終
而復始敦敬忠信臣下之常也以事其主終而復始愛
親善養思敬奉教子婦之常也以事其親終而復始故
天不失其常則寒暑得其時日月星辰得其序主不失
其常則羣臣得其義百官守其事父母不失其常則子
孫和順親戚相驩臣下不失其常則事無過失而官職
政治子婦不失其常則長幼理而親疎和故用常者治
失常者亂天未嘗變其所以治也故曰天不變其常
地生養萬物地之則也治安百姓主之則也教護家事
父母之則也正諫死節臣下之則也盡力供養子婦之
則也地不易其則故萬物生焉主不易其則故百姓安
焉父母不易其則故家事辦焉臣下不易其則故主無
過失子婦不易其則故親養備具故用則者安不用則
者危地未嘗易其所以安也故曰地不易其則
春者陽氣始上故萬物生夏者陽氣畢上故萬物長秋
者隂氣始下故萬物收冬者隂氣畢下故萬物藏故春
夏生長秋冬收藏四時之節也賞賜刑罰主之節也四
時未嘗不生殺也主未嘗不賞罰也故曰春秋冬夏不
更其節也
天覆萬物而制之地載萬物而養之四時生長萬物而
收藏之古以至今不更其道故曰古今一也
蛟龍水蟲之神者也乘於水則神立失於水則神廢人
主天下之有威者也得民則威立失民則威廢蛟龍待
得水而後立其神人主待得民而後成其威故曰蛟龍
得水而神可立也
虎豹獸之猛者也居深林廣澤之中則人畏其威而載
之人主天下之有勢者也深居則人畏其勢故虎豹去
其幽而近於人則人得之而易其威人主去其門而迫
於民則民輕之而傲其勢故曰虎豹託幽而威可載也
風漂物者也風之所漂不避貴賤美惡雨濡物者也雨
之所墮不避小大強弱風雨至公而無私所行無常鄉
人雖遇漂濡而莫之怨也故曰風雨無鄉而怨怒不及
也
人主之所以令則行禁則止者必令於民之所好而禁
於民之所惡也民之情莫不欲生而惡死莫不欲利而
惡害故上令於生利人則令行禁於殺害人則禁止令
之所以行者必民樂其政也而令乃行故曰貴有以行
令也
人主之所以使下盡力而親上者必為天下致利除害
也故德澤加於天下惠施厚於萬物父子得以安羣生
得以育故萬民驩盡其力而樂為上用入則務本疾作
以實倉廪出則盡節死敵以安社稷雖勞苦卑辱而不
敢告也此賤人之所以亡其卑也故曰賤有以亡卑也
起居時飲食節寒暑適則身利而夀命益起居不時飲
食不節寒暑不適則形體累而夀命損人惰而侈則貧
力而儉則富夫物莫虚至必有以也故曰夀夭貧富無
徒歸也法立而民樂之令出而民銜之法令之合於民
心如符節之相得則主尊顯故曰銜令者君之尊也
人主出言順於理合於民情則民受其辭民受其辭則
名聲彰故曰受辭者名之運也
明主之治天下也静其民而不擾佚其民而不勞不擾
則民自循不勞則民自試故曰上無事而民自試
人主立其度量陳其分職明其法式以莅其民而不以
言先之則民循正所謂抱蜀者祠器也故曰抱蜀不言
而廟堂既修
將將鴻鵠貎之美者也貎美故民歌之德義者行之美
者也德義美故民樂之民之所歌樂者美行德義也而
明主鴻鵠有之故曰鴻鵠將將維民歌之
濟濟者誠莊事斷也多士者多長者也周文王誠莊事
斷故國治其羣臣明理以佐主故主明主明而國治境
内被其利澤殷民舉首而望文王願為文王臣故曰濟
濟多士殷民化之
紂之為主也勞民力奪民財危民死冤暴之令加於百
姓㦧毒之使施於天下故大臣不親小民疾怨天下叛
之而願為文王臣者紂自取之也故曰紂之失也
無儀法程式蜚搖而無所定謂之蜚蓬之問蜚蓬之問
明主不聽也無度之言明主不許也故曰蜚蓬之問不
在所賓道行則君臣親父子安諸生育故明主之務務
在行道不顧小物燕爵之集道行不顧
明主之動静得理義號令順民心誅殺當其罪賞賜當
其功故雖不用犧牲珪璧禱於鬼神鬼神助之天地與之
舉事而有福亂主之動作失義理號令逆民心誅殺不當
其罪賞賜不當其功故雖用犧牲珪璧禱於鬼神鬼神
不助天地不與舉亊有禍故曰犧牲珪璧不足以享鬼
神
主之所以為功者富強也故國富兵強則諸侯服其政
鄰敵畏其威雖不用寳幣事諸侯諸侯不敢犯也主之
所以為罪者貧弱也故國貧兵弱戰則不勝守則不固
雖出名器重寳以事鄰敵不免於死亡之患故曰主功
有素寳幣奚為
羿古之善射者也調和其弓矢而堅守之其操弓也審
其高下有必中之道故能多發而多中明主猶羿也平
和其法審其廢置而堅守之有必治之道故能多舉而
多當道者羿之所以必中也主之所以必治也射者弓
弦發矢也故曰羿之道非射也
造父善馭馬者也善視其馬節其飲食度量馬力審其
足走故能取遠道而馬不罷明主猶造父也善治其民
度量其力審其技能故立功而民不困傷故術者造父
之所以取遠道也主之所以立功名也馭者操轡也故
曰造父之術非馭也
奚仲之為車器也方圜曲直皆中規矩鉤繩故機旋相
得用之牢利成器堅固明主猶奚仲也言辭動作皆中
術數故衆理相當上下相親巧者奚仲之所以為器也
主之所以治也斵削者斤刀也故曰奚仲之巧非斵削
也
民利之則來害之則去民之從利也如水之走下於四
方無擇也故欲來民者先起其利雖不召而民自至設
其所惡雖召之而民不來也故曰召遠者使無為焉
莅民如父母則民親愛之道之純厚遇之真實雖不言
曰吾親民而民親矣莅民如仇讐則民疎之道之不厚
遇之無實詐偽並起雖言曰吾親民民不親也故曰親
近者言無亊焉
明主之使遠者來而近者親也為之在心所謂夜行者
心行也能心行德則天下莫能與之争矣故曰唯夜行
者獨有之也
為主而賊為父母而暴為臣下而不忠為子婦而不孝
四者人之大失也大失在身雖有小善不得為賢所謂
平原者下澤也雖有小封不得為高故曰平原之隰奚
有於高
為主而惠為父母而慈為臣下而忠為子婦而孝四者
人之高行也高行在身雖有小過不為不肖所謂大山
者山之高者也雖有小隈不以為深故曰大山之隈奚
有於深
毁訾賢者之謂訾推譽不肖之謂讆訾讆之人得用則
人主之明蔽而毁譽之言起任之大事則亊不成而禍
患至故曰訾讆之人勿與任大
明主之慮事也為天下計者謂之譕臣譕臣則海内被
其澤澤布於天下後世享其功久遠而利愈多故曰譕
臣者可與遠舉
聖人擇可言而後言擇可行而後行偷得利而後有害
偷得樂而後有憂者聖人不為也故聖人擇言必顧其利
擇行必顧其憂故曰顧憂者可與致道
小人者枉道而取容適主意而偷說備利而偷得如此
者其得之雖速禍患之至亦急故聖人去而不用也故
曰其計也速而憂在近者往而勿召也
舉一而為天下長利者謂之舉長舉長則被其利者衆
而德義之所見遠故曰舉長者可遠見者也
天之裁大故能兼覆萬物地之裁大故能兼載萬物人主之
裁大故容物多而衆人得比焉故曰裁大者衆之所比也
貴富尊顯民歸樂之人主莫不欲也故欲民之懷樂已
者必服道德而勿厭也則民樂懷之故曰美人之懷定
服而弗厭也
聖人之求事也先論其理義計其可否故義則求之不
義則止可則求之不可則止故其所得事者常為身寳
小人之求事也不論其理義不計其可否不義亦求之
不可亦求之故其所得事者未嘗為頼也故曰必得之
事不足頼也
聖人之諾已也先論其理義計其可否義則諾不義則
已可則諾不可則已故其諾未嘗不信也小人不義亦
諾不可亦諾言而必諾故其諾未必信也故曰必諾之
言不足信也
謹於一家則立於一家謹於一鄉則立於一鄉謹於一
國則立於一國謹於天下則立於天下是故其所謹者
小則其所立亦小其所謹者大則其所立亦大故曰小
謹者不大立
海不辭水故能成其大山不辭土故能成其高明主不
厭人故能成其衆士不厭學故能成其聖飺(音粢嫌食貎)者
多所惡也諫者所以安主也食者所以肥體也主惡諫
則不安人飺食則不肥故曰飺食者不肥體也
言而語道德忠信孝弟者此言無棄者天公平而無私
故美惡莫不覆地公平而無私故小大莫不載無棄之
言公平而無私故賢不肖莫不用故無棄之言者參伍
於天地之無私也故曰有無棄之言者必參之於天地
也
明主之官物也任其所長不任其所短故事無不成而
功無不立亂主不知物之各有所長所短也而責必備
夫慮事定物辯明禮義人之所長而蝚蝯之所短也緣
高出險蝚蝯之所長而人之所短也蝚蝯之所長責人
故其令廢而責不塞故曰墜岸三仞人之所大難也而
蝯蝚飲焉
明主之舉事也任聖人之慮用衆人之力而不自與焉
故事成而福生亂主自智也而不因聖人之慮矜奮自
功而不因衆人之力專用已而不聽正諫故事敗而禍
生故曰伐矜好專舉事之禍也
馬者所乘以行野也故雖不行於野其養食馬也未嘗
解惰也民者所以守戰也故雖不守戰其治養民也未
嘗解惰也故曰不行其野不違其馬
天生四時地生萬財以養萬物而無取焉明主配天地
者也教民以時勸之以耕織以厚民養而不伐其功不
私其利故曰能予而無取者天地之配也
解惰簡慢以之事主則不忠以之事父母則不孝以之
起事則不成故曰怠倦者不及也
以規矩為方圓則成以尺寸量長短則得以法數治民
則安故事不廣於理者其成若神故曰無廣者疑神(績)
(按謂操其要而不泛求也)
事主而不盡力則有刑事父母而不盡力則不親受業
學問而不加務則不成故朝不勉力務進夕無見功故
曰朝忘其事夕失其功
中情信誠則名譽美矣修行謹敬則尊顯附矣中無情
實則名聲惡矣修行慢易則汚辱生矣故曰邪氣襲内
正色乃衰也
為人君而不明君臣之義以正其臣則臣不知為臣之
理以事其主矣故曰君不君則臣不臣
為人父而不明父子之義以教其子而整齊之則子不
知為人子之道以事其父矣故曰父不父則子不子
君臣親上下和萬民輯故主有令則民行之上有禁則
民不犯君臣不親上下不和萬民不輯故令則不行禁
則不止故曰上下不和令乃不行
言辭信動止莊衣冠正則臣下肅言辭慢動作虧衣冠
惰則臣下輕之故曰衣冠不正(績按解作整)則賓者不肅
儀者萬物之程式也法度者萬民之儀表也禮義者尊
卑之儀表也故動有儀則令行無儀則令不行故曰進
退無儀則政令不行
人主者温良寬厚則民愛之整齊嚴莊則民畏之故民
愛之則親畏之則用夫民親而為用主之所急也故曰
且懷且威則君道備矣
人主能安其民則事其主如事其父母故主有憂則憂
之有難則死之主視民如土則民不為用主有憂則不
憂有難則不死故曰莫樂之則莫哀之莫生之則莫死
之
民之所以守戰至死而不衰者上之所以加施於民者
厚也故上施厚則民之報上亦厚上施薄則民之報上
亦薄故薄施而厚責君不能得之於臣父不能得之於
子故曰往者不至來者不極
道者扶持衆物使得生育而各終其性命者也故或以
治鄉或以治國或以治天下故曰道之所言者一也而
用之者異
聞道而以治一鄉親其父子順其兄弟正其習俗使民
樂其上安其土為一鄉主幹者鄉之人也故曰有聞道
而好為鄉者一鄉之人也
民之從有道也如饑之先食也如寒之先衣也如暑之
先隂也故有道則民歸之無道則民去之故曰道往者
其人莫來道來者其人莫往
道者所以變化身而之正理者也故道在身則言自順
行自正事君自忠事父自孝遇人自理故曰道之所設
身之化也
天之道滿而不溢盛而不衰明主法象天道故貴而不
驕富而不奢行理而不惰故能長守貴富久有天下而
不失也故曰持滿者與天
明主救天下之禍安天下之危者也夫救禍安危者必
待萬民之為用也而后能為之故曰安危者與人
地大國富民衆兵強此盛滿之國也雖已盛滿無德厚
以安之無度數以治之則國非其國而民非其民也故
曰失天之度雖滿必涸
臣不親其主百姓不信其吏上下離而不和故雖自安
必且危之故曰上下不和雖安必危
主有天道以禦其民則民一心而奉其上故能貴富而
久王天下失天之道則民離畔而不聽從故主危而不
得久王天下故曰欲王天下而失天之道天下不可得
而王也
人主務學術數務行正理則化變日進至於大功而愚
人不知也亂主淫佚邪枉日為無道至於滅亡而不自
知也故曰莫知其為之其功既成莫知其釋之也藏之
而無形(按經作莫知其釋之藏之無形)
古者三王五伯皆人主之利天下者也故身貴顯而子
孫被其澤桀紂幽厲皆人主之害天下者也故身困傷
而子孫蒙其禍故曰疑今者察之古不知來者視之往
神農教耕生榖以致民利禹身决瀆斬高橋下以致民
利湯武征伐無道誅殺暴亂以致民利故明王之動作
雖異其利民同也故曰萬事之任也異趣而同歸古今
一也
棟生橈不勝任則屋覆而人不怨者其理然也弱子慈
母之所愛也不以其理動者下瓦則慈母笞之故以其
理動者雖覆屋不為怨不以其理動者下瓦必笞故曰
生棟覆屋怨怒不及弱子下瓦慈母操箠
行天道出公理則遠者自親廢天道行私為則子母相
怨故曰天道之極遠者自親人事之起近親造怨
古者武王地方不過百里戰卒之衆不過萬人然能戰
勝攻取立為天子而世謂之聖王者知為之之術也桀
紂貴為天子富有海内地方甚大戰卒甚衆而身死國
亡為天下僇者不知為之之術也故能為之則小可為
大賤可為貴不能為之則雖為天子人猶奪之也故曰
巧者有餘而拙者不足也
明主上不逆天下不壙地故天予之時地生之財亂主
上逆天道下絶地理故天不與時地不生財故曰其功
順天者天助之其功逆天者天違之
古者武王天之所助也故雖地小而民少猶之為天子
也桀紂天之所違也故雖地大民衆猶之困辱而死亡
也故曰天之所助雖小必大天之所違雖成必敗
與人交多詐偽無情實偷取一切謂之烏集之交烏集
之交初雖相驩後必相咄故曰烏集之交雖善不親
聖人之與人約結也上觀其事君也内觀其事親也必
有可知之理然後約結約結而不襲於理後必相倍故
曰不重之結雖固必解道之用也貴其重也
明主與聖人謀故其謀得與之舉亊故其事成亂主與
不肖者謀故其計失與之舉事故其事敗夫計失而事
敗此與不可之罪故曰毋與不可
明主度量人力之所能為而後使焉故令於人之所能
為則令行使於人之所能為則事成亂主不量人力令
於人之所不能為故其令廢使於人之所不能為故其
亊敗夫令出而廢舉亊而敗此強不能之罪也故曰毋
強不能
狂惑之人告之以君臣之義父子之理貴賤之分不信
聖人之言也而反害傷之故聖人不告也故曰毋告不
知
與不肖者舉事則事敗使於人之所不能為則令廢告
狂惑之人則身害故曰與不可強不能告不知謂之勞
而無功
常以言翹明其與人也其愛人也其有德於人也以此
為友則不親以此為交則不結以此有德於人則不報
故曰見與之友幾於不親見愛之交幾於不結見施之
德幾於不報四方之所歸心行者也
明主不用其智而任聖人之智不用其力而任衆人之
力故以聖人之智思慮者無不知也以衆人之力起事
者無不成也能自去而因天下之智力則身逸而福多
亂主獨用其智而不任聖人之智獨用其力而不任衆
人之力故其身勞而禍多故曰獨任之國勞而多禍
明主内行其法度外行其理義故鄰國親之與國信之
有患則鄰國憂之有難則鄰國救之亂主内失其百姓
外不信於鄰國故有患則莫之憂也有難則莫之救也
外内皆失孤特而無黨故國弱而王辱故曰獨國之君
卑而不威
明主之治天下也必用聖人而后天下治婦人之求夫
家也必用媒而后家事成故天下而不用聖人則天下
乖亂而民不親也求夫家而不用媒則身醜恥而人不
信也故曰自媒之女醜而不信
明主者人未之見而有親心焉者有使民親之之道也
故其位安而民往之故曰未之見而親焉可以往矣
堯舜古之明主也天下推之而不倦譽之而不厭久遠
而不忘者有使民不忘之道也故其位安而民來之故
曰遠而不忘焉可以來矣(遠經作久)
日月昭察萬物者也天多雲氣蔽盖者衆則日月不明
人主猶日月也羣臣多姦立私以擁蔽主則主不得昭
察其臣下臣下之情不得上通故奸邪日多而人主愈
蔽故曰日月不明天不易也
山物之高者也地險穢不平易則山不得見人主猶山
也左右多黨比周以壅其主則主不得見故曰山高而
不見地不易也
人主出言不逆於民心不悖於理義其所言足以安天
下者也人唯恐其不復言也出言而離父子之親䟽君
臣之道害天下之衆此言之不可復者也故明主不言
也故曰言而不可復者君不言也
人主身行方正使人有禮遇人有信行發於身而為天
下法式者人唯恐其不復行也身行不正使人暴虐遇
人不信行發於身而為天下笑者此不可復之行故明
主不行也故曰行而不可再者君不行也
言之不可復者其言不信也行之不可再者其行賊暴
也故言而不信則民不附行而賊暴則天下怨民不附
天下怨此滅亡之所從生也故明主禁之故曰凡言之
不可復行之不可再者有國者之大禁也
管子補注卷二十
