管子補注卷十八
明劉績撰
入國第五十四(謂始有國入而行化)雜篇五
入國四旬五行九惠之教(旬即廵也謂四面五方行而施九惠之教)一曰老
老(以養老之禮養老者)二曰慈幼三曰恤孤四曰養疾五曰合獨
六曰問疾七曰通窮八曰振困九曰接絶
所謂老老者凡國都皆有掌老(謂置掌老之官)年七十已上一
子無征(不預國之征伐)三月有饋肉(謂官饋之肉)八十已上二子無
征月有饋肉九十已上盡家無征日有酒肉死上共棺
槨勸子弟精膳食問所欲求所嗜(問老者何所欲求訪其所嗜以嗜欲而供)
(之)此之謂老老
所謂慈幼者凡國都皆有掌幼士民有子子有幼弱不
勝養為累者(勝堪也謂不堪自養故為累)有三幼者無婦征四幼者
盡家無征五幼又予之葆(葆今之教母)受二人之食(官給二人之食)
能事而后止(幼者漸長能自管事然后止其養)此之謂慈幼
所謂恤孤者凡國都皆有掌孤士人死子孤幼無父母
所養(既無父母又無所養之親也)不能自生者屬之其鄉黨知識故
人養一孤者一子無征養二孤者二子無征養三孤者
盡家無征掌孤數行問之必知其飲食饑寒身之膌胜
而哀憐之(膌瘦也胜肥也)此之謂恤孤
所謂養疾者凡國都皆有掌養疾聾肓喑啞跛躄偏枯
握遞(遞著也謂兩手相拱著而不申者謂之握遞)不耐自生者上收而養之
疾(既養之又與療疾)官而衣食之(謂官給之衣食)殊身而後止(殊猶離也疾離)
(身而後止其養)此之謂養疾
所謂合獨者凡國都皆有掌媒丈夫無妻曰鰥婦人無
夫曰寡取鰥寡而合和之予田宅而家室之三年然後
事之(事謂供國之職役也)此之謂合獨
所謂問疾者凡國都皆有掌病士人有病者掌病以上
令問之九十以上日一問八十以上二日一問七十以
上三日一問衆庶五日一問疾甚者以告上身問之掌
病行於國中以問疾為事此之謂問病
所謂通窮者凡國都皆有通窮若有窮夫婦無居處窮
賓客絶糧食居其鄉黨以聞者有賞不以聞者有罰此
之謂通窮
所謂振困者歲凶庸人訾厲(訾疾也厲病也)多死喪弛刑罰赦
有罪散倉粟以食之此之謂振困
所謂接絶者士民死上事死戰事使其知識故人受資
於上(資謂財用)而祠之此之謂接絶也
九守第五十五(主位主明主聽主賞主問主因主周主參督名)雜篇六
安徐而静(人居位當安徐而又静默)柔節先定(以和柔為節先能定已然後可定人)虚
心平意以待須(虚其心平其意以待臣之諫說須亦待也)
右主位(人主居位當如此)
目貴明耳貴聰心貴智以天下之目視則無不見也以
天下之耳聽則無不聞也以天下之心慮則無不知也
輻凑並進則明不塞矣(言聖人不自用其聰明思慮而任之天下故明者為之視聰者)
(為之聽智者為之謀輻凑並進不亦宜乎故曰明不可塞)
右主明(主明在於用天下耳目視聽之)
聽之術曰勿望而距勿望而許(聽言之術必須審察不可望風即有所距有所)
(許也)許之則失守距之則閉塞(既未審察輒有距而許之故或失守或閉塞)高
山仰之不可極也深淵度之不可測也(不審察者常為彼所知故戒之)
(當如高山深淵不可極而測之)神明之德正静其極也(既知山淵則其德配神明而正)
(且静如此者乃其窮極矣)
右主聽
用賞者貴誠用刑者貴必刑賞信必於耳目之所見則
其所不見莫不闇化矣誠暢乎天地通於神明見姦偽
也(既暢天地通於神明故有姦偽必能見之)
右主賞
一曰天之二曰地之三曰人之(言三才之道幽䆳深遠必問於賢者而後行之)
四曰上下左右前後(凡此皆有順逆之宜故湏問之)熒惑其處安在(又湏)
(知法星所在也)
右主問
心不為九竅九竅治(心任九竅九竅自治)君不為五官五官治(君任)
(五官故五官自治)為善者君予之賞為非者君予之罰君因其
所以來因而予之則不勞矣(因來而加賞何勞之有)聖人因之故
能掌之(掌主也因來而賞物皆屬已故能主之)因之修理故能長久(績按所以)
(来謂為善非因而予之謂賞罰)
右主因
人主不可不周(周謂謹密也)人主不周則羣臣下亂(不周則泄其機)
(事故臣下交争而亂也)寂乎其無端也(慎密者當如是)外内不通安知所
怨(外内不通則事不泄故無怨)關閈不開善否無原(既不開其關閈故善之與不善)
(不得知其原矣)
右主周
一曰長目二曰飛耳三曰樹明明知千里之外隠微之
中曰動姦姦動則變矣(姦在隠微其理將動姦既動矣自然變更)
右主參
修名而督實按實而定名名實相生反相為情名實當
則治不當則亂名生於實實生於德德生於理理生於
智智生於當
右督名
桓公問第五十六雜篇七
齊桓公問管仲曰吾念有而勿失得而勿忘為之有道
乎對曰勿創勿作時至而隨毋以私好惡害公正察民
所惡以自為戒(人有所惡已行之非)黃帝立明臺之議者上觀於
賢也堯有衢室之問者下聽於人也舜有告善之旌而
主不蔽也禹立建鼓於朝而備訊唉(訊問也唉驚問也)湯有總
街之庭以觀人誹也武王有靈臺之復而賢者進也(復謂)
(白也)此古聖帝明王所以有而勿失得而勿忘者也桓公曰
吾欲效而為之其名云何對曰名曰嘖室之議(謂議論者言語)
(讙嘖)曰法簡而易行刑審而不犯事約而易從求寡而易
足人有非上之所過謂之正士(見上有過而非之可謂正士)内於嘖
室之議(納正士之言著為嘖室之議)有司執事者咸以厥(績按疑作決)事
奉職而不忘焉此嘖室之事也請以東郭牙為之此人
能以正事争於君前者也桓公曰善
度地第五十七雜篇八
昔者桓公問管仲曰寡人請問度地形而為國者其何
如而可管仲對曰夷吾之所聞能為霸王者蓋天子聖
人也故聖人之處國者必於不傾之地(言其處深厚岡原復壯者謂之)
(不傾)而擇地形之肥饒者鄉山左右經水若澤(其國都或在山左或)
(向山右及緣水澤然後建)内為落渠之寫因大川而注焉(謂於都内更為落水)
(之渠以注於大川)乃以其天材地之所生利養其人以育六畜
(天材謂五榖之屬因天時而植者也)天下之人皆歸其德而惠其義(惠順)乃
别制斷之(乃分别其地制之斷之也)州者謂之術(地數充為州者謂之術)不滿
術者謂之里(不成術而餘者謂之里)故百家為里里十為術術十
為州州十為都都十為霸國不如霸國者國也(不成於霸國者)
(諸侯之國也)以奉天子(霸國率諸侯以奉天子也)天子有萬諸侯也其中
有公侯伯子男焉天子中而處此謂因天之固(所處之處自然)
(不傾故曰因之)歸地之利内為之城城外為之郭郭外為之土
閬(閬謂隍)地高則溝之下則堤之命之曰金城樹以荆棘
上相穡著者所以為固也(穡鈎也謂荆棘刺條相鉤連也)歲修增而毋
已時修增而無已福及孫子此謂人命萬世無窮之利
人君之保守也(謹置國都繕修城郭此人君所保全而守)臣服之以盡忠於
君君體有之以臨天下故能為天下之民先也此宰之
任則臣之義也(宰謂執君之政者也)
故善為國者必先除其五害人乃終身無患害而孝慈
焉桓公曰願聞五害之說管仲對曰水一害也旱一害
也風霧雹霜一害也厲一害也蟲一害也(厲疾病也)此謂五
害五害之屬水最為大五害已除人乃可治桓公曰願
聞水害管仲對曰水有大小又有遠近水之出於山而
流入於海者命曰經水(言為衆水之經)水别於他水(謂從他水分流若江)
(别為沱)入於大水及海者命曰枝水(言為之枝)山之溝一有水
一母水者命曰谷水水之出於他水溝流於大水及海
者命曰川水出地而不流者命曰淵水此五水者因其
利而往之可也(謂因地之勢䟽引以溉灌)因而扼之可也(扼塞也恐其泛溢而)
(塞之亦可也)而不久常有危殆矣(謂卒有暴溢或能漂沒居人故危殆也)桓公
曰水可扼而使東西南北及高乎管仲對曰可夫水之
性以高走下則疾至於漂石(謂能漂於浮石)而下向高即留而
不行故高其上領瓴之尺有十分之三里滿四十九者
水可走也(上謂水從來處高之者欲注下取勢也領謂瓴甋也言欲令水上高必大為瓴甋私空其)
(中使前後相受以尺為分每領而有十尺即長一丈也分之於三里間之每里滿此九如此則水可走上矣)
乃迂其道而遠之以勢行之(迂曲也謂下曲水道遠張其勢而以行之)水之
性行至曲必留退滿則後推前(謂水至曲必流而却退其處既滿則後水推前)
(水令去)地下則平行地高即控(控謂頓也言水頓挫而却)杜曲則𢷬毁
(杜猶衝也𢷬觸也言水行至曲則衝而觸有所毁傷)杜曲激則躍躍則倚(倚排也謂前後)
(相排也)倚則環環則中(前後相排則圓流生空若環之中所謂齊)中則涵(圓流無所)
(通則相涵激也)涵則塞塞則移移則控(控亦塞也)控則水妄行水妄
行則傷人傷人則困困則輕法輕法則難治難治則不
孝不孝則不臣矣故五害之屬傷殺之類禍福同矣知
備此五者人君天地也(所謂與天地合其德)
桓公曰請問備五害之道管子對曰請除五害之說以
水為始請為置水官令習水者為吏大夫大夫佐各一
人率部校長官佐各財足(財謂其禄廪)乃取水左右各一人
使為都水匠工(為水工之都匠)令之行水道城郭堤川溝池官
府寺舍及州中當繕治者給卒財足(卒謂所當治水者財其粮用也)令
曰常以秋歲末之時閱其民(閱謂省視)案家人比地定什伍
口數(案人比地有十口五口之數當受地若干)别男女大小其不為者輒免
之(謂其幼小不任役者則免之)有錮病不可作者疾之(著其名於疾之數有以賙)
(恤之也)可省作者半亊之(謂疾者雖不任役可以省視作者取其半功也)并行以
定甲士當被兵之數上其都(因力役之際并行視之強壯者預定之以為甲士而)
(被兵之數既而上其名籍於國都也)都以臨下視有餘不足之處輒下水
官水官亦以甲士當被兵之數(都既臨下視其兵不足之處即甲士下之於水)
(官水官既得甲士還以被兵數也)與三老里有司伍長行里因父母案
行閱其備水之器(謂水官與三老五長等行視其里因其家之父母與之閱其備水之器)
以冬無事之時籠函板築各什六(謂什人共貯六具下准此)土車什
一雨輦什二(車輦所以禦雨故曰雨輦)食器兩具(每人兩具)人有之錮藏
里中以給喪器(謂人既有貯器當錮藏於里中兼得給凶喪之用也)後常令水官
吏與都匠因三老里有司伍長案行之常以朔日始出
具閱之取完堅補弊久去苦惡(其器已補弊而久有苦惡者除去之)常以
冬少事之時令甲士以更次益薪積之水旁州大夫將
之唯毋後時(謂將領之毋得後時)其積薪也以事之己(巳畢也謂農事既畢)
(然後益薪)其作土也以事未起(謂春亊未起)天地和調日有長久
以此觀之其利百倍故常以毋事具器有事用之水常
可制而使毋敗此謂素有備而豫具者也
桓公曰當何時作之管子曰春三月天地乾燥水紏列
之時也山川涸落天氣下地氣上萬物交通故事已新
事未起草木荑生可食寒暑調日夜分分之後夜日益
短晝日益長利以作土功之事土乃益剛令甲士作堤
大水之傍大其下小其上隨水而行地有不生草者必
為之囊大者為之堤小者為之防夾水四道禾稼不傷
歲埤增之樹以荆棘以固其地雜之以栢楊以備決水
民得其饒是謂流膏令下貧守之往往而為界可以毋
敗當夏三月天地氣壯大暑至萬物榮華利以疾&KR1573;殺
草薉使令不欲擾命曰不長不利作土功之事放農焉
利皆耗什分之五土功不成當秋三月山川百泉踊降
雨下山水出海路距雨露屬天地凑汐利以疾作收斂
毋留一日把百日餔民毋男女皆行於野不利作土功
之事濡濕日生土弱難成利耗什分之六土功之事亦
不立當冬三月天地閉藏暑雨止大寒起萬物實熟利
以填塞空郄繕邊城塗郭術平度量正權衡虚牢獄實
廪倉君修樂與神明相望凡一年之事畢矣舉有功賞
賢罰有罪遷有司之吏而第之不利作土功之事利耗
什分之七土剛不立晝日益短夜日益長利以作室不
利以作堂四時以得四害皆服
桓公曰寡人悖不知四害之服柰何管仲對曰冬作土
功發地藏則夏多暴雨秋霖不止春不收枯骨朽脊伐
枯木而去之則夏旱至矣夏有大露原煙噎下百草人
采食之傷人人多疾病而不止民乃恐殆君令五官之
吏與三老里有司伍長行里順之令之家起火為温其
田及宫中皆蓋井毋令毒下及食器將飲傷人有下蟲
傷禾稼凡天菑害之下也君子謹避之故不八九死也
大寒大暑大風大雨其至不時者此謂四刑或遇以死
或遇以生君子避之是亦傷人故吏者所以教順也三
老里有司伍長者所以為率也五者已具民無願者願
其畢矣故常以冬日順三老里有司伍長以冬賞罰使
各應其賞而服其罰五者不可害則君之法犯矣此示
民而易見故民不比也
桓公曰凡一年之中十二月作土功有時則為之非其
時而敗將何以待之管仲對曰常令水官之吏冬時行
堤防可治者章而上之都都以春少事作之已作之後
常案行堤有毁作大雨各葆其所可治者趣治以徒隸
給大雨堤防可衣者衣之(績按衣謂以物覆其上公所謂蓑城之類)衝水可
据者据之終歲以毋敗為效此謂備之常時禍何從來
所以然者獨水蒙壤自塞而行者江河之謂也歲高其
堤所以不沒也春冬取土於中秋夏取土於外濁水入
之不能為敗桓公曰善仲父之語寡人畢矣然則寡人
何事乎哉亟為寡人教側臣
管子補注卷十八
