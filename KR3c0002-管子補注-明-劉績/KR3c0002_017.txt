管子補注卷十七
明劉績撰
七臣七主第五十二雜篇三
或以平虚請論七主之過(謂平意虚心也七主據下唯有六者皆過主能無此六者)
(過則為一是主也過主六是主一故曰七主也)得六過一是以還自鏡以知得
失(得六過則為一是以自鑒得失可知也)以繩七臣得六過一是嗚呼美
哉成事疾(疾美也繩謂彈正也言以六過繩六臣令臣無六過是故為一君臣咸有一德故能成美)
(也)申主任勢守數以為常(申謂陳用法令)周聽近遠以續明(近遠)
(之事周而聽之則其明不絶)皆要審則法令固賞罰必則下服度(事皆)
(得要而詳審則法令固賞罰必則下皆服其法度也)不備待而得和則民反素也
(謂以道德理世之君至仁感物德和自此而致故人皆反於朴素今中主不能然故以為過也)惠主豐
賞厚賜以竭藏赦姦縱過以傷法藏竭則主權衰法傷
則姦門闓故曰泰則反敗矣(謂為惠太過故反成敗也)侵主好惡反
法以自傷(越法行事謂之侵所好所惡皆反於法故自傷)喜決難知以塞明(決難)
(知則理不當故明塞也)從狙而好小察(狙伺也謂既任臣有所為必從而伺之)事無
常而法令申不吾則國勢失(吾古伍字謂偶合也言雖申而法令於事不合法既)
(不行所以失勢也績按吾从午聲或作悟覺悟之悟也下放此)芒主目伸五色耳常
五聲(芒謂芒然不曉識之貎伸謂放恣也)四鄰不計(四鄰與已為隟不計度而知之也)司
聲不聽(司聲之官隨君所好不為聽其理亂之音也)則臣下恣行而國權大
傾不吾則所惡及身(所為既不合理故惡還及身)勞主不明分職上
下相干(言失任臣之理勞而無功故曰勞主)臣主同則刑振以豐豐振以
刻(臣主同勢則俱奮威權故刑罰大振而且豐多刑豐而又妄振非刻而何也)去之而亂臨
之而殆則後世何得(權臣振主君欲去之必為亂任而臨之必危殆既亂且危敗亡必及)
(故後代無得也)振主喜怒無度嚴誅無赦(動發威嚴謂之振也)臣下振怒
不知所錯則人反其故(故謂先君之理)不吾則法數日衰而國
失固(舉錯既不合理故數衰而國失固)芒主通人情以質疑故臣下無
信盡自治其事則事多(既不自曉故下通人情以問所疑則臣下無所取信皆自任胷)
(臆以理其事人人生事故事多也)多則昏昏則緩急俱植(植立也既昏而不明故緩)
(急之事俱可立)不吾則見所不善(所為既不合理故其所見之事皆不善)餘力自
失而罰(尚有權勢餘力已不自責乃遷怒而罰之)故主虞而安(虞度也主能度宜而行故)
(安但主能度而安則致下數事)吏肅而嚴民樸而親官無邪吏朝無姦
臣下無侵争世無刑民(凡此皆主虞而安故也)
故一人之治亂在其心(在其心之邪正)一國之存亡在其主(在其)
(主之愚智)天下得失道一人出(道從也一人為主也明主得闇主失)主好本則
民好墾草莱(本謂農桑也)主好貨則人賈市主好宫室則工
匠巧主好文采則女工靡夫楚王好小腰而美人省食
吳王好劒而國士輕死死與不食者天下之所共惡也
然而為之者何也從主之所欲也而况愉樂音聲之化
乎
夫男不田女不緇(緇謂黑繒)工技力於無用(謂勤力於無用之器物也)而
欲土地之毛(毛謂嘉苗)倉庫滿實不可得也土地不毛則人
不足人不足則逆氣生(不足則怨怒故逆上之氣生)逆氣生則令不
行然彊敵發而起雖善者不能存(謂善為計謀)何以效其然
也曰昔者桀紂是也誅賢忠近讒賊之士而貴婦人好
殺而不勇好富而忘貧馳獵無窮鼔樂無厭瑶臺玉餔
不足處(玉餔猶玉食)馳車千駟不足乘材女樂三千人(謂有材能)
(之女樂也)鐘石絲竹之音不絶百姓罷乏君子無死(言不為君致死)
卒莫有人人有反心遇周武王遂為周氏之禽(為周所禽獲也)
此營於物而失其情者也(物謂臺榭車馬所以為侈靡者)愉於淫樂而
忘後患者也故設用無度國家踣(踣謂散亡)舉事不時必受
其菑
夫倉庫非空虚也(必侈費無度故空)商宦非虚壊也(必棄本逐末故壊也)
法令非虚亂也(必上替下陵故亂)國家非虚亡也(必倒道背理故亡也)彼
時有春秋歲有敗凶政有急緩故物有輕重(政急物輕政緩物重)
歲有敗凶故民有義不足(歲既敗凶雖有義事不足以行其禮)時有春秋
故榖有貴賤(春榖貴秋榖賤)而上不調滛故游商得以什伯其
本也(滛過也謂榖物過於貴賤則上當收散以調之此之不為故游商得什伯之嬴以棄其本也)百
姓之不田貧富之不訾皆用此作(訾限也皆從不調滛而作也)城郭
不守兵士不用皆道此始(道從)夫亡國踣家者非無壤土
也其所事者非其功也夫凶歲雷旱非無雨露也其燥
濕非其時也亂世煩政非無法令也其所誅賞者非其
人也暴主迷君非無心腹也其所取舍非其術也
故明主有六務四禁六務者何也一曰節用二曰賢佐
三曰法度四曰必誅五曰天時六曰地宜四禁者何也
春無殺伐無割大陵(割謂掘徙之也)倮大衍(倮謂焚燒令蕩然俱盡)伐大
木斬大山行大火誅大臣收榖賦(凡此春之禁也)夏無遏水達
名川(謂堰塞小水合大水)塞大谷動土功射鳥獸(凡此夏之禁)秋無赦
過釋罪緩刑冬無賦爵賞禄傷伐五藏(五榖之藏)故春政不
禁則百長不生夏政不禁則五榖不成秋政不禁則姦
邪不勝冬政不禁則地氣不藏四者俱犯則隂陽不和
風雨不時大水漂州流邑(漂流謂滿溢於隄防故漂流城邑)大風漂屋
折樹火暴焚地燋草(旱甚則草燋)天冬雷地冬霆(霆震)草木夏
落而秋榮蟄蟲不藏宜死者生宜蟄者鳴苴多螣蟇(苴謂)
(草之翳薈)山多蟲&KR0034;(&KR0034;即蚊)六畜不蕃民多夭死國貧法亂逆
氣下生故曰臺榭相望者亡國之廡也馳車充國者追
寇之馬也(追猶召也言馳車所以召寇)羽劒珠飾者斬生之斧也文
采纂組者燔功之窰也明主知其然故遠而不近也能
去此取彼則人主道備矣(此謂珠飾等物彼謂節用愛民)
夫法者所以興功懼暴也律者所以定分止争也令者
所以令人知事也法律政令者使民規矩繩墨也夫矩
不正不可以求方繩不信不可以求直法令者君臣之
所共立也權勢者人主之所獨守也故人主失守則危
臣吏失守則亂罪決於吏則治(有罪者吏必能決決之故理)權斷於
主則威民信其法則親是故明王審法慎權下上有分
(下慎罰上執權各有其分也)
夫凡私之所起必生於主(主不好本則私生)夫上好本則端正
之士在前(本謂道德之政)上好利則毁譽之士在側(好利則傾巧故毁譽之士)
(在側)上多喜善賞而不隨其功則士不為用(雖曰好善及其有功則不)
(能賞故曰士不為用)數重出法而不克其罪則姦不為止(克謂勝伏)明
王知其然故見必然之政立必勝之罰故民知所必就
而知所必去推則往召則來如墜重於高如瀆水於地
(以譬招來之易也)故法不煩而吏不勞民無犯禁故有百姓無
怨於上上亦法臣法(言亦為臣立法)斷名決無誹譽(依名而斷決則理當)
(而事愜故無誹譽)故君法則主位安臣法則貨賂止而民無姦
嗚呼美哉名斷言澤(依名而斷則其言順而澤)
飾臣(績按自此以下舉六臣此其一也)克親貴以為名(虛名求實之飾克勝也謂不求)
(親貴以自克勝特此為名)恬爵禄以為高(佯棄爵禄以自安恬以此為高)好名則無
實(美名外揚内實必喪)為高則不御(恬爵禄者君不能御也)故記曰無實則
無勢(勢必自實生)失轡則馬焉制(制馬必以轡制臣必以禄)侵臣事小察
以折法令(枉法行事謂之侵)好佼反而行私請(佼謂佷詐也背理為反績按)
(疑作交友)故私道行則法度侵(不侵法度則無以成其私)刑法繁則姦不
禁主嚴誅則失民心亂臣多造鐘鼓衆飾婦女以惛上
故上惛則隟不計而司聲直禄(上既惛闇雖有危亡之隟不能計度而知之其)
(司聲之官直得禄而已不憂其職務也)是以謟臣貴而法臣賤此之謂微
孤(謟貴法賤則危亡日至故其君哀微而孤獨)愚臣深罪厚罰以為行(深文入罪)
(厚致其罰此愚臣之行)重賦斂多兊道以為上(兊悦也謂多賦斂以悦道於君)使
身見憎而主受其謗(厚罰多斂人必憎之)故記穪之曰愚忠讒賊
此之謂也(愚臣雖有損於主乃比之讒賊)姦臣痛言人情以驚主(痛甚極之)
(詞)開罪黨以為讐(開引罪黨上聞於君與之為讐)除讐則罪不辜(彼但讐耳)
(未必皆有罪今而除之則罪不辜之人也)罪不辜則與讐居(既殺不辜則人皆讐已故所與)
(居者莫非讐也)故善言可惡以自信而主失親(好言可惡之事以告於君此求)
(君之信已也君果信之則失其所親也)亂臣(按前有亂臣此亂字誤)自為辭功禄明
為下請厚賞(已有功當得禄則佯辭之以為名其下未必當賞則明然為之請以求衆心也)居
為非母動為善棟(其居也與衆非者為母其動也與佯為善者為棟梁)以非買名
以是傷上(其所以買名者用非道雖曰為之必傷於上)而衆人不知之謂微
攻(言為偽善漸攻於君)
禁藏第五十三雜篇四
禁藏於胷脅之内而禍避於萬里之外能以此制彼者
唯能以已知人者也(言度已以察彼則無隠情故姦謀藏於胷脅姦藏禍息故遠避於萬)
(里之外彼不能興姦生禍則我能制之凡此皆以已知人故也)夫冬日之不濫非愛冰
也(濫謂泛冰於水以求寒所謂濫槳)夏日之不煬非愛火也為不適於
身便於體也(冬之冰夏之火皆於身體不適便)夫明王不美宫室非喜
小也不聽鐘鼓非惡樂也為其傷於本事而妨於教也
(美宫室聽鐘鼓則傷事而妨教)故先慎於已而後彼官亦慎内而後外
(内則本務外則末業君慎之則臣效也)民亦務本而去末(官慎之則民效也)居民
於其所樂(居其所樂則敦土而不遷)事之於其所利(事其所利則不勸而自勵)賞
之於其所善(賞其所善則皆悦而立功)罰之於其所惡(罰其所惡則忌慎而無犯)
信之於其所餘財(君人者莫不有餘財期賞而必故曰信)功之於其所無
誅(必勝殘息誅然後可以為成功)於下無誅者必誅者也(有罪必誅故能息所謂以)
(刑止刑以殺止殺也)有誅者不必誅者也(有罪不必誅故誅不息也)以有刑至
無刑者其法易而民全(刑兹無赦人不敢犯故曰以有刑至無刑若此者其法簡易而)
(民完全)以無刑至有刑者其刑煩而姦多(緩誅宥死人則輕而犯之故曰)
(無刑至有刑若此者其刑煩漫而姦人多)夫先易者後難(無刑至有刑故曰先易而後難)先
難而後易(有刑至無刑故曰先難而後易)萬物盡然(皆同之於用法)明主知其
然故必誅而不赦必賞而不遷者非喜予而樂其殺也
所以為人致利除害也(賞不遷非喜與誅不赦非樂殺然必其誅賞則為人致利除害)
(故也)於以養老長幼完活萬民莫明焉(言養老活人無明於必誅賞)夫
不法法則治(言不法者必以法正之故治)法者天下之儀也(儀謂表也)所
以决疑而明是非也百姓所縣命也(刑罰一差人無所措手足故曰縣命)
故明王慎之不為親戚故貴易其法(故謂恩舊)吏不敢以長
官威嚴危其命(危謂毁敗)民不以珠玉重寳犯其禁(所謂君無欲焉)
(雖賞之不竊)故主上視法嚴於親戚(不為親戚易法故法嚴)吏之舉令
敬於師長(不為師長危令故令敬也)民之承教重於神寳(不為重寳犯禁故教)
(重夫寳有靈故曰神寳)故法立而不用刑設而不行也(無犯之人則無所用)
(其刑法)夫施功而不鈞位雖高為用者少(施功謂施恩於有功者施恩不)
(鈞則有功者怨故雖有高位人不為用)赦罪而不一德雖厚不譽者多(赦罪)
(不一則毒流不辜雖有厚德人誰譽之)舉事而不時力雖盡其功不成(方冬)
(植木雖勤似后稷不能成其嘉苗)刑賞不當斷斬雖多其暴不禁夫公
之所加罪雖重下無怨氣私之所加賞雖多士不為歡
刑法不道衆民不能順(有道之人必順於道)舉措不當衆民不能
成(衆尚不成况無衆乎)不攻不備(夫設備者必防攻也)當今為愚人
故聖人之制事也能節宫室適車輿以實藏(不費於宫室車輿則)
(庫藏自實也)則國必富位必尊能適衣服去玩好以奉本(本謂)
(農桑)而用必贍身必安矣能移無益之事無補之費通幣
行禮而黨必多交必親矣(移無益無補之費而行禮故黨多交親也)夫衆人
者多營於物而苦其力勞其心故困而不贍(營物過分故勞而不)
(瞻)大者以失其國小者以危其身
凡人之情得所欲則樂逢所惡則憂此貴賤之所同有
也近之不能勿欲(謂所好之物)遠之不能勿惡人情皆然而
好惡不同各行所欲(各以所欲行之)而安危異焉(適理而欲則安背理而欲)
(則危)然後賢不肖之形見也夫物有多寡而情不能等(賢者)
(欲寡不肖者亦多也)事有成敗而意不能同(賢者意多成不肖者意多敗也)行有
進退而力不能兩也(賢者能進不肖者唯退也)故立身於中(謂多寡成敗進)
(退之中也)養有節宫室足以避燥濕食飲足以和血氣衣服
足以適寒温禮儀足以别貴賤游虞足以發歡欣棺槨
足以朽骨衣衾足以朽肉墳墓足以道記(道識其處各有記也)不
作無補之功(雖曰有功於身無補)不為無益之事故意定而不營
氣情氣情不營則耳目榖(榖善也謂聰明不虧)衣食足耳目榖衣
食足則侵争不生怨怒無有上下相親兵刃不用矣
故適身行義儉約恭敬其唯無福禍亦不來矣(禍福兩來乃善)
(之至)驕傲侈泰離度絶理其唯無禍福亦不至矣(禍福兩有乃禍)
(之至)是故君子上觀絶理者以自恐也(觀絶理者致禍故恐)下觀不
及者以自隠也(隠度也度已有不及之事當效之也)故曰譽不虚出(必出於行)
(善)而患不獨生(必生於為惡)福不擇家(雖賤家行善福亦來矣)禍不索
人(雖貴人行惡福亦至矣)此之謂也(凡此欲令修己以致福無恃貴以招禍)能以所
聞瞻察則事必明矣(謂耳所聞目所瞻則能審察其是非如此則無事不明矣)
故凡治亂之情皆道上始(道從也事明則理反是則亂也)故善者圉之
以害牽之以利(有害則圉有利則牽)能利害者財多而過寡矣(利害)
(由已則避害而取利取利則財多避害故過寡矣)夫凡人之情見利莫能勿就
見惡莫能勿避其商人通賈倍道兼行夜以續日千里
而不遠者利在前也(疾至則得利故速行而不倦也)漁人之入海海深
萬仞就波逆流(謂海潮起則水逆流)乘危百里宿夜不出者利在水
也故利之所在雖千仞之山無所不上深源之下無所
不入焉故善者勢利之在而民自美安(勢利在身則人美而安之)不
推而往不引而來不煩不擾而民自富(凡此皆勢利之所致)如鳥
之覆卵無形無聲而唯見其成(夫勢利致人若烏之覆卵焉雖無形聲俄見其)
(成也)
夫為國之本得天之時而為經(經所以本之也)得人之心而為
紀(紀所以捴之也)法令為維綱(維綱所以張也)吏為網罟(網罟所以苞也)什伍
以為行列(行列所以開具之也)賞誅為文武(賞則文誅則武)繕農具當器
械(農具既繕則器械可修也)耕農當攻戰(耕農之不怠若攻戰之不退也)推引銚耨
以當劍戟(用銚耨者必推引之若劍戟擊刺)被蓑以當鎧鑐(蓑雨衣被著之所以)
(禦雨露若武備之有鎧鑐著甲周身若褐炙故曰鑐)菹笠以當盾櫓(取菹澤草以為笠若武備)
(之有盾櫓也)故耕器具則戰器備(具耕器則備戰用也)農事習則功戰
巧矣(習農則當功戰)當春三月荻室熯造(熯謂以火乾也三月之時陽氣盛發易生)
(瘟疫荻木欎臭以辟毒氣故燒之於新造之室以禳祓也)鑚燧易火杼井易水所以
去兹毒也(四時易火至春則取榆柳之火春時之井又當復杼之以易其水凡此皆去時滋長之毒)
舉春祭塞久禱以魚為牲以糵為酒相召(久禱而未報者當享塞之)
(相召謂因此時召親賓)所以屬親戚也毋殺畜生毋拊卵(拊謂擊剥之也)
毋伐木毋夭英(英謂草木之初生也)毋拊竿(竿笋之初生也)所以息百長
也(所以生息百物之長)賜鰥寡振孤獨貸無種與無賦所以勸弱
民(謂勸勉貧弱之人也)發五正(正謂五官正也)赦薄罪出拘民解仇讐(仇讐)
(者和讐令反去)所以建時功施生榖也(謂及時立農功施力為生榖凡此皆春令)夏
賞五德(五德謂五常之德)滿爵禄遷宫位禮孝弟復賢力所以
勸功也(賢而有功當復除之此皆夏令)秋行五刑誅大罪所以禁淫邪
止盗賊(凡此皆秋令)冬收五藏(五榖之藏)最萬物(最聚)所以内作民
也(於四時事皆備故人有百倍之功)故春仁夏忠秋急冬閉(生者仁也長者忠也)
(收當急也藏當閉也)順天之時約地之宜忠人之和(忠猶稱也事稱人理則和)
故風雨時五榖實草木美多六畜蕃息國富兵彊民材
而令行(人多材藝而順上命故令行也)内無煩擾之政外無彊敵之患
也夫動静順然後和也不失其時然後富不失其法然
後治故國不虚富(必不失時然後富也)民不虚治(必不失法然後治)不治
而昌不亂而亡自古至今未嘗有也(昌必國理亡必國亂反是者古今所)
(未有)
故國多私勇者其兵弱(私勇則怯於公戰故兵弱)吏多私智者其法
亂(私智則營已而背公故多亂)民多私利者其國貧(私利則積之於家故國貧)故
德莫若博厚使民死之(博厚則感人深故死之也)賞罰莫若必成使
民信之夫善牧民者非以城郭也輔之以什司之以伍
(謂什長伍長)伍無非其人(雖伍長亦選能者為之也)人無非其里(謂無客寄)里
無非其家(言不離居他人家)故奔亡者無所匿遷徙者無所容
(有什伍司之不容他寄也)不求而約不召而來(亡徙無所容匿故不求召而自來約)故
民無流亡之意吏無備追之憂(人說不亡何所備而追之)故主政可
往於民民心可繫於主(謂繫屬於主)
夫法之制民也猶陶之於埴冶之於金也(人之從法若埴金之從陶)
(冶也)故審利害之所在民之去就如火之於燥濕水之於
高下(火水之就燥下猶人之就利)夫民之所生衣與食也食之所生
水與土也所以富民有要食民有率率三十畝而足於
卒歲歲無美惡畝取一石則人有三十石果蓏素食常
十石(果蓏不以火化而食故曰素食)糠粃六畜當十石則人有五十石
布帛麻絲旁入竒利未在其中也(竒餘言不在五十石之中也)故國
有餘藏民有餘食(每年人有五十石故藏皆餘也)夫叙鈞者所以多寡
也(叙鈞謂叙比其鈞也)權衡者所以視重輕也戸籍田結者所以
知貧富之不訾也(謂每石置籍每田結其多少則貧富不依訾限者可知也)故善者
必先知其田乃知其人(田多則人多田少則人少)田備然後民可足
也
凡有天下者以情伐者帝(謂深知敵之内情而伐者帝也)以事伐者王
(見於其事有失而伐者王)以政伐者霸(見其政有失而伐者霸)而謀有功者五
(謂計謀可以成功)一曰視其所愛以分其威權(令敵國之所愛者各權則其威)
(分也)一人兩心其内必衰也(威分則每人各懷二心心二則力不齊故内衰也)臣
不用其國可危(臣既不為君用力故其國可危)二曰視其隂所憎厚其
貨賂得情可深(視敵所憎者多與賂令以國情告已故深得其情)身内情外其
國可知(謂所憎者身在國内情乃告外其國可知也)三曰聽其淫樂以廣其
心(使之聽淫樂心廣於嗜慾)遺以竽瑟美人以塞其内(躭於竽瑟美女則心惑亂)
(故其内閉塞也)遺以謟臣文馬以蔽其外(耳惑於謟臣目惑於文馬則耳目喪矣故)
(其外蔽也)外内蔽塞可以成敗(内外蔽塞則理擁而見惑故莫不敗)四曰必深
親之如典之同生(典常也若常與之同生也)隂内辯士使圖其計(私使)
(辯士令與敵國圖計)内勇士使高其氣(彼得勇士則恃而氣高也)内人他國使
倍其約絶其使拂其意(更納人於他國令背絶使兩國之意相違也)是必士
鬭兩國相敵必承弊(亦既相疑其士必鬭兩國敵則小傷大國以承其弊乃有一舉兩獲)
(之功也)五曰深察其謀(欲知其謀得失也)謹其忠臣(欲知其臣之用不)揆
其所使(欲知其所使賢不肖)令内不信使有離意(内既不信相疑則使其君臣之)
(意絶)離氣不能令必内自賊(君臣意離别不可使令既不命則自相殘殺)忠臣
已死故政可奪(人之云亡邦國殄瘁故其政可奪)此五者謀功之道也
管子補注卷十七
