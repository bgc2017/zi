格古要論卷上
明曹昭撰
古銅器論
古銅色
銅器入土千年色純青如翠入水千年色純綠如瓜皮
皆瑩潤如玉未及千年雖有青綠而不瑩潤有土蝕穿
剝處如蝸篆自然或有斧鑿痕則偽也器厚者止能秀
三分之一或減半其體還重器薄者銅將秀盡有穿破
處不見銅色惟見青綠徹骨其中或有紅色如丹不曾
入水土惟流傳人間者其色紫褐而有硃砂斑垤起如
上等辰砂此三等結秀最貴有如蠟茶色者有如黑漆
色者在水土年近雖秀不能入骨亦不瑩潤此皆次之
嘗攷西漢銅錢至今一千五百餘年雖有青綠而少瑩
潤亦無硃砂斑垤起者漢印亦然今所見古銅器青綠
剝蝕徹骨瑩潤如玉及有硃砂斑垤起者非三代時物
無此也
偽古銅
用釅醋調䃃砂末勻傅新銅器上候成蠟茶色或漆色
或綠色入水浸後用糯稻草燒烟薰之以新布擦光或
椶刷刷之偽朱砂斑以漆調朱為之然俱在外不能入
骨最易辨也
三代器
夏尚忠商尚質周尚文其制器亦然商器質素無文周
器雕篆細密而夏器獨不然常有夏器於銅上相嵌以
金其細如髮夏器大抵皆然然相嵌今訛為商嵌詩云
追琢其章金玉其相
局器
唐天寳間至南唐後主時於句容縣置官場以鑄之故
其上多有監官花押其體輕薄花紋細而可愛非古器
也亦有微青綠色及朱砂斑者不能徹骨瑩潤
新銅器
宋句容縣及台州鑄者多是小雷紋花兒元杭州姜娘
子平江王吉鑄銅器皆得名花紋麄姜鑄勝於王俱不
甚直錢
古鑄
古之鑄器以蠟為模花紋細如髮而勻淨分曉識文筆
畫如仰瓦而不深峻大小深淺如一並無砂纇此乃作
事之精緻也其款識稍有模糊不勻淨及樣範不端正
者必野鑄也
古銅款識
或云款乃花紋以陽識器皿居外而垤識乃篆字以紀
功所謂銘書鍾鼎居内而坳三代用隂識其字拗入漢
用陽識其字垤起間有拗者蓋隂識難鑄陽識易成但
有陽識者决非三代器也
古香爐
上古無香焚蕭艾尚氣臭而已故無香爐今所用者皆
古之祭器鼎彛之屬非香爐也惟博山爐乃漢太子宫
中所用香爐也香爐之制始於此多有象古新鑄者當
以體質顔色辨之
古鏡
古人鑄鏡必用青銅制作精緻惟唐鏡紐最高大故諺
云唐大鼻
古器辟邪
古銅器多能辟祟人家宜寳之蓋山精木魅之能為祟
者以歴年多爾三代鍾鼎彛器歴年又過之所以能辟
祟其十二時鏡能應時自鳴此古靈異器也
古瓶養花
古銅器入土年久受土氣深用以養花花色鮮明如枝
頭開速而謝遲則就瓶結實陶器亦然
古畫論
六法三品
射赫云畫有六法一曰氣韻生動二曰骨法用筆三曰
應物象形四曰隨類傅彩五曰經營位置六曰傳模移
寫六法精論萬古不移自骨法用筆以下五法可學而
能如其氣韻必在生知固不可以巧密得復不可以歲
月到默契神會不知然而然也故氣韻生動出於天成
人莫窺其巧者謂之神品筆墨超絶傳染得宜意趣有
餘者謂之妙品得其形似不失規矩者謂之能品也
三病
畫有三病皆繫用筆一曰版二曰刻三曰結版者腕弱
筆癡全虧取與物狀平褊不能圓混也刻者運筆中疑
心手相戾勾畫之際妄生圭角也結者欲行不行當散
不散似物凝礙不能流暢也
一十二忌
一曰布置拍塞二曰遠近不分三曰山無氣脉四曰水
無源流五曰境無夷險六曰路無出入七曰石止一面
八曰樹少四枝九曰人物傴僂十曰樓閣錯雜十一曰
滃渰失宜十二曰點染無法凡畫有犯於此雖工不取
辨古名畫
佛道有福聚端嚴之像人物有顧盼語言之意衣紋樹
石用筆類書衣紋大而調暢細而勁健有卷摺飄舉之
勢樹分老嫩屈節皺皮石看三面皴皵老潤山水林泉
幽閒深遠有四時朝暮風雨晦明雲烟出沒之景水源
來歴分明湯湯若動橋道往來野逕縈迴屋廬深邃一
斜一直折筭無虧魚龍有游泳升降之勢花果隂陽向
背帶露迎風飛禽走獸飲啄動静精神奪真有如此者
定知名手也
古畫真跡難存
董源李成近代人耳所畫猶稀如星鳳况晉唐名賢真
跡其可得見之哉嘗攷其故蓋古畫紙絹皆脆如常舒
卷損壊者多或聚於富貴之家一經水火喪亂則舉羣
失之非若他物猶有散落存者
書畫一法
古人云畫無筆跡如書之藏鋒常見趙魏公自題已畫
云石如飛白木如籀寫竹應須八法通正所謂書畫一
法也
畫山水皴皵
畫山石有披麻皴亂斧鑿痕皴芝蔴皴雨點皴骷髏皴
鬼面皴彈渦皴有潑墨礬頭凌面用筆有老潤者有恬
潔者描人物有鐵線筆蘭葉筆游絲筆顫筆亦各師一
家但調暢勁健為佳
士夫畫
趙子昂問錢舜舉曰如何是士夫畫舜舉答曰隸家畫
也子昂曰然余觀唐之王維宋之李成郭熙李伯時皆
高尚士夫所畫與物傳神盡其妙也近世作士夫畫者
繆甚矣
古畫用筆設色
古人用筆圓熟傅色入絹素思大神妙愈玩愈妍雖年
遠破蒸亦精神後人作者色墨皆浮於縑素之上全無
精彩初觀可取久則意盡矣
古畫絹色
古畫絹色淡黑自有一種古香可愛惟佛像香烟薰黑
者多偽作者取香烟瀝或竈烟脂搗碎煎汁染絹其色
黃而不精彩古絹自然破者必有鯽魚口須連三四絲
不直裂偽作者則否其絹亦新
古畫絹素
唐絹絲麄而厚或有搗熟者有獨梭絹闊四五尺餘者
五代絹極麄如布宋有院絹勻淨厚密亦有獨梭絹有
等極細密如紙者但有稀薄者非院絹也元絹類宋絹
有獨梭絹出宣州有宓機絹極勻淨厚密嘉興魏塘宓
家故名宓機趙松雪盛子昭王若水多用此絹作畫
院畫
宋畫院衆工凡作一畫必先呈藁然後上眞所畫山水
人物花木鳥獸種種臻妙
無名人畫
無名人畫有甚佳者今人以無名命為有名不可勝數
如見牛即戴嵩見馬即韓幹尤為可笑
沒骨畫
嘗有一圖獨梭熟絹黃筌作榴花百合皆無筆墨惟用
五彩布成其榴花一樹百餘花百合一本四花花色如
初開極有生意信乎神妙也
名畫無對軸
李成范寬蘇東坡米南宫父子皆高尚士夫以畫自娱
人家遇其適興則留數筆豈能有對軸哉今人以孤軸
為慊不足與之言畫矣
御府書畫
徽宗御府所藏書畫最多俱是御書標題後用宣和玉
瓢御寳於中多有臨摹者未可盡以為真收者仔細辨
之
畫難題名
米南宫云范寬師荆浩王詵常以二畫見送題勾龍爽
因重背入水於石上有洪谷子荆浩筆字樣全不似寬
後於丹徒僧房有一軸山水與浩一同於瀑泉邊題華
原范寬廼少年所作信荆浩弟子也以一畫易之以示
鑒者以此論之畫難題名也
題跋畫
古人題畫書於引首宋徽廟御書題跋亦然故宣和間
背書畫用黃絹引首也近世多書於畫首趙松雪云畫
至近世遭一劫也
裝背畫
畫不脫落不宜重背一背則一損精神墨跡法帖亦然
邊道破碎必用補葺不可裁去裁則損畫多矣
王維畫
王維字摩詰家居藍田輞川嘗作輞川圖山峰盤廻竹
樹瀟灑石小劈斧皴樹梢雀爪葉多夾筆描畫人物
眉目分明筆力清勁張彦遠云王維畫得興處不問四時
如畫花往往以桃杏芙蓉蓮花同作一景畫袁安卧雪
圖有雪裏芭蕉此乃得心應手意到便成故造理入神
迥得天眞難與世俗論也
李思訓畫
李思訓唐宗室也善畫設色山水筆法遒勁澗谷幽深
峯巒明秀石用小劈斧樹葉用夾筆嘗作金碧圖障筆
格艷麗雅有天然冨貴氣象子昭道畫亦如父故世稱
大李將軍小李將軍也
李伯時畫
李公麟字伯時號龍眠居士其畫但作水墨不曾設色
畫無筆跡凡有筆跡重濁者皆偽也獨用澄心堂紙為
之惟臨摹古畫有用絹著色者
董源畫
董源江南人其山峭拔高聳從脚至頂轉摺分明其石
若披麻其水縠紋樹多亭直葉單夾筆兼之喜多作人
物設色效李思訓其溪橋洲渚咸有生意一片江南景
也
李成畫
李成字咸熙營丘人善山水初師關仝穎悟融變思清
格老有以過之世絶無其畫故不細論也
郭熙畫
郭熙山水其山聳拔盤迴水源高遠多鬼面石亂雲皴
鷹爪樹松葉攅針雜葉夾筆單筆相半人物以尖筆帶
點鑿絶佳自著山水訓議論卓絶千古可規
蘇東坡畫
東坡畫竹從地一直起至頂未曾逐節分以濃淡墨分
葉背面作枯木虬屈無端石皴硬竒怪如胷中盤鬱也
米氏畫
米芾字元章山水學董源天真發露怪怪竒竒子元暉
略變父法自成一家烘鎖點綴草草而成不失天真也
畫紙不用膠礬不肯於絹上畫臨摹古畫有用絹者
李唐畫
李唐善山水初法李思訓其後變化愈覺清新多喜作
長圖大障其石大劈斧皴水不用魚鱗縠紋有盤渦動
蕩之勢觀者神驚目眩此其妙也
馬遠畫
馬遠師李唐下筆嚴整用焦墨作樹石樹葉夾筆石皆
方硬以大劈斧帶水墨皴其作全境不多其小幅或峭
峯直上而不見其頂或絶壁直下而不見其腳或近樹
參天而遠山低孤舟泛月而一人獨此邊角之境也
夏珪畫
夏珪善山水布置皴法與馬遠同但其意尚蒼古而簡
淡喜用秃筆樹葉間夾筆樓閣不用尺界畫信手畫成
突兀竒怪氣韻尤高
高士安畫
高士安字彦敬回鶻人居官公暇登山賞覽其湖山秀
麗雲烟變滅藴於胷中發於毫端自然高絶其峯巒皴
法董源雲樹學米元章品格渾厚元朝第一名畫也
歴代畫者不可勝數略取數人家法以俟知者
古墨跡論
眞行草墨跡
真行草書之法姜白石書譜論之備矣凡辨古人墨跡
當觀其用筆雖體制飄逸典重不同其法一也如真書
宜逐筆拆看不可全以體制紙色言之
響榻
響榻偽墨跡用紙加碑帖上向明處以游絲筆圈却字
畫填以濃墨謂之響榻然圈隠隠猶存其字亦無精彩
古帖難辨
唐蕭誠偽為古帖示李邕曰右軍真跡邕欣然曰是真
物誠以實告邕復視曰細看亦未能好以此論之古人
墨跡未易辨也
古墨跡紙色
古墨跡紙色必表古而裏新贗作者用古紙浸汁染之
則表裏俱透微揭視之乃見矣
古紙
北紙用横簾造紋必横其質鬆而厚南紙用竪簾紋竪
若二王真跡多是會稽竪紋竹紙唐有麻紙其質厚有
硬黃紙其質如漿潤澤瑩滑用以書經故善書者多取
其作字今有二王真跡用硬黃紙者皆唐人倣書也五
代有澄心堂紙宋有觀音紙匹紙長三丈有彩色粉箋
其質光滑蘇黃多用是作字元亦有彩色粉箋有蠟箋
彩色花箋羅紋箋皆出紹興有白籙紙清江紙觀音紙
出江西趙松雪庫庫子山張伯雨鮮于樞多用此紙有
倭紙出倭國以蠶繭為之細白光滑之甚
余嘗見宋徽廟御筆書千文一軸其紙首尾長
五丈竒信乎匹紙三丈也
古碑法帖論
蘭亭帖
蘭亭帖世以定武本為第一金陵清涼本為第二其定
武本薛向師正别刻石易去大觀中於薛向家取入禁
中建炎南渡不知存亡清涼本洪武初因寺入官其石
留天界寺住持僧金西白盜去後事發其僧繫獄死石遂
不知所在
淳化閣帖
宋太宗搜訪古人墨跡於淳化中命侍書王著用棗木
板摹刻十卷於祕閣各卷尾篆書題云淳化三年壬辰
歲十一月六日奉聖旨摹勒上石上有銀錠紋用澄
心堂紙李庭珪墨拓打手揩之而不汚乃親王大臣則
賜一本人間罕得今世人所有皆轉相傳摹者
絳帖
尚書潘師旦用淳化閣帖增入别帖重摹刻二十卷於
絳州北紙北墨極有精神在淳化閣帖之次其石比淳
化帖本絳帖高二字
潭帖
淳化帖頒行潭州摹刻一本與絳帖鴈行慶歷間僧希
白重摹本亦佳紹興間第三次重摹者失真矣
臨江戲魚堂帖
元祐間劉次莊以淳化閣帖十卷摹刻於臨江除去卷
尾篆題而增釋文亦在潭帖之次
太清樓帖
大觀間奉旨以御府所藏真跡重刻於太清樓與淳化
帖有數帖多寡不同其中有蘭亭帖皆蔡京標題卷尾
題云大觀三年正月一日奉聖旨摹勒上石
元祐祕閣續帖
元祐中奉旨以御府所藏真跡除淳化帖外刻續法帖
耳
黔江帖
秦子明於長沙摹刻僧寳月古法帖十卷載入黔江紹
聖院乃潭人湯正臣父子刻石
東庫本
世傳潘氏子析居法帖石分為二其後絳州公庫乃得
其上十卷絳守重刻下十卷足之一部名東庫本其家
復重刻上十卷亦足一部於是絳州有公私二本靖康
兵火石並不存後金人重摹者天淵矣
武陵帖
武陵帖二十卷較諸帖增益最多中間有右軍黃庭他
本所無博而不精殊無足取
賜書堂帖
賜書堂帖宋宣獻公刻於山陽有古鍾鼎識文絶妙但
二王帖未精石已不存後又重摹
蔡州帖
蔡州臨摹絳帖上十卷刻石出於臨江潭帖之上
彭州帖
彭州亦刻歴代法帖十卷不甚精彩紙類北紙
汝州帖
汝州帖乃摘諸帖中字牽合為之每卷後有汝州印後
會稽重摹謂之蘭亭帖
淳熙祕閣續帖
淳熙間奉旨以御府珍儲刻石禁中卷尾題云淳熙二
年乙巳歲二月十五日修内司恭奉聖旨摹刻上石
利州本
慶元中以戲魚堂帖并釋文重刻石於益昌釋文字畫
較臨江帖稍大
二王帖
二王帖許提舉閑刻於臨江摹勒極精
甲秀堂帖
甲秀堂帖廬江李氏刻前有王顔書多諸帖未見後有
宋人書亦多
星鳳樓帖
星鳳樓帖尚書趙彦約刻於南康雖衆刻重摹而精善
不苟
羣玉堂帖
羣玉堂帖韓侂胄刻所載前代遺跡多亦有宋人者
玉麟堂帖
玉麟堂帖吳琚摹刻穠而不精多雜米家筆仗
寳晉齋帖
寳晉齋帖曹之格摹刻星鳳之子在諸帖為最下
百一帖
百一帖王萬慶摹刻筆意清遒雅有勝趣刻手不精
南北碑紙墨
北墨多用松烟色青北紙横紋其質鬆厚不甚染墨拂
之如薄雲過青天凡北碑皆然不用油蠟南碑用油烟
墨色純黑用油蠟碑文贗墨皆倣此
格古要論卷上
