格古要論卷下
明曹昭撰
古窰器論
柴窰
出北地世傳柴世宗時燒者故謂之柴窰天青色滋潤
細媚有細紋多足麄黃土近世少見
汝窰
出北地宋時燒者淡青色有蟹爪紋者眞無紋者尤好
土脉滋媚薄甚亦難得
官窰
宋修内司燒者土脉細潤色青帶粉紅濃淡不一有蟹
爪紋紫口鐵足色好者與汝窰相類有黑土者謂之烏
泥窰偽者皆龍泉燒者無紋路
董窰
淡青色細紋多亦有紫口鐵足比官窰無紅色質麄而
不細潤不逮官窰多矣今亦少
哥窰
舊哥窰色青濃淡不一亦有鐵足紫口色好者類董窰
今亦少有成羣隊者元末新燒者土脉麄燥色亦不好
象窰
有蟹爪紋色白而滋潤者高色黃而質麄者低俱不甚
直錢
高麗窰
古高麗窰器皿色粉青與龍泉窰相類上有白花朵兒
者不甚直錢
古定器
古定器土脉細色白而滋潤者貴質麄而色黃者價低
外有淚痕者是眞劃花者最佳素者亦好繡花者次之
宣和政和間窰最好但艱得成羣隊者有紫定色紫有
墨定色黑如漆土俱白其價高如白定俱出定州東坡
詩云定州花瓷琢紅玉凡窰器茅篾骨出者價輕(損曰茅路)
(曰篾無油水曰骨出此賣骨董市語也)
吉州窰
其色與紫定相類體厚而質麄係吉州燒者不甚直錢
古磁器
好者與定相類但無淚痕亦有劃花繡花素者價低於
定器新者不足論
古建器
建碗盞多是&KR1812;口色黑而滋潤有黃兔毫斑滴珠大者
眞但體極厚俗甚少見薄者
古龍泉窰
古青器土脉細且薄翠青色者貴粉青色者低有一等
盆底䨇魚盆口有銅棳環體厚者不甚佳
古饒器
御上窰者體薄而潤最好有素折腰樣毛口者體雖厚
色白且潤尤佳其價低於定元朝燒小足印花者内有
樞府字者高新燒者足大素者欠潤有青花及五色花
者且俗甚矣
霍器
出霍州元朝&KR2634;金匠彭君寶效古定制折腰樣者甚整
齊故曰彭窰土脉細白者與定相似皆滑口欠滋潤極
脆不甚直錢賣骨董者稱為新定器好事者以重價收
之尤為可笑
大食窰
以銅作身用藥燒成五色花者與拂郎嵌相似嘗見香
爐花瓶合兒盞子之類但可婦人閨閣中用非士夫文
房清玩也又謂之鬼國窰
古無器皿
古人喫茶湯俱用&KR1812;取其易乾不留津飲酒用盞未嘗
把盞故無勸盤今所見定勸盤乃古之洗古人用湯瓶
酒注不用胡瓶及有觜折盂茶鍾臺盤此皆外國所用
者中國始於元朝汝定官窰俱無此器
古漆器論
古犀毗
古剔犀器以滑地紫犀為貴底如仰瓦光澤而堅薄其
色如棗色俗謂之棗兒犀亦有剔深峻者次之福州舊
做色黃滑地圓花兒者多謂之福犀堅且薄亦難得嘉
興西塘楊滙新作者雖重數兩剔得深峻其骨子少有
堅者但黃地者最易浮脫
剔紅
剔紅器無新舊但看朱厚色鮮紅而堅重者為好剔劍
環香草者尤佳若黃地子剔山水人物及花木飛走者
雖用工細巧容易脫起朱薄而少紅者價低宋朝内府
中物多是金銀作素者元末西塘楊滙有張成楊茂剔
紅最得名但朱薄而不堅者多浮起日本琉球國極愛
此物
堆紅
假剔紅用灰團起外面用朱漆漆之故曰堆紅但作劍
環香草者多不甚直錢又曰罩紅
&KR2634;金
要漆堅&KR2634;得景好為上元朝初嘉興西塘有彭君寶甚
得名&KR2634;山水人物亭觀花木鳥獸種種臻妙
鑚犀
多是宋朝舊做&KR2634;金人物景致用鑚鑚空閒處故謂之
鑚犀
鈿螺
舊做及宋内府中物俱是堅漆或有嵌銅線者甚佳江
西吉州府新做者多用作料灰乃猪血和桐油不堅易
做易壊
錦綺論
古錦
古有樓閣錦樗蒲錦又曰闍婆錦紫陀尼鸞鵲錦此錦
裝背古書畫尤佳
刻絲作
宋時舊織者白地或青地織詩辭山水或故事人物花
木鳥獸其配色如傅粉又謂之顔色作此物甚難得嘗
有舞裀闊一丈有餘者且勻緊厚
紵絲作
新製者類刻絲作而欠光净緊厚不逮刻絲作多矣又
名著色作
古錦帳
闊一丈有餘織晝錦堂記滕王閣記者多亦有花竹翎
毛者雖富貴可愛但可裝堂遮壁非士夫清玩也
火浣布
出西域南炎山用火鼠毛織者如染汚垢膩入火燒則
潔白嘗有如錢大者用銀相週圍留火上燒香此物甚
難得
灑海刺
出西蕃狨毛織者闊三尺許緊厚如氊西蕃亦貴
叵羅
出西蕃甘肅亦用狨毛織者闊一尺許與灑海刺相似
不緊厚價亦低
兜羅錦
出南蕃西蕃雲南莎羅樹子内綿織者與剪狨相似闊
五六尺多作被亦可作衣服
西洋剪狨單
出西蕃狨毛織者其紅綠色年遠日曬永不退色緊且
厚方而不長又謂之銅盆單亦難得
異木論(雜物附)
&KR1484;鶒木
出西蕃其木一半紫褐色内有蟹爪紋一半純黑色如
烏木有距者價高西蕃作駱駝鼻中絞搃不染膩但見
有刀靶而已不見大者
不灰木
出澤潞山中青白色堅重似石或以紙裹蘸石腦油點
火燒不成灰多作刀靶滋補藥中用見大觀本草
韃靼樺皮
出北地色黃其斑如米豆大微紅色能收肥膩甚難得
裹刀鞘為最
紫檀木
出海南廣西湖廣性堅新者色紅舊者色紫有蟹爪紋
新者以水揩之色能染物
虎斑木
出海南其紋理似虎斑故謂之虎斑木
烏木
出南蕃性最堅老者純黑色且脆間道者嫩
癭木
出遼東山西樹之癭有樺樹癭花細可愛少有大者栢
樹癭大而花麄
花梨木
出南蕃紫紅色與降眞香相似亦有香其花有鬼面者
可愛花麄而色淡者低
骰栢楠
出西蕃馬湖紋理縦横不直其中有山水人物等花者
價高四川亦難得又謂之骰子香楠
杉木
俗謂之參木出四川廣西色白其紋理黃稍紅有香清
甚或云南蕃腦子生此木中花紋細者如雉雞斑甚難
得花紋麄者亦可愛直理不花者多
桬木
出廣西四川色黃紋理稍黑花紋細者可愛直理者多
性柔者可圈素新者有香濁甚
欏木
色白紋理黃花紋麄亦可愛謂之倭欏不花者多有一
等稍堅理直而細謂之革欏
赤水木
色赤紋理細性稍堅且脆極滑淨
椰杯
椰子出安南兩廣類瓢且厚實黃黑色肉可食鋸開或
漆或銀相作酒杯酒壺勸盤酒注水杓之類
金剛子
出安南海南六楞遍身花紋深細可愛堅且實故名金
剛子作數珠冬月不冷有龍眼大者有榛子大者有桐
子大者愈小愈精大者不直錢又要花紋深細
竹杖
方竹出西蜀杭州飛來峯亦有節節有刺蜀人謂之刺
竹湘竹出廣西斑細而色淡有暈中一點紫與蘆葉
上斑相似作簫管最佳雲竹出廣西斑極大色紅而
有暈鈸兒竹出西蜀其身小節大似鈸故名鈸兒竹
孩兒竹出西蜀下有尺許如猪犬腸椶竹出西蜀
廣西葉如椶櫚其身似竹堅且實又名桃竹皆可作拄
杖扇骨及小器物芝蔴花者為上花藤出廣西身細
而斑黑者堪作拄杖麄者俗
異石論
靈壁石
出靈壁縣在深山中掘之乃見其色黑如漆間有細白
紋如玉有卧砂不起峯亦無巖岫佳者如卧牛菡萏蟠
螭扣之聲清如玉快刀刮不動此石能收香齋間有之
香烟終日不散假者多以太湖石染色為之刀刮成屑
英石
出英川如銅鑛聲倒生巖下以鋸取之故底平起峯二
三寸亦几案間之竒玩色黑潤者佳
桂川石
出靜江府雖出自然石麄而色不佳間有玲瓏者宜寘
花榅中
崑山石
出蘇州崑山縣馬靶山深山中掘之乃得玲瓏可愛鑿
成山坡種菖蒲花樹及穿松樹
太湖石
出蘇州太湖先雕寘急水中舂撞久之如天成或用烟
薰色黑
竹葉瑪瑙石
花斑與竹葉相類故曰竹葉瑪瑙然斑大小長短不一
樣每斑紫黃色斑大者青色多性堅鋸板可嵌卓面斑
細者貴斑大者不佳有一等斑如米豆大者甚可愛多
碾作骰盆等器此石甚少
土瑪瑙
出沂州花紋如瑪瑙紅多細潤不撘麄石者為佳胡桃
花者最好亦有大雲頭花及纏絲者次之有紅白麄花
者又次之大者五六尺性堅用砂鋸開板嵌卓面胡牀
屏風之類又謂之錦犀瑪瑙
紅絲石
此石類土瑪瑙質麄不潤白地紅紋路並無雲頭等花
亦可鋸板嵌臺卓大者五六尺不甚直錢
南陽石
純綠花者最佳有淡綠花者有五色雲頭花者皆次之
性極堅細潤鋸板可嵌卓面硯屏其石於燈前或窗間
照之則明少有大者俗謂之硫黃石
永石
出永州不堅色青好者有山水日月人物之像多是刀
刮成非自然者以手摸之坳垤可驗紫花者稍勝青花
者鋸板可嵌卓面屏風不甚直錢
川石
白地青黑花紋如山坡性堅鋸板嵌卓面硯屏亦少有
大者
湖山石
青黑色類太湖石花紋與骰子香楠相似性堅鋸板可
嵌卓面雖不竒異亦少有
霞石
出山西其色黑如漆内有白點如豆大似菊花但質極
麄不為竒
烏石
出山西澤潞深山中其色純黑如漆細潤如玉堅甚利
刀刮不動多相帶用亦難得
龜紋石
嘗見石龜鎮子一枚如酒盞大遍身天生自然龜紋甚
可愛
試金石
出蜀中江水内純黑色細潤者佳如上金滿用鹽洗去
留於濕地上少時用胡桃油揩之仍上金宜常用袋盛
之
石琉璃
出高麗國性堅利刀刮不動白色厚半寸許注油點火
甚明勝如角者以重價收之
雲母石
出兖州江州青黃色揭薄片留火上燒香
格古要論卷下
