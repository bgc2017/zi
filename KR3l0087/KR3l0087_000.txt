先進遺風小說家𩔖一(雜事之屬)
提要
(臣)等謹案先進遺風二卷明耿定向撰毛在
增補定向有碩輔寶鑑要覽已著錄在自署
太倉人其始末則未詳也是書略倣宋人典
刑錄之體載明代名臣遺聞瑣事大抵嚴操
守礪品行存忠厚者為多盖明自嘉靖以後
開國敦龐之氣日遠日漓士大夫怙權營賄
風尚日偷定向陳先進之懿行以救時弊故
所紀多居家行已之細事而朝政罕及焉考
其著書之時正分宜驕怙之日定向其有微
旨乎其間如曲譽李東陽之𩔖未免鄉曲之
私提唱姚江之學亦未免門戶之見然著書
大旨不在是略其小疵可也此本為陳繼儒
秘笈所刻體例混淆定向原書與毛在所續
輯不甚可辨間有論斷亦不知為誰語以行欵
推之殆每條第一字跳行者為定向之書其第
一字平書者為在之書歟今未見定向之原本
不可考矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
