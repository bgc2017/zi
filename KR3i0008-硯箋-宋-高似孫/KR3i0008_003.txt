硯箋卷三
宋高似孫撰
玉硯水精硯紅絲石硯
藴玉石硯紫金石硯素石硯
黃石硯青石硯丹石硯
白石硯鵲金硯褐石硯
會聖宫硯高麗硯僊石硯
金雀石硯金坑石硯鳳咮硯
洮石硯&KR0008;石硯唐石硯
宿石硯絳石硯淄石硯
登石硯寧石硯宣石硯
明石硯瀘石硯戎石硯
淮石硯萬石硯䕫石硯
中正砦石硯歸石硯柳石硯
成石硯吉石硯永嘉石硯
沅石硯灘哥石硯黛陁石硯
潭石硯嶽麓硯廬山硯
太湖石硯石鍾山石硯銅雀硯
漢祖廟瓦硯灌嬰廟瓦硯東魏興和瓦硯
楚王廟磚硯古陶硯青州石末硯
濰硯磁硯虢硯
澄泥硯缸硯銀硯
鐵硯銅硯蜯硯
漆硯金龜硯
玉硯
黃帝治玉為墨海篆帝鴻氏之硯(蘇譜)
天子以玉為硯取其不冰(西京雜記)
張亶夢海中樓閣金碧琅珮者數百人揖亶賦詩硯碧
玉色(西清詩話)
李元伯得玉材琢硯發墨可愛(唐錄用章淵閒居錄曰玉硯墨處不琢令滑)
雍熙中以玉硯賜錢王俶(玉堂錄)
周世宗征淮南先鋒劉重進得吳楊溥玉硯以獻
貞元中許商舟行湖中青衣迎入一府女郎請書江海
賦碧玉硯銀水頗黎為匣
玉於用墨處不出光便有芒常衮詩云宫硯玉蟾蜍意
以玉為之若以為硯滴又何怪焉(李方叔)
黃玉硯如蒸栗(蔡帖米史云成州栗玉硯堅不着墨養直硯銘色如蒸栗玉之質)
墨玉硯最為竒物(蔡帖)
乾道中范成大使金伴使田臯好論器玩云宣和玉硯
在張浩家已葬(攬轡錄)
水精硯
水精硯用墨處不出光發墨如歙(唐錄米元章云水精硯磨墨汁入用)
紅絲石硯(晁叔用詩銀鈎洒落挑花牋牙床磨試紅絲硯)
紅絲石紅黃相参不甚深理黃者絲紅理紅者絲黃其
紋勻徹石工蘇懷玉言州西四十里山盤折而上五
百餘步有洞狹容一人洞前大石欹懸石生於洞之
兩壁上下青赤石數重中有紅黃石如絲洞口絶壁
有鐫字唐中和年採石所記蘇工得石四五寸旋加
磨治文華緻聲清越墨膏浮泛蒸濡如露異於他石
一日洞門石摧遂絶(唐錄)
紅絲宜銀匣氣澤蒸濕墨色不乾冬易凍(並唐錄)
紅絲硯湏飲水乃發墨(歐譜)
唐彦猷以紅絲石為天下第一石有脂脉助墨光(蔡君謨)
紅絲發墨謂勝端則過(東坡與君謨帖)
紅絲硯銘
餐霞道士赤膚肌隠然脉絡亂紅絲千齡不敗堅且滋
誰其忍者斷厥尸
藴玉石硯
青州藴玉石理密聲清青黑色白點如弹不着墨(米史)
紫金石硯
青州紫金石理觕不發墨京東人用之
紫金出臨朐色紫潤澤發墨如端歙姿殊下(唐錄)
晩唐競取紫金石芒潤清響國初已乏琢製不精惟一
臠琢平耳
紫金石與右軍硯無異端唐出其下(米帖)
素石硯
宋高祖賜建平王景素石硯(江淹集)
黃石硯
茹孝標黃石硯色不甚深墨光可鑑出新羅(唐錄)
青石硯
青州青石色理類歙發墨(米史)
興平縣蔡子池穴深二百丈石青堪硯(劉澄之宋永初山川記)
陸道士硯圓首斧形青色光墨宜筆唐以前物(東坡雜記)
後主青石硯墨池中黃石如弹丸水常滿既歸朝陶穀
見而異之大不可持乃取石弹丸去後主曰此硯生
水他硯皆不可用索之良苦陶碎之有小魚跳死無
復潤澤(類說)
宋虞龢論吳興青石圓質滑而停墨(高宗翰墨志)
丹石硯
唐林夫遺丹石硯粲然如芙蕖出水殺墨宜筆唐氏譜
天下硯不知兹石(銘曰彤池紫淵出日所浴蒸為赤霓以貫晹谷是生斯珍非石非玉)
(後元章以徐熙牡丹圖易唐林夫硯)
白石硯
蔡州白石硯理滑(米史)
鵲金硯
鵲金硯竒物(蔡帖)
褐石硯
東州褐色石可硯(蔡帖)
西都會聖宫硯
會聖石在澗中色紫如虢石差硬發墨扣無聲(米史)
高麗硯
高麗硯堅密有聲發墨色青間白有金星(米史)
僊石硯
浮盖山僊壇洞有僊石硯(皮日休集)
汪藻浦城浮盖山僊石硯詩(天匠巧琢石硯形圓帶方點生毫筆潤磨惹墨雲香)
高常與客下天壇中路獲硯石似馬蹄外稜孤聳内發
墨色幽竒天然疑神僊遺物
金雀石硯
淄州金雀山有藴玉金星二石中硯(邵堯夫詩銅雀或常有未常見金雀)
(金雀出何所必出自靈嶽翦斷白雲根分破蒼岑角水貯見温潤墨發如瀺濯)
金雀山石紺青潤密叩如金玉用墨不逮歙(唐錄)
金坑石硯
金坑礦石堅而發墨(歐譜)
鳳咮硯
延平石出水底温瑩縝密有玉之德益墨色(蘇魏公集又銘云石)
(出延平矩琢茲器㘭堂引水晉圭去銳)
北苑鳳凰山下石膚潤益墨王頥始為硯東坡名之鳳
咮硯(帝規武夷作茶囿山為孤鳳翔且嗅下集芝田琢瓊玖玉乳金沙發靈竇殘璋斷璧澤而黝治)
(為書硯美無有至珍驚世初莫售黑眉黃眼争妍陋蘇子一見名鳳咮坐令龍尾羞牛後歙人病此言後)
(求硯於歙歙人曰何不使鳳咮石作解嘲云君看龍尾豈石材玉德金聲寓於石東坡雜說)
鳳凰咮潭中石蒼墨堅緻如玉與筆墨宜(欒城)
黯淡石聲堅清磨久不得墨(米史)
東坡鳳咮盖黯淡灘石一出鹵水去灘四十里細潤不
發墨灘石宜墨膚理不及鹵水(葉夢得又詩深知黯淡灘流澤不待呵朅)
(來訪九淵引綆出素波)
洮石硯
石出臨洮(山谷)
洮河綠石性腝不起墨不耐久磨(米帖張文潛和山谷詩云明忩試墨吐秀)
(潤端溪歙州無此色晁无咎和山谷詩云洮州石貴䨇趙璧漢水鴨頭無此色楊信相詩但見洮州琢蛾)
(綠焉用歙溪眉子為又晁旡咎洮硯銘曰洮之崖鴨綠謝幼槃詩老松收烟琢元玉可試洮州鴨頭綠)
綠洮石硯詩(贈張文潛可山谷詩又云久聞岷石鴨頭綠磨桂溪龍紋刀)
黃魯直
贈君洮州綠石含風漪能淬筆鋒利如錐
&KR0008;石硯
石理澁可礪深綠可愛有波紋小黑點謂之湔墨點緊
者與墨鬭慢者渗墨無光佳者在洮石上(米史)
唐石硯
唐州紫石色澤可愛膩不發墨人以為端石(唐錄)
唐石佳者與端石亂真特以無眼辨之
宿石硯
宿州樂石硯潤膩發墨無石脉(米帖)
綘石硯
綘州角石色如牛角有花浪頑滑不發墨(歐譜蔡帖云墨角有佳趣)
淄石硯
淄石韞玉硯發墨損筆
青金石青黑相混少潤而發墨與端歙上下(唐錄)
淄川石門澗石青黑相錯如雜銅屑理極細密范文正
公居長白山以為硯發墨類歙石久則裂(類苑)
青金石青黑相參點如銅屑細密不堅叩無聲(唐錄)
淄州石理滑易乏在建石之次(米史似孫按寰宇記曰淄州産長理)
登石硯
登州駞基島石色黑羅紋金星發墨類歙(唐錄)
寧石硯
寧州歲貢硯十枚(九域志)
宣石硯
李白詩麻牋素絹排數箱宣州石硯墨色光
明石硯
米帖明州石硯石甚觕
瀘石硯
瀘川石硯黯黑受墨視萬歲中正砦白眉(山谷銘)
戎石硯
戎州試金石類淄石
淮石硯
媧皇鍛鍊補天石天完餘石人間擲擲向淮山山下溪
千古萬古無人識去年臘月溪水枯奪得江頭數峰
碧野夫採得琢為硯形壅水流流若璧(楊次公辟雍硯詩)
萬石硯
萬州懸金崖石墨潤有銅屑眼如豆發墨叩無聲萬有
磁洞石(米帖硯曾伯衮詩山匠琢成磁洞溪翁擣出浣花箋)
䕫石硯(陳了翁詩黑石巴山硯魚鱗蜀客箋)
䕫石色黑理乾間有黑點如墨玉發墨(米史)
中正砦石硯(山谷詩蠻溪大硯磨松烟)
縝栗密緻德也礱而不琱質也生石之淵中正砦蠻溪
之别也
歸石硯(劉原父詩巴巫之山足竒石氣含秋雲如黛色)
歸州大沲江之一曲石色綠理少密緻(唐錄)
大沲石青黑理微觕發墨峽人謂江水為沲
歸石有風濤象渗墨無光綠可愛
柳石硯
龍壁下多秀石可為硯(柳文柳州山水記)
成石硯
成州栗亭石色青銅點大如指理慢發墨(米史)
吉石硯
吉州永福石硯色近紫理觕不潤(硯錄)
永福縣紫石狀類端之西坑發墨過之(米史)
永嘉石硯
硯溪一源多石硯(永嘉郡記)
永嘉觀音石硯比端溪尤良潤微不及(鄭剛中集)
沅石硯(又有一石碧色紋理如皺縠)
單煒以沅石硯遺吳琚進重華宫(色紫間有金痕滑不宜墨)
灘哥石硯
神龍改元天竺僧示灘哥石硯王&KR0008;西人習知西州言
灘哥石黳黑在積石軍西(淡巖居士集)
黛陁石硯
劉貢父黛陁石硯詩(一片蒼山石遥憐巧匠心能存辟雍法宛是馬蹄金氣奪秋雲濕光)
(涵墨海深魚龍随醉筆變化出幽涔)
潭石硯
潭州谷山硯淡青紋如亂絲扣無聲得墨快有光(米史)
嶽麓硯
欒城法光嶽麓硯詩(筆端無古亦無今翰墨淋漓非世音要知此物非他物雲靄西山玉)
(一尋)
廬山硯
與潭州谷山同(米史)
太湖石硯
皮日休序曰處士魏不琢買龜頭山疊石硯高不及二
寸其刃數百謂太湖硯(日休詩求于花石間怪狀乃天然中瑩五寸劒外差千疊)
(蓮陸龜蒙詩截石下秋灘間窺四緒寬繞為千嶂遠深置一潭寒王子年拾遺記曰吳郡有硯石山)
石鍾山石硯
東坡帖米元章得山硯於湖口石鍾山側甚竒
銅雀硯
瓦出銅雀臺多斷折間有全者煮以歴青發墨可用好
事者愛其古(唐錄欒城銅雀硯銘石質金聲頗盡其妙)
銅雀瓦澄胡桃油埏與衆瓦異(蘇譜陶弼詩煉盡沙石滓陶成金玉胚)
相古瓦誠佳然少真者(歐錄蘇譜云大名相等處作假瓦)
徐鉉得銅雀瓦注水試墨即渗鉉笑曰豈銅雀之渴乎
(談苑李漢老詩魏宫歌舞久成塵重見陶家幾世孫銅雀不鳴唯解渴管城何罪遽遭髠蓋用此)
銅雀硯以古見貴色頗青肉厚平瑩多工姓氏隸古(蔡帖)
(陶商翁詩得自銅雀臺收晚稜角摧四方綠琉璃一片青玫瑰)
銅雀硯甚發墨可使(米史)
鄴郡三臺舊瓦琢硯勝澄泥(賈氏談錄)
銅雀瓦驗有三錫花雷布鮮疵是也風雨雕鐫不可偽
(晁氏客錄予硯寮一硯可八寸青色錫花製作渾古墨坳如渗蹖駮尤甚)
先公在燕得瓦硯長尺半闊八寸隸建安十五年(隨筆)
古瓦硯詩(張殿院惠)晏元獻
鄴城宫殿久荒涼縹瓦隨波出禁墻誰約蘚文成古硯
等閒裁破碧鴛鴦(崔德符詩一從臺傾苑樹死空餘飄瓦裁紋鴛劉原父詩當時鴛鴦夢飛)
(入魏宫來崇□滅餘香碧瓦空在哉)
已恣玉鋒蘚骨更持蟾淚濕雲根欲知千載凄涼意
尚有昭陽夜雨痕(劉原父詩磨礱變新硯洗刷滌古苔)
古瓦硯詩(答章望之)韓琦
魏宫之廢知幾春昭陽殿瓦霾荒榛蘚斑入骨尚乾翠
夜雨點漬㾗如新
古瓦硯歌(歐公詩又云我冇銅雀方尺瓦)歐陽脩
巍然銅雀高岧岧此瓦一墜埋蓬蒿苔文半滅荒土蝕
誰使鐫鑱成凸凹
古銅雀硯銘(東坡銘漳濱之植陶氏我厄受成不化得反大宅)
黃魯直
王文叔守洛得銅雀瓦於深水其子為硯歸魯直銘維
曹氏西陵之陶瓦其屋歌舞以除風雨初不自期為翰
墨主不有君子長與甓為伍
漢祖廟瓦硯(定州漢祖廟上瓦)梅聖俞
硯取漢廟瓦誰恤漢廟隳重古一如此吾今對之悲
灌嬰廟瓦硯
贛雩都灌嬰廟左有池得瓦可為硯予守郡得刓闕兩
角重二十斤瀋墨如潑其色沛然正黃(隨筆)
東魏興和瓦硯(興和静帝年號距建安三百年)
先公得小瓦簇花圑不逮銅雀腹篆東魏興和(隨筆)
楚王廟塼硯
楚王廟塼可為硯(宜成驛記)
古陶硯(鄭亨仲硯記云唐人所用皆陶)
郭惟濟得陶器體圓色白中虛徑六七寸酌水於輪郭
間隆起處磨墨甚良古硯也(麈史)
相陶在銅雀上綠如春波細滑着墨微渗不費筆(米史)
青州石末硯
青州石末第一磨墨易冷
青州石末受墨而費筆(蔡君謨)
公權論石末云墨易冷世莫曉其語青州易得無足珍
唐人作羯鼔鞚豈硯材乎(東坡雜說)
公權記石末硯墨易冷或為冷石堅磨力兩剛相距必
熱而沫磨墨如病兒貴其輕也唐中世未甚知有端
歙當是以瓦質不堅磨墨無沫爾(石林避署錄又云研中沫起取耳中)
(塞一粟投之一再磨不復見)
濰硯
唐人稱濰州石末硯發墨麁損筆今青州擅名(歐譜)
濰州石末硯公權謂青州石末硯濰乃青北海縣(唐錄)
磁硯
梅聖俞答王幾道遺磁泥古硯詩澄泥叢臺泥斷瓦鄴
宫瓦初從故人來来自邯郸下
虢硯(附稠桑硯)
虢州歲貢十硯(通典蘇譜云虢貢鍾馗石硯未知鍾馗之由)
虢澄泥唐人以為第一劉義叟如譜法造之絶佳余得
其二一贈原甫一置中書閤今士大夫不學書罕事
筆硯硯之見於時者惟此爾(歐公)
虢石細紫可愛發墨不渗久漸凹磨墨有泥香(米史)
元和初叔祖宰虢山澗得一紫石琢為硯名稠桑硯(李濟)
(翁資暇集)
澄泥硯
澤州金道人澄泥硯有吕字堅緻可試墨(歐譜王孜藏石硯識者曰)
(吕公造旁篆二方圈玉色金聲竒物按孜稱高尚處士字元甫)
澤陶硯以别色泥作吕字内外透(米史山谷吕道人硯詩校書天禄閣藝竹)
(老風烟新書先舊物包送比青氊陳簡齊吕道人硯分盡垢詩君不見銅雀臺邊多事土走上觚稜蔭歌舞餘香)
(不除却寄書林汙縑楮豈知此瓦凝青膏冷面不識姦雄曹吕翁已去泫餘泣通譜未許弘農陶)
綘人囊泥汾水中踰年陶為硯水不涸(費氏談錄硯法以泥挼水貯器)
(内别甕貯清水夾囊盛泥擺之俟其細去水乾入黃丹和作模擊之令至堅竹刀刻作硯蔭乾曝垜以稲)
(糠燒一伏時入墨蠟貯米醋蒸五七度含津益墨亞於石蘇氏譜)
缸硯(欒城有賦)
蜀老以藥煑破缸為硯
銀硯(傅元硯賦曰鍛金鐡以為池)
劉聰引帝入讌從容謂曰卿贈朕銀硯憶否(十六國春秋)
御物三十種有純銀参帶硯一枚(魏武雜物䟽)
鐵硯
青州熟鐵硯發墨(賈氏談錄)
青州鐵硯製作頗精(歐譜)
張華博物志成武帝賜青鐵硯于闐所貴(王子年拾遺記)
桑維翰鑄鐵硯曰硯弊則改而他仕(五代史傳陸龜蒙石筆格賦莫比巾)
(箱之貴堪齊鐵硯之高)
洪崖先生歸河内舍人劉守璋贈揚雄鐵硯
銅硯
東魏孝靜帝芝生銅硯
米元章鑄生銅硯甚佳(李方叔帖人曰銅硯易研敗筆)
蜯硯
袁彖贈庾易蜯硯
漆硯
皇太子初拜有漆硯一枚(東宫故事)
金龜硯
山谷銘曰叔祖公溥得石溪滸剖璞見龜以薦書府(有石)
(刻集中不載)
硯箋卷三
