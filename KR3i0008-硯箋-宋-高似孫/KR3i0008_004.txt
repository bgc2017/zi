硯箋卷四
宋高似孫撰
古賦古歌詩古銘頌傳讃文狀啓
賦
硯賦傅玄
採隂山之潛璞簡衆材之攸宜節方圓以定形鍛金鐵
而為池設上下之剖判配法象乎二儀木貴其能軟石
美其潤堅加采漆之膠固合沖德之清玄(曾南豊實錄院謝賜紙筆)
(硯表曰隂山堅石之璞用堅字似未知石傅玄賦曰石美其潤堅盖取此耶)
石硯賦張少博
硯之施也備乎用石之質也本乎山温潤稱珍騰異彩
而玉色追琢成器發竒文而綺斑盖求伸於知己爰待
用於君子故立言之徒載筆之史將吮墨以濡翰乃操
觚而汲水始爛爛以光徹終霏霏而煙起或外圓而若
規或中平而如砥原夫匠石流盻藻瑩生輝龜負圖而
乍伏鵲銜印以將飛設之戶庭王充之名允著置之藩
溷左思之用無違徒觀夫清光景耀真質霜净符彩華
鮮精明隠映皎如之色比藏冰之玉壺煥然之文狀吐
菱之石鏡當其山谷之側沉冥未識韞玉吐雲懷珍隠
德及乎因人而拂拭故能撫之類磬發竒音對之若鏡
開新色既垂文以呈象亦澄瀾而漬墨硯之用也詎可
興歎而焚石之堅然孰謂有時而泐斯可以正典謨之
紀垂篆籀之則者也遂更播美六書傳芳二妙用之漢
帝嘗同彭祖之席存之魯國猶列宣尼之廟是以遺文
可述茲器爰匹匪銷匪鑠良金安可比其剛不磷不緇
美玉未足方其質光鳥跡於青簡發龜文於洪筆則知
創物作程事與利并茲硯也所以究墨之妙窮筆之精
者也
夫子廟石硯賦王嵩㟧
昔夫子有石硯焉邈觀器用宛無雕鐫古石猶在今人
尚傳從歎鳳兮何世至獲麟兮幾年世歴近王近覇年
止幾徂幾遷任迴旋於几席垂翰墨於韋編時亦遠矣
物仍在焉非聖人之休佑安得兹而不捐洎乎俗遠聖
賢教移齊魯列廟以居先師攸主上熒熒以光徹旁羃
羃而色固介爾堅貞確乎規矩昔有諸侯力政周道無
聞嗟禮樂之仍闕歎詩書之未分聖人乃啓以褒貶垂
以典墳必藉茲器用成斯文盖石固而人往亦事存乎
硯云至乃方質圓形銅模龜首雕飾為用陶甄可久横
綵烟而不絶添渌水之常有豈如石焉斯為不朽昔偶
宣父厥容伊何旁積垂露中含偃波時代遷移去游夏
而彌遠日月逾邁變炎涼之已多别有逢掖書生獻策
東京仰望先哲攻文後成叨秉筆以當問愧含毫於頌
聲
石硯賦(山水暉映墨妙筆精)黎逢
有子墨客卿從事於筆硯之間學舊史之暇日得美石
於他山琢而磨之其滑如砥欲研精而染翰在虛中而
貯水水隨暈而環周墨浮光而黛起明而未融是以為
用久而不渝故以為美成器尚古徵闕里於素王匠法
增華参會稽之内史且王言惟一道心惟微於以幽贊
由之發揮從人之欲委質莫違代若遐棄文將疇依肅
觀光而霧集賴設色而烟霏實將振文而為邦豈惟藴
玉而山輝者哉君無謂一拳之石取其堅君無謂一勺
之水取其净君其遂取我有成性苟有補於敷聞固無
辭於藴映惟聖人有大寶昊天有成命莫不自我以載
形因我以施令志前王之事業作後人之龜鏡夫物遷
其常天運不息水有涸兮石有泐代貴其不磷我則受
其堅代貴其不染我則受其黑象山下之泉為天下之
式因碌碌於俗間類栖栖於孔墨嗚呼辭尚體要文當
絶妙雖濡翰其不疲無煩文而取誚然君子以其勁質
或升之堂或入之室對此大匠厠諸鴻筆見珍於殺青
之晨為用於草元之日夫氣結為石物之至精攻之為
硯因用為名事若可久代將作程斯器也不獨堅之為
貴諒於人之有成
硯賦吳淑
採隂山之潛璞琢圓池於璧水成墨海於一紐侔夏鼎
之三趾選自斧柯置之綈几或採於吳都山下或取於
永嘉谿裏若夫蓮葉馬蹄之狀圓天方地之形木則貴
其能軟玉則取其不冰鴿曾聞於銜水蟻或見於沈罾
滴蟾蜍之積潤點鴝鵒之寒星爾其郎官之樣鍾馗之
製甄后則以為常用宇文則不能久事劉宏嘗接於晉
武彭祖曾同於宣帝盧攜怒以相投韓愈述其見瘞至
於梁武不珍於翔鳳道支初得於浮樝蜯貽庾易鐵遺
洪崖翫微茫之金線重點滴之青花亦聞稠桑美石興
平青色筆連翰染浮津輝墨學時方俟於凍開洗處常
聞於水黑張華以麟筆同賜左慈以素琴並得取端溪
者價重千金出青州者名標第一或為祖先而增感或
因雷霆而遽失至於汾水精竒墐泥妙絶歙山既重于
龍尾西域但施於竹節祕雀臺之滑膩寶栗岡之潤潔
斯所以作城池於筆陣非徒比石墨於讒說也
古瓦硯賦吳融
勿謂乎柔而無剛土埏而為瓦勿謂乎廢而不用瓦斷
而為硯藏器蠖屈逢時豹變陶甄已往含古色之幾年
磨瑩俄新貯秋光之一片厥初在冶成象毁方效姿論
堅等甓鬭縹勝瓷人莫我知是冬穴夏巢之日形為才
役乃上棟下宇之時扶同杞梓迴避茅茨若乃臺號姑
蘇殿稱枍栺樓標十二之聳閣起三重之麗莫不瓴甋
凝輝鴛鴦疊勢縫密如鏁行疎若綴銜來而月影重重
漏出而爐香細細觚稜金爵競託岧嶤玉女胡人争來
睥睨陵谷難定松薪忽焉朝歌有已秀之麥咸陽有不
滅之烟是則縱横舊趾散亂荒阡風飄早落雨滴仍穿
藏瀰迤之春蕪耕牛脚下照青熒之鬼火戰骨堆邊誰
能識處亦莫知年何斯邂逅見寵雕鐫資乎有作備我
沈研磬在水以羞浮鐘因霜而謝響玉滴一堕松烟四
上山雞誤舞澄明之石鏡當頭織女疑來清淺之銀河
在掌異哉昔之藏歌蓋舞庇日干霄繁華幾代零落一
朝委地而合隨塵土依人而却伍瓊瑶天祿石渠和鉛
即合風臺雪苑落筆争邀依依舊物歴歴前朝沈家令
坐上迴看能無淚下江中書歸來偶見得不魂銷有以
見古今推移牢籠渺漫成敗皆分短長一貫何樹春秋
各千年何花開落唯一旦星隕地以為石盡減光輝雞
升天而亦僊别生羽翰異類猶然浮生莫筭
歌詩
青花紫石硯歌李賀
端州石工巧如神踏天磨刀割紫雲傭刓抱水含滿唇
暗灑萇宏冷血痕紗帷晝暖墨花春輕漚漂沫松麝薰
乾膩薄重立脚勻數寸秋光無日昏圓毫促點聲清新
孔硯寬頑何足云
寄鄭碏疊石硯歌莊南傑
媧皇補天殘錦片飛落人間為石硯孤峯削疊一尺雲
虎幹熊跪勢皆徧半掬春泉澄淺清洞天徹底寒泓泓
筆頭搶起松烟輕龍蛇怒鬭秋雲生我今得此以代耕
如探禹穴披峥嶸披峥嶸心骨驚座中髣髴到蓬瀛
硯詩楊師道
圓池類璧水輕翰染煙華將軍欲定遠見棄不應賒
硯詩李嶠
左思裁賦日王充作論年光隨錦文發形帶石巖圓積
潤循毫裏開池小學前君苖徒見爇誰詠士衡篇
殷十一贈栗岡硯詩李白
殷侯三元士贈我栗岡硯灑染中山毫光輝吳門練天
寒水不凍日用心不倦擕此臨墨池還如對君面
石硯詩(崔德符巨硯行對此陂陀一大硯可容十手磨松烟用杜句)
杜甫
平公今詩伯秀發吾所羡奉使三峽中長嘯得石硯巨
璞禹鑿餘異狀君獨見其滑乃波濤其光或雷電聯坳
各盡墨多水遞隠見揮灑容數人十手可對面比公頭
上冠正質未為賤當公賦佳句况得終清宴公含起草
姿不遠明光殿致於丹青地知汝隨顧眄
韓少尹贈硯詩韋應物
故人在遐遠留硯寵斯文白水浮香墨清池滿夏雲念
離心己永感物思徒紛未有桂陽使裁書一報君
紫石硯詩劉禹錫
端溪石硯人間重贈我應知正草元闕里廟中空舊物
開方竈下豈天然玉蠩吐水霞光净彩翰搖風綘錦鮮
此日傭工記名姓因君數到墨池前
柳子厚寄疊石硯詩劉禹錫
常因同硯席寄此感離羣清越敲寒玉参差疊碧雲烟
嵐餘斐亹水墨兩氤氲好與陶貞白松忩寫紫文
硯詩僧貫休
淺薄雖頑朴其如近筆端低心蒙潤久入匣便身安應
念研磨久無為瓦礫看儻然人不棄還可比琅玕
古銘頌傳讃文狀啓
硯銘王粲
昔在皇頡爰初書契以代結繩民察官理庶績誕興在世季
末華藻流淫文不書行書不盡心淳樸澆散俗以崩沈墨連
翰染榮辱是若念兹在兹惟元是宅
硯銘李尤
書契既造硯墨乃陳篇籍永垂紀誌功勲
硯頌繁欽
有般倕之妙匠兮倪詭異於遐都稽山川之神瑞兮識
&KR0008;璇之内敷遂縈繩於規矩兮假卞氏之遺模擬渾靈
之肇制兮效羲和之毁隅鈎三趾於夏鼎兮象辰宿之
相扶供無窮之祕用兮御几筵而優游
硯讃
顧辱斯硯乃尘翰墨自昔頡皇傳之罔極或厚或薄乃
圓乃方斑采散色漚染毫芒點黛文字曜明典章施而
不德吐惠無疆漸漬甘潤吸受流光
即墨侯石虚中傳李觀
石虚中字居默南越高要人也性好山水隠遁不仕因
採訪使遇之於端溪謂曰子有樸質沈厚之德兼有竒
相體貌紫光噓呵潤澈頗負材器但未遇哲匠琢磨耳
禮不云乎玉不琢不成器人不學不知道子其謂矣今
明天子御四海六合之内無不用之材無不成之器吾
今奉命巡察天下風俗採訪海内遺逸安敢輙怠厥職
見賢不薦者歟子無戀溪泉自取沈棄耳虛中曰僕生
南土遠在峽隅自不知材堪器用既辱採顧敢不唯命
是從採訪使遂命博士金漸之規矩磨礲不日不月果
然業就虛中器度方圓皆有邊岸性抱謹默中心坦然
若汪汪萬頃之量也採訪使以聞於省司之考試使與
燕人易元光研覈合道遂為雲水之交有司以薦于上
上授之文史登臺省處右職上利其器用嘉其謹默詔
命常侍御案之右以備濡染因累勲績封之即墨侯虛
中自歴位常與宣城毛元銳燕人易元光華隂禇知白
常侍帝左右皆同出處時人號為相湏之友
史臣曰衛有大夫石䃈其先顓帝之苖裔也出靖伯之
後曰甫甫生石仲仲之後曰碏春秋時仕衛世為大夫
焉即墨侯石氏與衛大夫即不同也蓋出五行之精八
音之靈嶽結而生禀質而名懷寶為玉吐氣為雲發硎
利刃與天地長存者也
瘞硯文韓愈
隴西李元賓始從進士貢在京師或貽之硯四年悲懽
否泰未嘗廢用凡與之試藝春官實二年登上第行於
褒谷間役者誤墜地毁焉乃匣歸埋於京師里中昌黎
韓愈其友人也贊而識之曰
土乎成質陶乎成器復其質非生死類全斯毁不忍棄
埋而識之仁之義硯乎硯乎瓦礫異
謝朱梁祖大硯瓦狀李琪
伏以記室濡毫於盾鼻刃側非多史臣染翰於螭頭筒
形甚小尚或文章煥發言動必書為號令之詞作典謨
之訓如臣者坐憂才竭行怯思遲自叨金馬之近班常
愧玉蟾之舊物豈可又頒文器周及禁林製作泓淳規
模廣滑閟宫苔而色古連沼石以光凝敢不致在坐隅
酣兹筆陣餘波浸潤便同五老之壺終日揣磨豈但一
丸之墨如承重寶倍感殊恩
代宋建平王謝賜石硯啓
奉勑賜石硯及法書五卷敬閱籀篆側觀硯功張衡慙
寄金瓊羞麗臣夙乏翰能素謝篇伎空賁恩輝徒隆慈
飾仰結聖造伏銘私荷
硯箋卷四
