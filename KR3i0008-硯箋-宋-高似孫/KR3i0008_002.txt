硯箋卷二
宋高似孫撰
歙山龍尾山羅紋山眉子坑
金星坑碧裏坑水舷坑水嶡坑
溪頭坑葉九坑驢坑濟源坑
靈巖山麻石石品製法
石瑕硯說舊硯詩銘
歙山
歙百八十里至西坑口入山三十里至羅紋山皆山谷
林莽鳥道婺源大路三十里過溪大嶺重複九十里
至羅紋山
龍尾山
龍尾山在婺源東南開元中獵人葉氏逐獸至長城見
疊石瑩潔擕歸刊成硯温潤過端溪持獻令令訪匠
琢為硯南唐元宗時歙守獻硯薦工李少微擢硯官
(新安志)
龍尾山古坑無石他山皆龍尾支脉謂之龍尾坑延蔓
百餘里取不竭(歙硯譜)
羅紋山
羅紋山亦曰芙蓉溪十餘坑蔓延百里山㳂溪溪中殊
無石好事者相傳乃曰水中石(歙硯譜)
羅紋舊坑在寨頭即錢仙芝訪南唐採石故坑
羅紋上坑色微重中坑色微淡下坑泥漿石
羅紋坑在眉子坑東羅紋裏坑在羅紋山後金星坑在
羅紋西北並李氏發
祈門細羅紋理慢不堅色淡易乾能亂真(並歙硯譜)
眉子坑
眉子坑在羅紋山西從溪至坑十餘丈坑無土深丈餘
闊二三尺開元中發(歙硯譜)
金星坑
金星坑在羅紋山西北
碧裏坑
碧裏坑在濟山上色青瑩半里有水步石大雨點白暈十
里外有裏山石青細有金紋花暈狀不常
水舷坑
水舷坑在眉子坑外冬涸可取丈餘至石多金花眉子
水嶡坑
水嶡坑在羅紋山西北㬌祐中發石如浪紋今不可得
溪頭坑
溪頭坑在金星坑北金星麁慢
葉九坑
葉九坑在溪頭西有眉子石紋麁慢
驢坑
驢坑在縣西北㬌祐中令曹平取之守王君玉又取之
嘉祐中尉刁璆取之石青綠暈今不復出(歙硯說)
濟源坑
濟源坑與碧裏坑水步三坑並列
靈巖山
靈巗山三洞相連璞少瑕多燥慢瑩者擬端溪
麻石
麻石中隠硯材數寸猶玉在璞在溪澗中冬涸可取
石品
龍尾石
龍尾石産水中極温潤性堅密聲清越婉若玉與他石
不同色有蒼黑者青碧者(歙硯說)
龍尾石最多種(唐錄)
龍尾石端溪之亞(歙硯說)
龍尾水心石綠紺如玉入用(蔡記)
江南故老云李後主所用龍尾石為天下冠(唐錄張文潛試墨詩)
(夜静冰窗净絶塵硯寒龍尾縠紋生澄江清淺汀洲静忽有蒼螭下起雲洪龜父試朱瑾墨詩贈我麝煤)
(如黑玉為君龍尾濯清秋崔德符硯銘探星源藏龍尾錯光芒散烟起)
羅紋石(麁羅紋烏釘角浪筭子之品不錄)
細羅紋(最温潤)暗細羅紋(青黑不露)
古犀羅紋瓜子羅紋(狹如瓜子)
石心羅紋金星羅紋(點如星細如眉)
金暈羅紋(數重如畫)金花羅紋(花如銷金)
絞絲羅紋刷絲羅紋
松紋羅紋卵石羅紋
細羅紋如羅縠色青緊密堅重瑩無瑕璺硯之竒也(東坡)
(銘萋萋兮霧縠石又曰瓜膚而縠理金聲而玉質陳舜俞詩潤含蒼璧隠青羅陳了翁詩輕絲膩色恍莫)
(分熟視乃有青羅紋蘇養直詩江南溪工琢溪玉凄風瑟瑟江作縠呂居仁詩歙溪孕石成縠紋林子來)
(詩瑟瑟方池霧縠紋)
細羅紋無星為上(米史)
羅紋若瓜子紋最佳出水波坑幸而得不可期(硯說東坡詩所)
(謂瓜膚鄭亨仲硯記云敗墻下得一折足硯紋如瓜子殆是百年物)
麁羅紋理不疎細羅紋石不嫩者佳
裏山羅紋金星疎慢外山羅紋似細羅紋稍麁
刷絲石
刷絲文理分明無羅紋(歙硯譜)
刷絲紋理疎易於摩墨(歙譜)
刷後有何名硯在細絲上(米元章與薛道祖帖)
刷絲硯詩汪彦章
冰蠶吐繭抽銀色仙女鳴機號月窟故令玉質傲松腴
萬縷秋毫添黼黻(又何滈綵硯銘斵山骨南唐物繭山盆紋不沒)
眉子石
金花眉(金花金暈)金星眉(眉疎金星間之)
對眉(遍地成對)短眉(短密而勻)
長眉(長如眉差大)簇眉
闊眉金眉
鴈湖眉(心暈如池密如鴈集)錦蹙眉(横如眉有金暈)
菉豆眉(石黑斑内有短密眉)鱔肚眉(眉疎而勻金暈金星)
眉子色青或紫短者簇者如卧蠶犀紋長者闊者如彪
紋松紋其鴈湖攅與對眉最精絶(硯說劉忠肅詩蛾眉隠纖直)
眉子石硯歌蘇軾
君不見成都畫手開十眉横雲却月争新竒游人指點
小顰處中有漁陽胡馬嘶又不見王孫青𤨏横䨇碧腸
斷浮空遠山色書生性命何足論坐費千金買消渴爾
來喪亂愁天公謫向君家書硯中小窗虛幌相嫵媚令
君曉夢生春紅毗耶居士談空處結習已空花不住試
教天女為磨鉛千偈瀾飜無一語(李方叔以古畫觀音易眉子石硯詩云憶)
(昔翰林蘇謫仙溪藤寫贈眉子篇注云先生頃于南京嘗寫此篇贈予)
子石(東坡詩子石如琢玉)
劔易張幾仲龍尾子石硯詩蘇軾
我家銅劍如赤蛇君家石硯蒼璧橢而窪君持我劔向何許
大明宫裏玉佩鳴衝牙我得君硯亦何用雪堂窗下爾
雅箋蟲鰕二物與人初不異飄落高下隨風花蒯緱玉
具皆外物視草草元無等差君不見秦趙城易璧指圖
睨柱相矜誇又不見二生妾換馬驕鳴啜泣思其家不
如無情兩相與永以為好譬之桃李與瓊華(東坡云僕少時好書)
(畫筆硯之類如好聲色壯大漸知自笑至老無復此病昨日見張君卵石硯輒復萌此意卒以劔易之既得之)
(亦復何益乃知習氣難盡除也)
卵硯銘
東坡硯龍尾石開鵠卵見蒼璧與居士同出入更險夷
無燥濕
子石硯詩崔德符
石家有兒玉含晶噓為雲氣吸為睛純精與之相感并
孕育萬狀流千名黃昏鬼哭不忍聽且為白鵝了黃庭
棗心石
棗心兩頭尖如棗核又如晴書微風清沼漣漪(歙硯譜)
棗心青潤有小斑紋皆乾坑石微燥失之頑(歙硯譜)
星石
荆公七星硯詩予聞星堕地往往化為石石上有七星
此理予莫測晁無咎七星硯銘如天其蒼匪正色杓
擕魁枕森的鑠廣野成宫象所積古媧擣練疑此石
又銘天雲而星兩斜横有河漢象從石生
綠石
暈有星斗雲霞仙人鴛鶴魚鴈之狀東坡詩皎皎穿雲
月陳舜俞詩石間圓影疊金波是其狀也
趙光弼硯綠如袍點如紫金斑斑勻布無羅紋(米史)
製法(庾元亮帖云奉告硯令作之用作字良佳)
硯成塗蠟與石相益便於洗濯不惹墨漬初使塗以薑
汁研即着墨今人多云以蠟滅璺非也(歙硯譜)
攻琢貴精治不盡工佳石亦如常硯每得石以鐵擊之候
其音清圓乃攻治須令人捧或内稻榖中欲其不實也(歙硯說)
攻琢龍尾石心貯水處圓轉如渦漩可愛(蘇氏譜貫休硯詩低心蒙)
(潤久入匣更身安古人硯心多渦也張彦實端硯詩中窪隠天成外削餘雷斧)
石瑕(石以瑩净為先稍有痕皆非貴)
石黯類雞迹烏肫若肉脞隔路如蚓跡
浪痕如帛紋贅子若豆搭線斜紋斷裂
硬線起處隠手名工不能礪平斷紋兩不相着
石孔石之膚黃爛土中石皮
硯說
龍尾谿石堅勁發墨金星為貴石理微麁手摩之索索
有鋒鋩者尤佳在端谿上端谿以北巖為上龍尾以深
谿為上較其優劣龍尾遠出端谿上(歐譜)
歙石多鋩惟膩理者特佳
龍尾至精者可次端石(蔡帖)
麄羅紋稍細者易磨墨細羅紋稍堅者最發墨或以易
磨為發墨非也蔡君謨論墨在硯隨筆旋轉滌之泮
然此乃石堅潤能發起不滯於硯耳
龍尾石得墨遲久不燥羅紋石起墨過龍尾(蔡記)
羅紋金星蛾眉堅密温潤天將雨水脉自生斯可寳者
(蔡記鄭亨仲詩一寸元雲萬斛泉盖此意)
龍尾多種性堅密叩之有聲蒼黑色淺深不一有石文
圓轉徑三寸餘當硯中謂之硯臺綠色而黑文横其
文纖長如眉雜以金星曰蛾眉石
石之材尺者殊少獨歙石有一二尺材最可愛者每用
墨滌之泮然不復留漬是過端石(唐錄)
龍尾石硯求之江南故老云後主留意翰墨貴之(劉貢父詩)
(六朝文物江南多)景祐中錢仙芝守歙得李氏取石處大溪
水深不可入改流别道方可得人病其須索復溪如
初石中絶後邑官仍改溪流遵故道所得盡佳石(唐錄)
蔡君謨辨歙硯詩玉質純蒼理緻明鋒鋩都盡墨無聲
(東坡歙硯觧嘲君看龍尾豈石材玉德金聲寓於石)
歙硯久無良材羅紋眉子不復見龍尾石拒墨歐陽公
推歙石在端石上世不然之(石林避暑錄)
歙石細者肌理如絲縠如涵星泓如眉有稜四壁垣垣
削成類粹玉蒼璧(容齋譜跋)
舊硯
歐公硯得之王原叔江南故老見之曰故國物(歐譜)
余家歙硯識吳順義元年處士汪少微銘松操凝烟楮
英鋪雪毫穎如飛人間五絶所頌者三物硯與少微
為五耶(苕溪詩話安鴻漸題楊凝式宇詩端州石硯宣城管王屋松烟紫兔毫更得楊君老書札)
(人間無此五般高或用此體但兩次言筆耳米元章詩陶泓毛穎陳元筆同日聲名四海飛獨有先生索)
(高價誰人來獻洛陽歸亦此意)
曇秀龍尾石硯所謂澁不留筆滑不拒墨者製以拱璧
闕月為池蔣希魯舊物(坡說)
段君璵風硯刻祥符己酉得於鉛山觀音院名僧令休
手琢錢希白題榜刻荒靈二字歙之美者(坡說)
翰林葉道卿硯色淡青如秋雨新霽遠望暮天表裏瑩
潔無紋理石之美者得於歙今不復有(唐錄東坡歙硯解嘲詩碧)
(天照水風吹雲明忩大几清無塵鄒道鄉詩我有歙州韞玉石琢成高秋遠天碧)
周昌諤硯青羅紋一星金紫色如鵝眼硯最竒(米氏)
一士家金絲羅紋半金半黑光彩異常(米氏)
殿丞崔岷硯金線環匝池中有金魚心有金雲(唐錄)
校理錢仙芝二硯一中有金月下有雲翼之一有金斗
星二雲左右之色頗青(唐錄)
涵星龍尾石風硯二足琢甚薄得之黃成伯成伯嗜硯
官婺源顧視一老工工贐硯云此石歲不十數用之
久不漬墨如新(何薳春渚紀聞)
詩(詩各附硯品𤨏𤨏者不錄)
歙硯詩趙抃
多謝君詩重見珍硯從黟水濯來新持當夏晝南忩下
玉發光暉冷照人
歙硯詩(求硯於王監利)
君家歙溪邊自採歙溪石刓磨清泉根刳斬紫虬脊羅
紋洗瑩緻鵝眉隠纖直叩聲清而長觸手生汗液
龍尾石硯詩(寄猶子遠)蘇軾
皎皎穿雲月青青出水荷文章工點&KR1709;忠義老研磨偉
節何須怒寬饒要少和吾衰此無用寄與小東坡
歙硯詩林子來
瑟瑟方池霧縠紋麝烟初散墨花春晴窗晝静桐隂轉
筆下雲生字入神
歙硯詩陳了翁
歙溪澄湛千尋碧中有﨑嶔萬年石腰粗入水始能鑿
一硯價直千金璧輕絲膩色恍莫分熟視微見青羅紋
乃知金線鴝鵒眼如玉有瑕安足論
銘
硯銘徐鉉
它山之石是斵是治荆藍表潤雲霧含滋
章聖黼硯銘蘇軾
龍尾黼硯章聖所御賜外戚劉氏臣軾得之遺臣宗孟
銘黟歙之珍匪斯石也黼形而縠理金聲而玉色也雲
蒸露湛祥符之澤也
龍尾月硯銘蘇軾
萋萋兮霧縠石宛宛兮黑白月其受水者哉生明而運
墨者旁死魄照千古其如在耿此月之不没
龍尾硯銘(孔毅甫)蘇軾
澀不留筆滑不拒墨瓜膚而縠理金聲而玉德厚而堅
足以閱人於古今樸而重不能隨人以南北
歙硯銘(孔方平)李方叔
黝之泓縝以滋廣離騷補正詩
折足硯銘(刁季益)蘇養直
黟歙之珍擢於深谷刖而不辱習鑿齒之足
歙硯銘(董天仕)汪彦章
圜其中蒼璧堕窊其前初月破法真泉如炙輠為&KR0751;仙
零寶唾
歙硯銘(莊德邁)
斵兹山骨以發天液縠理漪紋金聲玉質
歙硯銘
非端溪温潤而漪紋非銅雀斷殘而古色
硯箋卷二
