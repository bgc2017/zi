歷代名畫記卷七
唐張彦遠撰
南齊
宗測字敬微炳之孫也(炳已具第六卷)代居江陵不應辟召驃
騎將軍豫章王嶷請為參軍測答曰得何謬傷海鳥横
斤山木&KR1167;善書畫傳其祖業志欲遊名山乃寫祖炳所
畫尚子平圖於壁隱廬山居炳舊宅畫阮籍遇孫登於
行障上坐卧對之又畫永業寺佛影臺皆稱臻絶(見南齊記)
劉係宗丹陽人少便書畫在宋為景陵王子景粹侍書
入齊為東宫侍書官至驃騎將軍宣城太守(南齊書具載)
姚曇度(中品上)謝云畫有逸才巧變鋒出魑魅鬼神皆為
妙絶雅鄭兼善英奇俊拔天挺生知出人意表雖然洪
纖循短往往有失在第三品袁倩下顧生上
曇度子不知名出家法號惠覺(下品)姚最云丹青之用繼
父之美定其優劣嵇聶之流(有殷洪像白馬寺寳臺樣行於代)
蘧道愍(下品)謝云與章繼伯並善寺壁兼能畫扇人馬數
分毫釐不失别體之妙可謂入神蘧始師章冰寒於水
道愍外甥沙門僧珍師道愍之畫(中品上)姚最云嵇聶之
流與惠覺同品(有姜嫄等像豫章王像康居人馬傳於代)
章繼伯(下品)謝云與蘧同品(耤田圖絹長三丈傳於代)
范懷珍(中品或作懷粲或作懷堅渥洼馬圖孝子屏風行於代)
鍾宗之(下品王攸之等像王柳等像王獻之像行於代)
王奴(下品嘯賦圖行於代)
王殿(下品曹長孺真列女傳母儀圖三馬圖敗舂圖傳於代)
戴蜀(中品下孝子圖息媯圖傳於代)
陳公恩(下品列女貞節圖列女仁智圖朱買臣圖傳於代)
陶景真(中品下孔雀鸚鵡圖虎豹圖傳於代)
張季和(下品游清池圖傳於代)
沈標(下品)姚最云亡所偏善觸類涉習留意鉊華亦有可
觀
謝赫(中品下)姚最云點刷精研意存形似寫貌人物不俟
對看所湏一覽便歸操筆目想毫髮皆亡遺失麗服靚
妝隨時變改直眉曲鬢與時競新别體細微多從赫始
遂使委巷逐末皆類效顰至於氣韻精靈未窮生動之
致筆路纖弱不副雅壯之懷然中興已來象人為最在
沈標下毛惠秀上(安期先生圖傳於代)
沈粲(下品)姚最云筆迹調媚專工綺羅屏障所圖頗有情
趣在張僧繇上(彦遠云專工綺羅亡所他善不合在僧繇上)
丁光謝云雖擅名蟬雀筆跡輕羸非不精謹乏其生氣
(彦遠云若以蟬雀微藝况又輕羸則猥厠畫流固有慚色)
周曇研沙門彦悰云師塞北勤授曹仲達比曹不足方
塞有餘(塞北勤未詳)
謝惠連(中品中)陳郡陽夏人幼有詞學族兄靈運歎服
之官至司徒府參軍以疎放久不從宦年二十書畫竝
妙(南齊書具載)
謝約(下品)孫暢之云綜弟也為衛尉參軍范曄為傳善
山水(大山圖并聲妓樂器圖傳於代)
虞堅(下品)
丁寬(下品)
劉瑱字士温(下品)彭城人少聰慧多才藝工書畫飲酒至
數斗畫嬪嬙當代第一官至吏部郎(見南齊書)謝云用意綿
密畫體簡細筆力困弱制置單省婦人最佳但纖削過
差翻為失真然玩之詳熟甚有姿態(擣衣圖劉長史圖少年行樂圖朝臣)
(圖吳中行舟圖並傳於代)
毛惠遠(中品上)滎陽陽武人善畫馬時劉瑱善畫婦人竝
當代第一官至少府卿市青碧一千二百斤供御畫用
錢六十五萬有言惠遠納利者世祖勑尚書評價貴二
十八萬殺之後家徒壁立上悔痛之(見蕭子顯齊書)謝云畫體
周贍亡適不諧出意無窮縱横絡繹位置經略尤難比
儔筆力遒媚超邁絶倫其於倏忽揮霍必也極妙至於
定質磈然翻未盡善鬼神及馬泥滯於時(彦遠按南齊史稱惠遠畫)
(馬第一謝乃云泥滯於時曾見酒客圖是宫卷後有題記筆跡之外頗有風格意匠師於顧酒客圖刀戟圖中)
(朝名士圖刀戟戲圖七賢藤紙圖赭白馬圖騎馬變勢圖葉公好龍圖並傳於代)
惠遠弟惠秀(下品下)永眀中待詔祕閣世祖將北伐命惠
秀畫漢武北代圖中書郎王融監掌其事融好功名秀
又善圖畫成帝極珍貴置瑯琊臺上每披玩焉(見南齊書)姚
最云繪事詳悉太自矜持翻成羸鈍遒勁不及於惠遠
精細有過於稜矣(併除圖剡中谿谷邨墟圖胡僧圖釋迦十弟子圖二疎圖傳於代)
惠遠子稜姚最云便速有餘真巧不足善於布置比之
叔父則牀下安牀
梁
元帝蕭繹字世誠(中品)武帝第七子初生便眇一目聰慧
俊朗博涉技藝天生善書畫初封湘東王後乃即位年
四十七追號元帝廟號世祖嘗畫聖僧武帝親為贊之
任荆州刺史日畫蕃客入朝圖帝極稱善(梁書具載)又畫職
貢圖并序善畫外國來獻之事(序具本集)姚最云湘東天挺
生知學窮&KR1167;表心師造化象人特盡神妙心敏手運不
加點理聽訟之暇衆藝之餘時遇揮毫造化驚絶足使
荀衛閣筆袁陸韜翰(游春苑白麻紙圖鹿圖師利像鶼鶴陂澤圖芙蓉蘸鼎圖並有題印)
(傳於後)
元帝長子方等字實相尤能寫真坐上賓客隨意點染
即成數人問童兒皆識之後因戰殁年二十二贈侍中
中軍將軍揚州刺史諡忠莊太子(見梁書及三國典略龍馬出渥洼圖)
蕭大連字仁靖簡文帝第五子少俊爽風流有巧思洞
達音律工丹青初封臨海縣公官至東揚州刺史輕車
將軍大寳元年封南郡王年二十五(見梁書)
蕭賁字文奐(下品)蘭陵人多詞學工書畫曾於扇上畫山
水咫尺内萬里可知仕梁為河東太守(見梁書)姚最云雅
&KR1167;精密後來難比含毫命素動必依真學不為人自娛
而已人間罕見其迹
陸杲字明霞(中品上)吳郡人也好詞學信佛理工書畫與
舅張融齊名初仕齊後入梁官至特進揚州大中正(見梁)
(書)謝云體致不凡跨邁流俗時有合作往往出人點畫
之間動襍灰琯傳於代者蓋寡
陶弘景字通眀丹陽秣陵人幼有異操年十歲得葛洪
神仙傳便有長生之志喜琴棋工草隸徵為諸王侍讀
永眀十年辭禄遂止於句曲山自號華陽隱居好著述
明衆藝善書畫大同二年卒年八十五贈中散大夫諡
曰貞白先生(見梁書處士傳)武帝嘗欲徵用隱居畫二牛一以
金籠頭牽之一則逶迤就水草梁武知其意不以官爵
逼之朝廷有事多詢之號山中宰相
張僧繇(上品中)吳中人也天監中為武陵王國侍郎直祕
閤知畫事歷右軍將軍吳興太守武帝崇飾佛寺多命
僧繇畫之時諸王在外武帝思之遣僧繇乘傳寫貌對
之如面也江陵天皇寺明帝置内有栢堂僧繇畫廬舍
那佛像及仲尼十哲帝怪問釋門内如何畫孔聖僧繇
曰後當頼此耳及後周滅佛法焚天下寺塔獨以此殿
有宣尼像乃不令毁拆又金陵安樂寺四白龍不點眼
睛每云點睛即飛去人以為妄誕固請點之湏臾雷電
破壁兩龍乘雲騰去上天二龍未點眼者見在初吳曹
不興圖青谿龍僧繇見而鄙之乃廣其像於武帝龍泉
亭其畫草留在祕閤時未之重至太清中雷震龍泉亭遂
失其壁方知神妙又畫天竺二胡僧因侯景亂散坼為
二後一僧為唐右常侍陸堅所寳堅疾篤夢一胡僧告
云我有同侣離坼多時今在洛陽李家若求合之當以
法力助君陸以錢帛果於其處購得疾乃愈劉長卿為
記述其事張畫所有靈感不可具記(彦遠家有僧繇定光如來像元和中)
(進入内曾見維摩詰并二菩薩妙極者也)姚最云善圖寺壁超越羣公價等
曇度朝衣野服古今不失竒形異貌殊方夷夏皆參其
妙唯公及私手不釋筆俾晝作夜未嘗倦怠數紀之内
亡湏臾之間然聖賢曬曯猶乏神氣豈可求備於一人
雖云晩出殆亞前哲在沈粲下(彦遠以此評最謬)李嗣真云顧
陸已往鬱為冠冕盛稱後葉獨有僧繇今之學者望其
塵躅如周孔焉何寺塔之云乎且顧陸人物衣冠信稱
絶作未覩其餘至於張公骨氣竒偉師模宏遠豈唯六
法精備實亦萬類皆妙千變萬化詭狀殊形經諸目運
諸掌得之心應之手意者天降聖人為後生則何以制
作之妙擬於隂陽者乎請與顧陸同居上品張懷瓘云
姚最稱雖云後生殆亞前品未為知音之言且張公思
若湧泉取資天造筆纔一二而像已應焉周材取之今
古獨立象人之妙張得其肉陸得其骨顧得其神(清谿宫水)
(怪圖吳主格虎圖維摩詰像横泉鬭龍圖昆明二龍圖行道天王圖漢代射蛟圖雜人馬兵刀圖朱异像羊鴉)
(仁躍馬圖摩衲仙人圖梁北郊圖梁武帝像梁宫人射雉圖定光佛像醉僧圖田舍舞圖詠梅圖並傳於代者)
(也)
僧繇子善果(中品或作張果)李嗣真云既慚過庭之訓猶是名
家之駒標置點拂殊多佳致時有合作亂真於父若長
轡遠途迹不迨意一篇之中自有玉石在田楊之下鄭
法輪之上(悉達太子納妃圖靈嘉寺塔樣傳於代)
善果弟儒童(中品上釋迦會圖寳積經變傳於代)
袁昂字千里(中品上)陳郡陽夏人仕齊為祕監黃門侍郎
幼以孝稱頗善畫入梁官至中書監年八十贈侍中特
進諡曰穆正(見梁書)僧悰云禀則鄭公亡所失墜綺羅一
絶超彼常倫
焦寳願(下品)姚最云早游張謝靳固不傳傍求造請事均
盗道衣制樹色皆自新意點黛施朱輕重不失在毛稜
上嵇寳鈞下
嵇寳鈞(下品)姚最云雖亡師範而意兼真俗賦彩鮮麗觀
之悅情(彦遠以畫&KR1167;所貴天然何必師範)
聶松(下品)梁帝云與嵇同品言其優劣僧繇之亞在觧倩
上(支道林像傳於代)
觧倩(中品下)姚最云全法蘧章筆力不及通變巧捷寺壁
最長(丁貴人彈曲項琵琶圖五天人像九子魔圖傳於代)
陸整(中品上御像傳於代)
江僧寳(中品下)謝赫云斟酌袁陸親漸朱藍用筆骨鯁甚
有師法象人外亡所長在第三品戴逵下吳&KR0788;上(臨軒圖御)
(像職貢圖小兒戲鵝圖並有陳朝年號傳於代)
光宅寺僧威公(中品)姚最云下筆為京洛所知
僧吉底俱外國人(中品)
僧摩羅菩提亦外國人(中品)
僧迦佛陀(中品)禪師天竺人學行精慤靈感極多初在魏
魏帝重之至隋隋帝於嵩山起少林寺至今房門上有
畫神即是迦佛陀之迹(見續高僧傳冇□菻國人物圖器物樣外國獸圖鬼神畫並傳)
(於代)姚最云已上三僧既華夷殊體亡以知其優劣(彦遠按梁)
(書外國傳云干陁利國王瞿曇備跋陁羅者亦工畫其國在南海洲上天監元年四月八日瞿曇夢一僧相告)
(云中國今有聖主十年内佛法大興汝可朝貢不然則汝國不安夢中與僧同到中國見梁天子覺而異之記)
(得梁主形貌命筆寫之遂遣使并本國畫工請寫高祖真上許之使還本國陀羅以高祖真類已畫者盛之寳)
(亟日加禮敬以外國能畫故附此記云)
歷代名畫記卷七
