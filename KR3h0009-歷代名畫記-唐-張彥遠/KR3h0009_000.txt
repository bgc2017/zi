歴代名畫記藝術類一(書畫之屬)
提要
(臣)等謹案歴代名畫記十卷唐張彦遠撰嘗
自稱家世藏法書名畫收藏鑒識自謂有一
日之長案唐書稱彦遠祖宏靖家聚書畫侔
祕府李綽尚書故實亦多記張氏書畫名迹
足證自序之不誣故是書述所見聞極為賅
備前三卷皆畫論一叙畫之源流二叙畫之
興廢三叙自古畫人姓名四論畫六法五論
畫山水樹石六論傳授南北時代七論顧陸
張吳用筆八論畫體工用搨寫九論名價品
第十論鑒識收藏閱玩十一序自古跋尾押
署十二叙自古公私印記十三論裝禙褾軸
十四記兩京外州寺觀畫壁十五論古之秘
畫珍圖自第四卷以下皆畫家小傳然即第
一卷内所錄之三百七十人既具列其傳于
後則第一卷内所出姓名一篇殊為繁複疑
其書初為三卷但錄畫人姓名後裒輯其事
迹評論續之于後而未刪其前之姓名一篇
故重出也書中徵引繁富佚文舊事往往而
存如顧愷之論畫一篇魏晉勝流名畫讃一
篇畫雲臺山記一篇皆他書之所不載又古
書畫中禇氏書印乃别一禇氏非遂良之迹
可以釋石刻靈飛經前有褚氏一印之疑亦
他書之所未詳即其論杜甫詩幹惟畫肉不
畫骨句亦從來注杜詩者所未引則非但鑒
别之精其資考證者亦不少矣晁公武讀書
志别載彦遠名畫獵精六卷記歴代畫工名
姓自始皇以降至唐朝及論畫法并裝褙裱
軸之式鑒别閱玩之方毛晉刻是書跋謂彦
遠自序止云歴代名畫記不及此書意其大
略相似考郭若虚圖畫見聞志叙諸家文字
列有是書註曰無名氏撰其次序在張懷瓘
畫斷之後李嗣真後畫品錄之前則必非彦
遠之作晁氏誤也乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
