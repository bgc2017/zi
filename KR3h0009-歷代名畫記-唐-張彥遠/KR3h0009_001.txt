歷代名畫記卷一
唐張彦遠撰
叙畫之源流
夫畫者成教化助人倫窮神變測幽微與六籍同功四
時並運發於天然非繇述作古先聖王受命應籙則有
龜字效靈龍圖呈寳自巢燧以來皆有此瑞迹映乎瑶
牒事傳乎金冊庖犧氏發於滎河中典籍圖畫萌矣軒
轅氏得於温洛中史皇蒼頡狀焉奎有芒角下主辭章
頡有四目仰觀垂象因儷鳥龜之跡遂定書字之形造
化不能藏其秘故天雨粟靈怪不能遁其形故鬼夜哭
是時也書畫同體而未分象制肇創而猶略無以傳其
意故有書無以見其形故有畫天地聖人之意也按字
學之部其體有六一古文二竒字三篆書四佐書五繆
篆六鳥書在幡信上書端象鳥頭者則畫之流也(漢末大司)
(空甄豐挍字體有六書古文即孔子壁中書竒字即古文之異者篆書即小篆也佐書秦隸書也繆篆所以摹)
(印璽也鳥書即幡信上作蟲鳥形狀也)顔光祿云圖載之意有三一曰圖
理卦象是也二曰圖識字學是也三曰圖形繪畫是也
又周官教國子以六書其三曰象形則畫之意也是故
知書畫異名而同體也(周禮保章氏掌六書指事鍇聲象形會意轉注假借皆蒼顔之)
(遺法也)洎乎有虞作繪繪畫明焉既就彰施仍深比象於
是禮樂大闡教化繇興故能揖讓而天下治煥乎而詞
章備廣雅云畫類也爾雅云畫形也說文云畫畛也象
田畛畔所以畫也釋名云畫挂也以彩色挂物象也故
鼎鐘刻則識魑魅而知神姦旂章明則昭軌度而備國
制清廟肅而罇彝陳廣輪度而疆理辨以忠以孝盡在
於雲臺有烈有勲皆登於麟閣見善足以戒惡見惡足
以思賢留乎形容式昭盛德之事具其成敗以傳既往
之蹤記傳所以叙其事不能載其容賦頌有以詠其美
不能備其象圖畫之制所以兼之也故陸士衡云丹青
之興比雅頌之述作美大業之馨香宣物莫大於言存
形莫善於畫此之謂也善哉曹植有言曰觀畫者見三
皇五帝莫不仰戴見三季異主莫不悲惋見簒臣賊嗣
莫不切齒見高節妙士莫不忘食見忠臣死難莫不抗
節見放臣逐子莫不歎息見婬夫妒婦莫不側目見令
妃順后莫不嘉貴是知存乎鑒戒者圖畫也昔夏之衰
也桀為暴亂太史終抱畫以奔商殷之亡也紂為淫虐
内史摯載圖而歸周燕丹請獻秦皇不疑蕭何先收沛
公乃王圖畫者有國之鴻寳理亂之紀綱是以漢明宫
殿贊兹粉繪之功蜀郡學堂義存勸戒之道馬后女子
尚願戴君於唐堯石勒羯胡猶觀自古之忠孝豈同博
奕用心自是名教樂事余嘗恨王充之不知言云人觀
圖畫上所畫古人也視畫古人如視死人見其面而不
若觀其言行古賢之道竹帛之所載燦然矣豈徒墻壁
之畫哉余以此等之論與夫大笑其道詬病其儒以食
與耳對牛鼔簧又何異哉
叙畫之興廢
圖畫之妙爰自秦漢可得而記降于魏晉代不乏賢洎
乎南北哲匠間出曹衛顧陸擅重價於前董展孫楊垂
妙迹于後張鄭兩家高步於隋室大安兄弟首冠於皇
朝此蓋尤所烜赫也世俗知尚者其餘英妙今亦殫論
漢武創置秘閣以聚圖書漢明雅好丹青别開畫室又
創立鴻都學以集竒藝天下之藝雲集及董卓之亂山
陽西遷圖畫縑帛軍人皆取為帷囊所收而西七十餘
乘遇雨道艱半皆遺弃魏晉之代固多藏蓄胡寇入洛
一時焚燒宋齊梁陳之君雅有好尚晉遭劉曜多所毁
散重以桓玄性貪好竒天下法書名畫必使歸已及玄
簒逆晉府真迹玄盡得之何法盛晉中興書云劉牢之
遣子敬宣詣玄請降玄大喜陳書畫共觀之玄敗宋高
祖先使臧喜入宫載焉南齊高帝科其尤精者錄古來
名手不以遠近為次但以優劣為差自陸探微至范惟
賢四十二人為四十二等二十七秩三百四十八卷聽
政之餘旦夕披玩梁武帝尤加寳異仍更搜葺元帝雅
有才藝自善丹青古之珍竒充物内府侯景之亂太子
綱數夢秦皇更欲焚天下書既而内府圖畫數百函果
為景所焚也及景之平所有畫皆載入江陵為西魏將
于謹所陷元帝將降乃聚名畫法書及典籍二十四萬
卷遣後閤舍人高善寳焚之帝欲投火俱焚宫嬪牽衣
得免吳越寳劍並將斫柱令折乃歎曰蕭世誠遂至于
此儒雅之道今夜窮矣于謹等於煨燼之中收其書畫
四千餘軸歸于長安故顔之推觀我生賦云人民百萬
而囚虜書史千兩而煙颺史籍已來未之有也溥天之
下斯文盡喪陳天嘉中陳主肆意搜求所得不少及隋
平陳命元帥記室參軍裴矩高熲收之得八百餘卷隋
帝於東京觀文殿後起二臺東曰妙楷臺藏自古法書
西曰寳蹟臺收自古名畫煬帝東幸揚州盡將隨駕中
道船覆大半淪弃煬帝崩並歸宇文化及化及至聊城
為竇建德所取留東都者為王世充所取聖唐武德五
年尅平僣逆擒二偽主兩都秘藏之迹維揚扈從之珍
歸我國家焉乃命司農少卿宋遵貴載之以船泝河西
上將至京師行經砥柱忽遭漂沒所存十亡一二(國初内庫)
(只有三百卷並隋朝以前相承御府所寳)太宗皇帝特所耽玩更於人間購
求天后朝張易之奏召天下畫工修内庫圖畫因使工
人各推所長銳意模寫仍舊裝背一毫不差其真者多
歸易之易之誅後為薛少保稷所得薛殁後為岐王範
所得(玄宗弟諡惠文太子)王初不陳奏後懼乃焚之時薛少保與
岐王範石泉公王方慶家所蓄圖畫皆歸於天府祿山
之亂耗散頗多肅宗不甚保持頒之貴戚貴戚不好鬻
於不肖之手物有所歸聚于好事之家及德宗艱難之
後又經散失甚可痛也自古兵火亟焚江波屢鬭年代
寖遠失墜彌多儻時君之不尚則闕其搜訪非至人之
賞玩則未辨妍蚩所以駿骨不來死鼠為璞嗟乎今之
人衆蓺鮮至此道尤衰未曾誤點為蠅惟見不成類狗
彦遠家代好尚高祖河東公曾祖魏國公相繼鳩集名
迹先是魏國公與司徒汧公(李勉)並佐霍國公關内三軍
幕府(王思禮)霍公平定兩京魏公之策也魏公與汧公因
其同寮遂成久要並列藩閫齊居台衡雅會襟靈琴書
相得汧公博古多蓺窮精蓄竒魏晉名蹤盈於篋笥許
詢逸少經年共賞山泉謝傅戴逵終日惟論琴畫(汧公任南)
(海日於羅浮山得片石汧公子兵部員外郎約又於潤州海門山得雙峰石並為好事所寳悉見傳授又汧公)
(手斲雅琴尤佳者曰響泉曰韻罄汧公在&KR0632;州魏公在西川金王之音山川亡間盡緘瑤匣以表嘉貺西川幕)
(客司空曙賦曰白雪高吟際青霄遠望中誰言路遐曠宫徵暗相通時汧公并寄重寳琴解及琴薦咸在焉)
大父高平公與愛弟主客員外郎(彦遠叔祖名諗)及汧公愛子
纘(祠部郎中)纘弟約(兵部員外郎字存博)更叙通舊遂契忘言遠同莊
惠之交近得荀陳之會大門請纘為判官約與主客皆
高謝榮宦琴尊自樂終日陶然士流企望莫及也繇是
萬卷之書盡歸王粲一厨之畫恒寄桓玄李兵部又於
江南得蕭子雲壁書飛白蕭字匣之以歸洛陽授余叔
祖致之修善里構一亭號曰蕭亝(王涯相倚權勢員之而趨太和末為亂兵)
(所壞其蕭字本末具余所撰法書要錄中)元和十三年高平公鎮太原不能
承奉中貴為監軍使内官魏弘簡所忌無以指其瑕且
驟言於憲宗曰張氏富有書畫遂降宸翰索其所珍惶
駭不敢緘藏科簡登時進獻乃以鍾張衞索真迹各一
卷二王真迹各五卷魏晉宋齊梁陳隋雜迹各一卷顧
陸張鄭田楊董展洎國朝名手畫合三十卷表上曰伏
以前代帝王多求遺逸朝觀夕覽收鑒於斯陛下睿聖
欽明凝情好古聽政之暇將以怡神前件書畫歷代共
寳是稱珍絶其陸探微蕭史圖妙冠一時名居上品所
希睿鑒别賜省覽又别進玄宗馬射真圖(永寳府司馬陳閎畫)表
曰玄宗天縱神武蓺冠前王凡所游畋必存繪事豈止
雲夢殪兕楚人美旌盖之雄潯陽射蛟漢史稱舳艫之
盛前件圖臣瞻奉先靈素所寳惜陛下旁求珍迹以備
石渠祖宗之美敢不獻呈(掌書記監察御史李德裕制詞)手詔荅曰卿
慶傳台鉉業嗣弓裘雄詞冠於一時奥學窮乎千古圖
書兼蓄精博兩全别進玄宗馬射真圖恭獲披捧瞻拜
感咽聖靈如臨其鍾張等書顧陸等畫古今共寳有國
所珍朕以視朝之餘得以寓目因知丹青之妙有合造
化之功欲觀象以省躬豈好竒而玩物况煩章奏嘉歎
良深其書畫並收入内庫世不復見其餘者長慶初大
父為内貴魏弘簡門人宰相元稹所擠出鎮幽州遇朱
克融之亂皆失墜矣非戎虜所愛及事定頗有好事購
得之彦遠時未齔歲恨不見家内所寳其進奉之外失
墜之餘存者纔二三軸而已雖有豪勢莫能求旃嗟爾
後來尤須靳固宜抱漆書而興歎莫將棐柿以藩身聊
因瑕日編為此記且撮諸評品用明乎所業亦探於史
傳以廣其所知(後漢孫暢之有述畫記梁武帝陳姚最謝赫隋沙門彦悰唐御史大夫李嗣真)
(秘書正字劉整著作郎顧况並兼有畫評中書舍人裴孝源有畫錄竇蒙有畫拾遺錄率皆淺薄漏略不越數)
(紙僧悰之評最為謬誤傳寫又復脱錯殊不足看也)如宋朝謝希逸陳朝顧野王
之流當時能畫評品不載詳之近古遺脱至多蓋是世
上未見其蹤又述作之人不廣求耳嗚呼自古忠孝義
烈湮没不稱者曷勝記哉况書畫耶聖唐至今二百三
十年竒蓺者駢羅耳目相接開元天寳其人最多何必
六法俱全(六法解在下篇)但取一技可採(謂或人物或屋宇或山水或鞍馬或鬼神)
(或花鳥各有所長)自史皇至今大唐會昌元年凡三百七十餘
人編次無差銓量頗定此外旁求錯綜心目所鑒言之
無隱將來者有能撰述其或繼之時大中元年歲在丁
卯
叙歷代能畫人名(自軒轅至唐會昌凡三百七十人)
軒轅時一人
史皇
周一人
封膜
齊一人
敬君
秦一人
烈裔
前漢六人
毛延壽陳敞
劉白龔寬
陽望樊育
後漢六人
趙岐劉襃
蔡邕張衡
劉旦楊魯
魏四人
曹髦楊脩
桓範徐邈
吳二人
曹不興吳王趙夫人
蜀二人
諸葛亮(亮子瞻)
晉二十三人
明帝荀勖
張墨衞協
王廙王羲之(子獻之)
康昕顧愷之
史道碩謝稚
夏侯瞻嵇康
温嶠謝巖
曹龍丁遠
楊惠江思遠
王濛戴逵(逵子㪍㪍弟顒)
宋二十八人
陸探微(探微子綏綏弟弘肅)顧寳光
宗炳王微
謝莊袁倩(倩子質)
史敬文史藝
劉斌尹長生
顧駿之康允之
顧景秀吳暕
張則劉胤祖(弟紹祖子璞)
蔡斌濮萬年(弟道興)
史粲朱僧辯
禇靈石范惟賢
南齊二十八人
宗測劉係宗
姚曇度(子釋惠覺)蘧道愍(甥沙門僧珍)
章繼伯范懷珍
鍾宗之王奴
王殿戴蜀
陳公恩陶景真
張季和沈標
謝赫沈粲
丁光周曇研
謝惠連謝約
虞堅丁寬
劉瑱毛惠遠(弟惠秀子稜)
梁二十人
元帝(子方等)蕭大連
蕭賁陸杲
陶弘景張僧繇(子善果善果弟儒童)
袁昂焦寳願
嵇寳鈞聶松
解倩陸整
江僧寳僧威公
僧吉底俱僧摩羅菩提
僧迦佛佗
陳一人
顧野王
後魏九人
蔣少遊郭善明
侯文和柳儉
閔文和郭道興
楊乞德王由
祖班
北齊十人
高孝珩蕭放
楊子華田僧亮
劉殺鬼曹仲達
殷英童高尚士
徐德祖曹仲璞
後周一人
馮提伽
隋二十一人
閻毗何稠
劉龍(龍弟衮)展子虔
鄭法士(弟法輪子德文)孫尚子
董伯仁楊契丹
劉烏陳善見
江志李雅
王仲舒閻思光
解悰程瓚
尉遲䟦質那僧曇摩拙义
唐二百六人
漢王元昌(弟韓王元嘉滕王元嬰)
閻立德(弟立本)張孝師
范長壽何長壽
尉遲乙僧劉孝思
靳智翼王定
梁寬吳智敏
康薩陀王知慎
王韶應檀智敏
楊須䟦趙武端
范龍樹周烏孫
楊德紹陳義
殷&KR0008;殷季友
許琨僧法明
錢國養左文通
王陀子牛昭
吳道子張愛兒
楊惠之員明
程進韓伯通
竇弘果毛婆羅
孫仁貴金忠義
翟琰李生
張藏楊庭光
慮稜伽姚景仙
武靜藏董㟧
陳靜心(弟靜眼)程雅
楊坦楊仙喬
解倩馮紹正
姜皎
李思訓(弟思誨思誨子林甫林甫弟昭道林甫姪凑)
薛稷郎餘令
曹元廓劉行臣
暢𧦬(子明瑾)楊寧
楊昇張萱
尹琳李仲昌
李嗣真韋無忝(弟無縱)
朱抱一竺元標
蔡金剛毛嵩
姚彦山程遜
董好子楊樹兒
耿純任貞亮
陸庭曜暢整
李相國陳慤
劉智敏史晟
何君墨京元成
崔霞冷元琇
馬光業李蠻子
馬樹鷹祝丘
潘細衣周子敬
段去惑僧智瑰
殷令名殷聞禮(子仲容)
談皎僧金剛三藏
張遵禮王紹宗
宋令文司馬承禎
盧鴻釋翛然
鄭虔鄭逾
曹霸李果奴(果奴孫士昉)
韓幹孔榮
陳閎孟仲暉
杜景祥王允之
王維張諲
劉方平王熊
王象田琦
竇師綸江都王緒
李逖李平鈞
崔陽元李炅
張維亘李滔
張通耿昌言(弟昌期)
周古言嚴杲
楊德本具俊
李韶魏晉孫
蒯廉白旻
韓嶷(子文蕭)陳庭
高江車道政
滕王湛然齊皎(皎弟映)
朱審王宰
畢宏楊炎
史瓚裴諝
韋鑒(弟鑾子鶠)張璪
陳曇顧况
沈寧劉商
劉整劉之竒
邊鸞于錫
強潁梁廣
陳庶陳恪(恪子積善)
戴重席劉之章
周昉趙博文(兄博宣)
王胐鄭寓
韓滉戴嵩(嵩弟嶧)
李漸(子仲和)蕭祐
周太素麴庭
蕭悦張志和
侯莫陳厦僧道芬
鄭町梁洽
項容吳恬
王默
論畫六法
昔謝赫云畫有六法一曰氣韻生動二曰骨法用筆三
曰應物象形四曰隨類賦彩五曰經營位置六曰傳模
移寫自古畫人罕能兼之彦遠試論之曰古之畫或
遺其形似而尚其骨氣以形似之外求其畫此難與
俗人道也今之畫縱得形似而氣韻不生以氣韻求其
畫則形似在其間矣上古之畫迹簡意澹而雅正顧陸
之流是也中古之畫細密精緻而臻麗展鄭之流是也
近代之畫煥爛而求備今人之畫錯亂而無旨衆工之
迹是也夫象物必在於形似形似須全其骨氣骨氣形
似皆本於立意而歸乎用筆故工畫者多善書然則古
之嬪擘纖而胸束古之馬喙尖而腹細古之臺閣竦峙
古之服飾容曳故古畫非獨變態有竒意也抑亦物象
殊也至於臺閣樹石車輿器物無生動之可擬無氣韻
之可侔直要位置向背而已顧愷之曰畫人最難次山
水次狗馬其臺閣一定器耳差易為也斯言得之至於
鬼神人物有生動之可狀須神韻而後全若氣韻不周
空陳形似筆力未遒空善賦彩謂非妙也故韓子曰狗
馬難鬼神易狗馬乃凡俗所見鬼神乃譎怪之狀斯言
得之至於經營位置則畫之總要自顧陸以降畫迹鮮
存難悉詳之唯觀吳道玄之迹可謂六法俱全萬象畢
盡神人假手窮極造化也所以氣韻雄狀幾不容於縑
素筆迹磊落遂恣意於牆壁其細畫又甚稠密此神異
也至於傳模移寫乃畫家末事然今之畫人粗善寫貎
得其形似則無其氣韻具其彩色則失其筆法豈曰畫
也嗚呼今之人斯藝不至也宋朝顧駿之常結構高樓
以為畫所每登樓去梯家人罕見若時景融朗然後含
毫天地陰慘則不操筆今之畫人筆墨混於塵埃丹青
和其泥滓徒汙絹素豈曰繪畫自古善畫者莫匪衣冠
貴胄逸士高人振玅一時傳芳千祀非閭閻鄙賤之所
能為也
論畫山水樹石
魏晉以降名迹在人間者皆見之矣其畫山水則羣峰
之勢若鈿飾犀櫛或水不容泛或人大於山率皆附以
樹石映帶其地列植之狀則若伸臂布指詳古人之意
專在顯其所長而不守於俗變也國初二閻擅美匠學
楊展精意宫觀漸變所附尚猶狀石則務於雕透如冰
澌斧刃繪樹則刷脉鏤葉多栖梧菀柳功倍愈拙不勝
其色吳道玄者天付勁毫幼抱神奥往往於佛寺畫壁
縱以怪石崩灘若可捫酌又於蜀道寫貎山水由是山
水之變始於吳成於二李(李將軍李中書)樹石之狀玅於韋鶠
窮於張通(張璪也)通能用紫毫秃鋒以掌摸色中遺巧飾
外若混成又若王右丞之重深楊僕射之竒贍朱審之
濃秀王宰之巧密劉商之取象其餘作者非一皆不過
之近代有侯莫陳厦沙門道芬精緻稠沓皆一時之秀
也吳興郡南堂有兩壁樹石余觀之而歎曰此畫位置
若道芬迹類宗偃是何人哉吏對曰有徐表仁者初為
僧號宗偃師道芬則入室今寓於郡側年未衰而筆力
奮疾召而來徵他筆皆不類遂指其單複曲折之勢耳
剽心晤成若宿構使其凝意且啓幽襟迨乎構成亦竊
竒狀向之兩壁蓋得意深竒之作觀其潛蓄嵐瀨遮藏
洞泉蛟根束鱗危幹凌碧重質委地青飇滿堂吳興茶
山水石奔異境與性會乃召於山中寫明月峽因叙其
所見庶為知言知之者解頤不知者拊掌
歷代名畫記卷一
