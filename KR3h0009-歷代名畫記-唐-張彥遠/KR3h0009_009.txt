歴代名畫記卷九
唐張彥遠撰
唐朝上
唐高祖神堯皇帝太宗皇帝中宗皇帝玄宗皇帝竝神
武聖哲藝亡不周書畫備能非臣下所敢陳述
漢王元昌高祖神堯皇帝第七子太宗皇帝之弟少博
學能書畫武德三年封魯王十年封漢王為梁州都督
坐太子承乾事廢(畫漢賢王圖鞍馬鷹鶻傳於代)李嗣眞云天人之姿
博綜伎藝頗得風韻自然超舉碣館深崇遺迹罕見在
上品二閻之上(裴孝源云六法俱全萬類不失)
漢王弟韓王元嘉亦善書畫天后授之太尉善畫龍馬
虎豹
滕王元嬰亦善畫
閻立德(上品下閻讓字立德以字行於代)父毗在隋以丹青知名(已在第八)
(卷中具載)與弟立本俱傳家業武德中為尚衣奉御造衮冕
大裘等六服腰輿傘扇咸得妙制貞觀初為將作大匠
造翠微玉華宮稱旨官至工部尚書封大安縣公顯慶
元年贈吏部尚書幷州都督諡曰康(文成公主降番圖玉華宮圖鬭雞圖)
(並傳於代)
立德弟立本(上品下)顯慶初代立德為工部尚書總章元
年拜右相封博陵縣男有應務之才兼能書畫朝廷號
為丹青神化初為太宗秦王庫直武德九年命寫秦府
十八學士褚亮為贊(秦府十八學士駕真圖序曰武德四年太宗皇帝為太尉尚書令雍)
(州牧左右衛大將軍新命為天策上將軍位在三公上乃銳意經籍怡神藝學開學館以待四方之士乃降教)
(曰昔楚國尊賢存道先於申穆梁園接士比德至於鄒枚咸以著範前修垂光後烈顧惟菲薄多謝古人高山)
(仰止能亡景慕於是芳蘭始被深冠蓋之游丹桂初叢廣旄俊之士既而場苖蓋寡空留皎皎之姿喬木徒遷)
(終愧嚶嚶之友所冀通人正訓匡其闕如側席亡倦於齊庭開筵有慚於燕館屬大行臺司勲郎中杜如晦記)
(室考功郎中房玄齡及于志寧軍諮祭酒蘇世長天策府記室薛收文學禇亮姚察太學博士陸德明孔穎達)
(主簿李玄道天策倉曹李守素秦王記室虞世南參軍蔡允恭顏相時著作郎記室許敬宗薛元敬太學助教)
(蓋文達興籖蘇勖等或背淮而致千里或通趙以欣三見咸能垂裾邸第委質藩維或弘禮度而成典則暢詞)
(學而路風雅優游幕府是用嘉焉宜可以守本官兼文學館學士及薛收卒徵東虞州錄事參軍劉孝孫入館)
(尋遷庫直閻立本圖形貌具題名字爵里仍教文學褚亮為之像讚勒成一卷號十八學士並給珍膳分為三)
(番更直宿于閣每軍國務靜參謁歸休即引見論討墳典商略前載考其得失或夜分而寢又降以温顏禮數)
(甚厚由是天下歸心奇傑之士咸思自效于時預入館者時所傾慕謂之登瀛州云)貞觀十七年
又詔畫凌煙閣功臣二十四人圖上自為讚(貞觀十七年詔曰自)
(古皇王襃崇勲德旣勒名於鍾鼎又圖形於丹青是以甘露良佐麟閣著其美建武功臣雲臺紀其迹司徒趙)
(國公無忌故司空揚州都督河間元王孝恭故司空蔡國公如晦故司空相州都督鄭國文貞公徵司徒梁國)
(公玄齡開府儀同三司尚書左僕射申國公士廉開府儀同三司鄂國公敬德特進衛國公靖特進宋國公瑀)
(故輔國大將軍揚州都督裒國忠壯公志玄輔國大將軍䕫國公弘基故尚書左僕射忠國公通故陜東道大)
(行臺尚書右僕射鄖節公開山故荆州都督譙襄公紹故荆州都督邳襄公順德洛州都督鄖國公張亮光禄)
(大夫吏部尚書陳國公侯君集故左驍衛大將軍郯襄公張公謹左領軍大將軍盧國公程知節故禮部尚書)
(永興文懿公虞世南故戶部尚書渝襄公劉政會光禄大夫戶部尚書莒國公唐儉光禄大夫兵部尚書英國)
(公李勣故徐州都督胡壯公秦叔寳等或材唯棟梁謀猷經遠綢繆帷幄經綸霸圖或學綜經籍德範光茂隱)
(犯同致忠讜日聞或竭力義旗委質藩邸一心表節百戰標奇或授命廟堂闢土方面重氛再朗王略遐宣契)
(闊中後劬勞師旅贊景業於草昧翼鴻化於隆平茂績嘉庸冠冕列辟昌言直道模範縉紳固以瞻伊呂而連)
(衡邁方召而長騖者矣宜酌故實弘兹盛典可並圖畫於凌烟閣庶念功臣之懷亡謝於前載旌賢之義永貽)
(於後昆)時天下初定異國來朝詔立本畫外國圖又鄠杜
間有蒼虎為患天皇引驍雄千騎取之虢王元鳳太宗
之弟也彎弓三十鈞一矢斃之召立本寫貎以旌雄勇
國史云太宗與侍臣泛遊春苑池中有奇鳥隨波容與
上愛玩不已召侍從之臣歌詠之急召立本寫貎閣中
傳呼畫師閻立本立本時已為主爵郎中奔走流汗俯
伏池側手揮丹素目瞻坐賓不勝愧赧退戒其子曰吾
少好讀書屬詞今獨以丹青見知躬厮役之務辱莫大
焉爾宜深戒勿習此藝然性之所好終不能舍及為右
相與左相姜恪對掌樞務恪曾立邊功立本唯善丹青
時人謂千字文語曰左相宣威沙漠右相馳譽丹青言
竝非宰相器咸亨元年復為中書令四年薨諡曰文貞
僧悰云閤師與鄭奇態不窮像生變故天下取則(竇蒙云直)
(自師心意存功外與夫張鄭了不相干)裴云閻師張青出於藍人物衣冠
車馬臺閤竝得其妙歷觀古今法則巧思唯二閻楊陸
迥出常表張家父子稍居其次(彥遠云二閻楊陸雖則畫美張家父子品第居)
(最裴云張在閻下此論未當)李嗣真云博陵大安難兄難弟自江左
陸謝云亡北朝子華長逝象人之妙號為中興至若萬
國來庭奉塗山之玉帛百蠻朝貢接應門之位序折旋
矩度端簮奉笏之儀魁詭譎怪鼻飲頭飛之俗盡該毫末
備得人情二閻同在上品(田舍屏風十二扇位置經略冠絶古今元和十三年彥遠)
(大父相國鎮太原詔取之西域圖王知愼亦榻之永徽朝臣圖昭陵列像圖傳於代)彥遠論曰前
史稱魏明帝起凌雲閣勅韋誕題榜工人誤先釘榜以
籠盛誕釣上去地二十五丈及下鬚髮盡白纔餘氣息
遂戒子孫絶此楷法謝安嘗論其事子敬正色荅曰仲
將魏之大臣豈有此事若如所說知魏德之不長彥遠
嘗以子敬為有識之言閻令雖藝兼繪事時已位列星
郎況太宗皇帝洽近侍有拔貂之恩接下臣亡撞郎之
急豈得直呼畫師不通官籍至於馳名丹青才多輔佐
以閻之才識亦謂厚誣淺薄之俗輕藝嫉能一至於此
良可於悒也
張孝師(下品)為驃騎尉尤善畫地獄氣候幽默孝師曾死
復蘇具見冥中事故備得之吳道玄見其畫因號為地
獄變(竇云迹簡而麄物情皆備除謝顧陸張楊田董展外難可比儔也)
范長壽(下品)師法於張僧繇官至司徒校尉(風俗圖醉道士圖傳於代)
僧悰云博贍繁多有所雅尚至於位置不煩經略(竇云掣打)
(捉筆落紙如飛雖乏窈窕終是好手)
何長壽與范同師法但微劣於范范何竝有醉道士圖
傳於代人云是僧繇所作非也(劉竦傳記云張僧繇為醉僧圖僧歛錢與立本)
(添冠子改為道士殊不近理矣)
尉遲乙僧于闐國人父跋質那(具第八卷)乙僧國初授宿衛
官襲封郡公善畫外國及佛像時人以跋質那為大尉
遲乙僧為小尉遲畫外國及菩薩小則用筆緊勁如屈
鐵盤絲大則灑落有氣槩僧悰云外國鬼神奇形異貎
中華罕繼(竇云澄思用筆雖與中華道殊然氣正迹高可與顧陸為友)
劉孝師僧悰云點畫不多皆為樞要鳥雀奇變甚為酷
似彥遠云不止鳥雀曾見畫他物皆好
靳智異僧悰云祖述仲達改張琴瑟變夷為夏肇自斯
人在范長壽上
王定官至中散大夫尚方令貞觀初得名筆迹甚快(本草)
(訓戒圖傳於代)僧悰云骨氣不足遒媚有餘菩薩聖僧往往驚
絶在張孝師上(彥遠按定畫骨氣不甚長旣亡骨氣何故驚絶)
梁寬吳智敏僧悰云智敏師於寬神襟更為俊逸
康薩陀(中品或云善陀)為振威挍尉僧悰云亡所服膺虚心自
悟初花晚葉變態多端異獸奇禽千形萬狀在尉遲下
(竇云曾見畫人馬措意非高悰公之評過當也)
王知慎(中品下)終少府監工書畫與兄知敬齊名僧悰云
師於閻寫貎及之筆力爽利風采不凡在張孝師下
王韶應(或作韶隱)畫鬼神深有氣韻(竇云善山水人馬)
檀智敏(中品)為振武挍尉竇云師於董伯仁僧悰云棟宇
樓臺隂陽向背歷觀前古獨見斯人(游春戲藝圖傳於世)
楊須跋(中品)趙武端(下品)范龍樹(下品)周烏孫(下品)楊德紹(下品)已
上五人國初擅名
陳義國初丞相叔達之玄孫尤工寫貎玄宗少與之善
特承恩遇為武德南薰中尚等使銀青光禄大夫少府
監
殷&KR3066;殷季友許琨同州僧法明
已上四人竝開元中善寫貎常在内庭畫人物海内知
名時錢國養未出(唐朝七聖圖高祖及諸王圖太宗自定輦上圖開元十八學士圖並殷&KR3066;)
(韋無忝為之傳於代)法明開元十一年勅令寫貎麗正殿諸學士
欲畫像書贊於含象亭以車駕東幸遂停初詔殷&KR3066;季
友無忝等分貎之粉本旣成遲回未上絹張燕公以畫
人手雜圖不甚精乃奏追法明令獨貎諸學士法明尤
工寫貎圖成進之上稱善藏其本於畫院後數年上更
索此圖所由惶懼賴康子元先寫得一本以進上令却
送畫院子元復自收之子元卒其子貨之莫知所在今
傳搨本(張說徐堅賀知章趙冬曦康子元侯行果韋述敬會真趙元默東方顥李子釗呂向母煛陸去)
(泰咸&KR1561;業余欽孫季良都十七人其官爵具韋述集賢記下卷)
錢國養開元中善寫貎海内推服竇云衣裳凡鄙未離
賤工格律自高足為出衆彥遠云旣言凡鄙賤工安得
格律出衆竇君兩句之評自相矛盾
左文通善寫貎
王陁子善山水幽致峯巒極佳世人言山水者稱陁子
頭道子脚(竇云山水獨運别是一家絶迹幽居古今無比時有牛昭亦善山水)
吳道玄陽翟人好酒使氣每欲揮毫必須酣飲學書於
張長史旭賀監知章學書不成因工畫曾事逍遥公韋
嗣立為小吏因寫蜀道山水始創山水之體自為一家
其書迹似薛少保亦甚便利初任兖州瑕丘縣尉初名
道子玄宗召入禁中改名道玄因授内教博士非有詔
不得畫張懷瓘云吳生之畫下筆有神是張僧繇後身
也可謂知言官至寧王友開元中將軍裴旻善舞劒道
玄觀旻舞劒見出沒神怪旣畢揮毫益進時又有公孫
大娘亦善舞劒器張旭見之因為草書杜甫歌行述其
事是知書畫之藝皆須意氣而成亦非懦夫所能作也
(時有張愛兒學吳畫不成便為捏塑玄宗御筆改名仙喬雜畫蟲豸亦妙時又有楊惠之亦善塑像員名程進)
(雕刻石作隨韓伯通善塑像天后時尚方丞竇弘果毛婆羅苑東監孫仁貴德宗朝將軍金忠義皆巧絶過人)
(此軰並學畫迹皆精妙格不甚高吳畫明皇受籙圖十指鍾旭傳於代)彥遠云親叔祖主
客員外郎諗有吳畫說一篇(在本集)
翟琰者吳生弟子也吳生每畫落筆便去多使琰與張
藏布色濃澹無不得其所
李生失名亦吳弟子善畫地獄佛像有類於吳而稍劣
張藏亦吳弟子也裁度麤快思若湧泉寺壁十間不旬
而畢然六法不及師之門牆亦好細畫
楊庭光與吳同時佛像經變雜畫山水極妙頗有似吳
生處但下筆稍細耳
盧稜伽吳弟子也畫迹似吳但才力有限頗能細畫咫
尺間山水寥廓物像精僃經變佛事是其所長吳生嘗
於京師畫總持寺三門大獲泉貨稜伽乃竊畫莊嚴寺
三門銳意開張頗臻其妙一日吳生忽見之驚歎曰此
子筆力常時不及我今乃類我是子也精爽盡於此矣
居一月稜伽果卒(釋教畫源傳於代時有姚景仙能畫寺壁)
武靜藏善畫鬼神有氣韻(東都敬愛寺東山亭院地獄變畫甚妙)
董㟧字重照開元中多在尚方善雜畫車牛最推其妙
(盤車圖余亦曾模之)
陳靜心善寺壁弟靜眼善地獄山水
程雅善雜畫
楊坦楊仙喬並長安人好圖佛寺鬼神坦子爽亦善之
觧倩善鬼神
馮紹正開元中任少府監八年為戶部侍郎尤善鷹鶻
雞雉盡其形態觜眼脚爪毛彩俱妙曾於禁中畫五龍
堂亦稱其善有降雲蓄雨之感
姜皎上邽人善鷹鳥玄宗在藩時為尚衣奉御有先識
之明玄宗即位累官至太常卿封楚國公開元五年以
事廢復拜銀青光禄大夫祕書監十年復流欽州
李思訓宗室也即林甫之伯父早以藝稱於當時一家
五人並善丹青(思訓弟思誨思誨子林甫林甫弟昭道林甫姪湊)世咸重之書
畫稱一時之妙官至左武衛大將軍封彭城公開元六
年贈秦州都督其畫山水樹石筆格遒勁湍瀨潺湲雲
霞縹緲時覩神仙之事窅然巖嶺之幽時人謂之大李
將軍其人也
思訓弟思誨即林甫之父也善丹青任朝散大夫揚州
參軍贈禮部尚書
李林甫亦善丹青高詹事與林甫詩曰興中唯白雲身
外即丹青余曾見其畫迹甚佳山水小類李中舍也
思訓子昭道林甫從弟也變父之勢妙又過之官至太
子中舍創海圖之妙世上言山水者稱大李將軍小李
將軍昭道雖不至將軍俗因其父呼之
李湊林甫之姪也初為廣陵倉曹天寳中貶明州象山
縣尉年二十八尤工綺羅人物為時驚絶本師閻令但
筆迹疎散言其媚態則盡美矣
薛稷字嗣通河東汾隂人道衡之曾孫元超之從子詞
學名家軒冕繼代景龍末為諫議大夫昭文館學士多
才藻工書畫薛稷外祖魏文貞公富有書畫多虞禇手
寫表疏稷銳意模學窮年忘倦睿宗在藩特見引遇拜
黃門中書侍郎禮工二尚書先天二年官至銀青光禄
大夫太子少保封晉國公竇懷貞累之年六十九尤善
花鳥人物雜畫畫鶴知名屏風六扇鶴樣自稷始也
郎餘令有才名工山水古賢為著作佐郎撰自古帝王
圖按據史傳想像風采時稱精妙
曹元廓天后朝為朝散大夫左尚方令師於閻工騎獵
人馬山水善於布置天后鑄九鼎於東都備九州山川
物產詔命元廓畫樣鍾紹京書時稱絶妙(後周北齊梁陳隋武德貞)
(觀永徽等朝臣圖高祖太宗諸子圖秦府學士圖凌烟圖皆傳於代徐嶠之題)
劉行臣善畫鬼神精采洒落類王韶應(東都敬愛寺山亭院西壁有鬼)
(神抱野雞實為妙手)
暢𧦬善山水似李將軍(鞏子明瑾妙過於父)
楊寧楊昇(望賢宫圖安禄山真)張萱已上三人並善畫人物寧以
開元十一年為史館畫直萱好畫婦女嬰兒(有妓女圖乳母將嬰)
(兒圖按羯鼔圖鞦韆圖虢國婦人出遊圖傳於代)
尹琳善佛事神鬼寺壁高宗時得名筆跡快利今京師
慈恩寺塔下南面師利普賢極妙李仲昌李嗣真竝琳
弟子竝善佛道鬼神
韋无忝官至左武衛將軍善鞍馬鶻象鷹圖雜獸皆妙
韋无蹤乃无忝弟善寫貎
朱抱一開元二十二年直集賢善寫貎寫張果先生真
為好事所傳
竺元標蔡金剛毛嵩姚彥山
程遜善寺壁禽獸董好子善人物
楊樹兒耿純
任貞亮開元中直集賢時有畫直邵齋欽書手吉曠皆
解畫
陸庭曜善人物鬼神有氣韻
暢整李相國陳慤劉智敏
史晟何君墨京元成崔霞
冷元琇馬光業李蠻子馬樹鷹
祝丘潘細衣周子敬段去惑
僧智瑰善山水鬼神氣韻洒落
已上皆唐朝以來名手畫工有同蘭菊叢芳競秀蹤跡
布在人間姓名不可遺棄
殷令名陳郡人父不害累代工書畫
殷聞禮字大端書畫妙過於父武德初為中書舍人趙
王友兼侍讀弘文館學士
聞禮子仲容天后任太僕祕書丞工部郎中申州刺史
善書畫工寫貎及花鳥妙得其真或用墨色如兼五采
談皎善畫人物有態度衣裳潤媚但格律不高大髻寬
衣亦當時所尚與李湊小相類(武惠妃舞圖佳麗寒食圖佳麗伎樂圖並傳於)
(代)
僧金剛三藏獅子國人善西域佛像運筆持重非常畫
可擬東京廣福寺木塔下素像皆三藏起樣
張遵禮善畫鬭將鞍馬戈矛器械用筆塹差小畫尤佳
王紹宗瑯琊人父修禮畫跡與殷仲容相類亦善書官
至祕書少監
宋令文亦書畫皆善
司馬承禎字子微自梁陶隠居至先生四世傳授仙法
開元中自天台徵至天子師之十五年至王屋山勅造
陽臺觀居之嘗畫於屋壁又工篆隸詞采衆藝皆類於
隠居焉制雅琴鎮銘美石為之詞刻精絶開元中彦遠
高王父河東公獲受教於先生玄宗皇帝制碑具述其
妙二十三年屍解白雲從堂戶出雙鶴繞壇而上年八
十一諡貞一先生
盧鴻一名浩然高士也工八分書善畫山水樹石隠于
嵩山開元初徵拜諫議大夫不受
釋翛然俗姓裴氏楚州刺史思訓之子為人恢誕強學
不成一名好朋從詩酒善丹青工山水曉解絲竹卒年
三十九(開元中嘗夜醉卧街犯禁乃為詩曰遮莫鼕鼕鼔須傾滿滿杯金吾如借問報道玉山頽官不)
(罪之或云道士)
鄭虔高士也蘇許公為宰相申以忘年之契薦為著作
郎開元二十五年為廣文舘學士飢窮轗軻好琴酒篇
詠工山水進獻詩篇及書畫玄宗御筆題曰鄭虔三絶
與杜甫李白為詩酒友禄山授以偽水部員外郎國家
收復貶台州司戶
鄭逾善山水天寳中得名於梁宋間逾即鄭遷之弟遷
有書名
李果奴筆迹調潤天寳中寫貎人物及僧佛為妙元和
中有李士昉即果奴之孫筆迹及其祖寫貎極妙在翰
林集賢
曹霸魏曹髦之後髦畫稱于後代霸在開元中已得名
天寳末每詔寫御馬及功臣官至左武衛將軍
韓幹大梁人王右丞維見其畫遂推奬之官至太府寺
丞善寫貎人物(龍朔功臣圖姚崇及安禄山圖玄宗試馬圖寕王調馬打毬圖並傳於代)尤
工鞍馬初師曹霸後自獨擅杜甫曹霸畫馬歌曰弟子
韓幹早入室亦能畫馬窮殊相幹惟畫肉不畫骨忍使
驊騮氣凋喪彦遠以杜甫豈知畫者徒以幹馬肥大遂
有畫肉之誚古人畫馬有八駿圖或云史道碩之迹或
云史秉之迹皆螭頸龍體矢激電馳非馬之狀也晉宋
間顧陸之輩已稱改步周齊間董展之流亦云變態雖
權奇滅沒乃屈產蜀駒尚翹舉之姿乏安徐之體至於
毛色多騧騮騅駮無他奇異玄宗好大馬御廏至四十
萬遂有沛艾大馬命王毛仲為監牧使燕公張說作駉
牧頌天下一統西域大宛歲有來獻詔於北地置羣牧
筋骨行步久而方全調習之能逸異並至骨力追風毛
彩照地不可名狀號木槽馬聖人舒身安神如據牀榻
是知異於古馬也時主好藝韓君間生遂命悉圖其駿
則有玉花驄照夜白等時岐薛寧申王廏中皆有善馬
幹並圖之遂為古今獨步禄山之亂沛艾馬種遂絶韓
君端居亡事忽有人詣門稱鬼使請馬一匹韓君畫馬
焚之他日見鬼使乘馬來謝其感神如此弟子孔榮為
上足陳閎為永王府長史善畫寫貎工鞍馬與韓同時
家蓄圖畫絶多(寫安禄山圖玄宗馬射圖上黨十九瑞圖)
孟仲暉善寫貎筆迹類陳閎又似閻令時有杜景祥王
允之竝畫迹與仲暉相近也
歷代名畫記卷九
