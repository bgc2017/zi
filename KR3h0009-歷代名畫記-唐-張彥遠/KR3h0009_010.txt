歷代名畫記卷十
唐張彦遠撰
唐朝下
王維字摩詰太原祁人年十九進士擢第與弟縉竝以詞
學知名官至尚書右丞有高致信佛理藍田南置别業
以水木琴書自娱工畫山水體涉今古人家所蓄多是
右丞指揮工人布色原野簇成遠樹過於樸拙復務細
巧翻更失真清源寺壁上畫輞川筆力雄壯常自制詩
曰當世謬詞客前身應畫師不能捨餘習偶被時人知
誠哉是言也余曾見破墨山水筆迹勁爽
張諲官至刑部員外郎明易象善草隸工丹青與王維
李頎等為詩酒丹青之友尤善畫山水王維答詩曰屏
風誤點惑孫郎團扇草書輕内史李頎詩曰小王破體
閒文策落日梨花照空壁書㻣記室妬風流畫與將軍
作勍敵(畫一作書)
劉方平工山水樹石汧國公李勉甚重之
王熊官至潭州都督嘗與張燕公唱和詩句善湘中山
水似李將軍(意緒不卑但筆迹輕細)
王象有畫鹵簿圖傳於代或云是熊兄弟
田琦雁門人武德功臣兵部尚書德平之子善寫貌人
物官至汝南太守尤善八分小篆寫洪崖子橘术圖傳
於代
竇師綸字希言納言陳國公抗之子初為太宗秦王府
諮議相國錄事參軍封陵陽公性巧絶草創之際乘輿
皆闕勅兼益州大行臺撿挍修造凡創瑞錦宫綾章彩
竒麗蜀人至今謂之陵陽公樣官至太府卿銀坊卭三
州刺史高祖太宗時内庫瑞錦對雉鬭羊翔鳳游麟之
狀創自師綸至今傳之江都王緒霍王元軌之子太宗
皇帝猶子也多才藝善書畫鞍馬擅名垂拱中官至金
州刺史
時有李逖者工畫蠅蝶蜂蟬之類
李平鈞宗室也淮安王神通之曾孫為江陵府法曹參
軍汴州陳留令平鈞工山水小篆平鈞之叔李權工八
分叔樞工小篆
崔陽元李炅張惟亘李滔
張通耿昌言弟昌期
已上七人並工山水雜畫通尤精贍
周古言中宗時善寫貌及婦女(有宫禁寒食圖秋思圖傳於代)
時有嚴果楊德本並吴人善雜畫
貝俊(一作具後)李韶魏晉孫蒯廉
已上四人竝工花鳥俊尤工鷹鶻蒯廉最為妙
白旻官至同州澄城令工花鳥鷹鶻觜瓜纖利甚得其
趣旻善歌常醉酣歌闋便畫自娛
韓嶷工婦女雜畫善布色
時有宇文肅善小畫金玉鐫刻之樣禽獸葩葉之能
高江車道政二人竝善寫貌道政兼善佛事迹簡而筆
健
嗣滕王湛然貞元四年為殿中監兼禮部尚書(闕)鶻使
善畫花鳥蜂蝶官至撿挍兵部尚書太子詹事年八十
四
齊皎高陽人父玘撿挍兵部郎中皎善外蕃人馬工山
水學小楷古篆善射曉音律建中四年官至澤州刺史
年五十五彦遠大父高平公有重名皎每以書畫及篇
章求知焉至今予家箧笥中猶有齊君少年時書畫觀
其意趣雖高筆力未勁後見其功用至者則雄壯矣(一本)
(云名敀)
皎弟暎性雅正好學善山水貞元元年為中書舍人二
年拜中書侍郎平章事河間縣男三年貶官䕫州七年
為桂府觀察使轉江西觀察使十一年贈禮部尚書諡
曰忠年四十八初暎於東都舉進士應宏詞彦遠曾祖
魏國公為河南尹兼留守愛其藝每加奬焉奏為河南
府參軍及魏公罷相為左僕射暎已拜相矣魏公再入
中樞暎已貶官䕫州(一本名映)
朱審吴興人工畫山水深沉瓌壯險黑磊落湍瀨激人
平遠極目建中年頗知名
王宰蜀中人多畫蜀山玲瓏窳窆巉嵯巧峭
畢宏大歷二年為給事中畫松石於左省廳壁好事者
皆詩詠之改京兆少尹為左庶子樹石擅名於代樹木改
步變古自宏始也
楊公南名炎炎華隂人孝著三代門樹六闕風骨俊秀神
情爽邁善山水高竒雅贍大歷四年為中書門下侍郎
建中元年遷左僕射流貶年五十五余觀楊公山水圖
想見其為人魁岸洒落也
史瓉官至省郎善畫鞍馬人物
裴諝字士明河東人以明經進畫山水極有思貞元中
為吏部侍郎兼御史大夫四年為太子賓客左散騎常
侍五年為兵部侍郎河南尹貞元元年年七十五贈兵
部尚書
韋鑒工龍馬妙得精氣
鑒弟鑾工山水松石雖有其名未免古拙
鑒子鶠工山水高僧竒士老松異石筆力勁健風格高
舉善小馬牛羊山原俗人空知鶠善馬不知松石更佳
也咫尺千尋駢柯攅影烟霞翳薄風雨颼飀輪囷盡偃
蓋之形宛轉極盤龍之狀(天竺胡僧圖渡水僧圖小馬放牧圖並傳於代)
張璪字文通吴郡人初相國劉晏知之相國王縉奏撿
挍祠部員外郎鹽鐡判官坐事貶衡州司馬移忠州司
馬尤工樹石山水自撰繪境一篇言畫之要訣詞多不
載初畢庶子宏擅名於代一見驚歎之異其唯用禿毫
或以手摸絹素因問璪所受璪曰外師造化中得心源
畢宏於是閣筆彦遠每聆長者說璪以宗黨常在予家
故予家多璪畫曾令畫八幅山水障在長安平原里破
墨未了值朱泚亂京城騷擾璪亦登時逃去家人見畫
在幀蒼忙掣落此鄣最見張用思處又有士人家有張
松石幛士人云亡兵部李員外約好畫成癖知而購之
其家弱妻已練為衣裏矣唯得兩幅雙柏一石在焉嗟
惋久之作繪練紀述張畫意極盡此不具載(具李約員外集)
陳曇字玄成國初丞相叔達之後明經出身河南尹嚴
武薦為參軍昭義軍節度使李抱真辟為從事貞元十
四年官至衡州刺史邕管經略使兼御史中丞工山水
有情趣但峯巒少竒往往繁碎
顧況字逋翁吴興人不修撿操頗好詩詠善畫山水初
為韓晉公江南判官入為著作佐郎久次不遷乃嘲誚
宰相為憲司所劾貞元五年貶饒州司戶居茅山以夀
終有畫評一篇未為精當也
鄭審事具彦遠所撰彩牋詩集
沈寧亦善樹石山水有格律師張璪而少劣
劉商官至檢校禮部郎中汴州觀察判官少年有篇詠
高情工畫山水樹石初師於張璪後自造真為意自張
貶竄後嘗惆悵賦詩曰苔石蒼蒼臨澗水溪風裊裊動
松枝世間惟有張通會流向衡陽那得知或云商後得
道
劉整任祕書省正字善山水有氣象時有劉之竒亦能
山水
邊鸞善畫花鳥精妙之極至於山花園蔬亡不偏寫為
右衛長史花鳥冠于代而有筆迹
于錫善畫花鳥及鷄
強穎善水鳥
梁廣工花鳥善賦彩筆迹不及邊鸞
陳庶揚州人師邊鸞花鳥尤善布色
陳恪工山水師張鄭有氣韻人物鞍馬蟲禽竝精于積
善山水妙過於父(一云陳格)
戴重席工子女極精細
周昉字景玄官至宣州長史初效張萱畫後則小異破
極風姿全法衣冠不近閭里衣裳勁簡彩色柔麗菩薩
端嚴妙創水月之體(蜂蝶圖按筝圖楊真人陸真人圖五星圖傳於代)
趙博文尚書左丞涓之子也畫子母犬兔善寫貌應進
士不第兄博宣亦解畫
太原王朏終劒南刺史師昉畫子女菩薩但不及昉之
精密余大父高平公首末提奬之
鄭寓善果之後也學昉畫天王菩薩有思
韓滉字太沖官至金紫光禄大夫淛東西兩道節度使
左僕射同平章事封晉國公貞元三年年六十五贈太
傅諡忠肅工隸書章草雜畫頗得形似牛羊最佳
戴嵩韓晉公之鎮浙右署為巡官師晉公之畫不善他
物唯善水牛而已田家川原亦有意
嵩弟嶧亦善水牛
李漸官至忻州刺史善蕃人蕃馬騎射射雕放牧川原
之妙筆迹氣調古今亡儔
子仲和能繼其藝而筆力不及其父今相國令孤公奕
代為相家富圖畫即忻州孫家有小畫人馬幛是尤得
意者憲宗曾取置禁中後却賜還嘗以示余
蕭祐畫山水甚有意思為桂州觀察使
周太素終尚書郎善畫花鳥佛像
麴庭善山水格不甚高但細巧耳
蕭悅協律郎工竹一色有雅趣
張志和字子同會稽人性高邁不拘撿自稱烟波釣徒
著玄真子十卷書迹狂逸自為漁歌便畫之甚有逸思
肅宗朝官至左金吾衛錄事參軍本名龜齡詔改之顔
魯公與之善陸羽等嘗為食客
侯莫陳厦字重構工山水用意極精
會稽僧道芬鄭町處士(滎陽人)梁洽處士
天台項容處士青州吳恬處士(一名玢字建康)
已上竝畫山水道芬格高鄭町淡雅梁洽美秀項容頑
澀吳恬險巧恬有畫山水錄記平生所畫在絹素者凡
百餘面傳之好事自云初夢寐有神人指授畫法恬好
為頑石氣象深險能為雲而氣象蓊格
王默師項容風顛酒狂畫松石山水雖乏高竒流俗亦
好醉後以頭髻取墨抵於絹畫王默早年授筆法於台
州鄭廣文虔貞元末於潤州殁舉柩若空時人皆云化
去平生大有竒事顧著作知新亭監時默請為海中都
巡問其意云要見海中山水耳為職半年解去爾後落
筆有竒趣顧生乃其弟子耳彦遠從兄監察御史厚與
余具道此事然余不甚覺默畫有竒
歷代名畫記卷十
