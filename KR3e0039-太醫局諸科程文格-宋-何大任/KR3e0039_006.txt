太醫局諸科程文格卷六
大義第一道
問以左手掐穴令定法其地不動右手持鍼象其天而
運轉也
對明於用鍼得左掐右持之妙知於法象𠫭地靜天動
之常且左右則分於隂陽天地則司於覆載左手掐穴
也令其定而不移所以法坤道之安靜右手持鍼也欲
其動而不息所以象乾元之運行即左右言之則左欲
靜而右欲動即動靜論之則靜法地而動法天行鍼用
刺合乾坤運止之功瀉實補虛参天地損益之道機要
既得於心精微斯應於手誠以法則天地者謂之賢人
故鍼刺之法未嘗或外於是矣經曰以左手掐穴令定
法其地不動右手持鍼象其天而運轉也其意如此嘗
謂一元既判則大道裂一而爲三三才既分則聖人貫
三而爲一論天地機緘之運無一而不合於人身言人
身起止之常無一而不𠫭於天地至於治病逹精微之
妙行鍼候子午之法未有捨是理而外是道矣盖積隂
為地也隂主乎靜故隤然守位而不移積陽爲天也陽
主乎動故穹然運行而不息用鍼之妙則𠫭乎隂陽之
性行刺之機則合乎動靜之常以左手掐穴欲其定則
法乎地以右手持鍼欲其動則象乎天不法地之止静則
掐穴有偏側之差不象天之旋動則行鍼有補瀉之失
左則留神以掐穴固不可以或動右則存意以捻鍼尤
不可以或止不特此也施治之間法天地而損盈益虧
用鍼之際在人身而補虛瀉實虛者補之則扶其不足
之氣實者瀉之則抑其有餘之邪雖假於毫芒之微取
於呼吸之頃或入疾而出徐或入徐而出疾其所以能
補能瀉者自非首明於左掐右持之妙先法乎地靜天
動之常則未聞其可也考之於經素問所謂應地之氣
静而守位又曰應天之氣動而不息又曰補瀉不失與
天地如一又下文曰右手存意捻鍼左手掐穴可重五
兩已來計其鍼如轉如不轉徐徐下之又經曰虛者徐
而疾實者疾而徐徐即是瀉疾即是補即是觀之自非
得之於心而應之於手則不足以論用鍼之法也謹對
第二道
問病有浮沉刺有淺深各至其理無過其道
對病有浮沉刺必分其淺深之宜治皆合理謹無過其
氣行之道蓋邪之感受流變不同病之留止爲証不一
浮則在於皮毛肌肉之間沉則在於筋脉骨髓之内浮
則鍼之輕而當淺沉則刺之重而欲深遠近隨宜皆至
理而不可失淺深在志循氣道而不可差於是無太過
内傷之患無不及外壅之愆自匪聖人得其鍼刺之要
則曷能論至於斯矣經曰病有浮沉刺有淺深各至其
理無過其道其意如此原夫迴生起死莫逃用刺之功
劫病愈疾豈外行鍼之妙審病情之流變既得於心明
鍼法之重輕斯應乎手如是則收功十全匪藥物之能
及始可與言得鍼刺之道矣今也病有浮沉之異爲工
不可以不明刺有淺深之殊用鍼不可以不逹分皮毛
肌肉之受邪别筋脉骨髓之爲病自骨髓而上至皮毛
則漸爲之浮故刺亦隨之而漸淺自皮毛而下至骨髓
則漸爲之沉故鍼亦隨之而漸深鍼毫毛腠理之間則
勿傷於皮刺皮膚形表之分則無傷於肉鍼肉不可以
傷脉刺脉謹勿以傷筋筋病刺筋而莫至於骨骨病刺
骨而勿中於髓如刺骨髓之類則失之於太深如鍼肉
至皮之屬則失之於太淺太深者謂之太過故損於榮
衛而邪氣内傷太淺者謂之不及故益於他氣而榮衛
外壅浮則刺淺至病所而得其宜沉則刺深及病處而
合其理各隨其淺深之源無過其氣行之道故聖人告
戒若其淺深不得反爲邪氣内賊者誠欲勉其存心於
鍼刺之法而無毫髮之差而後已何以明之經曰淺深
在志遠近若一如臨深淵又下文曰過之則内傷不及
則生外壅壅則邪從之淺深不得反爲大賊内動五藏
反生大病即此推之醫道固甚難而鍼法尤不易苟非
心諦手巧者豈足以知此哉謹對
又大義第一道
問虛者徐而疾實者疾而徐徐即是瀉疾則是補補瀉
之法一依此也
對審虛實之病故用鍼有疾徐之不同論補瀉之法在
良工能遵守而不易盖精氣奪者謂之虛則當補邪氣
盛者謂之實則當瀉且夫下鍼徐而出鍼疾也故先徐
則不擾於真後疾則不走於氣下鍼急而出鍼緩也故
先急則可决於邪後緩則可引於氣徐而掣鍼故徐即
是其瀉疾而掣鍼故疾即是其補虛者補之眞氣漸復
而自全實者瀉之邪氣既除而自治所以隨氣虛實而
用鍼既分徐疾之有異依此補瀉而治病斯明法守而
不易矣經曰虛者徐而疾實者疾而徐徐即是瀉疾即
是補補瀉之法一依此也其意若此嘗謂病證多端初
不外於虛實鍼刺異法皆不越於補瀉在於人身也有
補虛瀉實之異宜法於天地也有損盈益虧之常道明
於此者萬舉萬全無實實虛虛之過也今也審虛實受
病之機明補瀉疾徐之要皆前賢得鍼刺之妙其法盖
本乎此縱後學有智巧之能其用亦不外乎此且虛乃
精之不足實爲邪之有餘虛則當補用鍼者先徐而後
疾實則當瀉用刺者先疾而後徐緩而入鍼俾經絡安
寧而不擾疾而出鍼使真氣秘固而不離兹所以謂之
補焉急而下鍼致經絡通暢而不塞徐而掣鍼令病氣
引泄而不絶兹所以謂之瀉焉徐即是瀉以其出鍼之
緩疾即是補以其出鍼之速虛而當補也故不可以疾
而徐實而當瀉也亦不可以徐而疾然則用鍼雖一施
治則二故聖人以疾徐先後之序爲治法補瀉之機殆
貽後世遵守而不可易也下文曰計其鍼如轉如不轉
徐徐下覺痛即可重二兩若不覺以經下之入人榮至
衛至病得氣如鮪魚食釣即得其病氣也量其輕重以
經取之名曰疾徐至病得氣欲出鍼時子午緩緩而出
令引病氣不絶名曰徐也既引氣多一向無補名之曰
瀉之法一依如此而不違損益之功無過其道而不失
又况出鍼而徐按手而疾此亦謂之補出鍼而疾按手
而緩此亦謂之瀉所以聖人取疾徐之先後爲刺法之
補瀉候氣於子午者誠得鍼刺之大要矣又内經鍼解
篇曰徐而疾則實者徐出鍼而疾按之疾而徐則虛者
疾出鍼而徐按之又曰補瀉不失與天地如一由是推
之先聖立用鍼之法以爲後世學者之權衡謹對
第二道
問若經脉之間鍼灸病已
對在經脉之間既有以受其邪憑鍼灸之功斯能以己
其病盖手有隂陽之六經足有隂陽之六脉行血氣而
運於周身通隂陽而循於遍體虛則感邪舍於經隧之
間非藥物之所宜隙則受病留於脉道之分非湯劑
而可及施於鍼刺故邪隨呼吸而易除用其灸&KR0778;故病
因火力而遂已是知經脉之病不施鍼灸而愈者幾希
矣經曰若在經脉之間鍼灸病已其意如此夫病有表
裏之證治有内外之法内者内治而病無不瘳外者外
治而疾無不愈如腸胃之病則在乎内必以藥物而内
和如經脉之疾則在乎外必以鍼灸而外取惟能明此
斯可坐收十全之功矣且夫太隂少隂厥隂者三隂之
經太陽少陽陽明者三陽之脉手有六經行血氣而綱
維於體足有六脉通隂陽而貫絡於身隨所虛之經隧
受所感之外邪舍於其間而内不得通留於其内而外
不得泄非腸胃之病而藥餌不能及非臟腑之邪而湯
液莫能去善治者隨其經而行鍼能療者取其穴而灼
艾如病在手經之太隂必取之以肺俞如邪在足經之
太隂必取之以脾穴鍼刺之法借毫鋒而引逹諸經灸
&KR0778;之宜資火力而速透諸脉在經之病得其刺而乃除
留脉之邪因其灸而自釋臟腑内列而會通六合經脉
外行而各從其處聖人灸刺而治經脉者是明以外治
外之法也經曰經脉者行血氣而通隂陽又曰經有十
二絡有十五又曰會通六合各從其經氣穴所發各有
處名又曰外者外治是知聖人因其外之有病而立其
治外之法則世無不愈之患矣謹對
第三道
問春刺井夏刺榮
對臟舍受病因春夏而所感不同刺法隨宜取井榮而
爲治各異且肝屬木而旺於三春心屬火而旺於九夏
井者木也故始生所出而應於肝經榮者火也故出流
所聚而應於心臟春序受邪而在肝故春必刺於井而
所出為井也夏令感邪而在心故夏必刺於榮而所流
爲榮也是知病以時而受鍼以要而取所以聖人審春
夏之異刺有春刺井夏刺榮之法矣經曰春刺井夏刺
榮其意若此且夫人有五臟而法於五行臟應五行而
旺於四序邪氣或侵故傷於主時之臟鍼法或用故隨
於氣應之穴審春夏秋冬之異取井榮經絡之殊各隨
臟脉之所宜参符時序之所在矣盖臟氣之行若泉源
而不息經脉之注如川流而無窮腑臟各有其井故井
者氣之所出臟腑各有其榮故榮者氣之所流出則象
於始生故井乃屬於肝木流乃法於止聚故榮乃屬於
心火時届於春乘春感邪則病在於肝故刺必取乎井
令當於夏乘夏受邪則疾在於心故鍼必取乎榮邪之
所傷於人者固不同治之所在於我者亦不一觀其色
青其臭臊之類必知病之在肝者無疑說察其色赤及
臭焦之屬必知疾之在心者有定論春刺井以通肝則
肝邪自釋夏刺榮以通心則心病自退苟病不分於春
夏刺不别於井榮欲其劫病安可得乎何則經所出為
井所流為榮又曰井者木也榮者火也又下文曰春刺
井者邪在肝夏刺榮者邪在心又曰假令肝病色青者
肝也臊臭者肝也喜酸者肝也喜呼者肝也喜泣者肝
也其病衆多不可盡言也由是推之用鍼之法則在變
通固不可執於一定之論矣謹對
假令論方義一道
問假令太平聖惠方載古來用火灸病忌八般木火切
宜避之八木者松木火難差增病栢木火傷神多汗竹
木火傷筋目暗榆木火傷骨失志桑木火傷肉肉枯棗
木火内傷吐血枳木火大傷氣脉橘木火傷榮衛經絡
切詳灸&KR0778;之法特忌以八木之火而不忌他木之火者
何耶况不避忌而用之則所生之病又各不同大抵古
人著書而告戒必有深意而存焉請論而毋略
對劫病之法當以灸而爲先灼艾之術必以火而成效
蓋灸則助陽而消隂火則透經而行絡明其要旨也資
火力以去其病昧於避忌也因火氣以增其疾所以聖
人取燈燭之火者欲其潤而無忌古法避八般木火切
宜避之八木者松木火難差增病栢木火傷神多汗竹
木火傷筋目暗榆木火傷骨失志桑木火傷肉肉枯棗
木火内傷吐血枳木火大傷氣脉橘木火傷榮衛經絡
竊詳灸&KR0778;之法特忌以八木之火而不忌他木之火者
何耶况不避忌而用之則所生之病又各不同大抵古
人著書而告戒必有深意而存焉請詳論而毋略大哉
先聖之奥旨愚雖不敏姑以管見而論之嘗謂立身之
道濟物居先保夀之宜治病爲要草木有蠲痾之力鍼
灸有劫病之功得其宜則萬舉萬全乖其宜則變証百
出是以灸&KR0778;之法尤當知其所宜而避其所忌也謂如
病在經絡邪傳臟腑或隂邪之有餘或陽氣之暴脫非
鍼藥之可及須灸艾之取效所以聖人求民之瘼恤民
之隠窮流注之要妙陳穴道之根元立其灸法之書矣
夫灸者取其腧穴&KR0778;者灼之以艾火其所以成效獲騐
者無非火力而已至於點穴之際固不可以或差及其
用火之時尤不可以不謹古之立法以火灸病而有八
般木火之忌者松栢竹榆桑棗枳橘之謂也誠哉聖人
之垂戒豈無所自而然乎且木感五氣而生色隨五臟
而應如草有五芝各以色而合五臟石有五脂亦以類
而歸五宫皆同聲而相應同氣而相求實物理之自然
也栢木者色赤而通於心臟竹木者色青而達於肝宫
榆木性滑而類水故合於腎桑木色黃而象土故合於
脾棗木亦赤而通心枳木本白而通肺經曰東方青色
入通於肝又曰南方赤色入通於心又曰中央黃色入
通於脾又曰西方白色入通於肺又曰腎者主水又本
草曰榆性滑利此其謂也以至松木易&KR0778;而火力輕僣
橘木辛散而火勢炎爍雖無色類而相参亦自性用而
區别是故栢木通心也有傷神多汗之害竹木入肝也
有傷筋暗目之愆榆木入腎則傷骨而失志桑木入脾
則傷肉而肉枯棗木之赤亦取以通心故内傷而吐血
者有之枳木之白本能以入肺故大傷於氣脉者有之
經曰心藏神又曰入心爲汗又曰心主血又曰肝之合
筋也又曰肝氣通於目又曰腎之合骨也又曰腎藏精
與志又曰脾之合肉也又曰肺主氣此其謂也與夫松
火輕僣用之則灸瘡難差而病勢愈增橘火炎爍用之
則榮衛皆傷而經絡俱損如是用八木之火者必有所
傷用他木之火者自無其損故特避八木而不避於他
木也火忌有八既所犯而不同病證多端故所生而亦
異隨其所犯之木火顯其所傷之病證也所以聖人有
曰如無木火者懼其或犯於八木之火矣故古人取之
以日光之火後世用以燈燭之火一則愈病而無忌一
則潤瘡而不疼吁先聖立法而告戒後世者可謂至矣
爲工者烏可輕忽而不謹乎謹對
又假令法第一道
問假令嘔吐候目即節氣當得何脉本因是何臟腑受
病發何形候即今宜用是何腧穴鍼灸設有變動又當
隨脉如何治療各須引本經爲證仍具銅人腧穴鍼經
隨輕重脉屬經絡用鍼分寸補瀉之法并灸壯數處穴
爲對
對脾胃虛弱既受風寒之邪倉廪乖和斯為嘔吐之病
盖水穀假胃而包容飲食資脾而播化胃腑一弱致風
邪以乘凌脾臟一虛使外邪而入客膈間則停於宿食
胃内則積於久寒致水穀之海而乖於受納使倉廪之
本而失於腐消嘔則因是而生吐亦於斯而作故嘔吐
之病良由此矣目即三春届時盛德在木萬物始生而
未盛六脉濡弱而兼長故爲應時之脉乃曰平人之診
今也不然寸脉見緊急之形尺脉彰蹇濇之象斯為嘔
吐之脉也經曰寸緊尺澀其人胷滿不能食而吐本因
脾臟不足胃腑虧感於風寒之邪停於宿留之飲故其
狀氣長太息心常澹澹胷中有如煩之愆膈内有痞滿
之咎或大便之閉難或臟腑之溏泄原其所以皆嘔吐
氣虛之使然也巢氏曰嘔吐者皆由脾胃虛弱受於風
邪所為也若風在胃則嘔膈間有停飲胃内有久寒則
嘔而吐其狀長太息心裏澹澹然或煩滿而大便難或
溏泄變其候詳其病而尚輕傳其病而未久宜鍼灸雲
門之穴去其風寒之邪補於脾胃之氣則嘔吐之疾可
得而愈也設若服藥不對求治失時俾榮衛之俱虛致
水穀之不納朝食暮吐暮食朝吐心下牢堅形體寒熱
則知其病變為胃反之候也巢氏曰榮衛俱虛其血氣
不足停水積食在胃脘則臟冷而脾不磨脾不磨則宿
穀不化其氣逆而成胃反也則朝食暮吐暮食朝吐心
下牢大如杯往来寒熱甚者食已即吐復持其脉弦緊
者胃反之脉也經曰其脉弦而緊弦則爲虛緊則爲寒
虛寒相搏故食已即吐名曰胃反也再詳其證病則出
於嘔吐名則謂之胃反鍼灸雲門而不可及故當取其
中脘之穴使寒邪散釋脾胃充盛水穀得腐化之宜飲
食無反吐之咎乃知其鍼灸之效也謹按銅人腧穴鍼
經脉屬經絡用鍼分寸補瀉之法并灸壮數處穴附之
於後
治假令嘔吐候鍼灸雲門穴法雲門二穴在巨骨下
氣戶兩傍各二寸陷中動脉應手舉臂取之是穴足太
隂脉氣所發治嘔逆右其穴宜鍼灸七分灸五壮若深
令人氣逆
治假令變証胃反候鍼灸中脘穴法中脘一穴在太
倉是胃之幕在上脘下一寸是穴手太陽少陽足陽明
所主任脉之會主治心匿不能食反胃右其穴宜鍼八
分留七呼瀉五吸疾出鍼灸亦良日灸二七壯至四百
壯止忌豬魚生冷酒麫毒食生菜醋滑等物謹對
第二道
問假令頭面風候目即節氣當得何脉本因是何臟腑
受病發何形候即今宜用是何腧穴鍼灸設有變動又
當隨脉如何治療各須引本經爲證仍具銅人腧穴鍼
經隨輕重脉属經絡用鍼分寸補瀉之法并灸壯數處
穴爲對
對陽經上行既走於頭面之部腠理外弱必受於風陽
之邪蓋頭爲諸陽之會面乃至陽之宗因形體而虧虛
致風邪而入客風則喜傷於陽經上則先受於風氣其
狀也惡風多汗本陽氣之偏虛其候也精明作痛由邪
正之相搏此所以謂之頭面風矣目即時當春令序届
發陳應陽氣之漸升在物彙之始育脉見寬虛之形診
兼輭弱之象斯爲順時之弦脉矣今反診得寸口之脉
而隂陽互見關前之部而表裏相乘乃爲頭面風之脉
矣經曰診其脉寸口隂陽表裏互相乘如風在首有因
運動勞役有因新沐未乾陽氣發泄腠理空疎致陽經
之受風使頭面之爲病其状則多汗惡風甚則頭痛者
是也巢氏曰頭面風者是體虛諸陽經脉爲風所乘也
諸陽經脉上走於頭面運動勞役陽氣發泄腠理開而
受風謂之首風病狀頭面多汗惡風病甚則頭痛又新
沐中風則爲首風者也詳其病而尚淺受於邪而未深
宜鍼灸上星之穴使風邪而散釋致頭面而病愈斯爲
鍼灸之效也設若縱意違師隱忍冀差邪入腦戶之間
病引目系之内故腦轉而目系以急目急而運冒以生
則知病變爲風頭運矣巢氏曰風頭運者由血氣虛風
邪入腦而引目系故也五臟六腑之精氣皆上注於目
血氣與脉并上系上屬於腦後出於項中逢身之虛則
爲風邪所傷入腦則腦轉而目系急故成運也復切其
脉洪大而兼長者乃爲應病之診也經曰診其脉洪大
而長者風運再詳其證邪氣入腦病勢已深鍼灸上星
而不及故當刺其承光之穴去其在腦之邪愈其作運
之證斯爲鍼刺之功矣謹按銅人腧穴鍼法脉屬經絡
用鍼分寸補瀉之法并灸壮數處穴附之於右
治假令頭面風候鍼灸上星穴法上星一穴在額顱
上直鼻中央入髮際一寸陥容豆是穴督脉氣所發主
療頭風右其穴宜針入一分留十呼瀉五吸鍼下氣盡
更停鍼引之得氣即瀉灸亦得然不及鍼日灸三壯不
宜多也
治假令變證風頭運候鍼承光穴法承光二穴在五
處後二寸是穴足太陽脉氣所發主風頭運痛右其穴
宜鍼入三分不可灸謹對
運氣一道
問癸丑年五運六氣所宜處方爲對
對一元未判隂陽無自而可明兩儀既分清濁從兹而
可見清陽辟上而爲天故天則布於六氣濁隂辟下而
爲地故地則列於五行一上一下至神宰制於中一尊
一卑五運逥薄於内運則有五隨其化而統於年氣則
有六因其歲而紀其步分司天在泉之殊别左右間氣
之異至於有乖有和或過或减推歲運而攸分究年辰
而區别平和則物阜民康乖異則物衰民病要在先立
其年以明其氣爾今觀癸丑之年上見太隂濕土司天
中行少徵火運下臨太陽寒水在泉是歲也火運統歲
運行隂干謂之不及之年命曰伏明之紀是謂勝長長
氣不宣藏氣反布收氣自政化令迺衡寒清數舉暑令
乃薄承化物生生而不長成實而稚遇化已老陽氣屈
伏蟄䖝早藏其氣鬱其用暴其動彰伏變易其發痛其
臟心其病昏惑悲㤀詳此之歲應少徵而平和處之宜
用平和之藥治其一歲之過愆也天氣運動而不息則
爲之客地氣應静而守位則爲之主左右間氣以顯於
其間上下加臨以布於其内且初之氣自先歲大寒至
當歲春分前六十日有竒上見厥隂風木爲之客下臨
木位爲之主地氣遷寒迺去春氣正風迺来生有萬物
以榮民氣條舒風濕相薄雨迺後民病血溢筋絡拘強
關節不利身重筋痿宜用辛凉之藥治其氣之過爾二
之氣自春分至小滿六十日有竒上見少隂君火爲之
客下臨火位爲之主大火正物承化民迺和其病温厲
盛行遠近咸若濕薰相摶雨迺時䧏宜用鹹寒之藥治
其氣之過爾三之氣自小滿至大暑六十日有竒上見
太隂濕土爲之客下臨火位爲之主天政布濕氣降地
氣騰雨迺時䧏寒迺隨之感於寒濕則民病身重胕腫
胸腹滿宜用苦熱之藥治其氣之過爾四之氣自大暑
至秋分六十日有竒上見少陽相火為之客下臨土位
為之主畏火臨溽薰化地氣騰天氣否隔寒風曉暮薰
熱相薄草木凝煙濕化不下流則白露隂布以成秋令
民病腠理熱血暴溢瘧心腹滿熱臚脹甚則胕腫宜用
鹹冷之藥治其氣之過爾五之氣自秋分至小雪六十
日有竒上見陽明燥金爲之客下臨金位為之主燥令
已行寒露下霜迺早降草木黃落寒氣及體君子周密
民病皮腠宜用苦温之藥治其氣之過爾終之氣自小
雪至大寒六十日有竒上見太陽寒水為之客下臨水
位爲之主寒大舉濕大化霜迺積隂迺凝水堅冰陽光
不冶感於寒則病人關節禁固腰脽痛寒濕持於氣交
而爲疾也宜用甘熱之藥治其氣之過爾由是必折其
鬱氣而取化源使暴過不生苛疾不起治六運之藥已
布於前調一歲之方今附於後
治癸丑年五運六氣正一輔二竒方人参湯人参為
正味甘微寒微温無毒生上黨山谷及遼東茯苓為之
使惡溲蔬反藜蘆去蘆頭用一兩剉术爲輔味苦甘
温無毒生鄭山山谷漢中南鄭防風地榆為之使用半
兩剉甘草為輔味甘平無毒生河西山谷積沙山及
上郡术乾漆苦参為之使惡遠志反大戟芫花甘遂海
藻微炙用半兩剉右三味㕮咀每服三錢水一&KR0678;半煎
至七分去柤通口服不拘時候謹對
