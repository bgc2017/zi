太醫局諸科程文格卷八
脉義第一道
問脉浮有表無裏陽無所使不但危身并中其母
對夏見浮而反下故表不解而裏復虛陽外偏而失使
故心既傷而肝亦損且盛夏屆時脉應浮而汗之為當
伏隂在臟醫既昧而下之為逆表熱仍在裏復受其所
傷隂氣既虧陽無施其所使既妄治而不順其時非獨
害於心火因誤下而并中其母亦兼傷於肝木然則醫
之過失而傷肝心子母之臟者無他由夏日妄攻不究
其脉形之浮也經曰脉浮有表無裏陽無所使不但危
身并中其母其意若此嘗謂施治之道詎可不参於時
汗下之法烏可不從於脉逆時違脉非惟邪氣之不除
傷隂害陽反致臟真之受損今也時屬乎夏當隂氣歸
伏於中脉應乎浮法陽熱正隆於外隂在内則腑臟易
虛攻下之方固不可以輕用陽居表而汗液當泄蕩滌
之劑尤不可以妄投粗工誤治與病脉失兩審之宜下
藥亂施俾臟氣有重虛之弊所以裏之受損表熱弗可
得而除隂之已虧外陽不能為之使隂陽錯雜而失其
平臟真衰微而乖其用矧夫心火王於夏受疾則必在
其經肝木生於心子病則亦虛其母即五行而言之火
竊木氣之相生火衰則木無不損在五臟而論之心藉
肝經之相助心虧則肝無不傷大抵當夏之時陽用其
事脉應浮而必知表陽之咎治當汗而反施攻下之方
致隂乖所守於中而裏氣之重虛俾陽無所使於外而
表邪之不解在本位而不但危於心火之氣由其逆時
而并復中於肝木之經所以然者肝為心母心為肝子
妄下重虛則二臟俱傷而子母悉病實由醫之過也不
然則上文所謂陽氣上出汗見於頭五内乾枯胞中空
虛醫反下之此為重也本註曰陽盛脉浮則宜發其汗
而反下之損於隂氣陽為表隂為裏經言陽為隂使隂
為陽守相須而行脉浮故無裏也治之錯逆故令隂陽
離别不能復相朝使下之不但傷心并復中肝觀乎此
為醫之士必當謹候三部無逆四時然後可以無虞矣
謹對
第二道
問三部沉浮正等按之無斷絶者有娠也
對診三部沉浮而正等既無斷絶之形知二氣施化而
皆和必有姙娠之道且肧胎肇始於中脉象相符於外
沉浮相得既不偏於部分之間呼吸齊均斯弗絶於舉
按之次此陽施隂化而勿奪乃成三部之和應血凝氣
聚而無虧當有重身之兆是知經血留止脉象平調則
决為娠者豈無所自而然耶經曰三部沉浮正等按之
無斷絶者有娠也其意若此且夫脉體即血氣而成診
之無偏者因血氣和調而至動應假隂陽而見按之不
絶者由隂陽順適而彰脉既無作病之乖身必有成胎
之道何者寸爲陽部可以候榮衛之源尺主隂經足以
察神精之本當尺寸上下之間為隂陽出入之界不大
不小此血氣之通調應浮應沉乃隂陽之正等因舉按
不絶於指必冲和有餘於中方其經忽閉而不月身有
病而無邪脉既有應知衝任於化之無疑娠必肇始兹
元氣符合之有道彼夫少隂動甚也診之者斷曰懷姙
尺中别陽也得之者决為有子此一脉獨見猶如影響
之不差况三部齊同定若桴鼔之相應診諸婦人欲知
有姙之脉皆不可以他求當以是為法也上文有曰隂
搏陽别謂之有子此是血氣和調陽施隂化也診其手
少隂脉動甚者妊子也少隂心脉也心主血脉又曰腎
名胞門子戶尺中腎脉也尺中之脉按之不絶者妊娠
脉也即是而推之三部正等以為妊娠者信不誣矣謹
對
大義第一道
問二七而天癸至任脉通太衝脉盛月事以時下故有
子
對女數二七而天癸至則衝任既盛而應期日滿三旬
而經血行故隂陽至和而有子盖禀隂道為女子之質
女子者全隂之生也受陽竒合天癸之數天癸者水干
之名也至二七海滿而弗越其度每三旬經行而不失
其時所以衝為血海而既滿由斯得輸泄之和任主胞
胎而亦通自此有懷姙之道雖天癸之使然實生育之
常數矣經曰二七而天癸至任脉通太衝脉盛月事以
時下故有子其意如斯原夫有天地然後有萬物有萬
物然後分男女盖乾道成男男子為陽而數竒本七而
合於少陽坤道成女女子為隂而數偶本八而應於少
隂男七宜益故益其一而為八是陽得隂數而成焉女
八宜損故損其一而為七是隂得陽數而立焉今夫女
子雖集於衆隂資乾元以為本天真雖始於七歲稟陽
道以相和况適當二七之數迺應初笄之時因天癸之
方行致衝任之通盛血海由茲以滿必盈溢而欲其流
轉月事以時而下當通泄而見其調勻如晝夜之更迭
若海水之朝夕遇三旬而輸寫應環會之無差合二氣
之氤氲有淳化之至妙以其衝者通也故經至此而方
行任者姙也則子由兹而迺有是知形之所囿而不能
免數之所定而莫能逃逮夫經水絶止而地道不通衝
任衰微而形壞無子至是之時固自有數則始終成敗
皆不出於自然之理故也何以言之王氏註曰癸謂壬
癸北方水干名也任脉皆竒經脉也腎氣全盛衝任流
通經血漸盈應時而下然衝為血海任主胞胎二者相
資故能有子又巢氏云衝脉任脉之海皆起於胞内手
太陽小腸之經也手少隂心經也此二經為表裏主下
為月水又曰隂陽和調二氣相感陽施隂化是以有娠
以是而知人生於地命垂於天男女雖不同盛衰實由
於天數矣謹對
第二道
問欲令胎夀當治其母
對當肧胎已肇之初欲令子以全夀即血氣既凝之際
當治母以平調方其為母也衝任通盛而為姙子之期
逮其懷軀也血氣温充而為夀胎之本今因胎養胎而
欲得其夀必先事慮事而預為之防不善治則散其凝
聚斯不得以成胎或挾寒則濁其血氣故不能以致壽
亦如鷄之伏子拔一毛則覆子不遍正謂人之養胎受
外寒則育胎不成故欲令胎夀要當治其母者也經曰
欲令胎夀當治其母其意如斯夫論治病之道者必求
本以為先務養胎之法者當治母以為要且人生於地
命垂於天言其立命雖假天地以生成原其賦形實頼
血氣而化育兆於胞胎之内資血凝氣聚而成冥於隱
默之中食氣味形精而養然則食氣於母所以養其形
故得於母者為甚多食味於母所以養其精故稟於母
者為甚衆是以或謂之胎既食於母謂資始也或謂之
肧未成為器猶之坯也至於娠則時動懷則身依論是
數者非謂胎已具而不由於母必待母先和而可保於
胎今夫自經斷血閉於一月之後當氣聚血凝於三月
之時不可挾寒而傷胎惟務得温而養體故陽主生而
隂主殺陽氣清而隂氣濁遠取諸物譬如伏子之雞一
羽不覆則溷濁於中近取諸身類夫養胎之母一氣不
調則動變於内儻母有挾寒則必見腹寒掌逆之證如
工之施治則無出温經養胎之方故知治則夀而違則
天熱則禄而寒即濁有姙之人可不為之戒哉上文所
謂有一婦人來診自道經斷即去師曰一月血為閉二
月若有若無三月為血積譬如雞伏子中寒即濁中熱
即禄下文有云挾寒懷子命則不夀也譬如雞伏子試
取雞一毛拔去覆子不遍中寒者濁今夫人有軀少腹
寒手掌反逆柰何有軀婦人因言當柰何師曰當與温
經湯舉是而論之欲以夀其胎當以治其母者豈不信
然謹對
第三道
問衰其大半而止
對毒藥不容於不用既衰其太半之病毒藥不可以全
用當明其即止之法且胞胎内繫血氣始凝苟有大積
大聚之証何懼攻邪破堅之藥然藥本攻邪也豈能遽
逹於胞胎劑不盡行也恐有過傷於子臟若執以傷胎
破血之論則母病不去而子安能保當行以解急有毒
之藥則勢衰太半而病無深害母既無殞胎亦自安在
重身固當以避其毒至於病勢急切而犯之者盖所以
存其大也經曰衰其太半而止厥意如此夫流變在乎
病則病有輕而有重主治在乎藥則藥有大而有小小
病而投於大毒之藥則藥毒過而反傷其正大病而施
以無毒之劑則藥力緩而弗及其邪雖或病勢難勝於
毒藥而非憑毒藥之療固不能以瘳其病而良工必用
於毒藥而能衰其病之半則但不可過於用也今夫人
有重身假血氣之内聚病非常證由積聚之中堅若拘
於懷胎而不施之以削堅之藥苟執於有娠而不投之
以峻駃之劑母之疾既弗瘳子在胎而豈保屆此雖解
急之時固烈劑不可以不施當斯已太半之病則藥服
不可以全用所以黃帝興重身可毒之問先師舉有故
無殞之辭有積有聚也但衰其病之太半不當全以害
其生可毒可行也當從其禁而乃止無反過約而傷其
正其或工以過禁藥欲盡邪病不能以勝藥毒或有以
傷胎儻不衰半而即止寧能無殞而俱生至於母有病
而不去將有羸弱之乖藥慮毒而弗施必有危因之咎
所以明醫治療處以中庸與疾適當知半而止之勿過
而餘則何疑於攻治哉何則本經上文曰婦人重身毒
之何如歧伯曰有故無殞亦無殞也繼之曰衰其太半
而止過者死聖濟經曰母將羸弱子安能保又下文曰
大毒治病十去其六又曰無毒治病十去其九夫如是
為醫之士要在知其藥性得其病情施於治療之間斯
無一偏之失矣謹對
假令論方義一道
問假令晉王叔和脉經云婦人産後七八日無太陽證
少腹堅痛此惡露不盡不大便四五日趺陽脉微實再
倍其人發熱日晡所煩躁者不能食譫語利之則愈宜
承氣湯又云婦人産訖五臟虛羸唯得將補不可輕瀉
今産後復用承氣湯者恐有實實虛虛之咎理何如哉
請陳母略
對論婦人新産之後既惡露之不除致邪熱藴結於中
須蕩滌而乃愈盖産育之後其治非比於平時承氣之
藥其用豈同於常劑雖血氣之皆虛固當補其不足然
穢惡之未盡猶可折其有餘顯於證而少腹痛堅及煩
躁發熱之屬形於候而大便秘澀兼譫語不食之類以
太陽證之不見也此必血結於膀胱診趺陽脉之微實
也亦或熱蒸於胃腑所謂承氣湯者斯可得而用焉伏
承明問假令晉王叔和脉經云婦人産後七八日無太
陽證少腹堅痛此惡露不盡不大便四五日趺陽脉微
實再倍其人發熱日晡所煩躁者不能食譫語利之則
愈宜承氣湯又云婦人産訖五臟虛羸唯得將補不可
輕瀉今産後復用承氣湯者恐有實實虛虛之咎理何
如哉請陳母略大矣哉此古人之高議也愚雖不敏請
申之抑嘗謂精氣奪則虛虛則補之而為要邪氣盛則
實實則瀉之而為宜雖有兩途各存一理今夫産育未
久必血氣之皆虛調衞無方致穢惡之不盡血積於膀
胱之内則少腹堅痛而不和熱蒸於胃腑之間則大便
固結而不利甚至於日晡之頃晡應於陽明之時所以
熱發於外穀食欲進而不能躁擾於中語言不次而妄
發况乎太陽乃膀胱之經太陽無證者不頭項強痛而
非類傷寒也趺陽本胃腑之脉微實再倍者知熱邪躁
盛而結在裏分也故下文曰以熱在裏結於膀胱也經
曰太陽者膀胱經也又云趺陽者胃脉也考其病証於
經則有云諸痛為實復曰實則譫語以此數者推之可
驗血實於内也是以知實則瀉之蕩滌之方固可以用
裏者泄之攻下之劑尤可以投叔和於此特立承氣湯
而治者深有旨也以其脉證雖言於産後之疾其法與
傷寒之論一體故承氣湯有四方有大承氣湯小承氣
湯調胃承氣湯桃核承氣湯論其所主也各有其治考
其為用也大率相同無非大黃之類芒硝之屬皆大寒
峻下之藥有蕩滌破血之功服之使藴熱之邪蕩然而
去則五臟調暢俾瘀惡之血决然而釋則諸証悉除故
王氏立承氣之名不專於一欲醫士當施用之際必務
其詳故調胃承氣湯小承氣湯與大承氣湯桃核承氣
湯俱能攻其結熱最能破其瘀血者非桃核承氣湯不
可也要在量輕重而制方隨所宜而為用則厥疾必瘳
矣儻若執産後之虛羸而唯務補益捨毒藥之攻下而
坐待平和何異膠柱而調瑟守株而待兔仲景所謂心
迷意惑動失紀綱者厥有旨哉大抵療男子固異於婦
人拯胎産尤難於雜病補瀉一或有差祸不旋踵而至
雖古人有實實虛虛之戒醫士當有以致其審要不可
以拘焉謹對
假令法第一道
問假令姙娠腹痛候目即節氣當得何脉本因是何臟
腑受病發何形候即今宜用是何方藥調理設有變動
又當隨脉如何救療各須引本經為證及本草逐藥主
療所出州土性味畏惡正輔佐使重輕竒偶及修製之
法處方對答
對胎結於中或受風寒之氣邪干於正遂成腹痛之疾
且陽施隂化雖冲和之所資氣聚血凝務温充而為養
或胚胎之前挾冷疹而不去或姙娠之後感風邪而入
傷與血氣相搏而攻擊於腑臟之間致邪氣交爭而㽲
痛於腹裏之分然姙婦有此証之見乃傷胎之本也目
即玉宇横秋金行用事草木零落也獨枝條之猶存脉
象輕虛也有微毛之相應經曰秋胃微毛曰平乃應時
之脉矣今也不虛浮於輕舉之間反沉動於重按之際
經曰沉為在裏又曰動則為痛沉動相兼此腹痛之脉
應矣本因胎前有冷姙後挾風其候㽲結而不寧腹裏
而作痛故巢氏有云腹痛皆由風邪入於腑臟與血氣
相擊搏所為姙娠之人或宿挾冷疹或新犯風邪㽲結
而痛也詳此之病其勢尚輕當處竒方治之經曰近者
竒之宜用正一輔二竒方芎藭湯以芎藭一味為主病
之正以乾薑芍藥二味為佐正之輔三味合而服之其
痛必獲愈矣設若以姙娠而不可進劑雖腹痛而不即
服藥致風冷之邪豈能以散釋俾胞胎之本必失於充
榮由是而變為姙娠胎動之候也復持其脉動而芤者
變病之診也經曰動則為痛芤則為虛巢氏曰胎動不
安者多因勞役氣力或犯冐冷熱或飲食不適或居處
失宜輕者止轉動不安重者便致傷墮若其母有疾以
動胎治母則胎安復詳變病之生又非前証之比疾勢
既深竒方難已宜用正二輔四偶方阿膠艾葉湯主之
以阿膠艾葉二味為正以當歸芎藭乾地黃桑上寄生
四味為輔六味合服使外邪散而痛止内血盛而胎安
其病必能愈矣由是病有重輕窮本始而布叙於前方
有竒偶隨主療而處方於後
治假令姙娠腹痛候正一輔二竒方芎藭湯芎藭為
正味辛温無毒主腹痛温中生武功川谷白芷為之使
用一兩剉乾薑為輔味辛温大熱無毒主腹痛生犍
為川谷秦椒為之使惡黃芩黃連天鼠糞用半兩炮裂
剉芍藥為輔味苦酸平微寒有小毒主邪氣腹痛生
中岳川谷須丸為之使用半兩剉右三味㕮咀每服三
錢水一盞半煎至八分去滓温服不計時候
治假令變證姙娠胎動候正二輔四偶方阿膠艾葉湯
阿膠為正味甘平微温無毒主安胎生東平郡煑牛
皮作之出東阿畏大黃擣碎蛤粉炒成珠用二兩艾
葉為正味苦微温無毒主婦人漏血生田野用二兩剉
當歸為輔味甘辛溫大温無毒主溫中止痛生隴西
川谷惡䕡茹畏菖蒲海藻牡蒙酒洗焙乾用一兩剉
芎藭為輔味辛溫無毒主腹痛温中生武功川谷白芷
為之使用一兩剉乾地黃為輔味甘苦寒無毒主女
子傷中生咸陽川澤惡貝母畏蕪荑用一兩剉桑上
寄生為輔味苦甘平無毒主安胎生洪農川谷桑木上
用一兩剉右六味㕮咀每服半兩水二盞煎至一盞去
滓温服不計時候謹對
第二道
問假令産後虛煩候目即節氣當得何脉本因是何臟
腑受病發何形候即今宜用是何方藥調理設有變動
又當隨脉如何治療各須引本經為證及本草逐藥主
療所出州土性味畏惡正輔佐使重輕竒偶及修製之
法處方對答
對新産未久必有傷血之乖中氣不宣故生虛煩之候
且懷胎之時血氣凝聚而為養臨蓐之際血氣輸寫而
俱傷五臟六腑乏於中不能運布百骸四肢羸於外未
復經常因氣布而未調使胷中壅塞而不通以内虛而
未暢故心下擾煩而不定婦人育子之後多有此證者
盖亦虛之使然也目即時惟九月序屬三秋氣應容平
之候脉見中衡之形方為平人之脉也經曰秋應中衡
苟或診乖時序三部無中衡之至六脉見虛數之體經
云數為虛為熱又曰數則熱煩是應虛煩之病也本因
産育有傷血氣未復其候昏悶而不清煩擾而不定是
其病也巢氏曰産後血氣俱傷臟腑虛氣在内不宣故
令煩也詳此虛煩之為病亦乃産後之微疾處以竒方
可使必愈宜以正一輔二竒方黃耆湯主之以黃耆一
味為正以茯苓人参二味為輔三味合而服之使血氣
調平臟腑充實則虛煩自已設若治療失時待其自差
始則壅塞於中次則發越於外變為産後虛熱之候也
當此之時復持其脉雖虛數之猶存兼輕浮而併見經
云浮則為虛又云浮為在表又云數則為熱復考巢氏
書云産後臟腑勞傷血虛不復而風邪乘之搏於血氣
使氣不宣泄而否澀生熱或支節煩憒或唇口乾燥但
因虛生熱故謂之虛熱此証既見已甚於前施竒方而
不及唯偶方而可已經曰遠者偶之宜用正二輔四偶
方黃耆秦艽湯主之以黃耆秦艽二味為正以乾地黃
人参芍藥甘草四味爲輔六味合而服之其虛熱之証
必獲愈矣夫如是病形之本皆具於巢源藥物之性實
存乎本草證列於前方附於後
治假令産後虛煩候正一輔二竒方黃耆湯黃耆為
正味甘微温無毒主補虛生川郡山谷惡龜甲用一兩
蜜炙剉茯苓為輔味甘平無毒主煩滿生泰山山谷
大松下馬蘭為之使惡白蘞畏牡蒙地榆䧺黃秦艽龜
甲用半兩剉人参為輔味甘微寒微温無毒主補五
臟調中生上黨山谷茯苓為之使惡溲蔬反藜蘆去蘆
頭用半兩剉右三味㕮咀每服三錢水一盞煎至八分
去滓温服不計時候
治假令變証産後虛熱候正二輔四偶方黃耆秦艽湯
黃耆為正味甘微溫無毒主補虛生川郡山谷惡龜
甲用二兩蜜炙剉秦艽為正味苦辛平微寒無毒主
寒熱邪氣生飛烏山谷菖蒲為之使去土用二兩剉
乾地黃為輔味甘苦寒無毒主寒熱生咸陽川澤惡貝
母畏蕪荑用一兩剉人参為輔味甘微寒微温無毒
主補五臟生上黨山谷茯苓爲之使惡溲蔬反藜蘆去
蘆用一兩剉芍藥為輔味苦酸平微寒有小毒主寒
熱生中岳川谷須丸爲之使用一兩剉甘草為輔味
甘平無毒主寒熱邪氣生河西川谷术乾漆苦参為之
使惡遠志反大戟芫花甘遂海藻用一兩炙剉右六味
㕮咀每服半兩水二盞煎至一盞去滓温服不計時候
謹對
運氣一道
問甲戌年五運六氣所宜處方為對
對穹窿而覆於上者本清陽之所宗磅礴而載於下者
由濁隂之所化既天地位於上下而分兩儀故五運遷
於其中而統一歲然後随歲干之異而分太過不及之
紀察氣運之同而别天符歲會之年其平也為德化政
令之詳其乖也有災𤯝變易之咎明勝復辨吉凶莫不
由斯而見鍳盈虛識變化悉皆因是而知物應之而有
興有廢固非人之所為民隨之而或病或平亦在藥之
所治大抵為醫之士審劑調經明標探本宜先悉意於
此矣今觀甲戌之年上見太陽寒水司天下臨太隂濕
土在泉中行大宫土運是歲也本為太過之年謂其土
運統歲適會在泉太隂之土而以陽年加之則曰同天
符又土運臨四季是謂歲會同天符之年氣之平者也
命曰備化之紀氣恊天休德流四政五化齊修其氣平
其性順其用高下其化豐滿其類土其政安靜其候溽
薰其令濕其臟脾其病否詳兹之歲乃同寒濕者燥熱
化宜用辛熱之藥治其一歲之過愆夫動而不息者天
氣也則為之客静而守位者地氣也則為之主左右間
氣隨辰顯一歲之中上下加臨逐位布六氣之内且初
之氣自歲前大寒至當歲春分六十日有竒上見少陽
相火為之客下臨木位為之主地氣遷氣迺大温草迺
早榮民迺厲温病迺作身熱頭痛嘔吐肌腠瘡瘍宜用
醎冷之藥治其過耳二之氣自春分至小滿六十日有
竒上見陽明燥金為之客下臨君火為之主大涼反至
民迺惨草迺遇寒火氣遂抑民病氣鬱中滿寒迺始宜
用苦温之藥治其過耳三之氣自小滿至大暑六十日
有竒上見太陽寒水為之客下臨相火為之主天政布
寒氣行雨迺降民病寒反熱中癰疽注下心熱瞀悶不
治者死宜用甘熱之藥治其過耳四之氣自大暑至秋
分六十日有竒上見厥隂風木為之客下臨土位為之
主風濕交争風化為雨迺長迺化迺成民病大熱少氣
肌肉萎足萎注下赤白宜辛凉之藥治其過耳五之氣
自秋分至小雪六十日有竒上見少隂君火為之客下
臨金位為之主陽復化早迺長迺化迺成民迺舒宜用
鹹寒之藥治其過耳終之氣自小雪至大寒六十日有
竒上見太隂濕土為之客下臨水位為之主地氣正濕
令行隂凝太虛埃昏郊野民迺惨悽寒風以至反者胎
乃死宜用苦熱之藥治其過耳於是必折其鬱氣先資
化源抑其運氣扶其不勝無使暴過而生其疾由是治
六氣之藥已布於前調一歲之方今附於後
治甲戌年五運六氣正一輔二竒方附子湯附子為
正味辛甘温大熱有大毒生犍為山谷炮裂去皮臍用
一兩剉术為輔味苦甘温無毒生鄭山山谷用半兩
剉乾薑為輔味辛温大熱無毒生犍為川谷炮裂用
半兩剉右三味㕮咀每服三錢水一鍾半煎至七分去
滓温服謹對
