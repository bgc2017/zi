尚論後篇卷一
新建喻昌撰
尚論春三月溫症大意
仲景書詳於治傷寒略於治溫以法度俱錯出於
治傷寒中耳後人未解義例故春溫一症漫無成
法可師而况觸冐寒邪之病少感發溫氣之病多
寒病之傷人什之三溫病之傷人什之七古今缺
典莫此為大昌特會内經之旨以暢發仲景不宣
之奥然僭竊無似矣厥旨維何内經云冬傷於寒
春必病溫此一大例也又云冬不藏精春必病溫
此一大例也既冬傷於寒又冬不藏精至春月同
時病發此一大例也舉此三例以論溫症而詳其
治然後與三陽三陰之例先後同符蓋冬傷於寒
邪藏肌膚即邪中三陽之謂也冬不藏精邪入陰
臟即邪中三陰之謂也陽分之邪淺而易療陰分
之邪深而難愈所以病溫之人有發表三五次而
外症不除者攻裏三五次而内症不除者源遠流
長少減復劇以為在表也又似在裏以為在裏也
又似在表用溫熱則陰立亡用寒凉則陽隨絶凡
傷寒之種種危候溫症皆得有之亦以正虚邪盛
不能勝其任耳至於熱症尤為十中八九緣真陰
為熱邪久耗無以制亢陽而燎原不息也以故病
溫之人邪退而陰氣猶存一綫者方可得生然多
骨瘦皮乾津枯肉爍經年善調始復未病之體實
緣醫者於此一症茫然不識病之所在用藥不當
邪無從解留連展轉莫必其命昌之目擊心傷者
久之兹特出手眼以印正先人之法則祈以永登
斯人於夀域後有作者諒必不以為狂誕也
溫症上篇
謹將冬傷於寒春必病溫定為一大例
冬傷於寒藏於肌膚感春月之溫氣而始發肌膚者
陽明胃經之所主也陽明經中久鬱之熱一旦發出
而外達於太陽有略惡寒而即發熱者有大熱而全
不惡寒者有表未除而裏已先實者有邪久住太陽
一經者有從陽明而外達於太陽者有從太陽復傳
陽明不傳他經者有自三陰傳入胃腑者有從太陽
循經徧傳三陰如冬月傷寒之例者大率太陽陽明
二經是邪所蟠據之地在太陽則寒傷營之症十不
一見在陽明則讝語發斑衂血畜血發黃脾約等熱
症每每兼見而凡發表不遠熱之法適以增溫病之
困阨耳况於治太陽經之症其法度不與冬月相同
蓋春月風傷衛之症或有之而寒傷營之症則無矣
且由陽明而達太陽者多不盡由太陽而陽明少陽
也似此則溫症之分經用法比之傷寒大有不同而
世方屈指云某日某經某日傳經已盡究竟於受病
之經不能摸索以求良治所謂一盲而引衆盲相將
入火坑也冤哉生命古今誠一莫控矣
按溫熱病亦有先見表症而後𫝊裏者蓋溫熱自内
達外熱鬱腠理不得外洩遂復還裏而成可攻之症
非如傷寒從表而始也傷寒從表而始故悮攻而
生變者多溫症未必從表始故攻之亦不為大變然
鬱熱必從外泄為易悞攻而引邪深入終非法也
按溫熱病表症間見而裏病為多故少有不渴者法
當以治裏為主而解肌兼之亦有治裏而表自解者
其間有悮攻裏而致害者乃春夏暴寒所中之疫症
邪純在表未入於裏故也不可與溫熱病同論
一太陽病發熱而渴不惡寒者為溫病(仲景原文)
昌按溫者春令之氣也冬夏秋雖有氣溫之日不如
春令之正且久也不惡寒三字内有奥義蓋時令至
春則為厥陰風木主事而與太陽之寒冰不相涉矣
故經雖從太陽而症則從春令而不惡寒也
冄按溫病或有新中風寒者或有表氣虚不禁風寒
者衛虚則惡風營虚則惡寒又不可因是遂指為非
溫病也然即有之亦必微而不甚除太陽一經則必
無之矣
二形作(似也)傷寒其脉不弦緊而弱(非傷寒矣)弱者必渴被火
者必讝語弱者發熱(所以渴也)脉浮解之當汗出愈(原文)
風性弱緩故脉亦弱弱者發熱即内經諸弱發熱之
義也脉既浮當以汗解之使汗出而愈取解肌不取
發汗之義
按溫熱病原無風傷衛寒傷營之例原無取於桂枝
麻黃二方也表藥中即敗毒散参蘇飲等方亦止可
用於春木未熱之時若過時而發之溫病暑病尚嫌
其藥性之帶溫况於桂麻之辛熱乎然仲景不言桂
麻為不可用者有二說焉一者以剔出桂麻則三陰
絶無表藥也一者以桂麻用之不當在冬月已屢致
戒春月更可無贅也後之紛紛訾議桂麻之熱者未
嘗計及於冬不藏精之治耳惟知春夏有不得不用
也庶知仲景立方之神哉
三脉浮熱甚反灸之此為實實以虚治因火而動必咽
燥吐血(原文)
脉浮熱甚邪氣勝也邪氣勝則實反灸之是實以虚
治也血隨火炎而妄逆在所必至矣咽燥者火勢上
逼枯涸之應耳若是少陰見症當不止此一端故不
入冬不藏精一例
四病如桂枝症(似乎中風)頭不痛項不強(則太陽無外入之邪而非中風)寸
脉微浮(則邪自内出而不當過表)胸中痞鞕(痰涎塞隔)氣上衝咽㗋不得
息者胸中有塞也當吐之宜瓜蒂散病人有寒復發汗
胃中冷必吐蚘(原文)
昌按仲景不曰病似中風症而曰病如桂枝症者恐
後人悮以治溫一例混入太陽中風之例而滋擾故
更换其名也吐法多用梔豉湯此用瓜蒂散者取其
吐頑痰而快膈湧風涎而逐水也有痰而悮發汗徒
亡津液胃中空虚蚘失所養故悖逆而上出也
五病人手足厥冷(似涉厥陰)脉乍緊者邪結在胸中(非厥陰也)心
中滿而煩饑不能食者病在胸中當須吐之宜瓜蒂散
(原文)
按此症乃痰邪自内而作即四症類傷寒之瘧症也
仲景云病人身大熱反欲得近衣者熱在皮膚寒在
骨髓也(表實裏虚)身大寒反不欲近衣者寒在皮膚熱在
骨髓也(表虛裏實)此以互令之表裏言設合臟腑而統言
之則皆謂之表矣
六病在陽(表未罷熱未除)應以汗解之反以冷水噀之其熱被
却不得去彌更益煩肉上粟起意欲飲水反不渴者(熱邪)
(為水寒所制)服文蛤散(鹹寒利水)若不瘥者與五苓散寒實結
胸無熱症者(兩寒相搏)與三物小䧟胸湯三物白散亦可服(寒結)
(重者原文)
按病在陽則不兼陰可知正合第一例也
七病人臟無他病(裏氣和也)時發熱(或然或不然)自汗出而不愈
者此胃氣不和也先其時(未發熱之時)發汗則愈宜桂枝湯
主之(原文)
八病常自汗出(無時不然)此為營氣和營氣和者外不諧以
衛氣不共營氣和諧故爾以營行脉中衛行脉外復發
其汗營衛和則愈宜桂枝湯(原文)
按臟無他病但衛氣不和亦陽病而陰不病之例也
冄按春溫之症由肌肉而外逹於皮膚則太陽膀胱
經之邪傳自陽明胃經與冬月外受之風寒始先便
中太陽而傷其營衛者迥乎不同故此但言衛氣不
與營和其無太過可知也既衛不與營和當用麻黃
乃但用桂枝者可見溫症中發汗之法皆用解肌蓋
久鬱之邪一解肌則自散若大汗而重傷津液反變
起矣此先聖用法之大門也
九病人脉數數為熱當消穀引食而反吐者此以發汗
令陽氣微膈氣虚脉乃數也數為客熱不能消穀以胃
中虛冷故吐也(原文)
昌按發汗而令陽微悮之甚也陽微則胃中虚冷而
脉反數者不過客熱之微溫其胃而客熱不留斯脉
不數矣
冄按此但言胃中之陽微與不藏精之真陽微弱者
不同
十病人煩熱(太陽也)汗出則解又如瘧狀日晡所發熱者
属陽明也脉實者(陽明)宜下之脉浮虚者(太陽)宜發汗下之
宜承氣湯汗之宜桂枝湯(原文)
十一微數之脉慎不可灸因火為邪則為煩逆追虚逐
實血散脉中火氣雖微内攻有力焦骨傷筋血難復也
(原文)
昌按此一條垂戒雖在溫症項下然不專為溫症而
設所以不言症而但言脉也脉見微數則是陰虚而
陽熾重以火力追逐其血有筋骨焦傷已耳今世之
灼艾者不識亦辨脉之微數否耶其為陰虚火勝之
人漫用灸法者何耶
十二病人耳聾無聞者以重發汗虚故也(原文)
此與傷寒耳聾為少陽邪盛者迥異益見溫症禁過
汗也
十三病人不大便五六日繞臍痛煩燥發作有時者此
有燥屎故使大便鞕也(原文)
十四病人小便不利大便乍難乍易時有微熱喘冐不
能臥者有燥屎也宜大承氣湯(原文)
十五大下後六七日不大便煩不解腹滿痛者此有燥
屎也宜大承氣湯(原文)
昌按仲景治溫症凡用表法皆用桂枝湯以示微發
於不發之意也凡用下法皆用大承氣湯以示急下
無所疑之意也不知者鮮不以為表在所輕而裏在
所重殊大不然蓋表裏無可軒輊所以然者祗慮熱
邪久據陽明胃中津液先傷故當汗而惟恐過於汗
反重傷其津液當下而惟恐不急於下以亟存其津
液也
十六本發汗而復下之此為逆也若先發汗治不為逆
本先下之而反汗之此為逆也若先下之治不為逆(原文)
觀此則溫症比傷寒太陽經之變症為差減而汗下
之次第亦為不同矣
十七凡病若發汗若吐若下若亡津液陰陽和者必自
愈(原文)
觀此則病溫之人素無内傷及不藏精之類者為易
愈也
春溫上篇諸方(傷寒論共三百九十七法前四卷已載明三百六十七法兹篇得三法)
解肌法
桂枝湯
桂枝加葛根湯
升麻葛根湯
葛根柴胡湯
葛根葱白湯
葛根黃連黃芩湯
附方
人参敗毒散
参蘇飲
海藏大羌活湯
解肌後病不去反惡寒者虚也
芍藥甘草附子湯(脉細身倦者方可服)
解肌後身疼病脉沉者
桂枝加芍藥人参新加湯
解肌後汗出過多心下悸欲得按者
桂枝甘草湯
臍下悸欲作奔豚者
茯苓桂枝甘草大棗湯
解肌後煩渴脉洪大
白虎加人参湯
解肌後腹脹滿
厚朴生薑人参湯
解肌後不惡寒但惡熱者
調胃承氣湯
解肌後惡熱無下症
知母石膏湯
解肌後脉微數小便不利微熱煩渴
五苓散
解肌後胃乾煩不得眠欲飲水少少與之
吐法
瓜蒂散
梔豉湯(傷寒内著有專論)
清熱諸方
白虎湯
白虎加人参湯
白虎加蒼术湯
白虎加桂枝湯
玄参升麻湯
升麻梔子湯
竹葉石膏湯
竹葉湯
和解諸方
小柴胡湯
小柴胡加桂枝湯
小柴胡去半夏加人参瓜蔞湯
小柴胡去人参加五味子湯
小柴胡加芒硝湯
疎風諸方
荆芥散
獨活湯
金匱風引湯
續命湯减麻黃附子
分利諸方
五苓散
(脉浮而大是表其人發渴小便赤却當下用此)
猪苓湯
(汗多者不可與陽明脉浮發熱渴欲飲水小便不利者與之)
天水散
辰砂天水散(分利兼清鎮)
牡蠣澤瀉散(治腰以下有水氣)
開結諸方
三物小䧟胸湯
三物白散
下法
大承氣湯
調胃承氣湯
大柴胡湯
(脉浮大是表其人心下痞却當下若煩渴燥熱小便赤色噦嘔不止心下微煩者俱當兩)
(解)
下後脉促胸滿
桂枝去芍藥湯
若微寒
去芍藥加附子湯
悮以丸藥下之身熱不去微煩
梔子乾薑湯(三湯取其溫以散表)
下後利不止脉促表未解喘而汗出者
葛根黃連黃芩湯(取其凉以解表)
下後身熱不去心中結痛未欲解者
梔豉湯
下後心煩腹痛臥起不安者
梔子厚朴湯(取其吐以徹邪)
下後心中懊惱而煩有燥屎者
大承氣湯(取其仍從下解)
下後寸脉沉而遲手足厥逆下利脉不至咽㗋不利
吐膿血瀉利不止為難治
麻黃升麻湯(取其解錯雜之邪)
下後傷血脉澁
葶藶苦酒湯
(取其壯陰大汗使陽氣微又大下使陰氣弱其人亡血病惡寒後乃發熱無休止時陰陽)
(即承氣血俱弱故其熱不可止息)
葶藶梔子湯(二方取其酸苦湧泄以助陰)
解毒諸方
黃連解毒湯
黃連湯
黃連阿膠湯
黃連瀉心湯
黃連龍骨湯
黃連犀角湯
黃連橘皮湯
黑膏
養血生津
酸棗仁湯
芍藥甘草湯
阿膠散
大青龍湯
炙甘草湯
五味子湯
補中
黃茋建中湯
小建中湯
理中湯
溫中湯
治中湯
凉血滋陰
犀角地黃湯
搐鼻出水
瓜蒂散
刺鼻出血
乾栗幹蒻葉
溫症中篇
謹將冬不藏精春必病溫分為一大例
人身至冬月陽氣潛藏於至陰之中内經教人於此
時若伏若匿若已有得重藏精也若伏者若抱雛養
蟄不遑食息也若匿者若逋逃隱避不露蹤跡也若
已有得者韜光匿采絶無觖望也此何如鄭重耶故
謂冬不藏精春必病溫見病所由来為一定之理必
然之事其辭甚决蓋以精動則關開而氣泄冬月關
開氣泄則寒風得入之矣關屢開氣屢泄則寒風屢
入之矣而腎主閉藏者因是認賊作子賊亦無門可
出彌甚相安及至春月地氣上升肝木用事肝主疎
泄木主風於是吸引腎邪勃勃内動而劫其家寳矣
然邪入既深不能遽出但覺憒憒無奈其發熱也全
在骨髓之間自覺極熱而捫之反不烙手任行表散
汗出而邪不出徒傷津液以取危困其候比之冬傷
於寒一例則倍重矣
按冬不藏精之例乃内經之例非仲景之例也非仲
景之例言之未免為悖然觀仲景之論溫症第一條
始不勝慶幸而仲景已起發其端昌可言之無罪矣
其曰發汗已身灼熱者名曰風溫風溫為病脉隂陽
俱浮自汗出身重多眠睡鼻息必鼾語言難出若被
下者小便不利直視失溲若被火者微發黃色劇如
驚癎状時瘈&KR0146;若火熏之一逆尚引日再逆促命期
此一段至理千古若明若昧未經剖晰全不思既名
溫病即是時行外感何又汗之下之火之俱為逆耶
蓋熱邪久蓄少陰腎中精水既為素傷重加寒下火
劫陰之法乃為逆耳其自汗出身重多眠睡鼻息鼾
語言難者一一皆少陰之本症也膀胱為腎之府故
少陰症具若被下則膀胱之陰亦傷而直視失溲者
腎精不上榮腎氣欲外奪也若被火劫則陰愈虧而
邪愈無制甚則如驚癎狀而時為瘈&KR0146;也一逆再逆
言汗下火之悮可一不可二非汗而又下而又汗之
為冄悮也由此觀之冬不藏精之溫症顯然昭著矣
昌之比例以分其治而仲景之道愈明矣奚罪耶
再按仲景之論悮下有結胸及痞挟熱鶩溏臟寒不
禁等症從未說到小便不利直視失溲於此言之者
謂腎以膀胱為府素不藏精之人悮下則膀胱益虧
以故小便不利直視失溲其變亦倍重於膀胱也况
於風邪内熾津液乾燥大便難通之未必通徒令膀
胱受累而小便自遺試觀好色之人多成癃淋可類
推矣今之醫者亦講於悮下而絶膀胱之化源立取
危困之理耶
再按發汗已身灼熱者名曰風溫此語將冬不藏精
之溫症形容殆盡蓋凡外感之邪發汗已則身熱自
退乃風溫之症發汗已身始灼熱者明明始先熱在
骨髓發汗已然後透出肌表也至於風溫二字取義
更微與内經勞風之義頗同勞風者勞其腎而生風
也然則冬不藏精之人詎非勞其腎而風先内熾歟
故纔一發汗即帶出自汗身重多眠鼻鼾語難諸多
腎經之症設不發則諸症尚隱伏不盡透出也夫腎
中之風邪内熾而以外感汗下及火攻之法治之寧
不促其亡耶後人不知風溫為何病反謂溫症之外
更有風溫濕溫溫毒溫疫四症觀其言曰重感於風
變為風溫則是外受之邪與身重鼻鼾多眠少語之
故絶不相涉可知是夢中說夢也尚論及此聊自慊
耳客有難昌者曰内經論冬傷於寒寒毒藏於肌
膚感春月之溫氣始發故名曰溫病未嘗言寒毒感
藏於骨髓今謂冬不藏精者寒邪藏於骨髓或未盡
然耶昌應之曰此正内經之言非余之臆說也黃帝
問温瘧舍於何臟岐伯曰溫瘧得之冬中於風寒氣
藏於骨髓之中至春則陽氣大發邪氣不能自出因
遇大暑腦髓爍肌肉消腠理發泄或有所用力邪氣
與汗皆出此病藏於腎其氣先從内出之於外也如
是者陰虚而陽盛則熱矣衰則邪氣復反入入則
陽虚虚則寒矣故先熱而後寒名曰溫瘧由是觀之
溫瘧且然而况於溫病乎客始唯唯
昌按熱邪久伏腎中其症與第一例自不相同其發
熱也皆從骨内鬱蒸而出皮間未熱而耳輪上下已
先熱矣始發之時多兼微寒不似第一例之全不惡
寒以少陰居北方寒水之位也及至大熱灼肌多不
甚渴不似第一例之大渴以熱邪初動而陰精尚足
持之也其後則不惡寒而甚渴與第一例之症渾無
别矣然雖無别究竟表裏不同標本互異始先用藥
深入腎中領邪外出則重者輕而輕者即愈矣奈何
其義隱而不彰即以叔和之明未嘗抽引其緒為後
人旁通一線昌何人斯顧敢恣譚無忌然而遠囂三
十餘載驅逐睡魔晝夜不敢倒身因是冥悟一斑即
取仲景少陰傷寒之例推演為治溫之例未嘗以己
意混入一字也引例如左
一少陰病始得之反發熱脉沉者麻黃附子細辛湯主
之(仲景原文)
昌按脉沉病在裏也而表反發熱則邪雖在表而其
根源實在裏在裏之邪欲其盡透於表則非專經之
藥不可故取附子細辛以匡麻黃為溫經散邪千古
不易之正法奈何後人全不知用明明見脉沉身重
嗜卧倦語之症即知為風溫又知為冬不藏精尚且
漫用三陽經之表藥屢表不應十中不能活一復諉
之傷寒偏死腎虚人是則是矣但不知果行溫經散
邪而人死耶抑未行溫經散邪而人死也噫業傷寒
者之託專門直是操刃之凶人寧但為芄蘭之童子
已矣
二少陰病得之二三日麻黃附子甘草湯微發汗以二
三日無裏症故微發汗也(原文)
昌按麻黃主散邪附子主溫經二者皆大力之藥也
前症發熱脉沉則表裏俱急惟恐二物不勝其任更
加細辛之辛溫取其為少陰引經之藥而又有辛散
之能以協贊二物共建竒功也此云無裏症非是并
脉沉嗜卧等症俱無也但無吐利燥煩嘔渴之症耳
似此則表裏俱不見其急而麻黃附子二物尚恐其
力之太過故不用細辛以助之而反用甘草以和之
也謹并製方之意嘔心相告凡治冬不藏精之溫症
始發二三日間請决擇於斯二方焉
三病發熱頭疼脉反沉若不瘥身體疼痛當救其裏宜
四逆湯(原文)
昌按此一叚文義可得仲景治冬不藏精之奥旨病
發熱頭疼症見於表矣而脉反沉則病又在裏矣兩
有可疑也既發熱頭疼勢必先治其表若不瘥則治
表無益矣凡治表者皆治其陽也陰病治陽豈惟無
益將見陰中之真陽因之外越而身體反加疼痛一
團陰寒用事矣此所以當用四逆湯而急回其在經
之陽也
再按若不瘥三字甚活蓋發熱頭疼表之原不為悮
但一切三陽經表藥俱不對症惟麻黃附子細辛湯
與麻黃附子甘草湯二方始為少陰經對症之表藥
而又不敢必人之能用所以不說悮表而但說若不
瘥正是表藥中原有瘥法也
四少陰病脉沉細而數病為在裏不可發汗(原文)
按脉細而數裏熱也發汗則虚其表且亡其津液内
熱愈熾
五少陰病脉微不可發汗亡陽故也陽已虚尺脉弱澁
者復不可下之(原文)
昌按前叚云脉沉細數則為熱此云脉微則為虚熱
而發汗則陰易亡虚而發汗則陽易亡故兩戒之也
然則脉不微數者一㮣禁汗不為懲噎廢食耶况於
不藏精之症邪發之初未必即見微數之脉惟可用
麻黃附子二方而不知用馴至脉微且數則汗下溫
三法皆不可行而陰絶陽離有立而待斃耳
六少陰病欬而下利讝語者被火氣劫故也小便必難
以強責少陰汗也(原文)
昌按少陰少血強責其汗是劫奪其血也小便難者
源先竭也
再按少陰病強汗則小便必難悮下則小便不利直
視失溲可見腎以膀胱為府臟病而府未有不病臟
傷則府先告絶也傷寒症中云直視讝語循衣撮空
小便利者其人可治則是少陰之臟氣絶與不絶全
於小便之利與不利窺其中藏孰謂冽彼之下泉非
回枯澤槁之善物哉
七少陰病脉緊至七八日自下利脉暴微手足反溫脉
緊反去者為欲解也雖煩下利必自愈(原文)
昌按邪在陰者多自利自利則邪氣湧正氣而脫者
多矣其候必脉緊數而四肢逆冷今脉緊去而但微
則陰邪已散手足溫則真陽未傷雖有心煩下利之
危急而可直决為必愈蓋陰陽不相乖亂則别無死
法也然非腎氣素旺受邪原輕者不易得之數矣
再按此與邪在陽脉數而熱得汗而脉和身凉數去
為欲愈之意同然陽病輕而從汗解則易陰病重而
從利解則難所以仲景於陽邪内䧟下利不止之症
惟用逆流挽舟之法挈裡邪還之於表則利不治而
自止也此叚見陰邪從陰分解散原属順便但少陰
臟氣堪為主人送出客邪尚恢乎有餘地則善也而
不藏精者日為床褥作主人安望重關設險以待暴
客乎
八少陰病八九日一身手足盡熱者以熱在膀胱必便
血也(原文)
按膀胱為腎之府腎邪傳膀胱則裏熱逹表故一身
手足盡熱也太陽多血為熱所亂則血出於二便然
比之少陰少血悮動其血而從口鼻耳目出者則天
淵矣
再按熱邪雖從便血而解經年調理陰氣難復况既
開血一竇漫無止期何如一身手足方熱之頃預識
勢所必至而亟圖之於早耶奪膀胱熱用桂枝大黃
入四苓散
九少隂病欲吐不吐心煩但欲寐五六日自利而渴者
虚故引水自救口燥舌乾症具小便色反白者下焦虚
有寒也勿認為熱以致悮(原文)
此一叚因仲景原文難解昌會其意而言之也
按冬不藏精之症此一叚最肖仲景蚤已欲人辨識
之矣
十病人脉陰陽俱緊反汗出者亡(無也)陽也(無陽以為之外護也)此
属少陰法當咽痛而復吐利(原文)
按冬不藏精之症此一叚更肖少陰為水臟吐利者
陰盛而水無制也
春溫中篇諸方(兹篇得十二法)
溫經散邪一法
麻黃附子細辛湯
麻黃附子甘草湯(二方之意前已論明)
溫經一法
附子湯
治得病一二日口中和背惡寒者
治身體痛手足寒骨節痛脉沉者
附子溫經散寒人参補氣回陽芍藥收陰茯苓
及术制水燠土
急溫一法
四逆湯
治寒邪深入於裏者
治膈上有寒飲乾嘔者
陰邪深入則微陽必遭埋没陰邪上干則微陽
必致飛騰故宜急溫恐少遲則不及也
急溫則無取於回護矣然以甘草為君以乾姜
附子為臣正長駕遠馭俾不至於犯上無等無
回護中之回護也
通陽一法
白虎湯
治陰寒下利蔥白為君乾姜附子為臣以在經
之陰極盛格拒其陽於外而不納故取用於蔥
白以通陽氣而使陰氣自斂見睍曰消之義也
白通加猪胆汁湯
治下利脉微及厥逆無脉乾嘔煩者呼吸存亡
之際恐陽藥不能直逹故加人尿猪胆法之陰
以為向導服湯脉暴出者死微續者生
通脉四逆湯
治下利清榖裏虚外熱手足厥逆脉微欲絶身
反不惡寒其人面赤色或腹痛或乾嘔咽痛或
利止脉不出者即前四逆湯而倍乾薑加蔥白
也
不惡寒面色赤而外熱者加蔥白以通陽氣腹
中痛者真陰不足去蔥白加芍藥嘔者加生姜
咽痛者去芍藥少加桔梗
利止脉不出者陽氣未復去桔梗加人参
溫胃一法
吳茱萸湯
治吐利手足厥冷煩燥欲死者
桃花湯
治二三日至四五日腹痛小便不利下利不止
便膿血者胃虚土寒不能制水而下焦滑脫
故用乾姜粳米之辛甘以佐赤石脂也
灼艾助陽一法
一二日口中和背惡寒者即宜服附子湯并用
灸法以助陽
吐利手足不逆冷者不死脉不至者灸少陰七
壯
下利脉微澁嘔而汗出數更衣反少者陽虚而
氣下墜血少而勤努責也宜灸頂門之百會穴
以升舉其陽也
溫經鎮水一法
真武湯
治腹痛小便不利四肢沉重疼痛自下利者或
欬或小便利或嘔者真武北方司水之神也陰
邪熾盛水泉泛溢得真武則可以鎮攝而安其
位也
和陰一法
黃連阿膠湯
治心煩不寐者少陰本欲寐反心煩不寐熱
甚而裏不和也芩連除熱雞子黃阿膠少佐芍
藥以和血而生不足之真隂也
急下一法
大承氣湯
治二三日口燥咽乾者二三日病始發便有腎
水枯竭之象不急下將何救耶
治自利清水色純青心下痛口乾燥者腎中之
邪摶水而變青熱之極也心下痛者水氣上逆
也水氣上逆而口反乾燥則枯涸有立至矣故
當急下
治六七日腹脹不大便者腹脹不大便胃實可
知水臟受病加以土實則水必竭故當急下
消解一法
四逆散
治四肢微逆或欬或悸或小便不利或腹中痛
或泄利下重者四肢微冷則熱未深故用柴
胡解之枳實泄之甘草和之而最要加芍藥以
收其陰也咳者加五味子乾姜并主下利悸者
加桂枝小便不利者加茯苓腹中痛者加附子
泄利下重者加薤白煮汁煎散
分利一法
猪苓散
治下利不止咳而嘔渴心煩不得眠者取其水
榖分則利自止利止則嘔渴心煩不待治而自
愈然不藏精而膀胱之氣不化者又在所禁
清咽一法
甘草湯桔梗湯半夏湯
治風挾痰熱者
苦酒湯
治咽中生瘡語聲不出者
溫症下篇
謹將冬傷於寒又兼冬不藏精春月同時病發定
為一大例
昌按冬既傷於寒冬又不藏精至春月兩邪同發則
冬傷於寒者陽分受邪太陽膀胱經主之冬不藏精
者陰分受邪少陰腎經主之與兩感傷寒症中一日
太陽受之即與少陰俱病則頭痛口乾煩滿而渴之
例纖毫不差但傷寒症自外入内轉入轉深故三日
傳徧六經溫症自内達外既從太陽之戶牖而出勢
不能傳徧他經表裏只在此二經者為恒也若更挾
外邪從太陽少陰經中二日傳陽明太陰三日傳少
陽厥陰則臟腑之邪交熾不俟六日即死矣蓋太陽
少陰邪發之日正已先傷外邪復入正氣又傷即與
再傳無異臟腑之氣幾何决無可供三傳之理也但
既是溫症表裏横發重復感受外邪者十中無一所
以溫症兩感之例原有可生之理昌治金鑑一則先
以麻黃附子細辛湯汗之次以附子瀉心湯下之兩
劑而愈可見仲景法度森森具列在人之善用也今
人見熱煩枯燥之症而不敢用附子者惡其以熱助
熱也孰知不藏精之人腎中陽氣不鼓精液不得上
升故枯燥外見纔用附子助陽則陰氣上交於陽位
如釜底加火則釜中之氣水上騰而澗澤有立至者
仲景方中輒用附子一枚今人一錢亦不敢用總由
其識之未充耳昌亦非偏重溫也以少陰經之汗下
與他經不同如治金鑑先以溫法及汗法一藥同用
次以溫法及下法一藥同用而收功反掌蓋舍二法
别無他法也設汗藥中可不用溫下藥中可不用溫
是與治傷寒陽邪之法全無差等矣昌之分溫症為
三例者道本自然其不以牽強穿鑿取後世之訿議
也明矣
再按冬傷於寒又不藏精春月病發全是半表半裏
之症乃以半表半裏藥用之病不除而反增所以者
何此症乃太陽少陰互為標本與少陽之半表半裏
絶不相涉也然隨經用藥箇中之妙難以言傳蓋兩
經俱病從太陽汗之則動少陰之血從少陰溫之則
助太陽之邪仲景且謂其兩感於寒者必不免於死
况經粗工之手尚有活命之理耶所云治有先後發
表攻裏本自不同此十二字秘訣乃兩感𫝊心之要
即治溫萬全之規聖言煌煌學者苟能參透此關其
治兩感之溫症十全八九矣
表熱裏寒者脉雖沉而遲手足微厥下利清榖此裏寒
也所以陰症亦有發熱者此表解也表寒裏熱者脉必
滑身厥舌乾所以少陰惡寒而踡此表寒也時時自煩
不欲厚衣此裏熱也(仲景原文)
按此叚文義論溫症全以少陰腎與太陽膀胱分表
裏昌所謂太陽與少陰互為標本者得此而為有據
矣其云所以陰症亦有發熱者此表解也言當先從
表解也即麻黃附子細辛湯之例也脉滑表寒也身
厥舌乾裏熱也惡寒而踡宜行溫散時時自煩不欲
厚衣又宜凉解用藥如此繁難正與兩感症中治有
先後發表攻裏本自不同之義互見正欲學者之以
三隅反也又云少陰病惡寒而踡時自煩欲去衣被
者可治又云手足溫者可治雖不出方大段見陰陽
不甚乖離尚可調其偏以協於和之意設惡寒而踡
更加下利手足逆冷則無陽而偏於陰矣更加脉不
至不煩而燥則陽去而陰亦不存矣所以用藥全在
臨時較量果其陰盛陽微即以溫為主果其陽盛陰
微即以下為主果其陰陽錯襍溫下兩有所礙則参
伍以調其偏勝為主也當從表解之義前已申明然
亦必邪勢正熾陰陽尚未全虧方可溫經散邪若夫
滋蔓難圖任行背水之陣必無僥倖矣此等處皆是
危疑關頭雖仲景之聖不敢輕出一方以膠治法之
圓機所貴明理之彦師其意而自為深造耳
少陰中風脉陽微陰浮者為欲愈(原文)
觀此一條而認脉辨症之機亦甚昭著矣陽微陰浮
為欲愈則病發之時陽盛陰緊可知也陽盛則治先
腑陰緊則治先臟又可知也既盛且緊則恭之外症
以分緩急又可知也倘陽已微而陰不浮者更當治
其陰亦可知也倘陰已浮而陽不微者更當治其陽
亦可知也此昌之尚論每於仲景言外透出神髓以
自慊也
仲景用桂枝以和營衛而解肌此定例也不但為太
陽經中風之本藥即少陰經之宜汗者亦取用之其
最妙處在用芍藥以益陰而和陽太陽經之營衛得
芍藥之酸收則不為甘溫之發散所逼而安其位也
至若少陰則更為陰臟而少血所以強逼少陰汗者
重則血從耳目口鼻出而厥竭可虞輕亦小便不利
而枯涸可待用藥自當比芍藥之例而倍加陰以益
陽昌每用桂枝必加生地以佐芍藥之不逮三十年
來功效歷歷可紀蓋得比例之法也仲景於冬月太
陽中風之症而用桂枝為例不為春月之病溫者設
也春月病溫用桂枝勢必佐之以辛凉而不藏精之
溫属在少陰不得不用桂枝之溫解之以少陰本陰
標寒邪入其界非溫不散也豈惟桂枝甚則麻黃附
子在所必用所貴倍加陰藥以輔之如芍藥地黃猪
胆汁之類是也今人未達此理但知惡藥性之溫㮣
以羌活柴葛為表則治太陽而遺少陰屢表而病不
除究竟莫可奈何而病者無幸矣紛紛為仲景解嘲
之說然乎否耶
謹定擬冬傷於寒冬不藏精之症名曰兩感溫症
按傷寒少陰症乃從三陽經傳入者此症乃少陰與
膀胱經一臟一腑自受之邪故三陽傳入之例多不
合惟兩感之例一日太陽受之即與少陰俱病其例
脗合然仲景又不立治法但曰治有先後發表攻裏
本自不同是則一藥之中决無兼治兩經籠統不清
之法矣而治有先後於義何居昌嘗思之傳經之邪
先表後裏直中之邪但先其裏溫症之邪裏重於表
兩感之邪表裏不可預擬惟先其偏重處假如其人
陰水將竭真陽發露外見種種燥擾之症加以再治
太陽之邪頃刻亡陽而死矣是必先溫其在經之陽
兼益其陰以培陽之基然後乃治其太陽之邪猶為
庶幾也此則與少陰宜溫之例合也又如其人平素
消瘦兼以内鬱之邪灼其腎水外現鼻煤舌黑種種
枯槁之象加以再治太陽頃刻亡陰而死矣是必急
下以救將絶之水水液既回然後乃治太陽之邪猶
為庶幾也此則與少陰宜下之例合也又如其人邪
發於太陽經者極其勢迫大熱惡寒頭疼如劈腰脊
頸項強痛莫移胸高氣喘種種危急溫之則發斑發
狂下之則結胸讝語計惟有先從太陽經桂枝之法
解之解已然後或溫或下以去其在陰之邪也此則
當用太陽經之表例而與少陰可汗之例略同也詎
非先後攻發之可預擬者耶但兩感傷寒之攻裏單
取攻下原不兼溫而兩感溫症之裏亡陽之候頗多
不得不兼溫與下而並擬之也此又變例而從病情
者也
按太陽少陰兩感之溫症其例雖與兩感傷寒一日
太陽與少陰俱病相合其實比傳經之邪大有不同
蓋傷寒之邪三日傳徧六經故為必死之症而溫病
乃内鬱之邪始終只在太陽少陰二經不傳他經者
為多是則非必死之症也惟治之不善乃必死耳倘
用汗下溫法先後不紊則邪去而正未傷其生固可
必也又有邪未去而正先亡惟藉他經供其絶乏久
之本臟復榮亦以得生者總宜分别視也
按亡陽一症在傷寒則悮發太陽經汗與悮發少陰
經汗者多見之他經汗悮則不然可見兩感之溫症
為太陽少陰雙受之邪設舍溫經散邪而單用汗藥
者其亡陽直在頃刻間耳蓋陽根於陰深藏北方腎
水之底素不藏精之人真陰既耗則真陽之根淺而
易露若不以溫經之法嘿護其根而但用甘溫發散
之藥是以陽召陽隨感即赴不待蓋覆而淋漓不止
矣可不懼哉
按亡陰一症在傷寒則邪傅陽明當下而不下致津
液暗枯邪傅少陰當下而又不下致腎水暗枯其亡
也以漸尚有急下一法可救若在不藏精之溫症則
腎水已竭之於先而邪發之日陰邪必從下走勢自
下利奔迫是下多尤足亡陰而又絶無補法可以生
陰金匱云六腑氣絶於外者其人惡寒五臟氣絶於
内者則下利不禁臟者陰也陰氣欲絶詎非亡陰之
别名乎
神哉仲景之書既詳不藏精之症又出不藏精之治
特未顯然挈示後人不維其義耳即如桂枝一湯本
為太陽中風設也而汗下和溫已具於一方之内至
於溫法尤為獨詳如加附子加人参白术乾薑甘草
加桂心茯苓蜀漆紅花等類豈太陽表症中所宜有
乎惟病有不得不先溫經又不得不兼散邪者故以
諸多溫經之法隸於桂枝項下一方而兩擅其用與
麻黃附子細辛湯同意凡遇冬不藏精之症表裏之
邪交熾陰陽之氣素虧者按法用之裕如也
春溫下篇諸方(兹篇得十五法連前共三十法合前四卷共足三百九十七法)
桂枝領邪一法
桂枝加生地湯
清表溫中一法
桂枝加人参湯
清陽瀉火一法
桂枝加大黃湯
脉浮先表一法
桂枝湯
先溫後表一法
治下利清榖不止身疼痛者
先用四逆湯急救其裏救後清便自調但身痛
者隨用桂枝湯急救其表此見下多則陰邪亦
從陰解故溫後但解其陽邪不必兼陰為治
溫經止汗一法
桂枝加附子湯
汗後惡寒一法
芍藥甘草附子湯(收陰固陽表虚)
下後惡寒一法
桂枝湯去芍藥加附子(陽虚)
汗後惡熱一法
調胃承氣湯(胃中乾實)
汗後裏虚一法
桂枝新加湯(汗後身疼痛脉沉遲)
汗後發悸二法
桂枝甘草湯(治心下悸欲得人按)
茯苓桂枝甘草大棗湯(治臍下悸)
汗後腹脹一法
厚朴生薑甘草半夏人参湯
晝夜静躁一法
汗下後表虚惡寒裏虚脉微細日輕夜重者以
救陰為主宜桂枝加紅花湯
日重夜輕身無大熱者以救陽為主宜乾薑附
子湯
悮汗變逆一法
本脉浮而症見汗出心煩微寒脚攣之候纔服
桂枝湯即便厥冷咽乾煩燥吐逆者乃陽虚而
陰獨盛也先與甘草乾薑湯以復其陽俟厥愈
足溫更與芍藥甘草湯行陰寒凝滯之血以伸
其脚若陽虚陰盛其變愈大者但用四逆湯以
溫經回陽而不兼陰為治也
附辨溫症合偶感之客邪以明理而闢謬
諸家方書謂溫症之外復有四症一曰脉陰陽俱盛
重感於寒者變為溫瘧一曰陽脉浮滑陰脉濡弱者
更遇於風變為風溫一曰陽脉濡弱陰脉實大者更
遇溫熱變為溫毒一曰陽脉濡弱陰脉弦緊者更遇
溫氣變為溫疫據其援脉以辨症而為治溫者推廣
其端似乎新竒可喜詎知辭不達意徒足炫人所以
後人一得之長迥不及於古人此等處關係病機最
鉅昌不得不并明其理焉蓋春溫夏熱秋凉冬寒各
主一氣者其常也然天氣不可以長拘所以夏氣亦
有清凉之時冬氣亦有燠熱之時凡此皆謂之客氣
也本溫症而重感於寒其病即兼冬氣而為溫瘧本
溫症而重感於熱其病即兼夏氣而為溫毒本溫症
而重感於時行不正之氣其病即兼不正之氣而為
溫疫原無所變也乃謂某病忽變某病不令人炫而
且駭乎又且長夏之濕氣春分後早已先動最能與
溫氣相合而為濕溫之症何以四症内反不並舉又
且溫瘧一症内經明說是冬月邪入骨髓至春夏始
發何得妄說春月重感於寒又且更遇於風變為風
溫一症頭上安頭夢中說夢尤為無識蓋春月厥陰
風木主事與時令之溫不得分之為兩凡感而病者
皆為風溫之病也即如初春之時地氣未上升無濕
之可言也天氣尚微寒無毒之可言也時令正清和
無疫之可言也而所以主病者全係於風倘除風溫
另為一症則所以病溫之故為何故耶試觀仲景於
冬月之病悉以傷寒之名統之其觱發之風寒栗烈
之寒氣總為一寒則春月之風寒風熱風濕總為一
風并可知也夫風無定體者也在八方則從八方在
四時則從四時春之風溫夏之風熱秋之風凉冬之
風寒此自然之事也仲景於溫症篇首即特揭風溫
之名以綱衆目其晰義之精為何如耶顯明道理一
經後人之手便將風與溫分之為二况與精微之奥
乎兹特辨之以見治溫之法原為切近平易而非有
奇特也
溫瘧主治
溫瘧病脉尺寸俱盛先熱後寒者宜小柴胡湯
先寒後熱者宜小柴胡加桂湯
但寒不熱者宜柴胡加桂薑湯
但熱不寒者宜白虎加桂湯
有汗多煩渴小便赤澁素有瘴氣及不服水土嘔吐
甚者宜五苓散
溫毒主治
溫毒為病最重溫毒必發斑宜人参白虎湯
竹葉石膏湯
玄参升麻湯
黑膏(清氣凉血)
溫疫主治
人參敗毒散
温疫病陽脉濡弱正虚也隂脉弦緊邪實也正虚邪
實則一團外邪内熾莫能觧散病固纏身為累而目
前不藏精之人觸其氣者染之尢易所以發表藥中
宜用人參以領出其邪寓意草中論之已悉兹不復
贅
尚論後篇卷一
