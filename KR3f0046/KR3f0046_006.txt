欽定四庫全書
同文算指通編卷四
明李之藻撰
疊借互徵第七(附盈朒)
借虚徵實其術精矣又有子母雜互隠奥難知者則兩
借虚數以徵之徵之于實尚遠也或兩浮而盈或兩縮
而不足或一盈一不足俱以借數列上以較原數以多
寡之差列下而左右互乘焉其法有二凡俱盈俱不足
者以差數相減餘為法以乘數相減餘為實若一盈一
不足者以差數相併為實而以法除實則二法相同
舊有盈朒一章大都類此而此則於未有盈朒之先
借數推出盈朒以求隠數故曰借徵其顯有盈不足
實數者但依舊法求之諸盈不足者兩盈者兩不足
者盈適足者不足適足者及疊互母子者各具數條
見例
問設一虚數以其半為用内除三之一又除四之一
尚餘三百其原總數幾何其法先另借一通數以
分其半而通各分先借二十四為數列左上(其半為十
二其三之一為四其四之一為三尚餘五)以比三百則不足二百九十
五列左下另借九十六為數列右上(其半為四十八其三之一
為十六其四之一為十二尚餘二十)以比三百不足二百八十列右下
次以左上乘右下又以右上乘左下各得數附註其
下以少減多其餘為實而以左下右下相減其餘為法
除之
除得一千四百四十合原總以減半為七百二十其
三之一乃二百四十其四之一乃一百八十加三百
合一半七百二十之數
假如借四千八百為通數列左上(其半為二千四百其三之一為八百其四
之一為六百餘一千)以比三百則盈七百列左下又借二千四百
為通數列右上(其半為一千二百其三之一為四百其四之一為三百餘五百)以比三
百盈二百列右下亦以二數相減餘為法而以左上乘
右下以右上乘左下相減餘為實而以法除之
以法除實亦得一千四百四十合原總數
又假如借二千四百為通數列左上(即前第二式右上者尚餘五百)盈
二百列左下再借九十六列右上(即前第一右上者餘二十)不足二
百八十列右下此係一盈一不足者相併為法次以左上乘右
下以右上乘左下亦相併為實以法除實仍得一千四百四十
問三人共銀四十四兩乙多甲一倍外又多四兩丙兼
甲乙之數外又多六兩每人實數幾何(此大約當以四分分之而算)
先借一十為通數列左上(甲一十乙倍得二十又加四共二十四丙兼二數又加六
得四十)共七十四以比四十四盈三十列左下又借六列
右上(甲六乙倍之加四得十六丙兼二數加六得二十八)共五十以比四十四盈
六列右下以相減餘為法乃以左上乘右下以右上乘
左下亦以相減餘為實以法除之得五為所求之甲數
倍之又加四得一十四為乙數兼之又加六得二十五
右圖以甲之左數一十乘六及以右數六乘三十
者固除得甲五若以乙之二十四乘六及一十六
乘三十亦得乙數以丙之四十乘六及二十八乘
三十者亦得丙數以
共數七十四乘六及
五十乘三十者亦得
共數
問甲乙各不知數取乙九與甲則甲倍于乙取甲九與乙
則甲乙正等原數各若干借一百為等數乙既得甲九則
甲原一百九列左上而乙九十一列其次甲若取乙九則甲
一百十八而乙八十二以視甲之半盈二十三(因甲取乙九當倍乙數故)列
左下另借五十為等數乙既得甲九則甲原五十九列右上
而乙四十一列其次甲又取乙九則甲得六十八而乙三十
三以視甲之半不足二列右下盈不足相併二十五為法
左上乘右下右上乘左下相併為實以法除實係甲乘
者除得六十三為甲數係乙乘者除得四十五為乙數
問攜酒遊山到處沽增一倍俱飲六升至第四處飲訖
無餘原攜若干借五升四合列左上倍之(一斗八合)減六(四升
八合)又倍之(九升六合)減六(三升六合)三次倍之(七升二合)減六(一升二合)四
次倍之(二升四合)以減六不足三升六合列左次另借六升
二合列右上倍之(一斗二升四合)減六(六升四合)又倍減至四次(倍得
一斗二升八合減存六升八合復倍得一斗三升六合減存七升六合又倍得一斗五升二合減存九升二合)
盈九升二合列右次盈不足相併為法以左上乘右下
右上乘左下併為實以法除實得五升六合二勺五抄
問貸榖不知數每年加息一倍一年還榖五斗至五年
本利俱完其原貸若干先借四十三石列左上倍之(八十
六)減所還(餘三十六)又倍之(七十二)又減(餘二十二)仍倍之(四十四)不
足六石列左下又借四十四石列右上倍之(八十八)减所
還(餘三十八)又倍之(七十六)又減(餘二十六)仍倍之(五十二)盈二石列
右下併盈不足為法左上乘石下右上乘左下得數併
為實以法除實得原榖四十三石七斗五升
或依三率置五十為實置
三年之倍(一二四)併得七乘
之加母(一)為法除之亦同
問逐兔百隻每三人得四隻該幾人先借七十二人列左
上以四乘三除(九十六)盈四隻列下另借九十人列右上
以四乘三除(一百二十)不足二十列下盈不足併為法左上乘
右下右上乘左下得數併為實以法除實得七十五人
此問依三率三
乘四除即得
借此見例云
問甲乙丙共數六十乙多甲一倍外加四丙兼甲乙數
外加六各該幾何先借六為甲通乙丙數列左上(甲六乙十
六丙二十八)共得五十比正數不足一十列左下又借八為
甲通乙丙數列右上(甲八乙二十丙三十四)共六十二比正數盈
二列右下相併為法次以左上乘右下以右上乘左下
亦相併為實依法除得七零三之二為甲數倍之加四
得十九零三之一為乙數兼甲乙加六得三十三為丙
數總合六十數
問試以三十數隨手剖為二以其一加六十以其一加
二十而加六十者為加二十者之三之二其剖分之數
各幾何此取三十而隨意剖之且借二十為甲數列左
上列乙一十于次而各如問加焉察其數(甲二十加六十得八十乙
一十加二十得三十)甲視乙固不足三之二(乙三十則甲之三分二者該九十今却八
十)以不足一十列左下又借二十四為甲數列右上亦
列乙六于其次各加如問而察其數(甲二十四加六十得八十四乙六外
加二十得二十六)甲又盈乙三之二(乙二十六則甲之三分二者該七十八今却八十四)
以盈六列右下盈不足積併為法次以左上乘右下以
右上乘左下併為實以法除實得二十二又二之一為
甲數然後求三之一則七零二之一為乙數也
問甲乙丙三數甲加七十三得為乙丙數者二乙加七
十三得為甲丙數者三丙加七十三得為甲乙數者四
其實數各幾何此因有三之二及四之三當借竒數為
通數以求甲數而又因乙丙之加牽連難析則疊用前
法以徵之且如借一乃奇數也以當甲列左上(左圖)加七
十三(共七十四)當兼乙丙而倍之(既以七十四為兼乙丙且倍之則乙丙當僅得其半
共得三十七)因以折半三十七為乙丙數而乙與丙又衰分
焉(乙加七十三又得甲丙三之二因尋乙所衰于丙者)依前法隨意衰之為兩如
借二為乙衰另列于左上(右圖)則丙係三十五矣列左次
乃以二加七十三(得七十五)以較甲丙合數未足三之二(甲一
丙三十五共三十六則其三之二乃該一百零八今乙衰二加七十三只有七十五)尚縮三十三
列左下又借五當乙(三十七中之五)列右上則丙係三十二
矣列右次乃以五加七十三(得七十八)以較甲丙有三之
二否不足二十一(甲一丙三十二共三十三則其三之二該九十九今乙衰五加七十
三只七十八)列右下兩不足相減餘為法而以左上乘右
下以右上乘左下相減餘為實法除實得一十零四
之一為乙實乃列乙實于左圖初借立一之次既已
得乙實即得丙實(乙丙共三十七也乙得一十零四之一則丙得二十六零四之三)列
于又次
又另借三為甲衰列右上加七十三(共七十六)以其半為
乙丙衰(得三十八)而隨意分之為兩另作一法如前焉
如以二為乙衰列左上其餘三十六乃丙衰列左
次即以乙衰之二加其七十三(得七十五)與甲丙相較是三
之二否不足四
十二(甲三丙三十六共三)
(十九其三分之二乃一百十七)
(也今乙衰加之只七十五)即
以不足列左下
另借二十三為乙衰列右上其半十五為丙衰列右次
以乙衰二十三加七十三(得九十六)與甲丙相較是三之二
否又盈四十二(甲三丙十五共十八其三分之二當是五十四今乙衰之數與加數却有九十
六)以盈列右下盈與不足相併為法仍以左上乘右下
以右上乘左下而相併為實以法除實得一十二零二
分之一為乙實乃列乙實于前所借甲三之次因得丙
實(乙丙共三十八乙既得一十二又二分之一則丙得二十五零二分之一)亦列于又次俱照前式
乃依所問察之甲加七十三要兼乙丙數又多一倍乙加
七十三要得甲丙數者三丙加七十三要得甲乙數者四
如右圖左上甲衰及所加(共七十四)已兼乙丙之數與其倍
數(乙丙共三十七兼而倍之則七十四也)左次乙衰所加(共八十三又四之一)亦兼
甲丙數之三(甲丙共二十七又四之三以加二倍合乙衰)俱合原問惟左又
次丙衰及所加(共九十九零四之三)以合甲乙(共十一零四之一)如原問但
欲得甲乙數者四只須四十五今却九十九零四之三乃
盈五十四零四之三到此不合矣仍依互乘之法求之
右上甲衰及所加(共七十六)亦合乙丙兼數與倍數(乙丙共三十八
兼倍之則七十六也)右次乙衰及所加(共八十五半)合甲丙亦具三因
(甲丙共二十八半三因之得八十五半)惟右又次之丙衰及所加(共九十八零半)
以合甲乙(共十五又二之一)以四因之當得六十二今却九十
八零二之一乃盈三十二零二之一也不合原問仍依
互乘之法求之于是以左上甲衰乘右下以右上甲
衰乘左下相減餘為實以左下右下相減餘為法除之
得七為甲衰如欲得乙衰則以乙之左右上下互乘相
減以法除之得一十七為乙衰如欲得丙衰亦以丙之
左右上下互乘減除得二十三為丙衰
問設有一數以與三相乘外加一十又以此乘四外加
二十又乘五外加三十又乘六外加四十即共得六千
七百此其原設數幾何其法先借二為主列左上以乘
三(得六)外加十(共十六)又與四相乘(六十四)加二十(共八十四)又與
五相乘(四百二十)加三十(共四百五十)又與六相乘(二千七百)加四十
(共二千七百四十)以此所問數(六千七百)不足三千九百六十列左
下次借三列右上以乘三(九)外加十(共十九)又乘四(七十六)
外加二十(共九十六)又乘五(四百八十)外加三十(五百一十)又乘六(三千
六十)外加四十(共三千一百)以比所問數(六千七百)不足三千六百
列右下兩不足相減餘為法除之得一十三係原設
右法已除得十三者與三相乘(三十九)加一十(四十九)又與
四相乘(一百九十六)加二十(共二百一十六)以乘五(一千八十)加三十(共一
千一百一十)以乘六(六千六百六十)加四十實得六千七百合問
問二人共分銀一百兩不得其均若均分則每人當五十
兩然須甲還所得銀三之一乙又還所得銀五之一方得
每人五十兩其不均之分各得若干先借三十兩為甲衰
列左上亦列乙衰七十于次乃減甲三之一(減一十存二十)亦減
乙五之一(一十四)而以乙減歸甲(甲二十加乙十四共三十四)以比五十
不足一十六列左下另借六十為甲衰列右上亦列乙衰
四十于其次乃減甲三之一(減二十存四十)亦減乙五之一(八)而
以乙減歸甲(甲四十加乙八共四十八)不足二列右下兩不足相減
餘為法以左上乘右下以右上乘左下相減餘為實以
法除實得六十四兩零七分兩之二為甲衰就一百兩
内減甲衰餘三十五兩又七分兩之五為乙衰合原分
不均
之數
問二人共分銀一百兩未得其均須甲損所得三之一
乙亦捐所得四之一和合平分乃各得五十兩其未均
之數各若干先借六十為甲衰列左上亦列乙四十于
左次乃減甲三之一(減二十存四十)減乙四之一(減一十存三十)和所
減(甲二十乙一十共三十)而均分之(各得十五)以甲所得十五合減存
四十之數(甲原存四十加十五得五十五)以比五十盈五數列左下另
借二十四為甲衰列右上亦列乙衰七十六于右次乃
減甲三之一(減八存一十六)減乙四之一(減一十九)和所減(甲八乙一十九
共二十七)而均分之(各得十三零二之一)以甲所得一十三半之數合
減存一十六數(共二十九半)以比五十不足二十半列右下
盈不足相併為法右上乘左下左上乘右下相併為實
以法除實得五十二兩零十七分兩之一十六為甲衰
其餘四十七
兩又十七分
兩之一為乙衰
問以一千剖為二甲多于乙四十九作何剖之其法借六
百為甲衰列左上亦列乙四百于次相較差二百以比四
十九則盈一百五十一列左下另借五百五十為甲衰列
右上亦列乙四百五十于次相較差一百以比四十九則
盈五十一列右下兩盈相減餘為法以左上乘右下右上
乘左下相減餘為實以法除實得五百二十四零二分兩
之一為
甲衰餘
為乙衰
問香罏二座其蓋重一百五十斤以蓋加甲罏則多于
乙二倍以蓋加乙罏則與甲罏正等此二罏各重若干
其法借三十為甲衰列左上蓋一百五十列左次共一百
八十又列其次以三之一為乙衰得六十以乙加蓋(得二
百一十)比甲衰三十盈一百八十列左下另借九十為甲
衰列右上蓋一百五十列左次共二百四十又列其次
取其三之一為乙衰得八十以乙加蓋(二百三十)比甲衰九
十盈一百四十列右下兩盈相減餘為法左右上下互
乘仍相減餘為實以法除實得三百斤為甲罏以加蓋
得四百五十斤其三之一得一百五十斤為乙罏
問香罏二座有一蓋其蓋重百兩加甲罏則其重比乙
多二倍加乙罏則其重比甲多一倍此二罏各重若干
其法借五十為甲衰列左上蓋數一百列左次共一百
五十又列其次而以其三之一五十為一衰(因甲加蓋多乙二倍
故)加蓋(得一百五十)比甲衰(五十)盈五十列左下(既倍甲五十只該一百今
却一百五十故盈五十)另借一百一十為甲衰列右上蓋數一百
列右次共二百一十又列其次而以其三之一為乙衰
(七十)加蓋(一百七十)比甲衰(一百一十)不足五十列右下(倍甲一百一十即該
二百二十今却一百七十故不足五十)盈不足相積為法左右互乘積為
實以法除實得八十兩為甲罏其加蓋三分之一得六
問有人買鵪鶉不知其數但云以其二之一加三之一
又加四之一再加二十二共得一百此是幾何其法借
一通數可以二三四分之者為主先借十二列左上而
以二之一(六)三之一(四)四之一(三)併之得十三再加二
十二共得三十五以比一百不足六十五列所不足于
左下另借六十列右上而以二一(三十)三一(二十)四一(十五)併
之得六十五加二十二共得八十七以比一百不足一
十三列所不足于右下兩不足相減為法左右互乘相
減為實以法除實得七十二為所問之數以其二之一
(三十六)三之一(二十四)
四之一(一十八)再加
二十二共一百隻
問二商各擕毋銀未知其數但云取乙十二兩與甲則
乙有甲六之一取甲十五兩與乙則甲有乙十之一其實
數若干法從乙起算先借二十兩為乙衰列左上内減
十二(餘八)以當甲六之一用六因求甲(六八四十八)内還乙所
加(十二)存數三十六又捐十五與乙(甲剩二十一其乙原餘八又取甲十二共
二十今又加得三十五)以甲剩數較乙加數甲是乙十之一否(甲二
十一則乙當二百一十今乙只三十五)不足一百七十五列左下另借一
百為乙衰列右上内減十二(得八十八)以六因求甲衰(五百二十
八)亦還所加(十二)存數五百一十六内除十五與乙(甲剩五百
一乙原餘八十八又取甲十二共一百今加十五該一百一十五)以乙較甲甲是乙十之
一否(甲五百一則乙當五千一十今乙只一百一十五)不足四千八百九十五
列右下兩不足相減為法左右上下互乘相減餘為實
以法除實得十七兩零五十九之二為乙毋内捐十二
兩與甲則實得五兩又五十九之二以六因求甲得三
十兩零五十九之十二内亦減十二實得十八兩零五
十九之十二再捐十五兩與乙加乙原數十七兩又五
十九之二共得三十二兩零五十九之二以十之一約
問二人所各攜銀不知其數但云減乙六兩與甲則甲
多乙一倍減甲三兩與乙則與乙正等各實數幾何從
乙多數起算先借一十五兩為乙衰列左上内減六存九
以當甲之半則甲該一十八内又除所加六得十二為
甲衰正數内減三與乙則甲剩者九以甲所剩九較乙
衰十五及所加之三乃盈九(甲九乙十八也)列所盈于左下另
借二十為乙衰列右上内減六存十四倍之為甲衰當
是二十八亦減所加六實得二十二為甲衰正數若取
三與乙則甲剩十九以甲之十九較乙之二十及所加
之三又盈四(甲十九乙二十三)列盈數于右下兩盈相減為法
左右上下互乘相減餘為實以法除實得二十四為乙
衰内減六與甲餘倍之得三十六甲先借六與乙則甲
之本數只三十矣就三十之内減其三兩併入乙二十
四兩為二十七甲三十減三亦二十七故其數正等
問漏壺一座注水其中下有三孔其甲孔流水二時而
盡乙孔流水三時而盡丙孔流水六時方盡若三孔俱
開則幾時水盡且借四時為用列左上而各據其孔之
大小流水之遲速測之(甲二時一壺則四時當盡二壺乙三時盡乙壺則四時當盡一
壺零三之一丙六時盡一壺則四時當盡三分壺之二)得數併計之共以四時盡
四壺而所問者一壺也為盈三列左下另借十時為用
列右上亦以時推其多寡(甲二時一壺則十時該五壺乙三時一壺則十時該三壺
零三之一丙六時一壺則十時該一壺零三之二)得數併計共以十時盡十壺
比原問一壺又盈九列右下兩盈相減剩六為法上下
左右互乘相減亦得六為實以法除實得一是二孔俱
開則壺
水一時
洩盡也
問漏壺一具上有渴烏注水凡十二時而滿下有竅通天池
洩水凡十八時而水盡若上注水下洩水當幾時水可滿且
借二十為滿候列上以推注洩之時已知下洩十八時盡一
壺則二十時當盡一壺零九分壺之一而其上注二十時必
能滿至二壺九之一方與此合乃且注且洩只有一壺三之
二不足九分壺之四列左下另借三十時為滿候列右上而
各推其時已知下洩十八時盡一壺則三十時當盡一壺零三之
二而其上注三十時必須滿至二壺三之二方與此合而又不
然只滿二壺半亦不足六分壺之一列右下兩不足相減餘
為法乃以右上乘左下以左上乘右下減餘為實以法除之
問甲匠做工三十日完加乙匠則十八日完若獨用乙
匠須幾日完先要知甲匠十八日所做之工乃三十日
内五分之三則知乙匠十八日之工乃其五分之二也
試借四十日為乙衰列左上以十八日完五之二推之
則四十日完九分工之八不足九之一列左下别借六
十日為乙衰列右上亦以十八日五之二推之則六十
日完全工外又溢九之三列右下兩盈不足相併得九
之四為法次以左上乘右下右上乘左下相併得九之
一百八十為實以法除實得四十五日完工
右乙匠十八日完五分工之二所少五之三者算該
二十七日完以二十七加一十八是四十五也
問甲乙丙三人共博甲贏乙金二之一乙贏丙金三之
一丙又贏甲金四之一事畢各剰金七百兩三人原攜
母金若干法已知三人原共金二千一百兩(三箇七百)三分
之當于甲衰七百内與丙四之一又得乙二之一于乙
衰當加入丙三之一又與甲二之一于丙衰當得甲四
之一又與乙三之一乃先借一百兩為甲衰列左上内
除四之一(二十五)該存七十五而總有七百兩是所贏于
乙者為六百二十五兩而乙衰當為一千二百五十兩
矣列左次内輸去二之一則所剰當亦為六百二十五
兩又贏丙三之一而為七百兩則亦得丙七十五兩而丙
所攜母為二百二十五兩矣又列其次内輸與乙三之
一尚存一百五十加入得甲四之一(二十五)共得一百
七十五兩以較原問不足五百二十五列左下别借
二百為甲衰列右上内除四之一(五十)剰一百五十而
總有七百以乙二之一足之則知乙衰二之一該五
百五十兩而乙總數為一千一百兩矣列右次内輸
與甲二之一當剰五百五十兩又以丙三之一足之
而為七百兩則亦得丙一百五十兩而丙所攜母為
四百五十兩矣又列其次内輸與乙三之一尚存三
百兩加所得甲四之一(五十)僅得三百五十兩比原問
不足三百五十列右下兩不足相減剰為法左右上
下互乘相減剩為實以法除實得四百為甲母推
知乙母八百(以甲四百減四之一存三百加入乙二之一該增四百是知乙母八百)
丙母九百(以乙八百減二之一存四百加入丙三之一該增三百是知丙母九百也甲母四百
贏四百輸一百乙母八百輸四百贏三百丙母九百輸三百贏一百俱剰七百而三人所攜與所贏所輸
皆得矣)
問甲乙丙三商共販得子銀四百兩依母銀分之乙比
甲多分十二兩丙比乙多分十六兩要知各分若干先
借一兩為甲衰列左上推得乙該十三兩丙該二十九
兩共四十三兩以視四百不足三百五十七兩以次列
左下别借二兩為甲衰列右上推得乙該十四兩丙該
三十兩共四十六兩以視四百不足三百五十四兩以
次列右下兩不足相減剰為法左右上下互乘得數減
剰為實以法除實得
一百二十為甲衰以
推乙衰一百三十二丙
衰一百四十八合問
問調兵征倭内有南北西三處兵馬南兵四萬北兵為南
兵及西兵二分之一西兵為南兵北兵三分之一要知北
兵與西兵各若干併南兵共若干先借三萬為北衰列左
上推得南西二兵共該六萬而西兵僅該二萬列左次若
為南北三之一則南北共只六萬而實七萬是盈一萬也
列左下又借二萬四千為北衰列右上推得南西二兵共
該四萬八千而西兵僅該八千列右次若為南北三之一
則南北共只二萬四千而實六萬四千又盈四萬也列右
下以盈相減剰數為法上下左右互乘得數亦相減剰為
實以法除實得三萬二千為北衰推知西兵二萬四千總
共九萬六
千而北得
南西二之
一西得南
北三之一
問黃金百斤製罏一座既成慮匠人盜金和銀銷毁驗
之恐傷工本欲知和銀若干法以器貯水令滿已知水
幾斤乃以金罏百斤入器内溢水六十五斤加水令滿
别以純金百斤入之溢水六十斤另貯滿水以銀百斤
入之溢水九十斤今借銀四十斤為匠所換數列左上
存金六十斤列左次其罏溢水六十五斤若以純金只
溢六十斤推之實在罏内之金六十斤只該出水三十
六斤又以純銀溢水九十斤推之所和之銀四十斤亦
該出水三十六斤共該溢七十二斤今視原數(六十五斤)盈
七斤列左下又借銀三十斤為匠所換數列右上存金
七十斤列右次以純金溢水六十斤推之則罏金七十
斤該出水四十二斤又以純銀溢水九十斤推之則和
銀三十斤該出水二十七斤共該溢六十九斤今視原
數(六十五斤)又盈四斤列右下兩盈相減剰為法左右上下
互乘得數減剰為實以法除實得一十六斤零三分斤
之二為匠人盜和銀數其實在純金乃八十三斤三分
斤之一也蓋比例推之金百斤溢水六十斤則八十三斤
及三分斤之一該出水五十斤銀百斤溢水九十斤則
一十六斤及三分斤之二該出水一十五斤合之得六
十五斤合問
問綾七尺羅九尺兩價適等其每尺之價羅少于綾者
其較三十六文此綾羅各價若干是為匿價衰分法先
借七十二文為綾價列左上則羅價當三十六文列左
次各以尺數乘之(綾七尺得五百四文羅九尺得三百二十四文)羅視綾不
足一百八十文不相等也又列其下别借一百文為綾
價列右上則羅價當六十四文列右次各以尺數乘之
(綾七尺得七百文羅九尺得五百七十六文)羅視綾不足一百二十四文亦
不相等也又列其下以兩不足相減餘為法乃以左上
乘右下右上乘左下得數亦相減餘為綾實以法除之
得綾每尺價一百六十二文再以左次乘右下右次乘左下
各得數相減餘為羅實以法除得羅每尺價一百二十六
文又各以尺數乘之綾七尺共一千一百三十四文羅九尺亦一
千一百
三十四
文正等
問金九錠銀十一錠其重適等互換一錠則金輕十
三兩金銀每錠重若干此因互換一錠而金輕十三
兩因知金銀之輕為六兩五錢也乃先借一十三兩
為金衰列右上則銀該六兩五錢列右次各以錠乘
(金九錠得一百一十七兩銀一十一錠得七十一兩五錢)金視銀盈四十五兩五
錢列下另借二十四兩為金衰列左上則銀該一十
七兩五錢列左次各以錠乘(金九錠得二百一十六兩銀十一錠得一百九
十二兩五錢)金視銀盈二十三兩五錢又列其下兩盈相減餘為法
而以左上乘右下右上乘左下得數相減餘為金實左
次乘右下右次乘左下得數相減餘為銀實俱以法除
得金一錠重三十五兩七錢五分銀一錠重二十九兩
二錢五分而各以錠乘金九錠共三百二十一兩七錢
五分銀十一錠亦三百二十一兩七錢五分正等
問牛羊共一百牽總價一百六十八兩每牛三頭銀十
二兩羊四羫一兩五錢欲知牛羊各數各價若干此于大總
内又立小總法先以三歸十二得牛一頭價四兩以四歸一兩
五錢得羊一羫價三錢七分五釐而化兩及錢分皆為釐算
之先借六十為牛衰列左上則羊該四十列左次而以各
價乘之(牛六十頭乘四千釐得二十四萬羊四羫乘三百七十五釐得一萬五千併共得二百五十五兩)以視
共價盈八十七兩列左下又借三十為牛衰列右上則羊該
七十列右次而以各價乘之(牛得一十二萬釐羊得二萬六千二百五十釐併共得一百四十六
兩二錢五分)以視共價不足二十一兩七錢五分列右下併盈不
足為
法依
式互
乘
乃以左右上數互乘下併為牛實左右次數互乘下併為
羊實以法除得牛三十六羊六十四以各價乘得
總
問雞兔同籠不言其數但云九十六頭三百零八足
其雞兔各幾何法以九十六頭為主先借到雞四十
八隻列右上兔亦四十八隻列右次而以各足乘之
(雞二足乘四十八得九十六足兔四足乘四十八得一百九十二足)併二百八十八足
以較三百八足不足二十列右下又借作雞六十
隻列左上則兔該三十六隻列左次而以各足乘之
(雞二足乘六十得一百二十兔四足乘三十六得一百四十四)併二百六十四足
以較三百八足不足四十四列左下兩不足相
減餘二十四為法又以左上乘右下右上乘左下各
得數相減餘為雞實以法除之得雞三十八隻
其左次右次亦如法乘減餘為兔實以法除得兔
五十八隻各以兩足四足乘之合三百八足之
數
又法置九十六頭倍之得一百九十二以減總足餘
一百一十六足以二歸之得五十八為兔數却以四
足乘之得二百三十二又以減總足餘七十六以二
歸之得三十八為雞數蓋以兩物皆借作兩足起算者
以上原二十二條補七條與舊法盈朒略似然本
無盈朒而借立一數以求盈朒乃以盈朒推之者
與前借衰互徵之法俱極超妙雖至隠至奥之數
用此推求未有不渙然冰釋者學人熟此二法於
算義思過半矣其舊法盈朒章人所恒習亦附數
條于後相比擬
舊法未知借推之妙只立盈與不足或兩盈兩不
足為母兩母相減為法以母子互乘之數求其物
實以兩子或併或減之數求其人實大抵一盈一
不足者相併為實兩盈兩不足者減餘為實俱如
前法耳又有疊數盈朒(如幾人分幾許盈幾數幾人分幾許不足幾數之類)
列作上中下三位所求人實亦取下層盈不足併
減同前而取兩上相乘以為通法更乘人實然後
乃以上中互乘減餘為法除之又以上中乘出之
數互乘下層仍前併減以為物實以法除之與人實同
問醵金買物每人出五兩盈六兩每人出三兩不足四
兩人數物價各若干左列五之六右列三之四互乘併
之為物實另併兩子(六四)為人實兩母相減餘二為法除
人實得人數五除物實得物價一十九兩或先得人數
以乘出率五内減盈六及以乘三外加不足四皆同
右法若依借衰者且借立一數與五相乘内減六得若
干又與三相乘外加四得若干如相同即所求之數若
不同者則依盈朒推之假如借四人列左上以乘五減
盈六得一十四亦以乘三加不足之四得一十六兩數
相較不足二列左下又借七人列右上以乘五減盈六
得二十九亦以乘三加不足之四得二十相較盈四列
右下以併左下共六為法左右上下互乘併得三十為
實以法除實得五人以乘出率五内減盈六得一十九
兩若以乘三加不足亦同
(此併子數為法併乘數為實以求人數與
前兩母減餘為法而除人實物實及以乘
出為物實而以母較除之者法稍異耳)
問衆人分榖每人五石盈三十石每人六石不足四十
石其人榖各若干以五之三十列左六之四十列右互
乘併之為榖實併兩子(三十四十)為人實兩母(五六)相減餘一
為法除人實得人數七十除榖實得三百八十石或先
得人數即以乘分率五外加盈三十及以人數乘分率
六内減不足四十亦同(前條係出率故減盈增不足此條係入率故增盈減不足)
右法若用借衰者試借三十人列左上以乘五(一百五十)加
三十(共一百八十石)亦以三十乘六(一百八十)減四十(一百四十)以前數
較盈四十列左下另借一百人列右上以乘五(五百)加三
十(五百三十)即以一百乘六(六百)減四十(五百六十)亦以前數較不
足三十列右下盈不足相併為法左右上下互乘併之
為實以法除實得七十為人數乃以人數乘五(得三百五十)
外加盈三十為三百八十石又以人數乘六(四百二十)内減
不足四十
亦三百八
十石
問以絹一匹作帳先摺成六幅比舊帳長六寸後摺成
七幅比舊帳短四寸新絹舊帳幅各長若干此先以幅
數乘盈不足數求之置六幅列左上以乘盈六寸得三
尺六寸列左下置七幅列右上以乘不足四寸得二尺
八寸列右下左右上下互乘併之為絹實另併盈不足
(三尺六寸二尺八寸)為舊帳幅實而以七幅六幅相減餘一為法
除之得絹長四
丈二尺舊帳幅
長六尺四寸
問直田一段欲截一半另佃第云截長六步不足七步
截長八步盈九步所截步及原闊步各若干列六之七
及八之九互乘併之為截積之實併子數為原闊之實
而以兩母相較餘二為法除之得原闊之步八得截積
之步五十五
問每人出銀三兩五錢盈六兩每人出銀三兩三錢盈
二兩八錢人數物價各若干此以兩出率左右列及以
兩盈各置出率之下互乘得數相減餘為物實以兩盈
相減餘為人實又以出率相減餘二為法除物實得價
五十兩除
人實得一
十六人
問每人出銀五兩不足四兩每人出五兩四錢不足二
兩人數物價各若干列兩出率及兩不足互乘得數亦
相減餘為物實以兩不足相減餘為人實又以兩出率
相減餘四為法除人實得五人除物實得價二十九兩
問井不知深將繩摺作三股入井汲水餘繩四尺次將
繩摺作四股入井繩餘一尺井深繩長各若干置三股
四股為母各以所盈數乘之(以三乘四尺得一十二尺以四乘一尺得四尺)左
右列位互乘得數相減餘為繩實以前所乘出兩盈數
相減餘為井深之實乃以二母相減餘一為法除繩實
得繩長三丈六尺除井實得井深八尺
問每人出銀二兩五錢盈六兩每人出二兩三錢適足
人數物價各若干置出率各以盈適足系之除適足無
乘只以左盈乘右出率為物實以盈數為人實仍以兩
出率相減餘二為法除物實得物價六十九兩除人實
得三十人或不乘盈數徑求人數而以所得之人數乘
適足之出率者亦得物價同前
問每人出銀七兩不足一十四兩每人出九兩適足人
數物價各若干仍前列位以右九乘左不足為物實以
不足為人實兩出率減餘二為法除人實得七人除物
實得價六十三兩或不以乘法求物實徑求人數而以
人數乘適足之出率亦得物價同前
問以米換布換九匹適足換七匹多米四斗其米數布
價各若干置出率及盈適足以盈數為實以兩出率減
餘為法除之得每匹值米二斗乃以適足之九匹乘之
得總米一十八石
問每八人共出銀七兩盈四兩五錢每九人共出六兩
不足三兩人數物價各若干此疊數盈朒也布位三層
先立通數以乘人率法取左上右上相乘為之(七十二)乃
以上中二位左右互乘得數(左六十三右四十八)相減以其餘數
(一十五)為後除人實物實之法而各以乘得之數與下位
左右互乘(左二百一十六右一百八十九)併之(四百零五)為物實以法除得
價二十七兩仍併盈不足數為人實之率(七十五)而以前
求通法(七十二)乘之得數(五百四十)為人實亦以法除得三十
六人此法與前數條大略相同但物實則以上中乘出
之數乘其下位盈朒之數而人實則增二上相乘通數
以與再乘其所除人實物實之法則前條直以出率減
餘為之此以上中互乘得數相減餘數為之此其小異
耳
上中下
問每六人共出銀九兩盈三兩每四人共出銀七兩盈
六兩人數物價各若干法以左上右上乘得數為通法
(二十四)次以上中互乘(左得三十六右得四十二)相減餘(六)為除人實
物實之法(六)又以互乘所得之數與下兩盈數互乘(左得
二百一十六右得一百二十六)相減餘為物實(九十兩)以法除得價一十
五兩以兩盈相減餘(三)為人實之率而以通法(二十四)乘
之得人實(七十二)以法除得一十二人其疊數兩
不足倣此
上中下
問每三人共出銀五兩多一十兩每五人共出銀九兩
適足人數物價各若干法以左上右上相乘得數為通
法(一十五)次以左上乘右中(二十七)右上乘左中(二十五)相減
餘(二)為除人實物實之法次以右中得數乘左下盈(得二
百七十兩)為物實以法除得價一百三十五兩就以左下盈
(一十)為人實率而以通法(一十五)乘之為人實(一百五十)以法除
得七十五人
上中下其疊數不足適足倣此
問銀未知數以買物用三分之二盈三兩用五分之三
不足一兩銀數物價各若干法取子母互乘以通盈朒
之數如子數二互乘母五得一十以通朒一兩得一十
兩列左子數三互乘母三得九以通盈三兩得二十七兩
列右乃以左中乘右下(二百七十)右下乘左下(九十)併之(三百六十)
而以兩子相乘(六)為法除之(得六十)為銀實而以左上右
上減餘(一)為法除之仍得總銀六十兩次併盈朒二數
(三十七)為物實而以法除得價三十七兩
上中下
問銀未知數取六分之四買物盈二兩取四分之三買
物盈三兩五錢銀數物價各若干以子數四互乘母四
得一十六以通盈三兩五錢得五十六兩列左以子數
三互乘母六得一十八以通盈二得三十六列右乃以
左中乘右下(五百七十六)以右中乘左下(一千零八)減餘(四百三十二)
亦以兩子相乘(一十二)為法除之(得三十六)為銀實以左中右
中減餘(二)為法除之得總銀一十八兩别以兩盈相減
餘(二十)為物價之實仍以法除得物價一十兩
上中下
問𣲖納官銀不言其數但知有甲乙二等戶乙戶所辦
當甲戶十之八先令甲等八戶乙等五戶納之不足五
兩後令甲等六戶乙等八戶納之不足三兩其𣲖銀數
及各戶則例若干法以甲乙二衰乘戶數各併之列位
(甲衰一十以乘八得八十乙衰八以乘五得四十併得一百二十戶列左又以甲衰十乘六得六十以乙衰八
乘八得六十四併得一百二十四戶列右)以兩不足數系之互乘相減餘為
銀實(二百六十兩)乃以上相減餘為法(四)得官𣲖銀六十五
兩别以兩不足數相減餘(二兩)為則例之實以法除之得
五錢而以各衰乘之甲衰一十乘得五兩為甲等一戶
辦數乙衰八乘得四兩為乙等一戶辦數
問錢未知數以買物取二分之一盈四文取七分之三
適足錢數物價各若干先取母子互乘一乘七得七列
右三乘二得六列左而以六互乘盈四得二十四列右
下即以為物價之實兩母減餘為法(一)除得物價二十
四文又以適足之母(七)乘盈數(二十四)得數為錢實(一百六十八)
而以原子一三相乘得數為法(三)除之得錢五十六文
問糶麥不知數但云取三分之一糶銀八兩適足若取
八分之三糶銀十兩不足二石總麥石數若干每銀一
兩糶麥若干法取兩子母互乘得數各通糶銀(以母三互子三
得九通八兩得七十二以母八互子一得八通十一兩得八十)另以所通得數七十二
列左八十列右乃以適足銀(八)乘不足之麥(二)得數(一十
六石)列右下如不足適足例而取適足所通出之銀率(七十
二)以乘不足所乘出之麥率(一十六)得數(一千一百五十二)又以
兩子相乘(三)為法除之以為麥實左中右中相減餘八
為法除得總麥四十八石另以不足乘出(一十六)為銀實
亦以法除(八)得麥二石價銀實一兩
同文算指通編卷四
