池北偶談卷二十二
刑部尚書王士禎撰
銀瓦寺古鏡
謝郎中方山(重輝)言明末德州修河堤於銀瓦寺前地中
得古鏡一規製甚小照見隔城樓閣塔寺人物往來纖
毫畢具寺僧深匿之今亡
短人
田少司寇漪亭(雯)言德州兵器庫自明季扃鐍久順治
初有司開視之於室奥壁下見一短人身纔尺許形如
老翁徧體有毛左膝長跪左手垂而拳右足履地右肘
拊膝而手承頤鬚髮皓白攢眉閉目若悲苦之状頃之
雷電繞屋失所在
嶗山道士
嶗山又名勞山在即墨界山中多一二百歲人有高密
張生者讀書道觀觀有老道士形貌怪醜執樵蘇之役
張意忽之一日買二牛其家去山百餘里苦無人遣送
方躊躇頃道士忽謂張曰君似有所思得勿以牛故耶
吾為君送之張異其言逡巡已失牛比歸問家人曰某
日某時有道人送二牛至憶其時正立談頃也自是知
非常人頗禮之又一日張為其徒說周易道人從窗外
聽之呼曰君所述皆俗說試叩之名理出人意表生受
其學遂以說易擅東方一日薄暮大雷雨震電張閉門
從窗隙中見天神數百輩圍繞道士房如作禮状驚愕
不敢喘息比達曙雨止開門視之道士門已反鐍寂無
人矣是夜山中道觀數十百處皆見道士焉
宋孝廉數學
雲間宋孝廉幼清(懋澄)副都御史直方(徵輿)父也精數學直
方生時預書一紙緘付夫人曰是子中進士後乃啟視
之至順治四年丁亥捷南宮開前緘有一行字云此兒
三十年後當事新朝官至三品壽止五十後果於康熙
丙午以宗人府丞遷副都御史至三品明年丁未卒官
年正五十也又嘗與淮南白孝廉同年友善白亦精數
學一日晨起謂夫人曰今年九月某日白兄當死渠無
子我當渡江取别為治後事遂買舟渡江比至白已候
門迎笑曰我固知兄今日必來相送遂閉門相對痛飲
數日至期白無病而逝先生為治後事畢乃歸歸謂夫
人曰白兄事已完吾明年三月亦當逝矣如期而卒宋
有九籥集如稗官家劉東山杜十娘等事皆集中所載
也
張谷山
張谷山潁州人日與小兒嬉戲人不知其有道者也張
有表兄客薊州一日除夕嫂方製餛飩祀先念夫而歎
谷山在側曰嫂無憂吾為嫂今日一至兄所請寄餛飩
為信潁去薊二千餘里日未移晷已返云適至薊見兄
亡恙嫂笑其妄谷山探懷出家書及夫昔所絮衣云此
豈妄耶自是人始驚其神異後入武當山不知所終遺
二陶器盛夏盛肉不腐此與萬回事相類劉公㦷吏部
說
陶松雲
陶松雲者居吳江自謂少時遇許旌陽謂曰吾弟子三
十餘人皆在下界汝其一也今命汝以度人為功行汝
其慎之常有一士夫往謁陶求養生術陶語人曰此人
不久當死安望長生問其故云凡人作虧心事一事則
神縮一寸今觀此君神纔數寸耳竟如其言
李神仙
利津李神仙者占卜射覆多竒中霑化李吉津宮詹(呈祥)
在京師一日問李前程事李書一聫云洗耳自同高士
潔披襟不讓大王雄後半載宮詹以建言流徙出關途
次永平有一秀才迎道側具刺自言貧苦求資助視其
名則高士潔也大駭歎及出關一守備王姓素受宮詹
恩聞公至遠來相送因為誦前詩及第六句王駭曰雄
即某小字也李公太息以為定數不爽如此至康熙元
年
詔許生還李公一日偶舉此事語長洲尤太史展成(侗)
尤又駭曰此詩乃某昔年戲作論語詩中之一也李今
已老尚往來燕趙齊魯間
洞庭神
宋牧仲(犖)言其鄉梁中翰(遂)奉使西粤時道出洞庭風
日晴明呼風而渡忽雷雨驟至雲氣晝晦舟中人共見
一神人美鬚髥戴烏紗巾騎異獸行水上獸身半在波
濤中僅露頭角後一人形貌怪偉銜獸尾而行其速如
飛去船里許人獸皆漸騰上雲雨晦冥遂不復見舟人
以為洞庭之神也(梁丙戌進士後官山東提學道僉事)
雷侍御子
井研胡菊潭相國(世安)嘗說其邑雷侍御某為縣令時生
一子八歲而夭後復生一子年七八歲一日晨睡不醒
喚久之乃覺自云適見其兄來呼入一山似非人境且
贈之詩云三生未了塵凡業一夕初完渾沌胎紫炁臺
前千劫盡白羅天外百花開正吟末句忽云父母喚汝
可去為我致問安好也高念東侍郎說
前知
郭學憲(諫)福山人兵部尚書君弼先生(宗臯)曾孫言其縣
人劉某少雲遊四方餘二十年始歸明末山東亂諸郡
縣皆嚴守禦縣令召劉問休咎劉云城必無恙守亦得
不守亦得然某必死兵令笑曰城既無恙汝但留城中
何患劉曰數定矣不可逃也遂辭去至城西一村村人
皆避兵他徙劉獨止不去適有兩人避兵過之劉指東
路曰此去直東凡有山林處皆可避即途遇敵騎毋恐
必無害兩人強之同行不可但云明日覓我骸骨於村
西某樹下即兩君報我矣疾走勿復顧兩人不得已趨
去道遇鐵騎絡繹竟免俘執兵去如約訪之果死樹下
矣城亦無恙乃告於令葬之
地震
康熙戊申六月十七日戌刻山東江南浙江河南諸省
同時地大震而山東之沂莒郯三州縣尤甚郯之馬頭
鎮死傷數千人地裂山潰沙水湧出水中多有魚蟹之
屬又天鼓鳴鐘鼓自鳴淮北沭陽人白日見一龍騰起
金鱗爛然時方晴明無雲氣云
梁尚書
鄢陵梁尚書(廷棟)官陜西一日按部河州有通官四人迎
於道左其一人望見梁公股栗伏地比至稱病不謁梁
怪之勒令出見一見怒甚即核其交通外彛侵冒軍實
罪状劾而殺之將服刑告人曰吾死固矣吾少時至一
山寺見寺僧饒於貲吾以計殺而掠之今三十餘年矣
頃望見梁公之貌宛然僧也又一目𦕈吾死固矣尚書
從孫曰緝侍御(熙)說
劉尚書琴
鄢陵刑部尚書劉公訒前刑書璟子也性嗜琴嘗蓄一
蕉葉琴其輕如蟬翼蓋古物也一日晝寝初覺見一黃
衣人坐而鼓之其聲絶妙起視則無所覩矣公自是琴
理益精河南亂後失琴所在
王祭酒
吾郡歷城明翰林王公敕字雲芝成化甲辰進士及第
第三人諸生時讀書卧牛山寺夜見地有火光發之得
石匣匣有書二冊讀之遂能御風出神知未來休咎生
平異事甚多嘗與僧采枸杞山上僧先下扣門公已先
在啟扃官河南四川督學試日諸生見銷院窗廡各有
一公危坐一日見白雲一片命騎追之雲落地化為石
色如雪煑食之其甘如飴曰此雲母也行輝縣山中忽
下輿拜曰丈乃在此令掘地得竒石置之百泉書院又
於道左古垣中開視得紫石硯二枚各有鴛鴦一隻雌
雄相向嘗云地如竹篩眼凡有異寳皆可見又采杞僧
臨終公問所欲曰欲富貴兼之公曰但可作一藩王耳
朱書其背曰蜀王比王生第二子背上隠隠有書字尹
恭簡旻寝疾問之曰有大鶴入室飛旋已而颺去公之
神也果然官終南國子祭酒預知死期怛化時四城門
皆見公羽衣鶴氅而去如雲水道人鄉人於良鄉道中
遇鼔吹從南來視之乃公也王陽明素推服之張尚書
鶴鳴為作傳先贈司徒公生時大父方伯贈司徒公取
公名名之
民母鼻子
民母嫡母也見漢服虔注又王伯厚漢制考云始生子
爲鼻子
倉頡
倉頡祠墓在壽光縣城西門瀕河劉丈和公(珝)縣人也
幼時讀書外塾每往返涉水輒有白鬚老人負之久之
問何人答曰我倉頡所遣迎送公者他日富貴毋相忘
公既貴後謁倉頡祠有侍者形容宛如所見遂新其祠
墓云
靖州鷄鵝
靖州觀音寺與副將某署相隣一日厨人宰鵝鵝忽飛
上寺殿鴟尾僧異之因乞施寺中每朝夕課誦鵝輒上
殿諦聽日食蔬飲水而已自順治中至今二十餘年尚
在又明季寺有一鷄亦在佛前晨夕聽經如是四十年
化去一夕見夢老僧曰弟子已往生武岡王府三年後
師可來一相視僧異其言及期往武岡郡王生子適三
歲矣不能言見老僧至忽問訊曰别師三載無恙乎僧
歸紀其事於石有吳君者從軍湖南至寺親見之蠢動
俱含佛性信然
趙解元
趙浮山(作舟)登州大嵩衛人順治甲午領解乙未公車入
京師居汾陽館館中廳事有武安王神像趙居其側偶
狎一妓其父趙翁曾官通判里居放榜之夕忽夢入一
大城有偉丈夫自委巷出揖翁問曰君非趙某耶曰是
也曰吾潘姓關帝下直日功曹也爾子本應今科高第
入翰林以近日得罪神明奏聞上帝且降罰矣頃之鼓
樂騶從駢闐而至有神人峩冠盛服手黃紙功曹亟指
示曰旨下矣可俯伏聽之翁如言竊視紙上則大書趙
作舟三字以硃筆勒之功曹曰君可去矣郎君罪止罰
科耳作舟既下第歸入門翁詰其故且具述夢中所見
作舟悚然後蹭蹬公車者二十四年署東平州學正康
熙己未始登第改翰林院庶吉士親述其事如此
異馬異牛
癸亥在京師見一馬索值千二百金通身毛如新鵝兒
黃無一莖異惟尾鬛獨黑又一馬索值五百金通身如
雪上作桃花文紅鮮可愛又額駙石公家一紫花㹀牛
文如海棠色施銜勒走及奔馬云得之南中
波斯犬
嘗於慈仁寺市見一波斯犬高不盈尺毛質如紫貂聳
耳尖喙短脛以哆囉尼覆其背云通曉百戲索價至五
十金亦宋太宗桃花犬之屬也
梅異
宣城自
本朝來科甲久不振康熙己未施侍講愚山(閏章)高檢討
阮懷(詠)以辟薦孫編修予立(卓)茒編修楚畹(薦馨)以鼎甲
四人同時入翰林時施園有梅三月復開四花其方位
恰應四人所居人以為異梅孝廉淵公(清)繪為圖壬戌
阮吉士(爾詢)亦入翰林或謂宣城有文昌閣久頹廢甫新
之五君遂相次入翰林云(壬戌茆卒癸亥施孫相繼卒乙丑高卒又不知何說也)
籖騐
京師前門關帝廟籖夙稱竒驗予順治己亥謁選往祈
初得籖云今君庚甲未亨通且向江頭作釣翁玉兔重
生應發跡萬人頭上逞英雄又云玉兔重生當得意恰
如枯木再逢春爾時殊不解是年十月得揚州推官以
明年庚子春之任在廣陵五年以甲辰十月内遷禮部
郎所謂庚甲者蓋合始終而言之揚郡瀕江故曰江頭
也然終未悟後二句所指至庚申年八月置閏而予以
崇禎甲戌生實在閏八月過閏中秋四閱月遂蒙
聖恩擢拜國子祭酒於是乃悟玉兔重生之義諺云飲
啄皆前定詎不信夫
名龜
麟鳳龜龍並稱四靈漢唐宋已來取龜字命名者不可
勝紀至明遂以為諱殊不可解惟張太嶽生時其母夢
一大龜入室因名之曰龜後夢神人謂洩天機乃易名
蜘蛛塔
京師城西慈慧寺有蜘蛛塔萬歷中少詹南充黃公平
倩(輝)書碑平倩躭禪悦與僧愚菴善嘗住此寺一日方
誦金剛經次一蜘蛛緣案上向佛而俯驅之復來黃曰
爾以聽經來耶為誦終卷又為說情想因緣竟蜘蛛立
蜕化去因以桑門法起塔復書碑記其事云
義蜂冢
金山有義蜂冢鎮江府廨有蜂一筒逸出其王斃羣蜂
相揉藉爭死之不下萬餘嘉靖中鎮江嚴同知者為立
義蜂冢徐尚書養齋(問)作蜂冢歌紀事云羣蜂勢方屯
主蜂自殘折意氣許與成君臣義心欲奮秋陽烈摧軀
抉股同死君田橫門客多如雲後人重死不重義奉頭
鼠竄何紛紛微蟲感恩乃至爾吁嗟萬靈不如此金山
山高江水寒孤冢蒼茫為誰起西園雜記云嚴名應階
綠雪堂雜言云在北固山楊邃菴閣老表為義蜂冢
萬孔
明成化中萬安為相與萬貴妃通族為古今笑柄然陳
後主時都官尚書孔範與孔貴嬪結為兄妹已前此矣
乃知奸邪行事亦有所本
謝鳳
宋謝鳳康樂之子超宗父也元嘉中為鄞令(今奉化縣)屢著
靈異縣人祠之元大德十二年饑有巨艘自南劔運米
至鮚亭聞有人招之者曰吾謝鳳也人頼以活至正中
寧海賊犯境官軍逆戰仰見大旗飛揚萬騎雲合旗有
謝字駭賊而奔斬獲無數貝瓊清江集有謝公廟記
懿徽二宗事相類
學圃藼蘇載唐懿宗於苑中取石造山﨑危詰屈有若
天成又命取終南草木植之山禽野獸縱其往復造屋
室如庶人家未及半年竒花異草自然生滿宮殿識者
以為丘墟之象與宋徽宗艮嶽事絶相類
木晶
門人南陽李鴻嘗贈予印章色類栴檀質如玉上作龜
紐甚精云是木晶海外産也
宋諸相八字
宋人小說載蔡京八字丁亥壬寅壬辰辛亥與東京鄭
粉兒子干支盡同猗覺寮雜記韓莊敏與吳冲卿王禹
玉同詣天祿山人卦肆莊敏先云己未七月初九日寅
時生禹玉午時生天祿皆云極貴後俱宰相能改齋漫
錄載曾布八字乙亥丁亥辛亥己亥與章惇同乙亥生
章戲呼曾為四亥公又蕭注八字癸丑乙丑乙丑丁丑
王安石以辛酉十一月十二日辰時生韓絳以辰年辰
月辰日辰時生布以大觀元年八月二日卒其弟肇以
三日卒先後才一日京與祖某父準皆以七月二十一
日卒三世同忌日見老學菴筆記
何中官
勺中志略載弘治時中官何文鼎以寧壽侯事忤孝宗
死後於宫中常戛銅缸為厲按西園雜鈔云孝皇始甚
怒既聞文鼎言然之止責置南京閒住鄭端簡公吾學
編餘云文鼎素忠直二張褰視御帷文鼎持大瓜箠之
幾死泰陵竟不罪文鼎三說皆不同然死而為厲之說
非實錄
相國孫
雲間某相國之孫某乞米於人歸途無力自負覓一市
傭代之嗔其行遲曰吾生相門不能肩負固也汝傭也
胡為亦爾對曰吾亦某尚書孫也此聞諸董蒼水(俞)孝
廉者貴人子孫不可不知
宋三賢八字
富文忠公以甲辰正月二十日巳時生蘇子容以庚申
二月二十二日巳時生王正仲以癸亥正月十一日申
時生李公擇孫莘老相善公擇卒以元祐五年二月二
日莘老以三日先後才一日俱見吳曾漫錄
左手把筆
棗強宋中郎(師祁)康熙丁未進士工諸體書後知獲嘉縣
忽遘風疾遂以左手把筆其工不減於舊老學菴筆記
載陸元長宗室不微梁子輔皆用左手作字勝於右手
又趙廣以左手畫觀音大士信有之矣
故藩址
濟南德藩故宮面南山負百花洲宮中泉眼以數十計
皆澄泓見底石子如摴蒱然青州衡藩故宮亂後尚存
望春樓及流觴曲池上有偃蓋松蓋數百年古物予順
治丙申飲於此甘橘繡毬尚數十株後丙午丁未間周
中丞(有德)另建撫署乃即德藩廢宮故址移衡藩木石以
搆之落成壯麗甚衡藩廢宮鞠為茂草矣放翁記長安
民家契劵四至有云某處至花萼樓某處至含元殿者
古今皆然
山無僧寺
陸放翁云天下名山惟華山青城茅山無僧寺吾鄉勞
山亦無僧寺明萬歷間憨山大師建海印寺於勞山尋
為道流所訟譴戍粤東
米太僕研
米紫來翰林(漢雯)說其大父太僕公(萬鍾)知六合縣日蓄一
古研甚寳惜一日渡江沈於水急懸重賞募善泅者下
取之百計不能得但惋惜而已次早將解纜忽有紅霞
起水面其光燭天公曰必吾研也命舟人於其下索之
研果隨手出公大喜賞之如格
煞風景
予在江南時目擊煞風景者四事一金陵桃葉渡順治
初一縣令邵姓者建橋其上榜曰利濟一青溪長板橋
明末為葛禮部寅亮所毁一焦山焦先祠像設作冕旒
如王者旁設儀仗一金山築城壘有鎮江孔知府者曲
阜聖裔也於諸門朱書乾坎艮震等字山有裴頭陀藏
金洞孔改題曰開山第一洞每舉似人皆為捧腹
白帽子
張影繡庶常(光豸)南宮人康熙戊午赴順天鄉試時其父
病意不欲往父強之再三乃行是夜宿旅舍夢有人送
一白帽子令著覺而惡之自是每夜必夢心悸欲歸而
父書至言病良已遂勉終場事歸途夢亦如初抵家父
已久愈而報人尋至則張領解矣是夕遂不復夢明晨
賀客麕至一客忽云邑中自大司馬白公後久無冠冕
者喜君繼之張始怳然而悟白公諱圭前明正統某科
解元累官兵部尚書
宮侍御
泰州宮侍御宗衮(夢仁)初名弘宗久困場屋欲更名一夕
夢鄉前輩林會元東城(春)手書一冊予之林公字子仁
於是更名夢仁是科己酉遂舉順天鄉試明年庚戌中
會元癸丑殿試入翰林改御史
名字
予兄叔子(士祜)十餘歲時在家塾一日會食有舉焦太史
姓名為問者或曰此無它亦如魏相字弱翁之類耳兄
在末坐遥對曰非也此本考工記輪人竑其輻廣以為
之弱舉坐驚歎以為夙慧
老子
唐追尊老子為玄元皇帝至宋政和中崇奉道教又詔
陞老子於列傳之首别為一帙尊道德為大經御製註
解令學者與易書等經分習之禁以耳耼伯陽命名其
為兩代尊奉如此
論語䜟
論語䜟云孔子讀易韋編三絶鐵撾三折漆書三滅後
世但知韋編一語下二語遂不著又王原叔云顔子讀
書鐵鏑三摧風俗通古今注云趙高用事獻蒲為脯指
鹿為馬鄭康成禮器注趙高欲作亂以青為黑黑為黃
今人但知鹿馬一語高僧傳載支道林嘗養一鷹人或
問之答曰當以神俊今人但知其賞馬不知其賞鷹惟
坡公有支遁鷹馬圖詩世說郭林宗還鄉里送車千乘
獨李膺與林宗共乘薄笨車上大槐坂觀者望之若喬
松之在霄漢然世止知同舟而不言同車
王延喆
明尚寳少卿王延喆文恪少子也其母張氏壽寧侯鶴
齡之妹昭聖皇后同産延喆少以椒房入宮中性豪侈
一日有持宋槧史記求粥者索價三百金延喆紿其人
曰姑留此一月後可來取直乃鳩集善工就宋版本摹
刻甫一月而畢工其人如期至索直故紿之曰以原書
還汝其人不辨真&KR0915;持去既而復來曰此亦宋槧而紙
差不如吾書豈誤耶延喆大笑告以故因取新雕本數
十部散置堂上示之曰君意在獲三百金耳今如數予
君且為君書幻千萬億化身矣其人大喜過望今所傳
有震澤王氏摹刻印即此本也又有持琥珀求售者中
有蜘蛛形状如生索值百金延喆謂蛛果生耶曰然然
則碎而視之果爾即償百金否則一錢不直手碎之果
有生蛛自内躍出行几上數巡見風化爲水乃立以百
金償之其豪快如此
聖泉
貴陽城西南有聖泉有貴人至輒沸起驗之百不失一
滇逆將倡亂雲貴總督甘公文焜暨諸大吏一日遊泉
上泉不沸怪之未幾亂作甘死之又陸郟縣(次雲)說孫可
望在黔中時有僭逆之志至泉卜之水竟不至可望怒
以礟擊之今泉上石欄礟痕尚存
蘇文
宋時諺云蘇文熟啖羊肉殿帥姚某性饕餮每得坡公
手帖輒換得羊肉數斤故坡有傳語本官今日斷屠之
謔杜祁公為相清儉非會客不食羊肉按宋時京官日
支羊肉錢故云
厦門塼刻
明季崇禎庚辰歲有閩僧貫一者居鷺門(即今厦門)夜坐見
籬外坡陀有光連三夕怪之因掘地得古塼背印兩圓
花突起面刻古隸四行其文曰草鷄夜鳴長耳大尾干
頭銜鼠拍水而起殺人如麻血成海水起年滅年六甲
更始庚小熙皥太平千紀凡四十字閩縣陳衎盤生明
末著槎上老舌一書備記其語至今癸亥四十四年矣識
者曰鷄酉字也加草頭大尾長耳鄭字也干頭甲字鼠
子字也謂鄭芝龍以天啟甲子起海中為羣盜也明年
甲子距前甲子六十年矣庚小熙皥寓年號也前年萬
正色克復金門厦門今年施琅克澎湖鄭克塽上表乞
降臺灣悉平六十年海氛一朝盪滌此固
國家靈長之福而天數已預定矣異哉
風聞
陳衎云風聞二字出漢書尉佗傳風聞老夫父母墓已
壞削又晉書顧和對王導曰明公寧使網漏吞舟何忍
採風聞以察察為政
少正
陳衎云少正卯其人名卯而官少正也當時魯鄭皆有
少正之官列於卿故子産亦稱少正按氏族博考云以
官為氏者有公正宗正少正正令等蓋卯官少正其後
列國為此官者子孫因以為氏耳
郝氏遇仙
霸州郝恭定公(惟訥)母李太夫人戸部侍郎傑之配也孕
公時家有盜警夫人倉卒墜樓傷股忽有老嫗詣門自
言能療且曰腹中兒當大貴吾并活之先一手摩股久
之投藥少許骨格格有聲遂相屬胎竟不墮酬以金帛
辭弗受竟去不知所之後公中順治丁亥進士歷官左
都御史工刑禮戸吏五部尚書
神黃豆
神黃豆産滇之南徼西南彜中形如槐角子視常豆稍
巨用筩瓦火焙去其黑殼碾作細末白水下之可永除
小兒痘毒服法以每月初二日十六日為期半歲每服
半粒一歲每服一粒一歲半每服一粒半逓加至三歲
服三粒則終身不出痘矣或曰按二十四氣服之以二
十四粒為度雲南趙玉峯(士麟)中丞王子玠(瑜)刑部說
癸亥地震
康熙癸亥十月初五日山西巡撫穆爾賽疏報太原府
屬地震凡十五州縣而代州崞縣繁峙為甚崞縣城陷
地中毁廬舍凡六萬餘間與丁未山東己未京師之災
相似
族望
唐人好稱族望如王則太原鄭則滎陽李則隴西贊皇
杜則京兆梁則安定張則河東清河崔則博陵之類雖
傳誌之文亦然迄今考之竟不知為何郡縣人殊可恨
宋人罷官者多居近畿不歸其鄉死即葬焉子孫亦遂
占籍如鉅野晁氏東萊呂氏華陽范氏梓州蘇氏(易簡)代
居京師又如歐陽居潁而葬新鄭蘇氏居許而葬郟後
世過廬陵眉州者豈復可尋其彷彿耶此二者至明乃
無之
魚石
前即墨令周屺公(斯盛)說汧陽縣有魚石如饅頭状破之
即成兩石各有一魚形鱗鬛宛然以手摩揩之作魚腥
云此山一溪中所産石子盡然溪有魚石娘子廟求石
者必禱之不禱則石皆無魚也前郟令陸雲士(次雲)又說
新昌縣有水簾洞洞口出石亦如饅頭状人戲云欲得
糖者或肉或菜者破之一一逼肖造物狡獪如此
叫蛇
粤西有叫蛇能呼人姓名應之即死然性畏蜈蚣逆旅
主人每以篋貯蜈蚣客至輒授之令置枕旁云夜半舍
外有呼姓名者慎勿應但開篋縱蜈蚣蜈蚣即徑去食
蛇腦已仍還篋中
泰山孝子
順治十年四月泰安州知州某於泰山下行忽見片雲
自山嶺下雲中一人端然而立初以為仙及墜地則一
童子也驚問之曰曲阜人孔姓方十歲母病私禱太山
府君碩殞身續母命母病尋愈私來捨身巖欲踐夙約
不知何以至此知州大嗟異以乘輿載之送歸
蘇公墓
郟縣二蘇公墓明末劇寇吳宗聖作亂松柏剪伐無餘
順治初知縣張石只(篤行章丘人丙戌進士)至謁墓下復為封樹
立碑增植松樹千餘株題詩云峨眉遥望獨傷情樹盡
碑殘野草生莫道荒村烟火絶山家今日是清明是夜
夢一青衣曰東坡遣致謝問先生今何在曰在臨汝公
至彼當相見是歲七月以事至汝州有青衣欵門遺一
卷乃東坡墨蹟蜀岡送蘇伯固之嶺南五言詩也青衣
忽不見張異之因命工摹勒于石自記其本末如此
洞溪物産
陸次雲洞溪纖志所載物産有絶竒者略記于此風鬼
出黔中無形無影能以旋風攝人夜义産蜀之黎州穴
生長七尺亦名曰玃路見婦人盜之入穴生子以楊為
姓木客産粤洞中衣服舉止與人不異在怳忽有無間
野婆亦産粤西状如嫗陟險如飛遇男子負去求合嘗
有人刺其腰間得一玉印篆文莫能識黃丈鬼生東粤
身著黃衣能為疫癘潛牛居江中能上岸與牛鬭角軟
入水濡之復鬭其力甚銳肉翅虎飛而下山食人食已
復飛去月山叢談云䕫州府有鬼物名小神子高尺餘
一二十為羣依人以居自景泰間始有之皆異聞也
成御史遇仙
前御史樂安成公寳慈(勇)明崇禎中以疏救黃公石齋
(道周)譴戍鼎革後隠崑嵛山中一日大雪登絶頂遥見松
林中有人僵卧意其凍死趨而視之四面皆積雪無人
跡其人衣木葉卧處丈許獨無雪見公至蹶然而起曰
候公久矣問其年云不記年歲祗憶少在京師見楊椒
山赴西市遂發憤出家學道耳向見左蘿石沈周泉二
公託訊公起居故候於此問二公何在曰在上帝左右
因又言二公每欲薦公自代沈公云成公正人顧嘗疑
我今其疑須釋成公聞之惘然有間曰昔沈公疏論漳
浦遺書及我我不答此事人無知者誠不妄矣道人自
言有長生術當授公公曰吾陳人也以速死為幸長生
何為道人曰聊試公耳二年後清明日當偕二公候公
言畢謝去步履如飛公果以康熙戊戌清明無疾而逝
響豆
同年李侍郎奉倩(迥)言樂安縣有孫公者年九十強健
如四五十歲人自言生平惟服響豆每歲槐子將熟時
輒令人守之不令鳥雀啄落既成實即收作二枕夜聽
其有聲者即響豆也因棄其餘如是數易而得響豆所
在每樹不過一枚每歲服不過一粒如是者數十年矣
無他術也
池北偶談卷二十二
