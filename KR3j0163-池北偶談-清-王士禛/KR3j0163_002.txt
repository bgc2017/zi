池北偶談卷二
刑部尚書王士禎撰
鍾恭愍恩䘏
明景帝易儲鍾恭愍公(同)章恭毅公(綸)廖恭敏公(莊)皆
極諫恭愍公疏先入死杖下被禍尤慘至英宗復辟特
擢恭毅禮部侍郎恭敏復官大理少卿尋進侍郎成化
中卒贈尚書而恭愍止贈大理寺丞恩䘏獨薄當時亦
無言之者
五學士
國朝官制設内三院曰國史曰秘書曰弘文院各有學
士一員既設翰林院以内三院為内閣則止設閣學二
員而别以一人掌翰林院事俱兼禮侍康熙十九年庚
申乃有學士五人内閣徐立齋(元文)李容齋(天馥)掌院葉訒
菴(方藹)而張敦復(英)以講學内直特陞翰林院學士李厚
菴(光地)以軍功超擢學士至是入京
陛見奉
特旨入内閣四公皆兼侍郎葉則加尚書云近李諫
臣(應廌)王藻儒(掞)李倚江(柟)顧懿樸(藻)同時為内閣學士
亦四人李去陸義山(葇)代之王擢戶侍徐勝力(嘉炎)代之
陸乞休韓慕廬(菼)代之亦四人
李選侍
明光宗朝選侍李氏鼎革後尚存至康熙甲寅歲五月
十八日始卒
明熹宗
有老宫監言明熹宗在宫中好手製小樓閣斧斤不去
手雕鏤精絶魏忠賢每伺帝制作酣時輒以諸部院章
奏進帝輒麾之曰汝好生看勿欺我故閹權日重而帝
卒不之悟
會議
翰林記正統十年始命内閣與六部都察院通政司大
理寺堂上官六科掌印官會議遂為例如合會儒臣則
本院詹事府左右春坊司經局國子監皆與
國朝制凡大事及章奏會議内則親王貝勒大臣外則
九卿詹事科道而内閣翰林院不與詹事府凡事皆得
與坊局不與
不避廟諱
唐避太宗御諱率改世曰代予讀皮襲美文藪多不諱
世字鹿門𨼆書一條云三王之世民知生而不知化五
帝之世民知化而不知德又與元徵君書云懼來世聖
人責乎無意於民又皆世民二字連用
大名居士
金史衛紹王本紀載尚宫左夫人鄭氏罵胡沙虎事贊
云於金掌奏目女官大名居士王氏所紀得資明夫人
援璽事附著於篇則金時宫掖蓋有記載女官矣
讀講諭洗
康熙中更定品級考後又定朝班坐次侍讀侍講班在
諭德洗馬之上然凡郊廟祭祀諭洗皆與陪從而讀講
則否及推陞祭酒則庶子與讀講皆得開列而諭洗則
否又左右掌坊庶子正五品侍讀侍講學士從五品而
庶子必陞講學皆品級考之宜加審詳者
張真人
隆慶中江西守臣言張氏職名賜印不載典制宜永裁
革詔革去真人之號以為上清觀提點萬歷初復之相
沿至今無釐正者使與衍聖公公然並列何哉
有子
萬歷初訓導侯貴上言論語成於有子曾子之門人子
張不及有若進子張而坐有子於廡非是予嘗謂十哲
未允當進有子而黜宰我冉有貴之言誠不易之論及
予為祭酒已具疏欲言之同人謂恐涉紛更而止至今
以為憾
寧陵城
侍講湯先生(斌)言初寧陵城小而卑吕新吾先生以刑
侍家居謀大之縣人難於改作或生怨謗公曰三十年
後當知吾意至流賊之亂適三十年矣境内百姓攜家
入保者以數萬計縣人德之為立祠
明太宗稱祖
宋孝宗淳熙十五年太上皇崩洪邁請廟號世祖尤袤
言光武以長沙王後布衣崛起不與哀平相繼稱祖無
嫌太上繼徽宗正統以子繼父非光武比乃定號高宗
明嘉靖十七年加上太宗廟號曰成祖豈未聞袤之言
耶
翰詹官朝班
翰林記載翰林院朝房在午門外右第六區殿閣大學
士本院學士以下皆在焉詹亊府在右第十八區詹事
少詹事以下皆在焉今制内閣大學士本院學士詹事
少詹事皆拜於殿上不與部院同班
起居注
康熙十年復設起居注館在午門内之西與實錄館相
對其官則自掌院學士詹事以下史官以上皆得充之
初止八人後增至十六人今桐城張公(英)以禮書兼掌
院事亦為起居注官吏侍常書公兼掌院事亦然
序秩
翰林記凡修書考試等事書職名學士序於春坊大學
士庶子之上讀講學士序於諭德之上侍讀侍講序於
府丞中允之上修撰序於贊善司直之上今春坊大學
士府丞司直罷不設大抵學士在詹事之上(學士兼禮部侍郎為)
(三品詹事本三品而兼侍讀學士)少詹事在讀講學士祭酒之上庶子
在侍讀侍講之上讀講在諭德洗馬之上(陞遷則同較俸次)中
允贊善司業次之史官又次之庶吉士又次之
批旨
翰林記宣宗時始令内閣楊士奇等及尚書兼詹事夏
原吉蹇義凡中外章奏用小票墨書貼各疏面以進謂
之條旨中易紅書批出今謂之票旨尚沿其制而批紅
則内閣學士之職
國初明史總裁
國初順治二年曾奉
旨纂修明史大學士剛林祁充格范文程馮銓洪承疇
李建泰為總裁學士詹圖賴衮伊圖甯完我蔣赫德劉
清泰李若琳胡世安侍讀學士高爾儼侍讀陳具慶朱
之俊為副總裁郎廷佐等九員為纂修官
薦舉優異
康熙戊午薦舉文學洪洞進士范鄗鼎以病辭巡撫疏
參
溫旨令遵前諭來京以副求賢至意比諸人至京又
諭戶部月給銀米其不與五十人之選擇高年者授以
官部議皆授司經局正字特
旨改内閣中書舍人初太原傅山定興杜越年皆七八
十以老病請於吏部不與
御試故部議不及特
旨傅山杜越等文行素著俱著授内閣中書右文之盛
古未有也
四布衣
上嘗問内閣及内直諸臣以布衣四人名字即富平李
因篤慈谿姜宸英無錫嚴繩孫秀水朱彝尊也後公卿
薦舉獨宸英不得與繩孫目疾是日應制僅為八韻詩
閣中閱卷已不錄
上特令與因篤彝尊二人同授翰林是時宸英方在京
師不免向隅信遇合有定命也閱卷四人大學士高陽
李公寶坻杜公臨朐馮公掌院學士崑山葉公
上賜
上優禮儒臣癸丑賜宴瀛臺翰林官皆與戊午士禎同
陳葉二學士内直時四五月間頒
賜櫻桃蘋果及櫻桃漿乳酪茶六安茶等物其茶以黃
羅緘封上有六安州紅印四月二十二日
賜天花特頒
御筆上諭云朕召卿等編纂適五臺山貢到天花鮮馨
罕有可稱佳味特賜卿等使知名山風土也用烏絲闌
書又
賜御書人二幅士禎得存誠二字唐人張繼楓橋詩廷
敬得龍飛鳳舞四大字唐詩一首(曲江垂柳一條條)方藹得存
誠二字唐人崔國輔詩(遺却珊瑚鞭)别
賜士禎石刻二幅一清慎勤三大字一格物二字
諭云去冬曾以石刻賜經筵諸臣時爾士禎未與故特
頒賜八月入直又同陳葉張三學士和
御製賜輔國將軍俄啓詩仍命次日攜名字印章入内
各書一幅即發養心殿裝潢隨
御筆同賜之皆異數也
考察
翰林記載翰林官考察之法成化間本院學士會同内
閣考察弘治元年令翰林官亦從吏部考察
本朝翰林京察在吏部過堂例凡數變順治中讀講諭
洗中贊司業以上皆後堂相見具迎送之禮康熙癸丑
始在前堂過半堂呼官及姓不呼名至己未則自少詹
讀講學士直呼名矣京堂官自僉都御史大理少卿左
右通政亦皆呼名體統陵替非古制也
賜衣
翰林記載洪武十四年賜翰林官羅衣各一襲永樂中
賜内閣七人二品織金紵絲衣康熙中每冬
賜内閣及學士日講起居注官貂裘人一襲自癸丑後
滇黔用兵輟賜
賜居第
翰林記洪武中賜編修羅復仁居第宣德中賜楊溥第
於東安門康熙丁巳
上命左諭德兼修撰張英内直講書特賜第西華門内
翰林院侍講高士奇亦然後杜編修訥亦賜第厚載門
明史開局
康熙十七年内閣奉
上諭求海内博學宏詞之儒以備顧問著作時閣部以
下内外薦舉者一百八十六人十八年三月朔
御試體仁閣下(瑢璣玉衡賦省耕二十韻詩)中選者彭孫遹等五十
人有
旨俱以翰林用開局編修明史候補少卿一人邵吳遠
改侍讀監司湯斌李來泰施閏章三人郎中吳元龍一
人改侍講進士彭孫遹中書舍人袁佑等授編修貢舉
監生生員布衣倪粲等授檢討以原任翰林院掌院學
士徐元文為監修官翰林院掌院學士葉方藹右春坊
庶子兼侍講張玉書為總裁官開局内東華門外
五十相
石林燕語云本朝宰相自建隆元年至嘉祐四年一百
四十年凡五十人明崇禎十七年間命相亦五十人可
以觀治亂矣
加侍郎銜
本朝監寺官加侍郎銜者絶少康熙元年以來惟欽天
監管理歷法南懷仁加工部侍郎殁後贈禮部侍郎太
醫院使馬之俊殁後亦贈禮部侍郎
陳澔從祀
康熙二十六年江西巡撫安世鼎疏言宋儒陳澔南康
府都昌縣人著禮記集說學者宗之當與程朱蔡沈胡
安國並議從祀部覆陳澔禮經集說上有師承源流明
白但性理精深之處未能遽逮程朱即較之蔡沈胡安
國亦覺有間且生平行實湮没無考既已專祀於鄉其
著書立言之功亦足云報崇奉兩廡未敢輕議
西園雜記之誣
海鹽徐咸著西園雜記述嘉靖初議大禮極言張桂之
論確不可易諸元老大臣徒以大功出一書生不勝其
憤不論事之是非義之當否相率羣和力排之非至公
正當之論(云云)又載慈夀皇太后飾美姬數十人列左右
以惑帝尤為悖誕所謂不知世有廉恥事者矣
内大臣
本朝官制滿洲勲舊别有内大臣不為閣部院官及八
旗都統等官有軍國重事在禁中與滿洲大學士尚書
等雜議按唐制兩樞密使左右中尉稱内大臣然彼乃
中貴實異而名同耳
奪情
奪情非盛德事唐宋名相多蹈之賢如曲江公亦所不
免明新都楊文忠公屢疏力辭起復升菴謂國朝宰相
不起復自公始前此三楊蹇夏諸名臣奪情者習為故
常不知何以李文達獨受惡名明末武陵奪情則有軍
旅之事較之無事之時自可末減湘潭王山長(岱)常著
說雪武陵之冤亦自有理然漳浦之論固萬古不易也
從祀疏
康熙二十年都察院僉都御史張吉午疏言故明翰林
院學士方孝儒當建文靖難之際平居則闡道黜邪臨
難則成仁取義能以理學為天下倡其所著遜志齋集
自程朱而後未多見也吏部尚書羅欽順當正嘉之際
學者蔑棄淵源談空好異欽順作困知記以正人心斥
雜學似是之非明心性毫釐之辨至萬歷啓禎間聖道
式微異端益熾賴有光祿少卿顧憲成都察院左都御
史高攀龍倡正學於東林都察院副都御史馮從吾倡
正學於關右都察院左都御史劉宗周倡正學於浙東
皆能羽翼聖經發揮賢傳有功於理學名教並當急議
從祀以光
大典但此六臣或阻於忌諱或扼於權奸所以故明未
及表章實為勝國之闕今正在纂修明史之時伏乞
覃恩從祀登之學宫兩廡使天下知正學(云云)
常參
文昌雜錄載宋時百官日赴文德殿東西向對立宰相
一員押班再拜退謂之常朝又云唐制京司職事官有
朔望參有五日參唯職事官五品并供奉官八品以上
及員外郎監察御史太常博士則每旦參有常參官九
參官六參官等(云云)春明退朝錄唐有職事者謂之常參
今隷外朝不釐務者謂之常參本朝順治中月凡六朝
世祖皇帝嫌其頻數定以三旬逢五日常朝壬戌夏有
旨文武官每日五更入朝列班午門外候部院啓奏官
出始散歸署既而大理寺司務趙時揖上疏言之尋有
旨九卿詹事掌印給事中掌道御史如故餘併停趙杭
州人
琉球入學
康熙二十三年冊封琉球翰林院檢討汪楫中書舍人
林麟焻等疏言中山王尚貞親詣館舍云下國僻處彈
丸常慚鄙陋執經無地嚮學有心稽明洪武永樂年間
常遣本國生徒入國子監讀書今願令陪臣子弟四人
赴京受業(云云)事下禮部部覆史載唐貞觀中興學校新
羅百濟俱遣子入學琉球自明初始内附會典載大琉
球國朝貢不時王子及陪臣之子皆入太學讀書禮待
甚厚又載洪武永樂宣德成化間琉球官生俱入監讀
書今該國王尚貞以本國遠被
皇仁傾心嚮學懇祈使臣汪楫等轉奏願令陪臣子弟
四人赴京受業應准所請聽其遣陪臣子弟入監讀書
(云云)時予為祭酒咨覆禮部略云查太學志載洪武二十
五年秋琉球國遣其子及陪臣之子日孜等入監命工
部給羅絹為秋衣冬琉球中山王遣其舅仁悦慈等至
永樂二年琉球中山王從子三五良亹等九人以謝恩
至奏請入監給賜一如洪武中故事令工部建王子書
房於監前以處之三年琉球山南王遣寨官子李傑至
四年中山王遣寨官子石達魯等六人至其後李傑石
達魯等每在監三年得乞歸省九年中山王遣王相之
子懷德寨官子祖魯古至十一年遣寨官子周魯等三
人至是年有奏歸省者命禮部厚賜以榮其歸是後乞
歸省或令候其使者還國以行永樂以後至於正德常
三四遣至嘉靖五年中山王遣官生蔡廷美等四人至
十一年歸國十七年遣梁炫等四人至二十三年歸國
尋又遣蔡朝用等五人至今在南雍處以光哲堂歲時
給衣物如例向慕文教琉球於諸國為最篤國家待之
亦為最優云康熙二十七年琉球國王遣耳目官魏應
伯等恭進朝貢方物又遣陪臣子弟梁成楫鄭秉均阮
維新蔡文溥等四人同貢使赴京入監讀書於正貢方
物外敬加屏風紙三千張嫩蕉布五十疋
四相
順治中閣臣無定員自康熙元年至今二十年漢大學
士止三人存内三院之舊也壬戌歲寶坻杜公臨朐馮
公同致政歸而宛平王公以前兵書大拜又兩月餘錢
唐黃公以吏書漢陽吳公以禮書同日大拜始有四相
前此癸丑歲李杜馮三公在内閣而孝感熊公以翰林
學士大拜亦四相
大臣宫銜
自康熙元年以後閣部大臣無加宫銜者壬戌十一月
以
太宗文皇帝實錄告成加武英殿大學士禮部尚書勒
公明公俱太子太傅少傅保和殿大學士戶部尚書高
陽李公太子太師致仕太子太傅保和殿大學士禮部
尚書寶坻杜公太子太師致仕文華殿大學士刑部尚
書臨朐馮公太子太傅故太子太傅中和殿大學士吏
部尚書都統公圖公追贈少保仍兼太子太傅二十餘
年所未有也
建祠
壬戌冬廣西巡撫郝中丞(浴)上疏為死節前巡撫廣西
都御史贈兵部尚書諡文毅馬公雄鎮平蠻滅寇將軍
巡撫廣西兵部尚書諡忠烈傅公弘烈請建雙忠祠
詔允之疏略云原任撫臣馬雄鎮當逆氛狂熾矢志不
二幽禁三年罵賊而死原任撫臣將軍傅弘烈仗義興
師臨危不屈殺賊之心死而益烈(云云)二公真不愧俎豆
者矣
土魯番表
康熙二十一年土魯番上言伏以我
皇上猶昔者斯堪達爾之君一統金甌札穆西特之君藻
鑑五(缺)亦若化日普臨率土景星光照萬靈抑猶哈地
穆之君廣(缺)恩惠汝思他穆之君勇力絶倫譬之矛鋒
之銳龍爪之威莫敢正向而視兹者恭候
聖安竊照前經遣發進貢烏盧火者曾
上諭五年一次進貢欽此所以悞此進貢者原因臣國
遭逢荒亂今幸太平亟遣亦思喇木火者前往進貢至
於以後應進貢物合當照密爾焦地音阿克剌覃進貢
舊例但天朝建都極東臣國地居極西應否照舊進貢
表請裁奪
蒙古表
康熙二十一年蒙古為請
旨事外藩蒙古王貝勒貝子公台吉等諸臣誠惶誠恐
謹奏者向因逆賊吳三桂相率叛亂軍民極其荼毒幸
我
皇上不憚身心之勞孜孜圖治仰見
天朝早臻太平是以祭告
太祖皇帝
太宗皇帝
世祖皇帝復上
太皇太后
皇太后徽號渙頒恩詔大赦天下爰加賜賚率土俱歡
恭上我
皇帝尊號為至神大德治平天下聖皇帝伏祈
皇上俯准臣等所奏臣等不勝欣躍奉
旨朕自御極以來夙夜孜孜勤求化理期於中外乂安
生民樂業今逆寇雖已蕩平治化尚未孚洽前諸王大
臣等請上尊號已經有旨這藩王等所請亦不必行該
部知道
御書
康熙十九年以
御書手卷賜日講起居注諸臣學士葉方藹太極圖說
詹事沈荃心經侍讀學士張玉書莊子說劍篇
增起居注官
辛酉四月增起居注日講官八人湯荆峴(斌)秦對巖(松齡)
徐健菴(乾學)曹峨眉(禾)王瑁湖(頊齡)朱竹垞(彝尊)嚴藕漁(繩孫)潘
稼堂(耒)合舊講官共十六人
謄卷
唐閻際美鋪試蜡日祈天宗賦誤書衛賜作衛駟榜出
登第往參座主曰諸君試日天寒急景寫札或不如法
恐文書到西京須呈宰相請先輩各買好紙重來請印
如法寫淨送納抽其退本舊時直省小試解卷送禮部
例須别謄淨本亦是唐人遺意至鄉試朱墨原卷解部
即不得爾
官年
三十年來士大夫履歷例減年歲甚或減至十餘年即
同人宴會亦無以真年告人者可謂薄俗按洪容齋四
筆宋時有真年官年之說至形於制書乃知此風由來
遠矣獨寇萊公不肯減年應舉又司馬郎傳伯達志不
減年以求成則漢魏間已有之
柳條邊
哈達城在撫順東北有哈達河其東插柳結繩以界蒙
古長亘千里南至朝鮮西至山海關有私越者置重典
名柳條邊見高宫詹(士奇)扈從東巡日紀
朝鮮疏
康熙十五年朝鮮國王李淳奏為臣先祖臣穆莊王横
被野史詆誣敢陳冤痛情節冀許刪改特示昭雪事臣
五代祖昭敬王於明朝萬歷戊申歲薨逝元妃朴氏無
子繼妃金氏生一子甫三歲庶子光海君琿嗣位蓋以
金氏遵先王意舍已出而為之請於中朝得准封也光
海既立聽信讒賊自生猜怨仇視母后幽閉别宫僇辱
備至而戕兄殺弟屠滅諸姪殄絶彝倫無復人理内作
色荒嗜慾無節外營宫室十年未巳斥逐耆老昵狎羣
小繁刑重斂下民嗷嗷神人咸怒宗社將墜時有金瑬
李貴等以昭敬王舊臣不勝邦國危亡之憂奮發忠憤
誓靖内難乃於天啓癸亥三月糾合義旅大集廷臣奔
告王太妃於别宫宣教廢琿迎立昭敬王孫綾陽君倧
即臣曾祖父穆莊王也以太妃命權署國事遣使請命
於明明朝始不允許後乃洞察本國事情特降封典此
實當時天下耳目共所聞知穆莊王匡復之烈雖不敢
上擬殷周廢立之正亦可謂無愧漢宣此所以臨蒞東
國二十有七年而功光往牒業垂後裔者也頃年陪臣
之使還也偶於沿途買得皇明十六朝紀其中記本國
癸亥年事直以篡逆書之其他汙衊之言不啻狼籍臣
先父王淵自得此書居常腐心復慮明朝國乘復有誑
謬方擬赴愬
天朝祈加釐正不幸奄忽齎志未伸煢煢微臣奉此遺
戒何敢一刻忘於中而重哀薦禍事有未遑淹延遲回
遂至今日此固臣之大罪而亦臣之日夜銜痛者也兹
敢歴陳先祖臣穆莊王受誣事略冀
皇上之哀憐垂察焉其所謂十六朝紀不知撰次者為
何許人而乃遽張訛偽掇拾怨讒一則曰倧走馬試劍
謀勇著聞常在廢君左右用事二則曰密約繼祖母王
太妃以救火為名令兵入宫甚至謂綁縛廢君投之烈
燄嘻此豈人理之所可有者乎復有登萊巡撫袁可立
侍郎畢自嚴諸人之疏至以媾倭等語大加詆誣夫以
穆莊王之聰明仁孝素有令聞留心經術不學武事而
謂之走馬試劍自際昏亂弟死讒口屏處危懍莫保朝
夕而謂之常在左右金墉十年内外隔絶圜門棘戶穴
通飲食而謂之密約祖妃其虚罔謬盭固已極矣而當
廢君之在位也戮太妃之父竄太妃之母奪太妃懷中
八歲之兒而殺之廢君之與太妃非特子道已絶亦太
妃父母之讐也然而終使昌邑山陽得以自全於放廢
之日者實賴我穆莊王泣涕惓惓上以寬太妃下以救
羣臣以克盡乎保護之道也居則贍其衣食病則濟以
醫藥矜恤之誼始終不替故光海君癸亥三月見廢至
辛巳七月以天年終葬以壬午禮官供祭祀恩禮之厚
無愧古昔彼投燄等語又何誣妄之太甚耶至於媾倭
一款尤萬萬無理日本即小邦先世之深仇而隔海之
外種也雖強弱不敵姑與之羈縻而既是我之仇邦又
非我之匹偶今以童孺之騃儓隷之賤若指之為壻於
倭則亦必駭然而憤怫然而怒矧以王室之親貴介之
尊寧有忍事忘恥結秦晉於異類之理哉穆莊王妃即
昭敬王朝宰臣領敦寧府事韓復謙之女王之在邸以
禮委禽及至癸亥進主中壼與王同受天子誥命冠服
而其氏族之詳亦既具於當時請封之奏臣不知登撫
諸人何所徵據而作此不倫之語至上誣天子也伊時
遼陽既閡登海初開中朝聲息之流布於小邦者只是
江東毛鎮一路而已小邦情實之得達於中朝者亦只
有江東毛鎮一路而已文龍方且占據一島積貨自衛
飾功行賄西面而邀勲爵憑威肆喝東嚮而責餽餉首
尾將十年矣及其驕虐日肆意欲無厭或俵散低貨而
勒取貂參或多縱黠校而盡括民産或誘斬邊民而虚
充首級西圉騷然若在塗炭穆莊王既纘序知民不堪
義責常切彼不悛改祇益嫌釁而小邦之所以受懟於
文龍者有不可以一二計則文龍之巧作蜚語肆然搆
誣於廢興之際者又豈可量哉因此而督撫有奏因此
而禮部有疏始則以無罪見疑而為憂終則以至冤將
伸而為幸上自先太妃下至百官民庶悉舉廢君淫暴
無道斁倫亂紀之罪先穆莊王寬仁孝順天與人歸之
狀或直奏於天子或呈申於當路文龍亦反前說更上
題本及其事實悉暴誣冤大伸明朝乃於天啓乙丑歲
遣太監胡良輔等許准封典仍賜誥命丙寅又遣翰林
院編修姜曰廣等來頒詔敕兼以錫賚恩綸洊疊昭雪
無餘則環東土數千里亦既脱離覆盆而獲見天日矣
不料閱歴數紀之後興亡百變之餘尚有一種傳訛未
盡除於私相記載之中者也夫末俗多陂流言易訛斯
固叔季之通患而齊東之人或未悉於秦雍交南之事
多不詳於燕代則草野之所紀述稗家之所論著容亦
有此孟浪之失矣至於任當日之記註執當日之簡策
考證有據聞見亦該想不至於顛倒紕繆如野史者而
倘或溺於傳說眩於去取以之而布諸天下以之而傳
於後代其將為先祖九地之冤小邦百世之痛者為何
如哉今臣仄聞
天朝方修明朝史書其於傳信紀實之際必有以正訛
釐舛以成一代之正史小邦呼籲此正其時兹專差陪
臣福善君李柟議政府參贊鄭哲等畢陳卑悃仰瀆
天聰伏乞
皇上特命修史諸臣細考明朝行查始末及小邦前後
申奏刪除註誤快許湔雪以示勸懲以裁成永世之令
典仍將印本宣賜小邦則非但小邦今日君臣受恩銜
結糜粉是期抑臣之先祖先父亦將感泣於冥冥之中
矣臣不勝大願謹具奏聞
特賜諡
本朝最重易名之典官至尚書大學士乃得
賜諡近惟翰林院掌院學士喇沙里公以講筵舊勞又
勤王事以死
特贈禮部尚書諡文敏掌院學士葉公方藹以講筵舊
勞
特加禮部尚書尋遷刑部侍郎仍帶掌院學士加禮書
舊銜卒亦諡文敏掌詹學士沈公荃亦以講筵舊勞加
禮部侍郎仍掌府事卒諡文恪皆異數非常例也
諡典
古易名之典太常博士議之吏部考功奏行之有未允
者所司駁之其重如此明掌於禮部
本朝則内閣典籍司之每一人擬八諡或六諡以上内
閣閣臣擇其三四進呈
御覽欽定其一
琉球世纘圖
琉球國或云流求或云留求自元以前不通中國明洪
武五年中山王察度始遣使入貢入
本朝為屬國職貢不絶然紀載諸書不詳其世次予門
人汪翰林舟次(楫)使琉球歸作中山沿革志進呈
御覽云世系沿革彼國有厲禁秘不以告多方購得琉
球世纘圖一卷令譯者以漢文釋之知其國自南宋始
稱王元延祐間國分為三(中山山南山北)明宣德時復合為一
(明初山南王承察度山北王帕尼芝亦遣使入貢受封)自宋及今代已四易所謂
姓歡斯者無據謂皆尚姓者亦非也世纘圖載之如左
大琉球國中山王舜天以來世纘圖舜天舜馬
順熙義本英祖大城英慈王城(二城或作成)西
威察度(始通中國)武寧尚思紹尚巴志尚忠尚
思達尚金福尚泰久尚德尚圓尚宣威
尚真尚清尚元尚永尚寧尚豐尚賢
尚質尚貞(即今襲封世子)
題名碑
劉公嘉話錄慈恩寺題名起於進士張莒題姓名於鴈
塔下後書之於版遂為故事宋龐文英文昌雜錄云本
朝進士題名皆刻石於相國興國兩寺趙昇朝野類要
云進士及第各集鄉人於佛寺作題名鄉會起於唐之
慈恩寺塔也予按進士題名列諸梵刹於義無取至明
乃立題名碑於國學題名記或學士或祭酒撰其典始
重永樂壬辰已前在南雍今京師太學持敬門内諸碑
則自永樂十四年丙申科始至崇禎十六年癸未科止
螭首龜趺星羅林立一代之鉅觀也
本朝最為右文而題名碑止順治丙戌一科丁亥已後
無之當時不知何故廢而不舉後遂相沿此闕典也
土地
今吏部禮部翰林院衙門土地祠皆祀韓文公明南京
吏部土地祠則祀蹇忠定公
池北偶談卷二
