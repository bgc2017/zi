池北偶談卷十五
刑部尚書王士禎撰
文俶本草
寒山趙凡夫子婦文俶字端容妙於丹青自畫本草一
部楚詞九歌天問等皆有圖曲臻其妙江上女子周禧
得其本草臨倣亦入妙品禧弟子姚亦江隂人美而豔
作畫得俶遺意癸辛雜識云至元斥賣内府故書於廣
濟庫有出相彩畫本草一部極竒又於杭太廟前尹氏
書肆見彩畫三輔黃圖一部極精妙此亦其類也文點
字與也文肅公孫俶從姪也畫有衡山家法亦善花卉
汪編修(琬)贈之詩云君家道韞擅才華愛寫徐熙没骨
花曾向兒時窺指訣筆端桃萼一枝斜
寒碧琴記
南昌王于一猷定作寒碧琴記云昔子瞻為登州司戶
參軍子由省之㩦琴遊大海舟覆琴墮海後高麗人得
之獻其王王知為蘇氏物也藏之數百年迨明崇禎間
高麗困於兵請援遣總兵某帥師救之瀕行贈以琴琴
遂復還中國按東坡年譜元豐八年乙丑五月復朝奉
郎知登州到郡才五日即以禮部郎官召作别登州舉
人詩有五日匆匆守之句公未嘗為司戶參軍且到郡
非久即召少公亦未嘗省公於登也崇禎間亦未嘗遣
師援高麗于一好竒誕每為人欺多此類
國風圖
南宋馬和之侍郎常寫毛詩進御畫家稱其行筆飄逸
時人目為小吳生又云善畫人物佛像山水效吳裝務
去華藻自成一家高孝兩朝深重其畫每親書三百篇
令和之圖寫戊申歲在京師得其畫檜風羔裘素冠萇
楚匪風四章每幅書本詩於後楷法殊妙有御府圖書
耿夫人詩
吾邑耿侍御省亭(鳴世)妻徐氏都御史華平(庭柏)之母也有
賢行能文章兵後失其集僅傳寄子詩云家内平安報
爾知田園歲入有餘資絲毫不用南中物好做清官答
聖時有德之言與撚脂弄粉者迥異
朱文公書
益都高木王(梓)予從女兄之夫博雅君子也常遺予晦
翁墨蹟一卷詩云風雪集歲宴揜關聊自休今晨展遐
眺倚此寒幽巖(顛倒一字)同雲暗空室皓彩迷林丘崩奔小
澗歇飛舞增綢繆仰看鸞鶴翔俯視江漢流乾坤有竒
變澒洞驚兩眸三酌不自温倚杖空冥搜悲歌動華薄
璀璨忽滿裘向來一杯酒浩蕩千里遊亦復有兹賞微
言寄清酬解㩦今幾許光景逝不留懷人𦕈山嶽省已
紛愆尤對此竒絶境一懽生百憂茫然發孤詠遠思誰
能收雪中與林擇之祝弟登劉園之宴坐巖有懷南嶽
舊遊賦此呈擇之屬和幷寄敬夫兄乾道三年冬十二
月上浣新安朱熹奉寄時燈下走筆右詩蓋書寄南軒
者昔人謂先生字學曹公今此書正類東坡先生卷首
有柯敬仲題字後有歐陽圭齋及大梁班彦功跋(彦功元人)
(善詞曲者)
竹枝
昔人謂竹枝歌詞雖鄙俚尚有三緯遺意山谷聞人歌
劉夢得竹枝歎曰此奔軼絶塵不可追也夢得後工此
體者無如楊廉夫虞伯生他如黃土作墻茅蓋屋庭前
一樹紫荆花黃魚上得青松樹阿儂始是棄郎時等句
皆入妙近見彭羨門(孫遹)嶺南竹枝深得古意詩云木棉
花上鷓鴣啼木棉花下牽郎衣欲行未行不忍别落紅
没盡郎馬蹄妾家谿口小逥塘茅屋藤扉蠣粉墻記取
榕隂最深處閒時來過喫㯽榔半年水宿半山居冬採
香根夏採珠珠好須從蚌中覓香燒還仗博山鑪又山
隂徐緘竹枝云勾踐城南春水生水中鬭鴨自呼名伯
勞飛遲燕飛疾郎入城時儂出城亦本色語也
徐氏
廣陵徐氏女子(元端)工填詞有入李易安之室者如珠簾
輕揭憔悴憐黃葉忽憶小亭人乍别正是重陽時節
當初一段清秋平分兩地離愁試向西風寄問知他還
似儂不起來慵向糚臺倚亂綰凌雲髻歸期曾說柳
青時鎮日懨懨只是惱春遲小園昨夜西風劣笑落
漫天雪侍兒佯笑捲簾紗却道玉梅已放滿枝花獨
坐數歸期花影重重日影低無計徘徊思好句支頥除
却春愁没箇題閒門倚畫樓西芳草青青失舊堤猶記
當時人去處依依紅杏花邊卓酒旗(自注白詩搖膝支頥學二郎)看
西風吹起滿庭碎葉閉珠戸獨坐還怯窗外芭蕉點點
做盡凄切禁不住芳心欲折殘燈挑盡隱隱半明半
滅羅衾祇借香温熱今夜裏這愁腸勝似離别寬褪了
裙兒幾摺
婦人經濟
葉石林每令諸子女兒婦列坐說春秋近日武林黃夫
人顧氏名若璞所著臥月軒文集多經濟大篇有西京
氣格常與婦女宴坐則講究河漕屯田馬政邊備諸大
計副笄中乃有此人亦一竒也
打毬詩
三朝北盟會編載徽宗北狩至真定金人高會擊毬請
帝賦詩詩曰錦裘駿馬曉棚分一點星馳百騎奔奪得
頭籌須正過休令綽撥入斜門揮麈餘話載道君禋祀
禮成再賜太師暹字韻詩云歸問雪中誰詠絮冥搜花
底自廵簷佳句也
黜朱梁紀年圖
長洲宋既庭(實穎)作黜朱梁紀年圖論其義嚴正略云王
莽不得為新安祿山不得為燕全忠豈獨得為梁乎且
其時移檄興復唐室者有晉岐蜀淮南四國或為唐之
臣子或為唐之賜族則唐實未嘗亡也今黜朱梁紀年
而以晉岐淮南之稱天祐者為主始於天祐四年至後
唐莊宗同光元年而止亦春秋書公在乾侯之義也圖
考
唐昭宣光烈孝皇帝
(甲子)天祐元年(乙丑)天祐二年(丙寅)天祐三年
(丁夘)天祐四年夏四月朱全忠僭稱皇帝偽國號梁
偽年號開平廢唐帝為濟隂王淮南
四川移檄興復唐室
(戊辰)晉岐淮南稱天祐五年春正月晉王李克用卒
子存勗立朱全忠弑昭宣帝夏
五月晉王伐偽梁夾寨破之
(己巳)晉岐淮南天祐六年六月偽梁劉知俊奔岐岐
遣劉知俊伐偽梁靈州大敗梁人
(庚午)晉岐淮南天祐七年偽梁遣兵襲鎮州取深冀
鎮定推晉王為盟主晉遣兵救之
(辛未)晉岐吳天祐八年偽梁改號乾化晉王伐偽
梁軍於柏鄉大破之
(壬申)晉岐吳天祐九年春正月晉王及鎮定之兵伐
幽州二月朱全忠救之大敗而還六
月朱全忠為子友珪所殺
(癸酉)晉岐吳天祐十年二月朱友貞殺友珪而自立
(甲戌)晉岐吳天祐十一年
(乙亥)晉岐吳天祐十二年朱友貞改偽年號曰貞明
(丙子)晉岐吳天祐十三年
(丁丑)晉岐吳天祐十四年
(戊寅)晉岐吳天祐十五年
(己卯)晉岐吳天祐十六年
(庚辰)晉岐吳天祐十七年朱友貞改偽年號曰龍德
(辛巳)晉岐吳天祐十八年
(壬午)晉岐吳天祐十九年
(癸未)晉岐吳天祐二十年晉王李存勗建國號曰後
唐改元同光冬十月唐主入大梁
朱友貞自殺唐毁偽梁宗廟廢朱
温朱友貞為庶人
後唐莊宗光聖神閔孝皇帝
(甲申)同光元年
尤悔菴樂府
吳郡尤悔菴(侗)工樂府嘗以臨去秋波那一轉公案戲
為八股文字
世祖見而喜之其所撰樂府亦流傳禁中
世祖屢稱其才既而
世廟升遐尤一為永平推官以細故罷去歸吳中時時
以樂府寓其感慨所作桃花源黑白衛二傳竒尤為人
膾炙予嘗寄詩云南苑西風御水流殿前無復按梁州
凄凉法曲人間遍誰付當年菊部頭猿臂丁年出塞行
㶚陵醉尉莫相輕旗亭被酒何人識射虎將軍右北平
尤為泣下康熙己未尤以召試入翰林為檢討(近見江左黃九)
(煙周星作怎當他臨去秋波那一轉制義七篇亦極游戲之致)
孫樵論史
孫樵云史家紀職官山川地理禮樂衣服宜直書一時
制度使後人知某時如此某時如彼不當以秃屑淺俗
則取前代名品以就簡絶此病在唐人已有之近日艾
千子訾謷滄溟弇州本此非創論也
小樂府
楊廉夫自負其五言小樂府嘗云七言絶句體人易到
吾門章木能之古樂府不易到吾門張憲能之至小樂
府二三子不能惟吾能之耳向見吾友孫處士豹人(枝蔚)
數章頗竒略記於此蕭儼向舒州君王怒未休樓高苦
無井不及景陽樓又置酒宣華苑嘉王好酒悲韓昭方
用事涕淚莫輕垂
史筆
陳同甫作忠臣傳以武庚為忠臣孝子之首孫可之作
西齋錄發凡起例大義凛然惜其書不傳於後世是古
今一大缺陷事
詩地相肖
范仲闇(文光)在金陵嘗云鐘聲獨宜著蘇州用唐人姑蘇
城外寒山寺夜半鐘聲到客船如云聚寶門外報恩寺
豈非笑柄予與陳伯璣(允衡)論此因舉古今人詩句如流
將春夢過杭州滿天梅雨是蘇州二分無頼是揚州白
日澹幽州黃雲畫角見幷州澹煙喬木隔綿州曠野見
秦州風聲壯岳州風味各肖其地使易地即不宜若云
白日澹蘇州或云流將春夢過幽州不堪絶倒耶
記觀宋荔裳畫
庚戌七月予寓公路浦萊陽宋荔裳(琬)北上過予所㩦
名畫甚夥因得縱觀最竒者為郭河陽枯木劉松年羅
漢(上有御府圖書皇妹圖書各一)趙松雪百馬圖黃子久浮嵐暖翠圖
文徵仲松泉高士圖又元孤雲處士主振鵬畫維摩不
二圖一卷甚竒妙楷法類趙承旨自記云至大元年二
月初一日拜珠集賽第二日隆福宮花園山子上西荷
葉殿内臣王振鵬特奉仁宗皇帝潛邸聖旨臨金馬雲
卿畫維摩不二圖草本又云至大戊申二月仁宗皇帝
在春宮出張子有平章所進故金馬雲卿繭紙畫維摩
不二圖俾臣某臨於東絹更叙說不二之因某謹按釋
典有云(維摩詰所說經)故唐僧皎然詩云禪女來相試將花欲
染衣禪心定不起還捧舊花歸東坡有坐上戴花詩云
結習漸消留不住却須還與散花天又云毗耶居士談
空處結習已空花不墜試教天女御鉛華千偈瀾翻無
一語又云要令臥疾致文殊又臂痛謁告詩云小閣低
窗晏臥温了然非嘿亦非言維摩未病吾真病誰識東
坡不二門又維摩塑像詩云當其在時或問法俛首無
言心自知杜工部題顧愷之畫維摩像云虎頭金粟影
神妙獨難忘又東坡題石恪畫維摩云試觀石子一處
士麻鞋破帽露兩肘能使筆端出維摩神通又過維摩
詰某詳觀馬雲卿所作維摩不二圖筆意超絶似亦悟
入不二門豈非神通過於摩詰者乎某當時奉命臨摹
更為修飾潤色之圖成幷書其概略進呈因得摹本珍
藏暇日展玩以自娛也東嘉王振鵬又丁南羽畫師利
像亦竒按元史以功臣穆呼哩赤老温博爾忽博爾术
四族世領集賽之長集賽猶言更番宿衛也
皇甫湜評韓文
韓吏部文章至宋始大顯其在當時皇甫湜號為知公
者然其諭業一篇備論諸家之文不過曰韓吏部之文
如長江萬里一道衝飇激浪瀚流不滯然而施之灌溉
或爽於用若有微詞反不如李北海賈常侍沈諫議之
流無貶詞也若天不生歐公則公之文幾湮没而不彰
矣按持正此文出自袁昂書評後世敖陶孫王弇州諸
家文評詩評皆仿之
朝鮮詩
鄒平張尚書華東公(延登)刻朝鮮使臣金尚憲叔度朝天
錄一卷詩多佳句略載於此曉發平島云三秋海岸初
賓雁五夜天文一客星初至登州云南商北客簇沙頭
畫鷁青簾幾處舟齊唱竹枝聯袂過滿城明月似揚州
蓬萊閣云橋石已從秦帝斷星槎惟許漢臣通登州次
吳秀才韻云澹雲輕雨小姑祠菊秀蘭衰八月時水城
夜景云五更殘月水城頭詠史何人獨艤舟不向東溟
覓歸路還依北斗望神州夜坐聞擊柝云擊柝復擊柝
夜長不得息何人寒無衣何卒饑不食豈是親與愛亦
非相知識自然同袍義使我心肝惻九日云黃縣城邊
落日朱橋驛裏重陽菊花依然笑客鬢髮又度秋霜東
方曼倩里云夜開宣室儼珠旒執戟郎官走綠鞲首鼠
轅駒俱碌碌漢庭綱紀一俳優早春云水際城邊野馬
飛漸聞宮漏晝間稀東風日日蘼蕪綠塞北江南總憶
歸王灘流水繞江涯江上松林是我家昨夜夢尋烏石
路山前山後早梅花
勞山說
勞山在萊州府即墨縣境中崑山顧寧人(炎武)序勞山圖
志曰自田齊之末有神仙之論而秦皇漢武謂真有此
人在窮山巨海之中於是八神之祠遍於海上萬乘之
駕常在東萊而勞山之名由此起矣山皆亂石巉巖下
臨大海偪仄難度其險處土人猶罕至焉秦皇登之是
必萬人除道百官扈從千人擁輓而後上也五榖不生
環山以外土皆疎瘠海濱斥鹵僅有魚蛤亦須其時秦
皇登之必一郡供張數縣儲偫四民廢業千里驛騷而
後上也於是齊人苦之而名曰勞山也楊太史(觀光)致知
小語曰山祖崑崙起自西北勞山居東南為中國山盡
處行遠而勞所以名也二說未知孰是以理揆之顧說
為長(顧近寄所著日知錄内辨勞山三則又與前說不同)
敬一主人詩
鎮國公敬一主人諱國鼒居瀋陽以庚戌七月薨於京
師性淡泊如枯禪老衲好讀書善彈琴工詩畫精曲理
樂與文士遊處常見其仿雲林小幅筆墨淡遠擺脱畦
逕雖士大夫無以踰也有恭壽堂詩一卷頗多警策今
略錄數篇登醫無閭山觀音閣云平生愛邱壑歴勝恣
登眺醫閭夙所期兹焉愜懷抱鳥道薄層雲盤紆凌樹
杪繫馬憩中林拂石坐荒草野衲候柴荆朱顔髮皓皓
問渠來何時云在此山老修嶺逸驚麏斜陽忽歸鳥古
洞駕長虹細泉屢廻繞亭亭階下松百尺參青昊杔根
獲斯地子落無人掃逶迤度幾峯下瞰羣山小曠然豁
心目頓覺離紛擾再上白雲關萬象咸可了石門破蒼
靄返景墮空杳煙霞情所鍾登涉險亦好大海面巖岫
波光動林表自古逓相傳其中有蓬島安期與羨門往
事終緬邈滉瀁失端倪氣色變昏曉豈識天地心物理
費探討泠然此遊豫何用心悄悄戊申春日行次薊門
登獨樂寺云春雨濕歸鞅行色藉以沐落日投薊門遂
寄禪宮宿誰為初地功高樓倚空築梯雲歴層楹聊縱
千里目廻飇逓晚鐘薄霧籠寒竹芳草麗郊原新林變
川陸豈意道路人復此慰幽獨臨風思近睽倚檻恣遥
矚渤海杳漭沆盤山亘紆曲安期駐秦鑾廣成降帝屋
聖哲既已往陳跡遺巖谷空同與滄溟煙波恆斷續宿
向陽寺云聖朝存象法古寺復聞鐘花引山門路雲開
野殿松高齋談靜理遠嶼淡秋容日暮還㩦杖月明林
外峯贈正寓云老僧多逸興五十學吟詩意出煙霞外
情深搖落時依巖營丈室愛菊坐東籬欲共探幽勝邀
君整杖藜遊千山祖越寺登蓮花峯云七嶺行初盡千
巖宿霧開路廻青嶂側寺入白雲隈洞戸聞清籟碑文
暗綠苔蓮花天際出漸覺絶塵埃龍泉寺云梵宇起中
天重巗響碧泉虚堂清曉露幽壑靜鳴蟬窗引螺峯翠
松含象嶺煙空憐名勝地塵世幾高眠宿香巗寺絶頂
云雨霽空山夕尋幽入杳冥雲封千澗白露濯萬峯青
飛鳥依簷宿流泉伏枕聽朦朧空翠裏孤月自亭亭大
安寺云萬仞盤危磴千峯此獨尊山光澄宿霧海色上
朝暾野殿松杉古殘碑文字存悠然雲外想何必問花
源悼剰和尚云一葉流東土花飛遼左山同塵多自得
玩世去人間古塔烟霞在禪關水月閒空悲留偈處今
日共躋攀贈御院焦冥道士云蓬壺連魏闕羽客侍金
門邱壑心寧遂烟霞氣自存談經清漏永掃徑落花繁
西出函關叟何曾返故園秋懷云終朝成兀坐何處可
招尋極目遼天闊幽懷秋水深浮雲窺往事皎月對閒
心興到一樽酒沉酣據玉琴立秋云蕭蕭夜雨滿皇州
景物凄其大火流懷抱不堪聞落葉相思何處是南樓
關河朔氣催征雁塞草西風勁紫騮回首雲山忘歲月
一聲蟬噪又新秋秋懷寄耿駙馬云八月霜飛秋色深
郊原草木日蕭森孤蹤漫憶懸遼海萬騎還思扈上林
曾記郵亭風雨夕獨懷京國歲寒心他時花滿西川麓
好對潺湲理玉琴丙午七夕立秋云寂寞天孫駐七襄
殷勤烏鵲駕河梁相逢預恨離筵促别後應知清漏長
玉露初寒丹桂冷金風時動碧羅香宵殘歸路遲環佩
機杼經年罷晚糚丙午中秋云碧天如水夜初凉三五
蟾光滿帝鄉何處笙歌侵曉漏幾家砧杵急秋霜仙臺
深閉金莖露月殿高懸桂子香獨抱幽懷渾不寐西風
雁唳到虚堂虞山孫暘錄其詩傳之
岣嶁音
岣嶁音訓皆作去聲予向有金山寄友人詩憶君楚澤
佳風日也上岣嶁九面山或以為誤按常熟顧充仲逹
字義總略云岣嶁一字三音平聲鈎樓上聲莒旅去聲
勾陋又按無可和尚通雅岣共于居侯果羽古后四切
嶁龍朱郎侯隴丑郎豆四切史記音苟樓猶巃嵸蘢蓯
可平可上也又張謂長沙土風碑五嶺南指三湘北流
鄰連滄浪邊遥岣嶁亦平讀也
集句
夢溪筆談亟稱王介甫集句風定花猶落鳥鳴山更幽
以為上句靜中有動下句動中有靜且云公始有集句
詩有多至百韻者黃震曰荆公集句諸作其巧其博皆
不可及近代頗有之然無如泗上施端教匪莪平生集
句詩數千首屬對精切縱横曲折無不如意偶舉一章
如贈鸚鵡長律云莫恨雕籠翠羽孤(劉憲)主人情意自辛
劬(王初)人憐巧語情雖重(白居易)鳥憶高飛意正殊(李正平)三
舍鄭牛徒識字(李山甫)千年丁鶴任歌呼(羅隱)多言應伴高
吟客(嚴郊)學語還稱問字徒(崔璞)始覺琵琶絃鹵莽(白居易)終
憐吉了舌模糊(孫繁)文章辨慧皆如此(白居易)事業紛呶亦
大都(魏樸)歸去不煩詞客賦(羅鄴)夢來還記隴頭無(張謂)勸君
不必分明語(羅隱)且自三緘問世途(胡曾)格律寄託兩詣妙
境竒作也
退谷論經學
辛亥五月望後一日雨後過孫退谷先生城南書屋先
生教以讀書當通經因言元儒經學非後人所及蓋元
時天下有書院百二十各以山長主之教子弟以通經
學經學既明然後得入國學即如吳淵潁程普德輩其
集人多不知明初人猶多經學皆元時遺逸非後輩所
及因出近日所撰詩經集解三十卷示予意主小序且
言生平學問以朱子為宗獨於毛詩不然予問呂氏讀
詩紀嚴氏詩緝如何先生云呂氏集衆說不甚成片段嚴
氏太巧只似詩人伎倆非解經身分又言春秋程傳考
事不盡憑三傳亦不盡離三傳取義不盡拘類例亦不
盡屏類例朱子因此書不敢復注春秋其推尊可謂至
矣然其時以黨禍方作至桓公九年閣筆未為完書予
於是廣集諸儒之說妄為補之有成書矣又言古本孝
經與今傳本迥别且言五經翼是十五年前所撰不過
集諸經序論耳無當經學也時先生已七十有九讀書
日有程課著述滿家可謂耄而好學者矣
孝經庶人章
江行雜錄載温公先壠在鳴條山山有餘慶寺公一日
省墓至寺中有父老五六輩上謁進脱粟飯公享之既
畢前啟曰某等聞端明在縣日與諸生講書村人不及
往聽今幸為略說公即取紙筆書庶人章講之既已復
前曰自天子章以下各有毛詩兩句此獨無何也公默
然少許謝曰某平生慮不及此當思所以奉答老父出
語人曰吾講書難倒司馬端明昨見東郡耿君隱之(道見)
云曾見古本庶人章末引詩云晝爾于茅宵爾索綯
朱淑貞璿璣圖記
辛亥冬於京師見宋朱女郎淑貞手書璿璣圖一卷字
法妍嫵有記云若蘭名蕙姓蘇氏陳留令道質季女也
年十六歸扶風竇滔滔字連波仕苻秦為安南將軍以
若蘭才色之美甚敬愛之滔有寵姬趙陽臺善歌舞若
蘭苦加捶楚由是陽臺積恨䜛毁交至滔大恚憤時詔
滔留鎮襄陽若蘭不願偕行竟挈陽臺之任若蘭悔恨
自傷因織錦字為回文五彩相宣瑩心眩目名曰璿璣
圖亘古以來所未有也乃命使齎至襄陽感其妙絶遂
送陽臺之關中具輿從迎若蘭於漢南恩好踰初其著
文字五千餘首世久湮沒獨是圖猶存唐則天常序圖
首今已魯魚莫辨矣初家君宦遊浙西好拾清玩凡可
人意者雖重購不惜也一日家君宴郡倅衙偶於壁間
見是圖償其值得歸遺予於是坐臥觀究因悟璿璣之
理試以經緯求之文果流暢蓋璿璣者天盤也經緯者
星辰所行之道也中留一眼者天心也極星不動蓋運
轉不離一度之中所謂居其所而斡旋之處中一方太
微垣也乃疊字四言詩其二方紫微垣也乃四言回文
二方之外四正乃五言回文四維乃四言回文三方之
外四正乃交首四言詩其文則不回也四維乃三言回
文三方之經以至外四經皆七言回文詩可周流而讀
者也紹定三年春二月望後三日錢唐幽棲居士朱氏
淑貞書首有璿璣變幻四小篆後有小朱印予向見斷
腸集不載此文諸家撰閨秀詩筆者皆未之載宋桑世
昌澤卿明雲間張玄超之象撰回文類聚亦未收此家
考功兄輯然脂集三百餘卷多徵奥僻因錄一通歸之
後有仇英實父補圖四幅亦極妙按張萱周昉李伯時
輩皆有織錦回文圖此圖殆有所本也
鑑銘
又回文類聚載唐婦人所作轉輪鈎枝八花鑑銘云花
上八字枝間八字環旋讀之四字為句逓相為韻其盤
屈糾結為八枝者左旋讀之自篇字起至詞字止當就
支脂字韻右旋讀之自詞字起至篇字止當就先仙字
韻兹不具錄
蜀産
明時蜀王府例以三月三日取薛濤井水製箋二十四
幅以十六幅貢京師近督撫監司稍募工仿製殊不能
佳予使蜀時訪之井傍石臼尚存雕鐫精麗井在錦江
東亦名玉女津也按續博物志云蜀松花紙雜色流沙
紙彩霞金粉龍鳳紙近年皆廢惟十色綾紋紙尚在今
絶響矣
裴碑
成都遭張獻忠之亂金石文字一無存者惟武侯廟碑
尚完好蓋武丞相元衡帥蜀時裴柳二公皆在幕中實
元和四年己丑也碑首稱節度掌書記侍御史内供奉
賜緋魚袋裴度撰營田副使檢校尚書吏部郎中兼成
都少尹侍御史賜紫金魚袋柳公綽書
千字頌
昔人欲另編千文有難之者曰枇杷二字如何破用遂
止曾見武林卓珂月(人月)崇禎初作千字大人頌錯綜成
章甚有思理枇字云鬱尊黃金膳枇素木枇音七義取
祭用素枇也杷字云姑婦任績夫男秉杷杷田器也開
章云大人御天君子名世立千秋基興諸夏利高文起
家建景閏帝二百餘年我皇陟位河澄寳出鳳舉毛從
虞雲兩旦漢日再中羣黎作乂列州攸同可謂高文典
冊篇中嶽伯分佐歲星可招貢珠盈寸舍矢五扶投淵
潔耳何傷盛朝帳染墨蹟帷集書囊武功稱甲吉運始
丁誠推韓轂令賞終纓皆警策
方爾止
劉貢父平生未嘗議人長短有不韙必面折之退無一
語此長者之行也亡友桐城方爾止瀟洒有天趣每見
人誦詩者輒為竄改其人不樂方亦不顧也然退未嘗
不稱其長而揜覆其短予以此重之方事多可笑秀水
李良年字武曾方一日與札故作增字李明日見曰先
生誤矣某字武曾非增也方曰吾正恐人誤作武曾(讀如)
(層)耳聞者皆笑
宣爐注
如臯冒辟疆(襄)博雅嗜古嘗為桐城方詹事(拱乾)賦宣爐
歌自為之注甚精核云宣爐最妙在色假色外炫真色
内融從黯淡中發竒光爇火久燦爛善變久不著火即
納之汙泥中拭去如故假者雖火養數十年脱則枯槁
宣廟時内佛殿火金銀銅像渾而液又云寳藏焚金
銀珠寳與銅俱結命鑄爐宣廟詢鑄工銅幾煉始精
工對以六火則殊光寳色現上命煉十二火條之復用
赤火鎔條於鋼鐵篩格上取其極清先滴下者為爐存
格上者製他器爐式不規規三代鼎鬲多取宋瓷爐式
仿之宣爐以百摺彝乳足花邊魚鰍蚰蜓諸耳薰冠
象鼻石榴足橘囊香奩花素方員鼎為最索耳分襠判
官耳角端象鬲雞脚扁番環六稜四方直脚漏空桶竹
節等為下宣爐仿宋燒斑初年沿永樂爐製中年嫌
其掩爐本質用番鹵浸擦薰洗易為茶蠟末年愈顯本
色著色更淡後人評宣爐五等色栗殼茄皮棠梨褐色
而藏經紙色為第一金鎏腹下為湧祥雲金鎏口下為
覆祥雲雞皮色覆手色火氣久而成也嘉靖後之學
道近之施家皆北鑄北鑄間用宣銅器改鑄銅非清液
又小冶寒儉無精采且施不如學道多矣南鑄以蔡家
勝甘家蔡之魚耳可方學道真宣爐本色之厄有二
嘉隆前尚燒斑有取本色真者重燒有過求本色之露
如末年淡色取本色真爐磨治一新甚有歲一再磨景
泰成化之獅頭彝爐等後人偽易鑿宣款以重其價宣
爐又有呈樣無款最真妙者後人得之以無款恐俗目
生疑取宣别器有款者鑿嵌畢竟痕跡難冺皆宣之厄
也
石溪亭
蜀資江道中石溪橋有無名氏粉書一詩云桃花依舊
放山青曲几焚香對畫屏記得當年春雨後燕泥時汙
石溪亭
先考功詩
先考功西樵兄少時有詩曰雄風凉大壑雌蜺貫秋城
時推警策按法苑珠林又有雄雷雌雷
惠詮順怡詩
東坡最喜杭僧惠詮落日寒蟬鳴一篇至為和作施彦
執又記其大慈塢祖塔上題一首云谷口兩三家平田
一望賒春深多遇雨夜靜獨鳴蛙雲暗未通月林香始
辨花誰驚孤枕曉濤白捲江沙此詩亦佳能改齋漫錄
載湖僧順怡詩久從林下遊一首云韓子蒼為予言後
四句不同結句云唯聞犬吠聲更入青松去按此即惠
詮詩坡公所和者但本作青蘿耳竹坡詩話作僧守詮
冷齋夜話又載順怡詩云久從林下遊頗識林下趣從
渠綠隂繁不礙清風度閒來石上眠落葉不知數山鳥
忽飛來啼破幽寂處又云荆公愛之則是惠詮詩自為
坡和順怡詩自為介甫所賞韓誤記為一耳
㢧縳
道書謂一卷為一㢧佛書謂之一縳禪學云多羅樹葉
書二百四十縳縳與卷同硯北雜志云徐季海題佛經
云上第幾隔隔如梵夾也
劉翼明
東武劉子羽秀才(翼明)有句云桃花柳絮春開甕細雨斜
風客到門
謝道韞硯
孫北海侍郎(承澤)藏謝氏道韞小硯一有銘云絲紅清石
墨光洪璧資我文翰玉砅堅質末有道韞字家兄考功
云詳其文句可迴讀然倒正皆殊不工砅音厲水激石
聲作冰字用尤誤恐非謝筆耳
戲對
世傳夏忠靖公奉使江南與給事張某共事一日張登
廁公戲之曰解衣脱冕而行給事給事(急給音同)張應聲曰
棄甲曳兵而走尚書尚書(常輸音同)閱墨莊漫錄載前句乃
張燾謔胡世將語後句乃趙九齡戲對以謔李似矩尚
書者也忠靖事蓋出傅會
鳳州古鏡
學齋佔畢載鳳州有遁赤山景德中軍人入一洞穴中
有石鏡臺一鏡圍五寸背鑄水族回環有銘三十二字
云煉形神冶瑩質良工當眉寫翠對臉傅紅如珠出匣
似月停空綺窗繡幌俱涵影中方取鏡聞洞後有風雨
聲此鏡萬歷中膠州趙氏自汴京得之海壑翁完璧自
為記按張君房麗情集載王蜀時天雄軍節度使王承
休妻嚴氏有美色王衍愛幸之賜以糚鏡其銘同
池北偶談卷十五
