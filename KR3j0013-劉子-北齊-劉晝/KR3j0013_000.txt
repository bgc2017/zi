劉子雜家類一(雜學之屬)
提要
(臣)等謹案劉子十卷隋志不著錄唐志作梁
劉勰撰陳振孫書錄解題晁公武讀書志俱
據唐播州錄事參軍袁孝政序作北齊劉晝
撰宋史藝文志亦作劉晝自明以來刊本
不載孝政註亦不載其序惟陳氏載其序略
曰晝傷已不遇天下陵遲播遷江表故作此
書時人莫知謂為劉勰劉歆劉孝標作云云
不知所據何書故陳氏以為終不知晝為何
代人按梁通事舍人劉勰史惟稱其撰文心
雕龍五十篇不云更有别書且文心雕龍樂
府篇稱塗山歌於候人始為南音有娀謠乎
飛燕始為北聲夏甲歎於東陽東音以發殷
整思于西河西音以興此書辨樂篇稱夏甲
作破斧之歌始為東音與勰說合其稱殷辛
作靡靡之樂始為北音則與勰說迥異必不
出于一人又史稱勰長於佛理嘗定東林寺
經蔵後出家改名慧地此書末篇乃歸心道
教與勰志趣迥殊白雲霽道蔵目錄亦收之
太元部無字號中其非奉佛者明甚近本仍
刊劉勰殊為失考至劉孝標之說南史梁書
俱無明文未足為據劉歆之說則激通篇稱
班超憤而習武卒建西域之績其說可不攻
而破矣惟北齊劉晝字孔昭渤海阜城人名
見北史儒林傳然未嘗播遷江表與孝政之
序不符傳稱晝孤貧愛學恣意披覽晝夜不
息舉秀才不第乃恨不學屬文方復綴緝詞
藻言甚古拙與此書之縟麗輕蒨亦不合又
稱求秀才十年不得乃發憤撰高才不遇傳
孝昭時出詣晉陽上書言亦切直而多非世
要終不見收乃編錄所上之書為帝道河清
中又著金箱璧言以指機政之不良亦不云
有此書豈孝政所指又别一劉晝歟觀其書
末九流一篇所指得失皆與隋書經籍志子
部所論相同使隋志襲用其說不應反不錄
其書使其剽襲隋志則貞觀以後人作矣或
袁孝政採掇諸子之言自為此書而自注之
又恍惚其著書之人使後世莫究詰亦未可
知也然劉勰之名今既確知其非自當刊正
劉晝之名則介在疑似之間難以確斷姑仍
晁氏陳氏二家之目題晝之名而附著牴牾
如右乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
