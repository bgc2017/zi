劉子卷六北齊劉晝撰
文武第二十八
規者所以法圓裁局則乖矩者所以象方製鏡必背輪
者所以輾地入水則溺舟者所以涉川施陸必躓何者
方圓殊形舟車異用也雖形殊而用異而適用則均者
盛暑炎蒸必藉凉風寒交冰結必處温室夏不御氊非
憎惡之炎有餘也冬不卧簟非怨讐之凉自足也不以
春日遲遲而毁羔裀秋露灑葉而剔笋席白羽相望霜
刃競接則文不及武干戈既韜禮樂聿修則武不及文
不可以九畿慴然而棄武四郊多壘而擯文士用各有
時未可偏無也五行殊性俱為人用文武異材並為大
益猶救火者或提盆榼或挈瓶盂其器方圓形體雖反
名質相乖至於盛水滅火功亦齊焉繳者身仰釣者身
俯俯仰别狀取利同焉織者漸進耕者漸退進退異勢
成務等焉墨子救宋重趼而行干木在魏身不下堂行
止異跡存國一焉文以讚治武以凌敵趍舍殊律為績
平焉秦之季葉土崩瓦解漢祖躬提三尺之劔為黔首
請命䟦涉山川蒙犯矢石出百死以續一生而争天下
之利奮武厲誠以决一旦之命當斯之時冠章甫衣縫
掖未若戴金胄而擐犀甲也嬴項既滅海内大定以武
創業以文止戈徵鄒魯諸生而制禮儀修六代之樂朝
萬國於咸陽當此之時修文者榮顯習武者慙忸一世
之間而文武遽為雄雌以此言之治亂異時隨務用才
也今代之人為武者則非文為文者則嗤武各執其所
長而相是非猶以宫笑角以白非黑非適才之情得實
之論也
均任第二十九
器有寬隘量有巨細材有大小則任其輕重所處之分
未可乖也是以萬石之鼎不可滿以盂水一鈞之鐘不
可容於泉流十圍之木不可盖以茅茨榛棘之柱不可
負於廣厦何者小非大之量大非小之器重非輕之任
輕非重之制也以大量小必有枉分之失以小容大則
致傾溢之患以重處輕必有傷折之過以輕載重則致
壓覆之害故鵾鵬一軒横厲寥廓背負蒼天足蹠浮雲
有六翮之資也騕褭一騖騰光萬里絶塵掣電有迅足
之勢也今以鷰雀之羽而慕冲天之迅犬羊之蹄而覬
追日之步勢不能及亦可知也故奔蜂不能化藿蠋而螟
蛉能化之越鷄不能伏鵠卵而魯鷄能伏之夫藿與螟蛉
俱蟲也魯鷄與越鷄同禽也然化與不化伏與不伏者藿
大越小也夫龍蛇有翻騰之質故能乘雲依霧賢才有理
政之德故能踐勢處位雲霧雖密蟻蚓不能昇者無其
質也勢位雖高庸夫不能治者乏其德也故智小不可
以謀大德狹不可以處廣以小謀大必危以狹處廣必
敗子游治武城仲尼發割鷄之歎尹何為邑宰子産出
製錦之諫德小而任大謂之濫也德大而任小謂之降
也而其失也寧降無濫是以君子量才而授任量任而
授爵則君無虚授臣無虚任故無負山之累折足之憂
也
慎言第三十
日月者天之文也山川者地之文也言語者人之文也
天文失則有謫蝕之變地文失則有崩竭之災人文失
必有傷身之患故口者言語之門戶舌者門戶之關鑰
關鑰動則門戶開門戸開則言語出出言之善則千里
應之出言之惡則千里違之言失於已不可遏於人情
發於近不可止於遠是以君子慎其關鑰以密言語言
語在口譬含鋒刃不可動也動鋒刃者必傷喉舌言失
之害非惟鋒刃其所傷者不惟喉舌故天有卷舌之星
人有緘口之銘所以警易言防口訧也口舌者患禍之
宫亡滅之府也語言者性命之所屬而形骸之所係也
言出患入語失身亡身亡不可復存言出不可復追其
猶射也懸機未發則猶可止矢一離絃雖欲返之弗可
得也易誡樞機詩刺言玷斯言一玷非礛䃴所磨樞機
既發豈駭電所追皆前聖之至慎後人之埏鎔明者慎
言故無失言闇者輕言自致害滅昔智伯失言於水灌
韓魏躡其肘足魏武漏語於英雄玄德遺其七筯是以
頭為穢器師馳徐州地分三晉土割岷蜀致敗長釁為
天下笑不慎言也韓昭侯與棠谿公謀而終夜獨寢慮
夢言露於妻妾也孔光不對温室之樹恐言之泄於左
右也言者風也無足而行無翼而飛不可易也是以聖
人當言而懼發言而憂如蹈水火臨危嶮也禮然後動
則動如春風人不厭其動時然後言則言如金石人不
厭其聲故身無失行口無過言也
貴言第三十一
越劔性銳必託槌砧以成純鈎楚柘質勁必資搒檠以
成弴弓人性雖敏必藉善言以成德行故槌砧者夷不
平也搒檠者矯不正也善言者正不善也人目短於自
見故借鏡以觀形髮拙於自理必假櫛以修束心闇於
自炤則假言以策行面之所以形明鏡之力也髮之所
以理玄櫛之功也行之所以策善言之益也鏡櫛理形
其惠輕也善言成德其惠重也人皆悦鏡之明已形而
不慕士之明已心人皆欲櫛之理其髮不願善言之理
其情是弃重德而採輕功不亦倒乎為衣冠者已手不
能則知越鄉借人以製之至於理身而不知借言以修
其行是處其身輕而於冠重不亦謬乎君子重正言之
惠賢於軒璧之贈樂聞其過勝於德義之名故楚莊王
輕千乘之國而重申叔一言范獻賤萬畝之田以貴舟
人片說季路抱五慎之誡趙鞅佩九言之箴(無始亂無怙富無恃)
(寵無違同無傲禮無嫉能無移怒無謀非德無犯非義)以此觀之軒璧之與田邑
豈能與善言齊價哉夫桓侯不採越人之說卒成骨髓
之疾吳王不聽枚乘之言終受夷滅之禍夫人之將疾
者必不甘魚肉之味身之將敗必不納忠諫之言故臨
死者謂無良醫之蔽將敗者謂無直諫之臣而不聽善
言是耳聾也非其耳之有塞善言不入耳乎是以明者
納規於未形採言於患表從善如轉圜遣惡如讐敵正
音日聞於耳禍害逾遠於身昔堯設招諫之鼓舜樹誹
謗之木湯立司過之士武王置誡慎之鼗以聖哲之神
鑒窮機洞微非有毫釐之謬也猶設廣聽之術開嘉言
之路豈不貽厥將來表正言之益耶以夫先聖猶能採
言於芻蕘奚况布衣而不貴言乎故臣子之於君父則
有獻可替否諷諫之文知交之於朋友亦有切磋琢磨
相成之義君子若能聽言如響從善如流則身安南山
德茂松栢聲振金石名流千載也
傷讒第三十二
譽者揚善之樞也毁者宣惡之機也揚善生於性美宣
惡出於情妬性美以成德為恒情妬以傷人為務故譽
以論善即辭以極善為功毁以譽過則言以窮惡為巧
何者俗人好竒不竒不用也譽人不增其善則聞者不
快於心毁人不益其惡則聽者不滿於耳代之善人少
而惡人多則譽者寂寞而讒者諠譁是以洗垢求痕吹
毛覓瑕揮空成有轉白為黑提輕當重引寸至尺墨子
所以悲素絲楊朱所以泣岐路以其變為青黃迴成左
右也昔人興讒言於青蠅譬利口於刀劔者以其點素
成緇刃勁傷物故有四畏不可不慎鳥之曲喙銳距者
羽類畏之獸之方喙鈎爪者毛羣畏之魚之哆脣鋸齒
者鱗族畏之人之利口讒諂者人共畏之讒嫉之人必
好聞人惡惡聞人善妬才智之在已前忌富貴之在已
上猶喉中有噎吞之思入目上有翳決之願去吞決之
情深則萋斐之辭作故揚娥眉者為醜女之所妬行貞
潔者為讒邪之所嫉昔直不疑未嘗有兄而讒者謂之
盜嫂第五倫三娶孤女而世人謂笞婦翁凡此皆聽虚
而責響視空而索影悖情倒理誣㒺之甚也以二子之
賢非身行之不潔與人有讐也而不免於世謗者豈非
獸惡其網人惡其讒耶故讒邪之蔽善人也猶朝日洞
明霧甚則不見天沙石至淨流濁則不見地雖有明淨
之質而不發明者水霧蔽之也蘭蓀欲茂秋風害之賢
哲欲正讒人敗之故讒者知害嫉於他人而不知傷所
說之主知傷所說之主而不知還害其身故無極之讒
子常蒙謗郄費雙滅讒諂之流弊一至於斯嗚呼世之
君子可不慎諸
慎隟第三十三
過者怨之梯也怨者禍之府也禍之所生必由積怨過
之所始多因忽小小過之來出於意表積怨之成在於
慮外故其來也不自悔其成也怨不可防防怨不密而
禍害臻焉故登峭坂而不跌墜者慎於大也跨阜垤而
多顛蹷者輕於小也苟慎其步雖履嶮能安輕易其足
雖夷路亦躓智者識輕小之為害故慎微細之危患每
畏輕微懍懍焉若朽索之馭六馬也鴻毳性輕積之沈
舟魯縞質薄疊之折軸以毳縞之輕微能敗舟車者積
多之所致也故牆之崩隤必因其隟劔之毁折皆由於
瑩尺蚓穿堤能漂一邑寸煙泄突致灰千室怨之始也
微於隟瑩及其為害大於牆劔禍之所傷甚於邑室將
防其萌急於水火夏書曰怨豈在明不見是圖故怨不
在大亦不在小熒熒不滅能焚崑山㳙㳙不絶能成江
河怨之所生不可類推禍之所言非可情測或怨大而
成小或憾輕而至重深讐不必危而睚眦未可易也譬
如風焉披雲飛石捲水蹷木而人血脈不為之傷隟穴
之風輕塵不動毛髮不搖及中肌膚以為深疾大不為
害小而成患者大風散漫小風激射也故漢祖免貫高
之逆魏后曹操泄張繡之讐韓信削少年之辱安國釋
田甲之慢此皆遇英達之主寬廓之衿得以深怨而不
為讐也魯酒薄而邯鄲圍羊羹偏而宋師敗郈孫以鬭
鷄亡身齊侯以笑嬪破國皆以輕蔑細怨忘樹禍端以
酒食戲笑之故敗國滅身為天下笑不慎故也代之闇
者皆以小害易微之事以至於大患禍之至也人自生
之福之來也人自成之禍與福同門害與利同隣若非
至精莫能分矣是以智慮者禍福之門戸動静者利害
之樞機不可不慎也
劉子卷六
