趙氏鐵網珊瑚卷十五
明趙琦美編
林屋佳城圖
倪宏作
林屋山圖記
夫人不忘其親者目有所接而思生焉故春雨霜露君
子履之而有怵惕悽愴之心由不忘也苟其不然見日
月則不知其明見華岳則不知其大見河海則不知其
深况其所接之微而能思者乎黃君雲卿其先世居于
具區林屋山至其父伯川君始遷于崑山遂為崑山人
崑山為市易之區百貨坌集可以取贏以給衣食然其
地畸褊民廬蜂屯無高山大澤可登臨顧眺以宣湮鬱
而曠心目雲卿因言其父嘗曰揚州之藪為具區其川
為三江其浸為五湖其龐厚融淑之氣皆環乎林屋之
趾吾嘗隱几而得三者之勝心甚悅之吾殁得歸葬于
彼無遺恨矣雲卿乃泫然出涕曰吾雖獲從吾先子之
志然崑山去林屋且數百里限以具區之險歲時不能
一再至墓下吾因圖林屋置之壁間使目接焉以思吾
親子為我記之吁是能不忘其親者也昔狄仁傑登太
行顧見白雲孤飛而曰吾親舍其下瞻悵久之思親之
情有同然者然雲為動物有時而變能興吾思不能以
係吾思山則有恒山在是吾親亦在是則吾思親之心
不惟興於一時且終身係於是矣然孝子思其親非泛
然而思也將思其毓我以恩也將思其教我以善也將
思其冀我繼序之弗墜也夫是圖也一接于目則數者
之思交集焉其有斯須而敢忽忘也哉他日雲卿又從
容指其圖以詒其子若孫曰是丘也女祖藏焉女其識
之烏乎其有不為雲卿之思者乎雲卿攬涕曰若然殆
庶幾乎遂為記昆陽鄭東
題黃氏林屋山圖
太湖三萬六千頃盤根錯節鈎連地軸兩山東西聮結
名洞庭七十二峯巑岏突兀倒影照寒碧翠劒削拔冷
插芙蓉青鱗堂貝闕直下開水府霞車霧輦直上來仙
靈洞天林屋古仙境九品地位題山經我嘗泛舟覽奇
勝胸次空闊吞滄溟䲭夷甫里千載呼不起俯視乾坤
浩蕩浮秋萍黃塢佳城在山北石上松根生茯苓春園
野花散飛蝶夜臺宿草栖寒蛩人生歸歟可為樂返此
真宅安清寧蓋棺事定萬事足誰復強辨誰醉誰獨醒
嗟君思親報罔極摸寫家山開畫屏松楸丘隴朝夕宛
在目悽愴焄蒿霜露零思親一念萬萬古哀哉孝子心
煢煢我家家山隔南北干戈澒洞兵塵腥登高北望魂
欲斷落日慘澹風泠泠為君題詩淚如雨白頭江海嗟
吾生趙人蘇大年
我從太湖來日望太湖水湖水不可停浩浩逝未已黃
君示我林屋圖羣山天畔游龍如濕雲不挂樹縣薺仿
彿禽鳥笙簧俱若翁佳城蔭其上竹檟青青矗帷幛焄
蒿悽愴眠食牽屢欲挐舟渺春漲承平詩禮可致身寬
衫大帶車馬塵山林朝市元不間胡乃遲暮婁之濱青
山真故交對此散幽抱某也東西南北人應接如返山
陰道會稽元瀞
朝游洞庭山暮游洞庭水七十二峯高入雲聮綿如雲
青未已竹葉吹下寰瀛圖銀濤雪浪瀛洲如林屋道人
夜吹笛飛思怳與神仙俱黃公先塋林屋上兩山勢擁
青絲幛婁東久客胡不歸春江幾隔桃花漲人生誰保
百年身北邙丘土東華塵畫圖張坐心萬里朝朝暮暮
湖之濱鬱鬱佳城間大樹已合抱子孫讀書光禰考一
丈豐碑屹神道會稽楊維禎用鄉僧淨上人韻題江
夏黃景雲林屋山先塋圖後時至正八年夏六月七日
青天翳白日行雲若流水雲行終古有時盡孝子之情
弗能已人間好山空畫圖黃家思親誰得如黃家先世
林屋居出山不有雲來俱伯兮客死婁江上魂去家山
暮雲障春濃無人碧草芳月明回首銀潮漲佳兒永思
悲有身江湖遠道阻風塵貌得雲封仙穴處于以長留
寂莫濱孝哉黃家兒披圖鬱懷抱青山瞻望愁兮愁猶
指雲深向人道十一年建子月西夏邾經用韻
黃公先塋何所在七十二峯碧參差佳氣上天雲作蓋
秋陰接地樹成帷海鄉西望空愁絶江水東流寄孝思
好在讀書光禰考楊侯深意為君期良琦
毛公壇東消夏灣佳城鬱鬱萬松間寫成圖畫傳家慶
白鶴千年去未還句曲外史張雨
山水青未了連林帶鬱森為憐伯川墓遠在太湖陰父
子死生感春秋霜露深好看壟頭木毋令樵者侵河南
陸仁
望洞庭兮極浦長太息兮愁予奕奕兮白雲乘清氣兮
降時雨倚宰木兮聊淹留念我心兮孔抽山有岡兮水
有湫駕吾車兮泛吾舟鳥鳴兮嚶嚶鹿鳴兮呦呦激木
抄兮迴風奠桂漿兮高丘高丘兮何所邅吾道兮澘焉
西顧西顧兮不忘申纘言兮遺來者至正己丑三月望
日淮海秦約造于芝秀軒
先塋林屋遠絶景畫圖新巢樹慈烏集穿花野鹿馴山
雲愁望極江月夢來頻耿耿思親念茫茫愧客身崑山
郭翼
林屋之天左神洞黃公佳城如鐵甕龍眠寫作三尺圖
太湖羣山皆入夢松檆歴歴吹華表消夏灣東湖水繞
麒麟不樹三品石鸚鵡空悲一洲草五陵昔年多子孫
寒食只今誰拜掃金鳬王雁人見收玉匣珠襦豈完好
不如黃公圖書裏鬱鬱泉宫鎖烟雨冥迷扶杖立滄洲
要眇焚香凭石几白頭兄弟多孝思蓼莪盡廢王褒詩
秋風好鑱湖上石同刻君家棠棣碑汝陽項駕
朝發東海涘夕憩洞庭原升高望先隴宰木鬱以蕃疾
心亘百里不得趨晨昏抽豪貌林屋覽圖如父存履候
感霜露燔黍行羔豚式慰至孝思莫既罔極恩芃狐爰
首丘葛藟芘本根蕩子去不歸歲時孰尸膰睠兹惕中
懷涕下弗忍言黃君實佳士錫類垂仍昆矢詩揚厥休
庶使薄俗敦范陽盧昭
墟隴依依隔洞庭孝思圖裏栢杉青水烟空闊驚身在
霜露焄蒿每淚零林屋洞深雲氣重婁江潮落雨蓬腥
想應橘熟秋林晩歸墾巖田老一經遂昌三山鄭元祐
黃家一子婁東客望望青山隔太湖獨鶴不歸林屋洞
佳城渾似輞川圖秋高月白歸山鬼樹老霜寒長木奴
他日結廬當墓下好歸耕隱學潛夫清河張遜
隱君消夏灣頭地一脈來龍到海分隧道青松當日樹
羨門黃石舊時墳夢中見鶴歸華表壁上看圖起白雲
孝友定應書太史諸郎况復又能文前日會雲卿於
法海僧舍今日攜筴索詩美其思親之念懸懸于翰墨
間為賦一律更命畫生倪原道寫小圖于前蓋欲重起
雲卿之所思也至正壬辰臘月十日顧仲瑛識
林屋秋風起滄江客思多墓田多感慨歲月坐蹉跎白
髮經時變青山奈老何思親心獨在歸夢洞庭波釋寶
月
黃公先隴包山下湖鏡幽光照夜臺水落龜黿時出沒
月來松桂影徘徊廣文記擬思亭作外史詩從句曲來
千載畫圖看未巳山靈長護白雲堆山陽王同
太湖湖上黃公墓畫得圖成慰所思林屋天寒龍起夜
水精宫白月來時山山暑雨楊梅熟樹樹風霜橘子垂
遺訓不忘鄉井念望雲應廢蓼莪詩甬東文質
黃家墓荒林屋幽子孫遠在滄江頭幾番一百五日雨
都作七十二峯愁木客霜寒盜橘柚山鬼月黑悲松楸
高堂披圖動悽惻疑對白雲如水流廬陵易恒
只尺家山久未歸歸心長繞白雲飛秋風隴樹應無恙
一對新圖淚滿衣
望望松楸隔太湖幾年銜土愧慈烏秋霜春露頭今白
指點兒孫認畫圖昆山余熂
林屋先塋圖蒙諸公題詠成集至正壬辰兵火
失去越六年得之於海虞譚希聲不勝悲感遂
賦七言十六韻
吾親昔葬黃家塢路入黃泥近上方冢墓高封如馬鬛
峯巒回抱若牛岡羨門木拱松雲合龍穴泉來石體香
視聽已忘徒眷慕羹牆有見倍悲傷先塋繪寫歸圖畫
諸子詞章為發揚絶句特書句曲史長歌倚韻鐵厓楊
遂昌趙郡詩尤古靈隱雲巖語更張記著孝思推鄭老
筆傳詩意屬倪郎南州高士相傳誦下里諸生亦激昂
歲值辛壬兵革起會逢百六紀網亡西山豺虎相吞啖
東海鯨鯢又陸梁震地殺聲秋慘慘薰天劫火夜煌煌
園池第宅成焦土父子妻孥各異鄉神物豈隨桑海變
法書空作玉函藏雖稱劍化延平内終賴珠還合浦傍
譚子高情能遠復名公佳製不淪喪六年散逸浮萍迹
一旦來歸玩易堂歴覽故山愁黯黯載瞻遺像淚浪浪
丁寧子姪宜加護銘刻心胸敦敢忘待我明月省丘隴
擬鐫貞石立山陽孝子原隆泣血拜書
佳城圖計六翻
右佳城圖觀于玉峯黃應龍氏應龍蓋先為林屋山
人也此物遂為家寶自鄭東之記而下凡二十人如
楊鐵厓張句曲鄭遂昌輩皆名作也倪宏作圖并為
山人寫像筆法清古可觀宏字原道嘗于顧玉山氏
文翰中見之
本齋王公孝感白華圖傳
前翰林國史院編修官章嚞撰
詩言白華孝子之潔白也有其義而亡其辭是以白華
不可得而見見之亦不可得而名今正議大夫前饒州
路總管王公都中以孝母而感白華世指為公心潔白
之應非天以是彰聖世孝治之符也歟公母張氏諱普
貴自號無為至元甲申公父閩國忠愍公銜命使日本
殁于難母年三十公甫七歲留侍京師訃聞即以貞節
自誓祝髮于京之淨垢寺惠公為尼出主平江陽山妙
淨寺道行冰雪郡城妙湛禪寺退菴及公高之舉以自
代尋奉璽書護持錫號宏宗圓明佛日大師住山幾四
十年兩新梵宇規模宏麗視昔有加事業恢恢光明盛
大嘗參天目高峯和上妙公言下契悟中峯本禪師記
之詳矣公自失怙鍾孝于母承顔順旨愛敬兩盡自謂
惟悅親足以解憂不以居官貳其行剔歴平江治中浙
東荆湖宣慰泉貨太監守郴及饒壹是清仁忠恕以慰
母心至感瑞粟瑞麥治為百城最慈訓之功居多所得
清俸必馳歸以奉甘旨歲畜俸餘于母誕辰延方士拜
詞章減算以益母壽者垂三十年母嘗喜曰吾子孝且
廉若是吾忠愍為不死矣寺既成乃謝事屬海菴潤公
深以繼席得人為喜遂自築室方丈之西而退處焉日
閱大藏經五年而徧一藏夜則施幽爽修禪觀寒暑如
一公念母清苦且壽寢高亟棄官歸養煮粥嘗藥不違
膝下無何疾作衣不解帶者累月病革刲股和糜以進
至治壬戌七月朔命其徒稱阿彌陀佛號凝然不亂趺
坐而逝壽六十有九僧臘三十九闍維獲舍利五色百
餘公即其退居塑頂相寢興服用奉之如生幢蓋香華
莊嚴殊勝躬自負土築塔以三品儀從葬凡附于函者
必誠必信請中峯本禪師掩其土斷厓義禪師指其歸
玉堂善之鄧公銘其塔當代名流發揮潛德照耀泉石
凡可以資導佛乘者靡不曲盡其至而公猶以為未足
聞永嘉心樂周真師潛栖却粒有道不遠千里延至家
庭癸亥三月朔設黃籙以展孝思感瑶鶴三至纍百盤
舞烟篆之上所煉冥鏹作紫金光五色絢爛異常越十
有四日像設之筵缾簪丹茶兩旬浹矣其花半萎中有
一萼天然融結狀類桃實非花非果玉質縠章宛分三
脈日漸以腴燭之内外映徹如淨瑠璃駭乎優鉢曇之
一現之詩之白華非此也耶嗟乎流俗之人其于親也
居不致敬養不致樂病不致憂喪不致哀祭不致嚴者
滔滔皆是也聞有能盡其道者死則死之而已孰能如
公終身之慕而動天地感鬼神致孝應之瑞如是彰彰
者哉是以書以錫類且俟太史氏之紀孝行者得焉
贊曰天地父母同乎一氣心兮貫通一而匪二知覺之
中影響昭晰禽魚草木鬼神之秘感則隨應非詭非異
維此白華心華所契子母異軀此心不離生死異岐此
心不虧儒墨異趨此心不欺本真發露莫為而為出而
瑞世故忠可移誰無父母此心則否一膜町畦虆梩返
走不恤生前孰追死後尚監兹心民德歸厚孝治之符
風行九有
槐堂使君忠孝家家世奕耀承天華繡衣青雲曉迴立
金掌白露秋無瑕番江東來清徹底髓浹思溶一千里
回首七塔白雲飛不為芝山明月住人生七十自古稀
寸草報得三春暉欣然歸養五馬貴簫鼔却駕瑶池西
明知天上差可樂明知佛性在空覺刀寒股剔悲轉深
祭冷燈迷夢何託九符通天天無扃雙鶴盤舞開神靈
飄飄白華不可執皎皎來綴丹茶瓶聮珠熒盈隱紋膜
肥玉瘦瓊巧鎪琢仙桃留核海茫茫天女散花雲漠漠
何人不為父母思瀝泗慷慨臨芳碑空林染淚拾綠筍
中使促召占靈芝先公凛凛忠義氣配以清風栢舟誓
使君名德復繼之况此孝誠動天地天長地久不可量
理有必報善者昌門生請續蘇子記更為泚筆當明光
白麻快草還自許金鼎調元承上瑞雲從衮舄相接武
萬歲千秋奉明主門生倪從
嘗謂大孝終身慕父母昔聞其語今見其人夫父母存
而致孝養之道者理之所當然也至于父母殁而能守
終身之孝者間有人焉本齋王侯予之世契也世以忠
孝著聞幼年忠愍公殁于王事而侯於事母之道克盡
孝敬病則親書佛經以為之祈安既殁而追慕之心不
已斯其為終身之孝矣永嘉心樂周真師乃得道之士
癸亥之春遠迎於家修設普度感應非一醮事甫畢忽
几筵所供丹茶幻生白華玉質雙紋咸謂孝心所感者
如是繪之圖傳誠可以勵薄俗也昔唐李興之廬產瑞
芝宋王庭珪之塋木連理嘗稱美於前世矣今王正議
公孝感白華誠為元朝之盛事也豈不韙歟予偶來吳
下獲覩其圖因記曩年出守東甌母氏殁焉靈幃前所
植盆蘭皆生異花同心雙卉於時諸名公亦嘗圖其事
而歌詠之近三十年矣每一展視哀慕之心油然而生
今觀白華之瑞與予之所感頗相類敬羨久之不覺老
淚為之澘然也併書以識之時癸亥良月謹齋夏若水
峕年八十
公家世清白忠孝出天性神明信感通草木宜瑞慶敬
觀卷中詩作者皆可敬誰能補白華千古發高詠薊丘
李士行
古孝親之感以致物之異多白故劉殷白雁林攢白
鳥程袁師白狼梁文貞白兔而詩之素冠白華可見
矣若宇文周之王崇神草生庭以有德感無情登之
信史傳以為祥不可誣也今本齋王使君孝母之徵
著朱華白實于離根去土之瓶盎此又因心之效貫
于神明者錢唐白珽謹拜手為之頌曰
草木何知所知者天母也天只隔彼壤泉事死如生將
終身焉酌水獻花罔或不虔潔白之感著于几筵德有
所届在爾象賢守貴守富孝忠則全國人稱願憩棠樹
萱歛華就實遺訓乃宣播此徽烈本支永年
王侯奉母孝且慈阿母一念天人師母心憶子子憶母
指血示現珊瑚枝摩耶夜半歸忉利麻衣痛瀉懸河淚
浮屠七七護神光法乳瓊珠自天雨人中三才佛此心
心田萬象無邊春孝思感召隨所應白華潔美如其人
畫圖錫類傳不朽繡斧持冰印垂斗他時孝子誦陳元
鷹鸇滿地長回首廬江况逵肩吾
嘗讀鄒書曰仁之實事親是也朱子釋之曰實為精實
或問其義先生曰此所謂實以對華而言耳惟以實對
華而言則凡人之見於日用者惟事親為根本精實所
在必先主乎此而後光華有以發見於枝葉之間耳嘗
竊疑之不幾於鑿乎今觀佛日大師瓶花之實而知相
帥事親之實然後朱子釋經信而有徵平生著疑胸中
一旦豁然醯雞之覆嗚呼盈天地間一感通之理耳此
以實感則彼以實應公晨夕几筵哀號罔極精神心術
貫通融結故其精實發見於枝葉如此不然斷枝萎萼
寄瓶中借勺水自活行且薪矣安能碩而實瑩而虚澤
而腴若是其祥且異哉予故因以廣朱夫子之說以勸
為人子之事親者老姪亦溪王彥文敬書
靈枝彰本齋王公之孝感也忠愍公以國事死海上子
方七歲母夫人張氏依慈門以貞保幼公長而仕報以
孝母亡公折時花薦靈几突然有異實如桃白且瑩朝
野瑞之天人之道密矣靈枝在瓶既芳既零有敦(音團)其
實匪玉匪冰素帷法室孝感于寂古之白華豈如今之
實昔靈枝在囿其本孔茂生之榮之如有父有母今
也薦于兹餘厥萼跗廼有實突如瓶之者誰洵美且殊
靈枝之祥兮神明彰兮我心傷兮父死節兮子幼母
祝髮兮子守今疇翼疇覆本兮枝兮其來也久兮是以
昌厥後兮其白也喻清其瑩也喻明不根而生喻其
虚靈伊物之感感人之孝熙父之功廣母之教俾忠孝
是徵忠孝維本事業維枝我歌此詩俾在朝而知俾
在野而知維本齋公是儀右靈枝五章凡四十一句普
安黃文仲再拜謹書
母慈子孝覺天全桃發花枝豈偶然名士品題圖畫卷
他年當不負淩烟玄覽道人王壽衍
白華載補三百篇蟠䖴一實三千年方士招魂術通仙
思母念母心通天孝感誠應玄又玄生祥下瑞理則然
圓明示寂佛果圓王母今在瑶池前白華變幻丹葩妍
蟠䖴彷彿青枝連玉苞瑩若冰壺懸心目洞照無中邊
太史載筆青瑶鐫斯文斯文百世傳長沙湯彌昌拜手
敬題
華枝長幾何缾水深纔咫胡然玉質懸了不由根抵得
非天工奇變幻絶常理重孝徹神明達德肇庭戺泣土
冬萌竹扣冰淵躍鯉存殁事實殊感應意良似猗歟閩
公配早誦笄珈美貞吉誓從一身與金仙止義方作名
臣剔歴動遐邇煢煢痛劬勞像事嚴帷几向來優曇鉢
示現猶韡韡異產發哀思嘉祥薦虔祀紅英萎欲墮素
果突初委粟肌潤盈握瑶質瑩難擬文章雍國孫椽筆
擅邦史手引瑞華圖辨論驚凡耳顧我遠臺閣綴語亦
何泚移忠豈煩辭栢豸方需起四明黃叔英
忠孝同根幻作華白如冰雪赤如霞孝心潔白忠心赤
子孝夫忠萃一家學生廬陵王璡百拜
蓼莪霜氣入袈裟銘筆當歸學士家更為白華添後傳
東風誰忍看山茶京口陳方
慈孝孤忠萃一家遼遼千古德音遐捐軀阿父貞無貳
祝髮孀親矢靡他叩影睇瞻多感愾履霜哀慕幾悲嗟
披圖細看瓶中瑞方見詩人咏白華錢天祐
百行先于孝孤忠草木知只應白華傳可配蓼莪詩素
質凝冰玉丹心吐雪絲優曇時一現瑞感慰幽思方儀
頓首
白華之詩束晳補亡殆亦彷彿修辭槩存風旨
今秀毓靈苞我身親見其欲忘言可乎輒撰三
章歌詠盛德君子謂其僭不敢辭白華美王
公之孝也公事母孝故天彰其瑞焉
猗歟白華皦皦其英匪冰匪玉澹然天成如芝斯秀如
蘭斯馨曷維其異感于神明我儀圖之孝思攸格
靖共追慕維民之則純嘏昭融靈應靡忒愧彼頳蕤表
兹貞白是以有令譽兮昭厥圖于繪素兮庶幾有
衮衣兮弘風化于九圖兮東嘉鄭僖謹書
白華久不補誰識孝子心寸草報春暉後來存雅音散
火冰雪中孤標凝太陰一氣類冬筍冷燄分簫岑茫茫
東海波斂之碧壺深花如慈顔開枝似兒手簪王氏琳
琅秀佛香簷蔔林孝子獨何為感通無古今高郵龔璛
忠貞節孝之門天福其善和氣薰蒸藹然于庭
因物為瑞匪刻意于斯花也然以忠貞節孝之
瑞為瑞則玉果為上瑞矣又不必拘于金芝朱
草之為瑞也是用近體詩歌詠之
德風吹起九原春神拔休祥集慶門半樹奇花非着土
一瓶和氣自為根祖宗種德誠心在天地無私至理存
魂斷北堂萱草露展圖猶得問寒温壬申歲十有一月
六日中山賈實端拜
奉題孝感白華圖後
予讀南齊書蕭子懋母阮病危篤請僧行道用銅罌盛
水漬蓮供佛子懋禮曰若使阿姨因此和勝願諸佛令
華竟齋不萎七日齋畢花更鮮紅視罌中稍有根須又
蕭子罕母樂寢疾子罕畫夜祈禱時以竹為燈纘照夜
此纘夙昔支葉大茂母病亦愈世皆以為孝感所致大
哉孝乎天地之所假也鬼神之所輔也聖賢之所稱也
匹夫匹婦同有是心而不自知也惟君子為盡焉嗚呼
草木之植有生無情矧斷而置諸宜若生意絶矣然罌
蓮根纘竹茂與今尚書王公之瓶花實非有相者曷致
兹異雖事生事亡之孝殊而天人之所感一也方尚書
喪母張夫人命道士設金籙醮&KR0034;山丹瓶中兩旬齋畢
一華半萎而其鄂結實狀類木桃玉表冰中時莫能釋
因取詩之白華名焉夫瓶花有實昭其異也色質潔白
昭其孝也碩果特生昭其仁也竟齋不萎昭其誠也君
子于此見天人之道焉見王氏之徵焉白華之詩曰蒨
蒨士子湼而不渝竭誠盡敬亹亹忘劬公之事夫人也
有之矣又曰堂堂處子無營無欲鮮侔晨葩莫之點辱
公終始厥守實允蹈焉惟公事業在國史白華法當書
則其傳無窮而視古之人則掩之矣翥既觀斯圖而竊
歎美之遂為之書時至元後庚辰孟陬晉寧張翥題
世之有符瑞神異之事載于書驗于今耳聞目睹數數
然也而未有能究其所從出使人瞭然以不疑者其故
何哉徒以孔子不語怪為解而其所以不語者又何哉
或曰怪不足言也若是則性與天道不可得而聞者其
亦不足言乎孔子生亂時道降俗薄故因時制弊扶持
綱常苟非切於人事惟恐致惑于人特秘之而不言耳
然則其終不可以致詰耶西方有佛者曰人之性其來
無初其往無終大而天地散而萬物日懸諸上雨澤于
下山岳河海卉木鱗介至若神奇物怪變化萬狀皆自
一性而出故有啓書以反風噀酒而降雨孝感而魚躍
筍迸誠格而泉湧者惟性之本具非假於外也使能全
其性之妙雖天地位萬物育不啻過矣烏乎吾知王侯
瑞華之異而重有徵于斯言也初侯父忠愍公使日本
死於王事侯母方盛年誓斷髮為尼嘗參高峰妙公得
性妙之旨矣而侯自弱冠出仕即以能稱累遷至三品
官而養母至孝母既學佛泊然于世至治二年七月朔
趺坐而逝遂以佛之制闍維之獲設利五色斵石為窣
堵葬焉侯猶縗絰居喪三年禮也一日奠于筵有折山
丹花于瓶者俄結一物如杯玉雪瑩然人咸異之而以
詩文稱美者何限侯謂其母佛之徒也徵言於予予得
以佛之說告焉人之均有是性而物誘之若蔽焉若失
焉非有明而復之之功焉能臨生死而不亂者耶夫欲
善乎性之學者無踰于佛而治世之道必用于儒也今
侯之于母明佛之性用儒之禮由是而感通故異花之
徵皆性善之徵著者爾侯也擴而充之移孝於忠以致
君澤民使休徵應而甘露降醴泉出則後之人又將歌
詠之無已也侯名都中由兩浙漕使除福建廉訪使母
張氏諱普貴字無為云泰定三年三月一日中天竺桑
門釋大訢後序
白華圖計九翻
此卷一書生攜至而錄之者也聞其來乃自王氏族
人將以售焉隨後又於城中人家閱一卷則白華之
圖在其詩文則不暇錄矣予纂郡乘又得王氏白華
事可書之卷中傳一篇并詩共作者二十人
特進上卿玄教大宗師吳公畫像贊
公自至元中入朝累奉命代祀岳瀆及江南名山每
竣事必顧瞻修林留憩吟嘯至大庚戌在龍虎山作
松下像上黨李孟贊
詩書之澤道德之容泰山北斗甘雨祥風一襟秋霽萬
象春融克仁克義惟孝惟忠黼黻皇猷柱石玄宗千二
百歲今方小住于空同也
至大四年辛亥還朝燕居環樞堂作内觀像清
河元明善贊
儼然服儒邈矣宗𣆀陽輝喬林霜潔重潭溥兮春温愀
兮秋嚴夷爾巖厓中自隅廉斯則畫史筆所形似淵然
其存我善拳擬寓跡高玄道裕孝忠惟直惟誠克漙而
公恬于世用器也何宏將齊天放材也何英緬懷古人
若李長源吁嗟名臣終慚綺園
皇慶二年癸丑大醮長春宫奉命致玉簡于嵩
山濟凟作存思像吳興趙孟頫贊
天門開兮真人出顔渥丹兮髮如漆披寶衣兮耀朝日
冠切雲兮戴明月體道德兮用儒術祀靈宫兮薦芳苾
輔有道兮皇建極歛五福兮以敷錫皇情凝兮沛恩澤
親康寧兮百祥集功名遂兮仙道逸馭雪精兮使橘术
肩洪厓兮壽金石
延祐元年甲寅公父饒國公母饒國夫人皆年八十
德不形禮為翼熙熙沖靜之神侃侃孝友之色籠古絡
今其辭如雲佐理以無為深智而若遺朝承衮龍暮撫
松鶴心徹九九太虚盤礴是所為養其尺宅嗣玄而生
白者耶
延祐四年丁巳公修大洞法畢作泥丸像吳興
趙孟頫贊
大冠如星執玉如盈籲天之休報國以誠出入帝閽翺
翔玉京施于有政可使簪纓誰言道家隠儒其間衆人
皆忙我獨閑閑混跡在朝何異在山不矯不汙其馨如
蘭緇衣好賢白駒是縶游心玄圃凝情雲笈珮聲鏘洋
瑶臺拾級神明煥然快覩山立
延祐五年戊午夏奉旨建大醮于上京作朝元
像浚儀馬祖常贊
有毣毣之思而弗施有肅肅之容而自儀冠裳孔都登
降拜趨載以德輿豐以道樞俾同我尚世之儒相實民
之望豈囿于象者耶
延祐五年戊午秋日登西山聽松風作聽松風
像巴西鄧文原贊
敦禮度延陵裔法清淨猶龍氏德充符經在笥中秉直
佐玄治龍受祉湛恩沛玉温如鳴佩琚馭埃風游清都
天子賜上尊對衣使歸為壽是歲留雲錦山郡
守以旱請禱得雨作飛步像蜀郡虞集贊
列仙之儒身為道樞卷舒經綸綽乎有餘宇宙名言河
海偉量冠服高明河漢之上
延祐二年乙卯扈從上京游南屏山見白雲東
歸悠然思親作詠歸像亳郡李源道贊
風度之淵如天和之粹如野服葛巾閑雅甚都我聞大
方之家以身為患胡為見身外之身而為猶龍氏之徒
歟玄德之風夐與衆殊以儒為宗而有道義之腴以玄
為學而無山澤之臞止水泓渟光風舒徐芥視千金杯
觀五湖藏之名山千載而下可肅鄙夫松友鶴而道不
孤不然將御風騎氣而遊于物之初耶
延祐間公日侍禁廷進則論道退而燕居作燕
坐像吳興趙公為作松石竹鶴圖成時稱精妙
仁宗皇帝勅令進入御覽之餘再三嘉歎仍以
還賜蜀郡虞集贊
於惟明時道藝臻極象德之容存神之迹喬松如雲舞
鶴在側天監所臨千載一日
延祐三年丙辰公靜息林下見晴空飛雲變化
無跡作看雲像四明袁桷贊
儼巖廊際都俞宇泰定存若虚神得一化萬殊應環中
合道樞
大德元年丁酉代祀江瀆至于青城之山流觀
乎清湍巨壑終日忘去作青城像豫章揭傒斯贊
有番君之子孫爰應運而挺生擢華岳以為質振黃鐘
以為聲雷風出其呼吸龍虎為之服乘或翺翔于魏闕
或招摇乎太清指函關以朝騖夕以戾乎青城合玄元
于一體撫玉局于千齡哂方士于碧雞追神飈于鶴鳴
臨飛泉而解帶拂高霞而抗旌雪山避其高潔錦水讓
其泓渟蓋其為道也有要雖欲極而難名語禱祀則以
修德為本論沖舉則以忠孝為經齊莊惠于物我會孔
李之粹精加以卿相而不易寵以恩數而不驚宜能每
前席于宣室永揚風于八紘人徒見其寓形于青城也
庸詎知即前日空同之廣成
至元中世祖皇帝常命皇公主祠衡岳後留朝
屢使過之必躡飛景于層巔覽浴曦于遠海作
衡岳像廬陵歐陽玄贊
江漢兮揚舲洞庭兮飲馬消摇乎天柱之上游宴乎紫
蓋之下坐碧藟以忘年蔭長松以清夏朱草産乎離明
壽星見乎軫野為世治之禎祥宜天錫之純嘏接飛霞
于十洲賓出日于半夜公侯造膝猿鶴不避王人薦璧
雲月為籍以予觀是翁識鑒邃者凝于神光塵同者鄰
于化使之端委廟堂則范長生之風軌若夫山中宰相
固陶弘景之流亞也
泰定四年丁卯代祀江南三山還朝醮于崇真
宫作上清像雲中趙世延贊
冠芙蓉兮玉比德衣雲霞兮絢五色談大道兮坐瑱席
流瓊音兮達宣室貫羲文兮妙德一相箕疇兮廣敷錫
輪天神兮天只尺言諤諤兮帝心格進崇階兮總仙籍
著贊書兮表清直事列聖兮如一日顯祖父兮饒封國
信行藏兮古是式從赤松兮師黃石玄中之玄兮太虚
無迹洞矚萬變兮淩厲八極
至順二年辛未夏有旨大醮長春宫公專主齋
法作說法像蜀郡虞集贊
游乎萬物之表而能約己于名教老乎朝廷之間而不
濡迹于公卿粲若華星之麗乎河漢浩然雲氣之出乎
嵩衡其凝也止水之善鑒其動也祥風之時行祠黃石
者蓋有遺書之托衣白衣者寧辭當世之名導沖和以
輔玄化非呼吸而致長生伊耆有巢父軒轅有廣成則
所謂巖衍博大真人者安得不後天地齊日月而贊于
休明者乎
特進大宗師吳公事上接下留中出外泛應百
端而大知閑閑一皆行其所無事作閑閑像臨
川吳澄贊
日月之傍冠衣廟廊巍巍堂堂烟霞之上金玉貌狀融
融盎盎雲行悠悠卷舒自由自春自秋山立嶷嶷生遂
自殖自朝自夕俛仰而殊疇不憂虞此獨雍于倏忽所
變疇不驚懼此獨容與彼哉勞勞此不屑騷解其袠&KR0758;
彼也忙忙此無匡勷平其畛傍彼焉閑閑此無棘艱撤
其捷關小知芋狙大知淵魚斯其謂之閑閑者歟
大德間奉詔求賢江南過匡廬觀飛瀑山中人
作觀泉像濟南張起巖贊
蔭長松兮坐盤石觀流泉兮聊以永日逝如斯而來無
窮兮猶道體之不息相天元之真一兮沛為漫而為澤
周流太虚兮雨露乎九域混混不舍晝夜兮由其本而
真實合一原之自然兮兹消摇以獨得我聞至人應物
無跡淵然浩然請以比德
至元四年歲次戊寅夏四月聖天子以特進上
卿玄教大宗師臣全節年七十詔藝文監廣成
局長臣詔先肖其象中書參知政事知經筵事
臣有壬為之贊集賢直學士臣傒斯書其贊之
辭一如其師開府大宗師留孫故事臣有壬謹
贊之曰
大圓無倪大方無隅純和内融光華四敷挹之其淵持
之若虚執道紀以御衆有世不能啄其心而但跡其膚
學研今古業豐詩書密勿帝側翺翔天衢為仙為儒以
身為樞五十載扶正誼引善類陰芘于衆庶有當軸之
所不如衆庶不知而天子知之是以重恩累慶眷愈近
而不疏覽七&KR1030;之甫及復俾肖像于繪圖望之堂堂白
鬚丹頰若伯陽氏之在周室貌古而神腴就之温温方
瞳玉色又若廣成子之遇軒轅不言而意已孚則知可
以長生久視明道德以贊治化和神人奉天子于萬年
者非斯人而誰歟臣拜稽首祗奉明詔爰作是贊式昭
聖謨
鳳闕春朝圖贊
特進上卿吳公立朝五十餘年歴事列聖過龍樓朝
鳳闕者不知其幾矣時逢昌運切念暮年聖恩儻賜
于鑑湖圖畫更留于翰墨獲處山林之勝儼觀天日
之臨于是命弟子張顯良作鳳闕春朝圖并像姪善
為之贊曰
於赫世祖憲天立極乃都于燕卜世萬億爰有教父應
運而興維清維靜主乎誠明釐祝閟宫大弘其教輯寧
邦家綽綽厥效道啓世祖繼昌成宗武皇仁皇恩莫比
隆英君明孝保我清淨文廟無為玄風益競今皇臨御
炳煥天書言懷列聖丹青是摹貝闕珠宫金碧焜燿天
門洞開龍騰虎跳心游道德學際天人動容周旋與物
為春老乎山林思我王室展圖肅容如覩天日
龍川曉扈圖贊
至元五年後乙卯特進上卿玄教大宗師吳公年踰
七&KR1030;歲從兩京會慶風雲獮燕屢陪于前席光依日
月朝恩特異于外臣報效國家靡遑寢息命弟子張
顯良作龍川曉扈圖并象且曰異時聖君憐老賜歸
山林揭之高堂庶幾乎身江湖而心魏闕也姪善為
之贊曰
度居庸之積翠目有矚乎龍川浥春陽之澤澤地乃湧
乎醴泉綠樹葱蘢兮團蓋碧草陂陁兮擁氊卿雲侖囷
兮五色協氣沖融乎八埏望乘輿之旖旎陳羽衞之鉤
連屬車在後鸞旂在前儼幄殿之中峙仰天容之粹然
千官列從兮百辟周旋真人入覲兮羽服蹁躚敷道德
兮言五千物不疵兮登大年玄風暢兮教以宣真人之
道兮靜以專握樞機兮轉坤乾皇情悅兮錫賚駢于萬
年兮贊我元神無在而不在兮猶日星之麗天騰光耀
之涏濙兮玩神珠于九淵方雲龍之上下兮繄廣成與
軒轅慶明良之千載兮又奚羨乎淩烟
玄教大宗師吳公畫像贊第一序
名者實之賓猶形之有景聲之有響相隨而不可離者
也古之不尚名者莫過於老子而猶龍之喻吾夫子不
能忘于言焉理之所在有不得不然者雖聖人不能不
然也若韓國李公吳興趙公巴西鄧公清河元公亳郡
李公四明袁公皆搢紳之雄者也雅與今大宗師吳公
相好故皆贊其畫象蓋用猶龍之例也而區區亦有述
于諸君子之後者不自知其言之不腆也吳公門人輯
錄諸贊求集書其端昔人有言孔李通家者其吳公之
謂歟噫一時人物文章之盛如此今予也獨以白髮蒼
顔陪公之杖履詠歎其詞藻欲有以求諸君子之彷彿
而不可得見者此右軍之所以興懷于俛仰者乎天歷
庚午四月十五日虞集序
第二序
集既作閑閑吳公畫象贊序之後八年而贊其象者又
有涼國公雲中趙公臨川先生吳公延祐首科三進士
浚儀馬公濟南張公廬陵歐陽公太史豫章揭公又各
術贊集于前序因以深歎一時人物之盛不十年而臨
川公又以去世其在者四五人耳天光向曙少微貫落
落之星山氣横秋太華擅蒼蒼之色然而往者過而來
者續善稱德行者豈乏于方來集雖老于田里尚能為
公識之至元三年丁丑十月十五日雍虞集序
第三序
特進上卿玄教大宗師吳公畫象多出名筆執事以對
越上帝潛心以内觀神明皆由其年容冠服之盛而各
有記焉而子孫門人各持歸名山不能會一予在京師
時嘗令陳芝田齊為小象通作一卷親為錄李韓公以
下諸君子贊以附之後八年予在山中又以趙涼公以
下諸君子所贊小象既各為序矣至元戊寅聖天子以
宗師年七十畫象以賜參知政事許公有壬奉勅述贊
集賢直學士揭公傒斯書之朝廷之盛典也陳芝田又
依倣為小像而别為軸宗師以書來告云子為我錄副
于上如前兩卷之為者而不知集之老且病不復能為
此書久矣然嘗聞之老子自三皇以來歴夏商二代世
有可述其降神于周則為柱史藏室徵諸其書而可見
焉而史傳云老菜子亦楚人或云即老子修道以養壽
或云百六十餘歲或云二百餘歲老子與孔子相見後
百數十年有周太史儋者見秦獻公或云即老子也其
後千年有善畫者皆追寫其像然則世為象固道家之
所尚也宜其屢書不一書也乎老子自隱于無名而見
于世者昭顯如此所謂猶龍者固可見諸形容也耶然
聞廣成子居空同時千二百歲而身不衰黃帝齋三月
而問道焉蓋至于修身之問而後對也聖天子所以尊
高年尚道德永諸冰雪之容者豈徒然哉古先聖王養
老乞言之事在乎是矣而廣成老子之學者其愛君報
德之盛則亦有周公無逸之意至元六年四月十又五
日虞集序至正四年歲在甲申二月既望饒國諸孫
顥謹錄
金蓬頭像贊
乾坤事了龍虎丹成三才貫一無臭無聲山中人道一題
噫天地先水中之鉛與天為一虚無自然越有至人椎
髻龜息尸居神游麾斥八極聖井武夷寄跡冥栖玄之
又玄孰知端倪王國器題
卯金之仙孰探其玄蓬首垢面中純乎天至道之要不
言之傳九曲有藏形蛻而全神其往來倏參於前蔣堂
謹贊
蓬首緘默冥坐若愚虚靈湛湛洞燭八區靜法于天動
與雲俱終始靡究廓然忘吾山陰王務道謹贊
春山暮雲碧潭夜月千載無間有口難說耆山菴無為題
谷之虚神其廬謹閉塞在吸呼用綿綿常有餘叱烏兔
飛天衢鞭雷霆握斗樞流精光走神珠縱玄覽更滌除
玄又玄無所如至正廿四年歲甲午七月朔旦訪鄭
無用鍊師出其師金野菴先生小像徵贊走筆書于上
雷門唐玞
金蓬頭金蓬頭坐斷徵君三十秋喜怒哀樂都把還孔
丘人我是非一掃付莊周此身翛然無所求等閑天地
一虚舟性命不屬閻王收跳出三界何悠悠上清外史
薛羲頓首
首蓬不暇櫛尸居在巖室衣披日月光朝霞勝玉食壽
期天地齊神游隘八極塵世三十秋燕坐惟旦夕宇宙
本虚空推遷竟難測道豈有端倪人皆睹其跡相從武
夷君虹橋跨蒼壁時聞笙鶴歸清香滿巖石王蒙
橋形詭髻可死可生超然于道有所得澹然于世無所
求不于崆峒而待問不于柱下而隠名泉渴塵湖石枯
幔亭惟瓢笠之亦棄宜清風之泠泠參學鎦正卿謹題
金蓬頭先生畫像贊
頂中作髻巍巍尊高會萬于一大千秋毫武夷月夕聖
井春朝有欲見者太虛寥寥蜀郡虞集伯生父撰嚴陵
後學邵亨貞寫
聖井山高日上遲采雲甘露碧淋漓下山拾得一莖草
不見菴中金老師方外承學張雨謹贊
藐姑射山神人居焉有寂斯應而默思淵深藏弗市人
邈而天不可見者玄之又玄學生揭車敬贊
師與不可傳者往矣其可傳者跡耳因其跡以求其心
白雲在天明月在水且莫能究其所終而不可以原其
所始耶雲間孫華敬贊
頭上一髻面上三痣面目可憎非我即你天台石橋武
夷九曲泊然無為有何所欲真清真靜鬼神莫卜咦劫
灰洞然難着脚方壺員嶠打乖人桂心淵贊
髽髻蓬頭坐抱一神自清先生本不滅能枯亦能榮幻
化托此夢蛻解身已輕何時得見之禮拜參長生古汴
趙奕頓首謹題
巍巍龍虎山融結自太古篤生虚靜君道獨繼祖武真
人坐巖穴蕭然一環堵蓬首目光烱燕坐閱衆父爰契
虚靜心天風檜杉舞遂昌鄭元祐贊
有椎其結首如飛蓬浮游深淵棲神于空湛兮古井廓
然太空孰往孰來莫知所終蘇大年贊
今我師應靜無跡自然而然是為道式法嗣鄭玄輔
拜書
有蓬斯首返七還九别體既具終古弗朽山兮得仙雲
也失友匪金之良而克偕久孫莘
師之道大此特其跡普願學者惟師是式大癡道僕黃
公望稽首拜贊
王叔明聽雨樓圖卷
聽雨樓玉雪坡篆
至正廿五年四月廿七日黃鶴山人王叔明於盧生
聽雨樓中畫生名恒字士恒時東海雲林生同在此
樓
聽雨樓
雨中市井迷烟霧樓底雨聲無着處不知雨到耳根來
還是耳根隨雨去好將此語問風幡聞見何時得暫閒
鐘動雞鳴雨還作依然布被擁春寒樵人張雨為盧山
甫題至正八年二月十一日
河闊樓低雨如洗秖疑身在孤蓬底清晨依檻看新晴
依舊山光青滿几聽雨憐君隱市中我憂徭役苦為農
田家那得風波險朝朝愁雨又愁風荆蠻民倪瓚
虚牖濛濛含宿霧瀑流澗響來何處江潮近向枕邊鳴
林風又向簷前去挾水隨雲自往還根塵不染性安閑
多情一種嬌兒女淚滴天明翠被寒至正廿三年歲
在乙巳盧士恒攜至綺綠軒見示趣走筆次貞居外史
詩韻以寄意云陶蓬寄亭中人暨諸名勝當不默然也
後十又八年四月九日瓚記
擬張外史倪隱君聽雨樓詩韻
湘簾蹙浪縈香霧幽人高卧雲深處月明叢桂小山空
疎烟白鳥滄江去浮沉里社樂蕭閒大隱何妨市井間
抛却喧啾清洗耳草樓六月雨聲寒
塵生雨耳何由洗喜聽雨聲茅屋底洒然心地自清涼
靜對罏熏時隱几乾坤納納懸壺中書田霑潤稱書農
也勝江湖風浪惡客舟飄泊怨秋風西澗老樵蘇大年
倪隱君索和張外史聽雨樓詩走筆二首荅之
海氣雜嵐霧聽雨宜高處風雨無時無倏來又倏去摇
摇心懸幡胡為不自閒老人曾聽雪無被不知寒
頭白常不洗聽雨重屋底兩耳任喧聒坐隱烏皮几筆
耕墨畦中自適如老農二仙隔古今神交在閬風堅白
老人書于素行精舍
一榻春聲雨滿樓杏梢微濕五更頭東風更綠江南岸
賣劍家家盡買牛
荷氣香飄竹外樓雨聲滴碎采菱舟南風一夜生新漲
魚鳥還知此樂不
積雨生涼轉蓐收碧梧初霣滿城秋隣家不識予心樂
也愛書聲在小樓
天地嚴凝萬壑冰不堪寒雨灑孤燈一樓清氣猶宜雪
紙帳春寒睡未能曲江錢惟善
城市不着耳江湖留此心樓高人更靜惟有夜懷深醉
翁
春雲靄江郭鳩鳴朝夢餘樓中風颯至煩抱淡雲除歴
歴樹頭亂蕭蕭窗影虚如何門外水泥潦没行車渤海
高啓題
山窗聽春雨冷氣襲病膚舖牀閉齋閣衣被薰香爐風
燈苦屢挑夜茗更相呼煩囂悉屏逐妙理在跏趺憶子
草樓底兹情還有無齊郡張紳
承平時貞居張道師與雲林倪徵君並以翰墨
風致齊名吳中二人者亦雅相引重先君子與
貞居最游早予時以童子侍坐隅尚能想其風
采今先君久已棄諸孤貞居亦化去天下多故
而予始得從雲林君游至正乙巳季夏之九日
予謁君于盧士恒氏之聽雨樓獲觀近製詩若
畫沖澹雅逸令人塵慮灑然既而士恒出此卷
徵題二君之作具在因賦存殁口號附于卷末
以寓感慨之思云
華陽洞裏烟波閟靈石山中草樹荒惟有小樓曾宿處
年年春雨滿滄浪
黃冠野服神逾玉畫筆詩篇老更奇白首故人無在者
小樓殘燭雨窗時尋陽張附鳳
江雨飛來夜氣澄小樓高處冷于冰聲留蕉葉頻欹枕
影亂簷花獨對燈遠客異鄉生白髮故人今夕擁青綾
致君堯舜慚無術思入湖天睡未能淮南馬玉麟
草樓聽夜雨春燈隔重簾瓶中新茗煮奩裏舊香添風
珮潛歸浦雲璈亂綴簷乍驚來湛湛更覺去纖纖頗被
風相妬還疑雪與兼喜隨漁艇泊愁怕客窗淹頭白盧
貞士高情苦未厭雲門山人張紳重題
山風滿樓來雨脚耳底蕭蕭生遠情還丹化鶴去句曲
破屋無人住洛城酒停深夜蒼燈在簾近餘寒濕葉鳴
板上漆書空爪跡繞簷依舊落春聲觀張外史所題
山甫盧隱君聽雨樓詩詞翰蕭灑令人有超然之想噫
故物也士恒其慎藏之四月二十日王謙寫於客居
更深樓外何蕭瑟半帶滄江遠樹風疑是千林霜葉下
坐殘一穗燭花紅斯人雅致今安在此夕幽懷孰與同
老我題詩成感慨雨聲有盡思無窮吳郡盧君山甫
舊有聽雨樓山甫殁殆二十年而斯樓尚存予抵吳惜
不得見其人今其子士恒攜張外史所題詩來示予予
覽之不勝感慨遂為賦此至正廿五年四月一日檇李
鮑恂書
奉題聽雨樓
飛樓何凝陰雨氣正含霧蕭灑集羣溜淅瀝散高樹聲
懸長風外坐想當瀑布習喧久慚息靜聽乃真趣陰晴
造化意年芳暗中度白髮如散絲憑君寫幽素開封鄭
元
雲林夜澄寂有雨彌更佳漠漠著樹穩霏霏度簷斜入
靜意所便爭喧競浮誇弛張任槖籥細大無根芽妙運
出玄造至理忘紛挐變化本因忘聲聞耳生瑕不如且
置之攝心靜無華危坐不須寤呼童剪燭花臥龍山民
王宥
層檐集飛淄深砌走鳴瀑餘聲殷天籟清氣入林屋風
波任喧洶燕坐瞑雙目寘身得蕭爽洗耳絶塵俗香穟
鬱水沈簾花映湘竹篝燈動春酌剪韭留夜宿與客對
牀眠清談未足足金陵嚴瑄
幽人愛樓居燕坐風雨夕高簷瀉飛湍空際墮殘滴傾
耳疑枕流屏喧時岸幘江聲晩蕭蕭樹葉寒&KR0008;&KR0008;境絶
迹更佳趣淡情自適霽曉愜凭闌春深杏花坼(一作色)浚
儀趙俶
一年過京口帆飛疾如走半江疎雨隔篷聽瀉下驪珠
三百斗一年過漢陽雪山翻怒瀧黃鶴磯頭泊船住醉
聽秋雨眠西江一年過東海急雨亂灑船窗外洞庭帝
子鳴鈞天蓬萊仙人鏘玉佩今年過長洲故人邀宿聽
雨樓玉山顛倒恍惚醉一笑使我消離愁公本挐雲夫
我亦聽雨客明朝天晴當奮飛萬里天風振鵬翼淞上
釣鼇生書于百花洲上
勝國之季兵變之餘前輩翰墨存者無幾間或獲一見
如遇蜼彝兕敦不由不使人忻艷也聽雨樓詩句曲外
史及一時名流所作詞翰兼美亦希世之寶也吳中盧
士恒父一日出示于予卷中作者多予故友兹覩其翰
墨儼若覿彼風度士恒宜珍藏之勿輕示于人焉洪武
二年春正月二日吳僧道衍
少年聽雨歌樓上銀燭昏羅帳壯年聽雨客舟中天闊
雲低斷雁呌西風而今聽雨僧廬下鬢已星星也悲
歡離合總無情一任空階點滴到天明
右竹山先生所賦之詞予偶獲觀此卷因舉是詞成
甫俾書卷末夫聽雨一也而詞中所云不同如此蓋
同者耳也不同者心也心之所發情也情之遇于景
接于物其感有不同成甫中年人有樓聽雨吾意其
與在僧廬之下者同其情成甫乃曰吾聽雨吾知在
吾之樓而已遂書竹山姓蔣名捷字勝慾義興人卷
中諸先輩之先輩詞之腔虞美人也韓奕
聽雨樓諸賢記
張雨字伯雨號句曲外史武林人學道三茅峰而才名
滿天下若虞文靖公黃文獻公咸稱重焉先生妙於書
人得片紙咸以為寶至今好事之家多畜之客至則相
與為玩先生詩法黃太史清新高邁不流于衆雖元氏
翰林諸公亦自以為不逮也
倪瓚字元鎮號雲林生無錫人家最饒而先生脫略紈
綺一事於翰墨作為詩章妙絶一世人欲不服自不能
不服也虞文靖公張外史伯雨深相契焉然先生性癖
傲物多忤于時元末棄家業泛舟五湖三泖間興至則
捉筆寫烟林小景或竹枝偶流于市好事者爭貿之雖
千金不靳也
王蒙字叔明吳興人號黃鶴山人趙松雪之外孫也素
好畫得外氏法然不求妍於時惟筆意以寓其天機之
妙為文意不尚矩度頃刻數千言可就君子咸以豪士
目之
蘇大年字昌齡揚州人元翰林編修天下亂寓姑蘇為
文章有氣不喜衰䬃江海襟懷亦人中之豪也
饒介之號醉翁江西人元氏衰寓姑蘇以踢宕自任攻
于書君子評之者謂渠不減懷素至今人家有之
周伯温號玉雪坡饒州人為人慎重為元氏左丞天下
亂流寓胥臺而無所就然妙於古篆得趙文敏公遺意
字頗肥而玉潤可愛士君子至今寶之
錢惟善字思復松江人元末進士精于詩得杜子美法
不苟作作必致其妙
張紳字仲紳濟南人慷慨激烈不瑣瑣于世事作為詩
文雖不經意而自成一家能議論終日亹亹不休蓋北
方豪傑之士也歟為本朝浙江布政而殁
馬玉麟高郵人元氏為長洲縣尹有政聲括蒼鄭明德
先生有碑卒于偽吳
鮑恂字仲孚嘉禾人元氏乙亥科易經進士為本朝文
淵閣學士為人慎重不可狎而學行名天下有學易舉
隅行于世後以事累卒乎外
趙俶字本初紹興人元氏乙亥科書經進士龍馬賦為
時所稱許先生性耿介不易與人交交必久為本朝太
學博士而卒
張羽字來儀一名附鳳與高啓行輩也治易攻于文文
學歐陽子甚縝密宛轉可愛雖前輩自謂不及也君本
潯陽人元氏亂寓湖州為本朝太學博士而殁
道衍字斯道姓姚氏姑蘇人弘才茂思為時所稱與張
來儀高季迪輩為文辭相頡頏而澡思浴德則非諸君
所能及故天下皆以參寥潛子目之皇上龍興以贊佐
功封少師賜名廣孝蓋又與元之劉秉忠並稱云
高啓字季迪姑胥人身長七尺而好于詩得唐人體裁
語精而意圓句穩而情暢雖前輩有所不及焉為本朝
編修官後歸家卒
王謙字鳴吉姑胥人以春秋學為府學教授
王宥字敬助與高啓游能為文
陶振吳江人有詩才然性不羈人或易之
韓奕字公望吳之良醫也好與名僧游所云蔣竹山者
則義興蔣氏也以宋詞名世其清新雅麗雖周美成張
玉田不能過焉
右聽雨樓詩卷其間所載皆一時名士誠可寶也然予
觀此卷而人品有三其至高者聞而知之其次者事而
知之其至次者交而知之若伯雨張公元鎮倪公其殆
最高聞而知之者歟自叔明先生以下予髫年曾事之
自來儀以下予少年時曾交之總若干人皆能以文章
名世者也然自衍公外多乾沒無聞至如伯雨元鎮二
先生若精金美玉不可泯滅況其負超邁之才遺世獨
立高潔無累周覽六合盡大觀而無遺乎予幼在鄉里
時嘗聞吳城盧士恒家存此卷欲一見而不可得者無
不愛惜今吾友沈誠甫偶得之誠可賀也誠甫寄至京
命予題始得一覽焚香展卷清風凛然然人毛骨頓爽
予復何言姑述卷中作者謂先輩出處大略以為諸賢
記誠甫姓沈名睿號存耕有才識善吟詩好與賢士大
夫游予之布衣交然則觀斯卷者當仰其清風素範益
勵其德哉勿以吾言為謬矣時永樂五年歲丁亥二月
初吉翰林侍讀學士奉訓大夫錫山後學王達善識
右聽雨樓詩畫一卷元季及國初諸名公為吾蘇盧山
甫父子之所作也永樂間流落錫山沈誠甫氏誠甫嘗
求王内翰達善記卷中諸公出處之大略藏之以為至
寶念中淳熬擣珍非遇易牙不足以知其味之美雲門
韶濩非遇師曠不足以知其音之妙使後或非人其不
視為篋中之故紙而覆諸醬瓿者鮮矣聞吾相城沈翁
孟淵博雅好古其子若孫多賢而且才必能賞鑒乎此
可以寶藏于永久不遠千里持來奉翁翁乃一見而喜
乃以厚禮荅之既而即瀕溪小樓扁以聽雨置卷坐右
暇日輒游翫諷咏恍若接諸公之光儀而聆其謦欬也
一時名人勝士登斯樓披斯卷未嘗不心醉神怡斯樓
之名遂擅勝於東南是誰翁之高致所就然亦豈不以
斯卷之所在乎或曰諸公無恙日翁多親炙之者惜乎
斯卷不為翁作而為盧氏故物也予謂不然夏后氏之
璜封父之繁弱豈為魯國之制耶魯之先公所得分器
子孫世守之以為至寶也斯卷也其璜也其繁弱也翁
之子孫寶而守之又奚知其為盧氏物耶翁之孫啟南
出以示予僭贅於左方云成化庚子清明日長洲陳頎識
王彥強破窗風雨卷
破窗風雨古田
紙窗風破雨泠泠十載山中對短檠老矣江湖歸未遂
畫間如聽讀書聲劉君性初以破窗風雨自居諸公
賦詩成卷因作此圖并題絶句于左方至正廿六年歲
在丙午暮春之初遂寧人王立中彥強
環堵篝燈夜閴寥欺人風雨更瀟瀟詩成驚落雞窗筆
夢破攜來馬鬛瓢萬里浪開看異日連牀屋漏耿今宵
丈夫莫袖為霖手會沃人間九土焦陸居仁
破窗風雨記
大名劉易性初氏蚤從宣城汪先生游後值兵亂避地
吳中今年從吳興來見予草玄閣出玉坡周公所篆破
窗風雨四大字蓋書汪先生贈語也求予文志之予聞
破窗在錢唐時夜半讀書有颶挾怒潮從海門來肆其
暴烈揚沙漂石怪雨與之俱若萬騎出祁連北鏖于大
漠而矢石俱下若蟄龍決起千丈而滄溟之水倒立若
黃河自天而落束以龍門吕梁而雷鳴雹噴也崇城如
山者圯層觀如雲者隳其破窗如一葉漏篷下寒磧上
人懼其有不可支者明旦天地清霽賢郡長有過而詰
者曰劉子破窗尚無恙不吾饋酒醪解汝愠性初啓窗
一笑曰吾由敬亭過武陵入雲門下苕霅遭風雨者凡
幾吾皆安以為常子何置戚戚于其間哉而呼酒共酌
歌老杜秋風破屋辭以澆其中之磊魁者亦亂世一奇
士也雖然少陵破屋不為一已憂而寓憂者天下之寒
也雖少陵能安秋風破屋而後能推大厦萬間之庇性
初能安風雨破竇而後能居玉堂雲霧之窗吁處變而
不失其常居安而不忘乎危是在性初性初謝曰某不
敏敢忘先生之規至正甲辰嘉平初吉東維叟會稽楊
維禎記
蘭雪子脫略干戈外踰十年未嘗有憂色所在讀書雖
敗壁頹垣霜晨雪夜不倦斜風横雨有所不避也一日
持牯腰軸過小蓬股曰吾讀書處號破窗風雨吾師汪
翰林先生所命也鐵厓先生記其端文雄詩豪繼其後
者珠貫玉疊公其無一言乎哉予應之曰列仙之儒之
言倬乎雲漢之章矣予尚何言雖然當破窗風雨之時
人不堪其憂而士之讀書窮理其間者不改其樂也是
故觀風雨之勢足以助吾氣之浩然聽風雨之聲足以
資吾趣之灑然風檣陣馬不足為其怪也龍吟虎嘯不
足為其壯也金舂玉應石裂竹折不足為其清也峻宇
雕牆瓊宫瑶臺雲窗霧閣不足為其坦而幽安以樂也
當是時豈知破窗之陋風雨之厄哉破窗不能陋風雨
不能厄則吾之神爽飛越若驂紫鸞駕白鶴度銀潢游
碧落上玉京以登五城十二樓也果能若所適則羣仙
之地位清高隔風雨者吾將告之以百萬億蒼生命墮
顛厓受辛苦也雖然未造乎是則憂民之憂者必先憂
己之憂樂民之樂者必先樂己之樂憂之如何憂其不
能正己而己樂之如何樂其不復徇欲而已吁吾之靈
臺丹府若泰山盤石之安若青天白日之明若松泉蘭
雪之潔則吾所處之地破窗之破自破而吾丹府之窗
不可破也破窗之風雨自摇撼而吾丹府之窗不可以
摇撼也則吾廓寸地于八荒開沖襟于千古者風雨且
不識又安知所謂破窗也哉士不可以不弘毅吾于蘭
雪子不能無所勸云東海賓艾衲老友錢鼒叙
破窗風雨敬為性初徵君賦
潤逼疎櫺寒侵芳袂梨花寂寞重門閉檢書剪燭話巴
山秋池回首人千里記得彭城逍遥堂裏樹林夢破
簷聲碎林鳩呼我出華胥恍然枕石聽流水右踏莎
行吳興王國器
簷宿吳雲風經楚袂門深不似春宵閉碧疏吹霤濕燈
花客鄉無夢尋珂里剪韭吟邊聽潮浪裏江懸漏杳
歸心碎相思鳩外綠蓑寒一簾蕉響秋如水吴興張
翨用前韻
破窗風雨記
大名劉聘君遭世難走楚越間居無室宇所至即浮屠
老子之宫而假寓焉每風雨連夕鐙窗獨坐韋編相對
誦讀之聲琅然與風雨相協瀟瀟湝湝若環珮之鏘絲
竹之沸發乎簷牙接于人耳于以見君之學之勤而志
之有志也翰林直學士汪公叔志過而賢之名其所寓
曰破窗風雨而謁記于薊人李繹繹知君者也為言曰
卑宫惡室人之所惡所不處也而君于牖戶之間研覃
經籍如居層軒高棟然則其志可尚矣淒風苦雨人之
所厭所不願也而君於陰晦之時吟詠篇章如遇光風
霽月然則其守又可嘉矣抑聞昔人有以席為門而處
窮厄者終能佐明主以定天下君之志其斯之志歟又
聞有大雪僵卧而不干人者終能配往哲以垂令名君
之守其斯之守歟由是窮而能達嗇而能豐鄉也蓬室
環堵以栖遲今則朱門大第以容與豈非耽學篤志之
驗窮經稽古之力耶坐有客作而前曰子之言足以復
劉君矣遂書以遺之君名易字性初今寓吳興魏之貴
宦仍以君之祖父為稱首云至正二十有三年龍集癸
卯冬十二月朔旦記
一燈風雨寒窗破讀書不知秋怒號恍如扁舟在江海
但覺四壁皆波濤對牀高卧無此客倚劍長歌空二毛
曉看庭樹故無恙千峯雪氣落青袍武夷山樵者錢惟
善
春草何萋萋游子行未歸雞鳴戒昧旦起舞披我衣淒
其來何方有渰復祈祈飄飄入疎櫺蕭蕭灑長裙蓬藋
掩荒徑綠苔生硯池謂云此情惡靜思良自娱出門臨
廣路曠望惟塗泥車馬雖堅良安能範驅馳懸知造物
意將欲寧君軀笠澤張庸(熙載)
大名劉郎耽書癖清如梅花瘦如石半生浪迹江湖間
詩卷酒杯長自適胸中元精妙天趣破屋破窗隨所住
酒酣夜披山海圖驚怪蛟龍送風雨青燈熒熒四壁空
捲書搔首亂飛蓬長謌拂劍問北斗造物生我將無同
君不見破窰寒灰終夜撥空窖囓氊復吞雪丈夫氣節
慘不磨還有聲光照方冊陸機祠下忽相逢竟夕談詩
風雨中拍甕為君澆磊磈富貴何如一杯水大笑居士
并州易履(安道)
伊人抱負亦云奇明晦由來動合宜為客情懷能樂處
破窗風雨讀書時漂流江漢嗟誰識傳舍乾坤信獨知
光霽自天須有待眼前生物總熙熙江陰張端
敬亭有舊齋風雨一窗破朝對風雨吟暮對風雨坐惟
知經史觀肯顧衣裳涴有時暫游息自歌還自和直俟
所學成功名如一唾寧同陋巷人獨守簞瓢餓廬陵張
昱
讀書幽澗底茅屋走風雨窗疎木葉鳴燭暗灺花吐隱
憂不可寫頫仰慕前古美人何由招娟娟隔秋浦嘉興
金絅
君子切聞道不求飽與安讀書破屋底那知風雨寒顏
淵在陋巷蕭然一瓢簞原思甕作牖鶉結衣無完日親
聖師誨心廣體自胖彼哉豪家子列坐飄羅紈冥頑厚
奉養寧殊沐猴冠矯矯性初氏鐵石為肺肝蓬蓽弗嫌
陋震淩何足患雅志樂清苦載籍常勤觀篤學慎終始
成名諒非難朋游服貞操頌詠疇能殫嗟予老環堵見
善饑則飡贅詞愧蕪拙掩卷空長歎霅濱慵叟張世昌
疎窗久零落亂帙自縱横方與聖賢對那堪風雨鳴乾
坤含暝色林壑度秋聲想子心如石看書夜到明如豐
徐一䕫
風雨東南接漏天客窗吹破碧紗煙十年世事關心曲
一片秋聲到枕前花落不妨尊有酒客來未覺坐無氊
老予曾覓蘇端隱藜杖春泥綠水邊東平牛諒
牖隙不須掩風雨欲何如陋固慚青瑣明當奮綺疏桐
絲因自緩塵網每為除雞鳴晨鼓後螢聚夜燈初書葉
吹還亂簷花落更疎誰能甘閴寂得得此中居山陰朱武
墨雲壓郊茅屋摧大風拔木勢危哉破壁驚雷從地起
長淮風雨渡江來拍戶打窗聲作惡斂襟孤坐意徘徊
雨餘蘭雪渾無恙吹倒琅玕挽不回江東杭琪
一室蕭然誰與同清如獨鶴寄樊籠詩成春草池塘上
夢繞玉堂雲霧中花氣每隨嵐氣入書聲時與竹聲通
從容更覓新晴好卧看東林日影紅吳江鍾虞
劉郎讀書如學仙朝不出戶夜不眠時聞破窗風雨急
政自澂心對聖賢尚書汪公下帷處敬亭山色青連天
執經念子最清苦亹亹躋道心相傳雞鳴喈喈天欲暮
疎櫺蕭颯寒聲度庭前漂麥總不知屋上捲茅寧復顧
人生窮達那可知玉堂金馬自有期青藜還憶夜相訪
却憶破窗風雨時芝山老樵韓元璧題
敬亭山色讀書菴破紙窗寒儘自堪但怪蛟龍嘶匣底
不知風雨暗江南雲横黑海秋帆斷花落彤樓曉夢酣
五色石崩天頂漏須君手脫巨鰲&KR0008;至正乙巳秋八
月十五日會蘭雪聘君於鐵厓先生小蓬壺見示此卷
遂為之賦金蓋山人錢岳
幽人讀書昧真樂堅坐那知風雨惡他年高步玉堂中
還憶破窗寒寂寞三衢徐汝霖
網戶羅蛛絲&KR0785;瓏見秋月如何夜來雨隨人送蕭屑幽
疑石溜泉散作瓦鳴雪起舞聽晨雞寒燈淡將滅誰知
綺窗人笙歌曙方歇西江張附鳳
風雨茅齋倚破窗夜深明滅照書釭平生苦志能如此
何處清貧更有雙衰髮蕭條知已曉壯心牢犖為君降
金蓮送直歸青瑣筆力還教鼎可扛蜀董存
十載江湖夢滿空風雨宵窗虚聲易入燈暗手慵挑竹
洗千竿翠林喧萬古潮東北枯渴甚藉爾倒天瓢錢唐
楊明復初
若有客兮青雲衣珮玉玦兮光陸離爰處兮爰居左琴
劍兮右圖書客心兮孔厪聲吾伊兮夜達晨輕富貴兮
浮雲保厥美兮天真山房兮寥落清秋兮氣薄天溟溟
兮雲漠漠雨瀟瀟兮風夜作心耿耿兮不寐嗟斯時兮
落魄滴曉露兮寒窗紛遑遑兮求索彼薄夫兮貪婪惟
聲色兮是耽文繡兮膏粱蓀何為兮懷慚秋菊兮青青
我所思兮古人雪案兮寒檠甘與君兮相親檇李江漢
頓首(朝宗)
擾擾煙塵失故廬獨循高志肯懷居江湖古寺曾借榻
風雨破窗時讀書凭几細聽飛淅瀝挑鐙重顧影蕭疎
莫言此際淒涼甚自是先生樂有餘吳興高聞禮(子儀)
客館不就寐坐久愁易集虚櫺吹夜寒風還雨聲入蕭
蕭拂欄楹奔凑勢轉急零亂架上書空牀漏初濕長歌
茅屋詩孤懷竟誰拾燈前漫憐影撫掌見華澁老髀肉
復生英雄夢中泣五湖歸去來扁舟弄蓑笠吳興莫士安
憶昔山窗夜讀時西風吹雨濕淋漓篝燈不定門頻掩
屋漏無端榻屢移白髮夢回仍墮淚綺疏聽後尚顰眉
此聲為寄春樓客莫問杏花開幾枝稽山馮恕
客窗讀書過夜半江上長風將雨來茅屋聲和木葉落
竹牀笑對燈花開何人雞鳴解起舞此際蝶夢付銜杯
我欲哦詩慰寥寂蓑笠敲門步綠苔浚儀趙俶
草帶殘編荷衣斷袂破窗風雨深深閉江南倦客正思
家燈花摇夢來鄉里翠竹簷前碧蕉叢裏秋聲鬭合
愁心碎不教潘鬢總成霜也應有淚如鉛水金絅和踏
莎行
雨歇荒雞呌山空木葉堆玉堂雲霧景多向此中來龍
雲從(子高)(秋山龍門)
宋狄武襄有客曰劉易以負氣敢言取重名公卿今劉
君亦名易又為左轄張公所敬禮古今人姓名有同若
是其所處之地又同若是然宋史載劉易事甚詳固可
考也今劉君操履亦表表聞其甘貧忍恥殊於人所居
之處即書破窗風雨字揭之薊丘李先生在師之友也
以文章名者也既為記其事復命在綴一言在惟士窮
棄里巷時苟其中有所主雖蓽門甕牖弗厭居也藜羹
糲糗弗厭食也敝衣緼袍弗厭服也今日之能貧賤即
異日之能任富貴也古今善觀人者惟于此乎爾劉君
於破窗風雨中閱古人行事其所得深矣奚假在言耶
姑書此質之薊丘先生仍塞命云蜀董在謹識(彥至)
劉君性嗜學孜孜事三餘孤燈破窗下簡編自卷舒蕭
蕭風雨來吾伊聲自如安貧人所難味道心常愉我聞
顏子淵簞瓢陋巷居千載稱亞聖聲價重璠璵又聞陶
淵明所處亦弊廬蕭然環堵間左右惟圖書吁嗟世之
人性樂耳目娱華居美飲食所務安其軀良心日以斵
疇能返厥初勖哉劉孝廉聖賢以為徒檇李沈庭珪(德璋)
館宿風雨惡客情向寥廓破榻懸秋風微寒夜相薄楚
客千金裘十年吳下游擁衾正酣寢那識窮櫩愁劉君
有遠志展圖偶相示願弘經濟心大庇天下士江右李
訥(彥敏)
玉堂金馬世應知茅屋蒼苔孰與期近有劉君更奇絶
破窗風雨正吾伊南豐丘思齊(叔賢)
破窗風雨歌為劉性初先生賦
我昔家住蓬山陽有田五頃八百桑撼風吹籟棟宇閴
玉兔旋繞金烏翔有時天遺萬銀燭坐嘘雲靄沾洪荒
澄空萬里思杳杳高山一水聲琅琅竪兒曼倩稱東方
偷桃近離仙子傍詼諧不了世間事指我蘧廬名破窗
涓涓穿牖七星海巨潮駕屋錢唐江彈樓大士遽失色
弄沙童子安能量到今紀載不知數此窗破矣識能藏
君不見鳷鵲麒麟擁圖畫阿房灰散驪山下弗如諸葛
在南陽高卧聲名壓王謝岳榆
幽人獨處窗從破其奈蕭蕭風雨何寒襲書帷秋氣重
潤侵衣桁夕陽多挑燈看劍聞雞舞貫酒連牀待客過
不道有人青瑣内春酲隨夢入南柯
銅臺公子貂裘弊鐵硯磨穿志不迂落落軒窗寒若此
蕭蕭風雨夜何如夢回燈火清秋際心在羲皇太古初
窮達有時聊用拙壁間知已是圖書廣陵雅安(處善)
一室蕭然四壁空客懷况復雨兼風濕沾衣服愁仍重
清到肌膚句轉工知命肯隨時變化甘貧豈為道汙隆
夜深尚對羲皇易應怪寒燈不耐紅東海何恒
層霄已許快飛騰即欲抛書還不能僧舍更聽今夜雨
故人誰共十年燈四簷雲氣迷塵馬一隙朝光燭凍蠅
平陸滔滔歎伊阻岡頭行客正淩兢會稽陳睿
寓館臨苕水清吟破寂寥軒窗秋澹澹風雨夜蕭蕭研
沼沾應濕書衣亂欲飄曉來佳客至留話且停橈曲阜
孔思吉
劉郎年少讀書處破窗風雨連朝暮風聲挾雨轉颼颼
雨聲不斷還如注風聲雨聲復書聲窗間嘈雜終夜鳴
卯金之子多好學應然藜火來坐聽洪武癸丑三月晦日
錢唐陳彥博書于南湖寓所
朱澤民秀野軒圖
秀野軒玉雪坡篆書
一元之氣生物而得其氤氲扶輿以成其精英淑粹者
為秀焉故夫卿雲景星天之秀也崇厓繞溪山之秀也
麒麟鳳皇羽毛之秀也賢才碩德人之秀也人介乎兩
間又能攬其物之秀而歸之好樂寓之游息如昔人棲
霞之樓醒心之亭見諸傳記者不一也吳人周君景安
居餘杭山之西南其背則倚錦峰之文石面則挹貞山
之麗澤右則肘玉遮之障左則盻天池之阪雙溪界其
南北四山之間平疇沃野草木葱蒨車然而軒者景安
之所游息也軒之傍幽蹊曲檻佳木秀卉翠軿玉映于
闌楯之間得江浙行省左丞周公題其軒之顏曰秀野
以誌其美此其是歟嗟乎物有托而傳野得人而秀雷
塘謝池是以景安居是軒也又將觀列史諸書以鑒其
事服前言往行以進其學使他日有蔚然秀出於餘杭
之野者吾于景安有望焉因書以為記至正二十四年
歲甲辰四月十日睢陽山人時年七十有一朱德潤畫
并記
予昔游吳中諸山至周氏秀野軒領略天池玉遮之勝
今數年矣近歸寓軒獲觀周侍御之大篆朱提舉之新
圖恍然若夢游也景安求予着語聊爾塞責耄餘材盡
愧無佳語耳至正廿又五年五月既望京口張監天民
氏書時年八十五歲
我憶天池與玉遮幽軒水木澹清華竽笙遠振風林竹
錦綺晴連曉徑花山罽敷牀朝看雨澗泉潄石夜分茶
番陽大篆睢陽畫不負舂陵處士家
昔年曾作軒中客今日重題秀野詩回檻彩雲晴縹緲
繞牆蒼雪曉參差雨餘山氣侵茶鼎風過林香落酒巵
念我松楸渾只尺倚闌長是不勝思吳郡朱武
屋裏青山屋外溪水流雲度座中知繁花翠竹春來好
古木蒼藤晩更奇教子讀書兼學稼留人炊黍復烹葵
鹿門風景青門趣都在斜陽曳杖時張吉
高士閒門日日開遠山如髮水如苔幾時脱却塵中鞍
布襪青鞋屢往來瞿莊
琅玕芝草繞軒幽日靜簾垂不上鈎憶得翫游聮玉麈
仍同騎鶴赴玄洲
朵朵峰巒擁翠鬟桐陰多處地尤慳居人一覽鍾神秀
霽月光風詠笑間
香裊銅奩春晝遲窗分花影覆參差只輸我輩煙霞侣
恒得憑闌歌紫芝
靄靄涼雲雨後陰抱琴開酒愒中林眉山不獨知司馬
安也還能識我心北澗生薛穆
結茅近東臯清曠接平衍新春微雨過芳草綠如剪攜
書坐深竹自讀自舒卷興至杖策行初不賴輿輦西鄰
雞豚社落日牛羊圈至貴在無求何勞事冠冕嘉陵楊
基
江晚洲渚交雨晴草菲菲前山靄欲闇罟師渡水歸望
煙知君家花竹隱半扉乍休田中耒猶嚮林下磯此鄉
即桃源亂後世有稀開圖身已到不知塵境非渤海高
啓
何處問幽尋軒居湖上林竹陰看坐釣苔跡想行吟嶂
日斜明牖渚風涼到琴相過有鄰叟應只論閒心剡郡
徐賁
霽色青蕪外開軒此獨幽竹深頻理徑山近不為樓茶
興邀僧共花期報客游看圖憐到晚借屐擬相求尋陽
張羽
濕翠浮草茅空青散木杪輕舟理横塘歸人渡清曉棲
雅返故巢潛鱗躍新藻倒景淡斜暉回颷蕩晴昊衡門
夜不扄燕坐事幽討落葉秋自飄殘花春漸掃愛此軒
中人朱顏常不老我欲往從之稅駕苦未早揮手謝孤
雲去去沒蒼徼余堯臣
高館罷零雨前榮颺微風霏霏碧蘿花吹落酒斝中移
席俛流水揮絃度秋鴻遥思獨樂意邈哉惟與同太原
王行
古苔十畆青山麓窈窕幽花映深竹中有高人晝掩扉
裊裊藤稍上書屋清風出谷灑秋香返照穿林破春綠
不省睢陽畫裏看細路經行杖藜熟王彝
東山淑氣曉環翠南畆斜陽晚映紅物我兩忘天理見
欣欣花木總春風徐珪
遥遥煙際村村上君家屋雜花映洲綺春山繞門綠所
居非鹿門避亂良已足月窗古苔詩松琴渌水曲不記
客來多惟當酒恒熟沈純
不識餘杭縣今知秀野軒溪聲長在耳山影正當門人
自千鍾祿君猶獨樂園樵漁還許到車馬幾曾喧江陰
張端
積雨開初霽郊扉野色新蒼茫連落景迢遞映芳春簷
樹陰方合庭蕪綠乍勻豈知多難日獨樂有斯人韓奕
時雨靄衆綠開軒欣景幽煙樹籠遠墟風苗際平疇聽
禽林間戶射鴨溪上舟居幽絶俗地寧聞亂離憂高隅
結構分平野開軒挹翠岑輕雲生晝暝嘉木藹春陰曖
曖煙墟綠森森華竹深明當謝塵鞅杖履一追尋勾吳
樊圃(孟學)
門掩雨餘苔時因看竹開客閒碁響罷犬吠屐聲來雲
冷埋琴薦花繁近酒杯高情與幽思只是覓詩材吳郡
田畊(仲耘)
聞君溪上結幽居地僻時通長者車山愛夕陽留几席
竹因涼雨潤琴書碧香蟻嫩新芻酒白味羹分小艇魚
我亦有家山水窟十年無地着茅廬會稽姜文震
澗戶掩春陰鸎啼晚山寂殘花落徑多處處迷行迹渾
似入桃源令人恨難識桂泉金震
秀野軒僕數年前曾為景安茂異賦之恒愧草
草塵語不足記錄今一展卷諸傑作在前甚覺
形窳俛用書此圖後日更賦之也青城山學樵
虞堪
秀野軒高瞰水濱無邊光景一時新(此用晦菴先生語當是起句)十
畆樹陰都是雨一庭草色自生春好山似畫開屏障啼
鳥如歌送酒巡晴色錦波題不盡幽花修竹總清真
背郭幽居如畫裏斷林春水綠迴環樹連煙外啼猿寺
門對湘中過雨山送客馬嘶青蔭去鈎簾鳥度亂花還
十年奔走風塵際肯信凭闌一日閑周世衡
春風十里翡翠屏玉遮對峙峩眉青清泉白石雜花竹
天放畫圖鍾地靈高人開軒當此景酌酒賦詩白日靜
四簷風作翠濤聲入窗簾捲晴霞影我亦托跡耕漁間
結屋讀書湖上山抱琴訪子從兹始布韈青鞋相往還
徐達左
幽居謝塵喧啟戶瞰平陸東臯夜來雨百卉如膏沐泓
泓水浮溪靄靄雲出谷雉雊麥風暖蠶眠柘烟綠忘形
絶衆累居寵有深辱揮絃對青山夕陽見樵牧金覺
奉題景安徵士秀野軒因憶季瞻劉君
十年歸向山中住每憶從客訪隱居雲氣白霏簷外雨
竹光晴映案頭書凭闌書靜聽呦鹿鑿沼泉香愛蓄魚
因憶軒中舊賓客江湖清夢未應疎董遠
盤盤錦峯陽原陸平如掌中有故人居曾軒起弘敞綠
樹幽鳥啼清沼游魚上已知禾黍收更喜桑麻長徵輸
了官賦豈念田園廣躋登壽雙親賓朋時宴饗怡悅心
自安坐久絶塵想披圖一長吟松風荅清響寄翁
四運無停機生意恒相屬兹軒俛林園長年得娱目灼
灼枝上花娟娟坡間竹雨過泛晴彩霜餘淨寒綠清芬
謝妖靡幽姿遠塵俗心跡淡已安于焉樂貞獨四明山
人陳朴
仰挹天池俛綠疇軒居巧占澗之幽映階碧草供吟賞
排闥青山可卧游雲氣飛英如舞䘧鶯聲隔樹囀歌㗋
呼童種竹時須記留客看花酒旋篘勢阻儼同盤谷裏
他偏不減瀼西頭春明擬泛輕舟去徙倚闌干一散愁
京口張德常
濂溪孫子多清致結屋弘開據澗潯晴動竹光分晝暝
日移花影作春陰出林鹿去飲清泚隔樹禽來弄好音
香靜獸爐還自樂推窗更愛看山吟王希白
千巖萬壑中一徑澗西通塵迹無由到風光自不同竹
侵書幌綠花映酒尊紅若問桃源路何須覓舊蹤徐濟
幽居遠塵市寂寞自成村野色還通市春潮直到門竹
窗晴曬藥花塢晚開尊想象其中趣何由得具論李至
剛
老去樂幽栖軒居結澗西掃庭花雨過尋徑竹烟迷偈
約鄰僧說詩求酒伴題我曾游此地歸路夕陽低洪武
甲子王忱
南陽之南千疊山秀野一軒介其間丹青四合吐晴靄
百草吹香春晝閒日照錦峯如翠羽雲入貞山晴更雨
隔林啼鳥自間關萬壑松聲荅人語木作衡門竹作籬
茯苓堪食蘿堪衣簾開曉日映長檻時見白雲生翠微
我生落魄詩與酒欲結山中歲寒友為謝軒中美少年
莫取黃金印如斗睢水後學朱復吉
開軒俛平園品物競吐秀芳蕤耀春陽叢篁蔭晴晝嚶
嚶鳥和鳴鷕鷕雉朝雊傾耳聆洄湍舉目眺遠岫煩襟
自兹曠賞心良已遘不見獨樂人摛章漫懷舊白鶴山
虞本
軒宇何清曠憑臨散煩襟叢蘭藹幽芬修篁結重陰兹
焉愜遐賞逍遥冥素心斯誠苟不昧訪子西山岑惠禎
軒居面蒼岑種藝雜花竹竹影晝扶疎花香時馥郁坐
對雲山高庭陰桑柘綠石田春雨餘幽歌聽樵牧冠蓋
豈不榮誰能受羈束韜囊琴滿牀插架書盈屋門前好
客來槽頭酒應熟張筠
得覽先公筆悠然記昔時松楸先隴近花竹故人稀圖
畫留遺跡雲山起遠思投閒身未遂感慨一題詩秀
野軒者吴中周景安眺覽之所也鄱陽周公為題其顔
我先公寫而圖之復從而記之蓋軒與吾先隴密邇景
安乃先公之愛友非若是孰從而得之哉先公暮年每
倦于此明年遂即世此絶筆也景安亦已物故景安之
壻何幼澄氏持以示予予拜觀圖後題詠多吳中秀士
俛仰之間已四十餘年矣諸公亦多淪沒豈易得哉且
夫名之著者因以德境之勝者由乎人他日何氏子孫
傳示永久亦足以侈外家之雅集矣幼澄宜珍藏焉予
既賦之以詩復求識之于後遂書而歸之永樂庚寅二
月鄉人朱吉識
獨憐栖隱處晴色與春兼山近青當牖苔交翠入簾移
雲巖樹合過雨澗泉添何日㩦琴到清吟興不厭吴人
王廷圭
素秉丘壑姿勞生滯予往覽兹愜幽情遽爾成真賞林
霏靄孤墅春物組膏壤稍行樵徑遠忽展耕疇廣所以
山水情遂結雲霞想挂冠苟有期終焉脫塵鞅安定梁
用行
高軒臨秀野信是幽人居炎氣遠不到花竹自扶疎羣
葩藹春芳嘉陰含夕虚境勝固云適况復有琴書諷詠
佳游外留連清賞餘應知獨樂意無復慕華裾浚儀張
肯
短棹曾經錦里過高軒虚敞蔽烟蘿溪浮淨碧澄寒綠
山送遥青疊翠螺松雨來時涼吹急梅花香處白雲多
畫橋東隔龍池近碧殿陰陰俯澗阿永嘉陳亢宗
倪雲林耕漁軒圖
耕漁軒記
古者民有恒產咸食其力而已故農者服田而勤穡商
者交易而懋遷工者利器而效役雖勞而弗怠也雖羨
而弗輟也果怠而輟何以獨善其身哉惟士則不然學
成於己行孚于人其大而用天下小而為天下用無不
可者苟得其位則天地日星之運行以之而有常華嶽
河海之流峙以之而不匱夷狄民物之生遂以之而得
宜其發於事業可謂盛矣故萬鍾之禄不足為其富百
里之封不足為其貴而農工商之民不足以班之也雖
然弗際可為之時固不能行其道弗得大有為之君亦
不能成其功是以豪傑奇偉之士有潛身於農者寄跡
於工商者寧藏器而有待沒世而不悔也噫豈特士之
不遇哉吳人徐君良輔世家笠澤之坡慕學無所不讀
凡往古之成敗汙隆人物之是非得失莫不周知而有
要愈叩而不窮其為人平易以坦夷尊賢而好禮弗矯
激以干名弗苟媮以趨利予得而友之一日造予曰不
肖生居山澤躬耕以具簞食無所仰給於人遭時又寧
野無螟螣之菑鄉無枹鼓之警官無發召之役穫于田
而觀黍稷之斂穧緡於水而遂鱣鮪之涪湛而又暇日
挾册以學思古人之微以適其適吾於是暢然而有餘
囂然而自得怡然以盡夫修年而無所覬覦矣因名居
室曰耕漁所以寓吾志也敢求文以為記予聞而歎曰
士之抱璞藴賢固不欲自售于世亦不可遺世而弗顧
也苟振耀一時而事業不足以堪之又不若獨善而食
其力也以君之才而所志如此抑豈有待而然歟蓋士
必有待然後能有所立何獨徐君也哉是為記至正二
十一年夏五月河南高巽志謹書
耕漁軒說
震澤之東有隱者焉朝而耕夕而漁結屋若千楹勌則
休息其中題曰耕漁軒穹窿山牧方飲牛水濱乃舍牛
而叩之曰爾耕且漁亦知所以耕漁之說乎昔庖犧氏
王天下為網罟以漁而人得茹其鮮神農氏斵木為耜
揉木為耒以耕以穫而人得食其甘此羲皇之耕漁也
重華側微耕歴山之陽而人讓畔漁雷夏之澤而人讓
居此虞舜之耕漁也桀之時伊尹耕於有莘之野紂之
世吕望漁于東海之濱此伊尹吕望之耕漁也羲農之
耕漁所以教天下虞舜之耕漁所以化天下伊尹吕望
之耕漁所以待天下教天下者立其極化天下者變其
俗待天下者避其亂是數聖人者或以教民或以善身
雖窮達不同而皆有事於耕漁者也千載而下戴髮含
齒操耒耜運網罟於畎畆波濤之間者皆羲農之遺教
也處聖明之世事耕漁之業以興揖讓厚風俗者皆虞
舜之遺化也逃兵革避亂禍或耘于高或釣于深以待
天下之清者皆伊尹吕望之遺風也爾其守羲農之遺
教歟被虞舜之遺化歟不然則逃兵革避禍亂以襲伊
尹吕望之遺風歟耕漁子笑曰予耕以糧漁以羞晝作
而夜休春耘而秋收不知守羲農之遺教耶非羲農之
遺教耶壯者耕弱者息稚者漁耄者食鄰里相助溝澮
相讓不知被虞舜之化耶非虞舜之化耶金革不聞於
耳旌旗不接於目無東帛之招無車馬之臨亦不知襲
伊尹吕望之風耶非伊尹吕望之風耶子飲牛而行飯
牛而歌豈所謂箕山巢許之友歟南山扣角之儔歟否
則乘蒲韉挂漢書徘徊而相羊者歟牧者不荅策牛而
去耕漁子姓徐氏字良輔牧者嘉陵楊基也
耕漁軒銘
軒以耕漁名非耕漁于斯也耕漁之暇必休于斯則軒
之所以休吾之耕漁也軒以休吾之耕漁而直以耕漁
名軒可乎軒之人曰吾于田而耕則其樂在耕輟耕而
休則樂在吾軒矣吾于川而漁則其樂在漁輟漁而休
則樂在吾軒矣豈軒之樂異于耕漁之樂哉出而耕漁
也入而休于軒也其樂同也則名軒以耕漁不亦可乎
或為之銘曰軒之幽釋耒耜而休其樂也由由軒之泰
投竿以揭其樂也洩洩朝華其宫莫或易而翁昨鼎其
食今或臠而骼勿舍予田勿忘予筌于以老于軒會稽
唐肅
又銘
安乎其廬載耕載漁或以鄙子之迂澹乎其榮載漁載
耕或以薄子之營孰鄙孰薄耕漁自樂君子烏乎予以
寧其處若吾子者志于道而已爾世孰知其故也耶會
稽包大同
耕漁軒詩序
世之事不可以形迹論也徒論其形迹則失其所以然
之意失其所以然之意猶照影而求與之談對偶人而
責其揖讓也得不為狂且病乎昔仲尼射于矍相之圃
蓋亦欲觀盛德焉而謂其主于皮者不知射者也子産
與裨諶謀而適野謝安命駕以出山墅非事乎游觀而
已也苟以游觀而論之則君子何所取哉有人于此焉
業庸人之業貌庸人之貌而行則古人之行也直視之
以庸人其可乎故君子之論人必自其内而求之自其
内而求之則其外者弗較矣東海徐良輔築室太湖之
上以耕漁為業吳之大夫士多賦詩以詠歌之既久而
成卷因其友高君士敏來徵其序于篇端予誦其詩而
歎曰今之耕漁者夫豈少哉而獨於是詠歌焉豈其所
謂耕漁者異于他所謂耕漁者耶豈大夫士偶于是而
有所感發耶抑其人之行果有可嘉尚而不可冺焉者
耶不然何其美之者之多如是也蓋耕漁野人之事耳
以野人之事而得詠歌于大夫士者其必有道矣吾意
其耕也足以養其家漁也足以奉其親在堂有餘懽在
室有餘樂混迹于鄉人之塗致意于哲人之言而存心
于聖人之道也大夫士求之于其内而嘉其志于道故
時而稱敡之稱敡之不足以盡其賢也故發之于詠歌
焉噫是其然也耶其不然也耶苟如是吾益知不可膠
於形迹矣然或耕焉以自美其餐漁焉以自甘其茹弛
然而自放也優然而自佚也悠悠然而忘乎蹈道也則
不有孤于詠歌者之意乎雖然傳有之曰以友輔仁今
其友有高君焉高君多文而好學良輔既得而友之必
不至於怠也審矣則予之所云者蓋亦閑其未然之意
也至正二十二年秋八月二日介休王行序
予既為良夫友契作耕漁軒圖復為之詩
鄧山之下其水舒舒林廬田圃君子攸居載耕載漁爰
讀我書唐虞緬邈愴矣其悲栖遲衡門聊得我娱敬慎
誠篤德罔三二四勿是克三益來萃彼溺于利我以吾
義彼以懦頑我以仁智匪今之同惟古是嗜虚徐逍遥
隱約斯世倪瓚
夙存邁往志結茅依山澤不辭沮溺勞更慕濠梁逸既
耕亦以釣四體欣暫息新稼登場丘嘉魚薦晨夕蒸嘗
無足患喜復留我客野田荒烟翳平湖澂景寂開檐睇
孤雲窅然無遺跡緬惟高世士何嘗異今昔識達理自
周情恬慮非易今子屬紛糾抗俗願有適束帶趨城府
愧予尚促戚百年誠草草會當從兹役勾吴砥
鄧尉山中春雨餘徐公開軒方讀書力田歸來飽炊黍
持釣相羊多得魚滄浪水清白石爛歌濯纓兮夜何旦
謂我栖栖澤畔行空役長吟歲將宴隆山
幽人薄世榮耕漁夙所喜朝耕西華田暮釣洞庭水浮
湛干戈際無譽亦無毁釀&KR1045;雲翻甕鱠魚雪飛几客來
具杯酌客去味經史緬懷清渭濱何如鹿門裏往者不
復見斯人亦云已努力勤所業庶免素餐恥荆南山樵
者張紳
一具牛二頃田不耕而食慶年年若人之樂無比焉
一葉舟五湖水風引釣絲魚不起閑詠滄浪一樂耳陳
寅
朝聞孺子歌暮聽梁甫吟豈無滄洲懷亦有畎畆心昔
賢在泥蟠終當起為霖釣獲溪上璜鉏揮瓦中金兹世
方喪亂伊人邈難尋既迷烟波闊復阻雲谷深嗟我豈
其偶聊將學幽潛惟子是同抱相期清渭陰渤海高啓
之子住銅坑人傳好事名如何同甲子翻遣昧平生野
岸風中釣湖田雨後耕秋天漸涼冷或可赴前盟尋陽
張羽
予過耕漁軒出示耕漁諸作觀之真不可得也
然殁者既不復見存者猶不能親展卷歎恨忽
讀尋陽張羽詩而恨書于别紙良輔君俾予書
之言後綴于此云
荷鍤喜逢春雨鳴榔又近黃昏誰道南陽渭水不似銅
江鹿門
門泊陶朱歸棹家住張翰故鄉霜落鱸魚出水秋晴嘉
榖登場東海徐賁
南山饑牛常待飯而君力田致疎嬾北溟游鯤幾千里
而君垂釣滄浪水高堂老親鶴兩髩二者本自供甘旨
禾囷三百既有穫得魚可羹而已矣甫田之詩誠足歌
犗耳之談真浪耳五湖飛濤雪崩奔高軒却立青山根
魚龍出舞日色死四面綠窗相吐吞輟耕罷釣來坐卧
每與明月爭黃昏抽書腰下教兒讀等身長鍤支柴門
有時風雨得頳尾沽酒約客東西村楸樹磯頭淨淘冰
蘋香滿席羅盤飡頽然醉飽無一事淵識自許探乾坤
鄙夫或問榮與辱笑指浮雲無一言主人可能從我請
借我開軒對烟暝與君劇談濟世略君抱長策玉在礦
借令刖足亦可笑賢聖出處有要領吕望豈意遭周獵
伊尹却負于湯鼎吾以吾手奉君鉏君以君力為馳騁
聊將榔板敲一聲鮫鼉跼斂風波靜清時有才亦如此
何必區區事箕穎鱠魚飛雪落牛蓑暫賞湖光三萬頃
吳郡王隅
高人謝塵囂俛仰忘昏旦興衰固無繫舒卷任蕭散鮮
鱗醒暮酣新炊應晨饌羊裘猶近名兹隱發深歎適意
好歸來江空歲將晏淮南劉天錫禹玉父
白日帶經隴上鉏夜間放棹澤中漁有米即周隣舍急
得魚遠寄故人書山川雨露桑麻地風月圖書水竹居
出處不慚徐孺子文章能敵馬相如仇機
太湖湖上結茅廬盡日耕漁樂有餘釣罷一蓑春雨足
來歸南渚帶經鉏三山王禋
滸溪溪上弊廬存隨分耕漁樂此身千古清風仰高節
南州孺子彼何人西澗翁
風塵昧日獨安居耕隴漁溪樂有餘試問虎丘山下客
當時箕穎果何如堅白叟
溪水東西合山家高下居琴書忘產業蹤跡隱耕漁積
雨客留宿新晴人趁墟厭喧來洗耳清泚繞前除倪瓚
築室遠塵囂開軒更清絶閒鉏南澗雲時釣東湖月犢
背晩山青船頭秋水活安得往從之使我心如結陳宗義
朝耕鄧山雲暮釣具區雪兹焉寄幽悰孰云事高潔石
田雖磽确貢賦歲不缺烟波空浩蕩蹤跡詎能滅矧非
沮溺儔畎畝耰不輟寧同羊裘子翩翩與世絶林廬頗
深幽門巷寡車轍暇日肆微勤追蹤古先哲素志諒不
違餘生自怡悅豐城余銓士平
耕漁軒詩後序
予居穹窿間年將期然客之來無虚日識之者寡求志
相得語相合者尤寡甚常鬱鬱不自樂日有隱君徐良
輔氏峩其冠儼其服翹翹然而來與之揖貌加恭坐于
室西隅與之談言加温夐與向之來者異予私喜之曰
不意今日有是子也起避席僂而問焉曰子來何居也
良輔曰某家太湖之濱讀祖父之書親耕漁之業不求
知于人不謀庸于世樂乎其心恒猶有餘忖乎其已每
若不及既飫其食又燠其裳故吾適其適而不外之也
吾以偃休之所名之曰耕漁幸而賢士大夫多為詩文
以道吾事遂成一卷子雖浮圖而識予初將求子之文
以序其後乎弗我拒也予然而受其卷披而覽之凡作
者多吾友也如勾吴周砥嘉陵楊基會稽唐肅吳郡王
隅介休王行渤海高啓河南高巽志東海徐賁或規之
以文或歌之以詩若駢貝聮錦爛然錯陳而炫人目也
予甚嘉之徐良輔不求知于人而自適其適何賢士大
夫交相贊詠之盛豈非其德之所感耶况吾友數君子
學廣而識明行高而德厚樹期業如古先哲凡毁譽人
一弗妄人得其言者亦弗易也今良輔交其人而得其
言予以見良輔之賢信不失矣雖然良輔之交於數君
子亦不薄矣然而數君子或出於仕途或羈于異方或
處于城郭雖欲適良輔之居叙耕漁之樂不可得也然
予浮屠也多閒暇又非若數君子之出處願從荷鉏于
町疃之間聽鳴榔于烟波之上倦則休於軒醒而歌醉
而卧或倚於牀或枕於股冥然出於萬物之表者良輔
非我其誰與俱乎遂序其末至正二十五年二月十八
日古汴沙門道衍序
趙氏鐵網珊瑚卷十五
