趙氏鐵網珊瑚卷六
明趙琦美編
虞邵菴酬荅翼之篇翰
集頓首翼之賢良學士閣下昔在朝著不能奉揚文翰
之美歸來山中徒增悵惘從白雲寄示詩卷益見高情
輒綴鄙句卷尾而截留其前留之篋笥永以為玩也為
劉彦明作得墓表數句敢煩大手代作楷書并篆額一
是不知彼中得石大小一是集久苦目障作字甚艱不
復能多字也非恃愛厚不敢爾唯翼之千萬恕察聞令
嗣為學甚好恨久不相見秋間當得會晤傾倒不宣契
生虞集頓首再拜吳郡名家盛有唐流傳風致到錢
郎閉門三月梨花雨編寫千林柿葉霜客看舊題驚歲
月僧將新句度江鄉莫愁茅舍淹遲久秋菊春蘭各自
芳右答翼之秘校枉教之意以奉千里外一笑虞集頓
首
錢子工書越宋唐詩筒千里寄支郎揮毫曾見座霏屑
待漏尚憐靴滿霜商嶺歌殘紫芝曲鈞天夢遠白雲鄉
不迷故舊相思意酬唱同留百世芳僕過吳中翼之庚
兄出示虞先生所答詩卷輒亦次韻以寓羨慕之意時
至元戊寅六月十又三日金華胡助
聖代崇文邁漢唐相如詞賦早為郎天門侍燕常終日
江閣懸車已十霜展卷得詩驚健筆感時懷舊憶它鄉
先生絶學追千古一樹寒梅壓衆芳文昔以筆札從侍
書公著書閣下公去國今十年矣去年夏謁公于臨川
之里第今年秋將如懷孟過姑蘇錢先生出公手札并
詩示文伏讀悵然先生俾題不敢固辭至正元年九月
十又七日新安程文謹識
翼之得邵菴所寄篇翰&KR1149;池成卷攜以示余余因有
感于其愧悔之言亦次增諸卷軸柳貫上
漢庭有道起馮唐亦許明光對夕郎正為青雲疑素髮
故教白兔擣玄霜客來笑我臨書札禮達如將講射鄉
閣老無時收衆望褐夫有日譜羣芳
筆翰風流說晉唐敢將拙惡比諸郎健毫日費徒成塚
禿髩年侵不待霜才士宜從鵷鷺序畸人合住水雲鄉
豈期天藻庭中老遠寄詞章勝采芳良右嘗奉和虞
公所荅詩為謝適中州盧彦紀侍宫臨川遂書以煩往
達後古愚編修見謂宜以附卷末是年六月望日錢良
右
袁靜春雜詩
寓錢唐雜詩求教袁易頓首
舟行漫興
涉世恒多故謀身轉益迂馬周聊逆旅阮籍豈窮途鷺
宿依船尾楓凋落酒壺遠行憀慄意對此不能無
白露籠舟楫青天失畫圖往來迷咫尺收斂忽斯須野
曠連飛鶻江清映浴鳬還將明媚色且復慰征途
隄柳欹招纜江花笑入舟高歌鳬鵠起闊視水雲流牢
落江淹恨飄零庾信愁都將付尊酒短髮得禁秋
憂患看飄瓦浮沉任轉蓬題詩霜葉赤對酒燭花紅嵇
阮情何曠陶韋意未窮前賢負高興不必萬人同
重午客中雨
往恨湘纍遠他鄉楚俗同流傳存弔祭汩沒見英雄竹
葉於人綠榴花此日紅未須嗟旅泊吾道豈終窮
湖上冥冥雨和愁細似塵翠嵐沾玉麈清潤逼綸巾他
日看濃抹兹晨傚涉塵遂諳山水意有為若留人
令節殊方客虚樓暮雨時何心吟鑄鏡予髮欲成絲昌
歜誰浮玉芳醪且滿巵今朝羈旅思更用獨醒為
懷吴中諸友六首
風雨蕭齋裏雞鳴夜向晨簡編心力盡燈火髩毛新餘
地知游刃何人解斵輪煩君毋割席漂轉暫埃塵錢
德鈞
並馬春風陌高歌夜雨牀追游前夢失漂泊此身忙綠
酒西湖色冰肌六月涼難招髯似戟來對玉成行蕭
子中
卓行拘常調微官更數移君懷同棄屣吾道歎如絲濩
落材高世飛騰命與時晩成梁棟器剩破十年遲湯
師言
枉策招尋密高談謔浪俱他鄉懷楚奏何日攬桓須白
月垂紋練青天落酒壺看君話心事餘子盡崎嶇唐
希賢
共話巴山雨曾題華步秋儒官雖寂寞公子足風流即
擬同吳詠焉知效楚囚江南新作賦寄爾恐添愁趙
明仲
之子華簪裔簞瓢只宴如為官應駐輦延客愧無車早
托襟期合能容禮法疎一鐙何日共料理讀殘書馮
景說
右十三詩命意閒遠下語清麗可謂不流於俗矣然少
加精密杜少陵黃山谷不難到也困學民漁陽鮮于樞
題其後而還之大德辛丑冬至前一日也
伯機見通甫詩以古人自期自是當家語或者疑非伯
機筆殆未得其賞雋乘快之趣耳其品評字字的確非
伯機不及此仲長寶之泰定三年重九後三日高郵龔
璛書于甫里書院之西序
通甫客杭賦雜詩十三首困學翁喜其閒遠清麗而以
杜少陵期之識者謂為的確之論噫非伯牙不能精其
技非子期不能審其音九原不可復作徒發覽者一慨
云吳郡千文傳書
高人詩絶妙留與後人誇江海思親友風塵老歲華欲
乘山谷興遠訪杜陵家知已真成夢歌殘重歎嗟陵陽
貢奎奉題
予嘗聞外舅存悔翁論袁先生詩可近半山而困學於
此十三章期以少陵山谷然山谷律法雖嚴未免削刻
不能無詭遇之意視少陵闊步隨心未嘗不範我馳驅
者前輩評之矣況閒遠清麗不知可盡山谷否耶困學
必有所見也且此所雜賦皆五字詩律吕和諧使氣有
所充豈不可造少陵之藩耶更閱全集則存悔當中的
矣姑摭此以問于仲長天歷三年春正月京口陳方謹
題
全集慶昕公鄉客南屏覃思文字間視(闕)教寂音不啻
方駕過也故論議詩與文斤斤少許可獨盛稱吳人袁
靜春先生所作詩至謂清麗秀潤數十年所無有元祐
固已驚掉而昕出先生詩讀之恨不多見而昕言已足
信及來吳中先生子泰仲長與元祐相友善且已集錄
先生詩為若干卷刊行元祐得盡讀先生詩而昕之言
益信此卷先生手澤仲長寶藏者鮮于君首題直以杜
拾遺黃太史並言黃從杜出其間不可分寸亂鮮于大
手筆而其言如此蓋自有所見今昕公為天子祠官言
論重當世元祐閭巷賤士不足知先生故托昕推重先
生之意於卷後而歸之仲長云至順二年龍集辛未夏
四月己酉遂昌鄭元祐拜手謹題
予不識通甫而亦不多見其詩所見者止是十三首而
已然即是十三首而閒雅清專之趣已見言間雖尚論
其人可也獨詩乎哉東陽柳貫題
予生晩不識困學翁而雅善其子必明每見其論先友
之能詩者吳下袁先生必在其間及客吳先生已矣獲
交其子仲長出先生所為詩一卷手澤尚新有困學翁
跋語予於是益知必明之言信而有徵詩曰雖無老成
人尚有典刑是卷近之矣四明姚安道謹書
先生落拓不羈放情物表肆筆成章皆直寫其胸中之
奇春江靜波秋山峻峰不足為喻也吾儕碌碌從俗浮
湛與先生相去遠甚而欲強加評品正如盲人說象知
其鼻謂象如杵知其牙謂象如蘆菔根一語不契便成
聚訟豈不發先生泉下一哂也哉元統二年七月二十
八日黃溍書
詩曰高山仰止景行行止每恨生晚不獲親承前輩先
生論議幸於文字間時得接對文采風流之懿今觀吾
鄉袁先生手書詩什洎鮮于困學至黃文獻公諸搢紳
大夫士題識如拂蒙霧而覩景星之昭粲心目俱開矣
伏讀再四謹書於後洪武戊寅夏五月五日諸生王燧
拜題
吾郡通甫袁先生元大德五年辛丑自石洞書院謝事
游杭因書五言唐律十三首奉漁陽鮮于公伯機伯機
時為浙東帥府都曹吟詩作字奇態橫出一時南士多
慕與之游故通甫亦以詩求正越明年壬寅伯機北還
得官太常典簿以殁又四年丙午通甫亦捐世矣迨後
二十五載通甫之子仲長出示浙江儒學提舉龔璛子
敬禮部尚書致仕干文傳壽道集賢學士貢文靖公奎
仲章江浙儒學提舉鄭元祐明德翰林待制柳貫道傳
侍講學士黃文獻公溍晉卿暨子敬之壻陳方子貞四
明姚安道師德各有題識入國朝洪武中吾郡贈太子
賓客王文靖公燧汝玉復書於卷後以致景仰之意今
年正統戊午通甫五世孫刑部檢校以凝復求予題嗚
呼吾郡素稱士大夫淵藪世變相仍故家子孫能嗣守
先業者鮮矣通甫手書諸詩在元大德間距今一百四
十年矣是非子孫之賢其能保藏而不失墜也哉雖然
猶有進者詩曰孝思維則通甫之學之德困學以杜拾
遺期之龔子敬叙其詩謂得性情之正牆東謂其嗜慾
之機淺是皆後人所當勉焉者也敢以是復諸檢校其
鑒兹哉嘉議大夫都察院左副都御史海虞吳訥敏德
識
寬少喜考論吳中前輩嘗閱元黃文獻公文集載袁靜
春先生墓誌知其為吳人而尤以不得見其子孫為恨
他日社學師袁以昭氏過予談及其家世則靜春乃其
五世祖也又明日挾靜春所寄鮮于太常游錢唐雜詩
來示於是靜春之子孫既得見之又得見其手跡而詩
有懷吳中錢德鈞以下諸友之作又因得見前輩數人
於一日間為欣幸久之吳寬
吾子行小篆杜詩諸帖
碧山學士焚銀魚白馬却走身巖居古人已用三冬足
年少今開萬卷餘晴雲滿戶團傾蓋秋水浮階溜決渠
富貴必從勤苦得男兒須讀五車書
吳人錢翼之與僕交游數載每欲得篆字而不言僕
謂好事若此豈可無片紙為相贈意今日雨作賓朋
不來因染筆寫杜詩一首字不甚好然其意則頗有
拙處姑且充數俟他日心宇清泰别作一紙未害也
大德庚子正月廿有六日趙郡吾衍書
招雨師文
大德三年夏六月天旱不雨民以為憂且祠禱多不應
文士吾衍呼雨師而告之為之文而焚之曰穹宇之分
奠兮以溷以清嘘以為煬兮吹之以泠爰施降之序兮
下上以寧旁礴之有所或冷兮皇覽告余以不成惟兹
夏之亢盛兮草木暵以早零曷有渰之不沛兮火騰轡
兮輘兢望凱風之靡至兮嘑萍翳兮弗興魃倡披以馳
騖兮吾有哀夫民之懲龜大荒之畺&KR0908;兮爞后土之隂
精恐暍死之駢道兮蔓天造之忠貞芻靈鱗兮齊以盛
神之倈兮雷為霆欵帝阬兮復倈下庶九有兮民惟正
圉赤魃兮山以圍風爾駕兮雲爾旗玄澤下兮萬福釐
陳吾辭兮具鑑兹
桃花雨樂府一章寄翼之
秦源春夢陽臺晚風散驚紅作秋苑閒陰碧樹摇暖雲
茸苔羅水香氤氲蝶飛不濕煙錦路吳娥怨澁鸞階步
參差海羽雙燕來依微右舞瀟湘回
古詩一首送翼之回吳
游子動歸思江南起秋聲我亦當此時相送難為情交
朋尚如斯況爾懷父兄三吳亦鄰邦一水非遠程君還
姑蘇臺我留鳳凰城兩地各相望馳心互奔傾流光若
頹波彼此即寓萍浮世苦離散輾轉百慮縈何能慰余
懷握手徒營營
次韻謝錢翼之
筆翰西臺妙文章五鳳樓美才須比玉直道豈如鉤吳
苑辭春色江風散旅愁吾廬正蕭颯二仲得羊求
菌耳徧沃野
菌耳徧沃野瓊芝亦芬芳羣陰掩其茨誰復知爾良我
願得此草移根植崇岡間攀紫金𬎼挹露晞朝陽服食
換綠髓輕舉過紫皇招攜三辰游與之同輝光
與鄰寓人隔屋對月夜話
禦寇連牆屋神交得謝瞻(謝有隔屋夜話事)偶逢吾所契共語
月當簷微禄終何補良才尚此淹憑君縱玄論未怪發
幽潛
右故人吾子行手跡十二紙皆前後得之於書夾所藏
復恐散落集而存之其為人見石塘胡先生所為墓銘
兹不書後三十年為至元五年己卯九月九日江邨民
錢良右識
吾子行文塚銘(附錄)金華胡長孺譔
吾衍字子行太末人大父為太學生留弗歸遂家錢唐
子行工篆隸書通聲音律吕之學讀太玄經號貞白處
士慕李長吉詩樂府效其體為之氣韻輒與相似性曠
放有高不仕之節自比張志和郭忠恕玩䙝一世遇人
巧宦善富如蟲蛆臭腐將噬染已其所厭棄者詣門請
謁從樓上遥與語吾出有間矣顧彈琴吹洞簫撫弄如
意不輟求室委室教小學常數十人未成童坐之樓下
與客對談笑喧樓上下羣童一是肅安好譏刺輕侮詩
人文學士獨盛稱杭仇仁近婺胡牧仲汲仲至謂百年
止有其著述有尚書要略晉文春秋楚史檮杌說文續
釋道書援神契卦間氣中編等書初子行年四十未娶
所知宛丘趙天錫為買酒家孤女為妾女嘗妻人年饑
棄歸母與後夫匿弗言輒去之太末妾為子行産子數
日死留五年當至大四年秋故夫微知妻處訟之逮母
母來子行所又逮後夫後夫復舍於子行因偽楮幣事
覺捕得言主人子行固弗知邏卒辱子行南行數百步
錄事張景亮識子行叱邏曰是不知情者攝之何為即
解縱遣歸臘月未盡二日甲午子行持詩一章暨玄縚
緇笠以詣仁近别值晨出家留詩還縚笠子行去不知
所之其詩曰西泠西畔斷橋邊意將從靈均於斯明年
三月辛酉衛天隠以六壬筮之得亥子丑順流象曰歲
子月巳旬寅斯首亥為水鄉巳墓在丑惟子與丑無禄
霣虚墓非其藏屍沉江湖是生戊辰土為宰制土弗勝
水家絶身棄此其骨朽淵泥九十日矣與詩合西湖多
寶院主僧可權從子行學詩聞其定死哭甚哀為琬良
石鐫碣院後與浮屠師遺塔相望曰皆吾師請長孺銘
庶幾子行有後世名其銘曰生不瀆死不辱貞哉白
余自至元元貞間客杭得交子行父雖齒在余先甚欵
密也予往來于杭有年間歸吳門每承以詩或書尺見
寄今猶有存者其過山村翁訣别之詩按胡汲仲先生
塚銘廼至大四年也越三十一年為至正改元始見其
手跡於盧山甫家感悼之餘為作七言一首以附於後
亦挽之之意云時余六十又四良右
無家人擬地行仙自號青霞小洞天愛竹每留緣郭寺
吹簫時泛過湖船詩魂渺渺波摇月篆脚垂垂雨在川
老我猶能見遺墨可堪回首斷橋邊
李士弘臨右軍帖
員嶠真逸擬晉山房河東李倜士弘章至大己酉
七月晦日書於延平員嶠真逸
李公無帖不臨可謂好學也已僕亦好書者無暇臨古
帖但美士弘耳子昂
擬晉齋臨帖用筆圓活精到其勤篤可為世法余每見
愧悚不已自恨昏惰無此功夫耳黃石翁
臨古人書多苦局促鮮能得其韻趣余素聞李公善書
今觀此帖誠得逸少筆意無愧前人也(闕)衮
士弘天資高邁風神秀朗宜其筆墨超然蜀郡虞集
右集賢侍讀學士李公士弘手臨晉王右軍明府等帖真
跡一卷士弘名倜河東太原人好學尚氣劬神苦思務
求博洽而後已故其游戲筆墨皆超悟不羣此卷雖臨
倣古人而清新婉麗自有一種風度是可珍也泰定四
年七月壬辰吳郡陸友仁書
今人臨帖自松雪翁後便到員嶠真逸謂皆有晉人風
裁此卷又薛道祖與米老書者寶晉之流世豈無斯人
仙游去已矣興懷感悼錢良右敬題
余幼時每見士弘公與先君議論談笑使人敬服不已
其文章政事為當世之所推重人但知公之能書而不
知公之為人者有不在於此東昌高晉
繄游藝擬晉氏河東李后十年筆墨仙兹其傳弋陽李
瓚
員嶠作畫息齋伯仲間其臨摹又頡頏於松雪困學二
老斯時有三君子而能追及之可謂難矣員嶠至今存
雖獨步可也翰墨特其餘事至於立身宦途而志趣常
超於物表此吾所以起敬者也至順辛未仲春望日後
學黃公望
龍跳虎卧世眩淑忒繄其古心員嶠真逸李升
論書至於孫過庭姜白石盡善盡美矣他皆未足為評
也姜謂臨書多得其筆意而失其位置今再觀員嶠所
臨兼無位置之失非其胸中熟於二家之論恐未易致
也良右題
公在延平日政事之餘留意翰墨間故臨帖為最多此
卷又其精妙者亦何憾於古人耶吳興趙雍題
余昔侍李學士見其作書多喜矮桌執筆甚高臨帖亦
然其精熟如此非拘拘摹倣者比宜其遺墨若斯之妙
也鄱陽張昕子東
錢翼之書四體千文
余壻張性之久言作四體千文未暇也連日不及無以
遣興遂為引墨雖妙不及古人或後予生者庶亦知字
之源委也至元二年三月下旬蘇人錢良右翼之記
吳郡翼之錢君書法為明時名重四方者也此卷千文
備四體之精妙性之張君攜至東陽因得以觀至元丁
丑二月望日浮光王都中敬題
此卷錢君翼之作以遺其壻張性之篆隸真草古之善
書者亦各有所長而鮮能兼之也性之究農黃之經餘
暇喜臨池清標雅尚蓋貌如其心錢君書四體千文而
受之法粲然可玩性之當亦開悟矣新安汪澤民書
右四體千文一卷吳中錢翼之先生書也古精於書者
莫如晉之王庾謝皆稱書聖篆隸真草猶鮮能兼況其
下者乎翼之道學而善書備四體且精到書此以遺其
佳壻張性之蓋望於性之者其有深意乎性之儒而醫
好古博學者也暇則臨池日不下千餘字雖造次顛沛
一點一畫不苟駸駸逼翼之而窺古人之域自是不止
其當何如哉由筆法得三昧持敬以養其心言動舉措
無不求其至而一如用筆然此又何止於論書也古所
謂心正則筆正其不謂兹乎至元丁丑二月集賢同書
吳人之以書名世者始張旭張從申至於今風徽未冺
也翼之以字學有聞於其鄉餘三十年此卷為其快壻
作四體千文是尤得意之書即今已不可易而致之況
其後哉東陽柳貫
評者謂吳中惟松雪翁書法備衆體繼之者錢君翼之
因觀為其壻張性之作篆隸正草四千餘字老筆至此
亦甚勤矣外訓之傳將見青出于藍也勉旃勉旃海岱
劉貞白記
吳興趙公早年學書用功至精密迨其得於心應於手
縱橫曲折無不如意之所欲出以公之學名其家者務
於速成往往摹倣公暮年所書而求其形似如不由其
戶而欲升其堂入其室也得公之用功精密又參以古
人而别出新意自為一家如吾翼之者蓋不多見此卷
千文四體皆其得意書尤不可易得今翼之已不可作
而有子逵能傳其業亦以余言為然否乎至正六年六
月十五日黃溍書
予觀中吳錢君翼之書四體千文其用功可謂精至矣
四體之字出有先後當時學各工一體今以一人而欲
兼之難矣哉夫篆籀實字之原隸真草其流派也體雖
不同凡下筆當務方圜雄勁則風神完足而結締之工
拙不足計也臨池積久必自有得翼之其有見於此與
惜其墓木已拱而不得握手劇談也此卷乃其女夫張
性之提舉家藏尤其著意所書性之以通儒精盧扁之
學佳士也能知寶此其東牀之選不苟矣至正十八年
臘日鄱陽周伯琦書
張外史書雜詩
答楊廉夫二首
弄水摘花春可憐風雨捲尋茅步船我家南塢有靈石
龍井西頭無杜鵑野鶴孕鶵畏人過弱柳委地趁蠶眠
子雲胡為甘寂寞後世何人知太玄
黃篾樓中惟飲酒樓下長溝鳬鴈多灣頭橋斷迷青草
闊處風來生白波饞奴竟煮脫䙀筍老魚戲唼如錢荷
詔書寬大到海角河北饑氓爭倒戈
書摘阮圖(四言)
長松結陰芳草如莽丘中微吟有天際想被阮者咸發
我撫掌一鳥不鳴衆山俱響
黃子久畫
中峰大面削鐵如巖岫綺錯非一途上連閣道旁屋廬
尋窗數戶愁崎嶇米顛所製三尺圖筆力視此微粗疎
閬苑之臺遲子久不歸正為松江鱸
趙子固墨寫水蕉
因依水石間小蕉露如洗聊以觀君身浮脆正如此平
原佳公子泚筆寫蘭茝(一作蕊)君看數寸碧氣壓凡花卉
贈漁樵侣
郁木坑前負薪者道士磯頭垂釣翁我輩與結平生友
夫君還有古人風水羞涼味蒲牙白野飯書香松菌紅
借問行藏多歲月不離三泖九山中
水仙
芳草有時歇無此金玉相一枝和月露持奉水仙王
奔月巵歌
甓社明珠奔入月脫殼正似風禪潔漁網出之不敢視
滌盡含沙光不滅文昌四星吞在腹一一金晶大如菽
蜃物還來作飲器日夜雄虹繞茅屋一扇桃核寬有餘
半葉焦心卷未舒飲非其人躍入水怪雨盲風生坐隅
置之天上白玉盤斗柄挹酒長闌干李白跳下鯨魚背
持勸我飲相交歡幽宫馮夷為予泣酌盡海水百怪出
還我平生老蚌胎許君醉卧鮫人室
彭南陽真人雲窩煉丹之所
石枰碁子皆生路洞室藏書盡隱文誰與解酲千日酒
我來分住一窩雲虎龍金碧親承訣鸞鵠青冥動作羣
莫向鄒忻參火候定知此事屬彭君
送鄭明德過越
四十日春廿日雨問花尋柳意茫然竹根卧瓶高筆塚
竈下生薪連术煙茅家名餘鐵爐步龍井氣脅金沙泉
嵇山酒船速回棹遲子重來煮蕨拳
吳大宗師岳宫行香次韻
元日朝元回羽隊東華門外踏春陽還趨岱岳祠宫閟
遥識仙官劍佩香國有蓍龜金作鑑年登耆艾髮如霜
老人星在微垣内可是人間化日長
棹歌
暇日拿舟出郭門觀風聊采野人言借車踏水半陂麥
打鼓買魚何處村光陰轉比中年促生聚惟餘西淛繁
正使枋榆安尺鷃又從倦鳥返丘園
強行之常州教授
聞道詩書種南方有此強才名文學掾步武紫薇郎家
與臯比近槃餘苜蓿長諸生時列坐亦足奉華觴
道園先生詩送張元朴還龍虎有云麈尾有懷
張外史鵝羣今屬薛玄卿元朴索次韻
想見先生戴笠行黃茅岡上看陰晴承聞祖道同疏傅
鄙說還鄉似長卿海内好詩元自少江西行李不嫌輕
謫仙愛與元丹語煙子而今亦有名
雪圖絶句
貌得王維三尺圖姑山無此雪肌膚瓊臺玉樹參差是
只欠芭蕉一兩株
吳興公自序云公謹父齊人也余通守齊州罷
官來歸為公謹說齊之山川獨華不注最知名
見於左氏而其狀又峻峭特立有足奇者乃為
作此圖其東則鵲山也命之曰鵲華秋色云張
雨賦詩於左
弁陽老人公謹父周之子孫猶懷土南來寄食弁山陽
夢作齊東野人語濟南别駕平原君為貌家山入囊楮
鵲華秋色翠可餐耕稼陶漁在其下吳儂白頭不歸去
不如掩卷聽春雨
玄覽堂絶句二首
簾櫳低亞小梅枝快雪時晴綠滿池鈴索不摇鸚鵡睡
客來假寐亦多時
殷勤老去惜年華白晝張燈綠幕遮吹徧玉笙天上曲
空將列炬照林鴉
次韻段推官觀潮
雪濤捲入白螺杯雲夢吞將灧澦堆陣馬直從天漢落
颶風先自海門來青山一向開銀壁黃繖中央立露臺
好在畫圖留壯觀江頭白首不堪回
贈鈕怜大監
論卷聚書三十萬錦江江上數連艘追還教授文翁學
重歎徵求使者勞石室談經修俎豆草堂迎詔樹旂旄
也知後世揚雄在獻賦為郎媿爾曹請以蜀文翁之石
室揚雄之墨池杜甫之草堂皆列學宫又為甫得諡曰
文貞以私財作三書院徧行東南收書卅萬卷及鑄禮
器以歸虞奎章記其事邀予賦詩如上
長吟一首悼瓊林真人薛外史
玄卿難再得本自飡霞人高懷獨超物洞鑒亦絶倫君
自江東我吳下早歲聮翩待金馬御榻賜書凡一束僊
苑偷桃動盈把紫虚元君之玉訣青城先生教我者感
君多道氣探懷為君寫學士承旨平原公許我與君楊
許同一時標名兩外史羽衣白茅立下風我還句曲餘
廿載君乘輶軒歴煙海歸錦橋西結草樓樓中襆被長
相待風煙山水共追尋福臨洞口話離心年深書字化
為碧白首蒼茫成古今聖井山崩數千尺君從羣龍去
無跡困頓鹽車篠嶺頭此日思君復何益至正四年
之秋江東龍虎山左右諸峯洪水一時發漂屋廬數里
間大小龍以百數悉挐雲而去其蛟蜃不能去者死山
石下若腐木然吁亦異矣明年玄卿化去篠嶺在貴溪
縣中道玄卿闢路建館其上以憩行者虞道園作記
道言
造物於我厚一切使我薄瓶中有儲粟持此卧雲壑弊
衣取苟完得味在藜藿花鳥予友于尊酒不獨酌牀頭
堆故書敗履置牀脚未嘗身没溺何與世濁惡正如散
馬牛不識穿與絡異時老髑髏會有南面樂
汪復心遣姪彦維自歙求詩復心年八十餘矣
汪倫自愛桃花水張翰秖思蓴莱湖九十山翁莫相惱
題詩元沒得工夫
趙伯常運使留題澗阿即席次韻
莫笑㘭堂水膠杯泉頭落木動成堆天寒正使蛟龍卧
日短何煩駟馬來杖策東坡靈石塢留題外史讀書臺
舉觴賓佐風流甚老子游山第一迴
三香圖
凌波仙子塵生襪空谷佳人玉鍊容不奈天寒風露早
日高猶傍錦熏籠
澗阿對雨二首
山雲油然作山雨來不緩既沾靈石塢遂灑寒栖館落
木遽如許衆草行復爛有酒不堪酌無花堪把玩與聞
季長笛寧從中散鍛代謝夫何如徒為白首歎
步歸靈澗幽泥染居士屩不知嵐雨深稍怯布衣薄拂
牀次羣帙掃徑堆脫籜清坐亦偶然吾非慕仙爵
危君太樸以史事南來搜書風雨宿南澗明日
追寄此詩
布衣走下雲林巔檢閱經書天子筵去家昔踰半萬里
别我今將十九年輶軒使者采圖籍龍門太史行山川
澗阿一宿慰風雨起視留墨心茫然
寄劉伯温大監
臺閣如公最有稱軺車驄馬數能乘校書在昔專劉向
秘監於今復魏徵汗簡削成金作匱泰階平處玉為繩
信有山人唯寂寞側身長倚白雲層
九日風雨清齋
中林授衣節寒氣早已集牖戶洎裘褐凡百缺治葺窮
居昧時序頗訝光景急叢篁助幽翳漾瀨發空寂水禽
穿屋過巖樹排簷入陶尊既塵漬墨突亦雨立遐思把
菊詠端處掬溜室空言非藥餌殆不廢九日
道館雅集聽琴次楊彦常韻
幽蒿細竹滿牆彎雨後危牆似斷山一室了忘塵世隘
諸君能賞病夫閒池廵野鶴魚苗綠土蝕秋出菜甲斑
我不鼓琴偏識趣絶憐失勢重躋扳
讀戴集(帥初號剡源)
剡源詩卷落吾手便似移家太白峯學道昔慚山世遠
知人今愧郭林宗空山樂書有遺譜白日天馬無留蹤
(皆集中語)太息斯人不可作厭將兩耳聞寒蛩
老學齋書懷寄京師故人
手種羣松數尺圍草深南澗客來稀一經斷送垂垂老
萬事安排念念非晨待樵蘇才蓐食涼驚絡緯尚絺衣
蓬萊坊裏清宵月也到山家白板扉
中庭古柏
庭中異柏前朝物銅柯石幹兀青蒼雲壑終憐老蛟卧
珠樹獨留威鳳翔月上團陰移覆砌雨餘古香飄近牀
支離疏老深根在閱盡世人還久長
李遵道寫湖石
好石曾聞牛相國寫竹今唯李使君能消龍尾一螺墨
與染峩眉半朵雲瑶草種來秋著露昆刀藏去玉成文
堂上朝來有佳氣淮南獻壽獨殷勤
趙彦輔雪圖
清才絶似王摩詰愛向高堂寫雪山華蓋洞中如屋裏
赤闌干外是人間瓊樓秖許飛仙住珠樹應留織女扳
莫信寒泉傷玉趾最宜清暑聽潺湲
秋日晩興
暝色入林煙火微暮雨欲來如有期野雀喧爭楝樹子
山人行把菊花枝山空始見水泉涸寒至乃索衣裘遲
莫謾題詩將寄遠不多故舊在京師
冬日五言
雨雪衡門晏陰景薄山阿飛烏各謀食媿此養微疴餘
生轉晦昧芳歲亦蹉跎勿云幽疾久去疾將如何
雪作
夕寂微生聽寒頑稍使猜明珠交撒帳銀甲整銜枚厲
鬼鋒全挫東皇駕即回眼中紛物色白戰若為裁
晨興
聊與梅枝說歲窮真成古木共衰翁百年勲業何煩爾
一世雲山不負公寒夢漸消窗影上春容已在雨聲中
晨興陡覺詩神王未放韶華角長雄
詠萼綠梅花
山中古仙子無言春寂寥玉容淡朝雨翠氣濕微霄臨
風怯玩影弄雪妬攀條吟覓何郎句還憑舞袖招
澗北梅歲三月始花
陰澗殘梅枿臨流一向欹但存孤注在敢恨一生遲凍
雨如相喣春寒不受吹後時翻見獨宰物遂成私
白蓮峯宴坐齋
早從衡岳端居室晩愛蓮峯宴坐齋香篆來時雲入戶
鉢龍戲處水浮階重重草座閒收足歴歴松風妙寫懷
亦欲遠游參半句無人為我繫麻鞋
南真館池上橘花
花攢嘉樹雪鬅鬠遮斷孤山小朵青報答風光先醉去
穠香吹過却全醒
仲穆蕙花
空谷幽芳絶代姝紛披翠袖不勝扶金瓶芍藥三千朵
合讓光風轉蕙圖
歲暮
忽忽歲云暮徒興白首嗟山留待伴雪春禁隔年花把
卷還遮眼分餳且膠牙自緣身嬾惰莫遣送窮車
歸自天柱山招朴菴僧
仙人住近餘杭姥得酒攜瓶上野航踏雪能來傾一盞
風流不減在餘杭
白雲半間(陶隠居别號外兵)
白雲住處不曾扄割取西偏著外兵伸脚三條椽下卧
任君裘蓋洛陽城
次韻虞公賦鶴巢贈趙伯容
仙人有騏驥結巢松頂中上覆三素雲下立千仞峯笙
吟微度曲雪步稍留蹤羽衣何頎然云是趙伯容左帶
明月璫右佩蒼精龍誰令青鳥使䘖花以相從鑿戶繩
樞澁藏書玉檢重悵望浮丘伯人間倘再逢
野桃花
野桃無語最含愁若箇林間得放牛比似落英歸糞草
不如流水出香溝
殘梅
皎皎當窗萼綠華滿懷幽恨付而家春風春雨悤悤去
一點殘香啄暮鴉
萬竹亭
高懷思得去人羣馬䭾沙頭竹似雲亭子當江偏窈窕
主人遮道故殷勤日中見斗青霄立月下吹簫碧洞聞
渭川自足封君擬未數零陵萬石君
次韻虞公和斷江和尚種松
松下微吟愜病悰支離潦倒似支公頂因巢鶴翻成結
心為依禪畢竟空陸子壇前春古淡葛洪井上雨青葱
茯苓乞與楊員外誰復緘詩過浙東
謝僧送柑
肚能緊束三條篾手亦親栽萬顆梨珍重黃柑三百顆
好山多在洞庭西
晚句
白足過橋三峽雪蒼頭吹笛滿林風狂花也有凌霄意
飛上松顛爛漫紅
外史自贊畫像
志逸心疲身清命濁逃同類而親猿狙毒厚味而美藜
藿學取益而不勝其損事知危而姑與之安一龍一蛇
不厭已之深眇惡衣惡食先憂人之饑寒忽然為人而
反常若此若何以袪有身之患乙酉歲自春徂夏霪
雨之時多五月來堇一日見天處澗阿幽篁中未有裹
飯過子桑者閒弄筆研寫繆詩盈冊以自料理耳詩凡
五十五首子英遇之持去勿示不知我者雨告
右句曲外史與袁子英所寫詩凡五十五篇其首兩章
廼此老道人效余鐵雅者也如道言清齋澗阿諸詩皆
其道趣中流出者若奔月巵則又頑仙之橫出者吁道
人仙去巳一紀矣鐵雅之友屬之何人開卷愴然不勝
山陽之感云至正二十有一年花朝日抱遺叟楊維楨
在清真之竹洲館書
至正壬寅秋八月十有八日海虞繆貞吳郡余大亨崑
山顧元臣同觀弟子蕭登拜題
東維顧安定之觀於暎雪軒時年七十有四
不識華陽舊隠居高情還憶聽松餘百篇真籙修都徧
滿卷新詩手自書一去丹臺閒日月幾回飛珮在空虚
重來化鶴應無恙華表春風動里閭至正甲辰冬十二
月郡人陳世昌拜觀謹識
至正廿五年乙巳春三月豐城余詮觀
壬子正月五日過婁東十日耕學先生出以示僕乃知
貞居之與耕學交好之情若此也倪瓚覽
貞居先生清詩妙墨飄飄然自有一種仙氣信非塵俗
中人也此卷手書以遺予者屢經兵燹似若有神物護
持泉南陳君彥廉好古博雅與予同志故割愛以贈壬
子夏六月望後三日汝陽袁華書
張貞居詞翰正如月底疎松雲中修竹信非煙火食人
所能為宜吾子英之寶藏也貞居自題云非知我者勿
示子英出以示予豈别久而弛其約束耶齊郡張紳觀
於孫氏映雪軒戊申子月
右澗阿雜詩墨跡五十五首廼張貞居詞翰最得意者
在當時亦自慎重不輕示人觀其小序可見雖然非子
英之知貞居不能久藏至今非彥廉之好古博雅亦不
能得子英之割贈所愛以交誼之篤而歸諸春草堂可
謂得其所矣子英亦知人哉深為陳袁二家左券珍之
可也廬陵張昱題於凝香閣中
予觀在昔右文之際文章翰墨蓋莫盛乎東南矣不惟
列侍從居館閣者皆彬彬文學之徒至於方外名流亦
或負其清才絶藝擅名一時之勝故釋氏之徒有笑隠
訢上人道家者流有貞居張外史皆以詩文篇翰照映
乎山林而與虞趙歐黃諸君子接交於後先迭響於中
外於是東南文物之盛殆前古所未聞今觀陳氏所藏
外史墨跡一卷能詩者或無此書能書者或無此詩外
史蓋兼之矣慨名筆之留傳念昔人之彫謝江空歲宴
不無有繼遺響者乎覽卷為之憮然吳郡謝徽識
右張貞居自書詩一帙温陵陳君彦廉之所藏戊申歲
見於袁子英家今歸於君君别有貞居所書詩大小十
餘幅可見物常聚於所好君作詩往往有物外意非獨
愛貞居之書而已也壬子亥月張紳再題
貞居早學書于趙文敏後得茅山碑其體遂變故字畫
清遒有唐人風格詩則出于蘇黃而雜以巳語其意欲
自為家也唐宋以來浮屠氏之能詩與書者雖衆然亦
不能兩美况道流之久乏人哉此其自書雜詩也古律
行草各臻其妙宜子英之慎與而彦廉之喜得也高啓
識
右貞居詩翰清原陳氏得于袁子英甫盧熊記
歴代史臣不為釋老氏立傳或老氏有可書者則以置
之方技傳中皇明修元史始别有釋老傳之目而老氏
首丘處機釋氏首八思馬且各有數人焉張雨生東南
以工書善詩為道流一時學士大夫若趙文敏虞文靖
黃文獻諸公多與之游乃不得人傳或者疑之然處機
八思馬之徒在其太祖世祖時大抵皆以功業顯故釋
老氏有傳蓋不徒以其法而然者則夫雨之可傳正不
在此予嘗執筆從史官得預是議今觀雨自書雜詩于
温陵陳寶生家詞翰之妙如是自當與趙虞諸公詩集
並傳也洪武壬子秋八月嵇岳王彝識
貞居真人詩文字畫皆為本朝道品第一雖獲片楮隻
字猶為世人寶藏況兼所得若是之富且妙耶舒展累
日欣慨交心噫師友淪沒古道寂寥今之才士方高自
標致予方憂古之君子終陸沉耳吾知前人好修不以
為賢於流俗而遂已不患人之不知栗里翁志不得遂
飲酒賦詩但自陶寫而已豈求傳哉倪瓚題壬子初月
八日
貞居詩如月底疎松雲間修竹字畫則如遠塞驚鴻春
池科斗非特不染塵俗塵俗自不能染耳張紳
壬戌陽月紳再觀于崆峒外史之丹室于是與彥廉别
十載矣
洪武丙辰秋九月彥廉自鳳陽還十有九日夜宿春草
軒復出此卷同觀題者自鐵厓先生以下凡十五人存
者惟八人耳撫卷不勝黯然汝陽袁華識
張貞居以詩名湖海而翰墨尤為人所重片縑尺楮往
往見之蓋未有若此卷之富盛者也孫過庭云一時而
書有乖有合心遽體留日炎風燥皆其乖也神怡務閒
時和氣潤偶然欲書皆其合也今貞居自言自春徂夏
陰雨至五月之久故閒弄筆硯以自料理則非心遽體
留日炎風燥正所謂神怡務閒時和氣潤偶然欲書耳
宜其聮篇接簡不覺其多而濃纖間出清婉流麗有合
于古人之度也其詩傳諸人口已有定論特語其書如
此彥廉好古博雅必能加寶愛矣蘇人王行題
予觀張外史自書雜詩一帙詞翰之妙使人如快雪時
晴行山陰道中幽景所奪應接不暇披覽竟日不能去
手勾吳張適識
温陵陳彥廉氏出家藏張貞居所書雜詩凡五十五首
詞翰俱麗見之不忍去手子英袁先生與張貞居友善
書此以贈又于卷末書曰勿示不知我者子英以彥廉
博雅故出以與之亦于卷後題之曰彥廉與予同志故
割愛而與之雖然張貞居非至交則不書袁先生非知
巳則不與彥廉既得每為珍玩非知者亦不出示吁人
之出處亦當待知巳而後動也洪武丁巳秋八月恒山
范益獲觀謹識
予初學書即知有句曲外史為浙之擅名者雖急于采
其規格而世甚鮮有及間獲觀數帖率皆真跡其于用
腕指用紙墨之妙誠超出于衆能而成家者也以其才
氣則並乎蘇米詞或有過之者故一時名重朝野得片
紙如寶珠璧豈偶然哉此帖予知名久深慕一見二三
年不詳其定在兹獲一覽方之平昔所見猶霄壤矣孰
不珍其所傳哉癸亥歲孟夏耆山無為謹書于朝天宫
之桂堂
張貞居生平慕米南宫之為人嘗為著中岳外史傳故
其論議襟度往往類之獨其詩句字畫清新流麗有晉
唐人風流不蹈南宫狂怪怒張之習豈非獨其學問使
然亦由貞居寄跡方外不為聲利所累而又居東南形
勝之邦獲見故都文懿復游林壑以養其真氣故其發
于詞藻者如此今去貞居卅餘年耳使人望而企之若
古僊人可勝歎哉友人陳彥廉氏得其翰墨二帙皆平
生得意作也余家與貞居世契展味之餘益增感舊之
思云潯陽張來儀識
張貞居詞翰俱清逸飄飄然如驂白鸞游霞鄉自非有
仙風道骨者不能到唐之羽流中杜光庭輩詎足專美
于前矣彥廉宜寶之洪武十九年倉龍丙寅吳僧道衍
觀于春草堂
予嘗愛張貞居此帖詞翰清拔風致高遠當其神清氣
和用筆遣意疾徐頓挫濃纖間出故雖連篇累幅不厭
其多玩之如飛鳶戾空明珠映月飄逸光粲快人心目
可謂絶類離倫特立道流之表自子英化去垂三十年
意惜此帖遂亦淪沒今復覽于放鶴軒中展玩終日不
能釋手信知至物終當有歸從道宜珍藏之東吳吳文
泰謹識
昔人云作書類人若顔書之剛勁虞書之美麗歐書之
清瘦人亦似之予謂非惟字類人作詩雖言志而剛勁
清麗亦似其人今觀張貞居字之隨體賦形殊不經意
詩之隨詠寫志若出自然覽之則清風可匊深類貞居
之為人昔人所云為信然貞居書此亦自得意故題以
勿示不知我者噫示之尚不輕得之者好古博雅也張
昱為陳彥廉蓄之謂得其所今陳從道蓄之可謂又得
其所矣從道宜保諸浚儀張肻識
張貞居詩帖一
服用雜詠四首
十年著一冠一冠已三載緇塵無留跡色為玄雲靄長
纓安所施輕導猶足凂每彈出新沐泛丸映朝彩短髮
不容被初服詎可改右玄冠
衣褐賤者徒為仁則由已粗疏實寬博彼賤孰敢擬寒
温屢開闔補紉亦云幾信有不變玉貞哉居白裏使與
狐貉立翻為弊袍恥右素褐
客從麻姑來遺我楮素衾肪膚皓難澤鉛骨滑易伸配
此木匡牀共保一色純雞鳴風雨夕雁度霜雪晨楮君
方眷眷因之乃凝神右楮衾
粤昔大知舜有作陶河濱先民尚其質後世挹其醇我
亦舜之徒對之稱素臣木槃仰豕足秋水酌及脣守此
三代寶孰謂吾廬貧右陶尊
省郎中檢校陪集賢揭學士宴集約賦十韻得
清字
中湖禮鶴祠南嶺謁龍泓傳命舟車集探奇水陸并郎
官思出沐閣老念辭榮遂接丘園士益騰風雅聲席隨
堤草展觴對渚蓮傾游塵麾外避仙飈鷁首生雲物屬
虚曠天容殊穆清非關遺草莽翳此扄柴荆偶違數刻
歡尚蓄千載情幽疢甘自廢時哉修令名至正三年癸
未歲冬十二月十有三日為盧山甫寫舊詩夜寒酒困
老態如此覽者毋哂張雨
貞居詩帖二
桂花下約黃秘監飲
翡翠黃金屑檀欒秋桂枝涼風何日到庭樹已先知一
杯持問月更待賈淳(闕)
課山奴竹林采筍鞭煮食
疑有鮮卑奴過此玉鞭抛擲向泥中長鑱為我入竹去
晩飯篔簹也不空
馴鷺
了然馴鷺雪霜明下瀨求魚自在行碧玉燈檠雙足瘦
白麻衣袂一身輕海鷗見事應何晩凡鳥題門也不情
輸我鴛行舊儔侣舉頭寥廓總雲程
題雪景山香圖二幀
春雪無聲入畫堂東風渾似北風涼秖緣何遜題詩少
信是徐熙落墨強青鳥下迎羅襪步蒼髯來近玉臺粧
匡廬也入幽閨夢睡裏山花各自香
雪羽飛來雪意濃國香狼籍暝烟叢倩誰與剪吳淞水
愛爾能吟柳絮風翠袖佳人玉條脫平頭奴子錦薰籠
劍南畫手看前輩著粉施朱或未工適寫詩未滿紙洙
水孔肅夫過澗阿因以為贈僕老矣倦于筆硯肅夫母
責備也張雨書以乙酉仲秋望後一日
結廬句曲號貞居石鼎千年句法如所有白雲難贈客
豈無清露可為書湖陰小閣題金菌月下高冠製玉蕖
白首交情洙水上歸儒深恨早迴車吳寬題
貞居詩帖三
次韻韓伯清見寄之什凡五首
連雲溪水出具區連雲莊叟得自娛高齋松月足吟嘯
濁世詩酒忘榮枯我無丹砂煉金液君有田土成膏腴
儻能種秫遠相致與爾日醉壺公壺
卜居海上僅三年春日繁華思遠天練水澄清宜釀酒
溪魚鮮美不須錢欲將野艇尋幽賞多謝雲山作勝緣
寄語風流老韓子定須禊日過莊前
閒尋芝术保餘年信是神仙别一天避地有書能教子
窮居無術學飛錢桑麻繞舍田園計竹素堆牀翰墨緣
慚愧長沙每招隠時臨車馬到階前
乘居甘寂寞豺虎動成羣地僻傷春草江空憶暮雲友
朋難得會書札近相聞世事今如此愁來嬾學文
久客黃岡地新年白髮侵笑歌思執手憂患苦關心市
井皆吳語山林獨楚吟羨君漁浦上高隠貴要金
次韻陸秀才春日幽坐
新塘雨餘流水新隔窗看花如美人晴絲冉冉墮復起
幽鳥嚶嚶啼更頻自憐華髮在海嶠誰肯野服隨山氓
故園荒穢久弗治且復飲酒從吾真
觀友人所藏古墨
雪堂手劑不可得色如點漆黯無光安得一丸歸我室
臨池剰寫十三行至正二十年十二月廿日紫芝生為
又玄煉師寫一過
趙氏鐵網珊瑚卷六
