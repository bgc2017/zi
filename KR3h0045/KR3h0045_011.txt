趙氏鐵網珊瑚卷十一
明趙琦美編
閻立本畫洪崖仙圖
洪崖先生不知何許人也姓張名藴字藏真風神秀逸
志趣閒雅仙書秘典九經諸史無所不通開元中已千
歲矣蓋古之高仙明皇仰其神異累詔不赴多游終南
泰華或往青城王屋與東羅二大師為侣每述金丹華
池之事易形煉丹之術人莫究其微妙焉先生戴烏帽
衣紅蕉葛衫烏犀𢃄短靿靴僕五人名狀各怪曰橘术
栗葛拙有白驢曰雪精日行千里復有隨身之用白藤
笠六角扇木如意笻竹杖長盈壺常滿杯自然流酌每
跨驢領僕游於市㕓酒酣笑傲自若明皇詔圖其像庶
朝夕得瞻觀之元祐四年東坡蘇軾書
余往年每見錢舜舉龔翠巖畫洪崖仙圖其人物與此
卷略相似而筆路染色各自不同今觀此圖製作皆有
唐人法度非錢龔二老可及誠舊物也其出處已詳於
坡仙之䟦兹不復贅至正甲申十月廿八日大癡道人
題時年七十有六
韓幹二馬
馬中神駿
元祐戊辰正月獲觀於才翁之子洎米黻記
太平興國翰林蘇氏
寳寧賜第觀紹彭
太原王堯臣杜綰轍從觀秦觀黃宗元
赤髯碧眼老鮮卑迴策如縈獨善騎赭白紫騮俱絶世
馬中岳湛有餘姿眉山蘇軾題
顧宏中畫韓熙載夜宴圖
顧宏中南唐人事后主為待詔善畫獨見于人物是時
中書舍人韓熙載以貴游世胄多好聲妓專為夜飲雖
賓客糅雜歡呼狂逸不復拘制李氏惜其才置而不問
聲傳中外頗聞其荒縱然欲見樽爼燈燭間觥籌交錯
之態度不可得乃命宏中夜至其第竊窺之目識心記
圖繪以上之此圖乃宏中之所作者也其不化為神物
也幸矣宜寳藏之泰定改元仲秋既望天水趙昇識(彦昇)
熙載真名士風流追謝安每留賓客飲歌舞雜相歡却
有丹青士燈前密細看誰知筵上景明日到金鑾遂昌
鄭元祐
長夜留賓飲平生氣亦粗燈前傾國貌一笑總歡娛李
煜非英主韓郎欲自汙誰知偷眼客明日進新圖白羊
山人張簡
絳燭金杯滿席春紅粧歌舞樂逾新堪憐此際歡無極
豈顧堂前有瞰人句曲外史張雨
人物風流獨占魁娛賓清夜綺筵開醉眸頻看紅粧舞
疑是嫦娥月裏來江右山林何廣
銀燭金爐夜若春紅粧一顧一迴新觀圖不獨丹青美
又必知其繪畫人玉山顧瑛次韻
右夜宴圖乃顧宏中之所作而寫韓熙載之豪俠吁宏
中名筆熙載名士可謂聯璧矣而况得參政趙君之題
識益增其聲價焉至順癸夘冬十月六日月山道人書
(任氏子明)
觀熙載郵亭之計可以賺陶穀之多慾而熙載之荒於
夜飲又豈可逃乎後主之覘哉所以君子必慎其獨也
故䟦至正二年三月既望曲江錢惟善
范寬畫卷
范寬本名中立其為人簡率故人以寬名之所畫山皆
寫秦隴峻拔之勢大圖闊幅山勢逼人真古今絶筆也
子昂題
此既言為中立筆不在大松雪翁猶言其大圖闊幅者
殆是雄覽中原即高求深更欲盡寬能事耳今夫山一
卷石之多及其至也翁當以為何如龔璛
范寬墨法似營丘散落人間二百秋只尺畫圖千里思
山青水碧不勝愁王蒙
范翁作畫絶代無巖壑交錯青珊瑚玉堂仙人妙題品
千載見題如見圖亂後圖書盡狼藉竒珍委地無人識
蕭條錦褾世間希拂拭墨痕三歎息嘉興葉廣居
范寬筆法天下稀峰巒峭拔尤崛竒龍翔鳳舞入霄漢
白晝慘淡陰雲垂玉堂仙人揮翰手綵筆留題世希有
祗今流落百餘年滿紙龍蛇欲飛走蜀郡劉元佐
魏公善書亦善畫秘閣圖書慣臨寫歸來見此雙眼明
品題只重千金價法書名畫兩入神當時好事無存者
舊圖拆裂懸高堂半紙雲烟自瀟灑何年神品久復合
二妙俱傳千載下西江張附鳳
丘壑胸中起龍蛇筆底生斯人皆殁世羡爾獨鍾情未
識眞為幻徒聞畫有聲誰能寫廬阜翠色到窗楹陵陽
牟魯
巨然山寺圖
禪林閟清景雲門作重關幽人不可求邈然在高山古
路何迢迢前塵接人寰雖有樓觀高飛泉望潺湲誰為
飛行身踐踏紫翠間野渡具舟楫有待終日閒空令垂
釣客薄暮聽鐘還虞集題巨然山寺圖
老巨三昧筆脫紙作荆關僧中有此郎宜水復宜山層
巒當面起雲起隔塵寰松濤響林谷曲澗雜潺湲風將
貝多葉亂落夕陽間老禪不可尋雲去山自閒空中聞
杖錫應與鶴俱還鐵道人在雲間七者寮試劉士元經
貢墨書
高人造化筆竒概每相關羣峰獻萬狀一壑分兩山恍
疑景外景迥出寰中寰胡麻堆紫綠瀑布下潺湲遠碧
聳天際晴雲眠樹間卓哉青城樵冲襟寫幽閒手招鐵
笛仙一去何時還後學錢鼒在交翠軒寫時年七十歲
疏林逗晚照際水開柴關中有方丈室翠納千重山山
路多白雲滃然隔塵寰倚笻望崷崪展席聽潺湲願邀
巨然老置我水石間忘歸飽清暉從此終日閒層巒結
瞑色不逐樵夫還
野岸艤舟楫登登扣禪關木杪望飛閣半依茶磨山翻
嫌棟宇高隔林見人寰石湖分一曲殿脚臨潺湲老僧
閱梵語趺坐寒雲間不知城中人暫到非長閒棹歌答
空谷沿流月中還成化丁酉歲仲冬廿六日予謁先
墓還經治平入門寂然蓋寺僧皆出而長老琬公閱經
室中不知予之至也予既題名壁間而去明日琬公來
謝過且挾巨然畫卷求題因為次虞邵菴先生韻復之
别作一首以記昔日之意蓋巨然此圖摹寫山寺景物
殆預為治平設也戊戌正月十六日書于修竹書館吳
寬
巨然雪屋會琴卷
右巨然畫雪屋會琴圖金源氏諸老手題皆可寳藏秉
文乃趙秉文字周臣號閑閑大定二十五年進士泰和
二年翰林修譔貞祐四年侍講學士明年轉侍讀興定
中拜禮部尚書同修國史知集賢院公奕字季弘大
定廿八年進士累遷著作郎翰林修譔同知集賢院以
直學士致仕思文字廷玉明昌五年進士貞祐中歴
虢州刺史汝州防禦使金安集慶兩軍節度使召拜禮
部尚書金南遷以後楊吏部子文楊吏部之美趙禮部
周臣陳司諫正叔與廷玉皆完人終始無玷缺者戊午
清明雲門山老樵齊郡張紳題
僧巨然畫
秋鱸春鱖足杯羹萬頃烟波兩棹横就使直鉤隨分曲
不將浮世釣浮名大德辛丑九月望日漁陽困學民題
于寳婺之寓館
湘江霜冷雁初飛雲滿君山樹影稀秋色天涯元不盡
扁舟何事不知歸吳興趙孟頫書
晩烟横樹轉溪灣何事漁舟罷釣還門外秋風吹葉老
幽人閒看巨然山虞集
巨然運筆如龍變墨氣長為雨氣酣未讓右丞圖軜口
其猶北苑寫江南鳥衝舴艋歸秋浦樹擁屠蘇起夕嵐
三老留題成四絶晚生有賦不知慙董北苑多畫江
南山水得其要領者唯巨然一人耳故其筆意清遠積
墨深潤點染之間只尺千里正如幽人逸士登高覽遠
境接心會與之俱化者豈泥于丹青之流所可同日語
哉虞閣老詩云幽人閒看巨然山豈浪許乎此卷縑素
縝密收藏得地故精神具在尤可寳尚也因賦詩以寓
歎賞云洪武乙亥三月既望後學易恒志
燕龍圖楚江秋曉卷
燕龍圖在王府以德業自勵後世乃以能畫稱觀此足
見其藝之不凡但恨為此所掩噫以顔魯公之政事而
世亦以書稱可見學之不可不慎也乙丑三月雲門山
老樵齊郡張紳
蕭條落木楚江秋岸艤風檣萬斛舟歴歴舊游渾不忘
分明黃鶴斷磯頭寄翁
幾聲哀角起寒樵一夜清霜脆柳條浦嶼未明滄海日
客帆應發楚江潮山經太白西來險雁轉衡陽北去遥
愧我無才重弔屈忠魂千古有誰招東婁秦衡
日出楚山碧照見龍鱗波扁舟何處郎解唱竹枝歌神
女朝雲裏猿啼秋樹多蒼梧望不極遠意當何如古鹽
官胡奎
燕尚書生有巧思能奮志功業圖畫特其一事耳在燕
府侍書時王求畫一筆不肯與蓋恐王之志尚偏也故
其畫罕見于世此卷筆力遒媚其在早年所製無疑也
吳郡張適識
月落楚江空秋林待日紅船開飛葉雨人渡長潮風閣
影濤聲外山形曙色中神仙問何在有路想難通吳下
賀言
猿啼秋樹杪月落曉霜清行客休爭渡風高潮未平林
屋外史
楚江秋向曙畫裏景依然旭日浮波面涼風動樹顛同
來桃葉渡相並木蘭船欲問西州信潯陽何許邊吳僧
普震
碧水連空入望深匡廬秋色正蕭森曙分巴峽猿聲斷
月落湘潭雁影沉霜霧收邊横荻渚炊烟起處隔楓林
何因得似歸來棹笑傲衡門自楚吟石湖吳文泰
曉風吹醒蓬窗夢驚心斷魂潮尾深髩蕭蕭秋烟黯黯
殘月漸看西墜披衣乍起對萬頃蒼茫半空飛露曙色
纔分巫山隱隱埽晴翠行舟此際競發歎還吳適楚
盡趨名利投老襟懷思鄉情緒慵賦天涯羈旅鷗汀雁
渚記仿彿當年遍經行處今日披圖舊遊如夢裏余
嘗放舟武昌泛赤壁磯登黃鶴樓上巫峽涉瞿塘之險
於楚江晨夕飽覽竒勝回首又廿年餘矣今披此圖恍
若夢寐追想舊遊姑譜齊天樂詞以寓所慨云歲癸酉
十月望日夢菴識
木落秋江露濕衣放舟有客候潮歸烟霞仿彿天將曙
星斗升沉影漸稀避弋雁鴻投渚宿忘機鷗鷺傍人飛
巫山巫峽曾登覽猶憶題詩在翠微林泉瞿&KR0776;
蒼茫巫峽曉摇落楚天秋神女千年廟商人萬里舟詩
中曾想賦畫裏每思遊江海平生志窮經老一丘韓奕
本自為農住一丘却擕書劒歴河洲龍門碣石尋常到
雁宕天台汗漫游風舸順流如驟馬人生隨處若浮漚
夜來又作江湖夢剩水殘山總是愁清江俞行之
日光蕩微瀾草色澹平楚愁雲結蒼梧騎龍下神女水
宿烟渚寒山空木落雨客懷歸鳥外迢迢見孤嶼吳人
王鳴吉
江水滔滔日夜流帆檣來去幾曾休畫圖不盡古今恨
感慨令人憶舊遊俞貞木
初月淡微茫猿啼楚江曉恬風展波鏡千里瀉瀰渺起
語船上人驚飛岸邊鳥行裝亂填委徒御爭紛擾川后
弭安流天吳沕深窈陰霾歛遙翳目斷秋旻杳響枻節
歌長翔颿逗風小人生等萍寄奔涉何時了旅思協悲
端羇情重憂悄忠沉不可見永弔鳴寒篠回首噭湘纍
蒼山亂雲繞卞同
臺城路
黃陵廟下瀟湘浦依稀少年羇旅夢澤風生渚宫花落
收盡峽雲巫雨長天𢃄水正日出三竿客船猶艤四望
蒼蒼秋光都在白蘋渚流年暗驚易度向畫中空見
舊游如許鼔瑟人遥紉蘭事往誰折芳馨寄與消魂凝
竚待收拾閑情寫成新句心與鴻飛空江烟浪裏去
年秋友人謝彦起氏為孟敷陳孝廉索賦楚江秋曉詞
久未能成今日偶過許瀾伯讀書房時夏雨初霽軒忩
朗澈因援筆賦此留瀾伯歸諸孟敷殊愧不工也洪武
廿八年孟夏十有一日吳人王燧
曾記蒹葭水廟東客心爭渡曉雞中平蕪落月三湘路
千里孤舟一雁風别去鄉關猶在夢老來江海尚飄蓬
何因得似閒鷗鳥兩兩沙邊睡正濃沈應
荻花收陰月初落兩岸雞聲夜光薄津頭估客欲移舟
曙色一帆候風作須臾海日燭天紅怒濤汹湧分西東
三巴遠映蒼茫外九疑尚在迷漫中作商如仙真足慕
千里能消數程度畫圖一見意猶歡何况身行此江路
沈遠
川烟破初旭曙色楚江湄斷峽猿啼迥平沙雁起遲征
車催曉發商舶候潮移月落湘娥浦雲愁屈子祠野昏
山隱隱岸闊樹離離露芷清遺馥風篁翠裊枝臨風多
舊感弔古謾遐思南北嗟岐路塵沙困鞅羈秋聲紛亂
葉人影照輕漪畫裏經遊處披圖一詠詩頓丘葛昺
大船駕帆曉欲發小船載客客未絶行李匆匆不憚勞
須臾會面須臾别江濤洶湧聲如雷名利縈擾心為摧
楚天秋高何所有黃鶴磯頭多美酒便當吟笑解金龜
勿向風波空皓首彭城錢復
氐州第一調題楚江秋曉圖後
秋色翻霞開曉閃閃金烏已動江渚細慼靴紋平鋪練
𢃄帆矗船移長水商旅蟬聯到認有南冠行李卉服巴
人蠻琛洞客沸來蜂蟻總翠繁陰交杞梓應坡坂豫
章風起寫韻軒楹袪蚊府靖玉宇雲綃裏想燕生情思
喜蒼涼景輕摹筆底一片齊紈便流芳千年畫史楓
江老漁
上山豺虎怒撑目入海蛟龍饑嚙足卧游誰似畫圖間
占斷瀟湘半江綠波紋滉漾勢欲生却似潑醅新釀成
維北有斗會斟酌吸盡狂瀾肝肺清露華洗淨羣峰小
灝氣晶熒碧空曉纖纖斜月墮銀鉤獵獵飛帆翔白鳥
襄王神女知何處為雨為雲空旦暮彷彿漢陽城外祠
依稀鸚鵡洲邊渡樓船如屋穩勝家夜泊蘆花近淺沙
好是潯陽送行客不聞商女彈琵琶平明潮落如奔馬
徒御蕭蕭意閒雅揚舲鼓枻若登仙豈是天涯流落者
人生適興在不羈處世當作汗漫期痛飲采石磯上酒
浩歌黃鶴樓中詩左招安期生右接魯連子長揖謝流
俗拂衣青雲裏俯視下界一粟中營營不啻螻蟻同令
我對此不得開心胷吁嗟乎令我對此不得開心胷龍
泉生
極目無邊萬里遥秋來轉覺勢雄豪陰連雲夢霜初冷
霧接巴陵日未高赤壁爭雄蘇子賦汨羅遺怨屈原騷
烟消燃竹聞漁唱袞袞悲風起怒濤雲間陸(闕)
空江烟樹曉微茫潮落沙寒洲渚長颿拂曙光開夢澤
雁將秋色度瀟湘荻花團露輕盈雪楓葉迎霞遠近霜
依棹令人添遠思漁歌欸乃起滄浪錫山曹恕
七澤蒼茫曙色微眼中風景尚依稀疎林半隱黃陵廟
涼霧初消赤壁磯波動蒹葭涵日出沙暄鴻雁𢃄霜飛
令人却憶曾游處濯足中流放棹歸句吳偶武孟
露涼風細日初紅潮引巫門與海通數幅蒲帆烟樹裏
幾家茅屋水村中翩翩沙雁悠悠景隱隱淮山淡淡空
歇塚原祠朝欲見斷雲衰草自西東聽玉張巔
曉來潮落雨痕收曙色初分促去舟巫峽空濛山隱隱
楚江迢遞水悠悠蒲帆𢃄露翻蒼暝楓葉籠霞皎素秋
今日披圖見佳趣令人猶憶少年遊石湖莫敏
曨曨曙光啓渺渺楓江白天空爽氣清露滴千峰碧微
茫雲夢渚迢遞潯陽宅五柳高且疎涼風亦蕭瑟河漢
縱復横分明見秋色翩然鶴夢醒孤舟正㩦客河南高
遜志
陳君永之有宋燕龍圖山水卷元季國初諸人詩蓋其
大父孟敷所藏間為人持去莫知所之其父良紹不勝
惋惜終良紹之世不能得錫山華祖芳偶購得之曰此
陳氏故物也吾何可私持歸永之永之如獲拱璧出示
於予且道其故於戲合浦還珠魯國獲弓其為喜幸之
甚矣未若此卷之尤為喜幸也蓋珠也弓也特竒物而
已此卷既為竒物又其祖父所寳諸賢之作而多美陳
氏家世之懿由此觀之不尤愈於珠弓之獲也乎宜永
之求志其得失之自以示夫子孫當十襲焉龍圖姓燕
名肅字穆之陽翟人善山水師王維李成獨不設色嘗
侍書燕王府以禮部尚書致仕又嘗為龍圖閣直學士
故人稱為燕龍圖云成化六年歲次庚寅中秋東原杜
瓊書
文湖州竹
若人今已無此竹寧復有那將春蚓筆來畫風中柳君
看斷崖上瘦節蛟龍走何如此霜竿復入江湖手軾
延祐己未九月十有八日薊丘李衎觀于毘陵趙東臯
之書隱謹題
翰墨真儒者事書生如山未知判取詩書萬卷來看風
霜一枝
此老墨君三昧雲山發興清竒我在蓬萊書府曾看晩
靄橫披予曩客京師獲觀文湖州晩靄横披圖山谷
題識其後真絶品也文湖州平昔丹青之妙不止墨竹
故因及之鄧文原
石室先生墨竹之法與雪堂先生之書同有鍾王妙趣
此卷為天錫郭君所藏文墨蘇書紙蠧而墨色如新題
識俱有可徵得一展玩何其幸哉會稽王艮江夏費雄
天台柯九思京兆杜本同觀本書
臨行話與崔玄度到了神交蘇子瞻却是主林神不管
黯隨涼月墮虛簷高郵龔璛為郭天錫題
當今好事家多藏文竹觀者每以東坡題識定真偽此
卷字畫兩優為真無疑汾石巖
至治元年冬十二月七日與仁卿來訪天錫得觀石室
先生墨君真蹟薊丘李士行書
僕平生篤好文筆所至必求披玩所見不啻數百卷真
者十餘耳其真偽可望而知之文蘇同時德業相望墨
竹之法親授彭城故湖州之作多雪堂所題若必東坡
題誌而定真偽則膠柱鼔瑟之論也此卷文畫蘇題遂
成全美予舊嘗見之每往來胸中未忘今復于益清亭
中披閱令人不忍釋手故為之識同觀者倪元鎮至正
二年七月十九日丹丘柯九思書
至正六年十二月廿日觀于益清亭趙雍
東坡之文如長江大河與可之竹若飛龍舞鳳觀此卷
可為一舉兩得矣三寳柱堇題
清貧太守石室翁渭川千畝藏胸中理閒䑛筆盤礴臝
兔走鶻落無留蹤雨梢晴葉各殊態揮灑位置眞纖穠
中峯隱居撥鐙法氣運生動將無同墨君一𣲖來自東
韈材當萃彭城公平生知已最親厚走書調笑言舂容
陳州客舍示長舌翛然化去當元豐嗚呼二老不復作
空瞻遺墨翔鸞龍袁英
李伯時姑射仙像
賜朱勝非
伯時號龍眠居士以書畫自重當世咸推奬焉僕雖知
名未得目其真假日因訪靖齋陳先生於雙桂堂話間
出示徽廟宸翰紹興初太上皇復賜朱勝非御卷乃姑
射真人遺像乘龍駕雲高古得法云即伯時筆也細窮
熟玩有如啖䉀漸入佳境云爾時紹熙三年尚書左僕
射寳溪樂閑居士葛邲頓首謹書
宋之龍眠居士畫工人物仙鬼即唐之吳道士也筆法
入妙非庸史所能摹擬此東山相家所藏姑射像人疑
徽廟所臨然古茂簡要非龍眠不能到樂閒居士意為
龍眠真迹是也紹熙至今二百有餘年而墨迹若新東
山氏其寳之哉至正己亥冬十月抱遺叟楊維禎識于
璜溪書院
起居出此卷為清玩覽畢漫賦一詩三素雲中駕赤螭
天風吹袂翠披披神仙可有情緣在手掉芙蓉欲贈誰
以齋老人黃章題
姑射乘龍遠出山横飛山海一時還乾坤盡在清風裏
萬古無言意自閒延陵桑慎
乘飛龍兮翩翩握金蓮兮吾知其非鞭高馳兮衝天逍
遙者為誰兮姑射之仙望雲霓兮其如蒼生苦何不鞭
雷霆而作霖雨吁嗟龍兮許我攀鱗兮吾將繼王喬之
步武四明狂客王麟
張翰林清明上河圖
翰林張擇端字正道東武人也幼讀書游學於京師後
習繪事本工其界畫尤嗜于舟車市橋郭徑别成家數
也按向氏評論圖畫記云西湖爭標圖清明上河圖選
入神品藏者宜寳之大定丙午清明後一日燕山張著
跋
右故宋翰林張擇端所畫清明上河圖一卷金大定間
燕山張著跋云向氏圖畫記所謂選入神品者是也我
元之至正辛夘凖寓薊日久稍訪求古今名筆以新耳
目會有以兹圖見喻者且云圖初留秘府後為官匠裝
池者以似本易去而售于貴官某氏某後守真定主藏
者復私之以鬻于武林陳某陳得之且數年坐他事稍
窘急又聞守且歸恐遂速禍怨思欲密付諸賢士君子
凖聞語即傾槖購之蓋平生癖好在是也卷前有徽廟
標題後有亡金諸老詩若干首私印之雜識于詩後者
若干枚其位置若城郭市橋屋廬之遠近高下草樹馬
牛驢駝之大小出没以及居者行者舟車之往還先後
皆曲盡其意態而莫可數計蓋汴京盛時偉觀也汴自
朱梁來消耗極矣至宋列聖休養百年始獲臻此甚盛
其君相之勤勞廬井之豐庶俗尚之茂美皆可按圖想
其萬一吾知畫者之意蓋將以觀當時而夸後代也不
然則厄于時而思殫其技以傑然自異于衆史也何其
精能之至而毫髮無遺恨歟此豈一朝一夕所能就者
其用心亦良苦矣無何京攸父子以權奸柄國使萬姓
愁痛強敵桀驁而汴之受禍有不忍言者意是圖脫稿
曾幾何時而向之承平故態已索然荒烟野草之不勝
其感矣當是時城外内之金帛珍玩恨殆盡而是圖獨
淪落動合踰二百年而未甚弊壞豈有數耶自時厥後
其地遂終不覩漢官而困於戰爭且日甚雖欲求卷中
所圖彷彿又安可得矣嗚呼都邑廢興雖係運數而人
謀弗臧蓋各有自天津聞鵑之歎崇宣秉政之虐謂非
基於熙寧大臣之繆誤可乎其所以致汴之陸沉而不
可復振者亦必有任其責者矣今天下一家前代故都
咸沐聖化其生聚浩穰宜不減昔惜吾未得一一躬造
其地以覽觀其盛故於是卷既嘉其筆墨之工而又因
以識予之感慨云至正壬辰九月望日西昌玉華素士
楊凖跋(凖字公平)
米元暉湖山烟雨圖
先子只一同胞姊適大丞相文正李公曾孫黎州使君
吾第九女弟復以嫁姑之夫前室子李坦何處得此澄
心半匹古紙與女弟因覩與人作字管城氏在手請作
戲墨愛此紙今未易得乃乘興為一揮湖山烟雨當自
秘之勿使他人豪奪老懶日趨於無思無為清淨寂寞
之域是為冲適妙存自得可樂處豈更復有童心也哉
紹興改元十一月九日流寓建康府溧陽縣新昌村書
海岳後人時予除守莆陽言者輙以資淺為說罷自改
官後已六經堂除矣其資尚淺乎兩歴貳車與大名少
尹又書局書學也
江南舊物澄心紙百數十年誰得此揮豪無復老元章
付與承家大兒子展開素幅作湖山點染興入蒼烟間
偶然墨雲起霮䨴風雨偃林生莫寒筆端奮迅何疾急
雨氣淋漓紙猶濕世人藏畫尚精微到此精微下風立
流寓東南誰與鄰傾懷付與李家親忽因礉駁論資格
紙上數峰微笑人湖山烟雨圖初裝即作此詩久而
未寫病後眵昏聊試目力歲攝提格秋暮廬山黃石翁
米元暉眼中閣烟雨胷次有丘壑故含毫和墨即澄心
堂紙為此圖四明袁文清公居館閣時所嘗收蓄者也
後為郡人夏叔宜家所得叔宜兄弟爭相寳秘每袖以
相誇秦割十五城以求璧而荆山之人則用之而抵鵲
豈非物以罕見為貴世固無定情邪文清久游京國厭
飫富貴之餘思欲一覩家山而不可得見夫畫笥所有
而收蓄之宜矣叔宜兄弟居江山勝處一開戶牖則千
崖萬壑不呼而登几格其於是圖亦收蓄而寳秘之如
此何乃兼人之所好哉九靈山人題
米元暉大姚山圖
廣文當日官雖冷可奈姓名振世何他日君家須炙手
而今聊復雀堪羅
老年尚喜管城子更愛好山江上青武林秋高曉欲雨
正若此畫雲冥冥
三茅别有洞中天我欲山居屏世緣累行積功多蛻舉
玉晨欣有地行仙紹興戊午季春書于大姚五湖田
舍米元暉
大姚去姑蘇城東南三十里臨渚江湖江則吳淞江姚
城江白蜆江小龍江湖則有陳湖葉宅湖車坊漾獨墅
埯是也大姚地可百畝浮諸水之間有小山高不滿數
丈上有古刹依山之顛曰文殊院正殿有文殊坐師子
像甚竒古周圍有深渠數匝乃誦經行道之迹也唐宋
名公留題甚多皆刻諸石以寘于壁間米南宫弟兄嘗
居於其地舊址猶可考予别業數椽在笠澤姚城江之
北與大姚隔小龍江相望咫尺時復往來焉至正甲申
予在燕京忽得此卷因拾以歸吳丙申之變予避地入
閩丁酉歸家業一空而此卷僅存戊申中吳復兵燹予
亦流離濠梁己酉復歸田里故居焚蕩荒榛瓦礫不堪
舉目又復得此卷于野人家事物之遇豈偶然哉辛亥
秋七月暇日展卷太息因識於後以記歲月云爾雲浦
道人
喟然點也宜吾與不利虞兮奈若何鴻雁欲來風嫋嫋
庭前樹子落桫羅
吳淞江只葡萄綠金井峰仍縹緲青說與弋人何慕我
高飛鴻鵠自冥冥
大姚湖水白生烟長物都除絶世緣笙鶴不歸為鶴怨
王生真勝是丁仙雲浦老人亂後復得此卷感慨今
昔觀其題字可見辛亥八月十五日來謁雲浦出以見
示戲筆追和米公三詩以寫懷云倪瓚
米敷文既游清都遺蹟之在人間者日少至若貌江山
之勝槩發詞藻之精英翰墨淋漓同為卷軸者則又加
少矣此卷其易得耶王雲浦再失而再獲之所以為至
喜耳然萬物有無常境又歸諸沈氏沈氏代為良醫而
日章尤知玩古常締予交今亡矣子玄出以徵題見之
令人淒斷洪武庚午二月澹如王行
米元暉瀟湘圖
夜雨欲霽曉烟既泮則其狀類此余蓋戲為瀟湘寫千
變萬化不可名神竒之趣非古今畫家者流也惟是京
口翟伯壽余生平至友昨豪奪余自秘着色袖卷盟於
天而後不復力取歸往歲挂冠神武門居京口舊廬以
白雪詞寄之世所謂念奴嬌也
洞天晝永正中和時候涼飈初起羽扇綸巾雲流處水
繞山重雲委好雨新晴綺霞明麗全是丹青戲豪攘横
卷誓天應解深秘留滯字學書林折腰緣為米無機
涉世投組歸來欣自肆目仰雲霄醒醉論少卑之家聲
接武月旦評吾子憑高臨望桂輪徒共千里
昨與吳傅朋蜀冷金箋上戲作一幅比與達功相遇知
亦為此郎奪因追省此詞跋于小卷後舊曾寫寄蔡天
任以白雪易其名舊名可謂惡甚懶拙道人元暉
米元暉作遠山長雲出没萬變古未有輩安得疋紙以
盡其筆勢之妙乎至于林麓近而雄深岡巒挺拔木露
榦而想高茂水見厓而知渺瀰皆發于筆墨之外此常
人之所難元暉之所易也達功他日以此示人當以為
知言則當得山川之勝卧以游之紹興五年七月二十
日稽乩關注書
達功(一作公)下第後便有放浪山水之意米元暉作招隱
之圖僕以謂此君未宜置丘壑中也謝伋伯思父
頃在京師時方允廸嘗示僕以和人求米元暉畫楚山
清曉圖詩恨未見其畫也余觀元暉此紙自云夜雨初
霽曉烟既泮其狀類此豈其所為瀟湘千變萬化久落
人間亦楚山圖中之意也會稽韓滸懋遵書
畫手自高前輩雲山正屬吾曹若謂瀟湘物色便合醉
讀離騷籛後人端禮處和
丘壑之士久寂寞則起朝市之念朝市之士久喧囂則
懷丘壑之放古今之理一也余贊治丹丘雖環郛皆山
可以拄頰而霞城雲嶼亦得駕言窮覽然塵纓冗牘所
羈束終不能瑩心而醒目
米西清所作瀟湘圖曲盡林阜烟波之勝遐想鷗鳥之
樂良不可及紹興十五年三月二十日番陽洪适書
元暉戲作横幅直造化苑巨然妙處開卷恍然如行下
蜀栖霞烟雨中益重土思之念紹興丁夘三月壬午南
豐曾惇題
僕十五年前見此畫把玩不能去手今復開卷恍如夢
寐不知老之將至云爾錢端禮書于東陽郡齋紹興五
月十四日
紹興庚午十一月二十日姑溪曹筠觀于平江余氏之
西園
昔陶隱君詩云山中何所有嶺上多白雲只可自怡悅
不能持贈君(一云寄君)余深愛此詩屢用其韻跋與人袖卷
漫書一二于此其一山氣最佳處卷舒晴晦雲心潛帝
鄉者願作乘彼君其一與翟伯壽横披書其上云山中
宰相有仙骨獨愛嶺頭生白雲壁張此畫定驚倒先請
喚人扶着君紹興辛酉歲孟秋初八日過嘉禾獲再觀
嬾拙老人米元暉書
憶年十六時識達功於檇李後七年得詞場名第行卷
贄謝諸公米老為兵部侍郎謁之之明日親袖啟口旅
舍立須予出乃肻去轉眼三十四年二君久歸山丘予
亦老矣觀此使人太息淳熙乙亥四月七日番陽洪邁
景廬
蔡天啓作米襄陽墓誌言元符初進其子所畫萬里長
江圖時元暉年尚少其小筆已知名當世矣方此老無
恙時諸公貴人求索者日填門不勝厭苦往往多令門
下士效作而親識元暉二字於後嘗自言遇合作處渾
然天成薦為之不復相似此卷寂寞簡短不過數筆而
淺深濃淡姿態横生使人應接不暇蓋是其得意筆其
自云畫蓋難得矧題識皆一時名勝之士終日把玩不
能去手也淳熙辛丑二月中沐梁溪尤袤題
水際天低崖遠山腰霧捲雲鋪擬喚松江小艇歸來好
趁蓴鱸建袁說友起巖書于池陽郡齋
太湖水入霅溪寒疊嶂連山幾萬般此景古今無盡藏
總歸嬾拙一豪端籛後人聞詩書
僕昔荆南游繫舟黃陵廟下遍江山風雨嘆古今詩人
不能賦今觀米公山水覺瀟湘舊游隱然似夢紹興乙
丑清明後兩日洛陽朱敦儒題
淳熙乙亥仲夏廿八日新安朱熹觀于江東道院
元暉作字作畫深得南宫筆法非特能繼其家聲亦不
負山谷兩詩紹興(一作熙)丁夘壬午南豐曾惇觀于丹丘
郡齋
予嘗客毘陵一葦太湖舊矣去之六年風朝月夕每思
怒濤裂山澄漪見雲夢寐間時一往焉觀此恍然所謂
逃空谷而喜聞足音者紹興十七年三月廿二日鄱陽
洪适書
此畫為中朝第一誠可寳而愛也己巳仲夏錢端禮書
元暉寫山水真態出人意表觀之者如登高臨遠有超
出塵外之想紹興庚午十一月中浣日姑溪曹筠䟦
米元章品題諸家山水得其妙處意謂皆未離筆墨畦
逕晚乃出新意寫林巒間烟雲霧雨隂晴之變以為横
披元暉蓋傳家法也温革叔皮父
此軸紙墨俱不甚精而造微入妙乃爾使得好墨佳楮
固當益竒善御者羊腸九折亦中和鑾之音端非虛語
紹興丙子春仲三山林仰書
東坡云論畫以形似見與兒童鄰觀元暉此軸則可以
參公沽句之妙處和父
于理圃于番城之西所謂蠙洲者江山横前烟雲吐吞
晴陰朝暮千變萬態有景不能說也誰能起嬾拙老人
於九京為我寫貌耶淳熙六年四月七日野處洪邁景
廬書
建陽崇安之間有大山横出峯巒特秀予嘗結茅其巔
小平處每當晴晝白雲岔入窗牖間輙咫尺不可辯嘗
題小詩云閒雲無四時散漫此山谷幸乏霖雨姿何妨
媚幽獨下山累月每竊諷此詩未嘗不悵然自失今觀
米公所為左侯戲作横卷隱隱舊題詩處似已在第三
四峯間也又得并覽諸名勝舊題想像其人益深歎惜
淳熙乙亥仲夏廿九日新安朱熹仲晦甫書于江東道
院
萬里江天杳靄一村烟樹微茫只欠孤篷聽雨恍如身
在瀟湘淡淡晴山横霧茫茫遠水平沙安得綠蓑青
笠往來泛宅浮家淳熙辛丑仲夏梁溪尤袤觀于秋浦
予讀賈誼度湘水賦其言造托湘流之意悲矣恨未身
到也今觀米公横卷而弔原思賈使人興懷愧無健筆
以賦也淳熙辛丑三月上巳日建袁說友起巖父書于
池陽清靜寮
雨山晴山畫者易狀惟晴欲雨雨欲霽宿霧曉烟既泮
復合景物昧昧時一出没于有無間難狀也此非墨妙
天下意超物表者斷不能到故侍郎米公或得之必寳
玩珍愛靳不與人而又戒其勿他與也淳熙辛丑秋八
月吉籛後人聞詩子言書
淳熙丁未旻天季月重陽前一日洙泗時佐季雄獲觀
于蘄春郡齋
瀟湘圖考
故宋兵部侍郎襄陽米公友仁元暉所畫瀟湘圖一卷
其自題識凡兩見南渡後諸名勝跋語凡若干人而文
公朱夫子手澤又先後出也此圖之末自署曰元暉戲
作且有印文曰元暉其上一字與其父禮部公之字皆
從此者蓋豫章黃太史嘗得此古玉印因命為侍郎字
而以授之且作二絶句贈禮部以述此意今見山谷集
中圖末有别紙侍郎前題自謂夜雨初霽曉烟既泮其
狀類此蓋戲為瀟湘寫變化神竒之妙而不言題為何
名或曰是即所謂楚山清曉圖者然卷内韓懋遵云元
暉楚山清曉圖恨未見今觀此紙亦楚山圖中之一則
是别有楚山清曉圖矣而洪文惠直書此卷曰米西清
所作瀟湘圖則此固自謂瀟湘圖也又侍郎自謂京口
翟伯壽昨豪奪余自秘著色袖卷盟于天而後不復力
取歸者别卷也又自謂昨與吳傅朋蜀冷金箋作一幅
比與達功遇知亦為伯壽奪去者又别卷也後題自謂
用陶隱居韻作白雲詩其一與翟伯壽横披書其上者
又别卷也前題不知年後題紹興辛酉過嘉禾再觀則
紹興十一年赴召為兵部侍郎時至十五年以敷文閣
待制提舉神祐觀奉朝請蓋高宗好米禮部書而侍郎
得其家法故眷遇之厚如此伯壽名耆年參政汝文之
子而邢恕外孫也此其人姓字在前後題屢見蓋知畫
者哉傅朋名說其外大父王逢原逢原妻吳氏王荆公
妻之女弟也逢原蚤死吳不嫁有遺腹女嫁吳思禮而
生說即傅朋也以書名當世而元暉乃以書法作畫傅
朋固知之矣然此卷不言為何人作乃曰比與達功相
遇而諸跋語多言達功至朱夫子獨云米公所為左侯
戲作横卷則其人蓋姓左氏而字達功也卷内謝伯思
云達功下第後元暉作招隱圖洪文惠亦云憶年十六
時識達功後七年得詞場名則達功固名進士矣凡諸
跋語其人大抵皆可攷見
關注字子東會稽人一曰錢唐人嘗為太學博士此題
紹興五年則其登進士第時也
謝伋字伯思一字景思上蔡參政克家之子以文名嘗
為太常少卿
錢端禮字處和嘗為婺州守此凡三題故其一云書于
東陽郡齋其二特書紹興己巳則十九年也
洪适字景伯番陽人忠宣公皓之長子乾道元年為右
僕射諡文惠兩題皆在紹興十七年三月其一作十五
年蓋七易損或妄填寫作五字耳是時通判台州十一
月以言者罷去
曾惇字谹父南豐右僕射布之孫也兩題皆紹興丁夘
則十七年惇知台州與洪文惠不相能而文惠罷去時
也惇嘗上詩秦檜稱為聖相故有台州之命
朱敦儒字希直洛陽人以詩名此紹興乙丑則十五年
也嘗仕為館職矣既告老去至二十五年秦檜孫塤欲
學詩因薦以為鴻臚少卿
曹筠姑孰人紹興二十五年殿中侍御史湯鵬舉言筠
因檜薦為臺臣凡有所陳盡出于檜詔奪職罷祠此題
紹興庚午則二十年也
洪邁字景廬文惠弟也以博學宏辭賜第仕為翰林學
士諡文敏兩題皆淳熙六年己亥是時閒居鄱城其一
自署其姓名上曰野處者孝宗御書以賜者也
尤袤字延之無錫人嘗侍光宗春坊官至禮部尚書諡
文簡此凡兩題皆淳熙辛丑二月時通判池州故其一
觀于秋浦辛丑者八年也
袁說友字起巖建安人嘉泰三年由同知樞密為參知
政事凡兩題其一書尤文簡辛丑題後云書于池陽郡
齋其一云淳熙辛丑書于池陽清靜寮則自平江守赴
召後為守時也
錢聞詩字子言此不書姓但云籛後人者固錢氏也成
都人嘗知南康軍與朱夫子交承此兩題皆在淳熙辛
丑是歲三月朱夫子自南康東歸而此題在八月則子
言已上任矣卷内錢端禮亦或云籛後人者子言弟也
時佐字季雄魯人嘗為蘄州守此淳熙丁未書于蘄春
郡齋則十四年也
又有韓滸字懋遵會稽人林仰者三山人其字未聞温
革者字叔皮不知何郡人云
惟朱夫子手澤傑然特出為百世所尊仰前題但云淳
熙己亥中夏廿八日新安朱熹觀于江東道院後題則
自述其建安結茅處雲山之勝因記其舊題云閒雲無
四時散漫此山谷幸乏霖雨姿何妨媚幽獨且言今見
此卷隱隱舊題詩處似已在第三四峯其末所書年月
姓名及所在書處皆與前題同但此為廿九日而姓名
下仲晦父以雲谷記考前其地蓋即雲谷而結茅處即
晦菴也己亥為淳熙六年自去歲差知南康軍辭不允
是歲三月到任此題皆在五月乃到任後其月書于江
東道院姑孰有郡齋曰江東道院而此自在南康也
蓋嘗歴觀卷内年月紹興五年者趙忠簡張忠獻並相
方欲恢復中原而岳武穆建功時也十一年者秦檜主
和議構害武穆時也自是十數年間皆秦檜用事而國
勢止于東南矣淳熙以來則在湯思退和議既成之後
於是東南勢定而不復有志于中原矣又歴觀卷内人
姓名曾惇曹筠皆諂事秦檜者固不足道而朱希真亦
不免檜所起洪氏兄弟雖皆一時重望而亦嘗為湯思
退門客不免沮張忠獻配享高廟之議若袁說友之參
大政乃在韓侂胄禁偽學之日則其(以下闕文)
齊郡張紳觀于陳氏春草堂
米元暉苕溪春曉圖
米家名畫可誰論愛此苕溪春曉村五色昔經虹下貫
百年俄與氣俱昏酒香春葉文魚出歌起滄浪白鳥喧
料得意行隨遠近展圖思憩樹隂繁山隂胡隆成
碧瀾堂下看漚波曾記蘭舟向曉過滿寺白雲春樹少
兩溪微雨落花多蒲光暖泛烟光濕草氣濃兼水氣和
欲向畫圖尋舊跡老懷無計奈愁何東吳楊基
渺渺烟蕪漾曉波餘才叨祿每曾過揚帆估客凌晨少
擊榜漁舟出浦多山寺雨晴雲氣黯溪亭風暖鳥聲和
披圖好似蒼茫意景想前人奈遠何彭城劉敏次韻
扁舟昔過江南道兩槳吳歌弄春曉野水蘭苕月欲低
滄洲白蘋風不悄閣晴水氣盡冥冥破暝雞聲殊草草
人烟蒼莽隔朝墟鷗夢微茫墮湖島輕花吹送客櫓遥
羣鳥驚翻曙鐘早初陽忽露何處村曲折青林山寺小
見圖歴歴舊所遊白髮摩挲媿幽討前身恐是杜牧之
題詩解寫江南好陳川
鐵冠峩峩霜滿面留得當時舊題卷畫圖猶見白虹垂
詩句鸞翔共蛟篆不到吳興已十年夢魂長憶苕溪船
好山好水寫不盡強似宣和十樣箋晴波蘸碧遙峰小
翡翠雙飛魚在藻漚波亭上𢃄微醺只合身從此中老
晴窗展玩憶當時恨不楊郎同見之興來且盡一杯酒
坐上相看知是誰僕之不到吳興者十年于兹矣忽
一日繼中先生以米元暉所作苕溪春曉圖見示而孟
載楊公嘗題一律于左詞工氣逸讀之不覺悵然也會
稽馬弓亦效顰云
夜聽溪上雨曉看溪上山雨遏山更佳尚在空濛間白
雲掩疎鐘綠樹迷遠島居人想未起隔屋自啼鳥采菊
寄遐趣挂笏遺世情悠然昔時意萬古同佳盟淡淡水
容淨冥冥花氣多而此清絶境忽聞漁者歌予亦慕隱
淪巖栖夙云尚展圖因卧遊翹思碧蘿嶂龍泉生
南宫米虎生朱方馳名畫史妙莫當墨雲翻空太陰黑
功奪造化開微茫酒酣放筆情爛漫愛寫長林𢃄溪岸
昆侖移來豪芒間數點浮青落天半鴨嘴灘頭沙浦通
鯉魚浪颭苕花風山腰路險不可屐飛瀑倒挂青天虹
我憶東游遡湘沔七十二峯長對面赤壁天高看洞庭
一道澄波瀉秋練人生誰無丘壑懷可奈塵土羈長材
子陵不遇劉文叔釣臺未必高雲臺展圖頗識舊行處
彷彿微鐘隔烟樹荒盡菱租老未歸寄書欲問沙頭鷺
繼忠示予畫卷謂米南宫筆也予誦舊所題南宫雲
山圖一詩繼忠善之俾書于圖左詩雖與畫意不合然
畫亦可以形似求之哉因錄于别紙以答繼忠之請云
豫章蒲菴來復
海岳菴前真鳳雛寫此春曉苕溪圖筆精墨妙淡無迹
但見一幅雲糢糊千舒萬卷紙欲毛人家彷彿臨江臯
市遠不知更幾點樹深似覺雞三號苕華流盡餘不月
何處烟中棹歌發初疑只尺天蒼涼又道微茫水空闊
鳳皇山下錢王孫載書泛宅來吳門題詩看畫足賓客
長篇短章星斗繁百年耆舊竟淪落此圖去作他人物
寳劍誰將土花蝕光射女牛寒不没飛墮王郎杏花圃
開戶得之喜欲舞卷中半是三吳人詩畫一時皆入神
却笑桐村老迂牧匍匐後塵追絶躅吁嗟王郎且珍襲
不拜猶當下長揖米家石丈誠難遇牧也徒狂惜無補
五色天葩雨吾雨欲起元暉與之語右一卷皆國初
諸老為錢繼忠作粤百載而見之於王惟顒杏圃亭上
為續貂者鼎也鼎生也晚慨前轍之不可追豈草草者
所能逐逐其萬一哉惟顒新裝而餘紙瑩潔可愛聊為
填空成化乙巳暮春桐村周鼎
聞着米圖忙促展楮墨依微却難辨皴膚斷理慨塵番
渙跡漓蹤認餘前(音翦)想從潘谷試烟華惜法曾聞用之
淺况是澄心體玉疏好事何時不舒卷傳流人代多輾
轉物豈能司歲相衍請騐周宣告獵辭刻石恃存存尚
鮮繼燭殘生九死後得見似人懽且勉或云標題少芾
芾紹興條識朱猶湎君王法眼賞惟精此筆敢當當不
㥏烟耶雲耶樹色暝洲兮渚兮水光泫眼中未足許清
苕平峴衡沙或湘沔翠霓冉冉天蒼涼旗影迷空恍遊
輦海岳遺靈已列仙我欲招之愧辭謇長洲沈周
古今畫法凡幾變顧陸以來宜有傳紛紛衆史後何多
丹青點染徒相絢澹然水墨誰所為直以霜毫付星硯
謝家林下有清風虢國馬前還素面閒情逸韻覺翛翛
豈似長安水邊見只今破紙蟬翼如一疋猶勝好東絹
楚山清曉别有圖當年曾入宣和殿惜哉畫譜棄斯人
正坐涪翁黨遭譴吁嗟此事亦區區姓名得失何須辨
吳中故物存幾何近歲人家豪奪徧王郎乃獨能保斯
寄我數回看不倦水遠真從天目山烟深難辨烏程縣
怳然載我江南游案頭喜有春雲便吳寬
米元暉畫題
子雲以字為心畫非窮理者其語不能至是畫之為說
亦心畫也古莫非一世之英乃悉為此豈市井庸工
所能曉開闢以來漢與六朝作山水者不復見于世惟
右丞王摩詰古今獨步僕舊秘藏甚多既自悟丹青妙
處觀其筆意但付一笑耳霄壤間所有瀟湘竒觀蓋如
是也自古文人才士無不為世所&KR0008;擠毁下石無足怪
者百世之下方自有公論僕己酉歲避兵火于金壇繼
至新昌隱君子蔣仲友館僕于邨舍者七閱月此畫非
大貴人可得亦非大富者可求實一世之所共知因戲
作小詩于畫云亂山深處是烟霞雨暗晴暉日夕佳要
識先生曾到此故留戲筆在君家庚戌仲秋建炎紀歲
初七日元暉
紹興乙卯初夏十九日自溧陽來游苕州忽見此卷於
李振叔家實予兒戲得意作也世人知予喜畫競欲得
之尠有曉予所以為畫者非具頂門上慧眼者不足以
識不可以古今畫家者流求之老境于世海中一髮毛
事泊然無著染每靜室僧跌忘懷萬慮與碧虚寥廓同
其流蕩焚生事折腰為米大非得已此卷慎勿與人
揚補之四梅卷
漸近青春試尋紅瓃經年疎隔小立風前恍然初見情
如相識為伊只欲顛狂猶自把芳心愛惜傳語東君
乞憐愁寂不須要勒
嫩蕊商量無窮幽思如對新粧粉面微紅檀唇羞啓忍
笑含香休將春色包藏抵死地教人斷腸莫待開殘
却隨明月走上回廊
粉牆斜㙮被伊勾引不忘時霎一夜幽香惱人無寐可
堪開市曉來起看芳叢只怕裏危梢欲壓折向膽缾
移歸芸閣休薰金鴨
目斷南枝幾回吟繞長怨開遲雨浥風欺雪侵霜姑却
恨離披欲調商鼎如期可奈向騷人自悲賴有豪端
幻成冰彩長似芳時范端伯要予畫梅四枝一未開
一欲開一盛開一將殘仍各賦詞一首畫可信筆詞難
命意却之不從勉徇其請予舊有柳梢青十首亦因梅
所作今再用此聲調蓋近時喜唱此曲故也端伯奕世
勲臣之家了無膏梁氣味而胸次灑落筆端敏捷觀其
好尚如許不問可知其人也要須亦作四篇共誇此畫
庶幾衰朽之人託以俱不泯爾乾道元年七夕前一日
癸丑丁丑人揚無咎補之書于豫章武寧僧舍
追和前韻
懊恨春初飄零月下輕離輕隔重醞梨雲乍舒椒眼羞
人曾識已堪索笑廵簷早凖備憐憐惜惜莫是溪橋
攙先開却試馳金勒右未開
姑射論量漸消冰雪重試梳粧欲吐芳心還羞素臉猶
吝清香此情到底難藏悄脉脉相思寸腸月轉更深
淩寒等待更倚西廊右欲開
翠苔輕㙮南枝逗暖乍收微霎亂播繁花快張華宴繞
花千帀玉堂無限風流但只欠些兒雪壓任選一枝
折歸相伴繡屏花鴨右盛開
瓊散殘枝點窗欵欵度竹遲遲欲訴芳情笛中曾聽畫
裏重披春移别樹相期漸老去何須苦悲人日酣春
臉霞漬曉須記當時右將殘補之詞翰稱妙一代
此卷尤佳其柳梢青四詞可以想像當時風致勉強續
貂以貽好事丹丘柯九思書于雲容閣至正元年冬十
有一月日南至也
揚補之墨梅圖
傲雪凌霜愛他梅蕊攙借春光步繞西湖興餘東閣可
奈詩腸娟娟月轉迴廊悄無處安排暗香一夜相思
幾枝疎影落在寒窗
雪豔烟痕又邀春色來到芳樽憶昨年時月移清影人
立黃昏一番幽思誰論但永夜空迷夢魂繞遍江南
繚牆深院水郭山村
茅舍疎籬半飄殘雪斜卧低枝可更相宜烟藏修竹月
在寒溪亭亭佇立移時判瘦損無妨為伊誰賦才情
畫成幽思寫入新詩
月墮霜飛隔窗疎瘦微見横枝不道寒香解隨羌管吹
到簾幃箇中風味誰知睡乍起烏雲任欹嚼蕊挼英
淺顰低笑酒半醒時
月轉牆東幾枝寒影一點香風清不成眠醉憑詩興起
繞珍叢平生秪箇情鍾漸老矣無愁可供最是難忘
倚樓人在横笛聲
玉骨冰肌為誰偏好特地相宜一叚風流廣平休賦和
靖無詩倚窗睡起春遲困無力菱花笑窺嚼蕊吹香
眉心點字髩畔簪時
為愛冰姿畫看不足吟看不足已恨春殘可堪雪裏飛
英相逐秪應標格孤高似羞對妖紅媚綠藏白收香
放他桃李漫山麄俗
水曲山傍寒梢冷蕊隱映修篁細細吹香疎疎沉影惱
斷回腸為誰駐馬横塘漫立盡烟村夕陽空裊吟鞭
幾多詩句不入思量
天賦風流想時宜稱着處清幽雪月光中烟溪影裏松
竹梢頭生憎人在高樓羌&KR1055;怨驚催夢秋不道明朝
半隨風雨半逐波流
屋角牆隅占寬閒地種兩三株淡月微雲嫩寒清曉香
徹庭除羣芳欲比何如臞儒豈膏粱共途因事順心
為花修史須紀中書右柳梢青十首平生與梅有緣
既畫之又賦之自樂如此不知觀者以為如何也然老
境對花時一歌之豈欲投他人耳目非知音者不可以
示也無咎
余數年前因康節菴作墨梅曾題長句曰逃禪祖花光
何其韻致之清麗閑菴紹逃禪何其蕭散之布置回觀
玉面而鼠須己自工夫欠精緻枝枝例作鹿角曲生意
由來端若爾第傳正印有由自捨此的傳皆妄耳僧定
花工枝則粗夢良意到花則未女中却有鮑夫人能守
師繩不輕墜可憐聞名未識面更有江西畢公濟季衡
醜俗惡扎祖弊到雪篷濫觴矣所謂二王無臣法多少
東鄰效西子此中有秘豈莫傳要以眼力求其旨枝分
三疊墨濃淡花有正背多般蕊須分七出蒂則三點眼
名椒梢鼠尾夫君己自悟筌蹄曾說偈言吾亦贅誰家
屛障得君畫更以吾詩疏其底此詩之作謂學梅江西
止爾初不知禹功之能也今觀悟悅賢師所藏徐禹功
之作蓋于諸人之外最得逃禪之體者惜於前未聞知
後人吟更清豈可少之然禹功不自標名氏第曰辛酉
人不知淳熙前辛酉或是慶元後辛酉也逃禪生于紹
聖之丁丑没于乾道之己丑禹功云得之面授受之法
其淳熙辛丑人及逃禪之終已年八十八歲其何五六
十年間愛尚如予未之知若人哉區區古今人物名氏
不得彰聞者有矣片紙尺繒儻未敗腐知音者存于是
重加三歎慧辯清對茶罷短燭未殘為書此寳祐丁巳
孟夏甲子趙孟堅子固書于善住方丈之西室
自識禹功所畫其年冬又識江右譚季蕭花頭畫如鮑
安人亦工枝梢不清暢耳遠勝劉夢良也劉有名流落
江湖間禹功季蕭得罕聞雖予前曾以詩述逃禪宗𣲖
未及二君世間有藝學不得聞于人者何既哉丁丑冬
望日子固又記
牆角孤根株身纖小嬌羞無力蟹眼微紅粉容未露不
禁春色待東君汩没芳姿漸迤邐檀心未折緩步回廊
黃昏月淡那時相得至正戊子冬孟竹莊梅已蓓蕾因
賦柳梢青詞而明遠適來索予作故寫梅就書之竹莊
人吳瓘瑩之
籬根玉瘦兩三枝為繞吟香夜不歸安得密林千畝月
仰眠吹笛看花飛澹齋高儀父
面目冰霜逃禪正𣲖只讓花光怪底徐卿為渠描貌縈
損柔腸有誰步&KR1231;長廊更折竹聲中吹細香酒半醒時
雪晴寒夜月上西窗貞居
墨戲之作蓋士大夫詞翰之餘適一時之興趣與夫評
畫之流大有寥廊梅與竹自石室先生花光大士發揚
妙用時所崇尚者衆逃禪老人變黑為白自成一家後
人雖云祖述巧以形似流連忘返漸近評畫寫生務求
逼真嘗觀陳簡齋墨梅詩云意足不求顔色似前身相
馬九方臯此真知畫者也歴百年後唯彛齋先生有題
已作云逃禪一𣲖流入浙西唯趙子固繼而嗣之又題
云試欲自由又愆法度及守繩規齷齪無取武林唐明
遠持子固梅求聯子固題識詩中備詳家數信乎古人
之作命意豈苟然哉吾鄉達竹莊人得逃禪鼎中一臠
咀之嚼之壓之飫之深有所得寫竹外一枝索拙作繼
和余自弱歲遊于硯池嗜好成癖至老無倦年入從心
極力不能追古人驥尾之萬一自笑東鄰之效顰醜矣
莊子曰朝菌不知晦朔蟪蛄不知春秋豈可執冰寒而
語夏虫者哉後之覽者得無誚焉至正八年冬十月梅
花道人吳鎮仲圭
逃禪親授寫梅法二百年來徐禹功竹外一枝清絶處
孤山風雪夜濛濛余之作梅聊自吟嘯豈在悅人心
目適明遠求作寫一枝以贈之今置之禹功卷後何堪
依附古人且云欲道其出處而圭翁己自序之何用贅
疣故一詩以後題之吳瓘瑩之
補之竹卷
此筆視渭川千畝瀟湘萬竿則不為多然孤竹清風亦
豈以多為貴哉補之寫梅極清作此君猶清進叔寳之
野涉翁題
碧眼綳兒呌横玉落月如盆照茅屋美人清夢斷梅花
却寫相思在修竹至正甲辰七月望與張可觀觀于市
涇别業因題以識顧阿瑛
蕺山題扇圖詩卷
老媪不識王右軍豈知六角寫云云婢羊他日能傳帖
却喜官奴書練裙楊維禎
蕺山老媪本無知恰值將軍乘興時竹扇一時光怪動
莫教低價與元規熊夢祥
題扇書裙亦偶然千年風致尚堪傳山陰道士能諳事
只乞黃庭内外篇于立
筆花閒落素紈雲掩暎芳衢老眼昏明日曉烟生曙色
應憐不識右軍門李元珪
偶然意適坐莓苔迅筆詩成嬾更栽一握生綃價十倍
明朝老媪再應來盧震則
蘭亭墨本摩挲盡老我愁書咄咄空一自蕺山題扇後
千年誰復繼清風婁東生
一自蘭亭飛筆後昭陵風雨夜如何當年老媪能知此
扇出人間在價過張渥
先大父農圃府君手錄東維子集遺其不肖孫鼎間
見蕺山書扇一詩不肖幼不解所謂婢羊官奴等語也
丁酉大父致政還因舉質之且曰讀前輩文字不特考
見故實要識用意精詣處有詣論有法度也噫暮年人
語自别歴歴在不肖耳今年甲寅鼎入吳宿陳石湖孟
實所示觀此卷厥考介菴先生之所藏也東維詩其右
熊豫章于匡廬姚婁東諸作次之展玩之餘得與孟實
叔莊昆仲話農圃介菴二老遺事不覺撫卷作喟兩家
手澤幸皆無恙為其後者尚慎之哉宣德九年十月望
嘉禾周鼎在石湖思養堂識
聽琴圖
劉松年真筆東原鑒定
仙壇地老丹井渴塵世心死寒潭空先生不語對松竹
陶寫天地歸絲桐復齋
夷游夷游夷且愉滿堂哄耳洗箏竽游絲着地墮復起
秋水涵珠有若無華屋風微春語燕荒城月落夜啼烏
倩君莫鼓荆卿操自是秦嫗善鹿盧此予聽大梁劉
嘯客琴詩也句曲外史以為此詩聽穎師長篇弗能過
之性初出此圖求題務要得識琴妙句故為書之會稽
楊維禎
裊烟石壁對孤桐與和長松瑟琴風不為野夫清兩耳
為君留目送飛鴻方外張雨
琴師傳得太古意聽琴之趣畫師傳昔聞善聽鍾期氏
今見妙品劉松年東原杜瓊
空看畫裏人不識琴中意何許度飛鴻秋聲滿天地有
貞
絃絙繭絲徽黃金一彈一曲清人心心涵太古長不老
松風竹韻皆知音仁和夏時正
耳聽不如心聽聰欲于絃上見飛鴻鐵厓仙子神游遠
寫得無聲在有中嘉禾周鼎
武夷九曲棹歌圖
第一曲幔亭峰三姑石大王峰真昇洞
仙畫鶴投龍洞换骨崖漢祀壇
獅子峯
武夷山上有仙靈山下流泉曲曲清欲識箇中竒絶處
棹歌閒聽兩三聲晦菴先生
一曲溪邊上釣船幔亭峯影醮晴川虹橋一斷無消息
萬壑千崖鎖翠烟同上
桃花認得釣魚船醉看歸來月滿川山鬼已磨蒼玉璧
更留名字與風烟方秋崖
一曲初篙上水船翠嵐蒼壁挾洄川綵幢幔屋今何在
空有丹爐石鼎烟劉元剛
山上風吹笙鶴聲山前人望翠雲屏蓬萊枉覓瑶池路
不道人間有幔亭辛稼軒
幔亭峰下汎仙船洞口璚華鎖翠烟一自魏王歸綘闕
至今哀怨嶺頭猿白玉蟾
第二曲觀音巖車錢巖煉丹爐
虎嘯巖玉女峯三杯石
二曲亭亭玉女峯插花臨水為誰容道人不作陽臺夢
興入前山翠幾重晦菴
家在清溪第一峯誰牽薜荔採芙蓉漁歌未斷忽歸去
翠壁一重雲一重秋厓
二曲崚嶒三石峰當時秦女採芙蓉至今湯沐臨清泚
不作巫山十二重元剛
玉女峯前一棹歌烟鬟霧髻動清波游人去後楓林夜
月滿空山可奈何稼軒
山下于今幾代孫當時簫鼔寂無聞丹爐復爾生春草
玉女峯前空白雲玉蟾
昔年彫虎笑幽巖十里清風皺碧潭虎去巖空風自遠
一林花雨落毶毶李剛
第三曲架壑船試劍石
三曲君看架壑船不知停棹幾何年桑田海水今如許
泡沫風燈敢自憐晦菴
仙人曾此醉觥船插向蒼崖不計年蕙悵夜寒聞鶴語
人民城郭自堪憐秋厓
三曲懸崖插匭船春秋八百又千年不知天地黃心木
控鶴仙人肯汝憐元剛
聞道仙人舊避秦愛隨流水一溪雲千崖望斷無尋處
時有漁樵却見君稼軒
仙船停棹架崖頭黃鶴歸來今幾秋滿洞桃花人不見
一溪綠水為誰流玉蟾
第四曲大藏巖金雞巖仙機巖題詩巖
四水東西兩石巖巖花垂露碧㲯毿金雞呌罷無人見
月滿空山水滿潭晦菴
宿雨留雲被半巖晴光飄散雪毿毿沾衣不濕骨毛冷
下有老龍無底潭秋厓
千丈江天翠壁高定誰狡獪插遺樵神仙萬里乘風去
更渡槎枒箇樣橋稼軒
萬頃秋光無着處滿潭清水瑩青銅金雞呌落山頭月
漠漠寒烟䬃䬃風玉蟾
四曲游人欸乃歌舊磯千古老漁蓑題詩巖下人來往
春雨年年長綠莎蔡九峯
第五曲鐵笛亭晩對亭精舍隱求齋
止宿寮寒栖館石門塢仁智堂
觀善齋釣磯茶竈大隱屛
五曲山高雲氣深長時烟雨暗平林林間有客無人見
欸乃聲中萬古心晦菴
五曲雲厓有許深石門書屋着修林堂堂不冺清風在
一片寒潭印我心元剛
五曲溪流深復深數椽茅屋舊書林市朝山澤皆堪隱
誰識先生出處心傅雍
山頭有路接紅塵欲覓王孫試問津瞥向蒼厓高處見
三三兩兩鏡中人稼軒
聞道誰吹鐵笛聲石厓轟裂老龍驚當年人已服丹去
千古荒亭秋草生玉蟾
第六曲天柱峯仙掌峯仙浴堂山門
響聲巖瀑布陷石堂仙跡巖
六曲蒼屏遶碧灣茅茨終日掩柴關客來倚棹巖花落
猿鳥不驚春意閑晦菴
宛宛溪流叠九灣山猿時下鳥開關釣磯茶竈山中樂
大隱屏邊日月閒韓元吉
巨石亭亭缺齧多懸知千載也消磨人間正覓擎天柱
無奈風吹雨打何稼軒
仙掌峰前仙子家客來活水煮新茶主人遙指青烟裏
瀑布懸崖剪雪花玉蟾
危峯孤峭與天通猶有當時羽化蹤仙馭自隨鸞鶴去
玉樓金鎖白雲封李綱
第七曲鑄錢巖觀山亭石梯石臺
水澗漁艇一線天遊仙溪
七曲移舟上碧灣隱屏仙掌更回看却憐昨夜峯頭雨
添得飛泉幾道寒晦菴
雲氣藏山雪捲灘地靈不與俗人看一篙略借秋厓便
九曲欲窮山雨寒秋厓
七曲催船快上灘好山留與漫郎看經行雪瀑仙屏下
恍記齋堂夜帳寒元剛
自有山來幾許年千竒萬怪只依然試從精舍先生問
定在包曦八卦前稼軒
寂寂秋烟鎖碧灣往年此地有禪關水神移入龍宫去
一夜風雷吼萬山玉蟾
第八曲三層峰鼓樓巖廪石鐘摸石
鼔子峰石碁盤
八曲風烟勢欲開鼓樓巖下水縈迴莫言此處無佳景
自是遊人不上來晦菴
莫說水窮山勢開匆匆急棹酒船回溪山欲盡興無盡
撑入白雲深處來秋厓
八曲雲山歛復開長年倚棹立裵徊俄然聽得林間語
知道新村貰酒來元剛
山中有客帝王師日月吟詩在釣磯費盡烟霞供不足
幾時西伯載將歸稼軒
幾點沙鷗泛碧流蘆花兩岸暮雲愁鼓樓巖下一聲笛
驚起梧桐飛起秋玉蟾
第九曲新邨市齊雲峯毛竹洞
九曲將窮眼豁然桑麻雨露見平川漁郎更覓桃源路
除是人間别有天晦菴
興窮九折更悠然棹轉船頭障去川留取洞中無盡意
桃花水暖鱖魚天葉西澗
九曲遙岑更鬱然板橋漁市引長川喚回白馬賓雲夢
來看桑麻萬里天元剛
行盡桑麻九曲天更尋佳處可留連如今歸棹疾於箭
不似來時上水船稼軒
山市晴嵐天作圍一村雞犬正殘暉稻田高下如碁局
幾點鴉飛與鷺飛玉蟾
游武夷九曲記
天下山川之名勝崖壑水石之秀而清竒者曰洞天凡
三十又六而武夷九曲為之首予居林屋洞天之上故
少好登涉嘗暮乎武夷之勝適元季兵起寰宇割裂者
二十餘載故未遑如願皇明統一宿留歲月又二十又
二年予始戴白曳杖入閩關遊九曲時洪武己巳冬十
月也即其景信天下之竒觀世間之絶景宜神仙隱者
之所居朱子蔡氏之所愛也於是㩦仙流倩篙人泛舟
泝流酌酒詠棹歌左瞻右眺而風景滿目中峯之雄偉
上方而四垂者曰慢亭陡絶而險峻上舒而下歛者曰
大王峯樓閣參差臺閣高下而金碧相暎曰會仙觀此
水之第一曲也觀音雲髻之昂霄玉女簪花而臨水二
曲也舟駕懸崖試劍斷石三曲也夾水石壁金雞鳴晨
大小二峯若佛藏之淩空四曲也山高雲深平林烟雨
峯回而水轉鐵笛對景二亭之清麗精舍寒栖二館遺
址釣磯茶竈界乎其中山至此而愈秀水至此而愈竒
宜朱子所愛而卜築焉五曲也天柱仙掌突兀而立瀑
布濺沬天姥留蹤六曲也石梯石臺天開一線游仙之
溪在焉七曲也鼓樓巖高三層峰起八曲也山勢兩開
平川桑麻新村市齊雲峰清微宫乘駟橋咸在烟嵐中
九曲也曲曲之間峭壁絶壑懸崖層巒飛嶠危磴磷磷
然如罨畫如屏幛竒峰怪石幽岑崇岡森森然若瑶簪
若玉笋態狀不一然皆蒼翠蓊鬱清潤秀拔古木蘿藤
野花山卉襍出其間水源自西來至此則縈迴屈曲盤
旋轉折衝崖激石湛然其清琅然其聲望之或山合而
水斷即之則崖開而水注九曲之間深則渟淺則奔寬
則潴狹則注水從峽而行峰夾水而峙山水之中仙蹤
聖跡清風幽景莫能殫記既而夕陽在山篙人返棹予
與仙流亦皆微醉天風泠然而月上東山之樹乃從而
歌之曰山九折兮森球琳水九折兮調瑤琴兩儀秀結
兮自開闢五行秀鍾兮古迨今幔為亭兮綵為屋雲裀
霞褥兮月流金鶴鳴松端兮萬籟息清風泠然兮和玉
音雲車龍駕兮青鸞導玉皇天姥兮來登臨宴曾孫兮
良夜虹橋現兮秋隂彼神仙之美景予試游兮幽尋與
仙流兮同醉樂世外之閒心又二年辛未冬十月既望
又十日徐達左書于樵陽官舍
建武夷山奠北東大王天柱最高峰三姑屹立疑瓊樹
九曲長流宛玉虹瑤草琪花風雨外丹崖碧石霧烟中
虎龍夜氣浮丹鼎鸞鶴春深繞綘宫船駕壑來仙久蛻
幔為亭處世無蹤洞天深廣從開闢喬嶽孤危接混融
豈似桃源人跡絶由來花島客航通周王馳駿行應及
宋代題宫事已隆觴詠好邀玄度共棹歌誰繼紫陽工
神仙境域非塵界圖畫蒼茫興未窮臨川劉廉(用鼎)
亭亭大王峰壁立何嶄絶昔聞武夷君於兹蛻真骨鳳
駕杳不還虹橋綵雲没惟餘崖際松年年挂秋月西甌
馮回景淵
我昔武夷山下過好山多向馬前看晴雲墮地晚不濕
翠壁插天秋正寒巖下豈無仙子宅洞中亦有老龍蟠
即今便欲歸林壑與子相逢别更難三山周斌質夫
高節懷耿介芳情喜尋幽久作吳門隱今為武夷游嶔
崟羣峯出汩潏九曲流傾觴對蕭洒撥棹任夷猶風高
隱屏冷木落平林秋慨彼絃誦地曠哉榛莽丘覽勝得
仙迹景仰在前修沿洄興未已山月照蘭舟浚儀趙友
士(至道)
經年不到武夷山風物依稀夢寐間仙樂漫聞空外奏
酒船誰向月中灣琪花萬樹閒開落雲氣千峰自往還
官舍題詩先奉寄相期他日共躋攀建安楊恭
憶昔扁舟訪武夷水光山色過峨眉寒流地轉三三曲
翠岫天開六六竒勝槩丹青描不得仙靈今古孰周知
隱君欲識無窮興細誦文公九曲詩建安葉季原
武夷山下萬年宫九曲溪頭一棹通流水落花尋古道
平林過雨見羣峯幔亭人去雲連壑華表仙歸月滿松
正好相期問丹訣天風午夜客船東甌寧葉俊
生平酷愛真山水老去清游入武夷托迹雲(一作靈)厓元
有約重來猿鶴莫相疑建安蘇垶伯厚
南州高士愛清竒倚櫂翩然入武夷雨過洞天龍去早
雲生松表鶴歸遲虹橋駕壑通蓬島瑶草垂花拂翠微
今日披圖增感慨何當載酒共追隨括蒼張思齊
曾孫宴罷慢亭空清碧溪山入畫中擕酒幾回游九曲
棹歌猶說紫陽翁建安葉銘
徐君江海人雅有山林想遠游賦幽尋徘徊稅征鞅長
揖虹橋仙飄飄欲偕往牽舟泝岸迴著屐緣厓上萬壑
風泉清層巖玉花長綵鸞載玉笙隱隱遺清響幻迹杳
難窮真源豁而敞永懷紫陽翁訢然契心賞隴西李鐸
(振道)
七閩神仙之奥區武夷山水真絶竒層巒疊巘千萬狀
波縈九曲寒光輝扁舟蕩漾放歌去異境森列蓬萊墟
當時曾玄付遺蛻虹橋捲露迎朝曦回翔上下幔亭鶴
雲松高處巢南枝樓臺遠近煥金碧巖崖瀑布飛無涯
上界真人樂居此嶔崟峭絶嘗躋之考亭朱子曠世哲
讀書卜築來於斯清時大才樂幽隱千古尚得留芳譽
姑蘇徐君此行樂繪素記詠同襟期杖藜俛首賦歸去
相逢建水江之涯我亦欲借麻姑鵬招邀猿鶴來相依
乘風縹緲視寥廓月明夜過仙人居龍虎山人梁鵠
武夷竒絶名天下詩客登臨感興多石壁雲霞開紫錦
玉清樓觀倚星河幔亭不復開仙樂九曲誰能繼棹歌
猶有紫陽遺構在蒼屏千古立嵳峩鉅鹿林熙仲雍
武夷勝槩自&KR0034;籛疊嶂層巒積翠烟古徑﨑嶇緣絶壁
小涇盤折入通川大王山背松應老玉女峰頭花欲然
丹竈臨流存古跡仙舟架壑是何年遊人醉坐三杯石
神力遥開一線天藜杖鶡冠行樂處復疑九曲有遊仙
樵川蕭子和
九曲溪頭發棹歌青山環碧擁嵯峨洞中人去留丹竈
雲外仙還振玉柯載酒幔亭秋興逸維舟盤石野情多
畫圖遙想當時趣凖擬重來訪薜蘿隴右李裕彦容
仙境由來異溪流九曲清水從天上落舟向石間行蕭
洒一時興風流二子情翻思舊遊處仿彿棹歌聲樵士
龍伯章
幔亭仙境隔塵蹤九曲峰巒縹緲中瑶草種雲翻夜月
瓊花吹雪散秋風欲依樓閣經遊處疑是蓬萊第一宫
為喜南州徐孺子畫圖傳寫意無窮諸生葉勝
曾向幔亭居隱處當窗山色碧崚嶒四時嵐氣晴不倦
九曲溪流秋更澄峭壁月明林鶴唳石潭雲沍雨龍興
重游還憶知何日一度披圖感慨增學生李祐
一曲溪流一棹歌幾回開卷幾吟哦幔亭月夜羣仙下
玉洞春晴有客過巖畔丹爐猶伏火林端瀑布似懸河
何時了却公家事竹杖芒鞋躡薜蘿徐濟
曾聞武夷景未向武夷游清溪凡九曲曲曲是瀛州昔
賢有遺宅喬木春森寂千古仰高風百年存故跡我欲
往追尋烟花幾轉深棹歌何處發山水荅清音青城山
中人王燧
趙氏鐵網珊瑚卷十一
