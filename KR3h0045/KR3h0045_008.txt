趙氏鐵網珊瑚卷八
明趙琦美編
辨烏賦
蹇我生之不辰兮遽遭家之多難痛堂上之蘐萎兮實
摧戕于肺肝陟屺前而悵望兮曾白雲之漫漫蹈九死
而一生兮存喘息于巳殘勉行營于高燥兮卜壤夏之
所安朝既亡于蜚鶴兮莫敢晞于栖鸞俄潛闥之載扃
兮政除月之隆寒紛紛提之令烏兮翔童童之同山惟
二三其柔桑兮僅短短而可攀誰知彼之雌雄兮忽駢
棲于其間亟營巢而莫去兮曰夷猶而盤旋銜壤而益
墳之楸兮載上下其修翰獨傍廬而感慨兮澘涕泗之
汎瀾謂蒼蒼之蓋高兮亦莫探其端也豈期衆目相與
駭矚風行而電馳道路之相譁也儀談而秦辨聚落之
雄夸也金相而玉振衆芳之聲詩也嵩岱峩峩而萬(闕)
友朋之高義也差不謀而相埒兮觀古而驗今日為(闕)
孝之感兮覘瑞應之圖而有云况顯名于孝烏乎亦(闕)
謂之善禽摭北齊之蕭兮李唐之林列巢門之(闕)
冠之參鋪張虖裴之表門兮鉤索虖(闕)之孝(闕)
銜塊以助陶兮又還觀而南尋迨天使之口(闕)
烏之誠忱僉曰昔聞而不見兮(闕)
音吁嗟予小子曰不然兮猶足以理而言兮何山顛不
為烏所集兮何林間不為烏所巢兮孝性之修亦士之
常守兮事物之來亦有時而適然兮何足詫也瞻彼鷽
斯實名維慈予垂反哺之訓公興孝養之辭嗟彼能而
我不逮兮懷乎風木之悲矧哀哀而蒙酷罰兮豈嘉祥
之可希復倀倀而昧所之兮何前賢之可追意夫剡剡
而章厥罰兮俾悠悠其孝思維此理之忽然兮又孰較
其是與非嗟夫予小子不可不辨兮恐來者或失其是
衒損其心而泥其跡兮斯去古而益遠于名教而或戕
兮豈清議之可逭眷里閈之嘉言兮特君子之樂善賦
以捄將來之弊兮亦豈夫予之好辨
右辨烏賦一首宋丞相雍國忠肅虞公之所作也紹
興六年公丁母秦國太夫人之憂哀毁骨立朝夕哭
墓側墓有枯桑兩烏來巢悲鳴不去人皆異之以為
篤孝所召多作詩頌之公因著賦以自解此公家傳
之所具載者也公之八世孫堪適遭父處士君之喪
出此賦見示且俾書揭座右逵以為故家文獻尚存
詩書之緒不墜因重為之重錄云至正十五年冬十
月甲子彭城錢逵謹識
笠澤為虞勝伯創義塾序
古者先王之于民也有養焉有教焉邑居而井受薄其
賦稅是故無甚富甚貧之民家塾而黨序申其孝弟是
故多成德達才之士降及後世兼并之力勝而賦稅日
繁學校之實隳而異端並起士有被服仁義誦先王之
言者居無卓錐之地而浮屠氏之宫擬于王者金碧窮
于土木而士不飽粗糲噫為今之士亦難矣尚欲空言
之排之哉上之人循習其弊之久苟非命世之才不足
與有為也獨怪天下之人愛其子延師而教之或較錙
銖于朝夕而不吝夫千金之施于浮屠以徼福夫士以
仁義忠信之言訓其人使入以事其父兄出以事其長
上以保其身以光榮其祖宗其為福莫大于此彼浮屠
氏寧有是彰彰其著明也哉而昧者作罪于旦旦求福
于冥冥而卒不獲其報何其性習之相遠而迷惑陷溺
之深也往往閩人詹景仁氏買田築室延京兆杜伯原
父為之師以訓其子弟其詹之子弟被伯原之教族日
顯以大賢者之有益于人如是斯所謂蛩然足音曠百
世而一遇者也自時厥後蓋以寂寥而無聞矣在昇平
時尚然况喪亂之際乎予留中吴識故宋丞相虞雍公
八世孫曰堪字勝伯于元故侍講學士公為從子學博
而文行修而篤雖于今為庶尚論故家文獻其流風遺
韻有足徵焉其為人謇謇有志節不交譽于當世奉其
母避地笠澤之上以其所有淑諸其人庶幾世濟其美
者予誠私心愛之間二年予亦以親故從事于升斗之
禄有苕城之役而勝伯足跡不一至城府竟不知所造
詣為何如也今年春余謝病得請方外友鄧君青陽自
笠澤來問疾青陽隠者也能知賢故予首詢勝伯則言
其學日加富而家日益貧至無所于居且將有它適予
愀然曰笠澤唐陸魯望嘉遯之所也魯望遠矣其族有
曰德原號靜遠者嘗為甫里書院以居學者今去靜遠
之時未久也以予勝伯之賢而其子孫無有能從之游
者則陸之家其不已替乎得不有聞陸之風而興起者
乎青陽又曰有施縉彥紳者陸甥也賢而勇於義慕勝
伯之為人欲為義塾以居勝伯使鄉之子弟皆有所矜
式以力之不足思與鄉之同志者共圖之而未有因也
予復喜曰世復有斯人乎勝伯之於出處去就其審之
已久其塾之成與留舉不足為勝伯喜竊獨喜夫彥紳
之賢而能知所本也今夫一塾之費視浮屠氏之施特
萬分之一而其效乃能福于其鄉豈不為世道勸哉孔
子曰見義不為無勇也傳曰有志者事竟成吾知笠澤
之子弟又將服勝伯之教亦日顯以大使閩之詹氏不
獨專美于前矣然詹氏以有餘之資延伯原為易施氏
以不足之力奉勝伯為難然能假衆力以成之則若反
有易于詹氏者吾猶恐夫勝伯之不久淹于此也為我
謝勝伯曰笠澤之人厚于子母有他適以孤其父兄子
弟之心明先王之道以道之使化行于其鄉吾于子有
望矣輒書其言附青陽歸以厲于施而速圖之以明君
子成人之美之意其有樂于義者著于篇至正二十年
冬十月會稽姜漸序
興義塾以淑後學斯文風化有幸也有力者優為之人
以為難施君奮義而欲為之其難可知巳在承平時為
之人以為難矧搶攘之際而欲為之其難又可知巳非
諸賢扶翼相助斯役何以克底于成哉蓋不獨以喜于
勝伯虞君而實有關于斯文風化也吳客趙郡蘇大年
伯昌齡父書
縉自早歲侍師彭城錢先生之側獲交于先生之友蜀
虞勝伯先生于今十有餘年適以世故艱棘勝伯乃挈
家于笠澤相與居處相交之久益見其學行之高明守
處之端確故凡子弟樂從游而多被化者誠有道之士
也縉竊愈加敬之念欲買地築室以居勝伯鄉里子弟
得有以受教而卒成其業奈艱于力之不逮故因循而
未能也今年幸逢時康歲豐之秋而勝伯又將有它適
意噫吾志果不足為乎昔者管幼安適遼而遼人化今
吾鄉固非遼也而先生之道仁義忠信之言有不可一
朝夕而不之講者向之子弟何飽暖而多不知教其弊
反有甚于遼之初者矣蓋雖知學之始而不克遂于其
終耳今勝伯一來而從游者衆是知學之為要殆將有
望于成而勝伯廼猶有難于處而將去之又半塗而廢
之是重可惜也故縉于是願留勝伯為義塾以居之使
鄉里子弟多賴勝伯之教以敦厚其化庶幾為將來美
談竊念縉力之不足不能獨成焉蓋深有望于鄉之諸
賢相與共為之則斯舉之成不難矣然非縉之私也實
吾鄉之盛事也敢書此以請至正二十年冬十月吴興
施縉書
送虞勝伯序(并詩文)
故宋太師虞雍公以雄姿偉略佐宋中興出入將相垂
二十年其經國大業之著於章疏忠貞氣節之形于奏
對太史氏所錄蓋班班焉有志之士聞其風者猶足以
興起而況覩其全書者乎其書舊刻蜀中已而燬于兵
四世孫通判寶慶府君將復刻之湖南弗果五世孫參
政當國初猶篤意于此會故人眉州史孝祥守興化聞
黃伯固家實有之求之不能得至六世孫學士遭逢盛
際復以文章致位通顯其侍書奎章閣時嘗屬閩校官
謝中物色之中至閩適閩武官有購得之者將資以見
學士未幾學士歸田里尋捐館舍自是書存亡無復以
為意者已與予友者曰堪字勝伯於公為八世孫一介
布衣困窮無聊自勝伯以上居吴吴子弟與勝伯儕輩
者往往厭棄筆研不屑事父兄書自負以班仲升者無
慮以十六七否則亦竊自緣飾為公孫子不成其弊猶
足以舞文巧詆與鄉里少年爭長雄勝伯之計顧不出
此獨折節以紹隆家學經紀遺書而已間聞松江俞子
中為吴理官時得其書于魯人賈景莊氏將規往求之
斯行也天其或者未喪斯文乎吾聞之君子之澤五世
而斬勝伯去公八世矣斯文也猶將賴勝伯以不墜韓
愈氏有言莫為之後雖盛而不傳勝伯所謂善為人後
者非耶于其行吴之能言者咸賦詩以相之屬予序之
至正十七年冬十月乙未臨海陳基序
送虞勝伯之松江求先雍公遺文
川谷沄沄逝水波雍公勲業未消磨況當異代求文字
尚有聞孫校舛訛京國不聞收汗馬草萊終見没銅駝
誰陳聖主賢臣頌奈爾陰山敕勒歌虞勝伯徵君隠居
行義居甫里垂二十年不以姓名求知于時之聞人道
園先生其從叔祖也先世雍公遺文道園先生欲求而
不可得勝伯必欲以意購取之可謂有志而不忘其所
自矣聞此書藏松江俞子中推官宅推官殁已久而子
俊州尹其弟能假以歸勝伯非仁人義士之存心乎州
尹吾故人也因書以為之請陶蓬大尹見之當有以教
我也倪瓚
贈虞勝伯序
宋丞相虞雍國忠肅公其八世孫堪勝伯請于遂昌鄭
元祐曰先丞相有大功大德于高孝兩朝其行事章章
槩已著乎信史始終本末要與唐裴晉公齊名若夫言
語文字特先丞相立德立功之緒餘然有德者必有言
丞相六歲誦九經七歲能屬文已而登進士第累遷官
南宫便已悉完顏亮之奸詐和議必不可久及亮渝盟
傾國南下元臣夙將多殞于權奸丞相方參謀江淮軍
事乃能以忠義激厲將帥遂成采石之功當時劉四廂
至謂朝廷養兵三十年而今日大功成于一儒者我輩
媿死矣已而出將入相以身繫天下安危又何必言語
文字然後增重于丞相哉然有德者必有言則先丞相
遺文集錄若干卷先叔祖侍講來東南念文集不得所
至購募皆不可得堪也近見魯人賈景莊言其家舊藏
丞相文集今轉致于松江俞氏家堪雖貧將哀鳴伸訴
懇欵以言之悉力以求之庶幾歸之堪俟時平定復刊
諸梓是丞相立德立功立言併為不朽元祐案國史雍
公嘗注唐書五代史藏于家又有詩文十卷經筵春秋
講義三卷奏議二十三卷内外志十五卷行于世富哉
言乎三代輔相功德與文章並傳萬世者惟周文公兩
漢以來知名宰輔以德以功煥映竹帛者亦多以言語
文章為緒餘至唐宋乃始兼有之然傳之者蓋亦甚寡
向年侍講公以文章知名海内求雍公文集而不可得
今勝伯乃能求之于艱危困苦之中斯其志過前人遠
矣昔孔氏壁藏其家書一時雖暫晦更久復顯列于學
宫然則雍公之所著錄得賢子孫不至湮沒要皆本于
立德立功云至正十八年春元祐造江陰張體書
虞君勝伯求先世遺書將鋟諸梓作詩以美之
前朝雍國虞丞相學有師承道有源采石勲名昭日月
淳熙德業振乾坤陰功久著更生佛家學今傳八世孫
力購遺書喜重得還令海宇誦名言吴郡沈右
丞相遺書何處收百年世事迥添愁曩聞西蜀曾傳刻
今喜東吳得購求文獻一朝徵舊典精誠千古煥嘉猷
成都豈有桑田在最愛仍孫學業優吴郡吕禎
雍公文字秘深幽夜夜神光徹斗牛盛代固知傳不朽
賢孫今喜往相求江風百里松陵雪事業千年采石舟
驛路蕭條送君去中興謾說使人愁勾吴周砥
雍國勲名照古今遺文誰為重追尋鬼神呵護風雲繞
金石摩挲歲月深坐待明珠還合浦行看寶鼎出汾陰
公家今有賢孫子江漢滄浪萬里心鄒奕
雍公文集世珍藏夜夜雲間光燄長縱使千金收蜀本
也應全璧出俞莊雲孫異代云何切閣老重泉志亦償
此日誰為宗社計如公安得寘巖廊豐城俞詮
雍國多孫子如君已獨賢傾囊看舊物求友訪遺編聽
鶴雲間路烹魚泖口船遥知滄海月中夜為君圓魏文
彝(秉中)
雍國中興相清名尚凛如遠孫居異代先世有遺書似
是鬼神護猶存兵燹餘斯文真不朽字字比璠璵會稽
韓友直
水拍吴江映綠蘋吴帆挂席起江津一船書劍成都客
滿路湖山上海春貯酒郫筒來地遠行庖海錯帶潮新
雍公餘澤千年在更有文章溉後人陶澤
師渡長淮宋事危虎臣零落用儒衣初疑葛亮才非武
終籍劉琨笑解圍百世文章尊讜論一時陳迹羨知幾
故家代有賢孫子喬木分陰尚夕暉高平范成
忠肅文章粲若星百年淪没屢經營青城閣老空遺恨
笠澤雲孫夙有情放棹長淩三泖繞掀蓬卧看九峰晴
勝游更可成初志尚覬重刊啟後生張緯
南渡諸公已白頭深慙采石破狂酋功勲不獨齊康樂
忠義真無媿武侯相業至今光竹帛文章何日復弓裘
道圓未就平生志應待虞卿為訪求王廓
遺藳摇光貫斗牛鬼神呵護幾春秋豐城寶劍終須合
不是明珠暗裏投乙巳歲春正月五日海陵徐克敬書
于雲間寓舍贈勝伯賢良表姪
雍國文章世不磨昭如星日暎山河刻傳琬琰豈無待
價重璠璵不啻過謾讀父書嗟我老竟成先志子(闕)多
春風吹綠松江水亦欲東游理釣蓑臨卭魏奎
丞相當朝日精誠貫九天文章前代事勲業中興年赤
壁雄今古淮淝屬後先雲間遺藁在遲子棹吴船鴻山
樵吕敏
南渡昔聞虞相國白髮當朝憤不攄丹陛九重無上策
青雲千載有遺書諸孫禮樂流傳舊異代衣冠喪亂餘
莫問銅駝卧荆棘五湖烟水正愁予河東王嘏
宋室中興業雄才數雍公一軍能却敵諸將恥論功科
斗遺文在麒麟畫像空賢孫勞購覓鐫刻示無窮薊
丘聶鏞
編簡飄零二百年購求今見子孫賢固無相業當時重
要使文名後世傳龍氣拂雲歐冶劒虹光貫月米家船
鬼神呵護元無恙只在吴淞若箇邊申屠衡
扁舟衝雪訪遺書雍國文章天下無風動翠簾寒剪燭
月明滄海夜還珠百年製作詞華盛一戟勲名孝行俱
送子令人欽世澤蒼蒼喬木錦江隅勾吴王謙
勝伯契家過上海求先丞相文集賦此
山河一紀戰塵昏文獻承家幾處存傳語海隅蘇縣令
好求遺墨付諸孫蜀人王立中
奉寄勝伯先生
病裏傷春念昔游杏花天氣玉人樓此時惟有雙雙燕
倦對東風說舊愁䕫守病三年想故人不得一見因便
風以寄邵菴公詩求一冊以娱病中之懷黃䕫主臣
詩奉青城先生
虞卿落落不羈客端如野鶴混雞羣興來甫里一杯酒
與掃匡廬九疊雲遺史尚求丞相事從孫能輯翰林文
杜陵秀句多家法春樹初生每憶君此章舊懷謬作因形
穢故不及寄辛丑十二月十二日淮南公穎兄自甫里
過笠澤溪上袖出青城詩承道問訊共與論詩夜分予
忽憶舊篇誦之遂欣然寫上唯高情亮察臘月望日黃
章再拜
子貞還示佳章見寄因次韻以復克用高尚先
生
單子歸來自笠澤為說虞君猶遁栖青城從子識丹鳳
西郊草堂懷碧雞後會驚看絲髩改新詩煩向錦箋題
絶憐三泖冬無雪肯學山陰夜泛溪邾經上
和虞克用見寄
試拂龍泉劒虚涵三尺冰直心憂社稷孤憤泣山陵牧
野村村雨漁船夜夜燈感君多道氣懇欵實難馮
與金伯祥虞克用清夜聯話
浩蕩即扁舟紆徐適廣路玄露蔽重陰澄湖漭洄沍客
雁度寒洲漁罾挂荒墅故人欣會面握手出深愫古篋
啟奇文微吟發清趣念兹慎勿忘勖哉紀良晤(克用先世乃冠)
(纓相家文章事業銘彝鼎被絃歌克用襲藏皆鯨珠也故云)陸廣
涼夜讀史擬古錄呈勝伯先生知巳裁正
王靈靡東周諸侯務兵爭六國尚氣俠劫制非本情翩
翩魏公子南轅北遽輕折節信得士所怙匪尊榮雖云
正道媿砥礪多義名叔世駭莫見渴心劇懸旌丈夫一
委質便甘同死生豈如江上漚泛然逐春聲廢書有餘
歎露下候蟲鳴友生董生拜手
青城虞勝伯顔丘氏小軒曰看帆為賦律詩四
首且曰鄉情客思共有感焉因書以寄予予不
敏勉次韻錄奉叔勝徵君彦章高尚同一笑也
看帆軒下迥添愁滿眼青山憶舊游襄水信來家杳杳
蜀江春去思悠悠檣烏暝過漁莊宿風鷁寒隨賈客留
只尺波濤莫相失往來曾不為身謀
目送飛帆若斷蓬閒情不與水俱東自居茅屋秋聲裏
如在瀟湘夜雨中檣影遠離滄海月棹歌歸趣落潮風
由來世道隨流轉不用空嗟阮籍窮
長江波浪雪嵳嵬險過瞿唐灧澦堆龍護寶珠藏窟宅
蜃噓妖氣作樓臺依依鳥向滄波没一一船從返照來
徐市漫游東入海如何不見一人回
風帆已逐歸雲盡江水何如客意長荏苒歲華駒過隙
飄揚生理雁隨陽從知白髮非春事醉看青山即故鄉
獨笑夢中忘未得落花風動起回檣謝林再拜
次韻叔勝先生七言一首錄呈伏冀賜教倪瓚
再拜
朱絃流水寫徽音古意寥寥何處尋道力已消金鑛淨
禪那曾住嶺雲深毁譽不碍逍遥樂懲窒應無忿慾心
說與先生惆悵恨牛山何日見成林瓚此三兩月方為
義士之賢子與二三名勝作為文辭以頌述其德美且
預為挽詩弔文之類家傳而戶習或有每夜醉咏一過
大笑而登牀者獨先生不隨流俗袞袞耳如何如何故
賦此以發一笑云乞於韻會中檢尋&KR1256;字一觀明日即
納還也匆匆不具瓚啓上
重改次韻奉荅一首錄呈叔勝先生一笑倪瓚
再拜
朱絃流水寫徽音古意蕭寥尚可尋道業已消金鑛淨
禪那曾住嶺雲深猿猱騰攫初何怪風雨飄摇不動心
笑爾自戕成濯濯牛山何日見喬林此間俊秀子弟習
尚不佳為二三不孝義無廉恥之徒誘引而喪其良心
以不孝悌為當為以講論是非毁謗輕薄為政事蘭蕙
而尚化為茅況中人之才者乎先生以為何如良心淪
亡糞壤何異是可哀也十三日瓚啓上
虞山人勝伯陳山人惟寅皆為鄉里解后共飲
問及仙游事欲所賦詩未果寫既去僕已醉矣
酒醒遂和以答二賢初意此凡四也十八日又
錄
掃除狡獪蓄神機開頂葫蘆不置扉人物已從垣外見
真形漸向市中微杯成白鴿冲霄去劒化雙龍破浪歸
自此更無毫髮累綠毛繞體欲成衣
獨據胡牀醉不移坐深簷露滴髭眉蕭蕭風木成音樂
澹澹星河起鷺鷥語罷欲乘黃鶴去興來忽使白雲馳
火龍(闕)傲烹茶(闕)不折扶桑一氣吹
羃羃松陰布網羅鶴巢松頂吸天河是何道士圍碁坐
著箇樵夫對酒歌看月也知為爾好凭風無奈欲歸何
送君直過橋西去還記垂楊葉不多
送虞勝伯還東吴張適
相逢相别兩匆匆肯放花前酒暫空江渚落殘三月雨
海潮吹上一帆風客中憶母情偏切貧裏題詩語轉工
日暮思君頻悵望水天迢遞送歸鴻
克用道友作東吳十詠句法深有孟浩然意度超邁
繩其武學者未見達人之言吾道友當悉此意否
發吴江
一望洞庭秋水相看南浦孤篷江干有興騷客閒居久
約漁翁
泛石湖
遥接太湖惘然尚留赤壁圖景越來溪水東西香雪寒
梅飄影
游靈巖寺
此山勝景玄賞舊游今日皆非籃輿林間烟暝爛柯谷
口忘歸
登姑胥山
吳王館娃西子兩情斷送長流麋鹿淚沾荒草故人汗
漫重游
泊横塘
山寺微茫深渡寒烟蒼莽横塘杖梢自挑村酒船頭猶
帶漁榔
過盤門
將軍南鎮勾吴魚龍跳下江潮無限吁嗟陳跡怕聞淒
涼洞簫
懷甫里
笻行依依故里石刊翰墨糢糊龐公力田二頃拾遺扁
舟五湖
過獨墅
短棹微風窈窕片帆落日横斜舍傍雖開酒肆牛疲知
是田家
過車坊漾
蕩漾滄波萬頃櫓摇白鷗渚傍不知新月東起回頭過
盡車坊
歸闔閭浦
極目煙江盡頭屈指遥城渡口世人不理曲肱自餉黃
雞白酒農圃堂陸頤納
贈内姪曇霄
我聞唐宋及近代虞門簪紱紛如雲外舅蒼梧府君者
上繼秘監傳斯文一女適我有賢德兄弟玉立皆蘭芬
自從外舅殁官所歸隔山川魚雁阻兵塵浩浩各天涯
夢寐中間時或覩老壯死生那得知子孫有無安可期
誰料内兄仲氏子一朝謁我來京師入門面目恍相識
頭已祝髮衣純緇細言六歲武昌别别來廿九年華移
闔家骨肉既彫喪丹陽芤土鬱相向每嗟流落真可憐
石瀨何時得歸葬艱危幾脫虎狼口幸得為僧在林藪
止有一兄作秦贅叔氏之子臨安有二人形影相&KR1103;&KR1103;
出家蹤迹如雲萍遠聞姑丈歴清要豈知姑已歸幽冥
須臾言罷淚雙墮沉痛悲風生四坐使我聞之倍感傷
感傷之後喜無那桑田滄海自古然世家子孫能幾賢
當時不填溝壑裏必作丐者閭閻邊或為奴隸甘箠辱
及遭俘虜罹刑戮孰若爾心不為非落在空門遠塵俗
乃知祖宗積德深善慶源源報何速愛爾好文能作詩
驪珠紫貝光陸離虞門文業久陵替爾不承嗣當歸誰
荅云十八從佛教年今廿餘亦修蹈茹葷飲酒皆不為
慈航彼岸終須到臨安一兄猶少年有妻有子宗祀傳
願廬丹陽墳塚前以永孝思終殘年斯言慰我如醇酎
夜談剪燭過子丑明日辭我飛錫去愧乏槖金表親厚
老懷悵望秋雨晴為爾折斷石城柳七十翁詹同書于
翰林
贈霄上人序
吴興道場寺主曇霄上人來京師謁翰林學士承旨詹
公于寓宅詢其所自則公之夫人虞氏仲兄奎之子外
舅梧州府君之孫也于是不見者凡二十有九年而夫
人之喪亦二年矣而上人詣几筵哭奠弔慰如禮與公
道契闊叙艱危悲慟慨歎有不能喻之于言者蓋追憶
初别時上人甫六歲公年當強仕才名方盛不數載而
四方鼎沸風塵滿目音問暌隔不知存亡何似及皇上
龍飛江左平羣雄而一海宇制禮作樂登崇俊良公以
文學被顧問任天官而持銓衡長詞垣而知制誥康寧
壽考詠歌太平虞夫人猶及目覩公之榮遇足以慰疇
昔歎危之懷而上人游乎方外得以保全性命復相見
于今日豈非可喜而又可感者耶上人留京踰月乃請
于公曰我虞氏世家會稽自唐永興文懿公陪葬昭陵
遂為雍人傳十一世有守仁壽郡者因家焉遂為蜀人
又八世為宋丞相雍國忠肅公公之季子大理寺丞卒
葬餘杭之石瀨鎮至我曾祖為玉融令宋亡不降遂死
之時祖考梧州府君方七歲隸育于官及曾叔祖仕元
為祕書少監無子因請于朝以府君為嗣後廕官初授
光化主簿歴管城丹陽德安尹調湖廣等處㩁茶提舉
陞朝列大夫同知梧州路總管府事卒于官謀歸葬石
瀨未果乃殯于丹陽縣南之清水潭墓今久闕展省是
行也願歸結茅菴于墓側朝夕居其間以盡孝思公不
忘親戚之好尚有以教之公乃以其事語趙壎曰我舅
與故奎章學士邵菴先生雍郡文靖公宗系同出於雍
國忠肅公子嘗游文靖公之門有師友之契霄上人之
行不可無文字以贊美其孝慕之誠也噫壎于先生為
門人于公為屬官又何敢以固陋辭竊嘗觀于前代世
家以其立德立功立言著于當世千載不朽者代有其
人然由唐宋及元家譜相承以勲業文章照映史册七
百餘年遠而足徵未有若虞氏三公同出于一門者也
今逢(闕)創業維新之治其子孫雖未有顯者然以國家
政教方隆安知無力學自修以待用者而上人托跡空
門懷其世澤切切以祖宗墳墓為念是其孝思無斁過
于庸俗人遠矣吾輩稱揚而樂道之豈不足以為士大
夫之勸乎謹以此言復于公退而次第書之以為贈大
理公諱杭孫宋阜陵所賜名也秘監公諱應隆在元嘗
修大一統志今其板本猶存梧州府君諱弦字舜臣上
人舊名容德以丁酉年入烏程何山禪寺禮南州藻公
為師法名曇霄字具瞻雖學佛而通儒書大義蓋其家
學云洪武七年歲在甲寅秋七月甲午朔翰林國史院
編修官清江趙壎序
上人曇霄者宋丞相虞忠肅公彬甫之遺裔也其姑歸
今閣老詹先生同文而上人因與先生有連一旦來謁
將還廬墓于丹陽先生請趙翰林伯友為序且令予題
其左方西方聖人之教一則曰孝二則曰(闕)故升㣼利
天為母說法而所演大報恩經亦孳孳弗倦桑門每取
之以為準的或者謂其絶棄親屬不亦過乎有若上人
通儒者而又善詩念家世之非昔祖宗墳塚遠在一方
悽然有白楊悲風之感縛茅而廬諸墓豈非有合西方
之教哉雖然此固足為孝也西方以法胤嗣續為至要
與吾儒甚不異上人能廬墓矣獨不念虞氏之乏嗣乎
若能幡然改轍歸繼宗祧之重其孝不尤大哉在家出
家同一法門居塵不染塵浮屠氏之戒也初何傷乎此
惟達人大觀無所係吝上人尚勉之焉若夫家世之盛
趙翰林序之詳矣予尚何言史官宋濓
良常張氏遺卷
送張吳縣之官嘉定分題詩序
吴以水為國獨吴縣則皆山山萃起于洞庭烟浪之間
者其多至七十二峯先是子胥未入吴吴猶宫于靈巖
更今二千年故宫陳跡尚多存者登臨探討感念今昔
未嘗不令人惻愴興懷也吴縣尹張君德常以金壇文
獻故家早以才器知名江表奉其嚴尊避地吳下未幾
徒步起家為吴縣丞縣遭隣境燒劫殺擄君雖丞其所
以恤民者逾於尹聲蜚實章遄陞縣尹使為尹承平時
猶斤斤不易況軍旅殘破之後乎德常嚴尊老(闕)白首
移其孝以為政于一邑其惠及民者真所謂息黥而補
劓生死而肉骨無媿于古之人于是民氣稍稍復完今
兹五寒暑政譽洋溢用年勞擢授嘉定州同知夫既尹
大縣民戴其德自宜尹一州然猶二一州于海隅者千
尋之木棟梁之具也然匠石養之而未之顧者其望者
大也早晩施之用且將支柱明堂清廟矣吴之人士于
君之行也姑分題賦詩以送君而屬遂昌鄭元祐為序
賦得龍門
來龍起西北萬古壯此門日月互開闔風雲相吐吞龍
來海欲立龍去天為昏至今兩絶壁慘澹波濤痕張公
東海客邀我坐石根仰瞻泰宇靜俯瞰靈湫渾神物固
莫測目擊道乃存歲旱時用汝霖雨清乾坤廣陵成庭
珪
賦得采香逕
泰山嘗采藥深入芳菲菲攀桂作帷帳紉蘭製裳衣坐
令文身俗悉從端委歸支胤後君吳禮讓日漸違迷陽
行棘足蘼蕪露沾衣三秀不改度齊房耀靈輝擷之薦
瑶席神享民是依元祐
賦得靈巖
吳門有佳氣靈巖秀而高扶輿起中天横絶望四郊築
宫念吴王乘舟懷越相如聞石鼓鳴不見西施唱花殘
采香徑木落洞庭波鹿銜如意舞曾合步摇歌霞邊錦
樹明石上琅玕長世無赤松子誰當共長往金芝餌處
士玉蘭貽使君煩將滄海月還照秀峯雲宛丘陳秀民
賦得越公井
平湖朝崇岡石勢盡西走神宫閟海眼硉兀誰所剖偉
哉楊越公指揮擘山手灣環水府近決裂龍伯吼日供
萬夫飲鹿盧挂牛斗清寒散屏闌甘潤借林莽招提敞
殊勝遺事千載後顛倒樓閣影以兹歲月久張侯來作
縣胸中攄素有冽泉人共食博施澤彌厚遂令飲惠者
咄咄不離口何以為君别汲之釀春酒行人感幽駐十
步一回首終當勒懸厓相繼垂不朽吴郡鄭元
賦得石湖
范公如賀監吴越似同風一曲君王賜千年霸業空蕭
條湖水碧淩亂藕花紅相送青山暮孤帆沒斷鴻錢唐
范致夫
賦得鱸鄉亭
秋風吹江水鱸魚寒可罾江空野亭寂送客集高朋銀
盤錦鱗粲玉鱠春雪凝一杯魯酒罷千里吴天澂願似
陳文惠勿同張季鷹東吴高玄復
賦得林屋館
具區東南浸日與青天流洞庭諸巒巖宛在水中洲黃
金千萬戶白玉十二樓陽阿積珍木轇轕枝相樛仙人
倏來往環珮鏘鳴球我欲往從之四山澹以秋安期不
可即長年慕浮丘江陰張端
賦得虎丘
中吴山川雄虎丘鬱嵯峨寶光蓄池拗劒氣淩巖阿龍
精不復出寒泉澄碧莎白晝起陰霾深潭伏蛟鼉巍巍
王者陵青青石盤陀自爾埴靈蹟千古潛妖魔壯哉晉
浮屠景象長森羅涼月濕蒼樹晴雲栖綠蘿屬當清秋
日愛兹佳致多登高餞别駕好風動鳴珂列宿光有芒
練祈水生波悵然轉回磴舉觴成短歌青丘劉堧
賦得劒池
東吴古澤國虎丘萃磅礴泰媪閱神秀巨靈為開鑿嶻
嶭立蒼翠唅呀露齗齶兩崖日色寒一道天光落闔閭
葬其下風兩夜移壑至今斗牛間紫氣恒炳若我嘗俯
瞰之或恐蛟龍躍令尹名家子物理素精博五年飲此
水遂蘇吳民瘼遷官練川上百鷙見一鶚白露零蔓草
秋容滿寥廓行須頌河清休聲著延閣太原王逢
賦得天平山
兹山鎮吴會秀色削金碧拔地起萬仞去天不盈尺劍
矛輝日潔芙蓉承露摘龍門啓石泓天池湛玉液曾横
松下琴屢駐雲間舄于今望山處蒼蒼暮煙隔薊丘聶
鏞
賦得白雲泉
白雲白如雪清泉清比月泉以白雲名雲泉兩同潔滴
瀝翠池滿瑽琤玉琴咽斜侵落花徑直通鳴鸛垤觀蒙
欲果行委順能安節使君潔白操酌奉使君别四明陳
朴
賦得吴王井
九仞鑿山骨重泉出洞天聲虚響屧步影照捧心妍露
冷銀牀滑天空玉鏡圓養民功用在不計邑頻邊會稽
張憲
賦得太湖石
太湖一片石重巒八面回影枕碧波月身駮錦紋苔岝
㟧金峰隠玲瓏翠碧開玉露浮仙掌丹霞照天台雲淨
蓮花出星虚織女來相門題品舊堅貞冠古才四明陳
桱
賦得洞庭山
山湧洞庭翠雄蟠天下誇雲峯七十二面面是蓮花風
吹峩眉月影落湖上沙洞天閟玉室陽林耀丹葩粲粲
黃金橘天寒露已華採摘奉君别明發到天涯勾吴周
砥
賦得琴臺
靈巖鬱嵯峨上有古琴臺天光瀉石面月色流翠苔冥
冥烟鶴唳渺渺松風哀彷彿清商奏仙人騎鳳來雲旌
卷絶壁祖帳行瓊杯願言宓子賤去邑更徘徊晉陵張
體
賦得采香徑
一水直如矢千年流瀰瀰不見採香人滿湖生綠蘋湖
中送君别鶯啼疎雨歇明月出海邊清光照練川去去
蘇民瘼歌謠動城郭遺愛擬甘棠垂名若採香廬山陳
汝秩
賦得翫花池
方池漾春波繁花照寒玉金宫人正閒歡游弄芳馥君
恩深雨露花香滿山谷只愁恩已謝如花不待宿淒涼
去千載池水春自綠不見采香人聊歌送君曲巴西鄧
德基
賦得錦帆涇
風吹闔閭城花落錦帆涇錦帆去不返春流日夜生美
人在何處恨滿城邊路月明烏夜啼霜冷丹楓樹涇水
抱城流直通東海頭布帆挂落日相送練川游清河張
端義
賦得館娃宫
吴宫愛越女尚傳館娃時艷國上城碧宿莽雉朝飛媮
安不自戒捧心何足悲山石猶嵯峨伯業日以隳千年
歌舞地叢林禪衲栖送君一弔古臨觴慘不怡崑山盧
熊
賦得放鶴亭
古亭誰放鶴傳之支道林當其放鶴時同有萬里心白
雲瓊圃樹明月緱山岑側聞長老言千載復來今海鶴
雖非鳳猶能覽德音使君甚愛鶴更有一桐琴吴郡王
行
賦得響屧廊
吴王厭歌舞輕屧夜深鳴安知越溪女舉步國已傾至
今山頭月空照千古情清響聞葉落遺跡見苔生方悲
故宫換復送故人行他日明光殿君王聞履聲渤海高
啓
賦得梧桐園
彼美夫差園檀欒蔭青桐上有五色鳳結巢明月中疎
花落銀井墮葉響金風斵琴世所貴剪圭王曾封賢侯
瓌奇士材美將無同願為匠石頌置之楚王宫高郵龔
宜
賦得白公檜
昔賢莅吳會嘉惠蕩已施爰兹休暇日樹彼淩寒姿鶴
骨峙深沚虬枝跨芳坻葳蕤冒氛靄薈蔚含華滋勁質
詎有歇貞心諒難虧千載人所欽遺愛猶在兹顧君重
典郡斯躅邈以追孤根為扶植令名同久垂吳郡黃本
賦得百花洲
春花迷繡幄春水漾金鳬照影如明月流香過石湖錦
帆應不見沙鳥自相呼感舊復傷别愁傾雙玉壺延陵
徐文炬
賦得採蓮涇
吳娃蕩蘭槳採蓮戲綠波蓄心留翠房低頭避高荷採
蓮不見藕刺傷將奈何使君善為政聽我採蓮歌江陰
張瑄
賦得辟疆園
曉行辟疆園遺跡已蕪没當年多肯構金谷不可越榮
華一過眼春風長薇蕨固知天地間盛極乃衰歇空餘
園中柳行子當攀折折盡短長條聊以贈君别海昌董
翔鳳
賦得夫椒山
夫椒洞庭野積翠窅冥間水倒青蓮影雲梳玉女鬟迴
峯驅越騎挂月照吳關今古皆陳迹傷離慘别顔無錫
顧常
吳縣鄉三老顧子明求送前縣尹張君德常改
除嘉定州同知詩西澗老樵賦此為贈
亂離安輯撫瘡痍保障帡幪及此時感德陽春元有脚
掄材月旦本無私江湖水闊波濤息雨露恩深草木知
三老手編遺愛傳送行當就去思碑至正庚子冬蘇昌
齡愚公
送張别駕
一天風雨洗炎埃父老歡迎别駕來撮蚤鵂鶹還避去
朝陽鸞鳳却飛回吳門善政人爭頌海國甘棠手自栽
世壽堂中時進酒綵衣屢舞笑顔開燕山曾朴
送張府判詩序
至正丙申春江西等處行中書省平章政事楚國公渡
江來吳念吳民多艱牧字者多非其才悉選而更張之
自令丞簿尉以及錄事錄判同日命十有一人各賜衣
二襲馬一匹粟若干石肥羜旨酒有差而丹陽張君德
常其一也德常時為吳縣丞三年以考績上陟縣尹又
明年除同知嘉定州事壬寅秋調松江府判官於戲張
君自筮仕以來甫十易寒暑已遷歴四任抑何速耶且
受命之日如德常者十有一人七年之間餘悉坐免而
德常不惟僅存又藉藉若是謂之非賢可乎不特此也
德常受命以後朝徵暮辟進用者不止百輩坐免者有
之刑廢者有之固不可指而數然則德常不惟賢于十
人而且賢于百人矣自今以&KR0616;德愈隆操愈厲松栢之
姿久而彌固則今之桃李安知不見其衰且歇也德常
之賢又豈止百人而已耶且聞千人而得一人不少也
百人而得一人已富矣今楚國公十人而得一人則楚
國公知人之明賢于人遠而才之衆可見矣噫楚國拔
之而太尉用之德常所以辱知于二公者寧不思有以
報之耶德常之調松江也大夫士咸歌以送之淮南袁
君達善俾基序其首因摭楚國公援君之意以重勉云
西蜀楊基序
種樹不問根樹生枝葉空樹陰不復好那得振其風誰
云種者去猶得種時功世道果相容嗟嗟張府公至正
二十二年壬寅秋九月十一日華蓋柏浮丘公酒史在
林屋之東陶篷下識
萬彙涵濡雨露中百年文物倏飄蓬鱸魚獨擅吳中美
驥足寧知冀北空肝膽幾時酬楚國里閭從此變王風
吳松江水秋無底好與使君襟抱同豐城余詮
張侯喜與茅侯代瀟灑黃堂兩使君陽羨溪山空在望
吳松風月且平分漢廷亟用三章法晉士猶傳二陸丈
今日顛厓政草在慈祥愷悌是功勲廣陵成庭珪
三年練水治又復調雲間粉署華生筆吟屏雪滿山髩
因黎庶白衣為老人斑賴有顧明府論文或解顔淮南
袁章
雲間判府拜新除亂後衣冠喜用儒一派清流出大壑
九苞丹鳳下蒼梧江鱸白嫩供秋饌海米紅尖追夜租
亦欲亭前聽鳴鶴五華清夢可能無練川何恒
喜聞張别駕聽鶴過華亭屢試匡時策猶傳教子經篆
香凝燕寢書航泊鷗汀遥憶題詩處青山繞郡廳雲間
徐士茂
練祈門外曉停車别酒迎風入面花白首愛民如愛子
赤心憂國似憂家龍迴夜影江沉樹鶴怨秋聲月在沙
煩語虎頭賢二守客星何日泛歸槎扶風馬庸
良常草堂詩
朝余升兮良常之顛暮栖予兮良常之下謂良為常兮
誰哉暴者余守余篋母哆其胠篋中之藏孔子之書謂
堯湯賢謂商辛愚孰憎是言我獲其餘孰好之者往餽
一鴟
予素言張德常好今古文作良常歌李孝光
一室良常洞幽深太古茅風瓢元自寂畦甕不知勞獨
出逢騎虎初來學種桃還應白雲裏遲子共游遨
翠壁鄰丹竈青楓背草堂琴書聊卒歲麋鹿自成行叠
澗流杯滑飛花入座香寧無問津者及此繫舟航倪瓚
題良常張處士山居一首
良常標名山句曲主仙洞茅君倚翠麓白雲滿高棟上
有巖栖士出入與雲共芝草鳥為耘桃花鹿銜送茅君
見兄弟夙昔勤遠夢子獨擅為鄰幽深補其空風飄懸
雅樂靈术分仙供息我山木陰懷人玉簫弄暫時苦勞
事非必能抱甕洗藥愛源泉掇英比朝饔歸靜其抱一
知尚亦殊衆鶴馭來何方尋君引余鞚延陵吳克恭
過江山色萃良常碧樹隂森結草堂處士不知人世變更
求丹篆寫仙方朱澤民
故人讀易向華陽萬箇松間一草堂最愛滿山春雨後
白雲晴護藥苗香韓友直
草堂價為青山重山是良常乃結茅華屋雲低疑洞府
醍醐泉滑見春庖心清已識金銀氣世難曾懷鴉鵲巢
句曲晝寒丹室火海鄉塵暖雪林梢冥冥高岸深為谷
泛泛生涯苦佩匏傾耳在天鈞九奏抱情方雨鼎三爻
中條晚節需休老南岳何年敢獻嘲近說金壇仙夢接
青葱林屋擁旗旓至正辛丑夏五月張天永寫于埬江
雪篷
句金壇下幽人宅斵桂為梁蔭白茅畦長藥苗過野(闕)
瀑流(闕)子入山庖鹿迒散漫春苔徑鶴影䙰褷曉露巢
池上僧碁聞竹外嶺頭樵曲落松梢舊來長史留虹篆
時過神君響鳳匏坐石修將琴别譜焚香讀盡易諸爻
盧鴻圖在宜終隠杜甫詩成詎解嘲不待馳烟勸逋客
三峯蒼翠拂雲旓河東張翥
蕙帳空招隠者居玄猿白鶴夜愁予只今百尺長松下
何處草堂宜讀書
良常(闕)是鄉關窈窕軒窗遠近山獨有荆溪舊時月
屢隨歸夢往來間蔣堂
翩翩張公子結茅良常山緣知鍊金液足以要朱顔玉
桃花開水潺湲琅玕芝草繞池碧子復來往三峯間三
峯峩峩昔所憩積金寥寥半空峙松厓月黑歸青猿石
林丹光中夜起人間日月如流水别來夢此三千秋茅
君兄弟豈相憶張家草堂思一游神仙不知王伯圖紛
紛喜怒無時無華陽便問歸路熟三十六洞吾何須魯
鈍生馬文璧重賦
予常為德常記草堂矣復見此卷誦五峯之詞甚奇古
仲穆使君之篆筆力遒勁澤民若水之畫清潤張助教
之詩流麗皆令人斂袵故為之識其後丹丘柯九思題
于王氏環慶堂
荆溪王仲德以故宋將家子孫博古嗜學延致金壇張
天民先生于其家德常蓋先生子其父子績學能以其
道行于荆溪荆溪之人為其父子買田築室居甚充然
故朋從枉訪仲德必至德常之家飲酒賦詩蓋亦極其
一時之盛卷中所謂良常草堂者德常扁其室示不忘
金壇故居日接良常之山也俛仰二十年間不惟朋從
大半淪落而荆溪更世變化為瓦礫荆棘無復人烟仲
德避地入杭聞已物故獨德常父子僅存全其中吳而
德常以文學今為吳縣尹予與德常最友善觀畫讀詩
感念存殁為之慨然遂昌鄭元祐跋
良常草堂詩一卷金壇張君德常家山圖也君之尊翁
鶴溪先生以高年碩德沉浮里社一家父子兄弟自相
師友文風藹然人望雅歸重之承平無事先生攜諸子
諸孫杖履往來之間衣冠偉然望之如神仙披圖尚可
見彷彿也意當時繪圖賦詩摹寫其幽野閒適之趣經
營慘淡惟恐不盡豈知後來之世變無窮有不可言者
哉此卷前歲失之中吳兵間今歲得之中吳僧所父子
相顧欣然譬若神明頓還舊觀蓋畫存而草堂則無矣
草堂既無而良常之跡如掃矣臨風可浩歎也且乾坤
是處可搆草堂使今日即為之未必能如前日之可喜
也此卷猶存豈不當寶惜之乎按輞川草堂有畫無詩
香山草堂有詩無畫獨浣花草堂以杜少陵名重天下
非草堂可貴直以老杜流離跋涉歴嘗險阻情可念詩
可歎而重之耳然則君之良常草堂得不與是類與夫
草堂與世道本不相關也先生鶴骨如玉壽可百歲天
定時平行將歸葺舊隠此卷實為之張本彼鍾山云云
正可一笑揮去因閱此卷謹題其後以志予之所感至
正十八年人日趙郡蘇大年謹書
予舊藏張德常分題贈行詩卷皆元季諸老手筆後句
容曹廷瑞中書出良常草堂詩跋亦張氏物也因借錄
于行卷楮尾得以併攷見其故家文獻云節齊劉珏識
題張先生良常草堂五言一首
每愛草堂幽來為竟日留獨當山一面更近水西頭繞
舍栽青竹開窗看白鷗拾遺茅屋好不得近鄜州潘純
近聞結屋在荆溪溪上春山翠欲迷一箇小橋容鶴過
兩株高樹著鶯啼林君漫擬移天竺杜老無煩卜瀼西
何似先生樂真隠好詩還向畫中題倪中愷之
溪上開新館高齋擁翠蘿彈琴拂石薦垂釣得鷗波道
士籠鵝至門生載酒過春風看花處隨地樂行窩范德
源
題草堂圖
珠樹春來學鳳鳴玉泉雨過作琴聲識得良常洞中路
前生我本山玄卿張雨
幽館曉山如沐斷橋春水初生花下班荆酒熟松間散
策詩成柯九思
結屋政臨流水開門巧對長松為待神芝三秀移居華
岳西峯倪瓚
家住華山陽長松映草堂平生有高致不似賀公狂陸
友
和靖處士嘗賦詩曰山水未深魚鳥少此生猶擬再移
居只應天竺溪流上獨木為橋小結廬以中之大父鶴
溪先生自金壇移居荆溪因以中相過話處士舊詩戲
為圖此瓚
相近方隅洞良常别有天草堂朝看雨藥圃夜舂泉邈
矣盧鴻一奇哉魯仲連君看遺世者若箇是頑仙德常
久索良常草堂詩未就及觀華蓋山人碧箋書五言因
追其韻頃刻成章雖為草堂末至之客可以無愧矣癸
未歲十一月望日句曲外史張雨題于荆溪之上
想見茅山路深藏隠者廬平生懷勝境此地得幽居林
黑時聞虎溪深或見魚相期學仙侣童子候階除韓與
玉
每愛良常山水勝草堂松竹更清奇據梧讀易玄猿聽
拄杖看雲白鶴隨石鼎注泉春煮茗竹窗留客夜彈碁
晨昏定省營甘旨獨掩柴扉細和詩李子雲
宿鶴溪先生荆溪草堂
高秋欲赴草堂招身世驅馳百慮囂今日故來尋舊約
梨花春酒度清宵宣伯烱
題石民瞻畫鶴溪圖
白鶴翩翩入太清溪流不盡松風聲髯翁筆底有仙路
倩渠更寫芙蓉城張雨
鶴溪近與練湖連一鏡秋水清無邊依稀淮岸瀟湘浦
慣見月虹書畫船山翁幾年吳下客溪草溪花未相識
筆牀茶竈老玄真肯與鷗沙分半席仇遠
題張氏世壽堂
奕奕金壇世壽堂鍾才應運適相當練川新借光華月
吳縣陰垂蔽芾棠孝友已堪民表率清廉更作吏隄防
殷勤父老求篇詠寫向奎仙品藻傍鄭元祐賦
繙經一首奉簡天民有道先生
矯矯金壇八十翁繙經收得大乘功瞳人水剪琉璃碧
舌相香噴菡蓞紅一邑絃歌蒙子化四窗燈火與孫同
太平有日歸陽羨還理田園樂歲豐吳下鄭元祐頓首
鶴溪溪上老仙翁八十康強寡欲功鬢雪頗因詩債白
臉霞不借酒潮紅百年世事遽如許千載襟期誰與同
閒閱梵書消永晝不關祈福乞餘豐趙人蘇大年奉和
前韻
稽首毘耶鶴髮翁法言微妙總天功菴摩勒果能纖細
優鉢曇花是向紅心悟法華應解轉手提諸佛竟誰同
真源一洗繁華夢蔬筍瓜菹貌亦豐勾吳周砥次韻
已愧吾儕髮漸翁有親猶樂校讐功涼雲竹委湘簾碧春
雨萍飜墨沼紅鄉井音書時節異兒郎伯仲起居同吳
城百里絃歌邑燕領先推榖世豐義興岳榆次韻
平生摹楷漫塘翁晩節兼修靜定功貝葉翻時香篆碧
天花散處佛燈紅知君避地交游少憐我儲生嗜好同
有子孝廉名藉甚絃歌吳邑致時豐王東晉越次韻
蒼顔白髮鶴溪翁養氣怡神素有功得句秋江楓葉冷
繙經夜室燭花紅承家有子朱衣貴繞膝多孫綵服同
愧我迂疎遁丘壑瓣香喜得拜南豐孟柟次韻
奉簡天民有道先生
令子今為吳縣尹先生猶是葛天民春秋七十又八歲
江海百年能幾人多士問奇加束脯諸孫供饌斫修鱗
荆溪舊業知無恙白鶴來時送喜頻至正十八年仲秋
前七日廣陵成庭珪書
成廣陵先生以詩寄張先生韻度深穩謹依韻
奉和
白骨自應無葬地青山可復有遺民何時得返屠羊肆
古廟無慚刺虎人製錦邑中推令子聽經池上躍修鱗
綠雲洞裏遺編在循省加工莫厭頻元祐頓首
已分環樞篾要津謾從書冊訪遺民還鄉杜甫何如客
嗜酒陶潛若箇人風定玉林雲鶴鶴月明珠浦水鱗鱗
移家縣令談玄舌笑殺吟詩國步頻岳榆次韻
奉簡鶴溪先生次成高尚韻
憑高每挈無言子閱世猶嗤横目民一邑絃歌稱有嗣
百年儀表屬斯人自憐西郭多戎馬誰識南溟有縱鱗
雪霽溪山陪杖履荆南最憶往來頻句容周砥再拜上
久欲賦一詩以慶靈飛經于寶匣
藏得鍾郎萬字經虹光夜夜射天星使來海上持龍節
輦下雲端拾鳳翎金母授書黃帝闕玉真按筆紫霞扃
勤修苦煉資輕舉濯足明河上九青遂昌鄭元祐頓首
上
和遂昌鄭先生題大尹所藏唐人書經
誰授靈飛六甲經中天夜降女媧星霓旌羽從三青鳥
雲篆鸞回五采翎仙殿清齋繙秘笈御題珍錄護神扃
不堪重省前朝事宫闕荒涼蔓草青盧熊再拜
雪鬢龐眉詠玉經宛然南極老人星石壇帚拂青鸞尾
烟閣衣飄白鶴翎寶氣虹光輝日角錦囊瑶軸閟雲扃
道成騎鹿三山去瀛海茫茫萬仞青周砥次韻
憫農歎一首送德常縣尹出郊勸農兼柬國瑞
相公幸加省覽
日月底天廓勸農正其時畇畇土膏動穆穆條風吹渚
花尚自媚汀柳亦間垂中吳號沃壤東作多黎遺首更
太伯化民俗恒熙熙一從干戈興殺擄令人悲草生髑
髏眼竈絶茅茨炊十室存二三燒劫偶見遺官租不少
貸民力何由支張侯尹吳縣冰蘗嚴矜持徵科淚暗落
且復鞭瘡痍兹當東作興載耟循年規文告加勉勖心
傷為嗟咨田老鋒鏑餘僅保骨與皮猶復望歲豐迎拜
攜孤婺茹芹敢望飽無力堪鉏犁嚼蝨恒苦腥飯牛恒
苦饑侯為百里尹腹笥盛詩書民勞曷小康民病曷小
醫虢文諫周室千古有令儀咽餓㗖兒肉何人埋父屍
民力苟不蘇天鑒亦不私上帝專主宰臣言諒非癡吳
下鄭元祐頓首
至正二年壬午九月僕與高昌正臣游張公洞天張德
常期而不至殊懷其人不禁清興故作墨竹以寄之前
奎章閣鑒書博士丹丘柯九思識
丹丘寫竹師老可能寫倒影青琅玕張芝草堂雪色壁
壞葉蕭蕭烟雨寒瓠齋
柯公自比米顛子文采照耀青琅玕只今耆舊凋零盡
剰得潘君瘦竹寒倪瓚
題趙松雪詩藳
趙文敏公書出于晉詩及乎唐固一代之能事也觀此
卷令人歎慕不已德常其永保之至正二年壬午九月
十又六日丹丘柯九思題
松雪翁嘗云凡作字雖戲寫亦如欲刻金石今觀其行
草點竄塗洼間皆不苟且誠哉是言也濠梁李升
趙翰林高情散朗殆似晉宋間人故其文章翰墨如珊
瑚玉樹自是照映清時雖寸縑尺楮散落人間亦莫不
以為寶也今人工詩文字畫非不能粉澤妍媚山雞野
鶩文采亦爾爛斑至其神韻則與孔翠殊絶此無他固
在人品何如耳此卷張德常得之翰林之子仲穆處盧
山甫二月廿日見過田舍攜以示僕因題倪瓚至正二
年壬午歲也
宋程伯子書字時甚敬謂非欲要好只此是學人皆知
之而涵養工夫蓋鮮今觀松雪翁詩遺稿一點一畫皆
昭然絶異竄改之跡想見不苟其文章書畫為學者宗
匠固亦宜哉吾德常敬事善學得此卷而珍襲之其意
深矣吳郡後學羅元題
題德常小像
冠切雲之崔嵬佩鳴玉之琳琅丹青彷彿其形似氣象
已絢爛乎文章深注意于林泉而託跡乎軒裳耕釣于
荆溪笑傲于良常豈出岫之閒雲亦九畹之孤芳故將
縱浪大化游詠天和周旋罄(闕)追琢磨于躬有光而
奕世其昌者耶黃鶴山人王蒙謹題
冠綸巾服素衣靜式後昆動揚前徽濯埃氛于宴景憺
山水之清輝吾固知其夷險一節出處顯默之間惟德
之常而從容于道機者馬治
向年予客荆溪岳君仲遠家仲遠中表姻戚多若王君
仲德其一也仲德以宋閥閱居州市時延至金壇張天
民先生訓飭其子弟居久之先生德孚其身行孚其人
凡溪大家無不敬慕之者于是買田築室請先生挈家
荆溪之上今吳縣尹德常則先生冢子也德常日侍其
親内而家庭外而朋舊人人得其驩心暇輒讀書講學
德業滋進于是德常充然為荆溪之逸民夫何淮甸兵
興而荆溪遂為戎首向所謂田園室廬盡為瓦礫德常
遂與先生避地來吳以才名著聞起家吳縣丞由丞陞
尹縣遭亢旱焚劫而德常能涵煦以仁恩自非才美兼
具其能若是乎遂昌鄭元祐與德常有世契見其松石
小像而喜之為題于其上云鍾英金壇蜚聲荆溪以孝
以友身修家齊避地來吳起家佐邑陞之製錦藹乎仁
術峩冠野服松石之間逍遥天游良常之山倚歟先生
有此令子爾公爾侯必復其始
誦詩讀書佩先師之格言登山臨水得曠士之樂全非
仕非隠其幾其天雲不雨而常潤玉雖工而匪鐫其據
于儒依于老逃于禪者與錢唐王生思善畫德常時年
四十二矣東海倪生贊之曰云云德常高情虚夷意度
閑雅顧非顧長康之丘壑置身曹將軍之凌烟潤色又
那緣得其氣韻耶王生蓋亦見其善者機耳今日因過
德常草堂出此圖求贊且欲作樹石其傍乃先綴數語
像上樹石俟它日補為之
世壽堂銘
古之君天下者斂福於其已以敷錫于天下之人故人
有樂生之心無歎息愁恨之苦有壽考之徵無夭閼折
傷之萌武王訪道箕子大經大法畢陳之矣而終之以
五福蓋以為人君貌言視聽舉皆合乎天至於思而睿
作聖則又無所不脗合乎天矣人君與天一致而無二
則斂福于已者豈私其躬而已哉刑賞威柄惟天是循
子養萬民惟天是法舉熙熙然游于太和元氣之中甘
露之所霡霂祥風之所披拂則其享遐齡躋壽域斷非
厚誣斯世也氣錯而薄世澆而漓夫以孔子之聖而不
獲斂福以錫民顔子之賢而不獲享有壽考此其扶輿
而磅礴者或清或濁或媺或惡有不可得而窺度也此
雖媮薄已甚而王澤猶存民猶有享壽祺者然亦罕矣
故視曩時耆舊有傳耆英有會九老有圖蓋如鳳皇麒
麟不可復見也已況自兵興以來鋒鏑之下燒劫之餘
荆榛骨骸渺莽蕭瑟亘數千里無復人烟兵旤之慘未
有甚于今日其幸存而竊活者方溝壑是憂又何知壽
考康寧之謂乎而金壇張德常廼于吳中所寓之室扁
曰世壽堂以奉其父天民先生居之先生今年八十歲
耳聰目明氣神滋王其大父愛山先生年七十五歲而
終其曾大父定軒先生于書無不讀于學無不講宋季
趙信公最知人將起先生以共事先生知事不可為力
謝絶之日與漫塘劉先生實齋王先生優游以終老其
卒也年九十有三伯父叔剛先生年七十有二至其兩
老姑今皆年望九十起居無恙世言壽有種其信然與
夫承平之日世享壽齡固足以夸艷今天下洶洶而德
常以才幹在吳縣由丞陞尹人稱其賢既能養其父以
孝聞又能推其上世耆年夙學以表章暴白之抑亦何
修何為而能若是耶豈昔之人當錫福之盛深培厚植
不少槩見於世故其世壽若此其未已耶德常今則施
之于用而其厚德之積則又在德常也遂昌鄭元祐辱
交于父子四十年矣乃為銘其堂銘曰金壇之山實系
地肺山明川媚聿鍾人瑞卓哉定軒翁灼有見乎宋之
季身躋上壽名高一世有子有孫俱享遐齡天何所聞
惟其德馨德馨苾芬三壽作朋永言世壽以堂以構壽
若有種善培滋茂良耜澤澤斯種斯穫我銘於鑠惟有
秋無斁
身世蕭蕭一羽輕白螺杯裏酌滄瀛逍遥自足忘朋晏
漫浪何須問姓名石鼎煮雲聽澗雨玉笙吹月和松聲
馮君為問張公子曾到良常夢亦清十二月廿四日馮
高士訪予笠澤旅寓相與游從累日其操行孤削居處
簡易有古高逸之風從容話及德常明公學行之美與
僕交義之篤因言欲以書扎枉問以僕深相怪恨遂不
復作記此無他聽雙鳬讒謗之過也雙鳬以十年前博
奕之物翻悔不遂竟嗔恨而去知其動興讒于其所識
非特執事也鼠輩小計僕固不恤但可笑耳王半山面
有黑□人教用園荽煎湯洗面半山曰天生黑于予園
荽其如予何但執事不明之愆則不可逃一人譽之從
而敬之一人毁之從而怒之可乎所謂惟君子能好人
能惡人不知好惡賤子于明公之前者君子人歟非耶
其亦在聽言之審耳執事以為何如謹以奉問千萬還
示數字幸甚尊君鶴溪先生侍間道瓚懷仰之私也瓚
再拜
聞道淮安之任去尊君合住叔兮家來城又鼓吳淞柁
好過吳淞弄釣車比聞從者來吳城旦夕之官淮安復
往吳淞迎尊君矣舟經笠澤能一枉顧否因令弟德機
徵君之便輒成小詩以寄倪瓚再拜良常府判明公執
事比附蕭從善一書往曾達否瓚廿五日謹空
瓚再拜新春伏惟履候多福欲往展賀村野畏人不出
耳昨有數字與令似想曾過目畫匣倘要用當送去無
用則已先公竹杖脚爐小巾倘有之希尋以見惠無則
不煩也元度入城何日還還日為致意謹承候匆匆不
具十一日瓚啓上良常先生執事
八月四日老鐵禎帖上德常相公先生屢承問病乏力
不能接對今日體力稍勝忽老胥吳讓者泣拜牀下自
陳八年淹滯相公憐之欲行參補而有優游不斷者阻
之閣下窠缺告天無路惟有覓死地而已其情可哀今
假老夫一言欲相公補押一案為來官收錄之階必公
賜可此事不徒協衆論亦繫相公平日陰德事也扶病
為布此楮惟冀委察焉不具禎帖上悚恐謹後空
至正辛丑十二月廿四日德常明公自吳城將還嘉定
道出甫里捩柁相就語俯仰十霜恍若隔世為留信宿
夜闌更秉燭相對如夢寐者甚似為僕發也明日微雪
作寒戶無來迹獨與明公逍遥渚際隔江遥望天平靈
巖諸山在荒烟遠靄中濃纖出没依約如畫渚上疎木
枯柳似我容髮蕭蕭可憐生不能滿百其所以異于草
木者猶情好耳年逾五十日覺生死忙能不為撫舊事
而繼遠情乎明年復命畫江濱寂寞之意并書相與乖
離感慨之情悰德常今為嘉定同知于民有惠政即昔
日之良常山人也朱陽館主蕭閒仙卿倪瓚言
艇齋
德機僦屋藍橋以授教為業屋之西隅有軒翼然即所
謂艇齋也歐陽公有齋名畫舫其記云舫者嬉游之舟
不知德機之舟將以涉大川乎其亦乘以嬉游乎將出
入二者之間所謂乘流則逝遇坎則止乎因篆二字使
張於屋壁稍暇當為記之七月二日胡悌書
題德機荆南精舍圖
誰畫荆南精舍圖烟霏嵐翠墨糢糊林間野鹿時相逐
洞口山猿不受呼尚有清泉悲夜雨已迷幽逕入寒蕪
癡人莫彈西飛鶴雲外仙君恐姓蘇倪瓚
近作寫呈德機兄求教胡悌再拜
明朝又上闔閭城江上春風一舸輕過眼落花應有恨
傍人飛絮自多情本應世亂依劉表誰謂才多類禰衡
試問龐公歸隠計南陽何地可躬耕
贈章伯高
共是多情惜歲華故應美酒送生涯金虀細斫秋風鱠
玉髓新烹榖雨茶每愛芙蓉依北渚還思蝴蝶過東家
江南三月鶯啼遍不信櫻桃未著花
平生豪氣慕西洲莫怪眉攢萬國愁商皓不知秦正朔
荆人曾紀魯春秋新豐酒美春三月劍閣詩多歲一週
中夜聽雞真欲舞高桓事業在營丘
詩寄德機判簿
十載無家客東西幾播遷已拚書馬券留作買山錢處
處荆花好枝枝棣鄂連將車日來往便此草堂前六月
廿七日書于吳中客船
隱居城市絶塵埃秋菊春蘭手自栽一卷楞伽讀未罷
南山相對舊崔嵬
戶庭不出倦逢迎淨室焚香也自清來客莫煩談世事
石牀分坐話無生
翠石嶙峋分外幽叢蘭生近澗西頭畫圖來自重居寺
相對令人憶聽秋聽秋道者為文甫畫蘭石
清閟閣前春雨時一枝醉裏寫臨池因風遠寄栖禪侣
山寺迢迢傍水涯雲林寫寄白馬寺令歸文甫丁亥歲
夏五月勾吳張榖
趙氏鐵網珊瑚卷八
