趙氏鐵網珊瑚卷十二
明趙琦美編
宋趙子固梅竹詩
里中康節菴畫墨梅求詩因述本末以示之
子固逃禪祖花光得其韻度之清麗閑菴紹逃禪得其
瀟灑之布置回視玉面而鼠鬚已自工夫較精緻枝枝
倒作鹿角曲生意由來端若爾所傳正綂諒末節捨此
的傳皆偽耳僧定花工枝則粗夢良意到工則未女中
却有鮑夫人能守師繩不輕墜可憐聞名未識面云有
江南畢公濟季衡醜粗惡拙祖弊到雪篷觴濫矣所恨
二王無臣法多少東鄰擬西子是中有趣豈不傳要以
眼力求其旨踢須止七萼則三點眼名椒梢鼠尾枝分
三疊墨濃淡花有正背多般蕊夫君固已悟筌蹄重說
偈言吾亦贅誰家屛障得君畫更以吾詩疏其底
康不領此詩又有許梅谷者仍求又賦長律
濃寫花枝淡寫梢鱗皴老幹墨微焦筆分三踢攅成瓣
珠暈一圑工點椒糝綴蜂鬚凝笑靨穩拖鼠尾施長條
盡吹心側風初急猶把枝埋雪半消松竹襯時明掩映
水波浮處見飄颻黃昏時候朧明月清淺溪山長短橋
閙裏相挨如有意靜中背立見無聊筆端的歴還成戲
(一作明非畫)軸上縱横不是描頓覺坐成春盎盎因思行過
雨瀟瀟從頭總是揚湯法拚下工夫豈一朝
王翠巖寫竹求詩
古畫畫物無定形隨物賦形皆逼真其次祖述有師繩
如印印泥隨前人尚疑屋下重作屋參以新意意乃足
晉魏而來幾百年羲獻斷絃誰解續何况高束李杜編
江湖競買新詩讀願君種取渭川一千畝飽飯逍遥步
捫腹風晴烟雨盡入君心胸吐出毫端自森肅員大夫
來子章何碌碌三詩皆梅竹譜也然胸中無詩者見
之扞格翠巖得詩後數月忽問予曰所求畫竹詩耳乃
及李杜編何也予笑曰非君不解世無人為君言耳作
詩必此詩定非能詩人不聞斯語耶皇甫表工學於斯
聞予詩欣然求書正恐胸中無詩種又扞格也識者為
予一撥予老不事多言云景定元禩良月六日所寓邸
乃鹽橋王氏家二鼓燭下書諸王孫趙孟堅子固彝齋
居士記
吾友趙子固以諸王孫負晉宋間標韻少遊戲翰墨愛
作蕙蘭酒邊花下率以筆硯自隨人求畫與無靳色往
往得之易求之多人亦未之寳也晚年步驟逃禪工梅
竹咄咄逼真予自江右歸頗悟逃禪筆意將與之是正
而子固死矣鄉人云子固近日聲價頓偉片紙可直百
千予未敢謂信一日鬻書者擕數紙來少室果印所聞
豈人情不貴于所有而貴于所無耶皇甫君步驟子固
者也出子固論畫真跡一卷及其所自作蕙蘭躍然而
觀感慨係之吁子固不可作矣彷彿子固者斯可矣皇
甫君其勉之咸淳丁卯五月晦日隆禮書于春詠堂葉
士則
予幼年侍彝齋兄游見其得逃禪小軸及閑菴横卷卷
舒坐卧未嘗去手是以盡得揚湯之妙先兄好學躭書
每作一事不造其精處則不已也平生留意翰墨之外
他無一毫世俗好志之專必工工必精此豈晚學之所
能哉予作此君彝齋兄每亦許之雖法文蘇然筆意之
傳實自彝齋兄皇甫表昔侍彝齋游所作蓋有源流先
兄已矣君其勉之咸淳戊辰小暑日書于清遠樓竹所
趙孟淳子真
昔李伯時表弟喬仲嘗親授筆法遂入能品今喬筆世
甚罕有其貴重殆不減龍眠用志不分乃凝于神子昌
勉之哉子昌年少志銳深造而自得之自成一家可也
李喬之事又何足尚哉咸淳戊辰良月天台董楷識(字正)
(翁號中齋中峯董氏)
畫謂之無聲詩乃賢哲寄興有神品有能品神者才識
清高揮毫自逸生而知之者也能者源流傳授下筆有
法學而知之者也伯時彝齋天姿穎悟人品既高以其
文章書法之緒餘游戲翰墨為衆芳寫生運筆如飛氣
韻清拔生動造妙其入神品者乎乙卯春子昌至自毘
陵彝齋留侍筆硯欽慕師事口授筆傳摹倣弗釋是秋
彝齋遊壑翁閫幕子昌改館于高文長之烟雨軒優游
閒雅時而習之心得手應漸入佳趣後數年彝齋奬之
曰工于斯傳子固之餘芳者其子昌乎彝齋已矣子昌
之筆日進見似之者而喜子昌袖彝齋畫法詩卷求予
著語予深嘉其志之篤欲勉其藝之精超乎能品援山
谷先生題宗室大年畫卷云大年學東坡作竹石殊有
思致筆雖覺柔年少故耳使大年耆老自當十倍於今
精義入神子昌勉諸咸淳戊辰中秋趙孟濚題(字君澤號直齋)
僕與子固交最蚤得子固詩章畫墨尤夥寳祐丙辰子
固與正翁校書法累數十紙僕把玩不釋手于是篝燈
摹搨一夕而竟厥明子固驚喜援筆成䟦幾二千言兵
後所藏散失而二君亦已矣一日皇甫子昌訪僕山陰
袖來子固景定庚申所贈梅竹詩譜及正翁跋語三復
之餘如見顔色子昌實子固中表正翁實僕内兄弟見
似人而喜于焉乃重為感慨云後二十九年戊子仲夏
汴陽錢應孫定之父書菊泉書林
予兒時在鄉里斛峰先生齋中見墨蘭數本筆法飄逸
可愛知有浙右趙子固名矣所恨其時未知此趣不能
鑒賞及長大宦游四方於江西士友間多見楊逃禪畢
公濟墨跡游戲天真清絶令人意消及來禾興知子固
為邦人深切自喜首問其喬木故家則渺然無處詢訪
禾興為郡為浙右最邦人以財雄酒色相尚而好古博
雅者絶無其人抱璞荆山至寳横道可重太息賴有别
駕息齋李侯中原毓秀為方今天下名人公餘得游從
論畫法足以破除塵俗然亦止留心於竹不甚及他品
為悵一日有皇甫秀才相過形神骯髒語言如泉絶不
類秀人自言能畫水仙梅蘭聞知為子固表弟毗陵寓
客也得子固親傳妙處往往過之青出于藍與予論畫
中三昧無不中的因出子固傳授詩翰一卷示予咄咄
逼人豈鄭虔三絶足以並其有自來矣是可寳之供觀
餘旬不忍去手予謂子固不特畫蘭水仙為古今第一
若書若詩皆入能品豈學力可到邪噫吾雖不飲酒知
酒莫如我也予嘗同皇甫君游俱徒步市中但見其精
彩皪人步履如飛問其年曰七十有三矍鑠哉是翁也
抑真水仙中人乎喜之不足特為書相見本末于卷尾
以還他時瀛州會上水仙宫中婆娑政坐諸君耳邂逅
拈起此段公案亦足以相顧一笑也大德五年歲在辛
丑月建卯鄱陽吳亮采熙載書于嘉興官寓之集雅堂
趙子固蘭蕙卷
春濃露重地暖草生山深日長人静透香子固云宣
城有宗叔居水陽亦以此得名可容小姪在雁行否
翔齋試寫寓土略之
寫蘭以左筆為難此圖筆筆皆向左香風一夕從西來
數片湘雲忽吹墮天真滿前呈爛漫晴烟低葉分婀娜
紫莖縹緲散層華翠𢃄交加藏側朵初觀駭目若零亂
諦視凝神還帖妥想翁落筆風雨疾不待解衣盤薄臝
但覺書紙如書空唯知有蘭那有我胸中所在皆衆芳
變化縱横無不可他人一二已云多翁今能事一何夥
嗟余作畫雖不能知蘭之趣亦頗頗再觀品題驚絶倒
照眼驪珠十六顆清氣襲人肌骨寒手之不置行與坐
陶君珍重秘藏之玉軸牙籖善封裹吳郡郭麟孫謹書
王孫心機精下筆多雅製坐令湘楚華墨香滿天地李
皓
生意苦不繁託根那計畹只憐君子花西風亦相偃
百畝不同調數花常自春風流高韻在優孟是何人彭
城錢良右
子固宋室宗臣當南風不競時衆芳摇落者殆盡其悲
愁鬱結之心無可與道者故發而為蘭蕙蘭蕙草中之
芳其托興與三閭比世不知者僅以善畫稱子固子固
是圖蓋有騷經之遺意在蔡一鶚
風葉不自持幽花粲可數獨醒豈無人遺恨湘江雨朱
梓榮
泛蘭轉蕙光風春靈均妙與花寫神胸中九畹無纖塵
摹寫形容方逼真彝齋作畫詩興寓寄齋作詩知畫趣
意像經營托豪素心手縱横生態度紫莖綠葉墨淡濃
湘魂澧魄香融融後來三絶松雪翁心讓此花能品中
長沙湯彌昌
無人自芳伊誰同德楚之二閭殷則二墨龔璛
西風散亂待誰紉几淨窗閒見似人收拾遺香好封裹
向來門巷不容春京口陳大有
光風汜汜透晴沙見此萎蕤一寸花可是湘濱高數尺
不將墨汁代春茶京口陳方
雪消雲靜墨池方愛殺窗前葉葉長祗為朝東春得早
風吹一夜紫苞香右蘭
無數花開一兩枝更栽百畝亦相宜江南三月春如酒
惱亂蜂兒總不知右蕙陳方再題
靈均楚同姓子固宋宗臣秋色凄九畹墨香垂百春蕭
閒入神品爛漫見天真此趣誰能會烟霞物外人嘉禾
蔡景傳
王孫書畫出天姿痛憶承平髩欲絲長借墨花寄幽興
至今葉葉向南吹錢逵
鶗鴂聲中花亂飛王孫離思正依依東風綠遍沅湘草
何事而今尚未歸
南州白髮老宗臣長日行吟湘水濱曾托芳蘭寄幽思
至今遺墨淡生春廣陵姚翥
光風卷裏動清芬遺質如飄白練裙七澤霜寒悲楚客
九疑雲盡望湘君猗猗溪上香猶在渺渺江邊佩見分
一自騎鯨去滄海人間消息絶無聞湘源唐升
山窈窕兮崇深水縈紆兮清泚若有人兮巖阿姱好修
兮獨處山氣鬱拂兮山石嶔巇麏麚晝竄兮猿狖夜啼
風瀏瀏兮吹佩露湛湛兮沾衣薋蓬茅兮靡靡遺馨香
兮若委望夫君兮未來紉芳纕兮纚纚歲既晏兮時已
央雖萎絶兮久彌光睇湘君兮南浦懷若人兮不忘
楚芳辭為彦良處士題趙彝齋蘭蕙墨卷張適
彝齋趙公墨蘭皆寫其天真無一毫俗筆卷中品題皆
一時諸老彦良其寳玩之臨海陳基識
宋南渡時多作者風致何殊晉江左若人每懷宗國憂
歸卧林泉傾白墮學書遠慕鍾元常蘭蕙寫生春嫋娜
筆陳翩然倒薤文墨皇飛來五雲朵霓旌雨𢃄低復卭
鳳泊鸞飄斜更妥屈平自解賦離騷柳惠何曾譏袒臝
流芳竹素香不渝此心千古應知我文苑棲遲獨高潔
太史評論當許可二王草聖憶同驅百畝湘潭恨徒夥
誰云書畫分兩途拙目鑒裁今亦頗飽聞清賞嗜蘭亭
况復我詩憐飯顆江軒把卷喜欲狂追感存亡驚四坐
金題玉躞未全貧慰子凄凉飯應裹追次郭祥卿先生
韻為彦良高士題趙彝齋寫生蘭蕙時洪武甲寅二月
盧熊書
雜花已垂盡幽草何葳蕤風來一飄泛莖葉不自持賴
有芳心在含香終未移
脩葉亂紛敷幽花藹鮮澤雖非百畝繁孤馨自朝夕撫
卷動遐思悠然長太息浦陽趙友同敬題
綠葉兮青青紫莖兮亭亭美紛芳兮摇曳春露滋兮繁
英風之來兮楚之畹過我庭兮香甚遠維荃蕙之可與
偕豈蕭艾之得為混若有人兮湘之濱志獨醒兮世離
倫思一攬其佩兮竟無因渺湘江之無際兮湘水沄沄
善住本中
子固自題水仙花
自欣分得櫧山邑地近錢清易買花堆案文書雖鞅掌
簮缾金玉且奢華酒邊已愛香風度燭下猶憐舞景斜
礬弟梅兄來次第攙春熱閙令君家愛閒叔曾為子
固姪言方此未老筆力尚勁宜為諸父供畫藝更老倦
將無取才也此約已三載矣己酉良月下旬孟堅識
鄭所南推篷竹卷
清曉清風吹過後露出青青一罅天一似推篷偷看見
竹林半抹古蒼烟所南老子
萬頃琅玕壓碧雲清風幽興渺無垠當時首肯說不得
不憶相知有此君所南
翰墨不到處凛然冰雪姿分明圖畫見何似倚篷時樗
叟善住
要寫秋光寫不成愁凝苦竹澹烟横葉間尚有湘妃淚
滴作江南夜雨聲翠寒
孤竹君家元姓墨墨君消息要深參詩人莫作推篷看
認取南枝見所南越來子俞焯
鄭老寧非老畫師筆端瀟灑發天機披圖葉葉清人骨
似𢃄秋聲出翠微周維新(彦德)
碧雲午夏楚山冷白雨六月湘江寒南翁筆底得佳趣
瀟瀟半壁青琅玕烈哲
我身坐船中竹自在沙渚靜觀不推篷固已識全體喜
來踏破漆桶底小作此君聊戲耳此君徹下徹上旨相
逢無言只彈指春山車馬東風前荒深一𣲖秋花天百
年斯文誰為傳欲弔是翁吾亦顛至元二載仲春既望
吳人陳昱題
横空飛珮珊珊翰墨散落人間瞻望清風高節管中時
見一斑所南先生貞節之士有夷齊之風者書畫散
落人間政自不少雖片紙不盈數寸或蘭或竹必有題
詠然其意深密非高識韻士豈容易窺見哉予自童稚
至壯時得承顔接辭而先生去世幾二十載今獲觀小
軸如在其右展卷懸情慨想甫里陸行直書于壺中天
筆底琅玕入骨清松煤染葉𢃄微馨閑窗展玩高風别
人說先生眼自青仁仲葛壽孫
試觀所南之墨竹中有深意固不俗未肯全泄造化機
聊露一斑於片幅隱其全體顯一罅知此理者機在目
能將隱顯同一觀明月清風皆自足此翁談玄亦如然
微露一機與人參舉一不以三隅反扣其餘藴終莫宣
如悟厥理本一致斯明畫竹之意焉所南鄭翁先考
之益友也深于玄學善畫蘭竹求則不與不求或與一
枝半朵片言隻字乘興而作興盡則止流布人間多矣
然大概用意可測舉其始而不肯要其終談其粗而不
肯言其精將由賢者不足以語之邪或知者不言而言
者不知邪雖畫亦然將由求者不足以與之而吝與之
邪不求者或可以與之而固與之邪今觀遺稿不覺感
慨敬書數語以識其本懷云耳識者幸恕其僭時至元
五年歲次己卯季春朔吳門靜山周壽孫書于小隱齋
所南翁吾鄉老先生也殘筆賸墨流落人間為世珍美
時或蒼烟半抹斜月數竿超出意外姑蘇徐君彦周果
好事者傾囊贖而表出之當代賢豪有題跋予沗桑梓
之末敢不續貂數語涕泗感激為徐君謝云蕭郎絶筆
後墨竹不世有間生所南翁獨擅無雙手虛心抱直節
逢人好呈醜横斜兩三莖絶勝一千畝想渠欲畫時自
有神扶肘想渠欲題時自有鬼擘口時或風雷怒宛聽
蛟龍吼翁兮惜淪喪百世名不朽半抹古蒼烟寂寞歲
愈久具眼今為誰千金買弊帚寳愛等性命起敬若父
母再拜謝徐君停雲屢矯首丙午八月十六日三山王
廷器書
昔與此君曾半面推篷今日試重推葉聲冷瀉銀牀露
野鶴幾番驚夢回吳郡蔣堂
墨胎之墨死不化固應此君長入畫雨裏推篷略見來
至今風節傳天下遂昌鄭元祐
偶爾推篷聊看竹却非坐井小觀天先生多少清高趣
不許時人識得全叔淵
南翁高卧似淵明不種黃花種竹君挂起北堂長見此
蒼烟一抹𢃄斜曛錢良祐奉題
雅趣端如金鐵幾度淩霜傲雪風前略露烟梢未許人
窺全節藏六翁書
空玄影外泛孤舟向曉乘風遍十洲驀地推篷得看見
蒼烟翠竹弄清秋至元改元歲次辛巳閏五月十有九
日虛室生白居士王育書于讀書精舍薜荔窗南
澹烟古墨縱横寫出此君半面不須日報平安高節歲
寒曾見汪遂良
須溪劉先生嘗題墨竹長卷云摩訶池上龍千年化為
疋練横曳烟我見其面何必全詩與畫適相類此故為
書之吳江湖南野逸張淵
龔翠巖天馬圖
往余見姜白石詩一卷有絶句作小草尤佳云道人野
性如天馬欲擺青絲出帝閑甚愛此詩第恨不通畫不
能使無聲詩有聲畫相表見此為欠事因戲作前馬既
又念此句此馬終無出路復成後紙去冬有瘦馬一匹
寄天台僧存書記鶴臞亦以書來取畫久之未報今得
此歸丈室如有數也天隨言凡物惟散者為得二馬得
失何如白石不可作析而辨之其在鶴臞有知道能言
者併幸惠教楚龔開
人間能有幾天馬試問來從西極者二十萬衆從二師
攻破大宛僅得之執驅校尉奏妙選帝閑自此收權竒
未央宫門銅作式矯矯如此龍八尺絆者自絆逸者逸
不是老龔誰貌得泰定丁卯夏廿又四日龔璛題
髯龔畫馬師曹霸想見開元天寳年水滿曲江春草碧
何如蜀棧上青天郭畀
龔翠巖玉豹圖
龔侯之先楚兩龔遠孫挺挺有祖風五鼎食肉不挂意
萬卷讀書曾用功草字隸字各神妙古詩律詩俱豪雄
雖有一癖好畫馬不比人間凡畫工颯爽脩髯雪三尺
長安市上無人識等閒幅紙寫驊騮或者終身求不得
我未嘗求忽得之袖出玉花驄一疋開卷如聞嘶風聲
蹴踏青天砲霹靂曹霸昔遇唐明皇畫出此馬真龍驤
黃金拜賜南薰殿赫奕門戶生輝光昇平難保金易散
晩歲奔波逃戰場却得少陵詩一首名撐宇宙相悠長
龔侯不干萬乘主但欲追尋窮杜甫老筆一洗韓幹肉
天閑至寳落環堵詩非杜甫畫勝曹無乃心神漫勞苦
龔侯此筆游戲耳别有文章垂萬古龜城叟為作玉
豹圖敬作長歌識之虛谷翁方回
南山有雄豹隱霧成變化竒姿驚世人毛物亦增價天
上房星浥瑞光孕成白馬黑而章為誰容易來中國風
雪天山道路長頭為王欲得方目為相欲得明脊為將
軍欲得彊腹為城郭欲得張絶憐此馬皆具足十五肋
中包腎腸嗟予老去有馬癖豈但障泥知愛惜千金市
駿已無人秃筆松煤聊自得君侯昔如汗血駒名場萬
馬曾先驅山林鍾鼎今何有歲晩江湖託著書白雲未
信仙鄉遠黃髮鬖鬖健有餘飲酒百川猶一吸吟詩何
嫌萬夫敵我持此馬將安歸投之君侯如獻璧君侯作
詩凛馳騖八荒滿盈動雷雨定知此馬知此意獨欠老
奚通馬語曹將軍杜工部各有一心存萬古其傳非畫
亦非詩要在我輩之襟期君侯君侯知不知僕為虛
谷先生作玉豹馬先生有詩見酬極筆勢之馳騁乃以
此詩報謝淮陰龔開
龔翠巖人馬圖
雪巘褚先生為士友戴祖禹畫馬謂得一翹舉者為佳
因憶敖器之評曹孟德詩云如幽燕老將軍氣韻沉雄
此語若施之畫馬尤為至當不翹舉亦可此藁一年前
手定未嘗示人今以先生之言用酬來意又似不偶然
也至正壬辰八月九日淮陰龔開記
老龔謫世房星精愛畫先皇照夜真霹靂一聲天上落
鼎湖飛浪白如銀楊維禎
開元四十九萬馬逝電追風莫可蹤不是畫師題品出
誰知一疋是真龍李構
八方隊隊馬如雲曾向開元奉聖君今日飛龍仙駕遠
千金駿骨世空聞秦約
龔翠巖中山出遊圖
髯君家本住中山駕言出遊安所適謂為小獵無鷹犬
以為意行有家室阿妹韶容見靚莊五色臙脂最宜黑
道逢驛舍須少憩古屋無人供酒食赤幘烏衫固可烹
美人清血終難得不如歸飲中山釀一醉三年萬緣息
却愁有物覷高明八姨豪買他人宅侍君酒醒為掃除
馬嵬金䭾去無迹人言墨鬼為戲筆是大不然此乃
書家之草聖也豈有不善真書而能作草書者在昔善
畫墨鬼有如頤真趙千里千里丁香鬼誠為竒特所惜
去人物科太遠故人得以戲筆目之頤真鬼雖甚工然
其用意猥近甚者作髯君野溷一豪猪即之妹子扶杖
披襟趕逐此何為者耶僕今作中山出遊圖蓋欲一洗
頤真之陋庶不廢翰墨清玩譬之書猶真行之間也鍾
馗事絶少僕前後為詩未免重用今即他事成篇聊出
新意焉耳淮陰龔開記
小&KR0146;欺人亦可憎鬼翁怒縛敢憑陵莫言怪狀元無有
老眼髯龔見屢曾錢良右敬題
酆都山黑陰雨秋羣鬼聚哭寒啾啾老馗豐髯古幞頭
耳聞鬼聲饞涎流鬼奴輿尰夜出游兩魑劍笠逐輿後
槁形蓬首枯骸瘦妹也黔面破裳繡老馗回觀四目鬭
料亦不嫌馗醜陋後驅鬼雌荷衾枕想馗倦行欲安寢
挑壺抱甕寒凛凛毋乃榨鬼作酒飲令我能言口為噤
執縛罔兩血灑骻毋乃刴鬼作鬼䱹令我有手不能把
神閒意定元是假始信吟翁筆揮灑翠巖道人心事平
胡為識此鬼物情看來下筆衆鬼驚詩成應聞鬼泣聲
至今卷上陰風生老馗氏族何處人託言唐宫曾見身
當時聲色相沉淪阿瞞夢寐何曾真宫妖已踐馬嵬塵
倏忽青天飛霹靂千妖萬怪遭誅擊酆都山摧見白日
老馗忍饑無鬼喫冷落人間守門壁翠寒宋无
堪笑龔侯戲鬼神豪端寫出逼天真我貧不敢披圖看
恐作揶揄來笑人劉洪
鍾叟蒼髯妹漆膚前驅後擁兩肩輿能令五鬼非吾患
免使奴星結柳車孫元臣
老夫書倦眼糢糊睡魔麾去復來不受驅故人偶過蓬
蒿居授我一卷牛腰墨戲圖午窗拭眥試展玩使我三
嘂還長吁人間何處有此境衆鬼雜遝相奔趨一翁烏
帽袍鞾黑兩鬼共舉藤輿出怒瞠兩目髯舒戟阿妹雙
臉無脂鉛只調松煤塗抹色如漆前呵後役皆鬼徒亦
有横挑直挑之鬼物又有獰鬼數十輩相隨各執役陰
風凄凄寒起袂遇是九首山人出遊中山捕諸鬼三世
聰明晚何謬玉環狐媚不悟祿兒醜當年曾偷寧王玉
笛吹豈信此徒亦復效顰來肆欺馗也詎能一一盡擒
捉舉世滔滔定復誰知覺我欲呼髯扣其術人言箇是
翠巖老子游戲筆却憶漁陽鐵騎來如雲騎騾倉皇了
無策錦韈游魂竟弗歸方士排空御氣無從覓老巖去
我久九京難再作遺墨敗楮空零落安得江波化作蒲
萄之新醅畫鼓四面轟春雷叱去羣魅不復顧大笑滿
傾三百杯黃山樵叟李鳴鳳
百鬼紛紛擾士民明皇選得夢中身前呼後擁中山道
翻與羣妖作主人吕元規
月黑山空聚嘯聲搜神志怪寫猙獰老馗疾惡風霜面
泉壤千年不隔生湯時懋
歲云暮矣索鬼神九首山人生怒嗔獵取羣妖如獵兔
驅儺歸去作新春高郵龔璛
長嘯空林百草秋蒼髯煤臉也風流當時竊得三郎夢
却向中山學夜遊金源王時(本中)
老馗怒目髯奮戟阿妹新妝臉塗漆兩輿先後將何之
往往徒御皆骨立開元天子人事廢清宫欲藉鬼雄力
楚龔無乃好幽怪醜狀竒形尚遺迹古并王肖翁(摶鳳)
是為伯強為謫狂睢盱鬼伯髯怒張空山無人日昏黃
迴風陰火隨幽篁羣邪作祟魏迄唐殿前吹笛行踉蹡
飛來武士藍衣裳夢境胡為在縑緗中山九首彌荒唐
猶可為人祓不祥是心畫師誰能量筆端正爾分毫芒
清都紫府昭回光三十六帝參翺翔陰氣慘澹熙春陽
謂君閣筆試兩忘一念往復如康莊安陽韓性
楚龔胸中墨如水零落江南髮垂耳文章汗馬兩無功
痛哭乾坤遽如此恨翁不到天子傍陰風颯颯無輝光
翁也有筆同干將貌取羣怪驅不祥是心頗與馗相似
故遣麾斥如翁意不然異狀吾所憎區區白日胡為至
嗟哉咸淳人不識夜夜宫中吹玉笛谷陽陳方
老髯見鬼喜不嗔出遊夜醉中山春髯身自是鬼龍者
况乃前後皆非人楚龔老死無知己生不事人焉事鬼
吁嗟神鼎世莫窺此圖流傳當寳之釋宗衍
何處張弧鬼一車中山曾見夜蒐圖棼棼眼底朱成碧
後乘鍾家有此姝栖霞居士白珽
中山出游圖凡一展玩見者莫不驚訝世之竒形異狀
暴戾譎詭彊弱吞㗖變詐百出甚于妖魅者不少人不
以為怪者何蓋耳聞目接久而與之俱化故視為常也
吁髯翁之畫深有旨哉以鍾馗事祗見明皇夢中為疑
予謂往古來今星流電掣烜赫凄凉菌生漚滅何事此
夢獨於是疑焉今贅數語于卷又豈非夢中說夢耶東
湖襏襫翁題
翠巖龔先生負荆楚雄俊才不為世用故其胸中磊磊
落落者發為怪怪竒竒在毫端游戲氣韻筆法非俗工
所可知然多作汗血老驥伏櫪態度先生蓋志在千里
也寫中山出游圖髯君顧盼氣吞萬夫輿從詭異雜遝
魑魅束縛以待烹使剛正者覩之心快姦佞者見之膽
落故知先生之志在埽盪兇邪耳豈徒以清玩目之噫
先生已矣至今耿光逼人後學象山周耘識
趙松雪重江叠嶂圖
昔者長江險能生白髮哀百年經濟盡一日畫圖開僧
寺依稀在漁舟浩蕩迴蕭條數株樹時有海潮來虞集
藝事推三絶交情到八哀衣冠太平出筆硯好懷開虹
月從延佇漚波渺去迴同為帝都客揮灑得看來石巖
次韻
君不見帝壻王家寳繪堂山川潑墨開鴻荒重江叠嶂
詩作畫東坡留題雲錦光又不見後身松雪齋中叟伸
紙臨摹筆鋒走樓臺縹緲出林坳蘆葦蕭騷藏澤藪白
雲飛不盡青冥百丈牽船入樊口墨光照几射我眸我
為搴芳歌遠游胸中是物有元氣世上何所無滄洲我
疑此叟猶未化瞬息御風行九州五山四溟一觴豆瑣
細弗遺囊楮收故能援豪發天藻不與俗工爭醜好楚
山雲歸楚水流萬里秋光如電埽拈來關董散花禪别
出曾劉斵輪巧披圖我作如是觀毛穎陶泓共聞道嗚
呼相馬猶相人駑駘豈得同翔麟舍夫毛骨論形似如
此鑒賞焉能真後來有問延祐脚意索舉似吾方歅至
順四年夏四月廿四日東陽柳貫道傳鑒定并題
曠望不可極江山圖畫中晴空開浩蕩元氣闢鴻濛遠
樹崑崙外扶桑滄海東黃河來萬里弱水出三峯帆影
秋波棹潮音曉寺鐘雨收龍入壑烟暝鶴歸松妙墨真
名筆神機奪化工古來精絶者誰似水晶宫右趙文
敏公重江叠嶂圖今為李昶啟明家藏昶姑熟士文子
也士文以善醫嗚于時昶克世其家業且好讀書能吟
詩善楷法言温氣和進退有度可嘉也以予嘗交其先
子因持是圖求予題之所謂水晶宫者文敏公號也宣
德九年三月既望四明陳敬宗題
松雪仙人秉巨杠一時揮灑世無雙後山雲起嶂西嶂
隔浦帆過江外江潮退淺沙寒鴈集聲來遠寺曉鐘撞
畫圖咫尺如千里諸老風流久已降右松雪重江叠
嶂圖一卷為李舍人家藏舊物間以示予見翁之畫多
矣此紙尤覺入神一時如虞伯生石民瞻柳道傳諸大
老題詠殆遍而予復置喙其間非敢為畫之重輕亦以
附一名于不朽焉耳後學古吳陳鑑志
長江滔滔向東瀉憶昔扁舟順流下慈悲閣前浪花白
兩岸青山似奔馬蒹葭楊柳風颼颼江行六月疑深秋
歸來已是十年事看畫偶然思舊游水聲樹色非耶是
仍見山腰隱高寺赤岸滄洲杳靄間咫尺悠然起愁思
苕溪影落鷗波亭王孫弄筆何曾停北來戎馬暗江滸
千古遺恨歸滄溟延陵吳寬觀李兵曹所藏題
水村圖
大德六年十一月望日為錢德鈞作子昂後一日德
鈞持此圖見示則已裝成軸矣一時信手塗抹乃過辱
珍重如此極令人慙愧子昂題
向來寓意思卜居住處只今成畫圖胸中本自渺江海
主人相凂寫汾湖鄧楠題
漚鳥難渝舊約湖山不改清秋人自與波上下我其卒
歲優游題前詩竟復得六言一首併書其後覺非叟
鄧楠
村南村北樹濛濛秋水清涵野色空道外俗塵飛不到
似移家住畫圖中梅塘吳延壽敬題
疎柳平蕪落鴈飛斷橋斜日釣船歸江天萬頃秋如畫
一笑人間醉墨非顧天祥敬書
屋後青山門外溪疎疎蘆葦護漁磯地緣清絶人堪愛
長是三春雁不歸男資深(原父)
菩薩蠻
當年圖畫知何處如今身向滄洲住吾亦愛吾廬芸窗
幾卷書青山天際小目送飛鴻杳試問釣魚船蘆花
淺水邊學子陸祖允敬題
青山横陳水縈浦饑鴻高超漁設罟中有幽人坐環堵
晩風吹斷蘆花舞林宏
桑梓未能忘楚甸琴書久已住吳門悠悠江海風烟隔
知是夕陽何處村干文傳題
坐窗不遨呻蠧竹兀兀那知髀生肉眼明見此水邊村
浣我胸中塵百斛荒山寂歴蒼烟斜驚風颯颯鳴蒹葭
平沙暮寒羣鴉起垂柳掩映幽人家風流王孫摩詰手
妙處端如神所授等閒點綴皆精妍怪底秋光生戶牖
我家本住松江濱怳然一見融心神他年卜築遂君志
留取青山容散人松陵葉齊賢
息齋居士舊嘗為德鈞作水村圖予題云問君何許水
邊村亦有扁舟乘興人無限好山茅屋外他年倘許我
為隣既還吳興復來見子昂此圖意象融會使人應接
不暇又何暇詩非德鈞詎能領會耶姚式書于姑蘇寓
館
牛馬百川獨渚烏鳶羣木西村天地四方黃鵠先生秋
雨柴門
忽有滄浪鳴笛飛鴻黃葉雲深相望美人秋水卷簾隱
几何心吳郡陸桂
水村隱居記
予游淮水來吳會客于季道陸翰林之宇下近十年知
其别墅在淞江之南汾湖之東欲往來未能每思寬閒
寂寞之濱得與鱸鄉蟹舍隣接庶城市委巷偪仄之懷
有所託以紓焉季道悉予志為卜築于其别墅之傍至
則聚書其中以自怡悅屋前流水清澈鑒毛髮居人類
汲以飲時有鷗鳥舞而下若相忘于江湖可取以玩也
異時子昂趙集賢為作水村圖林樾蔭乎茅屋略彴横
乎荒灣秋風鴻鴈夕陽網罟短棹延緣葦間不聞挐音
迹其意匠圖寫於大德壬寅迄延祐甲寅十有四年景
物處所宛然不異于今所居事固有不相期而相符若
是者季道泛舟往來吾廬手叢書一編筆牀茶竈之風
流故在明月之夜共載以游撫清絶之區得詠歌之趣
或能追皮陸清事可乎噫余老矣方將卷書學釣容與
于烟波之上而為之歌曰舟摇摇兮風嫋嫋兮波鱗鱗
兮鷗翩翩兮扣舷漁歌兮孰知其他兮歌已遂書為水
村隱居記延祐乙卯季夏望日通川錢重鼎記
四野漫漫水接天孤村林木似凝烟莫言此地無車馬
自是高人遠市廛學生哲理臺謹書
草草三間屋愛竹旋添栽碧紗忩戶眼前都是翠雲堆
一月山翁不出連雪水村清泠木落遠山開惟有平安
信留得伴寒梅唤家童開門看有誰來客來一笑清
話煮茗更傳杯有客只愁無酒有酒又愁無客酒熟且
徘徊明日人間事天自有安排汾湖新卜築適與此
詞同如今不是畫真在水村中延祐丙辰十一月十
有一日郭麟孫題
蒹葭蒼蒼白露為霜所謂伊人在水一方遡洄從之道
阻且長遡游從之宛在水中央
蒹葭淒淒白露未晞所謂伊人在水之湄遡洄從之道
阻且躋遡游從之宛在水中坻
蒹葭采采白露未已所謂伊人在水之涘遡洄從之道
阻且右遡游從之宛在水中址是詩三章賦蒹葭於
露與霜想伊人於水一方欲往從之道阻長嘗三復之
紫陽夫子以為不知其何所指偶閱水村圖其景物蕭
瑟烟波浩蕩有人乘扁舟往來其間此圖此意殆與此
詩若相符者故書於其後云延祐己未九月望日學子
陸祖宣
水村圖賦
孤村何所厥土若浮宛然虛舟渺乎中流秋雲兮漠漠
流水兮悠悠老雁兮肅肅折葦兮颼颼爾其罛箄懸乎
夕陽茅屋枕乎灣碕略彴通乎往來林薄鬱乎蔽虧眄
絶境兮寥閴恨凡塵兮喧卑我之懷矣一葦杭之忘鈎
意釣與物委蛇鄙詹父兮施芒針哂任公兮垂巨鯔固
匪釣温兮疑蝦蛭蓋將劈水兮看蛟螭滄浪兮舒嘯漣
漪兮賦詩蒼茫兮獨立逸豫兮無期亦有岡巒峙兮嵯
峨薜荔深兮婆娑縹緲兮雲霞映𢃄兮烟波玄真兮漁
蓑幼輿兮山阿思夫人兮奈何悲予生兮蹉跎孰若求
吾性兮自得勝外景兮實多信動靜兮有徵希仁智兮
靡他庶幾適此性之天兮惘然忘其為畫圖也大德七
年六月一日重鼎書
錢子守道殊自適某山某水藏袖中有時對客且舒卷
坐我絶境烟波空參差老雁忽飛起微風欲拂蘆葦叢
彎碕寂寞懸網罟夕陽隱約歸漁翁遠山近山雲漠漠
前村後村水重重適從何來蕩兩槳懸知浦漵遥相通
深林蔽虧八九家竹籬茅戶無不同青天白日機事息
樂此耕釣得古風誰言見畫獨幻影我欲振衣即往從
因思輞川著摩詰復想嵩山栖盧鴻只今好事空見畫
山川緬邈棲遺蹤從大題束季博山園隱者
適安齋
曖曖水邊村蕭條絶塵滓錢君智者徒而後能樂此平
生丘壑情所尚政在是問誰為此圖吾兄固能爾趙孟
籲(子俊)
幽人心地本翛然此境相諳七十年茅屋數椽依約外
雲山一抹有無邊眼前生意今林屋筆底秋風古輞川
勝景有餘描不盡歸鴻幾點落寒烟聚山黃肖翁
空林有影連山遠流水無聲𢃄雁寒自是漁樵真樂處
不知圖畫與誰看束南仲題
長愛秦郎絶妙詞荒涼暗合輞川詩斜陽萬點寒鴉處
流水孤村又一竒丙午清明羅志仁題
奉題德鈞錢君水村圖
山色濃還淡孤村水繞之俗塵飛不到野老住偏宜碕
岸疎疎柳茅簷短短籬小舟欹側過便是少陵詩陵陽
牟巘
茅屋竹籬山掩映蒹葭楊柳水縈紆漁人定指扁舟語
野老應尋隱者徒漢東孟淳
水村歌
吳中水為鄉人與鳬鷖共居處年年黃梅少時雨農不
田疇占洲渚鄉風用鋤不用犁築塍踏車兒女妻農家
辛苦亦復樂高低兩頭黃犢角自愛茅簷暖莫厭社酒
薄擊鼓賽神卜東作飯牛何必歌漁蓑尚可著十年種
樹樹滿村明年養蠶蠶百箔延祐丙辰偶賦此十
月七日訪湖天學士遂到水村先生寓居烟水蒼茫間
適與此詩相似俾書龔璛
寒烟漠漠鎖荒村日暮帆歸浦漵昏颯颯秋風鳴老樹
娟娟流水繞柴門平沙雁起聲如寂斷岸罾懸影若翻
要問先生得真趣玩圖嘿默復何言真定門生王鈞謹
題
翰林妙寫溪村趣茅屋知何處溪翁想像住溪灣一笑
如今家在畫圖間西風門掩蘆花漵聊與漁家伍人
間不信有張翰剪取吳淞空向卷中看延祐丁巳中秋
日德鈞擕此卷俾書小詞為題虞美人一闋湯彌昌(師)
(言)
依綠軒記
季道為甫里賢子孫予久客其門束書相隨於分湖予
居其第宅東偏池上駕屋亢爽扁依綠俾二三子于焉
澄懷滌慮誦詩讀書暇日倚闌俯瞰魚行鏡中無遯形
天寒水落石嶄然離列其涯可坐而釣其流清澈滉瀁
非斷港絶潢居然有濠濮之想予嘗獨立蒼茫欲窮水
脉之所自來第見短蓬拂蘆葦叢往來烟波之上若鳬
鷖然悠悠乎不知其所之中秋雨歇夕陽依依季道謂
予曰此距分湖數里子能共載以游否遂呼輕舟泛中
流雲破月出水月上下輝燭照徹肝膽徘徊者久之東
望檇李渺然有無間分湖水之半舒舒焉西南向趨第
宅之傍不為湖所吞而資其所潤故其積停者得以為
沼為沚演迤于闌楹之下而不去岐而東西以逝者其
為澤抑為川乎然觀水有術必觀其瀾者非耶二三子
睇流動而得其固有之智詠淪漪而得其自然之文因
盈科而後進悟成章而達未必不為藏修游息之一助
某水某山童子釣游云乎哉予老學落不工于文祗紀
其勝為季道言之曰子之言不虛其書為記延祐二年
正月望日通川錢重鼎記
小重山
楊柳絲絲兩岸風前村溪路遠小橋通人家依約水西
東舟一葉移過葦花叢清景迥涵空好山清未了暮
雲重是誰驚起幾征鴻天然趣却在畫圖中合肥束從
周
平生鷗鷺盟結此茅一把江湖散人傳著我無不可芳
浦曹浚
青山横陳流水如玉蕭瑟寒蘆扶疎雲木匪耕伊漁熙
然自足睠兹幽尚繄誰之屋有隱君子好耽古書扁舟
何人載酒來與豈無知者爰作是圖輞川之勝千載是
俱吳興孫桂
每憐北苑風流遠筆底精神此日同春水孤村無限意
題詩輸與杜陵翁吳郡錢良右
雁行低拂水光寒茅屋遥憐野趣寬自是一經摩詰手
披圖真作輞川看東淮俞日華
幾叠山連松竹一行雁起汀沙看他水村茅屋試問處
士誰家從虎題
古木蕭疎蔽草廬好山重叠水縈紆先生自得漁樵趣
無限秋光入畫圖建安黃介翁
祝英臺近
染秋雲圖澤國野趣入游戲能事何須五日畫一水重
重楊柳陂塘茅茨籬落鱸鄉外西風漁計晚烟霽有
客乘扁舟延緣度疎葦欲訪幽居宛在碧溪尾浩然目
送飛鴻醉歌欸乃溪光裏亂山横翠湯彌昌敬題
澤國漁無定秋霜柳不凋幽人言晼晚此日畫蕭條高
沙龔璛
有宅一區兮水之鄉前可漁兮後可耕絶輿馬之憧憧
兮魚鰕集而鳬雁翔伊昔寄之圖寫兮猶彷彿而賦
高唐暨歲晏遂初服兮遇夫人之慨慷維安宅之攸居
兮何羡乎堂皇爰不耕而穫兮維道之昌我還湖山以
騁望兮懷若人兮不可忘眉壽兮未艾維水兮泱泱讀
水村隱居記輙歌以系其後吳興姚式
德鈞先生於中吳久而同客于甫里陸氏之門後十四
年先生始遂隱居之志適與家叔子昂所畫水村圖相
符既自為之賦又復記之僕三讀其文慨甚且有卜隣
之興遂擬賦之以寫先生之懷併致景仰之意云吳興
趙由儁識(仲時)
惟具區之大澤兮推流派于分湖滉漾演迤以東注兮
渺天水之涵虛平疇鱗次以接壤兮但見雲煙竹樹之
村墟雞鳴犬吠之相聞兮夕陽照景於桑榆憑舟楫以
出入兮匪車馬之通衢鷗鷺狎而忘機兮鷹鸇免乎叢
敺鳳高岡而難附兮繄樂郊之可圖慨先生之夙志兮
適繪事之相符既卜築于水涯兮軼埃壒之廛居諒遺
情于軒冕兮差無毁而無譽矧觀遠以為主兮契金石
而弗渝從子弟以摳趨兮視詩書之範模遵皮陸之高
軌兮時吟咏以相娛歲既宴而躊躇兮動西風之蓴鱸
念狼山之歴歴兮遡淮水之舒舒悵兩鄉之明月兮託
親舊于音書廓達人之大觀兮八荒在乎庭除歎人生
之如寄兮齊天地于逆旅苟予情之瀟洒兮又何必懷
乎故土幸締交以忘年兮得相過于雞黍聞咳唾之緒
餘兮啟茅塞之心宇蓋將濯纓于清泚從先生而結廬
延祐四年十月二十有六日小姪以道將會試于京
師來告遠别因見圖後水村隱居記謹賦小詩
簾捲蒼茫野色屋連演迤清流歲晼晩兮自適蹇誰留
兮中洲
過京口
北來朋友不如鴻幾箇西飛幾箇東多少登臨舊樓觀
闌干閒在夕陽中
過信州
二千里地佳山水無數海棠官路傍風送落花攙馬過
春光更比路人忙
弋陽
雷聲驅雨轉山西山腹雲根似削齊日暮收兒歸不得
料應白水漲前溪
拍洪樓
仰有嵐光俯有溪軒窗初不計東西雲峰雨岫安排定
松竹林林自整齊
山腰澗曲繞短垣百怪老樹龍蛇蜿山翁有時抱琴至
雪霽月明開北軒
滿目雲山樓
溪頭白鷺來相安溪上紅桃雨打殘滿目雲山為誰好
一川晴色上樓看
古木陰中生白烟忽從石上見流泉閒隨委曲尋源去
直到人家竹塢邊大德八年夏五月還自江西過虎
丘舟中子敬擕此卷見示俗客以惡酒相撓情况構詩
不成遂書途中所作少答雅意房山高克恭
芳草孤舟渡幽居一徑通江湖春雨外墟里暮烟中機
息鷗先下花飛水自東臨流無限意畫史若為工巴西
鄧文原
馬足黃塵三尺深清風吹斷自難侵乾坤老矣驚浮世
泉石蕭然動隱心鷗鳥起沙春漠漠漁舟繫柳晝陰陰
他年欲訪幽棲處莫似仙源無路尋甫里陸行直
澤國淨秋色遠山横夕烟水田羣雁起蘆渚一罾縣林
樹幾間屋君家若箇邊扁舟何日去相伴白鷗眠郭麟
孫
一片寬閒景波涵萬頃天雁飛秋影外樹倚夕陽邊山
色來窗牖溪聲自管絃何當明月夜著我釣魚船陸祖
凱
流水孤村深處茂林修竹誰家知是幽人小隱于焉讀
書五車束巽之(申父)
流水縈紆别浦孤村掩映前山開卷不知何處高人隱
約其間趙駿聲
奉題水村圖
游塵飛不到柴關名利無心夢亦閒時有扁舟乘興去
高談終日對青山
不入山林不入城孤舟容我寄浮生年來與世殊相遠
漸喜無人識姓名青巖趙由祚
矮窗曲几茶破睡雲水烟村護元氣政須側耳畫圖外
冥鴻聲中今古意林寬
青溪抱村流茅屋蔭疎柳天秋雁行遠山翠當戶牖罷
釣者誰子延緣來渡口野情固超逸圖畫傳不朽何當
從之游扁舟落吾手趙由儁
烟中山色濃還淡柳外溪流直又斜借問孤村錢處士
不知隣壁是誰家束復之(仁)父
誰識漁樵興趣閒由來家計在江干羨君圖畫能殊勝
愧我田園卒未安浩蕩閒雲低樹影蕭條野屋蔽天寒
秋深夜色猶堪愛寫取嬋娟浸石灘趙承孫敬題
一水復一村開卷不忍罷前有無聲詩後有有聲畫束
同之
青山迷遠近蕭條古郊墟側逕深且窈中有幽人居短
籬門半掩竹樹相扶疎平疇涵白波淺渚漲綠蕪何人
泛扁舟似欲相招呼誰令破幽寂驚鴻起寒蘆此意胡
可言會心寫成圖撫卷空嘆賞悠悠水雲孤陸繼善
敬題
家住吳松江水西短垣矮屋綠陰齊朝雲研濕知山近
暮雨舟平覺岸低騎犢看書閒自遣得魚沽酒醉相擕
從游尚記髫年日白首芹邊感舊題承學朱梓瑞
水村先生家寓吳文章翰墨悉範模平生雅趣何處無
寄名播遠聊爾娛子昂濡筆成是圖心與神會美且都
山溪繚繞秋色敷籬落荆榛塵跡虛我來拭目聲相呼
惜哉人物不兩俱僭言子孫思勤渠傳業繼志萬代儒
至正七年丁亥二月廿日實之兄出示先大夫水村圖
思之不覺慷慨謾書于卷末徐關(日軒)
戊戌八月三日予過獨樹湖泊舟葦間閱此景物宛然
益歎松雪翁畫手之妙此圖今藏射瀆徐氏後十七日
雨中再閱題吳寬
高士圖
袁安字邵公汝南汝陽人嚴重有威見敬于州里時大
雪洛陽令自出案行見人家皆除雪有乞食者至安門
無有行路謂安已死令人除雪入戶見安僵卧問何以
不出安曰大雪人飢餓不宜干人令以為賢舉安孝廉
也大德癸卯二月廿五日姑蘇寓舍製孟頫
袁氏自司徒安後世為上公猗歟盛哉斯其積德累行
有以致也而傳者又以得葬地之故豈其然乎予兄為
通甫作卧雪圖特寫先曾之清高以貽其子孫而傳無
窮也通甫宜保之後一年二月廿五日吳興趙孟籲
雪氣侵人卧欲僵苦勞明府到藜牀主賓問答皆情話
何用閒名入薦章楚龔開
大雪塞門袁公高卧不出不宜干人之語非直一時高
致而已想其面目嚴冷意氣凛烈與雪同其孤高此豈
肯為汝南郡從事持私書致邑令者哉宜其痛遭峻拒
也觀大節者于細事他日爭楚獄于人主盛怒之時折
竇憲于朋黨怙權之日毅然不少屈真可畏而仰也陵
陽牟巘
袁氏四世五公跡其貴富烜赫豈淺尠哉千載之下使
人彷彿圖寫思見其人者乃在卧雪時耳姚式書
余為通甫作此圖正以通甫好修之士使之景慕其高
節耳然予自謂頗盡其能事此難與不知者道也明年
四月七日子昂重題
閭巷風雪中僵卧何限洛陽令政為一士來耳乃其作
辟舉類如此而史失令名亦可惜舊圖雪中有芭蕉若
子昂更畫之凛凛通甫身世谷陽龔璛題
僵卧空齋儘耐寒門前行路雪漫漫投炎附熱非吾事
一任人將冷眼看
門巷蕭條雪已深空齋展轉泥重衾就令僵死亦閒事
可見世間君子心聊城周馳
陰風響枯梢凍雪埋老屋深徑斷行跡除道乏童僕閉
門事高枕政爾清寐熟誰與排戶入停馬駐車軸問知
是令君冷語無欵曲卿去我欲眠毋煩賁空谷升車首
重回欲餉不敢瀆移書舉孝廉庶以激頹俗後來立朝
端諤諤爭楚獄方其高卧時何意萬鍾祿令君非素交
此舉真具目范史良包羞姓名忘紀錄邵公有裔孫眉
宇清可掬苕仙贈此圖筆駛意自足老氣近古作冷光
淡朝旭當以淨眼觀那許汙手觸平生冰雪心展玩亦
三沐吳興蔡景傳
此圖天真爛漫無一毫筆墨畦徑寒氣凛凛逼人疑此
身與令相後先于邵公門也孔子曰人有不為也而後
可以有為公為漢名臣立于朝自天子至大臣皆倚賴
之方僵卧時蓋有所不為耳東萊吕克勤
在昔洛陽雪深丈餘士也高卧來令尹車今年吳淞雪
復何如積素一色鷗鷺有無之子江臯修亭是居有琴
有書有酒有魚賞靜獨眺聊以自娛挹兹清風凛凛起
予此景此圖再卷再舒通川錢重鼎
洛陽雪深凍闌干高士僵卧饑袁安忍貧束腹一榻寒
不忍持鉢隣里干令君曉鞭望門看賢哉此公此操難
誰能為口須片肝五公四世清節完吳興松雪峻筆端
江縑粉白水漫漫儼若古意幅面攤好事把玩應長歎
人間飽飯煩邯鄲功名回首已霏俴何如小忍聊盤桓
門前嵩少青巑岏唐人得意袁安卧雪圖宋真宗出
諸内府以餞相國丁謂之守昇州其被召也留之賞心
亭而去後有饞太守者竊而易之莫知流落何許尤物
之嗟惜如此松雪作此幅極有思致非能烹陶家凍茗
者安能味之此可與識者道海粟
天下豈遽有餓死之士哉士縱不餓死亦死况餓不死
耶不宜干人豈特雪中但干人則愧且死矣邵公之所
以致洛令來者政在平日不在雪中也子昂以通甫好
修為圖閉門卧雪時事通甫殁後數年其子仲長持以
示僕時秋暑猶熾展卷寒氣襲人體粟烏乎好修如通
甫者何可多得其子種學積文有操尚克世其家此卷
筆意超詣不減古人子昂亦自謂盡其能事仲長宜善
藏之郭麟孫
東郭先生履下穿更圖卧雪詠袁安就令餓死亦細事
門外春泥何日乾璛再題
吾十數年前作此圖今日觀之便如一夢通甫殁又已
七八年尤使人悵然耳子昂
門外雪深泥没膝幽人懷抱自春風可憐令尹無高致
乘興何須見此公文原
向吾友姚子敬持是圖索題回首十六年通甫子敬皆
為古人展卷為歎息子俊
曉看嵩少玉嶙峋枉駕應憐處士貧令尹若能為保障
長衾盡覆洛陽人牆東老叟陸文圭
僵卧雪塞戶汝南袁邵公冠蓋洛陽令埽雪見高風冷
竈不生烟虛斝久塵蒙投謁非吾事舍君其誰從東海
倪瓚
巷深雪没脛高卧不知寒誰計千載下流傳入畫看黃
山老樵
雪中閉戶將何所求令之造之固無加損于公亦無加
損於令也而遂相以為美事(闕)時之可尚耳又惜令亡
名亦不煩惜也使公與令聞予言當相顧一笑既畫之
八十四年淡如王行題于翠巖而下十有六人之後此
卷於袁氏屢見之今歸陳孟敷矣
公嘗冬時負日陽稱快哉大雪中不干人飢寒不以累
其心是亦一快哉也公之固所守向火乞兒趨走無寒
暑誠何物耶子邵子詩半夜風寒當門獨立公真其人
矣洛陽令薦之有識者乎令以民苦雪親巡問之牧民
君子矣醉醲飽鮮其下斃踣于凍餓之鄉冰雪之場恬
不思問及又誠何物耶趙松雪寫公卧雪後世若目覩
其事而士子觀之能不思固守可僕僕以干人乎居民
上者觀之能不思賢者有饑餓于吾土地乎陳孟敷愛
此卷而購藏之不與他卷同是其重名筆而仰高風思
固守而凛凛於其躬孟敷其有之乎長樂王賓
右東漢袁司徒卧雪圖故元趙文敏公筆勾吳陳孟敷
所藏也文敏公于此卷凡三題識而繼之者有若前代
遺老陵陽牟先生兩龔先生暨聊城周公巴西鄧公皆
儒林巨擘去今纔半百年咸修文地下不復可見矣昔
之君子一時登覽游詠之適其遺跡之所存往往傳以
弗朽若司徒卧雪事亦無足深論至于圖而傳之者豈
不以其人哉蓋其立朝之大節忠讜弗阿而羣憸讋服
海内仰其清德與漢祚相為終始所以後世圖而傳之
者良以此也苟其人之大節無足稱者則閉門高卧不
宜干人之語曾何足深論哉兹圖乃文敏公為袁靜春
而作靜春物故已久而今為孟敷所得東海倪雲林介
休王澹如漫題于後孟敷其寳蓄之洪武廿三年十月
廿有三日河南後學高遜志書于姑蘇之山塘
趙魏公幼輿丘壑圖
予自少小愛畫得寸縑尺楮未嘗不命筆摸寫此圖是
初傅色時所作雖筆力未至而粗有古意邇來鬚髮盡
白畫乃加進然百事皆嬾欲如昔者作一二圖亦不可
得右之要余再䟦故重書以識之孟頫
右之邇來苦心學道不蓄長物故此卷亦復棄置姑蘇
金實之收而藏之誠好事哉子昂
右先平章初年所作幼輿丘壑圖雍至正十四年冬被
召入京師待制集賢十六年秋航海南還十七年春至
錢唐琴川鄒伯常復以見示拜觀之餘悲喜交集展玩
不能去手伯常宜寳藏之三月廿五日趙雍謹書
此圖乃先大父魏國公早年所作真跡無疑至正丁酉
四月甲子拜觀于會稽之寓舍趙麟謹書
濁世公子何翩翩風流丘壑妙當年無端郤被隣娃惱
不廢嘯歌猶自賢
小齋松雪對青山波上閒鷗自往還文采風流今不見
空餘粉墨落人間京兆宇文公諒
伯常避難東徙家貲如山委棄不復顧戀獨珍惜此
畫不忍使失去客中時一展玩輙欣然自慰雅好異
於流俗深可敬也併書二絶于後
萬金家産不復惜特為會稽山水來行李只留松雪畫
時時展玩旅懷開
知君雅志在丘壑况復風流如謝琨此景人間何處有
便堪避世似桃源咸亭侯風流任達其自謂一丘一
壑過庾亮今觀趙文敏用六朝筆法作是圖格力似弱氣
韻終勝披閱之餘令人遐想缺窬公清歌鼓琴於千載
之上王阮之徒有不及者至正辛丑三月廿有六日會
稽抱遺老人楊維禎在春夢軒試郭玘墨
甕牖圖
右子貢見原憲圖要見貧無謟富無驕之意乃為盡其
能事耳然二子同出夫子之門以道德為悅豈以貧富
為嫌哉子昂
一從辭宰粟饑餓隱空山貨殖門前客先生不啟關北
村老民湯炳龍題
處以道雖得天下不足為富也何必但以貧為羡耶雲
石
賜也貨殖憲也貧憲貧非病衣已鶉未若簞瓢顔氏子
陋巷所樂皆天真倪瓚
貨殖雖師名退思容有辨如何司馬遷於憲却無傳恕
齋班惟志
處富無驕易居貧樂道難先賢不可作撫卷一長嘆大
梁賈策治安
軒車當路游甕牖空山坐出處固不同貧富要皆可賜
也辨有餘未知原憲心既歎千載下斯人難重尋丘茂
拜手
道之不行謂之病財之不給謂之貧賜也能言心未識
虛勞結駟踏清塵金粟道人顧阿瑛
貧病無聊是老農蕭條門巷絶行蹤畫圖不盡朋從意
凝望停雲檢宿舂
窮通由命不由人結駟來窺甕牖春富貴不淫貧賤樂
山青雲白水粼粼遂昌鄭元祐
坐甕牖下見貧居而無病色此畫史用意所在張天用
觀
賜誠不在原憲下晩歲曾聞性命微未必駟車辭見後
始知貧富謟驕非此畫無名氏而有松雪先生小跋
故識者以為其筆也予以衆詩多揚憲而抑賜因贅此
語嘉興吕㦂
松雪臨郭熙溪山漁樂圖
大德年月日吳興趙孟頫製
峭石浮嵐附翠微瀑流飛雨散林霏漁舟來往青溪曲
悵望行人古道稀鄧文原
松雪仙翁筆有神溪山茅屋共秋雲千年不獨王摩詰
三絶今看鄭廣文錢唐馬臻
遠山近山何歴歴下有長溪横一碧溪中亦有釣鰲手
此手不遮長安日野橋烟樹接草廬飛流如練懸空虛
截山白雲凝不去要人寫作巖居圖泰定丙寅春湛淵
白珽題子昂所作上
松雪畫秋江待渡圖
大德十一年正月日集賢學士朝列大夫趙孟頫為叔
古摹秋江待渡圖
郁木坑頭蕭侍郎負薪歸去趁溪航解包席地彼誰子
日暮途窮話尚長樵人張雨
松雪墨梅
子昂郎中墨梅非僕所能及也敬服敬服吳興錢選舜
舉
疎枝横尺素玉雪長精神古人隔烟水好贈江南春陳
慤
夜月參差秀影天風浮動繁香彷彿釵横鬢亂惱人不
減紅粧姚式
江邊春色歸何處長憶年年花發時愛殺南枝如許瘦
却愁羌管不勝吹蕭和
皎皎姑射姿寒香淡孤月歲晚耿幽貞江空照竒絶何
處碧參差吹落南枝雪因之托毫素夜半清輝發一洗
京洛塵芳菲不堪折踟蹰坐消憂何待清尊竭張復亨
歙工(闕)藤瑩如水北枝横出霜毫裏(闕)如絶澗月徘徊
影落空光辨花蕊謫仙去久羅浮村何人楚些能招魂
王孫獨寫無聲意猶𢃄蠻烟蜃雨痕陳康祖
憶昔衝寒踏雪時百花零落願開遲如今收拾横書卷
一任無情塞管吹鄧文原
江南初見一枝春隴月霜鐘亦可人不管玉堂岑寂夜
誤隨驛使馬蹄塵任月山
小橋流水雪晴時曾折幽芳寄所思明月觀深春夢遠
玉堂仙客寫横枝錢惟善
松雪畫竹石圖
怪石太古色叢篁蒼玉枝相看兩不厭自有歲寒期子
昂畫并詩
魏公書真行篆籀皆造古人地位復能以飛白作石金
錯刀作墨竹則又古人之所鮮能者嗚呼書法至公可
謂備矣俗工不知書乃欲效其形似真若楚優叔敖令
人不覺發笑此卷竹石皆佳書亦不苟可謂文房清玩
書此以見書畫同途不可岐而二也雲門山樵張紳
聞趙氏文房在城南竹樹間清玩當不止此暇則一往
徧觀之庶幾為老眼洗紳再題
緗箬生清風蒼苔護幽石夢想玉堂仙臨池弄秋碧范
陽盧熊
常時奉詔直金鑾日轉鼇峰玉筆寒想得花間鈴索靜
自將賜墨寫琅玕
琅玕林下鳳毛多八法書成自一科誰謂高風清節在
金壺飛墨奈渠何淮海秦約
昔文敏公初赴京過毗陵止宗人東臯先生家人多求
公翰墨後仕于朝往來霅上時先人數從之游因得公
所書并畫凡數幅内竹石一紙公題小詩絶類此卷吁
公初以書名于時其畫與詩本皆絶妙今此卷備焉有
區區未易贊述者特以余家藏舊物俱亡于兵視前人
又隔一宇宙矣其手筆真希世之寳也奉玩再三重為
慨惜洪武六年三月之望龜巢老人謝應芳敬題
玉堂飛墨寫湖州彷彿鷗波竹樹秋珍重王孫歸未得
淡烟斜月不勝愁勾吳張適
竹生盤石間翠色相因依爾節固已完此心終不移如
何玉堂人而有林壑姿凉風雖未至䬃然動秋思謝林
魏國圖書天下無當時聲價滿王都萬篇文繡垂金薤
一段冰清置玉壺碧海春深龍出蟄丹山月白鳳生鶵
看雲忽起苕溪夢便欲乘舟訪五湖淮海馬麐
燕閒天祿較書餘墨汁金壺寫竹圖長恐震雷風雨作
化龍飛去入雲衢溪西樵者許性
石上幽篁楚楚月明飛下雙鸞羨殺承平公子臨池空
翠生寒朱煥
錯刀光采照琅玕龍影常從石上看六月酒醒開草閣
滿天風露作秋寒諸生楊性
王孫老去更風流醉裏猶思竹石秋翠珮明璫俱寂寞
洞庭閒却釣魚舟陸釴
管夫人畫竹石
竹兮修石兮貞木之茂草之清魏國作此贈以中了無
一點塵世情風高露冷禪入骨何如㣼利(闕)似老摩
耶也教直下雙瞳明魏國夫人管氏深入禪定於富貴
中書經之暇尤精於竹石夫人長往又三白而以中亦
為之入寂偶見此軸(闕)請著語故不能已言幻住明本
題
介然有守而不可轉者石也勁然有節而不可屈者竹
也古人以竹石比君子深有旨哉今觀魏國夫人管氏
所畫竹石甚得文敏公之筆法可謂夫婦皆得君子之
道詩云惟其有之是以似之德誠王生寳之如夜光明
月意必有所取焉淨慈住山釋道聯(祖芳)
旦國春雷動淇園雨露饒遠模當世質來值再生苗鰲
石清如漬鸞梢翠不消百年遺墨在光采照清苕浙河
沈用
古木修篁石似雲縱横八法自成文何當截作昭華琯
吹落春天紫鳳羣豫章自恢(復初)
夫人寫竹如寫字不墮畫家蹊徑中料得山房明月夜
翛然葉葉動秋風吳郡朱應辰
能書獨數衛夫人墨沼春香教右軍近代苕溪惟魏國
却將八法寫湘君吳下丁明(仲德)
魏國夫人雲錦裳銅盤磨露寫篔簹蒙恩曾上黃金殿
詔賜乘鸞出未央豫章蒲菴
至正廿六年歲丙午九月廿七日因避難至浯溪安鄉
契友處得拜觀先魏國所畫竹石手澤如新為憎愴情
趙奕堇識
此卷乃先大母魏國夫人所畫墨竹麟因避難至浯溪
拜觀于寓舍時丙午歲九月廿七日也趙麟
魏國夫人翰墨香愛拈湘管寫幽篁不如練成五色線
繡出朝天補袞裳沛邑朱禎
謝家道韞清如玉林下風標迥不羣猶夢江南修竹好
蒼梧烟雨暗湘君
誰裁弄玉碧雲簫吹過瓊臺月影遙白鳳一雙何處下
水晶宫裏赤闌橋鄭元(長卿)
趙仲穆臨李伯時鳳頭驄
李伯時五花馬圖余所愛者惟鳳頭驄耳舍弟仲光亦
重之今為仲光臨此殊覺快然真所謂心合意會者也
至正三年八月望趙仲穆重題
家兄知州為奕臨李伯時鳳頭驄今作紫花馬此老杜
所謂五花變作雲滿身者是也真家藏之寳可與知者
道耳弟奕謹題
高帽黃髯欵塞胡殿前引貢盡龍駒仗移天步臨軒看
畫出韓生試馬圖此予舊製宫詞也仲光出示此圖
不覺興懷因書于左五雲閣史柯九思敬仲賦
至正丁亥秋八月予自苕溪還吳仲光以海寧所臨
李伯時鳳頭驄寄似仲瑛余至玉山適仲瑛方浴五
馬于桃溪形神颯爽屹然相向殊與道林神駿同一
佳賞遂題長語于左
王孫昨在水晶宫貌得龍眠八尺驄為言持寄玉山去
當與桃源五馬同吳龍門山釋良琦
君王不愛碧雲騢獨愛真龍被紫花珍重王孫親貌得
錦巾袱送野人家元樸師自吳興來辱仲光兄見寄
仲穆所作紫花馬圖展玩之餘敬題一絶為識桃花源
主者顧阿瑛
綠波新濕五花雲駿氣初離塞北羣南國龍芻青入眼
髯奚那識故將軍清河張天英
房星夜入水龍馬出渥洼西來幾萬里進入天王家公
子重毫素慘淡生風沙明時不好武終然駕鼔車匡廬
于立
蓬萊宫中春晝遲五馬曾閱李伯時天閑一一盡龍種
獨愛鳳頭尤崛竒王孫歸卧江南日見之為爾生顔色
乃知神駿世所憐彷彿明窗親貌得黃頭圉官頎且髯
絳袍烏𢃄高帽尖是日牽來赤墀下黃門辟易爭觀瞻
紅絲絡頭尾窣地玄雲滿身飛不起長鳴知是戀九重
豈但一日行千里君不見春風立仗何駉駉龍文照地
來房星何當中道為剪拂縱目平原春草青吳興郯韶
今代王孫紫花馬分明貌得鳳頭驄寄來適荷老支遁
神駿固應清賞同延陵吳克恭
華萼樓前漲曉塵龍駒新刷五花文銀鞍羅帊今寥落
嘶入沙場萬馬羣會稽俞瓛
昨夜房星墮渥洼宛西貢馬涉流沙平原公子親曾見
墨跡團雲簇五花汝陽袁華
宛西來貢鳳頭驄神氣飄飄欲化龍牽入九天深處過
滿身雲影紫重重玉峯楊忠
趙仲穆為弟仲光寫鳳頭驄神凝骨立晶熒颯爽履步
嚴重而文彩爛然觀其挾一日千里之才而氣志欲超
凡馬真與古駿良白&KR2059;山子驊騮騄駬者等也九方歅
宜相其能置之十二天閑遇凡郊祀大禮同古帝王省
方觀民之事駕殷輅載旂常節和鸞服繁纓執靶于王
良附輿于韓哀則規行矩步于蕩蕩平平之大道使乘
者心不勞而體逸濟長途而經遠略矣此馬之得展其
用也如九方歅之不遭使羣凡馬駢槽櫪濺泥穢牽制
于奚官窘辱于圉人則亦自悲其不幸而心受之而已
矣其又能言哉雖然以是馬之所挾與其氣志之所藴
蓄猶足以瓌偉屹立自異於凡馬歟永樂甲辰春正月
朔中書舍人吳郡盧儒題
趙仲穆畫看雲圖
青山與浮雲終日淡相守山為雲窟宅雲為山戶牖無
心成白衣有意變蒼狗人情亦如雲寄語看雲叟玉山
顧瑛
落日杖藜溪上行溪流十里𢃄松聲輞川詩意無人領
坐對南山雲氣生富春吳毅
靄靄晴雲擁碧巒清分秋影落江干何人宴坐長松下
蒼翠滿身生薄寒雲間永彝
松頭自與峰巒黑雲影何如水意間放下瘦笻成小憩
不妨坐對日銜山會稽張憲
松陰坐來穩山色望中分寄語東州客歸來看白雲彭
城劉儼
結屋山中住尋幽曳杖行獨來松樹下坐看白雲生韓
友直
行憩蒼石上坐愛青松陰白雲在天際相對總無心潘
純
横杖坐松下看雲起遥岑惟應陶靖節會得此時心宇
文公諒
松溪春水落白石粲可數坐愛南山雲溶溶不成雨南
陽迺賢
舊游清苕上愛看弁峰雲稍將春雨度始見遠林分起
滅悟真理逍遥遺世紛於焉自怡悅永懷陶隱君龍門
良琦
雲擁秋空落鏡臺道人日日好懷開山頭夜半風雨作
驚起雙龍出峽來扶風馬庸
趙彦徵畫軸
松老苔滋鶴徑溪虛石隱漁舟苕水千尋清遠玉堂三
世風流恒
文敏公孫清且賢陶泓楮穎過年年子由命也成葅醢
坐對鷗波一惘然瓚
趙彦徵畫
曾泛苔溪看晚霞紅簾小艇穩如車水通孤棹橋依竹
路入重林屋傍花風外眠鷗驚客笛雲間犬吠隔仙家
秋波千頃芙蓉老誰覓王孫舊釣槎豫章蒲菴來復
苕花如雪晚風腥見說鷗波尚有亭公子不歸溪上去
弁山雖好為誰青玉堂學士硯猶存三絶名家尚有
孫何處有山如此畫便將歸計問田園曲江錢惟善
濟濟清朝彦亭亭璚樹枝世胄雖可保零落遽如斯朱
門亦已仆墨沼淡無滋空餘圖畫迹永絶人間期虛名
知何益冥漠有餘悲撫一長歎想子平生時尋陽張羽
江南水多丘壑少間有峰巒復低小曾向吳興看弁山
七十二峰青不了山色林光湧翠螺蘭苕春雨漲鷗波
風塵滿眼花零落老矣王孫奈若何嘉陵楊基
吳興佳山水遠近蓄清光岧嶤金蓋峰秀色獨蒼蒼烟
雲互出没草木生風香長橋接迴溪積石倚崇岡樵漁
識徑幽于以樂深藏擊鮮列魴鯉啟翳理松篁晨雨况
可鉏春泉亦堪湘既已長孫子所願安是鄉嗟哉風塵
中何由得尚羊趙君鍾神秀揮灑發竒章卷圖思舊游
掩抑不能忘吳郡張簡
昔在苕花溪上住遶溪山色滿高樓别來十載看圖畫
山自青青我白頭吳興孫子多才俊曾把文章動九
關歸到江南塵滿眼忍將情思寫青山秀民鮑恂
吳興之山弁山好碧嶂丹巖淨如埽雲開影落水晶宫
妙處不傳休草草玉堂學士文敏孫筆意慘淡深討論
大峰揚旗出天闕小峰倒翅如鵬摶清溪過雨泉聲壯
茅屋疎林更蕭爽他年此地巢雲松一笑人間脫塵鞅
雪山文信為本心德上人題是日山雨初歇新涼忽生
書於慈受堂東偏洪武六年夏六月廿八日也
弁峰何巍巍太湖亦浩浩風淡白鷗波花明紫雲嶠瞻
彼水晶闕清暉盪昏曉中有公子居皇皇照馳道芳草
美遺澤于兹極幽討墨池發華滋詞林振嘉藻遠游今
不歸空庭散歸鳥猗蘭豈不佳晚節諒難保國香一零
落天涯遍芳草披圖想遺躅悲風響林杪洪武十有一
年春正月上澣書於松間紫芝山房吳恒
遠山入空青老樹擎寸碧近山接平坡鑿鑿見白石兩
山盡處岐路平松林漠漠烟如織清溪疑是天目來鷗
鷺飛起無纖埃有人曳杖過溪去渡頭古屋誰為開玉
堂學士畫家趣瀟灑文孫傳筆意風塵滿眼何處避安
得向此山中住錢唐宋杞
平生性癖躭山水奥域靈墟探討來獨有吳興為冠絶
王孫意匠奪天才東山無量
零落苕花暮雨多舊溪何處問鷗波披圖不盡懷賢意
誰為青山葺薜蘿東吳普震
長憶苕溪溪上山溪流如玉翠花寒十年不到經游地
見畫還疑夢裏看蜀魏俊民
玉堂學士之孫子文雅風流世無比鷗波亭上客闌時
戲寫吳興好山水遠山疑是弁山青近山金蓋與雲平
兩峯翠峙勢如削中有滉瀁雙溪清溪上村村桑柘綠
橋下修林覆茆屋春風酒熟雞豚肥野老過從少拘束
邇來風塵十載餘可憐樂土皆丘墟只今獨有苕溪上
有水有山如此圖吾生頗識山林趣按圖擬問田園計
何時長嘯來山中與君放曠人間世吳郡朱斌
吳興佳麗地畫裏忽崔嵬水到太湖去山從天目來人
家清鏡合僧寺翠屛開千古漫塵迹王孫安在哉塵外
人可悅(字笑閒)
玉堂學士流芳盛了悟蓬宫古淡情冠冕文章銘大德
絶竒山水表雙清供衣春仰桑麻熟緡食秋期黍稷成
客到上方游憩日夢魂應擬問三生四明樂耕生葉昇
趙氏鐵網珊瑚卷十二
