提要
古今同姓名錄二卷類書類
(臣)等謹案古今同姓名錄二卷梁孝元皇帝
撰是書見於梁書本紀及隋書經籍志者皆
作一卷唐陸善經續而廣之故讀書志書錄
解題皆作三卷其本不傳此本為永樂大典
所載則又元人葉森所增補者也雖輾轉附
益已非其舊然幸其體例分明不相淆襍凡
善經及森所綴入者皆一一標註尚可考見
元帝之原本則類事之書莫古於是編矣史
記淮隂侯列傳贊稱兩韓信此辨同姓名之
始然劉知幾史通猶譏司馬遷全然不一别
班固曾無更張至遷不知有兩子我故以宰
予為預田恆之亂不知有兩公孫龍故以堅
白同異之論傅合於孔門之弟子其人相混
遂其事俱淆更至於評斷失實則辨析異同
殊别時代亦未嘗非讀史之要務非但綴𤨏
聞供談資也明萬歷中余寅别撰同姓名錄
十二卷周應賓又補一卷
國朝王廷燦又補八卷所錄比此本加詳然發
凡起例終以此本為椎輪之始焉乾隆四十
六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
