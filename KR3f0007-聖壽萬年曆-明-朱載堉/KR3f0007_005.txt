欽定四庫全書
聖夀萬年歷卷四
明朱載堉撰
二至晷景考
說者皆云漢歴有四太初最密唐歷有八大衍最密宋
歴十六紀元最密元歷有二授時最密今大統歷與回
回歷相校大統最密然新率與之校所得尤多視太初
等歷大不侔矣自魯僖公五年丙寅歲正月至洪武十
六年癸亥歲十一月二千三十八年之間傳志所載二
至晷景凡六十事用前代所謂密者四歷及大統歷并
新法考之所得開列於後
魯僖公五年丙寅歲春王正月辛亥朔日南至(見春秋
左傳)
漢太初歷辛亥二十五刻唐大衍歷辛亥九十四刻
宋紀元歷壬子八十四刻元授時歷辛亥十四刻
本朝大統歷甲寅八十二刻新法推得辛亥五十五刻
右紀元後天一日大統後天三日餘與天合
昭公二十年己卯歲春王二月己丑日南至(見春秋左傳)
太初己丑五十刻大衍己丑四十五刻
紀元庚寅二十五刻授時戊子八十三刻
大綂壬辰七刻新法己丑二十三刻
右紀元後天一日授時先天一日大綂後天三日
餘與天合按南至晷景見於經傳者惟此二條而
已餘或見於讖緯等書若春秋命歷序之類即漢
志隋志所引者今未敢以為據授時歷議據前漢
志魯獻公十五年戊寅歲正月甲寅朔旦冬至引
用此條為首盖獻公乃隠公五世祖其十五年戊
寅歲下距隠公元年己未歲百六十一年其非春
秋時明矣而元志乃云自春秋獻公以來者許郭
諸儒多聞博古豈不知獻公在春秋前百餘年哉
第以所推昭公己丑冬至而得戊子既不能合偶
與獻公相合故援此以飾非而為之說云曲變歷
法以從昭公則與獻公不合遂謂春秋所書昭公
冬至乃日度失行之驗然則大衍宣明諸歷推之
皆得己丑豈皆誤耶夫獻公甲寅冬至别無所據
惟劉歆三綂歷是據也若左傳不足信而歆獨可
信乎太初元年冬至在辛酉歆乃以為甲子差天
三日尚不能知而能逆知上下數百載乎然則獻
公十五年冬至當在何日曰三統授時之甲寅失
之先紀元大定之丁巳失之後大衍所推丙辰宣
明所推乙卯庶或近之然别無所考據闕其疑可
也以要言之凡春秋前後千載之間氣朔交食長
歷大衍所推近是劉歆班固所說全非杜預一行
已有定論詳載别卷矣
劉宋元嘉十二年乙亥歲十一月十五日戊辰景長(見
隋志)
太初癸酉七十五刻大衍戊辰三十五刻
紀元戊辰三十九刻授時戊辰四十七刻
大綂己巳十四刻新法戊辰五十二刻
右太初後天五日大綂後天一日餘與天合
元嘉十三年丙子歲十一月二十六日甲戌景長(見隋志)
太初己卯空刻大衍癸酉五十九刻
紀元癸酉六十三刻授時癸酉七十一刻
大綂甲戌三十九刻新法癸酉七十六刻
右太初後天五日大綂與天合餘皆先天一日
唐志大衍歷議曰較前代史官注記惟元嘉十三
年十一月甲戌景長皇極麟德開元歷皆得癸酉
盖日度變常爾元授時歷所議亦同今按前人考
古景長之驗或不相合則云日度失行竊謂此言
過矣苟日度失行當如歲差漸漸而移今歲既已
不合來歲豈能復合耶盖係前人所測或未密耳
非日度變行也夫冬至之景一丈有餘表高晷長
則景虚而淡欲就虚景之中考其真實或設望筒
或置副表景符之類以求實景然望筒或一低昂
副表景符或一前却兼以測景之人工拙不同用
意詳略亦異所據之表或稍有傾欹圭面或稍有
斜側二至前後數日之景進退只在毫釐之間僾
俙之際要亦難辨若夫陽城岳臺略分南北尚有
不同況於四海九服之遠相去千有餘里委託之
人未知當否既非目擊其實所報晷景寧足信乎
元嘉十五年戊寅歲十一月十八日甲申景長(見隋志)
太初己丑五十刻大衍甲申八刻
紀元甲申十二刻授時甲申二十刻
大綂甲申八十七刻新法甲申二十五刻
右太初後天五日餘與天合
元嘉十六年己卯歲十一月二十九日己丑景長(見隋
志)
太初甲午七十五刻大衍己丑三十三刻
紀元己丑二十七刻授時己丑四十四刻
大綂庚寅十一刻新法己丑五十刻
右太初後天五日大綂後天一日餘與天合
元嘉十七年庚辰歲十一月初十日甲午景長(見隋志)
太初庚子空刻大衍甲午五十七刻
紀元甲午六十一刻授時甲午六十八刻
大綂乙未三十六刻新法甲午七十四刻
右太初後天六日大綂後天一日餘與天合
元嘉十八年辛巳歲十一月二十一日己亥景長(見隋志)
太初乙巳二十五刻大衍己亥八十二刻
紀元己亥八十五刻授時己亥九十三刻
大綂庚子六十刻新法己亥九十八刻
右太初後天六日大綂後天一日餘與天合
元嘉十九年壬午歲十一月初三日乙巳景長(見隋志)
太初庚戌五十刻大衍乙巳六刻
紀元乙巳十刻授時乙巳十七刻
大綂乙巳八十四刻新法乙巳二十三刻
右太初後天五日餘與天合
大明五年辛丑歲十一月初三日乙酉冬至(見前宋志)
太初庚寅二十五刻大衍甲申七十刻
紀元甲申七十三刻授時甲申七十九刻
大統乙酉四十五刻新法甲申八十六刻
右太初後天五日大綂與天合餘皆先天一日
宋書元嘉歷推是年冬至在甲申日八十刻祖沖
之以為歷誤乃上議曰臣測景歷紀躬辨分寸銅
表堅剛暴潤不動光晷明潔纖毫㦎然據大明五
年十月十日景一丈七寸七分半十一月二十五
日一丈八寸一分太二十六日一丈七寸五分彊
折取其中則中天冬至應在十一月三日求其蚤
晚令後二日景相減則一日差率也倍之為法前
二日相減百刻乘之為實以法除實得冬至加時
在夜半後三十一刻在元嘉歷後一日天數之正
也按元儒筭晷景其法不同今附載於此是年十
月初十日壬戌景長一丈七寸七分五釐十一月
二十五日丁未景長一丈八寸一分七釐五毫二
十六日戊申景長一丈七寸五分依元儒法當置
壬戌戊申二日之景相減餘二分五釐以百刻乘
之得二百五十刻為實卻以丁未戊申二日之景
相減餘六分七釐五毫為法除之得三十七刻乃
置壬戌戊申相距四十六日百刻乘之得四千六
百刻凡冬至景前多後少為減減去三十七刻折
半得二千二百八十一刻加日中五十刻為二十
三日三十一刻命起前距壬戌筭外得十一月初
三日乙酉三十一刻即所求冬至也欲使初學易
曉故詳載之唐志大衍歷議曰祖沖之既失元嘉
十三年甲戌冬至以為加時太早增小餘以附會
之而十二年戊辰景長得己巳十七年甲午景長
得乙未十八年己亥景長得庚子合一失三其失
愈多劉孝孫張胄玄因之小餘益彊又以十六年
己丑景長為庚寅矣治歷者糾合衆同以稽其所
異苟獨異焉則失行可知今曲就其一而少者失
三多者失五是舍常數而從失行也夫以唐志此
說證之則沖之所測景盖假託而非真雖其筭術
有可取焉要之其說則是景則非也一行譏胄玄
之謬所謂就一失五者即已上六條而元綂所造
大綂歷其失乃與沖之胄玄相類推今雖密考古
頗疎李德芳輩盖不無遺憾云
周天和二年丁亥歲十一月初三日庚子景長(見隋志)
太初丙午七十五刻大衍庚子六十一刻
紀元庚子五十五刻授時庚子六十五刻
大綂辛丑十五刻新法庚子七十一刻
右太初後天六日大綂後天一日餘與天合
天和三年戊子歲十一月十四日乙巳景長(見隋志)
太初壬子空刻大衍乙巳八十六刻
紀元乙巳七十九刻授時乙巳九十刻
大綂丙午四十刻新法乙巳九十五刻
右太初後天七日大綂後天一日餘與天合
建德元年壬辰歲十一月二十九日丁卯景長(見隋志)
太初癸酉空刻大衍丙寅八十三刻
紀元丙寅七十七刻授時丙寅八十七刻
大綂丁卯三十七刻新法丙寅九十三刻
右太初後天六日大綂與天合餘皆先天一日
建德二年癸巳歲五月初三日戊辰景短(見隋志)
太初乙亥六十二刻大衍己巳四十六刻
紀元己巳三十九刻授時己巳四十九刻
大綂己巳九十九刻新法己巳五十五刻
右按歷法凡冬夏二至相距一百八十二日六十
二刻有竒是歲歲前天正冬至在丁卯丁卯距戊
辰不足一百八十二日必無戊辰夏至之理若就
戊辰夏至則失丁卯冬至此盖隋志之誤無疑諸
歷推己巳者為是惟太初後天六日
建德三年甲午歲十一月二十日丁丑景長(見隋志)
太初癸未五十刻大衍丁丑三十二刻
紀元丁丑二十五刻授時丁丑三十六刻
大綂丁丑八十五刻新法丁丑四十二刻
右太初後天六日餘與天合
建德六年丁酉歲十一月二十三日壬辰景長(見隋志)
太初己亥二十五刻大衍癸巳五刻
紀元壬辰九十九刻授時癸巳九刻
大綂癸巳五十八刻新法癸巳十五刻
右太初後天七日紀元與天合餘皆後天一日
唐志大衍歷議云建德六年以壬辰景長而麟德
開元歷皆得癸巳開皇七年以癸未景短而麟德
開元歷皆得壬午先後相戾不可叶也皆日行盈
縮使然凡歷術在於常數而不在於變行既叶中
行之率則可以兩齊先後之變矣
宣政元年戊戌歲十一月初五日戊戌景長(見隋志)
太初甲辰五十刻大衍戊戌三十刻
紀元戊戌二十三刻授時戊戌三十三刻
大綂戊戌八十二刻新法戊戌三十九刻
右太初後天六日餘與天合
隋開皇四年甲辰歲十一月十一日己巳景長(見隋志)
太初丙子空刻大衍己巳七十七刻
紀元己巳六十九刻授時己巳八十六刻
大綂庚午二十八刻新法己巳八十五刻
右太初後天七日大綂後天一日餘與天合
開皇五年乙巳歲十一月二十二日乙亥景長(見隋志)
太初辛巳二十五刻大衍乙亥一刻
紀元甲戌九十三刻授時乙亥十刻
大綂乙亥五十二刻新法乙亥十刻
右太初後天六日紀元先天一日餘與天合
開皇六年丙午歲十一月初三日庚辰景長(見隋志)
太初丙戌五十刻大衍庚辰二十五刻
紀元庚辰十八刻授時庚辰三十四刻
大綂庚辰七十六刻新法庚辰三十四刻
右太初後天六日餘與天合
開皇七年丁未歲五月初九日癸未景短(見隋志)
太初己丑十二刻大衍壬午八十八刻
紀元壬午八十刻授時壬午九十六刻
大綂癸未三十八刻新法壬午九十六刻
右太初後天六日大綂與天合餘皆先天一日
是年十一月十四日乙酉景長(見隋志)
太初辛卯七十五刻太衍乙酉五十刻
紀元乙酉四十二刻授時乙酉五十九刻
大綂丙戌初刻新法乙酉五十八刻
右太初後天六日大綂後天一日餘與天合
開皇十一年辛亥歲十一月二十八日丙午景長(見隋志)
太初壬子七十五刻大衍丙午四十八刻
紀元丙午四十刻授時丙午五十六刻
大綂丙午九十七刻新法丙午五十六刻
右太初後天六日餘與天合
開皇十四年甲寅歲十一月辛酉朔旦冬至(見隋志)
太初戊辰五十刻大衍壬戌二十一刻
紀元壬戌十三刻授時壬戌二十九刻
大綂壬戌七十刻新法壬戌二十九刻
右按隋書蕭吉傳云甲寅之年以辛酉冬至來年
乙卯以甲子夏至冬至陽始郊天之日即是至尊
本命夏至隂始祀地之辰即是皇后本命至尊德
竝乾之覆育皇后仁同地之載養所以二儀元氣
竝會本辰此盖時歷傅會以媚其上非實測晷景
所得也諸歷推壬戌者為是惟太初後天六日
唐貞觀十八年甲辰歲十一月乙酉景長(見元志)
太初辛卯空刻大衍甲申四十三刻
紀元甲申三十一刻授時甲申四十四刻
大綂甲申八十三刻新法甲申四十七刻
右太初後天六日餘皆先天一日
貞觀二十三年己酉歲十一月辛亥景長(見元志)
太初丁巳二十五刻大衍庚戌六十五刻
紀元庚戌五十三刻授時庚戌六十六刻
大綂辛亥四刻新法庚戌六十九刻
右太初後天六日大綂與天合餘皆先天一日
元志授時歷議云唐貞觀十八年甲辰歲十一月
乙酉景長諸歷得甲申二十三年己酉歲十一月
辛亥景長諸歷皆得庚戌大衍歷議以永淳開元
冬至推之知前二冬至乃史官依時歷以書必非
候景所得所以不合耳
龍朔二年壬戌歲十一月戊午景長(見元志)
太初乙丑五十刻大衍戊午八十三刻
紀元戊午六十九刻授時戊午八十二刻
大綂己未十九刻新法戊午八十六刻
右太初後天七日大綂後天一日餘與天合
儀鳳元年丙子歲十一月壬申景長(見元志)
太初己卯空刻大衍壬申二十五刻
紀元壬申十刻授時壬申二十二刻
大綂壬申五十九刻新法壬申二十七刻
右太初後天七日餘與天合
永淳元年壬午歲十一月癸卯景長(見元志)
太初庚戌五十刻大衍癸卯七十二刻
紀元癸卯五十七刻授時癸卯七十四刻
大綂甲辰四刻新法癸卯七十三刻
右太初後天七日大綂後天一日餘與天合
開元十年壬戌歲十一月癸酉景長(見元志)
太初庚辰五十刻大衍癸酉四十九刻
紀元癸酉三十一刻授時癸酉四十六刻
大綂癸酉七十四刻新法癸酉四十七刻
右太初後天七日餘與天合
開元十一年癸亥歲十一月戊寅景長(見元志)
太初乙酉七十五刻大衍戊寅七十四刻
紀元戊寅五十五刻授時戊寅七十刻
大綂戊寅九十八刻新法戊寅七十一刻
右太初後天七日餘與天合
開元十二年甲子歲十一月癸未景長(見元志)
太初辛卯空刻大衍癸未九十八刻
紀元癸未八十刻授時癸未九十五刻
大綂甲申二十三刻新法癸未九十六刻
右太初後天八日大綂後天一日餘與天合
宋景德四年丁未歲十一月戊辰日冬至(見元志)
太初丙子七十五刻大衍戊辰十五刻
紀元丁卯七十四刻授時丁卯八十刻
大綂丁卯八十五刻新法丁卯七十九刻
右太初後天八日大衍與天合餘皆先天一日
元志授時歷議云自宋以來測景驗氣者凡十七
事其景德丁未歲戊辰日南至綂天授時皆得丁
卯是先一日嘉泰癸亥歲甲戌日南至綂天授時
皆得乙亥是後一日一失之先一失之後若曲變
其率以從景德則其餘十六事多後天若從嘉泰
則其餘十六事多先天以此理推之非歷不合也
盖類其同則知其中辨其異則知其變已下二條
放此
皇祐元年己丑歲十一月十九日戊申景長(見宋志)
太初丁巳二十五刻大衍戊申四十二刻
紀元丁未九十七刻授時丁未九十九刻
大綂戊申四刻新法丁未九十九刻
右太初後天九日大衍大綂與天合餘皆先天一
日
皇祐二年庚寅歲五月二十五日辛亥景短(見宋志)
太初乙未八十七刻大衍辛亥四刻
紀元庚戌六十刻授時庚戌六十一刻
大綂庚戌六十六刻新法庚戌六十一刻
右太初後天八日大衍與天合餘皆先天一日
是年十一月三十日癸丑景長(見宋志)
太初壬戌五十刻大衍癸丑六十六刻
紀元癸丑二十二刻授時癸丑二十三刻
大綂癸丑二十八刻新法癸丑二十三刻
右太初後天九日餘與天合
皇祐四年壬辰歲五月十七日辛酉景短(見宋志)
太初庚午三十七刻大衍辛酉五十三刻
紀元辛酉八刻授時辛酉十刻
大綂辛酉十四刻新法辛酉十刻
右太初後天九日餘與天合
元豐六年癸亥歲十一月丙午景長(見元志)
太初乙卯七十五刻大衍丙午七十三刻
紀元丙午二十六刻授時丙午二十六刻
大綂丙午二十八刻新法丙午二十五刻
右太初後天九日餘與天合
元豐七年甲子歲十一月辛亥景長(見元志)
太初辛酉空刻大衍辛亥九十七刻
紀元辛亥五十刻授時辛亥五十一刻
大綂辛亥五十三刻新法辛亥四十九刻
右太初後天十日餘與天合
元祐三年戊辰歲十一月壬申景長(見元志)
太初壬午空刻大衍壬申九十五刻
紀元壬申四十八刻授時壬申四十八刻
大綂壬申五十刻新法壬申四十六刻
右太初後天十日餘與天合
元祐四年己巳歲十一月丁丑景長(見元志)
太初丁亥二十五刻太衍戊寅十九刻
紀元丁丑七十二刻授時丁丑七十二刻
大綂丁丑七十四刻新法丁丑七十一刻
右太初後天十日大衍後天一日餘與天合
元祐五年庚午歲十一月壬午冬至
太初壬辰五十刻大衍癸未四十四刻
紀元壬午九十六刻授時壬午九十六刻
大綂壬午九十八刻新法壬午九十五刻
右太初後天十日大衍後天一日餘與天合
元祐七年壬申歲十一月癸巳冬至(見元志)
太初癸卯空刻大衍癸巳九十二刻
紀元癸巳四十五刻授時癸巳四十五刻
大綂癸巳四十七刻新法癸巳四十三刻
右太初後天十日餘與天合
元符元年戊寅歲十一月甲子冬至(見元志)
太初甲戌五十刻大衍乙丑三十九刻
紀元甲子九十一刻授時甲子九十刻
大綂甲子九十二刻新法甲子八十九刻
右太初後天十日大衍後天一日餘與天合
崇寧三年甲申歲十一月丙申冬至(見元志)
太初丙午空刻大衍丙申八十六刻
紀元丙申三十七刻授時丙申三十六刻
大綂丙申三十八刻新法丙申三十五刻
右太初後天十日餘與天合
崇寧四年乙酉歲十一月辛丑冬至(見元志)
太初辛亥二十五刻大衍壬寅十刻
紀元辛丑六十二刻授時辛丑六十刻
大綂辛丑六十二刻新法辛丑五十九刻
右太初後天十日大衍後天一日餘與天合
紹熙二年辛亥歲十一月壬申冬至(見元志)
太初壬午七十五刻大衍癸酉十二刻
紀元壬申五十七刻授時壬申四十七刻
大綂壬申四十七刻新法壬申四十七刻
右太初後天十日大衍後天一日餘與天合
紹熙四年癸丑歲十一月十九日壬午景長(見宋志)
太初癸巳二十五刻大衍癸未六十一刻
紀元癸未六刻授時壬午九十六刻
大綂壬午九十六刻新法壬午九十五刻
右太初後天十一日大衍紀元後天一日餘與天合
慶元三年丁巳歲十一月癸卯日南至(見元志)
太初甲寅二十五刻大衍甲辰五十九刻
紀元甲辰三刻授時癸卯九十三刻
大綂癸卯九十三刻新法癸卯九十二刻
右大初後天十一日大衍紀元後天一日餘與天
合
嘉泰三年癸亥歲十一月甲戌日南至(見元志)
太初乙酉七十五刻大衍丙子五刻
紀元乙亥四十九刻授時乙亥三十八刻
大綂乙亥三十八刻新法乙亥三十八刻
右太初後天十一日大衍後天二日餘皆後天一
日
嘉定五年壬申歲十一月壬戌日南至(見元志)
太初癸酉空刻大衍癸亥二十五刻
紀元壬戌六十八刻授時壬戌五十七刻
大綂壬戌五十七刻新法壬戌五十六刻
右太初後天十一日大衍後天一日餘與天合
紹定三年庚寅歲十一月丙申日南至(見元志)
太初丁未五十刻大衍丁酉六十五刻
紀元丁酉七刻授時丙申九十三刻
大綂丙申九十三刻新法丙申九十三刻
右太初後天十一日大衍紀元後天一日餘與天
合
淳祐十年庚戌歲十一月辛巳日南至(見元志)
太初壬辰五十刻大衍壬午五十四刻
紀元辛巳九十四刻授時辛巳七十八刻
大綂辛巳七十八刻新法辛巳七十八刻
右太初後天十一日大衍後天一日餘與天合
元至元十四年丁丑歲十一月癸卯日辰初三刻冬至
(見元志)
太初甲寅二十五刻大衍甲辰十四刻
紀元癸卯五十二刻授時癸卯三十三刻
大綂癸卯三十三刻新法癸卯三十三刻
右太初後天十一日大衍後天一日餘與天合
至元十五年戊寅歲五月乙巳日亥正三刻夏至(見元
志)
太初丙辰八十七刻大衍丙午七十六刻
紀元丙午十四刻授時乙巳九十五刻
大綂乙巳九十五刻新法乙巳九十五刻
右太初後天十一日大衍紀元後天一日餘與天
合
是年十一月戊申日未初三刻冬至(見元志)
太初己未五十刻大衍己酉三十八刻
紀元戊申七十六刻授時戊申五十七刻
大綂戊申五十七刻新法戊申五十七刻
右太初後天十一日大衍後天一日餘與天合
至元十六年己卯歲五月辛亥日寅正二刻夏至(見元志)
太初壬戌十二刻大衍壬子一刻
紀元辛亥三十九刻授時辛亥十九刻
大綂辛亥十九刻新法辛亥十九刻
右太初後天十一日大衍後天一日餘與天合
是年十一月癸丑日戌初二刻冬至(見元志)
太初甲子七十五刻大衍甲寅六十三刻
紀元甲寅一刻授時癸丑八十一刻
大綂癸丑八十一刻新法癸丑八十一刻
右太初後天十一日大衍紀元後天一日餘與天
合
至元十七年庚辰歲十一月己未日丑初一刻冬至(見
元志)
太初庚午空刻大衍己未八十七刻
紀元己未二十五刻授時己未六刻
大綂已未六刻新法己未六刻
右太初後天十一日餘與天合
聖朝洪武十六年癸亥歲十一月己未日冬至(見大學
衍義補)
太初庚午七十五刻大衍庚申五刻
紀元己未三十四刻授時己未二刻
大綂己未三刻新法己未二刻
右太初後天十一日大衍後天一日餘與天合
史官所記二至晷景凡六十條以太初等五歷及
新法考之太初合者僅二後天五日至十一日者
凡五十八大衍合者三十六先一日者六後一日
者十七後二日者一紀元合者四十二先一日者
十後一日者八授時合者四十八先一日者十後
一日者二大綂合者四十二先一日者三後一日
者十三後三日者二新法合者比授時多一事其
不合者比授時少一事夫以此觀之則太初最疎
固無足取大衍紀元非見用者亦不必論其授時
歷不合者十二而先者多至於十後者僅二盖減
分太多未得其宜也將來氣朔皆失之先矣大綂
歷不合者十八而先一日者僅三後一日者多至
十三後三日者二盖由歲餘一定而無加減故也
夫後者多而先者少今雖未覺其失恐將來氣朔
浸失之後矣新法不合者十一比授時時為少合
者四十九視授時為多盖密於授時矣其不與天
合者非不合也前人有云類其同則知其中辨其
異則知其變先後相戾者不可得兼也若曲變其
法以改先者則後者愈後以改後者則先者益先
徒令合者皆不合矣今乃折取中數不執一偏則
先後二者雖不盡合而其相去亦皆不遠凡相合
者各得中平之率矣
附錄二十條
萬歷二十四年丙申歲五月夏至
大綂癸巳六刻新法壬辰九十八刻
授時壬辰九十七刻
二十八年庚子歲五月夏至
大綂甲寅三刻新法癸丑九十四刻
授時癸丑九十四刻
三十二年甲辰歲五月夏至
大綂乙亥初刻新法甲戌九十一刻
授時甲戌九十一刻
三十八年庚戌歲十一月冬至
大綂己酉八刻新法戊申九十八刻
授時戊申九十八刻
四十二年甲寅歲十一月冬至
大綂庚午五刻新法己巳九十五刻
授時己巳九十五刻
四十六年戊午歲十一月冬至
大綂辛卯二刻新法庚寅九十二刻
授時庚寅九十二刻
五十三年乙丑歲五月夏至
大綂乙丑十刻新法甲子九十九刻
授時甲子九十九刻
五十七年己巳歲五月夏至
大綂丙戌七刻新法乙酉九十六刻
授時乙酉九十六刻
六十一年癸酉歲五月夏至
大綂丁未四刻新法丙午九十三刻
授時丙午九十三刻
六十五年丁丑歲五月夏至
大綂戊辰一刻新法丁卯八十九刻
授時丁卯九十刻
七十一年癸未歲十一月冬至
大綂壬寅八刻新法辛丑九十七刻
授時辛丑九十七刻
七十五年丁亥歲十一月冬至
大綂癸亥五刻新法壬戌九十三刻
授時壬戌九十四刻
七十九年辛卯歲十一月冬至
大綂甲申二刻新法癸未九十刻
授時癸未九十一刻
八十六年戊戌歲五月夏至
大綂戊午十刻新法丁巳九十七刻
授時丁巳九十九刻
九十年壬寅歲五月夏至
大綂己卯七刻新法戊寅九十四刻
授時戊寅九十五刻
九十四年丙午歲五月夏至
大綂庚子四刻新法己亥九十一刻
授時己亥九十二刻
九十八年庚戌歲五月夏至
大綂辛酉一刻新法庚申八十八刻
授時庚申八十九刻
百年壬子歲十一月冬至
大綂甲戌十二刻新法癸酉九十八刻
授時甲戌初刻
千年壬子歲十一月冬至
大綂壬子三十七刻新法庚戌九十刻
授時庚戌八十一刻
萬年壬子歲十一月冬至
大綂甲戌八十七刻新法壬寅十六刻
授時己丑八十九刻(先大綂百五日先新法十三日)
已上預推未來二至新舊三家各有異同宜於其
時測驗晷景以證新舊歷孰為疎密也謹述大槩
以發其端附於此卷之末自萬歷元年已來百年
之間大綂授時二歷相差不過十餘刻及至千年
則差二日萬年則差百有餘日所差非不多也新
率恒處二歷強弱之間得中平之數云
聖夀萬年歷卷四
