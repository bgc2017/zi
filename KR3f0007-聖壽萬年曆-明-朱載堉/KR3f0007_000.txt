欽定四庫全書子部六
聖壽萬年歷天文算法類一(推步之屬)
提要
(臣)等謹案聖夀萬年歷五卷附律歷融通四
卷明朱載堉撰載堉有樂書已著錄明史歷
志曰明之大統歷實即元之授時承用二百
七十餘年未嘗改憲成化以後交食往往不
騐議改歷者紛紛如俞正已冷守中不知妄
作者無論已而華湘周濂李之藻邢雲路之
倫頗有所見鄭世子載堉撰律歷融通進聖
夀萬年歷其說本之南京都御史何瑭深得
授時之意而能匡所不逮臺官泥於舊聞當
事憚於改作並格不行云云即指此二書也
其書進於萬歷二十三年疏稱授時大統二
歷考古則氣差三日推今即時差九刻蓋授
時減分太峻失之先天大統不減失之後天
因和會兩家酌取中數立為新率編撰成書
其步發斂步朔閏步晷漏步交道步五緯諸
法及歲餘日躔漏刻日食月食五緯諸議史
皆詳採之蓋於所言頗有取也今觀其書雖
自行所見斷斷而爭不免有主持太過之處
其測騐亦未必過郭守敬等之精然史載崇
禎二年以日食不驗切責監官五官正戈豐
年言郭守敬以至元十八年造歷越十八年
為大德三年已當食不食六年六月又食而
失推是時守敬方知院事亦付之無可奈何
况斤斤守法者哉今若循舊向後不能無差
則當時司歷之人已自有公論無怪載堉等
之攻擊不已也况其書引據詳明博通今古
原原本本實有足資考證者又不得以後來
實測之密遂一切廢置矣載堉數學史稱本
之何瑭瑭其舅氏也而載堉進疏乃稱本之
許衡蓋恐瑭在同時不為徵信故託衡以重
其書耳乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
