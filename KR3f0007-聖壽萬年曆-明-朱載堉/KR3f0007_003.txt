欽定四庫全書
聖壽萬年歷卷二
明朱載堉撰
步月離第五
月平行十三度三十六分八十七秒半
離周三百三十六限十六分六十秒
離中百六十八限八分三十秒
離象八十四限四分十五秒
轉周二十七日五十五刻四十六分
轉中十三日七十七刻七十三分
轉象六日八十八刻八十六分半
轉差一日九十七刻六十分
轉應七日五十刻三十四分
疾遲度率及積度
入轉日初末限疾遲度轉度率轉積度
初初疾初十四(六七六四)初
求經朔弦朢入轉
置歲定積減去轉應滿轉周去之不盡即所求入轉大
小餘各加其月朔積及弦朢策滿轉周去之為所求經
朔弦朢入轉大小餘若徑求次朔入轉以轉差加之
求疾遲初末限
置入轉大小餘以十二限二十分乘之在離中已下為
疾已上減去離中為遲在離象已下為初已上反減離
中為末又法視入轉大小餘在轉中已下為疾已上減
去轉中為遲在轉象已下為初已上反減轉中為末以
十二限二十分乘之為疾遲初末限
求疾遲差
置立差三秒二十五忽以所求限大餘乘之加平差二
分八十一秒又以限乘之用減定差千一百一十一分
餘再以限乘之滿萬為度不滿退除為分秒如是求次
限積度相減餘為疾遲分以乘所得初末限下小餘萬
約為分加入其限積度為疾遲差
求疾遲限下行度
置平行度及分秒以轉象乘之八十四除之所得為一
限平行度不滿退除為分秒以其限疾遲分疾初遲末
益遲初疾末損損益一限平行度為所入疾遲限下行
度
求加減差
置所求盈縮疾遲差各以八百二十乘之如所入疾遲
限下行度而一為分不滿退除為秒盈遲名為加差縮
疾名為減差
求定朔弦朢
置經朔弦朢大小餘各以其加減差加減之滿或不足
進退大餘即定朔弦朢視前後定朔兩千同者前月大
盡不同者前月小盡無中氣者為閏月若定弦朢小餘
在日出分已下者退一日
求定朔弦朢加時及每日夜半晨昏入轉
置經朔弦朢入轉大小餘以定朔弦朢加減差加減之
為定朔弦朢加時入轉以定朔弦朢小餘減之為定朔
弦朢晨前夜半入轉累加一日為每日晨前夜半入轉
各以其日晨分加之為晨入轉昏分加之為昏入轉滿
轉周去之
求定朔弦朢加時黃道日度
置經朔弦朢入盈縮大小餘以加減差加減之為定朔
弦朢入歷在盈便為積日在縮加歲中為積日命日為
度以盈縮差盈加縮減之為加時日行定積度以歲首
冬至加時黃道日度加而命之各得定朔弦朢加時黃
道日度及分秒
求定朔弦朢加時黃道月度
凡定朔加時日月同度以日行定積度即月行定積度
弦朢則各置其加時日行定積度以象策上弦一加朢
再加下弦三加之為加時月行定積度如前加而命之
滿躔周及黃道宿度去之不盡各得定朔弦朢加時黃
道月度及分秒
求定朔弦朢夜半晨昏黃道月度
置所求入轉日轉度率與次日轉度率相減餘以所求
入轉小餘乘之萬約為分前多後少減前少後多加加
減轉度率為轉定度以乘定朔弦朢小餘萬約為分用
減加時定積度餘為晨前夜半定積度以轉定度乘其
日晨昏分萬約為分各加夜半定積度為晨昏定積度
加命如前各得夜半晨昏黃道月度及分秒
求每日夜半晨昏黃道月度
累計相距日數轉度率為轉積度與定朔弦朢夜半相
距度相減餘如相距日數而一為日差距度多為加距
度少為減加減每日轉度率為行定度以累加定朔弦
朢夜半定積度為每日夜半定積度累加定朔弦朢晨
昏定積度為每日晨昏定積度加命如前即每日夜半
晨昏黃道月度及分秒(註歷自朔至朢皆用昏度既朢已後則用晨度)
求每日夜半晨昏赤道月度
視所求夜半晨昏黃道月行定積度在象策已下為至
後滿象策去之為分後猶多再去之為至後復多仍去
之為分後以其黃道積度減之餘以赤道率乘之如黃
道率而一所得以加赤道積度及所去象策各為赤道
定積度以歲首冬至加時赤道日度加而命之滿赤道
宿度去之即每日夜半晨昏赤道月度及分秒
步交道第六
正交三百六十三度七十九分三十四秒
中交百八十一度八十九分六十七秒
距交十四度六十六分六十六秒
交周二十七日二十一刻二十二分二十四秒
交中十三日六十刻六十一分十二秒
交差二日三十一刻八十三分六十九秒
交應二十日四十七刻三十四分
求經朔弦朢入交
置歲定積減去交應滿交周去之不盡即所求入交大
小餘各加其月朔積及弦朢策滿交周去之為所求經
朔弦朢入交大小餘若徑求次朔入交以交差加之
求定朔弦朢加時及每日夜半入交
置經朔弦朢入交大小餘以定朔弦朢加減差加減之
為定朔弦朢加時入交以定朔弦朢小餘減之為定朔
弦朢晨前夜半入交累加一日為每日晨前夜半入交
滿交周去之
求朔後平交入轉及加減差
置經朔入交與交周相減餘為朔後平交大小餘以加
經朔入轉為朔後平交入轉在轉中已下為疾已上去
之為遲依月離篇求疾遲之加減差命為正交日加減
差
求正交日辰
置朔後平交與經朔相倂以正交日加減差遲加疾減
之為正交大小餘滿旬周去之命甲子筭外即正交日
辰及加時小餘
求正交加時黃道月度
置朔後平交大小餘以月平行度及分秒乘之為距後
度以所求月朔積命日為度倂之為歲前冬至距正交
定積度以冬至加時黃道日度加而命之滿躔周及黃
道宿度去之不盡為正交加時黃道月度及分秒
求正交在二至後初末限
置冬至距正交定積度及分秒在躔中已下為冬至後
已上去之為夏至後在象策已下為初限已上反減躔
中餘為末限
求汎差距差定限度
置初末限度以距交乘之如象策而一為汎差反減距
交餘為距差以二十四乘汎差如距交而一所得交在
冬至後減夏至後加皆加減九十八度為定限度及分
秒
求月離赤道正交宿度
冬至後初限加末限減視春正夏至後初限減末限加
視秋正以距差加減春秋二正赤道宿度為月離赤道
正交宿度及分秒
求正交後赤道宿積度入初末限
各置春秋二正赤道所當宿全度及分以月離赤道正
交宿度及分秒減之餘為正交後積度以赤道宿度累
加之滿象策去之為半交後再去之為中交後又去之
為半交後視各交積度在半象已下為初限已上反減
象策餘為末限
求每交月離白道積度及宿次
置定限度與初末限相減相乘退位為分為定差正交
中交後為加半交後為減以差加減正交後赤道積度
為月離白道定積度以前宿白道定積度減之各得月
離白道宿次及分
求定朔弦朢加時月離白道宿度
各以月離赤道正交宿度距所求定朔弦朢加時月離
赤道宿度為正交後積度滿象策去之為半交後再去
之為中交後又去之為半交後視交後積度在半象已
下為初限已上用減象策為末限以初末限與定限度
相減相乘退位為分分滿百為度為定差正交中交後
為加半交後為減以差加減月離赤道正交後積度為
定積度以正交宿度加之以其所當月離白道宿度去
之各得定朔弦朢加時月離白道宿度及分秒
求每日月臨午位黃道宿度
置月離赤道定積度及中星所臨宿積度上弦前後視
昏度朢前後視夜半度下弦前後視晨度月在中星已
下為前已上為後以月星積度相減(不及則加躔周而後減之)餘以
其日轉定度乘之如躔周而一所得前減後加其日夜
半晨昏月離黃道定積度以歲首冬至加時黃道日度
加而命之滿黃道宿度去之即月臨午位黃道宿度及
分秒
求每日月臨午位赤道宿度
置月臨午位黃道積度及分秒依前篇求赤道積度以
歲首冬至加時赤道日度加而命之滿赤道宿度去之
即月臨午位赤道宿度及分秒
求每日月臨午位時刻更點
置月臨午位赤道積度及分秒以其日晨前夜半中星
積度及分秒減之(不及則加躔周而後減之)餘以百乘之如躔周而
一為刻不滿退除為分秒下弦已後上弦已前月中在
晝依時刻法求之上弦已後下弦已前月中在夜依更
點法求之
求每日月離赤道交後初末限
置月離赤道正交後積度以赤道宿度及分累加之至
所求月臨午位赤道宿度及分秒在躔中已下為正交
後已上去之為中交後在象策已下為初限已上反減
躔中餘為末限
求月離半交白道出入赤道内外度
置各交汎差度及分秒以二十五乘之六十一除之所
得視月離黃道正交在冬至後宿度為減夏至後宿度
為加皆加減二十三度九十分為月離赤道後半交白
道出入赤道内外度折半以辰策除之為定差
求月離出入赤道内外白道去極度
置每日月離赤道交後初末限度及分秒用減象策餘
為白道積用其積度減之餘以其差率乘之百約之以
加其下積差為每日積差(月離白道積差差率舊附日躔篇黃赤道率下)倍辰
策以積差減之餘以定差乘之為每日月離出入赤道
内外度内減外加象策為每日月離白道六極度及分
秒
求隨處月去地度及表景汎數定數
置所求日月臨午位白道去極度及分倂其處北極出
地度及分用減躔中餘即其處月去地度為弧半背(術與
日同見晷漏篇)
步交食第七
日食交外限六度定法六十一
日食交内限八度定法八十一
月食限十三度五分定法八十七
求交食凡例
凡日食必在朔月食必在朢餘日雖交不食視朔朢汎
交大小餘近交周上下與交周相減餘為距正交分近
交中上下與交中相減餘為距中交分倍之不滿交差
為入食限定朔加時在夜定朢加時在晝若無帶食則
不必推出入帶食則須推之
凡定朢加時在日出後而月食初虧於日出前者則退
一日只以昨夜言望注歷時宜預推當退朢而不退是
為錯誤
求日食時差及距午分
視定朔小餘在五十刻已下用減五十刻餘為中前分
已上減去五十刻餘為中後分以中前後分與五十刻
相減相乘如九十六而一為刻不滿退除為分秒中前
名減中後名加命為時差以併中前或中後分為距午
分
求食甚入盈縮定度
日食置定朔加時黃道日行定積度以時差加減之為
食甚入盈縮定度月食不用時差直以定朢加時黃道
日行定積度便為食甚入盈縮定度滿躔中去之
求日食南北差
視食甚入盈縮定度在象策已下為初限已上用減躔
中餘為末限以初末限自相乘千八百七十除之為度
不滿退除為分秒用減四度四十六分餘為南北汎差
距午分乘之半晝分除之所得用減汎差(不及減反減之)為南
北定差在縮初盈末正交加中交減在盈初縮末正交
減中交加(係反減者應加卻減之應減卻加之)
求日食東西差
置食甚入盈縮定度與躔中相減相乘千八百七十除
之為度不滿退除為分秒為東西汎差距午分乘之二
十五刻除之為東西定差(若在汎差已上則倍汎差相減餘為定差)在縮中
前盈中後正交加中交減在盈中前縮中後正交減中
交加(雖係倍減者加減只如常)
求交限度
日食置正交中交度及分秒以六度十五分為損益差
正交損之中交益之以南北東西定差加減之為交限
度月食則不須損益加減直以正交中交度及分秒為
交限度
求交定度
置朔朢汎交大小餘以月平行度乘之以盈縮差盈加
縮減之為交定度若在十五度半已下倂入正交度及
分秒為交定度
求食差
視交定度在正交限已下中交限已上為交内在正交
限已上中交限已下為交外各與限度相減餘為食差
求所食分秒
各置食限以其食差減之餘如定法而一為所食分秒
不及減者不食食分少者日光赫盛或不見食
求定限行度
置定朔朢加時入轉大小餘依月離求所入疾遲限下
行度減去八百二十分餘為定限行度
求定用分
日食置二十分月食置二十分與所食分秒相減相乘
平方開之所得日以七因月以六因各進二位皆以八
百二十乘之如定限行度而一為定用分
求三限時刻
日食置定朔小餘以時差加減之為食甚分月食不用
時差但以定朢全分為食甚分各以定用分減食甚為
初虧加食甚為復圓依時刻法求之即三限時刻
求五限時刻
月食十分已上者減去十分餘為既内復與十分相減
相乘如定用分求之為既内分以減食甚分為食既以
加食甚分為生光餘同前法共所求三限為五限
求月食更點
置其日晨分倍之五約為更法又五約為點法乃置五
限諸分昏分已上減昏分晨外已下加晨分以更法加
入如法而一為更數不滿以點法加入如法而一為點
數
求帶食帶復
視其日日出入分在初虧分已上食甚分已下為帶食
在食甚分已上復圓分已下為帶復各與日出入分相
減餘名前後差在日出入分已下為前已上為後各以
所食分秒乘之如定用分而一為日出入前後食復分
日食日出已後日入已前為見日出已前日入已後為
不見月食日出已前日入已後為見日出已後日入已
前為不見此與舊法不同(詳見古今交食考)
舊歷無論出入前後日月一例求之是屬錯誤
求起復方所
日食起於西復於東食分少者交外偏南交内偏北月
食起於東復於西食分少者交外偏北交内偏南皆指
北極所在為北日月所在為南不必據午地論舊歷日
月食八分已上即言正東正西今惟月食十分已上者
始言之
求食甚宿度
置食甚入盈縮定度(日食在盈無所加在縮加躔中月食在盈加躔中在縮無所加)為
黃道定積置冬至距後赤道積度在定積已下者滿象
策去之餘依黃道術求之用減定積滿象策去之即食
甚躔離黃道宿度及分秒
步五緯第八
合應
土星二百六十二日三千二十六分
木星三百一十日千八百三十七分
火星三百四十三日五千一百七十六分
金星二百三日八千三百四十七分
水星九十一日七千六百二十八分
周率
土星三百七十八日九百一十六分
木星三百九十八日八千八百分
火星七百七十九日九千二百九十分
金星五百八十三日九千二十六分
水星百一十五日八千七百六十分
歷應
土星八千六百四日五千三百三十八分
木星四千一十八日六千七十三分
火星三百一十四日四十九分
金星六十日千九百七十五分
水星二百五十三日七千四百九十七分
度率
土星二十九日四千二百五十五分
木星十一日八千五百八十二分
火星一日八千八百七分半
金星一日
水星一日
伏見
土星十八度
木星十三度
火星十九度
金星十度半
水星夕伏晨見十九度晨伏夕見十六度半
諸段積日積度
求五星平合日
置歲定積各加其星合應滿其周率去之不盡反減周
率餘即所求歲首冬至後平合日及分杪
求諸段積日積度
副置平合日及分秒累加段日即諸段積日命日為度
累加平度退則減之即諸段積度及分秒
求諸段入歷
置歲定積各以其星歷應倂所求平合日及分秒加之
如其度率而一為度不滿退除為分秒滿日躔歷率去
之不盡為所求平合入歷度累加限度各得其段入歷
度及分秒
求盈縮初末度
置各段入歷度及分秒若在躔中已下為盈已上減去
躔中為縮其土木金水四星諸段在象策已下為初限
已上用減躔中餘為末限其火星諸段盈者在二因辰
策已下縮者在四因辰策已下為初限已上用減躔中
餘為末限
求盈縮差
土星盈者立差二秒八十三忽加平差四分十秒二十
二忽減定差千五百一十四分六十一秒縮者立差三
秒三十一忽加平差一分五十一秒二十六忽減定差
千一百一分七十五秒
木星盈縮立差二秒三十六忽加平差二分五十九秒
十二忽減定差千八十九分七十秒
金星盈縮立差一秒四十一忽加平差三忽減定差三
百五十一分五十五秒
水星盈縮立差一秒四十一忽加平差二十一秒六十
五忽減定差三百八十七分七十秒
火星盈初縮末立差十一秒三十五忽減平差八十三
分十一秒八十九忽減定差八千八百四十七分八十
四秒縮初盈末立差八秒五十一忽減平差三分二秒
三十五忽減定差二千九百九十七分六十三秒(新改縮初
盈末立差一秒二十四忽減平差二十分三十秒減定差四千三百九十二分)
各置立差以所求初末限度及分秒乘之加減平差再
乘之用減定差又乘之滿萬為度不滿退除為分秒為
盈縮差
又法置所求初末限下小餘以其限盈縮分乘之萬約
為分加入其限積度亦為盈縮差
求諸段定積日及日辰
各置其段積日以其盈縮差盈加縮減之即其段定積
日及分秒以歲首黃鐘正律大小餘加之滿旬周去之
其大餘命甲子筭外即得日辰及加時小餘
求諸段所在日月
各置其段定積日及分秒加閏餘減朔策餘如朔策而
一為月數不盡為入經朔已來日數其月數命正月若
在朔策已下不及減者為入年前十一月已上去之為
入十二月俱以日辰所在為定凡閏餘在十六日以上
則其年有閏依束汎閏術定之
求諸段加時定積度
各置其段積度以其盈縮差盈加縮減之(金星再之水星三之)即
諸段加時定積度以歲首冬至加時黃道日度加而命
之即其星其段加時所在宿度及分秒
求諸段初日晨前夜半所在宿度
各以其段初行率乘其段加時小餘百約為分順減退
加其日加時定積度即其段初日晨前夜半定積度加
命如前即得所在宿度及分秒
求諸段日率度率及平行分
各以其段日辰與後段日辰相距數為日率以其段夜
半積度與後段夜半積度相減餘為度率各置度率及
分秒以其日率除之即其段平行分
求諸段增減差及日差
以本段前後平行分相減為其段汎差倍而退位為增
減差前多後少者加為初減為末前少後多者減為初
加為末以加減其段平行分為初末日行分
又倍增減差為總差以日率減一除之為日差
求前後伏遲退段增減差
前伏者置後段初日行分加其日差之半為末日行分
後伏者置前段末日行分加其日差之半為初日行分
以減伏段平行分餘為增減差
前遲者置前段末日行分倍其日差減之為初日行分
後遲者置後段初日行分倍其日差減之為末日行分
以前後近留之遲段平行分減之餘為增減差
土木火三星退行者六因平行分退一位為增減差
金星前後退伏者三因平行分半而退位為增減差
前退者置後段初日行分以其日差減之為末日行分
後退者置前段末日行分以其日差減之為初日行分
以本段平行分減之餘為增減差
水星退行者半平行分為增減差
皆以增減差加減平行分為初末日行分前多後少者
加為初減為末前少後多者減為初加為末
又倍增減差為總差以日率減一除之為日差
求每日晨前夜半星行宿度
各置其段初日行分以日差累損益之後少則損之後
多則益之為每日行度及分秒乃置其段初日晨前夜
半定積度順加退減滿宿度去之即每日晨前夜半星
行宿度及分秒
求平合見伏入太陽盈縮歷
置其星其段定積日及分秒在歲中已下為盈已上去
之為縮多則再去之復為盈各在初限已下為初限已
上反減歲中餘為末限即其星平合見伏入歷日及分
秒
求平合見伏星與太陽行差
各以其星其段初日星行分與其段初日太陽行分相
減餘為行差若金水二星退行在退合者以其段初日
星行分倂其段初日太陽行分為行差其水星夕伏晨
見者直以其段初日太陽行分為行差
求定合定見定伏汎積日
土木火三星各以平合晨見夕伏定積日便為定合伏
見汎積日及分秒
金星置其段盈縮差水星倍置之各以其段行差除之
為日不滿退除為分秒在平合夕見晨伏者盈減縮加
在退合夕伏晨見者盈加縮減各加減定積日為定合
伏見汎積日及分秒
求定合定積日定積度
土木火三星各以平合行差除其段初日太陽盈縮積
為距合差日不滿退除為分秒以太陽盈縮積減之為
距合差度副置其星定合汎積以距合差日差度盈減
縮加之為其星定合定積日定積度及分秒此與下條
言盈縮者皆指太陽非謂木星
金水二星順合退合者各以平合退合行差除其日太
陽盈縮積為距合差日不滿退除為分秒順加退減太
陽盈縮積為距合差度順合者以距合差日差度盈加
縮減其星定合汎積為其星定合定積日定積度及分
秒退合者以距合差日盈減縮加以距合差度盈加縮
減加減其星退定合汎積為其星退定合定積日定積
度及分秒加命如前各得所求日辰及宿度分秒
徑求合伏定日者土木火三星以夜半黃道日度減其
星夜半黃道度餘在其日太陽行分已下者金水二星
以其星夜半黃道度減夜半黃道日度餘在其日本星
行分已下者各為其日合伏係合退伏者視其日夜半
黃道日度未行到本星度及視次日太陽行過本星度
而本星退行過太陽宿度者為其日合退伏
求定見定伏定積日
土木火三星各置定見定伏汎積日及分秒以歲中折
半晨加夕減之在歲中巳下自相乘已上倍歲中反減
之餘亦自相乘七十五而一為分不滿退除為秒以其
星見伏度乘之十五除之所得滿行差而一為日不滿
退除為分秒見加伏減汎積為其星定見定伏定積日
及分秒加命如前即得定見定伏日辰
金水二星各以伏見日行差除其段初日太陽盈縮積
為日不滿退除為分秒夕見晨伏盈加縮減晨見夕伏
盈減縮加加減其星定見定伏汎積日及分秒為常積
若在歲中巳下為冬至後已上去之為夏至後在歲中
折半已下自相乘已上反減歲中餘亦自相乘冬至後
晨夏至後夕十八而一為分冬至後夕夏至後晨七十
五而一為分以其星見伏度乘之十五除之所得滿行
差而一為日不滿退除為分秒晨見夕伏冬至後加夏
至後減夕見晨伏冬至後減夏至後加皆加減常積為
其星定見定伏定積日及分秒加命如前即得定見定
伏日辰
聖夀萬年歷卷二
