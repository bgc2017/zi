欽定四庫全書
律歷融通卷一
明朱載堉撰
自落下閎造太初歷取法黃鍾律數而後知創歷不
可無所本自僧一行造大衍歷改從大易策數而後
知修歷不可有所拘易大傳曰河出圖雒出書聖人
則之所謂則之者非止畫卦叙疇二事而已至若律
歷禮樂莫不皆然蓋天地萬物無非陰陽而圖書二
者陰陽之妙盡矣夫六經之道同歸禮樂之用為急
然而歷者禮之本也律者樂之宗也何以言之夫歷
之興也測景於天景有消長因之以考分至以序四
時而五禮本之律之始也候氣於地氣有深淺因之
以辨清濁以正五音而六樂宗之聖人作樂以應天
制禮以配地故曰律居陰而治陽歷居陽而治陰律
歷迭相治也其間不容髮而相錯綜也以河圖雒書
言之則河圖者禮也雒書者樂也樂記曰天尊地卑
君臣定矣卑高以陳貴賤位矣動静有常小大殊矣
方以類聚物以羣分則性命不同矣在天成象在地
成形如此則禮者天地之别也其河圖之謂歟地氣
上齊天氣下降陰陽相摩天地相蕩鼓之以雷霆奮
之以風雨動之以四時煖之以日月而百化興焉如
此則樂者天地之和也其雒書之謂歟故河圖圓而
左旋其數則偶所謂居陽而治陰也十二辰次以之
雒書方而右轉其數則奇所謂居陰而治陽也七曜
以之陽道常饒陰道常乏故河圖之數五十五視大
衍而有餘雒書之數四十五視大衍而不足合河圖
與雒書共得百數若陰陽之交構牝牡之相銜均而
分之得大衍之數者二此天地自然之至理故律歷
倚之而起數語其經則歷有十二辰次律有十二宫
調語其緯則歷有七曜律有七音河圖歷也故有四
時迭運之象雒書律也故有三分損益之象是以黃
鍾之管九寸則雒書而為律元黃鍾之尺百分則河
圖而為度母從黍之律横黍之度長短分齊交相契
合斯乃造化之妙故名之曰黃鍾歷法蓋言倚數取
諸此也夫七八九六者天地之大數也七為少陽八
為少陰九為老陽六為老陰陽屬於天陰屬於地天
體圓其用方故七□為天之象而九□為天之數地
體方其用圓故八□為地之象而六□為地之數夫
數者混融乎太極之先昭晰乎有象之後方圓曲直
天下之真象圍徑積實天下之真數即象以求數則
數外無象因數以會象則象外無數二者相須而未
嘗相離也圖書者方圓之至方圓者動静之機動静
者陰陽之本陽竒而陰耦故天一而地二陽動而陰
静故天圓而地方刓方以為圓則静者不能無動引
圓以為方則動者不能無静静為之體則動為之用
動為之體則静為之用用以體為基體以用為本此
陰陽之所相根而造化之所不窮也河圖者其天地
對待之數乎以天一處於北則地二自然處於南以
天三處於東則地四自然處於西四位既定則天五
自然居乎中中也者四方所取正也六與一合六即
一五也七與二合七即二五也為八為九者三五四
五也四方既正則五五相比十復居於中矣此皆自
然相合之數五行之所以生成也故孔子曰天數五
地數五五位相得而各有合此之謂也雒書者其參
天兩地之數乎陽生於下而左旋陰生於上而右旋
陽數則參天參者三也自一三如三三三如九三九
二十七本文無十故去其二十而言七三其七為二
十一去二十則一復處於下陰數則兩地兩者二也
自二二如四二四如八二八十六本文無十故去其
十而言六二其六為十二去十則二復處於上過此
以往積數萬億皆不越乎此八位既定則五數自然
居乎中中也者是亦八位所取正也以一加五則六
在一後以六加五為十一去十則一在六先以三加
五則八在三後以八加五為十三去十則三在八先
以至四九二七亦莫不互相加益而為先後也此皆
自然相比之數亦五行之所以生成也故孔子曰參
天兩地而倚數此之謂也是知河圖之數五十五者
天也合而用之者聖人也雒書之數四十五者天也
倚而用之者聖人也河圖之五行則以相生而順行
雒書之五行則以相制而逆運二者皆起於一推其
生則土居未中推其制則土居丑中是又自然有相
合之理劉歆謂河圖雒書相為經緯豈微義哉邵雍
曰圓者河圖之數方者雒書之文當知方以為體則
圓以為用圓以為體則方以為用圓者徑一而圍三
方者徑一而圍四河圖以十居中圓以推之三其十
為三十故圖外成數六七八九總三十方以推之四
其十為四十故圖内外生成之數總四十雒書以五
居中圓以推之三其五為十五故書從横皆十五方
以推之四其五為二十故書外陽數一三九七總二
十陰數二四八六亦總二十體用相因莫匪自然至
哉圖書其象數之原乎夫物生而後有象象而後有
滋滋而後有數象之與數若異用也而本則一若殊
途也而歸則同不明乎數不足與語象不明乎象不
足與語數是故欲明律歷之學必以象數為先天道
生於太一一變而為七七變而為九七與八乾坤之
體坎離之象也九與六乾坤之用坎離之數也七九
中實六八中虚竒偶陰陽之理也故天象多用七而
天數多用九用七者若日月五星而為七政四方各
七宿是也用九者三九二十七故二十七日有奇而
月離一周焉四九三十六故三百六旬有餘而日躔
一周焉河圖一六屬水而為北方七宿二七屬火而
為南方七宿三八屬木而為東方七宿四九屬金而
為西方七宿五十屬土而為大衍之數故唐志云大
衍為天之樞如環之無端蓋律歷之大紀也十乃全
數居中央而為宫九次之居西方而為商八次之居
東方而為角七次之居南方而為徵六次之居北方
而為羽此五聲之位清濁之序也然五聲之相生由
中而南故宫生徵由南而西故徵生商由西而北故
商生羽由北而東故羽生角始於宫終於角左旋一
周以象河圖也六律之相生自子而亥故黃鍾生仲
吕自亥而戌故仲吕生無射自戌而酉故無射生夾
鍾自酉而申故夾鍾生夷則乃至於丑而止故始於
黃鍾而終於林鍾右旋一周以象雒書也日為太陽
其數九居雒書之正南故蕤賓在午月為太陰其數
六居雒書之西北故應鍾在亥黃鍾為填星太蔟為
太白姑洗為歲星林鍾為熒惑南吕為辰星蕤賓為
日應鍾為月歷有五緯七政律有五聲七始故律歷
同一道天之陰陽五行一氣而已有氣必有數有聲
歷以紀數而聲寓律以宣聲而數行律與歷同流行
相生黃鍾者聲氣之元者乎蕤賓應鍾是名中和所
以濟五音和陰陽旋宫之律可定聲氣之元周流而
不窮矣故周髀曰冬至夏至觀律之數聽鍾之音知
寒暑之極明代序之化是知律者歷之本也歷者律
之宗也其數可相倚而不可相違故曰律歷融通此
之謂也
黃鍾歷法上(凡五篇)
步律吕第一
律元九
黃鍾之管長九寸從黍為分之九寸也寸皆九分凡
八十一分雒書之奇自相乘之數也是為歷本故以
萬歷九年為元義取諸此上考往古下推來今皆距
律元為筭
律母百
黃鍾之尺長十寸横黍為分之十寸也寸皆十分凡
百分河圖之偶自相乘之數也是為母法秒滿法從
分分滿法從刻刻滿法從日度下分秒放此不滿秒
者為忽
律限三百
紀之以三是也律母三之得律限夫三十為世三百
為十世年遠數盈漸差天度古人所謂斗歷改憲之
期
律摠六十
平之以六是也五聲乘十二律得六十調是名律摠
置律摠為實三而一所得是名律差
律數十二
國語曰紀之以三平之以六成於十二天之道也天
之大數不過十二是故律歷宗之
律率三十
古法日餘十六分之七今改日餘千六百分之六百
九十九大餘紀之以三小餘滿法從日不滿退除為
刻及分
黃鍾冬至益卦初九小寒益卦六二
復卦初九六二六三六四六五上六
頤卦初九六二六三六四六五上九
屯卦初九六二六三六四九五上六
既濟初九六二九三六四九五上六
家人初九六二九三六四九五上九
大吕大寒益卦六二立春益卦六四
臨卦初九九二六三六四六五上六
明夷初九六二九三六四六五上六
賁卦初九六二九三六四六五上九
損卦初九九二六三六四六五上九
節卦初九九二六三六四九五上六
太蔟雨水益卦九五驚蟄益卦上九
泰卦初九九二九三六四六五上六
大畜初九九二九三六四六五上九
需卦初九九二九三六四九五上六
小畜初九九二九三六四九五上九
中孚初九九二六三六四九五上九
夾鍾春分震卦初九清明震卦六二
大壯初九九二九三九四六五上六
歸妹初九九二六三九四六五上六
豐卦初九六二九三九四六五上六
離卦初九六二九三九四六五上九
噬嗑初九六二六三九四六五上九
姑洗穀雨震卦六三立夏震卦九四
夬卦初九九二九三九四九五上六
大有初九九二九三九四六五上九
睽卦初九九二六三九四六五上九
兌卦初九九二六三九四九五上六
革卦初九六二九三九四九五上六
仲吕小滿震卦六五芒種震卦上六
乾卦初九九二九三九四九五上九
履卦初九九二六三九四九五上九
同人初九六二九三九四九五上九
无妄初九六二六三九四九五上九
隨卦初九六二六三九四九五上六
蕤賓夏至恒卦初六小暑恒卦九二
姤卦初六九二九三九四九五上九
大過初六九二九三九四九五上六
鼎卦初六九二九三九四六五上九
未濟初六九二六三九四六五上九
解卦初六九二六三九四六五上六
林鍾大暑恒卦九三立秋恒卦九四
遯卦初六六二九三九四九五上九
訟卦初六九二六三九四九五上九
困卦初六九二六三九四九五上六
咸卦初六六二九三九四九五上六
旅卦初六六二九三九四六五上九
夷則處暑恒卦六五白露恒卦上六
否卦初六六二六三九四九五上九
萃卦初六六二六三九四九五上六
晉卦初六六二六三九四六五上九
豫卦初六六二六三九四六五上六
小過初六六二九三九四六五上六
南吕秋分巽卦初六寒露巽卦九二
觀卦初六六二六三六四九五上九
漸卦初六六二九三六四九五上九
渙卦初六九二六三六四九五上九
坎卦初六九二六三六四九五上六
井卦初六九二九三六四九五上六
無射霜降巽卦九三立冬巽卦六四
剝卦初六六二六三六四六五上九
比卦初六六二六三六四九五上六
蹇卦初六六二九三六四九五上六
艮卦初六六二九三六四六五上九
蒙卦初六九二六三六四六五上九
應鍾小雪巽卦九五大雪巽卦上九
坤卦初六六二六三六四六五上六
謙卦初六六二九三六四六五上六
師卦初六九二六三六四六五上六
升卦初六九二九三六四六五上六
蠱卦初六九二九三六四六五上九
求汎距定距
置律元所距積年為汎距來加往減律限為定距若汎
距在律限已下不及減者反減律限為定距諸應加減
亦反之
求汎積定積
置所求定距以律數乘之為積月以積月乘日率為積
日以積月乘日餘為積餘積餘滿法併入積日為歲汎
積
置定距自相乘為實七之八而一所得滿律母為分不
滿退除為秒忽是名所求歲差來減往加汎積為歲定
積
求正律策
置所求定積與次年定積相減餘如律數而一得正律
策
求半律策
置所求正律策二而一得半律策
求均策
置所求半律策三而一得均策
求聲策
置所求均策五得一而聲策
求黃鍾正律大小餘及時刻
置所求歲定積來加往減大餘五十五小餘六大餘滿
律摠去之不盡來即所求往反減律摠得黃鍾正律大
小餘其大餘命甲子筭外小餘以律數乘之刻滿律母
為時命子正筭外若滿半律母亦進作一時命子初筭
外餘如律數而一為刻不滿為初刻
求黃鍾前段半律及次律
置所求黃鍾正律大小餘減去半律策即得黃鍾前段
半律之數如不及減則加律摠減之若求次律者以半
律策累加之滿律摠去之各得次律正半之數命法如
前
求均及聲
置本月正律或半律大小餘以均策累加之即得次均
之大小餘其正半律日即為初均加者為中均再加為
末均求五聲之日者以聲策累加之即得次聲之大小
餘其正半律日即命為宫次第加者為商為角為徵為
羽餘同上
求爻象
置黃鍾正律大小餘命為益卦初九爻象以半律策累
加之得益六二至巽上九而止是為二十四氣爻象又
置黃鍾正律大小餘即復卦初九爻象以聲策累加之
得復六二至蠱上九而止是為三百六十當期之日惟
盈日無爻象餘同上
步發歛第二
建寅立春正月節雨水正月中
東風解凍蟄蟲始振魚陟負冰
獺祭魚候雁北草木萌動
建卯驚蟄二月節春分二月中
桃始華倉庚鳴鷹化為鳩
玄鳥至雷乃發聲始電
建辰清明三月節榖雨三月中
桐始華田鼠化為鴽虹始見
萍始生鳴鳩拂其羽戴勝降于桑
建巳立夏四月節小滿四月中
螻蟈鳴蚯蚓出王瓜生
苦菜秀靡草死麥秋至
建午芒種五月節夏至五月中
螳螂生鵙始鳴反舌無聲
鹿角解蜩始鳴半夏生
建未小暑六月節大暑六月中
温風至蟋蟀居壁鷹始摯
腐草為螢土潤溽暑大雨時行
建申立秋七月節處暑七月中
涼風至白露降寒蟬鳴
鷹乃祭鳥天地始肅禾乃登
建酉白露八月節秋分八月中
鴻雁來玄鳥歸羣鳥養羞
雷始收聲蟄蟲坏戶水始涸
建戌寒露九月節霜降九月中
鴻雁來賓雀入大水為蛤菊有黃華
豺乃祭獸草木黃落蟄蟲咸俯
建亥立冬十月節小雪十月中
水始冰地始凍雉入大水為蜃
虹藏不見天氣上升地氣下降閉塞而成冬
建子大雪十一月節冬至十一月中
鶡鴠不鳴虎始交荔挺出
蚯蚓結麈角解水泉動
建丑小寒十二月節大寒十二月中
鴈北鄉鵲始巢雉雊
雞乳征鳥厲疾水澤腹堅
求二十四氣
倂所求正律半律策及黃鍾大小餘滿律摠去之即立
春正月節累加半律策得次氣大小餘滿律摠去之命
如上
求七十二候
置立春大小餘即東風解凍之候累加均策得次候大
小餘滿律摠去之命如上
求五行用事
各以四立之節為春木夏火秋金冬水始用事日聲策
三之以減四季中氣各得其季土始用事日
求列宿當直
置歲定積倂入正半律策來加往減九日六刻滿宿周
二十八日去之不盡來即所求往反減宿周餘為立春
日當直宿命起角宿筭外累加半律策滿宿周去之各
得次氣日當直宿
求建除
建除滿平定執破危成收開閉終而復始交節之後各
以同月之日為建故交節之始與上日重名
求納音
子午丑未甲乙起宫寅申卯酉甲乙起商辰戌巳亥甲
乙起角丙丁而下例知凡宫為土商金角木徵火羽水
迭為次第終而復始各以所生者為納音
步朔閏第三
朔策二十九日五十三刻五分九十三秒
朢策十四日七十六刻五十二分九十六秒半
弦策七日三十八刻二十六分四十八秒少
寅月策五十九日六刻十一分八十六秒
卯月策八十八日五十九刻十七分七十九秒
辰月策百一十八日十二刻二十三分七十二秒
巳月策百四十七日六十五刻二十九分六十五秒
午月策百七十七日十八刻三十五分五十八秒
未月策二百六日七十一刻四十一分五十一秒
申月策二百三十六日二十四刻四十七分四十四秒
酉月策二百六十五日七十七刻五十三分三十七秒
戌月策二百九十五日三十刻五十九分三十秒
亥月策三百二十四日八十三刻六十五分二十三秒
子月策三百五十四日三十六刻七十一分十六秒
丑月策三百八十三日八十九刻七十七分九秒
求閏餘
置歲定積來加往減二十日二十刻五十分朔策為法
除之不盡來即所求往反減朔策得閏餘
求汎閏
視閏餘在十八日已上者其年有閏置所求閏餘全分
加九十刻六十三分卻與朔策相減視餘幾日為閏幾
月起建寅月命之即汎閏月不滿日者有閏在年前子
丑月
求朔積
置所求月策減去閏餘即其月朔積若求閏月及閏後
月者復加朔策方為其月朔積
求經朔弦望
置所求朔積加黃鍾正律大小餘滿律摠去之各得其
月經朔加以望策即得經望以弦策加經朔得上弦加
經望得下弦
又法置正月經朔大小餘累加弦策滿律摠去之亦得
弦望及次朔大小餘若徑求次朔以朔策加之
凡考古係天正者以年前十一月為正月正月為三月
係地正者以年前十二月為正月正月為二月各照常
法推之
求盈虚
置十六日減所求半律策餘為沒限恒氣小餘在沒限
已上為有沒之氣以十五乘之用減半律策餘如半律
策小餘而一為日併恒氣大餘為沒古歷謂之沒今歷
謂之盈
置三十日減去朔策餘為朔虚經朔小餘在朔虚已下
為有滅之朔以三十乘之如朔虚而一為日併經朔大
餘為滅古歷謂之滅今歷謂之虚
步日躔第四
日平行一度
躔周三百六十五度二十五分
躔中百八十二度六十二分半
象策九十一度三十一分二十五秒
半象策四十五度六十五分六十二秒半
辰策三十度四十三分七十五秒
半辰策十五度二十一分八十七秒半
赤道歲差一分五十秒
黃道歲差一分三十八秒
盈初縮末限八十八日九十一刻
縮初盈末限九十三日七十一刻
求經朔弦望入歷
置歲定積與次年歲定積相減餘為歲周半之為歲中
凡所求月朔積即經朔入歷以弦望策加之得弦望入
歷冬至後為盈夏至後為縮滿歲中去之即盈縮相代
求盈縮初末限
視入歷盈者在盈初縮末限已下縮者在縮初盈末限
已下為初限已上反減歲中餘為末限
求盈縮差
盈初縮末者立差三十一忽平差二分四十六秒定差
五百一十三分三十二秒縮初盈末者立差二十七忽
平差二分二十一秒定差四百八十七分六秒各置立
差以所求限大餘乘之加平差又乘之用減定差再乘
之滿萬為度不滿退除為分秒命為盈縮積與次限盈
縮積相減餘為盈縮分以乘入歷初末限下小餘萬約
為分加入其限盈縮積為盈縮差
赤道宿度
列宿相距度數歴代所測不同非微有動移則前人所
測或有未密漢唐宋用管窺止存大略元人始用二綫
遂及分焉今歷因之用為常數校天為密若考往古仍
依當時宿度命之其時無宿度者壹準前人宿度故竝
載之以備考古所須惟推密率日躔無論古今竝依今
歷有分赤道宿度為準
求冬至加時赤道日度
置歲定積命日為度來加往減七十八度八十分赤道
歲差折半加躔周為歷率以除積度不盡來即所求往
反減歷率命起角宿初度筭外滿今赤道宿度去之至
不滿者即所求歲前冬至加時赤道日度及分秒
求四正加時赤道日度
置所求歲前冬至加時赤道日度及分秒以象策累加
之滿赤道宿度去之各得四正定氣加時赤道日度及
分秒
求四正後赤道宿積度
置四正赤道宿全度以四正赤道日度及分秒減之餘
為距後度以赤道宿度累加之各得四正後赤道宿積度
及分秒
黃赤道率
積度度率積度度率積差差率
推變黃道宿度
置四正後赤道宿積度以其赤道積度減之餘以黃道
率乘之如赤道率而一所得以加黃道積度為二十八
宿黃道積度以前宿黃道積度減之為其宿黃道度及
分(其秒就近為分)
黃道宿度
右東方七宿七十七度四十一分
右北方七宿九十四度八十六分
右西方七宿八十三度十九分
右南方七宿百九度七十九分
右黃道宿度依萬歷甲午年歲前冬至日躔所在筭定
以憑推步若上考已往下驗方來即據歲差每移一度
依術推變黃道各得當時宿度
求冬至加時黃道日度
置所求歲前冬至加時赤道日度及分秒以其赤道積
度減之餘以黃道率乘之如赤道率而一所得以加黃
道積度即所求歲前冬至加時黃道日度及分秒
求四正加時黃道日度
置所求歲定積與次年歲定積相減餘命日為度及分
秒以赤道歲差折半加之以黃道歲差減之為定率四
約之為四正定象度置所求歲前冬至加時黃道日度
及分秒以四正定象度累加之滿黃道宿度去之各得
四正定氣加時黃道日度及分秒
求四正晨前夜半黃道日度
冬夏二至盈縮之端以恒為定春秋二分置恒氣日及
分秒以盈縮差命度為日盈減縮加之即四正定氣日
及分秒置日平行度萬通之以盈縮分盈初縮末加之縮
初盈末減之為其日行定度置四正小餘以其日行定
度乘之如平行度而一所得以減四正加時黃道日度
各得四正晨前夜半黃道日度及分秒
求每日晨前夜半黃道日度
以四正定氣日距後正定氣日為相距日以四正晨前
夜半日度距後正晨前夜半日度為相距度累計相距
日之行定度與相距度相減餘如相距日而一為日差
相距度多為加相距度少為減加減四正每日行度率
為每日行定度累加四正晨前夜半日度滿黃道宿度
去之為每日晨前夜半黃道日度及分秒
求每日子午二正黃道日度
置所求月經朔入歷以經朔小餘減之餘為經朔晨前
子正入歷累加一日為每日晨前子正入歷又以五十
刻加之為午正入歷命日為度各視其限求盈縮差盈
加縮減之為所求黃道定積度以歲前冬至加時黃道
日度加而命之滿黃道宿度去之即每日子午黃道日
度及分秒(或以其日行定度折半加積前夜半黃道定積度亦得午中黃道定積度)
求每日子午二正赤道日度
視黃道定積度在象策已下為至後已上去之為分後
再去之為至後復去之為分後内減黃道積度以赤道
率乘之如黃道率而一所得以加赤道積度及所去象
策以歲前冬至加時赤道日度加而命之滿赤道宿度
去之即每日子午赤道日度及分秒
赤道黃道十二次宿度
赤道娵訾之次初起危十二度二十六分八十七秒半
降婁之次初起奎一度六十分六十二秒半
大梁之次初起胃三度六十四分三十七秒半
實沈之次初起畢七度十八分十二秒半
鶉首之次初起井九度六分八十七秒半
鶉火之次初起柳四度空分六十二秒半
鶉尾之次初起張十四度八十四分三十七秒半
夀星之次初起軫九度二十八分十二秒半
大火之次初起氐一度十一分八十七秒半
析木之次初起尾三度十五分六十二秒半
星紀之次初起斗四度九分三十七秒半
玄枵之次初起女二度十三分十二秒半
黃道娵訾之次初起危十二度八十分三十一秒
降婁之次初起奎一度七十三分六十七秒
大梁之次初起胃三度七十分四十五秒
實沈之次初起畢六度八十一分三十三秒
鶉首之次初起井八度三十六分十一秒
鶉火之次初起柳三度九十一分六十七秒
鶉尾之次初起張十五度四十四分二十三秒
夀星之次初起軫十度六分四十二秒
大火之次初起氐一度十三分三十九秒
析木之次初起尾二度九十八分十八秒
星紀之次初起斗三度七十七分九十六秒
玄枵之次初起女二度八分八十四秒
赤道有常黃道無定凡推辰次當以赤道為準隨日度
歲差推變黃道右據萬歷甲午年歲差所推已後臨時
推變
推變十二次宿度
置赤道入次宿度及分秒以前宿赤道距後積度加之
滿象策去之為四正後赤道入次積度以其赤道積度
減之餘以黃道率乘之如赤道率而一所得以加黃道
積度為四正後黃道入次積度以前宿黃道距後積度
減之如不及減加象策以減之餘即所求黃道入赤道
十二次宿度及分秒
求入十二次時刻
各置黃道入次宿度及分秒以其日晨前夜半黃道日
度及分秒減之餘以日平行度乘之為實以其日行定
度為法實如法而一所得依時刻法求之即入次時刻
步晷漏第五
京師北極出地四十度太
冬至中晷恒數丈五尺九寸六分
夏至中晷恒數二尺三寸四分
冬至晝夏至夜三十八刻
夏至晝冬至夜六十二刻(已上見元志)
岳臺北極出地三十五度
冬至中晷恒數丈二尺八寸三分
夏至中晷恒數尺五寸七分
冬至晝夏至夜四十刻
夏至晝冬至夜六十刻(已上見宋志)
黃道出入赤道内外度及半晝夜分
京師譬如北辰四方拱之晝夜漏刻宜為歷準至如岳
臺乃前代測景之處謂之地中故略載之以見隨處晷
漏不同
求每日子正午正日躔黃道去極度
置所求日晨前夜半黃道積度滿躔中去之在象策已
下為初限已上反減躔中餘為末限滿積度去之餘以
其段内外差乘之如律母而一為分用減内外度為出入
赤道内外度内減外加象策即所求日子正去極度及分
秒求午正去極度放此
求每日午正隨處日去地度
置所求日午正日躔黃道去極度及分併其處北極出
地度及分用減躔中餘即其處日去地度為弧半背(若弧
半背在象策已上反減躔中餘為弧半背則知景在表南)約量矢數與限二十九度
五分五十秒相減餘以六十一分七十七秒乘之律母
除之為加減差矢在限已上加已下減加減百八十七
度九十分為定差以矢與五十八度十一分相減餘以
定差乘之度如律母而一為分不滿退除為秒併入九
度為法復以矢與百一十六度二十二分相減相乘及
矢自乘相併為實開方所得進一位以法除之為弧半
背即其處日去地度及分秒如不同更增損矢數筭之
以同為矢定數
求每日隨處中晷汎數
置五十八度十一分減去所求矢定數餘用八因為實
復以矢與百一十六度二十二分相減相乘平方開之
為法除實命度為尺即其日其處中晷汎數
求每日隨處中晷定數
各於其處立八尺表每日實測午晷真數而與筭術所
求晷數相減餘名為地形差所測晷數多則為加少則
為減加減所筭晷數即其日其處中晷定數
求二至加時真數
取二至前後晷數近似者相減餘以律母乘之為實取
其次日晷數相減餘為法實如法而一為刻求冬至視
其前晷多則為減差少則為加差夏至反之摠計距日
刻數以差加減折半加五十刻為前距定日以其日筭
外命之即二至加時真數
求每日半晝夜及日出入晨昏分
置所求初末限滿積度去之餘以其段晝夜差乘之如
律母而一為分前多後少為減前少後多為加加減其
段半晝夜分為所求半晝夜分以半夜分便為日出分
用減百刻餘為日入分於日出分減二刻半餘為晨分
於日入分加二刻半則為昏分
求晝夜刻及日出入時刻
置其日半夜分二因之如律母而一所得為夜刻用減
百刻餘為晝刻以日出入分依時刻法求之即得所求
時刻
求更點所在時刻
置其日晨分二因五約之為更率又五約之為點率各
以其率乘所求更點數用加其日昏分内減更點率滿
百刻去之不滿依時刻法求之即得所求時刻
求昏後夜半中星
置躔中度及分以其次日晨前夜半赤道日度及分秒
加而命之即所求日昏後夜半中星積度及分秒
求逐日昏曉中星
置其次日晨分以躔周加一度乘之萬約為度昏減曉
加所求日昏後夜半中星積度即昏曉中星積度及分
秒
求逐更逐點中星
置昏後曉中星積度(不及則加躔周)以曉前昏中星積度減之
餘二十五而一所得為點差置昏中星積度命為一更
一點以點差累加之滿赤道宿度去之即逐更逐點中
星宿度及分秒
求九服所在漏刻
各於所在以儀測驗或下水漏以定其處冬至或夏至
夜刻與五十刻相減餘為至差刻以所求日黃道出入
赤道内外度及分秒乘之二十三度九十分除之所得
内減外加五十刻即所求夜刻以減百刻餘為晝刻
其九服所在逐段晝夜差半晝夜分及日出入晨昏分
更點中星等率竝準隨處晷漏脩短依術推之
律歷融通卷一
