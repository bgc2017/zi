欽定四庫全書
玉芝堂談薈卷十七
明徐應秋撰
道經緣起
魏釋老志道家之源出于老子其自言也先天地生以
資萬類上處玉京為神王之宗下在紫微為飛仙之主
千變萬化有德不德隨感應物厥迹無常授軒轅于峨
眉教帝嚳于牧德大禹聞長生之訣尹喜受道德之旨
至于丹書紫字昇玄飛步之經玉石金光妙有靈洞之
說不可勝記其為教也咸蠲去邪累澡雪心神積行樹
功累德增善乃至白日昇天長生世上所以秦皇漢武
甘心不息靈帝置華蓋于濯龍設壇場而為禮也隋書
道經者云有元始天尊生于太元之先每至天地初開
授人秘道謂之開劫度人故有延康赤明龍漢開皇是
其年號其間相去經四十一億萬載所度皆諸天上品
有太上老君太上丈人天真皇人五方天帝及諸仙官
轉共承受世人莫之預也所說之經亦禀元一之氣自
然而有非所造為亦與天尊不滅天地將壞則蘊而莫
傳劫運當開其文自見凡八字盡道體之奥謂之天書
字方一丈八角垂芒光輝照耀驚心眩目雖諸天仙不
能省視乃命天真皇人改轉天音而辨析之自天真以
下至于諸仙展轉節級以次相授諸仙得之始授世人
衆經或言傳之神人篇卷非一自云天尊姓樂名静信
其術業優者行諸符禁往往神驗而金丹玉液長生之
事歴代糜費不可勝記竟無效焉(本始經無宗無上而獨能為萬物之始故
名元始運道一切為極尊而常處三清出諸天上故稱天尊)宋三朝國史志班志藝
文道家之外復列神仙在方技中東漢後道教始著而
真仙經誥别出焉唐開元中列其書為藏目曰三洞瓊
綱總三千七百四十四卷厥後亂離或至亡缺宋朝再
遣官校定事具道釋志嘗傳其書得七千餘卷命徐鉉
等讐校去其重複者得三千七百三十卷大中祥符中
命王欽若依照舊目刊補洞真部洞元部洞神部太真
部太平部太清部正一部合為新錄凡四千三百九十
五卷又撰篇目上獻賜名曰寳文統錄祥符中張君房
所集道書凡四千五百六十五卷崇觀間又增至五千
三百八十七卷君房撮其精要為雲笈七籖馬端臨經
籍考道家之術雜而多端蓋清淨一說也煉養一說也
服食又一說也符籙又一說也經典科教又一說也黃
帝老子列禦寇莊周之書所言者清淨無為而已而略
及煉養之事服食以下所不道也至赤松子魏伯陽之
徒則言煉養而不言清淨盧生李少君欒大之徒則言
服食而不言煉養張道陵寇謙之之徒則言符籙俱不
言煉養服食至杜光庭以下以及近世黃冠師之徒則
專言經典科教所謂符籙者特其教中一事于是不惟
清淨無為之說略不能知其旨趣雖所謂煉養服食之
書亦未嘗過而問焉
道家南北宗
筆叢青嚴叢錄今煉養服食其說俱在而全真之教兼
而用之全真之名昉于金世有南北二宗之分南宗先
性北宗先命正一之家實掌其業而今正一又有天師
宗乃掌南北教事而江南龍虎閣皂茅山三宗符籙又
各不同按錄以全真之教昉于金世有南北二宗之分
似未詳考蓋南北二宗之分實自宋南渡後而皆始于
呂嵓嵓得道鍾離權權得之東華少陽君南宗自嵓授
劉海蟾操操授張紫陽伯端伯端授石翠玄泰泰授薛
紫賢道光道光授陳泥丸楠楠授白海瓊玉蟾蟾授彭
鶴林此所謂南宗也北宗自嵓傳王重陽嚞嚞𫝊馬丹陽
鈺及妻孫不二鈺傳譚長真處端劉長生處玄丘長春
處機此所謂北宗也全真之名始自王重陽今猶有祖
其名號者然處機之後寂然矣紫陽下撰述多傳于世
近亦寥寥當國初顯迹有鉄冠周顛冷謙張三丰等大
率非繇學而致也
昔關尹喜遇老君請問煉金食氣之道老君曰天地
之精華隂陽之根本二氣之謂也陽龍隂虎木液金
精二氣交會煉而成者謂之外丹含和煉藏吐故納
新上入泥丸下住丹田循環不息朝于綘空採于五
府以補百神此内丹也修道之士得内丹者可以延
年得外丹者可以升天三一九思者内修之要也丸
丹金液者外煉之極也合而修之大道成矣尹喜請
問三一之道老君曰眉間却入一寸為明堂二寸為
洞房三寸為泥丸上丹田宮也中有赤子字元先心
中為綘宮中丹田也中有真人字子丹臍却入三寸
為命門下丹田也中有嬰兒字元陽晝夜存想循環
不息即為九思以補上一中一下一氣化為精精化
為神神化為嬰兒真人赤子子能守一一亦守子矣
故曰丹書萬卷不如守一愚謂内丹可以默合外丹
必須夙緣學者能修三一九思實讀五千言可以稱
老子之徒外丹煉金之術請候宿果劉向苦心力學
為時儒宗乃以淮南黃白之法上天子無效下獄幾
論死白樂天貶江州亦留意爐鼎一夕而敗潘逍遥
獻方于太宗及帝升遐懼誅削髮為僧蘇子由亦曾
試之將舉火見一大猫據爐而溺術終不成富鄭公
積黃白書一櫃後為顒華嚴長老投之火中豁然有
悟范文正得方于同舍程明道得方于佛腹中蘇子
瞻得方于扶風僧而皆不為非卓然自信者不能也
李虛中從事服食夢泰山裂流出赤黃物如金卒患
背裂而死韓昌黎用硫黃末攪粥啖鷄男號火靈庫
始亦見功終致絶命方山道人時元亨煉真厭世三
十年七十髮不白走及奔馬宋先生于酒中以羊豕
腦一拌啖之便頭痛下痢出如剝淨鷄頭肉者二三
升明日遂卒
仙家修煉有所謂黃芽白雪者道書蓬萊修煉法河
車是水朱雀是火取水一斗鐺中以火灸之百沸致
聖石九兩其中初成姹女次謂之玉液後成紫色謂
之紫河車白色曰白河車青色曰青河車赤色曰赤
河車亦名黃芽又蜀道觀鑿井得一碑是漢時隂真
人煉丹歌曰有物有物可大可久採乎蠶食之前用
乎化火之後白英聚而雪慙黃酥凝而金醜又曰北
方正氣為河車東方甲乙成丹砂兩情合養為一體
朱雀調運成金花孫思邈詩取金之精合石之液列
為夫婦結為魂魄一體混沌兩精感激河車覆載鼎
候無忒姹女氣索嬰兒聲寂紫色内逹赤芒外植骨
變金植顔駐玉澤參同契河上姹女得火則飛姹女
真汞汞者水銀渣也
元始天尊
靈寳隠書中極真人主人命籍九華真人主九幽之上
宿對生死太元真人受天地之符度長夜之䰟太極真
人治赤城玉洞之府司校太山死生之籙三元真人主
紫微行道太霄隠書曰無上大道君治在五十五重無
極大羅天中玉京之上七寳玄臺金床玉几仙童玉女
之所侍衞住在三十三天三界之外神仙五岳圖曰大
道天尊治太玄之都玉光之川金真之郡天保之縣元
明之鄉定志之里災所不及又道尹一處太玄都坐高
蓋天上羅三清下包三界居七瑛之房出九宮之上行
神布氣造作萬物又道家稱元始天尊居玉清清微天
靈寳道君居上清禹餘天太上老君居太清大赤天即
化身為老子者也陶虚白真靈位業圖則謂玉清三元
宮上第一中位上合虚皇道君應號元始天尊第二中
位上清高聖太上玉晨玄皇大道君為萬道之主第三
中位太極金闕帝君姓李壬辰下教太平主第四中位
太清太上老君為太清道主下臨萬民上皇太上無上
大道君不知所謂老子者金闕帝君乎抑太上老君乎
雷霆玉經浮黎元始天尊玉清神母元君生長子為玉
清元始天尊第九子為高上神霄玉清真王長生大帝
上清三尊譜錄則云第一度師上玄真明道君即元始
上皇丈人第二度師無上玄老即高上九天太上真王
第三度師金明七真一在上清金相宮一在上清金蘭
宮一在上清丹靈上宮不知所謂第二第三者即靈寳
太上否大有金書復稱天寳君為大洞尊神號玉清宮
靈寳君為洞玄尊神號上清宮神寳君為洞神尊神號
太清宮此則三清之别號也葛洪元始上真衆仙記元
始天尊在玉京山經二劫下遇太元聖母經一劫一施
生天皇十三頭東王公曰元陽父又生西王母後復生
地皇十一頭人皇九頭玉皇諸籙說昔道君羣仙隨業
以補其職三善道者聖真仙也上品曰聖中品曰真下
品曰仙三清之間各有正位聖登玉清真登上清仙登
太清玉清有大省宮殿皇帝卿大夫上清有玄都玉京
七寳紫微太清有太極宮殿見太真科又八十一戒千
二百善入洞天二百三十二戒二千善上靈宮萬善升
玉清真靈位業圖又有玉清上元宮上左位五靈七明
混生高上道君東明西華北玄南朱高上虚皇道君玉
清上元宮四道君玉清中元宮紫清六道君玉清下元
宮高清四元君玉清中散位一十君右位紫虚高上元
皇道君洞虚三元太明上皇道君太素高虚上極紫黃
道君虚明紫蘭中元高上停皇道君三元上玄虚皇元
晨君三元四極上玄虚皇元靈君三元晨中黃景虚皇
元臺君三元紫映輝神虚生主真元胎君玉玄太皇君
上皇道君玉皇道君清玄道君上皇道君玉天太乙君
太上虚皇道君太上玉真保皇道君玄皇高真太乙玉
君高上玉帝右玉清境元始天尊為主已下道君皆得
策命學道號令羣真太微天帝來受事並不與下界相
關自九宮以上太清以下高真仙官皆得朝宴焉
玄天上帝
玄帝禀天一之精于神農在位末年歲在甲午三月三
日午時託胎于軫翼婁三星之次龍變梵度之天淨樂
君善靈皇后孕一十四月從右脇而生生時瑞星天花
異香寳光滿國地變金玉國朝劉三吾先生五龍靈應
碑則云相傳玄天之氣三神當軒轅氏時震夙申此國
王家王家乳母右脇瑞雲垂覆天花飛雨異香滿室年
十五辭親出俗誓斷妖魔至玉清紫元君授以無極上
道俾之越海東歴軫翼之下訪登是山擇是山衆峰中
冲高紫霄面陽者居之當契太和昇舉之後五百歲被
黑衣被髮跣足坎離之真歸真復位鎮極北方自兹風
月雷洞霄館龍宮神功顯赫靈異非常其顯應尤著者
太岳志永樂十一年五月廿五日修理大頂銅殿圓光
現内有高真皂袍披髮而坐二神左右下有祥雲護之
六月廿一日(缺)霄宮修理初地現五色圓光中坐天真左
一將執旗右一將捧劍下有白雲擁護復見龜蛇蟠結
之狀八月十七日彩繪大頂殿宇天真凡五見像初現
黑雲擁護左右二天神侍再現披皂袍一神捧劍導前
一神侍三現一神導前一神捧印侍四現一神捧劍導
前一神執皂旗侍五現坐于黑雲上左右二神侍十九
日大頂殿宇諸五色圓光内復現天真下黑雲擁護頃
之光中復現一神侍真仙通鑑宋道君問林靈素願見
真武聖像乃宿殿致齋于正午時黑雲蔽日大雷霹靂
于火光中見蒼龜巨蛇帝祝香再拜願見真君霹靂一
聲龜蛇不見但一巨足塞于殿下帝又上香再拜願見
小身須臾遂見身長丈餘諸麗妙相披髮皂袍金甲玉
帶脫劍跣足頂有圓光結帶飛繞立一時久帝自能寫
真寫成忽不見次日奉安醮謝則玄帝之神其來舊矣
靈麓漫抄云玄武本北方之神祥符間避聖祖諱始改
為真武后興醴泉觀得龜蛇道士以為真武現繪像為
北方之神披髮黑衣仗劍踏龜蛇從者執黑旗自后奉
祀益嚴加號鎮天祐聖或以為金兵之䜟酉陽雜爼大
和中朱道士者嘗游廬山憩于澗石忽見蟠蛇如堆錦
俄變為巨龜訪之山叟云是真武見今真武聖號百字
為混元六天𫝊法教主修真悟道濟度羣迷普為衆生
消除災障八十二化三界祖師大慈大悲救苦救難三
元都總管九天遊奕使左天罡北極右垣大將軍鎮天
助順真武靈應福德衍慶仁慈正烈恊運真君治世福
神玉虚師相玄天上帝金闕化身蕩魔天尊
明方升太岳志五龍宮内為道九曲十八折蔽以崇
垣前後不相見玄帝啓聖二殿階合九重前五重為
級八十一後四重為級七十二望之如在天上殿之
左為玉像殿紫玉像一披髮跣足盤右膝而坐沉香像
一披髮跣足端坐舊白玉像入供于内蒼玉像一冕而
垂紳雲履菜玉像一首餙不可辨額微起至後如抺
帕氅袍圓履碧玉像一頂左右結雙鬟素袍銳履諸
像皆貌玄帝而大小不同
李老君
混元綂聖經混元一始萬劫至于百成百成八十一萬
年而有太初太初之時老君從虚空而下為太初之師
老子者一名李耳字伯陽二名雅字伯宗三名忠字伯
光四名石字孟公五名重字子文六名定字元陽七名
元字伯始八名顯字元生九名德字伯文在天皇時為
通玄天師地皇時為有古先生人皇時為盤古先生伏
羲時為鬱華子神農時為大成子祝融時為廣成子帝
嚳時為錄圖子帝堯時為務成子帝舜時為尹夀子夏
禹時為真行子商湯時為錫則子西伯時為爕邑子武
王時為育成子成王時為經成子康王時為郭叔子在
天以玉晨大道君為師在人間以常樅為師生于周定
王三年九月十四日以敬王元年八十五歲西入胡陳
心叔名疑曰李聃姓李名耳字聃一作𣆀一作耽呂覽
老耽貴柔是也一作儋左傳太史儋是也史記云老子
名耳字伯陽以其耳曼無輪號曰聃集真錄云老子始
生母名之曰玄祿字伯陽列仙傳云老子諡聃呂氏春
秋舜染于許由伯陽注云伯陽老子也恐悞蓋舜時伯
陽别是一人王安石許氏世譜伯陽神農之後佐堯舜
有功賜姓姜則非老子明矣又老子本臯陶之裔世為
理官以理為姓紂時有理徵是也古文理李通用路史
理徵事紂抱道不合而死其妻契利氏逃難伊侯之墟
命其子利貞姓李姓老子十二世祖也利貞子仲師左
傳類解晉里克注云商末理徵孫仲師避難改姓里氏
是李理里三姓同祖矣姓譜北史新舊唐書等有謂老
子生于李下而得姓有謂因亂食苦李而得姓有謂因
饑食木子而得姓有謂老子母李氏女因母得姓有謂
老子生于李氏家因姓李均妄老聃父名乾字元杲一
作元果舊唐書又云聃父名敬前凉錄索諉云元杲年
七十二無妻與隣人益夀氏野合孕十年而生老子故
世傳老子母為益壽氏路史元杲娶洪氏名嬰敷感飛
星孕十有二年拆左腹而生老子邑于苦之瀨鄉瀨即
莱也故又曰老萊子以三十六法治心理性歴流沙八
十餘土化胡成佛夀四百有四十歲南唐書世譜元杲
為周上御史大夫娶益壽氏女嬰敷生老子或云杲娶
滕氏女元妙内篇云老子母無壻妄酉陽雜爼老君母
曰玄妙玉女天降玄黃氣如彈丸入口而孕凝神瓊胎
宮三千七百年赤明開運歲在甲子誕於扶刀蓋天西
那王國鬱寥山丹玄之阿又曰青帝劫末元氣改運託
形於洪氏之胞具三十六號七十二名耳無輪郭眉如
北斗色綠中有紫毛長五寸方瞳錄筋貫之有紫光額
三理腹三誌頂三約把十蹈五身綠毛白頂有紫氣
西王母
西王母者九靈太妙龜山金母也生于伊川厥姓侯氏
生而飛翔為極隂之元位配西方母養羣品三界十方
女子之得道者咸隸焉所居崑崙之圃閬風之苑金城
千里玉樓十二瓊華之闕光碧之堂九層玄室紫翠丹
房左帶瑶池右環翠水其山之下弱水九重非飈車羽
輪不可到也所謂玉闕暨天緣臺承霄青琳之宇朱紫
之房連琳綵帳明月四朗戴華勝佩虎章左侍仙女右
侍羽童寳蓋沓映羽摻廕庭軒砌之下植以白環之樹
丹剛之林空青萬條瑶幹千尋無風而神籟自韻琅琅
然皆九奏八會之音也黃帝討蚩尤之暴蚩尤吹烟噴
霧師衆大迷王母遣使者被玄狐之裘以符授帝曰太
一在前天一在後得之者勝符廣三寸長一尺青瑩如
玉丹血為文佩符既畢王母乃命一婦人人首鳥身謂
帝曰我九天玄女也授帝以三宮五意隂陽之略太一
遁甲六壬步斗之術隂符之機靈寳五符五勝之文遂
克蚩尤于中冀又數年王母遣白虎之神乘白鹿集于
帝庭授以地圖其後虞舜攝位王母遣使授舜白玉環
舜即位又授益地圖遂廣黃帝之九州為十有二州王
母又遣使獻舜白玉琯吹之以和八風昔茅盈字叔申
王褒字子登張道陵字輔漢洎九聖七真凡得道授書
者皆朝王母于崑陵之闕焉王母又以元封元年乘紫
霄之輦駕九色斑龍帶靈飛大綬腰佩分景之劍頭上
太華髻戴晨嬰太真之冠履玄璚鳳文之舄降于延靈
之臺命侍女王子登彈八琅之璈董雙成吹雲和之笙
石公子擊昆庭之金許飛瓊鼓震靈之簧婉凌華拊五
靈之石范成君擊湘隂之磬叚安香作九天之鈞又命
法嬰歌玄靈之曲授武帝以五真圖又于天漢二年遣
使獻靈膠四兩吉光毛裘山海經則云蛇巫之山有人
操杯而東向立曰龜山西王母梯几而戴勝杖其南有
三青鳥為西王母使又曰崑崙之丘有人戴勝虎齒有
豹尾穴處名曰西王母又西山經玉山西王母所居也
其狀如人豹尾虎齒而善嘯蓬髮戴勝是司天之屬及
五(缺二字)真靈位業圖載女真位則紫微元靈白玉龜臺
元靈元真元君紫虚元君領上真司命南嶽魏夫人(諱存
華字賢安小有王君弟子楊君師)八靈道母西岳蔣夫人北海六微玄
青夫人上真東宮衞夫人北漢七靈石夫人紫清上宫
九華真妃(姓安晉朝駐于茅山)紫虚左宫郭夫人太極中華石夫
人太真王夫人滄浪雲林右英王夫人朱陵北絶臺上
嬪管妃方丈臺昭靈李夫人北嶽上真山夫人瓊華夫
人三元馮夫人右華九成范夫人紫微左宮王夫人(諱清
娥字愈音王母第二十六女)長陵杜夫人太微玄清左夫人右陽王
華仲飛(缺)西華靈妃甄幽簫後聖上保南極元君紫元
夫人後聖上傳太素元君夫人東華玉妃淳文期(青童之妹)東
宮中條王夫人(桐柏真人别生妹)太和上真左夫人西漢夫人
華山夫人玉清神女房素西王母侍女王玉華董雙成
石公子宛絶青地成君郭密香于若寳朱方明張靈子
太帝宮官雲林玉女賈屈妃金闕宮女太保候范法安
經命山伯牙叔平東華宮玉女煙景珠上元夫人侍女
宋辟非玄仙道君侍女范運華趙峻珠王抱一葉敬滌
集真記西王母居龍月城城中産黃中李花開則三
影結實則九影花實上皆有黃中二字王母惜之過
于蟠桃與紫陽真官博戲則以一二百枚遞分勝負
張道陵
張道陵隠鶴鳴山煉龍虎大丹遇神告曰北嵩山中峯
石室藏三皇羽文九鼎太清丹經得而修之乃升天也
于是掘得之能飛行遥聽分形散影正月十五夜老君
下降令治蜀鬼以福生靈乃授正一盟威秘籙及經訣
劍印真人按修千日内顧五藏外集三萬六千神又感
玉女教以步罡履斗于是與鬼王戰畫山分海驅喚風
雷衆鬼滅影而逃以殺鬼過多擅役風雷鬼神勤行謝
過九年方得上昇朝元始天尊彭乘記成都玉局觀相
傳永夀初老君與張道陵至此有局脚玉床自地而出
老君升座為陵說南北斗經既去而座隠地中遂成此
洞故以玉局名之按李膺蜀記張道陵病瘧于丘社中
得呪鬼術書為是遂解使鬼法入鶴鳴山自稱天師漢
熹平末為蟒蛇所噏子衡奔走尋尸無所乃假設權方
以表靈化生縻鶴跡置石崖頂到光和二年遣信告曰
正月七日天師昇玄都衡為係師衡子魯為嗣師以法
惑天下然則今之崇奉正一教者總其徒誇詡虚誕之
詞非實錄也
八仙
今世繪八仙為圖不知起自何代考其出處亦有所本
張果明皇時顯跡甚著生于堯之丙子為侍中葉法善
以為混沌初分白蝙蝠精鍾離權呂岩俱唐中晩人鍾
有二絶呂有一律見唐諸選中一云鍾以裨將從周孝
侯處敗于齊萬年逃終南山遇東華王真人得道至唐
始一出度吕純陽舉進士不第遇正陽真人得道在五
季及宋時化跡最著又與正陽度劉海蟾王重陽及自
度何仙姑張珍奴之屬藍采和亦唐人有踏踏歌續神
仙傳以常衣藍袍故名韓湘文公姪孫昌黎實贈以詩
賈島亦有詩寄湘何仙姑見純陽文宋人雜說本零陵
市人純陽啖以一桃僅食其半遂不饑仙鑑純陽所度
者趙仙姑名何非何仙姑也仙姑何姓者開元中已羽
化去合在純陽前而徐純翁宣和間海陵人見三仙傳
頗詳獨曹國舅考諸仙傳曹姓無外戚而諸史外戚曹
姓無得仙者或言丞相彬子皇后弟美姿容一旦求出
家雲水抵黃河以金牌抵渡直純陽見而授以道又有
跛者李孔目蓋即圖中跛足拄杖者尤荒唐惟神仙通
鑑有劉跛子而非李姓或云諱元開元中于終南山學
道陽神出舍為虎所食得一跛丐新亡者附其尸以起
大都委巷之談也譙秀蜀紀載蜀之八仙首容成公云
即鬼容區隠于鴻蒙今青城山也次李耳生于蜀今三
青羊宮三曰董仲舒亦青城山隠士非三策之仲舒也
四曰張道陵今大邑鶴鳴觀五曰嚴君平卜肆在成都
六曰李八百龍門洞在新都七曰范長生在青城山八
曰爾朱先生在雅州有手書石刻五經在洞中好事者
繪為圖
酉陽雜爼白誌見腹名在瓊簡者目有綠筋名在赤
金書者隂有伏骨名在琳札青書者胸有偃骨名在
星書者眼四規名在方諸者掌理迴茵名在錄籍者
其次鼻有玄山腹有玄丘亦仙相也
玉女
真靈位業圖載十五玉女名號登天上籙玉女四人上
天玉女三人三天玉女百人青腰玉女官十人下等玉
女北宮玉女五帝玉女太素玉女白素玉女平天玉女
六戊玉女青天益命玉女神丹玉女五流玉女雲笈七
籖載老君曰或見玉女青衣者名惠精玉女黑衣者名
太玄玉女赤衣者乃名赤圭玉女黃衣者名常陽玉女
或見玉女三人青衣紫下裳者一名常在一名絶洞一
名五德九玉女衣服五彩者一名上一名虎一名扶一
名靈闕一名紅林一名憑一名住一名多一名辰東方
名青腰玉女南方名赤金玉女中央名黃素玉女西方
名玉素玉女北方名玄光玉女左為常陽右為承翼此
皆玉女之名也酉陽雜爼玉女以黃玉為誌大如黍在
鼻上無此誌者鬼使也青牛道士口訣暮臥存日在額
上月在臍上辟千鬼萬邪致玉女來降漢武内傳上元
夫人綂領十萬玉女名籙也
西王母云昔倒景君無常先生二君傳靈飛之約以
四千年一傳女授女不授男環受書以來凡傳六十
八女子固不可授男也真靈位業圖童初府蕭閑宮
並男真易遷宮八十三人含真臺二百人並女真
集仙錄魏夫人傳太極真人命北寒玉女聯涓彈九
氣之璈青童命東華玉女烟景珠彈西盈之鐘陽谷
神王命東華玉女一庭吹鳳唳之簫清虚真人命飛
玄玉女鮮于拊九合玉節陵州啚經陵州鹽井上有
玉女廟相傳十二玉女常與張道陵指地開井遂奉
以為神又天地運度經太山北有桂林七十株天神
青腰玉女三千人守之其實赤如橘人食之一年仙
宮迎之有九色飛鳳寳光珠雀鳴集于此
白日昇天
神仙傳陳安世為權叔本家傭遇仙人與藥二丸道成
白日昇天續仙傳盧龍陽翁伯引水以濟行人有人遺
以白石一升種之生美玉後以白璧五雙婚于北平徐
氏數年雲車下迎夫婦俱昇天宜君縣人王老好行隂
德遇道士以仙酒飲之王老與妻子打麥人同飲全家
人物鷄犬一時飛去空中猶聞打麥聲金陵六朝記葛
玄于方山上得道白日昇天弟子白仲都亦白日昇天
梅福慕道入仙露山遇空同仙君修煉功成神遊體外
丹光燭天乘青鸞飛昇而去韋善俊畜一犬名烏龍後
化為龍乘之飛昇而去蜀女謝自然求司馬承禎受度
後白日上昇而去子英捕魚得赤鯉愛其色養之經年
長丈餘角翼皆具乘之飛昇而去卭州白鶴山漢胡安
曾學于此後乘白鶴仙去祁陽縣白鶴嶺屈處静煉丹
于此乘白鶴上昇陶隠居弟子桓法闓事隠居于華陽
館修懸解之道一日二青童一白鶴自空而下駕白鶴
而昇藍采和踏歌于濠梁間酒樓上有雲鶴笙簫聲忽
然輕舉許遜師吳猛學神仙一百三十六歲仙官賫詔
授高明大君與父族母族仙眷四十二口拔宅昇天鷄
犬亦隨張道陵隠鶴鳴山煉龍虎大丹于嵩山石室掘
得三皇内文九鼎太清丹經老君授以正一盟威秘籙
九年上昇朝元始天尊茅盈得見金母授太極玄真經
地忽自闢青幄白氊容數百人仙官畢至四月三日乘
雲而去淮南王劉安從八公授玉丹經三十六卷登山
大祭埋金地中白日昇天餘藥為鷄犬所䑛鷄鳴天上
犬吠雲中明星玉女居華山食玉漿白日昇天蔡女仙
善刺綉有老父詣其門令綉雙鳳與仙女各乘鳳昇天
而去裴玄静緱氏縣令女幼好道處静室舊有天女降
之後有五雲盤旋仙女奏樂白鳳載玄静昇天玄真子
張志和臥雪不寒入水不濡于水上鋪席獨坐其席去
來如刺舟聲忽揮手上昇而去李八百周穆王時入山
合九華丹遇飛陽君受水木之道飲弟子唐公昉以仙
酒全家拔宅連地上昇許碏學道王屋山周遊五岳把
花作舞上酒家樓醉歌昇雲飛去朱孺子為道士王玄
真煑枸杞根竊食之忽昇雲而去仙女杜蘭香十餘歲
忽有青童自空來集携女而去楊正見眉州楊寵女食
人形茯苓容狀益異光彩射人歲餘白日昇天
尸解
酉陽雜爼食琅玕之華而方營丘墓高丘子衍門子洪
崖先生是也潄玉醴而死訣顧瓊精而扣棺先師王西
城趙伯玄劉子先是也服金丹而告終者臧延甫張子
房墨翟子是也抱九轉而尸臭吞刀圭而蟲流司馬季
主寗仲君燕熙王王子晉是也真誥曰周穆王北造崑
崙之阿飲絳山石髓得食玉樹之實而方墓乎故郡夏
禹詣鐘山㗖紫柰服靈實行九真而猶葬于會稽北戎
王獻舜白琅之霜十轉紫華而方葬蒼梧之野此諸君
皆尸解不死示民有終始之道耳尸解之法人死必視
其形如生人者尸解也足不青皮不皺者亦尸解也目
不落光無異生人者尸解也髮盡落而失形骨者尸解
也若非尸解之例暫遊太隂者太乙守尸三䰟營骨七
魄侍肉胎靈護氣皆數滿再生而飛天有死而更生者
有頭斷已死乃從旁出者有死畢禾殮而失骸者有人
影猶存而無復骨者有衣在形去者有髮既脫而失形
者白日去者謂之上尸解夜半去者謂之下尸解向曉
向暮而去者謂之地下主者一百八十年乃得進受地
仙之道地下主者乃下道之文官地下鬼師乃下道之
武官文解一百四年一進武解倍之武解尸之最下也
隂長生曰漢興以來得仙者四十五人連余為六矣二
十人尸解餘並白日昇天神仙經真人去世多以劍代
五百年後劍亦能靈化一人丁約曰道中有尸解兵解
水解火解實繁有徒嵇康郭璞皆成殘害以此委蛻耳
服餌得仙
藥之有益于人者食之不輟皆可長生佺偓食松實而
飛毛女食栢葉而壽鳳綱服百草花數百歲不老王烈
服黃精及鉛三百三十八歲猶有少容任子季服茯苓
十八年而隠形韓衆服菖蒲十三年而身生毛趙佗子
服桂二十一年日行五百里梁頃餌楮實一年老年更
少移門子服五味子六十年色如玉女林子明食术十
一年而身輕楚子服地黃十八年夜視有光陵陽子仲
服遠志二十年有子二十七人杜子微服天門冬八十
年日行三百里庾肩吾服槐實年七十餘髮更黑華陀
授樊阿漆葉屑一升青黏十四兩服之壽百餘歲國朝
閩林太守春澤服松脂烏梅六十年壽一百四歲猶能
御女續神仙傳永嘉朱孺子幼事道士王玄真居大箬
岩嘗采黃精一日見二小花犬相逐入枸杞根下尋之
乃枸杞根如犬堅若石挈歸煑之朱孺子看火三日根爛
與玄真共食孺子忽飛前峯昇雲而去矣集仙錄眉州
民楊寵女楊正見幼尚清虚從師于主簿山側汲水見
小兒潔白可愛以告其師師曰若復見必抱兒徑來一
日汲泉復見前兒因抱歸近家兒已僵矣視之如草樹
之根其師知是靈藥命潔釡蒸之師出求粮未返正見
聞甑中香竊食俱盡師歸聞之歎曰吾師嘗云此山有
人形茯苓食之者白日昇天吾聞之二十年汝今遇之
豈非神仙有定分哉後歲餘仙去袁州府萍鄉有徐仙
山邑人徐翁于山間煉藥有黃犬常從外來繞丹鼎傍
心異之以紅線繫其頸隨其所之居桐陂側枸杞叢中
即不見餘紅線在外掘之得枸杞根其形如犬持歸蒸
之芬芳滿室服之得仙又維揚一老叟常擾衆酒食一
日邀衆治具丐者數人捧二盤至一蒸犬一蒸小兒衆
嘔噦不食道士懇請不從乃自食之曰此千歲人參枸
杞食者旬日昇天而乃不食信仙分之難也分食丐者
化金童玉女擁道士上昇矣
又張子聲楊始建王叔才于世彦皆服金䀋酒壽三
百餘歲劉無名服雄黃三十年黃光冒領輕舉得道
服日精月華
服日精月華之法日初出時東向叩齒九通微呪日䰟
名日中五帝字曰日䰟珠景炤綠韜映廻霞赤童玄英
飈象呼此十六字日中五色流霞入口中月初出西向
叩齒微呪月䰟名月中五夫人字曰月䰟暖簫芳豔翳
寥婉虚靈蘭鬱華結翹淳金清瑩炅客素標呼此二十
四字月中五色精光入口中又六研齋二筆仙人服日
月光芒者宜食竹筍鴻脯筍者日華之胎鴻脯者月胎
之羽鳥也宛委餘編日姓張名表字長史日中青帝名
圓常元字照龍韜赤帝名丹靈峙字綠虹映白帝名皓
鬱將字廻金霞黑帝名澄潧渟字玄綠炎黃帝名壽逸
阜字飈暉像月姓文名申字子光月中青帝夫人名娥
隠珠字芬豔嬰赤帝夫人名翳逸寥字婉延虚白帝夫
人名弄素蘭字鬱蓮花黑帝夫人名結蓮翹字淳屬金
黃帝夫人名青營襟字炅定客與前說各稍有異同
二十四圖
五符經曰二十四圖五嶽之藏也得之必能仙去飛步
太清欲道得法先沐浴去穢當得東井圖欲朝五帝役
山精當得五嶽圖欲通神靈法仙訣當得入史真形圖
欲通五行當得六甲通靈圖欲存吾身致天神當得九
宮紫房圖欲奉道法當得太清圖欲奉順道當得混成
圖欲得道穢當得西昇保錄圖欲通變化當得靈化圖
欲說大道當得九天圖欲脫身形當得九變圖欲隠身
存神當得養身圖欲定身守神寳當得含影圖欲恬泊
守一以存身當得養神圖欲寂默養志當得精誠守志
圖欲清净潔白致其芝英當得芝英玉女圖欲驅六丁
當得六隂玉女圖欲致仙籙當得九元道仙圖欲食道
氣當得道引圖欲治道術當得洞中皇寳圖欲為變化
當得偃息圖欲臨鑪定九丹金液當得太乙圖欲登五
岳求神仙芝藥當得採芝開山圖欲保神形别邪精當
得明鏡圖又抱朴子入山持三皇内文及五岳真形圖
所在召山神州社山卿宅尉問之則木石之怪山川之
精不敢來試人其次即立七十二精鎮符以制百邪之
章及朱官郎印包元十二印封所住之四方亦百邪不
敢近之也其次執八歲威之節佩老子玉策則山神可
使豈敢為害乎又曰道士常帶天水符及上皇竹使符
(缺)子左契及守真一思三部將軍者鬼不敢近人也其
次則論鬼錄知天下鬼之名字及白澤圖九鼎記則衆
鬼自却其次服鸇子赤石丸及曾青及冰散及葱實烏
眼及吞白石英祗母散若令人見鬼即鬼畏之矣又曰
古之入山者皆佩黃神越章之印其廣四寸其字一百
二十以封泥著所住之四方各百步則虎狼不敢近其
内也或用七星步及玉神符八威五棱符極耳太平符
中黃華盖印文及石硫黃散燒牛羊(缺)或宜西岳公禁
山符皆有驗或問不寒之道抱朴子曰或以立冬之日
服六丙六丁之符或閉日行(缺)大之炁千二百遍則十
二月中不寒也或服(缺二字)酒或服紫石英米漆散或先
服雄丸一後服雌丸二亦可堪一日一夕不寒雌丸用
雌黃曾青礬石磁石雄丸用雄黃丹砂石膽二也或問
不熱之道曰以立夏日服六壬六癸之符或行六癸之
氣或服玄冰之丸或服飛霜之散然此用蕭丘書木皮
及五月五日中時北行黑蛇血故少有能合之者
仙書
仙書名號最多考玉清隠書云有太上飛行九晨玉經
金簡内又仙書名度命經稱太常靈神都官中有金房
度命廻年之訣八素經稱西華宮有琅簡蕊書本行經
稱紫蘭臺有瓊文紫字太素三元宮有雲瓊九變虎書
洞天陽臺有玉珮金璫經太上六合紫房有龍景九文
紫鳳赤書玄靈臺有五老寳經大有宮有靈寳天書(西華
玉女金晨紫童守之)左慈于天柱山中得九丹金液經能變化萬
端葛玄從慈受此經乃積薪烈火而坐其上薪盡而火
不灼通幽記青童君授趙旭仙樞龍席隠訣五篇内多
隠語紫陽真人周義方所授龍蹻經三皇内文(衍門子受)芝
圖五行秘符(趙陀子)黃素神方五帝六甲左右靈飛之書
(黃先生)太素傳左乙混洞東蒙之籙右庚素文攝殺之律
(上衞君)太清上經太丹隠書九赤班符金液丹經九鼎神
丹青要紫書經命青圖紫度炎光内視圖中經金根之
金石精金黃氣之法太空之術陽精二道之要素奏丹
符上元真書黃水月華西真法玉童九氣金書秘字又
黃氣陽精藏天隠月黃素神方黃書赤界長生之要赤
丹金精石景水母玉胞藏青要紫書金根衆文玉清真
訣白簡素籙得道之名紫度炎光夜照神燭中黃之書
玄羽玉經九天鳳氣玄丘太真書靈書紫文上經瓊華
寳曜七晨素經三元流珠經黃帝詣青丘過風山謁紫
府先生授三皇籙還詣王屋啓石函得九鼎無靈神丹
訣又遊玄圃謁雲臺先生授龍蹻經帝嚳詣牧德之臺
謁九天皇人得寳貭秘文九化十變之書可以隠遁日
月遊行星辰道書云老君于東極碧之天浮黎之國書
冥文于空書之林成紫字之文復授青童大君靈書紫
文修行二十四事馬明生内傳云靈寳天書封于九天
之上大有之宮西華玉女金晨紫童典衞之酉陽雜爼
載仙家符圖曰雌一玉簡曰四規明鏡曰五言柱中經
飛龜帙曰飛黃子經曰鹿盧蹻經曰含景圖曰臥引圖
曰菌芝圖曰木芝圖曰大隗新芝圖曰牽牛經曰玉珍
記曰臘成記曰玉案記曰丹臺記曰日月厨食經曰金
樓經曰三十六水經曰中黃丈人經曰恊龍子鹿臺經
曰玉胎經曰官氏經曰鳳綱經曰六隂玉女經曰白虎
七變經曰九仙經曰十上化經曰攝提經曰三綱六紀
經曰白子變化經曰隠首經曰入軍經曰泉樞經曰赤
甲經曰金剛八叠錄抱朴子道經有三皇内文混成經玄
錄九生經二十四生經墨子枕中五行記溫寳經息民
經自然經隂陽經養生經太平經九敬經甲乙經青龍
經中黃經太清經通明經按摩經道引經元陽子經玄
女經素女經彭祖經陳赦經子都經張虚經天門子經
容成經入山經内寳經四規經明鏡經日月晩鏡經五
言經柱中經靈寳皇子心經龍蹻經正和經平衡經飛
龜振經鹿盧蹻經蹈形記守形圖坐七圖觀臥引圖含
景圖觀天圖木芝圖菌芝圖肉芝圖石芝圖大塊雜芝
圖五岳圖隠守記東井圖虚元經牽牛中經玉彌記臘
成記六安記平都記定心記龜文經山陽記玉策記八
史圖八寳經左右契玉歷經昇天義九竒經更生經四
衿經食日月精經食六氣丹一經胎息經行氣治滯經
勝中經百守攝提經丹壺經岷山經魏伯陽内經日月
厨食經步三綱六紀經入軍經六隂玉女經四君要用
經金鴈經三十六水經白虎七變經道家地行仙經黃
白要經八公黃白經天師神氣經枕中黃白經白子變
化經移災經壓禍經中黃經文人經涓子天地人經崔
子文肘後經神光占方來經水仙經尸解經中遁經李
君包元經黃庭經淵體經大奈經華蓋經行厨經内祀
經文始先生經歷藏延年經南闕記恊龍子記九宮三
五中經宣常經節解經鄒陽子經玄洞經玄示經箕山
經鹿臺經小僮經河洛内記舉形通成經道機經見鬼
記無極經官氏經真人玉胎經道根經候命圖反胎胞
經枕中清記幼氏經詢化經金華山經鳳綱經召命經
保神經鬼谷經凌霄子安神記高丘子黃山公記王子
五行真要經小餌經鳴寳經鄒生延命經安䰟記皇道
經雜集書錄銀函玉匱記金板經黃道仙籙原都經玄
元經日精經渾成經三尸集呼身神治百病經收嵬老
魅治邪精經八五毒中記休糧經採神藥治作秘法等
名渡江海動地神法等名又漢武内傳王母曰子雖得
五岳真形圖而無五帝六甲左右靈飛之錄太隂六丁
通真通靈玉女之籙太陽六戊招神天光策精之書玄
乙混沌東蒙之文太庚素收攝殺之律壬癸六遁隠地
八術丙丁入火赤班符六辛入金致黃水月華之法六
已石精金光藏景化形之方子午卯酉八禀十訣六靈
威儀丑辰戌未地真素訣長生紫書三五順行寅申巳
亥紫度炎光内視中方凡缺此十二事者何以召山靈
朝地神攝總萬精驅策百鬼束虎豹役蛟龍乎此三天
太上所撰藏于紫陵之臺四十年𫝊一人得道者四百
年一傳得仙者四千年一𫝊得真者四萬年一傳昇太
上者四十萬年一傳
龍胎醴
仙家駐顔脫骨托宅飛昇多藉藥餌服食之功偶舉其
名太真夫人傳仙方有名品一名太和自然龍胎之醴
二名玉脂瓊液之膏三名飛丹紫華流精四名朱光碧
雲之腴五名九種紅華神丹六名太清金液之華七名
九轉霜雪之丹八名九鼎雲英九名雲光石流飛丹又
酉陽雜爼仙藥有鍾山白膠閬風石腦黑河蔡瑚太微
紫麻太極井泉夜津日草青津碧荻圜丘紫柰白水靈
蛤八天赤薤高丘餘糧滄浪青錢三十六芝龍胎醴九
鼎魚火棗交梨風林鳴醋中央紫蜜崩嶽電柳玄都綺
葱夜牛伏骨神吳黃藻紫漿鴻丹虹丹炎山夜日玄霜
絳雪環剛樹子赤樹白子洄水玉精白琅霜漢武内傳
太上之藥乃有風實雲子玉津金漿連珠雲醬元靈之
醬風林鳴醋太玄之酪宜隣驎膽炎山夜日扶桑丹椹
員丘紅李長河文藻太真紅芝空同靈瓜玄光之梨九
色鳳腦流淵瓊魚次藥有班龍黑胎閬風石髓蒙山白
鳳之肺靈丘蒼鸞之血又有丸丹金液紫華紅芝五雲
之漿玄霜絳雪昆丘神雀白水露蛤中華紫蜜雲山朱
蜜玄都綺葱碧海琅菜八阮赤薤赤河絳璧三玄紫杏
絳實靈瓜洞淵紅蘤嵰州甜雪隂流素蓮隂岐黑棗萬
歲冰桃千年碧藕琅玕曲晨之液八瓊九華之丹真誥
黃水月華服之化而為月洄水玉精服之化而為日環
剛樹子服之化而為雲水陽青映服之化而為石赤樹
白子服之化而為玉絳樹青實服之化為黃金琅玕華
丹服之化為飛龍九轉神丹服之化為白鵠續博物志
良常山有螢火芝大如荳夜視有光得食一枚心中一
孔明七枚七孔明可夜書酉陽雜爼夜光芝一枚九實
實墜地如七寸鏡夜視如牛目五德芝如車馬隠辰芝
狀如斗以屋為節以莖為剛鳳腦芝實如桃五色食其
實唾地為鳳乘升太極仙鑑食四節隠芝者位為真卿
食金闕玉芝者位為司命食流明金英者位為司祿食
長曜雙飛者位為真伯食夜光洞芝者總主左右御史
茅君内傳句曲山五芝第一芝名龍仙芝食之為太極
仙第二芝名參成芝食之為太歲大夫第三芝名燕胎
芝食之為正一郎中第四芝名夜光洞鼻芝食之為太
清左御史第五芝名科玉芝食之為三官真御史真仙
通鑑王褒傳主仙道君賜君雲碧水晨飛丹腴紫元夫
人華蓋上公賜以五雲夜光雲琅水霜裴君授日中五
帝青精日粘雲碧玄腴五帝夫人授以黃琬紫津之粘
月華雲膏集仙傳王君與青童東華君授魏夫人存華
成藥二劑一曰仙神白騎神散一曰石精金光化形靈
丸服之七日太乙玄仙飈車來迎夫人乃託劍化形而
去伊祈玄解三等藥實一曰雙麟芝色褐一莖兩穗穗
形如麟頭尾悉具其中有子如瑟瑟一曰六合葵色紅
而葉類戎葵始生六莖其上合為一株共生十二葉内
出二十四花花如桃而一孕千葉一葉六影實如相思
子一曰萬根藤一子生萬根枝葉皆碧狀類芍藥而葉
色殷紅細如絲髮謂之絳心藤帝採餌之頗覺神強繇
是禮重焉抱朴子仙藥之上者丹砂次則黃金次則白
銀次則諸芝曰玉脂芝七明九光芝石蜜芝石桂芝石
腦芝石硫黃芝木威喜芝日飛節芝樊桃芝參成芝木
渠芝建木芝黃蘗檀栢芝獨搖芝牛角芝龍仙芝麻母
芝白符芝五德芝龍御芝萬歲蟾蜍千歲蝙蝠千歲靈
龜風生獸千歲鷰菌芝凡石芝木芝草芝肉芝菌芝各
有一百二十種次則五玉次則雲母次則明珠雄黃太
乙禹餘糧石中黃子石英石腦石硫黃石&KR0961;曾青松栢
脂茯苓地黃麥門冬木巨勝黃連栢實石韋象柴滛羊
食又曰第一丹名華丹以玄膏丸此丹置猛火須臾成
黃金二三名神丹行度水火百日可仙仙人玉女山川
鬼神皆來侍四名還丹服一刀圭百日可仙朱鳥鳳凰
翔其上玉女至傍塗錢物用之即日皆還書凡人目上
百鬼走避五名餌丹服之三十日仙六名煉丹服之十
日仙七名柔丹服一刀圭百日仙以鐵盆汁和服之九
十老翁亦能生子八名伏丹服之即日仙九名寒丹服
一刀圭百日仙飛行不用羽翼凡此九丹但得一丹便
仙在所好耳復有太清神丹五石丹(缺)山丹務成子丹
羡門子丹立成丹赤松子丹石先生丹康風子丹崔文
子丹劉天丹藥子長丹李文丹一名紅線丹太乙招䰟
魄丹采女丹稷丘子丹墨子丹張子和丹綺里丹玉柱
丹肘後丹李公丹劉生丹王君丹韓衆丹又神仙大
丹異名三十四種太乙玉粉丹太乙召䰟丹更生丹金
生歸命丹四神丹太乙神精丹神變丹神液丹假使通
神丹五靈丹昇霞丹靈化丹三使丹捧香丹太乙丹使
者丹奔雲丹控鶴丹八石丹麗日丹素月丹度辰丹持
節丹絳色紫游丹雄黃赤丹赤雪流珠丹紅景丹赤耀
丹重耀丹紅紫相間丹艮雪丹月流光丹水銀素霜丹
神仙出世大丹十三種黃帝九鼎丹九轉丹大還丹小
還丹九成丹素子仙童丹九變丹大仙霞丹太和龍胎
丹張大夫靈飛丹昇仙丹神龍丹馬仙人白日昇仙丹
又非世所用仙丹二十種入景丹金華丹玉味消災丹
神光散馥丹凝霜積雪丹奔星住月丹墜月驚心丹含
液玉華丹茅君白雪丹白雪赤靈丹紅絳垂璧丹七星
辟惡丹弋曜靈真丹流石鮮翠丹金輝吐曜丹太清五
色丹北帝玄珠丹感靈降真丹辟鬼升雲丹太白精丹見
雲笈七籖又梅福入玉笥山神人授以採郁木碧茸法
金樓子始皇聞鬼谷先生言遣徐福入海求金菜玉蔬
并一寸椹韓衆采藥詩闇河紫桂實大如棗得而食之
後天而老太極金華真人經曰竭以雲草玄波徊以卉
醴華英會以五光七白靈蔬和以白素飛龍雲草玄波
巨蕂是也卉醴華英蜜也五光七白靈蔬薤蘂也白素
飛龍石英也
鳳腦芝
仙經言穿地六尺以瓌寳一枚種之灌以黃水五合堅
土築之三年生苗如匏實如桃五色名鳳腦芝食其實
唾地為鳳乘升太極又松脂入地千年變為茯苓茯苓千年
變為琥珀琥珀千年變為丹光丹光千年變為蜚節芝
蜚節芝千年變為浮水之髓又千年變為夜光又千年
變為流星又千年變為石膽又千年變為金剛又千年
變為威喜芝按抱朴子石芝者石象生于海隅名山及
島嶼之涯有種石者其狀如肉象有頭尾四足者良似
生物也赤者如珊瑚白者如截肪黑者如澤漆青者如
翠羽黃者如紫金晦夜去之三百步便望見其光玉脂
芝生于有玉之山玉膏流出萬年以上則凝而成芝有
似鳥獸之形色無常采率多山玄水蒼玉也亦鮮明如
水晶得而末之以無心草汁和之須臾得水服一升得
一千歲也七明九光芝皆石也七孔者多七明九孔者
多九光光皆如星擣服盡一斤則得千歲令人身有光
所居暗地如月可以夜視也石蜜芝生少室石戶中便
有深谷不可得過以石投谷中半日猶聞其聲也去戶
外十餘丈有石柱柱上有偃蓋石高度徑可一丈許望
見蜜芝從石戶隨入偃蓋中良久輙蓋亦終不溢也戶
上刻石為科斗字曰得服石蜜芝一斗者壽萬歲諸道
士共思惟其處不可得往唯當以椀品著勁竹木端以
承取之然竟未有能為之者按此石戸上刻題如此前
世必已有得之者也石桂芝生名山石穴中似桂樹而
實石也高尺許大徑尺光明而味辛有枝條擣服之一
斤得千歲也石中黃子所在有之沁水山為尤多其在
大石中則其石常潤濕不燥打其石有數十重乃得之
在大石中赤黃溶溶如鷄子之在其殼中也即當飲之
不飲則堅凝成石不復中服也法正當及未堅時飲之
既凝則應末服也破一石中多者有一升少者有數合
可頓服也雖不得多相繼服之其計前所服合成三升
壽則千歲但欲多服唯患難得耳石腦芝生滑石中亦
如石中黃子狀但不恒有耳打破大滑石千許乃可得
一枚初破之其在石中五色光明而自動服一升得千
歲矣石硫黃芝五岳皆有而箕山為多其方言許由就
此服之而長生故不復以富貴累意不受堯禪也石硫
丹者石之赤精蓋石硫黃之類也皆浸溢于崖岸之間
其濡濕者可丸服其已堅者可散服如此有百二十皆
石芝也事在太乙玉策及昌宇(一作字)内記不可具稱也
及夫水芝者松脂淪入地千歲化為茯苓萬歲其上生
小木狀似蓮花名曰木威喜芝夜視有光持之甚滑燒
之不然帶之辟兵以帶鷄而雜以他鷄十二頭共籠之
去之十二步射十二箭他鷄皆傷帶威喜芝者終不傷
也從生門上採之于六甲日隂乾之百日末服方寸七日
可盡一枚則三千歲也千歲之栢木其下根如坐人長
七寸刻之有血以其血塗足下可以步行水上不沒以
塗人鼻以入水水為之開可以止住淵底也以塗身則
隠形欲見則拭之又可以治病在腹内刮服一刀圭其
腫痛在外隨其所在刮一刀圭即其腫痛所在以摩之
皆手下即愈假令左足有疾則刮栢人之左足也又刮
以雜巨蕂為燭夜遍炤地下有金玉寳藏則光變青而
下垂以鍤掘之可得也末之服盡十斤則千歲也又松
樹枝三千歲者其皮中有聚脂狀如龍形名曰日飛節
芝大者重十斤末服之盡十斤得五百歲也又有樊桃
芝其木如昇龍其花葉如丹羅其實如翠鳥高不過五
尺生于名山之隂東流泉水之上以立夏之候伺之得
而末服之盡一株得五千歲也參成芝赤色有光扣之
枝葉如金石之音折而續之即復如故木渠芝寄生大
木上如蓮花九莖一叢其味甘而辛建木芝實生于都
廣其皮如纓蛇其實如鸞鳥此三芝得服之白日昇天
也黃盧子尋木華玄液華此三芝生于泰山要鄉及奉
高有得而服之皆令人壽千歲黃蘗檀栢芝服之者千
歲黃蘗木下根有如三斛器去木株一二十餘丈有以
細根相連狀如縷得末而服之盡一枝則成地仙不死
也如此復有百二十種自有圖也草芝有獨摇芝無風
自動其莖大如手指赤如丹素葉似莧其根有大魁如
斗有細者如鷄子十二枝周繞大根之四方如十二辰
也根去丈許皆有細根如白髮以相連生高山深谷之
上其所生左右無草得其大魁末服之盡則得千歲服
其細者一枝百歲可以分他人也懷其大根即隠形欲
見則左轉而出之牛角芝生虎壽山及吳坂上狀似葱
特生如牛角長三四尺青色末服方寸匕日三至百日
則得千歲矣龍仙芝狀似昇龍之相負也以葉為鱗其
根則如蟠龍服一枝則得千歲矣麻母芝似麻而莖赤
色花紫色珠芝其花黃其葉赤其實如李而紫色二十
四枚輙相連而垂如貫珠也白符芝高四五尺似梅常
以大雪而花季冬而實朱草芝九曲曲有三葉葉有三
蔕也五德芝狀似樓殿莖方其葉五色各具而不雜上
如偃蓋中有甘露紫氣起數尺矣龍御芝常以仲春對
生三節十二枝下根如坐人凡此草芝又有百二十種
皆隂亁服之則令人與天地相畢或得千歲二千歲肉
芝者謂萬歲蟾蜍頭上有角頷下有丹書八字體重以
五月五日中時取之隂亁百日以其左足畫地即為流
水帶其左手于身辟五兵若敵人射己者弓弩矢皆反
還自向也千歲蝙蝠色白如雪集則倒懸腦重故也此
二物得而隂亁末服之令人壽四萬歲千歲靈龜五色
具焉其雄額上兩骨起似角以羊血浴之乃剔取其甲
火炙擣服方寸七日可盡一具壽千歲行山中見小人
乘車馬長七八寸者肉芝也捉取服之即仙矣風生獸
似豹青色大如狸生于南海大林中張網取之積薪數
車以燒之薪盡而此獸在灰中不燃其毛不焦砍刺不
入打之如皮囊以鐵鎚鍛至數千(或作十)下乃死死而張
其口以向風須臾便活而起走以石上菖蒲塞鼻即死
取其腦以和菊花服之盡十斤得五百歲也千歲鷰其
巢戶北向其色多白而尾掘取隂亁末服一頭五百歲
凡此又百二十種皆肉芝也菌芝或生深山之中或生
大水之下或生泉水之側其狀或如宮室或如車馬或
如龍虎或如人形或如飛鳥五色無常亦百二十種自
有圖也皆當禹步往採取之刻以骨刀隂亁末服方寸
七令人昇仙中者數千歲下者千歲也欲求芝草入名
山必以三月九月此山開出神藥之月也勿以山佷日
必以天輔時三竒會尤佳出三竒吉門到山須六隂日
明堂之時帶靈寳符牽白犬抱白鷄以白鹽一斗及開
山符檄著大石上執吳唐草(或作花)一把以入山山神喜
必得之也又採芝及服之欲得王相專和之日支干上
下相生為佳此諸芝名山多有之但凡庸道士心不專
精行穢德薄又不曉入山之術雖得其圖不知其狀亦
終不能得也山無大小皆有鬼神其鬼神不以芝與人
則人雖踐之不可見也又霍山有五香芝良常山有螢
火芝神仙有黃龍芝此外有人芝月芝山芝火芝金蘭
芝隠晨芝紫朱芝朱草芝赤雲芝月精芝黑芝金芝萬
年芝白雲芝雲母芝華芝鬼芝凡學道三十年不倦則
天有金翅鳥銜芝至
仙術渺茫
自外道盛行世俗沉溺魔境惟所蠱惑如軒轅崩葬著
于本紀而世有鼎湖騎龍之說留侯卒見于世家而世
有辟糓輕舉之說王子晉十七殀亡而世有緱氏乘鶴
之說張道陵為蝮蛇所食尋屍無所而世有正月七日
昇天之說淮南王安謀逆自剄而世有鷄犬同升之說
明州新戒僧遇老鸛精以為神仙天門山道人以蟒吸
為飛昇緱氏仙鶴觀每九月三日有一道士得仙其夜
皆不扄戶以求上卑緱氏令命勇士覘之乃為黑虎銜
去遂于虎穴中得金簡玉籙甚多唐蘇湛以蛛網為聖
光卒為所食武當劉先生遇仙童絳節召己上昇沐浴
將去弟子王道士呼雷震之擊殺一巨蟒劉甲女暗誦
法華屋有竒光設寳帳說法遠近敬禮乃實為龍魅所
憑汧陽令念誦懇至有五色雲生其舍又見菩薩坐獅
子上云𤼵心弘大當得正果不知為天狐所迷南中選
佛場每年中元日推一道高者立于壇上俟五色雲至
躡而上昇後有道士懷雄黃一斤昇壇後山巖臭穢有
蟒蛇腐爛五色雲乃蟒之毒氣也閩禮斗僧被大毛手
鬼摑其首以為神遊紫府幽州石老為子沉江中妄指
雲中白鶴以為得仙故謝自然白日上昇而昌黎作詩
以為木石生怪變狐狸逞妖患惜其孤䰟抱冤而不可
悔洵逹人之見也至於從事服食得其精者或以延年
而誤人亦復不少漢末李覃辟榖服茯苓飲寒水而泄
痢董芬呼吸吐納氣閉不通良久乃蘇(見魏文典論)皇甫謐
服寒食散隆冬裸袒服冰悲恚急欲自殺(見避暑錄)陳子真
得大蝙蝠如鴉食之大瀉而死(見博物志)薛居正服丹砂遇
毒吐氣如烟水至已不能飲(見宋史)王偁試服金丹而卒
火自柩出延燎十數家陳德公見鵝洞巨松遠望火毬
飛走因餌其脂狂躁不自禁寘身水中水亦如湯疽發
於背而殞(俱見坦齋筆衡)昌黎公以硫黃末調粥啖雞男不交
者號火靈庫始亦見功終致絶命(清異錄)此類殊不勝舉
又可輕信哉
玉芝堂談薈卷十七
