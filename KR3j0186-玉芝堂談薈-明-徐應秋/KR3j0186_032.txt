欽定四庫全書
玉芝堂談薈卷三十二
明徐應秋撰
淮北多獸
詩詠關雎脊鴒易著羝羊羸豕或見鳥飛而制舟或法
螺閉而鍵戶皆洞察鳥獸草木之性情以成擬議余見
諸書談物理者彙識之淮北多獸江南多禽湖廣多魚
雲南多花廣西多樹川蜀多藥山東無虎浙江無狼廣
東無兔蜀無兔鴿滇州寶珠寺荆州江李姥浦無蚊蚋
朱提以南無鳩鵲江南無野狐江北無鷓鴣環慶無麥
秋大梁無螢無寒蟬包山舊無三班謂蛇虎雉也貉不
踰汶狐不渡江鸜鵒不踰濟豕剛鬛而喜雨羊柔毛而
畏露蛤蜊候風雲能以其殼飛烏鰂遇風波能以其鬚
矴鳥龍喜雪犬也丈人喜月兔也風獸兆風聞&KR2113;之獸
見則天下大風也火獸兆火&KR2490;即之獸見則邑有火災
也水獸兆水軫軫之獸見則天下大水也龍能變水人
能變火龍不見石人不見風魚不見水鬼不見地羊不
見雨狗不見星冰蠶不知寒火鼠不知熱蓼虫不知苦
糞蛆不知臭吳牛喘月蜀犬吠日雚知天蟻知地霧潝
而蟹螯枯露下而蚊喙折月虛而魚腦減月實而豕膚
粟將雨而烏翅重盛雪則蝗子沉龍嘘氣成雲蜃嘘氣
成樓臺蝘蜓噴水為雹海鰍噴沫為霧龍珠在頷鮫珠
在皮蛇珠在口魚珠在眼蚌珠在腹𠻳金鳥如雀而吐
金藏珠鳥如鳳而吐珠易定之水馬吐珠劉鋹之苑羊
吐珠雷煥之劍化龍陶侃之梭化龍荀季和之琴化龍
日林國之釵化龍史生之紅葉化龍元妃之玉尺化龍
鳳火精也止鳴曰提扶行鳴曰歸嬉飛鳴曰即都夜鳴
曰善哉晨鳴曰賀世小音鐘大音鼓麟木精也牡鳴曰
逝聖牝鳴曰歸和夏鳴曰扶幼秋鳴曰飬綏蟲莫神於
龍龍之鱗九九陽數也鯉為魚之主鯉之鱗六六隂數
也麟前鹿后蛇頭魚尾龍文龜背燕頷鷄喙五色畢備
天老之言鳳也鷄冠鸞喙蛇頭龍腁鵬翼魚尾鴻前麟
后鶴顙鴛臆韓詩外傳之言鳳也角浪凹峭目深鼻豁
鬐尖鱗密上壯下殺朱火灼灼雄龍狀也角靡浪平目
肆鼻直鬐圓鱗薄尾壯於腹雌龍狀也狼題肉角含仁
懷義音中鐘吕步行中規折還中矩遊必擇土翔必後
處不履生蟲不折生草不羣居不旅行不入穽陷不羅
㒺罟廣雅之言麟也大腰無雄龜鼈類也與蛇通氣則
孕細腰無雌蜂類也祝桑虫成子鵲喙槐實而結玉於
腦麝啖柏葉而結香於臍鹿戴玉而角班魚懷珠而鱗
紫甲蟲影伏羽蟲體伏鶴影生鱉思生&KR1295;影抱蝦蟆聲
抱鶴以聲交而孕鵲以意感而孕蝴蝶絡緯皆以鬚交
而孕鸜鴝以足交而孕螣蛇聽而有孕白鷺視而有胎
烏傳涎而孕鰻魚影漫鱧而生子兔望月而孕其實雌
䑛雄毫孔雀聞雷而孕其實雌接雄影獸以吐而生者
兔鳥以吐而生者鸕鷀蟲以吐而生者蟾蜍逐月有子
者鴿四時有子者雀孚化者鱉以夏蚌以秋鷄二十日
而化鶩三十日而化胎生者鼠一月猫二月犬三月彘
四月猨兔五月鹿六月虎七月馬十二月瑶光之鳥千
歲而孕象三歲而一生羊一歲而三生獸不再交者虎
也鳥不再交者鴛鴦介蟲不再交者瑇瑁也羽蟲之蟄
者鶯燕也毛蟲之蟄者熊黃鼠也鱗蟲之蟄者龍蛇也
介蟲之蟄者龜鱉也食苖心螟食葉螣食節賊食根蟊
龍卵生而風化蝨氣化而卵生雀浴沙而交卵鱉隔津
而望卵龜龜相顧神交也鶴鶴相唳氣交也蝮蛇生坼
副母腹寒蜩生坼裂母背&KR0008;訑目在背上抱鴞目在腋
下龍馬翼在骼鯪翼在膞乘黃角在背蜉蝣蛣&KR0008;翅在
甲下騶虞尾長于身啄木舌長于咮狻猊尾大于斗鴮
鸅胡大于嚢馬八尺為龍牛七尺為犉羊六尺為羬彘
五尺為䝈狗四尺為獒鷄三尺為鶤又八尺馬之龍也
一角羊之龍也四距重翼鷄之龍也鶴以怨望鴟以貪
顧鷄以嗔視鴨以怒睨雀以猜懼燕以狂䀪鶯以喜囀
烏以悲啼鳶以饑鳴鶴以潔唳梟以凶呌鴟以愁嘯翥
醜罅剖母腹而生也螽醜奮好奮迅作聲也強醜將以
脚自摩將也蠭醜螸垂其腴也蠅醜扇好搖翅也螾屬
却行蠏屬仄行魚屬連行蛇屬紆行象行先以鼻柱地
鸚鵡行先以口啄地冠鳥性勇帶鳥性仁纓鳥性樂鳥
鳴春蟲鳴秋獨鳴曉驢鳴夜蟪蛄鳴于朝寒螿鳴于夕
鸛仰鳴晴俯鳴隂鳩雄鳴晴雌鳴陰鷄啼早晴啼晏雨
林鳥以朝嘲水鳥以夜㖡鳥左顧則怒作右盻則喜生
飛而起則俯左翼飛而下則仰右翼霜傳僵枝鳥以武
生者少雪封枯株鳥以文死者多鷙鳥下擊翅先左側
鼅鼄布網絲從右繞蠛蠓雨生晞陽則死蝸牛濕生升
高而枯鵙鳴在上蛇盤不動鵲鳴在上蝟反不行鳳生
丹穴鸞生女牀孔雀生南海鷲生景山鷸生鬱林鵽生
關西鶴生崇吾山比翼生三嵎鸚鵡生陜西秦吉了生
秦中倒掛生嶺南海東青生遼東贙生西秦象出交趾
狻猊出西域獏猛氏出蜀中嘉魚出于丙穴越王鳥出
肇慶魚無耳蟬無口馬無胆貘無髓羊無神蚓無筋
泥無骨鴇無舌猴兔無脾蠶螢無胃猩狒無尾蟹
蟆無腸蛤蜃無臟鼹鼠無尾蛣蜣無鼻烏無肺虎無小
腸豽無前足一曰馬無胃鼠無膽獐與兔俱無膽鯸鮧
魚無腸鷄無肺蚓無心蛤蜊無血獞狐烏瞳子其狀赤
色夜見晝不見人目中瞳黑色晝見夜不見犬馬瞳黃
色晝夜俱見諸魚目中瞳眵淚所覆水見陸不見人目
中瞳人水泡所成陸見水不見龜鼈蝦蟆水蛭瞳人骨
之所成水陸俱見雉火畜也感于陽而有聲先鳴而后
鼓翼鷄木畜也麗于陽而後有形故先鼔翼而后鳴鶴
水鳥夜半水位故知夜半鷄巽象日將臨巽位故鳴五
更馬陽病則陰勝故馬疾則卧牛陰病則陽勝故牛疾
則立牛羊之齒有上而無下鴇趾有前而無後牛目有
豎瞳而無横瞳無角者膏而無前有角者脂而無後馬
陽之屬故起先前足卧先后足牛陰之屬故起先后足
卧先前足朽葦為螢敗葉為蝶腐草為螢腐菌為蜂朽
瓜為魚稷米為鯽苧根為䱉老鷤為鴆紺蝶為青蝦羊
肝為地臯老韭為莧濕麥化蛾朽木化蟬烏足之根為
蠐螬蠐螬為腹育腹育為蟬蠶為蛹蛹為蛾老羭為猨
猨為玃伯勞為鼢鼢為鴽鷂為鸇鸇為布榖布榖復為
鷂鯤為鵬蝝為蝶孑孑為蚊兔齧為蟹鼠負為&KR0008;水蠆
為䗓石首為冠鳬蝦蟆為鵪鶉黃魚為鸚鵡千歲之雉
入海為蜃百歲之雀入海為蛤春分之日鷹變為鳩秋
分之日鳩變為鷹雉交不再雀交不一狐不二雄麐當
十牝魚勞則尾赤鶴立則尾黑蝶交則粉退蜂交則黃
退鷓鴣飛先南翥謝豹啼常北向背明棲水性不向明
龜蛇伏氣首皆向東鸞入夜而歌鳳入朝而舞天勝之
也乾臯斷舌則坐歌孔雀拍尾則立舞人勝之也猫以
薄荷為酒鷄以蜈蚣為酒鳩以桑椹為酒虎以犬為酒
蛇以茱萸為酒兔食白蒿而仙駏驉食菴䕡子而仙諸
魚欲產而&KR1515;魚輒䑛其腹大魚將死而印魚先封其額
&KR0008;蛣腹蟹蟹不歸而&KR0008;蛣敗水母目蝦蝦驚而水母沉
蚷&KR0008;蹷鼠相須以生寄居為蠣之奴而求食蠑螈䘖草
以傅蛇傷獺以猿為婦豺以狗為舅蜥蜴與龍為親家
馬與驢交雉與孔雀及蛇為偶龜亦與蛇為偶鰌與魚
游貉與貛穴麋與鹿交&KR0008;蛾相為牝牡鵌&KR0008;相為雌雄
蚯蚓與阜螽交玄龜食蠎飛鼠斷猿狼蝨嚙鶴青腰食
虎伏鹿食龜麝食虺鷤食雀鵵食鷄鵲食猬猬食鵕䴊
鵕䴊食駁駁馬鋸牙食虎豹蝸角食即且即且食巨蛇
巨蛇食象鸂鶒柁尾食短狐&KR0034;食母猴螢食蚊蚋顚當
掩蠅度古掩蚓象伏于鼠牛死于&KR2408;駕鵝提于海青海
青撲于燕蝟使虎申蛇令豹止鹿制于犬猨伏于鼠犼
伏獅鴇禦鷙鳥驢交牛而馲駒生驢交馬而騾生馬交
驢而騠駃生牛交驢而䮰&KR1042;生龍與牛交則生麟與馬
交則生驥龍與豕交則生象于闐鹿與駞交則生風脚
駝騶虞與豹交則生碧芬滇池神馬與家馬交則生駿
駒人順生草木倒生禽獸横生胎生者嚼咽而九竅卵
生者齕食而八竅水居者腥肉食者臊草食者愚鼈三
足為能龜三足為賁三足之蟾氣中人四足之蠏毒中
人中土有枳首之蛇西方有共命之鳥東方有比目之
鰈北方有比肩之民康居之鷄尾長五尺東地之羊尾
重七斤海鳬毛長三丈峽蝶翅闊四尺雕陵之鵲翼廣
七尺麋四目其目下二竅為夜目犀三角其鼻上一角
為食角鹿初生鼻邊有缺者是雄鶴初生眼傍别有紅
點者是雄鳥翼右掩左雄左掩右雌蜂尾有岐者雌銳
者雄鴷雄者班雌者褐猨雄者黑雌者黃雄赤為翡雌
青為翠鴒雌乘雄鱟雌負雄陽鳥之飛頭伸而足縮陰
鳥之飛頭縮而足伸物食長喙糓食短咮山禽尾長咮
銳而善喙水禽尾短咮圓而善唼長脚者多立短脚者
多伏尾近脚者好步脚近臆者好躑鷙鳥雄小而雌大
庶鳥雄大而雌小鳥之雄鷙于雌獸之牝猛于牡胎生
者眼胞自上而瞑卵生者眼胞自下而瞑濕生者眼無
胞而不寐化生者眼無竅而有光食水者耐寒而善浮
食土者無心而不慧食木者多力而□食石者肥澤而
不老食草者善走而愚食桑者有緒而蛾食肉者勇敢
而悍食氣者神明而壽食糓者知慧而夭不食者不死
而神木犀接石榴開花必紅苦楝樹上接梅花則成墨
梅柿樹接桃枝則為金桃桃樹接李枝則紅而甘柿子
接及三次則全無核以蓮菂投靛瓮中經年移種生碧
花桑上接梅梅則不酸桑上接梨則脆而甘黃白二菊
各披去一邊皮用麻皮札合其花半黃白糓樹接桑其
葉肥大梨樹接桑其葉脆美楊梅接桑則不酸觸露不
搯葵日中不剪韭劚竹根以辰日捕魚蝦以亥日六畜
不食胡麻蝗虫不害荳苖
天一地二人三三三而九九九八十一一主日數十
日主人故人十月而生八九七十二二主偶偶以承
竒竒主辰辰主月月主馬故馬十二月而生七九六
十三三主斗斗主犬故犬三月而生六九五十四四
主時時主彘故彘四月而生五九四十五五主音音
主猨故猨五月而生四九三十六六主律律主鹿故
鹿六月而生三九二十七七主星星主虎故虎七月
而生二九十八八主風風主虫故虫八月而化
玄覽蜂無王而盡死&KR1738;失偶而自刺鴛喪匹則以思
死鱖貫其牡則其牝羣赴而援之象妬麝忌蛇聾虎
齆蝟鈍狐疑棟蜜苦鱧膽甘鱟血碧龜目黃蛟骨青
鳳骨黑雀夕瞽鴟晝盲烏反哺梟反噬猓&KR1738;愛類諫
珂惡類鵻上無尋鷚上無丈雉上有丈鷃上有尺
人氣粉犀
物性相制有不可理測者如人氣粉犀戎鹽累卵蠅點
變白麈尾留紅羊脂柔銀龜溺入石蠏性解漆(仙方以蠏投于
漆中化為水吸之長生以黑犬血灌之三日燒之諸鼠畢至)翡翠屑金蟾肪劈玉(本草
蝦蟆一名蟾蜍其肪塗玉則刻之如蠟)辰砂碎鐡黿脂然鐡貘溺及羊頭
骨灰消鐡(神異經南方有獸齧銕大如水牛色如漆其糞可作兵器其腸可消銅銕物類相感志又
人有花針入腹刺血盈盤以貘腸服之其針消矣)羖羊角五靈脂伏龍肝馬鞍
草皆縮賀(賀錫之美者)鵲腦鶴糞化石獺膽分巵鳳咮續絃
新灰拘駒燃柳殺雛磁石引針琥珀拾芥死猫引竹雚
遺枯木鵲梁蔽形游波泛海桐木生雲鯪甲引妳魫甌
裂毒豕灰𫝊漏硫杯毁熱羣毛止風(張華感應志取黑犬皮并烏鷄左翼
剪燒之搖鷄即風生揚犬即風止也)孤搥息潦(三寡婦七孤兒令各持研朱搥孤兒仰天號寡婦向
地哭即雨止有大騐)&KR1874;&KR1599;飛錢甘草硬角木賊軟牙鷄糞化石阿
膠止濁犀株離濤敝單淡鹵石灰定醪薑磁免爆礬線
不熱雄黃去蛇水銀去虱腽朒臍駭犬金得伯勞之血
則昏鐡得鸊鶙之膏則瑩石得鵲髓則化銀得雉糞則
枯貂鼠之毛得風則暖象牙之文應雷而生蚌胎之珠
得月而盛牛魚之毛應潮而起莧𦵔可以剖人羚羊可
碎金剛耳塞可粉石青海芋可變金白䓘可血玉駝糞
可殺壁虱黑犬血可祛鼠鶖毛可辟水毒猴皮可辟馬
疫栗木為關可遠盗青楊木為牀可袪蚤夜明砂可辟
蚊楝汁可去蠅獺爪治魚哽飛生之爪可下產難虎鬚
治齒蝟皮治胃貍頭愈&KR0146;鷄頭已瘻噤婁之木可擊魅
天名精能起既剖之鹿蛇啣草續已斷之指縋虎頭骨
于龍湫可以致雨瘞龜板于棗根可以召雷胡桃之劵
令鷄夜鳴甄瓦之契投梟自止(以胡桃東南枝擘之書劵字記置之于鷄棲下
則夜鳴不止以故甄瓦書契字置于墻人如聞梟鳴取以投之即不敢更鳴也)竹虫飲人(淮南萬畢
術注以竹虫三枚竹黃十枚和勻每用一大豆許燒入酒中令人飲之勿至大醉叩問其事必得其誠也)能
探衷曲蛛網縫領可辟健㤀天雄雚胎日行千里螳螂
之氣含之出火蚯蚓之塵背之起霧百勞所踏枝鞭小
兒能令速語鴛鴦之肉可諧反目螳螂所執之葉可以
蔽形蛣蜣影目而出塵沙鼠膽滴耳而愈聾疾麻得漆
而涌桂得葱而軟樹得桂而枯龜得鑑而溺瑇瑁得醯
而甲脱鷄卵聞磨聲則贕熊食鹽而死獺食酒而斃鼢
死于日光鱟死于隙光磢錫以茄畫暈以蘆洗油以蜜
濯錦以魚煑羊以䶉煑鱉以蚊鵝飛則蜮沉鵙鳴則蛇
結猿啼則蕨生蠧辟于芸蠶生于蒿即且畏海苔鼅鼄
畏蔓菁結巾投地而兔走箴綴丹帶而蛇去蒲荷憎油
桐魚鳴鼓白蟻聞竹鷄聲則化為水鰻魚之烟薰蚊蚋
成水鵝警鬼鵁鶄厭火孔雀辟惡鵲巢&KR1241;狐天旱以泥
封楓人則雨埋丸石于宅四隅槌桃核七枚則鬼無能
為殃石榴之實醉三尸拾櫨之木厭邪祟食鼠淚所滴
之物生黃疾踏鷄子所遺之殼生白㿍獺肉傷陽熊脂
痿陰水銀落齒鐺墨塗金瘡食孔雀肉飲藥不能愈病
狼烟熏之令人手攣縮孕婦見兔而子缺唇見麋而子
四目食棗令人齒黃烏米酒葱漿可化玉為&KR0961;玄明龍
膏可液金成水包彤蛇黃可引銀為丸火鼠之毛三寸
為布而火浣不焚冰蠶之絲五色為衣而入水不濡龍
腦着孔雀尾則相聚琉璃瑪瑙得南海自然灰則軟而
可刻橄㰖落池中魚盡死番蕉以鐡釘其根則盛海棠
于冬至日以糖水澆其根則盛鮝骨入瓜則瓜盡壊唐
鄧間大柿生澁堅實如石以一榠楂置其中則紅熟爛
如泥而可食金橘藏于菉豆中則經時不變鹽酒蟹以
皂莢半挺置其中則經歲不沙生人髮掛樹上烏鳥不
敢食其實鑿果樹納少鍾乳粉則子多且美柑樹為虫
所食取螘窠于其上則虫自去取玳瑁甲帶左臂上若
飲饌中有毒甲即自搖動種藕以酒糟塗之則盛黃楊
木以陰晦無一星時伐之為枕則不裂種黍來蛇燒羖
羊角及頭髮則蛇不敢來筀竹根多穿損階砌惟聚皂
莢刺埋土中除之則不過栗子于眉上擦三過則燒之
不爆鷄帶威靈芝則射之不傷以社酒澆小兒口中令
速語社祭餘酒噴屋四壁可除蚊黿腸為燈置水中見
諸物服翼之血滴眼見夜中物鸜鴝目睛和人乳滴眼
中能見烟霄外物蒼鷹之精注眼見碧霄中物象胸前
小横骨灰之酒服令人能浮水出沒丹魚之血塗足上
可行水上雚血塗金丹以指物隨口變化狼糞黑犬皮
焚之可召鼠狒狒血飲之可以見鬼楓天棗地置之槽
則馬駭置之轍則車覆猢孫毛置之網四角則多得魚
以鹿胎香懸餌下網則萬魚畢聚鴻毛為囊渡江不漏
車渠為杯酒滿不溢井口邊草止小兒夜啼鷀脛血塗
鷄頭鷄不能起僵蚕末塗馬口即不能齧人雚骨入沐
湯中下少許毛髮盡脱亦不復生犀角置狐穴中狐不
歸牛膽塗熱釡釡即鳴馬尾犬尾合置朋友夫婦衣巾
自相憎門冬赤黍薏苡為丸令婦人不妬孝子衣灰傅
面&KR0008;東家鷄栖木治失音鴟腦和酒令人健㤀風生獸
死后向風便活以石上菖蒲塞鼻則死蚺蛇以婦人衣
投之則蟠而不起龜見鏡中影即淫發而失溺橄㰖為
楫撥魚則浮骨鯁以玉簮花根汁滴之則化魚食楊花
則病牛羊驢馬諸乳置一器中以獅子乳一滴投之悉
化為水花菓樹如曾經孝子及孕婦手折則數年不著
花魚遭鴿糞則泛食鷄鴨卵之黃則中寒而不子甜瓜
生者以鮝魚骨插頂上則蒂落而易熟桃樹社日樁其
根則結實牢横公魚刺之不樁以烏梅二枚煑之則死
蛇以桑柴燒之則足見牛踐瓠苖則匏子苦桐花飼猪
肥大三倍桃李蛀者以煑猪頭汁冷澆之即不蛀種香
草常以洗魚水澆之則香而茂雷火所及金石銷鎔而
漆器不壊鮭魚塗樹立致焦枯而灌以犬膽榮盛如故
蜻蜓五月五日埋於戶下則化為青珠積艾草三年後
燒津液下流成鉛錫新造屋柱下四隅以敗扇埋其下
蚊不入屋元旦鷄鳴以火炤桑樹無虫辰日將斧駁斫
樹則結子不落以磚放石李樹岐枝多結子園圃四旁
種决明草蛇不敢入吸北方之氣噴筆端書欽深淵默
漆五字置于牀帳之間則虱盡除以黑犬血灌蟹三日
燒之諸鼠畢集竹木刺入肉以羊糞燒灰和猪脂塗之
自出取蟹黃以塗久疽則立差為游蜂所毒以井泉調
蚯蚓糞塗之則痛立止以胡麻麯啖犬則光黑而駿使
獵必大獲狐兔兼得三十餘歲麝裹以蛇蜕則彌香折
梅花插鹽中開花酷有肥態(缺)
格物博聞自古難之余前所談物理相制如人氣粉犀
之類竊謂稍詳今考椒目可以來澒構液可以膠丹檉
灰可以鎔銅地榆金鹽可以煑石植楮可以已癙辛茗
可以已瘧文無已聾躬餘禦火大菽䃺蔗岡桐稿荷阿
魏稿柚醜草銷玉皂莢碎鐡鳬茨腐銅含桃來鳥櫨梨
來蜂松柏來鼠人子之藤來象降眞之香來鶴蘇割刺
之椒來鳳凰都淋之藤溲蠱訶梨勒之實化涎無蓧毒
鼠葶寗毒魚杏核毒豕桂毒獺鷄雛畏柳薪河豚畏葭
菼狐畏鵲頭海馬骨畏糟石乳酪得狻猊之潼則化為
水相思子得酸則相趁馬得僵蠶而&KR0008;干支列宿之號
去夭鳥狒血見鬼魅黿脂察蛟螭鱁鮧拔刺蛛絲去疣
蜘蛛畏蕪菁羊畏躑躅雲母制汞修天拒火紫背制金
淬鐡以膽礬則變而為銅燒銀以硫黃則化而為鐵塗
錫以水銀則腐而為泥印毒之澗產金剛焉可以割玉
蕃磧之中有聖鐡焉可以辟兵烏場之國有消石焉能
消金石為水滑石可制雌雄黃伏龍肝可伏沙而縮錫
石灰伏硫黃而制硼砂曼陀羅花令人昏醉決明實能
令人跛莨菪令人見鬼杏實能令人盲芡實能令小兒
弗長燕鞹貂鱟集鼠胡桐之淚釬金銀桄榔之材斵石
鴇激矢鷙毛脱鷲居谿蠱蠚除燒雄黃致水蟲磨鐡致
螻蛄燒鱟集鼠燒黿致鱉莾草熏庶䖝蜃灰攻貍蟲牡
蘜辟鼁蠅蘘荷叱蠱萊菔觧麥毒蠟花觧砒毒甕菜觧
冶葛石蓮别鹵栘楊止酢蔓菁殺蜘蛛苦藚之氣敗蠶
蛾冬藍消鱉瘕榧實粉蕨以此知多識未易言也
猿臂通肩
物性有極異者猿臂通肩龜腸屬首象口隱于頥虎腎
懸于腹龍骨着舌而粘蚺膽隨擊而應浮水而走鼠膽
在首殺之則有自死則無&KR1393;皮度水則緊蜃灰沃水則
燃狼駝之糞烟直龜鶴之溺石透取孔雀尾持刀隠于
叢篁伺其過急斷之回頭一顧金翠全無光彩兔望月
孕子而口出科斗聞雷脱尾而足生鮫魚之子驚入母
腹鵁鶄之子飛䘖母翼鵀有勝螗有冠蠏有匡范有緌
鴝鵒有幘吐綬有肉角秦吉了有黃肉冠牛有黃犬有
寶龍有尺木虎有威骨狐有媚珠兔有徤毛鳥雀尾翼
上有肉穴名脂瓶每引嘴取脂以塗翅毛羽露澤雨露
不能濡孔雀尾端一寸名珠尾象鼻端有爪可拾針鶴
左右脚裏第一指名兵爪龍易骨蛇易皮蠏易𧑃象退
齒蟬退殼犀退角麝退香鸚鵡摩其背而瘖鸜鵒剪其
舌而語毒虺斷首猶能聽以噬人鱷魚斬其頭而乾之
去齒而更生如此者三殺黿肉懸桁間見無人即垂至
地聞人聲則縮狼作聲而諸竅皆沸訓狐鳴而后竅應
之神蛇能斷而復續馬蚿中斷而首尾各行鳳骨黑蛟
骨青鱟血碧鱡血玄鳳肉咮麟肉角麋肉蹄鼯肉翼蛟
肉環駝肉鞍火龜遊焰飛鼯食烟風生積薪而不燃鴞
鳥喙樹而火出禍斗如犬食火而遺燬却火如雀處火
而散熖厭火如獼而色黑火出其口中倭蚌之淚作畫
晝隐而夜見烏鰂之墨偽劵暫明而久滅蜃脂和蠟為
燭其烟上成樓臺雷獸骨擊鼉鼓聲聞五百里鼉肉具
十二少象肉配十二辰短狐含沙射影則瘡蛷蜩遺溺
中影則疾虎夜一目放光一目看物馬夜行其目光所
炤三丈象以斧斤斫之其金瘡見星月即合其牙生花
必因雷聲鷓鴣雖東西廻翔開翅之始必先南翥翡翠
各據溪曲以居猶雉之分畿雖飛不越分域也子規寄
巢生子百鳥為餔其雛萵菜有毒蛇虺誤觸之而目瞑
燕惡艾雀欲奪其巢則啣艾置其中燕即去蟾蜍擲糞
自其口出凡蛤開口聞雷聲不復閉口蜂採百花俱置
翅間惟蘭花則拱背入房以獻于君虎經食人其耳有
缺虎變為人其足無踵蟹至八月即㗖稻芒莖長寸許
東嚮至海輸送蟹王之所未輸芒不可食鴟梟食母眼
精乃能飛玄覽麟之所在百獸從焉鳳之所止百鳥環
焉神龍所經盆盎涌焉海犀所涉江河坼焉麒麐之鬭
日月蝕焉鯨魚之死彗星出焉&KR0008;牛之摶海水沸焉越
睒殺犀疾雷及焉海牛之皮可鞬海豹之皮可鞁海驢
之皮辟濡潮州有盈尺之蟻祖州有八尺之鮒交廣有
四丈鰕鬚女丑有千里之蟹益州有三熟之繭九眞日
南有八熟之繭江南有吐蚊之鳥塞北有蚊母之草南
中有疾蚊之木牛食生鰌而肥羊食僊靈脾而淫烏鳳
曉百虫之音反舌觧百鳥之語角端知四夷之語松為
百木之長桂為百藥之長梓為百木之王牡丹為百花
之王葵為百蔬之王人參千歲為小兒枸杞千歲為犬
子松脂千歲為茯苓楓脂千歲為琥珀蓍草千歲而神
枯根千歲為坐人竹米而枯蕉萃而槁松栢餳而椔蘜
萎而不零蕉葉槁而不籜
鷸知天時
鷸知天時鷗知風雨駝知泉脉獺知水潦㹠將風則湧
龜欲雨則鳴天將久雨則豕進漿猩猩知往檮杌知來
鼉鳴應更蜂衙應潮鵲巢背歲蛇盤向壬狐潛上伏蝠
忌庚申猫見寅人而食子&KR0034;逢申日而過街狼識孤虛
虎奮衝破蛇曉方藥螿善禁呪鱧首戴星夜向北斗狐
首戴髑夜禮北斗七月凉風至寒蟬感而能鳴十一月
地雷動野雉聽而先雊運日&KR0008;之雄者晏靜無雲則鳴
隂諧&KR0008;之雌者天將陰雨則鳴鸂鶒能勅水故水宿之
物莫隠啄木遇蠧穴能以嘴畫字成符故蠧魚自出鴉
有隠巢故鷙鳥莫能見燕啣泥常避戊巳故巢不傾鸛
有長水石故能巢中蓄魚而水不涸旨鷊行避草木恐
觸其嗉也翟雉高避雨雪珍惜其尾也山鷄炤水而自
溺矜其彩也鰣魚罫網而不動護其鱗也鵲善相其地
而壘巢安則致其功用鷊善相其天而吐綬樂則見其
文彩鹿比其類而環角外向牛衛其犢而環首外觸鴈
有奴而伺夜羊有頭而率羣雁啣蘆而捍網狙伐巧而
摶矢鷓鴣夜飛而啣葉以覆背羚羊夜宿而懸角以掛
木蚺蛇自見金創(缺)也雄鷄自斷其尾憚為犧也
虎食青泥而解箭藥雉(缺)地黃以點膺傷貉為曲穴以
避雨野豕(缺)沙泥以禦矢黃蜂綴窠于屋銜漆
以固蔕(缺)轉石以出蛇鸛擇礜石繞卵以助暖雀
䘖艾以(缺)茅以觧蜂螫鷺偃絲而窺魚鷹弭
角而摶鳥螳蜋執葉自翳以捕蟬烏鰂仰腹自浮而致
烏蠅虎匿形摇股而摶蠅穿山甲張甲而致蟻即且以
氣禁蛇蝸牛以涎規蝎鵝警盗鵲噪客鴉鳴喜(缺)鳴不
祥鷄夜啼而有赦猫洗面過耳而勝客至瓠巴鼓琴游
魚出聽師曠奏樂玄鶴飛舞杜鴻漸登閣奏鼓羣羊躑
躅開山升坐講經家鷄佇立槃瓠銜戎將之首的盧脱
檀溪之厄黃耳繋吳洛之書孤燕死玉京之塜烏龍嗾
張然之奴鸚鵡告揚崇之賊鴈為郝經傳書以通元鵲
(缺)而報赦天寶馴象弩目禄山之使舞袁粲
(缺)慶之負恩龍朝江亭助藝祖之戰蟻穴獄
地脱董昭之厄龜浮洙水濟毛寶孤軍之沉鱉拖水藻
救厨婢積熱之症郭索執穗以輸海神烏鵲填河而渡
織女白龍魚服而困于豫且龜為清江使者而通夢于
宋元峽山之猨化為孫恪之婦閩江之螺化為謝端之
妹始皇遺筆袋于海上化為墨魚黥布覆彭醢于江中
化為彭蚏孫權棄殘鱠于中流化為王餘越王弩弦化
為枳首魚蠧食仙字化為脉望馬鱉食牛血化為率然
獅子糞為蘇合香服翼糞為夜明砂蘇方木自然虫糞
為紫粉號寒虫糞為五靈芝
鶻生三子
鶻生三子一為鴟鸛生三子一為鶴鳩生三子一為鴞
䲻生三子一為鷹夏雀生三子一為鶉鵰生二卵一為
狗龍生三卵一為吉弔虎生三子一為豹犬生三猣二
師一玂豕生三豵二師一特鱷生百子為鱷者才十二
為黿鼈者十八鳳五色而赤多者鳳黃多者鵷雛紫多
者鸑鷟青多者鸞白多者鷫鸘皆鳳之屬也鸞白曰化
翼玄曰陰翥黃曰土符青曰羽翔赤曰丹鳳皆鸞之屬
也麟青曰聳孤赤曰炎駒白曰索冥黑曰角端黃曰麐
皆麟之屬也黃質黑章者虎竊毛者虦毛白者彪黑者
虪大于虎者酋耳小于虎者彪皆虎之屬也首有彩毛
曰山鷄頸有彩囊曰避株背有采羽曰翡翠腹有彩文
曰錦鷄猫有辟疾食之種蝱有木蜚鹿之種蟶有石草
泥之種蜻蜓有青赤黃之種鷄有蜀魯薊越之種蛇有
水草土木之種螘有黃白赤黑之種蜂有蜜土蒲盧之
種繭有樗棘率簫之種螺有溪海田池之種鳩之種五
曰&KR0008;鶌鳲鷑睢羊之種五曰羬麢羱驢封牛之種七曰
犘犦犤犩犣犝&KR0008;蟬之種八曰蜋螗哲䘁蝒蜆蜓木螇
鹿蠶之種八曰蚖&KR0008;拓&KR2980;爰珍爰寒沴四出寒鳲之種
九曰春夏秋冬蛛桑行宵老雉之種十有弌曰鷂鷮鴻
鷩秩雗翬□鶅鵗鷷蟹之種十有三曰蝤蛑撥棹子擁
劍蟛螖竭朴河徇望潮停望石&KR0008;蜂江蘆虎蟛蜞蠘鼠
之種十有三曰鼢鼮鼷&KR3925;鼬䶉鼭鼣鼫&KR0008;鼨&KR0008;鼰猿之
類十有二曰猿猱猴狨獮狙猢猻能為特獨十龜神靈
攝寶文筮山澤水火各異名也六龜天玄地黃東青西
白南赤北黑各異字也
獺肝應月
物理有與氣候相應者獺肝一月一葉十二月十二葉
月滿又退之鱖魚脊十二骨每月一骨有毒梧桐按月
生葉一對不增芋每月一子每大芋十二子鳳尾十二
翎遇閏生十三翎藕每月一節閏月益一節棕梠應月
生片遇閏則生半片歲長十二節歲閏則生半節茈菰
種水中一莖收十二實歲當有閏則十三實雲南大理
和山有樹葉如桂白色名和山花每孕十二瓣遇閏多
一瓣黃楊歲長一寸遇閏則否牡丹遇閏則花小蟬遇
閏則少鳴鷓鴣飛數隨月正月則一飛而止黿鳴應更
初更則一鳴而止食物本草兔尾歲生一竅雀乳雛四
月四子五月五子六月六子(見空同子)驪山泉出二穴朔后
出左穴望后出右穴蜀青城延慶宫六時水陽時即洒
然而下陰時即無夷陵重山有風穴夏則風出冬則風
入春秋無風朱草日生一葉至十五日生十五葉十六
日後一日落一葉蛤蚧之鳴大月三聲小月二聲鳩飼
子朝從上下暮從下上魚始雷頭向下未驚蟄頭向上
五月五日蝦蟆必伏水草不鳴七月七日烏鵲則集林
木不飛海中有甲物如扇其文如瓦屋名海扇三月三
日潮盡乃出丙日嘉魚出穴甲子庚申日玳瑁閉口不
食蝙蝠伏庚申夜鼠伏甲子夜燕&KR0742;泥避戊巳道州舜
祠遇正月元日則山狙朝廟猿亦如之南靖縣鰲池有
祠每朔望則羣魚浮列池上朝向敫貫家鐡樹遇丁卯
年則開花扶蘆山甲戌日則有鼓樂笙簫聲猫咬鼠初
一至十五咬上身十六至月終咬下身虎每月望前耳
能聽而目不能視望後目能視而耳不能聽科斗月大
盡先生前足月小盡先生后足驢馬駒月初生者行在
母前月半生者行與母並月末生者行居母後鸎粟花
九月九日及中秋種之花必大又必滿象膽隨四時春
在前膊左夏在腹秋在左足冬在右足鱨魚膽春夏近
上秋冬近下蚺蛇膽上旬近頭中旬近心下旬近尾
人身諸虫上半月頭向下下半月頭向上鷄子日中則
正日昃則偏白毛烏骨鷄每日以子午卯酉四時其毛
翻竪戟立猫目睛旦暮圓及午竪歛如線其鼻端常冷
惟夏至一日暖昆吾陸地鹽月滿則如積雪味甘月虧
則如薄霜味苦蟹月黑則肥月明則瘦燕昭王時有長
春樹花春色碧春盡則落夏則赤夏盡則凋秋色白秋
殘則萎冬色紫遇雪則謝宣和士人之蠧魚石至午則
堅冷為石至巳時則蠕動為小蠧魚李芬之未石每日
至未時則氣出如雲烟祁陽縣北金冲井旁穴一竅每
日午水溢緋魚遊泳夜半魚匿日午又然雲南大理洱
河有分水厓南河北海水如各劃河海正中每八月望
有珊瑚樹出水面湘潭方廣寺每四月朔日東壁見維
楊官府樓堞白厓川畢鉢羅窟獨木橋十餘所木大如
指樵子履之而過亦不損折每月十五夜換橋一次但
見橋新無復舊木謂之仙橋道書四川大邑縣鶴鳴山
有二十四洞應二十四氣洞口約闊三尺深不可測每
遇一氣則一洞竅開餘皆不見有七十二穴應七十二
候文昌雜錄廣州大溪山有洞五月五日洞開人備墨
紙以手刷石壁多得藥方呪語洞亦隨閉洛聞錄河州
鳳林關有靈岩寺每七月十五日則流出聖奈大如盞
音綴冬至陰極陽生梅桃李杏花皆五出夏至陽極陰
生威靈仙鹿葱射干淨瓶蕉梔子皆六出
物類同名
木筆名辛夷芍藥亦一名辛夷太華山蛇名肥遺英山
有鳥亦名肥遺風伯名飛廉龍雀鳳頭龍尾其文五色
亦名飛廉劍名魚腸竹亦名魚腸彭蜞通夢于人自稱
曰長卿草中有徐長卿子規名謝豹一曰謝豹人也拘
耻死其魂為虫潜行地中羞見人以足覆面作羞耻狀
能穴地如鼢鼠頃刻深數尺老君名李耳虎亦名李耳
劉向名更生菊亦名更生藤名扶老鳥亦名扶老虫名
寄生軍裝亦寄生終南山名地肺荆州府山名地肺萬
畢術沙虱一名地肺鸇名晨風馬亦名晨風草名屠蘇
屋亦名屠蘇冠幘亦曰屠蘇張平狗名飛燕紅陽侯馬
亦名飛燕馬名有玉逍遥牡丹名亦有玉逍遥鰐魚名
忽雷秦叔寶馬亦名忽雷駁御器琵琶名大小忽雷竊
脂有三獸其一也鴞有三其二禽也蜃有二一似螭一
似蚌也狻猊有二一獅子一龍子也豻有二一胡犬一
食虎豹者螵蛸有二烏鰂之骨曰海螵蛸螳蜋之子曰
桑螵蛸類有二一亶爰之獸如理而有髮名曰&KR0034;類一
則帶之鳥如烏而五采名曰竒類鵠有三一鴻鵠一鳱
鵠(鄭玄觧為題肩)一鳳多白色也鶉有二一鷯鶉一赤鳳之名
也䕫有二一獨足之獸一蜀山之牛重數千斤者鷫鷞
有三一羽可為裘一西方似鳳者一唐侯之馬名也鰌
有二一身漦小魚一海鰌大魚也麛有二一鹿子一獸
子初生皆曰麛也犉有二一黃牛黑脣一則牛七尺為
犉也鬼車有二一鵂鶹一則胡蝶之名也鯤有二一魚
子之名一則化鵬者鵸䳜有二一如鳥三首六尾一如
烏五采赤文也鼰有二一如鼠毛蒼而在樹一鼠身馬
蹄一歲而千斤者魚虎有二一水禽食魚一海魚有變
為虎者羆有二一如麋川在尾上與如熊者别也彘有
二一浮玉之山獸狀如虎與家彘别也鴟有二三危之
山鳥狀如&KR2253;與鴟梟别也旦有二一獸名獦旦一鳥名
鶡旦也蜚有二一負蠜一如牛者蜀有二一葵虫一鷄
大者為蜀也特有三豕生三子一曰特又一歲曰特又
一牲亦曰特也蛩有二一蛩蛩距虚一秦人謂蟬蛻曰
蛩也蟨有二一比肩之獸一井中虫也离有二一猛獸
一山神獸形也蛤有四一雀入大水化為者一蜯屬一
鼃屬一蚧蛤豵有二一豕生三子一為豵又一歲曰豵
也鷸有三一大鳥一翠鳥一赤足黃文者鶋有二一鷂
鶋一鴨鶋也鴇有二一烏似鴈而無后趾一馬驪白雜
文之名蠩有二一蟾蝫一如蠶一頭數尾長二三尺可
食者豝有二一豕二歲曰豝一番猪牝豕亦曰豝也蚣
有二一蜈蚣一蚣蝑也&KR1649;有二一&KR1703;玃一如鹿而四角
者角端有二一狀類貊角在鼻上可作弓一麕身而馬
尾獨角而綠文能曉四夷語至于魚名琵琶燕名琥珀
樹名如何近矣菌名笑矣乎李名顔回菜名孟娘松名
孔雀檜名鴈翅羊名慒士牛名郭椒丁櫟虫名傍不肯
鳥名告天子則又名之特異者也
物類多壽
蜉蝣生三日蠶三十日蟪蛄不知春秋朝菌不知晦朔
而大椿以八千歲蓂靈以五百歲為春秋小年之不及
大年也此外物類之多壽者蛇有無窮之壽獼猴壽八
百歲變為猨猨五百歲變為玃玃壽千歲蟾蜍壽三千
歲千歲者頭上有角頷下有丹書八字萬歲者背生芝
草出為瑞世之祥(太平清話正和二年夏四月新安有蟾蜍背生芝草時農夫汲水于龍淵
之津覩一蟾望日而拱已而視之則其背生芝凡五十葉葉間有異草蒙茸蒼翠歲寒不凋)抱朴子
麒麟壽三千歲廣雅曰壽一千歲騰黃之馬吉光之獸
皆壽三千歲千歲之鳥萬歲之禽皆人面鳥身壽如其
名虎及鹿兔皆壽千歲滿五百歲者其毛色白熊壽五
百歲者則能變化為狐狸又豺狼皆壽八百歲滿五百
歲變為人形鯉壽千歲鼠壽三百歲滿百歲者色白善
憑人可為卜曰仲能知一年中吉凶及千里外事狐五
十歲能變化為婦人百歲為美女神巫或為丈夫千歲
即與天通為天狐又千年之狐姓趙姓張五百年狐姓
白姓康千歲龜五色見焉額上兩角骨起能觧人言浮
于蓮葉之上或在蓍叢之下三千歲遊卷耳之上錄異
記武成三年庚午六月五日廣漢太守孟彦暉奏西湖
有金龜徑寸遊於蓮葉之上一曰龜壽三千六百歲柳
莊龜經龜千二百歲可卜天地之終始述異記龜一千
歲生毛壽五千歲謂之神龜壽萬年曰靈龜鵠生百年
而紅五百年而黃又五百年而蒼又五百年而白壽三
千歲柳毅傳稱龍壽萬歲道家云虎千歲則牙蛻而角
生天玄主物簿孕環之兔隠于左腋毛有文彩至百五
十年當轉環于腦能隠形人不能見之矣燕滿五百歲
則生胡髯一曰千年生胡髯千歲之燕戶北向百歲蝙
蝠能于人口上服人精氣以求長生三百歲能化形為
人飛遊諸天千歲之后體白如銀棲即倒懸飲乳水而
長生得而隂乾未服之令人壽四萬歲玄中記百歲服
翼色赤止則倒懸千歲服翼色白得之壽萬歲白集荆
州玉泉寺山洞有白蝙蝠大如鴉體如白雪鹿六十年
則懷瓊于角下角有班痕紫色如點竹或有涎出于口
不能急走也魚之懷珠者五十年后不復鼓鰓鬐紫色
眼紅色口赤色鶴七年小變十六年大變百六十年變
止千二百年形定二年落子毛易黑點七年羽薄雲漢
復七年舞應節復七年晝夜十二鳴復十年不食生物
大毛落茸毛生毛白如雪或純黑泥水不能汚復百六
十年雌雄相視而孕一千六百年飲而不食千歲之鶴
隨時而鳴能登于木色純白腦盡成骨千歲樹精為青
羊萬歲樹精為青牛又花木之壽者劍州古延福寺有
千年木一株甚巨二白羊往來其下近之則不見嶧山
有禹貢時孤桐泰山有秦大夫松秦郡有秦時栢功州
鳳凰山有紫栢號騎鯨栢根盤巨石大幾十圍東岳廟
有漢時栢涿州有昭烈時大桑盧龍靜安寺有陳朝檜
吳興鐡佛寺金陵牛首皆有六朝時銀杏樹茅山及洪
州西山皆有許旌陽手植檜范石湖在成都見唐時梅
吕吉甫宅有唐時雙檜建寧都司有五代時樟木
食物異常
食物異常者如煑肉不變色曝肉不能亁祭肉自動肉
經宿尚暖或入水&KR0008;掣或落地不沾塵土或煑而不能
熟或煑熟不歛水者鳥死口自閉或目不閉或足不伸
者兔死眼自合或隻眼者鹿有豹文者魚無腮或無腸
無膽或逆鰓或金鰓或有目睫能開合或二目不同或
赤目或逆鱗或白鬐或白背或腹下丹或有角或頭有
白色如連珠至脊者鱉腹下成王字或卜字或三足或
獨目或目白足赤或腹有蛇蟠紋或頭足不能縮者蟹
腹下有毛或腹中有骨或兩目相向或獨目或足斑目
赤或背上有星點者蝦無鬚者或腹下丹煑之白者牛
肝孤葉者馬生角或蹄有夜目或白馬黑首或白馬青
蹄者白猪白蹄青爪或白猪黑蹄者犬懸蹄肉中有星
如米者羊心及肝有孔或六角或獨角或白羊黑首黑
羊白首者鴨目白無黑者鷄有四距或黑鷄白首白鷄
黃首者凡獸有岐尾或赤足者凡鳥有四距三足或六
指或鳥肝青色或白鳥玄首玄鳥白首鳥卵有八字文
者木耳及菌赤色或下有毛或夜有光煑不熟者桃杏
雙仁者諸瓜沉水或雙蒂雙鼻者桑根出土上者李不
沉水者薑有黃花者芹有赤葉者此類多毒食之殺人
陶瓶内插花宿水及飬蠟梅花水飲之能殺人
物反常性
物各有性而或反其常如水宜寒而有温泉火宜熱而
有凉燄石宜沉而有浮石山木宜浮而有沉水木晝宜
明而有變晝草夜宜暗而有夜光珠夏宜暑而有避暑
犀冬宜寒而有辟寒玉莫輕于毛而弱水不能載莫堅
于石而骨託獨能吞莫酷于火而有不灰之布莫勁于
金而有食鏹之蟻至于兔絲無根而生蛇無足而行石
脾入于水則亁出水反濕甘草遇火則熱油麻入火則
冷獨活有風不動無風自搖硃砂入火后用之殺人藥
中服餌用其生者附子生用殺人藥中用其熟者蚌淚
畫物晝暗夜明沃焦石磨水畫物夜隠晝見鵂鶹晝暗
夜明鼠晝伏夜動烏向啼而背棲燕背飛而向宿烏喜
閒曠鵲喜稠閙睡蓮晝開夜縮水底夢草晝縮入地夜
即出水菱花開必背日芡花開必向日蟬飲而不食蠶
食而不飲蜉蝣不食不飲太陽之草曰鷄格(即黃精一名莵竹一
名地髓)餌之長生太陰之草曰鈎吻食之立死(一名野葛)嬾婦
魚脂歡樂則明績紡則暗寧王燭靜坐則明喧呼則昏
鳱以水言自北而南&KR0008;以山言自南而北子規啼必北
向鷓鴣飛必南去鵜鶘飲水數斗而不足鱛鮪入口若
露而死鳥獸昆虫飛者以翼而丹熏之山耳鼠以尾天
池之山飛兔以背訑鳥以足上申當扈之鳥&KR1702;以髯蛤
蜊以殼鳴者以口而蟬以翼&KR0034;龜之屬以脰精&KR1465;之屬
以注榮原之屬以胸蜙蝑以股鸛以喙鼃以脰蜴以胸
蠵以胄發皇以翼行者以足而蠐螬以背砂挼子以身
倒行聽者以耳而龍以角牛以鼻鱉與蛇以眼取者以
臂而象以鼻取視者以目而水母以蝦視走者以股而
駏驉以蛩走狽以狼走孕者以交而兔以望月孔雀以
聞雷鶴以聲鵲以意鵁鶄白鷺白鶂以睛烏以涎鰻以
影鸜鵒以足騰蛇以聽孕育者以后竅而鷁鳥鸕鷀蜍
蟾兔以吐生凡鳥有舌而鴇則無舌魚無舌而鱧則有
舌其一物而性自相反者豆能痢人其殼能止之甜瓜
蒂能吐人其肉能觧之坐拏能懵人食其心則醒瀛州
有草如菖蒲名芸苖食其葉則醉餌其根則醒楝皮根
瀉人皮則吐人藍蛇之首能殺人尾則觧藥毒當歸能
生血其尾能破血甘蔗煎為沙糖則熱水成湯則冷蚊
母鳥口吐蚊而其翅為扇獨辟蚊同地而生物性相反
者有&KR0008;處即有白蜈蚣以治&KR0008;有蠱處即有白藥以解
蠱有野葛之地必生蕹葉有短狐之地必有鸂鶒有射
工之地必有鸀鳿魚鱉螺蜆治濕氣而産于水麝香羚
羊治石毒而産于山同一物而異地則各殊者天下海
棠皆無香獨昌州者有香天下鱸魚皆兩鰓獨松江鱸
魚四鰓鶴在他處産者足皆黑在通州興化所産足皆
綠江南以東羊白而豕黑江南以西羊黑而豕白蟹産
于濟鄆者紺紫産于江浙者青白蛇死目皆閉惟蘄州
者目開若生舒蘄两界間則一閉一開同一物而食之
有相宜不相宜者龍畏楝實而獬豸喜食楝實鴞食桑
椹革暴而鳩食之淫蹢躅羊食之則死而人食之則可
以療病人食鉤吻即死而羊食之肥魚食巴菽即死而
鼠食之長鼠食礬石即死而蠶食之不飢魚食莽草即
死而人食之美犬食木鱉即死而人食之無毒昌羊去
蚤虱而來蛉窮物類相制相報者鷄食蜈蚣而鷄死蜈
蚣亦羣食之蛇食蝦蟆而蛇死蝦蟆溺其骨皆化為水
山中田鼠食菅葴而鼠齒至堅惟菅葴擊之輒碎鱔鰻
蚊螫即死而其骨燒&KR0008;之蚊翅足皆落又如蟹至潯陽
則少鰣魚至鴨欄磯則少條魚惟城陵磯冬至前後有
之閩中獨有紅茉莉蜀中獨有紫綉毬楚中獨有紅梨
花燕中獨有黃石榴天台獨有黃海棠白海棠白紫碧
桂花白玫瑰洛陽獨有黃芍藥其理眞不可究詰也
物類相似
爾雅以守宫為蜥蜴以益母為茺蔚詩義以蟊為螻蛄
荀卿以蘭根為芷高誘以乾鵲為蟋蟀蔡司徒以彭蜞
為蟹何遜以擁劍為魚蔡中郎以反舌為蝦蟆淮南子
以蛩為蠛蠓孫思邈以合歡為萱草郎仁寶以蚌肉為
淡菜以水鷄為蝦蟆温飛卿以紅荳為相思叚成式以
蒙貴為猫此皆相似而非者至于鷖似鳳鳨似鳬䳑似
雉䳐似梟蝞似蝦蜮似鱉蝸似鼠獨似猨貙似貍贙(鐘)
似犬犀似豕貔似虎貈似狐&KR0008;似羊兕如牛猛氏如熊
谿邊如狗挑拔如鹿靈猫如麝蜪犬如犬&KR0034;狗如莵鵾
鷄如鶴鶡鷄如雉鶗鷄如&KR0008;鶷&KR1534;如鵙白鷢如鷹屬玉
如鳬思歸如鳩木客如鵲岢嵐如烏&KR0008;蟖如蠶猶如鹿
貔如馬獜如犬虎爪而善奮山膏如豚火色而善詈文
文如蜂枝尾反舌而善呼孟極如豹白身文題而善伏
天馬如犬白身黑頭見人則飛竦斯如雌雉人面見人
則躍山&KR0968;如犬人面見人則笑鵾如翠而赤喙黃烏如
鳬而白首葱聾如羊赤鬛孟楒如貆而赤豪狕如豹而
文首狒狒如人灌灌如鳩胐胐如狸而有鬛狪狪如豚
而有珠黑獸如熊曰猎猎素獸如馬曰蛩蛩青獸如虎
曰羅羅毗狸如犬而短足魋如小熊而黃毛符拔如麟
而無角秦吉了如雊鵒而人耳有難枚舉格物者不可
不察也他如蛇床之節亂蘼蕪杜蘅似細辛薺苨似人
參百部似門冬狼毒亂防葵鉤吻亂黃精拔揳似蕈蘚
樗似杶迷&KR0034;似檀&KR0008;似豫章柀似&KR0008;又其近在耳目者
矣
蚨青玄羅
瑯嬛記海中所産異物多類人支體蚨青類人首玄羅
類人足戚車類男陰文齧類女陰(即今淡菜)至于貴鈐類鳳
蕊鐘類鹿鳩賊類象木藻類鳬抑又竒矣
鴝掇斯彌
莊子云得水土之際則為&KR0034;蠙之衣生于陵屯則為陵
舄陵舄得欎栖(象名)則為烏足(草名)烏足之根為蠐螬其葉
為蝴蝶化而為鴝掇(虫名)鴝掇千日為乾餘骨(鳥名)乾餘骨
之沬為斯彌(虫名)斯彌為食醘(酒上螕蠓)頥輅(虫名)生乎食醯黃
軦(虫名)生乎九猷(老衆)瞀苪生乎腐&KR0794;(亦虫名爾雅云一名守瓜一名忿鼠)羊
奚(草名)化乎不箰久草生青寧(虫名)青寧生程程生馬馬生
人(未詳)淮南子&KR0034;生海人海人生若菌若菌生聖人聖人
生庶人凡&KR0034;者生于庶人羽嘉生飛龍飛龍生鳳皇鳳
皇生鸞鳥鸞鳥生庶鳥凡羽者生于庶鳥毛犢生應龍
應龍生建馬建馬生麒麟麒麟生庶獸凡毛者生于庶
獸介鱗生蛟龍蛟龍生鯤鯁鯤鯁生建邪建邪生庶魚
凡鱗者生于庶魚介潭生先龍先龍生玄鼉玄鼉生靈
鼉靈鼉生庶鼉凡介者生于庶鼉煖濕生容煖濕生于
毛風毛風生于濕玄濕玄生羽風羽風生煗介煗介生
鱗薄鱗薄生煖介五類雜種興乎外肖形而蕃曰寫生
陽閼陽閼生喬如喬如生幹木幹木(缺)根(缺)
者生于庶木根拔生程若程若生(缺)玉生醴泉醴
泉生皇辜皇辜生庶草凡(缺)生于庶草海閭生
屈龍屈龍生容華容華(缺)生萍藻萍藻生浮草凡
浮生不根茇者(下缺四字)
鳥獸兆兵火
鹿臺之山有鳥如雄鷄而人面名鳬徯見則有兵鍾山
有鳥如鵰黑文白首赤喙虎爪名大鴞見則有大兵小
次之山有獸如猿而白首赤足名朱厭見則大兵蛇山
有獸如狐而白尾長耳名&KR2579;狼見則國内有兵倚帝之
山有獸如&KR0008;鼠白耳白喙名狙如見則其國有大兵恒
山有天神如牛八足二首馬尾音如勃皇見則其邑有
兵渭水多鰠魚狀如鱣魚動則其邑有大兵歴石山有
獸如狸而白首虎爪名梁梁見則其國有大兵章義之
山有鳥如鶴一足赤文青質而白喙名曰畢方見則其
邑有譌火鮮山有獸如膜大赤喙赤目白尾名&KR2490;即見
則邑有火至虢山之禺鳥如鼠而鳥翼可以禦兵驪山
正回之水其中多飛魚如豚而赤文服之可以禦兵中
曲之山有獸如馬白身黑尾一角虎牙爪名曰駮可以
禦兵休水多䱱魚如盩雌而長距足白而對食之可以
禦兵崌山有鳥如鶚而赤身白首名曰竊脂可以禦火
丑陽之山有鳥如鶚而赤足名曰&KR0008;餘可以禦火崦岩
之山丹木葉如糓實如瓜赤苻黑理食之可以禦火即
公之山有獸如龜而身赤首名曰蛫可以禦火囂水鰼
鰼之魚如鵲十翼鱗皆在羽端可以禦火翠山鳥多鸓
如鵲赤黑两首四足可以禦火符禺之山鳥多鴟如翠
而赤喙可以禦火小華之山多赤鷩可以禦火帶山有
䑏䟽如馬一角可以辟火一災一祥何相反也
鳥獸應水旱
鷄山有鱄其狀如鮒而彘毛其音如豚見則天下大旱
令丘山有鳥如梟人面四目而有耳名曰顒見則天下
大旱太華山有蛇六足四翼名肥&KR1414;見則天下大旱鍾
山有鳥如鴟赤足而直喙黃文而白首其名曰鵕見則
其邑大旱崦嵫之山有鳥如鶚人面蜼身大尾見則其
邑大旱渾夕山有蛇一首两身名肥遺見則其國大旱
幽都有大蛇赤首白身其音如牛見則其邑大旱枸狀
山有鳥如鷄而鼠毛其名䖪鼠見則其邑大旱未塗之
水有如黃蛇魚翼名䖺䗤見則其邑大旱姑逢之山有
獸如狐而有翼其音如鴻鳥名獙獙見則天下大旱餘
如之澤有魚如魚而鳥翼出入有光其音如鴛鴦見則
天下大旱伊水有鳴蛇如蛇而四翼其音如磬見則其
邑大旱長右之山有獸如禺而四耳其名長右見則其
郡縣大水崇吾山有鳥如鳬一翼一目相得乃飛名蠻
蠻見則天下大水玉山有鳥如翟而赤名曰胜遇見則
其國大水邽山濛水有羸魚魚身鳥翼音如鴛鴦見則
其邑大水豺山有獸如夸父而彘毛見則天下大水空
桑山有獸如牛而虎文其音如欽名曰軨軨見則天下
大水敖岸之山有獸如鹿而四角名曰夫諸見則其邑
大水剡山有獸如彘人面黃身赤尾名合窳見則天下
大水
日行三萬里
走獸内行之速者氂牛犦牛槖駝鴕鳥皆日行三百里
州留日行三百里狻猊野馬日行五百里哥舒翰白駱
駞日行五百里駿駒日行五百里王君夫牛能日行七
百里風脚駝日行七百里波斯國犬亦日行七百里鶤
鷄八百里騏驆&KR0008;虎千里荀晞為兖州鎮得一牛能日
行千里杜光庭犬名吠雲日行萬里周穆王八駿日行
萬里角端日行一萬八千里飛兔日行三萬里又相馬
經曰馬生下墮地無毛行千里尿舉一脚行五百里蘭
筋竪者行千里膝如團麯行千里耳中有毛者日行千
里旋毛在腹下如乳者行千里酉陽雜爼駝卧腹不貼地
屈足漏明則行千里
虫而鳥獸名
虫而鳥獸名者蚊曰白鳥蛺蝶曰春駒螢火曰丹鳥蟻
曰玄駒蜻蜓曰綘騶蝸曰瓜牛緯絡曰莎鷄古今注兖
州人謂赤鯉為赤驥青鯉為青馬黑鯉為玄駒白鯉為
白驥黃鯉為雉&KR1874;&KR1599;謂之青鳬鳥而獸名者鷸曰魚虎
石林詩話江淮有水禽號魚虎翠羽紅首顔色可愛雀
德符返羊騷詩翠裘錦帽初相識魚虎彎環掠岸飛魚
狗齊廷一足鳥曰商羊唐韻詢水狗也注小鳥身似翠
食魚江東謂之水狗獸而鳥名者張平犬曰飛燕王鐸
卑脚犬曰花鴨宋犬曰鵲又周處風土記曰犬則青鸇
白雀秦皇馬曰銅雀漢文馬曰紫燕豫章王蕭嶷馬曰
飛燕尸子馬亦名紫燕黃子馬名黃鵠曹洪馬名白鵠
鳥獸而官名
鳥獸而官名者唐玄宗封白綠鸚鵡為白衣使者綠衣
使者高齊后主封鷹凌霄郡君隋煬帝封芙蓉鷗碧海
舍人司馬休之封騅為揚武將軍齊蕭太祖封赤馬龍
驤將軍北漢劉旻封黃騶馬自在將軍食以三品料唐
玄宗封騾白騾將軍高齊后主馬及鷹犬乃有儀同郡
君之號又不獨齊鷄開府衛鶴乘軒也至于秦封松為
五大夫唐武后封栢為五品大夫陳封石為三品宋封
石為盤固侯錢鏐封其幼所戲大木曰衣錦將軍朝廷
封爵乃爾輕及無知之物耶
清異錄武宗為穎王時邸園畜禽獸以備十玩鶴為
九臯處士白鷴為玄素先生鷄為長鳴都尉龜為靈
素子猴為惺惺奴犬為守門吏驢為長耳公猫為鼠
將鹿為茸客鸚鵡為辯哥李昉以司空致仕所居園
林畜五禽皆以客名之白鷴閑客鷺鶿雪客鶴仙客
孔雀南客鸚鵡隴客宋曾端伯以十花為友荼䕷韻
友茉莉雅友瑞香殊友荷花淨友巖桂仙友海棠名
友菊花佳友芍藥豔友梅花清友梔子禪友張景修
以十二花為十二客各詩一章牡丹貴客梅清客菊
壽客瑞香佳客丁香素客蘭幽客蓮靜客荼䕷雅客
桂仙客薔薇野客茉莉遠客芍藥近客
玉芝堂談薈卷三十二
