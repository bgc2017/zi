欽定四庫全書
玉芝堂談薈卷二十四
明徐應秋撰
名山有仙樂聲
名山有仙樂聲者洞庭山浮於水上下有金堂數百間
玉女居之四時聞金石絲竹之聲四會縣西扶蘆山每
甲戌日聞鼓角笙簫之聲又東莞縣東南廬山山上有
湖每甲戌日聞鼓角聲箏笛浦在廬州曹操溺妓舟於
此常夜聞箏聲臨江玉笥山每天陰氣清有聲出空中
若衆樂並作一時同在山中者或聞或不聞南康記君
山翠麗鮮明遠若臺榭名曰媧宫風雨之後景色明淨
頗聞鼓吹之聲沔縣定軍山下有武侯八陣圖每陰雨
則聞鼓聲羅源萬石山左石如鼓右石如籠有金雞棲
其上相傳風清日霽聞雞鳴鼓響聲龍巖天宫山陰晦
時或聞簫鼓聲長泰鼓鳴山風雨晦暝則聞鼓聲貴陽
府東有銅鼓山陰雨則山中有聲如銅鼓郴州仙女橋
長百餘丈清夜時聞樂聲霍林洞天眞人王元甫於此
受青精白霞丹砂之術每風清月白往往聞空中樂聲
黎州圖經黎州聖鐘山古老傳此山有鐘聞其聲而不
見南詔犯境鐘則預鳴唐天寳太和咸通乾符之載羣
蠻來寇皆有徵應有名僧講大乘經鐘亦震焉乾寧中
淨衆寺講妙法蓮華經一遍此鐘頻鳴粤東和平縣羊
角山有金鼓聲金則兵起鼓則兵息龍南縣松林巖時
平則聞鼓樂聲將亂則聞鉦角聲黟縣東有靈山上有
三石峰天將雨其石先有鼓角聲歲旱放火燒之即雨
始興機山東有兩巖相向若鴟尾石室數十所經過皆
云有金石絲竹之音新安記三姑山天將雨先有鼓角
之音天姥山與括蒼山相連絶頂聞天姥歌謠春月樵
者聞簫鼓笳吹之聲閩清龍都峰白巖下有石榻碁局
時聞仙樂縹緲聲吉安葛仙巖山空月霽時聞搗藥聲
岳州茶陵秦人洞有石門不可入時聞鐘鼓聲諸暨杭
烏山每風雨晦暝輒聞樂聲因名鼓吹峰梁縣有仙女
冢相傳風清月白夜輒聞樂聲郡國志廬江王墳但風
雨晦暝即聞奏金石聲異苑諸葛閭墓在揚州莊蔣山
之西每至隂雨塚中輒有絃歌之聲貴溪仙樂巖山中
嘗聞絲竹聲衡巖囷峰石室中嘗聞諷誦聲南鄭縣南
仙臺山仙人玉女所居時聞鐘磬之聲上杭鐘寮場有
妖怪虎狼為害黃七翁與其子壻倖有異術治之妖遂
息隱身入石現其像於石壁每風雨石中隱隱有鐘鼓
聲寰宇記云銅鼓山有銅鼓之聲則歲大稔建寧浮石
洞梅福煉丹此山其徒陳公竊食其丹福怒逐之入此
洞風月之夕泊舟者時聞水中笛聲嵩山上玉女擣帛
石立秋前一日中夜嘗聞杵聲廣德建平有六朝時高
封周八角井有藏金取之水輒沸湧隱隱聞有笙簫之
聲龍川縣霍山仙樂巖有石可坐數十人每月夜嘗聞
簫管之聲又仙遊峰後有擣藥石嘗聞杵聲博羅夜樂
洞谷中時聞鈞天音樂華山毛女洞洞中時聞琴聲九
鯉湖有湖光臺鄉人禱雨於湖南聞隱隱有碁聲即雨
宋萬當世記中江縣寧國寺有響壁一堵若人虔誠舉
手而拍則有絲竹管絃之聲四達于外天長縣城北有
大湖每隂晦輒聞水上有雞犬機織之聲安福縣北有
市橋每夜有仙樂繚繞橋上雲南大理南詔時玉局峰
月望夜輒有天樂自空中冉冉駐峰頂詔謂祕密僧王
左黎曰夜來天樂甚美何從再聞乃望夜作持明法天
樂果至遺下玉琵琶龍吟箏竹笛方響等器然則記所
稱魯恭王欲壊孔子宅聞金石絲竹之音良非誣也又
湘中記話石山孤石特竦常聞山作人語聲河南滎陽縣
靈山往往聞長嘯聲華山玉女峰有玉女石馬甚靈異
夜聞嘶喊之聲南海古蹟記馬鞍山在番禺北秦時望
氣者言南海有王氣發卒千人鑿山狀如馬鞍馬伏波
嘗駐兵山岡每風雨晦暝聽之若有軍聲殷然
華山神燈
吉安中華山有玉貞觀時見神燈點點浮空而下又四
川蓬州有山燈初見不過三四點漸至數十土人呼為
聖燈眉州彭山縣崌崍山上有天柱峰夜見五色神燈
莫知其數張道陵得道於此雅州瓦屋山峰頂常現辟
支普賢相夜有神燈太行山即道書清虚小有洞天東
曰日精西曰月華旦出五色影夜則天燈出現司馬承
禎得道之所又峨眉山有聖燈每月明之夕數十百如
亂螢撲之皆木葉也廣德金牛嶺洞外常現神燈南嶽
衡山金簡峰即神禹得書處峰下有聖燈巖晦夜靈光
烱烱動搖如秉燈狀俗稱天燈僧稱佛燈相傳山有珊
瑚枝又云金銀氣也又華山白羊峰洞室空濛每逢時
節即有神燈出現楚故略金燈山在咸寧縣南上有善
暉禪師塔每月夜有光如燈至曉始滅
紫蓋山金牛
承天當陽縣有紫蓋山道書三十三洞天每遇晦日輒
有金牛出食光炤一山漢劉綱夫婦於此上昇海鹽縣
有金牛山吳地志村民臯伯通見有牛糞金隨之入此
山延安安塞縣有古城城有金蹄犢子殿梵書言昔有
犢子出於石縫中金蹄銀角玻瓈王因此立廟廣德金
牛廟昔有僧騎金牛至此牛入洞不見僧化為石立洞
外常見神燈又金﨑江有漁人引釣得金鎖鎖盡見一
金牛急引之牛脫去矣晉康帝於此立金﨑廟宜興縣
張公洞有金牛潭其水澄泓不竭舊傳有金牛入此當
塗有金牛渚神異記昔有金牛起此山入於牛渚湘中
記長沙西南有金牛岡漢武時有田父牽赤牛告漁人
求寄渡牛糞於船漁人怒其汙以橈撥糞棄水欲盡方
覺其金交州武寧縣有金牛山唐刺史高駢欲鑿其山
見金牛奔出遂止漢書稱九眞郡居風縣有山出金牛
往往夜見光輝十里梧州府東有金牛山吳時道士牽
牛渡江語舟人曰船内牛溲聊以為謝視之皆金也竺
法眞羅山疏增城縣南有別情洲洲有金牛潭漁人見金
牛嘗出水盤石上義熙中縣民張安釣此石上躡金鎖
大如指長數十尋牽之不已俄有在水中引者力不能
禁以刀斫斷惟得數尺遂致大富後義興周靈甫亦見
此牛寢伏石上有金鎖掩之得二丈亦以財雄述異記
洞庭天帝壇山吳孫權時令人掘金化為牛走上山其
跡存焉號為金牛穴酉陽雜俎大原北有銀牛山漢建
武二十四年有人騎白牛蹊人田田父呵之曰吾北海
使者將看天子登封遂乘牛上山田父尋至惟見牛跡
遺糞皆銀也酉陽雜俎晉僧朗住金榆山及卒所乘驢
上山失之時有人見之乃金驢矣土人言金驢鳴天下
太平德清縣金鵝山後漢東昏侯沈戎葬其下有金鵝
飛集三鳴而去後沈氏通顯諺曰金鵝鳴沈氏興廣德
金雞山隂晦之夕輒有火光曾有金雞徊翔洞中岳州
風土記金雞白石在船場舊步有金雞翔其上黃岡縣
亦有金雞山昔有金雞飛出此嶺故名陜西寧羌州白
馬山張衡昇仙時乘白馬後人遥望山上往往有白馬
因以為名又永春雙髻山舊傳有仙女於此上昇每花
朝月夕常有女人騎白馬遊雲中雲南府有金馬山世
傳金馬隱現於上又華山牛心谷有雷天王聖跡雪中
望之則見天王披銀甲馳白馬之狀見蓮峰逸士志楚
中通山縣西有白羊山東晉永昌中有人乘白羊入山
故名至今每有白羊見於山上則雲雨興
崑崙火山
山海經崑崙有炎火之山投物輒然神異經南荒之外
有火山長四十里廣五十里其中皆生不燼之木晝夜
火燒得暴風猛雨不滅火中有鼠重百斤毛長二尺餘
細如絲可以作布恒居火中色洞赤時出外而色白如
水逐而沃之即死織以為布抱朴子海中蕭丘有自生
火常以春起秋滅火起合洲上木為火所焚而不糜取
此木葉績為布其木皮赤剥之以灰煑治為布但麤不
及葉俱可以火浣又有白鼠毛長三寸亦居火中不灼
其毛又可績為布故火浣有三種異物志斯調有火州
在南海中其上有野火春夏自生有木生其中秋冬火
死則皆枯瘁其俗以冬擇其毛為布南史南海諸藻國
東千餘里至自然火州其上有樹生火中皮績為布色
微青小垢洿投火中復更潔或作燈柱用之不知盡吳
錄日南北景縣有火鼠取毛為布魏書悅般國其先匈
奴北單于之部落國南界有火山山旁石皆焦鎔流數
十里乃堅凝人取為藥即石硫黃也
炎山火穴
玄中記南方有炎山在扶南國之東加榮國之北諸薄
國之西山從四月火生十二月火滅惟正月二月火不
燃山上但出雲氣而草木生葉枝條至四月火燃草木
葉落如中國寒時行人以正二月取柴為薪燒之無盡
取其皮績為火浣布物類相感志遼東西北有太宗烽
火臺去臺五里有火穴彼謂為煻煨池夜望光明如晝
或有物去池三十步無巨細吸入池中莫知記數深淺
埤雅廣雅廣要斯伽里野國有山山上有深穴四季出
火國人取大石重千斤者擲穴中須臾爆出皆碎每五
年一火從穴出流轉至海邊復迴所過林木皆不燒遇
石則焚之如炭拾遺記宛渠之國有然山其土石皆自
光明鑽斬皆火出火如栗暉暉一室昔炎帝時國人獻
此石又申彌國有火樹名燧木屈盤萬丈折枝相鑽則
出火有鳥若鴞以口啄樹燦然火出聖人因取小枝以
鑽火號燧人氏六帖帆殷國南界有火山山旁石皆焦
鎔流下數十里乃堅凝人取以為藥即石硫黃也
番禺鬼市
番禺雜記海邊時有鬼市半夜而合雞鳴而散人從之
多得異物歲時記務本坊西門是鬼市或風雨暝晦皆
聞其喧聚之聲秋冬夜多聞賣乾柴云是枯柴精也福
清紫微院至三鼔後院後讙呼交易之聲儼如城市皆
是浙音達旦而止明日視之皆高山峻壁也一歲凡數
次謂之鬼市筆談歐陽公過河朔高唐縣宿驛舍夜聞
鬼神自空中過人畜之聲一一可辨父老云二十年前
曾晝過亦彷彿見人物土人謂之海市高唐去海實遠
海市之說恐不然春明朝退錄歐陽少師言為河北轉
運使冬月按部至滄景間于野亭夜半聞車旂兵馬之
聲達旦不絶問彼處人云海神移徙五七年來有之唐
西域傳西海有市貿易不相見置直物旁名鬼市自警
編唐開元末登州漁者負擔行海邊遥見煙霧蒙襲人
衆雜若市里者遂前見多賣藥物僧道尤衆良久欠伸
悉無所覩惟拾得青黛數十不敢他用而施之浮圖又
濟瀆廟神嘗與人交易以券契投井金銀輒如數浮出
牛馬百物皆可假借趙州廉頗墓亦然是鬼與人市也
秦始皇作地市令生人不得欺死人是人與鬼市也
洽聞記辰州漵浦縣西四十里有鬼葬山黃閔沅州
記云其中若有棺木遥望可長十餘丈謂鬼葬之墟
故老云鬼造此棺七日晝昏惟聞斧鑿聲人不覺失
器物刀斧七日霽所失之物並還其主見此棺横據
岸畔
紹興二十年建平軍新城縣永安村大風雪夜半若
數千百人行聲笑語歌哭雜擾忽而微寒陰黑咫尺
莫辨明旦視之雪中有人畜鳥獸跡流血汙染十餘
里入山乃絶
地鏡
苻堅時長安有水影遠觀若水近地視之則見人宋文
帝元嘉二十五年冬青州城南望見地中有水如影謂
之地鏡唐神龍二年二月壬戌洛陽城東七里地色如
水樹木車馬歴歴見影漸移至都大歴末深州束鹿縣
中有水影長七八尺遥望見人馬往來如在水中及至
前則不見水獪園萬歴甲辰乙巳間沸傳後宰門外皇
城一帶牆下忽影出城郭山川樹木人物諸狀有鐵騎
數百臨城城上皆竪旗幟與畫圖無異移時乃滅
黌山蠶榖
淄川梓潼山一名黌山山後有蠶榖相傳昔仙人藏榖
種於洞中數歲一次出曬種於地回頭即穗黃因謂之
回頭黃又洞中仙人畜養金蠶嘗有人拾得金繭於此
故俗謂黌山蠶榖也方輿勝覽蜀王蠶叢氏祠今呼為
青衣神昔蠶叢氏教人養蠶作金蠶數十家給一蠶後
聚而弗給瘞之為蠶墓漢書趙岐傳永嘉末發齊桓公
墓得水銀池金蠶數十箔南史齊永明間始興王蕭鑑
為益州刺史於州園得古冢有金蠶數斗鑑一無所
取名勝志稱為桓温女墓有金巾箱金篾為簟器金蠶
銀繭甚多郡國志始皇陵有銀蠶金雁以中多竒物故
俗云秦王地市項籍開始皇墓探取珠寳其餘取不盡
者金雁飛出墓外為羅者獲杜詩銀海雁飛沉是也拾
遺記秦破驪山之墳行野者見金鳧南向而飛至淫泉
後寳鼎元年張善為日南太守郡民有得金鳧以獻考
其年月即始皇墓之金鳧也廣陵龍口寺僧得小盆投
物即充牣棄潭化為金雁吳越春秋虎丘山先名海涌
闔閭葬此發五都之士十萬人共治冢傾水銀為池池
廣六十步黃金珠玉為鳧雁專諸之劒魚腸三千在焉
葬三日金精上浮為白虎據墳故曰虎丘述異記闔閭夫
人墓中周迴八里洞房別館迤邐相屬漆燈炤爛如日
月焉金蠶玉燕各千餘雙雲仙雜記穆天子傳天子北
征曹奴之人觴天子於洋水之上賜金鹿銀鹿今有地
上得銀㹠金狗之類皆古時竒貨也
祠山七寳
山泉逸志云廣德州祠山有七寳曰銅印宋端平元年
鑄文祠山廣惠廟印曰玉磬長尺五寸有幾高七寸厚
半之刻曰宣和殿寳篆文也玉質似雪無玷曰徑寸珠
擎以鐵梗飾以水晶狀如線版水晶上有金屏屏綴小
金龍作搶珠態珠遠望桃花色或現淺青内有如粒者
三流動閃閃以兩指按之其色微黃若猫睛然兩人對
炤亦可互見其面以字映之無論多寡畢入炤中又一
青衣小童僅如綠豆而搖頭舞袖酷類傀儡正德間内
使畢眞獻之内庭於禁中作祟已詔還山曰趙子昂眞
蹟乃重修寳閣方丈疏也字彷李北海曰古畫仙圖為
韓湘子吕洞賓吕雙目能左右視烱烱逼眞韓袒裼仰
視鶉懸萬端不知何以下筆右二指執花如撮極其輕
揚曰菜花百雀圖菜只一本而花以百數當衆卉競秀
展之其色如新雀圖懸之靜室則下而啄食屢為道士
窺見又當時有玉一方周正如几日光炤之内有詩四
首可讀乃白玉蟾所點化者為一州守借入衙齋不復
返云蹇忠定公義碑大凡名山所藏廣大悉備第鬼神
之英靈不敢竊發所謂雷之布鼔登之鬼市與夫河源
地丘之神債廣德祠山之埋藏是謂天下四異非妄傳
也蓋道士與愼公言珠玉繇掘地而得信然祝枝山語
怪濟瀆祠有大池凡欲假金者禱於神以珓決之神許
則以契券投池中良久有銀浮出如其數貸者持去貿
易利市加倍如期具子本祭謝而投之銀沒而原浮其
券如人間式牛馬百物皆可假借投之復出固不死也
唐牧之湘州記君山上有美酒數斗得飲之即不死為
神仙寺僧云春時往往聞酒香尋之莫知其處河圖玉
版曰少室山其上有白玉膏一服即仙矣
附
仙傳拾遺五臺山五峰之上皆有四海竒寳以鎮其巔
東峰則有離岳火珠西峰則有麗農瑶室南峰則有洞
光珠樹北峰有玉澗瓊芝中峰有自明之金環光之璧
每積隂將散久暑將雨即衆寳交光炤灼巖嶺春曉秋
旦則九色之氣屬天光輝燦於雲表
五色泉
水性靈異者扶桑碧海水色正黑西域乳海白滑如乳
南方黑溪涉則玄髕北方漆海色可緇毛松江谷水與
葛稚川煉丹湖湧泉常作五色常德府有丹砂井廖平
以丹砂三十斛寘於此泉赤如絳湘潭縣西南有碧泉
唐天寳中石穴間湧出色如拖藍投物其中其色皆碧
武平綠水湖定光大師建院時水色深綠可以彩畫院
宇豐陵縣學前有渌水用素器酌而澄之其色深綠可
以書字永慶禪院唐開元中有鳳逐二龍墜地化泉二
道名飲龍泉其色獨赤餘杭天柱山下有丹泉天宇清
明恒若紫色四旁苔蘚皆成紫暈潯州府貴縣有紫泉
出鬱江色如紫練其出不常出則守令及其郡人多有
瑞應中江縣西橋河邊有洗墨池水色如墨撫州金溪
水水色如金於潛縣有唐紫溪縣遺址輿地志云溪水
色紫又陽泉在天餘山北所涵草木皆化為石滄州金
池水石沙泥色皆如金南昌紫海色如爛椹可以染衣
魚龍草木其色皆紫久視山下澄永之水金石不沒蓬
萊弱水鵝毛亦沈圓嶠山浣腸之國甜水繞之味甜如
蜜而強流迅急千鈞投之久久乃沒浮忻國有蘭金之
泥出於湯泉盛夏三時沸若湯火飛鳥不能過岱輿山
有員淵千里水常沸騰以金石投之即爛如土西海悉
唐之水如脂而黑他物盛之皆漏惟牛角可貯象拂之
則遲迴不去拘夷山石駝溺水以金銀銅鐵瓦木等器
盛之則漏手掌承之亦透惟匏瓠可貯人服之則毛落
得仙庭州灞水在大荒之外以金鐵承之皆漏惟角與
瓠葉則否婆羅門有畔荼怯水有七種色能消草木金
鐵手探入輒爛以槖駝髑髏轉注瓠中四川金沙江隆
冬涉者多流汗惟雨中及夜渡無害夀州咄泉大叫則
大湧小叫則小湧咄之則湧尤甚河東靈泉以供祭祀
鼓動則泉流聲絶則水竭臨城舒姑泉一聞絃歌應節
而湧茅山昭明讀書臺撫掌泉聞拍掌之聲則湧大茅
峰東喜客泉客至則出無為州笑泉聞笑聲則沸西寧
衞泉聞人足音則溢池州仙姑井觀者拍手呼仙女則
水花湧出強村樂音泉唱浪淘沙一曲即得一杯長夀
縣不語灘舟人多言則水勢濆湧京山珍珠泉其水沸
出如珠聞人聲則珠愈衆咸寧縣禪臺山天泉四時不
竭泉中有蒲草人動草則水縮主僧以香沃之水乃復
出南漳雙池寺有珍珠池人於旁蹴呼則四面水湧如
珠長興顧渚山有金沙泉居常無水造御茶具牲祭泉
夕即清溢霍山嶽廟中大鑊受三十石祭祀之日水輒
自滿事畢旋竭均州有參斗泉千人汲之不減不汲亦
不增蔣山一人泉僅盛椀許汲盡復出閩雪峰應潮泉
其廣如盌東山聖泉松根環之僅及尺許不枯不溢千
年一日葛洪化宫之西巨石之下有丁東水與歸化滴
水巖泉俱出於巖腹滴於窪石竅中積雨不加久旱不
竭鼔山鳳尾亭泉水從山背而下承一石池方不七尺
水終日奔注不見其溢五臺山一鉢泉挹之不竭久而
不挹雖盈而不溢施州衞東二百里有乞泉平居無水
有渴者至懇乞則得戲乞則不得臨淄牛山下女水世
治則流世亂則竭支山縣德潤泉世亂則涸時平則流
太山醴泉跪挹則流汙慢則縮崇寧井一石二竅一竅
汲以造錫一竅汲以為染易竅汲之則不能成用丹陽
湯澗禽魚之類入者輒爛草木濯之輒更鮮茂甘塘社
祕密泉牛馬猪羊飲之肥澤雞鴨鵝雁飲之必死瀛州
玉醴泉飲之數升輒醉神宫英泉飲之三百歲乃覺恒
山太玄泉食之度世南陽之水可愈心疾白泉飲之長
夀赤泉飲之不老老樂甸長官司(缺二字)山有毒泉人畜
飲之即死華陽雷平田公泉飲之除腹中三蟲成都之
江可以濯錦筑陽之水便於漬粉台虺之水女子浴而
有孕武陽聖泉婦人飲則墮胎延夀之水脂浮如漆燃
火極明大庾之水漬蘇枋木染絳其色倍鮮西域沙海
其熱如湯不可向近郴州興寧縣熱水其沸如湯不可
跣涉雲南武定香水泉春時則香和酒療疾䕫峽聖泉
呼龍王萬歲則隨聲水注應城縣京山上有温泉潔淨
如鑑可以燖雞聞人聲則湯發一日十溢十竭連州斟
溪之水也一日百溢百竭貴州漏杓之泉也或一日三
漲或三日一漲思南府婺川縣之龍泉也一日三湧三
落安寧州之海眼泉夔州關縣之三潮溪重慶南川縣
之潮泉慶遠天河縣西之聖水綏陽縣之羅甘溪柳州
晉相嶺之潮井吉水石泉院之沙井蒲江縣之白馬泉
也半月東流半月西流瓊海之潮也東熱如湯西冷如
雪佛疏院之水也夏春則左盈右竭秋冬則右盈左竭
梁山之雌雄泉也莆陽霞燉井則左重右輕鬱林司命
井則半甘半淡廬林井水半青半黃恒山雙泉一甘一
苦江乘之泉半温半泠共出一壑半湯之湖熱魚寒魚
交入輒死皆地志野乘所載可按籍而考也
蒲窩毒泉
朱秉器楮談西南夷蒲窩之外有毒泉鳥獸飲之立死
緬甸有江名曰粘利其水鹹黑人馬皆不敢飲埤雅廣
要天竺國有聖水能止風濤蕃客以琉璃瓶盛之遇風
濤時以水灑之立止異域志默伽國有井旱澇如常泛
海遇風波者以此水灑之無不頓止宋景濂集貴州有
紫泉去城百步相傳天子治則紫泉出洪武元年仲冬
己未泉流溢於江其色深紫光潔可染物鄒天琦為紫
泉頌筆談解州鹽澤方百二十里久雨不溢久旱不涸
滷水正赤俗謂之蚩尤血中間有甘泉其北有一水謂
之巫咸河大滷之水不得甘泉和之不能成鹽唯巫咸
水入之則鹽不復結異域志衰耗國西北大山中有泉
如膏甚臭服之齒髮已落者能令更生癘人服之皆愈
丹鉛錄四川犍為出泉如油人取燃之以代燈燭筆談
漳州界有烏脚溪涉者足皆如墨飲輒病瘴林泉隨筆
婺州浦江縣有月泉晦日則涸月生明則漸瀉既望則
滿
佛面泉
水性之異者前已略載之矣又有更竒者南城縣德興
里有石壁出泉如乳泡沫皆成佛面因名佛面泉西川
蓬州資聖院金錢井每月明輒有金錢影浮水上洋縣
念佛巖下有一潭碧如鏡五六月間每巳午時有泡光
出艷彩異常湘山野錄齊州城西有金線泉澄澈見底
池心南北有金線一道微起水面以油滴之則線文還
去或以杖亂之線輒不見水止如故天隂亦不見水經
注允街縣有龍泉泉眼中交盤如龍或撓破之尋手成
龍狀畜生往飲者俱畏避而去宜黃縣有玉斧泉宋提
刑鄒極置別墅其旁有道人自稱姓吕來輒索酒醉眠
公以珊瑚枕與之戲擲地而碎袖往井中浣濯復完隨
於井上書玉斧泉三字今於井上頓足則起二泡合成
吕字蓋仙蹟也戒菴漫筆孝陵牆内寺僧於沿牆脚下
鑿石作曲彎形引水旋繞而過水皆逆行自低向高與
江水異崇化寺梅花水甃池一方大如席泉出自岩石
間相傳水泛起泡皆成梅花或云手掬弄之滴下皆成
梅花此石乳重厚之故四川廣安州有篆水深不盈尺
日光炤映金波透徹其年若登則紋宛成篆籀瀠洄波
面其見不常邦人以之卜歲會稽天衣寺有半月泉泉
隱巖下雖月圓滿望池中只見其半
洮河自西傾東流入洮州冬初冰凝圓如彈子蔽水而
下俗呼珠子凌
雲南大理有天橋觀音大士鑿洞山骨使洱水下趨處
也兩崖激水濺珠宛如梅萼人呼曰不謝梅四川渠縣
有銅魚洲每遇開科之歲水聲潺湲異常必有發高第
者
滴乳泉
順慶府城西有滴乳泉道士何志全飲此泉年八十面
如桃花廣西南寧府永淳有古辣泉以釀酒既熟不煮
埋之土中日足取出色淺紅味甘不易敗鄖陽府竹山
縣上庸水相傳投石潭中即雷雨作又有孔陽泉洗物
除垢磨刀劒甚利豐城有澄山其下有溪水澄澈土人
取以造麯色如丹砂十洲記元洲玄澗水如蜜漿飲之
與天地相畢福寧大姥山有藍溪每歲八月中溪水作
藍色俗傳大姥染衣居民候其時取水漚藍染帛最佳
酉陽雜俎玉門軍有蘆葭泉周二丈深一丈駞馬千頭
飲之不竭
丹砂泉
東坡詩記所經温泉天下七處以驪山為最南中若寧
州白崖德勝關浪穹宜良鄧川三泊凡數十處而安寧
為最江南黃山拓州亦有之閩中尤多然皆作硫黃氣
人有疥者浴之輒愈竹木浸一宿則不蠧蓋硫黃能殺
蟲故也安寧清徹見底垢膩浮去不積且無硫黃氣有
人見其竅出丹砂數粒黃山者上有石屋底皆白沙沙
熱足不能久住亦無硫黃氣有人見泉水赤如血砂片
若桃花者浮滿水面翌日往視之則無見矣乃知温湯
所在必白礬丹砂硫黃三物為之根乃蒸為暖流耳
將樂有甘乳洞一石突出如蓮花泉自石中迸出滴
巨石上味甚甘冽或以穢器盛之泉即不流
今按温泉可考者廣志一在新豐一在廣平吳郡錄
一在始興山一在零陵縣水經注載一在漁陽郡北
臨川記載一在臨川縣安成記載一在宜陽南鄉荆
州記載一在耒陽縣博物志載一在不周雲川名勝
志載一在灤州一統志載一在宣府西南一在赤城
堡一在大同府蔚州一在懷慶府孟縣城北一在商
城縣南一在汝州武后常臨幸裕州一在歴山一在
七峰山雲南志載一在宜良縣一在新化州徹崇山
下一在鶴慶府城東南梁州記載一在漢水南郡國
志載一在宜春縣南丹陽記載一在江乘之湯山九
域志載一在遵化縣之福泉山下宜都記載一在銀
山縣又一在溧水西南昭明太子曾浴此續征記載
一在東萊郡一在武功縣太乙山一在彔水源一在
沔池縣
范河浮岳
夢溪筆談余在鄜延見安南行營諸將閱兵馬籍有稱
過范河損失問其何謂范河乃越人謂淖沙為范河北
人謂之活沙人馬履之百步之外皆動澒澒然如人行
幕上其下足處雖甚堅遇其一陷則人馬駝載應時皆
沒至有數百平陷無孑遺者或謂此即流沙也雲南麗
江有龍淵廣數十畝深不可測四畔草結如牌履一處
則諸處皆動人或近之風雨輒起水經注韶州曲江縣
有浮岳山躡一處則百餘步動若在水也國史纂異靈
州鳴沙縣有沙人馬踐之輒鎗然有聲持至他處信宿
之後寂然無聲又鳴沙山在甘肅河州峰勢危峻沙如
乾糖天氣清朗則沙鳴聞數里外今寧夏中衞有鳴沙
城西河舊事沙州其沙或隨人足頓下經宿却自還山
上元和志鳴沙山一名神沙山危峭踰於石山四面有
如削刃人登之即鳴隨足墜落經宿風吹如舊通海臨
安府屬縣也有仙人坡每旦有白沙印巨人跡掃去明
日復見三秦記山陽有一泉云是沙井古今沙填不滿
入穴即有鼓角之聲震動人足又諸城縣有響埠在常
山後麓(缺)八九里人行其上鏗然有聲緩行如登樓閣
急走如擊鼔鼙
四飛山白墡
四飛山亦曰陽山産白墡膩滑精細張士誠取之作階
面之飾和以脂膠久而不變有白雲白雪浪花玉鱗墀
等名各以形製名也元氏掖庭記元祖肇建内殿融滚
霞沙為猊怒目張牙有欲動之狀瓦滑琉璃與天一色
朱砂塗壁紅重胭脂清異錄穆宗喜華麗所建殿閣以
紙膏膠水粉調飾牆曰雪花泥又一等鰾青和丹砂末
謂之長慶赤拾遺記昭王起雲明臺窮四方珍木搜天
下巧工南得烟丘碧樹酈水然沙賁都朱泥雲岡素竹
東得葱巒錦柏漂襚龍松寒河黑梓屼雲之梓西得漏
海浮金狼淵羽璧滌嶂霞桑沉塘員籌北得冥阜乾漆
陰坂文梓褰流黑魄暗海香瓊張文成天高寺碑斵象
浦之靈珠琢狼淵之羽璧王勃乾元殿頌序圓璫布藻
鑿羽璧於狼泉方鏡披篷孕化璣於蜃浦又云烟丘碧
樹詡珉砌而披香雨岫頳筠夾碧流而颺影皆用拾遺
事
石槽城
異物志豫章有異石以水灌之便熱可用以烹煑熱盡
復以冷水灌之更熱如此無窮世不識其名雷煥以示
張華曰此所謂然石也湖廣安化縣有印文石在田中
盤石有印文大小八顆字畫宛然人或踐之即雷鳴臨
淄安平城有石槽方廣尺許每注水一槽羣馬飲之不
竭後有富室移於家馬飲俱死因還故處遂呼石槽城
錄異記新北市是景雲觀舊基有一巨石大如柱礎人
或坐之蹋之逡巡如火燒應心煩熱因便成疾往往致
死相傳若聚火燒此石即瞿塘山吼而大沸又蜀州晉
原山亭中有二大石各徑二尺以上出地七八寸人或
坐之心痛往往不救玄中記東方有柴都焉在齊國之
山山有泉如井狀深不可測春夏時雹從井中出出則
敗五榖人常以柴塞之益都耆舊傳天涯石在成都中
興寺人坐其上則脚腫不能行至今不敢踐履荆州記
湘穴中有黑土歲旱共壅水以塞此穴則大雨立至萊
陽縣有兩瀨旱則壅塞之甘雨立降若一鄉獨壅雨亦
偏應隨方所祈應若符節陳心叔楚故略臨武縣有熱
石置物其上立焦山海經熊山有穴夏啟而冬閉冬啟
乃必有兵豐山有九鐘霜降則鐘鳴七修類藁徐州不
打春邳州無東門若使打春與開門蝎子咬殺人東昌
亦有諺夏津不撞鐘高唐無北門撞鐘人頭痛北門生
蝗蟲酉陽雜俎含洭縣翁水口下車岸有聖鼔杖横在
川側衝波所激未嘗動移衆鳥飛鳴莫有萃者船人誤
以篙觸必患瘧
金龍池
山西平陽府有金龍池晉永嘉中有韓媪拾巨卵歸得
嬰兒字曰橛方四歲劉淵築平陽城不就募能城者橛
因變為蛇令媪舉灰識後憑灰築城城可立就淵怪之
遂投入山穴露尾數寸忽有泉涌出遂成此池又山西
馬邑城秦人初築而崩者數忽有馬旋走其地父老異
之依以築城因而立就搜神記秦惠王二十年使張儀
築成都城屢頽忽有大龜浮於江至東子城東南隅而
斃依龜築之便就故名龜化城
聖火港
嘉話錄江寧縣寺有晉長明燈歲久火色變青而不埶
隋文帝平陳已訝其古至今猶在南史齊永明中先是
魏地謠言赤火南流喪南國是歲有沙門自北賫火而
至色赤於常火而微云以療疾多得其驗咸曰聖火後
梁以火德興建康實錄注元帝渡江有王離妻季氏者
洛陽人將洛陽舊火南渡自言受道於祖母王氏傳此
火并有遺書二十七卷臨終使行此火毋令斷絶其火
色赤與常火異以此火煑藥及灸病皆得愈轉相妖惑
官司不能止人號其所居為聖火港又寳歴二年亳州
言出聖水飲之者愈疾其水斗價三百貫李德裕奏禁
之
龍母墳
集異志晉愍帝建興二年十一月抱罕羌妓産一龍子
色是錦文常就母乳遥見神光不得就視宋吕灌園南
夫測幽記曰熙寧中農夫游踐妻劉氏浴於溪遇黃犬
迫之有孕期年産兩鮎魚驚異以大缸貯之須臾雷電
晦暝魚失其所甫三日劉亦死葬於溪東連日溪雨漲
兩魚游繞墓所行處地輒陷里人呼為龍母墓名勝志
粤西梧州府容縣有龍母墳猺婦入山久不返衆往覓
之則為龍所據陰雲罩羃既歸所居常有寒氣人莫敢
近婦不自覺也歲餘産一龍胞中無血頃之雲霧交集
騰舉而去婦亦無恙後婦死方殯龍自空下擁其骸以
去至白花村地石自裂龍寘骸陷而入石復合後龍常
飛繞其居張魯女曾浣衣山下有白霧濛身因而孕焉
恥之自殺破腹得龍子一雙送之漢水既而葬於山有
龍數至墓前成蹊今墓在褒城縣郡國志梁州女郎山
張魯女浣衣石上感赤光之祥而懷孕生二龍及女死
將殯柩車忽騰空升此山遂葬焉又興業縣元貞間有
李姓者好修煉一日與妻自外家酣飲歸至途中過前
溪一浴少頃風雨驟作妻前視之遍體鱗出矣囑妻曰
我歲一來歸當以米糕祀我歘然騰空去人呼其地曰
李龍宅寧海有龍母山吳尚書屈晃生子坦坦偕其母
自大固山徙隱於此坦尋化為龍母亦尸解諸暨有龍
子墓晉劉龍子釣於五洩第二潭得驪珠吞之化龍飛
去六安州龍穴山唐張路斯為宣城令夫人石氏生九
子張公致仕歸常釣於焦氏臺夜歸體寒濕語夫人曰
我龍也蓼人鄭祥遠亦龍也相爭釣處明日戰可使九
子助我以二牛相逐我絳綃鄭角青綃明日射中青綃
者鄭敗投此而死張九子皆化為龍闔閭長子名終纍
早亡葬常熟北二里海隅山葬畢化為白龍而逝即齊
景公涕出而女於吳者括異志陳山在縣東北有白龍
湫顯濟敷澤龍王廟山頂有龍穴深不數尺百姓遇旱
則禱於穴必有異物見因取其水祀之雨即滂沛又有
龍母塚在焉每歲常在七月多風雨人謂龍洗墓云
江陵息壤
江陵有息壤圖經子城南門地隆起如伏牛馬狀去之
一夕輒復如故溟洪錄云唐元和初裴宇鎮荆州掘之
深六尺得一石規模樓櫓悉倣江陵城制其石中空徑
六尺八寸甚工緻命徙置藩籬間毁之是春淫雨四月
不止潦漲莫遏人抱為魚之憂會洛中道士歐獻博學
多聞來居楚山馳問之對以事迫鑿石弗及令陶範為
江陵城制内廣六尺八寸樓櫓門闕無少差於南門外
八十步掘深六尺埋之淫雨當止裴從之其夕土復隆
起(一統志云裴復埋舊石雨止與溟洪錄陶範之說稍異)其後高從誨鎮荆州出
經其處問書記孫光憲對曰伯禹治水自岷至荆定彼
原泉之穴慮萬世下或有泛溢爰以石屋鎮之耳又王
子融息壤記云慶歴甲申余以尚書郎涖荆州自春至
夏不雨遍走羣祀五月壬申與羣僚過此地無復隆起
而石屋檐已露請掘取驗雖致水沴亦足為快因具畚
鍤寘土數百擔以備俟旦從事是夕雷雨大作遠近沾
洽亟以馨香薦答醫博士張若水者年逾七十因言兒
時見大諫臧丙嘗以久旱發之數尺巨石如屋四面為
柱為牖其南隱出門闥百夫莫動乃縻以巨索牽水兕
于石蹄出之大雨而止未及窮其石臧因覆以屋繪為
風雷之像陳堯佐又易以神龍像皇祐三年子融致仕
始記焉蘇子瞻息壤詩序云息壤旁有石不可犯畚鍤
所及輒復如故又頗致雷雨歲旱屢發有應羅長源亦
云江陵之壤鎮鎖水旱高荷息石詩序息石在江陵莊
嚴寺玉堂閒話江陵南門外雍門内東垣下有小室一
所高尺許詢其州人曰此息壤也禹堙洪水兹有海眼
泛溢無恒禹鐫石造龍宫寘於穴中以塞水脉劉安淮
南子亦云禹以息壤堙洪水而山海經則云洪水滔天
鯀竊帝之息壤以堙洪水帝怒令祝融殺之羽山是鯀
用息壤而殛死禹用息壤而成功也又永州亦有息壤
永志云城南故龍興寺東北陬有堂堂之地隆然而起
狀若鴟吻色若青石出地廣四步高一尺五寸初為堂
時夷之而益隆凡持鍤者盡死人以為神自是不敢犯
之
地肺
荆州府有地肺山洪水常浮不沒永昌軍民府有諸葛
旗臺一土墪周三十餘丈高六尺隨水上下盛潦不沒
又湘鄉縣西有紫荆臺方四丈許池水環之池水起則
臺亦起池水落則臺亦落廣西梧州有繫龍洲江漲時
洲獨不沒一名浮洲建寧響山前有浮石洞遇水泛則
與俱浮未嘗沒
紅鹽池
推篷寤語鹽本煑海而成然有不盡出於海者井則劒
南西川凡八百二十二隴西西河縣漳縣滇南俱有鹽
井山則永康軍之崖山池則冀之河東又安邑廣長俱
數十里晉陽雲中雁門渤海俱有鹽池靈州有七池慶
陽有大小二池寧化有二大池一小池東牟有鹽泉池
五原有鹽池而石與木則皆邊地女真國鹽生木枝上
浡泥蘇祿彭亨暹羅亦有樹鹽安西方鹽地堅且鹹即
出石鹽湯口域有石鬻以為鹽水竭鹽成甘水有石鹽
又陜西山丹衞有紅鹽池産鹽赤色續漢書天竺國産
黑鹽黃鹽廣志北地有青鹽五原有紫鹽五代史于闐
晉天福二年遣使來貢紅鹽高昌國出赤鹽其味甚美
道書又有紫鹽水翰記環慶鹽池産鹽皆方塊如骰子
色明瑩即所謂水晶鹽也北尸錄恩州有鹽場色如絳
雪驗之即係煎時染成蓋可愛也鄭公虔云琴湖池桃
花鹽色如桃花隨月盈縮在張掖西北按鹽又有如虎
如印如繖如石如水晶者
楊用修曰陳藏器本草鹽麩樹一名敉奴鹽蜀人謂
之酸桶博物志云酸桶七月出穗蜀人謂之□□音
穗其字从亠从凵从土今按博物志無此文酸桶亦
不知何物一統志載女直鹽生木枝上即此類中國
亦有之按&KR0008;&KR0008;生吳蜀山中子有鹽如霜滇中名鹽
霜果
浪井
王者清淨則浪井出有仙人主之典略曰浪井者不鑿
自然之井又灌嬰所開井極深邦人謂之浪井湓江有
風浪井水輒動郴州黃岑山下有浪井一日三湧如浪
荆州記隋郡重山有九泉汲一井則衆水皆動晉江縣
羅裳山下有龍湫六井或在高原或在平原相去半里
許而泉脈貫通汲一井則五井皆動南宋順帝昇明二
年冬延陵縣季子廟沸井之北忽聞金石聲疑其異鑿
深三尺得沸井奔涌如浪其地如響即復鑿之復得一
井湧沸亦然井中得一木簡長一尺廣二寸上有隱起
字曰廬山道人張陵再拜簡文堅白字色乃黃地志黃
梅縣梁開成中有宗義師鑿井九所隂竇相通汲一井
而餘井演漾謂之九井寺今為靜因寺頻斯國有丹石
井非人之所鑿下及漏泉水常沸涌拾遺記蓬萊山沸
水飲者千歲
活石碑
集古錄李陽冰書縉雲三碑篆刻最細瘦世言此三碑
皆活歲久漸生刻處幾合故細耳晏溪志海陵東臺聖
果院有古井欄相傳南唐保太中造舊有綆跡深寸許
今復生合而誌文亦漫滅莫辨疑活石云酉陽雜俎于
季友為利州刺史時臨江有一寺寺前漁釣所聚有漁
子下網舉之覺重視之一石如拳因置佛殿中石遂長
不已經年重四十斤錄異記天復中洪州霣石於越王
山下昭觀前長七八尺圍三丈餘青碧如石節度使劉
威命舁入觀内設齋祈謝七日之内稍小長數尺數日
石長尺餘今只有七寸留在觀内又段成式羣從少時
常探鳥巢得一黑石如雀卵圓活可愛後置醋器中忽
見石動徐視之有四足如綖舉之足亦隨縮
水脈水母
異苑孫權赤烏八年遣校尉陳勲漕句容中道鑿破窰
掘得一異物無有首尾形如數百斛物長數百丈蠢蠢
而動有頃悉融液成水時人莫識或謂是水脈此後每
至天旱餘瀆皆竭此水恒流焉神仙傳王玄芝夜見一
道士隨之行入西江水底月光中不見泥沙隨自開路
旁一物如龍又如蛇長十丈許道士曰此水母也見者
長生稽神錄楚王馬希範修長沙城開濠畢忽有一物
長十餘丈無首尾手足狀若土山自北岸出遊泳水上
久之入南崖而沒出入俱無蹤跡或謂之土龍無幾何
而馬氏亡感應經陶璜掘地於土穴中得一物白色形
似蠶長數丈大十圍蝡蝡而動剖腹内如猪肪遂以為
臛甚香美廣異記唐歐陽忽雷本名紹為雷州長史館
前臨大池嘗出雲氣居者多死紹決水雷電大至與雷
神戰自辰至酉雷電飛散池亦涸竭中獲一蛇狀如(缺)
長四五尺無頭目蝡蝡然具大鑊油煎不死洋鐵汁方
焦灼仍杵為粉而服之萊州即墨百姓王豐嘗於太歲
上掘坑得一肉塊大如斗蝡蝡而動遂填其坑肉隨填
而出豐懼棄經宿肉長塞於庭兄弟奴婢數日悉暴卒
惟一女子存焉陶隱居冥通記仙人周子良見天西北
有物長數十丈青赤色首尾等大狀似虹蜺張理禁言
名玄霞之獸或呼水母九六之灾顯矣
飛沙伏火
水經注越王勾踐都琅邪欲移元常塚塚中風生飛沙
射人人不得近遂止按漢舊儀將作營陵之内方丈外
設伏弩伏火弓矢與沙蓋古制有其機也又侯白旌異
記盜發白茅塚棺内大吼如雷野雉悉雊穿内火越飛
焰赫然盜被燒死豈非伏火乎酉陽雜俎劉晏判官李
邈莊在高陵其莊客自言某久為盜近開一古塚塚西
去莊十里極高大入松林二百步方至墓初旁掘數十
丈遇一石門錮以鐵汁累日洋糞沃之方開開時箭出
如雨射殺數人衆懼欲出某審無他必設機耳乃令投
石其中每投箭輒出投十餘石箭不復發因列炬而入
至開重門有木人數十張目運劒又傷數人某以棒擊
之兵杖悉落南望有大漆棺其下金玉珠璣堆積衆懼
未即掠之棺兩角忽䬃䬃風起有沙撲人面須臾風盛
沙出如注遂沒至髀衆驚懼退出比出門已塞矣一人
復為沙埋死乃同酧地謝之誓不發塚事亦載杜光庭
錄異記又暖姝繇筆嘉靖八年山東臨朐縣發無鹽墓
俗稱為鹽后門有三重每開機箭亂發至第三門各有
一小木偶力士持鐵椎交擊之後再不動棺中死尸面
如生殉葬器皿皆金銀為之紵絲八大箱見風皆灰飛
珠子以羅盛者亦毁如粉又始興有鼻天子墓代莫可
考曾有掘之者見銅人數十擁笏列侍俄聞墓内擊鼔
大呼懼勿敢入
燉煌實錄王樊卒有盜開其塚見樊與人摴蒱以酒賜
盜者盜者懼怖飲之見有人牽銅馬出塚者夜有神人
至城門自云我王樊之使有發塚者以酒墨其唇訖旦
至可以驗而擒之門者縛之果如神言廣異記酇縣有
後漢奴官塚初村人耕於其側多失穟後乘夜伺之見
大鵝從塚中出食禾村人素聞奴官塚有寳乃相結開
之初入埏前見有鵝鼔翅擊人以棒反擊之皆不復動
乃銅鵝也次至大藏水深有紫衣人當門立與賊相擊
賊與爭擊間其人衝賊走出入縣大叫云賊劫吾墓門
奴官塚是也縣令逐賊至皆擒之逸史天寳初嚴安之
為萬年縣捕賊官亭午有中使黃衣乘馬馳入曰城南
十里某公主墓被劫宜往捕之安之揜捕果擒獲賊曰
才開墓有冥器敕使數人黃衣乘馬内一人揮鞭狀如
走勢幞頭脚亦如風吹直竪眉目悉皆飛動某即知必
敗也安之即思前敕使狀貌乃冥器敕使耳
石漆
地理志高奴縣洧水上有肥土人以雉尾裛之採入缶
中頗似淳漆又志稱縣北有石油井井出石油每歲六
月取之塗身體能已瘡疾博物志酒泉南夀縣南山出
泉水大如莒注地為溝水有肥如肉汁取着器中始黃
後凝如漆然之極明與膏無異北方謂之石漆又云水
肥得水愈熾通志屏山在延長縣南如畫屏翟水遶之
水面作油可以然燈楊用修曰石燭一名水肥一名石
脂一名石液今之延安石油也唐人延州詩二郎山下
雪紛紛石煙多于洛陽塵宋人以燒煙造墨緬甸軍民
府石油出石縫中可搽毒藥又石脈出脯東國細如絲
可縋萬斤生石裏破石而後得此脈縈緒如麻紵可以
為布龜兹國西北大山中有如膏者流以成川數里入
地如醍醐甚臭服之齒髮已落者復生病人服之皆愈
海槎餘錄石蟹生於崖之榆林港港内半里許土極細
膩泉寒蟹入則不能運動片時成石矣人獲之則曰石
蟹置之几案能明目
凌雲臺
凌雲臺魏文帝築先稱衆木輕重乃造隨風動搖而不
傾倒明帝畏其勢危別以大木撐之樓即敗識者謂輕
重力偏故也歸田錄開寳寺塔在京師諸塔中最高而
制度甚精都料匠豫浩所造也塔初成望之不正而勢
傾西北人怪而問之浩曰京師地平無山而多西北風
吹之不百年當正也其用心之精如此唐大歴中修含
元殿獨一瓦工瓦畢不生瓦松又有李阿黑亦能之布
瓦如齒間不通線虢國夫人堂成置螻蟻蜥蜴其中竟
日無一罅隙得入宗楚客鏤文石為階砌地着吉莫靴
行者輒仆皆藝有所至極也
胭脂井
秣陵臺城内胭脂井一名景陽井陳後主避隋兵與張
麗華投此因名陜西臨洮府西有胭脂嶺云吕布胭脂
馬産此福州候官縣北嶺有胭脂團膏潤不毛四時紅
煒相傳忠懿王郡主梳妝樓在焉膏潤紅煒脂粉之餘
注也又崇德縣千金鄉有洗足灘胭脂滙以西子事附
會之吳宫故事有香水溪乃西施浴處又呼為脂粉塘
吳王宫人臨妝於此又鄖陽府房山有粉水蕭何夫人
於此漬粉鮮潔異常
石乳山卜豐歉
永豐縣石乳山石乳赤則歲旱白則年豐南城縣有米
洲潭歲熟則洲草茂凶則洲草枯安鄉縣石龜市有巨
石枕灃水形如龜每歲首刲羊以祭而灼之其石潤則
豐焦則歉會稽射的山土人以此占榖貴賤諺云射的
白米斛百射的玄米斛千臨川有石廩狀似倉廩内可
容千斛廩口開則歲儉閉則年豐括異志夷陵有隂陽
石隂石常潤陽石常燥旱則鞭隂石雨則鞭陽石皆應
岳陽風土記傍湘之民歲暮歲旦各取江水一斗較其
輕重重則水大輕則水小皇輿考撫州英巨山有石人
坐盤石上塵穢生則風潤則雨晴則遍體瑩潤如玉江
津天水池邑人春月遊此於池中摸石祈嗣得石者生
男得瓦者生女勾漏山玉虚洞每雲從洞中出則雨入
則霽鬼田在竹山縣東二里有地二頃不生樹木惟有
茅茨每歲清明日祭而燔之以卜豐歉燎草盡則歲豐
屢驗石龍在汀州府上杭縣盤亘溪中背有鱗文遇旱
積沙石於其背即雨至水漲蕩去沙石乃已
百花潭
承天府有花山舊傳臨濟祖師過此百草皆花成都府
城西南有浣花溪一名百花潭任夫人微時見一僧墜
汙渠為濯其衲百花滿潭紹興府有花街志云右軍蘭
亭帖為辨才所得太宗使蕭翼掩取之至此展卷百花
俱放
青鳥銜葉
雲南鶴慶城西有惠嫋湖茂草佳木掩映其旁葉落水
面即有青鳥銜出衆以為神尋甸龍洞泉水溉合郡洞
口有一雀俗呼龍雀每遇木葉落水雀即銜出獻縣房
淵石勒時水忽變赤慕容儁時忽生鹽如印形葉落於
淵羣燕輒銜出之劇談錄京南靈應臺有三娘湫水波
澄明每秋風搖落有草木之葉飄於其上雖片葉纖芥
必有飛禽銜而去禱祈者多致花鈿錦綺之類
鳥鼠同穴山
郡國志大賓縣漢布山縣地有堂牛與蛇同穴牛嗜鹽
里人以皮裹手塗鹽入穴探之牛䑛之出外則不得入
取其角可為器一曰糖牛又山海經鳥鼠同穴山在隴
西首陽縣西南爾雅云鳥為鵌鼠為鼷郭璞注鼷如人
家鼠而短尾鵌似鵽而小黃黑色穴入地中三四尺鼠
在内鳥在外胡承乏云甘肅永昌衞山中亦有此異鳥
則灰白色夷名本周兒鼠則如郭注夷名苦术兀兒
鬭鴨欄
馮延巳謁金門長短句鬭鴨闌干獨倚碧玉搔頭斜墮
人多疑鴨不能鬭考西京雜記魯恭王好鬭雞鴨及鵝
雁趙飛燕外傳陽華李姑畜鬭鴨水池上江表傳魏文
帝遣使求鬭鴨陸游傳建昌侯作鬭鴨闌頗施小巧今
臨湘縣有鬭鴨磯王僧達傳僧達往陽列橋觀鬭鴨為
有司所劾陸龜蒙居震澤養鬭鴨一闌舊唐書齊王祐
好養鬭鴨未反前忽有野狸入籠中咬四十餘鴨及敗
同惡而誅者四十四人隋朝官本陸探微有鬭鴨圖顧
寳光有高麗鬭鴨圖張說巴陵早春詩江上春光早可
觀巧將春物妬餘寒水苔共繞留鶯石花鳥爭開鬭鴨
闌則鴨固能鬭矣近時許石城有買得曲池堪鬭鴨種
成芳樹好藏鶯之句為時所膾炙又晉志桓南郡小兒
時與諸從兄弟各養鵝共鬭南郡鵝每不如夜往鵝闌
悉殺之是鵝亦能鬭也
玉芝堂談薈卷二十四
