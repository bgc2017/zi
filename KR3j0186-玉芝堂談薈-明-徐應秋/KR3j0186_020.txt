欽定四庫全書
玉芝堂談薈卷二十
明徐應秋撰
十日並出
通論天無二日故于文□為日山海經天有十日居于
陽谷在黑齒北一日居上枝九日居下枝又云堯時十
日並出使羿射九日落為沃焦淮南子若木在建木西
末有十日其華炤下地近于語怪矣然史傳中實有此
異不一而足也按汲冢周書胤甲即位有妖孽十日並
出路史桀末年兩日並鬪又費昌之河上見二日在東
者爛爛將起在西者沉沉欲滅尚書考靈耀黑帝亡二
日並出晉陽秋建武元年三日並出太興三年五日並
出後前秦後趙一時並起晉愍帝建興二年正月三日
相承出西方而東行後江東改元劉聰李雄作亂四年
三日並出五年正月三日並炤各有兩珥五色甚鮮虹
蜺彌天而二帝北狩天下亂矣唐貞觀初突厥有五日
並炤三月連明已而頡利成擒突厥遂滅唐僖宗乾符
六年十一月兩日並出而鬪是日黃巢䧟江陵周恭帝
顯德七年正月日下復有一日相掩太祖受禅宋景德
元年十二月日下復有一日元和四年閠三月日傍又
有一日樂郊私語至正丙申三月日晡天有兩日相盪
窗隙壁竇皆成兩圓影至正二十五年乙巳二月日旁
有一星一月古今通占鏡曰衆日並出天下分裂三日
並出諸侯爭洪水出宋志曰兩日並出天下分爭三日
並出不過三旬諸侯爭衆日並出天下分若兩軍相當
數日並出大戰分營以應之又異苑周昭王時九月並
出其色五彩貫紫微漢成建始元年八月兩月重光南
梁太清二年正月兩月相承如鈎見西方宋真宗天禧
四年四月乙酉有兩月同出西南方宋志兩月並見其
下兵起國亂地䧟水湧如三月四月以至數月並見其
下異姓大臣爭為破亡有亡國一曰大臣爭權一曰后
宫寵妾亂政一曰天下有兩主立若相去二寸臣滅其
主乙巳占曰兩月並出天下治兵異姓大臣爭勢為害
王者宜選賢接之月在東方有小月承大月小國毁大
國伐之為主凶月在西方或小月承大月小國勝或大
月承小月大國勝日月並炤中國有兩主立一曰后妃
爭政有弑逆外裔内侵天下兵起日月並炤晝見兵起
臣逆
日中氣如飛鵲
漢靈帝中平五年正月日色赤黃中有黑氣如飛鵲數
月乃銷晉惠帝元康九年正月日中有若飛燕者數日
乃銷王隱以為懷愍廢死之徵占曰日中有若飛燕者
下有廢主永和八年張重華在凉州日中有三足烏形
見分明五日乃止陳文帝天嘉七年三月庚午日無光
烏見懷帝永嘉五年三月日散光如血下流所炤見赤
日中有若飛燕者北周静帝大象元年二月癸未日出
將入時其中並有烏色大如鷄卵經四日乃滅乾符二
年日中有若飛燕者占書常以月十四日夜候月中有
氣如飛烏其地無王者
日赤如血
漢成帝河平元年正月壬寅日出赤二月癸未日朝赤
日入又赤夜月赤甲申日出赤如血亡光燭地黃赤靈
帝時日數出東方正赤如血無光且入西方去地二丈
亦如之其占曰事天不謹則日月赤是時月出入去地
二三丈皆赤如血晉光熙元年五月壬辰癸巳日光四
散赤如血流炤地皆赤甲午又如之占曰君道失明懷
帝永嘉五年三月庚申日散光如血下流所炤皆赤穆
帝永和八年張重華在凉州日暴赤如火宋孝武大明
七年十一月日始出四五丈色赤如血未没四五丈亦
如之至八年春凡三度謂之日死后魏文成帝興安元
年十一月己卯日出赤如血正始三年四月乙巳日赤
無光節閔帝普泰元年三月丁卯日月並赤赭色天地
溷濁煬帝大業十三年十一月辛酉日光四散如流血
占曰賊入宫主以急兵身伐又曰臣逆君明年三月煬
帝見弑唐太宗二十三年三月日赤無光李淳風曰日
變色有軍急咸亨元年二月壬子日赤無光癸丑赤如
赭上元二年三月丁未日赤如赭永淳元年三月日赤
如赭文明元年二月辛巳日赤如赭長安四年正月壬
子日赤如赭景龍三年二月庚申日色紫赤無光開元
十四年十二月己未日赤如赭貞元六年正月甲子日
赤如血元和十一年正月己卯日紫赤無光寳歴元年
九月甲申日赤無光太和九年二月辛卯日赤如血壬
辰亦如之光啟四年二月己丑日赤如血顯德三年九
月戊申日赤如赭占曰宰相憂寳元元年十二月庚申
日赤如朱靖康元年閠十一月庚申日赤如火無光主
其下君亡又景福元年五月日色散如黃金天復六年
十月日色散如黃金十一月亦如之京房易傳辟不聞
道兹謂無厭厥異日赤占書日赤如赭兵革滿野一曰
將死于野感精符外裔内侵兵將用則日紫一曰日初
出赤如火影炤地赤其所宿國亂亦為有兵流血一曰
日光四散赤如血所炤皆赤為急兵有流血一曰賊入
宫一曰日色變青有兵爭京房曰人君不德民背上則
日赤也
玄覽晝而日紫赤夜而月白皆將雨也晝而日黃白
夜而月赤將旱且風也晝而日青夜而月綠將寒之
候也晝而日黑夜而月青將雨不雨變為雲霧暈背
虹霓也
日中黑鬪
萬歴戊午五月南京大理寺寺丞董應舉上䟽曰閏四
月末外人喧𫝊二十八二十九日日中黑鬪為變異常
五月初一日未時臣于宅西空地親用水盆仰炤見日
旁有黑氣作態游移上下忽入日中日光盪轉不定旋
為黑餅蓋于日上不盡黑出日光奄奄如紫少頃黑氣
又作態復入日光盪轉黑蓋如前奄奄如是者三又變
淡黃未申以後遂無光彩臣稽李淳風玉歴通政所說
黑氣黑點之類大約數端一曰政法不明號令不常君
德不光日生青黑為子若省咎補過則吉一曰天子繼
天為子繼以祭祀為盡子道若郊祀弗恭天意示怒乃
生黑氣一曰臣挾私愛黨進不肖挾私怨退忠良傷明
哲之德民以怨之故日有黑氣黑點一曰黑日與日對
或合外裔來華一曰日出入時有黑日掩日化外侵中
國掩盡則禍不可言至于黑横日中如分日為兩亦主
鼎分凡此數種未知應在何等云云此變獨宋為多開
寳七年二月丙戌日生黑子者二熙寧十年二月辛卯
黑子如李元豐元年閏正月庚子黑子如李十二月丙
午復見二年二月甲寅復見崇寧三年十月壬辰復見
政和二年四月辛卯黑子乍二乍三如栗又八年十一
月辛亥宣和二年五月己酉三年十二月辛卯建炎三
年三月己卯紹興元年二月乙卯六年十月壬戌七年
二月庚子四月戊申八年二月辛酉十月乙亥並有黑
子又九年二月淳熙十三年五月紹興四年十一月慶
元六年八月十一日嘉泰二年十二月四月正月開禧
元年四月並有黑子德祐二年二月丁酉朔日中有黑
子如鵝卵相盪占曰臣蔽主明一曰君有過而不諫一
曰臣不掩君過令民見自開寳而下考諸本紀行事皆
如其占又考漢書元帝永光元年四月日色青白亡景
正中時有景亡光是夏寒至九月日乃有光京房易傳
曰美不上人兹謂上弱厥異日白七日不温順亡所制
兹謂弱日白六十日物亡霜而死天子親伐是謂不知
日白體動而寒弱而有任兹謂不亡日白不温明不動
辟&KR0034;公行兹謂不伸厥異日黑大風起天無雲日光晻
不難上政兹謂見過日黑居仄大如弹丸辟不聞道兹
謂亡厥異日赤三月乙未日出黃有異氣大如錢居日
中央京房易傳曰祭天不順兹謂逆厥異日赤其中黑
聞善不予兹謂失知厥異日黃
日再出没
晉元帝太興元年十一月己卯日夜出高三丈中有黑
青珥宋志日夜出名曰隂明天下大兵臣下陵上洪水
流行一曰君不祥社稷亡郄萌曰日夜出有國者亡兵
起天下飢以日辰命國尚書金匱曰日夜出紀綱滅大
臣專政威權黜削又占曰日再出没國亡君死兵起主
降于臣天下亡又曰日下而却上國大亂是時北方兵
起帝逼于強臣主威不振之象也又晉愍帝建興二年
正月辛未寅時日殞于地占曰日殞于地天下分裂天
子亡國此二帝北狩五胡迭起之象又占書日中分其
國亡或曰日分為二有徙王叛民一曰日裂君死臣爭
占書日出復没天下亂日毁為三四天下分亂一曰將
相代主日毁為二將相有謀日分為兩無道之君失天
下日墜于天國有憂大臣亡
陸遜南唐書盧文進在金陵為客言昔䧟契丹嘗獵
于郊遇晝晦如夜星緯粲然大駭居人曰謂之笪日
頃當自復良久果如其言日方午也
日應外夷
載記劉聰麟嘉元年東西赤虹經天南有一歧太史令
康相曰虹逹東西者許洛以南不可圖也一歧南徹者
李氏當仍跨巴蜀司馬叡終據全吳之象天下其三分
乎唐正元壬午有五色雲見長安太史張&KR0008;云在宋分
後一百六十年有聖人起其地至天成丁亥宋祖生洛
陽金史赫舍哩良弼帝問每旦暮日色皆赤何也良弼
曰旦而赤色應在東高麗當之暮而赤應在西夏國當
之既而夏國有任德敬之亂高麗有趙位寵之亂其言
皆驗宋寧宗開禧中乃金章宗末年北方有赤氣如血
東西亘天金處士杜時昇占謂天下當大亂亂而南北
合為一後良驗地志晉時將樂縣有星墜地忽成一穴
占者曰五百歲後當生大賢宋楊時産此以為應夷堅
志紹興壬午五月十六日五更初月外有環暈五重附
近者紅紫色白者次之青者又次之黃者又次之最
外深紅各相去一丈分寸不差其圓如規荆大聲曰是
為月重輪前史記多不過兩三重而今五數太隂極盛
恐非太陽之福未幾高宗㢲位此六事占驗俱竒宣和
初蜀人王俊明在京師謂人曰汴都王氣盡矣吾夜以
盆水直氐房下望之皆無一星炤臨汴分野更于宣德
門外掘土嗅之枯燥無生氣天星不炤地脉又絶而為
萬乘都乎即上書乞都洛陽天星不炤他書亦未之及
也
反景
楊用修曰山海經長留之山其神白帝少昊居之惟員
神磈氏之宫是神也主司反景蓋日西入則景反炤故
曰反景揚雄所謂倒景也尚書宅西曰昧谷寅餞納日
古文昧谷作柳谷鄭玄曰五色聚為柳日入時具五色
尚書箋曰柳谷屬之仲秋山海經司反景亦屬之白帝
蓋倒景反炤在秋為多其變千狀有作胭脂紅者諺所
謂日没胭脂紅無雨必有風也有如金縷穿射者古詩
所謂日脚射空金縷直西望千山萬山赤是也
沆瀣淪隂
大人賦呼吸沆瀣兮餐朝霞咀噍芝英兮嘰瓊華仲長
綂詩曰沆瀣當餐九陽代燭王勃詩朝餐雲母散夜吸
沆瀣精廣雅赤霄濛澒朝霞正陽淪隂沆瀣列缺倒景
皆常氣也道家服六氣春食朝霞秋食淪隂冬食沆瀣
夏食正陽并天玄地黃為六氣朝霞日始欲出赤黃氣
也沆瀣北方夜半氣也陵陽子明經曰列缺氣去地千
四百里倒景氣去地四千里其景皆倒在下也大人賦
貫列缺之倒景兮涉豐隆之滂濞
皇極常隂
皇極之常隂劉向以為春秋亡其應一曰久隂不雨是
也劉歆以為自屬常隂昭帝元平元年四月崩亡嗣立
昌邑王賀賀即位天隂晝夜不見日月賀欲出光禄大
夫夏侯勝當車諫曰天久隂而不雨臣下有謀上者陛
下欲何之賀怒縛勝以屬吏吏白大將軍霍光光時與
車騎將軍張安世謀欲廢賀光讓安世以為泄語安世
實不泄召問勝勝上洪範五行傳曰皇之不極厥罰常
隂時則有下人伐上不敢察察言故云臣下有謀光安
世讀之大驚以此益重經術士後數日卒共廢賀此常
隂之明效也宋高宗初至杭州久霖雨占曰隂盛下有
隂謀時苖傅劉正彦為亂京房易傳曰有蜺蒙霧霧上
下合也蒙如塵雲蜺日旁氣也其占曰后妃有專蜺再
重赤而專至衝旱(孟康曰專員也若五月再重赤而員至十一月旱也)妻不壹順
黑蜺四背又白蜺䨇出日中妻以貴高夫兹謂擅陽蜺
四方日光不揚解而溫(服虔曰蒙氣解而温)内取兹謂禽(服虔曰人君内
淫于骨肉也師古曰取如禮記聚麀之聚)蜺如禽在日旁以尊降妃兹謂薄
嗣蜺直而塞六辰迺除夜星見而赤(韋昭曰六辰謂從卯至申)女不
變始兹謂乘夫(孟康曰始貴高于夫終行此不變也)白蜺在日側黑蜺果
之氣正直(師古曰果謂干之也)妻不順正兹謂擅陽蜺中窺貫而
外專夫妻不嚴兹謂媟(韋昭曰媟言媟慢也師古曰音先列反)蜺與日會
婦人擅國兹謂頃(頃讀曰傾)蜺白貫日中赤蜺四背(服虔曰蜺背日)
適不答兹謂不次(師古曰答報也言妻有承順之心不見報答也一曰答對也言不以恩意
接對之)蜺直在左蜺交在右取于不專兹謂危嗣蜺抱日
兩未及君淫外兹謂亡蜺氣左日交于外取不達兹謂
不知蜺白奪明而大溫溫而雨(取讀曰聚)尊卑不别兹謂媟
蜺三出三巳三辰除(韋昭曰若從寅至辰也蜺旦見西晏則雨)除則日出且
雨臣私禄及親兹謂罔辟(辟君也)厥異蒙其蒙先大温已
蒙起日不見行善不請于上兹謂作福蒙一日五起五
解辟不下謀臣辟異道兹謂不見上蒙下霧風三變而
俱解立嗣子疑兹謂動欲蒙赤日不明德不序兹謂不
聰蒙日不明温而民病德不試空言禄(試用也)兹謂主窳
臣夭(孟康曰謂君惰窳用人不以次第為夭也師古曰窳音庾)蒙起而白君樂逸人
兹謂放蒙日青黑雲夾日左右前後行過日公不任職
兹謂怙禄蒙三日又大風五日蒙不解利邪以食兹謂
蔽上蒙大起白雲如山行蔽日公懼不言道兹謂蔽下
蒙大起日不見若雨不雨至十二日解而有大雲蔽日
禄生于下兹謂誣君蒙微而小雨已乃大雨下相攘善
兹謂盗明蒙黃濁下陳功求于上兹謂不知蒙微而赤
風鳴條解復蒙下專刑兹謂分威蒙而日不得明大臣
厭小臣兹謂蔽蒙微日不明若解不解大風發赤雲起
而蔽日衆不惡惡兹謂蔽蒙尊卦用事(孟康曰尊卦乾坤也)三日
而起日不見漏言亡喜兹謂下厝用(師古曰厝音千各反)蒙微日
無光有雨雲雨不降廢忠惑佞兹謂亡蒙天先清而暴
蒙微而日不明有逸民兹謂不明蒙濁奪日光公不任
職兹謂不絀蒙白三辰止則日青青而寒寒必雨忠臣
進善君不試兹謂遏蒙先小雨雨已蒙起微而日不明
惑衆在位兹謂覆國蒙微而日不明一温一寒風揚塵
知佞厚之兹謂痺蒙甚而温君臣故弼兹謂悖(師古曰弼猶相
戾也悖惑也)厥災風雨霧風拔木亂五糓已而大霧庶正蔽
惡兹謂生孽災厥異霧此皆隂雲之類也愍帝建興二
年正月己巳朔黑霧着人如墨連夜五日乃止其四年
帝降劉曜
五星聚一舍
星聚人知為吉祥然其占亦不同考古今傳記周武王
將伐殷五星聚于房齊桓公將霸五星聚于箕漢王入
秦五星聚東井唐玄宗天寳九載八月五星聚于箕尾
宋時五星聚于奎凡五見而其禍福較異按漢書五星
所聚其國得天下從歲星以義從熒惑以禮從填星以
信從太白以兵從辰星以法各以其事致天下又曰五
星所聚其下起兵若五星聚于一舍而芒角者其中所
聚之國亡五星相聚而皆逆行者其事逆臣奪主國五
星聚而相鬪天下大戰寇賊并起民庶流離疆土分裂
又曰五星合是謂易行改立王者有德受慶子孫蕃昌
奄有四方無德受殃離其國家毁其宗廟百姓流離被
滿四方若四星三星共聚多為不祥漢書四星合是謂
大盪其國兵喪並起君子憂小人流荆州占曰有德者
昌無德者亡漢平帝元始四年四星聚于柳又聚于張
其後三河有王莽赤眉之亂晉懷帝永嘉六年四星聚
于牛女後有石勒之亂漢獻帝初平元年四星聚于心
又聚于尾箕後李傕亂京師而黃巾黑山賊亂天下漢
祚遂亡晉安帝義熙三年二月癸亥火土金水四星聚
于奎婁從填星其分為徐州是時慕容超僣號于齊兵
連徐兖抄掠淮西九年三月木火土金四星聚于東井
井秦分也十三年劉裕滅秦三星合是謂驚立絶行有
兵喪百姓飢乏漢文帝後六年水火木合東井是歲誅
反者周殷于長安市明年六月帝崩景帝元年七月乙
丑金木水合于張三年七國反周亞夫滅之靈帝光和
三年十月木火金合于市右明年瑯琊王據薨獻帝建
安十八年秋木火土俱合于太微逆行留守帝座百日
占曰天下易主漢遂以亡晉惠帝元康三年木金土三
星合于畢昴趙地其後賈氏殺太子趙王倫弑后簒位
天下遘亂唐憲宗元和九年十一月木土金合于女十
二月土金水合于虚女危齊分也是歲淄青李師道叛
至二星相合木火合為更政革令其分有兵君憂人愁
木土合為内亂為飢為亂變謀更事人主失勢木金合
為水為飢為疫為有白衣會相去五尺有兵戰三尺有
破軍二尺有拔城一尺治兵木水合為變謀更事其國
多水民急火土合國憂主走為内亂為兵火金合曰爍
為喪不可舉事用兵火水合大旱赤地千里國主走秋
合有兵冬合有喪金土合為雍舊主死女子亂國主出
走天下受其害凡五星至二星相合聚其間火失光為
兵喪為旱木失光人主惡之土失光女主惡之金失光
兵起亦為喪水失光為大水以日占國又凡五星合聚
福德先至者吉刑禍先至者凶福德者土木也刑禍者
火水也福德刑禍皆以所聚之地言之若在水鄉木為
福火鄉土為禍也
唐懿宗咸通中熒惑填星太白辰星聚于畢昴在趙
魏之分詔鎮州王景崇被衮冕軍府稱臣以厭之
星搖
元光中天星盡搖上以問候星者對曰星搖則民勞後
伐四夷百姓勞于兵革唐開元二年五月晦大流星如
甕或如盆貫北斗並西北天星盡搖曙乃止隋煬帝幸
江都夏侯端說高祖曰金玉床搖此帝座不安參虚得
歲必有真人起于實沈之次宋開寳三年九月八日庚
午廣州民見衆星皆北流知星者言劉氏歸朝之象
星隕如雨
京房易傳曰君不任賢厥妖天雨星左傳莊公七年四
月辛卯夜恒星不見夜中星隕如雨公羊傳曰如雨者
非雨也非雨則曷為謂之如雨不修春秋曰雨星不及
地尺而復君子修之曰霣星如雨董仲舒劉向以為常
星二十八宿者人君之象也衆星萬民之類也列宿不
見象諸侯微也衆星隕墜民失其所也漢成帝永始二
年二月癸未夜過中星隕如雨長一二丈繹繹未至地
滅谷永以為王者失道下將叛去故星叛天而隕漢建
武十二年正月己未小星流百枚以上或西北或正北
或東北二夜止是小民流移之象也隋文帝開皇五年
八月戊申有流星數百四散而下五代莊宗同光三年
六月庚寅衆星流自二更盡三更而止宋真宗咸平五
年八月丙申有星流出東方西南行大如斗有聲若牛
吼小星數十隨之而隕宋恭宗德佑元年有二星鬪于
中天一星隕少帝祥興元年八月有大星隕于海中小
星數千隨之我朝嘉靖十一年十月七日夜星四亂飛
落十二年十月初八辛巳亦星隕如雨遂有大同之變
五星為人
晉書凡五星盈縮失位其精降于地為人歲星為貴臣
熒惑為童兒歌謠嬉戲填星為老人婦女太白為壯夫
處于林麓辰星為婦人吉凶之應隨其象告隋志國有
兵凶則星墮為鳥獸天下將亡則星墜為飛蟲天下大
兵則星墜為金鐵天下有水則星墮為土國主亡有兵
則星墜為草木兵起國主亡則星墜為沙星墜為人而
言者善惡如其言國有大喪則星墜為龍秦始皇三十
六年有星墮地化為石或刻其石曰始皇死而地分十
六國春秋劉聰滛泆無度時有星隕平陽化為肉元順
帝至正十年十一月有星墜于西原光耀燭地聲如雷
鳴者三化為石形如斧一面如鐵一面如錫削之有屑
擊之有聲十六年十一月大名縣有星如火自東南流
尾如曳彗墮入地化為石青黑光瑩狀如狗頭其斷處
類新割者十九年歐寧縣有星墜營山前化為石二十
二年臨朐縣龍山有星墮于地掘之得石如磚褐色上
有星如銀錄異記堯時有五星自天而霣一是土之精
墮榖城山下其精化為圯上老人歲星之精墮于荆山
化為玉側視之色碧正視之色白卞和得之以獻王火
星之精墜南海為大珠光炤數百里紅氣亘天今名其
地為珠池金星之精墜于終南山其精為白石狀如美
玉紫氣覆之水星之精墜張掖柳谷中化為黑石漢末
漸有文彩魏青龍年忽如雷震聲聞百餘里其石自立
白色為文有牛馬仙人之狀及玉環玉玦兼文字果應
司馬氏為晉以符金德焉唐太宗時北斗為七僧西市
飲酒一行時北斗化為豕入渾天寺西川章仇兼瓊時
太白酒星變為紗帽藜杖四人飲酒宋嘉祐中壽星變
為道士飲酒不醉漢遺史太乙星降于會稽丫角面如
玉色乘一葉紅蓮
客星為災
䨇槐歲抄嚴子陵足加帝腹感動星象高風不可尚已
近柳倅桑悅客星亭記謂客星有五所犯無不菑凶後
漢天文志客星犯周野光武崩應之于此不書似因子
陵而諱占也且犯帝座與劉聰時入紫微同其太史康
相以為大變聰遂滅光武無其應豈非政鮮闕失即目
前下賢一事亦可弭其災與其論殊新考之客星者一
曰周伯大而色黃煌煌然見其國兵起若有喪衆庶流
亡去其鄉一曰老子明大色白所出為飢為凶為善為
惡為喜為怒兵大起人主憂一曰王蓬絮狀如粉絮拂
拂然見其國兵起若有喪白衣之會其邦饑亡一曰國
皇星出而大其色黃白望之有芒角見則兵起國多變
若有水飢人主惡之衆庶多疾一曰温星色白而大狀
如風動搖出東南天下有兵將軍出于野出東北當有
千里暴兵出西北亦如之出西南其國兵喪並起大水
人民飢五者實為不祥民懌之語不誣又通志客星十
有二一曰景星二曰周伯三曰含譽四曰王蓬苪五曰
格澤六曰玄保七曰昭明八曰昏昌九曰旬始十曰司
晨十一曰莵昌十二曰地維臧光馬總意林神農稽首
拜于泰一小子曰上古之人壽過百無(缺)落之咎獨何
氣之使耶泰一小子曰天有九門中道最良日月行之
名曰國皇字曰老人出見西方長生不死衆曜同光則
國皇老子周伯王蓬苪並非妖星殊不可曉者又稱周
伯王蓬苪皆古者高世不仕之人王其姓蓬苪其名周
伯其姓氏也或曰客星者老子非李耳古之有德行不
仕老而有壽之人國皇者國姓温星者温姓俱有操行
而不仕者則似因子陵附會耳漢書元鳳四年九月客
星在紫宫中斗樞極間占曰為兵其五年發三輔郡國
少年詣北軍地節元年六月客星居左右角間東南指
長可二尺色白占曰有姦人在宫廷間又客星見貫索
東南行至七月夜入天市之交東南指其色白占曰有
戮卿一曰有戮王是時楚王延壽謀逆自殺霍光夫人
顯謀反伏誅黃龍元年三月客星居王梁東北可九尺
長丈餘西指出閣道間至紫宫其十二月宫車晏駕元
帝元初元年四月客星大如瓜色青白在南斗第二星
東可四尺占曰為水饑其五月渤海水大溢六月關東
人大饑二年五月客星見昴分居卷舌東可五尺青白
色燄長三寸占曰天下有妄言者其年十二月鉅鹿都
尉謝君男詐為神人論死父免官其為災亦可槩見而
史記天官書三能三衡者天廷也客星出天廷有竒令
則又似不甚係災祥者小說漢武帝微行造主人家家
有婢國色帝悅之夜與主婢臥有一書生亦寄宿善天
文忽見客星將掩帝座大呼咄咄俄見一男子操刀將
入戶聞書生聲甚急謂為已故遂縮走客星應時而退
何與子陵事相彷彿也
星有三類
星有三類一經星北極為之長二舍星大火為之長三
行星辰星為之長故皆謂之辰北辰居其所而衆星拱
之故為經星之長大火天王之座故為舍星之長辰星
日之近輔遠乎日不過一辰故為行星之長天文志星
者金之散氣其本曰人星衆國吉少則凶有大小明闇
三色其最大者紅次黑色最小者黃色佛經言星宿之
度大星一繇旬小星二百步樓炭經則云大星周七百
里中星四百八十里小星三十里瑜伽論稱諸星宿中
其星大者十八拘廬舍其中者十拘廬舍小者四拘廬
舍徐整長歴大星徑百里中星五十里小星三十里漢
書凡五星色皆圜白為喪為旱赤中不平為兵青為憂
為水黑為多死黃吉又曰黃地之爭白災泣之聲青為
兵憂黑為水五星同色天下偃兵百姓安寧
彗孛不同
彗孛考諸記傳類以為一星左氏有星孛于大辰申須
曰彗所以除舊布新也公羊曰孛者何彗星也文十四
年有星孛于北斗杜預曰孛彗也周史服曰不出七年
宋齊晉之君皆將死亂劉歆以為北斗有環域四星入
其中彗所以除舊布新斗七星故曰不出七年哀十三
年冬十一月有星孛于東方劉歆以為孛東方大辰也
不言大辰旦而見與日爭光星入而彗猶見漢高三年
七月有星孛于大角劉向以為楚將滅故彗除王位也
宣帝地節元年有星孛于西方去太白二丈所劉向以
為太白為大將彗孛加之掃滅象也郭璞釋爾雅亦云
彗妖星也亦謂之孛綜其實不然考漢書文穎注彗星
孛星長星三星其占略同而形少異孛星光芒短其光
四出蓬蓬勃勃然彗星光芒長參之如掃帚長星光芒
有一直或竟天或三十丈或十丈大率孛彗多為除舊
布新火災長星多為兵革事晏子君高臺深池賦斂如
弗得刑罰恐弗勝孛星將出彗何懼乎然則孛甚于彗
也宋約鉤命訣註彗五彗也蒼則侯王破天子苦兵赤
則賊起強國恣黃則女害權奪于后妃白則將軍逆二
年兵火作黑則河决賊處處起佛經稱夜义口烟為彗
龍王身光為憂流迦此言天狗晉書歲星之精流為天
棓天槍天冲天猾國皇反登皆蒼彗熒惑散為昭旦昭
明蚩尤之旗司危天欃皆赤彗填星散為五殘獄漢大
賁昭星絀流旬始蚩尤虹蜺擊咎黃彗太白散為天杵
天柎伏靈大敗司姦天狗天殘卒起白彗辰星散為枉
矢破女拂樞滅寳繞綎驚理大奮祀黑彗京房集星章
歲星所生妖星曰天槍曰天根曰天荆曰真若曰天樓
曰天垣熒惑所生妖星曰天隂曰晉若曰官張曰天惑
曰天崔曰赤若曰蚩尤鎮星所生妖星曰天上曰天伐
曰從星曰天樞曰天翟曰天沸曰荆彗太白所生妖星
曰若星曰帚星曰若彗星曰竹彗星曰墻星曰榬星曰
白雚辰星所生妖星曰天美曰天讒曰天杜曰天麻曰
天林曰天蒿曰端下微有異同孟康曰五星之精散為
六十四變志記不盡也黃帝占甲寅之日有青方氣在
日旁此歲星之精將為彗也丙寅之日有赤方氣在日
旁此熒惑之精將為彗也戊寅日有黃氣在日旁此填
星之精將為彗也庚寅日白方氣為太白壬寅日黑方
氣為辰星出則災在其分及衝宋中興天文志孛者黃
帝時一女子修行不得其死五行戾氣蓄結而為孛也
鎮星為福
洪景盧曰世之伎術以五星論命者大率以火土為惡
故有晝忌火夜忌土之語土鎮星也行遲故每至一宫
為災最久然以國家論之則不然苻堅欲南伐歲鎮守
斗識者以為不利史記天官書五潢五帝居舍火入旱
金兵水水宋均曰不言木土德星不為害也又曰五星
犯北落軍起火金水尤甚木土軍吉又云鎮星所居國
吉未當居而居已去而復還居之其國得土若當居而
不居既已居之又西東去其國失土其居久其國福厚
其居暫福薄如此則鎮星乃為大福德與木無異豈非
國家休祥非民庶可得侔耶然今之言星命者各以生
之所值度數分經别五星恩仇不盡惡火土而如女土
蝠氐土貉柳土獐之類則忌木星不以為德星也
流星名狀
流星者天皇之使五行之散精也自上而降曰流自下
而升曰飛一曰天使二曰天暉三曰天鴈四曰天保五
曰地鴈六曰梁星七曰營頭八曰天狗流星之為天使
者有祥有妖為天暉天鴈者祥流星夜隕而為天保者
祥為地鴈為梁星者妖流星晝隕或夜隕而為營頭者
亦妖流星之大者為奔星夜奔星隕而為天狗其妖甚
矣尾長二三丈暉然有光竟天色白者主使也色赤者
將軍使也流星有光其色黃白從天而下有音如炬熛
火下地野雉盡鳴斯天保也所墜國安有喜流星其色
青赤從天墜地名曰地鴈所墜兵起有光青赤其長二
三丈名曰天鴈軍中之精華也其國兵起將軍當從星
所之流星暉然有光白色長竟天人主之星也上相將
兵從星所之大如缶其光赤黑有喙者曰梁星其所墜
鄉有兵君失地大流星隕于軍上謂之營首亦曰營頭
之星不有破軍必有殺將流星甚大流星中途灹為三
五八九燦然有聲謂之天狗一曰大流星色赤墜地山
雉皆鳴羣犬奔吠者謂之天狗或曰日將出及將没之
時有五色氣長數丈或如長虹或赤氣如血從天墜下
或從濁升于天中者天狗也李淳風曰天狗出入濁間
不出入列宿墜地者為天狗不墜地者為流星也見則
兵起大戰天下大飢人相食飛星大如缶若甕後皎然
白前卑後高搖頭乍下名曰障右所下民食不足飛星
大如缶若甕前卑後高皎然白名曰頓頑其所從者多
死亡削邑而不戰飛星大如缶若甕後皎然白曲環如
車輪名曰解銜謂自相食國人相斬為爵禄飛星大如
缶若甕後皎然白長數丈黑滅後白化為雲流下名曰
天滑所下有積尸流血飛星大如缶若甕後皎然白白
縵縵然長可十餘丈而委曲名曰天刑一曰天餙見則
將軍有功封疆流星大如缶若甕中天曳尾者名曰大
奸下有流血大臣起謀百姓相食天下大亂荆州占曰
流星以人定至夜半見者期以年夜半後至鷄鳴期以
月鷄鳴後至明者期以日也又妖星一曰彗本類星小
者數寸長或竟天𫝊日為光夕見則東指朝見則西指
見則兵起大水除舊布新二曰孛星彗之屬也偏指曰
彗芒氣四出曰孛見則非内有大亂即外有大兵三曰
天棓一名覺星末銳而長本類星末銳長四丈主爭奪
石氏曰天棓出其國凶不可舉事四曰天槍雲狀如馬
或曰天槍左右銳長數丈本類星其出必有破國亂君
又為旱飢暴疾五曰天欃雲如牛狀一曰白少而數動
出則其下人相䜛巫咸云彗類末銳主捕制六曰蚩尤
旗類彗而後曲象旗或云赤雲獨見或云其色上黃下
白可長二三丈見則王者征伐四方不則國有大喪七
曰天衝其狀如人蒼衣赤頭不動見則臣謀主武卒發
天子出八曰國皇大而赤類南極老人星去地三丈如
炬火見則有急兵九曰昭明象太白大而白無角乍上
乍下或曰西方有星望之去地六丈白而有光類太白
察之中赤見則伯者出一曰光芒不行所起國兵多變
大人凶十曰司危如太白有目或曰大而有毛有角見
則其下國相殘賊主失國臣行主權十一曰天䜛狀如
劍或如鈎長四五丈數動出則其國内亂下相䜛赤地
千里枯骨藉藉十二曰五殘一名五鋒類辰星大而赤
察之中青星表有氣如暈見則政在伯國有兵喪十三
曰六賊形如彗大而赤動有光一曰六賊形如彗色白
長四十丈出正南去地可六丈太白之精出則天下亂
十四曰獄漢一曰咸漢出正北去地可六丈出則主兵
喪諸侯驚動大而赤數動察之中青或曰赤表下有三
彗縱横主逐主刺王十五曰旬始出北斗旁狀如雄鷄
怒則赤黑色象伏鱉出則天下有兵其國不寧十年聖
人起伐羣横十六曰天鋒象彗天鋒出必有亂臣戮死
于下十七曰燭星狀如太白出則城邑亂有土功其出
不行不久而滅上有三彗又以五色占十八曰蓬星大
如二斗器色白又曰王蓬狀如夜火之光多至四五少
亦一二長不過三丈出則有亂臣有亡國大水大旱五
榖不收人相食十九曰長庚如一疋布見則兵大起二
十曰四填星出四隅大而赤去地六丈時以夜半出兵
在其下二十一曰地維藏光出四隅赤黃搖頭狀類填
星出東西隅天下大旱出西南兵起出西北天下大亂
二十二曰昏旦出西北方中赤外青氣環之見則天下
兵起高十丈期一年二十丈二年三十丈三年又天杵
星狀如太白出五芒見則大旱兵起亡國星似老人或
旁附一小星玄冥星狀如雄鷄色黃赤出則兵起國不
寧鏡星出離地可四丈似月見則為上下乘亂無德者
亡有德者昌饒星似火流星有火光有聲墜地如火圓
如數畆田上有黃光見則千里破軍殺將夷人星中有
一大星其旁小星聚圍之見則外國犯邊兵戈大起蓬
頭星狀如人頭有亂髮見則謀事之臣叛稼穡星有四
星類墳墓見則大稔&KR0008;拂星光芒如拂見則有國家宗
社事龍拔星其狀如拔出則王者多子孫百埃星狀如
氣埃氣中有光見則諸侯多事人民不安毛毬星狀如
毬有毛見則國多苛暴之政履齒星狀如細齒形見則
兵起人災靈芝星狀如芝草見則天下太平將相星有
二星並見大小相逐見則大臣有文武之德流矢星狀
如矢見則天下不寧六害星有六星並出而俱有光芒
見則兵起流血分霞星二星並出光芒相約見則其分
外國進寳物于朝氣中星赤氣中見三星在西北方見
則有誘害大臣之事雲附星赤雲中見二星一大一小
見則大暑天下大疫破女星狀類彗芒氣䨇出見則有
大兵喪飢疫兵起&KR0008;散星有芒氣上出二星見則兵起
人灾已上各星占書載之然不多見也若史傳中星變
之尤可驚愕者蜀後主建興十三年諸葛亮率大衆伐
魏屯于渭南有長星赤而芒角自東北往西南流没入
亮營三投再還往大還小占曰兩軍相當有大流星來
走軍上及墜軍中者皆破敗之徵未幾亮卒于軍焚營
而退羣帥交惡互相誅殘魏明帝景初二年司馬懿圍
公孫康于襄平夜有大流星長數十丈白色有芒鬛從
首山東北流墜襄平城東南占曰圍城而有流星來走
城上及墜城中者破又曰星所墜國易姓無何康突圍
走至星墜處被斬坑其衆魏景元四年有流星二並如
斗見西方分流南北光炤地隆隆有聲占曰流星為貴
使大者天使是歲鍾會鄧艾伐蜀乃二星之象二帥相
背分流南北之應鍾鄧既死三軍忿怒隆隆有聲之應
也元帝永昌元年有流星大如甕長百餘丈青赤色從
西方來尾分為百餘岐而散時王敦作亂百姓流亡之
應也唐文宗開成二年二月至三月有彗星見于危初
長七尺漸歴虚女斗房亢張六舍初指西而南而東而
北長至八丈凡彗星辰出則西指夕出則東指未有遍
指四方凌犯如此之甚者此奄宦得志縉紳禍烈之應
也又漢成帝元延元年四月丁酉日晡時天暒晏殷殷
如雷聲有流星頭大如缶長十餘丈皎然赤白色從日
下東南去四面或大如鷄子燿燿如雨下至昏止占者
為王者失勢諸侯起伯之異也元和六年三月日晡天
隂寒有流星大如一斛器墜兖鄆間聲震數百里所墜
之上有赤氣如立蛇長丈餘乃滅野雉皆雊又十二年
九月甲辰有流星起天中首如甕尾如二百斛船長十
餘丈聲如羣鴨飛明若火炬須臾墜地有大聲如壊屋
者三唐昭宗天復元年五月有三赤星各有鋒芒在南
方既而西方北方東方亦如之頃之又各增一星凡十
六星少時先從北滅占曰濛星也見則諸侯兵相攻天
祐二年三月乙丑夜中有大星出中天如五斗器流至
西北去地十丈許而止上有星芒燄如火赤而黃長丈
五許而蛇行小星皆動而東南其隕如雨少頃没宋仁
宗天聖六年四月甲申漏欲盡有星大如斗器自北方
至于西南光炤地有聲如雷曳尾跡長數丈久之散為
蒼白雲金大安二年正月庚戌朔日中有流星出大如
盆其色碧西行漸如車輪尾長數丈没于濁中至地復
起光散如火至正二十六年十一月戊子熒惑犯太微
東垣上相太白犯鍵閉己丑流星如酒杯大分為三星
緊相隨前一星色青明後二星色赤尾跡約長二丈餘
起自東北後繞往西南没于近濁閩書萬歴六年正月
初六夜有星如日出自西方衆星皆西環塵餘載萬歴
壬寅八月二十五日福建地方見一長星頭大紅色尾
尖白色霹靂一聲中裂開紅色四圍白色身亦能動九
月初八日夜一星大如椀色如血頃刻分為五大各如
椀半夜合為一四更復分為五至五更復為一大如米
籮鷄鳴時又復縮如椀
彗掃文昌
震澤長語成化末正旦日申時中天有白氣如練仰觀
之宛轉如一白蛇漸升漸消消且盡忽有聲如雷蓋天
鼓也正德初彗星掃文昌春官云應在内閣未幾逆瑾
出首逐内閣大學士劉健謝遷自是而後一時在位無
不被其禍乃知文昌為天下斯文之應不止内閣而已
後唐天祐三年四月彗出西北掃文昌軒轅天市宰相
柳璨希梁王全忠旨歸其譴于大臣于是僕射裴樞獨
孤損崔遠守趙崇王贊王溥陸扆皆同日賜死白馬驛
蓋千古同符矣天官書斗魁戴筐六星曰文昌一上將
主建威武二次將主正左右三貴相主理文緒四司命
主灾咎五司中主佐理六司禄主賞功進士又隋書天
文志文昌六星在北斗魁前紫微垣西天之六府也主
集計禍福明天道黃雲入三公受賜蒼白入將相憂赤
黑入三公黜黃帝占曰文昌宫者天府之離宫也其星
明大齊同則王者致太平天瑞臻不明則道術隱藏其
色黃潤光明則萬民安青黑微細則天下多憂人相殘
害動搖移徙則三公受殃不則女主忌之又日暈文昌
有大赦期百日歲星犯文昌石氏占曰天下兵起有走
王熒惑入文昌黃帝占曰宫庭中有兵天下耗石氏曰
天下大亂王者憂亡郄萌曰火守司禄民大疾舍司命
童子疾太白入文昌春秋緯曰三軍反兵滿國都國以
弱亡客星犯文昌石氏曰輔臣有殃一曰大臣謀叛宫
中有兵客星入文昌有女子惑天子者流星出文昌三
公出鎮視其所之知其地一曰貴出師又曰貴臣將相
有下獄貶黜者以色占之流星衝文昌公卿大臣有憂
一曰文書事彗孛犯文昌輔臣災一曰三公下獄有急
公易政彗孛出文昌天下亂大臣受殃國易政漢靈帝
熹平二年四月有星出文昌入紫宫蛇行有首尾無身
赤色有光炤垣墻占曰文昌為上將貴相主大臣不利
北齊後主天統元年六月壬戌彗星出文昌東北其大
如手後稍長乃至丈餘百日乃滅
太白晝見
甘氏曰太白在秋曰王其色比狼星精明而有光仲秋
之時有芒角在四時曰相其色精光而無芒角在冬曰
休其色精明而無光在春曰囚其色青黃而無明在夏
曰死其色赤黑細小而不明此其常也太白隂星出西
當伏西出東當伏東過午則為經天晝見與經天不同
者晝見為當晝而見經天則順行至未逆行至已而不
伏故昏旦當午而見所以出東而入西出西而入東也
晝見不必經天經天則必晝見以其去日遠也古今惟
秦始皇時太白經天桓帝延熹九年七月丙戌太白晝
見經天晉安帝義熙元年至恭帝元興元年太白經天
唐高祖時武德九年六月太白經天晝見則甚多占曰
太白晝見有兵兵亡無兵兵起一曰為兵喪為不臣為
更王強國弱弱國強太白經天天下革命更主人流亡
一曰海内悲凉九州動搖負兵奪粮四夷交侵天下攘
攘一曰不出三年有大喪大臣有殃
天雨糓
崇禎五年九月余邑中天雨榖有拾得者顆粒比常稻
加長差黦黑耳按京房易逆利曰天雨榖歲大熟或以
為有年之兆然次年癸酉歲收殊歉不知其何祥也因
考之史傳吳桓王時天雨五榖于貧家富家則不雨凉
州張駿九年武威燉煌天雨五榖倉頡造書天雨粟燕
丹留秦天雨粟漢武帝建元四年天雨粟宣帝地節三
年長安雨黑粟元帝竟寧元年南陽山郡縣雨粟(赤青黑大
者如豆小者如麻子赤黃味如麥)建初元年九江壽春雨粟光武建武
二十年清河廣州雨粟(大如莧實色黑)吕后三年春天雨粟禹
時天雨榖漢宣帝時江淮天雨榖三日(尋魏地奏亡榖二千頃)建
武三十一年陳留天雨榖遼道宗咸熙四年六月壬子
西北路天雨榖方三十里漢武時廣陽縣天雨麥梁武
帝八年齊國天雨黍元康四年南昌天雨豆明帝永平
十八年下邳雨大豆(似槐實)宋神宗元豐二年六月忠州
天雨豆七月南賓縣天雨豆哲宗元祐三年六月臨江
縣雨白黍七月又雨黑黍紹興十六年瀘州天雨豆孝
宗乾道四年春舒州雨黑米(堅如鐵破之米心通黑)金完顔大定
十六年臨漢天雨豆(形銳小而赤植之悉生)宋至道二年四月福
清縣雨黃黑豆又長樂太平二鄉雨黑豆(皆堅實異常)元世
祖至元十一年十月衢州東北雨粟如黍十一月浦城
雨黑子(如稗實)邵武雨黑黍(如蘆穄)信州雨黑黍鄱陽縣雨
菽豆洪武六年六月十九日未時廣州天雨米(如白粳米身粗
小長黑色如火燒米)成化二年六月順德天雨米(形小而堅色黎黑)弘治
辛酉秋忠州下黑子(形如椒味如稻久而生苗如梁值霜而槁)嘉靖三十四
年十月常熟縣天雨如赤豆元至正壬辰三月湖州有
物若果核與雨雜下(五色光瑩食之似松子閏月復雨後紅巾犯省雨核之地焚戮特甚)
則凡雨五榖其為瑞為災亦隨其世之治亂耳若雨他
物者率非祥徵占書曰凡天雨下物非人所聞見者皆
大兵之兆其災見所主國分如雨草則元帝永光二年
八月天雨草(葉相樛結如弹丸)平帝元始三年正月天雨草宋
太始四年正月行宫天雨草雨栗則魏武時河内天雨
栗雨酸棗則周秦間河内雨酸棗雨花則隋仁壽二年
雨水銀花四年陜西又雨金銀花雨木則唐德宗貞元
間陳留天雨木(大如指長寸餘中空所下立如植)宋紹熙五年行都亦
雨木垂拱四年三月台州雨桂子(旬餘乃止)元豐三年六月
兖州長山雨李(類山芋)雨毛則武帝天漢元年三月天雨
白毛三年八月天雨白氂晉武帝泰始八年五月蜀地
雨白毛隋文帝開皇六年京師雨毛如髮(長者三尺餘短者六七寸)
宋神宗熙寧元年襄陵間天雨白氂(如馬尾長者尺餘彌漫山谷)三
月潭州雨毛八年五月雨黃毛元二年六月彰德雨毛
元順帝仍改至元三年三月彰德雨毛(如絲而綠俗呼曰菩薩線)嘉
靖三十九年五月興化雨毛四十年夏又雨毛雨絲則
至正十三年七月安溪雨白絲雨鉛則漢河間天雨鉛
(今有雨鉛城)雨碧則惠成王七年鄭國天雨碧雨綿則漢永
和時長安雨綿雨骨則梁惠成王八年赤鞞天雨骨(後國
饑民疲)雨魚則漢成帝鴻嘉四年秋信都天雨魚(長五寸以下時
王氏耑政)十六國春秋蜀李期末年宫中雨黃色魚(是年為李壽所
殺)赫連鳳翔元年唐元和十四年俱雨魚僖宗光啓二
年揚州雨魚元至正二十五年六月大都雨魚雨蟲則
魯閔公三年秋宋雨蟲雨肉則紂時天雨肉漢桓帝建
和三年秋七月北地雨肉(似羊肋或大如手時梁冀耑政)愍帝建興元
年十二月河南地震雨肉平陽雨肉長三十步廣二十
七步(傍有哭聲臭聞百里)雨血則漢惠帝二年宜陽天雨血一頃
哀帝建平四年四月山陽湖陵雨血廣三尺長五尺(大者
如錢小者如麻子)永康元年尉氏雨血後齊河清二年太原雨
血唐高祖武德初突厥雨血三日貞元二十一年京師
雨血宋仁宗慶歴三年十二月天雄軍德博州降紅雪
化為血順宗元綂二年正月河南雨血(腥氣逼人灑堊墻衣裳皆赤)
至正五年四月丹陽縣雨紅霧(濡草木衣裳皆紅)嘉靖七年七
月南京天雨血雨黑水則宋淳熙十一年二月新城縣
雨黑水至正十七年正月杭州雨黑水雨水銀則隋仁
壽二年宫中雨水銀紹興二十六年七月辛酉夜天雨
水銀雨錢則王莽時天雨五銖錢(至地化為龜兒)宋紹興二年
七月天雨錢(輪郭肉好不分明)雨金則禹時天雨金(凡二日)周成
王時咸陽天雨金(今咸陽有雨金原)顯王時櫟陽雨金
襄王時晉雨金漢惠帝時宫中雨黃金黑錫漢時翁仲家貧力
作居渭川天雨金十斛于其家述異記秦二世元年宫
中雨金(頃刻化為石)垂拱三年七月廣州天雨金雨石則紂
之末年天雨石如甕弘治庚戌三月陜西慶陽府雨石
(大者如鵝卵小者如鷄頭實作人言語說長道短刺刺不休)嘉靖三十年連江雨石
(有聲如雷)魏武帝末年鄴中雨五色石雨寳珠則梁大同中
雨雜色寳珠雨紙錢則宋建炎二年留守杜充營中天
雨紙錢厚盈寸(明日與金人戰敗縛)雨箋則張仲舒在廣陵庭中
天雨綘羅箋(經宿暴死)雨琉璃則至正六年九月彰德雨雪
結成琉璃雨羊則乾符二年洛陽建春門外因暴雨有
物墜地如羖羊不食頃之入地中(其跡月餘不滅或以為雨工)雨鹿
則成帝時宫中雨蒼鹿雨湯則咸通八年七月下邳雨
沸湯殺鳥雀雨灰則殷紂時天雨灰梁大同二年天雨
灰其色黃若雨塵雨沙史不絶書而至元二十四年諸
王色徹都部雨土至七晝夜深七八尺牛畜盡死則其
尤異者又考京房易傳曰天雨黍粟大人出走春秋潜
潭巴曰天雨粟無德者興有德者不禄小人進大臣辱
易占曰天雨粟不肖者食禄與三公易位天雨稻黍者
亡天雨稻大臣當誅占曰君吝于禄信衰賢去厥妖天
雨草又曰天雨草恡禄信衰雨赤草其民流臣專政又
曰人君多殺無辜則天雨金宋志雨金鐵是謂刑獄主
兵災隋書曰非吉祥有亂臣也漢書曰天雨冰后妃臣
為亂京房易傳歸獄不解兹謂追非厥妖天雨血又曰
佞人禄功臣僇天雨血又曰天雨血兹謂不親民有怨
心不出三年無其宗漢書天雨魚帝道陵夷臣下專政
内記云天雨膏師敗一曰將敗國有急一曰君暴虐弼
臣多貪賢士遠出雨肉將易君雨水銀是謂荆祖不出
三年兵喪並起去國失主後魏書曰天雨錢天下亂隋
書曰天雨毛衆役煩興兵革不息京房易傳前樂後憂
厥妖天雨羽又曰下人相食宋志君不道天下逆天雨
羽又曰邪人進賢人逃天雨毛易妖曰天雨毛羽貴人
出走骨肉疎而主暴虐天鏡占曰天雨毛羽有喪不出
九年兵起易飛候曰天雨毛羽大風為灾天雨爵餳為
飢不出三年改易王者爵餳如甘露白者為甘露黃者
為爵餳天雨絲綿天下有兵喪不出六年大亂天雨絮
兵起國將喪無后天雨如杵臼其國饑天雨笠國大饑
天雨戟不出三年兵起天雨筑其國君有咎天雨冰水
失其性大人疫易飛候曰天雨草國有殃民破亡春秋
演孔圖八政不中則天雨刀祥災集天雨墨君臣無道
䜛人進宋志曰雨石位不施君長凶天雨續大饑民亡
續如蔴苧脆如地毛天雨黃沙其下逆兵起天雨黃塵
天下大饑宋志天雨物人莫識者大兵起天雨釡甑人
將相食天雨霾民勞禄不肅占書天雨禽獸是謂不祥
不出三年其下兵起一曰民流亡有喪天雨魚鱉民流
亡臣專政有喪天雨蟲人君暴虐不親骨肉而親他人
其國兵灾並起劉向曰刑法暴虐貪饕無厭天雨蟲天
雨骨是謂陽消王者德衰令不行佞人進用不出三年
有内爭易飛候曰師將破亡一曰其國大饑人相殺食
天雨筋其國大亂天雨赤雪有大兵起大戰有亡國天
雨花國有喪天雨木君臣不和䜛臣進用其歲多風五
榖傷民多死一曰人多兵死天雨土君失封五行傳是
謂黃精土失其性也百姓勞苦而無功京房易傳曰内
滛亂百姓勞不肖者禄則天雨土易飛候曰天雨土主
不安外戚有謀天雨石為政者職位不施為詐妄行國
君死亡又曰天雨石民流亡甘氏曰無雲而雷隕石墜
地大及一丈形如鷄子兩頭銳名天鼓所下之邦必有
大戰伏屍數萬近三年遠七年天雨沙民饑君失國天
雨灰君虐無道
天雨小兒(增)
前考天雨物尚有一二未盡者河間王子元家雨六七
寸小兒又魏文帝時安陽殿前雨朱李金史哀宗天興
二年正月己酉京索間雨血十餘里草木子載至正壬
辰雨粉鐵于湖廣民家戶壁間雲南志至正元年雲南
&KR1095;嘉縣雨鐵民舍山石皆穿至正二十一年昆明縣雨
鐵七修類稿本朝正德三年雨紅水于杭州都御史錢
鉞家嘉靖八年夏杭州城内雨黑水
雨雹作男女鳥獸形
史傳所載雹災如地節四年五月山陽濟隂石勒時西
河界俱雹如鷄子蜚鳥皆死成帝河平二年四月楚國
雨雹大如斧蜚鳥皆死元至正十一年四月彰德雹亦
形如斧稭粒無遺宋政和七年七月京師雹大如拳萬
歴二十六年長泰雹大如拳慶元三年四月雹大如桮
破瓦殺鳥雀正光元年河西初平四年六月右扶風石
遵時鄴中俱雹大如斗武帝元封中雹大如馬頭至正
六年二月興國州雨雹小者如鷄子大者如馬頭極矣
尤可駭者金世宗大定十一年六月戊申西南路招討
司必里罕水之地雨雹三十餘里小者如鷄卵其一最
大廣三尺長丈餘四五日始消崇禎十年又四月十五
日武鄉縣雨冰雹知縣程世能親驗見有如象大者二
塊如牛大者數十塊稽神錄載楊行自言天祐中在古
城避暑于佛寺忽聞大聲震地走視門外見一雹其高
與寺樓等入地丈餘數日乃消宋紹興八年五月汴京
大康縣大雷雨下冰龜數十里大小皆龜形具首足卦
文熙寧中河州雨雹大者如鷄卵小者如蓮芡或如人
頭耳鼻口目皆具無異鐫刻又有如環珮者如卵如弹
者玲瓏有竅色白而堅元仍改至元四年四月癸巳清
州八里塘雨雹大過如拳有如龜如獅象如環玦如小
兒形者萬歴二十三年五月十三日山東臨邑縣雨雹
盡作男女鳥獸形見邢太僕侗志
天下盡風
風之異者漢書漢昭帝元鳳元年燕王都薊大風雨拔
宫中樹七圍以上十六株元帝建昭元年十二月大風
拔甘泉畤中大木十圍以上元初六年夏四月沛國渤
海大風拔樹三萬餘株習鑿齒晉陽秋惠帝永康元年
十一月戊午朔大風從北來飛石五六日乃止吳孫權
太平元年八月朔大風江海涌沸平地水深八尺拔南
陵樹二十株石碑磋動吳兩城門飛落晉元帝永昌元
年七月丙寅大風屋瓦皆飛天統七年三月大風𤼵屋
拔木五日乃止隋文帝開皇二十年十一月京師大風
發屋拔木秦隴壓死者千餘人仁夀二年西河有胡人
乘騾在道忽為廻風所飄并一車上千餘尺乃墜皆碎
焉憲宗元和八年六月庚寅京師大風雨毁屋飄瓦人
多壓死者丙申富平大風拔棗木千餘文宗太和九年
四月辛丑大風拔木萬株墮含元殿四鴟尾拔殿庭樹
三壊金吾仗舍廢城門樓觀内外三十餘所光化西城
十數雉堞懿宗咸通六年正月絳州大風拔木有十圍
者宋太祖乾德二年五月揚州暴風壊軍營舍近百區
開寳九年四月宋州大風壊甲仗庫城樓軍營民舍凡
四千五百九十六區太宗太平興國六年九月高州大
風壊𪠘宇民舍七百區七年八月瓊州颶風壊城門州
署民舍殆盡八年九月太平軍風拔木壊民舍千八十
七區十月雷州颶風壊廪庫民舍七百區大中祥符二
年九月無為軍大風雨拔木壊城門營壘民舍壓死千
餘人元豐四年七月秦州風作繼以大雨浸州城壊公
私廬舍數千間又通州静海縣大風雨壊官私廬舍二
千七百六十三楹嘉定二年八月癸酉大風大木皆拔
丙子九月壊陵殿宫墻六十餘所折陵木二千餘株其
餘言折木壊屋飛沙石失舟楫者不可勝書夢溪筆談
宋熙寧九年恩州武城縣有旋風自東南來望之插天
如羊角大木盡拔俄頃旋風卷入雲霄中所過縣城官
舍民居略盡悉卷入雲中縣城兒女奴婢卷去復墜地
死傷者數人民間死傷亡失不可勝紀縣城為空按抱朴
子凡大風非常三日三夜者天下盡風也二日二夜者
天下半風也一日一夜者千里風也乙巳占曰凡風動
葉十里鳴條百里搖枝二百里獵葉三百里折小枝四
百里折大枝五百里飛沙石一千里拔大樹五千里占
書風發一日為其縣二日他縣三日其郡四日他郡五
日其州各以日數知災所及凡風一日為邑二日三日
為郡四日五日為國六日七日以上為天下初遲後疾
者其來遠初急後慢者其來近占書曰凡暴風忽起擺
樹鳴條風勢極急未及一二刻漸微而止者其風遠不
過十里當視日辰占之在刑冲方則外界有送盗賊至
在德方則外界有送祥異至在合方則外界有送書信
至風驟起經半時止此風在三百里來其占在民刑冲
方月内米貴德合方月内賊來在日辰本位上來民間
有火凡風驟起吹沙走石經一二時止風在五百里以
上千里以下其占在大臣長吏单視月建半日一日兩
日當視太歲支干又曰凡風二日二夜事及三千里外
一日一夜事及二千里六時以上事及千里半夜半日
三時以上事及五百里一時以上事及百里又曰凡天
子占千步諸侯去宅五百步庶人去家一百步占之郎
仁寳瑛曰春之風自下而上紙鳶因之以起夏之風横
行空中故樹杪多風聲秋之風自上而下木葉因之以
隕冬之風著土而行是以吼地而生寒
虹霓入庭中
隂陽之氣和則為雨露怒則為雷霆滛則為虹霓虹者
攻也陽攻隂也蜺者齧也灾氣傷害於物如有所齧也
蔡邕曰見于日中曲而青紅者曰虹見于日旁白而直
者為蜺易飛候曰赤無胡者蚩尤旗也衡不屈者天杵
也直下上不屈者天棓也成都志韋臯鎮蜀常與賓客
宴郡西亭暴風雨俄頃而霽虹霓自空而下直入庭垂
首于筵吸其飲食且盡五色似霞首似驢四視左右久
而方去公懼罷宴曰吾聞虹蜺者妖沴之氣今止吾宴
怪之甚矣豆盧署曰夫虹蜺天使也降于邪則為戾䧏
于正則為祥公正人也故以祥賀旬日果有詔拜中書
令稽神錄荆州有氣如虹五彩奪目有首如驢長數十
丈入廳事而行三匝而滅占者曰廳事當有哭聲然非
府之咎頃之順貞穆皇后崩𤼵哀于此堂祥異参驗唐
元和二年三月彩虹入潤州大將張子良宅初入漿甕
飲水盡又入井飲之是年九月李錡反令子良收宣歙子
良反兵圍城錡就擒子良拜金吾尋歴方鎮晉陵薛願
虹飲其釜輦酒灌之遂吐金滿釜以報又東甌後記越
王無諸舊宫中斷虹飲于池漸化為男子入林中隱隱
如雷化彩龍飛去八朝窮怪錄魏明帝正光二年首陽
山中晩虹化為女子帝逼幸之作鐘鼓聲復為虹去温
湛婢見老嫗流涕無孔竅抽刀逐之化為紫虹劉義慶
方食粥白虹飲其粥義慶擲器于階遂作風雨聲振于
庭良久不見前凉錄張駿六年有彩虹五重隆隆如鐘
鼓之聲春秋潜潭巴虹五色迭至炤于宫殿有兵革之
事感精符九女並御則九虹並見春秋考異郵虹蜺出
亂惑棄和春秋演孔圖霓者斗之亂精也斗失度則投
霓見態一曰填星之精散為虹蜺主内滛主惑心漢書
光和元年黑氣墮北宫温明殿黑如車蓋五色有頭體
長十餘丈形貌似龍蔡邕曰此所謂天投蜺者也宋志
虹下宫殿園池井内不出一年其下君凶政亂若數見
后黨盛如從井中出或飲井中水者主兵起國憂出地
中其地大飢京房曰赤虹見萬人死白虹亦然抱朴子
曰赤虹見城中其城必大戰流血晉志曰虹頭尾至地
流血之象甘氏曰虹貫日近臣為亂諸侯有欲反者赤
黑虹尤甚一曰虹出入人家井中其家則有兵傷一曰
當出貴女而后家受其殃一曰有兵不則有盗賊相傷
虹霓亘天后妃隂脅天子赤虹從天直下國亂無主赤
虹與日俱出其野有急兵白虹如杵其下有兵蜺因日
而表黃内青者婦專君也蜺在日旁中天而直者君有
外通于臣也白虹貫日赤蜺四背人君惑寵妾而棄正
嫡白虹奪日之光尊卑不别又曰日中有白虹冲日在
東方東反在西方西反南北二方亦然黃帝占白虹繞
城不匝從虹缺處攻之勝考之前志黑虹入營而宋輯
卒(見述異記)白虹繞軍而諸葛恪敗(見吳志)虹飲井水竭而上
官桀誅(見漢書)虹蜺彌天而愍帝為劉聰所弑(見晉書)白虹
貫東宫門而太子勇廢(見北史)其為乖沴不和之象明矣
雷神形状
投荒雜錄雷民圖雷以祀者皆豕首鱗身山海經雷澤
有雷神龍首人身鼓其腹則雷搜神記晉扶風楊道和
夏于田中值雨至桑樹下霹靂下擊之道和以鋤格折
其股遂落地不得去唇如丹目如鏡毛角長三寸餘状
似六畜頭似彌猴唐代州西有大槐樹震雷擊之中裂
數丈雷為樹所夾狂吼彌日衆披靡不敢近狄仁傑逼
而問之乃云樹有乖龍所繇令我逐之落勢不堪為樹
所夾仁傑乃命破樹始得出酉陽雜爼貞元四年宣州
忽大雷雨一物墜地猪首手足各兩指執一赤蛇囓之
俄頃雲暗而失時皆圖而得之投荒雜錄常有雷民因
大雷電空中有物豕首鱗身狀甚異民揮刅以斬其物
踣地血流道中而雷益厲其夕凌空而去自後揮刀居
民頻為天火所災錄異記唐潤州延陵縣茅山界元和
春大風雨隳一鬼身二丈餘黑色而如猪首角五六尺
肉翅丈餘豹尾服絳裩豹皮纏腰手足兩爪皆金色執
赤蛇足踏之瞪目欲食其聲如雷尋復雷雨翼之而去
宋大觀間大滌山人胡真隱居山間一日忽聞有聲若
鼍鼓數百里雲靉靆間火毬相逐已而迅雷烈風移時
乃止獪園載廣東人家風雨晦冥中一雷神落地不得
去赤髮猙獰狀如獸頭似獼猿角肉翅青手執綠玉斧
語其家急延正一道士來誦清淨經出我須臾誦畢騰
空而去我太祖常在默坐適前殿雷擊恍惚見殿角有
人長三尺青膚肉翅狀肖猴兩目耿耿有光向帝稽首
騰空而去乃下詔曰五雷著跡于殿庭其减膳自省廣
異記開元末雷州有雷公與鯨鬪鯨身出水上雷公數
十在空中上下或縱火或詬擊七日方罷海邊居人往
看不知誰勝但見海水正赤成化間永州寧遠縣民家
婦方娩有物自天際墮産室中高尺有五藍色鷹嘴龍
爪而膊下有肉翅如蝙蝠狀天地晦冥風雨不止巫者
曰此雷神也或教以斷新傘藉之仍叠十餘几閣其上
日為清穢數次越三日復大雷電物乃飛去唐李鄘介
休縣民送觧牒夜止晉祠宇下聞人叩門曰介休王借
霹靂車收麥良久見持一物如幢扛上環綴旗旛凡十
八葉每葉有光如電民至日據高阜候之介山有雲氣
如窰烟須臾風吼雷震壊麥千餘頃宋祥符中岳州玉
真觀災惟留一柱有謝仙火三字倒書而刻之後有問
何仙姑者曰謝仙者雷部中鬼也夫婦皆長三尺其色
如玉掌行火于人間好以鐡筆書字元豐二年岳陽樓
火土木碑碣俱燼惟此三字無損史傳載人有與雷鬪
者齊菑丘訴為雷所擊三日三夜不能勝眇其左目高
歡將薛孤延亦與霹靂闘常遇雷火燒浮屠躍馬案矟
大呼繞浮屠而走雷火遽滅廣異記唐歐陽紹任雷州
長史館于城西前臨大池常出雲氣居者多死紹至别
穿巨壑引決此水雷電大至火光爥地紹率其徒持弓
排槍與雷師戰衣並焦卷自辰至酉雷電飛散池亦涸
竭中獲物如蠶長四五尺無頭目斫刺不傷洋鐡汁焦
灼為粉而服之南人呼紹為忽雷𫝊竒海康陳鸞鳳鄉
有雷公廟因大旱曰我之鄕乃雷鄕也為神不福焉用
廟為秉炬爇之其俗不得以黃魚彘肉相和食必震死
鸞鳳以所忌物相和啖之俄有迅雷急雨鸞鳳以刃上
揮中雷左股墮地狀類熊猪毛角肉翼青色手執石斧
流血注然鸞鳳知雷無神欲斷其頸衆譁持之逡巡雷
翼其傷者和斷股而去于是持刀行二十里過諸舅兄
家又遭霆震火焚其室知無容身處乃秉炬入于乳穴
嵌空之處雷不能復震矣三暝然後返舍後遂為人祈
雨雷卒不能害時人目為雨師嶺表錄異雷州之西雷
公廟百姓每歲配連鼓雷車具酒食奠焉每大雷雨後
于野中得黳石謂之雷公墨叩之鏘然光瑩如漆凡訟
者投牒必以雷墨雜常墨書之為利又霹靂處得楔如
斧者謂之霹靂楔小兒佩𢃄皆辟驚邪孕婦催生有驗
雷書十二字(增)
筆談宋治平中華亭縣雷震天王寺柱上有倒書高洞
楊雅一十六人火令章凡十一字德清縣志覺海寺宋
時為雷所震殿柱上有雷書十二字曰酉侯李約火攸
利火謝均思通字大盈尺入木三分倒書於柱
雷繪梅花
耳談姑蘇一富人韓某暑月坐堂中忽暴雷起繞柱奮
擊數刻始去堂中砌石上繪梅花一枝紋理精妍獪園
萬歷年間西洞庭翠峯寺比丘維心初搆精廬二楹四
壁新塗白堊方念得畫師好手繪之中夜霹靂一聲雷
神下來為寫山川樹木人物屋宇無不具備明晨起視
燦然光明宛是四幅梅道人水墨圖神已不見矣已上
二事驟閱似誕崇禎丙子雷擊余邑市民王姓家雲雨
晦冥震聲甚厲偶觸産室雷電遂霽階上有天書二子
不孝他日重治八字體作行書徑二尺餘似以積沙成
之而掃濯不能去頃之自滅則萬目所共覩也稽神錄
江西村中霆震一老婦為雷火所燒一臂盡傷既而空
中呼曰悞矣即墜一缾缾有藥如膏曰以此傅之即瘥
如其言而愈又有村人震死空中亦呼曰誤可取蚯蚓
搗爛覆臍中當瘥如言傅之遂蘇此又異于前事矣
玉芝堂談薈卷二十
