欽定四庫全書
玉芝堂談薈卷二十六
明徐應秋撰
異寳難識
唐魏生於虔州沙磧中拾得片瓦半青半赤偶置書篋
後以示波斯驚異頂禮謂為寳母價至十萬云每月望
日設壇上致祭一夕百寳皆聚則天時西國獻青泥珠
后不知貴以施西明寺金剛額後波斯以十萬貫求買
之曰西國有靑泥泊多珍寳但苦泥深不可得若以此
珠投泥中泥悉成水可以覓衆寳李林甫生日沙門極
讚功德冀得厚襯及畢乃以紅帕藉一物如朽釘者施
之僧失望後有波斯以數十萬市之曰此寳骨也睿宗
施安國寺寳珠云値億萬狀如片石赤色夜則微光貨
之亦無識者月餘有西域人見而大喜以四十萬貫市
之曰此水珠也大食國人行軍時掘地埋之水自湧出
可給數千人幕府燕閒錄有人得靑石如磚背有鼻穿
鐡索長數丈循環無端海商見以數千易之曰此協金
石垂之海中經夕引出上必有金徐彥若于海淺處得
琉璃瓶中有龜大盈寸旋轉不已而瓶口極小不知何
自而入置之舟中夜半覺舟偏重視之則羣龜叠繞懼
而棄之問舶主曰此龜寳也苟得而藏於家何慮寳藏
不豐哉吳越孫妃以物施龍興寺形如朽木筯寺僧不
知寳此有識者曰此日本龍蕊簪也以萬二千緡買之
五色線丹陽有人採碑材於積石之下得自然圓石如
拳破之有一䖝出於中狀似螬蠐蠕蠕能動因棄之後
有人語之曰欲求富厚莫如石中金蠶蓄之則寳貨自
至詢其狀則石中蠐螬也癸辛雜識華亭市有一物如
水桶而無底非金非石非竹非木久未有知其名與用
者有海舶老商曰此至寳也名曰海井凡航海必須有
淡水自隨今但以大器滿貯海水置此井於海中汲之
皆丼泉矣此數者天下之奇寳也不遇識者則與瓦礫
無異耳
古物不存
魯郡有先聖手植柏樹自漢歷晉莫敢傷犯後為江夏
王義恭伐取謝靈運鬚美臨刑施祇洹寺為維摩詰鬚
寺僧愛護二百餘年為安樂公主鬭草馳騎剪取并焚
棄其餘姚鉉謫居連州寫所著文粹一百卷好事者建
樓貯之官屬多遣吏抄錄以為苦以鹽水噀之欲其速
爛後縱火焚樓天聖中營浮圖姜遵在永興悉取漢唐
碑之堅好者代甎甓有縣尉叩頭爭之繼之以泣遵怒
并劾去之鹽官縣安國寺有唐時悟空大師手植雙檜
如龍鳳形宋朱勔遣人取以供進繇海道行遇風濤舟
檜皆没南安府寳界寺壁有東玻墨竹韓侂曺之黨乃
以函盛之載以巨舟獻侂冑至錢塘江而溺唐玄宗東
封泰山命張許公摩岩為碑至明八百餘年為林㷆磨
平以忠孝廉節四大字覆之金陵鳳凰臺石為楚人達
官舁歸至采石竟沉没嘉魚縣湖中大旱掘得古鎛鐘
一口縣令施君寳之輸武昌庫中後攝事者投於兵器之
冶秦少游作弔鎛鐘文九江吏盜顔忠肅之碑材毁其
所述之文歐陽詹聞而弔之以詞雖神物成毁有數終
為千古之恨
職貢異物
職貢之盛若伊尹為湯定物貢正東符娄仇州伊憲漚
深九夷十蠻漚鬋文身貢魚支之鞞烏鰂之醬鮫&KR0008;利
劍正南甌鄧桂國損子産里百濮九菌貢琳璣瑇瑁象
齒文犀翠羽□鶴短狗正西崑崙狗國鬼親枳已闟耳
貫胸雕題離丘漆齒貢丹靑白旄紕罽江歴龍角神龜
正北空同大夏莎車姑他旦略貌西戎翟匈奴樓煩月
氐&KR1021;犁其龍東方貢槖駞白玉野馬騊駼駃騠良弓周書
王會靑馬黑&KR0034;謂之母兒稷愼貢大麈(似鹿)穢人前兒(若獼
猴立行聲似小兒)良夷在子(人首脂其腹□之霍霍鳴)揚州禺禺魚(名曰解隃寇)
𤼵人鹿(如鹿迅走)俞人雖馬靑丘九尾狐周頭煇炫黑齒白
鹿白民乘黃(似騏有兩角)東越海蛤歐人蟬蛇姑於越納口
姑妹珍且甌文蜃若人玄□海陽大蟹自深桂會稽&KR2396;
義渠茲白(若白馬鋸牙食虎豹)史林尊耳(身若虎豹尾長三尺食虎豹)北戎以
閭閻以隃寇渠叟以䶂犬(飛食虎豹卽露犬也王勃乾元殿頌序赤馬文猿之寳叢
積乎郊虞紈牛露犬之貢滿盈乎儲邸)樓煩以星施十盧以牛區陽以鼈
封(若彘前後有首)規矩以麟西申以鳳鳥丘羌鸞鳥巴人比翼
鳥方揚皇鳥方人孔鳥蠻揚翟鳥倉吾翡翠白州以比閭
(其華若羽伐其木為車終行不敗)州靡以費費不令及以玄模數楚以每
牛(即紈牛也)奇幹以善芳(頭若雄雞珮之令人不㤀王融曲水詩序文鉞碧努之琛奇幹善芳
之賦紈牛露犬之玩茲白束黃之駟盈衍儲邸充牣郊虞全用王會圖也)封人獻䘏(䘏若龜而喙長)
國朝外方貢物則朝鮮貢金銀器皿螺鈿梳函白綿紬
各色苧布龍文簾席雜色細花席豹獺之皮黃毛之筆
白綿之紙人參種馬馬三年五十匹凡十二種日本貢
馬盔鎧劒腰刀鎗塗金裝綵屏風灑金廚子灑金文臺
灑金手箱描金粉匣描金筆匣抹金銅提銚灑金木銚
角盥貼金扇瑪瑙水晶數珠硫黃蘇木牛皮凡二十種
琉球貢馬刀金銀酒海金銀粉匣瑪瑙象牙螺殼海巴
擢子扇泥金扇生紅銅錫生熟夏布牛皮降香木香速
香丁香檀香黃熟香蘇木烏木胡椒硫黃磨刀石凡二
十五種安南貢金銀器皿犀角象牙白絹薰衣香降眞
香沉香速香丁香黑線香紙扇凡十種眞臘貢象象牙
犀角孔雀翎寳石土降香蘇木烏木黃花木胡椒黃蠟
凢十一種暹邏貢象象牙犀角孔雀孔雀尾翠毛龜筒
六足龜寳石珊瑚金戒指片腦米腦糠腦油腦紫檀香
速香安息香黃熟香降眞香羅斛香乳香樹香木香烏
香丁香薔薇水碗石丁皮阿魏紫梗藤竭藤黃硫黃没
藥烏爹泥肉豆蔲胡椒白豆䓻蓽茇蘇木烏木大楓子
苾布油紅布白纏頭布紅撒哈刺布紅地紋節智布紅
杜花頭布紅邊白暗花文打布西洋布織花紅絲打布
織雜絲打布紅花絲手巾剪絨絲雜色紅花被面織人
象雜象紅花文絲縵凡六十種占城貢象象牙犀角孔
雀孔雀尾橘皮抹身香薰衣香奇南香金銀香土降香
燒碎香檀香栢香花藤香龍腦烏木蘇木花棃木蕪蔓
番沙紅印花布油紅綿布白綿布烏綿布圓璧花布花
紅邊縵雜色縵番花手巾番花手帕兜羅綿被洗白布
泥凡三十一種瓜哇貢火雞鸚鵡孔雀孔雀尾翠毛鶴
頂犀角象牙玳瑁龜筒寳石珍珠薔薇露奇南香檀香
麻藤香速香降香木香乳香黃熟香安息香烏香龍腦
丁皮没藥肉豆蔲白豆蔲藤竭血竭蘆薈阿魏大楓子
番木鼈子蓽澄茄蓽茇悶蟲藥黃蠟番紅土烏爹泥金
剛子碗石錫西洋鐡摺鐡刀鐡鎗苾布油紅布蘇木烏
木胡椒凡五十一種彭亨貢金水罐象牙乳香速香檀
香片腦胡椒凡七種百花貢白鹿紅猴龜筒玳瑁孔雀
鸚鵡倒挂鳥胡椒香蠟凡九種三佛齊貢火雞五色鸚
鵡孔雀龜筒黑熊白獺諸香米腦苾布兜羅綿被肉豆
蔲番油子胡椒凡十三種浡泥貢五色鸚鵡倒挂鳥孔
雀鶴頂犀角熊皮生玳瑁龜筒寳石珍珠金戒指金縧
環金銀八寳器梅花龍腦米腦糖腦降香沉速香檀香
丁香肉豆蔲黃蠟螺殼西洋白布黑小厮凡二十五種
其單目用銀須文達郱貢馬幼苾布隔著布八的力布
花滿直地番綿紬直地兜羅綿薩喇巴幼賴隔著薩哈
勒薔薇水降香沉速香凡十三種蘇門答刺貢馬犀牛
龍涎寳石瑪瑙水晶石靑回回青錫硫黃番刀弓薩哈
勒梭眼木香丁香降眞香沉速香胡椒蘇木凡二十種
西洋𤨏里國貢黃黑虎馬兜羅綿被漫折的花被皮剔
布槁泥布沙馬打里布凡七種𤨏里貢馬紅八者藍布
紅薩哈勒覬木里布紅番布白苾布珠子項串凡七種
覽邦貢馬孔雀胡椒蘇木檀降香凡五種淡巴貢苾布
兜羅綿被沉香檀香速香胡椒凡六種蘇祿貢梅花腦
米腦竹布綿布玳瑁降香蘇木胡椒蓽茇黃蠟番錫凡
十一種古里貢寳石珊瑚珠琉璃瓶琉璃碗寳鐵刀拂
即雙刃刀金繫腰錫阿思摸達塗兒氣龍涎蘇合油乳
香檀香木香梔子花胡椒花氈單伯蘭布苾布紅絲花手
巾番花人馬象物手巾線結花靠枕凡二十一種滿刺
加貢犀角象牙玳瑁瑪瑙珠鶴頂金母鶴頂珊瑚樹珊
瑚珠金鑲戒指鸚鵡黑熊黑猿白麂鎻服薩哈勒白苾
布薑黃布薩都細布西洋布花幔薔薇露梔子花烏爹
泥蘇合油片腦沉香乳香黃速香金銀香降眞香紫檀
香丁香樹香木香没藥阿魏大楓子烏木蘇木番鹽黑
小厮凡四十二種娑羅國貢珍珠玳瑁殼白蕉布花蕉
布降眞香黃蠟黑小厮凡七種阿嚕貢象牙熟腦凡二
種小葛蘭貢珍珠傘白綿布胡椒凡三種榜葛刺貢馬
馬鞍戧金琉璃噐皿靑花白瓷薩哈勒者抹黑答立布
洗白苾布兜羅綿鶴頂犀角翠毛鸚哥糖霜乳香烏香
熟香麻藤香烏爹泥紫膠藤竭烏木蘇木胡椒麤黃
凡二十四種錫蘭山貢寳石珊瑚水晶金戒指薩哈勒西
洋細布乳香木香樹香土檀香没藥硫黃藤竭蘆薈烏
木胡椒碗石象凡十八種此東南方之貢也迤北小王
子衛拉特三王貢馬駝貂鼠皮海靑凡四種順義王貢馬
鋄金鞍轡撒袋達弓雕翎箭凡五種朵顔衞福餘衛泰
寧衛貢駝馬凡二種此北方之貢也海西諸國貢馬貂
鼠皮舍列孫皮海靑兔鶻黃鷹阿膠殊角凡八種殊角
者海象牙也此東北方之貢也哈密輝和爾貢馬駝玉
速來蠻石靑金石把咱石金剛鑚梧桐鹻鐡器諸禽皮
等物凡十種罕東衛齊勤蒙古貢馬駝梧桐鹻凡三種
吐魯番火州柳陳城貢馬駝玉石鑌鐡刀鑌鐡銼各色
靶小刀金剛鑚梧桐鹻羚羊角鐡角皮紅絹道布柳靑
薩哈勒禪衣鞍子撒袋花手巾凡十五種賽瑪爾堪貢
馬駝玉石阿思馬亦花珠賽蘭珠瑪瑙珠水晶碗番碗
珊瑚樹枝梧桐鹻鎻服矮納鑌鐡銼碯砂黑樓石眼鏡
羚羊角銀鼠皮鐡角皮凡二十種羅索貢獅子西牛玉
石金剛鑚珊瑚珠花瓷珠花瓷湯壺銼鎻服薩哈勒花
帳子羚羊角舍列孫皮西狗皮鐡角皮凡十五種天方
國貢駝馬玉石瑪瑙鑌鐡銼花銅鍾賽蘭石碯砂金剛
鑽馣班兒香眼鏡鎻服鈴羊角鐡角皮凡十五種烏斯
藏貢畫佛銅佛銅塔舍利各色足力麻各色鐡力麻各
色氆氌珊瑚犀角左髻毛纓酥油明盔明甲刀劒凡十
六種長河西魚通寧遠等處雜道長官司貢畫佛舍利
各色足力麻各色鐡力麻各色氆氌珊瑚犀角左髻明
盔刀毛纓凡十一種朵甘斯朵甘直管招討司貢各色
足力麻各色鐡力麻各色氆氌左髻明盔長刀凡六種
董卜韓胡别賽安撫司加渴瓦寺貢各色氆氌各色足
力麻各色鐡力麻珊瑚明盔鐡甲遮甲麻衣白毛纓紅
毛纓黑毛纓黃左䯻凡十一種金川寺番僧貢珊瑚胡
黃連木香氆氌足力麻左髻毛衣凡七種雜谷安撫司
貢珊瑚胡黃連木香茜草海螺左髻毛衣氆氌足力麻
凡九種塔喇賽音貢珊瑚氆氌凡二種塔斯蠻長官司
貢珊瑚犀牛角硼砂木香凡四種長寧安撫司韓胡碉
克哷斯貢珊瑚明盔明甲刀乾松氆氌凡六種洮岷等
處番僧族貢銅佛畫佛舍利子馬駝酥油靑鹽靑木香
足力麻鐡力麻氆氌左髻毛纓明盔明甲腰刀凡十六
種此西戎之貢也馬象犀角孔雀尾象牙象鈎象鞍象
脚盤蚺蛇膽金銀噐皿青紅寳石玉石圍帳金絨索各
色絨線各色布手巾花藤席降香黃蠟㯽榔此湖廣廣
西四川雲南貴州腹裏土官之貢也故夫朝鮮之貢果
下之馬長尾之雞不與焉日本之貢白珠靑玉不與焉
琉球之貢熊羆豺狼鬪鏤之樹不與焉安南之猩猩狒
狒蒙貴翡翠白鹿白雉蟻子之醢菴羅波羅之果不與
焉真臘之貢金篤耨速暫之香建同浮胡之魚不與焉
占城之貢大火之珠猛火之油不與焉三佛齊之貢猫
睛之石腽肭之臍不與焉蘇禄之貢徑寸之珠不與焉
古里之貢駿馬不與焉婆羅之國瑪瑙車渠不與焉哈
密之貢大尾之羊不與焉火州之貢砂鼠不與焉(闕)
羊角&KR1511;不與焉不貴異物也
按薩哈勒卽𤨏里毛布也紋節知卽暹羅紅也西洋
布卽撦黎綿也圓壁花卽占城布也兜羅綿卽淡巴
也白焦卽婆羅布也者莫異答立卽榜葛刺布也鐡
力麻卽烏斯藏各色布也馬服屯卽番夏布也黃馬
海牙兒卽刀紬也鎖服卽浩刺加布也花氊單伯蘭
卽古里布也癿馬尺卽羊甸皮也卜刺硤兒卽牛甸
皮也矮納卽硝子遮眼也金剛子卽金剛鑽也松都
魯石卽水珀也
始創器物
奚仲造輅車見李尤銘黃帝作指南車又作華蓋太公
作曲蓋殷高宗作雉尾扇俱見崔豹古今註指南車
沈約宋書云周公所作記里鼓車沈約宋書不著作者
劉宋高祖平姚泓所得行每一里木人擊鼓一椎按柳
子厚有記里鼓詩秦文公作旄頭飾騎見列異𫝊玄中
記云秦始皇作黃帝作旗幟見列子黃帝作旃又作
冕魯昭公作弁俱見世本黃帝作几見李尤銘舜作五
明扇見古今註興作甲興少康子也見世本蚩尤作戈
戟殳矛見吕氏春秋又作劔及鎧見管子鑿齒作楯見
山海經揮於作弓夷牟作矢俱黃帝臣也見世本荀卿
子云倕作弓浮游作矢山海經云少皥生股是始弓矢
黃帝作弩見古史考鯀作城郭禹作宫室俱見世本神
農作市見古文伶倫作權度量胡曹作衣裳俱見吕氏
春秋太公作九府錢見漢書神農作耒耜見古史世本云
倕作皇甫隂作樓及犂見魏略夙沙氏作鹽見世本儀狄
作酒見吕氏春秋又戰國策云帝女夷狄造酒鯀服牛相
士乘馬臘作駕三人皆堯臣也見世本又宋衷云韓衷侯
作御蒼頡造字黃帝史也見世本舜造筆見博物志又云
蒙恬造筆蔡倫造紙見東觀雜記堯作圍棋烏曹作博見
世本齊武陵王曄作側楸碁局見馮鑑續事始老子入胡
作樗蒲黃帝作蹴踘見博物志劉向作彈棋見西京雜記
曹植作長行局即雙陸也胡王作握槊亦雙陸也俱見後
魏李邵序漢武帝作藏鉤見辛氏三秦記晉摯衛尉作四
維戲紙局木棋見李秀賦周武帝作象戲見後周書紂作
粉見博物志尹夀作鏡見玄中記帝俊八子作歌舞見山
海經又孟頻帝王統錄云隂康氏作舞吕氏春秋云是陶
唐氏作岐伯作鼔吹見蔡邕初志神農氏作琴見世本禮
記云舜作琴廣雅云伏羲庖羲作琴見世本史記云帝使
秦女作琴山海經帝俊子晏龍為之蒙恬作筝見風俗通
按禮樂書已有之恐不始恬武帝始用箜篌見史記續
漢記云靈帝作按釋名云師延作也帝嚳令抃卜作鼓
鞞見吕氏春秋又云倕作鞞及鼓炎帝伯陵作鐘見山
海經黃帝作清角見國儉賦女媧氏作簫見禮記風
俗通舜作女媧氏作笙簧隨作竽女媧臣也商辛作塤
蘇成公作箎周平王時諸侯也俱見世本丘仲作笛漢
武時人也見風俗通或云塤箎笛久矣黃帝作釡甑見
古史神農作釡見周書孟莊子作鋸鑿見古史夏少康作
箕帚見古史夏昆吾氏作瓦烏曹氏作磚俱見古史伯
益作井見博物志公輸般作石磴倕作銚俱見世本蚩
尤作冶見尸子神農作陶見易尸子云昆吾作雍文
作舂黃帝臣也見世本吕氏春秋云赤翼作杵伏羲氏
作網見古史世本云勾芒作網及羅伏羲臣也詹何作
綸鉤及餌見劉子黃帝作舟檝見易舜作瓦棺土堲見
古史夏禹作伺鳳卽相竿也見古今註黃帝作斧鉞見
輿服志黃帝作刀見洞冥記又見二儀實錄蚩尤作陌刀
舜作&KR0008;鹿箭筒&KR0008;輗亦見二儀實錄
古今巧藝
宋張思訓斟酌張衡梁令瓚渾儀之制為樓閣二層高
丈餘中有輪軸關柱激水以輪以木偶人為七眞神左
撼鈴右扣鐘中擊鼔以定刻數每一晝夜周而復始又
作十二神各直一時至其時卽自執辰牌循環而出至
冬水凝則以水銀代之元順帝自製宫漏高六七尺廣
半之造木為匱藏壺其中運水上下匱下設三聖殿匱
腰立玉女捧時刻籌時至輙浮水而上左右二金甲神
一懸鐘一懸鉦夜則神人自能按更而擊無分毫差鳴
鐘鉦時獅鳳在側者皆自翔舞匱之東西有日月宫飛
仙六人立宫前遇子午時自能耦進度仙橋達三聖殿
後退立如前魏明帝時有上百戲者能設而不能動帝
以問馬鈞可動否對曰可動帝曰其巧可益否曰可益
受詔作之以大木雕構構使其形若輪平地施之潜以
水發焉設為女樂舞象至令木人擊鼓吹簫作山岳使
木人跳丸擊劒緣繩倒立出入自在百官行署舂磨鬪
雞變巧百端元興隆笙製以楠人形如夾屏上銳而面
平縷金雕鏤枇杷寳扛孔雀竹木雲氣兩旁側立花板
居背三之中一為虛櫃如笙之匏上笠紫竹管卒管端
實以木蓮苞匱外出小橛十五上笠小管管端實以銅
杏葉下有座獅象繞之座上櫃前立花板一雕鎪如背
宿出一皮風口用則設朱漆架子於座前繫風囊使風
口囊而如琵琶朱漆雜花有柄一人挼小管一人鼓風
囊則自隨調而鳴中統宿回回國所進以竹為簧有聲
無律玉宸樂院判官鄭秀乃考音律分定淸濁增改如
今制其在殿者盾頭兩旁立刻木孔雀二飾以眞孔雀
羽中設機每奏工三人一人鼓風囊一人按律一人運
動其機則孔雀飛舞應節漢張衡造候風地動儀以精
銅鑄成形似酒樽飾以篆文山林鳥獸之形中有都柱
傍行八道施關𤼵機外有八龍首啣銅丸下有蟾蜍張
口承之如有地動樽振則龍𤼵機吐丸而蟾蜍銜之一
龍𤼵機而七首不動尋其方向乃知震之所在常一龍
𤼵機而地不覺動京師學者怪其無證數日驛至果地
震隴西皇覽陳思王有神思為鴨頭杓浮於九曲酒池
王意有所勸鴨頭則迴向之又為鵲尾杓柄長而直王
意有所到處于樽上鏇之鵲則指之大業拾遺記煬帝
修水飾圖經十五卷以三月上巳日會羣臣于曲水有
神龜負卦黃龍負圖等七十二勢木人長二尺許衣以
羅綺裝以金碧及作雜禽獸魚鳥皆能運動如生隨曲
水而行又間以妓航十二與水飾相次航長一丈闊六
尺水人奏音聲擊鐘磬彈筝鼓瑟皆得成曲及為百戲
跳劍舞輪昇竿擲䋲皆如生無異又作小舸子七艘木
人二尺許乘此船行酒每一舡一人擎酒杯立於船頭
一人捧酒鉢次立一人撑船在船後二人盪槳在中央
其行酒船隨岸而行水飾行遶池一匝酒船得三遍乃
得同止酒船每到坐客之處卽停住擎酒木人于船頭
伸手遇酒客取酒飲訖還杯木人受杯迴身向捧鉢之
人取杓斟酒滿杯船依式自行朝野僉載則天如意中
海州進一匠造十二辰車迴轅正南則午門開馬頭出
入四方迴轉不爽毫釐晉陽秋大興中衡陽區統作鼠
市四方丈餘開四門門有木人縱四五鼠于中欲出門木
人輙以椎椎之北齊沙門靈昭甚有巧思武成帝令於
山亭造流杯池船每至帝前引手取杯船卽自住上有
木小兒撫掌遂與絲竹相應飲訖放杯便有木人刺還
上飲若不盡船終不去胡太后使靈昭造七寳鏡臺合
有三十六室别有一婦人手各執鎻纔下一關三十六
戶一時自閉若抽此鎻諸門咸啟婦人各出戶前朝野
僉載開元中馬待封能窮伎巧為皇后造粧具中立鏡
臺臺下兩層皆有門戶后將櫛沐啟鏡奩後臺下開門
有木婦人手執巾櫛至取已木人卽還至於面脂粧粉
眉黛髻花應所用物皆木人執相繼而至亦取畢卽還
粧罷諸門皆閉又為崔邑令李勁造酒山立於盤中其
盤徑四尺五寸下有大龜承盤機運皆在龜腹中立山
山高三尺繞山列酒池池外山復圍之池中盡生荷花
及葉葉間設脯醯珍果佐酒之物山南半腹有龍藏半
身於山開口吐酒下大荷葉中有杯承之杯受四合龍
吐酒八分而止飲酒若遲山頂有重閣閣門卽開有催
酒人執板而出於是歸盞於葉龍復注之直至終宴終
無差失杜陽編穆宗朝有飛龍騎士韓志和善雕木作
鸞鶴之屬置關棙於内發之飛高百尺至數百步外兼
刻木龍以捕雀鼠更雕踏床數尺謂之見龍床置之則
不見龍形踏之則鱗鬛爪牙俱出殷文亮性巧好酒刻
木為人衣以繒彩酌酒行觴皆有次第又作妓女唱歌
吹笙皆能應節飲不盡卽木小兒不去木妓女歌管連
催元氏掖庭記帝於內院造龍船首尾長一百二十尺
廣二十尺上有五殿龍身并殿宇俱五彩金裝日於後
宫海子內游戲船行則龍首尾眼爪皆動
尺綃繡法華經七卷
杜陽編南海貢奇女盧媚娘能於一尺綃上綉法華經
七卷更善作飛仙蓋以線一鏤分為二縷染成五彩於
掌中結為華蓋五重其中十洲三島天人士女臺殿鳳
麟之象外列執幢捧節之童不啻千數其蓋闊一丈稱
之無三數兩自煎靈香膏傅之則虬硬不斷拾遺記吳
王趙夫人巧妙無雙能於指間以彩綺織成雲霞麟鳳
之錦方帛之上備寫五岳河海行陣之形杜陽編新羅
國獻五彩氍毺方寸之內卽有歌舞伎樂列國山川之
像微風入屋其上復有蜂蝶動搖燕雀飛舞俯而視之
莫辨真偽又獻萬佛山雕沉檀珠玉以成之其佛形大
者或逾寸小者八九分其佛之首有如黍米者有如椒
者眉目口耳螺髻毫相悉具而辮縷金玉水精為幡蓋
流蘇菴贍蔔羅等樹搆百寳為樓閣臺殿其狀雖微勢
若飛動前有行道僧不啻千數下有紫金鐘閣三寸以
蒲牢銜之每擊鐘行道僧禮拜至地其中隱隱謂之梵
聲其關棙在乎鐘也
奇寳雷公璅
李濬松窗雜錄記物之異聞有雷公璅辟塵犀簪煖金
魚袋靑龍皮鄱陽王墓中自動墨研日中軟杖子龍腦
香崑崙子元先生贈韋丹尚書鮫綃鏤白玉香囊并玉
璅子長三尺餘異竹篾長二百餘尺黃楊枕文有仙人
乘龍形桃源洞中仙人碁子不生澁鐡腰𢃄韋縠尚書
夢中所得軟羅纈巾西蜀織成蘭亭罽賓國黃金衣筆
管上鏤盧思道燕歌行&KR0034;林國雕紫文瑪瑙如小合底
寫國王貌蓋上下貌亦如之白玉劍長二尺餘解酲語
載嘉木揚喇勒智𤼵諸陵取寳器時於徽宗陵獲走馬烏玉
筆箱又同凉潑綉管(外國所進)高宗陵眞珠戲馬鞍光宗陵交
加百齒梳香骨案理宗陵伏虎枕(七寳合成伏虎之狀)穿雲琴(金猫
精為徽龍□石為軫)綠玉磬(楊貴妃物)度宗陵五色藤盤影魚黃瓊
扇柄元氏掖庭記元妃靜懿皇后誕日六宫以次獻慶
禮時南朝宫人選入宫者一獻寒光水玉魚一獻靑芝
雙虬如意一人獻柳金簡翠腕闌(似今之手鐲)魚是太眞潤
肺物如意是六朝宫人所遺闌係景陽宫胭脂井物
美玉器為美女
黃金氣為火白金氣為雄雞銅鐡為胡人銅器之精為
馬美玉氣為美女戴燭金玉百斤以上其精為羊永康
王曠有一浣石時見赤色有胡人求買之未及度錢覩
二黃鳥鬭於石上疾往掩取變成黃金玄中記玉精為
白虎金精為車馬銅精為僮奴鉛精為老婦為狐狸瑞
應圖靑玉之見化為女人黃金之見為火為白鼠白澤
圖玉之精名委然黃金之精名石塘又云絶水有金者
精名侯伯地鏡圖黃金之氣赤黃千萬斤以上大如鏡
盤銀氣夜正白流散在地撥之隨手散復聚銅氣如青
雲凡覩金玉寳銅皆以辛之日得雨明日或平旦或黃
昏觀之光勻者玉赤者金黃者銅黑者銕也望氣經曰
如藤蔓挂樹者寳氣也紫氣如樓者玉氣也赭氣有銅
紅氣有璘為璘褐色為鐡赭色梁簡文論曰見夜如棗
核飛散者金精也梁書林邑國有金山赤色炤耀其中
生金夜則出飛細者如蒼蠅大者如蜂蟬夜行光如螢
火抱樸子千歲栢木胡以雜巨藤為燭夜遍炤其下有
金玉寳藏則色變靑而下垂掘之可得
阿修石鼉
昔有商人遇淸湖君問所須但乞如願果得一婢商有
所求悉能致之此為缺䧟世界貪癡心人下轉語耳然
阿修石鼉作禮則飲食不期而具新羅金錐扣擊則酒
炙應語而盈盧耿貽母兩盤欲飲食扣小盤欲財用扣
大盤所須卽至嶺外風猩之杖以指飛走必有所獲俱
振提國神廚國王所須什物金銀應期而出白水素女
遺謝端螺殼以儲粟粟常滿巴東下巖院得靑磁碗折
花供佛明日花滿其中錢米金銀皆然廣陵龍口寺僧
於水潭獲小盆投小銀穀經夕充牣(取其所得廣為營建後擲於潭化為
金雁)馬生遇人與虎毛紅管筆所須呵筆卽得時方盛行
凝煙帳風篁扇一日思兔頭羹皆呵而得之魏生於虔
州砂磧得物若片瓦每月望日祭之則百寳皆聚丹陽
人採碑材而石中獲蠐螬畜之則寳貨自至晉安樵人
得鹿腹紫石而家業日豐陸大鈞從子妻得枕下玉猪
而財貨衍盛導江馮大亮得樵客楠木栽庭中而寳貨
殷積(貢助天子至三十萬貫)陸顒腹中消麫䖝胡人搆火投之鼎
中玉女獻珠奇光泛空珍寳隨意所擇徐彦若於海淺
處得琉璃瓶龜寳盈寸於瓶中旋轉不停得而藏之奇
瑶畢集知天下異物如阿閦之電優曇之華亦時一呈
現固未可以常理測矣他若蕭丘之木爇已復用靑
田之核酒盡復盈浮陽之筍投醬不減月氐之羊割
食不虧俱名龍金截之更生一物旣爾物物宜然不必
帝釋始有如意珠也
附
夷堅志桂陽軍書吏溫恭於轉運主管所見一靑石高
六七寸廣半之注水滿盆寘石其中俄有一小龜從石
腹緩行而上趨視則隠伏不見
摩檀那
譬喻經入海採寳者言海外有醉果氣味絶香食之珍
美一醉七日始解其樹名為樹寳搗而燒之以薰瓦石悉
成珍寳一枝之値可二萬金又由曜經海中寳洲有果
名摩檀那入海採寳者不得食取此果食之便不能致
寳
透骨金
拾遺記魏明帝時昆明國貢嗽金鳥常吐金如粟宫人
以金飾釵謂之避寒金西京賦含利颬颬化為仙車注
云含利獸名性吐金夷堅志南城童夢弼其祖因浴於
水濱忽見一物如蛾從空而下試引手撲獲形狀似鴨
不能動歸而燭之乃黃金所為大如拇指而羽翮悉備
遂寳藏之三日取視其尻有金屑蓋遺糞也自是數日
一掃貨於市皆紫磨上色家資賴以日盛嶺南異物志
廣州浛洭縣金池王家有養鵝鴨池嘗於鴨糞中見麩
金遂多淘之日得一兩緣此致富僉載嶺南陳懷卿養
鴨百頭糞中有光爚然汰之得金十兩乃覘所食處土
中有麩金銷之得數千斤薛瓊性至孝而家甚貧常求
薪遇一老父以一物與之曰此銀實也用壁土種之銅
盆中瓊歸如言種之旬日後發苖又旬日後生花花有
銀色若細螺及結實皆銀也李少君有透骨之金大如
彈丸凡物近之便成金色嘗試以檀香屑共置一處詰
朝視之化為金屑矣說海朝奉郎劉均用言侍其父吏
部公罷成都行李中水銀數匣偶過溪渡一匣遽脫其
底卽攬取渡旁叢草塞之至都破匣視之悉成黃金矣
國初征潞澤時軍士於澤中鎌取馬草晩歸鎌刃透成
金色或以草燃釡底亦成黃金焉春渚記聞臨安僧言
有歙客於潜山中見一蛇腹脹甚蜿蜒草中遇一草囓
破以腹摩之脹立消念此草必消腫毒取置篋中宿旅
邸有客呻吟牀笫間為腹脹所苦取湯煎飲至晩寂然
惟聞隣房滴水聲視之則其人肉血化為水矣急挈裝
而逃迨明主人了不知其何謂及潔釡炊飯則釡遍體
成金矣又嶺南人謂生金於毒蛇糞中採得物類相感
志鵷鳥糞石則變為生金及雄黃安南土産有玉龍膏用
之能化銀液漢建信侯娄敬晩居好畤明月山北得道
能種金地曰種金坪夫昆明鳥能𠻳金含利獸能吐金
蛇鵷鳥與鴨能糞金草可成金薛瓊能種銀娄敬能種
金玉龍膏可化銀透骨金可化金則丹砂可為黃金又
何怪乎若王鯨遞老姥買蕨蒸之皆成金釵洛陽客遇
羽衣寄書遺以粟米視之悉為金粟衡州賣薑翁含薑
於口成金雩都人遺唾於盤成金此又神化恍忽不可
思議矣
華嚴經七十八卷有藥汁梵云阿藍婆者此名訶宅
迦人或得之以其一兩變千兩銅悉成眞金華嚴疏鈔
云訶宅迦此云金色水甚於九轉還丹之力
贍部捺陀金
菩薩地持經眞金得迦私藥着於火中轉增浮大寳積
經贍部捺陀金置凡金中令彼凡金猶如墨聚失於明
炤又華嚴經以一兩阿羅娑藥變千兩銅以為眞金藥
分無減晏陀蠻國有一井歲中再溢其泉徑流入海所
經砂石浸成黃金
報時鐵
宇宙奇珤有不可以常理測者南楚新聞叚成式常於
私宅鑿一池於土下獲鐡一片式命尺周而量之乃埽
靜室懸鐡其室之北壁已而泥戶但開一牖時與人從
牖中窺之則有金書二字以報十二時也集微五鹿充
宗贈成弘子衍濟之珠一名記時珠投盤中滚滚不定
至一時盡略定少選成子讀書每以記時不差一遍范
文正公家古鏡背具十二時如博碁子每至其時則博
碁中明如月又市人蔣家有十二鐘能應時自鳴李惟
山見一爐幕上有十二孔應時出香唐內庫有一盤色
正黃圍三尺四周有物象元和中偶用之覺逐時物象
變更如辰時花草間皆戲龍巳時則為蛇轉午則成馬
矣號十二時盤唐文宗朝有十二玉碁子以按十二時
置水中逐時浮出不爽宣和間蔡州有一士人忽見小
蠧魚文章陸離蜿蜒几格間惟巳時則見至午卽隱士
人捕置鐡絲籃逮午視之則堅冷化為石矣其質巧妙
天成至已則復蠕動至午又復為石而屈伸盤結之狀
日日不同持至京師中人梁師成曰此神物造化所寄
禁中有玉鼠玉兔以其時見則其類也遂獻之
水晶枕中桃花一枝
蔡君謨有水晶枕中函桃花一枝宛如新折卲氏聞見
錄洛陽林氏水晶枕中有半開杏花一枝又關子東水
晶縧環中有生竹葉一片獪園平生見瑪瑙尤異者其
一遇天色放晴映日而炤則其中儼然一鍾離仙人像
鬚眉衣飾樹葉葫蘆之屬種種精細分明其一中有白
鶴形羽毛如雪玄尾朱頂若舞罷而凝立其一中有吹
笛仙女腰繫花籃貯蟠桃花實窮極雅致又江南豪貴
家藏一琥珀中有半開梅一枝其疎影横斜之致如人
鏤成耳談吳郡沈萬三有瑪瑙壺通明類水晶面有葡
萄一枝如墨點名月下葡萄宋周公謹云見瑪瑙二隻
其一純白中有金鱔魚一條其一純紅中有白鱓魚一條
何持之有一端硯形正圓中徑七八寸渾厚無眼於馬
肝色中盤金龍頭角爪尾宛然畢具揮麈錄陳公密縝
見端州富民畜一硯世所謂熨斗焦者内成黑龍奮迅
之狀甚可畏二鸜鵒眼以為目每遇陰晦則雲霧輙興
廣德大洞中有玉一方周正如几日炤之内有詩四首
相傳白玉蟾所點化唐李濬松窗雜錄所記異物黃楊
枕文有仙人乘龍形廣異記閬州莫徭救病象得一大
牙中有二龍相攫之形天后截為龍簡楊伯隆見一
石中有古松夭矯翠色隱起而松根有水一池顚倒之
水皆含飛動勢梁溪周雲來家藏一石中有雙龍戲
海映日而現則金鱗蕩漾島嶼澒洞旋轉不定
碼碯硯中有小䱶魚
漢武寳鼎元年西方貢琥珀燕置之靜室自於室中鳴
翔春渚記聞有人畜瑪瑙硯注水硯間則水中有小鯽
遊泳可愛去水則無夷堅志載人有銅盆凡水注滿則
雙鯽撥刺出水矣無水無之七修類纂杭醫朱某家造
墳得土中二磁碗偶注酒於中則頃有緣苔浮滿酒中
飲之又未嘗有物也又有人得礪石水盆架於天井中
水滿則綠苔浮面去水則無不知此為何等異寳門村
朱家畜一石盆中有鴨形隱然初不以為異他日有農
人墾田獲一銅鴨以合盆影不差毫髮注水盆中鴨輙
自浮而浴周益公以一湯盞贈貧友以點湯纔注湯其
中雙鶴飛舞啜盡始滅彬州友邑村落中有達官故宅
有小池泓澄可愛嘗見雙鯉出游暫不離捨經年無他
鱗而其大小只如此民投網欲取之汔不可得後因灌
溉竭澤於泥田得銅盆中鑄兩魚形持歸挹水注滿魚
潑刺去來如前獪園載武林張觀察振先籍没江陵得
三玉魚二紅色一黃色貯之水盆中並能自然浮沉相
序而戲後燬於火隋末廣州好事僧有三寳一曰右軍
蘭亭一曰鐡如意色如水晶一曰神龜以銅為之腹受
升以水貯之四足能行
返魂香
客座新聞永樂中劉家河天飛廟一日僧外歸見鼎中
二鸛卵命還之行者曰卵已熟矣僧曰吾豈望其生但
免鸛之悲號而已後數日忽出二雛探其巢得一木尺
許五彩如錦香風馥郁有倭人見之曰此仙香焚之死
魂反復聚窟洲返魂香也秦始皇時大宛中多枉死者
有鳥銜草覆死者面皆登時活始皇使人以問鬼谷先
生鬼谷曰是東海中祖洲上不死之草生瓊田中一名
養神芝一株可活千人拾遺記漢延和二年春武帝幸
安定西胡月支遣使獻香四兩大如雀卵黑如桑椹至
始元元年京城大疫帝取月支神香燒之死未三日者皆
活此香生於聚窟洲人鳥山上名返魂樹伐其根玉釡
中煑汁可丸名驚精丸亦名振靈丸亦名返生香或名振
檀香或名却死香故庾開府紇豆陵氏碑胡香四兩西
域之使稀靈草一枝瓊田之路絶又(缺二字)氏碑銀臺竊
藥想奔月而何年金殿煎香思返魂而無日又唐徐肇
遇蘇德哥自言有返魂香香烟直上可以見先靈
龍皮扇
天寳遺事王元寳家有一皮扇子製作甚質每暑月宴
客卽以此扇置於座上而使新水灑之竦竦然風生巡
酒之間客有寒色遂命徹去明帝索視之曰龍皮扇子
也獨異志李德裕嘗邀同列宴語時畏景赫曦縉紳交
扇不暇旣延入小亭列坐開樽煩暑都盡良久覺淸
颸凛冽如涉高秋極歡而罷比出戶則火雲烈日熇然
焦灼好事者求親信察問之云此日以金盆貯白龍皮
水浸置於座末龍皮本新羅僧得於海中魚扈以遺德
裕及李南遷於思溪沉溺使崑崙没取之不可得矣
又韋澳孫宏同在翰林盛暑上在太液池中宣二學士
旣赴召中貴人頗以絺綌為訝殊未悟及就坐但覺寒
氣逼人熟視有龍皮扇在側元氏掖庭記大德間尾&KR0904;
人於淸源洞得一物如龍皮薄而相炤鱗鱗攅簇玉色
可愛又間成花卉之形或紅或綠暑月對之凉氣自生
遣人進貢時無識者有一異僧曰此斑花玉虬殼也
鮫綃中有十洲三島
淸異錄蜀孟知祥有皇明帳色淺紅類鮫綃於縐文中
有十洲三島之像夜則燦爛如金薄施之大小牀皆稱
此可怪耳杜陽編元載有紫綃帳得於南溪洞酋帥鮫
綃類也輕疏而薄如無所礙雖凝冬而風不能入夏則
淸涼自至令狐綯鐡&KR0034;中輕綃一疋長四丈稱之纔及
半兩瑣言乾符末張建封為幽州司馬曾往渤海遇風
為仙女邀至島遺一鮫綃後為東京之寳束之如著以
紅絲三道札之夏天淸暑展開滿室凛然樂府雜錄康
老子遇老嫗持錦褥貨鬻乃以半千獲之尋有波斯人
見之乃曰此冰蠶絲所織暑月置於座滿室淸凉杜陽
編元和八年大軫國貢神錦衾冰蠶絲所織方二尺厚
一寸其上龍文鳳彩殆非人工亦謂之靈泉絲上始覽
錦衾曰此不足為嬰兒綳褯曷能為我被耶使者曰此
錦之絲冰蠶也遇水卽舒遇火則縮上令以水一噴卽
方二丈五色煥爛逾於往時沈休文雨夜坐齋中開竹
扉有一女子携絡絲具入門便坐風飄細雨如絲女隨
風引絡如眞絲焉燭未䟦得數兩起贈沈曰此謂冰絲
贈君造以為冰紈忽不見沈後織成紈鮮潔明淨不異
於冰製扇當夏日甫携在手不搖自凉同昌公主會族
於廣化里玉饌俱陳暑氣特甚公主命取澄水帛挂於
南軒滿座皆思挾纊澄水帛長八九尺似布輕細明薄
可鑑云其中有龍涎故能消暑也又同昌公主有火蠶
綿出火州絮衣一襲止用一兩稍過度則炎熇之氣不
可耐
龍虎玉
玉有山玄文者水蒼文者有白如截肪者有赤如雞冠
者有黑若淳漆者有黃若蒸栗者有紫玉趙飛燕以紫
玉九鵷釵為合德簪髻代宗命御馬九花虬并紫玉鞍
轡以賜郭子儀同昌公主紫玉釵上刻九鸞為九色是
也有五色玉酉陽雜爼安思順天寳初進五色玉帶是
也有龍虎玉伊祁玄解西域進方圓二美玉玄解曰此
龍虎玉也圓生水中龍寳之方生於山虎寳之詢使人
果得之漁獵者是也有冷暖玉唐宣宗朝日本國王來
朝善圍棋出本國楸玉局冷暖玉碁子冬暖夏冷唐有
靑玉枕冬暖夏涼醉者枕之卽醒夢者遊仙是也有火
玉唐東地所貢長尺數寸積之可以燃鼎置之室中不
復挾纊李商隱所謂犀辟塵埃玉辟寒是也有軟玉天
寳時興國獻軟玉鞭屈之則首尾相就舒之則勁挺若
䋲是也有香玉李輔國有香玉辟邪衣裾誤拂芬馥經
年是也有暖玉唐岐王暖玉鞍雖天氣嚴寒温温有火
氣天寳時內庫自暖杯靑玉色取酒注之温温有氣相
吹而沸湯是也有輕玉洞冥記招仙閣上懸浮金輕玉
之磬輕玉者其質貞明而輕又拾遺記炎帝時有石磷
之玉號曰夜光以闇投水浮而不滅是也有響玉棋天
洞覽元頥本棋枰以響玉為盤聲與律吕相應是也至
逢原記宣帝時外國怛陁貢八角玉井夏以水澆之則
無暑以火迫之則無寒周穆王時外國獻夜光常滿杯
是白玉之精光炤一室置杯中庭明日水滿杯香而且
美姑蘇人家玉蟾蜍蟠腹中空每焚香置爐邊煙盡歸
腹中久之冉冉復自蟾口噴出明皇玉龍子長纔數寸
而精巧異常久旱禱之卽雨孫文臺獲靑玉馬鞍其光
炤於衢路扶桑國貢觀日玉大如鏡映日而觀見日中
宫殿皎然分明高帝靑玉五枝燈下作盤螭燈然則鱗
甲皆動玉笛長二尺三寸吹之則見車馬山林息則不
見楊光欣有玉龍腹中貯水瀉之有笙簧聲北史魏孝
武帝後有二玉鉢係西域鬼作大小相盛轉而不可出
同昌公主有如意玉類桃實上有七孔云通明之象
附
宋韓平原嫁女李太卿家奩具中有白玉香獅子高二
尺五寸精絶無比理宗時張循王獻白玉簫管長二尺
中空而瑩薄韓蘄王獻白玉笙一攅其薄如鵝管其聲
清楚云在北方軍中得之
辨古玉
胡綜博物多識孫權時有掘地得銅匣長三尺七寸以
琉璃為蓋雕鎪雲物於上開之得一白玉如意所執處
皆刻龍虎形人莫能識綜曰昔秦始皇東游以金陵有
天子氣乃改縣名掘鑿江湖山阜埋寳物以當王氣耳
隋書崔賾從駕汾陽宫須河陽鎮藍田令王曇於藍田
山得一玉人長三尺四寸著大領衣冠幘羣臣莫識賾
曰臣見魏大司農盧元明撰嵩山廟記曰有神人以玉
為像長數尺或出或隠出則人主世延長宋晦伯博識
奇古昔在蜀中曾見玉麟符如金香囊白玉為質臺碾
麒麟又有片玉長可八寸闊二三指如刀革名抹衣石
帝王旣御袍𢃄以此抹腰使無摺皺又片石甚薄上銳
下闊多壓舌殉葬含玉也又塊如玉筍名代(缺)講筵用
以點主經籍乃漢唐遺物也杜陽編唐順宗時西域進
美玉三圓一方徑各五寸光彩凝然可鑑毛髮時伊祈
玄解方坐於上前熟視之曰此龍虎玉也圓者龍也生
於水中為龍所寳若投之水必有虹霓出焉方者虎也
生於岸谷為虎所寳以虎毛拂之卽紫光迸逸而百獸
懾伏使人詢之果得之漁獵者
玉名詰
璠璵魯玉也&KR0008;齊玉也&KR0008;(即垂棘之璧)晉玉也珵(卽白珩珵六寸光自
炤)楚玉也瓊赤玉也瓐碧玉也瑎墨玉也瑿玄玉也
玭紫玉也一曰玭玉色鮮潔也璊玉赤色也瑌半赤半
白玉也瓏禱旱瑞玉刻為龍也琥發兵瑞玉刻為虎也
瑞舜所輯玉也琯舜所受西王母獻玉也琰夏桀寵女
刻名於玉一云琰玉之銳上者也琬周王結好玉也靈事神
玉也瑒事天玉也&KR1352;奉使玉也璑三采玉也珽圭長
三尺也瑁圭長四寸又充耳玉也琀送死口中玉也璋
璧大八寸也瑄璧大六寸也瓛玉上大下小也珈以玉
飾弁也一作顚一作琠又作&KR0008;瑱以玉充耳也珂以玉
飾馬銜也&KR0722;以玉飾弁也璏以玉飾劍鼻也璬玉珮也
珖玉琯也璪諸侯所執玉也又璪玉飾以水藻也瑗大
孔玉也琉玉飾冕也珪大尺二寸謂之玠璋大八寸謂
之琡璧大六寸謂之瑄肉倍好謂之璧好倍肉謂之瑗
肉好若一謂之環又玉耶佛經名也玉窐酒器名也玉
彛酒器名也玉餔見晏子玉霤見庾信詩玉指見陳子
昂詩玉塵見元稹詩璘㻞玉文也理玉膚也璞玉未理
也琢玉始理也琈玉采也玲玉聲也璄玉光也瑜玉中
美也玓瓅玉點也玷玉缺瑕玉病也珙大璧也琣片玉
也佛經珂雪言其白也&KR0008;老雕入海化為珂&KR0008;蚌屬即
車渠也珧江珧蚌也珨音甲蜃器也瓖馬上餙玉所金
鋄玉瓖也□以玉相遺也玉石相半者&KR0008;也四玉一石
者琥也三玉一石者瓉也琅玎玲瓏玉聲也□玉采也
璨玉光也璱玉英華相𢃄如琴絃也玖石次玉而黑色
又火齊珠也瓊支瑾瑜昭華白珩璇璜弁和璠璵垂棘
碧瓐藍田琜瓄琬琰璐瑭璑㻒赤瑕廣雅所載玉名也
枝斯璿瑰&KR0008;瑶琅玕玲□□□玗琪□尾穆天子傳所
載玉名也
酉陽雜爼古者安平用璧興事用圭成功用璋邊鄙
用珩戰鬭用璩城圍用環灾亂用㻽大旱用瓏大喪
用琮周禮王搢大圭執瑱圭公執桓圭侯執信圭伯
執躬圭子執榖璧男執蒲璧
雲澤珠
珠之美者西王母雲澤珠一名却病珠有病者含之卽
愈張燕公記事珠有闕亾之事弄之則心神開悟拘彌
國之履水珠持入江海可行波濤之上五鹿充宗記時
珠盤中滚滚不停一時盡則略定燕昭王招涼珠色黑
如漆而昭於雲日百神不能隠其精靈暑日懷之自然
淸涼唐肅宗上淸珠中有仙人美女雲鶴之像水旱禱
之輙應嚴生淸水珠置之濁流則渙然淸徹則天之淸
泥珠以珠投淸泥泊泥悉成水衆寳可得宋述滴翠珠
瑩徹如水映空而視則末底一點凝翠朱仲之三寸珠
視之則十里之內花木皆影見其中趙飛燕枕前不夜
珠炤人無媸妍皆美廣東軍資庫七星珠光如水晶中
有七星隠然而見吳絳仙夜明珠赤如丹砂光若日輪
羅和國珠大如雞卵光炤數尺錄異記柳君慶有一珠
炤物毛髮俱足形皆倒立同昌公主靈粟珠五色炫燿
南越王趙陀墓中大食國陽燧珠玉液洗之光炤一室
郎玉遇仙女所遺珠含之可以代酒名醉龍珠成武丁
獻沙摩晻日之珠懸於庭中日色寒於月閩淸白雲寺
寳珠中現入定觀音像永明中交州人獻一珠高二寸
中含佛像凡臺坐眉目皆具天帝如意珠上上者夜光
炤四十里中者十里下者一里光之所及無風雨雷電
水火刀兵諸毒厲驪珠上者夜光百步中者十步下者
一室光之所及無蛇虺之毒捃摭精華王武子以九芒
珠為紉索編華架用之每月洗以鯉魚涎
附
華嚴經海中有珠名普集衆寳此珠若在一切衆寳常
不散失長阿含經鬱单越國有自然釡鍑有摩尼珠名
曰熖光置於鍑下飯熟光滅不假樵火
玉芝堂談薈卷二十六
