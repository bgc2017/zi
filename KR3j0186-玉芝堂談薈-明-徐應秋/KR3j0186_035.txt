欽定四庫全書
玉芝堂談薈卷三十五
明徐應秋撰
紅白蟹
墨客揮犀莆陽壺山下有蟹泉有蟹大如錢紅色可愛
遇旱蟹出雨必霑足建寧志故老相傳建陽縣南興上
里山谷中水極清冽常産白蟹有直行之異遇旱鄉人
入谷以盆貯之迎歸即雨又按吕亢臨海蟹圖凡十有
二種一曰蝤蛑兩螯大而有細毛如苔八足亦皆有微
毛二曰撥棹子狀如蝤蛑螯足無毛後兩小足薄而微
闊三曰擁劍色黃其一螯偏長三寸餘有光四曰彭螖
爾雅彭蠌小者蟧注小蟹也吳人呼為彭越五曰竭朴
大於彭螖殼黑班有文章螯正赤常以大螯障目小螯
取食六曰沙狗壤沙為穴見人則走七曰望潮殼白色
居則背坎外向潮欲來則皆出坎舉螯如望不失常期
八曰倚望居常東西顧睨行不四五又舉足以望入穴
乃止九曰石䂩大於常蟹殼通赤狀若鵝卵十曰&KR0008;江
足極小堅如石不可食十一曰蘆虎正赤不可食十二
曰彭蜞大於螖小於常蟹姑蘇志出太湖而色黃殼軟
曰湖蟹冬月益肥美謂之十月雄出吳江汾湖曰紫鬚
蟹出崐山蔚洲者曰蔚遲蟹又有江蟹黃蠏樂蠏廣雅
蠏蛫也雄曰&KR0008;䱺雌曰博帶古今注彭蜞一名長唧擁
劍一名執火圖經本草擁劍一名步桀拾遺記善苑國
嘗貢一蟹長九尺有百足四螯因名百足蟹煮其殼勝
於黃膠謂之螯膠勝於鳳喙之膠也陸龜蒙有蟹志傅
子翊作蟹譜高似孫撰蟹略
鳥翅相去六千里
嘉靖中海上曾墜一大鵬鳥毛萬元獻親見在某郡庫
中毛以久盡獨見孔横置在地入之無礙又林尚書瀚
於内庫見大鵬翅一枝長丈許管中可容兩人坐公自
作記正德末有鳥黑色大如象舒翅如船蓬飛入長安
門内大樹上民家所養鵝被喙而食之如拾蛆蟲然數
月方去人以為海鵰也神異經閻浮提中及四天下有
金翅鳥名伽樓羅王此鳥業報應食諸龍日食一龍王
及五百小龍此鳥兩翅相去六千餘里以翅摶海水開
龍見而取食之龍聚沙戴頂上乃得免又崐崙有大鳥
名希有左翼覆東王公右翼覆西王母則晉時所云海
鳬毛長三丈似不足異矣
魚骨中可通馬騎
李崇矩見海上沙島有大魚剖其腹得一艇船兼三死
人衣服猶備見祕閣閒談東方之大者東海魚焉行海
者一日逢魚頭七日逢魚尾産三日則碧海為之變紅
見玄中記&KR0034;嶺上有順天神祠前有一魚骨骨中有孔
可通馬騎出入見北史李德裕有巨魚脇骨一條長二
丈五尺其上刻云會昌二年海中送到見劇談錄沈作
哲嘗過海上至補陀山見海中數十里外有旌旗如軍
行數萬騎者洶湧東下問其人曰此大魚耳旌旗者蓋
鱗鬛也見寓簡嶺南節度使何履光所居傍大海云親
見大異有三一曰海中有大山相去六七百里晴朝遠
望青翠如近開元末海中大雷雨者七日有人從山邊
來者云有大魚流入二山進退不得其鰓挂一崖上七
日而山折魚乃得去一曰海中有洲從廣數千里洲上
有物狀如蟾蜍數枚大者周㢠廻四五百里小者或百餘里
每至望後口吐白氣上屬於月與月爭光其三海中有
山周廻數十里每夏初則有大蛇如山長不知幾百里
以身繞山數十匝然後低頭飲水忽見蛇及山被吞俱
盡亦不知吞者是何物也集異記裴伷先開元七年都
督廣州仲秋漏未艾忽焉天曉星没鳥飛舉郡驚異裴
公衣冠而出軍州將吏已集門矣詢挈壺氏常夜三更
尚未也良久昏闇夜景如初官吏咸執燭而歸數月後
有商舶至因謂郡人曰八月十一日舟行忽遇巨鰲出
海雙目若日照耀千里久之復没夜色依然徵其時則
裴公集賓僚之夕也廣異記近世有波斯乘舶泛海飄
入一島山上悉車渠瑪瑙諸寳棄已賤貨取載滿船遇
胡人令之速𤼵山神若至必當懷惜於是挂帆行四十
里遙見峰上赤物如蛇形久之漸大胡人曰此山神惜
寳來逐也俄見兩山從海中出高數百丈胡喜曰此兩
山者大蟹螯也其蠏常好與山神鬪神多不勝今螯出
無憂矣大蛇尋至蠏與鬪夾蛇頭死於水上如連山船
人繇是得濟玄中記天下之大物北海中之蠏能舉螯
如山其身故在水佛經大論五百商人入海採寳見摩
竭魚王開口船去甚疾船師問樓上人何所見耶答曰
見三日及大白山水奔流如入大坑船師曰三日者一
是實日二是魚目山是魚齒水奔入魚口我曹死矣時
船中有優婆塞語衆人言共稱南無佛魚便合口衆人
命存
蜈蚣如遠山
宛委餘編曰物之瘦者蜈蚣輕者蝴蝶嶺南異物志有
物如蒲帆過海將到舟以物擊之墜地視之乃蝴蝶也
海人去其翅足秤肉得八十斤噉之極肥美又曰珠崕
人每晴明見海中遠山羅列如翠屏而東西不定悉蜈
蚣也葛洪稱蜈蚣大者長百步頭如車箱屠裂取肉白
如匏南越志蜈蚣大者其皮可以鞔鼔其肉暴之為脯
美於牛肉又云大者能噉牛里人或遇必鳴鼔然燭以
驅之綏縣多蜈蚣大者能以氣吸兔去三四尺骨肉自
消天寳四載廣州因海潮漂一蜈蚣剖其一爪得肉一
百二十斤嘉興天寧寺有蜈蚣長七尺許出簷際人見
之而不為害一日雷震其殿遂不復見太平廣記載相
傳裴旻山行有山蜘蛛垂絲如匹布將及旻旻引弓射
却之大如車輪因斷其絲數尺收之部下有金瘡者剪
方寸貼之血立止唐元和中蘇湛遊蓬鵲山境無遺趾
忽謂妻曰山巖有光如鏡必靈地也明日將投之妻子
泣止不得因潛隨之入山數十里遥望巖有白光圓明
徑丈蘇遂逼之纔及其光長呌一聲身如繭矣有黑蛛
蜘大如鈷鉧走集巗上令奴以利刀决其網方斷蘇已
腦陷而死積柴燒其巗臭滿一山五雜俎南京報恩寺
塔頂有蜘蛛大如斗垂絲數百丈後亦為雷所擊錄異
記載北都馬廐壁虱長數尺金色形如琵琶冉端營葬
見蟻城方數丈二大蟻居之長一寸餘其一紫色足如
金一翅有金脉酉陽雜俎木師古貞元初宿金陵僧寺
夜有物如扇抽刀揮之乃蝙蝠二枚每翅長一尺八寸
珠眼圓大爪如銀色羅田西有燕洞内藏雙燕翠羽大
如雞
蚌蛤大如船
吳陳湖傍有巨潭中産老蚌其大如船常有龍來取其
珠蚌與龍鬪三晝夜無如之何景泰七年冬河冰盡合
蚌自湖西南而出冰皆摧破堆擁兩岸如積雪以後遂
不知所之矣文昌雜錄禮部侍郎李常云孫華老莊
居在高郵湖邊一夕莊客報湖中珠見與數人同至見
水際微有光彩俄光明如日隂霧中人面相覩忽見蚌
蛤如蘆蓆大一殼浮水上一殼如張帆其疾如風舟子
以小艇逐之既遠乃没霏雪錄越中有道士陸國賓者
晩乘舟見白虹跨水甚近及至其所見蝦蟇如笠大白
氣從口中出即跳入水虹亦不見汲冡周書海陽貢大
蠏其殼專車北戶錄紅鰕出潮州播州南邑縣大者長
二尺土人多理為杯王子年拾遺記大鰕長一尺鬚可
為簪
金龜大如錢
錄異記唐明皇嘗有方士獻一小龜徑寸而金色可
愛云此龜神明而不食能辟巨蛇之毒酉陽雜俎史
論作領軍時忽覺妻所居房中有光遍覓無見一日
奩具中有金龜大如錢吐五色氣滿室后嘗養之錄
異記蜀乾德元年己夘七月十五日廣聖節堋口鎮
將王彦徽于羅真人宅中得白龜夷堅志魯子禮書
室石斛中育白龜僅若小錢大背文皆黃金色有光
彩射目目如漆後因以鰕醢與食金文脱落而死攸
縣靈龜巗嘗有二白龜出没水中每出輒有紫雲覆
之宋徐湛之有翠龜表句容縣人畜龜一頭體披翠
毛騰躍飛集洞冥記靳州出綠毛龜大者重十錢小者
重五錢最小者貴能辟飛塵宋仁宗至和元年十月
信州貢綠毛龜又黃岡有綠毛龜背有綠毛浮水則
毛泛置壁中數年不死可以辟塵瓊州府志文昌縣
北五十里南溪中有紅白二龜禱旱紅出則雨白出
則否政和五年(缺)進白龜錄異記武成三年庚午
六月五日廣漢太守孟彦暉奏西湖有金龜徑寸遊
於蓮葉之上畫圖以聞又晉太始元年長沙縣有神
龜皎然白色長四五尺出水中宋泰始二年八月丙寅
六眼龜見於東陽太守劉勰得之以獻又嶺南欽州出
六眼龜
金龜子甲蟲也五六月生於草蔓土大於榆莢細視
真金帖龜子行則成雙其蟲死金色隨滅如螢光也
南人收以養粉云與養粉相宜
龜背金書
錄異記蜀丁夘年會昌廟城壕岸側穴中龜生四龜各
三二寸背上有金書王字大吉字唐書先天三年丁未
汀州獻靈龜六眸腹下有玄文象卦爻述異記陶唐之
世越裳國獻千歲神龜方三尺餘背上有文皆科斗書
記開闢已來帝命錄之洛限記禹時有神龜于洛水負
文列於背以授禹即治水文也宋志周公旦攝政七年
與成王觀於河洛沈璧於洛玄龜青龍蒼光止於壇背
甲刻書赤文成字周公援筆以世文寫之書成文銷龜
墮甲而去其言自周公訖於秦漢受命之符金樓子道
州營陵中龜甲長八尺下自然有文字前後四足各踏
龜有時行或跨山越水俗莫敢犯史記能得名龜者財
物歸之家必大富至千萬一曰北斗龜二曰南辰龜三
曰五星龜四曰八風龜五曰二十八宿龜六曰日月龜
七曰九州龜八曰玉龜凡八名龜圖各有文在腹下云
云者此某之龜也取此龜不必滿尺二寸民人得七八
寸可寳矣宋志曰玄龜書者天符也王者德至淵泉則
洛出龜書伏滔述帝功德銘曰朱書龜歷之文是也廣
異記唐開元中吳興漁者於苕溪山每見大龜四足各
踏一龜而行漁者知是靈龜以獻州從事酉陽雜爼貞
元末福州有村人賣一籠龜其數十三販藥人徐仲以
五鍰獲之徐置庭中一龜藉四龜以行八龜為導悉大
六寸徐遂放於乾元寺後林中南齊永明八年四月長
山縣王惠獲六目龜腹下有萬歡字并有卦兆
褐花猫
酉陽雜俎楚州謝陽出猫有褐花者靈武有紅叱撥及
青驄色者猫一名蒙貴一名烏員平陵城古譚國也域
中有一猫常帶金鎻猫目晴日暮圓及午竪歛如線其
鼻端常冷惟夏至一日暖其毛不容蚤虱黑者暗中逆
循其毛即如火星俗云猫洗面過耳則客至清異錄後
唐瓊花公主養二猫雌雄各一有雪白者曰御花朵烏
者惟白尾呼為麝香騟又盧大博猫白色者小名白雪
姑武宗十玩圖以鹿為茸客鸚鵡為辯哥猫為鼠將又
猫一名啣蟬山谷詩買魚穿柳得啣蟬凡猫耳經捕鼠
之後則有缺如鋸如虎食人而鋸耳也
按吾學編安南有獸狀如猱而小紫黑色畜以捕鼠
甚於猫名蒙貴則蒙貴與猫是二物爾雅蒙頌猱狀
注即蒙貴也
白蝦蟇
茅亭客話蜀有村夫鬻白蝦蟇甚大兩目如丹皆云肉
芝也有醫士買歸慮其走逸以大石臼合於地至曉石
臼透明如燭籠醫士駭愕齋戒負蟾入青城山不知存
亡仙傳武陽北平山有白蝦蟇謂之肉芝王喬食而仙
去瑞金縣泮池嘉靖中産大蟾蜍白如玉臨潼白鹿觀
井中有金色二蝦蟇賀蘭先生見之曰此肉芝也烹而
食之白日昇天續博物志宋劉亮合仙丹須白蟾蜍白
蝙蝠得而服之立死
蛾眉雪蛆
江隣幾雜志蛾眉雪蛆大治内熱曹方湖言彼處官府
遣軍士四山高處懸望雪中蠕蠕而動則往取之渾如
小猪無口足手眼儼然蛆形也其身全脂切片而食之
不易得也癸辛雜志云西域雪山中有蟲如蠶其甘如
蜜其冷如冰名曰冰蛆能消積熱此恐又是一種又拾
遺記圓嶠有冰蠶長七寸黑色有角有鱗以霜雪覆之
然後作蠒長一尺其色五彩織為文錦入水不濡投火
不燎
應聲蟲
蟲有應聲者在人腹中有聲輒應有銷麵者食麵數斗
立盡有銷魚者安數斗於中立成水亦能銷人腹塊有
畏酒者元載聞酒氣即醉有怪哉者憂氣所結得酒即
銷有鞠通者好食古墨屑耳聾人置耳邊即效有脉望
者三食神仙字所化其形如髮圓若規以之窺星宿天
使立降可乞仙方度世
鳳子蝶
崔豹古今注蛺蝶一名野蛾一名風蝶江東呼為達未
色白背青者是也其大如蝙蝠者或黑色或青班名鳳
子一名鳳車一名鬼車生江南柑橘園中然詩人罕用
惟韓偓詩有鵝兒唼啑雌黃嘴鳳子輕盈膩粉腰正指
此也酉陽雜俎滕王蛺蝶圖中有名江夏班大海眼小
海眼村裏來菜花子又曰李衛公畫得峽中異蝶翅闊
四寸餘&KR0008;色每翅上有二金眼段公路北戶錄曰盧肇
說捉得一蝶如兩手大上有散綠點丁香眼前翅頭畫
胭脂色後翅為燕尾分亦蝶之異也羅浮山有蝴蝶洞
上有古木叢生四時出彩蝶世傳葛仙翁遺衣所化窮
神祕苑劉子卿居廬山有五彩雙蝶來遊花上其大如
燕楊用修曰蝴蝶或黃或白或五色惟黃者秋獨多蓋
感金氣也李白詩八月蝴蝶黃白樂天詩秋花紫濛濛
秋蝶黃茸茸酉陽雜俎蛺蝶尺蠖所化相傳取百合花
泥其隙經宿化為大蝶
沙噀
寧波府志沙噀塊然一物如牛馬腸臟頭長可五六寸
許胖軟如水蟲無首無尾無目無皮骨但能蠕動觸之
則縮小如桃栗徐復擁腫土人以沙盆操者其涎腥雜
五辣煮之脆美為上味又䖳蟦蟲名水母也海物異名
志形如羊胃假鰕為睛澄瀾挺質凝沫成形其名曰䖳
又名樗蒲魚今浙人通呼蝦䖳又名海靼生東海正白
濛濛如沫又如凝血縱廣數尺方圓生氣物也有知識
無腹藏以蝦為目臨海異物志陽遂足形狀背青黑腹
下黃白有五足長短大小相等不知頭尾所在生時體
軟死即亁脆
海鏡
海鏡廣人呼為膏葉盤兩片合以成形殼圓中甚瑩滑
白照如雲母光内有少肉如蚌胎腹中有紅蟹子其小
如豆而螯足具海鏡饑則蟹出拾食蟹飽歸腹海鏡亦
飽或迫之以火則蟹子走出母腹立斃或生剖之有蟹
子活在腹中逡巡亦斃見嶺表錄異水母閩謂之鮀其
形乃渾然凝結一物有淡紫色者有白色者大如覆帽
小者如盌腸下有物如懸絮俗謂之蟆三足而無口眼
常有數十蝦寄腹下咂食其涎浮泛水上捕者或遇之即
歘然而没乃是蝦有所見耳陶隠居曰海邊有物似蝸
牛有殼以火炙之便出走食之益顔色名曰寄居草木
子曰寄居一名寄生如蝸牛而大一頭螺蛤也小蟹在
殼内常候螺開出食螺欲合遽入殼中楊用修曰蝞似
蟹寄生龜殼中食之益人顔色
含毒
含毒者蚊蚋之屬江嶺間有之郴連界尤甚中者慎勿
以手搔之搔則愈癢愈毒但布鹽於上以物封裹半日
間毒則解矣湘衡北間有之其毒稍可峽江至蜀有蟆
子色黑亦能咬人但毒不甚春間生於樹葉葉卷成窠
大如桃李名為五倍子治一切瘡毒收者曬而殺之不
然必竅穴而出飛為蟆子矣黔南界有微塵色白甚小
視之不見能晝夜害人雖密帷亦不可斷以粗茶燒烟
如焚香狀即絶出錄異記墨客揮犀惡颯形如小蟬而
扁好隠屋壁及書策中前有兩長足如蟹螯觸後則旁
行觸前則却行或為所螫不治殺人酉陽雜俎抱搶水
蟲也如蛣蜣稍大腹下有刺以搶刺人有毒字林睩聽
似&KR1340;蜴居樹上下即齧人上樹垂頭聞哭聲乃去
沙虱水弩
潭袁處吉等州有沙虱即毒蛇鱗中虱也細不可見夏
月蛇為虱所苦倒挂身於江灘急流處水刷其虱或卧
沙中碾虱入沙行人中之所咬處如針孔粟粒四面有
五色文即其毒也得術士禁之乃剜其少許因以生肌
膏救治之即愈不爾三兩日内死矣又水弩之蟲狀如
蜣蜋黑色八足鉗曳其尾長三四寸尾即弩也常自四
月一日上弩至八月卸之時彎其尾自背而上於頭前
以鉗執之見人影則射中影之處人身隨腫大小與沙
虱之毒同矣(俱錄異記)壁虱者土蟲之類化生壁間暑月囓
人其瘡雖愈每年及期必發數年之後其毒方盡其狀
與牛虱無異北都廐中之馬忽相次瘦劣致斃所損日
甚主將雖督審芻藥勤至終莫能究而斃者狀類相似
亦莫知其疾之繇掌廐獲罪者已數人矣皆傾家破産
市馬以賠納然後伏刑有一禆將幹敏多識凡所主掌
皆能立功衆所推舉俾其掌廐馬此人勤心養膳旦夕
躬親旬月之後馬損如舊疑其有他乃明燭以守之二
鼓之後馬皆立不食黑者變白白者變黑秉燭以視之
上有物附之不可勝數乃壁虱所噆也五鼔之後壁虱
皆去一道如繩連亘不絶翌日以其事白於帥臣尋其
去蹤於樓中得巨穴焉以湯灌之壞城門穴得壁虱死
者數十斛穴中大者一枚長數尺形如琵琶金色焚而
殺之築塞其處其害乃絶(出錄異記)
十二時蟲
酉陽雜俎南中有蟲名避夜其蟲狀如蛇醫脚長色青
亦肉鬛暑月時見於籬壁間俗云見者多稱意事其色
倏更變為十二辰狀投荒雜錄南海有毒蟲若大&KR1340;蜴
土人呼為十二時蟲一日一夜隨十二時變其色乍黃
乍赤亦呼為籬頭蟲傷人立死北戸錄十二時蟲大者
一尺尾長於身傳云自旦至暮變十二般色愚獲一枚
閉於籠中止見變黃褐赤黑四色
桂蠧
陸龜蒙中酒賦歐川桂蠧穎谷榆人宋景文詩幾枝北
道梅傳信一器南方桂補羸按漢書南粤傳粤王貢桂
蠧一器應劭曰桂樹中蝎蟲也師古曰此蟲食桂故味
辛漬以蜜食之漢舊儀常以獻陵廟載以赤轂小車
守宫
詩話守宫&KR1340;蜴二物&KR1340;蜴尾通於身如蛇而加足有黑
色者有青綠色者常居草間守宫褐色四足有尾偃伏
壁間故名蝘蜓亦謂守宫常在屋下也按爾雅蠑螈&KR1340;
蜴&KR1340;蜴蝘蜓蝘蜓守宫也一物形狀相類而四名也字
林云蠑原蛇醫也說文云在草曰&KR1340;蜴在壁曰蝘蜓方
言曰秦晉西夏謂之守宫或謂之蠦&KR2598;或謂之&KR1340;蜴南
陽呼蝘蜓其在澤中謂之&KR1340;蜴南楚謂之蛇醫或謂之
蠑螈東方朔云非守宫即&KR1340;蜴繇諸文詳之在草澤名
嶸螈&KR1340;蜴在壁名蝘蜓守宫也陸機疏青綠色大如指
金翠蛇
北戶錄公路至雷州對岸倚船候風勢見羣小兒簇二
巨蛇各丈餘一如孔雀毛金翠奪目一真紅色鮮明若
血又有十餘白蛇前後相隨若導從俱入一榕藤巗内
搜神記千年蛇則斷復續淮南子神蛇自斷其身而自
相續隋煬帝遣人於嶺南求此蛇至雒下長可三尺色
黃黑其頭錦文全似金色不能毒人解食肉若欲令斷
身先觸之怒則自斷為三四其斷處如刀截亦微有血
久之怒定則三四叚稍稍自相就而連續如故著作郎
卿隆曰此靈蛇身斷自續不必千歲也又按蛇有四足
者有高尾者如柁形者有杵形者見本草有冠者見抱
朴子有飛者見荀卿子有獸首者見大荒經有人面者
見江湖紀聞有岐尾者見廣志有一身兩首者名肥遺
西華山中有之見則大旱見山海經及管子又嶺南異
物志兩頭蛇長不過三尺或云蚯蚓所化續博物志兩
頭蛇馬鱉食牛血所化南史紀僧真遵母喪開塜得五
色兩頭蛇南方有冷蛇長數尺色白不螫人執之冷如
握冰見酉陽雜俎藍蛇首有大毒尾能解毒出梧州陳
家洞南人以首合藥謂之藍藥山海經注永昌縣有鈎
蛇長數丈尾岐在水中鈎取岸上人牛馬啖之又呼馬
絆蛇矛蛇蛇頭鱉身入水緣樹木嶺南人謂之矛膏銅
瓦器貯浸出惟雞殼盛之不漏主腫毒唐貞觀間外國
獻理耨蛇形類鼠而色青身長八九寸能入穴取鼠顧
渚山頳石洞有綠蛇長可三尺餘大類小指好棲樹杪
視之若鞶帶無毒螫見人則空中飛會稽山有雞冠蛇
頭如雄雞有冠長尺餘圍可數寸中人必死爆身蛇長
一二尺形如緋色聞人行聲林中飛出狀若枯枝横來
擊人中者皆死四明山有黃領蛇長一二尺黃如金色
居石縫中欲雨作牛吼聲中人亦死壁鏡蛇身扁五色
螫人必死用桑柴灰汁三沸調白礬為膏塗之即愈寰
宇記滇池黃津江有大蛇名曰青&KR0034;好食人黃喉蛇好
在舍上無毒不害人惟善食毒蛇食飽垂頭直下滴沫
於地墳起變為沙虱中人為疾頭上有大王字為衆蛇
之長朝野僉載報冤蛇人觸之即三五里隨身即至若
打死一蛇則百蛇皆集嶺南有之蚺蛇身斑文如錦纈
能吞鹿自尾而吞惟頭角見於口外其膽大如鴨子五
月五日擊蛇以杖扣腹下膽即聚以刀刲取藥封放之
不死其脂著人骨軟能萎陽稽神錄舒州有人入灊山
見大蛇擊殺之視之有足因負出將以示人遇縣吏數
人因告之曰我殺此蛇而有四足吏皆不見曰爾何在
曰在爾前何故不見即棄蛇於地乃見之於是負此蛇
者皆不見人以為怪乃棄之此蛇獨有靈異他書所不
載
蛇有神光照三百步
野人閑話景煥為璧州白石令行涉巴嶺達玉女廟有
巨蛇横亘其前可七丈餘鱗甲不啻門扇許大頭垂在
山下惟聞折木震響山谷登高望之竟日方見其尾又
宋夏應辰為潭州書局時有温江縣申本處蛇一條長
百餘丈神光照三百步口吐香薰灼二十餘里殺啖人
畜無數差甲士一千餘收捕為其掉尾捲去溺死五百
人命天師與法官治之方戮死骨如山
蘋陽花
花木之異者野人閑話蜀孟昶時青城山叟進花兩粒
紅梔子種之成樹其花爛紅六出其香襲人及結梔子
則大於常者染赭紅色鮮麗杜陽編元載芸輝堂前池
中有蘋陽花其花紅而大有類牡丹又福建通志朱槿
花莖葉皆如桑葉光而厚樹高止四五尺枝葉婆娑自
二月開花至仲冬深紅五色如蜀葵有葉一條長於花
葉上綴金屑日光所爍疑若燄生朝開暮落日數百朵
閩書佛桑即扶桑東海日出處有扶桑此花光燄照日
其葉似桑因以比之後人訛為佛桑也一名照殿紅乃
朱槿别種有紅白黃三種紅者尤貴楊用修曰佛桑花
出黎州蠻嶺蓋朱槿之紅鮮重臺者永昌名花上花又
閩中有刺桐花泉州初築城時環植此花號桐城初開
花極鮮紅如葉先芽花後𤼵則年豐丁謂詩聞得鄉人
說刺桐葉先花發卜年豐是也南方草木狀刺桐三月
三日時布葉繁密後有花赤色間生葉間旁照他物皆
赤皦然三五房周則三五復發如是竟歲九真有之嶺
表異物志稱自南海至福州皆有之而今泉州與省會
皆未之見謝在杭云閩有蜀茶一種其樹似山茶而大
高者丈餘花大如牡丹而色皆正紅二三月開照耀園
林至不可正視酉陽雜俎頓遜國有區撥花葉逆花致
祭花摩夷花唐初罽賓國獻俱佛頭花伽失石國獻泥
鉢羅花皆中國所無者吳興山中有樹類竹而有實狀
似榆莢人不識以問陸澄澄曰此名洛如花郡有文士
則生廣東瓊州有銕樹花止二尺葉密而紅黎州圖經
黎州茂源縣琉璃城有旌節花去地二三尺行行皆如
旌節隋遺錄煬帝時洛陽進合蔕迎輦花得之嵩山塢
中外殷紫内素膩菲芬粉蘂心深紅跗其香氣或惹襟
袖移日不散嗅之令人不多睡南方草木狀頳桐花嶺
南處處有自初夏生至秋其花連枝萼深紅之極鉢囊
花木本高丈餘葉細而長色澤而翠花生葉上萼如黃
葵香聞數里聞金地藏游南臺有花落鉢中他時不落
也益部方物志有石蟬花始生其苕森擢長二三尺葉
如菖蒲紫萼五出與蟬甚類白者號玉蟬花又瑞聖花
生青城山中秋開四出與桃花類數十跗共一花繁密
若綴蜀人號豐瑞花其小者號寳仙淺紅者為醉太平
白者名玉真七寳花條葉叢蔚花紫質絳大約玉蟬類
也又鵝毛玉鳳花本至卑纖莖如釵股秋開不剪而鬢
狀似禽故曰鳳色白故曰玉以其分輕故曰毛清異錄
廬山僧舍有麝囊花一叢色正紫類丁香號紫風流江
南後主詔取數十根植於移風殿賜名蓬萊紫閩書剪
金紅花圓而香葉分數岐如剪刀又度年紅幹高花久
自冬末涉春不少變剪金羅花淡紅色旁如剪刻蠻溪
叢笑燕子花紫花全類燕子生於藤一枝數葩
無憂樹
花木之異者提羅迦樹花見日光即開拘尼陁樹花見
月光則開無憂樹女人觸之花方開尸利沙樹足蹈即
長東海有倒生木根在上有人觸之則葉翕人去則舒
嶺表楓鬼見雷雨長與樹齊見人縮而依舊魏明帝合
歡草晝則衆條扶疎夜乃合作一莖守宫槐日則聶合
夜乃炕布汝西練溪合掌柏暮秋則葉歛錫義山薇蘅
草有風不偃無風獨搖牧麻草見日即濕入陰則乾在
夏欲涼在冬欲温思惟之樹一年三花吉雲草生景火
山二千年一花秣馬則不饑筑陽孤竹三年一筍銕樹
六十年一花木蘭去皮不死卷施去心不枯分枝荷日
照則葉低映根望舒草月出則葉舒月没則葉卷睡蓮
夜則花低入水上黨有不灰之木焚以石腦油則然安
南有菜暮生水上人過池中以手指云爾羞否即憔悴
失色待其人去漸青如初胡蔓草悞食之數日卒死或
以物投之曰我買你則食之不死嚴州越王竹聞人行
聲則縮入沙中大食西有嫛彌之樹見人善笑摘之即
槁雲南江南有古樹春初葉萌自北兆雨自南兆旱自
西風雨時禾稼登祁連山四味樹其實如棗以竹刀剖
則甘鐡刀剖則苦木刀剖則酸蘆刀剖則辛王母龍月
城中黃中李花開則三影結實則九影花實上皆有黃
中二字金陵丞相府有五榖樹一樹而兼五種為五榖
豐歉之徵其年麥熟則樹𤼵麥葉黍熟則生黍葉五榖
皆然風聲之木病則枝汗死則枝折五千歲一濕萬歲
一枮烏哀國龍爪薤長九尺色如玉煎之有膏以和紫
桂為丸服一粒千歲不饑莽煌之草葉圓如荷去之十
步炙人衣服則焦以枝相摩則火出刈以為席方冬彌
温濡姦之草葉色如紺荳色如漆織以為席卷之不盈
一握舒之列坐方國之賓東方豫章操斧代之斫復其
州有福創者州伯有病經年不復其州滅亾臨安蒙自
山有仙草採之三二年氣呵則鮮茂如故涿州靈椿寺
椿其影每日中天雖日月東西略不移動常山護門草
夜置戶上有過其門草必叱咤屈軼之草見佞人則指
雅州舞草人近之抵掌謳歌搖動如舞焦茅火燃之成
灰以水灌之復成茅挹婁國雒常樹中國有聖帝代立
則其木生皮可衣白州比閭花其華若羽伐其木為薪
終日火不敗均州薤山有孤竹三莖歷三年一筍生一
筍甫成則一竹枯代謝不已末多國有掌中芥取子置
掌中吹之一吹一長長三尺乃植於地&KR0801;洲影木日中
視之一葉百影滄洲強木方一尺重八百斤巨石縋之
終不沈没銷明草夜視如列星晝則光自銷滅施州普
舍樹四時開百種花惟覃氏子教歌舞其下花乃自落
都堂南門道東古槐名聲音樹或夜聞絲竹之聲則省
中有入相者影娥池有女香樹婦人帶之香終年不減
寧國廣教寺柏黃蘗禪師所植寺有異行僧樹即開異
花數色孝豐彭祖墓薤刀鐮犯之輒有暴風疾雨嵩山
法王寺有紫金蓮開中秋一月云神光說法時從地湧
者移他處即槁瓊州有知風草叢生土人視其節以占
一歲風候每一節則一風無節則無風西域摩謁陁有
菩提樹高數百尺冬夏不凋每至佛涅槃日葉則凋落
頃之復故佷縣東亭村山有野韭人往乞者神許則風
吹離别隨偃而輸不得過越不偃而輸輒凶酉陽雜俎
人子藤紅色蔓端冇刺燒之可以集象牧麻草大毒風
吹其氣所至數里内稻皆死述異記東海龍駒川有島
中草名龍芻馬食之日行千里洞冥記鍾火山有明莖
草夜如金燈折枝為炬照見鬼神亦名洞冥草帝令挫
此草採以藉足履水不沈晉文帝大始中外夷獻蔓金
苔色如金若螢火之聚蔓延波瀾之上光出照日皆如
火生水上也宫人有幸者則以金苔賜之照耀滿室著
衣襟則如火光名曰夜明苔杜陽編元藏機壞船飄至
滄洲見金蓮花洲人研之如泥以之彩繪光輝與真無
異拾遺記昭帝時有倒生菱一花十葉根浮水上實沈
泥裏泥如紫色謂之紫泥菱食之不老有黃渠草照日
如火實甚堅食之焚身不熱杜陽編李輔國夏于堂中
設迎涼草其色類碧而幹似苦竹葉細而不凋盛暑刺
之戶牖間涼自至鳳首木高一尺刻如鳳形嚴凝時置
於大厦和煦如二三月一名常春木縱以烈火焚之終
不焦黑二物出火林國
伏羲文王墓前獨有蓍草季子挂劍臺下獨生挂劍
草鄭康成讀書山下獨生書帶草孔林不生荆棘嚴
陵獨生白茅孝女拖笆草皆偃仆漢王牧馬草有囓
痕有情耶無情耶
王弇州曰如何九百歲實形如棗長五尺而甘顧凱
之啟蒙曰如何隨刀而改味即此三百歲華二百歲
實食之得仙四味樹一名如何樹楊用修曰即道家
所謂火棗也花色赤其實正黃又嚴州通判廳下有
花數種而合為一樹見杜樊川集
吉祥草
吉祥草蒼翠如建蘭而無花不藉土而能活涉冬不枯
遇大吉事則花廣西有都管草一莖六葉能辟蜈蚣又
有蛆草能辟蚊蠅元氏熊耳山有丹青樹其葉一青一
黃望之如錦得而服之者成仙唐樞冀越通武當石階
山有救窮草冬夏不枯食三寸許可代榖氣一月徐州
志蕭縣綏輿山有天棗樹在天門寺春時吐花結實如
酸棗可食每四月七日其實偕熟次日遂空廣要陜西
有歐蒲果如柿瓣有稜置笥中香經月不散茶陵州志
雲陽山有草高三十丈一本千枝一枝萬葉百年而開
一華已開不謝隂卷晴舒名曰經劫草湖廣通志綏寧
有草名八角蓮可以服蛇諺云識得八角蓮可與蛇共
眠沈氏筆談南海島上有木名伽陀羅紋如銀屑其堅
如石
峽蝶樹
叚公路北戶錄云公路南行歷懸藤峽維舟巗側一木
五彩初謂丹青之樹命僕採獲一枝尚綴軟蝶凡二十
餘箇有翠紺縷者金眼者丁香眼者紫斑眼者黑花者
黃白者紺脈者大如蝙蝠者小如榆葉者乃知木葉化
焉朱明虹西南夷風土記迤西巗壑之間有草如蘭吐
莖開花狀如蝴蝶花卸則隨風飄颺直上為真蝶矣瀟
湘錄長安禁内一大樹冬月雪中忽枝葉茂盛及凋落
結實其子光明燦爛如火之明數日皆化為紅蝴蝶飛
去會要大食國臨大海嘗遣人乘船往八年未極西岸
中有大方石石上有樹幹赤葉青生小兒長六七寸見
人皆笑動其手足若着樹枝其使試摘一枝小兒即死
廣博物志海中有銀山其上有女樹天明時皆生嬰兒
日出能行至食時皆成小兒日中盛壯日晚老年日没
即死日出復然白湛淵演雅十詩有云嬰啼聞木枝羝
乳見茅茹如何百年身反爾無根據正指此也博異記
許漢陽舟行洪饒間見湖峰竹樹森茂投以泊舟有青
衣迎舟而笑請漢陽入見滿庭大池池中荷芰芬芳兩
道虹橋大閣金書曰夜明宫女郎揖坐命酒其中有竒
樹枝幹如梧葉似芭蕉紅茂未吐盎如杯一青衣捧一
鳥如鸚鵡置欄上呌一聲樹上花一時開芬香襲人每
花中有美人長尺餘諸樂管絃盡備舉酒衆樂皆作三
更筵宴已畢其樹花片片落池中人亦落池中便失所在
恨恨而别歸舟至明往觀乃空樹林而已嶺南異物志
有樹如冬青實生枝間形如枇杷子每熟即拆裂蚊子
羣飛惟皮殼而已土人謂之蚊子樹
蟻絮漆
居風縣有蟻絮藤人視中土知有蟻墾𤼵以木皮插其
上則蟻出緣而生漆百濟西南海中有三島出黃漆樹
似小櫌樹而大六月取汁漆器物若黃金其光奪目滇
中雞足山龍華寺多古木木杪有絲飄颻下垂如絲髮
長數尺許土人取以為服名曰樹衣又端溪出猪肉子
大如杯炙食之味如猪肉而美交州志都句樹似栟櫨
木中有屑如麪可啖蜀志莎樹出麪一樹出一石正白
而味似桄榔出興古又交阯有穰木其皮中有如白米
屑者乾擣之以水淋之似麪可作餅北戶錄桄榔莖葉
與波斯棗古散椰子檳榔小異其木如莎樹皮釀木皮
生麪可食洛陽伽藍記昭儀寺有酒樹麪木得非桄榔
乎拘樓國有水仙樹腹中有水謂之仙漿飲者七日醉
瓊州府有嚴棫樹𢷬其皮葉浸以清水以粳釀和之或
取石榴花葉和釀醖之數日成酒可醉人高陵縣南八
里有淨土樹俗傳西域鳩摩羅什憩此覆其履土遂生
此樹二月開如楊花八月結實狀如小栗殼中皆黃土
酉陽雜俎北天竺國出蜜草蔓生大葉秋冬不死因重
霜露遂結成蜜如塞上蓬鹽幽燕記異幽燕思仙驛五
樹檜上生藥丸摘服之往往療疾有驗三珠樹生赤水
上其為樹如柏葉皆為珠杜陽編光和元年波秪國獻
神精香草一根而百條其枝間如竹節柔軟其皮如絲
可為布所謂春蕪布也堅密如冰紈握之一片滿身皆
香婦人帶之彌加芬馥廣西梧州府陸川有勾芒木出
白羊山其皮可績為布
懷夢草
洞冥記鍾火山有香草武帝思李夫人東方朔獻帝懷
之即夢因名懷夢草楚綏寧産夢花其莖如藤其花黃
白俗云有夢失記者紐之即悟山海經翼望之山有鳥
其狀如烏三首犬尾而善笑名曰鵸䳜服之使人不夢
魘可以禦凶酉陽雜俎夜誦咒曰婆珊婆演帝可辟惡
夢山海經基山有鳥如雞三首六目六足三翼名曰&KR2112;
&KR0008;食之不卧末多國有五味草初生味甘花時味酸食
之使人不眠名曰却睡草事略敲兩耳鐺服桂心丸念
金輪咒則所思之人不以存没是夜必夢見之王子年
拾遺記融高西有夢草根似蓍懷之以占夢則知吉凶
古之善睡者其神名宜楙見湧幢小品吳淵穎先生有
竄宜楙文北戶錄睡菜五六月生田塘中葉類茨菰根
如藕稍土人採根為鹽葅或云食之好睡
菅蓉草
崇吾之山有木焉圓葉而白跗赤草而黑理其實如枳
食之宜子孫青要之山其中有烏曰鴢狀如鳬青身赤
尾朱自食之宜子杻陽之山有獸如馬而白首其文如
虎而赤尾其音如謠其名曰鹿蜀珮之宜子孫嶓冢之
山有草焉其葉如蕙其本如桔梗黑華而不實名曰菅
蓉食之使人無子苦山有草名曰黃棘黃華而圓葉其
實如蘭服之不字
彫棠木
勞水多飛魚狀如鮒食之已痔衕陰山多彫棠如榆葉
而方實如赤椒食之已聾留水多&KR1515;父之魚魚首而彘
身食之已嘔沿水多箴魚其狀如儵其喙如箴食之無
疫疾北號之山有木如楊而赤華其實如棗而無核食
之不瘧渠豬之水多豪魚赤喙尾赤羽可以已白癬槖
水多修辟之魚狀如龜而白喙食之已白癬脆扈之山
有草如葵而赤華實如㯶夾名曰植楮可以已癙臯塗
之山有鳥如鴟人足名曰數斯食之已癭竹山有草如
樗白華而赤實其狀如赭名曰黃雚可以已胕(胕腫也)
小華之山有草如烏韭食之已心痛名曰單荔符禺之
山有木實如棗可以已聾名曰文莖石脆之山其草多
條如韭而白華黑實食之已疥招搖之山有草如韭而
青花名曰祝餘食之不饑侖者之山有木如榖而赤理
其汗如漆名曰白䓘可以釋勞食者不饑馬成之山有
鳥其狀如烏首白而身青足黃名曰鶌鶋食之不饑陵
羊之水多冉遺之魚魚首蛇身六足食之使人不昧芘
湖之水多儵魚如雞而赤毛三尾六足四首食之已憂
鰼鰼魚如鵲而十翼食不癉丹熏之山有耳鼠而兔首
麋身以其尾飛食之不䐆(䐆大腹也)又單張之山有白鵺如
雉而文首白翼黃足可以已痸(痸癡病也)又可以已嗌痛大
騩之山有草青華而白實其名曰&KR1668;服之不夭少室之
山木曰帝休葉如楊其枝五衢黃華黑實服者不怒泰
室之山有栯木葉如梨而赤理服者不妬少陘之山多
&KR1938;草赤莖白華食之不愚錢來之山有如羊而馬尾獸
名羬羊其脂可以已腊腊體皺也松果之山有如山雞
黑身赤足可以已𦢊𦢊皮麪起也英山有鳥狀如鶉黃
身而赤喙其名肥遺食之已癘疫病也北囂之山有鳥
如人面名&KR1829;鵑宵飛而晝醉食之已暍中熱也梁渠山
有如夸父四翼一目犬尾名曰器食之可止衕衕洞下
也東始之山泚水出焉多茈魚一首而十身臭如麋蕪
食之已䊧䊧失氣也天帝之山有&KR0008;如狗名曰溪邊席
其皮者不蠱有草狀如葵臭如蘼蕪名曰杜蘅食之已
癭有鳥如鶉黑文而赤翁名曰櫟食之已痔亶爰爰山
有獸如狸而有髦名曰類食者不妬青丘之山有獸如
狐而九尾音如嬰兒食者不蠱有鳥如鳩名曰灌灌佩
之不惑即翼之澤有赤&KR0008;如魚而人面其音如鴛鴦食
之不疥浪水有虎蛟魚身而蛇尾食者不腫可以已痔
浮山多薰草麻葉而方莖赤華黑實佩之可以已癘羭
次之山有鳥人面而一足曰槖琶服之不畏雷莖山多
丹术黃華而赤實食之不饑觀水多鰩魚魚身鳥翼蒼
文白首食之已狂崑崙有木黃華赤實如李而無核名
曰沙棠食之不溺有草狀如葵味如葱曰薲草食之已
勞崦嵫之山多丹木赤符而黑理食之已癉諸毗之水
多滑魚如鱓赤背食之已疣帶山有鳥如烏五采而赤
文名鵸䳜自為牝牡食之不疽譙水多何羅之魚一首
十身食之已癰囂水多鮨魚魚身人首食之已狂陽山
有獸如牛而赤尾名領胡食之已狂軒轅之山有黃鳥
如梟而白首食之不妬余澤多珠蟞如肺而有目六足
有珠食之無癘北號之山有木如囊而無核食之不瘧
展水多鱔魚如鯉而犬首食之不疣霍山有獸如狸而
白尾名胐胐養之可以已憂昆吾之山有獸如彛而有
角名曰蠪&KR0034;食之不昧青要之山有草方莖而黃華赤
實名曰荀草服之美人色正面之水多飛魚如豚而赤
文服之不畏雷雚谷有鳥如山雞長尾赤如丹火而青
喙名鴿䳩服之不昧放臯之山有木如槐黃華而不實
名蒙木服之不惑苦山有草圓葉而無莖赤華不實名
無條服之不癭大&KR2019;之山有草如榆方莖而蒼傷名牛
傷服者不厥半石之山有草赤葉赤華而不實名嘉榮
服之不霆敏山有木白華而赤實名薊柏服者不寒堇
理之山有鳥如鵲青身白喙白目白尾名青耕可以禦
疫依軲之山有獸如犬虎爪有甲名獜喜食者不風
隠夫靈夀
王弇州曰果有隠夫木有女貞又有平仲君遷藥有長
卿簡子樹有長生萬年靈夀君子端正皆美名也賓連
闊達平慮紫脱華苹恒春皆祥名也按庾信枯樹賦有
松子古度平仲君遷之句劉成曰平仲之木實白如銀
平本作枰其木理平可為碁局唐詩芳池平仲綠清夜
子規啼君遷子生海南樹高丈餘其實中有乳汁甜美
香好陸龜蒙詩庭中必有君遷樹莫向空臺望漢朝蕭
子雲賦長卿晚翠簡子秋紅長卿草中徐長卿藥名是
也見本草簡子藤生緣樹木實如梨赤如雞冠核如魚
鱗靈夀顔注本似竹有節自然堪為杖不煩削治蜀都
賦其中則有巴菽巴戟靈夀桃枝晉宫闕記華林園有
君子樹三株江總詩連楹君子樹對幌女貞枝戴暠詩
接越稱交讓連樹名君子太平廣記引廣志君子樹似
檉松端正樹即石楠花見楊妃外傳上林賦隠夫薁棣
答遝離支白虎通王者繼嗣平明則賓連生於戶闥達
生於房王者使賢不肖位不相渝則平露生庭如蓋王
者仁義行則生柴脱華苹祥瑞圖雙蓮為苹孝經援神
契王者德至於地則華苹見注並頭蓮也恒春樹葉如
蓮芳如桂色隨四時昭王時仙人獻之
附
駢雅烏文黑木也多邦蘇枋絳木也男青朱木也青田
酒木也咸平酢木也白晷睪蘇飴木也都勻桄榔麪木
也枸榔綿木也繫彌栗木也木威苦果也宜母黎朦酢
果也枳梖錫果也枸椽香果也倒捻念都甘果也又散
絲蛇臍佛桑麗秋蟬紫皆華也産注輦國區撥之花冬
夏不衰産頓遜國登相之草産高昌國息雞之草産沙
漠區古之草産白蘭國尋友之瓜産大食國齊䁨子似
楊桃可以壓油産拂林國阿羅楒葉而橘華産波斯國
底檷阿驛也無華而實産拂林國
桃核長五寸
洪武乙夘夏五月丁丑上御奉天門召翰林臣出示元
内庫所藏巨桃半核長五寸廣四寸七分前刻西王母
賜漢武桃及宣和殿三字塗以金中繪龜鶴雲氣之象
後鑴庚子年甲申月丁酉日記命學士宋濂為記濂既
承命謂庚子實宣和二年字疑祐陵所書又以王母獻
桃事詳見張華博物志第八卷史補類桃七枚大如彈
丸遺帝王母自食其一漢武内傳所謂桃如鳬卵形扁
而色青者以為疑又引蔡京所記尚方有王母蟠桃核
頗鉅以為實䟦尾復云徽宗本紀宣和元年己亥二月
庚辰改元遂改宣和為保和殿今核上字刻於二年不
書保和而猶襲宣和意此核非漢武時物雜書所載海
外多大桃或者得其遺核依倣而托之者與今按玄中
記云木之大者有積石山之桃實焉大如十斛籠山海
經東海有山名度索山有大桃實蟠屈三千里曰蟠桃
拾遺記傍磄山去扶桑五萬里日所不照其地甚寒有
桃樹皆十圍花青黑萬歲一實土谷渾桃大如一石瓮
石虎苑中有勾鼻桃重二斤酉陽雜俎水部員外杜陟
見江淮士人以桃核扇量米正容一升言於九嶷山溪
中得之史論在齊中出填蘭若中僧獻桃大如飯碗核
大如雞卵神仙感遇傳咸通中僧懷一居雲門寺遇一
道流遺以一桃大如二升器又王㻌為王屋令遇東極
真人王太虛與桃核大如數斗器摩而服之身輕無疾
墨莊漫錄有人以桃核半扇獻王黼者中容米三四斗
野人閑話蜀文谷於中書舍人劉光祚處見桃核杯闊
尺餘文彩爛然通典貞觀中康國獻黃桃大如鵝卵其
色如金然則巨核之桃其種固繁矣乂西域勃律地寒
蒲萄若榴漢武内傳玉門之棗其實如瓶雲南志北勝
州有獅頭柑大如椀舊唐書波斯國摩卸老勃薩獻歲
貴人蒲萄大者如雞卵大食國蒲萄如雞子太宗時葉
護獻馬乳蒲萄一房長二尺李少君言冥海之棗大如
瓜鍾山之李大如瓶述異記北方有七尺棗南方有三
尺梨或得而食之即為地仙洞冥記塗山之北有梨大
如斗紫色千年一花冬月乃實食之身輕亦曰紫輕梨
神異記北方荒中有棗林其高五丈敷枝一里餘子長
六七寸圍過其長叢中記石虎園有西王母棗三子一
尺有羊角棗亦三子一尺伽藍記魏百果園中有仙人
棗長五寸把之兩頭俱出瀛洲勝覽靺鞨國西瓜一枚
用二人舉之唐書西域傳朱禄國出尋支尋支者大瓜
也十人共食一瓜方可盡報德寺梨重六觔酉陽雜俎
衛公言滑州櫻桃十二枚及一尺廣志關中侯栗大如
雞子梁州獻栗徑寸半越中栗大如拳石虎苑中安石
榴子大如椀盞晉安帝起居注武陵獻安石榴大如椀
一蔕六實地理志諸暨産如拳之栗四夷傳馬韓出大
栗如梨魏志東夷魏國出大栗如梨鄴中記鄴中産巨
栗脱其殼可以為杯桂陽果大如柿倭韓國二栗大如
雞子此並果之竒者因并及之
十丈蓮花
韓昌黎詩太華峰頭玉井蓮花開十丈藕如船以為退
之豪舉之詞耳按物類相感志華山頂上有池池生千
葉蓮花長十丈藕如大船服之羽化關尹傳老子曰真
人遊時冬坐蓮花之上花輒徑十丈珍珠船雍熙中君
房寓舊廬山開元寺望黃石巗瀑水中一大紅葉泛泛
而下取之乃紅蓮一葉長三尺闊一尺二寸武帝元狩
中有日者言太乙星不見帝召問東方朔朔奏曰是星
不見則遊於世為居民福夀是月果有會稽太守奏海
中有人丫角面如玉美髯髮而腰蔽槲葉乘一葉紅蓮
約長丈餘偃卧其中手持一卷黃書自東海浮來其書
帝視朔驗之曰此上界火珠經也然則十丈之蓮當非
謾語隋煬帝步虛詞八行分寳樹十丈散芳蓮
玉芝堂談薈卷三十五
