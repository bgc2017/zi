欽定四庫全書
玉芝堂談薈卷三十四
明徐應秋撰
雙頭鷄
異苑隆安初吴郡治下狗常夜吠聚嘷橋上家狗有限
而吠聲甚衆或有夜覘之見一狗有兩三頭者皆向前
吠未幾有孫恩之亂唐僖宗光啟元年十二月平陸崇
寧山有雉二首向背而連頭者後數月羣雉數百來鬭
殺之漢大初二年大月氐貢雙頭雞四足一尾鳴則俱
鳴會昌中代州羊生二首連頸兩尾唐神功元年安國
獻兩首犬首多者上不一也大歷中牛生犢兩首吕光
庶子纂吕紹自立稱元咸寧二年猪生子一身三頭大
觀元年都水使者趙霆行部得兩首龜以為瑞蔡京信
之曰此齊小白所謂象罔見之而霸者也鄭居中曰首
豈有二京(缺)其說意殆不測帝命棄龜金明池占書任
賢不專豕八足政在私門馬二首四方兵起獸四角武
形有缺獸兩足遠雅頌近倡優則雄雞三足興徭役奪
民時則耕牛五足馬三足者曹魏不勝司馬也牛二首
者東晉天下為二也牛一足三尾者王敦亂政之妖也
壠種羊
凡卉植之類䴡土而生含氣蠕動必繇孕育昔人有種
米植羊之喻謂事理之所無也然動物固有種而生者
北齊高昂從征行曰壟種千口羊泉連百壺酒朝朝圍
山獵夜夜迎新婦浦江吳立夫有種羊皮書褥歌嘗道
剸刀羊可食土城留種羊脛骨四圍築垣聞杵聲羊子
還從脛骨生青草叢抽臍未斷馬蹄踣絶繞垣行楚石
大師懷古詩有自言羊可種不信繭成絲之句人以問
師師曰大漠迤西人能種羊取羊骨以初冬未日埋地
中初春未日為吹笳咒語即有小羊從地中出凡埋骨
一具可得子羊數隻雙槐歲抄西域人殺羊而食埋其
脛骨舉杵堅築久之羔從脛骨而生臍未斷時馬傍踏
振之即跳躍而起入饌肥膄其皮宜作書褥西使記壟
種羊出西海以羊臍種土中溉以水聞雷而生臍系地
中及長驚以木臍斷便能囓草至秋可食臍内復有種
異物志大秦國北有羊子生於土中秦人候其欲萌為
垣繞之其臍連地不以刀截擊鼓驚之而絶因跳鳴食
草今閩人種蟶田又種蠣房以殼為灰按時種之則翌
歲蠣叢生吳人鬭蟋蟀大將軍死以金為棺將軍死以
銀為棺瘞於後園則來歲於瘞所得生者俗謂之種蟋
蟀所謂四生胎化之外也博物志取鱉挫於棋池澤間
經𢷬赤莧汁和令厚以茅包之六月投於池内即成鱉
此等理殊不可解
肉翅虎
廣柬通志成化十八年正月十五夜崖州有物如虎飛
集文廟比猫而大肉翅如蝙蝠地志廣西梧州府石袍
山多竹木蔥翠如袍有肉翅虎下山食人訖即飛還筆
記滇中寧山有虎能飛狀如蝙蝠王太原公出一獸皮
大不能二尺如紫貂色左右皆有肉翼翼上有毛疑即
飛虎耳瀛涯勝覧啞魯國厥産飛虎如猫大長尾灰色
肉翅如蝙蝠飛亦不遠又兩頭虎會稽典錄葛仙翁憑
白桐几學道數年白日登仙几化為白虎三脚兩頭往
往有人見之兩足虎晉武帝太康六年南陽獲兩足虎
又生角虎述異記漢中有虎生角道家云虎千歲則牙
蜕而角生又虎有角者名曰虒(移)能行水中又黑虎晉
永嘉中稱歸縣猛得狀如小虎而黑毛又山海經云幽
都山多玄虎玄豹吳董奉為人治病愈者令種杏五株
杏成林熟時買杏者將榖一石取杏一石取多者有黑
虎逐之枝江縣有高峯山山有二池黑虎馴遶山側慧
禪師所棲也又青豹洞冥記青豹出浪坂之山狀如虎
色如翠殺而食之不愚冉家蠻謂虎為金波羅見炎徼
紀聞方言虎陳魏宋楚之間或謂之李父江淮南楚之
間謂之李耳(虎食物値耳乃止以觸其諱故)或謂之於䖘(音狗竇)自關東
西或謂之伯都
蛩蛩距虛
蟨鼠前而兔後趨則頓走則顚故常與蛩蛩距虚比為
蛩蛩距虚囓甘草即有難蛩蛩距虛負走故號比肩獸
然蟨世所希見溪雁門廣武縣夏屋山中有獸如兔而
大相負共行土人名之為蟨鼠沈括使遼稱契丹北境
慶州之地大漠中有跳兔一躍數尺止則蹶然仆地捕
得數頭持歸此即蟨也蓋自能跳躍亦能與同類相負
共行特假於蛩蛩距虚耳蛩蛩與距虚蓋二獸子虚賦
云蹵蛩蛩轔距虚張揖以為卭卭青獸其狀如馬距虛似
羸而小說苑孔子曰蛩蛩距虚見人將來必負蟨以走
二獸者非性愛蟨也為得甘草而饋故也然則負蟨者
或卭卭或距虚二物不相須也山海經平丘有素獸如
馬曰蛩蛩郭璞曰即蛩蛩距虚也一走百里尸子曰距
虚不擇地而走袁孝政注云蛩蛩前足長距虚後足長
其獸出雁山見人即距虚負蛩蛩而走周書王會獨&KR0951;
國距虚孤竹獻距虚釋者以為卭卭似鼠距虚負而走
則以卭卭為蹷也郭璞曰距虚即卭卭變文互言耳韓
詩外傳婁更食而更視不相得不能飽抑亦蟨與卭卭
距虚之推也
天祿辟邪
大明會典三品碑蓋用天祿辟邪人多不知為何物天
祿一作天&KR0951;一作天䴪考工記鳬氏鐘縣謂之旋注今
時旋有蹲熊盤龍辟邪瑞應圖天䴪者神靈之獸五色
光耀洞明王者道備則至漢靈帝紀鑄黃鐘四天祿蝦
蟇注天祿獸也今南陽縣有宗資碑旁有兩石獸鐫其
膊一曰天祿一曰辟邪漢有天祿閣亦因其獸立名西
域傳烏弋有挑拔注挑拔一名符拔似鹿長尾一角者
為天鹿兩角者為辟邪無角者為浮都章帝紀月氐國
獻扶拔注似麟無角和帝紀安息獻符拔十洲記聚窟
洲有辟邪天祿杜陽雜編唐宣宗賜李輔國玉辟邪二
各長一尺五寸
風母獸
抱朴子載風生獸似豹青色大如狸生於南海大林中
張網取之積薪數車以燒之薪盡而此獸在灰中不燃
其毛不焦刺斬不入打之如皮囊以鐵椎鍜之數千乃
死死而張其口向風須臾便起走以石上菖蒲塞鼻即
死取其腦以和菊花服之盡十斤得五百歲也南州異
物記風母獸一名平猴狀如㺅無毛赤目若行逢人便
叩頭似如懼罪自乞人若撾打之惬然死地無復氣息
小得風吹須臾能起嶺南異物志風猩如猿㺅而小晝
日踡伏不能動夜則驚躍湛疾好食蜘蛛毒打死以口
向風復活破腦不復生矣以酒浸愈風病南人傳云此
獸嘗持小杖遇物則指飛走悉不能去人有得之者所
指必有所獲夷人施罟網既得其獸不復見杖杖之數
百乃肯為人取翕韓國獻飛骸獸狀如鹿青色以寒青
之䋲繫之及死帝惜之挂於苑門皮毛皆朽惟骨猶青
與頭尾俱飛去
猩猩血染緋
吳都賦猩猩啼而就擒&KR0859;&KR0859;笑而被格注猩猩好酒酒
醉則不能去乃啼則為人所擒也&KR0859;&KR0859;獸食人因以筒
致臂而與之則執而笑唇揜其目又本草宋建武中獠
子進&KR0859;&KR0859;二頭帝曰吾聞&KR0859;&KR0859;能負千鈞若既力如此
何以致之彼土人丁麗進曰&KR0859;&KR0859;見人喜笑則上唇掩
其目人以釘釘着額上任其奔馳候死而取之髮極長
可為頭髲血堪染緋其毛一似獮㺅而紅赤色作人言
鳥聲善知生死飲其血令人見鬼帝欣然命畜之酉陽
雜俎以為狒狒至唐裴炎猩猩銘序云與之酒兼之以
屐可以就擒刺血問多少隨所加而得里人將烹索其
肥者乃自推其肥泣而遣之華陽國志永昌郡有猩猩其
血可染朱罽若刺其血問之爾與我幾許猩猩曰二升
果足其數若鞭捶問之隨所加可得一斗弗如此未肯
遽輸談苑云宋太祖平嶺南求得猩猩如雄鴨而大取
其血染色如渥丹通典杜祐云廣志猩猩似狼聲如兒
啼不聞其言出交趾封溪縣足徵諸說之妄血可染朱
罽遍問胡商元無此事山海經猩猩知人名如豕而人
面郭注狀如黃狗而人面頭如雄雞食之不昧水經注
封溪縣有猩猩猿形人面顔容端正音聲媚麗如婦人
對語聞之無不酸楚其肉食之窮年可以辟榖諸書異
同未知孰是
栗子猿
暖姝繇筆曹方湖為南豐知縣其地出小猿如小兒拳
大人可藏䄂中號栗子猿戒庵謾筆常州周約菴曾鎮
延綏言邊上有㺅大如拳人家畜者飲水漸大崇安志
武夷山多獮猴其小者僅如拳微妙志交趾道士年九
十九號漫叟因渡海壊船結庵於金僊水石上養一雞
大如倒挂子日置枕中啼即夢覺又蓄一胡猻小如蝦
蟇以線繫几案道士飯已即登几食其餘又有龜如錢
置金盒中時出戲衣褶間庚巳編弘治末南昌艾璞廵
撫江南崇明申報本縣民家有雞生卵而方者異而碎
之中有一獮㺅纔大如棗異林載弘治甲子崇明縣顧
家雞胎息一物㺅頭餘悉如人狀長四寸許有尾蠕動
而無聲豈即庚巳編所記者耶
北戶錄叚公路往高凉次青山鎮其山多猿有黃緋
者緋者絶大毛彩殷鮮真謂竒獸
西天白象
北戶錄凡象白者西天有之又供御陀國有青象什氏
書象牙生花必因雷聲孔平仲雜說象耳中有油出謂
之山性發往往奔逸傷人牧者視象耳有油則多以索
縻之象鼻端有爪可拾針肉有十二種唯鼻是其本肉
耳穴薄如鼔皮一刺而斃胸前少横骨灰之酒服令人
能浮水出沒食其肉令人體重龍象六十歲骨方足梁
翔法師云象一名伽那或名那先北戶錄廣之屬城循
州雷州皆産黑象牙小而紅土人捕之爭食其鼻云肥
脆偏堪為炙酉陽雜俎咸亨二年周澄國遣使上表言
訶迦國有白象首垂四牙身運五文象之所在其土必
豐以水洗象飲之愈疾請發兵迎取
雪象香象
阿含經十槖駝力不如一凡象力倍凡象力不如一迦
羅勒象力倍迦羅勒象力不如一鳩陀延象力倍鳩陀
延象力不如一娑摩那象力倍娑摩那象力不如一迦
泥留象力以至迦泥留象力不如優鉢象力優鉢象不
如鉢頭摩象力鉢頭摩象不如拘牟陀象力拘牟陀象
力不如分陀利象力分陀利象不如雪象雪象之力不
如香象之力又鴦崛髻經云凡百牛力當一水牛力百
水牛力當一青牛百青牛力當一犂牛百犂牛力當一
竹牛百竹牛力當一草象百草象力當一凡象百凡象
力當一黑象力百黑象力當一白象百白象力當一龍
象力
赤羊
續錄異記吳興兪亮以永明八年補護軍府吏於長眠
處聞有羊聲疑為神怪竊于戶視之見其床下有一羊
可高二尺毛色若丹光耀滿室酉陽雜俎僧玄奘見西
域大雪山高嶺上有一村養羊大如驢郭義恭廣志罽
賓國青羊色如翠人食之又乳羊出□州其地出仙茅
羊食茅舉體悉化為肪不復有血肉食之宜人又龍羊
出吐蕃及成化州形似畜牛而大其角繚繞重八九兩
黑質白文可以為帶胯宋紹興中廣西海壖有海獸如
馬蹄鬛皆丹夜入民家聚衆而殺之明日海溢民多溺
死近馬祸也
玄鹿
鹿千年化為蒼又五百年化為白又五百年化為玄晉
祥徵說白鹿仁獸也色若霜雪不與他鹿為羣瑞應圖
鹿者純善之獸王者孝則白鹿見又云道術得則白鹿
見王者明惠及下則白鹿見宋志黃帝時南夷乘白鹿
來獻鬯述異記又西王母乘白鹿獻環上於芙蓉園得
白鹿山人王旻曰漢時鹿也乃於角際得金牌曰宜春
苑中白鹿上目之曰仙客餘干縣有白鹿土人傳千歲
矣晉成帝時遣人捕得有銅牌在角後云寳鼎二年臨
江所獻述異記古今注孝和帝永元中豫章餘干縣得
白鹿高丈九寸會昌解頥上幸温泉見白鹿升天改會
昌為昭應縣又云成帝末年宫中雨一蒼鹿殺而食之
其味甚美又漢成帝時山中人得玄鹿烹而視之骨皆
黑色仙者說玄鹿為脯食之夀三千歲舊說鹿者仙獸
至六十年必懷瓊於角下角有斑㾗紫色如點行或有
涎出於口不能急走也鄱陽樂安有人姓彭以獵射為
業每入山與子俱行後忽蹷然而倒化成白鹿廣州先
賢傳丁茂至孝母終負土治塚列植松栢白鹿遊乎左
右唐頌居喪六年廬于墓次白鹿拾食塚邊
鸚鵡誦心經
鸚鵡能習人言其巧慧非凡鳥可及偶記其竒者幽怪
錄隋開皇中柳歸舜自巴陵泛舟遇風吹至一處有鸚
鵡數十相呼姓氏有名武遊郎阿仙郎阿蘇兒者有名
自在先生武仙郎踏蓮露者有名鳳凰臺戴蟬兒多花
子者明皇雜錄開元中嶺南獻白鸚鵡養之宫中歲久
馴擾洞曉言詞上及貴妃皆呼雪衣娘授以詞臣詩篇
數遍便可成誦上每與貴妃及諸王博戲稍不勝呼雪
衣娘必飛入局中以亂其行列忽一日飛上鏡臺語曰
雪衣娘昨夜夢為鷙鳥所搏上使授以多心經以禳之
後戱殿上忽有鷹搏之而斃遂瘞於宫中號鸚鵡塚酉
陽雜俎玄宗有五色鸚鵡能言上令左右試牽帝衣鳥
輙瞋目叱咤號為時樂鳥開元遺事長安豪民楊崇義
妻劉氏與李弇私通謀害之埋枯井中官吏詣其家檢
校鸚鵡忽然聲屈遂服罪欵事聞取鸚鵡付后宫封為
綠衣使者唐武后畜一鸚鵡名雪衣能通心經后貯以
金絲籠一日戲曰能作偈求解脱當放出籠雪衣若喜
躍狀須臾朗吟曰憔悴秋翎似禿衿别來隴樹歲時深
開籠若放雪衣女常念南無觀世音后喜即為啟籠居
數日立化於玉球紐上后悲慟以紫檀作棺葬于後苑
異苑張華有白鸚鵡華每出行還輙說童僕善惡後寂
然無言華問其故鳥曰見藏甕中何繇得知公後在外
令喚鸚鵡曰昨夜夢惡不宜出戶公猶強之至庭為鸇
所摶教其啄鸇脚獲免建炎實錄宋徽宗時隴西歲貢
鸚鵡置安妃閣教以詩文一日問之曰思鄉否鸚鵡曰
思鄉遂送還隴山後數年有使臣郭浩以秦鳳提典刑
獄過隴山鸚鵡問曰相公何處來使臣曰自杭州來鸚
鵡曰上皇安否浩曰上皇崩矣鸚鵡皆悲鳴不已浩賦
詩曰隴口山深草樹荒行人到此斷肝腸耳邊不忍聽
鸚鵡猶在枝頭說上皇春渚紀聞韓奉議為通州守家
人養鸚哥忽語家人曰鸚哥數日來甚思歸鄉里若得
放鸚哥往即生死無忘也家人憐之曰我即放你此去
隴州數千里外你何能歸得曰鸚哥亦自記得來時驛
程道路家人即啟籠祝其好去鸚哥曰娘子好自將息
莫憶鸚哥也振翼向西而去至數月舊任有吏何忠者
自隴州差至京出城聞木杪呼急足者忠愕然謂是鬼
物仰首視之乃一鸚鵡曰我便是韓通判家鸚哥你到
京為我𫝊語通判宅眷鸚哥已歸到鄉里深謝見放也
忠至都具述所見舉家驚異邵氏聞見錄關中有商人
得鸚鵡於隴山能人言商愛之偶以事下有司獄旬日
歸輙嘆恨不已鸚鵡曰郎在獄數日已不堪鸚鵡遭籠
閉累年奈何商感而放之後人往隴山鸚鵡必於林中
問郎無恙托寄聲也舊唐書貞觀五年林邑獻五色鸚
鵡能言苦寒思歸南史天監中交州獻能歌鸚鵡袁氏
楓忩小牘高宗在建康有大赤鸚鵡自江北來集行在
承塵上口呼萬歲宦者以手承之鼓翅而下有小金牌
有宣和二字因以索架置之比上膳行在草草無樂鸚
鵡大呼卜尚樂起方響久之曰卜娘子不敬萬歲盖道
君時掌樂宫人以方響引樂者故猶以舊格相呼高宗
為罷膳泣下侯鯖錄蔡持正謫新州侍兒從焉善琵琶
嘗養一鸚鵡甚慧丞相呼琵琶即扣一響板鸚鵡傳呼
之琵琶逝後誤扣響板鸚鵡猶傳言丞相大慟又河間
王琛有妓朝雲善歌又有綠鸚鵡善語朝雲每歌鸚鵡
和之聲若出一號為綠朝雲嶺表錄異秦吉了大約似
鸚鵡嘴脚皆紅兩眼後夾腦有黃肉冠善效人言語音雄
大分明於鸚鵡以熱雞子和飯與棗飼之朝野僉載天
后時左衛兵曹劉景陽使嶺南得吉了二隻能解人語
至都進之留其雌者雄煩怨不食則天問曰何乃無聊
鳥曰某配為使者所得頗思之乃呼景陽曰何故藏一
鳥不進北戶錄云普寧有濓州民獲赤白吉了各一頭
獻于刺史赤者尋死白者久而能言凡笑語悉皆效人
聞見錄盧南有畜秦吉了者有番夷欲以三十萬買之
其人告以貧將賣爾秦吉了曰我漢禽不願入夷中遂
不食而死淮南畢萬術雊鵒一名寒臯斷舌可使言語
詩名鳲鳩一名雊鵒端午剪舌以椒末食之能言今云
布榖江東呼蘇咭一名桑鳩一名戴勝幽明錄晉司空
桓豁在荆有參軍剪五月五日雊鵒舌教令學語遂無
所不名司空大會吏佐令悉效四座語無不絶似有生
&KR1604;鼻語難學因内頭甕中以效焉主典盗物雊鵒屢密
白參軍盗者怨之以熱湯灌殺參軍悲傷抵此人五歲
刑耕餘博覽宋天台黃光寺僧畜一雊鵒嘗隨僧念佛
不待僧教亦自念得一日立死籠中僧葬之有紫色蓮
花穿土而出大智禪師為之頌曰籠中立死渾閒事化
紫蓮花也大竒崑山清華寺養一雊鵒甚馴常隨念阿
彌陀佛一日低頭歛翼而終葬之後山不數日其葬處
忽生青蓮花一朵芬馥異常開視之其蓮花從口中出
郡守為之設齋題偈云飛禽常證無生忍我輩為人豈
不如韋臯鸚鵡舍利塔記貞元中有獻鸚鵡者河東裴
氏志樂金仙之道以此鳥名載梵經常示以六齋之禁
比及辰後非時之食終夕不視或教以持佛名號則叩
首奮翼若善承聽或俾之念佛則默然不答或謂之不
念則唱言阿彌陀佛歴試不爽貞元十九年忽悴然不
懌已日而甚馴養者知將盡乃鳴磬曰將西歸乎為爾
擊磬爾其存念每一擊磬一稱阿彌陀佛洎十擊磬而
十念成歛翼委足揜然而絶命火以闍黎法焚之得舍
利十餘粒
赤鸚鵡
于榖山筆麈鸚鵡有三種一青一白一五色交州以南
諸國有之萬歷丙子一日講畢上遣中使持赤黑鸚鵡
各一示閣臣講官蓋廣中所獻也赤者毛色嬌麗黑者
有兩耳桂海虞衡志白鸚鵡大如小鵝亦能言羽毛玉
雪以手撫之有粉粘着指掌如蛺蝶翅五雜俎閩中税
監高寀常求異物于海舶以進御有黃鸚鵡其頂上有
冠如芙蓉太平清話周季良家白鸚鵡其頂一撮有淡
黃色鳴則頂毛放散如蓮花又成化間海南曾進紅鸚
鵡宋建隆二年隴西貢黃鸚鵡唐書陁洹國在墜和羅
西北大唐貞觀中遣使獻鸚鵡羽毛皓素頭上紅毛數
十莖與翅齊雲南鎮守太監曾遣人往百夷求得黃鸚
鵡余在粤中閩中兩見紅鸚鵡頭有黑毛頸上及腹下
紅毛色如榴花映日鮮麗兩翅黃綠相錯亦竒物也頗
能作百鳥聲以砂和米飯飼之
伯勞
月令鵙始鳴鵙即博勞也左傳謂之伯趙樂府謂之伯
勞詩七月鳴鵙注伯勞也今不識為何鳥按禽經注云
伯勞飛不能翺翔直刺而已形似鸜鵒但鸜鵒喙黃伯
勞喙黑以此别之此鳥好隻飛未嘗雙性亦能擊摶鷹
集于林則盤旋鳴䀨俟鷹飛輙擊之俗呼為鳳皇皂隸
言百鳥畏之也蜀中名駕鵝滇中名鐵鸚哥又名榨油
郎五更輙鳴不止至曙乃息孟子鴂舌之人楚辭鶗鴂
先鳴注皆同伯勞賊害之鳥吕氏春秋注博勞夏日磔
蛇于樹然後食王充論衡伯勞食蛇物理論鵝飛則蜮
沉鵙鳴則蛇結信惡鳥以夏至來冬至去似鸜鵒五更
輙鳴江南謂之烏舅好掠人冠巾衆鳥亦畏之性好獨
易緯云鸝必匹飛鵙必單棲故樂府以東飛為興易通
卦驗作搏勞爾雅作博勞揚雄賦鷤䳏蘇林音殄絹師
古音弟桂字書云鷤䳏伯勞也蜀童謠有陽雀呌鷤䳏
殃之語雄蜀人用方言未可知也
皂鶴
墨客揮犀平凉西有崆峒山乃廣成修道之所山之絶
壁有石穴謂之皂鶴洞鶴頂如丹羽毛皆黑日照之金
色粲然述異記鶴生百年而紅五百年而黃又五百年
而蒼又五百年為白壽三千歲矣相鶴經鶴陽鳥也而
遊于隂因金氣乘火精以自養鶴之上相&KR0146;頭朱頂露眼
黑睛高鼻短喙䯓頰&KR0008;耳長頸竦身鸞頸鳳翼雀尾龜
背鱉腹軒前垂後高頸麄節洪髀纖指此相之備者也
青鳥無傳書事
今人訛傳漢宫七夕青鳥傳書按青鳥故事甚多其見
于山海經者有九一曰三危之山三青鳥居之一曰龜
山南有三青鳥一曰女祭女戚在竒肱一臂之北兩水
間青鳥所集一曰王母之山有沃之國是謂沃之野有
三青鳥一名大鵝一名小鵝一名青鳥一曰玄丹之山
爰有青鳥一曰附禺之山爰有青鳥一曰平丘在三桑
東爰有遺玉青鳥一曰中容之國東北海外有三青鳥
一曰互令國有青鳥身黃赤足六首名曰鸀鳥其見于
竹書紀年者則曰十七年穆王西征崑崙丘見西王母
來朝賓人于朝宫沈約附注云王西征于青鳥王褒雲
陽記則云鈎弋夫人卒武帝思之起通靈臺有一青鳥
集臺上葛洪神仙傳則云東陵聖母從獄窗中飛去民
立廟祠之嘗有一青鳥在祭所人有失物者乞問所在
青鳥即集盗物人之房上十二真君𫝊吳猛有道術狂
風暴起猛書符擲屋上有青鳥啣符而去須臾風止墉
城集仙錄&KR1670;仙姑修道居衡山數年後有一青鳥形如
鳩鴿紅頭長尾飛來所居曰我南岳夫人使也以姑修
道精苦命我為伴每有人游山青鳥先言其姓氏博物
志貞觀中白幽求從新羅王子過海風飄至一處有騎
龍虎人皆從海面而行須臾没于遠碧中忽見鸞鶴青
鳥飛引于路左傳青鳥氏司分者也杜預云青鳥鶬鴳
也立春鳴立夏止此一青鳥也注記不同然未嘗言傳
書事
荒雞滛魚
晉書祖逖與劉琨俱為司州主簿共被同寢中夜聞荒
雞鳴蹵琨起曰此非惡聲也元史史天倪金大安末舉
進士不第乃嘆曰大丈夫立身獨可以文乎哉使吾遇
荒雞夜鳴擁百萬之衆功名可唾手取也草木子南陽
廉訪僉事保保廵按至彼忽初更聞雞啼曰此荒雞也
不久此地當為丘墟天下其將亂乎遂棄官而隱後南
陽果䧟蓋初更啼即為荒雞余謂凡雞夜鳴不時皆謂
之荒祖逖之聞在于中夜不在初更乃有兹稱孫嚴示
兒篇詩相鼠有體人而無禮陸機云河東有大鼠能人
立交前兩脚于頭上跳舞善鳴相地名按地志相州與
河東相隣則知相州有此鼠詩人蓋取譬焉若如毛氏
以相為視則物之有體與皮者皆可以喻禮何必以鼠
哉淮南子瓠巴鼔瑟而滛魚出聽滛魚頭與身相半其
長丈餘鼻正白身正黑口在額下狀似鬲有鬐而無鱗
出于江中其性喜音樂聞樂作則出頭水上聽之史沐
㺅而冠沐㺅㺅名出罽賓國今人言荒雞滛魚沐㺅相
鼠未必能審其實也
白鼠獻金錢
西域有鼠王國鼠大如狗着金環中者如兔小者如常
鼠宋高僧𫝊釋善無畏至烏萇國有白鼠遶日獻金錢
神異經北方層冰萬里厚百丈有磎鼠在冰土中其形
如鼠食草木肉重千斤其毛八尺可以為褥卧之却寒
其皮可以蒙鼓聲聞千里其尾所在鼠聚又鼴鼠首尾
如鼠色青黑短足有指形大重千餘斤出零陵郡界民
有災鼠入其田中振落毛衣皆成小鼠其皮堪飾為帶
三毛出于一孔與常皮異義鼠形如鼠短尾每行逓相
尾三五為群驚之則散俗云見之者常有吉兆唐鼠形
如鼠青黑色腹邊有物如腸亦名易腸鼠昔仙人唐昉
拔宅昇天雞犬皆去惟鼠墜下不死而腸出三易之漢
書社鼷不灌屋鼠不薰春秋鼷鼠食牛角鼷鼠之極小
者或名甘鼠又名甘口鼠食物當時不覺痛陸機云河
東有大鼠能人立交前兩足于頭上跳舞善鳴食人禾
苖逐則走木空中或謂之雀鼠唐書蘭州土貢麩金麝
香&KR0146;鼥鼠爾雅鼢鼠地中行者鼸鼠以頰裏藏食者&KR3925;
鼠油鼠(似鼠大尾啖鼠江東人呼鼪)&KR0146;鼠小鼱鼬也亦名&KR0146;鼩鼭鼠
鼣鼠壯如鼣鼠鼫鼠形大于鼠頭似兔尾有毛鼤鼠鼨
鼠豹文鼮鼠文彩如豹漢武時見而終軍知之&KR0146;鼠今
江東山中有&KR0146;鼠狀如鼠而大在樹木上又盧藏用弟
若虚多才博學時辛怡諫為職方有獲異鼠者貊首虎
文大如拳時謂之鼷鼠若虚曰此許愼所謂鼨鼠貊文
而形小一坐皆驚又搜神記郭璞過江宣城太守殷祐
引為參軍有物大如水牛灰色卑脚脚類象胸前尾上
皆白大力而遲鈍郭璞曰此名驢鼠&KR0008;亭驢山君使也
(缺)
毗狸
澠水燕談契丹産毗狸形類大鼠而足短其國以為殊
味穴地取之以供國王之膳自公相以下皆不得嘗常
以羊乳飼之頃北使擕至京烹以進御本朝使其國者
亦得食之浮休使遼錄有命邦者以其肉一臠置之食
鼎則立麋爛陸氏舊聞狀類大鼠極肥腯甚畏日為隙
光所射輙死狸形如鼠而大穴居食果穀嗜肉北人以
為珍膳味如㹠子而肥齊東野語云數說微有異同要
之即一物亦竹䶉獾狸之類近世乃不聞有此北客
亦多不知余意即今西北邊所謂塔喇巴哈者也一名
大黃鼠飲膳正要塔喇巴哈一名土撥鼠味甘無毒煑
食之宜人生山後草澤中北人掘取以食雖肥煑則無
油湯無味畫墁錄南使至北漠帳前見畢賜羊羓十枚
毗黎邦十頭毗黎邦大鼠也彼國上供臣下不敢畜
弱水白兔
北極有潰陽之山有兔如鼠能飛毛色光如漆以腦和
丹食之則不死寰宇記溧水中山古老相傳有白兔世
稱為筆最精外國圖西王母國前弱水有玉山白兔暖
姝繇筆弘治十七年九月十日夏港見江西船上帶白
兔入城毛潔白如綿眼深赤按兔壽千歲五百歲其色
白其實未必然也余戊寅分守漳郡海舶多携白兔歸
者毛白如雪眼赤如丹或有遺余者畜之衙齋雌雄交
感即孕匝月而産四子或三子有至七子者後每月輙
如之乃知前人所云兔望月而孕與子自口吐之說皆
訛但受孕胎藏于項下其頸倍癰腫為異耳清異錄有
僧誦華嚴經忽一紫兔自至馴服不去隨僧坐起聽經
坐禪惟食菊飲清泉僧呼為菊道人
牝雞爲雄
禽蟲述曰牝雞為雄而不鳴不將無距者漢元妃將立
為后貴始萌而尊未成也牝雞為雄而冠距鳴將者后
父王禁為矦成帝為太子而尊已成也雄雞有角者明
視作威自王鳳始也牝雞為雄不冠不將者晉三后並
以人臣終之象也牝雞為雄八十日而冠萎者桓玄簒
晉八十日而敗也今按漢宣黃龍元年未央殿輅軫中
雌雞化為雄毛衣變化而不鳴不將無距元帝初元中
丞相府史家雌雞伏子漸化為雄冠距鳴將永初中有
獻雄雞生角者劉向以為黃龍中雌雞化雄應在石顯
班固謂石顯何足以當之孝元王皇后黃龍元年立為
太子妃其占在正宫故未央殿中有雌雞化雄之異不
鳴不將無距者一事未成也至元帝元初中立為皇后
子為皇太子尊已成矣鳴將而距是其應也至永初二
年成帝立尊王皇后為太后以后弟王鳳為大將軍王
鳳專權擅勢自鳳始是生角之應京房所謂雞祸也漢
靈帝光和元年南宫侍中寺雌雞欲化雄一身毛皆似
雄但頭冠尚未變是時張角作亂黃巾破壊四方魏明
景初二年廷尉府中雌雞化為雄不鳴不將是時宣帝
平遼東百姓始有與能之意晉元帝太興中王敦鎮武
昌有雌雞化為雄其後王敦再攻京師漢孝元帝永光
己卯雞生角安帝隆安元年八月琅邪王道子家青雌
雞化為赤雄雞不鳴不將桓玄將簒不能成之象元興
二年衡陽有雌雞化為雄八十日而冠萎天戒若曰衡
陽桓玄楚國之邪略也簒位八十日而敗此其應也唐
垂拱三年冀州雌雞化為雄永昌元年明州松州各有
雌雞化為雄大中八年九月考城縣民家雄雞化為雌
伏子而鳴雄化為雌王室將卑之象至䳒焚其巢而漢
成絶雀鬭斷頭而靈帝殂秃鶖集而魏國喪鵂鶹鳴而
矦景敗九頭之鳥如鴨止而蕭琮廢萬春聚而周師入
鵲巢帆檣而孫和死雉集相風而海西廢鵲巢砲機而
堯君素敗烏鵲巢帳而楊廣弑桓玄封楚而犬便其拜
席侯景受錫而鳥集其册書鴞聲與贊聲相和宣和有
青城之難鳶鴉聲與戰聲相亂陜府有失守之虞豕冠
進賢而劉聰死禽止朝冠而江伯彦敗犬冠幘絳衣登
于臺而公孫淵以亡鵬止坐隅而賈誼夭死牛足出背
上應梁武之亾羊鬭墮雲中啟楊勇之弑虫試聲曰韓
尸而韓謐夷族一足鳥畫地而叔寳隕祚魚集武庫魏
兵棄甲于東關反舌入殿而江充亂起野狐升座而宋
徽播遷至于鳩雁不來遠人叛蚯蚓不出嬖奪后鳥如
畜形有大兵烏變為鵲民從賊貪虐取民國多螽廢正
作滛國多麋國有兵革犬彘交方伯分威牡馬生子虎
鬭死而守臣災野獸入第而國君廢鼠夜去而國有兵
小雀生鷹賊臣在國妖孽之興禍患立見史傳中歷歷
可考也
江北鼠災
崇禎七年四月漕運總督奏去歲十一月穎州屬臨淮
壽州虹縣五河蒙城泗州霍丘旴台天長靈璧穎上太
和宿州等處忽有異鳥叢集羽毛土色雀嘴鷹翅兔足
鼠爪來自西北千百成羣不棲于樹集于南畆飛則蔽
天落則滿境將民間佈種二麥連根盡食亦從來未見
之災也按史唐貞觀十三年建州鼠害稼二十一年渝
州鼠害稼景龍元年基州鼠害稼開元二年韶州鼠害
稼千萬成羣開成四年鼠害稼宋建隆二年鼠食苖元
年夏相金均房商五州鼠食苖太平興國七年十一月
岳州鼠害稼乾道九年隆興州鼠害稼千萬為羣又晉
武帝太康四年會稽彭蜞及蟹皆化為鼠甚衆復大食
稻為災始成有毛肉而無骨其行不能過田塍高永淳
中嵐勝州兔害稼千萬為羣食苖盡兔亦不復見紹興
十六年清遠翁源滇陽三縣鼠食稼千萬為羣時廣東
久旱凡鱗羽皆化為鼠有獲鼠于田者腹猶蛇文漁者
夜設網旦視數百鱗皆為鼠孝宗淳熙五年八月江陵
府郭外羣鼠塞路其色黑白青黃各異為車馬踐死者
不可勝計逾三月乃息南陳後主禎明二年夏四月戊
申有羣鼠無數自蔡州岸入石頭至于清塘兩岸數日
自死隨流入江高宗洪道初梁州倉有大鼠長二尺餘
為猫所嚙數百鼠反嚙猫少選聚萬餘鼠州遣人搏擊
殺之北魏孝武永熙三年二月羣鼠浮河唐高祖武德
元年秋李密王世充隔洛水相距密營中一夕鼠渡水
盡去占曰鼠無故皆去邑有兵
羣卵呼觀世音
宣室志當塗民劉成鬻魚蟹天暮泊舟四無人跡忽聞
舫中有連呼阿彌陀佛者見一大魚自舫中振鬛搖首
而呼其聲甚厲劉毛髮盡竪匿身蘆中伺之俄而萬魚
俱跳躍呼佛聲動地大懼悉投魚于江中又文宗以浮
屠事無補大化欲盡去之會尚食廚烹雞卵方燃火忽
聞鼎中有聲極微廹而聽之乃羣卵呼觀世音菩薩也
宋處宗買一長鳴雞愛養甚至嘗着窗前後雞作人語
與處宗談極有致處宗因此功業大進酉陽雜俎天寳
中雅禪師于東都龍門建蘭若庭中多古桐一年桐始
華有異蜂聲如人吟咏諦視之具體人也師網獲其人
寘紗籠中意嗜桐花採華致其旁經月忽有其類數百
大小相稱積于籠外語聲甚細亦不懼人師隱旁探聽
之有曰孔昇君為君筮不祥君頗記無有曰君已除死
籍又何懼焉有曰叱叱予與青桐君奕勝琅玕紙十幅
君出可為料理師舉籠放之次日有人長三尺狀如天
女曰我三清使者上仙伯致謝大興二年冬大雪南州
人見二白鶴語于橋下曰今兹寒不减堯崩年也于是
飛去揚州蘇隱夜卧聞被下有數人念阿房宫賦聲緊
而小急開被視之無他物惟得蝨十餘其大如豆殺之
即止玉炤新志嘉祐末有人携一巨魚入京師能人言
號曰海多人爭覩之常召至禁中賞賚盈積後至李氏
園躍入池中不可復獲又晉時江夏張騁所乘牛忽人
言犬亦人言唐光啟元年河東有牛人言宋乾道初虎
丘之鵲人言荆南之虎人言盧傳素家馬人言夢澤之
鹿人言南唐苑中鹿亦人言朱休之宋楚客余三乙張
林家犬皆能人言于闐野豕人言渭南主人猪亦人言
嚴遵美家猫犬相對人言鄱陽龔紀猫人立而言羅含
之雞能人言西周之犬能人語鄭宏之之犬黃撅能人
語華表之鶴人言王周南家鼠能人言晉安鼠能詠詩
駝坊使臣與槖駝相對偶語路岩家馬忽作人言紹興
時亳州魏翁之雞能人言至今有人雞墓嘉靖間楓橋
瘍醫龔家大龜作人言萬歷初史文學傭二人家母雞
作人言若王清之枯木汪朝議之楮菌亦作人言晉武
帝幽州塞北牛首作人言又異之異矣至于竹雞鳴曰
泥滑滑思歸鳴曰不如歸去鳩拙于安巢嘗呼曰無屋
住鳩轉石出蛇呼曰同力鷓鴣其雄之鳴行不得哥哥
其雌之鳴鈎輈格磔號寒蟲春鳴曰鳳皇不如我冬鳴
曰得過且過力作鳥鳴于蠶候歸去樂鳥鳴于暮春割
麥度荒鳥鳴于麥秋有言婆餅佳兒不食者有言提葫
蘆沽美酒者有言姑惡鳥有言簪我者脱却布袴者則
人習之不為怪也
蛇龍鬭
武帝泰始四年七月趙有蛇從郭外入與邑中蛇鬭孝
文廟下邑中蛇死二年秋有衛太子事事自趙人江充
起大同元年有大蛇鬭曲阿縣建陵隧中其一被傷走
後齊武二十七年并州招遠樓下有赤蛇與黑蛇鬭赤
蛇死赤齊尚色黑周尚色鬭而死滅亡之象也至德二
載有蛇鬭于南陽門之外一蛇死一蛇上城唐玄宗開
元四年六月柳州馬嶺山下有白蛇與黑蛇鬭白蛇長
六七丈吞黑蛇至腹口眼血流黑蛇穿白蛇腹出而死
開成元年宫中有衆蛇相與鬭魯莊公時有内蛇與外
蛇鬭鄭南門内蛇死劉向以為近蛇孽也京房易傳曰
立嗣子疑厥妖蛇居國門鬭昭公十九年龍鬭于鄭時
門之外洧淵劉向以為近龍孽也齊東昏侯永元三年
七月丙辰龍鬭于建康激水五里梁武帝天監二年北
景州潭中有龍鬭濆霧數里普通五年六月龍鬭于曲
阿王陂所經之處樹木折開數十丈太清元年黎州水
中又有龍鬭波浪湧起雲霧四合白龍南走黑龍逐之
侯景之應也光化三年九月杭州江水龍鬭乾道五年
武寧縣西北龍鬭京房易傳衆心不安厥妖龍鬭其國
中天寳十四載七月有二龍鬭于南陽城西太和二年
六月丁丑西北有龍鬭大象元年有黑龍與赤龍鬭于
汴水側黑龍死次年宣帝崩趙帝立禪于隋又黃龍見
譙單颺知其國後當有王者興斯魏文之禪也二龍升
自南城故老知復有建康之亂則梁陳之變也黃山有
死龍莽誅而漢興野王山有死龍獻廢而魏代黃龍死
于枯桑武城之亡也黑龍負舟宋文之興也先天二年
六月京師朝堂磚下有大蛇出長丈餘有大蝦蟆如盤
而目赤如火相鬭俄而蛇入扵樹蝦蟆入扵草蛇蝦蟆皆
陰類朝堂出非其所也漢武元鼎五年秋蛙與蝦蟆羣
鬭是歲四將軍十萬征南越昭帝元鳳元年烏與鵲鬭
燕王宫中池上鳥墜池烏近黑祥也時燕王旦為亂伏
辜而死京房易傳曰專征劫殺厥妖烏鵲鬭景帝十三
年十一月有白頸烏與異烏羣鬭楚國呂縣白頸不勝
墮泗水中死者數千時楚王戊與吳王謀反烏羣鬭者
師戰之象白頸者小小者敗也京房易傳曰逆親厥妖
白烏鬭于國唐睿宗景雲中有蛇鼠鬭于右咸衛營東
街槐樹蛇為鼠所傷此兵象也後周大象元年六月陽
武有鯉魚乘空而鬭太和三年成都門外有龍與牛鬭
會昌元年潞州長子有白頸烏與鵲鬭光啟三年慈州
城&KR0034;與鴟鬭相殺
金沙龍盤魚
北戶錄全義之西南有山曰盤龍山有乳洞有金沙龍
盤魚皆四足修尾丹腹狀若守宫游泳水濱人不敢犯
按御覽云龍蟠山有石洞洞中出水水有四足魚皆如
龍形人殺之即風雨也廣輿記在桂林興安魚四足有
角俗名魶魚唐韻鰨魚四足爾雅鯢似鮎四足(按鯢魚長尾能
上樹天旱輙含水上山以草葉覆身張口鳥來飲水輙吸食之先縳于樹鞭之上身出白汗方可食)聲似
小兒但未言其可致風雨耳磁州孩兒魚四足尾長啼
聲如嬰兒膏燃不滅建同魚亦四足無鱗鼻如象吸水
上噴高五六丈閩書永福方壺巖下有流泉泉中有魚
紅色腹下有四足又魚之異者澧水之魚名朱鱉六足
有珠潘州記云䱜魚長二丈大數圍初生孑孑小隨母
覓食驚則還入母腹吳錄云䱜魚子朝出索食暮入母
腹南越志云暮從臍入旦從口出又歴澗潭有五色魚
丹水出丹魚(先夏至十日伺之魚夜浮水上則赤光上炤如火)割血以塗足下
可步履水上楚故略天門靈泉在岳州府山頂泉中魚
生綠毛又朔法師云鮆魚一首十身博物志金魚腦中
有麩金出功婆塞江陽翔縣異塘有魚綠鱗而鬛又吳
王食鱠有餘棄江中為魚今名吳王鱠餘者長數寸又
魏王四時食制曰望魚側如刀可以割草出豫章白髮
魚戴髮如婦人魚肥無鱗出滇池一云海人魚東海有
之長六七尺美如婦人眉目口鼻手爪無不具足肉白
如玉無鱗五色輕軟髮如馬尾陰形與丈夫婦女無異
郭延生述征記城陽縣南慶都墓廟前一池魚頭間有
印文謂之印頰魚非告祠者不得捕又臨海異物志䱼
魚如指長七八寸但有脊骨曝為燭極有光明又比目
魚一名鰈一名鰜一名&KR0008;狀似牛脾細鱗紫黑色沈懷
遠南越志謂之板魚亦曰左介介亦作魪吳都賦云雙
則比目片則王餘異物志南方鏡魚其圓如鏡異苑鰡
魚凡諸魚欲産鰡魚輙以頭衝其腹世謂衆魚之生母
又臨海水土異物志鹿魚頭上有兩鹿角又云鯪魚腹
背有刺如三角菱又神異經横公魚長七八尺狀如醴
魚而赤晝在水中夜化為人刺之不入以烏梅二七煑
之即熟食之無毒霏雪錄安南國有一種銳首無鱗有
骨若插箭然味似河豚名戴帽魚東海有牛魚其形如
牛海人採捕剝其皮懸之潮水至則尾起潮水落則尾
伏嶺表錄異鹿子魚尾鬛皆有鹿斑赤黃色羅州圖經
云州南海中有洲每春夏此魚跳出洲化而為鹿石頭
魚狀如鰌魚随其大小腦中有二石子如蕎麥瑩白如
玉黃蠟魚頭嘴長鱗皆金色臠為炙夜即有光如籠燭
東流縣有麥魚其形銳小似麥可愛縣西十里上溪潭
出遡流至石瀨下形漸大越此則化蜻蜓飛去人最珍
之述異記奔䱐一名瀱非魚非蛟大如船長二三丈有
兩乳在腹下雌雄陰陽類人湧幢小品金山神魚名黑
隘每歲廟神誕日羣引海族來朝率午方退博白縣南
大荒山出怪魚名曰妾狀似人有翼臍下有帶長三尺
白如練人能見而不得取山海經青丘之山出赤鱬其
狀如魚而人面其音如鴛鴦食之不疾鱄魚如鮒而彘
尾其音如豚見則天下大旱出雞山黑水中□魚如鱉
音如羊出英山禺水中冉遺之魚魚身蛇首六足其目
如馬耳食之使人不昩可以禦凶出涴水&KR1736;魮之魚狀
如覆銚鳥首魚翼魚尾音如鑿石之聲是生珠玉出濫
水鰠魚狀如鱣體有連甲見則邑有大兵出渭水滑魚
狀如鱓赤背其音如梧食之已疣出諸毗之水何羅魚
一首十身音如吠犬食之已癰出譙水鰼鰼之魚如鵲
十翼鱗皆在其羽端其音如鵲可以禦火食之不癉出
囂水䰽䰽魚食之殺人出敦水鱓魚狀如鯉而雞足食
之已疣出瀤澤之水鮨魚魚身而犬首其音如嬰兒食
之已狂出諸懷之水人魚其狀如䱱四足其音如嬰兒
或云人魚即鯢也食之無癡疾出丹洛二水&KR1515;父之魚
狀如鮒魚首而彘身食之已嘔師魚出歴號之水食之
殺人䱹如鯉而大首食者不疣芘魚如鮒一首而十身
其臭如蘼蕪食之不䊧(音譬氣下泄也)薄魚如鱣一目其音如
鷗見則天下大旱豪魚如鮪赤羽可以已白癬修辟之
魚狀如龜而白喙其音如鴟食之已白癬鮆魚如儵魚
而赤鱗食之不驕鯩魚黑文狀如鮒食者不睡䱱魚狀
如盩雖而長距足白而對食者無蠱疾可以禦兵龍魚
陵居狀如鯉一曰鰕即有神聖乘此以行九野鯪魚人
面手足魚身在海中飛魚出正回之水狀如豚而赤文
服之不畏雷可以禦兵養魚經鱘鰉其長丈餘鼻端有
肉骨四分身之一鱸魚四腮巨口而細鱗非江海之産
則三腮鰳魚腹下之骨如鋸可勒鯧魚身廣而頭銳細
鱗而軟骨石首之魚其色如金俗名黃魚炙轂子曰石
首鯼也龍鳴夜視則有光有鰕虎魚類土附而腮紅若
虎善食鰕有針口魚首戴針芒身長五六寸河豚魚無
類無鱗與口目能開合鮤魚狹薄而首大其形如刀俗
呼為刀鱭爾雅鮤鱴刀注今鮆魚也鱖魚巨口細鱗肉
朱鮮善背黑有斑一名桂魚鯽魚即鮒魚鱨魚色黃又
謂之黃頬又爾雅魵鰕出穢邪頭國見呂氏字林陶朱
公養魚經今俗購魚秧漁人泛大江乘潮而布網取之
者(缺)也如針鋒然乃飼之以雞鴨之卵黃或大麥之(缺)
屠或炒大豆之末大則(缺)魚池養家閩錄曰仲春取子
于江曰魚苖畜内池稍長入犀塘曰&KR0034;&KR0008;可尺許徙之
廣池飼以恐九月乃取泉南雜志鱟魚血碧似蟹足十
有二尺六七寸穆天子傳黑羊白血以鱟况之則亦可
信又鬭魚大如指長二三寸花身紅尾善鬭人家蓋畜
之呼為丁班魚
金魚
嘗怪金魚之色相變幻遍考魚部山海經稱景山睢水
出焉其中多文魚水經隴坂汧水東北流出五色魚俗
以為靈莫敢採取子虛賦有曰網玳理釣紫貝及魚藻
洞置五色文魚因知其色相自來本異而金魚特總名
也随人好尚與時變遷初尚純紅純白繼尚金盔金鞍
錦被及初頭紅裹頭紅連鯉紅首尾紅鶴頂紅若八卦
若骰色又出贋偽繼尚墨眼雪眼紫眼瑪瑙眼琥珀眼
四紅至十二紅二六紅甚有所謂堆金砌玉落花流水
隔斷紅塵蓮臺六瓣種種不一若三尾四尾原係一種
體質近滯而色都鮮豔又金管銀管廣陵新都姑蘇競
珍之近時仁和張問渠者冡宰元洲之兄也母陳畜朱
魚二十餘頭玩弄日久母殁問渠哀毁不忍往視皆變
為白群客聚觀咸謂魚常變色無異也比及去喪之日
魚復變赤儼同除喪人謂孝感所致
鯉不化龍
俗言鯉魚能化龍此未必然鯉性通靈能飛越江湖如
龍門之水千仞鯉能登之故有成龍之說耳按許愼說
文鮪魚三月溯河而上能度龍門之浪則化為龍不言
鯉也唐韻葑山名龍門山在封丘魚上化為龍上不得
點額流血水為之丹却無鯉魚之文乃知俗說無稽淮
南子亦言龍門有水鮪魚得上者便為龍水經注鱣鮪
出鞏穴三月則上渡紅門得度為龍否則點額而還毛
詩義疏鮪魚出海三月從河上形似鯉而色青黑頭尖
如鐵兜鍪口在頷下則上龍門者鮪似鯉而非即鯉也
惟林登博物志稱龍門之下每歲季春有黃鯉二魚自
海及諸川爭來赴之一歲中登龍門者不過七十一初
登龍門即有風雨随之天人自後燒其尾乃化為龍矣
言鯉化龍或本此耳殊域周咨安南嘉興州有艾山山
産仙艾經春作花雨後漂水羣魚吞之過龍門江化為
龍(此江多鸚鵡魚色青綠喙曲而紅能化龍)
附
殊域周咨安南嘉興州有艾山山産仙艾三春作花雨
後漂水羣魚吞之便過龍門江化為龍矣龍門江在嘉
興州傍有穴多出鸚鵡魚其色青綠喙曲而紅相傳此
魚亦能化龍
玉芝堂談薈卷三十四
