欽定四庫全書
玉芝堂談薈卷二十八
明徐應秋撰
銷金雲龍羅紙
唐李肇翰林志凡將相告身用金花五色綾紙所司印
凡吐蕃贊普書及別錄用金花五色綾紙上白檀香木
珍珠瑟瑟鈿函銀鏁回紇可汗新羅渤海王書及别錄
並用金花五色綾紙次白檀香木瑟瑟鈿函銀鏁諸蕃
軍長吐蕃宰相回紇内外宰相摩尼已下書及别錄並
用五色麻紙紫檀木鈿函銀鏁並不用印南詔及大將
軍清平官用黃麻紙出付中書奉行却送院封函與回
紇同宋蘇舜欽聞見雜錄載宋時玉牒用金花白羅紙
金花紅羅縹黃金軸後改為黃金梵策又錦院織錦官
誥錦四百疋其花樣則盤毬錦簇四鵰錦葵花錦八答
暈錦六答暈錦翠池獅子錦天下樂錦雲雁錦春明退
朝錄凡官誥之制后妃銷金雲龍羅紙十七張綃金褾
袋寶裝軸紅絲網金&KR1843;㭼公主銷金大鳳羅紙十七張
銷金褾袋瑇瑁軸紅絲網塗金銀&KR1843;㭼親王宰相使相
背五色金花綾紙十七張暈錦褾袋犀軸色帶紫絲網
銀&KR1843;㭼樞密使三師三公前宰相至僕射東宫三師嗣
王郡王節度使白背五色金花綾紙十七張暈錦褾袋
犀軸色帶參知政事樞密副使知院同知院簽書院事
宣徽使僕射東宫三師御史大夫宗臺率府副率以上
白背五色綾紙十七張暈錦褾袋牙軸色帶尚書觀文
殿大學士資政殿大學士東宫三少六統軍上將軍留
後觀察使同上惟用法錦褾近者用翠毛師子錦三司
使翰林學士承旨至直學士待制丞郎御史中丞大兩
省賓客大卿監祭酒詹事庶子大將軍防團刺史内諸
司使軍職遙郡樞密却承旨初除駙馬都尉白綾大紙
七張法錦褾大牙軸色帶三司副使少卿監司業起居
郎至正言知雜至監察御史郎中員外四赤令諭德少
詹事家令率更令太子僕太常博士節度行軍司馬副
使横行副使諸司副使樞密副承旨軍職都指揮使忠
佐馬軍步軍都指揮使并不遙郡者白綾大紙七張大
錦褾牙軸靑帶國子博士至洗馬通事舍人諸王友六
尚奉御諸衛將軍承制崇班閣門祇候五官正諸州别
駕樞密院諸房承旨兩使判官防團副使帥府帥副率
京官館職掌后宫中書樞密院主事諸軍職都虞侯忠
佐馬軍步軍副都軍頭諸指揮使藩方馬步軍副都指
揮使都虞侯内供奉官至内品白綾中紙五張中錦褾
中牙軸靑帶秘書郎至將作監主簿白綾小紙五張黃
錦褾角軸青帶幕職州縣官靈臺郎保章正諸州長史
司馬中書錄事主書守當官樞密院令史書令史諸軍
指揮使内品待詔書藝白綾小紙五張小錦褾木軸青
帶諸蕃蠻子將軍司階司弋司候郎將以上並白紙大
紙法錦大牙軸色帶凡修儀婉容才人貴人美人銷金
小鳳羅紙七張銷金褾袋玳瑁軸紅絲網塗金銀&KR1843;㭼
司言司正尚衣尚食典寶常使金花羅紙七張法錦褾
袋内夫人郡君團窼羅紙七張暈銀褾袋宗室婦常使
金花羅紙一張暈銀褾袋宗室婦常使金花羅紙七張
法錦褾袋宗室女素羅紙七張法錦褾袋國夫人銷金
團窼五色羅紙七張暈錦褾袋郡夫人常使金花羅紙
七張法錦褾袋郡君縣太君遙郡刺史正郎以上妻並
銷金常使羅紙七張餘命婦並素羅紙七張封贈父祖
為降麻官用白背五色綾紙法錦褾大牙軸雖極品止
給大綾紙法錦褾大牙軸宛委餘編曰唐時將相誥身
用金花五色綾紙至宋則用織成花綾以品次有差宋
敇俱草書後用二省長官僉押尚書省然無御寳當時
每授官則有之至國朝考最始給一品至五品皆誥六
品以下勑花色殊異公侯一品玉軸伯及二品犀軸三
品四品鍍金軸餘角軸内唯御寶加于年月之上其特
使則有勑勑用小龍墨欄黃紙
錦褾褫
米海岳書史隋唐藏書皆金題玉躞錦贉綉褫金題軸
頭也玉躞軸心也贉卷首帖綾又謂玉池又謂之贉有
毬路錦贉有樓臺錦贉有標蒲錦贉有蠲紙贉有引首
二色者曰雙引首標外有竹界而打擫其覆首曰標褫
法帖譜玄小曰大觀帖用皂鸞鵲錦褾褫是也唐貞觀
開元間人主崇尚文雅其書畫皆用紫龍鳳紬綾為表
綠紋綾為裡紫檀雲花杵頭軸白檀通身柿心軸此外
又有靑赤琉璃二等軸牙籖錦帶太和閒王涯自鹽鐡
據相印家既羡于財始用金玉為軸甘露之變人皆剝
剔無遺南唐則褾以逥鸞墨錦籖以漢紙宋御府所籖
靑紙大綾為褾文錦為帶玉及檀香水晶為軸靖康之
變民閒多有得者高宗渡江後和議旣成𣙜場購求為
多裝褫之法已具名畫記及紹興宫式茲不更贅姑以
所聞見者使賞鑒之士有考焉錦褾克絲作樓閣克絲
作水龍克絲作百花攅龍克絲作龍鳳紫寶階地紫大
花五色簟文紫小滴珠方勝鸞鵲靑綠簟文紫鸞鳳紫
百花龍紫龜紋紫珠燄紫曲水紫蕩荷花紅霞雲鸞黃
霞雲鸞靑樓閣靑大落花紫滴珠龍團靑櫻桃皂方團
白花方勝盤象毬路衲柿紅龜背樗蒲宜男寶炤龜蓮
天下樂練鵲方勝練鵲綬帶瑞草八花暈銀鈎暈紅細
花盤雕翠色獅子盤毬水藻戱魚紅遍地雜花紅遍地
翔鸞紅遍地芙蓉紅七寶金龍倒仙牡丹白蛇龜文黃
地碧牡丹方勝皂木其綾引首及託裏碧鸞白鸞皂鸞
皂大花碧花姜牙雲鸞樗蒲大花雜花盤雕濤頭水紋
波仙紋重蓮雙雁方棋龜子方轂紋鸂鶒棗花鑑花叠
勝白毛廻文白鷲花贉卷紙高麗蠲夾背蠲楷光軸則
出等白玉碾龍簪頂白玉平頂瑪瑙金心石珊瑚水晶
蠟沉香古玉象牙犀角軸桿檀香木匣則螺鈿見南村
輟耕錄屠緯眞云裱錦古有樗蒲錦又名闍婆錦有樓
閣錦紫駝花鸞章錦朱雀錦鳳凰錦斑文錦走龍錦翻
鴻錦有海馬錦龜紋錦粟地錦皮毬錦今蘇州有落花
流水錦
玻璃甲
劉蓉史樂府雜詞蟬翼紅冠粉黛輕雲和新教羽衣成
月華如雪金階下迸却玻璃義甲聲彈筝者于指外作
繫爪護甲名曰義甲梁簡文詩停絃時繫爪息飲治唇
朱陳后主詩促柱點唇鶯欲語調絃繫爪雁相連是也
或以銀或以玻璃為之故李義山詩十二學彈筝銀甲
不曾卸隋煬帝湖上曲檀板輕聲銀甲緩醅浮香米玉
蛆寒
雙魚洗
張仲宗夜游宫詞半吐寒梅未折雙魚洗冰澌初結雙
魚洗盥水之器見博古圖淸異錄李煜偽長秋周氏居
柔儀殿其焚香之器曰把子蓮三雲鳳折腰獅子小三
神山互字金鳳口罌王太古容華鼎凡數十種皆金玉
為之又歐陽通善書修飾文具其家藏遺物甚多皆别
創名號研室曰紫方館金花盛研滴曰金小相鎮紙曰
套子龜小連城千鈞史界尺曰繇凖氏芒筆曰畦宗郎
君夾槽曰半身龍王建初軍中隱語劍為奪命龍甲曰
千斤使弩曰百步王旗曰愁眉錦梁祖大旗曰火龍標
汾陽王有劍曰玉柄龍張伯雨有古銅洗種小芭蕉白
石名之曰蕉池積雪
桃笙
柳子厚詩盛時一失貴反賤桃笙葵扇安可常東坡云
不知桃笙為何物偶閱方言宋魏之間簟謂之笙自關
而東或謂之蓋掞自關而東周洛楚魏之間謂之倚佯
乃悟桃笙以竹為簟也梁簡文答湘東王獻簟書云五
離九折出桃枝之翠筍乃謂桃枝竹簟也桃竹出巴渝
間杜子美有桃竹杖歌詩話云按唐萬年尉叚公路北
戸錄云瓊州紅藤簟方言謂之笙或曰蘧蒢亦曰行唐
沈約奏彈歙令仲文秀恣横云令吏輸六尺笙四十領
何東坡㤀此耶左太冲吳都賦云桃笙象簟韜于筒中
注云桃笙桃枝簟也吳人謂簟為笙劉夢得有詩云蕙
風香麈尾月露濡桃笙梅聖兪詩誰知廣文直桃簟冷
如冰
洗兒錢
世說載晉元帝生子普賜羣臣殷羡謝曰皇子誕育普
天同慶臣無勲焉猥蒙頒賚帝笑曰此事豈可使卿有
勲邪後南唐時宫中嘗賜洗兒果有近臣謝表云猥蒙
寵數深愧無功此正用世說事而李後主亦曰此事如
何著卿有功故東坡洗兒詞謂深愧無功此事如何著
得儂又用南唐史中語又觀北史有一事亦相類秦孝
王妃生男隋文帝大喜頒賜羣官有差李文博曰今王
妃生男於羣臣何事乃妄受賞此事亦然但其言差隱
耳容齋四筆車駕都錢塘以來皇子在邸生男及女則
戚里三衙浙漕亰尹皆有餉獻隨卽致答自金幣之外
洗兒錢果動以十數合極其珍巧莫知事例之所起劉
原父嘗以為無名之費無甚於此韓偓金鑾密記天復
二年大駕在岐皇女生三日賜洗兒果子金銀錢銀葉
坐子金銀錠子唐昭宗于時尚復講此蓋宫掖相承欲
罷不能也燕翼貽謀錄大中祥符八年二月丁酉値仁
宗皇帝誕生日眞宗皇帝喜甚宰臣以下稱賀宫中出
包子以賜臣下其中皆金珠也
寶相枝
舊傳蒙恬始為筆古時用漆書竹簡有丶一而無丿乀
蒙恬始為兔毫耳世稱張芝鍾繇用鼠鬚筆又右軍書
蘭亭禊序用鼠鬚筆晉武賜張華麟角筆博物志有虎
僕毛筆又蜀中石鼠名&KR2408;可作筆漢制天子筆錯寳為
跗(缺)毛為毫纂異記馬生遇人與虎毛紅管筆凡有所
須呵筆卽得淸異錄備唐宜春王從謙善書札用宣城
諸葛筆號翹軒寶箒開平二年賜宰相張文蔚楊涉薛
貽寶相枝二十斑竹筆也龍鬚志郄詵射策第一再拜
其筆曰龍鬚友後常有貴人遺金龜並枝蘂石簪咸與
弟子曰可市三百管退而藏之貯以文錦一千年後當
令子孫以名香禮之羅隱喜筆工萇鳳鳴告曰筆文章
貨也吾以一物助子卽贈雁頭箋百幅士大夫懷金同
價或以綵羅大組易之又歐陽蘭臺用狸毛為心蕭祭
酒用胎髮為柱張華用鹿毛嶺南郡牧用人鬚陶隱居
用羊鬚又鄭虔謂麝毛一管可書四千張狸毛一管可
書八百張外有豐狐䖮蛉龍筯狼毫皆為竒品紀閒談
云南朝有老嫗善作筆胎髮者尤佳又有筆工名鐵頭
能瑩管如玉陶隱居燒丹封鼎際用羊鬚筆
松皮紙
漢和帝時中常侍蔡倫始擣樹膚麻頭敝布作紙後有
左子邑造紙唐時高麗歲貢蠻紙日夲國出松皮紙扶
桑國出笈皮紙大秦國出蜜香紙一云香皮紙卽晉武
賜杜預寫春秋釋例者水苔紙一名側理紙亦名陟釐
紙卽晉武賜張華寫博物志者銀光紙一名凝光紙卽
高帝以賜王僧虔者金花箋玄宗令李龜年命李白進
淸平調者雲藍紙段成式造于九江者霞光箋王衍以
五百幅賜金堂令張蠙者蠶繭紙王逸少以書蘭亭序
者雁頭箋羅隱以贈萇鳳鳴者淸異錄楊炎糊忩用桃
花紙童子通神錄姜澄父燒糠恊竹造洪兒紙僧園逸
錄玄裝印普賢像用回鋒紙宣和殿書畫贉卷多用三
韓紙酉陽雜爼異蜂相語與靑童君奕獲琅玕紙白樂
天墨蹟有印文曰剡溪月面松紋紙黃山谷為范子默
求染鴉靑紙剡溪有敲冰紙溫州有蠲紙績溪界出墨
光紙白滑紙冰翼紙凝霜紙東坡詩有麥光紙非烟紙
及王建宫詞有金鳳紙資暇集有松花紙浙中有麥&KR0008;
紙稻桿紙宋有澄心堂紙又玉版紙貢餘紙經屑紙表
光紙文房四譜有衍波箋蜀譜有百韻箋學士箋薛濤
箋蠻箋元有春膏箋水玉箋許執中有葵箋成都記載
十樣鸞箋有深紅粉紅杏紅明黃深青淺靑深錄淺綠
銅綠淺紅又有松花金沙流沙彩霞金粉桃花冷金之
目宋顏方叔刻製諸色箋有杏紅霞紅桃紅天水碧砑
花竹鱗毛人物精妙亦有金縷五色描成者新異錄姚
愷善造五色箋光澄新華砑活版乃沈香刻山水林木
折枝花果獅鳳蟲魚幅幅不同文縷竒細號砑光小夲
孟氏在蜀時製十樣錦名長安欣天下樂鵬圍宜男實
界地方勝獅圓象眼八塔韻銕梗衰荷唐初將相官誥
亦用銷金箋及鳳凰紙書之餘用魚箋花箋建元中日
夲人來朝譯者乞得章草兩幅一曰女兒靑微紺一曰
卯兒品晃白
文房寶飾以竹稍甘露和天南星漬紙一宿裁之刀
去如飛
雪方硯
西亰雜記黃帝有玉一紐治為墨海其文曰帝鴻氏之
硯伍緝之從征記云魯國孔子廟中有夫子用石硯一
枚述異記洞庭湖有范蠡石硯西京雜記漢天子以玉
為硯取其不冰太子賜漆石硯魏武上雜物有純銀參
帶臺硯又參帶圓硯異物志廣南以竹為硯拾遺記晉
武帝賜張華于闐國所貢青鐵硯愍帝予劉聰銀硯陶
穀世寶一硯有字曰璧友庾翼少為侍中袁彖所重贈
以鹿角書格蜯硯硯譜云右軍之後持右軍所用一風
字硯大尺餘色赤楊休以錢三萬得之異苑蔣道支于
水側見一浮柦製為魚硯東魏孝靜帝芝生銅硯和魯
公有白方硯通明無纖翳題曰雪方硯武昌節度掌世
記周彬一硯四圍有小金紋曰金稜玉海徐聞之硯體
純紫而纓有綠紋如城之四墻曰小金城陳惠公家收
蜀王陶硯連蓋以金泥紅漆有字曰鳳凰臺㬌龍文館
甘露殿架前有銀研資暇集有稠桑硯金谿記侯道昌
有(缺)頭硯貞元中許裔舟行湖中靑衣迎入一府女郎
請書江海賦碧玉硯銀水玻璃為匣李衛公多硯妙絶
者曰結鄰李白集有酬殷十一贈栗岡硯詩又有自漢
陽歸詩去歲左遷夜郎道玻璃硯水常枯槁唐錄殿丞
崔珉硯金線環匝池中有金魚心有金雲又較理錢仙
芝二硯一中有金月下有雲翼之一有金斗星二雲左
右之色頗青硯譜李後主靑石硯墨池中黃石如彈丸
水常滿終日用之不耗後為陶穀取其小石碎之中有
小魚跳地上卽死自是硯無復潤揮麈錄陳縝之端州
有富民研得之硯面熨斗焦者成一黑龍二鸜鵒眼以
為目每遇陰晦則雲霧輙興三衢徐氏有龍尾溪石硯
近貯水處有圓暈幾寸許如月其月明暗隨月盈虧何
持之滕莊敏外甥也有一端硯形正圓中徑七八寸渾
厚無眼於馬肝色中盤一金色龍頭角爪尾粲然畢具
會有知者卽以進御澠水燕談唐彥猷守靑州得紅絲
石硯墨汁數日不乾彦猷作硯錄品為第一又丁晉公
留雲硯上有一小竅以一碁子覆之揭之有水一泓流
出無有歇時唐錄云李後主所用龍尾硯為天下冠老
學筆記宋高宗謂端硯如一段紫玉瑩潤無瑕乃佳不
必以眼為貴宋孝宗曾賜周必大洮河綠石硯有御茟
洮瓊二字
硯以端為貴以絲石為上絲之品不一曰刷絲曰内
裏絲曰叢絲曰馬尾絲獨吐絲為最竒正視之疎疎
見黑點如灑墨側視之刷絲粲然粤人謂之硯寶蓋
石之精也惟棗心坑或有之他產若三衢絲黑而頑
南路絲暗而黝錦潭(原缺)而滑夾路絲紅而枯水池
山絲枯而燥皆不宜筆墨矣趙希鵠云一種金星黑
石色如漆細若潤玉隱隱金星水濕則見乾則否發
墨如汍油久用不退乃萬州懸金崖石也遠出歙上
雲烟過眼錄御府有寶硯所謂蒼龍横澗内有龍形
横硯沼中又有聚寶硯玉版太乙船皆寶硯也
龍香劑
造墨之妙無過韋仲將六朝則張永五季稱奚超及其
子廷珪廷珪賜南唐國姓寘水中三年不壊宋有常和
沈珪陳瞻皆妙品張遇以龍香劑進御有王廸者用遠
烟鹿膠而自有龍麝氣又潘谷朱萬初蘇浩然皆其流
亞至金章宗以蘇合油搜烟遂與黃金同價遂成墨妖
清異錄范丞相質一墨表曰五劍堂造裏曰天關第一
煤㬌煥有墨印文曰香璧又曰副墨子韓熙載造墨名
麝香月陶家瓶餘事玄宗御案墨龍香劑一日見墨上
有小道士如蠅而行上叱之卽呼萬歲曰臣墨之精黑
松使者凡世人有文者其墨上皆有龍賓十二上神之
以墨賜掌文官纂異記薛稷為墨封九錫拜松燕督護
玄香太守兼亳州諸郡平章事是日墨吐異氣結成樓
臺狀鄰里來觀食久乃散相墨經墨染紙三年字不昏
暗言為上又曰黑紋如腹皮磨之有油暈者一兩可染
三萬筆盧杞與馮盛遇盛曰天烽煤和針魚腦入金溪
手子中錄離騷古夲比公日提綾文刺三百為名利奴
孰勝文房寶飾養筆以硫黃酒養紙以芙蓉粉養硯以
文綾蓋養墨以豹皮囊逢溪子遵之
大唐龍髓記楚王靈䕫使人造紅白二墨為戲及書
寫衣服黑衣用白書白衣用紅書自成一家又史諱
錄穆宗以玄綃白書素絹墨書為衣服賜承幸宫人
皆滛鄙之詞時號諢衣
内香燕九十二種
淸異錄李璟保太七年召大臣宗室赴内香燕凡中國
外夷所出以至和合煎飲珮帶粉囊凡九十二種江南
所無也暇日讀顧隣初先生說略備記名香偶疏而廣
之亦近百十種交趾蟬蠶香禁中呼為瑞龍腦靈帝裸
游館浴西域茵墀香魏文帝迎薛夜來焚腹題國石葉
香疊疊如雲母能辟厲段成式詩欲薰羅薦嫌龍腦須
為求尋石葉香孫亮為四美姬製四氣香一名百濯香
香氣沾衣百濯不歇元封中招諸靈異燒天下異香有
沉光香塗魂國貢闇中燒之有光精祗香燒此香魑魅
精祗皆畏避又有明庭香金碑香杜陽編上迎佛骨焚
訶陵國玉髓香西王母降漢武帝燒兜渠國兜末香燒
之香聞百里死者皆起漢武甲帳然幅羅香又武宗望
仙臺焚龍光之香封禪記黃帝封禪列蘿圖焚沉榆香
趙飛燕浴身用百藴香盧氏雜說楊收席間焚香上成
樓臺者名罽賓國香唐賜紫尼昇霄百靈香昭宗賜崔
胤香酷烈淸妙焚豆許終日旖旎名刀圭第一香漢武
帝夢李夫人授以蘅蕪香趙昭儀上姊趙飛燕有九眞
雄麝香唐穆宗奉伊祁玄解于藏眞島焚鳳腦香白樂
天飛雲履染以四選香玄山記陳茂印書有玄山印養
以透雲香史諱錄玄宗愛妾鸞兒以輕羅造梨花散蘂
扆以月麟香徵文玉井唐開元宫中行媚香名化樓臺
香佛書終南長老入定夢帝賜以青棘之香柳宗元得
韓愈所寄詩讀之先以薔薇露盥手薰玉蕤香郭元振
落梅籹閣宴罷散九和握香又三洞珠囊天人玉女𢷬
羅天香擎玉爐焚九和香又有三皇眞元之香又司命
眞君王易度遊于東坂廣昌之城天女灌以平露金香
又朱陵飛氣之香返生之香又孫眞人焚千和之香燕
昭時波弋國貢名香用以薰物腐草則榮枯骨再肉浸
地則土石皆香一名神精香一名春蕪香一名荃蘼香
一名荃蕪香同昌公主外國名香有瑞麟香辟邪香金
鳳香又有辟寒香大寒焚之人皆减衣西域月支獻漢
武帝聚窟州香大如雀卵黑如桑椹燒之人死未三日
者皆活名返生香一名振檀香一名驚精香一名返魂
香一名郤死香舶主何吉羅贈徐審香疫中焚之一顆
則舉家無恙名鷹嘴香安祿山進玄宗含之精力不倦
者名助情香赤土國出異香每燒一丸香聞數百里名
一國香江南宫中製香名宜愛香黃魯直易名意可香
形如棗核食一枚則&KR0851;月不饑以粒如粟米投水中俄
滿大盂名都夷香述異記有紫述香一名紅藍香又名
金香千步香葉似杜若而紅碧相雜香聞千步南方草
木狀大秦國有薰陸香廣志注卽羅香也一名馬尾香
樹似楓松脂黃白色出天竺及邯祁者夾綠色香不甚
烈漢尚書郎含雞舌香元載塗壁用芸輝香宋宣和宫
中有雪香褐香軟香匏猊眼香篤耨香今眞臘國有之
亞息香燒之十日上徹九重者名五枝香卽靑木香也
黔南有降眞香拌和諸香燒烟直上天召得鶴盤旋于
上三佛齊有萬歲棗木香胥池寒國開日樹有汁如松
脂名明天發日香三佛齊有安息香形色類核桃穰能
發衆香有乳香其品十有六曰滴乳香瓶乳香袋乳香
黑榻香纏末香樹脂凝結所成占城國有竒南香一名
笳藍香香末枝柯竅露者為大螘所穴食石蜜遺于香
中所成一作伽南香舊港國有金顏香大食國出龍涎
香瀛州勝覽滿刺加出打魔香此香乃樹脂墮地成遇
火卽然國人以當燈及塗舟水不能入明瑩者若金箔
曰損都盧厮可作瑁珠酉陽雜爼婆利國有婆律樹瘦
者出龍腦香肥者出婆律香子似荳蔲形似松脂又云
一木五香根為㫋檀香節為沉香花為雞舌香膠為薰
陸香渤泥有梅花腦香金脚腦香米腦香蒼腦香札聚
腦香登流眉等國有薔薇水香祖法兒等國有蘇合油
香斯調國有摩廚香波斯國有□齊香皮色靑薄而極
光淨葉似阿魏能治百病廣志西國有艾蒳香其形似
艾燒之能聚其烟靑白不散桂海虞衡志載沉香細枝
緊實者為靑桂香桂香之善者又名龜甲香帶斑點者
名鷓鴣香半沉者為馢香如乳香者為思勞香如黑膠
者為橄欖香形象雞骨者為雞骨香象馬蹄者名馬蹄
香在土者為龍鱗香唐本草注曰出天竺單于二國與
青桂雞骨馢香同是一樹卽馢香之薄者一名葉子香
夲草拾遺有水盤香類黃熟而大白眼香卽黃熟䔾車
香卽彭城高數尺白花蘹香卽杜蘅白膠香卽楓香脂
廣志西域迷迭香燒之去邪内典有必栗香一名化木
香似老椿木可為畫軸辟白魚不損書又木蜜香狀似
槐樹去邪鬼疾生南海諸山中本草有詹糖香出晉安
岑州樹似橘剪枝葉為之佛書天澤香莫若牛頭旆檀
天末香莫若詹糖薰陸天華香莫若馨蒲伊蘭南方異
物志甲香大如甌其&KR0034;雜衆香燒之益芳本草能發香
復來香烟禪家錄曹務光理趙州用盆焚乳頭香廣志
卽南海波斯國松樹脂有紫赤櫻桃者勝者為目乳其
次揀香其次瓶香細者謂之香纏揚州事蹟一閭丘惠
于轉沙亭集漁人為餌以鹿胎香隋煬帝迷樓所夢夜
酣香武帝時外國進龍文香魏文帝遣使于吳求雀頭
香本草云即香附子也釋氏會要大象藏香因龍鬪而
香若燒一丸興大光明味如甘露七晝夜降雨雨皆金
色法華經載漫曼邯華香闍提華香靑赤蓮華香樹香
果香拘鞞陁羅香殊沙華香兜婁婆香多迦羅香此云
根香多摩羅香此云藿香唐太宗實錄罽賓國有拘勿
頭花香西域記林羅短叱國有羯布羅香樹如松色如
冰雪卽龍腦香也番禺人作心字香香譜有鬪鏤香異
物志兜婁香出海邊國如都梁修甲又有香三名香廣
志驃國有兜納香南方草木狀有耕香莖生細葉本草
拾遺生烏滸國隋煬帝除夜火山焚沉香數車沃以甲
煎香高僧傳四月八日浴佛靑水色用都梁香(荆州記都梁山
有水其中生蘭名都梁香形如藿香)赤色水用鬱金香(魏略大秦國出鬱金香二三月花如
紅藍其香十二葉為百草之英)白色水用丘降香黃色水用附子香黑
色水用安息香五雜爼特迦香出弱水西形如雀卵色
頗淡白焚之辟邪去穢鬼魅又唵叭國出唵叭香爇之
可和諸香若高麗舶主王大世選沉水千觔桑為旖旎
山象衡岳七十二峰錢俶許黃金五百兩竟不售後唐
龍輝殿安假山一坐沈水香為山阜薔薇水蘇合油為
江池芩藿丁香為林樹薰陸為城郭黃紫檀為屋宇白
檀為人物圍一丈三尺城門小碑曰靈芳國此又衆香
之巨麗也
梵語梅檀娜㫋檀香也杜嚕薰陸香也馨蒲伊蘭賽
蘭香也突婆茅香也羯布羅龍腦香也莫訶婆伽麝
香也阿伽嚧一曰惡揭嚕沉香也多揭羅零陵香也
柰刺柁葦香也矩琵佗乃靑木香也拙貝羅一曰求
求羅安息香也數低茴香茶矩磨&KR0008;金香也孛者丁
子香也
翻譯名義集迦箄藿香也咄嚕瑟劍蘇合也羯皮羅
婆白膠也莫莫訶婆伽麝香也多揭羅芸香也呵伽
嚧沉香也象教皮編曰佛經及雜記所稱香名似西
域語者楞嚴經有兜婁婆香法華經有須曼羅花香
闍提花香羅羅花香曼羅花香曼陀羅花香殊沙花
香拘鞞陀羅樹香又異物志有兜婁香(云出海國)扶南記
有區撥摩花香(云出頓遜國)魏略有兜納香(云出大秦國)廣志
有迷迭香(云出西域)酉陽雜爼有預勃黎陁香(云出波勘國)四
裔考有阿薩那香(云出康居國)有揀香(云出越底延國)拾遺記有
茵墀香(云出西域)漢武内傳有兜末香(云出兜渠國)唐太宗實
錄有拘佛頭花香(云出罽賓國)諸香名可考者惟曼陀羅
為雜花扚物頭為蓮花耳餘不知譯為何名
魚英盞
淸異錄陶穀家有魚英酒盞中現園林美女象李適之
酒器有蓬萊盞海山螺衆仙螺匏子巵慢卷荷金蕉葉
玉蟾蜍醉劉伶東溟樣等名又有舞仙杯中有關棙酒
滿則仙人起舞瑞香毬子浮出盞外天寶遺事内庫有
酒杯靑玉色有紋如亂絲其薄如葉上有金縷字曰自
暖杯上命取酒注之温温然如沸湯就正錄張寶常使
子弟巡市乞雞鴨卵雞卵以煑藥鴨卵以金絲縷海棠
花名鮫胎盞醉後畏酒時多用之文帝以酣飲為娛嬪
御之小戶者患之爭賂内執事造黃金盞以金蓮荷菱
芰為玦束盤其實中空盞滿則可潜引入盤中遂有神
通盞了事盤之號又唐文宗賜牛僧孺龍杓陳思王有
鵲尾杓欲勸者呼之則指其人李太白詩有鸕鷀杓有
鸚鵡鐺九曲杯以螺為之藪穴極灣曲可藏酒古有青
螺巵張易之有鴛鴦盞隋文帝時突厥獻玻璃七寶杯
昭宗有鸂鶒巵馮道家有水晶不落白樂天詩銀花不落
從君勸姜堯章詩剪燭屢呼金鑿落又天帝流光爵置
之日中則光氣燭天王黼有破壺杯南方軟琉璃為之
宛若叠縠瀉酒隨瀉漲起錚然有聲賽瑪爾堪元時進
一杯名炤世杯光明洞徹炤之可知世事王深輔道有
雙鳬杯房壽有轆轤甕蘇東坡有藥玉杯周益公有鶴
飛琖宋乾德間高昌國進琥珀盞又玉東西金叵羅皆
酒器名烏孫國有靑田核又㯶杯織成花鳥可愛火雞
卵杯注酒自熱又醉仙圖記汝陽王璡取雲夢石甃泛
春渠以置酒作金龜銀魚浮沉其中為酌酒具家有酒
法號甘露經自稱釀王兼麴部尚書
浮光裘
杜陽編寶歷元年南昌國獻浮光裘其國有紫海水如
爛椹可以染衣浮光裘卽紫海水所染以五彩絲蹙成
龍鳳各一千三百仍綴以九色眞珠上衣以獵于北苑
朝日所炤光彩眩目一日忽遇暴雨無纖毫霑濡方歎
為異物仙傳拾遺漢武天漢三年王母獻吉光裘吉光
毛色黃白蓋神馬之類其裘入水不沉入火不焦明皇
雜錄玄宗與貴妃避暑興慶宫命進碧芬之裘碧芬出
林氏國乃騶虞與豹交而生大如犬碧于黛香聞數里
太宗時貢名曰鮮渠上沮鮮渠華言碧上沮華言芬也
採蘭雜志越巂國有吸華絲凡華着之不卽墜落用以
織錦武帝賜麗娟作舞衣袖拂落花滿身都着舞罷愈
媚謂之百花舞洞冥記地日國貢蛟毫之白褥以蛟毫
織為褥也此毫柔而冷常以夏日舒之因名柔毫褥合
德初入官賜紫茸雲氣幛
香螺杯
庾子山詩香螺酌美酒枯蚌藉蘭肴唐詩有飲釐夢惜
紅螺小又忍放紅螺醮甲杯花間集飲綠蟻泛紅螺倪
元稹詩紅蠡捲碧應無分白髮悲秋不自繇按說文卺
蠡也卽今婚禮合卺古人以蠡為飲食器趙昭儀上飛
燕有香螺巵陳後主以綠文測海蠡酌洪梁酒漢武外
傳帝乃進洪梁之酒酌以文螺之巵蓋螺蠡通用耳嶺
表錄異鸚鵡螺族尖處屈而朱如鸚鵡嘴故以此名殼
玉靑綠斑大者可受二升内光瑩如雲母裝為酒杯
金鳳衣
王建宫詞羅衫葉葉綉重重金鳳銀鵝各一叢每遍舞
時分兩向太平萬歲字當中蜀謙賞海棠詩湘羅壓繡
華春風瑶姬慢舞香䄄紅細腰百轉弓靴穩銀鵝金鳳
花成叢六么換手調絃索一串妖聲穿綉幕沉翠飛香
天正樂寒玉團團貼天角金鳳銀鵝蓋舞者之衣李賀
詩玉雁排方帶金鵝立仗衣焚椒錄皇后着紫金百鳳
衫杏黃金縷裙上戴百花寶髻下穿紅鳳花靴許老翁
傳有金縷單絲錦縠銀泥五暈羅裙又宋時宫人多以
麝香色為縷金羅為衣裙元裕之詩北去穹廬千萬里
畫羅休鏤麝香金唐武德元年諸衛將軍皆服織成紫
瑞獸襖子左右武衛將軍服豹文襖子翊衛將軍服瑞
鷹文襖子中華古今注隋大業末煬帝宫人百官母妻
緋羅蹙金飛鳳背子以為朝服及禮見賓客舅姑之長
服又煬帝宮中有雲鶴金銀泥披襖子則天以赭黃羅
上銀泥襖子以燕居煬帝有織成立鳳朱錦襪䩓元氏
掖庭記元順帝宫人凝香兒帝常中秋夜泛舟禁池香
兒着錫里綠蒙之衫錫里國名產薩哈勒蒙茸如氊&KR0146;
但輕薄耳宜于秋時著之有紅綠二色帝命工以金籠
之粧出鸞鳳之形西亰雜記帝遊太液池帝御流波文
縠無縫衫后衣南越所貢雲英紫裙碧瓊輕綃又眞臘
國獻萬年蛤后以蛤装五成金霞帳帳中嘗若滿月又
元麗嬪張阿玄置飛瓊流翠之袍為帝製綉絲絞布之
裘雪叠三山之履元載妾薛瑤英有金絲之帳郤塵之
褥褥得自勾驪國却塵獸毛為之其色紅殷光軟無比
安樂公主使上方合百鳥裙正視為一色日中為一色
影中為一色而百鳥之形俱見周昭王延娟有交龍鬭
鳳裙朝看成鳳夜看成龍五代史孫德昭傳梁太祖德
其附已以龍鳳錦鬭雞紗遺之逐鹿記王師入武昌友
諒愛妃欒氏投臺死一較脫其金鴻戲藻衫去天寶遺
事明皇每宴安祿山坐于御側以金雞障隔之玉堂雜
記十月旦賜錦襖子學士院觀察使簇四金鵰尚書執
政八搭暈錦元費著錦譜載臣僚襖子錦有簇四金鵬
錦八搭暈錦天下樂錦官誥錦有盤毬錦翠池獅子錦
雲雁錦細色錦又有靑絲瑞草雲鶴錦靑綠如意牡丹
錦真紅宜男百花錦真紅穿花鳳錦真紅雪花毬霞錦
真紅櫻桃錦真紅水林檎錦真紅天馬錦真紅百花孔
雀錦真紅飛魚錦真紅聚八仙錦真紅大金魚錦又酉
陽雜爼有立馬寶雞袍白香山裴令公詩通天白犀帶
炤地玉麟袍趙飛燕傳賜樊嬺鮫文萬金錦二十四疋
柴窑秘色
王弇州宛委餘編曰舜為陶器迄于秦漢今河南土中
有羽觴無色澤者卽此器也陸龜蒙詩所謂九秋風露
越窑開奪得千峰翠色來最為諸窑之冠至吳越有國
日愈精臣庶不得用謂之秘色卽所謂柴窑也或云製
器者姓或云柴世宗時始進御云宋以定州白磁器有
芒不堪遂命汝州造靑窑器唐鄧耀州悉有之而汝為
冠處州之龍泉建安烏泥品最下政和間亰師自寘窑
燒造曰官窑文色亞于汝鈞州稍具諸色光彩太露器
極大中興渡江有邵成章提舉號邵局于修内司造靑
器名内窑模範極精油色瑩徹為世所珍又宋時處州
章生兄弟皆作窑而兄所作者視弟色稍白而斷紋多
號曰圾碎故曰哥窑我明有永樂窑宣德窑成化窑則
皆純白或回靑石靑畫之或加彩色宣德之貴今與汝
敵而永樂成化亦以次重矣秋色在當時已不可得所
謂内窑亦未見也謝在杭曰陶器柴窑最古今人得其
碎片亦與金璧同價蓋色既鮮碧而質復瑩薄可以粧
飾玩具而成器者不可復見矣世傳柴世宗時燒造所
司請其色御批云雨過靑天雲破處這般顏色做將來
惜今人無見之耳柴窑之外又有定汝哥官四種今惟
哥窑有𫝊者本朝宣窑不獨欵式端正色澤細潤卽其
字畫亦精絶嘗見一茶盞乃畫輕羅小扇撲流螢其人
物毫髮具備儼然一幅李思訓畫也今㬌德鎮所造嘗
有窑變云不依式造忽為變成或現魚形或浮果影傳
聞初開窑時必用童男女活取其血祭之故精氣所結
凝為怪耳近不用人祭故無復窑變筆精載饒州府神
庫中有窑變香爐一花瓶二相傳舊為回靑所畫變成
赤色今花紋或濃或淡宛然錦繡永樂四年造也
凡辨古陶者柴陶色靑以淡其理膩以滋其文細其
足黃以質定陶有劃花者綉花者素質者有紫定黑
定白定凡三種汝陶其文蟹爪其色淡以青處陶土
&KR0890;細以薄有翠青者粉靑者官陶之質細以潤其色
青紺其文蟹瓜其口紫其足鐡色内陶質緻而色靑
勲陶靑而不紺紫口鐵足而麤質哥陶紫口鐵足其
色白其文斷碎若折凡陶物所忌者三&KR2245;澤不具曰
骨罅折者蔑邊毁剥曰第
十八鼎
洪㬌盧曰夏禹鑄九鼎唯見于左傳王孫滿對楚子及
靈王欲求鼎之言其後史記乃有鼎震及淪入于泗水
之說且以秦之強暴視衰周如几上肉何所畏而不取
周亦何辭以却赧王之亡盡以寶器入秦而獨遺此以
神器如是之重决無淪沒之理泗水不在周境内使何
人般舁而往寧無一人知之以告秦耶始皇使人没水
求之不獲盖亦為傳聞所誤三禮經所載鐘彛名數詳
矣獨未嘗一及之詩易所載固亦可考以予揣之未必
有是物也唐武后始復置于通天宫不知何時而毁國
朝崇寧三年用方士魏漢津言鑄鼎四年三月成于中
太乙宫之南為殿名曰九成宫中央曰帝鼐北方曰寶
鼎東北曰牡鼎東方曰蒼鼎東南曰罔鼎南方曰彤鼎
西南曰阜鼎西方曰晶鼎西北曰魁鼎奉安之日以蔡
亰為定鼎禮儀使大觀三年又以鑄鼎之地作寶成宫
政和六年復用方士王仔昔議建閣于天章閣西徙鼎
奉安改帝鼐為隆鼎餘八鼎皆改焉名閣曰圓象徽調
閣七年又鑄神霄九鼎一曰太極飛雲洞劫之鼎二曰
蒼壺祀天貯醇之鼎三曰山嶽五神之鼎四曰精明洞
淵之鼎五曰天地陰陽之鼎六曰混沌之鼎七曰浮光
洞天之鼎八曰靈光晃曜鍊神之鼎九曰蒼龜大蛇蟲
魚金輪之鼎明年鼎成寘于上清寶籙宫神霄殿遂為
十八鼎繼又詔罷九鼎新名悉復其舊今人但知有九
鼎而十八之數唯朱忠靖公秀水閒居錄略記及之故
詳載于此
白雀錢
瀛州勝覽蘇門答刺市用金錫錢金錢曰那底兒阿枝
國用金銀錢金錢九成色曰法南計一分一釐銀錢形
如螺靨曰答兒祖法兒市易金錢重一錢徑一寸五分
文以人形一錢重四分榜葛刺市用銀錢曰&KR0034;伽重三
錢徑寸二分宋洪遵所著泉志其正用品則虞錢夏錢
商錢周錢㬌王錢齊錢晉錢楚錢趙錢秦錢秦半兩錢
漢莢錢八銖錢四銖錢三銖錢半兩錢五銖錢鍾官赤
側錢後漢五銖錢四出文錢魏五銖錢蜀直百錢直百
五銖錢傳形五銖錢吳大泉五百錢大錢當千錢宋四
銖錢當兩大錢孝建四銖錢二銖錢㬌和錢鵝眼錢梁
五銖錢公式女錢五銖鐵錢大吉鐵錢大道鐵錢大富
鐵錢當十錢四柱錢陳五銖錢大貨六銖錢後魏太和
五銖錢四銖錢永安五銖錢永安土字錢西魏五銖錢
東魏永安五銖錢北齊常平五銖錢後周布泉錢大布
錢永通萬國錢隋白錢唐開元錢乾封錢乾元十當錢
重輪錢小乾元錢大歴錢開元大錢建中錢新開元錢
咸通錢後唐天成錢晉天福錢漢漢通錢周周通錢偽
品有項梁小錢吳王濞半兩錢鄧通半兩錢王莽大錢
小錢貨泉錢公孫述鐵錢董卓小錢五銖錢沈充小錢
張軌小錢王則河陽錢史思明得一錢順天錢李㬌永
通錢開元鐵錢唐國錢大唐錢王建永平錢通正錢天
漢錢光天錢王衍乾德錢咸康錢孟㫤廣政錢鐵錢劉
襲乾亨錢鉛錢馬殷乾封錢天策錢錢俶錢王審知錢
王延義永隆錢王延政天德錢馮洪大興錢劉仁恭土
錢劉守光應天錢不知年代品有平當五銖錢大泉四
出錢大泉五銖錢雙五五銖錢左右五銖錢太元貨泉
錢通行貨銖錢兩銖錢續銖錢兩柱錢女錢雉錢對文
錢五銖錢定平錢傳形半兩錢太平四錢兩嗇錢一文
錢四曲文錢永光錢五金錢太朝錢天鎮錢萬歲錢大
興錢大千錢天感錢古錢古文錢三字錢千字錢黃河
錢天品有天帝錢寶錢咸陽錢金五銖錢刀布品有白
金三品契刀錯刀大布次布第布壯布差布厚布幼布
么布小布貨布大黃布刀古刀布蒙城古刀長平古刀
沂州艮刀長平異布藕心錢蟻鼻錢古銅片又異布十
四種外國品有罽賓國錢鳥弋山離國錢安息國錢大
月氐國錢泥婆羅國錢何國錢康國錢拔汗國錢條支
國錢拂菻國錢大食國錢因墀國天壽錢日本國和同
錢神功錢萬年錢隆平錢乾文錢屋䭾國梵書錢疏勒
國五銖錢龜茲國五銖錢吐蕃國胡字錢倭國延喜錢
梵字錢契丹國天贊錢應歷錢重熙錢淸寧錢大康錢
大安錢壽昌錢乾統錢天慶錢千秋錢高麗國海東錢
三韓錢東國錢闍婆國梵書錢交趾國黎字錢大秦國
錢三佛齊國錢佛湼國錢東沃沮國錢新羅國錢高昌
國錢波斯國錢女國錢大月氐國錢中天竺國錢于闐
國錢小月氐國錢投和國錢阿耆國錢屈支國錢覩貨
邏國錢梵衍那國錢迦畢試國錢那揭羅曷國錢健䭾
邏國錢室羅伐悉氏國錢羯若鞠闍國錢鉢邏那伽國
錢波羅泥斯國錢尼波羅國錢摩揭陁國錢伊爛孥鉢
伐多國錢憍薩羅國錢摩突羅國錢乾陁越國錢柱薄
國錢康居國錢永禄國錢軒渠國錢三軍國錢阿鈎羌
國錢舍衛國錢層檀國錢祼人國錢驃國錢碎葉國錢
巴氐錢倓錢賓錢沙州玉錢竒品有臺主衣庫錢羅紋
錢翅紋錢北斗錢軒(缺)錢柄文錢日月錢非文錢雙五
錢雙十錢星月錢四五錢八星錢鯨文錢兔犬錢明月
錢四神錢萬國錢龍紋錢三雀錢龜背錢水波紋錢雙
星錢玄武錢千秋錢龍鳳重輪錢雙鳳錢雙魚錢四字
錢單面龍鳳錢(原缺)錢藕心錢神品有輕影錢淯水錢
會稽船錢靑溪宅錢太平錢齊興郡錢齊安郡錢令公
百爐錢廣宗郡錢偽趙錢軒轅錢孫先生錢桐城錢白
雀錢壽春錢應元錢北海鐵錢嚴君平錢科斗錢燕口
銅錢厭勝品有永安五男錢七夕錢福慶錢撒帳錢男
錢辟兵錢千金錢豐樂錢君宜侯王錢長年錢富錢五
男二女錢天下太平錢凡三百二十一種可謂博於錢
者矣
綠沉槍
杜少陵詩雨抛金鎖甲苔臥綠沉槍周竹坡詩話謂為
甲抛于雨為金所鎖槍卧于苔為綠所沉殊舛薛氏補
遺云綠沉精鐵也引車頻秦書苻堅造金鐵綠沉細鎧
及北史隋文賜張淵綠沉之甲為證且武庫賦又有綠
沉之槍楊巨源詩吟詩白羽扇較獵綠沉槍則由此推
之豈槍為綠所沉耶今考綠沉不耑一物如梁武帝西
園食綠沉瓜是指瓜也人以綠沉筆管遺王逸少是指
筆也鄴中記石虎造象牙扇或綠沉色或木難色宋元
嘉廣州作綠沉屏風續齊諧記王敬伯夜見一女命婢
持綠沉漆盒他如蕭子雲詩綠沉弓項縱梁簡文詩吳
戈夏服箭驥馬綠沉弓唐太宗詩羽騎綠沉弓虞世南
詩綠沉明月絃劉劭趙都賦六弓四弩黃閒綠沉陸龜
蒙詩一架三百竿綠沉森杳冥鄭槪詩亭亭孤笋綠沉
槍合之可以意會蓋色綠而深沉云耳薛執為精鐵固
不廣楊用修取姚寬叢語以為綠沉如今漆調雌黃之
類蓋以綠沉色為漆飾槍柄侯鯖錄以綠沉為弓俱未
盡其義也
悲慄
武夷山古記秦始皇二年八月十五日武夷君魏子騫
會鄕人于幔亭命張安陵打引鼔趙元竒拍副鼔劉小
禽坎鈴鼔曾少重擺鼗鼔喬知滿振嘈鼔高子春持短
鼔鮑公希吹横笛何鳳兒拊節板東幄奏賓雲左仙之
曲次命董嬌娘彈坎篌謝英妃撫長琴吕荷香戞國腹
黃次姑噪悲慄秀談鳴洞簫宋小娥運居巢羅妙容揮
䤶銚西幄奏賓雲右仙之曲國腹琵琶也悲慄篳篥本
名悲篥出于北庭其聲悲牧人吹以驚馬一名葭管以
蘆為首竹為管居巢笙也漢武内傳王母設膳于漢武
乃命王子登彈八音之璈董雙成吹雲龢之笙石公子
擊昆庭之鐘許飛瓊鼔震靈之簧阮靈華拊五雲之石
范成君擊洞陰之磬段安香作九天之鈞又都曇毛員
答臘雞婁人鼓也蕃嬴四絃瑟也將于似缶方響似磬
埒竽似小鐘箜篌似瑟盧沙似簫皆樂器之名
玲瓏玉
宛委餘編載古琴名則冰淸春雷玉振黃鵠秋嘯鳴玉
瓊響秋籟懷古南薰大雅松雪浮磬奔雷存古塞玉百
衲響泉冠古韻磬涉深天球又混沌材玲瓏玉萬壑松
雪夜冰玉澗鳴泉石上淸泉秋琥寒玉九霄環珮已上
俱見輟耕錄又吳越有洗几淸絶二琴析氏有衲琴今
按伏羲有舟維祖床委文衡華四琴帝舜子晏龍有菌
首義輔蓬萌白民簡開垂漆六琴帝嚳妃鄒屠氏有碧
瑤之琴名㻯琈帝俊有琴名電母帝相有琴名條谷伊
陟有琴名國阿梁元帝纂要古琴有名廉修况馬融賦
琴名有藍脅張伯雨有琴名風林相如綠綺蔡邕焦尾
俱在所遺或一時簡閱之未周歟又輟耕錄載古斵琴
名手自伯喈外隋則趙取利唐則雷霄雷盛雷班雷文
雷迅郭湸沈鐐張鉞金儒僧三慧宋則蔡睿朱仁霽衛
忠正趙仁濟馬希仁馬希先金淵金公路陳亨道馬大
夫梅四龔老林果元則嚴古淸施溪雲施谷雲施牧州
傳記盧中丞邁有寳瑟四各直數十萬有寒玉石磬響
泉和至之號陳郡莊氏女好弄琴有琴一張名曰駐電
每弄梅花曲聞者皆云有暗香襲人莊便以暗香名琴
黃彛
夢溪筆談云禮書所云黃彛乃畫人目為餙謂之黃目
予遊關中得古銅黃彛殊不然其刻畫甚繁大體似繆
篆又如闌盾間所畫回波曲水之文中間有二目如大
彈丸突起煌煌然所謂黃目也視其文髣髴有牙角口
吻之象或說黃目乃自是一物又予昔年在姑熟王孰
城下土中得一銅鉦刻其底曰諸葛士全茖鳴鉦茖卽
古落字也此部落之落士全部將名其鉦中間鑄一物
有角羊頭其身亦如篆文如今時術士所畫符旁有兩
字乃大篆飛廉字篆文亦古怪則鉦間所圖蓋飛廉也
飛廉神獸之名淮南轉運使韓持正亦有一鉦所圖飛
廉及篆文與此亦同以此騐之則黃目疑亦是一物飛
廉之類其形狀如字非字如畫非畫恐古人别有深理
大抵先王之器皆不苟為昔夏后鑄鼎以知神姦殆亦
此類恨未能深究其理
須慮餘皇
鴻耳船神名梁簡文記雀室在船艫上可以候遠若雀
巢也鷁首畫水鳥于船頭以辟水怪也艨艟外狹而長
戰船也蜂舟武王舟也見拾遺記五翼伍子胥所制取
鳥之輕飛疾逝也須慮越人名船見越絶書餘皇吳王
僚船也太白秦船也逐龍漢船也鴻毛漢影娥池舟也
鳴鶴容與淸廣采菱漢太液池舟也赤馬又馳馬吳孫
權舟也鴨頭諸葛恪船也飛雲蒼隼先登飛鳥晉戰船
也紫宫升進曜射獵飛龍晉天泉池舟也指南晉靈芝
池舟也雲母晉金和池舟也華泉常安晉都亭池舟也
靑雀陶偘舟也靑翰鄂君舟也翔鳳宋孝武舟也凌風
舸仙舟也輕利船梁舟也朱雀航陳舟也龍舟鳳䑵見
隋志水龍隋戰艦見文帝答梁睿詔又漢樓船戈船蜀
王鸚鵡舟唐鸚鵒白鵠浮雲舟梁鯿魚舟楚飛鳬舟又
曰靑鳬一名鳬車又宛渠國螺舟又有蓮葉舟沙棠舟
木蘭舟芙蓉艦(見三十國春秋)又竹船剖巨竹為之桂舟柏舟
楊舟皆以木名者也謝脁賦靡蘭鷁兮江之潯蘭鷁舟
也劉楨魯都賦亦有綠蠲&KR0034;鶖謂船首畫此二鳥耳
含光宵練
列子衛孔周其祖得殷帝三寶劍一曰含光二曰承影
三曰宵練楚風胡子之吳見歐冶干將使作三寶劍一
曰龍淵二曰太阿三曰工市後漢肅宗賜尚書三人寶
劍韓稜得楚龍淵郅壽得蜀漢文陳寵得濟南椎成典
論魏文帝為三劍一曰飛景二曰流彩三曰華鋌吳越
春秋越區冶子作五劍一曰純鉤一作鈞二曰湛盧三
曰豪曹一作盤郢四曰魚腸五曰巨闕古今注吳大帝
六劍一曰白虹二曰紫電三曰辟邪四曰流星五曰靑
冥六曰百里史記索隱晉太康地里記天下寶劍韓為
衆有曰棠谿曰墨陽曰合伯曰鄧師曰宛馮曰龍淵曰
太阿曰莫耶曰干將荀子古之良劍有曰桓公之&KR0034;曰
太公之闕曰文王之錄曰莊周之&KR1544;曰闔閭曰干將曰
莫耶曰鉅闕曰辟閭一云越王得昆吾之金鑄八劍一
曰掩日二曰斷水三曰轉魄四曰懸剪五曰驚鯢六曰
滅魂七曰却邪八曰眞剛
記里鼓
郎瑛曰本朝嘗以記里鼓出題試士多有不知為何物
者知者又不知始于何時何人創也近墨談以楊鐵崖
記里鼓賦數言通用之辭卽以為制度又無時與人也
殊不知唐元和間金忠義作宋天聖間内侍盧道隆又
造之(制見三朝志)又有候風地動儀漢張衡造(制見本傳)水運渾
儀俯視圖亦衡造蓮花漏水秤天聖間燕肅造(已上三物制見
玉海漏刻門)指南車起於周公人所共知然漢張衡後魏郭
明善燕肅俱嘗為之(制見愧剡錄)又開元有燈漏沙漏此則
不知何人所造制見何書因記里鼓併諸巧器拈出苟
欲為者可考焉(七修)又五輪沙漏北方水善冰壺漏不下
新安詹希元以沙代水人以為古未有也有五輪以機
運之四輪皆側旋中輪平旋(博物志補)
風琴
古人殿閣簷棱間有風琴風筝皆因風動成音自諧宫
商元微之詩鳥啄風筝碎珠玉高駢有夜聽風箏詩云
夜聽絃聲響碧空宫商信任往來風依稀似曲纔堪聽
又被風吹别調中僧齊已有風琴引云按吳絲雕禁竹
高托天風拂為曲一一宫商在素空鸞鳴鳳語翹梧桐
夜深天碧松風多孤忩寒夢驚流波愁魂傍枕不肯去
翻疑住處鄰湘娥熏風聲盡金風發冷泛虛堂韻難歇
却恐聽多耳漸煩清音不絶知音絶王半山有風琴詩
云風鐵相敲固可鳴朔兵行夜帥行營如今淸世容高枕
翻作幽忩枕上聲此乃簷下鐵馬也今名紙鳶曰風箏
蓋鳶上有絲鞭因風成韻故名其無絲鞭者不得名筝
也
指南車
李豫亨曰指南車舊傳周公所作越裳氏重譯來獻使
者迷其歸路周公錫以軿車五乘皆為指南之制越裳
氏載之周年而至其國秦漢其制無聞後漢張衡始復
創造漢末其法不存魏明帝始令博士馬鈞造之晉亂
又亡石虎使解飛姚興使令狐生又造宋武平關中得
之其制如鼓車設木人於車上舉手指南車驟廻轉所
指無差至齊祖冲之又造之今鹵簿中亦不復聞矣世
所用惟術家鍼盤用水浮鍼視其所指以定南北近年
吳越閩廣屢遭倭變倭船尾率用旱鍼盤以辨海道中
國得其制始多旱鍼盤但其鍼用磁石煑制氣過則不
靈不若水鍼盤之細密也(推篷寤語)馬鎬曰大駕指南車起
於黃帝及蚩尤戰於涿鹿之野蚩尤作大霧皆迷四方
於是乃作指南車以示四方遂擒蚩尤而卽位故後漢
恒見舊說云周公所作使越裳氏載之以南緣扶南林
邑海際期年而至其國使大夫窶將送至國而還其始
制車轄轊皆以鐵還至鐵亦銷盡以屬巾車氏攻而載
之常為先道示服遠人而正方也(中華古今注)
金泥五簷傘
清異錄晉少主北遷至孟津界遺下所張紫羅傘五層
壘垜簷仍泥金作盤花元氏掖庭記宫中制五雲車以
火樹為檻式烏稜為輪轅頂懸明珠左張翠羽蓋列磨
鍔雕銀戟右張白鳩緝毳蓋列豹絨連珠槍前張紅猴
毛氊蓋列線鋒火金戈後張黑兔團毫蓋中張雕羽曲
柄蓋
鼎盉
昔許慎以盉為調味器顧野王直以盉為味陸法言以
盉為調五味鑊今考于書則以鑊為鑴而以鑴為瓽瓽
為器盆之大者盌則小于盆而同制矣則盉不可謂鑊
孫強亦以杯為大鑊又曰鑊大鼎也劉臻吕忱以鑴為
大鐘皆非有據少牢饋食禮曰羹定雝人陳鼎五三鼎
在羊鑊之西二鼎在豕鑊之西而禮經改盉為鑊則失
其制久矣法言雖能辨其名而不知鑊非可用割烹則
亦誤也古之饗祭爨在廟門之東故初陳鼎于盉西後
陳鼎于阼階爨為竈盉卽煑薦體之器也升食者自盉
以受于鼎鼎陳阼階則薦食于上矣故實鼎曰脀(音征)實
爼曰胾肩臂臑謂之前體膊胳謂之後體正脡横脊謂
之體薦短正代脅謂之體解故體各異盉盉别一鼎盉
中肉熟各升於鼎故取于盉以實鼎取于鼎以實爼然
後可以饗可以薦熟禮之成也楊用修云唐碑文瓦釡
之于黃鍾饕鼎之于鳳盉鳳盉器名見博古圖從禾者
蓋取禾之義耳言其器則凵其口以盛物者皆皿也中
而不盈則為&KR0034;&KR0146;而多得則為盈合而歛口則為盒臼
水以澡則為盥
玉芝堂談薈卷二十八
