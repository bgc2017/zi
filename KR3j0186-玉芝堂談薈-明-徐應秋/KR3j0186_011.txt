欽定四庫全書
玉芝堂談薈卷十一
明徐應秋撰
混沌初分蝙蝠精
張果為混沌初分白蝙蝠精見續仙𫝊肅宗為儋耳龍
見唐書杜預醉吐人見大蛇垂頭見晉書郭璞為黿精
見文選注王濛亦為黿精見錄異記高澧為夜乂精見
吳越備史李紳為黑蛇精嘗在剡州佛事晝寢有僧見
黑蛇食丹柰紳覺曰適夢樹間食柰甚佳見雲溪友議
鄭愚為白猪精見北夢瑣言明皇微時至洛陽令崔日
知宅崔設饌未熟明皇因寢庭前一架藤花初開日知
見巨蛇食藤花逡巡不見明皇覺曰饑甚夢中食藤花
甚飽日知乃知他日啟聖之騐也見逸史錢武肅王為
蜥蜴精嘗夜令老吏監直更聽一霄銀板燈有大蜥蜴
據油缸噏之將竭倏然不見明日王曰昨夜夢飲麻膏
充腸而飽是何祥也宫人有對者王微哂而已見傳竒
蔡君謨知福州夢登鼓而睡鼓角將見大蛇盤鼓上世
遂以君謨為蛇精見范鎮東齋記事米芾知無為州詰
鼓吏三更不聞鼓聲吏言有白蛇繞鼓米頷之叱去不
問故郡人疑其蟒精見米襄陽志林又周詢醉而假寐
園吏見大蛇垂于欄楯宋楊戩卧床上盜入室中見之
乃一大蝦蟆大可如床兩目金彩光芒射人春渚紀聞
建安章國老之室宜興潘氏女二族稱其韶麗既歸老
不數年而卒其終之日飛蝶散滿不知其數聞其始生
亦復如是既設靈席每展遺像則一蝶停立久之而去
后去遠諱日像側必有一蝶隨至不論冬夏也其家疑
其為花月之神畫墁錄李譯諫議知鳳翔卒有蝴蝶之
祥自殯所以至府宇蔽映無下足處府宫尊卑接武不
相辨揮拂不開踐踏成泥其大者如扇喪行逾日方散
千秋金鑑錄安禄山野猪之精腹垂過膝史思明翮烏
之精脇生兩羽楊貴妃白鷴之精指爪純赤又北夢瑣
言梓潼張惡子神乃五丁拔蛇之所其神甚靈焉王建
世子元膺牙齒常露蛇眼而黑色通夜不寐以作逆伏
誅其夕廟祝夢為惡子所責言我往西川方歸何以致
廟宇荒穢如是耶由是人知元膺為廟蛇之精定命錄
禄山醉卧化為一猪而龍首玄宗識為豬龍鑑戒蒲墳
任弘實寐于簷下虹自河飲水俄貫于弘實口蜀僧相
之曰蜺龍當近江海方有榮顯后歴一州二鎮俱近大
江揮麈錄唐黃巢凌劫州縣有太白山人奏掘破牛山
賊自敗掘之見一石桶置劍其上桶中有黃腰獸撲劍
而死是秋黃巢衰中原平草木子沔陽盜倪文俊生于
黃陂母夢白虎入室遂生吉安志文山為紫瑤山下黃
土潭龍嘗往來山中客店主夢龍蜕爪于門外迨曉開
門見公脱履于石少憩而去又公好與客奕水中客不
能勝公鎮日夷然孫公談圃鄭毅夫未第時夢浴池中
化為大龍池邊小兒數十拍手呼為龍公來既覺猶見
其尾曳林間卒于安州十年貧不克葬滕元發為郡一
日夢毅夫來但見轎中一白龍身首即毅夫也因出俸
營窆之北夢瑣言歸登尚書每浴必屏左右或自外窺
之乃一巨龜也
占相篇行走舒緩意有所規多害生類從鸛中來體
小好婬意不耑定見色心惑從雀中來語則瞋恚不
詧來義口出火毒從鵒中來眼赤齒短語便吐沫卧
則纏身從蜕中來
鵰卵破得嬰兒
産孕之竒者佛經毘舍離國有塔名放弓仗昔恒水上
流有一國王小夫人生一肉胎以為不祥擲恒水中有
國王見而開看有千小兒端正殊特王取養之長甚勇
健伐父王本國小夫人言但于城東作高樓賊到小夫
人于樓上言汝是我子何作此反逆事汝不信盡仰向
張口小夫人以手攝兩乳乳各作五百道墮千子口中
賊知是母即放弓仗于是思惟皆得辟支佛千小兒者
即賢劫千佛也又永嘉中平陽韓媪拾巨卵歸得嬰兒
字曰撅方四歲劉淵築平陽城不就募能城者撅因變
蛇令媪舉灰識後憑灰築城城可立就淵怪之遂投入
山穴露尾數寸忽有泉踴出遂成池今名金龍池舊記
洱海漁者拾鵰卵破之得嬰兒乳之長成人稱為宗模
師能以符呪水土為酒食千萬人皆醉飽一日化為鵰
飛集高興寺不知所適偃王志徐國宫人姙娠生卵棄
之獨孤老母有犬名鵠蒼啣卵以歸生小兒生時正偃
故以為名徐君聞而收之長而仁智王徐國鵠蒼死后
生角而九尾偃王葬之名狗壠春渚紀聞楊文公之生
也其胞蔭始脱則見兩鶴翅交掩塊物切切蠕動其母
急令密棄諸溪流始出戶而祖母迎見急啟視之則兩
翅歘開中有玉嬰轉仄而啼舉家驚異杭州志宋儀王
仲湜生有紫光照室及視則肉塊也以刃剖之遂得嬰
兒牙門將陳義𫝊云昔陳氏因雷雨晝冥庭中得大卵
覆之數月卵破有嬰兒出焉後數日有雷扣戶入室乳
子歲餘而能食乃不至義即卵中兒也故郡號雷州寳
誌公宋元嘉中現于東陽郡古木鷹巢中手類鳥爪朱
氏婦聞巢中兒啼遂收育之因以朱為姓述異記梁時
毗陵韓文秀見鹿生一女子在地遂收養之長而女冠
號為鹿娘后入棺武帝致祭但聞異香不見骸骨盖尸
解也今墓在江陰華亭縣桂苑叢談隋文帝時黎陽王
德祖家有林檎樹生癭大如斗經三年朽爛剖皮得一
嬰兒德祖收養之因林木而生曰梵天后改曰志蓋菩
薩示化也
剖檳榔得女子(增)
陶朱新錄宋熙寧中交州峒中檳榔生癭剖而得一女
子養之有殊色交人求之不與遂滅峒取女而去號檳
榔女又鞞婆娑經稱西國有一商人將鶴入海採寳與
鶴戲寢其后合會遂生二卵各出兒后學道出家一名
尸婆羅一名優鉢尸婆羅元史輝和爾之先樹癭所産
也和林一樹生癭九月而潰五兒出焉最稚者曰星吉
汗既長遂有其地
母鷄殼中哺出小兒
秦孝公二十一年有馬生人周哀王九年晉有豕生人
永嘉中壽春城内有豕生人兩頭而不活周復取而觀
之識者曰豕北方之畜也有兩頭者無上也生而死不
遂也靈帝光和元年司徒長史馮巡馬生人愍帝建興
二年蒲子縣馬生人僖宗乾符二年河北有馬生人成
帝咸和六年錢塘人家猳豕生二子而皆人面眉目宛
然其身則豕中和元年九月長安馬生人元恪延昌四
年陽平有猪生子頭面似人頂有髻體無毛僖宗廣明
元年稷山縣民豕生如人但無眉目耳髮獪園蕭塘宋
舉人家有義子名善緣畜一母雞殼中哺出一小兒頭
顱面目與人無異啼聲呱呱棄之于河宋乾道六年南
雄州民家豕生數豚而首各備他獸形亦有人首者占
為邑有亂京房易傳曰上亡天子諸侯相伐厥妖馬生
人又曰豕生人頭豕身者危
女化為男
女化為男者魏襄王十三年魏有女子化為丈夫漢末
徐登以女子化為丈夫有幻術晉元康中安豐女子周
世寧八歲漸化為男至十七八氣性成遂能御女南宋
文帝元嘉二年燕中女子化為男寧康初江陵女子唐
氏劉聰時内史女人唐光啟二年郿縣女子未字化為
丈夫旬日而死慶元三年袁州黃念四女子括異志廣
州蕭氏女大娘子宋乾道三年永州支氏女俱化為男
子地志合州女冠范志立天寳中任安奉使至慕之往
謁志立變為男子嘉靖二十七年七月大同石衛參軍
馬禄女年十有七將適人化為男子又男化為女者哀
帝建平中豫章有男子化為女子嫁為人婦生一子長
安陳(缺)言此陽變為陰母亡繼嗣自相生之象一曰嫁
為人婦生一子者(缺)復一世乃絶漢建安七年越(缺)有
男子化為女子平陽國志武都丈夫化為女子(缺)王寵
之室亡國劉曜時武功男子蘇撫陜男子伍長年並化
為女國朝隆慶二年五月山西太原府靜樂縣人李良
雨娶妻數年以不和離異后卧病遂化為女經脈流行
與同村民白尚相奸配其弟良雲以事上所司巡按御
史宋纁奏聞譚紫霄化書曰至淫之極男化為女至暴
之極人化為虎京房𫝊曰女之化為丈夫兹謂陰昌賊
人為主丈夫化為女子茲謂陰勝厥咎亂亡一曰男化為
女宫刑濫也女化為男婦政行也
人化異物
人有化為異物者若鯀化黃熊伯竒為伯勞齊女為蟬
樂浪尉為魚開明氏望帝修道處西山而隠化為杜鵑
褒君化龍闔閭長子葬畢化為白龍又吳越春秋云闔
閭有女怨王自殺其女化為白鶴舞于吳市淮南子魯
有公牛哀病七日化虎太平廣記漢靈帝時江夏黃母
化黿徐伯化魚丁令威化鶴蜀女化蠶曹公採藥吏為
啄木述異記幽王時羣臣化為狼食人今洛陽有避狼
城楚莊王宫人一日化為野蛾飛去抱朴子穆王南征
久而不歸一軍皆化君子為猿為鶴小人為蟲為沙夏
桀時宫中有女子化為龍不可近俄而復為婦人桀命
為蛟妾隋書相州有僧化為蛇李勢妾化為班蛇又有
鄭美人化為雌虎一夕食勢寵姬歐陽永叔集古錄宣
城令張路斯九子皆化為龍秦時上谷王次仲作八分
書始皇徵之化為大鳥飛去博物志赤帝之女名女娙
往遊于東海溺死而不返其神化為精衞嘗取西山之
木石以填東海漢武時張寬為揚州刺史有二老翁爭
地界化為蛇大唐竒事隴右百姓劉潛有女無故而死
其屍忽為一白鸚鵡吳錄寳鼎年間丹陽宣騫母化為
黿孫恪妻袁氏至峽山寺化為老猿劉洞徹善畫龍一
日有夫婦二人造門觀畫化為雙龍廣五行記晉末江
州人年百餘歲頂上生角忽入舍前江中化為鯉魚搜
神秘覽魏帝黃初中清河宋士宗母化為龜異苑鄱陽
樂安人姓彭世以獵射為業每入山與子俱行後忽蹷
然而倒化成白鹿瀟湘錄萬壽中長安李審言化為羊
益州刺史張全駿馬化為婦人十餘年復化為駿馬西
京記郄皇后性妬忌武帝初立未及册命因怒忽投殿
庭井中衆趨井救之后已化為毒龍宣政雜錄載宣和
庚子南皮弓手張德死半歲化為白蛇崔𨗳見有一丈
夫曰前生負君錢百萬上天令我合門為橘計償于君
附記文海披沙載人與物交者槃匏之妻與狗交漢
廣川王裸宫人與羝羊交靈帝于西園弄狗以配人
宋文帝元嘉中吳興東遷孟慧度婢蠻與狗通好明
帝初柴桑有狗與女人交三日不分離寧州真寧縣
人與羊交生羊有人指甲沛縣磨婦與驢交杜修妻
薛氏與犬交利州人子婦與虎交宜黃袁氏女子與
蛇交臨海鰥寡與魚交章安郡吏悝女與鵝交突厥
先人與狼交衛羅國女配瑛與鳳交宇宙之中何所
不有也
附抄歸雲外集蛇化雉雉化蜃魚化龍田鼠化鴽雀
化鴿鳩化鷹鶉化鸇蜃化糓此以形類化者也柳絮
化萍伏苓化龜橘化枳莧化鱉樹化牛稻化蠶蔬化
蝶腐菌化蜂腐草化螢腐麥化蛾朽木化蟬此以氣
類化者也狐化人雌鷄為雄漦化黿星化肉雨化血地
化毛此以災異化者也杖化龍舄化鳬人化羊化鶴
星化豕井化酒几化麂把化犬米化丹此以仙術化
者也至于王莽時五銖錢化為龜兒元嘉中河内司
馬元胤祭柑化為鵝桐廬山中竹化為雉唐太和九
年鄭注篋中藥化為蠅數萬飛去宋元祐間辰州丹
砂化為雉尤為異聞
玄覽稷米為鮒腐菌為蜂朽竹為蜻蜓朽瓜為蠧魚
荇莖為鱓蒿為螬蠐朽麥為蝶蝶朽稻為螢朽木為
蟬田鼠之為鶉也田鷄之為鷸也雉之為蜃也燕雀
之為蛤也寒鳥之為鰂也公蠣蛇為鯉水蠆為蟌鼉
蝨為蝙蝠老羭為猿石首魚之為冠鳬鷂為鸇鸇為
布糓布糓久復為鸇也黿亦為鶉服翼亦為魁蛤黃
魚為鸚鵡泡魚為豪猪海鯊為虎海魚為黃雀
男子孕育
婦人誕育之異物怪人疴史不絶書若哀牢氏之先婦
人觸沈木而孕周宫人遇龍漦而孕楚王夫人納涼抱
鐵樹而孕史滿女飲書佐盥手水而孕女子國婦人浴
黃池即姙詫為不經至男子孕育則竒之竒矣宣和雜
錄建炎戊申鎮江府民家兒生四歲暴得腹脹疾經數
月臍裂有兒從裂中出眉目口鼻俱全但頭以下手足
不分明又出白汁斗餘三日與子俱死晉時暨陽人任
谷耕于野見羽衣人就淫之遂孕至期復至以刀穿其
臍下出一蛇子遂成宦者耳談齊門外臨甸寺有僧二
十餘歲患蠱疾五年不差而死及荼毘火方熾忽爆響
一聲僧腹裂中有一胞胞破出一人長一寸面目肢髮
無不畢具美鬚鬱然垂腹又宿遷男子張二産一男落
地呱呱閩中張令親見之漫筆吳縣九都一啚人孔方
年五十四歲嘉靖二年十月内晚行曠野兩次聞有呼
其名者但不見人後每夜睡夢中覺有一小兒在旁如
此數次至十一月間腹内覺有肉塊日漸長大四年正
月内腹内時加攪痛二十四日糓道出血不止二十六
日巳時産下一胞當即暈倒妻沈氏隨將磁瓦畫開有
一男子小軀在内身長一尺髮二寸口耳目鼻俱全鄰
婦徐氏看稱怪異即棄太湖中又宋史宣和六年有賣
青果男子孕而生女蓐母不能收易七人始娩而逃去
庚巳編嘉定江東沈鏜者病革時尻後儻出一人長寸
許兩目手足肢節無不畢具後數日鏜死謝在杭曰近
日男色甚于女此必至之勢余謂鳩摩羅釋見二小兒
登肩欲得婦人一入幃而生二子又讀南楚新聞南方
獠婦生子便起其夫卧床褥飲食皆如乳婦稍不衛護
其孕婦疾皆生焉又云越俗其妻或誕子經三日便澡
身于溪河返具糜以餉婿婿擁衾抱雛坐于寐榻稱為
産翁夫慾障既感男子則即孕育其體自無可疑然則
向之孕成而産乃真産翁可發一粲又有鬼魂生子者
幽明錄上郡胡馥之婦李氏無子而卒哭之慟婦忽起
坐曰感君痛悼我不即朽可于燈後見就當為君生一
男馥之如言就之既十月生一男名靈産又因夢受孕
者異苑晉咸和初徐精遠行夢與妻寢有身明年歸妻
果産如其言國初吳與弼聘君母居江右父宦於京同
夢相交合而生聘君并志之以廣異聞
孕三年子
異苑太原温盤石妻懷孕三年然後生墮地便坐而笑
鬚髮覆面牙齒皆具畫墁錄鳳翔婦與黃冠通而孕不
能決在禁中四年英廟登極赦到宣竟而婦生子髮被
面齒滿口甘澤謠大歷未洛陽惠林寺僧圓觀與諫議
李公入三峽維舟山下見婦女輩出遊圓觀垂泣李公
驚問圓觀曰其中孕婦姓王者是某託生之所孕三載
未産以某未至也某往投生公三日後來視一笑為驗
是夕圓觀卒而孕婦生子矣成化間漳平縣有朱孔良
冢婦懷孕三年乃生子即轉生行步昇樓而去數月生
復來而去週歲復來自斷髮為一小結取藏之與母别
曰數十年後髮解則吾復生矣遂去不復來昔堯十四
月而生明帝亦十四月而生老子至八十一年而産此
等事自古有之游宦紀聞濟南同知胡約婦李氏自幼
弗孕至年四十八忽有身居二十四月至嘉靖戊戌生
子髮長覆眼落地即能言笑近大司馬中翰吳德内人
以癸卯成孕至庚戌免身蓋閱八歲而始生子亦不甚
大但髮長尺許閩醫生為余言前海道潘與偕一郎孕
四十月始生生而能言才四歲如七八歲人知其事世
不乏也可緣經佛在世時阿舍城中有長者財寳無量
其婦滿足十月便能産子然不肯月出尋重其身足滿
十月復産一子先懷者住在右脇如是次第懷娠九子
各滿十月而産惟先一子故在胎中迨母命終載其屍
請太醫耆婆破看得一小兒形状故小髮皓白俯僂而
行語諸親言我由先世詈辱衆僧故在此熱藏中經六
十年受此苦惱
扇&KR0008;半釋迦
輟耕錄世有男子雖娶婦而終身無嗣育者謂之天閹
世俗則命之曰黃門晉海西公常有此疾北齊李世生
而天閹按黃帝鍼經宦者去其宗筋傷其衝脈血寫不
復皮膚内結唇口不榮故鬚不生其有大宦者任衝不
盛宗筋不成有氣無血唇口不榮故鬚不生大般若經
載五種黃門云梵言扇&KR0008;半釋迦唐言黃門其類有五
一曰半釋迦總名也有男根而不生子二曰伊利沙半
釋迦此云妬謂他行欲即發不見即無亦具男根而不
生子三曰扇&KR0008;半釋迦謂本來男根不滿亦不能生子
四言博义半釋迦謂半月能男半月能女五曰留挐半
釋迦此謂割謂被割形者此五種黃門名為人中惡趣
受生處醫書載五不男夭捷妬變半五不女螺紋角鼓
線
生男兩頭共身
漢中平元年六月壬申雒陽男子劉倉居上西門外妻
生男兩頭共身後齊天保中臨鄣有婦人産子二頭共
體儀鳳三年四月涇州獻小兒連心異體初鶉觚縣衛
士胡萬年妻吳生一男一女其胸相連餘各異體析之
則皆死又産復然俱男也遂育之至是四歲以獻於朝
漢平帝元始中長安女孕生兒兩頭異頸面相向四臂
共胸俱前向尻上有目長二寸愍帝建興四年新蔡縣
吏任僑妻胡氏産二女腹與心相合自胸止臍以下分
蓋未有之妖也時内史吕會上言案瑞應圖異根同體
謂之連理草木之屬猶以為瑞今二人同心天垂靈象
故易云二人同心其利斷金斯蓋四海同心之瑞謹畫
圖上識者哂之咸通十三年四月太原晉陽毛家有嬰
兒兩頭四手聯足此天下不一之妖隆興元年建康民
流寓行都産子二首具羽毛之形慶元元年平樂縣民
婦生子有尾永州民産子首有角腋有肉翅乾道五年
餘杭民婦産子連體兩面相向者三家淳熙十年番陽
南鄉産子時各有三臂及長鬭則六臂並連漢劉聰時
光義人羊充妻産子二頭其夫竊而食之三日而死南
漢劉鋹時南海民妻生子兩首四臂嘉靖元年鎮江後
軍妻生子一身二首四臂吳祝允明語怪載弘治間太
倉民家生兒兩身背相粘著兩面外向其首如雀其陰
皆雄山海經三身國在夏后啟北一首而三身一臂國
一臂一目一鼻孔竒肱之國一臂三目又一目國一目
中其面而居柔利國為人一手一足反膝曲足居上深
目國為人一手一目又日服常樹其上有三頭人伺琅
玕樹又大荒之山有人焉三面一臂是顓頊之子三面
之人不死
人兼男女二體
宋趙忠惠帥維揚日幕僚趙參議有婢慧黠盡得儕輩
之歡趙昵之堅拒不從疑有異強即之則男子也聞于
有司蓋身二形前後姦狀不一遂寘之極刑近李安民
嘗於福州得徐氏處子年十五六交接一再漸具男形
小說有池州李氏女及婢添喜事正相類此外絶不見
於古今書傳豈以為人妖而汙筆墨不復載乎惠帝時
京洛有人兼男女二體亦能兩用人道而性尤淫亂史
臣謂亂氣所生自咸寧太康之後男寵大興甚於女色
士大夫莫不尚之或至夫婦離絶多生怨曠故男女氣
亂而妖形作也禇氏遺書曰非男非女之身精血散分
又曰感以婦人則男脈應胗動以男子則女脈順指皆
天地不正之氣也事載周公謹癸辛雜誌又玉歷通政
經男女兩體主國淫亂異物志靈猩一體自為陰陽故
能媚人而二十八宿真形圖所載心房二星皆兩形與
丈夫婦女更為雌雄又理之不可解者謝在杭五雜俎
云近聞毘陵一縉紳夫人從子至午則男從未至亥則
女其夫亦為置妾媵數輩侍之有伎親承枕席出以語
人云與男子無殊但陽道少弱耳或云上半月為男下
半月為女晉光熙元年會稽謝真生子頭大而有髮兩
蹠反面上有男女兩體生便作丈夫聲經一日死此皇
之不極下人伐上之痾於是諸侯王有僭亂之象
女子陰在首
元帝大興初有女子其陰在腹當臍下自中國來至江
東其性淫而不産又有女子陰在首上在揚州性亦淫
京房易傳曰人生子陰在首天下亂在腹天下有事在
背天下無後於時王敦據上流將為亂是其徵也又恭
帝元熙元年建陽人陽道無頭正平本下下作婦人形
體義熙末豫章吳平人有二陽道重纍生後周保定二
年有人産子男陰在背上如尾兩足如獸爪
無頭人織草履
人至喪元斷頸無復可生理夷堅志載忠翊郎刁端禮
道經嚴州一村舍問其姓氏答曰姓潘一無頭人手織
草履運手快疾刁異之潘生曰此吾父也宣和庚子方
賊之亂斬首而死某訪屍積骸中負歸時手足猶動不
忍殯斂造一小函寘首埋屋後而用藥敷斷處其後瘡
愈别生一竅欲飲食則啾啾然徐灌以粥湯至今已三
十六年年七十餘矣廣五行記載崔廣宗開元中為薊
令犯法被梟首而不死家人舁歸每腹飢畫地作飢字
家人屑食頸孔中飽即書止字家人有過犯書令决之
世情不替更生一男一日書地云後日當死宜備凶具
如其言也廣異記載太原王穆為魯旻部將於南陽戰
賊以劒斫穆頸殪而殞地觔骨俱斷惟喉尚連初冥然
不覺至食頃乃悟而頭在臍上方始心惋遂以手力扶
頭附頸須臾復落悶絶方蘇正頸之後以髮分繫兩畔
心亦茫然而所乘馬初不離穆穆扶榻立左右髮解頭
墜懷中夜後方甦穆心念馬卧方可得上馬忽横伏穆
前因上馬行穆麾下見之扶還旻軍養病二百日方愈
繞頸有肉如指頭竟小偏獨異志載唐周光智為華州
刺史吏邵進紿已遽命斬之其首付妻兒妻即以針線
縫頸俄頃復活以藥傅之浹旬瘡愈又廣異記載滎陽
鄭會少以力聞天寳末賊蜂起會恃其力恒乘馬四遠
覘賊忽五日不還其家樹上忽有靈語曰前往探賊遂
為所殺屍在道傍溝中到舍可以轂樹皮作線攣之言
訖作鬼嘯而去家人依其法攣凑畢數日乃能視恒以
米飲灌之百日如常萍洲可談載監左帑龍野張宣義
言有親戚游宦西蜀經襄漢見一人無首主人云因患
瘰&KR0659;頭脱而活每有所需以手指畫日以湯粥灌之猶
存中朝故事段安節云天復中避亂出京至商山中逆
旅見一老婦人無半頭坐床心緝麻運手甚熟其兒婦
在側言廣明庚子歲巢寇入京為賊所傷自鼻一半以
上並隨刅去有人以藥封裹之得不死兩日亦如往者
后微動手足眷屬以水飲灌口中悠久而無恙今已二
十餘年矣
新津縣圖經漢朱遵仕郡功曹公孫述僣號遵不服
戰死絆馬訖以手摸頭始知失首就其地為健兒廟
又國史豫章太守賈雍有神術出界討賊為賊所殺
失頭上馬回營胸中語曰戰不利為賊所傷諸君視
有頭佳乎無頭佳乎吏涕泣曰有頭佳雍曰不然無
頭亦佳言畢遂死眉州城西有花卿廟唐花敬定單
騎遇賊頭已斷猶跨馬荷戈至鎮下馬盥手適浣沙
女曰無頭何盥為遂僵仆
定命錄朱泚亂時李太尉軍中一卒名耿浩為亂兵
所刅身頸異處凡七日忽不知其然而自起身頸已
屬但覺顱骨哽咽而受刃處癢甚自言體與頸分之
時全不悟其害忽為人驅入城門見綠衣長吏點籍
姓名云不合來令左右逐出一人髠桑木如臂大其
狀若浮漚釘將身首斷處勘合用桑木釘自腦釘入
喉俄而覺再見日月不甚痛楚妻兒披頂發而觀則
皮裏桑木黃文存焉
入墓再生
漢獻帝初平中長沙有人姓桓氏死棺斂月餘其母聞
棺中有聲發之遂生占曰至陰為陽下人為上其後曹
公由士庶起窮神秘苑竇建德嘗發鄴中一墓見婦人
顔色如生可二十餘似有氣息乃收養之三日而生能
言曰我魏文帝宫嬪說甄后見害了了分明其後建德
為太宗所滅帝將納之辭曰妾幽閉黃壌已六百年非
竇公何以得見天日今死乃妾之分遂飲恨卒平帝元
始元年二月朔方女子趙病死斂之棺已六日忽出棺
外自言見其已死夫翁言己不當死遂歸建安四年武
陵女子李娥年十六餘物故瘞於城外已十四日行人
聞其墓中有聲發之遂活明帝太和三年有人開周時
古冢得殉死亡女子數日有氣數月能言郭太后養之
五行記晉干寳父瑩有寵婢瑩亡葬之遂生埋婢於墓
後十餘年母喪開墓而婢伏棺如生載還經日乃蘇言
其父恩情如舊地中亦不覺為惡既而嫁之太原人發
塚破棺棺中有一生婦問其本事不知但視其墓約有
三十年義熙中東陽人莫氏生女不養埋之數日於土
中啼取養遂活劉曜時上洛男子張盧死二十七日有
盜發其塚者盧得蘇吳永安四年吳民陳焦死七日復
生穿塚而出武德四年太原尼志覺死十日而蘇貞元
十七年十一月翰林待詔戴少平死十有六日而蘇又
宣州南陵縣丞李嶷死已殯三十日而蘇淳熙十三年
行都有人死十四日復生俱見正史咸寧二年琅邪人
顔畿死棺斂已久家人咸夢畿言我當復生遂開棺出
之漸能飲食瞻視但不能行語惠帝時杜錫葬而婢誤
不出後十年開塚祔葬而婢尚生始如瞑有頃漸覺甦
自謂如再宿耳初婢之入年十五六及更生猶十五六
也嫁之有子陳后主至德三年建康人婢埋之九日更
生有牧牛人聞其聲掘而出之廣異志劉長史女二十
病死官苑中劉與司丘掾高廣相善秩滿同歸劉載女
喪還高廣子在舡中披書遙見一女自船後出高便持
之遂加欵密忽謂高曰兒本長史亡女命當更生使為
開棺夜中以面承霜露飲以薄粥當遂活也高詣劉具
陳其事劉初深拒夢女云命當更生天許配合何乃靳
固如此劉如言開棺見女姿色鮮明漸有暖氣設幃置
其中夜以面承露晝為哺飲稍開目至暮能言數日如
故搜神記秦始時長安王道平幼與同村唐叔偕女小
名父喻誓為夫婦道平被官差九年不歸父母以女聘
劉祥為妻女嫁三年悒悒而死死經三年平還家往女
墓悲號逡巡女魂自墓出言念君宿念不忘妾身未損
可以再生還為夫婦宜速開塚破棺平審言啟墓其女
果活隨平還家其夫劉祥申訴州縣檢律斷之無條乃
奏歸道平為妻壽一百三十歲再生而又竒壽更為異
聞晉武世河間有男女私悦男從軍不歸女家更嫁尋
死男還哭之哀不勝其情發塚開棺女即復活前夫訟
之王導斷還開塚者仙𫝊拾遺蜀川張尉之妻死而忽
生復為夫婦葉法善曰屍媚之病也不速除張死矣投
符化為異氣焉
紀聞李強名妻清河崔氏暴疾卒忽見夢曰吾命未
合絶但形已敗帝命天鼠為吾生肌膚待七七日盡
則生矣果有白鼠如㹠出入殯所發其柩有肉生焉
積四十九日發之妻則蘇矣妻素美麗及再生美倍
於前一日妻復言病遂亡計其再生纔百日耳或曰
有物憑焉
後魏菩提寺逹多發墓取磚得一人曰姓崔名涵死
時年十五今乃二十七在地下十二年常似醉卧不
甚了了既蘇性畏日不敢仰天
死尸起舞
酉陽雜俎處士鄭賓於言嘗客河北有村正妻新死未
斂日暮忽有樂聲漸近至庭宇屍已動矣及入房如在
梁棟間屍遂起舞樂聲復出屍倒旋出門隨樂聲而去
其家驚懼村正被酒大罵尋之入墓林約五六里復聞
樂聲在一栢林上及近樹樹下有火熒熒然屍方舞矣
舉杖擊之屍倒樂聲亦止遂負屍還通幽記涪陵崔咸
獨在齋中忽有女子年十六七踰垣而入擁之入室問
其所從來而終無言疑其遁者乃深藏之將旦而斃懼
未敢發須臾有奴婢六七人喪服行語曰死尚逸况生
乎咸從而問之曰吾舍小娘子亡來三日昨方殮雷電
尸起出忽不知所向問其形容衣服乃具昨夜之狀引
騐之果是衫履有泥汙其家大異之宣室志元和間有
郭翥者與劉執謙友善二人每恨幽顯不得通約先没
者當來告後執謙卒數月翥居華陰一夕獨處戶外嗟
吁聆其音執謙也鬼請去燭翥如言徹燭與同榻話舊
夜既分忽又見穢氣不可受以手捫之其軀甚大不類
執謙知為他怪佯與語留之將曉求去愈急翥不答頃
之遂不聞語俄天曉見其人長七尺餘如卒數日者穢
不可近命棄郊外忽有里人疾來視之曰吾兄也亡數
日昨夜忽失所在乃取屍而去獨異志貞元初河南少
尹李則卒有一朱衣人申弔自稱蘇郎中既入哀慟俄
頃屍起與之相搏家人驚走二人閉門毆擊及暮方息
二尸共卧在床長短形狀姿貎鬚髯衣服一無異差聚
族不能識遂同棺葬之
數升眼睛
原化記肅宗朝尚書郎房集私第獨坐忽有小兒持一
布囊房初謂是親故家相省問之不應又問囊中何物
小兒答曰眼睛也遂傾囊中可數升眼睛在地四散皆
緣墻上壁一家驚怪頃不復見後坐事誅續異記零陵
太守廣陵劉興道罷郡住齋中忽見東壁邊有一眼須
臾之間便有四漸漸見多遂至滿室久乃消散不知所
在酉陽雜俎太和五年復州醫人王超死經宿而甦言
夢至一處一人左膊有腫大如杯令超治之為針出膿
升許顧黃衣吏曰可領視畢也超隨入一門署曰畢院
庭中有人眼數千聚成山視内迭瞬明滅黃衣曰此即
畢也俄有二人分處左右鼓巨箑吹激聚眼扇而起或
飛或走為人者頃刻而盡超訪其故曰有生之類先死
為畢言訖忽活廣異記寧州有人掘得太歲大如方相
頭狀類赤菌有數千眼其家移之大路有異僧驚曰此
太歲也速埋之其家經一年人死略盡
好食人肉
西方聖人之教放生戒殺不忍以口腹之欲殘傷物命
乃世間一種窮竒窫窳同類相殘至有嗜食人肉者隋
麻叔謀好食人肉嘗蒸小兒以為膳五代史萇從簡家
世屠羊官至左金吾好食人肉所至多潛捕民間小兒
以為食唐節鎮張茂昭頻喫人肉有人問之曰人肉腥
且䏰爭堪喫又嚴震亦有此嗜宋邕智高母阿儂性慘
毒嗜小兒肉每食必殺小兒周嶺南首領陳大光設客
令一袍袴行酒光怒令曳出遂殺之須臾爛煮以食客
後呈其二手客懼攫喉而吐施州刺史獨孤莊染病惟
憶人肉部下有奴婢死者遣人割肋下肉食之三國志
吳將高澧好使酒嗜殺人而飲其血日暮必於宅前後
掠人而食之朝野僉載武后時臨安尉薛震好食人肉
有債主及奴詣臨安止於官舍飲之醉并殺之水銀和
煎并骨銷盡又欲食其婦婦知之踰牆而遁以告縣令
具得其情杖死耳目記隋末深州諸葛昂性豪俠渤海
高瓉聞而造之先令愛妾行酒妾無故笑昂叱下須臾
蒸此妾坐銀盤仍飾以脂粉衣以錦綉遂擘骽肉以啖
瓉諸人皆掩目昂於奶房間撮肥肉食之盡飽而止趙
與時賓退錄宋王繼勲分司兩京強市民間女子少不
如意即殺而食之太宗即位會有訴者斬於洛陽又知
欽州林子之坐食人肉削籍隸海南又有生噉人者梁
羊道生見故舊部被縳拔刀刳其睛吞之宋王彦升俘
獲蠻人置酒宴飲以手裂其耳咀嚼久之徐飲巵酒俘
者流血被面痛楚呌號而彦升談笑自若前後噉數百
人賊臣趙思綰自倡亂至敗凡食人肝六十六面剖而
膾之至食欲盡猶宛轉呌呼此諸人真人類之妖孽也
至時值離亂野無青草民生斯時弱肉強食其性命不
啻蟲蠛秦苻登𫝊登每戰殺賊名為肉食謂軍人曰女
等朝戰暮便飽肉何憂於飢士衆從之噉死人肉輒飽
健能鬭黃巢兵圍陳州掠人為糧生投碓磑并骨食之
秦宗權遣將四出所至屠戮殆盡行兵未嘗轉糧止載
鹽尸以從楊行密圍廣陵城中無食軍士掠人詣市賣
之驅戮屠割如犬豕然訖無一生趙思縮據長城城中
無食取婦女幼稚為軍糧日計數而給之每犒軍輒屠
數百人隋朱餐有衆二十萬剽掠淮漢間軍中乏食教
士卒烹婦人嬰兒噉之曰肉之美者無過於人但使他
國有人何愁無食置揚磨塞大銅鐘可二百石煮人肉
以餧賊及無食降唐霞確乘醉侮餐曰聞卿好噉人人
作何味餐曰噉醉人正如糟彘肉耳遂殺確烹食之宋
莊季裕雞肋編靖康丙午歲金兵雲擾六七年間山東
京西淮南等處荆榛千里斗米至數千錢盜賊官兵以
至居民更互相食人肉之價賤於犬豕肥壯者一枚不
過十五錢全軀暴以為脯又登州范温率忠義之人泛
海至錢塘有持至行在充食者老瘦男子謂之饒把火
婦人少艾者名之為美羊小兒呼為和骨爛又通目為
兩脚羊南村輟耕錄天下甲兵方殷而淮右之軍嗜食
人以小兒為上婦女次之男子又次之或使坐兩缸間
外逼以火或於鐵架上生炙或纏其手足先用沸湯洗
潑以竹帚掃去苦皮或垂夾袋中入巨鍋或煑或封作
事件而醃之男子則止斷其雙腿婦人則特剜其雙乳
謂之想肉每閱史至此不覺掩卷太息豈真衆生業障
深重致令閻浮國土化為羅刹之場耶近戶垣王掌科
家彦疏云崇禎九年二月三十日山西撫臣以異常災
變告三月十二日唐王以南陽連荒七年告在南陽以
親母而烹食其女則有郭廷玉妻霍氏山西聞喜以父
而殺食幼男則有廣盈里楊雷子至殺人母而并食者
則有張河圖等十三名口後接河南按臣揭饑民纍纍
相食在上蔡有朱天貴楊槐等十二名口而乞婦則張
氏馬氏勒死解思敬五歲之女而煑之有如烹豚至南
召新野地方則惟見割肉盈筐爭相剖食名不勝書讀
之真堪為下淚也
嗜好之異
人性之異有難以理推者何晏食蒸餅不拆作十字不
食侯思正食籠餅必令縮葱加肉明李于鱗食饅首必
欲有葱味而不見葱以至文王之嗜菖蒲武王之嗜鮑
魚吳王餘之嗜魚炙屈到之嗜芰曾晳之嗜羊棗公儀
休之嗜魚王莽之嗜鰒魚王右軍之嗜牛心宋明帝之
嗜蜜浸鱁鮧齊宣帝之嗜起麫與鴨臛高帝之嗜肉膾
陳后主之嗜驢肉蕭穎胄之嗜白肉膾辛紹先之嗜羊
肝陸鴻漸之嗜茶此猶在常味中好有獨鍾也至齊劍
南節度使鮮于叔明嗜臭蟲每拾得三五升浮於微熱
水洩其氣酥及五味熬卷蒸食之為天下至味知福建
院權長輿嗜人爪甲見之口内流涎李棟之好服人精
國朝僧宗泐嗜糞中芝蔴雜米和粥駙馬都尉趙輝喜
食女人隂津月水國子監祭酒劉俊喜食蚯蚓李輔國
大畏薯藥或人因以示之必眼中火出毛髮瀝血南州
州人烹犢取犢兒結腸中細糞以筯調醯謂之聖韲無
此一味即不成盛筵南史劉邕性嗜瘡痂以為味似鰒
魚詣孟靈休灸瘡痂落邕取食之靈休因取痂之未落
者并以餤邕遂至舉體流血南康國史二百餘人不問
有罪無罪遞使與鞭以痂結饍可謂易牙之同嗜乎至
劉先主好結髦嵇叔夜好鍛鐵王粲好驢鳴李山松好
唱挽歌梁簡文觀床上鼠跡魏明帝好槌鑿聲亦復可
駭而南史梁王蕭詧尤惡見婦人相去數步遙聞其臭
經御婦人之衣不復更著王荆公惡新衣孟氏婦畏打
銀聲國朝梁次攎好束人臂股或陰莖使急迫而以針
刺之血濡縷高數尺至丈則大快呌絶又令積綿於樓
之庭與檻齊已從高墜其中籍厚不能傷而綿裹身若
繭然人爭解之以為樂駙馬都尉崔京山侯之子好殺
猪日縛數十口乾金魚池而殺之觀其血塗涌及呌聲
則笑樂俱堪一拊掌也
日飲鮮血半升
世間固有一種竒疾非書理所載者如賈耽所視滑州
老人虱瘕日飲鮮血半升世無物可療惟千年木梳灰
及黃龍浴水飲之可愈有噎死剖腹得鱉者白馬溺淋
之悉化水有患應聲蟲者人教以讀本草至雷丸獨不
應遂以立方投之而差有生人面瘡者諸藥飼之俱下
咽至貝母則閉口瞑目乃扶而灌之遂結痂有皮膚中
生蟲如蟹走作聲如小兒啼者治用雄黃雷丸為末糝
猪肉熟啖之有手足甲忽倒長入肉痛不可忍者葵菜
治之有面上遍生瘡如猫眼有光彩無膿血痛癢不恒
者雞魚葱韮治之有遍身肉出如錐痛癢不可忍者青
皮當歸灰淋洗飲豉湯解之有遍體生泡如甘棠梨破
之水出中有石一片如指甲大去之復生以荆三棱蓬
莪术為酒服之有灼艾痂落后瘡肉忽片片如蝶飛去
大黃朴硝為末治之有遍身皮裡滚滚如波浪聲癢不
可忍謂之血奔人參青鹽細辛治之有口内生肉毬根
長五寸如釵股飲食則毬吐復吞痛徹心髓水洞生麝
香治之有大腸出不斷斷之復生行坐不安水調鶴虱
治之有手十指俱斷惟有筋連無節蟲行如燈心長數
尺餘遍身綠毛卷名曰血餘以茯苓胡黃連煎湯飲之
愈有眼白渾黑見物依舊毛髮直如鐵條雖能飲食不
語如醉名曰血漬用五靈脂服之有鼻中毛出晝夜可
長一二尺漸漸粗圓如繩摘去即生此因食猪羊血過
多乳香磠砂治之有眉毛搖動目不能視交睫喚之不
應酒調蒜汁治之又輟耕錄載駙馬綱噶爾薩慶王因
墮馬得一竒疾兩眼黑睛俱無而舌出至胸諸醫罔知
所措廣惠司卿聶兄兒識此症為翦去之頃間復生一
舌亦剪之又於真舌兩側各去一指許塗以藥而愈晉
書有人腹内痛晝夜不眠勅其子曰吾氣絶後可剖視
之死後其子剖之得一銅鎗華陀聞之便往出巾箱中
藥投之鎗即化為清酒傅舍人為太常博士忽得腸癢
之疾滿腹作癢欲笑難笑欲泣難泣數年方愈陳子直
主簿妻每腹脹則中有聲如鼓遠聞於外腹消則止每
月一作孟參政庾夫人惡聞打銀聲及徐姓得子見聞
即舉體戰慄松滋令蔞愚病不識字經年方愈宋時一
女子視直物皆曲弓弦界尺之類盡如鈎齊書天統中
武成酒色過度恍惚不恒曾病發初見空中有五色物
稍近變成美婦人去地數丈亭亭而立食頃變為觀音
浙有士人一指隠痛其中指甲生一珊瑚高二寸許氣
成海市城郭樹木宛然其人嗜燒酒人以為火所吐幻
景復有足脛生癭者因至親家為猘犬所齚正齧其瘤
其中得針百餘枚皆可用賀知章鼻出黃膠數盆醫者
謂飲酒之過梁鄴上元後忽髮變如血卜曰元夜食牛
肺犯天樞巡使夜行禱謝可免
酒魔茗瘕
元載鼻聞酒氣便醉有人以針挑鼻尖出一小蟲曰此
酒魔也聞酒即畏之是日載飲至二斗有人飲茗至一
斛二斗忽飲過量吐出一物如牛肺以茗澆之容一斛
二斗醫者曰此斛二瘕也吳郡陸顒嗜麫食愈多而貭
愈瘦有異人曰食麫者非君也乃腹中一蟲耳出藥餌
之吐出一蟲二寸許青狀如蛙曰此消麫蟲天下至寳
也至海上搆火置蟲鼎中忽有童子分髮衣青𥜗自海
中出捧徑寸珠甚多異人叱之又頃一玉女捧紫玉盤
大珠數十異人又叱之而去俄一仙人被紫霞衣捧綘
帕蓋盤有一珠徑二寸餘竒光泛空照數十步異人看
其珠入海水皆豁開十步珠寳任所取擇談藪宋明帝
宫人患腰痛牽心衆醫以為肉癥徐文伯曰此髮瘕也
以油灌之則吐物如髮稍稍引之長三尺頭已成蛇懸
梁上水滴盡一髮而已廣異記句容佐史能啖鱠至數
十斤縣令飽餤之至盡百斤因覺氣悶吐出一物如麻
鞋底縣令命洗出安鱠所鱠悉成水累問醫人莫能知
令小史持往揚州賣之高其價以冀識者一賈人求買
至三百貫問之曰此銷魚精也能消人腹中塊病以一
指片繫置患處其塊即消本國太子患此病懸賞千金
竟賣半與之
人面瘡
知玄法師邂逅一僧患痂摩羅疾候視無倦至别僧曰
子後有難可往西蜀彭城茶隴山相尋後玄至安國寺
禧宗禮之賜沈香座忽膝生人面瘡因入蜀尋訪告以
所苦曰無傷也山有泉且澡之即愈及明至泉所方掬
水際瘡忽語曰公知袁盎殺鼂錯乎公即盎後身吾乃
錯也累世求報而公十世為高僧戒律精嚴不得其便
今公受賜過奢名利心起故能害之而迦諾尊者以三
昧法水洗我我去汝不為怨矣玄乃掬水洗之瘡遂差
酉陽雜俎江表嘗有商人左臂有瘡悉如人面亦無他
苦商人戲滴酒口中其面亦赤以物食之食多覺膊肉
脹起或不食之則一臂瘠焉有善醫者教其歴試諸藥
皆無苦至貝母其瘡乃聚眉閉口商人喜曰此藥必可
治也以葦筒毁其口灌之數日成痂而愈朝野僉載洛
州士人患應聲病以問張文仲張令取本草讀之皆應
至其所畏者即不言乃取藥和丸服之而止文昌雜錄
淮西士人楊勔得應聲蟲病劉伯時教以讀本草至雷
丸不復應服之而愈廣五行記綘州僧病噎卒後開視
胸中一物似魚而有兩頭遍體肉鱗置鉢中以各味投
之俱化為水毒藥亦然時夏中藍熟因以少許置鉢中
此蟲恇懼遶鉢馳走須臾化水世因傳靛水療噎病續
搜神記昔有人與奴俱得腹瘕奴死因剖腹視之得一
白鱉以藥澆灌並無損動偶有客乘一白馬馬溺濺鱉
鱉乃惶駭須臾變為水病者遂服白馬溺而愈
沙壓
輟耕錄湖南益陽州夜中同寢之中無故忽自相打每
每有之名曰沙壓土人熟此不以為異惟取冷水噴噀
候稍息飲之湯徐就醒然猶二三日如醉楊用脩云周
禮司寤氏主夜覺者疏云人之寐卧在寢有忽覺而漫
出門者謂之夜覺正德庚辰寧邸將亂南昌城中街巷
軍民夜夢發顛或至江棹舶行數十里知為夢也而返
寧濠舉事次夜一軍皆然謂之陣亡發史傳所未有也
玉芝堂談薈卷十一
