欽定四庫全書
玉芝堂談薈卷二十五
眀徐應秋撰
沉釀川
紹興府城東有投醪河勾踐師行之日有獻簞醪者投
之上流與士卒共飲戰氣百倍又鄭弘赴洛親友送之
以錢投川依價量水為飲各醉而去因名沉釀川在嵊
縣若耶溪傍又蜀青城有味江舊經蜀王征西番有野
人以壺酒獻王王使投之江中三軍飲之皆醉故名
成都真珠樓
常璩曰蜀有五丁力士能移山舉萬鈞每王薨輙立大
石長三丈為墓志今石笋是也號曰笋街通志雙石笋
在興義門内即真珠樓基也李膺記曰開眀寺造七寳
樓以珍珠為簾其後蜀郡火民家數千與七寳樓俱燬
趙清獻記曰真珠樓基在石笋街一說有大秦胡于其
地起寺門樓十間皆飾以真珠翠碧貫之如簾寺即大
秦寺杜甫石笋行君不見益州城西門陌上石笋雙高
蹲古來相傳是海眼苔蘚蝕盡波濤痕雨多往往得瑟
瑟此事恍忽難眀論注云成都子城西金容坊有石笋
二株挺然聳峭高丈餘成都記距石笋二三尺每夏月
大雨往往陷作土穴泓水湛然三五日忽不見故曰海
眼耆舊云其名有六曰石笋曰蜀妃闕曰沈犀石曰魚
鳬仙壇曰四海之眼曰五丁石門皆非也圖經云乃前
寺之遺址諸葛亮掘之方驗有篆字曰蠶叢化啟國誓
蜀之碑以二石柱横埋連摘鐵其中一南一北無所偏
邪上有濁歜燭觸蠲五字時人莫曉蜀相范賢議曰亥
子歲濁字可記主水灾寅邜歲歜可記主饑饉巳午歲
蠲可記主稼穡富贍悉以年字推應若符響然益州名
畫錄孟蜀廣政中荆南高太王令邸務丁晏入蜀請畫
工李文才寫興義門兩雙石笋兼徵其故實將歸本道
告道士范德昭皆云真珠樓基或云是海眼未審孰是
德昭曰吾聞諸至人斯乃蠶叢啟國鎮海之碑中以鐵
柱貫之以横石相理埋于地際上有文字言歲時豐儉
兵革水火之事諸葛曾掘騐之真珠樓基海眼皆非也
酉陽雜爼蜀石笋街夏中大雨往往得雜色小珠俗謂
地當海眼莫知其故蜀僧惠嶷曰前史說蜀少城飾以
金璧珠翠桓温惡其太侈焚之所拾小珠時有孔者得
非是乎石笋有二一南一北北笋長一丈六尺圍九尺
五寸南笋長一丈三尺圍一丈二尺盖南笋公孫述時
折故長不逮北笋也益部耆舊傳公孫述時武擔石笋
折任文公嘆曰西方智士死吾當之歲中果卒
信安寳坂
吾信安春秋姑蔑地郡城南十五里有爛柯山一名石
室道書青霞第八洞天晉樵者王質入山觀二童奕質
置斧而觀童子與質一物如棗核食之不飢局終而柯
爛矣孟郊所謂雙棋未變局萬物皆為空樵客返歸路
斧柯爛從風者也按水經注晉民王質伐木入信安寳
坂山見童子四人鼔琴倚柯聽之旣去柯爛回家已數
千年不言觀奕而言聽琴豈所傳之異耶又讀地志延
平栟櫚山有降仙臺臺下有石室碁局界畫分眀有黑
白數子左右蒼石可坐名爛柯石山西武鄉縣志爛柯
山在縣西十五里俗傳王質樵採入山遇二仙圍棋質
觀局未終斧柯已爛肇慶府有爛柯山一名柯斧山舊
傳王質觀碁處一名端山山下即端溪石可為硯者䕫
州鳳凰山昔有異人對奕周建爛柯亭其上碑記剥落
然無如吾邑之著聞也柯山之頂有一線天而武夷山
風洞前後兩峰相倚中裂一罅窺見天光長可數百尺
亦名一線天王應鍾詩有巨靈擘石千尋裂白日行空
一線通之句詔安誌白雲洞亦有東一線天石西一線
天石南城縣往姑山上據天梯仰窺天小如線亦名一
線天又吾邑有九仙巖狀如屏扆當其中凹處撑柱上
下為屋數間唐徐安貞隠于此及考輿地志乳源縣有
九仙巖世傳仁化韓氏十女九女修道于此成仙福州
府東南有九仙山何氏弟兄九人飛昇于此平遠臺即
山最高處也泉州德化有九仙山山中有瀑布泉自雲
際下宋主簿柳驥詩有天插一泉聲漱玉地高六月夜
凝霜之句又尤溪有九仙山巖壁幽深人跡罕到興化
府有九仙山東坡稱其奇秀不减雁蕩又衢州府城西
有九龍山相傳雷雨之夜有九龍自穴中飛出而興化
亦有九龍山山分九支石皆紫色漳浦有九龍山下有
九泉水鞏昌府秦安有九龍山山有九峰雲南北勝州
亦有九龍山永州府東安有九龍巖有樵者遇黃衣九
人曰吾九龍居此久矣
鬼兵壘石
杭志天目山石板山西北皆有長短大小不可數計皆
平淨如砥古記云秦始皇驅鬼兵解之有全解在地者
有解之未盡者有倒解者今鋸痕線道猶存其至一半
者用石砧架定信非人力所能及好事者欲挈而下輙
有風雨虺蛇之變又云石菴在西尖之頂至為高絶上
覆巨石一片非人力所能舉縣經云秦始皇指隂兵壘
就三秦略記秦始皇作石橋欲渡海觀日所出處舊說
始皇以術召石自行城陽十一山石盡起立嶷嶷東向
如隨行狀又云時有神人能驅石下海石去不駛神人
鞭之皆流血今召石山石色悉赤隠軫似鞭撻漳州府
東鳴鶴山上有風動石高五丈圍一十八丈天生大石
支之風來則動漳浦銅山有大石閣于石山之上輕撼
之動搖不止相傳戚將軍使萬人拽之不移也又紹興
大禹塜上直竪一石如擂搥一人撼之則動搖其下可
以線過而數十人舁之則不能起莆中九鯉湖雷轟漈
有石人以手指戮之則動而極力挨之則屹然不動福
州蓮花峯石亦然徑山嚇石上不着天下不着地以線
徹底可以經過南泉雜志出仁風門半里許為靈山其
上有盤石可坐百餘人中有一圓石下不聯屬勢重萬
鈞一夫撼之輙動搖不止其勢就下若彈丸起坂然而
百夫撼之雖動不移也郡守周道光題為碧玉毬又惠
安縣有雲峰上有大石高四丈復有一石上廣下削高
丈許架于其上恒有落勢并力推之不動名曰危石福
州連江縣有蓮花石上平下尖周迴有瓣閣于磐石之
上輕搖則動力撼反否
地出沙板
湖南北沙板皆自地發多在人家迸出如筍長數十丈
大數十圍或一或二或數株並出人家遭此者皆坼裂
傾陷屋宇然析之為板其利甚博因此家道日進故俗
以為吉祥亦有掘地得一窖至數百片者毛義夫云往
年平江大旱河水盡涸居民就河底掘旱井或有掘得
沙板者愈取愈多相去五里十里必有一處多至四百
片亦有沉香者晉太興三年南平郡山崩出雄黃數千
斤鐡圍山叢談政和極治之際所在奏芝草動二三萬
本蘄黃間至有一舖二十五里遍野而出汝海諸郡縣
山石皆變瑪瑙動千百塊致諸輦下伊陽太和山崩奏
至上與魯公有慙色及復上奏山崩者出水晶也以木
匣貯之每匣五十斤多至數十百匣又長沙益陽縣山
谿流出生金重十餘斤後又出一塊至重四十九斤他
多稱是神宗熙寧元年英州因雷震一山梓樹盡枯而
為龍腦價為之賤至京師一兩纔直一千二百熙寧中
益陽縣雷震山石盡裂出米十萬斛炊之成飯而腥不
可食頃之米黑如炭吳均齊春秋南齊時荆州城東天
子井出錦於時士女取用與常錦不異經月乃歇齊太
祖建元元年郢州監利縣天井湖忽澄清出綿百姓争
採之為纊太中時裴休為宣州刺史建廣教寺有二金
雞鬪入井中樹皆井中出玄中記東方有柴都焉山有
泉如井狀至春夏時雹從井中出出則害五榖人常以
柴塞之三賢典略無棣有灰山山南有石竅其中有麥
無數取之不竭此在常理之外有未易推測者
石中得金印
至堅莫如石宜無能入其中者然常山張顥為梁相天
新雨後有鳥如山鵲稍下墜地拾取化為圓石椎破之
得一金印文曰忠孝侯印王文秉祖剖石毬内得蠐螬
見稽神錄杜綰剖石鎮紙内得小魚見雲林石譜陶榖
破李後主研上圓石内亦有小魚桂陽温恭家藏石中
有龜見夷堅志常侍崔元亮在洛中得一石大如鷄卵
黑潤可愛翫之忽破有鳥大如巧婦飛去見酉陽雜爼
侯道昌龜頭硯簷溜滴破硯中出白影珠十顆患目者
煑珠水洗之皆愈見金谿記天寳中李應物開砥柱石
中得古鐡鏵有平陸字遂命改河北縣為平陸縣見傳
信記郿州河灘上有亂石隨手碎之中有魚二三寸方
洲雜言載觀音寺衚衕僧所收謝廷循一方石廣三四
寸中劈為二内函魚骨一具首尾俱全孫克弘守漢陽
石中得白兔濟寧人剖石得小鵝建德有金雞石羅隠
題其上曰金雞不向五更啼石遂迸裂有金雞飛鳴而
去苕溪漁人水中得石如鵝子扣之有聲剖之得銅牌
一方刻宣聖二字筆記滇南寳井中一石内有玉蒼蝇
二頭羽髯皆活置几上能辟蝇暖姝繇記平江伯治水
淮上得一石水流不止擊開中有男女寸餘裸形作交
合狀種種畢具福清化南里童子入石洞見石無故自
動鑿開得一白兔置之地走數步見風化為石朝野僉
載許旌陽于豫章西山江中斬蛟劍沒于水後漢人得
一巨石擊之聲聞數十里唐趙玉為洪州刺史破之得
二劍一有許旌陽字一有萬仞字平昌黃家鋸石礎中
有一玉蟹走出不知所之昔白香山常以石中物問番
僧僧曰此空劫時石質未成物入其中火盡生風而後
成石物孕其中無足怪者
石樹成桃李花
姚安楊安世言監安府有顔洞三層下洞一龍二足捧
頭鱗甲角眼悉備中洞獅象相峙口内白鷺青魚形相
宛然而鐘鼓二石扣之聲切肖入深觀音半身面如傅
粉唇若點朱上洞一僧一道蹲踞相視洞門坐一老翁
戴東坡巾甚有生色又普安進山玲瓏石樹二株一則
綠榦紅花之桃一則青榦白花之李廣五行記周宣天
定三年永州得白石剖而為兩叚中有楊柳之形黃根
紫葉晏公類要興山縣南有玉虛洞可容千人周迴石
壁隠出成文成龍虎之形花木之狀日居左而圓月居
右而缺顔色鮮麗中有石崖石乳下滴結成物像列之
前後宛如幢節獪園某侯家傳美石一方中有一人緋
袍玉帶端拱而坐又祖妣砌石一紫色者剖為二片其
中樹石茂密一人冠帶立樹下若凝眸遠望了如筆墨
描畫耳談楊給舍言謫理黃郡云其姻家一大理屏黑
質白文成梅花一樹繪事所難工其墜片紛紛撼風輕
颺觸目生動樹下一㢲字端楷類趙承旨書名勝志萍
鄉縣白鷺門坑宋元符中巨石忽然中裂聲如雷震居
人往視石分為兩各有羅漢影焉野人閒話蜀文谷常
詣中書舍人劉光祚有道士劉雲出一石石圓如雞子
其上有文彩影出如畫乃是二童子持節引仙人眉目
毛髮冠履衣被纖悉具足云于麻谷洞石穴中得之又
有一客沈默亦出石闊一寸五分長二寸五分上隠出
盤龍鱗介爪甲無不周備云于巫峽中得之潜溪文集
波斯人來閩相古墓有寳氣乃謁墓隣以錢數萬市之
墓隣諱不與曰此墓已無主五百年矣墓隣始受錢波
斯發之見棺衾骨肉俱潰惟心堅如石鋸開觀之有佳
山水青碧如畫傍有一女靚粧凝睇蓋此女有愛山水
癖朝夕玩望吐吞清氣故能融結如此獪園程君某好
畜奇石一石瑩澤如玉上有老猿手攀枯松根而以一
足挂下濯于滄浪其松蒼色其猿白色又一石洞赤下
有大海日出其中二人相倚而觀之彷彿金支翠旂衣
飾各别臨川地藏院宋淳化中有異僧募刻羅漢像工
畢隠石間袈裟革履悉具曾艇齋詩吾聞大幻師種種
示方便君看此翠珉乃有羅漢面得非方廣華影落此
石片獪園平昌黃左卿葬其先人于江山縣之尹野里
得鵝子石一中有緋裳碧衣人一有朝衣冠而拱立執
笏者一石中有紅鴛鴦一對羽毛如縷一石中有海馬
二匹蹀躞怒濤中又福州南澗寺雷擊石裂中具一如
來像永州蘇山多石人取以水淋之鋸開其中有觀音
彌勒寒山拾得像洽聞記劫比他國有石柱高七十尺
紺色有光或觀其身隨其罪福悉于影中見之岳陽風
土記石佛山在縣北石堆成佛像衣服皆具
松風石
石之異者蘇頲錦紋石每天欲雨則津出如汗闇海之
潜英石質輕如羽冬温夏冷刻為人像能傳人語扶餘
國之松風石瑩徹如玉中有樹形若古松偃蓋凉颷生
于其間水窗炙輠之龍駒石取水置石其中有一馬現
石中狀如飛動以水浸之飲馬輙生龍駒丁謂之龍精
石高才數寸蒼翠嵌空掬水灑之即有雲霧自竅中出
小龍如線挂雲霧中宣和人士之蠧魚石至午則堅冷
為石至巳時則蠕動為小蠧魚文彩陸離幕府燕談所
載之協金石色青如磚有鼻穿鐡索長數尺垂之海中
經夕引出上必有金李德裕平泉之醒酒石以水沃之
有林木自然之狀謂之娑羅石續墨客揮犀朝儀李芬
好奇有異石高二尺嵌空可愛每日在未時即有氣出
石穴中若煙雲之狀因目之為未石酉陽雜爼之鳥巢
石置醋中則四足如蜒舉之足亦隨縮楊瑀所藏之觀
音石大如鵝卵上有兜鍪觀音像天然如畫或加磨洗
精神如見癸辛雜識宋汴京天津橋上有奇石大片有
自然華漢圖山青水綠沙黃路白粲然如畫圖經花石
在慈利縣武口寨石上自然有色如堆心牡丹枝葉繚
繞雖精于畫者莫能及或以物擊之花葉應手而碎略
加拂拭其花復見湘鄉縣石魚山山色黑而理若雲母
開發一重輙有魚形鱗鰭首尾宛如刻畫長數寸魚形
備足燒之作魚膏腥廬山記中山僧表堅面多瘢痕偶
溪中得石如雞子夜覺凉冷信手磨面瘢痕盡滅後讀
博異志曰龍窠石磨瘡瘢大效潜溪集洪武初武林翁
祥卿得一圓石大可六寸上現觀音大士莊嚴寳相坐
寳蓮花善財童子合掌侍側學士宋濂有贊黃巖縣委
羽山劉奉林控鶴冲舉處巖石無大小百碎俱方正金
臺紀聞平陽府侯馬驛澮河兩峯仄土上皆婦人手跡
或掌或拳儼然若印削去之其中復然又大同山中有
人骨在山之腰上下五六十丈皆石耳惟中間一帶可
四五尺皆髑髏脛節齦齦然造化變幻何所不有
黃河清
易乾鑿度天降嘉應河水先清三日清變為白白變為
赤赤變為玄玄變為黃合五日又云王者盛德之應洛
水先温九日乃變五日變為五色玄黃拾遺記黃河千
年一清聖人之大瑞也京房易傳河千年一清河水清
天下平桓帝延熹八年四月濟隂東郡濟北河水清襄
楷上䟽曰春秋注紀未有河清而今有之河者諸侯之
象清者陽眀之徵豈諸侯欲窺京師也眀年宫車晏駕
徵解犢侯為漢嗣又靈帝四年二月河水清兼旬郭璞
曰大河之質黃濁數千里而不可澄清者也凡物反常
為妖濁而忽清變異之象也金衛紹王大安元年徐沛
界黃河清五百餘里幾二年以其事詔中外臨洮人楊
珪上書曰河性本濁而今反清是水失其性也且傳曰
黃河清聖人生假使聖人生恐不在今日又曰黃河清
諸侯為天子正當戒懼以消災變而復誇示四方臣所
未喩宰相以為妖言議誅之
大石自立
昭帝元鳳三年正月泰山萊蕪山南洶洶有數千人聲
民往視之有大石自立高丈五尺大四十八圍入地深
八尺宣帝中興之瑞也吳孫亮五鳳二年五月陽羡縣
離里山大石自立京房易傳曰庶人為天子之祥也石
立于山同姓平地異姓又曰石立如人庶士為天下雄
是時孫皓承廢故之家得復其位之應也後趙石季龍
時東海有大石自立旁有流血石言則春秋魯昭公八
年晉有石能言愍帝建興五年平陽有石能言是時帝
蒙塵亦在平陽故有非言之物而言劉曜時陜有石能
言若云勿東者石虎時鄴西山石間血流出長十餘步
廣二尺餘石生金則晉懷帝永嘉九年項縣有魏豫州
刺史賈逵墓石碑生金可採此金不從革為變也後唐
書潞州長柳巷田家有桃樹伐已經年其仆木亦乾矻
然而起行數十步復于舊坎其家駭異走散
地日夜九震
地積隂以静為體地震動者隂有餘也主弱臣強后妃
專政外戚擅權陽伏而不出隂迫而不能入隂陽相搏
故地震占曰地以春動歲凶夏動人主憂五榖不熟秋
動兵動冬動其邑有土功一曰大水又地動十日以上
天下兵起又曰地動千里是謂隂盛陽衰國有大喪一
曰不出三年兵起考之史傳志其尤甚者漢宣本始四
年四月壬寅地震河南以東四十九郡二年八月地震
壊祖宗城郭殺六千餘人建康元年九月至四月百八
十日地震凉州六郡開元二十二年壬寅秦州地震壓
死四千餘人元和九年三月丙辰嶲州地震八十晝夜
地陷三十里宋仁宗景祐四年十二月甲申忻代并三
州地震壊廬舍覆壓吏民忻州死者萬九千七百四十
二人傷者五千六百五十五人畜擾死者五萬餘代州
死者七百五十九人并州死者千八百九十人嘉祐二
年雄州北界幽州地大震壊城郭覆壓數萬人元大德
九年四月大同路地震有聲如雷壊廬舍五千八百壓
死一千四百餘人至正二十七年八月癸巳閩中地大
震武平尤甚壓死者七千二百二十人壊廬舍不可勝
計國朝正統十年十月癸未漳州地日夜九震鳥獸之
屬皆辟走山崩石墜地裂水湧公私屋宇摧壓者凡百
餘日乃止異林弘治辛酉元日朝邑地震如雷城宇撼
落者五千三百餘所徧地竅發如甕口或裂長一二尋
湧泉泛溢幾成江河迄望夕猶震搖不息嘉靖丙申二
月二十八日夜子時四川一省地震有聲如雷南至建
昌尤甚山崩地裂城室盡塌五晝夜雷聲不絶烈風可
畏山泉河水盡皆黃濁又嘉靖三十四年山西河南同
時地震奏報有名壓死者八十三萬有奇致仕尚書韓
邦奇光祿卿馬理祭酒王維禎同日死焉玉歷通政經
隂陽太甚作雨日久不為星變則為地震或因大風作
而為地震地寒甚則裂風盛則震也京房傳曰臣事雖
正專必地震劉向曰金木水沴土地所以震漢志維星
散鉤星信則地動有星守三淵地動
地湧血
元康五年三月吕縣有流血東西百餘步其後八年封
雲亂徐州殺數萬人林子中野史建炎己酉秋杭州青
波門裏竹園山平地涌血須臾成池腥聞數里眀年金
人殺戮萬人即暗竹園也熙寧八年冬杭州地涌血者
三尺後流入于河腥不可聞宋淳熙十三年行都民家
有血自地中出濺染汙人衣本朝嘉靖二十四年慈谿
縣地湧血高二尺餘三十六年八月陽榖縣地湧血高
二尺餘三十七年五月東陽縣民張思齊家地裂五六
處出血如線高尺許血凝犬就食之掘地無所見撫按
上其狀言往歲慈谿有此異未幾有海宼之殃乞警備
從之三十九年二月竹谿縣地震出血
地有聲
占書地劈而鳴君不任政臣令行又曰地鳴天下起兵
相攻潜潭巴曰地鳴天子不知國政政在婦女大亂將
起京房易占地中洶洶有聲是謂凶祥所覆子死其地
大殃又曰地中涸涸聲其邑亾又晉光熙元年五月范
陽國地燃可以㸑此火沴土也占曰地燃火出其國水
大出國君死一曰地中火自燃其民殘一曰地燃有亂
兵自相攻殺天文錄曰地燃者隂行陽政臣下自恣終
以自害故地出火自燃終以自焚也軍中地忽自燃軍
敗將死地無故色赤如火燃兵大起河圖秘徵曰地赤
如丹血流肒肒地鏡曰地忽生光如火炤人其國危亾
潜潭巴曰地生光女謁行又曰小人進賢人滅京房曰
王者不顧骨肉厥德衰則地生光開元占曰敬渾桓彦
範被逐之時洛陽城東白馬寺側地光如鏡行者見影
此小人用事賢人滅之驗也又地生肉其國滅亾地生
麵人將饑地生錢有兵來相攻急去之勿留地出卯軍
凶地無故自生雜物米貴國亂兵起
山亾地長
夏桀之時厲山亾秦始皇時三山亾周顯王二十二年
宋太丘社亾漢昭帝末陳留昌邑社亾京房易傳曰山
默然自移天下兵亂社稷亾也會稽山隂若邪中有怪
山世傳自琅邪東武海中山天一夜風雨晦暝旦而山
在焉時東武山亦一夕自亾去識其形者乃知其移來
又交州脆州山移至青州永昌中華州赤水南崖大山
晝日忽風昏有聲隠隠如雷頃之漸移東數百步擁赤
水壓民居三十餘家山高二百餘丈水深二十丈坡上
草木宛然大歷九年有山徙于河上傳曰君不用道祿
去公室賞罰自下女主專政厥妖山徙皆不極之異也
地鏡曰直臣亾佞臣用政出私門不出五年天下兵社
稷亾又地陷歷陽之郡一夕淪入地中為水澤今麻湖
是也運斗樞曰邑之淪隂傾陽下相屠焉漢安帝永初
元年河東地拆裂東西百四十步南北二十步深二丈
五尺元初元年日南地拆長百八十二里占書軍中地
拆急徙之不則有大敗漢順帝陽嘉八年京師地陷八
十五丈靈帝建寧四年河東地裂長十里百七十步廣
三十步深不見底晉武帝太康二十三年太廟地陷深
數大中有破船三年當陽地裂廣三丈長三百餘步懷
帝永嘉元年洛陽地陷出二鵝蒼者冲天白者不飛元
順帝戊戌山東地裂惠帝元康四年壽春地陷三十六
丈居庸地裂廣三十六丈長八十四丈上庸四處山崩
地墜廣三十丈長百三十丈占書曰地陷成坑或為池
不出一年兵興人家地陷其人亾地鏡占曰地春陷大
水魚行人道夏陷其國有兵亦有非常之水秋陷大兵
冬陷有兵大水亦曰地冬陷民饑晉太康八年七月大
雨殿前地陷方五尺深數丈中有破船東魏孝静帝武
定二年十一月西河地陷有火出括異志嘉禾志顧亭
林庵中有忠烈公祠忽地裂數尺中有風濤聲以物探
之應手火起占書地陷生火其地有兵火唐玄宗開元
八年京師興道坊一夕陷為池居民五百餘家皆沒不
見京房易傳曰地坼裂者臣下分離不肯相從也治平
四年秋地震裂數十丈闊丈餘有狗自中出其下林木
蔚然又地長周隠王二年四月齊地暴長長丈餘高一
尺五寸京房易妖曰地四時暴長春夏多吉秋冬凶地
鏡曰地忽自長在大道中天下不通又曰地長邑中其
邑治毁一曰地長社稷王者益地一曰地夏長歲熟一
曰地長而生樹天下受福術巷道路無故自湧高強國
有逆臣一曰軍地忽長主將戰勝必有功有封爵益邑
一曰地長市中國有利搜神記建中初魏縣西四十里
地數畆忽長高尺餘元帝時臨淮徐縣地湧長五六里
高二丈宋真宗天禧五年襄州鳳林鎮道側地湧起高
三尺廣八尺唐垂拱二年九月雍州新豐縣露臺鄕大
風雨有山湧出高二十丈有池周三百步池中有龍鳳
之形禾麥之異
河圖曰山中冬天大霧連十日不散者山崩之候也
左傳僖公十四年沙鹿崩晉史卜之曰隂為陽雄土
火相乘故有沙鹿崩後六百五十年宜有聖女興其
齊田乎後王翁孺自齊徙居元城正直其地日月當
之王氏為舜後土也漢火也王禁生政君入太子宫
生成帝故曰火土相乘而為雄也
石燕得雨則飛
湘川記零陵石燕岡有石燕其石倒懸色紺如燕得風
雨則飛翔如真燕雨止還為石廬山記廬山頂上有池
池中有三石雁霜降則飛吳地記雞籠山在吳縣西晉
陸玩葬此山掘地得石鳳飛去今鳳凰墩是也錄異記
江州南五十里有店名七里店小山上有石青色堅膩
俗云石上有珠每至中秋往往羣飛凡十餘枚如流星
往來或聚或散石上時有光景相傳珠藏于此或有見
者密認其處尋亦不得春秋後傳周赧王二十年齊東
有二石高三丈餘相從而行如海數百步述異記海畔
有大石龜俗云魯班所作夏則入海冬復止于山上故
陸機詩云石龜尚懷海我寧㤀故鄉又興國儒林鄕有
石龜形似龜逐月隨斗杓旋轉或移他所翌日復歸其
處湘潭記高郢夜課于豐亭忽見一鱉在案上視之石
也郢異其事取千題散置楮中禱祝令石鱉銜之以卜
來事既而石鱉舉頭乃是沙洲獨鳥賦出果然其年首
選名勝志永昌羅珉山瀾滄西岸也相傳蒙詔時僧羅
珉者自天竺來嘗作戲舞山石亦隨而舞後沒土人祠
之岩下時墜飛石過者驚趨謂催行石有人將曉時見
石自江中飛上霧中尤多南史梁武帝大同元年春曲
阿縣建陵隧口石辟邪起舞後齊河清四年殿上石自
起兩兩相擊前燕錄慕容皝四年棘成里有大石自立
而行宋書晉惠帝太安元年丹陽郡内湖熟縣夏架湖
有大石浮二百步而登岸寳歷元年資陽縣山有大石
忽然吼湧下山越澗却上坡五百步其石走時有鋤禾
人見之手執鋤柄趕至石所其石高二丈唐穆宗長慶
中資州有石方丈走行數畆宋孝宗乾道二年三月丙
午夜福清石竹山大石自移聲如雷石方可九丈所過
成蹊纔四尺而山之木石如故圖經曲江縣有逃石本
在桂陽縣因夜迅雷至此商人見石逃來因名之又夜
合石在江西新昌東北洞山寺水口高丈餘土人謂二
石夜間常合為一中吳記聞虎丘千人坐旁有石點頭
十道四番志云生公講道于此無信之者乃聚石為徒
與談至理石皆為點頭葆光錄葉曙字杲卿天禧末錢
塘有巨石浮于江其師林逋以問杲卿杲卿乃按樵子
五行志以應曰其當在萬乘乎未幾真宗上仙于是人
服杲卿之多聞而信樵子為奇書也謝在杭麈餘閩林
公應雷為兩淮都轉運歸閒坐山齋前有太湖石一片
自東行至西心惡之無何得疾卒諸人因欲碎此石時
族弟比部郎有臺惜之遂止以歸列之庭中又十餘年
一夕月夜與夫人對坐談及是事頃聞庭下有聲視之
則石行也林大驚怖次日無疾而卒石遂為族人擊碎
莆田青山海濱產小白石狀似杏仁而擘兩瓣復有
文如蟲貯之醯碟中兩石離立相對須臾能自動兩
相迎合名之曰相思石
寳塔日中無影
信豐縣寳塔寺塔九層日中無影金臺記胡陽白壇寺
幡刹日中有影月中無影因號怯夜幡漫筆牛首山塔
影在僧室中閉門暗映卓爾倒懸以白衣承之影小而
倒黲黲可見南村輟畊錄平江虎丘閣版上有一竅當
日色清朗時以掌大白紙承其影則一寺之形勝悉于
此見之但頂反居下耳松江城中有四塔西曰普炤又
西曰延恩西南曰超果東南曰興聖夏監運家乃在四
塔之東而小室内却有一塔影長五寸許倒懸于西壁
之上不知從何而來然不常有或時見之酉陽雜爼揚
州東市塔影遇海影翻有時而倒陸務觀老學菴筆記
言沈存中謂塔有影必倒予見福州萬壽塔成都正法
塔蜀州天目塔影俱倒見又謝在杭云金陵狹邪崔氏
所居樓上屋角有隙如小指而光滿兩堵許壁樓外樹
影扶疎如畫鳥飛蝶過皆歷歷如鏡中高州高凉洗夫
人廟碑嵌儀門壁中厚五寸許中一塊指大色瑩如燈
近窺之則祠宇樹木兩廡如鏡之明殊不可曉陳心叔
楚故略鏡石在浯溪傍石方二尺許純黑有光以水沃
之隔峰山水舟人畢炤相傳昔取入汴京以其炤昏載
還之復嵌崖上行營雜錄元祐癸酉九月一日夜開寳
塔表裏通眀徹旦禁中使賫降御香寺中望之無見去
寺漸眀後二日宣宗上仙
池水變赤
凡水色變赤皆非吉祥秦武王三年渭水赤者三日昭
王三十四年渭水又赤三日晉昭公元年河赤於龍里
三里梁惠成王四年河水赤于龍門三日劉向以為火
沴水也京房易傳曰君湎于酒淫于色賢者潜國家危
厥異水流赤漢安帝永初六年河東池水變赤如血占
曰好任殘賊殺戮不辜延及親戚水當為血是時太后
專政元初二年潁州襄城臨水化為血京房易占水化
為血兵且起俄而桓玄敗晉安帝元興二年十月臨平
湖水盡赤漢劉聰偽建元元年正月平陽地震其崇眀
觀陷為池水赤如血赤氣至天有赤龍奮迅而起其光
炤地落于平陽北十里視之則為肉臭聞十里肉旁哭
聲晝夜不止晉武太康五年四月魯國池水變赤如血
後四載而帝崩北周静帝大象元年六月咸陽有池水
變為血陳宣帝大建十四年七月自建康西至荆州江
水赤如血禎眀中自方州東至海赤如血五行傳法嚴
刑酷傷水性也其後為隋所滅南齊廢帝東昏侯永光
元年秋七月辛未淮水變赤如血自此地震至來春晝
夜不止貞元十七年福州劔池水如血寳慶元年七月
河水赤三日止唐高祖武德七年河間王孝恭征輔公
祐酌江水將飲之化為血則天時來俊臣家井水變赤
如血又長安中晉州祠水赤如血宋大中祥符元年泰
山王母池變紅紫色三小水牘滎陽城西有永福湖其
西南壖故徐帥崔常侍彥曾之别業唐咸通七年龐勛
作亂彥曾為執湖水赤如凝血者三日未幾時而凶問
至嘉靖三十九年五月寧德縣儒學泮池水赤早淺紅
至午大紅渾如鮮血及晚轉黑如是五十餘日以器盛
之亦一日三變次年倭賊陷城又瘟疫大作福州府志
嘉靖四年梅花鎮海水忽變赤色經旦復清乾符六年
中書政事堂忽有死人血汙滿地不知主名又御井水
色赤而腥渫之得一死女子
地生毛
晉武帝泰始八年成帝咸康初又三年孝武太元二年
十四年十七年安帝隆安四年元興三年義熙三年十
三年地皆生毛或白或黑梁武帝大同二年地生白毛
長二尺齊河清元年滄州及長城之下地多生白毛或
黑或白長四五寸南陳後主禎眀二年四月建陽門地
生黑白毛唐武后垂拱元年淮南地生毛或白或蒼長
者尺餘如馬鬛焚之臭如燎毛德宗建中四年貞元四
年文宗太和六年地皆生毛宋光宗紹熙四年度宗咸
淳九年地皆生毛占曰兵起民不安
水鬪河僵
國語曰榖洛鬪將毁王宫注不言其鬪之狀宋紹興十
四年樂平水鬪有司奏言河衡里田水中類為物所吸
聚為一直行高平地數尺不假隄防而水自行里南程
氏家井水溢亦高數尺夭矯如長虹聲如雷穿墻毁樓
二水鬪于杉墩且前且卻約十餘刻乃解以後印前榖
洛二水之鬪應亦如此也唐德宗貞元二十一年朗州
熊武五溪水鬪占曰方伯力政厥異水鬪僖宗中和三
年汴水入于淮水相鬪壊人數船正德中文安縣水忽
僵立是日天大寒遂凍為冰柱高五丈四圍亦如之中
空而旁有穴後數日流賊過文安鄕民入冰穴中避之
賴以全者頗多土人謂之河僵亦前史罕見也閩書萬
歷三十八年秋浦城演武亭邊禾熟未收忽當午大風
從田際旋起水珠五丈餘盤旋周遭上下數十畆其色
轉變不常始白綠而紅復成𦦨火久之乃滅天寳十三
載汝州葉縣南有土塊鬪中有血出數日不止正統十
四年正月六日太湖中大貢山小貢山鬪開合數次共
沉于水起復鬪踰時乃止
掘地得犬
王元美曰季桓子穿井而獲土缶中有羊焉使人問仲
尼曰穿井而獲狗何也孔子曰以丘所聞羊也土之怪
曰羵羊然則夫子以土無狗也按尸子曰地有犬名地
狼有人名曰無傷夏鼎志曰掘地得犬曰賈掘地得豚
名曰邪掘地得人名曰聚聚即無傷也晉太興元四等
年隆安初皆于地中得犬元康中吳郡袁琦于地得犬
雌雄各一長老云此名犀犬得之者富是地中有犬矣
愚再考晉書廬江何旭家忽聞地中有犬聲掘得一犬
并雌雄二雛後里中有蠻夷之禍晉輔國將軍孫無終
于旣陽地中聞犬聲尋而地坼有犬二皆白色一雌一
雄取而養之皆死後為桓玄所滅又吳郡太守張懋家
亦然而亦不善終暌車志治平丁未漳州地震裂開數
十丈闊丈餘有狗自中出視其底皆林木枝葉蔚然又
不獨元美所述也穿井獲羊事韓詩外傳亦載之稱魯
哀公使人穿井三月不得泉得一玉羊哀公甚懼孔子
曰丘聞之水之精為玉土之精為羊此羊肝乃土耳使
人殺羊肝果為土與上說不同續博物志秦穆公時有
人掘地得物若羊將獻之道逢二童子曰此名為蝹常
在地中食死人腦若欲殺之以柏東南枝捶其首繇是
今人墓皆植柏懷帝永嘉元年洛陽步廣里地陷有蒼
白二鵝出蒼者飛翔冲天白者止焉貞元十年京師地
震侍中渾瑊第有樹湧出樹枝皆挂蚯蚓王子年拾遺
記建安三年胥圖國獻沉鳴石雞色如丹大如燕常在
地中應時而鳴其國無雞人聽地中以候晷刻道書云
昔仙人相君採石入穴得丹石雞舂以為藥服者令人
有聲氣後天而死
石鼔鳴
晉書武安縣南有鼔山上有二石如鼔南北相當世傳
鼔鳴則有兵起高齊之末此鼓常鳴而齊為周所併山
川紀異吳興長城夏架山有石鼔長丈餘面徑三尺其
下有盤石為足鳴則聲如金鼔三吳有兵安帝隆安二
年大鳴後有孫恩之亂吳地記晉太尉陸玩捨宅為靈
巖寺傍有石鼔大三十圍其鼔有兵則鳴隋文帝末年
鼔自鳴聲聞數百里而唐代隋以興水經注天水北冀
縣南有朱圍山山有石鼓開山圖謂之天鼓山九州害
起則鳴鳴常有應又云石鼔山有石鼓于星為河鼔星
一動則石鼓鳴石鼓鳴則秦土有殃鳴深則殃君王矣
述征記逢山在廣固南三十里有石人并石鼓齊地將
亂石人輙打石鼓聞十里後秦記姚泓永和元年天水
郡石鼔鳴聞數百里野雉皆雊山海經注永康元年襄
陽郡上鳴石似玉色青撞之聲聞七八里今零陵泉陵
縣永正鄕有鳴石二所其一狀如鼔俗因名石鼔異苑
武帝時吳郡臨平岸崩出一石鼓打之無聲以問張華
華曰可取蜀中桐材刻作魚形扣之聲聞數十里福州
羅源縣鰲峰上有石如鼔宋景祐間自鳴有豐年之應
後凡鳴輙稔近邸報四川巡撫奏崇禎六年十一月二
十四日定遠堡龍洞内忽銅鼔音聲大响至午方止廿
六日復响一次通堡軍民人等俱赴聽眀先年奢叛連
响三日崇禎二年二月响一次遂西兵犯永張道陵隠
鶴鳴山山有石鶴每鳴則有得道者陵苦節學道鶴乃
鳴後道成上昇又漢成帝鴻嘉三年五月乙亥天水冀
南山有大石鳴聲隆隆如雷有頃止石虎時洛陽城西
北石牛忽自鳴聲聞四十里賈氏談錄華岳金天王廟
玄宗御製碑廣明初其石忽自鳴隠隠聲聞數里浹旬
而後定眀年巢寇犯闕為賊所焚廣西潯州貴縣南山
有石鐘不可輙擊擊則風雨立至南海古蹟紀石鼓山
在東莞南山有石如鼔鼔鳴世亂兵起盧循東寇時隠
隠有聲
土中玉㹠
紀聞列異陸大鈞從子妻夜聞啁啾聲枕下得二玉猪
刻像甚妙寳之財貨日增異苑楊子陽聞土中有聲掘
地得玉㹠長可尺許屋棟間乃自漏秫米如此三年晝
夜不息米墜旣止忽有一青蛇長數尺住在梁上落糞
輙成碎銀子陽遂為富兒晉永嘉元年東瀛王司馬騰
鎮鄴行次真定時積雪門前數十步獨不積掘之得玉
馬高尺許口齒皆缺馬者國姓無齒則不得食未幾騰
為汲桑所殺聞奇錄沈傳師堂前聞馬一聲甚近掘得
一玉馬以金槽貯朱砂飼之糞如綠豆而赤如金夷堅
志宋紹興二十六年成都郫縣民鑿古墓隧得一銅馬
高三尺制作精妙中宵輙聞嘶聲漢武寳鼎元年四方
貢珍怪有琥珀燕置之静室自然鳴翔此之類也
落星潭異物
玉堂閒話廬山中一深潭名落星潭後唐中有釣者得
一物頗覺難引迤邐至岸見一物如人狀戴鐡冠積歲
莓苔裹之漁者置之潭側莓苔為風日所剝落又久經
雨淋洗忽見兩目俱開則人也歘然而起就潭水盥面
衆漁驚異共觀之其人即語漁者本地山川及朝代年
月甚詳却入水中寂無聲跡酉陽雜爼獨狐叔牙嘗令
家人汲井重不可轉數人助出之乃人也戴席帽攀欄
大笑却墮井中汲者攬得席帽每雨所溜輙生黃菌國
史補永嘉元年楚中有漁人忽于淮水中得古鎻不絶
以告官刺史李陽大集人力引之鎖窮有獼猴躍出復
没後方驗山海經云水獸好為害禹鎻之名支巫祈按
岳瀆經禹治水三至桐柏山驚風迅雷石號木鳴五伯
擁以天王肅岳不能興禹怒乃獲淮渦水神名支巫祈
善應對言語辨江淮之淺深原隰之遠近形若獼猴縮
鼻高顙青軀白首金目雪牙頸伸百尺力踰九象禹命
庚申制之鎻之於淮陽龜山之下淮水安流又云温會
在江州與賓客看打魚漁子一人忽上岸狂走温問之
但反手指背不能語漁者色黑細視之有物如黃葉大
尺餘眼遍其上齧不可取温令燒之落每對一眼底有
嘴如釘漁子出血而死莫有識者水經注疎水中有物
如三四歲小兒鱗甲如鯪鯉射不可入好在磧上自曝
膝頭似虎掌爪常没入水中出膝頭小兒不知欲取戲
弄便殺人人有生得不摘其臯厭可以小使名為水唐
也朝野僉載有人洛水中見豎子洗馬頃之一物如白
練帶極光晶繳豎子之項三兩匝即落水死凡是水中
及灣泊之間皆有之人謂黿所引非也此名白特宜慎
防之蛟之謂也山海經狄山有視肉注聚肉形如牛肝
有兩目食之無盡尋復生陶弘景刀劔錄漢章帝鑄一
金劔投于伊水以厭人膝之怪按水經云伊水有一物
如人膝頭有爪人浴輙不得出
地中物如小兒手
江隣幾雜志徐禎廷評監稅廬州河次得一小兒手無
指懼而埋之按白澤圖所謂封食之多力者也或曰封
即垹也如手在地中食之無疾神仙感遇傳蘭陵蕭静
之掘地得一物如人手肥而紅潤烹而食之逾月髮再
黑力壯貌少遇道者言之曰此肉芝也公得食之壽等
龜鶴矣霏雪錄洪武乙亥冬遣使發卒修坡塘山隂天
樂湖掘得一物類小兒臂紅潤如生無有識者遂棄之
此肉芝也食之延年庚巳編長洲漕湖之濱有農婦治
田見湖灘一物趨視之乃一小兒手也連臂約長尺餘
其下作聲唧唧又稽神錄海上人于魚扈中得一物是
人一手而掌中有面七竅皆具能動而不能語傳玩久
之置水上此物浮水而去可數十步忽大笑數聲躍入
于水此不知何怪孫公談圃云豐修城李士京主其事
浚濠時土中得一物狀類人而無眉目埋之他處所掘
得及舁去之人皆死或云太歲也北史北齊崔季舒見
其家内廳中有一大手長丈餘從地而出滿室光耀尋
以非罪見誅
壁上幻影
集異記漢靈帝熹平二年六月雒陽民訛言虎賁寺東
壁中有黃人形容鬢眉良是觀者數萬酉陽雜爼高郵
縣有一寺講堂西壁每日晩人物車輦悉透壁上衣紅
紫者影中鹵莽可辨壁厚數尺難以理究又云湘潭界
中有寺名方廣每至四月朔日在東壁則見維揚官府
樓堞居民宇舍隠隠可數菽園雜記翟世用御史巡按
廣東時嘗寢疾卧内有堊壁一堵一夕幻出山水圖世
用心怪之然猶疑病中妄有所見召縣官入視皆以為
畫也後數日纔滅世用病亦無他獪園萬歷四十二年
七月蘇州閶門外下塘西冶坊濱沈廷華家後逼近内
寢以山墻一帶分隔中外墻故矣粉堊湮敗初有三足
蟾蜍一頭頭三角角紅如丹瑚緣墻行走不知所向俄
墻下地如裂走出數十人並長六七寸或老或少或好
或醜或烏紗綘袍或角巾野服或垂白寡髮羣衆驅逐
薄暮忽跳躍四散而隠眀日其家新婦晨起忽見故墻
上幻出五色彩畫宛然金碧山水眀日換青綠山水又
眀日換諸細巧人物故事或染麒麟望月或寫丹鳳朝
陽一日一變藻繪鮮明姻家吳太學看時見兩仙人坐
樹下圍碁朱逸人往觀見衣錦嬰兒捉少婦衣裾而立
時看人以爪觸傷婦頰血出如縷如是累月符呪多方
不能治又建昌府編戸歐陽氏西閣壁上時時幻出閨
閣簾櫳種種諸狀中有一女子據床而坐晝清人悄羅
幃半開丰姿端妍代所未識常着足于膝以邪幅纏之
微作約縑迫袾之態纖悉畢具紅襠宛然看人逼前則
漸移其身映入幃中紫衣碧裳跡甚分眀久之乃隠隠
漸滅少頃都無跡矣鄧漢御史與隣居親見其事
池冰作花
後晉開運二年正月封丘門外壕内冰上有文若華樹
芬&KR0034;相連數千株宛如畫圖宋大中祥符九年正月霸
州渠冰有紋如花葩狀酉陽雜爼開成末德陽黃魚池
池冰作花如纈晉五行志景福中滄州城塹中冰有文
如畫有竹木牡丹車馬人物樓臺殿閣之狀時人以為
地當有兵難近葉孽也濟南吕彥能居秀州淳熙中知
和州廳側寘瓦數百雪消冰澌皆結成樓臺檻欄車馬
人物並蒂芙容重臺牡丹長春草萬歲藤之類精巧殊
甚彦能塌印十餘本以為傳玩滕涉天聖中為青州
太守盛冬濃霜屋瓦皆作百花之狀金國志金末河冰
凍成龜文又有花卉禽鳥之狀巧過繪畫紹興七年建
康府寓旅家盆水結冰有紋如畫佳卉茂木華葉殷芬
數日易以他水愈出愈奇又宣義郎萬延之錢塘南新
人劉輝榜中乙科歲收租數萬斛家蓄一瓦缶時當凝
寒注湯頮面既覆缶出水而有餘水留缶凝結成冰視
之桃花一枝也衆異以為偶然眀日用之則又成雙頭
牡丹一枝次日又作寒林滿缶水村竹屋斷鴻翅鷺宛
如畫圖自後以白金為護十襲而藏遇凝寒即預約客
張宴以賞之未嘗有一同者上皇登極致仕官例遷一
秩萬遷宣德郎詔下之日適遇始生之晨親客畢集是
日大寒設缶當席凝冰為一山石上坐一老人龜鶴在
側如壽星之像觀者嗟異以為器出于陶革于火初非
五行精氣所鍾而變異若此莫有能言其理者然萬氏
得缶家資饒給後結婚王晉卿家費錢二萬父子繼入
鬼錄餘資為王氏席捲衆始怪萬氏之富如冰花可玩
非堅久之祥也後歸蔡京家云暌車志沈蒙老博士初
為太學率履齋生晨起盥頮已盆水尚温忽變牡丹花
狀枝葉扶疎蘂萼相承宛然如畫次年同舍登科者十
餘人
地震
草木子元至正丁未太原地大震凡四十餘日又震裂
壊民舍火從裂地中出燒殺數萬人
玉芝堂談薈卷二十五
