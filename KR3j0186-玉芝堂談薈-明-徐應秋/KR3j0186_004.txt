欽定四庫全書
玉芝堂談薈卷四
明徐應秋撰
飲食之侈
古人飲食之侈者何曾日食萬錢王愷一食萬錢和嶠
日三萬錢高陽王元雍一食數萬錢杜岐公悰日五食
一食萬錢李衛公德裕至一杯羹二萬錢雜珠玉寳貝
硃砂雄黃煎汁為之韋侍郎陟宴列侯家雖極水陸曾
不下筯廚中棄遺至直萬錢張元厚家庖百品有蔡機
缸二千盛貯皆滿元載飲食冷物用硫黃碗熱物用泛
水甆器有三千事蔡太師京廚婢數百人每殺鷯子輙
千餘孫節度承祐一冬殺物命數千王武子晉武幸其
第侍婢數百人各捧著琉璃器供膳食唐諸王貴主學
琵琶以貴妃為師日會宫中各進珍食以中使姚思藝
為進食使日至千盤不下千緡郭子儀每入朝上令魚
朝恩元載迭為宴一宴至費錢十萬緡而其品物烹餁
之法則崔浩馬琬盧仁宗竺暄劉休各有食經何曾安
平公食單梁大官有食經食法隋大業有淮南王食經
食目唐趙氏有四(原缺三字)法蕭家法饌楊曄有膳夫經
手錄嚴龜有食(原缺二字)子休有續法饌王易簡有食法黃
克明有江飱要偽唐陳士良有食物本草宋林洪有山
家清供韓奕公望有易牙遺意周履静續易牙遺意至
虞悰謝諷各有食經十卷段文昌有鄒平公食憲章五
十卷孟蜀食典一百卷不知口腹奉養何以侈汰至此
附錄宛委餘篇師曠荀勖符朗皇甫謐妙于味者也
彭鏗易牙毛德祖虞悰曲良翰彭湘潔余媚娘工于
味者也魏文齊武隋煬吳質何曾何劭和嶠王愷王
濟石崇劉穆之徐湛之何勖阮佃夫朱异羊侃元維
元琛崔瞻爾朱文略韋安石韋陟裴冕元載段文昌
李德裕趙雄武孫承祐陶榖蔡京張俊張鎡侈于味
者也廉頗樊噲王鸞典韋李勲勇于味者也宋明山
濤劉道真江淹蕭穎胄鹿宜孫馬都都杜悰廖易之
張齊賢張慤趙維洪于味者也張易之張昌宗韓縝
酷于味者也羅友陳仲潜猥于味者也鄭子公御司
馬子期小于味者也
如来三十二相
般若經載如来三十二相一足下有平滿相猶如奩底
地雖高下隨足所蹈坦然等觸二足下千輻輪文網縠
衆相無不圓滿三手足並皆柔軟如兜羅綿四兩足二
指間猶如雁王鞔網交絡文如畫絲五手足諸指圓滿
纖長可愛六足跟廣長圓滿與趺相稱七足趺修高光
滿與跟相稱八雙腨漸次纖圓如鹿王腨九雙臂平之
摩膝如象王鼻十&KR0008;相勢綘藏密然猶馬十
一毛孔各一毛生紺青宛轉十二髮毛端皆上摩右旋宛轉十三
身皮細薄滑潤垢水不住十四身皮金色晃曜諸寳莊
嚴十五兩足兩掌中勁十六雙肩七處充滿十七肩項
圓滿殊妙十八膊腋悉皆充實十九容儀洪滿端直二
十身相修廣端嚴二十一體相量等圓滿如諾瞿陀二
十二頷臆并身上半威容廣大如獅子王二十三光常
面各一尋二十四齒相四十齊平净密根深白逾珂雪
二十五四牙鮮白鋒利二十六常利味中上味二十七
舌相薄淨廣長能覆面輪至耳髮閣二十八梵音詞韻
和雅隨衆多少無不等分二十九眼睫猶若牛王紺青
齊整眼眶紺青鮮白紅環間簡皎潔分明三十面輪猶
滿月眉相皎淨如天帝(缺)三十一眉間有白毫相柔軟
如絲白逾珂雪三十二頂上烏瑟膩沙高顯隆圓猶如
天盖菩薩本經載八十種好一無見頂相二鼻高孔不
現三眉如初月四耳輪輻相埵成五身堅實如羅那延
六眉際如鈎鎻七身面如象王八行時足去地四寸(缺)
文現九爪如赤銅色十膝骨堅着圓好十一身清潔十
二身柔軟十三身不曲十四指長纖圓十五指文藏覆
十六脉深不現十七踝不現十八身(缺)澤十九身自持
不逶迤二十身圓滿二十一容(缺)備足二十二容儀莊
嚴二十三住處安無能動(缺)二十四威扼一切二十五
一切樂觀二十六面(缺)長大二十七正容白不撓色二
十八面具滿足二十九唇如頻婆果色三十言音清遠
三十一臍(缺)圓好三十二毛右旋三十三手足滿三十
四(缺)如意三十五手文明直三十六手文長三十七
手文不斷三十八一切惡心衆生見者和悦三十九面
廣姝好四十面淨如滿月四十一隨衆生和悦與語四
十二毛孔出香氣四十三口出無上香四十四威儀如
獅子四十五進止如象王四十六行法如鵝王四十七
頭如摩陀那果四十八一切身分具足四十九四牙白
利五十舌色赤五十一舌薄廣五十二毛紅色五十三
毛軟淨五十四眼廣長五十五手足有德相五十六髮
色青珠五十七髮旋好五十八髮不亂五十九髮長好
六十觀無厭足六十一衆生不能盡覩相六十二次第
有因緣六十三發音報衆聲六十四隨衆生語言說法
六十五說法不着六十六隨衆生音聲不增不減六十
七不輕衆生六十八等視衆生六十九光照身而行七
十四邊光各一丈七十一手足軟滑七十二身長七十
三身大七十四身持重七十五身不傾動七十六佃腹
七十七腹不現七十八臍不出七十九手足赤白如蓮
花八十孔門相見也法輪經稱老子有七十二相頭圓
為天伏晨蟠起玉枕穹窿皓髮如鶴長七尺餘眉有北
斗其色翠綠其間紫毫長五寸餘虎髭龍髯素潔如絲
耳無輪廓中有三漏高平于頂厚而且堅兩目日光方
瞳綠(缺)鼻有雙柱形如截筒口方如海唇赤如丹氣有
紫色其香如蘭齒如編貝其堅如銀數有六八上下均
平舌長且廣形如錦文玉泉充溢其味甘香每發妙言
聲如金玉顴高而起頥方若矩日角月圓金容玉姿龍
顔甫甫鳳視閑閑額有久相參平上達天庭平坦金匱
充盈腹有白痣頤有玉丸頂有三約鶴素昂昂垂臂過
膝手握十文其指纖長爪有玉甲身有綠毛胸有偃骨
背具河魁臍深寸餘腹軟如綿心有錢丈腹有玄痣眼
有輪文足蹈二卍指有乾坤身長丈二徧體芳香面方
而澤上下三停身如金剛喉如琉璃行如虎步動若龍
趨此其相也又左扶青龍右據白虎前導朱雀後從玄
武頭蔭紫文足履蓮花頂負景五明曜日身有圓相洞
照九天兼仙相光色竒妍謂六十一好祖庭廣記宣聖
四十九表反首洼面月角日準河目海口斗唇昌顔均
頤輔喉駢齒龍形龜脊虎掌駢脇參膺圩頂山臍林背
翼臂窪頭阜脥堤眉地足谷竅雷聲面如蒙倛手垂過
膝眉十二彩目六十四理立如鳳峙坐如龍蹲手握天
文足履度字望之如仆就之如升修上趨下末僂後耳
視若營四海耳垂珠庭胸有文曰制作定世符身長九
尺六寸腰大十圍又古帝王之相貌則如天皇頎嬴三
舌驤首鱗身碧盧禿揭地皇馬踶妆首泰皇龍軀驤首
達腋黃辰氏黃頭大腹辰放氏渠頭四乳黃覃氏兌頭
日角倉帝史皇氏龍顔侈口四目靈光伏羲蛇身人首
長頭修目龜齒龍唇眉有白毫鬚垂委地一曰龍身
牛首渠肩達腋山準日角奯目珠衡腋亮翁巤身長九
尺一寸女媧蛇身人首宣髮神農人身牛首戴玉英玉
勝一曰長八尺七寸弘身牛頭龍顔大唇懷成鈐戴玉
理黃帝身逾九尺附函挺朵修髯花瘤日角龍顔河目
隆顙少昊秀外龍庭月縣通&KR0008;顓頊渠頭併幹通看帶
平帝嚳方頥龐䚃珠庭仳齒戴干帝堯身侔十尺豐下
兌上龍顔日角八采三眸烏庭荷勝琦表射出握嘉履
翊竅息洞達帝舜長九尺龍顔日衡方庭大口面顄亡
髦懷珠握褒形卷婁色黑員首重瞳禹虎鼻大口兩耳
三漏首載鈎鈐有玉斗足文履已鈎又云長頸烏喙湯
豐下兌上珠庭晳而有髯倨身而揚聲臂有四肘文王
龍顔虎肩胸有四乳武王駢齒秦始皇蜂準長目鷙鳥
膺豺聲漢高祖隆準龍顔美鬚髯左股有七十二黑子
光武隆準日角大口美鬚眉昭烈臂垂過膝顧見其耳
晉武帝炎髮委地手過膝齊太祖道成龍顙鐘聲鱗文
徧體梁武帝衍日角龍顔重嶽虎顴舌文八字頂有浮
光身映日無影兩骻駢骨頂上隆起有文在左右手曰
武兒時能蹈空而行梁簡文帝方頤豐下鬚鬢如畫鬒
髮委地雙眉翠色頂毛(缺)旋連錢入背目光燭人陳武
帝覇先日角龍顔垂手過膝齊神武歡目有精光長頭
高顴齒白于玉文宣帝洋鱗身重踝周文帝泰方顙廣
額美鬚髯髮長委地手垂過膝背有黑子宛轉若龍盤
之形隋高祖堅龍顔長上短下額有五柱入頂目光外
射有文在手曰王唐太宗龍鳳之姿天日之表虬鬚可
以挂弓宋太祖正黑色方面大耳其閏位方隅者項羽
目重瞳子力能扛鼎喑嗚叱咤千人皆廢王莽哆口露
眼赤睛大聲而嘶反膺高視瞰臨左右孫權紫髯方頤
大口長上短下劉淵子聰俱猿臂淵鬚長三尺餘當心
有赤毫毛三根長三尺六寸生而左手有文曰淵聰左
耳毫長二尺非常光澤劉曜身長九尺三寸手垂過膝
生而眉白鬚四尺餘目有赤光鬚髯不過百餘根而皆
長五尺慕容皝龍顔板齒慕容垂手垂過膝苻堅背有
赤文隠起成字曰草付臣又土王臂垂過膝面有紫光
慕容德額有日角偃月圭文魏什翼犍隆準龍顔立髮
委地卧則乳垂至席段龜龍凉州記吕光左肘生肉印
及征南城印内隠起文字曰巨覇十六國春秋彭神符
生而有文在手曰神符朱泚眉分九聚
人夀四萬八千歲
禮外𫝊稱夀者不過百二十過此不死為失歸祅怪彭
祖云人之受氣養之得宜常至百二十歲小小曉道可
得二百四十歲加之可得四百八十歲而釋氏稱須彌
山東天下名東弗于人夀三百歲西名西瞿耶尼人夀
三百歲南名閻浮提人夀百歲北名鬱丹人夀千歲長
倍三天下人閻浮提今中國四夷皆是也又稱劫初閻
浮提人夀四萬八千歲身長八丈其減乃至人止十歲
身長一寸何兩者之徑庭也然稽之史冊古帝王夀高
者盤古一萬八千歲天皇氏弟兄十二頭各一萬八千
歲地皇氏十一頭各一萬八千歲人皇九頭分長九州
合四萬五千六百年其次則女媧氏百三十歲蒼頡二
百十有五歲潜龍氏二百歲飛龍氏百八十九歲伊耆
氏百七十有二歲伏羲百九十四歲炎帝百三十有五
歲神農夀一百六十有八歲黃帝二百四十歲少昊百
有一歲帝嚳百有五歲堯百一十八歲舜百有十歲禹
湯俱滿百歲古公百二十歲王季百歲文王九十七歲
武王九十三歲穆王一百五歲論衡稱啓高宗周穆王
皆出一百三十歲人臣則伯鯀一百八十歲伊尹百三
十歲召公百八十歲見路史太公百五十二歲又畢公
季札俱百餘歲三代以上秦穆公時高四臺南村王安
一百八十歲漢魏文侯樂人竇公百八十歲見桓譚新
論漢張蒼百餘歲霍光典衣奴還東六百歲漢范明友
鮮卑奴二百四十歲見博物志東方朔父張夷二百歲
見洞冥記魏武時皇甫隆百餘歲又道人蒯京百七十
八歲見孫真人養性序論魏鉅鹿張臶百五歲晉范長生
兩仕蜀前后百年魏羅結一百七歲為外都天官總
三十六曹精爽不倦百十歲始歸老朝廷大事驛馬詢
訪百二十九歲卒見魏書梁普通中穰城人二百四十
歲惟飲婦乳見梁書梁鍾離人顧思遠一百十二歲尚
為散騎侍郎食兼數人頭有肉角百二十歲而卒見南
史楚僚奉后母至孝母夀至一百三十歲秦時王道平
妻夀一百三十歲俱見搜神記張元始九十六歲始生
兒遂無影百六十歲始卒見梁書甄權精究醫術一百
三歲見譚賓錄唐洛陽九老中李元爽百三十六歲見
白居易序太原于伯龍一百二十八歲自隋仁夀生見
唐開元東封詣闕賜紫袍牙笏孫思邈百餘歲俱見唐
史曹憲為弘文館學士百餘歲乃卒見唐世說宋洛陽
党翁百七十餘歲五代太清時為兵事柴太宗見邵伯
温集涪陵譙定于青城山採藥一百三十歲瓊州楊遐
舉父楊叔連百二十歲祖宋卿百九十五歲九世祖居
鷄窠中形如小兒不食不飲不知其年見洞微志宋初
番禺陳崇藝年百十二歲李珍年一百三十八歲宋大
中間東都僧好食茶年一百三十歲政和中福清林雄
年百七歲紹興中林洞年百十七歲宋尤時泰嘗舉博
學宏詞科年百二十餘歲見萬柳溪邊舊話王仁裕遠
祖母二百歲見說海宋黃巗郭琮母一百五歲高安趙
吉自言一百二十七歲與穎濱游後尸解見廣輿記永
寧郭扶家有丹砂井一族數百口飲此井俱百餘歲郭
璞為隠士趙逸筮得夀五百歲東甌王夀一百六十歲
日本記武内年三百七歲金完顏氏醫姥年二百許歲
毗騫王從古以来迄今不死真珠船崑山周夀誼百六
十歲高皇帝召見賜酒饌茹文中百有十歲英皇復辟
之元亦召見便殿予冠服成化間有濟寧民王士能夀
一百二十三歲順天孔無似四百歲耳談載湯隂王翁
百八十歲廣東州老翁年一百十四歲福州致仕知府
林春澤一百四歲有司為盖百歲人瑞坊蘇州毛弼年
百歲而孫澄狀元及第有司為盖人瑞狀元坊千戶朱
政曾祖信百六歲祖全百二歲洛陽劉太師健一百七
歲王太史華九十九歲成化時都督番將吳良亦九十
九歲魏文靖驥九十八歲巴陵老人劉伯溫百八十歲
雲中督府梅公祖母熊百歲長葛老人鄭維藩一百二
十歲筆精載義烏陳世恭萬歷戊寅一百六歲異人則
西河少女一百三十歲沐骨國尸羅一百四十歲彭宗
修宜之法能三十為一息一百五十歲如二十許人樂
長子遇仙人授以巨勝靈丸散方曰蛇服成龍人服成
童年一百八十歲顔如少女道士梁須百四十歲能夜
書行及奔馬董奉及上黨趙明淮終南山秦時宫人俱
三百餘歲老子西入流沙化衆成佛夀四百四十歲黃
初平兄初起就初平學服松脂茯苓至五百歲密雲北
山道者六百餘歲太和先生王旻以房中術致不死所
在夫壻甚衆其姑亦得道年七百歲犢子年數百歲武
夷山張湛孫綽白石先生俱八百歲換骨歸天蜀中李
阿八百歲彭祖八百歲青精先生千歲色如童子安期
生一千歲廣成子千二百歲河上公一千七百歲中黃
丈人弟子白石先生彭祖時已二千餘歲洪崖神農師
堯時已三千歲東海黃翁三千年一反骨洗髓二千年
一刻骨伐毛已三洗髓五伐毛黃安坐神龜此龜二千
歲一出頭已五見其出頭是俱近萬歲矣釋家則惠秀
那連提黎耶舍阿善那單道開俱百歲澄觀百七歲二
祖慧可百七歲靈垣日照百八歲泉僧法藏百十歲那
爛陀寺戒賢一百一十歲佛圖澄百十七歲趙州從諗
百二十歲嵩岳慧安百二十八歲僧域羣行道仙阿難
俱一百三十歲湘山寂照一百三十二歲廣州圓明百
三十有八歲東土達摩百五十歲圓寂百五十五歲菩
提流志一百五十六歲三藏缽恒羅二百七十歲梁番
陽忠烈王友僧惠熙至唐元和中猶存年二百九十歲
僧景法喜三百餘歲祗陀三藏六百歲&KR2285;迦國大林善
羅七百歲中天竺達摩掬多八百歲檇李五臺院宋時
有寳安禪師亦八百歲西竺長耳一千歲西天寳掌二
千七十二歲則異氣所鍾固自不誣也大中祥符五年
大食國老人無西忽盧華年百三十歲耳重輪附舶来
王詔賜袍帶束帛山海經軒轅國其不夀者八百歲王
子年拾遺記盧扶國人皆夀三百歲至死不老杜陽編
號明國人夀四百歲神異經陀移國人夀萬歲河圖玉
板龍伯國人長三十丈壽萬八千歲述異記日林國人
夀二千歲放品經東方阿羅提國人夀四百歲南方洞
陽之野國人夀三百六十歲西方浩素之壟人夀六百
歲北方句羅國人夀三百歲上方高上玉皇萬聖帝真
以劫為年下極大風澤寳真無量天人夀九百萬歲
歲如世間五百歲上上禪善無量夀天人夀三千六百
萬歲歲如世間一千歲梵藍天人夀一億五千二百萬
歲歲如世間二千歲兜術天人夀六億八百萬歲歲如
世間四千歲不驕樂天人夀二十三億四千萬歲歲如
世間八千歲化應聲天人夀九十二萬億一千六百萬
歲歲如世間六千歲梵寳天人夀七劫歲如世間五千
歲梵摩迦夷天人夀二劫歲如世間千五百歲波梨荅
惒天人夀四劫歲如世間二千五百歲阿含經云四天
王夀五百歲以人間五十歲為一日忉利天夀千歲以
人間百歲為一日燄摩天夀二千歲以人間二百歲為
一日兜率天夀四千歲以人間四百歲為一日化樂天
夀八千歲以人間八百歲為一日他化自在天夀一萬
六千歲以人間一千六百歲為一日摩身天夀三萬二
千歲以人間三千二百年為一歲梵迦三天夀一劫光
音二天夀二劫徧淨三天夀三劫果實三天夀四劫無
極天夀五百劫無造天夀千劫無熱天夀二千劫善見
天夀三千劫大善天夀四千劫色究竟天夀五千劫定
處天夀一萬劫識處天夀二萬一千劫不周天夀四萬
二千劫有想無想天夀八萬四千劫又六天欲界夀萬
歲十八天色界積億歲四天無色界積年萬劫四梵天
夀命無有大期以視塵世之夀不啻浮漚起滅烏在乎
大椿蓂靈之足以詫大年矣又謝在杭稱楚中永樂時
一盜魁年一百二十五歲
一百十九歲
又按竹書紀年稱召公一百十九歲金石錄稱太公望
一百四十歲微與前說不同此外容齋隨筆稱卜子夏
一百二歲嵩山志稱齊東宫得臣隠居嵩岳夀三百餘
歲酉陽雜俎晉太康中田宣于鳴石山遇異人王仲倫
自言周宣王時人至晉初得十九甲子盖一千一百有
餘歲一統志唐南昌人錢明累官光禄卿百七十乃卒
葛洪神仙𫝊馬鳴生為地仙歷九州五百餘年李八百
歷世見之計其年八百餘歲李仲甫服水丹兼行遁甲
在民間三百餘年蜀人李意期自漢文帝時至劉先主
永安之敗乃入琅邪山盖五百歲李常在少治道術百
姓累世奉祀計年已四五百歲而不老隂長生得度世
神丹處民間百七十年色如女子漢武帝時泰山老父
服水丹並作神枕年百八十歲駙馬都尉巫炎年百三
十八歲沛人劉憑以功封夀光侯常服石桂英及中岳
石流黃年三百餘歲薊子訓在鄉里三百餘年王烈服
青精及鉛年三百三十八歲焦光煮白石如芋為食二
百餘歲吕恭遇仙人去家二百年復歸有孫吕習僅存
授以神方老而復壯至二百歲王綱服珠醴年二百八
十劉政治墨子五行記兼服朱英丸年百八十孔安國
常行氣服鉛丹年二百歲九靈子皇化得還年却老之
術在人間五百餘年葛越號黃盧子善氣禁之道年二
百八十許昌人李根兩目瞳子皆方年七百餘歲上黨
人王真魏武帝召見時已四百歲入大治山仙去真仙
通鑑晉孝武時吳猛上升時百二十歲許旌陽上昇年
百三十六歲黃魯曾云嘉靖中尹蓬頭自南都来已一
百二十八歲洞冥記偓佺生于堯時三千歲舊唐書業
法善生于大業丙子死于開元庚子一百七歲玄奘法
師𫝊龍樹大士夀七百歲異苑釋僧羣蔬食居霍山絶
粒飲泉年百三十乃卒釋氏通鑑僧法喜在宋元嘉十
七年為鍾山寺沙門隋煬帝時乃化夀三百歲此皆前
篇之所未悉乃知長生久視代不乏人百年未稱上夀
也
十九世同居
累世同居者漢蔡邕樊重魏楊播宋奉新胡仲堯外若
唐博陵崔倕晉郎方貴俱三世同居開元中青州吕元
膺四代同居牛馬羊狗異母同乳宋太原太守顧訓之
徐州彭程四世同居吳地記后漢顧訓家有百口五世
同居鄉人造百口橋以彰孝義襄州張巨源劉芳兖州
童升陳州樊可行京兆元守全平定軍段德潭州瞿景
鴻温州陳&KR0008;江陵褚彦逢俱五世同居陜州張文裕六
世同居建昌洪文撫自其祖諤六世同居太宗遺御書
百軸賜其家麟州楊榮隰州趙支開封李居正穎州張
可象衛州張珪滄州崔諒並七世同居博陵安平李凡
七世同居共財家有二十二房一百九十八口宋五行
志元祐元年杭州民俞學慶七世同居家園木連理阜
城人李罕澄七世同居江州許祚八世同居長幼八百
口盧州趙廣順安軍鄭彥珪信州俞雋俱八世同居池
州方綱八世同爨家屬七百口居室六百區每旦鳴鼔
會食莫州高珪永定軍朱(缺)貴潞州邢濬相州趙祚並
八世同居唐張公藝九世同居宋熙寧中上虞劉承詔
一家四百餘人十世同居京兆惠從順十世同居貝州
清河民田祚十世同居太宗復其家保定軍孫浦襄州
常元紹蔡州黃美解州董孝章並十世同居河陽故大
理丞陳芳十四世同居信州李琳十五世同居會稽裘
承詢十九世同居此外如錄異𫝊稱昔周時尹氏貴族
數代共爨食口數千作糜之聲聞數十里臨食失三十
人則入鑊中墾取鑊㡳糜鑊深大故人不見也南唐書
稱江州陳氏元和給事中京之后宗族七百口共席而
食畜犬百餘食亦一牢一犬不至諸犬為之不食宋河
隂王世大名李宗祐陳州劉閏宣州汪政潭州李耕俱
聚居至七百口累十百年並旌表蠲其課調河中人姚
宗明其十世祖樓云當唐貞元中至慶歷初以十世同
居詔復其家至十三世孫德孝睦不替又五十餘年宋
史載德安陳昉自其祖至昉十三世同居大約亦不下
十數世矣
七歲有聖德
古人夙慧可記者神農之子炎帝柱七歲而有聖德見
路史顓頊年十二而治天下見新序滿衣八歲為舜師
見皇甫謐高士𫝊荀仲豫稱禹十二歲為司空見𫝊子
睪子生五歲而佐禹見列女傳項槖生七歲為孔子師
見新序甘羅十二卦上卿見戰國策王子晉生八歲而
服師曠見尸子此外如白居易六七月即識之無二字
五六歲便學詩詞見長慶集嘉魚李承芳生甫七月能
以筯畫灰作土地二字見江漢叢談楊牢絶乳即能賦
詩積思經術無不貫綜見本𫝊郢州别駕黃詠三歲書
一過目輒成誦大觀二年應童子科引見徽宗摘南山
之夀之句以發誦詠應聲曰不騫不墮上以崩字為問
對曰詩人之言不識忌諱臣安敢復述上大悦見興化
志楊綰四歲客舉座中一物以四聲呼之綰應聲指鐵
燈樹曰燈盞柄曲見舊唐書任昉四歲誦詩數十篇八
歲能屬文見本傳蕭穎士四歲屬文觀書一覽即誦見
舊唐書賈逵五歲隔籬聞人讀書聲静聽無言到沇五
歲教讀屏風古詩一遍便能諷誦見北史蘇頲五歲時
讀庾信枯樹賦能避談字見廣人物志頲纔能言京兆
尹過其父瓌即能詠尹字詩見明皇雜錄房玄齡五歲
能誦毛詩見唐書王元之五歲能吟白蓮詩見古今詩
話黃庭堅五歲讀五經問人言六經何讀其五遂讀春
秋十日成誦見道山詩話昭明太子三歲受孝經論語
五歲並誦五經見梁書劉獻五歲聞舅讀管寧傳欣
然欲讀見南史令狐楚五歲能詞章見真珠船林傑五
歲能咏玉仙壇詩尤精琴棋全局輸者令繼其事指蹤
出竒往往返勝王子敬五歲有書意衛夫人書大雅吟
賜之陸雲六歲能賦詩見别傳曹冲六歲知稱象以船
刻其水痕苻堅六歲常戲于路徐正問曰小兒行戲不
畏縛耶曰吏縳有罪不縛小兒陸瓊六歲為五言詩頗
有詞采俱見本傳徐勉六歲見家人祈晴率爾為文梁
簡文六歲能文武帝面試挽筆立成見南史王僧孺六
歲能屬文七歲能讀十萬言劉顯六歲能誦吕相絶秦
書賈誼過秦論王勃六歲屬文情詞英厲王瞻六歲從
師讀書有伎經門同業皆出視瞻習業如初宋吉水李
獻可六歲能詩賦睡宫人有柳妬眉間綠桃憎臉上鮮
之句帝拊其背命宫人繡御掌于背以歸韋温七歲日
念毛詩一卷年十一應西京舉登第俱見舊唐書陳元
方七歲能折父友過中不来王戎七歲知樹在道旁多
子必是苦李愍懷太子七歲知暮夜倉卒宜備非常毋
令火光照見人主王褒王筠謝莊俱七歲能屬文宋璟
七歲能屬文一遍即記鵩鳥賦見神道碑李德林數歲
誦三都賦子百藥七歲屬文能知琅邪藉稻出處百藥
子安期亦七歲能屬文黃琬七歲能對日食状夏侯榮
七歲能屬文日誦千言見世語李鄴侯七歲對方員動
静詩見外𫝊高郢九歲通春秋能屬文子定七歲讀尚
書以湯誓難父郢不能對見舊唐書李賀七歲作高
軒過詩杜甫徐彦伯張九齡裴敬彝皆七歲能文孫思
邈七歲日諷千言見世說賈嘉隠七歲舉神童見李勣
于朝堂能應公木鬼木之對見語林唐肅七歲誦五經
賀德英李重規七歲能屬文郭忠恕七歲通九經何遜
八歲能賦詩見本傳魏文帝曹丕八歲能屬文有逸才
孔融被收二兒大者九歲小者八歲能對父以覆巢之
下無完卵徐陵八歲屬文十二通莊老義庾肩吾八歲
能賦詩劉晏八歲獻東封頌上引宴于内殿縱六宫觀
看貴妃為畫眉作髻尋拜為秘書省正字見明皇雜錄
何妥八歲游國學能荅助教顧良荷葉河水之戲張吳
興八歲虧齒先達戲之曰君口中何為開狗竇應聲荅
曰正使君輩從此中出入孔穎達八歲就學記誦日千
餘言謝元正八歲賦春日閒居詩有風定花猶落之句
李義府八歲舉神童詠烏詩有上林如許樹不借一枝
棲之句張九成八歲能誦六經丘桂八歲觀陶母剪髮
圖指陶母手中金釧詰之曰有此可易酒何用剪髮宋
鄧有興數歲能誦九經又會戟八歲中慶元五年神童
科楊廷秀贈以詩有精神玉雪照人寒骨格麟駒夹道
看之句劉遴之歐陽玄八歲能屬文崔琰九歲舉秀才
見魏書虞荔九歲候陸澄澄問五經十事隨問輙應無
有遺失見陳書童烏九歲能對荷戈入榛員俶九歲升
高座講論三教集者皆屈崔英九歲對苻堅日月可重
見陛下至尊不可再覩楊修九歲孔文舉指楊梅曰此
是君家菓修應聲曰未聞孔雀是夫子家禽魏陳思王
曹植十歲誦讀詩論詞賦數十萬言王應麟十歲通六
經謝朏十歲能屬文邢劭十歲屬文雅有才思日誦萬
言李白十歲觀百家王羲之十歲卧帳中聞王敦逆謀
能詐吐熟眠以避難謝惠連十歲能屬文房次律弟子
余國十二歲時次律徵問葛洪仙籙中事以水玉數珠
手節之凡兩徧近二百事琅琅誦之不止次律賞以轉
枝梨吳郡褚胤七歲棋入高品嚴武八歲鐵椎擊父妾
為母報仇其十齡以外聰穎異常者又不能更僕也又
童子拜官者漢順帝時汝南謝廉河南趙建年十二各
能通經拜為童子郎晉司馬郎十二試經為童子郎宋
閩人蔡伯俙三歲應薦讀書百餘篇召入禁中真宗授
官正字孝宗朝衢州人吕嗣興四歲能誦書切韻變四
聲畫八卦面試吟詩授古從政郎為皇孫榮國公伴讀
宋賈黃中以七歲通五經童子及第宋(缺)陵譚昭寳七
歲應童子科登上第謝啓有七歲遠離于膝下九經流
出于胸中之句理宗見而異之元豐七年饒州童子朱
天鈞九歲試禮部七經皆通試五經出身咸平二年邵
煥年十二以童子召至京師上令賦春雨賦援筆立就
命授祕書正字于祕閣讀書十月召童子朱天申于睿
思殿年十二十經俱通賜五經出身晏同叔殊七歲以
神童應薦中童子科廣西栗大用年九歲以通五經應
童子舉真宗補登仕郎吉水李如珪七歲中童子科孝
宗召見與其父隔珠簾賜宴楊大年十一歲以童子召
對試詩賦五篇頃刻立成授秘書省正字國朝洪鍾以
四歲舉李東陽以五歲舉皆入翰林程敏政楊一清以
八歲舉神童而楊少師廷和以十一歲舉孝廉于鄉大
理寺卿朱奎太常卿任道遜俱以十二歲舉竒童侍東
宫書趙中丞時春楊少師一清福州林按察使文秩泉
州黃孝廉日曜俱年十四舉于鄉興化戴探花大賓十
三歲中弘治辛丑進士福州林庶吉士文秸以十三歲
舉永樂甲午榜然尚以文學顯也高宗時小校子劉轂
年五歲善騎射補校尉朱虎臣浮梁人數歲能排陣步
射及讀七書補承信郎賜金帶許垣十歲隨父入山採
藥父為虎所噬以杖擊之虎走父得全國史補渾太師
瑊年十一隨父釋之防冬其年立跳盪功后二年拔石
堡城收龍駒島皆有竒捷以童子嫻武事更為創見女
子夙慧如蔡琰六歲能知琴絃之絶為第四絃唐太宗
徐賢妃八歲擬離騷唐玄宗梅妃江氏九歲能誦二南
樂天女金鑾十歲忽書北山移文遂以勒石朝野雜記
淳熙元年女童林妙玉求試中書挑試所誦經書四十
三件並通特封孺人而華陽志載荀崧小女年方十三
父為杜曾所圍女率勇士潰圍而出賊追甚急且戰且
前卒詣周昉請救破賊全城又竒之竒者仙釋則釋道
安五歲讀書再覽能誦澄虚太師七歲入山精修晉(缺)
黃縣盧童子九歲升仙梁太學博士汪泌女少(缺)出家
年八歲有時静坐閉目誦出衆經淨土經一卷妙莊嚴
經四卷寳頂經一卷九歲復誦正頂經一卷法華經一
卷勝夢經一卷十歲誦出藥草經一卷太子經一卷迦
耶婆經一卷日本僧奝然言其國用明天皇有子曰聖
德太子年三歲聞十人語同時並解七歲悟佛法于菩
提寺講聰暨經感天雨曼陀羅華娑竭羅龍王女八
歲智慧利根忽然之間變成男子即往南方無垢世界
坐寳蓮花成等正覺此則聖性冥通言思路絶不容以
世俗知解窺測之矣元史帝師帕克巴吐番薩斯嘉人
七歲誦經數十萬言因名曰帕克巴一作巴斯瑪克音之
轉耳帕克巴者華言聖童也國人又曰巴爾密罕巴爾
密罕者華言有學術人也
七歲聖
前考夙慧已略備矣今又按黃帝十歲知神農之非魯
仲連十二折田巴之辯益都耆舊𫝊張霸七歲通春秋
號為聖童後漢書張堪六歲受業號聖童南史顧歡六
歲作黃雀賦唐書注賈言忠數歲誦書萬言七歲以神
童擢第舊唐書聞喜人裴敬彝七歲解屬文性又端謹
號為甘露頂金史太宗時東平童子劉天驥七歲能誦
詩書易禮春秋左傳語孟增一阿含經佛言修摩那沙
彌年向八歲得四神足及得四諦之法智度論舍利佛
生始八歲誦十八部經通解一切義摩伽陁國常設大
會(缺)樂談義舍利佛升座問荅辭理超絶神僧𫝊釋道
安五歲讀書再覽能誦年十二師與光明經一部不減
萬言安覽畢即還其師覆之不差一字辛(缺)師十歲好
浮屠法日閱佛書自能辨梵音不由師教北凉錄曇無
識十歲誦咒聰敏出羣日萬餘言鶴勒那尊者七歲
覩淫祠入廟叱之曰汝妄興禍福幻惑于人言訖廟貌
忽然而壊鄉黨謂之聖童子
兄弟十龍
唐賈曾有高節里中號一龍華子魚與邴原管寧游學
相善號一龍漢許虔許劭號平輿二龍又劉岱劉繇齊
柳悅柳惔南唐徐鉉徐鍇皆號二龍烏承玭承恩皆為
平虜先鋒號轅門二龍又程明道以吕晦叔司馬君實
為二龍蔡邕崔實許受號三龍蜀李朝兄弟三人號李
氏三龍唐李修子李亮李訓李叔李秀皆狀元及第又
房諶子豫垣邃熙俱號四龍稱五龍者竇儀兄弟又辛
鬱兄賢曠弟寳迅皆以才識知名號五龍一門汝南先
賢𫝊周燕五子子輿子羽子仲子明子良亦號五龍濟
北氾昭戴祈徐晏夏隠劉彬俱神童號燉煌五龍張岱
與兄太子中書舍人寅新安太守鏡征北將軍永弟廣
州刺史辨皆知名號張氏五龍公沙穆五子紹孚恪逵
樊有令名號公沙五龍索靖汜衷張甝索紒索永亦號
燉煌五龍晉卞粹兄弟六人並宰輔號卞氏六龍溫恭
兄弟六人並知名亦號六龍李密六子英逸挺秀號李
氏六龍崔徵兄弟七人陸微兄弟七人俱號七龍漢荀
淑子儉緄靖燾汪爽肅敷號荀氏八龍崔琯珙瑨璪璵
玠球珦亦號八龍韓忠獻八子綱總繹緯縝維&KR1210;絳時
人以此號韓氏八龍又賀德仁兄弟劉知幾兄弟俱號
八龍伏義兄弟八人號八龍北齊王昕母清河崔氏學
識有風訓生九子王昕王暉王昭王晞王晧等風流藴
藉號王氏九龍后魏崔長瑜子樞等九人號九龍張魯
十子儒雅温恭號張氏十龍又兄弟稱三鳳者唐河東
薛元敬薛收薛德音又秦和徐川與弟貢威時號徐氏
三鳳羅欽順與欽忠號羅氏三鳳賈彪兄弟三人並有
高名而彪尤優時稱賈氏三鳳北齊崔㥄弟仲文號二
鳳而隋時魏景義魏景禮亦號二鳳賈彪兄弟三人
號三虎而陸曄兄弟三人並有才名亦號三虎又王勃
與弟劇靦號三珠樹楊用修曰三國志管寧為龍頭邴
原為龍腹華歆為龍尾予謂華歆為蠆尾近世山西以
喬白崖王虎谷王瓊為河東三鳳評者謂白崖虎谷為
二鳳王瓊為一梟
一胞五男
左傳僖十七年梁嬴孕過期卜易生一男一女男為人
臣女為人妾鄭漁仲書略孖津之切一産二子也方言
陳楚間凡人獸乳而雙生謂之漦孽秦晉之間謂之縺
子趙魏之間謂之孖生西京雜記霍將軍妻一産二子
疑所謂兄弟霍光聞之曰昔殷王祖甲一産二子曰嚚
曰良嚚以夘日生良以巳日生則以嚚為兄以良為弟
許釐莊公一産二女曰妖曰茂楚大夫唐勒一産一女
一男男曰貞夫女曰瓊華皆以先生者為長霍亦長先
生者焉至孿生有三男四男五男之異後趙石勒時黎
陽人陳武一産三男一女武攜其妻子詣襄國上書自
陳勅以為二儀諧暢和氣所流賜乳婢一口致榖一百
石雜彩四十疋元世祖至元二十年二月高州張忍妻
李氏一産四子三男一女又宋自建隆元年至天禧四
年郡國上計民妻産三男者一産四男者三一男三女
者二二男一女者一天聖迄治平婦人生四男者二生
三男者四一産生二男一女者一熙寧元年距元豐七
年生三男者八十四四男者一二男一女者一元豐八
年至元符二年生三男者十八四男者二三男一女者
一元符三年至靖康生三男者十九四男者一前志以
為人民蕃息之騐嘉靖香山蓮塘民鄭七仔妻廣州河
南民黃世綱妻靈丘縣民李文秀妻萬歷高平縣民吴
守倉妻俱一産三男至道三年延平民劉栢妻一産三
男萬歷元年沙縣民黃夀一乳三子續庚巳編汝竇士
燕生一産三男漫筆石頭港廵檢任忠一胞三男成化
間聞喜縣民鄒亮妻初乳生三子再乳生四子三乳六
子河汾燕閒錄延興三年秀容郡婦人一産四男四産
十六男又嘉靖初京師民朱鑑妻二月十一生一子十
二生一子十三生一子近日范工部銹夫人得一女四
閱月矣又生一男聞醫生莊應蕙言省城撫院掌案林
書辦安正月初十日生一男二十日又生一男俱亘古
未有之竒也庚巳編載武進人張麻妻一産五男嘉靖
六年河間陳氏一産七女陳后山叢談云郡城民有二
十一子而雙生者七聞之相人者婦人上唇有黑子者
多孖生宋乾道五年潮州有婦孕過期産子如指大五
體皆具百餘蠕蠕能動按漢安帝永寧元年南昌有婦
人生四子太守劉祗問唐檀變異之應檀以為京師當
有兵氣其禍發于蕭牆至延光四年黃門孫程揚兵殿
省誅皇后兄閻顯等立濟隂王為天子則又與人民蕃
息之占異矣
男女六十九人
后周書李遷哲嘗除真州刺史即本州也遷哲妾媵百
數男女六十九人緣漢千餘里第宅相次姬媵之有子
者分處其中遷哲鳴笳導從往来其間縱酒歡讌子孫
參見或忘其名披簿以審之列仙傳劉京授九子丸于
王公公時已七十歲服之御八十妾生二十兒晉姚弋
仲有子四十二人吐谷渾有子六十人宋張耆子亦四
十二人馮行已二十二子耆開窗直馬廏先以馬合縱
婢妾窺之有所幸御罔不成孕行已每五更用湯沃其
下部日出方罷則知多子亦有術也周哀王八年鄭有
一婦人生子四十二十子為人二十子死顔之推賦魏
姬何多一孕四十中山何夥有子百廿中山漢中山王
勝也史稱其有子百二十人蕭梁鄱陽忠烈王恢男女
百人國朝慶成王亦有子百人皆方面大耳每家集珠
玉盈坐列仙傳陵陽子仲服遠志二十年有子二十七
人杜子微服天門冬八十年日能行三百里有子四十
人彭祖年八百歲喪四十九妻五十四子唐史郭子儀
諸孫數十人每羣孫問安不盡辨頷之而已閩書福州
陳愷子七人孫二十八人曾孫六十五人玄孫一百三
十人世多顯仕亦人倫之極盛也南部新書淮南程幹
本富家三年間為水火蕩焚家業俱盡妻茅氏連八
年生十六男父子相攜行乞于市更為可笑
陳成子生男百人
史記索隠陳成子有數十婦生男百餘人漢書中山靖
王樂酒好内有子百二十人南史鄱陽王恢有男女百
人男封侯者三十九人女封主者三十八人陳尚書僕
射王冲歷仕二梁有子三十人並居通官宋書左衛率
胡藩南昌人有子六十人多不循法度坐罪徙遠州又
陳宣帝四十二男太子即陳后主其封王者三十三人
除始興誅逆岳陽王陷難餘皆令終又史記曰田常有
子七十餘人田嬰有子四十餘人其賤妾子名文是為
孟嘗君
老嫗八十二生子
姝姝由筆嘉靖乙酉濮陽李蒲汀南行日記内載利津
有老嫗年八十二生子南村輟耕錄至正丁丑謠言拘
刷童男女以故婚嫁不問長幼平江蘇達卿有女年十
二贅里人蒲仲明之子為壻明年生一子真珠船近者
隰寧張娼之女十二歲而得男劉氏之婦六十二而育
女胚胎之結真有不假天癸者乾&KR0871;子張詧妻七十二
歲嫁潘老復生二子
人身神名
諸道書所載人身神名髮神名蒼華字太元形長二寸
一分腦神名精根字泥丸長一寸一分眼神名明上字
英玄形長三寸鼻神名玉壟字靈堅長三寸五分耳神
名空閑字幽田長三寸一分舌神名通命字正倫長七
寸齒神名崿鋒字羅干長一寸五分面部七神並衣飛
羅裙各鎮其宫心神名丹元字守靈長九寸肺神名皓
華字虛成長八寸肝神名龍烟字含明長七寸腎神名
玄冥字育嬰長三寸六分脾神名常在字魂庭長七寸
三分膽神名龍曜字威明長三寸六分六府真神同著
丹錦飛裙處五臟之内精血氣三真名無生君字黃血
中赤氣君名混雜子字叔寳堅司命精魂名發㴓子字
慶玄二神鎮我百關之血絶節之下上玄元父君名高
同生字左廻明下玄元母名叔火玉字石廻光帝皇太
一名重冥空字幽寥元九帝尊名日月真字衆帝生太
帝精魂名陽堂玉字八靈君九關魂名錄廻道字絶冥
天紀帝魂名照無阿字廣神七神鎮我本命之根塞我
死路之門又二十四人行事訣腦神覺元子字道都長
一寸一分白衣髮神玄文華字道衡長二寸一分玄衣
皮膚神通衆仲字道連長一寸一分黃衣目神監生字
道童長三寸五分青衣項神靈謨盖字道周長五寸白
衣膂神益歷輔字道柱長三寸五分白玉素衣鼻神冲
龍玉字道微長二寸五分青黃白色衣耳神名梁峙字
道岐長七寸衣赤衣呼吸神百流放字道通八寸九分
色衣睡神素靈生字道平八寸一分白衣心神(缺三字)
字道明長九寸赤衣肝神開童字道清長六寸素衣
膽神龍德拘字子玄鎮我兩乳之下源骨節二真名堅
玉君字凝羽珠鎮我太倉之府(缺六字)之真名
天精液君字飛生上英鎮我胸中四極之口九玄之真
男名拘制字三陽鎮我左耳伏晨之戶皇一之魂四名
上歸字帝子鎮我右耳伏晨之戶紫素左元君名醫鬱
無刃字来上鎮我頭面之境黃素元君名圓華黃字大
張上鎮我胸脇之境白素右元君名啓明蕭刃字金門
上鎮我下關之境日中司命名接生鎮我左手中月中
桃君名方盈鎮我右手中胎中一元白氣君名務玄子
字育尚生太乙精魂名玄歸子字盛昌二神鎮我五藏
之上結喉之本結中青氣君名案延昌字合和嬰兒元
君精魂名保谷童字明夫二神鎮我五藏之下大胃之
上節中黑氣君名斌来生字精上門帝真精魂名幽臺
生字灌上生二神鎮我九腸之口伏原之下胞中黃氣
君名祖明車字神無極天帝精魂名理維藏字法珠二
神鎮我小腹之内二紅之本字道放長二寸六分青黃
綠衣左腎神春元真字道卿長三寸七分玄白色衣五
色無常右腎神象他無字道玉長三寸五分衣白或黑
衣脾神名寳元全字道騫形長七寸三分色正黃又五
帝襍修行乘龍啚肝東方青其人姓婁氏字君明心南
方赤其人姓張氏字巨明肺西方白其人姓文氏字元
明腎北方黑其人姓玄氏字子真肺中央土黃其人姓
巳氏字元巳又肝神名為青龍字&KR0034;龍子方心神名
為豪丘字陵陽子明肺神名為方長宜字子元腎神名
為雙以字林子脾神名為黃庭字飛黃子又太清真人
終命訣人身中有神衣赤衣長九寸冠九德之冠着綠
璫之幘名曰呴呴肝中有神衣青衣長八寸名曰籃籃
膽中有神長二寸衣白衣名曰護護脾中有神衣黃衣
長六寸名曰裡裡胃中有神衣赤衣長五寸名旦旦腎
中有神衣白衣長四寸名漂漂雲笈七籖上元泥丸神
赤子字元房一名帝卿中元絳房神真人字子丹一名
光堅下元丹宫神嬰兒字元陽子一名玄谷
附玄覽人有五藏六府九竅三百六十五節十二經
脉十五絡脉六百六十五穴男子骨白女子骨黑男
子頂骨八女子六男左右肋骨各十二女子各十四
男子綴脊兩邊棱骨九竅女子平布六竅男子八歲
而更齒女子七歲而更齒血勇者怒而面赤脉勇者
怒而面青骨勇者怒而面白神勇者怒而色不變
玉芝堂談薈卷四
