欽定四庫全書
玉芝堂談薈卷二十九
明徐應秋撰
單籠金乳酥
段成式所載食品今摘其尤者猩唇獲炙觾翠犓膄麋
腱桂蠧石鰒熊蒸缹鰌蘇膏荆餳芋炙蠙臛䬾餬餦餭
粔籹炙&KR0008;&KR0008;子蟹&KR0008;葫精細飄鰾梨&KR0008;□醬紫&KR0008;迷蕩
掔旄象約河隈蘇鞏洛鱒洞庭鮒灌水鰩珠翠珍菜黃
鮐冀野梁會稽菰不周稻玄山禾楊山穄南海秬壽水
華玄木葉夢澤芹具區菁楊&KR0034;薑招搖桂越輅菌長澤
卵三危露崑崙茾黃頷臛醒酒鯖新鰌子蒲葉松竹根
粟鰡子鈎麻胡麥綠施笋千里&KR1052;萬丈鱠蟁足鱠萬鑿
鱠張掖九蒸䜴大貆炙蜀擣炙路時腊攫天腊凡當餅
大扁餳馬鞍餳白龍舍黃龍舍阿韓特餅櫻桃䭔蝎餅
又有籠上牢丸湯中牢丸又稱當時蕭家餛飩可以瀹
茗庾家粽子白瑩如玉韓約櫻桃饆饠色不變曲良翰
能為驢騣駞峰炙及衣冠家名食有凉胡突鱠鱧魚臆
連蒸麞麞皮索餅韋巨源食單有單籠金乳酥曼陀樣
夾餅巨勝奴貴妃紅娑羅門輕高麪御黃王母飯金鈴
炙七返膏光明鰕炙通花軟牛腸湯餅生進二十四氣
餛飩生進鴨花湯餅見風消同心生結脯冷蟾兒羹唐
安餤金銀夾花平截雙柈方破餅火燄盞口䭔水晶龍
鳳膏玉露團漢宮棋子長生粥天花饆饠賜緋含香粽
子甜雪八方寒食餅白龍臛素蒸音聲部蓬萊仙人金
粟平䭔鳳凰胎羊皮花絲逡巡醬乳釀魚丁子香淋鱠
&KR0034;醋雞吳興連帶鮓西江料紅羊枝杖昇天炙八仙盤
雪嬰兒仙人臠小天酥分裝蒸臘卵羹清凉臛碎筯頭
春煖花寒釀水鍊犢炙五生盤格食過門香紅羅飣湯
浴綉丸纏花雲夢肉徧地錦裝鱉蕃體間縷寳相肝又
謝颯食經中節略五十三種北齊武成王生羊膾細供
没忽羊羹急成小餤飛鸞膾咄嗟膾剔縷雞爽酒小樣
龍鬚炙千金碎香餅子花折鵝糕修羊寳卷交加鴨腊
君子餅越國公碎金飯雲頭對爐餅剪雲斫魚羹虞公
斷腥鮓魚羊仙料紫龍糕十二香點臛春香泛湯滑餅
象牙䭔湯餅浮萍麪金裝韭黃艾炙白消熊帖乳花面
英加料鹽花魚目專門膾拖刀羊皮雅膾折筯羹香翠
鶉羹朱衣飯餤露醬山子羊羔千日醬加乳腐金丸肉
菜臛鱉添酥冷白寒具天孫膾暗裝籠味高細浮動羊
乾坤夾餅乾炙滿天星含漿餅撮高巧裝壇樣餅楊花
泛湯糝餅天真羊膾魚膾永嘉王烙羊成羹公藏蟹含
春候新治月華飯無憂腊連珠起肉又宋高宗幸清河
王張俊第供進脯腊一行線肉條子皂角鋌子鰕腊雲
夢把兒肉腊嬭房旋鮓金山鹹䜴酒腊肉肉瓜虀垂手
八盤子揀蜂兒下酒十五盞花炊鷯子茘枝白腰子嬭
房簽三脆羹羊舌簽萌芽肚胘肫掌簽鷯子羹肚胘膾
鴛鴦煠肚沙魚膾炒沙魚襯湯鱔魚炒□鵝肫掌湯虀
螃蟹釀棖嬭房玉蘂羹鮮蝦蹄子膾南炒鱔洗手蟹鯚
魚蝦蛤蜊五珍膾螃蟹清羹鷯子水晶膾猪䐗假江&KR2090;
假棖膾鰕魚湯虀水母膾二色璽兒羹蛤蜊血粉羹插
食炒白腰子炙䐗胘炙鷯子脯潤雞潤兔炙炊餅彎骨
厨勸酒十味江&KR2090;煠肚江&KR2090;生蝤蛑簽薑醋香螺香螺
煠肚薑酸假公權煨牡蠣牡蠣煠肚蟑蚷煠肚對食十
盞二十分蓮花暢簽璽兒羹三珍膾南炒鱔水母膾鷯
子羹鯚魚膾三脆羹洗手蟹煠肚胘對展每分時果五
盤晩食五十分名件二色&KR0008;兒小頭羹飯肚子羹笑靨
兒脯雞脯鴨又隋煬鏤金龍鳳蟹唐清風飯同阿餅蕭
家麥穗生寒消粉辣驕羊玉尖麵玉筯羹同昌公主消
靈炙紅虬脯郭進蓮花餅饀宋龜樓子膾仇士良赤明
香脯玉真公主消遥炙虢國夫人翠鴛堂透花&KR0008;靈沙
臛白居易受賜防風粥柳公權受賜剪刀麵月兒羹唐
御食及進士曲江賜紅綾餅韋澳孫宏受賜銀餅饀琴
堂美事有蘭花粥唐風俗重葫蘆醬桃花醋炤水油退
耕𫝊許康年謁劉遜贈鳴牙餅千枚揚州事蹟仲端啗
謝廷皓聚香團鹿宜孫喜食蝤蛑炙此外東京夢華錄
泗水潛夫所載宗時飲食名目頗夥不暇詳錄又古八
珍見周禮淳熬也淳母也炮豚擣珍也漬也熬也糝也
肝膋也炮牂也後世八珍龍肝也鳳髓也兔胎也鯉尾
也鶚炙也猩唇也熊掌也酥酪蟬也以羊脂為之見吕
希哲雜記又迤北八珍醍醐也&KR0034;吭也野駝蹄也鹿唇
也駝乳麋也天鵝炙也紫玉漿也玄玉漿也(即馬姉)見陶
九成輟耕錄
古人文章述飲食之美者七發曰犓牛之腴菜以筍
蒲肥狗之和冐以山膚楚苗之食安胡之飯熊蹯之
臑芍藥之醬薄耆之炙鮮鯹之膾秋黃之蘇白露之
茹蘭英之酒酌以滌口山梁之餐豢豹之胎七啓芳
菰精稗霜蓄露葵玄熊素膚肥豢膿肌蟬翼之割剖
纖析微山鵽斥鷃珠翠之珍寒芳苓之巢龜膾西海
之飛鱗臛江東之潛鼉&KR0034;漢南之鳴鶉糅以芳酸甘
和既醇七命曰大梁之黍瓊山之禾六禽殊珍四膳
異餚味重九沸和兼芍藥晨鳬露鵠霜鵽黃雀封熊
之蹯翰音之跖燕髀猩唇髦殘象白靈淵之龜莱黃
之鮐丹穴之鷚玄豹之胎燀以秋橙酟以春梅范公
之鱗出自九溪繁肴既闋亦有寒羞商山之果漢臯
之楱析龍眼之房剖椰子之殼芳旨萬選承意代奏
梁昭明太子七契曰不周之和調腸補胃雜以龍肝
玃炙豹舌猩唇劉氏之醢范公之鱗鶬出雲際鱘來
江岷蒲爼芬馥古聖所珍西母靈桃南楚萍實東陵
之瓜北燕之栗湖畔之杮江陰之橘張掖白柰恒陽
黃黎河東洗犬隴蜀蹲䲭怡神甘口窮美極滋梁簡
文七勵曰蟬鳴秋稻燕&KR1984;王精離紅之膾芍藥之羹
蒙山擅重灌水𫝊聲桂蠧石瓊龍胎鳳肺四膳八珍
五肉七菜越梅變實楚醴方添陳晨鳬之美味薦&KR1471;
燕之肥甜洗以三危之露水調以大夏之香鹽霜薤
沸烈露葵繁舒芳菰之菜白露之茹澄瓊漿之素色
雜舍筍之甘爼七召曰銅瓶玉井金釡桂薪六榖九
鼎百葉千珍熊蹯虎掌雞跖猩唇䲋魚兩味玄犀五
肉拾卵鳳巢剖胎豹腹三臠甘口七薤愜目蒸餅十
字渴官五熟梅椒魯䜴河鹽蜀薑黿羹流歠蚔醬先
嘗鱠温湖之美甜切丙穴之嘉魴蔗有盈丈之名桃
表兼含之實杏積魏國之貢菱為鉅野所出衡曲黃
棃汶垂蒼栗隴西白榛湘南朱橘茘枝沙棠葡萄石
蜜瓜稱素腕之美棗有細腰之質並抗吻以除煩亦
咀牙而消疾梁吳筠移有江臯綠箷之筍洞庭紫鬛
之魚昆山龍胎之脯玄圃鳳足之薤千里&KR1052;羹萬丈
名膾吳君餅說有安定噎鳩之麥雒陽董德之糜河
東長若之&KR0034;隴西舐背之犢抱罕赤髓之羊張掖北
門之䜴洞庭負霜之橘仇池連帶之椒調以濟北之
鹽剉以新豐之雞拾遺記宋景公食善星文者渠滄
之鳬煎以桂髓叢庭之鷃蒸以蜜沫淇漳之鱧脯以
青茄九江珠穟爨以蘭蘇可補此篇之遺
千日酒
古名酒有醉千日而始醒者中山狄希所造酒也有醉
十日而始醒者拘樓國仙漿酒也有行千里而始醒者
桂陽程鄉酒也釀酒一飲而三旬不醒者瑤琨之草也
一醉累月不醒者背明國麥所釀也飲一升醉三年始
醒者白民國之玉屑酒也采花汁停甕中數日而成酒
者頓遜國之酒樹也盛水着杯中逡巡而成酒者烏孫
國之青田壺也色紫如膏飲之骨香者扶餘國之澄明
酒也色黑如漆飲之神爽者烏弋國之龍膏酒也以釀
酒入水一石酒香經年不歇大醉經年不醒者真陵山
之縻欽棗也食其實醉卧三百歲者赤縣州之玉紅草
也飲之不死西北荒之玉饋酒也飲之可以護神養氣
西王母之金液流暉酒也瓊蘇綠酒南嶽夫人所以飲
王子喬也玄碧香酒神女所以飲安期生也清澄琬琰
之酒王母所以飲穆天子也瓊&KR0961;之酒仙人所以飲謝
玄卿也瑞露之酒釀于燭夜花中花四出而深紅形類
杯其味甘香無比又賜薰髓酒一杯飲之呼吸皆香嵩
岳書生所以飲田璆鄧韶也此外若漢大官有桐馬酒
武帝作無愁酒魏賈鏘接黃河源水釀酒名崑崙觴隋
煬帝得法於胡人造酒曰玉薤劉白墮六月釀酒號騎
上杯又云鶴觴張華以指星麥釀麯製消腸酒一名九
醖酒漢西京有金漿醪唐名酒有瓊花露薔薇露滎陽
玉窟春富平不凍春劍南燒春麯米春金陵春竹葉春
洞庭春畱都春風光春范至能萬里春成都郫筒烏程
若下新豐蘭陵宜城九醖潯陽湓水嶺南靈溪博羅象
洞曲阿乾和五骰河東桑落西京葡萄蒼梧竹葉京城
西市睦蝦蟆陵郎官清梁簡文有鳬花清異錄梁奉常
有和泉劉拾遺玉露春皇甫别駕慶雲春唐賜學士以
麯清罈貯三辰酒夏月賜燒香酒同昌公主𫝊有桂花
醑凝露漿魏太宗賜崔浩縹醪酒十斛房壽擣蓮花製
碧芳酒蔡攸造棣花酒憲宗以鳳李花釀換骨醪賜裴
度當塗有快活湯宋時名酒有玉井秋香後唐時有林
慮漿開運中賜酒有丑未觴用雍酥羊髓入煖酒中飲
之向伯恭有薌林秋露段子新有黃嬌范于元有萼綠
香易毅夫有瓮中雲周弁翁釀白醪名秋玉胡長文有
清無底楊誠齋有金盤露椒花雨胡長光有銀光范至
能有雲露楊萬里有桂子香又名冷冽香宋南渡御庫
有流香三省激賞庫有碧香思春堂殿司有鳳泉祠祭
有玉練塠京醖有雪醅真珠泉皇都春有美堂中和堂
皇華堂海閫有玉醅有十洲春揚州有瓊花露湖州有
六客堂鎮江有浮玉春錦波春第一江山水府兵尉吳
府有藍橋風月婺州有錯認水秀州有清若空西總有
海岳春越州有蓬萊春温州有蒙泉有豐和春榮邸有
萬象皆春秀邸有慶遠堂蘇州有齊雲清露有雙瑞建
康有秦淮春嚴州有瀟灑泉常州有金斗泉蘭溪有濲
溪春楊郡有紫金泉廣南有香蛇酒廣西有風藤酒宋
德隆有酒名月波曹湜有酒名介壽曹晟有酒名保平
宋劉后有酒名玉腴秦檜造酒名表勲潞州燒酒名珍
珠紅相州有酒名醉玉王師約有酒名瑤原蔡攸有花
酒曲洧新聞張次賢所記天下酒名高太皇香泉向太
后天醇張温成皇后&KR0812;醁朱太妃瓊酥劉月達皇后瑤
池鄭皇后坤儀曹太后瀛玉蔡太師慶會王太傅膏露
何太宰親賢鄆王瓊腴肅王蘭芷五正位椿齡嘉琬醑
濮安懿王重醖建安郡王玉瀝李和文駙馬獻卿金波
王晉卿碧香張駙馬敦禮&KR0812;醁曹駙馬詩成春郭駙馬
獻卿香瓊大王駙馬瑤琮錢駙馬清醇童貫宣撫褒功
又光忠梁開府嘉義楊開府美誠開封府瑤泉豐樂樓
眉壽又和旨(即白樊樓也)忻樂樓仙醪(即任店也)和樂樓瓊漿(即莊
樓也)遇仙樓玉液玉樓玉醖鐡薛樓瑤&KR0812;仁和樓瓊漿高
陽店流霞清風樓玉髓會仙樓瓊液千春樓仙醇(今廢為舖)
中山園子店千日春(今廢為邸)銀王店延壽蠻王園子正店
玉漿朱宅園子正店仙醁方宅園子正店瓊酥姜宅園
子正店羊羔梁宅園子正店美祿郭小齊園子正店瓊
液楊皇后園子正店法清北京香桂又法酒南京桂香
又北庫西京玉液又酴醿香澶州中和堂許州異泉鄭
州金泉真定府銀光河間府金波又玉醖保定軍知訓
堂又杏仁定州中山堂又九醖保州巡邊銀條又錯煑
水德州碧琳濱州石門又宜城博州宜城又蓮花衛州
柏泉棣州延相堂恩州揀米又細酒洺州玉瑞堂夷白
堂又玉友荆州沙醅金波磁州風麯法酒深州玉醅趙
州瑤波湘州銀光懷州宜城又香桂又定州瓜麯又錯
煑水太原府玉液又靜制堂分州甘露堂隰州瓊漿代
州金波又瓊酥陜西鳳翔府槖泉河中府天祿又舜泉
西府蒙泉花州蓮花又冰堂上道邠州靜炤堂又玉泉
慶州江漢堂又瑤泉同州清雒又清心堂揚州百桃廬
州金城又金斗城又杏仁東西宣州琳腴又雙溪江寧
府芙蓉又清心堂處州谷簾洪州雙泉又金波杭州竹
葉清又碧香又白酒蘇州木蘭堂又白雲泉明州金波
越州蓬萊潤蒜山堂湖州碧蘭堂又霅溪秀州月波成
都府忠臣堂又玉髓又錦江春又浣花堂梓州瓊波又
竹葉清劍州東溪漢州簾泉合州金波又長春渠利州
葡萄果州香桂又銀液閬州仙醇峽州重麋至喜泉䕫
州法醹又法醖荆南金蓮堂鼎州白玉泉辰州法酒歸州
瑤光又香桂泉州竹葉廣州十八仙韶州換骨玉泉青
州揀米齊州舜泉近泉又清燕堂又珍珠泉(第一也)兗州
蓮花清曹州銀光又三酘又白羊又荷花鄆州風麯白
佛泉又香桂濰州重醖登州朝霞萊州玉液徐州壽泉
濟州宜城濮州宜城細波單州宜城又杏仁汝州揀米
滑州風麯又冰堂金州清虚堂郢州漢泉又香桂隨州
白雲樓唐州淮源又泌泉蔡州銀光香桂房州瓊酥襄
州金沙又宜城又檀溪又竹葉清鄧州香泉又寒泉又
香菊又甘露穎州銀條又風麯均州仙醇河外府州歲
寒堂元氏掖庭記酒有翠濤飲露囊飲瓊華汁玉團春
石涼春葡萄春鳳子腦薔薇露綠膏漿近時戚畹魏君
時望喜釀法不下百種上方時有宣索余在儀部時曾
惠數罌風味亦麯部所無也暇日叩其名目謾錄之曰
玉浮梁佛手湯凝露漿翠濤春朱蓮髓合浦漿霜稜水
水芝丹女真實酒雞頭酒玉壺春桃源酒黃精酒鬱金
香桑落酒椒花雨何首烏酒百子湯驚雷雨百果漿萬
歲清聖人清兔絲酒雞蘇佛千秋醖銀杏漿蓬萊水九
霞觴金柑液地黃酒青蓮髓眉壽春菱芡酒紫&KR0034;漿羅
浮春馬金囊酒東坡萬壽春琥珀濃仙茅露玄鹿羹紫
茸香飛仙飲橄欖仙茘枝紅菖蒲酒雪乳香君子湯換
骨醪貝母酒蟠桃露仙掌露遐齡酒廣寒漿沆瀣清龍
胎醴夷米酒白虎湯葡萄酒薔薇露玉溪涼辟邪湯飲
鳳漿八仙湯菊露香飛松露鍾乳粉酒半夏酒水仙湯
桂花醖延壽漿霹靂水武陵春長庚飲真人飲秋露白
白粱酒玉顏春慶雲春牡丹露鹽梅雨青梅露至烏丸
有東薔酒訶陵國有柳花酒椰子酒波斯&KR0034;林有肉汁
酒扶南安石榴酒甘蔗土瓜根酒赤土國甘蔗酒南蠻
㯽榔酒北庭馬湩酒西域大宛東師無論粟弋各國俱
有葡萄酒真臘有朋蜜糖酒芽酒四酒波斯有三勒漿
酒包稜角酒糖鑑酒菱漿酒醉鄉日月華夷共之矣
勿吉國嚼米為酒亦能醉人真臘國酒於美人口中
含而造之一夕成酒宋史訶陵國酒出於椰子及蝦
蝚丹樹
清異錄李太白好飲玉浮粱則浮蛆酒脂也後唐時
高麗遣使通書以林慮漿面賜之又開運中有丑未
觴用雍酥棧羊桐子髓置醇酒中暖消而後飲
龍道千卜室積玉坊炊飯灑沉水香浸酒取山鳳髓
常新錄西門季生造二色酒白酒中有墨花斟於杯
中花亦不散其中有肝石故也崔道旅以金銀銅錢
來沽曰以我三樣錢買君二色酒欲辭得乎
綱頭玉芽
唐茶不重建未有竒産也至南唐初造研膏繼造蠟面
既又佳者號曰京挺宋初置龍鳳模號石乳又有的乳
而蠟面始下矣丁晉公造龍鳳團至蔡君謨又進小龍
團神宗時復製密雲龍哲宗改為瑞雲翔龍則益精而
小龍下矣宣和庚子漕臣鄭可聞始製為銀絲冰芽蓋
將已選熟芽再剔去祇取其心一縷用清泉漬之光瑩
如銀絲方寸新胯小龍蜿蜒其上號龍團勝雪去龍腦
諸香遂為諸茶之冠其茶歲分十綱惟白茶與勝雪驚
蟄後興役浹日乃成飛騎至京師號為綱頭玉芽北苑
茶焙在建寧吉苑里鳳凰山之麓有細色五綱第一綱
曰貢新第二綱曰試新第三綱曰龍團勝雪曰白茶曰
御苑玉芽曰萬壽龍芽曰乙夜清供曰承平雅玩曰龍
鳳英華曰玉除清賞曰啟沃承恩曰雪葉曰蜀葵曰金
錢曰玉華曰寸金第四綱曰無比壽芽曰萬春銀葉曰
宜年寳玉曰玉清慶雲曰無疆壽龍曰玉葉長春曰瑞
雲翔龍曰長壽玉圭曰興國岩銙曰香口焙銙曰上品
揀芽曰新收揀芽第五綱曰太平嘉瑞曰龍苑報春曰
南山應瑞曰興國揀芽曰興國岩小龍曰小鳳曰大龍
曰大鳳又云建州之北苑先春龍焙洪州之西山白露
鶴嶺穆州之鳩阬東川之獸(缺)綿州之松嶺福州之柏
岩雅州之露芽南康之雲英婺州之舉岩碧乳宣城之
陽坡横紋饒池之仙芝嫩蕊福合祿合蓮合慶合蜀州
之雀舌鳥嘴片甲蟬翼潭州之獨行靈草彭州之仙岩
石蒼臨江之玉津袁州之金片綠英龍安之騎火涪州
之賓化建安之青鳳髓岳州之黃翎毛開勝開捲少捲
主建安之石巖白岳陽之金膏冷光州之薄側湖州顧
渚紫笋南劍蒙頂石蒼壽州霍山黃芽東山神泉劍南
綠昌明峽州碧澗明月房茱萸寮此唐宋時産茶地名
也清異錄大理徐恪貽鋌子茶茶面文曰玉蟬膏一種
曰清風使吳僧梵川供雙林𫝊大士自往蒙頂種花乳
三年味方全美得絶佳者曰聖楊花吉祥蕊又覺林院
僧志崇收茶三等待客以驚雷莢自奉以萱草帶待客
以紫茸香黃魯直煎茶賦味江之羅山嚴道之蒙頂黔
陽之都濡高株盧川之納溪梅嶺夷陵之壓摶臨卭之
火井又同昌公主茶有綠華紫英之號
歸田錄茶之品莫貴於龍鳳謂之團茶凡八餅重一
斤慶歷中蔡君謨為福建路轉運使始造小片龍茶
以進其品絶精謂之小團凡二十餅重一斤其價直
金二兩然金可有而茶不可得每因南郊致齋中書
樞密院各賜一餅四人分之宫人往往縷金花於上
蓋其貴重如此
試茶錄稱芽擇肥乳則甘香而粥面着盞不散土瘠
而芽短則雲脚渙亂去盞而易散葉梗半則受水鮮
白葉梗短則色黃而泛
鳳翔退耕錄元和時館閣湯飲待學士剪麒麟草
夏矦鉞謁盧懷慎坐終日得竹粉湯一盞
樜漿煎餳
老學庵筆記言沙糖中國本無唐太宗時外國貢至問
其使云以甘蔗煎用其法煎成中國始有沙糖唐以前
書𫝊及糟者皆是糖耳按宋玉大招已有柘漿字前漢
郊祀歌泰尊柘漿析朝醒注謂取甘蔗汁以為飴可以
解朝酲也二禮注飴字俱云煎米蘖也一名餳則是煎
餳為糖已見於漢時而說文及集說並以糖為蔗飴曰
飴曰餳皆是物也學齋佔畢容齋五筆糖霜之名唐以
前無所見自古食蔗者始為蔗漿宋玉招魂所謂胹鼈
包羔有柘漿是也其後為蔗餳孫亮使黃門就中藏吏
取交州獻甘蔗餳是也後又為石蜜南中八郡志云笮
甘蔗汁曝成飴謂之石蜜本草亦云煉糖和乳為石蜜
後又為蔗酒唐赤玉國用甘蔗作酒雜以紫瓜根唐太
宗遣使至摩揭陁國取熬糖法即命揚州上諸蔗榨瀋
如其劑色味逾於西域遠甚然只是今之沙糖蔗之技
盡於此不言榨霜然則糖霜非古也歷世詩人惟東坡
有冰盤薦琥珀何似糖霜美黃魯直云遠寄蔗霜知有
味勝於崔子水晶鹽遂寧糖霜見於文字實始二公甘
蔗所在皆植獨福唐四明番禺廣漢遂寧有糖冰而遂
寧為冠四郡所産甚微而顆碎色淺味薄纔比遂之下
者唐大歷中有鄒和尚者始來小溪之繖山教民黃氏
以造霜之法蔗有四色曰杜蔗曰芀蔗本草所謂荻蔗
也曰紅蔗本草崑崙蔗也紅蔗止堪生噉芀蔗可作沙
糖西蔗可作霜色淺土人不甚貴杜蔗紫嫩味極厚專
用作霜霜戶器用曰蔗削曰蔗鎌曰蔗凳曰蔗碾曰抬
牀曰榨斗曰漆甕曰霜一甕中品色亦自不同堆叠如
假山者為上團枝次之甕鑑又次之少顆塊又次之淺
白為下宣和初王黼創應奉司遂寧常貢外别進數千
斤遂寧王灼作糖霜譜七篇
羊刺蜜
梁四公傳云高昌國獻蜜梁武帝使杰公迓之謂之曰
刺蜜是鹽城所産非南平城者南平羊刺無葉其蜜色
白而味甘鹽城羊刺葉大其蜜色青而味薄杜陽編貞
元八年吳明國貢鸞蜂蜜其蜂之聲有如鸞鳳而身被
五采大者可重十餘斤為窠於岩嶺間占地二三畆國
人採其蜜不過二三合過度即有風雷之異其蜜色碧
貯之白玉碗表裏瑩徹久食令人長壽顔如童子沈疴
眇跛無不療焉同昌公主𫝊公主有疾醫者欲難其藥
云得紅蜜白猿膏食之可愈上令揀内庫得紅蜜數石
本兜離國所獻白猿膏數甕本南海所獻本草番人呼
刺蜜為給㪍羅
曼陀羅草
何子元餘冬錄曼陀羅草其葉如伽葉花有大毒末之
置飲食中令人皆醉取一枝掛酒庫内飲其酒者易醉
周達觀真臘風土記蒲巴澗山間有石可食味勝於鹽
琢之為器有咸平樹莢葉味酸用以代醯邨落朽樹間
有細腰蜂如蟻作黃蠟有朋牙樹葉可釀以為酒周咨
浡泥國産巴尾樹加蒙樹其心皆可為酒星槎勝覽呼
嚕穆色山連五色皆鹽&KR0034;為盤盂用盛食物不復加鹽
矣
媚男藥
投荒雜錄番禺人逢端午日採鵲窠中獲兩小石號鵲
枕此日得之者佳婦人遇之有抽簮珥償其直者蓋取
以為媚男藥也又曰南海郡有水蟲名諾龍似蜥蜴有
得者必雙雄者既獲雌者即至雌者獲亦然以雌雄俱
置竹中少頃竹中節自通里人貨為婦人惑男子術酉
陽雜俎鸜鵒交時以足勾足鳴而鼓翼如鬭狀往往墮
地俗取其勾足為媚藥湯若士武陵春夢詩細語春情
惜夜紅妨人眠睡五更風明朝翡翠洲前立拾取砂挼
置枕中陳藏器本草砂挼子生砂石中形如大豆背有
刺能倒行旋乾土為孔常睡不動生取之置枕中令人
夫妻相悅蜀人號曰俘鬱癸辛雜志南丹山中有相憐
草媚藥也或有所矚密以草少許擲之草着其身必相
從不舍段公路北戸錄曰鶴子草蔓生其花麪塵色淺
紫蔕葉如柳而短當夏開花南人云是媚草可比懷草
夢芝又曰紅飛鼠多出交趾及廣管隴州背有刺毛茸
茸然惟肉翼淺黑雙伏紅蕉間採捕者獲其一則其一
不去南中婦人買而帶之以為媚藥按媚藥載軟金鳥
辟寒金龍子布榖脛首鵲腦砂挼苟莖草左行草獨未
見紅蝙蝠豈缺載乎又無風獨搖草男女帶之相媚物
類相感志蚯蚓鳴則阜螽跳躍五月五日伺其偶合收佩
之令人相愛又蛤蚧偶䖝也雄曰蛤雌曰蚧自呼其名
相隨不捨遇其交合捕之雖死牢抱不開人多採之以
為媚藥又志林鵲腦燒之令人相思嫏嬛記喬子曠寄
小黃女子詩美人心共石頭堅翹首佳期空黯然安得
千金遺侍者一燒鵲腦綉房前又搜神記舌塖山帝之
女死化為怪草其葉鬱茂其華黃色其實如兔絲故服
怪草者恒媚於人焉鄖縣天心山有薇蘅草風至不偃
無風自搖夫婦佩之則相愛
石綠金
寳藏編金有二十種又外國五種還丹金麩金山金生
金馬蹄金此五種真金也水銀金丹砂金雄黃金雌黃
金曾青金硫黃金石膽金鍮石金白錫金黑鉛金生銅
金生鐵金砂子金土中金石綠金十五種假金也外國
五種乃波斯紫磨金東夷青金林邑赤金西戎金占城
金也清異錄孫承祐吳越外戚奢侈異常用千金市石
綠一塊天質嵯峨如山命匠治為博山香爐峰尖上作
一暗竅出煙呼不二山類聚記張燕公有石綠鏡臺得
自明川道士玄宗聞其有異取以精炭十車燒之不變
乃已按石綠銅之苗也出右江有銅處生石中質如石
者名石綠又一種脆爛如碎土者名泥綠
魚目青
空綠銅之精華大者空綠次即空青也圖經空青生益
州山谷及越巂山有銅處銅精燻則生空青今信州亦
有之狀若楊梅名楊梅青其腹中空破之有漿飛翠館
集空青生銅山沙内結塊如雞子色象茘枝内涵塊如
雞黃春夏成水秋冬為泥以黃連水浸之則化語云醫
家有空青天下無盲人范子計然曰空青出巴郡白青
曾青出弘農豫章白青又出新淦青色者善淮南畢萬
術白青得鐵即化為銅石藥爾雅空青一名青油羽曾
青一名赤龍翹又綠青一名扁青即梁四公𫝊云龍
嗜燕肉及空青梁武遣羅子春以于闐舒河中美玉造二
函以桐木灰發其光取宣州空青甚精者二缶賂龍宫
得龍珠以還太康地志梅根冶出空青特妙於廣川又
曾青所出與此同而形纍纍如連珠白青出豫章似空
青圓如鐵珠而腹不空亦謂之碧青又謂之魚目青其
形似魚目也以治目亞於空青抱朴子云食五芝及餌
丹砂玉札曾青雄黃太乙雲母禹餘糧皆飛行長生又
曾青塗鐵鐵赤色如銅以雞子化銀銀黃如金皆外化
而内不化也又樂子長丹法以曾青鉛於砂中蒸之八
十日服如小豆三年僊玉柱丹法以華池和丹以曾青
硫黃末復蒸之服之百日玉女六丁六甲神女來侍可
役使知天下之事甪里先生從稷丘子所授化黃金法
以礬石水内鐵器中加炭灰令沸乃納入汞攪令相得
六七注地上即成白銀乃取丹砂曾青雄黃水以此銀
内其中六七沸注地上則成紫磨金也又赤龍骨作之
用丹砂曾青水以石内其中復須臾石柔而可食或問
不寒之道先服雄黃一後服雌黃二雌黃曾青礬石磁
石雄黃丹砂石膽也又金簡云以五月丙午日日中擣
五石者雄黃丹砂雌黃礬石曾青也以下銅為劍則蛟
龍巨魚水神不敢近又云服鶉子赤石丸曾青夜光散
&KR0034;實烏眼丸皆令人見鬼鬼即畏之
摩娑石
夢溪筆談熙寧中閹波國使入貢方物中有摩娑石一
塊大如棗色微黃似花蕊又無名異一塊如蓮菂皆以
金函盛之問其人真偽何以為驗使人曰摩娑石有五
色石色雖不同用姜黃汁磨之汁赤如丹砂者為真無
名異色黑如漆水磨之色如乳者為真廣州市舶司依
其言試之皆驗方以上聞天聖中予伯父吏書新除明
州章獻太后令于舶船求此二物内出銀三百為價值
不足許於州庫貼支終任求之竟不可得乃讀華夷珍
玩考娑婆石生南海解一切毒其石綠色無斑點有金
星磨之成乳汁者為上胡人尤珍貴之以金裝飾作指
彄帶之每欲食及食罷含吮數四以防毒令雞冠熱血
當化成水乃真又無名異出大食國山中大者若彈丸
小者如櫧栗顔色黑褐嚼之餳甜雞血滴之即化為水
今廣州有之似未甚難得之物何也庚辛玉册娑婆石
出三佛齊海南有山五色擊取燒之作硫黃氣以形如
黃龍齒而堅重者佳姚西洽叢作曰舶過山下愛其石
以手折之故為摩娑本草集解曰無名異出大食國生
石上狀如黑石灰番人以油鍊如&KR0034;石嚼之如餳桂海
虞衡志無名異小黑石子也桂林山中極多一包數百
枚寰宇記三佛齊國南海水中有山五岳聳峙其石有
小燄番舶過其下水流如湧人或以刀折擊之有石迸
入船中燒之有硫黃氣名摩婆石潰五金伏三黃而制
鉛汞
特生礬石
圖經特生礬石生西域雚繞卵者即此石礬石一名青
分一名制石一名羽□一名固羊一名澤羽陶弘景曰
特生礬石雚巢中者佳雚常入水冷故取以壅卵令熱
然不可得埤雅雚泥巢傍為池置石水中曰雚石飛則
將入礬石温雚石涼故能使卵不殈水不腐續博物志
雚有長水石故能於巢中養魚而水不涸博物志雚取
礬石周卵以助煖氣故方術家以雚煖巢中礬石為真
物吳氏本草稱有青白黃黑絳五種
又婆利國有石名曰坩貝羅初採柔軟及刻削為物
形曝亁之堅硬如天成
紫稍花
酉陽雜俎韃靼田地野馬或與蛟龍交遺精入地久之
發起如笋上豐下儉魚鱗櫛比筋脈連絡其形絶類男
陰名曰鎖陽即肉蓯蓉之類里婦淫者就合之一得陰
氣勃然怒長其功力倍於蓯蓉也五雜俎稱肉蓯蓉産
西方邊塞土塹中及大木上羣馬交合滴精入地而生
皮如松鱗其形柔潤如肉塞上無夫之婦就地淫之此
物一得陰氣愈加壯盛採之入藥能強陽道補陰益精
楊用修云紫稍花乃魚龍交合精液流注黏枯木上而
成一云龍生三子一為吉吊上岸與鹿交遺精而成狀
如蒲稍能壯陽道療陰痿與肉蓯蓉略同則鎖陽蓯蓉
紫稍花其性相似也齊東野語山獺出南丹州土人名
之曰插翹一枝值黃金一兩其性淫毒諸牝避之無與
為偶往往抱樹枯死其勢入木數寸破而取之能壯陽
道功偉於海狗腎
附
滇程記雲南百夷中有小孟貢江産䰾魚彼夷食之日
御百婦故夷性極淫山中亦産彎薑餌一刀圭終其世
斷絶人道
合昔泥
酉陽雜俎阿魏出伽闍那國即北天竺也伽闍那國呼
為形虞亦出波斯國呼為阿虞截樹長八九丈皮色青
黃三月生葉葉似鼠耳無花實斷其枝汁出如飴凝堅
乃成阿魏取其汁和米豆屑合釀而成西域中有合昔
泥即阿魏樹有汁沾物即化人多牽羊豕之類繫樹下
遙以物搖其樹汁落則羊豕皆成阿魏矣故俗云黃金
無假阿魏無真按三佛齊志阿魏樹下不甚高土人納
竹筒於樹稍脂滿其中冬月破筒取脂即阿魏也或云
其脂至毒人不敢近每採時繫羊樹下自遠射之脂毒
着於羊羊斃即為阿魏雷公云阿魏多偽驗之一將半
銖安於熟銅器中一宿至明霑阿魏處白如銀永無赤
色一將一銖置於五㪷草自然汁中一夜至明鮮如血
色一將一銖安柚樹上即亁即真物也說亦微異又質
汗木名本草拾遺質汗出西番煎檉乳松淚甘草地黃
并熱血成之番人試藥以小兒斷一足以藥納口中將
足蹋上當時能走者良曷刺比亞國産一藥名也爾刺
塗尸不敗
石中黃
泰山有太乙餘糧視之石也石上有甲甲中有白白中
有黃相傳太乙者禹之師也嘗服此而棄其餘故名又
有石中黃即餘糧之未凝者赤黃溶溶水澄若生雞子
焉抱朴子云沁水山尤多服成三升壽則千歲又會稽
有石重叠包褁而中有粉如麪者名禹餘糧皆治𠻳逆
破癥瘕筆談又云嶺南深山中有大竹竹中有水甚清
徹溪澗中水皆有毒惟此水無毒土人陸行多飲之至
深冬則凝結如玉乃天竺黃也王彦祖知雷州盛夏之
官山溪水不可飲惟剖竹取水冬行求竹水不可復得
乃知至冬則凝結不復成水遇野火燒林木為煨燼而
竹黃不灰如火燒獸骨而輕不若生得者為善
羊哀狗寳
顧隣初說略今藥店醫人但知牛黃而不知有羊哀狗
寳羊哀治翻胃而牛黃狗寳治驚癎也牛黃常用易識
羊哀形如濕茅紙狗寳乃生於狗胞中其形質如鵝卵
石而色至白碎之内有文理數十層主治噎食及癰疽
瘍瘡又見越冀集中云馬有馬黑在腎此尤罕聞又有
雞棲皆不知何所用也謝在杭曰狗或不飲不食望月
而嘷者非瘈乃腹有狗寳治噎疾余在東郡獲其一以
施醫家不甚效田藝衡留青日札羊哀在腸形如小鼠
子可治膈食翻胃余見其三狗寳凡狗有寳則羸瘦毛
落不勝其熱入水自濡嘉靖四十四年春吾鄉一小民
家屠一狗腹中有白石三塊如栗破之可千葉入藥可
治毒瘡其說與顧不同神異志鳳凰來儀候其棲止處
掘脚下土二三尺有物圓似石白如卵治驚邪癲癎發
熱狂走勞損水磨服之名鳳凰臺今牝雞所生亦有白
臺名文公臺即白槖酉陽雜俎虎夜視一目放光一目
看物獵人候而射之光墜入地成白石主止小兒驚
光明砂
陸龜蒙詩自拂煙霞安筆格獨開封簡試砂床五溪蠻
地産丹砂石之不碎而砂附其上者名砂床楊升庵曰
李德裕黃冶論光明砂者天地自然之寳在石室之中
生雪床之上如初生芙蓉紅色未拆細者環拱大者處
中有辰居之象光明外徹採之尋石脈而求此造化之
所鑄也按冉家卭笻酋陽烏羅部落也地有砂坑深者
十五六里昏黑不辨咫尺土人以皮帽點燈而入鑿岸
石而採之白石若礬謂之砂床其良者若芙蓉箭簇&KR0609;
&KR0609;迸落如榴房之解也碎者末以燒汞謂之新紅亦出
辰州宜州階州碎之嶄岩作墻壁又似雲母片者真辰
砂也蠻溪叢笑曰辰錦砂最良麻陽即古錦州舊隸辰
郡砂自折二至折十皆顆塊佳者為箭簇結不實者為
肺砂碎則有趢趗末則有藥砂石之不碎而砂附着其
上名砂床人言飲丹井者壽又言凝汞成銀鍊砂成金
服之可以飛昇故銅柱經曰丹砂可為金河車可作銀
錢希言自言舊藏有硃砂床一座色如榴房乍裂純是硃
砂而微露砂石痕名曰丹山映雪後又見徐郡倅家一
塊長寸許頳色奪目可愛近見范參議齋頭生銀一片
則硃砂歲久而化者金燦霞流亦竒物也嘗詢諸楚人
硃砂真者光能透水府舟行渡江雖携少許必以狗皮
褁之用厭其光不則蛟龍驚起必致風濤之異今辰州
砂已採盡但自夷中採出者必經辰之砂井則靈耳酉
陽雜俎煉丹砂為黃金碎以染筆書入石中削去復明
名曰紅沬徑山宋時萬壽禪寺大碑中一御寳至今硃
砂痕風雨不剝滅人不識其故蓋紅沬所書也廣西北
流縣有白砂洞石膏玉英散彩流光凡砂生於此其色
獨白故名韓湘詩後夜流瓊液凌晨出絳霞琴彈碧玉
調爐煉白硃砂
十眉圖
唐明皇令畫工畫十眉圖一曰鴛鴦眉又名八字眉二
曰小山眉又名遠山眉三曰五岳眉四曰三峯眉五曰
垂珠眉六曰月稜眉又名卻月眉七曰分稍眉八曰涵
煙眉九曰拂雲眉又名横煙眉十曰倒暈眉東坡詩成
都畫手開十眉横雲卻月爭新竒霏雪錄唐時婦女畫
眉尚闊故老杜北征詩有狼藉畫眉闊之句或云言女
幼不能畫眉狼藉而闊耳余記張司業倡女詞有輕鬢
叢梳闊掃眉之句蓋當時所尚如此諺曰宫中好廣眉
四方且半額中華古今注魏宫人好畫長眉今作蛾眉
驚鶴髻清異錄范陽鳳池院尼童子年未二十穠豔明
俊自通賓遊創作新眉輕纖不類時人以其佛弟子謂
淺文殊眉又瑩姐平康妓也玉淨花明大善梳掠畫眉
日作一樣唐斯立戲之曰西蜀有十眉圖汝眉癖若是
可作百眉圖更假以歲年當率同志為修眉史矣隋煬
帝宫中有吳絳仙善畫長眉擢為龍舟檝首號曰崆峒
夫人司宫吏日給螺子黛五斛號為蛾綠螺子黛每螺
值十金
曉霞粧
魏文帝美人薛靈芸年十七容貌絶世文帝選入宫以
文車十乘迎之改靈芸之名曰夜來文帝嘗在燈下詠
以七尺水晶屏風障之夜來不覺誤觸屏上傷處如曉
霞將散自是宫人俱用胭脂彷畫名曉霞粧又孫和鄧
夫人嘗置膝上和於月下舞水晶如意誤傷夫人頰嬌
姹彌苦和自䑛其痕命太醫合藥醫曰得獺髓雜玉與
琥珀屑當滅此痕乃合之膏成琥珀太多差而有赤點
如朱逼而視之更益其妍諸嬖人欲要寵皆以丹脂點
頰而進二事頗相類宋莒公詩有嬌臉補痕勞獺髓蘇
子瞻有玉頰何勞獺髓醫蕭立等落梅詩有連環骨冷
香猶暖如意痕輕補未完宇文士及粧臺記序北州士
女靧妍面而呪桃花東國王孫舐嬌痕而求獺髓北里
誌亦有寒肌不耐金如意白獺為膏郎有無之句而曉
霞粧事文人無及之者說略美人粧面既傅粉復以胭脂
調勻掌中施之兩頰深者為酒暈粧淺者為桃花粧薄
施朱以粉罩之曰飛霞粧趙合德為薄眉號遠山黛施
小朱號慵來粧
𫝊芳略記周光祿諸妓掠鬢用鬱金油𫝊面用龍消
粉染手以沉水香月終賞金鳳凰一隻
鴉黃
古人閨閣之飾可攷者有鴉黃有檀暈有星靨有玄的
有花鈿大率相類鴉黃則古詩額黃無限夕陽山虞世
南詠袁寳兒云學畫鴉黃半未成駱賓王寫月圖黃罷
凌波拾翠通盧炤隣纖纖初月上鴉黃又鴉黃粉面車
中出黃翰詩車中有人金作面裴慶餘詩云滿額鵝黃
金縷衣玉搔頭裊鳳雙飛温庭筠詞小山重叠金明滅
又蕊黃無限當山額又撥蕊添黃子呵花滿翠鬟又粉
心黃蕊花靨黛眉山兩點又臉上金霞細眉間翠鈿深
崔液詩鴛鴦裁錦被翡翠貼花黃牛嶠詩額黃侵膩髮
臂釧透紅紗陳去非臘梅詩智瓊額黃且勿誇眼明見
此風前花張沁詩蕊黃香帖畫金蟬王荆公詩漢宫嬌
額半塗黃洛春謠脂粉粧成半額黃劉瑗賦訝宿粧之
猶調笑殘黃之不正庾子山賦靨上星稀黃中月落張
仲宗滿江紅詞蝶粉蜂黃都過了枕痕一線紅生玉注
蝶粉蜂黃唐人宫粧李商隱詩何處拂胸資蝶粉幾時
塗額藉蜂黃梁簡文詩同安鬟裏撥異作額間黃清異
錄江南晩季建陽進茶油花子形製各别宫嬪縷合於
面皆淡粧以此花餅施於額上號北苑粧楊用修以為
黃粧久廢今汴蜀妓女以金箔飛額上猶其遺意自後
周天元帝令宫人黃眉黑粧其風流於後世又謂黃粧
實始自智瓊然詳味前人題詠文義黃施於額與眉全
别惟温飛卿詩豹尾車中趙飛燕柳風吹散蛾間黃張
泌詩依約殘眉理舊黃黃子常詞黛眉淡黃生喜彷彿
似眉粧也檀暈則東坡梅詩有鮫綃剪碎玉簮輕檀暈
粧成雪色明按宇文士及粧臺記婦女畫眉有倒暈粧
花譜有正暈牡丹倒暈牡丹樂府有暈眉櫳髮之句東
坡詩斜看新粧眉倒暈又倒暈連眉綉領浮畫譜七十二
色有檀色淺頳色也花間集檀畫茘枝紅金蔓蜻蜓軟
又燒春醲美小檀霞又翠鈿檀注助容光又細香檀粉
淚縱横又斜分八字淺檀蛾又臂留檀印齒痕香又香
檀細畫侵桃臉又淺眉微斂注檀輕李後主沈檀輕注
些兒箇毛熙震歌聲慢發開檀點羅虬比紅兒詩臉檀
眉黛一時新唐末有胭脂暈盖所以點唇曰石榴嬌小
紅春大紅春嫩吳香半邊嬌萬金紅聖檀心露珠兒内
家圓天宫巧洛兒殷淡紅心猩猩暈小珠龍格雙唐媚
花奴之目見清異錄大約注頰膏唇之飾然薛昭藴檀
眉半斂愁低又似以粧眉者靨飾彷於吳宫有獺髓補
痕之事女粧遂有之温庭筠詞綉衣遮笑靨煙草粘飛
蝶花間集淺笑含雙靨又一雙笑靨顰香蘂又濃蛾淡
靨不勝情又笑靨嫩疑花折愁眉翠斂山横又寳幌有
人紅兩靨又膩粉半粘金靨子又小唇秀靨團鳳眉心
倩郎帖陳後主詩靨飾隨星去髻影雜雲來梁簡文詩
分粧開淺靨繞臉傅斜紅古美人粧面以脂勻兩頰有
酒暈粧桃花粧飛霞粧即徐陵玉臺序所謂南郡石黛
最𤼵雙蛾北地燕支偏關兩靨是也元微之會真記鶯
鶯初見張生不加新飾垂鬟黛接雙臉斷紅而已花間
集翠蛾雙臉正含情又花如雙臉柳如腰又嫩紅雙臉
似花明又淚凝雙臉渚蓮光正詠靨飾耳若宋淳化間
京師婦女競剪黑光紙團靨又裝縷魚腮骨號魚媚子
乃古花鈿之遺也酉陽雜俎以為花子自上官昭容所
製以掩黥迹然隋文帝宫已貼五色花子則其風已久
宋壽陽公主梅花落面因為梅花粧豈其所昉乎釋名
稱古天子諸侯羣妾以次進御有月事者更不言說第
以丹注面令女史見之後人以為兩腮之飾王粲神女
賦施玄的結羽釵繁欽弭愁賦點圜的之熒熒施雙輔
而相望傅玄鏡賦珥明璫之雙炤點隻的以發姿張景
陽扇賦皎質服鮮玄的點絳玄的一曰華的一作龍䵠
博雅龍須謂之䵠蓋以龍女况之
劉夢得集有謝面脂口脂表宣奉聖旨賜臣臘日口
脂面脂紅雪紫雪王建詩黃金盒裏盛紅雪重結香
羅四出花一一旁邊書勅字中官送與大臣家杜詩
口脂面藥隨恩澤翠管銀甖下九霄酉陽雜俎臘日
賜北門學士口脂臘脂盛以碧鏤牙筩
芙蓉歸雲髻
採蘭雜志甄后既入魏宫有一綠蛇口中常有赤珠若
梧桐子大不傷人每日后梳粧則盤結一髻於后前后
異之因效而為髻巧奪天工故后髻每日不同號為靈
蛇髻按中華古今注周文王製平頭髻昭帝又製小鬚
雙裙髻始皇詔后梳凌雲髻三妃望仙九鬟髻九嬪參
鸞髻至漢高祖又令宫人梳奉聖髻武帝又令梳十二
鬟髻又梳墮馬髻靈帝令梳瑤臺髻魏文帝令宫人梳
百花髻芙蓉歸雲髻梁天鑑中武帝令宫人梳迴心髻
歸真髻作白粧青黛眉有&KR0034;鬱髻隋有凌虚髻祥雲髻
隋大業中令宫人梳朝雲近香髻歸秦髻奉仙髻節暈
粧貞觀中梳歸順髻又太真偏梳朵子作啼粧愁來髻
又飛髻又百合髻作白粧黑眉北齊后宫女官八品偏
&KR0034;髻&KR0034;髮覆眉也又閙掃亦髻名唐詩還梳閙掃作宫
粧衡山記小兒髮初生為小髻數十其父母為兒女相
勝之詞曰蒲桃髻十穗勝五穗漢武内傳王母降漢武
帝帶靈飛大綬腰佩分景之劍頭上太華髻戴太真晨
嬰之冠履玄璚鳳文之履
楊用修云古者女子出門必擁蔽其面後世宫人騎
馬多着幕䍦全方障之又首有圍帽謂之席帽垂絲
網之施以珠翠煬帝淫侈欲見女子之容詔去席帽
戴皂羅巾幗而以席帽油之禦雨唐永徽中用帷帽
施裙到頸漸為淺露開元初宫人於馬上著帽靚粧
露面古制蕩盡矣
中華古今注冠子者秦始皇之制也令三妃九嬪當
晝戴芙蓉冠子插五色通草蘇朵子把雲母小扇子
靸蹲鳳頭履以侍從宫人當暑戴黃羅髻蟬冠子五
花朵子披淺黃曳飛雲帔把五色羅小扇子靸金泥
飛頭鞋至隋煬帝於江都宫水精殿令宫人戴通天
冠子插瑟瑟細朵皆垂珠翠披紫羅帔把半月雉尾
扇子靸班鳩頭履之謂之仙飛履
桂紅膏
元順帝寵妃程夫人春夜登翠鸞樓倚闌弄玉龍之笛
吹一詞云蘭徑香銷玉輦蹤梨花不忍負春風綠忩深
鎖無人見自碾朱砂養守宫按守宫一名蜥蜴或謂之
蝘蜓漢武故事端午日以器養之食以朱硃體盡赤所
食滿七斤至明年端午擣萬杵以點女人肢體終年不
滅惟房室則滅故號守宫詞人多用之如李賀詩玉臼
夜擣紅守宫李商隱詩巴西夜市紅守宫后房點臂斑
斑紅古宫詞愛惜加窮袴防閒託守宫元雅正卿詩秋
期暗度驚催織春信潜通悞守宫成化間妓女楊玉香
詩守宫落盡深紅色明日低頭出洞房不可殫述又史
諱錄明皇開元初宫人被進御者日印選以綢繆記印
於臂上文曰風月常新印畢漬以桂紅膏則水洗色不
退按桂紅膏綢繆印正與守宫相反事頗新僻未經人
拈出
玉芝堂談薈卷二十九
