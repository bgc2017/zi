欽定四庫全書
玉芝堂談薈卷三十六
明徐應秋撰
孔廟千年檜樹
孔廟中檜歴周秦漢晉幾千年至懷帝永嘉三年而枯
枯三百有九年子孫守之不敢動至隋廢帝羲寧元年
復重生五十一年至高宗乾封二年再枯枯三百七十
四年至宋仁宗康定元年復榮至金宣宗貞祐二年兵
火摧折無復孑遺後八十二年為元世祖三十一年故
根復發遂茂盛至我太祖洪武二年凡九十六年其高
三丈至弘治己未為火所焚今傍無枝葉而直幹挺然
不折不摧生意猶隠隠也又徐之高冢城南有木龍寺
寺有三層轉塔高丈餘塔側生一大樹縈繞至塔頂枝
榦交横上平可容十餘人坐枝杪四向下垂如百子帳
莫有識此木者僧呼為木龍述異記曲阜古城有顏回
墓墓上石楠二株大可三四十圍土人云顏子手植之
木宋元豐間秦鳳舉兵進山川圖有秦時柏一株雖枝
葉無存而質榦不枯上以筆點其枝上嘆賞久之無何
秦郡奏枯柏一枝復榮
摩頂松
大唐新語玄奘法師往西域取經手摩靈巖寺松枝曰
吾西去求佛教汝可西長吾歸即東向既去其枝年年
西指一年忽東指弟子曰教主歸矣果還至今謂之摩
頂松冢墓記漢宣帝東平王𤼵歸國思京師後薨葬東
平冢上松皆西靡雞跖集李義山賦豈如河畔牛星隔
年只聞一過不及苑中人柳終朝剩得三眠注漢苑中
有人形柳一日三起三倒玉箱雜記晉陽都城北角有
槐木一日之間三榮三悴
搖枝粟
王子年拾遺記宣帝地節元年樂浪之東有背明之國
有搖枝粟言其枝長而弱無風常搖食之益髓鳳冠粟
似鳳鳥之冠食者多力遊龍粟枝葉屈曲如遊龍有瓊
膏粟色白如銀食此二粟令人骨輕有倒葉麻葉如苣
色紅紫亦名紅冰麻食之顔色潔白有飛明麻葉黑實
如玉風吹之如塵亦名明塵麻有延精麥延夀益氣有
昆和麥調暢六腑有輕心麥食者體輕有涼和麥麵以
釀酒一醉累月食之凌冬不寒有含露麥&KR0008;中有露甘
如飴杜陽編代宗大歷中日林國獻靈光豆大類菉豆
其色殷紅而光芒可長數尺和石上菖蒲葉煮之大如
鵝卵其中純紫稱之可重一斤啗一丸數日不饑元和
八年大較國貢碧麥大于中國之麥表裏皆碧香如粳
米食之令人體輕久則可以御風紫米有類巨勝炊一
升得飯一斗食之令人髭髮純黑顔色不老
竹不止六十一種
晉戴凱之竹譜竹之類六十有一今略考之曰籦龍竹
黃帝使伶倫伐之于崑崙之墟吹以應律者曰員丘帝
俊竹一節為船曰&KR2035;竹薄肌而勁曰篁竹堅而促節曰
棘竹生交州諸郡叢生有十數莖大者二尺圍肉至厚
實中夷人破以為弓其笋食之落人鬚髮一名笆竹曰
箄竹大者如腓虛細長爽南人取其筍未及竹者灰煮
續以為布曰弓竹出東垂諸山中長數十丈既長且軟
不能自立薛翊異物志云斑駁如玳瑁曰蘇麻竹一名
沙麻竹長數丈葉大如履竹中可愛者可以為弓五嶺
左右徧有之曰箖箊竹葉薄而廣吳都賦所謂竹則篔
簹箖箊即越女試劍竹是也桃枝是其中最細者曰&KR2414;
竹生崑崙之北南岳之山長千丈斷節為大船曰般腸
竹生東郡緣海諸山中其形未詳曰服傷竹大者五六
寸其中實滿曰挲摩竹桂廣皆植大若茶盌竹厚而空
小一人止擎一竿見嶺表錄曰筯竹長三丈許圍數寸
至堅利土人以為矛可作彈弓弦其筍未成竹時堪為
(缺)糾又名史葉竹又名篻竹曰百葉竹生南垂界甚有
毒傷人必死一枝百葉因為名一名篣竹曰繇&KR2035;竹為
物叢生見吳都賦曰&KR1696;竹一豐二種至似苦竹而細軟
肌薄曰蓋竹亦大肌薄色白生江南深谷山曰簡簣竹
竹節疎而笋可食曰&KR3701;筒竹見吳都賦笋可食曰雞脛
竹似量大者不過如指疎葉黃皮曰籚竹似蘆出揚州
東郵肌理勻淨可以為箎曰箭竹高者不過一丈節間
三尺堅勁中矢箘簵二竹亦皆中矢篃竹一尺數節葉
大如扇俗謂之䈲笴可以作篷亦可作矢篲篠竹中掃
洒細竹若箭竹可作箭莽竹疎節鄰竹堅中簢竹中空
仲竹無笐俱見爾雅種龍竹㰚竹見廣志桃枝竹皮滑
而黃可以為席䈏竹實厚脆孔小幾于實中安成以南
有之又桃竹紅心蟠石上出可為杖竹譜云竹皆中空
此竹獨實如木利竹蔓生若藤實中而堅韌漢竹大者
一節受一斛小者受數斗菡&KR0034;竹大如脚指笱皮未落
往往有細蟲齧之籜隕成赤文似綉畫可愛木竹出靈
隱山中堅亦通節脉菰䒳竹生于海南内實外澤晉竹
吳王賜越見吳越春秋永嘉大羅山有龍牙竹其竹長
四五尺稀節人取必有大風雨雷電人下山則止齊民
要術&KR3747;竹笋無味杜臺卿淮賦有梹榔竹身毒國
出笻竹可為杖一名狹竹張騫西至大宛所得見漢書一名
芀竹廣志新州石城陜隘宋紹興中州守黃濟植芀竹
圍繞之竹有刺芒棘華然一豚不能入澁勒竹有芒可
以剉瓜見老學庵筆記繇梧竹長三四丈圍一尺八九
寸可作屋柱出交趾見南方草木狀葺竹頭有父文見
字林狗竹毛在竹間見臨海異物志無筋竹色如黃金
堅貞疎節出嶺南見竺法真羅山疏石麻竹勁利可為
刀見裴淵廣州記苞竹堪作布見顧微廣州記實心竹
文彩斑駁可為器物又垂絲竹枝弱下垂見雲南記咸
都有對青竹黃而溝青浙亦有之惟會稽頗多呼為黃
金間碧玉竹見養疴漫志護居竹見無錫縣志&KR0034;竹如
苦竹長節而薄可作屋椽蔓竹青皮肉白如雪軟韌可
為索三棱竹狀若㯶櫚葉莖柄三脊射竹為箭峽州玉
泉鬼谷子洞前竹竹葉有文成符葉葉不同佩之可以
辟患見宋陳日華瑣碎錄有匾竹出廬山釋惠遠使鬼
神號辟蛇行者捻此竹為匾竹筍出便匾建安篔簹竹
一名簞竹節中有人長尺許頭足皆具大者中甑笋亦
中射个見異苑雷州有電斑竹見地理志相迷竹内空
生黃堪作丸鏞竹内空容三升米亦生黃俱出廣州新
婦竹出武林竹圓直可作篦高潘州有疎節竹五六尺一
節通志竹之良者有䈽竹又溱州通竹直上無節空心
見北戶錄桂陽縣出筀竹大者圍二尺又交趾有&KR0034;竹
實中有毒以刺虎中之則死見山海經注辰州有龍絲
竹高盈尺細如針江湖間一種野竹其葉糾結如蟲狀
各蚱蛸竹見語異錄當塗縣慈姥山有簫管竹圓緻異
於他處篁堅而促節皮白如霜粉蜀嘉定産月竹每月
生笋漢陽出&KR0034;箤竹南方草木狀扶南有雲母竹一節
為船山海經舜林竹一節可為船羅陽竹若芭蕉黎母
竹每丈一節臨賀竹其大十抱人面竹有節一覆一仰
如畫人面廣西出雪竹斑極大紅而有暈蜀涪州有相
思竹對抽並胤&KR1217;簩竹異物志南方思牢國所産可礪
指甲李商隱射魚曲&KR1217;簩弩箭磨青石綉額蠻渠三虎
力字又作澁勒東坡詩倦看澁勒暗蠻村合歡竹出南
嶽下渚州安思縣多苦竹有青白紫黃四色浙中有天
親竹末皆兩岐成都府彭縣大隋山生竹若龍頭俗呼
龍頭竹九嶷山有雙稍竹初生枝葉即分兩稍亦名合
歡竹荻蘆竹冬天不凋其竹似蘆荻鶴膝竹節下大小
似苦竹閩中人呼為槌竹石&KR3613;竹生閩中竹似石竹而
小古散竹節似馬鞭葉似桐樹而小皮似栟櫩箖竹出
襄州臥龍山諸葛亮祠中長百尺只稍上有葉雪峰語
錄雪峰為刹與經蔣諸山相甲乙岡巒百里間皆奯竹
玄倭國有條幹竹少室山有爨器竹又繇廣志永昌有
漢竹圍三尺餘大者一節受一斛神異經南方荒中有
&KR0034;竹長百丈圍二丈五六尺厚八九寸可以為船有篩
竹一名太極竹可以為船占城國出觀音竹如藤長丈
八尺其色黑如鐵會稽縣有公孫竹高不盈尺越州産
越王竹狀若荻枝可代酒籌次有沙筯竹欲採者輕步
從之聞人聲則縮入沙中羅浮山有龍公竹大徑七尺
常有鳳皇棲宿&KR0008;城縣倪山産娑羅竹圍三四尺性堅
中為弓蓬山有浮筠竹葉青梧竹可作屋柱奉化新嶺
山生竹高僅五寸葉皆白色清江縣瑞筠山有竹色如
爛銀齊民要術蕪竹黑皮竹汗有文莖紫子如大珠郭
璞云怪竹出始興小桂縣上合防露下疎來風每日出
羅紈金翠望若花開山經雲山有桂竹甚毒傷人必死
一曰狀如甘竹而皮赤方竹見寧波志葛仙植於定海
靈峰者益部方物志有方竹贊筍譜方竹出澧州西游
川鐵治辰山之陽北戶錄澄州産方竹體如削成勁挺
堪為杖隔州亦出大者數丈又黑竹出西山長二尺許
如指大純墨色葉玄碧見文太史墨竹銘蘄水縣鳳棲
山下有王羲之洗筆池崕邊小竹俱成墨色筍譜道州
瀧中多月竹每節一丈或八尺莖不大裊裊搖空粉節
上似有丹色竹譜宜都縣飛魚口有紅竹大者不過寸
許鮮明可愛黔陽縣赤竹岡岡壟糾盤叢生赤竹雲窗
襍志云波竹出區吳山紫枝綠葉花如石榴實如蓮子
服之體輕趙飛燕舞於掌上服此實也暘谷漫錄張堂
云同邑安福西鄉周俊叔家有十二時竹繞節凸生子
丑寅卯十二辰字點畫可數清異錄荆南判官劉彧棄
官秦隴篋中收大竹十餘顆每飲客則斫取少許煎飲
其辛香如雞舌人堅扣其名謂之丁香竹非中國所産
也暌車志紹興中四明有巨商泛海阻風抵一山下因
攀躡而登絶頂有梵宫焉窗外竹數个枝葉如丹商堅
求一二竿截之為杖每以刀鍥削輒隨刅有光心異之
至一國有老叟曰君親至補陀落伽山此觀音坐後旃
檀林紫竹也商驚悔取削棄餘札寳藏之有久病無藥
可愈者煎湯飲之即愈蓋不止六十一種也
草以葵名
草以葵名者甚衆有蜀葵爾雅所謂菺戎葵也郭璞云
形似木槿而光色奪目一名荆葵楚葵水芹也見說文
吳葵苦菜也見王冰素問注水葵蓴也澤葵莓苔也蕪
城賦澤葵依井是也錦葵花名莖小葉圓詩所謂視爾
如荍者也冬葵菜名今之滑也一名露葵王維所謂松
下清齋折露葵是也有蔠葵一名落葵一名天葵一名
藤葵爾雅所謂蔠葵繁露也大莖小葉茂紫黃色一名
承露陶隠居云人家多種之葉惟可&KR1339;鮓子紫色女人
以漬粉傅面為假色俗呼為胡臙脂龍葵似吳葵而小
即關河間謂之苦菜者葉圓花白子若牛李生青熟黑
但堪煮食兔葵莃也一名天葵劉禹錫所謂兔葵燕麥
郭璞注云頗似葵而小葉狀如䔧有毛汋&KR0008;之本草注
苗如龍苪葉光澤花白似梅莖紫色煮汁極滑堪食蒲
葵木名㯶樹也鳬葵荇也防葵藥名地葵地膚也丘葵
蘬也
白刺顛
本草云五加皮蓋天有五車之星精也青精入莖則有
東方之液白氣入節則有西方之津赤氣入華則有南
方之光玄精入根則有北方之&KR0961;黃煙入皮則有戊巳
之靈繇之者真仙服之者反嬰也一名犲漆一名付節
一名牙石一名豚榆俗名追風草蜀中名白刺顛陶隠
居云釀酒主益人道家用此作灰亦以煮石又名金鹽
王屋山人王常曰何以得長久何不食石蓄金鹽母又
曰寧得一把五加不用金玉滿車寧得一把地榆不用
白日寳珠列女傳食石食金鹽可以支常久食石食玉
跂可以得長夀譙周巴蜀異物志文章草贊曰文章作
酒能成其味以金買草不言其貴文章草即五加皮也
野悉蜜
野悉蜜花出拂林國亦出波斯國苗長七八尺葉似梅
四時敷榮其花出白色不結子花開時遍野皆香與嶺
南詹糖相類西域人採其花壓以為油塗之甚香滑李
時珍曰自西域移來謂之耶悉茗花枝幹裊娜葉似茉
莉而小花細瘦四瓣有黃白二色即素馨也宋傅伯成
詩昔日雲鬟鎖翠屏只今煙塜伴荒城香魂斷絶無人
問空有幽花獨擅名詩注云素馨南漢宫女名閩書俱
那衛一作俱那異高七八尺其枝脆弱葉狹而長花紅
色似玉簪花而小曾師建閩中記南方花有北地所無
者闍提茉䔧俱那異皆出西域盛傳閩中即夾竹桃也
紫䤵樹
紫䤵樹出真臘國呼為勒佉亦出波斯國樹長一丈枝
脩鬱茂葉似橘經冬而凋三月開花白色不結子天大
霧露及雨霑濡其樹枝條即出紫䤵波斯國使烏海又
沙利深所說並同真臘國使折衝都尉沙門陁沙尼披
陀言蟻運土於樹端作窠蟻壤得雨露凝結而成紫䤵
崑崙國者次之南州異物志木有摩廚生於斯調國其
汗肥澤如膏馨香馥郁可以煎熬食物香美如中國用
油酉陽雜俎阿勃參出拂林國長一丈餘皮青白色葉
細兩相對花似蔓菁斫其枝汁如油以塗疥癬無不瘥
者其油極貴價重於金
畢羅鉢
畢羅鉢樹即菩提樹出摩伽陀國在摩訶菩提寺蓋釋
迦如來成道時樹一名思維樹莖幹黃白枝葉青翠經
冬不凋至佛入滅日變色凋落過已還生至此日國㠪
民人大作佛事收葉而歸以為瑞也樹高四百尺已下
有寳塔周迴繞之彼國人四時常焚香散花繞樹作禮
唐貞觀中頻遣使往於寺設供并施袈裟至顯慶五年
於寺立碑以紀聖德此樹梵名有二一曰賓撥梨力义
二曰阿溼曷咃婆力义西域記謂之畢鉢羅以佛於其
下成道即以道為稱故號菩提婆力义漢翻為樹昔巾
天無憂王剪伐之令事火婆羅門積薪焚焉熾焰中忽
生兩樹無憂王因懺悔號灰菩提樹遂周以石垣之賞
設迦至復掘之至泉其根不絶坑火焚之溉以甘蔗汁
欲其焦爛後摩揭陁國滿曹王無憂之曾孫也乃以千
牛乳澆之信宿樹生故舊更增石垣高二丈四尺玄奘
至西域見樹出垣上二丈餘又按此樹即貝多樹也經
稱西天竺有貝多羅樹其樹高四十有九尺葉廣長如
佛舌光澤可鑑宜黃白金漆書凡阿難總持之文皆在
焉酉陽雜俎貝多出摩伽陀國長六七丈經冬不凋此
樹有三種一者多羅娑力义貝多二者多梨婆力义貝多
三者部婆力义貝多多羅夕梨並書其葉部闍一色取
其皮書之西域經書用此三種皮葉若能保護亦得五
六百年拾遺記外國有貝多樹葉長五六寸闊五寸許
葉形似琵琶而厚大嵩高寺中有思惟樹即貝多也西
域記謂之畢鉢羅楊用修謂畢鉢羅即無憂樹佛經又
謂之菩提娑力义釋氏有貝多樹下思惟經大順中仰
山慧寂禪師見異僧乘空而至作禮而立師問近離甚
處僧曰早辰離西天師曰何太遲曰遊山玩水師曰神
通妙用不如闍梨佛法僧曰特來東土禮文殊却遇小
釋迦遂以西天貝多葉與師作禮乘雲騰空去貝多漢
語翻為葉又佛家有優鉢羅花本草爾雅諸所不載意
為幻言及見胡致堂云奉佛者每假樹木花草為佛之
名愚惑世道故以仙人柏為羅漢松三春柳為觀音柳
獨脚蓮為觀音蓮薏苡子為菩提子大林檎為貧婆菓
金蓮花為優鉢羅花然聞北京禮部儀制司後堂舊有
千葉青蓮花開時四月初八至冬結如鬼蓮蓬脱去其
衣中有金色佛一座因名為此花岑嘉州集有優鉢羅
花歌則實有此花矣
牡丹譜
陸游有天彭牡丹譜載狀元紅祥雲紹興春胭脂樓金
腰樓玉腰樓雙頭紅富貴紅一尺紅鹿胎紅文公紅政
和春醉西施迎日紅彩霞叠羅勝叠羅瑞霞蟬乾花大
千葉皆紅花之善者紫綉毬乾道紫澄黑紫葛巾紫福
叢紫禁苑黃慶雲黃青心黃黃氣毬玉樓子劉師哥玉
覆盆歐碧又稱有轉枝紅朝霞紅灑金紅瑞雲紅夀陽
紅深春毬米囊紅福勝紅油紅青絲紅紅鵝毛粉鵝毛
蹙金毬間綠樓銀絲樓六對蟬洛陽春海芙蓉膩玉紅
内人嬌朝天紫陳州紫袁家紫御衣紫靳黃玉抱肚勝
瓊瑶白玉盤碧玉盤界金樓樓子紅共三十一品未識
胡質牡丹譜載黃者御袍黃淡鵝黃紅者大紅舞青霓
石榴紅曹縣狀元紅金花狀元紅王家大紅大紅剪絨
大紅綉毬大紅西瓜瓤小葉大紅金絲大紅硃砂紅映
日紅錦袍紅羊血紅九蘂真珠紅石家紅七寳冠醉胭
脂桃紅者魏紅大葉桃紅桃紅舞青霓夀安紅皺葉桃
紅海紅平頭蓮蕊紅海天霞桃紅西瓜穰翠紅籹陳州
紅桃紅西番頭桃紅線四面鏡桃紅鳳頭嬌紅樓臺輕
羅紅淺嬌紅花紅綉毬嬌紅醉嬌紅出莖絲作西子紅
紫玉海雲紅粉紅者玉芙蓉素鸞嬌水紅毬玉兔天香
醉楊妃赤玉盤粉西施觀音面醉西施粉嬌娥西天香
彩霞紅玉樓春鶴翎紅醉春紅醉玉樓一百五合歡花
倒暈檀心肉西施三學士紫者紫舞青霓腰金紫瑞香
紫平頭紫葉底紫即墨紫丁香紫徐家紫茄花紫紫仙
姑紫綉毬紫羅袍紫重樓紫雲芳駝褐毬淡藕絲籠烟
紫白者舞青霓萬卷書玉重樓無瑕玉水晶毬白剪羢
綠邊白羊脂玉楊姿玉慶天香玉天仙玉綉毬玉盤盂
蓮香白青心白伏家白鳳尾白雁來白平頭白金絲白
佛頭青鴨蛋青歐陽永叔牡丹譜則姚黃牛黃魏華鞓
紅獻來紅添色紅鶴翎紅粗葉夀安紅倒暈檀心一撮
紅九蕊真珠紅一百五丹州紅延州紅蓮華萼左華朱
砂紅葉底紫軍容紫玉板白潛溪緋鹿胎華稗雅云牡
丹之名或以姓或以州或以色或以地或旌其所異者
而志之姚黃牛黃左華魏華以姓著青州延州丹州以
州著夀安潛溪以地著一撮紅鶴翎紅朱砂紅甘草黃
以色著獻來紅九蘂真珠紅鹿胎紅倒暈檀心一百五
蓮華萼葉底紫皆著其異者初姚黃未出時牛黃為第
一牛黃未出時魏華為第一魏華未出時左華為第一
左華之前惟有蘇家紅賀家紅林家紅之類皆單葉多
葉華出前華黜矣清異錄洛陽大内臨芳殿牡丹千餘
本其名品有百葉仙人(淺紅)月宫花(白)小黃嬌(深黃)雪夫人
(白)粉奴香(白)蓬萊相公(紫花黃緣)卯心黃御衣紅紫龍杯三
雲紫盤酥紫(淺紅)天王子出樣黃火燄奴(正紅)太平樓閣海
山記煬帝闢地為西苑易州進二十種牡丹有赭紅鞓
紅飛來紅袁家紅醉妃紅海雲紅天外紅一拂黃軟條
黃延安黃先春紅嬗風嬌等名又牡丹品外之竒薛蕙
集李子西送佛頭青花得自永寧王宫中喜而賦詩改
名萼綠華云故人真好事為我致名花書寄夷門道春
來帝子家玉肌如素雪翠袖影青霞合避金仙號更名
萼綠華今牡丹種類有綠蝴蝶南人呼為佛頭青西人
謂之鴨蛋青放蕊時枝葉純綠洛中花工宣和中以藥
培壅白牡丹如玉千葉一百五玉樓春等根下次年花
皆作淺碧色歲貢禁府價在姚黃之上號歐家碧外廷
所未識也正統間天香圃牡丹一品變成綠色凡開三
朵憲宗曾畫其形色詠之以詩古人詠綠牡丹詩如池
縠搖光亂窗綃掩態妍又珠憐金谷妓萼降九疑仙國
朝徐天池牡丹綠者未曾聞狡獪司花此弄新漢水鴨
頭新作帔隴山鸚鵡未呼人韓郎頃刻愁難學酒輩逡
巡醉可頻不羡張家回道士自抛紅粉煉庚辛王元美
秦女曉妝將掩鬢曲江春讌剪為紗之句又絶句沉香
亭畔玉嵯峨壘壘春山捧翠螺何似江南天水碧周娘
親為剪宫羅皆佳什也又今牡丹各色花俱有獨正黃
者不可得不知姚黃一種何以便絶王敬美先生在關
中時秦藩有黃牡丹盛開宴客敬美甚詫以重價購二
本携歸至來年開花則仍白色耳始知秦藩亦以黃梔
水澆其根而為之耳歐陽公作花目二十四種後于錢
思公屏上得牡丹九十餘種然思公花品無聞於世宋
次道河南志于歐公後又增二十餘名滎陽張珣撰譜
三卷凡千葉五十八品多葉六十二品單葉一百十九
品又以芍藥附其末皆叙其顏色容狀及所以得名之
故又訪于故圃得種接養護之法各載於圖後最為詳
備大觀政和以後花之變態又有在珣譜之外者其中
姚黃一種尤驚人眼目花頭面廣一尺其芳香特異號
一尺黃又洛陽陳州園戶朱家忽開牡丹一枝色如鵝
雛而淡黃其面一尺三四寸高尺許柔葩重叠約千百
葉本姚黃也而于花英之際有金粉一縷暈之其心紫
蕊亦粉縷之朱氏乃以縷金黃目之以籧篨作一欄屋
圍帳復張青帘護之于門首遊人輸千錢乃得入觀又
京國花卉之盛尤以牡丹為上慈恩寺有花兩叢每開
及五六百朵繁豔芬馥會昌中朝士數人坐賞因云牡
丹之盛世所賞者淺紫淡紅而已竟未識紅之深者院
主老僧微笑曰安得無之但諸賢未見耳乃自開一房
施設幡像有板壁遮以舊幕幕下啟門而入至一院有
小堂兩間殷紅牡丹一窠幾及千朵初旭才炤露華半
晞濃姿半開炫燿心目朝士驚賞留戀及暮而去洞微
志錢仁沅為元帥與中軍都虞侯金詔比鄰詔堂東植
牡丹一本開花三百朵其色如血每瓶子上有碎金絲
如蛺蝶之狀一城以為竒異
芍藥譜
宋劉攽揚州芍藥譜三十一種曰冠羣芳賽羣芳寶妝
成畫天工曉妝新點妝紅疉香英積嬌紅醉西施道妝
成掬香瓊素妝殘試梅妝淺妝勻醉嬌紅凝香英石嬌
紅縷金囊怨春紅妬鵝黃蘸金香試豔妝宿妝殷取次
妝聚香絲簇紅絲效殷妝會三英會歡芳擬綉韀銀含
稜又孔武仲揚州芍藥譜三十三種御衣黃青苗黃樓
子尹家二色黃樓子絳州紫苗樓子圓黃硤石黃鮑家
黃石壕黃夀州青苗黃樓子黃絲頭道士黃白纈子金
線樓子金繫腰沔池紅紅纈子胡家纈玉樓子玉逍遥
紅樓子青苖旋心二色紅楊家花茅山紫樓子茅山
冠子柳浦冠子軟條冠子當州冠子多葉鞍子髻子紅
絲頭緋多葉紹熙廣陵志芍藥譜凡三十二種御愛紅
御衣黃玉逍遥紅都勝紫都勝觀音紅包金紫黃樓子尹
家黃黃夀春出羣芳蓮花紅瑞蓮紅柳浦紅茅山紅延州
紅綴珠紅金繫腰玉板纈玉冠子紅冠子紫鱠盤小紫毬
鎮淮南倚欄嬌胡纈玉樓子單緋粉緣子紅旋心按芍藥
中有金帶圍無種有時而出則城中有宰相韓魏公守廣
陵日郡圃芍藥盛開得金帶圍四朵公乃選客具樂以賞
之時王珪為郡倅王安石為幕官皆在選而缺其一花已
盛公謂今日有過客即使當之及暮報陳太傅升之來明
日遂開宴折花插賞後四人皆為首相蓋花瑞也
本草芍藥一名黑牽夷一名餘容一名犁食一名解
食一名鋌廣雜名攣夷三里子名可離
伊蘭花
蜀中有花名賽蘭香花小如金粟馥特烈佛經天末香
莫若牛頭㫋檀天澤香莫如詹糖薰陸天華香莫若伊
蒲伊蘭則伊蘭即此花也王敬美閩部疏曰賽蘭蔓生
樹蘭木生其香皆與蘭埒有拜節蘭色微紫以歲首開
花有吊蘭花葉皆蘭裹而懸之無土自榮又建中有仙
霞蘭于仙霞嶺得之漳州有貴妃蘭紅色而小有鶴頂
蘭似蘭而大高濓蘭譜陳夢良紫花每榦十二萼花頭
極大為衆花之冠吳蘭色深紫十五萼榦紫莖紅潘花
色深紫十五萼仙蘭于仙霞嶺得之趙十四色紫十五
萼開時若晚霞亦云趙師博蓋其名也何蘭紫色中紅
有十四萼品外之竒則金稜邊色深紫十二萼葉自尖
處分兩邊各一線許直下至葉中處映日如金線白蘭
則濟老色白十二萼如淡妝西子素裳縞衣亦號一線
紅竈上十五萼色碧玉花榦最碧葉綠而瘦俗呼綠衣
郎黃殿講碧玉榦花色微黃李通判葉大施俱色白惠
知客色白花黃淡紫片尾微黃馬火同色碧而綠有十
二萼亦名五暈絲鄭可舉色白十四萼黃八兄色白有
十二萼周染花色白十二萼夕陽紅花八萼花片微紅
如夕陽返炤觀堂主花白有七萼花聚如簇名弟色白
五六萼弱脚色綠花如鷹爪一幹一花魚魫蘭十一萼
花片澄澈宛如魚魫此白蘭之竒品也宋王貴學蘭譜
云天下深山窮谷非無幽蘭生于漳者獨盛且馥其色有
深紫淡紫真紅淡紅黃白碧綠魚魫含稜之異就中品第
紫蘭陳夢良為甲吳潘次之如趙如何大小張淳監糧趙
道長泰紫許景初以下又次之金稜邊為紫花竒品白蘭
龜山為甲施花車知客次之如李如馬如濟老十九蕊黃
八周染以下又次之而魚魫為白花竒品一名趙蘭十二
蕊花片澄澈宛若魚魫沈沈無影可指葉綠顛微曲焉
揚州瓊花
楊用修云揚州有蕃釐觀觀中有瓊花即陳後主所謂
玉樹後庭花曲云瓊樹朝朝新是也其花後萎好竒者
云瓊花無種過矣宋傅子容詩比瑒如礬總未佳要須
博物似張華因看異代前賢帖知是唐昌玉蕊花王介
甫名為瑒花取其色白也山谷名曰山礬以其供染即
今之梔子花佛經名薝蔔花本草名越桃是用修以瓊
花玉蕊山礬梔子總合而為一也容齋隨筆謂物以希
見為貴唐昌觀玉蘂至于神女下游折花而去以踐玉
峰之約不特土俗罕見神仙亦然若山礬則江東彌山
亘野而引李衞公集潤州招隠玉蘂花詩又晏元獻集
借示揚州廟玉蘂詩序為證云此花因㠪元之更名瓊
花春明退朝錄招隠玉蘂即後主瓊花非山礬也韻語
陽秋云江南野中有小白花本高數尺春開極香土人
呼為瑒花魯直更其名曰山礬常有句云高節亭邊竹
已空山礬獨自倚春風是也近見曾瑞伯高齋詩話此
花即唐昌玉蘂恐未然玉蘂佳名自唐流傳至今不應
捨玉蘂而呼瑒又改名山礬也又瓊花惟揚州后土祠
有之玉蘂則唐朝唐昌觀有玉蘂花王建詩所謂女冠
夜覓香來處惟有階前碎月明是也長安觀亦有玉蘂
花劉禹錫所謂玉女來看玉樹花異香先引七香車是
也唐苑亦有玉蘂花李德裕詩玉樹天中木金閨昔共
窺是也招隠山亦有玉蘂花李德裕所謂吳人初不識
因予賞玩乃得此名是也然則玉蘂非瓊花明矣總諸
家之說較之瓊花者揚州后土觀中之物世無别種者
也玉蘂者長安唐昌觀中之物仙女來游以赴玉峰之
約者也山礬者本瑒花而魯直易名者也梔子即佛書
所謂簷蔔四花皆白色而有香然貴賤若天壤之懸梔
子今江南絶多皆四五月開而瑒花自是春開梔子染
黃以花而山礬染黃以業玉蘂自顯于唐昌而瓊花獨
鍾于后土廣陵長安道里懸絶又有聚八仙花最近似
而亦非見鄭興裔瓊花辨云瓊花大而瓣厚其色淡黃
聚八仙花小而瓣薄其色微青瓊花葉柔平瑩澤聚八
仙花葉粗而有芒瓊花蘂與花平不結子而香聚八仙
蘂低于花結子而不香取二花以試兒童能辨之周平
園云唐人甚重玉蘂始着花甚微經月漸大暮春方開
出鬚如冰絲上綴金粟花心復有碧&KR0034;狀類膽瓶其中
别抽一英出衆鬚上散為衆蕊猶刻玉然羣芳所無不
知何故疑為瓊花也
五榖各二十種
五穀之稱見于經傳者多矣鄭玄云五榖麻黍稷麥菽
也月令春食麻夏食菽季夏食稷秋食麥冬食黍注云
麥屬木黍屬火麻屬金菽屬水稷屬土周禮職方氏揚
荆宜稻青宜稻麥雍冀宜黍稷幽宜三種兖宜四種豫
并宜五種注三種黍稷稻也四種黍稷稻麥也五種黍
稷菽麥稻也汲冢周書禾黍居東方黍居南方稻居中
央粟居西方菽居北方說文曰禾嘉榖也木旺而生金
旺而死麥金也金旺而生火旺而死黍禾屬秔稻屬麻
稷屬稷五谷之長也周禮又有三農生九榖鄭衆以黍
稷秫稻麻大小豆大小麥為九榖鄭玄無麻大麥有梁
苽又膳夫饋食用六榖注六榖&KR0008;黍稷粱麥苽也星經
又有八榖則榖稻黍粟菽麻大小麥大小豆也易稱百
榖楊泉物理論粱者黍稷之總名稻者溉稻之總名榖
者衆豆之總名三榖各二十種為六十蔬果之實助榖
名二十是為百榖后稷教民樹藝之法曰五時見生而
樹生見死而穫死又曰五榖生于五禾汜勝之書曰黍
生于榆大豆生于槐小豆生于李麻生于楊大麥生于
杏小麥生于桃稻生于柳五木自天生五榖待人生取
五榖候于五木也蘼草死而麥秋至草木黃禾乃登故
曰見死而穫死也吕氏春秋孟夏之昔殺三葉而穫大
麥注昔終也三葉暮羌藁歴䓆蓂也
荔枝名十八娘
曾子固荔枝狀有中元紅孟家紅法石白釵頭顆一品
紅狀元紅陳紫方紅綠竹丁香牛心虎皮玳瑁龍牙蚶
殼真珠雙髻朱柿蒲萄十八娘等凡三十四種十八娘深
紅而細長以閩王女好食此而得名或云物之少美者
為十八娘閩人語也故元八詩有青銅三百一斗酒荔
枝十八誰家娘之句蔡君謨荔枝譜陳紫其樹晚熟其
實廣上而圓下大可徑寸有五分香氣清遠色澤鮮紫
殼薄而平瓤厚瑩膜如桃花紅核如丁香母剝之凝如
水晶食之消如絳雪其味之至不可得而狀也江綠大
較類陳紫而差大獨香薄而味少淡方家紅可徑二寸
色味俱美游家紅種出陳紫實大過之宋公荔枝實如
陳紫而小甘美無異藍家紅泉州為第一周家紅出興
化軍何家紅出漳州園法石白出泉州法石院色青白
其大次于藍家紅綠核頗類江綠色丹而小荔枝皆紫
核此以綠見異出福州丁香荔枝皆旁蔕大而下銳虎
皮紅色絶大繞腹有虎斑牛心以狀言之玳瑁紅荔枝
上有黑點如玳瑁琉璜顔色正黃而刺微紅朱柿色如
柿蒲萄荔枝穗生朵至一二百又有蚶殼新牙水荔枝
蜜荔枝真珠荔枝剖之純瓤圓白如珠莆田荔枝名品
皆出天成雖以其核種之終與其本不相肖宋香之後
無宋香所存者孫枝耳陳紫之後無陳紫過牆則為小
陳紫矣筆談謂焦核荔枝土人取其根火燔令焦復植
于土以石壓之令勿生旁枝其核自小里人謂不然此
果形狀變態不可以理求或似龍牙或似鳳爪釵頭紅
之可簪綠珠子之旁綴是豈人力所能加哉初方氏有
樹結實數千顆欲重其名以二百顆送蔡忠惠公詰以
常歲所産止此公為目之曰方家紅著之于譜然此後
華實極繁迨至成熟所存未嘗越二百遂成語䜟宋福
清翁昭文先儒亢從子也圃中非時生荔枝其母曰豈
有嘉客踵門耶頃之莆田林光朝至因名為嘉客紅王
十朋為泉州守有荔枝詩八章一曰陳紫一曰江綠一
曰皺玉一曰大將軍一曰玉堂紅一曰奪先紅一曰七
夕紅一曰白蜜福州志稱一品紅荔中極一品狀元紅
顆極大味清甘桂林皮粗厚大如雞子味甘中冠體
圓核小皮光而薄味清而甘金鍾形如鍾皮略麤厚色
如硃砂勝畫皮厚刺尖味甘肉豐雞母引子朵數十枚
大小錯出鳳池超實圓味甘駝蹄長大而甘柔金㯶上
銳下方有金線界其中鑛玉皮粗厚味甘濃紅綉鞋實
小而尖形如角黍味極香美龍牙色紅長二寸許上下
俱方天柱以樹高大名滿林香甘香倍于衆品鵝卵皮
光無刺色紅蜜丸味甘肉厚白蜜皮粉紅甘如蜜雞肝
實扁味甘色紅無核其中品又有饅頭磨盤馬先白松
柏蕾將軍帽醋甕綠珠一名結綠俗呼為綠荔枝實如
山榛味至清至熟時實與葉無辨星毬紅惠安志果實
與百榖相消長荔枝楊梅大熟其年五榖多荒諺曰山
中紅田裡空近時徐興公譜復載有福州一品紅洞中
紅星毬紅栗玉金㯶綠珠中冠鳳池超鑛玉雞引子淨
江瓶馬先白滿林香勝江陳山中冠白蜜勝江萍松柏
蕾勝畫等名興化有皺玉郎官紅游丁香紫璚百步蘭
夀香西紫黃香瑞堂紅麝囊紅百步香黃玉玉堂紅綠
紗青甜霞墩黃石紅水留松蕾等名泉州有大將軍七
夕紅張官人馬家綠百步香火烟綠衣郎柳鍾等名漳
州品有虎皮斑冰團大綠小綠余家綠陳紅黑葉
木蘭
古有木蘭而無玉蘭今則有玉蘭而無木蘭吳中木蘭
堂其花樹最雄陸龜蒙詩所謂幾度木蘭舟上望不知
原是此花身其樹至宋末始萎陽備詩云木蘭枝密樹
仍高堂下花光炤節旄列鼎重茵歌舞地金章同色使
君袍其色似慘紫今玉蘭在吳中多以辛夷接辛夷紫
而玉蘭白豈二木本一種昔紫而今白耶
三百
荆木内方天楄羊桃外方東荒綺高之樹三百歲而華
二百歲而實東荒柤榢之樹三千歲而華九千歲而實
木藤斷其根則生松根壓以石則偃模木之葉四時代
色普舍之樹四時作華白䓘之汗如漆芭木之汁如血
桃枝竹四尺為一節木瓜一尺而百二十節海棗五年
而一花蓍草七十年而益一莖娑羅之樹七葉優鉢羅
之華九房瓊州有占風之草興化有候潮之莢慈孝之
竹冬筍外生夏筍内生銀杏乙夜而華丙夜而實幽榖
四炤楊搖七脊梧實綴于箕㯽榔之房出于葉古度不
花而實子從皮出之荇藻蘋併生于水宛童兔絲生于
木菖本林蘭生于石䓴茵樹鷄生于朽株楓人生于雷
雨&KR0034;蒻地蠶延藜生于零露
紅荳蔲
唐詩紅荳生南國又荳蔲稍頭二月初按桂海虞衡志
紅荳蔲花叢生葉瘦如碧蘆春末𤼵初開花先抽一榦
有大籜包之籜解花見一穗數十蘂淡紅鮮妍如桃杏
花色蕊重則下垂如葡萄又如火齊瓔絡及剪彩鸞枝
之狀此花無實不與草荳蔲同種每蕊心有兩瓣相並
詞人托興如比目連理云耳資暇集豆有圓而紅其首
烏者舉世呼為相思子即紅豆之異名也其木斜斫之
則有文可為奕博局及琵琶槽其樹大株而白枝葉似
槐其花與皂莢花無殊其子若&KR0008;豆處于甲中通身皆
紅李善云其實赤如珊瑚是也徐氏筆精云嶺南閩中
有相思木歲久結子色紅如大豆故名相思子每一樹
結子數斛非即紅豆也筆叢謂温庭筠玲瓏骰子安紅
荳入骨相思知也無相思子即紅荳也恐非益部方物
略記紅荳花白色實若大紅荳以似得名葉如冬青
天南竹
杜子美詩有麝香眠石竹鸚鵡啄金桃不知石竹為何
種按天南竹一名錦竹一名石竹叢生高尺許花如纈
錦唐人多像此為服飾故李太白有石竹繡羅衣之句
楊用修曰爾雅綬似綬說文引綬有旨虉本作&KR0034;紅小
草雜色如綬綬草一名錦竹杜子美有覓錦竹詩梅宛
陵集錦竹詩雖作湘竹紋還非楚筠質化龍徒有期待
鳳曾無實又注其下云此草也似竹而斑按通志草木
略瞿麥曰丘句麥曰大菊曰大蘭曰茈萎曰杜母草曰
燕麥曰蘥麥曰雀麥曰石竹爾雅云大菊蘧麥其葉細
嫩花如錢可愛
木棉吉貝
續博物志聞閩中多木棉植之數千株採其花紡為布
名吉貝南史言林國等出古貝木以古為吉繆也霏雪
錄李商隠詩木棉花𤼵鷓鴣飛王叡詩紙錢灰出木棉
花木棉樹大盈抱花紅似山茶黃蕊花片極厚近峰聞
略云棉花入中國自我朝始舊所云木棉即今之班枝
花也廣州志稱攀枝花高四五丈類山茶殷紅如錦一
名木錦棉花種為番使黃始所傳今廣中立祠祀之沈
黃門炤曰番中有青紅白三種今特傳其白者耳
茈䓞
爾雅葝鼠尾可以染皂本草一名陵翹有白華者有赤
華者蒤虎杖似紅草而麤大有刺可以染赤陶元狀如
大馬蓼莖斑而葉圓是也茹慮一名茅蒐一名地血齊
人謂之茜徐州人謂之牛蔓今之蒨可以染絳藐茈草
一名茈䓞可以染紫一名紫丹苗似蘭香莖赤一即青
花紫白色而實白也
薜荔
楚詞披薜荔兮帶女蘿注薜荔無根緣物而生不明言
為何物也據本草絡石也在石曰石鱗在地曰地錦繞
叢木曰長春藤又曰龍鱗薜荔又曰扶芳藤今假山上
種巴山虎是也
陳藏器云地錦一名地朕一名地噤蔓延着地葉光
淨露下有光
蔬草蜜
玄覽蒨之絳也藍之青也葴之碧也藐之紫也&KR0034;之綠
梔之黃也櫟斗之皂也蘇方之赤也槐莢之黃也是皆
丹青之佐也臨安有酸角之醯蔬焉真臘有咸平之酢
樹焉巴西有草跂交河有草蜜焉端溪有内樹焉瓊管
以嚴樹為之酒瓜哇以柳漿為之酒蒲喇加以茭草之
實為之酒緬甸以貝葉之實為之酒烏孫以青田之核
為之酒南海有桄榔之麪南中八郡有䔋木之䵀交趾
有都勾之䴲蒲刺加有沙菰之米江東之油荏子也北
土之油大黂也拂林之油群漢也波斯之油齊㬑也牂
牁之績桐也林邑之績古貝也驃國之績娑羅也日南
之績木㰃也咸寧之績綸木也各任土以足其用者也
候闥子
天仙果樹高八九尺無花其葉似荔枝而小子如櫻桃纍
纍綴枝間六七月熟味至甘見益部方物志候闥子如指
頭大味苦可食土翁子如漆子大熟時甜酸色青黑猴總
子如指大與柿相似其味不減於柿多南子如指大紫色
味甘與梅子相似俱見臨海異物志黎朦子如大梅復似
小橘味極酸櫓罟子大如半升椀諦視之數十房攅聚成
毬每房有縫冬生青至夏經破其瓣食之微甘部諦子色
黃大如石橊羅晃子如橄欖其皮重特乃子狀似榧而圓
長端正不納子似黃熟小梅絶易爛爛即破肉附核可為
經珠似菩提子曰頭子狀如櫻桃色如蒲桃穗塔骨子匾
如大橘皮裏空虛俱見桂海虞衡志俺拔如消梨稍長香
冽其皮可食出蘇門營刺國毗野嘉果也實如楮産真臘
歌畢佗實似李産真臘偏朴果名暹羅貢物見裔乘蠡齊
子如彈見魏武帝食品底珍樹子波斯國呼為阿驛色赤
類椑子味似乾柿一月一熟見酉陽雜俎石都念子味酸
生嶺南樹高丈餘葉如白楊花如蜀葵正赤子如小棗蜜
漬為粉甘美益人隋時植于西苑預知子曰仙沼子曰聖
知子曰聖先子曰盍合子實如皂莢子傳云取二枚綴衣
領上遇蟲毒則聞有聲故有預知之目見草木略
附
駢雅餘甘之子如彈丸其核五稜晃羅之子如橄欖其
皮七出娑羅之子若椒都諦之子若橊南石之子如燕
卵菴羅之子如李蘿蒙之子若橙
艾納迭迷
東坡詩憑仗幽人收艾納國香和雨入青苔和香之方
用艾納則衆香發越樂府歌曰何來毾㲪五味香迭迷
艾納及都梁廣志曰艾納出西國似細艾本草及沈氏
香譜曰艾納松上莓苔也魏文帝迭迷賦曰覽芳草之
樹庭楊修幹而結莖薄西夷之穢俗越萬里而來征應
瑒迭迷賦曰振纖枝之翠粲動芳葉之莓苔陳琳迭迷
賦曰立碧莖之婀娜銷綠條之蜿蟺廣志曰迭迷生西
海中按昔邪草曰烏韭曰垣羸曰天韭生于屋上曰屋
游生于屋隂曰垣衣在石上謂之烏韭在地上謂之地
衣在井中謂之井苔在墻上茸茸然起者謂之土馬騣
生于水中謂之陟釐生于石上謂之石花生于海中石
上謂之紫䓴松上之衣謂之艾納本一物也
花五色
花木之備五色者若隋縣永陽山壁立千仞有石屋名
神農窟前有異物藤花形似麥菜朝紫中綠晡黃暮青
夜赤五色迭耀又模木生周公塜上其葉春青夏赤秋
白冬黑十月後黃氣出土尺五寸又卭州有弄色木芙
蓉一日白次日淺紅三日黃四日深紅比落紫色人號
文官花長春樹春碧夏赤秋白冬黑天寳遺事載明皇
沉香亭前牡丹一株兩頭朝深碧暮深黃夜粉白香豔
各異帝曰此花木之妖也以賜楊國忠國忠以百寳欄
盛之
丹青樹
終南山多合離樹葉似江離而紅綠相離莖皆紫色氣
如羅勒其樹直上百尺無枝上結叢條狀如車蓋一青
一丹斑駁如錦繡長安謂之丹青樹瀘州瓦屋山出娑
羅花五色爛然移他處則槁
四時花
歐陽永叔為滁州築醒心醉翁二亭于琅邪幽谷令幕
官謝希深絳雜植花卉其間謝以狀問名品公批紙尾
云淺紅深白宜相間先後仍須次第栽我欲四時携酒
賞莫教一日不花開未幾徙揚州别滁詩曰花光濃郁
柳輕明酌酒花前送客行我亦且如常日醉莫教絃管
作離聲玉渙為屋四合各植花石隨時之宜春海棠秋
芙蓉夏湖石冬梅名四炤亭清異錄劉垂說他時得志
當作五香窟吳香窟盡種梅株秦香窟周懸麝臍越香
窟植岩桂蜀香窟栽椒楚香窟畦蘭四草木各占一時
餘日入麝窟便足了一生其風韻堪與歐陽公相亞也
桐木有天下太平字
宋治平四年汀州進桐木板二有文曰天下太平宋太
宗太平興國六年正月瑞安縣民張度解木五片皆有
天下太平字慶歷三年澧州獻瑞木文曰太平之道熙
寧十年八月乙巳惠州柚木文曰皇帝萬年天下太平
政和二年十月武義縣木根字曰萬宋年歲宣和二年
四月永州民劉思析薪有字曰天下太平元元貞元年
太平路焦榆木有文曰天下太平年紹興十四年虔州
民毁顔屋折柱木裏有文曰天下太平守臣薛弼上之
孝宗淳熙十六年晉陵民析薪中有木字曰紹熙五年
如是者二是時紹熙猶未改元其後果止五年宋瀛國
公德祐二年正月寳應縣民析薪其中有天下趙三字
春渚記聞晉江左氏其隣朱氏圃中有柿木高出屋上
一夕雷震中裂木身若以濃墨書尤家二字連屬而上
不知其數至于木枝細者破視亦隨大小成字字體勁
健如王會稽書三衢毛氏庭中一木忽中裂成文為衍
字如以濃墨書者體作顔平原書會其子始生因以名
之後衍登第至龍圖而終元至元壬辰江淮蘆荻間折
開有紅暈成字上節曰天下太平下節曰天下刀兵稽
神錄梁開平二年使其將李思安攻潞州伐木為栅一
木中朱書隸文六字曰天十四載石進思安表之其臣
皆賀以為十四年必有遠民貢珍寳者司天少監徐鴻
謂所親曰自古無一字為年號者上天符命豈闕文乎
吾以丙申之年當有石氏王此地移四字中兩䜿置天
字左右即丙字也移四之外圍以十字貫之即申也後
至丙申晉高祖以石姓起并州又茅亭客話偽蜀廣政
末成都人唐季明因破一木中有紫文隸書太平兩字
時以為佳瑞有識者曰不應此時須破成都後方見太
平耳自王師平蜀頻施曠蕩之恩仍有太平興國之號
齊永明九年秣陵安時寺有古樹伐以為薪木内自然
有法天德三字金宣宗興定四年華州渭南縣民裴德
寧家伐樹破其中有赤色大字表裏脗合有司言與大
歷中成都瑞木其事頗同蓋太平之兆也宣付史館唐
大歷中成都百姓郭進因樵獲瑞木一莖理成字曰天
下太平詔藏于秘閣浙川縣志金人伐宋時伐香巖寺
木造舟木中有文成詩云栽松種柏興唐日解板成舟
破宋時可惜香巖千載樹等閒零落歲寒枝世傳以為
異
附
大寳積經補羅迦樹隨解之處中表皆有吉祥之文又
低彌羅樹隨分斷處皆有瓜字之文
草木成人形
行營雜錄大中祥符六年緜州彰明縣崇仙觀柏柱上
木文如畫天尊狀毛髮眉目衣摺舄履絲縷悉備本草
乾陵之柏異于他處其木未有無文理者而其文多為
菩薩雲氣人物鳥獸狀極分明可觀又靈帝光和中陳
留濟隂諸郡路邊草生似人狀操矛弩牛馬萬狀備具
伐之出血北齊書後王武平中特進侍中崔季舒宅中
蓮莖皆作胡人面仍着卑鮮帽俄而季舒見殺成帝永
始元年二月河南街郵樗樹生枝如人頭眉目鬚皆具
亡髮耳哀帝建炎三年十月汝南西邑遂陽鄉柱仆地
生枝如人形身青黃色面白頭有髮靈帝熹平三年有
較别作有樗樹作胡人頭目鬢鬚髮備具中平中長安
城空樹中有人面生鬢明帝太寧元年九月會稽剡縣
木生如人面劉矅時西明木内大風吹折經一宿樹忽
變為人形髮長一尺鬚眉生三寸皆黃白色齊後主武
平五年鄴城東青桐樹有如人狀京房易傳曰王德衰
下人將起則有木生為人狀晉孝武太元十二年吳郡
渚次忽生一雙物狀若青藤而無枝葉數日盈拱共伐
之即有血出聲在空中如雄鵝呌兩聲相應腹中得一
卵如鴨子其根頭似蛇而無眼陸游南唐書烈祖末年
潭水天興寺桑生類人長六寸如僧狀右袒而左跪衣
械皆備其色如紙漆可鑑謂之須菩提掇置籠中以仁
夀節日來獻烈祖驚異迎置宫中奉事甚謹而識者按
譙氏五行書知有大喪不三月烈祖殂酉陽雜俎長安
持國寺一槐解之每片一天王塔戟成就能(缺)
作周身之具一杉(缺)
像眉目衣座皆具(缺)
樹中有人類凝脂(缺)
廣東通志順德民有入德慶深山採木見古樹上有氣
縷縷若烟飛鳥過之皆墜遂斫視之其中有人狀類凝
脂問之不應拂之則笑同伴者曰此非惡物也烹而食
焉食已覺熱羣浴溪中肉盡潰裂而死法苑珠林桂陽
太守江夏張遺字叔高隱居陵田中有大樹十圍餘蓋
六畆遣客斫之斧數下樹大血出更斫之有白頭老翁
長四五尺突出稱叔高叔高以刀迎斫殺之四五老翁
並出左右皆驚怖伏地徐視之似人非人似獸非獸所
謂木石之怪䕫魍魎者乎其年叔高辟兖州刺史孫權
時陸敬叔為建安郡太守使人伐大樟樹不數斧忽有
血出至樹斷有物人頭狗身從樹中出敬叔曰此名彭
侯可烹食之白澤圖曰木之精名彭侯狀如黑狗無尾
可烹食之搜神記諸葛恪為丹陽太守出獵兩山之間
有物如小兒伸手欲引人恪令持去故地則死曰此在
白澤圖曰兩山之間其精如小兒見人則伸手欲引人
名曰傒囊引去故地則死諸君偶未見耳
巴陵人家有橘園霜後諸橘盡收餘有二大橘剖開
中有二老叟相對象戲身僅尺餘談笑自若一叟曰
君輸我海龍神第七女髮十莖智瓊額黃十二兩紫
綃帔一副絳臺山霜實散二庾瀛洲玉塵九斛阿母
療髓凝酒四鍾阿母盈娘子躋虛龍縞襪八䩫後日
于先生青城草堂還我耳
諧史李昪本徐氏其家有赤棃樹結一實大如升其
父異之因會鄰里將共食即席剖之有赤蛇在實中
剖者大驚蛇走其母榻下未幾遂孕
廣五行記李崇真唐光宅中為益州刺史廳事前有
柑樹柑大如雞子有小孔如針賓僚驚異欲表進之
久而罷及剖乃有赤斑蛇蟠其中會昌中含元殿換
一柱搆巨材于盩厔絶險處得一異木徑將袤丈長
百餘尺開斧之日有狂生遶木嘆息其聲甚厲問之
曰深山大澤實生龍蛇此中藏巨蟒十年當出若為
殿柱至期必簸揚淪没矣因當中鋸驗纔二尺許殷
然血流出高宗時吳山寺中生一蕈大如盤五色光
潤以獻張循王循王表進之詔仍令供佛液汗下流
寺犬䑛之應時狂斃于是棄而瘞之韋臯鎮成都時
亦有柑大如斗欲以進御醫者昝殷在座固持不可
請以針刺其蒂流血霑席駭而剖之乃兩頭蛇也
玉芝堂談薈卷三十六
