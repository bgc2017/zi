自警編卷三
宋趙善璙撰
齊家類
孝友
元城先生與馬永卿論禮記内則雞鳴而起適父母之
所僕曰不亦太早乎先生正色曰不然禮事父與君
二等一體父召無諾君命召無諾父前子名君前臣
名今朝謁者必以雞鳴而起適君之所而人不以為
勞盖以刑驅其後也世俗薄惡故事父母之禮得已
而已爾若士人畏義如刑則今人可為古人矣僕聞
其言至今愧之
徐積字仲車諡節孝處士事母謹嚴非有大故未嘗
去其側日具太夫人所嗜或不獲即奔走闤市若有
所亡人或慕其純孝損直以售之親戚故人或致甘
毳誠不至禮不恭弗受也所奉饌皆自調味太夫人
飲食時先生率家人在左右為兒戲或謳歌以說之
故太夫人雖在窮巷而奉養與富貴家等無須臾不
快也夫人以疾終先生號慟嘔血絶而復蘇哭不輟
聲吕溱造廬下聞其號哭曰想見鬼神中夜聞此聲
亦須為公泣也
蘇頌字子容知婺州泝桐江水暴迅舟横欲覆魏國太
夫人在舟中幾溺矣公哀號赴水救之舟忽自正太
夫人甫出及岸舟乃覆衆以謂誠孝所感
尚書許公元宣城人以孝謹稱鄉里其父亡一子可得
官兄弟相讓不受久之而兄乃曰吾弟之才後必能
庇吾宗乃以公補郊社齋郎
趙康靖公槩會郊祀當進階封且任一子京官槩乞以
封母郡太君宰相謂公曰公為學士擬封不久矣公
曰母八十二朝夕不可期願及今以為榮許之後遂
以為例改知審官院判袐閣與高若訥同判流内銓
若訥言往嘗知貢舉聞母病不得出幾不能生公矍
然即請郡以便親宰相謂旦夕為學士可少待也公
不聽遂除蘇州(神道碑)
陳忠肅公性至孝事親承順顔色使親庭無不適之意
居喪毁瘠如禮廬墳茹蔬連年有甘露芝草之瑞於
兄弟友愛尤至伯氏早世公撫䘏其孤教養嫁娶使
皆有所成立初奏補恩澤捨己子而先伯父之子及
後貶責以至終身諸子皆白衣未嘗有不滿之意
伊川先生曰今人多不知兄弟之愛且如閭閻小人得
一食必先以食父母夫何故以父母之口重於己之
口也得一衣必先以衣父母夫何故以父母之體重
於己之體也至於犬馬亦然待父母之犬馬必異乎
己之犬馬也獨愛父母之子却輕於己之子甚者至
若仇敵舉世皆如此惑之甚矣
國朝公卿能守先法久而不衰者唯故李相昉家子孫
數世至二百餘口猶同居共爨田園邸舍所收及有
官者俸禄皆聚之一庫計口日給餉婚姻喪葬所費
皆有常數分命子弟掌其事其規模大抵出于翰林
學士宗諤所制也
政和間温人趙彦霄兄弟二人父母服闋後同爨十二
年兄彦雲惟聲色博奕是娛生業壊已踰半彦霄諫
之不入遂求析籍及五年而兄之生計蕩然矣公私
逋負尚三千餘緡彦霄因除夕置酒邀兄嫂而告之
曰向者初無分爨意以兄用度不節恐皆蕩盡俱有
饑寒之憂今幸留一半亦足以給伏臘兄自今復歸
中堂以主家務即取分書付之火管鑰之屬悉以付
馬因言所少逋負巳儲錢償之兄初有慚色不從不
得已而受之次年彦霄與長子俱膺鄉薦一舉登第
鄉人大敬服之予聞其事於其子姪故錄之以示訓
焉(江唐卿影響錄)
杜正獻公前母有二子不孝悌其母改適河陽錢氏祖
母卒公年十五六二兄遇之無狀至引劔斫之傷腦
出血數升其姑匿之僅而得免乃詣河陽歸其母繼
父不之容往來孟洛間貧甚傭書以自資嘗至濟
源富民相里氏竒之妻以女由是資用稍給舉進
士殿試第四及貴其長兄猶存待遇甚有恩禮二
兄及錢氏姑氏子孫受公蔭補官者數人仍皆為
之昏嫁(記聞)
温公與其兄伯康友愛尤篤伯康年將八十公奉之
如嚴父保之如嬰兒每食少頃則問曰得無饑乎
天少冷則拊其背曰衣得無薄乎(范太史集)
蔡忠惠公襄云事父母之道曰孝天之性也事君上
之道曰忠人之義也猶耳目心腹有身則有之非
外物也邇代以旌賞勸其孝爵禄勸其忠則孝非
天之性忠非人之義矣猶無耳目心腹豈為人歟
乃亦若鷺白烏玄盖物之本然也苟染而色之何
可長也惟忠與孝待勸而行詎至孝至忠乎夫忠
孝者感天地動鬼神故有冰魚寒笋之事返風起
禾之應或飾名沽譽雖可勸諸亦可捨諸則三五之
世忠孝多由於性三五之後忠孝多由於勸也勸
之尚不能況不勸乎
忠孝本非二事孔子曰夫孝始於事親中於事君又
曰事親孝故忠可移於君又曰資於事父以事君
而敬同祭義載曾子言曰事君不忠非孝也莅官
不敬非孝也戰陣無勇非孝也忠與孝豈二事哉
要之忠以孝為本未有孝而不忠者古人謂求忠
臣於孝子之門又曰孝立則忠遂可謂能識聖賢
之意若謂忠孝不两立如王陽王尊之論則不可
(樂庵語錄)
李順黨中有殺耕牛避罪亡逃者張忠定公許其首
身拘母十日不出釋之復拘其妻一宿而來公斷
云禁母十夜留妻一宵倚門之望何疎結髮之情
何厚舊為惡黨今又逃亡許令首身猶尚顧望就
市斬之於是首身者繼至並遣歸業民悉安居(樂庵)
(語錄)
教子孫
滎陽吕公希哲正獻公之長子也正獻公居家簡重寡
默不以事物經心而申國夫人性嚴有法度雖甚愛
公然教公事事循蹈規矩甫十歲祁寒暑雨侍立終
日不命之坐不敢坐也日必冠帶以見長者平居雖
天甚熱在父母長者之側不得去巾襪縳袴衣服唯
謹行步出入無得入茶房酒肆市井巷里之語鄭衛
之音未嘗一經於耳不正之書非禮之色未嘗一接
於目正獻公通判潁州歐陽文忠公適知州事焦先
生千之伯強客文忠公所嚴毅方正正獻公招延之
使教諸子諸生小有過差先生端坐召與相對終日
竟夕不與之語諸生恐懼畏伏先生方略降詞色時
公方十餘歲内則正獻公與申國夫人教訓如此之
嚴外則焦先生化導如此之篤故公德器成就大異
衆人公嘗言人生内無賢父兄外無嚴師友而有成
者少矣
歐陽文忠公與其姪通理書云自南方多事以來日夕
憂汝得昨日遞中書頓解憂想歐陽氏自江南歸明
累世蒙朝廷官禄吾今又被榮顯致汝等並列官品
當思報效偶此多事如有差使盡心向前不得避事
至於臨難死節亦是汝榮事但存心盡公神明自祐
汝謹不可思避事也昨書中言欲買朱砂來吾不闕
此物汝於官下宜守廉何得買官下物吾在官所除
飲食外不曾買一物可觀此為戒也内翰蘇公題其
後曰凡人勉強於外何所不至惟考之其私乃見真
偽此歐陽公與其弟姪家書也
韓忠憲公教子嚴肅不可犯知亳州第二子舍人自西
京倅謁告省覲康公與右相及姪柱史宗彦皆中甲
科歸公喜置酒召寮屬之親厚者俾諸子坐於隅惟
持國多深思知必有義方之訓託疾不赴坐中忽云
二郎吾聞西京有疑獄奏讞者其詳云何舍人思之
未得已訶之再問未能對遂推案索杖大詬曰汝食
朝廷厚禄倅貳一府事無巨細皆當究心大辟奏案
尚不能記則細務不舉可知吾在千里外無所干預
猶能知之爾叨冒廩禄何顔報國必欲撻之衆賓力
解方已諸子股栗累日不能釋家法之嚴如此所以
多賢子孫也
包孝肅公拯字希仁家訓云後世子孫仕宦有犯贓濫
者不得放歸本家亡殁之後不得葬於大塋之中不
從吾志非吾子孫共三十七字其下押字又云仰珙
刻石竪於堂屋東壁以詔後世又十四字珙者孝肅
之子也
劉忠肅公摯教子孫先行實後文藝每曰士當以器識
為先一號為文人無足觀矣
黃魯直云四民皆當世業士大夫家子弟能知忠信孝
友斯可矣然不可令讀書種子斷絶有才氣者出便
當名世矣
横渠先生言勿謂小兒無記性所歴事皆能不忘故善
養子者當其嬰孩鞠之使得所養合其和氣乃至長
而性美教之示以好惡有常至如養犬者不欲其升
堂則時其升堂而扑之若旣扑其升堂又復食之於
堂則使孰從雖日撻而求其不升不可得也養異類
且爾况人乎故養正者聖人也
吳庠妻謝氏其子名賀賀與賓客言及人之長短夫人
屛間竊聞之怒笞賀一百或解夫人曰臧否士之常
忽笞之若是夫人曰愛其女者必取三復白圭之士
妻之今獨産一子使知義命而出語忘親豈可久之
道哉因涕泣不食賀由是恐懼謹默
真宗嘗問高瓊卿子幾人曰臣子十有四人臣愚不肖
然未嘗不教以知書於是賜諸經史於其家每戒諸
子母曲事要勢以蘄進身若吾奮節行間至秉旄鉞
豈因人力哉又嘗與諸子論蔚昭敏李斌之為人諸
子曰此衆之所非也王曰吾嘗與此二人者言其忠
質一心無銖髮敢欺朝廷衆之所非吾之所取也(神道)
(碑)
吕正獻公至和中手書東漢延篤與李文德書於座右
又書古人詩好衣不近節士體粱榖似怕腹中書兩
句於子舍屏風(家塾記)
胡安定治家甚嚴閨門整肅尤謹内外之分兒婦雖父
母在非節朔不許歸寧嫁女必須勝吾家者娶婦必
須不若吾家者或問其故曰嫁勝吾家則女之事人
必欽必戒婦不若吾家則婦之事舅姑必執婦道
家養正語錄云人生至樂無如讀書至要無如教子
富者之教子須是重道貧者之教子須是守節
士人家切勤教子弟勿令詩書味短
人家子弟惟可使覿德不可使覿利
教子有五導其性廣其志養其才鼓其氣攻其病廢一
不可
養子弟如養芝蘭旣積學以培殖之又積善以滋潤之
父子之間不可溺於小慈自小律之以嚴繩之以禮則
長無不肖之悔
子弟之賢不肖係諸人而世人不以其不肖為可憂子
弟之貧富貴賤係諸天而世人乃憂其貧且賤而多
為不義之事以求富之貴之得非倒見耶
賑親族
范文正公仲淹嘗語諸子弟曰吾吳中宗族甚衆於吾
固有親疎然以吾祖宗視之則均是子孫固無親疎
也吾安得不恤其饑寒哉且自祖宗積德百餘年而
始發於吾得至大官若獨饗富貴而不恤宗族異日
何以見祖宗於地下今亦何顔以入家廟乎故恩例
俸賜常均族人并置義田宅云(遺事)
公輕財好施尤厚於族人既貴於姑蘇近郭買良田數
千畝為義莊以養羣從之貧者擇族人長而賢者一
人主其出納人日米一升歲衣縑一疋嫁娶喪葬皆
有膽給聚族人僅百口公殁逾四十年子孫賢令至
今奉公之法不敢廢弛(澠水燕談)
公自政府出歸姑蘇焚黃搜外庫惟有絹三千疋令掌
吏錄親戚及閭里知舊自大及小散之皆盡曰宗族
鄉黨見我生長幼學壯仕為我助喜我何以報之
哉
吕正獻公公著自為小官不問生事而夫人亦好施仕
寖顯内外姻戚亦益多為相受賜所散至十之九三
公俸賜率以周九族家無餘積米不足至糴以繼之
(行狀)
程珦字伯温前後五得任子以均諸父子孫嫁遣孤女
必盡其力所得俸錢分贍親戚之貧者伯母劉氏寡
居公奉養甚至其女之夫死公逆從女兄以歸教養
其子均於子姪既而女兄之女又寡公懼女兄之悲
思又取甥女以歸嫁之時小官禄薄克己為義人以
為難
吳文肅公奎姻族有不能自存者為畢嫁娶以錢二千
萬買田號曰義莊以賙親戚朋友之貧乏者終之日
家無餘財諸子無宅以居焉嗚呼可謂篤義君子
矣
韓魏公琦合宗族百口衣食均等無所異嫁孤女十餘
人養育諸姪比於己子所得恩例先及旁族逮其終
子有褐衣未命者追孝祖考恨不及養奉塋域甚厚
自五世祖冢皆訪得之買田其旁植松檟召人守視
之貴顯五十年身為將相累更大賜予及其殁也庫
無羨錢室無竒玩賴天子賜金帛官出葬資喪事得
以無乏
劉輝簽判哀族人不能為生者買田數百畝以養之初
范文正公吳文肅公皆有志置義田及後登二府禄
賜豐厚方能成其志而輝於初仕家無餘貲能力為
之士君子尤以為難(澠水燕談)
彭汝礪居家孝友事寡嫂謹甚兄無子為立後官之又
官其弟汝方而後其子汝方聞公喪即棄所居官歸
論者多之族人貧者分俸錢賙給或為置義莊
居處
王文正公不置田宅曰子孫當各念自立何必田宅置
之徒使爭財為不義耳公奉身至薄所居甚陋真宗
嘗欲治之公以先人舊廬懇辭而止
李文靖公沆為相治居第於封丘門内聽事前僅容旋
馬或言其太隘公笑曰居第當傳子孫此為宰相聽
事誠隘為太祝奉禮聽事已寬矣
范文正公在杭州子弟以公有退志乘間請治第洛陽
營園圃以為佚老之地公曰人苟有道義之樂形骸
可外况居室哉吾今年踰六十生且無幾乃謀樹第
治圃顧何待而居乎吾之所患在位高而艱退不患
退而無居也且西都士大夫園林相望為主人者莫
得常遊而誰獨障吾遊者豈必有諸已而後為樂耶
俸賜之餘宜以賙宗族若曹遵吾言毋以為慮
横渠先生言嘗欲為范文正公買綠野堂者公不肯曰
在唐如晉公者是可尊也一旦取其物而有之如何
得安寧使弊壊及它人有之已則不可取也
趙清獻公抃字閱道寬厚長者與物無忤家於三衢所
居甚隘弟姪有欲悅公意者厚以直易鄰翁之居以
廣公第公聞不樂曰吾與此翁三世為鄰矣忍棄之
乎命急還翁居而不追其直
處士魏野贈寇公詩曰有官居鼎鼐無宅起樓臺及上
即位北使賜宴兩府預坐北使歴視坐中問譯者曰
誰是無宅起樓臺相公坐中無答丁謂令譯者謂曰
朝廷初即位南方須大臣鎮撫宼公暫撫南夏非久
即還
楊玢尚書致仕歸長安舊居為鄰里侵占子弟欲詣府
訴其事以狀白玢玢批紙尾云四鄰侵我我從伊必
竟須思未有時試上含光殿基望秋風秋草正離離
子弟不敢復言
李丞相沆頗通釋典尤厭榮利世務罕以嬰心其自奉
甚薄所居陋巷聽事無重門其偪下已甚頽垣壊壁
沆不以屑慮堂前花欄壊妻戒守舍者勿令葺以試
沆沆朝夕見之經月終不言妻以語沆沆笑謂其弟
維曰豈可以此動吾一念哉家人勸治居第未嘗答
維因語次及之沆曰身食厚禄時有横賜計囊裝亦
可以治第但念内典以此世界為缺陷安得圓滿如
意自求稱足今市新宅須一年繕完人生朝暮不可
保又豈能久居巢林一枝聊自足耳安事豐屋哉後
遇疾沐浴畢右卧而逝時盛暑停屍七日室中無穢
氣亦履行之報也
自警編卷三
