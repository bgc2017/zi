讀書紀數略卷三十六目錄
人部
貢賦𩔖
禹貢甸服五賦
九等田賦
湯四方獻令
周六服歲貢
三代取民
九府
九職
九賦
九式
九貢
十二職事
任民八事
任土八法
治野八法
四達
賦法九等
三征
三粟
公旬三等
畿内稅法二
五布
國中六不征
七賦
唐初賦役制四
三賦
兩稅
輸物有三
宋四賦
五賦
皇祐會計錄六
元祐會計錄五
隋唐給田三制
宋營田十說
限田五利
三務
四釡
三登
農九家
十二荒政
十二禁
野禁五
四時之禁
水災三益
救荒二難
三便
六急
三權
六禁
三戒
二斂
羽征三名
讀書紀數略卷三十六福建巡撫宫夢仁撰
人部
貢賦𩔖
禹貢甸服五賦(近麤而遠精近者易致遠者難致也)
百里賦納總(禾藁)二百里銍(禾穗)三百里秸服(去麤皮也三百里内)
(不惟納總銍秸而又服輸將之事)四百里粟(去穗)五百里米(去殼)
九等田賦(禹别九州田有九等故賦亦有九等)
上上(雍州田冀州賦)上中(徐州田豫州賦)上下(青州田荆州賦)中上(豫州田青州賦)
中中(冀州田徐州賦)中下(兖州田雍州賦)下上(梁州田揚州賦)下中(荆州田梁州賦)
下下(揚州田兖州賦)淮之末流在兖江之末流在揚二州
多水患故賦居下而兖賦為正梁地多山故賦輕於
揚重於兖
湯四方獻令(周書王會篇湯命伊尹為之)
正東之國令以魚支之髀鰂之醬鮫&KR0008;利劍為獻
正南之國令以珠璣瑇瑁𧰼齒文犀翠羽菌鶴短狗
為獻正西之國令以丹青白旄紕罽江歴(珠名)龍角
神龜為獻正北之國令以槖駝白玉野馬騊駼駃
騠良弓為獻
周六服歲貢(周禮大行人掌之)
侯服歲一見貢祀物甸服二歲一見貢嬪物男
服三歲一見貢器物采服四歲一見貢服物衛
服五歲一見貢財物要服六歲一見貢貨物
三代取民(考工記注周制畿内用貢法稅夫無公田邦國用助法公田不稅夫)
夏五十而貢殷七十而助周百畞而徹
九府(周禮府太公立九圜法)
太府玉府内府外府泉府天府職内
職歲職幣
九職(太宰以九職任萬民太府九功謂九職掌交九稅之利)
三農生九糓園囿毓草木虞衡作山澤之材
藪牧養蕃鳥獸百工飭化八材商賈阜通貨賄
嬪婦化治絲枲臣妾聚斂疏材(如蕉葛可布草根木實可食者)
閒民無常職轉移執事
九賦(太宰以九賦斂財賄謂上之斂下者)
邦中之賦(在城郭者)四郊之賦(六鄉百里之内距六遂者)邦甸之賦(二百)
(里天子使吏治之)家削之賦(三百里大夫所食采)邦縣之賦(四百里卿及王子弟)
(采地)邦都之賦(五百里公及王子弟采地)關市之賦山澤之賦
幣餘之賦(用度之餘復歸職幣也)
九式(太宰以九式均節財用)
祭祀賓客喪荒羞服工事(工作器用)幣帛(贈勞賓客)
芻秣(養牛馬)匪頒(賜羣臣匪分也)好用(燕好賜予)
九貢(太宰以九貢致邦國之用謂下之貢上者)
祀貢(犧牲包茅之屬)嬪貢(絲枲之屬)器貢(石磬丹漆之屬)幣貢(玉馬皮帛之屬)材
貢(栝柏篠簜之屬)貨貢(金玉龜貝之屬)服貢(絺紵纖纊之屬)斿貢(羽毛璣珇之屬)物
貢(魚鹽橘柚之屬)
十二職事(大司徒頒十二職事於邦國都鄙以登萬民)
稼穡(即三農生九糓)樹藝(即園圃毓草木)作材(即虞衡作山澤之材)阜蕃(即藪牧養)
(蕃鳥獸)飭材(即百工飭化八材)通材(即商賈阜通貨賄)化材(即嬪婦化治絲枲)
斂材(即臣妾聚斂疏材)生材(即閒民無常職轉移執事)學藝(講習道藝)世事(世守)
(先業)服事(服勤公事)
任民八事(閭師掌之)
任農以耕事貢九糓任圃以𣗳事貢草木任工
以飭材事貢器物任商以市事貢貨賄任牧以
畜事貢鳥獸任嬪以女事貢布帛任衡以山事
貢其物任虞以澤事貢其物
任土八法(載師掌其法以物地事授地職載之言事也事民而稅之)
以㕓里任國中地以場圃任園地以宅田士田
賈田任近郊地以官田牛田賞田牧田任遠郊地
以公邑之田任甸地以家邑之田任稍地以
小都之田任縣地以大都之田任畺地凡任地
田宅無征園㕓二十而一近郊二十而三甸稍縣都
皆無過十二唯漆林之征二十而五凡宅不毛者
有里布田不耕者出屋粟民無職事者出夫家之征
治野八法(遂人)
以下劑致甿以田野安甿以樂昏擾甿以土
宜教甿稼穡以興耡利甿以時器勸甿以疆
予任甿以土均平政
四達(周禮注治民之事大通者有四)
夫家衆寡六畜車輦稼穡耕耨旗鼓兵革
賦法九等(周禮異義注賦法積四十五井除山川坑岸三十六井定出賦者九井)
山林之地九夫為度九度而當一井藪澤之地九
夫為鳩八鳩而當一井京陵之地九夫為辨七辨
而當一井淳鹵之地九夫為表六表而當一井
疆潦之地九夫為數五數而當一井偃豬之地九
夫為規四規而當一井原防之地九夫為町三町
而當一井隰臯之地九夫為牧二牧而當一井
衍沃之地九夫為井異義通山林藪澤九等言之
鄭注小司徒則據衍沃平地言之異義九等據國
中山林至衍沃周禮九等則據授地肥瘠禹貢九
州九等與周禮又不同
三征
布縷之征粟米之征力役之征
三粟(周禮旅師注)
鋤粟(民相助作一井所出九夫稅粟)屋粟(民有田不耕所罰)閒粟(閒民無職事者所出)
公旬三等(周禮旬均也均力役也)
豐年三日中年二日無年一日(九糓不登又免一日)何
氏謂旬為十日豐年一旬中用三日是一月用九日
三冬則二十七日中年一月六日三冬則十八日無
年則一月三日三冬則九日似又太重矣
畿内稅法二(同上)
一曰貢(謂有職任而收其稅)二曰賦(謂計其可任而口率其錢)
五布(㕓人掌斂布而入於泉府)
絘布(列肆之稅)總布(立地之稅)質布(質人所罰犯禁之泉)罰布(所罰買賣不平之泉)
㕓布(貨賄諸物邸舍之稅)
國中六不征(同上謂六鄉之地)
貴賢能服公事老疾
七賦(揚子)
五糓桑麻
唐初賦役制四(六典)
一曰租二曰調三曰役四曰雜徭
三賦
租(有田則有租每丁歲入粟一石)庸(有身則有庸歲役二旬不役收絹三尺)調(有戶則有調隨)
(地所宜如繒纊布麻之𩔖)
兩税(食貨志開元後戶籍不造丁田不實德宗相楊炎作兩稅法夏輸無過六月秋輸無過十一月)
戶無主客以居者為簿人無中丁以貧富為差
輸物有三
上供送使留州
宋四賦
糓(其品七曰粟曰稻曰麥曰黍曰穄曰菽曰雜子)帛(其品十曰羅曰綾曰絹曰沙曰繒曰紗曰雜折)
(曰絲曰緜曰布褐)金鐵(其品四曰金曰銀曰銅曰鐵)物産(其品六曰六畜曰齒革翎毛曰)
(茶鹽曰竹木芻菜曰菓藥油紙薪炭漆蠟曰雜物)
五賦(國史志歲賦其𩔖有五)
公田之賦(官莊屯營之地民耕而收其租)民田之賦(百姓各得專之)城郭之
賦(宅稅地稅之𩔖)雜變之賦(羽革蠶鹽之𩔖隨其所出)丁口之賦(計丁率米)
皇祐會計錄六(田况為三司使撰出入之數取一年最中者為準)
戶賦課入經費儲運禄賜雜記
元祐會計錄五(蘇轍敘李常譔)
收支民賦課入儲運經費
隋唐給田三制(六典)
一永業二職分三公廨
宋營田十說(隆興中臣僚上言)
一擇官必審(魏武用任峻司馬懿用鄧艾是也)二募人必廣(趙充國留萬二)
(百八十一人李彪請取戶十分之一是也)三穿渠必深(趙充國浚漕鄧艾開河渠是也)四
鄉亭必脩(趙充國繕鄉亭是也)五器用必備(趙充國上器用簿是也)六田
處必利(漢屯張掖魏屯許昌是也)七食用必先(趙充國屯田用糓月二萬七千餘斛)
(是也)八耕具必足(李彪請以雜物市牛開元一頃五十畝配一牛是也)九定稅必
輕(應詹一年與百姓二年分稅李彪一夫之田歲責六十斛蠲其雜役是也)十賞罰必行
(晉元帝督課長吏以糓多少為殿最齊武成詔營屯田課所入論褒貶是也)
限田五利(賈似道令陳堯道上疏田産逾限者抽買三之一充公田得一千萬畞歲收米六七百萬)
可免和糴可餉軍可止楮幣可平物價可
安富室
三務(管子民有三務不布非其民也)
春夏秋
四釡(周禮地官均人食注謂一月人食米也六斗四升曰釡)
四釡為上歲三釡為中歲二釡為下歲
三登(漢食貨志)
進業者登(九歲)再登者平三登曰太平(二十七歲)
農九家(藝文志)
神農(二十篇)野老(十七篇六國時在齊楚間)宰氏(十七篇)董安國(十七篇)
尹都尉(十四篇)趙氏(五篇)汜勝之(十八篇漢成帝時使教田三輔)王氏(六篇)
蔡癸(一篇宣帝時言便宜至弘農太守)
十二荒政(周禮大司徒以荒政十二聚萬民)
散利(貸種食)薄征(輕租稅)緩刑(寬犯法)弛力(息繇役)舍禁(公無禁利)
去幾(關市不譏)眚禮(殺吉禮)殺哀(省凶禮)蕃樂(閉藏樂器)多昏(不備禮而)
(多昏)索鬼神(以祈民庥)除盜賊(以去民害)
十二禁(同上司市掌之苟有偽飾則民不得畜商不得貿賈不得鬻工不得作也)
器用兵車布帛姦色糓果木禽
獸魚鱉或云圭璧金璋命服命車宗廟之
器戎器用器兵車姦色錦文珠玉
野禁五(吕氏恐其害於時)
地未辟不敢操麻出糞年未長不敢為園囿有
未足不敢渠地而耕農不敢行(守其疆畞)賈不敢為異
事
四時之禁(同上亦恐害於時)
山不敢伐材木澤人不敢灰僇繯網罝罦不敢
出於門罛罟不敢入於淵澤非舟虞不敢緣名
(舟虞主舟官)
水災三益(杜預上疏留漢氏舊陂以蓄水餘皆決瀝)
饑者得魚菜螺蜯之饒此目下日給之益也填淤
之田畞收數鍾此明年之益也典牧種牛有四萬
五千餘頭給民使耕種責其租稅此又數年以後之
益也
救荒二難(明嘉靖時林希元荒政叢言六說)
得人審戶
三便
賑米賑貨賑錢
六急
垂危急饘粥有疾急醫藥病起急湯米既殁
急墓穸遺兒急收養繫囚急寬恤
三權
糶糴借官錢助賑速工作及時貸牛種
六禁
侵漁攘盜遏糴抑價宰牛度僧
三戒
遲緩拘文遣使
二斂(周禮掌皮注以秋冬二時斂而春獻之)
秋斂皮(未練治)冬斂革(已練治)
羽征三名(同上羽人掌以時徵羽翮之政)
十羽為審百羽為摶千羽為縛(衮)
讀書紀數略卷三十六
