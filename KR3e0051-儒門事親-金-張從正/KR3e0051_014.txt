儒門事親卷十四
金張從正撰
扁鵲華陀察聲色定死生訣要
病人五臓已奪神明不守聲嘶者死
病人循衣縫譫語者不可治
病人隂陽俱絶掣衣撮空妄言者死
病人妄語錯亂及不能言者不治熱病者可治
病人隂陽俱絶失音不能言者三日半死
病人兩目&KR1475;有黃色起者其病方愈
病人面黃目青者至期而死(重出在下文)
病人面黃目赤不死赤如衃血者死
病人面黃目白者不死白如枯骨者死
病人面黃目黑者不死黑如苔死
病人面黑目青者不死
病人面目俱黃者不死
病人面青目白者死
病人面黑目白者不死
病人面赤目青者六日死
病人面黃目青者九日必死是謂亂經飲酒當
風邪入胃經膽氣妄泄目則為青雖天救亦
不可生
病人面赤目白者十日死憂恚思心氣内索面
色反好急棺椁
病人面白目黑者死此謂榮華已去血脉空索
病人面黑目白八日死腎氣内傷病因留損
病人面青目白五日死
病人着床心痛短氣脾氣内竭後百日復愈能
起傍徨因坐於地其上倚床能治此者也
病人耳目鼻口有黑色起入于口者必死
病人目無精光若土色不受飲食者四日死
病人目精光及牙齒黑色者不治
病人耳目及顴頰赤者死在五日中
病人黑色出于額上髮際直鼻脊兩顴上者亦
死在五日中
病人黑色出天中下至上顴上者死
病人及健人黑色若白色起入目及鼻口死在
三日中
病人及健人面忽如馬肝色望之如青近之如
黑者死
病人面黑直視惡風者死
病人面黑唇青者死
病人面青唇黑者死
病人面黑兩脇下滿不能自轉反者死
病人目不回直視者一日死
病人頭目久痛卒視無所見者死
病人隂結陽絶目睛脫恍惚者死
病人隂陽竭絶目眶陷者死
病人眉系傾者七日死
病人口如魚口不能復閉而氣出多不反者死
病人卧遺尿不覺者死
病人尸臭者不可治
肝病皮黑肺之日庚辛死
心病目黑腎之日壬癸死
脾病唇青肝之日甲乙死
肺病頰赤目腫心之日丙丁死
腎病面腫唇黃脾之日戊巳死
青欲如蒼璧之澤不欲如藍
赤欲如帛裹朱不欲如赭
白欲如鵝羽不欲如枯骨
黑欲如黑漆不欲如炭
黃欲如羅裹雄黃不欲如土
目赤色者病在心白在肺黑在腎黃在脾青在肝黃色
不可名者病在胸中
診目病赤脉從上下者太陽病也從下上者陽明病也
從外入内者少陽病也
診寒熱瘰癧目中有赤脉從上下至瞳子見一脉一歲
死見一脉半一歲半死見二脉二歲死見二脉半二歲
半死見三脉三歲死
診牙齒痛按其陽明之脉來太過者獨熱在右右熱熱
在左左熱熱在上上熱熱在下下熱
診血者脉多赤多熱多青多痛多黑多黃多痺多赤多
黑多青皆見者寒熱身痛面色微黃齒垢黃爪甲上黃疸
也安卧少黃赤脉小而濇者不嗜食
診百病死生訣第七
診傷寒熱盛脉浮大者生沉小者死傷寒已得汗脉沉
小者生浮大者死
温病三四日已下不得汗脉大疾者生脉細小難得者
死不治
温病穣穣大熱其脉細小者死(千金穣穣作特行)
温病下利腹中痛甚者死不治
温病汗不出出不至足者死厥逆汗出脉堅強急者生
虛緩者死
温病二三日身體熱腹滿頭痛食如故脉直而疾者八
日死四五日頭痛腹痛而吐脉來細強十二日死八九
日頭不疼身不痛目不變色不變而反利脉來喋喋按
之不彈手時時心下堅十七日死
熱病七八日脉不軟(一作喘)不散(一作數)者當有瘖瘖
後三日温汗不出者死
熱病七八日其脉微細小便不利加暴口燥脉代舌焦
乾黑者死
熱病未得汗脉盛躁疾得汗者生不得汗者難瘥
熱病已得汗脉靜安者生脉躁者難治
熱病已得汗大熱不去者亦死
熱病已得汗熱未去脉微躁者慎不得刺治
熱病發熱熱甚者其脉隂陽皆竭慎勿刺不汗出必下
利
診人被風不仁痿蹷其脉虛者生堅急疾者死
診癲病虛則可治實則死
診癲病脉實堅者生脉沉細者死
又癲疾脉得大滑者久而自已其脉沉小急實不可
療小堅急者亦不可療也
診頭痛目痛久視無所見者死
診人心腹積聚其脉堅強急者生虛弱者死又實強者
生沉者死其脉大腹大脹四肢逆冷其人脉形長者
死腹脹滿便血脉大時絶極下血小疾者死
腸澼便血身熱則死寒則生
腸澼下白沫脉沉則生浮則死
腸澼下膿血脉懸絶則死滑大則生
腸澼之屬身熱脉不懸絶滑大者生懸濇者死以臓期之
腸澼下膿血脉沉小留連者生數疾且大有熱者死
腸澼筋攣其脉小細安靜者生浮大緊者死
洞泄食不化不得留下膿血脉微小連者緊急者死
洩注脉緩時小結者生浮大數者死
蚕蝕隂注其脉虚小者生緊急者死
欬𠻳脉沉緊者死浮直者浮軟者生小沉伏匿者死
欬𠻳羸瘦脉形堅大者死
欬脫形發熱脉小堅急者死肌瘦下脫形熱不去者死
欬而嘔腹脹且洩其脉弦急欲絶者死
吐血衂血脉滑小弱者生實大者死
汗若衂其脉小滑者生大躁者死
吐血脉緊強者死滑者生
吐血而欬上氣其脉數有熱不得卧者死
上氣脉數者死謂損形故也
上氣喘息低昂其脉滑手足温者生脉澁四肢寒者死
上氣面浮腫肩息其脉大不可治加利必死
上氣注液其脉虛寧伏匿者生堅強者死
寒氣上攻脉實而順滑者生實而逆滑者死(太素云寒氣在上脉)
(滿實何如曰實而滑則生實而逆則死矣其形盡滿何如曰舉形盡滿者脉急大堅尺滿而不應知是者順則)
(生逆則死何謂順則生逆則死所謂順者手足温也逆者手足寒也)
病癉脉實大病久可治脉弦小堅急病久不可治
消渴脉數大者生細小浮短者死
消渴脉沉小者生實堅大者死
水病脉洪大者可治微細不可治
水病脹閉其脉浮大軟者生沉細虛小者死
水病腹大如鼓脉實者生虛者死
卒中惡咯血數升脉沉數細者死浮大疾快者生
卒中惡腹大四肢滿脉大而緩者生緊大而浮者死緊
細而微亦生
瘡腰脊彊急瘈瘲皆不可治
寒熱瘈瘲其脉代絶者死
金瘡血出太多其脉虛細者生數實大者死
金瘡出血脉沉小者生浮大者死
斫瘡出血一二升脉來大二十日死
斫刺俱有病多少血出不自止者其脉來大者七日死
滑細者生
從頭頓仆内有血腹脹滿其脉堅彊者生小弱者死
人為百藥所中傷脉澁而疾者生微細者死洪大而遲
者生(千金遲作速)
人病甚而脉不調者難治脉洪大者易瘥
人内外俱虛身體冷而汗出微嘔而煩擾手足厥逆體
不得安靜者死脉實滿手足寒頭熱春秋生冬夏死
老人脉微陽羸隂強者生脈大而加加者死隂弱陽彊
脈至而代期月而死
尺脈濇而堅為血實氣虚也其發病腹痛逆滿氣上行
此為婦人胞中絶傷有惡血久成結瘕得病以冬時
黍當赤而死
尺脈細而微者血氣俱不足細而來有力者是糓氣不
充病得節輙動棗葉生而死此病秋時得之左手寸
口脈偏動乍大乍小不齊從寸至關關至尺三部之
位其脈動各異不同其人病仲夏得之此脈桃花落
而死
右手寸口脈偏沉伏乍小乍大朝浮大而暮沉伏浮大
即太過上出魚際沉伏即下不止關中往來無常時
復來者榆華枯而死
右手尺部脈三十動一止有須臾還二十動止乍動乍
疎連連相因因不與息數相應其人雖食糓猶不愈
蘩草生而死
右手尺部脈四十動而一止止而復來來逆如循張弓
弦絙絙然如兩人共一索至立冬死
病機
諸風掉眩皆属於肝甲乙木也木欝達之
諸寒收引皆属於腎壬癸水也水鬱泄之
諸氣膹欝皆属於肺庚辛金也金欝折之
諸濕腫滿皆属於脾戊己土也土欝奪之
諸痛痒瘡瘍皆属於心丙丁火也火欝發之
諸熱瞀瘈皆属於火
諸厥固泄皆属下(下謂下焦肝腎氣也夫守司於下腎泄之氣也門戸束要肝之氣也故厥固)
(皆属下也厥謂氣逆也固謂禁固也滿氣逆上行反謂固不禁出入無度燥濕不恒皆由下焦主守也)
諸痿喘嘔皆属於上上謂上焦心肺氣也炎熱薄爍承
熱分化肺之氣也熱欝化上故病属上焦
諸禁鼓慄如喪神守皆属於火熱之内作
諸頸項強皆属於濕太陽傷濕
諸逆衝上皆属於火炎上之性用也
諸脹腹大皆属於熱熱欝於内肺脹所生
諸躁狂越皆属於火熱盛於胃及四末也
諸暴強直皆属於風陽内欝而隂行於外
諸病有聲鼓之如鼔皆属於熱
諸熱胕腫疼酸驚駭皆属於火
諸轉反戾水液渾濁皆属於熱反戾筋轉也水液小便
也
諸病水液澄徹清冷皆属寒上下所出及吐出溺出也
諸嘔吐酸暴注下迫皆属於熱
故大要曰謹守病機各司其属有者求之無者
求之盛者責之虛者責之必先五勝疎其血氣
令其調達而致和平此之謂也五勝謂五行更
勝也
標本運氣歌
少陽從本為相火太隂從本濕土坐厥隂從中火是家
陽明從中濕是我太陽少隂標本從隂陽二氣相包裹
風從火斷汗之宜燥與濕兼下之可萬病能將火濕分
徹開軒岐無縫鏁
辨十二經水火分治法
膽與三焦尋火治肝和包絡都無異脾肺嘗將濕處求
胃與大腸同濕治惡寒表熱小膀温惡熱表寒心腎熾
十二經最端的四經属火四經濕四經有熱有寒時攻
裏解表細消息濕同寒火同熱寒熱到頭無兩說六分
分來半分寒寒熱中停真浪舌休治風休治燥治得火
時風燥了當觧表時莫攻裏當攻裏時莫觧表表裏如
或兩可攻後先内外分多少敢謝軒岐萬世恩争奈醯
雞笑天小
治病
不讀本草焉知藥性專泥藥性决不識病假饒識病未
必得法識病得法工中之甲
六陳
藥有六味陳久為良狼茱半橘枳實&KR0984;黃
十八反
本草名言十八反半蔞貝蘝及攻烏藻戟遂芫俱戰草
諸參辛芍叛藜蘆
運氣歌
病如不是當年氣看與何年運氣同只向某年求治法
方知都在至真中
五不及
坎一丁三土五中一七癸九是災宫勝復都來十一位
誰知臓腑與宫同
斷病人生死
靈樞經云人有兩死而無兩生陽氣前絶隂氣後竭其
人死身色必青隂氣前絶陽氣後竭其人死身色必赤
故隂竭則身青而冷陽竭則身赤而温
四因
夫病生之類其有四焉一者始因氣動而内有所成二
者始因氣動而外有所成三者不因氣動而病生於内
四者不因氣動而病生於外
因氣動而内成者謂積聚癥瘕瘤氣癭起結核癩癎之
類是也
不因氣動而病生於内者謂流飲澼食飢飽勞損宿食
霍亂悲恐喜怒想慕憂結之類
不因氣動而病生於外者謂瘴氣賊魅蟲蛇蠱毒蜚食
鬼擊衝薄墜堕風寒暑濕斫射刺割撻朴之類也如此
四類有獨治内而愈者有兼治内而愈者有獨治外而
愈者有兼治外而愈者有先治内後治外而愈者有先
治外後治内而愈者有湏解毒而攻擊者有湏無毒而
調引者凡此之類方法所施或重或輕或緩或急或收
或散或潤或燥或耎或堅方士之用見解不同各擅已
心好丹非素故復問之
五苦六辛
五苦六辛從來無解蓋史家闕其疑也一日&KR0984;徵君以
此質疑于張先生先生亦無所應行十五里忽然有所
悟欣然廻告于麻徵君以為五苦者五臓為裏属隂宜
用苦劑謂苦涌泄為隂六辛者六腑為表属陽宜用辛
劑謂辛甘發散為陽此其義也徵君大服其識鍳深遠
鑿昔人不傳之妙故曰知其要者一言而終不知其要
者流散無窮
儒門事親卷十四
