儒門事親卷七
金張從正撰
燥形
臂麻不便八十九
郾城梁賈人年六十餘忽曉起梳髮覺左手指&KR0984;斯須
半臂&KR0984;又一臂麻斯須頭一半麻比及梳畢從脇至足
皆麻大便二三日不通往問他醫皆云風也或藥或鍼
皆不解求治于戴人戴人曰左手三部脉皆伏比右手
小三倍此枯澁痺也不可純歸之風亦有火燥相兼乃
命一涌一泄一汗其&KR0984;立已後以辛凉之劑調之潤燥
之劑濡之惟小指次指尚&KR0984;戴人曰病根已去此餘烈
也方可鍼谿谷谿谷者骨空也一日晴和往鍼之用靈
樞中雞足法向上卧鍼三進三引訖復卓鍼起向下卧
鍼送入指間皆然手熱如火其麻全去昔劉河間作原
病式常以麻與澁同歸燥門中真知病機者也
大便燥結九十
戴人過曹南省親有姨表兄病大便燥澁無他證常不
敢飽食飽則大便極難結實如鐵石或三五日一如圊
目前星飛鼻中血出肛門連廣腸痛痛極則發昏服藥
則病轉劇烈芭荳芫花甘遂之類皆用之過多則困瀉
止則復燥如此數年遂畏藥性暴急不服但卧病待盡
戴人過診其兩手脉息俱滑實有力以大承氣湯下之
繼服神功丸&KR0984;仁丸等藥使食菠菱葵菜及猪羊血作
羹百餘日充肥親知見駭之嗚呼粗工不知燥分四種
燥於外則皮膚皺揭燥於中則精血枯涸燥於上則咽
鼻焦乾燥於下則便溺結閉夫燥之為病是陽明化也
水液寒少故如此然可下之當擇藥投之芭荳可以下
寒甘遂芫花可下濕大黃朴硝可以下燥内經曰辛以
潤之鹹以耎之周禮曰以滑養竅
孕婦便結九十一
戴人過東杞一婦人病大便燥結小便淋澁半生不娠
惟常服疎導之藥則大便通利暫廢藥則結滯忽得孕
至四五月間醫者禁疎導之藥大便依常為難臨圊則
力努為之胎墜凡如此胎墜者三又孕已經三四月弦
望前後溲溺結澁甘分胎隕乃訪戴人戴人診其兩手
脉俱滑大脉雖滑大以其且姙不敢陡攻遂以食療之
用花減煑菠菱葵菜以車前子苗作茹雜猪羊血作羹
食之半載居然生子其婦燥病方愈戴人曰余屢見孕
婦利膿血下迫極努損胎但同前法治之愈者莫知其
數也為醫拘常禁不能變通非醫也非學也識醫者鮮
是難說也
偏頭痛九十二
一婦人年四十餘病額角上耳上痛嗚呼為偏頭痛如
此五七年每痛大便燥結如彈丸兩目赤色眩運昏澁
不能遠視世之所謂頭風藥餅子風藥白龍丸芎犀丸
之類連進數服其痛雖稍愈則大便稍秘兩目轉昏澁
其頭上鍼灸數千百矣連年著灸其兩目且將失明由
病而無子一日問戴人戴人診其兩手脉急數而有力
風熱之甚也余諳此四五十年矣遍察病目者不問男
子婦人患偏正頭痛必大便澁滯結硬此無他頭痛或
額角是三焦相火之經及陽明燥金勝也燥金勝乘肝
則肝氣鬱肝氣鬱則氣血壅氣血壅則上下不通故燥
結於裏尋至失明治以大承氣湯令河水煎三兩加芒
硝一兩煎殘頓令溫分作三五服連服盡蕩滌腸中垢
滯結燥積熱下泄如湯二十餘行次服七宣丸神功丸
以潤之菠菱葵菜猪羊血為羹以滑之後五七日十日
但遇天道晴明以大承氣湯夜盡一劑是痛隨利減也
三劑之外目豁首輕燥澤結釋得三子而終
腰胯痛九十三
一男子六十餘病腰尻脊胯皆病數載不愈晝靜夜躁
大痛往来屢求自盡天年且夕則痛作必令人以手槌擊
至五更雞鳴則漸減向曙則痛止左右及病者皆作鬼
神隂譴白虎齧朝禱暮祝覡巫僧道禁師至則其痛以
減又夢鬼神戰鬭相擊山川神廟無不祭者淹延歲月
肉瘦皮枯飲食減少暴怒日增惟候一死有書生曰既
云鬼神虎齧隂譴之禍如此禱祈何無一應聞陳郡有
張戴人精於醫可以問其鬼神白虎與病乎彼若術窮
可以委命其家從之戴人診其兩手脉皆沉滯堅勁力
如張絙謂之曰病雖瘦難於食然腰尻脊胯皆痛者必
大便堅燥其左右曰有五七日或八九日見燥糞一兩
塊如彈丸結硬不可言曾令人剜取之僵下一兩塊渾
身燥痒皮膚皺揭枯澁如麩片戴人既得病之虚實隨
用大承氣湯以姜棗煎之加牽牛頭末二錢不敢言是
瀉劑蓋病者聞煖則悦聞寒則懼說補則從說瀉則逆
此弊非一日也而况一齊人而傅之衆楚人咻之乎及
煎成使稍熱嚥之從少至多累至三日天且晚臟腑下
泄四五行約半盆以燈視之皆燥糞燥痺塊及瘀血雜
臟穢不可近須臾痛減九分昏睡鼻息調如常人睡至
明日將夕始覺飢而索粥溫凉與之又困睡一二日其
痛盡去次令飲食調養日服導飲丸甘露散滑利便溺
之藥四十餘日乃復嗚呼世傳三十六虎書三十六黃
經及小兒三十六吊誰為之耶始作俑者其無後乎古
人以醫為師故醫之道行今之人以醫辟奴故醫之道
廢有志之士恥而不學病者亦不擇精粗一槩待之常
見官醫迎送長吏馬前唱喏真可羞也由是通今博古
者少而師傳遂絶靈樞經謂刺與汗雖久猶可拔而雪
結與閉雖久猶可解而决去腰脊胯痛者足太陽膀胱
經也胯痛足少陽膽經之所過也難經曰諸痛為實内
經曰諸痛痒瘡瘍皆屬心火注曰心寂則痛微心燥則
痛甚人見巫覡僧道禁師至則病稍去者心寂也然去
其後來者終不去其本也古之稱痛隨利減不利則痛
何由去病者既痊乃壽八十歲故凡燥證皆三陽病也
寒形
因寒腰強不能屈伸九十四
北人衞德新因之析津冬月飲寒則冷病腰常直不能
屈伸兩足沉重難於行步途中以床舁遞程程問醫皆
云腎虚以蓯蓉芭戟附子鹿茸皆用之大便反秘潮熱
上周將經歲矣乃乞拯於戴人戴人曰此疾十日之效
耳衞曰一月亦非遲戴人曰足太陽經血多病則腰似
折腘如結腨如裂太陽所至為屈伸不利况腰者腎之
府也身中之大關節今既強直而不利宜鹹以耎之頓
服則和柔矣難經曰強力入房則腎傷而髓枯枯則高
骨乃壊而不用與此用同今君之證太陽為寒所遏血
墜下滯腰間也太陽膀胱經必有積血非腎也節次以
藥可下數百行約去血一二㪷以九曲玲瓏竈蒸之汗
出三五次而愈初蒸時至五日問曰腹中鳴否德新曰
未也至六日覺鳴七日而起以能揖人戴人曰病有熱
者勿蒸蒸則損人目也
寒疝亦名水疝九十五
律科王敏之病寒疝臍下結聚如黃苽每發遶腰急痛
不能忍戴人以舟車丸猪腎散下四五行覺藥繞病三
五次而下其瀉皆水也猪腎甘遂皆苦寒經言以寒治
寒万舉萬全但下後忌飲冷水及寒物宜食乾物以寒
疝本是水故也即日病減八分食進一倍又數日以舟
車丸百餘粒通經散四五錢服之利下侯三四日又服
舟車丸七八十粒猪腎散三錢乃健步如常矣
一僧病疝發作冷氣上貫齒下貫腎緊若繩挽兩睪時
腫而冷戴人診兩手脉細而弱斷之曰秋脉也此因金
氣在上下伐肝木木畏金抑而不伸故病如是肝氣䃲
礴不能下榮於睪丸故其寒實非寒也木受金制傳之
胃土胃為陽明故上貫齒病非齒之病肝木者心火之
毋也毋既不伸子亦屈伏故下冷而水化乘之經曰木
鬱則達之土鬱則泄之令涌泄四次果覺氣和睪丸痒
而暖戴人曰氣已入睪中矣以茴香木荗之藥使常服
之首尾一月而愈
感風寒九十六
戴人之常谿也雪中冐寒入浴重感風寒遂病不起但
使煎通聖散單服之一二日不食惟渴飲水亦不多飲
時時使人搥其股按其腹凡三四日不食日飲水一二
十度至六日有譫語妄見以調胃承氣湯下之汗出而
愈戴人常謂人曰傷寒勿妄用藥惟飲水最為妙藥但
不可使之傷常令揉散乃大佳耳至六七日見有下證
方可下之豈有變異哉奈何醫者禁人飲水至有渴死
者病人若不渴強與水飲亦不肯飲耳戴人初病時鼻
塞聲重頭痛小便如灰淋汁及服調胃承氣一兩半覺
欲嘔狀探而出之汗出漐漐然須臾下五六行大汗一
日乃瘳當日飲冰水時水下則痰出約一二椀痰即是
病也痰去則病去也戴人時年六十一
凍瘡九十七
戴人女僮足有寒瘍俗云凍瘡戴人令服舟車丸濬川
散大下之其瘡遂愈人或疑之戴人曰心火降則寒消
何疑之有
寒痰九十八
一婦人心下臍上結硬如斗按之如石人皆作病胎鍼
灸毒藥禱祈無數如捕風然一日戴人見之曰此寒痰
診其兩手寸脉皆沉非寒痰而何以苽蒂散吐之連吐
六七升其塊立消過半俟數日後再吐之其涎沫類雞
黃腥臭特殊約二三升凡如此者三後以人參調中湯
五苓散調之腹已平矣
瀉利惡寒九十九
東門一男子病瀉痢不止腹鳴如雷不敢冷坐坐則下
注如傾諸醫例斷為寒証乾姜官桂丁香荳蔲之屬枯
礬龍骨皆服之矣何鍼不燔何艾不炷遷延將二十載
矣一日問于戴人戴人曰兩手寸脉皆滑余不以為寒
然其所以寒者水也以茶調散涌寒水五七升無憂散
泄積水數十行乃通因通用之法也次以五苓散淡劑
滲泄利之道又以甘露散止渴不數日而冷食寒飲皆
如故此法王啓玄稔言之矣奈無人用之哉
内傷形
因憂結塊一百
息城司候聞父死于賊乃大悲哭之罷便覺心痛日增
不已月餘成塊狀若覆杯大痛不住藥皆無功議用燔
鍼炷艾病人惡之乃求于戴人戴人至適巫者在其傍
乃學巫者雜以狂言以謔病者至是大笑不忍回面向
壁一二日心下結塊皆散戴人曰内經言憂則氣結喜
則百脉舒和又云喜勝悲内經自有此法治之不知何
用鍼灸哉適足增其痛耳
病怒不食一百一
項關令之妻病食不欲食常好呌呼怒罵欲殺左右惡
言不輟衆醫皆處藥幾半載尚爾其夫命戴人視之戴
人曰此難以藥治乃使二娼各塗丹粉作伶人狀其婦
大笑次日又令作角觝又大笑其旁常以兩箇能食之
婦誇其食美其婦亦索其食而為一嚐之不數日怒減
食增不藥而瘥後得一子夫醫貴有才若無才何足應
變無窮
不寐一百二
一富家婦人傷思慮過甚二年不寐無藥可療其夫求
戴人治之戴人曰兩手脉俱緩此脾受之也脾主思故
也乃與其夫以怒而激之多取其財飲酒數日不處一
法而去其人大怒汗出是夜困眠如此者八九日不寤
自是而食進脉得其平
驚一百三
衞德新之妻旅中宿于樓上夜值盜劫人燒舍驚墮牀
下自後每聞有響則驚倒不知人家人輩躡足而行莫
敢冒觸有聲歲餘不痊諸醫作心病治之人參珍珠及
定志丸皆無效戴人見而斷之曰驚者為陽從外入也
恐者為隂從内出驚者為自不知故也恐者自知也足
少陽膽經屬肝木膽者敢也驚怕則膽傷矣乃命二侍
女執其兩手按高椅之上當面前下置一小几戴人曰
娘子當視此一木猛擊之其婦大驚戴人曰我以木擊
几何必驚乎伺少定擊之驚也緩又斯須連擊三五次
又以杖擊門又暗遣人畫背後之窗徐徐驚定而笑曰
是何治法戴人曰内經云驚者平之平者常也平常見
之必無驚是夜使人擊其門窗自夕達曙夫驚者神上
越也從下擊几使之下視所以收神也一二日雖聞雷
亦不驚德新素不喜戴人至是終身厭服如有人言戴
人不知醫者執戈以逐之
兒寐不寤一百四
陳州長吏一小兒病寐而不寤一日諸醫作睡驚治之
或欲以艾火灸之或以大驚丸及水銀餅子治之其父
曰此子平日無疾何驟有驚乎以子之病乃問于戴人
戴人診其兩手脉皆平和戴人曰若驚風之脉當洪大
而強今則平和非驚風也戴人竊問其乳母爾三日前曾
飲醉酒否遽然笑曰夫人以煑酒見餉酒味甚美三飲
一罌而睡陳酒味甘而戀隔酒氣滿乳兒亦醉也乃剉
甘草乾葛花&KR1190;砂仁貫衆煎汁使飲之立醒
孕婦下血一百五
劉先生妻有娠半年因傷損下血乞藥于戴人戴人診
之以三和湯一名玉燭散承氣湯四物湯對停加朴硝
煎之下數行痛如手拈下血亦止此法可與智識高明
者言膏粱之家慎勿舉似非徒駭之抑又謗之嗚呼正
道難行正法難用古今皆然
收産傷胎一百六
一孕婦年二十餘臨産召穩媼三人其二媼極拽婦之
臂其一媼頭抵婦之腹更以兩手扳其腰極力為之胎
死于腹良久乃下兒亦如血乃穩媼殺之也豈知苽熟
自落何必如此乎其婦因兹經脉斷閉腹如刀剜大渴
不止小溲閟絶主病者禁水不與飲口舌枯燥牙齒黧
黑臭不可聞食飲不下昏憒欲死戴人先以冰雪水恣
意飲之約二升許痛緩渴止次以舟車丸通經散前後
五六服下數十行食大進仍以桂苓甘露散六一散柴
胡飲子等調之半月獲安
又一婦人臨産召村嫗數人侍焉先産一臂出嫗不測
輕重拽之臂為之斷子死于腹其母面青身冷汗漐漐
不絶時微喘嗚乎病家甘于死忽有人曰張戴人有竒
見試問之戴人曰命在須臾鍼藥無及急取秤鈎續以
壯繩以膏塗其鈎令其母分兩足向外偃坐左右各一
人脚上立足次以鈎其死胎命一壯力婦倒身拽出死
胎下敗血五七升其母昏困不省待少頃以冰水灌之
漸嚥二日大醒食進次日四物湯調血數日方愈戴人
常曰産後無他事因侍嫗非其人轉為害耳
懷恐脇痛一百七
洛陽孫伯英因誣獄妻子被繫逃于故人是夜覺胃脇
痛託故人求藥故人曰有名醫張戴人適在焉當與公
同往時戴人宿酒未醒強呼之故人曰吾有一親人病
欲求診戴人隔窗望見伯英曰此公伏大驚恐故人曰
何以知之戴人曰面青脫色膽受怖也後會赦乃出方
告戴人
背疽一百八
一富家女子十餘歲好食紫櫻每食即二三斤歲歲如
此至十餘年一日潮熱如勞戴人診其兩手脉皆洪大
而有力謂之曰他日必作惡瘡腫毒熱上攻目陽盛隂
脫之證其家大怒不肯服解毒之藥不一二年患一背
疽如盤痛不可忍其女忽思戴人曾有是言再三悔過
請戴人戴人以䤵鍼繞疽暈刺數百鍼去血一㪷如此
三次漸漸痛減腫消微出膿而斂將作痂時使服十補
内托散乃痊終身忌口然目亦昏終身無子
肺癰一百九
舞水一富家有二子長者年十三歲幼者十一歲皆好
頓食紫櫻一二斤每歲須食半月後一二年幼者發肺
癰長者發肺痿相繼而死戴人常嘆曰人之死者命耶
天耶古人有詩爽口物多終作疾真格言也天生百菓
所以養人非欲害人然富貴之家失教縱欲遂至於是
咽中刺塞一百十
戴人過㶏陽強家一小兒約五六歲同隊小兒以蜀黍
稭相擊逆芒倒刺於咽中數日不下粥藥腫大發其家
告戴人戴人命取水依道經中咒水法以左手屈中指
及無名指作三山印坐水盞于其上右手掐印文是金
鎗印脚踏丁字立望太陽或燈火取氣一口吹在净水
盞中咒曰吾取老君東流順老君奉勅攝去毒水吾托
大帝尊所到稱吾者各各現帝身急急如律令攝念七
遍吹在盞中虚攪卓三次為定其兒嚥水下咽曰我可
也三五日腫散乃知法亦有不可侮者
誤吞物咽中一百十一
一小兒誤吞一錢在咽中不下諸醫皆不能取亦不能
下乃命戴人戴人熟思之忽得一策以淨白表紙令卷
實如箸以刀縱橫亂割其端作鬅鬙之狀又别取一箸
縳鍼鈎於其端令不可脫先下咽中輕提輕抑一探之
覺鈎入於錢竅然後以紙卷納之咽中與鈎尖相抵覺
鈎尖入紙卷之端不礙肌肉提之而出
腸澼下血一百十二
棠谿欒彦剛病下血醫者以藥下之默默而死其子企
見戴人而問之曰吾父之死竟無人知是何證戴人曰
病剉其心也心主行血故被剉則血不禁若血溫身熱
者死火數七死必七日治不當下若下之不滿數企曰
四日死何謂痛剉心戴人曰智不足而強謀力不足而
強與心安得不剉也欒初與邢爭屋不勝遂得此病企
由是大服拜而學醫
水腫睪丸一百十三
霍秀才之子年十二歲睪丸一旁腫膇戴人見之曰此
因驚恐得之驚之為病上行則為嘔血下則腎傷而為
水腫以琥珀通經散一瀉而消散
伏驚一百十四
上渠卜家一男子年二十八歲病身弱四肢無力面色
蒼黃左脇下身側上下如臂狀每發則痛無時食不減
大便如常小便微黃已二三載矣諸醫計窮求戴人治
之視其部分乃足厥隂肝經兼足少陽膽經也張曰甲
膽乙肝故青其黃者脾也診膽脉小此因驚也驚則膽
受邪腹中當有驚涎綠水病人曰昔曾屯軍被火自是
而疾戴人夜以舟車百五十丸濬川散四五錢加生薑
自然汁平旦果下綠水四五行或問大加生薑何也答
曰辛能伐木也下後覺微痛令再下之比前藥減三之
一又下綠水三四行痛止思食反有力戴人謂卜曰汝
妻亦當病卜曰太醫未見吾妻何以知之曰爾感此驚
幾年矣卜省曰當被火時我正在草堂中熟寐人驚喚
我睡中驚不能言火已塞門我父拽出我火中今五年
矣張曰汝膽伏火驚甲木乘脾土是少陽相火乘脾脾
中有熱故能食而殺榖熱雖能化榖其精氣不完汝必
無子蓋敗經反損婦人汝妻必手足熱四肢無力經血
不時卜曰吾妻實如此亦已五年矣他日門人因觀内
經言先瀉所不勝次瀉所勝之論其法何如以問張張
曰且如膽木乘胃土此土不勝木也不勝之氣尋救于
子已土能生庚金庚為大腸味辛者為金故大加生薑
使伐木然先不開脾土無由行也遂用舟車丸先通其
閉塞之路是先瀉其所不勝後用薑汁調濬川散大下
之次瀉其所勝也大抵陽干剋陽干腑剋腑臟剋臟
外傷形
孕作病治一百十五
一婦人年四十餘得孕自以為年衰多病故疾復作以
告醫氏醫者不察加燔鍼於臍兩旁又以毒藥致磨轉
轉腹痛食減形羸已在牀枕來問戴人戴人診其脉曰
六脉皆平惟右尺洪大有力此孕脉也兼擇食為孕無
疑左右皆笑之不數月生一女子兩目下各有燔鍼痕
幾喪其明凡治病婦當先問娠不可倉卒矣
杖瘡一百十六
戴人出遊道經故息城見一男子被杖瘡痛焮發毒氣
入裏驚涎堵塞牙禁不開粥藥不下前後月餘百治無
功甘分於死戴人先以三聖散吐青蒼驚涎約半大缶
次以利膈丸百餘粒下臭惡燥糞又一大缶復煎通聖
散數錢熱服之更以酸辣䓤醋湯發其汗斯須汗吐交
出其人活矣此法可以救冤
落馬發狂一百十七
一男子落馬發狂起則目瞪狂言不識親疎棄衣而走
罵言涌出氣力加倍三五人不能執縳燒符作醮問鬼
跳巫殊不之顧丹砂牛黃犀珠腦麝資財散去室中蕭
然不遠二百里而求戴人一往戴人以車輪埋之地中
約高二丈許上安之中等車輪其輞上罄一穴如作盆
之狀縳狂病人於其上使之伏卧以軟裀襯之又令一
人於下坐機一枚以捧攪之轉千百遭病人吐出青黃
涎沫一二㪷許繞車輪數匝其病人曰我不能任可解
我下從其言而解之索凉水與之冰水飲數升狂方罷
矣
犬傷脛腫一百十八
麻先生兄村行為犬所齧舁至家脛腫如罐堅若鐵石
毒氣入裏嘔不下食頭痛而重往問戴人女僮曰痛隨
利減以檳榔丸下之見兩行不瘥適戴人自舞陽回謂
麻曰脛腫如此足之二隂三陽可行乎麻曰俱不可行
如是何不大下之乃命夜臨卧服舟車丸百五十粒通
經散三四錢比至夜半去十四行腫立消作胡桃紋反
細於不傷之脛戴人曰慎勿貼膏紙當令毒氣出流膿
血水常行又一日戴人恐毒氣未盡又服舟車丸百餘
粒濬川散三四錢見六行病人曰十四行易當六行反
難何也戴人曰病盛則勝藥病衰則不勝其藥也六日
其膿水盡戴人曰膿水行時不畏風盡後畏風也乃以
愈風餅子日三服之又二日方與生肌散一傅之而成
痂嗚呼用藥有多寡使差别相懸向使不見戴人則利
減之言非也以此知知醫已難用醫尤難
足閃肭痛一百十九
谷陽鎮酒監張仲溫謁一廟觀匠者砌露臺高四尺許
因登之下臺或肭一足外踝腫起熱痛如火一醫欲以
䤵鍼刺腫出血戴人急止之曰肭已痛矣更加鍼二痛
俱作何以忍也乃與神祐丸八九十丸下二十餘行禁
食熱物夜半腫處發痒痛止行步如常戴人曰吾之此
法十治十愈不誑後人
膝肭跛行一百二十
葛塜馮家一小兒七八歲膝被肭跛行行則痛數日矣
聞戴人善醫令人問之戴人曰小病耳教來是夜以舟
車丸通經散溫酒調而下之夜半涌泄齊行上吐一椀
下泄半缶既上床其小兒謂母曰膝臏痒不可往來日
使服烏金丸壯其筋骨一月疾愈而走矣
杖瘡入水一百二十二
小渠袁三因強盗入家傷其兩胻外臁作瘡數年不已
膿汁常涓涓然但飲冷則瘡間冷水浸淫而出延為濕
瘡來求治于戴人曰爾中焦當有綠水二三升涎數掬
袁曰何也戴人曰當被盜時感驚氣入腹驚則膽傷足
少陽經也兼兩外臁皆少陽之部此膽之甲木受邪甲
木色青當有綠水少陽在中焦如漚既伏驚涎在中焦
飲冷水咽為驚涎所阻水隨經而旁入瘡中故飲水則
瘡中水出乃上涌寒痰汗如流水次下綠水果二三升
一夕而痂乾真可怪也
儒門事親卷七
