儒門事親醫家類
提要
(臣)等謹案儒門事親十五卷金張從正撰從
正字子和號戴人睢州考城人興定中召補
太醫尋辭去與麻知幾常仲明輩講求醫理
輯為此書有說有辨有記有解有誡有箋有
詮有式有斷有論有疏有述有衍有訣有十
形三療有六門三法名目頗煩碎而大旨主
於用攻其曰儒門事親者以為惟儒者能明
其理而事親者當知醫也從正宗河間劉守
真用藥多寒凉其汗吐下三法當時已多異
議故書中辨謗之處為多丹溪朱震亨亦譏
其偏後人遂并其書置之然病情萬状各有
所宜當攻不攻與當補不補厥弊維均偏執
其法固非竟斥其法亦非也惟中間負氣求
勝不免太激欲矯庸醫恃補之失或至于過
直又𫝊其學者不知察脉虛實論病久暫概
以峻利施治遂致為世所藉口要之未明從
正本意耳乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
儒門事親原序
是書也戴人張子和專為事親者著論議淵微調攝有
法其術與東垣丹溪並𫝊名書之義蓋以醫家奥旨非
儒不能明藥裹酒食非孝不能備也故曰為人子者不
可不知醫予幼失怗慈親在堂踰七望八&KR0949;髓既具未
嘗不防以藥物每慮當有所饋委之時醫恐為盡道之
累將欲遍閱方書諸家著述繁雜竊為是皇皇者數載
矣近得是書如獲寳璐執是以証何慮臆說之能惑惜
其板久失𫝊本多亥豕之訛因付儒醫聞忠較訂鋟梓
與世之事親者共云嘉靖辛丑三月戊子復元道人邵
輔序
