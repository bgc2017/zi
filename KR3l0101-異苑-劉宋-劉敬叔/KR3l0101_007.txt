異苑卷七宋劉敬叔撰
漢武帝冡裏先有玉箱瑶杖各一是西胡康渠王所獻
帝平素常玩之故入梓宫中其後四年有人於扶風
郿市買得此二物帝左右識而認之說賣者形狀乃
帝也
魏武北征蹋頓升嶺眺矚見一山岡不生草木王粲曰
必是古塜此人在世服生礬石死而石氣蒸出外故
卉木焦滅即令鑿看果得大墓有礬石滿塋仲宣博
識強記皆此𩔖也一說粲在荆州從劉表登障山而
見此異魏武之平烏桓粲猶在江南此言為譎(一作當)
蒼梧王士爕漢末死於交趾遂葬南境而墓常蒙霧靈
異不恒屢經離亂不復發掘晉興寧中太原温放之
為刺史躬乘騎往開之還即墜馬而卒
剡縣陳務妻少與二子寡居好飲茶茗宅中先有古塜
每日作茗飲先輙祀之二子患之曰古塜何知徒以
勞祀欲掘去之母苦禁而止及夜母夢一人曰吾止
此塜二百餘年謬蒙惠澤卿二子恒欲見毁賴相保
護又饗吾佳茗雖泉壤朽骨豈忘翳桑之報遂覺明
日晨興乃於庭内獲錢十萬似久埋者而貫皆新提
還告其兒兒並有慙色從是禱酹愈至
晉隆安中顔從嘗起新屋夜夢人語云君何壞吾塜明
日牀前亟掘之遂見一棺從便為設祭云今當移好
處別作小塜明朝一人詣門求通姓朱名護列坐乃
言我居四十年昨蒙厚貺相感何如今是吉日便可
出棺矣僕巾箱中有金鏡願以相助遂於棺頭巾箱
中取金鏡三枚贈從忽然不見
晉司空郄方回葬婦於驪山使會稽郡吏史澤治墓多
平夷古墳後壞一塜搆制甚偉器物殊盛塜發聞鼔
角聲
潁川諸葛閭字道明墓在揚州莊蔣山之西每至陰雨
塜中輙有絃歌之聲
朱文綉與羅子鍾為友俱仕於梁綉既死子鍾哭之其
夜亦亡梁南七里有雞山綉葬於其中北九里有雉
澗埋鍾於其内綉神靈變為雞鍾魂魄化為雉清鳴
哀響往來不絶故詩曰雞山别飛響雉澗和清音
武昌戴熙家道貧陋墓在樊山間占者云有王氣宣武
仗鉞(一作威)西下停武昌令鑿之得一物大如水牛青
色無頭脚時亦動搖斫刺不䧟乃縱著江中得水便
有聲如雷嚮發長川熙後嗣淪胥殆盡
元嘉中豫章胡家奴開昌邑王塜青州人開齊襄公塜
並得金鈎而屍骸露在巖中儼然兹亦未必有憑而
然也京房屍至義熙中猶完具僵屍人肉堪為藥軍
士分割之
海陵如臯縣東城村邊海岸崩壞見一古墓有方頭漆
棺以朱題上云七百年墮水元嘉二十載三月墜于
懸巘和蓋從潮漂沈輙泝流還依本處村人朱護等
異而啟之見一老姥年可七十許皤頭著袿鬢髮皓
白不如生人釵髻衣服粲然若新送葬器物枕履悉
存護乃齎酒脯施於柩側爾夜護婦夢見姥云向獲
名貺感至無已但我墻屋毀發形骸飄露今以值一
千乞為治護也置錢便去明覺果得即用改殮移於
高阜
廣陵郡東界有黃公塜高墳二所前有一井面廣數尺
每旱不竭有人於其中得銅釡及鑵各一又云江都
郡東界有黃公墳三所陰天恒聞有鞞角之聲
即墨有古塜或發之有金牛塞埏門不可移動犯之則
大禍
嵇康字叔夜譙國人也少嘗晝寢夢人身長丈餘自稱
黃帝伶人骸骨在公舍東三里林中為人發露乞為
葬埋當厚相報康至其處果有白骨脛長三尺遂收
葬之其夜復夢長人來授以廣陵散曲及覺撫琴而
作其聲正妙都不遺忘高貴鄉公時康為中散大夫
後為鍾會所讒司馬文王誅之
晉會稽張茂字偉康嘗夢得大象以問萬雅(一作推)雅曰
君當為大郡守而不能善終大象者大獸也取諸其
音獸者守也故為大郡然象以齒焚其身後必為人
所殺茂永昌中為吴興太守值王敦問鼎執正不移
敦遣沈充殺之而取其郡
鄧艾廟在京口新城有一草屋毁已久晉安北將軍司
馬恬於病中夢見一老翁曰我鄧公也屋舍傾壞君
為治之後訪之乃知鄧廟為立瓦屋
晉明帝時獻馬者夢河神請之及至與帝夢同遂投河
以奉神始太傅禇褒亦好此馬帝云已與河神及禇
公卒軍人見公乘此馬矣
陶侃夢生八翼飛翔冲天見天門九重已入其八惟一
門不得進以翼摶天閽者以杖擊之因墮地折其左
翼驚悟左腋猶痛其後都督八州威果震主潛有闚
擬之志每憶折翼之祥抑心而止
晉温嶠至牛渚磯聞水底有音樂之聲水深不可測傳
言下多怪物乃燃犀角而照之須臾見水族覆火奇
形異狀或乘馬車著赤衣幘其夜夢人謂曰與君幽
明道隔何意相照耶嶠甚惡之未幾卒
苻堅將欲南師也夢葵生城内明以問婦婦曰若征軍
遠行難為將也堅又夢地東南傾復以問云江左不
可平也君無南行必敗之象也堅不從卒以敗
晉咸和初徐精遠行夢與妻寢有身明年歸妻果産後
如其言
晉武太元二年沙門竺慧猷夜夢讀詩五首其一篇後
曰陌南酸棗樹名為六奇木遣人以伐取載還柱馬
屋
太元中太原王戎為鬱林太守泊船新亭眠夢有人以
七枚椹子與之著衣襟中既覺得之占曰椹桑子也
自後男女大小凡七喪
晉荆州刺史桓豁所住齋中見一人長丈餘夢曰我龍
山之神來無好意使君既貞固我當自去耳
晉義熙初烏傷黃蔡於查溪岸照射見水際有物眼光
徹其間相去三尺許形如大斗引弩射之應絃而中
便聞從流奔驚波浪砰磕不知所向經年與伴共至
一處名為竹落崗去先所二十許里有骨可長三丈
餘見昔射箭貫在其中因語伴云此是我往年所射
物乃死於此拔矢而歸其夕夢見一長人責誚之曰
我在洲渚之間無關人事而横見殺害怨苦莫伸連
時覓汝今始相得眠寤患腹痛而殞
晉太原郭澄之字仲靖義熙初諸葛長民欲取為輔國
諮議澄之不樂後為南康太守盧循之反自廣州長
民以其無先告因騁私惡收澄之以付廷尉將致大
辟夜夢見一神人以烏角如意與之雖是寤中殊自
指的既覺便在其頭側可長尺餘形制甚陋澄之遂
得無恙後從入關賫以自隨忽失所在
義熙中商靈均為桂陽太守夢人來縛其身將去形神
乖散復有一人云且置之須作衡陽當取之耳商驚
寤惆悵永初三年除衡陽守知冥理難迯辭不得免
果卒官
商仲堪在丹徒夢一人曰君有濟物之心豈能移我在
高燥處則恩及枮骨矣明日果有一棺逐水流下仲
堪取而葬之於高岡酹以酒食其夕夢見其人來拜
謝一云仲堪遊於江濱見流棺接而葬焉旬日間門
前之溝忽起為岸其夕有人通仲堪自稱徐伯玄云
感君之惠無以報也仲堪因問門前之岸是何祥乎
對曰水中有岸其名為洲君將為州言終而沒
蔣道支於水側見一浮楂取為研製形象魚有道家符
䜟及紙皆内魚研中常以自隨二十餘年忽失之夢
人云吾暫遊湘水過湘君廟為二妃所留今復還可
於水際見尋也道支詰旦至水側見罾者得一鯉魚
買剖之得先時符䜟及紙方悟是所夢人棄之俄而
雷雨屋上有五色氣直上入雲後人有過湘君廟見
此魚研在二妃側
劉穆之東莞人世居京口初為瑯琊府主簿嘗夢與武
帝汎海遇大風驚俯視船下見二白龍夾船既而至
一山山峯聳秀意甚悦又嘗渡揚子江宿夢合兩船
為舫上施華蓋儀餙甚盛以升天既曉有一老姥問
曰君昨夜有佳夢否穆之乃具說之姥曰君必位居
端揆言訖不見後官至僕射丹陽尹以元功也
景平中潁川荀茂遠至南康夜夢一人頭有一角為遠
筮曰君若至都必得官問是何職荅曰官生於水於
是而寤未解所說因復寐又夢部伍至揚州水門墮
水而死作棺既成遠入中自試恨小即見殯殮葬之
渚次悵然驚覺以告母兄船至水門過果落江而殞
喪儀一如其夢
吴興沈慶之字弘先廢帝遣從子攸之賫藥賜死時年
八十是歲旦慶之夢有人以兩疋絹與之謂曰此絹
足度寤而謂人曰老子今年不免矣兩疋八十尺也
足度無盈餘矣遂死初慶之嘗夢引鹵簿入厠中慶
之甚惡入厠之鄙時有善占夢者為之解曰君必大
富貴然未在旦夕問其故荅云鹵簿固是富貴容厠
中所謂後帝也知君富貴不在今日
臨川太守謝靈運初錢塘杜明師夜夢東南有人來入
其館是夕即靈運生於會稽旬日而謝玄亡其家以
子孫難得送靈運於杜治飬之十五方還都故名客
兒(治音稚奉道之家靜室也)
異苑卷七
