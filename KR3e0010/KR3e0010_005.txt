肘後備急方卷五
晉葛洪撰
治癰疽妬乳諸毒腫方第三十六
隱居效方治羊疽瘡有蟲痒
附子八分藜蘆二分末傅之蟲自然出
葛氏療妳發諸癰疽發背及乳方
比灸其上百壯
又方熬粢粉令黑雞子白和之塗練上以貼癰小穿練
上作小口泄毒氣燥易之神祕
又方釡底上搗以雞子中黃和塗之加少豉彌良
又方搗黃檗末篩雞子白和厚塗之乾復易差
又方燒鹿角搗末以苦酒和塗之佳
又方於石上水磨鹿角取濁汁塗癰上乾復易隨手消
又方末半夏雞子白和塗之水磨傅並良
又方醋和茱萸若搗薑或小蒜傅之並良
一切惡毒腫
蔓菁根一大握無以龍葵根代之乳頭香一兩光明
者黃連一兩宣州者杏仁四十九枚去尖用柳木取
三四錢白色者各細剉搗三二百杵團作餅子厚三四
分可腫處大小貼之乾復易立散别貼膏藥治瘡處佳
葛氏療癰發數十處方
取牛矢燒搗末以雞子白和塗之乾復易神效
又方用鹿角桂雞屎别搗燒合和雞子白和塗乾復上
又癰巳有膿當使壞方
取白雞兩翅羽肢各一枚燒服之即穿姚同
又方吞薏苡子一枚勿多
又方以苦酒和雀矢塗癰頭上如小豆
葛氏若巳結癰使聚不更長方
小豆末塗若雞子白和尤佳即差
又方芫花末膠汁和貼上燥復易化為水
若潰後膿血不止急痛
取生白楸葉十重貼上布帛寬縛之
乳腫
桂心甘草各二分烏頭一分炮搗為末和苦酒塗紙
覆之膿化為水則神效
葛氏婦女乳癰妬腫
削柳根皮熟搗火温帛囊貯熨之冷更易大良
又方取研米槌煑令沸絮中覆乳以熨上當用二枚互
熨之數十迴止姚云神效
乳癰方
大黃菵草伏龍肝竈下黃土也生薑各二分先以三
物搗篩又合生薑搗以醋和塗乳痛則止極驗劉涓
子不用生薑用乾薑四分分等余比見用鯽魚立驗
此方小品佳
姚氏乳癰
大黃鼠糞濕者黃連各一分二物為末鼠矢更搗以黍
米粥清和傅乳四邊痛即止愈無黍米用粳米並得
又方牛馬矢𫝊並佳此並消去
小品妬方
黃芩白歛芍藥分等末篩漿服一錢一日五服若右
乳結者將左乳汁服左乳結者將右乳汁服散消根
姚同此方必愈
姚方搗生地黃傅之熱則易小豆亦佳
又云二三百衆療不差但堅紫色者
用前柳根皮法云熬令温熨腫一宿愈
凡乳汁不得洩内結名妬乳乃急於癰
徐玉療乳中瘰癧起痛方
大黃黃連各三兩水五升煑取一升二合分三服得
下即愈
葛氏卒毒腫起急痛方
蕪菁根大者削去上皮熟搗苦酒和如泥煑三沸急
攪之出傅腫帛裹上日再三易用子亦良
又方燒牛矢末苦酒和傅上乾復易
又方水和石灰封上又苦酒磨升麻若青木香或紫檀
以磨傅上良
又方取水中萍子草熟搗以𫝊上
又已入腹者
麝香薰陸香青木香雞舌香各一兩以水四升煑取
二升分為再服
若惡核腫結不肯散者
吳茱萸小蒜分等合搗傅之單蒜亦得
又方搗鯽魚以傅之
若風腫多痒按之隨手起或隱疹方
但令痛以手摩捋抑按日數度自消
又方以苦酒磨桂若獨活數傅之良
身體頭面忽有暴腫處如吹方
巴豆三十枚連皮碎水五升煑取三升去滓綿沾以
拭腫上趁手消勿近口
皮肉卒腫起狹長赤痛名䐔
鹿角五兩白歛一兩牡蠣四兩附子一兩搗篩和苦
酒塗帛上燥復易
小品癰結腫堅如石或如大核色不變或作石癰不消
鹿角八兩燒作灰白歛二兩麤理黃色磨石一斤燒
令赤三物搗作末以苦酒和泥厚塗癰上燥更塗取
消止内服連翹湯下之姚方云燒石令極赤内五升
苦酒中復燒又内苦酒中令減半止搗石和藥先用
所餘苦酒不足添上用
姚方若發腫至堅而有根者名曰石癰
當上灸百壮石子當碎出不出者可益壮癰疽瘤石
癰結筋瘰癧皆不可就針角針角者少有不及禍者
也
又癰未潰方
菵草末和雞子白塗紙令厚貼上燥復易得痛自差
癰腫振焮不可棖方
大黃搗篩以苦酒和貼腫上燥易不過三即差減不
復作膿自消除甚神驗也
癰腫未成膿
取牛耳垢封之即愈
若惡肉不盡者食肉藥食去以膏塗之則愈食肉方
取白炭灰荻灰等分煎令如膏此不宜預作十日則歇
并可與去黑子此大毒若用效驗本方用法
凡癰腫用
栝蔞根赤小豆皆當内苦酒中五宿出熬之畢搗為
散以苦酒和塗紙上貼腫驗
隱居效方消癰腫
白歛二分藜蘆一分為末酒和如泥貼上日三大良
疽瘡骨出
黃連牡蠣各二分為末先鹽酒洗後傅
葛氏忽得熛疽著手足肩累累如米豆刮汁出急療之
熬蕪菁熟搗裹以展轉其上日夜勿止
若發疽於十指端及色赤黑甚難療宜按大方非单方
所及
若骨疽積年一捏一汁出不差
熬米膠&KR0961;勃瘡上乃破生鯉魚以㩉之如炊頃刮視
有小蟲出更洗傅藥蟲盡則便止差
姚方云熛疽者肉中忽生一黤子如豆粟劇者如梅李
大或赤或黑或白或青其黶有核核有深根應心少久
四面悉腫疱黯黕紫黑色能爛壞筋骨毒入臟腑殺人
南方人名為㩉著毒
著厚肉處皆割之亦燒鐵令赤烙赤三上令焦如炭
亦灸黯疱上百壮為佳早春酸摹葉炮其四面防其
長也飲葵根汁犀角汁升麻汁折其熱内外療依丹
毒法也
劉涓子療癰疽發壞出膿血生肉黃耆膏
黃耆芍藥大黃當歸芎藭獨活白芷薤白各一兩生
地黃三兩九物切猪膏二升半煎三上三下膏成絞
去滓傅充瘡中摩左右日三
又丹癰疽始發浸淫進長并少小丹㩉方
升麻黃連大黃芎藭各二兩黃芩芒硝各三兩當歸
甘草炙羚羊角各一兩九物㕮咀水一斗三升煑取
五升去滓還内鐺中芒硝上杖攪令成膏適冷熱貼
帛搨腫上數度便隨手消散王練甘林所祕方慎不
可近隂
又熛瘡浸淫多汁日就寖大胡粉散
胡粉熬甘草炙䕡茹黃連各二分四物搗散篩以粉
瘡日三極驗
諸疽瘡膏方
蠟亂髮礬石松脂各一兩猪膏四兩五物先下髮髮
消下礬石礬石消下松脂松脂消下蠟蠟消下猪膏
塗瘡上
赤龍皮湯洗諸敗爛瘡方
槲樹皮切三升以水一斗煑取五升春夏冷用秋冬
温用洗乳瘡及諸敗瘡洗了則傅膏
發背上初欲疹便服此大黃湯
大黃甘草炙黃芩各二兩升麻二兩梔子一百枚五
物以水九升煑取三升半服得快下數行便止不下
則更服
療發背及婦人發乳及腸癰木占斯散
木占斯厚朴炙甘草炙細辛栝樓防風乾薑人參桔
梗敗醬各一兩十物搗為散酒服方寸匕晝七夜四
以多為善病在上常吐在下膿血此謂腸癰之屬其
癰腫即不痛長服療諸疽痔若瘡已潰便早愈發背
無有不療不覺腫去時長服去敗醬多療婦人發乳
諸産癥瘕益良並劉涓子方
劉涓子療癰消膿木占斯散方
木占斯桂心人參細辛敗醬乾薑厚朴炙甘草炙防
風桔梗各一兩十物為散服方寸匕入咽覺流入瘡
中若癰疽灸不發壞者可服之瘡未壞去敗醬此藥
或時有癰令成水者
癰腫瘰癧核不消白薟傅方
白薟黃連大黃黃芩菵草赤石脂吳茱萸芍藥各四
分八物搗篩以雞子白和如泥塗故帛上傅之開小
口乾即易之差
發背欲死者
取冬瓜截去頭合瘡上瓜當爛截去更合之瓜未盡
瘡已歛小矣即用膏養之
又方伏龍肝末之以酒調厚傅其瘡口乾即易不日平
復
又方取梧桐子葉𨫼上煿成灰絹羅蜜調傅之乾即易
之
癰腫雜效方療熱腫
以家芥子并柏葉搗傅之無不愈大驗得山芥更妙
又搗小芥子末醋和作餅子貼腫及瘰癧數看消即
止恐損肉此療馬附骨良
又方燒人糞作灰頭醋和如泥塗腫處乾數易大驗
又方取黃色雄黃雌黃色石燒熱令赤以大醋沃之更
燒醋沃其石即軟如泥刮取塗腫若乾醋和此大祕
要耳
灸腫令消法
取獨顆蒜横截厚一分安腫頭上炷如梧桐子大灸
蒜上百壮不覺消數數灸唯多為善勿令大熱但覺
痛即擎起蒜蒜燋更換用新者不用灸損皮肉如有
體乾不須灸余嘗小腹下患大腫灸即差每用之則
可大效也
又方生參(闕)頭上核又磁石末和醋傅之
又方甘草(闕)塗此蕉子不中食
又方雞腸草傅
又方白薟末傅並良
又熱腫癤
烿膠數塗一日十數度即差療小兒癤子尤良每用
神效
一切毒腫疼痛不可忍者
搜麫團腫頭如錢大滿中安椒以麫餅子蓋頭上灸
令徹痛即立止
又方搗萆麻仁傅之立差
手脚心風毒腫
生椒末鹽末等分以醋和傅立差
癰疽生臭惡肉者
以白䕡茹散傅之看肉盡便停但傅諸膏藥若不生
肉傅黃耆散䕡茹黃耆止一切惡肉仍不盡者可以
七頭赤皮䕡茹為散用半錢匕和白䕡茹散三錢匕
以傅之此姚方差
惡脉病身中忽有赤絡脉起如蚓状
此由春冬惡風入絡脉之中其血瘀所作宜服以五
香連翹鑱去血傅丹參膏積日乃差余度山嶺即患
常服五香湯傅小豆得消以下並姚方
惡核病者肉中忽有核如梅李小者如豆粒皮中慘痛
左右走身中壮熱&KR0146;惡寒是也此病卒然如起有毒入
腹殺人南方多有此患宜服五香連翹湯以小豆傅之
立消若餘核亦得傅丹參膏
惡肉病者身中忽有肉如赤小豆粒突出便長如牛馬
乳亦如雞冠状内宜服漏蘆湯外可以燒鐵烙之日三
烙令稍燋
以升麻膏傅之
氣痛之病身中忽有一處如打撲之状不可堪耐而左
右走身中發作有時痛静時便覺其處冷如霜雪所加
此皆由冬温至春暴寒傷之宜先服五香連翹數劑
又以白酒煑楊柳皮暖熨之有赤點點處宜鑱去血
也
五香連翹湯療惡肉惡脉惡核瘰癧風結腫氣痛
木香沉香雞舌香各二兩麝香半兩章陸一兩夜乾
紫葛升麻獨活寄生甘草炙連翹各二兩大黃三兩
淡竹瀝三升十三物以水九升煑減半内竹瀝取三
升分三服大良
漏蘆湯療癰疽丹疹毒腫惡肉
漏蘆白歛黃芩白薇枳實灸升麻甘草炙芍藥麻黃
去節各二兩大黃三兩十物以水一斗煑取三升若
無藥用大黃下之佳其丹毒須針鑱去血
丹參膏療惡肉惡核瘰癧風結諸脉腫
丹參蒴藋各二兩秦芁獨活烏頭白及牛膝菊花防
風各一兩菵草葉躑躅花蜀椒各半兩十二物切以
若酒二升漬之一宿猪膏四斤俱煎之令酒竭勿過
燋去滓以塗諸疾上日五度塗故布上貼之此膏亦
可服得大行即須少少服小品同
升麻膏療丹毒腫熱瘡
升麻白歛漏蘆芒硝各二兩黃芩枳實連翹蛇銜各
三兩梔子二十枚蒴藋根四兩十物切舂令細納器
中以水三升漬半日以猪脂五升煎令水竭去滓傅
之日五度若急合即水煎極驗方
葛氏療卒毒腫起急痛
柳白皮酒煑令熱熨上痛止
附方
勝金方治發腦發背及癰疽熱癤惡瘡等
臘月兔頭細剉入瓶内密封惟久愈佳塗帛上厚封
之熱痛傅之如冰頻換差
千金方治發背癰腫巳潰未潰方
香䜴三升少與水和熟搗成泥可腫處作餅子厚三
分已上有孔勿覆孔上布䜴餅以艾烈其上灸之使
温温而熱勿令破肉如熱痛即急易之患當減快得
分穩一日二度灸之如先有瘡孔中汁出即差
外臺祕要療惡寒嗇嗇似欲發背或已生瘡腫癮疹起
方
硝石三兩以暖水一升和令消待冷取故青布揲三
重可似赤處方圓濕布㩉之熱即換頻易立差
集驗方治發背
以蝸牛一百箇活者以一升淨瓶入蝸牛用新汲水
一盞浸瓶中封繫自晩至明取出蝸牛放之其水如
涎將真蛤粉不拘多少旋調傅以雞翎掃之瘡上日
可十餘度其熱痛止瘡便愈
崔元亮海上方治發背祕法李北海云此方神授極竒
祕方
以甘草三大兩生搗别篩末大麥麫九兩於大盤中
相和攪令勻取上等好酥少許别捻入藥令勻百沸
水搜如餅子劑方圓大於瘡一分熱傅腫上以油片
及故紙隔令通風冷則換之巳成膿水自出未成腫
便内消當患腫著藥時常須喫黃耆粥甚妙
又一法甘草一大兩微炙搗碎水一大升浸之器上横
一小刀子置露中經宿平明以物攪令沫出吹沬服
之但是瘡腫發背皆可服甚效
梅師方治諸癰疽發背或發乳房初起微赤不急治之
即死
速消方
𢷬苧根傅之數易
聖惠方治附骨疽及魚眼瘡
用狗頭骨燒烟薰之
張文仲方治石癰堅如石不作膿者
生章陸根搗擦之燥即易取軟為度
子母祕錄治癰疽痔瘻瘡及小兒丹
水煑棘根汁洗之
又方末蠐螬傅之
小品方治疽初作
以赤小豆末醋和傅之亦消
博濟方治一切癰腫未破疼痛令内消
以生地黃杵如泥隨腫大小攤於布上糝木香末於
中又再攤地黃一重貼於腫上不過三五度
日華子云消腫毒
水調決明子末塗
食療治癰腫
栝樓根苦酒中熬燥搗篩之苦酒和塗紙上攤貼服
金石人宜用
楊文蔚方治癰未潰
栝樓根赤小豆等分為末醋調塗
千金方治諸惡腫失治有膿
燒棘針作灰水服之經宿頭出
又方治癰瘡中冷瘡口不合
用鼠皮一張燒為灰細研封瘡口上
孫真人云主癰發數處
取牛糞燒作灰以雞子白和傅之乾即易
孫真人食忌主一切熱毒腫
章陸根和鹽少許傅之日再易
集驗方治腫
柳枝如脚指大長三尺二十枚水煑令極熱以故布
裹腫處取湯熱洗之即差
又方治癰一切腫未成膿拔毒
牡蠣白者為細未水調塗乾更塗
又方治毒熱足腫疼欲脱
酒煑苦參以漬之
外臺祕要治癰腫
伏龍肝以蒜和作泥塗用布上貼之如乾則再易
又方凡腫已潰未潰者
以白膠一片水漬令軟納納然腫之大小貼當頭上
開孔若已潰還合者膿當被膠急撮之膿皆出盡未
有膿者腫當自消矣
又方燒鯉魚作灰酢和塗之一切腫上以差為度
又療熱毒病攻手足腫疼痛欲脱方
取蒼耳汁以漬之
又方水煑馬糞汁以漬之
肘後方治毒攻手足腫疼痛欲斷
猪蹄一具合䓗煑去滓内少許鹽以漬之
經驗後方治一切癰腫無頭
以葵菜子一粒新汲水吞下須臾即破如要兩處破
服兩粒要破處逐粒加之驗
又方治諸癰不消已成膿懼針不得破令速決
取白雞翅下第一毛兩邊各一莖燒灰研水調服之
又梅師方取雀屎塗頭上即易破雄雀屎佳堅者為雄
謹按雄黃治瘡瘍尚矣
周禮瘍醫凡療瘍以五毒攻之鄭康成注云今醫方
有五毒之藥作之合黃堥置石膽丹砂雄黃礬石磁
石其中燒之三日三夜其烟上著以雞羽掃取之以
注創惡肉破骨則盡出故翰林學士楊億嘗筆記直
史館楊嵎年少時有瘍生於頰連齒輔車外腫若覆
甌内潰出膿血不輟吐之痛楚難忍療之百方彌年
不差人語之依鄭法合燒藥成注之創中少頃朽骨
連兩牙潰出遂愈後更安寧信古方攻病之速也黃
堥若今市中所貨有蓋瓦合也近世合丹藥猶用黃
瓦䰛亦名黃堥事出於古也(堥音武)
梅師方治産後不自乳兒畜積乳汁結作癰取蒲公草
𢷬傅腫上日三四度易之俗呼為蒲公英語訛為僕
公罌是也水煑汁服亦得
又方治妬乳乳癰
取丁香搗末水調方寸匕服
又方治乳頭裂破
搗丁香末傅之
千金方治妬乳
梁上塵醋和塗之亦治隂腫
靈苑方治乳痛癰初發腫痛結硬欲破膿令一服差
以北來真樺皮無灰酒服方寸匕就之卧及覺已差
聖惠方主婦人乳癰不消
右用白麫半斤炒令黃色用醋煑為糊塗於乳上即
消
産寳治乳及癰腫
雞屎未服方寸匕須臾三服愈梅師方亦治乳頭破
裂方同
簡要濟衆治婦人乳癰汁不出内結成膿腫名妬乳方
露蜂房燒灰研每服二錢水一中盞煎至六分去滓
温服
又方治吹妳獨勝散
白丁香半兩搗羅為散每服一錢匕温酒調下無時
服
子母祕錄療吹妳惡寒壮熱
猪肪脂以冷水浸搨之熱即易立效
楊炎南行方治吹妳疼痛不可忍
用穿山甲炙黃木通各一兩自然銅半兩生用三味
搗羅為散每服二錢温酒調下不計時候
食醫心鏡云治吹妳不痒不痛腫硬如石
以青橘皮二兩湯浸去瓤焙為末非時温酒下二錢
七
治腸癰肺癰方第三十七
葛氏大人小兒卒得惡瘡不可名識者
燒竹葉和雞子中黃塗差
又方取蛇床子合黃連二兩末粉瘡上燥者猪脂和塗
差
又方燒蛇皮末以猪膏和塗之
又方煑柳葉若皮洗之亦可内少鹽此又療面上瘡
又方臘月猪膏一升亂髮如雞子大生鯽魚一頭共煎
令消盡又内雄黃苦參末二兩大附子一枚末絞令
凝以傅諸瘡無不差胡洽療瘑疽疥大效
瘡中突出惡肉者
末烏梅屑傅之又末硫黃傅上燥者唾和塗之
惡瘡連痂痒痛
搗扁豆封痂落即差近方
小品療瘑癬疥惡瘡方
水銀礬石蛇床子黃連各二兩四物搗篩以臘月猪
膏七合并下水銀攪萬度不見水銀膏成傅瘡并小
兒頭瘡良襲慶宣加䕡茹一兩療諸瘡神驗無比
姚療瘑疥
雄黃一兩黃連二兩松脂二兩髮灰如彈丸四物鎔
猪膏與松脂合熱搗以傅瘡上則大良
又療惡瘡粉方
水銀黃連胡粉熬令黃各二兩下篩粉瘡瘡無汁者
唾和之
小兒身中惡瘡
取笋汁自澡洗以笋殼作散傅之效
人體生惡瘡似火自爛
胡粉熬黑黃檗黃連分等下篩粉之也
卒得惡瘡
蒼耳桃皮作屑内瘡中佳
頭中惡瘡
胡粉水銀白松脂各二兩臘月猪膏四兩合松脂煎
以水銀胡粉合研以塗上日再胡洽云療小兒頭面
瘡又一方加黃連二兩亦療得秃瘡
惡瘡雄黃膏方
雄黃雌黃並末水銀各一兩松脂二兩猪脂半斤亂
髮如雞子大以上合煎去滓内水銀傅瘡日再
效方惡瘡食肉雄黃散
雄黃六分䕡茹礬石各二分末瘡中日二
療瘡方最去面上粉㓨方
黃連八分糯米赤小豆各五分吳茱萸一分胡粉水
銀各六分搗黃連等下篩先於掌中研水銀使極細
和藥使相入以生麻油總稀稠得所洗瘡拭乾傅之
但是瘡即療神驗不傳
甘家松脂膏療熱瘡尤嗍膿不痂無瘢方
松脂白膠香薰陸香各一兩當歸蠟各一兩半甘草
一兩並切猪脂羊腎脂各半合許生地黃汁亦半合
以松脂等末内脂膏地黃汁中微火煎令黃下蠟絞
去滓塗布貼瘡極有驗甘家祕不能傳此是半劑
地黃膏療一切瘡已潰者及灸貼之無痂生肉去膿神
袐方
地黃汁一升松脂二兩薰陸香一兩羊腎脂及牛酥
各如雞子大先於地黃汁煎松脂及香令消即内羊
脂酥并更用蠟半雞子大一時相和緩火煎水盡膏
成去滓塗帛貼瘡日一二易加故緋一片亂髮一雞
子許大療年深者十餘日即差生肉袐法
婦人頰上瘡差後每年又發甘家袐方塗之水差
黃礬石二兩燒令汁盡胡粉一兩水銀一兩半搗篩
礬石胡粉更篩先以片許猪脂於甆器内熟研水銀
令消盡更加猪脂并礬石胡粉和使粘稠洗面瘡以
塗上又别熬胡粉令黃塗膏訖則薄此粉數日即差
甘家用大驗
療瘑瘡但是腰脚已下名為瘑此皆有蟲食之蟲死即
差此方立驗
醋泔澱一椀大麻子一盞白沙鹽未各一抄和掩以
傅瘡乾更傅先温泔淨洗拭乾傅一二度即差孔如
針穴皆蟲食大驗
效方惡瘡三十年不愈者
大黃黃芩黃連各一兩為散洗瘡淨以粉之日三無
不差又黃蘖分等亦佳
葛氏療白秃方
殺猪即取肚破去屎及熱以反搨頭上須臾蟲出著
肚若不盡更作取令無蟲即休
又方末藜蘆以臘月猪膏和塗之五月漏蘆草燒作灰
膏和使塗之皆先用鹽湯洗乃傅
又方羊蹄草根獨根者勿見風日及婦女雞犬以三年
醋研和如泥生布拭瘡令赤以傅之
姚方以羊肉如作脯法灸令香及熱以搨上不過三四
日差
又方先以皂莢湯熱洗拭乾以少麻油塗再三即差
附方
千金方治遍身風痒生瘡疥
以蒺藜子苗煑湯洗之立差千金翼方同
又方茵蔯蒿不計多少煑濃汁洗之立差
千金翼方瘡癬初生或始痛痒
以薑黃傅之妙
又方嚼鹽塗之妙
又方漏瘤瘡濕痒浸淫日瘙痒不可忍搔之黃水出差
後復發
取羊蹄根去土細切搗以大醋和淨洗傅上一時間
以冷水洗之日一傅差若為末傅之妙
外臺祕要治癬瘡
取蟾蜍燒灰末以猪脂和傅之
又方治乾癬積年生痂搔之黃水出每逢隂雨即痒用
班猫半兩微炒為末蜜調傅之
又治疥方
搗羊蹄根和猪脂塗上或著鹽少許佳
斗門方治疥癬
用藜蘆細搗為末以生油調傅之
王氏博濟治疥癬滿身作瘡不可治者
何首烏艾等分以水煎令濃於盆内洗之甚能解痛
生肌肉
簡要濟衆治癬瘡久不差
羊蹄根搗絞取汁用調膩粉少許如膏塗傅癬上三
五遍即差如乾即猪脂調和傅之
鬼遺方治疥癬
松膠香研細約酌入少輕粉衮令勻凡疥癬上先用
油塗了擦末一日便乾頑者三兩度
聖惠方治癬濕痒
用楮葉半斤細切搗爛傅癬上
楊氏産乳療瘡疥
燒竹葉為末以雞子白和之塗上不過三四次立差
十全方治疥瘡
巴豆十粒火炮過黃色去皮膜右順手研如麫入酥
少許膩粉少許同研勻爪破以竹篦子點藥不得落
眼裏及外腎上如熏灸著外腎以黃丹塗甚妙
經驗方治五般瘡癬
以韭根炒存性旋搗末以猪脂油調傅之三度差
千金方療漆瘡
用湯漬芒硝令濃塗之乾即易之
譚氏治漆瘡
漢椒湯洗之即愈
千金翼治漆瘡
羊乳傅之
集驗方治漆瘡
取蓮葉乾者一斤水一斗煑取五升洗瘡上日再差
斗門方治漆咬
用韭葉研傅之食醫心鏡同
千金方主大人小兒風瘙癮疹心迷悶方
巴豆二兩搥破以水七升煑取三升以帛染拭之
外臺祕要塗風疹
取枳實以醋漬令濕火炙令熱適寒温用熨上即消
斗門方治癮疹
楝皮濃煎浴之
梅師方治一切疹
以水煑枳殼為煎塗之乾即又塗之
又方以水煑芒硝塗之
又治風癮疹方
以水煑蜂房取二升入芒硝傅上日五度即差
聖惠方治風瘙癮疹遍身痒成瘡
用𧖟沙一升水二斗煑取一斗二升去滓温熱得所
以洗之宜避風
千金翼療丹癮疹方
酪和鹽熱煑以摩之手下消
又主大人小兒風疹
茱萸一升酒五升煑取一升帛染拭之
初虞世治皮膚風熱遍身生癮疹
牛蒡子浮萍等分以薄荷湯調下二錢日二服
經驗後方治肺毒瘡如大風疾綠雲散
以桑葉好者淨洸過熟蒸一宿後日乾為末水調二
錢匕服
肘後方治卒得浸淫瘡轉有汁多起心早治之續身周
匝則殺人
以雞冠血傅之差
又方療大人小兒卒得月蝕方
於月望夕取兔屎及内蝦蟇腹中合燒為灰末以傅
瘡上差
集驗方療月蝕瘡
虎頭骨二兩搗碎同猪脂一升熬成膏黃取塗瘡上
聖惠方治反花瘡
用馬齒莧一斤燒作灰細研猪脂調傅之
又方治諸瘡胬肉如螘出數寸
用䟽黃一兩細研胬肉上薄塗之即便縮
鬼遺方治一切瘡肉出
以烏梅燒為灰研末傅上惡肉立盡極妙
簡要濟衆方傅瘡藥
黃藥子四兩為末以冷水調傅瘡上乾即旋傅之
兵部手集治服丹石人有熱瘡疼不可忍方
用紙環圍腫處中心填硝石令滿匙抄水淋之覺其
不熱疼即止
治頭瘡及諸熱瘡
先用醋少許和水淨洗去痂再用温水洗裛乾百草
霜細研入膩粉少許生油調塗立愈
治惡瘡
唐人記其事云江左嘗有商人左膊上有瘡如人面
亦無它苦商人戲滴酒口中其面亦赤色以物食之
亦能食食多則寬膊内肉脹起或不食之則一臂痺
有善醫者教其歴試諸藥金石草木之類悉試之無
苦至貝母其瘡乃聚眉閉口商人喜曰此藥可治也
因以小葦筒毁其口灌之數日成痂遂愈然不知何
疾也謹按本經主金瘡此豈金瘡之類歟
治卒得癩皮毛變黑方第四十
癩病方
初覺皮膚不仁或淫淫苦痒如蟲行或眼前見物如
垂絲或癮疹赤黑此即急療蠻夷酒佳善
療白癩
苦參五斤酒三斗漬飲勿絶并取皮根末服效驗
又方艾千莖濃煑以汁漬麴作酒常飲使醺醺姚同
姚方大蝮蛇一枚切勿令傷以酒漬之大者一斗小者五
升以糠火温令熟乃取蛇一寸許以臘月猪膏和傅
瘡差
亦療鼠瘻諸惡瘡
苦參二斤露蜂房二兩麴二斤水三斗漬藥二宿去
滓黍米二升釀熟稍飲日三一方加蝟皮更佳
附方
聖惠方治大風癩疾骨肉疽敗百節疼酸眉鬢堕落身
體習習痒痛
以馬先蒿細剉炒為末每空心及晩食前温酒調下
二錢七
又方治大風疾令眉鬢再生
用側柏葉九蒸九曝搗羅為末煉蜜和丸如梧桐子
大日三服夜一服熟水下五六十丸百日即生
又方治大風頭面髭髮脱落
以桑柴灰熱湯淋取汁洗面以大豆水研取漿解釋
灰味彌佳次用熱水入菉豆(闕)取淨不過十度
良三日一沐頭一日一洗面
又方治白癩
用馬鞭草不限多少為末每服食前用荆芥薄荷湯
調下一錢七
食療治癩
可取白蜜一斤生薑二斤搗取汁先稱銅鐺令知斤
兩即下蜜於鐺中消之又秤知斤兩下薑汁於蜜中
微火煎令薑汁盡秤蜜斤兩在即休藥已成矣患三
十年癩者平旦服棗許大一丸一日三服酒飲任下
忌生冷醋滑臭物功用甚多活人衆矣不能一一具
述
外臺祕要治惡風疾
松脂煉投冷水中二十次蜜丸服二兩飢即服之日
三鼻柱斷離者三百日差斷鹽及房室
抱朴子云
趙瞿病癩歴年醫不差家乃齎糧棄送於山穴中瞿
自怨不幸悲歎涕泣經月有仙人經穴見之哀之具
問其詳瞿知其異人也叩頭自陳乞命於是仙人取
囊中藥賜之教其服百餘日瘡愈顔色悦肌膚潤仙
人再過視之瞿謝活命之恩乞遺其方仙人曰此是
松脂彼中極多汝可煉服之長服身轉輕力百倍登
危涉險終日不困年百歲齒不堕髮不白夜卧常見
有光大如鏡
感應神仙𫝊云崔言者職隸左親騎軍一旦得疾雙眼
昏咫尺不辨人物眉髮自落鼻梁崩倒肌膚有瘡如癬
皆謂惡疾勢不可救因為洋州駱谷子歸寨使遇一道
流自谷中出不言名姓授其方曰
皂角刺一二斤為灰蒸久㬠研為末食上濃煎大黃
湯調一錢七服一旬鬢髮再生肌膚悦潤愈眼目倍
常明得此方後却入山不知所之
朝野僉載云
商州有人患大風家人惡之山中為起茅屋有烏蛇
墜酒罌中病人不知飲酒漸差罌底尚有蛇骨方知
其由也用道謹按李肇國史補云李舟之弟患風或
說蛇酒治風乃求黑蛇生置甕中醖以麴蘖數日蛇
聲不絶乃熟香氣酷烈引滿而飲之斯須悉化為水
唯毛髮存焉僉載之說恐不可輕用
治卒得蟲鼠諸瘻方第四十一(後有瘰&KR0659;)
姚云凡有腫皆有相主患者宜檢本方多發頭兩邊累
累有核
姚方鼠瘻腫核痛未成膿方
以柏葉傅著腫上熬鹽著葉上熨令熱氣下即消
葛氏卒得鼠瘻有瘰&KR0659;未發瘡而速熱者速療方
搗烏雞足合車前草傅之
若已有核膿血出者
以熱牛屎塗之日三
又方取白鮮皮煑服一升當吐鼠子
又方取猫狸一物料理作羹如食法空心進之鼠子死
出又當生吞其功彌效
又方取鼠中者一枚亂髮如雞子大以三歲臘月猪脂
煎之令鼠骨肉及髮消盡半塗之半酒服鼠從瘡中
出姚云祕不𫝊之法
劉涓子鼠瘻方
以龜殼甘草炙桂心雄黃乾薑狸骨炙六物分等搗
下蜜和内瘡中無不差先灸作瘡後與藥良
又方柞木皮五升以酒一斗合煎熟出皮煎汁令得二
升服之盡有宿肉出愈
又瘻瘡生肉膏
楝樹白皮鼠肉當歸各二兩薤白三兩生地黃五兩
臘月猪脂三升煎膏成傅之孔上令生肉
葛氏若瘡多而孔小是蟻瘻方
燒鱣鯉甲猪膏和傅
又方燒蜘蛛二七枚傅良
又瘻方
煎桃葉枝作煎淨洗瘡了内孔中大驗方
葛氏若著口裏
東行楝根細剉水煑取清汁含之數吐勿嚥
肉瘻方
槐白皮搗丸綿裹内下部中傅效
鼠瘻方
石南生地黃雌黃茯苓黃連各二兩為散傅瘡上日
再
又方礬石三分燒斑猫一分炙去頭足搗下用醋和服
半七須臾瘻蟲從小便中出删繁方
附方
肘後方治風瘻
露蜂房一枚炙令黃赤色為末每用一錢臘月猪脂
勻調傅瘡上
千金方治鼠瘻
以雞子一枚米下熬半日取出黃熬令黑先拭瘡上
汁令乾以藥内瘡孔中三度即差
千金翼治蟻瘻
取鯪鯉甲二七枚末猪膏和傅之
聖惠方治螻蛄瘻
用槲葉燒灰細研以泔别浸槲葉取洗瘡拭之内少
許灰於瘡中
又方治一切瘻
煉成松脂末填瘡孔令滿日三四度用之
治卒隂腫痛頽卵方第四十二
葛氏男子隂卒腫痛方
灸足大指第二節下横文理正中央五壮佳姚云足
大指本三壮
又方桃核中仁熬末酒服如彈丸姚云不過三
又方竈中黃土末以雞子黃和傅之蛇床子末和雞子
黃傅之亦良
又方搗蕪菁根若馬鞭草傅並良姚同
又方雞翮六枚燒并蛇床子末分等合服少隨卵左右
傅卵佳姚方無蛇床子
小兒隂疝發時腫痛
依仙翁前灸法隨左右灸差
隨痛如㓨方
但服生夜干汁取下亦可服丸藥下之云作走馬湯
亦在尸注中有
隂丸卒縮入腹急痛欲死名隂疝
狼毒四兩防風二兩附子三兩燒蜜丸服三丸如桐
子大日夜三度
隂莖中卒痛不可忍
雄黃礬石各二兩甘草一尺水五升煑取二升漬姚
云療大如斗者
葛氏男子隂瘡損爛
煑黃檗洗之又白蜜塗之
又方黃連黃檗分等末之煑取肥猪肉汁漬瘡訖粉之
姚方蜜煎甘草末塗之比者見有隂頭腫項下瘡欲
斷者猪肉汁漬依姚方即神效
隂蝕欲盡者
蝦蟇兔矢分等末傅瘡上
隂痒汁出
嚼生大豆黃塗之亦療尿灰瘡
姚療隂痒生瘡
嚼胡麻塗之
葛療隂囊下濕痒皮剥
烏梅十四枚錢四十文三指撮鹽苦酒一升於銅器
内緫漬九日日洗之又煑槐皮若黃檗汁及香葉汁
並良
療人隂生瘡膿出臼方
高昌白礬一小兩搗細麻仁等分研煉猪脂一合於
甆器中和攪如膏然後取槐白皮切作湯以洗瘡上
拭令乾即取膏塗上然後以楸葉帖上不過三
又隂瘡有二種
一者作臼膿出曰隂蝕瘡二者但亦作瘡名為熱瘡
若是熱即取黃檗一兩黃芩一兩切作湯洗之仍取
黃連黃檗作末傅之
女子隂瘡
末硫黃傅上姚同又燒杏仁搗塗之
又方末雄黃礬石各二分麝香半分搗傅姚同
若隂中痛
礬石二分熬大黃一分甘草半分末綿裹如棗以導
之取差
若有息肉突出
以苦酒三升漬烏喙五枚三日以洗之日夜三四度
若苦痒搔之痛悶
取猪肝炙熱内隂中當有蟲著肝
小兒秃方
取白頭翁根搗傅一宿或作瘡二十日愈
灸㿗
但灸其上又灸莖上又灸白小腹脉上及灸脚大指
三中灸一壮又灸小指頭隨㿗左右著灸
姚氏方
楊柳枝如足大指大長三尺二十枚水煑令極熱以
故紙及氊掩腫處取熱柳枝更取拄之如此取得差止
又卵㿗
熟搗桃仁傅之亦療婦人隂腫燥即易之
小品牡丹散療㿗偏大氣脹方
牡丹防風桂心䜴熬鐵精分等合搗下服方寸匕小
兒一刀圭二十日愈大良嬰兒以乳汁和如大豆與
之
不用藥法療㿗必差方
令病人自把糯米餅子一枚并皂莢㓨一百箇就百
姓間坐社處先將皂莢㓨分合社人社官三老巳下
各付一針即出餅子示人從頭至尾皆言從社官巳
下乞針捶社人問云捶何物病人云捶人魁周匝緫
遍訖針並插盡即持餅却到家收掌於一處餅乾㿗
不覺自散永差極神效
附方
千金方有人隂冷漸漸冷氣入隂囊腫滿恐死日夜疼
悶不得眠
取生椒擇之令淨以布帛裹著丸囊令厚半寸須臾
熱氣大通日再易之取消差
又外臺祕要方
煑大薊根汁服之立差
梅師方治卒外腎偏腫疼痛
大黃末和醋塗之乾即易之
又方桂心末和水調方寸匕塗之
又方治卒外腎偏疼
皂莢和皮為末水調傅之良
初虞世方治水㿗偏大上下不定疼痛
牡蠣不限多少鹽泥固濟炭三斤煅令火盡冷取二
兩乾薑一兩炮研為細末用冷水調稀稠得所塗病
處小便利即愈
經驗方治丈夫本藏氣傷膀胱連小腸等氣
金鈴子一百箇温湯浸過去皮巴豆二百箇槌微破
麩二升同於銅鍋内炒金鈴子赤熟為度放冷取出
去核為末每服三錢非時熱酒醋湯調並得其麩巴
豆不用也
外臺祕要治膀胱氣急宜下氣
蕪荑搗和食鹽末二物等分以綿裹如棗大内下部
或下水惡汁并下氣佳
又治隂下濕
吳茱萸一升水三升煑三沸去滓洗痒差
又治隂頭生瘡
以蜜煎甘草塗之差
千金方治丈夫隂頭癰師所不能治
烏賊魚骨末粉傅之良
又千金翼方
鼈甲一枚燒令未以雞子白和傅之良
肘後備急方卷五
