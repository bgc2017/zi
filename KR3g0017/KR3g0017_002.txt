欽定四庫全書
靈臺秘苑卷二北周庾季才原撰
宋王安禮等重修
星總
中宫紫微北極五星其末曰紐星天之樞所謂北辰者
也古者以為三光列象隨天而轉而紐星不移自梁祖
景爍以儀側定不動處猶在紐星之末一度餘今曰去
極者距不動處也以東一星曰太子二星赤明曰帝太
乙之座也三曰庶子主五行又主後宫之屬四曰后
輔所以出度授政而佐萬幾也北六星曰鈎陳正妃
大帝之所居又為大司馬護軍又為三公三師勾陳口
中一星曰天星大帝主御羣靈執萬神圖所謂耀魄寳
是也上十六星華盖其七曰盖其九曰杠所以覆蔽
大帝之座上九星曰傳舍近河賓客之館亦為驛亭
前六星曰閣道遊幸别宫之路從紫宫至河其神所
乘亦所以捍難滅咎又曰王良旗亦曰紫宫旗所以旌
蔽帝座也盖下五星曰五帝座集議之所宸扆之居
杠東六星曰六甲所以出入省察布政教而敬授民時
分隂陽而紀節候陳東四星曰女御又妻之象也座
東南五星曰天柱象緯也太子東五星曰尚書主詔謀
出納故有尚書之象太子南二星曰隂德主施惠賑濟
又東南二星曰天理刑獄之官近尚書一星曰柱下
史以北一星曰女史主記禁傳漏婦人之微者漢之
侍史也其外十五星垣牆也一曰天營一曰旗星又
曰長垣東八西七東西布列環衛之臣主出命度中間
南向如門者閶闔也東蕃近門一星曰左驂樞次上宰
少宰次上弼少弼次上衛次少衛又少丞其門西近一
星曰右驂樞次少尉次上輔少輔次上衛少衛次上丞
南門六星曰天床解息休之寢舍也門外右樞西一星
曰天乙大帝之臣也承天運化治十二將司戰鬭之吉
凶以西一星曰太乙天帝之神主承天運化使十六
神知風雨水旱兵革饑饉疾疫灾害少尉南二星曰
内厨主宫中飲膳之事少輔東北六星曰天厨主盛
饌近少尉九星如鈎星主輿輦車飾天厨東南七
星曰扶筐盛桑之器為后妃桑蠶之事北斗并輔八
星在太微北七政之樞機隂陽之元本運乎天中臨制
四方故有常輦車之象建四時均五行為號令之主故
有人君之象一至四為魁曰旋璣五至七為柄曰玉衡
初一天樞正星陽德天子之象天主日為秦次天旋法
星隂刑女主之象主月為楚次天機金星為人主禍害
主火為梁次天權曰伐無道主水為吳次玉衡殺星為
文昌為中央音助四旁殺有罪主土為趙次闓陽危星
為律主天倉五谷主土為燕次摇光部星亦曰應星為
吕輔星附于闓陽佐斗以成功有成相之象主齊魁中
四星曰天理貴人之牢執法之官魁上三星曰三師
三公太師等象主宣政化而和隂陽魁前六星曰文
昌主集計天下事務天之六府也近階一星曰上將大
將軍建威武次曰尚書正左右次曰貴相太常卿理文
緒次曰司禄司中司隸賞功進士次曰司命司怪太史
主滅咎次曰司空大理佐寳北六星曰内階大帝升降
之階傳舍西北八星曰八谷一稻二黍三大麥四小
麥五大荳六小荳也七粟八麻以候歲之豐歉近王
良一星曰策主執御策天子僕也天牢六星在旋西
䋲愆禁貴人之牢也魁西南一星曰勢内侍之官助宣
王命斗南一星曰天相乃宰相之象次西一星太
陽守大丞相之象主戒不虞設武備也杓南三星曰
三公太尉司空司徒象也奉宣德化燮理隂陽佐樞機
也杓東三星曰天槍在紫宫又天之武備所以禦難
也次東五星曰天棓天子先驅也主忿爭刑罰藏兵
禦難非常也其外布為列舍
右紫微垣
十星曰太微在翼北天子之庭五帝座十二諸侯之府
主于衡衡平也又為天庭理法辭監計授德列宿受符
諸神考節舒情稽疑也其外蕃九卿也東西蕃各五星
南蕃中三門曰端門東曰左執法廷尉之象西曰右執
法御史大夫之象執法所以刺舉凶奸也左執法門東
曰左掖門右執法西曰右掖門東蕃東近執法曰上相
其北東太隂門也次曰次相中華東門次曰次將其北
東太陽門也次曰上將所謂四輔也西蕃近右執法曰
上將其北西太隂門也次曰次將其北中華西門次曰
次相其北西太陽門也次曰上相四輔也内屏四星在
右執法旁在端門内所以擁蔽内帝庭主刺舉也五
帝座五星中曰黃帝含樞紐東曰蒼帝靈威仰南曰赤
帝赤熛怒西曰白帝白招炬北曰黑帝叶光紀北一
星曰太子帝儲也一曰幸臣見親愛之臣侍太子也
一曰從官侍臣也中一星曰謁者主贊賓客釋疑
惑次三公三星内附朝會之所居也為輔弼之臣
東三星曰九卿内佐天子而治萬事其在官九寺卿
又五星曰五諸侯内侍天子之國主刺奸邪郎位十
五星在帝座東北守衛之司依烏郎府也漢光禄三省
是其職也又東北七星曰常陳宿衛虎賁之士所以
設強毅也東北一星曰郎將所以為武備主宿衛之
官西上一星曰虎賁侍衛之武士也(自太微至此元本在平星之下)
三台六星在軒轅上兩兩而居起文昌抵太微一曰
天柱三公之位主開德宣符也近文昌二星曰上台為
司命主夀次二星曰中台為司中主宗室東二星曰下
台為司禄主兵所以昭德塞違也三台為天階又曰太
乙躡以下上階上星天子下星女后中階上星公侯下
星卿大夫下階上星為士下星為庶人所以和隂陽而
理萬物也中台北一星曰大中尊貴戚也(三台大尊元本在東
甌下)翼北三星曰明堂布政之宮西北三星曰靈臺觀
臺也專察妖祥(二星元本右翼下)左角少東四星曰長垣主邊
戍城邑次北四星曰少微為處士又為大夫亦女后
之象及太史博士之官一曰主衛掖門第一星處士第
二星議士次博士次大夫(長垣元本在少微酒旗下)
右太微垣
天市垣東西各十一星西列于氐東入于斗在房心東
北國市也民象交易之所東垣南第一星宋南海燕東
海徐吳越齊中山九河趙魏西南第一星曰韓楚梁巴
蜀秦周鄭晉河間河中垣南門近東六星曰市樓也
市有也主市賣交易律令制度市樓西二星曰車肆
百貨貿易之肆帝座一星在天市中北天之庭也神農
之所居帝座西南四星曰宦者侍主之近臣也帝座
東南一星曰候星輔弼之臣也主伺候隂陽又東南
二星曰宗正司宗室之官也其正東四星曰宗人主
錄親疎享祭祀其北二星曰宗星主宗支遠近也
北二星曰帛度主度量買賣貿易西四星曰斛主度
量分銖之數北五星曰斗主斗量也斛西二星曰
列肆主貨金玉璇璣天紀九星在天市上主理冤訴
為萬物之紀綱九卿之象上三星曰女床御女侍從
也(天紀女床元本在龜下)梗河東九星曰貫索一曰連營一曰天
牢賤人牢也横列七星曰七公主議政化以見善惡
三公之象(貫索七公元在西咸下)
右天市垣
角二星左為天田右為天津主刑理其南為太陽道右
為天門為將主兵其北為太隂道為天闕其内為天庭
七曜之所行黃道經其中盖天之三門猶房之四表也
日月之行黃道黃道所經為天闕或曰天階三光之庭
房與東井天街天關南北河其說略同然黃道歲久遷
變占天者當察其所在而詳審焉角為壽星蒼龍角也
主造化飛龍之所星明盛布東方蒼龍角亢也其間二
星名曰平道主除道路平道路之官也
西一星曰進賢主卿相舉賢能右角北二星曰天田
畿内之田亦為籍田主疆界天田北三星曰右攝提
(說見亢宿)又北三星曰周鼎主流亡國之神器也秦無道周
鼎淪於泗水其精應于上左角南二星曰天門朝聘
待士之所又南二星曰平星主執法平刑以興獄陽
門二星(說見亢宿下)南二十九星曰庫樓藏兵之府也彎
曲者為庫西南四星方斜者為樓其十五星三者相聚
柱也中四小星衡也又中大者陳兵南二星曰南門
天子之外門主守兵禁亢四星總理天下卿大夫之
法治猶尚書又主病又為疏廣六星亢池(說見氐宿下)
上一星大角在攝提間為天之紀綱棟梁天王座也
天田北三星曰右攝提主建時節問禨祥左亦如之(攝提
元在天田下)兩攝提各三星夾大角直斗柄之南上三
星曰帝席北三星曰梗河又西北一星曰招摇北一星
曰天戈(並說見氐宿下)亢南七星曰折威主斬殺以斷軍獄
其南二星曰頓頑主考察囚情治獄官也陽門二
星主執兵器以戍邊(陽門元在平星下)氐四星休解之所后
妃之府也前二星曰適後二星曰妾又為天根主宫室
正妃東北二星曰天乳主飴饋之事六星亢池主
舟濟渡(亢池元在亢宿下)上三星曰帝席宴樂獻酧之所北
三星曰梗河一名天鋒亦名天楯主矛鋒以備不虞亦
主寇兵乂為喪事又西北一星曰招摇主矛盾及寇
兵北一星曰天戈主匈奴(以上元並在亢宿下)氐南三星曰
陣車主兵革之事又南二十七星曰騎官南三星
曰車騎主部列行陣車騎之事房四星為眀堂布政
之宫亦四輔也上將次次將次次相所以理隂陽正教
化南二星君位北二星夫人位又為四表中間黃道所
以行為天衢又為天闕南間曰陽環其南曰太陽北間
曰隂環其北曰太隂亦曰天廐又為天駟亦曰天馬主
車駕南一星曰左驂次左股次右股次右驂主開閉蓄
藏之所房北星東南二小星曰鈎鈐附于房天之管
鑰主開閉蓄蔵輔弼之象以東北一星曰鍵閉主管
鑰開閉之事北四星曰西咸以防淫泆房之戶也
梗河東九星曰貫索横列七星曰七公(貫索七公并說見天市垣)
道前一星曰日所以昭明令德太陽之精也其西南
二星曰天輻主鑾駕乘輿之事房下二星曰從官主
醫巫病疾禱祝之事其南十二星曰積卒(說見心宿下)
心北四星曰東咸占如西咸又北二星曰罰主罰之
事心三星天王之正位為大辰主賞罰中央曰眀堂
天子也前星曰太子後星曰庶子東咸罰(說見房宿下)從
宿南十二星曰積卒掃除不祥軍卒衛士之象(此元在從官下)
尾九星曰九子星所謂昇龍之尾盖隂陽之交泰風
雨之乘興上第一星后也次三星夫人也其次嬪妾為
后妃之宫府又主君臣神宫一星在尾西第二星傍
為附座解衣之内室也其南五星曰龜主贊神明定
吉凶龜卜也天紀女床(說見天市垣)南四星曰天江主
太隂後一星曰傅說傅說巫祝之官主祝神靈以祈
繼嗣東一星曰魚主雲雨風氣箕四星亦曰天津
亦曰天鷄後宫之府嬪妃之象又主八風又主口舌蠻
夷將動先表箕焉箕舌前一星曰糠粃以給豢養
天籥(說見斗宿)箕南三星曰杵主舂以給庖厨
右東方七宿
南斗六星元龜之首亦為天廟宰相之位主褒賢進士
禀授爵禄故斗為量器所以斟酌而授爵也又曰兵亦
曰天機南二星曰魁庫樓天梁也中二星相也天府建
杓也初曰北庭又曰天關又曰鈇鉞主吳主君夀次會
稽次丹陽次豫章次廬江又次九江南一星曰農丈
人為老農主稼穡農正之官也又南十四星曰鼈主
族魚蟲斗東北六星曰建一曰天旗天之都關也為
謀事為天鼔為天馬上二星為庫中二星市鉄鎻也下
二星為旗其間三光之道向者七曜冬至起于此是以
司之狗二星前主守禦天鷄二星主伺候察時節
南二星曰狗國主三韓鮮卑烏桓獫狁之屬東十
星曰天淵為天泉天海太隂主灌溉之事天弁九星
武官之長也織女漸臺輦道(並說見牛宿)奚仲(說見女宿)八
星曰天籥(一曰在南斗柄西箕北)主開閉鑕籥也(元在糠下)牽牛六
星為天關梁主犧牲亦曰天鼔主四足蟲其大星牛星
上一星道路次二主關梁次三星主南越東三星曰
羅堰主瀦蓄灌溉之事亦為拒馬南九星曰天田畿
内之田亦主農器北四星曰天桴主刻漏桴鼔之事
上三星曰河鼔主軍鼔鈇鉞一曰三武中央大星大
將軍左右星左將軍右北星右將軍皆以守險拒難也
東北九星曰左旗西南九星曰右旗皆天之旗鼔為
經表主音聲設險以知敵謀織女三星(一曰在河北天紀東)主
瓜果絲綿珍寳漸臺四星(一曰在織女東足)臨水之臺主晷
漏律吕旁五星曰輦道(一曰在漸臺織女東北)人君嬉遊之道(織女
漸臺輦道元在天弁下)九坎九星在諸國南主溝渠之事以主
水旱須女四星賤妾之稱婦職之卑者又為天之府
藏掌環佩帛布列后妃御服婦功之域其北曰璃珠后
宫之府藏主天下后妃環佩之飾敗瓜五星主瓜
果瓠瓜五星天子之果園亦主瓜果又主后宫隂謀
之事天津九星一曰天江主四瀆津梁所以度神道
四方也輦東道四星曰奚仲主車正(元在輦道下)諸國
合十六星趙二星在天田東南越一星在趙南周二星
在羅堰東南齊一星在越東鄭一星在齊東楚一星在
鄭東北秦二星在周之東燕一星在鄭之東南魏一星
在楚東北代二星在秦東晉一星在燕東韓一星在晉
北各主地東甌在晉北亦主其地璃瑜天壘城(說見虚宿)
天錢(說見危宿)虛二星冢宰官也主北方祭禱祝又主
死喪哭泣亦主風雨東二星曰司命主刑罰生算死
喪之事北二星曰司禄主增益年德官禄食料之事
東北二星曰司危主驕溢以正下又主臺榭死喪之
事又北二星曰司非司過失司命而下皆置官也
壘壁陣(說見室宿)虚南二星曰哭主哭泣死喪又盖屋
南二星曰泣主墳墓倚廬哭泣之事(元在盖屋下)諸國東
三星曰璃瑜璃圭衣瑜玉飾婦人之服又十三星曰
天壘城主鬼方北夷也(此三者元在諸國下)壘壁陣其南四星
曰敗臼主敗亡灾咎(舊在羽林軍下)危三星天府也一曰天市
主宗廟宫室又主營造受藏之事墳墓四星為附座
主兆域死喪哭泣之事北宫真武虚危東南四星虚
梁主靈廟祀禱之事天津旁近河七星曰車府近河
車輿之府亦其官為客館舍南五星曰人星一曰三
卧星主萬民亦主處夜淫佚又四星曰臼上三星曰
杵皆主㫪軍糧也危南二星曰盖屋主治屋之官也
又南二星曰泣(說見虚宿)諸國東北十星曰天錢錢帛
所聚軍之府藏也(元在天壘城下)離宫其北六星曰造父主
御馬亦其官也(元在離宫下)營室二星天子之宫也一曰
直宫一曰清廟為軍梁之府又主土工離宫六星兩
兩而居在室上為附座天子别宫也主假藏休息滋幸
之所其北六星曰造父(說見危宿)次二十二星曰騰蛇
北方水蟲主風雨又南六星曰雷電主雷電西南
二星曰土公吏訣備過失主土之官又南五星曰霹
靂西南四星曰雲雨(並說見壁宿)壘壁陣西抵虚宿東近
壁宿下天軍營也(元在司非下)羽林軍四十五星在室南三
三而居市在壘壁陣南主天軍翊衛之象其南四星
曰敗臼(說見虚宿)上一星曰師門主師門候兵天庫之蕃落
斧鉞在師門南主行誅拒難斬伐姦謀天綱一星
主武帳戈綱壁東八星曰八魁主設機穽張羅禽獸之
官也(元在土公下)東壁三星圖書之官又主土功其北
十星天廐主馬廐亦具官今之驛逓也北五星曰王
良(說見奎宿)南二星曰土公主營造及稼穡起土之官
又東八星曰八魁(說見室宿)又室南五星曰霹靂主陽氣
大盛擊萬物西南四星曰雲雨主雲澤(此二者元在上公吏下)
又奎南五星曰鈇鉞乃芟刈之具斬芻以種也(元在土司
空下)
右北方七宿
奎十六星曰天豕一曰封豕天之庫主兵所以禁暴横
也又主溝瀆其西南大星曰天豕目亦曰大將其上
一星曰附路閣道之便道路天廐北五星曰王良御
車之事主駕車馬又為天橋主津梁又主風雨兵革之
事(元在天廐下)婁北一星曰軍南門主禁入以防盗詐軍
營之南門也(元在左右更下)奎南七星曰外屏主障蔽惡穢
遮擁天溷南七星曰天溷溷養之所又南六星曰
天倉(詳見婁宿)次一星曰土司空主水土功利之官又
官五星曰鈇鉞(說見室宿)又東曰天庾(說見婁宿)婁三星為
天獄主牧養犧牲以給郊祀亦為興兵聚衆東西各
五曰左右更左主仁智陂澤林藪小虞之官右主禮儀
牧養為牧師之官北一星曰軍南門(說見奎宿)北十一
星曰天大將軍用武兵之官中大星將其小星吏左右
星為旗又天溷南六星曰天倉主藏五谷以待邦用
亦倉官又鈇鉞東三星曰天庾積谷之所(二者元在天溷鈇鉞
下)胃三星天之厨藏主倉庫五穀之府也又主討捕
誅殺之事北八星曰太陵主陵墓喪死積京也中一
星曰積屍陵中墓也亦曰積京昴北與大陵分勢九
星曰天船主舟棹水旱之事中一星曰積水候水灾(此元
在礪石下)天阿天隂(說見昴宿)遠胃十三星曰天囷主給御
廪之繁盛百庫之儲蓄芻藁(說見昴宿)畢柄西星曰
天廪御廪也主蓄九谷養犧牲以給祭祀養膳之事(元在
月星下)昴七星天子再月主西方主獄事又主喪旄頭
胡星也昴畢之間為街北六星曰卷舌主言語樞機
之事讒佞之候中一星曰天讒主䜛佞及醫巫東
南四星曰礪石主磨礪鋒刃亦主阿候眀兵律盖百工
之事天船積水(說見胃宿)昴東一星曰月太隂蟾蜍女
后大臣之衆主刑及死喪事昴西北一星曰天阿類
天高主察候山林妖變西南五星曰天隂私潜謀之
事從天子亦為戈獵臣也(此二者元在大陵下)天廪(說見胃宿)又
十六星曰天苑(一曰在昴畢南)養禽獸之所亦其官也天園
(說見畢宿)天苑西六星曰芻藁以給牛馬之用(元在天囷下)
畢八星為猂車主戈獵邊兵所以備敵寇附耳一
星在畢左股下為附座主聽得失伺愆邪察不祥又
二星曰天街主道路天門之外街為國界隂陽之所分
三光之正道街南為華夏街北為絶塞南八星曰天
節主郎將奉使也南九星曰九州之殊口主遠方通
俗傳驛之官東五星曰五車柱各三星一曰天泉一
曰天林一曰天榆天子車舍五帝座也主産五稼以候
豐儉西大星為天庫神又曰令尉主太白秦雍豆也東
北一星曰天獄神曰風伯主辰星幽燕趙稻也東南六
星曰天倉神曰雨師主歲星徐魯衛麻桑也東南星曰
司空神主填星主荆楚黍禾也西南星曰卿神曰豐隆
主熒惑韓魏麥也車中五星曰天潢又曰潢天池也
主河梁津渡之事北三星曰咸池魚囿主陂澤池沼
魚鱉鳬鴈之事五車南六星曰諸王主宗廟所以蕃
屏王室審察諸侯又南四星曰天高主望八方雲氣
觀臺之象參西北九星曰參旗天子之兵旗所以尊
君之進退也又南九星曰九斿一曰天旗天號也司
弓弩變候之候以滅不虞觜北一星曰天關日月之
行為天門主關閉防道路之事(此元在觜下)又天苑之南
九星曰天園囿也掌蔬菜之官(元在天苑下)觜三星三軍
之候行軍之府藏主褒□收歛萬物天關(說見畢宿)井
西四星曰司怪主諸灾變而候祥異(元在四瀆下)車東九
星曰座旗主旗表尊卑(元在五諸侯下)參十星一曰參伐一曰
大辰又曰天市又曰鈇鉞又曰天獄主殺伐權衡所以
平理又主邊城九譯參為白獸之體中横列三星三將
也其肩東北左肩西北右肩為左右將足左為後將軍
右為偏將軍故占參以應七將中三小星曰伐天之部
御也主戎狄之國右足旁四星曰玉井主水泉給尉
用也又南四星曰軍井營之井給師徒也南二星
曰屏以蔽天厠屏東四星曰天厠主圓溷疚病之事
南一星曰天屎主糞穢丈人子孫(並說見井宿)
右西方七宿
井八星天之南門為亭侯之所黃道之所經三光之正
道主水衡法令中平之事鉞一星附井前為附座主
伺候奢淫而斬之南四星曰水府水官也主隄防溝瀆
之事又南四星曰四瀆江河淮濟之精西司怪(說見觜宿)
東北五星曰五諸侯一曰帝師二曰帝友三曰三公四
曰博士五曰大史决斷疑獄戒不虞理隂陽察得失
座旗(說見觜宿)井東三星曰天樽樽器也主盛饘粥以給貧
餒又東四星曰水位主水衡北三星曰北河與南
河夾東井為南北孤戍亦曰隂門又曰胡門為除戶
北戍自首陽臺而北負微垣而東抵濊貊鮮以為北紀
為隂國自戍北主攻伐之政北一星曰積水供酒用
之官也所以給酒食政東南一星曰積薪主外厨烹
飪之事東北四星曰爟(說見鬼宿)南三星曰南河與北
河為相戍南河為戍也一曰陽門一曰鉞自弘農函谷
絶江漢南達五嶺循障而東西抵越嶲東甌兩戍之間
得山河分陜之限是為帝闕七曜之常道亦為天街南
紀為陽國主禮樂之政西南二星曰闕丘兩觀也所
以布象緯列尊卑也軍市十三星在邱西如天錢天
軍貿易之市也市中一星曰野鷄精主之變怪野外之
郊政以虞伏奸也東南九星曰弧矢外矢弓也一星
矢也常屬天狗狼星隂謀備盗賊又東南曰天社(說見
鬼宿)又參東南一星曰狼為野將主盜賊侵掠次東北
曰天狗(說見鬼宿)天稷(說見星宿)西南一星曰老人主夀考常
以二分候之春夕沒于丁秋晨見于丙又曰南極者非
樞極盖其所屬在于極南近北天屎南二星曰丈人
主壽考哀孤獨人之象東二星曰子主孝愛侍又
東二星曰孫占如子(以上三者元在天屎下)鬼四星主觀明察
奸天目也中一星曰積尸又曰鈇鑕主喪門祀誅斬鬼
東南星主積馬東北星積兵西南星積布絹西北星積
金玉井東北四星曰爟主四時變入烽燧之官也(元在
積薪下)又弧矢東南六星曰天社土地之主社神也勾
龍之精上為此星又主禱祀之官(元在弧矢下)次狼東北
七星曰天狗主守禦吠則應之(元在狼下)柳南六星曰外
厨天子之外厨主烹宰以給宗廟又東南一星曰天
紀主知禽獸齒醫獸也(此二者在柳星下)柳八星亦曰天相
又為鳥啄又為天庫天之厨官主庖厨烹祀燕飲之事
亦主雷雨土功外厨天紀(並說見鬼宿)軒轅右角太民
西南三星曰酒旗主饗宴酒食之事亦為酒官之旗幟
也(元在右角下)星七星天都也為朱雀頭文明之紵羽儀
之所主衣裳文繡又主急兵盜賊又北十七星軒轅
一曰東陵一曰權主雷雨之神黃帝之神黃龍之體后
宫之像后妃之宫主内政以弼太微其南大星少后也
南小星女御也左一星少民少后之宗右一星太民太
后之宗次北一星夫人也屏也上將也北一星妃也次
將也餘皆次妃之屬軒轅為權太微為衡南宫朱雀權
衡也酒旗(說見柳宿)長垣少微(說見太垣)東三星曰天相
大臣之象亦御府官也中台東南曰平星執法平罪
之官也(元在中台下)中社東南五星曰天稷之神也又曰農
正(元在天狗下)張六星主朝服之制又曰六星主珍寳宗
廟服用及衣服飲食賞賚之事中四星又主輔(臣)也
張南十四星曰天廟主祭祀天子之廟東甌(說見翼宿)
三台太尊(並說見太微垣)翼二十二星天之樂府亦主遠方
賓客淮海之賓眀堂靈臺(並說見太微垣)次天廟東南五
星曰東甌南越蠻夷之星也(元在天廟下)軫四星輔相之臣
也軫主車騎又主任載及風雨死喪之事出入皆占之
左右轄二星左轄為同姓右轄為異姓主侯王長沙
一星在于軫中長沙主夀命東七星曰青丘南方蠻
夷之國西二星曰天門天子之軍門也南四星曰
土司空主界城人民之事其直南三十二星曰器府
樂府也
靈臺秘苑卷二
