欽定四庫全書
靈臺秘苑卷八北周庾季才原撰
宋王安禮等重修
太陰
總敘
月為至陰之精盈極而闕主夜為陰為臣為妻為水說
曰照為光不照為魄稟日之光近日則斂猶臣近君恭
而屈也遠日則滿而明其守道循法蒙君榮華而體舒
也當日而食猶臣僭君而禍至於覆滅也盈極必缺示
其不可久也行有弦望晦朔遲疾陰陽刑政之等不行
日道不敢與君同列也臣修禮而奉君則月揚光明天
下太平其色光大君乘五德而王其政太平則色如其
德而明月望之夕日月相望人居其間盡覩其明故其
形圓上弦之夕日照其側人觀其傍半明半晦晦朔之
日日照其表人在裏故形不見不見常率日平行十三
度百分度之三十七初行遲日行一十二度微強自後
益遲至十三日大強行十四度大弱自後損疾又行十三度
大強復行十二度微弱遲極則漸疾疾極漸遲二十七日半
強遲疾一終周而復始當合朔加時與日同度以平行之經
七日有竒去十九日一度少強光魄分半為弦直為上弦又
經七日有竒去日一百八十二度半強光魄圓滿與日對望
為望又經八日有竒二十二日向日九十一度少強光魄復
半如弦直為下弦又經七日有竒二十九日復與日會日有
盈縮月有進退不能盡如其數以多少通率之則皆二十
萬分其日五千三百有六也所行之道謂之白道斜帶
黃道出入内外不過六度出則為表為陽入則為裏為
陰又行九道則春行青道二出黃道東夏行赤道二出
黃道南秋行白道二出黃道西冬行黑道二出黃道北
自交之宿月當黃道外經十三日半強月之宿亦當黃
道自後入黃道内又經十三日半復會交初之宿而不及一
度半弱及為退交之度日月交當朔望則日食前史以
為凡月之行合則月在日後若晦而月見西方是謂日
前為大疾日朏食舒緩臣下驕淫專權之象陽則行遲
陰則行疾又曰侯王恣意專事臣不忠急月行疾也行
疾則君所緩合朔則與日合而月見東方是在日後太
陽陰遲日側匿人君嚴肅臣下危殆恐懼之象急則陽
行疾陰行遲又曰縮者王侯縮朒不任事臣下強縱故
日月行遲則君行急又曰月順軌道由乎天街中平道
是謂安寧人主益壽民和歲豐不利舉兵行出陽道則
旱風陰道則陰雨聖明在上則行依九道若上不明臣
下女后外戚擅權則月多失道而進退不常是故月有
變則肆赦宥寬刑獄則可免咎
月變異
若君道昌后妃喜則月有黃芒或戴氣國有喜則正
月有偃月者此數古者以為瑞若變也青為飢為憂
赤為亂為旱黃為德為善白為兵喪黑為病為水皆以
其宿分占之一曰將有憂凡朝無忠臣小人進用則
月行當望而不望主不昌攻人地者有殃未當望而
望主更令攻他人地者昌未當缺而缺大臣黜當滿
而不滿賤臣為害當弦而不弦是謂大安未當弦而
弦兵起望前西缺望後東缺名曰反月臣不奉法侵
奪其上勢不救則小兵起其中當出不出有陰謀其
下亂未當晦而盡其分亡地望而月中蟾蜍不見其
分水城陷民流亦為女后宮中不安凡初出若盛明
者女后恃政無光者其下有死亡大而無光者其
下亦有死亡大而無光其下城不降臣下教令不行
民飢小而無光其城降君上二旬米賤若先出而
後没天下亂始出而偃有兵則兵罷無兵則兵起
出地若始生見東方天下交兵見南方米貴始生而半
者女妃強晝見臣專政奪君之明外國兵強中國飢天
下誅譖若生齒有賊臣羣下相殘若生足芒刺昏亂
德政不平則生足芒之類也芒色赤有禍后戚擅權
光若爪諸侯謀叛或其下垂軍敗又曰爪四方所指
若有事諸侯強而羣下附則舉足垂爪為兩段將相有
謀三段四段者天下分亂色赤如赭大將死野分
為三道僭道者亡墜入地大國臣亡國憂月角各有
一星在軍在外有名賊主日月相去二寸大亂兩
月並見其下兵起國亂地陷水湧三月四月及數月皆
出其下為異姓爭為破之亡見日中其下失土星
入中其下有兵喪亡凡有異氣若始出時有雲居其
中似禽獸狀名白纂所見之日德王之方受其害
若其下有氣如人相隨是謂惡城其分諸侯王當之
若其中有如人行兩爭客勝若其傍多雲如人頭其
色赤為大戰白為兵黑為水若有雲刺之亦占其色青
賊害君長多殃五穀不熟亦為破軍相攻黃則女主憂
白則君長亡黑則陰雨踰時若有赤黑交臨者其分
喪軍若其傍有白雲大如杆抵月期六十日外有戰
破軍死將亡乃若有雲一白二黑三蒼其大如厚布
抵貫月圍城拔邑赤雲大如杵戴之其占如日
月暈氣
月暈者臣下專權之象國不安七日内欲有風雨又
曰終歲無暈天下有兵鄰國不和重暈大風起若
有背在外則私成於内三重天下受兵若有赤色
雲貫之其下亡地四重六重亦如之五重女主憂
六重其下失政七重其下主凶九重其下兵起流
血亡地十重有大變以正月占暈甲乙民多病丙
丁旱而金帛貴戊巳歲豐庚辛有赦壬癸多水旱無
精光是謂大盪有喪其下暈有光者主起兵降軍
在外暈師上戰必勝暈有黃色將軍益祿有交章
赤光其下不出三年遇兵暈而珥從珥擊之勝又曰
期六十日兵起又曰五穀豐登歲序則月有暈珥若不
暈珥人主有喜兵大勝於外月有珥占其色青憂赤
兵黃喜白喪黑國凶期月有兩珥十日有三珥兩珥國
喜四珥女后憂不則憂必主侯王又曰國安君喜皆能
如是兩珥有半喜夜半兩珥邊有恐抱珥在暈外
赤者外人勝白珥其下為降珥且戴不出兩月主有
喜兩珥而白貫之天下大戰不暈有四璚臣其有
謀不成背璚者臣下弛縱欲自相殘宜備左右吉暈
不外合有四背璚外其有謀不成暈有背氣所臨者
敗有四提天子無其下憂暈而多白氣從外入有
拔城暈而有蜺雲來乘之以戰從蜺所擊大勝暈
而虹蜺直指至月破軍殺將白暈貫之其下有亂
暈如連環有虹指不及月女貴人有陰謀白虹貫月
大兵起將軍戰於野暈而有雲貫之左右吏死若
虹横貫之起兵者勝若暈而有雲如布疋若三若四
貫抵月戰者勿當當者破
月暈五星
若春木夏火秋金冬水四季土其下兵亂五星相近
相聚一舍暈盡及之其下君長惡之五星色不明主
人勝反之客勝又曰暈土星所在之分兵起不勝必
死不則亡地又曰暈金星其野受兵戰不勝又曰
若入暈中星色不明客敗若有角客勝暈水星其下
有水又曰春夏民有寒熱疾兵起冬其下主憂一曰在
春大旱在下主死在秋大水在冬大喪凡月暈流星
出暈中其舍貴人出又曰國有憂其色赤拔地黃益地
白來年熟黑軍敗入暈有使入
月食
古人以謂在日之衝其大如日日光不照謂之闇虚逢
月則月食値星則星亡當望與交會而闇虚之氣掩之
今歷家月望行黃道直闇虚有表裏深淺故食而南北
多少又曰烏兔抗衡光盛威重數盈理危之災一時頓
盡遂使太陽奪其光華闇虚虧其禮體質小僭則小虧
大驕則大減或臣行刑直法中怨氣盛溢害及良善或
人君行適過專受所制則月食不救則水旱壞月食
糴貴大臣失刑其國有大戰所宿分貴人死兵常
在内月食者其分受殃兵來而食者所當之分戰
不勝又曰食出則軍折傷又曰修六宮之職與刑
事月食戒在臣下防夷狄察陰謀一曰食盡女后當
之兵在外兵罷不盡則大官應之又曰月食損光明
咎女后破軍殺將少破半災輕大半災重食既大臣
有咎女后退若薄則為女后憂大臣失其所理凡軍
行遇之宜將軍不出有謀叛凡月食七日内則有風
雨解占其所起變色四時與方所暈五星而食或變
異及二十八宿其所起從上謂之失道又曰君親國
君當之從旁謂之失體相當之從下謂之失法將軍當之
又曰從下起謂之赤子食其陽及起南方男子惡之
(食其陰及起北方女子惡之東方少者惡之西方老者惡之若未望而食從上食而盡無光天子惡之)
月食而變色人多死殺糴貴赤則君有咎不出一年黃
則有立侯王者白失地或有喪黑有疾病以其下宿分
占之又曰月己食青色為憂赤兵黃財白喪黑水其
在四時并其方春歲惡夏旱秋兵冬女喪又曰其於
德王之方皆為其下君憂又曰食東方其日中惡風四
方主人為客其暈五星木則天下大戰火則其下破
軍土乃土工興金為兵強若大將有志水則為水喪
其變異則明食中不出五年國有兵喪食而鬭有
軍必戰無軍兵起隨所食戰利兩月兵起天下大亂
若有氣出入從外入則主憂從中出則客憂若從南方者
南軍三方亦如之有彗星入其下有喪又占二十八
宿角大臣憂獄事法官黜其下不實亢刑法之臣黜其
分憂氐則后妃惡之大臣黜其分疫房乃大臣憂或臣
下專政心則王者公卿憂或曰有賊及喪尾箕樂官黜
后惡之或暴兵作而車騎滿野斗牛乃后夫人姪娣黜
或兵起而所起之分飢女則宮中巫祝咒詛當有黜者
或女后憂而女工廢及為兵旱虚則為刑及掌金玉之
官憂又曰陰道數傷不能化生或有黜削之罪壁則不
用文章大臣災后憂一曰民廢而乳婦不安奎乃將戰
死陣之糧一曰民散聚斂之臣憂其分兵喪不爾大臣
黜婁則后有憂民飢軍罷不戰胃則君后有憂民飢或委
任之臣當黜昴則貴臣凶女后憂諸侯黜門戸之臣有
事或云將軍死邊地不安邊兵大起畢乃有邊兵或邊
將有誅不則獄官黜其分君臣憂邊人大疫觜則旱災
貴臣大將憂或其下有叛者參則臣有謀貴人凶或主
兵之臣黜其分飢井則大臣黜后有憂穀不登其分兵
喪鬼則貴臣后憂宮室不安大臣憂百姓貴臣以語言
坐罪星張則大臣皇后暴憂歲飢翼則忠臣被讒皇失
禮北邊兵動軫則后惡之大臣憂
月凌犯雜占
月犯五星木則其分飢荒民流邊兵凌多賊盗刑獄事
繁相死其下有拔城犯火以戰小吏死亦曰貴人黜
有兵亦曰勝之國將凶木則其師敗土則其宿下犯
上一曰女后后宮憂又有流民金則強國則難國戰
不勝一曰民散水則兵起上卿死或廷尉天下多水
彗星入月兵大起一日期十二年大飢觸之貫之民
臣為叛流星入月主女疾或削士民若無光將戮星大
而為兵喪彗星在月上兵起將死四夷來侵流星
在月上其分亂若天無雲過上下其分善奔星入
月其下有謀流星入月及雙貫月大臣凶若冲而透
者其災尤甚亦為天子有咎一日冲而色白者后憂赤
則后疾病或宮中有口舌主者忿怒流星映月光或
五色暎天氣而奪其光者皆為大臣出使如赤光前
方後銳大者公卿欲起兵若四方一時入者大臣叛一
日四方有使還巫佞君上月食五星王侯戮其分有
逐相或兵喪民流其分飢女后憂火乃其地亂土以
谷又曰民流千里金居月中無光名曰食金強國君
災又曰強國戰水其分有女憂若水飢一曰以女亂
又曰兵未起而食所當之國戰不勝又曰月食五星
其分災或亡地又曰大臣讒死月食土星臣下圖議
之象一曰用機於宗親又曰木則其分君長后憂一
曰民下叛或有喪火則讒臣在側后宮憂金則臣
叛主在金下如頂戴金星有悖悍兵犯五星入月木
則其野有逐相火則宮中憂賊有亂臣相抗又為兵
喪以戰不勝入逆行入近七寸以内金惡之讒臣用
事土入月臣欲反或土工事興金則將戮亦為刑
禮失中自毁其法一日戎臣謀主不成必有内惡戰不
勝水為水刑事
靈臺秘苑卷八
