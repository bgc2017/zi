欽定四庫全書
靈臺秘苑卷十一北周庾季才原撰
宋王安禮等重修
東方七宿(中外官附)
角宿
角宿距極去九十七度半係南星星明太平微小
不明王道失政動摇移徙為幸行月行中道民安
歲美無兵犯則大人憂有獄事木星犯之多疫
守則攻急臣戮歲飢火星犯之有兵及赦貴人有憂
居而環繞勾已有芒如劍刃行幸守則為戰宮中防
盜賊讒臣進政急帛貴土星守后喜穀傷潤澤則
為歲豐犯之亦為之有不臣犯守亦為兵火金星犯
守天下大戰道路不通木星守之萬物不成刑急水
災久守為大水芒守之色青憂赤旱白喪黑水
客星守犯大旱有赦富民貧獄多彗孛干犯兩角間
色白有喪起不戰赤則戰所至則有破軍侵城彗則占
其所指彗孛出之大亂王者惡之后黨恣亦為亂飢
流星出入兩角間皆為大使出入若抵而角不動
臣欲而戮死氣之蒼青皆憂疾赤國驚有戰黃則貴
人親祠白戰不勝黑入右角亦然氣如刀劒出角間
宮禁有陰謀變患
平道
平道距西去極九十一度入角一度明正吉動摇戒
不虞木星守天下治隱士升火守之天下飢客彗孛
干犯守之車駕行客守之又為賢人退
天田
天田距西星去極八十三度半入角二度木星守歲
豐犯則人相食火則大旱金守穀傷兵出水守
有水災客星出入蝗蟲旱
周鼎
周鼎距東北星去極六十四度半明則國安不見摇
動就聚移國
進賢
進賢去極九十一度入軫十四度明則賢人在朝不
明則不肖者用五星干犯賢者得罪死流星有出
入夷人来國用賢青黑色文士死
天門
天門距西星去極一百四度半入軫十六度明則萬
物歸化不見及火舍而進退若犯入而去復還皆為兵
至關梁不通火守則上失禮金舍人主慎出入
平星
平星距西星去極一百九度半入軫十六度星齊等
闊狹居常則天下治萬物化訟平不則反是五星犯之
皆凶又曰木星犯法官憂火則火兵起客彗孛守
犯出入占如木又曰政令不行國失紀綱流星出之
出之臣出入則執政之臣憂若有罪
庫樓
庫樓距西北星去極一百二十三度入軫十五度半
衡北星去極一百二十八度若天庫星明大芒角而
繁則兵起車馬用動則王者謀伐四夷庫中星不見
大兵起無星臣下謀庫中欲實吉虚則惡星生角則
有兵一柱不具則兵少半出若全不具則自將兵月
入兵火起木星犯守内兵作近臣謀火入其下旱
守亦如之及兵起客星乘守入彗孛守亦為兵水
客入之又為兵飢流星入之天下虚兵盡出則所當之
地受殃抵則主憂兵起赤氣入如千尋槍竿主者親
征内外不安
南門
南門距西星去極一百三十七度入軫十一度明則
遠方來微則夷狄叛客星出有兵出客彗孛守
之外兵起
亢宿
亢宿距南第二星去極九十六度明大則民無疾臣
納忠天下安暗則政弱月犯之大人多疾有兵將
軍亡旗鼓其分將死亡地在其宿有變當省刑木星犯
之臣為亂佞臣用有德令禾稼熟守則歲飢小兵
三十日以上有赦國豐久守人多病火星守之天子
惡之多旱穀不成土兵大起久守則民憂犯則亂
臣人多病若有芒角大人惡之及白衣會居而勾
己環繞宮室不安土星干犯臣有謀諸侯失土守
則為兵疫犯守之又為穀傷民飢流金星犯守君
自將兵犯而芒角貴臣戮水星守則其分米貴賊
盜民相惡犯及守水災其分疫客彗孛干犯國不
安兵起政亂客星出有使出守則穀傷色赤憂旱
彗孛出兵喪飢疫水災穀不成流星出之寬恩清
獄入則幸臣有殺外使來雨水調五穀豐犯之軍府
憂氣之入蒼民疫白瘧赤則廊廟有兵黃土功黑水
災
攝提
左攝提距南星去極七十二度入亢七度右攝提距
北大星去極六十七度入角七度明大則三公恣君
不明東向則天下安不東向為反衡天下亂起移近大
角有謀仁道有虧則失恣疎闊潛移則改政令月
犯臣專政則王者惡之五星犯守兵起有謀火守
天下亂客星出入占月彗出主惑羣下爭起孛
則主自將兵流星出有使出干犯及冲九卿改動
入有外兵入王庭氣之入青憂黃受賜占在九卿
黑則大臣戮
大角
大角去極六十六度半入亢二度半色黃而不動天
下大安變色芒角為兵火動則人主好遊幸亡則
主惡之月蝕亦然犯凶戰不勝大人憂五星犯
守諸侯有兵起客星出入謀臣在側而強恣守則
諸侯有謀彗孛出主改更上失仁則彗孛守之若
竿而長六七尺天下亂國大變孛守之占同客星
出色黃而國泰民安流星出之王者惡之刺亦如
之亦曰貴人死兵起邊庭抵之將有出者犯及觸
四方兵起發而光色糴貴大將破青氣掩君憂一
道如十尋槍冲過者殿梁折黃出國喜白掩大喪
黑久而散人主惡之
玄戈
玄戈去極三十九度入亢四度微則吉明則兵起
芒角動摇外夷兵興或移徙則退
折威
折威距西第三星去極一百三度入亢三度守常則
吉月犯上無威五星彗孛守犯邊將戮
頓頑
頓頑距東南星去極一百一十二度半入亢四度暗則
刑濫客星彗孛犯並為貴人下獄臣戮
陽門
陽門距西星去極一百一十三度入角十度明則無
侵掠暗則宼犯塞五星客入五兵藏彗孛守及
赤氣入邊兵用
氐宿
氐宿距西南星去極一百四度半明大則臣奉法度
君安民勞微小則臣失勢暗則臣不奉法而有謀動
則役起月干犯兵起將憂犯而有變盜賊興入之
兵動木星犯之蝗蟲萬物不成入則有赦環繞而
留其分有兵守則年豐立后若后有喜火星干犯
多水災若成勾己大人憂天子惡之守之成勾己亦
然赦久守六十日亦赦乃入之宮中慎火臣有謀
土星犯守其地亡守之有德令上工興太后皇后太
子喜歲安色赤為疫四夷不順在其宿乃光大黃潤后
有喜或米暴貴金守犯徭役興君憂無兵兵起有兵
兵罷守又為其下飢將受爵賜犯又為郎將誅若
有芒角兵喪亡地入則霜不時春糴貴人役水星
入之貴人暴法官入獄歲旱不收守則兵起多惡風
水旱萬物不成若乘左星天子將兵右則大水兵起
客星出之黃乃有赦犯乃其分憂水守有德令
布帛羊貴穀不登邊兵起后宮亂入之邊臣獻女入
中而散中外不通大臣恣彗孛干犯之有赦犯之
為臣有謀人主惡之糴貴入之后宮暴兵起流星
出之使出宣布德令犯則藏書官有憂事入之后
宮喜國相佞病飢色赤黑后宮不安白則有災氣
之入蒼白有大疫赤内兵作黃白土工白而不散后
宮憂黑為水災
梗河
梗河距大星去極九十五度入氐三度變動以應兵
喪星亡則有兵誅連陰不見其分有喪客星出守
陰陽不和大風干犯則凶奴來侵彗孛出則敗去守
之如客占又為邊兵入寇流星干犯王者出兵
氣之出赤大戰蒼白為將死
招摇
招摇去極三十一度入亢四度半與標星梗河北斗
相直則夷狄受命暗而不明敵不臣芒角動摇亡
去皆兵起彗孛干犯蠻有喪及兵動流星出之所
向有兵起氣之出蒼白相死赤曰兵起黃兵罷君
喜白乃大人憂
帝席
帝席距東星去極六十七度入氐一度半明則吉動
摇微暗凶亡則為失臣彗孛守人君憂又為兵亂
天乳
天乳去極九十一度入氐十四度半明則甘露降客
彗孛干犯守天雨爵賜
亢池
亢池距北星去極七十度入亢三度常則吉微細
移徙則凶不在亢度中則宗廟有怪亡則道不通
五星守犯百川溢客星守之宗廟有道水蟲死
騎官
騎官距西北星去極一百一十二度入氐初度星聚
天下安稀則騎兵叛不見則兵起又衞士憂而兵客彗
孛流星犯守及流星入之兵起蒼白氣入將死大臣
黜
車騎
車騎距東南星去極一百四十度入氐二度星變色
動摇則兵行於道路金火客彗孛干犯大兵出天下
亂客星入西羌降
陣車
陣車距東星去極一百一十三度入氐四度五星守
之變動皆兵
騎陣將軍
騎陣將軍去極一百三十三度入氐三度半星明大
動摇則將盛兵出微暗則將亡兵亂靜則吉金
火干守為兵客彗孛尤甚
天輻
天輻距南星去極一百一十六度半入氐十一度星
近則天下有福明潤則車駕安動摇則車駕行五星
客彗孛干犯輦轂不寧
房宿(鉤鈐附)
房宿鉤鈐房距南第二星去極一百一十四度半明
大則君明臣忠天下太平暗則臣亂政王道不行
動外則財寶出動内財寶入七政之占行中道主壽
長天下豐年由角極陽道為兵水月在其宿有變
名寶駟馬出時令不順月五星犯守皆為將相憂
又曰木犯之歲豐民安有德令豫州災守則大赦天
下和平入則成勾己天子惡之良馬出火金干犯
將軍亂王者憂入占色青喪赤兵白芒角為火黑將
相死若犯而色怒芒角兵大起改正朔秦燕趙代憂
守則更政有德令臣亂兵起守而勾己環繞勾己
不安其居土星犯守有喜或赦成勾己相凶犯之
又為后憂守之為地動兵旱立后土工興宮室數移
金星干犯君有憂占其色青及白而芒角皆喪赤
兵黑將相死守之土工起帛貴將相失位久守為飢
入房十日成勾己天子憂以赦解之水星干犯皆殃
犯而留守為水入而成勾己占如金守則大臣乖
憂澇邊兵起而散客彗孛犯之國空民飢彗孛又
為失德臣有謀兵起世亂有德令馬貴流星出之恤
民有德令犯衡為水災抵乃將相出鎮入則大臣入
賀國昌或為喪入而蛇曲輔臣亡氣之出將相憂
赤則宮中亂若如波宮焚出之兵氣之入黃諸侯来
貢赤黃潤澤黑貫入其間諸侯有使來黑出之宮中
憂有雲如人形入后妃有子鈎鈐距東星去極一
百九度半入房二度半明則王者至孝近房則人心
同不則反是其間有星及疎折則地動河清月火金犯
之王者憂月又為車駕行食則將死木守為飢相去
二寸王者失政近臣起亂火守有德令土則失土
水乃地震山崩客彗孛干犯宮庭失禁流星入之
兵散
鍵閉
鍵閉去極一百八度入房四度明則王道昌不則宮
門不禁津梁阻月犯之大人憂及火災五星犯戒
行幸有匿兵客彗孛守之道路阻流星入有口舌
中宮大臣災
罰星
罰星距西南星去極一百八度入心一度半正直而
列則法令平若曲而斜則刑法不中客彗孛守犯
國政多枉
東咸
東成距西南星去極一百一十度入心一度明吉暗
凶又曰行則勻明天子吉子孫昌近鉤鈐則讒臣
入飢占同西咸
西咸
西咸距西南星去極一百四度半入氐十五度近上及
動摇則奸人為害餘同東咸月犯之失禮民飢又為
陰謀五星犯守占同又曰臣下不從客金彗孛干
犯守流星抵之后宮恣宮門不禁貴女憂流星犯冲大
水川溢出入則閹出
日星
日星去極一百一十三度入氐十四度半明大則君
有德月犯掩下謀上木守之王者與天同心臣忠
天下昇平金火守犯人主惡之客彗孛則君惡之
從官
從官距西星去極一百一十二度入氐十四度星大
而明五星客彗孛干犯並為巫人搆亂氣之入占
在巫人黃受爵黑戮
心宿
三心距西星去極一百一十四度半若天下有變心
星見不祥大而赤明德服天下暗小失色微弱不能
明動摇變黑大人憂直則主失勢角而摇動兵起
離則人流前星不明太子不得立後星明庶子
立皆光明亦黃有慶月犯之大臣憂犯中火星人主
有憂太子庶子星各以其所主為憂在宿有變大將易
刑罰失中木星犯乘守之歲豐平久守臣有謀火
星干犯大人憂物不成民流土工興民憂火犯守則
地動王者忌之勾己環繞災尤甚土星干犯旱飢民
疫大赦守之太平大人喜慶益地又為土工若行勾
已環繞其地亂金星犯守兵興糴貴殃在貴人守
則又為臣叛其分憂水星犯守大水帛貴内外亂明當
則大人憂當之在陽為燕在陰為邊不明地動大雨又
犯則兵旱民流守乃盜賊賦役興客彗孛犯守大
臣有謀天子憂客星出之君使人於諸侯犯之修飾
臺榭守之飢喪火災土工興彗孛犯守出之兵喪
民流蝗起大臣相疑下有謀流星出之遣使邊場也
犯抵大臣相賊入則王者憂之及外國使來青色
占憂赤兵黃喜及土工白喪黑凶青氣出之天子使
人之諸侯赤入之有立王黃則子孫喜前星則太
子受賜庶子亦如之白入之亂臣在側蒼白及黑
各以所主為憂
積卒
積卒距西北大星去極一百二十六度半入氐十五度
微小吉明大則有兵星亡皆為兵起一星少出二
星半出三星盡出五星出金革興不則近臣謀彗
孛守之禁兵大起天子將兵青赤色雲氣入之正臣
欲論列兵事發
尾星(神宮附)
尾星距西第二星去極一百二十七度星欲明大小
相承則后宮有嗣子孫蕃五穀豐微暗后有殃五穀
傷動摇則君臣乖天下亂就聚有水災疎遠后失
勢月犯之臣不和貴戚其地將死若有變后宮子孫
不安木星犯之燕地飢守之水旱又曰犯守皆為
糴貴守三十日以上立后或生太子守而成勾己女
后憂之土星犯守占同又曰妾為夫人火久守多妖
祥后妃恐土守及犯其色黃后有喜守而芒角動
摇易政兵起金火干犯民憂留守之后妃宮嬪或貴
人相憂又為兵起守其分水災水星犯之天下水江
河決守之亦為水又曰下賤貴民疫后宮憂客星
出大風水災后宮惡之兵革亂散民飢民死守犯則
女暴貴彗孛干犯后相貴臣有咎兵起宮門流星
出入風雨時稼穡成出則又為使人于諸侯后宮喜入
則反是一曰出則有子孫之慶入則后族進祿抵之后
妃有喪氣之入蒼則舊臣來赤則諸侯來青則
外國降白則大臣在殊方欲歸青氣出爲亂神宮
去極二十七度半入尾六度
天江
天江距南第二星去極一百一十四度半入尾十度
星明天動水溢兵起不具津梁不通參差不齊馬貴多
死月五星犯守及流星出入皆大水又日月犯為
兵客彗孛尤甚一云火星犯守大旱氣之入青多
水澇黃兵白罷氣之出赤則車騎滿野黃白天子用
兵
傅說
傅說去極一百二十八度半入尾十四度明大宮中
多祝禱而子孫暗小反是動搖則后宮不安亡則憂
繼嗣微居尾下則咒詛巫醫為害彗孛守之不享
宗廟赤氣入祝官凶
魚
魚去極一百二十六度入尾十五度半明大則江河
溢若大而不明則陰陽風雨時動搖則暴水移徙
出河則大魚死赤為旱五星犯守皆凶又曰火上在
陽則旱陰為水氣之占與天江同
龜
龜星距大星去極一百四十度半入尾八度半星明
則君臣和不明則上下乖不居漢中則川溢火犯大
旱守之火起又曰守之為水去之赤地千里客
星入之為小憂流星出之赤兵黃旱青黑為水各占
其分赤氣出之巫祝者憂
箕宿
箕宿距西北星去極二十一度半星明大則歲豐國
無讒佞不明則歲儉細微就聚天下憂動則蠻夷來
口舌動不出三日有大風雨移徙則民流宿中星衆
則天下安少則反是而糴貴月犯之旱風占如上軍
相死入中亦然又曰后憂后宮干政法令酷在其
宿有變暴風雨作失行離之則為風凡月犯箕壁翼
軫皆風起木星犯守旱飢多惡風入之中宮口舌
火星入旱災人主惡之守入亦然又為改移地動燕
地君長病犯則東夷燕人疫死環繞勾己大臣誅
土星犯守女后憂守則又為兵喪黃水土工興后
貴人大喜金犯之后喜守則兵疫旱風水星犯之
河溢守而動色青臣自戮犯守之又為火旱物不成
凡土星犯守金星若入中水星犯之皆為赦客星出
之大飢大臣有見棄者宮人出入之多風雨宮女不
安外使來民流土工興北方飢棺木貴守之土工興
秋冬多水彗孛出犯守為夷狄作亂大旱兵起流
星出之宫人有出者交對抵之宮人不安入乃有風
雨若色黃為大臣出使蠻夷來氣之入蒼白黃蠻
夷入貢及女喜黃色則宮人多死氣之出蒼白國災
除青則占其分不爾四夷來降黃則使出
糠星
糠星去極一百二十七度半明則歲豐暗則飢去
則人相食
杵星
杵星距大星去極一百三十八度入箕三度明縱為
豐横明則飢動則人失釡甑移徙亡沒皆為歲荒
五星守之尤甚客星彗孛干犯天下有急兵
靈臺秘苑卷十一
