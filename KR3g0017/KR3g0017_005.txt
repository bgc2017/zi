欽定四庫全書
靈臺秘苑卷五北周庾季才原撰
宋王安禮等重修
風
序略
夫風者所以鼔動萬物焉天之號令在卦為巽五行為
木二十八宿屬箕祥風應則和悅咎風應則慘惡吉凶
之占皆可以占前世風角自為一家有二說先儒以風
從四方四方隅來故謂之角世傳以巽為風於五行在
木在八音為角學者宜參之
凡候風必辨之於日辰八卦四維形德音聲六情之列
發止來向迴後方所時刻之殊早晚遲速上下高卑之
異其法於高迥平坦之地立五丈竿象五音竿首繫鷄
羽八兩夾以繩長四尺許以象八風使風至則鼔動而
四轉因得而占之古法於巽方立三丈五尺之竿繫羽
五兩吹平則占亦可於竿首作盤盤上作三足烏兩足
向連上而外立一足係下而内轉回首向烏一啣花旋
即占之鷄羽取其屬巽有號令之象鷄有知時之效羽
以其可吹而動不必拘五八之數但輕則易舉皆可臨
事理而度之用烏象日中之精烏乃巢居而知風巢居
者風動而先翔或急疾立旗於平地以占候唯鷄羽得
本術凡風之類清和明淨天氣温涼塵埃不起人馬歡
悅為祥也瑞也景風也和風也若人君德政平和聖治
寬舒則春無凄風夏無苦雨若天氣隂昧昏濁寒克塵
埃蓬勃為灾為霾也其勢紛錯交横乍起乍止深藏難
測其聲刮耳者為不人&KR0146;風若進小人疎君子任不材則
其風暴起南北不定離合紛埃此名上下不寧風也
其勢冥冥白日沉沉黃霧充塞夫隂陽瞖精為政化未
明風其聲啾啾令人慘切為大喪風炎如火奔乍起乍
止為大旱風發屋拆木者為怒風揚沙走石者為猛風
乍起而卒無者為迅風逐塵埃蓬勃者為勃風扶摇羊
角者為飄風
凡推風之遠近觀其勢力初遲後疾者其來遠初急後
緩者其來近若動葉為十里鳴條百里摇枝二百里傷
枝三百里折小枝四百里折大枝五百里飛沙走石一
千里折大木一千五百里以日時則半日半夜不止五
百里一日一夜不止一千里三日三夜不止三千里七
日七夜不止遍天下凡占咎一日一夜事及二千里
四日兩夜事及三千里六時以上事及一千里三時以
上事及二百里二時以上事及百里其勢蓬勃乍起乍
止緩急無常事及二百里即時雷雨者不占以音占五音
者宫風近十里中百里遠千里商風近九里中九十里
遠九百里角風近八里中八十里遠八百里徵風近七
里中七十里遠七百里羽風近六里中六十里遠六百
里天下有多風處若近川澤水濱異常則占近風大以
發出時即占
八卦八風
八節各有王相於本卦上來者為王風其冲處為逆風
以時至則隂陽變化政令寬明是謂仁風循度聖人在
位則風應時而至以為瑞慶王者當順八風而行八政
立春東北艮卦用事赦小罪出稽留則其卦氣至而
條風應若從冲來則為逆兵起其日天氣黑冥少雲則
歲喜而熟隂則旱蟲傷禾頭風從乾來暴霜殺物粟貴
坎來冬天寒北夷侵掠艮來歲豐谷收震來風洩物不
成巽來多風足蟲為害離來旱傷物坤來多風六月水
人多愁土功興兊來兵起霜早為戾春分之節正東
震卦用事正封疆修田疇則卦氣應明庶風至從冲上
來則為逆上者起防左右省刑罰昏寒者凶其日東方
有青雲歲熟若晴明則物不成從乾來歲多寒金鉄貴
坎來飢疫菽荳不成艮來夏不熟米貴一倍震來五穀
成而歲康矣巽來蟲生四月多暴離來五月先水後旱
坤來人瘧疫兊來多風春風有兵八月國憂立夏之
節東南方巽卦用事出幣帛使諸侯省刑罰决小罪挺
重囚出繫斷獄則卦氣應清明風至從冲來為逆小凶
其日南方有赤雲若歲豊若晴明則旱風從乾來其年
早霜麥不熟坎來多雨魚行人道艮來崩地震疫震來
雷動非時擊物巽來年豊離來夏旱坤來人多不寧萬
物大傷兊來蝗蟲大動夏至之節正南離卦用事爵
有功錄有德贊俊傑遂賢良則卦氣應景風至從冲來
為逆臣子為亂南方有赤雲則歲豊無則旱風從乾來
寒傷萬物坎來四時不節夏多寒艮來山水暴漲震來
人多疫巽來九月風霜落物離來五穀成熟坤來六月
雨横流兊來秋多雨立秋之節西南坤卦用事專任
有功以伐不義誅暴慢明善惡則卦氣應凉風至從冲上
來為逆其日若有白雲及小雨則吉晴明不成乾來苦
寒多雨坎來多霜而冬又多寒雪艮來秋風不和震來
秋多雨雹人不榮田廢生菜巽來卒兵内起離來旱而
兵戒不利坤來五穀成熟兊來兵起將行秋分之節
正西兊卦用事嚴刑察飭倉廪誅殺得當罪無冤滯則
卦氣應閶闔風至如從冲上來為逆帶甲兵入市其日
四方有白氣則年歲熟晴明則物不成風從乾方來人
多相掠坎來多大寒艮來十二月内必多露震來大疫
木再菜花不實巽來十月多風離來兵動國不安坤來
土功大作兊來歲必豊登立冬之節西北方乾卦用
事恤孤寡察阿黨築城郭修宫室理園林則卦氣應不
周風至從冲上來為逆人去其鄉是日晴明小寒人君
吉天下咸熙從乾方來王道坎來冬雪殺畜艮來地氣
洩人多疫震來人不安居而多雪寒巽來冬温夏旱離
來五月大疫皆在來年必應坤來水出食物魚鹽倍多
兊來山澤有兵人多妖言冬至之節正北方坎卦用
事誅有罪斷大刑去聲色禁嗜慾安刑獄休甲兵不興
事以待隂陽之定則其卦氣應廣莫風至矣從冲來為
逆人民散其日有雲雪寒則歲豊晴眀物不成風從乾
方來強國夏年多寒坎來歲豊民樂艮來正月多露震
來雷不發大雨連行巽來蟲傷生物離來冬温乳婦多
亡水旱不時人多瘟疫坤來蝗蟲傷稼兊來秋雨大兵
起
五行用事内八風
立春水旺内甲寅日候乾為苦甘草坎為菜韭艮為葱
薤震為杯器巽為棺木離為菓木坤為芻藁兊為箔席
立夏火旺内丙寅日候乾為枲給坎為纑縷艮為蔴
布震為綿紬㢲為絲枲離為錦繡坤為絹帛兊為絮
四季土旺内戊寅日候乾為麻坎為小豆艮為大豆震
為大麥㢲為禾離為穀坤為黍兊為稷立秋金旺内
庚寅日候乾為膠漆坎為布帛艮為珠璣震為玉器㢲
為鉛錫離為金銀坤為銅鐵兊為田宅立冬水旺内
壬寅日候乾為䜴鹽坎為鷄犬艮為猪豕震為牛馬㢲
為海魚離為鯉魚坤為鷹隼兊為羔羊凡占候皆以
風來處其下物皆賤風之冲處物色皆貴假令立春禾
旺甲寅日候風從艮來皆以為葱薤其物賤艮冲坤乃
芻藁貴其他倣此
正朔八風
候風之善惡謹候歲始或謂冬臘臨立春占之一歲一
舍隂如發故主者以占四時之始風從乾來小雨兵起
坎為大雨滂沱艮則歲豐震大水㢲霧露民疫離大旱
坤小旱兊兵灾其勢急惡天氣昏濁則占如八方暴風
也
八方暴風
風起於八方吹揚沙石謂暴風占其來方三日内則不
占乾則大風民飢流多盜疽疫死喪坎則兵盜興
動人病濕瘤帶下艮則水旱歲疫天氣多隂人多病
泄交易形容震則荒旱多霜人病四肢不能摇動
㢲則民多泄痢孕婦不安多暴雨天下多水離則火
灾來年大旱人多暴熱生瘡目肓坤則兵大動月失
色令人腰脊背肩股皆瘇兊則寇動秋旱多霜又曰
人多瘡與前同候
五音候風
五音者五行之音也亦曰五聲宫風屬土君之象占
以宫日有風聲隆隆如雷鼔聲如牛吼穽中發屋折木
土功興君不安當有急令上下相疑來年兵起其日有
風從宫上來人君出行泉出地裂商來水泉湧暴風雨
角來蝗蟲生害物徵來狼蟲為害土功興羽來大雨隂
寒大臣出商風屬金臣之象占以商日有風聲如離
羣羊如叩鐘磬如飛鳥之集羽發屋折木主宫宅自相
傷及有鬭兵急令關梁不通其日風從宫來國有憂令
且行將在外兵不戰商來白衣聚關梁塞大將退外敵
來角來喪在國兵且行徵來君令行兵且出羽來大雨
兵在外解角風屬木民之象占以角日風聲如千人
語誾誾然令人悲哀或啾啾如人呌如千人呼嘯如鷄登
木聲發屋折木不出九日或急鬭戰或有疫其日有風
從宫來貴人疾及土功興商來有暴兵軍令起角來急
兵入城邑徵來憂火綿纊貴羽來歲飢徵風屬火事
之象占以徵日有風如奔馬摇炎火如縛彘聲發屋折
木在三日内火灾吏憂自行外有急事妖言入舍其日
風從宫來寺舍有哭泣熖火商來兵急人君出輔相灾
邊兵鬭角來大灾土功起將有大旱火徵來熖火起人
君憂羽來寳物出多震雷有使命羽風屬水物之象
占以羽日有風如擊濕鼔如激水揚沙發屋折木在五
十日内糴大貴兵起關梁不通城邑固守其日有風從
宫來暴風雨寒氣傷物商來有鬭兵國不安角來邊城
圍不解徵來國兵受命臣民有憂羽來大雨水霜雹災
六情候風
申子為貪狼亥卯為隂賊寅千為廉貞己酉為寬大辰
未為奸邪丑戌為公正北方之情貪水也好行貪狼
申子主之水生於申盛於子其性濁而潤多所好則貪
而無厭故為貪狼其日風從本方來不出七日關梁驚
不則自攻他界若將加奸邪風從隂賊上來有盜傷事
將加貪狼風從貪狼上來有賊欲害人禍起北方從公
正上來有報怨人來揚兵相擊年凶風從奸邪上來惡
人持物風從廉貞上來他人相賂風從寬大上來得禮
相候欲行人則風從隂賊上來家人相牽引不則出行
為禽獸所傷東方之情怒木也怒行隂賊亥卯主之
木生於亥盛於卯其性受水氣而生貫地而出故為怒
以隂為害故為隂賊其日風從本方來不出七日有隂
賊入界偷營塞風從奸邪上來時加申子有盜賊風從
亥卯上來有賊闘在部界必傷人風從貪狼上來白刃
相傷風從公正上來外人謀内風從寬大上來告咎行
賊與人風從廉貞上來巢次事惡人所傷南方之情
惡火也火行廉貞庚午主之火生於寅盛於午火炎猛
無所容受故為君惡其氣精整故曰廉貞其日風從本
方上來相辨冤事風從寬大上來時加己酉為貴客以
酒宴樂遷官詔命風從奸邪上來妖人為怪婦凌夫風
從公正上來貴人有事相問風從貪狼上來妖人為怪
婦凌夫風從隂賊上來有所克害人西方之情喜金
也金行寬大己酉主之金生於已盛於酉金之為物喜
以利刃加萬物故喜為利也刃所加無不寬大風從本
方上來有酒食會喜慶事風從廉貞上來時加己酉為
貴客賞賜
上方之情樂也樂行奸邪辰未主之上方北與東也陽
氣所萌上故為上方辰窮水也未窮木也木落歸根水
流歸本水窮於辰水窮則無隙不入木窮則旁行故曰
奸邪其日風從本方上來於七日内必有賊及隂人誑
詐虚驚從寬大上來時加辰未有人持酒禮來相疾謀
殺日時皆加奸邪風從公正上來文書詔命盜賊相牽
風從貪狠上來賊人持物逃亡風從寬大上來因酒食
為病風從隂賊上來宿人相攻下方之情哀也哀行
公正丑戌主之下方南與西也隂氣所萌下故為下方
戍窮火也丑窮金也金剛火強各歸其鄉火刑於午金
刑於酉皆其盛也盛而受刑至窮無所歸故曰哀也火
無私而剛故曰公正其日風從本方上來兩軍相向大
將來降不出七日他兵自敗風從奸邪上來時加寅午
欲告吏人私物時有風從公正上來時加公正吏人相
爭仇人報怨風從隂賊上來下凌上風從貪狠上來亡
失逐蹤風從廉貞上來君喪欲遷風從寬大上來出逢
酒食
天干風
甲日大風海中兵起乙日粟貴夷兵侵丙日邊兵
圍急丁日旱疫戊巳日土工興食貴或遷邑庚
辛日聲如呌怒者宜備邊壬癸日飛沙折木北人侵
邊三日有雨可解
十二辰風
子日大風日光沉沉兵起水中丑日掃地揚沙粟暴
貴寅日大風赤氣四塞有火灾卯日黃埃冲天大
風起蝗蟲生辰日大風蟲行已日蓬勃無常大旱
午日乍遲乍疾人民不安移堡居集未日無光影
土工大興申日聲如磬粟貴盜暴攻酉日風蕭蕭
濡順大水河瀆横流戍日塵霧横天揚埃十里邊兵
四起亥日摇沙折木賊兵相攻人民不安參以五
音䆒其六情推之皆順風勢異常則占
觀風察將
兩軍相當因五音之風以察其將其聲殷殷如雷如
車如擊鼔名宫風其將寬和而有信如金石相擊如
鐘聲雜佩和響調名商風其將威猛而好殺聲肅肅
習習名角風其將仁恕不可欺詐如奔馬炎火掣裂
為徵風其將猛烈難與爭鋒若流水揚波激氣相雜
名羽風其將貪暴奸邪
主客勝負風
兩軍相當未明勝負以所占時與來方為主其日納音
為客若時與來方能制納音者主勝反之者客兵勝若
相生者為比和不勝子午為宫屬土丑未寅申為徵
屬火卯酉為羽屬水而己亥為角屬木風從乾坎艮
上來先舉為客勝震㢲離上來後應為主勝坤上來有
謀不成雨不利兊上來客有伏兵主不設備必大敗
兵勝風
初出軍日風從後來冲霧突雲人雄壯馬嘶逸旌旗如
舉勢指敵方鼓角清而響者全勝從傍來而向前者
得天人助獲得敵糧未戰風從地上五音相生位上
來生我者為母翊子我生者為子扶我天色晴明人馬
奔逸士卒懽心風勢和緩者軍勝天氣昏濁風勢寒克
塵土蓬勃者即不利若敵入境經要害過城壘三日
内有風雨雷霆從軍上去為龍虎之助天與之共伐戰
必大勝若安平之時風雲相交即急戰風為主雲為
客若風勢緊大雲客薄小主勝若雲色濃厚勢急風弱
不能震怒者客勝
兵負風
初出軍及三日内風勢蓬勃逆來冲我旌旗不舉人聲
怯馬不嘶或從後或從旁起吹沙揚塵人馬行過步或
無跡此名鬼風或出日或交戰有急風甚雨軍馬不
能振者皆為敗軍若天氣昏沉風聲錯亂或久隂不
雨下有謀宜設沉機以順天意又曰出軍而飃風驟
雨牙旗摧折旗旛繞竿或下垂者交戰將死若營陣
既成而有暴風卒來相掩軍幕旌旗折林木摧為惡兆
主將失位其軍叛散
攻城風
若敵城相近攻擊未克風從敵來射我軍上而復起數
日者城有強兵欲來襲我我則援兵將至當嚴兵以待
使克當拔城而獲財寳若軍他境下營纔定有急風
來射我雲勢奔速乍東乍西速防賊兵過掠若旋風
入營昏塵蔽天干戈帳幕傾倒者急防不虞或雲氣
旋風從入敵城者從入處攻之勝角日風從子午上
來時加日中夜半其勢迅急寒克者敵城必䧟若風
從角上來號怒發屋折木者敵兵將至宜避之若從
亥子上來夜發晝止大寒不解夜所必有敗攻其城寨
凡羽日大風寒克日光沉冥有兵圍城客勝
營寨警急風
城寨相守勝負未决風從歲月日時刑上來者勢遲緩
者宜防賊至必大戰其勢急速乍起乍止當有狂賊逢
小戰若貪狠奸邪日風從隂賊上來或角商日天氣
昏沉寒克與歲月日時刑相會者急戰止若兩軍相
守未戰忽有風從賊方來初起塵埃蓬勃及至我軍上
勢低小高索不等不緊者其賊在十里外不為闘戰
占賊知數風
欲知賊數多少視風所來之門為月期所辰來為道里
以止起時支干為人數乘王氣十倍相氣五倍休廢如
數囚死減半
敵兵起退風
凡寬大廉貞之日風從已時上來天氣温和者敵兵退
散四方激上來亦然寬大受商之日從丑未上來連
三日客兵退散受商之日從酉上來連三日天色晴
眀大軍欲退又寬大之日時加寬大己酉發止即羣
賊解散若寬大日風從己酉上來夜起晝止者衆賊
解兵卒未散反之而天色温和者士卒皆散隂寒即未
解
吉城風
商日有風發木從陽徵上來連三日城中主軍勝如
有純徵風起於徵日寬大時客軍急敗之象
凶城風
凡軍營久相固守及初下營後擬為攻却未定或有風
偏歷八方周旋不定發屋折木吹塵蔽為八難風亟須
迴避其城可屠其風至則令弱兵先退精兵先進以強
馬向敵作陣擬而迴之若城内忽有角風強起勢惡
倒戈恐人須嚴備或旋風入營天氣昏暗吹帛向空
人見之軍不利宜祭天地撫士卒則無咎
伏兵風
若暴風忽起塵埃蔽天堅葉茂條皆落從三刑五墓上
來或起或止前後有伏兵掩人不備若風勢寒克者
凶清眀温和者止
宫庭旋風
凡宫宅有旋風入者當以五音六情占之用五相休囚
刑德以分憂喜若從德鄉來為喜吉事刑鄉來為憂事
如日辰囚死勝時為凶事若起於寬大乘王相為酒食
賞賜休囚為逸退若人屋室中揚衣物當憂財物大
驚又曰西堂為父母東堂為子孫北堂為祖南堂為
孫中堂為隣里垣墻為小口井竈為婦女碓磑為奴婢
馬廐為僕隸門為賓客廳為諸公若從貪狠隂賤奸邪
上來各防其人有謀皆以五音所屬知其姓名以發時
及日辰知其長幼以剛柔知老少以王相知吉凶諸
旋風起而止前者皆以時音期之角期九日是也若
從人年墓上來者為疾病墓在木鄉為從高墜下林木
所傷火墓有燒炙血光土墓為瘡瘇金鄉為格鬭水鄉
為沉弱厭亡歲刑上來縣官口舌月刑亭部相召日
刑有闘爭時刑急速事歲德上來酒食相賞月德上來
喜慶日德時德上來亦然凡風起坐席君子失言小
人亡財若十人同行共坐有旋風相冲未知有難有
喜孟為長仲為仲季為小年廉貞寬大為賓客為善
人公正為吏人貪狠隂賊奸邪為盜人以日辰王相取
尊卑貴賤陽日為男左者同隂日為女右者同若在
公宇苑囿廳宅見旋風分眀依道不急不惡漸向來者
即賢人至亦使者至詔命喜慶事
道路旋風
凡行道之次遇旋風者當以行年五姓决之若風突人
從廉貞公正寬大上來與人行年本命相生者皆為吉
則必有喜慶酒食相迎從奸邪隂賊貪狠上來與人行
年五音相克者又昏惡蓬勃即灾至防人侵謀殺害事
宫日忌爭田宅及移徙人年在火者吉在水者凶商日
忌入山林墜下傷人或失財物角日忌疾病哭泣闘擊
相傷帶刑者宜自防徵日忌爭訟文書或金鐵之事羽
日切忌沒弱及失衣物等凡行道遇旋風從南方來
必有酒食事若四面覆人宜急迴避之旋風兩處之
夾道隨人行者從吉地不大滅者無咎從凶地來者凶
凡行坐有風從面上來逆向人者恐有伏匿相謀以
時五音刑尅占之忽從後來逐人忽過去者以日之納
音刑尅占之以五音六情為本又以清和為吉昏濁者
為凶凡傍赴前行或先從傍道上來或横冲蓬勃過
者皆非善也俱以日辰占之
邊夷風
視四季受宫日風從四季上來飛土揚塵發屋折木而
天地温和加子午及五日止於子午當有邊夷入貢寒
克則不至受商受羽受角之日風從四季上來如當
子午風勢呌怒兼帶刑殺或申子亥卯上來其勢急速
者當有夷兵犯塞其勢寒濁必拔城西四季受角之日
時加子午風勢緊急從四季上來中國將伐四夷之象
風止之處為所伐也止辰伐東夷未伐南夷戍伐西夷
丑伐北夷若風止有雨景色温和則不為征伐
水火灾風
受羽之日飛從卯酉羽方上來天隂雲潤人心悲慘連
三日者必有暴雨大水驟至又有風肅肅調和潤氣濡
物而卯酉之氣乘之則必須臾而雨若受徵之日大
風折木發屋從丑未寅午酉亥來乍遲乍疾時加子午
火發宫寺又辰午酉亥時則風從徵方上來亦如之若
辰日加辰左部二千石傳舍午日加午燒都廷尉舍酉
日加酉燒貴府傳舍亥日加亥燒喪家及牢獄風寒克
逆急燒死人三日内有雨則解
靈臺秘苑卷五
