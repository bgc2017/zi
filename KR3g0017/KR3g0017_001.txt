欽定四庫全書
靈臺秘苑卷一北周庾季才原撰
宋王安禮等重修
步天歌星圖
紫微垣
中元北極紫微宫北極五星在其中大帝之座第二珠
第三之星庶子居第一號曰為太子四為後宫五天樞
左右四星是四輔天一太一當門戶左樞右樞夾南門
兩面營衛一十五上宰少尉兩相對少宰上輔次少輔
上衛少衛次上丞後門東邊大贊府門東唤作一少丞
以次却向前門數隂德門裏兩黃聚尚書以次其位五
女史柱史各一戶御女四星五天柱大理兩黃隂德邊
勾陳尾指北極顛勾陳六星六甲前天皇獨在勾陳裏
五帝内座後門是華蓋并杠十六星杠作柄象華蓋形
盖上連連九個星名曰傳舍如連丁垣外左右各六珠
右是内階左天厨階前八星名八穀厨下五個天棓宿
天床六星左樞右内厨兩星右樞對文昌斗上半月形
稀疎分明六個星文昌之下曰三師太尊只向三公明
天牢六星太尊邊太陽之守四勢前一個宰相太陽側
更有三公相西偏即是玄戈一星圓天理四星斗裏暗
輔星近著開陽淡北斗之宿七星明第一主帝名樞精
第二第三旋璣星第四名權第五衡開陽摇光六七名
摇光左三天搶紅
太微垣
上元天庭太微宫昭昭列象布蒼穹端門只是門之中
左右執法門西東門左皂衣一謁者以次即是烏三公
三黑九卿公背旁五黑諸侯卿後行四個門西主軒屛
五帝内座於中正幸臣太子并從官烏列帝後從東定
即將虎賁居左右常陳郎位居其後常陳七星不相誤
郎位陳東一十五兩面宫垣十星布左右執法是其數
宫外明堂布政宫三個靈臺候雲雨少微四星西南隅
長垣雙雙微西居北門西外接三台與垣相對無兵灾
天市垣
下元一宫名天市兩扇垣墻二十二當門六個黑市樓
門左兩星是車肆兩個宗正四宗人宗星一雙亦依次
帛度兩星屠肆前侯星還在帝座邊帝座一星常光明
四個微茫宦者星以次兩星名列肆斗斛帝前依其次
斗是五星斛是四垣北九個貫索星索口横着七公成
天紀恰似七公形數着分明多兩星紀北三星名女牀
此座還依織女旁三元之象無相侵二十八宿隨其隂
水火土木并與金以次别有五行吟
占例
動者光體摇動芒者光耀生鋒芒刺角者頭角長
大芒喜者光色潤澤怒者光芒威大大潤澤疏
者相離失其常體就聚者相近而聚存者守常得
正大者大于本體吉星則吉凶星則凶小者小
于本體吉星則凶凶星則吉亡者失其所在出
者未當去而去入者不應來而來又曰同形為入二
星相近其殃大相遠無傷七寸以内必之矣若其常行
初至其分一曰同體共色為入過其座位離其宿分為
出舍者二星相近同處一宿合者芒角相及而同
光離者雖同宿共度而南北乖隔光不相及徙者
雖同在宿分不相停待又以相近為就聚相離為離徙
盈者超舍大進過其所常縮者退舍大遲不及其
常舍者經其宿度而行舍其宿而行遲宿者經其
舍而過往去不遲也居者福德之星在其宿位光色
潤澤而遲留者住而不移中者東西相當中過無
犯歷者以次相及而過貫者經其中過刺者在
旁過光芒刺之磨者傍過而相切逼者旁過逼迫
而有間掩者蔽而滅之鬭者二體往返而復合同二
星同處不辨其形環者星行遶之繞者繞星而過
凌者直往及其體勾者一往一返如鈎已者往
返重復再勾如己犯者在隂在陽相近七寸光相接
犯與合同類犯則為殃大乘者自上而下鬭者離
而合合而離或相凌觸者兩體俱動而直來抵者
一動一靜直相至侵者越理而進以大迫小自上而
下薄者兩體相著居之不去曰守一曰相近也
邊侵掩而不見其體曰食亦曰襲
以上乃五星妖客彗孛通用
遲者不及常度疾者過之逆者當東反西循者
依常度與數同順者向東也逆者西行也會者
一逆一順同臨一宿又云光耀相逮聚者自三星
以上從者遲疾次第相及於一處
以上乃五星之專用也
月中見星為星食月月掩星而不見為月食星相近
盛明為同光自下而侵食之為嚙
以上乃五星太隂之變異也
靈臺秘苑卷一
