欽定四庫全書
靈臺秘苑卷九北周庾季才原撰
宋王安禮等重修
五星占法
歲星占
歲星者蒼龍之精主福德也色青東方木甲乙皆配之
五常曰仁五事曰貌於官曰大司農分主齊主五穀營
室曰清廟於卦為震其類風雷而風雷為號令風動雷
震動人君之道也故象主德焉又司人君諸侯之過若
人君之行德政貌恭肅星則光盈滿大潤澤而降福祥
人主壽昌五穀豐登天下安而四夷服其分豐樂從諫
則如度酷亂恣情讒臣競進則失度芒角君道不昌百
穀不登庶士不寧天下兵起君明則星明暗則星暗
當春時必順少陽施德令率百官行賞賚以及兆民順
天象授民時樹嘉穀務農時修封疆相地置以道民命
祀山林禁伐材木命有司發倉廩賜貧乏賑飢繼絶開
府庫出幣帛周給天下勉勵諸侯聘名士禮賢者則星
無變異政緩不行急則過分逆則占仁虧貌失逆春令
傷木氣罰見歲星春行夏令則熒惑之氣干之星乃
變赤芒角則雨水不時草木旱落國時多恐大旱煖氣
早來蟲蝗為害人多疫痢或時雨不降山林不收若
行秋令則太白之氣干之色白無光人多疾疫飄風大
雨驟至藜莠與蓬蒿並生國有大水灌侵我境征伐大
興若行冬令辰星之氣干之色黑水澇為敗霜雪大
盛百種不如陽氣不勝麥乃不熟熱氣時發草木皆肅
星之行初與日同度曰合伏光伏日下經十六日八
十分行度八十分去日十三度外乃晨見東方而順順
二百一十二日行十八度十二分而留二十四日而退
退四十六日六十四分行五度一十八分與日對其前
為前期後為後期又入退四十六日六十六分行五度
一十八分而留留二十四日然後順順一百一十二日
行十八度三十分去日十三度乃夕伏於西方經十六
日八十分行度八十分復與日軌同度而合積三百九
十八日十八分為伏見一終之計行十三度六十三分
與距合周而復始若盈縮以其舍命國有德厚五穀
成人不可伐可以伐人其對為冲歲乃有殃安静中
度則吉進退失度變色其分憂不可主事用兵又為
五穀不登下有逐臣出入不當其所必有天妖見其
舍在黃道陰則多雨水初見小而益大所居國利迫
之國耗去其舍之他所去之國為飢為兵為凶為失
所居之國為樂為昌為得也未當居而居之當去而不
去既以去復還居之皆為有福當修其德以應其福則
不變為災若當居而不居未當去而去之若居之又
左右行摇其國凶臣強晝盡見為臣強去氣長在
三丈有喪或大水若色赤而角其國昌赤黃而沈
其野大穰一曰色青獄訟興赤乃人君暴黃則歲豐
黑白為兵喪又曰芒澤色赤有子孫喜其角動乍
小乍大若色數變人主有憂在春曰王象如參左角
大而青有精光仲春之時有芒角在冬曰相其色精明
芒角在夏曰休色赤無精明在四季曰囚其色青微黑
在秋曰死其色細不明如其色則天下和平王時而
有退舍有惡令所守之舍其下有逆德逐臣相時而
有五色其宿國主強臣強休色免囚色憂死色相留
守之國在中道天下和平當休時而有五色其宿國
有兵相色大臣傷囚色草木損死五穀復若囚時而有
五色其宿國政令不行臣下有謀相色下奪六月降霜
休色所謀不成死色公卿憂所居之舍居其喪當死
時而有五色果木榮華相色草木枯折休色土工興囚
色下有喪凡歲星與他星合鬭大合旱為飢戰北軍困
合而鬭殺大將為飢為旱子憂父國憂賊土則内亂民
飢又曰其國熟若人吏死一曰太子反國辱太白大
將死白衣會金南曰稔來年熟金在北歲偏無
又曰合而過者兵罷與金同光其野有謀兵起若
還繞乍東乍西有逐相若合而國有亂内大將野有
破軍又為水與水合為内亂有兵兵不利寇起亦為
變謀而更事國災水民流亡若與辰星合七日以上
其分上下和道德相生其半年若觸熒惑其國亂憂
病填星則太子王公侯有疾太白則旱四夷來侵辰星
則主憂病其守則火為敗有賊蝕則人主惡之土則
其下城敗金則四序不調陰陽失則木則以賊為憂
其退相犯火則奸臣謀殺大將戰克勝退犯鎮星太子
叛相犯太白大臣黜女后喪犯之草木自死角生犯辰
星太子憂一曰喪死為兵
熒惑占
熒惑者朱雀之精色赤南方火丙丁皆配之五常曰禮
五事曰視於官為執法鴻臚司空司馬分為吳越楚於
卦曰離具物之常動而不靜者大者心為明堂則為朝
廟也其類為火又詳臣之過及矯亡亂妖孽之成敗主
察為内有喪死當夏之時人君修德熒惑之政則君
臣父子咸得其序不失禮節道合相贊俊傑遂賢良舉
行爵出祿必當其位挺重囚出輕罪則熒惑順軌而無
變異主明察燔燒積蕩除餘氣故星行疾於木而象禮
官緩則不忠急則不仁違道則占禮虧視貌失道夏令
傷火氣則罰見於熒惑當審獄情以罰四方若夏行秋
令則太白之氣干之其星色白而昧若雨數來五穀不
熟草木早落菜實不成人傷于疫行春令則歲星之
氣干之色青而變則蝗蟲為災暴蟲來格莠草不實五
穀晚熟麥稼時起行冬令則辰星之氣干之色黑而
怒則草木早降水敗城郭凍雹傷殺暴兵來至其星之
行與日合度合伏于日下經六十九日行四十九度行
二十度外晨見于東方而順行順二百七十八日中行
六十度五十五分而留又十三日而退經二十八日九
十六分退行八度二十一分乃與日對其前為變又二
十八日九十六分退行八度二十一分而留留三十三
日而順順二百二十八日六十三度五分去日二十度
内乃夕伏於西方經六十九日日行四十九度復與日
軌同度而合積七百七十九日九十一分為伏見一終
之計行四百一十四度六十六分與矩合周而復始
失位則下降為兒童歌謠嬉戲及明為木備而雨至
夏旺色比心大星而有精明仲夏之時有芒角在春曰
相其色精明無芒角在四季曰休其色黑黃在秋曰囚
其色清白不明在冬曰死其色黃黑細而不明如其色天
下太平當王時而有相色相蔽王聰休色政令不行
囚色讒臣用事死色而有其留守也不可主事用兵其
進舍也其國不祥其退舍也其下旱當相時而有王
色所居之國受殃休色讒臣在旁囚色國輔囚裨將死
死色大臣誅傷其留守也其國兵起其進舍也有蝗蟲其
退舍也赤地千里而有五色其國受殃當休時而有
相色其邦亂下臣不從囚色有小兵死色賊盜横行廟
堂有火其留守也所居之國受殃其進舍也災陽其退
舍也利舌危國當囚而有王色大臣有憂相色臣下
毁傷休色死者道路相望死色丁壯從軍其進舍也兵
殃其退舍有妖言當死而有王色宗廟不享相色大臣
攝政休色宗廟有憂邊地兵起囚色丁壯多死以兵所
留之舍有兵其進舍也多徵戍其退舍也少徵戍與他
星相犯歲星則冊太子及有赦填星則大戰又曰女子
當之太白則主凶天下憂兵起其守也歲星則太子
有憂填星則太子坐法内有賊害太白則主不安辰星
則太子憂有赦其觸歲星則有子孫之慶天下受擅
及有兵主病太白則有暴兵有寇賊偏將死襲及兵起
辰星則世亂僭叛其合歲星合内亂臣有謀填星合
為憂孽卿會大惡之太白為喪不可舉事則兵辰星合
赤地千里又為飢將行事不利行則覆軍殺將在秋
為兵冬為喪會為淬用兵受殃或大旱百日相近不可
用兵或野有兵不戰若兵在外亦罷入填星將軍為亂
鎮星占
鎮星者勾陳之精色黃中央夏季土戊巳皆配之五常
曰信五事曰思主德厚安危存亡之機南斗為大室宗
廟也於卦有坤艮其行最遲象地與山之不可移易女
后之象也皇帝之德司天下女主之過四星皆失鎮乃
為之動動而盈侯王不寧則有軍不復失次其上二
三宿曰嬴有土命不成不久有大水失次而下曰縮后
凶其歲不寧有若天裂若地動緩則不入急則過舍逆
則占凶則其所在之分民信物順國安得地軍順而兵
安女子在軍其地不可攻去地失地或有女憂若光明
潤澤則歲豐微細女后失勢居宿久則福厚易則人君
好畋獵出入不時賜與不當則鎮星失明人多疾病歲
多大風禾稼不成又為天子之星若天子性道不施則
鎮星大動又曰動則大德義刑罰盡失若女后怒或有
憂亦為江河決溢人君當於季夏之時祀宗廟社禝
之靈為民祈福行令必信配天成功象地之載以成百
穀不入山林斬伐不可興工不可合諸侯不可興兵衆
若季夏行春令則歲星之氣干之其色青無芒角其
歲不實多風欬人多遷徙行秋令則太白之氣干之
星乃變白則兵起水澇禾稼不熟乃多災行冬令則辰
星之氣干之星變黑小風雨不時鷹隼悍鷙四鄙入堡
星之行始與日同度合伏日下經十八日三十四分
行二度三十四分去日十六度晨見于東方而順順八
十四日行四度七十八分而留留三十六日八十八分
而退退五十日七十分行三度五十八分而留留三十
六日而順順八十四日七十八分去日十六度内乃夕
伏于西方經十八日三十八分行二度三十四分復與
日軌同度而合積三百七十八日八分為伏見一終之
計行十二度八十三分與矩合周而復始失位則下降
為老人婦女若芒角則爭地或旱色黃而明土工
興潤白而芒角有子孫興旺之慶色青黃國有憂
色白有素服天下不安色黑人多疾病或小災若
黃而耀吏工失而土工興黃如火光女后恣又為分
爭春青夏赤秋白冬黑皆為女后有喜若失色而
為憂出黃道北匿謀動在四季曰王色正黃北
極中央大星而精明有芒角在秋曰休其色無精明在
冬曰囚其色黑小細不明在春曰死色青細小不明
當王而有相色則女戚強休色在公卿白色女不昌死
色后之戚之祥其留守之舍德厚其進舍也其國得土
其退舍也失土相時而有王色其分主弱女后用事
休色土工起囚色不昌死色貴人多喪留守之舍女后
憂進舍退舍皆為土工憂休而有王色臣下縱横相色
女色媚好行囚色女后宗室有喪死色重有女喪所留
之舍其分人流進舍退舍其國受殃囚而有王色國
有赦令四時不和多風雨穀不成野多囚人相色臣下
謀為謀及司空休色女后與妾誣死囚色國多怪土工
作所留之舍及進退其國庶子憂其退為喪死有王
色下大盛枯木復生臣下專政相色地洩其藏休色五
穀暴貴人死多散亡囚色有霜雹留守之舍尤凶進舍
也若有地動摇其退也多移徙也其與四星合歲星
則謀更代事上勢且弱又曰必敗又為飢相合則野有
兵相攻為内亂熒惑合為兵亂旱喪其分不可舉事用
兵必受其殃大兵則為國亡地相近數十日間不去
女后有憂又為疾病為内兵白衣之會及水決其分大
微國有兵大懼入營室天下兵謀相守為兵為疫與
辰星合為壅阻其分不可舉事其殃為覆軍殺將出兵
亡地入兵得地若兵戰客敗一曰為謀更事為旱飢
太白占
太白者白虎之精主刑戮殺伐威勢斷割色白秋西方
金庚辛皆配之五常曰義五事曰言於卦曰乾兌於官
為大將軍大司馬至大臣其號上公其行最急緩則不
出急則不入逆則占是以用兵先占太白太白進退以
候兵高卑遲疾靜躁見伏用兵皆象之吉得其時色白
大而光潤行無錯逆其下兵強可以攻守他人圓大黃
潤以好事人君於秋時當時順少陰以行德令乃命
將選士勵兵簡斂俊傑專任有功以伐不義詰誅暴慢
以明好惡順被遠方修法制書修方修囹圄具桎梏斷
薄刑决小罪其分數失政教則太白失行經天義虧言
失逆秋令傷金氣則罰見太白秋行冬令辰星之氣
干之其星黑色而大有芒角陰氣大勝介蟲夷戎兵乃
來其災數近冬雷見先行國多盜賊邊境不寧行春令
則歲星之氣干之其星色青而昧陽氣復還五穀不實
秋雨不降草木不榮燰風未至人氣懈惰行夏令則
熒惑之氣干之色赤而怒國多水災寒熱不節人多癗
疾蟄蟲不藏五穀弗生冬殃敗人多𠻳嚏星之行與
日同度合伏于日下經三十八日半日行四十九度半
去日一十度外則夕見于西方為夕順順二百九十九
日行二百五十二度為夕留留八日為夕退經十日九
十五分退行五度五十八分去日九度因乃夕伏五日
退行四度復與日同度為合其前為前變其後為後變
又五日退行四度去日九度外則辰見于東方退經十
日九十五分退行五度五十分為辰留留二十八日乃
晨順總三百二十九日半行二百五十度去日九度内
復晨伏又三十八日行四十九度半復與日軌同度積
五百八十三日九十分計行五百八十三度九十分名
為矩合周而復始其失伍則下降為壯夫處于林麓
其變而失行西方則外國敗東方則中國敗出卯酉
南南勝出卯酉北北勝出正卯則東國利在酉則西國勝
其出四維東南西南在日月之陽陽國凶在日月之陰
陰國吉北則反之東北叛有兵相攻若當出不出當
人不入是謂失舍為亡軍亡地當出而出當入而入
天下偃兵兵在外地未當出而出當入而不入始兵
亡地始出大後小兵弱出小後大兵強出高用兵深
吉淺凶出卑淺吉深凶若夏至後日方南而居其南
冬至後日方北而居其北曰嬴侯王不寧用兵進吉退
凶日方南而居其北日方北而居其南曰縮侯王有憂
用兵退吉而進凶出黃道北伏兵起但用兵之所多
象之行疾行遲行角敢戰動摇操又圓圜靜又順角所
指吉反之凶上復下下復上有反將四方南北皆其分
敗行疾武不行文出東為東舉事左之迎之吉出西
為刑舉事右之背之吉反之皆凶若經天則天下變
是謂亂紀人衆流亡晝見日俱明強國弱弱國強女
主昌太白少陰謂不得專行故以已為界不得經天經
天則晝見其占為兵喪為不臣為臣強若天下失位大
臣行毒請謁阿尊則經天若赤而怒天下有兵雖勝
而不戰其壯炎然而上有大兵起炎然而下當在天
狗所下其野流血若光明見影戰勝歲豐休下而
昧軍敗國憂若一芒兵起不用二芒有攻戰三芒天
下兵起四芒諸侯死五芒更制若逆宿而有角長則取
地短則失地外指得地内指失地期一年若大而角
摇而不安四向乍小如欲驚者其年有喪在秋曰王
其色比狼星精明而有光仲秋之時有芒角在四季曰
相精明無芒角在春曰囚其色青黃而不明在夏曰死
其色細小不明當王而有相色主弱將強權勢縱横
天下有兵休色臣下有謀者專行君事囚色所在官者
囚死色大將死不葬所留之舍其分兵起其進舍也其
下之國兵歸之其退舍也兵若不用當相而有王色
主弱將強休色相不用兵囚色將謀不成死色將誅傷
所留之舍其國有兵其進舍也是謂趣兵其退舍也兵
不行當休而有王色野多賊兵起民亂囚色囚人縱
横又吏暴虐當囚而有王色其下將有殺者相色下
犯上休色野有暴兵盜賊起死色有妖言所留之舍不
可舉事用兵其進舍也歲多霜雹其退舍也秋無霜雪
死時而有王色流水湯湯相色野火煌煌休色金幣不
行囚色野多虎狼其留守也野獸食人其進舍也白刃
鏘鏘其退舍也兵不成行其與四星相犯歲星合光
必戰一云同光殺大將熒惑合光芒相接大亂有兵則
戰一曰白衣會為飢水為疾為亂為囚兵犯歲星者
有賊或民飢犯熒惑則主病一曰客敗太白所在其分
敗填星太子不安入歲星則君有咎守歲星皇后
有憂熒惑太子憂辰星國有憂環繞歲星其下變
亂殺將亡地觸歲星女后憂病熒惑則有賊臣填星
則有主憂辰星則宰相惡之辰星相薄先起兵者凶
辰星占
辰星者玄武之精宰輔廷尉褊將之象其色黑冬北方
水壬癸皆配之五常曰智五事曰聽分為燕趙代七星
為員宮則其廟也於卦為坎以其行速於太白緩則不
出急則不入非時則占為盜為陰主殺伐戰鬭刑法得
失亦為蠻夷之星欲其小而明則吉小而憒地大動動
而光明則刑獄繁若光明與日相近其分大水色虚白
有大喪人君當之冬時宜順冬令蓋藏謹循行積
聚無有不斂相城郭戒閭閻修關閉備邊境謹關梁
塞蹊徑若人君失德非道辰星失度智虧聽失違冬令
傷水氣則罰見辰星若冬行春令則歲星之氣干之
色青凍不密地氣上泄人多流亡蟲蝗為敗水泉成竭
人多疫癘曠夫多傷人多固疾行夏令則熒惑之氣
干之色赤小而昧則多暴風方冬不寒蟄蟲復出其分
乃旱雷發先聲水潦為敗時雨不降凍冰消釋行秋
令則太白之氣干之其色大不明霜雪不時小兵時起
土地侵削冰雪雜下瓜瓠不成國有大兵白露早降介
蟲為妖四鄙入堡不救則必逆亂為謀其救也明賞
罰審法度勿放肆求賢良廣思慮則星辰順度春不晨
見秋不夕見此其常也晨有見則高大勢必然也
其星行始與日同度名合伏經一十六日三十分去日
一十四度外夕見於西方而順順三十六日行三十六
度而留留三十日去日二十一度内為夕退復經十三
日九十四分行八度六分復與日同度為順合其前為
前變其後為後變又十二日十四分行八度六分乃晨
留去日二十一度晨見于東方三日乃晨順經二十六
日行三十六度復與日同軌同度而合積一百一十五
日八十八分計行一百一十五度八十八分與矩合周
而復始其行常附于日所在之分有權智用兵革失
位則下降為婦人當出不出謂之擊卒兵大起當
入不入為災法律若行失簡宗廟廢祭祀則不以時
當寒反温當温反寒在黃道多水潦又曰春不見
大風秋則不實夏旱又六十日月食秋不見有兵春則
不生冬不見陰雨六十日有流色夏則不長辰星
不出太白為客其出太白為主若出東方太白出西方
出西方太白出東方為格野或出而太白不相從野雖
兵不戰其入太白中而上出破軍殺將客軍勝下出
客亡也辰星來抵太白太白不出將死正行上出破
軍殺將客勝不出客亡也視其所指以命破軍其環繞
太白若與鬭大戰客勝繞過太白間可亟斂兵小戰繞
居太白前軍罷出太白左小戰摩太白右數萬人戰吏
人死去太白右去之三尺軍急約戰星芒角民多疾
隨用所之有喪則不昌若黑三芒天下有喪又曰有兵
兵起無兵兵罷若出入依期光明潤澤歲豐民樂不爾
則水旱並作獄訟不平出太南則大潦太北則大旱
當留而去也色白為旱黃為五穀熟赤黑水若出
東方東方有兵於外解常在東方其中赤中國勝其外
赤外國利無兵於外而出兵起與太白俱出而赤出而
用兵若出東方中國勝出西方外國利辰星在冬曰王
色比奎大星精明有光冬至之時有芒角在秋曰相色
精明無芒角不摇光在春曰休其色蒼黃微小無精光
在夏曰囚其色小黑如不明在四季其色青赤小而不
明當王而有相色大臣專政令不行休色冬不冰囚
色冬無霜雪死色夏無雨露白不明雷電行其留守也
其分不祥其進舍也五星合其地天下有謀其退舍也
五星及之不可舉事用兵當相而有王色君弱臣強
休色政令不行囚色秋不霜死色穀不成雷電不藏其
留守也其分亡地其進舍也與五星合其下有殃其退
舍也五星及之不可舉事用兵休而有王色是謂不
祥主令失大臣縱横相色君臣不和囚色夏不雨大旱
死色六月病傷貴人有土工其留守也其分小兒有多
死者其進舍也與五星合天下有水災其退舍也五星
及之不可舉事用兵囚而有王色則憂夏雨霜雪蟄
蟲咸伏雷電不行相色秋有暴兵休色同之又曰流水
滂死色暴有獄大臣受其咎其進舍也五星合有德
令其退舍也五星及之不可舉事用兵死而有王色
貴人病休色庶人疾囚色大旱其進舍也與五星合其
年不登其退舍也五星及之國有兵不成行其與四
星相犯其犯歲星后有謀熒惑則上妨太子孽子下妨
太尉司馬填星則憂雨雪妨后太白則相叛敗其合
熒惑則為悴不可舉事用兵必受其殃必破軍殺將不
利起為主勝填星則主令不行為壅阻所在之分不可
舉事用兵必受其殃覆軍殺將太白則為變謀若起為
兵憂其觸熒惑則天子不安其出入則填星出兵失地
入兵得地若有兵車必賊客敗四星與辰星鬭皆為
戰兵不在外皆為内亂
五星總占
五星者五德之主昔人以謂其行也象人臣以序不敢
亂常猶月之弦望晦朔或入黃道裏出黃道表不失其
行則年穀豐若失其行則大臣非其人賢不肖並立臣
亂于下其星錯于上過有道之分則順行吉昌民庶豐
經無道之分則犯鬭變色逆行會舍環守其宿分或太
白環而不周徘徊不去如此者兵之所攻國家凶又有
喪故歲星修仁熒惑修禮填星修信太白修義辰星修
智從之則喜逆之則怒以斷其形明五色之變以知吉
凶五星並見其年必惡若政失於春則歲星不居
常失政于夏熒惑逆行政失季夏填星失度政失於秋
太白失行政失於冬辰星不效其鄉五政失則五星不
明年不登若王者玉歷不正諸氣不和五音不調則
熒惑出入不常太白逆行晝見是謂大凶五音和則五
星如度太白不經天熒惑不逆行不反明五星皆順度
秦歷始有金火之逆甘石並時有差異漢初測候乃
知五星皆有逆行魏末張子信學術精通三十餘年專
以圓儀測候以算步之始悟日月交道有表裏遲疾盈
縮五星見伏見伏向背東行曰順西行曰逆順則疾逆
則遲通而率之經東行不東不西曰留留與日相近而
不見曰復與日同度曰合其留行逆順掩合凌犯變色
芒角凡其所主皆依時政五常五官五事之得失而見
其變遲疾皆有常數五星合是謂同有德者受慶子
孫蕃昌亡德者受殃五星皆大其事亦小若四星合
是謂大盪其下兵喪並起君子憂小人流三星合是
謂驚立絶行其分國内外有兵喪民飢改立侯王又
曰歲星熒惑填星陽也太白辰星陰也陽自外邦陰自
内邦陽與陰合中外邦相連以兵陰與陽合兵謀在内
陽與陰合兵謀在外木火土三星以逆行勿以為凶其
遲夜半經天其始皆與日合度合順行漸遲迫日不及
晨見于東方行去日稍遠朝時近中則留留隅中則逆
行逆多時近中則凶留而又順先進漸速以至于夕伏
西方乃更與日合太白則以出入不時為凶辰星則以
不效為凶速而不經天自始與日合之後行速而先日
夕見西方去日前稍遠夕時近南方則漸遲遲極而留
留而近日則逆行而合日在于後晨見東方逆則留留
而後遲遲極去日稍遠日一時欲近南方則連行以迫
日晨伏于東方復與日合此五星合見遲速逆順流行
之大經也南方春太陽之位天地之經也月星之行
當天地之經則遠日失留逆行而不居焉故三星經天
二星不經天陰星是臣道也日去而𨼆臣不得專也
晝而見上者為經天其占為下臣為變更經天為肅霜
至為旱備五星經天天變所未有也五星應歷度曰為
政令有常若違歷錯度逆行盈縮者為亂行亂行則為
失矣彗孛焉
五星雜占
五星有色大小不同各依其行而順時應節色變青
比參右肩赤比心大星黃比參左肩白比狼黑比奎大
星不失常色而應其央者吉色害行凶所去所宜之辰
其分得位歲星以德熒惑以禮填星有禍太白兵強辰
星陰陽合所行所宜之辰順其色而有角者勝其色變
者敗居實有德也色勝位行勝色行盡勝之木火土
金水五星守其子則陽氣不足歲多水災民飢守其母
有陰謀者必敗或曰陰氣不足水災守所勝賦役擊強
凌弱衆暴寡多盜兵起若圓而色變白喪旱赤則中
不平為兵青為夏水黑為疾黃若用角亦占其色赤
角犯我城黃角地之爭白哭泣之聲青兵憂黑角水困
窮兵之所終五星同色天下偃兵百姓安寧歌舞以
行不見災疾五穀豐登其主時候以其月色變則所
行失矣
占期
五星休時四序不同各于其時而為主焉及其見罰降
祥則大小異其體并殊其色或光潤澤明爭或暗微芒
角凌犯有異即可消息之水火土有吉祥則常明期
季月若主色見祥則應在合月福德之祥以王時在乎
合月王日王辰若為不及之祥則應在冲月若王月見
祥應在刑月期發者于所勝之日金水二星即以殺月
殺日時以期遠近刑亦如之凡災大事大而期遠災小
事小而期近近即一日十日遠或一紀十年論兵殺論
誅戮以刑論德以德生死亦爾
五星期應
五星凶吉期應日數木星應以木日又甲乙日火應火
日或丙丁日他同
日月星期災變應期殺將
日月星期十二辰候其災變吉凶之期殺將甲乙日應
在一金餘皆然以制然也
二十八宿災期
二十八宿以十二辰災變期星木應在金以受制言也
又曰木十二火十三日土十八日金八水十
五星守犯列舍應期
五星守犯列舍應期守則在春在秋前後冬夏應期法
隨氣所制前後夏冬應其法隨氣所在制前後犯乃前
春後秋左冬右夏應以王處為前其對為後左右縱之
又云災祥發見應在冲月甲乙日有災期百二十日
丙丁八十日戊巳六十日庚辛四十日壬癸二十日
凡占候災變期應參詳大小災福淺深四時休王審而
用之
流星犯五星
凡流星犯歲星也蒼黑大司農死赤歲病飢黃白歲樂
食足赤光直窮歲星過或曰光而銳刺過害也黃潤
行緩頭尾端直去歲星一二寸減者其地有福四夷來
犯熒惑則其下有福若光明映熒惑者鄰國有大使
者至權威有奸謀抵則大旱歲飢冲而無光其分
有憂歲荒民流入乃國多讒臣天子備災犯填星
則外奸人或夷狄來色赤有兵黑有水或有喪又為民
多事若其星有大芒色黃主德昌無光其下主有憂
抵而相去一寸許凌填星光潤者其分有德也入
太白其分軍敗無兵兵起強國以戰亡冲而無光其
軍憂將死前後有角光銳而穿太白其下有德令
犯辰星德令施于四方水官憂又為大水奪辰星光
者有外邦使者論得失事入則天下水大理御史多
死
靈臺秘苑卷九
