欽定四庫全書
靈臺秘苑卷七北周庾季才原撰
宋王安禮等重修
太陽
總叙
日者太陽之精而成象光明盛實布照四方出則天下
明入則天下晦萬物不能觀其體猶至尊之不可窺踰
有人君之象若明王在位羣臣修職天下太平人民豐
樂則日抱珥重光而陽景輝耀人君有瑕必露其虐以
告示焉其所經行謂之黃道常以一晝一夜東行一度
經三百六十五日有竒是謂歲周冬至之日日行赤道
外二十四度去北極一百一十五度少強為極疾日行
一度強自後積疾經八十九日弱至春分日當赤道之
中與黃道相交去北極九十一度少強日行一度半自
後入赤道其行漸遲經九十四日弱至夏至之日在赤
道内二十四度去北極六十七度少強為極遲日弱自
後益遲經九十四日弱至秋分日復當赤道之中與黃
道相交去北極九十一度少強日行一度半外黃道外
其行漸疾經八十九日復會冬至之日為一歲盈縮遲
疾而有不及周天之數者歷家為歲差矣
十輝氣
周禮十輝氣曰祲曰象曰監曰䥴曰闇曰瞢曰彌曰序
曰隮曰想𫝊云祲者隂陽之氣浸淫相侵抱珥背璚
之屬如虹而短皆為祲象者雲氣成象如赤烏夾日以
飛之類䥴者日旁氣刺日形如童子所佩之觽監者雲
氣臨於日上闇者日月食或曰光脫瞢者瞢瞢不光明
彌者白虹彌天而貫日序者氣如山在日上及雲氣作
冠珥背璚重叠在日旁如次序隮者暈氣也或曰虹象
想者謂氣五色刑想青飢赤兵白喪黑憂黃熟或曰想
思也赤氣如人狩之形可想思而知吉凶推而廣之則
曰旁氣象雲物其類既多各隨形色以知吉凶
日旁氣
氣黃曲向日為抱當日子孫喜臣下忠鄰國來降黃者
土火之子氣横在日上形直微起為戴戴者德也推戴
福祐之象主國有喜人臣德至於天則有之一珥在
日傍者為喜兩軍相當軍須和解所臨者喜所在之方
無軍則為拜將兩珥者氣縮小在日左右主民壽考
珥常扶日如民不失天常三珥黃白女主有喜黃
喜白喪赤兵青疾黑水四珥天子有子之慶又氣
抱在日上為冠氣主冠帶之象當立侯王建封親戚國
當有喜氣小而日下向上曲者為纓為得地之喜
氣小半暈在日上日負為得地為喜在日上為承氣
臣承君也又曰日下有黃氣三重若抱名曰承福人主
其喜且得地日未出而上有黃氣如半暈狀白日人
君有德令氣如履在日下為履又曰氣直立在日下
亦為履氣主内外寧吉喜氣也氣如赤曲在日傍類
珥而長為提見則有兵青氣赤横在日上下為楁格
鬭之象長而斜倚日為戟戈戟相傷之象形如背
中有一枝如山字則為殃君臣不和上下鈌傷形曲
向外為背背叛乘逆之象其下有叛者長而直立日
旁為直其下有自立者狀類兩直相交為交淫悖之
象凡氣之異黑如龍在日上下乃風雨候或來冲
日或如人卧背日旁者下有反臣青而守日者臣有謀
亦戒飲膳扶日亦如之如虎守日者君好禽色若在四
時王日者其色充時令者君有憂赤如牛守日下有
兵色赤扶日亦如之又為失地如馬守日戰則兵傷
如人頭旌旗在日旁者為兵如人乘依在日下者
為天子氣如人所持如人事日在日下者其下臣叛
如蛇貫日青則疫及穀傷其下亦有叛者黃為兵黑
咎兩赤如死蛇在日下者大飢疫如交蛇在日旁其
下有賊兩軍相當如布席來掩日其下大戰若偏在
日旁其尤甚萬人死氣如食日臣不忠相交貫日
旁者將不和有背者其日長凶氣漠漠如車馬行
走在日下者下有破軍青色其上下者吉可以出軍
直立或貫日者宮中有鬭如箭外向日下者不行
三月有君出赤如冬株在日旁者兵起客勝赤如
血光覆日大旱民飢千里如釡鉞在日旁者君憂赤
白青黃色刺日者其分有喪在日旁去疾者無功若停
半日者小勝終日者大勝比雲之異日中有雲如人
其下有反者如杵長尺餘來冲日其分君長惡之如
赤青烏在日下賊人有謀如兩青烏相向日下者人
主有憂如三赤烏啄日兵起如虎躅在日下大將
反日出有雲横截之白色喪黑曰驚三日有雨解之
日始出及日入而貫之不出三日有暴雨日始出而
隔之下有兵有雨則解白雲廣二尺在日左右其分
國憂赤雲截之大如杵軍在外萬人死兩軍相營不
利先舉赤雲之占日未出而見於日上君側有佞臣
如掃來日或兩頭銳在日旁上下左右不宜先起兵
撞日者大戰亡地扶日或曲如輪在日旁名曰提皆為
兵失地曲向日者不出三年有自立者如躍鷄在
日上不出三月有兵喪如鳥夾日飛狀君憂如虹
與日俱出所臨國分有兵喪青雲夾扶日臣有謀
夫暈氣之數猶多天地之氣將交不密未成風雨當為
暈氣暈輝榮之象也其别有抱珥背提虹貫有重有貫
有日有方有色有戴有道尤為軍事以先有為發先去
者為敗暈抱所臨或暈相交其下軍勝則客傷帝德
廣運則隨其時旺色其政頌平則中黃亦隨其所乘之
色信及豚魚邊境歸附内平外成厚德所被則其暈
色黃及抱珥直承履色黃並為吉慶暈内珥抱所為
謂圍城者内人勝暈有重抱後有背若戰順抱者勝
得地有軍罷師暈有抱北為順貫暈内在日西西軍
勝南北東仝有軍而日一抱一背為破走抱者順氣
也背者逆氣也抱且雨珥至日而一虹貫之重抱有
璚或抱兩珥抱而白虹貫之五者皆順抱擊者勝兩
珥虹貫得二將三虹得三將重抱有璚兩珥為軍中
不和黃白潤澤内赤外青天子有喜有親來降者不
戰而敵降軍罷青色將喜赤兵爭白將有喪黑將死
暈而珥宮中多事忿爭宜察之在春則天子更令一曰
主有謀軍在外三軍有悔暈抱珥上將軍易暈而
珥如井幹國凶有大兵交於日上兩將軍易相敵
相當而珥平等俱起色同軍勢相等色厚潤澤所在
之方喜有珥直為破軍貫至日為殺將暈有一背
有叛者有叛城在東東軍叛三方同又曰暈而背兵起
其分失城背在暈内為分離青外赤内臣受王命
有所之暈上下有兩背無兵則兵入四背在暈名
曰不知有内亂暈而四背璚其背端進盡出暈外反
從内起暈珥背左右如輞者兵起其分亡地兵滿野
而城復歸有氣如人居暈中不出三日寇入城暈
而有銳氣如鋒四出者其下亡地暈而四方均等為
力停有缺薄微細所臨者敗四缺在外則軍盡散氣
如死蛇屬暈者大將死不利先舉暈而有赤氣如戰
臨之其下兵起暈而有青赤氣從中四出者圍中勝
暈不合而有雲如人在外相逆聚者兵戰不勝暈
而有聚雲在外不去者兵起又曰不出三日圍城暈
而有衆雲如羽臨日不去其下有憂暈而有青貫之
有圍城暈而有雲氣之日隨所向擊之勝暈而二
珥有雲貫之其分多疫暈而珥在外聚雲在其外不
出三日城圍出戰暈而四背如輞又曰提其國有衆
在外有叛臣暈而有赤雲如輪曲向日為内提内臣
叛背日為外提外臣叛暈而四提有大將出世者
白虹貫之或暈而虹貫至日順虹所指從貫所擊之勝
貫日敗攻城可拔暈而二白虹貫之有戰客勝有
戰重暈四有五白虹貫從内出外圍城主人勝城不拔
重暈則攻城圍邑不拔重暈而白虹貫日圍城客
勝暈而重外清内濁不散軍會聚三重有拔城半
暈有一背一璚或兩旁不合背臣謀不成暈珥而中
有兩背璚戰不勝交者偏交兩氣相交色青赤如暈
或如合背成正直或相貫穿或相背向背為主亂軍内
不和人主左右有爭者日交暈無厚薄交爭勢力均
厚者勝爭者先衰不勝若入連環為兩軍兵起爭地
至日月則兩軍相向者順以戰勝殺將日在上者亦勝
若貫日則其下有破軍死將日有三暈軍分為三
暈而中有兩背璚叛從中起不成暈再重人君有
德又曰立侯王色青其下有兵穀貴赤其下蝗蟲旱盜
作黃則災在公職不治好起高堂或穀傷兵起白乃其
分多風雨民不安而兵興穀貴黑則其災左右用事之
臣貪財亦為大水民流冬雷夏霜三重兵起穀貴有
傷赤雲貫之其下失地四重軍敗於野其下有叛臣
五重女后妃有憂六重其下失政兵喪七重則
中國弱而外藩盛八重民亂憂九重歲荒外番侵
十重天下亂各以宿分日辰占之暈而半不暈所
在之方軍勝暈如車輪半暈在外者軍罷半暈而
向四方則對所向之方外番人來入中國凡半暈再
重則國民蕃息歲太和以日宿占國分占日初出日
上如昇蓋有欲和親者半暈頭銳則先戰及所指擊
之勝方暈若井幹天下和平若上下聚二背將敗人
亡暈如井垣車輪二國背兵赤白有軍暈黃而不鬭
兵來解青黑和解分地色黃土功動人不安又曰風雨
時物賤國安色黑有水陰國盛又曰災在用事之臣
暈以内為身外為心内赤外青羣臣親外外赤内青羣
臣親内暈且戴國有喜勝戰從大擊之勝得地暈
外有一直臣欲自立青外赤内不成三直亦如之兩直
有叛者凡兩軍相當謹候日月暈氣知其所起相當
應等者其勢均近疾多有實久常大澤厚密抱者勝遠
遲少無虚薄短少疎背者大破重抱為和親抱多親者
益多背為不合和分鬭去為分離相去背於内者離於
内背於外者離於外凡占分離相去赤内青外以和
相去青内赤外以惡相去暈而明久若内青外赤或
内黃外青黑或内青外黃或内白外青内人勝内青外
赤或外黃内青内黃外青外人勝若暈而七日内無
風雨兵大作不可起衆大敗暈而明有兵則兵罷無
兵則兵起不勝暈而周而東北遍厚為兵福在方戰
勝暈欲前滅後成者後成面勝暈於日上將軍易
日有朝夕暈是謂失地主人必敗凡暈又以十干
占之甲乙為火災丙丁為臣不賢戊巳后族盛庚辛將
帥利壬癸臣專政又以二十八宿占之角大人主憂
内有謀以赦除舊亢則大臣憂雨傷稼民疫氐則王者
惡之其分兵憂又女后恣房為兵起失位心則王者憂
尾女后憂將相災箕則宮后相搆國有妖言斗為宰相
憂宗廟不安牛則陰國暴兵起女虚兵始后妃惡之虚
又為丞相坐罪民飢危則下有喪室則女后或其地有
災壁則賢者廢邪佞進奎則下有兵大人憂凶婁則財
物空或大臣有咎胃則倉庫之官凶或五穀不登昴則
胡趙之君憂陰國失地畢則邊兵動敵有患或多風雨
觜則臣有憂參則為飢井多風雨秦分憂鬼則臣受其
分有兵柳則廚官災又歲飢星獸疫死周分憂張則寶
化大起出其下君長凶翼則樂官逐民多疾病軫則王
者惡之或兵起蓋日暈之占皆率以暈言之若二十
八宿之暈與五色占相似為日宮當詳而用之
日瑞應
凡日之應主於君而司陽人君德政皆得則日色精明
而揚光揚光者光異於常也五政不失政令必行陰
陽和順則光黃而明君有盛德朝有善政則行中道
躔次不差君德應上天下和平人君王字日中王字
也聖人在位羣臣奉職則乘土而王其政太平則
無色無虧五行之色傋其光耀不止於一也若人君有
德天下大豐則有四彗彗者其光芒出入彗也天下大
慶一歲再赦則有二彗有封禪之慶則重重有光而其
外一重亦謂重光人福昌有壽則有黃天下太平
則其芒如舉火外國入貢則有二黃人守之君聖臣
賢天下順心則氣龍鳳龜鶴等形圍抱之人主宮中
有喜
日凶變
日變異狀日出三竿亭口無光日月病又曰黃色無光
占侯王病日未入亭無光日月死朔日色紫為喪
為侯王死日久不明上蔽剋塞臣恣而專刑日過
中時無光德政不明也天下雲盡赤白色無光一月
間有兵日無光四散陰陽皆昏亂君道有陰謀日
失色或赤而無光所臨之下不昌又曰臣逆君濁日
色青則君弱赤則無智黃則君聞喜不與黑則君惡見
於昏中有黑子奪天不順之異也黑氣者亦為日
薄皆陰也臣不掩君惡見乃百姓怨而惡君若乍三
乍五則臣下有謀亦曰臣蔽主明日赤如火光或光
如赭色大將戰死日赤如血其下有喪臣叛國亂齒
足其下叛日形如虹其下暴師其下必亂日出如大影
照地其宿國亂兩日並出天下有兵無道者亡又曰是
謂陽明假主抗衡並起爭其下國亂三日並出不過三
旬諸侯爭象日俱出天下分若兩軍相當數日並
行有戰拔城分營以應之天有妖孽十日同時俱並
出象日者似日之形而非日也日月鬭者别有假
於非常後世始悟惟數可以推算乃云應歷者則不占
日食
日為至陽之精人君之象前世儒者以為若君行緩急
則日為之疾遲稍距常度乃為月之所掩即陰侵陽猶
君臣同道逼迫其主而掩其明君道有失國無善政男
子不修陽事陽事不得成或驕佚自用聰明閉塞親戚
干政臣下專恣上德不宣人民懷怨陰氣奪明而陽不
克君不覺悟則日食有咎謫見于天不救則有謀亂之
萌凡日食少半災輕大半災重食既則國憂君咎
其非朔望及交而食或近朔望氣凌迫或無光黃赤匿
氣薄暑皆謂之薄其災輕於日食日薄食者人君誅罰
不以理奸臣謀兵此謂下凌僭迫而侵其權陰侵陽覆
而陰氣盛掩日光其下憂近期一年遠期三年大抵薄
與食皆是人君失德之變日食占於君或驗在臣此乃
君能德而移其咎也出軍而日食軍傷將亡食既者
大人憂其下臣有謀夷兵起所謂前後將大後事又大
則食當既宜破陰謀黜邪修邊嚴號令則其災止若
食正旦所謂三朝受朔之辰夏四月而食是謂孟夏純
陽之月皆王者惡之前世得者占於食又占於分
野又占於宿次又占其色又占其所起之方異狀天
氣之差在四時春女喪夏諸侯死秋兵冬相死以十
干占則春庚辛夏壬癸秋丙丁冬戊巳皆下謀上甲
乙四海之外不占丙丁江淮海岱戊巳為中州河濟庚
辛華山以西壬癸常山以北其下君長當之在十二
時寅卯辰木域也昭謀者司徒也己午未火域也昭謀
者乃太子申酉戌金域也昭謀者司馬也亥子丑水域
也昭謀者司空也又十二國占在十二時日出至辰
為宋鄭辰至己為楚已至未為秦未至申為魏申至酉
為燕酉至戌為代皆期三年其下畏又以十二月占正
月四月大臣凶民病二月大夫死或旱喪三月其分叛
亦大水五月諸侯死亦為旱六月人主有謀其下分士
大臣死七月大水歲惡八月天下有大變兵起期三年
九月有自立者不成米大貴十月奸臣在朝十一月其
下亡地糴貴牛死十二月天下有兵牛死水災麥不成
熟在二十八宿占在角則王惡之司農之官有憂亢
則為下有謀氐則卿相讒諛君后惡之房則王者憂疾
大臣專政心則法令有失將相相疑尾則后宮不安戒
遊幸或大風折木而飢疫皆作燕地兵喪箕則怒風發
屋后有災而疫癘行斗乃君后不安將相及其分有憂
牛其下有叛兵女則后宮戒巫祝后妃憂疫虚則其分
有喪危乃有哭泣室則人主遊幸不節外戚擅權壁則
為王者教禮不行陰陽不和男女多傷奎乃魯分凶宜
邊戎婁亦在邊臣或郊祀不謹胃有轉輸之事其分飢
疫邊兵作大臣坐罪畢則邊將士亡遠國謀亂獄官有
憂觜則臣有謀議宜察主邊之臣參則大臣相譖陰國
多事參為井之分臣有謀不成而旱民流鬼為喪或貴
臣憂天下憂疫柳則宮室不安廚官憂星當禁兵大臣
黜賢者憂或其下兵亂張乃山澤之官災或掌御膳及
財庫之官憂翼則王者失禮宗廟不親法官代太常施
德令則無咎軫則在主車駕之臣或將相坐法一曰后
有喪又占五色青則弱於任善下生怨患赤則君不
隆禮不問學之所致黃則掩善之政白則弱於誅罰不
坐仇讎黑則宗廟鬼神失享其所起則從上失其道君
當之亦為失君從旁者失於令相當之曰失臣從中者
内有伏謀又以色占青則謀者止赤則事成黃則謀
者誅白則事覺黑則其謀作從下者為失民又曰失於
事將當之又曰皆於貴不在民又占色青則民相譖後
有疫疾蟲蝗大旱黃則民失其君後有土工白則民相
殘害後有小兵黑則小民多怨後有水災有大風四
方有雲者宰相專權欲叛地動昧而寒者公侯專恣
大寒則夷兵動或有暈珥者后妃有謀四邊有黑
雲者臣有盡忠其妖氣如虹在日上者近臣犯上
如暈鳥夾日者名曰天雞守日后妃有謀如白兔守日
民叛謀舉兵或有二珥四珥而食或有白雲中出以
日占甲乙天下有兵丙丁天下疫戊巳有兵喪庚辛下
迫上壬癸有土功事日食之占自十干至妖氣星經
各具占驗驗術者宜參考詳察焉
靈臺秘苑卷七
