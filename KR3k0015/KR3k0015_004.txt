實賓錄卷四宋馬永易撰
一絶
唐元和中韓公武為秘書郎曾挾弹中鶴一眼時謂之
一絶
二絶(三則)
北齊楊子華善畫子冲善棋號為二絶
唐張從申書碑李陽冰多為之篆額時人稱為二絶
唐國子司業崔融文章獨步當時莫出其右時有左司
郎中崔融宦婚絶倫為山東甲族時人謂之二絶
二賢(二則)
晉王濬沖裴叔則二人總角詣鍾士季須臾去後客問
鍾向二童是誰答曰裴王客曰何如鍾曰裴楷清通王
戎簡要後二十年此二賢為尚書冀爾時天下無滯才
羊玄保為司徒右長史府公王弘甚知重之謂左長史
庾登之吏部尚書王淮之曰卿二賢明美朗詣會悟多
通然弘懿之望故當共推羊也
二守(二則)
魯僖公十二年齊侯使管夷吾平戎扵王王以上卿之
禮饗管仲管仲辭曰臣賤有司也有天子之二守國高
在若節春秋來承王命何以禮焉陪臣敢辭受下卿之
禮而還註云國子高子天子所命守為齊臣皆上卿也
節時也
後漢任光邳彤贊曰任邳識幾嚴城解扉委佗還旅二
守焉依註二守為任光為信都太守邳彤為和城太守
時光武失軍而南還依任邳以成功
二伯(二則)
漢新室王莽大司空甄豐子尋作符命言新室當分陜
立二伯以豐為右伯太傅平晏為左伯
漢册魏公九錫文曰昔在周室畢公毛公入為卿佐周
召師保出為二伯
二少
梁謝覽初年二十餘意氣閒雅瞻視聰明武帝目送良
久嘗侍坐受敕與侍中王暕為詩答贈其文甚工乃使
重作復合旨帝賜詩曰䨇文既後進二少實名家豈伊
爾棟隆信乃俱國華
二庶
晉惠帝時張華被誅齊王欲復其官爵論者以為非温
羡駁之曰里克之殺二庶陳乞之立陽生漢朝之誅諸
吕皆積年之後乃能立事未有事主見存而得行其志
扵數月之内者也二庶謂晉獻公之子奚齊及卓子
二凶(五則)
唐敬暉與桓彦範等誅二張也洛州長史薛季昶謂暉
曰二凶雖除産禄猶在因請誅武三思之屬以安天下
暉等不從季昶曰吾不知死所矣
唐太子建成元吉既誅議者以建成等左右百餘人並
合從坐籍沒唯尉遲敬德執不聽曰為罪者二兇今已
誅訖若更及支黨非取安之策由是獲免又建成贊曰
建成元吉實為二兇
唐杜牧李甘詩曰太和八九年訓注極虓虎潛身九地
底轉上青天去吾君不省覺二兇日威武操持北斗柄
開閉天關路
唐舒元輿李訓同知政事而深謀詭算熒惑主聽以致
甘露之變皆生扵二兇也
唐張孝忠德宗扵定州置義武軍以孝忠為義武軍節
度易定滄等州觀察等使及朱㴞王武俊謀叛易定居
二兇之間四面受敵孝忠修浚溝壘感厲將士竟不受
二兇之惑議者多之
二莊
王屮頭陀寺碑文曰周魯二莊親昭夜景之鍳漢晉兩
明並勒丹書之飾注云魯莊七年四月辛卯恒星不見
夜明佛生之日周莊與魯莊公同時漢明夢見神人身
有日光飛在前殿後得其形晉明亦好佛手畫形像
兩賢
後漢張奉字公先弟表字公儀兄弟少有高節立精舍
教授惡衣麤食州郡連徵不起天下稱張氏兩賢
兩哲
晉劉頌李重贊曰劉頌剛直義形扵詞自下摩上彼實
有之李重清雅志廼無私推賢拔滯嘉言在兹懋哉兩
哲邦家之基
䨇美
唐商仲容官至禮部郎中善真書尤精題額武后嘗詔
仲容題資聖寺額王知恭題清善寺額當時謂之䨇美
䨇廟
唐張廵許遠死節睢陽大中時并南霽雲圖像扵凌煙
閣睢陽至今祀享號䨇廟云
二五耦
魯莊公二十八年晉獻公驪姬欲立其子奚齊賂外嬖
梁五與東關嬖五晉人謂之二五耦
三絶(三則)
唐鍾紹京位至中書令朝廷稱紹京有三絶建立功勲
一也忠鯁謇諤二也筆翰殊絶三也
唐何士參為進士團司尤善主張宴席與南院主事鄭
容中書門官張良佐同時號為長安三絶
唐僖宗幸蜀孫位曾扵應天寺門左壁畫天王及部從
筆勢竒怪三十餘年無有敵者景煥與翰林學士歐陽
烱聮騎同遊兹寺偶畫右壁天王以對之烱觀其逸勢
因作歌以贈之僧夢龜善草書寫之扵壁成都之人號
為應天三絶
三賢(五則)
後漢徐穉豫章南昌人清妙高峙超世絶俗太守陳蕃
請為功曹為設東面之座辭疾不赴及蕃為太尉桓帝
問曰徐穉韋著袁閎三賢論德計行孰當為先蕃曰著
生扵三輔禮教之域閎出自公族少聞義方至扵穉生
扵江南孤特寡援傑立角出由此言之穉當為先扵是
海内以為定論
王坦之有風格尤非時俗放蕩不敦儒教頗上刑名學
著廢莊論曰荀卿稱莊子蔽扵天而不知人揚雄亦曰
莊周蕩而不法何晏亦云鬻莊體放玄虚而不周乎時
變三賢之言遠有當乎
北齊郎基初任瀛州騎兵時陳元康為司馬畢義雲為
屬與基並有聲譽為刺史元嶷所目曰三賢俱有當世
之才後來皆當遠至惟郎騎兵任真過甚恐不足自逹
後陳畢並顯貴而基位止郡守
唐司空圖為三賢贊曰隋大業間房公魏公李公同師
文中子嘗謂人曰玄齡也志而密靖也惠而斷徵也直
而遂俾其遭時致力必濟謨庸厥後果然贊云三賢志
同列尚儒風
唐李華兄事元德秀而友蕭穎士劉迅作三賢論曰德
秀之志當以道紀天下迅當以六經諧人心穎士當以
中古易今世
三雄
漢蒯通叙傳曰蒯通一說三雄是敗覆酈驕韓田横顛
沛註三雄謂烹食其敗田横驕韓信
三雋
後魏李瑾美容貎有才學為通直散騎侍郎與給事黃
門侍郎王遵業尚書郎盧觀典修儀注王盧即瑾之外
兄臨雝王謂瑾等為三雋共掌帝儀可為舅甥之國
三英
王藩并弟起炎史臣曰王氏三英藩起位崇將相善始
令終而炎薄有祜齡美鍾扵鐸而能驤首矯翼凌厲亨
衢
三哲
漢陳湯叙傳曰陳湯誕節赦在三哲註云誕節放縱不
拘也三哲謂劉向谷永耿育皆訟救湯也
三士
魯僖二十三年晉公子重耳及鄭文公不禮焉叔詹諫
曰臣聞天之所啟人弗及也晉公子有三士足以上人
而從之晉鄭同儕其過子弟固將禮焉况天之所啟乎
三士謂狐偃趙衰賈佗
三征
魏嘉平四年孫權死議欲伐吳三征獻策各不同註三
征謂征南大將軍王昶征東將軍胡遵鎮南將軍毋丘
儉皆表請征吳而其計異
三方
漢末曹操為魏公孫權據吳劉備據蜀號三國辯亡論
謂之三方
三強
魯成公十六年晉楚遇扵鄢陵郤至欲戰范文子曰吾
先君之亟戰也有故秦狄齊楚皆強不盡力子孫將弱
今三強服矣敵楚而已惟聖人能内外無患自非聖人
外寕必有内憂盍釋楚以為外懼乎註曰三強齊秦狄
也
三宰
唐高宗時武昭儀有寵上欲立為后畏宰相議未有以
發李義府率先上表請廢后立昭儀許敬宗扵立后有
助因連后謀逐禇遂良殺長孫無忌傳游藝上書詭說
符瑞勸后革姓以明受命贊謂三宰嘯凶牝雞奪晨云
三獨夫
漢元帝初蕭望之周堪劉向同心輔政外戚許史宦官
恭顯譖罷之其春地震上感悟下詔賜望之爵關内侯
徵堪向欲以為諫議大夫冬地復震時恭顯許史皆側
目扵望之等向懼焉乃使其外親上變事曰臣聞春秋
地震為在位執政太盛也不為三獨夫動亦以明矣註
云獨夫猶言匹夫謂望之堪向也
京師三穢
唐王怡為御史中丞人皆惡之號為憲臺之穢吏部侍
郎姜晦為銓衡之穢黃門侍郎崔泰為門下之穢時號
京師三穢
三兇
唐叚文昌為平淮西碑云長淮右地連山四起控振吳
楚密邇轘轅二姓三兇憑阻作孽二姓謂李吳三兇謂
希烈少誠元濟
四絶
唐顔真卿善真行書寫魯山令元德秀墓碑李華文李
陽冰篆額後人爭打其本號為四絶
四賢(二則)
伊尹有莘之媵臣而阿衡扵商太公渭濱之賤老而尚
父扵周百里奚在虞而虞亡在秦而秦覇非不才於虞而
才扵秦也張良受黃石之符誦三略之說以游扵羣雄
其言也如以水投石莫之受也及遭漢祖也其言也如
以石投水莫之逆也非張良之拙說扵陳項而巧言扵
沛公也故彼四賢者名載扵圖籙事應乎天人
唐王維為濟上四賢詠三首詠崔錄事曰解印歸田里賢
哉此丈夫少年曾任俠晚節更為儒遁世東山下因家
滄海隅已聞能狎鳥余欲共乘桴詠成文學曰寳劔千金
裝登君白玉堂身為平原客家有邯鄲倡使氣公卿坐
論心遊俠場中年不得志謝病客游梁詠鄭霍二山人
曰翩翩繁華子多出金張門幸有先人業早蒙明主恩
童年且未學肉食騖華軒豈乏中林士無人薦至尊鄭
公老泉石霍子安丘樊賣藥不二價著書盈萬言息隂
無惡木飲水必清源吾賤不及議斯人竟誰論(按鄭霍二山人)
(河嶽英靈集文苑英華竝作崔鄭二山人今姑仍其舊而附記於此又斯人覺誰論覺字乃竟字之誤仐改正)
四傑
唐王勃楊烱盧照隣駱賓王皆以文章齊名天下之士
稱王楊盧駱號四傑烱嘗曰吾愧在盧前恥居王後議
者謂然
四聰(二則)
魏諸葛誕為尚書與夏侯玄鄧颺等相善收名朝廷誕
等當世俊士共相題表以玄疇四人為四聰
隋初有趙桓者與清河崔注以秀才擢第時號四聰桓
即高僧法護之父也
四君
賈誼過秦論曰此四君者皆明智而忠信寬厚而愛人
尊賢而重士四君為魏無忌趙勝田文黃歇云
四豪
晉石崇王濟楊琇何曾時謂四豪(按晉書有羊琇無楊琇楊恐是羊字)
(之誤)
四叔
重該修熙少昊四叔也實能金木及水使重為勾芒該
為蓐收修及熙為玄冥世不失職遂濟窮桑
四公
後漢謝弼上封事曰台宰重噐國命所繋今之四公
惟司空劉寵斷斷守善餘皆素飱致寇之人必有
折足覆餗之凶宜加罷黜註云四公謂劉矩為太
尉許訓為司徒胡廣為太傅及劉寵也
四尉
漢長安有四尉晉洛陽有六尉隋改縣尉為縣正又為
書佐新唐書百官志註云唐武德元年改書佐曰縣尉
尋改曰正畿縣上縣正皆四人七年改縣正復曰尉然
唐六典載長安萬年河南洛陽奉先太原晉陽七縣尉
各六人京兆河南太原諸畿縣及諸州上縣尉各二人
而已新舊唐書皆從之新書自與註文矛盾不能定扵
一也按李太白作溧陽瀨水貞義女碑云縣尉廣平宋
陟丹陽李濟南朝陳然清河張昭皆有卿才覇略同事
相恊又虞城縣令李公去思頌碑亦云縣尉李向趙濟
盧榮等同德比義好謀而成以此二碑推之則上縣不
止兩尉明矣(按此則係論官制與實賓錄本書似不相涉今姑因大典所錄而附存扵此)
四凶(二則)
齊崔思祖有志尙州辟主簿與劉懷珍祭扵堯廟廟有
蘇侯像懷珍曰堯聖人而與雜神為列欲去之何如思
祖曰蘇峻今日可謂四凶之五懷珍因令雜神盡除
唐陸贄論赦書狀曰今重圍雖觧逋寇尚存裂土假王
者四凶㴞天僭帝者二豎(按四凶名目始扵左傳似不應錄此遺彼)
四罪人
隋文帝平陳以孔範王瑳王儀沈璀奸佞謟惑並暴其
過惡名為四罪人流之遠方以謝吳越之人
五賢
晉叔向曰文公生十七年有士五人註五人謂狐偃趙
衰顛頡魏武子司空季子五士從出西晉劉琨臨終為
五言詩贈其别駕盧諶曰重耳憑五賢
五宗
漢孝景皇帝子凡十三人為王而母五人同母為宗親
作五宗世家五宗謂栗姬賈夫人唐姬王夫人又王皇
后生孝武皇帝王夫人即王皇后之妹也又後漢明帝
賜馬融以太史公五宗外戚世家(案前漢司馬遷傳五宗世家第二十九顔)
(師古注曰景帝子凡十三人為王而母五人所生遷謂同母者為一宗故云五宗也)
五邪五倖
後漢論桓帝曰誅梁冀奮威怒天下猶企其休息而五
邪嗣虐流衍四方註云五邪謂宦者單超徐璜左綰
唐衡具瑗也又贊云政移五倖刑滛三獄云
五佞人
隋晉王廣伐陳入建康以施文慶受委不忠曲為謟佞
以蔽耳目沈客卿重賦厚斂以悅其上與太常丞陽惠
朗刑法濫徐哲尚書都令史暨惠景皆為民害斬扵石
闕以謝三吳謂之陳五佞人
五陵
晉傅季友為宋公至洛陽謁五陵表註云北邙西南晉
文帝崇陵陵西武帝峻陽陵邙之東北宣帝高原陵景
帝峻平陵邙之南則惠帝陵
六絶
李邕文章書翰正直辭辯義烈英邁皆為時之傑人之
藝術多不兼稱王逸少以書掩其文李淳風以術掩其
學公之藝術六絶古今罕儔
六代(二則)
魏曹元首論封建之利著六代之論謂夏商周秦漢魏
為六代云
唐文中子曰甚矣王道之難行也吾家銅川府君之述
曰興衰要論七篇其言六代之得失明矣註云六代晉
宋後魏北齊後周隋也
六朝
吳晉宋齊梁陳六代都建業世號六朝
六家
漢律歷志序傳曰官失學微六家分乖一彼一此庶研
其幾註云六家謂黃帝高陽夏商周魯歷也
六齊
漢鄒陽奏書吳王濞曰六齊望扵惠后注高后割濟南
郡為吕王台奉邑又割瑯琊郡封營陵侯劉澤為瑯琊
王文帝乃立齊悼惠王六子為王言六齊不保今日之
恩而追怨惠帝與吕后也一說惠帝二年悼惠王入朝
吕后欲鴆殺之獻城陽郡尊魯元公主得免六子以
此怨之
