實賓錄卷十一宋馬永易撰
衞先生
秦將白起伐趙破長平軍欲遂滅趙遣衞先生說昭王
益兵糧為應侯所害事用不成其精誠上達于天故太
白為之食昴昴趙分也鄒陽上梁孝王書曰衞先生為
秦畫長平之事太白食昴昭王疑之
束先生
晉束晳陽平元城人太康中郡界大旱晳為邑人請雨
三日而雨注衆謂晳誠感為作歌曰束先生通神明請
天三日甘雨零我黍巳育我稷巳生何以醻之報束先
生
瞿硎先生
瞿硎先生不得姓名居宣城郡文脊山有瞿硎因以為
名大司馬桓温嘗往造之先生被鹿裘坐于石室神無
忤色
祁先生
晉祁嘉字孔賓少清窮好學年二十餘夜忽夢中有聲
呼曰祁孔賓祁孔賓隠去來隠去來修飾人間事甚善
不可諧所得未毛銖所喪如山崖後西游海渚教授門
生百餘人張仲華徵為儒林祭酒性和淡教誨不倦受
業者二千餘人天錫呼為先生而不名
劉先生
北齊楊遵彦以父見誅乃變易姓名自稱劉士安入嵩
山與沙門曇謨等屏居削迹又潜之光州因入田横島
以講誦為業海隅之士謂劉先生
王先生
唐文中子世家曰秀生二子長曰玄謨次曰玄則謨以
將略升則以儒術進玄則究道德考經籍謂功業不可
以小成也故卒為洪儒卿相不可以苟處也故終為博
士曰先師之職不可墜故江左號王先生受其道王先
生集於是大稱于儒門
郭先生
房陵縣有郭先生碑先生名輔字甫成有孝友悦學之
美其女為立碑于此不知何代人也
孟先生
唐皮日休孟亭記曰明皇世章句之風大得建安體論
者推本翰林工部為尤介其間能不愧者惟吾鄉襄陽
孟先生也先生之作遇景入詠不拘其怪異令齷齪束
人口者涵涵然有干霄之興
傅先生
昔有傅先生者少好學道入焦山石室中積七年太極
君詣之與之木鑽使穿一石盤厚五尺許云穿此盤便
當得道其人乃晝夜穿之積四十七年鑽盡石穿遂得
神丹乃升太清為南岳真人
石先生
石先生者中黃丈人之弟子也至彭祖時已年二千餘
歲矣初居貧身賤不能服藥乃養羊豬十餘年間約衣
食節用致貨萬金
寗先生
寗先生者古之神仙在黃帝之前四海之外崑岳之下
有蘭沙之地去中都萬里走其沙隨步隨沒不知深淺
非得道之士莫能涉之沙如細塵風吹成霧泠泠而起
有石藍之花輕而堅勁一枝千花千年一開隨風靡靡
名曰青藍花灼爍可觀又有魚鼈蛇飛于霧中先生因
採藍花常游其地又食飛魚而死卧沙中二百餘年蹶
然而起形容復故乃作游海詩曰青藍灼灼千載舒百
齡暫死食飛魚
薊先生
後漢薊子訓有神異之道嘗駕驢車與諸生俱詣許下
道過滎陽止主人舍而所駕之驢忽然卒僵疽蟲流出
主遽白之子訓曰乃爾乎方安坐飲食畢徐出以杖扣
之驢應聲奮起行步如初即復進道時有百歲公自說
童兒時見子訓齎藥于會稽市顔色不異于今猶駕昔
所乘驢車也見者呼之曰薊先生小住並行應之視若
遲徐而馬不及
于先生
吳孫策時有道士于吉先寓居東方來吳會立精舍燒
香讀道書製作符水以療病吳會人多事之策嘗會客
郡樓吉趨度門下諸將賓客三分之二下樓拜止之不
能策即令收之策母請曰于先生亦助軍作福醫護諸
將士不可殺之策不從俄見害而卒
桓先生
宋桓闓不知何許人事陶隠居于茅山華陽館十餘年
立性端謹執役之外寂默無所為一日有二青童一白
鶴自空而下集于庭隠居欣然而接謂已當之青童曰
太山所命者桓先生也隠居默記門人皆無姓桓者索
之惟得執役桓闓焉詰其所致則曰常修默朝之道親
朝天帝巳九年矣故有今日之召闓于是服天衣駕白
鶴升雲而去
鄧先生
梁南岳鄧先生郁隠居衡山極峻之嶺斷穀三十餘年
唯以澗水服雲母屑日夜誦大洞經求白日昇仙魏夫
人忽來臨降垂雲而至謂郁曰君有仙分所以故來尋
無病而終山南唯聞香氣世未嘗有
田先生
唐田先生元之不知何許人也游名山博採方術得内
修度世之道帝游温泉幸東都元之扈從善談清虚每
延問動移晷刻唯貴妃與内人趙雲容侍宸扆得聞其
論雲容嘗侍茶乘間乞藥以延生元之曰我無所惜但
汝不久于世復懇不已乃與絳雪丹一粒曰服此死必
不壞但大其棺廣其穴含以珠玉疎而有風使魄不蕩
空魂不淪胥則百年外可以復生矣此太陰鍊形之道
即為地仙復百年遷洞天雲容俄卒貴妃命中人陳元
造如其言瘞之至元和末巳一百年雲容果再生元之
亦隠顯無常自號田先生識者相傳元之魏時人已數
百歲矣
王先生
楊晦之游吳楚至烏江聞王先生者有道術因往謁之
風骨清美談論高暢不覺至夕時八月十二日也先生
召其女七娘者乃一老媪齒髮盡衰先生曰吾女也惰
不好道今且老矣謂七娘曰可刻紙作今夕之月置室
之東垣上俄奇光煥發相與玩話寒氣逼人及曉先生
以杖畫庭塵土暝晦其所居則崖壑萬仞叢林參天前
有大水目之不極晦之與先生皆立于水濱驚悸歎駭
先生振衣揮斥門庭如舊
廖先生
唐蔣防為連州静福山廖先生碑曰沖先生名也清靈
先生字也静福先生家也先生之名玉堂金蘭之名矣
先生之家紅霞外景之家矣至于鶴骨松貌全淳合虚
寓形于人間天地無累與夫扶桑公陶隠居張天師遙
為師友矣
文始先生
周函谷關令尹喜受道于老子三年神異感通老子知
其道成德備因授號曰文始先生無上真人
明真先生
天師寇謙之遠祖仁漢成帝時隠王屋山白日昇天號
明真先生
馬牧先生
後漢馬瑤茂陵人隠于汧山以兔罝為事所居俗化百
姓美之號曰馬牧先生
玄德先生
後漢法真有清節前後四召不就友人郭正稱之曰法
真名可得聞其身難得而見逃名而名我隨避名而名
我追可謂百世之師者矣乃共刊石頌之號曰玄德先
生
儒林先生
後漢常爽篤志好學博聞強識不事王侯獨守閒靜講
肄經典二十餘年時號為儒林先生
簡寂先生
宋陸修靖專精教法不捨寤寐卜居廬岳召赴金陵一
旦謂門人曰吾將還舊俄偃然解化膚色輝映異香芬
馥廬山諸徒見電旄紛然還止舊隠斯須不知所在詔
以所居為簡寂觀諡曰簡寂先生
妙德先生
宋袁燦清整有風操自遇甚高嘗著妙德先生傳以續
嵇康高士後傳以自况曰有妙德先生陳國人也氣志
清虚姿神清映性孝履順棲沖業簡有舜之遺風
通隠先生
宋周續之通儒學累辟不就武帝以布衣引見清音高
論聽者忘疲時號通隠先生後入廬山依遠法師今西
林橋謂之通隠乃其遺稱也
織簾先生
梁沈麟士幼而俊敏及長博通經史有高尚之心居貧
織簾誦書口手不息鄉里號為織簾先生
上行先生
梁庾詵高蹈不仕晚年尤遵釋教宅内立道場環繞禮
懴六時不輟誦法華經每日一遍後夜中忽見一道人
自稱顧公容止甚異呼詵為上行先生授香而去中大
通初年因寢忽驚覺曰顧公復來不可久住顔色不變
言終而亡舉室咸聞空中唱上行先生已生彌勒淨域
矣
玄處先生
後魏劉延爽隠居酒泉不應州郡命教授為業蒙遜平
酒泉築陸沈觀于西苑躬往禮焉號玄處先生學徒數
百月置羊酒牧犍尊為國師親自致拜
隠元先生
鄧世隆以史學稱當世隋末王世充兄子太戍河陽引
為賓客秦王攻洛陽遣人諭太世隆報書夸慢洛陽平
亡命變姓名號隠元先生棲白鹿山後召為國子主簿
焉
恬漠先生
大崤之西臨溪有恬漠先生翼神碑盖隠斯山也其水
北流注于河河水翼岸夾山危峯峻舉羣山叠秀重嶺
干霄
廣文先生
唐鄭虔為恊律郎開元皇帝愛其才欲置左右以虔不
任職更為置廣文館以虔為博士杜甫贈虔詩曰諸公
衮衮登臺省廣文先生官獨冷(謹案舊唐書云天寳九載國子監置廣文館又)
(唐語林云天寳中國學增置廣文館以領詞藻之士鄭虔久被貶謫是歲始還京師參選除廣文館博士據二)
(書所稱則廣文館非為鄭虔始置苐虔為此官適當置館時耳實賓錄原文未詳所本今姑仍其舊而附記於)
(此)
玄靖先生
唐楊播炎父也舉進士退居求志玄宗召拜諫議大夫
棄官歸養肅宗時即家拜散騎常侍號玄靖先生
太和先生
唐嵩山太和先生王旻得道者也常遊名山五岳貌如
三十餘天寶初召至京師帝與貴妃拜謁床下訪以道
術旻學通内外長于佛教其告明皇大約在于修身儉
約慈以為本以帝不好釋典旻每以釋教引之于是廣
陳報應以開其志帝雅信之
文簡先生
唐吳融山陰人祖翥有名大中時觀察使元晦召以補
吏不應以詩五百篇致晦晦高其槩言諸朝賜號文簡
先生
雲居先生
唐鄭損盧藏用之甥也高尚不仕鄉里號為雲居先生
大歷初關東饑疫損率其有力者每鄉為墓以葬棄屍
謂之鄉葬翕然有仁義之聲
史遁先生
唐張薦初為史館修撰朱泚之亂變姓名伏匿城中因
號史遁先生
文元先生
唐閻士和受業于蕭潁士卒門人諡曰文元先生士和
著蘭陵先生蕭夫子集論因摧歴世文章而盛推潁士
所長以為聞蕭氏風者五尺童子羞稱曹陸
昇元先生
唐馮宿為昇元劉從政先生碑曰敬宗皇帝躬法服御
内殿執弟子禮翼日下明詔加先生號曰昇元先生
真隠先生
唐柴郎博通經史召辟不就時號真隠先生
醉吟先生
白居易遭幼君不合放意文酒居東都所居履道里疏
池種樹構石樓香山鑿八節灘自號醉吟先生又稱香
山居士為之傳謂醉吟相仍若循環然
逍遙先生
五代晉鄭遨字雲叟避唐明宗祖廟諱以二字行少好
學敏于文辭唐末見天下已亂有拂衣遠去之意遂隠
居少室山晉以諫議大夫召之不起上表陳謝高祖嘉
之尋賜號為逍遙先生
搢紳先生
五代江夢孫頗藴藝學旁貫諸經遠近宗仰事繼母盡
禮諸生訪問經旨敦遜謙下時號搢紳先生一門百口
敦睦如一子孫學業各受一經
元同先生
五代吳越閭丘方遠少為道士辨慧善法籙好儒學慕
葛稚川陶隠居為人吳越王錢鏐為建天柱宫居之表
賜紫服號曰妙有大師元同先生
正一先生
五代江南道士譚紫霄有道術能醮星象禁詛鬼魅住
廬山棲隠洞鄴僧于溪滸創亭宇有為頑石所礙致工
百倍不能平之紫霄往見曰斯固易矣以指捻訣含水
噀之命鎚之其石應手如粉一旦而平所獲醮祭之資
皆以待四方賓旅室無囊箱時號為譚先生閩王王昶
遵事之號為金門羽客正一先生
青光先生長里先生
人生有錄必有篤志于道使之然若青光先生谷希子
南岳松子長里先生墨羽之徒皆為太極真人所友或
為太上天帝所念者興雲騰龍以迎之故不學道而仙
道自來也過此以下皆須篤志也
李叟
晉趙景真與嵇茂齊書曰昔李叟入秦及關而嘆梁生
適越登岳長謠注云列子云楊朱南之沛見老𥅆西游
于秦邀于郊至梁而遇老子中道仰天而嘆云
于叟
梁劉峻辨命論曰于公高門以待封嚴母掃墓以望喪
又云于叟種德不逮勛華之高延年殘獷未甚東陵之
酷為善一為惡均而禍福異其流廢興殊其迹蕩蕩上
帝豈如是乎
巢箕叟
晉陸機連珠云頓網探淵不能招龍振綱羅雲不必招
鳳是以巢箕之叟不盼丘園之幣洗渭之民不發傅巖
之夢
邪叟
齊竟陵王行狀云邪叟忘其西昃龍丘狹其東皋注云
後漢劉寵自會稽太守徵為將作大匠山隂有五六老
叟自若邪山出送曰聞當棄去故自扶奉送
應叟
齊竟陵王行狀云良田廣宅符仲長之言邙山洛水協
應叟之志注云應璩與程文信書曰故求遠田在關之
西南臨洛水北據邙山託崇岫以為宅因茂林以為蔭
北叟(三則)
淮南子云塞上翁其馬亡入胡中人皆弔之翁曰何知
非福居數日其馬引胡駿馬而歸人皆賀之翁曰何知
非禍及家富馬良其子好騎墮而折體人皆弔之翁曰
何知非福居一年胡人大入丁壯皆戰死者十九其子
獨以跛之故父子相保
後漢蔡邕贊曰伯喈抱鉗杻徙幽裔董卓一旦入朝信
宿三遷資同人之先號得北叟之後福注云北叟塞上
叟也
班固幽通賦云北叟頗識其倚伏
俞叟
唐王公潜節制荆南有呂氏子窮窘來謁公不為禮寓
逆旅月餘窮益甚遂鬻所乘驢于市中市門監俞叟
者召生問其所由生曰吾家渭北家貧親老王公吾之
重表丈也今不遠而來公不以顧豈非命也叟曰我見
子有饑色今夕吾為具食幸宿我宇下于是延于一陋
室共坐弊席陶器進脱粟飯而已夜深謂生曰當為子
設小術致歸洛之費因取一缶合于地上食頃舉而視
之見一人長五寸許紫綬金章俞曰此王公之魄也呂
生視之乃王公也俞因戒之曰呂汝之表姪家貧遠來
而曾不為禮豈親親之道耶可厚其資以一馬一僕二
百縑遺之紫衣者俯而受教于是却以缶合於上有頃
視之亡矣明日王公果召生愧謝宴遊累月生告去贈
以僕馬及二百縑生益奇之不敢形言歸渭北後數年
方告于人
遁叟
唐陸希聲力學通易春秋雖寢食不釋卷初從方鎮辟
韋保衡為相忌賢怙勢希聲絶意仕進乃搆室義興號
遁叟谷曰頥溪曰蒙後拜相云
山長(二則)
五代零陵蔣維東好學能屬文乾祐中常隠居衡岳從
而受業五十餘人號維東為山長云
尹恭初閬州人也家世儒業通五經善談論唐刺史孫
丘置學舍于州北古臺山以恭初為山長學者大集恭
初不下山二三年教誨不倦
居士(九則)
魏胡昭居陸渾山中躬耕樂道以經籍自娛閭里敬而
愛之漢末寇賊到陸渾南長樂亭自相誓約言胡居士
賢者也一不得犯其部落一州賴昭咸無怵惕
晉郄尚書與謝居士善常謂慶緒識見雖不絶人可以
累心處都盡注云郄尚書恢也謝敷字慶緒
謝脁文章盛于一時見劉洽深相賞好每稱其兼資文
武脁後為吏部欲薦之洽覩時方亂深相拒絶遂築室
巖阿幽居積歲時人號曰居士
宋明僧紹高尚不仕齊高帝後謂其弟慶符曰卿兄高
尚其事亦堯之外臣朕夢想幽人固已勤矣所謂逕路
絶風雲通仍賜竹根如意筍籜冠隠者以為榮焉渤海
封延伯者高行之士也聞之嘆曰明居士身彌後而名
彌先
齊何點隠居不仕既老娶魯國孔嗣女嗣亦隠者點雖
婚亦不與妻相見築别室以處之人莫諭其意吳國張
融少時免官而為詩有高言點答曰昔聞東都日不在
簡書前雖戲而融久病之及點後婚融始為詩贈點曰
惜哉何居士薄暮遘荒淫點亦病之
阮孝緒尉氏人年十三徧通五經十五冠而見其父彦
之曰願迹松子于瀛海追許由于空谷庶保促生以免
塵累自是屏居一室非定省未嘗出戶家人莫見其面
親友因呼為居士
後魏盧景裕少敏專經為學避地太寧山不營世事叔
父同職居顯要而景裕止于園舍情均郊野謙恭守道
正素自得由是世號居士
後周韋夐志尚夷簡淡于榮利高尚不屈所居之宅枕
帶林泉夐對玩琴書蕭然自逸時人號曰居士
南海郡有楊居士亡其名以居士自目往來南海枝郡
常自言有奇術郡太守好奇者每厚其禮宴遊未嘗不
召一日使酒而忤太守太守不能容後又宴于郡齋閱
妓樂而居士不得預有謂居士曰太守宴而先生不得
預先生常自負有奇術能設術以動之乎居士笑曰此
末術耳為君召妓因命具酒肴又命小童閉西廡下空
屋久之啓戶有三四美人出裝飾㩦樂而至列坐奏樂
客或訊其所自皆笑而不言夜分居士命妓婦起入空
室中衆疑其鬼物來日有謁于太守者云昨日郡會樂
妓無何皆仆地瞬目又暴風飄其樂懸而去夜分諸妓
方寤樂懸亦歸于舊所問諸妓嘿無所見不窮其由太
守驚謝遣之不敢留郡中
