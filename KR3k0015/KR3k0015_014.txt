實賓錄卷十四宋馬永易撰
白丁
隋李敏字樹生美姿容善騎射工歌舞絃管開皇初周
宣帝后樂平公主有女娥英妙擇婿對敕貴公子弟集
弘聖宫者以百數公主選取敏禮儀如尚帝女後將特
宴公主謂敏曰我以天下與至尊惟一女夫當為汝求
柱國若授餘官慎無謝及進見上上親御琵琶遣敏歌
舞大悦謂公主曰敏何官對曰一白丁爾謂敏曰今授
儀同敏不答上曰不滿爾意邪今授開府又不謝上曰
公主有大功於我何得向其女婿惜官今授卿柱國敏
乃拜而蹈舞遂於坐發詔授柱國云
私白
唐杜宣猷咸通中為福建觀察使是時諸道歲進閹兒
號私白閩嶺最多後皆任事當時謂閩為中官區藪宣
猷每歲時遣吏致祭其先時號勅使墓戶卒用羣中官
力徙宣歙觀察使(原註玉泉子云時號為勅使看墓)
隨使戶
五代吳越儇允瓘之子鎮永嘉清謹自將温人舊苦徭
役貧富同科儇至始置籍均之性清儉無所侵擾民以
是悦慕數歲加平章事移鎮姑蘇温人有携家屬以從
者謂之隨使戶出城之日民皆巷哭
老兵(三則)
蜀彭義仕蜀以事左遷江陽太守馬超曰卿才具秀拔
寧當外授小郡義曰老革荒謬可復道邪郭璞曰老革
者皮色枯瘁之形裴松之以為皮去毛曰革古者以革
為兵故語稱兵革革猶兵也義罵備為老革猶言老兵
也
唐皇甫湜答李生書曰近世風教偷薄進士猶甚争為
虚張以相高自謾詩未有劉長卿一句巳呼阮籍為老
兵矣筆語未有駱賓王一字巳罵宋玉為罪人矣書字
未識偏傍高談稷契讀書未知句讀下視服鄭此時之
大病所當嫉者
五代荆南季昌方莊宗初有中國詔季昌入朝將行幕
客梁震曰唐室反正有平天下心繕甲治兵以自固猶
恐不保今去國千里餘入不測之淵公梁室勲舊安知
不以仇敵相遇昌不從震謂人曰老兵此去得免是新
朝無謀矣
神兵
唐崔寧世儒家為漢州刺史討吐蕃既薄賊城城皆累
石不得攻惟東南不合者丈許諜知之乃為地道再宿
而拔拓地數百里敵皆驚以寧為神兵
家兵
朱雋為太僕光和中賊帥常山人張燕寇河内逼近京
師於是出雋為河内太守將家兵擊却之
八都
五代蜀王建初從秦宗權征討有功宗權遣將王淑帥
兵八千人從忠武監軍楊復光擊黃巢將朱温淑逗撓
不進復光斬之分其衆為八都以鹿晏弘等八人各將
一部從下鄧州復光遂率八都收復長安
破柴都
五代後蜀趙崇韜累從征討有功周師來侵崇韜率勵
將士行陣整肅士卒有黥其頰為斧形者號破柴都周
師前鋒屡為崇韜所破
田舍漢(三則)
唐太宗朝罷怒曰會湏殺此田舍漢文德皇后謂帝曰
誰觸忤陛下帝曰魏徵每廷辱我常不自得后退而具
朝服立於廷帝大驚曰皇后何為若是對曰妾聞主聖
臣忠今陛下聖明故魏徵得直言妾幸備後宫安敢不
賀
婁師德以長者稱李昭德為内史師德為納言相随入
朝師德體肥行緩昭德屢顧待不即至發怒曰叵耐殺
人田舍漢師德聞之徐笑曰師德不是田舍漢更阿誰
是
唐涇原兵犯闕朱滔稱冀王與田悦王武俊同逆賈林
說武俊曰河朔無冀國惟趙魏燕爾今朱滔稱冀王則
窺大夫冀州其兆巳形矣若滔力制山東大夫須脩臣
禮不從即為所攻奪此時臣滔乎武俊投袂作色曰二
百年宗社我尚不能臣誰能臣田舍漢由此計定
鈍漢
司空頲唐僖宗時舉進士不中後去為羅紹威掌書記
紹威卒入梁為太府少卿楊師厚鎮天雄頲解官往依
之師厚卒賀德倫代之張彦之亂命判官王正言草奏
詆斥梁君臣正言素不能文辭又為兵刃所迫流汗浃
背不能下筆彦怒推正言下榻詬曰鈍漢辱我顧書吏
問誰可草奏者吏即言頲羅王時書記乃馳騎召之頲
為亂兵劫其衣以敝服蔽形而至見彦長揖神氣自若
揮筆成而言甚淺鄙彦以其易曉甚喜即給以衣服僕
馬遂以為德倫判官
癡漢(三則)
北齊裴謁之少有志節好直言文宣末年昏縱朝臣罕
有言者謁之上書正諫言甚切直文宣將殺之白刃臨
頸謁之辭色不變帝曰癡漢何敢如此楊愔曰望陛下
殺以取後世名帝投刀嘆曰小子望我殺爾以取後世
名我終不成爾名遣人送去
北齊文宣暴虐曾有典御丞李集面諫比帝有甚桀紂
帝令縛置流中沈没久之復令引出謂曰吾何如桀紂
集曰向來彌不及矣帝又令沈之引出更問如此數四
集對如初帝大笑曰天下有如此癡漢方知龍逢比干
非是俊物遂解放之
唐鄭愔曾詈選人為癡漢選者曰僕是吳人也癡漢即
是公愔因令詠癡其人應聲曰榆兒復榆婦造屋兼造
車十八十九夜還書復借書
白癡
魯成公十八年晉厲公卒使荀罃士魴逆周子于京師
而立之周子有兄而無慧不能辨菽麥故不可立注云
菽大豆也豆麥殊形易别故以為癡者之候不惠盖世
所說白癡
癡
晉王湛有隱德兄子濟嘗輕之以為癡見湛床頭有周
易問曰叔父何用此為湛曰體中不佳時脱復看爾濟
請言之湛因剖析玄理微妙有竒趣皆濟所未聞不覺
渙然心形俱肅遂流連彌月累夜自視缺然
酒嚢飯袋
五代武陵周行逢雖處藩鎮躬守儉素僚吏每以自奉
太簡為言行逢曰吾常恨馬氏恣縱奢僣車服器用擬
扵乘輿後房姬妾不勝珠翠者迨千餘人諸院王子出
入鞍馬僕從前後烜赫有及五七里者文武之道未嘗
留意時人皆謂之酒嚢飯袋及家國傾喪死溝壑者十
有八九得非天道致罰而然歟若又效之非所以為子
孫計也
行尸走肉
後漢任末學無常師每言人而不學則何以成臨終誡
曰夫人好學雖死若存不學者雖存謂之行尸走肉爾
高手筆按孔子
唐司刑司直陳希閔以非才任官庶事凝滯司刑府史
目之為高手筆言秉筆支額半日不下故名高手筆又
號按孔子言竄削至多紙面穿穴故名按孔子
戴帽餳
隋梁彦光為岐州刺史其俗頗質以靜鎮之合境大化
奏課為天下第一及為相州刺史如部岐州法鄴都雜
俗人多變詐為之作歌稱其不能理政百姓呼為戴帽
餳
格佞
宋武帝少事戎旅不經涉學及為宰相頗慕風流時或
談論人皆依違不敢難鄭鮮之難必切至未嘗寬假與
帝言要湏帝理本屈然後置之帝有時慙恧變色感其
輸情時人謂為格佞
墮疊
唐竇潏為京兆尹有慘酷之名謂之墮疊
佞散騎
梁江革為廬陵王長史時少王行事多傾意於籖帥革
以正直自居不與典籖趙道智坐道智因還都啟事面
陳革隳事好酒以瑯琊王曇聰代為行事南州士庶為
之語曰故人不道智新人佞散騎莫知度不度新人不
如故
作楚囚
東晉過江人士每至暇日相要出新亭飲宴周顗中坐
而嘆曰風景不殊舉目有江河之異皆相視流涕惟王
導愀然變色曰當共戮力王室克復神州何至作楚囚
相對泣邪衆收淚而謝之
池水清
唐有韓伸者善飲博或經年忘其家多落魄于花柳間
其妻怒甚或時自往驅趁而同歸常遊東川經年不歸
一日聚其徒挈飲妓而致幽會夜坐方洽妻領女僕潛
匿鄰舍伸夜會筵合揭聲唱池水清不絶其妻於腦後
一棒打落幞頭撲滅燈燭伸即竄入飯牀之下有同坐
客暗遭鞭撻不勝其苦然後遣二青衣把髻牽行一步
一棒牽至燭下乃知其非良人伸尚露頭潛飯牀下蜀
人大以為笑時軰呼韓為池水清
附驥尾(二則)
伯夷叔齊傳曰伯夷叔齊雖賢得夫子而名益彰顔回
雖篤學附驥尾而行益顯
漢樊噲少以屠狗為事灌嬰睢陽販繒者也太史公曰
方其鼓刀屠狗賣繒之時豈自知附驥之尾垂名漢庭
德流子孫哉
萬人敵(二則)
前秦張蚝膂力過人或曳牛苻堅甚寵之常致左右終
為名將所在有殊功世稱鄧羌張蚝萬人敵
後周王傑本名文達少有壯志每以功名自許周文竒
其才嘗謂諸將曰王文達萬人敵也
肉飛仙
隋沈光少驍捷善戲馬為天下之最不拘小節&KR1542;㢮交
通輕俠初建禪定寺其中幡竿高十餘丈適值繩絶非
人力所及光謂僧曰當為上繩因取索口銜拍竿而上
直至龍頭繫繩畢手足皆放透空而下以掌拒地倒行
數十步觀者駭悦莫不嗟異時人號為肉飛仙仕為朝
散大夫謀誅宇文化及語泄被殺
老傭
後漢初劉盆子居長樂宫臘日設樂大會盆子坐正殿
中黃門持兵在後公卿列坐殿上酒未行其中一人出
刀筆書謁欲賀其餘不知書者起往請之各各屯聚更
相向背大司農楊音按劔罵曰諸卿皆老傭也今日設
君臣之禮反更淆亂兒戲尚不如此皆可格殺
狂奴
後漢嚴光隱(身)不見光武三聘而後至司徒侯覇見之
語亦不答乃投札與之口授曰君房足下位至鼎足甚
善懷仁輔義天下悦阿諛順旨要領絶覇得書封奏之
帝笑曰狂奴故態也
老奴(四則)
胡奮女選入為貴人奮唯一子早亡及聞女為貴人哭
曰老奴不死唯有二兒男入九地之下女在九天之上
宋趙倫之雖外戚貴寵而居身儉素性野拙澁於世事
多所不解為護軍資力不稱以是見貶光禄大夫范泰
好戲笑謂曰司徒公闕必用汝老奴我不言汝資地所
任要是外戚高秩次第所至倫之大喜每載酒肴詣泰
齊袁舊善圖寫人面與真無别時南康郡守劉繪妹為
鄱陽王妃伉儷甚篤王為齊明帝所誅妃追傷過切心
用恍惚遂成癎病醫所不療乃令舊畫王形像併圖王
平生所寵姬共照鏡狀如偶寢密令媪妳示妃妃見乃
唾之因罵曰斫老奴晩於是悲情遂歇病亦痊除
唐文昌左丞盧獻第二女先適鄭氏其夫早亡誓不再
醮姿容端秀顔調甚高姊夫羽林將軍李思冲姊亡之
後奏請續親許之兄弟並不敢白思冲擇日備禮贄幣
甚盛執勅就宅盧氏拒關大聲詈曰老奴我非汝匹也
乃踰垣至所親家截髮冲奏之勅不奪其志後為尼甚
精進
死狗奴
唐孫揆為昭義軍節度使討李克用不勝被執克用厚
禮將用之曰公軰當從容廟堂何為自履行陣揆大罵
不屈克用怒使以鋸觧齒不行揆謂曰死狗奴觧人當
束之以版汝軰安知行刑者如其言罵聲不輟至死昭
宗憐之贈左僕射
六籍奴婢
唐劉蕡精於儒術嘗讀文中子忿而言曰才非殆庶擬
上聖述作不亦過乎或問文中子於六籍如何蕡答以
人望文中子於六籍猶奴婢之於郎主耳後人遂號文
中子為六籍奴婢
老婢材
晉王敦病篤不能御衆命兄含為元帥率兵犯闕帝遣
中軍司馬曹渾等擊含于越城含軍敗敦聞怒曰我兄
老婢材自後門戶衰矣兄弟材兼文武者世將處季皆
早死今大事去矣
奴賊
唐原州奴賊為寇丘行恭詣賊營手斬奴帥謂衆曰若
皆豪傑也何為事奴乎使天下號曰奴賊衆皆伏曰願
改事公
憨獠
五代南唐劉玢不君其弟洪熙等隂遣陳道庠養勇士
陳思朝等弑玢其弟晟立晟殺其諸弟及陳思朝等陳
道庠懼不自安其友特進鄧伸以荀悦漢紀遺之道庠
莫能曉伸罵曰憨獠韓信誅而彭越醢皆在此書矣道
庠悟益懼晟聞之大怒斬之
高癩子
五代十國南平高氏據有荆南地狹兵弱介於吳楚為
小國之主自吳稱帝而南漢閩楚皆奉梁正朔歲時貢
舉皆假道荆南從誨嘗邀留其使者掠取其物而諸道
以書責誚或發兵加討即復還之而無愧其後南漢與
閩皆稱帝從誨所向稱臣蓋利其賜予俚俗語謂奪攘
苟得無愧耻者為癩子猶言無頼也故諸國皆目為高
癩子通鑑謂之高無頼
輕薄團頭
唐昭宗時翰林學士韓渥薦趙崇為相崇時為御史大
夫梁祖嘗言於昭皇趙崇是輕薄團頭於鄂州坐上佯
不識駱駝呼為山驢王遂阻三事之拜
乞活
晉東瀛公騰之鎮鄴也携并州將田甄等部衆萬餘人
至鄴遣就穀冀州號為乞活
乞兒
隂生者長安渭槁下乞兒也常乞於市中人厭苦以糞
洒之旋見於里中衣不汙如故長吏試收繫著桎梏續
在市中乞洒者之家室自壞長安中謠言曰見乞兒與
美酒以免破屋之咎
銅山大賊
唐李義府相高宗晩以裒索為務金吾倉曹參軍楊行
穎白其贓詔司刑太常伯劉祥道與三司雜訊除名流
嶲州或作河間道元帥劉祥道破銅山大賊李義府露
布榜于衢(原註譚賓錄云露布稱混奴婢而亂放各識家而競入)
劫陵塚賊
五代梁温韜為義勝軍節度使在鎮七年唐諸陵在其
境内者悉發掘之取其金寳徙鎮忠武莊宗滅梁韜自
許來降因令嬖人景進納賂劉皇后皇后為言之莊宗
待韜甚厚郭崇韜曰此劫陵塚賊爾罪不可赦莊宗曰
己宥之矣不可失信遽遣還鎮頃之受代歸闕久留京
師親黨或憂其闕乏其子揚言曰使一裸體黃漢足了
一年支費蓋謂劫陵所得金偶人也
老賊(五則)
魏荀彧既死孫權以露布告蜀劉備聞之曰老賊不死
禍亂未巳
魏曹公下荆州劉琮舉衆降吳人皆恐咸請迎之獨周
瑜請擊之權曰老賊欲廢漢自立久矣徒忌二袁吕布
劉表與孤爾今數雄巳滅唯孤尚存孤與老賊勢不兩
立君言當擊甚與孤合此天以君授孤也遂敗之於赤
壁
魏劉雄鳴者藍田人少以採藥射獵為事常居覆車山
下每晨夜出行雲霧中以識道不迷而時人因謂之能
為雲霧郭李之亂人多就之後詣太祖執其手曰孤方
入關夢得一神人即卿邪乃厚禮之表為將軍令迎其
部黨部黨不欲降遂却反太祖遣夏侯淵破之雄鳴復
歸降太祖捉其鬚曰老賊真得汝矣復其官
晉桓大司馬乘雪欲獵先過王劉諸人真長見其裝束
單急問老賊欲持此作何桓曰我若不為此卿軰亦那
得坐談
北齊文宣帝以祖珽險薄多過帝數罪之每謂為老賊
白賊
宋張暢為安北長史魏太武南征至彭城暢在城上與
魏尚書李孝伯語時太尉江夏王義恭鎮彭城孝伯曰
魏主言太尉鎮軍久闕南信殊當憂邑若欲遣信當為
護送暢曰此方間路甚多不復以此勞魏主孝伯曰亦
知有水路似為白賊所斷暢曰君着白衣故稱白賊邪
孝伯大笑曰今之白賊亦不異黃巾赤眉暢曰黃巾赤
眉似不在江南孝伯曰亦不離青徐暢曰今者青徐實
為有賊但非白賊
蔡賊
唐末馬殷與劉建鋒皆蔡州朗山人同里凡秦宗權黨
散為盗者皆以酷烈相矜時通名蔡賊云
