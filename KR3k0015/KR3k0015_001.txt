實賓錄卷一宋馬永易撰
木皇
太昊位居東方以含養造化叶于木德號曰木皇
太平天子(二則)
唐王遠知得道於陶隠居高祖之龍潛也遠知嘗密傳
符命太宗平王世充與房玄齡微服以謁之遠知迎謂
曰此中有聖人得非秦王乎太宗因以實告遠知曰方
作太平天子願自惜也
唐明皇為皇孫時嘗於朝堂叱武攸暨曰朝堂我家朝
堂汝安得恣蜂蠆而狼顧耶則天聞而驚異之曰此兒
器槩當為吾家太平天子
明主
魏朱靈為袁紹將太祖之征陶謙紹使靈督三營助太
祖戰有功紹遣諸將各罷歸靈曰吾觀人多矣若曹公
者此乃真明主也今已遇復何之遂留不去
撥亂主
唐竇抗太穆皇后之姪也初煬帝遣抗出靈武逴護長
城聞高祖已定京師喜曰此吾家婿豁達有大度真撥
亂主也
銅馬帝
漢光武與銅馬賊大戰於蒲陽悉破䧏之故關西號光
武為銅馬帝
白版天子
東晉渡江初失傳國璽故北方人謂晉為白版天子
無愁天子
北齊幼主高恒失道每災異寇盜不自貶損唯諸處設
齋以此為修德初瑯琊王舉兵反告者誤云厙狄伏連
反帝曰此必仁威也又斛律光死後諸武官舉高思好
堪大將軍帝曰思好喜反皆如所言遂自以策無遺算
乃益驕恣盛為無愁之曲自彈胡琵琶而唱之侍和之
者以百數人間謂之無愁天子
和事天子
唐中宗景龍二年詔突厥娑葛為金河郡王而其部闕
啜忠節賂宗楚客等罷之娑葛怨將兵患邊監察御史崔
琬廷奏楚客與紀處訥專威福有無君心納境外交為
國取怨楚客弟晉卿專徇贓私驕恣䟦扈並請收付獄
三司推鞫故事大臣為御史對仗彈劾必趨出立朝堂
待罪楚客乃厲色大言性忠鯁為琬誣詆中宗不能窮
也詔琬與楚客處訥約為兄弟兩解之故世謂帝為和
事天子
西王東王
魯昭公二十三年南宫極震萇弘曰周之亡也其三川
震今西王之大臣亦震天弃之矣東王必大克註云子
朝在王城故謂西王敬王居狄泉在王城之東故曰東
王
賢王
後漢沛獻王輔光武子也矜嚴有法度在國謹節始終
如一稱為賢王
夥涉為王
漢陳勝字夥涉少時常與人傭耕輟耕之隴上悵然甚
久曰苟富貴無相忘傭者笑之後勝為王傭耕者聞之
乃之陳叩宫門門吏令不肯通勝出遮道而呼涉乃召
見載與歸入宫見殿屋帷帳客曰夥涉之為王沈沈者
楚人謂多為夥故天下傳之夥涉為王夥音禍沈沈宫
室深邃之貌沈長含反(按史記前漢書皆稱陳勝字涉此書獨云字夥涉似因下文夥)
(涉一語而誤今姑仍其舊又史記云夥頤涉之為王沉沉者較班書多一頤字附記於此)
洛生王
後周宗室莒莊公洛生少任俠好施愛士北州賢俊皆
與之遊而才能多出其下及葛榮破鮮于修理以洛生
為漁陽王時人皆呼為洛生王
小鄭王
唐鄭惠王元懿高祖子既薨長子璥嗣璥子察言生二
子曰自仙䎖自仙生夷簡䎖生宗閔璥弟琳生擇言擇
言生勉宗閔夷簡位宰相時稱小鄭王後亦曰鄭惠王
後以别太祖子鄭王亮云
佞王
後魏宗室元順性謇諤淡於營利為侍中嘗鯁言正議
俄為城陽王徽所間出為太常卿後為吏部尚書兼右
僕射與城陽王徽同日拜職舍人鄭儼於止車門外先
謁徽後拜順順怒曰卿是佞人當拜佞王我是直人不
受曲拜儼深媿謝
三王(五則)
漢文三王叙傳云孝文三王代孝二梁謂代孝王參梁
孝王武梁懷王揖
漢淮南厲王高帝少子也以罪失國後文帝以厲王三
子分王淮南故地安為淮南王賜為衡山王勃為濟北
王吳王濞遺諸侯書曰淮南三王怨入骨髓欲壹有所
出久矣又鄒陽上吳王書云淮南三王之心思墳墓
漢武帝同日封皇子閎為齊王旦為燕王胥為廣陵王
史記列為三王世家云
後漢馮異既平朱鮪諸將勸光武即帝位光武召異問
四方動靜異曰三王反畔更始敗亡天下無主宗廟之
憂在於大王宜從衆議上為社稷下為百姓註云三王
謂張卬為淮陽王廖湛為穰王胡商為隨王更始欲殺
三王遂勒兵掠東西市入戰宫中更始大敗
後魏宗室濟南王彧少有才學與從兄安豐王延明中
山王熙並以宗室博古文學齊名時人莫能定其優劣
尚書郎范陽盧道將謂吏部郎清河崔休曰三人才學
雖並優美然安豐少於造次中山皂白太多未若濟南
風流寬雅時人為之語曰三王荆楚琳瑯未若濟南備
員方彧姿制閑雅吐發流靡琅琊王誦有名人也見之
未嘗不心醉忘疲
五王(二則)
晉大安之際童謠曰五馬泛渡江一馬化為龍及王室
淪覆元帝與西陽汝南南頓彭城五王獲濟而帝竟登
天位焉
齊竟陵王蕭子良狀云大春屈己於五王君大降節於
憲后註云後漢井丹字大春建武末沛王輔等五王居
北宫皆好賓客更遣請丹不能致信陽侯隂就光烈皇
后弟也以外戚貴盛詭說五王求錢千萬約能致丹别
使人要劫之丹不得已既至就故為設麥飯葱菜之食
丹推去之曰君侯能供甘旨故來相遇何其薄乎更致
盛饌乃食君大荀恁字憲后東平憲王蒼也
八王
晉汝南王亮楚王瑋趙王倫齊王冏長沙王義成都王
穎河間王顒東海王越自惠帝失政骨肉諸王乃搆釁
詩所謂誰生厲階至今為梗其八王之謂矣向使八王
之中一藩翳頼如梁王之禦大敵朱虚之除大憝則外
寇焉敢憑陵内難奚由竊發
麻膏相公
唐崔胤字垂休宰相慎由子也喜隂計附離權強其外
自處若簡重而中險譎可畏五拜相權傾天下人改呼
油為麻膏以避其父諱而天下之人號胤為麻膏相公
三九相公
鄭畋年十九赴舉凡十九年登第又十九年入相時號
三九相公
白沙相公
李愚所居暴雨一庭俱為白沙及薨得地於白沙里時
號白沙相公
曲子相公
五代晉和凝少年時好為曲子詞布於汴洛洎入相專
托人收拾焚毁不暇然相國厚重有德終為豔詞玷之
契丹入夷門號為曲子相公
十八學士
唐太宗武德四年為天策上將軍寇亂稍平乃鄉儒宫
城西作文學館收聘賢才於是下教以杜如晦房喬于
志寧蘇世長薛收禇亮姚思廉陸德明孔穎達李玄道
李守素虞世南蔡允恭顔相時許敬宗薛元敬蓋文達
蘇勉並以本官為學士收卒復以劉孝孫補之凡分三
番逓宿於閣下悉給珍膳每暇日訪以政事討論墳籍
𣙜略前載無常禮之間命閻立本圖象褚亮為之贊題
名字爵里號十八學士藏之書府以彰禮賢之重方是
時在選中者天下慕向謂之登瀛洲云
青錢學士
唐張鷟八以制舉中甲科四參選判策為銓府最考功
員外郎騫味道稱鷟文詞猶青銅錢萬選而萬中時號
為青錢學士
輕薄祭酒
齊孔廣字淹源以才學知名美容止善吐納王儉張緒
咸美之儉常云廣來使人廢簿領拒不須來來則莫聽
去緒時為國子祭酒數巾車詣之每嘆曰孔廣使吾成
輕薄祭酒
軟餅中丞
偽蜀韋嘏唐相貽範之子仕孟昶時歴御史中丞性多
依違時號為軟餅中丞
李御史
北齊李行之為齊郡太守帶青州長史任城王敬憚之
州人號曰李御史
縮葱御史
唐侯思止懶不治事遷左臺御史嘗命作籠餅謂膳者
曰與我縮葱作之故時號縮葱御史
呈身御史
唐韋澳貫之子也方靜寡慾御史中丞高元裕與其兄
温善欲薦用之諷澳謁已温歸以告澳不答温曰元裕
端士若輕之耶澳曰然恐無呈身御史
綠袍員外侏儒郎中
唐鄧元挺辨捷時兵部侍郎韋慎形容極短時人弄為
侏儒元挺初得員外已後郎中員外俱來看韋慎曰慎
以庸鄙濫任郎官公以高才更作綠袍員外鄧即報云
綠袍員外何由及侏儒郎中衆皆大笑
何需郎中
唐進士何需亮自外州至訪其從叔誤造郎中趙需宅
自云同房會冬至需欲家宴謂需亮云既是同房便令
入宴姑娣妹妻子盡在焉需亮饌畢徐出乃細察之何
氏之子也需大笑需亮歲餘不敢出京城時號趙為何
需郎中
判詩博士
五代王仁裕少不知書因夢吞五色小石無數遂有文
章敏速甚異於人與賓酬和不問多少韻數立命筆和
送題云走筆猶自矜謂人曰某官詩輙已批回漢丞相
兵部尚書李濤素滑稽戲目之為判詩博士
王門下彈琴博士
唐左拾遺魏光乘目袁輝為王門下彈琴博士
白馬從事
後漢淳于臨等聚數千人屯灊山揚州牧歐陽歙遣兵
不能克帝議欲討之廬江人陳衆為從事白歙請得諭
降臨於是乘單車駕白馬往說降之灊山人共生為立
祠號白馬從事
南廊承旨
五代江南林仁肇建陽人兄仁翰為福州王延羲内兒
謂之南廊承旨
軺車督郵
漢許慶字子伯家貧為督郵乘牛車鄉里號為軺車督
郵
黃車使者
漢虞初武帝時以方士侍郎乘馬衣黃衣號黃車使者
為周說九百四十三篇其說以周書為本
花鳥使
唐吕向為集賢校理時玄宗歲遣使采擇天下姝好内
之後宫號花鳥使向奏美人賦以諷帝善之
可喜進馬
唐李瑒字思貞任東宫進馬美姿儀治章服孝敬號為
可喜進馬
東中郎將(二則)
後漢末有四中郎將皆帥師征伐董卓為東中郎將
蔣濟字子通文帝即位為東中郎將
外軍校尉
唐則天時左史東方虬身長衫短骨面麤眉目郎中張
元一目為外軍校尉
蠻府參軍
晉郝隆為桓公南蠻參軍三月三日會作詩不成者罸
酒二升隆初以不能罸酒飲畢攬筆作一句云娵隅躍
清池桓問娵隅是何物答曰蠻名魚為娵隅桓公曰作
詩何以蠻語隆曰千里投公始得蠻府參軍那得不蠻
語
青衫外郎
太牢乃元和中青衫外郎爾穆宗世因承和薦不三二
年位兼將相(原註牛羊日歷謂牛僧孺云)
著緋進士
唐杜昇宣猷之子也自右拾遺賜緋却擢進士復拜拾
遺時號著緋進士朝廷榮之
無解進士
唐相令狐綯子滈招權納賄不拔解而就試天下號無
解進士
進士中進士
吳游恭幼聰悟為辭章士大夫稱之時選舉避宰相崔
胤家諱恭以姓犯其嫌名累年不第乾寧中禮部侍郎
獨孤損擢為上第唐末貢舉多請託時謂恭及殷文圭
為進士中進士
國師(二則)
漢王莽以劉歆為國師歆後自殺更以訢為國師
後魏劉延明隠居酒泉教授為業蒙遜禮待月致羊酒
牧犍尊為國師親自致拜命官屬以下皆北面受業
太尉
唐蕭遘初為右拾遺與韋保衡聯第而遘姿㝢秀偉意
氣孤峻常慕李德裕為人保衡才下諸儒靳薄之不甚
齒獨呼遘太尉保衡憾焉及保衡為相摭遘罪繇起居
舍人斥播州司馬舊傳云遘志操不羣自比李德裕同
年皆戲呼為太尉
小太尉
唐李晟官至太尉其子愬亦贈太尉時杜牧題永崇西
平王宅太尉愬院詩云天下無雙將關西第一雄授符
黃石老學劍白猿翁矯矯雲長勇恂恂郤縠風家呼小
太尉國號大凉公半夜龍驤去中原虎穴空隴西兵十
萬嗣子握琱弓註愬與弟聽皆封凉國公故曰大凉公
也
執虎子
魏蘇則為侍中舊儀侍中親省起居故俗謂之執虎子
始則同郡吉茂由是時仕甫歴縣令遷為冗散茂見則
嘲之曰仕進不止執虎子則笑曰我誠不能效汝蹇蹇
驅鹿車馳也
枯松太保
偽蜀王宗裕建之宗屬善遁甲從平東川諸將爭功宗
裕獨立於枯松下未嘗自伐人皆服其謙謂漢有大樹
將軍號宗裕為枯松太保
大樹將軍
漢馮異拜偏將軍從破王郎封應侯為人謙退不伐行
與諸將相逢輙引車避道進止皆有表識軍中號為整
齊諸將並坐論功異常獨屏樹下軍中號曰大樹將軍
真將軍
漢文帝命周亞夫為將軍屯兵細柳上自勞軍至中營
亞夫揖曰介胄之士不拜請以軍禮見天子為動容式
車使人稱謝而去既出軍門羣臣皆驚文帝曰嗟乎此
真將軍矣
飛將軍
漢李廣才氣天下無雙出獵見草中石以為虎而射之
中石矢沒視之石也拜右北平太守在郡匈奴號曰漢
飛將軍避之數歲不入界
飛將
唐太原李克用既平黃巢楊復光捷布曰克用殺賊無
非手刃入陣率以身先可謂雄才得名飛將
疾雷將
唐鄭畋為鳳翔節度使時寇盜充斥四方多故畋選銳
卒號疾雷將
賢將(二則)
唐李晟封西平王史臣曰西平器偉材雄見義能勇聽
受不疑忠於事君長於應變誠一代之賢將也
張孝忠佐李晟赴難收京師河北蝗民饑死如積土孝
忠與其下同粗淡日膳豆腊而已人服其儉推為賢將
健將
晉陶侃初擊杜弢時周顗為荆州刺史先鎮潯水城賊
掠其良口侃部將朱伺救之賊退保泠口侃謂諸將曰
此賊必更步鄉武昌吾宜還城晝夜三日行可至卿等
誰能忍饑餓鬭邪部將吳寄曰要欲十日忍饑晝當擊
賊夜分捕魚足以相濟侃曰卿健將也賊果增兵來攻
侃使朱伺等逆賊大破之
神將(二則)
唐常衮為馬璘神道碑曰以忠才而親重有綘侯之遇
也以簡質而倚愛有吳漢之信也所謂國之神將朝之
藎臣
梁寇彦卿身長八尺隆凖方面事太祖皆如旨太祖甚
重之賜以所乘愛馬一丈烏太祖圍鳳翔彦卿為排陣
使乘馬馳突陣前太祖目之曰真神將也
三驍將
五代蜀王宗滌為將好謀得衆所向克捷與王宗賀宗
恪相善時稱三驍將
佳將
吳賀逵輕財貴義膽烈過人有征戰之勞弟景馭衆嚴
而有恩兵器精飾為當時冠絶皆有令名為佳將
武原將
齊周山圖年十五六氣力已絶衆宋元嘉二十七年魏
軍至瓜步臺符取健兒山圖應募領白衣隊主軍功加
振武原將魏軍稱其勇呼為武原將
名將
郝玭為原州刺史在邊積三十年每討賊不持糗糧取
之於敵獲虜必刳剔而歸其屍敵大畏道其名以怖啼
兒贊普常等玭身鑄金象令於國曰得生玭者以金玭
償之朝廷畏失名將徙為慶州刺史
厭新將軍
後漢宗室茂泗州王歙之從父弟初漢兵之起茂自號
劉失職續漢志云劉失職聚衆京密間稱厭新將軍
良二千石
魏自太祖迄於咸熙魏郡太守吳瓘清河太守任燠京
兆太守顔裴弘農太守令狐邵濟南相孔義或哀矜折
獄或推誠惠愛或治身清白或擿姦發伏咸為良二千
石
薄德二千石
晉許玄度停都一月劉尹無日不往乃嘆曰卿復少時
不去使我為薄德二千石
賢刺史
五代南唐劉仁贍為黃州刺史仁贍聰敏長於吏事親
總簿書更革蠧弊人皆稱為賢刺史
鐺脚刺史
唐薛大鼎為滄州刺史時鄭德本為瀛州賈敦頤為冀
州皆有治名故河北稱鐺脚刺史白居易任蘇州寄賈
常州崔湖州詩曰愧無鐺脚政徒忝犬牙鄰盖取諸此
癩兒刺史
後魏崔暹為瀛州刺史貪暴安忍州人患之常出獵州
北單騎至村問汲水婦人曰崔瀛州如何答曰百姓何
罪得癩兒刺史如此暹默然而去
十司戸
唐咸通中韋保衡路巖作相除不附已者十司戸崔沆
循州續繡州蕭遘播州崔彦融雷州高湘高州張顔播
州李既勤州杜裔休端州鄭彦時(原本缺)州李藻費州内
繡州雷州播州三人不回
八司馬
元和初黜八司馬韋執誼崔州韓太虔州柳宗元永州
劉禹錫朗州韓曄饒州凌準連州程异柳州見玉泉子
中漏一人以實錄考之時王伾貶開州司馬意王伾其
一也
十指揮使
五代楚劉言為朗州留後先是南唐命邊鎬率師入長
沙盡俘馬氏之族歸於金陵江南召言入覲言不行因
令副使王逵行軍司馬何景真指揮使張放蒲公益朱
全琇宇文瓊周行逢彭方和潘叔嗣張文表等號十指
揮使同率兵攻湖南逐鎬奔江南復馬氏境土有之
健令
五代後蜀李正遠同光中董璋以為鹽亭通泉射洪等
令時兩川連横羣盜尤盛正遠所在擒捕當時號為健
令
神宰
唐張楚金道源族孫也與兄越石皆舉進士州欲獨薦
楚金固辭請俱罷都督李勣嘆曰士求才行者也既能
讓何嫌皆取乎乃並薦之歴虞鄉令略無留事號為神
宰
名宰
唐杜黃裳贊曰子貢孔堂高弟而貨殖韓安國漢名宰
而恣貪黃裳亦以受餉見疵至於忠烈嶤然則不可掩
已又云蕭昕始薦張鎬來瑱在禮部擢杜黃裳高郢裴
垍其後高興布衣不數年位將相瑱為將有威名黃裳
等相繼輔政並為名宰云
能吏
李叔明為洛陽令招徠遺民號為能吏
良守
崔攸少有風槩為東郡太守省民兵役郡内感之大學
舊在城内攸移置城南閒敞處親自說經當時學者莫
不勸勉號為良守
良吏
李濬拜虢潞二州刺史所歴皆以誠信待物稱為良吏
周魴事晉為梁州刺史既在襄陽務農訓卒勤於採納
威風既著遠近悦服智勇過人為中興良吏
九州伯五湖長
晉桓玄温之子也二十三始拜太子洗馬時議謂温有
不臣之迹故折玄兄弟俱為素官太元末出補義興太
守鬱鬱不得志嘗登高望震澤嘆曰父為九州伯兒為
五湖長棄官歸國
尉佗
漢南粤王趙佗初為龍川令南海尉任囂病且死召佗
語曰番禺負山險阻可為國郡中長吏亡足與謀者故
召公告之即被佗書行南海尉事後號為尉佗
良史(九則)
魯宣公二年孔子曰董狐古之良史也書法不隠趙宣
子古之良大夫也為法受惡惜也越境乃免
魯昭公十二年楚左史倚相趨過王謂子革曰是良史
也
漢班固論曰司馬遷班固父子其言史官載籍之作大
義粲然著矣議者咸稱二子有良史之才
魏劉邵建安中為計吏詣許太史上言正旦當日蝕時
或云當廢朝邵曰梓慎禆竈古之良史猶占水火錯失
天時禮記諸侯旅見天子及門不得終禮者四日蝕在
一然則聖人垂制不為變豫廢朝禮者或灾銷異伏或
推述謬悞也荀彧善其言勑朝會如舊日不蝕
晉孫盛字安國篤學不倦著魏氏春秋晉陽秋詞直理
正咸稱良史史臣曰安國有良史之才而所著之書惜
非正典
晉干寳著晉記其書簡略直而能婉咸稱良史
晉華嶠有才學撰後漢書世稱為良史
齊永明中太子與湘東王書曰時有效謝康樂鴻臚亦
頗有感焉何者謝君吐言天拔出於自然時有不拘是
其糟粕裴史乃良史之才無篇什之美
唐陳叔達答王績書曰薛記及賢兄芮城常悲魏周無
史各著春秋近更研覽真良史也
四時仕宦
唐傅游藝初由合宫主簿再遷左補闕時人號為四時
仕宦言一年自青而綠及於朱紫也
