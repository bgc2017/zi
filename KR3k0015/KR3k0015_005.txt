實賓錄卷五宋馬永易撰
七國
漢興孝文施大德天下懷安至孝景不復憂異姓而晁
錯刻削諸侯遂使七國俱起合從而西鄉以諸侯太盛
而錯為之不以漸也七國謂吳王濞楚王戊趙王遂膠
西王卬濟南王辟光菑川王賢膠東王雄渠
七貴
潘安仁西征賦曰窺七貴於漢庭疇一姓之或在註云
七貴謂吕霍上官趙丁傅王也
八神八翌八英八力
帝嚳之妃鄒屠氏之女帝納以為妃妃常夢吞日則生
一子凡經八夢而生八子世謂為八神亦謂八翌翌明
也亦謂八英亦謂八力言其神力英明翌成萬象
八凱
唐張說為隴右節度大使郭知運神道碑曰郭氏亭之
玄孫友友之孫武威太守憲憲之猶子散騎常侍芝俱
有名迹見於魏晉爾乃一門連譽時人號曰三儒四海
齊名天下謂之八凱(謹案八元八愷事見左傳非創自燕公文集疑實賓錄原本係兩書)
(並載而大典互有去留故詳略失宜今亦不敢意為增入姑附識考訂於此)
八虞
晉胥臣曰昔文王之即位也詢于八虞而諮于二虢度
於閎夭而謀於南宫諏於蔡原而訪於辛尹重之以周
召畢榮億寧百神而柔和萬民註云八虞謂之八士
八世
後漢崔寔政論曰今既不能純法八世故當參以霸政
註云八世謂三皇五帝也陸士衡辨亡論云講八代之
禮註謂三皇五帝云
八俊
後漢黨錮傳以李膺荀昱杜密王暢劉祐魏朗趙典朱
㝢為八俊俊者言人之英也八俊錄云少傅潁川襄城
李膺字元禮(天下模楷李元禮)司空山陽高平王暢字叔茂(天下)
(英秀王叔茂)太僕潁川陽城杜密字周甫(天下良輔杜周甫)司隸校
尉沛國朱㝢字季陵(天下水凌朱季陵)尚書會稽上虞魏朗字
少英(天下忠貞魏少英)沛國潁隂荀翌字伯條(天下好交荀伯條)大司
農博陵安平劉祜字伯祖(天下稽古劉伯祖)太常蜀郡成都趙
典字仲經(天下才英趙仲經)至朱並又告以張儉檀彬褚鳳張
肅薛蘭馮禧魏玄徐乾為八俊
八顧
後漢黨錮傳以郭林宗宗慈巴肅夏馥范滂尹勲蔡衍
羊陟為八顧顧者言能以德行引人也三君八俊錄云
有道太原介休郭泰字林宗(天下和雍郭林宗)太常陳留圉夏
馥字子治(天下慕恃夏子治)尚書令河南鞏尹勲字元伯(天下英藩)
(尹元伯)河南尹太山平陽羊陟字嗣祖(天下清苦羊嗣祖)議郎東
郡陽平劉儒字叔林(天下寳金劉叔林)冀州刺史陳國項蔡衍
字孟喜(天下雅志蔡孟喜)潁川太守渤海東城巴肅字恭祖(天下)
(卧虎巴恭祖)議郎南陽安衆宗慈字孝初(天下通儒宗孝初)至朱並
又告以田林張隱劉表薛郁王訪劉祗宣靖公緒恭為
八顧劉表傳又謂之八交云
八及
後漢黨錮傳以張儉岑晊劉表陳翔孔昱范康檀敷翟
超為八及及者言能導人追宗者也三君八俊錄云御
史中丞汝南召陵陳翔字子鱗(海内貴珍陳子鱗)衛尉山陽高
平張儉字元節(海内忠烈張元節)太尉掾汝南細陽范滂字孟
博(海内謇諤范孟博)蒙令山陽高平檀敷字文有(海内通士檀文有)洛
陽令魯國孔昱字世元(海内才珍孔世元)太山太守渤海重合
范康字仲真(海内彬彬范仲真)太尉掾南陽棘陽岑晊字公孝
(海内珍好岑公孝)鎮南將軍荆州牧武城侯山陽高平劉表字
景升(海内所稱劉景升)至朱竝又告以朱楷田盤疎耽薛敦宋
布唐龍嬴咨宣褒為八及
八廚
後漢黨錮傳以度尚張邈王考劉儒胡母班秦周蕃嚮
王商為八廚廚者言能以財救人者也(名士錄云八人並輕財赴義振)
(濟人急世謂八廚)三君八俊錄云少府東莱曲城王商字伯義
(海内賢智王伯義)郎中魯國蕃嚮字嘉景(海内脩整蕃嘉景)北海相
陳留已吾秦周字平王(海内貞良秦平王)侍御史太山奉高胡
母班字季皮(海内珍竒胡母季皮)太尉掾潁川隂劉翊字子相(海内)
(輝光劉子相)冀州刺史東平夀張王考字文祖(海内依怙王文祖)陳
留相東平夀張張邈字孟卓(海内嚴恪張孟卓)荆州刺史山陽
湖陸度尚字博平(海内清明度博平)皆傾財竭已解釋怨結拯
救危急謂之八廚(按八俊八顧八及八廚事見後漢書黨錮傳及陶潜羣輔錄今實賓錄既)
(存八顧八廚不應獨遺八俊八及名目謹據二書補鈔)
八慈
後漢荀淑有子八人儉緄靖燾汪爽肅專並有名稱皆
以慈為字事見八龍事中贊曰二方承則八慈繼塵二
方謂陳元方季方
八學士
唐陳子昂為昭夷子趙氏碣云昭夷諱元本居河間世
為大儒至祖掞尤博雅明道隋徵八學士與同郡劉焯
俱至京師補黎陽郡長
八仙
五代南唐保大中有翰林學士八員游間言陽悦江文
蔚李夷業朱□常夢錫王仲連張義方謂之八仙
九師
漢淮南王安聘明易者九人撰道訓二十篇號九師易
王通曰九師興而易道微
九工
宋王融策文曰九工開于黃序庶績其凝註云黃帝將
興有瑞雲故以雲為官名有五又有同德者四人以五
合四為九官也黃序則黃帝也
九侯
漢李尋說大司馬曲陽侯王根曰將軍一門九侯二十
朱輪漢興已來臣子貴盛未嘗至此
十一公
漢新室既簒位按金匱輔臣皆封拜以太傅左輔驃騎
將軍安陽侯王舜為太師封安新公大司徒就德侯平
晏為太傅就新公少阿羲和京兆尹紅休侯劉歆為國
師嘉新公廣漢梓潼哀章為國將美新公是為四輔位
上公太保後承承陽侯甄邯為大司馬承新公丕進侯
王尋為大司徒章新公步兵將軍成都侯王邑為大司
空隆新公是為三公大阿右拂大司空衛將軍廣陽侯
甄豐為更始將軍廣新公京兆王興為衛將軍奉新公
輕車將軍成武侯孫建為立國將軍成新公京兆王盛
為前將軍崇新公是為四將凡十一公王興者故城門
令史王盛者賣餅莽按符命求得此姓名十餘人兩人
容貌應卜相徑從布衣登用以視神焉餘皆拜為郎
十二子
荀子非十二子它囂魏牟陳仲史鰌墨翟宋鈃慎到田
駢惠施鄧析子思孟軻十二子說息則天下之害除聖
人之迹著矣
十八賢
晉沙門惠遠於廬山集一時名士劉遺民等十八人會
於般若臺精舍阿彌陀像前立誓同修淨行俱為佛國
之遊時號十八賢
十九侯
後漢宦者孫程等立濟隂王是為順帝遂封程為浮陽
侯王康為華容侯王國為酈侯黃龍為湘南侯彭愷為
西平昌侯孟叔為中廬侯李建為復陽侯王成為廣宗
侯張賢為祝阿侯史汎為臨沮侯馬國為廣平侯王道
為范縣侯李元為褒信侯楊佗為山都侯陳予為下雋
侯趙封為析縣侯李剛為枝江侯魏猛為夷陵侯苗光
為東阿侯是為十九侯
二十賢
唐皮日休請韓文公配饗書曰國家以二十賢者代用
其書垂于國胄並配饗于孔聖廟堂二十賢謂丘明卜
子夏公羊高榖梁赤伏勝高堂生戴聖毛萇孔安國劉
向范寗杜子春馬融盧植鄭康成服虔何休王肅王弼
杜元凱唐儒學傳加鄭衆凡二十一人
二十四賢
魏文帝初為丞相魏王所旌表後漢太尉杜喬等號二
十四賢後明帝乃述撰其狀(按魏文所旌表杜喬張奐向詡陳蕃施延李膺朱㝢)
(杜密韓融荀爽房植姜肱陳球王暢申屠蟠張儉鄭玄冉璆李固郭泰朱穆魏朗徐穉皇甫規共二十四人見)
(陶潜羣輔錄今備載以補實賓錄之闕)
六傑四元
五代後蜀後主嘗臨軒謂侍臣曰漢高帝以三傑定海
内朕今得趙季良趙廷隱張業李昊張虔劉孫漢韶是
六傑也虞舜舉八元而天下治朕有王處回毋昭裔張
公鐸范仁恕是四元也宜令御容院圖形宣付史館左
右皆稱萬歲
三王五侯
晉陸機漢功臣留侯頌曰運籌固陵定策東襲三王從
風五侯允集霸楚實喪皇漢凱入註云高祖追項羽戰
不利壁固陵諸侯不至良說高祖率韓信彭越黥布三
王會垓下羽既死黃翳楊喜吕馬童吕勝楊武等五人
各得其一體帝封五人為列侯五侯允集也李善謂五
侯漢劫五諸侯兵東伐楚
五王一侯
唐張說為大衍歷序曰今上欽崇天道慎徽月令詔沙
門一行上本軒頊夏商周魯五王一侯之貴式下集太
初至于麟德二十三家之衆議比其同異課其疎密或
前疑而後定始會而終乖振古未探之象必發揮于神
算大鈞不測之氣盡縷陳于天聽
五經紛綸
後漢井丹字大春少受業太學通五經善談論故京師
為之語曰五經紛綸井大春
五經復興
後漢魯丕字叔陵深沉好學孳孳不倦兼通五經拜趙
相門生就學者常有百餘人關東號之曰五經復興魯
叔陵
五經指南
王元感年雖老讀書不廢夜所撰書紏繆春秋振滯禮
䋲愆等凡數十百篇上之魏知古見其書嘆曰五經指
南也下詔褒美以為儒宗
五經笥(二則)
後漢邊韶字孝先以文學知名教授數百人韶口辨曾
晝日假卧弟子私嘲之曰邊孝先腹便便懶讀書但欲
眠韶聞之應時對曰邊為姓孝先字腹便便五經笥但
欲眠思經事師而可嘲出何典記嘲者大慙
梁任昉字彦昇任秘書監自齊元永以來祕閣四部篇
卷紛雜手自讎校由是第目定焉時稱五經笥
任氏經苑
後漢任末學無常師每言人而不學則無以成臨終誡
曰夫人好學雖死若存不學者雖存謂之行尸走肉爾
河洛秘奥非典籍所載皆註記於柱壁及園林樹木慕
學者來趣寫之時人謂任氏為經苑
易聖(二則)
唐衛大經卓然高行口無二言尤䆳於易人謂之易聖
豫筮死日鑿墓自為誌如其言終
唐昭宗時有董賀者以卜筮為業凶吉必效時人謂之
易聖
詩宗
漢博士江公世為魯詩宗後漢卓茂傳註云江生魯人
江翁也昭帝時為博士詩宗(原註儒林傳稱宣帝)
漢聖
沛國劉顯子臻博覽經籍精兩漢書時人稱為漢聖性
好啖蜆以音同父諱呼為扁螺
學直
唐裴耀卿數歲能屬文擢童子舉稍遷秘書正字相王
府典籖與掾丘悅文學韋利更直備顧問府中號學直
書窟
孟景翼字輔明寬裕弘雅少眠嗜學手不釋卷博總文
義行輙載書隨所坐之處不過膝四面卷軸盈滿時人
謂之書窟
幕府書廚
五代朱遵度博學好著書客梁宋二十年公卿多與之
游契丹耶律德光聞其名使晉高祖召之遵度懼挈其
妻孥携書雜商賈奔楚王待之甚薄杜門却掃諸學士
每為文章先問古今首末於遵度時人號為幕府書廚
司禮庫
唐李涪以開元禮及第涪多文而好著述朝廷重其博
學禮樂之事多咨訪之時人號為司禮庫盖尤精於舊
典也
柳箧子
唐柳璨遷左拾遺公卿大臣託為牋奏時譽日洽以其
博奥號柳箧子
文陣雄帥
唐張九齡嘗覽蘇廷碩文卷謂同列曰蘇生之才俊贍
無敵真文陣雄帥也
大手筆(三則)
晉王珣孝武時為左僕射珣夢人以大筆如椽與之既
覺語人曰此當有大手筆事俄而帝崩哀册謚議皆
珣所草
唐蘇頲封許國公自景龍後與燕國公張說以文章顯
稱位望略等故時號燕許大手筆
五代前蜀馮涓大夫恃其學富所為輕薄然清苦直諫
比風箴規章奏悉寓教化所著文章迥超羣品諸儒稱
之為大手筆
詩史
唐杜子美為詩善陳時事律切精深至千言不少衰時
號詩史
詩仙詩魔
唐白居易與元稹論文曰今年春遊城南與足下馬上
相戲因各誦新豔小律不雜他篇迭吟逓唱不絶聲者
二十里餘樊李在傍無所措口知我者以為詩仙不知
我者以為詩魔何則勞心慮役聲氣連朝接夕不自知
其苦非魔而何(按上云詩仙詩魔似不應祗錄詩魔一叚今據舊唐書補入)偶同人
當美景或花時宴罷或月夜酒酣一咏一吟不覺老之
將至雖驂鸞鶴遊蓬瀛者之樂無以加於此也又非仙
而何
五言長城
唐秦系與劉長卿善以詩相贈荅權德輿曰長卿自以
為五言長城系用偏師攻之雖老益壯
三十六體
唐李商隠博學強記下筆不能自休與太原温庭筠南
郡段成式齊名時號三十六體文思清麗視庭筠過之而
俱無特操恃才詭激為當塗者所薄名宦不進坎壈終
身
一字師
五代僧齊已善於風雅鄭谷任袁州齊已一日携所為
詩往謁之中有早梅云前村深雪裏昨夜數枝開谷笑
曰數枝非早也未若一枝為佳齊已躍然叩地設拜稱
為一字師
許洞庭
唐咸通十二年禮部侍郎高湜知貢舉牓内孤貧者許
棠有洞庭詩尤工時人謂之許洞庭
劉仙掌
五代劉象郎中詠仙掌得名時號劉仙掌其詩曰萬古
亭亭倚碧霄不成竒刻不成招何如掬取蓮花水洒向
人間救旱苖
夏江城劉夜坐
五代南唐夏寳松少孤貧好學與詩人劉洞為唱和儔
侣頗有贈答時百勝軍節度使陳德誠鎮南康善吟諷
寳松聞之遂往焉大為德誠所厚遇因以詩紀之云建
水舊聞劉夜坐螺川新有夏江城以劉洞有夜坐詩為
時所尚寳松有宿江城詩云鴈飛南浦砧初動月滿西
樓酒半醒又云曉來羸駟依前去雨後遥山數點青由
是聲價百倍遠聞他郡
小聖
宋王僧虔以為右軍書江左中朝莫有及者獻之骨力
遠不及父而媚趣過之小真書窮微入聖筋骨緊密不
减於父後人謂之小聖
得筋得肉
漢張芝字伯英善草書論者謂衛瓘得伯英筋索靖得
伯英肉
草賢
後漢崔瑗字子玉安平人曾祖蒙父駰子玉官至濟北
相文章蓋世善章草書師於杜度媚趣過之點畫精微
神變無礙利金百鍊美玉天姿可謂冰寒於水也袁昂
云如危峰阻石孤松一枝王隠謂之草賢
神品妙品
魏鍾繇精思學書意外巧妙正書入神品子會正書入
妙品唐李嗣真云吾家有小鍾正書洛神賦河南長孫
氏雅所珍重用獻之草書數紙易之
楊風子
五代梁楊凝式善行草書官至左僕射而西洛寺觀三
百餘處題幾遍時人以其狂縱以風子呼之
畫聖
北齊楊子華世祖時任直閣將軍常畫馬於壁間蹄囓
長鳴如索水草聲圖龍於素舒卷之輙雲氣縈集帝重
之天下號為畫聖
畫師
唐閻立本善畫初太宗與侍臣泛舟春苑池中有異鳥
容與波上上詔坐者賦詩而召立本侔狀閣外傳命呼
畫師閻立本是時立本已為主爵郎中俯伏池左研吮
丹粉望坐者羞悵流汗歸戒其子曰吾少讀書文辭不
減儕軰今獨以畫見名與厮役等汝曹毋習然性所好
雖被訾屈亦不能罷也
碁聖
晉阮蘭為開封令縣側有劫賊外白甚急數蘭方圍碁
長嘯吏曰劫急蘭曰局上有劫亦甚急其躭樂如是語
林曰王中郎以圍碁為坐隠或謂之手談又謂碁聖(按抱)
(朴子云善圍棋之無敵者則謂之棋聖故嚴子卿馬綏明於今有棋聖之名焉棋聖二字似當昉於此書也)
圍棋州都大中正
宋明帝好圍棋置圍棋州邑以建安王休仁為圍棋州
都大中正王湛沈勃庾珪之王抗四人為小中正褚思
莊傅楚之為清定訪問
