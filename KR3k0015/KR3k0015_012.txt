實賓錄卷十二宋馬永易撰
國士(六則)
漢馬援與公孫述少相善述欲授援以大將軍位援曰
天下雌雄未定公孫不吐哺迎國士何足久稽天下士
乎因辭歸
魏杜畿初至許見侍中耿紀語終夜尚書令荀彧與紀
比屋夜聞畿言異之且遣人謂紀曰有國士而朝不進
何以居官既見畿知之如舊相識遂進畿于朝
魏光禄大夫武周有三子陔字元夏及二子韶叔夏茂
季夏皆總角見稱並有器望雖鄉人諸父未能覺其多
少時劉公榮名知人嘗造周周以三兒求目高下公榮
與言語觀其舉動謂周曰君三子皆國士也元夏器量
優有輔佐之風展力仕宦可為亞公叔夏季夏不減常
伯納言也陔後為左僕射韶終于常侍茂至侍中
吳孫權嘗嘆曰呂蒙蔣欽富貴榮顯更能折節好學耽
悦書傳輕財尚義所行可迹並作國士不亦休乎
晉王徽之有雋才少為桓沖參軍從沖值雨便下馬入
沖車中謂沖曰豈有獨擅一車不容國士乎
晉潘岳懷舊賦云余總角而獲見承戴侯之清塵名余
以國士眷余以嘉姻注云戴侯名肇字秀初
賢士(三則)
鄧騭為大將軍時人士荒饑死者相望盜賊羣起四夷
侵叛騭等從節儉罷力役推進天下賢士何熙祋諷羊
浸李邰陶敦等列于朝廷辟楊震朱寵陳禪置之幕府
故天下復安
後漢宋弘為大司空推進賢士馮翊桓梁三十餘人或
相及為公卿者
呂子義當世清賢士也每往之處嫌其設酒懷乾糧而
往主人榮其降已乃盛為饌食子義出懷中糧求一杯
水而食之其清高如此
義士(五則)
後漢彭修年十五時父為郡吏得休與修俱歸道為盜
所劫修困迫乃拔佩刀前持盜帥曰父辱子死卿不顧
死耶盜相謂曰此童子義士也不宜逼之遂辭謝而去
杜林弟成物故隗囂聽林持喪東歸既遣而悔令刺客
楊賢于隴氐遮殺之賢見林身推鹿車載致弟喪乃嘆
曰當今之世誰能行義我雖小人何忍殺義士
晉長沙王義為張方所殺將殯城東官屬莫敢往故掾
劉佐獨送之步從喪車悲號斷絶悲感路人張方以其
義士不之問也
宋矩慷慨有志節張仲華據涼州以矩為宛城都尉石
季龍遣將軍麻秋攻大夏護軍梁彧執太守晏以城應
秋秋遣晏以書致矩矩既至謂秋曰辭父事君當立功
與義苟功義不立當守名節矩終不背主覆宗偷生于
世先殺妻子自刎而死秋曰義士也命葬之
劉敏元廉已修學不能以險難改心永嘉之亂同縣官
平年七十餘隨敏元西行為盜所劫敏元已免乃還謂
賊曰此公孤老餘年無幾敏元請以身代願諸君舍之
有一賊瞋目叱敏元曰吾不放此公憂不得汝乎敏元
奮劔曰吾豈望生耶當殺汝而後死盜長遽止之而相
謂曰義士也害之犯義乃俱免之
正士(二則)
秦誓曰囚奴正士
魏司馬宣王新統正王基書戒之曰許允傅嘏袁侃崔
贊皆一時正士有直質而無流俗心可與同政事也宣
王納其言
直士
唐李綱為禮部尚書兼太子建成詹事後太子寖狎亡
賴猜間朝廷頻諫不聽遂乞骸骨帝罵曰卿為潘仁長
史而羞朕尚書耶綱頓首曰潘仁賊也志殘殺然每諫
輒止為其長史故無愧陛下功成厚自伐臣言如持水
内石敢久為尚書乎且臣事東宫東宫又與臣忤是以
上印綬帝謝曰知公直士卒輔吾兒乃拜太子少保
廉士
漢薛宣為左馮翊池陽令舉廉吏獄掾王立府未及召
聞立受囚家錢宣責其縣案騐獄掾乃其妻獨受獄掾
實不知掾慙自殺宣聞之移書池陽曰縣所舉廉吏獄
掾立家私受賕而立不知殺身以自明立誠廉士甚可
憫惜其以府決曹掾書立之柩以顯其魂
節士
後漢太原閔仲叔者世稱節士雖周黨之潔清自以為
弗及也黨見其含菽飲水遺以生蒜受而不食注云仲
叔名貢士
信士(三則)
尾生古之信士守志忘軀
後漢范式字巨卿少遊太學為諸生與汝南張邵字元
伯為友二人並告歸鄉里式謂元伯曰後二年當還將
過拜尊親見孺子焉乃共尅期日後期方至元伯具以
白母請設饌以候之母曰二年之别千里結言爾何相
信之審耶對曰巨卿信士必不乖違母曰若然當為爾
醖酒至其日巨卿果到升堂拜飲盡歡而别
來歙論曰世稱來君叔天下信士夫專使乎二國之間
豈厭詐謀哉而能獨以信稱者良其誠心在乎使兩義
俱安而已不私其功也兩國謂光武遣使隗囂云
高士(五則)
晉辛勉博學有貞固之操劉聰將授以光禄大夫勉固
辭不受遣黃門侍郎喬度齎藥酒逼之勉曰大丈夫豈
以數年之命而虧高節事二姓何以下見武皇帝哉取
藥將飲之度遽止之曰主上相試爾君真高士也歎息
而去
唐司空圖召拜殿中侍御史以赴闕遲留責授光禄寺
主簿分司東都盧㩦罷相以賓客分司圖與之游㩦嘉
其高節厚禮之常過圖舍手題于壁曰姓氏司空貴官
階御史卑老夫如且在不用歎屯奇明年㩦復入朝謂
陜帥盧渥曰司空御史高士也公其厚之渥即日奏為
賓佐
唐杜之松答王續書曰松敬想結廬人境植杖山阿林
壑地之所豐烟霞性之所適蔭丹桂藉白茅濁酒一杯
清琴數弄誠足樂也此真高士何謂狂生
唐秦系客泉州南安有九里山大松百餘章俗傳東晉
時所植系結廬其上居焉研注老子彌年不出後東渡
秣陵南安人思之為立亭號其山為高士峯云
唐梁肅為梁鴻碣號梁高士云
智士(二則)
范睢魏人初秦昭王使謁者王稽于魏稽載睢入秦至
湖關見丞相穰侯西來穰侯至謂稽曰得無與客子俱
來乎無益徒亂人國耳稽曰不敢即别去范睢曰吾聞
穰侯智士也其見事遲鄉者疑車中有人忘索之于是
睢下車走曰此必悔之行十餘里果使騎還索車中無
客乃已稽遂與睢入咸陽
蔡澤燕人聞應侯范睢任鄭安平王稽皆負重罪于秦
應侯内慙澤乃西入秦將見昭王使人宣言以感怒應
侯曰燕客蔡澤天下雄俊弘辨智士也一見秦王王必
困君而奪君之位後果代相秦云
貞士
唐李翺薦所知于張徐州曰兹有平昌孟郊貞士也伏
聞執事舊知之郊為五言詩自前漢李都尉蘇屬國及
建安諸子南朝二謝郊能兼其體而有之李觀薦郊於
梁補闕肅書曰郊之五言詩其有高處在高無上其有
平處下顧兩謝韓愈送郊詩曰作詩三百首杳默咸池
音彼二子皆知言也豈欺天下之人哉郊窮饑不得安
養其親周天下無所遇作詩曰食薺腸亦苦強歌聲無
歡出門即有礙誰謂天地寬其窮甚矣
烈士(五則)
漢王延夀靈光殿賦云忠臣孝子烈士貞女注烈士豫
讓聶政等
後漢劉平事母至孝世亂與母俱匿野澤中平朝出求
食逢餓賊將烹平叩頭曰今旦為老母求菜老母待以
為命願得先歸食母畢還就死因涕泣賊見其至誠哀
而遣之平還既食母訖因白曰属與賊期義不可欺遂
還詣賊衆大驚曰嘗聞烈士今乃見之子去矣吾不忍
殺子于是得全
後漢梁鴻高尚不仕至吳依大家皐伯通及卒伯通為
求葬地于吳要離冢傍咸曰要離烈士而伯鸞清高可
令相近
唐姜寶誼拒宋金剛為賊所擒帝聞為泣下曰彼烈士
必不下賊死矣果謀還被害且死西向大呼曰臣無狀
負陛下
唐羅隠說石烈士曰石孝忠者為人猛悍多力事李愬
為前驅信任與愬家人伍元和中蔡平天子快之詔韓
公撰平蔡碑將所以大丞相功業于蔡州孝忠一旦熟
視其文大恚怒因作力推去其碑僅傾陊者再三吏不
能正乃執詣節度使悉以聞具獄將斃于碑下孝忠度
必死也苟虚死則無以明愬功乃偽祇畏若不勝按騐
伺吏隙用枷尾拉一吏殺之天子聞之怒使送闕下召
見曰汝推吾碑殺吾吏謂何答曰臣事李愬歲久且吳
秀琳蔡之姦賊也而愬降之李祐蔡之驍將也而愬擒
之蔡之爪牙脱落于是矣及元濟縛雖丞相與二三輩
不能先知也蔡平之後刻石紀功盡歸丞相而愬名苐
與光顔重胤齒愬固無所言矣設不幸更有一淮西其
將略如愬者復肯為陛下用乎賞不當功罰不當罪非
陛下所以勸人也臣所以推去碑者不惟明愬之績亦
將為陛下正賞罰之源臣不推碑無以為吏擒臣不殺
吏無以見陛下臣死不容時矣請就刑憲宗既得淮西
本末且多其義遂赦之因命曰烈士復召段平仲撰碑
如孝忠語云
俊士(三則)
漢蒯通方曹參為齊相禮下賢人請通為客通謂相國
曰齊東郭先生梁石君二人齊之俊士也隠居不仕未
嘗卑節下意以求仕也願足下使人禮之曹相國曰敬
受命皆以為上賓
魏應璩與苖君胄書曰伊尹輟耕郅惲投竿注云東觀
記郅惲汝南人鄭次都隠于弋陽山中惲即去從次都
止漁釣甚娛留數日惲喟然嘆曰天生俊士以為人也
鳥獸不可以同羣子從我為伊呂乎將為巢許而去堯
舜也次都曰吾年耄矣安得從子子勉正性命勿勞神
以害生告别而去惲客于江夏郡舉孝廉為郎
魏夏侯霸奔蜀蜀朝士問京師俊士霸曰有鍾士季其
人管朝政吳蜀之憂也
名士(二十六則)
李豐字安國年十七在鄴名為清白識别人物明帝得
吳降人問江東聞名士為誰曰聞有李安國上曰豐名
乃播吳越耶
荀粲簡貴不與常人交所交皆一時秀傑既卒至葬送
者纔十人皆同時名士哭之哀感動路人
蜀武侯與宣王在渭濱將戰宣王戎服莅事使人視武
侯乘素輿葛巾白羽指揮三軍皆從其進止宣王嘆曰
名士也
吳太史慈字子義初起兵為孫策所執俄請往安集散
卒策從之曰明日日中望君來還諸將皆疑策曰太史
慈青州名士以信義為先終不欺策明日大請諸將預
設酒食立竿視影日中而慈至策大悅
晉江左中興名士推王承及衞玠為當時第一咸和中
衞玠改葬于江寧王承與王導教曰衛洗馬明當改葬
此君風流名士海内所瞻可修薄祭以敦舊好
會稽王道子世子元顯錄尚書事元顯元良師友正言
弗聞謟譽日至或以為一時英傑或以為風流名士由
是自謂無敵天下故驕侈日增卒為桓玄所殺
王太尉問眉子汝叔名士何以不推重眉子曰何有名
士終日妄語注叔王澄也
陶潜誡子書曰韓長元漢末名士身處卿位八十而終
兄弟同居至于没齒汝輩慎之
王淮見王綱不振縱酒不以官為意常逍遙卒歲成都
王以其名士惜而不責
王敦將殺周顗戴若思温嶠于坐諫曰濟濟多士文王
以寧安可戮諸名士以自全生敦大怒欲斬嶠賴謝鯤
救得免
張軌為涼州刺史遂霸西河後患風口不能言使子茂
攝州事酒泉太守張鎮潜引泰州太守賈龕以代軌龕
將受之其兄責龕曰張涼州一時名士威著西州汝何
以代之龕乃止
阮放為吏部郎不免饑寒庾亮王導以其名士常供衣
食也
阮修性簡不修人事絶不喜見俗人遇便捨去為黃門
郎居貧年四十餘未有室王敦等歛錢為婚皆名士也
時慕之者求入錢而不得
衞瓘字伯玉討蜀杜預聞瓘殺鄧艾言于衆曰伯玉其
不免乎身為名士位居總帥既無德音又不御下以正
是小人而乘君子之器當何以堪其責乎瓘聞之不俟
駕而謝終如預言
王湛濟之叔也濟才器沈邁嘗詣湛見牀頭有周易問
曰叔父何用此為曰體中不佳脫復時看耳濟請問因
剖晰玄微甚有奇趣皆所未聞濟不覺慄然濟乃嘆曰
家有名士三十年而未知濟之罪也
司馬太傅府多名士皆一時雋異庾文康云見子嵩在
其中常似神王
袁宏作名士傳以夏侯泰初何平叔王輔嗣為正始名
士阮嗣宗嵇叔夜山巨源向子奇劉伯倫阮仲容王濬
沖為竹林名士裴叔則樂彦輔王夷甫庾子嵩王安期
阮千里衞叔寶劉初輿為中朝名士
陸機為惠帝起居注稱裴頠雅有遠量當朝名士也
謝太傅語真長阿齡于此事故欲太厲劉曰亦名士之
高操者注云阿齡王胡之小字胡之治身清約以高操
自居
沈文公曰人謂庾元規名士胷中柴棘三千斗許
劉訥有人倫鑒識初入洛見諸名士而嘆曰王夷甫太
觧眀樂彦輔我所敬張茂先我所不解周弘武巧于用
短杜方叔拙于用長
宋張緒少閒静叔父鏡異之比之樂廣從父暢言于武
帝前曰緒中朝名士
柳世隆幼孤挺然自立不與衆同當世之名士張緒王
延之相從推慕以為君子之交
齊孔稚珪早立名譽當時名士陸惠曉謝瀹張融何點
相與為君子之交
梁元帝嘗著金樓子曰余于諸僧重招提琰法師隠士
重華陽陶貞白士大夫重汝南周弘正其于義理精傳
無窮亦一時之名士也
唐韋元亮崔夏卿史臣曰崔韋名士薦賢致主綽有古
風
奇士(八則)
趙堯為符璽御史趙人方與公謂御史大夫周昌曰君
之史趙堯年雖少然奇士君必異之是且代君之位
馮唐武帝初即位求賢良舉唐時年九十餘不能為官
乃以子遂為郎遂字王孫亦奇士
司馬遷書曰僕與李陵俱居門下觀其為人自守奇士
事親孝與士信臨財廉取予義嘗思奮不顧身以徇國
家之急其素所蓄積也
漢朱雲以直諫不復仕常居鄠田時出乘牛車從諸生
所過皆恭事焉薛宣為丞相雲往見之宣備賓主禮因
留宿從容謂曰在田野無事且留我東閤可以觀四方
奇士雲應之曰小生乃欲相吏耶宣不敢言注云小生
謂其新學後進言欲以我為吏乎
王莽時連率韓博上言有奇士自稱巨無霸長大十圍
軺車不能載三馬不能勝
晉周伯仁少有重名司徒掾同郡賁嵩有清操見顗嘆
曰汝潁固多奇士自傷雅道陵遲今復見周伯仁將振
起舊風清我邦族矣
隋李德林聰明穎悟成王遺尚書令王遵彦書曰燕趙
固多奇士此言誠不謬今歲所貢秀才李德林者文章
學識固不待言觀其風神氣宇終為梁棟之用
唐鄭注詭譎隂狡初依襄陽節度使李愬挾邪市權舉
軍惡之監軍王守澄白愬愬曰然彼奇士也將軍試與
語守澄初不納既坐機辯横生鈎得其意守澄大驚引
至後堂終夕恨相見晚謂愬曰誠如公言云
雅士
魏邢顒為平原侯植家丞顒防閑以禮無所屈撓由是
不合庶子劉楨書諫植曰家丞邢顒北土之彦少秉高
節玄静澹泊言少理多真雅士也
志士(三則)
後漢朱暉性矜嚴進止必以禮諸儒稱其高顯宗舅新
陽侯隂就慕暉賢自往候之暉避之不見復遣家丞致
禮暉遂閉門不受就聞嘆曰志士也勿奪其節
後漢祭彤論曰時政平則文德用武略之士無所奮其
力能故漢世有發憤張膽争膏身于夷狄以要功名多
矣祭彤耿秉啓匈奴之權班超梁謹奮西越之略卒能
成功立名享受爵位薦功祖廟勒勛于後亦一時之志
士也
吳陸績出為鬱林太守加偏將軍意在儒雅非其志也
自知亡日乃為辭曰有漢志士吳郡陸績幼敦詩書長
玩禮易受命南征遘疾遇厄遭命不幸嗚呼悲隔
佳士(五則)
晉劉隗以王敦威權大盛終不可制勸帝出腹心以鎮
方隅乃以譙閔王承為湘州刺史王敦謂之曰大王雅
素佳士恐非將相才也承曰公未見知爾鉛刀豈不一
割乎承以敦欲測其情故發此言敦果謂錢鳳曰彼不
知懼而學壯語此之不武何能為也敦後遣兵攻承害
之
任愷子罕幼有門風才望不及愷以淑行致稱為清平
佳士
魏陳俊自少及長以人倫自任同郡審固陳留衛恂本
皆出自兵伍俊資拔奬致咸作佳士
劉璠降達奚武周文見之如舊謂僕射申徽曰劉璠佳
士古人何以過之
唐徐晦郭承嘏史臣曰徐郭讜言鬱為佳士
辯士
秦王稽自魏載范雎歸更名姓曰張禄既入咸陽稽因
言曰魏有張禄先生天下辯士也曰秦王之國危如累
卵得臣則安然不可以書傳也臣故載来秦王弗信使
舍食草具待命歲餘
良士(三則)
吕氏春秋曰古之善相馬者管青相唇吻秦牙相前皆
天下之良士也若趙之王良秦之伯樂九方歅盡其妙
矣(謹按今本吕氏春秋云古之善相馬者寒風是相口齒麻朝相頬子女厲相目衛忌相髭許鄙相&KR2697;投伐)
(相胷脇管青相膹肳陳悲相股脚秦牙相前贊君相後此十人者皆天下之良工也實賓錄良工作良士膹肳)
(作唇吻與本書異)
蜀董厥為丞相府令史諸葛亮稱之曰董令史良士也
吾每與之言思慎宜適
唐尉遲敬德初從劉武周未幾與尋相舉地降秦王引
為右府統軍俄尋相叛諸將疑敬德且亂囚之秦王曰
敬德必叛寧肯後尋相叛乎引見卧内曰丈夫以氣相
許小嫌不足置胷中我終不以讒害良士
壯士(九則)
漢高祖起豐沛縱所送徒驪山徒中壯士願從者十餘
人高祖被酒夜經澤中令一人前行行前者還報曰前
有大蛇當徑願還高祖醉曰壯士行何畏乃前拔劔擊
斬蛇
漢高祖與項羽會鴻門亞父謀殺高祖樊噲居營外持
盾直撞入帳下羽目之問為誰張良曰沛公參乘噲也
羽曰壯士賜之巵酒彘肩既飲酒拔劔切肉食之羽曰
能復飲乎噲曰臣死且不辭豈特巵酒乎是日微噲奔
入營譙讓項羽高祖幾殆
漢韓信初淮陰少年侮信曰雖長大好帶刀劔怯耳衆
辱信曰能死刺我不能出跨下于是信熟視俛出跨下
一市皆笑信以為怯信為楚王召辱巳令出跨下者以
為中尉告諸將曰此壯士也方辱我時寧不能死死之
無名故忍而就此
漢季布贊曰以項羽之氣而季布以勇顯名楚身履軍
搴旗者數矣可謂壯士又季布初匿朱家朱家謂滕公
曰以季布之賢漢求之急如此此不北走胡南走越耳
夫忌壯士以資敵國此伍子胥所以鞭荆平之墓也
漢彭越謀反上赦以為庶人徙蜀青衣西至鄭逢呂后
從長安東欲之雒陽道見越越為呂后泣涕自言亡罪
願處故昌邑后許諾詔與俱東至雒陽呂后言上曰彭
越壯士也今徙之蜀自此遺患不如遂誅之妾謹與俱
來于是呂后令其舍人告越復謀反夷越三族
漢韓安國曰魏其言灌夫父死事身荷戟馳不測之吳
軍身被數十創名冠三軍此天下壯士
蜀諸葛亮謂孫權曰田横齊之壯士爾猶守義不辱况
劉豫州王室之胄英才盖世衆士慕仰安能復為曹操
之下乎
隋劉昶傳居士父昶在周尚公主居士為千牛備身不
遵法度取公卿子弟膂力雄健者輒將歸家以車輪括
其頸而棒之殆死能不屈者稱為壯士釋而與之交
五代吳夀州團練使鍾泰章諸子及其壻皆縱恣為郡
人患有告泰章侵市官馬徐知誥稱王命使徐州刺史
王稔巡霍丘因為夀州團練使以泰章為饒州刺史召
至金陵徐温使陳彦謙三詰之皆不對或謂之曰公自
夀徙饒乃左遷也胡不自明泰章曰吾在揚州十萬軍
中號為壯士夀州去淮數里步騎不下五千苟有他志
豈王稔單騎可代我義不負國雖黜為縣令且行况刺
史乎何為自辯彰朝廷之失聞者嘉之
逸士
晉伍朝少有雅操閒居樂道不修世事性好學辟召不
就尚書郎胡濟奏曰朝游心物外不屑時務守静衡門
志道日新年過耳順而所尚無忘誠江南之奇才丘園
之逸士也
勇士
漢田延年方昌邑王滛亂霍光與公卿議廢之莫敢發
言延年時為大司農按劔廷叱羣臣即日議決後延年
有罪田廣明謂杜延年春秋之義以功覆過當廢昌邑
王時非田子賓之言大事不成延年言之大將軍曰誠
然實勇士也當發大議時震動朝廷光因舉手自撫心
曰使我至今病悸
豪士(三則)
道學傳豪士號鬼谷先生教弟子蘇秦張儀
呂氏春秋曰老𣆀孔子墨翟關尹子列子陳駢楊朱孫
臏王膫倪良此十者皆天下豪士也
晉齊王冏矜功自伐受爵不讓陸機惡之作豪士賦以
刺
隠士
齊何點父鑠以風疾害點母王氏坐死點感家禍欲絶
婚宦祖尚之強為娶瑯琊王氏禮畢將親迎點累涕泣
求執本志遂得罷世稱隠士
狂士
魏隠士焦先字孝然河東人初與同郡侯武陽相隨後
關中亂先失家属獨竄于江渚間食草飲水無衣履時
大陽長朱南望見之謂為狂士欲遣船捕取武陽語縣
此狂癡人爾然行不踐邪徑饑不苟食寒不苟衣由是
人頗疑其不狂
髦士
魏吉茂兄黃為長陵令時長吏禁擅去官而黃聞司徒
趙温薨自以為故吏違科奔喪為司隸鍾繇所收遂伏
法茂時白衣始有清名于三輔以為兄坐追義而死然
怒不肯哭至歲終繇舉茂議者以為茂必不就及舉既
到而茂就之故時人或以茂為畏繇或以茂為髦士也
寒士(二則)
齊劉祥性韻剛疎輕言肆行不避高下為正員郎司徒
褚彦回入朝以腰扇障日祥從側過曰作如此舉止羞面
見人扇障何益彦回曰寒士不遜祥曰不能殺袁劉安
得免寒士
後周劉璠少好讀書兼文筆十七為梁上黃侯蕭曄所
器重范陽張綰梁之外戚才高口辯見推于世以曄懿
貴亦假借之璠年少未仕而負才使氣不為之屈綰嘗
于新渝侯宅因詬京兆杜杲曰寒士不遜璠厲聲曰此
坐誰非寒士璠本意在綰而曄以為厲已辭色不平璠
曰何王之門不可曳長裾也遂拂袖而去曄謝之乃止
貧士
晉劉寔位太尉少貧窶及位通顯每崇儉素不尚華麗
嘗詣石崇家如厠見有絳紋裀褥甚麗兩婢持香囊寔
便退笑謂崇曰誤入卿内曰是厠耳貧士未嘗得此乃
更如他厠
塵外士(二則)
晉向秀與嵇康為物外游康既被誅秀應歲舉到京師
司馬文王問曰子嘗自云塵外之士今安得來乎答曰
臣為巢許狂狷不足慕故也乃授之驃騎府從事
宋謝靈運嘗著一齒屐以詣太宰公曰此塵外之士也
方外士
晉阮籍雖不拘禮教然性至孝母終正與人圍棋對者
求止籍與決賭既而飲酒二斗號一聲吐血數升及將
葬食一蒸肫飲酒二升然後臨訣直言窮矣舉聲一號
因又吐血數升毁瘠骨立殆致滅性裴楷往弔之籍散
髮箕踞醉而直視楷弔畢便去或問楷凡弔者主哭客
乃為禮籍既不哭君何為哭楷曰籍既方外之士故不
崇典禮我俗中之士故以儀軌自居時人嘆為兩得(謹按)
(劉義慶編世說以阮籍此事隸任誕門劉孝標注引戴逵論曰若裴公之制弔欲冥外以護内有達意也有大)
(防也云云可以正嘆為兩得之謬附識於此)
