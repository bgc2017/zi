實賓錄卷八宋馬永易撰
人中龍
後漢蔡邕題曹娥碑背曰黃絹幼婦外孫虀臼曹公與
楊修讀之問曰解否答曰解公令脩勿語待吾思行三
十里方解乃歎曰有智無智較三十里後乃殺脩操諸
子皆救公曰此是人中龍恐非汝能駕馭遂殺之碑背
八字蓋謂絶妙好辤也
一龍
魏華歆與邴原管寧俱遊學相善時人號三人為一龍
歆為龍頭原為龍腹寧為龍尾
二龍(四則)
漢許劭汝南平輿人與兄度俱知名汝南人稱平輿淵
有二龍焉今豫州汝陽縣東北有二龍鄕月旦里(按豫州今)
(本漢書許劭傳注作豫章據郡國志所載汝陽縣屬豫州若豫章自隸揚州實賓錄所引可正今本漢書之誤)
柳惔工製文少與長兄悦齊名世隆之子也王儉謂人
曰柳氏二龍可謂一日千里
梁建安王為雍州刺史表求江革為征北記室參軍弟
觀為征北行參軍沈約任昉與革書曰此段雍府妙選
英才文房之職總卿昆季可謂馭二龍於長途騁騏驥
於千里
五代南唐徐鉉禀性真純顧視差近釋褐之初嘗與弟
鍇謁宰相孫晟晟曰徐氏二龍信為名士然厥兄頗似倨
傲以此少之久而方知其端謹大加器重
䨇龍
晉二陸制曰穴碎䨇龍巢傾兩鳳
三龍(二則)
蜀李劭字永南兄朝字偉南又有一弟早亡各有才望
時人號之李氏三龍
虞綸字孝序兄弟俱有譽於當時謂之三龍
四龍(四則)
後漢李元禮祖父脩安帝時為尚書生四子亮叔訓季
皆為牧守號曰四龍
南燕房堪後漢尚書令植八代孫也為廣平太守慕容
德時家濟南生四子豫坦邃熙號四龍
唐楊炎為范陽大都督忠烈李公神道碑云公諱楷本
出隴西八代祖節後魏雁門太守公禦戎安邊動㒺不
濟元子太尉中書令臨淮郡王光弼少子太保御史大
夫武威郡王光進名一門四龍二作元老
唐張從申尤善真行書握管用筆其於結字緊密近古
未有弟從師從義從約並工書皆得右軍風規人謂之
四龍
五龍(二則)
重合令子輿居宋里櫟陽令子羽居東觀里東海太守
子仲居宜唐里兖州刺史子明居西商里潁陽令子良
居遂興里郡决曹掾汝南周燕少卿之五子號曰五龍
各居一里子孫並以儒素退讓為業
辛攀兄弟五人並有才識秦雍為之語曰五龍一門金
枝玉昆
八龍
荀儉字伯慈儉弟緄字仲慈緄弟靖字叔慈靖弟燾字
慈光燾弟汪字孟慈汪弟爽字慈明爽弟肅字敬慈肅
弟旉字幼慈朗陵令穎川荀季和之八子並有德業時
人號之八龍
十龍
魏張魯有十子第二子廣清净退默仕至金城太守第
五子文法度清敏兼美容儀武帝因文謂魯曰卿積善
之家足以有餘慶時人為之語曰張氏十龍儒雅温恭
卧龍(三則)
晉習鑿齒二舅羅罘羅友相繼為襄陽都督鑿齒與弟
秘書曰每定省家舅從北門入西望隆中想卧龍之吟
東眺白阿思鳳雛之聲北臨樊墟存鄧老之高南眷城
邑懷羊公之風
晉庾亮在江州聞翟湯之風束帶躡屐詣焉湯見亮備
主客之禮甚恭亮怪曰君道高世表僕敢忘其恭耶湯
曰使君忽敬其枯木朽株耳亮服其言語主簿張諶曰
此卧龍不可動也
唐侯䎖累遷中書舍人僖宗幸蜀擢學士後辭職隠導
江别業號卧龍館(按蜀志諸葛亮傳徐庶謂先主曰諸葛孔明者卧龍也卧龍字始此疑實)
(賓錄原有此文而大典偶失載者附記于此)
火龍子
後唐太祖嘗隨衆征龐勛臨陣出没如神號為火龍子
新書一云龍虎子
釋奴龍子
北齊盧昌衡小字龍子沉靖有才識風神澹雅容止可
法博經史工草行書從弟思道小字釋奴宗中稱英妙
昌衡與之俱被推重故幽州為之語曰盧家千里釋奴
龍子
潛龍
後漢馬略年十七閉室讀書九年不出三日一食繼命
而已鄉里謂之潛龍年三十拜關内侯光州刺史棄官
入海惡蟲猛獸見悉避路
不睡龍
五代吳越錢鏐少在軍中未嘗寢末年少倦乃刻木為
枕以自警或命諸孫諷詩以逹旦既薨晉天福中契丹
使至朝廷以近侍李泳為監伴使敵有判官者幽薊人
謂泳曰吳越王日常不睡乎泳詰其故對曰常聞五臺
山王子太師言浙中不睡龍今已歸矣訪所聞乃長興
王辰之後也
海龍王
後唐吳越王錢鏐分兩浙為數鎮功臣諸子皆領節制
授而後請命子孫甥姪軒陛服餙窮極侈靡吳人號為
海龍王
土龍乞雨
後魏劉獻之雅好讀書時有從其學者獻之輙曰人之
立身要以德行為首子若出孝入悌忠信仁遜不待出
戶天下自知儻不能然則雖下帷針股躡屩從師止可
博聞多識不過為土龍乞雨眩惑將來其於立身之道
有何益哉
兩虎
梁韋叡攻魏合肥下之初右軍司馬韓景略與前軍趙
祖悦同軍交惡志相䧟吞景略一怒自齧其齒齒皆流
血叡以將帥不和將致患禍酌酒自勸景略曰且願兩
虎勿復私鬭故終於此役得無害焉
白虎王
枝江縣有陳留王子香廟子香漢和帝時為荆州刺史
有惠政天子召之道卒枝江亭中嘗有三白虎出入人
間送喪踰境百姓追美設祠立石銘德號曰枝江白虎
王今猶謂之白虎王
虎子(二則)
吳凌統為將既卒二子列封年各數歲權内飬於宫愛
與諸子同凡賓客進見呼示之曰此吾虎子及八九歲
教之讀書十日一令乘馬
吳越杜建徽稜子也治軍嚴整累從征伐未嘗介甲所
至輙有功軍中謂之虎子也
飛虎子
唐李克用年十五從征摧鋒䧟陣出諸將之右軍中目
為飛虎子
熊虎(三則)
吳周瑜初劉備領荆州牧治公安備詣京見孫權瑜上
䟽曰備以梟雄之姿而關張熊虎之將必非久屈為人
用者徙備置吳盛為築宫室多其美女玩好以娛其耳
目此二人各置一方使如瑜者得挾與攻戰大事可定
今猥割土地以資業之聚此三人俱在疆場恐蛟龍得
雲雨終非池中物也
吳魯肅代周瑜當之陸口過吕蒙蒙曰君受重任與關
羽為隣將何計略以備不虞肅造次應曰臨時施宜蒙
曰今東西雖為一家而關羽實熊虎也計安可不豫定
因為肅畫三策
唐王晙氣貌偉特時謂為熊虎相感慕節義有古人風
飛豹
晉王彌有才幹博涉書記少遊俠京師隠者董仲道見
之曰君豺聲豹視好亂樂禍若天下騷擾不作士大夫
矣及入長廣山為盗弓馬迅捷膂力過人青土號為飛
豹
清河騏驥
魏管輅清河太守華表召為文學掾安平趙孔曜薦輅
於冀州刺史裴徽曰清河郡有一騏驥拘縶後廐歴年
去王良伯樂百八十里不得騁天骨起風塵徽言騏驥
何在孔曜曰平原管輅雅性寬大與世無忌仰觀天文
則妙同甘公俯覽周易則齊思季主由是召為文學從
事一見清論終夕再見轉為鉅鹿從事三見轉治中四
見轉别駕(按輅本傳年四十七卒自言無禄命相過此當得别駕說與此文相反)
驥子龍文
北齊裴景鸞景鴻河東聞喜人並有逸才河東呼景鸞
為驥子景鴻為龍文
千里駒(三則)
前趙劉曜元海族子也八歲從元海獵于西山遇雨止
樹下迅雷震樹旁人莫不顛仆曜神色自若海曰此吾
家千里駒
宋丘仲孚少好學讀書嘗以中宵鍾鳴為限從祖靈鞠
有人倫鍳每稱之曰此千里駒也
唐宗室仁欝林王恪長子也嘗使江左州人遺以金拒
不納武后遣使勞曰兒吾家千里駒更名千里
驎駒鳳雛
漢董卓孫年七歲愛以為己子作鎧胄使騎駃騠馬玉
軸一具出入以為驎駒鳳雛
白馬生
後漢張湛光武時拜光禄勲湛在鄉黨時詳言正色三
輔以為儀表或謂湛詐偽聞而笑曰我誠詐也人皆詐
惡我獨詐善不亦可乎光武臨朝或有惰容湛輙陳諫
其失常乘白馬帝每見湛輙言曰白馬生且復諫矣(案大)
(典所錄此段至不亦可乎止與實賓錄書意未協今據後漢書本傳增入數語)
黃驄年少
後魏裴果為陽平郡丞永安末盗賊蜂起果從征討乘
黃驄馬衣青袍每先登䧟陣時人號為黃驄年少
欝屈蜀馬
唐郎中張元一以唐波若矮短目為欝屈蜀馬
赤馬將軍
唐李國昌所乘馬號胡孫赤戎人見之曰吾軍見赤馬
將軍火生頭上
栗犢
漢長安有儒生曰惠莊聞朱雲折五鹿充宗之角乃嘆
曰栗犢反能爾耶吾終耻溺死溝中遂褁糧從雲雲與
言莊不能對逡廵而去拊心謂人曰吾口不能劇談此
中多有
閣道大牛
晉潘岳為河陽令負其才而欝欝不得志尚書僕射山
濤領吏部王濟裴楷等並為帝所親遇岳内非之乃題
閣道為謠曰閣道東有大牛王濟鞅裴楷鞧和嶠刺促
不得休
千斤犗特捲角㹀
晉明帝問伯仁真長何如人答曰故是千斤犗特王公
笑其言伯仁曰不如捲角㹀有盤辟之好註云以戲王
也
太牢公
唐牛僧孺任戶部侍郎見李德裕曰綺紈子安得預此
由是李深怨之交相詆惡甚至斥僧孺為太牢公德裕
作周秦行紀論云梁國李逢吉呼僧孺曰太牢公
青牛師
後漢封衡字君達方士也幼學道通老莊之書勤訪真
訣能行容成御婦人術愛嗇精氣不極視大言號青牛
師
五羖
漢揚雄解嘲曰五羖入而秦喜樂毅出而燕懼註曰五
羖謂百里奚也買以羖羊之皮五故稱五羖
牂羊羖䍽
魏焦先隠居人以為狂時大發卒將伐吳有問先今討
吳何如先不肯應而謬歌曰祝衂祝衂非魚非肉更相
追逐本為當殺牂羊更殺其羖䍽邪郡人不知其所謂
會諸軍敗好事者乃推其意疑牂羊謂吳羖䍽謂魏也
三羊五馬
龐巨昭精天文緯候之學或問湖南淮南國祚長短巨
昭曰吾聞童謠曰三羊五馬馬子離羣羊子無舍馬氏當
五主楊氏當三主後如其言
山鹿野麋
晉陸雲與荀隠素未相識嘗會張華坐華曰今日相遇
可勿為常談雲因抗手曰雲間陸士龍隠曰日下荀鳴
鶴鳴鶴隠字也雲又曰既開青雲睹白雉何不張爾弓
挾爾矢荀未答華曰荀何遲應聲曰本謂是雲龍騤騤
今乃是山鹿野麋獸微弩強是以發遲華撫掌大笑
驢王
後魏元坦一名穆慠佷凶麤從叔安豐王延明每切責
之曰汝兇悖性與身而長昔宋有東海王褘志性凡劣
時人號曰驢王我熟觀汝所作亦恐不免驢號當時聞
者號為驢王
夏侯驢子
唐夏侯藉學吟詩入西川依託勲臣為幕下從事時人
號為夏侯驢子言其鄙也
麒麟楦
唐衢州盈川縣令楊烱詞學優長恃材簡倨不容於時
每見朝官目之曰麒麟楦人問其故楊曰今假弄麒麟者
刻畫頭角修飾皮毛覆之驢上廵場而走及脱皮褐還
是驢馬無德衣朱紫者與覆麒麟皮何以異聞者不平
故為時所忌
鄒駱駝
唐西京富商鄒鳳熾肩高背曲有似駱駝時人號為鄒
駱駝其家巨富金寳不可勝計嘗因嫁女邀諸朝士賓
客數千夜擬供帳備極華麗及女郎將出侍僕圍繞綺
羅珠翠垂釵曳履尤豔麗者至數百人衆皆愕然不知
誰是新婦
郭槖駝
唐郭槖駝不知始何名病僂隆然伏行有類槖駝者故
鄉人號之槖駝駝聞之曰甚善名我固當因捨其名亦
自謂槖駝云善種樹所種或移徙無不活且碩茂蚤實
以蕃有問之對曰槖駝非能使木壽且孳也以能順木
之天以致其性焉爾
王駱駝
五代蜀龍州軍事判官王延鎬頎然而長書札飲博觸
事不能時號王駱駝
望柳槖駝
唐天官侍郎吉𤨏長大好昂頭行視高而望遠郎中張
元一目之為望柳槖駝
鄧駞子
五代湖南進士鄧洵美少嗜學為文典麗而貌陋背傴
時人謂之鄧駞子言其状如駞子負物也
鼉精
晉郭璞性放散不脩威儀為佐著作後轉王敦記室參
軍敦謀逆而為敦所害有人見其睡形變鼉云鼉精也
大蟲(二則)
五代後蜀張洪從孟知祥入蜀屡有戰功強勇猛厲軍
中號為張大蟲
五代楚李瓊有戰功討平桂林瓊魁岸力多每食肉十
斤餘踞案大嚼耽耽然軍中號曰李大蟲先是桂林兒
童聚戲衢路忽相驚走曰大蟲來至是果應
豬突豨勇
漢王莽既僭位盗賊蜂起大募天下丁男及死罪囚吏
民奴名曰豬突豨勇以為銳卒本傳豬性觸突取以為
喻東方名豕曰豨一曰豨豕走也
封豕
左傳魯昭公二十八年叔向母曰昔有仍氏黰黑而甚
美光可以鑑名曰玄妻樂正后䕫取之生伯封實有豕
心貪惏無厭忿纇無期謂之封豕
豬王
宋前廢帝子業狂悖無道誅害羣公忌憚諸父並聚之
殿内毆箠陵曳無復人理建安王休仁及明帝山陽王
休祐形體並肥帝乃以籠盛之以眀帝尤肥號為猪王
休仁為殺王休祐為賊王東海王褘尤凡劣號之為驢
王明帝踐祚亦以褘類驢改封為廬陵王
黃麞漢
唐趙仁奬河南人也禆販于殖業坊王戎墓北善歌黃
麞與宦官有舊因所託附景隆中乃負薪詣闕遂得召
見云負薪助國家調鼎即日拜監察御史睿宗朝左授
上蔡丞使于京中書令姚崇曰此是黃麞漢耶授當州
悉當尉仁奬本在臺既無餘能以黃麞自衒宋務光題
曰趙奬出王戎墓下入朱博臺中捨彼負薪登兹列宿
行人不避騘馬坐客惟聽黃麞
沐猴而冠
漢韓生說項羽都關中羽曰富貴不歸故鄉如衣錦夜
行韓生曰人謂楚人沐猴而冠果然羽聞之斬韓生
獼猴面
後魏宋遊道剛直使氣時人語曰遊道獼猴面陸操科
斗形意識不關見何謂醜者必無情
獼猴騎土牛
魏南陽州泰善用兵為宣王所知泰頻經考妣祖喪宣
王留缺待之至三十六日擢為新城太守宣王為泰會
使尚書鍾繇調泰君釋褐登宰府三十六日擁麾蓋守
兵馬郡乞兒乘小車一何駛乎泰曰誠有此君名公之子
少有文采故守吏職獼猴騎土牛又何遲也衆賓咸悦
(原註鄧艾傳作周泰)
劉黑獺
五代江南劉鄂好學博貫羣籍體貌瘠黑號為劉黑獺
或被襕&KR0008;又謂之白雲抱幽石
屠狢子
晉王珍與劉曜攻䧟京邑遷帝平陽珍謂曜曰洛陽天
下山河四險之固城池宫室無假營造可徙平陽都之
曜不從焚燒而去珍怒曰屠狢子豈有帝王之意乎
狢子
蜀關羽圍樊孫權遣將助之敕使莫速進遣主簿先致
命於羽羽忿其淹遲又自己得于禁乃罵曰狢子爾敢
如是樊城拔吾不能滅汝邪權聞之知其輕已為手書
以謝羽許以自往
猘子
五代楚高郁沉毅有善謀治軍旅有佐命功楚王子希
聲忌其奢侈請罷其兵乃左遷行軍司馬郁謂所親曰
猘子漸長能咋人矣吾將營西山而老焉希聲聞之甚
怒遂害郁
三狗
魏曹爽為大將軍以何晏丁謐鄧颺為尚書謐為人外
似疎略而内多忌又其意輕多所忽略雖與晏颺同列
而皆少之唯以勢屈于爽爽亦敬之言無不從于時謗
書謂臺中有三狗二狗嘊柴不可當一狗憑默作疽囊
三狗謂何鄧丁也默者爽小字也其意言三狗皆欲嚙
人而謐尤甚也
庸狗
後漢董卓初與呂布誓為父子甚愛信之卓自知凶恣
每懷猜畏行止常以布自衛後王允結布圖卓入朝騎
都尉李肅以戟刺之卓衷甲不入傷臂墮車顧布大呼
曰呂布何在布曰有詔討賊臣卓大怒曰庸狗敢如是
耶布應聲持矛刺卓趣兵斬之
死狗
吳諸葛恪圍合肥新城城中遣士劉整出圍傳消息為
賊所得考問所歴語整曰諸葛公欲活汝汝可具服整
罵曰死狗此何言也我當必死為魏國鬼不苟求活逐
汝去也欲殺我者便速殺之終無他辭至明帝時追賜
爵關内侯
吳狗
晉將毛炅者為吳將陶璜所獲炅不為屈璜怒面詰之
曰晉賊炅厲聲曰吳狗何等為賊吳人殺之
狗鼠
唐宇文融方進用事中書令張說素惡之融每建白說
輙引大體廷争融揣說不喜欲先事中傷之張九齡謂
說曰融新用事辨給多詐公不可以忍說曰狗鼠何能
為尋為融所譛罷相
戲鼠猫兒
唐黃門侍郎盧懷慎好視地左拾遺魏光乘目為戲鼠
貓兒
失窟老鼠
唐蘇徵任汜水縣令舉止輕薄郎中張元一目為失窟
老鼠一云失孔老鼠
鼠子(六則)
漢宗室敞為廬江都尉歲餘遭旱行縣人持枯稻自言
稻皆枯吏強責租敞曰太守事也載枯稻至太守所酒
數行以語太守太守曰無有敞以枯稲視之太守曰都
尉事也敞怒叱太守曰鼠子何敢爾刺史舉奏王莽徵
到長安免就國
後漢胡文才楊整脩皆凉州人司徒王允素所不善也
及李傕之叛允乃召文才整脩使東曉諭之不假借以
温顔謂曰關東鼠子亦何為乎卿往曉之於是二人往
實召兵而還
魏遼東太守公孫淵遣使稱藩於吳孫權遣太常張彌
等將兵萬人九錫備物乘海授淵舉朝大臣諫以淵未
可信而寵待太厚淵果斬彌等送於魏沒其兵資權大
怒曰朕年六十世事難易靡所不嘗近為鼠子所前却
令人氣踊如山不自截鼠之頭以擲於海無顔復臨萬
國就令顛沛不以為恨尚書僕射薛綜等切諫乃止
晉郗超字嘉賓愔之子也少卓犖不羈有曠世之度凡
所交友皆一時秀美死之日貴賤操筆為誄者四十餘
人其為衆所宗貴如此王獻之兄弟自超未亡見愔常
躡履問訊甚修舅甥之禮及超亡見愔慢怠履而候之
命席便遷延辭遜愔每慨然曰使嘉賓不死鼠子敢爾
邪
前趙劉聰將起䳨儀殿於後庭陳元逹諫聰怒曰吾為
萬幾主將營一殿豈問汝鼠子乎將斬之元逹呌曰臣
下言者社稷計也劉后在後宫密以手䟽救之乃解
前秦姚豹少以膽勇稱常攘袂有言丈夫若遭魏太祖
不封萬戶侯位上將者非丈夫也時類多笑之豹曰汝
鼠子軰安知君子豹變之志乎後起平原豹為十八騎
之雄
鼠軰
魏華佗善醫太祖召華佗常在左右佗本作士人以醫
見業意常自悔久遠家思歸到家辭以妻病太祖累書
不至大怒檢知其詳付獄考騐首服荀彧請曰佗術實
工人命所懸宜含宥之太祖曰不憂天下當無此鼠軰
耶遂考竟佗
逆流蝦蟆
唐郎中張元一性滑稽有口才喜題目人而已腹麤脚
短項縮眼跌吉相國目為逆流蝦蟆
飽水蝦蟆
唐魏光乘目黃門侍郎李廣為飽水蝦蟆坐此品題朝
士自左拾遺貶新州新興縣尉
媪
唐禮部尚書祝欽明頗涉經史不閑時務魁碩肥腯頑
滯多疑臺中小吏號為媪媪者秦穆公時野人所得肉
塊而無七竅
蛇蝮嗔
隋厙狄士仁為貝州刺史發摘姦謟長吏尺布斗米之
贓無所寬貸得千人悉配防嶺南司馬韋焜清河令趙
逹二人並苛刻惟長史有惠政時人語曰刺史羅刹政
司馬蛇蝮嗔長史含笑判清河生喫人
䨇鳳連飛
北齊崔㥄與弟仲文並有文學時㥄為侍中仲文為銀
青光禄大夫同日受拜時云䨇鳳連飛
鳳翔龍飛
晉何邵王濟俱為侍中傅咸贈詩曰吾兄既鳳翔王子
亦龍飛邵乃咸之從内兄也
鳳雛
蜀龐統龐德公之從子德公謂統為鳳雛統少未有識
者惟德公重之年十八使見司馬德操與語既而嘆曰
德公誠知人也實盛德也
鳳之一毛
唐宇文融傳史臣曰宋璟裴耀卿許景先獲居重任因
融薦之此亦鳳之一毛也
䨇鸞
晉何邵王濟皆為侍中傅咸贈詩曰䨇鸞遊蘭渚二離
揚清暉注蘭渚喻中書也二離日月也
皂鵰
唐王志愔神龍中為左臺侍御史以剛鷙為治所居人
吏畏警呼為皂鵰所至破碎姦猾令行禁止境内肅然
楊鵰
偽蜀楊昭儉仕孟昶為御史中丞擊搏權貴正色當官
時號楊鵰
南鷂北鷹
晉崔洪博陵安平人少以清勵顯名骨鯁不同於物武
帝世為御史治中時長樂馮恢父為弘農太守愛少子
淑以爵傳之恢父終服闋乃還鄉里結草為廬陽瘖不
能言淑得襲爵恢始仕為博士祭酒散騎常侍翟嬰薦
恢高行邁俗洪奏恢不敦儒業嬰為浮華之目遂免嬰
官朝廷憚之尋為尚書左丞時人語曰叢生荆刺来自
博陵在南為鷂在北為鷹
王鷂子
五代蜀王建初圍陳敬瑄田令孜於成都有屠狗王鷂
子者謂建曰請為公入城反間使敬瑄不備而吏民畏
公上下不一未有不亡者也及暮造城下呼曰得罪于
行宫欲逃死可乎城中縋而入見敬瑄言建軍罷憊朝
夕遁逃不足慮出告吏民稱神武兵勢強盛敬瑄不為
備而人心危懼成都遂下
李鴉兒(二則)
五代後唐李克用少驍勇善騎射軍中號曰李鴉兒黃
巢䧟京師克用舉兵赴難進屯乾坑巢驚曰鴉兒至矣
京師平克用功第一
唐西川節度使陳敬瑄遣將以蜀兵戍興平數敗黃巢
軍賊號蜀兵為鴉兒每戰輙戒曰毋與鴉兒戰鬭僖宗
實錄云巢衆以王師衣皂名為鴉兒
薄地鵶
五代蜀吕彦德驍勇善騎射常從王宗播宗夀征討冠
牛革帽被漆甲跨烏馬執斫刺刀刅軍中目為薄地鵶
鴈子都
五代梁鄆州朱瑾募其軍中勇者黥䨇鴈于其頰號鴈
子都
白鸚鵡
唐韓偓與姚洎皆為翰林學士從昭宗幸岐偓每與兩
敇使會棋兩使稍不勝洎即以手壊之偓呼為白鸚鵡
如此者不一若洎不在坐兩使將輸必大呼白鸚鵡洎
應聲而至即為壊局偓曰求知之道一何卑耶因撥局
而起(原註白鸚鵡壊局事見明皇雜錄雪衣娘)
趁蛇鸛雀
唐魏光乘任左拾遺題品朝士丞相姚元崇長大行急
目為趁蛇鸛雀坐此貶新州新興尉
鶖入鳳池
魯姓者為拾遺有武夫氣時人謂之外軍主帥張元一
目為鶖入鳳池
霍亂秃梟
唐曲江令朱隨侯女夫李逖遊客爾朱九並姿相少媚
廣州人號為三穛人歌曰奉敇追三穛隨侯道傍走廻
頭語李郎喚取爾朱九隨侯舉止輕脱張鷟目為霍亂
禿梟
角䲭
北齊陸仁惠幽州刺史世號角䲭濟州長史李翥嘗為
主人朝士咸集仁惠不至翥先眇一目著作郎魏彦淵
曰一目之羅豈能獲鳥以陸號角䲭故也
黃鷢
唐申王府長史崔恪趨權附勢之士也鼕鼕鼓聲即造
形要直至夜號為黃鷢竟無所得
神鷄童
賈昌自言解鳥語音明皇喜鬭鷄養數千於鷄坊昌為
五百小兒長加以忠厚謹密天子甚愛幸之金帛日至
其家開元十三年籠鷄三百從封東嶽父忠死歸葬雍
州縣官為葬喪車乘傳洛城道十四年三月衣鬭雞服
會帝於温泉時天下號為神鷄童時人為之語曰生兒
不用識文字鬭鷄走馬勝讀書賈家小兒年十三昌盛
榮華代不如能令金距期勝負白羅繡衫隨軟轝父死
長安千里外差夫持道挽喪車
何蟲豸
五代唐莊宗以盧程故唐時巨族命以為相人有假驢
夫於程者帖興唐府給之府吏啟無例程怒笞吏背少
尹任圜莊宗姊婿也詣程訴言不可程戴華陽巾衣鶴
氅據几决事視圜罵曰爾何蟲豸恃婦家力也宰相取
給州縣何為不可
