珍席放談卷上宋高晦叟撰
國初循舊制節度使班綴在卿監之下太祖命升于龍
墀内今官至觀察使則禮秩與待制等而元戎位列六
曹尚書之次居翰林學士之上得其宜矣唐制文武雜
任作節度使還朝為省監長貳者間有如顔魯公自江
西回充刑部侍郎叚成公涇原還領司農卿之𩔖是已
亦一時之良矩也初外戚罕有建節者太祖時杜審進
以元舅之尊窮老纔得節度使本朝之制節度州為三
品刺史州為五品蓋五品州則軍事也而命官乃為防
禦使則以防禦團練使領刺史州盖本唐制至節度州
則非賜旄鉞不以命之若觀察使盖與節度使相須觀
察繫州節度繫軍節度可以兼觀察觀察視節度則降
殺矣
神宗鼎新官制建尚書分六曹以莅事制落成之日命
左右僕射赴都省禮上依唐制百官致恭以見王禹玉
蔡持正為二揆尚書拜于副階之上而荅拜御史中丞
諸曹侍郎以下拜於庭中而跪於堂上以受其參上即
聞之翌日登對語及訝不如儀也厥後登庸者亦不復
沿襲矣
故事知制誥待制權發遣三司使事賜金帶韓玉汝以
待制分畫河東地界事畢陳睦以校理使高麗還追職
修撰亦各被賜近時梁材叔胡師文黃師是之徒皆待
制並賜雜學士帶亦優禮也
舊制公卿士大夫引年者隨其品秩高下例進散官致
仕内外制雜學士前執政官帶職名前宰相帶使弼致
仕自熙寧元豐始也
石表之以前參知政事自資政殿大學士吏部侍郎太
子少傅致仕田宣簡後以樞使罷事觀文殿學士尚書
左丞乞致仕亦除太子少傅職任雖殊而恩秩一等前
後失于比儗耶輕重繫于當時耶
神宗朝王公帶觀文殿大學士在金陵府及生日有旨
契勘有無所賜禮物樞密院具到宰臣樞密使帶平章
事并使相生日支賜則例進呈特令依在外使相例賜
昔趙忠獻拜太師西京養疾國朝故事非帶同平章事
無生辰賜物例太宗以普故相特示異數遣使就賜是
時自當舉此以聞不知何以遺忘之也本朝舊相不帶
平章事生日錫之以禮物唯二公爾
本朝小使臣供奉官而下皆隸宣徽院院使之恩禮遂
同二府而班在樞密副使之上至雍熙中置三班院專
領小使臣授任而宣徽使如舊其後班綴下樞副矣為
使者不勝計賜重金帶唯王君貺爾
舊令郡守監司通判隨其服色借紫或緋而不垂魚按
唐制借緋即佩銀魚借紫即佩金魚亦入銜位書之其
法似可襲矣
哲宗未親政日宰相吕大防屢更先朝官制事極不經
以左右字分有無出身人則右職者分當贓汚而不足
怪責矣何其不思之甚也朝廷之士弗聞一言論其疎
舛出於畏附而然耶果以為中理而無說耶至上獨攬
權綱方命有司復行故典而斥去謬舉天下韙之班固
謂霍光曰不學無術大防豈非其儔乎
凡詔書德音立后建儲行大誅討拜免三公宰相樞密
使命將曰制並用白麻紙不使印百官立班宣讀故謂
之白麻亦曰宣麻杜子美有詩云紫誥追三代黃麻似
六經(按杜甫贈張垍詩紫誥仍兼綰黃麻似六經此作追三代未詳所本)黃麻不覩所出
盖唐貞觀以詔勅多蠧始用黃麻紙書寫爾名與白麻
相𩔖而事則殊矣
公式舊唯中書門下今唯尚書省發勑書曰故牒諸州
出補牒亦稱故牒自餘省臺寺監文移皆云謹牒不易
之制也獨䕫州路轉運司公牒輒書故字諸道監司文
檄未嘗有𩔖是者也前後主者但相承行無顧條理而
更革者
近時上官復謁屬僚刺字多云起居某官避參之卑也
夫參辭上下通行之制所為起居者其禮至重嫌輕而
增重誠為倒置得非循襲其常弗之思乎
唐京師錢陌八十五自河而南八十五燕代皆以八十
為陌漢王章建言官司出錢陌減其三今則凡官司出
入悉用七十七陌謂之省陌者是已獨封贈錢輸官帑
陌猶用八十乃唐時餘制也
太祖召陳圖南對便殿恩禮甚渥問曰昔堯舜之為天
下今可至否對曰堯舜土階三尺茅茨不剪其迹似不
可及然能以清淨為治則今之堯舜也上善其對清淨
之言起於老莊世多以為道家虛元之說其源蓋出於
乾坤易簡之道堯舜繇之修已以安百姓者也希夷舉
之以荅睿問可為仁人之言其利溥也豈高引遠遯方
外泛泛之流可攀企哉太祖嘉納帝道日隆聖敬日躋
偃武修文函夏奠枕視唐虞無問然矣
太祖常下詔吏員繁而求事之治俸禄薄而責人以廉
甚無謂也與其冗員而重費不若省官以益俸非獨垂
一時之訓足以為萬世之制
仁宗臨軒清問賢良之士蘇轍策略曰陛下近歲以來
宫中貴姬已至千數歌舞飲酒歡樂失節坐朝不聞諮
議便殿無所顧問從官奏曰陛下恭儉未嘗若是轍言
狂誕恐累盛德乞行黜落帝曰設制科本求直言蘇轍
小官敢言特命收選夫人主言動轍雖妄說果能誑天
下之人哉置而不論仍嘉其能賁以恩寵容諫納善堯
舜禹湯無以過也
章聖嘗謂輔弼曰諸州長吏或廉而肆虐或察而滋擾
或掊歛以為公或曠職以為恕此何由致治四者世人
不獨不非而反獲休譽多矣安得廉而弗厲察而弗擾
公而弗侵恕而弗廢之士與上共理耶
田宣簡况有言士君子修身起家易始終盡善難始終
盡善易世德相繼難噫士當窮時艱勤自奮往往能之
暨其志得欲充喪其素操盖亦弗稀或已克終而子孫
殞家聲者多是公語足以為士大夫之良規也
楊文公嘗云人之操履無若誠實此曾子平日三省其
身之道而孟子所謂仰不愧於天俯不怍於人者也君
子允蹈其可後乎
王沂公嘗云是非曲直在聽斷之審請以藥物喻之醫
方謂藥物有相使相反者如甘草為國老以性能和衆
藥故湯劑中不論寒温多用之而斑猫有毒相反若用
之則致害人時以為名論噫攻疾者投藥相反患止一
身經國者用人相反弊及天下弗可忽也
李糓有言壯年仕宦忌於太速肌體患於太豐早速早
豐莫能致遠物理自然也而斯乃分定匪繫乎人雖不
速不豐有可得耶若謂爵禄用巧心強力必能駛取則
誤矣盖有經營而即如其意者是亦命也適與幸會焉
蘇文忠有言人之仕宦但只作郎官典郡自無患害也
盖位高責重常近顛躓理自然耳正人居要路則忘身
許國知之必為羣小側目乘伺間隙邪人知重權則營
私罔上言者抵罪貫盈難揜終致發揚邪正不𩔖皆所
以貽禍也公言約而旨深矣
龐潁公嘗云大臣尤當祇畏繩墨豈可自恃貴重亂天
子法此談足以為鉅人藥石也嘗思法非為君子設世
之君子冒而弗憚將何以禦中人之下者哉士大夫有
審顧憲章不少踰閑者人或嗤以為拘出矩度以肆放
而無所恤者或推以為才果其然乎若人知法之可虞
則世無招尤速累者矣若舉皆避於法則世無能保厥
躬者矣繫所自處也先賢云上順公法下順人情故稱
循吏可不謂之才乎
趙中令舉官詞人有見其故藁但云某當公事如私事
愛惜官物如己物誠簡切也世之從仕者多汲汲然營
私謀已心惟恐後治公事豈嬰思慮主官物弗入顧盻
苐務因循苟且以度歲時而僥倖襲以成風恬莫怪也
能如公所舉則州邑必無稽違帑廪寧有侵蠧矣推士
者往往為過情溢美之談曲相藻飾是非可否未免失
真視中令得無愧乎
孫宣公一代之名儒也久在經筵嘗取無逸篇繪圖以
進真廟援唐明皇時故事爾夫無逸周公所以戒成王
欲知先業之艱難而罔可怠豫王道之持盈守成而致
長久安寧之道也宜其置左右起居出入觀瞻念慮焉
寇萊公以將相穹崇歴鎮方面諭擯紹者遇有過客造
請常以同年小錄與參狀俱呈若其人聯牓而年在已
上者雖州縣小官亦展茵席以叙拜禮惇舊如此近時
同年事分一空得公之彷彿者可以厚浮俗而為佳話
矣
寇萊公當國契丹入境河朔戒嚴朝論二三未知適從
獨公勸上親幸澶淵得以振士氣章聖面諭擘畫邊事
及駕起與不起至何處者準條四事以對曲盡機要其
狀右奏語云陛下睿智淵深聖猷宏遠固以坐籌而决
勝尚猶虚已以詢謀兼彼契丹頗乏糧糗雖持甲兵之
衆必懷首尾之憂豈敢不顧大軍乃圖深入然亦慮其
兇狡須至過有防虞由是宸衷决從其策不惑鑾輿順
動敵兵北歸議者以寇公之功烈崛然第一信不誣矣
寇公性尚華侈夏英公亦然夏嘗語門下客曰萊公自
奉豪奢而世弗非者至某則云云者多何也客對曰舊
傳寇公在鎮暇日與僚屬出郊圍坐席上聞馱鐸聲遣
介問之乃一縣令代還行李經由公即召同席從容宴
賞侍中今待入京士大夫與出都之人禮數已自加損
况其他歟宜乎物論之不同矣竦默然久之夫虚心下
士弗論高卑疎昵者無賢不肖悉皆推尚曲意輕重欲
收人情者譽未必至而毁亦莫可逃也
李文定年四十方登第陳康肅守鄞時猶在場屋多與
之遊每題壁則書布衣李迪捧硯其後李相國而陳方
建節升沉淹滯盖叵測也
劉温叟岳之子也以父名岳終身不聽樂李文正一代
之賢人也嘗云禮不諱嫌名二名不偏諱劉不登嵩華
諸岳則可矣而諱岳不聽樂無乃過歟夫岳與樂比其
他嫌名異矣耳聞管弦愉樂之音冒父之嫌名而弗顧
人子安乎禮以義起豈必須典制顯禁然後避也緣人
情論之未為過爾
楊文公在翰林母處外被疾請告不待報即去上遣中
使賜御封藥洎金帛以賜謂輔臣曰億侍從官安得如
此自便王文正對曰億本寒士先帝賞其詞學寘在館
殿陛下矜容不然顛躓久矣然近職不當居外地遂除
太常少卿分司夫近侍輕肆而聖君優假大臣又善為
之地真幸遇矣
王文正公宇量鴻曠絶倫在相府日未還第間上遣中
使錫御酒十器方踰閫内厥兄亟令詣國封首取二壺
其婦云此上賜也俟相公歸視即持去兄怒挈梃擊壺
皆碎醖流盈地夫人怒之不令却掃公歸見之問其故
左右具道所以然徐語國封曰人生光景幾許時其間
何用校計餘無他言兄與國封默愧也
張文定守江陵歲大旱田稼將敗民憂艱食公自府宇
率僚佐炎日中拖紳端笏撤盖徒步至承天寺佛舍匄
雨升殿焚香祀拜才終甘澤飄零霈然霑足邦人舞泳
遂獲有秋故老尚能傳道其事以相語至誠感格如是
之駛也
王沂公罷政柄以相節守西都屬縣兩簿尉同詣府參
公見之將命者喝放參訖請升階啜茶二人皆新第經
生不閑儀遂拜於堂上既去左右申舉非儀公卷其狀
語之曰人拜有甚惡噫大臣包荒固非淺丈夫之可望
也
吕文靖當國一日歸自中書欲發奏牘令子弟開堂印
莫知所在家人駭顧公默然但命緘扄如故而已翌日
至政事堂用印印在如故盖主吏時或竊用自是防察
謹嚴奸勿能措若即暴揚窮治則非惟貽中外譏笑而
牽連抵罪者亦多矣世皆服公之識度絶人遠甚也
吕文靖慶歷在相府久病昭陵手詔曰古人言髭可療
疾雖無痊驗今朕剪髭與夷簡合湯藥表予意也昔白
傅詠唐太宗剪髭燒藥賜功臣李勣嗚咽思殺身其渥
儷矣君臣之間至恩如此雖殺身詎足以報况勣之阿
諛但為謀身之地哉白傅之言不亦過歟
范文正公賢高一代踐更貴仕至登政府常務賙賑宗
族以逮孤遠薨之日家無餘貲窀穸有期素相厚善者
韓富田裴諸公各出金帛之助狄武襄常在麾下早被
知鑒時位樞席賻贈倍腆於諸公夐然有古風槩悠悠
之交非其比也
范文正公王佐才世所高仰弗踰大用未究所藴而亡
時論悵惜後三十餘年子純仁自同知樞密院事拜相
搢紳多以為宜非如前輩英聲茂實實在人耳目中屬
望以相天下者也盖文正位弗稱才公議未契一旦嗣
續登庸輿情慰厭爾與魯人欲臧孫達之有後幾矣
珍席放談卷上
