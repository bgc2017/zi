提要
珍席放談二卷小說家𩔖一(雜事之屬)
(臣)等謹案珍席放談二卷宋高晦叟撰晦叟
仕履無可考所紀上自太祖下及哲宗時事
則崇寧以後人也是書宋史藝文不著錄惟
文淵閣書目載有一冊世無傳本今散見於
永樂大典者尚可裒輯成編謹採集排綴釐
為上下二卷書中於朝廷典章制度沿革損
益及士大夫言行可為法鑒者隨所聞見分
條錄載如王旦之友悌吕夷簡之識度富弼
之避嫌韓琦之折佞其事皆本傳所未詳可
補史文之闕特間加評論是非軒輊往往不
能持平又當王氏學術盛行之時於安石多
曲加迴護頗乖公議然一代掌故猶藉以考
見大凡所謂識小之流於史學固不無禆助也
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
