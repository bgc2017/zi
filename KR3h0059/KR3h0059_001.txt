南陽書畫表卷上
明張丑撰
法書
原夫書法之興肇自倉頡而衍溢乎史籀詳備乎李斯
程邈之徒並稱業擅一時足可法程萬世然以世代綿
遠真蹟無存鑒家僅于金石遺文略窺一斑而已厥後
人趨簡便篆隸之用日微而書始分為三體矣三體維
何一曰正書始于王次仲而鍾繇造其極遞變而為王
(僧虔)褚(遂良)顔(真卿)柳(公權)以迄乎徐(浩)陸(希聲)宋(綬)蔡(襄)二曰行
狎起于劉德升而羲獻父子窮其奥遞變而為王(濛)謝
(安)陶(宏景)永(僧法極)以迄乎虞(世南)李(邕)蘇(軾)米(芾)三曰草聖
創法于杜度而張芝皇象得其神遞變而為索(靖)庾(翼)
蕭(子雲)阮(研)以迄乎旭(張伯高)素(僧藏真)楊(凝式)趙(孟頫)咸能上下
千年縱横萬里鑒家珍若隋珠重如拱璧或稱人文之
大觀或號藝林之巨擘揆諸風格良不誣也國寶流傳
實賴好事厥後梁武唐文宋高元文金章李煜則以帝
主之尊而酷嗜夫寶書亦有紹京廣津易簡公麟侂胄
似道則以碩輔之雄而爭收夫法墨波蕩風靡浸淫成
俗無奈真贋雜陳玉石並列求彼真鑒如貞白登善元
章元鎮之研窮顛末洞見底裏者則且代不數人億不
得一也職書之任厥惟艱哉皇明建極百務聿興而獨
鑒書一塗茅塞未闢世廟時有豫章權相者沉緬金珠浮游
雅道百計苞苴一味耳食何異坐井觀天刻舟求劍歟
嗣後二美(元美敬美)博訪于婁東子京力購于秀水一時故
楮斷麻雲興霞聚商㩁精奥閴其無人誰能熟玩名書
深加精别者也維時韓存良太史以妙年登甲科位帝
師爵元老興滅繼絶人文攸係生平别無嗜好絶意求
田問舍事俸薪所入悉市寶章晉唐宋元之竒所收
不下百本多與名流韻士品定甲乙軸軸連城言言
蓍蔡而長公朝延以余耿尚時接討論瓌寶在陳剖腹
無計乃以暇日即其家書蹟目錄作為法書表行世縱
未敢自稱鑒家之董狐竊附子長年表之例云爾
右方凡二十五人計七十二件
南陽書畫表卷上
