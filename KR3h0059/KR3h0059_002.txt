南陽書畫表卷下
明張丑撰
名畫
張子曰畫者挂也義取挂萬象以垂世也上古史皇創
為斯伎以教韻士嗣後興廢靡常漫滅微不可考下迨
曹魏始有曹弗興兵符圖一卷流傳于世而道釋人物
山水界畫花果鳥獸蟲魚墨戲諸科以次代興矣遐稽
魏晉以來道釋則顧(愷之)陸(探微)張(僧繇)吳(道玄)人物則展(子虔)閻
(立本)周(昉)李(公麟)山水則荆(浩)關(仝)董(源)巨(僧巨然)燕(肅)趙(孟頫)
黃(公望)王(蒙)界畫則王(維)李(思訓)尹(繼昭)郭(忠恕)花果鳥獸則邊
(鸞)黃(筌)韓(幹)戴(嵩)蟲魚墨戲則顧(野王)滕(滕王元嬰)徐(熙)易(元吉)
鄭(虔)米(芾)高(克恭)倪(瓚)斯皆羅萬象于胸襟粹千竒于毫
素者也故俊傑之士尚友之英淵識博聞熟究精鑒往
往著書立論以寄幽情有若齊梁畫目貞觀公私畫錄
宣和畫譜紹興秘閣畫史雲烟過眼錄嚴氏書畫記諸
篇卓卓表見于世的為藝苑名言高賢定論豈如盲人
觀場妄肆雌黃之口曾未涉川遽云越海俄觀魚鱉謂
察蛟龍畢世望洋致慨千秋貽笑大方者乎夫名畫者
蓋以窮天地所未至顯日月所不照揮纖毫之筆則萬
象由心展方寸之能而千里在掌自非慧心具目之彦
博識宏議之儒胡能披沙揀金拔十得一也鑒畫之難
如此故曩哲時有志者非惟自勵又以勵人苦心哉若
人與丑閒居研究把臂晤言每以斯事質之韓朝延氏
朝延喟然而歎曰書畫式微真賞難遇八法六長之奥
世人不講久矣此道荆榛孰闢康莊披雲霧睹青天非
吾子其誰與歸在昔先太史博求名書反覆諦玩心領
神會上契往哲種種不傳之秘賴吾子法書表行差堪
為識者吐氣第先太史旁躭畫癖亦復不減書淫前後
所收名畫神品何啻數百丹青墨戲並是甲觀自余南
北宦游不便提挈日亡月逸雨散風飄遂至遺失數多
零落殆盡俯仰今昔感慨係之豈止開厨或失挂壁飛
去而已耶追維先太史之勤收力購馴至璧合珠聯曾
未再傳盡屬烏有當吾世而失之不腆實有歉焉追理
畫目十忘七八聊且為我表之并授副墨之子連衡並
驅光前耀後邀惠故人德不淺矣丑感朝延之言願附名
以垂不朽于是續撰南陽名畫表
右方凡四十七人計九十五圖
南陽書畫表卷下
