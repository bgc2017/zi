青箱雜記卷四
宋吳處厚撰
荀子曰相形不如論心諺曰有心無相相逐心生有相
無心相隨心滅此言人以心相為上也故心相有三
十六相夫人嘗言意氣求官自須如此一也為事有
剛有柔二也慕善近君子三也有美食常分惠人四
也不近小人五也常行隂德每事方便六也從小能
治家七也不厭人乞覓八也利人克己九也不遂惡
貪殺十也聞事不驚張十一也與人期不失信十二
也不易行改操十三也夜臥不便睡着十四也馬上
不回頭顧十五也夜不令人生憎怒十六也不文過
飾非十七也為人作事周匝十八也得人恩力不忘
十九也自小便有大量二十也不毁善害惡二十一
也憐孤濟寡急物二十二也不助強欺弱二十三也
不忘故舊之分二十四也為事衆人用之二十五也
不多言妄語二十六也得人物每生慚愧二十七也
聲美音有序二十八也當人語次不先起二十九也
常言人善事三十也不嫌惡衣惡食三十一也方圓
曲直隨時三十二也聞善行之不倦三十三也知人
饑渴勞苦常有以恤之三十四也不念舊惡三十五
也故舊有難竭力救之三十六也已上三十六善皆
全者當位極人臣壽考令終或有不全則禍福相折
以次减殺具二十者刺史之位具十以上令佐之
官具五七者亦須大富
人之心相外見於目孟子曰知人者莫良於眸子胷中
正則眸子瞭然胷中不正則眸子眊然此其大槩也
而其間善惡又更多端凡䀤睮(上音茂下音俞)唊囁者嫉
妬人也盱睢&KR0008;(丁結切)&KR0008;(火彼切)者惡性人也(闕)䂅(呼間切)
矘(他郎切)晃者憨(呼占切)人也䀡(丁念切)䁠(罄謙切)珉&KR0008;(時斤切)
者滛亂人也睢盱睒(音閃)爍者邪人也彌詞(俚人言也)矒䁬
者姦詐人也應徵拗&KR0008;(故巧切)者崛強人也羊目&KR0008;(烏江)
(切)瞳者毒害人也睛色雜而光浮淺者心不定無信
人也睛色光彩溢出者聦明人也睛色紫黑而光彩
端諦者好𨼆遁人也睛色黃瞻視端直者慕道術人
也睛多光而不溢不散徹而瞻視端直者慕道術人
也睛急眨(俱夫切)者若不嫉妬即虛妄人也
又商臣王敦蜂目王莾露眼赤睛梁冀洞睛矘眄則惡
逆之相亦見於目余昔年嘗任汀州掌獄錄見殺母
黃曾其目睛黃小而光跌宛若蜂狀則蜂目之惡逆
尤驗也
昔人謂官至三品不讀相書自識貴人以其閱多故也
本朝巨公吕文靖夏文莊楊大年馬尚書皆有人倫
之鑒故其賞罰未嘗妄謬而任使之際亦多成功李
勣曰無福之人不可與其事斯言信矣
夏文莊公謫守黃州時龐穎公為郡掾文莊識之異禮
優待而龐嘗有疾以為不起遂屬文莊後事文莊親
臨之曰異日管為貧宰相亦有年壽疾非其所憂龐
語之曰已為宰相豈得貧耶文莊曰但於一等人中
為貧耳故龐公晩年退老作詩述其事曰田園貧宰
相圖史富書生為是故也又文莊守安州宋莒公兄
弟尚皆布衣文莊亦異待命作落花詩莒公一聯曰
漢皋珮冷臨江失金谷樓危到地香子京一聯曰將
飛更作回風舞已落猶成半面粧是歲詔下兄弟將
應舉文莊曰詠落花而不言落大宋君當狀元及第
又風骨秀重異日作宰相小宋君非所及然亦須登
嚴近後皆如其言故文莊在河陽莒公登庸以别紙
賀曰所喜者昔年安陸已識台光蓋為是也
又樞密孫公固亦小官時曾謁文莊文莊許他日當踐
樞幄今亦騐焉
楊公大年尤負藻鑒在翰林日與章郇公其事嘗言郇
公異日必作相已所不及又見著作佐郎張士進知
其有宰相器即薦之由此大拜又鄉人吳待問嘗從
公學公語其徒曰汝輩勿輕小吳小吳異日須登八
座亦有年壽後皆如其言待問即春卿冲卿父也
馬尚書亮知廬州見翰林王公洙為小官馬公曰子全
似宋白異日官至八座由此異待通判疾之後羅織
王公遂以罪免乃曰你這回更做宋尚書其後王公
竟登近侍及卒贈尚書
余嘗謂風鑒一事乃昔賢甄識人物拔擢賢才之所急
非市井卜相之流用以賈鬻取貲者故春秋單襄公
成肅公之徒每遇會同則先觀威儀以省禍福而前
世郭林宗裴行儉又考器識以言臧否然余亦粗知
大槩常與苖文忠公論之文公曰觀子之論多取豐
厚是則屠兒䬪飥師皆貴矣余復思之大凡相之所
先全在神氣與心術更或豐厚其福十全國語曰今
王遠角犀豐盈而比頑童窮固則豐盈固賢哲相也
太尉程公勘侍郎掌公禹錫俱以庚寅三月十日生程
子時掌午時二公同年及第程作樞密副使晩年帥
延安建節而掌以工部侍郎致仕位不逮於程而二
公享壽脩短不差程以治平三年二月薨掌以其年
三月捐舘
翰林王公洙脩撰錢公延年俱以丁酉八月丑時生王
十九日錢二十日錢以嘉祐六年六月卒時王公已
病或謂王公起於寒素早歲蹇剥庶可以免灾侍郎
掌公曰錢雖少年榮進晩即滯留王雖早歲竒蹇晩
即遷擢長短比折禍福適均王公竟不起
梁少卿吉府宋郎中咸俱乙未八月二日生梁申時宋
巳時梁二十八已為太子中書舍通判饒州而宋猶
未第客游鄱陽有日者妙於星術宋往叩之日者曰
秀才命似本州通判他日官職亦相𩔖壽則過之後
皆如其言王端明素盧太尉政俱以丁未八月二十
四日辰時生而王出於貴胄盧起於軍伍王卒於邊
藩盧薨於殿帥事皆略同亦可怪也但盧之壽考有
過於王得非以少年微賤耶張尚書方平李給事徽
之王秘監端俱以丁未九月二十三日生張酉時李
夘時王戌時迄今皆致政康強
劉忱過鳴犢鎮見所由張秀問其年甲與忱同辛酉八
月二十四日生劉午時秀巳時後秀陜西效用有功
累官至團練使卒卒之年忱任利路運使因出巡乘
轎撲落崖亦幾於死
龍圖劉公曄未第前娶趙尚書晃之長女早亡而趙氏
猶有二妹皆未適人既而劉公登科晃已捐舘夫人
復欲妻之使媒婦通意劉公曰若是武有之德則不
敢為姻如言禹别之州則庶可從命蓋劉公不欲七
姨為匹意欲九姨議姻故也夫人詰之曰諺云薄餅
從上揭劉郎纔及第豈得便簡點人家女劉公曰非
敢有擇但七姨骨相寒薄非某之對九姨乃宜匹遂
娶九姨後生七子皆至大官七姨後適關生竟不第
落泊寒餒暮年劉氏養之終身
青箱雜記卷四
