青箱雜記卷三
宋吳處厚撰
真宗聽政之暇唯務觀書每觀畢一書即有篇詠使近
臣𢋫和故有御製看尚書詩三章看周禮三章看毛
詩三章看禮記三章看孝經三章復有御製讀史記
三章讀前漢書三首讀後漢書三首讀三國志三首
讀晉書三首讀宋書二首讀陳書二首讀魏書三首
讀北齊書二首讀後周書三首讀隋書三首讀唐書
三首讀五代梁史三首讀五代後唐史三首讀五代
晉史二首讀五代漢史二首讀五代周史二首可謂
近代好文之主也
前世有翰林學士本朝咸平中復置翰林侍讀學士以
楊徽之夏侯嶠吕文仲為之又置翰林侍講學士以
邢昺為之則翰林侍讀與侍講學士自楊徽之邢昺
等始也
景德中上欲優寵王欽若乃特置資政殿學士以處之
既而有司定議班在翰林學士下尋又置資政殿大
學士亦以欽若為之而班在翰林承旨之上則資政
殿學士與大學士皆自王欽若始也
後唐明宗不知書每四方章奏止令樞密使安重誨讀
之而重誨亦不曉文義宰相孔循請置端明殿學士
二員班在翰林學士上以馮道趙鳳為之則端明學
士自馮道趙鳳始也國初亦嘗置此職而班在翰林
學士之下尋改逮明道初復改承明殿為端明再置
端明殿學士而班在資政殿學士下以宋綬為之則
本朝端明殿學士自宋綬始也
本朝太宗御書及典籍圖畫寳瑞之物並藏於龍圖閣
而閣有學士直學士待制直閣故景德初杜鎬戚綸
為龍圖閣待制不數年鎬遷龍圖閣直學士班在樞
密直學士下至祥符中鎬又遷龍圖閣學士而班在
樞密直學士上則本朝龍圖閣待制龍圖閣直學士
龍圖閣學士皆自杜鎬始也又祥符末年以崇文院
檢討馮元為太子中允直龍圖閣則本朝直龍圖閣
自馮元始也
本朝真宗御集御書並藏於天章閣天聖末始置待制
以范諷為之景祐中又置侍講以賈昌朝趙希言王
宗道為之則本朝天章閣待制天章閣侍講自范諷
賈昌朝等始也
梁祖都汴庶事草創正明中始於今右長慶門東北創
小屋數十間為三舘湫隘尤甚又周廬徼道咸出其
間衞士騶卒朝夕喧雜每受詔撰述皆移他所至太
平興國中車駕臨幸顧左右曰若此卑陋何以待天
下賢俊即日詔有司規度左舁龍門東北東府地為
三舘命内臣督役晨夜兼作不日而成尋下詔賜名
崇文院以東廊為昭文舘書庫南廊為集賢院書庫
而廊以經史子集四部為史舘庫凡六庫書籍正副
本八萬卷斯亦盛矣
昭文舘本前世弘文舘建隆中以其犯宣祖廟諱改焉
至淳化初以吕祐之趙昂安德裕句中正並直昭文
舘則本朝昭文舘自吕祐之等始也
集賢有直院有校理端拱初以李宗諤為集賢校理淳
化初以和懞為直集賢院則本朝直集賢校理自和
懞李宗諤始也史舘有直舘有脩撰有編脩有校勘
有檢討太平興國中趙隣幾吕蒙正皆為直史舘掌
脩撰而楊文舉為史舘編脩是時脩撰未列於職至
至道中始以李若拙為史舘脩撰雍熙中以宋(闕)為
史舘校勘淳化中以郭延澤董元亨為史舘檢討則
本朝直史舘脩撰史舘編脩史舘校勘史舘檢討自
趙隣幾吕蒙正李若拙楊文舉宋(闕)郭延澤董元亨
等始也本朝三舘之外復有秘閣圖書故秘閣置直
閣史置校理咸平中以杜鎬為秘閣校理後充直秘
閣則本朝直秘閣秘閣校理皆自杜鎬始也
嶺南風俗相呼不以行第唯以各人所生男女小名呼
其父母元豐中余任大理丞斷賓州奏案有民韋超
男名首即呼韋超作父首韋遨男名滿即呼韋遨作
父滿韋全男女名插娘即呼韋全作父插韋庶女名
睡娘即呼庶作父睡妻作嬸睡
韓退之羅池廟碑言步有新船或以步為涉誤也蓋嶺
南謂水津為步言步之所及故有罾步即漁者施罾
者有船步即人渡船處然今亦謂之步故揚州有瓜
步洪州有觀步閩中謂水涯為溪步
嶺南謂村市為虚柳子厚童區乙傳云之虚所賣之又
詩云青箬褁鹽歸峒客綠荷包飯趁虛人即此也蓋
市之所在有人則滿無人則虛而嶺南村市滿時少
虛時多謂之為虛不亦宜乎
又蜀有痰市而間日一集如痰瘧之一發則其俗又以
冷熱發歇為市喻
史記稱四夷各異卜漢書稱粤人以雞卜信有之矣元
豐中余任大理丞斷嶺南奏案韋庶為人所殺疑屍
在潭中求而弗獲庶妻何以鐺就岸㸑煮雞子卜之
呪曰儂來在箇澤裏來在别處少頃雞子熟剖視得
儂韋全曰雞卵得儂屍在潭裡果得之然不知所謂
得儂者其兆如何也又有鳥卜東女國以十一月為
正至十月令巫者齎酒肴詣山中散糟麥於空大呪
呼鳥俄頃有鳥如雉飛入巫者懷中即剖其腹視之有
一穀米歲必登若有霜雪則多異災又或擊一丸或
打楊枝或杓聽旁人之語亦可以卜吉凶蓋誠之所
感觸物皆通不必專用龜策也
鄉人危序應舉探省牓出門數步即逢泥濘躊蹰未前
有老嫗指示曰秀才可低處過危即從之比看榜最
末有名是歲果及第此與摭言所載後來者必銜得
事頗相𩔖原武鄭公戩天聖中舉進士嘗與同輩賭
彩選一坐盡負獨戩贏數百緍是歲第三人及第
鄉人上官極累舉不第年及五十方得解赴省試游相
國寺買詩一冊紙已熏晦歸視其表乃五代時門狀
一幅曰勅賜進士及第馬極右極伏蒙禮部放牓勅
賜及第謹詣李文定公迪美鬚髯未御試一夕忽夢
被人剃削俱盡迪亦惡之有解者曰秀才須作狀元
緣今歲省元是劉滋已替滋矣非狀元而何是歲果
第一人
相國劉公沆累舉不第天聖中將辦裝赴省試一夕夢
被人砍落頭心甚惡之有鄉人為解釋曰狀元不到
十二郎做(劉公第十二)只得第二人劉公因詰之曰雖砍
却頭留沆在裡蓋南音謂項為沆留劉同音後果第
二人及第
馬尚書亮知江寧府秩滿將代一夕夢舌上生毛有僧
解之曰舌上生毛剃不得尚書當再任已而果然
劉郎中滋累舉不第年餘四十始遂登科嘗夢有人提
印滿籃令己吞之滋有難色其人曰但任意吞看得
幾顆滋不得已吞至十四顆其印皆顆顆見於腹中
後果歷十四任終
韓魏公應舉時夢打毬一捧盂八時魏公年僅弱冠一
上登科則一捧盂八之應也
孫樞密抃舊名貫應舉時嘗夢至官府潭潭深遠寂若
無人大廳上有抄錄人名一卷意以為牓遍覽無名
偶覩第二名下有空白處抃欲填之空中人語曰無
孫貫有孫抃夢中即填孫抃是歲果第三名因夢得
丁咸序應舉時夢唱名有龍起駱起二人已過續有一
龍蜿蜒騰上又有一駱駝繼之不知其然比唱名有
龍起駱起二人在其後
鄉人龔國隆應舉時夢行道上步步俯拾黑豆一掬不
知其然是歲鄉薦乃伯父郎中紀恤其乏路費以驛
劵贈之遂沿路勘請以抵京師步步掬黑豆之應也
然此微薄而國隆已兆於夢則其人賦分可知後國
隆竟老場屋不沾一命
鄉人朱熙鄰景祐中舉進士夢造棺缺板而弗成是歲
止過省不及第晩遇推恩長史出身棺不全之應也
青箱雜記卷三
