青箱雜記卷五
宋吳處厚撰
小說載盧樵貌陋嘗以文章謁韋宙韋氏子弟多肆輕
侮宙語之曰盧雖人物不揚然觀其文章有首尾異
日必貴後竟如其言本朝夏英公亦嘗以文章謁盛
文肅文肅曰子文章有舘閣氣異日必顯後亦如其
言然余嘗究之文章雖皆出於心術而實有兩等有
山林草野之文有朝廷臺閣之文山林草野之文則
其氣枯槁憔悴乃道不得行著書立言者之所尚也
朝廷臺閣之文則其氣溫潤豐縟乃得位於時演綸
視草者之所尚也故本朝楊大年宋宣獻宋莒公胡
武平所撰制詔皆婉美淳厚過於前世燕許韋楊遠
甚而其為人亦各𩔖其文章王安國常語余曰文章
格調須是官樣豈安國言官樣亦謂有舘閣氣耶又
今世樂藝亦有兩般格調若朝廟供應則忌麄野嘲
&KR1116;至於村歌社舞則又喜焉兹亦與文章相𩔖晏元
獻公雖起田里而文章富貴出於天然嘗覽李慶孫
富貴曲云軸裝曲譜金書字𣗳記花名玉篆牌公曰
此乃乞兒相未嘗諳富貴者故余每吟咏富貴不言
金玉錦綉而唯說其氣象若樓臺側畔楊花過簾幕
中間燕子飛梨花院落溶溶月柳絮池塘淡淡風之
𩔖是也故公自以此句語人曰窮兒家有這景致也
無
公風骨清羸不喜肉食尤嫌肥羶每讀韋應物詩愛之
曰全没些脂膩氣故公於文章尤負賞識集梁文選
以後迄于唐别為集選五卷而詩之選尤精凡格調
猥俗而脂膩者皆不載也公之佳句宋莒公皆題於
齋壁若無可奈何花落去似曾相識燕歸來靜尋啄
木藏身處閑見遊絲到地時樓臺冷落收燈夜門巷
蕭條掃雪天已定復搖春水色似紅如白野棠花之
𩔖莒公常謂此數聯使後之詩人無復措詞也
楊文公為執政所忌母病謁告不俟朝旨徑歸韓城與
弟倚居踰年不調公有啟謝朝中親友曰介推母子
願歸綿上之田伯夷弟兄甘受首陽之餓後除知汝
州而希旨言事者攻擊不已公又有啟與親友曰已
擠溝壑猶下石而弗休方困蒺藜尚關弓而相射
范文正公幼孤隨母適朱氏因冒朱姓名說後復本姓
以啟謝時宰曰志在投秦入境遂稱於張禄名非覇
越乘舟乃效於陶朱以范睢范蠡亦嘗改姓名故也
又偽蜀翰林學士范禹偁亦嘗冒張姓謝啟云昔年
上第誤摽張禄之名今日故園復作范睢之裔然不
若文正公之精切
胡武平嘗奉勅撰温成皇后哀冊文受旨以温成嘗因
禁卒竊發捍衞有功而秉筆者不能文其實公乃用
西漢馬何羅觸瑟馮媛當熊二事以狀其意曰在昔
禁闈誰何弛衞觸瑟方警當熊已厲覽者無不嘆服
夏文莊公竦幼負才藻超邁不羣時年十二有試公以
放宫人賦者公援筆立成文不加點其略曰降鳳詔
於丹陛出蛾眉於六宫夜雨未回儼鬢雲於簾戸秋
風漸曉失釵燕於房櫳又曰莫不喜極如夢心搖若
驚踟蹰而玉趾無力眄睞而横波漸傾鸞鑑重開已
有歸鴻之勢鳳笙將罷皆為别鶴之聲于時銀箭初
殘瓊宫乍曉星眸爭别於天仗蓮臉競辭於庭沼行
分而掖路深沉步緩而回廊繚繞嫦娥偷藥幾年而
不出蟾宫遼鶴思家一旦而郤歸華表
公舉制科庭對策罷方出殿門遇楊微之見其年少遽
與語曰老夫他則不知唯喜吟咏願丐賢良一篇以
卜他日之志不識可否公援筆欣然曰殿上衮衣明
日月研中旌影動龍蛇縱横禮樂三千字獨對丹墀
日未斜楊公嘆服數四曰真將相器也
景德中夏公初授舘職時方早秋上夕宴後庭酒酣遽
命中使詣公索新詞公問上在甚處中使曰在拱宸
殿按舞公即抒思立進喜遷鶯詞曰霞散綺月沉鈎
簾捲未央樓夜涼河漢截天流宫闕鏁新秋瑶階曙
金莖露鳳髓香和雲霧三千珠翠擁宸遊水殿按
梁州中使入奏上大悅夏公雖舉進士本無科名以
父殁王事授潤州丹陽簿即上書乞應制舉其略曰
邊障多故羽書旁午而先臣供傳遽之職立矢石之
地忘家殉國失身行陣陛下哀臣孤幼任之州縣唯
陛下辨而明之若陛下以枕石潄流為達臣世居市
井若陛下以金牓丹桂為才則臣未忝科第若陛下
以鳩杖鮐背為德則臣始踰弱冠若陛下以荷戈控
弦為勇則臣生本綿弱若陛下令臣待詔公車條問
急政對揚紫宸指陳時事猶可與漢唐諸儒方轡並
驅而較其先後矣真廟再三賞激召赴中書試論六
首一曰定四時别九州聖功孰大論二曰考定明
堂制度論三曰光武二十八將功業先後論四曰九
功九法為國何先論五曰舜無為禹勤事功業孰優
論六曰曾參何以不列四科論是歲遂中制科
淮隂侯廟題者甚多惟諫議錢公昆最為絶唱曰築壇
拜日恩雖厚躡足封時慮已深隆凖早知同鳥喙將
軍應起五湖心
徐州歌風臺題者甚多惟尚書張公方平最為絶唱曰
落魄劉郎作帝歸樽前一曲大風辭才如信越猶俎
醢安用思他猛士為
臨潼縣華清宫朝元閣題者亦多惟陳文惠公二韻尤
為絶唱曰朝元高閣迥秋毫無𨼆情浮雲忽以蔽不
見漁陽城
蘇為酷嗜吟詠知湖州日有詩數十首惟一篇足為絶
唱曰野艇閑撑處湘天景亦微春波無限綠白鳥自
南飛柳色濃垂岸山光冷照衣時携一壺酒戀到晩
涼歸在宣城亦有詩十首皆以宣城為目内宣城花
一首尤為清麗曰宣城花疊嶂樓前簇綺霞若非翠
露陶潜柳即是紅藏小謝家又常知邵武軍亦有小
詩十首唯一篇最善曰愛重八九月登高(闕)下樓樹
紅雲白處寒瀨泊魚舟
唐路德延有孩兒詩五十韻盛傳於世近代洛中致政
侍郎張公師錫追次其韻和成老兒詩亦五十韻合
錄之曰鬢髮盡皤然眉分白雪鮮週遮延客話傴僂
抱孫憐無病常供粥非寒亦衣綿假溫推擁背借力
仗搘肩貌比三峰客年過四皓仙喚方離枕上扶始
到門前每愛烹山茗常嫌飣石蓮耳聾如塞纊眼暗
似籠烟宴坐羸凭几乘騎困嚲鞭頭搖如轉旋唇動
若抽牽骨冷愁離火牙疼怯潄泉形骸將就木嚢槖
尚貪錢膠睫乾眵綴粘髭冷涕懸披裘腰懶繫濯手
袖慵揎擡舉衣頻喚扶持藥屢煎坐多茵易破行少
履難穿喜婢裁裙布嗔妻買粉鈿房教深下幕牀遣
厚鋪毡琴聽憐三樂圖張笑七賢看嫌經字小敲喜
磬聲圓食罷羔流袂杯餘酒帶涎樂來須遣罷醫到
久相延褁帽縱横掠梳頭取次纏長吁思往事多感
聽哀弦氣注腰還重風牽口便偏墓松先遣種誌石
預教鐫客到惟求藥僧來忽問禪養茶懸竈壁晒艾
曝&KR0585;椽怒僕空睜眼嗔兒謾握拳心驚嫌蹴踘脚軟
怕鞦韆局縮同寒狖摧豗似飽鳶觀瞻多目眩牽動
即頭旋女嫁求紅燭男㛰乞彩錢已聞捐几杖寧更
佩韋絃賓客身非與(去聲)兒孫事已傳養和屏作伴如
意拂相連久棄登山屐惟存負郭田呻吟朝不樂展
轉夜無眠呼稚臨床畔看書就枕邊冷疑懷貯水虚
訝耳聞蟬束帛非無分安車信有緣伏生甘坐末絳
老讓行先拘急將風夜昏沉欲雨天雞皮塵漸漬齯
齒食頻填每憶居郎署常思釣渭川喜逢迎佛會羞
赴賞花筵徑狹容移檻階危索減塼好生焚鳥網惡殺
拆漁船既感桑榆日常嗟蒲柳年長思當弱冠悔不
賸狂顛
師錫年八十餘卒又有喜子及第詩曰御榜今朝至見
名心始安爾能俱中第吾遂可休官賀客留連飲家
書反覆看世科誰不繼得慰二親難蓋張嘗有中魁
甲者故得有世科之語
李昉吕端同踐文舘後各登台輔吕公贈李公詩曰憶
昔僦居明德坊官資俱是校書郎青衫共直昭文舘
白首同登政事堂佐國廟謨君已展避賢榮路我猶
妨主恩至重何時報老眼相看淚兩行
向敏中寇凖同以太平興國五年登科後向秉鈞寇以
使相知永興軍向作絶句贈寇寇酬之曰玉殿登科
四十年當時僚友盡英賢歲寒惟有君兼我白首猶
持將相權
青箱雜記卷五
