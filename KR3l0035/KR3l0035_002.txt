青箱雜記卷二
宋吳處厚撰
龔穎邵武人先仕江南歸朝為侍御史嘗憤叛臣盧絳
殺其叔慎儀又害其家後絳來陛見舞蹈次穎遽前
以笏擊而踣之太祖驚問其故穎曰臣為叔父復讐
非有他也因俯伏頓首請罪極言絳狼子野心不可
畜太祖即下令誅絳而赦穎
穎自負文學少許人談論多所折難太宗朝知朗州士
罕造其門獨丁謂䞇文求見穎倒屣延迓酧對終日
以至忘食曰自唐韓柳後今得子矣異日丁獻詩於
穎穎次韻和酧曰膽怯何由戴鐵冠秪緣昭代奬孤
寒曲肱未遂違前志直指無聞是曠官三署每傳朝
客說五溪閑凭郡樓看祝君早得文場雋况值天階
正舞干慎儀亦任江南為尚書禮部侍郎崇政殿學
士嘗奉使嶺表劉主囚之踰年不遣慎儀憂悸不知
所出乃然頂禱佛願捨宅建寺庶遂生還未幾劉主
女病譫語曰且急遣龔慎儀歸國不然我即死劉主
懼遣之慎儀尋歸以宅為寺即今邵武玉堂里香嚴
寺是也江南平以慎儀為歙州刺史盧絳領叛兵數
千入其城慎儀坐黃堂治事有絳部曲小校熊進直
前刃之舉族遇害惟二女弗忍殺擕以自隨比入閩
中二女猶記憶鄉里至玉堂香嚴寺徘徊不前曰此
是我家就死足矣絳即殺之里老言慎儀為兒時戱
於道傍有胡僧過目之曰此兒骨法亦貴但恨有凶
相恐不得令終竟如其言
五代之際天下剖裂太祖啟運雖則下西川平嶺表收
江南而吳越荆閩納籍歸覲然猶有河東未殄其後
太宗再駕乃始克之海内自此一統故因御試進士
乃以六合為家為賦題時進士王世則遽進賦曰搆
盡乾坤作我之龍樓鳳閣開窮日月為君之玉戸金
關帝覽之大悅遂擢為第一人
是年李巽亦以六合為家賦登第賦云闢八荒而為庭
衢并包有截用四海而作藩屛善閉無關此亦善矣
然不若世則之雄壯巽字仲權邵武人以蜃樓土鼔
周處斬蛟三賦馳名累舉不第為鄉人所侮曰李秀
才應舉空去空回知席帽甚時得離身巽亦不較至
是乃遺鄉人詩曰當年蹤跡困泥塵不意乘時亦化
鱗為報鄉閭親戚道如今席帽已離身蓋國初猶襲
唐風士子皆曳袍重戴出則以席帽自隨巽後仕至
度支郎中兩浙轉運使卒與王禹偁相友善今小畜
集有送李仲權赴官序即巽也
世傳潘閬安鴻漸八才子圖皆策蹇重戴又禹偁贈崔
遵慶及第詩云且留重戴士風多則國初舉子猶重
戴矣
天聖以前烏幘惟用光紗自後始用南紗迨今六十年
復稍稍用光紗矣
世傳陳執中作相有壻求差遣執中曰官職是國家的
非卧房籠篋中物壻安得有之竟不與故仁宗朝諫
官累言執中不學無術非宰相器而仁宗注意愈堅
其後諫官面論其非曰陛下所以眷執中不替者得
非以執中嘗於先朝乞立陛下為太子耶且先帝止
二子而周王已薨立嗣非陛下而誰執中何足貴仁
宗曰非為是但執中不欺朕耳然則人臣事主宜以
不欺為先
執中好閱人而解賓王最受知初為登州黃縣令素不
相識執中一見即大用勅舉京官及後作相又薦舘
職賓王仕至工部侍郎致政家雄富諸子皆京秩年
七十餘卒賓王為人方頥大口敦龐重厚左足下有
黑子甚明大
馮瀛王道詩雖淺近而多諳理若但知行好事莫要問
前程須知海岳歸明主未省乾坤陷吉人之𩔖世雖
盛傳而罕見其全篇今並錄之詩曰窮達皆由命何
勞發嘆聲但知行好事莫要問前程冬去冰須泮春
來草自生請君觀此理天道甚分明又偶作云莫為
危時便愴神前程往往有期因須知海岳歸明主未
省乾坤陷吉人道德幾時曾去世舟車何處不通津
但教方寸無諸惡狼虎叢中也立身
世譏道依阿詭隨事四朝十一帝不能死節而余嘗采
道所言與其所行參相考質則道未嘗依阿詭隨其
所以免於亂世蓋天幸耳石晉之末結釁邊境懼無
敢奉使者宰相選人道即批奏臣道自去舉朝失色
皆以謂墮於虎口而道竟生還又彭門卒以道為賣
己欲兵之湘隂公曰不干此老子事中亦獲免初郭
威遣道迓湘隂道語威曰不知此事由中否道平生
不曾妄語莫遣道為妄語人及周世宗欲收河東自
謂此行若太山壓卵道曰不知陛下作得山否凡此
皆推誠任直委命而行即未嘗有所顧避依阿也又
契丹嘗問道萬姓紛紛何人救得而道發一言以對
不啻活生靈百萬蓋俗人徒見道之迹不知道之心
道迹濁心清豈世俗所知耶余嘗與富文忠公論道
之為人文忠曰此孟子所謂大人也
張文定公齊賢洛陽人少時家貧父死無以葬有河南
縣史某甲為辦棺歛公深德之遂展兄事雖貴不替
後趙普密薦齊賢於太宗太宗未用普即具列前事
以為陛下若擢齊賢則齊賢他日感恩過於此太宗
大悅未幾擢齊賢為相
齊賢相太宗真宗皆以亮直重厚稱及晚娶薛氏婦真
宗不悅一旦元會上壽齊賢已微醺進止失容坐是
謫安州其麻曰仍復酣醟杯觴欹傾冠弁蓋為是也
齊賢常作詩自警兼遺子孫雖詞語質朴而事理切當
足為規戒其曰慎言渾不畏忍事又何妨國法須遵
守人非莫舉揚無私仍克己直道更和光此箇如端
的天應降吉祥余嘗廣其意就每句一篇命曰八詠
警戒詩其一云慎言渾不畏言出患常隨須信機樞
發難容駟馬追三緘事可見兩舌業當知口是起羞
本(闕)君且再思其二云忍事有何妨勿令心火揚火
揚猶可滅心忿固多傷堪嘆波羅密可憐歌利王從
心更從刃字意好端詳其三云國法須遵守金科盡
詔條一毫如有犯三尺不相饒豈肯容姦黠何須恃
貴驕自然逢吉慶神理亦昭昭其四云人非莫舉揚
萬事且包荒殿上便猶掩車中吐不妨在他誠所短
於已有何長須是常規檢回頭自忖量其五云無私
仍克己克己又無私一事兼脩飾終身在有思公清
多歛怨高亢易招危更切循卑退方應履坦夷其六
云直道更和光雙脩譽乃彰直須和輔助和頼直交
相恃直終多訐偏和又少剛能和又能直行已自芬
芳其七云此箇如端的除非六句脩永為几杖誡更
遺子孫謀本立方生道農勤乃有秋兹詩雖淺近至
理可推求其八云天應降吉祥天理本茫茫舒慘雖
無定榮枯却有常益謙尤效驗福善更昭彰籠絡無
疎漏恢恢網四張
皇祐嘉祐中未有謁禁士人多馳騖請託而法官尤甚
有一人號望火馬又一人號日遊神蓋以其日有奔
趨聞風即至未嘗暫息故也
李侍郎仲容濤相之後吉德恬退不與物校時人目為
李佛子享年七十臘月八日無疾而逝觀文丁公度
為撰墓誌叙其為人曰天禧中士風奔競公在文舘
淡然自守同列中負人倫之鑒者曰李公他日名位
顯年壽高我輩俱不及迄今皆騐
太祖廟諱匡胤語訛近香印故今世賣香印者不敢斥
呼鳴羅而已仁宗廟諱貞語訛近蒸今内庭上下皆
呼蒸餅為炊餅亦此𩔖
錢武肅王諱鏐至今吳越間謂石榴為金櫻劉家留家
為金家田家留住為駐住又楊行密據江淮至今民
間猶謂蜜為蜂糖滁人猶謂荇溪為菱溪則俗語承
諱久未能頓易故也
劉溫叟父名岳終身不聽樂不遊嵩華每赴内宴聞鈞
奏回則號泣移時曰若非君命則不至於是此與唐
李賀父名晉肅賀不敢舉進士事頗相𩔖
杜祁公衍常言父母之名耳可得聞口不可得言則所
諱在我而已他人何預焉故公帥并州視事未三日
孔目吏請公家諱公曰下官無所諱惟諱取枉法贓
吏悚而退
公酷嗜吟詠致政後作林下書懷詩曰從政區區到白
頭一生寧肯顧恩讐雙鳬乘鴈常深媿野馬黃羊亦
過憂豈是林泉堪佚老只緣蒲柳不禁秋始終幸會
承平日樂聖唯能擊壤謳然余不見野馬黃羊事後
讀唐張說傳乃見之則所謂吾肉非黃羊必不畏喫
血非野馬必不畏刺是已余皇祐壬辰歲取國學解
試律設大法賦得第一名樞密邵公元翰林賈公黯
密直蔡公杭脩注江公休復為考官内江公尤見知
語余曰滿場程試皆使蕭何惟足下使蕭規對漢約
足見其追琢細膩又所問春秋策對荅詳備及賦押
秋荼之密用唐宗赦受縑事諸君皆不見云只有秦
法繁於秋荼密於凝脂然則君何出余避席歛衽自
陳遠方寒士一旦程文誤中甄采因對自文選策秀
才文有解秋荼之密網唐宗赦受縑事出杜佑通典
唐書即入載公大喜又曰滿場使次骨皆作刺骨對
凝脂惟足下用杜周傳作次骨又對吹毛只這亦堪
作解元余再三遜謝是舉登科名在行間授臨汀獄
掾公作詩送余曰太學魯諸生南州漢掾卿故鄉千
里外丹桂一枝榮莫嘆科名屈難將力命爭他年重
射策詞句太縱横蓋公欲激余應大科故也樞密邵
公亦蒙屢加論薦常謂余詩淺切有似白樂天一日
閱相國寺書肆得馮瀛王詩一帙而歸以語之公曰
子詩格似白樂天今又愛馮瀛王將來捻取箇豁達
李老(慶歷中京師有民自號豁達李老每好吟詩而詞多鄙俚故公以戱之)遂皆大笑
然余賦才鄙拙不能強為豪爽今齒已老而詩格定
時時遣興實有李老之風足見公之知言也熙寧中余
辟定武管勾機宜文字公時牧鄆州附所作詩一大
軸并寄余詩曰流年直似隙中駒别後情懷懶似疎
天上又頒新歲歷床頭未荅故人書慇懃魚鴈功曹
檄狼藉杯盤上客魚好在仲宣家萬里從軍苦樂定
何如未幾公即捐舘迄今追念知己每增感愴
青箱雜記卷二
