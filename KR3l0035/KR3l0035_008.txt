青箱雜記卷八
宋吳處厚撰
文章純古不害其為邪文章豔麗亦不害其為正然世
或見人文章鋪陳仁義道德便謂之正人君子及花
草月露便謂之邪人兹亦不盡也皮日休曰余嘗慕
宋璟之為相疑其鐡腸與石心不解吐婉媚辭及覩
其文而有梅花賦清便富豔得南朝徐庾體然余觀
近世所謂正人端士者亦皆有豔麗之詞如前世宋
璟之比今並錄之乖崖張公詠席上贈官妓小英歌
曰天教摶百花作小英明如花住近桃花坊北面門
庭掩映如仙家美人宜稱言不得龍腦薰衣香入骨
維陽軟縠如雲英亳郡輕紗似蟬翼我疑天上婺女
星之精偷入筵中名小英又疑王母侍兒初失意摘
向人間為飲妓不然何得膚如紅玉初碾成眼似秋
波雙臉横舞態因風欲飛去歌聲遏雲長且清有時
歌罷下香砌幾人魂魄遥相驚人看小英心已足我
見小英心未足為我高歌送一杯我今贈汝新翻曲
韓魏公晩年鎮北州一日病起作點絳唇小詞曰病
起厭厭畫堂花謝添憔悴亂紅飄砌滴盡胭脂淚惆
悵前春誰向花前醉愁無際武陵回睇人遠波空翠
司馬溫公亦嘗作阮郎歸小詞曰漁舟容易入春山
仙家日月閑綺窗紗幌映朱顔相逢醉夢間松露冷
海霞殷匆匆整棹還落花寂寂水潺潺重尋此路難
又曾脩古立朝最號剛方蹇諤常見池上有所似者
亦作小詩寓意曰荷葉罩芙蓉圓青映嫩紅佳人南
陌上翠蓋立春風王安國作詩多使酒樓嘗語余曰
楊文公詩有江南一酒樓堤柳拂人頭李白題詩徧
酒樓錢昭度詩亦有酒樓長憶錢塘江上望酒樓人
散雨千絲子詩有幾酒樓余荅曰吾詩有二酒樓安
國曰足矣蓋余有題九江琵琶亭小詩云夜泊潯陽
宿酒樓琵琶亭畔荻花秋雲沉鳥没事已往月白清
風江自流又余昔年嘗送客西陵亦作小詩曰若耶
溪畔醉秋風獵獵船旗照水紅後夜錢塘酒樓上夢
魂應遶浙江東
安國俊邁而貌陋黑肥熙寧中與余同官于洛下嘗謂
余曰子可作詩贈我余因援筆戱之曰飛卿昔號溫
鍾蕞思道通俛還魁肥江淹善啖筆五色庾信能文
腰十圍只知外貌之粉澤誰料滿腹填珠璣相逢把
酒洛陽社不管淋漓身上衣安國由此不悅
畢文簡公之壻曰皇甫泌少時不羈唯事蒲博時畢公
作相累諭不悛欲面奏其事使加貶斥方啟口云臣
有女壻皇甫泌適值過庭有急報不暇敷陳他日又
欲面奏亦如之若是者三值上内逼遽引袖起遥語
畢曰卿累言壻皇甫泌得非欲轉官耶可與轉一資
畢公不敢辯唯而退泌即轉殿中丞後累典大郡以
尚書右丞致仕年八十五卒
嘉祐中選人鄭可度歷十五考舉主僅滿五人内一人
乃州北李少卿昭選待次二年餘引見前一夕五更
昭選卒其日值起居朝堂中讙言州北李少卿夜來
有事銓吏知之即以撼可度願得錢五千寢其事可
度不與吏竟白銓主再會問罷引可度遂老死選調
又選人張方(闕)賦性剛介嘗以事忤上官為所羅織以
贓罪廢絶無改轉之望後為臨穎令時賈安公知許
州憐其無辜即為奏雪罷任舉主亦僅滿磨勘入甲
待次餘二年將引見又丁家艱及服除謂舉主彫喪
已盡則闕會問乃並存轉著作佐郎至今無恙此又
與鄭可度不侔矣
樞密孫公抃生數日患臍風已不救家人乃盛以盤合
將棄諸江道遇老媼曰兒可活即與俱歸以艾炷炙
臍下遂活
海有魚虬尾似鴟用以噴浪則降雨漢栢梁臺灾越王
上厭勝之法乃大起建章宫遂設鴟魚之像於屋脊
以厭火灾即今世之鴟吻是也
春秋左氏傳稱三叛人以土地出求食而已賤而書名
蓋甚之則以其無廉恥之至也故今倡家謂之求食
蓋本乎此
唐以前舘驛並給傳往來開元中務從簡便方給驛劵
驛之給劵自此始也
曲有錄要者錄霓裳羽衣曲之要拍即唐書吐蕃傳所
謂涼州胡謂錄要雜曲而今世語訛謂之錄要
梁高祖為宣武節帥及受禪乃升汴州為開封府其詔
曰興王之地受命之邦集大勲有異庶方沾慶澤所
宜加厚故豐沛著啟祚之美襄鄧有建都之榮用壯鴻
基且旌故里則汴州為開封府自朱梁時也
天清寺繁臺本梁王鼓吹臺梁高祖常閱武於此改為
講武臺其後繁氏居其側里人乃呼為繁臺則繁臺
之名始於此也
左氏傳曰魏大名也故魏府號大名府
考工記㮚氏掌攻金其量銘曰時文思索故今世攻作
之所號文思院
蘇有姑蘇臺故蘇州謂之蘇臺相有銅雀臺故相州謂
之相臺滑有測景臺故滑州謂之滑臺
王禹偁徙蘄州到任謝上表曰宣室鬼神之問敢望生
還茂陵封禪之文已期身後李淑到河中府謝上表
曰長安日遠戴盆之望徒深宣室夜闌前席之期不
再王陶再來河南府謝上表曰田園僅足二䟽那見
其復來羽翼已成四皓寧聞於再起三公表意一同
到任未幾皆卒
景德中河朔舉人皆以防城得官而范昭作狀元張存
任并雖事業荒疎亦皆被澤時有無名子嘲曰張存
解放旋風砲任并能燒猛火油存後仕尚書并亦仕
至屯田員外郎知要州卒
慶歷丙戌歲春牓省試以民功曰庸為賦題題面生梗
難為措詞其時路授饒瑄各場屋馳名路則云此賦
須本賞饒則云此賦須本農故當時無名子嘲曰路
授則家住關西打賞罵賞饒瑄則生居浙右你儂我
儂
本朝大官最享高年者凡三人曰太傅張公士遜樞相
張公昇少師趙公槩皆壽至八十六又二人次之曰
陳文惠公堯佐至八十二杜祁公衍至八十一又一
人次之曰富文忠公弼壽至八十餘皆不及焉故文
惠致政以詩寄太傅曰青雲岐路游將遍白髮光隂
得最多蓋為是也
太傅張公光化軍人生百日始能啼襁褓中喪其父母
少孤貧讀書武當山有道士見而異之曰子有道氣
可隨我學仙公不欲道士亦弗強曰不然亦位極人
臣公以淳化三年孫何下及第久困選調年幾五十
始轉著作佐郎知邵武縣還朝以文贄楊公大年比
三日至門下連值楊公與同輩打葉子門吏不敢通
公亦弗去楊公忽自窗隙目之知非常人延入欵語
又觀所為文以為有宰相器未幾薦為御史尋充受
春王友由此附會遂登台輔然公寬厚長者記存故
舊嘗與邵武姓魚一僧相善及貴猶不忘為魚奏紫
方袍弟子守仙亦沾錫服晩年致政猶時時遺守仙
物不絶荅書皆親筆書語皆稠疊勤拳其敦篤如此
公性喜山水宰邵武時多游僧舍至則吟哦忘歸嘗至
西庵寺題詩曰西庵深入西山裏筭得當年少客遊
密密石叢盤小徑涓涓雲竇瀉寒流松皆有節誰青
蓋僧盡無心也白頭欲刷粉牌書姓字調卑官冗不
堪留又公嘗至寳蓋巖寺亦留題曰身為冠冕留心是
雲泉客每到雲泉中便擬忘歸跡况兹寳蓋巖天造
清涼宅稅車官道邊誰知願言適又公嘗公牒至建
寧縣道洛陽村而山路險峭穹絶不可名狀亦題二
韻於村寺曰金谷花時醉幾場舊游無日不思量誰
知萬水千山裏枉被人言過洛陽仁宗篤師傅恩遇
公特厚致政後每大朝會常令綴兩府班公時已八
十餘而拜跪尚輕利仁宗悅乃飛白千歲二字賜之
公遽進歌以謝優詔荅之雖漢顯宗之遇桓榮不是
過也
樞相張公昇字杲卿陽翟人大中祥符八年蔡齊下及
第仕亦晩達皇祐中自潤州解官時已六十餘語三
命僧化成曰運限恰好去未得未幾除侍御史知雜
事不十年作樞相退歸陽翟生計不豐短㲲輕滌翛
然自適乃結庵於嵩陽紫虚谷每旦晨起焚香讀華
嚴庵中無長物荻簾紙帳布被革履而已年八十餘
自撰滿江紅一首聞者莫不慕其曠達詞曰無利無
名無榮無辱無煩無惱夜燈前獨歌獨酌獨吟獨笑
况值羣山初雪滿又明月交光好便假饒百歲擬如
何從他老知富貴誰能保知功業何時了筭簞瓢金
玉所爭多少一瞬光隂何足道但思行樂常不早待
春來擕酒殢東風眠芳草
少師趙公槩字叔平天聖初王堯臣下第三人及第為
人寬厚長者留滯内相十餘年晩始大用參貳大政
治平中退老睢陽素與歐陽文忠公友善時文忠退
居東潁公即自睢陽乘興挐舟訪之文忠喜公之來
特為展宴而潁守翰林吕公亦預會文忠乃自為口
號一聯云金馬玉堂三學士清風明月兩閑人兩閑
人謂公與文忠也
青箱雜記卷八
