大唐𫝊載小說家𩔖一(雜事之屬)
提要
(臣)等謹案大唐𫝊載一卷不著撰人名氏記
唐初至元和中雜事唐宋藝文志俱不載前
有自序稱八年夏南行嶺嶠暇日瀧舟𫝊其
所聞而載之考穆宗以後惟太和大中咸通
乃有八年此書既不著其紀元之號所云八
年者亦不知其在何時也所錄唐公卿事蹟
言論頗詳多為史所採用間及於詼諧談謔
及朝野瑣事亦往往與他說部相出入惟稱
貞元中鄭國韓國二公主加諡為公主追諡
之始而不書高祖女平陽昭公主有諡已在
前又蕭穎士逢一老人謂其似鄱陽王據博
異記乃巨盜而此紀之以為異人如此𩔖與
諸書頗不合蓋當時流𫝊互異作者承所聞
而錄之故不免牴牾要其可據者實十之六
七云乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
