純正蒙求卷中元胡炳文撰
書為訓蒙而作故首叙幼學見趣而氣象言語威
儀次之正心術又學者急務遷善改過懲忿窒慾
所以加存養之功安貧賤審富貴所以嚴取舍之
分儉約謙退廉潔剛正又處富貴之道也故以是
終焉
李謙顔回張霸曾子(幼學見趣)
李士謙字子約事母孝母嘗嘔吐疑為中毒因舐嘗
之伯父温深所嘆賞稱曰吾家之顔回也
漢張霸字伯饒年數歲知孝謹雖出入飲食自然合
禮節鄉人號為張曾子七歲通春秋欲進餘經父曰
汝少未能曰我饒為之其敏如此
温公擊甕寬夫灌水
宋司馬温公幼時與羣兒戲一兒墜水甕中羣兒譁
皆棄去公獨破甕取兒兒得不死
宋文潞公彦博字寬夫幼時與羣兒擊毬入柱穴中
不能取公以水灌之毬浮出二公之仁智蓋已見于
髫齔時矣
孔融取棗僧孺辭李
漢孔融字文舉四歲與諸兄共食梨棗輒取小者人
問其故答曰我小兒法當取小者由是宗族竒之
王僧孺幼聰眀年五歲初授孝經問大旨師曰論忠
孝二事答曰若爾願常讀之有饋其父李者先以一
與之辭不受曰我大人未見不敢先嘗七歲能讀十
萬言
元晦孝經劉晏朋字
宋朱文公八歲通孝經大義書八字於其上曰若不
如此便不成人間從羣兒遊獨以沙列八卦端坐默
視又指日問其父韋齋先生曰日何所附曰附於天
又問天何所附韋齋先生竒之甫十歲自知力學聞
長者言輒不忘其穎異如此
唐劉晏字士安八歲舉神童為正字明皇問曰卿為
正字正得幾字晏曰天下字皆正惟有朋字未正蓋
言當時左右皆邪人也
黃香暖席杜衍持竿
東漢黃香字孺文九歲失母思慕骨立事父竭力致
孝暑則扇枕寒則以身暖席元帝聞之特加賞賜
宋杜正獻公衍字正昌幼時祖父脱帽使公執之會
山水暴至家人散走其姑投一竿與之使挾自泛公
一手持竿一手持帽久之救免而帽竟不濡
禹偁詠磨平仲吟山
宋王禹偁字元之七歲能文家以磨麫為生畢文簡
公士安令作磨詩元之不思而對曰但存心裏正何
愁眼下遲得人輕著力便是轉身時文簡大竒之呼
為小友眀道程夫子年數歲賦貪泉詩云中心如自
固外物豈能遷二公幼時皆知有正心之學如此
寇莱公凖字平仲八歲吟華山詩云只有天在上更
無山與齊其師謂凖父曰賢郎怎不作宰相錢惟演
幼時賦遠山詩曰高為天一柱秀作海三峯其父俶
甚器之二公幼時皆有宰相器如此
子韶危坐迂叟絶編
宋張子韶八歲默誦六經通大旨十四歲遊郡庠閉
閣終日寒折膠暑鑠金不越戶限比舍生穴隙以視
則斂膝危坐對置大編服膺匪懈若與神眀為伍大
相敬服而師尊之
宋司馬温公幼時患記問不若人羣居講習衆兄弟
成誦遊息矣獨下帷絶編逮能背誦乃止用力多者
收功遠其所精誦乃終身不忘也
同叔改賦伯達疑年
宋晏殊字同叔七歲善屬文號神童景德初張知白
安撫江南薦之召試殊見題曰臣十日前已作此賦
草尚在乞改命題真宗愛其不隠以為祕書省正字
置之祕閣使得盡讀祕閣書
魏司馬朗字伯達九歲人有道其父字者朗曰慢人
親者不敬其親者也客謝之十二試經為童子郎時
監試者以其身體壯大疑其匿年朗曰朗之内外累
世長大朗雖稚弱無仰高之風損年以求早成非志
所為也監試異之
程子春風庭堅和氣
宋程伯子顥終日端坐如泥塑人及至接人則渾是
一團和氣朱公掞見之于汝南歸謂人曰光庭在春
風中坐了一月
宋張庭堅字才叔鄒志完稱之曰是天地間和氣薰
蒸所成欲往相近先覺和氣襲人也
愿中從容茂叔光霽
宋李愿中延平先生名侗晦菴先生師也晦菴常云
先生涵養得之是别古人云終日無疾言遽色先生
真是如此尋常人出近處必徐遠行必速先生遠近
皆如此尋常人呼童僕再四不至聲必厲先生呼之
不至不加於前也其氣象從容如此
宋子周子名敦頤字茂叔諡元公號濓溪先生黃魯
直嘗云茂叔人品甚高胷中洒落如光風霽月
通老粹然原明平易
宋黃中字通老居家孝友篤至與人交恭而信淡而
義端莊静重德容粹然晦菴先生自以其温厚和平
之氣不勝其粗厲猛戾之心特裁書請納再拜之禮
必欲公坐而受之自儕於門生弟子之列
宋滎陽吕公希哲字原明嘗云君子氣象難遽形容
惟平易安和為近之書曰其心休休焉其如有容焉
謂休休者平易安和無急躁很戾貪冒之意
郭泰温恭穆子和粹
後漢郭泰字林宗蔡伯喈嘗曰先生孝友温恭仁篤
慈惠吳沖曰清眀寬恕澄之不清撓之不濁高材偉
識而不為危言激論慎疾惡己甚之戒黨錮之際獨
不涉議論自重之士也
唐穆寧四子贊質員賞皆和粹世以珍味目之贊少
俗然有格為酪質為酥員為醍醐賞為乳腐
李恕防怨馬援惡譏
唐李恕戒子云凡居百僚之下言思乃出行思乃動
勿輒有毁譽勿輕論得失申上移牒言惟謹耳署必
真書慎勿侮弄刀筆議翫朋僚若恣心縦罵輕出莠
言罵父子怨罵兄弟怨既為怨府亦謂深讐劉寬不
訶童僕嗣宗口不臧否韓子曰善為吏者樹德不善
為吏者樹怨勉之勉之
東漢伏波將軍馬援字文淵兄子嚴敦並喜譏議援
在交趾還書戒之曰吾欲汝曹聞人過失如聞父母
之名耳可得聞口不可得言好議論人長短妄是非
正法此吾所大惡也寧死不願聞子孫有此行也汝
曹知吾惡之甚矣所以復如此言者施衿結褵申父
母之戒欲汝曹不忘之耳楊龜山先生曰口固不可
得言耳亦不可得聞
崔咸疾諂魏公責辭
唐裴度自興元入覲朝士日擁度門一日度置酒劉
栖楚矯求度懽曲躬附度耳而語崔咸疾其諂舉觴
罰度曰宰相不當許所由官囁嚅耳語度笑而飲之
栖楚不自安趨出坐客快之
韓魏公子師朴入市歸魏公問所買之物價幾何曰
千三公責之曰此俚俗之談非對尊之辭當云一貫
三百
趙獻杖子謝氏笞兒
晉趙獻子之子入朝楚使者至多隠語在廷之臣不
能答獻子之子盡答之歸白獻子獻子曰朝臣豈不
曉但有長者姑且譲之耳爾遽先長者杖之
吳庠妻謝氏子賀與賓客談及人長短得失夫人屏
間聞之怒笞賀百或解夫人曰臧否士之常胡如是
曰愛其女者必取三復白圭之士妻之今獨産一子
使知義命而出語忘親豈可久之道哉因泣下不食
賀由是恐懼謹默
元順鏵價司馬桃皮
北史趙柔字元順有人遺柔鏵數百枚柔與子善眀
鬻之市人有從柔買柔索絹二十疋商人知其賤與
柔三十疋善眀欲取柔曰與人交易一言便定豈可
以利動心遂與之
宋司馬温公方五歲擘一青皮胡桃不能脱婢以熱
湯沃之既而女兄從外來問誰為脱曰某自脱父叱
曰小子安得謾語公自此有省終身不敢妄語待人
惟以至誠為尚
忠定肩竦節孝頭直(威儀)
宋劉忠定公安世元城先生見賓客議論踰時體無
欹側肩背竦直身不少動至手足亦不移
宋徐積自言初見安定先生瑗退頭容少偏安定先
生厲聲曰頭容直某因自思不特頭容直心亦要直
自此不敢有邪心
蘧瑗車聲管寧榻跡
衛靈公與夫人夜坐聞車聲轔轔至闕而止過闕復
有聲公問夫人曰知此為誰夫人曰此蘧伯玉也公
曰何以知之夫人曰妾聞禮下公門式路馬所以廣
敬也夫忠臣與孝子不為昭昭信節不為冥冥堕行
蘧伯玉衛之賢大夫也仁而有知敬於事上此其人
必不以暗昧廢禮是以知之公使人視之果伯玉也
後漢管寧嘗坐一木榻積五十餘年未嘗箕股其榻
坐當膝處皆穿
明鎬尊嚴韓琦英特
宋薛簡肅公名奎知開封府明參政鎬為曹官簡肅
待之甚厚直以公輔期之有問於公何以知其必貴
公曰其為人端肅其言簡而理盡凡人簡重則尊嚴
此貴臣相也
宋韓忠獻公琦姿貌英特骨骼清聳眉目森秀圖繪
𫝊天下人以為如高山大嶽望之氣象雄傑而包含
細微畜泄雲氣藏匿寳怪蓋可知也
晦叔盛服文恭正色
宋吕正獻公公著字晦叔簡重清静出於天性冬不
附火夏不揮扇楊懷寳字器之視公為親舅將赴倅
來辭公西窗下盛服對飲三酌時烈日器之汗流浹
背公凝然不動
宋胡文恭公宿為人清儉謹默内剛外和羣居笑語
諠譁獨正顔色温然不動聲氣與人言必思而後對
客有造公者具公服靴版忘記易帽公與之對語盡
禮而退終未嘗色動
盛濤一語伊川四箴(正心術)
宋劉器之云盛待制名濤嘗有一語可取云士大夫
行已正如室女常須置身法度中不可受人指點
宋程叔子名頤字正叔諡正公號伊川嘗作四箴字
云顔淵問克己復禮之目子曰非禮勿視非禮勿聽
非禮勿言非禮勿動四者身之用也由乎中而應乎
外制於外所以養其中也顔淵事斯語所以進于聖
人後之學聖人者宜服膺而勿失因箴以自警朱文
公曰程子之箴發眀親切尤宜深玩也
彦國防意思永平心
宋富文忠公弼字彦國年八歲書坐屏云守口如缾
防意如城在公且然况他人乎
宋彭勖字思永好學不倦嘗曰吾不為他學自幼即
學平心歐陽修好學不倦嘗以平心為難
横渠先禮南軒叙仁
宋横渠先生張載教學者必先自禮而入且曰學禮
即使除去了世俗一副當習熟纏繞譬之延蔓之物
解纏繞即上去苟能除去了一副當世俗便自然脱
洒又曰學禮則可以守得定程叔子曰子厚先以禮
教學者最善先有所據守
宋南軒先生張栻字敬夫諡宣公曰仁者天地之心
天地之心而存乎人所謂仁也人而無仁心則人道
亡矣遂以論語中言仁處叙為一帙而解釋之
康節論鬼迂叟事神
宋康節先生邵雍字堯夫嘗曰人之畏鬼亦猶鬼之
畏人人積善而陽多鬼益畏之矣積惡而隂多鬼弗
畏之矣大人與鬼神合其吉凶何畏之有
宋司馬温公號迂叟嘗曰或問迂叟事神乎曰事神
或曰何神之事曰事其心神或曰其事之何如曰至
簡易不黍稷不犧牲惟不欺之為用君子上戴天下
履地中圅心雖欲欺之其可得乎
清獻焚香康靖置豆
宋趙清獻公抃字閱道平日所為事夜必焚香以告
天不可告者則不敢為也
宋趙康靖公名槩平日嘗置瓶豆二物於几案間每
一念起必隨善惡别之善則投一白豆於白瓶中惡
則投一黑豆於黑瓶中初則黑豆多既而漸少久則
絶無瓶豆亦不復用矣
徐積買肉宗道飲酒
宋節孝處士少時為母置膳先過一屠肆中心欲買
其肉而别路於歸路為近且亦有屠肆因自念中心
許買彼肉捨而之他不欺心乎復迂道買肉而歸且
云已之行信自此始
宋魯質肅公宗道字貫之為太子諭德一日真宗召
之使者至門而公不在移時乃在市肆飲歸中使與
公約曰上若怪公來遲當托何事公曰但以實對中
使曰然則得罪公曰飲酒人之常情欺君臣子之大
罪中使嗟嘆而去真宗問之具如公言以對自此竒
公以為忠實可用其後立朝剛正
伯起四知和靖六有
漢楊震字伯起時守東萊道經昌邑故所舉茂才王
密為昌邑令夜闌懷金十斤以獻震曰故人知君君
不知故人何也密曰莫夜無知者震曰天知地知子
知我知何謂無知密愧而去
宋和靖先生尹焞字彦明處一齋名曰六有所謂言
有教動有法晝有為宵有得息有養瞬有存又一室
名曰三畏畏天命畏大人畏聖人之言
志完檢點無垢操守
宋鄒志完云聖人之道備于六經六經千門萬戶何
從而入大學與中庸一部其要在慎獨而已於十二
時中看自家一念從何處起即檢點不放過便見工
夫
宋張無垢云操守欲正器局欲大識見欲遠三者有
一便可立身
李勣贈刀范丹佩帶(遷善改過懲忿窒欲)
唐文瓘字穉圭為并州恭軍時李勣為長史嘗嘆曰
穉圭今之管蕭吾所不及勣入朝文瓘與二同僚皆
餞勣贈二人寳刀玉帶而不及文瓘瓘以疑請勣曰
某人猶豫少决故贈以刀欲其果於斷某人放誕少
檢故贈以帶俾其自約束若子之才無施而不可焉
用贈
漢范丹自以狷急不從容常佩韋以自戒西門豹亦
如之朱文公父韋齋先生亦患性急狷自號韋齋
援戒效杜昶願師徐
後漢馬援戒兄子書云龍伯高敦厚周慎口無擇言
謙約儉節廉公有威吾愛之重之願汝曹效之杜季
良豪狹好義吾愛之重之不願汝曹效之效伯高不
得猶為謹飭之士所謂刻鵠不成尚類鶩者也效季
良不得陷為天下輕薄子所謂畫虎不成反類狗者
也
魏王昶戒子妷云潁川郭伯益好尚通達敏而有知
洪廣不足輕儇有餘得其人重之如丘山不得其人
忽之如草芥吾以所知親之昵之不願兒子為之北
海徐偉長不沽高名不求苟能澹然自守惟道之務
其有所是非則托古人以見意當時無所褒貶吾敬
之重之願兒子師之東平劉公幹博學有高才誠節
有大義然性行不均少所拘忌得失足以相補吾愛
之重之不願兒子慕之樂安任昭先淳粹履道内敏
外恕推遜恭儉處不避汙怯而勇義在朝忘身吾友
之善之願兒子尊之
幼安知過伯玉悟非
魏管寧字幼安泛海舟欲覆乃曰吾嘗一朝科頭三
晨晏起過皆在此時夜風晦冥舟人盡恐莫知所泊
望見有火光輒趨之得島無居人又無火燼行人咸
以為神光之佐積善之應也
衛蘧伯玉莊周云伯玉行年五十而知四十九年之
非又曰伯玉行年六十而六十化
陸客五分陳公斗餘
唐陸扆為相日有士人來謁陸命酒勸之辭曰天性
不飲公曰誠如所言也己校五分蓋平生悔吝若有
十分不為酒困自然減半
宋陳瓘字瑩中有斗餘酒量每飲不過五升雖會親
戚間有懽適不過太(别本作大)白滿飲恐以長飲廢事
萊公六悔融堂八忍
宋寇萊公凖有六悔箴曰官行私曲失時悔富不儉
用貧時悔藝不少學過時悔見事不學用時悔醉發
狂言醒時悔安不調攝病時悔
宋錢時融堂曰天下事未有不成於忍而敗於不忍
甚矣忍之一字其切於學者之日用也是故言語不
謹以至於招羞取辱者在乎不能忍口飲食不節以
至於稔疾傷生者在乎不能忍飢飢寒之所驅迫寡
廉鮮恥以至於為乞為盜者在乎不能忍貧横逆之
來怫然有動于中以至於速禍在乎不能忍辱為物
所忤為氣所膺一朝之忿忘其身以及其親雖欲噬
臍而悔莫贖在乎不能忍怒謹獨之不嚴以至於縦
情而不知檢傷風亂倫為禽獸行而不知恥者在乎
不能忍慾身履危難不顧分義幸安苟免隳喪名節
在乎不能忍死嗜進而無厭貪多而無已巍然處高
位而干名犯分卒以稔成亂賊之禍者在乎不能忍
富貴
屏山論復定夫名損
宋劉屏山胡藉溪劉致中三先生為道義交相見講
學外無一雜言聞人有片善無不從容咨叩後生來
問學亦隨其器識告語成就終日無倦朱夫子請問
平生入道次第屏山曰吾於易得入道之門所謂不
遠復吾三字符也汝尚勉之
宋游酢字定夫察其子性剛名之曰損且曰損君子
以懲忿窒慾蓋以忿則凌物慾則溺已二者皆所當
損也
元城絶慾希哲處忿
宋劉元城先生謫嶺表慨然自念奉父母遺體而投
南荒恐不生還忽憶先正云北人在瘴烟之中惟絶
慾可以不死自是絶慾至于今更不復作大丈夫自
誓不為則止耳何必用術趙清獻欲絶慾不能乃掛
父母畫像于卧榻偃仰其下而父母具衣裳監視之
上不亦瀆乎
宋吕滎陽公希哲或問為小人所詈辱當何以處之
公曰上焉者知人與己本一何者為詈何者為辱自
然無忿怒心次焉者且自思曰我是何等人彼為何
等人若是答他却與此人等也如此自處忿心亦自
消
任布古文胡瑗素問
宋任恭惠公布與吕公蒙正同年進士任公登樞府
年耆康健吕公詢其服餌之法任公曰吾不曉養生
之術但中年讀文選有所悟耳所謂石韞玉以山輝
水含珠而川媚此言有理吕公深以為然
宋胡瑗為國子先生有大商遣子入學子儇宕所賫
千金而病甚瘠若將斃焉先生曰宜先警其心而後
誘之以道也取素問使讀之未竟惴惴然懼伐命之
過痛悔自責冀可自祈先生知其已悟召而誨之曰
知愛身可以修身自令其洗心向道取聖賢之書次
第讀之聖人不貴無過貴改過無懷昔悔第勉事業
其人亦穎銳善學三年登上第而歸
榮叟至樂顔蠋自娱(安貧賤)
榮啓期行乎郕之野鹿裘帶素鼓琴而歌孔子問曰
先生所以為樂者何也期對曰吾樂甚多而至者三
天生萬物吾得為人一樂也男女之别吾得為男二
樂也人生有不免襁褓者吾行年九十矣三樂也貧
者士之常死者人之終吾何憂哉
顔蠋與齊王遊食必大牢出必乘車妻子衣服麗都
蠋辭去曰玉生於山琢則破焉非不寳貴也然而太
璞不完士生於鄙野推選則禄焉非不尊遂也然而
形神不全蠋願得歸晚食以當肉安步以當車無罪
以當貴清净貞正以自娱
弘景畫牛莊周生龜
梁陶弘景武帝屢聘不出惟畫兩牛其一牛散放水
草間一牛著金籠頭有一人以杖驅之帝笑之曰此
人欲效曳尾之龜豈可致之
莊周梁惠王時為蒙縣漆園吏楚威王以百金聘周
周方釣濮水之上曰楚有龜死三十年矣今巾笥而
藏之於廟堂之上此龜寧生而曳尾於塗中耳子往
矣吾方掉尾於塗中
魯望茶竈元亮籃輿
唐陸龜蒙字魯望家有田苦下雨潦則與江通故常
苦飢身畚鍤茠刺無休時或譏其行答曰堯舜衡
(别本衡作黴)瘠大禹腁胝彼聖人也吾一褐衣敢不勤乎
又性嗜茶或時升舟設篷席齎束書茶竈筆牀釣具
往來時謂江湖散人或號天隨子
晉處士陶淵眀字元亮閒静少言不慕榮利環堵蕭
然不蔽風雨短褐穿結簞瓢屢空晏如也江州刺史
檀道濟餽以粱肉不受後刺史王弘欲識之不能致
聞淵眀欲往廬山令其故人龐通迎之齎酒具半道
栗里之間要之淵眀有脚疾使一門生二兒舁籃輿
去既至便共欣然飲酌俄頃弘至亦不忤也遂終身
不肯仕宋世號靖節先生
道原貂褥無已綿衣
宋劉恕字道原家貧至無以給甘旨一毫不妄取於
人自洛陽南歸時已十月無寒具温公以衣襪一二
事及舊貂褥贐之固辭強與之行及潁州悉封而還
温公曰於光而不受他人可知矣
宋陳師道字無已號后山居士苦節厲志未仕貧無
以養寄其帑婦氏家章惇召見不往有知其貧者懷
金欲餽之觀其貌聽其言竟不敢出冬寒趙挺之貽
綿衣不受寧凍以至于死
胡宿進退朱震出處(審富貴)
宋胡文恭公宿平生守道進退絶不介意在文館二
十餘年每語後進曰富貴貧賤莫不有命士人當修
身俟時無為造物者所嗤
宋朱震字子發被召問胡安國以出處之宜安國曰
子發學易二十年至有成說則此事當素定矣世問
講學詢政當切詢究若夫去就語默之機如人飲食
飢飽寒温必自斟酌不决諸人亦非人所能决也某
之出處皆斷於心後亦少悔浮世名利蠛(别本蠛作蟻)蠓
過前何足道哉
司空休休貫之唯唯
唐司空圖字表聖擢進士王凝辟至幕府召為御史
不忍去凝府後隠居王官谷不出作亭名休休曰量
材一宜休揣分二宜休耄瞶三宜休又少也堕長也
率老也迂三者非濟時具則又宜休
唐韋貫之名純以字行或薦之京兆尹李實實舉筆
(别本筆作笏)示以所薦曰此其姓名也素聞其賢願識之
而進于上或喜以告韋曰子今日詣實明日賀者至
矣貫之唯唯不往官亦不遷
表微監察韋澳御史
唐韋表微字子明監察御史裏行不樂曰爵禄譬滋
味也人皆欲之吾年五十餘剪白冒遊少年間取一
班一級不見其味也將為松菊主人不愧淵眀矣
唐韋澳貫之之子方静寡慾十年不肯調御史中丞
高元裕與其兄温善欲薦之諷澳謁已温歸以語澳
不答温曰元裕端士若輕之耶澳曰然恐無呈身御
史
百能語朋魏公戒子
宋胡百能跋邵德升分定錄云先君嘗云人生所享
厚薄各有分世有以智力取者自謂已能不知皆其
分所固有初不可毫末加所可加者徒得小人之名
而不悟悲夫某佩斯訓未嘗不以語朋友也
宋韓魏公尤知命每戒其子曰窮達禍福固有定分
枉道求之徒喪所守謹勿為也予以孤忠自信未嘗
有夤緣憑藉而每遭人主為知己今忝三公所恃者
公道與神眀而已矣焉可誣也
王熊餅緣孝先饅頭(儉約)
宋王熊性儉嘗有臺使至熊為設食使乃裂去餅緣
熊曰耕種收穫其功已深舂爨造成用力不少爾之
選擇當是未餓命左右徹去使者愕然大慚
宋王沂公曾與孫沖同榜沖子京一日往辭沂公相
留云喫食了去飭子弟云已留孫京喫食安排饅頭
時為盛饌食後送數軸簡紙開看皆他人書後截下
紙其儉德如此
東坡三養景初四休
宋蘇文忠公軾有三養之說云一曰安分以養福二
曰寬胃以養氣三曰省費以養財且云自今日已往
早晚食不過一爵一肉有尊客則三之可損不可增
有召我者預以此告之主人不從而過是者乃止此
亦可為養生之法
孫景初號四休居士其說曰粗茶淡飯飽則休補破
遮寒煖則休三平二滿過則休不貪不妬老則休山
谷以為安樂法
文靖治第忠愍無樓
宋李文靖公沆字太初治居第于封丘門外廳事僅
可容旋馬或言其太隘公曰居第當傳之子孫此為
宰相廳事誠隘為太祝奉禮廳事則已寬矣
宋寇忠愍公凖官至政府不起第宅處士魏野贈以
詩曰有官居鼎鼐無地起樓臺墓銘有云公既貴得
月俸置堂上有老媪泣曰太夫人捐館時欲一絹作
衣衾不可得不及見公今日也公為之大慟及居家
儉素所卧青幃二十年不易或曰公頗事奢侈非也
蓋公多與藩公會宴設則甚盛亦退之所謂甔石之
儲常空於私室方丈之食每盛於公庭
乖崖角帶晏嬰狐裘
宋張忠定公乖崖剛毅寡慾惟著皂絁袍角帶不事
外飾自奉養逮于服玩之具則寡薄儉約雖寒士不
若也公退闢静室焚香静坐聚書萬卷往往手自較
正絶無聲色之好
朱子訓蒙書云凡日中所著衣服夜卧必更則不藏
蚤虱不即弊壊苟能如此不但威儀可法又可不費
衣晏子一狐裘三十年雖意在以儉化民亦其愛憎
有道也
文忠静晦益公謙恕(謙退)
歐陽文忠公修曰藏精於晦則明養神於静則安
宋周益公必大曰易六十四卦惟謙六爻皆吉又一
言終身可行曰恕故處已以謙待人以恕出於自然
無所矯拂
正獻瓦合周瑜醇醉
宋杜正獻公衍門生為縣令杜戒之曰子之才器一
縣令不足施然切當韜晦無露圭角毁方瓦合求適
於中可也不然無益於事徒取禍耳
吳程普頗以年長數侮周瑜周瑜折節容下終不與
校普後自敬服曰與周瑜交如飲醇醪不覺自醉時
人以其謙讓服人如此
復之讓解仲翁辭位
宋張泳字復之與張覃取大名府解試罷衆謂公名
當居覃之上公上府帥書言覃之德行於鄉里有古
人風以某之文過覃之文未可知覃之行實過某萬
萬矣遂薦覃為解元公常曰士君子當以德義相先
不然不足以為士矣
漢疏廣字仲翁兄子受好禮恭謹敏而有辭宣帝立太
子廣為太傅受為少傅朝廷以為榮在位五歲廣謂
受曰吾聞知足不辱知恥不殆功成身退天之道也
今仕宦至二千石宦成名立如此不去懼有後禍豈
如父子相隨出關歸老故鄉以夀命終不亦善乎受
叩頭曰從大人議即日父子俱稱病乞骸骨辭位而
去公卿設供帳祖道東都門外車數百兩道路觀者
多嘆息泣下共言其賢
子房赤松公孫大樹
西漢張良字子房高祖六年封功臣曰運籌帷幄決
勝千里皆子房功也令自擇齊三萬戶良曰臣始起
下邳與上會留願封留足矣後又曰良家世相韓及
韓滅不愛萬金之資為韓報仇今封萬戶位列侯布
衣之極於良足矣願棄人間事從赤松子遊赤松子
仙號子房之眀達豈不知其爲虚誕蓋托此等功名
於物外置榮利而不顧耳
漢馮異字公孫謙退不伐進止有儀表行逢諸將輒
避道諸將論功異獨屏退樹下軍中號大樹將軍後
北地豪傑悉降異不自伐諸將又分其功光武下璽
書曰征西功名丘山猶自以為不足孟之反奔而殿
亦何異哉
包老誡濫真公訓廉
宋包孝肅公拯知開封府京師語曰關節不到有閻
羅包老嘗有家訓云後世子孫仕宦有犯贓濫者不
得放歸本家亡没之後不得葬於大塋中不從吾志
者非吾子孫共三十七字下押字又云仰珙立石於
堂東壁以詔後世
宋真文忠公德秀字希元號西山先生守潭州有訓
吏文以四事為勸一曰律已以廉下註云萬分廉潔
只是小善一點貪汙便成大惡不廉之吏如蒙不潔
雖有他美莫能自贖故以此為四事之首
虞愿見石處默飲泉
南史虞愿字士恭為晉安太守海邊有越王石常隠
霧相傳云清廉太守得見愿往就觀清徹無所隠蔽
晉吳隱之字處默有清操拜廣州刺史未至州二十
里石門有水曰貪泉飲者懷無厭之欲隠之至泉所
酌而飲之因賦詩云古人云此水一歃懷千金試使
夷齊飲終當不易心至州清操愈厲
山濤藏絲温叟封錢
晉山濤為右僕射初袁毅為鬲令貪濁賂遺公卿以
求虚譽亦遺濤絲百斤濤不欲異於時受而藏諸閣
上後毅事露凡所受賂皆見推檢濤取絲付吏積年
塵埃封印如故
宋劉温叟太宗在晉邸聞其清介遣府吏賫緡錢百
千遺之温叟不敢却貯廳事西舍令府吏封識乃去
明年重午復送角黍紈扇吏視西舍封識宛然吏還
白太宗曰我送猶不受況他人乎
趙抃匹馬禇瑤單舡
趙清獻公抃字閱道初任成都攜一龜一鶴以行再
任屏去龜鶴止一蒼頭執事張學士裕以詩送之云
馬諳舊路行來滑龜放長江不共來神宗即位召知
諫院上謂公曰聞卿匹馬入蜀以一龜鶴自隨為政
簡易亦稱是耳
吳褚瑤字孔珽罷烏傷縣單舡而歸故人太子中庶
子楊衡乞土宜瑤乃抽舡上竹一竿與之曰東南之
美唯竹箭最直而有節幸堪歲寒庶子聞之使人往
觀惟竹笠一枚蘆襏數領遂用為昭信中郎
伯恭戒弱次山惡曲
宋東萊吕成公祖謙作書說云弱者天下之大害學
者之大患人之所以不能為善者多是不能立志故
洪範以弱立扵六極之後大抵為善生於剛萬惡之
原生於弱
唐元結字次山操守剛正嘗作惡曲文云吾輩全直
三十年未嘗曲氣以轉聲曲辭以達意曲視以回目
曲步以便往
元紘斷判邦衡奏牘
唐李元紘為雍州司戶太平公主與僧争碾磑元紘
斷還寺僧竇懷貞為雍州刺史懼太平勢促令改斷
元紘大書判後云南山或可改移此判終不可搖動
懷貞不能奪
宋胡銓字邦衡號澹菴先生紹興初秦檜主和議言
不便者輒罷公上疏乞斬秦檜檜白上竄新州王庭
珪作詩送之有百辟動容觀奏牘幾人回首愧朝班
之語南軒云澹菴大節極好至如諫牘須與日月争
光
邢峙邪蒿夷吾惡木
南齊邪峙字士峻方正淳厚為國子助教尉進太子
饌菜有邪蒿峙視之曰此菜名不正非殿下所宜食
管子曰夫士懷耿介之心不蔭惡木之枝惡木尚恥
之而況與惡人同處
敦復老桂稚圭秋菊
宋晏敦復力詆和議秦檜使人許之曰公若曲從兩
地旦夕可至公曰吾終不以身計誤國況吾薑桂之
性到老愈辣
宋韓魏公琦字稚圭自幼性醇一無邪曲每謂保初
節易保晚節難故晚節事事著力所立特完詩云不
羞老圃秋容淡且看黃花晚節香意可知矣
右一百二十句叙立身行已之事
純正蒙求卷中
