聞見錄卷四宋邵伯溫撰
熙寧七年春契丹遣汎使蕭禧來言代北對境有侵地
請遣使分畫神宗許之而難其人執政議遣太常少卿
判三司開拆司劉公忱為使忱對便殿曰臣受命以來
在樞府考核文據未見本朝有尺寸侵敵地且鴈門者
古名限塞雖跬步不可棄奈何欲委五百里之疆以資
敵乎臣既辱使指當以死拒之惟陛下主臣之言幸甚
帝韙之忱出疆帝手敕曰寇理屈則忿卿姑如所欲與
之忱不奉詔初以袐書丞呂公大忠為副使命下大忠
丁家艱詔起復未行公亦使回敵又遣蕭禧來帝開天
章閣召執政與忱大忠同對資政殿論難之久帝曰凡
敵爭一事尚不肯已今兩遣使豈有中輟之理卿等為
朝廷固惜疆境誠是也然何以弭患大忠進曰彼遣使
相來即與代北之地若有一使曰魏王英弼者來求關
南之地則如何帝曰卿是何言也大忠曰陛下既以臣
言為不然今代北安可啓其漸忱進曰大忠之言社稷
大計願陛下熟思之執政皆知不可奪罷忱為三司鹽
鐵判官大忠乞終喪制帝遣中使賜富韓公韓魏公文
潞公曾魯公手詔其略曰朝廷通好契丹幾八十年近
歲以來生事彌甚代北之地素無定封故造釁端妄求
理辨比敕官吏同加案行雖圖籍甚明而詭辭不服又
横使復至意在必得敵情無厭勢恐未已萬一不測何
以待之古之大政必詔故老云云韓魏公疏曰臣觀近
年以來朝廷舉事則似不以大敵為恤敵人見形生疑
必謂我有圖復燕南之意雖聞北主孱而妄弱豈無強
梁宗屬與夫謀臣策士引先發制人之說造此釁端故
屢遣使以爭理地界為名觀我應之之實如何爾其所
致彼之疑者七事高麗臣屬契丹於朝廷久絶朝貢乃
因商舶招諭而來且高麗來與不來於國家固無損益
而契丹知之謂朝廷將以圖我一也吐蕃部族不相君
長未嘗為邊患而強取其地逮熙河一路殺其老弱以
數萬計所費不貲契丹聞之當謂行將及我二也邊近
西山地勢高仰不可為溏濼向聞遣使部兵徧植榆柳
冀其成長以制敵騎昔慶歷慢書所謂創立隄防障塞
要路無以異矣三也義勇民兵將校甚整教習亦精而
忽創團保甲一道紛然義勇人十去其七破可用之成
法得增數之虚名四也河北諸州緣邊近裏城池工築
並興增置防城之具檢視衣甲器械五也創都作院頒
降弓刀新樣大作戰車此皆衆目所覩諜者易窺費財
殫力先自困弊六也置河北三十七將各專軍政州縣
不得關預聲言出征又深見可疑之形七也夫契丹素
為敵國因事起疑不得不然亦其善自為謀者也今横
使再至初示偃蹇以探伺朝廷况代北初與雄州素有
定界若優容而與之敵情無厭浸淫無已不許敵遂持
此以為已直縱未大舉勢必漸擾諸邊卒隳盟好臣昔
曾言青苗錢事而言者輙肆厚誣非陛下之明幾及大
戮自此聞新法日下實避嫌疑不敢論列今親被詔問
事係國家安危言及而隱罪不容誅臣嘗竊計始為陛
下謀者必曰自祖宗以來因循苟簡治國之本當先富
強聚財積穀寓兵于民則可以鞭笞四夷盡復唐之故
疆然後制禮作樂以文太平故散青苗錢使民出利又
為免役之法次第取錢雖百端補救終求善法此所謂
富國之術也又内外置市易務小商細民無措手足加
以新制日下更改無嘗官吏茫然不能詳記違者坐徒
不以赦降監司督責以刻為明簿法之苛過於告緡今
農怨於畎畆商旅歎於道路官吏不安其職恐陛下不
盡知也夫欲攘斥四夷以興太平而先使邦本困搖衆
心離怨此則陛下始謀者大誤也陛下有堯之仁舜之
聰改過不吝聖人之德也而又好進之人不顧國家利
害但得邊事將作富貴可圖必曰敵勢已衰特外示驕
慢爾以陛下神聖文武若擇將臣領大兵深入邊境則
強劃之地一舉可復此又未之思也今河朔累歲災傷
民力大乏緣邊次邊州郡芻糧不充新選將官皆麄勇
寡謀之人義勇保甲新點未經訓練若驅重兵頓於堅
城之下糧道不繼腹背受敵雖曹彬米信名德宿將猶
以此致歧溝之敗也臣愚今為陛下計謂宜遣使報聘
優致禮幣具言朝廷向來興作乃脩備之常與北朝通
好之久自古所無豈有它意恐為諜者所誤耳且疆土
素定當如舊界請命邊吏退近者侵占之地不可持此
造端隳累世之好永敦信誓兩絶嫌疑望陛下以自見
可疑之形如將官之類因而罷去以釋其疑則可以遷
延歲月陛下益養民愛力用賢任能疎遠姦䛕進用忠
鯁天下悅服邊備日充塞下有餘蓄帑中有羡財若果
自敗盟誓有衰亂之形然後一振威武恢復故疆快忠
義不平之心雪祖宗累朝之憤矣富韓公疏曰臣五六
年來切聞綏州囉瓦熙河辰錦戎瀘交趾咸議用兵或
以喪師或以獻馘即時傳播四方而西師初舉便傳必
復靈夏既又大傳有人上平燕之策契丹必然尋以探
知彼復聞朝廷練士馬繕城池利器械聚芻糧加之招
致高麗欲為牽制又置河北三十六將事機參合此北
人所以先期造釁既發爭端勢未肯已也今釁已成代
北各屯兵馬境上爭論逾年未决横使再至事歸朝廷
自當之則恐理難款緩便要可否違之則兵起而患速
順之則河東斥堠日蹙雖款目前遺患在後臣謂不若
一委邊臣堅持久來圖籍疆界為據使之盡力交相詰
難然契丹非不自知理曲蓋欲生事遂興干戈豈是無
故驟興實有以致其來也惟陛下深省熟慮不可獨謂
北人造釁背盟也惟彼若萬一入寇事不得已我但嚴
兵以待之來則禦戰去則備守此自古中興防邊之要
也若朝廷乘忿便欲深入討擊臣實慮萬有一跌其害
非細或更與西夏為犄角之勢則朝廷宵旰矣事既至
此二邊警急數年未得息肩四方凶徒必有觀望者臣
願陛下以宗社為憂以生靈為念納汙含垢且求安靜
非萬全不舉此天下之願而臣之志也而又喧傳陛下
决為親征之謀中外聞之心殞膽落陛下英睿天縱必
有成算然太平天子與創業之主事體絶異尤不可慨
然輕舉又恐朝廷且作聲勢初無實事若如此乃是我
以虚聲而召彼實來也張虚聲者必有疎略之虞作實
來者必盡周密之慮成敗豈不灼然假令敵人能得志
而還此契丹一種事力素強又有夏國唃厮囉高麗黑
水女真韃靼諸蕃為之黨援其勢必難殄滅則繇此結
成邊患卒無已時臣竊謂因今横使之來且可𨕖人以
其疑我者數事開懷諭之云凡為武備乃中國常事非
欲外興征伐向來用武之地皆小蕃有過者朝廷須當
問罪若吾二大邦通好已七十餘年無故安肯輒欲破
壞又恐是姦人走作妄興鬭諜因此互相疑貳養成釁
隙遂有今日爭理如朝廷更有可說之事但盡說之須
令釋然無惑乃一助也横使如不的即遣報聘者於戎
主前且道此意庶幾一得必有所益緣彼大藉朝廷歲
與方成國計既有憑藉之心豈無安靜之欲只以疑情
未釋遂成倔強若與開解明白必肯回心若兩情不通
禍患日深必成後悔臣更望陛下兼採博訪不宜專聽
一偏恐有迎合聖意及畏避用事之人不敢以實事聞
而誤國家大計臣所以及此者竊聞去春久旱陛下時
降手詔許人極陳時政得失尋聞上章論列者甚多隨
而或遭貶降陛下殊不以手詔召人極陳為意而優容
之及令得罪士大夫自此皆務結舌下情不能上達朝
政莫大患也願陛下深思極慮早令天下受賜也文潞
公曾魯公疏皆主不與之論皆乞𨕖將帥利兵甲以待
敵時王荆公再入相曰將欲取之必姑與之也以筆畫
其地圖命天章閣待制韓公縝奉使舉與之蓋東西棄
地七百餘里云韓公承荆公風旨視劉公呂公有愧也
議者為朝廷惜之嗚呼祖宗故地孰敢以尺寸不入王
會圖哉荆公輕以畀鄰國又建以與為取之論使帝竟
置韓富二公之言不用至後世姦臣以伐燕為神宗遺
意卒致天下之亂荆公之罪可勝數哉
神宗天資節儉因得老宮人言祖宗時妃嬪公主月俸
至微歎其不可及王安石獨曰陛下果能理財雖以天
下自奉可也帝始有意主青苗助役之法矣安石之術
類如此故呂誨中丞彈章曰外示朴野中懷狡詐
聞見錄卷四
