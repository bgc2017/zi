負暄野錄雜家類四(雜品之屬)
提要
(臣)等謹案負暄野錄二卷舊本題曰陳槱撰
不著時代卷末有至正七年王東跋乃云不
知何人所述是當時所見之本未署名也今
考書中秦璽一條稱槱嘗聞諸老先生議論
則其人名槱無可疑但不知何所據而題為
陳姓案閩書陳槱陳幾之孫長樂人紹熙元
年進士書中秦璽條内稱嘉定己卯計光宗
紹熙元年下距寧宗嘉定己卯首尾僅三十
年又西漢碑條内亦稱聞之梁溪尤袤惜不
再叩之袤云云亦正當光寧之時疑即此陳
槱也其書上卷論石刻及諸家書格下卷論
學書之法及紙墨筆研諸事皆源委分明足
資考証至所載鼠鬚筆詩一首宋文鑑題為
蘇過作其時斜川集尚存必無舛誤而槱稱
昨見邵道豫賦鼠鬚筆殊有風度今載于此
云云則失考之甚矣乾隆四十三年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
