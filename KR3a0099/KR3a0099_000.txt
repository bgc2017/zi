榕壇問業十八卷儒家類
提要
(臣)等謹案榕壇問業十八卷明黃道周撰道
周有易象正已著錄此編乃其家居時講學
之語考道周自崇禎壬申削籍歸石養山守
墓是年講學于浦之北山越二年甲戌夏始
入郡就芝山之正學堂為講舍至乙亥冬以
原官召用始罷講故此書起甲戌五月至乙
亥仲冬者凡十六卷其十七卷有云丙子春
者則道周已罷講還家取他方友人書牘問
難之詞當時未即答者續為發明綴入其十
八卷則同年蒋德璟所問之詞道周屬諸弟
子代答間亦衷以已說併以德璟原問十八
條附錄于後其書每卷分載所編弟子姓氏
卷之前後道周復各綴以題識其大旨以致
知明善為宗大約宗法考亭而益加駿厲書
内所論凡天文地志經史百家之說無不隨
問闡發不盡作性命空談盖由其博洽精研
靡所不究故能有叩必竭響應不窮雖詞意
間涉深奥而指歸可識不同于禪門機括幻
窅無歸明人語錄每以陳因迂腐為博學之
士所輕道周此編可以一雪斯誚矣乾隆四
十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
