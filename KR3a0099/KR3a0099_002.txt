榕壇問業卷二
明黃道周撰
甲戌六月二日余以兒子痁未還山諸友約為再會時
在榕壇者四十八人唐伯玉蘇伯韡阮霽皇唐君瓚盧
孝登王豐功魏伉侯戴石星以家務見謝凡四十人至
於會次秋水曹公旹以莆李視府篆攝衣升堂謁夫子
像畢下階揖諸生坐定問今日講論何章某請公祖發
皇大義推譲久之某云諸生讀書泛泛言大學中庸大
學中自然以至善為要歸格物致知為首義只是中庸
兩字單舉名篇於中和首義又别著眼此處尚未理會
如何得開門見山曹公應聲云庸者用也中和兩字只
是日用當然大舜所謂用中與聖門致中皆實有下手
處以此與大學一樣著眼某作禮云賴有公祖開發使
諸生豁然不然舍和趣庸又成贅義曹公云正不知次
章如何便說中庸不說和字某云先輩只教人看未發
前氣象和自庸得不消看了且如喜怒哀樂是庸常有
的直做到天地位萬物育亦是尋常事業無甚光怪只
是未發前看得不同耳曹公云未發前畢竟如何某曰
只是戒慎恐懼且是君子小人在中庸中了無分别只
有戒懼與無忌憚便天淵之别了曹公云如此看時中
字還是一是二某未觧曹公云如時時守中與時措之
宜此是一是二某云聖門喫緊入手處只在慎獨自不
覩聞以至覩聞自未發以至已發隱微顯見何時離得
中字何時分破得中字聖門不把和字硬對正是聖門
明眼明手如小人便要極通方隨時變化以此於中庸
上看麤了曹公云如此看時字便在隱微顯見未發已
發處透得分明致用極大如小人但說得用不得也某
為歛袵者久之某見人厭薄程朱於時中兩字看不明
白欲於是日䜿義却念前日強恕求仁之義講究未透
聖門本領只是明善求仁求仁工夫看不分明驟說中
字便與空門鬭閙了說静說敬入手直捷亦未能於明
善求仁處領得完全因曹公問題次應云聖門中尚有
疑義如克伐怨欲不行章極是難看也仁字如是難知
夫子不合以是強人如是易為諸子不合都做不到且
說克伐怨欲四字已是上根人下手不在塵腐路頭令
此處刊除未開仁印教人如何用工譬如驕兒戾僕不
放出門雖是小可愛養中才亦從此做去難道存遏懲
窒便是一路清寧也但不知顔子不遷不貳比此如何
耳曹公云胡安國學曾到此試與諸賢一參時坐久曹
公以堂事且去某欲曹公更命一題公固推讓因於聖
像前探得桃夭三段公謂聖賢談話動便引詩以此開
益後學猶禮樂之有笙簧諸賢欣然承受某私欲吾黨
講課自是韋布素心一旦動煩有司不獨鹿豕改色亦
恐有人傍門穿竇因送曹公次回揖諸賢云程叔子極
是好人又經濓溪鎔鑄去之十年見獵猶心動僕今日
見官人來講論便覺微有名心諸先生幸相箴規勿為
急燭動火也時日未午同諸賢過紫陽祠謁畢復坐舉
題云聖賢相引只是無盡工夫大禹不自滿假求仁無
怨欲仁不貪如就克伐怨欲上消磨光淨去仁何遠只
怕他執煞認着謂招降殺賊便是天下太平也如此章
是聖門證仁第一大義與子路不忮不求子貢無驕無
諂一樣參看今人都說不行四者還有四者根在又說
在外面打叠不在裏面磨礲難道四者根株尚在外面
乎又道不行底象如壅水如截瘧難道壅水截瘧夫子
還說是難事也正如禹周驅逐鳥獸益稷粒食生民一
段仁心還湏千年與舜文合證且勿說殺賊招降便是
盜息民安即使比戸可封難說聖心便了也諸賢云此
為首義如次義還是桃夭三章不某云我輩今日雖是
課義實是探討聖賢消息某初來要明中庸密義已被
曹公點破得出畢竟此中尚有一事如中庸其至中庸
不可能此中庸字豈是皮膚如何要擇且如擇乎中庸
此手豈錯如何又補箇一善出來聖賢心眼精微只看
予智兩章針鋒細對擇執關頭指點不漏即此知止格
物做到舜顔上去無復文章何况二義三義耶諸賢於
是命筆以克伐章為第一得善句為第二桃夭章為第
三是日暑氣蒸極諸賢集坐搆思忘疲某俯數廊柱唯
有自愧晚刻吳雲赤先完兩義雲赤意與某水乳俱合
既而諸賢首義以次畢投朱君薦蕭然玄引最得聖門
進一步法謝有懷趙與蓮居常甚敏是日亦湛思良久
乃出唯陳明師浩然吐所欲言於題中疑難掀摲殆盡
某拈明師作對諸賢云凡聖門論仁常有兩義一義是
密藏一義是進法密藏者對子淵子弓說克復敬恕當
面認出内聖外王白地明光進法者對武伯子張說千
乘百乘說清說忠背地藏着實用真體金針不度唯對
子貢說立說逹挽却當中耳凡聖賢皆當中作出克伐
怨欲不行已從當中挽住却未嘗洞中紅心如射箭者
手強目高時時穿透杆外此是博施濟衆的難事弓強
手柔時時穿貼紅邊此是不行四私的難事然穿貼紅
邊與穿透杆外者手地不同所以一挽之使近一慰之
使進異日此義恐不明白纔對子張說能行五者天下
為仁能行五者不行四私所謂抽他銅錢與他元寶也
不行四私說不知其仁勿作四非禮反說天下歸仁所
謂銷他財寶白地明光也諸賢於先難字都看得明白
只未把聖門歴歴談仁處一一融會成一大塊陳明師
似嘗看過却體貼透亮諸賢謂都看過只是夫子說不
知便虛涵將去使人自會耳洪尊光心地最明淨於此
處都看得圓成黃共爾看得圓成都於難字上體會大
抵此題謂有難字替不得仁字有仁字把不住難字兩
下投刀使強力敏手苦心攅眉者一齊心虛跕脚不住
如顔夫子博約前後鑚仰高堅何等艱苦難道心地上
做起工夫便容易也所以顔子一箇禮字當子弓兩箇敬恕子
弓兩箇敬恕當子張五箇恭寬信敏惠不是理路不同正是
稟受領略各别若要一處抖擻特地證成便向旁門喫
棒乞食去也是日諸賢各極研會楊峻人唐君璋鄭枕
石張鎮樸人自豎義斐然足讃唯盧君復張德聲尹孟
寳以苦暑不及完篇翼日乃證次義勗之元屛鎮樸翼
日過寓中問首次二義要會孰難某云此俱是聖門中
第一要義克伐題如劉季入關決定要王仰視宮闕俯
顧組璽無一不是王者與留侯商量封府庫圖籍俛首
謝項此段精神畢竟與武湯夐别擇善題如武王入洛
俘寳萬千到頭只是一篇洪範難之與仁說二既不得
二中庸之與一善說一又不得一一邊是入海探珠一
邊是登天捫斗纔着一毫麤心便是萬山突礙看顔子
得一善後猶是拳拳服膺則聖藏中豈有合下領法只
管手下入木三分不要擡頭虛放徑尺也桃夭三章無
甚奥義然既當壇與曹公拈出便多作者鄒定基不作
次義只拈桃夭之篇與楊玉宸同意復貽書見問云擇
乎中庸得一善此善即至善也一字與中庸各何處下
落若别有下落道不得中庸不可能也某云此事當日
說之已明定基未曾面話且如中庸其至乎不是一善
那得至來正謂擇至庸者不得一善所以民鮮能久矣
虞廷學問要從精一說到執中若無精一豈有中字要
截得來定基又問顔子執擇都在膺上博約都在我上
克復都在已上原思克伐怨欲只見克己一邊把繇己
章看不見了某云定基看顔子瞧着兩邊耶已字如有
兩邊當如月蝕一邊去黑一邊生明迨其明時邊背安
在且如克己定基尚謂未仁耶定基云不行與克己畢
竟如何分别某云克復消息正如月蝕還明不行消息
正如雲霧不興呌月蝕還明自家信得天下人亦信得
呌雲霧不興自家把不住鬼神亦把不住也張鎮樸因
問前日說不行章有兩義都是無盡義如何參透某云
何處看是有盡無盡鎮樸云難亦無盡仁亦無盡是無
盡義霧不蔽山雲不蝕月是有盡義某云賢自參會得
透如論體者月明山蒼與雲霧了不相涉如論工者邊
暗邊明各隨天下所見何處得有盡義耶
翼日趙希五又問夫子教顔回克復教仲弓敬恕教樊
遲先難至原思獨云為難仁則不知豈分量不同立教
亦異耶某云此事已曾講過不復須疑希五云考亭說
克復是乾道敬恕是坤道作何分曉某云猶沈潛剛克
高明柔克耳難道樊遲原思一是屯道一是蒙道也希
五云世云克己是提宗不行是對治如何某云提宗如
服氣還丹對治如禁葷斷酒兩事細參有何分别若是
仁人只得呼吸尋常與天同運
涂爾虞云先難後獲所獲云何如可謂難更當何獲未
識攻苦休歇先後放下一齊俱有抑一齊俱無耶周季
侯云約法三章少不得垓下一戰其義有可商不某云
此則不同垓下一戰只為間道入關若使前途倒戈只
得放牛牧馬豈有遏劉耆定又須翦伐一場只是朽馭
上頭戰兢無盡一心安穩難事又來堯舜相對再不說
天下太平且及時為樂也
林非著又問天下太平與歸仁一樣氣象在邦無怨在
家無怨亦是小康克伐怨欲不行可是分疆畫守自保
城池不某云正是滕薛小邦亦行得王道惜他不行難
道效死勿去亦是王者之師
楊玉宸是日首義已先完取去某不復憶因問玉宸昨
日意旨如何玉宸云顔之克復憲之不行講觧紛紛以
天宰所見則顔有復禮在憲力求去克伐怨欲畢竟有
頭腦無頭腦之别某憶前期黃共爾嘗問克己復禮禮
是何物未及裁答言下憬然因問玉宸復禮是頭腦此
頭腦安頓何處玉宸亦憬然某云無復非禮便是禮了
此禮字更無可說譬如日出無不明處便是明了不消
說明是日出也玉宸云日出便明此是頭腦未明要日
出此是未有頭腦耳某云如賢說極是但知雲霧風雷
日月亦自在但要吹盡油燈天雞自啼東方漸白耳
呂而德因問如此全是景候昔香巖童子問潙山的的
大意潙山云我說不干汝事巖後因擊竹有悟禮謝潙
山云當時若與說破豈有今日不審原思景候到時又
是如何某云吾道則無此法夫子對曾子說吾道對子
貢說予一貫明明呈身見顔回勞苦直接他文禮路上去
見子貢施濟直挽他立逹路上來何嘗看人自啼自静
只是前頭說難說獲說為之難後來說易說簡說易簡
而理得要人此間探討尋求得箇真歸宿不漫下工夫
也外道只管虛虛聞聲應響如心風兒切勿靠信
周房仲當時亦問夫子以乾坤兩義提出克復敬恕至
如成卦提出虛字繫辭又提出寂字老之清淨佛之妙
明皆從此出今日如何說不靠信得他某云寂感虛受
此是世間人事神明一定道理豈是佛老割據得去又
豈是夫子隂隲護他且如仁字一字是夫子特呼出來
為五經玉璽任他說慈說捨說果說報說秘密妙義何
嘗有一字頂戴得去一字滲破得來即如克伐怨欲四
字隨他五隂六塵諸垢淨相包裹備盡此處斷除夫子
猶未許他仁字何况黑白雌雄之間
鄭孟儲極是湛深人尚有此意亦云談到心性上去便
在乾竺玄中某云何處見在他玄中孟儲云譬如無意
必固我不行克伐怨欲此中磨勘逾磨逾細便覺空藏
是箇盡頭某云正是此處為他救命為他下藥如荷蕢一
流人夫子直曰果哉末難此箇難字是他瞑眩金丹古
今豈有不格一物能明萬物不盡已性能盡物性的道
理如是一路掃除便成透亮試看日月星辰豈是掃除
透亮得來如說磨硏淨盡便與空隣譬如骨角玉石千
倍下工只期無憾豈有切磋琢磨直到絶無纔稱明了
此一種書晦庵諸老辨之已熟我們再不消說
朱季乂又問心性兩字是聖門常談語孟多間稱之者
大學言心獨不言性中庸言性竝不言心豈修齊治平
許大事業皆從心造不從性造參贊位育許大學問皆
繇性造不從心造歟抑心性是一是二吾儒所云存心
養性與老氏修心鍊性釋氏明心見性遠近異同歟某
云此是賢考究來問的抑是賢謄錄來問的如考究來問者某曾
講過諸賢偹知如謄錄來問者想先輩自有文章也季乂云是
俊記得俊初來實未聞說某云看頭日格物明善意義自曉
是日剖析斯義於制私一路不入拘儒不墜佛老賴諸
賢長助實多而次藝發皇在諸賢心上實未盡暢因問
尤詹茹云擇乎中庸此中庸是散見天下的抑是環集
吾心的得一善是中庸融會的是中庸揀選的詹茹云
顔夫子與大舜一樣聰明一樣擇法問察之下兩端盡
融如食知味如行得寶何由窺測得他某云顔回亦是
人耳就陋巷絃誦上體貼如何便到虞廷上事詹茹云
虞廷深山想與陋巷一樣工夫某云賢說得好孟夫子
最善看書顔回在陋巷擇得一善便拳拳服膺此是舍
之則藏一路虞舜在深山聞得一善便沛然若決江河
此是用之則行一路詹茹云如此則得一善不消看到
至善上去也某云此則不同中到庸處如銀出火鍊用
熟成得一善如丹頭點就百寶所宗且如人倫方員要
有至極得一聖人規矩握要所會自然不同譬如一般
規矩亦有極精極微工夫所謂精以致一也詹茹云然
則顔子已到知止能得地位某云古人學問千聖同條
静安生慮雖在吾輩何敢不勉
黃君琬隨問中字既是未發一善字更是何物李延平
勸人觀未發氣象此觀字即是擇字否既於無可擇處
著得又於不著一善處得善此等微渺下文告哀公又
於擇善下分派出學問思辨來此是同是異某云賢問
得極好古人說此中字只就無過不及上看分化原頭
少不得一番鍜鍊吾人學問思辨工夫正於此處措手
如九二大人亦有學問聚辨的淵源耳凡人錯處都在
極微極渺正視不到處如在昭昭路上不是無忌憚的
豈有差池且如此天下根原萬物秘藏要銖兩不差定
費多少心力此中工夫切勿疑誤
呂而遠曰小人無忌憚是糠粃一世不消說了君子而
時中却是天長地久不隨風雨明晦的然如此中庸經
決擇過尚有一不一處是何緣故不敢謂一善是中庸
錯出單義又說不得是中庸了義歸墟看來中庸是舟
一善是柂性善是中庸柂工某云都是但一善不是了
義歸墟將謂終身日日買船選柂也某憶先儒每坐講
論必問孔門所樂何事顔子所學何學初意以原思與
顔子對照看出不遷不貳而諸賢紛紛為每事擇善隨
時處中二語縛著因林興公來問顔子亞聖過怒應無
如何還有某云賢看不遷怒不貳過細抑不行克伐怨
欲細也如說克治工夫再無麤細之别如看他體會源
瀾支節迥然難齊興公云夫子教他下手亦在視聽言
動上何嘗直破心扃某云正在此處備見天性凡人下
手要有得手用力要有得力處如在怒過上下手終身
是箇怒過也興公云如在已上下手豈終身是箇已在
某云此不同試把手掌當日照過何者是汝骨月去了
非禮便是禮了已克禮復如何猶說已在興公云如此
繇己之己與克己之已是一是二某云汝兩手擦面誰
是汝手誰是汝面汝自家梳洗整頓衣冠雖有别人亦
是汝的此處十分分明如何自家倒錯興公又云畢竟
顔子得力何在某云不會首義再看二篇莫若郭受子
所云隨立隨掃也
謝有懷張勗之柯魯生於是一齊悟一善之善不是等
閒自捐所問不煩更答
張元屏云中字既明白只如庸字舜顔武周許大事業
在夫子都看作庸行誠明性教而下篤恭治平而上聲
臭盡處夫子都看作庸言此中擇執何處下落某云看
中庸首尾是中庸下落大學開頭說止至善中庸婪尾
說無聲無臭至矣庸常道理直到此處不是舜顔誰人
領略賴賢提掇不使坐上淺看中庸輕批至善也
唐君瓚以補課見過偶聞是說便云瑒常疑希聖希天
之說如中庸首章不睹不聞未曾說至只說致字末章
無聲無臭不說致字止說至字大學至善致知顔回擇
中得一此不是希天而何某云極是一部中庸束到頭
了只有兩字歸結一實如何諸賢尚有紛紛之疑
先是與曹公說時中時趙與蓮坐次稍遠不聞講論因
舉前話云君子時中小人無忌憚無忌憚只是不戒懼
時中只是戒懼不知此戒懼時便是擇守功夫抑是誠
明前頭不思不勉時候也某云此事前說已明嚮來呂
而遠亦疑時中不是戒懼黃君琬又疑看未發氣象不
是擇中大抵戒懼則時時做得不戒懼則時時做不得
擇乎中庸不能朞月如何說是時中畢竟於隱微去處
工夫不到如要刻刻致精自然無朞月終身之别隨他
說時中變化我只管是刻刻獨知再勿隨他横生手脚
是日二義頗明諸賢旁及他義黃太文問川流敦化楊
峻人問仁本孝弟洪尊光問同室鄉隣鄭枕石問顔回
禹稷尹孟寶問不知不能黃共爾問知一知十或理可
旁通或言須異日皆裁答未能詮次有盡惟陳明師未
有言話因問明師亦有學誨不明師問聖門言一貫者
二參言下便承指出忠恕何等直捷賜言下默然後談
性道尚有疑關豈是從人貫者心地易尋從天貫者命
前難語抑是魯者蹠實言在意中慧者課虚意在言外
耶某云此則未能要解者湏是曾參不死端木復生陳
明師固問張德聲亦以是請某退避曰若說者又是被
人惶怪一場德聲曰何事某云某前在浙江曾發此義
及至毘陵與謙止參證殊未慊心某生平謂人心頭學
地須積精而成如一片日頭晃赤赤無一點昏昧團團
天中只一片日子日北則晝長氣熱萬物皆生日南則
晝短氣寒萬物皆死觸鹵而出則為雷霆迫氣而行則
為風雨餘光所照以為星辰餘威所薄以為潮水爆石
為火融金為液出入頂踵照於心繫如此世間無一物
一事不是日頭串透人生學問精誠常如此日然後能
貫串六虚透徹上下千里萬里無有障隔如此便到十
世百世更無芥礙了稍不如此雖杵針鐵線穿鑽不來
何况鋼城十重内外眀師唯唯德聲曰此是天道抑是
人理耶某云隨賢穿串莫問阿誰
張鎮樸復理前語云前日問詩中三頌却未曾說周商
與魯王豳與秦風頌始終如何綴繫某云此不須說詩
曰眀眀在下赫赫在上又曰維南有箕維北有斗又曰
嘒彼小星三五在東鎮樸呀然若未嘗聞者諸賢扵是
開指稍闊
朱君薦問左國為春秋正傳春秋災異不指事應而左
氏言之歴歴不疑將左氏補仲尼之缺抑賢人所詳聖
人置不論與某云史失之誣易失之賊只看他無失處
不要看他失處君薦曰現前失在何處某云君子之失
也如日月之食也日月何曾樂要食在
唐君璋又問北極遠近不同自是地形漸别漳南燕北
相差十三四度過此以往顛踵反植於理如何某云此
是常談又何足怪
羅期生問焦京王楊諸易同異某云寂然不動感而遂
通何說之有
吴雲赤以前問多不復置問某云姑舉一二雲赤云聖
賢損益差等如周公太公報政論治逆知其後必簒必
削何不更求至道豈是精神有限抑是時勢使然某云
此則未知若是轉移得住一變再變現亦有人却無變
處又云蘇空同曰西漢風俗頽敝繇高祖不事詩書東
漢名節厲興繇世祖敦尚儒術莽操難易自是二祖異
趣果是世運使然亦是風會之故某云此亦未知但使
黨錮不興諸賢未盡延熹餘歷尚在炎年雲赤又云宋
晉兄弟之國士風兵旤約略相同今人遠邁漢唐何亦
有議論成功之歎某云此則不知聽諸先生私憂過計
某則寸田尺宅未能自謀
林非著已嘗問過又來談云定危者與人諸葛武侯鞠
躬盡瘁負許才識不能復卯金之業就如一箇閹皓提
蹋不住如何得使張陸歸誠若使人有此等才識又有
此等至性一心貫串天人一心自比管樂兩下分馳不
知此時於心性内如何參得透於體用上如何看得定
又如何做到盡頭處某曰此又未知若要知者試問原
思做到頭時克伐何在做不到頭時怨欲何在一匡受
賜鮑叔未知其始孤城不下魯連不知其終今日只做
文章奈何便要上下今古
翼日某以負土復還山中且餘未悉以竢來期
榕壇問業卷二
