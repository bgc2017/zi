提要
常談一卷雜家類三(雜說之屬)
臣等謹案常談一卷宋吳箕撰箕字嗣之新
安人乾道五年進士授仁和主簿分教臨川
歴知當塗縣為趙汝愚所重召主審察尋以
疾卒宋史不為立傳其事跡僅見於徽州志
所著尚有聽詞類稿十二冊已久佚不傳惟
此書之目宋史藝文志載有一卷今散見永
樂大典各韻中者抄撮薈萃猶存一百餘條
大抵皆評隲史事而間及于考證徽州志稱
箕之在臨川也與陸九淵遊相與講明義理
盖深有得于金谿之學今以此書與九淵文
集互勘如九淵經德堂記論漢高祖為義帝
討項羽一事謂新城三老深知天下大計而
箕亦謂新城老人獨知而言之漢有天下遂
定于此又九淵語錄論曹參相漢謂其能師
盖公用黃老術漢家之治血脉在此而箕亦
謂參得安静之體盖公清心之言有以先入
之其旨趣往往相合似乎墨守不變者及觀
其論汲黯一條九淵集中稱黯仗節守義雖
曰未學必謂之學而箕乃以為黯之直諫本
于氣質非學而得故昧于大道其說又如枘
鑿之不相入可知箕之學術雖本陸氏不為
苟同與輔廣詩童子問一字一句堅持門戶
者其心術之公私相去遠矣觀尤袤與箕同
時而所輯遂初堂書目已列有常談之名則
當日即珍重其書也今以所存各條依次裒
綴勒為一帙用還宋志卷目之舊中間所引
外史檮杌國史補長編諸條或摘錄原書無
論斷疑永樂大典已有脱文今無可參校姑
仍原本錄之焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
