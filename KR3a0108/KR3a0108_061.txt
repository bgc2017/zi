欽定四庫全書
御纂朱子全書卷六十一
歴代一
唐虞三代
問堯舜在湯武時還做湯武事否曰堯舜且做堯舜看
湯武且做湯武看看得其心分眀自見得
堯舜之禪授湯武之征伐分眀有優劣不同却要都回
護教一班少閒便說不行且如孔子謂韶盡美矣又
盡善也武盡美矣未盡善也分眀是武王不及舜文
王三分天下有其二以服事殷武王勝殷殺紂分眀
是不及文王泰伯三以天下讓其可謂至德也矣分
眀太王有翦商之志是太王不及泰伯蓋天下有萬
世不易之常理又有權一時之變者如君君臣臣父
父子子此常理也有不得已處即是變也然畢竟還
那常理底是今却要以變来壓著那常底說少間只
見說不行說不通了若是以常人去比聖賢則說是
與不是不得若以聖賢比聖賢則自有是與不是處
湏與他分箇優劣今若隠避回互不說亦不可又云
如可與立可與權若能可與立時固是好然有不得
已處只得用權蓋用權是聖人不得已處那裏是聖人
要如此又問堯舜揖遜雖是盛德亦是不得已否曰
然
湯武之征伐只知一意惻怛救民而已不知其他
問武未盡善曰若不見得他性之反之不同處又豈所
謂聞其樂而知其德乎舜與武王固不待論今且論
湯武則其反之至與未至雖非後學所敢議然細讀
其書恐亦不待聞樂而知之也請問曰以書觀之湯
畢竟反之工夫極細密但以仲虺稱湯處觀之如以
禮制心以義制事等語又自謂有慚德覺見不是往
往自此益去加功如武王大故疎其數紂之罪辭氣
暴厲如湯便都不如此(以上語類四條)
舜紀所論三事其一許由者是已然當全載史遷本語
以該卞随務光之流不當但斥一許由而已也然太
史公又言箕山之上有許由冡則又眀其實有是人
亦當時之高士但無堯讓之事耳此其曲折之意蘇
子亦有所未及也其一瞽象殺舜蓋不可知其有無
今但當知舜之負罪引慝號泣怨慕象憂亦憂象喜
亦喜與夫小杖則受大杖則走父母欲使之未嘗不
在側欲求殺之則不可得而已耳不必深辨瞽象殺
舜之有無也其一舜禹避朱均而天下歸之則蘇子
慮其避之足以致天下之逆至益避啟而天下歸啟
則蘇子又譏其避之為不度而無耻於是凡孟子史
遷之所傳者皆以為誕妄而不之信今固未暇質其
有無然蘇子之所以為說者類皆以世俗不誠之心
度聖賢則不可以不之辨也聖賢之心淡然無欲豈
有取天下之意哉顧辭讓之發則有根於所性而不
能已者苟非所據則雖巵酒豆肉猶知避之况乎秉
權據重而天下有歸己之勢則亦安能無所惕然於
中而不遠引以避之哉避之而彼不吾釋則不獲已
而受之何病於逆避之而幸其見舍則固得吾本心
之所欲而又何恥焉惟不避而強取之乃為逆偃然
當之而彼不吾歸乃可耻耳如蘇子之言則是凡世
之為辭讓者皆隂欲取之而陽為遜避是以其言反
於事實至於如此而不自知其非也舜禹之事世固
不以為疑今不復論至益之事則亦有不能無惑於
其說者殊不知若太甲賢而伊尹告歸成王冠而周
公還政宣王有志而共和罷此類多矣當行而行當
止而止而又何耻焉蘇子蓋賢共伯而尚何疑於益哉
若曰受人之寄則當遂有之而不可歸歸之則為不
度而無耻則是王莾曹操司馬懿父子之心而楊堅
夫婦所謂騎虎之勢也乃欲以是而語聖賢之事其
亦誤矣(古史餘論)
以伊尹為天民蓋以其事言之如耕莘應聘之事即分
眀見得有此蹤跡也治亦進亂亦進是指五就湯五
就桀而言乃是就湯之後以湯之心為心非不待可
行而遽行之謂也傅說是大賢比伊尹湏少貶其見
可而後行雖同但所以行者或不及耳周孔又高直
是正己而物正之事可行而行亦有所不足道矣(答馮)
(作肅)
文王之事紂惟知以臣事君而已都不見其他兹其所
以為至德也若謂三分天下紂尚有其一未忍輕去
臣位以商之先王德澤未忘歷數未終紂惡未甚聖
人若之何而取之則是文王之事紂非其夲心蓋有
不得已焉耳若是則安得謂之至德哉至於武王之
伐紂觀政於商亦豈有取之之心而紂罔有悛心武
王灼見天命人心之歸己也不得不順而應之故曰
予弗順天厥罪惟均以此觀之足見武王之伐紂順
乎天而應乎人無可疑矣(荅范伯崇以上文集三條)
春秋
周自東遷之後王室益弱畿内疆土皆為世臣據襲莫
可誰何而畿外土地亦皆為諸侯争據天子雖欲分
封而不可得如封鄭桓公都是先用計指射鄶地罔
而取之亦是無討土地處此後王室子孫豈復有疆
土分封某嘗以為郡縣之事已萌於此矣至秦時是
事勢窮極去不得了必湏如此做也
楚地最廣今之襄漢皆是儘是強大齊晉若不更伯椘
必吞周而有天下緣他極強大所以齊威晉文責之
皆是沒緊要底事威公豈不欲將僣王猾夏之事責
之但恐無收殺故只得如此至如晉文城濮之戰依
舊委曲還他許多禮數亦如威公之意然此處亦足以見
先王不忍戕民之意未泯也設使威文所以責之者
不少假借他定不肯服兵連禍結何時而已到得戰
國斬首動是數萬無復先王之意矣
管仲内政士鄉十五乃戰士也所以教之孝悌忠信尊
君親上之義夫子曰以不教民戰是謂棄之故雖覇
者之道亦必如此
問晉伐原以示信大蒐以示禮此是信禮否曰此是假
禮信之名以欺人欲舉而用之非誠心也如湯之於
葛葛云無以供粢盛湯使亳衆往為之耕葛云無以
供犧牲湯使人遺之牛羊至於不得已而後征之非
是以此餌之而圖以殺之也又云司馬遷云文王之
治岐耕者九一仕者世祿皆是降隂德以分紂之天
下不知文王之心誠於為民者若此又云漢高祖取
天下所謂仁義者豈有誠心哉其意本謂項羽背約
及到新城遇三老董公遮道之言方假此之名以正
彼之罪所謂縞素發喪之舉其意何在似此之謀看
當時未必不是欲項羽殺之而後罪之也
因論寗武子義剛言春秋時識義理者多曰也是那時
多世臣君臣之分密其情自不能相舍非是皆曉義
理古時君臣都易得相親天下有天下之君臣一國
有一國之君臣一家有一家之君臣自秦漢以来便
都遼絶今世如士人猶略知有君臣之分若是田夫
去京師動數千里他曉得甚麽君臣
子升問伍子胥曰父不受誅子復讐可也謂之亂臣賊
子亦未可又問還是以其出亡在外而言亦可以為
通論否曰古人自有這般事如不為舊君服之義可
見後世天下一家事體又别然亦以其出亡之故若
曾臣事之亦不可也又問父死非其罪子亦可仕否
曰不可孫曾如何曰世數漸遠終是漸輕亦有可仕
之理但不仕者正也可仕者權也
越都會稽土地只如今闊狭後并吴了却移都平江亦
名會稽秦後於平江立會稽郡吴越國勢人物亦不
争多越尚著許多氣力今敵何止於吴所以圖之者
又不及越如何濟事今做時亦湏著喫些艱辛如越
始得范蠡文種未是難二人皆在越籠絡中此是難
某在紹興想像越當時事亦自快人越只一小國當
時亦未甚大叚富貴在越自克如此亦未是難事然
自越之後後来不曾見更有一人似之信立事之難
也(以上語類七條)
戰國
義剛論田子方貧賤驕人之說雖能折子擊却非知道
者之言不成我貧賤便可凌人此豈忘乎貧賤富貴
者哉陳仲亨不以為然次日請問先生曰他是為子
擊語意而發但子方却别有箇意思他後面說言不
用行不合則納履而去此是說我只是貧賤不肯自
詘說大人則藐之孟子也如此說雖曰聖人無小大
無敢慢不肯如此說但視那為富貴權勢所移者有
間矣聖人氣象固不如此若大賢以下則未免如是
陳仲亨問合從便不便曰温公是說合從為六國之便
觀當時合從時秦也是懼蓋天下盡合為一而秦獨
守關中一片子地也未是長策但他幾箇心難一如
何有箇人兜攬得他也是難這箇却湏是如孟子之
說方得如有不嗜殺人者則天下之人皆引領而望
之師文王大國五年小國七年必為政於天下孟子
只是責辦於己設使當時有仁政則如大旱之望雲
霓民自歸之秦雖強亦無如我何義剛問蘇秦激怒
張儀如秦人皆說他術高竊以為正是失策處曰某
謂未必有此事所謂激怒者只是蘇秦當時做得稱
意後去欺那張儀而今若說是蘇秦怕秦来敗從所
以激怒張儀入秦庶秦不来敗從那張儀與你有甚
人情這只是蘇秦之徒見他做到了這一著後粧點
出此事来謾人
趙武靈王也是有英氣所以做得恁地也緣是他肚裏
事會恁地做得但他不合只倚這些子如後来立後
一乖也是心不正後感召得這般事来
問樂毅伐齊文中子以為善藏其用東坡則責其不合
妄效王者事業以取敗二說孰是曰這是他們愛去
立說後都不去考校子細這只是那田單會守後不
奈他何當時樂毅自是兼秦魏之師又因人怨湣王
之暴故一旦下齊七十餘城及既殺了湣王則人心
自是休了他又怕那三國来分他底連忙發遣了他
以燕之力量也只做得恁地樂毅也只是戰國之士
又何嘗是王者之師他當時也恣意去鹵掠正如孟
子所謂毁其宗廟遷其重噐不過如此舉措他當時
那鼎也去扛得来他豈是不要他底但是田單與他
皆會兩箇相遇智勇相角至相持三年便是樂毅也
煞費氣力及騎劫用則是大叚無能後被田單使一
箇小術數子便乘勢殺將去便是國不可以無人如
齊但有一田單盡死節恁地守便不奈他何
常先難而後易不然則難將至矣如樂毅用事始常懼
難乃心謹畏不敢忽易故戰則雖大國堅城無有不
破者及至勝則自驕膽大而恃兵強固去攻二城亦
攻不下
義剛曰藺相如其始能勇於制秦其終能和以待廉頗
可謂賢矣但以義剛觀之使相如能以待廉之術待
秦乃為善謀蓋柔乃能制剛弱乃能勝強今乃欲以
匹夫之勇持區區之趙而闘強秦若秦奮其虎狼之
威將何以處之今能使秦不加兵者特幸而成事
耳先生曰子由有一叚說大故取他說他不是戰國
之士此說也太過其實他只是戰國之士龜山亦有
一說大概與公說相似說相如不合要與秦争那璧
要之恁地說也不得和氏璧也是趙國相傳以此為
寳若當時驟然被人將去則國勢也解不振古人傳
國皆以寳玉之属為重若子孫不能謹守便是不孝
當時秦也是強但相如也是料得秦不敢殺他後方
恁地做戰國時如此等也多黃歇取椘太子也是如
此當時被他取了秦也不曾做聲只恁休了
春秋時相殺甚者若相罵然長平坑殺四十萬人史過
言不足信敗則有之若謂之盡坑四十萬人將幾多
所在又趙卒都是百戰之士豈有四十萬人肯束手
受死决不可信又謂秦十五年不敢出兵窺山東之
類何嘗有此等事皆史之溢言(以上語類七條)
秦
問關中形勝周用以興到得後来秦又用以興曰此亦
在人做當春秋時秦亦為齊晉所軋不得伸到戰國
時六國又皆以夷狄擯之使不得與中國會盟及孝
公因此發憤致得商鞅而用之遂以強大後来又得
惠文武昭襄皆是會做底故相繼做起来若其間有
一二君昏庸則依舊做壊了以此見得形勝也湏是
要人相副因言昭王因范雎傾穰侯之故却盡收得
許多權柄秦遂益強豈不是會
商鞅先以帝王說孝公此只是大拍頭揮他底他知孝
公必不能用得這說話且說這大話了却放出那本
色底来
仲亨問開阡陌曰阡陌便是井田陌百也阡千也東西
曰阡南北曰陌或曰南北曰阡東西曰陌未知孰是
但却是一箇横一箇直耳如百夫有遂遂上有涂這
便是陌若是十箇涂恁地直在横頭又作一大溝謂
之洫洫上有路這便是阡阡陌只是疆界自阡陌之
外有空地則只恁地閒在那裏所以先王要如此者
也只是要正其疆界怕人相侵互而今商鞅却開破
了遇可做田處便墾作田更不要恁地齊整這開字
非開創之開乃開闢之開蔡澤傳曰破壊井田决裂
阡陌觀此可見這兩句自是合掌說後人皆不曉唐
時却說寬鄊為井田狭鄉為阡陌
伯恭言秦變法後後世雖屢更數易終不出秦如何曰此
意好但使伯恭為相果能盡用三代法度否問後有
聖賢者出如何曰必湏别有規模不用前人硬本子
黃仁卿問自秦始皇變法之後後世人君皆不能易之
何也曰秦之法盡是尊君卑臣之事所以後世不肯
變且如三皇稱皇五帝稱帝三王稱王秦則兼皇帝
之號只此一事後世如何肯變又問賈生仁義攻守
之說恐秦如此亦難以仁義守之曰他若延得數十
年亦可扶持整頓只是犯衆怒多下面逼得来緊所
以不旋踵而亡如三皇五帝三王以来皆以封建治
天下秦一切掃除不留種子秦視六國之君如坑嬰
兒今年捉一人眀年捉兩人絶滅都盡所以犯天下
衆怒當時但聞秦字不問智愚男女盡要起而亡之
更阻遏他不住(以上語類五條)
西漢
大亂之後易治戰國嬴秦漢初是也
周太繁密秦人盡掃了所以賈誼謂秦專用苟簡自恣
之行太史公董仲舒論漢事皆欲用夏之忠不知漢
初承秦掃去繁文己是質了
或問高祖為義帝發喪是詐後如何却成事曰只緣當
時人和詐也無如五伯假之亦是諸侯皆不能假故
也
問養虎自遺患事張良當時若放過恐大事去矣如何
曰若只計利害即無事可言者當時若放過未取亦
不出三年耳問機會之来間不容髮况沛公素無以
繫豪傑之心放過即事未可知曰若要做此事先来
便莫與項羽講觧既已約和即不可為矣大抵張良
多隂謀如入關之初賂秦將之為賈人者此類甚多
問伊川却許以有儒者氣象豈以出處之際可觀耶
曰為韓報仇事亦自是為君父報仇
或問太史公書項籍垓下之敗實被韓信布得陣好是
以一敗而竟斃曰不特此耳自韓信左取燕齊趙魏
右取九江英布收大司馬周殷而羽漸困於中而手
足日翦則不待垓下之敗而其大勢蓋已不勝漢矣
伯豐因問善家令言尊太公事曰此等處高祖自是理
會不得但他見太公擁篲心却不安然如尊太公事
亦古所未有耳
嘗欲寫出蕭何韓信初見高祖時一叚鄧禹初見光武
時一叚武侯初見先主時一叚將這數叚語及王朴
平邊策編為一卷
唐子西云自漢而下惟有子房孔眀耳而子房尚黃老
孔眀喜申韓也說得好子房分眀是得老子之術其
處己謀人皆是孔眀手寫申韓之書以授後主而治
國以嚴皆此意也問邵子云智哉留侯善藏其用如
何曰只燒絶棧道其意自在韓而不在漢及韓滅無
所歸乃始歸漢則其事可見矣
問南軒嘗對上論韓信諸葛之兵異曰韓都是詭詐無
状
叔孫通為綿蕝之儀其效至於羣臣震恐無敢喧嘩失
禮者比之三代燕享羣臣氣象便大不同蓋只是秦
人尊君卑臣之法魯二生之不至亦是見得如此末
必能傳孔孟之道只是他深知叔孫通之為人不肯
從他耳
漢之四皓元稹嘗有詩譏之意謂楚漢紛争却不出只
為吕氏以幣招之便出来只定得一箇惠帝結裹小
了然觀四皓恐不是儒者只是智謀之士
伯豐問四皓是如何人品曰是時人材都沒理會學術
權謀混為一區如安期生蒯通蓋公之徒皆合做一
處四皓想只是箇權謀之士觀其對高祖言語中如
願為太子死亦脅之之意又問高祖欲易太子想亦
是知惠帝人才不能負荷曰固是然便立如意亦了
不得蓋題目不正諸將大臣不心服到後来吕氏横
做了八年人心方憤悶不平故大臣誅諸吕之際因
得以誅少帝史謂大臣隂謀以少帝非惠帝子意亦
可見少帝畢竟是呂氏黨不容不誅耳
三代以下漢之文帝可謂恭儉之主
文帝學申韓刑名黃老清静亦甚雜但是天資素高故
所為多近厚至景帝以刻薄之資又輔以惨刻之學
故所為不如文帝班固謂漢言文景帝者亦只是養
民一節略同亦如周云成康康亦無大好處
文帝曉事景帝不曉事
問文帝問陳平錢糓刑獄之數而平不對乃述所謂宰
相之職或以為錢穀刑獄一得其理則隂陽和萬物
遂而斯民得其所矣宰相之職莫大於是惜乎平之
不知此也曰平之所言乃宰相之體此之所論亦是
一說但欲執此以廢彼則非也要之相得人則百官
各得其職擇一戶部尚書則錢榖何患不治而刑部
得人則獄事亦清平矣昔魏文侯與田子方飲文侯
曰鐘聲不比乎左高田子方笑文侯曰何笑子方曰
臣聞之君眀樂官不眀樂音今君審於音臣恐其聾
於官也陳平之意亦猶是爾蓋知音而不知人則瞽
者之職爾知人則音雖不知而所謂樂者固無失也
本朝韓魏公為相或謂公之德業無愧古人但文章
有所不逮公曰某為相歐陽永叔為翰林學士天下
之文章莫大乎是由今觀之要說他自不識安能知
歐陽永叔也得但他偶然自知亦奈他何
問周亞夫軍中聞將軍令不聞天子詔不知是否曰此
軍法又問大凡為將之道首當使軍中尊君親上若
徒知有將而不知有君則將皆亞夫固無害也設有
姦將一萌非意則軍中之人豈容不知有君曰若說
到反時更無說凡天子命將既付以一軍只當守法
且如朝廷下州縣取一件公事亦湏知州知縣肯放
方可發去不然豈可輒易也
問不疑誣金事徐節孝以金還人曰初也湏與他至誠
說是無看如何他人解便休若是硬執只得還他若
皆不與之解說人才誣便還則是以不善與人而自
為善其心有病矣
文帝便是善人武帝却有狂底氣象陸子静省試策說
武帝強似文帝其論雖偏亦有此理文帝資質雖美然
安於此而已其曰卑之無甚高論令今可行題目只
如此先王之道情願不要去做只循循自守武帝病
痛固多然天資高志向大足以有為使合下便得箇
真儒輔佐豈不大有可觀惜乎無真儒輔佐不能勝
其多欲之私做從那邊去了
文帝雖只此然亦不是胸中無底觀與賈誼夜半前席
之事則其論說甚多誼蓋皆與帝背者帝只是應將
去誼雖說得如厝火薪下之類如此之急帝觀之亦
未見如此又云彼自見得當時之治亦且得安静不
可撓
武帝做事好㨂好名目如欲逞兵立威必曰高皇帝遺
我平城之憂若果以此為恥則湏修文德以来之何
用窮兵黷武驅中國生民於沙漠之外以嘗鋒鏑之
慘
問霍光廢昌邑是否曰是使太甲終不眀伊尹如之何
曰亦有道理
或問霍光不負社稷而終有許后之事馬援以口過戒
子孫而他日有裹尸之禍先生曰采葑采菲無以下
體取人之善為己師法不當如此論也
問宣帝雜王伯之說曰湏曉得如何是王如何是伯方
可論此宣帝也不識王伯只是把寬慈底便喚做王
嚴酷底便喚做伯眀道王伯劄子說得透自古論王
伯至此無餘藴矣
韓延夀傳云以期會為大事某舊讀漢書合下便喜他
這一句直卿曰敬事而信也是這意曰然
正淳論二疏不合徒享爵位而去又不合不薦引剛直
之士代己輔導太子先生曰疏廣父子亦不必苛責
之雖未盡出處之正然在當時親見元帝懦弱不可
輔導他只得去亦是避禍而已觀渠自云不去懼貽
後悔亦自是省事恬退底世間自有此等人他性自
恬退又見得如此只得去若不去蕭望之便是樣子
望之即剛直之士又問如何不以告宣帝或思所以
救之曰若是恁地越不能得去便做告與宣帝教宣
帝待如何
先生因言嘗見一人云匡衡做得相業全然不是只是
所上疏議論甚好恐是收得好懷挟又云如荅淮陽
王求史遷書其辭甚好又曰如宣元間詔令及一戒
諸侯王詔令皆好不知是何人做漢初時却無此議
論漢初却未曾講貫得恁地又曰匡衡說詩關雎等
處甚好亦是有所師授講究得到(以上語類二十八條)
曺參在漢初功臣中人品儘粗疎後来却能避正堂舍
蓋公治齊相漢與民休息亦非常人做得其所見似
亦儘高所可惜者未聞聖人之道而止於是耳(荅李伯諫)
(文集)
東漢
事無有自做得成者光武要小小自做家活子亦是鄧
禹先尋得許多人太宗便是房杜為尋得許多人今
只要自做
古人年三十時都理會得了便受用行將去今人都如
此費力只如鄧禹十三歲學於京師已識光武為非
常人後来杖策謁軍門只以數言定天下大計
古之名將能立功名者皆是謹重周密乃能有成如吴
漢朱然終日欽欽常如對陣湏學這樣底方可如劉
琨恃才傲物驕恣奢侈卒至父母妻子皆為人所屠
今人率以才自負自待以英雄以至恃氣傲物不能
謹嚴以此臨事卒至於敗而已要做大功名底人越
要謹密未聞粗魯闊略而能有成者
漢儒專以災異讖緯與夫風角鳥占之類為内學如徐
孺子之徒多能此反以義理之學為外學且如鍾離
意傳所載修孔子廟事說夫子若會射覆者然甚怪
或問黃憲不得似顔子曰畢竟是姿禀好又問若得聖
人為之依歸想是煞好曰又不知他志向如何顔子
不是一箇衰善底人看他是多少聰眀便敢問為邦
孔子便告以四代禮樂
亂世保身之難申屠蟠事可見郭林宗彰而獲免以稱
人之美而不稱惡人不惡之陳仲弓分太守謗送宦
者葬其為皆如此不送其葬亦得為之詭遇
汪萃作詩史以為竇武陳蕃誅宦者不合前收鄭颯而
未收曹節王甫侯覧若一時便收却四箇便了陽球
誅宦者不合前收王甫叚熲而未誅曹節朱瑀若一
時便誅却四箇亦自定矣此說是
說東漢誅宦官事云欽夫所說只是翻騰好看做文字
則劇其實不曾說著當時事體到得那時節是甚麽
時節雖倉公扁鵲所不能療如天下有必死之病喫
熱藥也不得喫凉藥也不得有人下一服熱藥便道
他用藥錯了天下有必亡之勢這如何慢慢得若許
多宦者未誅更恁地保養過幾年更乖
漢時宿衛皆是子弟不似而今用軍卒(以上語類九條)
所疑甯武子事大概得之但為蘧伯玉南容之愚則易
而為武子之愚則難所以聖人有不可及之歎也陳
蕃王允固不得為伯玉南容之愚然蕃事未就而謀
已泄允功未就而志已驕則又不能為甯武子之愚
矣此其所以取禍也然為逢蒙則甚易為二公則甚
難又不可以彼而責此但當問其時義之如何與其
所處之當否耳(荅廖子悔)
陳太丘亦是不當權位故可以逶迤亂世而免於小人
之禍若以其道施之朝廷而無所變通則亦何望其
能有益於人之國哉(荅曹立之)
温公論東漢名節覺得有未盡處但知黨錮諸賢趨死
不避為光武眀章之烈而不知建安以後中州士大
夫只知有曹氏不知有漢室却是黨錮殺戮之禍有
以敺之也且以荀氏一門論之則荀淑正言於梁氏
用事之日而其子爽已濡節於董卓專命之朝及其
孫彧則遂為唐衡之壻曹操之臣而不知以為非矣
蓋剛大直方之氣折於凶虐之餘而漸圖所以全身
就事之計故不覺其淪胥而至此耳(荅劉子澄以上文集三條)
三國
因論三國形勢曰曹操合下便知據河北可以為取天
下之資既被袁紹先說了他又不成出他下故為大
言以誑之胡致堂說史臣後来代為文辭以欺後世
看来只是一時無說了大言耳此著被袁紹先下了
後来﨑嶇萬状尋得箇獻帝来為挟天子令諸侯之
舉此亦是第二大著若孫權據江南劉備據蜀皆非
取天下之勢僅足自保耳
曹操用兵煞有那幸而不敗處却極能料如征烏桓便
能料得劉表不從其後来
問先主為曹操所敗請救於吴若非孫權用周瑜以敵
操亦殆矣曰孔眀之請救知其不得不救孫權之救
備湏著救他不如此便當迎操矣此亦非好相識勢
使然也及至先主得荆州權遂遣吕蒙擒關羽才到
利害所在便不相顧
劉備之敗於陸遜雖言不合輕敵亦是自不合連營七
百餘里先自做了敗形是時孔眀在成都督運餉後
云法孝直若在不使主上有此行孔眀先不知曾諫
止與否今皆不可考但孔眀雖正然笨法孝直輕快
必有術以止之
忠武侯天資高所為一出於公若其規模并寫申子之
類則其學只是伯程先生云孔眀有王佐之心然其
道則未盡其論極當
致道問孔眀出處曰當時只有蜀先主可與有為耳如
劉表劉璋之徒皆了不得曹操自是賊既不可從孫
權又是兩閒底人只有先主名分正故只得從之
諸葛亮之事其於荆蜀亦合取當日草廬亦是商量準
擬在此但此時不當恁地若是恁地取時全不成舉
措如二人視魏而不伐自合當取兼在是時捨此無
以為資若能聲其罪用兵而取之却正但當時劉焉
父子亦得人情恐亦未易取伯豐問聖人處此合如
何曰亦湏别有箇道理若似如此寧可事不成只為
後世事欲苟成功欲苟就便有許多事亮大綱却好
只為如此便有斑駁處
諸葛孔眀天資甚美氣象宏大但所學不盡純正故亦
不能盡善取劉璋一事或以為先主之謀未必是孔
眀之意然在當時多有不可盡曉處如先主東征之
類不見孔眀一語議論後来壊事却追恨法孝直若
在則能制主上東行孔眀得君如此猶有不能盡言
者乎先主不忍取荆州不得已而為劉璋之圖若取
荆州雖不為當然劉表之後君弱勢孤必為他人所
取較之取劉璋不若得荆州之為愈也學者皆知曹
氏為漢賊而不知孫權之為漢賊也若孫權有意興
復漢室自當與先主協力並謀同正曹氏之罪如何
先主纔整頓得起時便與壊倒如襲殺關羽之類是
也權自知與操同是竊據漢土之人若先主事成必
滅曹氏且復滅吴矣權之姦謀蓋不可掩平時所與
先主交通者姑為自全計耳或曰孔眀與先主俱留
益州獨令關羽在外遂為陸遜所襲當時只先主在
内孔眀在外如何曰正當經理東向宛洛孔眀如何
可出此特關羽恃才疎鹵自取其敗據當時處置如
此若無意外齟齬曹氏不足平兩路進兵何可當也
此亦漢室不可復興天命不可冄續而已深可惜哉
看史策自有該載不盡處如後人多說武侯不過子午
谷路往往那時節必有重兵守這處不可過今只見
子午谷易過而武侯自不過史只載魏延之計以為
夏侯楙是曹操壻怯而無謀守長安甚不足畏這般
所在只是該載不盡亮以為此危計不如安從坦道
又揚聲由斜谷又使人據箕谷此可見未易過
用之問諸葛武侯不死與司馬仲逹相持終如何曰少
間只管算来算去看那箇錯了便輸輸贏處也不在
多只是争些子季通云看諸葛亮不解輸曰若諸葛
亮輸時輸得少司馬懿輸時便狼狽
諸葛亮臨陣對敵意思安閒如不欲戰而苻堅踴躍不
寐而行師此其敗不待至淝水而决矣
先生說八陣圖法人傑因云尋常人說戰陣事多用變
詐恐王者之師不如此曰王者勢響大自不湏用變
詐譬如孟賁與童子相搏自然勝他孟賁不得且如
諸葛武侯七縱七擒事令孟獲觀其營壘分眀教你
看見只是不可犯若用變詐已是其力不敵湏假些
意智勝之又今之戰者只靠前列後面人更着力不
得前列勝則勝前列敗則敗如八陣之法每軍皆有
用處天衝地軸龍飛虎翼蛇鳥風雲之類各為一陣
有專於戰闘者有專於衝突者又有纏繞之者然未
知如何用之
八陣圖敵國若有一二萬人自家只有兩三千人雖有
法何所用之蔡云勢不敵則不與鬭先生笑曰只辦
著走便了蔡云這是箇道理譬如一箇十分雄壯底
人與一箇四五分底人厠打雄壮底只有力四五分
底却識相打法對副雄壮底便不費力只指點將去
這見得八陣之法有以寡敵衆之理
問武侯寧静致遠之說曰静便養得根本深固自可致
遠
孔眀治蜀不曾立史官陳夀檢拾而為蜀志故甚略孔
眀極是子細者亦恐是當時經理王業之急有不暇
及此
羊陸相遺問只是敵國相傾之謀欲以氣相勝非是好
意思如漢文修尉佗祖墓及石勒修祖逖母墓事皆
相近(以上語類十六條)
所論昭烈知有權而不知有正愚意則以為先主見幾
不眀經權俱失當劉琮迎降之際不能取荆州烏在
其知權耶至於狼狽失據乃不得已而出於盗竊之
計善用權者正不如此若聲罪致討以義取之乃是
用權之善蓋權不離正正自有權二者初非二物也
子房用智之過有微近譎處其小者如躡足之類其
大則扶漢以為韓而終身不以語人也若武侯則名
義俱正無所隠匿其為漢復讐之志如青天白日人
人得而知之有補於天下後世非子房比也蓋為武
侯之所為則難而子房投閒乘隙得為即為故其就
之為易耳頃見李先生亦言孔眀不若子房之從容
而子房不若武侯之正大也不審尊意以為何如(荅魏)
(元履)
義利之大分武侯知之有非他人所及者亦其天資有
過人處若其細微之間則不能無未察處豈其學有
未足故耶觀其讀書之時他人務為精熟而已則獨
觀大旨此其大者固非人所及而不務精熟亦豈得
無欠闕耶若極言之則以孟子顔子亦不免有如此
處故横渠先生云孟子之於聖人猶是粗者(荅或人)
示諭孔眀事以為天民之未粹者此論甚當然以為略
數千戶而歸不肯徒還乃常人之態而孔眀於此亦
未能免俗者則某竊疑之夫孔眀之出祁山三郡響
應既不能守而歸則魏人復取三郡必齮齕首事者
墳墓矣拔衆而歸蓋所以全之非賊人諱空手之謂
也近年南北交兵淮漢之間數有降附而吾力不能
守敵騎復来則委而去之使忠義遺民為我死者肝
腦塗地而莫之收省此則孔眀之所不忍也故其言
曰國家威力未舉使赤子困於豺狼之吻蓋傷此耳
此見古人忠誠仁愛之心招徕懷附之略恐未必如
眀者之論也(荅何叔京)
孔眀擇婦正得醜女奉身調度人所不堪彼其正大之
氣經綸之藴固已得之天資然竊意其志慮之所以
日益精眀威望之所以日益隆重者則寡欲養心之
助與為多焉(荅劉共甫)
所諭孔眀與管樂取其得君以行志此說恐未盡欽夫
論瞻權兼將相而不能極諫以去黃皓諫而不聽又
不能奉身而退以冀主之一悟兵敗身死雖能不降
僅勝於賣國者耳以其猶能如此故書子瞻嗣爵以
微見善善之長以其智不足稱故不詳其事不足法
也此論甚精愚所不及不知高眀以為如何(荅何叔京以)
(上文集五條)
晉
王儀為司馬昭軍師昭殺之雖無辜裒仕晉猶有可說
而裒不仕乃過於厚者嵇康魏臣而晉殺之紹不當
仕晉眀矣蕩隂之忠固可取亦不相贖事讐之過自
不相掩司馬公云使無蕩隂之忠殆不免君子之譏
不知君子之譏初不可免也
王祥孝感只是誠發於此物感於彼或以為内感或以
為自誠中来皆不然王祥自是王祥魚自是魚世間
事雖千頭萬緒其實只一箇道理理一分殊之謂也
到感通處自然首尾相應或自此發出而感於外或
自外来而感於我皆一理也
晉元帝無意復中原却托言糧運不繼誅督運令史淳
于伯而還行刑者以血拭柱血為之逆流天人幽顯
不隔絲毫
問晉元帝所以不能中興者其病安在曰元帝與王導
元不曾有中原志收拾吴中人情惟欲晏安江沱耳
問祖逖摧鋒越河所向震動使其不死當有可觀曰
當是時王導已不愛其如此使戴若思軰監其軍可
見如何得事成
問老子之道曹參文帝用之皆有效何故以王謝之力
量反做不成曰王導謝安又何嘗得老子妙處然謝
安又勝王導石林說王導只是随波逐流底人謝安
却較有建立也煞有心於中原王導自渡江来只是
恁地都無取中原之意此說也是但謝安也被這清
虛絆了都做不得
謝安之待桓温本無策温之来廢了一君幸而要討九
錫要理資序未至大甚猶是半和秀才若他便做箇
二十分賊如朱全忠之類更進一步安亦無如之何
苻堅之来亦無措置前軰云非晉人之善乃苻堅之
不善耳然堅只不合擁衆来謝安必有以料之兼秦
人國内自亂晉亦必知之故安得以鎮静待之苻堅
若不以大衆来只以輕兵時擾晉邊便坐見狼狽因
問正淳曰桓温移晉祚時安能死節否曰必不能却
湏逃去曰逃將安往若非死節即北面事賊耳到這
裏是築底處中間更無空地因說韋孝寬智略如此
當楊堅簒周時尉遲迴等皆死孝寬乃獻金熨斗始
嘗疑之既不與他為異亦何必如此附結之元来到
這地位便不與辯亦不免死既不能死便只得失節
耳
桓温入三秦王猛来見眼中不識人却謂三秦豪傑未
有至何也三秦豪傑非猛而誰可笑
時可問王猛從苻堅如何曰苻堅事自難看觀其殺苻
生與東海公陽分眀是特地殺了而史中歷數苻生
酷惡之罪東海公之死云是太后在甚樓子上見他
門前車馬甚盛欲害苻堅故令人殺之此皆不近人
情此皆是史家要出脫苻堅殺兄之罪故装點許多
此史所以難看也
問苻堅立國之勢亦堅牢治平許多年百姓愛戴何故
一敗塗地更不可救曰他是掃土而来所以一敗更
救不得又問他若欲滅晉遣一良將提數萬之兵以
臨之有何不可何必掃境而来曰他是急要做正統
恐後世以其非正統故急欲亡晉此人性也急躁初
令王猛滅燕猛曰既委臣陛下不必親臨及猛入燕
忽然堅至蓋其心又恐猛之功大故親来分其功也
便是他器量小所以後来如此(以上語類九條)
張子房五世相韓韓亡不愛萬金之産弟死不葬為韓
報讐雖博浪之謀不遂横陽之命不延然卒藉漢滅
秦誅項以攄其憤然後棄人間事導引辟穀託意寓
言將與古之形觧銷化者相期於八紘九垓之外使
千載之下聞其風者想像歎息不知其心胸面目為
何如人其志可謂壯哉陶元亮自以晉世宰輔子孫
恥復屈身後代自劉裕簒奪勢成遂不肯仕雖其功
名事業不可概見而其高情逸想播於聲詩者後世
能言之士皆自以為莫能及也蓋古之君子其於天
命民彛君臣父子大倫大法之所在惓惓如此是以
大者既立而後節概之高語言之妙乃有可得而言
者如其不然則紀逡唐林之節非不苦王維儲光羲
之詩非不翛然清遠也然一失身於新莾祿山之朝
則其平生之所辛勤而僅得以傳世者適足為後人
嗤笑之資耳(向薌林文集後序文集)
唐
漢高祖私意分數少唐太宗一切假仁借義以行其私
漢高祖取天下却正當為他直截恁地做去無許多委
曲唐初隋大亂如此高祖太宗因羣盗之起直截如
此做去只是誅獨夫為他心中打不過又立恭帝假
援回護委曲如此亦何必爾所以不及漢之創業也
唐太宗以晉陽宫人侍高祖是致其父於必死之地便
無君臣父子夫婦之義漢高祖亦自粗疎惟光武差
細密却曾讀書来
太宗奏建成元吉高祖云眀當鞫問汝宜早参及次早
建成入朝兄弟相遇遂相殺尉遲敬德著甲持刃見
高祖高祖在一處泛舟程可久謂既許眀早理會又
却去泛舟此處有闕文或為隠諱先生曰此定是添
入此一叚與前後無情理太宗决不曾奏既奏了高
祖見三兒要相殺如何尚去泛舟此定是加建成元
吉之罪處又謂太宗先奏了不是前不說
太宗殺建成元吉比周公誅管蔡如何比得太宗無周
公之心只是顧身然當時亦不合為官屬所廹兼太
宗亦自心不稳温公此處亦看不破乃云待其先發
而應之亦只便是鄭伯克叚於鄢湏是有周公之心
則可問曰范太史云是高祖處得不是曰今論太宗
且責太宗論高祖又自責高祖不成只責高祖太宗
全無可責又問不知太宗當時要處得是合如何曰
為太宗孝友從来無了却只要来此一事上使亦如何
使得先生又曰高祖不數日軍國事便付與太宗亦
只是不得已唐世内禪者三如肅宗分眀不是只如
睿宗之於元宗亦只為其誅韋氏有功了事亦不得
已耳
又論太宗事云太宗功高天下所係屬亦自無安頓處
只高祖不善處置了又建成乃欲立功蓋之如元宗
誅韋氏有功睿宗欲立宋王成噐宋王成器便理會
得事堅不受
因及王魏事問論後世人不當盡繩以古人禮法畢竟
高祖不當立建成曰建成既如此王魏何故不見得
又何故不知太宗如此便湏莫事建成亦只是望僥
倖問二人如此機敏何故不見得曰王魏亦只是直
三代而下以義為之只有一箇諸葛孔眀若魏鄭公全
只是利李密起有一道士說密即東都縛煬帝獨夫
天下必應揚謂密不足道漢唐之興皆是為利湏是
有湯武之心始做得太宗亦只是為利亦做不得先
生曰漢高祖見始皇出謂丈夫當如此耳項羽謂彼
可取而代也其利心一也郭汾陽功名愈大而心愈
小意思好易傳及諸葛次及郭汾陽
問胡氏管見斷武后於高宗非有婦道合稱高祖太宗
之命數其九罪廢為庶人而賜之死竊恐立其子而
殺其母未為稳否曰這般處便是難理會處在唐室
言之則武后可殺在中宗言之乃其子也宰相大臣
今日殺其母眀日何以相見問南軒欲别立宗室如
何曰以後来言之則中宗不了以當時言之中宗亦
未有可廢之事天下之心皆瞩望中宗高宗又别無
子不立中宗又恐失天下之望此最是難處不知孟
子當此時作如何處今生在數百年之後只據史傳
所載不見得當時事情亦難如此斷定湏身在當時
親看那時節及事情如何若人心在中宗只得立中
宗若人心不在中宗方别立宗室是時承乾亦有子
在若率然妄舉失人心做不行又事多看道理未湏
便將此樣難處来闌斷了湏要通其他更有好理會
處多且看别處事事通透後此樣處亦易
李白見永王璘反便從臾之文人之沒頭腦乃爾後来
流夜郎是被人捉著罪過了剗地作詩自辯被廹脅
李白詩中說王說伯當時人必謂其果有智略不知
其莽蕩立見疎脱
史以陸宣公比賈誼誼才高似宣公宣公諳練多學更
純粹大抵漢去戰國近故人才多是不粹
陸宣公奏議極好看這人極會議論事理委曲說盡更
無滲漏雖至小底事被他處置得亦無不盡如後面
所說二稅之弊極佳人言陸宣公口說不出只是寫
得出今觀奏議中多云今日早面奉聖旨云云臣退
而思之云云疑或然也問陸宣公比諸葛武侯如何
曰武侯氣象較大恐宣公不及武侯當面便說得如
說孫權一叚雖辯士不及其細密處不知比宣公如
何只是武侯也密如橋梁道路井竈圊溷無不修繕
市無醉人更是密只是武侯密得来嚴其氣象剛大
嚴毅
說者謂陽城居諫職與屠沽出沒果然則豈能使其君
聽其言哉若楊綰用而大臣損音樂減騶御則人豈
可不有以養素自重耶
退之云凡此蔡功惟斷乃成今湏要知他斷得是與不
是古今煞有以斷而敗者如唐德宗非不斷却生出
事来要之只是任私意帝剛愎不眀理不納人言惟
憲宗知蔡之不可不討知裴度之不可不任若使他
理自不眀胸中無所見則何以知裴公之可任若只
就斷字上看而遺其左右前後殊不濟事
或問維州事温公以德裕所言為利僧孺所言為義如
何曰德裕所言雖以利害言然意却全在為國僧孺
所言雖義然意却全濟其己私且德裕既受其降矣
雖義有未安也湏别做置處乃縳送悉怛謀使之恣
其殺戮果何為也
牛僧孺何緣去結得箇杜牧之後為渠作墓志今通鑑
所載維州等有些事好底皆是
問聞之陳先生說唐初好處也是將三省推出在外這
却從魏晉時自有裏面一項唐初却盡屬之外要成
一體如唐經禍變後便都有諸王出来克復如肅宗
事及代宗後来雖是郭子儀也有箇主出来曰三省
在外怕自隋時已如此只唐時併屬之宰相諸王克
復代宗事只是郭子儀怕别無諸王唐官看他六典
將前代許多官一齊盡置得徧官如何不冗今只看
漢初時官如何到得元成間如何又看東漢初如何
到東漢末時如何到三國魏晉以後如何只管添只
管雜
唐六典載唐官制甚詳古禮自秦漢已失北周宇文泰
及蘇綽有意復古官制頗詳盡如租庸調府兵之類
皆是蘇綽之制唐遂因之唐之東宫官甚詳某以前
上封事亦言欲復太子官屬如唐之舊
唐租庸調大抵改新法度是世界一齊更新之初方做
得如漢衰魏代只是漢舊物事晉代魏亦只用這箇
以至六朝相代亦是遞相祖述弊法卒亦變更不得
直到得元魏北齊後周居中原時中原生靈死於兵
寇幾盡所以宇文泰蘇綽出来便做得租庸調故隋
唐因之
因論唐府兵之制曰永嘉諸公以為兵農之分反自唐
府兵始却是如此蓋府兵家出一人以戰以戍并分
番入衛則此一人便不復為農矣
唐口分是八分世業是二分有口則有口分有家則有
世業古人想亦是此樣(以上語類二十條)
顔公剛毅忠烈得之天資與其學之不純而諂道佞佛
自不相掩有志於道者師其所當師而戒其所可戒
可也(䟦程沙隨帖文集)
五代
後唐莊宗善音律好寵伶優其卒也得鷹坊人善友斂
樂器而焚之所謂君以此始必以此終豈欺我哉
周世宗天資高於人才中尋得箇王朴来用不數年間
做了許多事業且如禮樂律歷等事想他見都會得
故能用其說成其事如本朝太祖直是眀達故當時
創法立度其節拍一一都是蓋緣都曉得許多道理
故也
周世宗規模雖大然性廹無甚寬大氣象做好事亦做
教顯顯地都無些含洪之意亦是數短而然
晉悼公幼年聰慧似周世宗只是世宗却得太祖接續
他做將去雖不是一家人以公天下言之畢竟是得
人接續所做許多規模不枉却且如周武帝一時也
自做得好只是後嗣便如此弱了後来雖得一箇隋
文帝終是甚不濟事(以上語類四條)
御纂朱子全書卷六十一
