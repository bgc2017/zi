欽定四庫全書
御纂朱子全書卷三
學三
省察知行致知
存得此心便是要在這裏常常照管若不照管存養要
作甚麽用(以下論省察)
問自來見得此理真無内外外面有跬步不合道理便
覺此心慊然前日侍坐深有得於先生醒之一字曰
若長醒在這裏更須看惻隠羞惡是非恭敬之心所
發處始得當一念慮之發不知是屬惻隠耶羞惡是
非恭敬耶須是見得分明方有受用處
方未有事時只得說敬以直内若事物之來當辨别一
箇是非不成只管敬去敬義不是兩事
敬有死敬有活敬若只守著主一之敬遇事不濟之以
義辨其是非則不活若熟後敬便有義義便有敬静
則察其敬與不敬動則察其義與不義如出門如見
大賓使民如承大祭不敬時如何坐如尸立如齊不
敬時如何須敬義夾持循環無端則内外透徹
文字講說得行而意味未深者正要本原上加功須是
持敬持敬以静為主此意須要於不做工夫時頻頻
體察久而自熟但是著實自做工夫不干别人事為
仁由己而由人乎哉此語的當更看有何病痛知有
此病必去其病此便是療之之藥如覺言語多便用
簡默意思疎闊便加細密覺得輕浮淺易便須深沉
厚重程先生所謂矯輕警惰蓋如此
講學固不可無須是更去自己分上做工夫若只管說
不過一兩日都說盡了只是工夫難且如人雖知此
事不是不可為忽然無事又自起此念又如臨事時
雖知其不義不要做又却不知不覺自去做了是如
何又如好事初心本自要做又却終不肯做是如何
蓋人心本善方其見善欲為之時此是真心發見之
端然纔發便被氣禀物欲隨即閉錮之不教他發此
須自去體察存養看得此最是一件大工夫
人須將那不錯底心去驗他那錯底心不錯底是本心
錯底是失其本心
人有一正念自是分曉又從旁别生一小念漸漸放闊
去不可不察
人之一心天理存則人欲亡人欲勝則天理滅未有天
理人欲夾雜者學者須要於此體認省察之
閒居無事且試自思之其行事有於所當是而非當非
而是當好而惡當惡而好自察而知之亦是工夫
人不自知其病者是未嘗去體察警省也
何以窒慾伊川曰思此莫是言慾心一萌當思禮義以
勝之否曰然又問思與敬如何曰人於敬上未有用
力處且自思入庶幾有箇巴攬處思之一字於學者
最有力
惟思為能窒慾如何曰思與觀同如言第能於怒時遽
忘其怒而觀理之是非蓋是非既見自然欲不能行
思可以勝慾莫是要喚醒否曰然
天理人欲之分只爭些子故周先生只管說幾字然辨
之又不可不早故横渠每說豫字
問平日無涵養者臨事必不能強勉省察曰有涵養者
固要省察不曾涵養者亦當省察不可道我無涵養
工夫後於已發處更不管他若於發處能點檢亦可
知得是與不是今言涵養則曰不先知理義底涵養
不得言省察則曰無涵養省察不得二者相捱却成
擔閣又曰如涵養熟者固是自然中節便做聖賢於
發處亦須審其是非而行涵養不熟底雖未必能中
節亦須直要中節可也要知二者可以交相助不可
交相待(以上語類十六條)
敬義工夫不可偏廢彼專務集義而不知主敬者固有
虚驕急廹之病而所謂義者或非其義然專言主敬
而不知就日用間念慮起處分别其公私利義之所
在而决取舍之幾焉則恐亦未免於昏憒雜擾而所
謂敬者有非其敬矣且所謂集義正是要得看破那
邊物欲之私却來這下認得天理之正事事物物頭
頭處處無不如此體察觸手便作兩片則天理日見
分明所謂物欲之誘亦不待痛加遏絶而自然破矣
若其本領則固當以敬為主但更得集義之功以袪
利欲之蔽則於敬益有助蓋有不待著意安排而無
昏憒雜擾之病上蔡所謂去却不合做底事則於用
敬有功恐其意亦謂此也
前者所論未嘗欲專求息念但以謂不可一向專靠書
冊故稍稍放教虛閒務要親切自己然其無事之時
尤是本根所在不可昏惰雜擾故又欲就此便加持
養立箇主宰其實只是一箇提撕警策通貫動静但
是無事時只是一直如此持養有事處便有是非取
舍所以有直内方外之别非以動静真為判然二物
也上蔡之說便是如此亦甚要切但如此警覺久遠
須得力爾(答余正叔)
為學之要只在著實操存密切體認自己身心上理會
切忌輕自表襮引惹外人辯論枉費酬應分却向裏
工夫(答竇文卿)
示諭日用工夫更於收拾持守之中就思慮萌處察其
孰是天理孰是人欲取此舍彼以致敬義夾持之功
為佳(答董叔重)
示諭静中私意横生此學者之通患能自省察至此甚
不易得此當以敬為主而深察私意之萌多為何事
就其重處痛加懲窒久之純熟自當見效不可計功
於旦暮而多為說以亂之也論語别本末曾改定俟
後便寄去然且專意就日用處做涵養省察工夫未
必不勝讀書也(答任伯起)
誠敬寡欲皆是緊切用力處不可分先後亦不容有所
遺也然非逐項用力但試著實持守體察當自見耳
(答任伯起)
察私心所從起亦不記當時如何說然亦非謂平居無
事而伺其所起但操存有功即念慮之萌無不知覺
未能如此即此心應物之際不可不審其邪正公私
而施克復之功也(答廖子晦)
日用之間隨時隨處提撕此心勿令放逸而於其中隨
事觀理講求思索沈潛反復庶於聖賢之教漸有默
相契處則自然見得天道性命真不外乎此身而吾
之所謂學者舍是無有别用力處矣(答度周卿)
幾微之間善者便是天理惡者便是人欲纔覺如此便
存其善去其惡可也何難剖析之有(答傅誠子)
謂省察於將發之際者謂謹之於念慮之始萌也謂省
察於已發之後者謂審之於言動己見之後也念慮
之萌固不可以不謹言行之著亦安得而不察(答胡季隨)
問省察於欲發之時平日工夫不至而欲臨時下手不
亦晩乎曰若如此說則是臨時都不照管不知平日
又如何做工夫也(答胡季隨以上文集十一條)
聖賢說知便說行大學說如切如磋道學也便說如琢
如磨自修也中庸說學問思辨便說篤行顔子說博
我以文謂致知格物約我以禮謂克己復禮(以下論知行)
致知敬克己此三事以一家譬之敬是守門戶之人克
己則是拒盜致知却是去推察自家與外來底事伊
川言涵養須用敬進學則在致知不言克己蓋敬勝
百邪便自有克如誠則便不消言閑邪之意猶善守
門戶則與拒盜便是一等事不消更言别有拒盜底
若以涵養對克己言之則各作一事亦可涵養則譬
如將息克己則譬如服藥去病蓋將息不到然後服
藥將息則自無病何消服藥能純於敬則自無邪僻
何用克己若有邪僻只是敬心不純只可責敬故敬
則無巳可克乃敬之效若初學則須是工夫都到無
所不用其極
知行常相須如目無足不行足無目不見論先後知為
先論輕重行為重
明諸心知所往窮理之事也力行求至踐履之事也窮
理非是專要明在外之理如何而為孝弟如何而為
忠信推此類通之求處至當即求理之事也
知與行工夫須著並到知之愈明則行之愈篤行之愈
篤則知之益明二者皆不可偏廢如人兩足相先後
行便會漸漸行得到若一邊軟了便一步也進不得
然又須先知得方行得所以大學先說致知中庸說
知先於仁勇而孔子先說知及之然學問謹思明辨
力行皆不可闕一
問南軒云致知力行互相發曰未須理會相發且各項
做將去若知有未至則就知上理會行有未至則就
行上理會少間自是互相發今人知不得便推說我
行未到行得不是便說我知未至只管相推沒長進
因說一朋友有書來見人說他說得不是却來說我
只是踐履未至涵養未熟我而今且未須考究且理
會涵養被他截斷教人與他說不得都只是這箇病
汪德輔問須是先知然後行曰不成未明理便都不持
守了且如曾點與曾子便是兩個樣子曾點便是理
會得底而行有不揜曾子便是合下持守旋旋明理
到一唯處
王德修相見先生問德修和靖大槩接引學者話頭如
何德修曰先生只云在力行曰力行以前更有甚工
夫德修曰尊其所聞行其所知曰須是知得方始行
得德修曰自吾十有五而志於學以至從心所欲不
踰矩皆是說行曰便是先知了然後志學
王子充問某在湖南見一先生只教人踐履曰義理不
明如何踐履曰他說行得便見得曰如人行路不見
便如何行今人多教人踐履皆是自立標致去教人
自有一般資質好底人便不須窮理格物致知聖人
作箇大學便使人齊入於聖賢之域若講得道理明
時自是事親不得不孝事兄不得不弟交朋友不得
不信
問是非本吾心之固有而萬物萬事是非之理莫不各
具所以是非不明者只緣本心先蔽了曰固是若知
得事物上是非分明便是自家心下是非分明程先
生所以說纔明彼即曉此自家心下合有許多道理
事物上面各各也有許多道理無古今無先後所以
說先聖後聖其揆則一下又說道若合符節如何得
恁地只緣道理只是一箇道理一念之初千事萬事
究竞於此若能先明諸心看事物如何來只應副將
去如尺度如權衡設在這裏看甚麽物事來長底短
底小底大底只稱量將去可使不差毫釐世上許多
要說道理各家理會得是非分明少閒事迹雖不一
一相合於道理却無差錯一齊都得如此豈不甚好
這箇便是真同只如今諸公都不識所謂真同各家
只理會得半截便道是了做事都不敢盡且只消做
四五分這邊也不說那邊不是那邊也不說這邊
不是且得人情不相惡且得相和同這如何會好此
乃所以為不同只是要得各家道理分明也不是易
須是常常檢點事事物物要分别教十分分明是非
之間有些子鶻突也不得只管會恁地這道理自然
分明分别愈精則處事愈當故書曰惟精惟一允執
厥中堯舜禹數聖人出治天下是多多少少事到末
後相傳之要却只在這裏只是這箇精一直是難
問應務不煩是如何曰閒時不曾理會得臨時旋理會
則煩若豫先理會得則臨時事來便從自家理會得
處理會將去如理會得禮則禮到面前便理會得如
理會得樂則樂到面前便理會得更不煩也
看得道理熟見世間事才是苟且底鮮有不害事雖至
小之事以苟且行之亦必有害而况大事乎只是信
不及所以苟且凡云且如此做且如此過去皆其弊
也凡見人說某人做得事好做得事無病這便是循
理若見人說某人做得有害其中必有病如今人所
以苟且者只為見理不明故苟且之心多若是見得
道理熟自然有所分别而不肯為惡矣
今人未有所見時直情做去都不見得一有所見始覺
所為多有可寒心處
方其知之而行未及之則知尚淺既親歴其域則知之
益明非前日之意味
只有兩件事理會踐行
今學者多端固有說得道理是却自不著身只把作言
語用了又有要去切巳做工夫却硬理會不甚進者
又云看得道理透少間見聖賢言語句句是為自家
身已設
大抵事只有一個是非是非既定却揀一箇是處行將
去必欲回互得人人道好豈有此理然事之是非久
却自定時下須是在我者無慊仰不愧俯不怍别人
道好道惡莫管他
學問只理會箇是與不是不要添許多無益說話今人
為學都是為名人去安排討名全不顧義理說苑載
證父者以為直及加刑又請代受以為孝孔子曰父
一也而取二名此是宛轉取名之弊學問只要心裏
見得分明便從上面做去如殺身成仁不是自家計
較要成仁方死只是見得此事生為不安死為安便
自殺身旁人見得便說能成仁此旁人之言非我之
心要如此所謂經德不回非以干禄哭死而哀非為
生也若有一豪為人之心便不是了南軒云為己之
學無所為而然是也
齊王餽兼金一百而不受於宋餽七十鎰而受於薛餽
五十鎰而受這箇都有箇則都有義君子於細微曲
折一一都要合義所以易中說精義入神以致用也
義至於精則應事接物之間無一非義不問小事大
事千變萬化改頭換面出來自家應副他如利刀快
劒相似迎刃而解件件剖作兩片去孟子平日受用
便是得這箇氣力今觀其所言所行無不是這箇物
事初見梁惠王劈初頭便劈作兩邊去
才卿問應事接物别義理如何得不錯曰先做切已工
夫喻之以物且須先做了本子本子既成便只就這
本子上理會不然只是懸空說易
器之問義理之分臨事如何辨曰此須是工夫到義理
精方曉然未能至此且據眼前占取義一邊放令分
數多占得過這下來縱錯亦少
人貴剖判心下令其分明善理明之惡念去之若義利
若善惡若是非毋使混淆不别於其心譬如處一家
之事取善舍惡又如處一國之事取得舍失處天下
之事進賢退不肖蓄疑而不决者其終不成
問學者講明義理之外亦須理會時政凡事當一一講
明使先有一定之說庶他日臨事不至牆面曰學者
若得胸中義理明從此去量度事物自然泛應曲當
人若有堯舜許多聰明自做得堯舜許多事業若要
一一理會則事變無窮難以逆料隨機應變不可豫
定今世文人才士開口便說國家利害把筆便述時
政得失終濟得甚事只是講明義理以淑人心使世
閒識義理之人多則何患政治之不舉耶(以上語類二十三條)
伏承示及先知後行之說反復詳明引據精密警發多
矣所未能無疑者方欲求教又得南軒寄來書藁讀
之則凡某之所欲言者蓋皆已先得之矣特其曲折
之間小有未備請得而細論之夫汎論知行之理而
就一事之中以觀之則知之為先行之為後無可疑
者(如孟子所謂知皆擴而充之程子所謂譬如行路須得光照及易文言所謂知至至之知終終之之)
(類是也)然合夫知之淺深行之大小而言則非有以先
成乎其小亦將何以馴致乎其大者哉(如子夏教人以麗掃應對)
(進退為先程子謂未有致知而不在敬者及易文言所言知至知終皆在忠信修辭之後之類是也)蓋
古人之教自其孩幼而教之以孝悌誠敬之實及其
少長而博之以詩書禮樂之文皆所以使之即夫一
事一物之間各有以知其義理之所在而致涵養踐
履之功也(此小學之事知之淺而行之小者也)及其十五成童學於大
學則其灑掃應對之間禮樂射御之際所以涵養踐
履之者略已小成矣於是不離乎此而教之以格物
以致其知焉致知云者因其所已知者推而致之以
及其所未知者而極其至也是必至於舉天地萬物
之理而一以貫之然後為知之至而所謂誠意正心
修身齊家治國平天下者至是而無所不盡其道焉
(此大學之道知之深而行之大者也)今就其一事之中而論之則先知
後行固各有其序矣誠欲因夫小學之成以進乎大
學之始則非涵養踐履之有素亦豈能居然以其雜
亂紛糾之心而格物以致其知哉且易之所謂忠信
修辭者聖賢之實事貫始終而言者也以其淺而小
者言之則自其常視毋誑男唯女俞之時固已知而
能之矣知至至之則由行此而又知其所至也此知
之深者也知終終之則由知至而又進以終之也此
行之大者也故大學之書雖以格物致知為用力之
始然非謂初不涵養履踐而直從事於此也又非謂
物未格知未至則意可以不誠心可以不正身可以
不修家可以不齊也但以為必知之至然後所以治
已治人者始有以盡其道耳若曰必俟知至而後可
行則夫事親從兄承上接下乃人生之所不能一日
廢者豈可謂吾知未至而暫輟以俟其至而後行哉
(按五峯作復齋記有立志居敬身親格之之說蓋深得乎此者但知言所論於知之淺深不甚區别而下)
(以知先行後槩之則有所未安耳)抑聖賢所謂知者雖有淺深然不
過如前所論二端而已但至於廓然貫通則内外精
粗自無二致非如來教及前後所論觀過知仁者乃
於方寸之間設為機械欲因觀彼而反識乎此也(侯子)
(所闢總老默而識之是識甚底之言正是說破此意如南軒所謂知底事者恐亦未免此病也)又來
諭所謂端謹以致知所謂克己私集衆理者又似有
以行為先之意而所謂在乎兼進者又若致知力行
初無先後之分也凡此皆鄙意所深疑而南軒之論
所未備者故敢復以求教幸深察而詳諭之(答吳晦叔)
聖人教人博文約禮學問思辨而力行之自灑掃應對
章句誦說以至於精義入神酬酢萬變其序不可誣
也若曰學以躬行心得為貴而不專於簡編則可若
曰不在簡編而惟統宗會元之求則是妄意躐等以
陷於邪說詖行之流而非聖賢所傳之正矣(答顔子堅)
大抵今日之弊務講學者多闕於踐履而專踐履者又
遂以講學為無益殊不知因踐履之實以致講學之
功使所知益明則所守日固與彼區區口耳之間者
固不可同日而語矣不然所存雖正所發雖審竊恐
終未免於私意之累徒為拘滯而卒無所發明也(答王)
(子充)
問明道先生曰學只要鞭辟近裹著已而已故切問而
近思則仁在其中矣言忠信行篤敬雖蠻貊之邦行
矣言不忠信行不篤敬雖州里行乎哉立則見其參
於前也在輿則見其倚於衡也夫然後行只此是學
質美者明得盡渣滓便渾化却與天地同體其次惟
莊敬以持養之及其至則一也竊謂切問近思是主
於致知忠信篤敬是主於力行知與行不可偏廢而
此條之意謂隨人資質各用其力而其至則一如是
則亦有行不假於知者未知如何曰切問忠信只是
汎引切己底意思非以為致知力行之分也質美者
固是知行俱到其次亦豈有全不知而能行者但因
持養而所知愈明耳(答潘子善)
所諭汪洋博大不可涯涘然竊以平生所聞於師友者
驗之雖其大致規模不能有異至其所以語夫進修
節序之緩急先後者則或不同矣蓋某之所聞以為
天下之物無一物不具夫理是以聖門之學下學之
序始於格物以致其知不離乎日用事物之間别其
是非審其可否由是精義入神以致其用其閒曲折
纖悉各有次序而一以貫通無分段無時節無方所
以為精也而不離乎粗以為末也而不離乎本必也
優游潛翫饜飫而自得之然後為至固不可自畫而
緩亦不可以欲速而急譬如草木自萌芽生長以至
於枝葉華實不待其日至之時而揠焉以助之長豈
不無益而反害之哉凡此與來教所謂傷時痛俗急
於自反且欲會通其旨要以為駐足之地者其本末
指意似若不同故前後反復之言率多違異今始論
其大槩以為求教之目其他曲折則非得面承不能
究也精義二字聞諸長者所謂義者宜而已矣物之
有宜有不宜事之有可有不可吾心處之知其各有
定分而不可易所謂義也精義者精諸此而已矣所
謂精云者猶曰察之云爾精之之至而入於神則於
事物所宜豪釐委曲之間無所不悉有不可容言之
妙矣此所以致用而用無不利也來教之云似於名
言之間小有可疑故復陳之(答江元適)
古人之學博文以約禮明善以誠身必物格而知至而
後有以誠意而正心焉此夫子顏曾子思孟子所相
授受而萬世學者之準程也仲本誠察於此有以兩
進而交養焉則夫道學之體用聖賢之德業不在仲
本而安歸乎(復齋記)
博文約禮學者之初須作兩般理會而各盡其力則久
之見得功效却能交相為助而打成一片若合下便
要兩相倚靠互相推托則彼此擔閣都不成次第矣
然所謂博非汎然廣覽雜記掇拾異聞以誇多取勝
之謂此又不可不知(答或人)
近世學者不知聖門實學之根本次第而溺於老佛之
說無致知之功無力行之實而常妄意天地萬物人
倫日用之外别有一物空虛元妙不可測度其心懸
懸然惟徼幸於一見此物以為極致而視天地萬物
本然之理人倫日用當然之事皆以為是非要妙特
可以姑存而無害云爾蓋天下之士不志於學則泛
然無所執持而徇於物欲幸而知志於學則未有不
墮於此者也某之病此久矣而未知所以反之蓋嘗
深為康胡二公言之而復敢以為左右之獻不識高
明以為然否抑嘗聞之學之雜者似博其約者似陋
惟先博而後約然後能不流於雜而不揜於陋也故
中庸明善居誠身之前而大學誠意在格物之後此
聖賢之言可攷者然也(答汪太初)
所諭講學克己之功裒多益寡政得恰好此誠至論然
此二事各是一件工夫學者於此須是無所不用其
極然後足目俱到無偏倚之患若如來諭便有好仁
不好學之蔽矣且中庸言學問思辨而後繼以力行
程子於涵養進學皆兩言之皆未嘗以此包彼而有
所偏廢也若曰講習漸明便當痛下克己工夫以踐
其實使有以真知其意味之必然不可只如此說過
則其言為無病矣昨答敬夫言仁說中有一二段已
說破此病近看吳才老論語說論子夏吾必謂之學
矣一章與子路何必讀書之云其弊皆至於廢學不
若行有餘力則以學文就有道而正焉可謂好學之
類乃為聖人之言也頗覺其言之有味不審高明以
為何如(答吕伯恭)
為學之初當深以貪多躐等好高尚異為戒然此猶是
知見邊事若但入耳出口以資談說則亦何所用之
既已知得便當謹守力行乃為學問之實耳(與陳丞相别紙)
人之一身應事接物無非義理之所在人雖不能盡知
然其大端宜亦無不聞者要在力行其所已知而勉
求其所未至則自近及遠由粗及精循循有序而日
有可見之效矣(答盧提翰以上文集十一條)
為學先要知得分曉(以下論致知)
堯卿問窮理集義孰先曰窮理為先然亦不是截然有
先後曰窮是窮在物之理集是集處物之義否曰是
人如何不博學得若不博學說道修身行已也猛撞做
不得大學誠意只是說如好好色如惡惡臭及說到
修身處時已自寬了到後面也自無甚事其大本只
是理會致知格物若是不致知格物便要誠意正心
修身氣質鈍底將來只便成一箇無見識的獃人若
是意思高廣底將來遏不下便都顛了如劉淳叟之
徒六經說學字自傅說方說起來王人求多聞時惟
建事學于古訓乃有獲念終始典于學厥德修㒺覺
曰這數句只恁地說而其曲折意思甚密便是學時
自不知不覺其德自修而今不去講學要修身身如
何地修
學者須常存此心漸將義理只管去灌溉若卒乍未有
進即且把見成在底道理將去看認認來認去更莫
放著便只是自家底緣這道理不是外來物事只是
自家本來合有底只是常常要點檢如人一家中合
有許多家計也須常點認過若不如此被外人驀然
捉將去也不知又曰温故而知新不是離了故底别
有一箇新須是常常將故底只管温習自有新意一
則向時看與如今看明晦便不同一則上面自有好
意思一則因這上面却别生得意思伊川云某二十
以前讀論語已自解得文義到今來讀文義只一般
只是意思别
許多道理皆是人身自有底雖說道昏然又那會頑然
恁地暗也都知是善好做惡不好做只是見得不完
全見得不的確所以說窮理便只要理會這些子
知得後只是一件事如適閒說博學篤志切問近思亦
只是本體上事又如博我以文約我以禮亦是本體
上事只緣其初未得須用如此做工夫及其既得又
只便是這箇文蔚曰且如博學於文人心自合要無
所不知只為而今未能如此須用博之以文曰人心
固是無所不知若未能如此却只是想像且如釋氏
說心亦自謂無所不知他大故將作一箇光明瑩徹
底物事看及其問他他便有不知處如程先生說窮
理却謂不必盡窮天下之理只是理會得多後自然
貫通去某嘗因當官見兩家爭產各將文字出拖照
其間亦有失却一兩紙文字只將他見在文字推究
便自互換見得出若是都無文字只臆度說兩家所
競須有一曲一直便不得元不曾窮理想像說我這
心也自無所不知便是如此
這箇道理與生俱生今人只要頓放那空處都不理會
浮生浪老也甚可惜要之理會出來亦不是差異的
事不知如何理會箇得恁少看他自是甘於無知了
今既要理會也須理會取透莫要半青半黃下梢都
不濟事
聖賢所謂博學無所不學也自吾身所謂大經大本以
至天下之事事物物甚而一字半字之義莫不在所
當窮而未始有不消理會者雖曰不能盡究然亦只
得隨吾聰明力量理會將去久久須有所至豈不勝
全不理會者乎若截然不理會者雖物過乎前不識
其名彼亦不管豈窮理之學哉
而今看道理不見不是不知只是為物塞了而今粗法
須是打疉了胸中許多惡雜方可張子云義理有疑
則濯去舊見以來新意人多是被那舊見戀不肯舍
除是大故聰明見得不是便翻了
器遠問窮事物之理還當窮究箇總會處如何曰不消
說總會凡是眼前底都是事物只管順地逐項窮究
到極至處漸漸多自貫通然為之總會者心也
這道理若見得到只是合當如此如竹椅相似須著有
四隻脚平平正正方可坐若少一隻脚决定是坐不
得若不識得時只約摸恁地說兩隻脚也得三隻脚
也得到坐時只是坐不得如穿牛鼻絡馬首這也是
天理合當如此若絡牛首穿馬鼻定是不得常常如
此少閒自見得是非道理分明若心下有些子不安
穏便不做到得更有一項心下習熟底事却自以為
安外來卒未相入底却又不安這便著將前聖所說
道理所做樣子看教心下是非分明
心熟後自然有見理處熟則心精微不見理只緣是心
粗辭達而已矣
義理儘無窮前人恁地說亦未必盡須是自把來横看
竪看儘入深儘有在
或問如何是反身窮理曰反身是著實之謂向自家體
分上求
便是看義理難又要寬著心又要緊著心這心不寬則
不足以見其規模之大不緊則不足以察其文理之
細密若拘滯於文義少閒又不見他大規模處
不可去名上理會須求其所以然
思索譬如穿井不解便得清水先亦須是濁漸漸刮將
去却自會清
只是見不透所以千言萬語費盡心力終不得聖人之
意大學說格物都只是要人見得透且如楊氏為我
墨氏兼愛他欲以此教人他豈知道是不是只是見
不透如釋氏亦設教授徒他豈道自不是只是不曾
見得到但知虛而不知虛中有理存焉此大學所以
貴窮理也
知只有箇真與不真分别如說有一項不可言底知便
是釋氏之悞
學聚問辨明善擇善盡心知性此皆是知皆始學之功
也
聖人教人於大學中劈初頭便說一箇格物致知物格
而後知至最是要知得至人有知不善之不當為及
臨事又為之只是知之未至人知烏喙之殺人不可
食斷然不食是真知之也知不善之不當為而猶或
為之是特未能真知之也所以未能真知者緣於道
理上只就外面理會得許多裏面却未理會得十分
瑩淨所以有此一點黑這不是外面理會不得只是
裏面骨子有些見未破所以大學之教使人即事即
物就外面看許多一一教周遍又須就自家裏面理
會體驗教十分精切也
只爭箇知與不知爭箇知得切與不切且如人要做好
事到見得不好事也似乎可做方要做好事又似乎
有箇做不好事底心從後面牽轉去只是知不切
人為學須是要知箇是處千定萬定知得這箇徹底是
那箇徹底不是方是見得徹見得是則這心裏方有
所主且如人學射若志在紅心上少閒有時只射得
那帖上志在帖上少閒有時只射到那垜上志在垜
上少閒都射在别處去了
以聖賢之意觀聖賢之書以天下之理觀天下之事人
多以私見自去窮理只是你自家所見去聖賢之心
尚遠在
這箇物事密分豪閒便相爭如不曾下工夫一時去旋
揣摸他只是疎闊真箇下工夫見得底人說出來自
是膠粘旋揣摸得是亦何補
看道理須是見得實方是有功效處若於上面添些元
妙奇特便是見他實理未透
大凡義理積得多後貫通了自然見效不是今日理會
得一件便要做一件用譬如富人積財積得多了自
無不如意又如人學做文亦須廣看多後自然成文
可觀不然讀得這一件却將來排凑做韓昌黎論為
文便也要讀書涵味多後自然好柳子厚云本之於
六經(云云)之意便是要將這一件做那一件便不及
韓
問是理會得孝便推去理會得弟否曰只是傍易曉底
挨將去如理會得親親便推類去仁民仁民是親親
之類理會得仁民便推類去愛物愛物是仁民之類
如刑于寡妻便推類去至于兄弟至于兄弟便推類
去御于家邦如脩身便推去齊家齊家便推去治國
只是一步了又一步學記謂善問者如攻堅木先其
易者後其節目此說甚好且如中央一塊堅硬四邊
軟不先就四邊攻其軟便要去中央攻那硬處如何
攻得枉費了氣力那堅硬底又只在須是先就四邊
旋旋抉了軟處中央硬底自走不得兵書所謂攻瑕
則堅者瑕攻堅則瑕者堅亦是此意
或問力行如何是淺近語曰不明道理只是硬行又問
何以為淺近曰他只是見聖賢所為心下愛硬依他
行這是私意不是當行若見得道理時皆是當恁地
行又問這一點意氣能得幾時了是如何曰久時將
次只是凭地休了
伊川嘗言虎傷者曾經傷者神色獨變此為真見得信
得凡人皆知水蹈之必溺火蹈之必焚今試教他去
蹈水火定不肯去無他只為真知(以上語類三十條)
求其放心乃為學根本田地既能如此向上須更做窮
理工夫方見所存之心所具之理不是兩事隨感即
應自然中節方是儒者事業不然却亦與釋子坐禪
攝念無異矣(答曾光祖)
所謂識察此心乃致知之切近者此說是也然亦須知
所謂識之非徒欲識此心之精靈知覺也乃欲識此
心之義理精微耳欲識其義理之精微則固當以窮
盡天下之理為期但至於久熟而貫通焉則不待一
一窮之而天下之理固已無一豪之不盡矣舉一而
三反聞一而知十乃學者用功之深窮理之熟然後
能融會貫通以至於此今先立定限以為不必盡窮
於事事物物之間而直欲僥倖於三反知十之效吾
恐其鹵莾滅裂而終不能有所發明也(荅姜叔權)
意不能以自誠故推其次第則欲誠其意者又必以格
物致知為先蓋仁義之心人皆有之但人有此身便
不能無物欲之蔽故不能以自知若能隨事講明令
其透徹精粗巨細無不貫通則自然見得義理之悅
心猶芻豢之悅口而無待於自欺如其不然而但欲
禁制抑遏使之不敢自欺便謂所以誠其意者不過
如此則恐徒然為是廹切而隠微之間終不免為自
欺也(答汪易直)
問四端五典者窮理之本曰恐當云明四端察五典者
窮理之要大凡盡此而可以推及其餘者本也一事
而有首尾之名也了此而可以次及其餘者要也衆
事而有緩急之名也(答或人)
示諭日用之間或有所疑而未必不善者此固見善不
明之過當汲汲於窮理然所可懼者則恐實有可疑
而不知以為疑耳此則尤當講究體察也(答吳深父)
古人之學雖不傳於天下而道未嘗不在於人心但世
之業儒者既大為利禄所决潰於其前而文詞組麗
之習見聞掇拾之工又日夜有以滲泄之於其後使
其心不復自知道之在是是以雖欲慕其名而勉為
之然其所安終在彼而不在此也及其求之而茫然
如捕風繫影之不可得則曰此亦口耳之習耳吾將
求其躬行力踐之實而為之殊不知學雖以躬行力
踐為極然未有不由講學窮理而後至今惡人言仁
言恕言西銘言太極者之紛紛而吾乃不能一出其
思慮以致察焉是惡人說河而甘自渴死也豈不誤
哉(答楊子順)
窮理亦無他法只日閒讀書應事處每事理會便是雖
若無大頭段增益然亦只是積累久後不覺自浹洽
貫通正欲速不得也(答林德久)
問平時無事是非之辨似不能惑事至而應則陷於非
者十七八雖隨即追悔後來之失又只如故今欲臨
事時所謂可喜可怪可畏可沮者不能移其平時之
心其道何由曰此是本心陷溺之久義理浸灌未透
之病且宜讀書窮理常不間斷則物欲之心自不能
勝而本心之義理安且固矣(答王近思)
窮理者欲知事物之所以然與其所當然者而已知其
所以然故志不惑知其所當然故行不謬非謂取彼
之理而歸諸此也(答或人)
問窮理之要不必深求先儒所謂行得即是者此最至
論若論雖高而不可行失之迂且矯此所謂過猶不
及其為失中一也曰窮理之要不必深求此語有大
病殊駭聽聞行得即是固為至論然窮理不深則安
知所行之可否哉宰予以短喪為安是以不可為可
也子路以正名為迂是以可為不可也彼親見聖人
日聞善誘猶有是失况於餘人恐不但如此而已窮
理既明則理之所在動必由之無論高而不可行之
理但世俗以苟且淺近之見謂之不可行耳如行不
由徑固世俗之所謂迂不行私謁固世俗之所謂矯
又豈知理之所在言之雖若甚高而未嘗不可行哉
理之所在即是中道惟窮之不深則無所凖則而有
過不及之患未有窮理既深而反有此患也易曰精
義入神以致用也蓋惟如此然後可以應務未至於
此則凡所作為皆出於私意之鑿冥行而已雖使或
中君子不貴也(答程允夫以上文集十條)
御纂朱子全書卷三
