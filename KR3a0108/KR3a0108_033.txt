欽定四庫全書
御纂朱子全書卷三十三
尚書一
綱領
伯豐問尚書古文今文有優劣否曰孔壁之傳漢時却
不傳只是司馬遷曾師授如伏生尚書漢世却多傳
者鼂錯以伏生不曾出其女口授有齊音不可曉者
以意屬成此載於史者及觀經傳及孟子引享多儀
出自洛誥却無差只疑伏生偏記得難底却不記得
易底然有一說可論難易古人文字有一般如今人
書簡說話雜以方言一時記錄者有一般是做出告
戒之命者疑盤誥之類是一時告語百姓盤庚勸諭
百姓遷都之類是出於記錄至於蔡仲之命微子之
命冏命之屬或出當時做成底詔誥文字如後世朝
廷詞臣所為者然更有脱簡可疑處蘇氏傳中於乃
洪大誥治之下略考得些小胡氏皇王大紀考究得
康誥非周公成王時乃武王時盖有孟侯朕其弟小
子封之語若成王則康叔為叔父矣又其中首尾只
稱文考成王周公必不只稱文考又有寡兄之語亦
是武王與康叔無疑如今人稱劣兄之類又唐叔得
禾傳記所載成王先封唐叔後封康叔決無姪先叔
之理吳才老又考究梓材只前面是告戒其後都稱
王恐自是一篇不應王告臣下不稱朕而自稱王耳
兼酒誥亦是武王之時如此則是斷簡殘編不無遺
漏今亦無從考正只得於言語句讀中有不可曉者
闕之又問壁中之書不及伏生書否曰如大禹謨又
却明白條暢雖然如此其閒大體義理固可推索但
於不可曉處闕之而意義深遠處自當推究翫索之
也
書有兩體有極分暁者有極難暁者某恐如盤庚周誥
多方多士之類是當時召之來而面命之面教告之
自是當時一類說話至於旅獒畢命微子之命君陳
君牙冏命之屬則是當時脩其辭命所以當時百姓
都曉得者有今時老師宿儒之所不曉今人之所不
曉者未必不當時之人却識其詞義也
某嘗患尚書難讀後来先將文義分明者讀之聱訛者
且未讀如二典三謨等篇義理明白句句是實理堯
之所以為君舜之所以為臣臯陶稷契伊傅軰所言
所行最好紬繹翫味體貼向自家身上来其味自别
二典三謨其言奥雅學者未遽曉會後面盤誥等篇又
難看且如商書中伊尹告太甲五篇說得極切其所
以治心脩身處雖為人主言然初無貴賤之别宜取
細讀極好今人不於此等處理會却只理會小序某
看得書小序不是孔子自作只是周秦閒低手人作
然後人亦自理會他本義未得且如臯陶矢厥謨禹
成厥功帝舜申之申重也序者本意先說臯陶後說
禹謂舜欲令禹重說故將申字係禹字盖伏生書以
益稷合於臯陶謨而思日贊贊襄哉與帝曰来禹汝
亦昌言禹拜曰都帝予何言予思日孜孜相連申之
二字便見是舜令禹重言之意此是序者本意今人
都不如此說說得雖多皆非其本意也
問可學近讀何書曰讀尚書曰尚書如何看曰須要考
歴代之變曰世變難看唐虞三代事浩大闊遠何處
測度不若求聖人之心如堯則考其所以治民舜則
考其所以事君且如湯誓湯曰予畏上帝不敢不正
熟讀豈不見湯之心大抵尚書有不必解者有須著
意解者不必解者如仲虺之誥太甲諸篇只是熟讀
義理自分明何俟於解如洪範則須著意解如典謨
諸篇辭稍雅奥亦須略解若如盤庚諸篇已難解而
康誥之屬則已不可解矣昔日伯恭相見語之以此
渠云亦無可闕處因語之云若如此則是讀之未熟
後二年相見云誠如所說
尚書孔安國傳此恐是魏晉閒人所作托安國為名與
毛公詩傳大叚不同今觀序文亦不類漢文章(漢時文字)
(粗魏晉閒文字細)如孔叢子亦然皆是那一時人所為
某嘗疑孔安國書是假書如毛公詩如此高簡大叚争
事漢儒訓釋文字多是如此有疑則闕今此却盡釋
之豈有千百年前人說底話收拾於灰燼屋壁中與
口傳之餘更無一字訛舛理會不得兼小序皆可疑
堯典一篇自說堯一代為治之次序至讓於舜方止
今却說是讓於舜後方作舜典亦是見一代政事之
終始却說歴試諸艱是為要受讓時作也至後諸篇
皆然况先漢文章重厚有力量今大序格致極輕疑
是晉宋閒文章况孔書至東晉方出前此諸儒皆不
曾見可疑之甚
或問書觧誰者最好莫是東坡書為上否曰然又問但
若失之簡曰亦有只消如此觧者
荆公不觧洛誥但云其閒煞有不可強通處今姑擇其
可曉者釋之今人多說荆公穿鑿他却有如此處若
後来人觧書又却須要解盡
先生因說古人說話皆有源流不是胡亂荆公解聰明
文思處牽合洪範之五事此却是穿鑿如小旻詩云
國雖靡止或聖或否民雖靡膴或哲或謀或肅或艾
却合洪範五事此人往往曾傳箕子之學劉文公云
人受天地之中以生等語亦是有所師承不然亦必
曾見上世聖人之遺書大抵成周時於王都建學盡
收得上世許多遺書故其時人得以觀覽而剽聞其
議論當時諸國想亦有書若韓宣子適魯見易象與
魯春秋但比王都差少耳故孔子看了魯國書猶有
不足得孟僖子以車馬送至周入王城見老子因得
徧觀上世帝王之書
胡安定書觧未必是安定所注行實之類不載但言行
錄上有少許不多不見有全部專破古說似不是胡
平日意又閒引東坡說東坡不及見安定必是偽書
問書當如何看曰且看易曉處其他不可曉者不要強
說縱說得出恐未必是當時本意近世解書者甚衆
往往皆是穿鑿如吕伯恭亦未免此也(以上語類十二條)
世傳孔安國尚書序言伏生口傳書二十八篇堯典臯
陶謨禹貢甘誓湯誓盤庚高宗肜日西伯戡黎微子
牧誓洪範金縢大誥康誥酒誥梓材召誥洛誥多士
無逸君奭多方立政顧命吕刑文侯之命費誓秦誓
孔氏壁中書增多二十五篇大禹謨五子之歌胤征
仲虺之誥湯誥伊訓太甲上太甲中太甲下咸有一
德說命上說命中說命下泰誓上泰誓中泰誓下武
成旅獒微子之命蔡仲之命周官君陳畢命君牙冏
命分伏生書中四篇為九篇又增多五篇舜典益稷
盤庚中盤庚下康王之誥并序一篇合之凡五十九
篇及安國作傳遂引序以冠其篇首而定為五十八
篇今世所行公私版本是也然漢儒以伏生之書為
今文而謂安國之書為古文以今考之則今文多艱
澀而古文反平易或者以為今文自伏生女子口授
鼂錯時失之則先秦古書所引之文皆已如此或者
以為記錄之實語難工而潤色之雅詞易好則暗誦
者不應偏得所難而考文者反專得其所易是皆有
不可知者至諸序之文或頗與經不合如康誥酒誥
梓材之類而安國之序又絶不類西京文字亦皆可
疑獨諸序之本不先經則賴安國之序而可見故今
别定此本一以諸篇本文為經而復合序篇於後使
覽者得見聖經之舊而不亂乎諸儒之說又論其所
以不可知者如此使讀者姑務沈潜反復乎其所易
而不必穿鑿傅會於其所難者云紹熙庚戌十月壬
辰新安朱某識(書臨漳所刊四經後)
古今書文雜見先秦古記各有證驗豈容廢絀不能無
可疑處只當翫其所可知而闕其所不可知耳小序
决非孔門之舊安國序亦决非西漢文章向来語人
人多不觧惟陳同父聞之不疑要是渠識得文字體
製意度耳讀書翫理外考證又是一種工夫所得無
幾而費力不少向来偶自好之固是一病然亦不可
謂無助也孔氏書序與孔叢子文中子大略相似所
書孔臧不為宰相而禮賜如三公等事皆無其實而
通鑑亦誤信之則考之不精甚矣(答孫季和)
書小序可考但如康誥等篇决是武王時書却因周公
初基以下錯出數簡遂誤以為成王時書然其詞以
康叔為弟而自稱寡兄追誦文王而不及武王其非
周公成王時語的甚(吳才老胡明仲皆嘗言之)至於梓材半篇全
是臣下告君之詞而亦誤以為周公誥康叔而不之
正也其可疑處類此非一太史公雖用其體而不全
取其文如商紀中所載湯誥全非今孔氏書也雖其
詞龐亂不若今書之懿然亦見遷書之體或未必全
是師法書序也(按漢書遷嘗從孔安國受書)大抵古書多此體如
易序卦亦是此類若便斷為孔子之筆恐無是理也
(答孫季和)
尚書頃嘗讀之苦其難而不能竟也注疏程張之外蘇
氏說亦有可觀但終是不純粹林少穎說召誥已前
亦詳備聞新安有吳才老禆傳頗有發明却未曾見
試并考之諸家雖或淺近要亦不無小補但在詳擇
之耳不可以篇帙浩汗而遽憚其煩也(答或人以上文集四條)
虞書
堯典
若稽古帝堯作書者敘起
林少穎觧放勲之放作推而放之四海之放比之程氏
說為優
安安只是箇重疊字言堯之聰明文思皆本於自然不
出於勉強也允則是信實克則是能(以上語類三條)
問欽明文思某謂恐當從去聲讀若只作思慮之思未
見其發揮於事業處曰作去聲讀為是(答潘子善文集)
克明俊德只是明已之德詞意不是明俊德之士
任道問堯典以親九族說者謂上至高祖下至玄孫林
少穎謂若如此只是一族所謂九族者父族四母族
三妻族二是否曰父族謂本族姑之夫姊妹之夫女
子之夫家母族謂母之本族母族與姨母之家妻族
則妻之本族與其母族是也上殺下殺旁殺只看所
畫宗族圖可見
平章百姓只是近處百姓黎民則合天下之民言之矣
典謨中百姓只是說民如罔咈百姓之類若是國語
中說百姓則多是指百官族姓
百姓昭明百姓只是畿内之民昭明只是與他分别善
惡辨是與非以上下文言之即齊家治國平天下之
事(以上語類四條)
問克明俊德(止)黎民於變時雍俊德或以為己之明德
或以為俊德之士百姓或以為民或以為百官未知
二說如何若以大學之序觀之則俊德為己之明德
百姓為民似無可疑者曰俊德當依大學說百姓程
先生以為畿内之民是也(答潘子善文集)
羲和即是那四子或云有羲伯和伯共六人未必是
羲和主歷象授時而已非是各行其方之事
歷是古時一件大事故炎帝以鳥名官首曰鳳鳥氏歷
正也歲月日時既定則百工之事可考其成程氏王
氏兩說相兼其義始備
歷是書象是噐無歷則無以知三辰之所在無璣衡則
無以見三辰之所在
問寅賓出日寅餞納日如何曰恐當從林少穎觧寅賓
出日是推測日出時候寅餞納日是推測日入時候
如土圭之法是也暘谷南交昧谷幽都是測日景之
處宅度也古書度字有作宅字者東作南訛西成朔
易皆節候也東作如立春至雨水節之類寅賓則求
之於日星鳥則求之於夜厥民析因夷隩非是使民
如此民自是如此因者因其析後之事夷者萬物收
成民皆優逸之意孳尾至氄毛亦是鳥獸自然如此
如今歷書記鳴鳩拂羽等事程泰之觧暘谷南交昧
谷幽都以為築一臺而分為四處非也古注以為羲
仲居治東方之官非也若如此只是東方之民得東
作他處更不耕種矣西方之民享西成他方皆不斂
穫矣大抵羲和四子皆是掌歷之官觀於咨汝羲暨
和之辭可見敬致乃冬夏致日春秋致月是也
東作只是言萬物皆作當春之時萬物皆有發動之意
與南訛西成為一類非是令民耕作
敬致只是冬夏致日之致寅賓是賓其出寅餞是餞其
入敬致是致其中北方不說者北方無日故也
自疇咨若時登庸到篇末只是一事皆是為禪位設也
一舉而放齊舉胤子再舉而驩兜舉共工三舉而四
岳舉鯀皆不得其人故卒以天下授舜
正淳問四岳百揆曰四岳是總在外諸侯之官百揆則
總在内百官者又問四岳是一人是四人曰汝能庸
命巽朕位不成讓與四人又如咨二十有二人乃四
岳九官十二牧尤見得四岳只是一人因言孔壁尚
書漢武帝時方出又不行於世至東晉時方顯故揚
雄趙岐杜預諸儒悉不曾見如周官乃孔氏書說得
三公三孤六卿極分明漢儒皆不知只見伏生書多
說司徒司馬司空遂以此為三公不知此只是六卿
之半武王初是諸侯故只有此三官又其他篇說此
三官者皆是訓誥諸侯之詞如三郊三遂亦是用天
子之半伏生書只顧命排得三公三孤六卿齊整如
曰太保奭芮伯彤伯畢公衛侯毛公召公與畢公毛
公是三公芮伯彤伯衛侯是三孤太保是冢宰芮伯
是司徒衛侯是康叔為司寇所以康誥中多說刑三
公只是以道義傅保王者無職事官屬却下行六卿事
庸命方命之命皆謂命令也庸命者言能用我之命以
巽朕位也方命者言止其命令而不行也王氏曰圓
則行方則止猶今言廢閣詔令也盖鯀之為人悻戾
自用不聽人言語不受人教令也
先儒多疑舜乃前世帝王之後在堯時不應在側陋此
恐不然若漢光武只是景帝七世孫已在民間耕稼
了况上古人夀長傳數世後經歴之遠自然有微而
在下者(以上語類十二條)
堯典卒章我其試哉女于時觀厥刑于二女皆堯言也
釐降二女于媯汭嬪于虞乃史氏記堯下嫁二女於
媯水之旁而為婦於虞氏耳帝曰欽哉者戒敕二女
之言猶所謂往之女家必敬必戒者也今自孔傳及
諸家皆失之殊不成文理也(記尚書三義文集)
舜典
濬哲文明温恭允塞細分是八字合而言之却只是四
事濬是明之發處哲則見於事也文是文章明是明
著易中多言文明允是就事上說塞是其中實處
濬哲文明温恭允塞是八德問徽五典是使之掌教納
于百揆是使之宅百揆賓于四門是使之為行人之
官納大麓恐是為山虞之官曰若為山虞則其職益
卑且合從史記說使之入山雖遇風雨弗迷其道也
堯命舜曰三載汝陟帝位舜讓于德弗嗣則是不居其
位也其曰受終于文祖只是攝行其事也故舜之攝
不居其位不稱其號只是攝行其職事耳到得後来
舜遜於禹不復言位止曰總朕師爾其曰汝終陟元
后則今不陟也率百官若帝之初者但率百官如舜
之初爾
問六宗曰古注說得自好鄭氏宗讀為禜即祭法中所
謂祭時祭寒暑祭日祭月祭星祭水旱者如此說則
先祭上帝次禋六宗次望山川然後徧及羣神次序
皆順問五峰取張髦昭穆之說如何曰非唯用改易
經文兼之古者昭穆不盡稱宗唯祖有功宗有德故
云祖文王而宗武王且如西漢之廟唯文帝稱太宗
武帝稱世宗至唐廟乃盡稱宗此不可以為據
問輯五瑞既月乃日覲四岳羣牧班瑞于羣后恐只是
王畿之諸侯輯斂瑞玉是命圭合信如點檢牌印之
屬如何曰不當指殺王畿如顧命太保率東方諸侯
畢公率西方諸侯不數日間諸侯皆至如此之速
汪季良問望禋之說曰注以至于岱宗柴為句某謂當
以柴望秩于山川為一句
協時月正日只是去合同其時日月爾非謂作歴也每
遇廵狩凡事理會一遍如文字之類
或問舜之廵狩是一年中遍四岳否曰觀其末後載歸
格于藝祖用特一句則是一年遍廵四岳矣問四岳
惟衡山最遠先儒以為非今之衡山别自有衡山不
知在甚處曰恐在嵩山之南若如此則四岳相去甚
近矣然古之天子一歲不能遍及四岳則到一方境
上會諸侯亦可周禮有此禮(銖錄云唐虞時以潜山為南岳五嶽亦近非是)
(一年只往一處以上語類八條)
舜典肆覲東后五玉三帛二生一死贄便當屬此文下
言其見東方諸侯而使各以其物為贄也其下乃云
協時月正日同律度量衡脩五禮如五器乃得事之
序而文勢亦順如亦齊同之義卒乃復者言既訖事
而旋反二句皆張子說也(記尚書三義文集)
仲默集註尚書至肇十有二州因云禹即位後又并作
九州曰也見不得但後面皆只說帝命式于九圍以
有九有之師不知是甚時又復并作九州
問舜不惟德盛又且才高嗣位未幾如齊七政覲四岳
協時月正日同律度量衡肇十二州封十二山及四
罪而天下服一齊做了其功用神速如此曰聖人作
處自别故書稱三載底可績(以上語類二條)
虞書論刑最詳而舜典所記尤密其曰象以典刑者象
如天之垂象以示人而典者常也示人以常刑所謂
墨劓剕宫大辟五刑之正也所以待夫元惡大憝殺
人傷人穿窬滛放凡罪之不可宥者也曰流宥五刑
者流放竄殛之類所以待夫罪之稍輕雖入於五刑
而情可矜法可疑與夫親貴勲勞而不可加以刑者
也(四凶正合此法)曰鞭作官刑扑作教刑者官府學校之刑
以待夫罪之輕者也曰金作贖刑罪之極輕雖入於
鞭扑之刑而情法猶有可議者也(疑後世始有贖五刑法非聖人有也)
此五句者從重及輕各有條理法之正也曰眚災肆
赦者眚謂過誤災謂不幸若人有如此而入於當贖
之刑則亦不罰其金而直赦之也(此一條專為輕刑設春秋肆大眚則)
(過誤之大入於典刑者亦肆之矣所以為失刑也書又曰宥過無大明過之大入於典刑者特用流法以)
(宥之耳)曰怙終賊刑者怙謂有恃終謂再犯若人有如
此而入於當宥之法則亦不宥以流而必刑之也此
二句者或由重而即輕或由輕而入重猶今律之有
名例又用法之權衡所謂法外意也聖人立法制刑
之本末此七言者大略盡之矣雖其輕重取舍陽舒
隂惨之不同然欽哉欽哉惟刑之恤之意則未始不
行乎其間也盖其輕重豪釐之間各有攸當者乃天
討不易之定理而欽恤之意行乎其間則可以見聖
人好生之本心矣夫豈一於輕而已哉又以舜命臯
陶之辭考之士官所掌惟象流二法而已(鞭扑以下官府學校)
(随事施行不領於士官事之宜也)其曰惟明克允則或刑或宥亦惟
其當而無以加矣又豈一於宥而無刑哉今必曰堯
舜之世有宥而無刑則是殺人者不死而傷人者不
刑也是聖人之心不忍於元惡大憝而反忍於銜冤
抱痛之良民也是所謂怙終賊刑刑故無小者皆為
空言以誤後世也其必不然也亦明矣夫刑雖非先
王所恃以為治然明刑弼教禁民為非則所謂傷肌
膚以懲惡者亦既竭心思而繼之以不忍人之政之
一端也今徒流之法既不足以止穿窬滛放之姦而
其過於重者則又有不當死而死如彊暴賍滿之類
者苟采陳羣之議一以宫剕之辟當之則雖殘其支
體而實全其軀命且絶其為亂之本而使後無以肆
焉豈不仰合先王之意而下適當世之宜哉况君子
得志而有為則飬之之具教之之術亦必随力之所
至而汲汲焉固不應因循苟且直以不飬不教為當
然而熟視其爭奪相殺於前也(答鄭景望)
聖人之心未感於物其體廣大而虚明絶無豪髮偏倚
所謂天下之大本者也及其感於物也則喜怒哀樂
之用各随所感而應之無一不中節者所謂天下之
逹道也盖自本體而言如鏡之未有所照則虚而已
矣如衡之未有所加則平而已矣至語其用則以其
至虚而好醜無所遁其形以其至平而輕重不能違
其則此所以致其中和而天地位萬物育雖以天下
之大而舉不出乎吾心造化之中也以此而論則知
聖人之於天下其所以為慶賞威刑之具者莫不各
有所由而舜典所論敷奏以言明試以功車服以庸
與夫制刑明辟之意皆可得而言矣雖然喜而賞者
陽也聖人之所欲也怒而刑者隂也聖人之所惡也
是以聖人之心雖曰至虚至平無所偏倚而於此二
者之間其所以處之者亦不能無小不同者故其言
又曰罪疑惟輕功疑惟重此則聖人之微意也然其
行之也雖曰好賞而不能賞無功之士雖曰惡刑而
不敢縱有罪之人而功罪之實苟已曉然而無疑則
雖欲輕之重之而不可得是又未嘗不虚不平而大
本之立逹道之行固自若也故其賞也必察其言審
其功而後加以車服之賜其刑也必曰象以典刑者
畫象而示民以墨劓剕宫大辟五等肉刑之常法也
其曰流宥五刑者放之於遠所以寬夫犯此肉刑而
情輕之人也其曰鞭作官刑扑作教刑者官府學校
之刑所以馭夫罪之小而未麗於五刑者也其曰金
作贖刑使之入金而免其罪所以贖夫犯此鞭扑之
刑而情之又輕者也此五者刑之法也其曰眚災肆
赦者言不幸而觸罪者則肆而赦之其曰怙終賊刑
者言有恃而不改者則賊而刑之此二者法外之意
猶今律令之名例也其曰欽哉欽哉惟刑之恤哉者
此則聖人畏刑之心閔夫死者之不可復生刑者之
不可復續惟恐察之有不審施之有不當又雖已得
其情而猶必矜其不教無知而抵冐至此也嗚呼詳
此數言則聖人制刑之意可見而其於輕重淺深出
入取舍之際亦已審矣雖其重者或至於誅斬斷割
而不少貸然本其所以至此則其所以施於人者亦
必當有如是之酷矣是以聖人不忍其被酷者之銜
冤負痛而為是以報之雖若甚惨而語其實則為適
得其宜雖以不忍之心畏刑之甚而不得赦也唯其
情之輕者聖人於此乃得以施其不忍畏刑之意而
有以宥之然亦必投之遠方以禦魑魅盖以此等所
犯非殺傷人則亦或滛或盗其情雖輕而罪實重若
使既免於刑而又得便還鄉里復為平民則彼之被
其害者寡妻孤子將何面目以見之而此幸免之人
髮膚支體了無所傷又將得以遂其前日之惡而不
知悔此所以必曰流以宥之而又有五流有宅五宅
三居之文也若夫鞭扑之刑則雖刑之至小而其情
之輕者亦必許其入金以贖而不忍輒以真刑加之
是亦仁矣然而流專以宥肉刑而不下及於鞭扑贖
專以待鞭扑而不上及於肉刑則其輕重之間又未
嘗不致詳也至於過誤必赦故犯必誅之法則又權
衡乎五者之内欽哉欽哉惟刑之恤之旨則常通貫
乎七者之中此聖人制刑明辟之意所以雖或至於
殺人而其反覆表裏至精至密之妙一一皆從廣大
虚明心中流出而非私智之所為也而或者之論乃
謂上古惟有肉刑舜之為流為贖為鞭為扑乃不忍
民之斬戮而始為輕刑者則是自堯以上雖犯鞭扑
之刑者亦必使從墨劓之坐而舜之心乃獨不忍於
殺傷滛盗之凶賊而反忍於見殺見傷為所侵犯之
良民也聖人之心其不如是之殘賊偏倚而失其正
亦已明矣又謂周之穆王五刑皆贖為能復舜之舊
者則固不察乎舜之贖初不上及於五刑又不察乎
穆王之法亦必疑而後贖也且以漢宣之世張敞以
討羌之役兵食不繼建為入榖贖罪之法初亦未嘗
及夫殺人及盗之品也而蕭望之等猶以為如此則
富者得生貧者獨死恐開利路以傷治化曾謂三代
之隆而以是為得哉嗚呼世衰學絶士不聞道是以
雖有粹美之資而不免一偏之弊其於聖人公平正
大之心有所不識而徒知切切焉飾其偏見之私以
為美談若此多矣可勝辨哉若夫穆王之事以予料
之殆必由其廵遊無度財匱民勞至其末年無以為
計乃特為此一切權宜之術以自豐而又託於輕刑
之說以違道而干譽耳夫子存之盖以示戒而程子
策試嘗發問焉其意亦可見矣或者又謂四凶之罪
不輕於少正卯舜乃不誅而流之以為輕刑之驗殊
不知共兜朋黨鯀功不就其罪本不至死三苖拒命
雖若可誅而蠻夷之國聖人本以荒忽不常待之雖
有負犯不為畔臣則姑竄之遠方亦正得其宜耳非
故為是以輕之也若少正夘之事則予嘗竊疑之盖
論語所不載子思孟子所不言雖以左氏春秋内外
傳之誣且駁而猶不道也乃獨荀况言之是必齊魯
陋儒憤聖人之失職故為此說以夸其權耳吾又安
敢輕信其言而據稽以為決乎聊并記之以俟来者
(舜典象刑說以上文集二條)
堯崩百姓如喪考妣此是本分四海遏密八音以禮論
之則為過為天子服三年之喪只是畿内諸侯之國
則不然為君為父皆服斬衰君謂天子諸侯及大夫
之有地者大夫之邑以大夫為君大夫以諸侯為君
諸侯以天子為君各為其君服斬衰諸侯之大夫却
為天子服齊衰三月禮無二斬故也公之喪諸逹官
之長杖逹官謂通於君得奏事者各有其長杖其下
者不杖可知
問明四目逹四聰是逹天下之聰明否曰固是曰孔安
國言廣視聽於四方如何曰亦是以天下之目為目
以天下之耳為耳之意
柔遠能邇柔遠却說得輕能邇是奈何得他使之帖服
之意三就只當從古注五宅三居宅只訓居
惇德允元只是說自己德使之厚其德信其仁難字只
作平聲任如字難任人言不可輕易任用人也
禹以司空行宰相事汝平水土則是司空之職惟時懋
哉則又勉以行百揆之事
敬敷五教在寬聖賢於事無不敬而此又其大者故特
以敬言之在寬是欲其優游浸漬以漸而入也
五服三就若大辟則就市宫刑則如漢時就蠶室其墨
劓剕三刑度亦必有一所在刑之既非死刑則傷人
之肌體不可不擇一深密之所但不至如蠶室爾
問五流有宅五宅三居曰五刑各有流法然亦分作三
項如居四海之外九州之内或近甸皆以輕重為差
惟寅故直惟直故清
古者教人多以樂如舜命䕫之類盖終日以聲音飬其
情性亦須理會得樂方能聽
古人以樂教胄子緣平和中正詩言志歌永言聲依永
律和聲八音克諧無相奪倫古人詩只一兩句歌便
衍得来長聲是宫商角徵羽是聲依所歌而發却用
律以和之如黃鐘為宫則太蔟為商之類不可亂其
倫序也
直而温只是說所教胄子要得如此若說做教者事則
於教胄子上都無益了
或問詩言志聲依永律和聲曰古人作詩只是說他心
下所存事說出来人便將他詩来歌其聲之清濁長
短各依他詩之語言却將律来調和其聲今人却先
安排下腔調了然後做語言去合腔子豈不是倒了
却是永依聲也古人是以樂去就他詩後世是以詩
去就他樂如何觧興起得人
問禮書學禮首引舜命契為司徒敷五教命夔典樂教
胄子兩條文蔚竊謂古人教學不出此兩者契敷五
教是欲使人明於人倫暁得這道理夔典樂教胄子
是欲使人飬其德性以實有諸已此是一篇綱領曰
固是如此後面只是明此一意如大司徒之教即是
契敷教事大司樂之教即是夔典樂事因曰直而温
寬而栗直與寬本自是好但濟之以温與栗則盡善
至如剛簡二字則微覺有弊故戒之以無虐無傲盖
所以防其失也某所以特與分開欲見防其失者專
為剛簡而設不蒙上直寬二句直寬但曰而温而栗
至剛簡則曰無虐無傲觀其言意自可見文蔚曰教
以人倫者固是又欲飬其德性要飬德性便只是下
面詩言志歌永言聲依永律和聲四句上曰然諷誦
歌詠之間足以和其心氣但上面三句抑揚高下尚
且由人到律和聲處直是不可走作所以詠歌之際
深足飬人情性至如播之金石被之管絃非是不和
終是不若人聲自然故晉人孟嘉有言絲不如竹竹
不如肉謂漸近自然至八音克諧無相奪倫神人以
和此是言祭祀燕享時事又是一節
問夙夜出納朕命惟允曰納言之官如今之門下審覆
自外而進入者既審之自内而宣出者亦審之恐讒
說殄行之震驚朕師也(以上語類十五條)
大禹謨
儆戒無虞(至)從已之欲聖賢言語自有箇血脈貫在裏
如此一叚他先說儆戒無虞盖制治未亂保邦未危
自其未有可虞之時必儆必戒能如此則不至失法
度滛於逸遊於樂矣若無箇儆戒底心欲不至於失
法度不滛逸不遊樂不可得也既能如此然後可以
知得賢者邪者正者謀可疑者無可疑者若是自家
身心顛倒便會以不賢為賢以邪為正所當疑者亦
不知矣何以任之去之勿成之哉盖此三句便是從
上面有三句了方會恁地又如此然後能罔違道以
干百姓之譽罔咈百姓以從已之欲盖於賢否邪正
疑審有所未明則何者為道何者為非道何者是百
姓所欲何者非百姓之所欲哉
問水火金木土榖惟脩正德利用厚生惟和正德是正
民之德否曰固是水如隄防灌溉金如五兵田噐火
如出火内火禁焚莱之類木如斧斤以時之類良久
云古人設官掌此六府盖為民惜此物不使之妄用
非如今世之民用財無節也戒之用休言戒諭以休
美之事勸之以九歌感動之意但不知所謂九歌者
如何周官有九德之歌大抵禹只說綱目其詳不可
考矣
法家者流往往常患其過於惨刻今之士大夫恥為法
官更相循襲以寬大為事於法之當死者反求以生
之殊不知明於五刑以弼五教雖舜亦不免教之不
從刑以督之懲一人而天下人知所勸戒所謂辟以
止辟雖曰殺之而仁愛之實已行乎中今非法以求
其生則人無所懲懼陷於法者愈衆雖曰仁之適以
害之(以上語類三條)
向蒙面誨堯舜之世一用輕刑當時嘗以所疑為請匆
匆不及究其說近熟思之亦有不可不論者但觀臯
陶所言帝德罔愆以下一節便見聖人之心涵育發
生真與天地同德而物或自逆於理以干天誅則夫
輕重取舍之間亦自有决然不易之理其宥過非私
恩其刑故非私怒罪疑而輕非姑息功疑而重非過
予如天地四時之運寒凉肅殺常居其半而涵育發
生之心未始不流行乎其間此所以好生之德洽于
民心而自不犯于有司非既抵冐而復縱舍之也夫
既不能止民之惡而又為輕刑以誘之使得以肆其
凶暴於人而無所忌則不惟彼見暴者無以自伸之
為冤而姦民之犯於有司者且將日以益衆亦非聖
人匡直輔翼使民遷善遠罪之意也(答鄭景望文集)
或問人心道心之别曰只是這一箇心知覺從耳目之
欲上去便是人心知覺從義理上去便是道心人心
則危而易䧟道心則微而難著微亦微妙之義
舜功問人心惟危曰人心亦不是全不好底故不言凶
咎只言危盖從形體上去泛泛無定向或是或非不
可知故言其危故聖人不以人心為主而以道心為
主盖人心倚靠不得人心如船道心如柁任船之所
在無所向若執定柁則去住在我
問人心惟危程子曰人心人欲也恐未便是人欲曰人
欲也未便是不好謂之危者危險欲堕未墮之間若
無道心以御之則一向入於邪惡又不止於危也(方子)
(錄云危者欲陷而未陷之辭子静說得是)又問聖人亦有人心不知亦危
否曰聖人全是道心主宰故其人心自是不危若只
是人心也危故曰惟聖罔念作狂又問此聖字尋常
只作通明字看說得輕曰畢竟是聖而罔念便狂
人心亦只是一箇知覺從飢食渴飲便是人心知覺從
君臣父子處便是道心微是微妙亦是微晦又曰形
骸上起底見識(或作從形體上生出来底見識)便是人心義理上起
底見識(或作就道理上生出来底見識)便是道心心則一也微則難
明有時發見些子使自家見得有時又不見了惟聖
人便辨之精守得徹頭徹尾學者則須是擇善而固
執之
飢食渴飲人心也如是而飲食如是而不飲食道心也
喚做人便有形氣人心較切近於人道心雖先得之
然被人心隔了一重故難見道心如清水之在濁水
惟見其濁不見其清故微而難見人心如孟子言耳
目之官不思道心如言心之官則思故貴先立乎其
大者人心只見那邊利害情欲之私道心只見這邊
道理之公有道心則人心為所節制人心皆道心也
飢欲食渴欲飲者人心也得飲食之正者道心也須是
一心只在道上少間那人心自降伏得不見了人心
與道心為一恰似無了那人心相似只是要得道心
純一道心都發見在那人心上
林武子問道心是先得人心是形氣所有但地步較闊
道心却在形氣中所以人心易得陷了道心也是如
此否曰天下之物精細底便難見粗底便易見飢渴
寒煖是至粗底雖至愚之人亦知得若以較細者言
之如利害則禽獸已有不能知者若是義理則愈是
難知這只有些子不多所以說人之所以異於禽獸
者幾希言所争也不多
問微是微妙難體危是危動難安否曰不止是危動難
安大凡徇人欲自是危險其心忽然在此忽然在彼
又忽然在四方萬里之外莊子所謂其熱焦火其寒
凝冰凡苟免者皆幸也動不動便是墮坑落塹危孰
甚焉文蔚曰徐子融嘗有一詩末句云精一危微共
一心文蔚答之曰固知妙旨存精一須别人心與道
心曰他底未是但只是答他底亦慢下一句救得少
緊當云須知妙旨存精一正為人心與道心又問精
一曰精是精别此二者一是守之固如顔子擇中庸
處便是精得一善拳拳服膺弗失處便是一伊川云
惟精惟一所以至之允執厥中所以行之此語甚好
因論惟精惟一曰虚明安静乃能精粹而不雜誠篤確
固乃能純一而無間
問堯舜禹大聖人也允執厥中執字似亦大叚喫力如
何曰聖人固不思不勉然使聖人自有不思不勉之
意則罔念而作狂矣經言此類非一更細思之
符舜功問學者當先防人欲正如未上船先作下水計
不如只於天理上做工夫人欲自消曰堯舜說便不
如此只云人心惟危道心惟微渠只於兩者交界處
理會堯舜時未有文字其相授受口訣只如此方伯
謨云人心道心伊川說天理人欲便是曰固是但此
不是有兩物如兩箇石頭樣相挨相打只是一人之
心合道理底是天理徇情欲底是人欲正當於其分
界處理會五峯云天理人欲同行異情說得最好及
至理會了精底一底只是一箇人又曰執中是無執
之執如云以堯舜之道要湯何曾要来
舜禹相傳只是說人心惟危道心惟微惟精惟一允執
厥中只就這心上理會也只在日用動静之間求之
不是去虛中討一箇物事来惟皇上帝降衷于下民
天敘有典天秩有禮天便是這箇道理這箇道理便
在日用間存飬是要飬這許多道理在中間這裏正
好著力
竇初見先生先生問前此所見如何對以欲察見私心
云云因舉張無垢人心道心觧云精者深入而不已
一者專志而無二亦自有力曰人心道心且要分别
得界限分明彼所謂深入者若不察見將入從何處
去竇曰人心者喜怒哀樂之已發未發者道心也曰
然則已發者不謂之道心乎竇曰了翁言人心即道
心道心即人心曰然則人心何以謂之危道心何以
謂之微竇曰未發隠於内故微發不中節故危是以
聖人欲其精一求合夫中曰不然程子曰人心人欲
也道心天理也所謂人心者是氣血和合做成嗜欲
之類皆從此出故危道心是本来禀受得仁義禮智
之心聖人以此二者對待而言正欲其察之精而守
之一也察之精則兩箇界限分明專一守著一箇道
心不令人欲得以干犯譬如一物判作兩片便知得
一箇好一箇惡堯舜所以授受之妙不過如此
問允執厥中曰書傳所載多是說無過不及之中只如
中庸之中亦只說無過不及但喜怒哀樂之未發謂
之中一處却說得重也(以上語類十四條)
問此心之靈其覺於理者道心也其覺於欲者人心也
可學蒙諭此語極有開發但先生又云向荅季通書
語未瑩不足據以為說可學竊尋中庸序云人心出
於形氣道心本於性命而荅季通書乃所以發明此
意今如所說却是一本性命說而不及形氣可學竊
疑向所聞此心之靈一叚所見差謬先生欲覺其愚
迷故直於本原處指示使不走作非謂形氣無預而
皆出於心愚意以為覺於理則一本於性命而為道
心覺於欲則涉於形氣而為人心如此所見如何曰
中庸序後亦改定别紙錄去来諭大槩亦已得之矣
(荅鄭子上文集)
臯陶謨
問允廸厥德謨明弼諧疑是稱臯陶未知是否曰若以
為稱臯陶則下句禹曰俞者為何所俞耶恐此八字
是臯陶之言禹善之而問其詳故臯陶復說下句觧
此八字之義或云此八字是言臯陶之德諧字下别
有臯陶之言今脱去未知是否姑存之可也(答潘子善文)
(集)
問亦行有九德亦言其人有德曰此亦難曉若且據文
勢觧之當云亦言其人有德乃言曰載采采言其人
之有德當以事實言之古注謂必言其所行某事某
事以為驗是也
或問聖賢教人如克已復禮等語多只是教人克去私
欲不見有教人變化氣質處如何曰寬而栗柔而立
剛而無虐這便是教人變化氣質處又曰有人生下
来便自少物欲者看来私欲是氣質中一事(以上語類二條)
問夙夜浚明有家(止)亮采有邦古注以為可以為卿大
夫及諸侯林氏以為卿大夫諸侯用此三德六德之
人未知孰是曰林說恐得之猶孝經說爭臣之類盖
曰如是足矣非必以是為限也(答潘子善文集)
因其生而第之以其所當處者謂之敘因其敘而與之
以其所當得者謂之秩天叙便是自然底次序君便
教他居君之位臣便教他居臣之位父便教他居父
之位子便教他居子之位秩便是那天叙裏面物事
如天子祭天地諸侯祭山川大夫祭五祀士庶人祭
其先天子八諸侯六大夫四皆是有這箇敘便是他
這箇自然之秩
天工人其代之天秩天敘天命天討既曰天便自有許
多般在其中天人一理只有一箇分不同
同寅協恭是上下一於敬
要五禮有庸五典五惇須是同寅協恭和衷要五服五
章五刑五用須是政事懋哉懋哉(以上語類四條)
問天聰明自我民聰明天明畏自我民明威不知明畏
是兩字還是一字林氏以為聰明言視聽明畏言好
惡未知如何曰林氏似是明畏言天之所明所畏所
明如明明揚側陋之明(上明字)所畏如董之用威威用
六極之意(荅潘子善文集)
益稷
問益稷篇禹與臯陶只管自敘其功是如何曰不知是
怎生地那夔前面且做是脱簡後面却又有一叚那
禹前面時只是說他無可言但予思日孜孜臯陶問
他如何他便說也要恁地孜孜却不知後面一叚是
怎生地良久云他上面也是說那丹朱後故恁地說
丹朱緣如此故不得為天子我如此勤苦故有功以
此相戒其君教莫如丹朱而如我便是古人直不似
今人便要瞻前顧後
義剛點尚書作會作一句先生曰公點得是
明庶以功恐庶字誤只是試字
苖頑弗即工此是禹治水時調役他國人夫不動也後
方征之既格而服則治其前日之罪而竄之竄之而
後分北之今說者謂苖既格而又叛恐無此事又曰
三苖想只是如今之溪洞相似溪洞有數種一種謂
之媌未必非三苖之後也史中說三苖之國左洞庭
右彭蠡在今湖北江西之界其地亦甚闊矣(以上語類四條)
夏書
禹貢
禹貢一書所記地理治水曲折多不甚可曉竊意當時
治水事畢却總作此一書故自冀州王都始如今人
方量畢總作一門單耳禹自言予决九川距四海濬
畎澮距川一篇禹貢不過此數語極好細看今人說
禹治水始於壺口鑿龍門某未敢深信方河水洶湧
其勢迅激縱使鑿下龍門恐這石仍舊壅塞又下面
水未有分殺必且潰决四出盖禹先决九川之水使
各通於海又濬畎澮之水使各通於川使大水有所
入小水有所歸禹只是先從低處下手若下面之水
盡殺則上面之水漸淺方可下手九川盡通則導河
之功已及八分故某嘗謂禹治水必當始於碣石九
河盖河患惟兗為甚兗州是河曲處其曲處兩岸無
山皆是平地所以潰决常必在此故禹自其决處導
之用功尤難孟子亦云禹疏九河瀹濟漯而注之海
盖皆自下流疏殺其勢耳若鯀則只是築堙之所以
九載而功弗成也
禹貢地理不須大叚用心以今山川都不同了理會禹
貢不如理會如今地理如禹貢濟水今皆變盡了又
江水無沱又不至澧九江亦無尋處後人只自捉江
州又上數千里不說一句及到江州數千里間連說
數處此皆不可曉者禹貢但不可不知之今地理亦
不必過用心今人說中原山川者亦是兒說不可見
無攷處舊鄭樵好說後識中原者見之云全不是
因說三江之說多不同銖問東坡之說如何曰東坡不
曾親見東南水勢只是意想硬說且江漢之水到漢
陽軍已合為一不應至揚州復言三江薛士龍說震
澤下有三江入海疑他曾見東南水勢說得恐是因
問味别地脈之說如何曰禹治水不知是要水有所
歸不為民害還只是要辨味點茶如陸羽之流尋脈
踏地如後世風水之流耶且太行山自西北發脈来
為天下之脊此是中國大形勢其底柱王屋等山皆
是太行山脚今說者分隂陽列言導岍及岐至於荆
山山脈逾河而過為壺口雷首底柱析城王屋碣石
則是荆山地脈却来做太行山脚其所謂地脈尚說
不通况禹貢本非理會地脈耶
問禹貢地理曰禹貢過字有三義有山過水過人過如
過九江至於敷淺原只是禹過此處去也若曰山過
水過便不通(以上語類四條)
御纂朱子全書卷三十三
