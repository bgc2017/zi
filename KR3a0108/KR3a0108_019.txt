欽定四庫全書
御纂朱子全書卷十九
論語十
季氏第十六
季氏將伐顓臾章
問集注顓臾在魯地七百里之中從孟子百里之說則
魯安得七百里之地曰七百里是禮記如此說封周
公曲阜之地七百里如左傳也有一同之說某每常
疑此處若是百里無此間龍溪漳浦縣地又如何做
得侯國如何又容得顓臾在其中所謂錫之山川土
田附庸其勢必不止於百里然此處亦難考究只得
且依禮記恁地說(語類)
益者三樂章
問樂節禮樂曰此說得淺只是去理會禮樂理會得時
自是有益
味道問損者三樂曰惟宴樂最可畏所謂宴安酖毒是
也(以上語類二條)
侍於君子有三愆章
問未見顔色而言謂之瞽莫是未見事實否曰未見顔
色是不能察言觀色曰如此則顔色是指所與言者
曰向時范某每奏事未嘗看著聖容時某人為宰相
云此公必不久居此未幾果以言不行而去人或問
之云若看聖容安能自盡其言自是說得好但某思
之不如此對人主言也湏看他意思是如何或有至
誠傾聽之意或不得已貌為許可自家這裏也湏察
言觀色因而盡誘掖之方不可汎然言之使汎然受
之而已固是有一般小人伺候人主顔色迎合趨凑
此自是大不好但君子之察言觀色用心自不同耳
若論對人主要商量天下事如何不看著顔色只恁
地說將去便了(語類)
君子有三戒章
或問君子三戒曰血氣雖有盛衰君子常當隨其偏處
警戒勿為血氣所役也因論血氣移人曰疾病亦能
移人吕伯恭因病後讀躬自厚而薄責於人忽有見
遂一意向這下来
問注引范氏說血氣志氣之辨曰到老而不屈者此是
志氣
問君子有三戒章謝曰簞食豆羹嘑爾而與之有所不
就蹴爾而與之有所不屑此非義心勝血氣壯故也
恐是義心之勝非血氣之壯謝又曰萬鍾與不得則
死遠矣有不辨禮義而受之者血氣衰故也恐是不
辨禮義則受奚必血氣之衰曰謝說只是傷急闕三
數字當云此非特義心自勝亦血氣之壯故也蓋血
氣助得義心起来人之血氣衰時則義心亦從而衰
夫子三戒正為血氣而言又問謝氏以血氣為氣質
曰氣只是一箇氣便浩然之氣也只是這箇氣但只
是以道義充養起来及養得浩然却又能配助義與
道也(以上語類三條)
君子有三畏章
畏天命三字好是理會得道理便謹去做不敢違便是
畏之也如非禮勿視聽言動與夫戒謹恐懼皆所以
畏天命也然亦湏理會得天命是恁地方得
問大人是指有位者言之否曰不止有位者是指有位
有齒有德者皆謂之大人問此三句要緊都在畏天
命上曰然纔畏天命自是於大人聖言皆畏之問固
是當先畏天命但要緊又湏是知得天命天命即是
天理若不先知這道理自是懵然何由知其可畏此
小人所以無忌憚曰要緊全在知上纔知得便自不
容不畏問知有淺深大抵纔知些道理到得做事有
少差錯心也便惕然這便見得不容於不畏曰知固
有淺深然就他淺深中各自有天然不容己者且如
一件事是合如此是不合如此本自分曉到臨事又
却不如此道如此也不妨如此也無害又自做將去
這箇是雖知之而不能行然亦是知之未盡知之未
至所以如此(以上語類二條)
君子有九思章
或問君子有九思曰公且道色與貌可以要得他溫要
得他恭若是視聽如何要得他聰明曰這只是意誠
了自會如此曰若如公說都没些事了便是聖人教
人意思不如此有物必有則只一箇物自各家有箇
道理况耳目之聰明得之於天本来自合如此只為
私欲蔽惑而失其理聖人教人不是理會一件其餘
自會好湏是逐一做工夫更反復就心上看方知得
外面許多費整頓元来病根都在這裏這見聖人教
人内外夾持起来恁地積累成熟便會無些子滲漏
如公所說意誠便都無事今有人自道心正了外面
任其箕踞無禮是得不得亦有人心下已自近正外
面視聽舉止自大叚有病痛公道如何視會明聽會
聰也只是就視聽上理會視遠惟明聽德惟聰如有
一件可喜底物事在眼前便要看他這便被他蔽了
到這時節須便知得有箇義理在所可喜此物在所
不當視這便是見得道理便是見得遠不蔽於眼前
近底故曰視遠惟明有無益之言無稽之言與夫諂
諛甘美之言有仁義忠信之言仁義忠信之言湏是
將耳常常聽著那許多不好說話湏莫教他入耳故
曰聽德惟聰(語類)
見善如不及章
問行義以達其道莫是所行合宜否曰志是守所達之
道道是行所求之志隐居以求之使其道充足行義
是得時得位而行其所當為臣之事君行其所當為
而已行所當為以達其所求之志又問如孔明可以
當此否曰也是如伊尹耕於有莘之野而樂堯舜之
道是隐居以求其志及幡然而起使是君為堯舜之
君使是民為堯舜之民是行義以達其道蜚卿曰如
漆雕開之未能自信莫是求其志否曰所謂未能信
者但以求其志未說行義以達其道(語類)
問隠居求志行義達道集注謂伊尹太公之流可當之
是也顔子所造所得二賢恐無以過之而云亦庶乎
此下語輕重抑揚處疑若於顔子少貶者若云古之
人有行之者伊尹太公之流是也若顔子可以當之
矣然隠而未見又不幸早死故夫子云然不知可否
曰當時正以事言非論其德之淺深也然語意之間
誠有如所論者更俟詳之(荅潘公叔文集)
陽貨第十七
陽貨欲見孔子章
或問陽貨瞰亡以饋孔子孔子瞰亡而往拜之陽貨之
瞰亡此不足責如孔子亦瞰亡而往則不幾於不誠
乎曰非不誠也據道理合當如此彼人瞰亡来我亦
瞰亡往一往一来禮甚相稱但孔子不幸遇諸塗耳
亞夫問揚子雲謂孔子於陽貨敬所不敬為詘身以信
道不知渠何以見聖人為詘身處曰陽貨是惡人本
不可見孔子乃見之亦近於詘身却不知聖人是理
合去見他不為詘矣到與他說話時只把一兩字荅
他辭氣溫厚而不自失非聖人斷不能如此也(以上語類)
(二條)
性相近章
問此章曰此所謂性亦指氣質之性而言性習遠近與
上智下愚本是一章子曰二字衍文也蓋習與性成
而至於相遠則固有不移之理然人性本善雖至惡
之人一日而能從善則為一日之善人夫豈有終不
可移之理當從伊川之說所謂雖強戾如商辛之人
亦有可移之理是也
問性相近習相遠惟上智與下愚不移書中謂惟聖罔
念作狂惟狂克念作聖又有移得者如何曰上智下
愚不移如狂作聖則有之既是聖人決不到得作狂
此只是言其人不可不學
性相近是通善惡智愚說上智下愚是就中摘出懸絶
者說
問集注謂氣質相近之中又有一定而不可易者復舉
程子無不可移之說似不合曰且看孔子說底如今
却自有不移底人如堯舜之不可為桀紂桀紂之不
可使為堯舜夫子說底只如此伊川却又推其說須
知其異而不害其為同(以上語類四條)
子之武城章
問君子學道則愛人小人學道則易使曰君子學道是
曉得那已欲立而立人已欲達而達人與乾稱父坤
稱母底道理方能愛人小人學道不過曉得孝弟忠
信而已故易使也(語類)
公山弗擾章
夫子曰吾其為東周乎興東周之治也孔子之志在乎
東周然苟有用我者亦視天命如何爾聖人胷中自
有處置非可執定本以議之也
問諸家皆言不為東周集注却言興周道於東方何如
曰這是古注如此說其字乎字只是閒字只是有用
我者我便也要做些小事如釋氏言竿木隨身逢場
作戲相似那處是有不為東周底意這與二十年之
後吳其為沼乎辭語一般亦何必要如此翻轉文字
湏寬看子細翫味方見得聖人語言如小人之中庸
分明這一句是解上文人見他偶然脱一箇反字便
恁地硬說去小人中庸做小人自為中庸下面文勢
且直解兩句未有那自以為中庸底意亦何必恁地
翻轉
問公山弗擾果能用夫子夫子果往從之亦不過勸得
他改過自新舍逆從順而已亦如何能興得周道曰
便是理會不得良久却曰聖人自不可測且是時名
分亦未定若謂公山弗擾既為季氏臣不當畔季氏
所謂改過者不過令其臣順季氏而已此只是常法
聖人湏别有措置問如此則必大有所更張否曰聖
人做時湏驚天動地然卒於不往者亦料其做不得
爾(以上語類三條)
子張問仁章
問恭寬信惠固是求仁之方但敏字於求仁工夫似不
甚親切莫是人之為事才悠悠則此心便閒斷之時
多亦易得走失若能勤敏去做便此心不至閒斷走
失之時少故敏亦為求仁之一是如此否曰不止是
悠悠蓋不敏於事則便有怠忽之意才怠忽便心不
存而閒斷多便是不仁也(語類)
佛肸召章
問公山佛肸之召諸家之說善矣愚必以楊氏解佛肸
章為得其要蓋公山之召而子路不悦夫子雖以東
周之意諭之而子路之意似有所未安也故於佛肸
之召又舉其所聞以為問其所自信不苟如此學者
未至聖人地位且當以子路為法庶乎不失其親不
可以聖人體道之權籍口恐有學步邯鄲之患也曰
得之(荅劉韜仲)
不食謂不求食非謂不可食也今俗猶言無口匏亦此
類(荅劉韜仲以上文集二條)
子曰由也章
楊問好信不好學何故便到賊害於物處曰聖人此等
語多有相類如恭而無禮則勞處一般此皆是就子
路失處正之昔劉大諫從溫公學溫公教之誠謂自
不妄語始劉公篤守其說及調洛州司法時運使吳
守禮至州欲按一司戶贓以問劉公公對以不知吳
遂去而公常心自不足謂此人實有贓而我不以誠
告其違溫公教乎後因讀揚子避礙通諸理始悟那
處有礙合避以通之若只好信不好學固守不妄語
之說直說那人有贓其人因此得罪豈不是傷害於
物
問集注云剛者勇之體勇者剛之發曰春秋傳云使勇
而無剛者嘗寇則勇者發見於外者也(以上語類二條)
小子何莫學夫詩章
問詩如何可以興曰讀詩見其不美者令人羞惡見其
美者令人興起(語類)
子謂伯魚章
問為周南召南曰為字如固哉高叟之為詩之為只是
謂講論爾横渠所謂近試令家人為周南召南之事
不知其如何地為
問正牆面而立曰脩身齊家自家最近底事不待出門
便有這事去這箇上理會不得便是那當牆立時眼
既無所見要動也行不去
問先生解正牆面而立曰言即其至近之地而一物無
所見一步不可行人若不知脩身齊家則自然推不
去是一步不可行也如何是一物無所見曰自家一
身一家巳自都理會不得又况其遠者乎問此可見
知與行相湏之義否曰然(以上語類三條)
子謂伯魚敬夫云為者躬行其實也愚謂諸先生多如
此說意極親切但尋文義恐不然耳為只是誦讀講
貫牆面只是無所見書所謂不學牆面亦未說到不
躬行則行不得處也(與張敬夫論癸巳論語說文集)
色厲内荏章
問色厲而内荏何以比之穿窬曰為他意只在要瞞人
故其心常怕人知如做賊然(語類)
鄉原德之賊章
或問鄉原引荀子原慤之說何也曰鄉原無甚見識其
所謂愿亦未必真愿乃卑陋而隨俗之人耳
敬之問鄉原德之賊曰鄉原者為他做得好便人皆稱
之而不知其有無窮之禍如五代馮道者此真鄉原
也本朝范質人謂其好宰相只是欠為世宗一死耳
如范質之徒却最敬馮道輩雖蘇子由議論亦未免
此本朝忠義之風却是自范文正公作成起来也
問鄉原一章曰此章賊字棄字說得重而有力蓋鄉原
只知偷合苟容似是而非而人皆稱之故曰德之賊
道聽塗說者纔聽来便說了更不能蓄既不能有之
於心不能行之於身是棄其德也故曰德之棄(以上語類)
(三條)
古者民有三疾章
問古之矜也廉曰廉是側邊廉隅這側是那分處所謂
廉者為是分得那義利去處譬如物之側稜兩下分
去(語類)
問今之愚者詐而已矣智則能詐愚者本無智巧也何
故能詐曰如狂不直侗不愿之類(荅劉韜仲文集)
惡紫之奪朱章
問紫之奪朱曰不但是易於惑人蓋不正底物事自常
易得勝那正底物事且如以朱染紫一染了便退不
得朱却不能變得紫也紫本亦不是易惑人底只為
他力勢大了便易得勝又如孔子云惡莠之亂苗莠
又安能惑人但其力勢易盛故苗不能勝之耳且一
邦一家力勢也甚大然被利口之人說一兩句便有
傾覆之患此豈不可畏哉(語類)
予欲無言章
問予欲無言一章恐是言有所不能盡故欲無言否曰
不是如此只是不消得說蓋已都撒出来了如四時
行焉百物生焉天又更說箇甚底若是言不能盡便
是有未盡處聖人言處也盡做處也盡動容周旋無
不盡惟其無不盡所以不消得說了(語類)
問四時行百物生兩句自為體用蓋隂陽之理運行不
息故百物各遂其生聖人之心純亦不已故動容周
旋自然中禮未知是否曰有此意(荅劉韜仲)
問予欲無言蓋夫子以子貢專求之於言語之間告之
此以發之子貢未能無疑故夫子曰天何言哉四時
行焉百物生焉蓋欲其察之於踐履事為之實也程
子所論孔子之道如日星一叚雖引無言之文然其
大意却似說無隐之義至其言猶患門人未能盡曉
故曰予欲無言夫恐其不能盡曉當更告之而曰予
欲無言何也或曰予欲無言一章實兼無隐乎爾之
義蓋四時行百物生所謂無隐也程子之說蓋推明
夫子啓發子貢之意欲其求之於踐履事為之實者
未知是否曰恐人不能盡曉而反欲無言疑得甚好
更熟翫之當自得分明也(荅劉韜仲以上文集二條)
孺悲欲見孔子章
先生云南康一士人云聖賢亦有不誠處如取瑟而歌
出弔東郭之類說誠不如只說中某應之曰誠而中
君子而時中不誠而中小人之無忌憚(語類)
宰我問三年之喪章
亞夫問宰我問短喪處曰此處聖人責之至嚴所謂予
之不仁者便謂他之良心已死了也前輩多以他無
隠於聖人而取之蓋無隠於聖人固是他好處然却
不可以此而掩其不仁之罪也
聖人尋常未嘗輕許人以仁亦未嘗絶人以不仁(以上語類)
(二條)
飽食終日章
問飽食終日無所用心難矣哉心體本是運動不息若
頃刻間無所用之則邪僻之念便生聖人以為難矣
哉言其至危而難安也曰心若有用則心有所主只
看如今纔讀書心便主於讀書纔寫字心便主於寫
字若是悠悠蕩蕩未有不入於邪僻(語類)
君子尚勇乎章
子路之勇夫子屢箴誨之是其勇多有未是處若知勇
於義知大勇則不如此矣又其勇有見得到處便行
將去如事孔悝一事却是見不到蓋不以出公之立
為非觀其謂正名為迂斯可見矣(語類)
君子亦有惡乎章
問惡勇而無禮者惡果敢而窒者勇與果敢如何分曰
勇是以氣加人故易至於無禮果敢是率然敢為蓋
果敢而不窒則所為之事必當於理窒而不果敢則
於理雖不通然亦未敢輕為惟果敢而窒者則不論
是非而率然妄作此聖人所以惡之也(語類)
年四十而見惡焉章
見惡亦謂有可惡之實而得罪於能惡人者非不善者
惡之之謂也(荅劉韜仲文集)
微子第十八
微子去之章
問或去或奴或諫不同如何同歸於仁曰三子皆詣其
至理故謂之仁如箕子亦是諫諫至於極有所不行
故若此也
問三仁之事必不可偏廢否曰也不必如此看只是微
子是商之元子商亡在旦暮必著去之以存宗祀若
箕子比干則自當諫其死與奴特適然耳又問當時
若只有微子一人當如何曰亦自著去
問三仁皆出於至誠惻怛之公若箕子不死而為之奴
何以見惻怛之心曰箕子與比干心只一般箕子也
嘗諫紂偶不逢紂大怒不殺他也不是要為奴只被
紂囚繫在此因佯狂為奴然亦不湏必死於事蓋比
干既死若更死諫也無益適足長紂殺諫臣之罪故
因得佯狂然他處此最難微子去却易比干則索性
死他在半上半下處最是難所以易中特說箕子之
明夷利艱貞晦其明也内難而能正其志外雖佯狂
而心却守得定(以上語類三條)
柳下惠為士師章
問柳下惠直道而事人焉往而不三黜枉道而事人何
必去父母之邦雖可以見其必以其道而不失焉者
然亦便有箇不恭底意思故記者以孔子兩事序於
其後觀孔子之事則知柳下惠之事亦未得為中道
曰也是如此惟是孟子說得好曰聖人之行或遠或
近或去或不去歸潔其身而已矣柳下惠之行雖不比
聖人合於中道然歸潔其身則有餘矣問或遠或近
是相去之遠近否曰不然謂其去人有遠近若伯夷
則直是去人遠矣(語類)
問柳下惠三黜而不去其言若曰苟以直道事人雖適
他國終未免三黜若肯枉道事人自不至三黜又何
必去父母之邦觀其意蓋自信其直道而行不以三
黜為辱也此其所以為和而介與若徒知其不去之
為和而不知其所以三黜者之為有守未足以議柳
下惠也曰得之(荅劉韜仲文集)
齊景公待孔子章
㬊問齊景公待孔子雖欲以季孟之間乃以虚禮待之
非舉國以聽孔子故曰吾老矣不能用也遂行如齊
王欲以孟子為矜式亦是虚禮非舉國以聽孟子曰
固是(語類)
楚狂接輿章
問接輿歌而過孔子蓋欲以諷切孔子孔子欲與之言
則趨而避之孔子使子路問津於長沮桀溺固將有
以發之而二人不荅所問傲然有非笑孔子之意至
於荷蓧丈人知子路之賢則止子路宿殺雞為黍而
食之見其二子焉其親之厚之如此孔子使子路反
見之則先去而不願見矣數子者若謂其無德而隠
則佯狂耕耘以避亂世澹然不以富貴利達動其心
而確然自信不移若有所得者若謂其無故而隠則
危邦濁世道既不行亦未見其必可以仕也特其道
止於歸潔其身而不知聖人所謂仕止久速者知所
謂無可者矣而未知所謂無不可者也故其規模氣
象不若聖人之正大若以素隠行怪視之愚意未知
是否曰無道而隠如蘧伯玉柳下惠可也被髮佯狂
則行怪矣沮溺荷蓧亦非中行之士也(荅劉韜仲文集)
子路從而後章
問不仕無義曰仕則可以行其義不仕則無以行其義
便無這君臣之義了又問下文所謂君臣之義即是
這義否曰然
問集注云仕所以行君臣之義故雖知道之不行而不
可廢末云亦非忘義徇禄也此義字似有兩意曰如
何是有兩意只是一意纔說義便是總去就都說道
合則從不合則去即此是義非但只說要出仕為義
然道合則從不合則去唯是出仕方見得不仕無義
纔說不仕便都無了這義聖人憂世之心固是急欲
得君行道到得靈公問陳明日遂行景公以季孟之
間待之曰吾老矣不能用也孔子行季桓子受女樂
孔子行無一而非義(以上語類二條)
周公謂魯公章
不施其親敬夫引尹氏愚謂尹氏固佳然不知施字作
如何解若如謝氏雖亦引無失其親為解然却訓施
為施報之施則誤矣此等處湏說破令明白也陸德
明釋文本作弛字音詩紙反是唐初本猶不作施字
也吕與叔亦讀為弛而不引釋文未必其考於此蓋
偶合耳今當從此音讀(與張敬夫論癸巳論語說文集)
子張第十九
執德不弘章
舜功問執德不弘曰言其不廣也纔狭隘則容受不得
不特是不能容人自家亦自不能容故纔有片善必
自矜見人之善必不喜人告之以過亦不受從狭隘
上生萬般病痛問子張以為焉能為有焉能為亡世
間莫更有不好人曰渠德亦自執道亦自信只是不
弘不篤不足倚靠耳通老云亦有人將此二句於道
德上說曰不然先儒說弘字多只說一偏
信道篤如何得他信得篤湏是你自去理會始得而今
人固有與他說信不篤者湏要你自信始得
魏才仲問執德不弘信道不篤曰此湏著下兩句此兩
句似若相反蓋弘是廣大之意若信道不篤則容受
太廣後隨人走作反不能守正理信道篤而不弘則
是確信其一說而或至於不通故湏著下兩句弘篤
猶言弘毅相似(以上語類三條)
子夏之門人問交於子張章
汎交而不擇取禍之道故子張之言汎交亦未嘗不擇
蓋初無拒人之心但其間自有親疎厚薄爾和靖非
以子張為不擇也(語類)
雖小道必有可觀章
小道不是異端小道亦是道理只是小如農圃醫卜百
工之類却有道理在只一向上面求道理便不通了
若異端則是邪道雖至近亦行不得(語類)
日知其所亡章
問日知其所亡月無忘其所能曰知其所亡便是一日
之間知得所未知月無忘其所能便是長遠後也記
得在這裏而今學者今日知得過幾日又忘了若不
真在此做工夫如何會到一月後記得
周問月無忘其所能還是溫故否曰此章與溫故知新
意却不同溫故知新是溫故之中而得新底道理此
却是因知新而帶得溫故
問月無忘其所能積累多則如何溫習曰也湏漸漸溫
習如得一善則拳拳服膺而弗失之矣子路有聞未
之能行惟恐有聞若是如此則子路只做得一件事
顔子只著得一件事節問既恁地却如何曰且思量
(以上語類三條)
博學而篤志章
元昭問博學而篤志切問而近思何以言仁在其中曰
只是為學工夫反求之巳必如克己復禮乃正言為
仁論語言在其中只是言其可至耳明道云學要鞭
辟近裏
楊問程子曰近思以類而推何謂類推曰此語道得好
不要跳越望遠亦不是縱横陡頓只是就這裏近傍
那曉得處挨將去如這一件事理會得透了又因這
件事推去做那一件事知得亦是恁地如識得這燈
有許多光便因這燈推將去識得那燭亦恁地光如
升階升第一級了便因這一級進到第二級又因第
三級進到四級只管恁地挨將去只管見易不見其
難前面遠處只管會近若第一級便要跳到第三級
舉步闊了便費力只管見難只管見遠
問博學與近思亦不相妨否曰博學是都要理會過近
思是注心著力處博學是箇大規模近思是漸進工
夫如明明德於天下是大規模其中格物致知誠意
正心脩身齊家等便是次序
問篤志未說到行處否曰篤志只是至誠懇切以求之
不是理會不得又掉了若只管汎汎地外面去博學
更無懇切之志反看這裏便成放不知求底心便成
頑麻不仁底死漢了那得仁惟篤志又切問近思便
有歸宿處這心便不汎濫走作只在這坎窠裏不放
了仁便在其中横渠云讀書以維持此心一時放下
則一時德性有懈(以上語類四條)
百工居肆章
問集注所引二說云二說相湏其義始備曰前說蓋謂
居肆方能做得事成不居肆則做事不成君子學便
可以致其道不學則不能致其道然而居肆亦有不
能成其事如閒坐打閧過日底學亦有不能致其道
如學小道與夫中道而廢之類故後說云居肆必湏
務成其事學必湏務致其道是皆各說得一邊故必
相湏而其義始備也(語類)
大德不踰閑章
問大德小德曰大德小德猶言大節小節大節既定小
節有差亦所不免然吳氏謂此章不能無弊學者正
不可以此自恕一以小差為無害則於大節必將有
枉尋而直尺者矣
問伊川謂小德如援溺之事更推廣之吳氏謂此章不
能無弊如何曰恁地推廣援溺事却是大處嫂溺不
援是豺狼這處是當做更有甚麽出入隨他們說如
湯武征伐三分天下有其二都將做可以出入恁地
却是大處非聖人不能為豈得謂之小德乃是道之
權也子夏之意只為大節既是了小小處雖未盡善
亦不妨然小處放過只是力做不徹不當道是可也
(以上語類二條)
子夏之門人小子章
孔門除曾子外只有子夏守得規矩定故教門人皆先
洒掃應對進退所以孟子說孟施舍似曾子北宮黝
似子夏
古人初學只是教他洒掃應對進退而巳未便說到天
理處子夏之教門人專以此子游便要插一本在裏
面民可使由之不可使知之只是要他行矣而著習
矣而察自理會得湏是匡之直之輔之翼之使自得
之然後從而振德之今教小兒若不匡不直不輔不
翼便要振德只是撮那尖利底教人非教人之法
問有始有卒乃竭兩端之教否曰此不是說聖人教人
事乃是聖人分上事惟聖人道頭便知尾下學便上
達若教學者則湏循其序也
問子夏之門人小子洒掃應對進退章曰某少時都看
不出將謂無本末無大小雖如此看又自疑文義不
是如此後来在同安作簿時因睡不著忽然思得乃
知却是有本末小大然不得明道說君子教人有序
四五句也無緣看得出聖人有始有卒者不是自始
做到終乃是合下便始終皆備洒掃應對精義入神
便都在這裏了若學者便湏從始做去方得聖人則
不待如此做也
齊卿問程子云云故君子只在謹獨何也曰事有小大
理却無小大合當理會處便用與他理會故君子只
在謹獨不問大事小事精粗巨細盡用照管盡用理
會不可說箇是粗底事不理會只理會那精底既是
合用做底事便用做去又不可說洒掃應對便是精
義入神洒掃應對只是粗底精義入神自是精底然
道理都一般湏是從粗底小底理會起方漸而至於
精者大者所以明道曰君子教人有序先傳以近者
小者而後教以大者遠者非先傳以近小而後不教
以遠大也或云洒掃應對非道之全體只是道中之
一節曰合起来便是道之全體非大底是全體小底
不是全體也問伊川言凡物有本末不可分作兩叚
曰湏是就事上理會道理非事何以識理洒掃應對
末也精義入神本也不可說這箇是末不足理會只
理會那本這便不得又不可說這末便是本但學其
末則本便在此也
洒掃應對精義入神事有大小而理無大小事有大小
故其教有等而不可躐理無大小故隨所處而皆不
可不盡謝氏所謂不著此心如何做得者失之矣(以上)
(語類六條)
子夏言我非以洒掃應對為先而傳之非以性命天道
為後而倦教但道理自有大小之殊不可誣人以其
所未至唯聖人然後有始有卒一以貫之無次序之
可言耳二先生之說亦是如此但學者不察一例大
言無本末精粗之辨反使此叚意指都無歸宿湏知
理則一致而其教不可闕其序不可紊耳蓋惟其理
之一致是以其教不可闕其序不可紊也(荅程允夫)
子夏之門人小子敬夫曰君子之道孰為當先而可傳
云云愚詳本文之意正謂君子之道本末一致豈有
以為先而傳之豈有以為後而倦教者但學者地位
高下不同如草木之大小自有區别故其為教不得
不殊耳初無大小雖分而生意皆足本末雖殊而道
無不存之意也焉可誣也蘇氏得之有始有卒尹氏
得之此章文義如此而已但近年以来為諸先生發
明本末一致之理而不甚解其文義固失其指歸然
考之程書明道嘗言先傳後倦君子教人有序先傳
以近者小者而後教以遠者大者非是先傳以近小
而後不教以遠大也此解最為得之然以其言緩而
無竒故讀者忽之而不深考耳(與張敬夫論癸巳論語說以上文集二)
(條)
仕而優則學章
問仕而優則學曰此為世族子弟而設有少年而仕者
元不曾大故學故職事之暇可以學學而優則仕無
可說者(語類)
問子夏曰仕而優則學學而優則仕洵竊謂仕優而不
學則無以進德學優而不仕則無以及物仕優而不
學固無足議者學優而不仕亦非聖人之中道也故
二者皆非也仕優而不學如原伯魯之不說學是也
學優而不仕如荷蓧丈人之流是也子夏之言似為
時而發其言雖反覆相因而各有所指或以為仕而
有餘則又學學而有餘則又仕如此則其序當云學
而優則仕仕而優則學今反之則知非相因之辭也
曰此說亦佳舊亦嘗疑兩句次序顛倒今云各有所
指甚佳(荅程允夫)
學仕是兩事然却有互相發處(荅何叔京以上文集二條)
孟莊子之孝章
問孟莊子何以謂之難能曰這箇便是難能處人固有
用父之臣者然稍拂他私意便自容不得亦有行父
之政者於私欲稍有不便處自行不得古今似此者
甚多如唐太宗為高宗擇許多人如長孫無忌褚遂
良之徒高宗因立武昭儀事便不能用又季文子相
三君無衣帛之妾無食粟之馬到季武子便不如此
便是不能行父之政以此知孟莊子豈不為難能(語類)
衞公孫朝問於子貢章
文武之道未墜於地此但謂周之先王所以制作傳世
者當孔子時未盡亡耳夫子焉不學而亦何常師之
有此亦是子貢真實語如孔子雖是生知然何嘗不
學亦何所不師但其為學與他人不同如舜之聞一
善言見一善行便若決江河莫之能禦耳然則能無
不學無不師者是乃聖人之所以為生知也若向来
則定湏謂道體無時而亡故聖人目見耳聞無適而
非學雖不害有此理終非當日荅問之本意矣(荅吳晦叔)
仲尼焉學敬夫云萬物盈於天地之間莫非文武之道
初無存亡增損愚謂近年說者多用此意初若新竒
可喜然既曰萬物盈於天地之間則其為道也非文
武所能專矣既曰初無存亡增損則未墜於地之云
又無所當矣且若如此則天地之間可以目擊而心
會又何待於賢者識其大不賢者識其小一一學之
然後得耶竊詳文意所謂文武之道但謂周家之制
度典章爾孔子之時猶有存者故云未墜也大抵近
世學者喜聞佛老之言常遷吾說以就之故其弊至
此讀者平心退步反覆於句讀文義之間則有以知
其失矣(與張敬夫論癸巳論語說以上文集二條)
叔孫武叔語大夫章
或問夫子之牆數仞不得其門而入夫子之道高遠故
不得其門而入也曰不然顔子得入故能仰之彌高
鑽之彌堅至於在前在後如有所立卓爾曾子得入
故能言夫子之道忠恕子貢得入故能言性與天道
不可得聞文章可得而聞他人自不能入耳非高遠
也七十子之徒幾人入得譬如與兩人說話一人理
會得一人理會不得會得者便是入得會不得者便
是入不得且孔子之教衆人與教顔子何異顔子自
入得衆人自入不得多少分明(語類)
陳子禽謂子貢章
立之斯立如五畆之宅樹之以桑之類蓋此有以立之
便自立得住也動之斯和如又從而振德之振德有
鼓舞之意(㝢錄云使之歡喜踴躍遷義遠罪而不自知)如舜之從欲以治
惟動丕應徯志便是動而和處(語類)
堯曰第二十
堯曰咨爾舜章
林恭甫問論語記門人問荅之辭而堯曰一篇乃記堯
舜湯武許多事何也曰不消恁地理會文字嘗見說
堯曰一篇是夫子誦述前聖之言弟子類記於此先
儒亦只是如此說然道理緊要却不在這裏
楊問簡在帝心何謂簡曰如天檢點數過一般善與罪
天皆知之爾之有善也在帝心我之有罪也在帝心
問雖有周親注紂之至親雖多他衆叛親離那裏有至
親曰紂之至親豈不多唯其衆叛親離所以不濟事
故書謂紂有億兆夷人離心離德是也(以上語類三條)
子張問章
猶之猶均之也均之猶言一等是如此史家多有此般
字問出納之吝是不好所以謂之惡曰此吝字說得
来又廣只是戒人遲疑不決底意思當賞便用賞當
做便用做若遲疑怠忽之間澀縮靳惜便誤事機如
李絳勸唐憲宗速賞魏博將士曰若待其来請而後
賞之則恩不歸上矣正是此意如唐家藩鎮之患新
帥當立朝廷不即命之却待軍中自請而後命之故
人不懷恩反致敗事若是有司出納之間吝惜而不
敢自專却是本職當然只是人君為政大體則凡事
皆不可如此當為處便果決為之(語類)
不知命章
論語首云學而時習之不亦說乎有朋自遠方来不亦
樂乎人不知而不慍不亦君子乎終云不知命無以
為君子也此深有意蓋學者所以學為君子者不知
命則做君子不成才見利便趨見害便避如何得成
君子(語類)
御纂朱子全書卷十九
