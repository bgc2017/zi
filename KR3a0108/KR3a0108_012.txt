欽定四庫全書
御纂朱子全書卷十二
論語三
八佾第三
孔子謂季氏章
問小人之陵上其初蓋微僭其禮之末節而已及充其
僭禮之心遂至於弑父弑君此皆生於忍也故孔子
謂季氏八佾舞於庭是可忍也孰不可忍也曰敢僭
其禮便是有無君父之心(荅程允夫文集)
三家者以雍徹章
問雍徹程子謂成王之賜伯禽之受皆非也曰使魯不
曾用天子之禮樂則三家亦無緣見此等禮樂而用
之
居是邦不非其大夫只是不議其過惡若大夫有不善
合當諫正者亦不可但已孔子謂季氏八佾與三家
雍徹之事又却不然(以上語類二條)
人而不仁如禮何章
或問人而不仁如禮何人而不仁如樂何曰如禮樂何
謂其不奈禮樂何也心中斯湏不和不樂而鄙詐之
心入之外貌斯湏不莊不敬而慢易之心入之既不
和樂不莊敬如何行得禮樂譬如不善操舟必不奈
一舟何不善乘馬必不奈一馬何又問禮樂是玉帛
鐘鼔之文否曰看其文勢却是說玉帛鐘鼔之禮樂
也
希真問人而不仁與不能以禮讓為國皆曰如禮何意
同否曰人而不仁是以仁對禮樂言不以禮讓是以
禮之實對禮之文言能以遜讓為先則人心感服自
無乖争陵犯之風
或問集註云禮樂不為之用如何曰禮是恭敬底物事
爾心中自不恭敬外面空做許多般模樣樂是和樂
底物事爾心中自不和樂外面強做和樂也不得心
裏不恁地外面強做終是有差失縱饒做得不差失
也只表裏不相應也不是禮樂
集註云禮樂不為用是如何曰不仁之人渾是一團私
意自不奈那禮樂何禮樂湏是中和温厚底人便行
得若不仁之人與禮樂自不相關了譬如無状之人
去讀語孟六經語孟六經自是語孟六經與他即無
干涉又安得為之用
程子說仁者天下之正理固好但少疎不見得仁仁者
本心之全德人若夲然天理之良心存而不失則所
作為自有序而和若此心一放只是人欲私心做得
出来安得有序安得有和(以上語類五條)
林放問禮之本章
問林放問禮章先生謂得其本則禮之全體無不在其
中如何是禮之全體曰兼文質本末言之曰後面只
以質為禮之本如何又說文質皆備曰有質則有文
有本則有末徒文而無質如何行得譬如樹木必有
本根則自然有枝葉華實若無本根則雖有枝葉華
實隨即萎落矣
辛適正問林放問禮之本何故只以喪禮荅之曰禮不
過吉凶二者而已上句汎以吉禮而言下句專指凶
禮而言然此章大意不在此湏看問荅本意孔子只
是荅他問禮之本然儉戚亦只是禮之本而已及其
用也有當文時不可一向以儉戚為是故曰品節斯
斯之謂禮盖自有箇得中恰好處
問喪與其易也寕戚曰其他冠婚祭祀皆是禮故皆可
謂與其奢也寕儉惟喪禮獨不可故言與其易也寕
戚易者治也言治喪禮至於習熟也喪者人情之所
不得已若習治其禮有可觀則是樂於喪而非哀戚
之情也故禮云喪事欲其縱縱爾
問喪與其易也寧戚註易為治何也曰古人做物滑淨
無些礙處便是易在禮只是太滑熟了生固無誠實
人纔太滑熟亦便少誠實曰夫子何故只以儉戚荅
禮之本曰初頭只是如此未有後来許多文餙文餙
都是後来事喪初頭只是戚禮初頭只是儉當初亦
未有那儉儉是對後来奢而言之蓋追說耳如堯土
階三尺當初只是恁地不是為儉後来人稱為儉耳
東坡說忠質文謂當初亦未有那質只因後来文便
稱為質孔子曰從先進周雖尚文初頭尚自有些質
在曰三綱五常亦禮之本否曰初頭亦只有箇意耳
如君臣亦只是箇誠敬而已未有許多事
胡叔噐說林放問禮之本一章曰林放若問禮之大體
便包得闊今但問本似未為大然當時習於繁文人
但指此為禮更不知有那實處故放問而夫子大之
想是此問大叚契夫子之心盖有那夲時文便在了
若有那文而無本則豈得為禮易其田疇之說盖由
范氏喪易而文之語推之治田者湏是經犁經擺治
得窒礙方可言熟也若居喪習熟於禮文行得皆無
窒礙則哀戚必不能盡故曰不若戚而不文之愈也
如楊氏汙罇抔飲之說他是就儉說却不甚親切至
於喪不可以徑行直情一句大覺文意顚倒後面云
則其本戚而已却似與前面無收殺此湏是說居喪
先要戚然却不可無衰麻哭踊之數以為之節如此
說方得今却說得衰麻哭踊似是先底却覺語意不
完龜山說話多如此不知如何却是范氏儉者物之
質戚者心之誠二語好又曰人只習得那文餙處時
自是易忘了那朴實頭處如巧言令色鮮矣仁之類
(以上語類五條)
夷狄之有君章
問夷狄之有君一章程氏註似專責在下者陥無君之
罪尹氏註似專責在上者不能盡為君之道何如曰
只是一意皆是說上下僭亂不能盡君臣之道如無
君也(語類)
君子無所争章
問君子無所争章曰君子無所争必於射見之言射有
勝負是相争之地而猶若此是不争也語勢是如此
(語類)
問君子無所争必也射乎謂必於射則不免有争焉及
求其所以争者則乃在乎周旋揖遜之間故其争也
君子異乎衆人所以角力尚客氣也曰此說甚好(荅張)
(敬夫文集)
巧笑倩兮章
問伊川云美質待禮以成德猶素待繪以成絢却似有
質湏待禮有素湏待絢曰不然此質却重
因論起予者商回非助我等處云聖人豈必待二子之
言而後有所起發耶然聖人胷中雖包藏許多道理
若無人叩擊則終是無發揮於外一番說起則一番
精神也(以上語類二條)
夏禮吾能言之章
問文獻曰只是典籍賢人若以獻作法度却要用這憲
字問徵字訓成字如何曰也有二義如此只是證成
之故魏徵字玄成又曰這一段中庸說得好說道有
宋存焉便見得杞又都無了如今春秋傳中宋猶有
些商禮在
或問孔子能言夏殷之禮而無其證是時文獻不足孔
子何從知得曰聖人自是生知聰明無所不通然亦
是當時賢者識其大不賢者識其小孔子廣詢博問
所以知得杞國最小所以文獻不足觀春秋所書杞
初稱侯已而稱伯已而稱子盖其土地極小財賦不
多故寧甘心自降為子男之國而其朝覲貢賦率以
子男之禮從事聖人因其實書之非貶之也(以上語類二條)
禘自既灌而往者章
禘只祭始祖及所自出之帝祫乃合羣廟皆在當以趙
匡之說為正
程先生說禘是禘其始祖之所自出併羣廟之主皆祭
之祫則止自始祖而下合羣廟之主皆祭之所謂禘
之說恐不然故論語集解中止取趙伯循之說廣云
觀禘祫兩字之義亦可見曰禘只是王者既立始祖
之廟又請他那始祖之尊長来相熱樂相似
仁父問禘自既灌而往者吾不欲觀之集註有兩意曰
這其實也只說既灌而往不足觀若不王不禘而今
自著恁地說將来其實這一句只說灌以後不足觀
又云觀盥而不薦有孚顒若下觀而化也這盥自與
灌不同灌是以秬鬯之酒灌地以降神這盥只是洗
手凡祭祀數數盥手一拜則掌拊地便又著洗伊川
云人君正其表儀以為下民之觀當莊嚴如始盥之
初勿使誠意少散如既薦之後某看觀卦意思不是
如此觀義自說聖人至德出治天下自然而化更不
待用力而下莫不觀感而化故取義於盥意謂積誠
之至但是盥滌而不待乎薦享有孚已自顒若故曰
下觀而化也蔡季通因云盥而不薦有孚顒若言其
理也下觀而化述其德也(以上語類三條)
或問禘之說章
李公晦問知其說者之於天下也其如示諸斯乎曰此
尚明得何况其他此尚感得何况其他
禘是追遠之中又追遠報本之中又報本盖人於近親
曾奉飬他底則誠易感格如思其居處言笑此尚易
感若太遠者自非極其至誠不足以格之所以難下
語荅他此等處極要理會在論語中為大節目又曰
聖人制祭祀之意深遠非常人所能知自祖宗以来
千數百年元是這一氣相傳德厚者流光德薄者流
畢但法有止處所以天子只得七廟諸侯五大夫三
此是法當如此然聖人之心猶不滿故又推始祖自
出之帝以始祖配之然已自無廟只是祔於始祖之
廟然又惟天子得如此諸侯以下不與焉故近者易
感遠者難格若薄俗粗淺之人他誠意如何得到這
裏不是大段見得義理分明底如何推得聖人報本
反始之意如此深遠非是將這事去推那事只是知
得此說則其人見得義理儘高以之觀他事自然沛
然所以治天下不難也
仁父問知禘之說則理無不明誠無不格治天下不難
如何曰天地隂陽生死晝夜鬼神只是一理若明祭
祀鬼神之理則治天下之理不外於此七日戒三日
齊必見其所祭者故郊焉則天神格廟焉則人鬼享
此可謂至微而難通者若能如此到得治天下以上
感下以一人感萬民亦初無難者這鬼神生死之理
却惟上蔡見得看他說吾之精神即祖考之精神說
得有道理如說非其鬼而祭之一段亦說得好(以上語類)
(三條)
祭如在章
問祭如在人子固是盡誠以祭不知真可使祖宗感格
否曰上蔡言自家精神即祖考精神這裏盡其誠敬
祖宗之氣便在這裏只是一箇根苗来如樹已枯朽
邊旁新根即接續這正氣来
或問祭如在祭神如神在曰祭先主於孝祭神主於敬
雖孝敬不同而如在之心則一聖人萬一有故而不
得與祭雖使人代若其人自能極其恭敬固無不可
然我這裏自欠少了故如不祭
問祭神如神在何神也曰如天地山川社稷五祀之類
曰范氏謂有其誠則有其神無其誠則無其神只是
心誠則能體得鬼神出否曰誠者實也有誠則凡事
都有無誠則凡事都無如祭祀有誠意則幽明便交
無誠意便都不相接了曰如非所當祭而祭則為無
是理矣若有是誠心還亦有神否曰神之有無也不
可必然此處是以當祭者而言若非所當祭底便待
有誠意然這箇都已錯了
問范氏云有其誠則有其神無其誠則無其神恐是自
家心裏以為有便有以為無便無曰若只據自家以
為有便有無便無如此却是私意了這箇乃是自家
欠了他底蓋是自家空在這裏祭誠意却不逹於彼
便如不曾祭相似(以上語類四條)
與其媚於奧章
王孫賈之意欲夫子媚已緊要是媚字不好如夫子事
君盡禮也何嘗是媚他見天子當時事君盡禮便道
夫子媚奧故夫子都不荅他只道是不如此獲罪於
天則無所禱何為媚奧亦何為媚竈逆理而動便獲
罪於天問此兩句恐是時人有此語故問曰何謂也
曰恐是如此
王孫賈庸俗之人見孔子在衛將謂有求仕之意欲孔
子附己故有媚奧與媚竈之言彼亦須聞有孔子之
聖但其氣習卑陋自謂有權可以引援得孔子也子
曰不然者謂媚奧與媚竈皆非也天下只有一箇正
當道理循理而行便是天若稍違戾於理便是得罪
於天更無所禱告而得免其罪也猶言違道以干進
乃是得罪於至尊至大者可畏之甚豈媚時君與媚
權臣所得而免乎此是遜辭以拒王孫賈亦使之得
聞天下有正理也
周問獲罪於天集註曰天即理也此指獲罪於蒼蒼之
天耶抑得罪於此理也曰天之所以為天者理而已
天非有此道理不能為天故蒼蒼者即此道理之天
故曰其體即謂之天其主宰即謂之帝如父子有親
君臣有義雖是理如此亦須是上面有箇道理教如
此始得但非如道家說真有箇三清大帝著衣服如
此坐耳
問五祀皆設主而祭於所然後迎尸而祭於奧曰譬如
祭竈初設主於竈陘陘非可做好安排故又祭於奥
以成禮凡五祀皆然但亦有不可曉者若被人問第
二句便曉未得問以何人為尸便曉不得五祀各有
主未祭及祭畢不知於何處藏是無所考也(以上語類四條)
周監於二代章
周公制成周一代之典乃視夏商之禮而損益之故三
代之禮其實則一但至周而文為大備故孔子美其
文而從之
問吾從周曰孔子為政自是從周處多蓋法令自略而
日入於詳詳者以其弊之多也既詳則不可復略今
法令明備猶多姦宄豈可更略略則姦宄愈滋矣(以上)
(語類二條)
子入太廟章
子入太廟每事問宗廟朝廷重事自用謹雖知亦問曰
是當然必有差失處每常思量行事所以錯處多是
有忽之之心且如使人做一事丁寕諄復其中已有
意以為易曉而忽之不囑者少閒事之錯處都由那
忽處生(語類)
問每事問程子謂雖知亦問欽慎之至問者問所未知
也問所知焉似於未誠謝氏之說聖人之心恐不如
是(程子之意雖知其意味甚深然看得未分明)曰以石慶數馬與張湯陽
驚事相對觀之可見雖知亦問自有誠偽之别兼或
人謂夫子為鄹人之子則亦夫子始仕初入太廟時
事雖平日知其說然未必身親行之而識其物也故
問以審之理當如此必不每入而每問也然大綱節
目與其變異處亦須問(荅吕子約文集)
射不主皮章
或問射不主皮是絶不取於貫革曰先王設射謂弧矢
之利以威天下豈不願射得深中如不失其馳舍矢
如破發彼小豝殪此大兕之類皆是要得透豈固以
不主皮為貴而但欲略中而已蓋鄉射之時是習禮
容然習禮容之人未必皆勇敢之夫若以貫革為貴
則失所以習禮之意故謂若有人體直心正持了弓
矢又審固若射不貫革其禮容自可取豈可必責其
貫革哉此所以謂為力不同科也(語類)
問射不主皮楊氏曰容節可習而能先生易容節二字
為中字不知如何曰楊氏大槩得之但云容節則是
全不求中又非射之意也故因其詞而改此二字以
補其闕耳(荅汪長孺文集)
子貢欲去告朔之餼羊章
或問論語數段曰依文觧義只消如此說只是更要看
他聖人大底意思且如適閒公說愛禮存羊一段須
見得聖人意思大常人只是屑屑惜那小費聖人之
心却將那小費不當事所惜者是禮他所存者大更
看得這般意思出方有益自家意思方寬展方有箇
活動長進處(語類)
事君盡禮章
如拜下禮也今拜乎上而孔子必拜乎下此孔子盡禮
處(語類)
君使臣以禮章
問尹氏謂君使臣以禮則臣事君以忠此恐只是說汎
然之臣若任重之臣恐不當如此說曰就人君而言
則如此說但道理亦是如此自是人主不善遇之則
下面人不盡心如孟子所謂君之視臣如手足則臣
視君如腹心道理是如此義剛因問孟子此章前輩
皆謂有圭角如何安卿言孟子恐只是為戰國人君
而設曰也是理當如此自人臣言固是不可不忠但
人君亦豈可不使臣以禮若只以為臣下當忠而不
及人主則無道之君聞之將謂人臣自是當忠我雖
無禮亦得如此則在上者得肆其無禮後人好避形
迹多不肯分明說却不知使上不盡禮而致君臣不
以善終却是賊其君者也若使君能盡禮則君臣剗
地長久(語類)
關雎樂而不淫章
問關雎樂而不淫哀而不傷於詩何以見之曰憂止於
輾轉反側若憂愁哭泣則傷矣樂止於鐘鼓琴瑟若
沈湎淫泆則淫矣
問關雎樂而不淫哀而不傷是詩人情性如此抑詩之
詞意如此曰是有那情性方有那詞氣聲音(以上語類二條)
哀公問社於宰我章
問古者各樹其所宜之木以為社不知以木造主還便
以樹為主曰看古人意思只以樹為社主使神依焉
如今人說神樹之類問不知周禮載社主是如何曰
古人多用主命如出行大事則用絹帛就廟社請神
以往如今魂帛之類社只是壇若有造主何以藏之
古者惟喪國之社屋之
或問有以使民戰栗為哀公之言者曰諸家多如此說
却恐未然恐只是宰我之辭上有一曰字者宰我觧
周人以栗之義故加一曰字以發其辭耳子聞之曰
成事不說遂事不諫既往不咎蓋云駟不及舌言豈
可以輕發耶言出宰我之口入哀公之耳矣豈可更
諫而追之哉(以上語類二條)
管仲之器小哉章
或說管仲器小章義剛言使仲器局宏闊須知我所為
功烈如彼其卑豈肯侈然自肆至於奢僣如此曰也
不說道功烈卑時不當如此便是功大亦不可如此
問管仲之器小哉集註云度量褊淺規模卑狹曰度量
褊淺是他容受不去了容受不去則富貴能淫之貧
賤能移之威武能屈之矣規模是就他施設處說
蕭景昭舉楊氏曰道學不明而王伯之略混為一途故
聞管仲之器小則疑其為儉以不儉告之則又疑其
知禮先生曰恐混為一途之下少些曲折蓋當時人
但見有箇管仲更不敢擬議他故疑器小之為儉又
疑不儉之為知禮
問管仲小器曰只為他本領淺只做得九合諸侯一匡
天下之功揚雄說得極好大器其猶規矩凖繩無施
不可管仲器小只做得這一件事及三歸反坫等事
用處皆小上蔡說得來太小如曰則其得君而專政
夫豈以天下為心哉不過濟耳目之欲而已管仲又
豈止如此若如此又豈能九合諸侯一匡天下大凡
自正心誠意以及乎天下則其本領便大今人只隨
資稟去做管仲資稟極高故見得天下利害都明白
所以做得許多事自劉漢而下高祖太宗亦是如此
都是自智謀功力中做來不是自聖賢門戶來不是
自自家心地義理中流出(以上語類四條)
子語魯太師樂章
問始作翕如也謂樂之初作五聲六律合同而奏故曰
翕如從者放也言聲音發揚出來清濁高下相濟而
和既是清濁高下相濟而和了就中又各有條理皦
然而明不相侵奪既有倫理故其聲相連續而遂終
其奏言自始至終皆條理如此曰此亦是據夫子所
說如此古樂既亡無可考處但是五聲六律翕然同
奏了其聲音又純然而和更無一聲參差若有一聲
參差便不成樂且如一宫只得七聲若黃鐘一宫合
得姑洗等七聲或少一聲也不得多一聲也不得(語類)
儀封人請見章
問古人相見皆有將命之詞而論語獨載儀封人之說
及出便說二三子何患於喪乎是他如何便見得曰
某嘗謂這裏儘好看如何從者見之後便見得夫子
恁地這也見得儀封人高處據他謂君子之至於斯
吾未嘗不得見他大叚見得好人多所以一見之頃
便見得聖人出大抵當周之末尚多有賢人君子在
故人得而見之至之云到孟子時事體又别如公都
子告子萬章之徒尚不知孟子况其他乎曰然(語類)
子謂韶盡美矣章
或問韶武美善曰德有淺深舜性之武王反之自是有
淺深又舜以揖遜武以征伐雖是順天應人自是有
不盡善處今若要強說舜武同道也不得必欲美舜
而貶武也不得又曰舜武不同正如孟子言伯夷伊
尹之於孔子不同至謂得百里之地而君之皆能以
朝諸侯有天下行一不義殺一不辜而得天下不為
是則同也舜武同異正如此故武之德雖比舜自有
深淺而治功亦不多爭韶武之樂正是聖人一箇影
子要得因此以觀其心大凡道理須寬心看使各自
開去打疊了心胷安頓許多道理在裏面高者還他
高下者還他下大者還他大小者還他小都歴歴落
落是多少快活
問善者美之實曰美是言功善是言德如舜九功惟叙
九叙惟歌與武王仗大義以救民此其功都一般不
爭多只是德處武王便不同曰未盡善亦是征伐處
未滿意否曰善只說德是武王身上事不干征伐事
曰是就武王反之處看否曰是謝教曰畢竟揖遜與
征伐也自是不同征伐是箇不得已曰亦在其中然
不專就此說淳曰既征伐底是了何故又有不得已
意曰征伐底固是畢竟莫如此也好所以孔子再三
誦文王至德其意亦可見矣樂便是聖人影子這處
未盡善便是那裏有未滿處
或問盡善盡美說揖遜征誅足矣何以說性之反之處
曰也要尋他本身上來自是不同使舜當武王時畢
竟更強似大武使武王當舜時必不及韶樂好
問子謂韶盡美矣章引程氏曰堯舜湯武其揆一也征
伐非其所欲所遇之時然耳使舜遇湯武之時不知
如何曰只怕舜德盛人自歸之若是大段負固不得
已也須征伐如伐苖是也又問舜性之湯武反之地
位亦自不同曰舜之德如此又撞著好時節武王德
不及舜又撞著不好時節(以上語類四條)
問未盡善也註云舜之德性之也武王之德反之也故
其實有不同者某竊謂反之雖異於性之然其至焉
則一而已使武王於反之之後猶有未盡渣滓至於
感格發露著於樂聲則其所反之工夫必有未盡之
處矣曰樂觀其深矣若不見得性之反之之不同處
又豈所謂聞其樂而知其德乎舜與武王固不待論
今且論湯武則其反之至與未至恐須有别此等處
雖非後學所敢輕議然今但細讀其書恐亦不待聞
其樂而後知之也(荅劉季章文集)
居上不寬章
子升問居上不寬曰寬字難識蓋有政教法度而行之
以寬耳非廢弛之謂也如敬敷五教在寬盖寬行於
五教之中也
居上而不寬為禮而不敬臨喪而不哀更無可據以為
觀者矣盖寬也敬也哀也所謂本也其本既亡則雖
有條教法令之施威儀進退之節擗踊哭泣之數皆
無足觀者若能寬能敬能哀了却就他這寬敬哀中
去考量他所行之是否若不寬不敬不哀則縱其他
有是處皆不在論量之限矣如醋須是酸方就他酸
之中看那箇釅那箇淡若只似水相似更論量箇甚
麽無可說矣(以上語類二條)
里仁第四
里仁為美章
或問里仁一篇自首至觀過斯知仁矣都是說仁里仁
為美是指言仁厚之俗觀過斯知仁是指言慈愛底
仁其他則皆就心德上說曰雖是如此然統體便都
只是那箇仁如里有仁厚之俗便那一里之人這心
不大故走作所以有仁厚之俗觀過斯知仁便也是
這心
問里仁為美論語孟子註不同如何曰論語本文之意
只是擇居孟子引來證擇術又是一般意思言里以
仁者為美人之擇術豈可不謹然亦不争多問美是
里之美抑人之美曰如云俗美一般如今有箇鄉村
人淳厚便是那鄉村好有箇鄉村人不仁無廉無恥
者多便是那鄉村不好這章也無甚奥義只是擇居
而已(以上語類二條)
不仁者不可以久處約章
問既是失其本心則便解濫淫而必以久言之何故曰
也有時下未肯恁地做底聖人說話稳而今說道他
不仁則約便濫樂便淫也有不便恁地底
劉潛夫問安仁利仁之别曰安仁者不知有仁如帶之
忘腰履之忘足利仁者是見仁為一物就之則利去
之則害(以上語類二條)
惟仁者能好人章
蕭景昭說此章先生云註中引程子所謂得其公正是
如何荅云只是好惡當理便是公正先生曰程子只
著箇公正二字解某恐人不理會得故以無私心解
公字好惡當於理解正字有人好惡當於理而未必
無私心有人無私心而好惡又未必皆當於理惟仁
者既無私心而好惡又皆當於理也
問惟仁者能好人能惡人好善而惡惡天下之同情若
稍有些子私心則好惡之情發出來便失其正惟仁
者心中渾是正理見人之善者則好之見不善者則
惡之或好或惡皆因人之有善惡而吾心廓然大公
絶無私係故見得善惡十分分明而好惡無不當理
故謂之能好能惡曰程子之言約而盡公者心之平
也正者理之得也一言之中體用備矣(以上語類二條)
苟志於仁章
問苟志於仁矣無惡也竊謂學者有志於仁雖其趨向
己正而心念未必純善而無過差纔有過差便即是
惡豈得言無曰志於仁則雖有過差不謂之惡惟其
不志於仁是以至於有惡此志字不可草草看
先生問學者苟志於仁矣無惡也與士志於道而恥惡
衣惡食者未足與議也前面說志於仁則能無惡此
叚說志於道而猶有此病其志則一而其病不同如
何諸友言不合曰仁是最切身底道理志於仁大叚
是親切做工夫底所以必無惡志於道則說得來闊
凡人有志於學皆志於道也若志得來汎汎不切則
未必無恥惡衣惡食之事又恥惡衣食亦有數樣今
人不能甘粗糲之衣食又是一樣若恥惡衣惡食者
則是也喫著得只是怕人笑羞不如人而已所以不
足與議
苟志於仁矣方志仁時便無惡若間斷不志仁時惡又
生或云過非心所欲為惡則心所欲曰惡是誠中形
外過是偶然過差(以上語類三條)
富與貴章
或問富貴不處是安於義貧賤不去是安於命曰此語
固是但須知如何此是安義彼是安命盖吾何求哉
求安於義理而已不當富貴而得富貴則害義理故
不處不當貧賤而得貧賤則自家義理已無愧居之
何害富貴人所同欲若不子細便錯了貧賤人所同
惡自家既無愧義理若更去其中分疏我不當貧賤
便不是張子韶說審富貴而安貧賤極好
富與貴貧與賤方是就至粗處說後面無終食之間違
仁與造次顛沛必於是方說得來細密然先不立得
這箇至粗底根脚則後面許多細密工夫更無安頓
處更無可得說須是先能於富貴不處貧賤不去立
得這箇粗底根脚了方可說上至細處去若見利則
趨見便則奪這粗上不曾立得定更說箇甚麽正如
貧而無諂富而無驕與貧而樂富而好禮相似若未
能無諂無驕如何說得樂與好禮却是先就粗處說
上細上去
子善問此章曰且如不處不去若是資質好底所見稍
明便於這裏也能見得只是未必到無終食違仁底
意思不處不去乃是立脚處好了細密工夫方下得
若上面無立脚處了其他可見聖人之意不獨是教
人於富貴貧賤處做工夫須是到終食不違顛沛造
次都用功方可
先生因㝢看里仁篇云前面幾段更好熟看令意脈接
續因問造次是急遽苟且之時苟且莫只就人情上
說否曰苟且是時暫處苟可以坐苟可以立令此心
常存非如大賓大祭時也問曾子易簀莫是苟且時
否曰此正是顛沛之時那時已不可扶持要如此坐
也不能得
周李卿問造次之義曰杜預謂造次之期言草草不成
禮也便是此意左傳謂過信為次亦只是苟且不為
久計之意(以上語類五條)
我未見好仁者章
好仁者自是那一等天資純粹底人亦其真知仁之可
好而實好之故視天下之物無以尚乎此惡不仁者
又是那一等天資耿介底人亦其真知不仁之可惡
而實惡之故凡不仁之事不使豪髮加諸己若好仁
而有以尚之這便不是真好惡不仁而未免有所不
當為這便不是真惡然好仁者於不仁非不惡終是
好底意思多惡不仁者於仁非不好終是惡底意思
重好仁非顔曾未易言惡不仁恐伯夷叔齊方始當
得
好仁惡不仁只是利仁事却有此二等然亦無大優劣
只是好仁者是資性渾厚底惡不仁者是資性剛毅
底好仁者惻隐之心較多惡不仁者羞惡之心較多
聖人之意謂我未見好仁惡不仁者又從而自解之
曰我意所謂好仁者須是無以尚之所謂惡不仁者
須是不使不仁者加乎其身是好之篤惡之切如此
等人不是說那略略恁地好仁惡不仁底又曰伯夷
是惡不仁底柳下惠是好仁底也無大故優劣
好仁者無以尚之言好之深而莫有能變易之者惡不
仁者不使加乎其身言惡之篤而不使不仁之事加
於己此與如好好色如惡惡臭皆是自己上事非是
專言好人之仁惡他人之不仁也
問此一章曰好仁者與惡不仁者雖略有輕重然惡不
仁者到得不使不仁加乎其身便亦是仁了二者以
資禀言之其寬弘静重者便是好仁底人其剛毅特
立者便是惡不仁底人時舉曰利仁者即是好仁者
否曰好仁惡不仁皆利仁者之事時舉曰盖有之矣
我未之見也是言未見用力底人還是未見用力而
力不足之人曰此意聖人只是言其用力者之難得
用力於好惡者固未之見到資稟昏弱欲進而不能
者亦未之見可見用力者難得也
問有能一日用其力於仁矣乎曰此心散漫放肆打一
聳動時便在這裏能使得多少力雖云用力却不大
故用力
問好仁惡不仁雖不可得果能一旦奮然用力不患力
之不足曰須是立志為先這氣便隨他敬義夾持上
逹天德問一日用其力將志氣合說如何曰用力說
氣較多志亦在上面了志之所至氣必至焉這志如
大將一般指揮一出三軍皆隨只怕志不立若能立
志氣自由我使夫志氣之帥也氣體之充也人出來
恁地萎萎衰衰恁地柔弱亦只是志不立志立自是
奮發敢為這氣便生志在這裏氣便在這裏因舉手
而言曰心在這手上手便暖在這脚上脚便暖志與
氣自是相隨若真箇要求仁豈患力不足聖人又說
道亦有一般曾用力而力不足之人可見昏弱之甚
如這般人也直是少敬之問這章聖人前面說箇向
上底中間說箇能用力而無不足底又說到有用力
而力不足底有許多次第所以深警學者否曰也不
是深警學者但言成德之事已不可見而用力於仁
者亦無之(以上語類六條)
人之過也章
問觀過知仁一章曰此是就人有過失處觀之謂如一
人有過失或做錯了事便觀其是過於厚是過於薄
過於厚底雖是不是然可恕亦是仁者之類過於薄
底便不得便是不仁了知仁只是知其仁與不仁而
已
問觀過知仁曰先儒說得仁來大了學者只管逐句愛
說深不知此仁字說較淺不是仁者安仁之仁如有
好底人無私意而過只是理會事錯了便也見得仁
在不好底人有私意便無過也不敢保他有仁如禮
記謂仁者之過易辭仁者之過只是理會事錯了無
甚蹊蹺故易說不仁之過是有私意故難說此亦是
觀過知仁意
聖人之言寬舒無所偏失如云觀過斯知仁猶曰觀人
之過足知夫仁之所存也若於此而欲求仁之體則
失聖人本意矣禮記與仁同過之意說得太巧失於
迫切(以上語類三條)
來諭謂聖人教人以自治為急如此言乃有親切體騐
之功此固是也然聖人言知人處亦不為少自治固
急亦豈有偏自治而不務知人之理耶又謂人之過
不止於厚薄愛忍四者而疑伊川之說為未盡伊川
止是舉一隅耳若君子過於廉小人過於貪君子過
於介小人過於通之類皆是亦不止於此四者而已
也但就此等處看則人之仁不仁可見而仁之氣象
亦自可識故聖人但言斯知仁矣此乃先儒舊說為
說甚短而意味甚長但熟翫之自然可見若如所論
固若親切矣然乃所以為迫切淺露而去聖人氣象
愈遠也且心既有此過矣又不舍此過而别以一心
觀之既觀之矣而又别以一心知此觀者之為仁若
以為有此三物遞相看覰則紛紜雜擾不成道理若
謂止是一心則頃刻之間有此三用不亦悤遽急迫
之甚乎(荅吳晦叔文集)
朝聞道章
問朝聞道道是如何曰道只是眼前分明底道理
問集註云道者事物當然之理然嘗思道之大者莫過
乎君臣父子夫婦朋友之倫而其有親有義有别有
信學者苟致一日之知則孰不聞焉而即使之死則
亦覺未甚濟得事然而所謂道者果何處真切至當
處又何以使人聞得而遂死亦無憾曰道誠不外乎
日用常行之間但公說未甚濟事者第恐知之或未
真耳若是知得真實必能信之篤守之固幸而未死
則可以充其所知為聖為賢萬一即死則亦不至昏
昧過了一生如禽獸然是以為人必以聞道為貴也
曰所謂聞者莫是大而天地微而草木幽而鬼神顯
而人事無不知否曰亦不必如此大要知得為人底
道理則可矣其多與少又在人學力也曰看得此章
聖人非欲人聞道而必死但深言道之不可不聞耳
若將此二句來反之曰若人一生而不聞道雖長生
亦何為便自明白曰然若人而聞道則生也不虚死
也不虛若不聞道則生也枉了死也枉了
朝聞道夕死可矣此聞是知得到信得及方是聞道故
雖死可也若以聽人之說為聞道若如此便死亦可
謂枉死了
守約問伊川解朝聞道夕死可矣死得是也不知如何
曰朝聞道則生得是死便也死得是若不聞道則生
得不是死便也恁地若在生仰不愧俯不怍無纖豪
不合道理處則死如何不會是
賀孫問聞道自是聞道也無間於死生曰如何是無間
於死生曰若聞道生也得死也得曰若聞道而死方
是死得是死是則在生也都是若不聞道在生也做
不是到死也不是吾儒只是要理會這道理生也是
這理死也只是這理佛家却說被這理勞攘百端費
力要掃除這理教無了一生被這理撓一生被這心
撓問伊川說此一段及吕氏說動容周旋中禮盛德
之至君子行法俟命是此意否曰這是兩項動容周
旋中禮這是聖人事聞道自不足以言之自與道為
一了自無可得聞行法以俟命是見得了立定恁地
做問伊川云得之於心是為有得不待勉強學者須
當勉強是如何曰這兩項又與上别這不待勉強又
不是不勉而中從容中道只是見得通徹透做得順
便如所謂樂循理底意思問曾子易簀當時若差了
這一著喚作聞道不聞道曰不論易簀與不易簀只
論他平日是聞道與不聞道平日已是聞道那時萬
一有照管不到也無奈何問若果已聞道到那時也
不到會放過曰那時是正終大事既見得自然不放
過(以上語類五條)
士志於道章
問志於道而恥惡衣惡食既是志道如何尚如此曰固
有這般半上半落底人其所謂志也是志得不力只
是名為志道及外物來誘則又遷變了這箇最不濟
事(語類)
君子之於天下也章
文矩問君子之於天下也一章曰義是吾心所處之宜
者見事合恁地處則隨而應之更無所執也
先生問謝氏謂君子之心果有所倚乎如何看義剛云
只是隨事物去量度不是倚於義曰只是把心去看
是與不是義剛因問無可無不可皆是無所容心但
聖人是有箇義佛老是聽其自然是恁地否曰聖人
也不說道可也不說道不可但看義如何耳佛老皆
不賭是不是我要道可便是可我要道不可便是不
可只由在我說得(以上語類二条)
無適無莫敬夫云或曰異端無適無莫而不知義之與
比失之矣夫異端之所以不知義者正以其有適有
莫也某謂異端有適有莫盖出於程子之言然譏其
無適莫而不知義亦謝氏之說言雖不同而各有所
指未可遽以此而非彼也若論先後則正以其初無
適莫而不知義故徇其私意以為可否而反為有適
有莫既有適莫故遂不復求義之所在而卒陷於一
偏之說也(與張敬夫論癸巳論語說)
義之與比但言惟義是從耳伊川先生似謂有義之人
則親比之恐非文意(荅都昌縣學諸生以上文集二條)
君子懷德章
此是君子小人相對說看尹子之說得之若一串說底
便添兩箇則字惠字下又著添字又問懷刑曰只是
君子心常存法大抵君子便思量苦底小人便思量
甜底又有一說懷刑作恤刑懷德作施德要之不如
好善而惡不仁者是
君子懷刑如禮記所謂畏法令又如肅政教之類皆是
或謂如問國之大禁而後敢入是否曰不必如此說
只此懷刑一句亦可為善如違條礙貫底事不做亦
大叚好了(以上語類二條)
放於利而行章
放於利而行多怨只是要便宜底人凡事只認自家有
便宜處做便不恤他人所以多怨
放於義而行只據道理做去亦安能盡無怨於人但識
道理者須道是雖有怨者如何恤得他若放於利則
悖理徇私其取怨之多必矣(以上語類二條)
能以禮讓為國章
不能以禮讓為國是徒能進退可觀容止可度及到緊
要處却不能讓雖有這繁文末節處亦無用亦不得
謂之禮
問讓者禮之實也莫是辭讓之端發於本心之誠然故
曰讓是禮之實曰是若玉帛交錯固是禮之文而擎
跽曲拳升降俛仰也只是禮之文皆可以偽為惟是
辭讓方是禮之實這却偽不得既有是實自然是感
動得人心若以好争之心而徒欲行禮文之末以動
人如何感化得他問如禮何一句從來諸先生都說
得費力今說讓是禮之實則此句尤分明曰前輩於
這般處也自闊略(以上語類二條)
不患無位章
不患無位患所以立猶云不怕無官做但怕有官不會
做若有致君澤民之具逹則行之無位非所患也
不患莫己知求為可知也不患人之不己知患不知人
也這箇須看聖人所說底語意只是教人不求知但
盡其在我之實而已看聖人語意了又看今人用心
也有務要人知者只是看這語意差便要如此所謂
求為可知只是盡其可知之實非是要做些事便要
夸張以期人知這須看語意如居易以俟命也只教
人依道理平平做將去看命如何却不是說關門絶
事百樣都不管安坐以待這命(以上語類二條)
子曰參乎章
問一以貫之曰且要沈潜理會此是論語中第一章若
看未透且看後面去却時時將此章來提省不要忘
却久當自明矣
問一貫之說曰須是要本領是本領若是事事發出來
皆是本領若不是事事皆不是也
或問一貫曰如一條索曾子都將錢十十數了成百只
是未串耳若他人則零亂錢一堆未經數便把一條
索與之亦無由得串得
一以貫之猶言以一心應萬事忠恕是一貫底注脚一
是忠貫是恕底事
忠恕一貫忠在一上恕則貫乎萬物之間只是一箇一
分著便各有一箇一老者安之是這箇一少者懷之
亦是這箇一朋友信之亦是這箇一莫非忠也恕則
自忠而出所以貫之者也
忠是一恕是貫忠只是一箇真實自家心下道理直是
真實事事物物接於吾前便只把這箇真實應副將
去自家若有一豪虛偽事物之來要去措置他便都
不實便都不合道理若自家真實事物之來合小便
小合大便大合厚便厚合薄便薄合輕便輕合重便
重一一都隨他面分應副將去無一事一物不當這
道理
道夫竊謂夫子之道如太極天下之事如物之有萬物
雖有萬而所謂太極者則一太極雖一而所謂物之
萬者未嘗虧也至於曾子以忠恕形容一貫之妙亦
如今人以性命言太極也不知是否曰太極便是一
到得生兩儀時這太極便在兩儀中生四象時這太
極便在四象中生八卦時這太極便在八卦中
問忠恕一貫曰不要先將忠恕說且看一貫底意思如
堯之克明峻德黎民於變時雍夫子立之斯立動之
斯和這須從裏面發出來方會如此曾子工夫已到
如事親從兄如忠信講習千條萬緒一身親歴之聖
人一點他便醒元來只從一箇心中流出來如夜來
守約之說只是曾子篤實每事必反諸身所謂孝所
謂禮必窮到底若只守箇約却沒貫處
論恕云若聖人只是流出來不待推
問曾子何必待孔子提醒曰他只見得一事一理不知
只是一理曰使孔子不提之久還自知否曰知
盡己為忠推己為恕忠恕本是學者事曾子特借來形
容夫子一貫道理今且粗解之忠便是一恕便是貫
有這忠了便做出許多恕來聖人極誠無妄便是忠
問聖人之忠即是誠否曰是聖人之恕即是仁否曰
是問在學者言之則忠近誠恕近仁曰如此則已理
會得好了若中庸所說便正是學者忠恕道不遠人
者是也忠恕違道不遠施諸己而不願亦勿施於人
只是取諸己而已問明道以天地變化草木蕃為充
擴得去底氣象此是借天地之恕以形容聖人之恕
否曰是維天之命於穆不已一元之氣流行不息處
便是忠
如忠恕處前輩說甚多惟程先生甚分曉因問集註說
忠恕謂盡己之謂忠推己之謂恕此借學者之事以
明之在聖人則至誠無息而萬物各得其所也如此
則忠恕却有兩用不知如何曰皆只是這一箇學者
是這箇忠恕聖人亦只是這箇忠恕天地亦只是這
箇忠恕但聖人熟學者生聖人自胷中流出學者須
著勉強然看此忠恕二字本為學者做工夫處說子
思所謂違道不遠正謂此也曾子懼門人不知夫子
之道故舉學者之事以明之是即此之淺近而明彼
之高深也
蜚卿問恕字古人所說有不同處如己所不欲勿施於
人便與大學之絜矩程子所謂推己都相似如程子
所引乾道變化各正性命及大學中說有諸己而後
求諸人却兼通不得如何曰也只是一般但對副處
别子細看便可見今人只是不曾子細看某當初似
此類都逐項寫出一字對一字看少閒紙上底通心
中底亦脫然且如乾道變化各正性命各正性命底
便如乾道變化底所以為恕直卿問程子言如心為
恕如心之義如何曰萬物之心便如天地之心天下
之心便如聖人之心天地之生萬物一箇物裏面便
有一箇天地之心聖人於天下一箇人裏面便有一
箇聖人之心聖人之心自然無所不到此便是乾道
變化各正性命聖人之忠恕也如己所不欲勿施於
人便是推己之心做到那物上賢者之忠恕也這事
便是難且如古人云不廢困窮不虐無告自非大無
道之君孰肯廢虐之者然心力用不到那上便是自
家廢虐之須是聖人方會無一處不到又問以己及
物仁也推己及物恕也上句是聖人之恕下句是賢
者之恕否曰上箇是聖人之恕下箇賢者之仁聖人
之恕便是衆人之仁衆人之仁便是聖人之恕
忠恕一段明道解得極分明其曰以己及物仁也推己
及物恕也忠恕違道不遠是也分明自作一截說下
面忠恕一貫之以下却是言聖人之忠恕故結云所
以與違道不遠異者動以天爾若曰中庸之言則動
以人爾
問維天之命於穆不已忠也乾道變化各正性命恕也
曰恕字正在兩隔界頭只看程子說盡己之謂忠推
己之謂恕便分明恕是推己及物使各得其所處盡
故侯氏亦云盡物之謂恕
一譬如元氣八萬四千毛孔無不通貫是恕也又曰一
以貫之只是萬事一理伊川謂言仁義亦得盖仁是
統體義是分别某謂言禮樂亦得樂統同禮辨異言
畢復抗聲而誦曰天高地下萬物散殊而禮制行矣
流而不息合同而化而樂興焉
問侯氏云盡物之謂恕程子不以為然何也曰恕字上
著盡字不得恕之得名只是推己盡物却是於物無
所不盡意思自别
亞夫問忠恕而已矣曰此曾子借學者忠恕以明一貫
之妙盖一貫自是難說得分明惟曾子將忠恕形容
得極好學者忠恕便待推方得才推便有比較之意
聖人更不待推但老者安之少者懷之朋友信之便
是聖人地位如一泓水在此自然分流四出借學者
忠恕以形容一貫猶所謂借粗以形容細趙至道云
如所謂堯舜之道孝弟否曰亦是但孝弟是平說曾
子說忠恕如說小德川流大德敦化一般自有交關
妙處當時門弟想亦未曉得惟孔子與曾子曉得自
後千餘年更無人曉得惟二程說得如此分明其門
人更不曉得惟侯氏謝氏曉得某向來只惟見二程
之說却與胡籍溪范直閣說二人皆不以為然及後
來見侯氏說得元來如此分明但諸人不曾子細看
爾直卿云聖人之忠是天之天聖人之恕是天之人
忠恕只是學者事不足以言聖人只是借言爾猶云
亹亹文王文王自是純亦不已亹亹不足以言之然
亹亹便有純亦不已意思又云忠猶木根恕猶枝葉
條榦
忠恕一以貫之曾子假忠恕二字以發明一貫之理盖
曾子平日無所不學看禮記諸書曾子那事不理會
來但未知所以一故夫子於此告之而曾子洞然曉
之而無疑賀孫問告子貢一以貫之章集註云彼以
行言此以知言是就二子所到上說如何曰看上下
語脈是如此夫子告曾子曾子只說夫子之道忠恕
而已矣這就行上說夫子告子貢乃云汝以予為多
學而識之者與這是只就知上說賀孫因舉大學或
問云心之為物實主於身其體則有仁義禮智信之
性其用則有惻隐羞惡恭敬是非之情渾然在中隨
感而應以至身之所具身之所接皆有當然之則而
自不容己所謂理也元有一貫意思曰然施之君臣
則君臣義施之父子則父子親施之兄弟則兄弟和
施之夫婦則夫婦别都只由這箇心如今最要先理
會此心又云通書一處說隂陽五行化生萬物五殊
二實二本則一亦此意又云如千部文字萬部文字
字字如此好面面如此好人道是聖賢逐一寫得如
此聖人告之曰不如此我只是一箇印板印將去千
部萬部雖多只是一箇印板又云且看論語如鄉黨
等處待人接物千頭萬状是多少般聖人只是這一
箇道理做出去明道說忠恕當時最錄得好
公謹問莫是曾子守約故能如此曰不然却是曾子件
件曾做來所以知若不曾躬行踐履如何識得公謹
復問是他用心於内所以如此曰只是朴實頭去做
了夫子告人不是見他不曾識所以告他曾子只是
曾經歴得多所以告他子貢是識得多所以告他忠
如瓶中之水恕如瓶中瀉在盞中之水忠是洞然明
白無有不盡恕是知得為君推其仁以待下為臣推
其敬以事君
曾子是事實上做出子貢是就識上見得看來曾子從
實處做一直透上去子貢雖是知得較似滯在知識
上
子貢平日是於前言往行上著工夫於見識上做得亦
到夫子恐其亦以聖人為多學而識之故問之子貢
方以為疑夫子遂以一貫告之子貢聞此别無語亦
未見得子貢理會得理會不得自今觀之夫子只以
一貫語此二人亦須是他承當得想亦不肯說與領
會不得底人曾子是踐履篤實上做到子貢是博聞
強識上做到夫子舍二人之外别不曾說不似今人
動便說一貫也所謂一者對萬而言今却不可去一
上尋須是去萬上理會若只見夫子語一貫便將許
多合做底事都不做只理會一不知却貫箇甚底(以上)
(語類二十二條)
所謂忠恕者乃曾子於一貫之語默有所契因門人之
問故於所見道體之中指此二事日用最切者以明
道之無所不在所謂己矣者又以見隨寓各足無非
全體也忠恕兩字在聖人有聖人之用在學者有學
者之用如曾子所言則聖人之忠恕也無非極致二
程所謂維天之命於穆不已天地變化草木蕃者正
所以發明此義也如夫子所以告學者與子思中庸
之說則為學者言之也故明道先生謂曾子所言與
違道不遠異者動以天爾盖動以天者事皆處極曾
子之所言者是也學者之於忠恕未免參較彼已推
己及人則宜其未能誠一於天安得與聖人之忠恕
者同日而語也若曾子之所言則以聖人之忠恕言
之而見其與性與天道者未嘗有二所以為一貫也
然此所謂異者亦以所至之不同言之猶中庸安行
利行勉行之别耳苟下學而上逹焉則亦豈有所隔
閡哉(與范直閣)
誠字以心之全體而言忠字以其應事接物而言(此義理之)
(本名也)若曾子之言忠恕則是聖人之事故其忠與誠
恕與仁得通言之(恕本以推己及物得名在聖人則為以己及物矣荅程允夫)
忠恕二字其本義只是學者衆人之事曾子所言乃借
此以形容聖人一貫之妙程子之言又借天地造化
之體用以明聖人之事須作三節看見得各有下落
則一章之指自通貫矣更徐翫之非欲速所能逹也
(荅曾擇之)
問參乎章伊川先生曰盡己之謂忠推己之謂恕忠體
也恕用也而明道先生云忠恕兩字要除一箇除不
得而吾夫子嘗曰行之以忠是除恕字也又曰其恕
乎是除忠字也此一疑也又忠恕果可以盡一一果
止於忠恕乎曰此一段是論語中第一義不可只如
此看宜詳味之行之以忠行處便是恕其恕乎所以
恕者便是忠所以除不得也忠恕相為用之外無餘
事所以為一故夫子曰吾道一以貫之而曾子曰忠
恕而已矣而已矣者竭盡而無餘之詞也(荅都昌縣學諸生)
(以上文集四條)
君子喻於義章
問喻於義章曰小人之心只曉會得那利害君子之心
只曉會得那義理見義理底不見得利害見利害底
不見得義理
文振問此章曰義利只是箇頭尾君子之於事見得是
合如此處處得其宜則自無不利矣但只是理會箇
義却不曾理會下面一截利小人却見得下面一截
利却不理會事之所宜往往兩件事都有利但那一
件事之利稍重得分豪便去做那一件君子之於義
見得委曲透徹故自樂為小人之於利亦是於委曲
纖悉間都理會得故亦深好之也
喻義喻利只是這一事上君子只見得是義小人只見
得是利如伯夷見飴曰可以飬老盗跖見之曰可以
沃戶樞盖小人於利他見這一物便思量作一物事
用他計較精密更有非君子所能知者緣是他氣稟
中自元有許多鏖糟惡濁底物所以纔見那物事便
出來應他這一箇穿孔便對那箇穿孔君子之於義
亦是如此或曰伊川云惟其深喻是以篤好若作惟
其篤好是以深喻也得曰陸子静說便是如此(以上語類)
(三條)
見賢思齊焉章
見賢思齊焉見不賢而内自省也見人之善而尋己之
善見人之惡而尋己之惡如此方是有益(語類)
事父母幾諫章
問幾諫曰幾微也只是漸漸細密諫不恁峻暴硬要闌
截内則下氣怡色柔聲以諫便是解此意
又敬不違不違是主那諫上說敬已是順了又須委曲
作道理以諫不違去了那幾諫之意也
問集註舉内則與其得罪於鄉黨州閭寧熟諫將來說
勞而不怨禮記說勞字似作勞力說如何曰諫了又
諫被撻至於流血可謂勞矣所謂父母愛之喜而不
忘父母惡之勞而不怨勞只是一般勞
問幾微也微諫者下氣怡色柔聲以諫也見得孝子深
愛其親雖當諫過之時亦不敢伸己之直而辭色皆
婉順也見志不從又敬不違才見父母心中不從所
諫便又起敬起孝使父母歡悦不待父母有難從之
辭色而後起敬起孝也若或父母堅不從所諫甚至
怒而撻之流血可謂勞苦亦不敢疾怨愈當起敬起
孝此聖人教天下之為人子者不惟平時有愉色婉
容雖遇諫過之時亦當如此甚至勞而不怨乃是深
愛其親也曰推得也好又云又敬不違者上不違微
諫之意切恐唐突以觸父母之怒下不違欲諫之心
務欲置父母於無過之地其心心念念只在於此若
見父母之不從恐觸其怒遂止而不諫者非也欲必
諫遂至觸其怒亦非也(以上語類四條)
問又敬不違非從父之令謂事親以禮無違於禮也所
謂起敬起孝曰見志不從又敬不違則不得已而從
父之令者有矣勞而不怨則所謂悦則復諫不敢疾
怨也若不從而遂違之則父子或至相夷矣(荅程允夫文)
(集)
父母在章
問父母在不遠遊遊必有方曰為人子須是以父母之
心為心父母愛子之心未嘗少置人子愛親之心亦
當跬步不忘若是遠遊不惟父母思念之切人子去
親庭既遠温凊定省之禮自此間闊所以不遠遊如
或有事勢須當遊亦必有定所欲親知己之所在而
無憂召己則必至而無失(語類)
父母之年章
一則以喜一則以懼只是這一事上既喜其壽只這壽
上又懼其來日之無多註中引既喜其壽又懼其衰
微差些如此却是兩事矣(語類)
古者言之不出章
人之所以易其言者以其不知空言無實之可恥也若
恥則自是力於行而言之出也不敢易矣這箇只在
恥上(語類)
以約尖之章
問以約失之者鮮凡人須要檢束令入規矩凖繩便有
所據守方少過失或是侈然自肆未有不差錯曰說
得分明(語類)
約有收斂近裏著實之意非徒簡而已上蔡說得好(荅曾)
(擇之文集)
君子欲訥於言章
問言懼其易故欲訥訥者言之難出諸口也行懼其難
故欲敏敏者力行而不惰也曰然(語類)
德不孤章
問德不孤必有鄰鄰是朋類否曰然非惟君子之德有
類小人之德亦自有類
論語中德不孤是同聲相應同氣相求吉人為善便自
有吉人相伴凶德者亦有凶人同之是德不孤必有
鄰也易中德不孤謂不只一箇德盖内直而外方内
外皆是德故不孤是訓爻辭中大字若有敬而無義
有義而無敬即孤矣(以上語類二條)
事君數章
問集註引胡氏一段似專主諫而言恐交際之間如諂
媚之類亦是數不止是諫曰若說交際處煩數自是
求媚於人則索性是不好底事了是不消說以諫而
數者却是意善而事未善耳故聖人特言之以警學
者(語類)
問事君數斯辱矣胡氏曰事君諫不行(云云)某竊以為
事君而納忠交友而責善職所當然而心之不能已
者本非有求榮求親之心恐胡氏之說不能無過未
知如何曰胡氏說盡人情未有不是處(荅潘子善文集)
御纂朱子全書卷十二
