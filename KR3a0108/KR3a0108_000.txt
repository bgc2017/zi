欽定四庫全書
御製朱子全書序
唐虞夏商周聖賢迭作未嘗不以文字為重文字之重
莫過五經四書每覽古今凡傳於世者代不乏人秦漢
以下文章議論無非因時制宜諷諫陳事䋲愆紏謬絶
長補短之計耳若觀文辭之雄摛藻之麗古人已有定
論予何敢言但不偏於刑名則偏於好尚不偏於楊墨
則偏於釋道不偏於詞章則偏於怪誕皆不近乎王道
之純子少時頗好讀書只以廣博華麗為事剛勇武備
為用自康熙三十五年天山告警朕親擐甲胄統數萬
子弟深入不毛沙磧乏水瀚海指揮如意破敵無存未
十旬而凱旋可謂勝矣後有所悟而自問兵可窮乎武
可黷乎秦皇漢武英君也因必欲勝而無令聞或至不
保者豈非好大喜功與亂同道之故耶所以宵旰孜孜
思遠者豈不柔近者豈不懷非先王之法不可用非先
王之道不可為反之身心求之經史手不釋卷數十年
来方得宋儒之實據雖漢之董子唐之韓子亦得天人
之理未及孔孟之淵源至邵子而玩弄河洛之理性命
之微衍先天後天之數定先甲後甲之考雖書不盡傳
理亦顯然矣周子開無極而太極通書之類其所授受
有自来矣如星辰繫乎天而各有其位不能淪也光風
霽月之量又不知其何似二程之充養有道經天緯地
之德聚百順以事君親前儒已誦之矣至於朱夫子集
大成而緒千百年絶傳之學開愚蒙而立億萬世一定
之規窮理以致其知反躬以踐其實釋大學則有次第
由致知而平天下自眀德而止於至善無不開發後人
而教来者也五章補之於斷簡殘篇之中而一旦豁然
貫通之為止雖聖人復起必不能逾此問中庸名篇之
義則不偏不倚無過不及之名未發已發之中本之於
時中之中皆先賢所不能及也論語孟則逐篇討論皆
内聖外王之心傳於此道人心之所關匪細以五經則
因經取義理正言順和平寬弘非後世借此而輕議者
同日而語也至於忠君愛國之誠動静語默之敬文章
言談之中全是天地之正氣宇宙之大道朕讀其書察
其理非此不能知天人相與之奥非此不能治萬邦於
袵席非此不能仁心仁政施於天下非此不能外内為
一家讀書五十載只認得朱子一生所作何事故不揣
粗鄙無文而集各書中凡關朱子之一句一字命大學
士熊賜履李光地素日留心於理學者彙而成書名之
朱子全書以備乙夜勤學庶幾寡過雖未能亦自勉君
親之責者朕又所思者朱子之道五百年未有辯論是
非凡有血氣莫不遵崇朕一生所學者為治天下非書
生坐觀立論之易今集朱子之書恐後世以借朱子之
書自為名者所以朕敬述而不作未敢自有議論往往
見元眀至於我朝註作講解捴不出朱子而各出己見
每有駁雜反為有玷宋儒之本意况天下至大兆民至
衆輿圖甚遠開地太廣諸國外蕃風俗不同好尚各異
防此失彼之患不可不思若以智謀而得人心如挾泰
山而超北海也以中正仁義老成寬信似乎近之凡讀
是書者諒吾志不在虛詞而在至理不在責人而在責
己求之天道而盡人事存吾之順末吾之寧未知何如
也
康熙五十二年歲在癸巳夏六月敬書
御製讀朱子全書
少時慕才華研精味辭藻微言探月窟逸興横雲表措
思每廢餐兀兀忘昏曉雖云俗慮無却被詩魔擾至理
在目前棄而求深窈曠蕩無所歸悵悵盈懷抱近讀文
公書習氣從兹掃因知九仞山一簣功不少作此聊自
訟詎足云見道
(御製右謹依恭錄詩初集)
光祿大夫文淵閣大學士兼吏部尚書(臣)李光地
等兹者伏蒙
皇帝陛下命(臣)等編校
御纂朱子全書總六十六卷刊刻已竣謹裝潢成帙進
呈(臣)光地等誠惶誠恐稽首頓首
上言伏以
道光載籍綂承四子之傳德備文明象應五星之
聚非為一時而出樂有
後聖之知果不虛行殆同親炙蓋
繼天出治職兼總乎君師而
稽古右文功乃隆夫作述五百歲之遥源斯在二千年
之丕緒聿新(臣)光地等竊惟危微心法肇自伊耆
終始大成集維元聖中閒言天言性者則有禹皐
成湯言德言學者乃由阿衡傅說丹書垂乎敬義
周禮著夫中和逮洙泗而發揮無餘歷漢唐而明
昧相半直至濂溪默契道體親授二程爰得考亭
剖析精言兼綜諸子斯文頼以不墜後學由此弗
迷然其道堙鬱於江沱惟其書流行於海内前代
雖頒行學校知德者稀全編則剝蝕經坊硏精實
寡從未有紹其道傳其心典極累朝尊異之隆文
經
乙夜校讐之久如
今日者欽惟
皇帝陛下
心畫羲爻
身符夏度
功巍文煥猶兢兢業業以勅幾
仁熟義精方矻矻孜孜而論道
謂朱子為諸儒之醇粹不難以
聖而下學於賢故其書為六籍之津梁將俾沿河而東至
於海崇其禮秩方自廡以升堂薈其遺編乃
命官而授簡發凡起例無非稟
聖心之裁成提要刊繁逐一經
御筆之刪定雖至微文碎義周覽甚詳轉注諧聲摩求必
當沍寒蒸暑未嘗輟誦於
萬幾之餘夜漏晨壺不聞停披於寸晷之暫是用規模畫
一條理分明自小學大學以開端漸及四書六藝
合道德性命而一貫極於聖綂王功文約而彌該
義備而不複權衡取舍必得其肯綮之精次第後
先一準於施為之序歷選六百年來編朱子書者
其得詳略輕重之中誠未有如我
皇上者也非夫心心相繼不隔絲豪聖聖相承如合符節
孰能與此哉加以
親製序文冠諸書首大義微言之秘啟發靡遺脩身覺世
之方會歸一致於是
頒諸宇内使儒林有入聖之階梯布在學官凡來者得窮
經之指要教思若風行而雨化徯志自谷應而鐘
鳴(臣)光地等章句習深經籍道邈生逄
堯舜尚慚比戶之民少學魯鄒誰是及門之士纂言不如
韓愈惟荷
訓誨以成編校書遠遜更生幸藉
指撝而識字身遊
道化之盛奮而忘愚名掛典册之端榮以為愧(臣)光地
等無任瞻
天仰
聖激切屏營之至謹奉
表隨
進以
聞
康熙五十三年八月初一日光祿大夫文淵閣大
學士兼吏部尚書(臣)李光地等謹上表
御纂朱子全書承修校對監造諸臣職名
承修
原任東閣大學士兼吏部尚書(臣)熊賜履
文淵閣大學士兼吏部尚書(臣)李光地
原任都察院左都御史兼管翰林院掌院學士事(臣)吳涵
御前校對
翰林院侍講(臣)魏廷珍
右春坊右中允兼翰林院編修(臣)何國宗
左春坊左贊善兼翰林院檢討(臣)吳孝登
翰林院庶吉士(臣)梅㲄成
舉人(臣)王蘭生
武英殿校對
原任左春坊左諭德兼翰林院修撰(臣)吳廷楨
原任國子監司業(臣)盧軒
原任翰林院編修(臣)何焯
翰林院編修(臣)徐用錫
翰林院編修(臣)張起麟
翰林院庶吉士(臣)成文
武英殿監造
總監造兼内務府會計司員外郎(臣)伊都立
總監造兼佐領(臣)張常住
總監造(臣)李國屏
監造兼驍騎校(臣)巴實
監造(臣)關保
監造(臣)神保
御纂朱子全書凡例
一近代名儒惟朱子之學最醇其所著作亦最備今四
書集注及易本義詩傳既以頒行學校著為令甲
此外如太極圖通書解西銘解四書或問易學啟
蒙小學家禮儀禮經傳通解諸書皆所以發明性
道補益經術然亦自為成書流傳於世舊矣惟語
類一編係門弟子記錄中間不無譌誤冗複雜而
未理文集一部則是其平生議論問荅應酬雜著
以至奏牘公移皆具焉精粗雜載細大兼收令覽
者苦其煩多迷於指趣學人病焉今合此二書撮
取精要芟削繁文以類相次裒為全書以便學者
蓋文雖不悉錄而微言大義庶幾具是矣故曰全
書也
一語類及性理大全諸書篇目往往以太極隂陽理氣
鬼神諸類為弁首頗失下學上達之序子貢曰夫
子之言性與天道不可得而聞也子路問事鬼神
子曰未能事人焉能事鬼此聖學之序也觀朱子
四書集注先大學次論孟然後終以中庸則其用
意可見朕覽其論小學蒙養之方大學進脩之法
精切詳明有裨學者以為必先知此然後可以讀
四書羣經而與聞乎神妙精微之奧矣故今篇目
首以論學次四書次六經而性命道德天地隂陽
鬼神之說繼焉
一語類及性理大全篇目其部分次第亦多未當者如
有天度日月星辰然後有歷法不應以歷法在天
度日月星辰之先隂陽五行四時即氣也不應不
次於理氣之後雷電風雨之屬非天文也不應附
於天文主敬主靜即存養也不應别於存養道綂
列周程張朱似已而程門末派其人頗雜而不分
治道諸目不以九官六典為之次第前後其事頗
亂而無序若此之類皆關係義理不可不正又如
朱子語類大抵皆訓門人者也另立訓門人一門
檢其議論多與論學諸篇重複皆編輯者之疵也
今亦重於變舊但稍加釐正次其先後有區分太
多而本末輕重反不明者則列總目於上而以細
目書其行下以綂之訓門人篇但存其提撕警省
最親切者且略見當日問學姓字而已繁複之處
皆從刪削
一朱子平生繼往開來盡在闡發經書義蘊及紹明周
程張邵之學窮硏表章使後人知其綂緒之眞而
識其津塗之正此其功之大者至於志狀碑誄則
或出於應求徇請之篇奏牘文移亦或因於一時
一節之事雖忠厚正直之風無在不可想見而比
之譚經論學精觕則不侔矣故今所存錄詳於此
而略於彼
一朱子論歷代人物處異代甚略而宋家太詳其間多
有節取雜紀不足為輕重者兼收竝載有妨書體
今据其當代知名者裁擇使前後相稱
一前代刻板訛誤絶少善本今彙合諸本校對從其義
之長者亦有諸本齊誤無從考正而尋其文意可
確知為某字之訛如琴律一篇纔數頁耳而錯誤
近百字然依律呂之法皆可以推算而得之如此
之類皆改正其可知者而闕其疑
欽定四庫全書子部一
御纂朱子全書儒家類
提要
(臣)等謹案
御纂朱子全書六十六卷康熙五十二年
聖祖仁皇帝御定南宋諸儒好作語錄卷帙之富尤
無過于朱子咸淳中黎靖德刪除重複編為
一集尚得一百四十卷又南宋文集之富無
過周必大揚萬里陸游而晦菴大全集卷帙
亦與相埒其記載雜出衆手編次亦不在一
時故或以私意潤色不免失真或以臆說託
名全然無據即確乎得自師說者其中早年
晚歲持論各殊先後異同亦多相矛盾儒者
務博篤信朱子之名遂不求其端不訊其末
往往執其一語奉若六經而朱子之本旨轉
為尊朱子者所淆考朱子語錄稱孔門諸子
留下家語至今作病痛憾其擇之不精也然
則讀朱子之書者不問其真贋是非隨聲附
和又豈朱子之意乎哉
聖祖仁皇帝表章朱子之學而
睿鑒高深獨洞燭語錄文集之得失乃
特詔大學士李光地等汰其榛蕪存其精粹以類排
比分為十有九門金受練而質純玉經琢而
瑕去讀朱子之書者奉此一編為指南庶幾
可不惑於多岐矣乾隆十年月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
御纂朱子全書目錄子部一儒家類
卷一
學一
小學總論為學之方
卷二
學二
存養持敬靜
卷三
學三
省察知行致知
卷四
學四
力行克己改過雜論立心處事
理欲義利君子小人之辨論出處
卷五
學五
教人人倫師友
卷六
學六
讀書法讀諸經法論解經讀史
史學
卷七
大學一
總論聖經
卷八
大學二
傳十章
卷九
大學三
論或問
卷十
論語一
總論學而第一
卷十一
論語二
為政第二
卷十二
論語三
八佾第三里仁第四
卷十三
論語四
公冶長第五
卷十四
論語五
雍也第六
卷十五
論語六
述而第七泰伯第八
卷十六
論語七
子罕第九鄉黨第十
卷十七
論語八
先進第十一顔淵第十二
卷十八
論語九
子路第十三憲問第十四
衞靈公第十五
卷十九
論語十
季氏第十六陽貨第十七微子第十八
子張第十九堯曰第二十
卷二十
孟子一
總論梁惠王公孫丑滕文公
卷二十一
孟子二
離婁
卷二十二
孟子三
萬章告子
卷二十三
孟子四
盡心
卷二十四
中庸一
總論第一章
卷二十五
中庸二
第二章(至)末章
卷二十六
易一
綱領上
卷二十七
易二
綱領下
卷二十八
易三
乾(至)履
卷二十九
易四
泰(至)離
卷三十
易五
咸(至)未濟
卷三十一
易六
繫辭上
卷三十二
易七
繫辭下說卦序卦雜卦
卷三十三
書一
綱領虞書夏書
卷三十四
書二
商書周書
卷三十五
詩
綱領三百篇
卷三十六
春秋
綱領經(傳附)
卷三十七
禮一
儀禮周禮小戴禮大戴禮
卷三十八
禮二
論考禮綱領冠昏喪
卷三十九
禮三
祭
卷四十
禮四
雜儀
卷四十一
樂
卷四十二
性理一
性命性人物之性
卷四十三
性理二
氣質之性(命才附)
卷四十四
性理三
心
卷四十五
性理四
心性情定性情意志氣志意思慮
卷四十六
性理五
道理德
卷四十七
性理六
仁
卷四十八
性理七
仁義仁義禮智仁義禮智信誠
忠信忠恕恭敬
卷四十九
理氣一
總論太極天地隂陽五行時令
卷五十
理氣二
天文天度(歷法附)地理(潮汐附)雷電
風雨雪雹霜露
卷五十一
鬼神
總論論在人鬼神論祭祀祖考神祇
雜論祭祀鬼神
卷五十二
道統一
聖賢諸儒總論孔子顔曾思孟
孔門弟子周子
卷五十三
道統二
程子張子邵子
卷五十四
道統三
程子門人楊氏門人羅氏門人
胡氏門人
卷五十五
道統四
自論為學工夫論自著書
卷五十六
道統五
自著書序跋
卷五十七
道統六
訓門人
卷五十八
諸子一
老子列子莊子墨子管子
孔叢子(子華子附)申韓荀子董子
揚子文中子韓子歐陽子
卷五十九
諸子二
蘇氏王氏呂伯恭陳君舉陳同父
卷六十
諸子三
陸氏(釋氏附)
卷六十一
歷代一
唐虞三代春秋戰國秦西漢
東漢三國晉唐五代
卷六十二
歷代二
宋
卷六十三
治道一
總論王伯封建論官用人
卷六十四
治道二
財賦賑恤學校貢舉論兵論刑
諫諍禎異
卷六十五
論文論詩字學科舉之學(論醫學附)
卷六十六
賦詞琴操古詩律詩絶句
樂府贊箴銘
