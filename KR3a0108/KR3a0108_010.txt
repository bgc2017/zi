欽定四庫全書
御纂朱子全書卷十
論語一
總論
論孟工夫少得效多六經工夫多得效少
論語不說心只說實事孟子說心後來遂有求心之病
孔子之言多且是汎說做工夫如居處恭執事敬言忠
信行篤敬之類未說此是要理會甚麽物待學者自
做得工夫透徹却就其中見得體段是如此至孟子
則恐人不理會得又趲進一著說如惻隱之心與學
問之道求放心之類說得漸漸親切今人將孔孟之
言都只恁地草率看過了
問論語近讀得如何昨日所讀底今日再讀見得如何
幹曰尚看未熟曰這也使急不得也不可慢所謂急
不得者功效不可急所謂不可慢者工夫不可慢
王子充問學曰聖人教人只是箇論語漢魏諸儒只是
訓詁論語湏是翫味今人讀書傷快湏是熟方得曰
論語莫也湏揀箇緊要底看否曰不可湏從頭看無
精無粗無淺無深且都翫味得熟道理自然出曰讀
書未見得切湏見之行事方切曰不然且如論語第
一便教人學便是孝弟求仁便戒人巧言令色便三
省也可謂甚切
莫云論語中有緊要底有汎說底且要著力緊要底便
是揀别若如此則孟子一部可刪者多矣聖賢言語
粗說細說皆著理會教透徹蓋道理至廣至大故有
說得易處說得難處說得大處說得小處若不盡見
必定有窒礙處若謂只言忠信行篤敬便可則自漢
唐以來豈是無此等人因甚道統之傳却不曾得亦
可見矣
或講論語因曰聖人說話開口見心必不只說半截藏
著半截學者觀書且就本文上看取正意不湏立說
别生枝蔓唯能認得聖人句中之意乃善
聖人之言雖是平說自然周徧停停當當都有許多四
方八面不少了些子意思若門人弟子之言便有不
能無偏處如夫子言文質彬彬自然停當恰好子貢
文猶質也質猶文也便說得偏夫子言行有餘力則
以學文自然有先後輕重而子夏雖曰未學吾必謂
之學便有廢學之弊
論語集註如秤上稱來無異不高些不低些自是學者
不肯用功看如看得透存養熟可謂甚生氣質
或問集註有兩存者何者為長曰使某見得長底時豈
復存其短底只為是二說皆通故并存之然必有一
說合得聖人之本意但不可知爾復曰大率兩說前
一說勝
讀書湏痛下工夫湏要細看心粗性急終不濟事如看
論語精義且只將諸說相比並看自然比得正道理
出來如識高者初見一條便能判其是非如未能且
細看如看案欵相似雖未能便斷得他案然已是經
心盡知其情矣只管如此將來粗急之心亦磨礲得
細密了横渠云文欲密察心欲洪放若不痛做工夫
終是難入(以上語類十一條)
論語纂訓書無卷第合一篇凡古今論語訓義見錄者
十四家而大抵宗程氏蓋某外兄邱子野所述子野
亦以意附見其是非取舍之說某讀之其不合於聖
人者寡矣因為之序論曰士生乎聖人既没數千百
歲之下而欲明聖人之心於數千百歲之上推其立
言垂訓之旨約其辭義於衆說殽亂之中以為一家
之書而又欲其是非取舍不謬於聖人亦難矣蓋聖
人之書其為意微其為詞約苟不明乎其宗而識乎
其本多見其以私見臆說亂之也昔之大儒其猶有
不免乎此者况後世之紛紛乎此其所以難也抑又
有甚難者焉孔子曰文莫吾猶人也躬行君子則吾
未之有得此其所以為甚難者也夫其所以難者如
此所以為甚難者又如此則是書之作亦將以明乎
其所難者求至乎其所甚難而已其可已乎故其求
之能博取之能審推是言之其寡過矣孟子曰博學
而詳說之將以反說約也此之謂己如是則後聖人
數千百歲而生而欲明其心於數千百歲之上無難
矣夫學之所以盡其心如此又安有放其邪心以窮
乎外物之患哉其行之也不遠矣則其所以為甚難
者又得而庶幾焉某是以樂道之而為之序所以明
子野之為是書其難如此而亦以著其從事於聖人
者不易焉(論語纂訓序)
昔有人見龜山先生請教先生令讀論語其人復問論
語中要切是何語先生云皆要切且熟讀可也此語
甚有味乍看似平淡没可說只平淡中有味所以其
味無窮今人說得來驚天動地非無捷徑可喜只是
味短與此殊不倫矣且看論語中一句一字孰有非
要切之言者若學者體會踐履得皆是性分内緊切
慤實事便從此反本還原心與理一夫豈有剩法哉
(荅江隠君以上文集二條)
學而第一
今讀論語且熟讀學而一篇若明得一篇其餘自然易
曉
學而篇皆是先言自脩而後親師友有朋自遠方來在
時習之後而親仁在入則孝出則弟之後就有道而
正焉在食無求飽居無求安之後毋友不如己者在
不重則不威之後今人都不去自脩只是專靠師友
說話(以上語類二條)
學而說此篇名也取篇首兩字為别初無意義但學之
為義則讀此書者不可以不先講也夫學也者以字
義言之則己之未知未能而效夫知之能之之謂也
以事理言之則凡未至而求至者皆謂之學雖稼圃
射御之微亦曰學配其事而名之也而此獨專之則
所謂學者果何學也蓋始乎為士者所以學而至乎
聖人之事伊川先生所謂儒者之學是也蓋伊川先
生之言曰今之學者有三詞章之學也訓詁之學也
儒者之學也欲通道則舍儒者之學不可尹侍講所
謂學者所以學為人也學而至於聖人亦不過盡為
人之道而已此皆切要之言也夫子之所志顔子之
所學子思孟子之所傳皆是學也其精純盡在此書
而此篇所明又學之本故學者不可以不盡心焉(荅張)
(敬夫文集)
學而時習之章
學之一字實兼致知力行而言不可偏舉
學而時習之雖是講學力行平說然看他文意講學意
思終較多觀則以學文雖曰未學則可見
書也只是熟讀常記在心頭便得雖孔子教人也只是
學而時習之若不去時習則人都不奈你何只是孔
門弟子編集把這箇作第一件若能時習將次自曉
得十分難曉底也解曉得
問程子二說一云時復思繹是就知上習所學在我是
就行上習否曰是如此
問程云習重習也時復思繹浹洽於中則說也看來只
就義理處說後添入上蔡坐如尸一段此又就躬行
處說然後盡時習之意曰某備兩說其意可見兩段
者各只說得一邊尋繹義理與居處皆當習可也後
又問習鳥數飛也如何是數飛之義曰此是說文習
字從羽月令鷹乃學習只是飛來飛去也(以上語類五條)
學而時習之此是論語第一句句中五字雖有虚實輕
重之不同然字字皆有意味無一字無下落讀者不
可以不詳而說者尤不可以有所略也學之為言效
也以己有所未知而效夫知者以求其知以己有所
未能而效夫能者以求其能之謂也而者承上起下
之辭也時者無時而不然也習者重複温習也之者
指其所知之理所能之事而言也言人既學矣而又
時時温習其所知之理所能之事也蓋人而不學則
無以知其所當知之理無以能其所當為之事學而
不習則雖知其理能其事然亦生澀危殆而不能以
自安習而不時雖曰習之而其工夫閒斷一暴十寒
終不足以成其習之之功矣聖言雖約而其指意曲
折深密而無窮蓋如此(與張敬夫論癸巳論語說文集)
或問不亦說乎曰不但只是學道有說處今人學寫字
初閒寫不好到後來一旦寫得好時豈不歡喜又如
人習射初閒都射不中到後來射得中時豈不歡喜
大抵學到說時已是進一進了只說後便自住不得
且如人過險處過不得得人扶持將過纔過得險處
了見一條平坦路便自歡喜行將去矣
問有朋自遠方來莫是為學之驗否曰不必以驗言大
抵朋友遠來能相信從吾既與他共知得這箇道理
自是樂也或問說與樂如何曰說是自家心裏喜說
人却不知樂則發散於外也
問以善及人而信從者衆是樂其善之可以及人乎是
樂其信從者衆乎曰樂其信從者衆也大抵私小底
人或有所見則不肯告人持以自多君子存心廣大
己有所得足以及人若己能之以教諸人而人不能
是多少可悶今既信從者自遠而至其衆如是安得
不樂又云緊要在學而時習之到說處自不能已今
人學而不能久只是不到可說處到學而不能自已
則久久自有此理
吳仁父問非樂不足以語君子曰惟樂後方能進這一
步不樂則何以為君子時舉云說在己樂有與衆共
之之意曰要知只要所學者在我故說人只爭這一
句若果能說則樂與不愠自可以次而進矣
人不知而不愠不亦君子乎自是不相干涉要他知做
甚自家為學之初便是不要人知了至此而後眞能
不要人知爾若煅煉未能得十分如此成熟心裏固
有時被他動及到這裏方眞箇能人不我知而不愠
也
有朋自遠方來而樂者天下之公也人不知而愠者一
己之私也以善及人而信從者衆則樂人不己知則
不愠樂愠在物不在己至公而不私也
或問謂朋來講習之樂為樂曰不似伊川說得大蓋此
箇道理天下所公共我獨曉之而人曉不得也自悶
人若有朋自遠方來則信向者衆故可樂若以講習
為樂則此方有資於彼而後樂則其為樂也小矣這
箇地位大故是高了人不知而不愠說得容易只到
那地位自是難不愠不是大故怒但心裏略有些不
平底意思便是慍了此非得之深養之厚者不能如
此
聖賢言語平鋪地說在那裏如夫子說學而時習之自
家是學何事便湏著時習習之果能說否有朋自遠
方來果能樂不樂今人之學所以求人知之不見知
果能不愠否
問學而一章曰看精義湏看諸先生說學字誰說得好
時習字誰說得好說字誰說得好湏恁地看林擴之
問多把習字作行字說如何曰看古人說學字習字
大意只是講習亦不必湏是行幹問謝氏游氏說習
字似分曉曰據正文意只是講習游謝說乃推廣習
字畢竟也在裏面游氏說得雖好取正文便較迂曲
些問伊川解不亦說作說在心范氏作說自外至似
相反曰這在人自忖度幹曰既是思繹浹洽於中則
說必是在内曰范氏這一句較疎說自是在心說便
如暗歡喜相似樂便是箇發越通暢底氣象問范氏
下面樂由中出與伊川發散在外之說却同曰然問
范氏以不亦說乎作比於說猶未正夫說如何曰不
必如此說問范氏游氏皆以人不知而不慍不亦君
子乎作不知命無以為君子說如何曰也未說到命
處為學之意本不欲人知學在己知不知在人何慍
之有問謝氏知我者希之說如何曰此老子語也亦
不必如此說(以上語類九條)
有子曰其為人也孝弟章
其為人也孝弟此說資質好底人其心和順柔遜必不
好犯上仁便從此生鮮是少對下文未之有也上下
文勢如此若巧言令色鮮矣仁鮮字則是絶無君子
務本本立而道生此兩句汎說凡事是如此與上下
不相干下文却言孝弟也者方是應上文故集註著
箇大凡也
問君子務本註云凡事專用力於根本如此則孝弟為
仁之本乃是舉其一端而言曰否本是說孝弟上面
務本是且引來上面且汎言下面是收入來說曰君
臣父子夫婦兄弟皆是本否曰孝弟較親切於親孝
故忠可移於君事兄弟故順可移於長便是本
問本立道生曰此甚分明如人能孝能弟漸漸和於一
家以至親戚以至故舊漸漸通透
問孝弟是良心之發見因見良心之發見為仁甚易曰
此說固好但無執著觀此文意只是云其為人孝弟
則和遜溫柔必能齊家則推之可以仁民務者朝夕
為此且把這一箇作一把頭處
問孝弟為仁之本是事父母兄既盡道乃立得箇根本
則推而仁民愛物方行得有條理曰固是但孝弟是
合當底事不是要仁民愛物方從孝弟做去可學云
如草木之有本根方始枝葉繁茂曰固是但有本根
則枝葉自然繁茂不是要得枝葉繁茂方始去培植
本根
問孝弟為仁之本曰論仁則仁是孝弟之本行仁則當
自孝弟始又云孟子曰仁之實事親是也義之實從
兄是也智之實知斯二者弗去是也禮之實節文斯
二者是也樂之實樂斯二者是也以此觀之豈特孝
弟為仁之本四端皆本於孝弟而後見也然四端又
在學者子細省察
問仁者心之德義禮智亦可為心之德否曰皆是心之
德只是仁專此心之德
仁只是愛底道理此所以為心之德
仁者愛之理只是愛之道理猶言生之性愛則是理之
見於用者也蓋仁性也性只是理而已愛是情情則
發於用性者指其未發故曰仁者愛之理情即已發
故曰愛者仁之用
問節如何仁是性孝弟是用曰所以當愛底是仁曰不
是曰仁是孝弟之母子有仁方發得孝弟出來無仁
則何處得孝弟先生應曰然次日問曰先生以節言所以
當愛底不是未達曰當字不是又曰未說著愛在他
會愛如目能視雖瞑目不動他却能視仁非愛他却
能愛又曰愛非仁愛之理是仁心非仁心之德是仁
程子謂為仁以孝弟為本論性則以仁為孝弟之本仁
是性孝弟是用性中只有箇仁義禮智曷嘗有孝弟
來譬如一粒粟生出為苖仁是粟孝弟是苖便是仁
為孝弟之本又如木有根有幹有枝葉親親是根仁
民是幹愛物是枝葉便是行仁以孝弟為本(以上語類十一)
(條)
仁至難言故聖賢之言或指其方或語其用未嘗直指
其體而名言之也上蔡云古人語仁多矣然終非仁
也又云孝弟可以論仁而孝弟非仁也正欲發明此
意然不覺乘快一向說開了至於其閒界分脈絡自
有相管攝聮屬處却不曾分明為人指出故讀之者
只見曠蕩無可撈摸便更向别處走此其立言之病
也又云人心之不偽者莫如事親從兄以是心而充
之則無適而非仁矣此語亦皆未安蓋性之所有而
根於心者莫非眞實不但孝弟為不偽也但孝弟乃
人心之不可已者所發最親切所繫最重大故行仁
之道必自此始非謂充擴孝弟可以求仁也此章之
義只當從伊川說(記謝上蔡論語疑義文集)
巧言令色鮮矣仁章
或問巧言令色鮮矣仁曰只心在外便是不仁也不是
别更有仁
問鮮矣仁先生云絶無何也曰只是心在時便是仁若
巧言令色之人一向逐外則心便不在安得謂之仁
顔子三月不違仁也只是心在伊川云知巧言令色
之非仁則知仁矣謂之非仁則絶無可知(以上語類二條)
容貌辭氣之閒正學者持養用力之地然有意於巧令
以悦人之觀聽則心馳於外而鮮仁矣若是就此持
養發禁躁妄動必温恭只要體當自家直内方外之
實事乃是為己之切求仁之要復何病乎故夫子告
顔淵以克己復禮之目不過視聽言動之閒而曾子
將死之善言亦不外乎容貌顔色辭氣三者而已夫
子所謂遜以出之辭不欲巧者亦一事也仲山甫之
德柔嘉維則令儀令色則大賢成德之行而進乎此
者夫子之逞顔色怡怡如也乃聖人動容周旋中禮
之事又非仲山甫之所及矣至於小人訐以為直色
厲内荏則雖與巧言令色者不同然考其矯情飾偽
之心實巧言令色之尤者故聖人惡之上蔡引此數
條而不肯明言其所以然者將使學者深求而自得
之也然令學者反求之於冥漠不可知之中失之愈
遠言仁錄中所解亦少曲折故詳論之使學者無淫
思力索之苦而有以審夫用力之幾焉(巧言令色說)
巧言令色敬夫云若夫君子之脩身謹於言語容貌之
閒乃所以體當在己之實事是求仁之要也此意甚
善但恐湏先設疑問以發之此語方有所指今無所
發端而遽言之則於經無所當而反亂其本意矣如
易傳中發明經外之意亦必設為問荅以起之蓋湏
如此方有節次來歴且不與上文解經正意相雜而
其抑揚反覆之閒尤見得義理分明爾(與張敬夫論癸巳論語說)
(以上文集二條)
曾子曰吾日三省吾身章
蜚卿言曾子三省固無非忠信學習之事然人之一身
大倫之目自為人謀交朋友之外得無猶在所省乎
曰曾子也不是截然不省别底只是見得此三事上
實有纖豪未到處其他處固不可不自省特此三事
較急耳如今人記書熟底非全不記但未熟底比似
這箇較用著心力照管這也是他打不過處又云為
人謀而忠也自是難底事大凡人為己謀便盡為人
謀便未必盡直卿因舉先生舊說云人在山路避人
必湏立己於路後讓人於路前此為人謀之不忠也
如此等處蹉過多少
曾子三省看來是當下便省得才有不是處便改不是
事過後方始去改省了却又休也只是合下省得便
與他改
某一日看曾子三省處集註說亦有病如省察已做底
事曾子省察只當下便省察俯視拱手而曰為人謀
而不忠乎
問三省忠信是聞一貫之後抑未聞之前曰不見得然
未一貫前也要得忠信既一貫後也要忠信此是徹
頭徹尾底
問為人謀而不忠與朋友交云云曰人之本心固是不
要不忠信但才見是别人事便自不如己事切了若
是計較利害猶只是因利害上起這箇病猶是輕惟
是未計較利害時已自有私意這箇病却最重往往
是才有這箇軀殼了便自私了佛氏所謂流注想者
是也所謂流注者便是不知不覺流射做那裏去但
其端甚微直是要省察
問曾子忠信却於外面理會曰此是脩辭立其誠之意
曰莫是内面工夫已到曰内外只是一理事雖見於
外而心實在内告子外義便錯了
問為人謀交朋友是應接事物之時若未為人謀未交
朋友之時所謂忠信便如何做工夫曰程子謂舜鷄
鳴而起孳孳為善若未接物時如何為善只是主於
敬此亦只是存養此心在這裏照管勿差失便是戒
謹乎其所不睹恐懼乎其所不聞不動而敬不言而
信處
林子武問盡己之謂忠曰盡已字本是忠字之註脚今
又要討盡已註脚如此是隔幾重何不試思自家為
人謀時已曾盡不曾便湏見得盡己底意思也
問盡己之忠此是學者之忠聖人莫便是此忠否曰固
是學者是學聖人而未至者聖人是為學而極至者
只是一箇自然一箇勉強爾惟自然故久而不變惟
勉強故有時而放失
居父曰盡己之謂忠今有人不可以盡告則又當如何
曰聖人到這裏又却有義且如有人對自家說那人
那人復自來問自家儻其人凶惡若盡已告之必至
殺人夫豈可哉到這裏又却是一箇道理所以聖人
道信近於義言可復也蓋信不近義則不可以復
與朋友交而不信乎凡事要當用自家實底心與之交
有便道有無便道無
信即是忠之見於事者所以說忠信内外也只是一物
未有忠而不信者亦未有信而不出於忠者只是忠
則專就發已處說信則說得來周遍事上都要如此
問忠信為傳習之本曰人若不忠信更無可得說習
箇甚麽
至之問集註說三者之序又以忠信為傳習之本曰大
抵前面許多話皆是以忠信為本之意若無忠信便
不是人如何講學
問伊川謂曾子三省忠信而已不知此說盡得一章意
否伊川之意似以傳不習為不習而傳與人亦是不
忠信者問如此說莫倒了語意否曰然但以上文例
推之也却恁地要之亦不湏如此說大抵學而篇數
章皆是以忠信為本而後濟之以學(以上語類十四條)
時習三省固未為聖人成德事然亦不專是初學事也
蓋通上下之言耳(荅何叔京文集)
道千乘之國章
千乘之說未有端的證據司馬法說雖占地太廣然以
周禮考之又不止此如云九夫為井四井為邑四邑
為邱四邱為甸鄭氏讀甸為乘云四邱之地出車一
乘乃是六十四井也所云未聞七家出一人之役後
來宇文周制府衞法乃是七家共出一兵疑於古制
亦有所考然今不可知矣此類恐當細考而兼存之
以俟知者決焉(荅廖子晦文集)
文振說道千乘之國曰龜山最說得好湏看此五者是
要緊古聖王所以必如此者蓋有是五者而後上之
意接於下下之情方始得親於上上下相關方可以
為治若無此五者則君抗然於上而民益不知所向
有此五者方始得上下交接
敬事而信是節用愛人使民以時之本敬又是信之本
問道千乘之國楊氏云未及為政也曰然此亦是政事
如敬事而信便是敬那政事也節用有節用之政事
愛人有愛人之政事使民有使民之政事這一段是
那做底子細思了若無敬看甚事做得成不敬則不
信不信則不能節用愛人不節用愛人則不能使民
以時矣所以都在那敬事上若不敬則雖欲信不可
得如出一令發一號自家把不當事忘了便是不信
然敬又湏信若徒能敬而號令施於民者無信則為
徒敬矣不信固不能節用然徒信而不能節用亦不
濟事不節用固不能愛人然徒能節用而不愛人則
此財為誰守耶不愛人固不能使民以時然徒能愛
人而不能使民以時雖有愛人之心而人不被其惠
矣要之根本工夫都在敬字若能敬則下面許多事
方照管得到自古聖賢自堯舜以來便說這箇敬字
孔子曰脩己以敬此是最要緊處
子升問集註云五者相因各有次序曰聖人言語自是
有倫序不應胡亂說去敬了方會信信了方會節用
節用了方會愛人愛人了方會使民以時又敬了湏
是信信了湏是節用節用了須是愛人愛人湏是使
民以時如後面弟子入則孝出則弟謹而信之類皆
似此有次第又問學而一篇多是務本之意獨此章
言及為政是如何曰此便是為政之本(以上語類四條)
弟子入則孝章
問汎愛衆曰人自是當愛人無憎嫌人底道理又問人
之賢不肖自家心中自湏有箇辨别但交接之際不
可不汎愛爾曰他下面便說而親仁了仁者自當親
其他自當汎愛蓋人是箇生底物事既是生底物便
具生之理生之理發出便是愛纔是交接之際便湏
自有箇恭敬自有箇意思如何漢然無情不相親屬
得聖人說出話兩頭都平若只說汎愛又流於兼愛
矣
問而親仁曰此亦是學文之本領蓋不親仁則本末是
非何從而知之
問行有餘力所謂有餘莫是入孝出弟之理行之綽綽
然有餘裕否曰誰敢便道行之有餘裕如汎愛衆而
親仁何曾便時時有衆之可愛便有仁者於此得以
時時親之居常無事則學文講義至事與吾接則又
出而應之入孝出弟亦是當孝當弟之時行謹言信
亦是如此他時有餘力自當學文
問則以學文曰此論本末先本後末今人只是先去學
文又且驗平日果能孝弟恭謹誠信愛衆親仁乎如
此了方學文此五句又以孝弟為本不孝則不能弟
不孝而能弟弟亦何用不孝不弟縱行謹言信愛衆
親仁亦何用
歐陽希遜問行有餘力則以學文學文在後博學於文
約之以禮文又在先如何曰博學於文也不說道未
有行有餘力以上許多事湏是先有許多了方可以
學文且如世上有人入不孝出不弟執事不謹出言
不信於衆又無愛於仁又不能親道要去學文實是
要去學不得
問集註力行而不學文則無以考聖賢之成法識事理
之當然六藝如何考究得成法曰小學中一事具得
這事之理禮樂如知所以為禮樂者如此從此上推
將去如何不可考成法緣今人都無此學所以無考
究處然今詩書中可考或前言往行亦可考如前輩
有可法者都是人湏是知得古人之法方做不錯若
不學文任意自做安得不錯只是不可先學文耳子
夏矯枉過正放重一邊又忒重了不似此章聖人說
得兩無欠闕如棘子成矯當時之弊說得質太重子
貢又矯棘子成之弊却道文猶質也質猶文也都偏
了惟聖人之心和平所謂高下小大皆宜左右前後
不相悖說得如此盡(以上語類六條)
行有餘力此章所辨詞意殊不分明大率行有餘力止
是言行此數事之外有餘剩底工夫方可將此工夫
去學文藝耳非謂行到從容地位為有餘力必如此
然後可學文也(荅石子重)
伊川先生云學文便是讀書然則詩書禮樂皆文也不
但以為飾而已也(荅都昌縣學諸生)
問弟子入則孝游氏學文之說固足以深警後世棄本
逐末之弊然古之所謂學文者非弄翰墨事詞藻如
後世之所謂文也蓋無非格物致知脩己治人之實
事故既學則必有以究義理之端而趨於聖賢之域
矣然則文以滅質博以溺心以為禽犢以資發冢託
眞以酬偽飾奸言以濟利心古之學者豈有是哉游
氏之說有激而云耳然抑揚太過併與古之所謂學
文者與後世等而視之不得不辨也曰古之學文固
與今異然無本領而徒誦說恐亦不免眞如游氏之
譏也(荅吳伯豐以上文集三條)
賢賢易色章
問賢賢易色曰吾未見好德如好色者去讒遠色賤貨
而貴德所以勸賢也已分明說了
敬之問賢賢易色有二說曰變易顔色有偽為之者不
若從上蔡說易其好色之心方見其誠也
事父母能竭其力凡事當盡力為之不可挨推只做七
八分留兩三分
事君能致其身集註謂不有其身是不為己之私計也
子夏之言不免有弊蓋孔子上章但是平說子夏此章
皆是說到誠處說得重了然今有這樣人若不是他
學問來又不是天資高安能如此但子夏說得太粗
了故謂其辭氣抑揚太過也(以上語類五條)
君子不重則不威章
今為學約而易操者莫如敬敬則凡病皆可去如不重
則不威章敬是總腦不渾在散句裏必敬而後能不
輕如主忠信亦先因敬不敬則誕謾而已何以主之
毋友不如己亦然重亦不難見如人言語簡重舉動
詳緩則厚重可知言語輕率聽得便說說則無能得
了舉動輕肆飛揚淺露其人輕易可知
輕最害事飛揚浮躁所學安能堅固故學則不固與不
重不威只一套事
主忠信人道惟在忠信不誠無物人若不忠信如木之
無本水之無源更有甚底一身都空了今當反看自
身能盡己之心能不違於物乎若未盡己之心而不
違於物則是不忠信凡百處事接物皆是不誠實且
謾為之如此四者皆是脩身之要就其中主忠信又
是最要若不主忠信便正衣冠尊瞻視只是色莊為
學亦是且謾為學取朋友未便盡誠改過亦未必眞
能改過故為人湏是主忠信學而一篇再三言之
問人道惟在忠信不誠無物曰說道恁地又不曾眞箇
恁地便是不誠無物說道為善又不曾為得善說道
惡惡又不曾不為惡便是無此物誠者物之終始不
誠無物如人做事只至誠處便有始有末才閒斷處
以後便皆無物忠信所以進德是有這骨子然後能
進德如顔子三月不違仁只未違以前便有始末才
失照管處便無物矣又湏到再接續處方有終始惟
天地聖人未嘗有一息閒斷維天之命於穆不已何
嘗閒斷閒斷造化便死了故天生箇人便是箇人生
出箇物便是箇物且不曾生箇假底人物來仲思問
如隂陽舛錯雨𤾉失時亦可謂之誠乎曰只是乖錯
不是假底依舊是實在人只是不要外面有裏面無
且如讀書十遍初四遍心在後六遍心不在只是口
頭讀過便只第一遍至第四遍是始是終第六遍後
便只似不曾讀一般便無物也又問吾不與祭如不
祭是不誠無物否曰然
問集註謂友以輔仁不如己則有損而無益今欲擇勝
己者與之為友則彼必以我為不及而不肯與我友
矣雖欲友之安得而友之曰毋者禁止之辭我但不
可去尋求不如己者及其來也又焉得而却之推此
則勝己者亦自可見
問無友不如己者伊川以為同志何如曰此求之過大
凡師則求其賢於己者友則求其勝者至於不肖者
則當絶之聖人此言非謂必求其勝己者今人取友
見其勝己者則多遠之而不及己則好親之此言乃
所以救學者之病
問無友不如己者曰這是我去求勝己者為友若不如
我者他又來求我這便是童蒙求我匪我求童蒙也
前輩說這一句多是被不如己者不與為友底意思
礙却便說差了其實本不相背
吳知先問過則勿憚改曰程子所謂知其不善則速改
以從善曲折專在速改字上著力若今日不改是壊
了兩日事明日不改是壊了四日事今日只是憚難
過了日子(以上語類八條)
問主忠信之言後於不重則不威其意如何曰聖賢所
言為學之序例如此湏先自外面分明有形象處把
捉扶豎起來不如今人動便說正心誠意却打入無
形影無稽考處去也(荅吕子約)
此一節皆學者之事主忠信蓋見此實理而不敢違之
謂遽以默而成之不言而信釋之似亦太高矣(記謝上蔡)
(論語疑義以上文集二條)
愼終追遠章
慎終追遠伊川云不止為喪祭推之是如此但本意只
是為喪祭
慎終追遠專主喪祭而言若看得喪祭事重時亦自不
易只就喪祭上推亦是多少事或說天下事皆要慎
終追遠亦得
胡叔器問追遠是親否曰言追則不是親了包顯道問
遠祖時人不解更有追念之意想只是親曰只江南
來不如此湖北人上墳不問遠祖也哭這却好人之
一身推其所自則必有本便是遠祖畢竟我是他血
脈若念及此則自不能無追感之情且如今老人不
能得見箇孫子今若便見十世孫時也惜畢竟是自
家骨肉人只是不思量到這裏所以追感之誠不至
也(以上語類三條)
慎終追遠自是人所當然不為化民而後為之也故已
德厚而民德亦歸趨之雖不明言然味其閒隠然有
此意也(荅汪長孺别紙文集)
夫子至於是邦章
問温是恁地温和深厚良是恁地簡易正直恭是端嚴
恭敬儉是省約有節讓是謙遜自卑曰良字說未是
良即是良善猶今言善人所謂易乃樂易坦易之易
直如世人所謂白直之直無姦詐險詖底心如所謂
開口見心是也此章亦湏見得聖人不求人而人自
求之意
問儉就那處看曰儉只是用處儉為衣冠服飾用度之
類
儉謂節制非謂儉約之謂只是不放肆常收斂之意
聖人之德無不備非是只有此五者但是此五者皆有
從後謙退不自聖底意思故人皆親信而樂告之也
伯遊問温良恭儉讓一章曰最要看得此五字温是如
何氣象良是如何氣象恭儉讓又是如何深體之於
我則見得聖人有不求人而人自即之底意思今人
却無非是求自請舉以往並是求人雖做宰相地位
也是恁地縱不肯明求也湏暗地結托蓋以求人為
常而不知其為非也學而一篇多是先以此教人如
人不知而不愠如巧言令色如不患人之不己知皆
是雖中庸亦多此意如衣錦尚絅皆是且要理會那
不求底道理(以上語類五條)
問夫子温良恭儉讓伊川以為盛德光輝接見於人者
也學聖人者其德性當如何涵養恐是持敬為先否
曰持敬固是本原然亦湏隨事省察去其不如此者
(荅林德久)
問夫子温良恭儉讓以得之一章竊謂程子之意固已
明白謝氏曰學者觀於聖人威儀之閒亦可以進德
矣此語似甚精而或者乃謂不若張子韶曰温良恭
儉讓固不可以不學要當學聖人之道以求其自然
發見者若乃矯偽其行粉飾其容此乂聖門所誅也
銖竊謂夫子德容至於如是固有德盛仁熟而其自
然之光輝著見於外學者之學聖人固不當矯情飾
貌徒見其外而不養其中也然容色辭氣之閒亦學
者所當用功之地而致知力行之原今不於此等處
存養涵蓄學聖人氣象不知復於何者為學聖人之
道乎竊謂學者内外交相養之功正當熟翫此等氣
象自别不知是否又儉節制也節制莫是自然有法
度繩約之意否温良讓有和易氣象恭儉有儼恪氣
象謝氏所謂泰然如春儼然如秋是也併乞逐一垂
誨曰如張氏說則鄉黨篇可廢矣(荅董叔重以上文集二條)
父在觀其志章
論父在觀其志曰此一句已有處變意思必有為而言
父在觀其志没觀其行孝子之志行也
問此章上二句見守身之行下一句見愛親之心曰也
不必作兩截說只是折轉說上二句觀人之大概下
一句就觀其行細看其用心之厚薄如何行雖善矣
父道可以未改而輕率改之亦未善也
三年無改謂是半上半下底事在所當改者但不可悤
遽急改之若有死其親之心有揚其親之過之意待
三年然後徐改之便不覺若是大故不好底事則不
在此限耳
游氏曰三年無改亦謂在所當改而可以未改者耳謂
此事當改但三年之閒孝子之心有所未忍改耳向
時南軒却改作可以改而可以未改耳某與說若如
此說則雖終身不改可也此章之意則云此事必當
改但可以未改耳三年過則必當改也僩問若父有
大段不是底事妨國害政者只得便改豈可必待三
年曰若有大段不是湏是便改或曰孟莊子之孝也
其他可能也其不改父之臣與父之政是難能也與
此同否曰不同此章是言父之所行有不善而子不
忍改乃見其孝若莊子之父獻子自是箇賢者其所
施之政所用之臣皆是莊子能不改之此其所以為
難問若然則何足以為難曰子孫不能守父之業而
輕改之者多矣莊子乃能守之非難能而何先儒以
為莊子之賢不及獻子疑其不能守父之政不能用
父之臣而莊子乃能不改此其所以為難能也此說
得之(以上語類五條)
三年無改於父之道來諭云父或行有不善子不為則
可矣何改之有某謂不為便是改聖人之意正要於
此處之得宜耳此章之指初不為有國家者設也大
意不忍改之心是根本處而其事之權衡則游氏之
說盡之(荅何叔京)
問父在觀其志一章恐指意在下又志所存也行所為
也有父兄在安得聞斯行之雖欲成父之美而親心
未順焉雖欲為不善而莫得肆焉止觀志之所存可
也若親没矣吾之所欲為者遂矣故必觀其所為之
專與不專而後可蓋雖為之善然不能忍而遽改則
亦謂之死其親可也至於三年之閒事死如事生而
無伸己之意乃謂之孝可謂孝矣云者深嘉之辭若
曰如其非道則何待三年是未深體觀其行之意也
夫不幸而有所當改是乃吾平日之拳拳而未能孚
於吾親者今也哀痛之深固有所斡旋改移於不動
聲氣之中者矣苟有決厲之意則縱有邱山之善然
此心不幾於息乎曰此說甚好但謂固有斡旋改移
於不動聲氣之中者此句未安某舊來亦嘗有此意
後看史書見有居官不改前人之政但因事遷就使
人不見其迹者必大悦之以為代人居官猶有能如
此者况於所天乎因以此問於李先生先生曰此意
雖好但每事用心如此恐駸駸然所失却多聖人所
謂無改者亦謂尚可通行者耳若不幸而有必不可
行者則至誠哀痛而改之亦無可奈何不必如此回
互也此意竊謂學者不可不知恐當更思之也又有
謂其志其行皆指父而言意亦自好試并思之如何
(荅吕子約以上文集二條)
禮之用和為貴章
先生問學者今人行禮多只是嚴如何得他和荅者皆
不契曰只是要知得禮合如此所以行之則和緩而
不迫蓋聖人制禮無一節是強人皆是合如此且如
孔子與上大夫言時自然誾誾與下大夫言時自然
侃侃在學者湏知道與上大夫言合用誾誾與下大
夫言合用侃侃便自然和嘗謂吕與叔說得數句好
云自斬至緦衣服異等九族之情無所憾自王公至
皂隸儀章異制上下之分莫敢爭皆出於性之所有
循而行之無不中節也此言禮之出於自然無一節
強人湏要知得此理則自然和黃有開因舉先生舊
說云且如父坐子立君尊臣卑多少是嚴若見得父
合坐子合立君合尊臣合卑則無不安矣曰然
或問禮之用和為貴曰禮是嚴敬之意但不做作而順
於自然便是和和者不是别討箇和來只就嚴敬之
中順理而安泰者便是也禮樂亦只是如此看
或問禮之用和為貴君臣父子之閒可謂嚴矣若不和
則情不通曰不必如此說且如人之持敬若拘迫則
不和不和便非自然之理
問先生常云敬是合聚底和和是碎底敬是以敬對和
而言否曰然敬只是一箇敬無二箇敬二便不敬矣
和便事事都要和這裏也恰好那裏也恰好這處也
中節那處也中節若一處不和便不是和矣敬是喜
怒哀樂未發之中和是發而皆中節之和才敬便自
然和如敬在這裏坐便自有箇氤氲磅礴氣象也
吳問禮之用和為貴先生令坐中各說所見銖曰頃以
先生所教思之禮者天理節文之自然人之所當行
者人若知得是合當行底自甘心行之便自不拘廹
不拘迫所以和非是外面討一箇和來添也曰人湏
是窮理見得這箇道理合當用恁地我自不得不恁
地如賓主百拜而酒三行因甚用恁地如入公門鞠
躬在位踧踖父坐子立苟不知以臣事君以子事父
合用如此終是不解和譬之今人被些子燈花落手
便湏說痛到灼艾時因甚不以為苦緣他知得自家
病合用灼艾出於情願自不以為痛也銖因問如此
則這和亦是自然之和若所謂知和而和却是有心
於和否曰知和而和離却禮了禮之用和是禮中之
和知和而和是放教和些纔放教和便是離却禮了
禮主於敬而其用以和為貴然如何得他敬而和著意
做不得才著意嚴敬即拘迫而不安要放寬些又流
蕩而無節湏是眞箇識得禮之自然處則事事物物
上都有自然之節文雖欲不如此不可得也故雖嚴
而未嘗不和雖和而未嘗不嚴也又曰和便有樂底
意思故和是樂之本
周舜功問從容不廹如何謂之和曰只是說行得自然
如此無那牽強底意思便是從容不迫那禮中自然
箇從容不迫不是有禮後更添箇從容不迫若離了
禮說從容不迫便是自恣
有禮而不和則尚是存得那本之體在若只管和則併
本都忘了就這兩意說又自有輕重
問集註云云上一節將從容不迫說禮之用和為貴甚
分明但將從容不迫就下一節體騐覺得未通如鄉
黨一書也只是從容不迫如何却會不行若會從容
不迫必不會無節曰只是立心要從容不廹不得才
立心要從容不迫少閒便都放倒了且如聖人恭而
安聖人只知道合著恭自然不待勉強而安才說要
安排箇安便添了一箇(以上語類九條)
信近於義章
問信近於義言可復也曰如今人與人要約當於未言
之前先度其事之合義與不合義合義則言不合義
則不言言之則其言必可踐而行之矣今不先度其
事且鶻突恁地說了到明日却說這事不義我不做
則是言之不可踐也言而不踐則是不信踐其所言
又是不義是不先度之故
或問信近於義莫便是合義恭近於禮莫便是中禮先
生曰近亦是對遠而言遠於義則言不可復遠於禮
則必不能遠恥辱
問如何得約信而合其宜曰只是不妄發曰萬一料事
不過則如之何曰這却無可奈何却是自家理不明
爾問致恭而中其節則能遠恥辱這恥辱是在人在
己曰兼有在裏且如見尊長而拜禮也我却不拜被
詰問則無以荅這便是為人所恥辱有一般人不當
拜而拜之便是謟諛這則可恥可辱者在我矣
所依不失其所可親之人亦可宗而主之矣主猶主顔
讎由之主蓋當時羇旅之臣所至必有主湏於其初
審其所可親者從而主之可也
問亦可宗也曰我所親之人將來便可為吾之宗主且
如此人不可親而吾乃親之若此人他日得志援我
以進則是我失其所主矣陳了翁曾受蔡卞之薦後
來擺脱不得乃是失其所親者也
漢臣說因不失其親曰與人交際當謹之於始若其人
下來不可宗主則今日莫要親他若今日苟且過了
與之相親則下來所宗非其可宗者矣
楊允叔問伊川言信非義近於義者以其言可復也恭
非禮近於禮者以其遠恥辱也信恭因不失近於義
禮亦可宗敬也此說如何曰某看不當如此說聖人
言語不恁地連纏要去致敬那人合當拜却是長揖
則為不及於禮禮數不至人必怒之豈不為辱合當
與那人相揖却去拜則是過於禮禮數過當被人不
荅豈不為恥所依者湏是得其可親之人方可如一
般不好人來薦我是為失其所親湏是合下知得此
人是如何於其初謹之可也若失其可親之人而宗
之將來必生悔吝問横渠說君子寧言之不顧不規
規於非義之信寧身被困辱不徇人以失禮之恭寧
孤立無助不失親於可賤之人尹和靖書以自警今
墨蹟可見不知此說如何曰伊川說得太遠横渠說
較近傍(以上語類七條)
信近於義言可復也未可便說言不必信蓋言欲其信
然湏是近義然後言可復而能全其信此正言慮所
終之意也(荅廖子晦文集)
君子食無求飽章
食無求飽居無求安湏是見得自家心裏常有一箇合
當著緊底道理此類自不暇及若說道要在此地著
緊都不濟事
問敏於事而慎於言先生謂不敢盡其所有餘如何曰
言易得多故不敢盡行底易得不足故湏敏又曰行
常苦於不足言常苦於有餘
就有道而正焉湏是上面做得許多工夫既有根本方
可就正於有道禪家云三家村也有叢林湏是自去
做工夫得七八分了方來從師友質正當此時一兩
句便可剖判今來此逐旋學也難又云能久從師去
也好
問食無求飽一章先生嘗語學者曰此湏是反覆看其
意如何曰若只不求安飽而不謹言敏行有甚意思
若只謹言敏行而不就正於有道則未免有差若工
夫不到則雖就有道亦無可取正者聖人之言周備
無欠闕類如此中庸尊德性道問學數語亦此意(以上)
(語類四條)
貧而無諂章
富無驕貧無諂隨分量皆可著力如不向此上立得定
是入門便差了
曾光祖云貧而無諂富而無驕湏是先能如此方可以
到那樂與好禮田地曰不特此章如此皆是恁地如
適來說食無求飽樣也是恁地
可學云無諂無驕尚有貧富之心至樂好禮則忘之矣
曰貧而諂富而驕最不好添一無字恰遮蓋得過樂
與好禮乃於此上加功
童問貧而無諂富而無驕未若貧而樂富而好禮是學
要造其精極否曰看文字要脱灑不要黏滯自無諂
無驕者言之湏更樂與好禮方為精極不可道樂與
好禮湏要從無諂無驕上做去蓋有人資質合下便
在樂與好禮地位不可更回來做無諂無驕底工夫
孔子意做兩人說謂一般人無諂無驕不若那一般
人樂與好禮較勝他子貢意做一人說謂無諂無驕
不若更樂與好禮
問貧而無諂章曰公只管纏某義理無窮一句子貢問
無諂無驕夫子以為僅可然未若樂與好禮此其深
淺高下亦自分明子貢便說切磋琢磨方是知義理
之無窮也直卿云若謂無諂無驕為如切如琢樂與
好禮為如磋如磨則下文告往知來一句便說不得
切磋琢磨兩句說得來也無精采只此小小文義閒
要用理會子貢言無諂無驕孔子但云僅可而已未
若樂與好禮子貢便知義理無窮人湏就學問上做
工夫不可少有得而遽止詩所謂如切如磋如琢如
磨治之已精而益求其精者其此之謂乎故子曰賜
也可與言詩告諸往而知來告其所已言者謂處貧
富之道而知其所未言者謂學問之功(以上語類五條)
無諂無驕一章文義東坡得之蓋無諂無驕隨事知戒
足以自守矣然未見其於全體用功而有自得處也
樂與好禮乃見其心之所存有非貧富之所能累者
此子貢所以有切磋琢磨之譬也治骨角者既切而
復磋之治玉石者既琢而復磨之皆先略而後詳先
粗而後精之意大學乃斷章取義不必引以為說也
(荅虞士朋文集)
不患人之不己知章
漢臣問患不知人也如何知得他人曰見得道理明自
然知人自家不識得道理破如何知得他人賢否
問不患人之不己知章曰自家德行充於中不待人之
知若自家不知人這箇便是不知道不知則所見不
明不能明人之賢否所謂不知言無以知人也知言
如詖辭知其所蔽淫辭知其所陷邪辭知其所離遁
辭知其所窮若能知言他纔開口自家便知得他心
裏事這便是知人若宰相不能知人則用舍之際不
能進賢而退不肖若學者不能知人則處朋友之際
豈能擇乎又曰論語上如此言者有三不病人之不
己知病其不能也不患莫己知求為可知也聖人之
言雖若同而其意皆别病其不能者言病我有所不
能於道求為可知者當自求可知之實然後人自知
之雖然如此亦不是為昭灼之行以蘄人之必知(以上)
(語類二條)
御纂朱子全書卷十
