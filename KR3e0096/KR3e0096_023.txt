續名醫類案卷二十三
錢塘魏之琇撰
口
張子和治相臺監酒岳成之病瘧滑泄日夜不止腸鳴
而口瘡俗呼為心勞口瘡三年不愈令以長流水同
薑棗煎五苓散五七錢空心使服之以治其下以宣
黃連與白茯苓去皮二味各等分為末以白麵糊為
丸食後温水下三五十丸以治其上百日而愈(作濕火治)
一男子病口瘡數年上至口中至咽嗌下至胃脘皆痛
不敢食熱物一涌一泄一汗去其九次服黃連解毒
湯不旬日皆釋(作實火治)
一男子年二十餘病口中氣出臭如發厠雖親戚莫肯
與對語張曰肺金本主腥為金為火所煉火主焦臭
故如是也久則成腐腐者腎也此極熱則反兼水化
也病在上宜涌之先以茶調散涌之去其七分夜用
舟車丸濬川散下五七行比旦而臭斷嗚呼人有病
口臭而終其老者世說以為肺系偏而與胃相通故
臭妄論也
立齋治廷評曲汝為口内如無皮狀或咽喉作痛喜熱
飲食此中氣真寒而外虚熱也用加减八味丸而愈
(虚寒)
一人胃弱痰盛口舌生瘡彼服滚痰丸愈甚反瀉不止
惡食倦怠此胃氣被傷也與香砂六君子湯數劑少
可再以補中益氣湯加半夏茯苓而愈
立齋治一男子口臭牙齦赤爛腿膝痿軟或用黃柏等
藥益甚時或口鹹此腎經虚熱以六味丸悉愈(虚熱)
孫文垣治汪東之手談過勞口中生瘡凡進大苦大寒
之劑十餘日瘡益甚延及于喉藥食難進脈之六部
俱豁大無力有耑科欲敷口疳藥令以荆芥湯洗而
引之攪出稠涎一二椀傾于地偶二雞争啄之立斃
其毒如此亦症之竒者乃囑其用藥只可吹入喉中
必俟喉全好然後敷舌舌好再敷口唇毋得概敷令
毒無出路反攻入喉則誤事矣謂其父曰此虚陽口
瘡也非附子理中湯不可救曰瘡乃熱症况上身已
熱又天時酷暑大熱之劑其敢進乎曰此隂盛格陽
之症悞服寒凉激之試探兩足必冷按之果然遂與
人參白术各三錢大附子炮薑炙甘草各一錢水煎
冷服服後即酣睡達旦次早能食粥半盞足膝漸暖
藥仍如舊適散步午歸見舉家號慟曰本熱病誤服
熱藥今舌腫大塞滿口中不能言語不可為矣駭其
驟變再脈之則六脈斂而有神面色亦和獨舌脹大
心知為寒凉敷藥所致也乃詰之曰今日可用敷藥
否曰已二次矣令急取官桂研末五錢以生薑自然
汁調塗舌上塗訖則涕淚流出口内涎垂舌頓消去
即令取粥與食使壓之庶虚火不再升盖舌脹滿者
乃敷藥寒凉閉其毒氣毒無從出故耳以桂調薑汁
塗之辛散之義也
黃師文父病口瘡師文治之不愈心訝之乃密訪諸婢
果其父嘗晝同一婢子寢明日瘡作師文即詳其時
節明日即用其父所寢時令其父淨濯足以某藥貼
脚心瘥(不外吳茱萸生附子等藥北窗炙輠)
盧不遠治李某口舌生瘡幾三年矣脈浮細急數按之
空虚而尺尤甚用立齋虚火不歸經法以加减八味
丸料二劑即愈
柴嶼青治吳穎菴少廷尉甥閔年三十口舌生瘡下部
泄瀉脈尺弱而無力寸關豁大此隂盛于下逼陽于
上者用凉藥清火則有礙于脾用燥藥治脾則有礙
于舌惟有引火歸源之法竟用附子理中湯冷飲送
八味丸三錢兩服頓愈
光禄卿李瀛少夫人患口瘡醫屢投清火寒凉之劑無
效更兼泄瀉飲食少思始求治按其右關微弱知係
胃虚榖少復為寒凉損傷致脾胃虚衰之火被逼上
炎則為口瘡元藏虚寒則為泄瀉也惟補其火散其
寒則火得所助接引而退舍矣方用人參白术附子
炮薑炙甘草李君畏不敢與服逡廵數日勢益困勉
用前方連進數劑即安盖口瘡非止一端有上焦實
熱中焦虚寒下焦隂火各經傳變所致必須分别治
之不可執也
陸養愚治姚明水天禀素弱脾腎兩虚幸能節養兼服
温補之劑中年頗健啖因無子置妾遂患口舌齒痛
初以涼膈散數錢服之即愈自後常發常服至半年許
滿口腐爛飲食不進脈之兩寸浮數而微關尺沈溺
而澁謂形雖有餘精仍不足當嚴守禁忌服滋補藥
凉劑不可再投矣用八物湯倍地黃以峻補腎水加
桂附各一分引火歸原經謂折之不去求其屬以衰
之是也煎就凉服十劑其患如失
薛立齋治儒者劉允功形體魁偉冬日飲水自喜壯實
薛曰此隂虚也不信一日口舌生瘡或用寒凉之劑
肢體倦怠發熱惡寒乃與六味地黃補中益氣而愈
王肯堂治常熟嚴養翁相公春秋高而求助于厚味補
藥以致胃火久而益熾服清胃散不效加山梔芩連
而益甚以為凉之非也疑其當補聞王善用人參因
延診而决之纔及門則口中穢氣達于四室向之欲
噦此正清胃散症也獨其熱甚當用從治而既失之
今且欲從而不可矣當求其屬而衰之用天冬麥冬
生地熟地石斛升麻犀角藍香之類大劑投之數日
而臭已止矣經云諸病寒之而熱者取之隂所謂求
其屬也火衰于戌故峻補其隂而熱自己後因不屏
肉食胃火復作大便不利目翳耳鳴不能自忍襍進
寒凉時或利之遂致不起嗟乎苟知其熱凉之而已
則塗之人皆可以為盧扁何事醫乎(鬱綱齋筆塵)
邑侯許少微患口糜王謂非乾薑不能愈許猶疑之後
竟從王言而愈從子懋鋙亦患此甚危急熱甚惟欲
飲冷水王用人參白术乾薑各二錢茯苓甘草一錢
煎成冷服日數服乃已噫此豈可與拘方者道也
口瘡無論新舊遇夜卧時將自己兩睪丸以手握緊左
右以手揉之三五十遍每夜睡覺輒行之愈于服藥
(穌談)
立齋治一男子口舌生瘡服凉藥愈甚治以理中湯而
愈又一男子口舌生瘡飲食不甘勞而愈甚亦與
前湯頓愈
一男子口舌糜爛服凉藥愈甚脈數而無力以四物加
酒炒知柏元參一劑頓退四劑而痊
一男子口舌生瘡脈浮而緩飲補中益氣湯加炮薑更
以桂末含之即愈一男子患之勞而愈盛以前藥
加附子三片二劑即愈丹溪云口瘡服凉藥不愈者
此中焦氣不足虚火泛上無制用理中湯甚則加附
子
一婦人常口舌糜爛頰赤唇乾眼濇作渴脈數按之則
濇此心肺壅熱傷于氣血為患名熱勞症也當多服
滋隂養血藥彼欲速效用敗毒寒劑攻後變瘵症而
殁婦人良方云婦人熱勞者由心肺壅熱傷于氣血
氣血不調臓腑壅滯熱毒内積不得宣通之所致也
其候心神煩躁頰赤頭痛眼濇唇乾四肢壯熱煩渴
不止口舌生瘡神思沈昏嗜卧少寐飲食無味舉體
痠疼或時心怔或時盗汗肌膚日漸消瘦故名熱勞
也
焦秀才病口苦羅謙父製龍膽瀉肝湯治之得效内經
云有病口苦名曰膽癉乃肝主謀慮膽主决斷盛汁
三合為清淨之府肝取决于膽膽或不决為之悉怒
怒則氣逆膽汁上溢故口苦或熱盛使然也(寳鑑)
羅謙甫治梁濟民膏粱多飲因勞心過度肺金有傷以
致氣出腥臭涕唾稠黏咽嗌不利口舌乾燥以加减
瀉白散主之難經云心主五臭入肺為腥臭此其一
也因大飲大熱之氣所傷從心火刑于肺金以桑皮
地骨皮苦微寒降肺中伏火而補氣為君以黃芩知
母苦寒治氣腥臭清利肺氣為臣肺欲收急食酸以
收之五味子酸温以收肺氣麥冬甘寒治涕唾稠黏
口苦乾燥為佐桔梗辛温體輕浮治痰逆利咽膈為
使服數劑而愈
唇
李大富而極鄙吝唇生肉鬚一尺長痛不可忍或云用
刀或云用藥隣有金先生者曰我能治須講定謝金
方醫衆親友講以十兩為謝金用末藥一匕罏中燒
烟熏之即落去一寸袖手索謝李先付一兩五日已
好及請完前約乃堅不與矣金笑曰逆知其然也明
年必發即百金不用藥後果發遂死焉(扁鵲謂重財者為六不治)
(之一事金陵瑣)
晉魏詠之生而兔缺有善相者謂之曰卿當富貴年十
八聞荆州刺史殷仲堪帳下有名醫能療之貧無行
裝謂家人曰殘醜如此用活何為遂賫數斛米西上
以投仲堪既至造門自通仲堪與語嘉其盛意召醫
視之醫曰可割而補之但須百日進粥不得笑語詠
之曰半生不語而有半生亦當療之况百日耶仲堪
于是處之别室令醫善療之遂閉口不語惟食薄粥
百日而瘥(槎菴小乘)
薛立齋治一婦人懷抱久鬱患繭唇襍治消痰降火虚
症悉具盜汗如雨此氣血虚而有熱也用當歸六黃
湯内黃連芩柏俱炒黑二劑而盗汗頓止仍用歸脾湯八珍
散兼服元氣漸復更以逍遥散加歸脾湯間服百餘
劑唇亦瘥
一婦人唇裂内熱二年矣每作服寒凉之劑時出血水
益增他症此胃火傷血而藥傷元氣也用加味清胃
散而愈後因怒唇口腫脹寒熱作嘔此屬肝木乘脾
土用小柴胡加山梔茯苓桔梗諸症頓愈復以加味
逍遥散調補元氣而愈
一婦人生育多胎月經不調兩足發熱至年餘而身亦
熱勞則足腿痠疼又年餘唇腫裂痛又半年唇裂出
血形體瘦倦飲食無味月水不通唇下腫如黑棗此
肝脾血虚火症也彼不信用通經藥而殁
一婦人忿怒而唇腫或用消毒之藥唇脹出血年餘矣
此肝木尅脾土而血傷也須養脾胃滋化源為主彼
執用前藥反進蝕狀如翻花瘤而殁
一婦人懷抱久鬱或時胃口嘈辣胸膈不利月水不調
晡熱食少體倦唇腫已年餘矣此脾經鬱火傷血用
歸脾湯加薑汁炒黃連山梔少佐吳茱萸嘈辣頓去
飲食稍進乃去黃連加貝母遠志胸膈通利飲食如
常又用加味逍遥散歸脾湯間服百餘劑月水調而
唇腫愈
州守劉克新患繭唇時出血水内熱口乾吐痰體瘦腎
虚之症悉具用濟隂地黃丸年許而愈
一儒者因勞役感暑唇生瘡或用四物湯加知柏之類
而愈後復作彼仍用前藥益甚腹中隂冷乃用補中
益氣湯加茯苓半夏治之而愈
一男子素善怒唇腫脹服清胃等藥時出血水形體骨
立用補中益氣湯加半夏茯苓桔梗月餘唇腫漸消
元氣漸復又以四物加柴胡炒梔丹皮升麻甘草數
劑乃去梔加參术而痊
一男子内熱作渴咳唾痰涎大便乾濇自喜壯實此脾
腎隂虧陽旺之症當壯水之主不信自服二陳芩連
之類次年下唇漸腫小便赤濇執守前藥唇出血水
大便黑塊小便淋瀝再求治曰大便結黑小便淋瀝
肝腎敗也唇口腫白脾氣敗也辭不赴竟殁
齒
元亨在天聖中結道友登嶽頂至明星館故址得斷碑
數行彷彿有古文洗滌之得歌一首曰猪牙皂角及生
薑犀角升麻蜀地黃木律旱蓮槐角子細辛荷葉要
相當青鹽等分同燒煆研細將來使最良楷齒固牙
髭鬢黑誰知世上有仙方荷葉下注云剪荷葉心子
也因錄以歸朝之名卿巨公皆依之修用其效響應
(皇朝類苑)
朱端章云余被檄任淮西幕府時牙疼大作一刀鑷人
以草藥一捻湯泡少時以手蘸湯挹痛處即定因求
其方用之治人多效乃皺面地菘草也俗人訛為地
葱沈存中筆談專辨地菘其子名鶴風正此物也錢
季誠方用鶴風一枚擢置齒中高監方以鶴風煎米
醋潄口或用防風煎水噙潄及研草塞痛處皆有效
(本草綱目)
周密志雅堂襍抄治齒痛腫云用黑豆以酒煮汁潄之
立愈王修竹云某閣中嘗用騐
仙人鄭思遠常騎虎故人許隠齒痛求治鄭曰虎鬚及
熱插齒間即愈拔數莖與之(醫說)
澤州李繼之忽病牙痛皺眉不語欒景先見之曰何不
藥也曰牙痛欒曰曾記戴人云陽明經熱有餘也宜
大下之乃付舟車丸七十粒服畢遇數知交留飲強
飲熱酒數杯藥為熱酒所發盡吐之吐畢而痛止李
大笑曰戴人神仙也不三五日又痛再服前藥百餘
粒大下數行乃愈(儒門事親)
姚應鳳視一人唇有紅痣無他病苦謂之曰此齒藎也
三年必死其人怒不應三年齒潰詣求救謝曰君天
譴也不能過期矣果殁(錢唐縣志)
龔子才治一人齒浮作痛耳面黧色口乾作渴日晡則
劇此脾虚弱也用補中益氣湯加减八味丸而痊
一男子每足發熱牙即浮腫此足三隂虚火用加减八
味丸而不復作
李小園患滿口牙齒疼痛潰爛動摇飲食不下乃牙疳
也諸醫不效忽遇道人傳一方用川椒炒一錢五分
銅青一錢硼砂一錢三味為末每少許擦患處流涎
立瘥
易思蘭治一人患齒病每有房勞齒即俱長痛不可忍
凉湯凉水俱不得入凡有惱怒痛亦如之十年前尚
輕十年後殊甚每發必三五日呻吟極楚竟絶慾服
補腎丸清胃飲俱不效一日疾作七日不飲食診其
脈上二部俱得本體惟二尺洪數有力此腎經火邪
太盛也以滋腎飲餌之且潄且嚥下二盞隨覺丹田
熱氣升上自咽而出復進二盞其痛頓止齒即可叩
永不再作其方黃柏三錢青鹽一錢升麻一錢水五
碗煎湯頻頻潄之嚥下
呂東莊治許開壅病齒上齦從耳根痛起便苦楚不可
耐醫用平胃降火藥日增劇診之關滯而尺衰授方
以熟地為君杜仲枸杞女貞甘草黃柏山藥山萸為
佐其尊人青臣舉以問醫曰此方何如醫云大謬不
可服問其謬狀曰齒病為陽明之火與腎何干而俱
用補腎藥耶青臣曰果爾則吾知此方之妙矣乃更
邀往視呂曰病見于上而治當從下起此有步驟不
可責速效也仍用前藥數劑繼用人參白术茯神甘
草白芍棗仁遠志當歸黃耆丹皮數劑痛已减而未
去也診其兩尺已應右關以上皆平和惟左關尚鬱
塞曰今當為君立除之遂用補中益氣湯加龍膽草
即愈後小發復加减前方愈之因囑之曰此雖小疾
而其根在下當謹調攝母使頻發也
孫文垣治昆池内人患牙痛一晩暈厥三次次日兩顋
紅腫痛不可支且洒淅惡寒寢食以廢與清胃湯加
石膏為君白芷為臣連翹為佐北細辛為使服之痛
如失外以明礬為末大五倍子一枚入礬滿之炭火
炙礬紅枯為末不時擦牙痛處立止此方多效
孫蠖齋因食雞嚼骨迸碎其齒出血至暈自後遇雞鳴
時輒痛不可忍餘時則否凡燕會遇雞湯羹則痛發
即不染指痛亦然如是數年其家禁不畜雞親舊欲
招之者必先戒厨人弗用也後有人教食黃鼠狼家
人乃設法捕得一頭烹而進之孫以其物異心惡之
強飲湯數呷爾後遇雞輒啖如常了無所苦矣(新案)
文潞公方治牙齒風熱上攻腫痛獨活地黃(各三兩)為末
每服三錢水一盞煎和滓温服卧時再用(本草)
薛立齋治毛宗伯齒痛胃脈無力用補中益氣加生地
丹皮治之而愈
楊考功齒動作渴屬脾胃虚弱隂火熾甚用補中益氣
加炒黑黃柏四劑又服加减八味丸諸症頓愈
王侍御齒摇齦露喜冷飲食此胃經濕熱先用承氣湯
以退其火又用清胃散以調理而齒固繼用六味丸
以補腎而痊
一男子晡熱内熱牙痛齦潰常取小蟲此足三隂虚火
足陽明經濕熱先用桃仁承氣湯二劑又用六味丸
而愈
茯苓石膏龍骨各一兩寒水石二兩半白芷半兩石燕
子大者一枚小者一雙末之早晩揩牙緐峙王文漢
卿得此方于麟撫折守折守得于國初洛陽帥李成
折年逾九十牙齒都不疎豁亦無風蟲王公今亦九
十食肉尚能齒决之信此方之神也(續夷堅志)
薛立齋治一婦人因怒齒痛寒熱作嘔用清胃等藥益
甚此肝火傷胃寒藥復傷故也用六君子加白芍柴
胡山梔而愈
一婦人發熱齒痛日晡益甚月水不調此脾經血虚用
逍遥散加升麻尋愈後因怒復痛仍以前藥加川芎
而痊
一婦人胃中嘈辣甚則熱痛後患齒疼此胃中痰火也
用二陳加芩連下越鞠丸而瘳
一婦人因怒牙疼寒熱此肝火侮脾土用小柴胡加芎
歸苓术山梔而疼痛止用加味逍遥散而寒熱退
一婦人每産後齒齦皆痛踰日乃止此氣血虚而火動
也後復懷妊臨月與十全大補湯二劑令産後煎服
其齒不動如故
廷尉張中梁齒動摇用安腎丸考功楊仲玉齒動用補
中益氣湯侍御王濟川齒摇齦露用承氣湯文選鄭
伯興齒腦痛用羌活附子湯顔金憲齒痛用凉膈散
郭職方過飲用清胃散党吏部風熱用犀角升麻湯
朱工部血氣虚用十全大補湯沈大尹頭腦齒痛頭
重手足厥冷此風寒入腦用麻黃附子細辛湯並愈
一男子齒痛脈數實而便秘用防風通聖散即愈
一男子齒痛胃脈數而有力以清胃散加石膏荆防二
劑而痊
一男子齒痛甚胃脈數實以承氣湯一劑即止
一男子齒痛脈浮無力以補中益氣湯加黃連生地石
膏治之不復作
一老人齒痛午後即發至晩尤甚胃脈數而實以凉膈
散加荆防石膏一劑而瘳
王教授云有老婦人舊患牙疼人教將兩手掌交又以
中指頭盡處為穴灸七壯永不疼恐是外關穴也穴
本手少陽去腕後二寸陷中泉州一梢子妻舊亦苦
牙疼人為灸手外踝穴近前些子遂永不疼但不知
千金所謂足外踝耶手外踝耶識者當辨之(百一方)
辛帥舊患傷寒方愈食青梅既而牙疼甚有道人為之
灸屈手大指本節後陷中灸三壮初炙覺病牙痒再
炙覺牙有聲三壮疼止今二十年矣恐傷谿穴也銅
人云此穴治齒痛手陽明脈入齒縫中左疼灸右右
疼炙左效(仝上)
昔有為樂清主簿者蛀牙疼不可忍號呼之聲徹于四
隣用藥不效有丐者獻一方用之即安以漢椒為末
及巴豆一粒同研成膏飯為丸如菉豆大以綿裹安
在蛀牙孔處立效(仝上)
馬敏叔說一村媪苦牙痛百藥不效用絲瓜兒俗呼為
磨蘿燒灰存性為細末擦痛處立止(仝上)
香白芷(太平州道地者不以多少)硃砂(十分白芷並另研)右為細末入硃砂
拌勻煉蜜如櫻桃大每用一丸擦痛立止廬州郭醫
傳云渠親曾累取效盡勝他藥此藥乃濠梁一村婦
人以醫治帥母夫人者倉卒不用硃砂及蜜亦可其
功只在香白芷耳趙從簡府判所用只白芷細辛二
味等分亦每作效(仝上)
李莫安撫女子退齒踰年不生甚以為撓因過平江會
李亮卿語之李云予有一方已經試騐用之一月齒
遂生用雌烏雞雄烏雞糞(以二雞各畜之)舊鞋底(麻底尤佳)右三
物等分燒灰存性研細入麝香少許同研傅于齒齦
(仝上)
立齋治党吏部頰顋腫焮至牙齦右關脈數此胃經風
熱上攻也以犀升麻湯治之而消
郭職方齒腫焮至頰顋素善飲治以清胃散數劑而愈
甚一男子患齒痛服清胃散不應服凉膈散而愈甚
予用補腎丸治之而愈
來天培治一婦年五旬患齒痛連腦兩頰赤腫惡寒發
熱脈細而澁此肝脾鬱熱為患治以逍遥散加熟地
石膏荆穗杞子一劑而腫痛减再劑而諸症釋然
脫齘
羅大無治一人伸欠頰車蹉但開不能合以酒飲之令
大醉睡中吹皂角末搐其鼻嚏透即自正矣(醫學綱目)
龔子才治一人因怒氣大叫下頦脱落任掇不上衆莫
措手令以烏梅槌餅塞于兩顋至牙盡頭控處張口
流涎須臾隨手掇上
張三錫治一婦常錯下頷古謂脱金鈎兩手脈弱用八
珍湯加升柴遂全愈先用手法拏上正骨科當知
舌
張子和南隣朱老翁年六十餘歲身熱數日不已舌根
腫起和舌尖亦腫腫至滿口比元舌大二倍一外科
以燔針刺其舌兩旁下廉泉穴病勢轉凶將至顛巇
張曰血實者宜决之以䤵針磨令鋒極尖輕砭之日
砭八九次血出約一二盞如此者三次漸而血少痛
减腫消夫舌者心之外候也心主血故血出則愈又
曰諸痛痒瘡瘍皆屬心火燔針艾火是何義也
元順帝之長公主之駙馬剛哈剌咱慶王因墜馬得一竒
疾兩眼黑睛俱無而舌出至胸諸醫罔知所措廣惠
司卿聶只兒乃也里可温人也嘗識此症遂剪去之
頃間復生一舌亦剪之又于真舌兩邊各去一指許
都却塗以藥而愈(輟畊錄)
宋度宗欲賞花一夜忽舌腫滿口蔡御醫用蒲黃乾薑
末等分乾茶而愈蓋舌乃心之外候而手厥隂相火
乃心之臣使蒲黃活血凉血得乾薑是隂陽相濟也
(芝隠方本草綱目)
仙傳外科云有人偶含刀在口割舌已垂未斷一人用
雞子白皮袋之糝止血藥于舌根以蠟化蜜調冲和
膏敷雞子皮上三日接住乃去皮只用蜜蠟勤敷七
日全安若無速效以金創藥參治之用雞子白皮但
取其柔軟而薄護舌而透藥也(本草綱目)
凌漢章治一男子病後舌吐凌兄亦知醫謂曰此病後
近女色太早也舌者心之苖腎水竭不能制心火病
在隂虚具穴在左股太陽是當以陽攻隂凌曰然如
其穴針之舌吐如故凌曰此知瀉而不知補也補數
劑舌漸復故(明史)
何百庸治前鋒賴將軍舌本腫出不能縮何曰心氣亟
熱也久則飲食不下死矣炙銀器灼之腫消再投以
湯劑立愈(雲南通志)
龔子才治一人舌腫舒出口外舌者心之苖又脾之經
絡連舌本散舌下其熱當責諸心脾二經經所謂熱
勝則腫也用草麻子去殼紙裹槌出油透紙作撚燒
烟熏之内服清利心脾之劑而愈(不外益元合導赤)
一人舌青黑有刺乃熱劇也欲以舌貼土壁上稍可良
由思慮過度怒氣所得為製一方名清心散服之即
效赤茯苓棗仁麥冬胡麻仁黃連各一錢遠志五分
木通連翹各八分甘草三分清水煎
一膏粱之人患舌腫敷服皆消腫之藥舌腫勢急與刺
舌尖及兩旁出紫血杯許腫消一二更服犀角地黃
湯二劑翌早復腫脹仍刺去紫血杯許亦消一二仍
服前湯良久舌大腫又刺出黑血二杯許腫漸消忽
寒熱作嘔頭痛作暈脈浮洪而數此邪雖去而真氣
愈傷與補中益氣倍參耆歸术四劑而安又數劑而
愈
鄭秋官過飲舌本強腫語言不清此脾虚濕熱用補中
益氣加神麴麥芽乾葛澤瀉而愈
柴嶼青治滿少司農(諱)兆惠内閣侍讀時同在軍機處
值宿患重舌腫痛問曰曾服通聖散瀉火而病不除
何也荅曰火有諸經豈可混治誅伐無過幸汝少年
未至大害診其右關洪實胃火特甚時已薄暮用清
胃散一服而次早霍然
薛立齋治一婦人善怒舌痛煩熱或用降火化痰藥前
症益甚兩脇作脹又服流氣飲肚腹亦脹經行不止
此肝虚不能藏血脾虚不能攝血而前藥復傷也用
加味歸脾湯加五味子而愈
學士吳北川過飲痰壅舌本強硬服降火化痰藥痰氣
益甚肢體不遂薛作脾虚濕熱治之而愈
二守韓宗器不慎起居舌脹如菌痰涌便秘服苓連二
陳之類脈浮而數欲針出血薛謂此足三隂虧損之
症且有形而不痛者陽之類也法當峻補其隂母損
其血况虚浮之脈乎遂朝補脾肺夕滋腎肝而愈後
因大勞面目俱赤遍身搔痒時已仲冬曰大熱而甚
寒之不寒是無水也乃用制火壮水之劑而愈
摇城金允文舌脹吐痰反服降火化痰針刺出血便秘
痰甚診之左尺關洪數右寸關弦數用滋腎水生肝
血益脾胃之劑諸症少愈因近火頓面赤身痒六脈
弦數薛謂此水竭火升之象難免于春二月矣于次
年清明日果卒
大尹王汝隣兩足發熱吐痰如涌左尺數而無力此足
三隂虚彼反服四物二陳知柏之類喉舌作痛又服
清熱敗毒之劑其舌如赤桃脈洪數而無力此脾肺
復傷腎經虧甚虚火上炎水泛而為痰也當滋化源
以生腎水逆用補中益氣湯六味地黃丸而愈
李莫安撫内子夜半忽不能言燭之乃舌下生一舌上
急取外臺檢得一方用新真蒲黃羅細末敷之如此
五七次即愈須吐去再傅(百一方)
有人自行被攧穿斷舌心血出不止以米醋用雞翎刷
所斷處其血即止仍用真蒲黃杏仁(去皮尖)鵬砂少許
研為細末煉蜜調藥稀稠得所噙化而安(得效方)
馮楚瞻治李工部一日忽發熱牙牀腫爛舌起大泡白
胎甚厚疼痛難忍或用清解之藥口舌腫爛益甚數
夜不寐精神恍惚狼狽不堪其脈兩關尺甚微惟兩
寸稍洪耳曰龍雷之火亦能焚焦草木豈必實熱方
使口舌生瘡乎盖脾元中氣衰弱不能按納下焦隂
火得以上乘奔潰腫爛若一清胃中氣愈衰隂火愈
熾急為温中下二焦使火有所接引而退舍矣乃用
白术八錢炮薑三錢温中為君炒麥冬三錢清上為
臣牛膝三錢五味一錢下降斂納為佐附子一錢五
分直煖丹田為使如是數劑精神漸復腫者消而潰
者愈矣(未選入)
一人無故舌縮不能言用芥菜子研末醋調敷頸項下
即能言服清脾降火等湯再用紫雪冰片散吹之而
安
錢國賓治板橋李氏僕劉二與租房之婦私年餘不收
其租一日主人算脹無抵劉二坐逼婦恨戲將劉舌
咬下二寸延視舌根腫滿湯水不下製金瘡藥用敗
龜板燒銀帶黑包一兩血竭一錢冰片三分共末糝
上血痛俱止腫尚未消其人昏昏不省夢關帝示以
半紅半白雞豆大藥一粒用無根水吞汝即生矣驚
覺難言討筆書出衆人方知自是其腫漸消可灌飲
湯至于薄粥其舌長完比前短小日服參耆歸术湯
愈
蔣仲芳治一同學年二十餘患腮腫醫以清凉散火之
劑不效一夜舌忽腫塞口命在須臾叩門求救診其
脈微細而數大便四五日不行矣微數雖屬虚火而
便結又已屬實乃用百草霜吹舌上内用酒蒸大黃
五錢肉桂一錢引火下行一劑而愈
喉
李王公主患喉癰數日腫痛飲食不下纔召到醫官言
須針刀開方得潰破公主聞用針刀哭不肯治痛逼
水榖不入忽有一草澤醫曰某不使刀針只用筆頭
蘸藥癰上霎時便潰公主喜遂令召之方兩次上藥
遂潰出濃血一盞餘便覺兩日瘡無事令傳其方醫
云乃以針繫笔心中輕輕畫破乃潰散耳(名醫錄此與舊案范)
(九思法同凡喉病當用針者此法甚妙故首錄之)
元祐五年自春至秋祁黃二郡人患急喉痺十死八九
速者半日一日而死黃州推官潘昌言得黑龍膏方
救活數千人其方治九動喉痺用大皂角四十梃切
水三斗浸一夜煎至一斗半入人參末半兩甘草末
一兩煎至五升去渣入無灰酒一升釡煤二匕煎如
餳入瓶封埋地中一夜每用酒化下匙或掃入喉内
取惡涎盡為度後噙甘草數片(本草綱目)
孫兆治文潞公一日喉腫翰林咽喉科治之經三日愈
甚上召孫治之孫曰病得相公書判筆一管去筆頭
水沾筆管點藥入喉更愈孫隨手便刺相公昏仆不
省人事左右皆驚愕流汗孫曰非我不救相公須臾
嘔出膿升餘旬乃平復如故見上上喜曰孫兆良醫
甚有手段(即前草澤醫針法)
孫押班治都知潘元從喉閉孫以藥半錢吹入喉中少
頃吐出膿血立愈潘詣孫謝曰大急之患非公不能
救救人之急非藥不能療贈金百兩願求方以濟非
常之急孫曰用猪牙皂角白礬黃連各等分置新瓦
上焙乾為末即授以方不受所贈(萬病回春其方已見舊案)
一竇材治一人患喉痺痰氣上攻咽喉壅塞灸天突穴
五十壮即可進粥服薑附湯一劑即愈此治肺也
一人患喉痺頥頷粗腫粥藥不下四肢逆冷六脈沈細
急灸關元穴二百壮四肢方暖六脈漸生但咽喉尚
腫仍令服黃藥子散吐出稠痰一合乃愈此治腎也
一人患喉痺六脈細為灸關元二百壮六脈漸生一醫
曰此乃熱症復以火攻是抱薪救火也遂進凉藥一
劑六脈復沈咽中更腫醫計窮用尖刀于腫處刺之
出血一升而愈蓋此症忌用凉藥痰見寒則凝故用
刀出其肺血而腫亦隨消也
張子和治一婦人病咽喉腫塞漿粥不下數日腫不退藥
既難下針亦無效以當歸荆芥甘草煎使熱潄之以
冷水沃其兩手不及五六日痛减腫消飲食如故咽
喉之病甚急不可妄下針藥
樓全善治一男子喉痺于大溪(疑即太溪)穴刺出黑血半盞
而愈由是言之喉痺以惡血不散故也凡治此疾暴
者必先發散發散不愈次取痰取痰不愈次取汚血
也
薛立齋治一婦人咽間作痛旬餘突腫如赤楊梅狀兩
月後始潰而不斂遍身筋骨亦痛諸藥不應(此時行楊梅瘡)
(也)先以土萆薢湯數劑而斂更以四物湯倍加土茯
苓黃茋二十餘劑諸症悉愈
薛立齋治莆田史侍衛患喉閉以防風通聖投之腫不
能嚥此症須針乃可奈牙關已閉遂刺少商穴出血
口即開更以膽礬吹患處吐痰一二椀許仍投前藥
而愈嘗見患此病者畏針不刺多斃(此笔頭蔵針之法為至妙也)
少商穴在手大指肉側去爪甲角韮葉許
薛立齋治于縣尹喉痺腫痛寒熱此少隂心火少陽相
火二經為病其症最惡惟刺患處出血為上因彼畏
針先以凉膈散服之藥從鼻出急乃願刺則牙關已
緊不可針遂刺少商二穴以手勒去黑血出口即開
乃刺喉間治以前藥及金鎻匙吹之頓退又以人參
敗毒散加芩連元參牛蒡四劑而平經曰火鬱發之
謂發汗出血乃發汗之一端也
廷評張汝翰患喉痛日晡益甚此氣血虚而有熱用八
珍湯而愈後每入房發熱頭痛用補中益氣湯加麥
冬五味及六味丸常服後不復作
一儒者三場畢忽咽喉腫閉不省人事喘促痰涌汗出
如水肢體痿軟脈浮大而數此飲食勞役無根虚火
上炎用補中益氣肉桂一劑頓甦(上盛下虚者此方未可輕用)
李通判咽喉腫痛口舌生瘡此上焦風熱先用荆防敗
毒散二劑喉痰漸愈又以元參升麻湯口舌遂愈
孫文垣治姪婦下午喉痛近來痰多暈厥一日二三發
頭痛面赤素未生育左脈弦大右寸關滑大有力以
荆芥薄荷甘草桔梗元參僵蚕柴胡枳殼竹茹貝母
水煎連進二劑其夜得睡帷背脹怔忡痰猶不清面
多熱用黃芩枳殼甘草桑白皮地骨皮天花粉元參
前胡半夏麯橘紅山梔調養而安
張景岳治王蓬雀年出三旬患喉痺十餘日頭面浮大
喉頸粗極氣急聲啞咽腫口瘡痛楚甚一婢倚背坐
而不卧者累日矣察其脈則細數微弱之甚問其言
則聲微似不能振者所服皆芩連梔栢之類此蓋傷
隂而起復為寒凉所逼致寒甚于下格陽于上水引難
入而尤畏煩熱乃曰危哉少遲半日必不救矣遂與
鎮隂煎以凉水頓冷徐徐使嚥之一服頭頸腫痛盡
消繼用五福飲之類數劑而起
來宅婦年近三旬因患虚損兼喉癰疼痛多醫罔效脈
數而無力大便溏瀉所服皆清火退熱之劑而喉愈
痛知其本非實火多用寒凉致肚腹不實亦隔陽之
類也以理隂煎及大補元煎之類出入間用不半月
而喉痛减不半年而病全愈
景岳在燕都嘗見一女子年及笄于仲秋時無病而喉
竅緊濇息難出入不半日緊濇愈甚診其脈無火也
問其喉無腫無痛也面青目瞪不能語其聲之細如
針息之窘如綫伸頸挣命不堪之狀盛可憐也(㯫症候絶)
(非外症能以左歸合生脈投之尚可生)心疑之不得其解意謂風邪閉
塞喉竅非辛温不能解散遂以二陳湯加生薑(此下愚之)
(俗工也)意用獨生湯以救其肺然見其勢危若此恐滋
謗怨終亦未敢下手他醫見之亦束手而已(此輩寧可效耶)
竟一日夜而殁後又一人亦如此而殁若此二人者
至今若莫識其所以病此終身之疑竇殊自媿也然
意其必肺氣竭絶而然倘再值此恐非獨參湯决不
能救笔之以俟後之君子
按丹溪云咽喉腫痛有隂虚陽氣飛越痰結在上
者脈必浮大重取必濇去死為近宜人參一味濃
煎細細飲之如作實症治之禍如反掌觀此丹溪
之學何可薄哉𫝊忠錄之言九原有知宜滋媿矣
楊乘六治房氏子年近三十病咳𠻳午後稍安醫作傷
風連進芎蘇十神等劑咽喉腫痛痰涎上涌更醫則
以為喉痺也猛用芩連苦寒之劑熱益甚喉益閉氣
喘如鋸不寐不食危症悉具脈之輕按滿指兩尺更
覺有力面游紅其舌枮黑其唇焦燥生皮其氣自臍
下衝上此腎水不足六味症也乃不壯水之主以制
陽光反用風燥以劫其隂煽其火致痰涌咽閉復用
苦寒以傷之病劇而危又何怪乎遂與都氣飲一劑
喘息定而熟睡醒則腫痛已减痰涎悉退飲食漸加
繼用六味合生脈歸脾加白芍間服月餘咳𠻳亦愈
吳氏婦兩目赤腫上連太陽下及肩胛雜用荆防辛芷
之屬赤障如膜目痛轉甚口燥唇乾喉中如煙火上
冲窒塞不通利重以苦寒之劑生冷之物遂至咽喉
腫閉點水難吞熱危急脈之兩尺沈而軟兩寸洪而
旺兩關緊而細舌見紫色上加微黃而胖診間聞一
嫗云昨日尚喫火杮數枚今水不能下咽縱有仙丹
奈喉嚨作壩何得此數語益悉腫閉之故為想一進
藥之法即令老嫗取磚一塊投火煆熱夾布數層熨
于氣海(妙法可師)頃之覺滿腹温和試以米湯可嚥矣遂
與附子養榮湯服後即睡至晩腫閉如失盖此本由
肝脾虚火上冲妄用發散火得風而愈熾重以苦寒
生冷致下焦益寒火不敢下歸壅逼于上而為腫閉
故以温補一劑而愈
馮楚瞻治何太學咽喉口舌腐爛而不疼胸膈脹悶不
寐不食脈之左寸關弦洪搏指右寸關沈微欲脱乃
平時勞心惱怒以致内傷身熱醫誤發散乃見紅點
認為麻疹更用疎解清托遂困倦益甚頰内腫硬疑
為疹毒更用清凉解毒于是脹悶不堪疼痛欲絶盖
勞傷發熱原係中氣不足誤發散而榮氣逆行乃為
斑點復誤清解致隂火上浮齒頰為腫又謂疹毒脾
胃愈虚元氣愈損于是咽嗌腐潰成穴而不疼如物
失天日照臨易為腐壊故名隂爛非若陽火衝擊為
腫為痛也以熟地一兩二錢炒白术麥冬二錢五味
八分製附子一錢五分二劑脹减睡安改用人參三
錢棗仁二錢熟地四錢當歸一錢五分牛膝麥冬各
二錢五味六分肉桂八分薑棗煎二劑神爽思食咽
喉知痛此陽和已轉如凍解而水活故知疼也外用
銅青三錢煆人中白二錢牛黃一分冰片二分麝香
一分研極細少許吹之涎痰涌出再吹再流不日而
愈
吳孚先治柯子寧患咽喉齒痛脈沈細足冷大便泄瀉
此腎虚龍火飛騰欲用金匱腎氣彼疑火症恐桂附
不合或以石膏連翹苦寒進之其病尤盛復求治用
前方一劑减二劑痊
凡咽喉初覺壅塞一時無藥以紙絞探鼻中或嗅皂角
末噴嚏數次可散熱毒仍以李樹近根皮磨水塗喉
外良愈(菽園襍記)
金陵黃泥巷楊馬軍治咽喉挐法以中指蘸藥少許于
喉中用力一捻腫處出血并痰涎隨即能下湯水絶
妙即前用針刺之意藥恐偽也(治法彙)
陸祖愚曰郁仲開室人壬子年忽患咽喉阻塞湯水不
止六脈平和身無寒熱但氣逆喘滿晝夜不眠予與
諸君俱作痰治藥到即吐強嚥一口面色紫脹氣窒
睛突躁亂靡寧狀如發狂嘔盡藥汁則略可投牛黃
丸亦不納疑受暑與新汲水亦如之又與淡薑湯蘇
合丸重捺内關俱無一效經七八日或云脈不病而
症如是乃關格也今藥不下咽雖靈亦無如之何矣
兩日後驀然鼻聞鰕香遂作湯與之甫吞半盞嘔出
紫血數塊胸膈頓寬即飲米飲漸進稀粥守之數日
不藥而愈可謂竒症書之以俟教
薛立齋治一婦人産後喉痛服清熱等劑益甚此膀胱
經血虚也盖膀胱之内脈上行至喉而還用八珍湯
加丹皮柴胡酒炒黑黃栢二劑而愈
孫真人曰咽中帖帖如有炙肉吐之不出吞之不下噙
生薑片五十日愈以意逆之當是寒傷經絡氣血不
和浮于咽中婦人血分受寒多積冷氣故有此症予
用破棺丹噙化頻咽之曾治數人多效盖喉者侯也
喉出天氣咽者嚥也咽出地氣故喉為呼吸之門咽
乃水榖之路其或憂思内結風冷外侵痰氣隔塞逆
于喉嚨妨得飲食久之而成翻胃噎膈者有之矣(葉杏)
(林女科)
樓全善曰洪武戊辰春鄉村病喉痺者甚衆盖前年終
之氣及當年初之氣二火之邪也予累用甘桔湯加
黃連半夏僵蚕牛蒡等劑發之挾虚者加參茋歸輩
水漿不入者先用解毒雄黃丸醋磨化之灌喉痰出
更用薑汁灌之却用上項藥無不神效若用膽礬等
酸寒點過者皆不治盖邪鬱不出故也
陳自名治一男子喉痺水漿難下又一男子纏喉風痰
涎涌盛與神仙追毒丸一粒並痊(方見蠱門)
薛立齋治一男子咽痛而脈數以荆防敗毒散加芩連
二劑少愈乃去芩連二劑而愈
一男子咽喉腫閉牙關緊急針不能入先刺少商二穴
出黑血口即開更針患處飲清咽利膈散一劑而愈
大抵吐痰針刺皆有發散之意故效此不用針刺多
致不救
一婦人咽喉腫痛大小便秘以防風通聖散一劑諸症
悉退又荆防敗毒散三劑而安此症輕則荆防敗毒
散吹喉散重則金鑰匙及刺患處出血最效否則不
救針少商二穴亦可不若刺患處之神速耳
一男子咽喉腫痛脈數而實以凉膈散一劑而痛止以
荆防敗毒散加牛蒡子二劑而腫退以荆防敗毒散
二劑又以甘桔荆防元參牛蒡四劑而平
一男子咽喉腫閉痰涎涌甚以膽礬吹咽中吐痰椀許
更以清咽利膈飲四劑而安
一男子咽喉腫痛藥不能下針患處出紫血少愈以破
棺丹噙之更以清咽消毒散服之而愈
一男子咽喉乾燥而痛以四物湯加知栢元參四劑少
愈更以人參固本丸一劑不再服
一男子咽痛午後益甚脈數無力以四物湯加知栢荆
防四劑而愈仍以前藥去荆防加元參甘桔數劑全
安
一弱人咽痛服凉藥或遇勞愈盛此中氣虚熱以補中
益氣湯加芩連四劑而愈乃去芩連又數劑不再發
常治午後痛去芩連加知母黃栢元參亦效
一男子乳蛾腫痛脈浮數尚未成膿針去惡血飲荆防
敗毒散二劑而消
一男子乳蛾腫痛飲食不入瘡色白其膿已成針之膿
出而安
一男子嗌癰腫痛脈浮數更沈實飲防風通聖散一劑
瀉一次勢頓退又荆防敗毒散二劑而消
一男子咽喉腫痛欲針之以泄其毒彼畏針止服藥然
藥既熟已不能下矣始急針患處出毒血更飲清咽
消毒藥而愈一患者其氣已絶心頭尚温急針患
處出黑血即甦如鮑符卿喬侍衛素有此症每患皆
以針去血即愈大抵皆因火為患其害甚速須分緩
急及膿成否若腫閉及壅塞者死在反掌之間宜用
金鑰匙吹患處吐出痰涎氣得通即甦若吐後仍閉
乃是惡血或膿毒為患須急針患處否則不治前人
云治喉閉之火與救火同不容少待又云走馬看喉
閉信夫治喉之方固多惟用針有回生之功
一男子咽喉作痛痰涎上壅欲治以荆防敗毒散加連
翹山梔元參牛蒡彼自服甘寒降火之藥反加發熱
咽愈腫痛急刺少商二穴仍以前藥加麻黃汗之諸
症並退唯咽間一紫處仍痛此欲作膿以前藥去麻
黃一劑膿潰而愈凡喉痛之疾治之早或勢輕者宜
用荆防敗毒散以散之遲或勢重者須刺少商穴瘀
血已結必刺患處亦有刺少商雖利而未全消者必
成膿也然膿去即安若有大便秘結雖經針刺去血
必當以防風通聖散攻之甘寒之劑非虚不宜用
一癧婦咽間如一核所鯁嚥吐不出倦怠發熱先以四
七湯治之而咽利更以逍遥散又一婦所患同前兼
胸膈不利肚腹膨脹飲食少思睡卧不安用分心氣
飲並愈
秋官葉素隂虚因怒忽喉腫寒熱頭痛項強目直小便
自出此皆肝火之症肝主筋膜火主腫脹火旺則血
涸筋攣目係緊急頸項如拔隂挺痿痺則小便自遺
遂刺患處出毒血用四物柴胡山梔元參甘草而甦
再用六味丸料以生肝血滋腎水諸症悉愈
太守葉咽喉腫痛痰涎不利手足發熱喜冷飲食用清
咽利膈湯二劑不應刺少商穴喉少寬痰從鼻出如
膠患處出紫血稍寬至七日咳出穢膿而愈
義士顧克明咽喉作痛至夜發熱此肝腎隂虚之熱用
四物加酒炒黑黃栢知母麥冬五味治之而愈後因
勞咽喉腫閉刺患處出血用桔梗湯吐痰而消至仲
夏乾咳聲嘶作渴發熱日晡作熱用滋腎丸加减八
味丸間服三月餘喜其年富謹疾得愈
通府李朝用咽喉腫痛口舌生瘡此上進風熱先用荆
防敗毒散二劑喉痛漸愈又以元參升麻湯口舌遂
愈
地官黃北盤喉痛作渴飲冷大便不通此上下表裏實
熱用防風通聖散治之頓愈
地官胡誠甫咽喉燥痛此腎經膀胱虚熱四物加知栢
元參四劑少愈更以人參固本丸一劑不復發
職方盧抑齋咽喉腫痛兩目矇昧小便赤色此膀胱濕
熱用四苓散加知栢黃連茵陳防已治之頓愈又用
六味地黃丸而痊
儒者王文遠咽喉腫痛口舌生瘡勞則愈盛此脾肺氣
虚膀胱有熱以補中益氣加元參酒炒知栢稍愈乃
去知栢加山藥山萸乃痊
一儒者脚發熱則咽喉作痛内熱口乾痰涎上涌此腎
經虧損火不歸經用補中益氣加麥冬五味及加减
八味丸而全愈
一老人咽喉痛小便數而赤日晡尤甚此膀胱隂虚當
滋化源以補中益氣加酒炒黑知栢四劑咽痛稍可
乃去知栢加山萸山藥麥冬五味頓愈
一男子素善飲咽喉作痛内熱作渴小便不利飲食如
常此膀胱積熱用四芩散加茵陳大黃四劑諸症漸
退又用清心蓮子飲而安
一星士勞而入房喉痛漸閉痰涎上涌四肢乍熱此隂
虚陽氣飛揚用補中益氣加附子煎灌而愈
憲副姜時川癸夘冬就診右寸浮數有力口中有瘡曰
此火傳于肺也當薄滋味慎起居甲辰秋復就診尺
脈數而無力曰此肺金不能腎水宜静養以滋化源
彼云今耳内及喉間不時燥痛肢體不時發熱若無
根之火殞無疑矣謂劉古峽云立齋謂我之病可疑
至乙巳孟春古峽謂薛曰姜公之病已如尊料遂同
往視喉果腫潰脈愈洪大或用瀉火之藥反速其殁
雲間吳上舍年逾五十咽喉腫痛或針出血神思雖清
尺脈洪數而無倫次按之微細如無曰有形而無痛
陽之類也當峻補其隂今反傷隂血必死已而果殁
盖此症乃腎氣虧損無根之火炎上為患惟加减八
味丸料煎服使火歸源庶幾可救
馬元儀治任采之咽痛三年不愈診其脈虚中兼濇此
因勞鬱傷中氣偏虚者火偏盛也火性上炎必傷於
肺肺既不受脾中生化之氣反為壯火所熏灼其津
液虧損不能下灌靈根可知則下焦隂火不能蟄藏
并可知矣壯火虚火兩合為虐故延久不愈治法當
先解鬱熱于上次納浮火于下病雖久可愈矣用
紫菀乾葛杏仁蘇子前胡桔梗甘草兩劑而脈已
透再用人參石斛炙草半麯橘紅黃連肉桂等四劑
而咽痛頓除再以人參七味丸治之全愈
沈氏婦體豐而多勞鬱時覺喉痒如蟲行皮中經五六
載不愈兩脈浮虚而沈濇此陽明氣血不榮火動生
風之候也陽明之脈起于鼻交額中下循鼻外挾口
環唇循頰車上耳前其支者從大迎前下人迎循喉
嚨入缺盆今者血虚風熾是諸脈不為血養而為風
所淫矣風勝則乾風行則動然治法不當治風而當
治血盖血足而風自息也用生地黃製首烏天冬為
君以滋陽明之血秦艽白蒺藜甘菊為臣以清陽明
之風佐以蘆根汁蔗漿甘草甘寒氣味以滋燥養隂
調理三月而愈
周子固治趙鶴臯妻病咽乾水漿不能下衆醫盡愕周
叩以平生所最嗜獨鸂鶒即命烹餁進之授以匕箸
入口無所苦已而食進病如失(九靈山房集)
李襲興稱武德中出鎮潞州許人甄權以新撰明堂示
予時有刺史成君綽忽腮頷腫大如升喉中閉塞水
粒不下三日矣予屈權救之鍼其右手次指之端如
食頃氣息即通明日飲啖如故(千金翼)按銅人云少商
穴在手大指端内側去爪甲角如韮葉今成君綽顋
頷腫大如升甄權針之立愈病狀少異功效實同李
云刺指端銅人云大指端未知孰是果針少商當在
大指端也姑兩存之以俟識者(資生經)
鄭惟康主簿嘗苦喉閉雖水亦不能下咽灸三里穴而
愈(醫說續編)
吳内翰備急方云余常苦咽喉腫痛用白僵蚕直者不
拘多少炒為末以生薑自然汁調服一錢七盛效葛
彦恢提舉閩中曾患喉痺五八主簿用此方治之即
安一方調下二錢未通半時許再服立通吐出頑痰
别將大黃一塊慢火炮熱打撲盡灰如一米厚切片
以兩指大一片口内含汁嚥之一食頃再換一片或
患人語不得及自嚥不下即扶起靠斜仰坐令人呷
藥在口以筆管注入鼻中男左女右注藥訖隨即扶
令正坐須臾吐痰涎不即扶起恐吐自鼻中出也吐
了含嚥大黃如前(百一方)
治急喉閉口開不得者右以黃蠟紙裹巴豆一个如患
人鼻孔大小中切破急以塞鼻氣衝入喉中自破已
覺通利即除去濠守王亞夫方巴豆去殼拍碎以綿
裹隨左右納鼻中即吐出惡物後有鼻中生小瘡亦
無害(仝上)
治喉痛至危困以手用力拔頂心髮亦通無髮者撮頂
心皮劉大夫得此方未試忽一卒苦喉痛不能言亟
去其巾乃患酒秃即以意令人用力撮頂心皮遂安
(是齋方)
繆仲淳治纏喉風(即喉痺也)試通有騐方明礬三錢巴豆去
殼七粒溶礬入巴豆燒至礬枯去巴豆研細吹入喉
中流出熱涎開(廣笔記)
馬銘鞠治倪仲昭患喉癬遍法治漸漸腐去飲食用粉
麵之爛者必仰口而咽每咽泣數行下曰此非風火
毒也若少年曾患黴瘡乎曰未也父母曾服黴瘡乎
曰然愈三年而得我乃謂此必誤服昇藥之故凡患
此瘡者中寒凉輕粉之毒毒發于愈後所生子女毒
深者且延及于孫若甥倘不以治結毒之法治之必
死以甘桔湯為君少入山豆根龍膽草射干每劑用
土茯苓半斤濃煎送下牛黃二分半月而痊竟不用
吹藥既而云父母病時果服丸藥而痊痊後曾口碎
非昇藥而何今醫家恬然用之不曉其中毒之深故
特明其說(廣筆記)
薛立齋治杜舉人咽喉腫痛口舌生瘡先以清咽消毒
散二服更以元參升麻湯而愈
一男子年三十餘口舌常破如無皮狀咽喉作痛服清
咽利膈散愈甚以理中湯用之而愈
一婦人肥甚暑熱咽痛腫甚痰涎上壅語聲不出甚危
先用針刺毒血次以金鎖匙吐去稠痰五六碗以清
咽利膈湯一服腫痛少减去硝黃又服而安(外科正宗)
蕭萬輿治王氏婦喜啖辛辣季夏病胃咽痛脈洪滑微
數以甘桔湯加芩連瓜蔞元参兩劑即痊
都閫連擎天之内季秋患肺經風熱咽痛脈浮洪有力
以金沸草湯加牛蒡倍甘草一劑而痊
痒友鄭能仁孟冬患風痰上壅咽痛初治數劑增劇察
其六脈浮弦無力以補中益氣湯加膽星肉桂兩劑
而愈痰壅如失
王氏少婦季春患肝經鬱火上升咽痛治不瘥以逍遥
散加牛蒡桔梗黃芩香附二劑而痊
王洪緒治一壯年新婚百日妻歸寧匝月方回值酷暑
房後多扇取凉五鼓時喉痛氣逆寒熱交作問之則
曰三日前喉間略有微痛今則脹痛腫甚視其小舌腫
如胖人拇指知為心腎虚火并慾後經風風火兩閉
之候若用發表虚上加虚若投寒凉風火被遏乃以
前胡蘇子連翹元參赤芍浙見甘桔煎服立愈(仝上)
無錫村民婦年可三旬五月望日下午腹饑正取麵食
將舉筯忽喉痛難咽一醫以射干赤芍翹芩花粉牛
蒡等煎服即痰涌聲鼾詢知驟起因服凉藥增劇此
隂寒無疑也但痰塞滿口難以進藥即鵝翎醮桐油
釐許入喉一捲随出痰升許以肉桂炮薑生甘草五
分入碗内以滚水冲浸仍頓湯中以匙抄嚥一口病
者即云好了連呷三四口即起說饑問飯可喫否曰
食粥最宜(仝上)
蔣仲芳治一友始而牙痛既而咽腫醫投凉藥痛轉甚
診其脈沈細大便一日二三次曰浮火上升也其足
必冷察之果然以金匱腎氣料作湯與之服完即睡
覺來病如失
劉雲密治一女子年五旬素因血虚生熱血熱化風患
遍身疱瘩經年未痊久之少陽相火并于陽明而患
痰痺其勢暴盛喉中陡似搔痒作𠻳氣上而嗆血泡
纍纍上腭一泡大如雞卵口塞不能合氣壅上更急
少頃泡盡破血射如注其泡皮盡脱落喉皆潰爛紅
腫異常痛不可忍且滿口痰涎如羹如糊盖熱壅于
上而大傷寒氣也用養隂退陽活血祛風兼以止痛
之劑緣湯藥難吞為末或吹或點諸症漸退然潰處
肌未生痛未止因皮破致時時作𠻳而血隨出乃于
吹口藥中入白芨磨漿合丸如芡實大日夜噙化之
遂全愈
瘖
盛用敬診道士顧本初病失音醫皆以厥隂傷寒治之
盛至曰内傷外感無可為者某日當汗某日死既而
果然人問其故曰肺屬金主聲肺散則失音且面黎
黑腎氣竭也某日屬火火乘金位真陽既奪不死何
待(吳江縣志)
孫文垣治徐檢菴以正月内食新蒜炒肉又冒風寒因
咳𠻳喉疼聲啞此原有痰火又為外邪所束不得發
越所至當潤肺化痰調氣以祛其本兼散邪解表以
治其標庶痛可除而聲可復矣先與瓜蔞仁橘紅桔
梗薄荷貝母桑皮地骨皮葛根前胡甘草四帖復以
滚痰丸同七製化痰丸兩帖夜服諸症除而聲音亮
矣此釡底抽薪法也
張路玉治一西客觸寒來蘇忽然喘逆聲瘖咽喉腫痛
察其形體豐盛飲啖如常切其脈象浮要按之益勁
此必寒包熱邪傷犯肺絡也遂以麻杏甘石湯加半
夏細辛大劑葳蕤二服喘止聲出但呼吸尚有微瘖
更與二陳加枳桔葳蕤之類調理而安
王惟一數年前雖有血症而年壯力強四月間忽患咳
𠻳服發散藥後痰中見血數口繼服滋隂藥過多遂
聲颯而啞時覺胸中氣塞遷延月餘診之脈雖沈濇
按之益力舉之應指且體肥色潤絶非隂虚之候盖
此之聲啞是金實不鳴非金破不鳴之比因與導痰
湯加人中黃澤瀉湯專一滌痰為務四劑後痰中見
紫血數塊其聲漸出而颯未除更以秋石兼人中黃
棗肉丸服經月而聲音清朗始終未嘗用清理肺氣
調養榮血也
張飛疇治郭代工午日少食角黍倦怠作瀉曾用消尅
不效因圊跌仆即昏迷不省數日後邀診之六脈虚
微欲脱右臂不能轉動聲瘖無聞時有用大黃之劑
者急止之曰此脾肺虚憊安能任此惟粥飲參湯庶
為合宜所謂漿粥入胃則虚者活依言調之瀉止神
寧聲音漸而甦能食後亦惟獨參湯調理不藥而愈
殳珪字廷肅治一婦娠八月卧不語衆醫斂手珪曰此
内經所謂瘖也十月當不藥自愈(嘉善縣志)
萬歷時京口名醫何繼充世業也方成童猶在家塾適
鎮江道有幼子忽噤口不能言召其父診視值父遠
出召者不及待令繼充往遂診曰公子無病勿藥也
但多令婦人以氣呵入口中耳遂更迭呵之半晌後
果能言人問故曰頃衙内多婦人而公子貌盛美諸
婦人愛其美也提抱之時必多吸其口令少陽之氣
乍奪第令呵以還之耳其匪夷所思類若此(張氏巵言)
陸肖愚治范肖麓令郎厚味奉養而酒量極高性尤偏
嗜沈酣多怒初患吐血服犀角地黃等湯月餘不愈
更增溺咳𠻳一日忽聲啞然肌肉如故飲食不减犀
作瘵治無一效脈之左關洪大而弦右關滑大而數
乃有餘之火症非不足之瘵症也因厚味生痰醇酒
助火火炎痰涌瘀于肺中所以聲啞其血上下行者
怒則傷肝肝脈挾舌本而絡隂器龍雷之火一動血
隨之而上逆下洩矣法宜清熱降氣化痰導血歸原
十日可愈若認為瘵而以地黃二冬投之則左矣用
真霞天麯山查理胃家濕痰為君杏仁橘紅利肺竅
桃仁鬱金行肝滯為臣山梔生甘草清上焦為佐滑
石車前清下焦為使又用茅根煎湯煎藥數劑而血止
聲清不十日諸症如失
薛立齋治一膏粱之人素不慎起居忽失音不語神思
昏憒痰涎上涌此腎經虚寒氣厥不能上接清陽之
氣故也須用地黃飲子否則後必嚙舌經曰少隂氣
至則嚙舌少陽氣至則嚙頰不信仍用風藥後果嚙
舌急用前湯而安
一婦人忽然不語半年矣諸藥不應兩尺浮數先用六
味丸料加肉桂數劑稍愈乃以地黃飲子三十餘劑
而痊男子多此症亦用此方治之
一婦人因怒仆地痰涌不語灌牛黃清心丸稍甦用神
仙解語湯加山梔柴胡桔梗漸愈又用六君柴胡山
梔枳殼而痊(神仙解語丹白附子石菖蒲遠志天麻全蝎羌活南星木香惟木香半兩餘皆)
(一兩)
貴溪湖山夏公明道貳郡行縣訪虞文靖公(伯生)于山中
道臨川章伯明之醫云其子常忽不能言而無他苦
羣醫環視莫究其端難于用藥伯明視之曰此熱症
也徐解之則愈又其僕人得寒熱一醫以常用之藥
伯明視之曰法當死今夕夏公使人舁還其家果及
夕而斃(歸田稿醫說續編)
嚴銕橋天姿英邁人也豪于詩酒自首夏忽患失音咳
𠻳時作守不藥之戒至八月初余偶過齋頭談次有
小青衣持藥甌至余曰君謂不藥今乃藥乎第醫作
何治所用何藥出方騐之乃前胡桔梗杏仁蘇子等
傷寒劑也曰君病豈宜服此世安有傷風至百日者
乎肝腎久病相火刑金惟集靈左歸六味為對症耳
幸勿誤聞言即起泛之再就二人診則皆勸服六味
後服至三四十劑忽發肛痔痔發而音復盖肺臓之
病傳大腸腑也是為佳兆唯痔痛甚劇宛轉牀第月
餘亦以服藥太遲且六味不宜依古方也病愈數年
豪飲如故後登乙酉腎書明年遠館于閩患瘧疾既
數月始得歸已成損症遂不起自失音至是凡十年
年三十七惜哉
宋耀章翁年六十餘素有豪飲咳𠻳失音醫作傷風治
轉劇余與生熟地麥冬沙參瓜蔞仁杞子服二十餘
劑亦發肛痔而咳𠻳失音皆愈後數年以事入都于
山左遇大水上沒至腹行水中數里初病愈其痔遇
勞則發否亦時有濃水至是痔忽頓愈而咳𠻳失音
復作抵都治療不瘳歸而延診其脈弦濇而數語之
曰初病以發痔而愈藏傳府也為順今痔愈而病發
則府傳藏矣為逆逾數月而終
續名醫類案卷二十三
