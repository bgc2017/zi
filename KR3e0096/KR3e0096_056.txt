續名醫類案卷五十六
錢塘魏之琇撰
瘰癧
薛立齋治一男子患瘰癧腫痛發寒熱大便秘以射干
連翹散六帖熱退大半以仙方活命飲四帖而消
一男子腫硬不作膿脉弦而數以小柴胡湯兼神效瓜
蔞散各數劑及隔蒜炙數次月餘而消
一婦人頸腫不消與神效瓜蔞散六劑少退更以小柴
胡湯加青皮枳殼貝毋數劑消大半再以四物對小
柴胡數劑而平
一男子因怒項下腫痛結核痞悶兼發熱用方脉流氣
二帖胸膈利以荆防敗毒散二帖而熱退肝脉尚弦
濇以小柴胡加芎歸白芍四劑脉症頓退以散腫潰
堅丸一料將平惟一核不消乃服遇仙無比丸二兩
而痊
一婦人久鬱患而不潰既潰不歛發熱口乾月水短少
飲食無味日晡尤倦以益氣養榮湯二十餘帖少健
謂須服百帖庶保無虞彼欲求速效反服斑猫之劑
及數用追蝕毒藥去而復結致不能收歛出水不止
遂不救此症屬虚勞氣鬱所致宜補形氣調經脉未
成者自消已成自潰若投慓悍之劑則氣血愈虚多
變為瘵症然堅而不潰潰而不合氣血不足明矣况
二經之血原自不足不可不察
一男子久而不歛神思困倦脉虚欲投以托裏彼以為
迂乃服散腫潰堅湯半月餘果發熱飲食愈少復求
治投益氣養榮湯三月喜其謹守得以收救齊氏云
結核瘰癧初覺宜内消之如經久不除氣血漸衰肌
寒肉冷或膿汁清稀毒氣不出瘡口不合聚腫不赤
結核無膿外症不明者並宜托裏膿未成者使膿早
成已潰者使新肉早生血氣虚者托裏補之隂陽不
和托裏調之大抵托裏之法使瘡無變壊之症所
以宜用也
一男子久不歛膿出更清面黃羸瘦每清晨作瀉與二
神丸數服瀉止更以六君子湯加芎歸月餘肌體漸
復炙以豆豉餅及用補劑作膏藥貼之三月餘而愈
一婦人潰後核不腐以益氣養榮湯三十餘劑更敷針
頭散腐之再與前湯三十餘劑而歛
一男子未潰倦怠發熱以補中益氣湯治之少愈以益
氣養榮湯月餘而潰又一月而痊
一婦人肝經積熱患而作痛脉沉數以麝千連翹湯四
帖少愈更用散腫潰堅丸月餘而消丹溪云瘰癧必
起于足少陽一經不守禁忌延及足陽明經食味之
厚鬱氣之久曰毒曰風曰熱皆此二端拓引變換須
分虚實實者易治虚者可慮此經主决斷有相火且
氣多血少婦人見此若月水不調寒熱變生稍久轉
為潮熱自非斷慾食淡神醫不能療也
一室女年十七項下時或作痛乍寒乍熱如瘧狀肝脉
弦長此血盛之症也先以小柴胡湯二劑少愈更以
生地黃丸治之而痊婦人良方云寡婦之病自古未
有言者惟倉公傳與禇澄略為論及言寡者孟子所
謂無夫曰寡是也如師尼喪夫之婦獨隂無陽欲男
子而不可得是以鬱悒而成病也易曰天地氤氲萬
物化醇男女媾精萬物化生孤陽獨隂可乎夫處閨
門慾心萌而不遂致隂陽交争乍寒乍熱有類瘧疾
久而為癆又有經閉白滛痰逆頭風膈氣痞悶面䵟
瘦瘠等症皆寡婦之病診其脉獨肝脉弦出寸口而
上魚際究其病原其疾皆血盛而得經云男子精盛
則思室女人血盛則懷胎觀其精血思過半矣
一男子耳下患五核如貫珠年許尚硬面色痿黃飲食
不甘勞而發熱脉數軟而濇以益氣養榮湯六十餘
劑元氣已復患處已消一核尚存以必效散二服而平
一男子因勞而患怠惰發熱脉洪大按之無力謂須服
補中益氣湯彼不信乃服攻伐之劑吐瀉不食而死大
抵此症原屬虚損若不審虚實而犯病禁經禁鮮有
不誤常治先以調經觧鬱更以隔蒜炙之多自消如
不消即以琥珀膏貼之俟有膿即針之否則變生他
處設若兼痰兼隂虚等症只宜加兼症之劑不可干
擾餘經若氣血已復而核不消却服散堅之劑至月
許不應氣血亦不覺損方進必效散或遇仙無比丸
其毒一下即止二藥更服益氣養榮湯數劑以調理
若瘡口不歛宜用豆豉餅炙之用琥珀膏貼之氣血
俱虚或不慎飲食起居七情者俱不治此症以氣血
為主氣血壯實不用進蝕之劑亦自腐但取去便易
收歛若氣血虚不先用補劑而數用追蝕之藥適足
取敗耳
一男子素弱潰後肉不腐此氣血皆虚用托裏養榮湯
氣血將復核尚在以簮挑撥去又服前藥月餘而愈
一男子氣血已復核尚不腐用針頭散及必效散各三
次不旬日而愈
一男子患之盛胸膈痞悶脾胃脉弦此脾土虚肝木乘
之也當以實脾土伐肝木為主彼以治痰為先乃服
苦寒化痰藥不應又加以破氣藥病愈甚始用六君
子湯加芎歸數劑飲食少思以補中益氣湯倍加白
术月餘中氣少健又以益氣養榮湯兩月腫消而血
氣亦復矣夫右關脉弦弦屬木乃木盛而尅脾土為
賊邪也虚而用苦寒之劑是虚虚也况痰之為病其
因不一主治之法不同凡治痰利藥過多則脾氣愈
虚則痰愈易生如中氣不足必用參术之類為主佐
以痰藥
一婦人因怒項腫後月經不通四肢浮腫小便如淋此
血分症也先以椒仁丸數服經行腫消更以六君子
湯加柴胡枳殼數劑項腫亦消矣亦有先因小便不
利後身發腫致經水不通名曰血分宜葶藶丸治之
婦人良方云婦人腫滿若先因經水斷絶後至四肢
浮腫小便不通名曰血分水化為血血不通則復化
為水矣宜服椒仁丸若先因小便不利後身浮腫致
經水不通名曰水分宜服葶藶丸
一室女年十九頸腫一塊硬而色不變肌肉日削筋攣
急痛此七情所傷氣血所損之症也當先滋養血氣
不信乃服風藥後果不起盧砥鏡曰經云神傷于思
慮則肉脱意傷于憂愁則肢飛魂傷于悲哀則筋攣
魄傷于喜樂則皮槁志傷于盛怒則腰脊難以俛仰
也何侍郎有女適人夫早逝女患十指攣拳垂莫能
舉膚體瘡痬粟粟然湯劑雜進飲食頓減幾于半載
適與診之則非風也正乃憂愁悲哀所致耳病屬内
因藥仍以鹿角膠軰多用麝香熬膏貼痿處攣能舉
指能伸病漸安
一婺婦四肢倦怠類痿症以養氣血健脾胃藥而愈
一室女性急好怒耳下常腫痛發寒熱肝脉弦急投以
小柴胡湯加青皮牛蒡荆防而寒熱退更以小柴胡
對四物數劑而腫消其父欲除去病根勿令再發謂
肝内主藏血外主榮筋若恚怒氣逆則傷肝肝主筋
故筋搐結而腫須病者自能調攝庶可免患否則肝
迭受傷則不能藏血血虚則為難瘥之症矣後不戒
果結三核屢用追蝕藥而歿
一少婦耳患腫素勤苦發熱口乾月水每過期而至且少
一老媼以為經閉用水蛭之類通之以致愈虚而歿
夫月水之為物乃半太陽半少隂二經主之此二經
相為表裏主上為乳汁下為月水為經絡之餘氣苟
外無六滛所侵内無七情所傷脾胃之氣壯則衝任
之氣盛故為月水適時而至若面色痿黃四肢消瘦
發熱口乾月水過期且少乃隂血不足也非有餘熱
之症宜以滋養血氣之劑徐而培之則經氣盛而經
水自依時而下
一放出宫女年逾三十兩胯作痛不腫色不變大小便
作痛如淋登厠尤痛此瘀血漬入隧道為患乃男女
失合之症也難治後潰不歛又患瘰癧而歿此婦為
湯氏妾湯為商常在外可見此婦在内久懷幽鬱及
在外又不能如願是以致生此疾愈見流注瘰癧乃
七情氣血皆已損傷不可用攻伐之劑皎然矣故精
血篇云精未通而御女以通其精則五體有不滿之
處異日有難收之疾隂已痿而思色以降其精則精
不出而内敗小便道塞而為淋精已耗而復竭之則
大小便道攣疼愈疼則愈欲便愈便則愈疼女人天
癸既至逾十年無男子合則不調未逾十年思男子
合亦不調不調則舊血不出新血誤行或漬而入骨
或變而為腫或雖合而難子合男子多則瀝枯虚人
産乳衆則血枯殺人觀其精血思過半矣
一室女年十七患瘰癧久不愈月水尚未通發熱咳嗽
飲食少思有老媼欲用巴豆肉桂之類先通其經謂
此症潮熱經候不調者不治但喜脉不濇且不潮熱
尚可治須養氣血益津液其經自行彼惑于速效之
說仍用之薛曰非其治也此類乃慓悍之劑大助陽
火隂血得之則妄行脾胃得之則愈虚經果通而不
止飲食愈少更加潮熱遂致不救經云女子七歲腎
氣盛齒更髮長二七天癸至任脉通太衝脉盛月事
以時下然過期而不至是為失常必有所因夫人之
生以血氣為本人之病未有不先傷氣血者婦女得
之多患于七情寇宗爽曰世有室女童男積想在心
思慮過當多致勞損男子則神色先喪女子則月水
先閉何以致然盖憂愁思慮則傷心心傷則血逆竭
血逆竭則神色先散而月水先閉也火既受病不能
榮養其子故不嗜食脾既虚則金氣虧故發嗽嗽既
作水氣絶故四肢乾木氣不充故多怒鬢髮焦筋骨
痿俟五臟𫝊遍故卒不能死者然終死矣此一種于
勞中最難治盖病起于五臟之中無有已期藥力不
可及也若或自能改易心志用藥扶持如此則可得
九死一生舉此為例其餘諸方可按脉與症而治之
一男子先于耳前下患之將愈次年延及項側缺盆三
年遂延胸腋不愈診之肝脉弦數以龍薈散堅二丸
治之將愈肝脉尚數四年後小腹隂囊内股皆患毒
年餘不歛脉診如前以清肝養血及前丸而愈
薛云一富商項有瘰痕一片頗大云因怒而致困苦二
年百法不應忽方士與藥一服即退二三再服頓退
四服而平以重禮求之乃必效散又一媼治此乃用
中品錠子絍瘡内以膏藥貼之其根自腐未盡再用
更搽生肌藥數日即愈又一道人治此用雞子七個
每個入斑猫一枚飯上烝熟每日空心食一枚求者
甚多各書瘰癧門及本草亦云合前二法觀之惟氣
血不虚者有驗虚者恐不能治也
瘰癧(凡患此赤脉貫瞳子有幾條則幾年死無則可治)
薛立齋治一癧婦面黃體倦嚥酸噯氣此中氣虚弱欲
用補中益氣湯加茯苓半夏不信反降火利氣胸膈
痞滿癧瘡腫痛又散堅利氣噯氣不絶大便不實四
肢時冷曰今變中氣虚寒矣用六君子湯加薑桂少
用升麻柴胡漸愈更佐以補中湯全愈
一婦人患此噯氣用降火清胃食少吞酸胸膈痞悶用
利氣消導吐痰氣促飲食日少用清熱化痰大便堅
濇内熱身瘦曰吞酸噯氣脾胃氣虚也胸痞痰喘脾
肺氣虚也大便堅濇内熱日瘦脾肺血虚也遂以補
中益氣加炒黑吳茱萸三分數劑佐以六味丸諸症
頓退乃用歸脾湯逍遥散間服而愈
一男子患瘰癧腫硬久不消亦不作膿服散堅敗毒藥不
應令炙肩尖肘尖二穴更服益氣養榮湯月餘而愈
一婦人瘰癧久潰發熱月經每過期且少用逍遥兼前
湯兩月餘氣血復而瘡亦愈但一口不收敷針頭散
炙前穴而痊常治二三年不愈者連炙三次兼用托
裏藥必愈
田氏婦年逾三十瘰癧已潰不愈與八珍湯加柴胡地
骨皮夏枯草香附貝母五十餘劑形氣漸轉更與必
效散二服瘡口遂合惟氣血未平再與前藥三十餘
劑而愈後田生執此方不問虚實㮣以治人殊不知
散中斑猫性毒雖瘰癧多服則損元氣若氣血實者
此下之而投補劑或可愈或虚而用下藥或用追蝕
藥瘀肉雖去而瘡口不合反致難治
一儒者癧愈後體瘦發熱晝夜無定此由三隂氣血俱
虚用八珍加麥冬五味二十餘劑又用補中益氣湯
加麥冬五味及六味丸而愈
儒者張子容素善怒患此久而不愈瘡出鮮血左關弦
洪重按如無此肝火動而血妄行症屬氣血俱虚用
補中益氣湯以補脾肺六味丸以滋腎而愈
陸子溫兩耳下腫硬用伐肝軟堅之劑益甚其脉左關
弦緊左尺洪數此腎水虧損而筋攣也當生肺金滋
腎水則肝得血而筋自舒矣彼不悟仍服前藥竟致
不起
楊乘六治俞某患瘰癧左右大小十餘枚俱堅硬如石
頭項腫大不能轉側吐血咳嗽夢遺半年皆服滋隂
降火固精伐肝之劑脉之弦勁中兼見躁動左關尺
獨緊細如刀口舌青嫩而胖滑知其肝膽用事肝膽
先病延及心脾其痰嗽不絶者肝氣虚逆痰隨氣上
也其夢泄不止者肝血虧損疎泄失職也其瘰癧腫
大肝火鬱結不舒也乃以養榮湯倍肉桂月餘已有
痊意更以前方佐歸脾養心二方消息守服三月而愈
周漢卿治錢唐王氏女生瘰癧環頭及腋凡十九竅竅
破白瀋出將死矣漢卿為剔竅母深二寸其餘烙以
火(炙之也)數日結痂愈(明史)
張子治一婦人病瘰癧延及胸臆皆成大瘡相連無好
皮肉張曰火滛所勝治以醎寒命以滄鹽吐之一吐
而著痂再用凉膈散觧毒湯等劑皮肉乃復如初
炙瘰癧以手仰置肩上微舉肘取肘骨尖上是穴隨所
患處左即炙左右即炙右艾炷如小筋頭許三壯即
愈復作即再炙如前不過三次永絶根本先倅湯夀
資宰鍾離有一小鬟病瘡已破傳此法于本州一漕
官早炙晚間膿水已乾凡兩炙遂無恙後屢以治人
人皆驗駱安之妻患四五年瘡痂如田螺靨不退辰
時著艾申後即落所感頗深凡三作三炙遂除根矣
立齋治一男子素嗜慾且勞神惡熱喜冷仲冬始衣綿
乃患瘰癧脉洪大無力曰此隂氣耗散陽無所附陽
氣浮散于外而惡熱也敗毒散加芩連山梔四劑少
愈再以四物湯加芩連白芷桔梗甘草金銀花數劑
而消
繆仲淳治朱文學鏕患癧為炙肩井肘尖兩穴各數壯
而愈(廣筆記)
薛立齋治一婦人患瘰癧延至胸臆腋膿水淋漓日久
五心煩熱肢體疼痛頭目昏重心忪頰赤口乾咽燥
發熱盜汗食少嗜卧月水不調臍腹作疼謂非瘡故
乃血虚而然也服逍遥散月餘少可更服八珍湯加
丹皮香附又月餘而經通再加黃芪白术兩月餘而愈
沈氏室患瘰癧久而不消自汗惡寒此氣血俱虚也遂
以十全大補湯月餘而潰然堅核雖消而瘡口不歛
更炙以豆豉餅仍與前藥加烏藥香附兩月而愈大
抵堅而不潰潰而不合皆由氣不足也嘗見患此者
瘡口雖合而不加補往往變為瘵症
一婦人因怒耳下腫痛以荆防敗毒散加連翹黃芩四
貼而愈嘗治此旬日不消者以益氣血藥及飲遠志
酒(遠志一味未之酒一盞調澄清飲之以查先宜泔浸敷患處治女人乳疽尤效)其腫自消
若無膿者亦自潰不戒忿怒者難治
一婦人亦因怒耳下焮腫頭痛寒熱與荆防敗毒散加
黃芩治表症悉退但飲食少思日晡發熱東垣云雖
有虚熱不可太攻熱去則寒生也遂以小柴胡湯加
地骨皮川芎當歸茯苓白术陳皮十餘劑而愈次年
春復腫堅不潰來索方與八珍湯加香附柴胡地骨
皮桔梗自製服之至六七劑以為延緩仍服人參敗
毒散勢愈甚又服流氣飲則盜汗發熱口乾少食至
秋復求治診視氣血虚極辭不治果歿今人有瘡痬
不審元氣虚實病在表裏便服敗毒流氣藥殊不知
敗毒散乃發表之劑果有表症亦只宜一二服多則
元氣反損其毒愈甚雖有人參莫補流氣飲乃耗血
之劑果氣結膈滿亦只宜二三服多則血氣愈傷反
為敗症雖有芎歸莫救丹溪云此不因膏梁丹毒之
變因虚勞氣鬱所致也
一婦人患瘰癧不消膿清不歛以八珍湯治之少愈忽
肩背痛不能回顧此膀胱經氣鬱所致當以防風通
氣湯治之盖膀胱之脉始于目内眥上頂巔下耳角
復上巔至腦後過風府下項走肩膊一支下腰膂是
經氣動則脊痛項強腰似折按此非膀胱經症而何
彼乃云瘰癧但經病也其脉主行項側即是經火動
而然遂自服清肝降火之藥反致不食痛盛復求治
診其脉胃氣愈弱先以四君子湯加陳皮炒芍半夏
羌活蔓荆子四劑食進痛止繼以防風通氣湯二劑
而愈又一婦流注潰久忽發熱乃虚也與補藥二劑
不用另用人參敗毒散大熱而斃夫老弱之人雖有
風邪亦宜以補中益氣湯治之况又非表症而峻表
不死何俟
一男子因怒耳下及缺盆患癧潰延腋下形氣頗實
瘡口不合以散腫潰堅丸治之而愈一婦患此氣血
不弱亦服此丸其核並消而瘡口不歛更以十全大
補湯及炙以豆豉餅始痊
江中翰姪年及二十耳下患癧焮痛左關脉數此肝經
風熱所致以荆防敗毒散三帖表症悉退再與散腫
潰堅丸月餘而平復
一婦人年二十耳下結核經水每過期午後頭痛服頭
風藥愈甚以八珍湯加柴胡地骨皮二十餘劑而愈
流注
薛立齋治一婦人因暴怒而腰腫一塊或胸膈不利或
走氣作痛此營氣鬱滯與方脉流氣飲數劑而止更
以小柴胡對四物加香附貝母月餘而愈
一婦人患流注遇勞必痛衆手按之痛乃止屬氣血俱
虚用十全大補湯六味丸逍遥散而痊
一婦人先肢體作痛後患流注發熱惡寒食少脇脹月
經不調痰盛喘嗽五心煩熱健忘驚悸盜汗無寐悉
屬肝脾虧損氣血不足用十全大補加味歸脾兼服
諸症悉痊
一婦人素頭暈患流注月經遲少此屬中氣虚弱用補
中益氣湯而愈後因勞仆地月經如涌此勞傷火動
用前湯加五味子一劑而愈
一婦人患前症用行氣化痰等藥胸膈不利飲食少思
用疎利之藥大便作泄中滿不食此脾胃復傷用補
中益氣湯加炮薑脾胃健飲食進又用六君子加芎
歸百餘劑始全愈
一婦人素鬱結肩臂各腫如覆杯此肝脾虧損用加味
逍遥散多于補氣藥右手脉不足者補氣藥當多于補
血藥切不可發表
一男子腿患腫肉色不變不痛脉浮而滑以補中益氣
湯加半夏茯苓枳殼木香飲之以香附餅熨之彼謂
氣無補法乃服方脉流氣飲愈虚復求治以六君子
湯加芎歸數劑飲食稍進再用補劑月餘而消夫氣
無補法俗論也以其為病痞悶壅塞似難于補殊不
知正氣虚而不能運行則邪氣滯而為病經云壯者
氣行則愈弱者則著而為病苟不用補法氣何由而
行乎(經語在流注門尤為肯緊)
一婦人潰後發熱以為虚彼不信仍服敗毒藥乃大發
熱竟至不救夫潰痬雖有表症發熱宜以托裏藥為
主佐以表散之劑何况瘰癧流注乎若氣血充實經
絡通暢决無患者此症之因皆由氣血素虧或七情
所傷經絡鬱結或腠理不密六滛外侵墜道壅塞若
不審其所因辨其虚實鮮不誤人
一男子腿患久而不歛飲大補藥及附子餅更用針頭
散絍之而愈
一男子患臂年餘尚硬飲食少思朝寒暮熱以八珍湯
加柴胡地骨皮丹皮月餘寒熱少止繼以益氣養榮
湯及附子餅炙之兩月餘膿成針之更服人參養榮
湯半載而痊
一婦人膿潰清稀脉弱惡寒久而不愈服内塞散炙以
附子餅而痊
一婦人腰間患一小塊肉色如常不潰發熱謂當以益
氣養榮觧鬱之藥治之不信别服流氣飲後針破出
水年餘而歿
一婦人久不歛忽發寒熱决其氣血俱虚彼反服表散
之劑果大熱亦死大抵流注之症多因鬱結或暴怒
或脾氣虚濕氣逆于肉理或腠理不密寒邪客于經
絡或閃撲或産後瘀血流注關節或傷寒餘邪未盡
為患皆因真氣不足邪得以乘之常治鬱者開之怒
者平之閃撲及産後瘀血者散之脾虚及腠理不密
者除而補之傷寒餘邪者調而觧之大要以固元氣
為主佐以見症之藥如久而瘡口寒者更用豆豉餅
或附子餅炙之有膿管或瘀肉者用針頭散腐之自
愈錠子尤效若不補血氣及不慎飲食起居七情俱
不治
一男子元氣素弱將欲患此胸膈不利飲食少思欲治
以健脾胃觧鬱結養氣血彼不從乃服辛香流氣之
劑致腹脹又服三稜蓬术厚朴之類飲食愈少四肢
微腫兼腰腫一塊不潰而歿盖此症本虚痞今用尅
伐之劑何以不死况辛香燥熱之劑但能劫滯氣取
快于一時若不佐制過服益增鬱火煎熬氣液為痰
日久不散愈成流注之症
一聘士流注久潰肌肉消瘦發熱作渴惡寒少食以六
君子加歸茋附子服數劑患處遂紅活又服十全大
補三十餘劑膿漸稠而愈後惑于人言謂盛暑不宜
用附子彼又因場屋不遂意復患前症專服敗毒流
氣之劑元氣消爍肌肉日瘦醫以為不治自分不起
其師滕洗馬云向者病危得附子藥而起今藥不應
以致危篤何不仍服附子藥遂復求治其脉微細症
屬虚寒並無邪毒仍用附子藥乃得愈
賈閣老子患流注脉數作渴極喜飲冷膿水清稀面帶
赤色曰此氣血虚而兼火也治難奏功彼以為迂别
服燥濕分利之劑兩月餘反加煩渴寒熱往來復邀
治形體已脱曰雖治亦無功矣後果不起
陳進士遂初年逾三十患腹腫硬逾年而瘡頭破時出
血水此七情所傷榮氣絶于肉理而然名曰流注診
之肝脉濇盖肝病脉不宜濇小腹正屬肝經須濇脉
退乃可愈欲以甘溫之劑補其氣血令自消潰不信
仍服攻伐之藥致氣血愈虚果殁于金旺之月丹溪
云諸經惟少陽厥隂之生癰疽宜預防之以其多氣
少血也少血而肌肉難長瘡久不合必成敗症苟不
知此輙用峻利毒藥以伐其隂分之血則其禍不旋
踵矣
一室女背胛結一塊如鈔大而不焮但倦怠少食日晡
發熱脉軟而濇此虛勞氣鬱所致也用益氣養血開
鬱之藥又令飲人乳精神稍健彼不深信又服流氣
飲飲食遂少四肢痿軟乃悔之復求治以為决不可
起矣後果斃
一男子年三十餘素饑寒患右肋腫如覆瓢轉側作水
聲脉數經曰隂虚陽氣凑襲寒化為熱熱甚則肉腐
為膿即此症也及按其腫處即起是膿已成矣遂以
濃煎黃蓍六一湯(蓍六草一)令先飲二鍾然後針之膿出
數椀諸虚症並至遂以大補藥治之三月餘而愈大
抵膿血大泄氣血必虚當峻補之雖有他病皆宜緩
治盖元氣一復諸病自退若老弱之人不同腫潰尤
當補也
一男子年十九腰間腫一塊無頭色不變三月不潰飲食
少思肌肉日瘦此寒摶腠理榮氣不行鬱而為腫也
名曰濕毒流注百餘劑元氣復而腫消後因勞役怒
氣經行不止服凉血之劑其血如崩此因脾氣復傷
下陷而血從之朝用補中益氣湯夕用歸脾湯而愈
一婦人禀弱性躁脇臂腫痛胸膈痞悶服流氣敗毒藥
反發熱以四七湯數劑胸寬氣利以小柴胡湯對四
物加陳皮香附腫痛亦退大抵婦人性執著不能寬
觧多被七情所傷遂致遍身作痛或肢節腫痛或氣
填胸滿或如梅核塞喉嚥吐不出或痰涎涌盛上氣
喘急或嘔逆惡心甚者渴悶欲絶産婦多有此症宜
服四七湯先調滯氣更以養血之藥若因憂思致小
便白濁者用此湯吞青州白丸子屢效
一婦人腿患筋攣骨痛諸藥不應脉遲緊用大防風湯
二劑頓退又二劑而安又一婦人亦然先用前湯二
劑更服黑丸子而痊此二患若失治必潰成敗症
一老人傷寒表邪未盡股内患腫發熱以人參敗毒散
二劑熱止炙以香附餅又小柴胡加二陳羌活川芎
歸身白术枳殼數劑而散
一男子肩胛患之微腫形勞氣弱以益氣養榮湯服黑
丸子及木香生地作餅覆患處熨之月餘膿成針之
仍服前藥而愈
一男子臂腫筋攣骨痛年餘方潰不歛診其脉更虚以
内室散一料少愈以十全大補湯及附子餅炙之而
痊精要云畱積經久極隂生陽寒化為熱以此潰多
成痿宜早服内塞散排之
一男子腿患潰而不歛用人參養榮湯及附子餅更以
補劑煎膏貼之兩月而愈
通府李廷儀患流注唾痰氣促自恃知醫用化痰理氣
等劑半載而潰用托裏等劑膿水淋漓腫硬不消寒
熱往来飲食少思肌肉消瘦大便不實手足時冷兩
尺脉浮大按之微細曰此屬命門火衰當用八味丸
不信乃服參茋歸术之類更加痰喘泄瀉服八味丸
益氣血年餘而瘥
一婦人背患流注内潰脹滿服流氣化痰之劑自汗盜
汗脉大兩弱此元氣虧損之症也與參茋各一兩歸
术各五錢肉桂二錢服而針之至夜半始出稀膿二
椀許翌日大汗倦甚煩熱手脚自動氣促脉洪大而
數仍用前藥加附子一錢炙草二錢二劑脉症悉退
又以六君加薑桂二十餘劑始離牀褥後因勞復寒
熱作渴汗出時仲冬寢幃氣出如霧用十全大補加
桂附二劑而痊
一學士年十六患此二載矣脉洪大而數膿清熱渴食
少體倦夜間盜汗午前畏寒曰真氣不足邪氣有餘
治之無功矣午前以四君子加芎歸炙草午後以四
君子加五味麥冬參茋兩月諸症遂可一二又有用
滲利之劑保其必生者三月後形體骨立後竟不救
一弱人患流注内潰出敗膿五六椀是時口眼歪斜以
獨參湯加附子二錢二劑少愈更以十全大補之劑
月餘而痊大抵瘡痬膿血既泄當大補氣血為先雖
有他症當以末治之凡癰大潰發惡寒皆屬氣血虚
甚若左手脉不足者補血藥當元戎云若人飲食疎
精神氣血弱肌肉消薄榮衛之氣短促而濇滯故寒
摶腠理閉鬱而為癰腫當補之以接虚怯之氣遂以
十全大補加香附陳皮三十餘劑始針之出白膿二
椀仍用前藥倍參茋及以豆豉餅炙之漸愈彼欲速
效内服敗毒外貼寒凉反致食少膿稀色紫喜得精
氣未喪仍以前藥加遠志貝母白歛百劑而愈
劉文通室年逾二十腰間突腫寸許肉色不變微痛不
潰發熱脉大此七情所傷氣血凝濇于隧道而然也
當益氣血開鬱結更以香附餅熨之使氣血充暢内
自消散不消雖潰亦無虞不聽乃服十宣流氣藥氣
血愈虚破出清膿不歛而斃
續名醫類案卷五十六
