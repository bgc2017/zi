續名醫類案卷四十一
錢唐魏之琇撰
痘(膿期)
徐仲光曰一痘養漿而内却無水乾涸空虚此氣虚伏
陷也若得人事清爽飲食如常痘無損處宜補中益
氣湯歸茸湯主之若喘脹嘔泄煩悶外剥者不治
一痘漿充滿根血淡紅痰涎壅盛日晡潮熱皆謂氣
不足以保元加芎歸貝母陳皮治之不愈不知此乃
隂虚火甚生痰也以六味地黃丸料内加參附肉桂
温之而痰絶熱去又與補中益氣湯而愈一痘漿
充滿痰盛少食便溏此乃脾胃虚弱不能運化精微
津液凝滯所致以六君子湯加炮薑一痘漿足忽
泄瀉身冷自汗此乃脾胃氣虚也以保元合附子理
中湯愈或加肉果一痘漿不易充足而色淡白亦
脾胃氣虚也以大保元湯主之又歸茸湯益之一
痘漿足而色不易蒼臘乃脾弱之故脾主結痂也用
保元加白术白芍陳皮官桂蓮肉收厚靨而愈若收
如麫薄只以參苓白术散主之一痘七日無漿倒靨
獨根窠斂束以保元加山甲官桂又以水楊浴洗頭
面手足良久復起成膿而愈一痘九日平面平塌
無漿自口以下俱紅綻能食便溏乃元氣不足不能
上升於面以保元加白术白芍官桂肉果升麻十一
朝空地補出贈痘俱行漿又與異功散而愈一痘
正面漿足結痂身肢無漿能食便溏完榖不化乃脾
隂不足不能以充灌用參术白术散加附子兔絲肉
果又與河車散而愈一痘八日空殼無漿因氣血
不足不能振作以制其毒用補中益氣治之發疔四
五處而愈經曰發癰發疔者生也一痘八日倒靨
灰白色泄瀉煩渴咬牙寒戰此乃氣血虚寒也以異
功散治愈若治之不止反加昏悶者死一痘八朝
頂陷漿滯不行色見焦紫乃風寒壅腠理氣滯血凝
之故宜升提發散之劑内服紫蘇飲外浴水楊湯使
藥氣藉湯氣上升毒隨煖氣而發若兒弱只浴頭面
手足痘即光潤隨服補中益氣湯調理凡用此湯須
量氣血充足的為風寒所閉則可浴若浴后不起又
加悶亂者死一痘養漿時昏睡不甦便溏能食乃
脾主困因便而脾虚倦息而昏睡也歸脾湯加白芍
山藥米仁蓮肉愈一痘漿充足忽爾一齊結痂乾
紫能食便調此是火迫而收之太急乃倒靨也投以
補兼攻發之劑十四日四肢腫痛成癰膿成毒化若
不食便溏噦嗆則為内虚倒靨毒歸於内喘脹而卒
一痘漿不易充足根血赤色煩渴溺濇舌燥便秘
皆云氣虚而津液不足以保元加麥冬治之愈甚漿
滯不行此乃血熱未解温補反助其邪乃火盛水涸
之義更以犀角地黃湯又四順清凉飲利之前症悉
平漿滿而愈經曰毒未盡解而温補則毒藴盛而不
能化漿也一痘九朝而死棄之沙灘視其手足動
掣色雖焦紫形尚綻突乃毒火悶瞀一時而死得水
氣而火減故復甦也抱回治以犀角地黃湯而愈
亦有得土氣而解者一痘七日根窠赤痛便秘溺
濇煩躁飲水或用清解之劑未應乃熱毒内鬱也以
大黃當歸赤芍甘草之類一劑又與犀角地黃湯而
愈一痘養漿時大便下血或尿血或神昏不醒或
多睡蓋心主血血虚邪乘而入心神昏亂之故宜犀
角地黃湯安神丸若治而不已者至二十日而卒若
毒盡外出當以補中益氣湯加麥冬棗仁一痘漿
足膿俱紫黑熱甚便秘乃血熱毒壅也以黃連解毒
湯加翹蒡愈一女季春患痘妄言卓立日夜不得
眠睡至七朝尚未安寧視其形色俱順而妄言卓立
者心膽火熾也以犀角地黃加柴胡龍膽治愈
萬密齋治汪氏子痘出膿成時頭面腹背皆飽滿惟手
足自肘膝至掌指猶未起發曰脾主四肢此子脾胃
何甚弱也乃由去胎失乳故用建中湯加黃茋防風
一服盡起脹作膿矣其家信奉魯湖黑神此子寄名
於神未出痘神先降壇云吾保汝子痘出必少至是
痘出甚密乃以計逐之使去
痘(靨期)(附痂后)
徐仲光治一痘漿足結痂忽爾紫黑穢氣也以十全大
補加木香治之而愈一痘收痂厚而乾黑身熱咳
𠻳乃風寒客肺也麻黃湯得微汗而愈一痘痂如
麩薄粘皮不脱昏睡内熱乃脾虚少血之故以調脾
養榮湯治之一痘收靨乾黑粘皮不脱身熱煩渴
睡卧不寧有以氣血不足大補之四七日枯槁而卒
一痘如前以犀角地黃湯加翹蒡治之火漸減而
諸症悉平痂疕漸脱而愈此乃毒火彌熾之故經曰
火盛則水涸此之謂也一痘痂厚而乾黑粘皮不
脱身熱煩渴譫語妄言睡卧不寧乃隂虚火甚也以
四物湯合生脉散加棗仁一痘清漿結疕如麩乃
正氣不足不能化毒盡解以補中益氣湯加山藥治
之兩曲池發癰成膿而愈一痘靨淡白如麩便溏
減食乃中氣不足用參苓白术散加肉果陳倉米愈
一兒九歲出痘勻朗綻突九日漿足能食便溏乃
恃其順而恣與之食以致肚腹脹痛停漿色滯用消
化藥而便行安和痘漿不長乃食物雖消正氣受傷
當與調脾益氣助漿收斂竟不從治延至十四日漸
内虚倒靨漿復化為水而始行補氣不效喘脹而卒
一痘至十日十一日頭面將結痂膿漿尚未充足
只是氣虚不能托毒於外急以木香散加黃茋蟬退
而愈一痘十二三日上身已結痂下身尚灰白不
充滿頭温足冷以木香散加附子酒茋而愈一痘
至十四五日偏身結痂而充但是足下未焦寒戰咬
牙以十全大補湯加附子愈一痘至十五六日膿
疱充足當痂不痂又作寒戰咬牙只是不足治以温
補一痘如前頂突根綻此是陽火有餘胃氣大熱
也服白虎湯一劑而愈(附)一痘痂脱盡正頞一痘
潰而不斂四九日作痒破出臭膿而聲啞悶亂而死
痘痂盡脱頭上一痘不斂二十八朝忽痒甚出蛆
盞許亦聲啞悶亂而死
萬密齋治胡氏長女痘甚密膿成過期不靨此女平日
脾虚食少性不服湯劑以錢氏異功散加木香青皮
蜜丸米飲下調理而安
胡氏子痘甚密膿成不靨漸至潰爛自起發以來未得
大便此裡熱鬱蒸故不成痂欲下之彼謂此子素弱
不可下時有術士符水甚驗乃書一符焚而服之少
頃腹中嗚而利下清水衆皆稱妙因思久未更衣豈
無燥矢至次日痘益潰爛乃用膽導法下燥矢三十
餘枚如彈子大衆又笑曰此法更妙痘即收靨至腰
又不收蓋大便下后人未行也再用膽導去燥矢十
四枚后皆溏屎痘盡收而安
一小兒因渴飲水過多濕傷脾胃不靨以四君子湯人
參補中白术燥濕茯苓滲水甘草解毒加防風以勝
皮毛之濕白芷以逐肌肉之水桂以利關節而去寒
水之邪砂仁以温胃止渴調理而安
一小兒大便不通熱蒸於内而生濕致浸滛不能成痂
用當歸稍生地以凉血麻仁以潤燥酒大黃以瀉熱
開結生甘草以和中得利而安
一小兒泄瀉不止食少此裡虚不能成痂用陳氏異功
散合肉䓻丸而愈
蔡氏子痘密膿成過期不靨面瘡潰腫起止呻吟嗆水
吐食語音不清或謂不治視其面瘡腫起正在貫膿
遍身皆然非倒靨也嗆水嘔食者口唇腫硬吞嚥不
便非咽喉潰爛也語音不清者鼻中壅塞氣不得通
非失音也瘡毒盡表病裡和可治也用苦參酒浸牛
蒡白蒺藜何首烏荆芥穗等分為末酒糊為丸淡竹
葉煎湯下調理而安時隣居一兒症同謂不可治或
問故曰彼過期宜靨此未成膿不宜靨一也彼腫脹
猶實膿血此則面平目開皮脱肉乾二也彼喉舌無
瘡此則咽舌潰爛嗆水失音三也彼私與蔡氏求藥
服之無效死
胡氏女十三歲痘甚密或與參芪大補之二十日後過
期不靨已潰爛幸非倒靨乃温補過多裡邪盡出表
毒不解急宜解表勿使皮肉腐爛不信又踰五日不
收乃用荆防升麻以解表白芷以蝕膿逐水連翹牛
蒡甘草解鬱蒸之毒肺主皮毛因黃茋之補肺熱已
甚時值夏火正旺之時用黃芩以瀉肺中之火解時
令之熱調理一月而安
盧文學妻李氏痘甚密未及成膿面瘡自破皮腫膿聚
氣多腥臭過期不靨飲食漸少鎖喉嗆水曰形症俱
惡恐不得痊二十餘日殞
一小兒靨后又出一層小痘其家驚憂曰佳兆也痘科
云輕者作三四次出大小不一等重者一齊涌出此
痘最輕且無餘毒發已盡矣果然
吳氏子三歲出痘毒氣有餘榖氣不足食少故不靨也
問服何藥曰無藥可解能食則生不能食則死次日
思食所食且多曰死急矣問故曰謂能食者久不食
而今思食自少加多胃氣復也今忽多食乃胃敗火
盛邪火殺榖名曰除中(出傷寒論)猶膏之將滅必大明而
后熄死在旦夕也果然
一小兒靨后痂皮不脱曰此脾肺二經不足也蓋肺主
皮毛脾主䏎肉其氣不足故痂難脱用錢氏異功散
加黃茋桂而愈
一兒痘后一身盡靨痂皮盡脱惟頭與足不靨曰此常
候也不必治蓋諸陽皆聚於頭乃陽中之陽謂之孤
陽諸隂皆會於足乃隂中之隂謂之寡隂孤陽不生
寡隂不育所以頭瘡不收者孤陽無隂也足瘡不收
者寡隂無陽也久當自痊但遲遲耳(說欠明允)
一小兒痂落后其瘢色白曰此氣血虚也肺為氣之主
其色白當用參茋大補之劑否則有變不信謂痘已
收完何變之有一月后大喘而死
雷邑丞孫痘落痂月餘面瘢凸腫今始發洩也凡毒自
内而外者吉乃用當歸稍赤芍荆防連翹牛蒡元參
蟬退升麻作散淡竹葉煎湯調服安
一小兒落痂后瘢内凸起作痒此風熱也用人參敗毒
散加荆防一服安后有患此者用荆芥敗毒散加人
參服之外用水楊湯皆效
一小兒落痂后瘢腫復成瘡久不愈此痘毒瘡也由犯
手撏搯不得自脱故皮肉受傷而復作瘡以苦參丸
與服效
一小兒落痂后瘢毒不平曰痘家戒食薑恐靨不齊瘢
不平也問之果然
王氏女痂落遍身盡白色不紅日夜啼哭遍身潮熱不
思乳食曰此症若不急治或一二月或二三年必致
成疳而死不信后果歿后其子亦患此令服十全大
補湯數劑又與三合湯治之其熱即退哭亦止痂肉
色盡紅方止藥人服加減八寳湯全愈
一小兒已脱痂初無他苦一醫視其目睛無神帶白曰
不可為矣逾日亡(廣筆記)
痘(附伏倒陷靨痘)
徐仲光治一血熱痘初失凉解至五六日方服芩連歸
地翹紅纔起脹灌漿至半漿又不服藥九朝變黑歸
腎面唇腰脚皮内俱黑仍用前藥加金汁及人牙散
勢少緩又用黃連生地紅麯各錢木香三分燈心錢
次日加犀角連翹黑色俱散唇眼俱清前方連進四
劑而愈
萬密齋治吳氏子磊落紅活順痘也其兒脾胃素弱起
發略遲或謂其氣虚妄投陳氏木香散一劑痘轉平
不起又投陳氏異功散一劑再延視不可為矣
李氏子四歲出痘十日后痘頂平陷根窠紅紫昏睡不
食不可救也次日死
吳氏女痘將膿面上有乾靨者犯倒陷逆症乃用參茋
甘草節歸地赤芍銀花牛蒡連翹麻黃酒蜜拌炒黑
紅花子水煎服山甲末且告之曰服后若先乾者復
起作膿未乾者肚壯紅飽滿空處再出小痘上也不
作膿不補空或發癰腫次也否則不可為矣連進三
服已乾者不腫未乾者飽膿空中補出不多手足發
癰后以十全大補湯加銀花連翹調理而安
雷邑丞孫五歲出痘衣以厚綿圍以厚被日夜向火任
其飲酒未七日而靨面目至腰潰爛平塌無作痂者
曰此非止是倒靨也亟用疎裡解毒之藥減去衣被
勿近火飲酒方保無事以黃茋白芷排膿托裡防風
蟬退以疎表青皮桔梗以疎裡牛蒡甘草以解毒一
服潰瘡復脹大便膿涎此毒氣中外無留矣戒勿再
藥恐生化病也
董氏女年十九臘月半出痘至歲終不得收靨精神已
昏飲食俱廢視之僵卧如死人其脉洪實調勻此本
倒靨逆症幸脉洪實不疾不徐今棄症從脉治之若
得壞瘡復起新痘復出人事清爽飲食如常則無事
矣乃用升陽散火湯加黃茋當歸木香清皮連進三
劑初三日復出一層新痘舊者盡乾初五日出盡周
匝一身乃漸甦省能言求飲食依期起發至十三日
靨后以十全大補湯調理謂痘倒靨必歸腎今幸愈
尤當防目疾宜預解之不聽半月后左目痛不能開
果喪明
柴氏婦二十七歲痘甚密膿成時鼻準先乾口此症凶
也不可治問故曰起發未透膿漿未熟不當靨也况
收靨自有次第形色亦殊先自口唇兩傍收起漏漿
堆膿面瘡皆然自項而下則成疕殼今痘未熟面靨
乃倒陷也自鼻先收失其序也不漏漿者乾枯也后
三日死
痘毒
徐仲光治一兒漿足為穢氣觸倒靨焦黑四肢腫痛幸
其能食便調正不留邪必發癰也用内托解毒之劑
而愈
一兒七朝痘順有行漿之勢兩臂膊腫大如瓜幸能食
便調此少陽經虚毒滯不散也補其陽而腫自愈用
參茋甘桂歸芍陳芷羌活人中黃治之漿足腫漸消
而愈
一兒痘症相同不補漿雖滿痂腫處成膿竟損一目
一兒五朝兩臂腫痛用解散藥而漿不充毒不退反寒
戰作痒危甚此急治其表而失於補托也保元湯加
丁桂术橘治之漿足而痂后以托解藥其毒成膿而
愈
一痘密而内強過於補益而生癰腫煩燥口渴便秘以
三黃丸利之再用清解之劑調理腫消而愈
一兒患痘癰於小腿歲餘尚潰腐不能收口此至隂之
下無陽氣充拓膿血既久氣寒虚弱宜補助元氣千
金内托散加牛膝㯽榔土茯苓首烏潰出一嫩骨漸
收口而愈蓋毒久不散凝結骨中與地四生金之義同
一兒痘毒流注四五個於肩臂痂如麩薄少神粘著不
脱此氣血不足也十宣托裡散外用針刺破又玉龍
膏鐵箍散圍吸筒吸膿而愈
一痘毒出清水六脉微弱元氣虚寒保元湯加桂附白
术調理而愈
一痘大腿腫痛此毒火鬱於肉分丹腫也用歸芍丹地
翹芷木瓜大黃
一耳后赤腫結核寒熱頭疼體痛此感冒不正之氣所
結乃時毒也十神解毒湯治之而愈
一痘漿雖滿而四肢清薄水痂薄如麩十二朝兩肩臂
腫痛有謂餘毒而用養血解毒而惓怠毒亦不退此
隂虚而毒滯不化也宜大補氣血而兼解毒得氣血
調暢則毒歸一處成膿而化矣四君子湯加陳芍歸
芷羌翹銀花大劑加減調理而愈此症若專用解
毒致傷脾胃而瀉嘔厥冷耗散真元者附子理中湯
加肉果木香得肢熱疼腫又四君子湯加金銀花黃
茋白芷而愈若專解毒而不固元氣只以圍藥敷塗
腫雖退而毒内藴非損手足必腹脹喘急而死矣
萬密齋治周氏女出痘發熱五日餘未見痘出但背上
發一腫毒曰不可治也非癰乃痘母也三日后果卒
張氏女痘起發止空殼此氣有餘而血不足則在肝經
用四物湯小柴胡湯雖作膿亦未飽滿而收曰凡痘
瘡不成膿或膿少者皆發癰毒此足厥隂肝病必發
頂疽果然
施季泉口授一家傳秘方治痘后毒如神人參茯苓銀
花犀角各三錢甘錢五分羚羊角錢珍珠八分蜜丸
每服一錢日一服(廣筆記)
萬密齋治胡氏女痘不甚密亦不十分光壯飽滿素畏
藥不肯服收靨時一片薄殼逆症也足膝發癰毒與
藥一飲而盡曰病不可為也問故曰脾主味開竅於
口經云口利則知五味其平素不肯服藥今一飲而
盡是不知味而脾敗矣况臏膝乃脾所主脾敗則不
能成膿或針之果然清水次日死
夏氏子痘后手足發癰面色黎黑精神疲困飲食且少
曰兒痘未得起壯收靨太急今發癰毒仍倒陷歸腎
也必不能成膿而死果然
一小兒痘后發癰用十全大補湯如連翹銀花治之愈
蓋其癰已潰故用是方凡潰癰以是治之無不愈者
一小兒痘后發癰用解毒内托散調理而安
蔡氏子痘后卵腫曰此厥隂肝病用小柴胡湯加青皮
木通查肉調理愈
費建中曰一兒痘止八十三粒或以輕緩之劑按日期
規則投至十六日咸謂收效矣延至二十六日邀視
則兩目張皇如臨白刃乾嘔不止愁楚非常隂嚢兩
旁有小毒桃核大隠於肌肉色且黑黯此餘毒悶焉
者也辭勿治是晚即死
一兒半週痘甚稀頗紅活惟身熱如火漿后躁亂霎時
收斂紅暈焮赤痂甚焦燥腰及環跳發兩癰如掌大
硬如石腫如拳又小疔甚夥以必勝湯日二劑胭脂
調化毒丹貼之疔漸退癰亦膿潰以忍冬解毒湯加
地丁當歸收效
痘(腫脹)
徐仲光治一痘后痂未盡脱遍身黃腫壯熱腹滿溺赤
者乃脾胃素有濕熱而兼餘毒不盡也宜消積滲濕
解毒以五補散加米仁連翹山梔竹葉防風白术蒼
术厚朴茯苓一痘后浮腫皮薄而光手按成窟咳
渴便濇仍痘后飲食傷脾脾虚不能制水水潰妄行
浸漬脾土滲透脾膚故腫耳其喘咳者水妄行不能
制火火盛刑金也又曰水氣上行侵肺最為難治其
小便濇者由金為火尅失其降下之令不能輸化也
治宜補中行濕清熱利便之藥以實脾飲五脾散石
千散治之一痘后遍身發腫餘毒攻冲也以滿天
星草同水楊根銀花馬蘭頭各搗汁和勻服滿天星
葉如芫荽多生墻下隂濕之處一痘后小便不利
腰已下腫乃脾胃氣虚不能制腎水水溢下焦故也
當利小便以五芩散間服牡蠣散又六君加澤瀉
一痘后遍身赤腫發為赤遊風者乃餘毒不盡解而
又恣食煎炒辛熱之物熏蒸腸胃熱與血搏而然宜
犀角解毒湯一痘后腮頰赤腫為遯毒風者乃客
風畜於皮膚流注而為頑核赤色也内服解毒湯外
敷玉龍散(附)一夏月痘漿足收靨溺赤短濇外腎
膚嚢赤腫通明乃膀胱熱甚毒氣流結於小腸以八
正散又化毒湯治之
萬密齋治一男子年二十餘甚密起發時腫異常面如
鍚餅形狀可畏喜其飲食如常大小便調安静而睡
或欲投木香散曰痘疹無疾不須服藥色白者痘出
太多氣血不能周徧也數日后自收靨矣果然
一小兒痘甚密不甚起發面如錫餅食少而渴或欲投
木香散曰兒無吐瀉裡虚之症不可用也乃以保元
湯加當歸赤芍防風桔梗牛蒡調理而安
一婦人年二十四五痘甚密面腫甚身無完膚七八日
后眉心唇上有成血漿者或謂正當作膿之時曰未
也面瘡帶赤猶是血色未曾化水遽爾成膿此惡候
也后必潰爛而死果然
唐大尹子年十二痘靨后右肩發紅腫非毒也或以針
刺之其手遂不能舉視之其手不痛但軟弱無力不
能自舉必用左手持之乃能舉此血熱氣虚也蓋肝
主筋資以養寒則縮熱則脹惟補氣養血則愈用參
茋术草芎歸芍川斷木香桔梗苡仁防風為末山藥
糊丸服半月而愈
一小兒痘后洗浴面目一身俱腫此水氣也用四君子
湯以補脾去濕加黃茋以實表防風以勝肌表之濕
麻黃以逐脾間之水一服腫減半再以錢氏異功散
加猪苓澤瀉而安
痘(倦怠)
徐仲光治一痘后煩熱喘脹便溏溺赤嗜卧此暑傷氣
分清暑益氣湯而愈
一痘便溏食少嗜卧亦脾胃虚也六君子湯加香棗仁
而愈
痘(嗜卧)
徐仲光治一痘后嗜卧煩熱喘滿溺赤便溏時值長夏
脾胃不足之故用清暑益氣湯治痘后倦怠嗜卧
便溏減食皆由胃虚不能生氣脾虚不能生血運令
不行化工失職宜六君子湯加棗仁木香一痘后
嗜卧呼之不醒晝夜皆然乃氣虚脾弱清氣不能上
升也以五味異功散加歸芍又與歸脾湯愈一痘
后炎暑嗜卧怠惰食少口燥咽乾肌膚枯瘁乃脾胃
虚元氣弱不能實四肢充肌膚而潤皮毛也况值長
夏熱傷元氣以補中益氣湯合生脉散治之
萬密齋治一小兒痘后發熱不止食少喜睡又黑黯乃
痘毒内陷也因問其膿水必清痂皮必薄果然不成
膿不結疕但水出皮脱而乾曰凡痘初出壯熱昏睡
常候也今既收則當邪盡正復熱退食加神爽乃俱
不然不可治也后忽昏冒死
痘(羸瘦)
徐仲光治一痘煩熱口渴能食易化不作肌肉此氣血
虚乏心火亢而上乘也經曰火炎上則土燥多食亦
飢虚治宜氣血兼補单日服五味異功散加黃連木
冬知母雙日服四物湯亦有治之不應為毒火爍隂
津液枯涸而死一能食枯渴肌肉不長精神憔悴
脉來乘緩此乃脾胃不足東垣曰胃伏火邪於氣分
則能食脾虚則肌肉削又曰脾胃虚寒則元氣不足
以補中益氣湯加黃連一能飲食易飢不長肌肉
此因胃陽有餘脾隂不足故胃食善消内經曰二陽
結謂之消二陽者胃與大腸也以小異功散加黃連
白芷治之以瀉二陽之熱也一痘后面白唇赤肌
肉羸瘦皮毛枯槁潮熱往來雖食易化乃疳勞之候
皆由痘后飲食不節脾胃過傷東垣曰脾胃虚弱則
元氣下流隂火上乘其土位治宜健脾為主而兼以
清熱之劑則脾土固氣血滋生諸症自平以歸芍四
子湯加石斛麥冬地骨皮銀柴胡等劑又六味地黃
丸加參术當歸枸杞子五味子間服異功散一痘
后面白無精光口氣冷少食羸瘦乃胃氣虚之候以
六君子湯治之一痘如前兼以便溏脹漏即用六
君加炮薑木香一門命火不能生土而成是症者
用六味地黃丸一痘后漸黃瘦面腫身熱肚大吃
泥吃米此由痘后飲食傷脾愈而復傷乃脾疳之候
也治宜養正而積自除以肥兒丸治之
續名醫類案卷四十一
