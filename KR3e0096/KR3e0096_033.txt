續名醫類案卷三十三
錢塘魏之琇撰
妊娠傷寒
繆仲淳治于潤父夫人妊九月患傷寒陽明症頭疼壯
熱渴甚舌上黑胎有刺勢甚危繆投竹葉石羔湯索
白藥子(醫馬病者)不得即以井底泥塗臍上乾則易之一
日夜盡石羔十五兩五錢病瘳産一女母子毋恙
治妊娠傷寒護胎為要否則胎墮多死以白藥子
為細末雞子清調攤綿紙上如椀大自臍帖至臍
下胎存生處乾即以濕水潤之臨症者慎勿忘此
妊娠感寒
馮楚瞻治一孕婦勞役受寒忽四肢厥冷喘急大作額
汗如雨六脈沉細欲絶令以人參五錢桂附共三錢
煎服病家曰已孕三四月服桂附保勿墮乎曰此時
重母不重子未有母亡而子活者服下少頃吐出清
水藥入腸胃其聲汨汨直達而下作噯數聲喘減汗
收脈漸起乃平和調理以漸而安十月足生一子
張路玉治一婦人素稟氣虚多痰懷妊三月因臘月舉
喪受寒遂惡寒不嘔逆清血(血字疑水字之誤)腹痛下墜脈
得弦細如絲按之欲絶與生料乾薑人參半夏丸二
服不應更與附子理中加苓半肉桂調理而康大抵
懷孕母氣多火芩連則安多寒得桂附則安多痰得
苓半則安務在調其偏勝適其寒温未有母氣逆而
胎得安亦未有母氣安而胎反墮者(較馮說自然)所以金
匱有懷妊六七月胎脹腹痛惡寒小腹如扇用附子
湯温其臟者然認症不果不得妄行是法一有差誤
禍不旋踵非比芩連之誤猶可引延時日也
妊娠(傷暑)
孫文垣治竹匠婦孕五月患心痛究所由為失足墮樓
也教飲韮菜汁一盞痛隨止又服他醫藥二帖心復
痛吐鮮血盈盆胸間沖沖上抵痛不可言危在頃刻
再診六脈皆洪大汗出如雨喘息不相續亟令移居
樓下與益元散五錢用紫蘇湯調服戒之曰今夜若
睡聽其自醒切勿驚動汗止即甦也服後果睡至曉
汗斂胸膈不痛喘息亦定再與固胎飲一帖全安先
是隣醫診之謂吐血脈宜沉細今反洪大又汗出喘
息不休危在今夜見病起来詢曰孕婦不得汗下及
利小便謂之三禁昨劑悉犯之而反獲效何也曰醫
貴審症蓋婦之汗非由病以樓居低小當暑酷熱逼
故也汗血去而胎失養故上抵喘息不續移樓下避
暑氣益元散為解暑聖藥紫蘇又為安胎妙品氣下
則血歸元而病痊矣法出醫壘元戎中四血飲是也
乃唯唯而退
妊娠(喘逆)
張子和治吳産祥之妻臨月病喘以涼膈散二兩四物
湯二兩朴硝一兩作二服煎令冷服一服病減大半
次又服之病痊效矣張曰孕婦有病當十月九月内
朴硝無碍八月者忌之七月却無妨十月者已成形
矣
周仁齋治一孕婦痰喘用生半夏錢半肉桂乾薑各五
分五味子三分麻黃二分先以水煎後下藥勿令太
熟熱服其喘即止(半夏肉桂皆孕婦所忌宜酌用之切勿輕率)
薛立齋治吳江人史萬湖仲子室年二十餘疫疾墮胎
時咳服清肺解表之藥喘急不寐此脾土虛而不能
生肺金也藥復損而益甚也先與補中益氣加茯苓
半夏五味炮薑四劑漸愈後往視之用八珍湯加五
味十全大補湯而愈
妊娠(咳𠻳)
薛立齋治一妊婦𠻳則小便自出此肺氣不足腎氣虧
損不能司攝用補中益氣湯以培土金六味丸加五
味以生腎氣而愈
一妊婦咳𠻳其痰上涌日五六碗許諸藥不應此水泛
為痰用六味丸料及四君子湯各一劑稍愈數劑而
安
一娠婦因怒咳𠻳吐痰兩脇作痛此肝火傷肺金以小
柴胡湯加山梔枳殼白术茯苓治之而愈但欲作嘔
此肝侮脾也用六君子湯加柴胡升麻而愈
妊娠(煩熱)
薛立齋治一妊婦煩熱吐痰惡熱惡心頭暈此脾虚風
痰為患用半夏白术天麻湯以補元氣祛風邪漸愈
惟頭昏未痊乃用補中益氣湯加蔓荆子以升補陽
氣而愈
一妊婦煩熱兼咽間作痛用知母散(知母麥冬黃茋子芩赤苓甘草)加
山梔竹瀝以清肺金而愈後内熱咳𠻳小便自遺用
補中益氣加麥冬山梔以補肺氣滋腎水而痊
妊娠(嘔吐)
薛立齋治一妊婦停食腹滿嘔吐吞酸作瀉不食以為
飲食停滯兼肝木傷脾土用六君子湯以健脾胃加
蒼术厚朴以消飲食吳茱萸所製黃連以清肝火諸
症悉愈又以六君加砂仁調理而脾土乃安
一妊婦嘔吐脇脹或寒熱往来面色青黃此木旺而尅
脾土用六君子加柴胡桔梗枳殼而安
一妊娠婦胸脇脹痛吐痰不食此脾胃虚而飲食為痰
用半夏茯苓湯漸愈又用六君子加枳殼蘇梗桔梗
而飲食如常後因恚怒脇脹不食吐痰惡心用半夏
茯苓湯加柴胡山梔而愈(立齋治娠婦亦時用半夏)
一妊婦因怒寒熱胸脇脹痛嘔吐不食狀如傷寒此怒
動肝火脾氣受傷也用六君子加柴胡山梔枳殼丹
皮而愈但内熱口乾用四君子加芎歸升麻而安
一妊婦霍亂已止但不進飲食口内味酸泛行消導寬
中薛曰此胃氣傷而虚熱也當服四君子湯彼不信乃
服人參養榮湯嘔吐酸水其胎不安是藥復傷也仍
與四君子湯俾煎熟令患者齅藥氣不作嘔則呷少
許恐復嘔則胎為鈎動也如是旬餘而愈
妊娠瀉
陳三農治一婦有孕常作瀉久瀉屬腎用白术四兩煮
熟山藥二兩炒甘草一兩炙杜仲薑汁炒松花炒各
七錢米糊為丸服愈
薛立齋治邊太常側室妊娠泄瀉自用枳术黃連之類
腹悶吐痰發熱惡寒飲食到口即欲作嘔強匙許即
吐酸不快欲用祛痰理氣此因脾胃傷而痰滯中脘
若治痰氣復傷脾胃矣遂以參术炮薑為末丸如黍
粒不時含嚥三五丸漸加至三百後日進六君子湯
尋愈
進士王繳徵之内懷妊泄瀉惡食作嘔此脾氣傷也其
君憂之強進米飲薛曰飲亦能傷胃且不必強别用
人參養胃湯飲之吐水酸苦又欲投降火寒藥曰若
然則胃氣益傷也經云損其脾胃者調其飲食適其
寒溫後不藥果愈
一婦人因怒胸膈不利飲食少思服消導順氣之劑脾
胃愈弱飲食愈少大便不實且無度久而便黃水或
帶白視其面色黃中隠白曰黃色脾虚也白氣肺虚
也朝以補中益氣湯升補胃氣夕以六君子湯培補
脾氣而愈
妊娠(遺尿)
薛立齋治一妊婦遺尿内熱肝脈洪數按之微弱或兩
太陽作痛脇肋作脹此肝火血虚用加味逍遥散六
味地黃丸尋愈後又寒熱或發熱或恚怒前症仍作
用八珍散逍遥散兼服以清肝火養肝血而痊
妊娠(秘結)
張子和治一婦人病大便燥結小便淋濇半生不孕常
服疎導之藥則大便通利暫止則結滯忽得孕至四
月間醫者禁疎導之藥大便仍難臨圊則力努為之
胎墮凡如此胎墮者三又孕已經三四月前後結濇
甘分胎隕張診之兩手脈雖滑不敢陡攻遂以食療
之用花減煮菠蔆葵菜以車前苗作茹雜猪羊肉血
作羹食之半載居然生子燥病亦愈屢見孕婦利膿
血下迫極努損胎但同前法治之愈者莫知其數
薛立齋治李蒲汀側室妊娠大小便不利或降火理氣
之劑元氣反虛肝脈弦急脾脈遲滯視其面色青黃
不澤薛曰此鬱怒所致也用加味歸脾湯為主佐以
加味逍遥散而安
主政王天成之内妊娠痢病愈後二便不通其家世醫
自用清熱之劑未效診其脈浮大而濇此氣血虚朝
用八珍湯加桃仁杏仁夕用加味逍遥散加車前子
而瘥
陸養愚治一婦孕九月大小便不通已三日忽胎上衝
心昏暈數次診之脈沈洪而實謂當下之與其大承
氣湯一劑少加木香豆仁村醫見用大黃兩許摇頭
伸舌其良人有難色乃謂之曰余坐汝家待其得生
始去始安心煎服一二時許二便俱行去黑矢極多
胎亦無恙乃留調氣養榮湯二劑而不服數日後小
水不利乃煎服之而愈月餘産一男
陳三農治一婦妊娠五月大小便不通胸腹痞滿腿足
及心腹刺痛難忍用芎歸赤芍枳殼梹榔木通滑石
杏仁葱白童便水各一鍾煎八分入大黃末二錢車
前子末二錢再沸入蜜四五匙溫服大小便皆利而
安
聶久吾曰一醫来問云我治一婦孕八九月忽然大小
便不通腹脹甚用承氣湯下之仍不通今危矣予曰
此非煎藥所能下教用牽牛大黃丸下之服至一兩
許而大小便俱通次日其夫来謝因云諸病皆除唯
小便時要人將手緊按小腹方可便否則不能便因
思此是氣尚閉與青皮香附等行氣藥一劑而愈逾
月生男母子無恙(方見嘔門)
妊娠(瘧疾)
薛立齋治一妊婦瘧久不已噯氣下氣胸腹膨脹食少
欲嘔便血少寐此屬肝脾鬱怒用歸脾湯加柴胡山
梔漸愈又用六君子湯加柴胡山梔升麻而愈
一妊婦患瘧已愈但寒熱少食頭痛晡熱内熱此脾虛
血弱用補中益氣湯加蔓荆子頭痛頓止又用六君
子湯加芎歸飲食頓進再用逍遥散加白术而寒熱
愈
陳良甫治一妊婦六七箇月而瘧疾先寒後熱六脈浮
緊衆醫用柴胡桂枝無效陳言此疾非常山不愈衆
醫不肯因循數日病甚無計勉強聽之遂用七寶散
一服愈(良方)
薛立齋治一妊婦三月飲食後因怒患瘧連吐三次用
藿香正氣散二劑遂用安胎飲一劑而愈後因怒痰
甚狂言發熱胸脹手按少得此肝脾氣滯用加味逍
遥散加川芎二劑頓退四劑而安
薛仲芳治一孕婦瘧疾大作脈得弦數用知母四錢柴
胡三錢陳皮二錢甘草一錢井河水各一碗煎至一
碗露一夜明早隔湯頓服而愈不愈加生首烏五錢
自盜汗甚加黑豆三錢食多加枳殼二錢此方熱多
者宜之
一孕婦瘧疾右脈微滑左脈微弦曰脾虚生痰也以白
术五錢生薑三錢井河水煎露一夜溫服而愈此方
寒多者宜之
妊娠(下利)
薛立齋治地官胡成甫之内妊娠久痢自用消導理氣
之劑腹内重墜胎氣不安又用阿膠艾葉之類不應
薛曰腹重墜下元虚也胎動不安内熱甚也遂用補
中益氣而安又用六君子湯全愈
盛用敬治陳傑妻有胎而患痢數月昏厥六日矣所下
若屋漏水棺斂已具盛診之曰無慮藥之痢止而胎
動越數日生一子(吳縣志)
孫文垣表姪女孕已七月患赤痢腹痛後重體素弱以
白芍三錢條芩一錢五分白术地榆各八分甘草三
分二帖而愈後因稍勞痢復作以當歸三錢川芎一
錢五分真阿膠二錢艾葉三分一帖全愈(此非積滯為痢故治)
(法如此)
朱丹溪治八嬸將産患痢脈細弦而稍數後重裏急用
滑石三錢白芍二錢枳殼炒一錢五分木通二錢甘
草五分白术二錢茯苓一錢桃仁九枚研同煎
馬元儀治張氏婦孕八月患痢晝夜四五十行腹痛胎
氣攻逆不思飲食診之兩關尺沉細下半徹冷曰遽
症亦濕熱成痢但脈沉則為寒微細則為虚又下半
徹冷乃火衰于下土困于中平時乏敷布之道則水
糓之氣順趨而下津液血脈不充胎元失養而攻逆
為便膿脈沉腹痛脈微均屬危險當舍症從脈可以
母子保全用人參一兩合附子理中湯二劑脈安和
四劑症平調理而愈
友人虞元静房中人方孕五月患滯下腹痛日不下數
次為定此方甫服一鍾覺行至復即解一次痛亦隨
已滯亦全愈川黃連四錢白芍黃芩枳殼各三錢蓮
肉四十粒橘紅乾葛各錢半扁豆紅麯各二錢升麻
五分炙草一錢烏梅肉一箇(廣筆記)
孕婦痢
汪陛堂隣居也其室人病痢已久未嘗藥初下紅白後
單下紅每甚于夜腹痛後重渠岳翁乃儒而醫與歸
脾合補中益氣持方問余余曰此古人成法也第慮
服之轉劇耳不信服二劑果下益頻乃延診脈沉弦
且駛與棗仁山藥杞子地黃當歸白芍甘草黃芩六
劑全愈因問曰君向謂歸脾補中服之必增劇已而
果然此何故余曰久痢亡隂茋术升柴令陽愈升則
隂必愈降理所必然又問腹尚痛而後重未除乃不
用香砂此又何說余曰用香砂亦無大害第不能速
愈
唐赤城内人年二十餘孕數月喜瓜果夏間常痛下痢
以為胎氣冬盡已分娩而痛痢不減一老醫謂産後
虚寒且久痢與白术炮薑建蓮扁豆香附砂仁木香
遠志諸溫燥健脾痢轉甚又加補骨脂肉豆蔲痢益
頻每粥食纔下咽糞穢即下出不及至圊視之乃完
糓不化僉謂腸胃已直瀉若竹筒病必不起將治木
診之脈細數而濇顴頰嬌紅舌胎燥黑曰此痢疾也
第服藥二劑必見紅白因告以向醫謂為虚寒將敗
之症今以為痢再下紅白寧望生乎曰病緣過傷生
冷滯于迴腸久從熱化産後腹空其積將下乃為燥
熱所劫致積反留而真隂愈傷内熱益熾今之頻併
急速乃協熱下痢之痢非虚寒下脱之痢也試觀其
面紅隂虚可知舌黑内熱可知但先助其隂則其下
必緩而積滯見矣與熟地杞子各一兩棗仁五錢服
下面紅頓減舌黑漸退食入遂不下迫再服則裏急
後重紅白兼行仍與前方入芩連歸芍甘草出入加
減十餘劑已愈八九矣以歲除停藥新正邀診已飲
食如常起居復故唯便後微有淡血水此脾絡受傷
之餘症也前方去芩連加烏梅二劑可愈乃云舍親
謂先生用補藥太早致成休息痢蓋前醫是其至戚
特令其邀予一次以相嘲耳予因謂曰與其為直腸
瀉母寧為休息痢乎一笑而别
凌表姪婦素怯弱孕數月幾成損症以重劑滋養而愈
已十月因時感發瘄耑科投荆防枳桔等二劑其師
黃澹翁力止之乃但服頭煎已而乾咳咽痛面赤口
燥夜熱盜汗因食生梨數片遂泄瀉如痢腹痛後重
日夜十餘行或曰立齋云梨者痢也凡病後及孕産
皆不可食今腹痛下痢非傷生冷而何診之脈洪數
左寸鼓指曰錢仲陽謂診子無他症者但用平藥今
病人隂虚多火滋養猶恐不及乃用香竄以鼓之致
三隂之火乘虚上衝肺肺既熱甚勢必下迫大腸而
為痢于梨何與蓋立齋之言言其常耳合脈與症猶
當以涼潤取效也詢其小便熱短而口苦用生地杞
子沙參麥冬川連蔞仁元參牛旁二劑痢止後重除
忽肛門腫痛謂欲作痔曰非也此肺火下傳病將愈
耳去黃連加黃芩數劑諸症全愈
妊娠(瘧痢)
趙養葵治一孕婦瘧痢齊發他醫治兩月餘瘧止而痢
愈甚又加腹痛飲食少進趙診之曰虚寒也以補中
益氣加薑桂一服痢止大半再一服而反加瘧疾大
作主人驚恐趙曰此吉兆也向者瘧之止乃隂甚之
極陽不敢與之爭令服補陽之劑陽氣有權敢與隂
戰再能助陽之力隂自退聽方中加附子五分瘧痢
齊愈大進補劑越三月産一子産後甚健
張路玉治太學夫人懷孕七月先瘧後痢而多鮮血與
補中益氣湯加吳茱萸製川連而愈每見孕婦病瘧
胎損而致不救者多矣
郝氏婦懷孕九月患瘧三四發後即嘔惡畏食診其脈
氣口濇數不調右關尺弦數微滑此中脘有冷物阻
滯之候以小柴去黃芩加炮薑山查四服稍安思食
但性不嗜粥連食鷄鴨之類遂瘧痢兼併胎氣下墜
不安以補中益氣去黃茋加木香烏梅五服而産産
後瘧痢俱不復作矣其僕婦産後數日亦忽下痢膿
血至夜微發寒熱小腹脹痛與千金三物膠艾湯去
榴皮加炮黑山查六服而瘳
萬密齋治典史熊鏡妻有孕先于五月病熱或治之變
瘧更醫加痢至八月瘧痢並行脈左沉實有力右浮
大而虚此男娠内傷病也用補中益氣湯加條芩焙
白术十餘劑瘧痢俱止後以胡連丸調理而安後生
一男
妊娠(内傷)
高鼓峯治吳餐霞室人妊娠患内傷䐜脹不思飲食口
渴下痢醫以消導寒涼與之病轉甚而胎不安高曰
此得于飲食後服涼水所致耳(脈必沈而遲濡)投以大劑理
中湯數劑乃全愈
一婦人患内傷症孕已八月身體壯熱口渴舌胎焦黑
醫寒涼治之高曰無論内傷即麻黃桂枝症也須安
胎後攻邪今兩手脈數大無倫虚熱盛極乃復用寒
涼陽受隂逼其能久乎投以滋腎生肝飲一劑熱退
繼用補中益氣湯而愈
薛立齋治一妊婦因停食服枳术丸胸腹不利飲食益
少服消導寬中之劑其胎不墜此脾氣虚而不能承
載也用補中益氣及六君子湯中氣漸健其胎漸安
又用八珍湯加柴胡升麻調理而痊
一妊婦飲食停滯心腹脹痛或用人參養榮湯加青皮
山查枳殼其脹益甚其胎上攻惡心不食右關脈浮
大按之則弦此脾土不足肝木所侮用六君子加柴
胡升麻而愈後小腹痞悶用補中益氣湯升舉脾氣
乃痊
妊娠(虚損)
姚葭田室人年三十餘頎而肥白前二子皆殤後孕而
胎墮今又惡阻甚逆脈之虚軟而大與杞子地黃沙
參麥冬川連等漸向安又腰腹腿足時痛或加當歸
白芍或加山藥棗仁熟地用至兩許或下墜則與補
中益氣一二劑以熟地山藥代參术或時胸腹脹痛
稍用香砂橘木則中氣便覺沖愓良由久虚榮弱香
燥毫不相宜彼執方遇病者可與言治法乎哉後服
藥幾百帖足月生男
胡乾若室人年二十餘婚數年無生育因診翁便求診
曰孕也然三隂俱不足曰孕或未然今所患夜熱咳
𠻳腹痛便溏左足不良于步詢其腹痛必内外牽引
腰亦必痛足之筋則短而不舒又下午則腫否曰皆
如所言然則三隂虚損無疑矣與杞地歸芍沙參麥
冬等令服五十劑臨月再服二十劑乃無後患乃服
十餘劑病已痊遂不藥後臨産暈厥産後復厥耑科
以其寒熱往来則投柴胡桂枝腹痛便溏則與炮薑
白术致身發白疿細者如芝麻粗者如菉豆腹痛甚
則偃卧以蒲團著腹左右旋轉稍可脈之弦急而數
舌黑而燥此肝火乘三隂大傷為患也令以前方加
熟地川連白芍甘草數劑而愈次年患痢醫以痢藥
愈之又明年腹痛便溏與前年初孕症同召前醫則
仍以為痢也恪與攻伐遂胎墮而殞又張氏姊妹三
人每胎皆腹痛泄痢産後乃止此雖胎氣亦由肝木
乘脾所致
妊娠(悲傷)
薛立齋治一孕婦無故悲泣用大棗湯而愈後復患以
四君子加麥冬山梔而愈
陳良甫曰鄉先生鄭虎卿内人黃氏妊娠四五箇月遇
晝則慘憾悲傷淚下數次如有所憑醫與巫者兼治
皆無益良甫時年十四正在儒中習業見說此症而
虎卿皇皇無計良甫遂告之管先生伯同說先人曾
說此症名曰臟燥悲傷非大棗不愈虎卿借方看之
甚喜對症笑而治藥一投而愈矣(良方)
妊娠(心腹痛)
薛立齋治一妊婦心痛(非真心痛也)煩熱作渴用白术散即
愈後因停食其痛仍作胸腹膨滿按之則痛此因飲
食停滯用人參養胃湯按之不痛乃脾胃受傷以六
君子補之而愈
一妊婦心腹作痛胸脇作脹吞酸不食此肝脾氣滯用
二陳山查山梔青皮木香而愈又因怒仍痛胎動不
食面色青黃肝脈弦緊脾脈弦長此肝乘其土用六
君子湯加升麻柴胡木香而愈
一妊婦心腹作痛胎氣上攻吐痰惡心飲食少進此脾
虚氣滯而為痰用六君子加柴胡枳殼諸症漸退飲
食漸進又用四君子加枳殼山梔桔梗而安後因怒
兩脇氣脹中脘作痛惡寒嘔吐用六君子加柴胡升
麻一劑而愈
朱丹溪治孫院君因近喪冒惡氣傷胎肚痛手不可近
發熱口中不思食須安胎散遂用青皮三錢黃芩白
芍各二錢歸尾一錢五分木香五分甘草炙四分二
帖水三盞先煎苧根二大片至二盞去苧根入前藥
同煎至一盞熱服
吳洋治汪伯玉從叔母吳病小腹急痛面㾕㾕惡寒醫
路萬先至曰妊娠轉胞洋曰不然此隂症也叔曰若
病得之内誠如公言萬拂衣行厲聲曰吳生殺而婦
矣洋即為灸氣海一所進理中湯頃之疾平萬語塞
(太函集)
喻嘉言治李思萱室人有孕冬月感寒至春而發因連
食雞子雞麵遂成夾食傷寒一月纔愈又傷食吐瀉
作前後七十日共反五次遂成隔症診時其脈上涌
而亂重按全無嘔噦連綿不絶聲細如蟲鳴久久方
大嘔一聲曰病人胃中全無水糓已翻空向外此不
可救之症也無已必多用人參但纔入胃中即從腸
出奈何李曰十兩之費尚可勉備喻曰足矣乃煎人
參湯調赤石脂末以墜安其翻出之胃氣乃少回少
頃不便人即脱去凡三日服過人參五兩赤石脂末
一斤俱從大腸瀉出得食仍嘔但不嘔藥耳因思必
以藥之渣滓如粞粥之類與服方可望其稍停胃中
頃之傳下又可望其少停腸中遂以人參陳皮二味
剪如芥子大和粟米同煎作粥與半盞不嘔良久又
與半盞如是再三日始得胃舍稍安但大腸之空尚
未填實復以赤石脂為丸每用人參湯兩許如是再
三日大便亦稀此三日參橘粥内已加入陳食米每
進一盞日十餘次人事遂大安矣仍用四君子湯調
理共用人參九兩全愈然此亦因其胎尚未墮有一
線生氣可續不然用參雖多安能回元氣于無何有
之鄉哉後生一子小甚緣母病百日失蔭故也
黃咫旭乃室病膈氣二十餘日飲粒全不入口診之尺
脈已全不至矣詢其二便自病起至今從未一行止
是痰沫上涌奄奄待盡或謂其脈已離根頃刻當壊
喻曰不然脈經上部有脈下部無脈其人當吐不吐
者死是吐則未必死也但得天氣下降則地道自通
此症以氣高不返中無開闔因成危候宜緩法以治
其中自然見效遂變古人治膈之法用其意不用其
方緣尺脈全無莫可驗其孕之有無若有而不求以赭
石乾薑輩傷之呼吸立斷矣姑闕疑以赤石脂易赭
石煨薑易乾薑用六君子湯加旋覆花煎調服下嘔
即稍定三日後漸漸不嘔又三日粥飲漸加但不大
便已月餘矣日以通利為囑曰臟氣久結飲食入胃
每日止能透下一二節積之既久自然通透蓋以歸
地潤腸恐治膈而作嘔(喻君于肝腎病治法終身未曉)硝黃通腸恐
傷胎而殞命姑拂其請堅持三五日果氣下腸通月
餘腹中之孕漸著而病全瘳矣
施笠澤治吳玄水婦妊病嘔吐四十日不進糜飲二十
七日不溲溺衆以為必死矣診其脈俱沉滑而數曰
此痰因火摶凝結中脘隂陽失次氣包血聚是謂關
格靡有攸處治之則生不治則死吴曰雖九仙之木
精石髓其如不内何曰姑試之乃用雞䏶胵沉丁香
海石等末之若塵用甘瀾水濃煎枇杷葉取湯調服
始吐漸留旋進香砂湯一飲而溲通再飲而糜進然
喉中有物哽哽不能上下曰此病根也仍用前湯探
吐吐出結痰如麥冬蓮實者三四枚其病遂瘳妊亦
無恙(筆仗精工可法)
妊娠(瘄)
博陵醫之神者曰郝翁有妊娠瘖不能言郝曰兒大經
壅故不能言兒生經過自能言矣(葉杏林女科)
蕭賡六曰内經大奇論以胞精不足善為死不言為生
此可驗九月而瘖非胞精不足故當十月而復也(同上)
妊娠(乳病)
孫文垣治程玉吾内人妊已七月乳忽紅腫而痛灑淅
惡寒發熱將成内吹以大瓜蔞四錢為君當歸尾二
錢為臣甘草節蒲公英貝母連翹各一錢二分為佐
青皮柴胡各八分橘葉五片為使二劑而瘳此方治
驗不可勝數婦女怒鬱肝經為多瓜蔞甘草為緩肝
之劑貝母開鬱連翹蒲公英解毒柴胡青皮調氣橘
葉引經當歸活血血活氣調毒解熱散而腫痛消釋
也若將成膿可加白芷
醫經綱目治婦人吹乳皂角散歌曰婦人吹乳治如何
皂角燒灰蛤粉和熱酒一杯調一字頃間揉散笑呵
呵
惡阻
龔子才治劉尚書妾有孕患惡阻嘔吐不止飲食不下
心中煩躁頭目眩暈咸以二陳湯藿香正氣散保生
湯之類遍投不效診之左脈微數氣口數此血虚氣
盛有火也若不養血則火不降火不降則嘔不止以
茯苓補心湯加薑汁炒黃連竹茹二服全愈
盧不遠治史氏婦嘔吐之聲遠聞百步脈之左關鼓指
不連於寸兩尺滑搏於左獨加水飲不入唇七日矣
與透肝之劑斷其必孕男藥進而嘔定月足果産男
是症初寒熱大作嘔吐不食人皆以為傷寒盧以尺
中脈摶知其為妊其關不連寸者蓋肝鬱善怒而不
善發也順其性而伸之調之肝舒氣平惡自無阻而
嘔自定耳
馮楚瞻治一婦妊娠三月而大吐兩月有餘藥食俱不
能受六脈沈微已極竟依脈立方以人參五錢炙甘
草一錢炮薑製附各一錢五分數劑而愈胎亦安然
無恙
柴嶼青治翁氏家人沈泰女懷娠三月患惡阻醫以感
冒治之方中用半夏二錢連投二劑腹痛異常身熱
盜汗歴有二旬求診柴謂半夏乃孕婦所禁如何可
用二錢無怪乎腹痛之甚也其胎不墮幸矣遂與養
隂之劑半月而瘥并令其八月後服達生散十餘劑
至臨産生理甚順而速得舉一子
張玉路治錢氏婦去秋瘧久大虚飲食大減經水不調
季冬略行一度今春時發寒熱腹滿不食服寬脹利
水藥不應擬進破血通經之劑張診之其脈左手厥
厥動摇右關與兩尺雖微弦而重按久按却滑實流
利惟右寸左關虚濡而數尋之濇濇少力此隂中伏
陽之象詢為胎脈無疑良由中氣虚乏不能轉運其
胎故作脹耳前醫曰自結䄜至今距十二載從未受
孕病後元氣太虚安有懷孕之理張曰向之不孕必
有其故今病後餘熱留於血室因而得孕亦恒有之
理細推病機每粥食到口輒欲作嘔惟向晚寒熱之
際得熱飲入胃其寒熱頓減豈非胃氣虚寒水精不
能四布留為涎液汪洋心下乎俗名惡阻是也其腹
滿便難之虚實尤當明辨金匱云趺陽脈微弦法當
腹滿不滿必便難乃虚寒從下上也當以溫藥服之
况大便之後每加脹急以裏氣下通濁隂乘之上擾
與得下暫時寬快迴殊其治雖當安胎為主但濁隂
之氣非藉辛溫不能開導其結遂疏六君子湯益入
歸芍以收營血之散稍借肉桂為濁隂之響導使母
氣得溫中健運之力胎息無濁隂侵犯之虞桂不傷
胎龐安常先有明試余嘗屢驗之矣服後寒熱漸止
腹脹漸寬飲食漸進胎息亦漸形著至仲夏因起居
不慎而胎漏下血前醫猶認石瘕欲進破積喻以左
寸動滑斷屬乾象與扶脾藥得安後産一子(此案手筆絶似)
(喻嘉言豈秀才文藝固應如是耶)
陳三農治惡阻諸藥不納以蘇梗三錢砂仁一錢煎服
或烏藥為君沉香次之人參甘草又次之為細末以
薑切片粘藥末咬嚼咽津液極至丹田過一時又如
此嚼即愈
薛立齋治一妊婦停食腹滿嘔吐吞酸作瀉不食此飲
食停滯兼肝木傷脾土用六君子湯以健脾胃加蒼
术厚朴以消飲食吳茱萸所製黃連以清肝火諸症
悉愈又以六君砂仁調理而脾土乃安
一孕婦嘔吐酸水胸滿不食此脾土虚為肝木所侮用
六君子加白芍而愈又用四君子加枳桔而安
萬密齋治徽商吳儼妻年三十餘少子二歲尚食乳經
水未行因反目激怒得嘔逆病食入隨吐凡所食物
鼻中即作其臭醫俱作反胃治不效其脈左三部沉
實摶手右三部平和曰此有孕也當生二男汪曰前
生三子皆三歲而後孕今兒方二歲經又未動宜非
孕也曰身自有孕且不知之况醫人乎宜其治之不
效蓋怒傷肝肝傳心諸臭皆屬于心心傳脾故隨所
時物即作其氣而出也嘔逆食臭皆肝心二臟之火
炎上也以黃芩一兩黃連白术陳皮香附茯苓各五
錢炒砂仁二錢為末神麯糊丸菉豆大每服五十丸
白湯下未五日而安後生雙男
妊娠(下血)
薛立齋治一妊婦下血服涼血之藥下血益甚食少體
倦此脾氣虛而不能攝血用補中益氣湯而愈後因
怒而寒熱其血仍下此肝火旺而血沸騰用加味逍
遥散血止用補中益氣湯而安
一妊婦下血發熱作渴食少體倦屬脾氣虚而肝火所
悔用四君子加柴胡山梔血止因怒復作用六君加
柴胡山梔升麻而安
一妊婦六月每怒血下甚至寒熱頭痛脇脹腹疼作嘔
少食薛謂寒熱頭痛乃肝火上衝(此語無人解通)脇脹腹痛
乃肝氣不行作嘔少食乃肝侮脾胃小便下血乃肝
火血熱用小柴胡加白芍炒山梔茯苓白术而愈
一妊婦胎及六月形體倦怠飲食少食勞役下血胎動
不安用六君加當歸熟地升麻柴胡而愈
張子和治一婦娠半年因傷損下血張診之以三和湯
一名玉燭散承氣湯四物湯對停加朴硝煎之下數
行痛如手拈下血亦止此法可與智識高明者言膏
梁之家慎勿舉似非徒駭之抑又謗之嗚呼正道難
行正法難用古今皆然
孫文垣治姪孫婦三孕而三小産六脈滑數乃氣虚血
熱也因血頻下甚恐怖終日偃卧稍起血即大下與
生地白芍白术地榆桑寄生續斷甘草升麻椿根白
皮黃柏條芩服之血三日不来惟白帶綿綿下因起
身稍勞血復行謂血滑已久若不濇必不能止又血
海甚熱亦肝風所致防風子苓丸正與病對宜製與
之又製白芍六兩側柏葉條芩各三兩防風椿根白
皮各二兩蜜丸服之逆血止胎安足月産子此後絶
無胎漏之患後遇此症第用此法皆驗
張路玉治鄭墨林夫人素有便紅症妊七月正肺氣養
胎時患冬溫咳𠻳咽痛如刺下血如崩脈較平時反
覺小弱而數此因傷熱太隂血分也與黃連阿膠湯
二劑血止後去黃連加蔞蕤桔梗人中黃四劑而安
柴嶼青治其妾母懷孕五月與女伴爭競致傷腹痛見
紅穏婆驗云昨夜子已在産門定死腹中診其六脈
如常驗其舌紅活斷以决無此理用安胎養血藥二
劑而起至十月滿足産一子
葉杏林曰一婦人妊娠月信不斷而胎不損産科熊宗
古曰婦人血盛氣衰其體必肥是以月信来而胎不
損若作漏治則胎必墮若不作漏胎治則胎未必墮
也
立齋治一妊婦尿血内熱作渴寒熱往来胸乳作脹飲
食少思肝肺弦弱此肝經血虚而有熱也用加味逍
遥六味兼服漸愈又用八珍湯加柴梔丹皮而全愈
矣(未選入)
妊娠(下血)
許竹溪室人妊娠七月偶以舉重跌磕遂胎動下血甚
多與熟地一兩杞子五錢白芍三錢甘草五分棗仁
三錢數劑全愈
胡田室人先嘗妊娠以胎漏諸治罔效延至二十四月
而産近有孕仍漏血下因胃痛求治脈之兩關弦數
與生地杞子沙參麥冬川揀胃痛愈而胎亦不漏矣
妊娠(瘛瘲)
薛立齋治一婦人素口苦月經不調或寒熱妊娠五月
兩臂或拘急或緩縱此肝火血熱所致也用四物加柴
胡山梔丹皮鈎藤治之而愈
一妊婦因怒寒熱頸項動掉四肢抽搐此肝火血虚風
熱用加味逍遥加鈎藤數劑而痊
一妊婦頸項弦直腰背作痛此膀胱經風邪所致用拔
萃羌活湯一劑而愈又用獨活寄生湯及八珍湯以
祛邪固本而痊
一妊婦四肢不能伸服祛風燥血之劑遺尿痰甚四肢
抽搐此肝火血燥用八珍湯加炒黑黃芩為主佐以
鈎藤湯而安後因怒前症復作小便下血寒熱少寐
飲食少思用鈎藤散加山梔柴胡而血止用加味逍
遥散寒熱退而得寐用六君子湯加白芍鈎藤飲食
進而漸安
萬密齋治一婢臨月病口眼喎邪腰背反張手足攣曲
不省人事用黃連解毒湯加硃砂幹開口灌之稍定
其夜生一男産後猶昏迷不省以七珍湯與之即安
(據萬云即子癎)
妊娠(子癎)(與痙病略同)
薛立齋治一妊婦出汗口噤腰背反張時作時止此怒
動肝火也用加味逍遥散漸愈又用鈎藤散而止更
以四君加鈎藤山梔柴胡而安
一妊婦因怒仆地良久而甦吐痰發搐口噤項強用羚
羊角散漸愈更用鈎藤散始痊又用歸脾湯而安
孫文垣治黃氏婦青年初妊已及彌月忽午夜口中奴
奴因作上視角弓反張祼䄇不知羞恥口眼偏斜昏
憒不知人事問之不能言此風痰為怒所動而成子
癎當從雲箕子葛根湯加大腹皮一兩劑可愈也用
葛根貝母丹皮防風川芎當歸茯苓桂心澤瀉甘草
各二錢獨活人參各四錢水煎飲之而甦(原注按貝母令人易)
(産未臨月者用升麻代之)
陸肖愚治謝四府女與夫俱在青年妊將七月日間因
責婢大怒又與夫反目號哭半日夜即不能寐至夜
半忽口中讝語不已目上視竟于牀褥中祼形而出
其夫力抱之遂昏憒不知人事問之不語醫不識何
病或以為祟謝公夜起著紅袍執劍壓之而號叫笑
詈千端萬状召診悉其症乃令數婦執而脈之六部
洪數有力曰此子癎症非祟也症亦時見但此殊甚
耳用真正霞天麯貝母黃連山梔天麻青皮白芍龍
膽草青黛加燈心竹瀝一劑而和二劑減半四劑全
瘳問其病状毫不知也
吳橋治程鈞妻孕且四月矣著屐而履橋版偶失足仆
地扶起則目上視而暝昏憒而為鬼言迎橋視之寸
口脈動而微尺脈按之不絶右差勝曰非直病易去
也胎且安主生男聞者愕然乃以大劑參蓍加安神
寧志僅服過半舒氣一聲而目微開問之則歴歴所
遇皆亡者言畢復瞑復進前藥乃甦日漸得安七日
而愈或問向者榆村程氏婦與此同而彼七日死何
也橋曰往者吾不及見無敢以口給臆之今病者故
中氣虚妊子食母血盡母失所養而震驚出其不虞
氣下陷而火上炎痰壅心絡故憒憒欲死非真死也
又謂見鬼物者何經云脱陽者見鬼此無足怪
續名醫類案卷三十三
