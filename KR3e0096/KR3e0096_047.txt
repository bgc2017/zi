續名醫類案卷四十七
錢塘魏之琇撰
小兒(疳病)
萬密齋治朱氏子年七歲脾胃虚弱食多則傷食少則
困形瘦而黑醫者因其傷食則與枳术保和丸以消
導之因其困倦則與參苓白术丸以補之時補時消
精神日瘁將成疳矣萬曰脾胃素虚不能消榖故食
易傷也傷食而復消導之則脾益虚虚而復補脾未
得實而傷者又至矣豈良法哉今專以補脾為主内
兼消導名肥兒丸用四君子加陳皮青皮木香砂仁
山藥蓮肉史君子肉神麴麥芽山查肉共為細末荷
葉包粳米煮爛搗為丸米飲下自此不復傷食肌肉
漸肥
教諭許厚子年十四吐血醫作痰火治不效脈之兩尺
右關皆不足曰年未二八脉當沉緊今反不足當作
胎禀怯弱之病然觀宗師體厚何以有此必夫人有
虚病或乳少得之也(父母臟腑有病兒多禀之臨症之工宜留意也)許曰其
母孕時果病産後無乳問治法曰十六歲後病此者
曰勞十五歲前病此者曰疳疳即勞也(數語兒醫不可不知)宜
用六味地黃丸以補腎參苓白术丸以補脾病自安
矣如言服之一月而愈
一女五歲因感冒不愈變為瘧瘧止變為痢痢止成疳
肌肉消瘦飲食減少日啖連肉十數枚萬視之曰疳
病也形色雖衰幸胃氣尚存可愈也以集聖丸調理
三月而安
胡氏子一歲病腦後瘂門穴(在風府穴之下天柱兩穴之中)生一毒如
桃大已潰白膿不乾萬視之曰此無辜疳也法不能
治或問何謂無辜疳曰此全幼心鑑所載也有妖鳥
名雎一名夜行遊女白晝不出夜則出飛此鳥無雄
飛入人家遇襁褓衣晒晾未收者則布毒其上兒著
此則病而死掠取其魂化為己子是名無辜疳亦傳
屍之類也其病頭上有核破之内有白粉况項後之
疽又九不治中之一症也故云難治後五日果死
孫文垣族孫女年十歲大便脱肛鼻中時常出血夜多
咬牙肚熱面黃將成疳症以山查青蒿枳實升麻酒
連滑石各一兩甘草蘆薈乾蟾各五錢為末神麴為
丸一料全愈
龔子才治一小兒四肢消瘦肚腹脹大行步不能頗能
飲食作渴發熱去後臭穢此脾臟傷也用異功散肥
兒丸調理而愈
薛立齋治一小兒面色痿黃眼胞微腫作渴腹脹飲食
少思腹中一塊或移動小便澄白大便不實此脾疳
之患用四君子加山梔蕪荑兼肥兒丸而愈
一小兒尿濁如米泔(疳之候也)以江南做酒小麴炒為末酒
調下三服愈
孝伯有女曰止者病疳發於目啼不可止以眎李絡伯
乃取十餅投之未半而瘥(錢氏云疳在肝則膜遮睛法當補肝地黃丸主之)
又孝若之乳母棄其子乳他姓子其子骨立矣又不
任見日(肝腎枯槁)紹白曰渴乳傷食亟治之必服羊肝散
一具活矣某謂紹伯某即不知醫是兒於望聞二法
俱無生理紹伯曰固也吾藥能生胸突腹凹骨開者
此症未見何得勿活乎(筆談)
宫氣方歌云孩兒雜病變成疳不問強羸女與男煩熱
毛焦鼻口燥皮膚枯槁四肢癱腹中時時更下利青
黃赤白一般般眼濇面黃鼻孔赤殼道開張不可看
此方便是青黛散孩兒百病服之安(本草綱目)
萬密齋治一小兒五歲腹大善食初見之謂其父母曰
乳多必損胃食壅即傷脾腹大如是又縱其口腹恐
腸胃乃傷不成腸癖必成疳也後果成疳肚大青筋
以集聖丸調理而安
胡鳳厓子病疳但多食則腹痛曰人以食為本榖入作
痛豈新榖為患乎必有舊榖為積未能消去故新榖
相持也乃與養脾消積丸服之而安
一兒八歲形氣甚弱其父責令讀書謂曰此兒禀弱宜
懷保之不可一於嚴也留養脾丸肥兒丸與之後半
年病成疳矣一醫謂傷食以一粒金丹服之病乃劇
延治問前藥則未服也曰不可治矣一粒金丹内有
草烏巴豆大毒之品此兒素性弱食少而瘦故與前
丸調理乃舍此而服彼此犯虚虚之戒也後果殁
朱丹溪治一富家子年十四面黃善啖易饑非肉不飽
泄瀉一月脉之兩手皆大怪不甚瘦倦以為濕熱當
脾困而食少今反形健而多食且不渴意其疾必疳
蟲作痢也取大便視之果蚘蟲所為適欲他往令兒
醫用治蟲藥治之禁其勿用去積藥待再診而止痢
也後勿果至次年春夏之交其瀉復作腹不痛而口
乾曰此去年治蟲而不治疳故也遂以去疳之藥濃
煎白术湯下三日而瀉止半月後乃甚瘦教以白术
為君白芍為臣川芎陳皮黃連胡黃連入少蘆薈為
丸白术湯服之半月而止禁其勿食肉與甜物三年
當自愈
馬銘鞠治張守為幼郎患癆疳嗜食易饑腹如蜘蛛過
數日一瀉瀉則無度面目黧黑指節中亦幾無剩肉
矣其母亦病診脉緊數骨蒸勞熱大渴引飲淋閉腹
若蜘蛛曰兒病實母病也用麥冬枇杷葉生地白芍
青蒿鱉甲之屬以治母用乾蟾為君加羚羊角犀角
白芙蓉花牛黃每用分許日入雞肝内飯上蒸服以
治兒再用滑石扁豆茯苓車前山查五穀蟲等分為末
拌人乳晒乾七次略入砂仁末陳米湯丸彈子大日
進兩丸不二十日子母俱痊二方絶無藥氣故兒喜
啖之(廣筆記)
說約云予表姪二三歲間患疳積症頭大身瘦發熱溺
如米泔諸治不效後聞藥氣即吐束手無策偶遇異
人傳此紅燕丹方和於糖果粥飯中與之數服全愈
後以此濟人無不效矣
小兒(疳)
俞氏兒四歲痘後失調致成疳疾猛啖而頻瀉腹大皮
急夜哭咬牙因其母病延診藥殊無效適兒醫至見
所用藥則香砂查枳車前扁豆茯苓豆䓻類皆積渗
利之品兒益困憊其母哭泣至目腫流血乃謂曰今
以母病託予而子病不痊則母病亦進必先愈子而
後母可愈也問當奈何曰無已請以母所服分飲之
則兩病俱愈矣其家非素封既難資費又無旁議遂
如言治之不逾旬母子皆安蓋其母緣産後兒緣痘
後母則寒熱往來面足俱腫惡露逾月不止頭痛不
眠食難下咽與兒之症同為血虚生火木盛剋土而
然彼兒醫者烏能用生熟地黃沙參杞子黃連麥冬
以愈是疾哉
凌素姪孫四齡予常見之曰兒將病疳不以為意也逾
半年則疳已甚天柱傾側臍空筋青毛髮脱落股肉
亦消嗜食而泄利極穢多怒多啼似難為矣但其皮
未急目尚有神乃與生地杞子沙參麥冬棗仁米仁
病不減心亦疑之少加木香砂仁則瀉益甚西席黃
澹翁通人也謂泄益甚得母香砂為害乎予曰然遂
去之益以熟地川蓮十餘劑乃全愈予女八九歲時
病疳枯瘠如柴矣以六味加減熟地用八錢十劑而
痊向後但以前方治效者不可枚舉
小兒(腫脹)
孫兆治殿中丞某郎中妹十歲腹痛色不變按之而大
陷心腹痞膈病已月餘按甲乙經云三焦脹者氣滿
於皮膚中殼然石堅遂與仲景方厚朴生薑二兩半
夏七錢甘草半兩人參一錢每用藥一兩五錢水煎
分三服一日服之至二十日愈
張子和治郾之營兵秋家小兒病風水醫用銀粉粉霜
之藥小溲反澁飲食不進頭腫如腹四肢皆滿狀若
水晶家人以為強勉求治張曰此症不與壯年同壯
年病水者或因留飲及房室此兒才七歲乃風水症
也宜出汗乃置燠室以屏障遍遮之不令見火若内
火見外火必昏憒也使大服胃氣湯而浴之浴訖以
布單重覆之凡三五重其汗如水腫乃減五分隔一
二日乃依前治之汗出腫減七分乃二汗而全減尚
未能食以㯽榔丸調之兒已喜笑如常日矣
李時珍隣家一小兒因積黃腫腹脹如鼓偶往羊朹樹
下取食之至歸而大吐痰水病遂愈羊朹乃山查同
類醫家不用而有此效則其功應相同矣(本草綱目)
張景岳在京治一五歲兒適經藥鋪見有晒晾巴豆其
父誤以為松仁以一粒與食之嚼而味辣亟吐出已
半粒下咽矣少頃大瀉十餘次次日肚腹通身腫脹
絶口不食或謂宜黃連菉豆以解毒或謂四苓五物
以利水張曰大攻之後豈非大虚之症乎能再堪苦
寒以散脾否大瀉之後又尚有何水之可利遂單用
獨參湯及温胃飲以培脾氣不數劑而復元初夫既
已大瀉而何以反脹若是是可知大寒虚致成腫脹
者類多如此
馮楚瞻治何氏子九歲肚腹脹極痞塊有形肌削神困
耳中膿潰目紅腫牙齦去血或時腐爛咳嗽氣短腿
膝痠疼夜不能寐日不能食已成壊症詢其病由乃
起於半周之内肚稍腫硬初時消導後用補脾兼消
及清熱化滯六七年來腹脹更加痞硬更大牙痛耳
目腫爛益甚僅存皮骨脉之或時弦洪有力或時弦
而無力知為久服剋伐真氣内亂轉護邪氣謂害先
天之真陰真陽已竭乃中空外浮之象也先以金匱
腎氣丸料加麥冬五味作湯大劑空心温服數劑熱
減腹稍軟隨以前劑冲入人参湯三錢食前日二劑
十餘日後精神稍長諸症漸退後早晨以生脉飲送
下加五味牛膝之八味丸三錢申酉仍以前方服之
兩月諸症盡平向之痞脹如失張氏子亦患腹腫消
導幾死亦以八味去附子倍熟地加麥冬五味牛膝
而愈第不能久服丸藥次年夏忽兩脇腫硬如婦人
之乳垂下外科與解毒不效加兩頥之下腫亦如之
百治不減或議開刀馮曰此肝腎之火上炎耳何毒
之有仍以前方加青皮四分土貝二錢食前服之不
十劑痊愈
一兒病腫有庸醫假專門之名不守家傳之法嘗稱得
異人之術用牽牛葶藶為治腫方之神藥作散服之
元氣下陷肚大坐不得卧陰囊腫大莖長而卷萬見
之歎曰脾土已敗肝木獨旺乃賊邪也不可治矣果
死
一兒病腫腹大彼信庸醫妄談五日消一分乃取繩子
圍其腹量之投以牽牛葶藶服之利下數行腫減十
分之三父母甚喜約至五日再消三分未三日又大
腫較大如前庸醫聞之走去病勢並甚而死
張氏子瘧後病腫求治曰此脾虚腫也與胃苓丸用長
流水煎燈心湯送下教以每日午時前後天氣和煖
於避風處湯洗之洗畢覆被睡一時令有微汗為度
此水漬法也經曰漬形以為汗調理半月平復如常
高鼓峯治沈啟廷孫三歲脾虚發腫兩足更甚乳食不
思午後發熱頭面羸瘦俗醫云此病如用官料藥須
發黃鼓脹而死但當服草頭藥并以針挑其指出黃
水自愈浙西人言出自醫家藥籠中者謂之官料藥
俗傳單方一二味謂之草頭藥何以治之且官料藥
皆草根樹皮也何出自醫家便為官料信而服之漸
有回色未幾又發瀉又頭上生毒爛至見骨又出瘄
皆極重病纏綿不休乃一味補正他病見則隨症稍
加減之如是者自夏迄冬盡用參幾斤餘纔得脱體
次年長肌肉設惑衆說寧有救否
按腫症多濕熱為患雖云脾虚必審其小便長短
清濁及大便溏燥濃淡以施治法若概云脾虚參
术蠻補必致綿延不已今自夏迄冬誠何故哉至
用參斤餘即今時富家亦有委命而已
孫文垣治張後溪之孫遍身瘡疥浮腫腫自足背起漸
上大腿今且至腹大便泄瀉發熱少眠此風濕症當
令與時違之候治從開鬼門潔淨府二法使清陽升
則瀉可止小水利則腫可消上下分去其濕之意也
蒼术一錢苡仁桑皮各三錢青蒿防風升麻柴胡各
五錢(錢當是分)大腹皮五加皮各六分八帖全安
薛立齋治一小兒肚腹膨脹飲食即瀉手足逆冷以為
脾氣虚寒先用人參理中丸後用六君子湯而愈
萬密齋治孫先病瘧傷食成疳又傷食甚瘦腹脹大而
堅見人則哭用參苓术草半夏麴枳實炒厚朴黃連
木香莪术砂仁史君子神麴麥芽鱉甲夜明芎歸等
藥
一小兒瀉後腹脹用加味堨氣丸服之愈一兒瘧久不
退腹大而堅用化癖丸服之愈一兒善食腹大用保
和胃苓二方服之調理而安
蔣仲芳曰山中君仲子年十歲患水腫月餘候予不至
遇一方士與之草汁大便遂行數次腹寬腫退予適
到喜曰病兒久候不至今服草藥幸已愈矣然須服
調理之劑即喚出診之脉來沉細尚微喘按心下則
痛甚予曰此非予可能療矣草汁性烈已下數次痛
宜愈喘宜定今若此病雖去而藏府真氣受傷必不
久也猶未信至明日腹大痛而死
小兒(癖積)
龔子才治小兒患痞癖服㯽榔蓬术枳實黃連之類痞
益甚曰此脾經血虚痞也不可剋伐遂用六君子加
當歸數劑胃氣耗憊脾胃損傷血氣乾涸肢體羸瘦
面色痿黃肚大青筋身熱自汗喘急氣促泄瀉腹脹
浮腫不思飲食與補中益氣湯久服而愈
萬密齋治一小兒周歲因食雞肉太早自此成積日漸
羸瘦不思乳食其父詳告取藥治之與養脾去積丸
白术陳皮蒼术厚朴枳殼半夏麴青皮神麴麥芽山
查甘草先服三日後服丁香脾積丸雞肉湯下取下
雞肉一片猶未化也再進養脾丸而愈
王氏子一日胃脘當心而痛萬治之七日不止以手摸
其胸腹惟心下手不可近曰悞矣無怪其不效也凡
手可按者虚痛也手不可按者實痛也實痛非食即
痰另立方以枳實導引丸控涎丹二方内摘取枳實
黃連半夏各二錢木香黑牽牛頭末白芥子炒甘草
等分搗羅為末用生薑自然汁和神麴作丸麻子大
以沈香木香㯽榔磨水下或薑湯亦可初服二十一
丸少頃痛移下中脘又服七丸至臍下又服五丸利
下清水而止乃知是脾痛也復作枳术丸加青皮陳
皮木香砂仁神麴麥冬山查調理而安
李時珍治宗室富順王孫嗜燈花但聞其氣即哭索不
已診之曰此癖也以殺蟲治癖之藥丸服一料而愈
(本草綱目)
陸養愚治潘司寇子年十四初因感冒服藥已愈後復
夜熱便黃日中亦微熱或謂表散之後血氣不足與
補養氣血熱益甚遂以為童子勞陰虚夜熱也與滋
降火肚腹漸脹肌肉漸瘦飲食漸減其熱日夜不止
矣脉之人迎頗和氣口緊盛兩尺洪滑此食積也宜
消導之與枳實黃連㯽榔神麴麥芽山查茯苓澤瀉
甘草數劑脹減熱除精神復去㯽榔澤瀉麥芽加人
參白术薑數劑痊愈
陸祖愚治費表姪垂髫患瘧後痢初愈復傷食蒸蒸内
熱大便欲行不行數至圊而未嘗便醫不細審以久
病初愈復日數行其為脾虛滑泄無疑投以參术補
劑經所謂益其勝而贊其復病寧不劇乎服後身熱
益甚煩躁咽乾又以六脉浮洪久痢身熱脉大均非
吉候診之果六脉洪盛有力而胸腹手不可按曰脉
症俱實且又相應母張皇也但久痢之後津液枯槁
耳用生地當歸白芍黃連倍枳實山查一劑覺腹中
運動二劑即轉矢氣少頃去燥矢十餘枚遂連去三
四次脉靜身凉神清氣爽再用生津補脾調理半月
而愈
薛立齋治一小兒腹内結塊或作痛上攻小便不調用
龍膽瀉肝湯蘆薈丸而愈後形氣消鑠發熱作渴此
肝木制伏脾土用補中益氣湯及蘆薈丸而愈
湯某嘗治戶部侍郎小娘子患痞藴積結聚已經年矣
其候腹滿壯熱大小便閉不食諸醫皆作虚熱潮熱
或作胃寒不食治然既不食大小便自然少又欲作
疳熱耳百藥俱試而無一中勢已窘迫招湯視之問
曰合服何藥荅曰當服甘遂大黃張驚駭曰前諸醫
者皆用補劑此女不進食久矣不宜利動腸胃荅曰
信我者生逆我者死張曰更有無甘遂而次於此藥
方者可否乃令即服大承氣湯二服而愈次日診之
尚有餘滯積實其症必過數日而復閉須服前藥始
可除根數日後果再閉腹滿痞結再投此藥一服而
痊
朱丹溪治賈福六舅子十餘歲左脇有塊能飲食青皮
醋炒三稜柴胡三分桂枝川芎防風各二錢白术二
錢半木通一錢半海藻一錢甘草五分分七帖煎取
半盞下保和丸十五丸忌一切
蔣仲方治一兒七歲食後受驚遂發寒熱右脇有塊重
則脹痛輕則硬滿已二年忽患三瘧又年餘以丸藥
截之瘧雖愈而朝涼暮熱咳嗽骨立痞塊痛甚用芪
术鱉甲當歸各四兩參芍知母丹皮麥芽神麴山查
各二兩青陳皮㯽榔木香官桂各一兩稜莪柴胡桃
仁各七錢煎成膏入飴糖四兩和勻不拘時服未終
劑而愈
小兒(蟲)
萬密齋治王氏子善食嘗病腹痛乃蟲痛也用安蟲丸
服之三日後取下一蟲甚異約長一尺身赤色大如
鱔令持兩頭牽之長可丈餘其形如錢放下依舊短
縮此蟲母也以火焚之而愈
胡氏子嘗腹痛萬診之曰蟲痛也問何以辨之曰凡腹
痛一向不止乃積痛也乍發乍止腹中成聚口吐涎
水者效痛也先嘗服雄黃解毒丸屢進不效因思此
蟲有靈當設法取之擇定除破日在月初旬取之勿
令兒知也令隔夜煎下苦練根湯次日五更用清油
煎雞子餅一個令兒聞其香味遂急欲食故遲不與
而以少許啖之覺腹中如有物涌上心口乃取藥與
服之少頃心口之物墜下以蛋食之不食矣巳時腹
中大鳴而瀉下一蟲甚異如指長有頭手足状如嬰
兒萬曰此三傳癆蟲也初起於父再傳其母三傳其
子幸去之矣令一婢用銕鉗夾送河中焚之其婢受
烟氣一口亦病癆死此兒至今無恙
閻姓子有蟲病黃瘦腹中時痛口饞如有肉食則痛不
發一日無肉則痛甚萬視其體甚弱不敢下只用苦
練根皮放肉汁中煮食之單服三日下蟲如蝌斗者
一盆色黃黑後以養脾丸調理而安
一兒七歲善食肉常病腹痛其父問積痛蟲痛何如萬
曰積痛發有常處手不可按惡食而口乾蟲痛無常
處喜手按摩口饞而吐清水此兒乃蟲痛也以藥取
之下蟲大者十餘條而痛止未一月又痛萬曰不可
再取矣恐傷胃氣乃立一方用黃連木香㯽榔去積
為主陳皮青皮三稜莪术枳實山查專去其蟲等分
為末神麴糊丸麻子大米飲下常服之時下小蟲及
下大蟲如指大約長一尺乃蟲母也自後痛漸減
吳孚先治一婢面黃身瘦嗜油甚至燈盞垢膩都盡與
藥下蟲如鰕者數枚遂不嗜矣尋肥健(本草綱目載患髮&KR1742;者能)
(食油至五年)
一小兒將自身布衣渾身遍喫兩袖喫至肩上吳用煎
蟲丸下蟲如蠶者數枚而愈
錢仲陽治辛氏女五歲病蟲痛醫以巴豆乾漆碙砂之
屬治之不效至五日外多哭而俛仰睡卧不安自按
而心腹時大叫面無正色或青或黃或白或黑目無
光面慢唇白吐沫至六日胸高而卧轉不安錢視之
用蕪夷散三服見目不除青色大驚曰此病大困若
更加瀉則為逆矣至三更果瀉如藥汁以杖攪之見
有元藥錢曰此兒肌厚當氣實今症反虚不可治也
辛曰何以然錢曰脾虚胃冷則蟲動今反目青此肝
乘脾又更加瀉知其氣極虚也而元藥隨糞下脾胃
已脱兼形病不相應故知死病後五日昏篤七日而
死
龔子才治一兒腹中作痛看看至死腹中揣摩似有大
小塊諸醫不效乃令人慢慢以手搓揉痛處半日其
蟲自大便出而愈
四明顧氏女十餘歲尫羸骨立百治不瘥奄奄待斃偶
端午家人調雄黃酒女竊飲之不覺大醉嘔穢狼藉
視之中有物如鱉蠕蠕動色純紅兩眼正碧家人驚
怪以足跴之頸伸甚長以鉗夾之掉頭嚙銕格格有
聲箠之不死亟搗槌至爛埋之土中明日發視僅血
塊耳自後女日長成無恙矣(新按方懋說)
朱肇能著圍棋生一女腹多蟲偶在何矩所坐談及一
醫云食榧子當愈果食榧子下蟲曝乾尚有八尺長
(續金陵瑣事)
鄉間一大姓有子方周歲値熱天遍身疼痛啼哭不休
延請諸醫束手無策王起雲後至云能以十金酬我
一刻即愈主人唯唯乃濃煎甘草湯浴兒未幾兒即
睡去半日方醒已不作痛矣主人大喜出銀酬之特
問小兒何病王云此乳母抱之納涼為刺毛所著耳
(疑即毛蟲俗呼為羊辣子)故以甘草湯浴之若豫說明豈肯以十
金酬我哉衆大笑而别(雲間雜誌)
張子和治一兒悲哭亦以浴愈謂心火乘肺浴之汗出
則肺熱散矣
小兒(吐蚘)
張景岳治胡氏兒三歲因飲食不調幼科與清火化痰
等劑損其胃氣反致嘔吐溏泄復與清利遂致吐蚘
初止數條漸至數十條細如燈草甚至成團攪結而
出早晩不絶所下者亦如之羸困已極因與温胃飲
二三劑其蟲如故不知其何所從來而生化之速一
至於此其家請先逐蟲謂蟲不盡則病日甚其能生
乎不聽但以前藥倍人参加附子二三劑而嘔吐漸
稀瀉亦隨止乃以理陰煎温胃飲出入間用十餘日
蟲漸少月餘而飲食進肌肉生復元如故大凡逐蟲
之藥多傷胃氣向使胃氣再傷非惟蟲不能逐病必
不起今使胃氣日強則拔去化蟲之源而愈矣
世俗以甘蔗宜小兒雖痘食之無禁羣醫相爭一曰性
熱所以發疹一曰性寒所以解毒一曰性温平所以
無害及退余檢方書則曰蔗能節蚘蟲多者減之少
者益之蚘適其中則兒無病所以宜兒也豈在寒熱
濕平間哉羣醫不學漫猜殊可哂也(李日華紫桃軒又綴)
小兒(心腹痛)
月埠張氏兒十歲自幼心痛得於母氣不時發者發時
飲食不進呻吟反覆三四日仲淳疏方藥入口即止
㯽榔黑丑各一錢木香五分史君子橘紅白芍旋覆
花各二錢茯苓三錢猪苓錢半(廣筆記)
蔣仲芳治魏交讓子年十歲患小腹痛三四年矣諸治
不效診之脉來沉遲二便如常按之無塊此必腎家
虚寒也六味地黃丸加炮薑肉桂青皮香附車前牛
膝而愈
小兒(黃疸)
萬密齋治一義子年十五歲病疸面目俱黃問之對曰
傷食起腹中大熱又痛乃立一方用黃柏梔子等大
黃減可以退其熱猪苓澤瀉茯苓蒼术等分以去其
濕枳實厚朴神麴以去其食積茵蔯蒿倍用以去其
黃共為細末酒糊丸車前子煎湯下三日後吐去黃
水二椀許胃中不熱又二日泄三行腹中不痛十日
以後小便漸清黃亦減矣
孫文垣治王文川子原傷飲食又傷冷菱等物遍身發
黃眼如金色夜發熱天明則退腹痛手不可近號叫
通宵市醫因其黃而曰胡白真矣(三字未詳或見土語)衆議以
草頭藥進孫至急止之曰向以草藥幾誤其母復欲
誤其子耶夫脾胃喜温惡寒此症乃食積釀成黃為
濕熱所致法當健脾用温暖之劑下之濕熱去而黃
自退草頭藥性多寒用之是損脾土而益其痰也即
以保和丸一錢入備急丸五分作一次服之少頃瀉
一次又少頃連下三次去積甚多腹痛盡止再與調
中丸一月黃盡退
張子和治一童子年十五病疸一年面黃如金遍身浮
腫乏力惟食鹽與焦物張以茶調散之涌涎一盂臨
晩又以舟車丸七八十粒通經散三錢下四五行待
六七日又以舟車丸濬川散下四五行鹽與焦物見
而惡之面色變紅再以茶調散涌之出痰二升方能
愈矣
陸養愚治孫奎者其婦患面黃腹脹人多以為胡白用
草頭藥療之不半月而殂或咎之彼謂草頭服遲故
也後其子偶傷冷食腹脹痛手不可近發熱眼胞又
有黃氣乃曰又是胡白矣急尋草澤醫其主人大叱
之乃止延診曰不必按脉當温行之脾胃喜温而惡
冷既傷冷食而服草頭寒藥烏得不敗因以炮薑附
子草果陳皮木香為煎劑送潤字丸二錢下數行而
痛脹俱減又以前劑送大安丸數服而愈(湖郡黃疸稱為胡白)
(此與前孫案略同)
薛立齋治一小兒旬日内先兩目發黃漸及遍身用瀉
黃散服之痊
一小兒因母食鬱飽脹嚥酸而患遍身皆黃以越鞠丸
治其母以瀉黃散治其子並愈
錢仲陽治曹宣德子三歲面黃時發熱不食飲水或用
牛黃麝香二丸不愈用止渴乾葛散反吐不謂食伏
於胃脘先以四餅子下之又以消積丸磨之而愈
小兒(啼哭)
張子和治一小兒悲哭彌日不休兩手脉弦而緊此心
火甚而乘肺肺不受其屈故哭肺主悲王太僕云心
爍則痛甚故爍甚悲亦甚令浴以温湯漬形以為汗
也肺主皮毛汗出則肺熱散矣浴止而啼亦止仍命
服涼膈散加當歸桔梗以竹葉生薑朴硝同煎瀉膈
中之邪熱
萬密齋治縣尹張之子未周啼哭晝夜不止醫謂腹痛
用理中丸不效又謂傷食用益黃散不止萬視之曰
公子腮頳目赤乃心煩而哭也若腹痛當面青傷食
當面黃也乃用導赤散加黃連麥冬燈心煎服之次
日早即促入告曰昨夜哭更多何也萬曰病安矣曰
病安何以哭不止曰公子啼哭三日夜不乳昨夜熱
退心涼欲得乳而乳母在外蓋往夜之哭病哭也昨
夜之哭饑哭也乃笑曰果然乳母五更到哭即止矣
江某生子三日啼不止萬視之曰此必斷臍失謹風冷
之氣入臍腹痛而哭也乃用蘄艾搗如綿再烘令熱
以封其劑冷則易之凡三易而哭止
一兒生二月啼不止萬曰此肝熱也以瀉青丸竹葉湯
入砂糖少許調服而安
一小兒夜啼不止狀若鬼祟用蟬蜕下半截為末一
字薄荷湯入酒少許調下或者不信將上半截為
末前湯調下即復啼也古人立方莫知其妙(本草綱目)
(普出濟)
徐仲光嘗治一兒觸忤夜啼用本家竈下火柴頭一
段以硃書云我是上天五雷公將你作神將能擒
夜啼鬼一縛不放急急如律令柴頭以火燒焦為
主書字時不使人知之立在牀下倚牀前脚裏面
男左女右
孝廉楊回山止一子方歲周暑月旦暮啼甚不食乳
亟召王起雲視之王曰從我則生否則不可救也
然須以百金酬我楊謹奉教王乃於堂中用石灰
畫一大圈置兒其中屏去乳母兒啼甚移時睡去
王遂索香薷飲俟其睡覺以藥一丸投之隨瘥蔡
寧訒問曰子何術而神若是乎王曰乳母甚肥天
又暑熱兒愈哭則乳母愈摟抱不忍釋兒中熱太
甚所以啼不食乳我俾以哭散其熱氣即愈矣石
灰畫圈醒後投劑不過假以索謝耳此所謂術也
蔡為之鼓掌(雲間雜誌)
馬銘鞠治華虚舟五郎尫甚善哭周歲中每哭即氣絶
絶而甦一飯時許矣至三歲其病日深哭而絶絶而
甦甚至經時初或一月或半月一發後則頻發有日
再發者投以琥珀丸人參圓眼湯下數丸遂瘥琥珀
人參甘草蓮肉各三錢山藥一兩天竺黃茯神胆星
各二錢蜜丸硃砂錢半為衣每服一錢
小兒(語遲行遲)
龔子才治一小兒五歲不能言咸以為廢人矣視其形
瘦痿乃肺腎不足遂用六味丸加五味鹿茸及補中
益氣湯加五味兩月餘形氣漸健將半載始能發一
二言至年許始聲音明亮
一富翁子年八歲不能步履緣過惜不令得土氣致肌
肉軟脆筋骨柔弱用黃土入於夾襖内與穿内服地
黃丸加人參鹿茸牛膝虎脛骨未半料已能行矣
薛立齋治一小兒言遲患泄瀉聲音不亮雜用清熱等
劑聲音如啞飲食少思去後多在侵晨朝用地黃丸
加五味夕用補中益氣湯其泄頓止却專服前丸不
兩月其言漸亮而愈
一小兒三歲言步未能牙髮稀小體瘦骨立發熱作渴
目睛黑少服肥兒丸不應此腎虚疳症也前丸乃脾胃
經之藥久服則腎益虚而疳益甚不信果牙髮漸落
用六味丸加鹿茸五味子半載而痊
一小兒體瘦腿不能行步齒不堅固髮稀短少屬足三
陰虚用六味丸補中益氣丸半年諸悉愈形體充實
一小兒七歲腿細短寸許不良於行目睛白多或有盗
汗發黃成穗用地黃丸加鹿茸五味為主佐以補中
益氣湯半載行履如故
小兒(胎疾)
萬密齋曰一兒頸細其父嘗問於予可養何如予曰頸
者頭之莖細則不能任元在父母調養之八歲後再
議至五歲死
一兒解顱未一歲認字念書父母甚愛之予曰此兒胎
禀不足腎虚顱解真陽弱矣聰慧早發真陽洩矣恐
遺父母憂未一歲而發搐死
一兒周歲後多笑予曰此兒難養父問故曰腎為水心
為火水陰火陽陰常不足陽常有餘笑者火之聲也
水不勝火故知難養曰諸兒笑者皆不可養乎曰待
人引之而笑者此有情也見人自笑者此無情也後
以瘡痘死
一兒頭縫四破皮光而急兩眼甚小萬曰腦者髓之海
也腎主骨髓中有伏火故髓熱而頭破額顱大而眼
楞小也宜服地黃丸不信至十四歲而死
一兒生下便有目赤口瘡之症自是頭常熱山根青筋
横截幼痰甚多曰此胎熱也其治在肝小兒者純陽
之體頭者諸陽之會肝為乙木旺於春乃少陽發生
之氣經云春氣者病在頭故頭常熱也肝之色青故
青筋浮露也肝常有餘不治恐發驚風乃用瀉青丸
去大黃加黃苓為末蜜丸服之遂頭涼筋隱病亦少
矣
小兒(魃病)
萬密齋治一小兒二歲常利下綠水形瘦如鬼醫作疳
病治之不效萬曰此非疳也乃胎氣所害名曰魃病
者是也凡人家小兒勿與懷孕婦人抱之如胎禀強
者則無礙怯弱者犯之即行魃病如客忤之類治之
但補其脾胃待彼兒生自然安矣肥兒丸主之
巢氏云小兒被魃病者婦人懷胎孕有鬼神導其腹中
胎嫉妬小兒致令此病其狀微微下利寒熱往來毛
髮鬇鬡情思不悦也千金論魃者小兒鬼也凡婦人
先有小兒未能行而母繼有胎妊令兒漸漸羸瘦骨
立毛髮稀黃不長時作壯熱大便不勻乃魃病也又
曰魃病法當用紫霜丸下魃乳以益散補之令小兒
斷乳即安消乳丸異功散亦妙劑也其或他婦人有
妊而抱他人嬰孩者亦有此症同此治法有熱者龍
胆湯
小兒(相思)
薛東明治王生子周歲忽不乳食肌肉消盡醫疑為疳
蔣曰此相思症也衆皆嗤笑之蔣命取平時玩弄之
物悉陳於前有小木魚兒一見喜笑痰遂已(江南通志)
萬密齋治胡三溪子歲半日入後忽啼不止時七夕也
三溪招萬飲已而報兒啼甚請入視之無病也飲未
竟其室人以兒故語稍侵三溪強再視細察之實無
病無病而哭必心有所欲不能言也乃問曰此兒今
日所喜弄者何物乳母曰馬鞭子即令取至乃笑而
持之擊其乳母不復哭矣於是暢飲而罷明日有問
者曰此小兒害相思病也可以為案
一兒半歲忽日慘然不樂昏睡不乳萬曰形色無病將
謂外感則無風寒之症將謂内傷則無乳食之症此
兒莫有所思思則傷脾乃昏睡不乳也其父母悟云
有一小厮相伴者吾使他往今三日矣乳母亦云自
小厮去後便不欣喜不喫乳父急命呼之歸兒見其
童嘻笑父曰非翁妙術不能知也
續名醫類案卷四十七
