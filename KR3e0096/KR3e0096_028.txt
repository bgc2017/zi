續名醫類案卷二十八
錢塘魏之琇撰
跌撲
陸養愚治沈華南原有濕熱痰積五旬時因乘馬墜地
傷其左脇痛不可忍外科以膏散敷治之而愈然每
疾走脇間一點微痛少息半日痛即止矣周甲偶患
滯下小腹痛引左脇手不可按裏急後重或與香連
梹榔利止而痛不止發熱便時後重尤劇飲食全不
思脈之沈弦有力左關尤甚曰痛者積瘀也治法云
瘀血穢腐下焦令人不食則飲食不思者亦瘀也當
急下之痛隨利減矣用潤字丸加桃仁泥合丸之紅
花湯送下二錢出稠痰椀許而腹脇抽痛更甚此瘀
積動而未出故也再投二錢半日許又出稠痰椀許
内有黑色如泥者一二塊痛仍不減脈尚沈弦而堅
又投三錢半日許出泥色塊并稠痰數椀而痛頓減
腹脇即可按漸思飲食其脈亦和後以達氣養榮湯
加人參數劑而安
陸肖愚治甯見源年近古稀偶登舟失足墮水足大股
挫氣作痛左脇亦引痛服藥已愈三月矣忽左股内
髀樞作痛或謂此乃肝經所絡之地高年肝血不足
虚而作痛或謂温痰流注或謂肝經久鬱或謂崑崙
氣逆徧治疼腫日甚憎寒作熱脈之六部洪數而左
關尺帶弦因詢其曾有所傷否乃述前墮水之由曰
此必瘀血未盡留而成毒也視痛處已有膿在内令
延外科教以鍼破之出膿血數椀服大料參蓍托裏
散數十劑而痊
一人因墜馬腰痛不止日輕夜重瘀血締矣與四物去
地加肉桂桃仁泥紅花蘇木四服大便下黑而痊
湖廣有胡氏子五六歲時因升高為戲墜地拗其頭骨
稍長竟不能伸朱守真者同里也一日相見戲挈其
頭有聲戛然置地溘然死矣朱懼而逸胡氏子頃許
復甦頭項復直歸家家人驚喜謀尋朱謝之(說頤)
張子和治張仲温因登露臺高四尺許下臺肭一足外
踝腫起熱痛如火一醫欲以䤵鍼刺腫出血張急止
之曰肭已痛矣更加鍼二痛俱作何以忍也乃與神
祐丸八九十丸下二十餘行禁食熱物夜半腫處發
痒痛止行步如常張曰吾之此法十治十愈不誑後
人
一小兒七八歲膝被肭行行則痛數月矣張曰小病耳
以舟車丸通經散温酒調而下之夜半涌泄齊行上
吐一椀下泄半缶既上牀其小兒謂母曰膝臏痒不
可任來日使服烏金丸壯其筋骨一月疾愈而走矣
德宗時有朝士墜馬傷足國醫為鍼腿去鍼有氣如烟
出朝士困&KR0629;將至不救國醫惶懼有道士詣門云某
合治得視鍼處責國醫曰公何容易生死之穴乃在
分毫人血脈相通如江河鍼灸在思其要津公亦好
手但誤中孔穴乃令舁牀就前於左腿氣滿處下鍼
曰此鍼下彼鍼跳出當至檐板言訖遂鍼入寸餘舊
穴之鍼沸然躍出果至檐板氣出之處冺然而合疾
者當時平愈朝士與國醫拜謝以金帛贈貽道士不
受啜茶一甌而去(逸史)
石城尉戴堯臣試馬損大指血出淋漓用葱新折者煻
火煨熱剥皮其間有涕使將罨損處仍多煨葱續易
熱者或搗爛敷之而痛止翌日洗面不見痕迹宋推
官鮑縣尹皆得此方每有殺傷氣未絶者亟令用此
活人甚衆(本草綱目)
龔子才治一男子墜馬腹有瘀血服藥下之遂發熱盜
汗自汗脈浮濇此重劑過傷氣血所致也投以十全
大補湯益甚時或譫語此藥力未及而然以前藥加
炮附子五錢服之即睡覺來頓安再劑而愈
張三錫云曾見一人因踢門用力遂小腹痛不止湯藥
亂投臨死小腹腫青方悟往日受病之因也
孫文垣治一人梅瘡後偶遭一跌環跳脱出不能復入
科臼疼痛殊甚兩足長短不齊此蓋瘀血流入科臼
占滿故竅致骨不得復入也今但消去瘀血以行氣
活血之藥主之佐以下行嚮導之劑庶可復元用陳
年窖中磚瓦洗淨煅過四兩生地杜仲牛膝骨碎補丹
參赤芍各一兩五錢自然銅三兩蒲黃車前子蘇木
各一兩鹿角二兩元明粉五錢各為末以茅草根一
斤紅花四兩煎膏拌晒前藥煉蜜為丸梧子大每空
心及食前酒送下八九十丸初足長出二寸餘服藥
後只差半寸設再製久服必能全愈惜素畏藥中道
而止
李克齋家一鶴飛來馴熟不去以為祥瑞未幾鶴折其
脛私心殊不喜因問有能接其脛骨者乎一人對曰
家藏接骨秘方想人禽一理或可接也急命修製之
方用土鼈新瓦焙乾半兩錢醋淬七次自然銅乳香
没藥菜瓜子仁各等分為細末每服一分半酒調灌
之鶴脛如故但人上體傷食後服之下體傷空心服
之李公乃以其方傳于人(續金陵瑣事)
張三錫云南京下浮橋梁回回丹藥每用二三釐瓜仁
搗泡酒下極騐遠近患損傷者競覓之要皆不外土
鼈自然銅第製法精耳
四川提督總兵官吳英說昔得秘方治撲打跌損傷極
效雖重傷瀕死但一絲未絶灌下立甦往在福建為
副將時軍中有二弁相鬭皆重傷其一則死矣吳聞
馳往視之惟心頭氣尚微煖亟命以藥灌入覺胸間
喀喀有聲不移時張目索食翌日遂能起行自後屢
著神效云其方以十一月采野菊花連枝葉隂乾用
時每野菊花一兩加童便無灰酒各一椀同煎熱服
又一方未退胎毛小鷄一隻和骨生搗如泥作餅
入五加皮敷傷處接骨如神(居易錄)
馮楚瞻于五十歲由欒城回都適有鄉人伐一大樹時
風沙蔽目騎至樹撲人騎俱為壓倒正在腰脊間脊
骨脱縫瘀如腰斬胸骨扇動腰膚青紫下體俱冷頭
汗如雨因憶跌撲傷損門中有一絲血入心即死之
語以酒冲童便服之頓覺臍下極冷氣逆上奔乃思
急固陽氣為主以人參一兩炒白术六錢製附子三
錢煎服日二劑有外科老醫勸用破血行瘀之藥馮
曰傷在上者宜消瘀滯傷在下者宜補氣血此正法
也遂早晩用八味丸之加牛膝杜仲五味者各五錢
隨進參术附湯各一劑緣右腎連脊受傷腎經祖氣
無根故不能寐併不能言一言一寐即逆氣上奔欲
絶憑仗藥力之猛得以接納藥後必進乾餅以壓之
腸中如火乾餅多進亦易消化八日始便並無點瘀
外以猪油熬化頭髮入十全大補加減煎膏以乳末
收之遍貼傷處七日後氣逆少緩半日後漸可寐言
月餘始能憑几而坐兩月餘始能扶立而脊骨突起
半寸終成痼疾自是精力大衰膝踝筋脈之間時有
痰痛然幸知破格為治得以全生
李南公知長沙縣有鬭者甲強乙弱各有青赤南公召
使自以指捏之乙真甲偽也詰之果服蓋方有櫸枊
以葉塗膚則青赤如毆傷者剥其皮横置膚上以熨
之則如倍傷者以水洗不落南公曰毆傷者血聚而
硬閱偽者不然故知之(司馬洓水紀聞)
葉南巖刺蒲時有羣鬨者訴于州一人流血被面經重
創腦幾裂命懸旦夕公見之惻然時家有刀瘡藥公
即起入内自搗藥令舁至幕廳委一謹厚廳子及幕
官曰宜善視之勿令傷風此人死汝輩責也其家人
不令前乃略加審覈呈狀收其仇家于獄餘皆釋之
友人問其故凡人爭鬭無好氣此人不救死矣則償
命者一人寡人之妻孤人之子者幾人干証連係者
幾人破家者幾人此人愈特一鬭毆罪耳且人情欲
訟勝雖于骨肉亦甘心焉無所恤忿懥故也未幾傷
者果平復而二家之訟遂息刀瘡藥方端午取韭菜
搗汁和石灰杵熟為餅隂乾用以治諸傷敷創處即
止雖骨破亦合有竒效
韓貽豐攝永寧篆有部民被毆死已逾夕即單騎往驗
則遍身重傷僵挺無生氣矣因念死者父母年老貧
病惟此子死則二老必不能生不得已因取鍼鍼其
百會亦冀萬一非謂其必活也時天氣甚寒令村人
各解衣輪熨屍身又熬水令極熱探湯揉屍手足無
何屍得人氣體頓柔鍼至十四鍼怱喉中作響口鼻
微有氣診其脈脈忽動乃喜曰有救矣鍼至二十一
鍼則喉間大出聲痛哭手足能屈伸口稱遍體痛不
可忍則皆其被毆處也乃呼酒來以藥飲之傷處糝
之以藥痛處以鍼鍼之責令兇首保辜調養如限内
死仍抵償後傷者全愈求和息乃杖兇首而遣之
薛立齋治一男子墜馬傷頭并臂令葱搗爛炒熱罨患
處以熱手熨之服末藥降聖丹而愈本草云葱大治
傷損
小兒
張子和治一小兒約五六歲同隊小兒以&KR0034;黍稭相擊
逆芒倒刺於咽中數日不下粥藥腫大發其家告張
張命取水依道經咒法以左手屈中指及無名指作
三山印坐水盞於其上右手搯印文是金鎗印脚踏
字立望太陽或燈火取氣一口次在淨水盞中咒曰
吾取老君東流順老君奉勅攝去毒水五托大帝尊
所到稱吾者各各現帝身急急如律令攝七遍吹在
盞中虚攪卓三次為定其兒嚥水下咽曰我可也三
五日腫散乃知法亦有不可侮者
夷堅志云小兒誤吞稻芒著咽喉中不能出者名曰榖
賊惟以鵝涎灌之即愈蓋鵝涎化榖相制耳
一兒誤吞一錢在咽中不下諸醫不能取亦不能下戴
人熟思之忽得一策以淨白表紙令卷實如箸以刀
縱横亂割其端作鬅鬙之狀又别取一箸縛鍼鉤於
其端令不可脱先下咽中輕提輕抑一探之覺鉤入
錢竅然後以紙卷納之咽中與鉤尖相抵覺鉤尖入
紙卷之端不礙肌肉提之而出
方雪瓢偶在鮑綠飲處談及名醫類案中以南硼砂治
誤吞金及羊脛骨灰治法皆神驗座客有言麵筋灰
治誤吞銅錢甚異者方默識之歸適隣家小兒誤吞
銅錢哽喉間不能上下危急之際方即以法教之纔
下咽錢自口中出其巧值如斯殆有鬼神使之耶因
附記之其法以麵筋置新瓦上燒作炭研末用滚湯
調温服錢未下咽者即從口出已下咽者必從便出
近又傳以生大蒜塞鼻中其錢立出尤為簡便第
未之試耳
張子和曰昔過株林見一童子誤吞銅鐵之物成疾而
羸足不勝身會六七月淫雨不止無薪作食過饑數
日一旦隣牛死聞作葵羹粳飯病人乘饑頓食之良
久注瀉如傾覺腸中痛遂下所吞之物余因悟内經
中肝苦急急食甘以緩之牛肉大棗葵菜皆甘物也
故能寬緩腸胃且腸中久空又遇甘滑之物此銅鐵
所以下也
近有稚子戲以線錘置口中誤吞之有胡僧啖以餳糖
半斤即於榖道中隨穢而下僧云凡誤吞五金者皆
可啖也(近峯聞略續醫說)舊案有僧用餳糖出眼中箭頭甚
捷
張景岳治王氏子甫周歲其母以一鐵釘與之玩弄吞
入喉間往視之見其母倒提兒足以冀其出口鼻皆
血因曉之曰此豈倒懸可出者乎速令抱正遂聞啼
聲蓋鍼以下咽不在喉矣因閱本草鐵畏朴硝遂得
一法用磁石一錢朴硝二錢並研為末令以熬熟猪
油加蜜和調藥末與服下午吞之至三鼓時解下一
物瑩如蓴菜潤滑無稜藥護其外撥視之則釘在其
中矣乃京中釘鞋所用蘑菇釘也立方之意以硝非
磁石則不能使藥附釘磁石非硝則不能逐釘速出
非油則無以潤非蜜則未必滑吞合是四者則著者
著逐者逐潤者潤同功合力裹護而出矣
嘗按物理小識亦載小兒誤吞鐵鍼以乳香荔枝朴
硝為末以犬豕脂入鹽和之吞下自愈若碎鐡則用
皂莢硇砂雷斆曰鐵遇神砂如泥似粉神砂應即硇
砂也
一吏部無子妻極妒妾方坐蓐乃盤腸生妻暗將鍼刺
於腸上妾後覺腸有時刺痛難忍穏婆私告于妾妾
與吏部言之諸醫束手一全真曰我能治之用磁石
大塊從痛處引之引至于臍鍼從臍出妾竟無恙黃
蟄南公談(續金陵瑣事)
劉浴德號壺隠知醫洞庭葉雅南之細君五七日前偶
因事不順意意欲自斃遂吞布鍼十餘根因請箕仙
降筆云吾乃碧雲仙使始問曾吞鍼否又曰果則果
矣事則無事仙方不書凡方可治復問明書凡方良
久乃書問壺隠子因造劉問方劉教以櫟炭末三錢
用井水調服可下如未下可再服之乃曰愚意欲餌
磁石未審何如劉曰叵叵(叵叵猶言不可不可也)宜取磁石一
大塊置肛門外或庶幾焉如法治之鍼果出也(續金陵瑣)
(事)
百一選方以淨器盛新汲水一盞捧之面東默念云謹
請太上東流順水急急如南方大帝律令勅一氣念
七遍即吹一口氣入水中如此七吹以水飲患人立
下或用此呪水可以食鍼併竹刺(較子和案中呪頗簡易)
諸骨哽喉用清水一椀以手指向水面虚寫天上金鷄
呌地下草鷄啼兩鷄并一鷄九龍下海喉嚨化如滄
海二十五字口誦七七遍飲之立愈又一法以清
水一椀用手指向水面虚寫鳥飛龍下魚化丹邱八
字飲之立效(並酉陽雜俎)
劉浣隣人馬湘生兒數月偶遺金網巾圈子案上兒誤
吞之哀泣不已湘求救於醫醫適出湘伺於門坐立
不定或詢其子何疾驚惶如是湘以前事告或教以
急買韭數莖熟而不斷與蠶豆同嚥之不過二次從
大便出矣此法方書所不載故表之(北壕紀言)
李奎治一人誤吞指爪喉哽幾殆奎令剪人指爪燬服
之立愈疑其古方奎曰不然此内經所謂衰之以屬
者也聞者歎服(寧波府志)
張子克治當塗郭祥正子患咳𠻳肌骨如削醫多以為
勞張曰是不足憂就坐飲以藥忽大吐使視涎沫中
當有物也視之得魚骨宿疾皆愈(新安志)
一富家子被雞骨哽百方莫治家人驚惶忽一叟至自
云我有巧術但行手法取之不勞藥餌也許以千緡
厚謝叟乃以絲綿裹白糖如梅大令其嚥下入喉間
留一半於外時時以手牽掣俾喉中作痒忽然痰涎
涌出其骨黏於綿上遂如約酬之(續醫說)
孫文垣治查良本内人怒後偶食魚頭骨哽於喉中即
以饅頭粽肉等壓之骨雖下隨覺胸膈不快又服銷
骨藥二帖已七日矣胸膈脹痛殊甚飲食悉從背下
惡寒發熱脈之兩手弦數蓋骨哽之後用哽物壓之
傷其胃脘必有瘀血停畜膈間將食管逼向後故飲
食覺從背下也但銷去瘀血使食管復原胸膈之痛
可瘳矣以五靈脂為君山查延胡索桃仁枳殼為臣
赤芍丹皮香附山梔為佐柴胡石菖蒲為使臨服入
韭汁一酒杯服後胸膈寬快大便瀉一次痛減大半
飲食乃從右下右邊胸膈略痛吞物甚艱吐出痰皆
血腥氣改以山梔赤芍歸尾桃仁劉寄奴五靈脂丹
皮穿山甲入韭汁服之二帖全瘳
張景岳曰凡諸物哽於喉中或刺或骨必有鋒芒之逆
所以棘而不下凡下而逆者反而上之則順矣故治
此者當借飲食之勢涌而吐之使之上出則如拔刺
之捷也若芒刺既深必欲推下非唯理勢不能必且
遲延或飲食既消無可推送以致漸腫而害非細矣
又曰凡諸骨哽或以餳糖一大塊滿口吞而嚥之或
用韭菜煮略熟勿切吞下一束即裹而下亦妙
高坡纂異載洪洞韓肅即忠定公之父也三歲時誤吞
一釘家人皆驚哭殆盡其祖以神醫名視之曰無恙
必待三年釘乃得出人莫之信遂定時日書壁間以
俟但每作腹痛必絶而復甦久漸黃瘦骨立及期謂
家人曰兒將瘳勢必大作雖絶勿懼宜先煮粥飲以
俟之既而腹果大痛一叫而絶良久吐出釘銳盡刓
又復絶逾時始甦歲餘獲安夀七十一卒
金陵秣陵鄉中一人姓李號守泉符水絶妙遠近求無
不立效其法命哽者坐自己佛堂中佛前放一盂淨
水令親屬往求燒符用法訖徐以小筊卜之云已愈
矣其人歸看淨水中所哽之物在内隨愈乃親見者
(治法彙)
景德鎮湖田市張婆女名婆兒因喫糍糕被噎而死氣
尚未絶須明日方歛守尸悲哭忽聞擊戶聲問為誰
曰我是河裏住人陳曾二也張曰何故夜深相過曰
知道婆兒不幸但扶策起坐將笤箒拍打背三下糍
便落腹可活矣張啟門稱謝了無所見試用其法不
食頃女腹如雷鳴即時安好迨曉尋訪陳曾二蓋七
年前溺河而死者鬼未受生猶懷惻隠存心如是張
乃命僧為薦拔之(夷堅志)
續名醫類案卷二十八
