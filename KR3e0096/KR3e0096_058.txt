續名醫類案卷五十八
錢塘魏之琇撰
瘡痬
陸肖愚治徐邑宰秋末冬初遍身生癤大小不一紅痛
焮痒黃水淋漓或謂風熱用防風通聖數劑不減或
謂諸痛痒瘡痬皆屬心火用芩連山梔生地等十劑
益甚且飲食漸減脉之浮數微按之又沈中帶緩而
弱曰凡風熱大都為癮疹未必為瘡癤至瘡痬之為
心火經固言之第脉微弱為多此元氣不足也緩者
濕也數雖為熱而微數不可純責之火據今日之症
火為標濕為本原得病之由又濕為標元氣不足為
本此必乘虚汗出澡浴濕漬肉腠久而熱蝕為膿水
發為痛痒也用蒼术苡仁茯苓燥熱為君人參白术
黃茋甘草補氣為臣連翹蟬退清熱為佐葛根白芷
入陽明肌肉為使二劑痛痒頓減胃少開十劑全愈
張子和治穎臯韓吉卿自髀至足生濕䘌大者如錢小
者如豆痒則搔破水到則浸滛類虫行袴襪愈而復
生瘢痕成凹十餘年不瘥張哂之曰此濕䘌瘡也由
水濕而得故多在足下以舟車濬川大下十餘行一
去如埽
一省掾背項常有痤癤愈而復生張曰太陽血有餘也
先令涌泄之次于委中䤵針出紫血病更不復作也
一張君衮常喜熱火烘灼其背及兩足又食自死肉久
而兩足常生癤毒愈而復生半年餘以清凉飲子下
之得紫黑血積于便中去者月餘其癤毒頓除是知
積熱毒致癰腫者如此
薛立齋治春元沈電川之内暑月面生痤癤乘凉入風
面目浮腫越二日左臂腫痛癮疹如丹背脇髀股等
處發腫塊三四肉色不紅痛甚晝夜號呼寒熱往來
飲食不思服活命飲及行氣敗毒之劑其勢愈熾肝
脉浮濇脾脉強硬此屬二經榮氣不足風邪乘虚流
注經絡為患先以八珍加黃茋柴胡青皮數劑腫處
漸漸紅腫又以十全大補加銀花白芷龍膽草貝母
十餘劑脇腿二處潰膿椀許餘塊漸平仍服十全大
補湯調理月餘而安向使專于袪風攻毒鮮不敗事矣
張仲安治凍瘡用黃柏燒存性研細以雞子清調敷破
者乾糝上神妙
治暑肌膚瘡爛或因搔成瘡多是大暑汗出坐卧濕地
致肌膚多瘡爛汁出有一乳母曰此易差也取乾壁
細土末敷之隨手即差
治一切惡瘡遍用藥不效者陳米飯緊作團火煆存性
麻油膩粉調敷蘇韜光丁亥年耳上病碎瘡或痛或
痒兩月餘百藥不效季倅子長敷此方初不之信試
用之過日即愈辛丑年再作吕仲發顯謨云此症夏
以痰飲治之故只用肥皂燒存性生油膩粉調敷尤
佳(並集成三條)
薛立齋治一男子年四十三歲自四十已來每至夏發
熱而倦日午益甚晩凉少可面生瘡㿔耳下筋微腫
更結小核三四枚附筋上曰此火令不慎房勞虧損
腎水不能制火然也名曰注夏彼不信服降火敗毒
藥加口乾倦怠夜間熱甚午後腿軟足心熱筋牽痛
復來問治曰口乾倦怠此中氣陷下也夜間發熱陽
氣陷于隂分也午後腿酸足熱隂虚火甚也耳下筋
牽痛血虚不能潤筋也先以補中益氣湯少用柴胡
升麻加五味麥冬熟地治之諸症頓退更服滋腎丸
而痊若以每至火令而然用敗毒凉藥鮮不危矣凡
春末夏初患頭痛脚軟食少體熱此仲景云春夏劇
秋冬差而脉弦大者正世俗所謂注夏病也
趙州守北方人年逾四十頭面生痬瘡數枚焮痛飲冷
積日不潰服清熱消毒藥不應診其脉數按之則實
以防風通聖散二劑頓退又以荆防敗毒散而愈又
一男子患在四肢審其脉症亦屬有餘以黃連觧毒
湯治之亦愈
繆仲淳治一婦人生癤臂上用連翹白芷白芨花粉各
二錢甘菊一兩紫花地丁金銀花各五錢甘草生地
茜草各三錢地榆四錢角刺牛蒡各一錢服之半日
立出膿血而愈(廣筆記)又治一男子生癤膝下加牛膝
三錢立破出鮮血愈
丁右武親驗坐板瘡方松香五錢細研雄黃一錢細研
如濕痒加蒼术三錢各末和勻以綿紙包褁撚成紙
撚二條臘月猪油浸透點火燒著取滴下油搽上立
效(仝上)
立齋治一男子逾四十胃氣素弱面常生瘡盜汗發熱
用黃茋建中湯少愈更以補中益氣湯而平東垣云
氣虚則腠理不密邪氣從之逆于肉理故多生瘡
若以甘溫之劑實其根本則腠理自固即無他疾
張生患漆瘡作嘔由中氣弱漆毒侵之以六君子湯加
砂仁藿香酒芍治之彼不信另服連翹消毒散嘔果
盛復求治仍以前藥外以麻油調鐡鏽末塗之而愈
趙千兵患兩腿生瘡每服敗毒藥則飲食無味反增腫
脹此脾虚濕熱下注也以六君子湯加蒼术升麻酒
芍服之以黃蠟麻油各一兩輕粉三錢為膏貼之而
愈大凡下部生瘡雖屬濕熱未有不因脾腎虚而得者
一男子濕熱下注兩腿生瘡以人參敗毒散加蒼术黃
栢服之以金黃散敷貼又一人患此久而不愈以船
板灰存性一兩輕粉三錢為散麻油調貼更以黃栢
知母防己龍膽草茯苓當歸川芎黃耆白术服之並
愈若人兩腿生瘡作痛或遍身作痛以當歸拈痛
湯治之
一婦人兩腿腕紫黯寸許搔破出水或用袪風砭血年
餘漸腫如掌許乃服草烏等劑遍身瘙痒時出血水
内熱體倦飲食無味月經三月一至脉洪而數按之
則濇此燥劑愈傷脾血也先以補中益氣湯加白芍
川芎五味十餘劑乃與加味逍遥散加熟地鉤藤二
十餘劑再用歸脾湯加川芎熟地治之而不發
一婦人素清苦四肢似癬疥作痒出水怒則起赤暈服
袪風敗毒等劑赤暈成瘡膿水淋漓晡熱内熱自汗
盜汗月經不行口乾舌燥此欝傷脾血也用歸脾湯
逍遥散兩月而痊
一儒者素食膏粱發熱作渴飲冷患瘡如大麻風大便
出黑血服清熱祛風等寒藥益甚謂血分有熱火也
故寒之不寒用四物二連湯以清熱凉血用六味丸
以補腎生水而熱退又用柴胡梔子散調理而痊
一婦人性急善怒月經不調内熱口苦患時瘡服敗毒
藥膿水淋漓熱渴頭眩日晡益甚用加味逍遥散服
之漸愈因大怒月經如涌眼赤出淚用四物湯加山
梔柴胡連芩數劑而愈年餘手足臂腕起白點漸大
搔起白屑内熱盜汗月經兩月餘一至忽怒或惡寒
頭痛或不食作嘔或胸乳作脹或腹内作痛或小便
見血或小水不利或白帶下注此皆肝木制伏脾土
元氣虚而變症也用補中益氣湯加黑山梔及加味
歸脾湯間服半年而愈
一婦人久欝患在四肢腿腕尤甚誤用敗毒寒凉之劑
晡熱内熱自汗盜汗月經不行口乾咽燥此欝火傷
脾也用歸脾湯數劑後兼服逍遥散五十餘劑而痊
劉松篁經騐方云會水灣陳玉田妻病天蛇毒瘡一老
翁用水蛇一條去頭尾取中截如手指長刮去骨肉
勿令病者見以蛇皮包手指自然束緊以紙外褁之
頓覺遍身皆凉其病即愈數日後解視手指有一溝
如小繩蛇皮内宛然有一小蛇頭目俱全也(本草綱目)
孫思邈以貞觀五年七月十五日夜以手中指觸著庭
木至曉遂患痛不可忍經十日痛日深瘡日高大色
如熟小豆色嘗聞長者論有此方遂用治之手下即
愈痛亦除瘡亦即瘥未十日而復如故方用蒲公英
搗爛取汁塗之(仝上)
張子和曰麻先生妻病伐指痛不可忍酒調通經散一
錢半夜先吐吐畢而痛減余因歎曰向見陳五曾病
此醫以為小虫傷或以草上有毒物觸之遷延數月
膿盡方已以今日觀之可以大笑
王思中治一人患瘡疹隂囊腫脹如升不能跬步王曰
此瘡蟲也就外利劑中加麥桿四十九莖遂消(吳江縣志)
戊申之水乃二百餘年創見之變人足浸水中數日即
皮破生瘡痛不可忍一法取水荆條煎水浴之立愈
(續金陵瑣事)
痬症
吳性全忽患症如癘風眉毛脱落面額褪皮皮去肉色
又如白癜風耳前後目上下多生小癤乳旁及腿上
亦有頗去膿血往時久病喘予以養肝之劑愈之自
是足趾縫及兩旁常作痒出稠水及面痬既發足疾
頓失有指為風者有指為濕者有指為牛皮癬大麻
風者幸渠素不輕藥守至數月不愈乃就診余曰前
所指皆非也此即往時喘之變症耳良由肝火熾盛
火極似風上滛于肺盖火就燥也前在經絡則為喘
今在皮毛則為痛薛立齋謂之癘痬類症治之必五十
劑乃瘳與生地杞子蔞仁赤芍甘草麥冬净銀花鮮
首烏之屬出入加減果五十劑而愈夫肝木為龍龍
之變化莫測其于病也亦然明者遇内傷症但求得
其本則其標可按籍而稽矣此天地古今未洩之秘
内經微露一言曰肝為萬病之賊六字而止似聖人
亦不欲竟其端委迨以生殺之柄不可全操之人耳
余臨症數十年乃始獲之實千慮之一得也世之君
子其母忽諸
患痬便秘
薛立齋治一男子患癰未作膿焮痛煩躁便秘脉實用
内疎黃連湯二劑諸症悉退以四物加芩連四劑而消
一男子潰後便濇脉浮按之則濇以八珍湯加紅花桃
仁陳皮杏仁治之而愈
一弱人潰後便秘而脉濇以四物湯加紅花桃仁黃茋
治之而愈
一男子潰後便秘而脉浮以四君子湯加陳皮杏仁當
歸治之而愈
一老人潰後大便秘小便赤濇診之脉浮數而濇以八
珍湯加知柏治之而已愈後小便復數而赤大便秘
口乾目花以加減八味丸滋腎丸治之而愈此症乃
隂血虚陽火盛故用前藥有效向投苦寒之劑必
致有誤矣
一男子潰後便濇肌膚作痒謂氣血虚不能營于腠理
用補劑治之不信乃服風藥致不救大抵瘡痬始作
便秘脉數而濇者宜降火凉血為主潰後便秘脉濇
者宜補血氣為主若投風藥禍在反掌
鄺進士患癰將痊大便秘結服大黃等藥反廢飲食乃
用補氣血之劑加桃仁麻仁未效更以猪膽汁深納
穀道續以養氣血而愈原病式云諸澁枯涸皆屬于
燥燥者火之氣病後血衰故大便秘澁宜以辛甘潤
之如用苦寒則胃氣伐矣凡老弱産後便難皆氣血
虚也膽汁最效
腎臟風
薛立齋治一男子患腎臟風飲燒酒發赤暈砭出血敷
追毒之藥成瘡出水日晡益甚類大麻風服遇仙丹
眉毛折落大便下血虚羸内熱飲食甚少勢誠可畏
先用聖濟犀角地黃湯其血漸止又用五味異功散
加當歸升麻飲食漸進用四物參术丹皮内熱漸減
用易老袪風丸膿水漸少又八珍丹皮之類漸結靨
因思慮發熱盜汗作痒赤暈用加味歸脾湯數劑熱
漸止用加味逍遥散六味丸而痊
一男子遍身生瘡膿水淋漓晡熱口乾兩足發熱形體
消瘦襍服風藥六年未愈尺脉洪數而無力此腎經
瘡也如小兒腎疳之症用加減八味丸不半載而痊
一男子遍身生瘡似疥非疥膿水淋漓兩腿為甚作
痒煩熱肢體倦怠年餘不愈以為腎經虚火用加
減八味丸痊
一男子素膏粱醇酒患腎臟風延及遍身服癘藥益甚
又用撚藥于被中熏之嘔吐腹脹遍身浮腫潰爛膿
水淋漓如無皮而死
一男子患足三隂虚患血風瘡症誤服袪風散毒之藥
外敷斑猫巴豆等藥肌肉潰爛嘔吐腹膨或泄瀉虚
冷或煩熱作渴此藥復脾胃虚敗也辭不治不越
月而歿
一男子患遍身小瘡或時作痒口乾作渴服消風散起
赤痒益甚服遇仙丹膿水淋漓飲食無度肌肉消瘦
尺脉洪數左尺尤甚謂腎水不足虚火上炎為患先
用加減八味丸其渴漸止用補中益氣湯加五味肌
肉漸生佐以八珍湯加丹皮麥冬百餘帖而痊二年
後不節房勞其瘡復作惑于人言又服消風散之類
其瘡復患仍用前藥而痊
一男子内臁作痒色黯搔起白皮各砭刺出血其痒益
甚更起赤暈延及外臁津滛不已服袪風之藥肢體
亦然不見效驗左尺脉洪大而數無力謂此腎經虚
火復傷其血火益甚而患耳先以八珍湯加五味子
丹皮三十餘劑諸症漸退乃佐以加減八味丸料又
百餘劑而痊
劉鴻腿生濕瘡數年不愈尺脉輕診似大重按無力此
腎氣虚風邪襲之而然名曰腎臟風瘡以四生湯治
之不信自服芩連等藥遂致氣血日弱膿水愈多形
症愈&KR0629;迨二年復求治仍以前藥治之而愈夫肢體
有上下臟腑有虚實世之患者但知苦寒之藥能消
瘡毒殊不知腎臟風因腎氣不足所致當以蒺藜為
君黃茋為臣白附子獨活為佐使若再服敗毒等藥
則愈耗原氣速其死矣
癘風
竇材治一人病癘症鬚眉盡落面目赤腫手足悉成瘡
痍令炙肺俞心俞四穴各十壯服換骨丹一料二月
全愈鬚眉更生
一人徧身赤腫如錐刺竇曰汝病易治令炙心俞肺俞
四穴各一百壯服胡麻散二服而愈但手足微不隨
復炙前穴五十壯又服胡麻散二料全愈
一人面上黑腫左耳下起雲紫如盤蛇肌肉中如刀刺
手足不知痛詢其所以因同僚邀遊醉卧三日覺左
臂黑腫如蛇形服風藥漸減今又發竇曰非風也乃
濕氣客五臟之俞穴前服風藥乃風勝濕故當暫好
然毒根未去今炙腎俞二穴各百壯服換骨丹一料
全愈面色光潤如故
張子和治桑惠民病面風黑色畏風不敢出爬搔不已
眉毛脱落作癩醫三年張曰非癩也乃出素問風論
曰腎風之狀多汗惡風脊痛不能正立其色黑面痝
然浮腫今公之病腎風也宜先刺其面大出血其血
當如墨色三刺血變色矣于是下針自額上下䤵針
直至頥頂皆出血果如墨色徧腫處皆針之惟不針目
銳眥外兩旁盖少陽經此少血多氣也隔目又針之
血色乃紫二日外又刺其血色變赤初針時痒再刺
則覺額痛三刺其痛不可忍盖邪退而然也待二十
餘日又輕刺一遍方已每刺必以水洗其面血十日
黑色退一月面稍赤三月乃紅白但不服除根下熱
之藥病再作張在東方無能治者
吳恕字如心錢唐人博極羣書少貧貨烏蛇丸治瘋疾
時采風使適有患此疾者召恕與談驚服其議論遂
委托治之疾果愈(杭州府志)
秘韞治大風用大烏蛇一條打死盛之待爛以水二碗
浸七日去皮骨入糙米一升浸一日晒乾用白雞一
隻餓一日以米飼之待毛羽脱去殺雞煮熟食以酒
下之喫盡以熱湯一盆浸洗大半日其病自愈(本草綱目)
王海藏云王氏患大瘋病眉髮墮落掌内生瘡服紫菀
丸半月瀉出癩虫二升如馬尾長寸許後愈紫菀吳
茱萸菖蒲柴胡厚朴各一兩桔梗茯苓皂莢桂枝乾
薑黃蓮蜀椒巴豆(去皮膜用油炒)人參各五錢川烏三錢加
羌活獨活防風各一兩蜜丸桐子大每服三丸漸加
至五丸七丸生薑湯送下食後臨卧服孕婦忌之此
方治病甚多不能悉錄
周子固治王君海子病癘衆醫莫能療周授七藥潄之
牙齦出穢血數斗既而形盡瘦骨立後第以美味補
之數月瘥(九靈山房集)
薛立齋治一男子冬間口苦耳鳴隂囊濕痒來春面發
紫塊微腫麻木至冬遍身色紫不知痛痒至春紫處
但大至夏漸潰又至春眉落腫潰此患在肝膽二經
令刺手指縫并臂腿腕出黑血先與再造散二服下
毒穢更以小柴胡合四物湯加白芷防風天麻角刺
漸愈又與換肌散但遍體微赤此血虚有火因家貧
未得調理秋間發熱至春面仍發塊用前散并養血
藥喜年少謹疾得愈
一膏梁之人鼻壊眉落指脱體潰熱渴晡甚四物湯加
酒炒黑知柏五味麥冬白芷天麻角刺三十餘劑熱
渴少止時仲夏精神倦怠氣喘身熱小便黃數大便
稀溏此元氣虚而時熱勝也用補中益氣湯頓安乃
與換肌散及益氣湯兼服兩月更以生肌散代茶飲
瘡少退至仲秋眩暈少食自汗體重大便溏數此亦
時濕之症用清燥湯調理而愈又用補中益氣湯少
加酒炒黑知柏角刺天麻兩月餘而痊又因勞倦耳
聵熱渴誤服祛風藥病氣益劇身發赤疹與益氣聰
明湯月許而愈
一男子赤痛熱渴膿水淋漓心煩掌熱目昧語濇怔忡
不寧此心經受症也用安神丸兼八珍湯少加木通
炒黑黃連遠志元氣漸復却行砭刺外邪漸退但便
燥作渴用柴胡飲并八珍湯而愈再用換肌散而瘥
一男子肚見青筋面起紫泡發熱作渴寅卯時甚脉弦
數腿轉弱小便濇此肝經火症先用柴胡飲熱退便
利却用小柴胡合四物湯加龍膽草炒山梔三十餘
劑及八珍湯加柴胡山梔飬其氣血乃用換肌散去
其内毒而安年餘因勞役飲食失宜寒熱頭痛遍身
赤疹自用醉仙散而歿
一男子面發紫疙瘩膿水淋漓睡中搐搦遍身麻木漸
發赤塊勞怒則痒肝脉洪大砭刺臂腿腕各出血用
清胃湯加大黃角刺四劑煎下瀉青丸肝脉少退以
升麻湯數劑下前丸諸症少愈却用寳鎰換肌散斤
許又用小柴胡合四物湯加蒼术天麻角刺百餘劑
及六味地黃丸半載而愈後因勞遍身麻痒脉微而
遲此氣血俱虚不能榮于腠理用十全大補湯加五
味麥冬調理年餘而安
一男子面赤發紫泡下體痒痛午後發熱大便燥黑此
火盛而血虚也用再造散及四物湯加防己膽草及
刺腿指縫出毒血而便和仍以前藥加白术白芷茯
苓羌獨活而便黃仍以四物去膽草防己少用獨活
加元參萆薢五十餘劑而瘡退却用補中益氣湯加
天麻麥冬而氣血漸充時仲秋霖雨遍身痠痛用清
燥湯而安隨用換肌散胡麻散八珍湯兼服而愈
一上舍面發腫肌如癬後變疙瘩色紫搔之出水此脾
肺之症也先用清胃湯以清胃熱觧表毒又用四物
湯加山梔黃芩柴胡角刺甘草節以養隂血袪風熱
及砭臂腿腕手足指縫并患處以出毒血疎通隧道
乃與八珍湯加白芷角刺五加皮全蝎及二聖散兼
服月餘以養隂血治瘡毒又與補氣瀉榮湯少愈再
與換肌散而全愈後因勞倦遂發赤暈日晡尤甚以
四物湯加丹皮柴胡山梔并用補中益氣湯年餘雖
勞而不發
一男子遍身如癬搔痒成瘡色紫麻木按之則痛小便
數而少此脾胃受症邪多在表用清胃散更砭刺患
處并臂腿腕出黑血神思漸爽但惡寒體倦口乾此
邪氣去而真氣虚也以大劑參茋芎歸蒺藜桔梗數
劑元氣頓復却用八珍湯加黃著白芷蒺藜天麻軟
柴胡及二聖散治之其瘡漸愈後用換肌散八珍湯
等藥調理半載而痊後仍發誤用剋伐攻毒患兩感
傷寒而死
一男子遍身疙瘩搔則痒按則痛便閉作渴此邪在内
也治以再造散二服微下三次用桃仁承氣湯加當
歸四劑及砭出黑血漸知痛痒但形體倦怠用培養
之劑復其元氣又用二聖散其瘡頓愈更用大補年
餘而康後患痰涎壅盛舌強語濇用二陳蒼术知柏
澤瀉四劑而愈再用補中益氣湯調理而安
一男子素清苦眉盡落病在肝膽二經也乃刺臂腿腕
及患處出黑血空心服八珍湯加五味胡麻首烏威
靈食後服換肌散喜其無兼變之症又能篤守禁忌
不半年而痊
一儒者脚心或痒痛或麻痒腫脹二年後身體作痒漸
變疙瘩發熱耳鳴日晡益甚此屬腎虚也乃砭刺臂
腿腕及手足指縫去其瘀血用六味地黃丸料加五
味柴胡五十餘劑以補腎又用換肌散祛風丸以治
瘡各斤許瘡漸愈得滋補守禁而痊
一上舍遍身患之形體俱虚謂須用調補元氣完復方
治其瘡不信服蛇酒以攻内毒更敷砒霜等藥以蝕
外毒頓加嘔吐清水體痛如錐或以為毒氣外發不
知脾主肌肉此因毒藥脾傷而然也反服袪毒之劑
吐瀉不止而歿
一男子用藥湯熏洗汗出不止喘𠻳不食腹鳴足冷肢
體抽搐謂此因熱傷元氣腠理不密汗出亡陽耳是
日果卒
下疳(此症與梅瘡無甚差别)
丹溪治一隣人年三十餘性狡而躁素患下疳瘡或作
或止夏初患白痢膈上微悶醫與理中湯四帖昏悶
若死片時而甦脉之兩手皆濇重按略弦似數曰此
下疳瘡之深重者與當歸龍薈丸去麝四帖而利減
與小柴胡去半夏加黃連白芍川芎生薑煎五六帖
而安
薛立齋治一男子下疳腫痛不消一男子潰而腫痛發
熱小便秘濇日晡或熱一小兒腫痛諸藥不應俱以
小柴胡湯吞蘆薈丸數服而愈
一小兒十五歲患前症襍用消毒之藥虚症悉具二年
餘矣詢之乃禀受所致用萆薢湯月餘諸症漸愈又
用補隂八珍湯補中益氣湯而瘥
一男子陽事腫痛小便如淋自汗甚苦時或尿血少許
尺脉洪數按之則濇先用清心蓮子飲加牛膝山梔
黃柏知母柴胡數劑更以滋腎丸一劑而痊玉機微
義曰如自汗小便少不可以藥利之既已自汗則津
液外亡小便自少若再利之則營衛枯竭無以制火
而煩熱愈甚當俟熱退汗止小便自行也兼此症乃
陽明經病大忌利小便
張景岳治一少年因偶觸穢毒遽患下疳始潰龜莖敷
治不效旋從馬口延入尿管以漸而深直至肛門逐
節腫痛形如魚骨每過夜則膿結馬口脹不得出潤
而通之則先膿後尿敷洗皆不能及張嘗遇一山叟
𫝊得槐花蘂方因以治之不十日莖根漸愈半月後
自内逹外退至馬口而痊後瘡濕尚未淨復與五加
皮飲十餘劑而愈向傳方者曰此方善治滛瘡熱毒
悉從小便泄去且服此者可免終身瘡毒後患然猶
有解毒竒驗則在發瘡之時但見通身忽有雲片紅
斑數日而沒者即皆瘡毒應發之處瘡毒已解瘡形
猶見是其驗也張初未之信及此人瘡發之時瘡固
不多而通身紅斑果見凡兩日而消(方在景岳全書)
立齋治州守姜節甫患下疳膿水淋漓作渴吐痰午前
惡寒午後發熱曰午前惡寒屬陽氣虚弱午後發熱
屬隂血不足不信反服二陳知柏之類飲食益少大
便不實又日晡熱渴小腹重墜患虚焮腫恪用四物
知柏之類飲食不思此脾氣虚而下陷先用補中益
氣湯調養脾胃以升陽氣諸症漸愈又用六味丸滋補
腎水以生肝血而痊
一男子患此腫硬焮痛寒熱先以人參敗毒散二劑而
止更以小柴胡湯加黃連青皮治之而愈
一男子潰而腫痛小便赤濇以加減龍膽瀉肝湯加青
皮黃連二劑少愈又以小柴胡湯加知柏當歸茯苓
數劑愈
一男子因勞莖竅作痒時出白物發熱口乾以清心蓮
子飲治之而安
一男子潰而腫痛發熱日晡尤甚以小柴胡湯加黃連
知母當歸而愈
一男子已愈惟莖中一塊不散以小柴胡湯加青皮荆
防服之更以荆防牛膝首烏滑石甘草各五錢煎湯
熏洗各數劑而消
一男子隂莖或腫或作痛挺縱不收一男子莖中作痛
筋急縮或作痒白物如精隨溺而下此筋疝也並用
龍膽瀉肝湯治之皆愈張子和曰遺溺閉癃隂痿浮
痺精滑白滛皆男子之疝也不可妄歸之腎冷若血
涸不月月罷腰膝上熱足躄嗌乾癃閉少腹有塊或
定或移前隂突出後隂痔核皆女子之疝也但女子
不謂之疝而謂之煆
一男子下部生疳諸藥不應延及遍身突腫狀似翻花
筋牽骨痛至夜尤甚此肝腎二經濕熱所致先以導
水丸五服次以龍膽瀉肝湯數劑再與除濕健脾之
藥外帖神異膏吸其膿隔蒜炙拔其膿而愈若表實
者以荆防敗毒散裏實者以内疎黃連湯表裏俱實
者防風通聖散表裏俱虚者八珍湯氣虚者四君子
湯血虛者四物湯俱加兼症之藥治之並愈(痬科大法略具)
(于此)若服輕粉等藥反收毒于内以致迭發㮣服防風
通聖散氣血愈虚因而不治者多矣
繆仲淳治數友下疳用黃柏官粉膩粉杏仁珠末冰片
敷之無不愈者後去膩粉杏仁加黃芩更以小大薊
地骨皮湯洗净敷之效更良(廣筆記)
仲淳治下疳極秘神方鮮小薊鮮地骨皮各五兩煎濃
汁浸之不三四日即愈一切極痛者屢用神效(仝上)
立齋治一老人患疳小便淋漓脉細體倦此氣虚兼濕
熱也用清心蓮子飲及補中益氣湯治之而愈又一
弱人拗中作痛小便淋瀝此因火燥下焦無血氣不
能降而滲泄之令不行用四物湯加黃柏知母茯苓
牛膝木通十餘貼痛止便利先君氣短拗中若瘡小
便不通製四物湯加參茋煎吞滋腎丸而愈盖前症
以虛為本以病為末益其本則末自去設若不固元
氣專攻其病害滋深矣
王錦衣年逾四十素有淋患疳瘡焮痛倦怠用小柴胡
湯加黃連黃柏青皮當歸而愈
梅瘡
李時珍曰今醫家有搜風解毒湯治楊梅瘡不犯輕粉
病深者月餘淺者半月即愈服輕粉藥筋骨攣痛癱
瘓不能動履者服之亦效其方用土茯苓一兩苡仁
金銀花防風木瓜木通白蘚皮各五分皂莢子四分氣
虛加人參七分血虛加當歸七分水二大椀煎飲一
日三服忌飲茶及牛羊雞鵝魚肉燒酒法麵房勞盖
秘方也(本草綱目)
縣中陳某家有使女生廣瘡求醫于方上道人其方只
用乾荷葉一味煎濃湯當茶日逐飲之盡量而止不
過六七日即愈親試驗甚又一當縣甲首者生廣瘡
𫝊方上人方用麥母子草根搗汁和好酒同服即愈
其草須取竹中無露水者為上(李詡戒菴漫筆)
馮楚瞻治張姓人曾患梅瘡清凉解毒而愈未幾忽頭
顱面頰鼻柱牙牀疼痛不堪飲食難進謂餘毒為害
復用清凉觧毒漸至飲食俱廢坐卧不能精神疲困
六脉微弱馮曰果屬陽毒脉宜洪大此為寒凉久服
致隂陽失職耳即惡瘡初發亦由精血元陽虧損斯
隂寒凝沍之氣得以乘之乃與大劑熟地麥冬白术
牛膝五味附子兼八味丸並服半月全愈
孫文垣治吳東星瘧止腰痛白濁咳𠻳肌肉大消百治
不應痛劇欲死脉之左弦細右滑大俱六至口渴眼
赤知其昔患梅瘡餘毒尚伏經絡因瘧後氣血不足
舊毒感動故痛而暴也以當歸白芍甘草牛膝鈎藤
苡仁木通白蘚皮用土茯苓四兩煎湯煎藥服下痛
止𠻳除脉緩其半數帖大效精神漸復冬至日乘酒
縱慾次日腰如束縳足面疼右眼赤小水短足底有
火從兩胯冲上痛不可言再以歸芍鈎藤甘草牛膝
苡仁紅花生地黃柏三日症略減適大雪寒甚有女
醫因其大便燥結一日夜進元明粉一兩五錢後大
去而腰痛愈猛兩足攣縮氣息奄奄面青燥六脉俱
伏痛使然也知服元明粉所致曰症雖熱但病在經
絡筋骨間徒瀉腸胃無益也足攣腰痛者由天氣寒
極經絡凝濇法當散寒邪之標使痛定然後治本乃
用桂心杜仲炙草蒼术破故紙五加皮二劑痛定四
肢柔和飲食始進囑曰疾在經絡俟春和始可除之
勿亟也不信更服滋隂降火之劑兩月無功再求治
乃以煨腎散進大瀉五六度(仍是瀉其腸胃矣)四肢皆冷咸
以為瀉之非也曰病從此減矣夫何憂再進理脾藥
數帖神氣遂轉腰胯柔和漸能步履乃以威靈仙末
二錢入猪腰内煨食之又瀉一二度審其梅毒濕熱
已清改用苡仁當歸生熟地白芍牛膝黃柏丹參龜
版調理全安
朱懷竹壯年客外不謹患楊梅瘡恐人知之欲歸乃求
速愈用藥熏洗不瘳又用藥末點之日服煎藥三帖
治兩月毒且入内下則肛脱瘡滿如蕈上則肺壅喘
盛胸脹不能仰卧内熱惡寒譫語隂囊疙瘩腫痛兩
足瘡延腫大脉之俱洪大而數曰病重甚幸壯年猶
可治第胸中有瘀血毒物俟出後乃可與藥否則反
用致疑另延醫果大發喘𠻳吐紫黑血塊如膿者椀
許腥穢不可近此熏藥迫毒入肺瘀壅肺竅故喘𠻳
必俟吐盡從而消之斯易為力也乃用丹皮桑白皮
白蘚皮木通前胡枳殼桔梗甘草杏仁苡仁葶藶服
後大便急重二十餘次所下黑紫膿血甚多喘咳稍
定紅痰稍淡二三劑能卧改用白芍當歸白蘚皮貝
母黃連銀花皂角苡仁麥冬木通二帖足瘡腫漸消
隂囊出膿血二椀許兩尺已不洪大前方加丹參又
二帖囊結疤三日後落下厚可半寸洞見兩丸係一
光薄白胞用紅粉霜加生肌藥敷之日三次膿水乾
再以人參歸芍白芷甘草白蘚皮皂角苡仁首烏調
理一月悉愈令日用土茯苓猪肉各半斤同煮爛入
醬鹽如常食之湯當茶飲遂瘳次年生女
譚公亮患結毒醫用五寳丹餌之三年不效仲淳云五
寳丹非完方也無紅鉛靈柴不能奏功時無紅鉛姑
以松脂鉛粉麻油調敷應手而滅公亮先用喬伯珪
所贈乳香膏止痛生肌甚捷反用此二味功效彌良
乃知方藥中不在珍貴之劑也(廣筆記)
陸養愚治朱少川因感冒寒熱咳𠻳筋骨疼痛服發散
藥寒熱已除而疼痛咳𠻳不止或以羌活治痛杏仁
治𠻳不效又以其漁色必隂虚投六味月餘反口渴
異常身熱疼痛益甚脉之沉細弦數而有力因問其
曾患梅瘡否答曰已過矣曰此症正其遺毒也疼痛
者毒在經絡骨髓也咳𠻳口渴者毒火上弦也用養
血觧毒之劑倍土茯苓數劑而減十劑全愈
薛立齋治一男子遍身皆患梅瘡左手脉浮而數以荆
防敗毒散治之表症乃退以仙方活命飲六劑瘡漸
愈兼飲萆薢湯月餘而愈
一男子患下疳諸藥不應延及遍身突腫狀如翻花筋
攣骨痛至夜尤甚此肝腎二經濕熱所致先以導水
丸五服次以龍膽瀉肝湯數劑再與除濕健脾之藥
外貼神異膏吸其膿隔蒜炙拔其毒而愈
一童子外腎患之延及小腹數枚作痛發熱以小柴胡
湯吞蘆薈丸更貼神異膏月餘而安
一儒者患前症先外腎作痒出水後隂囊股内小腹脇
臂發小㿔或乾或膿窠誤服袪風等藥肢體倦怠惡
寒發熱飲食漸減大便不實脉見浮弦兩尺浮數此
腎水虚熱肝木乘脾土也用六味地黃丸補中益氣
湯為主佐以換肌消毒散而愈
一人患此服攻毒等藥患處凸而色赤作痛肢體倦怠
惡寒發熱脉浮而虚此元氣復傷而邪氣實也用補中
益氣湯二劑而愈
進士劉華甫患之數月用輕粉硃砂等藥頭面背臀各
結一塊二寸許潰而形氣消弱寒熱口乾舌燥唇裂
小便淋瀝痰涎上涌飲食少思此脾胃傷諸臟弱而
虚火動也先用六君子湯二十餘劑又用補中益氣
湯加山藥山萸麥冬五味服之胃氣復而諸症愈惟
小便未清痰涎未止用加減八味丸而痊
一男子患楊梅瘡後兩腿一臂各潰二寸許一穴膿水
淋漓少食無睡久而不愈以八珍湯加棗仁茯神服
之每日以蒜搗塗患處炙良久隨貼膏藥數日稍可
却用豆豉餅炙之更服十全大補湯而愈
一婦人患之皆愈惟兩腿兩臁各爛一塊如掌兼筋攣
骨痛三年不愈諸藥無效日晡熱甚飲食少思以萆
薢湯兼逍遥散倍用茯苓白术數劑熱止食進貼神
異膏更服八珍湯加牛膝杜仲木瓜三十餘劑而痊
一婦人患此燃輕粉藥于被中熏之致遍身皮塌膿水
淋漓不能起居以滑石黃柏菉豆粉末等藥鋪席上
令可卧更服神功托裏散月餘而痊(一云飲金銀花散)
一彌月小兒先于口内患之後延于身上年餘不愈以
萆薢為末乳汁調服母以白湯調服月餘而愈
青浦四十二堡一大家娶妾生楊梅瘡遍身潰爛臨終
棄之于野一乞丐收養之數日不死女忽思食肉適
有數盜在孟㜑墩祭賽丐者乞肉即與一肩懷歸食
婦食未盡者懸之樹枝為蜈蚣所食毒侵肉中婦食
之瘡為毒發旬日全愈其色更麗于前丐欲送歸婦
不許曰我當終身從君矣遂為伉儷生一子丐者日
操舟乞食龍潭其婦言笑不苟亦云賢矣(雲間襍誌無名氏)
立齋治一男子咽間先患及于身服輕粉之劑稍愈已
而復發仍服之亦稍愈後大發上腭潰蝕與鼻相通
臂腿數枚其狀如桃大潰年餘不歛神思倦怠飲食
少思虚症悉具投以萆薢湯為主以健脾胃之劑兼
服之月餘而安
一婦人患之臉鼻俱蝕筋骨作痛脚面與跟各腫一塊
三月而潰膿水淋漓半載不歛治以前藥亦愈
一男子隂莖患之腫痛先以導水丸龍膽瀉肝湯各四
服少愈再以小柴胡湯加黃柏蒼术五十餘劑而平
一男子隂莖腫潰小便赤色肝脉弦數以小柴胡湯加
木通青皮龍膽草四帖又龍膽瀉肝湯數帖而痊
一婦人焮痛便秘作渴脉沉實以内疎黃連湯二劑裏
症已退以龍膽瀉肝湯數劑頓退間服萆薢湯月餘
而愈
一男子患之發寒熱便秘作渴兩手脉實以防風通聖
散治之而退以荆防敗毒散兼龍膽瀉肝湯而痊
一男子愈後腿腫一塊久而潰爛不歛以蒜搗爛敷患
處用艾隔蒜炙之更貼神異膏及服黑丸子并托裏
藥兩月而愈
一男子皆愈但背腫一塊甚硬肉色不變年餘方潰出
水三載不愈氣血俱虛飲食少思以六君子湯加當
歸藿香三十餘劑少愈更飲萆薢湯兩月餘而愈一
男子患之勢熾兼脾胃氣血皆虚亦服前藥而痊
馬銘鞠治李行甫患黴瘡(俗呼廣瘡)誤用水銀番磽等藥搓
五心三日間舌爛齒脱喉潰穢氣滿室吐出腐肉如
猪肝色湯水不入腹脹二便不通醫皆謝去獨用治
喉藥吹喉痰壅愈甚痛難忍幾死按其腹不痛雖脹
滿未堅猶未及心知水銀毒入腹未深法宜以鉛收
之急用黑鉛斤餘分作百餘塊加大劑甘桔湯料銀
花甘草各用四五兩水二三十椀鍋内濃煎濃取三
四椀入湯注中徐灌之任其自流逾時舌漸轉動口
亦潄净即令恣飲數盞另取查再煎連前濃汁頻濯
手足次日二便去黑水無算始安方用吹口藥及敗
毒托裏藥數劑而愈後賈僕有顔孝者亦患黴瘡誤
用水銀熏條其症如一行甫即以前法治之次日立
起(廣筆記)
白癜風(附紫癜風)
薛立齋治一男子常咳𠻳腿患白癜風皮膚搔起白屑
服消風散之類痒益甚起赤暈各砭出血赤暈開口
而痒愈甚服遇仙丹之類成瘡出水殊類大麻風咳
𠻳吐痰面色皎白時或痿黃此脾肺二經虚熱之症
先用五味異功散治之虚熱稍退又用地黃清肺飲
脾氣漸清又用八珍湯六味丸而尋愈後又咳𠻳痰
喘患處作痒用參蘇飲二劑散其風邪又用五味異
功散加桔梗補其肺氣而痊二年後咳𠻳作渴飲水
脉洪大左尺為甚用加減八味丸補腎水而痊
一男子素不慎房勞嘗患足三隂虧損治愈後兩腿腕
患紫癜風延于兩股作痒各砭出血痒處日甚服消
風等藥患處微腫延及上體兩眼昏濇謂腎臟風先
用四生散四服後用易老袪風丸月餘用地黃丸兩
月餘而痊後飲食起居失宜肢體色赤服二丸隨愈
一男子患白癜風過飲或勞役患處色赤作痒服消風
散之類頓起赤暈遍身皆痒砭出血服袪風藥患處
出血恪服遇仙丹患處愈焮元氣日虚先用九味蘆
薈丸九味羌活湯諸症頓愈用加味逍遥散加味四
物湯乃痊
一婦人患白癜風誤以為大麻風服蛇酒等藥患處焮
腫經水兩三月一行曰此肝血傷而内風也誤服風
藥必筋脉拘急不信仍作風治果身起白屑四肢拳
攣始信先用八珍湯四劑又用四君子湯二劑月餘
乃以四君子湯又用八珍湯二劑又月餘諸症漸退
元氣漸復又以四君子湯為主以逍遥散為佐將兩
月瘡靨脱落又月餘而愈
斑瘡
唐王琰云比歲有病天行發斑瘡頭面及身須臾周匝
狀如火燒瘡皆戴白漿水隨快隨生不治數日必死
治後瘡瘢黯一歲方滅此惡毒之氣所為以水煮升
麻綿沾洗之苦酒煮彌佳但躁痛不可忍也又云建
武中南陽擊虜初呼為虜瘡諸醫參詳療之方取好
蜜摩瘡上以蜜煎升麻數拭之(外臺秘要)
繆仲淳治顧奉常女臂患紫雲風用稀薟蒼耳雄黃末之
醇漆為丸或疑漆有毒競沮之然竟以此藥收功(製漆)
(用生蟹黃攪和可化作水入藥廣筆記)
一婦人患斑症作痒脉浮數以人參敗毒散二劑少愈
更以消風散四劑而安又用柴胡清肝散而愈
一婦人患斑症痒痛大便秘結脉沉實以四物湯加芩
連大黃槐花治之而便利用四物二連湯而瘡愈
一婦人患斑作痒脉浮以消風散四劑而愈
一婦人患斑作痒脉浮數以人參敗毒散二劑少愈更
以消風散四劑而安
一男子患斑色赤紫焮痛發熱喜冷脉沉實以防風通
聖散一劑頓退又以荆防敗毒散加芩連四劑而愈
舉人陸世明會試途中勞役胸患斑焮赤作痛頭痛發
熱形倦少食大便或溏或結小便赤濇此勞傷元氣
而氣火内動投補中益氣湯一劑頓退再劑而痊又
數劑而平復
一室女年十四天癸未至身發赤斑痒痛左關脉弦數
此因肝火血熱以小柴胡湯加山梔生地丹皮治之
而愈若因怒而致者亦宜治以前藥
一男子面起赤暈時或發腫臂手亦然搔起白屑服癘
風藥内熱體倦脉大而虛此因元氣虛而隂血復傷
用六味丸補中益氣湯而愈
一婦人身如丹毒搔破如癘熱渴頭暈日晡益甚此屬
肝經風熱血燥用加味逍遥散而愈
一婦人身如丹毒搔破淋漓熱渴頭暈日晡益甚用逍
遥散加炒山梔陳皮而愈又用八珍柴胡山梔丹皮
而痊
一婦人患前症誤服大麻風藥破而出水煩渴頭暈誠
類風症六脉洪數心肝脾為甚曰風自火出此因怒
動肝火血燥而生風耳非真風症也與逍遥散六味
丸以清肝火滋脾血生腎水而痊
一婦人患前症掻破久不愈食少體倦此肝脾虧損隂
虛發熱也先用補中益氣湯加川芎炒梔元氣漸復
更以逍遥散而瘡愈
一婦人患赤遊風晡熱痒甚用清肝養血之劑不信乃
服大麻風藥臂痛筋攣又服化痰順氣之劑四肢痿
弱又一婦患前症數服風藥煎湯泡洗以致腹脹並歿
一女子月經先期先發赤暈微腫作痒若遇氣惱赤痒
益甚服袪風之藥患處更腫砭出紫血甚多其痒愈
作謂肝火血燥風藥復傷血而為患也先用加味逍
遥散清肝火益肝血赤痒少止用地黃丸滋腎水生
肝木各五十餘貼而痊後因惱怒經水不止發熱作
渴患處赤痒先用加味小柴胡湯二劑諸症頓止又
用加味逍遥散而安
天泡瘡(其症屬元氣不足邪氣所乘亦有𫝊染而患主在肝腎二經故多在下體發起楊梅下疳略同)
薛立齋治一儒者患天泡色焮赤作痛大便秘而不實
服袪風敗毒等藥舌痛口乾脉浮而數此邪氣去而
隂虛所致用六味丸料加山梔當歸四劑脉症頓退
又用八珍湯加山梔丹皮瘡色漸白後用四君加歸
茋而愈
一儒者患之誤服袪風消毒之藥復傷元氣因勞役過
度内熱口乾齒齦作痛右關脉洪數而虚此脾胃受
傷而火動用清胃散之類而愈
一儒者患之或成粒或成片或出水脾肺脉俱洪數此
風邪所傷先用荆防敗毒散加萆薢鉤藤數劑漸愈
但口乾内熱用四物加山梔鉤藤銀花甘草節而愈
後遍身搔痒内熱口乾佐以六味丸而瘥
一商人每勞役飲酒後則遍身生瘡服袪風敗毒之劑
面目胸背臂脇結一塊如桃栗凹凸痒痛膿水淋漓
氣血虚甚寒熱往來作渴痰涌此濕熱壅盛元氣虛
而不能愈也外敷當歸膏内服補隂八珍加萆薢五
錢并換肌消毒散加乾葛鈎藤各一錢二十餘劑諸
症漸退仍以前藥為主佐以調理之劑兩月餘氣血
復而瘡愈
一男子焮腫痛發熱服袪風清熱藥愈熾診其脉沉實
乃邪在内也用防風通聖散一劑頓愈又荆防敗毒
散二劑而安夫此症雖屬風熱當審在表裏治無誤矣
一小兒患此焮痛發熱脉浮數挑去毒水以黃柏滑石
末敷之更飲荆防敗毒散二劑而愈
一小兒焮赤發熱以黃柏滑石末敷之飲大連翹湯二
劑少愈更以金銀花散而痊
毛閣老孫年十餘歲背側患水泡瘡數顆發熱脉數此
肺胃經風熱所致名曰天泡瘡遂以荆防敗毒散加
芩連服之外去毒水以金黃散敷之又四劑而愈
楊文魁腹患此症及腰背焮痛飲冷脉數按之愈大乃
表裏俱實也以防風通聖散一劑更敷金黃散勢減
大半再以荆防敗毒散二劑而痊
續名醫類案卷五十八
