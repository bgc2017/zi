續名醫類案卷十三
錢塘魏之琇撰
癥瘕(附痃癖)
陳自明治毘陵一貴宦妻患小便不通臍腹脹痛不可
忍衆醫皆作淋治如八正散之類俱不得通陳診之
曰此血瘕也非瞑眩藥不可去與桃仁煎更初服至
日午大痛不可忍遂臥少頃下血塊如拳者數枚小
便如黑豆汁一二升痛止得愈此藥治病的切然猛
烈太峻氣虛血弱者宜斟酌之桃仁大黃朴硝各一
兩䖟蟲半兩炒黑共為末醋煉丸梧桐子大五更初
温酒吞下五丸(原注此方不可妄用)(良方)
杜壬治尚書媳婦馬氏年三十二腹中血塊作疼經五
六年形已骨立衆皆曰不可為奈其未死何家甚貧
而大小愍之一日召杜至告杜曰但以濟物為懷則
可業已請召明醫非所言也遂以少物帛贈杜杜不
受曰但服某藥必獲安無以是為疑遂示方用沒藥
牛膝乾漆當歸各半兩&KR1288;砂木香水蛭炒紅娘子炒
紅花丹皮硃砂各一分海馬一个斑猫去翅足炒十
四个為末酒醋各半升熬為膏每日天明用一皂子
大酒醋化下一月病退六十日漸安
陳藏器曰昔有患痃癖者夢人教每日食大蒜三顆初
食遂致瞑眩吐逆下部如火後有人教取數瓣合皮
截却兩頭吞之名曰内灸果獲大效(本草綱目)
張子和治汴梁曹大使女年既笄病血瘕數年太醫宜
企賢以破血等藥治之不愈企賢曰除得陳州張戴
人方愈一日戴人至汴京曹乃邀問焉戴人曰小腸
遺熱于大腸為伏瘕故結硬如塊面黃不日乃用涌
泄之法數年之疾不再旬而愈
柴嶼靑乾隆己未寓瀋陽京兆署兵房吏王某患癥疾
教以蒸臍法治之兼服加減五積散而愈其妻母同
患是症王即方遺之亦痊
孫文垣治汪氏婦經水久不止内有紫黑血塊胃脘胸
腹皆痛玉戶且腫手足皆冷不知飢餓腹下有一塊
堅如石脉左數右沉澁此血瘕症也用糖毬子五錢
元胡索五靈脂香附麥芽靑皮各一錢水煎服痛減
半手足漸温加當歸丹參蒲黃益母川芎四帖痛止
玉戶亦消又四帖而經水調
張子和治一童子入門狀如鞠躬而行張曰此痃氣也
令解衣揣之二道如臂其家求療先刺其左如刺重
紙剝然有聲而斷令按摩之立軟其右亦然觀者嗟
異或問之曰石關穴也
永康應童嬰腹疾恒病婁行久不伸松陽周漢卿解裳
視之氣衝起腹間者二其大如臂漢卿刺其一魄然
鳴又刺其一亦如之稍按摩之氣血盡解平趨無留行
(續文粹)
武叔卿曰夫痃癖癥瘕血氣塊硬發歇刺痛甚則欲死䆒
而言之皆血之所為
陳良甫常治一婦人血氣刺痛極不可忍甚而死一二
日方省醫巫併治數年不愈僕以䓤白散烏雞丸遂
安
陳良甫治一婦人血氣作楚如一小盤樣走注刺痛要
一人扶定方少止亦用此二藥而愈尋常小小血氣
用此二藥亦有奇效(濟陰綱目)
陳良甫陳宜人病血氣作楚痛不可忍服諸藥無效召
診之兩關脉弱沈而肝脉沈差緊此血氣漸成痃癖
也只以前二方治之而愈又四明馬朝奉後院亦病
此用二方治之亦愈(同上)
宋孝武路太后病衆醫不識徐文伯診之曰此石博小
腸耳乃為水劑硝石湯病即愈(南史)
董含妾腹内生一痞始如彈丸五六年後大類鵝卵中
似有一窟往來移動或痛或止百藥罔效久之遍體
發腫内作水聲日夕呻吟死而復甦者再諸醫束手
無策皆云此名水鼓病已成不可復痊矣章文學旭
字東生名醫也善治奇疾往邀之曰此非水症乃積
聚所致不半日可愈但所用藥性猛利轉鬭而下驅
水甚疾試問疾人願服與否病者曰我已垂殆苟一
綫可救死無憾也於是取紅丸十粒如菉豆大以㯽
榔枳實等五六味煎湯下之初覺喉中响聲可畏勢
將不支頃之胸膈間如刀刃亂刺哀號轉擲痛不可
狀又頃之下水斗許頭面腫退不逾時又下數升腹
背腫退病人曰我今覺胸背頓寬遂熟睡片刻時章君
猶在坐也曰此番不獨水去痞亦當漸散矣留補劑
二曰明後日可連服之遂辭去至晩又下水四五升
手足腫全退不三日病全愈旣而忽痞勢搖動下紅
黑痢三晝夜痞亦不見衆醫驚服往叩其故章笑曰
此名腸覃在内經水脹論中君輩自坐不讀書耳皆
慙而退按岐伯曰寒氣客於腸外與胃氣相搏癖而
内著瘜肉乃生始如雞卵至其成若懷子之狀按之
則堅退之則移月事以時下腸覃生于腸外故也又
有一種名石瘕病狀相同月事不以時下石瘕生于
泡中故也皆婦人之疾因内有積聚可導而下似水
脹而非水脹也(臨症之工大宜分别)此疾若非章君久作泉下
之鬼矣(今人能感激如是者鮮矣三岡識略)
一男子腸鳴食少臍下有塊耕動若得下氣多乃己巳
而復鳴屢用疎氣降火藥半年不愈乃以理中湯為
君佐芩連枳實一服腸鳴止又每服吞厚朴紅豆蔲
丸其氣耕亦平矣
薛立齋治一婦人月經不調兩拗腫脹小便澁滯腹中
一塊作痛或上攻脇腹或下攻小腹發熱晡熱惡寒
肌膚消瘦飲食無味殊類瘵症久而不愈此肝脾血
氣虧損用八珍湯逍遥散歸脾湯隨症互服而愈
一婦人性多欝怒勤於女工小腹内結一塊或作痛或
痞悶月經不調恪服伐肝之劑(今人受此害者尤多)内熱寒熱胸
膈不利飲食不甘形體日瘦牙齦蝕爛此脾土不能
生肺金肺金不能生腎水腎水不能生肝木當滋化
原用補中益氣六味地黃至仲春而愈(必舉仲春者以肝木司令)
(時也)
松江太守何恭人性善怒腹結一塊年餘上腭蝕透血
氣虛極時季冬肝脈洪數按之弦緊餘脈微弱或用
伐肝木淸胃火之藥薛曰真氣虛而邪氣實也恐伐
肝木至春不能發生耳用八珍湯以生氣血用地黃
丸以滋腎水肝脈頓退因大怒耳内出血肝脈仍大
煩熱作渴此無根之火也仍以前藥加肉桂二劑脈
歛熱退復因大怒果卒於季冬辛巳日乃金尅木故
也
一婦人耳下腫赤寒熱口苦月經不調小腹内一塊此
肝火氣滯而血凝也用小柴胡加山巵川芎丹皮治
之諸症悉退
潤州某公補劑中多用敗龜版垂十年頗健晩患蠱膈
乃謁白飛霞飛霞診視良久曰此瘕也公豈餌龜版
藥耶今滿腹皆龜吾藥能逐之其骨節腠理者非吾
藥所能也乃與赤丸如粒服之下龜如菽大者升餘
得稍寬不數月死易簀時騐小遺悉有細蟲仿彿龜
形物得氣而傳如此可不愼哉(周&KR0008;圖書影)
黃山畢公服溫肭臍初頗有騐久之得沙淋疾沙皆作
犬形頭尾略具(同上)
陳自明治一婦人腹内結塊久而不消與神仙追毒丸
一粒即痊(方冗蠱門)
陳自明云予族子婦病腹中有大塊如杯每發痛不可
忍時子婦已貴京下善醫者悉常服有藥莫愈予應
之曰此血瘕也投黑神丸盡三丸塊氣盡消終身不
復作(良方醫說續編)
孫俟居比部病腹中若有癥瘕不食不眠煩懣身熱仲
淳投水人參白芍茯苓麦冬木通棗仁石斛方甫具
史鶴亭太史至見方中有大劑人參駭曰向因投參
至劇此得無謬乎仲淳曰病勢先後不同當時邪未
退滯未消故不宜今病久飽脹煩懣者氣不歸元也
不食者脾元虛也不眠而煩者内熱津液少也今宜
亟用此藥矣四劑而瘳後復病仲淳診之曰此陰虛
也非前症矣更以麦冬白芍枸杞五味生地車前而
熱遂退(廣筆記)
立齋治黃恭人腹内一塊不時作痛痛則人事不知良
久方蘇諸藥不應診其脈沈細則非瘡毒河間云失
笑散(五靈脂蒲黃等分為末醋湯調每服二錢)治疝氣及婦人血氣痛欲
死並效與一服痛去六七再服而平此藥治産後心
腹絞痛及兒枕痛尤妙
錢國賓治陳小山妻年三十二久痞成形狀如鯽魚長
五寸闊寸許頭尾口牙悉具漸漸游行穿腸透膜上
近喉邊下近谷道飲血咬肝聲呼痛楚形神狼狽其
脈強牽尚有胃氣可治先以古方五味紫金錠磨服
止痛次以煆刀豆殼一兩為君以此豆能殺痞也乳
香没藥定痛活血射香通竅木香順氣調以砂糖作
餌痞受毒藥旬日内伏不動月餘而化便出如蜆肉
一堆以四物加參术枸杞香附調理百日全安
痞
張文潛藥戒云張子病痞積於中者伏而不能下自外
至者捍而不能納從醫而問之曰非下之不可歸而
飲其藥旣飲而暴下不終日而問之伏者散而無餘
向之捍者柔而不支焦膈導達呼吸開利快然若未
始疾者不數日痞復作投以故藥其快然也亦如初
自是逾日而痞五作五下輙下每愈然張子之氣一
語而三引體不勞而汗股不步而慄膚革無所耗於
外而其中薾然莫知其所來聞楚之南有良醫焉往
而問之醫歎曰子無歎是薾然者也天下之理其甚
快於余心者其末必有傷求無傷於終者則初無望
快於吾心痞橫於胸中其累大矣擊而去之不須臾
而除甚大之類和平之物不能為也必將擊搏震撓
而後可其功未成而和氣已病則子之痞凡一快者
子之和一傷矣不終日而快者五則和平之氣不旣
索乎且將去子之痞而無害於和乎子歸燕居三月
而後予之藥可為也張子歸三月而後請之醫曰子
之氣少全矣取藥而授之曰服之三日而疾少平又
三日而少康終年而復常且飲藥不得亟進張子歸
而行其說其初使人懣然遲之蓋三投其藥而三反
之也然日不見其所攻久較則月異而時不同蓋終
歲而疾平(容齋五筆)
張子和治息城司侯聞父死於賊乃大悲哭之罷便覺
心痛日增不已月餘成塊狀若覆杯大痛不住藥皆
無功議用燔針炷艾病人惡之乃求於張張至適巫
者在其旁乃學巫者襍以狂言以謔病者至是大笑
不忍回面向壁一二日心下結塊皆散張曰内經言
憂則氣結喜則百脈舒和又曰喜勝悲内經亦有此
法治之不知何用針灸哉適足增其痛耳
劉子平妻腹中有塊如瓢十八年矣經水斷絶諸法無
措張令一月之内淜四次下六次所去痰約一二桶
其中不化之物有如葵菜者爛魚腸之狀涌時以木
如揃之覺病稍如刮漸漸而平及積之盡塊反窪如
臼略無少損至是面有童色經水旣行若當年少可
以有子
張主簿妻病肥氣初如酒杯大發寒熱十五餘年後因
性急悲感病益甚惟心下三指許無病滿腹如石片
不能坐臥針炙匝矣徒勞力耳張曰此肥氣也得之
季夏戊巳日在左脇下如覆杯久不愈令人發㾬瘧
者寒熱也以瓜蒂散吐之魚腥黃涎約一二缶至夜
繼用舟車丸通經散投之五更黃涎濃水相半五六
行凡有積處皆覺痛後用白术散當歸散和血流經
之藥如斯涌泄凡三四次方愈
山東顔先生有積二十年目視物不真細字不覩當心
如頑石每發痛不可忍食減肉消黑䵟滿面腰不能
直因遇張令涌寒痰一大盆如片粉夜以舟車丸通
經散下爛魚腸葵菜汁七八行病十去三四以熱漿
粥投之復去痰一盆次日又以舟車丸通經散前後
約一百餘行略無少困不五六日面紅䵟去食進目
明心中空曠遂失頑石所在旬日外來謝
杜弓匠子婦年三十有孕已歲半矣每發痛則召侍媼
待之以爲將産也一二日復故凡數次張診其脈澁
而小斷之曰塊病也非孕也脈訣所謂澁脈如刀刮
竹形主丈夫傷精女人敗血治法有病當瀉之先以
舟車丸百餘粒後以調胃承氣湯加當歸桃仁用河
水煎乘熱投之三二日又以舟車丸桃仁承氣湯瀉
靑黃膿血襍然而下每更衣以手向下推之揉之則
出後三二日又用舟車丸以猪腎散佐之一二日又
以舟車丸通經散如前數服病去十九俟晴明當末
食時以針瀉三陰交穴不再旬已消矣
孫主簿季述之母患胸中痞急不得喘息按之則痛脈
數且澁曰胸脾也因與仲景三物小陷胸湯一劑和
三劑愈(醫學綱目)
龔子才宜吳仰泉室年五旬患腹中積塊如盤大年餘
漸臥不倒腹響如雷噯氣不透口乾吐白沫下氣通
則少寬五心煩熱不思飲食肌瘦如柴屢治無效診
之六脈濇數氣口緊盛知為寒凉尅伐之過使真氣
不運而瘀血不行與八珍粉加半夏陳皮木香厚朴
菜菔子大腹皮海金沙三劑小便下血如雞肝狀至
十二劑下黑血塊盆許腹中仍有數塊仍以八珍湯
加枳實香附五劑而痊
一婦人年近三十患腹左有一大塊堅硬如石有時作
痛肚腹膨脹經水不調白帶頻下夜熱脈急數以千
金化銕丸一料塊消卽孕生一女(此方疑龔杜撰四物之外一𣲖破血)
(行氣而已)
李河山患腹左一塊數年不愈後食柿餅過多腹脹滿
悶診之六脈洪數氣口緊盛以藿香正氣丸加山查
神麯二劑而愈逾月又因飲食失節腹脹如初用煎
藥勿效與行濕補氣養血湯二十餘劑始安因囑曰
病雖愈體未復完務宜謹守勿犯禁忌後數月過龔
曰凡有病者皆天與也不在服藥謹守若顔子亞聖
豈不能保養何短命死矣我今保養半年未見何如
從可知也龔不能對遂復恣縱無忌未旬日忽患痢
赤白裡急後重痛不可忍日夜無度乃自置大黃一
劑數下無效復求診六脈洪數先與調中益氣湯二
劑又以補中益氣湯加白芍黃連微效彼欲速愈易
醫不審其素有痞滿之病復下之不愈又易一醫再
與下藥遂疘門下脱痛如刀割腹脹如鼓此元氣下
陷也當大補升提而反瀉之不亡何待
陸養愚治茅鹿門三夫人經期參前腹中有塊升動有
時作痛作脹大便不實脾實不和其脈人迎大於氣
口二倍(以此斷為血有餘)茅問曰此症屢服消導及養血之
藥輕則枳實枳殼木香豆仁重則㯽榔稜茂俱以養
血佐之藥頗中和而病反增劇何也曰據脈左盛於
右氣不足而血有餘今所服不惟誅伐無過且損不
足而益有餘欲其病之不劇得乎用人參白术陳皮
乾薑大棗以益其氣用消痞丸以去其血之瘀其方
用香附醋炒四兩元胡索醋炒一兩五錢歸尾二兩
川芎紅花桃仁海石瓦楞子火煆醋淬各一兩醋打
麵糊為丸與煎劑相間服未半料而塊已失大便結
實經水如期
李士材治於郡守在白下時每酒後腹痛漸至堅硬得
食輙痛得食反痛實症無疑脈之浮大而長脾有大
積矣然兩尺按之軟不可峻攻令服四君子湯七日
投以自製攻積丸三錢但微下更以四錢服之下積
十餘次皆黑而韌者察其形不倦又進四錢於是腹
大痛而所下甚多服四君子湯十日又進丸藥四錢
去積三次又進二錢而積下遂至六七椀許脈大而
虛按至關部豁如矣乃以補中益氣調補一月全愈
(攻補互施法)
王工部鬱成痞形堅而痛甚攻下太多遂泄瀉不止一
晝夜計下二百餘次一日之間肌體骨立神氣昏亂
舌不能言已治木待斃李診之曰在症雖無活理在
脈猶有生機以真臟脈不見也大虛之後法當大溫
大補一面用枯&KR0552;龍骨栗殼樗根之類以固其腸一
面用人參二兩熟附五錢以救其氣三日之間服參
半斤進附二兩瀉遂减半舌轉能言更以補中益氣
加生附子乾薑併五帖爲一劑一日飲盡(就進藥而論則胃能)
(納受可知)如是者一百日精旺食進瀉减十九然每日夜
猶下四五行兩足痿廢用仙茅巴戟丁附等爲丸參
附湯並進計一百四十日而步履如常痞瀉悉愈
姚氏婦久患痞積兩年之間攻擊之劑無遺用矣而積
未盡除形體尫羸李曰積消其半不可伐矣但用補
劑元氣一復病自袪耳遂作補丸服畢而痞果全消
踰三年調理失宜胸腹痛甚醫以痛無補法用理氣
化痰之劑痛不減脈之大而無力此氣虚也投以歸
胃湯加人參二錢其痛立止
喻嘉言治袁聚東年二十歲生痞塊臥牀數日進化堅
消痞之藥漸至毛瘁肉脱面黧髦卷殊無生理其塊
自少腹臍旁分爲三岐皆硬如石按之痛不可忍脈
只兩尺洪盛餘俱肥細謂初時塊必不堅以峻猛之
藥攻至真内亂轉獲邪氣爲害其實全是空氣聚成
非如女子月經凝而不行卽成血塊之比觀兩尺洪
盛明是腎氣傳於膀胱誤施攻擊其氣不運結爲堅
塊故按之則愈痛也虛症亦有按之而愈痛者姑用
補補中藥一劑以通中下之氣然後用大劑藥内收
腎氣外散膀胱之氣約三劑可全愈矣先以理中湯
加附子五分一劑塊減十之三再用桂附一大劑腸
中氣响甚喧頃之三塊一時頓没再服一劑果全愈
更用補腎藥加桂附多用河車爲丸以善後
馮楚瞻治戚氏婦腹中有塊作痛發則攻心欲死上則
不進飲食下則泄瀉無度醫藥三百餘劑不效脈之
六部沈細已極右關尺似有似無明係火衰土弱腎
家虛氣上凌於心脾土不能按納奔豚之氣非温補
不可用炒乾熟地八錢補水以滋土炒黃白术六錢
補土以固中炮薑熟附各二錢補火以生土更入五
味子一錢以斂之俾祖氣有歸臟得其藏而腎乃納
而不出也數劑而安一月全愈
琇按馮公此案前人所未發字字如良玉精金後
賢宜三復之
吳孚先治一人患痞前醫用攻藥已去六七適前醫他
往吳與湯丸俱係參术補劑病者云去疾莫如盡奈
何而留之吳曰正所以盡去其疾也經曰大積大聚
衰其半而止此前醫之用攻也又曰補正則邪自除
此余之用補也若必盡攻則痞去鼓脹成是欲盡去
其疾而反益其疾矣乃遵服不間而痊
張路玉曰顧晉封室患痞在脇下或令用膏藥如阿魏
一分麝半分貼之五六日間遂下鮮血血塊甚多二
三日方止是後每歲當貼膏時必發近隣嫗亦用阿
魏膏貼痞下血如前世以阿魏麝香爲痞塊必用之
藥外用爲患若此况服食乎因爲拈出以爲虛人漫
用攻擊之戒
韓貽豐治昝中翰如潁病數日二旬不食矣已治木韓
視之氣色如灰聲低喉澁瞳神黯然無光私語其子
曰此甚難治病者覺之乃哀懇曰我今年六十七矣
卽死不爲夭但遇神針而不一用而死死且不瞑目
我生平好酒而不好色幸爲我下一針於是乃勉爲
用針令臥牀坦㙏拊其臍下有一痞周圍徑七寸堅
硬如石乃以梅花針法重重針之又針其三脘又針
其百勞百會皆二十一針針畢令飲醇酒一杯乃搖
手曰惡聞酒氣以兩月矣強之初攅眉旣而滿引如
初
楊乘六治朱氏婦病胸膈痞悶兼寒暑往來口乾作渴
飲食不進服寬利淸解藥益甚脈之右關弦數而沉
面色帶紅舌乾微黃乃與益陰地黃湯或曰胸滿不
食累月矣二陳枳殼尚不能通地黃山藥五味萸肉
俱酸濇陰滯之物其可投乎曰此症本因肝胆燥火
閉伏胃中其原則由於腎水之不足蓋腎者胃之關
也水不足則火旺熏蒸而胃陰虧胃與肝膽多相並
且爲其所勝又腎旣不足則肝胆之木無水以養而
燥火獨熾於是乘其所勝之虛而入之且冲於上則
口乾咽燥流於下則二便秘急塞於中則爲胸浮弦
而關更甚右手沈細而關則帶滑此肝木有餘脾血
不足之候也與疎肝助脾調氣養血則火降鬱開而
痰自内消矣用調氣養榮湯加陳皮前胡佐茯苓消
痰止嗽靑皮香附豆仁白芍疎肝寬腸總之氣得川
流則血自津潤數劑後用潤字丸間服每次五分十
日症逓减改用六君子改養血調氣藥蓋邪之所凑
其氣必虛壯者氣行則愈弱者著而成病也後以純
補間用調氣治嗽之品五旬始痊
陳三農治一少年體薄弱且咳血左邊一塊不時上攻
作痛左金蘆薈俱不應診其脈三部雖平而細濇不
流利因作陰虛治四物加知柏元參丹皮鱉甲數劑
頓愈
盧絳中(去聲)痞疾忽夢一白衣婦人謂之曰食蔗卽愈詰
朝見鬻蔗絳揣囊中且乏一鏹唯有唐山一册遂詣
易之曰吾乃負販者將安用此哀用欲之遂貽數挺
絳喜而食之至旦遂愈(野史)
琇按本草蔗能治蚘蚘能令人痞脹盧病迨是蚘
作楚耳故食之卽愈
張子和治顯慶寺僧應公有沈積數年雖不臥牀枕每
於四更後心頭悶硬不能安臥須起行寺中習以爲
常人莫知爲何病以藥請於張張曰令涌出涎膠一
二升如黑&KR0552;水繼出綠水又下膿血數升自爾胸中
如失因出飲餌無算安眠至曉
一婦人小腹中有塊其脈濇服攻藥後脈見大以四物
湯倍白术陳皮甘草爲佐俟脈充實間與硝石丸兩
月消盡
至正二十五年夏六月里人周伯安病積氣右脇下喘
且脹者五閱月醫來類補以温熱之劑病日劇幾殆
矣陸君祥往視之曰是息賁也法當大下内經所謂
留者攻之土鬱奪之者也積氣賁門邪未去其可補
乎從之不終日而愈(強齋集)
汪石山治一人年逾三十形瘦蒼白病食則胸膈痞悶
汗多手肘汗出尤甚多四肢倦怠或麻晩日若遲未
早必泄初取其脈浮軟近駃兩脈洪乃略大曰此脾
虛不足也彼曰嘗服參术膏胸膈亦覺痞悶恐病不
宜於參耆曰膏則稠粘難以行散故也改用湯劑痞
或愈乎用參耆各二錢白术錢半歸身八分枳實甘
草各五分麥冬二錢煎服一貼上覺胸痞下覺失氣
彼疑參耆使然曰非也若參耆使然則當身痞不當
失氣恐由脾胃過虛莫當枳朴之耗也宜除枳朴加
陳皮六分再服一貼頓覺胸痞寬失氣除精神爽塏
脈皆軟緩不大亦不駃矣可見脾胃虛者枳朴須散
用爲佐使况有參耆歸术為之君尚不能制然則醫
之用藥可不愼哉
張景腭治金孝廉以勞倦傷脾别無他症但痞滿不食
遂用參术歸附桂薑甘草之屬半月始愈後因病後
復不食如此自分必死仍用前藥而安
錢國賓治王元直父腹左一痞形如鏡大視之乃鏡痞
也生於皮肉肉上可治以三品膏巴豆萆麻子肉各
四兩杏仁一兩黃丹八兩香油一斤二兩熬膏藥貼
二十日一日一換出膿一二椀内服參耆托裏月餘
收口而愈
蔣仲芳治陳氏婦年廿六生癖塊已十年在臍上月事
先期夜則五心發熱火嘈膨悶忽一日癖作聲上行
至心下則悶痛欲絶爲針上脘癖下而痛定然臍旁
動氣不息復針天樞穴動氣少止遂用當歸五錢白
芍白术延胡丹皮川芎條芩各一錢枳實官桂㯽榔
木香各三分醋炙鱉甲二錢水煎空心服至二十劑
而愈
聶久吾治劉氏妹禀氣怯弱性情沉鬱年三十病晩間
發熱天明復止飲食少進煩燥不安肉削骨露醫藥
不效診其脈歇至因其煩燥發熱頗用芩連知柏等
凉劑雖無效亦不覺寒凉苐恐多服傷胃則無生機
矣因細問其熱從何處起曰自右脇一團先熱遂致
遍身乃悟此必氣鬱痰結而成痞塊胸膈壅滯遂燥
熱氣結而脈亦結此脈與症合不足憂也當先攻痞
以除其根則諸症自愈因用磨痞丸每日服三次服
至三四次而塊消其半熱漸退至七八兩塊熱盡除
不數月全安矣當其痰凝氣滯痞結右脇不惟醫者
不知而病者亦不覺也非察其病根而拔去之何能
取效也三稜莪术皆醋炒花粉大黃酒炒製香附各
八錢㯽榔黃連姜汁炒黃芩酒炒枳實炒貝母連喬
各六錢山巵前胡靑皮醋炒延胡索各五錢廣皮四
錢南木香二錢鬱金三錢爲末先用竹瀝洒潤次用
粘米粉攪硬糊丸菉豆大每服百丸
按此案與痰門陸養愚治董潯陽夫人脈症俱同
而方異大凡陸按乃剽襲耳今此案入痞門者俾
知痞症有痰結一端也
續名醫類案卷十三
