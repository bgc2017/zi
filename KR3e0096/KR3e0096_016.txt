續名醫類案卷十六
錢塘魏之琇撰
吐血
孫文垣治程兩峰與乃姪有芥蔕偶飲姪家歸覺腹中
脹滿嘔噦不寧次日面目皆黃惡寒發熱醫作瘧治
五心加熱下午潮熱煩躁且鼻衂腹痛大便黑如墨
吐黑血如爛猪肺者碗許狀如中蠱心疑乃姪毒之
再召醫率見其目珠如金面若熏橘腹大有塊如楪
堅硬兩足浮腫四肢冷小水赤飲食不思皆辭不藥
舉家號泣欲爭閧診之其脉左濇右滑滑主痰飲濇
主瘀血所吐下皆瘀之驗非蠱也彼謂平生頗謹疾
瘀自何致曰怒則傷肝甚則嘔血不嘔則瘀於經隧
滿而溢也彼乃悟用當歸尾三錢赤芍丹皮川芎各
一錢五分元胡索五靈脂桃仁各一錢滑石茜根各
二錢煎飲下黑物甚多腹仍痛塊未軟前方加青皮
山查酒蒸大黃服之大便三次所去皆痰與瘀自此
腹减塊消黃退足尚腫改用六君子加炮薑茜根滑
石青蒿而愈
蕭萬輿表姪媳脾胃素熱因冒風邪目澁鼻乾自用薑
湯連三晨咯血數口又恣飲藕湯益增煩脹夫所謂
外感者從外而入必令從外而出薑湯獨力既難奏
效藕湯凉澁復閉外邪用解表劑入芩連花粉一劑
而愈
姜子社少婦潮熱喘咳經水澁少每鬱則膈脹拒食偶
啖辛熱咯血口乾脉弦滑微數蓋甫笄陰血未充五
火易動因循不治亦能成瘵以六味加黃芩炙草知
母麥冬阿膠為丸服至月餘諸症如失
孫文垣治汪希明年弱冠性躁素有痰火舊曾吐紅醫
用收濇之劑太早致痰瘀留滯經絡且為灸肺俞膏
肓咳不能睡又悮作風邪投發散之劑不思火盛得
風其勢愈熾血從口鼻噴出勢如泉涌診之六脉洪
數身熱而煩又時當三伏内外之火夾攻非釡底抽
薪之法難奪其上涌之勢乃以三製大黃三錢石膏
五錢黃連茜根滑石各二錢丹皮一錢急煎飲之大
便微行二次血來少緩即用石膏滑石冬青子各三錢
旱蓮草茜根各二錢黃連山梔貝母各一錢茅根五
錢煎服血乃止後遇大便燥結進當歸龍薈丸咳𠻳
則與二冬二母瓜蔞白芍黃芩黃連茅根茜草之類
全瘳夫病有六不灸火盛者不灸此由誤灸幾殞書
之以為好灸者戒
臧六老上吐血下瀉血胸膈背心皆脹原因惱怒又傷
犬肉故發熱而渴醫者皆作陰虚火動為滋陰降火
病愈甚診之兩關俱洪滑有力曰此肝脾二經有餘
症也經曰怒傷肝甚則嘔血并下洩胸背脹痛瘀血
使然脾為犬肉所傷故不能統血今誤用滋陰苦寒
之劑是以脾益傷而上焦瘀血愈滯下惟調氣健脾
兼之消𨗳則萬全矣六老曰人皆謂勞怯故發熱吐
紅血上吐陽絡傷也血下行陰絡傷也陰陽俱傷法
當不治今謂非陰虚何也曰脉數無力者為陰虚今
洪滑有力凡陰虚之熱發於申酉間夜半而退如潮
汛然謂之潮熱今熱不分晝夜安得謂之陰虚乃與
山查香附枳實調氣消𨗳為君丹參丹皮桃仁滑石
茅根化瘀為臣黃連蘆根解犬肉之熱為佐四帖胸
背寬血吐止惟腹中不舒仍以前藥同丹溪保和丸
與之四帖下黑穢半桶而愈
陸養愚治少司馬陸北川原有痰火因感冒後復觸大
怒夜熱咳𠻳見紅先服童便數鐘血止咳亦不甚清
晨復吐血甚多而𠻳亦頻醫謂年高濃於房事投滋
陰降火犀角地黃湯及六味加知蘗之類已五日喘
急倚息不眠畏寒特甚脉之兩寸關浮洪而滑兩尺
稍沈數曰此感冒未經解散今將入裡蓋初以童便
陰凉遏之致外感内鬱二火皆無所洩逆而衝上也
然脉實症實終屬有餘之邪今尚畏寒表症猶在而
喘急衝逆陽明之熱尤甚因用乾葛石膏為君桑皮
前胡杏仁蘇子為臣薄荷黃芩為佐甘草木通為使
二劑减十之七寸關已平尺尚洪數乃以前劑加元
明粉三錢一劑出禂穢甚多諸症全愈矣
陸肖愚治妻兄費光宇七月間薄暮歸家飲酒數杯心
口便覺不快隨吐出吐後出痰沬盆許繼之以血碗
餘頭旋眼黑遍身汗出如雨漸熱但可靜卧稍動即
吐吐即有血口極渴而湯飲不敢進或與藥亦吐而
血隨湧出脉之數大無倫按之則虚面如烟塵曰此
勞心而兼傷暑熱也血由吐出吐因動發令無動以
井水調辰砂益元散徐飲之約水一礶藥八九錢遂
睡半日方醒人事清爽熱退吐止但倦甚以生脉散
調理數日而愈
鍾鳴宇苦志螢窗忽吐血碗許醫以芩連梔蘗生地白
芍輩投之一帖而止後數日喉中復有血腥似有洶
涌之意又投前劑亦一帖而止漸發熱咳𠻳痰紅又
以吐血咳𠻳為陰虚火旺故以滋陰清火療之逾兩
月不减而大便不實面黃帶青喘促聲啞不能倒卧
胸膈痛應於背脉之兩寸不起兩關尺沈遲曰寸脉
不起上焦有瘀也關尺沈遲中下有寒也用元胡索
紅花蘇木茅根丹皮紫菀桑皮貝母枇杷葉大料濃
煎徐徐服之又以白术乾薑茯苓澤瀉陳米為丸日
三服煎藥僅二劑而喘痛减又二劑而聲稍清丸藥
約二兩而瀉止十日俱瘳以補氣養榮湯調理之
閔巽峰性煩急素有痰火三月間患吐血醫以濇藥止
之血止而喉間常有腥氣至六月醫令乘伏天灸之
自永不發矣灸後半月忽一日血從口鼻噴出勢如
泉涌脉之六部洪數身熱煩渴乃用芩連石膏丹皮
紅花犀角等藥連進二劑不甚减以潤字料合桃仁
泥丸之頓服五錢少頃又進三錢連數行出稠痰瘀
血缶許身凉血止得稍睡以前湯加生地數劑又去
犀角紅花加天麥冬花粉便結則用前丸調理五十
日血全止半年始復故
潘碧泉女年十八經行有拂意事致悲極一月後患吐
血每吐碗許日晡潮熱飲食不思醫以犀角地黃湯
投之心下痞塞嘔吐或痰或血或酸水胸脇亦時時
脹痛脉之洪大而強此有瘀血也舊者凝滯則新者
漸積故溢而妄行法當通其瘀則血自歸經矣以潤
字丸配桃仁紅花合丸之日進三服另以調氣養榮
湯間投之去瘀垢甚多熱退經行而吐血即止
陸祖愚治俞姓人素性急燥善怒一日忽吐血七八碗
身熱氣喘腹脹滿終夜不寐飲食不進自用滋陰止
血藥而愈甚脉之六部俱如彈石將及七至右關更
勁腹上一捺血即噴出此有餘之症也乃與小陷胸
湯二劑加鐵鏽水明日症减半第大便七八日不行
必下之方愈以潤字丸加桃仁合丸之書其帖曰止
血丸服之夜下瘀血宿垢半桶而吐血頓止矣
吳以實子年十六患吐血面色痿黃形容憔悴泄瀉肢
腫向有夢遺近來更甚六脉虚數或與清凉之劑紅
减而發熱作嘔腫瀉更甚誠所謂以寒凉治之百無
一生也乃與開胃温中健脾養血之劑月餘便實腫
消熱退食進後用六味丸加知蘗杜仲枸杞牡蠣麥
冬五更吞服又與煎藥五十餘劑諸症脱然
滁州趙使君云其族姊為尼住新淦一寺忽苦暴吐血
發寒熱欲作勞氣而未成醫者不肯治偶一士大夫
說用童子便調下花蕊石散不數日而愈此後亦多
有人服得效(是齋方醫說續編)花蕊石一斤黃色硫黃四兩
右和勻先用紙泥封固瓦礶一個入二藥仍封固陰
乾如急用以焙籠内炙亁用炭煅赤去火次日取水
細研每服一錢童便熱酒下并治胎衣不下及瘀血
内積致大小便不通如神(良方)
喻嘉言治黃湛侯素有失血症一日晨起至書房陡爆
一口傾血一盆喉間氣涌神思飄蕩壯熱如蒸頸筋
粗勁診其脉尺中甚亂曰此昨晚大犯房勞自不用
命也因出驗血見色如太陽之紅其僕云此血如宰
猪後半之血其來遠甚不謂癡人有此確喻(君以僕為癡不)
(知君更癡於僕也或曰喻不癡而何以為醫)再至寢室謂曰少陰之脉縈
舌本少陰者腎也今腎中之血洶涌而出舌本已硬
無法可以救急因諦思良久曰只有一法不得已用
丸藥一服墜安元氣若得氣轉丹田尚可緩圖因煎
人參濃湯下黑鉛丹三十粒喉間漸漸有聲漸下入
腹少傾舌柔能言但聲不出亟用潤下之劑以繼前
藥遂以阿膠一味重兩許溶化分三次熱服溉以熱
湯半日服盡身熱漸退頸筋漸消進粥與補腎藥連
服五日聲出喉清人事尚安但每日尚出深紅之血
盞許因時令大熱遵内經熱淫血溢治以鹹寒之旨
多加秋石服之遂愈
劉筠枝長男病失血歲二三發其後所出漸多咳𠻳發
熱食减肌消寒熱如瘧每夜達曙得微汗始解後更
下利服參术胸膈迷悶喉音窒塞服茯苓山藥收製
紅鉛末下黑血塊數升胸喉頓舒面容亦轉乃翁神
之以為得竹破竹補之法也即用桂附二劑於是下
利晝夜十數行飲食難入神識不清診之脾脉大而
空腎脉小而亂肺脉沈而伏命疏方并問何症曰此
症患在亡陰乃用峻熱之劑行期在立冬後三日以
今計之不過信宿無以方為也經云暴病非陽久病
非陰則數年失血其為陽盛陰虚無疑况食减而血
不生漸至肌削而血日槁虚者益虚而盛者益盛熱
必陰火大熾上炎而傷肺金咳𠻳生痰清肅下行之
令盡失由是腎水無母氣以生無以蔭養百骸柴栅
瘦損每申酉時洒淅惡寒轉而熱至天明微汗始退
政如夏日炎蒸非雨不解身中之象明明有春夏無
秋冬治宜亟使金寒水冷以殺其勢乃因下利而用
參术不知肺熱已極止有從皮毛透出一路今補而
不宣勢必移於大腸傳為腸癖矣至服紅鉛下黑血
者蓋陽分之血隨清氣行者久已嘔出其陰分之血
隨濁氣行至胸中為膜原所蔽久瘀膈間者得經水
陰分下出之血引之而走下竅聲應氣求之妙也久
積暫寬面色稍轉言笑稍適者得其下之之力非得
其補之之力也乃平日預畜此藥必為方士所惑見
為真陽大藥遂放膽加用桂附致盡劫其陰惜此時
未得止之今則兩尺脉亂火燔而泉竭脾胃脉浮下
多陰亡陽無所附肺脉沈伏金氣縮斂不行神識不
清魄已先喪矣寧可挽回哉
張景岳治倪孝廉年逾四旬素以思慮傷脾時有嘔吐
之症過勞即發服理陰煎温胃飲之屬即愈近於暑
末時因連日交際致勞心脾遂上為吐血下為瀉血
俱大如手片或紫或紅其多可畏醫謂因勞而火起
心脾兼之暑令二火相劑所以致此乃與犀角地黃
童便知母之屬兩劑其吐愈甚脉益緊數困憊垂危
乃云脉症俱逆不可為也診之則形勢俱劇用人參
熟地乾薑甘草四味大劑與之初服如舊次服覺嘔
惡稍止脉亦略有生意再加炮薑附子各二錢人參
熟地各一兩白术四錢炙甘草一錢茯苓二錢黃昏
與服大睡覺而血嘔皆止遂以温補調理旬日復健
如故此症由勞倦傷脾而氣虚不能攝血時當火令
而症非火也誤用寒凉脾敗而死矣後有史姓等數
人皆同此症悉以六味回陽飲活之
李士材治張鳴之吐血兩年面色痿黃潮熱咳𠻳膈有
微痛脉數而沈且搏痛不可按而甚於夜分是堅血
畜積非大下之不可又以久病未敢峻攻用鬱金降
香歸地山甲蓬术人參下血如漆者數次而痛减月
餘復病此病重而藥輕也乃以大黃乾漆蓬术鬱金
山甲肉桂歸尾桃仁蝱蟲為丸每日服參芪之劑午
後服丸藥錢許十日血積大下數次而安(此案出醫通)
章氏子吐血發熱遺精盗汗形肉衰削先有醫戒之勿
服人參若誤服無藥可救治勿效延李診曰此脾肺
氣虚之候非大劑參芪不可病家曰前醫戒之甚嚴
而君用之甚多何相懸也李曰此醫能任决效否曰
不能也李曰請易參五斤毋掣其肘期於三月可以
報績彼信而從之遂用六君間補中益氣及七味丸
療之日輕一日果如所約
須尚寶林下多鬱且有暴怒吐血甚多倦怠異常李以
六君子納參一兩乾薑一錢木香八分四日而血止
後因怒氣血復大作李先與平肝繼當大補然夏得
秋脉所謂早見非時之脉當其時不能再見矣果如
期而歿
董元宰少妾吐血蒸𠻳先用清火繼用補中俱不效李
脉之兩尺沈實因曰少腹按之必痛果然此怒後蓄
血經年不行乃為蒸熱熱甚而吐血陰傷之甚也乃
與四物湯加鬱金桃仁穿山甲大黃少許下黑血升
餘少腹痛仍在更以前藥加大黃三錢煎服又下黑
血塊及如桃膠蜆肉者三四升腹痛乃止虚倦異常
與獨參湯飲之三日而熱减六七服十全大補湯百
餘日而痊
唐主政勞心太過因食河鮮吐血有痰喉間如哽日晡
煩熱喜其六脉不數惟左寸濇而細右關大而軟思
慮傷心脾也以歸脾湯大料加丹參麥冬生地二十
劑症减六七兼服六味丸三月遂不復發
馮氏女發熱咳𠻳已半年十月間吐鮮血甚多一日之
内不過食粥一盞大肉消陷大便溏泄沈困卧牀脉
來七至李曰法在不救人所共知若能惟余是聽不
為旁撓可救十中之一每帖用人參五錢桂附各一
錢芪术三錢歸芍二錢陳皮一錢日投三帖進七八
帖及壯水丸三斤而後起又三日飲食如常
盧不遠云千金方用藥動輒數斤習見吾儕不過兩許
令人不敢動手看立齋案又進一步庚子孫孝廉吐
血十日夜危坐不敢交睫不敢傾側否則血奔射出
以六味丸全料加安魂藥煎服而愈此火象也以潤
下劑平之病熱熾烈豈杯水可救倘有識見放膽用
藥多多益善矣(芷園臆草)
盧不遠臘月十七圍爐坐大半夜次日爪甲盡折先自
十月間暴怒頓足叫呼氣喘食頃兹復火為寒鬱漸
覺神思昏瞀至二十七夜因房後惡寒泄瀉平旦且
止至暮復作明日又止至開正五日意為腎瀉服四
神丸一大劑瀉痛竟止初肛左有核其疼漸近尾閭
不可反側以熊膽水化塗之立覺凉氣直上肺左疼
漸緩(火毒悉内竄矣)中夜吐痰痰内見血一二點辰時痔出
白膿竟可起坐十一日方話頃血從咳至作意忍定
煎六味丸料服夜半睡覺血即上涌如潮喘聲如鋸
進童便及六味煎藥氣稍定纔聞薑湯氣血即涌平
旦始緩夜再發如前寐則背心蒸熱醒即血來咽喉
如截斷至十三早議下莫敢應至晚勢急似無生理
乃用瀉心配血藥下之不應時方寒沍用水調大黃
末服轉欲去衣被啜芩連苦寒如甘旨至五更強進
清米飲藥力忽轉解黑糞瘀穢不可近凡三次血來
少平十五寅時立春以建連濃煎呷之甚美少間足
心汗出次及手心背心暮又吐鮮數口以赤小豆連
翹合瀉心方法服之覺上身氣即開後大便如青泥
次下如鐵彈者二三枚血方淨盡溯病之由以火鬱
誤認腎虚服四神丸致禍幾死良醫自病猶爾矧其
他耶(此正諺云盧醫不自醫)
馮楚瞻治楊某吐血之後大渴不止兩寸脉洪關尺甚
弱此陰血暴亡臟腑失養津液槁燥陰火上炎名為
血竭也以熟地三兩麥冬五錢五味子一錢附子二
錢濃煎二碗代茶飲之日三劑渴止而寸脉和平若
作胃火妄用石膏梔子芩連反激陰火上炎益增煩
渴躁喘之患矣喻嘉言曰津液結則病津液竭則死
故治病而不知救津液者真庸工也
吳孚先治何氏女患吐血咳𠻳食减便溏六脉兼數左
部尤甚醫用四物湯加黃芩知母吳曰歸芎辛竄吐
血在所不宜芩母苦寒傷脾在所禁用乃與苡仁玉
竹白芍枸杞麥冬沙參川斷建連百合二十劑脉稍
緩五十劑漸瘳
林西仲春間吐血醫用苦寒過劑胃口不開大便不實
脉之左關沈弦右關弦弱得之勞神傷脾而後鬱怒
也宜歸脾湯合逍遥散加蓮實為丸補脾開鬱乃愈
王監司妾吐血既久猶進苦寒脉芤帶數不思飲食大
便微溏此凉劑太過陰陽兩損也用人參蓮肉山藥
麥冬五味白芍兼左歸丸而愈
汪氏婦飲食觸怒嘔血數口胸膈脹痛兩脇尤甚左右
二關弦緊倍常用芎歸枳朴青皮山梔丹皮藕節降
香紅麯山查香附兼服左金丸而愈
張卿子治月塘沈文學咯血為處一方退謂其友曰當
小愈再發則不可治矣易他醫果愈閱數月死友駭
之請其故曰一日咯血遂牀褥卧此不獨心肺傷五
臟皆損矣得稍延者年壯參力勝也(仁和縣志)
張路玉治湯刑部年八十二痰中見血服諸寕𠻳止血
藥不應脉得氣口芤大兩尺微緊面色槁白屢咳痰
不得出咳甚方有黃色粘痰此精氣神三者並虧兼
傷於熱耗其津液因咳動肺胃之血也其平時多火
不受温補遂以六味丸合生脉散加葳蕤煎膏服之
取金水相生源流俱澤不必用痰血藥而咳血自除也
錢曙昭久患咳吐血四五日不止不時鬨熱面赤或時
成盆成碗或時吐粉紅色痰夜熱自汗一夕吐出一
團與魚腸無異雜於鮮血中薄暮驟涌不已神昏欲
脱灌童便亦不止因思瘀結之物既去正宜峻補遂
進獨參湯稍定緣脉數疾無力略加肉桂炮薑童便
少許因勢利𨗳以斂虚陽之逆一夜盡參二兩明晨
勢稍定血亦不來糜粥漸進脉息漸和改用六味丸
作湯調補真陰半月而愈
張飛疇治蘇氏子新婚後暴吐血數升命煎人參五錢
入童便與服明日醫謂人參補截瘀血難以輕用議
進生地山梔牛膝等味張曰六脉虚微而數無瘀可
知血脱益氣先聖成法若謂人參補瘀獨不思血得
寒則凝反無後患耶今神魂莫主轉側昏暈非峻用
人參何以固其元氣之脱乎遂進參一兩二服頓安
次與四君保元六味間服後以烏雞丸調理而痊
楊乘六治汪文遠病血症午後發熱倦怠嗜卧四肢痠
軟五心煩熱或用凉血清火之劑兩月餘益劇更醫
曰弱症已成不可為矣診之察其面黃而瘦舌黃而
滑右寸關大而緩左寸關細而緊兩尺俱洪而旺據
症合色與脉乃脾肺氣虚下陷不能攝血歸經也其
胸中必惡心漾漾其血色必鮮紅而散詢之曰然遂
以補中益氣倍參芪术草加白芍五味炮薑與之曰
第服此血自止身自凉諸症自退矣服至四劑果如
所言繼用養榮加附子作丸早晚兩次每服五錢兩
月而健
孫丙章患吐血咳𠻳發熱飲食不思怔忡不寐健忘驚
悸肌肉漸减肚臍右側有塊作痛或用消瘀理血滋
陰清肺等劑俱不應病轉劇其家疑成怯症脉之左
寸芤大右關結滯兩尺洪盛面色白中泛紅舌色淡
黃不燥不滑症乃思鬱傷脾不能統血歸經致血虚
發熱血燥作痛其塊必不闊而長不横而豎形若䥥
刀非瘀亦非痞乃脾也而居胃旁者也血盈則潤而
軟血少則燥而痛凡鬱怒甚與思慮重者類多患此
内經所謂二陽之病發心脾男子則隱曲不利女子
則月事不來正此病也其傳為風消為息賁者不治
今肌肉雖减氣猶未急亟救三陰病尚可痊用歸脾
湯去木香加白芍五味送都氣丸兩月而愈
柴嶼青治甘州太守高棠溪在瀋陽工部時忽吐血醫
教用凉血止血之藥及診其兩脉安靜曰君教讀心
勞偶動相火血隨而升若服止血藥則遺患不淺力
勸其勿藥次日口吐淡血三日即止然後調理數劑
永不復發
丁酉春韋法海少女患痰𠻳四十餘日不能卧卧即兩
腔發脹惟背擁枕褥趺坐而已且吐血成碗醫與消
痰止血藥不效診之兩脉浮滑曰此肺脹也弗止血
當活血遂用四物湯加桃仁訶子青皮竹瀝因瀋陽
無竹改用瓜蔞服下即血止安睡調&KR0008;數月而痊
戶部正郎李紫垣咳𠻳身熱吐血不止屢治增劇檢其
方均止血補血重劑脉之兩手尚和緩惟右寸關洪
大乃脾胃風熱為藥所瘀以致發熱卧牀遂用清理
肺胃之劑數日後身凉勢减調養一月而安大凡諸
見血症脉貴沈細設見洪大後必難治前症洪大乃
因補藥壅瘀而然原非本脉故得收功總之血症初
起别無外邪者先應消血佐以潤下之劑使敗血下
行後用止血藥以杜其根服補血藥以復其元庶無
後患倘因内傷暴吐不止或勞力過度其血妄行出
如泉涌口鼻皆流須臾不救則死是又不拘前例急
用人參一二兩為細末入飛羅麵一錢新汲水調如
稀糊不拘時啜服或獨參湯亦可蓋有形之血不能
速生無形之氣所當亟固若真陰失守虚陽泛上亦
大吐血須用八味六味湯固其真陰則又不可早用
人參也嘗見患此症者甚多若不辨别六經脉症任
意混治貽害不淺故不憚瑣瑣言之
吕東莊治從子園丁忽咯血求診視其血鮮紅中間有
紫小塊脉之濡濇色白問胸中作惡否曰然時頗作
痛直牽至背曰知之矣用桃仁泥三錢紅花三錢合
理中湯加桂一錢戒之曰頻服之必有黑血大至待
黑盡而鮮者來乃再來告丁如言吐痰積數升胸痛
即平復來求診則脉圓實矣與以理胃養榮之劑復
用填補命門丸子一料全愈
立齋治一男子鰥居數年素苦勞則吐血發熱煩躁服
犀角地黃湯氣高而喘前病益甚更遺精白濁形體
倦怠飲食少思脉洪大舉按有力服十全大補加麥
冬五味山茱萸山藥而愈
儒者楊啓元素勤苦吐血發痙不知人事此脾胃虚損
用十全大補湯及加减八味丸而痙愈再用歸脾湯
而血止
一男子咳𠻳吐血熱渴痰盛盗汗遺精用地黃丸料加
麥冬五味治之而愈後因勞怒忽吐紫血塊先用花
蕊石散又用獨參湯漸愈後勞則咳𠻳吐血一二口
肺腎三部皆洪數用補中益氣六味地黃全愈
辛丑夏薛在嘉興屠内翰第遇星士張東谷談命時出
中庭吐血一二口云久有此症遇勞即作余意此勞
傷脾氣其血必散視之果然與補中益氣加麥冬五
味山藥熟地茯神遠志服之而愈翌早請見云每服
四物黃連山梔之類血益多而倦益甚得公一七血
頓止神思如故何也曰脾統血肺主氣此勞傷脾肺
致血妄行故用前藥健脾肺之氣而虚血歸源耳(此案)
(醫貫采為論)
一婦人素勤苦冬初咳𠻳吐痰發熱久而吐血盗汗經
水兩月或三月一至遍身作痛或用清熱化痰等藥
口噤筋攣乃用加减八味丸及補中益氣加門冬五
味山藥治之年餘而痊
李東垣治鄭仲本年二十三歲因心痛服丹附等藥得
上氣病膈兩脇急迫棖觸不快便時𠻳咯出血病形
漸瘦大便燥而難脉弦數夜間略熱食稍减因與燈
籠草和節麻黃細末以白术桔梗木通甘草湯調下
十餘服病减半又與通聖散去石膏為丸以桃仁湯
下之
朱丹溪治一婦人年五十六盛夏吐紅痰有一二聲𠻳
人參陳皮茯苓各一錢白术錢半防風桔梗各五分
乾薑三分甘草一分煎二之一入藕汁二大蛤再煎
帶熱下三黃丸
吳丞相冲卿忽吐血孫兆用水澄蚌粉研細入辰砂少
許米飲調下二錢日三服遂安兆秘此方吳以術得
之韓子功方用硃砂一錢真蚌粉半錢(醫說續編)
張子和治岳八郎常日嗜酒偶大飲醉吐血近一年身
黃如橘昏憒發作數日不醒漿粥不下強直如厥兩
手脉皆沈細張曰脉沈細者病在裏也中有積聚用
舟車丸百餘粒濬川散五六錢大下十餘行狀如葵
菜汁中燥糞氣穢異常忽開兩目伸挽問左右曰我
緣何至此左右曰你吐血後數日不醒張治之乃醒
自是五六日必瀉凡四五次其血方止但時咳一二
聲潮熱未退以凉膈散加桔梗當歸各秤二兩水一
大盂加老竹葉入蜜少許同煎去滓時時呷之間與
人參白虎湯不一月復故
李民範初病𠻳血以調胃湯一兩加當歸使服之不動
再以舟車丸五六十粒過三四行又嘔血一碗若庸
工則必疑不再用又與舟車丸百餘粒通經散三四
錢大下之過十餘行已愈過半仍以黃連解毒湯加
當歸煎服之次以草莖鼻中出血半升臨晚又以益
腎散數行乃愈
何伯庸治邵某者吐血數斗而仆氣已絶矣何見其血
色曰未死也以獨參湯灌之而愈(雲南通志)
朱丹溪治一男子家貧而多勞十一月得寒病時吐三
兩口血六脉緊澁一日食减中痞醫投温膽湯枳桔
湯三日後發微熱口乾不渴口中有痰此感寒也詢
之云因十日前霜中曾三四次渡溪水心下有悲泣
事腹亦饑遂以小建中湯去白芍加桔梗陳皮半夏
四帖而安
秀州進士陸寧忽得疾吐血不止氣促驚顫狂躁跳躍
雙目直視至深夜欲拔戶而出如是兩夜諸醫遍用
古方極治不瘳舉家哀訴所奉觀音夢授一方當除
根本用益智一兩生硃二錢青皮半兩調服陸覺取筆
記之明日療治病愈(辛志)
薛立齋治一婦人素性急患肝風之症常服搜風順氣
丸秦艽湯之類後大怒吐血脣口牽緊小便頻數或
時自遺此肝火旺而血妄行遂用小柴胡湯加山梔
丹皮漸愈五年之後又大怒吐血誤服降火祛風化
痰之劑大便頻數胸滿少食用清氣化痰之劑嘔而
不食頭暈口乾不時吐痰用𨗳痰降火之類痰出如
涌四肢常冷薛曰嘔而不食胃氣虚弱也頭暈口乾
中氣不能上升也痰出如涌脾氣不能攝涎也四肢
逆冷脾氣不能運行也用補中益氣加茯苓半夏治
之諸症漸愈又用加味歸脾湯兼服而安
一老婦每吐血先飲食不進或胸膈不利或中脘作痛
或大便作瀉或小便不利此肝脾之症用逍遥散加
山梔茯神遠志木香而愈後鬱結吐紫血每作先倦
怠煩熱以前藥加炒黑黃連三分吳茱萸二分頓愈
復因怒吐赤血甚多燥渴垂死此血脱也法當補氣
乃用人參一兩茯苓當歸各三錢陳皮炮黑乾薑各
二錢炙甘草木香各一錢一劑頓止又用加味歸脾
湯調理而痊
一女子懷抱素鬱胸滿食少吐血面赤用六味丸及歸
脾加山梔貝母白芍而愈
一婦人為哭母吐血咳𠻳發熱盗汗經水不行此悲傷
肺思傷脾朝服補中益氣加桔梗貝母知母夕用歸
脾湯送六味丸而愈
陳良甫治一婦人月經不利忽妄行嘔血察其形脉如
常用四物丸即安(生荷葉生艾葉生柏葉生地黃)一男子飽食負重
而吐血用前湯及青餅子而愈世治吐血並用竹茹
地黃藕汁亦不可拘泥如陽乘於陰血得熱則流散
經水沸溢理宜凉解大黃犀角之類如陰乘於陽所
謂天寒地凍水凝成冰須當温散乾薑肉桂之類
陳日華云先公紹興初常遊福青靈石寺主僧留飯食
將竟侍者赴堂齋罷來侍立見卓子上不穏急罄折
极之舉首即嘔血蓋食飽拗破肺也明年再到寺問
去年嘔血者無恙否主僧言服得四生丸遂愈自得
此方屢救人有效薛意前症乃内熱暴患用之有效
若人病久本元不足須補脾以滋化源否則虚火上
炎金反受尅獲生鮮矣
僕常治一人吐血診其脉肝部強氣口濡此因怒極而
得之遂用蘇合香丸和雞蘇丸服即效(同上)
易思蘭治吳大司馬甲戌季春卧病兩月發熱咳𠻳痰
喘氣急胸膈痞滿手足面目俱浮腫衆惟清金寧𠻳
又以脾胃久虚發腫用利水兼補劑其病益甚診其
脉左寸浮而無力左關弦長推之於外内見洪大而
芤侵過寸部一分左尺沈弱無力右寸沈而帶芤氣
口脉按之緊而且牢時或一駛右關中和無力右尺
隱隱不動夫心乃一身之主腎為性命之原二脉不
病雖危不妨唯以右寸并氣口斷之寸口沈而芤非
痰乃血也書云弦駛而緊沈細而牢六部見之皆為
積聚今氣口緊而駛此血在肺胃間壅滯其氣氣滯
則血凝乃積血症也時值季春地氣上升因用越法
治之進以暢胃豁痰湯蘇梗桔梗蒼术各四分香附
貝母各五分連翹三分前胡撫芎赤芍各六分辰時
服藥至午未時氣急小便全無將暮吐紫黑血二三
升臭不可聞症頓减八九六脉豁然曰半夜時當有
汗可預防之無令太過至期果然次日脉氣和平惟
咳𠻳常有二三聲以枳桔二陳湯加香附歸尾茜草
茅根童便調治三日上部之疾全愈但脾腎之脉無
力飲食少味四肢倦怠再用六味丸早晚百丸午以
補中益氣湯加麥冬酒連調其中半月後氣體充實
而痊凡血在肝脾當用血藥血在肺胃宜用氣藥開
提其氣解散其鬱以引經藥𨗳之血隨氣升自然越
出而安矣次年冬總漕河因閱新提步行數十里勞
神過度汗透重裘衣濕身凉飲薑汁熱酒十餘杯當
即頭眩目昏胸滿燥渴大吐鮮血四五日一老醫以
却藥止之三日後胸膈氣滿左脇悶痛飲食漸少午
後燥熱咳𠻳連聲半月後面目手足腫脹有進滋陰
降火之藥者有進補脾消食之劑者左脇益痛難以
轉側此蓋前病復作也但昔之積在肺胃今之積在
左脇昔病在春地氣上升當用吐法今乃寒冬天氣
收藏豈敢輕伐天和須先以疎𨗳之劑通其經絡後
以蕩滌之藥逐血下行徐徐調和營衛可也面目浮
腫非水腫也乃血病氣無所附氣浮於外耳只去其
血積則氣自歸經而腫即消矣不信乃日服去水消
腫之劑泄去真陰小便全無虚煩作躁氣喘痰塞不
月而歿殮時口中涌出紫血數升衆始謂所言不誣
瑞昌王孫鎮國將軍久患腹痛諸藥不效飲燒酒數杯
頓止時孟夏診其脉左寸沈大有力左關弦大而堅
時或一駛左尺沈弱無力此積血症也不信至仲冬
其疾大作面紅目碧眼胞浮腫神亂氣促腹痛飲燒
酒亦不止其脉與初診無異惟人迎氣口洪滑浸上
知其有欲吐之意投以鹽湯一盞遂大吐吐出血餅
大如杯者如棗栗者各數十兼有白飯清水不雜如
筆管者二三條吐訖胸中寬快仍不服藥次日黎明
口鼻氣塞四肢厥冷昏不知人心胸間微熱而已復
診幸兩尺猶存根本尚在急以燈火暴曲池虎口中
脘氣海病者略知痛即令人挾坐勿令睡倒隨進獨
參湯二服手足微温繼用人參五錢附子二錢作理
中湯日與飲之六脉微見過七日方開眼識人小便
始通即以補中益氣湯六味地黃丸兼服半月而瘥
是症蓋血有餘氣不足不能運血而成積故宜人參
助氣白术健脾附子助陽乾薑緩血甘草和中開通
經絡流行血氣也
陸晦庵曰昔余患吐血暴痛如潮七八日不止諸醫莫
救有雲間沈四雅寓吴中延治慨然擔當方用人參
三兩附子一兩肉桂一錢舉家驚惶未敢輕用越二
日其血益甚更請胗視求其改用稍緩之方彼云病
勢較前更劇前方正宜改定始克有濟更加人參至
五兩附子至二兩家人愈驚彼曰喘嘔脱血數日不
止且頭面鬨熱下體厥冷正陽欲脫之兆命在呼
吸若今日不進來日不可為矣家人懇裁參附堅執
不允諭放膽煎服當坐候成功家人見其如此料可
無虞遂依方求服彼欣出熟附二十餘塊授咀面秤
二兩同參五兩煎成入童便地黃汁一大椀調肉桂
末冷服少頃下體至足微汗便得熟睡睡覺血止喘
定周身柔和漸可轉側因餽十二金求其收功不受
加至二十金始受一醫見其一劑收功心甚疑駭病
人居恒常服參兩許今雖五兩止煎數沸猶可當之
至血症用附子二兩從古未聞因密問其製藥者云
慣用附子汁收入甘草其附已經煎過十餘次雖用
二兩不抵未煎者二三錢始知方士之術如此(出張氏醫通)
馬元儀治表姪婦胸滿不舒蓋得之悒鬱傷陰而清陽
不化也醫者不察遽投大劑辛香開痞之藥遂致吐
血盈盆三日不止已瀕危或與凉血滋陰之品連進
無功脉之右關尺摶擊礙指此症非受病魔乃受藥
魔也夫積鬱之體津液素傷又藥熱與胃熱相合為
虐血得熱則妄行此時但圖凉血滋陰其何能濟經
云熱行於内治以苦寒苦能勝卒寒能勝熱所謂不
重醫病而重醫藥者是也令急煎九製大黃與之諸
症頓平調理而愈
戴叔能曰予之得血病服藥者經年朱碧山視之曰此
陰虚證也徐補之則愈急止則大害從之用其法不
二月而愈(九靈山房集)
立齋治一婦人性急躁瘰癧後吐血發熱兩脇脹痛日
晡為甚以為怒氣傷肝氣血俱虚遂朝用逍遥散倍
加炒黑山梔黃蘗貝母桔梗麥冬五味夕以歸脾湯
送地黃丸諸症並愈
繆仲淳治王司丞遜之患吐血診之云多服童便自愈
别去貽書門人張選卿曰遜之旋已勿藥矣但相公
年尊右手脉弱甚此非細故可致意遜之預為計時
文肅公尚無恙不兩月而遜之疾瘳文肅一病不起
蕭萬輿治陳克輝英年氣盛連宵痛飲復啖炙煿數日
胃口嘈雜嘔血碗許六脉洪緩有神無别症投以犀
角地黃湯入芩連花粉三劑乃令恣飲藕湯而愈
馮思才内年五旬偶因外事忤意怒火激血上越日吐
數盆脉洪緩投以逍遥散去术加黃連山梔丹皮四
劑即愈
連蜚天素孱弱攻苦便赤夢遺燈宵競逐觸事忤意遂
患吐血痰𠻳甚多初服降火清金之劑不瘥至二十
一日診之兩寸洪大虚闊關尺浮緩無力曰血症本
非難治但元氣虚脱上浮肝腎皆得尅脉幸不數須
久服參芪之劑方得平復若用苦寒必致不起用加
减八珍湯彼疑參難療血及二十四日增劇投以前
劑四貼血止經旬潮熱亦退惟脉未復每多言痰𠻳
不止少勞夢遺頻作此心脾不交陰陽虚極計服丸
劑七斤餘湯藥八十餘劑而愈
陳子珍亦患前症治數月不痊診之與蜚天病源同議
投參术熟地彼謂血無補法熟地性温參术助火仍
服苦寒清金之劑經年漸篤至次夏忽嘔血不止又
用止塞之劑致腸結脹痛逾旬延瘍醫令其刀刺肛
門潰膿數盂而歿
沈明生治孫子南媳賦質瘦薄脉息遲微春末患吐紅
以為脾虚不能攝血投歸脾數劑而止慮復作索丸
方調理仍以歸脾料合大造丸中數味與之服四五
日後偶直一知醫者談及乃駭曰諸見血為熱惡可
用參芪河車温補耶血雖止不日當復來矣延診因
亟令停服進以花粉知母之屬五六劑後血忽大來
勢甚危篤此友遂斂手不治以為熱毒已凉噬臍無
及子南晨詣愠形於色咎以輕用河車而盛稱此友
先識初不言曾服凉藥且欲責效於師必愈乃已沈
自訟曰既係熱症何前之温補如鼓應桴今祗增河
車一味豈遂為厲如是且斤許藥中乾河車僅用五
錢其中地黃龜板滋陰之品反居大半纔服四五朝
每朝三錢積而計之河車不過錢許耳遂不復置辨
往診其脉較前轉微乃笑曰無傷也仍當大補耳其
家咸以為怪然以為繫鈴解鈴始聽之因以歸脾料
倍用參芪一劑而熟寐再劑而紅止於是始悟血之
復來由於寒凉促之也因歎曰醫道日難矣某固不
敢自居識者然舍症從脉得之先哲格言血脱益氣
亦非妄逞臆見今人胸中每持一勝算見前人用涼
輒曰此寒症也宜用熱見前人用熱則曰此火症也
應用凉因攻之不靈從而投補因補者不效隨復用
攻立意翻新初無定見安得主人病人一一精醫察
理而不為簧鼓動摇哉在前人蒙謗之害甚微在病
家受悮之害甚鉅此張景岳不失人情論之所由作也
顧德生令郎患吐紅咸以其髫齡秀質暱於帷房陰虚
火動而致日進二冬二地之屬時沈初寓吳門與顧
有傾蓋之懽雖心識其非然投分日淺且制於一齊
衆楚之勢難以口舌爭也乃貽書曰經云陰虚生内
熱熱逼血而錯經妄行丹溪云血隨氣上是陽盛陰
虚有升無降湧出上竅法當補陰抑陽又云精神困
倦大吐不止是氣虚不能攝血東垣云甘温能除大
熱熱除而血自歸經又云血脱補氣陽生陰長之理
細究前言或言清潤或言温補均係先賢成法以愚
管見當以法合病不當以病合法如或血症初得所
吐不多口燥脣乾未投凉藥宜從火治補陰抑陽之
法也若失血有日所去過多氣短神衰已投凉劑宜
從虚治血脱益氣之法也今病逾兩旬不為暴矣去
血盈斗不為少矣倦怠軟弱不為不虚矣梔芩知蘗
服及數劑亦云抑矣而紅尚未止者何也良由失血
既多陽虚無依如浪子迷途不知返駕若再從事清
理則虚火愈熾血何從而歸經亟須補養心脾方可
無慮勿以參為助火而坐失機宜也其後惑於他岐
終致不起
聶久吾曰一友春間考試多飲燒酒咳𠻳吐痰每晨去
痰血一二十口求診已定方雖用清涼而皆製炒又
兼滋補適一醫至見其火盛用桃仁承氣湯下之又
用凉藥二劑乃生芩連梔蘗之屬彼求速效欲用其
方有疑之者持問予予曰驟下之若悮恐不可為無
已姑用其涼劑試之彼竟以二劑一日服之至夜分
咳吐不止吐紅滿地於是用予方四十餘劑又每日
用雪梨汁一甌頓温服逾兩旬而咳與紅悉愈矣夫
清涼一也或服之轉劇或服之而漸瘳何也蓋火性
急疾亟攻之則其勢愈炎緩治之則其邪漸息此理
之常而庸庸者不審也其方二冬二母梔蘗芩連丹
皮生地花粉元參前胡桔梗香附枳實側柏葉生甘
草生薑一片水一碗煎八分温服(諸藥炒製亦與衆同)
關太孺人年七十七久患脇痛左半不能卧食少不眠
如是者幾及十月忽吐血數甌數進童便不應或與
小劑生地山梔茅根茜草之類亦不應或謂有瘀用
方與前相仿診之右關弦略數左右寸俱鼓指曰凡
吐血屬瘀者多雜紫黑成塊今所去皆散漫不凝蓋
由肝木失養燥而生火值亥月木生之時不能藏蟄
反騰而上衝激胃絡致陽明之血泛溢而出也雖在
寒月必少加黃連於養營之劑以抑之使其下降潛
伏自無痛沸之患矣用生熟地沙參麥冬山藥杞子
入連三分酒炒焦數服血止食進又十劑全愈第此
症屬在年高病久非大劑兩儀膏真元不易竟復也
徐宇治年未三十先患舌瘡數年不愈仲秋忽嘔血每
日或一碗或一杯或十數口脉之兩手皆豁大狀如
慈葱重按則澁而略數此木性久横遇金旺之時抑
不得遂故季脇痛而有塊其少腹之氣上冲而作咳
𠻳咽痛者龍挾雷火以仇金也其手足常冷者土受
木侮而作厥也究其源良由水不足而又遇燥令非
生金滋水何以馴而擾之生地杞子沙參麥冬元參
蔞仁七八劑脉漸斂症漸瘳又加熟地一兩數劑并
舌瘡亦愈矣
濮某年未四十虬然一鬍素有血症立夏前忽嘔數盆
面色青慘寒熱往來夜熱尤甚咳𠻳連聲而臺肩倚
息顛頂左半有筋抽掣痛不可忍此厥陰怒火上衝
胃絡也胃為多氣多血之府且其人多鬚則血尤盛
故暴去如許而脉不躁大也與生地杞子各一兩沙
參五錢麥冬三錢瓜蔞仁二錢數帖諸症悉愈愈後
面青不减謂肝木久傷宜多服前劑以滋養之否則
根荄枯悴無以發生也不聽後至亥月木生之候病
果作反謂前者服重補將病補住故復發更醫數人
至次年雨水而歿
衂血
竇材治一人患腦衂日夜有數升諸藥不效竇為針關
元穴入二寸留二十呼問病人曰針下覺熱否曰熱
矣乃令吸氣出針其血立止
一法治鼻衂與腦衂神方用赤金打成一戒指帶左手
無名指上如發作時將戒指捏緊篐住則衂止矣(醫林)
(指目)
趙汝隆治一官病齒衂日流血數升諸醫束手隆摘苦
蒿令細嚼立愈(雲南通志)
李嗣立治趙學修赴龍泉知縣單騎速行時直盛暑未
幾患鼻衂日出血升許李教服藕汁生地黃膏方趙
云某往年因赴銓曺聽選省前急走數回心緒不寧
感熱驟得鼻衂之症尋扣臨安一名醫服藥遂痊謝
以五萬錢臨别時醫再三囑云恐後時疾作萬勿輕
信醫者服生地黃藕汁之藥冰冷脾胃無復可生半
月易醫無效李乃就此方隱其藥味俾服之三日疾
愈趙問云藥如是靈驗得非與臨安醫者之藥相同
乎李笑曰即前所獻之方也趙歎曰前醫設為譎謀
幾誤性命微君調治吾其鬼矣(續醫說)
龔子才治一人年近五旬素稟怯弱患衂血長流五晝
夜百藥不止脉洪數無力此去血過多虚損之極以
八物湯加熟附子等分又加真茜草五錢水煎頻服
連進二劑其血遂止又依前方去茜草調理十數劑
而痊
李時珍治一婦人衂血一晝夜不止諸治不效令搗蒜
傅足心即時遂愈
汪石山治陳銳面黑形瘦年二十餘患鼻衂發熱惡寒
消榖善饑疲倦或自汗嘔吐汪診之脉細且數約有
六至曰丹溪論瘦黑者鼻衂者脉數者參芪皆所當
禁固也然不可執為定論脉經云數脉所主其邪為
熱其症為虚宜人參三錢黃芪二錢生甘草陳皮黃
蘗白术歸身生地山梔生白芍逓為佐使服之果安
張路玉治朱聖卿鼻衂如崩三日不止較往時所發最
劇服犀角地黃知蘗石膏山梔之屬轉盛第四日邀
診脉弦急如循刀刃此陰火上乘載血於上得寒凉
之藥轉傷胃中清陽之氣所以脉變弦緊與生料六
味加五味子作湯另用肉桂三錢飛羅麵糊分三丸
用煎藥調下甫入咽其血頓止少頃口鼻去血塊數
枚而愈自此數年之患絶不再發
楊乘六治施鳴玉鼻衂如注三日半不止凡止衂方法
並無一應氣息欲絶脉之虚大而緩面色痿黃舌嫩
黃而胖知其四肢痠軟渾身倦怠懶於語言動輒嗜
卧者匪朝伊夕也詢之果然而衂起之故緣自鐘溪
歸家一路逆風操舟儘力不及達岸即衂至今第四
日矣曰病人中氣大虧本不足以攝血復因勞力太
甚重傷胃絡胃絡陽絡也陽絡傷則血出上竅胃脉
絡鼻所以血出鼻孔也乃用補中益氣湯加炒黑乾
薑一劑而衂止去乾薑加白芍五味子數劑而從前
諸症漸除
吕東莊治一長信者好學深思士也年十八冬杪得齒
衂及手足心熱恍忽不寧合目愈甚盜汗胸前出如
油間或夢遺或不夢而遺伊叔錄脉症求方吕曰脉
不敢憑據所示症乃三焦胞絡火遊行也試用後方
治之連翹黃芩麥冬生地丹皮丹參茯苓石斛滑石
辰砂甘草白豆蔲等之劑而愈及明年用功急迫至
夏其症復作或云皆不足症用温補腎經及澁精等
劑服之日劇又進温補腎經丸料斤許愈劇至不能
立立則足腕下刺痛咸謂為弱症矣乃求診吕曰體
雖尫羸而面色憔悴之中精神猶在問所服藥出示
方曰成藥鋪矣何得不凶且少年樸實人何必用温
補曰手足心熱奈何曰勞人大抵如是曰夢泄奈何
曰夢泄人人各殊此乃心腎不交所致與夫盜汗恍
惚等症皆三焦包絡之火遊行而然藥宜清凉遂仍
前去滑石豆仁辰砂加升麻五味燈草十餘劑又用
麥冬生地滑石石斛茯苓白芍丹參神麴辰砂作丸
守服而愈
王執中母氏忽患鼻衂急取藥服凡平昔與人服有效
者皆不效因閱集效方云口鼻出血不止名腦衂灸
上星五十壯尚疑頭上不宜多灸只灸七壯而止次
日復作再灸十四壯而愈有人鼻常出膿血執中教
灸顖會亦愈則知顖會上星皆治鼻衂云(資生經)
薛立齋治一婦人經素不調因怒衂血此肝火熾盛用
加味小柴胡加紅花二劑血止又用加味逍遥散八
珍湯兼服三十餘劑經行如期
一婦人鬱結而患前症用加味歸脾湯其血漸止飲食
漸進用加味逍遥散元氣漸復寒熱漸止後因怒仍
衂寒熱往來用小柴胡湯加芎歸丹皮而愈
一婦人因勞衂血服凉血之劑更致便血或以血下為
順仍用治血薛曰此因脾氣下陷而血從之當升補
脾氣庶使血歸其經不信果血益甚乃朝用補中益
氣湯夕用加味歸脾湯而愈此症用寒凉止血不補
脾肺而死者多矣
馬元儀治陸太史母患衂血及便血不已兩脉浮大而
數重按無神面赤煩躁口渴發熱心悸恍惚羣作陽
明火熱陰虚内動之症治旬日轉甚此因憂思悒鬱
致傷陽氣陽氣既傷陰血無主上逆則衂下奪則便
當作中虚挾寒治用附子理中湯内益人參至三兩
衆沮之明日復診脉象散失較之數象更為天淵乃
謂衆曰症既非實則以補養為主然氣血俱要而補
氣在補血之先陰陽並需而養陽在滋陰之上是非
助火而益水不如是不得其平也令進前方不得已
减去人參二兩服至第九日衂血便血俱止後以歸
脾湯調理而愈
譙知閤熙載壬子年病衂血用燈盞數枚以百沸湯煮
逐枚漉出乘熱安頂上冷即易之果愈(百乚妙方)
蘇韜光云其母令人常衂血盈盆百藥不效用好麻油
紙撚紝鼻中頃之打嚏即愈此方甚奇(同上)
揚子縣吏陳某當臘月鼻衂至正月凡十三日始定其
脉實而數治當下𨗳與桃仁承氣湯去積瘀次服既
濟湯而愈蓋此人過食煎炙飲醇酒皆積熱所致也
(白雲集)
醫旨緒餘曰有姪女十歲因毁齒動摇以苧蔴摘之血
出不止一日夜積十一盆用末藥止之少頃復從口
出診其脉皆洪大有力以三製大黃末二錢枳殼湯
少加童便調下去黑糞數枚其血頓止(未選入)
一男子齒根出血盈盆一月一發百藥不效知其飲酒
投前藥一服而安是知此疾多陽明熱甚所致緣衝
任二脉皆附陽明而陽明一經氣血俱多故一發如
潮涌急則治其標也投以釡底抽薪之法應手而愈
竇漢卿曰一人齒齦邊津津血不止苦竹茹四兩醋煮
含潄吐之而愈
一人舌上忽出血有穴如簪孔大赤小豆一升杵碎水
三碗和𢷬取汁每服一盞不拘時服用槐花末糝上
而愈(良方但用槐花末糝名曰舌衂)
沈明生治給諫姜如農長君勉中患衂不已去血盈斗
一月後衂止復患囊癰六脉如絲精神困憊始猶健
飯漸至饘粥不入後先醫友但云虚而當補莫測病
根所在於是參芪不效桂附隨之愈補而形愈虚愈
温而氣愈冷最後沈至時届冬至矣據脉與症亦謂
大虚無疑獨念桂附大熱姑用補中益氣嘗之毫無
進退忽猛省曰吾亦踵其悞矣食雖不入而大便秘
結証類虚寒而口渴喜飲蓋衂血之來本因邪火上
熾乃遽用血脱益氣之法衂雖止而熱移於下發為
囊癰癰既潰瘍科又泥寒藥不能收口之誡亦務温
補周旋左右者目擊病人尫羸又聞衆口稱虚強令
進食以久卧牀褥之體恣噉肥甘不為運動是以藥
食並壅内熱外寒此病中之病初非衂與癰所致宜
其愈補而愈不靈也先哲云脉伏者榖不化又云大
實有羸狀誤補益疾其斯之謂歟遂力主清潤疎解
以硝黃為前矛而大便立通以苓芍為後勁而飲食
漸進如絲之脉一綫添長久冷之軀一陽來復不惟
衂血不作且令瘡口易收孰謂從脉可以舍症不思
而得病情哉向非翻然易轍轉敗為功人惟知補之
不效而已又安知效之不在補也此事難知如此
吳橋治文學子學易舉孝廉病衂其衂汨汨然七晝夜
不絶甚則急如湧泉衆醫劑以寒凉不效急以大承
氣湯下之亦不行橋曰孝廉故以酒豪積熱在胃投
以石膏半劑愈之衆醫請曰積熱宜寒則吾儕寒之
者至矣公何獨得之石膏橋曰治病必分經合是經
乃宜是藥石膏則陽明胃經藥也安能以雜施取效
哉(太函集)
聶久吾治葉氏子年十五患衂諸治不效詢其症自九
歲起其初每年不過五七次每次流數茶匙至十一
歲則每月一次每次流半酒盞十二歲則兩月三次
每次流一酒杯十三歲則每月兩次流半茶鍾十四
歲則每月或二次流大半碗今十五歲則八九日一
次每次流盈碗矣瘦削骨立夜間身熱危困極矣諸
醫所用皆清熱凉血之劑或髮灰藕節韭汁等止血
而已蓋久患漸深雖兒童其血已虚安可單凉單止
惟制清潤兼補之劑十劑衂减一二二十劑减四五
三十劑减七八四十劑則兩月一次每次不過數點
五十劑全安而肌肉豐矣後或有時少作以前方一
劑立愈地芍芎歸二冬知蘗芩連首烏花粉丹皮香
附甘草龍眼肉水煎調好髮灰五分食遠服(聶方極輕每品)
(不過五七分)
鼻衂
楊氏子年二十餘病鼻衂如涌有令以黑山梔末吹者
有令以濕草紙熨腦門者有令以熱酒浸脚者憧憧
擾擾一日夜不得止令覓有乳婦人以乳對鼻孔擠
乳射入必止止後俟鼻血乾燥宜挖去之如法立愈
郭氏兒七歲病咳𠻳夜熱時時鼻衂衂之盛常在半夜
兒醫耑與疎散凉解食减則又與香燥消運日益就
憊延診見其面目略腫年夀環口隱起青氣按其乳
旁期門虚理之間突突跳築謂此稟賦薄弱頑耍過
勞傷其肝腎木上侮金故其衂多出於左鼻孔乃内
傷非外感也與養青湯數帖少减再加熟地地骨皮
瓜蔞仁四帖全愈
下血
張子和曰欒彦剛病下血醫者以藥下之默默而死其
子企見張而問之曰吾父之死竟無人知是何症張
曰病剉其心也心主行血故被剉則血不禁若血温
身熱者死火數七死必七日治不當下下之不滿數
企曰四日死何謂病剉心張曰智不足而強謀力不
足而強與心安得不剉也欒初與邢爭屋不勝遂得
此病企由是大服拜而學醫
王礪恒治張大復腸血下注不可忍胸腹滯悶痛極血
濡縷著褌襪間唼唼有聲曰此脱也然色鮮當不害
亟取貝母一兩令細研為末分作十劑酒少許嚥下
三䑛而注者减色昏黑又三䑛之息矣後作寒熱十
日而愈後數年復發血止則左脇腫痛有聲汨汨然
達於腹又數日汨汨聲稍上達於背乃用沈香酒磨
飲之不三日减(筆談)
汪龍溪手札云去年得下血疾半年有餘今春誤食胡
桃能下血則知胡桃當忌也(珊瑚網)
龔子才治一人血痢及下血不止以六味丸加地榆阿
膠炒黃連黃芩生地而愈
孫文垣治董龍山夫人年三十五病便血日二三下腹
不疼諸醫治三年不效診之左脉沈濇右脉漏出關
外診不應病謂血既久下且當益其氣而升提之以
探其病乃用補中益氣加阿膠地榆側柏葉服八劑
血不下者半月偶因勞血復下再索前藥乃謂之曰
夫人之病必有瘀血積於經絡前藥因脉難憑故以
升提兼補兼濇者以探虚實耳今得病情法當下以
除其根董曰便血三年雖二三下而月汛不爽且至
五日如此尚有停畜耶曰以此而知其必有瘀也經
曰不塞不流不行不止今之瘀實由塞之行也不可
再塞古人治痢必先下之亦此意也用桃仁承氣湯
加丹參五靈脂荷葉蒂水煎夜服之五更下黑瘀半
桶復索末藥曰姑以理脾藥養之病根已動俟五日
再下未晚至期復用下劑又去黑瘀如前者半繼以
補中益氣湯參苓白术散調理全愈
吳孚先治頼思誠大便下血已十有六月諸醫無功診
得右寸實數大便如常是實熱在肺傳於大腸與黃
芩花粉山梔麥冬桔梗清其肺熱不數服其病如失
前治不效者俱就腸中消息故耳
李士材治學憲黃貞父下血甚多面色痿黃發熱倦怠
盜汗遺精診之曰脾虚不能綂血腎虚不能閉藏法
當以補中益氣五帖并一而進之十日汗止二十日
血止再以六味間服一月而安
盧不遠曰戊申秋坐分水王元極家堂上有人從外來
望其色黃而内深青問元極乃族兄也問何病云唯
便血余謂春來病必甚春分法當死至己酉二月果
歿或問曰君未嘗診候何望之而遽斷云死且在半
年之先也予曰脉者形之機色者氣之兆常讀倉公
舍人奴案故心識其為脾傷之色至春土不勝木法
當死然舍人怒以四月死者尚肥而王之體已瘦耳
又曰半年之前豈無方可治乎曰君不聞扁鵲之言
乎越人非能生死人也當生者越人能使之起耳且
疾之所在有四曰絡曰經曰府曰藏内經以府病尚
屬半死而藏病則絶不可活况其人藏色已外顯又
烏能治哉
陸養愚治姚天池室素有腸紅症服山梔丹皮芩連凉
血之劑即止近因惱怒飲食遂患痞滿按之急痛大
便不行醫以丸藥下之大便已通按之不痛而胸膈
仍不舒飲食不進再以行氣投之痞脹不减而便血
大作三四日不止又以凉血投之血不止而反增嘔
惡身體微熱旬日間肌肉削其半脉之人迎沈而濇
氣口弦而急夫沈濇者血失也弦急者肝盛也肝盛
則脾虚而痞滿下血之症並作矣用參术歸芍芪草
枯薑阿膠數劑血止脹寬飲食漸進去枯薑加熟地
調理月餘而痊
吕東莊治孫子川久患下血夏末忽滯下口渴不飲食
繼而體熱脉洪數曰若論滯下則諸症皆死候也今
在下血之後則不可盡責之滯下當變法治之先用
白术茯苓山藥神麴苡仁陳皮甘草等藥強其中以
綂血次用黃連澤瀉黃芩丹皮等藥以解鬱積之熱
後用熟地歸芍等藥以復其陰次第進之乃痊
薛立齋治一婦人下血不已面色痿黃四肢長冷此中
氣下陷用補中益氣湯送四神丸數服而愈
光祿張淑人下血煩躁作渴大便重墜後去稍緩用三
黃湯加大黃至四兩方應後又用三黃湯二十餘劑
而愈此等元氣百中一二
韓地官之内脾腎素弱因飲食停滯服尅伐之劑自汗
身冷氣短喘急腹痛便血或用諸補劑皆不應乃用
人參炮附子各五錢二劑稍應却用六君子每劑加
炮附子三錢四劑漸安又用前湯每加附子一錢數
劑乃痊
一婦人因怒胸痞飲食少思服消𨗳利氣之藥痰喘胸
滿大便下血用補中益氣加茯苓半夏炮薑四劑諸症
頓愈又用八珍加柴胡炒梔全愈
通府薛允頫下血服犀角地黃湯等藥其血愈多形體
消瘦發熱食少裏急後重此脾氣下陷用補中益氣
加炮薑一劑而愈
一男子便血過勞益甚飲食無味以六君子湯加黃芪
地黃地榆治之而愈
一男子便血每春間尤甚且兼腹滿以除濕和血湯治
之而愈
一男子素有温熱便血以槐花散治之而愈
一婦人糞後下血面色痿黃耳鳴嗜卧飲食不甘服凉
血藥愈甚診之右關脉浮而弱以加味四君子湯加
升麻柴胡數劑脾氣已醒兼進黃連丸數劑而愈大
凡下血服凉血藥不應必因中氣虚不能攝血非補
中升陽之藥不能愈切忌寒凉之劑亦有傷濕熱之
食成腸癖而下膿血者宜苦寒之劑以内疎之脉弦
絶澁者難治滑大柔和者易治也
一男子糞後下血諸藥久不愈甚危診之乃濕熱用黃
連丸二服頓止數服而痊
一男子糞後下血久而不愈中氣不足以補中益氣湯
數劑更以黃連丸數服血止又服前湯月餘不再作
馬元儀治汪氏婦患便血症時適澡浴忽下血不已遂
汗出躁煩心悸恍惚轉側不安診得兩脈虚濇虚為
氣虚濇為隂傷人身陽根於隂隂附於陽兩相維倚
者也今隂血暴亡虚陽無偶勢必外越陽越則隂愈
無主其能内固乎當急固其氣氣充則不治血而血
自守矣先以參附理中湯繼以歸脾湯及大造丸平
補血氣而安
蔣氏婦便血久不愈脈右虚微左弦摶此鬱結傷肝肝
病傳脾二臟營血不守以人參逍遥散和肝益脾二
劑右脈稍透症減一二欲速愈請用苦寒曰肝脾两
經為相勝之藏木旺則土虚苦寒之劑則重損其脾
惟此方益土之元可以柔木養肝之隂可以安土遂
守前方三十餘劑而痊
陸氏續集騐方治下血不止量臍心與脊骨平於脊骨
上灸七壯即止如再發即再灸七壯永除其根目覩
數人有效余常用此灸人腸風皆除根神效無比然
亦須按其骨突處痠疼方灸之不疼則不灸也但便
血本因腸風腸風即腸痔不可分為三或分三而治
之非也(醫說續編)
盧州郭醫云趙俊臣帥合肥日其胥司馬機宜患酒毒
下血多至升斗服四物湯每料加炒焦槐花二兩如
常法煎服而愈(同上)
王嗣康為蔡昭先以厚朴煎治積年下血韓縣尉云乃
尊左藏服之頗效右用厚朴五兩(用生薑五兩同搗開於銀石器内炒)
(令紫色)白术一兩大麥蘗神麴(二味各一兩同炒紫色)右為細末
白水麵糊為丸如梧桐子大疾作空心米飲下一百
丸平時三五十丸嗣康去腸胃本無血緣氣虚腸薄
自營衛滲入今用厚朴厚腸胃神麴麥蘗消酒食白
术𨗳水血自不作也(醫說續編)
立齋治張刑部德和便血數年舌下筋紫午後脣下赤
胃肺脉洪謂大腸之脉散舌下大腸有熱故舌下筋
紫又便血蓋胃脉環口繞承漿脣下即承漿又午後
陰火旺故承漿發赤蓋胃為本肺為標乃標本有熱
也遂以防風通聖散為丸治之而愈後每睡忽驚跳
而起不自知其故如是者歲餘腦發一毒焮痛左尺
脉數此膀胱積熱而然以黃連消毒散數劑少愈次
以金銀花瓜蔞甘草節當歸服月餘而平
南昌鄧思濟傳便紅或因酒毒發者先用川連去鬚切
片酒炒細末一服三錢空心白酒調下忌葷腥一日
連服末後必腹痛去血愈多復用白芍一兩白术五
錢甘草三錢同炒揀開先用白芍煎湯服腹痛自止
後以白术甘草同煎服遂愈又一法以粳米三分糯
米七分煮粥空腹服遂愈此無他補胃氣則陽明調
所以便紅自除也(廣筆記)
蕭萬輿治陳克元年二十元氣虚寒面青白肢體頻冷
嘔痰飽脹小便清利患大便下血數月不痊脉沈伏
如無重按著骨方見蠕動曰脉症相符此藏氣虚寒
血脱也以十全大補湯去川芎白芍加熟附子炮薑
少佐升麻四劑便血頓止若以此屬熱妄投寒劑必
無幸矣
朱孝廉明祉面色青黃初為感寒過飲薑湯患内熱脫
血服芩連寒劑即愈後因勞復發再服不納惟靜養
兩旬方瘥近因驚仍作倦怠增劇脉之六部皆沈緩
濡弱曰始受辛熱投以苦寒宜乎即愈但熱氣既消
而廣腸血竅尚未斂合故遇勞即發夫勞則傷脾脾
傷則不能統血致下陷循故竅而出此因於勞非由
於熱也今屢發而元氣愈虚惟至靜固中之劑庶可
耳以熟地為君參芪歸术為臣丹皮炙甘草知母茯
苓阿膠為佐引用升柴為丸與服仍兼飲加减歸脾
湯逾月諸症如失
彭予白病脱血久不痊因積勞所致萬以為勞傷脾肺
即腎家伎巧亦為之竭矣問曰得無遇事過時而火
熱升燎首面乎曰政苦此耳屢服芩連清火之劑漫
不應脉之六部沈緩與六味加肉桂人參五味丸服
不數月沈疴頓痊
乙丑歲蕭寓楚中時適有僕婦每患便血投以臟連丸
隨服隨愈
劉友善屬文病便血服香連丸經歲不痊飲食如常抵
冬娶婦輟藥却愈次夏患痢且能健啖起居不倦投
香連丸四劑至夜發厥而死(此症全屬肝火于此可見)大都此症
服寒凉脾氣漸傷及娶親後精血日耗元氣不支故
遇厥即仆理可知也禍非旦夕有由來矣
錢國賓治戴思雲妻得病年餘大便下血如腐或紫或
黑身體昏暈久病虚且損矣其脉沈伏滑滯脾部更
甚細思血脉病久當見芤虚數濇此痰脉也以𨗳痰
湯加九製大黃二三服愈
蔣仲芳治徐萬夀年二十餘七月中下血不止遍醫不
效至十月初屢次昏暈事急矣診之右寸獨得洪數
是必實熱在肺傳於大腸也用麥冬花粉桔梗元參
黃芩山梔五味沙參服數劑而愈
近見一症寒熱微渴胸滿微煩小便利大便稀而少狀
如雞糞其色黑蔣謂大便黑者血之瘀稀者中之寒
血瘀間寒積在下焦不得不下遂用當歸活血湯加
熟大黃温而行之下盡黑物而愈蓋瘀血在下兼熱
者多兼寒者少故古人未有陳案此又出古法之外
也
吳橋治婺源令君入城府乃病溲晝夜凡百行溲皆純
血欬逆絶食且昏沈醫者以為新痢也請宣之姚令
君曰毋然公止中道宿就近召吳醫乃可橋暮至六
脉沈微乃曰明府下元極虚誤下且不救甲夜進温
補一劑熟寐至夜分覺乃啜粥湯病去十七八驚自
語曰何速也試再診之曰明府母憂脉歸矣再劑而
起三劑乃歸(太函集)
程氏兄弟並溲血兄瘥弟劇則以弟逆橋入中庭必由
兄室見兄在室煩亂其言支離戶外徐視之死氣黲
黲弟婦速橋未入則弟自卧内號咷橋坐而歎曰異
哉兩君子俱死矣然瘥者顧急則予望而知之劇者
顧緩則予聞而知之長君色有死徵次君聲有餘響
故也既而診之兄脉將絶病得之内重以誤下正陰
家人以為然病者始病而内重以故裡急後重乘之族
醫逓為之下急重乃通今絶水漿四肢逆冷法曰下
痢煩躁者死語言錯亂者死四肢厥冷者死水漿不
入者死四端皆在不治中夜兄死診其弟病視乃兄
為輕或當小愈第多嗜多怒亦必不終旬日溲血平
尋以過飽淫怒傷脾未幾卒(太函集)
聶久吾表姪年三十初咳紅服滋養清凉而愈忽大便
下血曰血在下為順勿遽止之半月後用新製臟連
丸服之愈川連為末酒拌入猪大腸韭菜蓋蒸爛搗
勻晒乾仍為末每連一兩入側柏葉炒當歸末各二
錢和勻米糊為丸梧桐子大空心温酒或白湯下二
錢五分
便血
趙正為室人年近四旬便血面黃肢腫凡補氣補血及
氣血兩補升提固澁凉血温中之劑莫不備嘗而所
服則歸脾為多均罕驗方書為糞前血其來近糞後
血其來遠今則二者皆有脉之關前盛關後衰且弦
且數曰此非脾不能統血也乃肝木挾火上乘於胃
血因之上逆以病人肺氣強不為嘔血反倒益入於
大腸而為便血故有時血先注渣滓後注則便前有
血有時渣滓先注血後注則便後有血有時渣滓前
後血俱注則便前後俱有血蓋陽明為多氣多血之
府血去雖多而不甚困也第峻養其肝使不挾火上
逆血自止矣與生熟地熟地炭白芍棗仁杞子各五
錢炙甘草酒黃芩各五分川練肉一錢八劑全安
溺血
薛立齋治一婦人小便出血服四物蒲黃之類更加發
熱吐痰加芩連之類又飲食少思虚症蜂起肝脉弦
而數脾脉弦而緩此因肝氣風熱為沈陰之劑脾傷
不能統攝其血發生諸臟然也用補中益氣湯六味
地黃丸而痊
陸養愚治費右塘室性執多怒初夏忽患小水不利陰
中腫痛且又溺血發熱時疫症盛行醫與解肌發表
不效脉之左關沈弦而數右寸浮數而短曰此由心
火過旺時又火令肺金受傷失降下之權故小水不
利足厥陰肝脉合纂間繞纂後陰氣為肝經所絡之
地木氣有餘而寡於畏故壅腫而痛用人參麥冬知
母五味滋肺經而還其輸布之職黃連柴胡白芍滑
石青皮丹皮青黛瀉肝火而决其壅滯之氣數劑而
諸症痊
張路玉治徐中翰夫人溺血兩月不止平時勞心善怒
有時惱怒則膈塞氣壅諸治罔效又進香薷飲一服
診之兩手關尺皆弦細少力兩寸稍大而虚遂疏異
攻散方令其久服可保無虞若有惱怒間進沈香降
氣散一切凉血滋陰咸宜遠之别後更醫究不出參
术收功耳
一徽商夏月過飲燒酒溺血或用辰砂益元散不效服
六味湯亦不效張用𨗳赤散三啜而愈有文學宋孝
先年七十餘溺血點滴濇痛諸藥不效服生料六味
亦不應云是壯歲鰥居絶欲太早之故或令以菉豆
浸濕搗絞取汁微温日服一碗煮熱即不應也
内弟顧元叔溺血溺孔不時痠疼溺則周身麻木頭旋
眼黑而手足心經脉絀急痠麻尤甚脉來弦細而數
兩尺搏堅與生料六味或加牛膝或加門冬服之輒
效但不時舉發以六味合生脉用河車熬膏代蜜丸
服而痊
薛立齋治一婦人因怒尿血内熱作渴寒熱往來胸乳
間作脹飲食少思肝脉弦弱此肝經血虚而熱也用
加味逍遥散六味地黃丸兼服漸愈又用八珍湯加
柴胡丹皮山梔而痊
馬元儀治顧遜昭患溺血已三月或屢與升補不應診
其右脉虚澁無神右關獨弦莖中作痛下多血塊形
色憔悴又多噯氣此肝脾積熱之侯也肝熱則陰火
不寧而陰血自動以血為肝藏所藏而三焦之火又
寄養於肝也故溺血莖中作痛等症作矣脾熱則濕
氣内壅而生氣不伸以脾為濕土之化而三焦之氣
又運行於脾也故時時噯氣形色憔悴之候生矣法
當益肝之陰則火自息利脾之濕則氣自和用生地
白芍熟黃萆薢丹皮甘草車前清熱利濕之劑左關
漸平改用人參逍遥散佐萆薢車前調理半載痛定
濁止而安
陳總領云余頃在章貢時年二十六忽小便後出血數
點不勝驚駭旋卻不疼如是一月若不飲酒則血少
終不能止偶有鄉兵告以市醫張康者常療此疾遂
呼之來供一器藥云是草藥添少蜜解以水面服而
愈既厚酬之遂詢其藥名乃鏡面草一名螺靨草其
色青翠所在石階縫中有之(良方)
王執中云人有患小便出血者教酒與水煎苦蕒菜根
服即愈
立齋治一男子尿血陰莖作痛服清心蓮子飲不應服
八正散愈盛以髮灰醋湯調服少愈更以斑龍丸而
平
錢國賓治廣靈王初右足拐外患毒長八寸横四寸溺
血如婦人之經二月一來自長流至點滴約兩銅盆
日夜方止昏迷卧牀薑湯灌醒半月始坐病已二載
歴治罔效每臨溺期府中怖甚脉沈細無力右手少
強經云男子久病右手脉盛者可治因立法内服升
提藥蓋營行脉中衛行脉外氣引血行自歸經絡而
止外用雄黃兒茶乳香没藥血蝎各三錢麝香五分
硃砂二錢百草霜一錢五分共末以真蘄艾做條安
綿紙上散藥一錢搓成撚子長八寸以麻油蘸透在
無風處側卧患處朝上燃撚離瘡尺二許覺熱遠些
如冷近些日熏二次一撚作三次用内外分治溺血
竟止其瘡四月亦痊
續名醫類案卷十六
