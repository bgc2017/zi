續名醫類案卷五
錢塘魏之琇撰
厥
孫兆杜壬同診仁宗最寵貴妃一日食次忽仆倒遍身卒冷
急奏上上乃急召孫杜既至奏曰不妨此乃氣厥爾
少頃吐即復甦也御坐良久果吐而甦上問因何而
得二人並奏曰此貴妃方食因憂怨氣上遂與食相
併故如此者吐即氣透故復甦也上問妃有何事如
此妃對曰陛下無嗣臣妾不能為陛下生皇嗣所以
自怨氣忽上逆至驚動聖駕上曰朕亦自責乃勞汝
致病耶因嘉奬孫杜之能良久曰醫道如此豈非良
醫也耶(醫學綱目)
于敖青衣為崔侍御所得忽暴死梁革曰此非死乃尸
厥也刺心及臍下數處衣以單衣卧牀上縛其手足
置微火於牀下稍甦以葱粥灌之而青衣遂活(凡病尸厥)
(呼之不應徐應秋脉伏者死脉大反者死)
竇材治一人因大惱悲傷得病晝則安靜夜則煩悶不
進飲食左手無脉右手沈細世醫以死症論之竇曰
此腎厥病也因寒氣客肝腎二經灸中腕五十壯關
元五百壯每日服液丹四神丹至七日左手脉生少
頃大便下青白膿數行全安此由真氣大衰非藥能
治惟艾火灸之(原注此症非灸法不愈非丹藥不效二者人多不能行醫人僅用泛常藥)
(以治其何能生)
一婦人産後發昏二目帶濇面上發麻牙關緊急二手
拘攣竇曰此胃氣閉也(亦由肝氣上逆胃之大絡而成厥)胃脉挾口
環脣出於齒縫故見此症令灸中脘五十壯即日而
愈(原注若産後血厥倉公白微湯)
一婦人時時死去已二日矣凡醫作風治之不效竇與
灸中脘五十壯即愈(此即尸厥)
張子和治一人痰厥不知人牙關緊急諸藥不能下候
死而已張見之問侍病者曰口中曾有涎否曰有遂
先以防風藜蘆煎湯調瓜蒂末灌之口中不能下乃
取長蛤甲磨去刃以紙裹其尖灌于右鼻竅中嘓然
下咽有聲後灌其左竅亦然曰可治矣良久涎不出
遂以砒石一錢又投之鼻中忽偃然仰面似覺有痛
斯須吐噦吐膠涎數升頗腥砒石尋常勿用以其病
大非如此莫能動然無瓜蒂亦不可便用宜消息之
大凡中風痰塞往往止斷為風專求風藥靈寶至寶
誤人多矣故劉河間治風捨風不論先論二火也
常仲明之妻每遇冬寒兩手熱痛張曰四肢者諸陽之
本也當夏時散越而不痛及乎秋冬收斂則痛以三
花神佑丸大下之熱遂去(此熱氣厥也)
張叟年六十餘病熱厥頭痛以其用漏藥時已一日間
矣加之以火其人先利年高身困出門見日而暈不
知人家人驚惶欲揉撲之醫曰大不可擾續與西瓜
凉水蜜雪少頃而甦蓋病者年高氣泄痰涌脉亂身
厥内有炎火外有太陽是以跌仆若是擾之便不救
矣惟安神定思以凉水投之以靜靜便屬水自然無
事臨症者當諳練也
常仲明之子自四歲得風痰疾至十五歲轉甚每月發
一兩次發必頭痛痛則擊數百拳出黃綠涎一兩盞
方已比年發益頻目見黑花發則昏不知人(厥也)三四
日方省諸醫皆用南星半夏化痰之藥終無一效偶
遇張於㶏水之南鄉以雙解散發汗次以苦劑吐痰
病去八九續以分劑平調自春至秋方獲全愈
莊一生治金壇庠友張逢甫内人方食時觸暴怒忽仆
地氣遂絶一醫用皂角灰吹鼻中不嚏用湯藥灌之
不受延至午夜謂必不治告去急叩莊過視之六脉
尚全而獨氣口沈伏細尋之滑甚曰此肝木之氣逆
衝入胃胃中素有痰致痰夾食閉胃口氣不得行而
暴絶也但歴時久湯藥不入矣急宜吐之可活所謂
木鬱則達之也亟令覆其身垂首向牀下以鵝翎蘸
桐油啓齒探入喉中展捎引吐出痰與食纔一口氣
便稍通再探吐至兩三口便覺油臭以手推翎但不
能言莊曰無妨矣知其體怯不宜多吐急煎枳橘推
蕩之藥灌之盡劑而甦後以平肝和胃藥調理數劑
復故此因暴怒怒則氣上逆痰因氣壅故現斯症耳所
謂尸厥也治厥往往有誤予故表其症以示後來云
(廣筆記)
季虬曰太學朱方仲内人稟賦極弱兼之作勞善怒内
熱怔忡膽虚氣怯已三四年矣壬申夏忽發厥冒氣
痰上升則兩目上竄手足發搐不省人事初時一月一
發三四日後則連發不止日夜幾百次牛黃竹瀝遍
嘗不效予計已窮意欲用參附峻補因其時常口渴
大便不通不敢輕投適一友至極其讚决謂非附不
可強用附子二錢人參六錢作一劑投下午後進藥
黃昏發大熱煩躁渴甚不兩日斃矣此固非因附子
而然第症候决不宜用儌倖之念不可試也(同上)
張意田乙酉歲治一人忽患泄瀉數次僵仆不醒神昏
目瞪肉瞤口噤狀若中風脉之沈弦而緩手足不冷
身強無汗鼻色青兩頤紅此肝鬱之復也用童便慈
葱熱服稍醒以羌活防風柴胡鈎藤香附梔子之屬
次用天麻白术湯加歸芍丹梔而愈或問肝鬱之復故
曰運氣不和體虚人得之本年陽明燥金司天金運
臨酉為不及草木反榮因去冬晴暘無雪冬不潛藏
初春乘其未藏而草木反得早榮矣燥金主肅殺木
欲達而金勝之故近日梅未標而吐華密霰凄風交
亂其側木氣鬱極則必思復經所謂偃木飛沙筋骨
掉眩風熱之氣陡然上逆是為清厥今其脉沈弦而
緩乃風木之象因審量天時用童便慈葱使之速降
濁陰透轉清陽則神氣自清用羌防等以舒風木香
附梔子解肝而清鬱火再用天麻白术湯加歸芍丹
梔培土清火暢肝木以成春雖不能斡旋造化亦庶
幾不背天時也已
李東垣治中書脚膝尻腰皆冷脉沈數有力用黃蘗滋
腎丸再服而愈
汪石山治一人卒厥暴死不知人先前因微寒數發熱
面色痿黃六脉沈弦而細知為中氣久鬱所致與人
參七氣湯一服藥未熟而暴絶汪令一人緊抱以口
接其氣徐以熱薑湯灌之禁止喧閙若少移動則氣
絶不返矣有頃果甦温養半月而安不特此症為然
凡中風中氣中寒暴厥俱不得妄動以斷其氣内經
明言氣復返則生若不諳而擾亂其氣不得復致夭
枉者多矣
遇卒暴病者病家醫士皆宜知此蓋暴病多火擾
之則正氣散而死也予女年十八忽暴厥家人不
知此羣集喧閙又扶挾而徙之他所致甦而復絶
救無及矣今錄張汪二案五内猶摧傷也
盛用敬治一婦卒厥昏昏若醉手足筋牽盛診之六脉
俱脱忽有麻衣者在側問其人則病者之壻也問其
服妻之服也問其妻子死僅半月死以産後症忽悟
曰此病必憂鬱所致以木香流氣飲投之一服而瘥
(吳江縣志)
陸怡華亭人善醫汴人段氏客比隣一夕溘死怡取馬
櫪去底置大釡止舁死者内之蒸以葱藥及旦皮腐
而氣復(江南通志)
孫文垣治丁耀川長姊常患暈厥(諸風掉眩俱屬於肝)吐痰碗許
乃甦(痰因火動)一月三五發後又口渴五更倒飽(二字新)腸
鳴腹疼泄瀉小水短濇咳𠻳(皆肝火為患)脉之兩寸濡弱
兩關滑大此中焦痰積所致也(却是標症)先與二陳湯加
蒼术山楂麥芽以健脾為臣以白芍止痛為君以滑
石澤瀉引濕從小便出為佐黃芩為裨使服十帖二
陰之痛俱止(前未敘明)改以六味加知蘗牛膝而愈
按此女之病稟母氣也予常見父母有肝病者其
子女亦多有之兹病厥亦肝病也其母病甚在二
陰見鬱症門
白仰雲令眷每觸怒即暈厥必閉門合目靜坐不令人
在旁(可見此病不宜擾之)手足皆冷汗出如雨氣息俱微越一
時許甦如常原以項生瘰癧多服女醫班猫等毒藥
致脾胃損元氣虧也年三十八未嘗生育欲睡則腿
必搥敲既睡則心常驚跳經將行小腹先疼二日色
紫有塊(以上無非肝病)惟肌肉飲食如常人(脾胃不病)診之兩寸
短弱左關大而有力右關滑左尺滑右尺沈細據脈
肺氣虚肝木實胃木實胃中有痰之症也(木熱則流脂斷無肝)
(火盛而無痰者不必責諸胃也)用六君子湯加丹參酒連青皮外與
珠母丸及獨活湯調理而安(二方出醫學綱目)
龔子才治劉司寇患卒倒不省人事口眼相引手足戰
掉一醫作風治一醫以痰火治俱罔效診之六脉沈
數氣口緊此非風非痰乃氣夾食也其家人始悟曰
適正食之際被惱怒所觸遂致如此用行氣香蘇散
加木香青皮山楂即愈(萬病回春)
喻嘉言治吳添官生母時多暴怒致經行復止入秋以
來漸覺氣逆上厥如畏舟船之狀動則暈去久久卧
於牀中時若天翻地覆不能強起百治不效因用人
參三五分略寧片刻最後服至五錢一劑日費數金
至家財盡費病轉凶危大熱引飲腦間如刀劈食少
瀉多已治木矣喻診之謂可救蓋怒甚則血菀於上
而氣不返於下者名曰厥巔疾厥者逆也巔者高也
氣與血俱逆於高巔故動輒眩暈也又上盛下虚者
過在足少陽肝膽之穴皆絡於腦鬱怒之火上攻於
腦得補而熾其痛如劈同為厥巔之疾也風火相煽
故振摇而蒸熱木土相陵故艱食而多瀉也於是會
内經鐵落鎮墜之意以代赭石龍膽草蘆薈黃連之
屬降其上逆之氣以蜀漆丹皮赤芍之屬行其上菀
之血以牡蠣龍骨五味之屬斂其浮游之神最要在
每劑中生入猪膽汁二枚蓋以少陽熱熾膽汁必乾
亟以同類之物濟之病者藥入口便若神返其舍忘
其苦口連進十數劑熱退身凉食進瀉止能起行數
步然尚覺身輕如葉不能久支因恐藥味太苦不宜
多服减去猪膽及蘆薈等藥加入當歸一錢人參三
錢薑棗為引平調數日全愈
李士材治晏給諫夫人先患胸腹痛次日卒然暈倒手
足厥逆時有醫者以牛黃丸磨就將服矣診之六脉
皆伏惟氣口稍動此食滿胸中陰陽否隔升降不通
故脉伏而氣口獨見也取陳皮砂仁各一兩薑八錢
鹽三錢煎湯以指探吐得宿食五六碗六脉盡見矣
左關弦大胸腹痛甚知為大怒所傷也以木香青皮
橘紅白术香附煎服兩劑痛止更以六君子加木香
烏藥調理十餘日方瘥
一人年五旬荒於酒色忽頭痛發熱醫以羌活湯散之
汗出不止昏暈不省李為灸關元十壯而醒四君子
加薑桂日三劑至三日少康因勞怒復發厥用好參
一兩熟附三錢煨薑十片煎服稍醒但一轉側即厥
一日之間計厥七次服參三兩至明日以羊肉羹糯
米粥與之尚厥二三次至五日而厥定乃泣而問之
可再生否曰脉有根蒂但元氣虚極非三載調攝不
能康也幸其恪信堅守兩月之間服參四斤三年之
内煎劑六百帖丸藥七十斤方得步履如初親友衆
多議論雜出(此最病家大忌)若非病人任之耑久而見疑服
藥必怠未有獲生者也
張路玉治顧允祥之内暴怒傷食喘脹逆歪(怒則氣上)醫者
誤認風邪而與表藥遂昏憒目瞪不語呼之不省(鼔動)
(肝邪而盛厥)診之其脉六部濇伏知為痰因氣閉所致本
當因勢利𨗳探吐以通其竅緣病家畏其吐劇遂與
𨗳痰湯加菖蒲遠志一啜便能語言更與前藥加㯽
榔鐵落得下而安
黃履素曰凡人精神極壯實者偶患痰厥可服牛黃丸
友人屠伯尚忽然痰壅不能語服牛黃丸立愈余姊
丈周公美一日忽神呆目怒頃之痰湧手揚足擲有
類中風不服藥次日自愈此等稟賦百無一二
楊太史夫人忽然暈倒醫以中風之藥治之不效李診
之左關弦急右關滑大而輭本因元氣不足又因怒
後食停先以理氣消食藥進之下黑屎數枚急以六
君子加薑汁服四劑而後暈止更以人參五錢芪术
半夏各三錢茯苓歸身各二錢加减調理兩月而愈
薛立齋治一婦人因怒發搐嘔吐痰涎口禁昏憒氣口
脉大于人迎此氣滯而食厥用平胃散加茯苓半夏
木香治之而甦更以六君子湯加木香漸愈乃去木
香又二十餘劑而痊
陸養愚治許省南忽得暴疾如中風口不能言目不識
人四肢不舉服蘇合牛黃丸不效或與小續命湯反
增喘急壯熱手足厥逆或以六脉沈微擬用附子理
中湯診之兩寸似有似無兩尺難以求索此由氣壅
逆而然非不足而欲脱也按其胸即眉為之皺按其
腹即體為之舉詢其由因日間煩冗無暇喫飯至晚
陪客畢即病發曰饑極過飽此食中也昏憒不語脉
伏皆飲食填塞清𨗳所致四肢不舉經謂土太過之
病也初時一吐即已今已一二日上中下俱受病當
吐下消𨗳以分殺其勢乃先以生薑淡鹽湯探之湧
痰涎湯水數椀少頃神思少清診之寸關逼逼而來
又以稜茂㯽枳橘麴木香白豆仁萊菔子煎送潤字
丸五錢下三四行勢大减再診關尺俱見且沈實有
力第胸腹按之猶痛再以前方煎送潤字丸二錢四
日後方與稠粥改用二陳少佐歸芍以養榮血參术
以扶胃氣木香豆仁以寬其未盡之痞旬日而安
陸肖愚治潘碧之痞旬日而安五旬因大怒後忽然倒
仆牙關緊急脉之兩寸關滑大兩尺沈無以稀涎散
薺水調撬牙灌之吐痰盆許少頃而甦第人事尚未
清爽再診寸關稍平兩尺已起以二陳加貝母黃連
香附數劑而安
陸祖愚治郁仲開勞心之後復感怒氣清晨篦頭未畢
忽然昏暈四肢厥逆口目不開喉聲如鋸二便不利
脉之左三部弦滑而數右三部沈實有力此痰厥也
先用牛黃一分連灌四五丸再用陳皮貝母花粉膽
星黃芩黃蘗枳實瓜蔞前胡桔梗皂莢薑汁竹瀝頓
服湧去稠痰二三碗前方去皂莢陳皮加青皮二劑
行二次其老痰俱從便出症頓减後用健脾養血清
火消痰之劑調理而安
鄭顯夫年六十餘因大怒遂昏仆四肢不用余以怒則
火起於肝以致手足厥陰二經之氣閉而不行故神
無知怒甚則傷於筋縱之若不容故手足不用急以
連蘗瀉其上逆之火香附降其肝氣一二日神智漸
回後以調氣血壯筋骨之劑補之一日安(藥要或問醫說續編)
朱丹溪治吕宗信有積塊足冷至膝用大承氣湯加減
下之其塊厥皆愈(積塊易知足冷為實熱之厥人或未知八厥門)
吳洋治里人病歸自浙四肢厥冷六脉若亡尸寢旬餘
水漿不入衆醫以為死矣洋至曰此熱厥也乃就浴
室貯盤水水皆汲新版築傅之卧病者其上則以青
布羃四體挹水沃之即以水蘸病者脣欲得水甚遂
盡其量而飲之乃瘥(太函集)
吳橋過章祁有人遮道告曰汪一洋年五十所溲血後
發熱畢致諸醫或以為傷寒劑以發散或以為痢後
虚損劑以補中久之讝語昏迷四肢厥冷蓋不食者
旬日矣即其家絶望以待盡願一診之橋曰此熱厥
也吾能活之則予石膏黃連湯一服而蘇再而間五
服而愈(同上)
鮑綠飲妹病厥昏不知人目閉鼻煽年壽環口皆青手
足時時抽掣自夜分至巳牌湯水不入脉之大小參
伍無倫次謂此肺金大虚肝火上逆火極似風之候
唯獨參湯可愈他藥必不受也參已煎或沮之遂不
敢與一醫用菖蒲遠志以開心氣茯神棗仁以安神
麥冬貝母以清痰辰砂鐵鏽水以鎮墜奈藥從左灌
入即從右流出絶不下咽羣視束手時已過晡再視
之則面額間漸變黑色令急灌參湯猶可活乃以茶
匙注之至六七匙喉間汨然有聲已下咽矣察其牙
關漸開再以米飲一盞和參湯灌下遂目開身動面
額青黑之氣豁然消去徐飲薄粥一甌起坐而愈後
嘗復厥但不甚唯與地黃沙參麥冬杞子即瘥
顧氏女年十六内臁有瘡三陰之病其素也以歲暮勞
于女工脇痛發咳𠻳吐痰一醫與廣半荆防香砂枳
桔等三四劑覺中腕有物如拳上頂食不能下又一
老醫謂此痰也其盛盈斗必消去乃已其方與前方
增蒼术厚朴竹瀝薑汁服二劑病益劇延治開歲之
二日也比至則曰死矣無庸診也詢死幾時曰天黎
明忽目閉口張挺卧僵直呼喚不應湯水不入詢其
胸腹如何其母按之曰猶暖遂入診已無脉面死白
殺青牙齦迸紫血亦已凝沍令曳其四肢尚軟謂本
元虚勞役而病誤行燥散傷其肺金致肝木挾痰上逆
又加酷暴之品遂令水涸木枯而厥冒第痰食之厥
可一吐而甦此陰亡陽越之厥唯有魂升魄降而已
今生氣未絶姑以熟地二兩杞子一兩沙參麥冬各
五錢急煎徐灌但慮其不下咽耳下咽即活乃如言
次日延診告以初時藥不能下以簪撬灌久之入咽
有聲今起坐矣前方减半入蔞仁二錢八劑全愈後
數年出嫁不得于姑脇痛不能卧一醫令木香為末
調服一錢許服竟一厥而終
痙(痙症詩曰強直反如弓神昏似中風痰流脣口動瘛瘲與癎同)
許叔微治一人項強筋急不可轉側自午後發黃昏時
定此肝腎二臟受風也謂此必先從足起少陰之筋
自足至項筋者肝之合今日中至黃昏陽中之陰肺
也自離至兑陰旺陽弱之時故靈寶畢法云離至乾
腎氣絶而肝氣弱肝腎二臟受邪故發於此時用宣
州木瓜二个取蓋去瓤沒藥二兩乳香二錢半二味
入木瓜内縛定飯上蒸三四次爛研成膏每用三錢
入生地黃汁半盞無灰酒二盞煖化温服及都梁丸
服之而愈
易思蘭治宗室毅齋年五十二素樂酒色九月初忽倒
地昏不知人事若中風狀目閉氣粗手足厥冷身體
強硬牙關緊閉有以為中風者有以為中氣中痰者
用烏藥順氣散等藥俱不效又有作陰治者用附子
理中湯愈加痰響五日後召易診治六脉沈細緊滑
愈按愈有力問此何病曰寒濕相搏痙症也痙屬膀
胱當用羌活勝濕湯主之先用稀涎散一匕吐痰一
二碗昏憒即醒隨進勝濕湯六劑全愈以八味丸調
理一月精神復常
張路玉治吳江郭邑侯公子患柔痙用桂枝湯及六味
地黃湯咸加蝎尾服之而愈
朱丹溪治王秀濕熱大作脚痛手筋拘攣足乏力生地
當歸川芎白术各二錢蒼术一錢甘草炙三分木通
五分煎湯下大補丸三十丸大補丸須炒煖
張子和治新寨馬叟年五十九因秋欠稅官杖六十得
驚氣成風搐已三年矣病大發則手足顫掉不能持
物食則令人代哺口目張睒脣舌嚼爛抖擻之狀如
線引傀儡每發市人皆聚觀夜卧發熱衣被盡去遍
身燥痒中熱而反外寒久欲自盡傾産求醫至破其
家而病益堅叟之子邑中舊小吏也以訊張張曰此
病甚易治若隆暑時不過一涌再涌奪則愈矣今以
秋寒可三之如未更刺俞穴必愈先以通聖散汗之
繼服涌劑出痰三四升如雞黃成塊狀如湯熱叟以
手顫不能自探妻與代探咽嗌腫傷昏憒如醉約一
二時許稍稍醒又下數行立覺足輕顫减熱亦不作
足亦能走手能巾櫛自持匙筯未至三湧病去如濯
病後但覺極寒張曰當以食補之久則自退蓋大疾
之去衛氣未復故宜以散風𨗳氣之藥切不可以熱
劑温之恐反成他病也
琇按是症本因驚而得尤不能無鬱也蓋驚入心
口受之則為顛癎今心不受而反傳之肝而為瘛
瘲亦母救其子之義也肝病則乘其所勝於是生
風生痰怪症莫測治以上涌下泄乃發而兼奪之
理並行不悖張案於此症尤為合法
黃如村一叟兩手搐搦狀如曳鋸冬月不能覆被張之
舞陽道經黃如不及用藥針其手大指中中注穴上
曰自肘以上皆無病惟兩手搐搦左氏所謂風淫末
疾者此也或刺後谿手太陽穴也屈小指握紋盡處
是穴也
完顔氏病搐先右臂并右足約搐六七十數兩目直視
昏憒不識人幾月餘求治先逐其寒痰三四升次用
導水禹功散泄二十餘行次服通聖散辛凉之劑不
數月而瘥
薛立齋治一婦人素有内熱月經不調經行後四肢不
能伸卧牀半載或用風濕痰火之劑不效其脉浮緩
按之則濇名曰瘲症屬風寒所乘用加味逍遥散加
肉桂防風四劑頓愈更以八珍湯調理兩月餘而痊
一婦人素經行後期因勞怒四肢不能屈名曰瘲症此
血虚而風熱所乘先用八珍湯加鈎藤柴胡漸愈更
佐以加味逍遥散調理而痊
一婦人素有火忽然昏憒瘈瘲抽搐善伸數次四肢筋
攣痰涎上升此肺金燥甚血液衰少而然也用清燥
湯六味丸兼服尋愈
一婦人因怒經事淋瀝半月方竭遇怒其經即至甚則
口噤筋攣鼻衂頭痛痰痙搐搦瞳子上視此肝火熾
甚以小柴胡湯加熟地山梔鈎藤治之後不復發
一婦人素陰虚患遍身搔痒誤服祛風之藥口噤抽搐
肝脉洪數薛曰肝血為陰為水肝氣為陽為火此乃
肝經血虚火盛耳宜助陰血抑肝火用四物麥冬五
味鈎藤炙甘調理而痊
一婦人發瘈遺溺自汗面赤或時面青飲食如故肝脉
弦緊此肝經血燥風熱名瘈也肝主小便其色青入
心則赤法當滋陰血清肝火遂用加味逍遥散不數
劑諸症悉退而安
許叔微云同官歙丞張德操常言其内子昔患筋攣脚
不得屈伸逾年動則令人抱持求醫於泗水楊吉老
云此筋病宜服下三方一年而愈春夏服養血地黃
丸熟地蔓荆山萸狗脊地膚子白术乾漆蠐螬天雄
車前萆薢山藥澤瀉牛膝秋服羚羊湯羚羊角肉桂
附子獨活白芍防風川芎冬服烏頭湯大烏頭細辛
川椒甘草秦艽附子官桂白芍乾薑茯苓防風當歸
獨活
馬元儀治章氏婦患頭身振摇手足瘈瘲諸治不效診
之兩脉浮虚兼濇浮為氣虚濇為血傷得之憂思勞
鬱陽明損甚也蓋陽明胃為氣血海主束骨而利機
關若氣血不充則筋脉失養而動惕不寧仲景云發
汗則動經身為振振者茯苓桂枝术甘草湯主之凡
汗傷脉津液猶足擾動經脉况氣血内涸乎但
彼有外邪搏飲當滌飲散邪(苓桂)俾津液四布以滋
養氣血筋脉此屬勞鬱所傷必峻補陽明使氣血
内盛以充灌周身令服參乳兩月而安
立齋治一人感冒後發痙不醒人事磨傷膂肉三寸許
一塊此膀胱經必有濕熱診其脉果數謂此死肉最
毒宜速去之否則延潰良肉多致不救遂取之果不
知疼痛因痙不止疑為去肉所觸謂此風熱未已彼
不聽另用乳末之劑愈甚復以祛風消毒藥敷貼查
春田飲以祛風凉血降火化痰之劑而愈金工部載
陽傷寒後亦患此甚危亦取去死肉以神效當歸膏
敷貼以内疎黃連湯飲之狂言愈盛其脉愈大更以
凉膈散二劑又以四物湯加苓連數劑而愈凡患瘡
者責效太迫服一二劑未應輒改服他藥反致有誤
不思病有輕重治有緩急而㮣欲效于一二劑之間
難矣况瘡瘍一症其所由來固深以久又形症在肌
肉潰損較之感冒無形之疾不同安可旦夕取效患
者審之
吳橋治程嗣恩故肥白藥瘍過當腠䤚皆疎始覺汗多
久而益甚一發則下如雨厥逆反張口噤目瞪痰喘
並作良久氣反小便不禁瞑不能言旬日益深日十
數作諸醫謝去橋至而按諸方則曰經云汗多亡陽
此柔痙也諸君失之矣乃重參芪次附桂芍藥次龍
骨牡礪飲之半劑而寢復者將升屋而號橋曰藥中
病而行得寢乃復非死也亟為粥湯待之㖽之呻吟
呼粥湯少進再劑而愈三月而後初(太函集)
頭暈
竇材治一人頭風發則旋暈嘔吐數日不食為針風府
穴向左耳入三寸去來留十三呼病人頭内覺麻熱
方令吸氣出針服附子半夏湯永不發華陀針曹操
頭風亦針此穴立愈但此穴入針人即昏倒其法向
右耳横下針則不傷大筋而無暈乃千金妙法也(此針)
(法奇妙須與高手針家議之方得無誤)
龔子才診熊槐二官年六十餘身體胖大其脉下手即
得五至一止乃驚曰君休矣渠曰連日微覺頭暈别
無恙也何故出此願實教焉龔曰越十日用藥相哂
而退少頃聞中痰求救於龔知其必不可治令以香
油灌之即醒逾十日果卒
張路玉治董司業夫人體雖不盛而恒有眩暈之疾診
其六脉皆帶微弦而氣口尤甚蓋緣性多鬱怒怒則
飲食不思為眩暈矣豈平常肥多濕之痰可比例乎
為疏六君子方水泛為丸服之以培中土中土健運
當無敷化不及留結為痰而成眩暈之慮所謂治病
必求其本也
朔客梁姓者邀診時當夏日裸坐盤餐倍於常人形偉
氣壯熱汗淋漓於頭項間診時不言所以切其六脉
沈實不似有病之候惟兩寸略顯微數之象但切其
左則以右掌抵額切其右則以左掌抵額知其肥盛
多濕而夏暑久在舟中時火鼓激其痰而為眩暈也
詢之果然因與𨗳痰湯加黃蘗澤瀉茅术厚朴二服
而安
吳友良年逾古稀頭目眩暈乃弟周維素擅岐黃與補
中益氣數服始用人參一錢加至三錢遂痞滿不食
坐不得卧三晝夜喃喃不休(上盛下虚之症服補中益氣其害如此)診
時見其面赤進退不常左頰聶聶瞤動其六脉皆促
或七八至一歇或三四至一歇詢其平昔起居云自
五十即絶慾自保飲啖且強此壯火爍陰兼肝風上
擾之兆與生料六味除去萸肉入鈎藤大劑煎服是
夜即得酣寢其後或加鱉甲或加龍齒或加棗仁有
時妄動怒火達旦不寧連宵不已則以秋石湯送靈
砂丹應如桴鼓盛夏酷暑則以大劑生脉散代茶後與
六味全料調理至秋而安
陸養愚治陳巽源室向有頭眩之症不藥亦止八月中
旬偶作勞煩悶飲酒數杯坐月下更餘方寢便覺微
熱不安次早忽覺頭暈旋且微痛如在風雲中且比
平時較劇醫謂脉得浮數此熱極生風也用苓連山
梔等以清之二劑眩暈不减而頭痛如破上身如火
而欲厚覆又謂無痰不作暈再以清火之品合二陳
湯二劑亦不效脉之左手浮弦而緊右手浮數而弱
且寸強尺微右脉乃正氣之虚左脉乃邪氣之實尺
微寸強邪在上也此必乘虚感邪中於上焦所致經
曰筋骨血氣之精而與脉并為目系上屬於腦後出
於項中故邪中於項因逢其人之虚其入深則隨目
系以入于腦入于腦則腦轉腦轉則引目系急目系
急則目眩以轉矣今作勞以致煩悶非虚乎月下坐
至更餘頭項之間能不為霧露之清邪所中乎法當
驅上焦之邪補中焦之氣而徐議消痰清火則自愈
矣因先用參蘇飲加藁本二劑頭痛頓止眩亦少差
再以補中益氣佐以二陳芩連數劑而安
張路玉治繆封君偶因小憤遂眩暈痞悶三日來服豁痰
利氣藥不應反覺疲倦飲食日减下元乏力診之六
脉似覺有餘指下略無冲和之氣氣口獨滯不調時
大時小兩尺俱濡大少力此素多痰濕漸漬於水土
二經加以剥削之劑屢犯中氣疲倦少食迨所必至
法當先調中氣輸運水榖之精微然後徐圖温補下
元為疏六君子湯加當歸調營血庶無陽無以化之
虞
龔子才治大學士高中玄患頭目眩暈耳鳴眼黑如在
風雲中目中溜火或與清火化痰或與滋補氣血俱
罔效診之六脉洪數此火動生痰以酒蒸大黃三錢
為末茶下一服而愈蓋火降則痰自清矣
薛立齋治一婦人頭暈吐痰用化痰理氣藥肢體痠麻
服祛風化痰藥肢體常麻手足或冷或熱此脾土虚
而不能生肺金用補中益氣加花芩半夏炮薑二十
餘劑而愈後因怒吐痰自服清氣化痰丸飲食不進
吐痰甚多胸脇脹滿教用六君子倍加參术少加木
香數劑而愈
陶天爵妾媵素多時患頭暈痰甚勞則肢體痿軟筋骨
作痛殊類風症以為腎虚不能納氣歸源用加减八
味丸而痊後因房勞氣腦頭暈項強耳下作痛此肝
火之症仍用前藥滋腎水生肝血制風火而愈
張飛疇治一婦胸滿身熱六脉弦數無力形色倦怠渴
不甚飲云自遊虎丘暈船吐後汗出發熱頭痛服發
散四劑胸膈愈膨聞榖氣則嘔眩因熱不退醫禁粥
食已半月日惟飲清茶三四甌今周身骨肉痛楚轉
側眩暈嘔噦曰當風汗嘔外感有之已經發散矣吐
則飲食已去消尅則更傷脾脾虚故脹甚脾絶榖氣
則嘔土受木尅則暈宜勿藥惟與米飲繼進粥食使
脾土有主更議可也守其言竟不藥而愈
立齋云上舍顧桐石會飲周上舍第問余曰向孟有涯
陳東谷俱為無嗣納寵已而得疾皆頭暈吐痰並用
蘇合香丸惟孟得生何也曰二症因腎虚不能納氣
而為頭暈不能制水而為痰涎陳專服攻痰行氣孟
專服益火補氣故耳後余他往桐石房勞過度亦患
前症或用清氣化痰愈甚顧曰我病是虚氣不能納
氣歸源治者不悟而殁惜哉
昌平守王天成頭暈惡寒形體倦怠得食稍愈勞而益
甚寸關脉浮大此脾肺虚弱用補中益氣加蔓荆子
而愈後因勞役發熱惡寒譫言不寐得食稍安用補
中益氣而痊
大尹祝支山因怒頭暈拗内筋攣時或寒熱日晡熱甚
此肝火筋攣氣虚頭暈用八珍湯加柴胡山梔丹皮
二十餘劑而愈
琇按肝火亦作頭暈不定屬之氣虚也經云諸風
掉眩皆屬於肝肝之脉上絡巔頂余嘗以一&KR0587;湯
加吳萸炒黃連二三劑即愈
朱丹溪治一男子年七十九歲頭目昏眩而重手足無
力吐痰口口相續左手脉散大而緩右手緩而脉大
不及於左重按皆無力飲食略减而微渴大便三四
日一行衆人皆與風藥至春深必死曰此皆大虚症
當以補藥大劑服之衆怒而去乃教用人參黃芪當
歸白芍白术陳皮濃煎作湯使下連蘗丸三十粒如
此者服一年半而精力如少壯時連蘗丸冬加乾薑
少許餘三時皆依本法連蘗皆薑汁炒為細末又以
薑汁煑糊為丸
琇按此症大補而佐以連蘗妙不可言矣蓋一眼
注定肝腎二經以連清肝火蘗清腎火也既慮其
寒重以薑汁製之可謂盡善然不若竟用地黃杞
子如左歸加减尤為善中之善也
陳自明治一婦人苦頭風作暈數年服太乙丹一粒吐
痰椀許遂不再發(方見蟲門)
馮楚瞻治金紹老夫人因歲事積勞忽眩暈不省妄有
見聞語言雜亂診其脉細數無倫真隂真陽並虧已
極乘此初起即為挽回愈久愈虚愈虚愈脱矣用全
真一炁湯日進二劑每劑人參八錢不十日而全瘳
錢國賓治陳叔明幼年多讀飽學貧居自甘清淡有品
士也至三旬外一見日光即覺昏暈漸至見光昏暈
遂坐於帳凡有隙處莫敢窺如是二十年矣諸藥遍
嘗親友憐其品行時以升斗周之與診乃陽虚陰極
之症須返本還元之藥可治也用首經人乳臍帶胎
髮秋石煉蜜丸如芡實大硃砂為衣三更酒下一丸
月餘而愈適鈔有此丸因與之也
麻木
王損菴治大理卿韓珠泉遍身麻木不能舉動以神效
黃芪湯加减授之用芪一兩二錢參芍各六錢他稱
是一服减半彼欲速效遂併二服為一服服之旬日
病如失諭以元氣未復宜靜養完固而後可出渠不
能從盛夏遽出見朝謁客勞頓累日忽馬上欲墜仆
從者扶歸邀診視辭不治數日没嗚呼行百里者半
於九十可不戒哉(治法彙)
張路玉治沈步雲解組後以素稟多痰恒有麻木之患
為疏六君子湯服之頗騐而性不喜藥入秋以來漸
覺肢體不遂脉之得耎滑中有微之象仍以前方出
陳皮加歸芪巴戟平調半月而安然此症首重撙節
方可保全毋徒恃藥力為也
巴慈明婦産後眩暈心悸神魂離散若失臟腑之狀開
眼則遍體麻木如在雲霧之中必緊閉其目似覺少可
晝日煩躁夜則安靜服四物等則嘔逆不食薑附等
則躁擾不寧其脉虚大而數按之則散舉之應指此
心火浮散之象因艱産受驚痰飲乘虚襲入心包絡
中留伏膈上有入無出致綿延不已蓋目開則諸竅
皆開痰火堵塞心竅所以神識無主目閉則諸竅皆
閉痰火潛伏不行故得稍安與東垣所云合眼則陽
氣不行疾迥别况晝甚夜輕明是上焦陽位之病與
理痰清火之劑諸症漸寧然或因驚恚或因飲食不
時舉發此伏匿膈火之痰無從搜滌也乘發時用獨
參湯下紫雪開通膈膜仍與前藥調補半年而愈
黃履素曰余年四十七時忽患小指麻軟時作時止每
夏愈而冬甚素聞指麻當防中風因講求預防之法
有言宜祛風化痰者其說大謬有言宜順氣活血者
謂氣行則痰自消血活則風自滅其言近是及讀薛
氏醫案治蔣州判中滿吐痰頭暈指麻云中滿者脾
氣虧損也痰盛者脾氣不能運也頭暈者脾氣不能
升也指麻者脾氣不能用也遂以補中益氣湯加茯
苓半夏以補脾土用八味地黃丸以補土母而愈後
惑于乾坤生氣方云凡人手指麻軟三年後有中風
之疾可服搜風天麻二丸以預防之乃朝餌暮服以
致大便不禁飲食不進而殁夫預防之理當養氣血
節飲食戒七情遠帷幕可也若服前丸以預防適所
以招風取中也讀之快然遂確守其法蓋於今十有
三年矣
陸養愚治丁慕雲患麻木左手足不能舉惡風或時自
汗服小續命十一劑不效或謂風症宜大汗之小續
命以補養氣血之品故不效耳因倍風藥减參芍輩
二劑汗如雨反覺一身盡痛游走不定并右手足不
能舉昏沈厥逆甚危診之陽脉弦細而數陰脉遲濇
而空謂此雖似風然昔人云麻者氣虚木者血虚手
足不任者脾虚凡此三虚止宜調養氣血則風症自
除小續命正以風藥過倍血藥殊少何反倍風藥而
去參芍宜其劇矣仲景云大法夏宜汗以陽氣在外
也春月陽尚稚初出地下大汗之使衛氣亟奪而失
守榮血不隨所以遍身走痛昏沈厥逆皆氣血垂絶
之象也急用大料十全大補湯濃煎灌之少甦為灸
風池百會肩井曲池間使三里六穴各數壯以防中
臟之危自此諸症漸减飲食漸進第大便常結痞悶
微熱此汗多津液不足故下不去則上不舒以潤字
丸五分日二服便行猶燥以八物倍歸加麥冬知母
以潤之少佐㯽榔木香豆仁以調其氣(可不必)自後每
燥結服潤字丸五分甚則一錢月餘全愈
張文叔傳木香丸續命丹二方戊辰春中書左丞張仲
謙患半身不遂麻木太醫劉子益與服之汗大出一
服而愈故錄之(寶鑑羅有治張案在江選)
李東垣治杜意達患左手右腿麻木右手大指次指亦
常麻木至腕已三四年矣諸醫不效求治曰麻者氣
之虚也真氣弱不能流通填塞經絡四肢俱虚故生
麻木不仁與一藥决三日效遂製人參益氣湯服二
日便覺手心熱手指中間如氣脹滿至三日後又覺
兩手指中間手擦傍觸之曰真氣遍至矣遂於兩手
指甲傍各以三稜針一刺之微見血如黍粘許則痺
自息矣後再與調理而愈
繆仲淳治顧仲恭心腎不交先因失意久鬱及平日勞
心致心血耗散去歲十月晨起尚離牀忽左足五指
麻冷倏已至膝便不省人事良久而甦乍醒乍迷一
日夜十餘次醫者咸云痰厥繆云純是虚火服丸藥
一劑今春體覺稍健至四月後丸藥不繼而房事稍
過至六月初十偶出門前症復發扶歸良久方醒是
日止發一次過六日天雨稍感寒氣前症又發二次
見今兩足無力畏寒甚自腹以上不畏寒繆云人之
五臟各有致病之由謹而察之自不爽也夫志氣不
遂則心病房勞不節則腎病心腎交病則陰陽將離
離則大病必作以二臟不交故也法當清熱補心降
氣豁痰以治其上益精強腎滋陰增志以治其下則
病本必拔以心藏神腎藏精與志故也平居應獨處
曠野與道流韻士討論離慾之道根極性命之源使
心境清寧暫離愛染則情念不起真精自固陰陽互
攝而形神調適矣湯方貝母茯苓遠志棗仁蘇子石
斛麥冬甘草木瓜牛膝石菖蒲入牛黃末一分天竺
黃一分竹瀝一杯後加人參五錢枇杷葉三片霞天
膏五錢丸方遠志天冬麥冬茯神茯苓棗仁生地白
芍甘艸黃蘗牛膝五味蜜丸空心及臨卧服五六錢
石斛湯加竹瀝送下
續名醫類案卷五
