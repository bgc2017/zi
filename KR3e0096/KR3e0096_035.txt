續名醫類案卷三十五
錢塘魏之琇撰
産後感症
陸肖愚治吳敬之室年二十餘産前已有感冒分娩三
日后因責婢離牀時正冬月覺身上懷慄遂身熱頭
痛或用參蘇飲發其汗頭痛止而身熱不除遂以産
后當大補氣血數劑而煩熱日甚又擬用補中益氣
湯脈之兩手雖弱而左猶帶浮右已見數曰脈虚正
産后之平脈但左手猶浮知表邪未散右手見數欲
傳裡之候也宜急解其表微通其裡少緩便有承氣
之患矣用柴葛桔梗黃芩花粉甘草山查一劑而煩
熱減二劑而身涼以清氣養榮湯調之
馬元儀治陸氏婦産后惡寒雖重茵厚被不除屢補不
效將行桂附矣診之兩脈沉伏面赤口燥胸滿此非
産后新虚乃胎前伏邪也屢用參术則邪愈結而正
愈阻肌表惡寒者邪熱内鬱逼陰于外也口乾面赤
胸滿者邪氣挾火挾食上凌清道也仍宜一表一裏
治之用葛根防風蘇梗枳壳桔梗杏仁蘇子薄荷一
服而表症矣右關尺轉見滑實隨用大黃五錢元明
粉三錢甘草一錢一服下積穢盛多復發疹發頥此
表裡兩和餘邪畢達之徵也再與辛涼解透之劑而
安此症邪伏于内久而不宣用清陽泄表苦寒達下
兩泄之猶發疹發頥而乃妄行温補將謂脈伏惡寒
為陽虚之候耶其亦不審病機甚矣
王氏婦産后一月神氣昏倦上氣喘促胸滿中痛咳𠻳
發熱百治無效診之兩脈沉濇兼結此胎前已有伏
邪兼産后氣血兩虚邪益内結法宜表裡兩和使邪
從外達氣從内泄病自愈矣以桂枝柴胡蘇梗枳壳
半曲蔔子杏仁廣皮透邪達滯之劑頓安脈已稍舒
或投參地歸芍斂滯之品遂徹夜靡寧如喪神守此
邪結于中補之生變也乃用桂枝炮薑黃連枳實厚
朴廣皮等一劑而胸滿中痛除復用蔞仁柴胡桂枝
半夏枳實杏仁蘇子桔梗再劑而表熱喘咳平但大
便不行此久病津液失養也加生首烏一兩便行餘
邪盡去然正氣大虧再與滋補氣血之劑而安
李季虬治魏常正産后飲食不節復感風寒遂致發熱
譫語喘咳氣逆惡露絶不至勢盛急迫謂症皆係外
來客邪尚屬可救設正氣虚脱現諸症者必無幸矣
何以見之以脈氣浮大有力故也用大劑疎風消食
之劑二劑便霍然先是有用白术芎歸等補藥者幾
為所誤(廣筆記)
張意田治一婦産后患病已及半載咸作勞損治且云
陰虧已極勢難痊愈張連診五次確知此症服小柴
胡湯法必當應奈羣議紛紜以參柴非治陰虧之藥
又言肺熱咳𠻳大忌人參因立案正心幸病家見信
一服而寒熱大作三服之后寒熱退而咳𠻳平十服
全愈案云診得六脈皆數右寸大而軟關尺兩部
沉候弦急左寸洪數關部三候皆虚數尺中空大夫
右寸軟大肺氣虛也關尺沉候弦急關主中州尺司
火位沉裏也弦肝脈也此因中氣虚而木邪犯位木
氣動而火從之也左寸洪數心經虚火也關中虛數
肝無血養也尺中空大腎水虚也是脈本屬陰虚而
寒邪乘之留連不已以至于此今所見症五更發熱
者寅夘木旺之時肝木挾邪隨時而動也上午寒熱
得汗熱減者邪稍泄而勢稍緩也咳𠻳之聲結而不
暢此久𠻳傷肺肺氣虚而邪不得越也胸腹時脹而
微鳴此肝木犯脾肝主脹也合脈症是為虚中挾實
不得樞轉外出之候也大全曰産后血氣虚弱餘食
未平不滿百日將養失所風冷客于氣血顔容憔悴
飲食難消感于肺故咳𠻳口乾遂覺頭昏百節疼痛
榮衞受邪氣通于肝流注臟腋須臾頻發咳𠻳無汗
寒熱如瘧蓐勞之候往往如此景岳天虚弱之人外
邪初感不為解散而作内傷或用清涼或用滋補以
致寒邪鬱伏久留不解而寒熱往來或為咳𠻳其症
全似勞損欲辨之者察其表裏病情或身有疼痛而
微汗則熱退無汗則復熱或大聲咳𠻳脈雖弦緊而
不甚數即病至一兩月而邪猶未解此似損非損之
症毋再悞也今此症實類此當用小柴胡湯轉動樞
機藉少陽之生氣從内而外自下而上則陰陽和而
伏邪解散矣半夏生當夏半能啓陰氣産后陰虧而
兼口燥故去之胸腹時脹脾陰多鬱宜加牛膝以導
之藥病相當自應如桴鼓也
來天培治潘氏婦季夏産后二十餘日患寒熱便血惡
露未淨而專科與香薷飲四劑服后反嘔吐頭眩腹
痛自汗惡心發熱氣促發斑色微紅兩頰淡紅診之
左脈如絲右脈沉細此虚而兼感嘔吐傷胃肝木乘
相火刑金肺氣受傷上下拒格之症也治宜活血滋
陰行氣舒脾散滯降逆托裏化斑之劑用牛膝茯苓
杞子當歸紅花黃茋川芎木香香附廣皮夏麴生薑
一劑諸症大減六脈和緩但微𠻳眩暈心跳胸膈不
舒此邪去正虚所致也前方去川芎木香牛膝加伏
神丹參杏仁貝母二劑前症盡除惟心跳頭暈改用
歸脾湯去人參木香加防黨參杞子白芍調理而愈
産後(暑)
孫文垣治一婦人年十六初産女艱苦二日偶感暑邪
繼食麪餅時師不察竟以參术投之即大熱譫語口
渴汗出如洗(暑症多汗)氣喘(暑傷氣)泄瀉瀉皆黃水無屎(協熱)
(下利)日夜無度小水短少飲食不進症甚危惡時六月
初旬女科見熱不退乃投黃連黃芩白芍之劑諸症
更甚又以參术大劑肉果乾薑等止瀉一日計用參
二兩四錢瀉益頻熱益劇喘汗轉加譫語不徹口醫
各束手謝曰汗出如油喘而不休死症也又汗出而
熱不退瀉而熱不止譫語神昏産后脈洪大法皆犯
逆無生路矣惟附子理中湯庶儌幸萬一孫診之六
脈亂而無緒七八至獨右關堅硬(食積)因思暑月汗出
乃常事但暑邪麪食瘀血皆未銷鎔補劑太驟致畜
血如見鬼若消瘀去積解暑猶可生也用益元散六
錢解暑清熱止瀉利水為君糖毬子(即山查)三錢為臣
紅麴澤蘭各一錢五分消瘀安魂為佐橘紅半夏白
茯苓理脾為使三稜五分消前參术决其壅滯為先
鋒飲下即略睡譫語竟止連進二劑瀉半減次日仍
用前劑其下熱減大便只二次有黃屎矣惡露行黑
血數枚次日診之脈始有緒神亦收斂進粥一盞前
方去三稜紅麴加扁豆大便一次所下皆黑屎熱盡
退改用六君子加益元散青蒿扁豆香附酒芍炮薑
調而安
易思蘭治石城王福歉之妃癸酉六月受孕偶患泄瀉
醫用淡滲之藥止之自后每月瀉三五日有作脾瀉
者用參苓白术散之類二三服亦止然每月必瀉五
七次至次年三月生産后連瀉半月日夜八九次諸
藥不效驚惶無措召易診之兩寸尺俱平和惟兩關
洪大有力曰此暑病也以黃連香薷飲治之一劑減
半再劑全愈惟肝脈未退又用通元二八丹調理半
月後平復
陸祖愚治李丹山子室自來元氣不足産后六七日正
當酷暑而卧房在樓忽頭疼氣喘昏悶體若燔炭沉
沉昏去或以為傷寒令門窗盡閉帳幔重圍用二陳
羌防芎蘇一劑口乾唇裂喘急欲絶診之六脈浮洪
而散乃冒暑而非感寒宜涼解而不宜温散令取井
水洒地鋪以蘆蓆移病人卧其上飲以香薷飲遂微
汗而甦再用清暑益氣湯四劑而起
沈明生治劉舜泉孫媳夏月産后暈厥不知人事或謂
惡露上攻所致投去瘀清魂等劑瘀不行暈厥益甚
又作痰治食治皆不效沈至回翔諦審笑曰吾得之
矣此暑熱乘虚而入急宜清暑非黃連不可或謂血
得冷則凝今惡露未去若投寒涼是速其斃也沈笑
曰有不諱吾任之藥甫入口厥甦暈止再進而惡露
行蓋産時樓小人多炎敲之際益助其熱乍虚之體
觸之豈能不病經云暑傷心又云心主血為熱冒而
暈厥此中暑而非惡露明矣或曰舍症從時理固然
矣然血熱則行冷則凝亦古訓也今用寒涼而惡露
反去何也曰熱行冷瘀以血喻水道其常耳子獨不
觀失血者有用温暖藥而得止則瘀血者豈無用苦
寒而得行此造化之微權逆從之妙理也安可執乎
産後火熱
易思蘭治一婦産后半月餘胃有清水作逆而吐以為
胃寒令煮雞倍用椒薑初覺相宜(凡内熱虚火之人初服辛熱之藥亦)
(有小效)至三五日清水愈多以薑椒煎湯時時飲之近
一月口氣漸冷四肢發厥晝夜作逆腹中冷氣難堪
有時戰慄用四物湯人參一錢至二錢初服少安久
則不應又加炮薑亦不效衆議用附子理中湯(庸俗必趨)
(之道)易診之六脈俱無以食指復按尺部中指無名指
按尺之后(診法妙)脈來實數有力左右皆同發言壯厲
一句可說三五句唇進頰赤大便五六日一次小便
赤少此實熱症也詢之其俗産后以食胡椒炒雞為
補此婦日食三次半月後遂得此疾乃用三黃湯治
之連進四盞六脈俱現薑椒湯不欲食矣又進四盞
身不戰慄清水減半服四日口中熱氣上升滿口舌
尖俱發黃小粟瘡大便八日不通以四苓合涼膈散
空心一服至午不動又以甘草煎湯調元明粉五錢
熱服一時許腹中微鳴吐出酸水一二椀大便連去
二次又服元明粉五錢下燥矢十數枚後以四苓三
黃山梔枳壳調理全愈
按此為火極似水乃物極必反之候凡患此為燥
熱温補所殺者多矣哀哉
許學士云記一婦人産后護密閤内更生火睡久及醒
則昏昏如醉不省人事其家驚惶許用荆芥佐以交
加散云服之即睡睡中必以左手搔頭覺必醒矣(本事)
(方所蓋為火逼也)
産後(火)
沈協蘭室人善病自頗知醫最重景岳全書數年來所
服多温補之劑約桂附幾各半斤近以産后惡露淋
瀝赤白時下咳𠻳日甚小便自遺脈之右寸鼓指兩
關弦數右尺弱面有紅光舌當中無胎胸多冷氣喜
熱飲稍涼則不快所服乃夀煎加薑桂等乃列案與
之曰病本三陰不足久服温補則氣分偏勝遂致綿
延不已其誤在便糖氣冷又喜熱飲認為脾胃虚寒
不知火盛下迫則作瀉上冲則反冷鬱于中則得辛
熱而暫散此理方書多未論及今以産后去血血益
虚則火益盛面有紅光火炎上也惡露赤白肝脾熱
也咳𠻳便遺肺虚肝盛腎不祕密也辛温燥烈宜急
遠之方用生熟地杞子沙參麥冬釵斛初猶畏麥冬之
寒以二錢太重只用六分數劑後覺相宜漸加至一
錢五分十餘劑便不喜熱飲症漸平又加蔞仁二十
餘劑每日大便下青黑雜色而辛氣滿房戶蓋桂薑
之熱久泊迥陽因營氣漸充乃勢不能容而下出也
若再投温補其害可勝言哉書此以為偏服温補者
戒
楊氏二婦妯娌也其姒新産發寒熱頭暈不能起坐坐
則欲仆惡露紅白兩乳壅腫子戶旁腫如雞卵痛甚
勢將成癰專科與炮薑白术荆芥桂枝等更嘔惡不
寐脈之弦數六至有餘乃與生地杞子蒂丁麥冬當
歸銀花甘草黃連蔞仁六劑全愈其娣産彌月耳聾
頭及乳腹常痛帶下綿綿每浴湯中摇漾如綫子戶
亦腫痛醫與香燥轉甚亦用前方加減而愈又朱朗
齋令妹産後赤白淋瀝口乾咽痛前方去蒂丁當歸
加白芍四帖全安其初楊姒所生兒食乳即吐自母
服藥后亦不嘔矣凡此皆少厥二陰陰虚火盛之病
若謂産后而辛温是殺之也
産後(惡寒)
吳洋治汪伯玉嬸杜冬舉仲子會病瘖且痿四肢汗溢
而甚惡寒歴春夏滋深挾纊擁絮猶慄慄曰物極則
反吾且極之病由遞産而虚勢重不可亟反激而后
反其易為力哉于是補以參茋斂以桂枝固以龍骨
牡蠣經年寒猶故也汪以為言洋曰母謂徐徐及瓜
而后可治又明年夏先期一月而診之曰藥力告盈
其可已至日則以槃水沃青巾者二以石水浮瓜者
三謂汪曰洋無戲言通言語徹衣衾其在今日乃命
女僕奉槃水進杜難之手語曰吾病産后宜不可水
洋曰無害第以兩手按青巾試之病者曰宜然后乃
沃兩履尋潄以盂水已復飲之既削瓜而華啖其半
于是汗止聲出單衣如常先是溪南吳千婦病與杜
同洋治以嚮法效(太函集)
産後喘
樓全善治一婦産后洗浴即氣喘但坐不得卧已五日
惡風得暖稍寬兩關脈動尺寸俱虚百藥不效用牡
丹皮桃仁桂枝茯苓乾薑枳朴桑白皮紫蘇五味子
蔞仁服之即寬二三服即卧其痰如失蓋作汗血感
寒治之也(治法彙)
薛立齋治一産婦喘促自汗手足俱冷常以手護腹此
陽氣虚脱也用人參附子湯四劑愈
繆仲淳曰己丑予婦産后五日食冷物怒傷脾作瀉乃
微𠻳又三日泄不止手足冷發喘牀亦動摇神飛揚
不守一醫投以人參五錢附子五錢療之如故加參
附又不效漸加參至三兩附子三錢一劑霍然起(廣筆記)
繆仲淳治于中甫夫人産后氣喘投以人參五錢蘇木
麥冬各三錢一劑愈(未入選)
産後(咳𠻳)
薛立齋治一婦咳𠻳見風則喘急惡寒頭疼自汗口禁
痰盛薛謂脾胃氣虚腠理不密用補中益氣加肉桂
數劑而安
一産婦咳而腹滿不食涕唾面腫氣逆此病在胃而關
于肺用異功散而愈
孫文垣治贊皇令堂産后左脇痛盛(此脇痛緣肺實而氣機不利)咳
𠻳痰不易出内熱氣壅不能伏枕與以瓜蔞仁六錢
桑白皮蘇子杏仁半夏桔梗枳壳各一錢水煎服之
氣定喘除外與保和丸及七製化痰丸而安
繆仲淳治施靈修乃正産后發寒熱咳𠻳不止因本元
虚弱誤用薑桂勢甚劇(二句宜細玩之)用鱉甲白芍牛膝生
地各四錢山查麥冬益母草各五錢橘當歸各二錢
青蒿杜仲各二錢五分棗仁八錢遠志五味各一錢
茯神三錢竹葉三十片數劑輒定(方亦太雜)
聶久吾治一婦年四十餘因産過多身熱日夜不止午
后益盛肌内瘦削經水不行諸醫無效與花粉山藥
百合香附麥冬各八錢天冬五分地骨皮當歸二母
各六分生地生炒各四分白芍生炒三分前胡四分
茯苓七分生甘草三分薑一薄片龍眼三個服十餘
劑而身熱已退又加桔梗四分酒炒芩連各六分二
十餘劑而安
産後嘔(附霍亂)
陳霞山治一婦産后傷食致胃虚不納榖四十餘日聞
榖氣藥氣俱嘔以參苓白术炒麯各一錢陳皮藿香
各五分炙甘草三分砂仁五分陳米一合用沸湯二
椀泡伏龍肝末澄清汁前藥服而安
薛立齋治一産婦患腹脹滿悶嘔吐因敗血散于脾胃
不能運化所致或用抵當湯(疑是抵聖湯)敗血以下前症
益甚小腹重墜似欲去后薛謂脾氣虚而下陷用補
中益氣湯加炮薑温補脾氣重墜如失又用六君子
湯而安
一産婦停食霍亂用霍香正氣散之類已愈後胸腹膨
脹飲食稍過即嘔吐或作泄瀉此脾胃俱虚用六君
子湯加木香治之漸愈后因飲食失調兼恚怒患霍
亂胸腹大痛手足逆冷用附子散又用八味丸以補
土母而康設泥痛無補法而用辛散或用平補之劑
必致不起
産後泄瀉
陸養愚治臧舜田内人脾胃素常不實産后因怒大便
泄瀉或以胃苓湯加歸芍投之勢日甚且汗出氣喘
脈氣散大或謂此非産后泄瀉所宜宜勿藥陸曰脈
雖大而按之不甚空尚有一二分生意用人參理中
湯加訶子肉果已煎矣忽傳人事已不省再診之浮
按虚數沉按如絲手足厥逆或謂今夜决不能延乃
辭去陸令急以前藥加附子一錢一劑汗止瀉減再
劑病減七分去附子加歸芍數劑起
王憺如治一産婦瀉彌年不愈六脈沉遲此元氣下陷
寒熱太甚症也然湯藥猶濕也以濕治濕可乎遂用
參茋苓术肉蔲升麻防風甘草用猪肚一枚入蓮肉
一斤好酒煮爛搗和為丸日進而安
陳三農治一婦産后滑瀉勺水粒米不容即時瀉下半
月餘矣六脈濡而弱此産勞力傷脾也若用湯藥恐
滋胃濕遂以參苓白术散加肉蔲生薑棗肉為丸服
愈
薛立齋治一産婦大便不實飲食少思五更或清晨遺
屎此中氣虚寒脾腎不足用補中益氣送四神丸而
痊
張子和治李德卿妻因産后病泄年餘四肢瘦乏皆斷
為死症張曰兩手脈皆微小乃利病之生脈况洞泄
屬肝經肝木尅土而成此病亦是腸澼澼者腸中有
積水也先以舟車丸四十五粒又以無憂散三四錢
下四五行又進導飲丸渴則調以五苓散再與胃風
湯調之半月而能行一月而安健
産後(不禁)
薛立齋治一産婦小便頻數時忽寒戰乃屬脾肺虚弱
用補中益氣加山茱山藥為主佐以桑螵蛸散而愈
後患發熱晡熱盜汗自汗月水不調用加味逍遥散
而安
一産婦患前症吐痰發熱日晡作渴此膀胱陰虚用補
中益氣湯佐以六味丸而愈又患痢后小便頻數手
足俱冷屬陽氣虚寒用前湯及八味丸而瘳
一産婦小便不禁二年不愈面色或青赤或黃白此肝
脾氣血虚熱用加味逍遥散為主漸愈佐以六味丸
而痊后因怒小便自遺大便不實左目頓緊面色頓
赤仍用前散佐六君子湯以清肝火生肝血培脾土
而瘳
一産婦小水淋瀝或時自出用分利降火之劑二年不
愈以為肺腎氣虚用補中益氣及六味丸而痊
産後祕結(附淋)
薛立齋治一産婦大便祕結小腹脹痛用大黃等藥致
吐瀉不食腹痛胸痞用六君子湯加木香炮薑治之
而愈
孫文垣治沈三石夫人産三日腹不暢女科為下之大
瀉五六次遂發熱惡心又用温膽湯止吐小柴胡退
熱數劑食吐不止粒米不進又用八珍湯加童便昏
憒耳聾眼合口渴腸鳴(發熱惡心耳聾口渴多似感症然此實誤下虚之所致所)
(謂變症蜂起也)眼胞上下及手足背皆浮腫診之六脈皆數
曰脈數所主其邪為熱其症為虚與十全大補湯加
炮薑夜半稍清爽進粥一盂始開目語言次日午以
藥不接且言語過多復昏昧不知人事翌日以人參
白术各三錢炮薑茯苓陳皮各一錢甘草五分服訖
體微汗遍身疿痤熱退神爽下午藥又不接且動怒
昏昧如前六脈散亂無倫狀如解索疿痤亦沒亟以
人參白术各五錢炙甘草炮薑製附各一錢連進二
帖是夜熟睡唯呼吸之氣尚促(屢進皆效後之腫毒自非實症也)次
日脈轉數下午發熱不退環跳穴邊發一毒如椀大
紅腫微痛女科復譛曰向之發熱惡心皆此所致薑
附温補誤也須急進寒涼解毒之藥孫曰此乃胃中
虚火遊行無製大虚之症非毒也若用寒涼速其死
耳經云壯者氣行則愈怯者著而或痛惟大補庶可
萬全三石然之仍與前劑日夕二帖參术皆用七錢
服后疿痤復起毒散無蹤熱亦退再以參苓白术散
調理而安是症皆由誤下致變百出可不慎哉
按是症多由産后血津虚耗及平素多火内熱之
人常有之雖日數過亦無所害即欲通之唯大劑
二冬二地歸杞蓯蓉不過一二服即行矣彼桃杏
麻栢及膽蜜之治猶下乘也若硝黃肆用誠失醫
哉
薛立齋治一婦産后大小便不通諸藥不應將危矣令
飲牛乳一日稍通三日而痊人乳尤善
産後瘧
陸肖愚治陳振宇女年二十七産后患間日瘧已月餘
寒熱雖不甚而身體倦怠飲食減少脈之左手平和
右手弱而無力與補中益氣湯二劑覺胸膈飽悶遂
歸咎人參更醫仍用青皮飲二陳湯等寒熱反甚用
截藥或止數日復作延至數月肉削骨立再診之其
脈微弱已甚曰前服人參兩可愈今非至斤不能奏
效矣用十全大補湯二劑仍覺悶疑之曰直服至不
飽悶自愈矣更倍參投之遂飲食日增服數十劑方
起
産後下痢
薛立齋治一産婦食雞子腹中作痛面色青黃服平胃
二陳更下痢腹脹用流氣飲子又小腹一塊不時上
攻飲食愈少此脾胃虚寒肝木尅侮所致用補中益
氣加木香吳茱萸漸愈又用八珍大補兼服調理而
安
龔子才治一産婦血痢小便不通臍腹疼痛以生馬齒
莧搗爛取汁三大合煎沸下蜜一合調頓服即愈
薛立齋治一産婦屎后下血諸藥不應飲食少思肢體
倦怠此中氣虚弱用補中益氣湯加吳茱萸炒黃連
五分四劑頓止但怔忡少寐盜汗用歸脾湯治之而
愈
孫文垣治族女小産后二十日矣患赤痢一日十餘次
怯寒惡食小腹脹痛診之右寸滑大知其虚中有熱
蓋緣惡露未盡故小腹脹痛專科泥丹溪産后大補
氣血之語概施之因而作痢乃翁曰病尚怯寒何云
有熱曰惡寒非寒反是熱症蓋火極似水也(時師多昧此旨)
飲藥后當知之以白芍當歸滑石為君桃仁酒連酒
芩為臣木香桂皮㯽榔為佐青皮為使服下果去黑
瘀血甚多小腹頓寬惟口乾小水少惡心怕飲食體
倦仍裡急后重人參川芎白芍各一錢當歸一錢五
分酒連陳皮各六分木香二分外與清六丸服下熱
除痢減十之八矣但大便不實惡心虚弱以四君子
湯加酒芍陳皮木香肉果酒連當歸養之而平
陸養愚治李尚田乃正産後患痢延及年餘肢肌羸瘦
面色黧黑咸以不可為矣脈之兩手皆微小而右關
尺之間尚覺有力如珠舌中常起黑胎曰微小乃久
痢生脈脈滑胎黑必沉積在腸久而未去也若大下
之病當愈李謂初病亦常服通利今飲食不進者數
月矣安所得積乎因前方大都紐于産后大補氣血
為主即用消導多襍參茋歸芍補不成補消不成消
致元氣日衰積滯日固至收斂濕濇宜其劇也乃
以潤字丸一兩分三服令一日夜服盡下紫黑如膏
數缶許口渴甚煎生脈散作茶飲之胃漸開又以潤
字日服一錢每日下稠積缶許十日后方用補養一
月而痊
張路玉診大兵船上一婦胎前下痢産后三日不止惡
露不行發熱喘脹法在不救服藥一劑反加呃逆診
之其脈三至一代欲辭不治因前醫被留不與排解
必致大傷體面乃曰此症雖危尚有一綫生機必從
長計議庶可圖治彼聞言始放其醫而求藥遂與盞
一枚錢數文令買砂糖熬枯白湯調服既可治痢又
能下痢且不傷元氣急與之服彼欣然而去醫得脱
而遁至大兵去乃歸
薛立齋治一産婦痢未至滿月因食冷物及酒冷熱與
血攻擊滯下純血纏墜極痛其脈大無力口乾用黃
芩芍藥湯三服而安(未選入)
痘(孕産婦)
徐仲光曰一孕婦正痘養漿時墮胎血去多昏憒乃伏
陷而死
一孕婦症同前以黃茋一兩五錢人參當歸各一兩阿
膠五錢甘草艾黑薑各三錢附子一錢治之而愈
一婦漿期正産痘順以保元湯加川芎當歸荆芥山查
益母草而愈
一孕婦痘漿足不易痂面赤晡熱此脾虚血少也以安
胎飲加參而愈
一孕婦痘勻朗灰白熱甚墮胎昏憒冷嘔此胃氣虚寒
也以保元湯加炮薑白术肉桂而愈
一産婦痘不易透疲倦血去不止此氣血兩虧也治以
芎歸參薑益母升麻血止痘起又以補中益氣而愈
一孕婦出痘以安胎飲調理而愈又有胎痛甚者以砂
仁炒黑研末酒下一錢即愈
一産婦出痘漿不足灰白身熱肢冷寒戰咬牙煩躁溏
泄此脾胃氣虛也以異功散治之而愈亦有去血不
止藥不效者倒靨而死
一婦産后痘順痰盛清解之益甚此陰虚不能致陽也
以六味地黃丸料加當歸麥冬而愈
一婦痘甫愈而強以房事疤變色成勞而死
一産婦痘不易發煩躁譫狂此毒重壅遏也以芎歸連
紫升蒡甘芍蟬退治之而愈
萬密齋治程氏女年二十出痘時娠五月矣診其脈男
胎也惟以清熱解毒和中安胎為主用黃芩白术為
君人參生甘草當歸生地白芍紫蘇為佐自初出至
成漿無他苦乃聞家中被盜遄歸醫與藥一服胎墮
果男也再延診痘變灰白平塌成倒陷乃裏虚故也
詢所用方乃獨聖散曰山甲麝香皆墮胎藥胎去氣
血益虚瘡毒内陷不可為矣三日卒
續名醫類案卷三十五
