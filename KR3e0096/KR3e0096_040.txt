續名醫類案卷四十
錢唐魏之琇撰
小兒痘(目)
徐仲光治一兒痘后目黑睛初起細白點大便順而日
晡潮熱有用鷄䏶肝花粉威靈仙煮食其瞳神即高
腫突出白晴紅腫徐用瀉青九煎服兼用羽皇散五
六劑而愈
一兒白睛生翳漸掩黑睛連用去風去翳凉血清熱等
藥不效即用瀉青丸及羽皇散間服數劑而安
鵝不食草(鹽酒焙乾)白蒺藜(各一兩)谷精草石决明
(各二兩)旋覆草蟬蜕川芎龍膽草(各五錢)羊膽(三)
(個)蜜丸每服二錢鹽湯下(羽皇散)
萬密齋治蕭别駕女痘后不戒厚味其俗有病者必服
附子食雄鷄靈關元戒之不聽后兩目出淚爛弦此
毒發於肝肝火旺也或曰目上下胞属脾脾亦熱乎
曰此因淚出不止浸滛潰爛也乃用瀉青丸去大黃
加柴胡黃芩密蒙花蜜丸服半年而愈
雷邑丞孫痘七日倒陷已與發出毒猶甚欲解其毒中
氣素虚又致倒陷欲補其中恐助毒火又傷其目不
如節飲食適寒温以待自安不聽乃服參茋温補之
劑後兩目俱盲
王司訓子痘後兩目畏明此肝火太旺宜服瀉肝散加
柴胡蟬退黃芩初一劑用酒浸大黃乃畏苦不肯服
果成内障目盲
蕭氏子痘後目有白翳曰此痘瘢也治之無功果盲
徐淑道痘不靨用陳氏木香散一服曰誤也必損目矣
果盲其一
周氏女痘後目閉不開曰痘順無餘毒必羞明症也乃
試之向暗則開向明則閉不流淚此肝火邪未除耳
用羌防歸尾川芎柴胡蔓荆密蒙花生甘草淡竹葉
一服目開遍身痘瘢腫凸再用四物湯加荆防人參
連翹甘草而愈
周氏子九歲痘後出外忽頭腫兩目不開此非毒乃風
熱也用羌防升柴芎歸藁本蔓荆細辛甘菊黃芩治
之愈
王肯堂治從子懋鋙痘後兩目生翳羞明特甚窗牖皆
以衣被覆蔽就明展兩眸視之則白膜已遍覆黑睛
淚如泉涌嬰科眼科投藥不效束手告技窮矣乃閉
戶而思目者清陽之所越也忽焉而有翳膜是濁隂
犯之也濁隂安敢與陽敵故羞明特甚乃以黃茋助
清陽之氣為君生地當歸養目真血為臣羌獨防芎
芷甘菊薄荷升清陽黃芩猪膽汁車前茯苓降濁隂
為佐仍間服瀉青丸八劑而目開翳已去矣凡眼科
點洗藥概屏不用橄欖核磨汁敷上皮而已蓋嬰幼
柔脆點洗之藥必有所傷故也
費建中治一女三歲痘稀而綻突紅潤似可弗藥但烈
熱如炮叫喊不絶左目掀腫如桃以大黃生地荆芥
甘菊赤芍黃連木通地丁青皮自三朝及十四朝始
身凉回好目亦無恙
痘(唇口症)
徐仲光治一兒痘稠密未起發而唇先黃熟目先虚閉
咽喉腫痛不能飲食徧身痘俱平暗幸正頞勻朗眼
眶口唇雖腫而紅活以甘桔湯加牛蒡連翹山查荆
芥陳皮人中黃等清利咽膈解其脾毒而愈
一兒痘四朝稠密未起脹而口唇先黃熟乃内潰之惡
候必為唇刺幸餘痘光澤脚斂脾雖受毒根本猶固
以補中益氣湯去白术加牛蒡連翹山查繼以保元
湯理中湯而愈
一兒痘稠如綴粟平塌嬌紅血散不附唇口腫硬剥落
一層又一層皮薄空漿破如血汁溏瀉煩渴皆為逆
候但能食安靜有胃氣也用參术連各二錢日進三
服十四朝肢厥脉沉靜如死狀痘皆倒靨心胸尚温
收日漸甦而愈
痘(口疳)
徐仲光曰一兒患血熱痘後身發熱口臭成疳潰脱上
齦門牙左顋盤牙唇紅乾裂左頰下亦紅腫如發毒
狀湖州沈三春外用抑陽散加葱汁酒漿調敷腫處
若面腫而帶青紫色為實熱必成馬疳潰頰不治矣
今雖腫而紅活知為另發癰也内服犀角羚羊角黃
連黃芩元參生地牛蒡桔梗甘草白芍花粉木通紫
花蒂丁及牛黃散一二服或煎銀花一兩入廣膠一
錢間搗甘菊花根葉汁冲入服之面腫漸平身熱漸
退外吹牛黃一分珍珠三分黃蘗青黛人中白硼砂
猪膽製各四分不易斂加烏梅炭三分血竭二分龍
骨一分因體虚又加人參象皮灰三黃製蘆甘石各
四分又常以醋調雄黃末軟筆點入潰竅中延至月
餘而愈
痘(咽痛)
徐仲光治一兒患血熱痘先用寒凉芩連犀角起發灌
漿頭面身背俱濃但兩腿面凹陷不起用參茋托之
反見熱渴燥煩大便溏泄多次咽喉腫痛改用清咽
利膈山豆根麥冬川貝桔梗元參防風僵蠶山甲當
歸白菊紅花生地山查陳皮蚯蚓牛蒡川連黃芩甘
草而愈
一兒痘後咽痛壅塞不通此餘毒留於心肺邪熱不泄
風痰壅盛先以桐油探吐服駝原散甘桔湯連翹牛
蒡射干元參而愈
一兒痘後真隂不足二火上行咽喉腫痛有以寒凉治
者愈而復腫原其火為寒鬱先以附子理中湯驅其
寒次宜壯水之主六味地黃丸加知母麥冬元參治
其本治外吹葛槿散而愈
一兒痘後脾胃不足隂火上炎咽喉腫痛以四君子加
甘梗知蘗川連牛蒡而愈
一兒痘後咽喉成疔以柴葛地蜈蚣等分煎成加犀角
磨汁和服而愈
萬密齋治馬氏子五歲痘不起發曰此順痘也毒甚者
則頭面腫毒微者則頭不腫非不起發也又呼咽痛
曰此痘家常病喜喉舌無瘡頸項間痘稀不足怪也
以甘桔湯加牛蒡子煎細細咽之咽痛即止
痘瘖
萬密齋媳李氏年十八痘成膿時經水忽行下血塊且
多未踰日猝失音問之但摇頭垂淚凡痘帶黑歸腎
宜有猝失音之症今已成膿飽滿紅潤何以有此逆
症思之良久乃得之經云婦人重身九月而瘖者少
隂之脉不榮於舌也手少隂者心也心主血諸瘡皆
属於心瘡毒之火内起於心迫血下行故經血來也
舌者心之苖血去則心虛不能上榮於舌故舌萎縮
而猝失音也乃以生血散去五味子加當歸生地服
之頓愈後以十全大補湯調理而起
蕭氏子三歲出痘將靨時忽失音啼哭有聲但言語重
濁不清亮曰此肺熱也以甘桔清金散服之而安
痘(發核)
徐仲光治一兒痘十朝外左上齦潰爛外頰紅腫外治
用抑陽散同葱汁酒漿搗敷每日一換不用紙封内
服紫花地丁花粉生地丹皮元參山慈菇貝母翹防
蒡芎桔連芩歸芍先以銀花一兩煎汁煎之頰腫口
疳漸平月餘忽發夜熱左腮下生一核大如李色白
按之而疼外治硼砂一錢五分膽&KR0552;五分麝半分燒
酒薄薄調勻新筆醮塗内服芩羌翹蒡甘芍元參前
胡貝母膽草山梔亦以夏枯草一兩煎汁煎之連進
四五劑而愈
痘(腹痛)
徐仲光治一痘未盡出而腹痛噯腐吞酸大便酸臭乃
飲食停滯也保和丸二服而愈
一痘起脹時不易行漿肢冷腹痛乃血熱症而過冷劑
理中湯加肉桂木香炮薑一劑而愈
一痘後傷食腹痛本中氣不足宜補瀉間施香砂保脾
丸又補中益氣湯調理而愈
一痘後能食易化腹痛此胃熱易饑脾弱不能消磨鬱
積而痛也補中益氣湯加芍藥木香黃連治之而愈
一痘漿足不易靨腹脹發熱面赤午後益甚按之腹不
痛乃脾虚血少也歸芍六君子湯加陳皮棗薑數劑
而愈
費建中治錢銓部女平時内熱柴瘦仲夏痘而熾熱腹
痛異常不能轉側口極穢紫滯稠密但不細碎幸初
起毒雖惡未有定位以大黃四錢石膏七錢生地六
錢黃連一錢佐以山查荆芥葛根赤芍桃仁地丁紅
花地龍臨服和猪尾膏盞許服至六日色漸肥紅放
白腹痛少緩餘未減仍前方至九日漿甚充而腹痛
熾熱尤甚眼封而角流血譫語不寐不食前方加犀
角倍大生地石膏減猪尾血臨服以化毒丹調入牛
黃一分硃末二分十二日頭面發臭方日進粥三次
皆椀許而腹痛與熱依然至十八日始大轉自始至
終一方收效如此治驗多矣聊舉此以概其餘
痘(腰痛)
徐仲光治一庠友年十八初熱腰痛點發在頞角紅綻
光澤心經順症非腎逆候亦宜滋腎六味地黃丸料
加杞子杜仲與升發之藥間服痛止痘出至六朝煩
渴譫妄唇燥舌黑睡卧不寧此乃腎水不足以制火
也保元湯加歸芍冬杞棗仁龍眼肉間服八味地黃
丸加麥枸杞漸愈有一症同但補陽而不滋隂竟
枯涸疤粘不脱而死
一兒初熱腰痛如折此折腰痘也強以荆防敗毒散發
出點如蚤斑口鼻出血而死
一兒初熱腰痛連背脊不能轉側點見左耳側及腰左
一點如筯頭大平而紫又舌中心一點疎而黑此腎
毒逆候也急以四牙散發出紫黑點五日死
一兒孟夏發熱腰痛甚見點稠密紫黑幸有神而胃氣
強元氣實雖逆而尚有生理四朝以四牙散一服又
化毒散送下地黃丸二服次日痘起但色未轉以黃
連解毒湯加柴蒡歸芍地黃而愈
一女年十四痘正漿足忽腰痛不能轉側此經血去多
之故六味地黃丸加歸芍續斷杜仲治之而愈
一男子年十八痘後四十日外忽腰痛極兩手撒撇目
開無光汗出遺尿喉聲如鋸六脉浮大此恣慾房勞
而隂陽離决也以艾灸氣海六十二壯四肢活動又
以獨聖湯頻服及八味地黃丸而愈
一男子年二十痘後腰痛左尺脉微弱房勞所致也以
八味地黃丸補中益氣湯相間服而愈
一痘不起而腰痛繆仲淳用人參蘆三兩煎服一吐而
痘起痛止毒在下吐以升之吐有發散之義也(廣筆記)
一好痘綻朗而色淡紅兩腿痛甚腿亦属腎此隂虚而
毒乘之也活命飲二劑痛稍止十全大補湯六味地
黃丸間服而愈此症不早治及四肢厥冷則變黑變
紫而死與腰痛之逆相不可輕視之也
一兒痘後足脛痛甚不紅腫氣血虚不能榮養筋骨也
歸芍四君子湯加牛膝獨活苡仁桂枝連進數服而
愈
一兒年十四痘後腰脊痛不能俯仰午後潮熱此骨髓
枯少水不勝火腎氣熱也灸崑崙穴中脉穴各三壯
又以六味地黃丸加獨活及補中益氣湯間服而愈
萬密齋治一富家子年十六患痘發熱腰疼問曾婚否
曰未也連進人參敗毒散二劑痛止痘出而安若曾
有房室者不可治也(或以大劑生歸與之必有拿手琇按)
李季虬曰顧叔夏次郎出痘而先腰痛予斷以不治果
殤施季泉曰凡成婚或破陽後出痘而腰痛者可療
童子而腰痛是先天之水不足也不治(廣筆記)
費建中治章繼美年近三旬季冬忽腰如杖昏憒如迷
問之不答身體振振肉瞤筯惕痘之象也但腰如被
杖其症必逆用大黃山查各六錢青皮羌活桃仁各
二錢佐以荆芥乾葛元參乘初起預攻庶望轉機於
萬一若見痘腎已受傷無及矣自申至夘連服二頭
煎次早發出如芥如砂色焦紫上下無容針之隙形
色既逆神情又惡辭勿治因苦懇乃用大黃八錢石
膏一兩黃連二錢生地兩半佐以荆芥羌活葛根牛
蒡紅花桃仁蟬蜕等加白頸地龍每劑十條又以猪
尾膏半盞和入連進二劑次日如芥如砂并焦黑色
即退顆粒分明紅活但密而神昏熱熾前方服之九
朝雖圓綻如硃漿黃如臘而昏熱如故大便日六七
次而不暢水米不沾議者謂寒凉大過曰如果蕩滌
傷胃則氣血乏矣漿何由得至十日正面有回意仍
不思食乃用大黃石膏各一兩生地兩半黃連山查
四錢佐以牛蒡荆芥甘草十二日胃忽開神爽熱和
十五日諸症悉愈痂如松皮後又口疳齒牙幾落又
服牛黃硃末并黃連解毒湯十餘劑漸愈月外又發
血風瘡身無完膚(此腎𫝊脾故為輕症)將百日始霍然是症當
危疑之際旁議紛紛幸病家有識故得收效云
痘(手足)
徐仲光治一兒痘後溏泄腿腫睡卧不寧足三隂虚也
四君子湯加陳皮歸芍枸杞澤瀉石斛川牛膝繼以
八味丸而愈
一兒痘後勞役痢雖愈而脛膝結核成鶴膝風此足三
隂虚邪襲之也驅風散間八味丸(苡仁牛膝兔絲當歸)
一兒痘先從脚底出起逆上至頭面回至心窩内攻而
死此症早治俟其頭面出齊重用升提保元湯加川
芎及先護心以黃連解毒湯一劑使其起灌收痂自
上而下可保無事
續名醫類案卷四十
