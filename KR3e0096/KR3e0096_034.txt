續名醫類案卷三十四
錢塘魏之琇撰
産難
薛立齋云荆婦孟冬分娩艱難勞傷元氣産子已死用
油紙燃燒斷臍帶藉其氣以暖之俄頃忽作聲此兒
後無傷食作瀉之症可見前法之功不誣世用刀斷
臍帶子母致危者竟不知其由矣且穏婆又喜平日
常施小惠得其用心兼以安懷慰母懷故無虞耳一
穏婆云我止有一女正分娩時適當巡街御史行牌
取我視其室分娩女因驚嚇未産而死后見御史更
以威顔分付迨視産母胎難順而頭偏在一邊若以
手入推正可保順生周畏其威不敢施手但回稟云
此是天生天化非人力所能立俟其母子俱死
張子和治一婦人年二十餘臨産召穏婆三人其二嫗
極拽婦之臂其一媪頭抵婦之腹更以兩手扳其腰
極力為之胎死於腹良久乃下兒亦如血乃稳媪殺
之也豈知瓜熟自落何必如此乎其婦因之經脉斷
閉腹如刀剜大渴不止小便閟絶主病者禁水不與
飲口舌枯燥牙齒黧黑臭不可聞飲食不下昏憒欲
死張先以冰雪水恣意飲之約二升許病緩渴止(近時)
(耑科及庸手遇産后一以燥熱温補為事殺人如麻閱此宜稍知變通矣)次以舟車丸通
經散前后五六服下數十行食大進仍以桂苓甘露
飲六一散柴胡飲子等調之半月獲安
一婦人臨産召村嫗數人侍焉先産一臂出嫗不測輕
重拽之臂為之斷子死腹中其母面青聲冷汗漿漿
不絶時微喘張曰命在須臾針藥無極以壯繩以膏
塗其鈎令其母分兩足向外偃坐左右各一人脚上
立足次以鈎其死胎命一壯力婦倒身拽出死胎下
敗血五七升其母昏困不省待少頃以冰水灌之漸
嚥二日大醒食進次日四物湯調理數日方愈張常
曰産后無他事因侍嫗非其人轉為害耳
凌漢章治吳江婦臨産胎不下者三日呼號求死凌針
刺其心針出兒應手下主人大喜問故曰此抱心生
也手針痛則舒取兒掌視之有針痕(明史)
按此二案與宋史龐安時一案彷彿大抵醫旣有
名人益附會如近時吳門有享盛名者里人時向
余道其神驗皆古人案中所載若以蟹治漆毒以
土坑治香氣不一而足所謂俗語不實流為丹青
者是也
函齋治前太僕卿張君季媳年輕體壯孕必八個月而
生産必數日百苦而下兒生必週而夭再孕再産再
夭皆同乃謂后當生宜相聞明年又八個月坐草三
日不下忽憶前言飛輿相召中途逢驅車者云迎其
父母作永决計比至已夜分矣診之脈未離經人餘
殘喘穏婆在旁問之曰兒頭已抵産門不得出耳乃
急令安卧且戒勿擾與安胎藥明晨主人出笑而不
言問之曰好矣曰昨言兒頭已抵産門今若何曰不
見了大笑而别后過百二十日計十二足月生男今
八歲矣始知前此皆生生取出以體壯年輕幸保母
命耳(達生編)
太學戴時濟弟媳一産三男母子俱殞一猶在腹今又
婢孕其腹膨脝頗患之比産先令安卧與加味川芎
湯每隔半日而産積日半生三子俱無恙(仝上)
陳氏婦産九日夜不下一息僅存聞有兔腦丸踵門求
藥問之亦曰頭逼産門不得出諭令安卧再來取藥
強而后去斷與芎歸湯明日生下母子兩全按此皆
産母用力逼令横在腹中豈有人倒懸十日而尚得
生者乎(仝上)
一婦産兒手出不得入穏婆礪刀以須急令安卧與大
劑芎歸湯徐徐托之手入明早生下母子兩全右臂
紫黑數月而后消(仝上)
孫文垣治姪元素内人難産夜半叩門起問何狀曰産
已及門不能下用力則胸膈間有物上衝痛不可忍
思頃之曰此必雙胎胞以分為一上一下也及戶者
在下欲出在上者以用力而上衝故胸膈痛也勢亦
險矣治法必安上而下者乃可用力以産也即取益
元散一兩與之令以紫蘇湯送下藥甫進胸膈痛止
不逾時産二女母亦無恙或問曰益元散非産科急
劑何能取效如是曰紫蘇安胎下氣滑石滑以利氣亦
催生上品蓋醫者意也兹亦以意裁取之耳此法方
書無載記之以備采用(妊婦案中治竹匠婦常以此方安胎)
馮楚瞻之媳向患吐血下熱之症自受妊以來八味丸
加牛膝五味日服勿間(此其孫所以百日内生癘症之由也案見小兒胎毒門)
及臨盆胞水已下而數未産脈之洪數而帶堅象此
陰道枯槁已極何能流通生育乎投以補養氣血催
生以藥脈候如故知為羣藥攻力不專乃單以熟地
三兩濃煎日進三次脈始洪緩而軟但坐蓐數日子
母俱困胎氣毫無運動下達之意象疑胎死矣再以
人參五錢煎湯一鐘細刮肉桂之最佳者錢許調服
之連進三劑乃生
一婦難産五日后精神已竭六脈沉微懨懨一息腹中
毫不覺動下部腫極知母子俱困何能健運以出乃
與參茋歸芍姜桂白术牛膝温暖調補氣血之劑下
咽少頃腹中運動疼痛而産母子俱活
歙有神醫常路遇舁櫬者櫬中血流出醫曰此尚活可
治也開視則彌月婦人顔色未改以針針其心遂産
一男手有針孔母子俱無恙其子至今尚存(張氏巵言)
張所望治婦人産一子忽叫痛欲絶舉家驚愕莫措所
望診之曰腹内尚存一子未下投一丹而子下母遂
甦(錢塘縣志)
張文仲治一婦一横産先出手諸般符藥不捷乃以艾
灸其婦人右脚小指頭尖頭三壯炷如小麥大下火
立産(醫說)
高道者不知何許人也得長桑君禁方當明初挾技遊
銀陽一日值柩于途諮之乃孕婦喪也道者驗其遺
衣血曰此猶未死耳啟棺視之一針遂甦俗驚道者
能起死人以比秦越人云(江西通志)
陸祖愚治高濟亭室胎前惡阻或以清涼調治既而内
傷飲食消導太過元氣甚弱胎動欲産臨盆三日夜
方得分娩疲憊昏冒不知人事診之遍身冷汗口鼻
之氣有出無入寸關無脈兩尺如絲不及服藥令壯
盛婦女對口接其出入之氣俟其氣之入而呵之次
用人參歸身熟地各一兩熟附四錢煎服加童便一
酒杯徐徐灌下四肢温和人事清爽連三劑便能飲
食此時若不先用接氣之法必俟藥熟不幾氣絶耶
萬密齋治朱宅一婦女李氏常苦難産形頗壯性急少
食此氣滯也與一方枳壳甘草香附為主當歸川芎
白术陳皮佐之至八九個月内每月服三帖后生三
子甚快
葉杏林治一婦人分娩甚易至四十外下血去多玉門
不開與加味川芎湯一劑更以活水無憂散斤許煎
熟時時飲之以助其血而産
産婦坐草時取路傍舊草鞋一隻用鼻絡小耳繩燒灰温
酒調服如得左足者男右足者女覆者兒死側者有
驚自然理也似非切要之藥催生極驗(得效方)
王執中云貴人内子産后暴卒急呼其母為辦后事母
至為灸會隂及三陰交各數壯而蘇母蓋名醫女也
(資生經)
余素不信陰陽家言因召工牮屋或謂年月不利不聽
時荆婦娠身已九月及産一穏婆甚青年見勢不順
乃託故亟歸易其姑至視之曰此非可望生下欲全
母命非臠而出不可余亟令安卧勿怖以熟地四兩
杞子二兩當歸一兩煎百餘沸先飲一鐘再煎再飲
不及時許一女已死乃臍帶綰於項間所致幸母無
恙稳婆詫異而去婦人良方云凡有孕婦之家不宜
造次修治良有以也
凌表姪婦年二十餘暑月臨蓐自旦及暮不得産體素
弱屢發暈迷悶時師診之以為挾痧不可服參漸危
急延余視無他乃腎氣不能作強肝虚不能疎洩又
血液枯涸致胎不易下耳與熟地二兩杞子一兩當
歸五錢曰服下即産矣已而果然次日覺惡露行少
飲沙糖老薑湯血行甚涌耑科以炮薑白术棗仁茯
神當歸白芍等不效反加自汗口苦小便熱濇煩躁
不眠再延診曰但以余前方加棗仁當歸愈矣一劑
而安余此方催生則用當歸止崩則用棗仁甚者杞
地俱倍之凡治百餘婦人無不神驗無力之家可代
人參且無后患古今諸方無出其右者
産後(胞衣不下)
薛立齋治一産婦胞衣不下胸腹脹痛手不敢近用滚
酒下失笑散一劑惡露胞衣並下
一産婦胞衣不下腹作痛手按痛稍減此氣虚而不能
送出戶也用無憂散而下前症常詢諸穏婆云宜服
益母草丸或就以産婦頭髮入口作嘔胎衣自出其
胎衣不下者必死授與前法甚效
吕東莊治陳氏婦半産胎衣不下連服行血催衣之藥
四劑點血不行胸痛瞀亂吕視之曰此脾失職也先
與黃茋一兩當歸一兩下咽而瞀亂頓減時有以準
繩女科中惡血阻不下及胞衣不下方書一本進者
上注某方經驗某方試效以示曰中有可用否曰一
無可用遂用大劑人參白术白芍黃茋歸身茯苓甘
草等藥一服而惡露漸至皆驚歎曰古方數十一無
可用凖繩一書真可廢也吕曰惡是何言王損菴醫
之海岱也顧讀書者自不察耳若唯以惡阻(惡阻二字豈兩)
(用耶)及胞衣不下條中求合吾方宜其謬也試以血崩
及下血條中求之吾方可見矣蓋此病本氣血大虧
而致半産脾失統血之職水湮土崩衝决將至故生
瞀亂不為之修築而反加穿鑿是愈虚也吾正憂血
之下不止其不合也又何怪焉曰今從子法可得免
乎曰不能也穿鑿過當所決之水已離故道狂瀾壅
積勢無所歸故必崩急服吾藥第可固其隄使不致
蕩沒耳至第三日診尺内動甚曰今夜子時以前必
崩矣因留方戒之曰血至即服至黃昏果發如言得
無恙方即補中益氣加參茋各二兩也次用調補脾
腎之藥而愈(胞衣二字却不重醒)
薛立齋治一婦産后面赤五心煩熱敗血入胞胞衣不
下有冷汗思但去其敗血其衣自下遂用黑豆二合
炒透然后燒紅鐵秤錘同豆淬酒將豆淋酒化下益
母二丸胞衣從血而出餘症盡平
陳良甫云有一親戚婦人産後胞衣不下血脹迷悶不
記人事告之曰死矣僕曰某收得趙大觀文局中真
花蕊石散在笥中漫以一帖贈之以童便灌之藥下
即甦胞衣與惡物旋即隨下乘興無恙(良方)
施介緐室人年三十餘忽有孕又孿生産后頗健能食
雞啖飯數日來漸發熱脹懣診之脈浮按滑疾沉按
結轖詢至惡露已一日不行謂為瘀也宜通之乃可
與生地牛膝益母紅花桃仁泥當歸尾丹參瓦楞子
畏不敢服延專科曰此年過壯而初産育氣血俱傷
屬虚也與焦术炮薑歸芍茯神棗仁等一劑熱益甚
再劑遂譫讝更一專科其說同其藥仿又二劑日夜
不眠昏狂不省人事時忽高聲歌唱與傷寒陽明失
下無異再延診曰産數日惡露即停雖執途人而語
之亦必知為瘀滯若欲其生亟進前方可耳不得已
乃服黃昏進藥至夜分惡露始行黎明復下一物已
焦黑乃胞衣也蓋産時穏婆只收其一謂二人同胞
不知其一猶在腹也遂貽患乃耳胞去血行其病如
失然予初亦不知謂為胞未下也醫誠難哉
産後(隠疾即脱陰)
薛立齋治一産婦陰脱便閉下墜形氣倦甚用十全大
補湯而上因怒仍脱重墜寒熱小便淋瀝用補中益
氣湯加山梔龍膽草一劑重墜減而小便利仍用前
湯去二味倍加升麻參茋而愈
一産婦陰脱腫痛小便淋漓此因元氣甚虛而肝火旺
也用補中益氣湯加山梔車前子四劑而肝症悉退
仍用前藥去二味加茯苓小便利又用十全大補湯
而腫痛遂漸消
一産婦元氣充實初産玉門不閉腫焮作痛小便不利
薛謂肝經濕熱壅滯欲以加味逍遥散加車前子牛
膝治之不信乃服十全大補湯腫痛益甚仍用前藥
更加澤瀉一劑而安
一産婦陰脱腫痛脈又滑數欲作膿也薛用十全大補
湯四劑膿成又數劑而膿潰但小便頻數而患處重
墜痛盛此因元氣虚弱而下陷也又用補中益氣湯
數劑而愈
一産婦素有肝火患陰蝕疳瘡内潰痒痛如蟲行狀食
少熱渴小水淋瀝用加味逍遥散加味歸脾湯兼服
間以蘆薈丸外以鶴虱草煎洗而愈
龔子才治一産婦陰門痛極不可忍教用桃仁去皮尖
研如泥塗之即已(散其瘀也)一婦産后陰戶極痒令其食
鹽一兩塗之即瘳(去風熱也)一婦産后腫大用吳茱萸煎
湯洗立愈(辛以散之也)
薛立齋治一婦胞衣不下努力太過致子宫脱出如猪
肚狀令用温湯浴之即以手捺子宫去其惡露仰卧
徐徐即入而安
一婦人脱肛用補中益氣加味歸脾各百餘劑而愈後
因分娩復脱仍以前藥各二百餘劑始愈(拙哉)
李時珍治一婦産后子腸不收用萆蔴仁搗膏貼其丹
田一夜而上但用此膏病愈即宜揭去其提拔之力
最猛也又有用催生下胎用塗脚底亦宜即時洗去
孫文垣治一僕婦因産難子宫墜出戶外半月不收艱
于坐卧有醫令服補中益氣百帖需參二斤可愈乃
聽之孫謂此必産時受寒血凝滯不能收斂雖名陰
脱未必盡由氣虛下陷也觀其善飯大小便如常可
知矣授以一法價廉功省三五日可愈用未經水石
灰幹一塊重二三斤者又以韭菜二三斤煎湯置盆
中將幹灰投入灰開湯沸俟沸聲盡乃瀘去灰乘熱
坐盆上先熏后洗即以熱韭于患處揉挪蓋石灰能
散寒消瘀韭菜亦行氣消瘀一日洗一次三日果消
軟收入
按子宫子腸有墜下損傷者有終身不能上如帶
綬者要皆初時治之不得其法耳
産後(瘀滯)
南濠陳鰲妻新産五六日患腹痛惡寒發熱醫曰此元
氣大虚正合丹溪云産后當大補氣血遂用人參大
劑入口痛劇面黑發喘而死殊不知丹溪以産後當
以大補氣血為主治雖襍症以末治之今陳氏之妻
因瘀血未盡而惡寒發熱不先去其瘀血驟施大補
是失丹溪主末二字之意矣主末者即標本之謂也
(續醫說)
吳孚先治楊氏婦産后一月半身以下忽腫脹臍突小
便不通或以五皮飲加車前牛膝治之不效吳曰先
經斷而后腫脹名曰血分(分平聲)且按少腹有塊如拳
知敗血尚結于胞門非温無以化之以薑桂佐行瘀
之劑下血如黑漆數升便利腫消
孫文垣治温氏婦産后五十餘日右脇脹痛手不可近
(非虚痛可知)赤白帶下多如膿發熱便秘診之曰此惡露
未盡血化為膿宜急治之也常見數婦病此治不善
積久為毒有成腸癰者有内成毒從腰俞出者皆瘀
血為患也急用澤蘭葉山查五靈脂消惡露為君川
芎當歸茯苓白芷為臣益母為佐香附青皮為使外
與當歸龍薈丸潤大便使熱從之去服后次日腹脇
皆寬痛亦止又食葷與雞子復作痛但不如前之盛
與保和丸用山查煎湯送下三錢遂愈
潘印川子室年二十五因難産傷力繼以生女拂意后
又女死悲戚即時暈厥洎醒神思眯昧手足瘛瘲目
上視孫至因瘛瘲不能胗脈細詢之自産后惡露絶
無時有女醫在旁與人參大嚼及獨參湯并粥襍進
蓋參與粥皆壅膈上故神昏瘛瘲不已也教以手探
喉中乃隨手吐出痰飲粥食盈盆瘛瘲方定以川芎
山查澤蘭葉陳皮半夏茯苓香附進之稍得睡不虞
女醫又私與補藥子丑時陡然狂亂人皆異之目為
神附禱禳無已曰此惡露不盡乃畜血如見鬼之症
非真有神物相附也(此時何不明言女醫之失)徐以正言叱之即
緘默斷繼以清魂散加滑石童便與之天明小便乃
行狂亂皆定既而女醫欲要功又以藥進則狂亂如
前再與川芎一錢五分當歸四錢澤蘭益母各一錢
臨服加童便連進二帖不效此必胸中有痰作滯故
藥力不行即用前劑大加山查惡露一行神思即静
睡片時手足微動或以掌批其面或以手槌其胸昏
亂不息診其脈近虚早間面紅而光申酉時面色白
此血行火退當補矣與人參川芎澤蘭各一錢當歸
山查各二錢茯苓陳皮各八分卷荷葉一片煎熟調
琥珀末五分服半時許噯氣二聲此清陽升而濁陰
降矣自是惡露微行大便亦利飲食漸進而安
細閱是案其得肯綮處全在知惡露未行及誤服
人參兩著至其用藥亦只見症治症而已
高鼓峰治一婦人産后惡露不盡至六七日鮮血奔注
發熱口渴脇痛狂叫飲食不進或用四物湯調理或
用山查青皮延胡黃芩等藥卒無一效脈之洪大而
數此惡露未盡留泊血海凡新化之血皆迷失故道
不去畜利瘀則以妄為常曷以禦之遂以醋製大黃
一兩生地黃一兩桃仁泥五錢乾漆三錢濃煎飲之
或曰産后大虚藥毋過峻否曰生者自生去者自去
何虛之有第急飲之果熟寐半夜次早下黑血塊數
升諸病如失矣復用補中益氣而安
薛立齋治一産婦患惡露不下服峻懭之劑惡露隨久
而昏憒以手護其腹薛曰此脾氣復傷作痛故用手
護也(虚痛喜按)以人參理中湯加肉桂二劑補之而愈
按産后惡露不下有二一則瘀滯宜行一則血虚
宜補予常治數人皆二三日而止察其人果虚一
以大劑營而愈
陸肖愚治謝四府如夫人分娩旬餘忽臂下微微作痛
或謂血虚用大料芎歸十劑而痛不減又謂補血當補
氣陽生則陰長加參茋五六劑而痛益劇脈之六部
沉弦而左關尺更緊詢之止左邊近肛門一點痛耳
問痛處熱否曰極熱曰此氣血不足而痛也乃産后
敗血凝滯于肝經臀乃肝經所絡之地治而注之不
急治久必成毒當行血海之瘀滯解經絡之藴結庶
可消耳不信更醫仍以八物湯投之一日痛處頓腫
又過寒凉解毒之品致瘡口不收大便作泄飲食不
進肌肉半削再診脈微細如蛛絲按之猶覺有神曰
今宜大補矣乃用四君加茋桂附數劑瀉止食進又
加當歸熟地約十劑成痂而愈
一産婦惡露不行瘀塞溺道小便不利遍身浮腫喘急
不得卧用牛膝膏治之愈丹皮大黃當歸桂心桃仁
蒲黃元胡香附瞿麥川芎麝香先用土牛膝三兩水
五碗煎減半入上藥煎大黃
孫文垣治程達庵之媳産半月而腿疼專科曰虚與八
珍湯十日疼益盛疼虚甚熱(非虚可知)謂曰慎勿認虛認
風此産后敗血凝滯血海流于經絡不急治則瘀無
從出久必化膿成毒或為腸癰今腿疼是其候也不
信復延專科曰風也但丹溪云産后當大補氣血雖
有它症從末治投十全大補痛轉劇大發寒熱小腹
近胯紅腫出膿外科又與收口太早腰俞復發一毒
腫痛寒熱如初十日後大潰濃而不收口精神委頓
肌肉陡削飲食不進惡心惡寒奄奄一息診之六脈
需大無力清水無濃曰熱亟矣速為保脾與人參白
术各五錢甘草乾薑附子各一錢黃茋三錢白芷桂
心各五分外科曰白术作膿恐不可服曰膿不死人
飲食不進則死人也四帖神氣回飲食進症減膿成
改用參苓白术散調理一月而安
朱丹溪治一婦人年十八難産七日後産大便泄口渴
氣喘面紅有紫班小腹脹痛小便不通用牛膝桃仁
當歸木通滑石甘草白术陳皮茯苓紅花煎湯調益
母膏不減後以杜牛膝煎濃一碗飲之至一更許大
利下血一桶小便通而愈(心法)
繆仲淳治莊斂之次女産后惡露未淨至夜發熱脾胃
却弱腰腹大痛時師謂産后氣血俱虛投以人參當
歸諸補劑轉劇咸慮其成蓐勞也診之謂不數帖即痊
矣用白芍扁豆杜仲各三錢紅麴蘇子車前各二錢
萸肉麥冬青蒿各四錢橘紅乾葛各錢半炙草八分
牛膝五錢黑豆八錢澤蘭一錢十劑而惡露淨發熱
已腹痛亦止但腰痛未盡除脾胃尚未健改用白芍
山查橘紅麥芽石斛扁豆沙參各三錢砂仁杜仲萸
肉各二錢五味一錢炙甘五分牛膝五錢蓮肉四十
粒十餘劑脾胃亦健而全愈
來天培治王正權室人産后十餘日患寒熱腹痛目赤
而濇羞明疼痛診之脈沉而濇詢其惡露未盡知停
瘀為患以當歸川芎桃仁紅花甘菊生地丹皮銀花
連翹蟬退清火行瘀驅風等劑六帖而痊
薛立齋治一婦産後四肢浮腫寒熱往來蓋因敗血流
入經絡滲入四肢氣喘咳𠻳胸膈不利口吐酸水兩
脇疼痛遂用旋覆花湯微汗漸解頻服小調經散用
澤蘭根煎湯調下腫氣漸消(未選入)
一産婦腹脹或用抵當湯敗血已下前症益甚小腹重
墜似欲去后此脾氣虚而下陷用補中益氣加炮薑
温補脾氣重墜如失又用六君子湯而安歸脾湯調
理而愈(仝上)
産後(癥瘕)
薛立齋治一産婦腹中似有一塊或時作痛而轉動按
之不通(便非實積)面色痿黃痛則絞白脈浮而濇此肝氣
虚而血弱也不信乃服破血行氣痛益盛轉動無常
又認為血鱉專用破血祛逐之藥痛攻兩脇肚腹尤
甚益信為鱉確服下蟲等藥去血甚多形氣愈虚肢
節間各結小核隠于肉裡以為鱉子畏藥而走于外
薛云肝藏血而養諸筋此因肝血復損筋涸而攣結
耳蓋肢節胸項皆屬肝胆部分養其脾土補金水以
滋肝血則筋自舒遂用八珍湯逍遥散歸脾湯加減
調治而愈
一産婦小腹作痛有塊脈芤而濇以四物加元胡索紅
花桃仁牛膝木香治之而愈
産後(血崩)
薛立齋治一産婦血崩小腹脹痛用破氣行血之劑其
崩如涌四肢不收惡寒嘔吐大便頻瀉用六君炮薑
四劑稍愈又十全大補三十餘劑全安
一産婦血崩因怒其血如涌仆地口噤目斜手足抽搐
此肝經血耗生風用六味丸料一劑諸症悉退但食
少晡熱佐以四君柴胡丹皮而愈
孫文垣治黃氏婦産未彌月醉犯房事血來如崩發熱
頭暈大小便俱熱六脈洪大以竹茹蒲黃白芍各一
錢香附茯苓側栢葉各七分甘草炮薑艾葉各三分
血止大半腰猶脹痛下午胸膈飽悶改以川芎五分
當歸茯苓補骨脂蒲黃香附各八分薑炭甘草各一
分陳皮七分人參一錢而愈
吕東莊治從子在公婦半産惡露稀少胸腹脹甚脈之
濡數當重用參茋不然必崩因力艱未服已而果崩
潰不止下血塊如拳如椀者無數神氣昏憒兩足厥
冷至小腹兩手厥冷至肩額鼻俱如冰頭上汗如油
旋拭旋出按其脈至骨不得見乃投大劑補中益氣
湯加人參一兩未效(如無一兩之參單服補中益氣湯則立脱矣不可不知)急
用人參一兩附子一兩炮薑二錢濃煎灌之至暮漸
減戒曰俟其手足温即停藥至三鼓手足盡温崩亦
止家人忌戒又煎前進之比曉視之脈已出而無倫
痰忽上涌點水不能飲入口即吐嘔并獨參湯不能
下曰過劑所致也即投生地黃五錢熟地黃一兩當
歸白芍枸杞各三錢甘草一錢濃煎與飲病者意參
飲尚吐况藥乎不肯服乃強之曰試少飲必不吐進
半甌殊安遂全與之盡藥而痰無半點神氣頓清矣
午后體發熱曰此血虚熱恒理也復用十全大補調
理而痊
張飛疇治陳子厚媳八月間因産不順去血過多産后
惡露稀少服益母湯不行身熱汗出産科用發散行
血更劇自用焦糖酒一椀遂周身絡脈箠楚難堪惡
露大下昏沉戴眼汗出如浴但言心痛不可名狀(即殺)
(血心痛也)此去血過多心失其養故痛肝主筋為藏血之
地肝失其榮故脈絡箠楚不堪且汗為産后之大禁
非急用人參恐難挽也用四君合保元湯加白芍五
味一劑汗止因其語言如祟疑為瘀血未盡更欲通
利曰音怯無神此屬鄭聲且腹不疼痛瘀何從有此
神氣散亂不收之故前方入棗仁龍齒諸症悉平后
服獨參湯至彌月而安
薛立齋治一産婦月經不調内熱燥渴服寒涼之劑其
血如崩腹痛寒熱作嘔少食用六君子二十餘劑諸
病悉愈以加味逍遥散調理而安
一産婦月經年餘不通内熱晡熱服分氣丸經行不止
惡寒作渴食少倦怠胸滿氣塞朝用加味逍遥散夕
用四君子湯月許諸症悉愈佐以八珍湯兼服兩月
而愈
馬元儀治金氏婦産后一月血來不已厥逆自汗不止
或與養血補陰不效診之兩尺空大無神曰褚氏有
云血雖陰類運之者其陽和乎今厥逆自汗脈大無
根為脾腎之真陽内弱故血無所附而溢所謂陽虚
陰必走也法當大補真陽以攝虚陰若養血補陰恐
血未必生而轉傷陽氣則陰血愈不守矣以人參三
兩白术一兩附子三錢茯苓炙甘各一錢一劑知二
劑已數劑精神勝常矣
繆仲淳治賀函伯乃正小産后陰血暴崩作暈惡心牙
齦浮腫喉嚨作痛日夜叫號不絶曰此因失血過多
陰氣暴虧陽無所附火空則發故炎上胸中覺煩熱
所謂上盛下虚之候也法當降氣氣降則火自降矣
火降則氣歸元而上焦不煩熱齒齦腫消喉嚨痛止
陽交于陰而諸病自已耳用蘇子研青蒿子各二錢
半麥冬白芍鱉甲牛膝生地枸杞各四錢五味五分
棗仁五錢續斷橘紅各二錢枇杷葉三片河水煎加
童便一大㮎鬱金汁十二匙空心服時進童便一㮎
許竹溪夫人年三十餘産後自巳至酉血暴下如注呵
欠連連遂目閉口張面色青慘白悴汗出不止髮根
盡濕六脈全無勢欲脱矣其初亦以童便灌之韭醋
熏之殊不應乃用熟地二兩杞子棗仁各一兩令煎
湯候藥至投入不待稠濃即徐徐灌之才盡一鍾汗
止目開口閉漸知人事再與之血止而睡醒後進粥
次日仍以前方令日服一劑四日全瘳當其亟于診
也時方與人會飲擲杯而往疏方而返坐有業醫者
數人詢其症咸曰猶與藥乎用何方曰與某某咸詫
笑曰君真買乾魚放生也咎將隨任余笑而不言
宋申甫室人妊數月時長夏歸寧母家召醫診之以為
經阻也投破瘀辛熱之劑四帖遂半産血行如瀉亟
余診至則大汗淋漓脈將脱矣伏几上去牀數步不
能就寢以血行之猛也時唯親戚朱某在乃屬其母
煮水待藥煎百餘沸即與服再煎再與不及稠濃也
急偕朱就近鋪買熟地四兩杞子棗仁炒各二兩如
法服立瘥
張建東室人年三十餘妊娠五月素有肝病偶不快隣
醫與荆防廣木香砂鬱金元胡之類五劑遂見紅腰
腹痠墜氣促面紅診之脈不接續曰胎已難保第與
滋養二陰以防其崩耳其産必在子夜若待崩而延
診服藥恐緩不及事先疏方與之熟地二兩杞子一
兩棗仁一兩令察其面若加赤氣若加喘血必暴下
宜急飲之至時一一如言果獲無事次日就前方減
半入人參一錢二劑而痊后數年復孕因肝虚發厥
余用生地杞子一劑不敢服遂至變症百出産后上
咳下利余與杞子生地沙參麥冬病少退次日仍前
方告以必蔞仁乃可以服參术薑附既多熱鬱甚非
此莫能解也遂不復邀后聞其日進參茋术附卒致
不起人之生死豈皆命乎
産後(血迷)
張子和治一婦産后第六日血迷用涼膈散二兩四物
湯三兩朴硝一兩都作一服大下紫黑水其人至今
肥健(即末句推之則其人素常肥健可知故可用如此藥)
柴嶼青治侍御李符千大令媳半産大汗發暈昏不知
人(即血迷也)他醫立方俱不敢服符千乃徒步邀視先令
其以韭葉斤許搗爛用好醋炒之乘熱熏鼻少甦用
清魂散加童便黃酒服之調理旬日而安
薛立齋治一婦因産后飲酒惡露甚多患血暈口出酒
氣此血得酒熱而妄行虚而作暈也以佛手散加煨
甘葛二錢一劑而痊酒性慓悍入月及産后不宜飲
恐致前症産室人衆氣熱喧嚷亦致此症
梅師治産后餘血不盡上冲心脹悶腹痛以藕汁二升
飲之愈
薛立齋治一産婦患惡露上攻昏憒口禁冷汗不止手
足厥逆用六君子加附子一錢以迴其陽二劑頓甦
又以十全大補湯養其氣血而安
一産婦患前症手不敢近用失笑散一服下瘀血而愈
次日腹痛下利用十全大補而安
一産婦患前症用大黃等藥其血雖下復患頭痛發熱
惡寒次日昏憒自以兩手堅護其腹不得診脈視其
面色青白此脾氣虚寒而痛也用六君子加薑桂而
痛止又用八珍加薑桂調理而安
王執中曰産后血暈寒熱往來或血搶心惡疾也予閱
食療本草見有用鹿角燒為末酒調服日夜數服驗
者偶家有婦人患此令服此神效因教他人婦服皆
驗但以産后未可飲酒以童子小便調服耳最忌服
利藥(資生經)
産後(血虚)
楊乘六治許氏婦産后動怒寒熱往來脇痛口苦(肝火病其)
(狀如瘧盖胆為肝府肝病則膽亦病矣)漸次發熱晡熱醫用風藥混加
表散腹左忽增一塊匾大如掌日夜作痛或疑寒凝
或疑食滯或疑瘀畜或疑痞積雜治之病益甚食減
肌瘦脈之右關弦洪左關弦數面色黑瘦舌色淡黃
而乾症乃怒氣傷肝肝經血少而燥痛也蓋肝居胃
左本藏血者也血足則其葉軟而下垂血虧則其葉
硬而横舉内與胃相磨外與肌相逼能不隠而痛乎
凡性燥多怒者往往患此而婦女尤多庸妄不知誤
用香燥銷尅之劑枉殺者不知凡幾良可歎也以滋
水清肝飲四劑塊消痛止繼用歸脾湯去木香加白
芍丹皮山梔間服十餘劑而痊(必用歸脾收場吾知其守而未化也)
許氏婦産后發熱或時作寒頭痛體倦醫與疎邪降火
煩渴不食楊診之其脈浮取似數重按則芤左手尤
甚唇舌皆白面無血色用十全大補湯加炮薑或曰
如此大熱而用薑桂何也曰陽在外為陰之衛陰在
内為陽之守兩相依附者也今産后陰血大虧虚陽
無附浮散于外而為熱非引浮散之陽歸于柔陰其
熱不退(却不盡然)故用温補血氣之劑欲其補以收之也
又曰薑桂味辛而散何云補以收之耶曰桂逢陽藥
固能汗散若逢血藥即為温行薑之為用生則開肌
發汗熟則温中散寒至炮黑則入血且能引氣藥以
入血分而生新血故以大補為主以之為佐使陰得
陽生則熱自除耳四劑果熱退身涼十餘劑諸症悉愈
凡産后症多屬陰虚血少第以二地二冬杞子一
切養榮之劑無不立愈若氣血兼補雜以薑附剛
劑非擔延時日即貽病者后患臨症者宜審之
柴嶼青治錢璵沙官侍御時其夫人産后三日惡露甚
少而色白唇燥口乾身熱(與前案唇舌皆白面無血色同)擬用參璵
沙以産后不宜用補為疑柴曰果有外感自别有治
法今症屬不足舍此必致貽患不可用參之說此不
知醫者及女流之見也遂投人參當歸散加好桂一
錢次日口潤生津調理半月而痊
陸祖愚治聶巡司子婦産后百餘日大腸燥結虚火上
衝便血腸鳴腹滿短氣内外皆熱半月不能進飲食
或與養血清火愈甚診得兩浮洪而數按之無神脾
腎兩脈更覺空虚乃産后元氣耗散真陰不足而非
實熱也用八味丸清晨淡鹽湯送三錢用四君加歸
芍麥冬知母蓮肉作煎劑數服諸症少緩后以補中
益氣加白芍麥冬一月瘳
馬元儀治陸氏婦産未一月因起居微觸便血三日遂
徹夜不寐此新産去血過多虚而益虚也凡有所觸
必傷其肝肝傷而血溢則氣亦不守矣氣虚血弱心
神無養故目為之不瞑又與歸脾大劑用參至一兩
加鹿茸三錢兩月而愈
許竹溪室人産后數日發熱自汗面赤頭痛惡食不眠
惡露雖極少而淡腹時脹痛脈則洪大而數曰此血
虚也腹脹面赤其熱欲崩宜峻補或問故曰面赤者
陽上越也腹脹者陰下陷也陽上飛則陰下走勢所
必然與熟地一兩杞子棗仁各五錢一劑次日小腹
之右忽有塊如槃且硬按之痛甚于是疑為瘀而誤
補欲更張幸病人素服予藥姑再延診曰其塊驟起
即大如槃雖瘀滯亦無如是之甚也此正肝脾失血
燥而怒張得補猶然否則厥而崩矣今脈大漸斂面
赤漸退非藥之誤乃藥之輕也令前方加倍再入炒
白芍五錢灸甘草一錢一服塊漸平再服塊如失前
方減半數劑諸症全安此症若作瘀治斷無幸矣
續名醫類案卷三十四
