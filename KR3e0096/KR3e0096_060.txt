續名醫類案卷六十
錢塘魏之琇撰
杖瘡
張子和治一男子被杖瘡痛焮發毒氣入裏驚涎堵塞
牙噤不開粥藥不下前後月餘百治無功甘分於死
先以三聖散吐青瘡驚涎約半大缶次以利膈丸百
餘粒下臭惡燥糞又一大缶復煎通聖散數錢熱服
之更以酸辣葱醋湯發其汗斯湏汗吐交出其人活
矣此法可以救冤人
鄭金曜有杖丹一方用水蛭為末和朴硝少許以水調
傅瘡上屢施於人良驗(志雅堂雜抄)
崇禎庚辰黃公石齋解公石帆葉公潤山被杖士夫皆
謀蚺蛇胆愚謂此大寒令人絶嗣不如三七無名異
地龍蠟丸酒服則杖不知痛如不即得則白蠟一兩
䗪虫一枚酒服亦妙壬午則熊公魚山姜公卿墅復
以直言拜杖矣智急白如須用之中州集曰貞祐中
高琪柄國士夫被箠辱醫家以酒下地龍散投以蠟
丸則受杖失痛范中歌曰嚼蠟誰知味最長一杯夘
酒地龍香年來紙價長安貴不重新詩重藥方偶書
及此為之一歎痕痏青腫用菜菔爛罨之即消或用
菉豆粉調敷(客中閒集)
薛立齋治文刑部用晦伏闕諫南巡受杖瘀血已散壊
肉不潰用托裏之藥稍潰而膿清此血氣虚也非大
劑參蓍不能補文君亦善醫以為恐腹滿強之飲食
稍思遂加大補劑飲食日進肉潰膿稠而愈嘗治江
翰林姚王鄭三吏部李姜陳三禮部南吴二刑部皆
與文同事者先散其瘀血漸用排膿托裏之藥俱愈
夫叫號則傷氣痛忍則傷血此氣血之虛明矣况脾
主肌肉脾氣受傷飲食必減血一冰則肌肉不旺故
必理脾脾健肉自生若非參术歸蓍之類培飬脾土
則肌肉何由而生然又須分病人虛實及有無瘀血
停積盖打撲墜墮皮肉不破肚腹作痛者必有瘀血
在内宜以復元活血湯攻之老弱者四物湯加紅花
桃仁穿山甲補而行之若血去多而煩躁此血虛也
名曰亡血以獨參湯補之有損傷稍輕别無瘀血等
症但疼痛不止者惟和血氣調經脉其痛自止更以
飬氣血健脾胃無有不效亦有痛傷胃氣作嘔或不
飲食者以四君子湯加藿香砂仁當歸治之若有瘀
血不先消散而加補劑則成實實之禍没無瘀血而
妄行攻利則致虛虛之禍
夏鳳北京人因杖瘡臀膝通潰膿瘀未出時發昏憒此
膿毒内作而然也急與開之昏憒愈盛此虛也以八
珍湯一服少可數服死肉自腐頓取之令用猪蹄湯
洗净以神效當歸膏塗貼再以十全大補湯兩月而
愈若更投破血之劑則危矣大抵杖瘡一症皆瘀血
為患治療淺者砭之深者針之更以活血流氣藥和
之内潰者開之有腐肉取之以壯胃生血藥托之可
保無虞有傷筋骨而作痛者以没藥降聖丹治之若
牙關緊急或腰背反張者以玉真散治之並效
杖瘡
血脱煩躁
薛立齋治一人兩脇脹悶欲欬不欬口覺血腥遍身臀
腿脹痛倦怠不食煩渴脉大此血脱煩躁也與童便
酒及砭患處出死血糜肉甚多忽發熱煩躁汗出投
以獨參湯三劑少止又用補氣血清肝火之藥數劑
飲食少進後用獨參湯間服諸症悉退飲食頓加但
不能多寐以歸脾湯加山巵竹茹四劑而熟睡因勞
心遂煩渴自汗脉大無力以當歸補血湯二劑而安
又以十全大補去川芎加麥冬五味牡丹地骨麻黃
根炒浮麥數劑而汗止死肉且潰又二十餘劑而新
肉生
血虚發躁
一人煩燥面赤口乾作渴脉洪大按之如無此血虚發
躁也以當歸補血湯二劑即止後日晡發熱更以四
物加柴胡牡丹地骨知栢治之熱退而瘡歛東垣云
發熱惡寒大渴不止其脉大無力者非白虎湯症此
血虚發躁宜用當歸補血湯治之裴先生云肌熱躁
熱目赤面紅其脉洪大而虚此血虚也若誤服白虎
湯輕則危重則斃
氣虚血熱
一人頭額出汗熱渴氣短煩躁骨痛瘀肉不潰遂割去
之出血服芩連之藥益甚其脉洪大而微此氣血俱
為虚邪火熾盛所致以四物加參蓍术草少用柴胡
炒苓二劑頭汗䪺止又加麥冬五味肉桂二劑諸症
悉退後用參蓍歸术炒芍熟地麥冬五味十餘劑瘀
血潰而膿水稠矣但新肉不生以前藥倍用白术而
歛
瘀血泛注
一人瘀血流注腰膂兩足俱黑随飲童便酒砭出瘀血
糜肉投以小柴胡湯去半夏加山巵芩連骨碎補以
清肝火用八珍茯苓以壯脾胃死肉潰而新肉生後
瘡復潰得静調治年餘而痊
一人瘀血攻注隂囊潰而成漏膿水清稀所服皆寒凉
之劑診其肝脉短澁餘脉浮而無力此肝木受肺金
尅制又元氣虚不能收歛遂用壯脾胃生氣血之方
元氣少復後終殁于金旺之日
瘀血作痛
一人腫痛發熱作渴汗出此隂血受傷也先砭去惡穢
以通壅塞後用四物柴苓山巵丹皮骨碎補以清肝
火而愈
一人傷處揉散惟腫不消此瘀血在内宜急砭之不從
乃以蘿蔔自然汁調山梔末敷之破處以當膏貼之
更服活血之劑而瘥數年後但遇天隂仍作痒痛始
知不砭之失
一人臀腿黑腫而皮不破但脹痛重墜皆以為内無瘀
血惟敷凉藥可以止痛診其尺脉濇而結此因體肥
肉厚瘀血畜深刺去即愈否則肉潰有爛筋傷骨之
患乃入針四寸漂黑血數升腫痛遂止是日發熱惡
寒煩渴頭痛此氣血俱虚而然也以十全大補之劑
遂痊
肝火作痛
一人瘀血肉脹焮痛發熱口乾作渴飲食不甘四肢倦
怠此肝火熾盛脾土受制故患前症喜其禀實年壯
第用降火清肝活血之劑而愈
肝火忿怒
一人患處脹痛悲哀忿怒此厥陽之火為七情激之而
然耳遂砭去瘀血以小柴胡湯加山巵黃連桔梗而
安後用生肝血飬脾氣之藥瘡潰而歛
肝火脇脹
一人患處脹痛發熱欲嘔兩脇熱脹肝脉洪大此肝火
之症也但令飲童便并小柴胡湯加黃連山巵歸尾
紅花諸症果退此症若左關脉浮而無力以手按其
腹及不脹者此血虚而肝脹也當以四物參苓青皮
甘草之類治之若左關脉洪而有力胸脇脹痛者按
之亦痛此怒氣傷肝之症也以小柴胡芎歸青皮白
芍桔梗枳殼主之盖此症不必論其受責之輕重問
其患處去血之曾否但被人扭按甚重努力恚怒以
傷其氣血瘀血歸肝多致前症甚則胸脇脹滿氣逆
不通或血溢口鼻多致不救
肝胆虚症
一人愈後口苦腰脇脹痛服補腎行氣等藥不效按其
肝脉浮而無力此屬肝胆氣虚而然耳用參蓍芎歸
地黃白术麥冬五味治之而愈
血虚腹痛
一人杖後服四物桃仁紅花大黃等劑以逐瘀血腹反
痛更服一劑痛益甚按其腹不痛此血虚也故喜按
而不痛宜温補之劑遂以歸身白术參蓍炙甘二劑
痛即止
氣虚不潰
一人瘀血已去飲食少思死肉不潰又用托裏之藥膿
稍潰而清此血氣虚也非大補不可彼不從乃強與
大補之劑飲食進而死肉潰但少寐以歸脾湯加山
巵二劑而寐因勞心煩躁作渴脉浮洪大以當歸補
血湯二劑而安
寒凝不潰
一人受刑太重外皮傷破瘀血如注内肉糜爛黯腫上
自胸背下至足指昏憒不食隨以黑羊皮熱貼患處
灌以童便酒薄粥更以清肝活血調血健脾之劑神
思稍甦始言遍身強痛又用大劑飬血補氣之藥腫
消食進時仲冬瘀血凝結不能潰膿又用大補之劑
壯其陽氣其膿方熟遂砭去洞見其骨塗以當歸膏
及服前藥百餘劑肌肉漸生
脾虚不歛
一人潰而不歛以内有熱毒欲寒凉藥此氣血俱虚而
不能歛耳非歸术參蓍之類培飬脾土則肌肉何由
而生豈可復用寒凉尅伐消散之藥重損氣血耶遂
用前藥而愈
血虚筋攣
一人腹脹嘔吐眩暈用柴胡黃芩山巵紫蘇杏仁枳殼
桔梗川芎當歸赤芍紅花桃仁四劑而定後又出血
過多昏憒目黑用十全大補等藥而蘇時肌肉潰爛
濃水淋漓筋攣骨痛切其脉浮而濇沈而弱此因氣
血耗損不能飬筋筋虚不能束骨遂用飬氣血之藥
治之而愈
腎虚氣逆
一人杖瘡愈後失于調理頭目不清服袪風化痰藥反
眩暈服牛黃清心丸又肚腹疼痛杖痕腫痒發熱作
渴飲食不思痰氣上升以為杖瘡餘毒復作診之左
尺脉洪大按之如無此腎經不足不能攝氣歸源遂
用人參黃蓍茯苓陳皮當歸川芎熟地山藥山萸五
味麥冬炙草服之尋愈後因勞熱渴頭痛倦怠少食
用補中益氣加麥冬五味而痊
温熱乘肝
一人愈後腿作痛意膿血過多瘡雖愈肝經血尚未充
乃至濕熱乘虚也遂以八珍加牛膝木瓜蒼术黃栢
防已炙草以袪濕熱飬隂血痛漸止乃去防已黃栢
服之遂瘳
肝經鬱火
一人瘀血失砭脹痛頭渴縱飲凉童便脹頓止以蘿蔔
細搗塗之血漸散已而患處作痒仍塗之痒止後口
乾作渴小腹引隂莖作痛小便如淋時出白津此肝
經鬱火也遂以小柴胡湯加大黃黃連山巵飲之諸
症悉退再用飬血藥而安夫小腹引隂莖作痛等症
往往誤認為寒症投以熱劑則諸竅出血或二便不
通以及危殆輕亦損其目矣(凡肝鬱病誤用熱藥皆貽大患)
痛傷胃嘔
一人痛甚發熱嘔吐少食胸膈痞滿用行氣破血之劑
益甚口乾作渴大便不調患處色黯此痛傷胃氣所
致遂以四君當歸炒芩軟柴胡藿香二劑諸症漸愈
又用大補之劑潰之而瘳
藥傷胃嘔
一人發熱焮痛服寒凉藥更加口乾作渴肚腹亦痛自
以為瘀血欲下之按其肚腹不痛脉微細而遲飲食
惡寒此凉藥傷胃而然也急用六君加白芍當歸炮
附子各一錢服之前症益甚反加譫語面赤意其藥
力未至耳前藥再加附子五分(非明眼不能)服之即睡覺
來諸病頓退而安
氣血不損
一人瘀血雖去飲食形氣如故但熱渴焮痛膈間有痰
以小柴胡湯加花粉貝母桔梗山巵二劑少愈又加
生地歸尾黃芩柴胡山巵花粉而愈凡治百餘人其
杖後血氣不虚者惟此一人耳治者審之
行氣之非
一人服行氣之劑胸痞氣促食少體倦色黯膿清此形
氣俱虚之症也先用六君桔梗二劑胸膈氣和後用
補中益氣去升麻加茯苓半夏五味麥冬治之元氣
漸復而愈若用前劑戕伐元氣多致不救
下血之非
一人去其患處瘀血用四物柴胡紅花治之焮痛頓止
但寒熱口乾飲食少思用四物白术茯苓柴胡黃芩
花粉四劑寒熱即退用六君芎歸藿香而飲食進腐
肉雖潰膿水清稀以前藥倍用參蓍歸术茯苓二十
餘劑腐肉俱潰膿水漸稠悞服下藥一鍾連瀉四次
患處色黯喜其脉不洪數乃以十全大補倍加肉桂
麥冬五味數劑肉色紅活新肉漸生喜在壯年易于
調理又月餘而愈否則不救凡杖瘡跌撲之症患處
如有瘀血止宜砭去服壯元氣之藥盖其氣血已損
切不可再用行氣下血之藥復損脾胃則運氣愈難
營逹于下而反為敗症怯弱者多致夭枉
寒藥之非
一人腫痛敷寒凉之藥欲内消瘀血反致臀腿俱冷瘀
血併胸腹痞悶急去所敷之藥以熱童便酒洗患處
服六君木香肉桂四劑瘀血解乃刺之更以壯脾胃
飬氣血得痊盖氣血得温則凝寒極生熱變化為膿
腐潰深大血氣既敗肌肉無由而生欲望其生難矣
不砭之非
一人發熱煩躁用四物黃芩紅花軟柴胡山巵花粉煩熱
已清瘀血深畜欲針出之不從忽牙關緊急患處作
痛始針去膿血即安用托裏飬血新肉漸長忽患處
瘙痒此風熱也用祛風消毒之劑而痊
不補之非
一人臀腿脹痛發熱煩躁刺去死血脹痛少寬熱躁愈
甚此血脱邪火旺而然也急用獨參湯補之少愈又
以健脾飬氣血藥治之腐漸潰遂愈大抵此症宜預
調補以顧收歛切勿伐其氣血不行補益致不能收
歛
破傷風表症
一人仲夏誤傷手腰背發張牙關緊急脉浮而散此表
症也遂用羌活防風湯一劑即解此症若在秋冬腠
理緻密之時湏用麻黃之類以發汗此乃暴傷氣血
不損治法也
破傷風裏症
一人杖處略破而患痛脉洪大而實此裏症也用大芎
黃湯一劑大便微行一次悉退若投表藥必死宜急
分表裏虚實而治之庶無誤也
膿内焮類破傷風
一人寒熱口乾用四物參蓍白术柴胡炒芩麥冬五味
四劑少退欲砭去瘀血不從後怔忡不寐飲食少思
牙關牽緊頭目疼痛惡寒發熱此膿内焮也遂砭去
之即安以八珍棗仁麥冬五味二十劑前症漸愈又
用前藥及獨參湯瘀肉漸潰後因勞又少寐盜汗以
歸脾湯麥冬五味遠志而痊後牙關脹悶面目焮赤
又似破傷風仍以為虚用八珍等藥亦安
膿潰類破傷風
一人腹脹喘促作渴寒熱臀腿糜爛與死血相和如皮
囊盛糊用童便煎四物桃仁紅花柴胡黃芩麥冬花
粉服之頓退彼用黑羊皮貼之益甚後砭去膿血甚
多氣息奄奄唇口微動牙關緊急患處色黯或欲用
破傷風藥曰此氣血虚而變症也用參蓍芎歸白术
并獨參湯人乳元氣復而諸症愈乃用十全大補調
理而安此症若膿瘀内焮者宜針之若潰後口噤遺
尿類破傷風等症者乃氣血虚極也急用大補之劑
若素多痰患風症者宜清痰降火若因怒而見風症
者宜清肝降火若不慎房勞忽患前症此由腎水不
足心火熾甚宜滋隂補氣血為主若誤作風症治之
即死
内虚變痙
一人内潰針出膿三五椀遂用大補之劑翌日熱甚汗
出足冷口噤腰背反張衆欲投發散之劑曰此氣血
虚極而變痙也若作風治悞矣用十全大補等藥而
愈此症或傷寒汗下過度與産婦潰痬氣血虧損所
致但當調補氣血為善若服尅伐之劑多致不救
一人两月餘瘡口未完因怒發痙瘡口出血此怒動肝
火而為患耳用柴胡芩連山巵防風桔梗天麻鉤藤
甘草治之頓愈劉宗厚云痙有屬風火之熱内作者
有因七情怒氣而作者亦有濕熱内盛痰涎壅遏經
絡而作者惟宜補虚降火敦土平木清痰去濕
一男子杖瘡瘀肉不腐以大補之劑漸腐更以托裏健
脾藥而歛
一男子風入杖瘡牙關緊急以玉真散一服少愈再服
而安
小渠袁三因強寇入家傷其兩胻外臁作瘡數年不已
膿汁常涓涓然但飲冷則瘡間冷水浸滛而出延為
濕瘡求治張曰爾中焦當有綠水二三升涎數掬袁
曰何也張曰當被盜時驚氣入腹驚則傷膽病在少
陽經也兼兩外臁皆少陽之部此胆之甲木受邪甲
木色青當有綠水少陽在中焦如漚既伏驚涎在中
焦飲冷水咽為驚涎所阻水隨經而旁入瘡中故飲
水則瘡中水出乃上涌寒痰汗如流水次下綠水果
二三升一夕而痂乾真可怪也
王涇以高宗疾奉御無狀鞭背都市流遠方後歸自言
不曾受杖嘗袒而示某以背完瑩無疵初不解其如
何也後見他醫言杖皆有瘢唯噬膚之初傅以金箔
則瘢立消意金木之性相制耳(桯史載岳珂)
金瘡
蜀志關雲長常為流矢所中貫其左臂創雖愈每至隂
雨骨常瘀痛醫曰矢鏃有毒入骨當破臂刮骨去毒
乃除雲長便伸臂令劈時方請諸將飲食相對臂血
流離盈于盤器而割炙飲酒言笑自若隋末高開道
被箭鏃入骨命一工拔之不得開道問之云畏王痛
開道斬之更命一醫云我能拔之以一小斧當刺下
瘡際用小棒打入骨一寸以鉗拔之開道飲啖自若
賜醫工絹三百匹(槎菴小乘)
劉涓子於丹陽郊外較射忽有一物高二丈許因射而
中之走如電激聲若風雨夜不敢進明日率數十人
尋其蹤迹至山下見一小兒問曰何往荅曰主人昨
夜為劉涓子所射取水以洗瘡因問主人是誰荅日
是黃父鬼乃將小兒還未至聞搗藥聲遥見三人一
人卧一人閱書一人搗藥即齊聲叫突而前三人並
走遺一帙癰疽方一臼藥時涓子得之從宋武帝北
征有被創者以藥塗之隨手而愈涓子用方為治千
無一失演為十卷號鬼遺方(龔慶先鬼遺方叙)
宋元泰中青州劉&KR1427;射一鹿剖五臟拾青草塞之蹶然
而起&KR1427;怪而拔草復倒如此三度&KR1427;錄此草種之多
主傷折俗呼劉&KR1427;草亦曰天名精此草亦寄奴之類
(槎庵小乘)
琇按前劉涓子及此則皆脱胎宋祖荻洲事要其
藥皆寄奴也
裴旻山行有山蜘蛛垂絲如疋布將及旻旻引弓射殺
之大如車輪因斷其絲數尺收之部下有金瘡者剪
方寸貼之血立止(南部新書)
夏侯鄆為閬州有人額上有箭痕問之云從馬侍中征
田悦中箭侍中與一藥乃用巴豆微炒同蜣蜋搗塗
斯湏痛定微痒忍之待極痒不可忍乃撼動拔之立
出後以生肌膏傅之乃愈因以方付鄆云凡諸瘡皆
可療後鄆至洪州逆旅主人妻患瘡呻吟用此立愈
(本草綱目)
蜣蜋巴豆同塗痒不可當以雄磁石挟之即出象牙牡
鼠肝腦栗屑烏雞尾灰白梅仁爪仁齒嚙和黑虱皆
能出箭頭及針錢在肉者張子和儒門事親方端午
取莨菪作丸黃丹衣之置臍而箭頭自出劉薦叔曰
近日行伍惟以乾莧菜與沙糖塗之能出箭頭與鉛
砲子此常騐者則古方所未載也
昔有人肩髀中創血如涌出醫用原蠶沙為細末傅之
血立止一云用真降香煆存性為末貼之尤效(吹劒續錄)
(續醫說)
王肻堂云余近得一金瘡方大有神效功在三日長肌
肉以黃牛胆煆存性為細末敷之此實一竒方也(續醫)
(說)
布智兒從太祖征回回身中數矢血流滿體悶仆幾絶
太祖命取一牛剖其腹納之牛腹中浸熱血中移時
遂甦又李庭從伯顔攻郢州砲傷左脇矢貫于胸幾
絶伯顔命剖水牛腹納其中良久而甦何孟春云予
在職方問各邊將無知此術者非讀元史弗知也故
書于此以備緩急(本草綱目)
孫法宗苦頭創夜有女人至曰我天使也事不關善人
使者誤及耳但取牛糞煮敷之即騐如其言果瘥(宋書)
(本草綱目)
張禧身中十八矢一矢貫腹悶絶世祖即取血竭遣人
往療之(元史)
蒙古中有墨爾根綽爾濟者精岐黃有正白旗先鋒鄂
碩與蒙古戰中流矢殆甚濟為拔鏃傅以藥遂愈又
都統吳拜交戰時身被三十餘矢已昏絶濟令剖白
槖駞腹置拜其中遂甦又黃冠苗君稷之徒臂屈不
伸濟先以熱鑊熏蒸次用斧椎其骨手捏有聲使骨
穴對好即愈(餘文節錄常撫軍宦遊茟記)
薛衣道人祝巢夫名堯民洛陽諸生也少以文名明亡
遂棄制舉藝為醫自號薛衣道人得仙傳瘍醫凡諸
惡瘡傅其藥少許即愈人或有斷脛折臂者請治之
無不完好若刳腹洗腸破腦濯髓則如華陀之神里有
被賊斷頭者頭已殊其子知其神謂家人曰祝巢夫
仙人也速為我請來家人曰郎君何妄也頸不連項
矣彼即有返魂丹烏能合既離之形骸哉其子因強
之既至祝撫其胸曰頭雖斷身尚有煖氣煖氣者生
氣也有生氣則尚可以治急以銀針紉其頭于項既
合塗以末藥一刀圭熨以炭火少頃煎人參湯雜他
藥啟其齒灌之須臾則鼻微有息矣復以熱酒灌之
逾一晝夜則出聲矣又一晝夜則呼其子而語矣乃
進以糜粥又一晝夜則可舉手足矣七日而創合半
月而如故舉家作謝願産之半酬之堯民不受後入
終南山修道不知所終無子其術不𫝊(虞初新志載陳定九)
薛立齋治大尹劉國信金瘡出血發熱煩躁屬隂虚為
患用聖愈湯治之虚火熄而血歸經矣
梁閣老姪金瘡腫痛出血不止寒熱口乾此氣虚血無
所附而血不歸經也用補中益氣五味麥冬主之陽
氣復而愈
舉人余時正金瘡焮痛出血不止惡寒發熱用敗毒等
藥愈甚此亡血過多氣無所附而然耳遂以四物加
知柏軟柴胡人參五味麥冬治之即愈
淮西總管趙領衛名禹殿巖密之子云取箭鏃法仇防
禦方張循王屢求不得因奏知德夀宣取以賜之有
竒效以天水牛一个獨角者尤緊以小瓶盛之用碙
砂一錢細研水少許化開浸天水牛自然成水後以
藥水滴箭鏃處當自出也(是齋方)
凡刀刃傷用石灰不以多少端午日午時取百草搗汁
濾過和作餅子入韭菜汁尤妙隂乾遇有傷即以末
糝之如腸胃出桑白皮縫罨之帛繫吳内翰父少保
守南雄州有刀傷人腸潰者以此藥治之全二人之
命一方只用韭汁和石灰端午日合又治刃刃傷用
五培子為末乾貼神效亦名小血竭(同上)
回回田地有年七八十歲老人自願捨身濟衆者絶不
飲食惟澡身啖蜜經月便溺皆蜜既死國人殮以石
棺仍滿用蜜浸鐫誌歲月於棺蓋瘞之俟百年後啟
封則成蜜窖凡人損折肢體食少許立愈雖彼中亦
不多得俗曰蜜人番言本乃伊(輟畊錄)
杭州赤山之隂曰宵箕泉黃大癡所嘗結廬處其徒弟
沈生狎近側一女道姑同門有欲白之于師沈懼引
厨刀自割勢幾死衆救得活而瘡口流血經月餘不
合偶問諸閹奴教以燬所割勢搗粉酒服如其言不
數日而差(仝上)
閩萬夫長陳君臨陣為刀砟其面瘡已愈而痏與鼻不
能合甚惡時時仰泣日吾面無完膚生何以見妻子
死何以見父母乎乃拜項彦章求治項命壯士按其
面膚肉盡熱腐施之以法即面赤如頳盤左右賀曰
復故也(九靈山房集)
湯火傷
薛立齋治一男子孟冬火傷臂作痛喘咳發熱此火毒
剋肺金之症用人參平肺散治之喘咳乃止因勞又
惡寒發熱此氣血虚也以八珍湯加桔梗白蕊治之
而退再加薄桂三分以助藥勢温氣血壊肉潰之而
愈若初起焮赤作痛用神效當歸膏敷之輕者自
愈重者自腐生肌神效
或用側栢葉末蠟油調敷亦效若發熱作渴小便赤
色其脉洪數而實者用四物茯苓木通生甘草炒黃
連脉雖洪數而虚者用八珍若患處不潰而色黯者
四君芎歸黃蓍之類若肉死已潰而不生肌者用四
君黃蓍當歸炮薑若愈後而惡寒陽氣未復也急用
十全大補湯切勿用寒凉反傷脾胃
一男子因醉被湯傷腿潰爛發熱作渴飲水脉洪數而
有力此火毒為患用生地當歸芩連木通葛根甘草
十餘劑諸症漸退却用參蓍术草芎歸芍藥白芷木
瓜新肉將完因勞忽寒熱此氣血虚而然也仍用參
蓍之藥加五味棗仁而安又月餘而瘡歛
一男子火傷兩臂焮痛大小便不利此火毒傳於下焦
用生地當歸白芍黃連木通山巵赤苓甘草一劑二
便清利其痛亦止乃以四物參蓍白芷甘草而壊肉
去又數劑而新肉生
一婦人湯傷胸大潰兩月不歛脉大而無力口乾發熱
日晡益甚此隂血虚火毒乘之而為患耳用四物湯
加柴胡丹皮熱退身凉更用逍遥散加陳皮以養隂
血壯脾胃腐肉去而新肉生
凡湯盪火燒痛不可忍或潰爛或惡瘡用松樹皮剥下
隂乾為細末入輕粉少許生油調稀傅如傅不住少
絹帛縛定即生痂神妙不可言然宜預先合下以備
急自剥落而薄者尤妙李謩安撫方用牛皮膠入少
湯于火上溶稠狗毛剪碎以膠和毛攤軟帛封之直
至痂脱不痛吳内翰家婢夜炊米釡翻傷腿膝以夜
不敢白比曉已潰爛用此治之而愈(百乙方)
立齋治馮氏子患火瘡驟用凉藥敷貼更加腹脹不食
以人參敗毒散加木通山巵治之外以柏葉炒為末
麻油調搽漸愈嘗用煮火汁上浮脂調銀硃塗之更
效若用凉藥逼火毒入内多致不救
王洪緒治一婦小腿經燙醫用冰片研雪水敷之不一
刻腿腫如斗痛極難忍曰幸在小腿若腰腹間遏毒
入内難挽回矣以地榆研細調油拂上半刻痛止再
拂數次全愈
一使女炭火燙足背爛一孔以伏龍肝散乳調敷不三
日而愈
一孩被滚湯澆腹因痛&KR0946;破皮麻油拂上一次痛止以地
榆末乾糝破處次日肌生未破者全愈
錢國賓曰余欲之遂昌宿旅次聞隔房人呼痛夜不安
枕次日問店主對曰小价提滚水一桶上樓與客洗
面其子拿盆後上舊桶底脱滚水灌子之頭今腫如
斗面目皆平七日不食矣余即往視滿室皆臭用夏
枯草一斤為末以香油調腫處厚厚敷上即時此痛
止臭三日消腫八日痂落切忌食醬面有黑斑店主
如言藥治而愈後余回其子叩謝
曾世荣曰元貞乙未春有王千戶來自廣西安船河下
一子僅二周患頭疼服藥針灸不效召曾診視色脉
俱好惟額上微紅以手法騐之大哭淚下其母怒而
見紿曾亦置之勿論但䆒心以病為事再問當時得
病之因千戶云初在静江時大風吹篷撲著便不快
曾曰此疾若令細揣頭上便知其症彼諾之遂遣家
人出外探親其父自抱曾揣之果有小篾簽刺在顖
上皮下即篷簽也以酥油潤透用鏑鑷取出痛定即
安若以匹婦饒舌而退則及幼之心不漙矣後之醫
流倘見嬰兒色脉好而病者用藥不應必有他故宜
推心推原切忽拘泥可也(幼幼心書)
富次律云治竹木刺出聖惠方曾用救一莊僕極妙其
人有一脚心刺痛楚瀕死黃昏傅藥痛尤甚至四更
視之刺已出遂安用烏羊糞爛搗水和罨傷處厚傅
之為佳(百乙方)
蟲獸傷
張薦員外住劒南張延賞判官忽被蜘蛛咬頭上一宿
咬處有二道赤色細如筋繞項上從胸前下至心經
兩宿頭腫疼大如數升椀肚漸腫幾至不救張公出
錢五百千并薦家財又數百千募能療者忽一人應
召云可治張公甚不信之欲騐其方其人云不諸方
但療人性命耳遂取大藍汁一椀以蜘蛛投之至汁
而死又取藍汁加麝香雄黃更以一蛛投入隨化為
水張公因甚異之遂令點于咬處兩日悉平作小瘡
而愈(本草綱目)
字林云睩聽形如蜥蝪出魏興居樹上見人則跳來囓
之囓已還樹垂頭聽哭聲乃去即千歲蝮也其狀頭
尾一般大如搗衣杵俗名合木蛇長一二尺談野翁
方名斫木蛇又名望板歸救之用嫩黃荆葉搗爛敷
之(本草綱目)
處士劉易隐居王屋山嘗於齋中見一蜂冒於蛛綱蛛
摶之為蜂所螫墜地俄頃蜘蛛鼓腹欲裂徐行入草
囓菸根微破以瘡就囓處磨之良久腹漸消輕躁如
故自後人有被蜂螫者菸梗傅之則愈(筆談)
蚯蚓糞能治蜂螫余少時摘黃柑為蜂所毒急以井泉
調蚯蚓糞塗之立止聞之昔人納凉檐際見巨蜂為
蜘蛛所冒蛛出取蜂受螫而墮少甦爬沙牆角以後
足抵蚯蚓糞掩其傷湏臾健行卒啖其蜂於網信乎
物亦有知也沈存中筆談亦記一事與此相類但謂
以菸梗耳姑識之(客中閒集)
麻知幾材行為犬所囓舁至家脛腫如罐堅若銕石毒
氣入裏嘔不下食頭痛而重往問戴人急求治法隨
即給以梹榔丸下之見兩行不瘥適戴人自舞陽回
調麻曰脛腫如此足之二隂三陽可行乎麻曰俱不
可行如是何不大下之乃命夜臨卧服舟車丸百五
十粒通經散三四錢比至夜半去十四行腫立消作
胡桃紋反細於不傷之脛屬其慎勿貼膏紙當令毒
氣出流膿血水常行又一日恐毒氣未盡又服舟車
丸百餘粒濬川散三四錢見六行病人曰十四行易
當六行反難何也曰病盛則勝藥病衰則不勝其藥
也六日其濃水盡又囑其濃水行時不畏風盡後畏
風也乃以愈風餅子日三服之又二日方與生肌散
一傅之而成痂嗚呼用藥有多寡使差别相懸向使
不見戴人則利减之言非也以此知醫之難用醫尤
難(戴人即張子和)
凡風狗毒蛇咬傷者只以人糞塗傷處新糞尤佳諸藥
不及此(楮記室載出檐曝偶談)
江懷禅師為驢所咬傷鼻一僧用髮入礶子鹽泥固臍
煆過為未急以鼻蘸灰綴定以軟絹縛定效用此擦
落耳鼻亦效(醫學綱目)
薛立齋治一男子被犬傷痛甚惡心令急吮去毒血隔
蒜灸患處數壯痛即止更貼太乙膏服玉真散而愈
一男子風犬所傷牙關緊急不省人事急針患處出毒
血更隔蒜灸良久而醒用太乙膏封貼用玉真散二
服少愈更以解數散二服而痊若患重者湏先以蘇
合香丸灌之後進湯藥
針灸經云外邱穴治猘犬即風犬所傷發寒熱速灸三
壯更灸患處立愈春末夏初狂犬咬人痛過百日得
安終身禁犬肉蠶蛹食此則發不可救也宜先去惡
血灸咬處十壯明日以後灸一壯百日乃止忌酒七
日搗韭汁飲一二盞又方治狂犬傷令人吮去惡血
灸百壯神效
治蛇入七竅急以艾灸蛇尾又法以刀破蛇尾少許入
花椒七粒蛇自出即用雄黃硃砂末煎人參湯調灌
之内毒即解山居人被蛇傷急用溺洗咳處拭乾
以艾灸之立效又方用獨頭大蒜切片置患處以艾
于蒜上灸之每三壯換蒜多灸為妙
立齋治陳鑑居庸關人蝎螫手疼痛徹心傾刻焮痛至
腋寒熱拘急頭痛惡心此邪正二氣相摶而然以飛
龍奪命丹塗患處及服止痛之藥俱不應乃以隔蒜
灸法灸之遂愈薛母及薛皆嘗被螫如前炙之痛即
止薛母又嘗為蜈蚣傷指亦用前法而愈凡蛇毒之
類所傷依此療之並效本草謂蒜療瘡毒有回生之
功
一獵戶腿被狼咬痛甚治以乳香定痛散不應思至隂
之下血氣凝結藥力難達令隔蒜灸至五十餘壯疼
痛悉去仍以托裏藥及膏藥貼之而愈
王生被門犬傷腿頃間焮痛至股翌日牙關緊急以玉
真散治之不應亦隔蒜炙三十餘壯而蘇仍以玉真
散及托裏消毒藥而愈
立齋父嘗睡間有虫入耳痛瞀將生薑擦猫鼻尿自出
取尿滴耳内䖝即出而愈又百戶張錦自謂耳内生
瘡不時作痛痛而欲死痛止如故診其脉皆安静謂
非瘡也話間忽痛作度其有虫入耳令回急取猫尿
滴耳果出一臭虫遂不復痛或用麻油滴之則䖝死
難出或用炒芝麻枕之則虫亦出但俱不及猫尿之
速也(此案耳門亦收之非重出也恐患此者不知是虫便繙閱耳)
華佗傳彭城夫人夜之厠躉螫其手呻呼無頼佗令温
湯近熱漬手其中卒可得寐但旁人數為易湯湯令
煖之其旦即愈(三國志)
一僧為蛇傷一脚潰爛百藥不愈一遊僧以新水數洗
净腐敗見白筋挹乾以白芷末入胆&KR0552;麝香少許糝
之惡水涌出日日如此一日平復(竒疾方)
蘇韜光寓婺州城外魁星館有人書一方于壁間曰此
方治諸蟲咬神妙韜光屢以救人皆騐其方用貝母
為末酒調令病者量飲之飲不得即止頃之酒自傷
處為水流出水盡為度却以貝母塞瘡口即愈雖傷
已死但有微氣可以下藥者即活神效不可言(集成)
崇寕末年隴西兵士暑月中無事一卒跣立廳下為蚯
蚓所中遂不救後數日又有人被其毒博識者教以
先飲鹽湯一杯次以鹽湯浸足乃愈
譚氏方治蜘蛛咬遍身瘡子以葱一枚去尖頭作孔將
蚯蚓入葱葉中緊捏兩頭勿泄氣頻摇動即化為水
點咬處差(本草)
孫真人以武德中六月得蠼螋尿疾經五六日覺心悶
不佳以他法治不愈又有人教畫地作蠼螋形以刀
子細細盡取蠼螋腹中土就以唾和成泥塗之再塗
即愈方知天下萬物相感莫曉其由矣(千金方)
立齋治一男子犬傷青腫作痛以蘿蔔汁調巵子末敷
之以四物湯加柴胡黃芩花粉川山甲二劑少愈更
以托裏散加生地柴胡紅花數劑而潰再以托裏健
脾藥而愈
馬銘鞠傳治蜈蚣傷取蜒蝣塗上其痛立止屢試神效
又一法用舊竹筋火中將頭上燒黑取下少許研細
敷患處立愈(廣筆記)
破傷風
官使明光祖向任統制官被重傷患破傷風牙關緊急
口噤不開口面喎邪肢體弛緩用土虺蛇一條去頭
尾腸皮骨醋炙地龍五條去泥醋炙天南星八錢重
一枚炮碎為末醋炙麺糊為丸菉豆大每服三丸至
五丸生薑酒下仍食稀葱白粥取汗即瘥(普濟方出本草綱目)
萬密齋治一婦人年四十餘形黑而瘠性躁急先患左
腿發内癰潰後起坐萬曰瘡口未合當禁風其婦自
恃強健不聽忽一日眩仆目眨口喎身反張手足攣
曲亟求治曰此破傷風痓病也用桂枝湯加熟附子
黃蓍防風一劑而病减再服十全大補湯三劑而安
胡念菴曰一人因莖髭一拔忽然腫起不食有友人詢
余余曰此破傷風也速炙為妙瘍醫認作髭疔治以
寒凉不數日發痓而死(醫林指目)
有男子年六十一脚腫生瘡忽食猪肉不安醫以藥利
之稍愈時出外中風汗出頭面暴腫起紫黑色多睡
耳輪上有浮泡小瘡黃汁出乃與小續命湯加羌活
一倍服之遂愈(醫說續編)
薛立齋云一男子背瘡未歛以膏藥剪孔貼之患破傷
風症而殁此先失于内補外邪襲其虚耳余見此症
貼膏藥剪孔欲其通氣而反患破傷風搽歛藥生肌
欲其收口而反助其餘毒以致殁者多矣可不慎哉
一男子風襲瘡口牙關緊急腰背反張以玉真散一服
而愈仍以托裏藥而歛
薛立齋治一婦人臀癰將愈患破傷風發熱搐搦脉浮
數以當歸地黃湯治之不信乃服發散敗毒藥果甚
始信服數劑而痊是症須分表裏别虚實不可㮣治
原病式云破傷風因瘡熱甚鬱結營衛不得宣通怫
熱遍身故多白痂是時瘡口閉塞氣難通泄熱甚則
生風也不已則表傳於裏但有風熱微甚兼化故殊
異矣大凡風熱燥甚怫鬱在表而裏氣尚平者善伸
數欠筋脉拘急時或惡寒或筋惕而搐脉浮數而弦
者宜以幸熱治風之藥開衝結滯是與傷寒怫鬱而
以麻黃湯辛熱發散者同也凡用辛熱宜以寒藥佐
之則免致藥中病而風熱轉甚也如治傷寒發熱用
麻黃桂枝加黃芩石膏知母之類是也或以甘草滑
石葱豉寒藥發散甚妙若表不已漸入裏裏又未甚
而脉在肌肉者宜以退風熱開結滯之寒藥調之或
微加治風辛熱亦得猶傷寒半表半裏以小柴胡和
解之意也若裏熱已甚舌強口噤項背反張驚搐愓
搦涎唾稠粘胸腹滿塞或便溺閉結或時汗出脉洪
數而弦此由風熱鬱甚於裏而表熱稍罷則腠理疎
泄而心火熱甚故汗出也法宜除風散結寒藥下之
後以退風熱開鬱滯之寒藥調之熱退結散則風自
愈矣凡治此亦宜按摩導引及以藥幹開牙關勿令
口噤使粥藥不得下也
治破傷風及金刃傷打撲傷損方名玉真散本事必用
兩方皆有但人不知張叔潛知府云此方極竒居官
不可闕是齋宰清流日以授直廳醫救欲死者數人
竒甚用天南星防風二味䓁分為末破傷風以藥敷
貼瘡口然後以温酒調下一錢如牙關緊急角弓反
張用藥二錢童子小便調下或因鬭毆相打内有傷
損以藥二錢温酒調下打傷至死但心頭微温以童
子小便灌下二錢併進三服天南星為防風所製服
之不麻(是齋方)
按衛生寳鑑以此方兼治狂犬所傷并諸犬咬神
效
續名醫類案卷六十
