續名醫類案卷十
錢塘魏之琇撰
嘔
杜壬治安業坊有閻家老婦人患嘔吐請石秀才醫曰
胃冷而嘔下理中丸至百餘丸其病不愈石疑之召
杜至曰藥病兩相投何必多疑石曰何故藥相投而
病不愈杜曰藥力未及更進五十丸必愈果如其言
石於是師法於杜(醫學綱目)
王普侍郎病嘔飲食皆不得進召孫兆治數日亦不愈
後復召杜杜曰治嘔愈嘔此胃風也遂用川烏一兩
淨洗去皮臍不去尖以漿一碗煑亁每個作兩片復
用漿水一碗煑盡更作四片細嚼一片以少温水下
少頃嘔遂止痛既少息杜遂問曰尋常好喫何物曰
好喫甘甜之物杜曰是甘甜乃膏梁之物積久成熱
因而生風非一朝一夕之故也王服其說(仝上)
毛公弼有一女嘗苦嘔吐求龐安常醫與之藥曰嘔吐
疾易愈但此女子能不嫁則此病不作若有娠而嘔
作不可為矣公弼既還家以其女嫁歸沙溪張氏年
餘而孕果以嘔疾死(曾達臣獨醒襍志)
臧中立毘陵人客鄞崇寧中徽宗后病甚中立應詔以
布衣麻履見命之入診出問何症中立對曰脾脉極
虛殆嘔瀉之疾作楚和藥以進且曰服此得睡為效
至夜半果思粥食不一月獲安賜歸詔出官帑予地
築室南湖以居焉(寧波府志)
許學士政和中治一宗人病傷寒得汗身凉數日急嘔
吐藥食不下用丁香藿香滑石等藥下咽即吐許曰
此正汗後餘熱留胃腕正宜竹茹湯用之即愈
薛立齋治府庠沈姬文母患脾虚中滿痰𠻳發熱又食
濕麵冷茶吞酸嘔吐絶食誤服芩連青皮等藥益加
寒熱口亁流涎不收聞食則嘔數日矣迎治曰脾主
涎以脾虛不能約制也欲用人參安胃散惑於衆論
以為胃經實火宿食治之病日增劇忽思冬瓜食如
指甲一塊頓發嘔吐酸水不止仍服前藥愈劇復邀
視之則神脱脉絶頻死矣惟目睛尚動曰寒淫於内
治以辛熱然藥不能下矣急用鹽艾附子炒熱熨臍
腹以散寒回陽又以口氣補接母口之氣又以附子
作餅熱貼臍間時許神氣少甦以參术附子為末仍
以是藥加陳皮煎膏為丸如粟米大入五七粒於口
隨津液嚥下即不嘔二日後加至十粒諸病少退甘
涎不止五日後漸服前劑一二匙胃氣少復乃思粥
飲後投以參术等藥温補脾胃五十餘劑而愈(明醫襍婦)
(人良方)
一人湯藥入口即吐出六脉洪大有力此因地道不通
故氣厥上行而食物難入耳不更衣已十日餘服承
氣等湯俱不納日秘結日久湧逆勢盛故也止沸莫
若抽薪遂用蜜𨗳去燥糞數升嘔吐即止調以養血
清火之劑而安
周慎齋治一人飲食如常每遇子時作吐大便秘結其
人必苦慮憂思脾氣鬱結幽門不通宜扶脾開竅為
主遂以參苓白术以蒼术拌炒炙甘草各一錢煑附
子烏藥三分水煎服愈
一士鬱熱嘔吐用竹茹山梔各三錢陳皮茯苓各二錢
甘草一錢煎成加薑汁五匙熱服而愈(大還)
陸養愚治李廳因飯後勞攘下午飲酒數杯遂覺臍下
小腹作痛升至胃腕即嘔嘔訖痛止少頃又從下痛
上復嘔訖痛緩自後痛嘔益頻自疑中毒以淡鹽湯
虀汁探吐之一無所出醫投藿香正氣散不效其脉
浮按細數稍重即伏沈按甚堅曰此飲食過飽急遽
所至與潤字丸百十顆令淡薑湯服之少頃連瀉數
行而愈
龔子才治梁太守女患頭暈嘔吐聞藥即嘔諸醫束手
令以伏龍肝為末水丸塞兩鼻孔用保中湯以長流
水入膠泥攪瀝煎積冷頓服而安(萬病回春)
信陵府桂臺殿下夫人善怒怒即嘔吐胸膈不利煩躁
不寧腹痛便秘食下即吐已八日心慌喘急危甚診
之六脉虚微此血虚胃弱氣鬱痰火也與二陳湯加
薑連酒芩炒梔當歸酒芍香附竹茹白术入薑汁竹
瀝二服而安
張景岳治吳參軍因食蘑菰致大吐大瀉醫謂速宜解
毒以黃連黑豆桔梗甘草枳實之屬連進而病益甚
胸腹大脹氣喘水飲不入延張診投以人參白术甘
草亁薑附子茯苓之類彼疑曰腹脹氣急口亁如此
安敢服此耶閱日愈劇再求治與藥如前且疑且畏
含淚吞之一劑而嘔少止二劑而脹少衰隨大加熟
地以兼救其瀉亡之陰前後凡二十餘劑復元如故
蓋蘑菰之為物必産於深坑枯井或沈寒極陰之處
其得陰氣最盛故肥白且嫩也今中其陰寒之毒而
復解以黃連之寒其解毒之何兹用薑附以解其寒
人參熟地以解其毒傷元氣此疾之所以愈也
金氏少婦素任性每多胸脇痛(肝火)及嘔吐等症隨調隨
愈後於秋盡時前症復作而嘔吐更甚病及兩日甚
至厥脱不省(肝火)衆謂湯飲不入無策可施一醫云唯
用獨參湯庶幾萬一張診之其脉亂數且煩熱躁擾
意非陽明之火何以急劇若此乃問其欲冷水否彼
即點頭遂與以半鐘惟此不吐且猶有不足之狀乃
復與一鐘稍覺安靜因以太清飲投之有謂此非傷
寒又值秋盡能堪此乎不與辯及藥下咽即酣睡半
日不復嘔矣後以滋陰輕清等劑調理而愈大都嘔
吐多屬胃寒而復有火症若此者(此病火症極多張偏於温補故有此)
(說)經曰諸逆衝上皆屬於火即此是也(多屬胃寒又是何說)自
後凡見嘔吐其有聲勢湧猛脉見洪數症多煩熱者
皆以此法愈之(以多屬胃寒及自後二字觀之張生平於此悞亦不少矣蓋此症良由肝)
(火上逆故暴急如此而曰陽明之火其孟浪可知)
張路玉治曾餘弟婦患嘔逆不食者月餘服寬膈理氣
二十餘劑幾致絶粒而痞脹異常診之脉得虚大而
數按仲景脉法云大則為虚此胃中陽氣大虚而濁
陰填塞於膈上也因取連理湯方用人參三錢服之
四劑而痞止食進後與異攻散調理而康
嵇紹有胸中寒疾每酒後苦唾服萎蕤得愈草似竹取
根花葉陰亁昔華陀入山見仙人所服以告樊阿服
之夀百歲也(本草)
陳良甫曰胃熱嘔吐者手足心熱政和中一宗人病傷
寒得汗身凉數日忽嘔吐藥與飲食俱不下醫者皆
進丁香藿香滑石等藥下咽即吐予曰此症汗後餘
熱留胃腕孫兆竹茹湯正相當爾亟治藥與之即時
愈
有婦人病吐逆大小便不通煩亂四肢冷漸無脉息凡
一日半與大承氣湯兩劑至夜半漸得大便通脉漸
生翌日乃安此關格之病極難治醫者當詳審也經
曰關則吐逆格則小便不通如此亦有不得大便者
(衍義醫說續編)
張子和治柏亭王論夫本因喪子憂抑不思飲食醫者
不察以為胃冷血寒之劑盡用病變嘔逆而瘦求治
於張一劑湧泄而愈歸家忘其禁忌病復作大小便
俱秘臍腹撮痛嘔吐不食十日大小便不通十三日
復問張張曰令先食葵羹菠菱菜猪羊血以潤燥開
結次與𨗳飲丸二百餘粒大下結糞又令恣意飲冰
水數升繼搜風丸桂苓白术散以調之食後服𨗳飲
丸三十餘粒不數日前後皆通痛止嘔定張臨别又
留潤腸丸以防復結又留滌腸散大便秘則用之凡
服大黃牽牛四十餘日方瘳論夫自嘆曰向使又服
向日熱藥已非今日人矣一僧問張云腸者暢也不
暢何以此一句儘多
按子和之醫大抵此法行之耳丹溪云凡病人欲
吐者切不可下之逆故也縱使二便復祕可行疎
通亦中病而止然後養其氣血潤其腸胃庶乎標
本之治乃羸瘠之人服大黃牽牛四十餘日方瘳
豈理也哉違聖人之法以欺後世恐非子和之筆
也孟子謂盡信書則不如無書學者詳之(醫學續編原評)
薛立齋治一婦人少作嘔口吐涎痰面黃腹痛月經不
調手足逆冷此内外俱寒之症遂以六君加附子木
香治之而愈
一男子食少胸滿手足逆冷飲食畏寒發熱吐痰時欲
作嘔自用清氣化痰之劑胸腹愈脹呼吸不利吐痰
嘔食小便淋瀝又用五苓散之類小便不利諸症益
甚曰此脾土虚寒無火之症故食入不消而反出非
氣膈所致遂用八味丸補中益氣湯加半夏茯苓薑
桂旬日乃愈
一婦人因勞役發熱倦怠唾痰欲嘔或以為火症用清
熱化痰等藥反大便不實無氣以動此寒凉復傷中
氣形病俱虚用參耆术草麥冬五味陳皮附子治之
而痊後復勞經水數日不止衆以為附子之熱所致
用四物芩連槐花之類凉而止之前症愈甚更加胸
膈痞滿飲食日少仍用前方去門冬更加茯苓半夏
炮薑數劑漸愈又用當歸芍藥湯而經止但四肢逆
冷飲食難化不時大熱此命門真火衰脾土虚寒之
假熱也用八味丸半載而痊又服六味丸三載而生
子
宋理宗嘔吐不止召楊吉老治之問用何方曰辛熱藥
也帝曰服之不效吉老奏曰熱藥冷服藥成放井中
良久澄冷進服一啜而吐止(萬密齋幼科發揮)
立齋治一癧惡心少食服觧毒藥愈嘔此胃氣虚也以
六君子湯加生薑治之而安戴氏云(元禮)如惡心者無
聲無物欲吐不吐欲嘔不嘔雖曰惡心非心經之病
皆在胃口上宜用生薑蓋能開胃豁痰也
施笠澤治鄒翁患嘔吐遍身疼不能轉側醫為療其嘔
吐矣然眠食猶未安也診之曰風入於經其脉乃凝
留結不散寒痰中停四末不掉三焦不行亟疏其風
亟調其經氣和血平轉側自能先用蘇合丸以通其
氣隨用𨗳痰湯加桂枝沈香白芍一劑即熟睡覺而
展轉自如再用六君子加沈香數劑而安
馬元儀治袁某患小腹厥氣上衝即吐得飲則吐愈甚
諸治不效診之兩脉虚濇右尺獨見弦急曰人身中
清氣本乎上而反陷下則為注為泄濁氣本乎下而
反逆上則為嘔為吐今病正在下而不在上也下焦
之濁氣上騰則胸中之陽氣不布故飲入於胃有上
壅而不下達耳經云雲霧不清則上應白露不下非
地道不通濁氣何由而降嘔吐何由而止以調胃承
氣湯一劑下宿穢甚多繼培中氣而愈
張司馬子婦患病胸中滿結作痛飲入則嘔湧出痰涎
多成五色已數月或主攻尅或主補虚卒無一效至
七月中病轉危迫診之兩關尺虚微少神體倦神煩
胸中結痛按之愈甚此正氣内傷陰邪内結攻之則
傷其正補之則滯其邪當以仲景臟結之法治之用
黃連湯加桂甫一劑嘔吐頓除再劑胸中滿痛亦釋
次用理中加桂湯數劑而安
張景岳曰沈姓者業醫年及四旬極勞碌因&KR1155;疝下墜
欲提上升用鹽湯吐法遂吐不止湯水不受如此一
日夜復大便下黑血一二碗脉微如毛欲絶此蓋吐
傷胃氣脾虚之極兼以鹽湯走血脾不能攝從便而
下令速用人參薑附等以回垂絶之陽忽一醫至曰
諸逆衝上皆屬於火大便下血亦因火也尚堪參附
乎宜速飲童便則嘔可愈而血亦止矣病者然之及
童便下咽即嘔極不堪而斃
琇按疝下墜本由肝木厥張乃復激之上騰致脾
胃俱傷而下血不死何俟童便固非即參附亦未
為是也
馮楚瞻治蔣公子精神素弱吐血陰虧調理初愈忽又
夢遺大吐不已六脉沈微曰夢遺俗名走陽陽更傷
矣大吐不已又已陽矣急以附子理中湯去甘草投
之到口即吐又以白通之類然拘不受沉困數日上
不能入下不能出適有進西洋藥酒一方神治關格
吐逆之症内皆辛熱純陽之藥能破格陽之陰又燒
酒力猛辛烈直透丹田令照方修治飲之即不吐矣
遂以參附峻補之藥陸續漸進調理而痊
琇按馮氏生平多尚温補如此症吐血陰虚之後
夢遺而吐多由飛雷之火下迫上奔以辛熱治其
標則可若守而不化則後患不可測也
孫奉職治趙儀女忽吐逆大小便不通煩亂四肢漸冷
無脉凡一日半大承氣湯一劑至夜半漸得大便通
脉漸和翌日乃安此關格之病極為難治垂死而活
者惟此一人
盧復曰生平聞銅腥臭即惡心入口鮮不吐者雖參湯
與茶久在銅銚中者亦然常思銅青固發吐藥唯我
何獨畏之甚久未晰此疑辛亥夏卧病聞銅臭而嘔
恍自反為木形人色常青畏金故於銅臭為相忤因
思子和吐論中發吐之藥四十有六種嘗讀而未能
解也遂將以五形五色定人而施之若木形人畏金
腥而吐則火形人畏鹹腐水類而吐矣然畏者必惡
惡因其惡以激其怒則用力少而成功多餘三形可
以例見噫豈唯吐藥為然而下而汗寧不可乎(沈抄)
聶久吾曰庚寅季春别駕夏公至新興寺放饑榖予備
酒飯欵之正飲間忽然腹痛其痛從臍下小腹起痛
至胃腕即嘔嘔訖痛止半時許又從下痛上復嘔嘔
訖痛止如是者數次醫作感寒治用藿香砂仁等藥
不效至申刻予覺是内熱作痛熱氣上衝而嘔必須
利之然煎劑不可服恐反增嘔急製牽牛大黃丸服
至數不利數次而脱然愈矣黑牽牛(四兩半炒半生磨取頭末一兩)
(二錢)三稜莪术(醋炒各六錢)為末濃米湯為丸梧子大服三
錢未到再服二錢俟二三時見效
鮑綠飲年二十餘以夏月肩輿返歙途次受熱鼻衂盈
盆愈後偶啖梨遂得吐症蓋肝火而胃寒也百治無
效聞道吐字則應聲而嘔以故家人咸戒之後至吳
門就葉氏診以其脉沉細令服附子理中湯人參薑
附俱用三錢服後出門行及半里覺頭重目眩急歸
寓及門而仆幸其尊人雅諳藥性謂必中附毒亟煎
甘草湯灌之良久乃甦後去附子仍服三劑吐轉劇
再往診仍令服前方遂不敢試改就薛氏告以故薛
用六君子湯服四劑無驗再求診適薛他往薛壻令
照方加益智仁一錢再服亦不應又求診於孫某其
方用甘草八錢下咽即吐因不復求治而返偶以冬
月送殯感寒增咳纏綿至夏余偶訪之則病劇詢知
為向患吐近復二便俱秘已七八日不食惟渴飲茶
水更醫數人或令以艾灸臍俱不應請診之見其面
色青悴脉弦伏而寸上溢謂此緣脾陰大虧木火熾
甚又因久𠻳肺虚肝無所畏遂下乘脾而上侮胃致
成關格幸脉不數易已也宜先平其肝俾不上衝而
吐止斯肺得下降而便行令以黃連肉桂各五分隔
湯蒸服飲下覺吐稍止即能食糕數塊然二便脹不
可支令以大田螺一枚獨蒜一枚搗爛罨於丹田以
物繫定不逾時二便俱行所下皆青色遂霍然而愈
時甲戌五月二十七日也後與六味加减入沙參麥
冬等咳𠻳亦止向後常服養榮之劑吐不作矣
葉太史古渠在上江學幕中患吐症久不愈凡學使按
臨之郡必召其名醫診治兩年餘更醫十數病日甚
歲暮旋里或與二陳加左金吳萸川連俱用五六分
服下少頃吐血碗許脉之不數苐兩寸俱上魚際左
尺微不應指彼欲言病源及所服方藥余曰悉知之
矣苐服余方五十劑乃得痊計熟地當用三斤許乃
訝然莫喻問所患究何病曰彼上江名醫不過謂病
痰飲耳所用方不過四君六君香砂六君已耳遂拍
案笑曰一皆如言但非痰飲何以多酸苦涎沬今飲
食日减何以反重用熟地曰此症由於腎虚肝失其
養水燥生火上逆胃絡肺金亦衰飲食入胃不能散
布通調致津液停畜腕中遇火上衝則吐而出也四
君二陳香砂類皆香燥之品以之為治猶抱薪救火
反助之然必滋水生木潤肺養金庶可獲效第陰藥
性緩病既久非多劑不瘳也用熟地杞子沙參麥冬
石斛等出入加减初服吐自若十劑外吐逓减食漸
增果至五十劑而愈
倪首善年未二十禀賦甚弱早婚得吐病或與二陳五
香等劑轉甚有用桂附者服一劑覺不安乃止有教
單食猪油者初頗效後亦不應脉之虚弦略數與生
熟地沙參麥冬川連蔞仁四劑後去連又三十餘劑
而愈
高氏女七八歲時即病頭痛而嘔或酸或苦百治不效
其父詢余余曰此肝火上逆耳與生地杞子沙參麥
冬二三劑即愈後及笄於春盡病復作其父已殁乃
兄延數醫治之所用皆二陳六鬱香砂丁桂之類經
半年面殺青股無肉其母泣令延予仍前方每劑内
熟地一兩二十餘劑乃愈
金氏婦患吐症蓋十餘年矣所服香燥不可勝計後左
脇漸有塊經水不行脉澁數善怒延診辭不治弦不
已勉與六味加减服之頗有驗然一怒即發越半年
而卒
福建羅二尹悔齋久病足痿於去年春嘗嘔而頭汗大
出醫療無效乃不藥數月漸可隨於夏間又患不眠
治亦無效至秋後乃痊今年春因公事寓杭求針科
治足疾又為灸中腕氣海等穴十餘壯步稍良而嘔
症大作食入即吐絶粒數日又不眠服薑附萸桂二
术二陳等覺有烟辣之氣上衝診之六脉大如筋頭
兩寸皆溢出魚際舌瘦小伸之極尖且顫中黃胎邊
紅㿔額色赭石鼻色熏焦小便清白大便常五日一
行謂此營氣大虧肝腎之火上逆胃絡則嘔吐浮入
心胞則不眠與養青湯加川連牛膝苡仁屬其驗小
便黃則病退一劑即不嘔能食小便果黃色二劑得
眠舌胎淡紅㿔消唯兩脇如有物動輙牽引加山梔
川楝二劑左脇之物即墜下又加枇杷葉熟地蔞仁
去山梔川楝黃連牛膝二劑右脇之物亦墜下脉亦
稍斂大便二日一行以行期甚迫屬其照方服至舌
不顫乃可或足疾再甚慎進風燥之劑所以云者知
其針之得瀉而暫愈耳
反胃
常熟一富人病反胃往京口甘露寺設水陸泊舟岸下
夢一僧持湯一杯與之飲罷便覺胸快次早入寺乃
夢中所見僧常以此湯待賓故易名曰甘露飲用亁
飴糖六兩生薑四兩二味爛搗作餅或焙或晒入炙
甘草末二兩鹽少許點湯服之予在臨汀療一小吏
旋愈切勿忽之(繼洪澹寮方本草綱目)
金山周禪師得正胃散方於異人用白水牛喉一條去
兩頭節并筋膜脂肉及如阿膠黑片收之臨時旋炙
用米醋一盞浸之微火炙亁淬之再炙再淬醋盡為
度研末厚紙包收或遇陰濕時微火烘之再收遇此
疾每服一錢食前陳米飲調之輕者一服立效凡反
胃吐食藥物不下結腸三五日至七八日大便不通
如此者必死用此方十痊八九君子收之可濟人命
也(普濟方本草綱目)
天順間有周岐鳳者身兼百技溺意方術既死友人偶
召箕周至運箕如飛頃刻數百言乃長詩也後一段
云朗吟堂前夜欲闌丹方寫與期平安菊莊老人此
老病翻胃病實由胃寒枇杷葉兮白豆蔲紫蘇子兮
用莫謬良薑官桂用些湏厚朴陳皮看功奏半夏㯽
榔赤茯苓沉香丁皮皆用輕白芥藿香吐聖藥杆頭
糠兮尋至誠三片生薑兩枚棗切切分明向君道人
參乃是佐使者食前一服沉疴好蓋菊莊患此病用
示以方也苐菊莊未知何許人餘詩不錄(祝子志怪)
薛立齋治一婦人患反胃胸脇脹悶或小腹不利或時
作痛小便濇滯曰此肝火血虚也當清肝火生肝血
養脾土生肺金以薛言為迂别服利氣化痰等劑前
症益劇虚症蠭起乃用加味逍遥散加味歸脾湯兼
服尋愈
一婦人患反胃吐痰甚多手足常冷飲食少思曰此肝
脾鬱怒兼命門火衰不信另服化痰利氣之劑胸腹
愈脹又服峻利疎𨗳之劑薛曰非其治也必變脾虚
發腫之症急服金匱加减腎氣丸庶有可救仍不信
反服沈香化氣等丸果發腫而歿
汪石山治李一之年近四十病反食與近隣二人脉病
頗同汪曰二人者皆急於名利惟一之心寬可治遂
以八珍湯减地黃加藿香為末用蜜韭汁調服而愈
其二人逾年果歿
張路玉治湯伯亁子年及三旬患嘔吐經年每食後半
日許吐出原物全不穢腐大便二三日一行仍不燥
結渴不喜飲小便時白時黃屢用六君子附子理中
六味丸皆罔效日頻於危診之兩尺弦細而沈兩寸
皆濇而大腎臟真陽大虧不能温養脾土之故遂以
崔氏八味丸與之或謂附子已服過二枚六味亦曾
服過恐八味未能奏效也張曰不然此症本屬腎虚
反以薑附白术伐其腎水轉耗真陰至於六味雖曰
補腎而陰藥性滯無陽則陰無以生必於水中補火
斯為合法服之不終劑而愈
張三錫曰治反胃用新水一大碗留半碗將半碗水内
細細澆香油鋪滿水面然後將益元散一貼輕輕鋪
滿香油面上須臾自然沈水底此即陰陽升降之道
也用匙攪勻服却將所留水半碗盪藥碗潄口令淨
吐既止却進末子凉膈散通其二便未效再進一帖
益元及凉膈即效也此方極驗
王叔權曰有人久患反胃予與鎮靈丹服更令服七氣
湯遂能立食若加以炷艾尤佳有老婦患反胃飲食
至晚即吐出見其氣繞臍而轉予為點水分氣海并
夾臍邊兩穴他醫只灸水分氣海即愈神效(資生經)
浙省平章南征閩越還病反胃醫以為可治朱先生診
其脉告曰公之病不可言也即出獨告其左右曰此
病得之驚後而使内火木之邪相挾氣傷液亡腸胃
枯損食雖入而不化食既不化五臟皆無所稟去此
十日死果如言(越游集醫說續編)
薛立齋治一婦人患反胃胸腹痞悶得去後或泄氣稍
寬此屬脾氣鬱結而虚弱也當調補為善不信乃别
用二陳枳實黃連之類不應又用香燥破氣(時師類多出此)
前症益甚形氣愈虚用歸脾湯調治半載而痊
許學士治一婦人年四十餘久患翻胃面目黃黑歷三
十餘年醫不能效脾俞諸穴燒灸交遍其病愈甚服
此藥頓然全愈服至一月遂去其根名附子散用附
子一枚極大者生於磚上四面著火漸漸逼熟焠入
生薑自然汁中再用火逼再焠約盡生薑汁半碗焙
亁入丁香二錢每服二錢水一盞粟米少許同煎七
分不過三服瘥
玉海云趙侍郎先食後吐目無所見耳無所聞服紫菀
丸五十日瀉出青蛇五七條四寸許惡膿三升愈(方見)
(癘風門)
蕭萬輿曰崇禎戊寅歲余客汴梁為一郡王宫人産後
發呃症因言及先王壯齡時患瘧痢反胃遍治不瘥
自料無生理一草醫亦精於脉者連投五劑用大黃
七兩始能食再投十餘劑計服大黃斤許前症漸愈
後日服痰藥滚痰丸兩旬方得全痊越年餘連生五
子夀至九十三歲而薨如此稟賦亦所不概見者
瀉
崔萬安分務廣陵苦脾瀉家人禱於后土祠是夕萬安
夢一婦人珠珥珠履衣五重皆編貝珠為之謂萬安
曰此痰可治今以一方相與可取青木香肉豆蔲等
分棗肉為丸米飲服下二十丸此藥太熱疾平即止
如其言愈(稽神錄)
宋高宗嘗以瀉疾召王繼先繼先至則奏曰臣渴甚乞
先宣賜瓜而後靜心診御上急召大官賜瓜繼先先
食之既上覺其食瓜甘美則問繼先朕可食此乎繼
先曰臣死罪索瓜固將以啓陛下食此也詔進瓜上
食之甚適瀉亦隨止左右驚上亦疑問繼先曰此何
方也繼先曰上所患中暑故瀉瓜亦能消暑耳(四朝聞見)
(錄翁葉紹)
王涇亦頗宗繼先術亦有奇驗然用藥多孟浪高宗居
北宮苦脾疾涇悞用瀉藥竟至大漸孝宗欲戮之市
朝憲聖以為恐自此醫者不肯進藥止命天府杖其
背黔海山涇先懷金箔以入既杖則以𫝊瘡若未嘗
受杖後放還居天街猶揭於門曰四朝御醫王防禦
有輕薄子以小楮帖其旁云本家兼施瀉藥王慙甚(同上)
竇材治一人患暴注因憂思傷脾也服金液丹霹靂湯
不效蓋傷之深耳命灸二百壯小便始長服草神丹
而愈
一女人因泄瀉發狂言六脉緊數乃胃中積熱也竇詢
其丈夫因吃胡椒生薑太多以致泄瀉五日後發狂
言令服黃芩知母湯而愈
衍義治一人大腸寒清小便精出諸熱藥服及一斗二
升未效後教服赤石脂亁薑各一兩胡椒半錢同為
末醋糊為丸如梧子大空心及食前米飲下五七十
丸終四劑遂愈(醫學綱目)
張子和曰昔聞山東楊先生治府主洞泄不止楊初未
對病人與衆人談日月星辰纏度及風雲雷雨之變
自辰至未而病者聽之忘其圊楊嘗曰治洞泄不已
之人先問其所愛之事好棋者與之棋好樂者與之
笙笛勿輟(脾主信又主思慮投其所好以移之則病自愈)
維揚府判趙顯之病虚羸泄瀉褐色乃洞泄寒中症也
每聞大黃氣味即注泄張診之兩手脉沈而軟令灸
分水穴一百餘壯次服桂苓甘露散胃風湯白术丸
等藥不數月而愈
趙明之米穀不消腹作雷鳴自五月至六月不愈諸醫
以為脾受大寒故併與聖散子豆蔲丸雖止一二日
藥力盡而復作諸醫不知藥之非反責明之不忌口
張至而笑曰春傷於風夏必飱泄飱泄者米穀不化
而直過下出也又曰米穀不化熱氣在下久風入中
中者脾胃也風屬甲乙脾胃属戊巳甲乙能尅戊巳
腸中有風故鳴經曰風木太過風氣流行脾土受邪
民病飱泄診其兩手脉皆浮數為病在表也可汗之
直斷曰風隨汗出以火二盆暗置牀之下不令病人
見火恐增其熱紹之入室使服湧劑以麻黃投之乃
閉其戶從外鎻之汗出如洗待一時許開戶减火一
半湏臾汗止泄亦止(喻嘉言治周信川用火之法迨祖此見痢門)
麻知幾妻當七月間病臟腑滑泄以降火之藥治之少
愈後腹脹及乳痛壯如吹乳頭重壯熱面如渥丹寒
熱往來嗌亁嘔逆胸脇痛不能轉側耳鳴食不可下
又復瀉麻欲瀉其火臓腑已滑數日矣欲以温劑又禁
上焦已熱實不得其法請張未至因檢劉河間方惟
益元散正對此症能降火解表止渴利小便定利安
神以青黛薄荷末調二升置之枕右使作數次服之
夜半徧身冷汗出如洗元覺足冷如冰至此足大暖
頭頓輕肌凉痛减嘔定利止及張至麻告之已解張
曰益元固宜此是少陽症也能使人寒熱徧劇他經
縱有寒熱亦不至甚既熱而有利何不以黃連解毒
湯服之乃令診脉張曰娘子病來心常欲痛哭為快
否婦曰欲如此予亦不知所謂張曰少陽相火凌爍
肺金金受屈制無所投告肺主悲但欲痛哭而為快
也麻曰脉初洪數有力服益元散後已平又聞張之
言使以當歸白芍以解毒湯味數服之大瘥矣
一僧病泄瀉數年丁香豆蔲亁薑附子官桂烏梅等燥
藥燔針燒臍炳腕(疑脘)無有缺者一日發昏不省張診
兩手脉沉而有力脉訣云下利微小者生脉浮大者
無瘥以瓜蒂散涌之出寒痰數升又以無憂散泄其
虚中之積及燥糞盈斗次以白术調中湯五苓散益
元散調理數日而起
劉德源病洞泄逾年食不化肌瘦力乏行步傾欹面色
黧黑凡治利之藥遍用無效張乃出示内經洞泄之
說以曉之先以舟車丸無憂散下十餘行殊不困己
頗喜食後以檳榔丸磨化其滯待數日病已大减又
下五行後數日更以苦劑越之病漸愈而足上患一
癤此裡邪去而之外病痊之候凡病皆如是也(予治余氏)
(媪膈症將愈亦指上生癤)
劉倉使大便少而頻日七八十次常於兩股間懸半枚
瓠蘆如此十餘年張見而笑曰病既頻欲通而不得
通也何不大下之此通因通用也此一服藥之力乃
與藥大下之三十餘行頓止
殷輔之父年六十餘暑月病泄瀉日五六十行喜飲而
家人軰爭之張曰夫暑月年老津液衰少豈可禁水
但勸之少飲先令以菉豆雞卵十餘枚同煑卵熟取
出令豆軟下陳粳米作稀粥攪令寒食雞卵以下之
一二頓病减大半蓋粳米雞卵皆能斷利然後制抑
火流濕之藥與調順而愈
一男子病泄十餘年豆蔲阿膠訶子龍骨烏梅枯礬皆
用之矣中腕臍下三里歲歲灸之皮肉皺槁神昏足
腫泄如泔水日夜無度張診其兩手脉沉微曰生也
病人忽曰羊肝生可食乎曰羊肝止泄尤宜食病人
悦食一小盞許以漿粥送之幾半升續又食羊肝生
一盞許次日泄减七分如此月餘而安夫胃為水榖
之海不可虚怯虚怯則百邪皆入矣或思葷茹雖與
病相反亦令少食圖引漿粥此權變之道也若專以
淡粥責之則病人不悦而食减久則病增損命世俗
誤人甚矣
孫文垣治張懷赤每早晨腸鳴瀉一二次晚間瀉一次
年四十二且未有子診之尺寸短弱右關滑大曰此
蓋中焦有濕痰君相二火皆不足故有此症以六君
子湯加破故紙桂心益智仁肉豆蔲煎服瀉遂减半
前方加杜仲為丸服之愈次年生子
何洗心每飲食稍冷饘粥或稀必作脹瀉理脾之劑歷
試不瘳孫診之左三部皆濡弱右寸亦然關滑尺沉
微此下元虚寒所致法當温補以補骨脂杜仲兔絲各
二錢山萸肉人參山藥各一錢茯苓澤瀉各八分肉果
五分數劑愈
吳鶴洲母年八十六素有痰火大便日三四行一夜兩
起腸鳴臍腹膨脹脉三四至一止或七八至一止醫
以苦寒入平胃散投之剋伐太過因致腹疼且謂年
高而脉歇至是為凶兆辭不治孫診之曰脉緩而止
曰結數而止曰促此乃結脉非凶脉也由寒濕之痰
凝滯所致法當補温下元俾火得以生土所謂虚則
補其母是也吳問夀筭何如曰兩尺迢迢有神夀徵
也以補骨脂白术各三錢為君杜仲二錢為臣茯苓
澤瀉陳皮甘草各一錢為佐肉果益智仁各五分為
使四帖大便實惟腸鳴未止减肉果加炮薑五分而
安夀至九十有八
薛立齋治侍御沈東江之内停食腹痛作瀉以六君加
木香炮薑而愈後復作傳為腎瀉用四神丸而安
侍御徐南湖子室瀉屬腎經不信薛言專主滲泄後遂
致不起
一婦人年踰五十不食夜飯五更作瀉二十年矣後患
痢午前用香連丸午後用二神丸各二服而痢止又
以二神丸數服而食夜飯不月而形體如故
吳江史玄年母素有血疾殆將二紀平居泄瀉飲食少
思面黃中滿夏日尤甚治血之藥無慮數百劑未嘗
少减薛以為脾腎虚損用補中益氣湯送二神丸復
用十全大補湯煎送前丸食進便實病勢頓退若泥
中滿忌參术痰痞忌熟地便泄忌當歸皆致誤事
府博趙宜人患泄瀉諸藥無效診之曰此肝腎虚也服
木香散而愈經曰洩痢前後不止腎虚也又曰諸厥
固泄皆屬於下下謂下焦肝腎之氣也門戶束要肝
之氣也肝氣厥而上行故下焦不能禁固而泄痢腎
為胃關門戶不要故倉廩不藏也
薛立齋治沈太尹病瀉五更輙利此腎瀉也用五味子
散數服而愈因起居不慎瀉復作年餘不瘥此命門
火虚不能生土法當補其母火者土之母也遂用八
味丸瀉即止食漸進東垣云脾胃之氣盛則能食而
肥虚則不能食而瘦全頼命門火為生化之源滋養
之根也故用八味丸屢效只用六味亦可
龔子才治一人食下腹即響響即瀉至不敢食諸藥不
效以生紅柿核紙包水温灰火燒熟食之不三四個
即止
許州黃太守患泄瀉二三年不愈每飲燒酒三鍾則止
二三日以為常畏藥不治龔診之六脉弦數先服此
藥以解酒毒後服理氣健脾丸而愈宜黃連一兩生
薑四兩以慢火炒令薑亁脆去薑取連搗末每服二
錢空心臘茶湯下甚者不過二服專治久患脾泄
陳三農治一士喜食瓜果縱飲無度忽患大瀉先用分
利不應再用燥濕反加沉困診其六脉浮因思經曰
春傷於風夏生飱泄非汗不解以麻黃三錢參术各
二錢甘草升麻各一錢與之泄瀉頓止以四君子調
治而愈
一人脾胃素弱少有所傷即泄瀉此肝氣乘脾且久瀉
濕熱在腎故也用白术八兩紅棗去核四兩二物間
襯煮至焦色搗餅烘亁入松花七錢白豆蔲五錢新
米糊為丸午前服愈
一人脚膝常麻飲食多即泄瀉此脾虛濕熱下流用補
中益氣湯加防己黃柏而愈
一人食物入口頃從大便出其脉洪數此火性急速也
用黃連滑石木通澤瀉人參徐徐服二帖愈
楊起云余壯年患肚腹微微作痛痛即瀉瀉亦不多日
夜數行兩月瘦怯尤甚用消食化氣藥俱不效一僧
授方用蕎麥麵一味作飯連食三四次即愈(簡便方本草綱)
(目李時珍謂氣盛有濕熱者宜之虚寒人食則大脱無氣而落鬚眉也)
李時珍治魏刺史子久泄諸醫不效垂殆李用骨碎補
為末入猪腰中煨熟與食頓愈蓋腎主大小便久泄
屬腎虚不可專從脾胃也(本草綱目)
一婦年七十餘病瀉五年百藥不效李以感應丸五十
丸投之大便二日不行再以平胃糝加椒紅茴香棗
肉為丸與服遂瘳每因怒食舉發服之即止(仝上)
一婦人年六十餘病溏泄已五年肉食油物生冷犯之
即作痛服調脾升提止濇諸藥則轉甚診之脉沉而
滑此乃脾胃久傷冷積凝滯所致王太僕所謂大寒
凝内久利溏泄綿歷藏年者法當以熱下之則寒去
利止遂用蠟匱巴豆丸五十粒與服二日大便反不
行其瀉遂愈自是每用治泄痢積滯諸病皆不瀉而
病愈者近百人蓋玅在配合得宜藥病相對耳苟用
所不當用則犯輕用損陰之戒矣(仝上)
有人患内寒暴洩如注或令食煨栗二三十枚頓愈腎
主大便栗能通腎於此可驗(仝上)
易思蘭治瑞昌王妃患泄瀉屢用脾胃門消耗諸藥四
五年不能止一醫用補中益氣湯加人參三錢服一
月不泄忽一日胸脹滿腹響如雷大瀉若傾昏不知
人口氣手足俱冷渾身汗出如雨用人參五錢煎湯
灌甦如是者三病者服久自覺口中寒逆醫者以為
汗出過多元氣虚弱於前湯内加人參三錢棗仁大
附子薄桂各一錢昏厥尤甚肌膚如冰夏暑亦不知
熱二年計服過人參二十五斤桂附各二斤棗仁七
十斤至己巳冬飲食入口即時瀉出腹中即饑饑而
食食即瀉日十數次(邪火不殺榖火性廹速愈盛而愈廹也)身不知寒
目畏燈(火熱明顯)初診之六脉全無久按來疾去緩有力
如石聞其聲尚雄壯此乃大鬱火症也以黃連四錢
入平胃散與之飲下少頃熟睡二時不索食不泄瀉
飲五日方知藥味甘苦既用通元二八丹與湯藥煎
服一月飲調和其病遂愈
吳浮先治俞用昭秋間水瀉腹痛異常右脉弦數洪實
知腸胃濕熱挾積用枳殼山楂黃連青皮檳榔木香
一劑而滯見病人慮藥尅伐意欲用補曰有是病服
是藥邪氣方張非亟攻不退邪退則正復攻即是補
也前方再服二劑愈矣設不早攻必致痢疾非一月
不痊
謝武功素患大便溏泄兼病咳𠻳用凉藥則咳减而瀉
增用熱藥則瀉减而咳劇用補脾則咳瀉俱甚診之
右尺軟如爛綿兩寸實數博指酌用附子肉果以温
下焦之寒麥冬川連以清心肺之火茯苓甘草一以
降氣一以和中甫四劑而症頓减不加人參者緣肺
家有鬱熱耳
喻嘉言治胡太夫人病偶然肚腹不寧瀉下數行醫以
痢疾藥治之其利轉多更引通因通用之法用九蒸
大黃丸三錢下之遂擾動胃氣脹痛全不思食狀如
噤口診之六脉皆沉而伏應指模糊曰此非痢症乃
誤治之症也今但安其胃不必治痢而痢自止不必
治脹痛而脹痛自除遂以四君子湯為主少加薑蔲
暖胃之藥二劑痢果不作但苦胃中脹痛不安必欲
加入行氣之藥以冀脹消痛止而速得進食固爭曰
寧可緩於食不可急於藥蓋前因藥悞引動胃氣作
楚若再加行氣則脹痛必無紀極即用橘皮亦須炒
而又炒凡五日未得大便亦聽之痛止脹消食進便
利共七日全安渾不見藥之功其實為無功之功也
陸養愚治許默菴素有腸風症常服寒凉之藥中年後
腸風幸愈致傷脾胃因成泄瀉之症初時服胃苓湯
一帖便愈久之不效近來四肢浮腫而厥肚腹膨脹
而鳴面色萎黃而帶青身體苦冷而帶熱診之左脉
沈緩而遲右脉沉弱而弦曰諸緩為濕應瀉而浮腫
諸遲為寒應厥而苦冷右弦為木乘土位應腹脹而
面青沈者陽氣不升也弱者陰精不實也脉色與症
悉相應用人參白术黃耆炙甘草為君以補其虚炮
薑附子為臣以温其寒升麻防風為佐以升其陽茯
苓澤瀉為使以勝其濕十劑而諸症减又合八味丸
間服而愈(疑從薛案化出)
沈少西女二十自小脾胃受傷不時作泄作嘔近則寒
熱不時手足厥冷胸膈不舒脇脹噯氣在眠則氣不
通暢左脇胃脘時疼時止渴而不欲飲小便短大便
日二三行腹中雷鳴彈之如鼓揉之如水大約氣上
塞則脹而痛氣下墜則泄而痛幸飲食不甚减常服
胃苓白术黃連及消𨗳之藥或調氣補血之品不應
謂此症非參术不能取效但今微有表邪先與小柴
胡加枳桔二三帖寒熱稍和(近時庸師耑得此决)易以調中益
氣湯去黃柏加青皮以伐肝神麯以助脾炮薑以温
中四帖脹痛俱减大便稍實改用加减歸脾湯數劑
更以六君子料加枳實黃連神麯木香砂仁為丸與
煎劑間服月餘而安
陸祖愚治潘古臣母患脾泄久多啖水果瀉更甚嘗因
經行腹痛服攻瘀去血之劑致淋瀝不止肌肉枯槁
身體發熱不能轉側不思飲食氣短口渴夜卧不安
服麥冬生地棗仁等而瀉不止脉之兩寸關虚數兩
尺隱隱若無此下元不足中氣虚寒虚火上炎之症
乃用人參炮薑白术陳皮山查木香苡仁木通山藥
甘草豆仁服之頗覺相宜又用肉果人參白术炮薑
棗肉為丸日服兩次一月瀉止兩月肌肉漸長月事
亦調
黃履素曰乙巳之夏余患中脘痛既而泄瀉偶過姑蘇
一名醫令診之驚曰脾胃久傷不治將滯下予體素
弱憚服攻尅之劑因此醫有盛名一時惑之遂服枳
實黃連厚朴山楂木通等藥數劑又服枳术丸一月
以致脾胃大傷是秋遂溏泄不止漸覺飲食難化痞
悶倒飽深自悔恨服參耆等藥及八味丸十餘年始
得愈然中氣不如故苦不耐饑稍饑則中氣大虚憊
不可狀凡山查消𨗳之物入口即虚脾胃乏不可妾
攻如此方書極言枳术丸之妙孰知白术雖多不能
勝枳實之迅利予友胡孝轅刺史亦悞服枳术丸而
大病可見此丸斷非健脾之藥或飲食停滯偶一二
服則可耳
又曰脾胃喜煖而惡寒脾虛必宜温煖之藥患嘔吐不
止服聶遡源五炁丹數丸遂不復發予近患脾不和
不時溏泄服參术三日不效服胡與辰金鉛一丸脾
氣頓佳得兩三月安妥家菴中一比邱尼患脾疾甚
殆肛門不收穢水任出服金鉛一丸肛門頓斂漸調
而愈其神效有如此者故知脾病之宜於温煖也
張路玉治陳總戎泄瀉腹脹作痛服黃芩白芍之類脹
急愈甚其脉洪盛而數按之則濡氣口大三倍於人
迎此濕熱傷脾胃之氣也與厚朴生薑半夏人參湯
二劑痛止脹减而瀉利未巳與亁薑黃連人參湯二
劑瀉利止而飲食不思與半夏瀉心湯二劑而安
柴嶼青治學士于鶴泉痢後久瀉醫以人參川連為末
日服遂至飲食不思每欲小便大便先出求治診其
兩尺微細欲絶經曰腎主二便又曰腎司啟閉今腎
氣不固是以大便不能自主况年逾六旬不必診脉
已知其㮣而脉又如此更無疑義遂用補中益氣湯
加熟附一錢煨肉果二錢送八味丸二劑後頗思飲
食大便止瀉勃有生機乃慕時醫某以為一劑立效
二劑而殁惜哉
馬次周令嗣于甲子場前身熱脾泄醫以外感治之屢
藥不效診其人迎左尺平弱氣口微緩此屬肝腎脾
胃不足用六君子湯加柴胡數劑身凉去柴胡再加
歸芍調理而安是科獲雋
張三錫治一人瀉口亁舌燥脉洪數與六一散一服知
二服已又一人服不應用芩連四苓散效
一老嫗久瀉服補劑不應以參苓白术散加黃連肉豆
蔲少許作丸服未半斤永不發
立齋治横金陳子復面帶赤色吐痰口亁或時作瀉或
用二陳黃連枳實之類不應脉之左關弦急右關弦
大此乃腎水挾肝木之勢而剋勝脾土也不信後交
夏果患痢而亡
衍義治一人大腸寒清小便精出諸熱藥服及一斗二
升未效後教服赤石脂亁薑各一兩胡椒半錢同為
末醋糊為丸如桐子大空心及食前米飲下五七十
丸終四劑遂愈(此中寒而滑泄故此温澁治之)
樓全善治翁仲政久泄早必泄一二行泄後便輕快脉
滑而少弱先與厚朴和中丸五十丸大下之後以白
术為君枳殼茯苓半夏為臣厚朴炙甘草芩連川芎
滑石為佐吳茱萸十餘粒為使生薑煎服十餘帖而
愈(作食積在脾治)
羅謙甫曰丁巳予從軍至開州夏月有千戶高國用謂
予曰父親七十有三於去歲七月間因内傷飲食又
值霖雨瀉痢暴下數行醫以藥止之不數日又傷又
瀉止而復傷傷而復瀉至十月間肢體瘦弱四肢倦
怠飲食减少腹痛腸鳴又以李醫治之處以養臟湯
治之數日泄止後添嘔吐又易以王醫用丁香人參
藿香橘紅甘草同為細末生薑煎數服而嘔吐止延
至今正月間飲食不進扶而後起又數日不見大便
問何以治之醫曰老人年過七旬血氣俱衰弱又况
瀉痢半載脾胃久虚津液耗少以麻仁丸潤之可也
或謂馮村牛山人見証不疑有果决遂請治之診其
脉問其病曰此是風結也以搜風丸百餘丸服之利
數行而死悔恨不已敢以為問予曰人以水榖為本
今高年老人久瀉胃中津液耗少又重瀉之神將何
依靈樞經曰形氣不足病氣不足則陰陽俱竭血氣
皆盡五臟空虚筋骨髓枯老者絶滅少者不復矣又
曰上工平氣中工亂脉下工絶氣危生絶危生其牛
山人之謂歟
琇按是症牛山人固莫可云前李王二君唯知嘔
治瀉不知下多亡陰力進香燥至臟腑枯竭而上
不納下不出其視牛亦魯衛之政也蓋當時此等
症候即羅公生平亦未解用峻劑養營矧其他哉
予有治宋復華兄母夫人一案可參閱
繆仲淳治梁溪一女人茹素患内熱每食腸鳴清晨水
泄教服脾腎雙補丸立愈人參蓮肉兔絲五味萸肉
山藥車前橘紅砂仁巴戟天補骨脂白芍扁豆蜜丸
菉豆大每五錢空肌食時各一服如虚而有火火盛
肺熱者去人參巴戟添補骨脂元有肉豆蔲無白芍
扁豆(廣筆記)
開慶己未年七月間裕齋馬觀文夫人費氏病氣弱怠
四肢厥冷惡寒自汗不進飲食一醫作伏暑治之投
暑藥一醫作虚寒治之投熱藥無效召僕診之六脉
雖弱而關獨甚此中焦寒也中焦者脾也脾胃既寒
非特但有是證必有腹痛吐瀉之症今四肢厥冷屬
脾是脾胃虚冷無可疑者答云未見有腹痛吐瀉之
症今用何藥治之僕答云宜用附子理中湯未服藥
間旋即腹痛而瀉莫不神之即治此藥一投而差(良方)
陳良甫治趙府博與輈宜人病泄瀉不止如附子木香
訶子肉豆蔲龍骨等藥及諸丹服之皆無效診之云
是肝腎脉虚弱此肝腎虚也府博云其說見在何經
曰諸方論泄瀉止是言脾胃病不過謂風冷濕毒之
所侵入及飲食傷滯遇腸虚則泄利而不知肝腎氣
虚亦能為泄利古書所載甚明不可不辨經云泄瀉
前後不止腎虚也又諸厥固泄皆屬于下下謂下焦
肝腎之氣分也門戶束要肝之氣也守司于下腎之
氣也肝氣厥而上行不能禁固而泄利腎為胃關門
戶不要倉廩不藏也若病泄利其源或出於此而專
以脾胃藥治之則謬固千里矣遂服木香散數服而
愈
舊傳有人年老而顔如童子者蓋每歲以鼠糞灸臍中
神闕穴一壯故也予嘗患久溏利一夕灸三七壯則
次日不如厠連數夕灸則數日不如厠足見經言主
泄利不止之驗也又予年踰壯覺左手足無力偶灸
此而愈
薛立齋治僉憲高如齋飲食難化腹痛泄瀉用六君子
加砂仁木香治之而痊後復作完榖不化腹痛頭疼
體重困倦以為脾虚受濕用芍藥防風湯而愈
太僕楊舉元先為飲食停滯小腹重墜用六君子加升
麻柴胡漸愈後飲食難化大便而痊後心腹作痛飲
食不甘用和中丸倍加益智仁而尋愈
光禄楊立之元氣素弱飲食難化泄瀉不已小便短少
洒淅惡寒體重節痛以為脾肺虚用升陽益胃湯而
痊大凡泄瀉服分利調補等劑不應者此肝木鬱於
脾土必用升陽益胃之劑庶能保生
一儒者季夏患泄瀉腹中作痛飲食無味肢體倦怠用
補中益氣湯八味地黃丸月餘而痊後彼云每秋間
必患痢今則無恙何也曰此閉藏之月不遠幃幕妄
泄真陽而然前藥善能補真火火能生土脾氣生旺
而免患也
憲副屠九峯先瀉而口渴尺脉數而無力恪用解酒毒
利小便之劑不應曰此腎陰虧損虚火熾盛宜急壯
水之主不然必發疽而不能收斂也不信别服降火
化痰之劑果發疽而歿
繆仲淳治無錫秦公安患中氣虚不能食食亦難化時
作泄胸膈不寬一醫誤投枳殼青皮等破氣藥下利
完榖不化面色黯白乃用人參四錢白术二錢橘紅
一錢亁薑七分甘草炙一錢大棗肉豆蔲四五劑漸
愈後加參至兩許全愈三年後病寒熱不思食他醫
以前病因參得愈仍投以參病轉劇仲淳至曰此陰
虛症也不宜參乃用麥冬五味牛膝枸杞白芍茯苓
石斛棗仁鱉甲十餘劑而愈(廣筆記)
從妹患泄後虛弱腹脹不食季父延諸醫療之予偶問
疾見其用二陳湯及枳殼山查等味予曰請一看病
者見其向内卧眠兩手置一處不復動曰元氣虚甚
矣法宜理中湯恐食積未盡進以人參三錢橘紅二
錢加薑汁竹瀝數匙夜半食粥神思頓活季父大喜
盡謝諸醫再以六君子湯加山查砂仁麥冬調理之
數劑立起(仝上)
朱丹溪治一老人奉養太過飲食傷脾常常泄瀉亦是
脾泄白术二兩白芍神曲山查半夏各一兩黃芩五
錢右為末荷葉包飯燒為丸(平治會萃)
聶久吾治廬陵尹之岳素以善醫名患傷感泄利自治
不效脉之知其原感風寒未經發汗久則入裡鬱為
温熱又内傷飲食脾胃不和是以作泄乃先與清解
滌其入裡之邪前胡甘草麥冬連翹赤芍赤苓花粉
廣皮山查厚朴黃芩亁葛黃連枳殼生薑次日再診
知其熱鬱已去脾胃虚滑用補脾藥一劑而安
宋復華兄尊堂年七十體素肥長夏病泄瀉診之曰此
肝木乘脾也宜養肝腎則愈勿治脾與數劑病已略
减會復華以事入都家人另延醫投以蒼白术補骨
脂肉豆蔲丁桂香砂建蓮扁豆之屬服至百餘日肌
肉枯削動則忡惕眩暈食入即嘔而下利益頻始謝
去但延余但與重劑杞子地黃沙參麥冬苡仁山藥
初加黃連三分四劑隨减去加人參一錢四五劑亦
减去後加肉蓯蓉四錢四劑凡服藥一月而安類皆
甘寒潤滑之品有泥景岳之說謂吐瀉皆屬脾胃虚
寒者宜變通焉
復華令正亦患脾泄每五更黎明必行一二次醫亦以
香燥卒熱健脾之劑與之治半年餘泄瀉轉加月事
數月不至寒熱無時頭暈心忡四肢厥冷每下午則
面赤口苦舌燥食則欲嘔寐則多驚幸脉未數亦與
杞地沙參麥冬間入酒連諸症逓愈經水亦行再加
山藥棗仁食增瀉止
禇某年二十四五新婚數月忽病泄瀉日五六次苐食
後即急欲如厠腹脹甚腰亦疼脉之兩手俱弦與生
地杞子沙參麥冬苡仁川楝稍减旋復乃加杞子至
一兩入酒連四分二劑而愈
項秋子尊堂年五十久患泄瀉日常數行凡飲食稍熱
即欲去後食漸减治數年無效已聽之偶昏暮於空
房見黑影疑外孫也撫之無有因大恐失跌遂作寒
熱左脇如錐刺徹夜不眠口苦眩暈或疑邪祟或疑
瘀滯幸未服藥診之脉弦數與川連揀苡仁沙參麥
冬生地杞子蔞仁纔下咽脇痛如失再劑則累年之
泄瀉亦愈矣或問故曰此肝經血燥火旺脾虚之症
經曰肝虛則目昏>昏>無所見其見黑影者乃眩暈時
作又因恐而失跌也原夫向之泄瀉治罔騐者蓋時
師見症治症所用必香砂苓术諸燥劑也火生於木
禍發必克此陰符經之祕旨也醫者能擴而充之則
世無難治之病矣
續名醫類案卷十
