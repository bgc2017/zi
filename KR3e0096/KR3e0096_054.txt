續名醫類案卷五十四
錢塘魏之琇撰
囊癰
薛立齋治一男子囊癰未作膿而腫痛以加味龍膽瀉
肝湯二劑少愈更以四物湯加木通知母黃柏而愈
一男子焮腫痛甚小便濇發熱脉數以龍膽瀉肝湯倍
用車前子木通茯苓四劑勢去其半仍以前湯止加
黃柏金銀花四劑又减二三便利如常惟一處不消
此欲成膿也再用前湯加金花白芷角刺六劑微腫
痛脉滑數乃膿已成令針之腫痛悉退投滋隂托裏
藥乃紫蘇末敷之愈
一膏粱之客隂囊腫脹小便不利此中焦積熱乘虚下
注先用龍膽瀉肝湯加黃柏牛膝四劑漸愈後用補
隂八珍湯加柴胡山梔而愈後不守禁忌前症復作
仍用補隂八珍湯補中益氣湯六味丸而痊又因勞
倦發熱自用四物知柏之類虚症悉具瘡口大開此
五臟氣血俱虚也朝用補中益氣夕用六君加當歸
各五十餘劑瘡口始斂又用六味丸調理而愈
知州黃汝道先晡熱發熱肢體倦怠入房則腿足痠軟
足心熱至腿膝六脉洪數兩尺為甚此足三隂虚欲
滋補化源彼反服苦寒降火之劑後隂囊腫脹用治
疝藥腫脹益甚形氣愈虚服温補之劑腫痛上攻小
便不利兩尺脉洪按之虚甚曰此囊癰也因氣血虚
而不能潰先用補中益氣湯加山藥山萸車前柴胡
山梔一劑腫脹頓消隨用六味丸料加車前牛膝柴
胡山梔一劑小便漸通乃用活命飲與前二藥消息
間用至二十餘劑囊裂出穢膿甚多乃用托裏消毒
散六劑膿穠穢清又用托裏散數劑膿水漸少更用
補隂托裏散及十全大補五十餘劑而痊
府庠李達卿素腎虚發熱久服知柏之類形體漸瘦遺
精白濁晡熱唾痰此腎水虧損虚火内熾用補中益
氣之類加五味麥冬前症將愈又别用清熱凉血之
劑飲食少思唾痰不止此脾虚復損不能攝涎歸源
仍用前湯加茯苓半夏而愈後入房頭暈吐痰腰骨
作痛大小便道牽痛此精已耗而復竭所致危殆之
症也遂朝用前湯加麥冬五味夕用六味丸料加五
味萆薢五十餘帖諸症頓退後又入房隂囊隂莖作
痛别用淡滲之劑隂囊内潰乃用補隂托裏之劑出
膿甚多喜腫消痛止竟不善調養致大便不通小便
如淋痰涎上涌此腎虚之症復作矣誠為可慮有保
其可生者用礞石滚痰丸牛黃清心丸之類吐痰愈
加曰非惟無一保其生而反促其危矣辭不治果歿
一男子患此腫痛發熱以上柴胡湯加黃連青皮四劑
少愈更以加减龍膽瀉肝湯而愈
一男子膿熟作脹致小便不利令急針之以小柴胡湯
加黃柏白芷銀花四劑少愈更以托裏消毒散數劑
而痊
一男子囊腫狀如水晶時痛時痒出水小復按之作水
聲小便頻數脉遲緩此醉後飲水入房汗出遇風寒
濕毒乘聚于囊為患名水疝也先以導水丸二服腹
水已去小便如常再飲胃苓散倍苓术更用氣針引
去聚水而痊
一男子患久而不斂以十全大補湯加五味子麥冬灸
以豆豉餅月餘而平
一弱人腫痛未成膿小便赤濇以灸甘草青皮木通黃
柏當歸麥冬四劑少愈以青蓮子飲而消
一男子病勢已盛脉洪大可畏用前湯二劑腫少退以
仙方活命飲二劑痛少止脉之滑數乃膿已成須針
之否則囊皆潰不信遂更他醫果木潰睪丸挂懸復
求治診之脉將靜以八珍湯加黃芪知柏山梔更敷
紫蘇末數日而痊此症勢雖可畏多得保全患者勿懼
一弱人膿熟脹痛大小便秘結針之膿出三椀許即鼾
睡覺而神思少健但針雖敷解毒藥亦潰盡矣故用
托裏藥三十餘劑始痊大抵此症屬隂道虧濕熱不
利所致故滋隂除濕為要常治腫痛小便秘濇者用
除濕為主滋隂佐之腫痛退便利和者除濕滋隂相
兼治之欲其成膿用托裏為主滋隂佐之膿成即針
之仍用托裏滋隂濕毒已盡專用托裏如膿清或多
或斂遲者用大補之劑及豆豉餅或附子餅灸之如
盧武選封君年逾五十患此瘡口年餘不斂診之微
有濕熱以龍膽瀉肝湯治之濕熱悉退乃以托裏藥
及豆豉餅灸之而愈次年復患濕熱頗盛仍用前湯
四劑而退又以滋隂藥而消若潰後虚而不補少壯
者成漏老弱者不治膿清作渴脉大者亦不治
朱丹溪曰癰疽入囊者予嘗治數人悉以濕熱入肝經
施治用補隂佐之雖膿潰皮脱睪丸懸挂皆不死(心法外科)
薛立齋治胡同知年逾五十隂囊腫痛得熱愈甚服蟠
葱散等藥不應肝脉數此囊癰也乃肝經濕熱所致
膿已成急針之以龍膽瀉肝湯脉症悉退更以托裏
滋藥外搽杉木灰紫蘇末月餘而愈此症雖潰盡而
無害患者審之
柏道官年六十餘隂嚢已潰痛不可忍腎丸露出與龍
膽瀉肝湯服之及敷前末不應意此濕氣熾甚先以
槐花酒一椀仍以前藥少愈更以托裏加滋隂藥月
餘而平設以前不應加之峻利未有不損中氣以致
敗者也聘士陳時用沈汝和患此悉用前藥而愈
竇材治一人忽遍身拘急來日隂嚢連莖大腫如斗六
脉沉緊此隂疽也幸未服解毒凉藥若服之則莖與
睪丸必皆爛去而死急令服救生湯五錢又一服全安
懸癰
薛立齋治一弱人榖道前結核如大豆許勞則腫痛先
以十全大補湯去桂枝車前麥冬酒炒黃柏知母少
愈更服製甘草漸愈(即國老膏)仍以物車前之類而消
一男子患此焮腫發熱以龍膽瀉肝湯二劑及製甘草四
劑而潰再用滋隂之劑而愈若膿未成以葱炒熟敷
上冷則易之隔蒜灸之亦可數日不消或不潰或潰
而不斂以十全大補湯加柴胡梢為主間服製甘草
並效若不保守必成漏矣
一男子患懸癰服坎離丸及四物知柏之類不應脉浮
洪按之微細以為足三隂之虚用托裏散及補隂八
珍湯愈又用六味丸補中益氣湯調補化源半年而
痊大凡瘡瘍等症若腎經火氣亢盛致隂水不能生
化而患隂虚發熱者宜用坎離丸取其苦寒能化水
中之火令火氣衰而水自生若陽氣衰弱致隂水不
能生化而患隂虚發熱者宜用六味丸取其酸温能
生火中之水使陽氣旺而隂自生况生此症屬腎經
精氣虧損者十有八九屬腎經陽氣亢盛者十無一
二然江南之人患此者多屬脾經隂血虧損元氣下
陷須用補中益氣湯升補陽氣使陽生而隂長若嗜
慾過多虧損真隂者宜用六味丸補腎經元氣以生
精血仍用補中益氣湯以培脾肺之生氣而滋腎水
經云隂虚者脾虚也但多認為腎經火症用黃柏知
母之類復傷脾肺絶其化源反致不起惜哉
通府張敬之患懸癰久不愈日晡熱甚作煩渴而喘或
用四物湯知柏之類病益甚肢體倦少食大便不實
小便頻數問何故曰此肺虚之症前藥復傷而然遂
用補中益氣加茯苓半夏數劑飲食漸進症漸减更
加麥冬五味調理乃痊經曰脾屬太隂為隂土而主
生血故東垣云脾虚元氣下陷發熱煩渴肢體倦怠
等症用補中益氣湯以升補氣而生隂血若誤認為
腎虚火盛而用四物知柏之類反傷脾胃生氣是虚
其虚矣况知柏乃瀉陽損隂之劑若非膀胱陽火盛
而不能生隂水以致發熱者不可用也
魏玉横治江雲溪兄初春患痔即令服一炁湯加减不
信致卧月餘後遂成管冬月復患懸癰初時如大豆
半月來大如雞卵按之甚痛行動有妨幸未服藥脉
之惟左關尺略大而微此膿尚未成也仍與一炁湯
加减大生地麥冬北沙參甘杞子生米仁蔞仁丹皮
蒂丁等令服八劑二劑知四劑消其半八劑完而全愈
薛立齋治尚寳鮑希傳足發熱服四物知母黃柏之類
年餘患懸癰唾痰作渴飲湯其熱至膝更加芩連二
陳熱痰益甚問故曰此足三隂虧損水泛為痰寒凉
之劑傷胃而甚耳遂先用補中益氣夕用六味丸間
佐以當歸補血湯半載乃愈
上舍劉克新潰後作痛發熱口乾小便赤色自用清熱
消毒之藥不應左尺洪數此陽氣盛而隂氣虚也先
用四物湯加知母等諸劑瀉其陽氣使隂自生數劑諸
症漸愈後用益氣湯地黃丸補脾肺滋腎水而愈
一儒者小便赤濇勞則足軟腫痛發熱口乾舌燥食少
體倦日晡益盛此氣血虚而未能潰也遂用八珍加
麥冬山藥倍用製甘草數劑諸症悉退但患處腫痛
此膿内焮也又五劑膿自涌出又五十餘劑而瘡口
將完又因勞役且停藥寒熱作渴膿多腫痛用補中
益氣湯加炒梔二劑少愈又以八珍湯加麥冬五味
百餘劑腫痛悉去喜其慎起居節飲食常服補劑而
安但勞則膿出一二滴後惑于他言内用降火外用
追蝕必其收斂致患處大潰幾至不起仍補而愈
一男子腫痛小便赤濇以加减龍膽瀉肝湯加製甘草
二劑少愈以參芪歸术知柏製甘草四劑而潰更以
四物湯加知柏參芪製甘而愈
一男子膿清不斂内有一核以十全大補湯加青皮柴
胡製甘草更以豆豉餅灸之核消而斂
一男子久而不斂脉大而無力以十全大補湯加五味
麥冬灸以豆豉餅月餘而愈
一老人年餘不斂診其脉尚有濕熱以龍膽瀉肝湯二
劑濕退乃以托裏藥及豆豉餅灸之而愈
一男子腫痛發熱以小柴胡湯加黃連青皮四劑少愈
更以加减龍膽瀉肝湯而消
一男子膿不潰脹痛小便不利急針之尿膿皆利更以
小柴胡湯加黃柏白芷金銀花四劑痛止以托裏消
毒四劑而愈常見患者多不肯用針待其自破殊不
知緊要之地若一有膿宜灸針之使毒外發不致内
潰故前人云凡瘡若不針烙毒結無從而解膿瘀無
從而泄又云宜開戶以逐之今之患者反謂地部緊
要而不用針何其悖哉
一男子膿熟不潰脉數無力此氣血俱虚也欲治以滋
隂益血之劑更針之使膿外泄彼不從仍用降火敗
毒藥致元氣愈虚瘡勢愈甚後潰不斂竟至不救夫
懸癰之症原係肝腎二經隂虛雖一于補尤多不治
况膿成而又尅伐不死何俟常治初起腫痛或小便
赤濇先以製甘草一二劑及隔蒜灸更飲龍膽瀉肝
湯若發熱腫痛者以小柴胡湯加車前黃柏芎歸膿
已成即針之已潰者用八珍湯加製甘草柴胡梢酒
炒知柏小便濇而脉有力者仍用龍膽瀉肝湯加製
甘草小便濇而無力者用清心蓮子飲加製甘草膿
清不斂者用大補之劑間以豆餅灸之久而不斂者
用附子餅灸之並效
一男子患此焮痛發寒熱以小柴胡湯加製甘草二劑
少退又製甘草四劑而消大抵此症屬隂虚故不足
多此患寒凉藥不可過用恐傷胃氣惟製甘草一藥
不損氣血不動臟腑其功甚捷最宜用之不可忽也
馬銘鞠治談公武患跨馬癰外勢不腫毒内攻膿多瘡
口甚小突出如指大一塊觸之痛不可忍多飲寒劑
外敷凉藥毒内攻胃氣俱損令盡去圍藥洗淨瘡口
但用一膏藥以護其風用大劑黃芪山藥生地白芷
牛膝米仁銀花襍以健脾藥十餘劑膿盡再數劑肉
長突出者平矣後服六味丸斤許精神始復(廣筆記)
薛立齋治黃吏部穀道前患毒焮痛寒熱此肝經濕熱
所致名曰懸癰屬隂虚症先以製甘草二服頓退再
以四物加車前子青皮甘草節酒製知柏數服而消
一男子歲逾五十患懸癰膿清肝腎脉弱此不慎酒色
濕熱壅滯也然膿清脉弱老年值此何以收斂况榖
道前為任脉發源之地肝經宗筋之所辭不治後果
死嘗治此癰惟澗水製甘草有效已破者兼十全大
補湯為要法
柴嶼青以省覲舟行舟人患騎馬癰哀號痛楚憐而治
之先用大歸湯十餘劑外貼回生膏日令其以藥水勤
洗繼惟十全大補湯因貧人苦無力購參㩦有扁黨
參給以半斤始備藥又用玉蟾生肌散人參末敷患
處調理月餘而愈
痃癖(一名便癰一名便毒一名㾦子一名血疝又俗名一石米瘡)
薛立齋治一婦人拗中赤腫脹痛此膿内作用托裏消
毒散加柴胡數劑潰而膿清寒熱乃氣血復虚用托
裏散而寒熱止用十全大補百餘劑而痊
一婦人腹拗腫痛小水不利時或胸乳作痛脇腹作脹
此肝火氣滯四物加柴胡青皮元胡索木香而愈
一婦人拗中作痛小腹痞悶小便不利内熱體倦飲食
少思此肝火内動脾胃受傷也用加味歸脾胃湯柴
胡青肝散而安
一婦人拗中腫脹小腹作痛服下血之劑其痛益甚更
吐瀉少食此肝脾復傷用六君子湯加升麻柴胡而愈
一婦人兩拗腫痛腹内一塊不時上攻月經不調一便
不利此肝脾氣滯而血傷以四君加芎歸柴胡山梔
而愈後因鬱怒前症復作兼胸滿腹脹盗汗此肝木
甚而傷脾土也用加味歸脾湯下蘆薈丸而痊
一婦人小腹内作痛或痞悶兩拗腫痛内熱寒熱胸膈
不利飲食不甘形體日瘦此肝氣滯而氣傷也朝用
補中益氣湯夕用蘆薈丸漸愈更用六味丸全愈
一婦人兩拗腫痛小腹痞脹白帶時下寒熱往來小水
淋瀝此肝氣滯而血病用龍膽瀉肝湯漸愈又用加
味逍遥散六味地黃丸全愈
一婦人患前症胸脇脹悶或小水不利或時腹痛此肝
火氣病先用龍膽瀉肝湯以清肝熱又用加味逍遥
散以生肝血六味地黃丸以滋腎水而愈
一婦人患前症内熱作渴飲食不甘肢體倦怠隂中作
梗小便赤濇此脾經鬱結肝經濕熱用加味歸脾湯
而愈後因怒氣復作小腹脹痛用小柴胡加山梔芎
歸痛止又用加味逍遥散而愈
一婦人小腹痞悶溺濇内熱體倦懶食此肝火動而脾
血傷也用八珍加柴胡山梔膽草而安
一婦人隂中如梗兩拗腫痛熱寒不食小便頻數小腹
重墜此肝脾鬱怒所致先以補中益氣加茯苓山梔
車前子青皮以清肝火升脾氣更以加味歸脾湯調
理脾鬱而愈
一婦人小腹内如有所桔兩拗並入門俱腫小便淋濇
經候不調内熱作渴飲食少思腹内如雞卵而漸大
脉洪數而虚左關尤甚屬肝膽鬱結之症也用加味
歸脾湯肝火退而脾土健間以逍遥散下蘆薈丸而愈
一男子患便毒焮腫作痛大小便秘脉有力以玉蠋散
二劑頓退更以龍膽瀉肝湯四劑而愈
一男子已潰而痛不止小便秘嗇此肝火未解也以小
柴胡加黃柏知母芎歸痛止便利更以托裏當歸湯
而瘡斂若毒未解而痛不止者須用活命飲
春元凌待之虚而服尅伐藥幾致危殆用托裏健脾藥
而愈秀才王文遠因勞枯之患服小柴胡湯及表症
散後用托裏藥膿成針之而旬日愈又胡判官膿清
脉弱以大補藥而已愈因新婚復發自用連翹清毒
散致瀉利不止竟致不救可見此症屬不足者多矣
非補不可大抵便毒屬肝經初起堅硬肝主筋故也
五七日後當赤軟膿成故也若尚堅硬乃元氣不能
腐化往往人見堅硬只欲内消反服攻散藥多致虚
虚之禍前此治者即其驗也
魏玉横治宋復華兄因勞頓患左拗腫硬漸如鵝卵或
與發散轉甚已半月足冷過膝面赤手亦冷惡寒夜
熱口苦食懈脉極弦數曰此肝虚火甚也與生地杞
子沙參麥冬丹皮蔞仁歸身紅花間入川楝川連羚
羊牛蒡數劑寒熱退又十劑其腫硬及諸症漸愈惟
小塊如豆大未消彼以要務奔走勞碌復腫數日大
如李其色赤而軟已成膿再與前藥即自潰而愈此
症俗名一石米瘡言百日後可愈也即遇先軰如立
齋其治法或未能如是雖然余非有過古人第知為
肝腎病則不襍入他藥耳
薛立齋治一婦人素清苦因鬱怒患前症或用敗毒寒
凉之藥反晡熱内熱自汗盗汗月經不行口乾咽燥
此鬱氣傷脾因藥復損先以當歸湯數劑後兼逍遥
散五十餘劑而愈
陳自明治一男子患便毒堅硬與神仙太乙丹一粒服
之去後二次痛止不日而消(方見蠱門)
薛立齋治一男子患此未作膿小便秘濇以八珍三劑
少愈以小柴胡湯加澤瀉山梔木通二劑而消
一男子腫痛發寒熱以荆防敗毒散二劑而止以雙解
散二劑而消
一男子膿未成大痛服消毒托裏内疎藥不應診之脉
洪大毒尚在以仙方活命飲一劑痛止又一劑而消
一男子腫痛日晡發熱以小柴胡湯加青皮花粉四劑
痛止熱退以神效瓜蔞散四劑而消
一男子腫而不潰以參芪歸术白芷皂角刺柴胡甘草
節數劑而潰以八珍湯加柴胡數劑而愈
一男子潰而腫不消且不斂診之脉浮而濇以豆豉餅
灸之更以十全大補湯月餘而愈
一男子潰而痛不止諸藥不應診之脉大按之則數乃
毒未解也以仙方活命飲而止又二劑而斂
一男子服尅伐之藥以求内消致瀉利少食以二神丸
先止其瀉以十全大補倍加白术茯苓數劑而消大
抵此症多患于勞役之人亦有内藴熱毒而生者須
辨虚實及成膿否不可妄投藥餌常見治此症者㮣
用大黃之類下之求内消或膿成令膿從大便出鮮
有見其痊也人多欲内消者盖恐收口之難也若補
養血氣不旬日而收矣何難之有若膿既成豈有可
消之理如再用尅伐之劑反為難治
一男子不慎房勞患此腫痛以雙解散一服通之其痛
即止更以補中益氣湯數劑而膿針之以八珍湯加
五味子麥冬柴胡三十餘劑而愈大抵便癰者血疝
也俗呼為便毒言于不便處腫毒故為便癰也乃足
厥隂肝之經絡及衝任督脉亦屬肝之旁絡且氣血
流通之道今壅而腫痛此則熱毒所致宜先疎導其
滯更以托裡之劑此臨症制宜之法也
一老婦腫痛膿成未作小便濇肝脉數以加减龍膽瀉
肝湯加山梔黃柏四劑而消
張德俊灸便毒親曾取效云屢以灸他人皆驗以細草
或軟篦一莖隨所患左右手量中指自手掌量中指
自手掌盡處横紋量起通三節至指盡處為則不量
指甲集斷卻將此草于手腕横紋量起引草向臂當
中草盡處即是穴麥粒大灸三壯腫散痛止即時
安(百乙方)
繆仲淳親試治便毒甚驗綿地榆四兩白酒三椀煎一
椀空心服雖腫者亦愈加穿山甲同患處者二片土
炒引經更妙(廣筆記)
黃履素曰余家有女流患便癰兩拗腫痛不能起瘍醫
用敗毒藥十餘帖以圍藥逼之出膿腫痛愈甚予查
薛氏外科樞要此症皆因鬱怒傷肝得之治用加味
歸脾湯加逍遥散間服遂遵用之不三劑腫痛减半
六劑而起
孫文垣治吳翁年七十有三偶墜馬左脇作痛隨治而
愈後半年忽左胯腫痛增寒作熱諸治罔效或作疝
氣投荔核大小茴香川楝橘核之類痛不可忍至欲
引繩自絶診之六脉浮而洪數左尺尤甚驗痛處紅
腫如匏按之烙手此便毒也非因近色而得盖胯屬
厥隂肝經肝為血海乃昔時墜馬惡血消之未盡畜
于經絡化而為膿年高氣虚又為香燥尅伐故痛且
劇今其色青中隐黑膿成久矣乃令外科針之出青
黑膿五六椀此俗名石米瘡也乃用内托十宣散參
芪三錢後加至五錢一日兩進兩月而愈
腿癰
薛立齋治一男子年逾二十禀弱左腿外側患毒三月
方清膿水清稀肌肉不生以十全大補湯加牛膝二
十餘劑漸愈更以豆豉餅灸之月餘而痊
滁州于侍御髀甲患毒痛甚服消毒藥其勢未减即以
槐花酒一服勢隨大去再以托裏消毒而愈
丁蘭年二十餘股内患毒日久欲求内消診其脉滑數
知膿已成曰氣血虚不潰遂刺之膿出作痛以八珍
湯治之少可但膿水清稀更以十全大補湯加炮附
子五分數劑漸愈仍服十全大補湯三十餘劑而痊
一僧患股内腫一塊不痛不潰治以托藥二十餘劑膿
成刺之作痛謂腫而不潰潰而反痛此氣血虚甚也
宜峻補之彼云痛無補法曰正氣不足不可不補補
之則氣化而痛邪自除遂以參芪歸地白术治之兩
月而平
一男子腿内患癰漫腫作痛四肢厥逆咽喉閉塞發寒
熱諸治不效乃邪鬱筋絡而然也用五香連翹湯一
劑諸症少退又服之大便行二次諸症悉退而愈
一男子先腿痛後四肢皆痛遊走不定至夜益甚服除
濕敗毒之劑不應其脉滑(濕痰)而濇(濁血)為患以二陳湯
加蒼术羌活桃仁紅花牛膝草烏治之而愈凡濕痰
濕熱及死血流注關節非辛温之劑開發腠理流通
墜道使氣行血和焉能得愈
上舍李通甫腿患瘡作痛少食作嘔惡寒此痛傷胃氣
用六君子湯加當歸四劑疼痛少止飲食加進又以
十宣散加白术茯苓陳皮數劑膿成針而出之又以
前散去防風白芷數劑而痊
一老人腿患癰自潰忽發昏瞀脉細而微此氣血虚極
也以大補之劑而甦
一男子患腿痛而不焮腫内亦便利調和用托裏榮衛
湯數劑而消
一男子内股患毒腫硬痛甚不作膿隔蒜灸五十餘壯
勢退七八以仙方活命飲四劑而膿成用十宣散六
劑膿潰而愈凡瘡或大痛或不痛麻木灸最良
一男子腿内側患癰未作膿而腫痛以内托黃芪柴胡
湯二劑少愈又二劑而消
一男子腿外側患癰漫腫大痛以托裏黃芪酒煎湯二
劑少可更以托裏散數劑潰之而愈
一婦人腿癰久而不愈瘡口紫陷膿水清稀以為虚彼
不信乃服攻毒之劑虚症蜂起復求治令灸以附子
餅服十全大補湯百餘劑而愈凡瘡膿清及不斂者
或陷下皆氣血虚極也最宜大補否則成敗症若更
患他症尤難治療
一男子腿癰内潰針之膿出四五椀惡寒畏食脉診如
絲此陽氣微也以四君子湯加炮附子一錢服之寒
少止又四劑而止以六君子湯加桂數劑飲食頓進
乃以十全大補湯及附子餅兩月而愈
一男子患腿癰兼筋攣痛脉弦緊用五積散加黃栢柴
胡蒼术治之而痊
一男子腿痛兼筋攣骨痛脉弦緊以大防風湯二劑攣
少愈又二劑而腫消但内一處尚作痛脉不緊此寒
邪已去乃所滯瘀濁之物欲作膿故痛不止用托裏
藥數劑腫發起脉滑數乃膿已成矣針之用十全大
補湯月餘而安
一男子右腿赤腫焮痛脉沉數用當歸拈痛湯四肢反
痛乃濕毒壅遏又况下部藥難逹非藥不對症也遂
砭患處去毒血仍用前藥一劑頓减又四劑而消
丹溪診東陽李兄子年逾三十形瘦膚厚連得憂患又
因作勞過于色忽足腿外側臁上紅腫其大如栗一
醫問其大府堅實與承氣湯兩帖不效又一醫教以
大黃硃砂生粉草麒麟竭又二三貼半月後召視之
曰脉實大事去矣後果歿
馬銘鞠治江都尹子九歲患腿癰治彌月勢漸盛按之
堅如石幸兒氣厚可内消用牛膝米仁地榆生地牛
蒡銀花連翹甘草初劑加微藥利之即稍寬過兩劑
加汗微汗其勢益寬至數劑取穿山甲末五錢半入
煎半調藥送下兒善飲令一醉自此頓消半月地下
行矣初一醫欲開刀遇馬中止凡外科宜以開刀為
戒(廣筆記)
薛立齋治一男子患腿癰膿已成針之出二椀許飲以
托裏藥一劑大發熱更以聖愈湯二劑而止翌日惡
寒不食脉細如絲以人參一兩熟附子三片薑棗煎
再服而愈但少食不寐更與大補黃芪湯而平
一男子腿腫發熱畏寒以補中益氣湯治之彼以為緩
乃服芩連等藥熱愈甚復請治與人參養榮湯二十
餘劑而潰更以參芪歸术灸草肉桂又月餘而斂夫
火之為病當分虚實芩連苦寒能瀉心肺有餘之火
若老弱或飲食勞倦而發者此為不足當以甘温之
劑治之未嘗有實熱而畏寒虚熱而喜寒者(琇按二語却未)
(然)此其驗也
臁瘡(附爛腿)
薛立齋治一婦人患臁瘡因入朝步履勞復惡寒發熱
倦怠懶食而瘡出血此元氣虚而不能攝血歸經也
用補中益氣湯而愈
陶九成曰辛酉夏余足瘍發于外臁初甚微其後浸滛
涉秋徂冬不良于行凡敷膏濯之劑嘗試略盡痛痒
襍作大妨應酬一日友人俞和父見過怪其蹣跚舉
以告之和父笑曰吾能三日已此疾法當先以淡&KR1085;
水滌瘡口浥乾次用局方駐車丸研極細加乳香少
許乾糝之無不立效如其說用之數日良愈盖駐車
丸本治血痢滯下而此瘡亦由氣血凝滯所成也(齊束)
(野語)
張子和治小渠袁三因強人忽入家傷其兩胻外臁作
瘡數年不已膿水常涓涓然但飲冷則瘡間冷水浸
滛而出涎為濕瘡張曰爾中焦當有綠水二三升涎
數掬袁曰何也曰當被盗時感驚氣入腹驚則膽傷
足少陽經也兼兩外臁皆少陽之部此膽之甲木受
邪甲木色青當有綠水少陽在中焦如漚既伏驚涎
在中焦飲冷水咽為驚涎所阻水隨經而旁入瘡中
故飲水則瘡中水出乃上涌寒痰汗如流水次下綠
水果二三升一夕而痂乾矣
薛立齋治一室女年十七腿外臁忽腫起一紅點作痒
搔破日日鮮血如注及飛小蟲甚多審其由每先寒
熱兩耳下或結核盖外臁耳下俱屬膽經膽為肝之
腑肝主風熱生蟲血得風而妄行肝火旺而血出其
肝膽隂陽俱虚矣凡病虚則補其母用六味丸滋腎
水以生肝木四物柴胡山梔鈎藤生肝血以抑風熱
而瘥
陳湖陸懋誠素因隂虚過飲入房發熱腿痛似臁瘡用
發表之劑兩腿腫黯熱氣如霧欲發痙脉皆洪數兩
尺尤大此屬足三隂虚酒濕所乘元氣損而邪益甚
耳用十全大補加山藥山萸附子一劑脉症頓退去
附子又二劑全愈
李絳記武元衡相國在西川且苦脛瘡焮痛不可堪百
醫無效及到京城呼供奉石礞等數人療治無益有
廳吏上此方用之更瘥其方云療多年惡瘡百方不
差或痛焮走不已者並爛搗馬齒莧傅上不過三兩
度愈(李絳兵部手集)
章宇泰傳治臁瘡方六郎乳母試之神效松香一兩輕
粉三錢乳香五錢細茶五錢四味共打成膏先將葱
頭花椒煎湯熏洗净用布攤膏厚貼患處以絹縛定
黃水流盡爛肉生肌(廣筆記)
陳儀部年逾五十兩臁生瘡日久不愈飲食失節或勞
苦或服滲利消毒之劑愈甚脾脉大而無力此脾虚
而無濕熱也以補中益氣湯數劑少愈更以六君子
湯加蒼术升麻神麴治之而愈嘗治下部生瘡焮痛
或發寒熱或脚氣腫痛以人參敗毒散加㯽榔紫蘇
蒼术黃柏並效久不愈者以四生散治之愈後以補
腎丸補之庶不再發矣
槎菴小乘云臁瘡以淡&KR1085;水滌瘡口浥乾次用局方駐
車丸研極細加乳香少許乾糁之無不立效
王洪緒治馬悠也右足背連小腿轉彎處初因湯毒而
成爛腿三十餘年其腫如斗孔可容拳有時出血以
布團填塞否則空痛時年七十有四令以老蟾破腹
身刺數孔以肚襍填患孔蟾身覆之早晚煎葱椒湯
温洗一次以蟾易貼用醒消丸早晚二服三日後取
地丁大力鮮草搗爛填孔外貼烏金膏日服醒消丸
其四圍硬塊出水處以嫩膏加五美散敷其發痒者
以白花膏貼内有硬塊如石者以生商陸搗爛塗孔
内出血時先以參三七末糁之然後填藥如此二十
餘日腫退痒止塊平黑肉漸紅活孔亦收淺以止草
填日以五寳散糝仍貼烏金膏因老人精神不衰飲
食不减始終不用補而收功
蔣仲芳治胡明甫年五十餘患臁瘡三載㳂皮瘙痒微
腫色紫黑用膏藥盖之則流水鞋襪盡濕去膏藥即
又燥烈痒痛難忍此濕熱下流也人但知燥濕清熱
解毒而不知濕熱之原從脾家下陷耳遂用補中益
氣湯升舉其氣更加黃柏清熱蒼术燥濕茯苓澤瀉
利水盖治濕不利小便非其治也外用陳石灰調側
栢汁以澡濕散瘀清熱稍加火酒為從治敷之明日
瘡乾數日而愈(外治法抄)
脱疽(謂疔生于足指或足消而自脱故名亦有發于手指者名蛀節疔重者腐去去節輕者筋攣)
一男子足指患脱疽焮痛色赤發熱隔蒜灸之更以人
參敗毒散去桔梗加金銀花白芷大黃痛止又十宣
散去桔梗官桂加花粉銀花數劑而痊
一男子足指患之色紫不痛隔蒜灸五十餘壯尚不知
痛又明灸百壯始痛更投仙方活命飲四劑乃以托
裏藥潰脱而愈(心法中韓判官症同芷同乃以敗毒散加銀花白而愈)
一男子患足指大痛色赤而腫令隔蒜灸至痛止以人
參敗毒散去桔梗加金銀花白芷大黃而潰更以仙
方活命飲而痊此症形勢雖小其惡甚大須隔蒜灸
之不痛者宜明灸之庶得少殺其毒盖因膏粱厚味
酒麵灸煿積毒所致或不慎房勞腎水枯竭或服丹
石補藥致有先渴而後患者有先患而後渴者皆腎
水涸不能制火故也初發而色黑者不治赤者水未
涸尚可若失解其毒以致肉死色黑者急斬去之緩
則黑延上足必死此患不同腫潰惟隔蒜灸有效亦
有色作痛而自潰者元氣未脱易治夫至隂之下血
氣難到毒易腐藥力又不易逹况所用皆攻毒之藥
未免先于腸胃又不能攻敵其毒不若隔蒜灸并割
去最為良法故孫真人云在指則截在肉則割即此
意也
一男子脚背患此赤腫作痛令隔蒜灸三十餘壯痛止
以仙方活命飲四劑而潰以托裏消毒藥而愈
一男子足指患之色赤焮痛作渴隔蒜灸數壯服仙方
活命飲三劑而潰更服托裏藥及加减八味丸潰脱
而愈
一男子足指患之色黑不痛令明灸三十餘壯而痛喜
飲食如常謂急割去之速服補劑彼不信延上遂致
不救
一男子脚背患之色黯而不腫痛煩燥大渴尺脉大而
濇此精氣已絶不治後果然
楊太僕年逾四十左足大指赤腫焮痛此脾經積毒下
注而然乃脱疽也喜色赤而痛以人參敗毒散去人
參桔梗加銀花白芷大黃二劑更以瓜蔞銀花甘草
節四劑頓退再以十宣散去桔梗加銀花防已數劑
而愈
一膏粱人年逾五十患此色紫黑脚焮痛孫真人云脱
疽之症急斬去之毒延腹必不治也黑不痛者亦不
治喜其飲食如故動息自寧為瘡瘍善症也尚可治
遂以連翹消毒散六劑更以銀花甘草節瓜蔞二十
餘劑患指潰脱再以芎歸地連翹銀花白芷二十餘
劑而愈
一芻蕘左足指患一泡麻木色赤次日指黑五日足黑
冷不知疼痛脉沉細此脾胃受毒所致以飛龍奪命
丹一服翌日令割去足上死黑肉割後骨始痛可救
遂以十全大補湯治之而愈盖死肉乃毒氣盛而拒
截營氣所致况至隂之下氣血難逹經云風滛未疾
即此是也向若攻伐之則邪氣愈盛乘虚上侵必不救
海山驕淫益無度強并民居田宅婦女竟占山東之半
陸宣子者山東名醫也有富室妾足小指生瘡狀類
細米瘡頭早白根如熟棗臟腑挈挈欲墜聞平湖名
延之視曰此粟米瘡也與人面瘡等七日毒上升遍
體腐爛成黑水死矣君欲生之當急斷其指斷之愈
海山亦生是瘡屬宣子視宣子仍前言海山大怒欲
殺之楚人丁維章以外科有名出入禁内海山邀之
至告以宣子語且曰公視我瘡無恙吾必殺之維章
熟視曰殺我可也何尤宣子今已過三日毒上升矣
公欲活耶斷膝尚可海山瞋目曰其然三問應聲如
響海山喟然曰我命在公矣顧左右取截刀伸足曰
斮左右戰慄海怒罵使斮遂斷一腿維章手提海山
髮倚柱坐海山面黃氣絶維章曰可速召前醫者宣
子至視其地一腿尚自起跳躍黑血淋漓命取人參
一斤濃煎灌其口少頃海山甦顧其足曰嗟乎刖足
刑已重矣何辜而刖至膝幸公活我我自今後庶幾
可無後患閱四十九日而右膝毒發復生人面瘡醫
曰不可再治矣海山不數日死凡所奪民家産皆散
去其兄乃乞食如初
多骨疽
薛立齋治舉人于廷器腿患流注年餘出腐骨少許午
前畏寒午後發熱口乾唾痰小便頻數以為足三隂
虧損朝用補中益氣湯夕用六味地黃丸料加歸芪
五味各三十餘劑外用豆豉餅諸症漸愈又以十全
大補之類喜其慎疾而愈
一儒者患附骨疽失于調補瘡口不斂日出清膿少許
已而常出三腐骨其脉但數而無邪此氣血虚瘡結
膿管而不能愈絍以烏金膏日服十全大補而愈
上舍王廷璋患前症三年未愈肢體消瘦飲食難化手
足並冷大便不通手足隂冷此陽氣虚寒用補中益
氣湯八味丸及灸其患處而愈
一男子臂患流注出腐骨三塊尚不斂發熱作渴脉浮
大而濇乃氣血俱損須多服生氣血之劑庶可保全
彼惑于火尚未盡仍用凉藥内服外敷幾危始求治
其形甚瘁其脉愈虚先以六君子湯加芎歸日餘飲
食漸進以八珍湯加肉桂三十餘劑瘡色乃赤更以
十全大補湯外以附子餅灸之僅年而瘥醫林集要
云骨疽乃流注之敗症也如用凉藥則内傷其脾外
冰其血脾主肌肉脾氣受傷飲食必减肌肉不生血
為脉絡血受冰則氣血不旺而愈滯宜用理脾健脾
則肉自生而氣自運行矣又有白虎飛留連周期或
展轉數歲冷毒朽骨出盡自愈若附骨腐者可痊正
骨腐則為終身廢疾矣有毒自手足或頭面腫起或
兼疼痛上至頸項骨節去處如瘍癧貫珠此風濕流
氣之症也宜以加减小續命湯及獨活寄生湯治之
有兩膝腫痛起或至遍身骨節疼痛者此風濕痺又
名歴節風宜用附子八物湯治之又有結核在項腋
或兩乳傍或兩胯軟肉處名曰&KR1506;癧癰屬冷症也又
有小兒宿痰失道致結核于頸項臂膊胸背之處亦
冷症也俱用熱藥敷貼已上諸症皆緣于腎腎主骨
堅虚則骨冷而為患也所謂骨疽皆起于腎亦以其
根于此也故用大附子以補腎氣腎實則骨有生氣
而疽不附骨矣
附骨疽
王肯堂治一人患附骨疽膿熟不能洩潰而入腹精神
昏憒粥藥不入醫無所措診之脉細如蛛絲氣息奄
奄曰無傷也用針刺其腹膿大洩然皆清稀若蟹吐
沫在法為透膜不治用參芪附子加厥隂行經之藥
大劑飲之又服八味丸食大進升餘肉數臠旬日而
平所可治者潰瘍之脉洪實者死微細者生病脉相
合故可治也刺腹者膿不洩必内攻按之知其瘡深
即刺無害所以不透膜八味補腎腎氣旺而上升胃
口開而納食凡洩膿既多刀圭之藥其何能濟遷延
遲久且有他患故進開胃之藥多食肉以補之肌乃
速生此治潰瘍之大法
一男子腿根環跳穴患痛徹骨外皮如故脉數而滯滑
此附骨疽膿將成也用托裏藥六劑腫起作痛脉滑
數其膿已成針之出椀許更加補劑月餘而瘳
一男子患附骨疽腫硬發熱骨痛筋攣脉數而沉用當
歸拈痛湯而愈
張景岳治一人年三十餘素多勞忽患環跳酸痛數月
後大股漸腫曰此附骨疽也當速治與活命飲二帖
未效而腫益甚因混投清火解毒遂致嘔惡發熱飲
食不進勢甚危復求治與參芪内托散大加炮薑數
劑而嘔止食進其腫軟熟知其膿成針之膿不多復
與九味異功煎遂大潰且瓣瓣出膿潰者五六處腿
肉盡去止存皮骨矣潰後復嘔發熱不食以十全大
補湯九味異功散相間與之熱漸退食漸進然足筋
短縮但可豎膝仰卧左右挨緊毫不能動動則痛極
自分已成廢人凡用十全大補三十餘劑人參三斤
乃肉生筋舒如故
一人年近三旬素不節慾忽環跳穴酸痛月餘張曰此
最可畏恐生癰毒不信或謂筋骨痛常事耳不過風
熱使然與散風清火藥至半年後果微腫復求治曰
速用托補以救根本尚不遲也又不信謀之瘍醫曰
豈有腫瘍未潰遽可温補邪復用清火消毒之劑及
大潰而危再延視則脉症俱敗悔無及矣
一膏粱子年三旬素耽酒色亦患前症令早服藥執拗
不從及腫而膿成令速針之不肯偏信庸流敷以苦
寒解毒之藥不知膿已成猶何毒之可解但有愈久
愈深直待自潰元氣盡去不可收拾耳
立齋治地官孟卿環跳穴患疽内服外敷皆敗毒寒劑
因痛極刺之膿瘀大瀉瘡口開張其色紫黯右關脉
浮大此胃氣復傷不能榮于患處也以豆豉餅六君
子湯加藿香砂仁炮薑數劑由是胃氣醒而飲食進
患處暖而肌肉漸生再以十全大補湯而愈
大尹都承慶患附骨疽内痛如錐外色不變勢不可消
喜其未用寒劑止因痛傷胃氣而不思飲食用六君
子湯治之飲食少進更以十全大補二十餘劑而膿
成針去仍以大補湯倍用蒼芪歸术加麥冬五味遠
志貝母數服膿漸止而瘡亦愈
一儒者左腿微腫肉色如故飲食少思此真氣虚而濕
邪内襲也盖諸氣皆秉于胃法當助胃壯氣遂用六
君加藿香木香當歸數劑飲食漸進更以十全大補
元氣復而愈
一儒者兩腿腫痛肉色不變惡寒發熱飲食少思肢體
倦怠脾氣不足濕痰下注也以補中益氣加半夏茯
苓白芍二劑寒熱退而腫痛消又十餘劑脾胃壯而
形體健
一男子因負重飲食失節胸間作痛誤認為瘡毒服大
黃等藥右腿股腫肉色如故頭痛惡寒喘渴發熱脉
洪大而無力此勞傷元氣藥損胃氣而然耳補中益
氣湯四劑又用十全大補湯數劑喜其年少而愈
一婦人患附骨疽久而不斂致腿細短軟脉來遲緩以
十全大補湯加牛膝杜仲及附子餅灸之兩月餘而
愈凡膿潰之後脉濇遲緩者易愈以其有胃氣故也
脉來細而沉時直者裏虚欲變症也若煩痛尚未痊
也洪實粗散者難療以其正氣虚而邪氣實也
一婦人環跳穴作痛肉色不變脉緊數此附骨疽也膿
未成用内托黃芪酒煎湯加青皮龍膽草山梔數劑
而消
一婦人患附骨疽久不愈膿水不絶皮膚瘙痒四肢痿
軟以為虚欲補之彼惑為風疾遂服祛風藥竟致不
起陳無擇云人身有皮毛血脉筋膜肌肉骨髓以成
其形内則有心肝脾肺腎以主之若隨情妄用喜怒
勞佚致内藏精血虚耗使皮血筋骨肉痿弱無力以
運動故致痿躃狀與柔風脚氣相類柔風脚氣皆外
所因痿則内藏不足所致也
山西曹主簿年逾四十夏間患附骨疽服托裏藥而愈
至秋飲食少思痰氣壅盛口舌生瘡用八味丸治之
而愈
一老人腿患附骨疽腫硬大按方痛口乾脉弱腫聚不
潰飲食少思謂腫下而堅者發于筋骨皮色不變者
發于骨髓遂以參芪等藥托之三十餘劑膿雖熟不
穿謂藥力難達必須針刺不聽至旬日方刺之涌出
清膿五六椀許然衰老之人氣血不足養毒又久竟
不治大抵瘡疽旬日不退宜托之有膿刺之有腐肉
取之虚則補之此十全之功也
王上舍患附骨疽畏針不開臂膝通潰脉數發渴煩躁
時𠻳飲食少思齊氏曰瘡瘍煩躁時𠻳腹痛渴甚或
瀉利無度此惡症也膿出之後若脉洪數難治微濇
遲緩易治遂刺之膿出四五椀許即服大劑參术歸
术翌日脉稍斂更以八珍湯加五味麥冬肉桂白斂
三十餘劑脉緩膿稠三月而愈
續名醫類案卷五十四
