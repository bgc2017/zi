續名醫類案卷二十五
錢塘魏之琇撰
腹痛
周漢卿治永康人腹疾痀僂行卿解衣視之氣衝起腹
間者二其大如臂刺其一砉然鳴又刺其一亦如之
加以按摩疾遂愈(明史)
薛立齋治一婦人小腹脹痛小水不利或胸乳作痛或
脇肋作脹或氣逆心吻薛以為肝火而血傷脾用四
物柴胡青皮元胡索木香而愈
一婦人久患腹痛去瘀血方止而復大痛諸藥不納薛
以脾胃之氣虛寒用参术炮薑丸如黍每用數粒津
嚥下後以二味濃煎漸呷而愈
通府張孟威云其妹小腹痛服附子理中湯附子服過
八十餘枚此乃沈寒痼冷之甚不多有者
壬午仲冬金臺一男子患腹痛誤服乾薑理中丸即時
口鼻出血煩躁發狂入井而死(二條俱見薛案)
龔子才治一婦人臍腹疼痛不省人事只一劑立止人
不知者云是心氣痛誤矣方用白芍五靈脂木通去
皮三味等分每服五錢水醋各半煎至七分去渣溫
服(此瘕痛也)
李北川仲夏患腹痛吐瀉兩手足捫之則熱按之則冷
(外假熱内真寒之證)其脉輕診則浮大重診則微細(外假熱内真寒之脉)此
隂寒之症也急服附子理中湯不應仍服至四劑而
愈
汪石山治大坑方細形瘦年三十餘忽病腹痛磊塊起
落如波浪然晝輕夜重(病在血分可知)醫用木香磨服及服
六君子湯皆不騐診其脉浮緩弦小重按似濇曰此
血病也前藥作氣治謬矣彼謂血則有形發時雖有
塊磊痛減則消而無迹非氣而何(此難亦不可少)盖不知有
形者血積也無形者血滯也滯視積略輕耳安得作
氣論耶若然則前藥胡為不騐遂用四物湯加三棱
蓬术乳香没藥服之其痛遂脱然(本傳)
孫文垣治嚴印老長媳腹痛有小塊畾畾然腹覺冷甚
兩寸關皆滑數兩尺沈微此脾氣弱而飲食不消又
當秋令濕淫之候不痢亦瀉宜預防與白术蒼术茯
苓甘草白豆仁木香半夏陳皮澤瀉煎服其夜果瀉
一度次早又瀉一度小腹仍疼且裏急後重盖其稟
賦素虛當補中兼消兼利白芍三錢桂心一錢甘草
人参茯苓澤瀉陳皮白术各八分升麻葛根各六分
服後脉皆軟弱不滑畾塊亦消改以人参黃耆白术
白芍各二錢炙甘草陳皮澤瀉葛根柴胡茯苓各一
錢調理而安
張道南内人以飲食忤於氣因腹痛不飲食五日矣兩
寸關弦尺滑孫曰此上焦氣虛下有鬱滯也以薑黃
青皮為君山查檳榔當歸杏仁烏藥枳殼為臣柴胡
木香為佐吳茱萸為使服後氣稍順然後用葱二斤
煎湯浴洗腰腹即將熱葱擦摩使氣通透(鬱滯外治法)洗
畢即安卧少頃其夜大便通先下皆黑硬結塊後皆
清水此積滯行而正氣虚也以建中湯加山查茯苓
澤瀉柴胡香附薑連調理而痊
李士材治一人鬱怒之餘胸腹脹痛先服消痰疎氣化
食之劑不效更以人參補之亦不效診之六脉弦而
數此内有鬱熱為寒涼飲食壅之而痛用黃連三錢
梔子一錢五分橘紅白豆蔲各二錢鉤藤木香各八
分官桂二錢加薑汁半鍾二劑痛止四劑後加乾薑
人参而霍然
焦太史當臍切痛作氣食療之無功李診之曰當臍者
少隂腎之部位也況脉沈而弱與氣食何干非徒無
益反害真元以八味丸料煎飲不十日而痊
胡京卿少腹作痛連於兩脇服疎肝之劑一月以來日
甚一日李診之左關尺俱沈遲治以理中湯加吳茱
萸一劑知十劑起矣
柴嶼青治廣撫諱蘇昌將赴瀋陽京兆任時伊嫂腹痛
吐酸日夜轉側呼號已治木求一診以决之其脉微
緊受寒所致並非危症何用驚惶若此蘇云昨服藥
後稍定以方就政并屬定方柴見前方係附子理中
湯頗合是症遂不另立
王海藏治姬提領因疾服涼劑數日遂病臍腹下大痛
幾至于死與薑附等劑雖稍甦痛不已隨本方内倍
白芍服之愈(綱目)
陸肖愚治尤少溪年近六十性急多怒因食冷粽四枚
遂患腹痛并脇亦痛醫用平胃散加枳實黃連不效彼
亦知某家潤字丸方以五錢分三服令一日内服之
大便已瀉而痛仍未止謂通則不痛今通而仍痛藥
力淺而積未盡也再以五錢令一日服之大便數十
行皆清水而痛反增劇號叫不已飲食不進面色青
脹勢極危陸脉之弦細沈弱右關弦而有力曰虚中
有實消則元氣即脱補則腹痛尚劇因用理中湯料
五錢配枳實五錢一日二劑始下堅積缶許是夜痛
大減明日減枳實之半又二劑而腹痛全愈第脇間
尚微痛去枳實加青皮吳茱萸數劑而痊後以調氣
養榮湯理之
張三錫治一婦人腹痛而瀉口乾面時赤乃食積也與
木香檳榔丸一服去硬物愈
一酒客每日腹痛瀉黃沫知積熱也投苓連厚朴炒梔
子木通澤瀉赤苓二劑少可復以酒蒸大黃為丸酒
下二錢凢三服遂不發
一婦人小腹塊痛醫作隂治投熱劑不應又作燥矢治
者硝黃潤腸丸等藥屢用不減詢之七日前作寒起
遂腹痛左三部皆絶小無力右寸關俱弦滑必起于
外感内傷挾氣下早故食滯不下每痛則下黃水止
作無時下傷津液故作渴遂以炒白芍茯苓保脾木
香青皮疏氣炒山梔清塊中之火當歸潤燥陳皮甘
草和中小水不利加澤瀉升麻車前二劑黃水雖少
痛塊不減隨用葱豉熨法復投二劑二便大去而安
陳良甫治家提幹内人病心腹脹痛衆投木香檳榔大
腹白芍薑桂之類病益甚診之六脉弦緊而和不似
病脉但診時兩手如火以此知其熱也衆問治法曰
大凡心腹刺痛不可便作虚冷治之或曰非冷而何
熱即生風冷生氣是也曰不然難經云虚則痒實則
痛又仲景曰腹痛者桂枝加芍藥湯痛甚者桂枝加
大黃湯家云荆布素來質弱曰有可辨處遇痛時使
一婢按之若痛止是虚寒症也若按之轉甚手不可
近叫喚異常此是實熱無可疑者當用大柴胡湯治
之衆皆不許乃與責狀而投之八服愈(良方)
朱丹溪治一婦人上腹大痛連及兩脇以香附末湯調
而安
羅謙甫治副使覃郎中年四十九歲至正丙寅春病臍
腹冷疼完榖不化足胻寒而逆皮膚不仁精神困弱
診其脉沈細而微遂投以大熱甘辛之劑及灸氣海
百壯三里二穴各三七壯陽輔各二七壯三日後以
葱熨炙瘡皆不發復灸前穴依前壯數亦不發十日
後瘡亦更不作膿瘡口皆乾癸丑歲予隨朝承應冬
屯于瓜忽都地面學針於竇子聲先生因詢穴腧曰
凡用針者氣不至而不效灸之亦不發大抵本氣空
虚不能作膿失其所養故也更加不慎邪氣加之病
必不退異日因語針科忽教授亦以為然戊辰春副
使除益州府判到任未幾時風疾半身麻木自汗惡
風妄喜笑又多健忘語言微澁醫以續命湯復發其
汗津液重竭其症愈甚因求醫還家日久神氣昏憒
形容羸瘦飲食無味便溺遺失扶而後起屢易醫藥
皆不能效因思内經云陽氣者若天與日失其所則
折夀而不彰今因此病而知子聲先生之言矣或曰
副使肥甘足于口輕暖足于體便令足于前所言無
不如意君言失其所養何也予曰汝言所養者正務
快于心精神耗散血氣空虚因致此疾靈樞云人年
十歲五藏始定血氣已通其氣在下故好走二十歲
血氣始盛肌肉方長故好趨三十歲五藏大定肌肉
堅血氣盛滿故好步四十歲五藏六府十二經脉皆
大盛以平定腠理始疎華容頽落髮頗斑白平盛不
摇故好坐五十歲肝氣始衰肝葉始薄膽汁始減目
始不明六十歲心氣始衰善憂悲血氣懈惰故好卧
七十歲脾氣始衰皮膚已枯八十歲肺氣衰魂魄散
離故言善悮九十歲腎氣燋藏枯經脉空虚百歲五
藏皆虚神氣皆去形骸獨居而終矣盖精神有限嗜
慾無窮輕喪性命一失難復其覃氏之謂欤
朱丹溪治一人痛當臍綿綿不已脉弦伏無力因作挾
隂治理中湯加肉桂八分附子三分煎冷服隨愈
薛立齋治羅給事小腹急痛大便欲去不去此脾腎氣
虚而下陷也用補中益氣送八味丸二劑而愈此等
症候因利藥致損元氣肢體腫脹而死者不可枚舉
副郎李孟卿常患腹痛每治以補中益氣湯加山梔即
愈一日因怒腹痛脉弦緊以前湯吞左金丸三十粒
而愈
一婦人心腹痛諸藥不應用炒黑山梔桔梗治之而愈
傅青主治一婦妬惡夫有所昵忽患腹痛輾轉地上不
可忍其夫求先生令持敝瓦釜置婦牀前搗千杵服
之立止(劉紹文九畹古文)
有一婦人少腹痛百藥不效一醫用杉木節童便煎服
下血而愈(醫學綱目)
汪訒菴嘗病腹中啾唧經兩月有友人見招飲以蘆稷
燒酒一醉而積痾暢然(蘆稷最能和中煎湯溫服治藿亂如神)
華佗𫝊有人病腹中半切痛十餘日中鬚眉堕落佗曰
是脾半腐可刳腹養治使飲藥令卧(或即麻沸散也)破腹就
視脾果半腐壞以刀斷之刮去惡肉以膏傅瘡飲之
以藥百日平復(三國志)
薛立齋云壬午仲冬金臺一男子腹痛服乾薑理中丸
即時口鼻出血煩躁發狂入井而死(外科心法)
趙從先治保義郎頓公苦冷疾時方盛暑俾就屋開三
天窗于日光下射處使頓仰卧揉艾遍鋪腹上約數
斤移時日光透臍腹不可忍俄而腹中雷鳴下瀉口
鼻間皆濃艾乃止明日復為之如是一月疾良已乃
令滿百二十日宿疴如洗壯健如少年時趙曰此係
真人秘訣也世人但知灼艾而不知點穴又不審虚
實徒受痛楚損耗氣力日者太陽真火艾既遍腹徐
徐照射入腹之功極大五六七月若秋冬間當以厚
艾鋪腹蒙以綿衣熨斗盛灰火慢熨之以聞濃艾氣
為度亦其次也
繆仲淳治高存之長郎患腹痛問曰按之痛更甚否曰
按之則痛緩曰此虚症也即以人参等藥用之數劑
不愈但藥入口則痛止其痛每以卯時發得藥漸安
至午痛復發又進再煎而安近晩再發又進三劑而
安睡則不復痛矣如是者月餘存之疑之更他醫藥
則痛愈甚藥入痛不止矣以是服繆方不疑一年後
漸愈服藥六百劑全瘳人参白芍甘草麥冬當歸橘
紅木瓜萸肉黃栢鱉甲或去當歸黃柏加牛膝秦芁
棗仁石斛延胡索(廣筆記)
包海亭夫人患腹痛連少腹上支心日夜靡間百藥不
效診其脉兩寸關俱伏獨兩尺實大按之愈甚詢知
其起于暴怒風木鬱于地中投以芎藭(上)柴胡(中)升
麻(下)下咽噯氣數十聲痛立已已而作喘曰是升之
太驟也以四磨湯與之遂平(仝上)
蔣仲芳治吴氏母年六十餘患腹痛日瀉四五行已三
四年矣遍治不效診之二尺沈緊曰内有沈積也用
熟大黃三錢入本病藥中煎服一劑而病如失(沈抄本)
示吉曰毛方來忽患真寒症腹痛自汗四肢厥冷絶諸
醫束手予用回陽急救而痊吳石虹曰此症暫愈後
必下膿血則危矣數日後果下痢如魚腦全無臭氣
投参附不應忽思三物桃花湯仲景法也為丸與之
三四服愈(沈效兄抄本)
腰痛
陶弘景曰相傳有人患腰脚弱往栗下食數升便能起
行此是補腎之義然應生啖若服餌則宜蒸曝之按
蘇子由詩曰老去自添腰脚病山翁服栗舊𫝊方客
来為說晨興晩三咽徐收白玉漿此得食栗之訣也
(本草綱目)
竇材治一老人腰脚痛不能行步令灸關元三百壯更
服金液丹強健如前
張仲文傳神仙炙法療腰重痛不可轉側起坐艱難及
冷痺脚筋牽急不可屈伸炙曲踿兩文頭左右脚四
處各三壯每炙一脚二火齊下艾炷纔燒至肉初覺
疼便用二人兩邊齊吹至火滅午時著炙至人定以
來臟腑自動一二行或轉動如雷聲其疾立愈此法
神效卒不可量也(綱目)
張子和治趙進道病腰痛歲餘不除診其兩手脉沈實
有力以通經散下五七行次以杜仲去粗皮細切炒
斷絲為細末每服三錢猪腰子一枚薄批五七片先
以椒薑淹去腥水糁藥在内裹以荷葉外以濕紙數
重封以文武火燒熟臨卧細嚼溫酒送下每旦以無
比山藥丸一服遂數日而愈
戴子和女僮冬間自途來面赤如火至㶏陽病腰胯大
痛裏急後重痛則鬼神張曰此少陽經也在身側為
相火使服舟車丸通經散瀉至數盆病猶未瘥人皆
怪之以為有祟張大怒曰驢鬼也復令調胃承氣湯
二兩加牽牛頭末一兩同煎服之大便數十行約一
二缶方捨其杖策但發渴恣其飲水西瓜梨柿等張
曰凡治火莫如冰水天地之至隂也約飲水一二桶
猶覺微痛乃刺其陽陵穴以伸其滯足少陽膽經之
穴也自是方寧女僮自言此病每一歲須瀉五七次
今年不曾瀉故如是也常仲明悟其言以身有濕熱
病故一歲亦瀉十餘行病始已此可與智者言難與
愚者論也(凡泄瀉火症極多)
一人六十餘病腰尻脊胯俱痛數載不愈晝靜夜躁大
痛往來痛作必令人以手槌擊至五更雞鳴則漸減
向曙則痛止左右及病者皆作鬼神隂譴百方禱祝
無騐淹延歲月肉瘦皮枯飲食減少暴怒日增惟候
一死張診其兩手脉皆沈滯堅勁力如張絙謂之曰
病雖瘦難於食然腰尻脊胯皆痛者必大便堅燥其
左右曰有五七日或八九日見燥糞一兩塊如彈丸
結硬不可言曾令人剜取之僵下一兩塊渾身燥痒
皮膚皴揭枯澁如麩片既得病之虚實随用大承氣
湯以薑棗煎之加牽牛頭末二錢不敢言是瀉劑盖
病者聞暖則悦聞寒則懼說補則從說瀉則逆此弊
非一日也而況一齊人傅衆楚人咻之乎及煎成使
稍熱嚥之從少至多累至三日天且晩臟腑下泄四
五行約半盆以燈視之皆燥糞痺塊及瘀血襍臟穢
不可近須臾痛減九分昏睡如常人至明日日將夕
始覺飢而索粥溫涼與之又困睡一二日其痛盡去
次令飲食調養日服導飲丸甘露散滑利便溺之藥
四十餘日乃復盖虚結與閉雖久猶可解而決去腰
脊胯痛者足太陽膽經之所過也難經曰諸痛為實
又痛隨利減不利則痛何由去故凡燥症皆三陽病
也病者既痊夀乃八十歲
衛德新因之析津冬月飲寒則冷病腰常直不能屈伸
兩足沈重難於行步途中以牀舁程程問醫皆云腎
虚用蓯蓉巴戟附予鹿茸大便反秘潮熱上周將經
歲矣乃乞拯張張曰此十日之效耳衛曰一月亦非
遲張曰足太陽經血多病則腰似折膕如結腨如裂
太陽所致為屈伸不利況腰者腎之腑也身中之大
關節今既強直而不利宜鹹以輭之頓服則和柔矣
難經曰強力入房則腎傷而髓枯枯則高骨乃壞而
不用與此用(疑訛)同今君之症太陽為寒所遏血墜下
滯腰間也(原缺五字)必有積血非腎也節次以藥下可數百
行去血一二㪷次以九曲玲瓏竈蒸之汗出三五次
而愈初蒸時至五日問曰腹中鳴否曰未也至六日
覺鳴七日而起已能揖人張曰病有熱者勿蒸蒸則
損人目也
饒之城中某病腎虚腰痛沙隨先生以其尊人所傳宋
誼叔方用杜仲酒浸透炙乾搗羅為末無灰酒調下
如方制之三服而愈(槎庵小乘)
薛立齋治一婦人腰痛三年矣每痛必青頭暈目緊薛
以為肝脾氣虚用補肝散而愈三年後因勞役患頭
痛兼惡心用補中益氣湯加茯苓半夏蔓荆子而愈
一婦人苦腰痛數年不愈薛用白术一味大劑服不三
月而痊乃胃氣虚閉之症故用白术也
一婦人先腰胯作痛後兩腿亦痛薛以為足三隂虛寒
外邪所傷用小續命湯及獨活寄生湯或作或止所
用飲食極熱腹中方快薛曰邪氣去而元氣虚寒也
診其脉果沉細用養腎散漸愈又用十補丸而痊
一婦人所患同前但發熱作渴喜冷飲食脉洪數按之
遲濇薛以為血虚有熱用羚羊角散去㯽榔加白术
茯苓數劑更用加味逍遥散而瘥
一婦人患前症時或腿膝作痛脉浮數按之遲緩此元
氣虚而風濕所乘用獨活寄生湯頓愈又用八珍湯
而安
一婦人因怒患前症寒熱往來口苦不食晡熱内熱薛
以為肝火血虚先用小柴胡山梔頓愈又用加味逍
遥而瘳
一婦人患前症寒熱頭痛殊類傷寒此寒邪之症用㯽
蘇敗毒而安又用補中益氣調補而愈
龔子材治一人跌後腰痛用定痛等藥不效氣血日衰
面耳黎色龔曰腰為腎之腑雖曰閃傷實腎經虚弱
所致也遂用杜仲補骨脂五味子山萸蓯蓉山藥空
心服又以六君當歸白术神麯各二錢食遠服不月
而瘥
張路玉治沈雲步媳常有腰疼帶下之疾或時勞動則日
晡便有微熱診其兩尺皆弦而右寸關虚濡少力此
手足太隂氣衰敷化之令不及也合用異功散加當
歸丹皮調補胃中營氣兼杜仲以壯關節澤瀉以利
州都則腰疼帶下受其益矣
江蘇總藩張公嚴冬腰腹疼重甲夜延診候脉得沈滑
而駛遂與導痰兼五苓之製一劑而腹痛止三啜而
腰胯弛縱自如未嘗用腰腹痛之藥(沈為在裏滑為痰駛為熱故消)
(導分利而愈)
盧不遠治陳孟抒父六月中受寒尚淹淹未甚也至次
年二月忽小腹與腰急痛即令人緊挽外腎稍鬆便
欲死與羌活黃柏茯苓肉桂等劑令刮委中痛止而
足軟至五月天熱身發紫斑有汗至足乃愈此小腸
腑病也經曰小腸病者腰脊控睪而痛以羌活入太
陽小腸故痛隨愈其足軟未瘳者原以寒邪鬱火故
需夏時則火力全而血脉之邪始去所以斑出足汗
百骸暢美寒净而火遂融通也
吳孚先治尹瑞之腰痛異常從目内眥進藥而愈或問
之曰是乃精明穴也在目内眥紅肉中上行足太陽
經于腰背下應足少隂通於心腹腰背之痛從精明
進藥良有竒騐古來神聖有從耳進藥者病愈而耳
聾針之則愈矣
蘇頌治一女子忽得小腹中痛月經初來便覺腰間切
痛連脊間如刀刺錐所刺不可忍衆醫不别謂是鬼
疰妄服諸藥終無所益其疾轉增審察前狀相當即
用積雪草其藥夏五月正放花時即采曝乾搗篩為
糁每服二方寸匕和好醋二小合平旦空腹頓服之
每旦一服以知為度(天寳單行方本草綱目)
張三錫治一人瘦弱性復嗜酒致腰及兩脛痛不可忍
作腎虚治不應診之左脉濡細而數乃血虚受熱也
遂以四物湯生地加知柏牛杜肉桂少許二劑知十
劑已
一人因太勞又過飲酒致濕熱乘入客于經腰痛夜更
甚不得俛仰脉濡而弱先與拈痛去参术二帖稍愈
遂改用四物加杜仲牛膝獨活肉桂頓瘳
一人脉症同上服拈痛漸減一人改用桂附遂攻出一
癰出膿大補消
一人肥盛而肢節痛腰更甚脉沈濡而滑知濕痰也與
二陳加南星二术二活秦芁防風十劑愈
一人因墜馬後腰痛不止日輕夜重瘀血諦矣與四物
去地加肉桂桃仁泥蘇木四服大便下黑而痊
王叔權曰舍弟腰疼出入甚艱余用火針微微頻刺腎
俞則行履如故初不炙也屢有人腰背傴僂來覓點
炙予意其是筋病使然為點陽陵泉令歸炙即愈筋
會陽陵泉也然則腰疼又不可專泥腎俞不炙其他
穴也
陳三農治一士精神倦怠腰膝異痛不可忍咸謂腎主
腰膝乃用桂附之劑延兩月覺四肢痿軟腰膝寒冷
遂恣服熱藥了無疑懼診之脉伏于下及重按之振
指有力此陽盛格隂乃火熱過極反見勝已之化以
黃柏三錢膽草二錢芩連梔子各一錢五分加生薑
七片為之向導乘熱頓飲移時便覺腰間暢快三劑
而痛若失
立齋治一婦人患腰痛脚弱弛長不能動履以人参敗
毒散加蒼术黃柏澤瀉而愈
一人體厚腰間常冷與腎著湯加星半蒼术三服全愈
朱鶴山老年久患腰痛用茯苓三錢枸杞一兩生地二
錢麥冬五錢人參三錢陳皮三錢白术三錢河水二
鍾煎八分日服一劑強健再生子八十未艾(廣筆記)
繆仲淳治錢晉吾文學腰痛甚診之氣鬱兼有傷瘀血
停滯投以牛膝五錢當歸二錢五分炙甘草一錢蘇
梗一錢五加皮三錢橘紅二錢製香附二錢續斷二
錢水二鍾煎八分飢時加童便一大杯服二劑愈(仝上)
繆之外祖李思塘少年患腰痛至不能坐立諸醫以補
腎藥療之不效朱遠齋者湖明醫也用潤字號丸藥
下之去黑糞數升盖濕痰乘虚流入腎中作苦痰去
方以補藥滋腎不逾月起惜其方傳者不真(仝上)
李學虬曰先安人因亡女忽患腰痛轉側艱苦至不能
張口受食投以鹿角膠不愈以濕痰療之亦不效遍
走使延仲淳曰此非腎虚也如腎虚不能延至今日
矣用白芍製香附各三錢橘紅白芷肉桂各二錢炙
草一錢乳香没藥各七分半燈心同研細臨服下之
一劑腰脱然覺徧體疼仲淳曰愈矣再煎滓服立起
予駭問故仲淳曰此在素問木鬱則達之顧諸君不
識耳(廣筆記)
薛治一男子年四十餘患腰痛服流氣飲寄生湯不應
以熱手熨之少可盖脉沉弦腎虚所致以補腎丸愈
之
張景岳治董翁年六旬資稟素壯因嗜火酒致濕熱聚
于太陽膀胱忽病腰痛不可忍至求自盡診之六脉
甚洪滑且小水不通而膀胱脹急遂以大分清飲倍
加黃柏龍膽草一劑小便頓行腰痛如失
劉宏璧曰一友病腰痛醫以杜仲補骨脂等治之不效
診其脉浮細緩止知為風寒血脉耳與當歸四逆湯
劑盡痛深次日前醫來深詆此湯之謬復進杜仲等
藥腰痛如故怪而問之曰子或又服他藥耶友以實
對令其再服四逆湯一貼即已
錢國賓治榆林張參戎體厚力大素善騎射壯時縱慾
水敗火虧腰胯如折其脉寸關浮大兩尺若有若無
不可以揖非人扶不起已三年筋骨皆冷以六味丸
加河車膏龜鹿膠参歸桂附補其真元腎命年餘方
能步又五年卒
陸茂才父年七十素有肝疾偶于春分日育王山頂燒
香育王之高為湖上衆山之最晨而往晡而歸足力
可云健矣至夜忽腰大痛不可轉側或以為勞傷兼
感冒宜先表散與羌活秦芁等一劑痛益劇脉之弦
硬参互不調二便俱秘面黯囊縮日夜不得眠曰此
肝腎大傷疎洩已廢症瀕危矣豈可再投風藥以養
青湯加牛膝當歸痛略減二便仍秘且嘔惡發呃此
地氣不得下行而反上攻也前方重用熟地外以田
螺獨蒜搗爛繫臍下二便既行嘔呃隨止痛忽移入
少腹控引睪丸前方杞子至一兩再入白芍甘草數
劑漸瘥乃素性畏藥停數日覺復甚又與數劑而安
前隂
朱丹溪治吳江王氏子年三十歲忽隂挺長腫而痛脉
數而實用朴硝荆芥湯浸洗又用三一承氣湯大下
之愈(本草綱目)
姚蒙字以正巡撫鄒來學嘗使視脉蒙既叙病源因曰
公根器别有一竅出汗水來學大驚曰此隠疾何由
知蒙曰以脉得之左關滑而緩肝第四葉有漏洞下
相通來學改容謝(江南通志)
薛立齋治一婦人隂中腫悶小便澁滯兩脇作痛内熱
晡熱月經不調時或寒熱此因肝脾鬱怒元氣下陷
濕熱壅滯朝用歸脾湯加柴胡升麻解鬱結補脾氣
升元氣夕用加味逍遥散清肝火生肝血除濕熱各
數劑諸症悉愈又用四君芎歸丹皮調補肝脾而經
水如期
一婦人隂中寒冷小便黃澁内熱寒熱口苦脇脹此因
肝經濕熱用龍膽湯祛利濕熱用加味逍遥散調補
血氣而安矣
一婦人所患同前更寒熱嘔吐兩股腫痛先用小柴胡
加山梔一劑寒熱嘔吐頓止次用龍膽瀉肝湯一劑
腫痛頓消
一婦人隂中寒冷小便澄清腹中亦冷飲食少思大便
不實下元虚寒治以八味丸月餘飲食漸加大便漸
實又月餘諸症悉愈
一婦人隂腫下墜悶痛出水胸腹不利小便頻數内熱
晡熱口苦耳鳴此肝脾火症用小柴胡車前膽草苓
术升麻二劑少愈又用加味逍遥加升麻數劑漸愈
乃以加味歸脾加升麻柴胡并補中益氣加山梔數
劑頓愈仍用加逍遥加味歸脾二藥調理全愈
一婦人患前症熱痛或用寒涼敗毒藥飲食不入時欲
作嘔小腹重墜此脾胃復損元氣下陷先用補中益
氣加炮薑二劑重墜頓愈又加茯苓半夏二十餘劑
而愈乃以歸脾湯少加柴胡升麻并六味地黃丸而
康
孫文垣治一婦當暑月小便不利而痛玉戸腫又便血
發熱左脉弦數右寸短弱此肺氣不足肝火太熾盖
肝為血海又主疎洩二便玉戸為肝經所絡之地治
當疎決肝經壅滯俾氣暢則新血得以歸經熱解則
小水可自利而腫亦可消矣以滑石三錢桃仁當歸
白芍各一錢柴胡黃連人参各八分川芎六分甘草
桂枝白芷各三分四劑而瘳
馬鳳林内子有隠疾每月汛行子戶旁輒生一腫毒脹
而不痛過三五日以銀簮燒紅針破出白膿盞許而
消不必膏藥亦無疤痕初用針刺近則以指掐之膿
即出但汛行即發上下左右無定所第不離子戸于
今八年内外科歴治不效且致不孕孫曰此中焦濕
痰隨經水下流壅于子戸也經去而痰凝則化為膿
本來非毒故不痛(怪病之謂痰)用白螺螄殼火煅存性為
君南星半夏為臣柴胡甘草為佐麯糊為丸令早晩
服之未終劑而汛行不腫次年生女
一婦有隠疾其夫三造門而不言繼至欲言而面赭孫
開喻之乃俛首曰言之無任主臣先生長者諒無哂
山妻子戸中突生一物初長可三寸今則五寸許矣
狀如堅筋色赤大可拱把脹而且痛不便起止增寒
壯熱寢食俱減赧于言欲求自盡逡巡百日矣孫曰
乃隂挺症也厥隂肝經之脉女子下系庭孔濕熱則
隂挺猶木有濕熱而生□也(畢竟熱則挺緃不收為是)與以龍膽
瀉肝湯及蝟皮散當歸黃苓牡蠣蝟皮赤芍為末每
用二錢空心米飲湯調下去後數月來報云前症果
痊兹為汛期一月不至敢問曰此有身也彼疑疾甫
愈未必能孕謂曰前恙乃肝經有餘之症肝為血海
女子血盛則懷胎據血盛當先期今汛逾期實孕耳
非病也後果足月生子
尚某言昔在粤東與都司李某交善後李没其妻售濠
畔街宅與尚仍分院而居兩家往來如親串然一日
李妻私語尚夫人有女及筓而病病且甚異欲求尚
診而難於言夫人告尚曰與李君夙交好言之何傷
李妻乃言女初患腹痛久之溲溺甚艱溲内有物能
游泳或二或三似有鱗鬛者取視之乃此目魚半體
也身微黑止具一目其背白置水中果如所云試診
之乃肝氣久鬱所致投以疎肝之劑而愈李河南人
(居易錄)
有寡婦患隂中痒不可告人漸至委頓此婦平日虔奉
大士忽有尼僧來與藥一色曰以此洗之數洗而愈
其藥乃蛇牀子吳茱萸苦参也(採蘭襍志)
何首烏本名交藤因何首烏服而得名何首烏者順州
南河縣人祖能嗣本名田兒生而閹弱年五十八無
妻子醉卧野中見田中藤兩本異生苗蔓相交久而
解解合三四田兒心異之掘根持問鄉人無能識者
遂曝乾搗末酒服七日而思人道百日而舊病皆愈
十年而生數男後改名能嗣又與子庭服皆夀一百
六十首烏服藥亦百三十歲唐元和七年曾文象遇
茅山老人遂傳其事李翺因著方錄云(甘泉蕞殘錄)
富家子唐靖瘡發於隂至爛道人周守真曰病得之欲
泄而不可泄也(治法宜内服龍胆瀉肝湯外以甘草末糁之)(延夀書)
有人隂冷漸漸入隂囊腫滿晝夜疼悶不已用上好川
椒為末帛包裹囊如不覺熱烘熱更妙内煎大蘇湯
汁服妙隂冷兩丸如冰出汗兩脚痿弱宜補肝湯(千金)
(方)
王節齋曰男子隂痿不起古方多云命門火衰祖氣虚
固有之矣然亦有鬱火盛而致痿者經云壯火食氣
譬如人在夏暑而倦怠遇冬寒而堅強予常親見腎
經鬱火而有此症令服黃柏知母清火堅腎之藥而
效故須審察不可徧認為火衰症也
薛立齋治一婦人吐痰發熱遍身作痛小便頻數隂中
作痒日晡熱甚曰此肝脾血虚氣滯而兼濕熱也用
加味逍遥散加車前子而愈
馬元儀治尤悔姪患隂莖作痛痛甚而憤遂昏迷不醒
幾閱月診其兩脉浮虚而澁浮為氣虚濇為精傷隂
陽兩虚之候得之憂思勞鬱而傷中也經云陽明主
潤宗筋又陽氣者精則養神柔則養筋今悒鬱勞倦
氣血兩傷故令作痛以當歸補血湯加人参炙草榮
養氣血桂心秦芁紅花宣通血脉一劑而痛止復診兩
脉沉微連進大劑参附諸症已平惟徹夜不寐用歸
脾湯調理而安
有人隂腫醫以赤土塗之令服八味丸而愈一兒隂腫醫
亦以赤土塗之愈若久病而隂腫病已不可救宜速
炙水分穴盖水分能分水榖水榖不分故隂腫不特
隂腫他處亦腫也尤宜急服禹餘糧丸云(既效方)
陳良甫家婢患隂蝕就瘡家療不差蝕處作兩瘡深半
寸良甫于涓子方中撿得甘草湯方仍以自處蚺蛇
膽散不經七日瘡乃平復甚效凡救十八人手下即
活遇斯疾者請流布而傳之
葛氏云比見人患莖頭腫攻下瘡欲斷者以猪肉湯漬
洗之并用黃連黃柏末塗之又方蜜煎甘草末塗之
(千金方)
立齋治一婦人隂内膿水淋漓或痒或痛狀似蟲行診
之少隂脉滑此隂中有瘡也名曰䘌由心神煩鬱胃
氣虚弱氣血凝滯所致與升麻白芷黃連木通當歸
川芎白术茯苓柴胡煎服用搨腫湯熏洗更搽蒲黃
水銀兩月餘而愈或有胞絡虚風邪乘隂血氣相
搏令氣否塞致隂腫痛當以菖蒲散治之更以枳實
炒熱帛裹熨之冷則再炒或有子臟虚冷氣下衝致
隂脱出謂之下脱或因產努力而脱者以當歸散治
之久不愈者以補中益氣湯倍加升麻柴胡升舉之
靳閣老子隂莖腫痛服五苓散等藥不應診其脉左關
弦數此肝經積熱而成以小柴胡湯送蘆薈丸一服
勢去三四再服頓愈
一婦人隂器腫痛小水澁滯遇晩寒熱交作此肝經濕
熱為患以龍膽瀉肝湯二服小水通利又以四物湯
兼小柴胡加花粉木通山梔服之而愈(外科正宗以下共六案来)
(選入)
一婦人無故發熱月餘忽隂中突出一物如雞冠一片
此肝鬱脾虚所致以補中益氣湯加青皮梔苓柴胡
甘草外以白芷蒼术紫蘇煎湯每日熏洗十餘日其
患漸小仍用前湯倍参术月餘而安
一婦人隂中作痒遇夜五心煩熱作渴不寐此思慮太
過致心腎不交以四物湯加龍膽草山梔知母黃連
以銀杏散約入隂中二日其痒漸止又朝以八味丸
午用歸脾湯加銀柴胡茵陳月餘而愈
一婦人隂器半邊腫痛身發寒熱口乾便秘脉實有力
以内疎黃連湯一劑大便通利口乾乃止惟腫痛尤
甚此濕毒結聚欲為膿也以四物湯加角針澤瀉二
劑膿熟脹痛又透膿散一服出臭膿鍾許痛止以八
珍湯加丹皮澤瀉十餘劑而安
一婦人肝經風濕下流隂器浮腫痒甚至&KR0946;出血不痛
以消風散加苦参膽草澤瀉木通山梔外以蛇牀子
湯熏洗搽擦銀杏散十餘日痒止腫消而愈
一婦人孀居十餘載隂器作痒出蟲含忍不言後隂器
蝕爛已蝕内臓尫羸發熱作渴脉洪而數詢其痒痛
日久隂器黑腐小水不禁内臓已壞不可用藥彼苦
求治痒者蟲也痛者損也先用鯽魚數枚以香料糁
炙魚熟以絲綿薄裹納入隂中夾之良久取出紅蟲
長者一寸短者五六分細如絲線約二十餘條置溫
湯中摇擺片時方死彼家惟悦以為可治曰再取再
有生化無窮強投養血清肝藥終竟不應而死
錢國賓曰浙湖戴氏女年五歲胎生雙隂溺從上出下
戸亦流因母病延診以私語言及余曰此女天生雙
隂也不聞楞嚴經云五種不男之人即此類也長大
經行生子如常以上竅為正從此勿疑撫養待配
鶴膝風
朱丹溪治一丈人年七十歲患脚膝疼稍腫此血虚而
挾濕熱也用生地歸頭白芍蒼术炒柏川芎桂木通
水煎食前熱服
一男子年近三十滋味素厚性多焦怒秋間髀樞左右
一點發痛延及膝骭晝靜夜劇痛處惡寒或渴或不
渴或痞或不痞醫多用風藥兼補血次年春其膝漸
腫痛愈甚食減形羸至春末膝腫如桃不可屈伸診
其脉左弦大頗實寸澁甚大率皆數知其小便必數
而短遂作飲食痰積在太隂陽明治之炒柏一兩生
甘草梢犀角屑蒼术鹽炒各三錢川芎二錢陳皮牛
膝木通白芍各五錢遇暄熱加條芩三錢為細末每
三錢重與生薑自然汁同研細多少以水盪起煎令
沸帶熱食前飲之一晝夜四次與至半月後數脉漸
減漸輕去犀角加牛膝敗龜板半兩當歸半兩如前
服又與半月腫漸減食漸進不惡寒唯脚膝痠軟未
能久立久行去蒼术黃芩時當夏熱加炒柏至一兩
半依本方内加牛膝春夏用莖葉冬用根杵取汁用
之效尤速須斷酒肉濕麺胡椒當仲夏加生地半兩
冬加茱萸桂枝
鎮江外科史姓者曾治一人鶴膝風以蝦蟇用椀鋒略
破腹有縫不可穿縳置患處待動脇移時受毒輒死
如前再易一枚不過二三枚愈(戒菴漫筆李謝)
孫文垣治程紹溪中年患鶴膝風兩腿及腿肚内外臁
肉盡削兩膝腫大乃酒後縱欲所致且四肢膿疥淫
濕腌臢自分必死家人以病久醫藥破家不復求治
矣孫以隣人之親往診左寸關浮數右寸短弱兩尺
沈微曰此氣虚血熱之候法當大補壯其筋骨猶可
冀生第非百日不見功盖補血無速效必漸而需之
關節通利骨正筋柔腿肉自生初以龜版苡仁各三
錢蒼耳子五加皮頭二蚕沙節節香各一錢當歸人
参黃耆蒼术杜仲黃柏各八分紅花八分十劑而瘡
疥漸稀精神稍長再以苡仁五加皮龜版各二錢節
節香蒼耳子地黃丹参蒼术黃柏首烏各一錢人参
當歸各八分紅花木通各五分三十帖可倚杖而行
腿肉漸生瘡疥盡愈膝腫消去其六後以虎潜丸加
鹿角膠首烏狗脊節節香牛膝用龜膠為丸服三月
腿肉復完而愈
薛立齋嘗治韓廷儀先患風症用疎風化痰養血之藥
而痊其腿膝骨内發熱作痛服十味固本丸天麻丸
益甚兩尺脉數而無力謂此腎水虚不能生肝木虚
火内動而作非風邪所致也不信又服羌活愈風丹
之類四肢痿軟偏身麻木痰涎上涌神思不清曰此
皆脾氣虧損不能榮養周身又不能攝涎歸源先用
六君子加芎歸木香數劑以助五臓生化之氣以榮
養周身而諸症漸愈乃朝以補中益氣湯培養脾肺
夕以六味丸滋補肝腎如此三月而安
一婦人久鬱怒膝腫胸脇不利内熱寒熱經候不調遍
身痠痛此胃氣虧損先用補中益氣湯加半夏茯苓
二十餘劑胃氣漸醒又用大防風湯與歸脾湯膝腫
漸消用加味逍遥散大防風湯全消又用八珍湯加
丹皮調理而安
一婦人患前症腫痛寒熱先用大防風湯一劑又用加
味逍遥四劑月餘腫痛漸退惑於速效另服祛風敗
毒虚症蜂起仍用大防風為主佐以十全大補而消
又服大補湯兩月餘而愈
一婦人患前症兩拗中腿股筋牽作痛内熱寒勢此肝
火氣滯之症先用加味小柴胡湯四劑後以加味逍
遥散為主佐以大防風湯而消又患痢後兩膝腫痛
寒熱往來用十全大補湯為主佐以大防風湯而仍
消
一婦人患之雖潰而腫不消朝寒暮熱飲食不思經水
三四月一至此肝脾氣血俱虚也用補中益氣加味
歸脾二湯各三十餘劑腫漸消而寒熱止又佐以大
防風月餘而能步履再月餘經行如期又服六味丸
八珍湯三月而瘡斂
一男子腿筋弛長月餘兩膝腫痛此隂虚濕熱所乘也
用六味丸為主佐以八珍湯加牛膝杜仲間以補中
益氣湯三月餘而消
通府劉國威先筋攣骨痛右膝漫腫用化痰消毒之劑
腫痛益甚食少體倦加祛風消毒等藥寒熱作嘔大
便不實用二陳除濕之類腫起色赤内痛如錐診其
脉滑而無力此膿已成元氣虚而不能潰也用十全
大補湯四劑佐以大防風湯一劑而潰又百餘劑而
痊
一男子腿痛膝腫脉浮按之弦緊此肝腎虚弱也用大
防風湯二劑已退彼惑于附子有毒乃服治瘡之藥
日漸消瘦虚症漸至復求治曰倦怠消瘦脾胃衰而
不能營運也小便不禁膀胱虚而不能約制也燥熱
虚痞胃氣弱而不能化也恍惚健亡精失而憒亂也
惡症蜂集辭之後果殁
一男子患腿痛膝微腫輕診則浮按之弦緊此鶴膝風
也與大防風湯二劑已退二三彼謂附子有毒乃服
敗毒藥日漸消瘦復求治薛謂今飲食不為肌膚水
榖不能運化精微灌溉臓腑周身百脉神將何依夫
氣短而促真氣損也怠惰嗜卧脾氣衰也小便不禁
膀胱不藏也時有躁熱心下虚痞胃氣不能上榮也
恍惚健忘神明亂也不治後果然此症多患于不足
之人故以加減小續命大防風二湯有效若用攻毒
藥必誤
一婦人膝腫痛遇寒痛益甚月餘不愈諸藥不應脉弦緊
此寒邪深伏于内也用大防風湯及火龍膏治之而
消大抵此症雖云腫有淺深感有輕重其所受皆因
真氣虚弱邪氣得以深襲若真氣壯實邪氣焉能為
患耶故附骨癰疽及鶴膝風症虚者多患之前人用
附子者以補溫腎氣而又能行藥勢散寒邪也亦有
體虚之人秋夏露卧為冷氣所襲寒熱伏結多成此
症不能轉動乍寒乍熱而無汗按之痛應骨者是也
若經久不消極隂生陽寒化為熱而潰也若被賊風
所傷患處不甚熱而洒淅惡寒不時汗出熨之痛止
須大防風湯及火龍膏治之若失治為彎曲偏枯有
堅硬如石謂之石疽若熱緩積日不潰肉色赤紫皮
肉俱爛名緩疽其始末皆宜服前湯欲其驅散寒邪
以補虚托裏也
一人患鶴膝風五年敷藥三日即愈王心涵傳乳香没
藥各一錢五分地骨皮三錢無名異五錢麝香一分
各為末車前草搗汁入老酒少許調敷患處(廣筆記)
立齋治一男子左膝腫大三月不潰謂體虚之人風邪
襲于骨節使氣滯而不行故膝愈大而腿愈細名曰
鶴膝風遂以大防風湯三十餘劑而消張上舍亦患
此伏枕半載流膿三月彼云初服大防風湯去附子
一錢服二十餘劑少愈乃去附子五錢服至三十餘
劑將愈乃去附子更以三十餘劑而痊盖桂附當用
而不用則無功也
王汝道膝腿腫筋骨痛服十宣散不應脉沈細以五積
散二劑而痛止更以十宣散去桔梗加牛膝杜仲三
十餘劑膿潰而愈此寒氣之腫八風之變也
脚
蘇頌曰水氣脚氣最為急症有人患此以袋盛赤小豆
朝夕踐踏展轉之久久遂愈(本草綱目)(今人多誤為相思子其實即食)
(豆赤黯而緊小者耳其紅大者不入藥)
竇材治一人患脚氣兩䯒骨連腰日夜痛不可忍為炙
涌泉穴五十壯服金液丹五日全愈
一女人患脚氣忽手足遍身拘攣疼痛六脉沈大乃胃
氣盛也服宣風丸三十粒泄去而愈
張文定嘗苦脚疾無藥可療一日遊相國寺有賣藥者
得菉豆兩粒服之遂愈(瑯琊代醉編)
劉敬叔云滎陽鄭鮮之字道子為尚書左僕射女脚患
攣癖就王僕醫僕陽請水澆之餘澆庭中枯樹樹既
生女脚瘥(樵書初編)
鄱陽周順治一士人脚弱病方書羅列積藥如山而疾
益甚令屏去但用杉木為桶濯足及令排樟腦兩股
間以脚䙀繫定月餘而安健如故南方多此疾不可
不知(遯齋閒覽)
六七叔婆血少氣多大便後脚痛而麻用當歸白芍白
术青皮地黃川芎甘草桃仁煎服
薛立齋治一婦人兩膁赤痛寒熱口苦嘔吐懶食面色
青黃此肝木乘脾土用小柴胡湯加山梔升麻茯苓
二劑頓愈又用六君子湯加柴胡山梔全愈
一婦人飲食勞役兩膁兼腿疼痛或時寒熱薛以為脾
虛濕熱下陷用補中益氣湯加山梔茯苓半夏治之
而痊後復作六君子湯加柴胡山梔全愈
一婦人經行後寒熱晡熱兩腿作痛此肝經血虚也用
加味逍遥散加山梔治之而愈後因勞日晡内熱或
用四物黃柏知母之類前症益甚更加食少作瀉薛
以為元氣下陷前藥復傷先用六君子湯加補骨脂
二劑調補脾胃而瀉止食進又用補中益氣湯升舉
元氣而痊
一婦人年三十有七早孀居兩腿骨作痛晡熱體倦月
經不調或發寒熱數年矣一日頸項兩側結核兩脇
脹痛此係肝經鬱火而成也先用小柴胡湯合四物
數劑肝症頓愈又用加味逍遥散加澤蘭乳香没藥
三十劑血症漸痊再用加味歸脾等藥年餘而安
一孀婦兩腿作痛或用除濕化痰等藥遍身作痛而無
定處薛曰此血症也不信仍服流氣飲之類而殁
一放出宫人年四十餘臀腿内股作痛晡熱口乾月經
不調此係肝經血少不能養經絡而然也宜用加味
逍遥散加澤蘭葉五十餘劑諸症稍緩又以歸脾湯
兼服二百餘劑而痊
一放出宫人臀腿腫痛内熱晡熱惡寒體倦咳嗽胸痞
月經過期而少彼以為氣毒流注服清熱理氣之劑
益甚薛曰此乃肝經瘀血停留所致盖肝經上貫鬲
布脇肋循喉嚨下循膕内臁繞隂器抵少腹主治之
法但當補其所不勝而制其所勝補者脾也制者肝
也經曰虚則補之實則瀉之此定法也彼不信仍服
前藥遂致不起
薛立齋治一儒者兩足發熱脚跟作痛用六味丸及四
物湯加麥冬五味元参治之而愈後因勞役發熱惡
寒作渴煩躁用當歸補血而安
一婦人下體腫痛用人参敗毒散加蒼术黃柏威靈仙
痛減又以四物湯加蒼术黃柏防己紅花澤瀉而安
一人足熱口乾吐痰頭暈服四物湯加黃連黃柏飲食
即減痰熱益甚用十全大補湯加麥冬五味山藥山
萸而愈
吳孚先治褚仁甫病足瘇虚軟無力頗能食醫與二妙
散加米仁木瓜牛膝防風之屬愈服愈憊此脾虚濕
熱下陷法當補脾升舉誤用下行之劑故愈陷下也
凡診是症須審右寸不數并能食否如數又不能食
則是痿症宜清肺熱不可不知即痿不可作痺治是
也
張路玉治褚廷嘉患脚氣痼疾恒服腎氣丸不徹六七
年來宿患懇除之乃彙取术附桂附耆附参附等法
兼采八風散中菊花鱉甲湯中鱉甲貝齒羚羊犀角
風引湯中獨活防己竹瀝湯中薑汁竹瀝為丸共襄
祛風逐濕之功服後必蒸蒸汗出不終劑而數年之
症頓愈
沈汝檝子夏月兩膝脛至脚痛極僵挺不能屈者十餘
日或用敷治之法不效其脉耎大而數令拭去敷藥
與當歸拈痛湯二劑汗出而愈
陸養愚治邵完吾左臀尖腫痛引至膝膕行動不便眠
卧亦艱治療半年無效肌肉盡削診之沈弱似緩按
之遲遲兩尺沈數曰此由元氣虚弱寒濕乘之胃氣
不升隂火伏匿于下法當扶元升陽導濕清熱則痛
自止用補中益氣湯加蒼术黃柏猪苓澤瀉桂附少
許十劑其痛頓釋後去桂附五苓倍人参歸身月餘
肌肉漸生
張三錫治一人素有脚氣每發則引腰痛不可俛仰其
人雄飲明是濕熱脉濡而數投拈痛湯八劑漸減遂
以摐虎丹酒下二丸空心凡三服腿腕出黑汗永不
再發
陳三農治一人熱從脚起入腹視其形體實作濕鬱熱
成熱之候治之以潛行散加牛膝防己丸服之而愈
一婦積勞病兩足如火燒即惡寒壯熱頭疼眩暈齒痛
齒浮安卧片時少減日二三發此氣血俱虚虚火妄
動所致以十全大補湯加五味四劑而愈
朱丹溪治一婦人脚疼怕冷夜劇日輕用生地白芍歸
尾各五錢炒黃柏黃芩白术右分四貼水煎帶熱服
一婦人脚乂骨痛用蒼术白术陳皮白芍各三錢木通
二錢甘草五分分二服送大補丸五十粒
儒者章立之左股作痛用清熱滲濕之藥色赤腫脹痛
連腰脇腿足無力此足三隂虚用補中益氣六味地
黃兩月餘元氣漸復諸症漸退喜其慎疾年許而痊
府庠鍾之英兩腿生瘡色黯如錢似癬者三四痒痛相
循膿淋漓晡熱内熱口乾面黧此腎虚之症用加味
六味丸數日而愈此等症候用祛風敗毒之劑以致
誤人多矣
一男子素遺精脚跟作痛口乾作渴大便乾燥午後熱
甚用補中益氣加白芍元参及六味丸而愈
周都憲兩腿作痛形體清癯肝脉弦數却屬有餘之症
用龍膽瀉肝湯治之愈
一婦人兩腿作痛不能伸展脉弦緊按之則澁先以五
積散二劑痛少止又一劑而止更以神應養真而能
屈伸
一男子腿痛每痛則痰盛或作嘈雜脉滑而數以二陳
湯加升蔴二术澤瀉羌活南星治之而安
一男子素有脚氣脇下作痛發熱頭暈嘔吐腿痺不仁
服消毒護心等藥不應左關脉緊右關脉弦此亦脚
氣也以半夏杜經湯治之而愈
一男子脚軟腫痛發熱飲冷大小便秘右關脉數乃足
陽明經濕熱流注也以大黃左經湯治之而愈
一男子臁脛兼踝脚皆焮痛治以加味敗毒而愈
一男子兩腿腫痛脉滑而緩此濕痰所致也先以五苓
散加蒼术黃柏二劑少愈更以二陳二术㯽榔紫蘇
羌活獨活牛膝黃柏而瘥夫濕痰之症必先以行氣
利濕健中為主若中氣和則痰自消而濕亦無所容
矣
一婦人兩腿痛脉濇而數此血虚兼濕熱先以蒼术黃
柏知母龍膽草茯苓防風防己羌活數劑腫痛漸愈
又以四物湯加二术黃柏牛膝木瓜月餘而愈
一婦人脚脛腫痛發寒熱脉浮數此三陽經濕熱下注
為患尚在表用加味敗毒散治之不應乃瘀血凝結
藥不能及也於患處砭去瘀血乃用前藥二劑頓退
以當歸拈痛湯四劑而愈楊大受云脚氣是為壅疾
治法宜宣通之使氣不能成壅也壅既成而甚者砭
去惡血而去其重勢經云畜則腫熱砭射之後以藥
治之
一婦人兩腿痛遇寒則筋攣脉弦而緊此寒邪之症以
五積散對四物湯數劑痛止更以四物湯加木瓜牛
膝枳殼月餘而愈
一男子腿腫筋攣不能動履以交加散二劑而愈
一婦人患腿痛不能伸屈遇風寒痛益甚諸藥不應甚
苦先以活絡丹一丸頓退又服而瘳次年復痛仍服
一丸亦退大半更以獨活寄生湯四劑而愈
一男子素有脚氣又患附骨疽作痛服活絡丹一丸二
症並瘥上舍俞魯用素有疝不能愈因患腿痛亦用
一丸不惟腿患有效而疝亦得愈矣夫病深伏在内
非此藥不能通達但近代始云此藥引風入骨如油
入麺之說故後人多不肯服大抵有是病宜用是藥
豈可泥于此以致難瘥
一男子素有腿痛飲酒過傷痛益甚倦怠脉弱以六君
子湯加山查神麹蒼术芎歸升柴而愈
一老人素善飲腿常腫痛脉洪而緩先以當歸拈痛湯
候濕熱少退後用六君子湯加蒼术黃柏澤瀉治之
而痊
一男子每飲食少過胸膈痞悶或吞酸兩腿作痛用導
引丸二服頓愈更以六君子湯加神麹麥芽蒼术二
十餘劑遂不復作河間云若飲食自倍脾胃乃傷則
胃氣不能施行脾氣不能四布故下流乘其肝腎之
虚以致足腫加之房事不節陽虚隂盛遂成脚氣亦
有内傷飲食脾胃之氣有虧不能上升則下注為脚
氣者宜用東垣開結導引丸開導引水運化脾氣如脾虚濕氣
壅遏不通致面目發腫或痛者宜用導滯通經湯以
疎導之
一婦人患腿痛兼足脛攣痛服發散藥愈甚脉弦緊此
肝腎虚弱風濕内侵也以獨活寄生湯治之痛止更
以神應養真丹而弗攣矣以獨活寄生丹熟四物加羌
活天麻兔絲木瓜
王執中舊有脚氣疾遇春則足稍腫夏中尤甚至冬腫
漸消偶夏間依素問註所說三里穴之所在以溫針
微刺之翌日腫消其神效有如此者繆刺且爾況于
灸乎有此疾者不可不知(千金謂脚氣宜針灸藥三者並用史載之謂不許)
(其灸熱指迷方云若覺悶不得灸之)
凡灸脚氣三里絶骨為要而以愛護為第一王舊有此
疾不履濕則數歲不作若履濕則頻作自後嘗忌履
濕凡有水濕不敢著鞋踐之或立潤地亦不敢久須
頻移足而後無患此亦愛護之第二義也有達官久
患脚氣多服八味丸愈亦以脚氣衝心惟此藥能治
有人舊患脚弱且瘦削後灸三里絶骨而脚如故益知
黃君鍼灸圖所謂絶骨治脚疾神效信然也同官以
脚腫灸承山一穴瘡即乾一穴數月不愈不曉所謂
豈亦將攝失宜耶是未可知也
執中母氏常久病夏中脚忽腫舊傳夏不理足不敢著
艾漫以針置火中令熱于三里穴刺之微見血凡數
次其腫如失去執中素患脚腫見此竒效亦以火針
刺之翌日腫亦消後常炙之凡治此當先三里而後
陽蹻等穴也
王執中患脚氣指縫爛每以茶末糁之愈他日復腫而
爛用茶末不效漸腫至脚背上以為脚氣使然竊憂
之策杖而後敢行偶賣藥僧者見之云可取牀薦下
塵糁之如其言而愈此物不值一錢而能愈可憂之
疾其可忽哉
一人筋動于足大指漸漸上來至大腿近腰結了奉養
且厚因酒食作此是熱傷血四物湯加酒黃芩紅花
蒼术南星愈(宜是丹溪)
忠州太守陳逢原傳云渠前知坊州因暑中取涼食瓜
至秋忽然右腰腿間疼痛連及膝脛曲折不能經月
右脚艱于舉動凡治腰脚藥服之無效兒子雲安刑
曹偶在商熙助教處得養胃散方服之纔一服移刻
舉身麻痺不數刻間脚遂屈伸再一服即康寧
又坊州監酒某年幾四十虚損兩脚不能行步
試與此藥初進二錢大腿麻木遂能起立再服
二錢大小指拇皆麻迤邐可行三服馳走如舊
太室居士得此方乾道己丑歲在鄂州都幕府
日宋判院審言久病脚膝緩弱不能行步試與
此藥初進二錢大腿麻木遂能起立再服二錢
大小指拇皆麻迤邐可行三服馳走如舊數日
来謝此疾經年無藥不服得方次日即合二服
見效五服良愈今有力能拜起矣後數日又云
因浴遍身去薄皮如糊肌骨遂瑩其效如神其
方用全蝎半兩天麻(三錢)蒼木(一兩去黑皮)草烏頭(二錢)
(去皮脚生用)黑附子(二錢炮去皮臍)右為細末拌勻如腎氣
豆淋酒調一大錢豆用黑大豆能除去腰脚筋
骨疼痛其效如神藥氣所至麻痺少時須臾疾
隨藥氣頓愈
金山長老於張顯學甘露寺齋會上說此方渠舊患脚
氣曾於天台一僧處傳方用木瓜蒸艾服之漸安後
來住金山日日登陟脚復痠重又一堂衆處得此方
合服頗覺輕健勝前日方云破故紙炒舶上茴香(酒浸)
(一宿炒)葫蘆巴(炒)牛膝(酒浸一宿)肉蓯蓉(酒浸一宿)川續斷(揀淨生用)
杜仲(去粗皮薑汁製一晝夜炒令絲斷黃色用)各四兩同為細末右用艾
四兩去枝梗秤以大木瓜四个切作合子去盡瓤以
艾實之用麻綫札定蒸三次爛研和藥為丸如梧桐
子大每服五七十丸溫酒鹽湯食後服
申屠府判傳脚氣流注四肢手指腫痛不可屈伸四物
湯去地黃加附子入薑煎服如常法遇疾作時服之
必愈
是齋云脚氣上攻流注四肢結成腫核不散赤熱焮痛
及治一切腫毒用甘遂為細末以水調傅腫處又濃
煎甘草一味服之其腫即散二物本相反須兩人買
各處安頓切不可相和清流廳子韓詠苦此一服病
去七八再服而愈云得之牛馬牙人醫者之意正取
其相反故以甘遂傅其外而以甘草引於内所以作
效如磁石引針之義也(並集成)
立齋治余舉人弟及二十腿膝腫痛不能伸屈服托裏
藥反甚以人参敗毒散加㯽榔木瓜柴胡紫蘇蒼术
黃柏而愈
施沛然治張侗初足脛痛三年矣診之兩尺沈細而澁
此下焦元氣不足不能榮養筋骨宜用滋補舒筋之
劑不數服病少間會勞病復作且甚再診則脉兼浮
數元氣愈耗矣為製人参膏及河車天乙丸間服元
氣漸壯獨兩脛作楚
足跟瘡腫
薛立齋治一婦人素血虚因大勞兩足發熱晡熱月經
過期或用四物芩連飲食少思胸痞吐痰用二陳枳
實黃連大便不實吐痰無度足跟作痛曰足熱晡熱
月經過期肝脾血虚也胸痞吐痰飲食少思脾胃氣
虚也盖胃為五臓之根本胃氣一虚諸病悉至先用
補中益氣加茯苓半夏脾胃漸健乃佐以六味丸補
脾腎不兩月而痊
一婦人經候不調發熱晡熱胸膈不利飲食少思服清
熱寬中消導之劑前症益甚更兼肢體痠痛服除濕
化痰等藥經候兩三月一至服通經降火之劑足跟
足趾作痛其熱如炙此足三隂虧損用補中益氣六
味地黃兩月諸症漸退又用前湯并八珍湯兩月而
康
一婦人勞則足跟熱痛作隂血虚用八珍而痊後遍身
騷痒服風藥發熱抽搐肝脉洪數此肝家血虚火盛
生風以天竺膽星為丸用四物麥冬五味芩連炙草
山梔柴胡煎送而愈
一婦人兩足發熱足跟作痛日晡熱甚此腎肝血虚用
逍遥散六味丸五十餘劑諸症悉愈
朱丹溪治一人足跟痛疾有血熱用四物湯加黃柏知
母牛膝之類(治法)
治脚汗用楊花著鞋中或如綿絮入在襪内尤佳(百一方)
不能除為製萬靈膏去樟冰加韶粉蘇合油麝香以
軟帛緊兩脛仍令飲甘草湯不頃刻而痛若失先是
兩股傍亦傷痛用膏後并愈其方載本草綱目以意
增損之後用黃耆建中湯加歸参滋養全瘳
吳橋治周千戶孫幼得軟脚疾治者以為痺也百治亡
功橋診之六脉沈滑有力曰病由多服燥藥而傷脾
氣脾氣不運故積濕痰氣下陷而痰從之故足重而
軟耳劑以補中去濕加萆薢木瓜寄生半夏二劑減
半四劑復初(太函集)
聶久吾甥年十九初患吐血用滋養清涼之劑而愈後
因體虚兩足感冒風寒徧身發熱初以為内熱也仍
服清火化痰藥而未經發汗散數日後遂成脚氣兩
足脛及脚背腫痛又二日則兩膝痛甚不能屈伸因
而遍身作熱絶似傷感且小便黃而大便澁予知其
脚氣初發也用酒大黃(二錢五分)赤苓黃芩防己茵陳(各一)
(錢)乾葛(一錢二分)枳殼(炒)製蒼术木瓜(各七分)厚朴前胡羌
活防風牛膝(各六分)甘草(二分)水煎空心或飢時服
足跟瘡
薛立齋治通府黃廷用飲食起居失宜兩足發熱口乾
吐痰自用二陳四物益甚兩尺數而無力此腎虚之
症也不信仍服前藥足跟熱痒以為瘡毒又服導濕
之劑赤腫大熱外用敷藥破而出水久而不愈及用
追毒丹瘡實如桃始信薛言滋其化源半載得瘥
一男子素不慎起居内熱引飲作渴體倦兩足發熱後
足跟作痛或用清熱除濕之劑更加發腫又服敗毒
之藥焮赤痛甚却用袪毒清熱潰裂翻張狀如赤榴
熱痛如錐内熱晡熱此因足三隂虧損朝用十全大
補夕用加減八味丸外敷當歸膏兩月餘而愈其服
消毒等藥而殁者不能枚舉
一膏粱之人兩脚發熱作渴左尺脉數而無力謂此足
三隂虧損防患疽不信反服清熱化痰之藥更加晡
熱頭暈又服四物知柏日晡熱甚飲食漸少而發疽
乃用補中益氣六味地黃百餘而愈其不信以致不
起者多矣
治遠行脚腫痛方用之可行千里輕便甚妙防風細辛
草烏等各為細末糁藥一法以蚯蚓塗腫處高閣起
脚一夕即愈(醫說續編)
立齋治楊錦衣脚跟生瘡如豆許痛甚狀似傷寒謂獵
人被兔咬脚跟成瘡淫蝕為終身之疾若人脚跟患
瘡亦終不愈因名兔囓也遂以還少丹内塞散治之
少可次因納寵作痛反服攻毒藥致血氣愈弱腿膝
痿軟而死盖足跟乃二蹻發源之處腎經所由之地
若瘡口不合則蹻氣不能發生腎氣由此而泄故為
終身之疾況彼瘡先得于虚復不知戒雖大補氣血
猶恐不及況服攻毒暴悍藥以戕賊之乎
王大國治南昌司理胡慎三左足患癰直穿脚底醫已
數易日甚一日痛楚幾絶國至命急去敷藥止服湯
劑司理曰湯劑豈能生肌耶國曰願限半月全愈服
至三四日瘡口漸合司理大喜纔二十日肌肉已滿
(江西通志)
柴嶼青治陳學士向山長男孝廉忽患兩足涌泉穴中
俱有隠隠一青圈旋即破口出水疼痛異常延醫治
之俱不識其症診之兩尺極微弱症屬少隂不足所
致遂定十全大補湯乃以年少畏服力勸之服二十
餘劑而愈
續名醫類案卷二十五
