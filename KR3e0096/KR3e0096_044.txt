續名醫類案卷四十四
錢塘魏之琇撰
小兒(傷寒)
喻嘉言治袁仲卿子因捉蟛蜞仆水中家人救出少頃
大熱呻吟或與鎮驚清熱丸散二日遂昏迷不醒胸
高三寸頸軟頭傾氣垂絶無生理矣診其脉止存蛛
絲過指全無以湯二匙入口微有吞意曰外症之重
不懼但脉已無根不可救也一醫曰鼻如烟煤肺氣
已絶縱有神丹亦將奈何因思此兒受症何至此極
請主人及客稍遠待某一人獨坐静籌其故(病危之家親賓)
(滿座議論紛紜徒亂人意不可不知)良久曰得之矣凡驚風一症乃前
人鑿空妄談後之小兒受其害者不知凡幾昔與幼
科争論殊無証據後見方中行傷寒條辨後附痙書
一冊顓言其事始知昔賢先得我心如此症因驚而
得其實跌仆水中感冷濕之氣為外感發熱之病其
食物在胃中者因而不化當比夾食傷寒例用五積
散治之醫者不明以金石冷藥鎮墜外邪深入臟腑
神識因而不清其食停胃中者得寒凉而不運所進
之藥皆在胃口之上不能透入(何以上云鎮墜深入臟腑)轉積轉
多以致胸高而突宜以理中藥運轉前藥倘得症減
脉出再用傷寒藥尚有生理或謂鼻如烟煤肺氣已
絶而用理中得毋重其絶乎曰所以獨坐沈思者正
為此耳蓋烟煤不過大腸燥結之徵若果肺絶當汗
出大喘何得身熱無汗又何得胸高而氣不逼且鼻
準有微潤耶此所以望其生也遂以理中湯一盞灌
入喉中大爆一口前藥一齊俱出胸突頃平頸亦稍
硬但脉仍不出人亦不甦此食尚未動關竅阻塞之
故再灌前藥些少熱漸退症漸減乃從傷寒下例以
元明粉一味化水連灌三次是夜下黑矢甚多次早
忽言一聲云我要酒喫此後尚不知人事以生津藥
頻灌一日而甦
龔子才治一小兒八歲患傷寒頭痛身疼發熱口乾面
赤無汗或以傷寒治之不效已旬日與龍腦安神丸
一服其汗如雨即安
一小兒沈默昏倦肢冷驚悸其紋如弓之向裡此屬胃
氣虚而外感寒邪也先用惺惺散以解外邪諸症悉
愈但手足逆冷又用六君子調補元氣而安
一小兒傷寒嘔吐發熱面赤白消導清熱之劑飲食已
消熱未退用六君升麻柴胡四劑而痊
高鼓峰治吳維師子甫十歲發熱口渴胸腹悶痛曰少
陽陽明症也用加味小柴胡湯是夜發暈逾一二時
吳驚甚曰無傷也但此病不傳瘧不傳痢逾三日熱
退果小腹痛先解黑矢無數隨後便膿血而痢矣連
用當歸解毒湯五六劑而痢除繼以六君子湯調理
而安
馬元儀治張伯卿子年十二患傷寒譫語發熱不知人
事已五六日幼科屢治不應漸至目直神昏診之兩
脉弦急拒指因驚後飲食與痰留結不解壅遏為病
胃氣生熱津液内亡而讝語陽明之脉絡於目經盛
則絡亦盛故目直視也實熱在胃惟用承氣以調之
使壅滯之氣悉反沖和則津液存得而病自去矣加
服抱龍丸以豁痰治驚服後便行二三次熱勢大減
明日全愈
蔣仲芳治陳受伯弟年十一歲傷寒病起幾至二百日
粒米不入食即脹滿諸藥不愈惟日以人參三錢煎
飲而已視之骨瘦如柴六脉沈細似宜參术然按其
心胸小腹硬塊已滿著手即痛曰憑脉則難以下藥
不下亦無生理遂用當歸元明粉各三錢酒蒸大黃
二錢杏仁麻仁蘇子桃仁俱炒為末各一錢白芍川
芎桔梗各七分水煎服服後即去黑塊二三十中脘
硬處下有寸許然已虚極明日去大黃元明粉加人
參二錢服一劑後日復用首方又去黑塊一二十二
方間服半月黑塊始盡而愈
小兒感症
總制石公子年甫十齡丁丑六月患感冒風暑寒熱頭
疼幼科已用葛根加羌防解表矣後復寒熱不減氣
喘腹脹醫者用消導加小柴胡湯不應神昏喘急時
或泄瀉似痢腹痛不知名為何疾也診之已二十餘
日脉數無力神氣昏亂按其腹時痛時脹觀其神時
静時躁手足或冷或熱虚汗不已此外邪初感者為
藥而解久積者未曾清理加之飲食失調元氣欲脱
致外邪内陷今以救本為急用理中湯加桂附痛瀉
頓減手足亦温然熱不退小便赤澁用金匱腎氣湯
二服小便方利而寒熱愈加此元氣漸因症候復現
也朝用六君子湯加柴葛神麴乾薑夜用六味湯加
參桂旬日後寒冷拘攣目上竄咬牙呻吟咸以為無
救矣陳曰此名寒戰正氣將回積邪欲出乃吉兆也
自未至酉始大汗如雨手足軟怠不語熟睡天明方
能言然虚症日出湖熱汗多則用補中湯合建中加
附子不寐則用歸脾湯元氣弱則用十全大補湯腹
痛滑瀉則用理中六君湯如是調理三月方瘳
蔣仲芳治一小兒在水閣風雨率至又驚又寒後四肢
厥冷漸至遍身惟心口稍暖此冷風入骨症也冷至
心窩則死用理中湯加附子一錢數服而寒始退
聶久吾治司理毛具次子年十一夜間忽發大熱頭痛
身又痛咸以為病暑也及問其由細察其脉乃感
寒耳謂必須發汗其家以現在多汗為疑曰此汗不
當數必用藥發汗方可除病遂與一大劑令其熱服
出汗至天明諸症盡退再與清解數服而安羌防各
六分陳草各三分芎芷各四錢赤芍五分香薷乾葛
各一錢二分蒼术蘇葉香附各八分薑三片
小兒(傷風)
薛立齋治一小兒傷風咳𠻳發熱服解表之劑更加喘
促出汗以為脾肺氣虚欲用補中益氣湯加五味子
補之不信乃服二陳桑皮杏仁枳桔之劑前症益甚
又加發搐痰壅仍用前方加釣藤鉤而痊
陳文中治太師賈平章子宣機三歲頭熱目赤痰齁不
已一醫言風熱盛痰涎作陳曰因脾肺虚而風冷寒
痰所作又一醫言熱即生風冷即生氣陳曰不然三
冬盛寒冷則生風九夏炎熱熱則生氣蓋風者百病
之長也若寒得之而謂之風寒若熱得之而謂之風
熱若燥得之而謂之風燥若濕得之而謂之風濕此
非獨熱而生風也如暗風破傷風臍風慢驚風及風
癎驚癎食癎等症而皆作搐非但熱而生風也宣機
病始於頭熱目赤便以凉藥餌之致寒凉氣客於喉
厭之間與津液相摶又生痰齁症其喉厭寒痰冷氣
壅塞不通故頭熱目赤無由得愈治法當斡去喉厭
間寒痰令氣得通其病可愈遂投芎蝎散一服用手
斡去寒痰冷涎四五口次以油珠膏一服而愈(病源方論)
曾世榮治衡州萬戶張侯寓屯田日長子三歲六月得
患不語手足&KR2921;縮已經二旬曾至諸醫議論不一觀
外形面垢有熱氣促流涎口眼喎斜不省人事次則
手足俱冷而&KR2921;縮身背反張診六脉沈按而緊獨心
肝脉虚而細數餘脉緩弱曰面垢色脉細數此因中
暑感風前賢所謂暑風者是也手足冷縮而不伸或
服凉劑太過寒之使然若手足温其效自速乃以治
暑法分隂陽順中氣玉芩散加寬氣飲薑汁沸湯調
下三服其症稍慢次疎風和榮衛百解散加荆芥人
參當歸水薑煎投隨以温灰湯澆洗手足藥一服洗
一次至八九次手足温則血活活則筋舒舒則手足
運動如常餘熱未除消暑清心飲主之聲音不全二
聖散取效調理惟用萬安飲恰九日前症俱減張侯
曰此子更生端藉藥力不敢忘也因筆漫記後有是
症仿此活人亦方便心矣
立齋治一小兒傷風鼻塞流涕服藥過重發搐呵欠頓
悶汗出氣喘久不愈其母因勞役發熱用補中益氣
湯時以五七滴與兒飲之母子並愈
一小兒傷風發搐痰盛喘急謂此脾肺氣虚腠理不密
而外邪所乘用六君加柴胡升麻桑皮杏仁一劑痰
喘悉退又一劑去桑杏加鈎藤而安乃用異功散數
劑不復發此症若不補脾胃實腠理耑治痰邪鮮有
不誤
小兒(暑)
繆仲淳治高存之次子童時夏月身熱十晝夜止飲白
湯諸醫汗之不解以麻仁丸下之熱如故繆診曰此
傷暑也白虎湯是其本方因誤汗下虚甚加人參三
錢一劑微汗瞑眩少頃熱解更疏一方防其瘧痢仍
用人參二錢兼健脾清暑導滯之劑未幾瘧作如方
飲之瘧止痢又作存之不得已於生脉散中加益元
散飲之兒尫羸甚謂數日後死矣仲淳復至語之故
曰生脉益元散得之矣不診而諦視兒問糜甘否曰
甘大呼曰病去矣存之問故曰視兒目光炯炯且飲
食味甘是精神已王胃氣轉矣尋果脱然起
臧玉涵子歲半盛夏咳𠻳七日因浴受驚又傷食大熱
倦頓三日不敢與藥目翳唇繭舌乾仲淳曰此暑病
也當與白虎湯曰腹瀉石膏無害乎曰先以天水散
探之服二錢少頃藥夾痰而吐微汗身凉黃昏復熱
又以天水散二錢不效仲淳曰其為暑症無疑當以
白虎湯加人參因兒患肺熱且止再診之曰暑邪客
於皮膚分内有熱無寒是為癉瘧斷當用白虎湯連
服二劑不效鼻露眼開口不納氣勢甚危曰此正氣
不足勝邪也刺瘧論云凡瘧先時一食頃乃可治過
時則失之也又云無刺熇熇之熱無刺渾渾之脉無
刺漉漉之汗意者服藥不得時耶將前藥并劑煎露
一宿雞鳴温服之病頓失不須調補精神漸復以此
知察病望氣及服藥之貴及時也
蔣于宫第五子一歲傷暑發熱服此藥(驚風之劑)十餘日驚
搐幾殆又進蠟丸等死去矣予察其悞中於藥以補
脾湯加減治之立愈(慈幼篾)
小兒(傷食)
陸道先治一兒多食果腹脹醫罔效光取桂麝瑞香三
味為丸服之立愈(平湖縣志)
龔子才治一小兒食粽後咬牙欲吐頃間腹脹昏憒鼻
青黃赤此脾土傷而心肝動食積發厥也先令雞翎
探吐出酸物頓醒節其飲食勿藥而愈
一小兒好喫粽成腹脹痛用白酒麴末同黃連末為丸
服之而愈
一小兒因停食脹痛服峻利藥後患瘧日晡而作此元
氣下陷以補中益氣湯治之愈
高鼓峰治吳章成弟八歲發熱悶亂大便不通醫作感
冒治高曰此得之傷食因發散太過遂成虚熱兼風
藥燥血故不便耳(名言當玩)先以六味飲加肉從蓉三錢
飲之下黑矢數十枚繼以補中益氣湯數劑而諸症
悉除
薛立齋治一小兒傷食發熱面赤或用養胃湯枳實黃
連山查治之更加腹脹午後發熱按其腹不痛此飲
食雖化脾胃復傷用六君子湯數劑而愈
一小兒傷食發熱嘔吐面赤服消導清熱之劑飲食已
消熱赤如故曰此胃經虚熱耳用四君子湯加升麻
柴胡各二分四劑而痊
一小兒傷食發熱面赤抽搐嘔吐氣喘吐痰以飲食傷
脾發熱肺氣虚弱所致耳用六君子湯加炒黑黃連
山梔各二分四劑而痊
一小兒飲食停滯服消導之劑曰此脾胃氣虚不能剋
化也法當調補為善若數用剋伐之劑脾氣益傷飲
食愈停矣已而腹内人結一塊寒熱潮熱食少作惡
大便不實用四君子湯飲食漸增又用補中益氣湯
而愈
萬密齋治孫監司女病後誤食菱角傷脾面腫而喘用
錢氏異功散加藿香葉以去脾經之濕紫蘇葉以去
肺經之風一劑而安
外甥女有食積脾虚病痘後又傷食甚瘦腹脹不喜食
用胃苓丸方加枳實炒神麯麥芽青皮作丸服之
一兒因傷食腹痛脹醫下之而愈又傷食腹脹醫再下
之曰非其治也誤殺此兒果半年而死或問故曰凡
飽食傷胃而脹宜消導之脾虚不能消食而脹宜補
之以助其傳化醫者不察乃一下再下致腹大無紋
臍突背平脾腎皆傷不死何待
王閑一子周歲因食猪肉受傷肢體瘦削使人求藥問
其詳乃食積疳此有餘病也與脾積丸五粒教以猪
肉湯吞之果下一塊如小指大涎沬裹之而出頓安
馬銘鞠治華氏子連食冷鴨子二枚午間又縱恣飲食
更餘病發上不吐下不瀉胸腹脹滿目閉氣喘身熱
按其胸腹則雙手來護曰食也鴨子黃閉氣得水則
化今尚在胃口急索大棗數枚煎湯入砂仁錢許以
通其氣兒渴頓飲椀許氣漸通目開手足亦漸流動
再煎飲之夜半吐瀉交作次日勿藥而愈
立齋治楊錦衣子十歲腹脹痛服消導藥不應彼以為
毒請診其脉右關沈伏此食積也河間云食入即吐
胃脘痛更兼身體痛難移腹脹善噫舌本強得後與
氣快然衰皆脾病也審之果因食粽得此以白酒麴
熱酒服而愈
張子和曰舞水一富家有二子長者年十三幼者年十
一好頓食紫櫻一二斤每歲須食半月後一二年幼
者發肺癰長者發肺痿相繼而死張常歎曰人之死
生命耶天耶古人有詩爽口味多終作疾真格言也
天生百果所以養人非欲害人然富貴之家失教縱
欲遂至於是
吳振公次女四歲傷食吐瀉發熱發顫予謂此女多食
瓜果致藏氣不行釀成濕熱既經吐瀉濕去熱留藏
府之中無隂相養故變成風象為定參术半夏砂仁
乾薑厚朴歸苓一方某醫謂弱齡女子豈得服參术
遂易他藥服至五日人事昏沈頭徧睛露復延治以
温中補脾救之立甦(慈幼篾)
小兒(受驚)
竇材治一小兒因觀神戲受驚時時悲啼不食如醉已
九十日危甚令灸巨闕穴五十壯即知人事曰適間
心上有如火滚下即好服鎮心丸而愈
萬密齋治一小兒年五歲夢中驚哭抱其母叫怕此因
被驚嚇得之為製一方用人參麥冬茯神黃連棗仁
柏子仁炙甘草為末山藥粉糊丸黍米大每服二十
五丸燈草湯下未盡劑而安
龔子才治一小兒五歲因看會見裝鬼臉被驚嚇兩眼
黑睛翻向裡白睛翻向外視物微覺一綫諸醫束手
龔視之曰此兒曾出痘疹否對曰未曰俟出痘疹可
治逾月痘疹盛行其兒似有將出之機因延治以綿
胭脂水泡出汁慢火熬成膏塗兒兩眼胞上下一日
塗兩次直致痘疹靨後其眼復舊未曾發明其故
吳孚先治一小兒先天薄弱膽氣甚小六歲時在塾中
見師以戒方在渠背後責同學生驚而受病不時驚
叫叫必左脚提起震地一聲五六年矣百治不效吳
曰肝喜驚呼肝氣虧損極矣然腎為肝母心為肝子
用補肝腎并鎮心安神之藥五十餘劑丸藥三料而
愈
楊士瀛云小兒口噤不開猪乳飲之良月内胎驚用硃
砂牛乳少許抹口中甚妙此法諸家方書未知用予
傳之東宫吳觀察子病此用之有效(本草綱目)
馮楚贍治張氏兒周歲卧低炕睡中墜下毫無傷損嘻
笑如故但自後右手足攤軟不舉手不能握足不能
立脉則洪大久按無力知為先天不足復於睡中驚
觸氣血不周行之故與熟地四錢麥冬一錢五分炒
白术二錢四分牛膝二錢五味子四分製附子五分
煎小半鍾入人參汁二三分沖服六劑手足輕強精
神更倍
陸養愚治陳雲谷子年十四四月終自館中歸偶戲水
旁一人在後曰師來也因驚仆水頭面俱濕回家夜
間身熱頭痛至晨煩躁不安胡言亂語及問之欲言
而不能出聲或謂六脉浮緊此傷寒也表氣鬱冒致
裡氣不舒故煩亂宜大汗之用五積散令密室重覆
汗出透衾明日手足搐搦項背強直氣出不納自汗
不語又投抱龍丸鈎藤散不效脉之兩寸浮數而散
關尺沈弱而濇此因驚恐肝腎受傷經曰驚則氣亂
胡言亂語氣亂故也語不能出者氣下故也初時以
平肝鎮心之中少佐以壯氣血之品病當自愈乃誤
為傷寒大發其汗汗多則亡陽變而為痙強直搐搦
蓋痙症也經曰陽氣者精則養神柔則養筋今陽氣
竭血無所附以養筋故不柔和也陽氣盡浮於外故
氣不納而自汗不語急用大料參芪為君以救垂絶
之陽四物為臣入天麻以養肝經之血棗仁五味為
佐以收耗散之神甘草麥冬為使以徹浮遊之火二
劑頓減復以硃砂安神丸間服旬日而安
萬密齋治胡鳳厓子痘後傷食成疳肌瘦髮穗一醫治
之已效别生一病似癎非癎晝則安静夜則夢寐間
抱其乳母叫云我怕我怕如人捕之之狀詢其由兒
性畏藥醫來灌服必將針火恐嚇之蓋恐則傷腎又
腎藏志虚則神志不寧而生驚寤則神栖於心寐則
神栖於腎脾為往來出入之門戶以補脾為主安神
次之補脾肥兒丸安神丸調理半年而安
英山大尹吳清溪子病驚風皆作風治之不效曰非風
也乃因驚得之風從肝治驚從心治不識病原如何
有效乃取至聖保命丹治之搐止矣
馬元儀治一童子讀書見其師因恐致病從朔日起昏
憒不知人事七日乃甦羣作驚治延久不瘥曰此恐
也非驚也或問驚恐何以别之曰驚從外來恐從内
驚則傷心恐則傷腎腎傷於恐真水受虧龍火泛越
擾亂神明復遇朔日謂之重陽其隂更為之困至七
日而隂氣來復然後龍歸窟宅如風雲散而天氣清
明也治宜壯水之主以鎮陽先以六味地黃湯補其
真隂加遠志以通神明肉桂導龍火歸源服此後竟
不作
小兒(驚風)
萬密齋治徐道淑子病驚風先請張醫治之不效萬至
病已七日發搐無時痰鳴氣急勢甚危按治驚之法
先降其痰次止其搐後補其虚一言以蔽之惟治其
火而已乃用河間凉膈散改朴硝為馬牙硝水煎成
湯入青礞石末調服之痰下喘止隨用瀉青丸導赤
散二方相合作湯服之而搐止餘熱未除張主小柴
胡湯竹葉湯凉驚丸皆不然之乃用四君子湯加炒
黑乾薑一服身凉徐問故曰大凡小兒肝常有餘脾
常不足肝主風搐搦氣逆皆属於肝經曰太過則乘
其所勝而侮所不勝故肝木旺則乘脾土侮肺金夫
肝火名曰龍雷水不能制寒不能勝故以炒乾薑合
參术甘草之甘温以補為瀉而愈也
按治法仍以寒凉折其標以甘温固其本若據後
半云云豈不打成兩橛
汪元津子年五歲傷食成瘧瘧後發搐乃脾虚病也萬
曰凡治驚風必用瀉青丸導赤散雖良工不能廢其
繩墨也今此症不可瀉宜用調元湯琥珀抱龍丸如
言服之而搐止但目不能開昏昏喜睡蓋脾虚極矣
脾主困故喜睡目之上下胞属脾脾虚故不能開也
仍以調元湯補其虚琥珀抱龍丸安其神脾喜樂命
平日所與作伴嬉戲者環列牀前取鼓鈸諸器擊之
或歌或舞以引之(設法亦善)病皃之目乍開乍閉以漸而
甦不喜睡矣
羅田令朱女未周歲病驚風萬用瀉青丸是丸治驚風
之秘方也服之不效而搐轉甚蓋喉間有痰藥末頗
粗為頑痰裹住黏滯不行之故乃煎作湯用薄綿紙
濾去滓一服而愈
羅田曾教諭子病驚風先請一醫繼召萬同治醫主小
續命湯多辛燥之藥必反助火邪而病益甚不如通
聖散為愈服未盡劑而安(治風病者宜三復此)
張世魯子病驚風已十七日矣目右視而眨(音劄目動也)口
右張而動手足向右掣引舌上黑胎勢甚危急令急
取薄荷濃煎湯洗其舌謂之曰若黑胎去而舌紅則
病可治否則不可治也洗之黑胎盡去以瀉青湯作
大劑服之口眼俱定手口不掣以凉驚丸至聖保命
丹調理十日而安
聞氏子六歲病驚風延萬至則悶死治凶具矣視其形
色未變與神仙太乙丹半粒穵口灌之並蘇(方見蠱門)
留都金二守女患驚風甚危諸醫皆勿救自用活絡丹
一丸即愈(外科蘆揮)
陳三農治一小兒急驚雙眸突出舌吐三寸角弓反張
兒科望而却走曰此風火相扇風痰上涌而然用稀
涎散薺汁調服吐痰涎數目舌俱收後三日復如前
症以腸胃膠痰尚在下也以神效丸薑湯化下去膠
痰二三升愈
曾世榮治總管楊侯幼子四歲臘月得患驚風搐掣諸
醫調治前症俱解但神昏不食四肢微冷已五日矣
前醫用醒脾治陽之藥不一而召曾診六脉獨脾脉
沉滑餘脉微緩脾脉沈而滑者此積藴在脾乃為脾
約當主大便不利非隂厥也彼曰然遂用瀉黃散加
大黃水煎併三服大補一隂厥也神氣清而飲食進
隨獲安此隆冬用大黃之功也用藥如用兵當用
豈容自己如五月渡瀘雪夜平蔡何待秋高馬肥而
後為之若拘以四時取用則兵藥無成功矣(幼幼心書)
大德戊戌夏曾因幹出郭至五里外有夫婦二人抱子
而哭於道旁問之答曰入城探親三歲孩兒忽得驚
風不省人事觀其面色青黯目閉神昏診之六脉全
無按太衝脉沈而微有曾顧謂曰毋慮此子可救且
左右竟無人家遂於路側拾得破椀半邊有薑小塊
細嚼捻汁椀中用五苓散蘇合香丸寬氣飲澆水調
和灌下十數次漸覺氣回聲出目開自此蘇(同上)
衡州同知胡省齋因其子驚風曾治之愈問曰五苓散
何以愈斯疾乎曰此劑内用茯苓可以安心神用澤
瀉導小便小腸利而心氣通木得桂而枮以抑肝氣
而風止故多主驚風施之他症又有說胡深然之(同上)
薛立齋治舉人杜克宏子發熱抽搐口噤痰涌此肝膽
經實火之症即急驚風也先用瀉青丸一服又用六
味丸二服諸症頓退乃以小柴胡湯加芎歸山梔釣
藤而安却用補中益氣湯而愈
冬官朱小溪子項間結核面色痿黃肌體消瘦咬牙抽
搐頭摇目眨此肝木剋脾土也用六君子湯九味蘆
薈丸治之而愈
儒者王文遠子患瘰癧痰盛發搐服金石香燥之藥手
足筋攣此肝血復傷而致急驚風也遂用加味小柴
胡加鈎藤山梔芎歸一劑又以六味丸料加五味麥
冬煎服而安
奚氏女六歲忽然發驚目動咬牙或睡中驚搐痰涎涌
盛乃肝木剋制脾土不能攝涎而上涌也當滋腎水
生肝血則風自去而痰自消矣遂用六味丸而愈
薛鎧(立齋父)治一小兒七歲患急驚將愈而發熱驚悸或
用祛風化痰之劑更加驚搐吐痰喘𠻳腹膨少食惡
寒又用抱龍丸等更加大便似痢寒熱往來殊類風
症視之以為脾氣虧損諸經無所資養而然用四君
子湯少用升麻柴胡以升補陽氣而愈
萬密齋曰一小兒驚風後右手強硬五指拳曲不能舉
物兼口角流涎語言蹇濇此脾有濕痰脾不足而肝
木乘之不可治也
陳自明治一小兒昏憒六日不省一小兒驚風發搐諸
藥不效手足尚温謂其父母曰吾能活之與之針涌
泉二穴足心良久而甦喜而稱謝萬曰此病得之傷
食宿食成痰痰壅作搐今病雖愈宿痰未去恐他日
再作當制丸藥以除其根不然神氣漸昏必成癇也
乃謂為牟利不信次年八月果成痰迷之病二便不
知水火不避復求治因制一方以黃連山梔瀉其浮
越之火膽星白附子炮以去其壅積之痰茯神遠志
石菖蒲硃砂以安其神麝香以利其心竅用獖猪心
中血和神麴糊為丸如黍米大燈心湯下調理半年
不復發矣人與之灸風池(腦後風府兩旁)曲池(兩肘外曲處)三里
(曲池之下)六穴而安(因驚風成癎)
龔子才治一兒瘛瘲啼叫額間青黑此驚風肝木乘脾
腹中作痛也先用六君子湯加木香柴胡鈎藤鉤啼
叫漸緩更加當歸二劑而安
一小兒沈困發熱驚搐不乳視其脉紋如亂魚骨此風
熱急驚之症也先用抱龍丸少許祛風化痰後用六
君子湯加柴胡壯脾平肝遂熱退驚定而愈
周必大二老堂雜志云開元錢最治小兒急驚以水磨
服少許神效余意小兒心受熱而發驚肝生風而發
搐蓋木邪侮土用金制木之義耳似亦有理(續醫說)
高鼓峰治吕坦人子生甫數月忽急驚風抽搐直視發
熱不乳醫以抱龍丸及羌活防風薄荷僵蠶等作煎
調服坦人商於高高曰誤矣此脾土虚而肝木盛也
急用五味異功散(補脾)加煨薑(制肝)進之少頃熟睡微汗
熱退而乳
馮楚瞻治黃氏兒甫五月忽發抽掣竄引角弓反張一
夜五次發則二便併出額汗如雨勢甚危篤馮視之
亡陽之勢俱備矣詢其由因常生重舌屢服五福化
毒丹服後必瀉數次即愈蓋陽虚肆進苦寒脾傷下
元虧極肝木無養挾火上乘脾土益傷虚風乃發以
人參白术各一錢熟附四分煎服服後安然静睡下
午復發隨服隨安數劑而愈
吳孚先治一小兒吐瀉後失於調治忽痰涎上涌面色
青白似搐不搐右手脉沈遲而弱關紋隠隠手足尖
微冷此慢驚也不速治即成慢脾莫救用白术人參
甘草黃芪半夏炒冬瓜仁炮薑製附而安
龔子才治一兒目内色青發搐目上視叫哭不已或用
牛黃清心丸不愈反咬牙頓悶小便自遺此肝經血
虚甚故耳用補中益氣湯及六味丸而瘥
一小兒潮熱手足發搐痰涎上涌手足指冷左腮自申
酉時青中隠白此肝經虚弱肺金所勝而潮搐脾土
虚弱而足冷也用補中益氣湯以補脾肺六味丸以
治肝腎而愈蓋病氣有餘當認為元氣不足若用瀉
金伐肝清熱化痰則誤矣
一小兒嘔吐不食手足搐搦痰涎上涌手足指冷額黑
唇青此腎水勝心火也用五味異功散加木香炮薑
頓安乃去炮薑再劑而愈
立齋治太平王職坊子患瘧疾恪用化痰之劑虚症悉
至殊類驚風曰小便頻數肝經隂虚也兩目連眨肝
經風熱也作嘔嬾食胃氣虚弱也泄瀉後重脾氣虚
弱也用補中益氣湯六味地黃丸而痊劉應昌子
患瘰癧恪用化痰之劑致與前症同亦用二方而愈
汪表聖次子兩歲偶感風邪發熱身顫角弓反張日服
此藥(蓋驚風金石風痰之品)及羌防膽星全蠍之品昏沈欲絶
蓋不知小兒氣血未壯不耐風寒纔犯之即發痙病
但助其氣血即風除神爽一用此等藥治則風門大
開榮衛無主舊病未去新病益增安望生理予與五
味異功散加柴胡二分桂枝一分附子一分連服二
劑而瘥(慈幼篾之此與喻嘉言論同)
小兒(慢驚)
孫文垣治姪孫女周歲發慢驚眼開手拳目不動移脚
指微動自䪿門後遍身如火喉中痰聲口中痰沬腹
脹下氣大便亦行先以牛黃丸蘇合丸進之不效後
與藥皆從痰沫流出通關散吹鼻無嚏自申至戌不
醒面色素青白氣禀甚弱因婢女抱之失跌受驚發
熱此驚氣乘虚而入在法不治姑以人參三錢薑汁
拌炒煎湯頻頻用匙挑入口中初三四匙皆不受又
與五六匙得一二匙下咽便覺痰聲少緩因頻頻與
之喉中氣轉目能動再以六君子湯加天麻石菖蒲
僵蠶澤瀉薄荷煎服乃略啼吮乳次日咳𠻳語聲不
出小水短少以辰砂益元散一錢燈心湯調下熱退
聲出改以四君子加陳皮五味麥冬桑白皮桔梗杏
仁薄荷一帖全愈
王叔權云澧陽有士人之子驚風後頂腫諸藥治之不
效舉家驚惶至十分危急忽遇友人薦一醫士素無
名稱者至則以半夏南星為細末新水調傅不至一
時而其腫消人異而問之曰此古方也又此症若灸
則宜灸前項等穴(資生經)
葉弘士之子歲半慢驚服金藥及風痰之劑昏悶七日
指紋直抵三關醫辭不治予投以加減補脾湯立愈
(慈幼篾)
搐搦
陳文中治尚書洪端明子始生未及三個月腹脹滿足
肚冷顖門高急上氣涎潮四肢搐搦同坐衆官皆言
死症洪公曰我在前死了七八個兒子皆是這般症
候此兒子足見難醫枉廢生受亦不召醫視之或告
陳因往視而謂之曰小官人此症候不死尚可救活
運使曰此兒必死毋勞用計衆官聞文中之言皆喜
遂從旁勸曰陳君高明既有救療之心豈無起死之
策從其言而治之以觀效否何如運使從說乃用油
珠膏一服次用長生丸一服便下黃稠粘涎約半盞
内有白妳塊如小豆大十餘塊是風痰結聚乳妳一
併便下後用前胡厚朴散加附子兩片二服而愈(病源)
(方論)
淮西戴運使小娘子始生周歲腹中氣響痰涎壅閉手
足抽掣欲與芎蠍散斡取痰涎運使曰兒子小難依
此施治陳曰前制參劉菊坡小兒始生五個月因作
搐乃服芎蠍散斡去痰涎次服油珠膏即愈菊坡贈
一跋於卷末今運使小娘子因驚嚇畜冷氣於喉厭
間傳入肝膽其氣上不能升下不能降血氣不能流
轉故痰涎壅閉而作搐也若不依此施治必不起遂
以芎蠍散一服用手法斡去喉厭寒痰約半盞次用
油珠膏二服後用補脾益真湯三服再用前胡厚朴
散長生丸各二服而愈(同上)
小兒(發搐)(即瘛瘲)
萬密齋治一小兒二歲發搐已死家人痛哭乃阻之曰
此兒面色未脱手足未冷乃氣結痰涌而悶絶非真
死也取艾作小炷灸兩手中衝穴火方及肉而醒大
哭父母皆喜遂用家傳治驚方以雄黃解毒丸十五
丸利其痰凉驚丸二十五丸去其熱合之煎薄荷湯
送下須臾利下黃涎搐止矣
一兒發搐痰涌有醫用白餅子下之不退凡三下病益
深合目昏睡不哭不乳喉中氣嗚上氣喘促大便時
下萬曰五臟氣絶不可治轉下之過也彼醫曰白餅
子錢氏下痰神方也萬曰盡信書不如無書錢氏小
兒皆出於門人附會之事也(虞天民謂錢乙書出於門人閻孝忠所集非錢)
(氏本意)也蓋人之有痰猶木之有津時令大熱草木流
津痰自熱生此明驗也痰猶水也附氣自行過顙在
山豈水之性哉乃博激使之也今痰隨火上不知降
火而反下之損其胃氣胃氣既敗五臟俱損故目不
開者肝絶也昏睡不語脾絶也啼聲不出者心絶也
喘促痰響者肺絶也便尿遺失者腎絶也果不可治
而死
一小兒周歲發熱而搐以瀉青丸投之不效乃問其發
搐之狀其母曰搐過後只好睡以乳與之則飲不與
則不思醒時則戲作猫兒聲見人則笑不發搐便是
好了萬曰醫要識症藥要對症怪底前藥之不效也
以導赤散服之一劑而安其父問故曰心臟属火其
聲為笑火生於寅属虎猫者虎之類也猫聲而笑知
非肝病乃心病也故以導赤散瀉其心火而安
一兒發搐五日不醒藥石難入萬針其三里合谷人中
而醒父母喜曰吾兒未出痘疹願結拜為父乞調養
之萬曰曩用針時針下無氣此禀賦不足也如調理
數年後出痘可保無事若在近年不敢許次年果以
痘疹死
張子和治李一小兒病手足搐搦張曰心火盛也勿持
其手當聽之此由乳母保抱太極所致乃令埽净地
以水洒之水既乾令復洒之令極濕俛卧兒於地上
良久渾身轉側泥涴皆滿仍以水洗之少頃而瘥
子和曰小兒風熱驚搐乃常病也當搦時切戒把捉手
足握持太急必半身不遂也氣血偏勝必痺其一臂
漸成細瘦至老難治當其搐時置一竹簟鋪之凉地
使兒寢其上待其搐風力行徧經絡茂極自止不至
傷人
予嘗診一兒見其左掌拳曲詢其由乃小時患驚
搐為母抱持太急病愈手遂不能伸舒按此症若
初得以大劑肝腎隂劑與之必能伸舒如故惜世
無知者
葛茂林治少師楊公子當暑而驚眩已絶且移之木矣
葛趨而入曰無傷也亟出之公曰兒已噤矣奈何劑
也葛曰予無劑也所恃者天上雲耳雲生而凄凄欲
雨隂氣舒而陽鬱消吾以清利物煑水而蒸於下其
可瘳乎果如其法而疾愈迨至日暮則其子已戲於
庭矣(杭州府志)
一兒發搐先取善推法推之止向後發病益危甚萬曰
推法者乃針灸按摩之遺意也經曰無刺大虚人推
搯之法壯實者可用之如怯弱者其氣不行推則有
汗反傷元氣也其家不信萬曰不死必成癇半月後
果死
一兒發搐因用推法萬曰病成癎矣可奈何蓋壯實之
兒可用之若怯弱者其氣反不行矣推法者乃發表
之意痰聚在心不得出也幸初成癇當可治若久則
為終身錮疾不可治也立方用黃連五錢硃砂二錢
五分白甘遂三分膽星一錢為末米糊為丸獖猪心
血杵勻丸芡實大每服一丸燈草煎湯化下夜服三
日服一遂安
一兒發搐醫以二陳湯薑汁竹瀝治之不效萬視其外
侯三關青氣兩頰赤色目常直視指如撚物曰此得
之外感未與發散熱入於裏錢氏曰肝有熱則目直
視得心熱則發搐又曰兩頰赤而目直視必作驚風
小兒肝常有餘又乘木旺之時當與瀉肝若二陳湯
陳皮半夏生薑之辛皆助肝之物經曰以辛補之所
以無效乃用瀉青丸瀉肝木之有餘導赤散以瀉心
之火一服而搐即止因其胎禀素怯脾胃且弱恐後
作搐便成癇疾又與琥珀丸常服而安
邑中有儒醫治病多良方惟性太執不知變通時有兩
小兒發搐萬謂急驚當用凉瀉導赤散瀉青丸是也
彼謂驚風者肝火鬱遏而成火鬱則發之(論極是)小續
命湯是也(方大謬)人從而兩治之萬治者生彼治者死
薛立齋治一小兒三歲因驚搐搦發熱痰盛久服抱龍
丸等藥反致面色或赤或青此心肝二經血虚風熱
生痰不足之象也用六味丸滋腎生肝血用六君柴
胡升麻調補脾胃而安
高鼓峰治徐彦為子甫四歲盛夏發熱驚搐不已腰曲
目直小便短赤面無神色醫作傷寒不應高視之曰
火燥生風風滛末疾非傷寒也用滋水清肝飲盡一
劑而汗解便利熱退高曰瘧至矣立用五味異功散
(補脾)加麥冬五味(生脉清暑)十餘劑而愈
陸肖愚治鞠氏子年十一向因水土不便泄瀉瘦弱四
月終旬蒸熱滛雨忽患頭面大腫手足身體亦微腫
或謂風熱與蘇葉羌防升麻柴葛等汗大洩既而痰
涌吐逆語言不倫身強直手足振掉又謂急驚風用
抱龍鎮心等丸不效脉之浮緩而弱此因脾虚土不
勝水值濕氣盛行内濕與外濕相感而作腫治宜健
脾滲濕乃反發汗致升動其臟腑之痰涎漏洩其經
絡之津液宜其變症若此也因用六君子湯加歸芍
投之一劑而吐止數劑而僵直振掉除又數劑精神
復加澤瀉倍茯苓數十劑而腫消瀉止
薛立齋治憲幕顧斐齋元孫二周項結核兩臂仄張素
敗毒果係前症遂與六味丸一服侵晨灌之午後肢
體如常
一兒兩目眨動手足發搐數服天麻防風丸之類以祛
風化痰前症不愈其痰益甚得飲食諸症稍愈視其
準頭及左頰色青黃曰脾主涎此肝木制脾土不能
統攝其涎非痰盛也遂用六君子湯加升麻柴胡鈎
藤二劑飲食漸進諸症漸愈又用補中益氣而安
萬密齋治一小兒痰壅發搐氣促而喘用礞石滚痰丸
桑白皮煎湯碾碎調服之喘定痰下搐亦止矣
一小兒七月發搐無時昏睡不醒不哭不乳搯之劄之
不痛㗜之鼻不嚏灌藥不入曰此真搐也不可治矣
密齋父治一兒滿月後發搐以至聖保命丹治之而安
小兒(慢脾風)
喻嘉言治門人王生表兄沙無翼之子縱啖生硬冷物
一夕吐食暴僵不省人事醫以驚風藥治之渾身壯
熱面若裝硃眼弔唇掀下利沾汚診畢謂曰此慢脾
風候也脾氣素傷更以金石藥重傷今已將絶故顯
若干危症須用起死回生之法解盡前藥復用補劑
庶可挽回但非一朝夕之功須七日方醒恐信不篤
而更醫無識反得諉罪生謗王生堅請監督其家且
以代勞且以壯膽於是用烏蠍四君子湯每日灌一
大劑每劑用人參一錢渠家雖暗慌然見面赤退而
色轉明潤便瀉止而動移輕活似有欲言不言之意
亦自隠忍至第六晚忽覺手足不寧揭去衣被始極
詆人參之害王生先自張皇任其轉請他醫纔用牛
黃少許從前危症復出面上一團死氣但大便不瀉
耳重服理脾藥又五日方甦
楊乘六治孫氏子慢脾症痰涎涌盛咳𠻳身熱抽搐自
汗嗜卧露睛撮空手振屢進補脾逐風消痰之劑不
應楊曰此症風自内出本無可逐痰因虚動亦不必
消只補脾土諸症自退今面白睛散舌滑白天柱已
倒虚上加寒非炮薑桂附何以追已去之陽而甦垂
絶之氣哉乃寫參附養榮方與之且嘱之曰如以稚
幼純陽無補陽之法無挽回矣一劑症減三劑全除
次用五味異功散加煨薑白芍而痊
薛立齋云一小兒常患停滯數服剋伐消導之劑以致
脾胃虚甚患吐瀉慢脾風而卒
萬密齋治一兒脾胃素弱病瀉以理中丸服之瀉未止
口内生瘡或謂前藥性熱助火復以冷藥投之身微
熱睡則揚睛曰此慢脾風矣脾胃本虚瀉則益虚口
中生瘡者脾虚熱也誤服冷藥則中氣益損昏睡不
乳虚損之極也當急作調元湯倍加人參服之調理
半月而愈
馬銘鞠治華叔蟾乃郎慢脾風五六日愈愈甫三四日
即過乳食不進角弓反張二便交秘有欲進以牛黃
丸者曰下咽死矣此病後虚症也然參且勿用用麥
冬三錢枇杷葉三片貝母二錢半桑皮錢半杏仁一
錢藿香一錢鮮糖球一枚蒼术人乳炒八分橘紅一
錢二分加燈心煎入薑汁服逾時小便隨利即腹寬
諸症悉退盡劑竟愈(廣筆記)
小兒(風前)
萬密齋治汪前川子年四歲七月病驚搐醫以拿法搯
止之八月連發二次仍用搯法九月又發萬曰痰聚
成驚驚久成癇幼科拿法即古之按摩法也病在營
衛者可用之使營衛之氣行亦發散之意病在臟腑
則不能去矣久則痰塞心竅不亟治必成痼疾古所
謂五癎者自此得之因立方以黃連瀉心中之邪熱
為君枳實半夏去胸中之積痰為臣硃砂寒水石之
墜以安其神為佐甘遂逐上焦之痰飲麝香以利竅
為使神麴作糊丸如龍眼大每服一丸用獖猪心銅
刀批開納丸其中縛煮待心熟取丸和心服之并飲
其湯名曰斷癇丸服猪心五個乃愈
陳氏子二歲病驚風失治成癇少月一發來求藥萬用
六一散末分三色(巧於點染)一色青黛相和名安魂散(青入)
(肝肝藏魂)寅夘時(属木)竹葉煎湯下一色硃砂相和名寧神
散(赤入心心藏神)巳午時(属火)燈心煎湯下一色入輕粉少許
名定魄散(白入肺肺藏魄)申酉時(属金)薄荷煎湯下調理半年
而安大凡癇病初得之者十療八九如過二三年後
者不可治矣時醫有用吐法者有用滚痰丸下之者
徒損胃氣百無一效有以夀星丸治者一杯之水豈
能滅車薪之火哉
萬壻李中菴九歲時得癇病常昏仆口眼俱合手足不
動喉無痰聲但僵卧如醉人知其為心病也乃用東
垣安神丸去地黃加茯神遠志石菖蒲以通其心竅
南星珍珠末鐵華粉以墜其痰湯浸蒸餅丸如黍米
大(凡用鎮墜藥及治上焦病者丸皆宜)細燈心湯下調治一年而愈
萬之季男七八歲時得癇病發則面先青慘目定口中
有痰如嚼物狀昏仆一食頃乃甦因教其母但見面
青目定時即以鵝翎探吐其痰(亦是一法)如法而行前後
吐痰二升許癇竟不發如此調理三年而安大抵癇
病皆痰也雖有五獸之名猪羊雞犬牛是也巢氏之
說後人多非之各隨其臟詳見錢氏方中凡氣實者
控涎丹氣虚者斷癇丸愈後以琥珀抱龍丹調之未
有不安者但年深者不可治也
薛立齋治一小兒患驚癇吐痰困倦半餉而甦諸藥不
效年至十三而頻發用肥厚紫河車生研爛入人參
當歸末搗丸桐子大每服三十五丸日進三五服乳
化下一月漸愈又佐以八珍湯全愈
一兒七歲發驚癇令其恣食人乳後發漸疎而輕至十
四復發用乳不效亦用河車丸數具而愈常用加減
八味丸而安後至二十三歲復發而手足厥冷仍用
前法佐以八味丸十全大補湯而痊又治數小兒皆
以補中益氣湯六君子湯六味八味等丸相間用之
皆得全愈
馮楚瞻治汪氏兒九歲因驚癇屢發抽掣語言不清勢
甚危篤脉之堅強久按無力詢其由痘後跣足行走
忽脚面浮腫疑為草露之毒服清凉解毒數劑漸腫
至腿又服五子五皮飲數劑忽一日僵仆卒倒乃成
驚癇之疾曰此痘後氣血大虚所以脚腫誤服清凉
乃腫至腿復加滲利削伐致虚火上乘無故卒倒猶
大人中風症也惟宜峻補氣血佐以舒筋活絡之藥
乃用當歸白术白芍煨天麻熟地茯苓牛膝銀花秦
芁熟附子之類三四劑後其勢稍緩以前方沖人參
湯調理一月而安
萬密齋治一兒四歲病驚已絶針其涌泉穴而醒自後
不發謂曰未服豁痰之藥恐發癇也不信未半年似
痰迷飲食便溺皆不知時復昏倒果成癇矣問其發
時能自知乎曰欲昏則發乃與錢氏安神丸加膽草
服之教其父曰病將發時急搯兩手合谷如此調理
一月而安
一小兒十歲餘得癇疾診之兩目渾白無有睛光語言
蹇濇舉動癡迷辭不可治另延醫治之竟無成功
黃州守萬魯庵子病癇見其容貎俊偉性格聦明謂曰
可治乃與琥珀抱龍丸方使自製服之
續名醫類案卷四十四
