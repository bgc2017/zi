續名醫類案卷八
錢塘魏之琇撰
熱病
滕曇恭豫章南昌人也年五歲母患熱病思食寒瓜土
俗所不産曇恭歴訪不得俄遇一桑門問其故曇恭
具以告桑門曰我有兩瓜分一相遺還以與母舉室
警異尋訪桑門莫知所在(南史)
唐武宗有心熱疾百醫不效青城山刑道人以紫花梨
絞汁而進帝疾遂愈後復求之苦無此梨常山忽有
一株目緘實以進帝多食之觧煩躁殊效(醫說續編)
張子和治常仲明之妻每遇冬寒两手熱痛曰四肢者
諸陽之本也當夏時散越而不痛及乎秋冬收歛則
痛(要言不煩)以三花神祐丸大下之熱遂去
李東垣治節使趙君年幾七旬病身體熱麻股膝無力
飲食有汗妄喜笑善饑痰涎不利舌強難言聲嗄不
鳴診得左寸脈洪大而有力是邪熱客於經絡之中
也两臂外有數二經灌溉通身終而復始蓋手之三
陽從手表上行于頭面之間陽併於陽勢甚熾焉故
邪熱妄行流散於周身而為熱麻胃熱則虫動虫動
則廉泉開故涎下熱傷元氣而為痰痰涎皆隨食入
胃慓悍之氣不循常度故多汗心火盛則妄喜笑脾
胃熱則消穀善饑肺金衰則聲嗄不鳴仲景云微數
之脈愼不可炙焦骨傷筋血難復也君奉養以膏梁
之味無故而加以火焫之毒熱傷經絡而為此病明
矣内經云熱淫所勝治以苦寒佐以苦甘以甘瀉之
以酸收之當以黃柏知母之苦寒為君以瀉火邪壯
筋骨腎欲堅急食苦以堅之黃耆生甘草之甘寒瀉
熱實表(據此耆草可云甘寒)五味子味酸止汗補肺氣之不足
以為臣炙甘草當歸之甘辛和血潤燥升麻柴胡之
苦平行少陽陽明二經自地升天以苦發之者也以
為佐㕮咀同煎清汁服之更繆刺四股以瀉諸陽之
本使十二經相接而瀉火邪不旬日良愈遂名其方
曰清神補氣湯(試效方)
張子和曰余向日從軍於江洭上一舟子病余診之乃
五實也余自幼讀醫經嘗記此五實之症竟未之遇
也既見之人竊私料之此不可以常法治乃大作劑
而下之殊不動搖計竭智窮無如之何忽憶桃花萼
丸頓下七八十丸連瀉二百餘行與前藥相兼而下
其人昏困數日方已蓋大疾已去自然臥憩不如此
則病氣無由衰也徐以調和胃氣之藥饘粥日加自
爾平復也(五實者脈盛皮熱腹脹前後不通瞀悶也)
蔣仲芳治蕭氏婦年二十餘素虚弱患熱病將一月一
夕忽瀝生薑燈心湯灌之下咽少頃微動細察之腹
痛甚問其大便云二十日不食亦不行矣以大黃一
两芒硝五錢桃仁當歸各三錢與之衆駭曰素有弱
症且病久何能堪此曰更有法在強與之遂去黑物
半桶即用人參五錢煎湯補之蓋因素弱急下後不
得不峻補也調理月餘而愈今連生三子此諸醫因
其虚而不治其實之悞也
樞密副使耶律斜軫妻有沈疴易數醫不能治耶律敵
魯視之曰心有畜熱非藥石所及當以意療因其聵
聒之使狂用泄其毒則可於是令大擊鉦鼓於前翌
日果狂呌呼怒罵力亟而止遂愈(遼史見說儲)
上洋劉公遠至洞庭山治病病者已氣絶劉曰無恐當
即活也但某今夜必欲觀劇又所演必劇武者從之
遂令以氊褥裹病人置場上已而鉦鼔喧沸則病者
欠伸復甦矣(張氏巵言觀其治法與前案頗同則為病亦必仿彿)
萬密齋治胡應龍五月患熱病治半月未愈脈弦數鼻
衂三四日一作左脇痛不能側臥先以炒山巵一個
婦人髮同燒存性吹入鼻中而衂止再以當歸龍薈
丸方作湯一劑而脇痛止再診其脈弦去而浮數日
當以汗觧蓋衞氣不共營氣諧和者當用桂枝湯以
治其陽今乃營氣不共衛氣諧和則當用黃連解毒湯
合白虎以治其陰使營衞和則得汗而愈也乃以二
湯合煎飲之先告之曰當戰汗勿驚也連進二劑果
汗而愈
胡龍嘉六月病熱身壯熱自汗出大渴喜裹體診其脈
弦大而虚萬為制一方小柴胡内摘柴胡人參白虎
湯内摘知母甘草巵子䜴湯内摘淡豆䜴共五味淡
竹葉煎名三合湯一劑而愈
繆仲淳治辛衡陽銓部熱病病在陽明頭痛壯熱渴甚
且嘔鼻亁燥不能眠診其脈洪大而實仲淳故問醫
師曰陽明症也曰然問投何藥曰葛根湯仲淳曰非
也曰葛根湯非陽明經藥乎曰陽明之藥表劑有二
一為葛根一為白虎不嘔吐而觧表用葛根湯今吐
甚是陽明之氣逆升也葛根升散故用之不宜宜白
虎湯加麥冬竹葉名竹葉石膏湯石膏辛能觧饑鎮
墜能下胃家痰熱肌觧熱散則不嘔而煩燥壯熱皆
觧矣遂用大劑與之且戒其仲君曰虜荆非六十萬
人不可李信二十萬則奔還矣又囑曰子時投藥五
鼔瘥天明投藥朝餐瘥已而果然或謂嘔甚不用半
夏何也仲淳曰半夏有三禁渴家汗家血家是也病
人渴甚而嘔是陽明熱邪熾盛劫去津液故渴邪火
上升故嘔半夏辛苦温而燥且有毒定非所宜又疑
其不用甘草口嘔家忌甘仲景法也
龔子才治一婦人夏間病熱初用平調氣血兼清熱和
觧之劑二三服不應熱愈甚舌上焦黑膈間有火𠻳
水不嚥診之两手皆虚微而右手微甚六七日内譫
語撮空循衣摸牀惡症俱見後用四物湯加黃蓍人
參白术陳皮麥冬知母熟附子服之一二時汗出熱
退次日復熱再服仍退又次日復發知其虚劇也遂
連進十服皆加附子而安
喻嘉言治王玉原昔年感症治之不善一身津液盡為
邪熱所鑠究竟十餘年熱未盡去右耳之竅常閉今
夏復病感纏綿五十多日面足浮腫臥寐不寧耳間
氣往外觸蓋新熱與舊熱相合狼狽為患是以難于
去體醫者不察其情治之茫不中竅延至秋深金寒
水令病方自退然淺者可退深者末由遽退也喻曰
面足浮腫者肺金之氣為熱所壅失其清肅下行之
權也(面腫可云足腫則未確終是陰虚血不配氣耳)臥寢不寧者胃中之津
液枯亁不能内榮其魂魄也(語殊牽強亦由陰虚肝火浮入胞絡也)耳
間大氣撞出者久閉之竅氣來不覺今病體虚羸中
無阻隔氣逆上冲始知之也(總不外陰虚二字)外病雖愈而
飲食藥餌之内調者尚居其半特挈二事大意為凢
病感之邪熱未退於此而補虚則熱不可除於此而
清熱則虚不能任即一半補一半熱終屬糢糊不得
要領然舍補虚清外熱更無别法當細審之補虚有
二法一補脾一補胃如瘧痢後飲食不能運化宜補
其脾如傷寒後胃中津液久耗新者未生宜補其胃
如傷有霄壤之殊也清熱亦有二法初病時之熱為
實熱宜用苦寒藥清之大病後也熱為虚熱宜用甘
寒藥清之(此說極透徹)二者亦霄壤之殊也人身天眞之
氣全在胃口津液不足即是虚生津液即是補虚故
以生津之藥合甘寒瀉熱之藥而治感之虚熱如麥
冬生地丹皮人參梨汁竹瀝之屬皆為合法仲景每
用天水散以清虚熱正取滑石甘草一甘一寒之義
也設誤投參蓍苓术補脾之藥為補寧不併邪熱而
補之乎至於飲食之補但取其氣不取其味如五穀
之氣以養之五菜之氣以充之每食之間便覺津津
汗透將身中藴畜之邪熱以漸運出於毛孔何其快
哉人皆不知此理急於用肥甘之味以補之目下雖
精采健旺可喜不思油膩阻滯經絡邪熱不能外出
久之充養完固愈無出期矣前哲有鑑於止寧食淡
茹蔬使體暫虚而熱易出乃為貴耳前醫藥中以浮
腫屬脾用苓术為治以不寐責心用棗仁茯神為治
致餘熱糾纏不已總由補虚清熱之旨未明故詳及
之
璛按寓意草中多有發前人所未發處至於支離
牽強處亦復不少如此案謂感冒後以甘寒清熱
最為肯綮然以補脾補胃立論便爾糢糊但當云
氣虚者宜補氣血者宜補血凢瘧痢後飲食不運
多氣虚宜氣分藥如參耆苓术之類凢感症後津
液不充多血虚宜地冬梨竹之屬以感症多餘熱
未清也何等明快然猶未免於偏常見痢以下多
而亾隂瘧以汗多而耗液飲食難運多由相火盛
而真氣衰非大劑二冬二地投之多見其纏綿不
已也至其論面足浮腫卧寐不寧尤屬隔靴搔痒
陸養愚治凌比部藻泉暑月榮歸煩勞過度夜間頭痛
如破内熱如火不寐汗多小水短赤舌上黃胎右脇
脹痛有謂頭痛身熱宜散者有謂煩勞之後宜補者
診之見其身熱喘語言間氣乏不足以息脈浮數按
之不甚有力曰此熱傷元氣也乃以河間桂苓甘露
飲加人參一錢服之片時汗止熱減喘定能言再與
一劑昏倦思睡次早脈浮按已平沉按弦而有力此
浮熱已除内熱未盡故脇腹尚微痛也與當歸龍薈
丸一錢五分空腹服之而後進粥至下午便通而色
黑痛即減後以參麥散調理而安
陸肖愚治史洞庭室四月間患頭痛發熱脈洪數見於
氣口用清觧藥二劑大約柴葛巵苓之類一醫謂頭
痛身熱乃太陽症而遽用柴葛不引邪入陽明少陽
乎汗未得而遽用巵苓寒涼之品表邪何由而觧不
將傳裏乎(以正傷寒論未嘗不是)用大清龍湯二劑病家止服
一劑夜間遍身如煆口渴咽亁已有譫語矣明日又
以非傷寒乃痛風也(觀前說其人亦頗閱書而臨症則鹵莽不堪迨福薄而氣浮[騣-凶+(鬯-匕)])
(抑識淺而意易移歟)用羌獨活首烏牛膝等二劑乃登高而歌
棄衣而走罵詈不避親疎再求診乃令數婦人縶之
謂洞庭曰此陽症也擾之益劇當以言寬諭之果如
言而止因先用糖水法灌之勢便緩隨以白虎加元
明粉苓連蔞仁犀角數劑而罵詈止時或妄言知大
便久不去也以潤字丸三錢投之夜出燥矢約二十
枚然譫語猶未全止仍進前湯又以丸藥二錢投之
出燥矢數枚糖便少許又三日方思粥飯以清氣養
榮湯調理之
吕東莊治吳華厓館僮夏月隨後湖上感熱症下痢膿
血身如燔炭(因是熱症否則下痢身熱為不治矣)曰此陽明病也不當
作痢治視其舌必黑而燥夜必譫語果如所言診之
則脈已散亂忽有忽無壯類蝦游不可治也吳強之
不得已用熟地一两生地麥冬當歸白芍甘草枸杞
佐之戒之曰汗至乃活夜來熱不減譫語益狂悖血
痢不下耳服藥後見微汗少頃即止診之脈已接續
分明洪數鼔指曰今生矣仍前方去生地加棗仁山
藥丹皮山萸(加減無當甚)連服六帖其家以昏熱甚每日
求更方令姑忍定以活人還汝再診脈始歛而圓乃
曰今當為汝去之用四順清涼飲之加熟地一两大
黃五錢下黑矢數十枚諸症頓愈越二日薄暮忽復
狂譫發熱喘急口渴此欲回陽作汗也與白术一两
黃蓍一两亁薑三錢甘草一錢歸芍各三錢盡劑汗
如注酣臥至曉病霍然已(後有發明節去以其說在語案多有也)
琇按先補而下再補而汗治法固善然此症在初
時數劑能與天水瀉心並行定不致如許决張
楊乘六族弟患熱症六七日不觧口渴便秘發狂踰墻
上屋赤身馳驟譫妄罵詈不避親疎覆蓋盡去不欲
近衣如是者五日矣時楊以歲試自苕上歸尚未扺
岸病人曰救人星至矣問是誰曰雲峰大兄回來也
頃之楊果至家人咸以為奇視之良久見其面若無
神两目瞪視其言動甚壯勁有力意以胃中熱甚上
乘於心心為熱胃故神昏而狂妄耳不然何口渴便
秘白虎涼膈等症悉具耶及診其脈豁大無倫重按
則空騐其舌黃上加黑而滋潤不燥乃知其症由陰
盛於内逼陽於外雖壯勁有力乃外假熱而内眞寒
也其陽氣大虧神不守舍元神飛越故先遇人于未
至之前遂以養榮湯加附子倍棗仁五味白芍濃煎
與之一劑狂妄悉除神疲力倦熟睡週時方寤渴止
食進而便通矣繼用補中益氣加白芍五味而痊
璛按傷寒門張令韶治一婦譫妄發狂以聲重且
長斷為實熱下之而愈此案亦壯勁有力斷為虚
寒補之而愈苐張案則脈伏全無為熱厥也此則
脈空豁無倫為陽越也故臨症者猶不可執一端
以為凖的也
朱湘波母病熱症痰盛喘急煩燥口渴喉中如烟火上
攻两唇焦裂足心如烙小便頻數董安于擬用十全
大補煎送八味丸朱以時方盛暑又係火症不敢服
招楊商之切其脈洪大而數無倫按之虚軟面色游
紅舌上生刺且歛束如荔枝曰此腎虚火不歸經脈
從而病反者也當舍時舍症從脈以治之方用八味
飲合生脈散倍加參地附子朱見方論與董合乃出
所擬方示楊楊曰天熱症熱非有灼見何敢用此無
庸疑也乃濃煎探冷與飲而愈
李氏婦年六十餘患熱症胸痛悶神昏沉氣粗便秘發
散消導增甚脈之滑數重按有力面色壅熱通紅滿
舌黃胎中間焦黑此食滯中宫賁門壅塞太陰之氣
阻而不運陽明之氣抑而不伸欝而為火也以大劑
疎肝益腎湯倍熟地與之當晩下黑矢數十塊諸症
大減次日再診脈見浮洪舌上焦燥黃胎盡脫而其
色反黑如炭問曰症減而色反黑何也曰向者食滯
便秘上下竅不通火悶不舒其燄不能上逹今以純
陰之劑便得通則壅塞之火隨便泄去而餘火未盡
者復炎而上行所以舌反黑耳前方加棗仁當歸山
巵以滋水清肝舌黑退再以生金滋水及六君子加
歸芍全愈
朱氏媪熱病痞悶眼赤羞明遍身瘡腫大便燥結小水
痛澁聞聲則惕然而驚醫與觧毒清火導赤十餘劑
火益甚不食不眠脈之浮分鼔指沉則緩大两關洪
軟而遲知其外症悉假火也與參附養榮湯不敢服
楊曰此症本為憂慮所傷致三陰虧損又為寒涼所
迫致虚火游行冲於上則两目赤澁流於下則二便
艱難乘於外則遍身瘡腫塞於中則胸膈痞悶故其
摽則似實熱其本則甚虚寒也若果係實熱何以聞
響則驚寒涼頻進而反甚也藥下咽即卧至五更大
叫餓甚自寅及已連進粥三次大便潤而小水長諸
症悉退原方去附子十餘劑全瘳
張飛疇治一婦寡居五月間忽壯熱多汗煩渴耳䏊脇
痛醫用柴葛桂枝等劑其熱彌甚汗出不止胸滿昏
沉時時噫氣診之右脈數大左脈少神舌胎微黑此
伏氣自少陽發出故耳聾脇痛法當用白虎清觧反
行發表升越其邪是以熱渴轉甚汗出多故在左脈
無神胃液耗故昏悶胸滿其噫氣者平素多欝之故
今元氣已虚伏邪未觧與涼膈去硝黃易瓜蔞根丹
皮竹葉一服熱減得睡但汗不止倦難轉側或時欲
嘔此虚也以生脈加棗仁茯神白芍扶元歛陰兼進飲
粥以扶胃氣渴止汗歛而脈轉虚微欲絶此正氣得
補而虚火漸息之眞脈也復與四君歸地而痊
柴嶼青治陳勾山輿人梁大發疹身熱譫語口渴遺尿
服藥增劇求治兩脈沉伏意其診尚未透擬用消毒
飲子不信勢已瀕危復求診脈尚如故探其舌燥烈
生刺且面垢唇焦始信為伏暑(即伏氣也發於陽明故現以上諸症)實
熱之症急投白虎湯二劑病解而脈始洪矣故臨症
者脈既難憑猶當察其舌也
王節齋常治一僕人病熱口渴唇亁譫語診其脈細而
遲用四君子湯加黃耆當歸白芍熱附子進一服熱
愈甚狂言狂走或曰附子差矣診其脈如舊仍增附
子進一大服遂汗出而熱退脈還四至矣
一婦人亦夏間病熱初用平調氣血兼清熱和觧之劑
服二三服不應熱愈甚舌以焦黑膈間有火𠻳水不
嚥診其脈两手皆虚微而右手微甚六七日内譫語
撮空循衣摸牀惡症俱見後用四物湯加黃蓍人參
白术陳皮麥冬知母熟附子服之一二時汗出而熱
退次日復熱再服仍退又次日復發知其虚極也遂
連進十服皆加附子而安
陳三農治一人身大熱两目出火口舌亁燥手足欲以
水浸不避親疎脈豁大服黃連觧毒湯益甚此心之
脾胃而心氣耗散故耳遂用炒黑亁薑一两人參三
錢白术一錢不用甘草者恐生者瀉心氣炙者緩中
致脾胃中火邪不得發散也三味煎服不逾時引被
自蓋戰汗出而愈夫亁薑微炒温中炒黑涼腎止瀉
張玉路治童姓者伏氣發於盛暑診時大發躁擾脈皆
洪盛而躁其婦云大渴索水二日不敢與飲故發狂
亂因令速與連進二盞稍寧少頃復索又與一大盞
放盞通身大汗安睡熱除不煩湯藥而愈同時有西
客二人亦患此症皆與水而安
薛立齋治一男子盛暑發熱胸背皆疼痛飲湯自汗用
發表之藥憒譫語大便不實吐痰甚多用十全大補
一劑頓退又用補中氣加炮薑二劑而愈
王肯堂治余雲衢太史形氣充壯飲啖兼人辛卯
夏六月患熱病肢體不甚熱而間揚手擲足如
躁擾狀昏憒不知人事時發一二語不了了而
非譫語也脈微細如欲絶有謂是隂症宜温者
有謂當下者時座師陸葵曰先生與曾植齋馮
琢庵二太史皆取决于王王謂是陽病見隂脈
法在不治然素稟如此又值酷暑外熾酒炙肉
炙宜狂熱如焚不大便七日矣姑以大柴胡湯
下之時用熟大黃二錢而太醫王雷菴力争以
為太少不若用大承氣王曰如此脈症豈宜峻
下待大柴胡不應而後用調胃承氣再不應後
用小承氣以及大承氣未晚也服藥大便即行
脈已出手足温矣乃謂雷菴日設用大承氣寧
免噬臍之悔哉繼以黃連解毒湯數劑而平七月初遂
與陸先生同典試南京不復發矣明年王請告歸里
偶得劉河間傷寒直格論讀之中有云畜熱内甚脈
須疾數以其極熱畜甚而脈道不利反致脈沈細欲
絶俗未明造化之理反謂傳為寒極陰毒者或始得之
陽熱暴甚而便有此症候者或两感熱甚者通宜觧
毒加大承氣湯下之下後熱少退而未愈者黃連觧
毒湯調之或微熱未除者涼膈散調之或失下熱極
以致身泠脈微而昏冐將死者若急下之則殘陰暴
絶而死蓋陽氣後竭而然也不下亦死宜涼膈散或
黃連觧毒湯養陰退陽積熱漸以宣散則心胸再暖
脈漸以生然後撫卷而歎曰古人先得我心矣余太
史所患正失下熱極以致身冷脈微而昏冐欲絶也
下與不下大下與微下死生在吁吸間不容髮鳴呼
可不愼哉宜表而出之以為世鑒
馬元儀治馮太史因客邸無聊挾妓為樂値内虚之際
又苦暑熱因而晝夜發熱煩渴引飲焦躁不寧脈之
細數而急尺帶弦神氣不清此房勞過度眞陰受虧
陽往乘之也且煩渴身熱神昏火邪内擾外淫已極
當此盛夏火炎土燥垂絶之陰其足以供燔灼者幾
何若不急救其陰大事去矣用生首烏二两為君以
救肝腎之陰佐以黃連知母柴胡黃芩枳殼半麴橘
紅杏仁熱化痰之品一劑而神氣清再劑而大便觧
熱觧大半再以人參製首烏鱉甲丹皮白芍甘草調
和陰陽之劑而退熱又以人參逍遥散而安
張意田治角江焦姓人七月間患壯熱舌赤少腹滿悶
小便自利目赤發狂已三十餘日初服觧散繼則攻
下俱得微石而病終不觧診之脈至沈微重按疾急
夫表症仍在脈反沉微者邪䧟入於陰也重按急疾
者陰不勝其陽則脈流薄疾并乃狂矣此隨經瘀血
結於少陽也宜服抵當湯乃自為製蝱虫水蛭加桃
仁大黃煎服服後下血無算隨用熟地一味搗爛煎
汁時時飲之以救陰液候其通暢即用人參附子炙
草漸漸服之以固眞元共服熟地二觔人參半觔附
子四两漸得平復
施笠澤治孝廉唐後坡長公病寒熱面赤頭齒大痛診
之脈洪而數此熱病也當用白虎湯每劑石膏一两
一劑而頭及齒痛俱已寒熱亦除但脈尚摶指曰須
仍前再進一劑不然两日後定發癍矣乃疑而謀之
耑科曰是何斗胆也石藥豈堪重劑乎置不服半月
後復求治云两日後果發癍癍十日不觧觧後身猶
灼熱曰曲突徙薪其有功乎投柴苓芍藥湯一劑而
熱退後用參术調理而痊
友人章深之病心經熱口燥唇亁百藥不效有教以犀
角磨服者如其言飲两碗許症頓愈(遊宦紀聞宋張世南)
凌表姪年二十餘丙子患熱症初愈醫即與四君亁薑
巴戟諸氣分温補藥久之益覺憔瘦壯若顚狂當食
而怒則囓盞折筋不可遏抑所服丸藥則人參養榮
也沈綿年許其母問予予曰此餘熱未清遽投温補
所致與甘露飲方令服十餘劑遂痊甲申夏復患熱
症嘔惡不眠至七日擬用白虎湯以先日服犀角地
黃而吐疑為寒不敢服延一盧醫至診其脈伏按其
腹痛謂此疝症非外感也脈已全無危險甚矣姑與
回陽得脈復乃佳所用胡盧巴吳茱萸肉桂亁薑木
香小茴香丁香青皮橘核等約重三兩餘令急煎服
蓋是日夜半當戰汗故脈伏而厥痛彼不審以為寒
症也乃用此方黃昏服下即躁擾煩渴揚手擲足譫
語無倫汗竟不出蓋陰液為躁熱所劫不能蒸發矣
侵晨再亟診脈已出且洪數而目大眥及年夀間皆
迸出血珠鼻煤唇焦舌漸黑小便絶無令以鮮地黃
四两搗汁一茶杯與之飲下即熟睡片時醒仍躁擾
再與白虎湯加鮮地黃二两煎服熱漸退神漸清次
日漸進粥二白睛赤如鳩目繼而口鼻大發瘡痬改
與大劑甘露飲二十餘日始便黑糞甚夥猶時時煩
擾服前方至五十餘日忽大汗自頂至足極臭自是
全瘳
燥
張子和治陽夏胡家婦手足風裂其两目昏漫張曰厥
陰所致至為璺又曰鳴紊啟折皆風之用風屬木木
欝者達之達為吐也先令涌之繼以調胃承氣湯加
當歸洗之立效
喻嘉言治葉茂卿子出痘未大成漿其殼甚薄两月後
尚有著肉不脫者一夕腹痛大叫而絶令取梨汁入
温湯灌之少甦頃復痛絶灌之又甦遂以黃苓二两
煎湯和梨汁與服痛止令製膏子藥頻服不聽其後
忽肚大無倫一夕痛叫小腸突出臍外五寸交組各
二寸半如竹節壺頂狀莖物絞摺長八九寸明亮如
燈籠此實未經聞見以阿膠黃苓二味日進十餘劑
三日後始得小水五日後水道清利臍收腫縮而愈
門人駭問荅曰夫人一身之氣全關於肺肺清則氣
行肺濁則氣壅肺主皮毛痘不成漿肺熱而津不行
也殼著於肉名曰甲錯甲錯者多生肺癰癰者壅也
豈非肺氣壅而然歟腹痛呌絶者壅之甚也壅甚則
并水道亦閉是以其氣横行于臍中而小腸且為突
出至于外腎弛長尤其剰事耳用黃芩阿膠清肺之
熱潤肺之燥治其源也氣行而壅自通源清而流自
清矣緣病已極中之極惟單多用可以下行取效故
立方甚平而奏功甚捷耳試以格物之學為子廣之
凢禽畜之類有肺者有尿無肺者無尿故水道不利
而成腫滿以清肺為急(肺主通調水道又水出高原故謂之化源)此義前
人闈發不到後之以五苓五皮八正等方治水者總
之未悟此旨至於車水放塘種種劫奪膀胱之劑則
殺人之事矣可不審哉
趙我完次子秋月肺氣不能下行两足腫潰而小水全
無(肺氣敗者多此二症)臍中之痛不可名狀以手揉左則攻於
右揉右則痛攻於左當臍揉熨則滿臍俱痛叫喊不
絶利水之藥服數十劑不效用敷臍法及單服琥珀
末两亦不效診時彌留已極無可救藥矣傷哉
吕東莊治徽人江仲連冐寒發熱(火為寒邪所欝)两頷&KR0008;腫如
升子大(狀類雷頭風俗名猪頭風)臂膊磊塊無數不食不便狂燥
發渴診其脈浮數無序醫作傷寒發毒治吕曰誤矣
此燥逐風生也用大劑疎肝益腎湯熟地加至二两
五劑而腫退便觧十劑而熱除進食再用補中益氣
湯加麥冬五味而痊
陸肖愚治李安吾姪年十三大腸燥結不時脫肛鼻中
結塊不時出血平日喜讀書病由辛苦而得每勞則
發久治不效診之骨瘦如柴面紅身熱其脈細數曰
此天稟燥火之症若破身後則成勞怯矣急宜治之
戒厚味節誦讀庶可療也用天麥冬各一觔生地半
觔人參四两即加減三才膏也服一料其發甚稀至
三料將一年全愈
萬密齋治一女子年十四歲病驚風後右手大指次指
屈而不能伸或用羌活防風天麻全蝎僵蠶蟬蛻諸
風藥治之病益甚曰手足不隨血虚也伸而不能屈
者筋弛長也屈而不能伸者筋短縮也皆血虚不能
養筋之症也手大指者太陰肺經之所主也次指者
陽明大腸之所主皆屬燥金此血燥之病也一切風
藥助風生燥致血轉虚而病轉盛用黃蓍人參天麥
門冬生熟地黃當歸各等分官桂減半為引經横行
手指之端共為末蜜丸芡寔大每一丸食後湯化下
馬元儀治周君開病經一月口燥咽亁胸滿不能飲食
二便俱閉診其脈虚而且澁此少陰客熱腎經虚燥
也腎開竅于二陰腎陰既虧竅不滑澤所以二便俱
閉少陰之脈循喉嚨挾舌本腎熱則經絡亦熱所以
口燥咽亁腎者胃之關也關門不利胃氣亦阻之阻
所以胸滿不能飲食當用仲景猪膚湯治之夫猪水
畜也其氣充入腎膚味甘寒能觧少陰客熱故以為
君加白密以潤燥除煩白粉以補虚益氣二劑熱去
燥除便調食進而愈
薛立齋治周上舍脾胃虚服養胃湯枳术丸初有效而
久反虚口舌生瘡勞則愈盛服敗毒藥則嘔吐此中
氣虚寒也以理中湯治之少愈更以補中益氣湯加
半夏茯苓月餘而平夫養胃湯香燥之藥也若飲食
停滯或寒滯中州服則燥開胃氣宿滯消化少為近
理使久服則津液愈噪胃氣愈虚况胃氣本虚而用
之豈不反甚其病哉
一男子两掌每至秋皮厚皴裂起白屑内熱體倦此肝
脾血燥故秋金用事之時而作用加味逍遥散加川
芎熱地三十餘劑而愈再用六味丸加五味麥冬服
之半載後手足指縫臂腿腕皮厚色白搔之則木久
服前藥方愈
一婦人素晡熱月經不調先手心赤痒至秋两掌皮厚
皴裂時起白皮此皆肝脾血燥用加味逍遙散加荆
芥釣藤鉤川芎熟地五十餘劑又用歸脾湯二十餘
劑乃服六味丸而不再發
蔣仲芳治表弟婦韓貞女幼年守節勤孝清苦茹素誦
經以故氣血素少而色不榮乙巳春忽冐風寒胸腹
䐜脹入夏則胸脇刺痛背如負石百治無效至秋末
冬初則覺腸細如綫粒米入胃左盤右旋其行如飛
窄澁異常痛苦難伏遇節氣則病劇診之右脈疾左
脈濇曰疾者氣燥澁者血虚血虚則津液亁而腸胃
收小宜其窄澁也氣燥則其行速速則米粒不安宜
其如飛也遂用當歸五錢酒炒白芍二錢川芎一錢
以補血為君惟其緊寬以七分服皮惟其澁利以一錢
滑石惟其亁潤以二錢蘇子惟其疾緩以二分甘草
四劑后諸病漸減至五六十劑榮氣始通膏子丸藥
調養年餘方有起色
火
楊思蘭治一婦人患渾身倦怠呵欠口亁飲冷一月不
食強之數粒而已有以血虚治之者有以氣弱治之
者有知為火而不知火之原者用藥雜亂愈治愈病
自夏至冬覺微瘥次年夏諸病復作甚於前肌消骨
露診得三焦脈洪大侵上脾肺二脈沉細餘皆和平
曰此肺火病也以巵子湯飲之進二服即知饑者喜
食旬日氣體充實如常後因久病不孕衆皆以為血
虚而用參蓍為君大補之劑胸膈飽脹飲食頓減至
三月經始通下黑穢不堪或行或止不得通利治以
順氣養榮十數劑一月内即有孕夫火與元氣不两
立倦怠者火耗其精神也呵欠者火欝而不伸也口
亁飲冷者火熾於土也飲食不進者火格於中也肌
消骨露者火氣消爍也至經水過期而多其色紅紫
肝脈有力乃氣滯血實也非順氣調經清火氣血何
由而平妊娠何由而得哉
孫文垣治從孫君錫頭痛胸背脹飲食下膈即吐(諸逆衝上)
(皆屬于火)咳嗽不住口痰濁如膿大便燥結脈之右寸獨
洪大(皆金受火尅之候)以二陳湯加竹茹滑石石膏黃連麥
冬連進四劑夜與益元散兼服(益元能清六府之火然不宜與大便燥結)
(之人)咳嗽俱止惟痰濁如膿色且腥氣觸人此將作肺
癰改用丹皮麥冬山巵甘草貝母枳殼桑白皮紫菀
知母當歸生地桔梗服四劑全愈
楊思蘭治一士人素耽詩文夜分忘寢勞神過度忽身
熱煩渴自汗惡寒四肢微冷飲食少減初以為外感
先發散次和觧不應又用補中益氣湯加參二錢踰
月諸症仍前一日午後發熱忽耳聾不知人恍愡譫語
或謂少陽症也宜小柴胡和之易診之六脈皆洪大
無力曰非少陽症乃勞神過度虚火症也不信遂以
小柴胡去半夏加花粉知母楊謂服此必熱愈甚當
有如狂症作已而胸如火炙刀刺發狂欲走飲冷水
一盞始定復求治以人乳並人參湯與之當日進四
服濃睡四五時病减半次日又進四服六脈歸經沉
細有力終夜安寢諸症悉除或曰是症人謂傷寒今
作虚火何也曰傷寒自表達裏六日傳遍經絡復傳
至二十一日外雖有餘症亦從雜病論今病已二月
豈可以傷寒論乎况少陽之脈弦長有力今浮洪滿
指而無力豈少陽脈耶蓋平日勞神過分心血久虧
肝脾亦損陽氣獨盛氣即火也經云壯火食氣火與
元氣不两立于是水涸火勝之病作矣傷寒云乎哉
夫小柴胡乃治少陽實症今陰虚病而以此瀉之則
元氣愈虧陰火愈熾故知其當發狂也又補中益氣
湯補陽者也陰虚而補陽陽愈盛而陰愈虚所以不
效今用人乳者以眞血補眞水又以人參𨗳引散於
諸症以濟其火與他藥不同故見效猶速也
龔子才治管藩相夫人每至夜半不睡口亁煩渴吐黏
痰必欲茶水𠻳口舌上赤黑皮厚胸痞嘈囃飲食少
思脈之两寸洪數两尺空虚右氣口盛此上盛下虚
血虚氣欝而有火也以四物湯加生地黃連麥冬知
母貝母花粉元參巵子桔梗枳實青皮甘草數臍奏
功又以六味丸加生地麥冬知母元參花粉貝母五
味黃連一料全安
陳三農治一士人素好滋補之劑久之致口舌亁燥腦
後作痛神思不爽飲食減少食肉則瀉六脈實大作
實火治以知柏連巵赤芍甘草一劑而胸次爽豁痛
瀉俱止再劑飲食倍加精神頓長諸症悉愈書此以
為無病好補之戒
陸養愚治董龍山妾每小腹氣上衝則熱壅頭面臥不
能寐身戰慓日中發熱無常至四鼔五鼔其熱更甚
熱時腹中有塊升起經期參前而淋漓數日飲食過
於平時而肌肉消瘐或作陰虚發熱治之數月不效
脈之數而弦左關尺為甚曰此肝胆病也胆主决斷
謀慮不决則木氣欝而成火故於少陽初動之時其
熱更甚也因胆之氣既欝而成火則肝之血亦滯而
成瘕瘕非血不聚非火不升今塊之上升熱之上壅
即經所謂諸逆衝上皆屬於火也苐初病止在無形
之氣但調其氣而火自息今兼在有形之血必先去
瘀令有形消而後無可調也適在經行之際乃以女
金丹連服去瘀塊甚多後以達氣養榮湯盡其舊以
生其新數劑諸症漸愈再用梹榔加人參數劑而肌
肉漸長矣
張玉路治張太史虚火症脈之右關氣口獨顯弦象右
尺微數餘皆微細搏指蓋陰火内伏也緣勞心太過
精氣滑脫加以怵惕恐懼怔忡驚悸醫唆用人參桂
附初稍可交春復劇如前仍用參附導火歸元固歛
精氣之藥轉劇(凢陰虚病初服桂附有小效久服則陰竭而脫余日擊者百十人矣)
稍用心則心系牽引掣痛痛連脊骨對心處或時痛
引膺脇或時顛頂如掀或時臂股瓜甲皆隠隠作痛
怔忡之状如確杆如牽䋲如簸物如綳絹如以竹擊空
控引頭中如失腦髓夢寐不寧達旦倦怠睡去便欲
失精精去則神魂如飛越觀其氣色鮮澤言談亹亹
總屬眞元下脫虚陽上擾之候(其人本病三陰虚損悞以參附熱補遂至)
(變病蠭起)細推脈症其初雖屬陽氣虚脱(著此一語便於此道)
(未徹)而過餌辛温之劑致陽亢而反耗真陰當此急宜
轉關以救垂絶之陰庶可挽回前過為疏二方煎用
保元合四君丸用六味合生脈(此時却宜二地二冬竗參杞子少加川連)
(蔞仁養陰兼解欝之法俟元氣大復然後議補乃為合法六味生脈畱為後勁若保元四君則仍魯衛之)
(政耳)服及两月諸症稍平但倦怠力微因自檢方書得
補中益氣湯為夏月當用之劑於中加入桂附二味
一啜即喉痛聲瘖(用補中益氣者宜著眠)復邀診見其面顔精
彩聲音忽瘖莫解其故詢之知為升柴桂附擾動虚
陽所致即以前方倍生脈服之半月後聲音漸向安
但衣被過暖便咽亁痰結稍涼則背微惡寒或熱飲
則大汗時怔忡走精此皆宿昔過用桂附内伏之熱
所致也適石門董某謂其伏火未清非苓連不解散
自仲春至初夏純服苦寒(亦大庸手)初甚覺爽朗至是反
覺精神散亂氣不收攝後仍用六味合生脈經歲服
之以化桂附餘毒云
内翰孟端士之母虚火不時上升自汗不止心神恍惚
欲食不能食欲臥不能臥口苦小便難溺則洒浙頭
暈凢醫每用一藥輙增一病用白术則窒塞脹滿用
橘皮則喘息怔忡用遠志則煩擾閧熱用木香則腹
熱咽亁用黃耆則迷悶不食用枳殼則喘咳氣乏用
門冬則小便不禁用肉桂則顱脹欬逆用補骨脂則
後重燥結用知柏則小腹枯□用苓巵則臍下築築
少腹愈覺收引遂致畏藥如蠍惟日用人參錢許入
粥飲和服聊藉支撑交春虚火倍劇火氣一升則周
身大汗神氣駸駸欲脫惟倦極少寐則汗不出而神
氣稍寧覺後少頃火氣復升汗亦隨至較之盗汗迥
殊診之其脈微數而左尺與右寸倍於他部氣口按
之似有似無此本平時思慮傷脾脾陰受困而厥陽
之火盡歸於心擾其百脈致病病名百合此症惟仲
景金匱言之甚詳原云諸藥不能治所以每服一藥
輙增一病惟百合地黃湯為之耑藥奈病久中氣虧
之復經藥誤而成壞病姑用生脈散加百合伏神龍
齒以安其神稍兼茱連以折其勢數劑少安即令勿
藥以養胃氣但令日用鮮百合煮湯服之交秋天氣
下降火氣漸伏可保無虞迨至仲秋果勿藥而愈
喻嘉言治吳添官因母久病初愈自患腹痛徹夜叫喊
不絶小水全無(知為火欝之痛)以茱連加元胡索投之始安
又因傷食反覆病至二十餘日肌肉瘦削眼胞下陷
適遭家難症變壯熱目紅腮腫全似外感有餘之候
知其為激動其火上焚令服六味加知柏二十餘劑
其火始退後遍身瘡痍黃腫(燥火反類濕熱)腹中急欲得食
不能少耐片時鎮日哭煩(臟燥者多哭泣)慰之曰旬日後腹
稍充氣稍固即愈矣服二冬膏而全瘳
朱丹溪治一人小腹下常唧唧如蟹聲作陰火處治用
敗龜板(用酥炙鹽酒炙亦得)側柏(用酒九蒸九焙)黃柏知母(俱酒炒)川芎
(酒製)當歸(酒浸)右各等分酒糊丸每服八十丸淡鹽湯送
下
陸祖愚治符卿夫人素有痰火症再遇經行一日覺澁
滯二日即洶湧三日大下如崩或昏暈幾絶嘗喜怒
發即咽喉亁燥氣出如火痰涌胸塞不能轉舒其平
日辛燥之品如陳枳前术及芎歸之類稍用即暈眩
氣絶不足以息及寒涼稍過即大便作泄病作時日
進粥十餘椀不覺飽脈之左三部弦細而駛右脈數
而稍充曰此血虚甚故狂火偏旺如此而氣原非有
餘也此時養血則血一時不能充補氣則浮火無由
熄莫若分上下為治入人參於滋陰藥中為丸引陽
入陰以扶生氣之原所以治其本也再用清涼以為
煎劑助陰抑陽以制浮游之火所以治其標也煎丸
間服而愈丸方人參二地二冬知柏阿膠杜仲煎方
花粉元參二母苓苓地芍麥冬甘草隨症加減夫天
地之間陽常有餘陰常不足人身之中氣常有餘血
常不足氣有餘便是火血不足則陰虚三十以前精
神氣血日漸旺盛三十以後日漸衰微語曰陰陽水
火猶權衡也一高則一下一盛則一衰又曰火與元
氣不两立故凢火盛之症必先陰虚而後元氣亦弱
也
朱丹溪治一人夜間發熱早晨退五心發熱無休六脈
沉數此欝火也用升陽散火湯熱退以四物加知栢
佐以亁薑調理而安
東垣治一人惡熱目赤煩渴引飲脈七八至按之則散
此無根之火也用薑附加人參服之愈
劉彦純治一人不能食而熱自汗氣短不食而熱脾隂
弱也自氣短肺氣虚也以甘寒之劑補氣瀉火而安
琇按治法只從壯火食氣四字得之
薛立齋治一婦人口苦脇脹此肝火之症也用小柴胡
加山巵黃連少愈更以四君子加白芍當歸柴胡調
補脾胃而痊
一婦人每怒口苦發熱䀯熱此肝火盛而血傷也以小
柴胡合四物湯二劑以清火而生血更以四物加柴
胡白术茯苓丹皮生血健脾而愈
一婦人每怒則口苦兼辣胸痛脇脹乳内或時如刺此
肝肺之火也用小柴胡加山巵青皮芎歸桑皮而安
後又勞怒口復苦經水頓至此屬内火動血得熱而
妄行用四物加炒苓炒巵胆草一劑而血止更以加
味逍遙散而愈
張玉路治徐君玉素稟陰虚多火且有脾約便血症十
月間患冬温發熱咽痛里醫用麻杏橘半枳實之屬
遂喘逆倚息不得臥聲颯如&KR0008;頭面赤熱手足逆冷
右手寸關虚大微數此熱傷手太陰氣分也與蔞蕤
甘草等藥不應為製猪胃湯一甌命隔湯頓熱不時
桃服三日聲清終劑病如失
朱丹溪治施卜年四十因炙火太多病腸内下血糞肚
痛今痛自止善嘔清水食不下宜清胃口之熱黃芩
甘草茯神各五分陳皮地黃各一錢連翹白术各一
錢五分生薑三片
楊乘六治姚又曾病感症(二字在此案却不必泥)外涼内熱肢冷
口渴痞悶昏沉語言譫妄不食不便(婦人産後血虚火盛者循多此)
(症不必有所感也)醫作肝經欝火治用逍遙加生地薄荷两
劑益煩燥不安脈沉伏按之至骨則細有力面黑滯
舌黃燥乃遏陽明胃隂不能充拓所以脈與症皆内
顕陽徵外呈隂象也或問症既火遏法宜疎散乃服
前劑轉劇何也曰逍遙中柴胡薄荷風藥也單走肝
胆若陽明病用之則火得風而亦熾矣苐用左歸飲
去茯苓以滋味隂加生地當歸以清胃火症自平耳
如言病減數劑而痊後數年病復如前醫見身凉脈
細用左歸飲加附子則神清昏憒狂擾不寧即前方
去附子加粉花一劑而安乃去花粉數劑而愈
龔子才治一人頭痛發熱眩暈喘急痰涎涌盛小便頻
數口亁引飲遍舌生刺縮歛如荔枝下唇焦裂面目
俱赤煩燥不寐或時喉間如烟火上衝急飲涼茶少
解已瀕於死脈洪大而無倫且有力捫其身烙手此
腎經虚火游行于外投以十全大補加山萸澤瀉丹
皮山藥麥冬五味附子一鍾(必湏冷服)熟睡良久脈症略
減三四再以八味丸服之諸症悉退後畏冷物而痊
薛立齋治李閣老序菴有門生饋坎離丸喜而服之曰
前丸乃黃柏知母恐非所宜服者内經有云壯火食
氣少火生氣今公之肝腎二脈數而無力宜滋化源
不宜瀉火傷氣也不信服將二月脾氣漸弱發熱愈
甚小便澁滯两拗腫痛公以為瘡毒曰此肝腎二經
虧損虛火所致耳當滋補二經為善遂朝用補中益氣
湯夕用六味地黃丸諸症悉愈嘗見脾胃虚弱肝腎
陰虚而發熱者悉服十味固本丸與黃柏知母之類
反泄眞陽令人無子可不慎哉
一男子口舌糜爛津液短少眼目赤小便數痰涎壅盛
脚膝無力或冷或午後足熱勞而愈盛數年不愈服
加減八味丸而痊
一男子咳嗽喘急發熱煩躁面赤咽痛脈洪大用黃連
解毒湯二劑少退更以巵子湯四劑而愈
蔣仲芳治楚中一商性急而初嗜烟閱三日五心發熱
咳嗽大作百藥不愈診之六脈俱洪火症也莫非煙
毒乎其人亦悟曰吸煙則嗽愈甚遂以麥冬知母山
巵花粉黃芩蘇子甘草蔞仁枇杷葉煎成去查入砂
糖一两和服四劑而愈
聶久吾曰予稟素弱神雖強而精甚弱脾腎两虚即節
慾猶然二十前後常服參术等補脾而僅免於病至
三十後脾胃稍可頗覺上膈有熱時齒痛口舌痛每
服清上藥輙愈亦不為大害也至乙未春夏自察脈
覺两尺弱而寸關亦不晤疑下虚水不能制火宜補
下滋水以制之若但清上非治本也商之饒姓老醫
亦以為然遂用人參當歸熟地茯苓五味石棗肉巴
戟故紙肉蓯蓉鹿膠仙茅遠志棗仁天麥冬枸杞兔
絲之類以山藥末酒糊為丸服至兩三月上膈虚火
盡除口齒等病不復作自後滋補丸藥服無虚日迄
今二十餘年無虚火者滋水制火之功也(可與虚門黃履素按)
(合𠫭)
續名醫類案卷八
