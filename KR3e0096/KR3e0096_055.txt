續名醫類案卷五十五
錢塘魏之琇撰
時毒(此症感四時邪毒之氣其候發於鼻面耳項咽喉赤腫無頭或結核有根寒熱頭痛狀如傷寒)
少宰李蒲汀患時毒用發散之藥耗損元氣患處不消
體倦惡寒食少口乾用益氣湯加桔梗及托裏消毒
散而愈
秋官陳同野患時毒元氣素弱脉微細而伏此形病俱
虚也用參术芎歸陳皮柴胡升麻炙草以升舉陽氣
用牛蒡元參連翹桔梗以觧熱毒二劑腫頓消而脉
亦復矣苟以脉微細為屬隂以腫赤為屬陽而藥之
鮮有不誤者
一婦人時毒潰後腫赤不消食少體倦膿青色白乃脾
肺氣虚也先用六君加桔梗芎歸後用益氣湯加桔
梗而歛
春官袁谷虚之妺表散過度腫硬寸脉浮大按之而短
此真氣絶也辭不治後果歿
一男子患此腫痛發熱作渴脉實便秘以五利大黃湯
下之諸症悉退以葛根牛蒡子湯四劑而痊
一男子表裏俱解腫痛尚不退以葛根升麻湯二劑而消
一男子腫痛發寒熱脉浮數以荆防敗毒散二劑少愈
以人參敗毒散二劑勢減半又二劑而痊
一男子耳面赤腫作痛咽乾發熱脉浮數先以荆防敗
毒散二劑勢退大半又以葛根牛蒡子湯四劑而痊
一婦人表邪已解腫尚不消診之脉滑而數乃瘀血欲
作膿也以托裏消毒散潰之而愈
一男子焮腫脹痛作渴煩熱便秘脉數按之尤實用防
風通聖散一劑諸症頓退以荆防敗毒散加元參牛
蒡黃芩二劑而瘥
一老人冬月頭面耳項俱腫痛甚便秘脉實此表裏俱
實病也飲防風通聖散不應遂砭患處出黑血仍投
前藥即應又以荆防敗毒散而瘳盖前藥不應者毒血
凝聚上部經絡藥力難逹故也惡血既去其藥自
效或遽用寒涼藥及年高畏用硝黃而用托裏與夫
尋常之劑或不砭泄其毒專假藥力鮮不危矣
一男子表裏俱觧惟腫不消以托裏消毒散四劑膿成
針之而愈
一婦人腫痛用硝黃之劑攻之稍緩翌日復痛診之外
邪已退此瘀血欲作膿也用托裏消毒散潰之而愈
一男子頭面腫痛服硝黃敗毒之劑愈甚診之脉浮數
邪在表尚未觧用荆防敗毒散二劑勢退大半更以
葛根牛蒡子湯四劑而痊内經曰身半以上腫天之
氣也身半以下腫地之氣也乃邪客心肺之間上攻
頭目而為腫此感四時不正之氣為患與夫膏粱積
熱之症不同硝黃之劑非大便秘實不可用若不審
其因不辨其虚實表裏㮣用攻之必致有誤常見饑
饉之際芻蕘之人多患之乃是胃氣有損邪氣從之
為患不可不察常治邪在表者用葛根牛蒡子湯人
參敗毒散或普濟消毒飲若邪在裏者五利大黃湯
梔子仁湯表裏俱不觧者防風通聖散表裏俱觧而
腫不退者犀角升麻湯如腫甚者砭患處出惡血以
泄其毒或用通氣散取嚏以泄其毒或用通氣散取
嚏以泄其毒十日外自愈若嚏出膿血即愈欲其作
膿者用托裏消毒散欲其收歛者用托衰散此法最
為稳當五七日咽喉腫閉言語不出頭面不腫食不
知味者不治
一男子服表散藥愈熾發熱便秘診其脉沉實此邪在
裏也以大黃湯下之裏症悉退以葛根牛蒡子湯浮
腫亦消惟赤腫尚存更以托裏藥潰之而愈齊氏云
時毒者為四時邪毒之氣而感之於人也其候發于
鼻面耳項咽喉赤腫無頭或結核有根令人增寒發
熱頭痛或肢體痛甚者恍惚不寧咽喉閉塞昧者將
謂傷寒便服觧藥一二日腫氣增益方悟始求痬醫
原夫疾古無方論世俗通為丹瘤病家惡言時毒切
恐傳染考之于經曰人身忽經變赤狀如塗丹謂之
丹毒此風熱惡毒所為與夫時毒特不同耳盖時毒
初狀如傷寒五七日間乃能殺人治者宜精辨之先
診其脉滑數浮洪沉緊弦濇皆其候盖浮數者邪氣
在表也沉濇者邪氣深也氣實之人急服化毒丹以
攻之熱實不利大黃湯下之其有表症者觧毒升麻
湯以發之或年高氣軟者五香連翹湯主之又于鼻
内㗜通氣散取十餘左右看病之人每日用㗜藥嚏
之必傳染其病人每日亦用嚏藥三五次以泄熱毒
此治時毒之良法也經三四日不觧者不可大下猶
宜和觧之服犀角連翹散之類至七八日大小便不
通利頭面腫起高赤者可服托裏散黃茋散宜針鎌
砭割出血泄其毒氣十日外不治自愈也此病若五
日以前精神昏亂咽喉閉塞語聲不出頭不腫食不
知味者必死治之無功矣然而此疾有隂有陽有可
汗有可下常見粗工但云熱毒就用寒殊不知病有
虛實治有逆從不可不審也
徐考功年逾三十耳面焮腫寒熱拘急脉浮洪此時毒
症也邪在表以荆防敗毒散加牛蒡元參治之漸愈
更以升麻葛根連翹桔梗川芎銀花牛蒡而平復
疔
羅謙甫云丙午歲予居藁城人多患疔瘡縣尹董公謂
予曰今歲患疔瘡者極多貧民無力醫治近于史侯
處得數方用之者無不效官給藥錢君當捨手治之
遂諾其語董公牓示通衢命予施藥如此一年金活
甚衆其用保生錠子千金托裏散神聖膏藥破棺丹
凡四方保生錠金脚信二錢雄黃三錢輕粉二錢碙
砂三錢麝香錢半巴豆四十九粒蟾酥一錢為細末
用黃蠟五錢溶開將藥和成錠子冷水浸少時取出
捏作餅子如錢眼大將瘡頭撥開每用一餅次用神
聖膏後用托裏散若瘡氣入腹危者服破棺丹(世傳疔瘡)
(必有一條紅線可針紅線所至之處出毒血乃敷藥)神聖膏藥當歸藁本各半
兩乳香沒藥各二錢白芟琥珀各二錢半黃丹二兩
白膠香三兩黃蠟二兩粉霜一錢木鱉子五十個去
皮巴豆十五粒去油清油槐柳枝各百廿枝膽礬一
錢先將槐柳枝下在油内熬焦取出復下餘藥熬勿
至焦濾出待油澄清下黃丹再熬成膏用緋帛攤之
(立有神效)托裏散一兩五錢茋朴芎防各二兩桔芷翹各二兩
二錢芍桂草參各一兩歸术香乳香没藥各半兩細末每
服三錢酒一大盞煎二三沸和查溫服破棺丹大黃二兩
半生半熟甘草芒硝各一兩細未蜜丸彈子大每服
半丸食後溫酒化下或童便半盞研化之忌冷水
薛立齋治上林陳静涵面患疔脉洪數有力屬邪氣藴
結用清熱消毒散二劑未應或用黃茋肉桂等藥二
劑反益其勢致耳目唇口俱腫閉頭面如斗由邪氣
外實也前脉按之無力由元氣内虚也連進托裏消
毒之藥及數砭患處出黑血椀許已而膿與腐肉併
潰而出復用托裏之藥瘡勢漸愈七日後復因調護
失宜以致煩渴不食兩尺脉如絲欲絶急用八味丸
料煎服其脉頓復手足自溫使非砭以泄其外托裏
散以補其内八味丸以回其陽則治之失宜必致不
救慎之慎之
長洲庠蘇子忠鼻梁患之症屬表邪但氣血俱虚不勝
發散遂用補中益氣為主佐以防風白芷而愈
張所望治理安寺一僧患水疔走黃絶水榖者已三日
衆莫能治延所望入視曰毒已八内奈何須下一針
方可因向瘡頂刺入寸餘始聞痛聲曰生矣隨以膏
塗之復投丹藥數粒拔其疔根寸許堅黑如鐵遂愈
(錢塘縣志)
立齋治一男子足患疔作痒惡心嘔吐時發昏亂脉浮
數明灸二十餘壯始痛以奪命丹一服腫起更以荆
防敗毒散而愈
一男子患疔發熱煩躁脉實以清凉飲下之而愈
一男子胸患疔遍身麻木脉數而實急針出惡血更明
灸數壯始痛服防風通聖散得利而愈
一男子左手背患之是日一臂麻木次日半體皆然神
思昏憒遂明灸至二十餘壯尚不知痛又三十餘壯
始不麻至百壯始痛以奪命丹一服腫始起更用神
異膏及荆防敗毒散而愈
一老婦足大指患之甚痛令灸之彼不從專服敗毒藥
致真氣虚而邪氣愈實竟至不救盖敗毒散雖能表
散瘡毒然而感有表裏所發有輕重體叚有上下所
禀有虚實豈可一㮣而用之耶且至隂之下藥力所
難到專假藥力則緩不及事不若灸之為良故下部
患瘡皆宜隔蒜灸之痛則灸至不痛不痛則灸至痛
若灸之而不痛者宜明灸之及針疔四畔去惡血以
奪命丹一粒入瘡頭孔内仍以膏藥貼之若針之不
痛或無血者以針燒赤頻烙患處以痛為度或不痛
眼黑如見火光者此毒氣入臟腑也不治若患在手
足紅絲攻心腹者就于絲盡處刺去惡血宜服荆防
敗毒散若絲近心腹者宜挑破瘡頭去惡水亦以膏藥
貼之如麻木者服奪命丹如牙關緊急或喉内患者
並宜噙一二丸凡人暴死多是疔毒用燈照看遍身
若有小瘡即是宜急灸之俟醒更服敗毒藥或奪命
丹人汗入肉食之則生疔瘡不可不慎
劉禹錫纂柳州救三死方云元和十一年得疔瘡凡十
四日益篤善藥傅之皆莫知長樂賈方伯教用蜣蜋
肉一夕而百苦皆已明年正月食羊肉又大作再用
亦如神效其法一味貼瘡半日許可再易血盡根出
遂愈蜣蜋心腹下度取之其肉稍白是也所以云食
羊肉又大作者盖蜣蜋食羊肉故耳用時便禁食羊
肉其法盖出葛洪肘後方也(本草)
韓光治疔極神效正觀初衛州徐使君訪得此方用艾
蒿一擔燒作灰于竹筒中淋取汁一二合和石灰如
麵漿以針刺瘡中至痛即點之點三遍其疔自拔亦
大神驗正觀中用治三十餘人得差故錄之(千金方)
繆仲淳治顧博士伯欽内人左耳患疔時方孕令先以
白藥子末雞子清調塗腹上護胎次以夏枯草甘菊
貝母忍冬地丁之屬大劑飲之一服痛止疔立拔胎
亦無恙白藥子療馬病者也(廣筆記)
馬銘鞠治顧聖符幼弟患髭疔醫者先用火針圍藥腫
脹至目與鼻俱隐入肉牙關緊急用患者耳垢齒垢
刮手足指甲屑和勻如豆大放茶匙内燈火上炙少
許取作丸令洗净圍藥將銀簮挑開疔頭抹入外用
綿紙一層津濕覆之痛立止半日腫半消目可開次
日服仙方活命飲二劑愈此法兼可治紅絲疔長洲
華承溪指節間患之得此而痊又云可治面白疔未
試也此方𫝊自道人(廣筆記)
廣筆記云用陳年露天鐡鏽碾如飛麵將金簮脚挑破
毒處一孔納鐡鏽末于内仍將皮盖好少頃黑水流
盡中有白絲如細線慢慢抽盡此疔根也盡即立愈
又方用甘菊花并根葉搗汁以酒下之立消
立齋治劉貫卿脚面生疔形雖如粟其毒甚大宜峻利
之藥攻之因其怯弱以隔蒜灸五十餘壯痒遂止再
灸片時乃知痛更用膏藥封貼再以人參敗毒散一
服漸愈夫至隂之下道遠位僻且怯弱之人用峻利
之藥則藥力未到胃氣先傷虚脱之禍有所不免不
如灸之為宜
松江諸大尹唇生一疔已五日腫硬脉數煩躁喜冷此
胃經積熱所致先以凉膈散一服熱去五六更與奪
命丹二粒腫退二三再與荆防敗毒散四劑而愈
楊錦衣唇下生疔脉症俱實而不下反用托裏致口鼻
流膿而死是謂實實之禍
馬氏室忽惡寒作嘔肩臂麻木手心搔痒遂瞀悶不自
知其故(與卒然暴者不同)但手有一泡此乃患疔毒也令急
灸患處至五十餘壯知痛投以荆防敗毒散而愈古
人謂暴死多是疔毒急用燈照遍身若有小瘡即是
此毒宜急灸其瘡但是胸腹溫者可炙先君云有人
因剥死牛瞀悶令看遍身俱有紫泡便急灸泡處良
久遂甦更以敗毒藥而愈
張都憲夫人面生疔腫焮痛甚數日不潰脉症俱實以
荆防敗毒散加芩連治之稍愈彼以為緩乃服托裏
一劑其勢愈甚痛極始悟再用凉膈散二劑痛減腫
潰又與連翹消毒散十餘劑而愈
鄭氏舉家生疔多在四肢由皆食死牛肉所致刺去黑
血更以紫金丹服之悉愈
王檢討汝和感痘毒面生疔十餘枚腫痛脉數以荆防
敗毒散治之雖小愈尚可畏更以奪命丹一服而痊
陸宣子山東名醫也言京師李公子某指甲中生肉管
赤色頃刻長三尺餘垂至地能動動則血眯欲死諸
醫束手公子乃取酒痛飲引刀自斷之出血數斗良
久復生如初自分死矣有乞兒自言能治召之肩火
蛇至顧罵諸醫者曰公子蛇頭疔也其管通四肢百
骸絶則又出若軰何能為盖乞兒初饒于財嘗患此
破家求醫不可得遇一丐命其妻納大蛇袴中穴袴
出蛇首握之與肉管相向蛇以氣吸之不移時而消
蛇則紅絲百道僵死矣乃如其法治之公子亦愈竟
分其産之半與乞兒云(蔣湘帆)
疣(附癭)
周漢卿治山隂楊翁項有疣如瓜大醉仆階下潰血不
能止疣潰者必死漢卿以藥糁其穴血即止(明史)
薛立齋治長洲庠王夫爵辛丑春左腿近環跳穴患瘤
狀如大桃按之濡軟恪服除濕流氣化痰之劑惡寒
發熱食少體倦形氣俱虚脉洪大而虚氣瘤也肺主
之盖肝屬木肺屬金然發于膽經部分乃肺金侮肝
木元氣虧損而其膿已内潰矣遂用十全大補湯數
劑出青白稀膿甚多頓加寒熱煩渴頭痛殊類傷寒
狀此因膿泄而血氣益虚耳仍用前湯其勢益甚脉
洪數大按之如無乃加附子一錢其勢愈甚而脉復
如前此虚甚而藥不能及也更加附子二錢三劑諸
症頓退乃朝用補中益氣湯夕用十全大補湯各三
十餘劑出腐骨五塊瘡口將完後因不慎起居患處
復潰諸症更發咽間如焚口舌無皮用十全大補加
附子一錢服之諸症即愈二日不服内病悉至患處
復潰二年後又患服前藥不應診其尺脉微細如絲
此屬命門火衰用八味丸為主佐以十全大補湯稍
愈至乙巳仍患虚寒之症而歿
一男子左腿外側近臀腫一塊上有赤縷三年矣飲食
起居如常觸破涌出血膿發熱惡寒此膽經受症故
發于腿外側診其脉左尺洪數左關弦洪此腎水能
生肝木用補中益氣湯六味地黃丸而痊
一老嫗右腋下生一瘤漸長至尺許其狀如長瓠子久
而潰爛一方士以長柄鮮葫蘆燒存性研末搽之水
出消盡而愈
繫瘤法芫花净洗帶溫不得犯鐡器於木石器中搗取
汁用線一條浸半日或一宿以綫繫瘤經宿即落如
未落再換綫不過兩次自落後以龍骨并訶子末敷
瘡口即合依上法繫妳痔累用得效繫瘤法蘇耽良
方有用蜘蛛絲者然費力不如此徑捷如無根只用
花泡濃水浸綫亦得趙氏家姊嘗用繫腰間一瘤不
半日即落亦不痛(百乙方)
琇按芫花用之繫疣即落雄猛可知虫門中孫文
垣嘗用三分以治某氏婦立下其癥苟非實積未
可輕試
孫真人治癭一二年者以萬州黃藥子半斤須緊實者
若虚而輕即他處産者用一斤取無灰酒一斗浸固
浸器口以糖火燒一伏時停待酒冷卻開令患者日
飲之不令酒氣絶經三五日後以綫圍頸覺消即停
飲否則令項細也用火時不可多惟燒酒氣出瓶頭
有津即止火不待經宿也已驗如神忌毒食
黃履素曰予年三十時臀生一小瘤根細如綫而頭如
豆大越十年漸大如荔有妨跨馬予有鍳于决瘤之
說不敢醫常歎曰吾年若六七十此瘤當如椀大必
妨行坐矣奈何既而歎曰六七十即礙行坐亦何妨
遂安意養之及四十七歲時偶擦傷瘤皮水滲出不
止懼其成漏乃延潘惠峯問之云欲去此瘤甚易欲
塞此漏甚難瘤去則漏自止矣不得已聽其治潘以
藥塗瘤甚痛其肉盡黑少頃血出津津予甚懼且悔
不復求治但求止血之藥越宿則黑肉已堅如石片
數日脱去其根尚存如豆水出仍不止復商之潘潘
曰不去其根漏仍不可塞也又以前藥點之痛甚肉
黑如初次日復點凡三次内服托裏散每劑用黃蓍
五錢凡旬日堅肉脱去則根已平仍服托裏散外用
長肌收口藥絶慾息勞以漸收滿肌肉完好予之服
藥守禁固勤且慎者而潘君亦可謂妙手矣
張子和在西華衆人皆訕以為吐瀉一日魏夀之與張
入食肆中見一夫病一瘤正當目之上&KR0008;内眥色如
灰李下垂覆目之睛不能視物乃謂夀之曰吾不待
食熟立取此瘤魏未之信也語其人其人曰人皆不
敢割曰吾非用刀割别有一術焉其人從之乃引入
一小室中令俛卧一牀以繩束其胻刺乳中大出血
先令以手揉其目瘤上亦刺出雀糞立平夀之大驚
張曰人之有技可盡窺乎
一女子未嫁年十八兩手背皆有瘤一類雞距一類角
丸腕不能伸向明望之如桃膠然夫家欲棄之張見
之曰在手背為膠瘤在面者為粉瘤此膠瘤也以䤵
針十字刺破按出黃膠三兩匙立平更不再作非素
明者不敢用此法
一婦人年四十餘有癭三辨張令以鹹吐之三涌三汗
三下癭已半消次服化癭之藥遂大消去夫病在上
皆宜吐亦自有消息之法耳
張景岳三旬外忽臀下肛門前骨際皮裏生一小粒初
如菉豆許不以為意及半年大如黃豆又一年如棗
核復如栗矣乘馬坐榻皆有所礙且漸痛料此非敷
藥可散又非煎藥可及若漸長大如升如斗懸挂腰
股間行動不便將奈何謀之識者皆云不可割刺恐
為害初亦未敢然熟思此時尚小不取則日久愈大
愈難矣遂决意去之乃飲酒乘醉以柳葉針刺之所
出如豆腐白皮之類盖粉瘤也刺後頓消兩日後則
腫如熟癰以會通膏貼三日膿潰而愈不兩日又腫
起更熱更大始悔其刺之誤再以會通膏貼之又三
日而大潰潰出一囊如魚脬者然後收口全愈使開
之再遲則難瘳矣
一人眼皮下弦生一小瘤初如米粒漸大如豆外科用
攢針三四枚翻轉眼皮刺其内膜少少出血如此二
三次其瘤日縮竟得盡消
一人臂上生一瘤漸大如龍眼其人用小艾於瘤上炙
七壯竟爾漸消亦善法也或用膈蒜炙之亦無不可
一人腹上生一瘤大如胡桃治者以蛛絲撚成粗線扎
其根數日其絲漸緊瘤根漸細屢易屢細不十日竟
脱落誠竒法也可見他線日鬆唯蛛絲日緊物理之
妙有當知者如此然纏之亦宜早若形勢既大恐不
宜也(方出焦氏筆乘舊案已裁其略)
沈樞文幼嚙指甲及長不能自禁此肝火血燥也又頸
側常生小疣子屢散屢發又臂生一塊如菉豆大若觸碎
則如斷束縷扯之則長縱之則縮後兩鬢發白點求治
曰子素肝病此部亦屬肝膽經也夫爪為筋之餘但
行人身之側正與嚙爪生㾋等症相應須滋補腎水
以生肝膽則諸病自愈與六味地黃丸服之二年白
點自退疣亦不生
一男子小腹中一塊不時攻痛或用行氣化痰等藥不
應猶以為血鼈服行氣逐血之劑後手背結一㾋子
漸長寸許形如鼈狀肢體間如豆大者甚多彼疑鼈
生子今發于外亦用行血虚症悉至左尺洪數關脉
洪數而弦謂腎水不能生肝木以致肝火血燥而筋
攣用六味丸滋水生肝三月而愈
陶氏佃民有病癭者嘗與陶僕輸穀如市道遠勞極癭
攖其頸氣幾不接陶僕素愚匆遽間削竹為銳銛刺
之癭穿氣溢頸復完固荷擔而起一無所苦(說頥)
余兄竒峯生兩瘤大如拳僧傳一方用竹刺將瘤頂上
稍稍撥開油皮勿令見血細研銅綠少許放于撥開
處以膏藥貼之數日即潰出粉而愈(續金陵瑣事)
錢國賓治山西神池張百長姪女年十七自八歲左手
背生瘤日大已如鍾許看係粉瘤可治與一方用巴
豆天麻子肉各四兩大杏仁一兩香油一斤二兩血
丹八兩熬膏藥貼之一日一換其皮漸薄旬日皮紅
半月皮破出膿椀許瘤消口平說之右衛酬謝
辛酉夏廣陵各鹽場天行時疫人多濕熱病若傷寒頭
疼發熱不惡寒身體痛舌紅昏睡不食思凉飲肌黃
大便結小便紅醫用發散清凉劑罔效錢亦臨症治
復不投病勢數日如故前後胸背漸長數十瘤如核
桃大其皮甚薄以針挑破每瘤出虱數千遍&KR0946;四處
人人寒禁莫敢近視瘤破虱出調服後人倣此俱愈
氣頸之症乃人項下墜如長瘤也山東多有此症雖風
水所致亦卧熱炕過食辛辣而然他方間有此根由
足厥隂肝經之脉循喉嚨之後上入頑顙屬肝統于
足陽明胃經此盖起于肝胃二經瘤長挂下雖非致
命大不美觀古今並無治法錢訪海上仙方遇異人
傳授用青皮六錢疏肝桔梗六錢引導木饅頭一名
鬼饅頭煆存性二兩消癭散肝胃二經結氣共末酒
下一錢凡氣頸小者三四月消大者七八月或一年
消其功雖緩其方百發百中即錢已治蘭溪王元直
衮州趙瑚璉二人矣不惜良方普利後世
會稽黃元亮文士也年五旬頸生氣瘤候其六脉衝旺
榮衛俱足精神元氣亦厚止肝部沉滯氣結成瘤錢
告之曰公無病人也氣瘤結于頸下不過不美觀耳
終無大害書云凡粉瘤痰瘤虫瘤石瘤腿瘤虱瘤發
疽瘤可治凡氣瘤筋瘤肉瘤肩瘤癭瘤血瘤肋瘤乳
瘤肘臂瘤不可治治之破膜泄氣不救宜絶此念勿
信庸愚以輕性命也黃拜謝而去
結核
薛立齋治一婦人經事不調肢體結核如榛如豆不計
其數隐於肉裏其色不變三年餘矣大按則痛或投
以降火消毒乃不按自痛發熱作渴日晡益甚經水
過期左關脉數此肝火血燥也用清肝益榮湯六十
餘劑諸症已愈惟項核未消又以當歸龍薈丸數服
及八珍湯加柴胡山梔三十餘劑而痊
一婦人久鬱怒胸脇内股外膁各結核寒熱往來經候
不調胸膈不利飲食少思大便不調左關弦洪右寸
弦數右關弦緊曰左關弦洪肝經熱也左寸弦數木
生火也右關弦緊肝尅脾也右寸弦浮木侮金也法
當生肝血遂用加味四物湯而諸症退用加味逍遥
散而經候調用加味歸脾湯而全愈
一婦人因怒肢體結核睡中發搐左關弦洪此肝火血
燥筋攣當清肝火養元氣遂用加味小柴胡湯加味
逍遥散漸愈又用八珍湯加丹皮柴胡山梔鈎藤而愈
一婦人肢體結核胸腹痞悶氣泄稍寬此肝脾鬱滯不
信服降火行氣化痰病愈甚而氣愈虚用加味逍遥
加味歸脾二藥間服半載而痊
一婦人項間結核不時寒熱左目緊小頭項振掉四肢
抽搐此肝火血虚風熱也用加味逍遥加鈎藤數劑
諸症漸愈又用八珍湯調理而痊
一婦人耳内耳後項側結核作痛寒熱口苦月經不調
此肝膽經火而傷脾胃也用四君柴胡丹皮及六味
丸而愈
一婦人因怒桔核經行不止發熱晝安静而夜譫語此
血分有熱也用小柴胡加生地頓安其核尚在經後
先期肝脉弦數此肝火血涸而筋攣也用加味逍遥
加生地月經如期而核消
一婦人項臂結核頭痛寒熱乳内時疼兩脇焮痛此肝
脾鬱火而血燥先以加味逍遥散再用加味歸脾湯
而愈
一婦人素鬱怒患結核内熱晡熱久而不愈若面色痿
黃則月經過期而少若面色赤則月經先期而多曰面
黃過期脾經虚弱也面赤先期脾虚火動也朝用補中
益氣升舉脾土以益氣血夕用加味逍遥滋養肝血以
息隂火復以歸脾湯觧鬱結半載元氣復而痊又有
患前症因脾虚下陷而發熱乃專治其瘡變瘵而歿
一女子耳下結核焮痛寒熱此屬肝經風熱用梔子
清肝散一劑諸症悉愈後因怒耳後并額兩角作
痛寒熱此兼少陽經症仍以前藥加羌活二劑而
瘥
一婦人項患五核時常寒熱肝肺弦長而出寸口此
血盛無耦之症也用小柴胡湯加生地烏梅治之
而愈
施二守項右患一核用涼藥貼頸皆腫又敷之腫
連胸脇冷應腹内不悟凉藥所致尚以為毒盛形
體困&KR0629;自分不起見其敷藥處熱氣如霧急令去藥
良久瘡色變赤刺出膿血用托裏藥而愈
舉人江節夫兩耳下兩臂兩肋結核恪服祛痰降火軟
堅之劑益甚薛曰此膽經血虚火燥也盖膽經行人
身之側前藥必致虧損至明年七月復請視各核皆
潰脉浮大而濇時金旺于秋木受金刻必不治果卒
周上舍兩耳下項間筋牽壅腫堅硬咳嗽氣喘内熱盜
汗所服皆化痰散堅行氣之劑勢益甚診之左關弦
濇左尺洪數此怒氣傷肝房勞損腎須滋腎水生肝
血慎調攝至水旺之際庶可愈矣彼欲速效乃外敷
商陸石灰等藥内服海藻蓬术之類至秋金旺之際
元氣愈虚腫甚而歿
一上舍性豪善怒耳下結一核忽潰而瘡口翻張如菌
焮連頭痛或胸脇作脹或内熱寒熱或用清熱消毒
之藥年餘未瘥用補中益氣湯六味地黃丸而尋
愈(瘡口翻出亦名翻花瘡)
邵黃門子手合骨處患一核半年後潰一小孔如粟又
年餘不合日出清膿數滴或止三四滴面上赤脉數
口乾夜則發熱晝則惡寒行履如故此氣血俱虚也
辭不治月餘後他處相會彼云小兒有不藥之功矣
薛曰過火令方為善也已而果斃
繆仲淳治一女子頦下發一硬塊而不痛有以石癭用
貝母首烏各三錢連翹白芨花粉各二錢牛蒡蒼耳
青木香各錢半銀花鮮菊地丁各五錢先用夏枮草
五兩河水五椀煎三椀去查納前藥煎至一椀服十
劑全消(廣筆記)
薛立齋治一男子神勞多怒頸腫一塊久而不消諸藥
不應以八珍湯加柴胡香附每日更隔蒜炙數壯及
日飲遠志酒二三盞而漸消
續名醫類案卷五十五
