續名醫類案卷四十八
錢塘魏之琇撰
小兒(跌撲損傷)
薛立齋治少參王陽湖孫八歲傷股骨正體科續之視
其面青而兼黃口角微動此肝木侮脾土症也且氣
血筋骨皆資脾土而生但壯脾氣則所傷自愈遂用
六君子湯加鈎藤當歸三十餘劑諸症悉愈
義具楊純父幼兒病寒熱勢甚棘諸醫以為傷寒也藥
之不效仲淳曰此必内傷純父不信編詢乳媪及左
右並不知所以傷故仲淳固問不已偶一負薪者自
外至聞而訝曰曩見郎君攀竹稍為戲梢折墜地傷
或坐此乎仲淳曰信矣投以活血導滯之劑數服而
起仲淳嘗言古先望聞問而後切良有深意世人以
多問嘲醫醫者含糊診之以致兩誤悲夫(廣筆記)
一小兒五歲因目戲劇以莖入搗藥臼中不復出舉家
驚呼無計或教之使執兒兩足以新汲水急澆之兒
驚啼體縮遂得出
小兒(發背)
張景岳長男甫二周而患背疽初起時背中忽見微腫
數日後按之則根深漸闊其大如碗皮色不變亦不
甚至十餘日身有微熱其熱滋甚乃謀之瘍醫或云
背疽或云痰氣或曰葷腥温補毫不可入口乃以解
毒之藥投之而身反大熱神氣愈困飲食不進因思
丹溪有云癰疽因積毒在臟腑當先助胃氣為主使
根本堅固而以行經活血佐之又曰但見腫痛參之
脉症虚弱便與滋補氣血無虧可保絡吉是誠確論
也(全書中何以大菲薄之)因却前醫而專固元氣以内托其毒
遂用人參三錢製附子一錢佐以當歸熟地炙草肉
桂之屬一劑而飲食頓進再劑而神采如舊抑何神
也由是弛其口腹藥食並進十劑而膿成以其根深
皮厚復用針出膿甚多調理月餘而愈大凡腫瘍虚
症未見但無實熱壅滯可據者便宜托補如此
張子和治一富家女子十餘歲好食柴攖每食即二三
斤歲歲如此至十餘年一日潮熱如勞診其兩尺脉
皆洪大而有力謂之曰他日必作惡瘡腫毒熱上攻
因陽盛陰脱之症其家大怒不肯服解毒之藥不二
三年患一背疽如盤痛不可忍其女忽思張曾有是
言再三悔過請張張以䤵針繞疽暈刺數十針去血
一斗如此三次漸漸痛減腫消微出膿而斂將作痂
時使服十劑内托散乃痊痊後終身忌口然目亦昏
終身無子
小兒(結核)
萬密齋治朱震三之子結喉上生一核如李原病式云
結核者熱也又考本草消結核之藥立一方苓連梔
貝昆布海藻桔梗麥芽薄荷各一錢五分紫背天葵
元参連翹瞿麥各二錢為末温湯調服即效後病者
服之無不應驗名之曰神應丹
師碧泉公子項下生一結核或作痢治用藥破爛轉加
腫大此任脉所過之路元氣受傷致成疳症遂不救
王思泉女四歲耳後側有結核曰非癧瘡乃痰核也不
必治亦不為害他醫作癧治之用螌蝥内消之藥過
多脾胃受傷致成疳勞而死
朱氏子五歲病結喉下生一核大如李兩旁有小核相
連者二三方用東垣凉膈散去甘草加龍胆草元參
貝母海藻麥芽為丸彈子大每服一丸研細温酒調
服七日而安後用此方全活小兒甚衆
薛立齋治一小兒七歲頸結二核時發寒熱日久不愈
以連翹丸治之而消若患在面臂等處尤當用此藥
若潰而不斂宜服托理之劑
小兒下疳(附綫傳陽)
薛立齋治一小兒二歲莖痿濕痒後陰囊焮腫莖中作
痛時出白津以為肝火用龍胆瀉肝湯六味地黃丸
而愈
一小兒下疳潰爛發熱作痛一小兒莖中作痒不時搔
捻一小兒莖中潰痛小便秘澁日晡尤甚一小兒目
痒出水或項間結核或兩眼連劄或陰囊搔痒俱屬
肝火皆用九味蘆薈丸並愈
萬密齋以王府小女溺出如青水著肉處潰爛成瘡問
曰豈女之臟腑壊耶荅曰膀胱受五臟之液以藏之
化為溺也各隨本臟之色青者肝之色也著處成瘡
肝火盛也火之所灼則潰爛矣以導赤散加山梔條
芩胆草甘草稍黃柏為丸調理五日而安
薛立齋治魏戶部邦寧子年十六鼻目蝕爛肝脉弦長
恚怒不息三年不愈諸藥不應服蘆薈丸半劑頓退
一劑而痊
一小兒下疳潰爛爪黑面黧遍身生疥此腎經内外疳
症用地黃丸為主佐以四味肥兒丸而瘥
邱汝誠治一嬰孩以線縛其陽莖腫脹不得脱號呼欲
絶令汲水擲之於器驚啼復故(揮塵新譚)
小兒(疝)
薛立齋治一小兒睪丸作痛小便赤澁寒熱作嘔乃肝
脾之症用小柴胡湯加山梔車前茯苓而愈
一小兒睪丸腫硬小便黃澁用小柴胡湯加山梔車前
并蘆薈丸而消
萬密齋治梁大尹子病疝右睪丸腫大如雞卵長約五
寸絡臍旁下抵陰囊硬痛大小便不通用當歸川芎木
香青皮山梔仁山查子小茴香川楝子澤瀉二劑而
安
一小兒腸痛(即小腸疝也)用諸症辨疑内一方五苓散加川
練子小茴香入鹽一捻神效
張子和治霍秀才之子年十二歲睪丸一旁腫䏨張見
之曰此因驚恐得之驚之為病上行則為嘔血下則
腎傷而為水腫以琥珀丸通經散一瀉而消散
小兒(便血)
高存之幼郎病内傷大小便俱血諸醫競用紅花桃仁
病愈甚仲淳曰桃仁之類疏其瘀也血且行奈何又
重傷之傷則補之而已以生地四錢續斷及杜仲牛
膝等飲之稍平而腹痛不已仲淳曰是在内經強者
氣盈則愈弱者著而成病加人參二錢一劑而愈(廣筆記)
湯某治鄭都丞子患七年摇頭三年下血已服百餘方
前後所服治摇頭者無非風藥止血者或作腸風俱
不效湯視之亦不明其摽本退而思之乃肝血液盛
外有風熱乘之(謂肝病則得之矣謂血液盛而風熱外乘則未必然)肝屬木盛
而脾土為木所尅脾與肺是子母俱為肝所勝而血
遂漬於大便故便血不止遂處一方但損肝祛風而
益脾初亦一時之見只數服而愈十餘日後血止而
下白膿遂安用犀角屑甘草各一錢瓜蔞半兩蛇蜕
瓜蔞(半兩)蛇蜕(一錢炙)防風(五兩疑誤)鉤藤(一錢)麻黃(一錢去節)炙芪
(半兩)羌活白芍(各半兩)為末棗肉丸食後薄荷湯下只二
服作效頭摇即止便血隨愈次間服胃風湯數日頓
除沈舍人子服之亦效
蔣仲芳治周忠介公孫女年七八歲大便下血不止有
用黃連犀角者有用人參阿膠者俱不效診得氣口
沈緊令服末子三進而血止問故曰人但知脾虚不
能攝血不知飲食傷脾亦不攝血今用消導之劑食
去則脾氣復而血自攝焉得不愈其末子即沈香末
也
小兒(疳瘡)
薛立齋治一小兒頭患白瘡皮光且急諸藥不應名曰
腦疳瘡乃胎毒挾風熱而成也服以龍胆丸及吹蘆
薈末於鼻内兼搽解毒散而愈若重者髮結如穗腦
熱如火遍身汗腮腫胸高尤當服此藥
一小兒咳嗽喘逆壯熱惡寒皮膚如粟鼻痒流涕咽喉
不利頥爛吐紅氣脹毛焦作名曰肺疳以地黃清肺
飲及化䘌丸治之而愈
一小兒眉皺多啼嘔吐清沫腹中作痛肚脹筋青唇口
紫黑肛門作痒名曰蛔疳以大蘆薈丸治之而愈有
蟲食脊膂身熱黃瘦煩温下利拍背如鼓鳴脊骨如
鋸齒十指生瘡常嚙此脊疳也當以前丸治之
一小兒鼻外生瘡不時揉擦延及兩耳諸藥不效以蘆
薈丸及搽松香菉豆末而愈
一小兒十歲患瘡疥久不愈肌體羸瘦寒熱作時腦熱
足冷滑瀉肚痛齦爛口臭乾渴爪黑面黧此腎疳也
服六味地黃丸更搽解毒散而愈
一小兒十五歲遍身似疥非疥膿水淋漓晡熱口乾形
體骨立四年矣腎疳之症用六味丸而痊後陰莖作
痒小便澄白患疥瘡如大風用蘆薈四味肥兒丸諸
症漸愈又用大蕪夷湯而全安
一小兒項結一核堅硬如栗面色痿黃飲食不甘服托
裡藥不應此無辜疳毒也以蟾蜍丸治之而愈若數
服不消按之轉動軟而不痛者内有蟲如粉宜急針
去之若不速去則蟲隨氣走内蝕臟腑不治丸用蟾
蜍一枚夏月溝渠中取腹大不跳不鳴者先取糞蛆
一杓置桶中以尿浸之桶近上令乾使蛆不得出將
蟾蜍撲死投在蛆中任與蛆食次以新布袋繫之置
水急處浸一宿取出瓦上焙為末入麝香五分軟飯
丸如麻子大每服二十丸空心米飲下
一小兒遍身生瘡頭髮成穗眉毛脱落肌肉消瘦大便
酸臭小便不調頸間結核肚大青筋先用五味異功
散月餘後用四味肥兒丸又用大蕪荑湯異功散而
痊
一小兒面黃頰赤作渴驚悸兼手心發熱遍身如疥此
心經内外疳症用肥兒丸為主佐以秘旨安神丸而
愈
史少參幼子二歲項後結核不時仰首或以為熱瘡内
潰用針决之服消毒之藥後曲腰啼哭謂此無辜疳
外弔症也曲腰而啼内弔症也果殁
一小兒數歲腦後並結二核肉色如故而不臖腫正屬
膀胱經觀其形狀審其糞色兼屬肝脾腎三經用九
味蘆薈丸以清肝脾地黃丸以補腎水形體漸健不
兩月而消
一小兒遍身如瘡或痒或痛肌體消瘦日夜發熱口乾
作渴大便不調年餘不愈用蘆薈丸以治肝兼五味
異功散以補脾而愈
小兒(瘍症)
薛立齋治一三歲小兒臂患毒焮痛服解毒丸及搽神
功散而消嘗治便秘或煩躁服五福化毒丹亦效若
膿成者急刺去用紙撚蘸麻油絍瘡内以膏藥貼之
若兒安靜不必服藥候有膿取去仍用絍貼有小兒
瘡毒不愈或愈而復發皆因其母食炙&KR1020;辛辣或有
熱症宜先治母熱就於母藥中加漏蘆令母服之其
瘡亦愈
一週歲小兒先於頭患瘡疥漸至遍身久而不愈飲四
物湯加防風黃芩升麻外搽解毒散月餘而愈
一小兒頭面患瘡數枚作痒出水水到處皆潰成瘡名
曰黃水瘡也用菉豆粉松香為末香油調傅飲以荆
防敗毒散而愈
一小兒頭面生瘡數枚作痒瘡痂積累名曰粘瘡也以
枯白礬黃丹末等分麻油調搽更飲敗毒散而愈
一小兒癮疹瘙痒發熱不安以消風散治之又一小兒
亦患此咳嗽時嘔以葛根橘皮湯並愈
一小兒頸面胸腹患水泡數枚潰而成瘡此風邪乘於
皮膚而然也名曰瘭瘡飲荆防敗毒散更以牛糞燒
存性為末傅之而愈有瘭疽一症為患最毒形如粟
許大者如栗患無常處多在手指潰而出血用南星
半夏白芷末傅之重見骨或狂言煩悶
一小兒遍患疥如痢或痒或痛肢體消瘦發熱口乾作
渴大便不實年餘矣此肝脾食積鬱熱服蘆薈丸不
月而愈
一小兒因有食積服尅滯之劑肢體生瘡似疥服消毒
之藥發疙瘩赤色作痒膿水津滛先用五味異功散
加柴胡山梔以補脾胃平肝木赤痒漸消又用四味
肥兒丸五味異功散治之而食積愈
一女子赤暈作痒寒熱發搐服風藥身發疙瘩搔破出
水此肝血風熱之症先用加味小柴胡湯後用四味
肥兒丸而愈
又後傷風咳嗽頭面搔痒微腫先用消風散一劑又用
子清肝散而痊
一小兒遍身生瘡小便不調頸間結核兩目連劄服祛
風之劑眉毛脱落謂肝經風熱之症先用大蘆薈丸
後用四味肥兒丸漸愈後因飲食停滯發熱其瘡復
臖用大蕪荑湯四味肥兒丸而痊後每停食遍身發
赤作痒服四味肥兒丸即愈
一小兒面部浮腫遍身如癬半年後變疙瘩色紫作痒
敷巴豆等藥皮破出水痛痒寒熱大便堅硬脾肺脉
洪數而實先用防風通經散便利調和又用四物湯
加荆防黃苓柴胡角刺甘草節諸藥漸愈更以八珍
湯加白术荆防角刺五加皮而愈後但勞則上體發
赤暈日晡益甚此氣血虚而有火也先用四物湯加
丹皮參术柴胡治之稍愈又用補中益氣加酒炒黑
知柏月餘全愈
一小兒遍身生瘡大便下血發熱作渴腹大青筋眉毛
漸落用大蘆薈丸五味異功丸其瘡漸愈佐以補中
益氣湯熱渴漸止又用異功散為主佐以補中益氣
湯加吳茱萸所製黃連治之血止瘡愈
一女子素有肝火因怒頸項結核寒熱晡熱遍身起赤
暈作痒服祛風之藥搔痒出水唇口搐動以為脾經
血虚内熱生風用梔子清肝散加鈎藤而寒熱頓減
又用當歸川芎散而漸愈乃用加味逍遥散而痊
一小兒遍身搔痒或如蟲行内服胡麻散外敷解毒藥
患處皆潰誠如麻風視其唇或掣動或兩目連劄此
肝木乘脾土用升麻湯煎服瀉青丸而漸愈又用樺
皮散而痊
一小兒身搔痒起赤暈後膿水不止先用歸脾飲二劑
又用胡麻散而愈後因驚挾食發熱起赤暈用越鞠
丸一錢枳术蓬术末各五分葱湯調服二次又用消
風散一服赤暈頓消又用越鞠丸而痊
續名醫類案卷四十八
