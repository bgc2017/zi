續名醫類案卷三十八
錢塘魏之琇撰
痘順症
萬密齋治羅野松年十六出痘或曰凡出痘者春夏為
順秋冬為逆今冬出時逆也痘起發頭面要腫今被
寒氣遏抑毒不得出故頭面不腫症逆也曰不然春
夏為順秋冬為逆非以時言以症言也蓋春夏者發
生長養之令也秋冬者收斂閉藏之令也痘本陽毒
自出現而起發自起發而成膿如苖而秀秀而實故
曰春夏為順如應出不出應發不發謂之陷伏故曰
秋冬為逆頭面不腫順痘也頭浮腫者險症也頭面
預腫者逆痘也今痘本磊落尖圓堅實其毒輕微故
不腫若頂平根闊肌肉鮮紅此為毒盛不待起發而
頭面先腫矣或又曰起發太遲宜服温補曰痘無病
不須服藥此症紅潤鮮明表氣足也大小便調理氣
充也無熱無渴無他病也若補之謂之實實此症不
十數日必收靨矣果不藥而安
吳氏子五歲出痘起發時頂順而陷曰順痘也凡出頭
以氣血和平為主尖圓堅實者氣也紅活明潤者血
也紅活平陷者血至而氣不足也圓實而色白者氣
至而血不足也平塌灰白者氣血俱不足也掀腫紅綻
氣血俱有熱也今痘出即密時日未到氣血未周以
漸起發得其常也故曰順痘不須服藥已果然
小兒痘(氣虚)
徐仲光治一兒痘初標於下頰腎部也形平陷氣不足
也少神血不足也六脉沉弱五朝尚暗色不起兩腿
作痛便溏有氣凝血滯之象此乃氣虚脾弱之症宜
大補中氣以補中益氣湯加蟬蜕肉桂羌活二劑而
起脹繼以保元湯加肉桂陳皮調理八朝溏泄不已
加木香訶䓻治之而愈
一兒痘起脹頂平而色淡白渴瀉肢冷喜熱飲經曰隂
甚者飲沸湯而不知熱又曰大寒而盛熱之不熱是
無火也治之宜益火之原以消隂翳用陳皮散異功
散又八味丸治之而愈
一兒痘六日稠密形平塌色黑滯有擬雲掩天庭者有
擬鎖項鎖胸者然形色雖逆而四肢紅活綻突唇白
紅潤起止安寧飲食如常二便調適雖毒盛氣血不
足幸脾胃尚強宜補養而兼保固以補中益氣加紫
草蟬退牛蒡等劑其逆痘俱平漿破漏結痂發疔癰
數處而愈
費養恒治一兒因内傷而吐次日見痘甚密一日絶無
起勢鬆肌透表二劑不應次日以保元湯加薑桂少
許二劑亦不應三日加參茋至三錢至四五日略起
終頂陷囊薄七日加參茋五錢鹿茸膏半杯仍無沛
然之熱或邪得補而愈盛曰果爾則煩熱躁渴色蒼
老&KR0552;紅矣今皮薄色白頭温足冷症可知也乃以參
茋各一兩鹿茸膏大半盞一劑即綻突如珠根紅頂
白不一日漿即肥膿其後收功不假餘力是以補為
瀉之一騐也今無是症矣(二句乃建中之言)
梟毒
費建中治故友孫貞老子四歲庚寅暮春痘甚勻朗稀
疎而綻突其熱宜和其神宜爽乃躁亂乾熱頭汗如
雨蓋梟熱内擾邪火外爍也頭為諸陽之首先賢謂
毒參陽位者死幸初見勢雖騰涌而毒尚未有定位
耳大黃二錢黃連六分石膏生地各三錢佐以蒂丁
青皮荆芥蟬蜕木通山查三劑頭汗收熱勢減減石
膏黃連加丹皮滑石牛蒡四劑五朝仍壯熱紅暈如
珠此痘起齊毒火盡發也躁亂如前而更渴大便三
四次前方復用石膏黃連倍加生地至九朝漿甚老
而乏滋潤紅暈未淡胃氣不開熱亦未減寢亦未安
再服十二朝漸愈(救偏碩言)
嚴氏子一週痘稀朗且紅潤乃身熱如烙愁楚不堪兼
顆粒不鬆此内有伏毒也以大黃六分石膏生地各
一錢半荆芥丹皮山查蟬退葛根青皮二劑大便三
四次又二劑熱和神定根窠亦鬆宛然順症矣有阻
之者遂勿藥至八朝仍熱叫哭失音頭面擦破身上
紫滯幸未焦隠前方倍大黃生地黃連減葛根入大
桑蟲日二劑以化毒丹調油胭脂如膏藥貼之次日
痒止紅活又二劑漿足熱和十二朝用紅花地丁生
地牛蒡荆芥木通甘草連翹山查漸愈矣痘初似順
一有伏毒便至如此餘可知矣
臧氏子八歲患痘疳僅存皮骨庚寅仲春見痘羸憊如
此似宜培補矣乃身熱如炮目紅如火躁渴不已溺
血如膏椒紅黯滯此梟毒挾烈火發即内攻若不通
變七日當内潰也以大黃四錢石膏七錢生地兩許
佐以桃仁赤芍荆芥牛蒡木通臨服和猪尾血一盞
日二劑或三劑六日加黃連自始至終一方而已約
用大黃斤餘生地石膏二十餘兩猪尾十餘椀良以
毒猛熾苟不滌除淨盡功虧一簣矣痘後精神煥發
飲食大進肥肉生長是以瀉為補之一騐也
張仲文子癸未仲冬忽身熱如火神即昏憒舌刺如煤
唇口焦黑血㿀無數溺紅鮮肉瞤筋惕有如驚悸宛
然悶痘斷非輕劑可挽即用石膏一兩大黃五錢黃
連三錢生地一兩佐以青皮荆芥地丁丹皮天寒稍
配蜜炒麻黃三分薑一片以行之灌下即嘔費曰毒
火上衝水火搏激兩不相下故耳乃全受十餘劑方
見痘及見則以數記唇猶黑溺血依然至九日後黑
退津生神氣漸省十二日溺血始淡胃氣日開十六
日全愈服過大黃十餘兩石膏生地約二斤是早圖之
騐也
小兒痘(毒壅)(附穢觸)
徐仲光治一兒痘紫色而不起脹乃毒盛擁遏也以紫
草紅花蟬退煎酒調獨聖散服之又以犀角地黃治
之紅潤起脹而愈
一兒痘六日稠密紫滯平陷不起脹煩躁悶亂亦毒盛
擁遏也但分珠脚斂可治以人中黃每服三分酒調
漿連二服色漸紅活又犀角地黃湯加牛蒡蟬退痘
綻突起脹而愈
一兒痘血熱重初時純與凉血解毒犀角服過二兩石
膏五錢一劑者服過五劑至十朝略用參三分托漿
十二朝外漿清痂薄用助托藥加綿繭𢃄蛾者七枚
糯米乙合渴時即以麥冬糯米綿繭煎湯飲之又發
水泡數個漿疤暗長灌爛遍身復用茯苓苡仁白芍
黃連銀花甘草生地骨皮山藥蓮肉木通連翹牛蒡
荆芥而愈
萬世用云庚申春家有頑童僅十歲患痘瘡症適僕寓
鄉之故廬走報急歸視其疾不為不緊且傍有煎炒
油膩欲避莫能荷育溪(曾世榮也)療之恰七日瘡脹而光
澤偶因舍又有動厠穢觸覺色黯而神昏大為驚懼
育溪曰毋慮吾有除穢藥投之必安不數日果如其
言遂拜更生用扣其所用何劑曰中和湯即十竒散
加沉檀等劑而已餘無他巧(幼幼心書)
小兒痘(血熱)
施季泉治臧玉涵次郎年十六因新婚兼酒食忽感痘
咸以為不可治至八日漿清寒戰咬牙譫語神思恍
惚咸欲進保元湯大補之施季泉以為不然改用犀
角地黃湯得脱痂後忽嘔吐大便燥結淹延一年繆
仲淳視其舌有裂文曰必當時未曾解陽之毒故有
是症以石膏一兩人參一兩麥冬五錢枇杷葉橘紅
竹茹童便為佐一劑即安再劑膈中如冷物隔定只
以人參投之服兩許即索粥食晚得大便夙疾頓愈
孫生東治鄭黃門子痘血熱大盛初起即以犀角地黃
治之不效至用白芍八錢一泄毒解徐補收功(同上)
家弟元著一發熱即譫語唇腫齒黑痘欲出不出醫者
以為發㿀傷寒也延仲淳季泉不至予曰事急矣以
生地八錢白芍及芩連各二錢稍加發藥日三劑勢
稍定痘漸次而出又減地黃白芍之半復於助漿藥
中兼清凉之劑九十朝漿始足卒傷一目靨後方大
便此真血熱也若重用解毒輕於補劑則目亦可以
不眇矣(同上)
黃綺雲治一兒痘初血熱盛用生地三兩煎膿汁頻飲
其痘紫立轉紅色(同上)
一兒痘毒盛又遇火令用白花地丁汁和淡白酒少許
服之立解
一兒痘稠密綻突但色紫暗壯熱煩渴譫語目赤便秘
乃毒火亢極也以四順清凉飲加大黃六錢微利二
度其勢稍減再劑服之又利二次病去其半再以煎
方加人參三錢前症悉平色見淡白精神疲倦邪雖
去而正氣不足宜大補之又以保元湯加芎歸芍术
而愈
一兒痘出夏月起脹而乾紅壯熱煩渴舌燥不眠弱赤
此内外熱極也以黃連解毒湯合化斑湯而愈
一兒痘值六月六朝痘痛煩渴氣急便秘乃心肺實熱
也恣與凉水梨汁飲之前症悉平
一兒痘出勻朗綻突但枯燥而不能肥澤皮膚皺揭皆
屬於燥經曰燥勝則乾治以養血清金潤燥之劑又
保元合四物加麥冬治之而愈
萬密齋治鄒氏之子五歲出痘或與保元湯熱益甚或
以為險曰此順症也期十八日安不須服藥蓋痘不
可以日期算出已盡發已透膿已滿而后收靨可期
也今痘出而熱轉盛者出未盡也由服保元湯犯實
實之戒故令出遲靨亦遲也夫善攻不如善守無他
病何以藥為已而果愈
萬子婦患痘大熱大渴眼紅唇裂自利清水妄見妄語
循衣摸牀遍身紅斑如蚊迹皆逆症也此毒在三焦
表裡俱熱非大發大下之劑不可救也乃以通聖散
全料大劑與之一服而前症悉去痘出其密復用十
全大補湯去桂加防風銀花連翹桔梗調理而愈其
痘自下收起亦竒事也
一小兒痘後發熱大小便難瘡瘢𢃄赤或言虛欲用保
元湯曰不可此實熱也因食辛熱之物得之果因食
雞而得以三黃丸而愈
痘(諸熱)
徐仲光治一兒痘後午餘發熱臉赤色譫妄狂顛乃火
從虚發也以保元湯加歸芍川連而愈
一兒痘後身熱減食面黃肌瘦右脉沉滑雖係内傷而
胃脾則虚宜先調而後消之六君子加山查青皮而
愈
一兒痂後能食便秘身熱口渴乃胃有藴熱也遲則變
生三黃丸清胃湯利之而愈
一兒痘後夏令痞滿燥熱用巴豆下之心痞少解腸燥
腹痛利之如爛魚腦強食即嘔痞噯不已足胕痛舌
赤溺濇此暑傷元氣熱藥又傷之隂亡而陽獨存也
一兒痘後身熱頭痛惡寒拘急腹脹内外俱傷感也以
參蘇丸香砂丸而愈
一痘後大熱無汗乃時行疫症也服截瘟丹五瘟丹而
愈
一痘後身熱頭疼過用發散二劑其熱愈甚乃内虚症
用補中益氣湯而愈
一痘後傷食過用剋伐致面黃少食午後潮熱用清熱
劑更加泄瀉此中氣不足用六君補中益氣即愈
一痘後身熱煩躁面紅唇赤驚掣此熱傷風也由於衣
被太暖或近火積温成熱熱極生風以犀角地黃湯
合導赤散而愈
一痘後傷於風寒筋骨疼痛鼻流清涕川歸散加羌防
而愈
一痘後身熱惡寒右脉浮弱由飲食勞役内傷脾胃無
陽以外護但見風寒即惡發熱頭微疼補中益氣而
愈
萬密齋治徐氏子痘後發熱或用小柴胡湯竹葉湯黃
連解毒湯皆不效乃與保元湯加當歸炒黑乾薑一
服熱去
費建中治沈氏女周歲身熱如焚汗出如雨兩目徬徨
如畏刀鋸以大黃四分黃連三分石膏二錢佐以丹
皮木通山查青皮蟬退連二劑次日神色定放標數
點磊落分明又二劑熱和神爽稀疎頗潤更以中和
之劑八日愈
吳橋治汪一龍幼兒患痘方七日痘多而不起四肢皆
凉痘色如浮萍乾紅枯紫渴甚啜茶水日數十升水
瀉不禁諸醫皆以為寒也逓以木香異功散獨參湯
補之既而下結血數枚諸醫辭去橋至則以為火症
衆皆不然比日身凉飲水多且水瀉不止即有熱無
傷矣橋曰水瀉者挾熱也身凉者熱厥也視其口則
舌有紅斑三語衆曰此非熱而何遂用大補寒凉之
劑投之一服得寐而瀉止詰朝四服痘色微紅活有
神九日而起(太函集)
痘汗
徐仲光治一痘漿足盜汗此隂虚也保元湯加浮小麥
治之愈
一痘後盗汗肌瘦煩躁此陽虚也補中益氣湯倍茋加
麥冬而愈
中暑出痘
曾世榮治衡陽侯自牧次子五歲盛夏泄瀉面垢煩渴
耳尻冷驚悸診其心肝脉浮而洪大脾肺脉虚而細
數口面垢渴瀉脉虚細數者此中暑也驚悸發熱耳
尻俱冷肝心脉洪大者此痘瘡欲出也先服黃連香
薷散解利暑毒續投陳氏異功散再加附子與之實
脾二日瀉止三日瘡見不旬餘而全功此隆暑用附
子之效也(幼幼心書)
費建中治鍾氏小女痘值炎天受暑煩擾非常壯熱如
焚痘色乾紅累日不起渴思井水僅與椀許便覺爽
朗求之不止竟飲及一斗通身微汗神情始快痘頓
起色亦紅活終以清火解毒收功
徐仲光治一痘漿足漸蒼老宜静以養之有謂脾主結
痂用異功散加山藥白芍喘渴身熱此實症而用補
劑内外皆熱也治以寬中湯又口齦發疳以清解毒
湯而愈
一痘八朝漿滿身熱而渴咳有痰涎火盛津液涸也用
白虎湯愈
一痘起脹煩渴不已寒之不寒是無水也宜壯水之主
以制陽光六味地黃丸料加麥冬五味多服而愈
一人十九歲痘六朝勻朗綻突淡白少神渴甚不已此
虚弱而津液竭以人參二兩麥冬五錢水煎漸服又
以補中益氣湯加枸杞二劑保元湯加冬芍歸杞九
朝漿足渴止用人參一斤而愈
一痘起脹乾紅焦紫根窠堅實便結煩渴黃連解毒湯
而愈
一痘六日起脹形色順不食引飲此胃弱也調脾内托
散治之即愈亦有毒壅而不食引飲者不可不辯
痘(發渴)
徐仲光治一痘八日漿半足熱甚引飲有用保元湯而
渴益甚徐用加倍人參用人參二兩麥冬兩半煎成
頻飲而渴止此渴甚藥輕不能生津以自救也
一痘九日空殼無漿根血乾紅壯熱口渴與保元湯而
渴愈甚此腎水枯涸不能生火宜壯水之主六味地
黃丸料加人參當歸知母麥冬枸杞子兔絲子而愈
一新婚後出痘躁熱而渴與冷飲即睡醒則復索飲不
已時大冷大寒此亦腎水涸不能制火乃孤陽絶隂
後雖行漿二三日而卒無隂則陽無以化正謂此也
一新婚後出痘躁熱引飲亦宜壯水制火用八味地黃
丸料加人參麥冬五味子又用補中益氣湯而渴止
熱減
一痘七朝潮熱口渴自利下臭穢陳積此脾胃熱蒸而
下也雖虚而無寒以保元固中之劑而愈若用躁熱
之劑如木香散祸不旋踵
一痘漿期壯熱煩渴舌乾口躁或疑津液不足與保元
湯如麥冬而熱渴愈甚痘色焦紫此症本熱而衣被
火爐過暖用補反助其熱宜清凉以黃連解毒湯加
牛蒡而愈
一痘後熱渴能食便秘赤咽乾口燥此心胃二經受邪
也用白虎湯而愈
一痘後口乾舌燥咽乾食少便調此脾胃虚津液不足
也用參苓白术散及參冬甘术升葛麥冬花粉五味
粳米而愈
一痘後口渴食少小便數此食傷胃氣津液不生故渴
而溺數也補中益氣湯加麥冬五味而愈
一痘黑陷黃色不食性好飲酒順其性與飲紅綻而愈
一冬月出痘頂陷紫黑飲食藥餌俱不用以當歸浸酒
與之而痘起脹收功
一痘火毒閉而形若死移棄外庭過暴雨而疎甦解此
以水制其火也
一險痘熱壅索飲不已連與井水數升渴止而痘起
萬密齋治鄒氏子痘養膿時大渴不止議用人參麥冬
散彼即依本方修合曰瘡太甚津液不足之症白术
燥津液茯苓渗津液皆所禁也乃以本方去茯苓白
术加升麻生地花粉知母淡竹葉一服渴止
萬氏子痘養膿時大渴不止即用前加減方作大劑代
湯飲之一帖而止
痘痛
一痘半出遍身作痛乃熱毒壅滯未盡外出故也活命
飲加蟬蜕而愈
一痘漿足而痛不已此諸痛為實也白芷陳皮甘草牛
蒡連翹山查
一痘六七痛不已此毒未化止鬱而作痛也非虚非實
不須治之俟毒從膿化其痛自止
痘痒
徐仲治一痘初起作痒風寒外滯也升麻葛根湯焙荆
芥穗熨而愈
一痘起脹淡白神少泄瀉口渴而痒此脾胃氣虚也補
中益氣湯去歸加桂附糯米而愈
一痘成漿痒破是衛氣暴瀉津液不榮幸能食便潤四
君子湯加芎芍橘復腫灌成痂而愈
一痘成漿痒破潰爛乃濕火并至也調脾渗濕而愈
一痘九日漿清作痒大補氣血而愈
一痘見七日至十三日痒塌木香散加丁桂固表裡而
愈
萬密齋治鄭氏子痘將見形作痒不能禁曰起發時作
痒者逆也貫膿時作痒者逆也將靨時作痒者險也
險者可治逆者不可治纔見便痒書無此症因思仲
景傷寒正理論云病身痒此邪在表欲出而不得出
也桂枝麻黃各半湯陽明經病皮中如蟲行者此肌
肉虚也建中湯今此身痒正是痘欲出不得出與太
陽症同非陽明肌肉虚也乃以各半湯去桂杏加升
麻葛根牛蒡一服庠止痘出甚密調治半月而安
屠家子出痘貫膿時請一巫誦呪噀水解厭後忽如瘙
痒痘形平塌其色青白而氣腥臭曰犯房室穢氣也
急令買膠棗一斤燒烟薰之痘轉紅活而痒亦止問
其故老巫他往而子代之有房事
胡氏女七歲痘初發熱兩手如撚物狀曰此肝病也經
云其為病也握宜平其肝以瀉青丸去大黃加甘草
柴胡青皮一帖而握止欲再進一帖不聽曰凡肝病
者多水泡而作痒宜止之未發之前既不信七日後
再議至六日盡&KR0946;破矣乃用保元湯加防風白芷一
帖痒止再服著痂而安
施季泉治臧玉函幼兒甫半周身熱一日即見痘耑門
云樹小花多頂平脚塌根窠薄百死一生之症也五
朝固辭去藥以保元湯為主擬六朝多用人參加附
子疑慮間施至曰此險症且戒云必發痒異常須看
守嚴密藥用凉劑與前治大别七朝大發痒作瀉一
日夜二十餘行或藥水或乳或湯飲俱傾注不變色
咸謂必無幸矣施怡然自若因強之用參必不許乃
加炒黑黃連瀉止十三朝復發痒口渴唇燥舌生白
胎又加炒黃連白胎去到底不用參十九朝而别又
戒曰慎防痘疔口疳疔之發也必在腦後枕骨間當
以收口膏貼之禁用滲藥口疳惟君家人中
白散為妙不數日發疔口生疳如其言治之輒
效(廣筆記)
痘後疥癬
一痘感暑毒靨後頭發珠子因用香薷飲合犀角地黃
湯加荆蒡服而愈
一痘後遍身肥瘡失於清解到瘀毒内攻而死
一痘後遍身生瘡忽自愈而喘脹搐搦此同倒陷論先
用升發使再作後用犀角解毒湯加人參而愈亦有
用百解散發為腫者
一痘遍身膿瘡久而肌瘦潮熱此毒已外泄宜固正氣
為主補中益氣湯加苡芍茯防銀花石斛外治水銀
膏
一女十七痘後膿疥逢時即發苦參四兩歸芍芎防荆
芥白芷牛蒡枸杞連翹蔓荆薄蒺蒌丹胡麻首烏各
一兩黃米糊丸盡劑而愈
一女痘順十二朝成膿疥身熱煩燥此毒擁失解也幸
正不容邪以歸芍蒿蒡芷防苡銀花治愈若失於解
散多有損其肢目者矣
痘疔
徐仲光治一痘清漿結疤四肢發疔數處能食便調見
其脾胃實強以内托解毒散治之潰出疔根用生肌
散敷愈
一痘清漿結疤便泄減食疔發二十餘處因脾胃虚弱
正不勝邪毒仄内攻解毒無效于十四日陷而死
愚按解毒中兼補托藥未必無效
一痘漿足發疔數處壯熱煩渴便秘能食此有餘之毒
未盡以四順清凉飲治之而愈
萬密齋治朱大尹子痘至起發時頂後手背有二痘變
黑者摸之則痛此痘疔也急取胭脂數帖水浸取汁
塗之盡汁而止次日紅潤起發
汪氏子痘起發時有變黑者以朱公子事語之教取胭
脂汁塗不聽後一身盡成黑痘而塌復出一層又塌
如此者三而卒
汪氏子八歲痘起發時有黑枯者此痘疔也用四聖散
胭脂汁調銀針撥開瘡頭塗之即轉紅活亦不蔓延
數日後應收不收問之不便七日矣知其傷内燥結
取猪肉爛煮和汁與食腸潤便通旋收靨鄭氏子
症同以前法治之而愈此病皮肉不活根脚不腫者
死若起發有水頂平而黑内服凉血解毒加燒人矢
外用胭脂塗法若便秘得之裡熱内服四物三黃湯
外用膽導法若泄瀉此虚寒也用保元湯加木香桂
如盡乾枯煩燥悶亂者不治
痘水泡(附膿泡)
萬密齋治李氏子一歲出痘起發時都似水痘曰痘乃
胎毒五臟各具一症肝為水泡肺為膿泡心為斑脾
為胗腎為黑陷此乃肝臟之症喜皮肉厚堅而色蒼
臘若皮薄色嬌不可治也乃以四君子湯加黃茋防
風牛蒡母子同服十三日安
梁大尹公子出痘起發時多成膿泡曰此險症也治晚
矣越二日痒作而殞
鄭氏子九歲出痘起發時額上兩頰皆成膿泡曰逆痘
不可治也痘症自有次序初出一點血化為水水化
為膿膿成而毒解矣如苖而秀秀而實今方苖而秀
恐早發還先萎也七日後更論未及期大痒而
死
痘(夾斑痘)
一兒發斑身熱口燥舌乾化斑湯及小柴胡湯加黃連
而愈
一兒發斑嘔吐利下目赤口瘡黃連橘皮湯治愈
一兒發斑狂煩面赤咽痛梔子仁湯治愈
一痘後發斑紫色身熱便秘過於温補也四順清凉飲
及解毒化斑之劑而愈
一夏月發斑咽痛升麻葛根元參甘草桔梗牛蒡子治
愈
一發斑因於胎毒治以犀角地黃湯砭去惡血而愈
有用犀角大青犀角解毒湯
一發斑紫色煩燥便秘溺赤此毒盛也用黑收丸而愈
一發斑赤色腹脹便秘此内傷也調胃承氣湯下之反
肢厥脉沉附子理中湯六君子湯治愈
一夏月發斑由於暑毒用化斑湯合香薷飲而愈
一夏月發斑勢盛狂煩此瘟毒也用五瘟丹黃連陳皮
湯治之而愈
一發斑身熱頭疼咳嗽由於風熱芎蘇散葛根湯愈
一症出津如錦紋而間有顆粒色赤壯熱煩燥舌胎便
秘此斑疹並出調胃承氣湯又用白虎湯合葛根湯
而愈
萬密齋治羅氏婦年二十七出痘遍身紅斑如蚊迹咸
謂不治視其神識精明語言清亮診其六脈調勻問
其飲食如常大小便調不煩不渴但遍身紅斑稠密
無縫色且豔曰此夾斑痘也解去其斑則痘自見以
荆防敗毒散加元參升麻作大劑一服次早斑退痘
顯再一服痘起發調理半月而愈
本邑各衙出痘先二衙一子一女長子後發熱見紅斑
疑是夾斑症三四日後其斑盡收熱退身涼痘不出
又四衙家出痘一子發熱亦出紅斑亦亡恙乃信人
言有不出痘者或發斑或發疹或發水痘皆可折過
也必在正出痘時方論以上皆徐仲光所治而言
之者
痘夾疹
一疹後報痘不易長大乾咳連聲不續此過於發散也
保元湯加貝味甘桔橘紅而愈
一疹後出痘失於解散咽喉腫痛聲啞水嗆飲食不進
倒靨而死
一疹後痘出三日痰咳喘急亦失於解散甘桔蒡蒿陳
枳殼蟬蜕蘇子疎邪解毒清金而愈
一兒身熱咳𠻳疹出隠隠以藥發之而不見不沒此風
寒鬱而不散此癮疹也非正疹論芎蘇散治愈
一兒痘出數顆而夾疹遍身圓朗紅活兩日盡沒有識
者曰痘沒者必悶亂煩躁此却安静且正痘宛在乃
疹沒非痘伏也以劑調之而愈
一痘報點粗肥有紅盤間有細密隠隠者此水痘夾疹
也内症安寧但表邪宜散葛根湯加荆防翹芷二劑
而愈
一水痘不膿而乾枯身熱煩躁此失解同於倒陷也治
以葛根湯加荆芥防風連翹牛蒡子木通蟬蜕遍身
發紅點此餘毒散也又用荆防解毒湯而愈
萬密齋治一女二歲出痘遍身紅點大小相雜無空處
此夾疹夾斑痘也以升麻葛根湯加荆防元參翹蒡
淡竹葉木通一服減再服再減三服痘顯而愈
痘(夾丹)
徐仲光治一痘勻朗而甚肥大淡白少神煩躁不寧因
頭上素患肥瘡太甚耗洩真氣故也先用白芨膏紙
封頭瘡後用保元湯而愈
一痘正面勻朗綻突少神身肢平塌色時因手足膿疥
腫痛洩氣故也恐漿雖滿不能收功用保元湯加芎
蒡茋芍歸甘陳防桂术調理而愈此症雖補而不保
脾則必致泄瀉而不能收功
一痘靨後手搯瘙痒遂發血風瘡用苦參梔翹防風獨
活苡仁黃芩蜜丸服并灸風池三里二穴各五七壯
愈
一痘出膿疥後見其疤痕黑大有似痘疔須審頭面痘
顆明初起疎散涼血七八日後根窠紅黑不消亦宜
涼血解毒十一二日根窠淡紅宜生血補劑愈
一兒痘三日耳前紅腫如桃用葛根湯加荆芥防風桔
梗牛蒡而愈
一痘勻朗紅潤左腮腫塊青紫熱甚煩躁此痘先塊後
名鬼捏真惡候也急與紫金救焚散而愈此症若治
遲必毒攻於心發驚竄而死
痘失血
徐仲光治一痘發熱時衂血宜發之升麻葛根湯加荆
蒡而愈
一痘四朝吐血痘陷淡白煩躁譫語妄言肢冷身涼此
本血熱毒壅未盡即服涼藥攻伐之故今血脱毒解
而虚矣宜先益氣保元湯加薑附芎歸蟬芍糯米而
愈
一痘正起發而便血怠惰減食作渴肢冷此皆脾虚也
四君子湯加升橘炮薑而愈
一痘八日根窠赤腫脹滿痛煩渴飲冷便下黑血此熱
毒内藴也犀角地黃治愈
一痘收靨便下紫血此脾弱而熱傷陰絡也歸芍六君
子湯加炒黑荆芎又獨參湯治愈
一痘收靨身熱咳嗽血痰聲啞鼻衂此火刑肺金黃連
解毒湯加麥冬犀角丹皮知母牛蒡而愈
一痘靨後咳血不已此毒鬱於肺清金開鬱解毒而愈
一痘靨後便下紫血此毒鬱滯下鬱金五錢牛蒡一錢
每服五分燈心湯下
一痘後溏泄屎後下血此脾弱也小異功散加升麻地
榆黃連小柴胡湯而愈
一痘後血淋乃熱結丁焦也柏知通地小薊根藕節歸
滑甘草稍竹葉服愈
一女六歲標點吐紫黑血甚多然而唇舌滋潤形色俱
順神寧氣旺竟無恙因女之父素有血症乃遺稟非
毒也故不解毒不補脾而收全症雖險而症與神自
順也未可以見點吐血紫黑為死也
萬密齋曰里中林霄年二十餘染痘初發熱小便血予
聞之曰不可為矣或問故曰乙未春祁水桃村㘭徐
氏出痘死者十八人皆小便血也霄越三月殞
痘傷食
萬密齋治李氏女痘膿成將靨忽腹脹且痛氣喘呻吟
曰瘡既胖壯膿又飽滿其脈弦滑此非痘毒乃傷食
也詢之因食雞肉糯米飯曰宜急下之或謂痘瘡首
尾不可下恐虚其裡不靨也曰病不執方藥貴對症
有是病則有是藥下之無妨遂以原物作湯吞丁香
脾積丸得利而安
金氏子痘成膿時忽腹脹作痛氣喘煩悶其痘光壯飽
滿非毒也必曾傷食果因麵食過飽亦用前方法得
利病稍定再用錢氏異功散加青皮山查一服愈
費建中治嚴孝廉子六歲丙戌仲夏見痘乾紅色滯頂
陷不鬆身熱如烙煩躁不寧按其腹膈愁痛口噯腐
氣此毒火内伏中宫停滯也以大黃二錢青皮錢許
蟬退荆芥赤芍紅花地丁用山查一兩煎湯代水連
二劑下宿物甚多痘頓起色焮赤前方加黃連生地
漸放白成漿第熱未和前方服至十二朝始收效
費見中子二歲孟夏見痘壯熱昏迷乾紅稠密然得分
珠亦不脚塌至三日絶無起勢氣粗煩悶轉矢氣極
臭因痘前食一苧頭圓子重以枳實山查桔梗前胡
廣皮麥芽赤芍蟬退牛蒡去結屎甚多即起發紅潤
後雖甚密幸獲收功
施氏子痘始事者極其升發四日不起狂煩叫喊至啞
目時上竄視其根窠尚在但稠密礬紅頂陷乾滯身
反涼按其胸膈手足皆起診其右手寸關洪滑而實
此内積重而閉塞也以枳實五錢青皮前胡各三錢
桔梗五分佐以荆芥蟬退用山查二兩煎湯代水連
夜進兩頭汁次午又進一劑下午去宿垢極多猶有
雞肉未化者將晩又行一次仍多即頓然起發神安
身大熱色未轉以得通達火毒發見於外也改用涼
血清解色漸紅活漿漸肥膿而收效
續名醫類案卷三十八
