續名醫類案卷七
錢塘魏之琇撰
傷寒
孫文垣治王祖泉乃春朝飯後稍寒惡風發熱(傷風惡風)遍
身疼痛汗大出不止(傷風則有汗)口中熱腹中不知餓小
水短(肺金而汗不利多也)六脉皆濇(營衞不和)投以白芍五錢白术
二錢桂皮黃芩各一錢甘草八分二帖汗止寒熱除
去白术加當歸身痛亦愈
費一吾六弟婦遍身痛發熱汗大出昏昏如醉臥不能
起孫診之两寸短弱六脉皆數而無力此勞倦之餘
故汗大走也(身痛發熱不屬傷風)黃耆三錢白芍四錢甘草一
錢五分桂皮八分當歸一錢石斛二錢(與前藥俱就建中加减孫)
(于襍症多用此方)一帖除熱痛汗皆止惟倦不能起前方加
人參陳皮两帖而痊
一婦人先傷風發熱咳嗽二日乃分娩熱尚未退食雞
汁肉等太早嗽熱愈盛已八月矣胸膈脹痛頭痛口
渴大便秘(肺氣壅而血液燥也)咳出之痰色黑而臭小水短少
脇下扯痛氣逆而喘不得卧右脇不能着席汗出不
止症甚危以瓜蔞五錢蘇子一錢枳殼酒芩各六分
前胡桔梗各五分甘草三分薑三片(製方甚妙)服之胸膈
減半喘少定再進前藥大便用蜜棗調(不能大劑生地乃出此)
熱盡退諸症尋愈
胡鏡陽尊堂年七十二脾泄十五年不愈近加吐紅咳
𠻳痰多痰不易出(肺金壅滯可知)申酉時潮熱胸膈壅塞不
能就枕飲食大減且惡風終日坐幔中諸醫謂發熱
吐紅法當寒涼脾泄多年氣虚老蓐法當温補二症
矛盾難於投劑且身熱大血家所忌束手無策皆辭
去孫診之兩手脈皆浮洪而數皆帶滑據脈洪數皆
為熱滑為痰浮為風邪在表以傷風故惡風法當清
解可無恙也謂二病矛盾者暗於先後者也夫脾泄
已久未嘗為害新病熱熾宜當速去所謂急則治標
俟邪去後補脾未晚且潮熱為風邪所致之熱非陰
虚火動之熱吐血乃當汗不汗之血非隂虚火動之
血經云奪血者無汗奪汗者無血當汗不汗邪鼓血
動但得表觧熱退血自止耳胡曰昔老母過錢唐遇
風濤受驚因發熱咳𠻳血出痰多今公言質之誠由
風邪起病也用蘇子前胡麻黃薄荷觧表為君枳殼
桔梗桑白皮瓜蔞紫菀貝母消痰治咳為臣酒芩甘
草為佐二帖五更微汗而熱退胸膈不塞咳亦少減
血止大半始進粥次日減麻黃加茯苓夜服七制化
痰丸咳又減半自是不惡風而去慢矣前方減枳殼
加苡仁調理而安
黃履素曰予弱冠患傷風不牀第每晨起即鼻重流涕
竟日痰不絶口畱連月餘遂見痰中縷血遺害無窮
諺云傷風不醒結成勞蓋金水二藏情關子母金傷
則不能生水子瀉則其母愈虚水不能制火乘金而
金益敗此勞咳之症所由成耳信乎傷風雖小病最
不可不慎者故補脾保脾乃養生家第一義而肺病
極宜斷色慾相關相應捷於影響
又曰予臨場慮不耐風寒合玉屏風散服之反自汗津
津不止蓋防風黃耆各等分之謬也本草云黃耆得
防風其功愈大黃耆七分配防風三分斯得之矣(凢傷)
(未經和觧此方斷不可服愼之)
喻嘉言治石開曉傷風咳嗽未嘗發熱自覺急迫欲死
呼吸不能相續診之見其頭面赤紅躁擾不歇脈亦
豁大而空謂曰此症頗奇全似傷寒戴陽症何以傷
風小恙亦有之急宜用人參附子等藥温補下元收
回陽氣不然子丑時一身大汗脱陽而死矣渠不以
為然及日落陽不用事愈慌亂不能少支忙服前藥
服後稍寧片刻又為牀側同寢一人逼出其汗如雨
再用一劑汗止身安咳嗽俱不作詢其所由云連服
蔴黃藥四劑遂爾躁急欲死然後知傷風亦有戴陽
症與傷寒無别總因其人平素下虚是以眞陽易於
上越耳(傷風而服麻黃至四劑即壯實人亦不能無害矧下虚者哉)
盧不遠治嚴忍公内人病發熱無汗(傷風亦多無汗)嘔吐不止
脈反沉弱(傷風脈當浮今沉故曰反)人皆以為少陰症盧脈之沉
弱中獨右關表弦而中滑蓋風邪挾胃中水飲停積
所致用亁葛半夏吳萸黃連急煎緩服嘔吐遂止而熱
轉盛復診視勢欲浮命其進粥皆不敢予再三強之
呷濃米飯半杯遂有汗而熱平再進薄粥汗多而熱
退乃問曰風寒之邪世俗大禁飲食今啜粥而熱退
何也曰風之與寒原自有别蓋溷之耳仲景桂枝湯
治風服已啜粥古人之精義也盖風者木也木剋土脾胃受
之仲景治法妙在不治風木直欲濕土氣行而風木
之邪自散今熱轉盛而脈勢欲浮是風邪欲散也非
榖氣揚溢則胃力孱弱汗從何來是借桂枝之義以
除風邪之不能汗者
按傷寒及感症日久津液既枯不能行汗必得大劑
三才一氣湯一服乃蒸變為汗而愈若多服風藥及
香燥者藥入必大作脹一二時許然後來蘇後賢
以此為内託之竒予謂仍是仲景啜粥法耳後人
安能越古人之範圍哉(己丑九月二十四日注)
吳浮先治盧敬菴暑月寒傷服羌防發散汗出已愈後
復感胃又用發散旋愈旋感前藥不應吳曰屢散不
愈肺已虚徒攻表而不救表風邪乘虛而入無已時
矣方用君黃耆五錢實肝氣以固衞佐防風一錢助
耆力以祛邪(玉屏風散)如是則舊邪無所容而新邪無所
入也二帖而痊
愚謂傷風一症殊為小恙有寒燠不時衣被失節
而成者此必鼻塞聲重咳𠻳多痰在元氣平和之
人即弗藥自愈水素虧肝火自然不過因一時風
寒所束遂作亁咳喉痛此外邪本輕内傷實重醫
者不察縱與表散致鼔其風木之火上炎反令發
熱頭痛繼又寒熱往來益與清觧不至十劑肝腎
與肺三藏已傷損無遺久者周年近者百日溘然
逝矣而世俗談者咸以傷風不醒便成勞為言噫
彼勞者豈真由傷風而成也耶愚哉言也(己丑九月二十)
(四日黃昏信筆書當易之曰傷風誤表必成勞耳)
柴嶼青曰乙丑新正張妹婿家人之婿董四患傷風
來寓求診即决其不治内人曰彼少年粗人傷風小
病何遽若此柴曰脈象已敗不可為也後果(此必肝腎大傷)
(之候也)
張三錫治一人傷風自汗發熱不止自以為虚服補中
益氣湯熱轉劇診之脈弦而長實有力與升麻葛根
湯倍白术加桂枝少許一劑汗止熱浮(治法彙)
一人瀉而左脈浮急自汗鼻塞乃傷風作瀉也與五苓
散加防風白芷升麻葛根薑葱煎服(仝上)
陸肖愚治吳遜齋夫人年六旬外素有脾泄之症三月
間患咳𠻳吐血痰多而咯之不易出日潮熱胸膈支結
不能就枕畏風畏寒或以脈數吐紅身熱咳𠻳皆血虚
火盛也與養血清涼與六君子湯瀉未已而痰壅益
加遂一以吐血不宜身熱脈數一以泄瀉不宜身熱
脈大俱辭不治脈之左寸關浮洪右寸關滑數两尺
弱此表邪不清也蓋脾泄乃宿痰吐血乃素氣之鬱
耳詢之果受風數日後而病作用炒黑麻黃蘇葉前
胡觧表為君杏仁蘇子陳皮利氣為臣桑皮片苓花
粉石膏清熱為佐甘草桔梗散膈和中為使二劑症
微汗症頓減去麻黃蘇葉石膏加白芍茯苓二劑症
如失與丸方治其脾瀉人參白术茯苓為君白芍霞
天麴為臣炙草亁薑砂仁為佐棗肉神麴糊為丸以
為使服數旬而痊
陸祖愚治陳理刑因勞頓後頭疼鼻塞咳嗽胸膈不利
咽亁身熱行動即有微汗有痰不能咯出两寸浮弦
而數左關弦緊右關弦滑两寸平和先用疎觧利氣
二劑繼加入養血二劑二三日間諸症頓愈
薛立齋治一婦人素清苦勤于女工因感風邪自用表
散之劑反朝寒暮熱自汗盜汗形氣甚虛其脈或浮
洪或微細其面或青白或痿黃此邪去而氣血愈虚
也用十全大補湯三十餘劑漸愈又用加味逍遙散
兼治半載而痊
琇按傷風誤表多成勞損觀此可鑒
林觀子治一婦人浴後被風遂自汗出身熱然無頭痛
體痛惡風諸症旬日來襍治皆不效其胸以上痞膈
漸至湯飲到喉而止脈之關以上微浮此瓜蒂散症
也其人素虚與桔梗蘆一两煎服到咽一吐悉涎濁
酸穢之物又與一服再得吐始快然熱遂除調理數
日而安
毛氏子傷風喘咳復以飲食起居失調遷延轉劇診之
面色枯白夢泄不禁飲食減少喘嗽發熱两脈虚微
知其喘為眞氣上脫熱為陽氣外散不與陰氣純虛
者同面色枯白脾肺氣虚而不榮也飲食減少脾胃
氣弱而不化也夢泄不禁腎臟氣衰而不固也此皆
本氣為病用人參二錢黃耆三錢肉桂五分炙草五
分茯苓一錢半麴一錢橘紅八分服數劑喘漸平熱
漸退隨與大造膏調理飲食進而神旺如初
朱翰文偶患風寒小疾或以麻黃大發其汗出不止遂
致語言短怯神氣不收面色枯白時有寒熱已瀕危
診其两脈微濇而虚虚則氣少濇則隂傷此元氣津
液两傷之候也傷風小症何遽至此蓋以麻黃辛甘
氣温為傷寒發熱重劑今不當用而用之不特劫其
津液外亡并元氣亦因之内脱矣治法為隂陽两補
用人參製首烏茯苓白术丹皮甘草廣皮半麴等三
劑脈象有神諸症漸已漸加耆术而安(與喻嘉言案合𠫭)
劉雲密曰丁酉臘人病頭痛惡風鼻出清涕兼以咳嗽
痰甚一時多患此用冬時傷風之劑而愈者固然多
殊治者亦不少蓋是年君火在泉終之氣乃君火客
氣為主氣寒水所勝經曰主勝客者逆夫火乃氣之
主故雖不同於傷寒之邪入經然寒氣已逆而上行
反居火位火氣不得逹矣所以雖同于風投以風劑
如羌活軰則反劇蓋耗氣而火愈虚也至如桂枝湯
之有白芍固不能當即桂枝僅泄表實而能如麻黃
能透水中之眞陽以出也故愚先治其標用亁薑理
中湯佐五苓散退寒痰寒水之上逆乃治其本用麻
黃湯去杏仁佐以亁薑人參川芎半夏微微取汗守
此方因病進退而稍加減之皆未脫麻黃但有補劑
不取汗矣病者乃得霍然
聶久吾曰一友以醫自負稟性素熱慣服涼藥在京朝
覲因傷風久咳求方于予予曰咳因風寒必先除寒
邪而後可以清熱先用桑杏麻黃防風等彼自是己
見以為素不用燥藥單用巵苓花粉等涼劑服多一
日聲啞不出復求治乃戒之曰公能任吾意用藥勿
參己見則聲可立出若必自用不敢與聞彼不得已
而聽予因與加味三拗湯一劑未畢而聲出矣杏仁
(二錢五分)麻黃(二錢)生甘草(五分)羌活桔梗(各五分)防風(一錢)生薑
(三錢)水煎帶熱服
孫敦夫女十歲許冬月感冐微咳耑科與發散太過反
致長熱不退更醫投六君子加炮薑五味一劑熱退
矣而咳嗽轉甚下利頻併裡急後重中有白膿醫以
熱退為藥對症再與之則面赤口燥惡食不眠余適
診其大父因求視脈之虚而駛曰四劑可愈然必少
衂血與生地杞子各四錢天麥冬蔞仁各錢半乃詫
曰今病已洩瀉又從而滑利之寧不增劇乎余笑曰
苐服之病自減乃姑進半鍾覺咳利稍瘥遂連進二
劑果愈四五再以前方加酒芩酒芍各一錢二劑衂
血小盞全安或問故曰兒稟素弱所病即俗名火傷
風也不治亦愈乃以荆防廣半芎蘇前桔諸燥竄鼔
動其三焦之火至陽擾而熱盛後醫謂虚是矣宜以
甘寒潤澤與之則症自平乃用六君燥補加以炮薑
之辛温五味之酸歛藉人參之力而熱退其内燔之
火盡入于肺若傷寒傳裡然肺熱甚則下迫大腸而
為利矣其中白膿乃燥金壅熱所化與痢疾正同兹
但養其榮氣潤燥清熱病自愈也又問何以知其當
衂曰初時下利則火從下泄利止餘熱反走諸絡而
上溢否則炮薑五味之性何由消釋其衂也亦猶傷
寒陽明熱邪得紅汗而觧耳
暑
許叔微治一人頭痛身熱心煩燥渴診其脈大而虚授
以白虎湯數服愈仲景云脈虚身熱得之傷暑又云其
脈弦細芤遲何也素問曰寒傷形熱傷氣蓋傷氣不
傷形則氣消而脈虚弱所謂弦細芤遲者皆虚脈也
仲景以弦為陰朱龐亦云中暑脈微細則虚可知
癸丑年故人王彦龍作毗陵倉官季夏時病胸項多汗
两足逆泠譫語醫者不曉襍進藥已經旬日診之其
脈關前濡關後數曰當作濕温治之蓋先受暑後受
濕暑濕相摶是名濕温先以白虎加人參湯次白虎
加蒼术湯頭痛漸退足漸温汗漸止三日愈此名賊
邪誤用藥有死之理有人難曰何名賊邪曰難經云
五邪有實邪有虚邪正邪微邪賊邪從後来者曰虚
邪從前來者曰實邪從所不勝來者為賊邪從所勝
來者為微邪自病者為正邪假令心病中暑為正邪
中濕得之為賊邪五邪之中最逆也難經曰濕温之
脈陽濡而弱陰小急濡弱見於陽部濕氣搏暑也小
急見於陰部暑氣蒸濕也故經曰暑濕相搏名曰濕
温是為賊邪也不特此也予素有停飲之疾每至暑
月汗两足漐漐未嘗亁每服此藥二三盞即愈
張子和治小鄭年十五田中中暑頭痛困臥不起張以
雙觧散汗之又以米醋湯投之未觧薄晚又以三花
神祐丸大下之遂愈
張臾年七十一暑月田中因饑困傷暑食飲不進時時
嘔吐口中常流痰水腹脇作痛醫者㮣用平胃散理
中丸導氣丸不效又加針炙皆云胃泠乃問張張曰
痰屬胃胃熱不收故流痰水以公年高不敢上涌乃
使一筯探之不藥而吐之痰涎一升次用黃連清心
散導飲丸玉露散以調之飲食加進惟大便秘以生
薑大棗煎調胃承氣湯一两奪之遂愈
萬密齋治縣丞李天泉六月中暑服痛渠有婢妾醫謂
病寒進理中湯一劑痛止乃發熱一身骨節盡痛又
進十神湯發汗熱退身不痛矣萬候之李稱病愈觀
其面色帶赤知病未觧請脈之洪滑而數(色脈相對)經曰
大則病進今汗後脈猶洪數病方進也而彼自稱愈
萬去未食頃而病作矣滿腹急痛狀如奔豚上下左
右衆手按摩亟萬至曰汝先診脈不言而去知我病
也幸急救我萬曰無傷乃進建中湯一服而痛定次
日有省祭官萬朴來問疾朴善醫診之且駭且顧李亦
疑懼萬診之謂朴曰汝怪其脈之促止乎蓋心下怔
忡故脈如是耳李即應曰我心下跳亂不寧即命取
藥方用人參麥冬甘草白芍生地五味獖猪心煮湯
煎一服心跳止脈不促矣蓋心惡熱用熱治熱向服
理中十神皆犯禁故病復作也
李少華知醫六月得暑病服九味羌活湯一劑汗出不
觧謂藥劑小發汗不透復作大劑服之汗大泄而熱
轉甚連進三劑病益亟如癡如狂舌強言語蹇澁手
足掣動小便不利莖中痛以手捏之纔下一二滴不
食能唯飲水萬脈之微弱而遲或問病可治否曰壊
病也醫之過耳心惡熱壯火食氣方今盛夏火氣正
壯而重發其汗汗之過多則傷心心蔵神如狂如癡
者神氣亂也(非畜血)舌内應乎心汗多則血虚不能榮
舌故強不能言也手中掣動者汗多筋惕肉瞤也(非中)
(風)渴飲水也汗多津液涸(非陽明發渴)小便不利者心移
熱于小腸小腸移熱于膀胱津液少而氣不化故莖
中痛連服五劑而愈
汪懷江中暑復傷食一醫用五積燥熱之劑陽氣外散
陰津内竭陽強陰弱故皮膚燥而無汗當先養其陰
以制其陽使汗出而表和遂以涼膈散去大黃芒硝
加知母石膏淡䜴竹葉一服微汗出而身潤矣方議
下之又一醫至稱是陰虚火動不可下也用四物湯
加炒亁薑觸動陽明之火齒縫出血足泠成陽厥矣
乃服非涼膈散服之利三行而病愈
龔子才治一婦人暑月因厨房熱極遂出當風處脫衣
乘涼即頭痛發熱惡寒身痛醫誤為傷寒用附子理
中湯一服下咽立時不語口中無氣唇口青紫心頭
微温診之六脈洪大而數此熱症誤用熱藥令以燒
酒噴其胸將鏡撲之更以新汲水蜜用雞翎沃入其
口數次少頃患人即伸舌探水以益元湯灌下即活
李士材治張邑尊令郎六月間未申時暈絶不知人更
餘未甦此得之生泠太過也皂角末吹鼻中無涕舉
家驚惶教以皂角灰存性新汲水灌之更取沈檀焚
之俾香氣滿室以達其竅至子後方甦服十味香薷
飲而安
吳孚先治一人奔馳烈日下忽患頭疼發熱或時煩躁
汗大出大渴引飲喘急乏氣服香薷飲尤甚此暑症
也然受暑有陽有陰道途勞役之人所受者炎熱名
曰陽暑亭館安逸得之為中暑也香薷飲只宜于陰
暑若陽暑服之反為害矣與人參白虎湯而愈
董仁仲當暑天納涼飲冷忽頭疼發熱霍亂吐瀉煩燥
口渴舌胎白滑此隂暑也得之過於寒涼致周身陽
氣為陰邪所遏宜香薷之辛熱發越陽氣散水和脾
四劑而愈
一芻蕘婦夏月貪涼飲冷胸前如有一團之火冷水涼
茶入咽覺從火團上分流而下目則差明畏火口鼻
間頻出火氣診之六脈俱陰舌胎青紫而滑吳曰此
寒格反見熱化也與亁肉桂温散少加黃連為向導
移時覺胸中之火頓化清涼而愈
孫文垣治弟淑南額痛遍身疼口亁舌胎黃厚左脈浮
大六部俱數時當仲秋初旬以小柴胡合白虎湯加
羌活熱不退下午用六神通觧散以葱湯調服三錢
熱稍退至半夜後又復熱額疼顚項尤甚舌根黃且
焦黑小水赤痛煩躁不睡遍身又痛此三陽合病暑
症也次日以小柴胡大加石膏為君藁本白芷竹葉
粳米生薑大棗少頃汗出至足(必至足乃為正汗)熱始盡退
猶煩躁不睡仍以小柴胡湯加桂枝山巵竹茹竹葉
飲下遂愈
張玉路治内兄顧九玉大暑中患胸痞顱脹脈得虚大
而濡氣口獨顯滑象此濕熱泛濫於膈上也與清暑
益氣二劑顱脹止而胸痞不除與半夏瀉心湯減炮
薑去大棗加枳實一服而愈
范文學孫振麟於大暑中患厥冷自利六脈弦細芤遲
按之欲絶舌色淡白中心墨潤無胎口鼻氣息微冷
陽縮入腹精滑如冰問其所起之由因臥地晝寢受
寒是連走精二度忽覺顱脹如屮坐起暈倒四肢厥
逆腹痛自利胸中兀兀欲吐口中喃喃妄言與濕温
之症不殊醫者誤為停食感冐與發散消導二劑服
後胸前頭項汗出如流背上愈加畏寒下體如冰一
日昏憒數次此陰寒挾暑入手中足少陰之候緣腎
中眞陽虚極所以不能發熱遂擬四逆加人參湯方
用人參一两熟附三錢炮薑二錢炙甘草二錢晝夜
兼進三日中連進六劑决定第四日寅刻回陽是日
悉屏薑附改用保元方用人參五錢黃耆三錢炙甘
草二錢五味子一錢清肅膈上虚陰四劑食進改用
生料六味加麥冬五味每服用熟地八錢以救下焦
將竭之水使陰平陽秘精神乃治
申菽旆觸熱過梁溪歸而眩暈麻瞀發熱便秘服黃連
香薷不應用涼膈散便通或時昏眩不省或時四肢
清冷而晡時為甚診之脈弦細而芤此暑傷心也陽
氣欝伏所以有似陰寒也與生脈合保元清理肺胃
則色絡自寧矣
柴嶼青治陳忍之患病醫以温散之藥投之遂至徹夜
不能合眼時見鬼物两脈沉伏症屬受暑用加減清
暑益氣湯去人參一劑勢減六脈俱現洪大再服六
一散數劑而病退惟夜間尚不能熟睡遂以滋補安
神之劑調理而安
壬戌夏五營繕朱載常早間入署輿中嘔吐昏憒遺尿
醫以中風治開附子理中湯加殭蠶後又以两脈鼔
指危篤已極參附尚少恐難挽回柴曰此暑風也脈
無死象力保無事伊同寓水部錢築巖不信急煎前
藥將進幸禾中朱汝能進以六一散一服神氣稍定
錢雖不醫固知六一散之與理中冰炭因停前藥次
日遂以黃連香薷飲加羌活治之調理數日而康
陸祖愚治一人七月間因搆訟事食冷粥數碗少頃即
吐出自此茶飲皆吐頭痛身熱咽喉不利昏冐口中
常流痰涎醫知為中暑用冷香薷飲投之隨吐又井
水調益元散投之亦吐昏沉益甚脈之陽部洪數無
倫陰部沉微無力此邪在上焦在上者因而越之此
宜吐者也蓋饑餓之時胃中空虚暑熱之氣乘虚而
入於胃胃熱極而以寒冷之水飲投之冷熱相反所
以水入即吐即口中流涎亦胃熱上涎之故也因用
沸湯入鹽少許虀汁數匙乘熱灌之至二三碗不吐
至一時許方大吐水飲與痰涎同出約盆許即以生
脈散投之人事清爽諸症頓減又合四物調理而安
張紹甫治一人暑月患頭痛身熱昏睡大渴引飲衆以
感冐治不效診之脈大而虚曰此暑症也即令撤幔
開窗前後左右各置涼水頓覺清爽仍令二童食以
西瓜取其便連飲四五鍾即愈
張為諸生時萬歴戊子夏患暑症勢極氣索瞀然自憒
庸醫以為内傷或以為勞役中折幾不自持微醫汪
韞玉適在旁蹙然曰心煩面垢此暑症也何多指聞
者皆駭其名予于瞀中微觧依之服益元散二劑而
蘇仍調以香薷飲數劑而愈(傷寒全書名鳳逹天啓年間刊)
李无垢治朱竹垞夫人馮氏病熱七日不汗後七日又
不汗踰二旬矣諸醫皆云傷寒不可治請辦喪具朱
乃要李徒步登閣診視无垢笑曰君夫人所居閣四
面俱木圍之木生火觸暑脈伏耳臓腑無他恙也亟
以甘瓜井水投之可不藥愈從其言越宿而餔糜再
宿主中饋如故(曝書亭集)
文選姚海山中暑頭痛發熱氣高而喘肢體倦怠两手
麻木胃熱傷元氣用人參益氣湯頓安又用補中益
氣湯加麥冬五味而痊
昔有人暑月深蔵不出因客至而坐于窗下忽以倦怠
力疲自作補湯服之反劇醫問其由連進香薷飲两
服而安(萬密齋養生四要)
馬元儀治陸太史時値秋暑偶發熱頭痛診得脈大而
虚謂中氣大虚非補不克彼云傷暑小恙况飲食不
甚减起居不甚衰何虚之有但清暑調中去邪即已
何用補為乃勉與清暑益氣而别明晨復診脈之大
者變為虚微發熱如故曰今日不惟用補更當用温
宜亟服之遲則生變矣遂用理中湯服下少頃汗出
如涌泉午後復診两脈虚微特甚汗如貫珠乃連進
人參四两附子两許两日夜約用人參十两附子四
两汗止精臟漸調而愈
任邱裴在澗棄家逃禪持戒茹素遍遊五岳足迹幾遍
天下偶客金陵壇寓西禪寺僧舍酷暑中坐卧小樓
日持凖提咒三千念佛號三萬(未是俊物)忽患頭痛如斧
劈身熱發躁口亁日飲冷水斗餘渴猶未觧自分必
死莊斂之憐其旅病時過視疾一日急走倉頭召歛
之永訣以所攜書畫翫器授斂之泣而言曰(未嘗得道)兄
其為我收蔵吾死後切勿用世俗禮葬我惟以两缸
盛吾尸其中以三尺地葬之耳歛之涕泗填胸束手
無策余此時遊梁溪陽羨間歛之命余僕克勤相追
歸視其脈知係受暑為疏竹葉石膏湯方歛之如方
製藥躬為煎服不二劑熱渴俱止幾十劑病始退旋
加健脾藥十餘帖而安(鋪排點綴其實與醫案無謂姑仍其舊以見後人之陋廣)
(筆記)
來天培治蔡氏女病經六七日時七月初旬發熱頭疼
腹痛胸滿煩燥渴目閉神昏時有獨語脈浮細而數
按之糢糊問曾手足抽掣乎曰然曰此俗所謂暑風
傷寒也用香薷青蒿羌防枳桔秦艽鉤藤菖蒲夏麴
藿香柴胡黃連一劑症減神漸清脈略前方去羌活
菖蒲枳桔香薷加廣皮厚朴花粉丹皮一劑漸安惟
未熱盡退此津液不生之故耳改用生地麥冬茯苓
花粉黃芩石斛廣皮穀芽夏麯又二劑全痊
沈明生治王明甫長夏神昏不語伏枕信宿午前往視
曰脈虚自熱此中暑耳非風也曷不用參其長君曰
早間一友因用參而轉增煩懣向用幾何曰五分曰
宜其轉甚也當四倍之乃克有濟耳乃&KR0787;眙不信因
曉之曰凢參多用則壅滯今病正合東垣避暑于深
堂大厦得之者屬陰且古人用清暑益氣人參白虎
生脈散等方皆中暑門中要劑俱有人參又何慮之
有乃殊不信復理喻再三乃終不信欲辭去而阻于
暴雨強畱午餐因再謂曷不就此時如議進藥脱有
不安可用法立觧也于是勉從以進猶惴惴焉惟恐
增脹既而殊寧静逾時神思少清間吐一二語始用
參不疑調治浹旬竟得全愈
陳子佩治一人八月間發熱譫語不食又不大便諸醫
皆以為傷寒始而表繼而下俱不應延至五十餘日
投以人參熱稍減參少則又復熱于是益疑其虚也
峻補之然不便不食如故診之六脈平和絶無死狀
謂傷寒無五十日餘不便不食而不死之理聞病者
夏月治喪往來奔走必是中暑無疑誤以傷寒治之
又投以人參補劑暑得補而愈不觧故至此耳當與
六一散以涼水調服病者欲之雖多與不妨服已即
睡之醒即便便後思數日愈
吳橋治吳鴻臚妻年三十形故肥當暑而飱如常誥朝
不起啟視之瞑目昏憒口舌唇吻皆色深黑痰如鼔
鞲有聲勺飲不能下咽即千金藥無所用逆橋至六
脈浮濡謂鴻臚曰是本風痰兼中暑故爾即以厚香
薷飲灌牛黃丸輙能下痰聲殺爾更進少選黑色退
而為黟薄暮色如羊肝結朝紫微爾出入者方加補
劑五日始張目能言逾日如故(太亟集)
章岩賜病挾日者再矣始而發熱甚而發斑太甚則揗
衣摸牀昏瞀五日不食診之脈無異徵獨故所進諸
藥雜進無序則予黃連香薷石膏湯一服而蘇再服
而去者大半三而全愈(太亟集)
濕
薛立齋治一婦人肥胖頭目眩暈肢體麻木腿足痿軟
自汗身重其脈滑數按之沉緩此濕熱乘虚也用清
燥羌活二湯漸愈更佐以加味逍遙散全安
趙養葵治一人宦遊京師病腿腫發熱不能履地衆以
為腿癰延趙視之扶掖而出趙曰非癰也以補中益
氣湯加羌活防風各一錢(此開鬼門例)一服如失次日乘
馬來謝
趙養葵自病患陰丸一枚腫如鴨卵以濕症治之不效
細思之數日前從定海小船回有濕布風帆在坐下
比上岸始覺以意逆之此感寒濕在腎丸也乃用六
味地黃(此絜净府例)加柴胡吳萸肉桂各一錢獨活五分
一服熱退再服腫消後有患偏墜者此方多效(亦惟寒濕)
(者宜之若厥陰燥火欝結者不宜服)
孫文垣治沈大官左膝腫痛不能起止者半年大便日瀉
三次脈之弦緊曰此脾虚濕熱凝於經絡流於下部
也腫屬濕痛屬火用蒼术黃柏苡仁為君澤瀉猪苓
五加皮為臣炙甘草防風桂枝為佐木通為使四帖
痛減腫消泄瀉亦上改用蒼耳子五加皮苡仁當歸
枸杞杜仲丹參黃柏烏藥葉酒糊為丸調理月餘步
履如故
吳孚先治一人風濕骨節掣痛不能屈伸遍身俱痛醫
以麻黃湯發汗汗大出而腫不退吳曰前方未嘗謬
也但宜微汗之今過汗風去而濕未除故不愈也(說本)
(仲景桂枝湯症)與胃苓湯二帖而瘳
張子和治李文卿两膝臏屈伸有聲剥剥然或以為骨
鳴張曰非也骨不戛焉能鳴此筋濕也濕則筋急有
獨緩者緩者不鳴急者鳴也若用藥一涌一瀉上下
去其水則自無聲矣從其言既而果愈
丹溪治朱秀才久坐受濕能飲酒下血以苦澁藥兜
之遂成腫疾而肚足皆腫口渴中滿無力少汗脈澁
而短乃血為濕氣所傷法當行濕順氣清熱化積用
滑石一錢五分白术五分木通七分厚朴五分亁葛
五分蒼术三分蘇葉七片水煎次第下保和丸與點
丸温中丸各五十丸
馮官人因内有濕積兼時令濕熱右腿少陽分發爛瘡
如掌大痒甚两手脈洪緩略數面目手足俱虚腫膈
中午前痞悶午後腫到两足則膈寬茯苓木通蒼术
犀角枳殼炒各五分陳皮連翹白术各一錢甘草二
分加薑汁煎服
朱恕八哥肚腫因濕氣起自五月能飲酒左脇有塊两
足時腫白术三稜醋炒木通陳皮赤茯苓海金沙厚
朴各五分甘草二分肉桂三分煎湯下保和丸三十
温中丸三十柳青丸十丸
張三錫治一人體厚自覺遍身沉重難於轉側两膝時
腫痛不紅不硬六脈濡弱天陰更甚因作温欝治加
減羌活勝濕湯不十劑愈
許叔微治王彦龍季頁時病胸脇多汗两足逆冷譫語
醫者不曉雜進藥已旬日診之脈關前濡關後數曰
當作濕温治之先以白虎加人參湯次白虎加蒼术
湯頭痛漸退足漸温汗漸止三日愈此名賊邪誤用
藥有死之理有人難曰何名賊邪曰難經五邪假令
心病中暑為正邪中濕得之為賊邪心先受暑而濕
邪乘之水尅火從所不勝斯謂之賊邪五邪中之最
逆也又曰濕温之脈陽濡而弱陰小而急濡弱見於
陽部濕氣摶暑也小急見於陰部暑氣蒸濕也故曰
暑濕相搏名曰濕温是謂濕邪也(不特此此予素有停飲之疾每至暑)
(月汗兩足漐漐未嘗乾每服此藥二三錢即愈以此亦疑)
立齋治張縣丞年逾五十兩腿腫脹或生㾦㿔小便
頻而少聲如甕出服五皮等散不應掌醫院銀臺
李先生疑為瘡毒令請薛治診其脈右關沈緩此
脾氣虚濕氣流注而然非瘡毒也河間云諸濕腫
滿皆屬於土按之不起皆屬於濕遂投以五苓散
加木香蒼术亦不應意至隂之地關節之間濕氣
凝滯且水性下流脾氣既虚安能運散若非辛温
之藥開通腠理行經活血則邪氣不能發散遂以
五積散二劑勢退大半更以六君子湯加木香升
麻柴胡苡仁兩月餘而愈設使前藥不應更投峻
劑虚弱之禍不免矣
高兵部連日飲酒隂挺並囊濕痒服滋隂等藥不應
謂前隂者肝經絡脈也隂氣縱挺而出素有濕繼
以酒為濕熱合於下焦而然也經云下焦如讀又
云在下者引而竭之遂以龍胆瀉肝湯及清震湯
治之而愈若服此藥不應宜補肝湯或四生散治
之
趙大用兩臂腫痛服托裏藥日甚謂腫屬濕痛屬火此
濕熱流注經絡也以人参敗毒散加威靈仙酒苓南
星數劑漸愈更以四物湯加蒼术黃柏得便二十餘
劑而消又一婦下體腫痛亦與人參敗毒散加威靈
仙黃柏蒼术數服痛減更以四物湯加黃柏紅花防
已蒼术澤瀉三十餘劑亦消
葉巡檢两腿作痛每痛以即濕布搨之少愈月愈痛甚
夜痛猶劇丹溪云血受熱已自沸騰或涉冷或就濕
取涼熱血得寒汗濁凝澁所以作痛夜痛甚行于陰
也苟痛以冷折之即前所謂取涼之症也以五積散
二劑頓愈更以四物湯加黃柏蒼术牛膝木瓜三十
餘劑而消夫濕痰濁血注於僻道若非流濕推陳致
新不能廖也如藥蒸菴或用涼藥敷貼或用寒藥降
火反成敗症矣
一男子腿痛筋攣遍身痠軟一道人與痰藥及托裡藥
期三日可痊皆不應此非瘡毒大筋軟短小筋寬長
此濕熱為患也以人參敗毒散加蒼术黃柏梹榔木
瓜治之少愈更以清燥湯二十帖而痊夫内有濕熱
外有風寒當泄不當補反之甘温之劑必不效矣
張意田治一人時症已二十餘日涼觧不愈大便自利
不欲飲食舌赤燥硬神清肌削日晡寒熱為瘧無汗
診之六脈不浮不沉惟大而緩脇肋邊有痛處按之
在肝位此濕温病不觧結於肝部故寒熱如瘧胃中
津液耗涸則舌燥而赤是邪熱留於心腹胃也用玉
女煎加犀角蒼术木通一服舌生津液脇痛赤減即
於原方加柴胡數服漸瘳更以補陰全愈
王宇泰曰昔人治濕温通身皆潤足冷至膝下腹滿不
省人事六脈皆弱而急問所服藥皆陰病等劑此非
受病重藥能重病耳以五苓合白虎十餘劑少甦更
與清燥湯調理而安(未選入)
端州太守吳淞巖病幾四十日矣延診告以初時惡心
倦怠食減便溏既而夜不寐躁而數起起而復臥凌
晨必嘔痰數升以為暑而用香薷六一或以為濕而
用草薢五苓或以為瘴而用平胃或以為痰而用二
陳遍嘗無效漸加煩渴與腎氣丸及生脈飲服之轉
劇脈濡而緩右關為甚據脈與症濕熱無疑何諸治㒺
效因病人素喜肥甘又飲酒食麵其脾胃如土在雨
中沾漬既久値炎令乃蒸欝而發故非滲利分清可
愈亦非風行燥散可瘳唯聖术煎一味白术重两許
酒煎從而治之必應令依法服之再以兔絲子五錢
煎飲代茶服至一旬漸瘥半月全愈
續名醫類案卷七
