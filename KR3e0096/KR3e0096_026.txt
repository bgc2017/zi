續名醫類案卷二十六
錢塘魏之琇撰
遺精
孫文垣治一人色慾過度夢遺精滑先服清相火之劑
不效繼用固澁之劑亦無功求孫治與以玉華白丹
濃煎人参湯送二錢兩服後稍固兼進六味地黃丸
加蓮鬚芡實遠志五味子凡一月而愈玉華白丹鍾
乳粉白石脂陽起左顧牡蠣
李妓兩寸短澁兩尺洪滑關弦孫診之問經可行否曰
僅行一日亦點滴耳曰此脉在良家主夢遺若不宜
有也曰良然即御客時亦或遺遺則冷汗淫淫體倦
不能支不與藥或問故曰金木相勝心神無主法在
不治或謂人尚無恙何便至此曰弦為春令當金之
時猶然猖獗設在卯月木旺火相則肺金枯痿水之
上源竭矣且腎脉洪滑妓以慾勝隂血既虧淫火愈
熾隂虚則病隂絶則死今已咳嗽其兆見矣烏可治
乎次年二月果死
薛立齋治朱工部勞則遺精齒牙即痛用補中益氣加
半夏茯苓白芍并六味地黃丸更以十全大補加麥
冬五味子而痊
一男子白濁夢遺兼脚跟作痛口乾作渴大便閉澁午
後熱甚用補中益氣湯加白芍元参并加減八味丸
而愈
龔子才治陳桂林秀才患夜夢遺精每月一二次或三
五次遺後神思昏沈身體困倦診之六脉微濇無力
此隂虚火動之症以辰砂既濟丸加紫河車龍骨服
之數月奏效奈數患不能謹守因口占里語一章以
戒之曰培養精神貴節房更祛塵慮慎寒凉食惟半
飽宜清淡酒止三分勿過傷藥餌隨時應勉進功名
有分不須忙幾行里語君能味便是長生不老方
黃履素曰余年三十外曾患遺精龜頭時有精微微流
出晝夜常然初時驚懼特甚人身中幾許精血而堪
此涓涓不絶乎醫之高明者謂為無害但毋服濇藥
緣病以服附子得之知是火症但涼補而勿熱補用
六味丸加沙苑蒺藜兔絲子及炒黃柏少許等藥將
此病付之度外莫寘諸懷如常將理凡兩年始全愈
龍骨牡蠣等藥從未入口盖人身中惟氣血周流斯
快暢豈可澁之使滯雖得暫效為害實深患者審之
予初有懼心及兩年間應酬如常絶無倦態豈此精
與交媾之元精不同故無大害耶
張路玉治韓慕廬季子素禀清癯宿有精滑不禁之恙
診之脉微弦而數尺中略有不續之狀此不但腎氣
不充抑且氣秘不調致不能司封藏之令與六味丸
去澤瀉加鰾膠五味略兼沈香於補中寓宣法雖如
此但久滑竅䟽難期速效耳
李士材治一人考試勞神患精滑小便後及夢寐間俱
有遺失自服金櫻膏經月不騐李診之曰氣虚而神
動非遠志丸不可服十日減半一月全愈
王叔權曰有士人年少覓炙夢遺為點腎腧痠疼令其
炙而愈不拘老少皆腎虚也古人云百病皆生于心
又曰百病皆生于腎心勞生百病人皆知之腎虚亦
生百病人未知也盖天一生水地二生火腎水不上
升則心火不下降兹病所由生也人不可不養心不
愛護腎也(資生經)
平江譚醫云夫遺泄尋常只治心腎未有别治以素問
仲景考之當治脾服之藥屢效用厚朴二兩(薑汁製)羊
脛一兩(炭火煆過通紅取出窨殺别研細如粉)右二味白水麺糊為丸
如梧桐子大每服百丸至三百丸米湯下(集成仝上)
陸祖愚治一人因作文夜深倚几而卧卧即夢遺明早
吐血數口數日後復遺復吐自此或間日或連日或
吐血或夢遺或與六味地黃湯幾百帖即加減亦不
出滋隂清火而已數月不愈口乾微欬惡風惡寒懶
于動作大便溏小便短赤脉之豁大無力沈按則駛
曰此症非得之房室乃思慮太過損其心血心血虚
則無以養其神而心神飛越因有夢交之事神不守
舍則志亦不固而腎精為之下遺腎虚則火益無制
逼血妄行而吐上刑肺金而欬其畏風寒而懶動作
者火為元氣之賊火旺則元氣自虚也其肌肉消而
大便溏者思慮損其心血即是傷其脾隂也與歸脾
湯二十劑遺吐遂減半又二十劑諸症俱痊百劑而
精神加倍矣
繆仲淳治婁東王官夀患遺精聞婦人聲即泄瘠甚欲
死醫告術窮繆之門人以遠志為君蓮鬚石蓮子為
臣龍齒茯神沙苑蒺藜牡蠣為佐使丸服稍止然終
不斷繆于前方加鰾膠一味不終劑即愈
趙景之太史未第時因肄業勞心太過患夢遺症已三
四年矣不數日一發發過則虚火上炎頭面烘熱手
足逆冷終夜不寐補心腎及濇精藥無不用過壬申
春偶因感冐來邀診視談及前症之苦為䟽丸方以
黃柏為君佐以地黃枸杞蓮鬚鰾膠萸肉五味車前
及麥冬之類不終劑而瘳初景之疑黃柏太寒不欲
用謂尊恙之所以久而不愈者正未用此藥耳五臓
苦欲補瀉云腎欲堅急食苦以堅之黃柏是也腎得堅則心經雖
有火而精自固何夢遺之有哉向徒用補益收澁而
未及此故難取效
立齋治王上舍遺精勞苦愈甚坳中結核服清心蓮子
飲連翹消毒散不應以八珍湯加山藥萸肉遠志十
餘劑漸愈更以茯苓丸治之遂不復作葉巡檢患此
云諸藥不應盧丹谷與八味丸治之而愈
白濁
沈朗仲治王雨泉壯年氣弱溺後精水淋漓不斷服六
味丸不應易八味丸反加澁痛兩尺脉數而氣口虚
大此土虚不能隄水也與補中益氣加麥冬五味十
劑而痊(張氏醫通)
薛立齋治一婦人善怒或小腹痞悶或寒熱往來或小
便頻數時下白淫藥久不愈面青口苦薛以此積憤
而不能發散所致用龍膽瀉肝湯而愈用加味逍遥
散八珍湯間服而安
龔治一男子莖中痛出白津小便閉時作痒用小柴胡
加山梔澤瀉木通炒連膽草茯苓二劑頓愈又兼六
味地黃而痊
司廳陳石鏡久患白濁發熱體倦用補中益氣加炮薑四
劑白濁稍止再用六味地黃丸兼服諸症悉愈
少宰汪涵齋患頭暈白濁用補中益氣湯加茯苓半夏
愈而復患腰痛用山藥山萸五味萆薢遠志頓愈又
因勞心盜汗白濁以歸脾湯加五味而愈後不時眩
暈用八味丸全愈
孫文垣治一人禀質素強縱飲無度忽小便畢有白精
數點自以為有餘之疾不宜醫治經三月以來雖不
小便時有精出覺頭目眩暈(此上病多由下之證騐也)醫者以固
精澁脱之劑治之兩月略不見功診之六脉滑大此
因酒味濕熱下注精藏遂以白术茯苓橘紅甘草乾
葛白豆䓻加黃柏少許兩劑即效不十日全安
潘見所患白濁精淫淫下治三年不效孫診之兩寸短
弱兩關滑兩尺洪滑曰疾易愈第待來年春仲一劑
可瘳問故曰素問云必先歲氣毋伐天和今所患為
濕痰下流症也而脉洪大見於尺部為陽乘於隂法
當從隂引陽今冬令為閉藏之候冬之閉藏實為來
春發生根本天人一理若強升提之是逆天時而洩
元氣也後醫者接踵竟無效至春分逆孫以白螺螄
殼火煅四兩(消痰)為君牡蠣二兩(固濇)為臣半夏(消痰)葛根
(升陽明之清氣)柴胡(升少陽之清氣)苦参(燥濕)各一兩為佐黃柏(堅腎)一
兩為使麺糊為丸名端本丸令早晩服之不終劑而
愈
李士材治李郡侯白濁服五苓散數劑無功診之兩尺
大而濇是龍火虚炎精瘀竅道用牛膝茯苓黃柏麥
冬山藥遠志細生甘草十劑而安
吳光祿閉精行房患白濁莖中痛如刀割自服瀉火疎
利之劑不效改服補腎之劑又不效李診之曰精久
畜已足為害況勞心之餘水火不交坎離頻用也(有語)
(病)用萆薢分清飲加茯神遠志肉桂黃連四劑即效
兼服補中益氣一二劑而愈
陸祖愚治韓舜臣年近三旬夏月遠歸連宵多事卧當
風涼致成瘧疾間一日發自以為虛而投参附凡用
参二三錢及五錢者數十劑一醫用参一兩附三錢
又八劑服参約及二斤其病寒輕而熱重偶于靜坐
時覺陽道微濕以紙拭視如漿糊一點白而光亮訝
為滑精渗漏若此無怪大劑補養無效決死無疑及
診視正當悲哀之後面赤如粧六脉洪滑而數曰脉
候無事不必張皇令將溺器滌淨次早診之脉略和
而仍滑大令傾溺器中有白膩稠粘約半椀許乃曰
當此短夜去已如許之多則從朝至暮自當加倍此
是白濁非滑精也試思少壯之時每交感輸洩之精
能有幾何病者始大悟乃用萆薢分清飲川萆薢石
菖蒲益智烏藥茯苓甘草四劑其症減半又以二陳
湯加升麻柴胡蒼术白术十餘劑濁淨而瘧亦止夫
竒經之脉督行于背脊任行于腹外衝行于腹中溺
出于前自膀胱而來精出于後自俠脊腎藏而來
男濁女帶自胃家傍衝而下盖衝為血海其脉起于
脬中丹溪曰胃中濁液下流渗入膀胱上句極為有
理下句恐未必然曾詢患濁者小水或清或渾其濁
或隨溲溺而下或不時淋瀝可見與膀胱竟不相干
又見患此症者經年累月飲食照常起居如故非胃
家濕熱而何此君加之以勞頓醉飽隂虚貪凉而得
故得補益甚丹溪曰二陳湯加升麻能使大便潤而
小便長前後二方昔賢所騐第後人未知用耳
按精與溺原分二道所云良是至謂濁不由膀胱
而出自胃傍衝而下然則湯飲入胃獨不可傍衝
而下乎不知帶濁之病多由肝火熾盛上蒸胃而
乘肺肺主氣氣弱不能散佈為津液反因火性迫速
而下輸膀胱之州都本從氣化又肝主疎泄反禀其
令而行遂至淫淫不絶使惟胃家濕熱無肝火為
難則上為痰而下為瀉耳古今醫案於帶濁二門獨
罕存者亦以未達其旨而施治無騐也至单由濕熱
而成一味凉燥雖藥肆工人亦能辨此其父肖愚
一案治吳南邱之子亦瘧且濁以二妙散取效
立齋治光祿柴黼菴因勞赤白濁如注用歸脾湯而愈
司廳張檢齋小腹不時作痛莖出白淫用小柴胡
加山梔龍膽草山茱芎歸而愈
馬元儀治陳晉臣患濁症累月不止後因房勞痛益甚
濁愈頻有語以煎蘇葉湯澡洗者從之遂致精滑傾
盆躁擾不寕發熱煩渴兩手脉沈而微尺脉不應曰
此隂精大傷真陽無偶將脫不乘此時隂氣尚存一
綫以急救其陽而通其隂直至隂盡而欲回陽罕克
有濟矣或曰既有陽無隂補隂猶恐不及尚堪純陽
之藥重竭其隂乎曰真陽以水為宅水足則凝然不
動水竭則不安其位甚而飛揚屑越孰能把握之哉
此時隂未回而陽已絶矣宜急攝虚陽先歸窟宅然
後補隂以配陽此必然之次序也乃煎大劑白通陽
與服便得濃睡諸症漸已次服人参七味湯使隂陽
兩平而愈
蕭萬輿治一健卒年甫三旬素善飲喜啖辛香病濁竅
痛以二陳湯加芩連膽草赤芍車前二劑即止如實
症本不難治若㮣施補必變生他症
漳庠林震伯素善飲因修途勞頓飢飽失時復冐暍病
白濁經年不瘥察前治非辛熱即涼瀉或滋補壅塞
遂至小腹脹悶或氣喘拒食六脈滑數無力此中宫
虚熱津液下陷膀胱氣化不能分泌以歸脾湯去木
香加炒山梔半夏車前黃連七劑而濁止便清神思
清爽矣
施笠澤治公謨病小便黃醫欲用淡渗之劑施曰霛樞
不云乎中氣不足溲便為之變但當服異攻散加黃
柏一二分可也醫曰黃柏一二分遂足清利小便耶
曰子不觀之漉酒者乎濁醪數壺以黃柏少許旋澄
清徹底豈一溲不當之衆皆大噱用之果騐
蔣仲芳治梁敬州年六十餘病濁三年矣淡渗寒涼溫
補俱不效診之六脉俱微惟左寸帶數此因心火不
降致脾胃之氣不升濁物因而下渗法當養心升補
若用本病藥無益也用丹参茯神遠志棗仁山萸山
藥黃耆白术升麻柴胡甘草陳皮薑棗煎服三劑其
濁倍至詢其體健否曰如故曰若使所出盡為津液
其體必憊甚今濁增而體健知濁物積于其中為藥
所迫而出耳清者既升濁者自降再服二劑而病如
失矣投之果然使無定見再易一方寧能愈乎
張子和治酒監房善良之子年十三病沙石淋已九年
矣初因瘡疹餘毒不出作便血或告之令服太白散
稍止後又因積熱未退變成淋閟每發則見鬼神號
則驚隣張曰諸醫作腎與小腸病者非也靈樞言足
厥隂肝之經病遺溺閉癃閉謂小便不行癃謂淋瀝
也此乙木之病也木為所抑火來乘之故熱在脬中
下焦為之約結成沙石如湯瓶煎煉日久熬成湯鹼
今夫羊豕之脬吹氣令滿常不能透豈真有沙石而
能漏者邪以此知前人所說服五石散而致者恐未
盡然經曰木鬱則達之先以瓜蒂散越之次以八正
散加湯鹹等分頓啜之其沙石自化而下
張氏兒年十四病約一年半矣得之麥秋發則易大痛
至握其䘒跳躍旋轉號呼不已小溲數日不能下下
則成沙石大便秘澁肛門脫出一二寸諸醫莫能治
張曰今日治今日效時日在辰已間矣以調胃承氣
僅一兩加牽牛末三錢汲河水煎之令作三五度嚥
之又服苦末丸如芥子許六十粒日加晡上涌下瀉
一時齊出有膿有血既定令飲新汲水一大盞小溲
已利一二次矣是夜凡飲新水二三十遍病去九分
止哭一次明日困卧如醉自後頓失所苦繼與太白
散八正散等調一月大瘥此下焦藥也不吐不下焦
何以開不令飲水則小溲何以利大抵源清則流清
者是也又劉氏子年六歲病沙石淋張以苦劑三涌
之以益腎散三下之立愈
一人年二十三歲病膏淋三年矣醫不能效多作虚損
補以濕燥灼以針艾無少減張曰惑蠱之疾也亦曰
白淫實由少腹鬱熱非虚也可以涌可以泄其人以時
暑憚其法峻不決者三日浮屠一僧曰予以有暑病
近覺頭痛張曰亦可涌願與君同之毋畏也于是涌
痰三升色如黑礬汁内有死血并黃綠水又瀉積穢
數行尋覺病去方其來時面無人色及治畢次日面
如醉慮其暑月路遠又處數方使歸以自備云
一男子病淋張令頓食鹹魚少頃大渴又令恣意飲水
然後以藥治淋立通淋者無水故濇也
一婦人患淋久諸藥不效其夫夜告予予按既效方治
諸淋用剪金花十餘葉煎湯遂令服之明早來云病
減八分矣再服而愈剪金花一名禁宫花一名金盞
銀臺一名王不留行(王執中資生經本草綱目)
葉朝議親人患血淋流下小便在盆内凝如筍蒻久而有
變如鼠形但無足耳百治不效一村醫用牛膝根煎
汁日飲五服名地髓湯雖未即愈而血色漸淡久乃
復舊後十年病沙石脹痛用川牛膝一兩水二盞溫
服一婦患此十年服之得效土牛膝亦可入麝香乳
香尤良(本草綱目)
薛立齋治一婦人患小便淋瀝内熱體倦以為肝火血
少脾氣虚弱用八珍逍遥二散兼服月餘而小便利
又用八珍湯而氣血復
一婦人素善小便淋瀝不利月經不調半載矣或兩脇
脹悶或小腹作痛或寒熱往来或胸乳作痛或咽喉
噎塞或兩脚筋牽或肢節結核面色青黃不澤形氣
日瘦左關弦洪右關弦數此鬱怒傷肝脾血虚氣滯
為患朝用加味歸脾湯以補脾氣解脾鬱祛肝火夕
用滋腎丸生肝散滋腎水以生肝血抑肝火舒筋膜
兼服月餘而愈
一婦人小便淋濇小腹脹悶胸滿喘急諸藥不應以為
轉筋之症用八味丸一服小便如涌而安
孫文垣治杭芝岡酒後近内每行三峰採戰對景㤀情
之法致成血淋自仲夏至歲杪未愈便下或紅或紫
中有塊如筋膜狀或如蘇木汁間有小黑子三五日
一發或勞心力或久坐立亦發百治不痊診之其色
白而青肌肉削甚脉左寸沈溺關尺弦細右寸略滑
此必肺經有濁痰肝經有瘀血良由酒後竭力縱慾
淫火交煽精欲出而強忍之致凝滯經絡流於溺道
新血阻塞而成此症也三五日一至者盈科滿溢故
耳先與丹参加茅根濃煎服其小便在器中少頃即
成金色黃沙乃用腎氣丸加琥珀海金沙黃柏以杜
牛膝連葉搗汁熬膏為丸調理外以川芎三錢當歸
七錢杜膝煎服臨發時以滑石甘草梢桃仁海金沙
麝香為末以韭菜汁調服去其凝精敗血則新血始
得歸源而病根可除矣三月全愈
族姪善飲好内病血淋與滑石甘草梢海金沙琥珀山
梔青蒿茅根煎膏為丸梧子大每空心及食前燈心
湯送三錢不終劑而愈後數年服補下元藥過多血
淋又作小便痛極立不能出必蹲便乃得所出皆血
塊每行必一二椀許已半月諸通利清熱之劑不應
脉洪數以五靈脂蒲黃甘草梢各二錢水煎空心服
二帖痛減半改用瞿麥山梔甘草各二錢茅根杜牛
膝連葉車前草各三錢生地柴胡木通黃柏各一錢
四帖痛全減血止惟小便了而不了以人参葛根青
蒿白术茯苓甘草白芍升麻黃柏知母而痊
康侯云治暑氣在内小便血淋用白虎湯加麥冬煎屢
取其效此亦有理(志雅堂襍抄周密)
李時珍治一男子病血淋痛脹祈死李以藕汁髮灰每
服二錢服三日而血止痛除(本草綱目)
深師療淋用葛上亭長折斷腹腹中有白子如小米三
二分安白版上隂二三日收之若有人患十年淋服
三枚八九年以還服二枚服時以水如棗許著小杯
中用爪研之當扁扁置於水中仰面吞之勿令近牙
齒間藥雖微下喉自覺至下焦淋所有頃藥作大煩
急不可堪飲乾麥飯汁則藥熱止也若無乾麥飯但
水亦可耳老小服三分之一當下淋疾如濃血連連
耳去者或如指頭或青或黃不拘男女皆愈若藥不
快淋不下以意節度更增服之此蟲五六月為亭長
頭赤身黑七月為斑蟊九月為地膽隨時變耳(仝上)
李士材治嚴邑宰患淋經年痛如刀錐凡清火疎利之
劑計三百帖病勢日甚脉之兩尺數而無力是虚火
也緣泥痛無補法愈疎通則愈虚愈虚則虚火愈熾
遂以八味地黃料加車前沈香人参服八劑痛減一
二而頻數猶故前醫復云淋症作痛定是實火若多
温補恐數日後必將悶絶不可救矣彼疑而問李李
曰若不宜溫補服藥後病勢必增今既減矣復何疑
乎朝服補中益氣湯晩服八味丸逾月而痰去其九
更倍用参耆十四日霍然矣
杜司寇夫人淋瀝兩載靡藥不嘗卒無少效診之兩尺
沈數謂有瘀血停留法當攻下因年高不敢輕投但
於補養氣血之中加琥珀牛膝此等緩劑須以數十
劑收功而夫人躁急求效輒欲更端遂致痼疾
馮楚瞻治李參領年將六旬患淋兩載有時頻利且速
有時點滴難通急痛如割肥液如脂如膏或成條紫
血日夜不堪時欲自盡詢所服有醫主通(此輩伎倆原只如此)
乃服通利則頻數無度矣服止濇則結滯難通矣按
其脉兩寸甚洪餘皆無力獨肝腎更甚曰肝主疎泄
腎主閉藏今肝腎俱病各廢乃職利則益虚其虚澁
則愈增其滯惟調補肝腎自愈用八味加麥冬二錢
升麻八分紅花四分重用人参煎服使清者升濁者
降瘀者化中氣既足肝腎既調開闔自然得所矣後
以生脉飲送八味丸于空心以歸脾加減服于午後
全安
一少年勞心色慾過度患小便淋瀝脹疼且二便牽痛
其脉兩寸沈微左關甚弱右關弦滑兩尺弦濇乃心
肺之氣不足下陷肝腎之氣又不足不能疎洩閉蔵
清陽不升中宫鬱滯渗入膀胱乃似淋非淋二便牽
痛如大瘕泄也今早服六味丸加黃蘗製附子
使寒熱互為向導以去濕熱食遠用補中益氣
湯去陳皮柴胡加茯苓防風酒炒其渣臨晩煎
服遂愈
張路玉治内閣文湛持夏月熱淋醫用香薷飲益元散
五日不應淋濇轉甚反加心煩不寐診之見其唇赤
齒燥多汗喘促不時引飲脉見左手虚數知為熱傷
元氣之候與生脉散頻進代茶至夜稍安明日復苦
溲便澁數然其脉已和仍用前方不時煎服調理五
日而瘥
太史沈韓倬患膏淋小便頻數晝夜百餘晝則滴瀝不
通時如欲解夜雖頻迸而所解倍常溲中如脂如涕
者甚多服清熱利小便半月餘其勢轉劇面色痿黃
飲食兼退脉得弦細而數兩尺按之益堅而右關濇
大少力此腎水素弱加以勞心思慮肝木乘脾所致
法當先實中土使能隄水則隂火不致下溜清陽得
以上升氣化通而疼澁瘳矣或曰邪火亢極用参耆
補之得毋助長之患乎抑知隂火藥虚下陷非開提
清陽不應譬之水注塞其上孔傾之涓滴不出所謂
病在下取之上若清熱利水氣愈陷精愈脫而溺愈
不通矣遂與補中益氣湯用人参三錢服二劑痛雖
少減而病者求速效或進四苓散加知母門冬沙参
花粉甫一劑徹夜痛楚於是耑服前方兼六味丸用
紫河車熬膏代蜜調理服至五十劑参盡斤餘而安
陜客亢仁軒年壯色蒼體豐善啖患胞痺十餘年泊吳
求治其脉耎大而濇濇不調不時蹲踞於地以手揉
其莖囊則溲從穀道點滴而渗必以熱湯沃之始得
稍通寐則有時而遺其最苦者中有結塊如橘核外
裹紅絲内包黃水襍于脂膩之中此因恣飲不禁酒
濕乘虚入髓竅而為患因令堅戒烟草火酒濕麵椒
蒜糟醋雞豚炙膊等味與半夏茯苓猪苓澤瀉萆薢
犀角竹茹作湯四劑不應則以不遵禁忌故乃令堅
守勿犯方與調治仍用前藥四劑減二三次與腎瀝
湯加萆薢數服水道遂通溲亦不痛但食不甘美後
以補中益氣加車前木通調之而安(肥盛多濕故先與清胃豁痰而)
(後理腎調膠)
侍衛金漢光年逾花甲初夏誤飲新酒致病前則淋瀝
濇痛後則四痔腫突此隂虚熱陷膀胱也先與導赤
散次進補中益氣勢漸向安惟孔中濇痛未除或令
進益元散三服遂致遺溺不能自主授劑不應直至
新秋脉漸耎弱因採腎瀝之義以羯羊腎製補骨脂
羊脬製兔絲子濃煎桑根皮汁製螵蛸連進三日得
終夜安寢涓滴靡遺矣
閔少江年高體豐患胞痺十三年歴治罔效凡遇勞心
嗔恚或飲食失宜則小便頻數滴瀝濇痛不已夜略
交睫即渗漉而遺覺則阻滯如前服人参鹿茸紫河
車無算然皆無礙獨犯丹皮白术即脹痛不禁(香燥之藥)
(誤投殺人世罕知也)張診之曰病名胞痺(俗名尿哽病)惟見於内經
由膏粱積熱於上作強傷精于下濕熱乘虚聚于膀
胱素問云胞痺者小腹膀胱按之内痛若沃以湯濇
于小便上為清涕詳其文則知膀胱虚滯不能上吸
肺氣肺氣不清不能下通水道所以濇滯不利得湯
熱之助則小便澁澁微通其氣循經蒸發肺氣暫開
則清涕得以上泄也因與腎瀝湯方服之其效頗捷
原其寝則遺溺知肝虚火擾疎泄失宜所以服丹皮
疎肝之藥則脹不勝氣之竄以擊動隂火也服白术
亦脹者不勝其味之濁以壅滯濕熱也服人参鹿茸
河車無礙者虚能受熱但補而不切於治也更擬加
減桑螵蛸散用羊腎湯泛丸庶有合于病情然八秩
之年猶恃體豐不遠房室藥雖中窽難保其不復也
(與前陜客案症治略同)
黃元吉年六十餘因喪明畜妾患小便淋澁春間顛仆
昏憒遺溺後遂時遺或發或止至一陽後其症大劇
晝則苦于不通夜則苦于不禁其脉或時虚大或時
細數而左關獨弦此腎氣大虧而為下脱之兆也乃
與地黃飲子數服溺濇少可遺亦少間後與八味丸
去丹皮澤瀉加鹿茸五味巴戟遠志調理而安
新安富室有男子淋溺不止者漸痿黃諸醫束手孫卓
三治之亦弗效偶隠几坐以手戲弄水灌後孔塞則
前竅止開則通為腦後一穴炙火三炷立愈(江西通志)
王肯堂治外兄賀晉卿因有不如意事又當勞役之後
忽小腹急痛欲溺溺中有白物如膿并血而下莖中
急痛不可忍正如滯下後重之状日夜十數行更數
醫不效乃作淤血治令以牛膝四兩酒浸一宿長流
水十碗煎至八碗再入桃仁一兩去皮炒紅花二錢
五分當歸一兩五錢木通一兩生甘草二錢五分苧
麻根二莖同煎至二碗去渣入琥珀末二錢麝香少
許分作四服一日夜飲盡勢減大半按素問竒病論
云病有癃者一日數十溲此不足也今瘀血雖散宜
用地黃丸加兔絲杜仲益智牛膝之屬補隂之不足
以杜復至因循未修治遂不得全愈或閉或通一夜
數十起溺訖痛甚竟服前丸及以補腎之藥入煎劑
調理而安
從兄爾祝得淋疾日數十溲略帶黃服五苓散稍愈因
腹中未快多服利藥三五日後忽見血星醫以八正
散治之不應詢其便後時有物如膿小勞即發診得
六脉俱沈細右尤甚此中氣不足也便後膿血精内
敗也經云中氣不足則溲便為之變宜補中益氣湯
加順氣之藥以滋其陽六味地黃丸疎内敗之精以
以補其隂更加五味子斂耗散牛膝通脉絡數劑而
安
蕭萬輿治鄭友患淋經年屢治罔效曰淋症有虚實寒
熱之殊今君年未三旬元氣充實因修途勞役飲食
不調復喜火酒脾受濕氣時當炎令丁火司權丙火
協應故心移熱小腸五火因而内灼上肺燥口渴下
腎燥淋結前服八正五淋只專治淋而未知清水上
源滋益肺金故不效以二陳小柴胡加龍膽草知母
木通麥冬一劑減數劑全瘳
朱司馬六間年五旬艱嗣不慎酒色飲食起居失宜面
目青黑怒則暈大便秘塞脱血小便淋血如割屢服
清火通淋之劑反增劇脉沈遲兩尺兼澁此腎枯竭
不能滋生肝血遂致虚火上炎移熱二腸迫血下行
因而隧道瀝枯妨礙升降故每欲便疼塞難堪須用
甘溫之品滋益化源補養肝水使隂血盛則津液充
而淋秘自解矣以補中益氣湯去柴胡倍人参加牛
膝少加肉桂及加減八味丸入人参從蓉遠志服月
餘漸愈
張雲汀年近四十因暑月往來道途多飲火酒遂成癃
閉廣陵醫者已多與清熱渗利之劑黃連服至三兩
不能愈旋里後診之右尺洪大左尺不應指口燥渴
知其三隂已傷與六味地黃湯殊未效更醫仍用車
前赤苓琥珀木通瞿麥扁畜五苓六一之類遂致一
夜必便百餘次溺惟點滴少腹急痛而脹窘迫楚甚
面漸黧黑此復傷少厥二隂致疎泄秘密俱失其職
而太隂太陽之升降氣化亦紊也令朝服補中益氣
暮服六味地黃每方各三十劑乃痊
疝
杜壬治三十七太尉忽患小腸氣痛諸醫不效每一發
幾死上召杜至進藥不數服無驗太尉曰我命不久
致良醫不能治上召杜問所以杜對臣用古方皆不
獲愈今日選一方容進上遂合藥以進一服十愈八
九再服全愈因名方曰救命通心散川烏頭一兩用
青鹽一錢酒一盞浸一宿去皮尖焙乾川楝子一兩
用巴豆二十一粒同炒候黑色去巴豆茴香半兩石
燕一對土狗五枚芥子一錢六分為末每服三錢入
羊石子内濕紙煨香熟夜半時用好酒半升入鹽細
嚼石子以酒嚥下不得作聲其病遂去(曹五家今綱目秘此方)
辛稼軒初自北方還朝官建康忽得疝疾重墜大如杯
有道人教以取葉珠(即薏苡仁)用東方壁土炒黃色然後
小煮燥入砂盆内研成膏每用無灰酒調下二錢即
消程沙隨病此稼軒授之亦效(宦遊紀聞)
張子和治殄寇鎮一夫病㾬瘧發渴痛飲蜜漿劇傷冰
水醫者莫知瀉去其濕反襍進薑附濕為燥熱所壅
三焦閉溢水道不行隂道不興隂囊腫墜大於升斗
張先以導水百餘丸少頃以猪腎散投之是夜瀉青
赤水一斗遂失痛之所在又潁尾一夫病卒疝赤腫
大痛數日不止諸藥如水投石張以導水一百五十
丸令三次咽之次以通經散三錢空腹淡酒調下五
更下臓腑壅積之物數行痛腫皆去不三日平復如
故
李審言因勞役飲水坐濕地乃濕氣下行流入脬囊大
腫痛不可忍以金鈴川楝子等藥不效求治於張曰
可服泄水丸審言惑之又數日痛不可堪竟從張先
以舟車丸濬川散下青綠沫十餘行痛止次服茴香
丸五苓以調之三日而腫退至老更不作夫疝者乃
肝經也下沫者肝之色也
王敏之病寒疝脇下結聚如黃瓜每發繞脇急痛不能
忍以舟車丸猪腎散下四五行覺藥繞病三五次而
下其瀉皆水也猪腎甘遂皆苦寒經言以寒萬舉萬
全但下後忌飲冷水及寒物宜食乾物以寒疝本是
水故也即日病減八分食進一倍又數日以舟車丸
百餘粒通經散四五錢服之利下候三四日又服舟
車丸七八十粒猪腎散三錢乃健走如常矣
一僧病疝發作冷氣上貫齒下貫腎緊若繩挽兩睪時
腫而冷兩手脉細而弱斷之曰秋脉也此因金氣在
上下伐肝木木畏金抑而不伸故病如是肝氣䃲礴
不能下榮于睪丸故其寒實非寒也木受金制傳之
胃土胃為陽明故上貫齒病非齒之病肝木者心火
之母也母既不伸子亦屈伏故下冷而水化乘之經
曰木鬱則達之土鬱則泄之令涌泄四次果覺氣和
睪丸痒而暖此氣已入睪中也以茴香术茂之藥使
常服之一月而愈
霍秀才之子年十二睪丸一旁腫膇張見之曰此因驚
恐得之驚之為病上行則為嘔血下則腎傷而為水
腫以琥珀通經散一瀉而消散
朱丹溪治鄭子敬因喫酒後飲水與水果偏腎大時作
蛙聲或作痛炒枳實一兩茴香鹽炒炒梔子各三錢
研煎下保和丸
昌世官膀胱氣下墜如蛙聲臭橘子核炒十枚桃仁二
十枚蘿蔔自然汁研下保和丸七十丸
湜兄年三十左腎核腫痛此飲食中濕墜下成熱以橘
核(即臭橘)五枚桃仁七枚細研順流水一盞煎沸熱下
保和丸
龔子才治一船家小腸疝氣腫痛不可忍又病兩眼腫
痛眵淚隠濇兩寸脉洪數兩尺脉微此上盛下虚之
症用凉藥治眼則疝痛愈增用熱藥治疝則眼痛愈
盛百治不效與木香金鈴丸空心服以治下焦之虚
寒以退血散卧時服以治上焦之風熱各三服均愈
趙雪山因房勞後五更起早感寒疝氣痛不可忍增寒
戰慄六脉微而無力以五積散加吴茱萸小茴香又
與蟠葱散俱不效後以艾灸之將患人兩脚掌相對
以帶子綁住兩中指合縫處以艾炷麥粒大灸七壯
完痛止神效
子才親家周少峰患疝氣偏墜腫痛不可忍遇秀才傳
一方用黃土水和作乾泥拍作大餅于火上烘熱熨
痛處冷則再易立愈
萬密齋治朱氏子病卵腫逾年不消成㿗疝矣問萬萬
曰足厥隂肝經之脉環隂氣肝之病為怒小兒性急
多哭者常有此症一名氣卵常見人病此者不廢生
育與夀無干曰有治法否曰有勿求速效可也用川
楝肉小茴香青皮山萸肉木香當歸川芎海藻三棱
莪术二味用黑牽牛同炒去牽牛不用共為末神麯
為丸温酒下更灸臍旁穴而腫消矣
喻嘉言治胡翁常苦脾氣不旺邇年少腹有疝形如鵲
卵數發後其形漸大而長從少腹墜入睪囊甚易返
位甚難下體稍受寒即發發時必俟塊中冷氣漸轉
暖熱始得縮入不然則脹於隘口不能入也近來益
大如卧酒瓶于胯上半在少腹半腹半在睪囊堅緊
如石其勢迸入前後腰臍各道筋中同時俱脹上攻
入胃則太吐上攻顛頂則戰慄畏寒喻診之知為地
氣上攻亟以大劑参附薑桂投之一劑而愈以後但
發悉用桂附連效若服十全大補則不應以半陽半
隂之藥勿克勝病也凡隂邪為害不發則已其發必
暴試觀天氣下降則清明地氣上升則晦塞醫遇直
中隂經之病尚不知所措手況雜症乎第薑桂性熱
屢服則慮其僣上舊病未除新病必起乃先以薑桂
附子為小丸曝令乾透然後以参术厚為外廓俾喉
胃間知有参术不知有薑桂附子及達積塊之所猛
烈始露于是病乃漸瘳
孫文垣姪患偏墜臍腹腰俞俱脹痛左關脉弦大鼔指
小茴香甘草蒼术益智仁防風各五分荔核橘核山
查柴胡各一錢山梔青皮各七分服後其痛如舊脉
且轉數恐作囊癰急為解毒瓜蔞五錢當歸甘草節
金銀花各一錢連翹柴胡青皮各七分煎服痛定腫
消因食雞魚臍腹脹痛發熱不眠脉復弦以山查瓜
蔞各二錢金銀花連翹各八分甘草節黃連當歸各
五分青皮七分二帖愈
李士材治尹文輝嗜火酒能飲五斤五月間入閩中溪
水驟漲涉水至七里覺腹痛甚半月後右丸腫大漸
如斗閩中醫者皆與肝經之劑及溫熱之品半載無
功歸就診李曰嗜火酒則濕熱滿中涉大水則濕熱
外束今病在右正是脾肺之濕下注睪丸以胃苓湯
加梔子枳殼黃柏茴香十劑略減即以為丸服至十
八斤全安
駱元賓十年患疝形容枯槁李視之左脇有形其大如
箕以熱手按之瀝瀝有聲甚至上攻於心悶絶良久
以熱醋熏炙方醒李曰此經之所謂厥也用當歸四
送湯一月積形衰小更以八味丸間服半載餘積塊
盡消不復患矣
盧不遠治湯某長病腹痛痛則繞臍有形甚則欲死皆
謂生氣獨絶于内慮不起診之關脉近尺有滑附之
久痛氣羸頗乏精彩因用枸杞為君白芍茯苓肉桂
吴萸佐之六劑痛止服瑞竹堂方四製枸杞丸一料
竟愈夫劑疝疝當引隂原無斯症盖疝者有形之痛
而有所止之處故字從山不必定引隂也疝本厥隂
肝疾其狀若死亦厥隂症故用溫補肝腎藥而瘳
馮楚瞻治王刑部疝痛甚危脉之左三部弦洪而數乃
隂甚不足也右關尺洪大重按有力此膏粱酒濕太
過房勞真水消亡木失所養筋無所榮濕熱内攻隂
寒外遏為疼為脹不可忍以熟地二兩山萸山藥各
二錢滋其肝腎丹皮三錢茯苓二錢五分渗其濕熱
橘核三錢疎其木鬱製附一錢五分鹽酒炒黃柏一
錢二分使寒熱互為向導由是外寒散内熱除真水
生雷火息而瘳
張建東秘傳治一切疝氣神方於洗浴畢濕身坐門檻
上兩囊著木印一濕印即于濕印患左灸左患右灸
右俱患則左右俱灸須避四眼又一法午月午日午
時灸尤妙或小兒不須洗浴但用灰布門檻上令兒
坐之亦就所印灸即愈(沈序皇尊聞錄)
王叔權曰舍弟少戲舉重得偏墜之疾有客人為當關
元兩旁相去各三寸青脉上灸七壯即愈王彦賓患
小腸氣灸之亦愈(資生經醫說續編)
項關一男子病卒疝暴痛不任倒于街衢人莫能動呼
張救之張引經證之邪氣客于足厥隂之絡令人卒
疝故病隂丸痛也急瀉大敦二穴其痛立已夫大敦
穴者乃足厥隂之二穴也
鄭亨老病疝灸之得效其法以淨草一條茅及麥稈尤
妙度病人兩口角為一則摺斷如此三則則摺成角
如□字樣以一角安臍中心兩角在臍之下兩傍尖
盡處是穴若患在左即灸右在右則灸左兩邊俱患即
兩穴皆灸艾炷如麥粒大灸十四壯或二十一壯即
安也(醫說續編)
奪命丹治遠年近日小腸疝氣偏墜搐疼臍下撮痛以
致悶亂及外腎腫硬日漸滋長隂間濕痒&KR0946;成瘡悉
治之吴茱萸一斤(去枝梗四兩酒浸四兩醋浸四兩湯浸四兩童便浸各一宿同焙乾)
澤瀉二兩(去灰土)右為細末酒煮麺糊為丸如梧桐子
大每服五十丸空心食前鹽湯或酒下神妙不可具
述馮仲柔云頃年某倉使家傳因令局中合賣紹熙
壬子冬予親曾得效時苦奔㹠寒氣攻衝小腹引痛
四日只一服臓腑微動痛若失去遂安一方名星斗
丸湯浸者用鹽水浸澤瀉用四兩切作粗片酒浸一
宿(是齋方仝上)
一人病後飲水患左丸痛甚灸大敦適摩腰膏内用烏
附丁麝者將以摩其囊上抵横骨端灸後溫帛覆之
痛即止一宿腫亦消矣(藥要或問仝上)
薛立齋治一婦人小腹痞悶小便不利内熱體倦懶食
用八珍湯加柴胡山檐龍膽草治之而安(良方附疝瘕門)
王肯堂曰張仲景治寒疝腹中痛及脇痛裏急者當歸
生薑羊肉湯主之本草衍義稱其無不應騐豈非補
肝之效乎余每治病甚氣上沖心危急者以八味丸
投之立應又補腎之明騐也
羅謙甫治漆匠韓提控疝氣每發痛不可忍則于榻兩
末各置一枕往來伏之以受如是三年不已與丁香
練石丸三劑良愈盖男子七疝痛不可忍者婦人瘕
聚帶下皆任脉所主隂經也乃肝腎受病治法同歸
于一當歸附子川楝子茴香各一兩右剉碎以好酒
三升煮酒盡為度焙乾作細末每藥末一兩入丁香
木香各五分全蝎十三个元胡索五錢同為細末拌
勻酒糊為丸桐子大每服三十丸至百丸溫酒空心
送下凡疝氣帶下皆屬于風全蝎治風之聖藥也川
楝茴香皆入小腹經當歸元胡索和血止痛疝以寒
邪積于小腸之間故以附子佐之丁香木香為引導
也
王海藏云楊駙馬時患風氣衝心(風氣即疝氣也羅謙甫云疝氣帶下皆屬)
(于風)飲食吐逆遍身枯瘦日服紫菀丸至二十日瀉出
肉塊如蝦蟇五六枚白膿二升愈(方見瘀風門)
李靈患肥氣病(肝積謂之肥氣與疝同類)日服前丸五丸經一年瀉
出肉鱉二枚愈
馬元儀治陳子芳患痰喘發熱胸滿身痛左邊睪丸不
時逆上痛不可忍診之肝脉弦急肺脉獨大關尺虚
小此肝肺受邪之候也肝為木藏其化風其生火風
火合邪于本位則為熱為痛乘于肺金則為痰為喘
以柴胡疎肝散治之表症稍安欲速愈别用沙参二
兩煎服始若相安繼轉增劇再急診寸脉鼔數關脉
急疾左丸引右丸痛甚曰關脉急疾木火自旺也寸
脉鼓數火刑肺金也肺為嬌藏體燥氣肅火邪入之
則氣化失常金益困而水益張也法宜滋達肺金兼
疎肝木以瓜蔞實五錢潤燥紫菀三錢宣通半麯貝
母清痰枳殼桔梗開鬱杏仁蘇子定喘柴胡以達之
秦芁以舒之一劑減再劑安調補而愈
琇按用沙参原無大謬第单用且重至二兩又無
甘潤之佐則清降之力薄而速反致木火厥張云
耳
立齋治一男子年逾四十隂囊腫痛以熱手熨之少緩
服五苓等散不應尺脉遲輭此下虚寒邪所襲而然
名曰寒疝非瘡毒也以蟠葱散治之少可更以葫蘆
巴丸服之而平
杜舉人名京年逾三十隂囊濕痒莖出白物如膿舉則
急痛此肝疝也用龍膽瀉肝湯而愈有隂莖腫或縮
或挺或痒亦以此藥治之
施笠澤治錢元一患疝氣衝痛盖有年矣每抑鬱則大
作嘔吐痰涎不進飲食已未春病且浹旬診得左關
弦急而鼔右關尺俱浮大而無力此命門火衰不能
生土肝木乘旺復來侮脾用葫蘆元胡索等䟽肝之
劑以治其標隨用八味丸益火之原以消隂翳間進
参术補脾之藥以治其本漸服漸安數載沈痾不三
月而愈(朱氏選)
錢國賓云黃州客陳思雲負貨行至德州賃館其人素
有疝氣忽然隂子漸大如斗半月卧牀不起偶有道
人化齋彼甚嗔怪道人曰爾病尚得我醫如何發怒
遂請進見坐問根由與芡實大紅藥丸用無根涼水
送下拱之而去約三日後再來看汝陳服藥腹中微
响若周身氣行之狀至三日消已大半道人又至仍
與前藥二丸三日一次服盡隂子如故謝銀一兩不
受討紫花布道袍一件而去陳求丸方曰此藥汝不
能合用紫金錠亦可以消斗大之隂子也余與同寓
親見其治九日而消斗大之隂子真仙丹也
蔣仲芳一日治二疝一人升上作痛一人墜下作痛俱
悶痛欲絶升上者與故紙三兩炒黑豆一兩生硫黃
七錢俱為末鹽酒打餬麫為丸鹽酒送下墜下者與
補中益氣湯加杜仲故紙肉桂炮薑香附川芎二人
駭曰疝氣同也何方之不同若是曰姑試之至明日
而皆愈
潘惟秋間患疝氣症服肉桂小茴香荔核之類不應自
用生薑泡炒糖湯服一二日稍愈遂止飲沙糖湯而
愈(沈初兄抄本)
吴橋治胡有濡父旦逓以疝作逆橋橋以其人習飲醇
第以涼劑而清濕熱遂愈一日疝作適橋他出乃逆
方生家人出橋舊方示之生按方而治不效頃之則小
溲浸短小腹浸堅復逆文學先生至注黃金二鎰内
文學箧中文學力任之治再信而病益進短者枯堅
者石矣既而橋至則病甚逓出錯言橋心異之此神
亂也既診曰殆矣有濡曰家大人疝逓作賴公一再
劑而瘳乃今兩君子亦仿故方何卒不效橋曰此刻
舟也今病得之内當在隂兩君復以隂藥投之嫌于
無陽也既以隂劑隂陽失其健而不能運則壅閼矣
家人偵其故則故女豎私焉橋辭歸旦中夜死文學
胠箧歸金而去(太函集)
汪氏甥素有疝症發則囊如盛二升粟增寒壯熱或與小
茴香青皮木香胡盧巴等服之囊赤而痛甚勢將成
癰次日仍與前藥診之脉數大無倫面赤黯亟用熟
地二兩杞子一兩川楝一枚一劑而愈後與人閧顛
頂著棒悶絶而甦次日隂囊腫大如疝發時于是顛
痛甚則囊痛減囊痛甚則顛痛減寒熱往來耑科逓
治無效盖厥隂肝脉下絡纂上行顛故上下相連而
其痛則互為消長也與前方數劑上下皆愈凡疝治
之失宜過服香辛燥烈之劑遂成勞損者夥矣
鮑二官六七歲時忽腹痛發熱夜則痛熱尤甚或謂風
寒發散之不效又謂生冷消導之不效診之面潔白
微有青氣按其虚里則築築然跳動問其痛云在少
腹騐其囊則兩睪丸無有曰此疝痛也與生地甘杞
沙参麥冬川楝米仁二劑全愈凡疝症雖有寒濕痰
氣之殊余所愈多以此方捷如桴鼔盖症雖不一而
病屬厥隂則一也要之肝木為病大抵燥火多而寒
濕絶少也余鉽兒十歲時忽擲地以拳柱其腹宛轉
不能語察其面青知疝發也亟以杞子一兩川楝一
枚煎服下咽立愈
小便秘
朱丹溪治因服分利之藥太過遂致秘塞點滴不出謂
其胃氣陷于下焦用補中益氣湯一服而通因前多
用利藥損其腎遂致通後遺溺一夜不止急補其腎
然後已凡醫之治是症者未有不用泄利之劑誰能
顧其腎氣之虚哉(醫貫藥要成或問出醫說續編)
盛用敬治文學姚汝明内傷新愈又病食傷他醫皆用
下藥病益甚小便閉中滿腹堅如石(三隂受傷所致)盛診之
曰此不可用分理藥也(理當作利)宜以参耆運其氣升柴
提其氣氣升則水自下矣加以益腎之劑數服霍然
(吴江志)
鍾大延治徐大理病小便秘腫脹面赤發喘衆醫皆從
熱症治愈甚大延診之曰是無火也急煮附子湯一
服而愈(寧波府志)
錢塘有人小便腸秘百方通之不效有一道人錢宗元
視之反下縮小便藥俄而遂通人皆怪之以問宗元
曰以其秘故醫者驟通之則小便大至水道愈溢而
小便愈不得通矣今吾縮之使水道稍寬此所以得
流也此一治殊為特見(北窗炙輠)
黃氏小便不通陳雁麓用芒硝一錢研細龍眼肉包之
細嚼咽下立愈(續金陵𤨏事)
竹鎮有人病溺不下求于乩仙判云牛膝車前子三錢
共五錢同剉為粗末將來白水煎空心服之果愈(居易)
(錄)
龔子才治一人小便不通服涼藥過多脹滿幾死以附
子理中湯加琥珀末調服立通
一人小便不通已經七八日遍身手足腫滿諸醫罔效
以紫蘇煎湯入大盆内令病人坐上熏蒸冷則添滚
湯外用鹽炒熱熨劑上遍身腫處良久便通腫消而
愈
李士材治王郡守痰火喘盛咳正甚時忽然小便不通
自服車前木通茯苓澤瀉等藥小腹脹悶點滴不出
李曰右寸數大是金燥不能生水之故惟用紫菀五
錢麥冬三錢五味十粒人参二錢一劑而小便涌出
如泉若淡渗之藥愈多則反致燥急之苦不可不察
也
先兄念山以謫官鬱怒之餘又當盛夏小便不通氣高
而喘以自知醫服胃苓湯四帖不效李曰六脉見結
此氣滯也但用枳殼八錢生薑五片急火煎服一劑
稍通四劑霍然矣
俞孝廉脩府志勞神忽然如喪神守小便不通李診之
曰寸微而尺鼔是水涸而神傷也用地黃知母各二
錢人参丹参各二錢茯苓一錢五分黃柏一錢二劑
減十劑乃全安
馮楚瞻治王氏女年十三小便不通甚危初二三歲時
乳母恐其溺牀切戒之由是寤寐刻刻在心(二三歲時事安)
(能記憶)數年以來日中七八次夜中七八次習以為常
漸有淋狀近來益甚或以導赤利水之劑投之初服
稍應久則增劇點滴不通脉之六部洪數久按無神
知為過于矜持勉強小便心腎久虚又服利水之劑
真隂益槁臓涸津枯氣何能化以八味湯加五味麥
冬取秋降白露生之意也每劑納熟地二兩連進兩
服使重濁以滋之為小便張本再以其渣探吐之上
竅既開下氣兼清下焦濕熱斯得矣今氣虚下陷已
久一兩劑未能收功安得伏枕而卧且此不寐非心
血不足乃因著意防閑小便故也暫以物襯席上任
其流出免取溺器致擾其神自然熟睡矣以補中益
氣湯提補上中二焦元氣加黃柏知母祛下焦濕熱
使清陽升則濁隂自降脬無濕熱則不下墜竅可對
而病可瘳矣如法治之果嗒然而覺早視襯布亦不
甚濕以久不闔目得此恬寢神氣頓回如未病者調
理四日而安
張隠菴治一書吏患癃閉諸治無效以補中益氣投之
一劑而愈或問曰此症人皆利治之不效今以升提
治而效其故何也曰君不見夫水注子乎閉其上而
倒懸之點滴不能下矣去其上之閉而水自通流非
其騐耶
薛立齋治一婦人患小便淋瀝不通面青脇脹諸藥不
應此肝經氣滯而血傷用山梔川芎煎服而愈
一婦人小便不利小腹并水道秘悶或時腹脇脹痛此
肝火用加味逍遥散加龍膽草四劑稍愈乃去膽草
佐以八珍散加炒黑山梔兼服而愈
鄭奠一曰木瓜乃酸濇之品世用治水腫腹脹誤矣有
大寮舟過金陵愛其芬馥購數百顆置之舟中舉舟
人皆病溺不得出醫用通利藥罔效迎余視之聞四
面皆木瓜香笑謂諸人曰撤去此物溺即出矣不必
用藥也于是盡投江中頃之溺皆如舊(本草備要)
汪訒菴曰家母舅童時病溺塞服通淋藥罔效老醫黃
五聚視之曰此乃外皮竅小故溺時艱難非淋症也
以牛骨作楔塞于皮端竅漸展開藥而愈使重服通
利藥得不更變他症乎乃知醫理非一端也(仝上)
一人燥熱傷下焦致小便不利當養隂當歸地黃知母
黃柏牛膝茯苓生甘草白术陳皮之類(治法)
紹興劉駐泊汝翼云魏郊知明州時宅庫之妻患腹脹
小便不通垂殆隨行御醫某人治此藥令服遂愈瓜
蔞不拘多少焙乾碾為細末每服三錢重熱酒調下
不能飲者米飲調下頻進數服以通為度(是齋方)
小便不禁(附頻類遺瀝)
孫文垣治倪二南内人小水不禁一日二十餘脉之右
寸洪而有力左寸虚右尺沈微此心腎不交也以當
歸遠志與之五日而安後凡遇辛苦則發以此服之立
效
薛立齋治一婦人小便自遺有時不利日晡益甚此肝
熱隂挺不能約制用六味丸料加白术酒炒黑黃柏
七分知母五分數劑諸症悉愈若誤用分利之劑愈
損真隂必致不起矣
一老婦患前症惡寒體倦四肢逆冷薛以為陽氣虚寒
用補中益氣加附子三劑不應遂以参附湯四劑稍
應仍以前藥而安附子計用四枚人参三斤許
李士材治張方伯夫人患飲食不進小便不禁李曰六
脉沈遲水泉不藏是無火也投以八味丸料兼進六
君子加益智仁肉桂二劑減數劑瘳
俞文學憂憤經旬忽然小便不禁醫皆以固脬補腎之
劑投之凡一月轉甚李診之曰六脉舉之則軟按之
則堅此肝腎之隂有伏熱也用丹皮茯苓各二錢甘
草梢六分黃連一錢煎成調黃雞腸與服六劑而安
矣適有吳門醫者曰既愈當大補之數日後仍復不
禁再來求治李曰肝家素有鬱熱得濕補而轉熾遂
以龍膽瀉肝湯加黃雞腸服之四劑即止更以四君
子加黃連山梔一月而痊
張三錫治一人病風狂服甘遂等利藥太過小水不禁
服桑螵蛸散未終一料而安真桑螵蛸同桑皮炒遠
志菖蒲龍骨人参茯苓當歸龜板醋炙以上各一兩
為末以参湯調下二錢
薛立齋治一婦人患小便頻數日晡熱甚此肝脾血虚
氣滯而兼濕熱也用加味逍遥散加車前子而愈
一婦人久患前症泥屬于火雜用寒涼之劑虚症悉具
曰此脾胃虧損而諸經病也當補中氣為主遂以六
君補中二湯兼服兩月餘而愈
劉大參年逾六旬形氣瘦弱小便不禁或頻數内熱口
乾或咳痰喘暈此肺腎氣虚用六味丸益氣湯以滋
化源彼不信反服補隂降火濇精之劑隂囊作痛或
小便不利仍服前藥不兩月而愈
王執中壯年寓學忽有遺瀝之患因閱方書見有用五
倍子末酒調服者服之而愈藥若相投豈在多品而
亦無事于灸也(資生經)
大便不通
安康郡太守苦風祕陳為處二仁丸杏仁去皮尖麩炒
黃麻仁另研枳殼去瓤麩炒為末訶子炒去核為末
右用煉蜜為丸桐子大每服二三十丸溫水下未利
增之乃愈
薛立齋治一老婦大便欲去而難去又不堅實腹内或
如故或作脹兩關尺脉浮大薛以為腸胃氣虚血弱
每服十全大補湯加鹿從蓉去後始快若間二三日
不服腹内仍脹大便仍難
一婦人大便秘濇諸藥不應苦不可言令飲人乳而安
張子和曰頃有老人年八十歲臓腑濇滯數日不便每
臨便時頭目昏眩鼻塞腰痛積漸食減縱得食便結
燥如彈一日友人命食血臓葵羹油渫菠蔆菜遂頓
食之日日不乏前後皆利食進神清年九十歲無疾
而終圖經云菠蔆寒利腸胃芝麻油炒而食之利大
便葵寬腸利小便年老之人大小便不利最為急切
此亦偶得瀉法耳
子和表兄病大便燥滯無他症常不敢飽食飽則大便
極難結實如銕石或三五日一如圊目前星飛鼻中
血出肛門連廣腸痛痛極則發昏服藥則病轉劇巴
豆芫花甘遂之類皆用之過多則困瀉止則復燥如
此數年遂畏藥性暴急不服但卧病待盡兩手脉息
俱滑實有力以大承氣湯下之繼服神功丸麻仁丸
等藥使食菠蔆菜及猪羊血作羹百餘日充肥親知
駭之粗工不知燥分四種燥於外則皮膚皺揭燥于
中則精血枯涸燥于上則咽鼻焦乾燥于下則便溺
結秘夫燥之為病是陽明化也水液寒少故如此然
可下之當擇之巴豆可以下寒甘遂芫花可以下濕
大黃朴硝可以下燥内經曰辛以潤之鹹以軟之周
禮曰以滑養竅
龔子才治一男子年六十七因怒左邊上中下三塊時
動而脹痛揉之則散去心痞作嘈食胃口覺澁夜卧
不寧小便澁大便八日不通一醫以大承氣湯一醫
以化滯丸一用猪膽導法一用蜜導俱不效診之六
脉弦數有力此血不足氣有餘積滯壅實大黃末三
錢皮硝五錢熱燒酒調服下黑糞如石數十枚如前
再進下糞彈盆許遂安後以四物湯加桃仁紅花酒
蒸大黃黃連梔子三稜莪术枳殼青皮木通甘草十
數劑而愈
李時珍治一宗室年幾六十平生苦腸結病旬日一行
甚于生産服養血潤燥藥則泥隔不快服硝黃通利
藥則若罔知如此三十餘年矣診其人體肥膏粱而
多憂鬱日吐酸痰椀餘乃寬又多火病此乃三焦之
氣壅滯有升無降津液皆化為痰飲不能下滋腸腑
非血燥比也潤劑留滯硝黃徒入血分不能通氣俱
為痰阻故無效也乃用牽牛末皂角膏丸與服即便
利自是但覺腸結一服就順亦不妨食且復精爽盖
牽牛能走氣分通三焦氣順則痰逐飲消上下通快
矣(本草綱目)
外甥柳喬素多酒色病下極脹痛二便不通不能坐卧
立哭呻吟者晝夜醫用通利藥不效遣人叩李李思
此乃濕熱之邪在精道壅脹隧路病在二隂之間故
前阻小便後阻大便病不在大腸膀胱也乃用楝實
茴香穿山甲諸藥入牽牛加倍水煎服一服而減三
服而平(仝上)
張景岳治一壯年素好火酒適夏月醉則露卧不畏風
寒此其食性臓氣皆有大過人者因致熱結三焦二
便俱閉先以大承氣湯用大黃五七錢如石投水又
用神祐丸及導法俱不能通且前後俱閉危益甚遂
仍以大承氣湯加生黃二兩芒硝三錢又加牙皂二
錢煎服黃昏進藥四鼔始通大便通而後小便漸利
此所謂盤根錯節有非斧斤不可者若優柔不斷鮮
不害矣
朱翰林太夫人年近七旬偶因一跌即致寒熱醫與滋
隂清火勢轉甚診之六脉無力雖頭面上身有熱而
口不渴且足冷過股曰此隂虚受邪非跌之為實隂
症也遂以理隂煎加人参柴胡二劑而熱退日進粥
二三椀已而大便半月不通腹且漸脹咸以燥結為
火欲復用涼劑張不可謂若再用清火其原必敗不
可為矣經曰腎惡燥急食辛以潤之正此謂也乃以
前藥更加薑附倍用人参當歸數劑而便通腹即退
日就瘥(此實風秘之類未可歸功薑附)
按此症乃隂虚陽越亦類中之輕者一跌而病良
有以也不知隂症二字何以插入其生平見解大
可知矣
李士才治蔣少宰服五加皮酒遂患大便秘結四日以
來腹中脹悶服大黃一錢通後復結李曰腎氣衰少
津液不充誤行疎利(疎字不安)是助其火矣以六味丸料
煎成加人乳一鍾白蜜五錢二劑後即通十日而愈
顧文學素有風痰大便秘治風須治血乃大法也用十
全大補湯加秦芁麻仁杏仁防風煨皂角仁半月而
效三月以後永不再發(此亦風秘之候)
馮楚瞻治崔姓人六脉沈微身熱四肢厥冷發狂譫語
連夜不寐口渴浩飲二便俱秘(絶似陽明熱症而斷為隂伏逼陽乃舍症)
(從脉之治)此隂伏於内逼陽於外因津液不行故小便秘
而口乾渴非實熱也因穀食久虚故大便虚秘不通
非燥結也若不急為斂納則真隂真陽並竭矣乃用
熟地麥冬以壯金水炒白术以托住中氣牛膝五味
以下趨藏斂製附子以引火歸源另重煎人参沖服
不三劑狂定神清思食而愈
按此亦隂虚陽越之病甚則為類中其治法亦大
醇而小疵耳至云隂伏于内逼陽于外亦與景岳
案中謂為隂症同一糢糊也此二案不入類中門
者以世俗惟以二便為急且風秘一條人不講也
胡念菴治陳鹽商年七十六矣春時患中風脱症重劑
参附二百餘帖獲痊至十月大便秘結不行日登厠
數十次冷汗大出面青肢厥醫用滋補劑入生大黃
三錢胡深以為不可戒之曰老年脱後幸参附救全
不能安養過于思慮以致津液枯竭傳送失宜何事
性急以速其變若一投大黃往而不返恐難收功矣
姑忍二三日勢當自解病者怪其遲緩口出怨咨之
辭次日不得已用人参二兩蓯蓉一兩當歸五錢松
柏仁各五錢附子三錢升麻四錢煎服外用綠礬一
斤入圊桶以滚水沖入扶坐其上一刻而通(醫林總目)
按傷寒瘧利之後患秘結者皆由攻下散表失宜
所致究其由則皆血燥為病至若風秘一條其病
本由燥火生風醫者昧于風字動用風藥死者已
矣其存者亦必貽後患然此尚其輕者也
張路玉治楊松齡夏月感冒服發散十餘劑二便俱閉
一醫用硝黃下之少腹左畔遂脹起如墩不赤不熱
有時嗶嗶作聲瘍醫以敷藥治其外以解毒利水藥
治其内藥未進而躁擾不寧診之六脉緊細而駛此
過汗津液大傷又與苦寒攻裏致隂邪内結膀胱不
化溺積不通法在不救幸胃氣有權形神未槁尚能
少進粥糜姑許以治因與濟生腎氣大劑煎成入有
嘴壺托起其項徐徐仰灌升許頻令轉側以鵝翎探
吐即時溲便如注少腹頓平更與十全大補調理而
安此症前後患者四五人或小淋瀝或遺溺不止或
形羸氣脱皆力辭不治
按此由感症混表混攻而成秘結收入此門以備
參酌
孫文垣治溫南溪内人居常大便秘結面赤不思飲食
頭時眩暈診之右關尺滑大有力此痰火症也用瓜
蔞四錢為君滑石三錢枳實二錢半夏一錢半為臣
蘿蔔子薑黃各一錢為佐兩帖愈矣又教以或遇大
便秘結每服當歸龍薈丸加牛膽南星一錢立愈
一人大小便秘數日不通用商陸搗爛敷臍上立通(本草)
(綱目)
一人大便秘久用烏桕木方停一寸劈破以水煎取半
盞服之立愈
陸養愚治關望亭年近古稀常患脇痛用行氣藥及當
歸龍薈丸即愈後患便秘服潤腸丸便雖通而飲食
減胸膈不舒有時溫溫作痛若數日不服又秘結矣
或以高年血不足所致投以四物湯數劑并小便亦
不通三日脹急殊甚密導熨劑百計不解脉之沈遲
而弱詢其平日大便有欲解不解之狀及解又潤而
不燥曰此非血秘乃氣虚不能傳送所致也用補中
益氣湯少以木香白豆蔲佐之二劑而便俱通此後
常服一劑不惟無秘結之患且飲食倍增脇痛亦不
作矣
陸祖愚治邱念招禀賦薄弱常有夢遺症愛食燥炒飯
大便二三日一度忽受風寒仍喫燥飯且日進四餐
旬日間飲食如舊而大便竟不行後復寒熱頭痛發
黃發斑黃退而斑色純紅仍以涼解之劑煎送潤字
丸二錢五分良久去燥矢七八瑰斑消身微涼然胸
口尚不可按再服涼解六劑便不行而小腹微滿或
謂病已月餘可以議下弗之聽仍用潤字丸二錢五
分薑湯服少頃去大便七八塊而胸中如故令以前
方日服一劑間三日投潤字丸二錢病至七十餘日
服潤字丸計五兩胸膈猶未清然病久肌肉削盡況
常有遺症不宜再行消導矣枳實二錢山查二錢人
参六分附子四分連進三劑遂大便日行一次人参
漸加枳實漸減數劑後食進病起服参至半斤始得
復元
丹溪治一婦人脾疼後患二便不通此是痰隔中焦氣
聚上焦二陳加木通先服後吐渣再煎燒皂角灰為
末粥清調下
一尼體厚病吐逆忽小便不利頭汗出立斃
薛立齋治儒者王錄之素痰甚導吐之後大便燥結頭
暈眼花等症尺脉浮大按之則濇此腎氣虚而兼血
虚也四物送六味四劑諸症悉退仍用前丸月餘而
康
僉憲高如齋素唾痰服下痰藥痰去甚多大便秘結小
便頻數頭暈眼花尺脉浮大按之如無謂腎家不能
納氣歸源前藥復耗金水而甚用加減八味丸料煎
服而愈
陳三農治中州王太學素多酒食病下極脹痛二便不
通坐卧不能沈吟七日矣百般通利不應此濕熱之
邪遏塞二隂壅脹隧路故前後不通病不在大腸膀
胱也乃用韭菜子穿山甲茴香楝實各一錢五分入
牽牛頭末三錢水煎一服即減三服即愈乃知牽牛
能達右腎命門走精隧故東垣用天真丹以牽牛鹽水
炒黑入佐沈香官桂杜仲破故紙治下焦陽虚也
陳良甫曰一男子病風淫末疾或用快藥利之患肺痿
咯膿血至大便不通而死惜哉
易思蘭治一儒者患便秘症初因小便時秘服五苓散
八正散益元散俱不效一醫診得二尺俱無作隂虚
水涸用八味丸日一服三日大便亦秘口渴咽乾煩
滿不睡用脾約丸潤腸丸小便日數十次惟點滴而
已大便連秘十日腹滿難禁衆議竅自利果愈繼以
調養失宜一月後其症復發梁以前方二劑服之亦
令探吐不唯不效初止少腹脹悶吐後胸膈亦脹悶
難堪矣六脉洪大而空馮曰前者神氣未衰今則汗
多心跳精力甚疲必補中氣乃能升降運行仍令服
前方二劑悶益甚則以人参一兩附子三錢濃煎溫
服少頃自胸次以至小腹漉漉有聲小便連行而愈
信乎藥不執方也
吳浮先治曹庶常患小便不通多服分利之藥遺尿一
夜不止既而仍復秘塞點滴不行此利藥太過腎氣
虧極急用補中益氣湯送腎氣丸遂痊
黃履素曰予家有僕婦患小便不通之症時師藥以九
節湯腹漸滿而終不通幾殆矣有草澤醫人以白蘿
蔔子炒香白湯吞下數錢小便立通此予親見之者
孫文垣治衷洪溪以衝暑往來經略政事致發熱燥渴
因過食冰浸瓜果遂成泄瀉小水短少醫與胃苓湯
加利藥瀉止而大便燥結不堪乃用潤腸丸復瀉不
止又進前藥瀉止而小水失其常度臍下脹急立溺
則點滴不出卧則流渗不竭以頻取夜壺致通宵不
寐治半月精神削寢食廢診之兩寸短弱關緩大兩
尺洪大此餘暑未清素善飲濕熱流於下部也以益
元散三錢煎香薷湯服之略無進退脉亦如昨再思
之此盖尿竅不對也膀胱者脬之室也脬中濕熱下
墜立便則竅不對小水因不得出卧則脬下墜而渗
出膀胱猶以竅不對涓涓流溢不能暢達故了而不
了也治惟提補上中二焦元急用三一承氣湯下之
服後微利隨秘又加小腹燒臍滿痛復用舟車丸遇
仙丹每空心一服日利三五次裏急後重下皆赤白
如此半月日夜呻吟惟進米飲及茶盂許診得兩寸
沈伏有力兩關洪緩無力兩尺不見曰關尺無恙病
在膈上此思慮勞神氣秘病也以越鞠湯投之服一
盂噯氣連出再一盂大小便若傾所下皆沈積之物
渾身稠汗因進薑湯一盂熟睡睡覺粥進二盞復診
脉平調理氣血而愈
立齋診職方陳莪齋年逾六旬先因大便不通服内䟽
等劑後飲食少思胸腹作脹兩脇作痛形體倦怠兩
尺浮大左關短澁右關弦澁時五月此乃命門火衰
不能生脾土而肺金又尅肝木決其金旺之際不起
後果然
萬密齋治汪玉虹大便不通服通幽湯潤腸丸俱不效
診其言微氣弱乃内傷症也氣口脉浮大而軟此氣
不運而血不潤氣血兩虚故也宜亟補之曰其如腹
脹何曰無慮但服補中益氣湯倍加當歸五日而愈
許學士治一人母年八十四忽爾腹痛頭疼惡心不食
召醫數十議皆用補脾進食治風清利頭目等藥數
日難愈全不入食其家憂惶許辨說前藥皆誤矣此
症正是老人風秘臓腑壅滯聚于胸中則腹脹惡心
不思飲食又上至于巔則頭痛神不清也若臓腑流
暢諸疾悉去矣乃用紫蘇子大麻子各半合洗淨研
細取汁一盞分二次煮粥兩啜而氣滯先下結糞如
胡椒者十餘枚後漸得通利不用藥而愈矣
文潞公在北門日盛夏間苦大腑不調公隨行醫官李
琬本衢州市戸公不獨終始涵容之又教以醫事公
病泄利琬以言動摇之又求速效即以赤石脂龍骨
乾薑等藥饋公公服之累日不大便其勢甚苦初虞
世共城來見公未坐定語及此事公又不喜服大黃
藥虞世告曰此燥糞在直腸藥所不及請以蜜箭導
之公以為然時七月中苦熱虞世冒汗為公作蜜箭
是夕三用下結糞四五十枚大如胡桃色黑如橡栗
公二三日間飲食已如故(良方)
攅宮有一老人患風秘八九日不通有木匠授以此方
只一服見效用不蛀皂角當中取一寸許去黑皮以
沸湯半盞泡上用盞盖定候通口服之先便少粥通
後即食(是齋方)
繆仲淳治唐震山年七十餘便燥結胸中作悶曰此血
液枯槁之候用大肉蓯蓉三兩(白酒浸洗去鱗甲切片)白湯三
碗煎一碗頓飲飲竟大便通胸中快然偶一醫問疾
曰此劫藥也當調補脾胃為主易以白术厚朴茯苓
陳皮病如故唐翁曰誤矣仍飲前藥立解高存之聞
而叩其故繆曰肉蓯蓉峻補精血驟用之反動大便
藥性載甚明也(廣筆記)
張選卿治大便不通屢騐方硃砂(研如飛麫五錢)真蘆薈(研細七錢)
滴好酒少許和丸每服一錢二分好酒吞下朝服暮
通暮服朝通須天晴時修合為妙(仝上)
劉雲密治一老人因冒雨感寒未經發汗至春初内熱
煩燥胸膈緊滿十日不大便用清觧二劑入口即吐
其半加熟大黃利下之咽即吐去殆盡盖因痰熱凝
結胸膈以治血分者反拒而不受也因用牽牛大黃
丸緩緩服之而大便通後乃服清熱化痰藥十餘劑
而漸安則較瀕湖所說老婦腸結症又進一劑解矣
吴橋治張邦達謝邑歸年踰艾矣其貌壯碩如厠率易
行偶以信宿夢遺早呼旨酒進人膏二七既而大便
稍實無他端張所善者巴深以為誤飲而釀内熱不
急下且虞有他既飲大黃湯不為動猶以為熱甚至
于再三腹脹膨脝駸駸石矣旬日尸寢如死昏瞑不
食不言橋診之脉隠隠將絶橋曰司啓閉主二溲脾
居中制之必關脾而後轉運長者故中枵而下濇誤
以悍劑伐之脉有死徵不可為矣衆曰否即中氣乏
遇下且如建瓴何不為動橋曰公等信知脾虚不任
寒涼不知脾斃則寒涼無所用矣諸子跽曰誠得一
劑藉手庶母恝于人子之心曰第進獨參湯當下其下
亦薄于治無裨既得劑則腸鳴而溲腹脹者虧三之
一張乃張目問狀人人以為更生諸子問曰大黃不
行而人参行何說橋曰否中權廢矣即前茅安所受命
哉補中而建招摇摧堅者始為之用此亦人参用大
黃爾非自用而能下之顧病少間而脉不歸終于不
治深且復至將攘為己功大詬諸子曰爾曹以不治
治家丈人無人子禮兹更一下而起復何待乎橋故
避深度復争之無益適諸子問可否乃徐應曰等死
爾下則死疾不下則死遲公等自裁橋何敢與深詬
愈急卒復下之不旋踵死矣(太函集)
王生病發熱頭痛腹脹甚醫為之解散熱退而痛如故
且不得前後溲又以大黃通之大溲稍行小溲赤澁
脹痛特甚仍以為熱結將復下之橋診曰病得之三
勞倦且内復食冷爾内則損腎勞倦食冷則損脾腎
主大小溲腎損則不能轉輸故作濕熱而為脹滿藉
令亟下則將亡隂脹滿有加矣危之道也王俯首叩
枕曰誠如公言三者皆如見遂投人参五苓散一服
得前溲再乃大通痛亦尋減病者求通後溲急橋曰
公六脉沈微且數必假信宿脾氣始回脾得主則濕
熱將自行毋欲速明日大溲自下調理月餘而愈(仝上)
續名醫類案卷二十六
