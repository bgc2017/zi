續名醫類案卷六
錢塘魏之琇撰
感症
朱丹溪治一人因感寒倦怠不食半月後發熱惡寒遍
身痛脈浮大按之豁然此極虚受寒以人參為君黃
芪歸芍為臣蒼术陳皮通草為使大劑服五劑大汗
而愈
沈明先治丁惠書秋得感寒停食之症入夜輒寒熱如
瘧竟夕作嘔病數發醫亦數更體弱不勝昏沈垂殆
矣或謂晝静夜劇屬乎隂症或謂胃寒而嘔當理中
湯沈獨以為晝靜夜劇由於陽氣陷入隂中嘔噦聲
長明諸逆衝上屬火不惟不可溫直應用寒不惟不
可補更宜攻伐竟投三黃等味一劑知二劑减三四
劑其嘔若失神情如甦但嘔止而胸膈脹繼作或疑
寒凉傷胃故沈曰食雖消而火未歸原猶黃連膈上
王太僕云寒之不寒責其無水當求其屬以衰之乃
改用純甘壯水之劑益以牛膝車前使熱從水道發
洩果氣順脹消膻中清廓而安
聶久吾曰予壬辰初春在京會試天寒夜坐久感寒頭
痛服蘇散藥未經出汗其頭痛數日不止却無他症
或謂感寒甚輕已五六日豈復有外邪或勞神内虚
理宜補之勸服補中益氣湯二劑不知外邪未散補
藥助邪為害遂至神氣漸昏飲少進晚間呃逆不止
如是者數日乃延醫用前胡桔梗貝母麥冬連翹香
附廣皮甘草數劑而愈予生平少病茲外感未清而
輕用補身受其害若此因悟外感内傷并外感兼内
傷與内傷挟外感諸治蓋原于此因述之以志折肱
之意云
陸養愚治邱全谷年正方剛九月間忽身微熱頭微痛
心神恍惚有時似夢非夢自言自語醫謂此輕傷寒
也當發散之用解表二劑汗不出熱反甚妄言見鬼
前醫因無汗欲再表病家疑又延一醫因妄言見鬼
謂熱已傳裡欲下之而大便之去未久不能決脈之
輕按浮數而微重按澁而弱微數者陽氣不足也澁
弱者隂血不足也此隂陽俱虚之候不可汗尤不可
下主表者曰汗既不出何謂陽虚曰此症雖有外邪
因内損甚氣餒不能逼邪外出而作汗法當補其正
氣則汗自得而邪自去矣若再發之徒竭其陽而手
足厥逆之症見矣其主下者曰仲景云身熱譫語者
有燥矢也何不可下曰經謂譫語者氣虚獨言也此
症初止自言自語因發散重虚其陽所以妄言見鬼
即難經所謂脫陽者見鬼也王海蔵曰傷寒之脈浮
之損小沈之損小或時悲笑或時太息語言錯亂失
次世疑作譫語狂言者非也神不守舍耳遂用補中
益氣湯加附子薑棗煎服一日二劑至晩汗濈濈而
來清晨身竟涼頭不痛第人事未甚醒此陽氣少復
隂氣未至耳仍用前湯吞六味丸旬日猶未精采調
理月餘而愈蓋此人因房室之後而繼以勞力也
韋子經春初肄業於蕭寺其房屋新創不甚謹密天寒
夜坐至一二更倦怠倚几而睡洎醒身覺寒甚頭微
痛天明自服參蘇飲二劑未得汗他無所苦但頭痛
數日不止或謂其體弱必攻苦勞神上氣不足而痛
也令以補中益氣湯倍人參服之服後便覺神氣昏
悶胸膈不舒從早至夕粒米不進晚發呃逆睡卧不
安醫以脈帶數是火也用芰貝芩連竹茹軰投之反
遍身壯熱呃逆不止亟診之面赤戴陽鬱胃嘔呃左
脈沈數而弦右脈尚和乃曰病輕藥悞耳不汗而劇
得汗即解矣乃以火鬱湯倍麻黃強覆大汗之至晚
諸症如失明日索藥曰昨見几上尚有補中益氣湯
一帖服此足矣
琇按補中益氣為東垣治内傷外感之第一方後
人讀其書者鮮不奉為科律然不知近代病人類
多隂分不足上盛下虚者十居九焉即遇内傷外
感之症投之輒增劇非此方之謬要之時代稟賦
各殊耳陸麗京曰隂虚人誤服補中益氣往往暴
脱司命者其審諸
朱晴川内先感風邪後傷飲食發熱頭痛中脘痞悶醫
以牛黃散下之瀉兩三行而熱不减痞亦不寬再服
復瀉兩三行熱不减而痞更甚又醫曰瀉而熱不减
者虚熱也通而脹不减者虚痞也乃用人參白术黃
芪甘草補之初服無進退至四劑神昏不醒人事手
足厥逆舌有黑胎脈之浮數而空喜面不黑黯猶可
救乃以枳實五錢黃連三錢人參七分麥冬一錢五
味子十粒燈心煎灌之二劑人事稍清六脈略有神
熱亦减牛又二劑熱仍劇大便五日不行姑以潤字
丸一錢下之通而熱退自此一日不服人參則自汗
力不能支三日不投潤字丸則便閉而熱發直至人
參服過一斤潤字丸數兩而後愈
陸肖愚治鄒氏子年十八新婚感冒症似傷寒或以九
味羌活湯嘔吐一二日改用藿香正氣散吐少止而
倦乏食即飽悶腹中漉漉有聲四肢微厥小便短赤
大便或溏或秘口渴而不喜飲晝輕夜重煩悶有主
調氣者清火者滋隂者皆不效而滋隂尤為不宜脈
寸關沈緩而弱尺脈頗和曰此得之煩勞傷氣非得
之使内傷隂也用四君子湯加棗仁豆仁木香薑棗
數劑如故乃倍人參加熟附子五分而胸膈寬飲食
進二十劑全愈
陸方伯年古稀因仲冬天氣有非時之熱患時氣咳𠻳
醫以芎蘇散汗之汗出不止咳𠻳連綿不絶飲食不
進昏憒經旬脈之浮大無力以五十動脈法按之二
三十動間覺常有止意曰此高年勞倦即有微邪止
宜扶正氣以勝之豈可妄汗今雖昏憒喘急尚可圖
安第夀筭恐不出三年外耳用補中益氣湯加棗仁
以助參术斂汗又加枇杷葉桑皮蘇子石斛以降氣
定喘二劑汗止四劑𠻳亦减矣十劑而安後報訃果
不出三年
陸祖愚治朱明宇子婦年二十未出痘疹患痰症類傷
寒脈之右手口洪滑而數左三部沈實蒸蒸内熱五
六日不大便腹滿氣喘用黃連枳實山查厚朴花粉
前胡桔梗瓜蔞生薑兩服後通身發斑或謂疹子或
云石痘乃用炒黑麻黃柴葛荆防甘草牛蒡蟬退黃
芩薄荷等味服後即痰聲如鋸氣不轉舒譫語發狂
不時昏暈又用薑汁竹瀝牛黃通天散探嚏吐濃痰
數口方醒仍灌藥又復昏暈如是三日細斑轉而成
片嘔血數碗後聞已死陸往唁之身雖冷而脈未絶
以牛黃丸竹瀝灌下少頃手足微動又灌一丸有呻
吟聲四肢微溫兩額紅色脈大起反覺洪數而滑用
人參瓜蔞枳實黃連黃芩大黃元明粉徐徐温服用
炒麵皮熨腹上約兩時腹痛異常即下燥矢十餘塊
白痰稠積若干再用獨參湯灌下以防其脫六脈弱
甚四肢厥冷口不能言精神恍惚用參附歸芍苓术
之類元氣復飲食進調理月餘而愈五年後陸往閩
中其病復作嘔血數番莫能救
王敬溪年五十六先富後貧心事多鬱七月間恣食羊
肉酒麵當風而卧内傷外感相蒹或與發散頭不痛
身微熱惟胸腹不快或與疎利便通溲利而痞滿如
故或與温味或與消導月餘其症依然診之左脈浮
強而弱右脈浮滑有力或議下之陸曰此症内傷雖
重於外感然有痞滿而無實堅且舌無胎口不渴脈
雖有力而浮尚帶表焉可下耶宜用小柴胡和之俟
實堅脈沈而下之方為萬全自此半月症猶未减又
半月脈沈便結乃以潤字丸五錢三次吞服去垢穢
若干内有羊肉數枚始知饑餓改用健脾調理之劑
又月餘而痊
張意田治一人戊寅三月間發熱胸悶不食大便不通
小便不利身重汗少心悸而驚發表消食不减更加
讝語喊叫診其脈弦緩乃時行外感值少陽司天之
令少陽症雖少其機顯然脈弦寒熱者少陽樞象也
胸悶不食者逆於少陽之樞分也少陽三焦内合心
包不解則煩而驚甚則陽明胃氣不和而讝語少陽
循身之側樞機不利則身重而不能轉側三焦失職
則小便不利津液不下則大便不通此症宜以傷寒
八九日下之胸滿煩驚小便不利讝語一身盡重不
可轉側者柴胡加酒骨牡蠣湯主之以法治之服後
果愈
陸祖愚治曾邑宰因隆寒出入勞頓感冒身熱骨痛而
體極倦怠氣難佈息脈之左強右緩與疎氣養榮湯
二劑彼見用歸芍謂傷寒何遽投滋補曰此家傳治
類傷寒之方毫無差池不必疑也服後其病如失
潘衷弦母六十餘勞倦感冒次早仍然飲食晡食遂發
寒熱頭痛骨痛嘔吐酸水冷汗心痛一醫知其平日
多鬱多火乃引經云諸嘔吐酸皆屬於熱投以清冷
愈甚吐蚘數條脈之兩關緊盛兩尺空虚乃風寒飲
食之故用橘半枳桔查朴藿芷桂枝薑砂症少减次
日復傷飲食症仍劇夜不得卧先用烏梅丸三錢以
安蚘隨用㯽榔青皮枳實厚朴山查陳皮半夏炮薑
藿香黃連薑砂之類寬其中又用麩皮炒熨中脘旬
日後用小承氣加元明粉去燥矢二次調理半月而
愈
汪敬泉子年十六稟賦薄弱病十餘日他醫不效診之
外症身如炙昏倦舌上黃黑胎尚有津液胸不可按
日瀉黑水十餘次六脈細數重按有神而氣口獨有
力(氣口脈盛傷於食也)曰此雖起於不足而内傷甚重宜先消
後補用小陷胸加减症不减夜間煩燥再與前方日
進二服四帖胸膈略舒而虚怯煩渴暫投麥冬棗仁
山梔豆䜴之類稍安而熱與痛不减瀉已止遂與潤
字丸一錢少頃又催一錢去燥矢三四枚而虚煩之
症又見仍用安神滋補之劑略轉而舌胎未退明知
宿垢未清元氣弱甚不敢急攻乃消補間進調理兩
月胸腹始暢又月餘乃安
吳文學季鴻體弱多鬱偶患内傷外感先則過汗後則
下早竟成結胸(表症未罷而下之乃成結胸今云過汗豈表症猶未盡耶)診之胸
不可按身熱如火肢冷如冰不寐譫妄恍惚如見鬼
狀已二十餘日矣脈則兩寸空虚兩尺微有根蒂乃
以培植元氣中稍加消導之品療之十日後胸膈已
柔其熱盡在下焦繞臍硬痛時轉矢氣舌胎有刺而
尺脈漸覺有神乃用潤字丸三錢以歸尾枳實黃連
山查元明粉為煎藥送之去燥矢甚多乃用四君四
物蒹安神之劑調理而瘳
表兄費祖修初夏勞倦怒氣復蒹風寒飲食診之左手
浮弦氣緊盛謂兩手脈俱挾邪病方進也不信次日
漸頭痛身熱胸膈飽悶項強骨痛醫與丸藥數錢服
之遂瀉不止轉加飽悶惡寒再求診知其表症具在
而遽下之竟成結胸矣與五積散二劑表症已除减
去芎芷麻桂等又二劑胸寬瀉止改用歸芍六君子
湯十餘劑方用潤字丸一錢薑湯送下連進三服所
去甚多飲食漸進調理四十餘日始痊
張靖山子年十五稟賦薄弱患内傷外感醫治半月矣
視其面赤脣焦舌胎白燥身熱欲得近衣手臂不敢
袒露反引手入被診之六脈鼓擊而大乃用人參知
母五味當歸白芍一服甜睡半晌一醫再診謂陽經
病改用柴葛解肌遂大劇再求診則面如土色身冷
自汗四肢厥逆六脈鰕遊急以人參一兩二錢附子
三錢芪术各二錢入童便服之得以挽回
董蔚如弟飽食麵食樹下納涼困倦熟寢遂頭痛身熱
骨節煩疼胸腹痞塞醫以丸藥下之表症未除胸滿
兼痛又行表汗頭痛减胸痛更甚或消導或摧逐其
痛漸下而未得舒暢幾兩月診得六脈澁數面容白
黃舌胎灰黑而潤按其胸腹柔耎臍下堅硬晡時微
熱小水自利大便不通此畜血症也乃用桃仁承氣
湯服後滿腹攪刺煩燥欲死其父母哭泣詈罵不可
堪至夜半下黑糞衃血若干遂腹寬神爽改用調理
之劑而痊
葉能甫七月患外感内傷之症或用煎劑解表丸藥攻
裏遂連瀉數次胸悶口乾潮熱譫語舌上黑胎手足
微冷脈之左三部沈細而澁右寸關沈滑尺脈空虚
此陽症見隂脈也若再一瀉必然不治乃用陳皮甘
草山查小柴胡木通澤瀉厚朴炮薑先温消其利三
劑後竟不瀉矣但兩手俱沈實改用黃連枳實山查
黃芩厚朴瓜蔞五六劑急轉矢氣投潤字丸二錢少
頃去燥矢二三次前症悉除遂投養血健脾之藥調
理一月而安
易思蘭治王孫章湖壯年七月間秋收忙迫饑食二雞
子酒數杯時因惱怒至暮風雨大作又當風沐浴夜
半身熱寒戰腰背脊強胸滿腹痛醫用五積散發汗
身涼戰止惟頭額肚腹大熱又服柴苓湯半月不愈
大便雖去不去每出些須即時作痛又用大黃下三
五行病仍不减反加胃寒吐逆飲食入口即吐吐時
頭汗如雨至頸而還四肢或厥冷或下大便一日二
三次小便如常飲食不進者四十餘日亦不知饑形
瘦日甚診之左手三部俱平和無恙惟大腸與脾胃
脈俱沈緊按之則大時一結堅牢有力推之不動按
之不移曰此氣裹食積也下之則愈先以紫霜丸二
十一粒温水送下二時不動又進七丸約人行三五
里腹始鳴下如血餅者五六塊血水五七升隨腹饑
索食以清米飲薑汁炒鹽一二杯與之神氣頓生次
早復診右寸關脈豁然如左以平胃合二陳湯日服
一劑復用補中益氣湯加麥冬砂仁侵晨服六味丸
調理一月全愈
張令韶治孝廉項恂如秋患傷寒用發散二劑愈甚又
二劑神昏不語大熱診之六脈已脫急用人參芪术
各兩附子三錢薑桂各二錢午後脈漸出更進六七
劑而病如故更加舌腫脣爛渴飲湯水不絶(如何猶不入熱)
(地)曰病是此病藥是此藥服之反甚得無誤乎細審
不差又數劑仍如故十餘日總不能言其子終懇治
曰藥已至矣病終不轉迨死症也更用八味丸全料
濃煎六碗冰冷與之一日夜服盡舌腫即能言語識
人每日用藥一劑粥食數碗佐之以火肉白鮝鰕魚
之類大便不行聽之將一日腹始脹食後更甚乃以
參苓芪术薑桂附煎汁去渣加大黃二錢服後額上
微汗出手足燥擾不安此正氣虚極也又與大料溫
補一劑遂安卧夜間下宿垢半桶飲食如故後用温
補百餘劑而愈共用人參五斤餘附子三十餘枚後
稍失調理便發熱脫落下頦直至次年夏間始康健
錢太菴同道也五月間患傷寒十餘日熱不退泄瀉一
二次或用炮薑白术等而瀉乏忽發癍讝語大渴改
用荆芥防風蟬退紅花笋尖連翹等更加昏讝欲飲
冷水脈之散大癍色淡而隱隱不明曰此手少隂心
之病也由勞心過度真火虚極神氣外浮故現此假
症不可癍治少頃必發狂遂用人參芪术各三兩茯
苓附子各六錢五味子三錢分作三劑煎未就果發
狂人不能制服一劑狂如故再劑稍定三劑遂睡次
日服進藥如初神清渴止癍亦不見連進二十餘劑
每日晡尙有讝語數句幸粥食進而大便不行忽一
日心中開亮如開窗見日然讝語遂已乃曰先生所
云手少隂心病果然也或問何以不用薑桂而止用
附子曰乾薑入太隂肉桂入厥隂附子入少隂今病
乃少隂君火衰微故宜用附子也又少隂下水上火
而主神機出入凡病足少隂腎水者雖凶易愈病手
少隂心火者治得其法間有生者否則十無一生何
也心藏神腎藏精精者有形神者無形治有形易無
形難也
陳纉先長媳上年患虚寒之症張治之而愈次年七月
間又患發熱惡寒之症診其脈虛用桂枝乾薑白术
等一劑次日更大發熱張曰余亦意其大熱也脈之
如初乃曰咽喉腫痛固屬火然亦有虚寒者吾不慮
其腫痛而慮其大吐不止也可多請高明治之不愈
再來召我彼見勢危即遍延諸公皆曰此病雖不可
太涼然而熱藥豈可用乎俱用甘桔山梔麥冬人參
之類隨服隨吐藥俱不受病轉劇復召張張曰諸公
之論極是但此病却不然也初予所以辭者一則再
用熱藥恐不信二則必有識此病能用溫補者何必
功自我出也遂用人參三錢桔梗一錢五分甘草柴
胡桂枝乾葛附子炮薑各一錢下咽不吐少頃大寒
戰覆以重綿不解更與二服復大熱數刻隨大汗如
雨睡覺而痛腫俱消後用薑附芪參术二十餘劑而
愈
吕東莊治蔡氏婦病感症初服疎表降火清痰之劑半
月愈甚胸脹痛用溫膽湯及花粉瓜蔞痰反急用理
中加肉桂延胡二陳枳殼痛結不可忍醫謂調補不
應技窮矣吕曰調補固如是耶即理中湯入破氣之
藥已能益痛至甘草一味若蚘動者便非所宜故仲
景安蚘散去甘草加椒梅也病人果向多蚘症(凡病吐蚘)
(便多由肝火煎厥乃厥隂病故名蚘厥非結也)乃仍用理中湯去甘草加白
芍三錢木香五分痛减半脈之細數甚口渴欲飲水
不能嚥進湯輒吐手足時熱面時熱面額嬌紅不定
體如燔炙此邪火内沸怒木乘土五陽火隨之上燔
下爍真隂龍雷飛越以藥敺之陽格於外伏隂互結
而致(辭毓而多疪病)遂以大八味丸作飲與之曰得汗病已
黃昏服藥即少睡面紅即退為白頃乃索被曰俟之
汗至矣及三鼔煩亂異常至黎明診之脈緊數至八
九至曰汗已汨矣而虚不能發也急煎人參一兩芪
术歸芍五味甘草為佐飲之汗大至曰未也次日再
服汗又大至如雨諸症頓愈或曰前之甘草不宜服
今兩劑俱重用何也曰初胃中氣血攻竭空虚寒凝
故蚘發而痛得甘則蚘愈昂上故不可今得濡潤之
藥胃氣冲和蚘頭下伏雖濃煎與之無害也法可執
哉
沈凝芝側室病傷寒壯熱不止疎散之愈甚神情昏憒
不寐吕診之曰此感症也然起於勞倦不當重虚其
虚即投以參术等得汗神情頓清次用地黃飲子下
黑矢熟寐惟熱未盡退前方加炙草一錢即安繼以
滋腎養榮等藥調理復初
吕姊婿勞仲虎初夏勞倦至感寒熱口苦醫用重藥發
散之復用查朴枳半花粉瓜蔞攻其中熱益甚痰嗽
喘急語言無序診知其誤急止餘藥重用滋水清金
之劑一服痰喘漸退神情稍清次日脈之浮洪而數
語急遽而收輕手指時作微脹曰此皆虚象也邪未
嘗入陽明而先攻之傷其元氣邪反隨而入陽明矣
重虚其虚愈不能鼓邪外出今雖稍定夜必發譫語
當急以人參救之適篋中所帶不多只用人參五錢
黃芪一兩次日家人言夜來甚狂亂不安似不可救
曰無妨參力不足故耳時鼓峯在邑拉之同往曰汗
已至矣何慮為乃曰無庸疑吾軰在此坐一刻待其
汗至而别何如衆在猶豫間因出酒食過午舉杯未
盡内出報曰汗大發矣是夜熱退痰喘悉平繼用補
中調土之劑而起
林觀子治一人頭痛身熱體痛傷寒症也然舌乾燥好
沈睡診之脈豁大無倫次知其勞於房慾復感邪也
與補中益氣湯入人參一錢五分服之得汗熱减三
日内進八劑漸起食粥而安初服彼甚疑後見藥入
口必小汗漐漐周身和暢始信而服之(傷寒折衷)
劉雲密曰予於癸巳春因老人氣虚而春每有暴寒時
或冒之欲疎散而氣益虚遽投參芪而微寒更不去
將補益為疎散而用又未能恰中用荔枝肉肥厚者
五枚煮酒一鐘屢服之頗效又壬寅冬癸卯春予時
因微寒胸膈稍滯鼻塞不暢用荔芰浸酒每飲一杯
蘇葉陳皮湯十分之二服之及數杯無不捷效是則
丹溪所謂能散無形質之滯氣誠不虚也
吳孚先治魏司馬夫人感冒發熱頭痛項強遍身拘急
脈浮緊醫用羌防芎蘇等發散毫無汗意曰浮則緊
矣獨不按其沈則澁乎且左部尤甚灼見隂虚血不
足不能作汗也即以前方加當歸熟地血藥使雲蒸
而雨自降一劑汗如雨表症悉除
馮楚瞻治常侍衛據云感冒得之醫以發散繼用涼解
已五六十劑粒米不進每日惟飲涼水而已下身寒
冷而木漸致胸腹皆冷而實手足面目肌肉痛痒不
知語言無音難以布息按其脈沈細欲脫令以人參
一兩附子三錢早晚一服服後倘暫有煩燥無慮也
既而果然二三日間漸即相安脈稍起肢體之冷亦
非若前之徹骨矣乃以附子理中湯去甘草(以胸腹實滿也)
早晩各一劑以溫米湯壓之數日後冷减神氣少清
早晨仍服前方午後以濃參汁冲服去丹皮加牛膝
杜仲之八味湯又數日骨節疼痛不堪曰此陽回冰
解之象也無復慮矣後以八味加鹿茸虎脛牛膝杜
仲為丸加减十全大補湯送之兩月後言語始有聲
三四月後始能步履年餘始能鞍馬常患腹痛必服
溫煖之劑而愈
杜中堂子年十九夏月病感脈之時而洪弦尺弱時而
弦細尺緊乍寒乍熱(脈隨寒熱而變也)飲食即吐靜則吐少
减動則吐更甚詢其病由因偶冰雹駭而見視背上
受寒發散和解不效繼用清熱之劑内有黃芩山梔
服後即發嘔矣蓋暑天感寒中表之氣不固可知况
先天薄弱膏粱嬌養只宜溫中調理寒邪自散不出
此致寒鬱火升兩耳之下漸腫及頰又誤為實火濟
以寒涼釡底之火既浮中宫之陽復損尚堪延納飲
食乎今欲溫中開胃則耳頰之腫痛為礙欲滋隂培
本則中脘之道路不通初用八味加牛膝麥冬五味
大劑冲人參汁服下即吐改用人參炮薑附子為末
以焦白术熬膏略入薑汁和勻為丸少少參湯吞服
幸不吐頃之腹通大便知其氣下行吐可止矣次日
仍以昨煎方作大劑人參湯飲之日用參兩餘出入
加减漸愈後以地黃歸皮二湯間服遂瘳
李士材治一人勞神之後煩燥大熱頭痛時作時止醫
者禁其飲食與之解表見四日熱不退欲與攻裏診
之曰脈不浮緊安得表耶又不沈實安得裏耶惟心
部大而澁此勞心而虚煩乃類傷寒非真傷寒也若
禁飲食即餓絶矣便以粥與之兼進歸皮湯五日而
安
張三錫治一人熱而頭身痛七日不已擬是下症診得
左脈浮緊且時惡寒仍屬表熱投大羌活湯加葱薑
遂汗出而愈一人症同此多煩燥時值炎月與六神
通解散亦大汗而解
張路玉治陳太倉夫人素患虚羸骨蒸經閉少食偶感
風熱咳𠻳誤進滋隂清肺二劑遂昏熱痞悶異常(凡素)
(患虚損人忽有外感宜細審之)診之人迎虚數氣口濡細寸口督督
兩尺搏指此肝血與胃氣皆虚復感風熱之狀與加
减葱白香䜴湯一服熱除痞止但欬則頭面微汗更
與小劑保元湯而安
王氏子四月患感冒昏熱喘脹便秘腹中雷鳴服硝黃
一錢應脈之氣口弦滑按之則芤其腹脹滿按之則
濡此痰濕挾瘀濁隂錮閉之候與黃龍湯去芒硝易
桂苓半夏木香下瘀垢甚多因宿有五更咳𠻳更以
小劑異攻加細辛潤之大抵腹中奔響之症雖有内
實當下必無燥結所以不用芒硝而用木香苓半也
用人參者借以助胃氣行其藥力則大黃軰得以振
破敵之功非謂虚而兼補也當知黃龍湯中用參則
硝黃之力愈銳用者慎之
錢慎所素有内傷因勞力感寒發熱頭痛表散數劑胸
膈痞悶不安以大黃下之痞悶益甚更一醫用消剋
破氣藥過傷胃氣遂厥逆昏憒勢漸危脈六部縈縈
如蛛絲舌上焦黑燥涸異常此熱傷隂血不急下之
真隂立槁救無及矣因以生地黃連湯去苓防風加
人中黃麥冬酒大黃另以生地黃一兩酒浸搗汁和
服夜半下燥矢六七枚天明復下一次乃與生脈散
二帖以後竟不服藥日進糜粥調養而大便數日不
行魄門逬迫如火令用導法通之更與異攻散調理
而安
楊乘六治沈氏婦感症身熱口苦脇痛頭眩或以表劑
發散身熱益甚舌黑脣焦口渴煩燥手足腫痛大便
艱澁小便短赤寢食俱廢脈之浮數無序乃肝鬱致
感因發散太過血少隂虚而火燥生風也以滋水清
肝飲倍熟地一劑諸症悉退次用歸脾湯去木香加
白芍丹皮調理而愈踰年產後復因勞力致感乃恐
蹈前轍不敢發散一味養隂漸致大便不實飲食不
進氣促如喘晝夜不眠合眼即見一白髮老嫗坐立
面前胸中戰跳恍惚不寧仍邀診曰脫陽者見鬼非
真有鬼也蓋陽氣大虧則神不守舍其所見者即其
不守舍之元神也所以男病必見男形女病必見女
形且虧在某藏則某色獨見脈之浮起如絲沈則緩
大無力面色晃白眼光散大舌胖而嫩且白滑此中
虚挾感逼以寒涼致陽氣益虚而隂氣乘之耳乃與
參附養榮湯倍棗仁白芍五味服訖則老嫗不見而
熟睡矣繼用補中益氣加白芍五味數劑全愈
簡某病感症發熱飽悶神思昏沈不更衣者八日矣諸
發表攻中不效且益甚脈之滑而有力面壅熱通紅
氣粗舌胎黃厚而燥按其胸微痛此感症兼食俗名
停食傷寒是也乃用逍遙散加熟地二兩或曰如許
發熱又兼飽脹似不宜補答曰此劑用之以代麻桂
硝黃者也(此法固妙要當用於發表攻中之後)第服此則汗至而便通
熱自退脹自除矣一劑淋漓汗下二劑下黑矢十數
枚諸症悉愈或問其旨曰此症初起本一逍遙合小
柴胡養汗開肌助脾消食則愈矣乃風燥混表腸胃
乾枯宿物燥結愈不能出仍用逍遙散重加熟地養
隂使隂氣外溢則汗自至隂氣下潤則便自通也繼
用六君歸芍而愈
吳某病感症先微寒繼壯熱頭眩惡心吐沫不絶脹悶
懶言氣難布息四肢麻木痠疼腰痛如折寢食俱廢
大便祕結醫與清暑解表消食益熱益脹不時暈絶
脈左手沈細右手緩大皆無力面晃白舌胖嫩且白
滑知其多慾陽虚致感也與養榮湯加附子或疑熱
甚兼脹而投溫補令但服此諸症自退若再用芩連
枳朴則真誤事矣一劑即卧醒則大叫冷甚比及半
時汗出如雨再劑胸寬食進便通熱退又以兩腿外
臁向生瘡腫循皮爛臭膿水淋漓痛痒甚一切膏丹
洗貼不愈已六七年問治當何法曰病有内外源無
彼此此因陽氣素虧不能下逹毒氣時墜不肯上升
故也第用前方作丸久服則陽分充足氣血溫和而
毒氣自出瘡口自收矣如言兩月果愈
潘某自京回南勞頓感寒發熱時作微寒發散數劑熱
漸熾改用清火養隂數劑熱轉甚比到家舌胎已由
白而黃由黃而焦乾燥裂黑如炭色神思昏沈手足
振掉撮空自汗危症蝟集矣醫見其熱勢謂寒之不
寒是無水也與六味飲不應見其舌色謂攻伐太過
胃隂乾枯也與左歸飲又不應脈之左寸關大而緩
舌浮胖謂症乃陽虚火衰非隂虚火旺也蓋隂虚火
旺者其舌必堅斂蒼老今雖焦黑乾燥而見胖嫩且
服六味左歸而症反加(反加二字毋乃太過)其為陽虚無疑矣
以養榮湯用人參五錢加附子三錢一劑熟睡竟夜
次早舌上胎盡脱變為紅潤嫩矣原方减人參二錢
附子一錢五分四劑回陽作汗而愈
戴氏子二十四病感症寒熱或因發散譫妄發狂又以
苦寒下之危症蜂起又有用二冬二地石斛黃芩者
五六劑益狂悖不安診之面白無神舌滑無胎脉細
緊無力知其臟寒真陽欲脱以養榮湯用人參五錢
附子三錢又知其旁議所阻也囑其午後至申察病
人足冷至膝則亥子之交不可言矣已而果然乃自
戌至亥始盡劑子時後由腰至足漸温五鼓進粥半
甌而熟睡矣又十餘劑諸症悉愈未半月忽右足大
指彎筋縮而痛外科興乳香末藥痛劇呼號再診之
乃因思慮傷脾不能榮養本經筋脉所以筋攣燥痛
也以歸皮去木香加白芍數帖愈
陸氏子病感症發熱咳𠻳發散轉甚氣短如喘痰湧如
潮甚至譫妄撮空脉之輕按滿指重按則空面色晃
白眼眶寬大神水散漫舌胎嫩黃中間焦燥兩手振
掉症由氣虚致感悞用峻表致陰被劫而將亡陽無
附而欲脱非救陰攝陽不能挽也乃用左歸去茯苓
加人參五味大劑濃煎服訖即睡六時許方寤寤則
身凉𠻳止喘定痰消繼以生金滋水飲一劑養榮湯
四劑全瘳又其母孀居卧病不起二載矣或作濕或
作痿治之不效并乞診之脉緩大無力面色痿黃舌
胖而滑詢其飲食不思略食即飽夢中常見鬼神醒
則胸中戰跳否具如所言此命門火衰元陽虚憊脾
土不生以致四肢無力不能運動也亦用養榮湯煎
送八味丸不一月而瘳
沈某病感症身熱自汗或乍寒倦卧嬾言手足心熱日
輕夜甚或與發散愈熾口渴譫語煩躁便秘又襍進
寒凉解毒等劑勢垂危脉之洪大而數按之不鼓面
色淺紅游移不定舌黑而潤手足厥冷此假熱也與
八味飲加人參諸醫以火症悉具力爭參桂附不可
服曰外雖似實熱内甚虚寒初悮發散令津液傷而
口渴便秘煩躁譫妄復用寒凉重陰下逼致龍雷之
火不安其宅非人參桂附何以挽回公等不信但以
附子作餅熱貼臍間時許便覺稍安矣(外試法妙)試之果
然乃進藥不及一時面紅立退譫妄煩渴悉除次用
生金滋水補中益氣調理而愈未半月其父亦病感
症危甚楊騐其舌黑而枯滿舌遍裂人字紋曰脉不
必診也驚問故曰此腎氣凑心亦八味症也悞用芩
連無救矣蓋昨一日夜果服芩連兩許問何以知之
曰舌上明明現出耳姑求一診以冀萬一曰脉隱而
難憑不若舌之顯而可據也何必診踰日果歿
諸某年五十四冬杪因勞力致感頭痛發熱時作微寒
緣混表太過口乾便秘壯熱不退復用苦寒瀉火頭
汗如油下頷脱齘口角流涎鼾聲如鋸語言錯亂甚
至循衣摸牀撮空諸惡畢備脉之洪大躁痰重按全
無舌糙刺如沙皮焦黃如烘糕并舌底俱乾燥斂束
如荔支肉而滿舌却甚胖壯日進稀糊碗許大便半
月未行乃曰若論外象百無一治幸脾氣不泄胃氣
不絶尚有生理第服藥後神得收斂而睡脉得靜細
而沈乃佳遂以大劑養榮湯重加附子與之服訖果
睡脉亦和四劑舌轉紅潤惡症悉退頻進稀粥惟
交陰分尚有微熱或疑陽藥助火欲去芪术附桂曰
勞傷脾肺氣虚發熱非甘温不能除方嫌火力不及
不能蒸土回陽推出邪陰耳俟其力到地氣升而為
雲則天氣降而為雨頃刻為清凉世界矣守方十二
劑始戰汗汗後身冷如冰問之不應推之不理或問
其故曰此病既到今日斷乎不死不過汗後虧其衛
外之陽故身倦嬾言無氣以動子刻自平復已而果
然次日欲便扶至圊虚坐弩責數次忽小水癃閉點
滴不能出少腹脹痛不可言此因大便彌月不行腸
胃所積已多今頻加弩責將宿物推併大腸致壅塞
膀胱所以癃閉不出也須以輕清之劑升舉之則小
水自利立煎補中益氣與飲頃刻即通大便亦潤繼
以養榮作丸補中煎送兩月而健
馬元儀治沈某發熱惡寒頭身俱痛燥渴讝語脉之洪
數而澁此外感而病危者以五志過極陰氣素虧邪
復乘之重傷其陰而火熱愈甚也先與解肌一劑惡
寒已而熱未除讝語轉增神魂飛越蓋肝藏血而舍
魂心藏脉而舍神木火太過不獨自傷且賊真陰之
氣以肝腎為母子其氣相通也心本制於腎而亦傷
腎者藏邪暴甚反侮所不勝也法當養肝之陰使不
誅求于腎而水自充抑心之陽使不擾亂乎腎而水
以安用生地知母甘草茯神丹參貝母花粉等一劑
知三劑已調理而安
丁某病經二十餘日脉之左手弦數兼澁右手澁結少
神發熱神昏譫語胸中滿結中痛拒按舌胎黑刺面
色枯瘁時有喘咳日晡愈甚此肝木内鼓心火上炎
肺金失養而胃土無滋也用瓜蔞枳殼半麴蘆根汁
紫菀杏仁蘇子等服後倦卧片時神氣頗清右脉亦
透但澁象不减重按少神舌上胎刺去而復生此津
液元氣枯竭之甚轉用人參三錢生首烏一兩知母
生地川連蘆汁兩劑脉澁减症漸安但胎未盡去中
脘滯悶前方加枳實查肉一劑頓已改用滋陰補虚
之品二劑諸症盡退左脉向和右脉轉浮而數微熱
發疹此正氣復餘邪盡從外達也與荆炭牛蒡乾葛
防風杏仁桔梗蘇子薄荷清透之品經云因其衰而
彰之之意也二劑後再興益元氣滋陰燥調理而痊
一婦人四旬外頭痛發熱口乾便閉不眠己月餘矣此
邪風外煽實熱内燔表裏邪結之候也前所用藥仍
是發表攻裡而不愈者藥不勝病耳今上下分消表
裡交治而于攻發之中仍用温養斯汗不傷於過下
不傷於峻也用荆防薄荷麻黃輕陽發表使邪從汗
而散於上大黃芒硝梔子滑石通幽利水使邪從便
而泄之於下黃芩連翹清其上白术甘草和其中桔
梗石膏開其肺川芎歸芍養其肝一劑而减三劑安
安氏子年二十初得惡寒發熱身疼症診得内傷之脉
而顯陽微之象曰此病枝葉未害根本先撥乃陽虚
受邪症也若誤行表劑則孤陽飛越而危殆立至當
用參术等大培元氣以攝虚陽加桂枝透表以散外
邪不信越四日發熱不休自汗不止神氣外揚或且
欲用柴胡疎表之劑乃曰此症似太陽而得少陰之
脉當是平素下虚故真陽上越耳遂定參芪建中湯
而别或復謂外邪初入太陽表散即愈若陡進參芪
適助邪而滋患也越三日症變危篤再診脉幾微欲
絶汗出如雨昏沉欲脱此非大劑温補不能挽回以
人參六兩合附桂理中湯連進三劑汗漸收脉微續
然神氣尚未安和也復用人參三兩附子五錢方得
陽氣内充餘邪盡從外達兩頤透發漸調而安
琇按是症固屬虚而邪熱原有或與表散未嘗無
功至汗出脉復第與大劑養陰其病立已乃恣用
桂附遂致發頤尚得為善治乎哉
楊氏子年二十許四月初以啖麵過飽午睡覺即身熱
頭痛醫與消散至七日而愈兩日後因食水團復病
仍與消運不應乃以小承氣下之連去糞水數次二
皆無燥矢更醫與厚朴山查陳皮枳殼之類榖芽用
至兩許月餘病不减而股肉盡落枯瘠如柴不食日
進糜湯數盞寒熱往來小便亦少最後一醫教用膽
箭𨗳之膽入而糞不出又用蠟燭探之燭化而糞亦
不出其膽汁與燭油凝注下部楚不可堪號呼之慘
四隣為動時已四十餘日方治木邀診以决早晚察
其脉弦而迢迢尚有神氣其聲尚明亮按其腹不拒
至臍下若有物築築然振手解衣視之狀如百錢梗
起其父曰此必宿食不下而然曰非也糞穢在腸豈
能跳動此緣悮下悮消傷其本元肝腎之氣不藏横
亘奔突經所謂動氣是也幸屬少年尚可治熟地一
兩五錢肉蓯蓉五錢甘杞子一兩麥冬當歸各三錢
三劑下黑燥屎尺餘者二膽油俱去號呼頓息始得
睡再按之則若百錢者仍在再與前劑不减令辦參
數錢勉措十金僅得錢半煎調前藥服下遂冺然立
能進食唯寒熱每日一作知非本病必卧室湫溢天
氣暴暑乘虚感瘧也且勿亟仍與前方减半數日後
飯食大增乃以常山二錢火酒炒透五更煎服寒熱
亦瘥
湯某年四十餘新秋病感冒醫屢發散至七八日無汗
脉弦數且長身重頭眩尿少而赤鼻乾不眠微熱而
渴此邪漸入裡腎陰不足肝脾血燥表之則不能作
汗下之必成壞症既非少陽無庸和解問欲飲水乎
曰甚欲而不敢飲命與一大盞猶覺未足再與一小
盞令且勿藥逾二十許汗大至身冷如冰亟再診脉
之虚細而弦少腹旁跳躍振手此動氣也緣多服表
散今汗出邪去而虚症見矣與生地杞子等峻養肝
腎一劑减二劑平三劑全愈
陳士華兄武生也值鄉試伊邇日與朋儕練習技勇忽
感冒醫治月餘不效脉之弦大而濇外症已不發熱
大便秘小便少兩額深紫若胭脂腰痛口乾不欲食
所服藥類皆燥散之品此少陰不足勞傷外感治之
失宜熱邪内陷法當内托令其汗出自愈用熟地生
地杞子各五錢麥冬三錢蔞仁二錢黃芩一錢石斛
三錢傍晚服下黃昏胸膈脹悶欲絶躁擾異常其家
大懟以為誤補必死矣怒持藥甌擲之門外環視涕
洟一更後忽大汗如雨衣被沾濕汗止即索粥連進
兩盞已而酣睡達旦明晨延診脉已圓滑頰赤亦退
第困乏無力耳因問夜來脹悶汗出之故曰病由前
藥劫其津液外邪乘虚内結今以大劑甘潤投之即
借其熱結之力蒸鬱勃發乃一湧而汗出邪散此所
謂内托之法也令前方再服四劑病即起矣如言而
愈
李韞玉母年逾四旬素有脇痛肝火之病深秋感冒醫
與表散數劑熱猶未退以不大便投大黃元明粉下
之遂脇痛大作暈厥欲脱更醫用人參附子乾薑肉
桂等厥止復煩躁汗時出不眠小便短澁醫恐虚脱
日投參术薑桂每汗出則加五味黃芪龍骨以斂之
又時時欲利則加補骨脂肉豆蔲以固之如是四十
餘日已服參數兩病益進而食不進診之脉躁數時
大時小微有寒熱舌黑而強鼻煤溢出塗額頰脣口
如墨小便惟點滴兩手索刺如柴第神氣不昏語音
猶亮此由表邪未清誤下邪陷入裡且傷其真陰致
肝急而厥又誤投辛熱固澁令熱邪與熱藥鬱結臟
腑今幸元氣尚存猶可活也治法仍當汗下否則邪
何由復或訝曰是症寧可再用攻表乎曰不可第可
用不攻表之汗下耳疏方以生地杞子各五錢麥冬
二錢沙參三錢蔞仁錢半黃芩一錢或謂前醫深恐
泄瀉今所用藥一𣲖寒滑服之必利下無疑將弗服
又或曰前醫治經月餘且辭不治曷進此以窺進退
服一劑果利數行然病人殊不困遂日進一劑四日
則利下頻數日夜十餘次所下穢惡不堪青紅黑白
而黃者絶少腹痛後重唯飲食漸進舌本漸柔鼻煤
漸退小便漸長仍前方加熟地五錢黃連五分夜乃
汗出其汗亦極臭穢半月汗乃止利漸减乃加生熟
地一兩减黃連增白芍甘草凡五十餘劑病始瘥計
服蔞仁斤許
姚氏婦年逾四旬素有胃痛疾蓋肝火上逆也夏月患
感冒發熱頭痛眩暈不眠善嘔初服發散未减改以
二陳湯等治嘔嘔未愈而腰連少腹痛不可忍議為
邪入厥陰症將危殆欲用四逆回陽之劑診之脉微
而弦手見紅疹面殊清白舌兩旁及尖皆紫色中則
微黃口乾不甚喜飲斷為肝膽之火熾盛遇暴寒折
之不得宣洩乃上冲胃絡作嘔故頭痛偏甚於左紅
疹見於四末者木鬱則乘脾也其初與逍遥自愈乃
用燥散之劑更擾其陽而傷其陰是以腰腹窘痛症
本厥陰然傳經亦非直中也今標屬陽明宜用竹葉
石膏湯入杞子一兩飲下嘔止腰腹之痛亦除唯頭
痛仍在改與逍遥湯加川芎當歸時方霉雨至夜半
忽霹靂一聲病人覺四肢痠脹異常此少陽之鬱本
諸外淫因雷得發越也已而頭痛如失次日診之脉
既和平與四物去川芎加女貞石斛平調而愈余表
甥嘗病疫因熱深厥冷一名醫亦與四逆散幸病人
自知為熱症不之服用小柴胡合白虎湯而愈
宋復華兄俞氏姊初夏病感症天癸適來病隨愈蓋熱
隨血去也越七日遇端節食鷄子五枚酒二盞又進
飯半甌臨忩少坐少頃即頭痛發熱次日前醫詢知
病原以山查三錢榖芽三錢葛根三錢其他消散大
約稱是連進三劑勢忽大劇亟余至則前醫已在與
一隣醫議處方診之已昏不知人面色死青呆白目
閉口張氣出手撒呼之不應脉如沸羹重按則無症
已敗矣幸未大汗令人以手按其心下亦不拒知其
病初愈臟腑餘熱未清食入腸胃一時不能運化又
感微邪遂如復症使勿藥則展轉自愈乃悮以大劑
消散投下元虚血弱之人鼓動其火反致長熱不退
猶以為藥力未到再進三進至陰陽脱離如是叩其
今日將用何方則云總是鷄子五枚硬飯半甌為患
既消散不應唯有承氣一方下之而已曰承氣固是
第真元已奪恐宿食未下而遽脱奈何乃曰正為此
耳曰余有一方且弗顧其病但服之令病人目開口
閉神氣稍回再為調治何如二醫欣然齊諾乃用熟
地一兩六錢當歸五錢炮薑八分屬其急煎服遲則
不及第得藥下咽則活矣抵暮來告病者不知飲藥
以匙抄灌數口喉間汨汨有聲遂全盞傾與少頃果
目開口閉能轉側似大有生機求再往診曰無庸但
以前方再剉一劑并前查濃煎與服可也明日視之
神氣清明脉亦圓穩第稱口燥舌乾小便短澁夜卧
不寧就前方去炮薑加沙參麥冬一服汗出遍身能
進粥矣再以前方加减而愈
續名醫類案卷六
