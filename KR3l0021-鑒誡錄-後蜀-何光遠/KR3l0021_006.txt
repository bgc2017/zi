鑒誡錄卷六
後蜀何光遠撰
戲判作
王蜀宋開府光嗣僥參樞衡紊亂時政所為嬌媚下筆
縱横凡斷國章多為戲判用三軍為兒戲將萬幾為詭
隨取笑四方結怨上下以至一身受戮後主遭誅良由
君子退身閹人執政者也判行營將士申請裹糧云纔
請冬賜又給行裝漢州咫尺要甚裹糧綿州物賤直到
益昌又判内庭未事人云覓事撮嶺脚勾當須教了儻
若有闕遺禁君直到老又判導江縣申狀封皮上著狀
上門府衙𠡠如開府不是門府典押雙眇令佐單瞽量
事書罰勝打十五令佐盤庚典押歲取事了速歸用修
廨宇又判小朝官郭延鈞進識字女子云進來便是宫
人狀内猶言女子應見容止可觀遂令始制文字更遣
阿母教招恨不太真相似且圖親近官家直向内庭求
事又判神竒軍背軍官健李紹妻阿鄧乞判改嫁淡紅
衫子赤輝輝不採燕脂不畫眉夫壻背軍緣甚事女人
别嫁欲何為孤兒攜去君爭忍抵子歸來我不知若有
支持且須守口中爭著兩張匙又判簡州刺史安太尉
申院狀希須場云係州收𣙜安湖安湖空有鬚髭所見
不遠智解全愚酒腸是太后教令問你還有耳孔也無
又判内門捉得御厨雜使衙官偷肉云斤斤是官家物
飽祭隴嗔更將出不能為食斬君頭領送右巡枷見骨
産麒麟
王蜀田尚父宗侃第三子太尉承肇生自雅安(雅州之名)小
字獦獠兒其母崔氏初夢一人峩冠褒袖自稱周公山
神牽一五色獸逼其裙下既驚且寤因而有孕焉後又
加持崔和尚者忽自雅安來於成都打病瘟疫者尋差
孿躄者立行指人亂言往往有據由是時童騃官者抱
子著忩前和尚看之欣然撫其背曰怪來近日貧道所
居之山氣色稍微其山之神孕夷於此此子麒麟之精
也為王者之瑞焉官者以告其母曰往年夢中之獸今
獲解之遂施和尚珠金以酬異說田後累遷郡守節制
洋州蜀將之中頗聞兵法乃知異夢信而有祥者焉
鬼坐衙
前蜀軍使文大劍宗院下峽行迴至瀘州經方山廟以
兵士平善還棹夜宿兹廟了其心願焉事饌者檢慎不
謹未經獻熟有廟家狗潛於砧上盜物食焉文方暫偃
息於廊廡間候其事辨俄聞廟堂内雷震一聲又有電
數條繚繞廟中似尋怪物文與三十餘人潛匿無地忽
見一人戴白冠衣白裳升堂而坐獠鬼多有走階下者
役有排立者莫知其數頃刻有鬼十數等皆披虎皮拘
一着赤黃衫入至中庭鬼主責之曰豈有人間設食吾
未受饗而竊之乎遂令杖之十五曳出廟門良久鬼物
聲影俱沈寂然如故文遂令點檢祭饌果少猪腸来早
於廟籬外見一赤黃狗卧在草内䑛其臀瘡自後祭人
轉加嚴敬又崔謀議鑾頃在瀘州禱允不應今於錦城
之北奏置行廟時人號曰崔氏家神靈驗頗多不復盡
錄
怪鳥應
王蜀光天元年太祖寢疾經旬文洲進白鷹茂州貢白
兔羣臣議曰聖上本命是兔鷹兔至甚相刑貢二禽非
以為瑞退鷹留兔帝疾必痊勅命不從是歲晏駕又通
正年有大秃鶖鳥颺於摩訶池上顧太尉夐時為小臣
直於内庭遂潛吟二十八字詠之近臣與顧有隙者上
聞詔顧責之將行黜辱顧亦善對上遂捨之至光天元
年帝崩乃秃鶖之徵也詩曰昔日曾看瑞應圖萬般祥
異不如無摩訶池上分眀見子細看来是那鶘又有楊
秘書義方者執性強良所為狂簡亦西南少俊之士也
曾以筆硯見用於宋樞密光嗣因題九頭鳥宋疑楊見
詠遂奏譴沈黎至咸康元年後主失位宋亦邅誅乃九
頭鳥之應也詩曰三百禽中爾最靈就中惡爾九頭名
數年雲外藏凶影此夜天邊發惡聲好惜羽毛還鬼窟
莫留灾害與蒼生况當社稷延洪日不合鳴時莫亂鳴
旌論衡
釋道二門各宗教本雖分内外意曉筌蹄前蜀佑聖國
師光業有過人之辨為僧門一端也威儀楊德輝有出
人之才為道門之一俊也至於問答論難不雙美武城
中東川昌眀縣玄士李懷杲聚盜搆逆尋亦受誅普通
山青州長老錄二尼道姑道媪親事巾瓶時左街使集
王(宗輸)奏聞收戡決遞遐方僧道俱有乖張嘲論各興
亂謗非獨取笑理在其中光業徵李懷杲嘲道門云雲
鏁涪江水似天文開懷果已升仙強思齊見應摧膽張
茂卿聞必聳肩(強與張三玄士)三尺霜兄充絳節兩條朱棒替
香煙報伊廣德先生道社稷威靈不偶然山上擒来鎮
裡收天然模樣已成囚妄占氣色為徵兆更引文章說
御樓長榜數張懸市内短刀一隊送江頭旋驅旋斬教
隨水只此名為志道流楊德輝青州長老嘲僧門曰堪
笑青州學坐禪不供父母不耕田口中雖道無諸相心
裡元来有外緣行者趁教門裡卧尼師留在脚頭眠高
標不使觀音救徒說三千與大千出家比要離生緣争
是争名更在先說法漫稱獅子吼魅人多使野狐禪行
婆餉送新童子居士抄條施利錢蠶食方民何所用轉
教海内有荒田又太祖降誕日僧門祝辟支佛牙道門
進武成混元圖光業詔圖以嘲之德輝詔佛牙以答之
議者以光業先興北郭之師德輝報盡東門之役光業
嘲進圖云夜深燈火滿壇鋪拔劍揮空亂叫呼黑撒半
筐兵甲豆朱書一道厭人符重臣餧飼剛教活聖主慈
悲未忍誅佛說毗盧三界内如何更有混元圖德輝嘲
佛牙云比来降誕為官家堪笑羣僧讚佛牙手軟阿師
持磬鈸面甜童子執幡花縦饒黎庶無知識不可公王
盡信邪捧擁一函枯骨立如何延得夀無涯後舉子劉
𨼆辭詠之曰為僧為道兩悠悠若個能分聖主憂各鬭
輪蹄朝紫殿盡稱卿監滿皇州相嘲相詠何時了争利
争名早晩休閒想邊庭荷戈將功成猶自不封侯所以
牛秘監(嶠)評之詩曰玄門清净等空門虔奉天尊與世
尊金口說經十二部玄王留教五千言鼇頭宫殿波濤
闊鷲嶺香花夢想存莫向人間争勝負須知三教本同
源
神口開
韋相公昭度出鎮西川陳太師敬瑄與監護田軍容令
孜堅守城垣不伏除替韋於城南荷聖寺置行府制守
三年而歸時王太祖建為行軍司馬忽夢一青衣神人
大張其口及問小將山章章對曰青衣乃蜀之地名也
亦有青衣之神其祠在平壘内今城中百姓則易子而
食三軍則守城而哭可謂窮危之甚祠廟固乏蒸嘗今
青衣之神口開是土地於公求饗亦是啟其唇齒露彼
腹心之兆也其城夢後十日而降果如所說又雅州有
周公山城之隅有周公廟廟有土偶康押衙即神之領
袖也郡人所禱無不遂心唐大中初有任士元與宇文
錯争田俱無公執雖經檢戡難定是非士元無計端的
不甘理屈遂詣靈廟昇請康押衙親至田所祝曰若是
宇文錯之地請神點頭如是士元之地請神開口冥心
啟祝神口遂開宇文錯知非遂還其地士元因請鼓樂
迎歸舊祠今郡人無不敬事儻有祭奠似帶酒容乃知
神眀正直依人而行者也
布燮朝
南蠻所都之地號曰長和國呼宰相為布燮王蜀後主
乾德中南蠻選布燮段義宗判官贊衛姚吟等為使入
蜀義宗不欲朝拜遂秃削為僧號曰大長和國尤街崇
聖等賜紫沙門銀鉢既而届蜀羣臣議奏僧有佛法宜
令禮拜義宗於是失節焉至于議論敷奏道理一歌一
詠捷應如流有題大慈寺芍藥云浮花不與衆花同為
感高僧護法功繁蕊夜鋪方丈月異香朝散講筵風尋
真自得心源静觀色非貪眼界空好是芳馨堪供養天
教生在釋門中又題三學院經樓云鷲嶺名園不可儔
叨陪龍象喜登遊玉排複道珊瑚殿金錯危欄翡翠樓
尚欲歸心求四諦敢辭施繞滿三周羲和鞭撻金烏疾
俗網無由肯駐留又題曰當今積善競修崇七寳莊嚴
作梵宫佛日眀時齊舜日皇風清處接慈風一乘妙理
應難測萬劫良緣豈易窮共恨塵芳非法侣掉鞭歸去
夕陽中又題判官贊衛有聽歌妓洞雲詩略云稽叔夜
鼓琴飲酒無閒暇若使當時聞此歌抛擲廣陵渾不謝
劉伯倫劉伯倫虚生浪死過青春一飲一顧獨自醉無
人為爾下梁塵又思鄉云塞北行人絶雲南信未還庭
前花不掃門外柳誰攀坐久消銀燭愁多減玉顔懸心
秋夜月萬里照關山觀此製作實為高手
鑒誡錄卷六
