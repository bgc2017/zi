鑒誡錄卷九
後蜀何光遠撰
夢太白
懿宗之代有處士張孜本京兆人躭酒如狂好詩成癖
然於吟諷終昧風騷爾来二十餘年不成軸卷孜與李
山甫友善常為山甫鄙之張乃圖寫李白真儀日夕虔
禱忽夢一人自天降下颯曳長裾是夕星月晃然當庭
而坐與孜對酌論及歌詩孜問姓名自云李白孜因備
得其要已而超然上昇孜後所吐篇章悉于教化當時
詩者稍稍善之有遇雪云長安大雪天鳥雀難相覓其
中豪貴家搗椒泥四壁别處生紅爐同圍下羅羃暖手
調金絲蘸甲斟瓊液醉唱玉塵飛困融香汗滴豈知饑
寒人脚手生皴劈又庚子年遇赦云時清無大赦何以
安天下直到赤眉来始尋黃紙寫草草蠲賦役忙忙點
兵馬天子自蒙塵何曾濟孤寡又駕在蜀日孜著雜言
數篇傷時頗切其一首兩聫云只愛輕與肥不憂貧與
賤著牙賣朱紫斷錢賖舉選反駕還京之後相府遣人
捕之孜乃易名姓越淮而去故李山甫嘗代孜歌歌其
當時易字夢白云天使翰林生我前相去後来二百年
英神絶氣歸玄天日月星辰空慼然我識翰林文不識
翰林面上天知我憶其人使向人間夢中見瑞光閃爍
天門開五雲著地長裾来華山秀作英雄骨黃河瀉作
縦横才巍峩宛似神仙客一段風雷扶氣魄低頭語了
却抬頭指點胸前稱李白夢中一面何殷勤高吟大語
喧青雲白言天府偶閒暇與我握手論高文一論耳目
清再論心骨驚豁如混沌初鑿破天地海岳何分眀利
若劍戟堅健如虯龍争神機聖法說略盡造化與我新
增靈不問塵埃人不語塵埃事罇前半日空歸雲掃筵
起自言天上作先生許向人間為弟子夢破青霄春煙
霞無去塵若誇郭璞五色筆江淹却是尋常人
削古風
梁朝杜舍人荀鶴為詩愁苦悉於教化每於吟諷得其
至理如贈僧云安禪不必須山水滅得心頭火自涼又
利門名路兩何憑百歲風前短焰燈只恐為僧心未了
為僧心了總輸僧南宗睹之傳為心印杜在梁朝獻朱
太祖時世行十首欲令太祖省徭役薄賦斂是時方當
征伐不洽上意遂不見遇旅寄寺中敬相公翔謂杜曰
希先輩稍稍古風即可進身不然者虚老矣杜遂課頌
德詩三十章以悅太祖議者以杜雖有玉堂之拜頓移
教化之詞壯志清眀中道而廢時世行聊紀兩首頌德
詩不復錄之夫因兵死守蓬茅麻紵裙衫鬢髮焦桑柘
廢来猶納稅田園荒盡尚徵苗時挑野菜和根煑旋斫
生柴𢃄葉燒任是深山更深處也應無計避征徭八十
老翁住破村村中牢落不堪論因供寨木無桑柘為點
鄉兵絶子孫還似平寧徵賦稅未曾州縣略安存至今雞
犬皆星散日落西山哭倚門
分命錄
咸通中王建侍御吟詩寒碎竟不顯榮乾符末李洞秀
才出意窮愁不登名第是知詩者陶人性情定乎窮通
故韋莊補闕有長安感懷云大道不將鑪冶去有心重
築太平基此則苞括生成末為台輔長興末何僕射瓚
有蜀城書事云到頭須卜林泉𨼆自愧無能繼卧龍詩
後十旬得疾而卒今錄四公全什用眀將来王建侍郎
寄賈島詩曰盡日吟詩坐忍饑萬人中覓似君稀僮眠
冷榻朝猶卧驢放秋田夜不歸傍暖旋收新落葉覺寒
重著舊生衣曲江池畔時時到為愛鸕鷀雨裡飛李洞
秀才上崇賢曺郎中云閒坊宅枕穿宫水聽水分衾盖
蜀僧藥杵聲中搗殘夢茶鐺影裡煑孤燈刑曺𣗳蔭千
年井華岳樓開萬里冰詩句變風宫漸緊夜濤舂盡海
邊藤韋補闕感懷曰長年方悟少年非人道新詩勝舊
詩十畝野塘留客釣一軒春雨對僧棋花間醉任黃鸚
語亭上吟從白鷺窺大道不將爐冶去有心重築太平
基何僕射書事云果決生涯向洛中西投知已悞恩容
雲遮劍閣三千里水隔瞿唐十二峯頻步文翁坊裡月
閒尋杜甫宅前松到頭須卜林泉𨼆自愧無能繼卧龍
卓絶篇
陳眀秀才題破吳王夫差廟汪遵先輩詠絶萬里長城
程賀員外因詠君山得名時人呼為程君山劉象郎中
因詠仙掌得名時人呼為劉仙掌以上名公稱為卓絶
千百集中無以加此陳秀才題夫差廟云姑蘇臺上千
年木刻作夫差廟裡神幡盖寂寥塵土滿不知簫鼓樂
何人汪先輩詠史詩曰秦築長城比鐵牢蕃戎不敢過
臨洮雖然萬里連雲際不及堯家三尺高程員外詠君
山曰曾遊方外見麻姑說道君山此本無元是崑崙山
頂石海風飄落洞庭湖劉郎中詠仙掌曰萬古亭亭倚
碧霄不成擎亦不成招何如掬取蓮池水洒向人間救
旱苗
改名達
梁震先輩蜀川人也比名靄僖宗在蜀日方修舉業時
劉象先輩隨駕在蜀震以所業贄於劉略吟咏震詩
曰據郎中少年才思清秀儻隨鄉賦成器非遙若不改
名無因顯達向以緣靄字雨下從謁雨下謁人因甚得
見此後請改為震震字雨下從辰辰者龍也龍遇水雨
變化燒尾之事不亦宜乎震後果得上第名聞諸侯高
令公李昌召赴荆南以筆硯籌畫見託終身不就賓席
慮因玷汚前眀至今南楚之間獨步而已
鑒冤辱
梁朝彭城王劉中令知俊制置同州日因築營墻掘得
一物重八十餘斤狀若油囊召賓幕諸將問之或曰地
囊或曰飛簾或曰金神七殺獨劉參謀(失名)曰此冤辱
也古者囹圄之地即有此焉昔王充據守洛陽修河南
府獄亦獲此物而某遠祖記之乃是冤枉囚人死魄入
地聚為此物凝結不消縦鼓鑄不燃浸沃不濕刃之不
入擊之轉堅經千百年間而不腐爛但於清夜致之酒
食許以伸冤當有黑氣沖天不異豐城之劍氣也此非
吉瑞之兆實為竄逐之徵公一一試之皆如其說遂復
深瘞尋易營基後有拔城背主奔秦之兆亦由見怪之
驗也
鑒誡錄卷九
