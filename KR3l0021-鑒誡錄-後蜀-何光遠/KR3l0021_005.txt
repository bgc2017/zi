鑒誡錄卷五
後蜀何光遠撰
徐后事
左傳昭公二十六年叔向之母曰子靈之妻殺三大夫
(陳御叔楚襄老申公子靈是三大夫)一君一子(君靈公也一子徵舒)而亡一國兩卿
矣(孔寧儀父)可無懲乎吾聞之甚美必有甚惡此春秋為深
誡矣前蜀徐公耕二女美而竒豔初太祖搜求閨色亦
不知徐公有女焉徐寫其女真以惑太祖太祖遂納之
各有子焉長曰翊聖太妃生彭王次曰順聖太后生後
主後主性多狂率不守宗祧頻歲省方政歸國母多行
教令婬錄重臣頃者姊妺以巡遊勝境為名恣風月烟
花之性駕輜軿于綠野擁金翠于青山倍役生靈不貲
經費凡經過之所宴寢之宫悉有篇章刊于五石自秦
漢以來妃后省巡未有富貴如兹之盛者也順聖皇太
后題青城夫人觀云早與元妃慕至元同躋靈岳訪真
仙當時信有壺中境此日親來洞裏天儀仗影交寥廓
外金絲聲揭翠微巔唯慚未致華胥理徒祝昇平卜萬
年翊聖皇太妃繼曰獲陪翠輦喜殊常同陟仙程豈厭
長不羨乘鸞入烟霧此中便是五雲鄉順聖又題謁丈
人觀先帝聖容云舜帝歸梧野躬來謁聖顔旋登三境
路似陟九疑山日照堆嵐迥雲横積翠閒期修封禪禮
方俟再躋攀翊聖繼曰共謁御容儀還同在禁闈笙簧
宣寶殿綵仗耀金徽清淚沾羅袂紅霞拂繡衣九疑山
水遠無路繼湘妃順聖又題元都觀云千尋綠嶂交流
後登晀因知衆岳低瀑布迸舂青石碎輪菌横剪翠峰
齊步粘苔蘚龍橋滑目閉烟嵐鳥徑迷莫道穹天無路
到此山便是碧雲梯翊聖和曰登尋丹壑到元都接日
紅霞照座隅即向周迴巖上看似聞曾進畫圖無順聖
又題金華宫云再到金華頂元都訪道迴雲披分景象
黛斂顯樓臺雨滌前山淨嵐吹去路開翠屏夾流水何
必羨蓬萊翊聖繼曰蒼烟紅霧撲人衣宿露沾苔石徑
危風巧解吹松外岫蝶嬌頻採臉邊脂同尋僻境思攜
手暗指遙山學畫眉好把身心清淨處角冠霞帔事希
夷順聖又題丹景山至德寺云周迴雲水遊丹景因與
真妃眺上方晴日曉昇金照耀寒泉夜落玉玎璫松梢
月轉禽棲影栢徑風牽麝食香虔揲六銖冥禱祝准期
祚歷保遐昌翊聖繼曰丹景山頭宿梵宫玉軒金輅駐
遙空軍持無水注寒碧蘭若有花開晩紅武士盡排青
嶂下内人皆在講筵中我家帝子專王業積善終期四
海同順聖又題彭州陽平觀云尋真遊勝境巡禮到陽
平水遠波瀾碧山高氣象清殿嚴孫氏句碑暗系師名
夜醮古壇月松風森磬聲翊聖繼曰雲浮翠輦届陽平
直似驂鸞至上清風起半崖聞虎嘯雨來當面見龍行
晩尋水澗聽松韻夜上星壇看月明長恐前身居此境
玉皇教向錦城生順聖又題漢州三學山夜看聖燈云
虔禱遊靈境元妃夙志同玉香焚静夜銀燭炫遼空泉
漱雲根月鐘敲檜杪風印金漂聖跡飛石顯神功滿望
天涯極平臨日脚窮猿來齋室上僧坐講筵中頓覺超
三界渾疑證六通願成修偃化社稷保延洪翊聖繼曰
聖燈千萬炬旋向碧空生細雨濕不暗好風吹更明磬
敲金地響僧唱梵天聲若說無心法此光如有情順聖又
題天迴驛云周遊靈境散幽情千里江山暫得行所恨
烟光看未足却驅金輦入龜城翊聖繼曰翠驛紅亭近
玉京夢魂猶自在青城比來出看江山境盡被江山看
出行議者以翰墨文章之能非婦人女子之事所以謝
女無長城之志空振才名班姬有團扇之詞亦彰婬醜
今徐氏逞乎妖志飾自倖臣假以風騷庇其遊佚取女
史一時之美為遊人曠代之嗤唐朝興弔伐之師蜀
國有荒婬之主三軍不戰束手而降良由子母盤遊君
臣陵替之所致也于是亡一君(後主名衍)破一國殺九子(彭王)
(宗鼎推王宗輅褒王宗紀興王宗澤榮王宗獻忠王宗賢資王宗霸後主所生二子長曰承祧次曰承祀)誅
十人(齊王宗弼宋光嗣王宗渥王宗勛歐陽冕景潤登李輅周王承休韓昭肅懷武)殄滅萬家
流移百辟其次六宫嬪御挫紅綠于征途十宅公王碎
金珠于逆旅子靈之室何以比方故興聖太子隨軍王
承旨(失名)有詠後主出降詩曰蜀朝昏主出降時銜璧牽
羊倒繫旗二十萬軍齊拱手更無一個是男兒又蜀僧
遠公有傷廢國詩曰樂極悲來數有涯歌聲才歇便興
嗟牽羊廢主尋傾國指鹿奸臣盡喪家丹禁夜凉空鏁
月後庭春老漫開花兩朝帝業都成夢陵𣗳蒼蒼噪暮鴉
帝贈别
王太祖自利閬兵以至益州為帝唐太師道襲閬苑人
也美眉目足機智自童年親事太祖及太祖得蜀遂主
樞衡勛業既高恩寵彌厚是時太祖與秦庭李大王茂
貞方結姻好遽因小間交兵遂選腹心以安梁漢唐公
于是出鎮焉帝御大安樓親送及見唐公將别帝頗動
容侍從宫娥無不揮淚太祖御製贈别以賜唐公御者
以魚水之歡元出于此詩曰丱歲便將為肘腋二紀何
曾離一日更深猶高立案前敷奏柔和不傷物今朝榮
貴慰我心文旌引向重城出褒斜日地委勲賢從此生
靈承秦恩
容易格
王蜀盧侍郎延讓吟詩多著尋常容易言語時輩稱之
為高格至如送周太保赴浙西云臂鷹健卒懸氊帽騎
馬佳人著畫衫又寄友人云每過私第邀看鶴長著公
裳送上驢此容易之甚矣然于數篇見境尤妙有松門
寺云山寺取涼當夏夜共僧蹲坐石階前兩三條電欲
為雨七八箇星猶在天衣汗稍停牀上扇茶香時潑澗
中泉通宵聽論蓮華義不藉松窗半覺眠又苦吟云莫
話詩中事詩中難更無吟安一箇字撚斷數莖鬚險覓
天應悶狂搜海亦枯不同文賦易為著者之乎又贈僧
云浮世浮華一段空偶抛煩惱到蓮宫高僧解語牙無
水老鶴能飛骨有風野色吟餘生竹外山隂坐久入池
中禪師莫問求名苦滋味過于食蓼蟲盧曾獻太祖卷
中有栗爆燒氊破猫跳觸鼎翻後太祖冬夜與潘樞密
峭在内殿平章邊事旋令宫人于火爐中煨栗子俄有
數栗爆出燒損繡褥子時太祖多疑常于爐中燒金鼎
子命徐妃二姊妺親侍茶湯而已是夜宫猫相戲悞觸
鼎翻太祖良久曰栗爆燒氊破猫跳觸鼎翻憶得盧延
讓卷有此一聯乃知先輩裁詩信無虛境來日遂有六
行之科(自給事拜工部)議者以𫝊說棲巖自應武丁之夢太公
釣渭俄遇周文之知君子窮通實由命分如盧所吟容
易之句發境于一人之前可謂道合矣
高尚士
王蜀廣德杜先生光庭學海千潯詞林萬葉凡所著述
與樂天齊肩僖宗朝與華山鄭徵君雲叟同應百篇兩
戰不勝遂各掛羽服鄭則後唐三詔不起杜則王蜀九
命不從可謂高尚隱逸之士也鄭徵君為詩皆除淫靡
迥絶囂塵如富貴曲云美人梳洗時滿頭間珠翠豈知
兩片雲戴却數鄉税又詠西施云素面已云妖更著花
鈿飾臉横一寸波浸破吳王國又七言傷時帆力劈開
滄海浪馬蹄踏破亂山青浮名浮利過于酒醉得人心
死不醒又題霍山泰尊師老鶴玄猿伴採芝有時長嘆
獨移時翠娥紅粉嬋娟劒殺盡世人人不知又偶題似
鶴如雲一個身不憂家國不憂貧擬將枕上日高睡賣
與世間榮貴人又思山詠因賣丹砂下白雲鹿裘惟惹
九州塵不如將耳入山去萬是千非愁殺人又景福中
作悶見戈鋋匝四溟恨無竒策救生靈如何飲酒得長
醉直到太平時節醒又招友人遊春難把長繩繫日烏
芳時偷取醉功夫任堆金璧摩星斗買得花枝不老無
又山居云悶見有人尋移庵更入深谷花流澗水明月
照松林醉勸頭陀酒閒教孺子吟身同雲外鶴斷得世
塵侵又詩冥心棲太室散髮浸流泉採栢時逢麝看雲
忽見仙夏狂衝雨戲春醉帶花眠絶頂登雲望東都一
點烟又詩不求朝野知卧看歲華移採藥歸侵夜聽松
飯過時荷竿尋水釣背局上巖棋祭廟人來說中原正
亂離杜先生為詩悉去浮游迥為標凖區分理本實契
真筌如山居百韻云丹竈河車休矻矻蚌胎龜息且緜
緜馭景必能趨日域騎箕終擬躡星躔又返朴還淳皆
至理遺形忘性盡真詮玄妙之門實為竒句又吟一言
至十五言紀道德懷古今兩篇不惟體依風雅抑且言
徵典謨名公之中可謂大製者也紀道德云道德清虛
玄默生帝先為聖則聽之不聞搏之不得至德本無為
人中多自惑在洗心而息慮亦知白而守黑百姓日用
而不知上士勤行而必克既鼓鑄于乾坤品物信充仞
乎東西南北三皇高拱兮任以自然五帝垂衣兮脩之
不忒以心體之者為四海之主以身任之者為萬夫之
特有皓齒青娥者為伐命之斧藴竒謀廣智者為盜國
之賊曾未若軒后順風兮清静自化曾未若臯陶邁種
兮温恭朝夕政可以越圓清方濁兮不始不終何止乎
居九流五常兮理家理國豈不聞乎天地于道德也無
以清寧豈不聞乎天地于道德也有踰繩墨語不云乎
仲尼有言朝聞道夕死可矣所以乘萬古歴百王不敢
離之于頃刻懷古今云古今感事傷心驚得喪歎浮沉
風驅寒暑川流光隂始衒朱顔麗俄悲白髮侵嗟四豪
之不返痛七貴以難尋夸父興懷于落照田文起怨于
鳴琴鴈足淒涼兮𫝊恨緒鳳臺寂寞兮有遺音朔漠幽
囚兮天長地久瀟湘隔别兮水闊烟深誰見絶勝韜賢
餐芝餌术誰能含光遁身鍊石燒金君不見屈大夫紉
蘭而發諫君不見賈太傅忌鵩而愁吟君不見四皓避
秦峩峩戀商嶺君不見二疏辭漢飄飄歸故林胡為乎
冒進貪名踐危途與傾轍胡為乎護權恃寵顧華飾與
彫簪我所以思抗跡忘機用虛無為師範吾所以思去
奢滅慾保道德為箴規不能勞神效蘇子張生兮干時
而縱辯不能勞神效楊朱墨翟兮揮涕以沾襟
禪月吟
唐有十僧詩選在諸集中唯禪月大師貫休所吟千首
吳融侍郎敘之號曰巨岳集多為貫休窮盡物情議者
稱曰樂天為人教化主禪月次焉上人天復中自楚遊
蜀有上王蜀太祖陳情詩云一瓶一鉢垂垂老萬水千
山得得來太祖曰寡人尚築金臺以師名士廣脩寶刹
用接高僧千山萬水之言何以當此于是恩錫甚厚上
人遂居蜀焉如公子行云錦衣鮮華手擎鶻閒行氣貌
多輕忽稼穡艱難總不知五帝三皇是何物又曰自拳
五色毬迸入他人宅却捉蒼頭奴玉鞭打一百又曰面
白如削玉猖狂曲江曲馬上黃金鞍適來新賭得又詠
古劒盆池秋水蓮花三四枝我來慷慨步遲遲不决浮
雲斬邪佞直成龍去擬奚為又贈别離别如旨酒古今
飲皆醉我恐長江水盡是兒女淚伊余非此輩送人空
把臂他日再相逢清風動天地又富貴曲有金張族驕
奢相續瓊厨玉堂彫牆繡轂美人如白牡丹花半日只
舞得一曲樂不樂足不足争教他愛山青水綠又曰繡
林錦野春態相壓誰家年少馬蹄蹋蹋鬭雞走狗夜不
歸一擲賭却如花妾唯云不顛不狂其名不彰悲夫初
上人詩名未振時南楚才人競以詩送軒轅先生歸羅
浮山計百餘家矣上人因吟一章羣公于是息筆玉房
花洞接三清漫指羅浮是去程龍馬便攏笻竹杖山童
常使茯苓精曾教莊子抛卑吏却喚軒皇作老兄再見
先生又何日只應頻夢紫金城
因詩辱
前蜀許太尉宗憲鎮寧江日劉員外𨼆辭為節度掌書
記許公發跡軍從所為諸務不思合理但務誅求劉數
諫許不存賓客之禮對將吏咄責之劉求退職許又不
從劉遂詠白鹽山灔澦堆刺之許聞而憤怨忽一日于
江干飲酣仰視白鹽斜媿灔澦曰剛有破(普忽反)措大欲
于此死遂令壯士拽劉離席囚縛于砂石上烈日曬之
護軍賓幕將校懇救悉邅陵罵顧謂左右曰候吾飲散
投入水中劉厲聲曰昔鸚鵡洲致溺禰處士今&KR0008;澦堆
欲害劉隱辭某雖不及禰衡足下爭同黃祖豈有不存
天理塗炭賢良但得留名死亦宜矣元戎聞之怒意漸
解及同幕再諫良久捨之來日軍府彌縫請許召劉慚
謝劉慮邅毒手託疾而歸議者以劉不擇主而爭因多
言而失彊捋虎鬚幾不脱虎口耳詠白鹽山詩曰占斷
瞿唐一峽烟危峯迥出衆峯前都緣頑硬揎浮世著莫
峥嶸倚半天有𣗳只知困鳥雀無雲不易駐神仙假饒
屼屼高千丈争及平平數畝田詠灔澦堆云灔澦崔嵬
百萬秋年年出沒幾時休未容寸土生纖草能向當途
覆巨舟無事便騰千尺浪與人長作一堆愁都緣不似
磻溪石難使漁翁下釣鈎
武金山
王蜀飛棹張侍中武其先諱雍本合州武金埧渡子武
即雍之第三子也身長七尺顔狀紫黑往來豪俠無不
畏之忽一日有一楚僧泝流遊蜀至渡頭出舟四顧謂
同舟秀才曰此商姓山宅之地産東南貴人之所武方
弱冠觸事通明聆其所云作而聽其言秀才曰穴在南
山之腹僧曰若點此穴子孫當為民何以緣只屬商家
金櫃之上其穴在北山懷抱之内此則出貴子握兵權
當受禄八旬奈何東有注地生女則當為倡西山低絶
生男則一世便貧秀才曰如此則未為佳耳言訖乘舟
而去武素本家貧父亡尚在淺土欲將父骨遷葬是山
此乃武金埧巨室之地既無山價遂與兄弟偷葬于北
山之中夜隂晦所如咫尺不辨靈柩至所葬之地自然
數丈光明似有百千神兵同其安厝及其事畢寂爾空山
武但深埋不敢置其墳塚本無標記人莫能知武以智
略超人因荆渚效職却歸渝南(渝州地名)值王太祖收蜀之
初武以鄉人應接及太祖得蜀累遷渝牧及節制夔州
三峽之中顯赫威名武每因統師下峽經過故林未嘗
不屏去旌旗獨至葬所祭奠武後夀逾八十位極三公
而卒其男則果貧乏有數女皆倡婬至今渝合之間傳
為異事
鑒誡錄卷五
