金漳蘭譜卷中宋趙時庚撰
堅性封植
草木之生長亦猶人焉何則人亦天地之物耳閑居暇
日優游逸豫飲膳得宜以蘭而言之具一盆盈滿自非
六七載莫能至此皆由夫愛養之念不替灌溉之功愈
久故根與土合性與壤俱然後森欝雄健敷暢繁麗其
花葉盖有得於自然而然者合焉欲分而析之是裂其
根荄易其沙土况或灌溉之失時愛養之乖宜又何異
於人之飢飽則燥濕干之邪氣来間入其榮衛則不免
有所侵損所謂向之寒暑適宜肥瘦得時者此豈一朝
一夕之所能成也故必于寒露之後立冬以前而分之
盖取萬物得歸根之時而其葉則蒼根則老故也或者
於此時分一盆吳蘭欲其盆之端正則不忍擊碎因剔
出而根已傷暨三年培植始能暢茂予今深以為戒欲
分其蘭而須用碎其盆務在輕手擊之亦須緩緩解析
其交互之根勿使有拔斷之失然後遂篦藂取出積年
腐蘆頭只存三年者每三篦作一盆盆底先用沙填之
即以三篦藂之互相枕藉使新篦在外作三方向却隨
其花之好肥瘦沙土從而種之盆面則以少許瘦沙覆
之以新汲水一勺定其根更有收沙晒之法此乃又分
蘭之至要者當預于未分前半月取之篩去瓦礫之類
曝令乾燥或欲適肥則宜淤泥沙可用便糞夹和惟晒
之候乾或復濕如此十度視其極燥更須篩過隨意用
盖沙乃久年流聚雖居冰濕之地而蘭之驟亦分析失
性須假以陽物助之則来年藂篦自長與舊藂比肩
此其效也夫苟不知收晒之宜用積渰之沙或憚披曝
必至羸弱而黃葉者亦有之篦之不發者有之積有日
月不知體察其失愈甚候其已蘇方始易沙滌根加意
調護易其能復不亦後乎抑又知其果能復焉如其稍
可前活有幾何時而或遂本質邪故保為奈惜之因併
為之言曰於其既損之後而欲復全生之寧若於未分
之前而必欲全生之豈不省力今逐品所以宜沙土開
列于後
陳夢良以黃淨無泥瘦沙種而切忌肥恐有靡爛之失
吳蘭潘蘭用赤沙泥
何蘭青蒲統領大張金殿邊各用黃色麄沙和泥更添
紫沙赤沙泥種為妙
陳八尉淳監糧蕭仲和許景初何首座林仲孔莊觀成
乃下品極意用妙
濟老施花惠知容馬大同鄭少舉黃八兄周染宜溝壑
中黑沙泥和糞壤種之
李通判竈山朱蘭鄭伯善魚魫用山下流聚沙泥種
夕陽紅以下諸品則任意栽種此封植之槩論
灌溉得宜
夫蘭自沙土出者各有品類然亦因其土地之宜而生
長之故地有肥瘠或沙黃土赤而脊有居山之巔山之
岡或近水或附石各依而産之要在度其本性何如耳
不可謂其無肥瘦也苟性不能别曰何者當肥強出已
見混而肥之則好高腴者因得所養之天花則輕而繁
葉則雄而健所謂好瘦者不因肥而腐敗者吾未之信
也一陽生於子荄甲潜萌我則注而灌溉之使藴中者
稍獲強壯迨夫萌芽迸沙高未及寸許從便灌之則截
然卓簮暨南薰之時長養萬物又從而漬潤之則修然
而高欝然而蒼若者精於感遇者也秋八月初交驕陽
方熾根葉失水欲老而黃此時當以濯魚肉水或穢腐
水澆之過時之外合用之物隨宜澆注使之暢茂亦以
防秋風肅殺之患故其葉弱拳拳然抽出至冬而極夫
人分蘭之次年不與發花者盖恐泄其氣則葉不長耳
凡善於養花切意愛其葉葉聳則不慮其花之不繁盛
也
紫花
陳夢良極難愛養稍肥隨即腐爛貴用清水澆灌則佳
也
潘蘭雖未能愛肥須以茶清沃之冀得其本地土之性
吳花看来亦好種肥亦灌溉之一月一度
趙花何花大張小張青蒲統領金殿邊半月一澆其肥
則可焉
陳八尉淳監糧蕭仲和許景初何首座林仲孔莊觀成
縦有太過不及之失亦無大害於用肥之時當俟沙土
乾燥遇晚方加灌溉候曉以清水碗許澆之使肥膩之
物得以下漬其根使其新来未發之篦自無勾蔓送上
散亂盤盆之患更能預以瓮罁之物蓄雨水積久色綠
者間或進灌之而其葉則潑然挺秀濯然爭茂盈臺蔟
檻列翠羅青縦無花開亦見雅潔
白花
濟老施花惠知容馬大同鄭少舉黃八兄周染愛肥一
任灌溉李通判竈山鄭伯善肥在六之中四之下又朱
蘭亦如之
魚魫蘭質瑩潔不須過肥徐以穢膩物汁澆之夕陽紅
雲嬌青蒲觀堂主名第弱卿肥瘦童亦當觀其土之燥
晚則灌注曉則清水灌之欲儲蓄雨水令其色綠沃之
為妙
惠知容等蘭用渄沙簸去泥塵夹糞盖泥種底用麄沙
和糞鄭少舉用糞盖泥和便晒乾種已上面用紅泥覆
之竈山用糞壤泥及用河沙内草鞋屑鋪四圍種之累
試甚佳大凡用輕鬆泥皆可
濟老施花用糞泥用零小便糞澆濕攤晒用草鞋屑圍
種又竈山用園泥下有糞澆濕泥種四圍用草鞋屑然
後種之
金漳蘭譜卷中
