金漳蘭譜卷上宋趙時庚撰
敘蘭容質
陳夢良色紫每榦十二萼花頭極大為衆花之冠至若
朝暉微照曉露暗濕則灼然騰秀亭然露竒斂膚傍榦
團圓心向婉媚綽約佇立凝思如不勝情花三片尾
如席徹青葉三尺頗覺弱翠然而綠背雖似劒脊至尾
稜則軟薄斜撒粒許帶緇最為難種故人稀得其真
吳蘭色深紫有十五萼榦紫英紅得所養則岐而生至
有二十萼花頭差大色映人目如翔鸞翥鳳千態萬狀
葉則高大剛毅勁節蒼然可愛
潘花色深紫有十五萼榦紫圓匝齊整疏密得宜疏不
露榦密不簇枝綽約作態窈窕逞姿真所謂艷中之艷
花中之花也視之愈久愈見精神使人不能捨去花中
近心所色如吳紫艷麗過於衆花葉則差小於吳峭直
雄健衆莫能比其色特深或云仙霞乃潘氏西山於仙
霞嶺得之故人更以為名
趙十四色紫有十五萼初萌甚紅開時若晚霞燦日色
更晶明葉深紅合於沙土則勁直肥聳超出羣品亦云
趙師傳盖其名色
何蘭紫色中紅有十四萼花頭倒壓亦不甚綠
品外之竒
金殿邊色深紫有十二萼出於長泰陳家色如吳花片
則差小榦亦如之葉亦勁徤所可貴者葉自尖處分二
邊各一線許直下至葉中處色映日如金線其家寳之
猶未廣也
白蘭
濟老色白有十二萼標致不凡如淡粧西子素裳縞衣
不染一塵葉與施花近似更能高一二寸得所養致岐
而生亦號一線紅
竈山有十二萼色碧玉花枝開體膚鬆美顒顒昂昂雅
特閑麗真蘭中之魁品也每生並蔕花榦最碧葉綠而
瘦薄開花生子蒂如苦蕒菜葉相似呼為綠衣郎黃郎
亦號為碧玉榦
施花色微黃有十五萼合並榦而生計二十五萼或迸
於根美則美矣每根有萎葉朵朵不暇細葉最綠微厚
花頭似開不開榦雖高而實貴瘦葉雖勁而實貴柔亦
花中之上品也
李通判色白十五萼峭特雅淡迎風浥露如泣如訴人
愛之比類鄭花則減頭低葉小絶佳劒脊最長真花中
之上品也惜乎不甚勁直
惠知容色白有十五萼賦質清癯團蔟齊整或向或背
嬌于瘦困花英淡紫片色尾凝黃葉雖綠茂細而覩之
但亦柔弱
馬大同色碧而綠有十二萼花頭微大開有上向者中
多紅暈葉則高聳蒼然肥厚花榦勁直及其葉之低亦
名五暈絲上品之下
鄭少舉色白有十四萼瑩然孤潔極為可愛葉則修長
而瘦散亂所謂蓬頭少舉也亦有數種只是花有多少
葉有軟硬之别白花中能生者無出於花其花之色姿
質可愛為百花之翹楚者
黃八兄色白有十二萼善於抽榦頗似鄭花惜乎榦弱
不能支持葉綠而直
周染花色白十二萼與鄭花無異等餘短弱耳
夕陽紅花八萼花片凝火色則凝紅夕陽返照於物
觀堂主花白有七萼花聚如蔟葉不甚高可供婦人曉
粧
名弟色白有五六萼花似鄭葉最柔軟如新長葉則舊
葉隨換人多不種
青蒲色白有七萼挺肩露骨甚類竈山而花潔白葉小
而直且綠只高尺五六寸
弱脚只是獨頭蘭色綠花大如鷹爪一榦一花高二三
寸葉瘦長二三尺入臘方花薰馥可愛而香有餘
魚魫蘭十二萼花片澄徹宛如魚魫采而沈之水中無
影可指葉則頗勁色綠此白蘭之竒品也
品蘭高下
余嘗謂天下凡幾山川而其支派源委與夫人跡所不
至之地其間山坳石罅斜谷幽竇又不知其幾何歲遇
古之修竹矗空之危木靈種覆濩溪澗盤旋森羅蔽道
暉陽不燭泠然泉聲磊乎萬狀隨地之異則所産之多
人賤之蔑如也倏然經乎樵牧之手而見駭然識者從
而得之則必攜持登高岡涉長途欣然不憚其勞中心
之所好者何邪不能以售販而置之也其他近城百里
淺小去處亦有數品可服何必求諸深山窮谷每論及
此往往啓識者雖有不韙之謂毋亦地邇而氣殊葉萎
而花蠧或不能得培植之三昧者耶是故花有深紫有
淺紫有深紅有淺紅與夫黃白綠碧魚魫金鏤邊等品
是必各因其地氣之所鍾而然意亦隨其本質而産之
歟抑其皇穹儲精景星慶雲垂光遇物而流形者也噫
萬物之殊亦天地造化施生之功豈予可得而輕哉竊
嘗私合品第而類之以為花有多寡葉有強弱此固因
其所賦而然也苟惟人力不知則多者從而寡之強者
又從而弱之使夫人何以知其蘭之高下其不悞人者
幾希嗚呼蘭不能自異而人異之耳故必執一定之見
物品藻之則有炎然之性在况人均一心心均一見眼
力所至非可語也故紫花以陳夢為甲吳潘為上品中
品則趙十四何蘭大張青蒲統領陳八尉淳監糧下品
則許景初石門紅小張蕭仲和何首座林仲孔莊觀城
外則金殿邊為紫花竒品之冠也白花則濟老竈山施
花李通判惠知容馬大同為上品所為鄭少舉黃八兄
周染為次下品夕陽紅雲矯朱花觀堂主青蒲名第弱
卿王小娘者也趙花又為品外之竒
天地愛養
天不言而四時行百物生盖歲分四時生六氣合四時
而言之則二十四氣以成其歲功故凡盈穹壤者皆物
也不以草木之微昆蟲之細而必欲各遂其性者則在
乎人因其氣候以生全之者也彼動植者非其物乎及
草木者非其人乎斧斤以時入山林數罟不入洿池又
非其能全之者乎夫春為青帝回馭陽氣風和日暖蟄
雷一震而土脈融暢萬彙藂生其氣則有不可得而揜
者是以聖人之人則順天地以養萬物必欲使萬物得
遂其本性而後已故為臺太高則揰陽太低則隱風前
宜面南後宜背北盖欲通南薰而障北吹也地不必曠
曠則有日亦不必狭狭則蔽氣右宜近林左宜近野欲
引東日而避西陽夏遇炎熱則蔭之冬逢沍寒則曝之
下沙欲疏疏則連雨不能淫上沙欲濡濡則酷日不能
燥至於插引葉之架平護根之沙防蚯蚓之傷禁螻螘
之穴去其莠草除其細蟲助其新篦剪其敗葉此則愛
養之法也其餘一切窠蟲族類皆能蠧花並可除之所
以封植灌溉之法詳載於後卷
金漳蘭譜卷上
