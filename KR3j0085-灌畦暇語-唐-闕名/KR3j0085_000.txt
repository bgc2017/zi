灌畦暇語雜家類三(雜說之屬)
提要
(臣)等謹案灌畦暇語一卷不著撰人名氏書
中皆自稱曰老圃唐太宗一條獨稱臣稱皇
祖知為唐人蒲且子一條稱近吳道元亦師
張顛筆法又引韓愈詩二章云後來豈復有
如斯人則中唐以後人也前有自序稱早年
血氣未定鋪方紙運寸管亟起以干一旦之
名力盡志殫僅能如願又稱决意勇退脱謝
纓弁則亦嘗登第從仕矣其書凡三十二條
觀其答黃仲秉一條宗旨盖出於黃老而大
抵持論篤實亦不悖於聖賢唐志宋志皆不
著錄惟陳振孫書錄解題始有其名所載魏
繁欽生茨詩一篇馮氏詩紀未載又北魏鹿
悆贈真定公子直詩二篇惟據北史引入不
及此書盖亦未見其本然朱子作韓文考異
於岐山下一首註云世有灌畦暇語一書謂
子齊初應舉韓公賞之為作丹穴五色羽云
云則其傳已久矣此本為陸氏竒晉齋所刊
末有李東陽䟦云余頃僦居京城之西有賣
雜物者過門見其篋有故書數種大抵首尾
不全灌畦暇語一編尤為斷爛余以數十錢
購得之因料理其可讀者才得三十餘條云
云則此書乃東陽所理之殘本分彭寵奴一
條佚其後半韓愈詩一條佚其前半凡闕二
十八行有竒又非東陽所理之舊矣然核其
詞旨確為唐人著述雖殘闕終可貴也乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
灌畦暇語自序
灌畦暇語者何老圃騰頰之云也嘗憶早年血氣未定
鋪方紙運寸管自許不落人後亟起以干一旦之名良
甚苦辛力盡志殫僅能如願終以枯腸不貯機穽不能
隨世低昂中年以來漸識悔吝顧胸中有所謂刮磨者
蟠不吐則更自懲艾伏不敢發乃知昔者所謂辛苦以
求者大可怪笑非但無益抑為有妨嗚呼大丈夫亦安
往而失其貧賤者哉於是决意勇退脱&KR1180;纓弁故邱之
旁有地彌甽蛇行趨隰土氣沃衍甘井在前不病於汲
除治以蒔蔬咸曰宜哉夫藉暄於春陽射利者不争資
潤於泉脈乾沒者不忌而又繼日以從事其為力可以
不匱卒歲而計入其為收亦足糊口每風日好時臯壤
悦暢負杖曳屨暫出郊塹比鄰之人偶相與立曹相與
談忽覺肳頤咄咤故態横發或童顛之叟或粗有知識
之少年時時相顧捧腹一笑意雖不倫棄亦可惜因取
而疏之以其緣隙日乃有得也故以暇語題辭
