提要
酒譜一卷譜錄類二(飲饌之屬)
(臣)等謹按酒譜宋竇苹撰苹字子野汶上人
晁公武讀書志載苹有新唐書音訓四卷在
吳縝之前當為仁宗時人公武稱其學問精
博盖亦好古之士别本有刻作竇鞏者然詳
其名字乃有取於鹿鳴之詩作苹字者是也
其書雜叙酒之故事寥寥數條似有脱佚然
宋志著錄實作一卷觀其始於酒名終於酒
令首尾已具知原本僅止於此大抵摘取新
穎字句以供採掇與譜錄之體亦稍有不同
其引杜甫少年行醉倒終同卧竹根句謂以
竹根為飲器乃千家註所未及亦足以廣異
聞焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
