本草綱目卷三十四
明李時珍撰
木之一(香木類三十五種内附六種)
栢(本經上品)
釋名椈(音菊)側栢(李時珍曰按魏子才六書精藴云萬木皆向陽而栢獨西指蓋隂木而有)
(貞德者故字從白白者西方也陸佃埤雅云柏之指西猶鍼之指南也柏有數種入藥惟取葉扁而側生)
(者故曰側柏寇宗奭曰予官陜西登高望柏千萬株皆一一西指蓋此木至堅不畏霜雪得木之正氣他)
(木不及所以受金之正氣所制一一西指也)
集解(别錄曰柏實生太山山谷柏葉尤良四時各依方面采陰乾陶弘景曰處處有柏當以太山為)
(佳爾並忌取塜墓上者其葉以秋夏采者良蘇恭曰今太山無復采子惟出陜州宜州為勝八月采之蘇)
(頌曰柏實以乾州者為最三月開花九月結子成熟取采蒸曝舂礧取仁用其葉名側柏密州出者尤佳)
(雖與他柏相類而其葉皆側向而生功效殊别古柏葉尤竒益州諸葛孔明廟中有大柏木相傳是蜀世)
(所植故人多采以作藥其味甘香異常柏也雷斆曰柏葉有花柏葉叢柏葉及有子圓葉其有子圓葉成)
(片如大片雲母葉皆側葉上有微赤毛者宜入藥用花柏葉其樹濃葉成朵無子叢柏葉其樹綠色並不)
(入藥陳承曰陶隱居說柏忌塜墓上者而今乾州者皆是乾陵所出他處皆無大者但取其州土所宜子)
(實氣味豐美可也其柏異於他處木之文理大者多為菩薩雲氣人物鳥獸狀極分明可觀有盗得一株)
(徑尺者值萬錢宜其子實為貴也時珍曰史記言松柏為百木之長其樹聳直其皮薄其肌膩其花細𤨏)
(其實成毬狀如小鈴霜後四裂中有數子大如麥粒芬香可愛柏葉松身者檜也其葉尖硬亦謂之栝今)
(人名圓柏以别側柏松葉柏身者樅也松檜柏半者檜柏也蛾眉山中一種竹葉柏身者謂之竹柏)
柏實修治(斆曰凡使先以酒浸一宿至明漉出曝乾用黃精自然汁於日中煎之緩火煑成膏)
(為度每煎柏子仁三兩用酒五兩浸時珍曰此法是服食家用者尋常用只蒸熟曝烈舂簸取仁炒研入)
(藥)
氣味甘平無毒(甄權曰甘辛畏菊花羊蹄草徐之才曰見葉下)主治驚悸益
氣除風濕安五臓久服令人潤澤美色耳目聰明不
飢不老輕身延年(本經)療恍惚虚損吸吸歴節腰中重
痛益血止汗(别錄)治頭風腰腎中冷膀胱冷濃宿水興
陽道益夀去百邪鬼魅小兒驚癎(甄權)潤肝(好古)養心氣
潤腎燥安魂定魄益智寧神燒瀝澤頭髮治疥癬(時珍)
𤼵明(王好古曰柏子仁肝經氣分藥也又潤腎古方十精丸用之時珍曰柏子仁性平而不寒不燥)
(味甘而補辛而能潤其氣清香能透心腎益脾胃蓋仙家上品藥也宜乎滋養之劑用之列仙傳云赤松)
(子食柏實齒落更生行及奔馬諒非虚語也)
附方(舊二新四)服柏實法(八月連房取實暴收去殼研末每服二錢温酒下一日三服渴)
(即飲水令人悦澤一方加松子仁等分以松脂和丸一方加菊花等分蜜丸服竒效方用柏子仁二斤)
(為末酒浸為膏棗肉三斤白蜜白术末地黃末各一斤擣勻丸彈子大每嚼一丸一日三服百日百病愈)
(久服延年壯神)老人虚祕(柏子仁松子仁大麻仁等分同研溶蜜蠟丸梧子大以少黃丹湯食)
(前調服二三十丸日二服宼宗奭)腸風下血(柏子十四箇搥碎囊貯浸好酒三盞煎八分服)
(立止方普濟)小兒躽啼(驚癎腹滿大便青白色用柏子仁末温水調服一錢聖惠方)黃
水濕瘡(真柏油二兩香油二兩熬稠搽之如神陸氏積德堂方)
柏葉修治(斆曰凡用挼去兩畔并心枝了用糯泔浸七日以酒拌蒸一伏時每一斤用黃精自)
(然汁十二兩浸焙又浸又焙待汁乾用之時珍曰此服食治法也常用或生或炒各從本方)
氣味苦微温無毒(權曰苦辛性濇與酒相宜頌曰性寒之才曰瓜子牡礪桂為之使畏)
(菊花羊蹄諸石及麫麴伏砒硝弘景曰柏之葉實服餌所重此云惡麴而人以釀酒無妨恐酒米相和異)
(單用也)主治吐血衂血痢血崩中赤白輕身益氣令人
耐寒暑去濕痺生肌(别錄)治冷風歴節疼痛止尿血(甄權)
炙罯凍瘡燒取汁塗頭黑潤鬢髮(太明)傅湯火傷止痛
滅瘢服之療蠱痢作湯常服殺五臓蠱益人(蘇頌)
發明(震亨曰柏屬隂與金善守故采其葉隨月建方取其多得月令之氣此補陰之要藥其性多燥)
(久服之大益脾土以滋其肺時珍曰柏性後凋而耐久禀堅凝之質乃多夀之木所以可入服食道家以)
(之點湯常飲元旦以之浸酒辟邪皆有取於此麝食之而體香毛女食之而體輕亦其證驗矣毛女者秦)
(王宫人關東賊至驚走入山飢無所食有一老公教喫松柏葉初時苦澀久乃相宜遂不復飢冬不寒夏)
(不熱至漢成帝時獵者於終南山見一人無衣服身生黑毛跳坑越澗如飛乃密圍獲之去秦時二百餘)
(載矣事出葛洪抱朴子書中)
附方(舊十新九)服松柏法(孫真人枕中記云嘗以三月四月采新生松葉長三四寸許并)
(花蕊隂乾又於深山巖谷中采當年新生柏葉長二三寸者隂乾為末白蜜丸如小豆大常以日未出時)
(燒香東向手持八十一丸以酒下服一年延十年命服二年延二十年命欲得長肌肉加大麻巨勝欲心)
(力壯健者加伏苓人參此藥除百病益元氣滋五臓六腑清明耳目強壯不衰老延年益夀神騐用七月)
(七日露水丸之更佳服時仍祝曰神仙真藥體合自然服藥入腹天地同年祝畢服藥忌諸雜肉五辛)
神仙服餌(五月五日采五方側柏葉三斤遠志去心二斤白伏苓去皮一斤為末煉蜜和丸梧)
(子大每以仙靈脾酒下三十丸日再服並無所忌勿示非人)中風不省(涎潮口禁語言不出)
(手足軃曳得病之日便進此藥可使風退氣和不成癈人柏葉一握去枝葱白一握連根研如泥無灰酒)
(一升煎一二十沸温服如不飲酒分作四五服方進他藥楊氏家藏方)時氣瘴疫(社中西南)
(柏樹東南枝取暴乾研末每服一錢新水調下日三四服聖惠方)霍亂轉筋(柏葉搗爛裹脚)
(上及煎汁淋之聖惠方)吐血不止(張仲景柏葉湯用青柏葉一把乾薑二片阿膠一挺炙三)
(味以水二升煑一升去滓别絞馬通汁一升合煎取一升綿濾一服盡之聖惠方用柏葉米飲服二錢)
(或蜜丸或水煎服並良)憂恚嘔血(煩滿少氣胷中疼痛柏葉為散米飲調服二方寸匕聖)
(惠方)衂血不止(柏葉榴花研末吹之普濟方)小便尿血(柏葉黃連焙研酒服三錢)
(急濟方)大腸下血(隨四時方向采側柏葉燒研每米飲服二錢王渙之舒州病此陳宜父大)
(夫𫝊方二服愈百一選方)酒毒下血(或下痢嫩柏葉九蒸九晒二兩陳槐花炒焦一兩為)
(末蜜丸梧子大每空心温酒下四十丸普濟方)蠱痢下血(男子婦人小兒大腹下黑血茶)
(脚色或膿血如淀色柏葉焙乾為末與黃連同煎為汁服之圖經)小兒洞痢(柏葉煑汁)
(代茶飲之經騐方)月水不斷(側柏葉炙芍藥等分每用三錢水酒各半煎服室女用側柏)
(葉木賊炒微焦等分為末每服二錢米飲下聖濟總錄)湯火燒灼(柏葉生擣塗之繫定二三)
(日止痛滅瘢本草圖經)鼠瘻核痛(未成膿以柏葉擣塗熬塩熨之氣下即消姚僧坦集騐)
(方)大風癘疾(眉髮不生側柏葉九蒸九晒為末煉蜜丸梧子大每服五丸至十丸日三夜一)
(服百日即生聖惠方)頭髮不生(側柏葉隂乾作末和麻油塗之梅師方)頭髮黃
赤(生柏葉末一升猪膏一斤和丸彈子大每以布裹一丸納泔汁中化開沭之一月色黑而潤矣聖)
(惠方)
枝節主治煑汁釀酒去風痺歴節風燒取&KR2215;油療瘑
疥及蟲癩良(蘇恭)
附方(舊二新一)霍亂轉筋(以煖物裹脚後以柏术片煑湯淋之經騐方)齒䘌腫
痛(柏枝燒熱柱孔中須臾蟲緣枝出聖惠)惡瘡有蟲(久不愈者以柏枝節燒瀝取油傅之)
(三五次無不愈亦治牛馬疥陳承本草别說)
脂主治身面疣目同松脂研勻塗之數夕自失(聖惠)
根白皮氣味苦平無毒主治火灼爛瘡長毛髮(别錄)
附方(舊一)熱油灼傷(柏白皮以臘猪脂煎油塗瘡上肘后方)
松(别錄上品)
釋名(時珍曰按王安石字說云松柏為百木之長松猶公也柏猶伯也故松從公柏從白)
集解(别錄曰松脂出太山山谷六月采頌曰松處處有之其葉有兩鬛五鬛七鬛歲久則實繁中原)
(雖有不及塞上者佳好也松脂以通明如薰陸香顆者為勝宗奭曰松黃一如蒲黃但味差淡松子多海)
(東來今關右亦有但細小味薄也時珍曰松樹磥砢修聳多節其皮粗厚有鱗形其葉後凋二三月抽蕤)
(生花長四五寸采其花蕊為松黃結實狀如猪心疊成鱗砌秋老則子長鱗裂然葉有二針三針五針之)
(别三針者為栝子松五針者為松子松其子大如柏子惟遼海及雲南者子大如巴豆可食謂之海松子)
(詳見果部孫思邈云松脂以衡山者為良衡山東五百里滿谷所出者與天下不同蘇軾云鎮定松脂亦)
(良抱朴子云凡老松皮内自然聚脂為第一勝於鑿取及煑成者其根下有傷處不見日月者為陰脂尤)
(佳老松餘氣結為伏苓千年松脂化為琥珀玉策記云千年松樹四邊枝起上杪不長如偃蓋其精化為)
(青牛青羊青犬青人伏龜其夀皆千歲)
松脂别名松膏(本經)松肪(同)松膠(綱目)松香(同)瀝青
修治(弘景曰采煉松脂法並在服食方中以桑灰汁或酒煑軟挼納寒水中數十過白滑則可用頌)
(曰凡用松脂先須鍊治用大釡加水置甑用白茅藉甑底又加黃砂於茅上厚寸許然後布松脂於上炊)
(以桑薪湯減頻添熱水候松脂盡入釡中乃出之投于冷水既凝又蒸如此二過其白如玉然後入用)
氣味苦甘温無毒(權曰甘平震亨曰松脂屬陽金伏汞)主治癰疽惡瘡
頭瘍白秃疥瘙風氣安五臓除熱久服輕身不老延
年(本經)除胃中伏熱咽乾消渴風痺死肌鍊之令白其
赤者主惡痺(别錄)煎膏生肌止痛排膿抽風貼諸瘡膿
血瘻爛塞牙孔殺蟲(甄權)除邪下氣潤心肺治耳聾古
方多用辟穀(大明)強筋骨利耳目治崩帶(時珍)
發明(弘景曰松柏皆有脂潤凌冬不凋理為佳物服食多用但人多輕忽之耳頌曰道人服餌或合)
(伏苓松柏實菊花作丸亦可單服時珍曰松葉松實服餌所須松節松心耐久不朽松枝則又樹之津液)
(精華也在土不朽流脂日久變為琥珀宜其可以辟穀延齡葛洪抱朴子云上黨趙瞿病癩歴年垂死其)
(家棄之送置山穴中瞿怨泣經月有仙人見而哀之以一囊藥與之瞿服百餘日其瘡都愈顔色豐悦肌)
(膚玉澤仙人再過之瞿謝活命之恩乞求其方仙人曰此是松脂山中便多此物汝鍊服之可以長生不)
(死瞿乃歸家長服身體轉輕氣力百倍登危涉險終日不困年百餘歲齒不墜髮不白夜卧忽見屋間有)
(光大如鏡久而一室盡明如晝又見面上有采女一人戱於口鼻之間後入抱犢山成地仙於時人聞瞿)
(服此脂皆競服之車運驢負積之盈室不過一月未覺大益皆輙止焉志之不堅如此張杲醫說有服松)
(丹之法)
附方(舊七新十七)服食辟穀(千金方用松脂十斤以桑薪灰汁一石煑五七沸漉出冷)
(水中旋復煑之凡十遍乃白細研為散每服一二錢粥飲調下日三服服至十兩以上不饑饑再服之一)
(年以後夜視目明久服延年益夀服又法百鍊松脂治下篩蜜和納角中勿見風日每一團一日二服)
(服至百日耐寒暑二百日五臓補益五年即見西王母伏虎禪師服法用松脂十斤鍊之五度令苦味)
(盡每一斤入伏苓四兩每旦水服一刀圭能令不食而復延齡身輕清爽)強筋補益(四聖不老)
(丹用明松脂一斤以無灰酒沙鍋内桑柴火煑數沸竹杖攪稠乃住火傾入水内結塊復以酒煑九遍其)
(脂如玉不苦不澀乃止為細末用十二兩入白伏苓末半斤黃菊花末半斤柏子仁去油取霜半斤鍊蜜)
(丸如梧子大每空心好酒送下七十二丸須擇吉日修合勿令婦人雞犬見之松梅丸用松脂以長流)
(水桑柴煑拔二次再以桑灰滴汁煑七次扯拔更以好酒煑二次仍以長流水煑二次色白不苦為度每)
(一斤入九蒸地黃末十兩烏梅末六兩鍊蜜丸梧子大每服七十丸空心塩米湯下健陽補中強筋潤肌)
(大能益人竒白飛霞方外方)揩齒固牙(松脂出鎮定者佳稀布盛入沸湯煑取浮水面者投)
(冷水中不出者不用研末入白伏苓末和勻日用揩齒潄口亦可嚥之固牙駐顔蘇東坡仇池筆記)
歴節諸風(百節酸痛不可忍松脂三十斤鍊五十遍以鍊酥三升和脂三升攪令極稠每旦空)
(心酒服方寸匕日三服數食麫粥為佳慎血腥生冷酢物果子一百日瘥外臺秘要)肝虚目
淚(鍊成松脂一斤釀米二斗水七斗麴二斗造酒頻飲之)婦人白帶(松香五兩酒二升煑)
(乾木臼杵細酒糊丸如梧子大每服百丸温酒下摘玄方)小兒秃瘡(簡便方用松香五錢)
(猪油一兩熬搽一日數次數日即愈麻衛生寶鑑用瀝青一兩黃蠟一兩半銅綠一錢半油一兩半文)
(武熬收每攤貼之神效)小兒緊唇(松脂炙化貼之聖惠方)風蟲牙痛(刮松上脂)
(滚水泡化一漱即止已試騐集簡方)齲齒有孔(松脂絍塞須臾蟲從脂出也梅師方)
久聾不聽(鍊松脂三兩巴豆一兩和搗成丸薄綿裹塞一日二度梅師方)一切瘻
瘡(鍊成松脂末填令滿日三四度聖惠方)一切腫毒(松香八兩銅青二錢蓖麻仁五錢同)
(搗作膏攤貼甚妙李樓竒方)軟節頻發(翠玉膏用通明瀝青八兩銅綠二兩麻油三錢雄猪)
(膽汁三箇先溶瀝青乃下油膽傾入水中扯拔器盛每月緋帛攤貼不須再換)小金絲膏(治一)
(切瘡癤腫毒瀝青白膠香各二兩乳香二錢沒藥一兩黃蠟三錢又以香油三錢同熬至滴下不散傾入)
(水中扯千遍收貯每捻作餅貼之)疥癬濕瘡(松膠香研細少入輕粉先以油塗瘡糝末在上)
(一日便乾頑者三二度愈劉涓子鬼遺方)隂囊濕痒(欲潰者用板兒松香為末紙卷作筒)
(每根入花椒三粒浸燈盞内三宿取出點燒淋下油搽之先以米泔洗過簡便方)金瘡出血
(瀝青末少加生銅屑末糝之立愈唐珤經騐方)猪囓成瘡(松脂鍊作餅貼之千金)刺
入肉中(百理不瘥松脂流出如乳頭香者傅上以帛裹三五日當有根出不痛不痒不覺自安)
(兵部手集)
松節氣味苦温無毒主治百節久風風虚脚痺疼痛
(别錄)釀酒主脚弱骨節風(弘景)炒焦治筋骨間病能燥血
中之濕(震亨)治風蛀牙痛煎水含漱或燒灰日揩有效
(時珍)
發明(時珍曰松節松之骨也質堅氣勁久亦不朽故筋骨間風濕諸病宜之)
附方(舊三新四)歴節風痛(四肢如解脱松節酒用二十斤酒五斗浸三七日每服一合日)
(五六服外臺)轉筋攣急(松節一兩剉如米大乳香一錢銀石器慢火炒焦存一二分性出火)
(毒研末每服一二錢熱木瓜酒調下一應筋病皆治之孫用和秘寶方)風熱牙病(聖惠方用)
(油松節如棗大一塊碎切胡椒七顆入燒酒須二三盞乘熱入飛過白礬少許噙漱三五口立瘥又用)
(松節二兩槐白皮地骨皮各一兩漿水煎湯熱漱冷吐瘥乃止)反胃吐食(松節煎酒細飲之)
(百一方)隂毒腹痛(油松木七塊炒焦冲酒二鍾熱服集簡方)顛撲損傷(松節)
(煎酒服方談埜翁)
松&KR2215;(音詣火燒松枝取液也)主治瘡疥及馬牛瘡(蘇恭)
松葉别名松毛氣味苦温無毒主治風濕瘡生毛髮
安五臓守中不饑延年(别錄)細切以水及麫飲服之或
擣屑丸服可斷穀及治惡疾(弘景)炙罯凍瘡風瘡佳(大明)
去風痛脚痺殺米蟲(時珍)
附方(舊六新三)服食松葉(松葉細切更研每日食前以酒調下二錢亦可煑汁作粥食初)
(服稍難久則自便矣令人不老身生綠毛輕身益氣久服不已絶穀不飢不渴聖惠方)天行温
疫(松葉細切酒服方寸匕日三服能辟五年瘟傷寒類要)中風口喎(青松葉一斤搗汁清)
(酒一升浸二宿近火一宿初服半升漸至一升頭面汗出即止千金方)三年中風(松葉一斤)
(細切以酒一斗煮取三升頓服汗出立瘥千金方)歴節風痛(松葉搗汁一升以酒三升浸七)
(日服一合日三服千金方)脚氣風痺(松葉酒治十二風痺不能行服更生散四劑及衆療)
(不得力服此一劑便能行遠不過兩劑松葉六十斤細剉以水四石煮取四斗九升以米五斗釀如常法)
(别煑松葉汁以漬米并饙飯泥釀封頭七日發澄飲之取醉得此酒力者甚衆千金方)風牙腫
痛(松葉一握塩一合酒二升煎漱聖惠方)大風惡瘡(猪肉松葉二斤麻黃去節五兩剉以)
(生絹袋盛清酒二斗浸之春夏五日秋冬七日每温服一小盞常令醺醺以效為度聖惠方)陰囊
濕痒(松毛煎湯頻洗簡便方)
松花别名松黃氣味甘温無毒(震亨曰多食發上焦熱病)主治潤
心肺益氣除風止血亦可釀酒(時珍)
𤼵明(恭曰松花即松黃拂取正似蒲黃常服令輕身療病勝似皮葉及脂也頌曰花上黃粉山人及)
(時拂取作湯點之甚佳但不堪停久故無用寄遠時珍曰今人收黃和白沙糖印為餅膏充果餅食之且)
(難久收恐輕身療病之功未必勝脂葉也)
附方(舊一新一)頭旋腦腫(三月收松花並薹五六寸如鼠尾者蒸切一升以生絹囊貯浸)
(三升酒中五日空心暖飲五合普濟方)産後壯熱(頭痛頰赤口乾唇焦煩渴昏悶用松花蒲)
(黃川芎當歸石膏等分為末每服二錢水二合紅花二捻同煎七分細呷本草衍義)
根白皮氣味苦温無毒主治辟糓不饑(别錄)補五勞益
氣(大明)
木皮别名赤龍皮主治癰疽瘡口不合生肌止血治
白秃杖瘡湯火瘡(時珍)
附方(新四)腸風下血(松木皮去粗皮取裏白者切晒焙研為末每服一錢臘茶湯下楊)
(氏家藏方)三十年痢(赤松上蒼皮一斗為末麫粥和服一升日三不過一斗救人聖惠方)
金瘡杖瘡(赤龍鱗即古松皮煆存性研末搽之最止痛永類銓方)小兒頭瘡(浸濕)
(名胎風瘡古松上自有缺調皮入豆䜴少許瓦上炒存性研末入輕粉香油塗之經騐良方)
松實(見果部)
艾納(見草部苔類桑花)
松蕈(見菜部香蕈下)
杉(别錄中品)
釋名煔(音杉)沙木(綱目)㯳木(音敬)
集解(頌曰杉材舊不著所出州土今南中深山多有之木類松而徑直葉附枝生若刺針郭璞註爾)
(雅云煔似松生江南可以為船及棺材作柱埋之不腐又人家常用作桶板甚耐水宗奭曰杉幹端直大)
(抵如松冬不凋但葉闊成枝也今處處有之入藥須用油杉及臭者良時珍曰杉木葉硬微扁如刺結實)
(如楓實江南人以驚蟄前後取枝插種出倭國者謂之倭木並不及蜀黔諸峒所産者尤良其木有赤白)
(二種赤杉實而多油白杉虚而乾燥有斑紋如雉者謂之野雞斑作棺尤貴其木不生白蟻燒灰最發火)
(藥)
杉材氣味辛微温無毒主治漆瘡煮湯洗之無不瘥
(别錄)煮水浸捋脚氣腫滿服之治心腹脹痛去惡氣(蘇恭)
治風毒奔豚霍亂上氣並煎湯服(大明)
發明(震亨曰杉屑属金有火其節煮汁浸捋脚氣腫滿尤效頌曰唐柳柳州纂救三死方云元和十)
(二年二月得脚氣夜半痞絶脇有塊大如石且死困不知人搐搦上視三月家人號哭榮陽鄭洵美傳杉)
(木湯服半食頃大下三行氣通塊散方用杉木節一大升橘葉切一大升無葉則以皮代之大腹檳榔七)
(枚連子碎之童子小便三大升共煮一大升半分為兩服若一服得快即停後服此乃死病會有教者乃)
(得不死恐人不幸病此故傳之云)
附方(新四)肺壅痰滯(上焦不利卒然欬嗽杉木屑一兩皂角去皮酥炙三兩為末蜜丸梧)
(子大每米飲下十丸一日四服聖惠方)小兒陰腫(赤痛日夜啼呌數日退皮愈而復作用老)
(杉木燒灰入膩粉清油調傅效危氏得效方)肺壅失音(杉木燒炭入盌中以小盌覆之用湯)
(淋下去盌飲水不愈再作音出乃止集簡方)臁瘡黑爛(多年老杉木節燒灰麻油調隔箬葉)
(隔之絹帛包定數貼而愈救急方)
皮主治金瘡血出及湯火傷灼取老樹皮燒存性研
傅之或入雞子清調傅一二日愈(時珍)
葉主治風蟲牙痛同芎藭細辛煎酒含漱(時珍)
子主治疝氣痛一歲一粒燒研酒服(時珍)
杉菌(見菜部)
附錄丹桎木皮(桎音直藏器曰生江南深山似杉木皮主治傷風取一握去土打碎煎如)
(糖日日塗之)
桂(别錄上品)牡桂(本經上品)
釋名梫(音寢時珍曰按范成大桂海志云凡木葉心皆一縱理獨桂有兩道如圭形故字從圭陸)
(佃埤雅云桂猶圭也宣導百藥為之先聘通使如執圭之使也爾雅謂之梫者能梫害他木也故呂氏春)
(秋云桂枝之下無雜木雷公炮炙論云桂釘木根其木即死是也桂即牡桂之厚而辛烈者牡桂即桂之)
(薄而味淡者别錄不當重出今併為一而分目於下)
集解(别錄曰桂生桂陽牡桂生南海山谷二月八月十月采皮隂乾弘景曰南海即是廣州神農本)
(經惟有牡桂菌桂俗用牡桂扁廣殊薄皮黃脂肉甚少氣如木蘭味亦類桂不是知别樹是桂之老宿者)
(&KR0818;桂正圓如竹三重者良俗中不見惟以嫩枝破卷成圓者用之非真菌桂也並宜研訪今俗又以半卷)
(多脂者單名為桂入藥最多是桂有三種矣此桂廣州出者好交州桂州者形叚小而多脂肉亦好湘州)
(始興桂陽縣者即是小桂不如廣州者經云桂葉如柏葉澤黑皮黃心赤齊武帝時湘州送樹植芳林苑)
(中今東山有桂皮氣粗相類而葉乖異亦能凌冬恐是牡桂人多呼為丹桂正謂皮赤爾北方重此每食)
(輙須之蓋禮所云薑桂以為芬芳也恭曰桂惟有二種陶氏引經云似柏葉不知此言從何所出又於别)
(錄剰出桂條為深誤也單名桂者即是牡桂乃爾雅所謂梫木桂也葉長尺許花子皆與菌桂同大小枝)
(皮俱名牡桂但大枝皮肉理粗虚如木而肉少味薄名曰木桂亦云大桂不及小嫩枝皮肉多而半卷中)
(必皺起其味辛美一名肉桂亦名桂枝一名桂心出融州桂州交州甚良其菌桂葉似柿葉中有縱文三)
(道表裏無毛而光澤肌理緊薄如竹大枝小枝皮俱是筒其大枝無肉老皮堅版不能重卷味極淡薄不)
(入藥用小枝薄而卷及二三重者良或名筒桂陶云小桂是也今惟出韶州保昇曰桂有三種菌桂葉似)
(柿葉而尖狭光淨花白蕊黃四月開五月結實樹皮青黃薄卷若筒亦名筒桂其厚硬味薄者名版桂不)
(入藥用牡桂葉似枇杷葉狹長於菌桂葉一二倍其嫩枝皮半卷多紫而肉中皺起肌理虚軟謂之桂枝)
(又名肉桂削去上皮名曰桂心其厚者名曰木桂藥中以此為善陶氏言半卷多脂者為桂又引仙經云)
(葉似柏葉此則桂有三種明矣陶雖是梁武帝時人實生於宋孝武建元三年歴齊為諸王侍讀曾見芳)
(林苑所植之樹蘇恭只知有二種指陶為誤何臆斷之甚也藏器曰菌桂牡桂桂心三色同是一物桂林)
(桂嶺因桂得名今之所生不離此郡從嶺以南際海盡有桂樹惟柳象州最多味既多烈皮又厚堅厚者)
(必嫩薄者必老采者以老薄為一色嫩厚為一色嫩既辛烈兼又筒卷老必味淡自然版薄薄者即牡桂)
(卷者即菌桂也桂心即是削除皮上甲錯取其近理而有味者承曰諸家所說幾不可考今廣交商人所)
(販及醫家見用惟陳蔵器一說最近之頌曰爾雅但言梫木桂一種本草載桂及牡桂菌桂三種今嶺表)
(所出則有筒桂肉桂桂心官桂板桂之名而醫家用之罕有分别舊說菌桂正圓如竹有二三重者則今)
(之筒桂也牡桂皮薄色黃少脂肉者則今之官桂也桂是半卷多脂者則今之板桂也而今觀賓宜韶欽)
(諸州所圖上者種類亦各不同然總謂之桂無復别名參考舊注謂菌桂葉似柿中有三道文肌理緊薄)
(如竹大小皆成筒與今賓州所出者相類牡桂葉狹於菌桂而長數倍其嫩枝皮半卷多紫與今宜州韶)
(州所出者相類彼土人謂其皮為木蘭皮肉為桂心此又有黃紫兩色益可騐也桂葉如柏葉而澤皮黃)
(心赤與今欽州所出者葉密而細恐是其類但不作柏葉形為異爾蘇恭以單桂牡桂為一物亦未可據)
(其木俱高三四丈多生深山巒洞中人家園圃亦有種者移植於嶺北則氣味殊少辛辣不堪入藥也三)
(月四月生花全類茱萸九月結實今人多以裝綴花果作筵具其葉甚香可用作飲尤佳二月八月采皮)
(九月采花並陰乾不可近火時珍曰桂有數種以今參訪牡桂葉長如枇杷葉堅硬有毛及鋸齒其花白)
(色其皮多脂菌桂葉如柿葉而尖狹光淨有三縱文而無鋸齒其花有黃有白其皮薄而卷今商人所貨)
(皆此二桂但以卷者為菌桂半卷及板者為牡桂即自明白蘇恭所說正合醫家見今用者陳蔵器陳承)
(斷菌牡為一物者非矣陶弘景復以單字桂為葉似柏者亦非也柏葉之桂乃服食家所云非此治病之)
(桂也蘇頌所說稍明亦不當以欽州者為單字之桂也按尸子云春花秋英曰桂嵇含南方草木狀云桂)
(生合浦交趾生必高山之巔冬夏常青其類自為林更無雜樹有三種皮赤者為用桂葉似柿者為菌桂)
(葉似枇杷者為牡桂其說甚明足破諸家之辯矣又有巖桂乃蘭桂之類詳菌桂下韓衆采藥詩云闇河)
(之桂實大如棗得而食之後天而老此又一種也闇河不知在何處)
正誤(好古曰宼氏衍義言官桂不知緣何立名予考圖經今觀賓宜諸州出者佳世人以觀字畫多)
(故寫作官也時珍曰此誤圖經今觀乃今視之意嶺南無觀州曰官桂者乃上等供官之桂也)
桂(别錄時珍曰此即肉桂也厚而辛烈去粗皮用其去内外皮者即為桂心)
氣味甘辛大熱有小毒(權曰桂心苦辛無毒元素曰曰肉桂氣熱味大辛純陽也杲)
(桂辛熱有毒陽中之陽浮也氣之薄者桂枝也氣之厚者桂肉也氣薄則發泄桂枝上行而發表氣厚則)
(發熱桂肉下行而補腎此天地親上親下之道也好古曰桂枝入足太陽經桂心入手少隂經血分桂肉)
(入足少陰太隂經血分細薄者為枝為嫩厚脂者為肉為老去其皮與裏當其中者為桂心别錄言有小)
(毒又云久服神仙不老雖有小毒亦從類化與黃岑黃連為使小毒何施與烏頭附子為使全取其熱性)
(而已與巴豆硇砂乾漆穿山甲水蛭等同用則小毒化為大毒與人參麥門冬甘草同用則調中益氣便)
(可久服也之才曰桂得人參甘草麥門冬大黃黃芩調中益氣得柴胡紫石英乾地黃療吐逆忌生葱石脂)
主治利肝肺氣心腹寒熱冷痰霍亂轉筋頭痛腰痛
出汗止煩止唾欬𠻳鼻齆墮胎温中堅筋骨通血脉
理疏不足宣導百藥無所畏久服神仙不老(别錄)補下
焦不足治沈寒痼冷之病滲泄止渴去營衛中風寒
表虚自汗春夏為禁藥秋冬下部腹痛非此不能止
(元素)補命門不足益火消陰(好古)治寒痺風瘖隂盛失血
瀉痢驚癎(時珍)
桂心(藥性論斆曰用紫色厚者去上粗皮并内薄皮取心中味辛者用中土又有桂草以煑丹陽木)
(皮偽充桂心也時珍曰按酉陽雜俎云丹陽山中有山桂葉如麻開細黃花此即雷氏所謂丹陽木皮也)
氣味苦辛無毒(詳前桂下)主治九種心痛腹内冷氣痛不
可忍欬逆結氣壅痺脚痺不仁止下痢殺三蟲治鼻
中息肉破血通利月閉胞衣不下(甄權)治一切風氣補
五勞七傷通九竅利關節益精明目暖腰膝治風痺
骨節攣縮續筋骨生肌肉消淤血破痃癖癥瘕殺草
木毒(大明)治風僻失音喉痺陽虚失血内托癰疽痘瘡
能引血化汗化膿解蛇蝮毒(時珍)
牡桂(本經時珍曰此即木桂也薄而味淡去粗皮用其最薄者為桂枝枝之嫩小者為柳桂)
氣味辛温無毒(權曰甘辛元素曰桂枝味辛甘氣微熱氣味俱薄體輕而上行浮而升陽)
(也餘見前單桂下)主治上氣欬逆結氣喉痺吐吸利關節補
中益氣久服通神輕身不老(本經)心痛脇痛脇風温筋
通脉止煩出汗(别錄)去冷風疼痛(甄權)去傷風頭痛開腠
理解表發汗去皮膚風濕(元素)泄奔豚散下焦畜血利
肺氣(成無已)横行手臂治痛風(震亨)
發明(宗奭曰桂甘辛大熱素問云辛甘發散為陽故漢張仲景桂枝湯治傷寒表虚皆須此藥正合)
(辛甘發散之意本草三種之桂不用牡桂菌桂者此二種性止於温不可以治風寒之病也然本經止言)
(桂仲景又言桂枝者取枝上皮也好古曰或問本草言桂能止煩出汗而張仲景治傷寒有當發汗凡數)
(處皆用桂枝湯又云無汗不得服桂枝汗家不得重發汗若用桂枝是重發其汗汗多者用桂枝甘草湯)
(此又用桂枝閉汗也一藥二用與本草之義相通否乎曰本草言桂辛甘大熱能宣導百藥通血脉止煩)
(出汗是調其血而汗自出也仲景云太陽中風陰弱者汗自出衛實營虚故發熱汗出又云太陽病發熱)
(汗出者此為營弱衛強陰虚陽必凑之故皆用桂枝發其汗此乃調其營氣則衛氣自和風邪無所容遂)
(自汗而解非桂枝能開凑理發出其汗也汗多用桂枝者以之調和營衛則邪從汗出而汗自止非桂枝)
(能閉汗孔也昧者不知出汗閉汗之意遇傷寒無汗者亦用桂枝誤之甚矣桂枝湯下發汗字當認作出)
(字汗自然發出非若麻黃能開腠理發出其汗也其治虚汗亦當逆察其意可也成無已曰桂枝本為解)
(肌若太陽中風腠理緻密營衛邪實津液禁固其脉浮緊發熱汗不出者不可與此必也皮膚疎泄自汗)
(脉浮緩風邪干於衛氣者乃可投之發散以辛甘為主桂枝辛熱故以為君而以芍藥為臣甘草為佐者)
(風滛所勝平以辛苦以甘緩之以酸收之也以薑棗為使者辛甘能發散而又用其行脾胃之津液而和)
(營衛不專於發散也故麻黃湯不用薑棗專於發汗不待行其津液也承曰凡桂之厚實氣味重者宜入)
(治水臓及下焦藥輕薄氣味淡者宜入治頭目發散藥故本經以菌桂飬精神牡桂利關節仲景發汗用)
(桂枝乃枝條非身榦也取其輕薄能發散又有一種柳桂乃桂之嫩小枝條尤宜入上焦藥用時珍曰麻)
(黃遍徹皮毛故專於發汗而寒邪散肺主皮毛辛走肺也桂枝透逹營衛故能解肌而風邪去脾主營肺)
(主衛甘走脾辛走肺也肉桂下行導火之原此東垣所謂腎苦燥急食辛以潤之開腠理致津液通其氣)
(者也聖惠方言桂心入心引血化汗化膿蓋手少隂君火厥隂相火與命門同氣者也别錄云桂通血脉)
(是矣曾世榮言小兒驚風及泄瀉並宜用五苓散以瀉丙火滲土濕内有桂能抑肝風而扶脾土又醫餘)
(錄云有人患赤眼腫痛脾虚不能飲食肝脉盛脾脉弱用凉藥治肝則脾愈虚用暖藥治脾則肝愈盛但)
(於温平藥中倍加肉桂殺肝而益脾故一治兩得之傳云木得桂而枯是也此皆與别錄桂利肝肺氣牡)
(桂治脇痛脇風之義相符人所不知者今為拈出又桂性辛散能通子宫而破血故别錄言其墮胎龐安)
(時乃云炒過則不損胎也又丁香官桂治痘瘡灰塌能温托化膿詳見丁香下)
附方(舊二十新十二)隂痺熨法(寒痺者留而不去時痛而皮不仁刺布衣者以火焠之刺)
(大人者以藥熨之熨法用醇酒二十斤蜀椒一斤乾薑一斤桂心一斤凡四物㕮咀漬酒中用綿絮一斤)
(細白布四丈并納酒中置馬矢煴中封塗勿使泄氣五日五夜出布絮暴乾復漬以盡其汁每漬必捽其)
(日乃出乾之并用滓與絮複布為複巾長六七尺為六七巾每用一巾生桑炭火炙巾以熨寒痺所刺之)
(處令熱入至病所寒則復炙巾以熨之三十遍而止汗出以巾拭身亦三十遍而止起步内中無見風每)
(刺必熨如此病已矣靈樞經)足躄筋急(桂末白酒和塗之一日一上皇甫謐甲乙經)中
風口喎(面目相引偏僻頰急舌不可轉桂心酒煑取汁故布蘸榻病上正即止左喎榻右右喎榻)
(左常用大效千金方)中風逆冷(吐清水宛轉啼呼桂一兩水一升半煎半升冷服肘后)
(方)中風失音(桂着舌下嚥汁服又方桂末三錢水二盞煎一盞取汁千金方)喉痺
不語(方同上)偏正頭風(天隂風雨即發桂心末一兩酒調塗傅額上及頂上聖惠方)
暑月解毒(桂苓丸用肉桂去粗皮不見火伏苓去皮等分為細末煉蜜丸龍眼大每新汲水化)
(服一丸和劑方)桂漿渴水(夏月飲之解煩渴益氣消痰桂末一大兩白蜜一升以水三斗)
(先煎取一斗入新瓷瓶中乃下二物打二三百轉先以油紙一重覆上加二重封之每日去紙一重七日)
(開之氣香味美格韻絶高今人多作之圖經本草)九種心痛(聖惠方用桂心二錢半為末酒)
(一盞半煎半盞飲立效臾外臺秘要桂末酒服方寸匕須六七次)心腹脹痛(氣短欲絶桂二)
(兩水一升二合煑八合頓服之肘后方)中惡心痛(方同上千金)寒疝心痛(四肢)
(逆冷全不飲食桂心研末一錢熱酒調下取效聖惠方)産後心痛(惡血冲心氣悶欲絶桂心)
(為末狗膽汁丸芡子大每熱酒服一丸聖惠)産後瘕痛(桂末酒服方寸匕取效肘后)死
胎不下(桂末二錢待痛緊時童子小便温熱調下名觀音救生散亦治産難横生加麝香少許酒)
(下比之水銀等藥不損人何氏方)血崩不止(桂心不拘多少砂鍋内煆存性為末每米飲空)
(腹服一二錢名神應散婦人良方)反腰血痛(桂末和苦酒塗之乾再上肘后方)吐血
下血(肘后用桂心為末水服方寸匕趙王璆曰此陰采陽之症也不可服凉藥南陽宣德暴吐血)
(服二次而止其甥亦以二服而安)小兒久痢(赤白用桂去皮以薑汁炙紫黃連以茱萸炒過)
(等分為末紫蘇木瓜煎湯服之名金鎖散全幼心鑑)小兒遺尿(桂末雄雞肝等分擣丸小)
(豆大温水調下日二服外臺)嬰兒臍腫(多因傷濕桂心炙熱熨之日四五次姚和衆方)
外腎偏腫(桂末水調方寸匕塗之梅師方)食果腹脹(不拘老小用桂末飯和丸)
(綠豆大吞五六丸白湯下未消再服經騐方)打撲傷損(淤血溷悶身體疼痛辣桂為末酒服)
(二錢方直指)乳癰腫痛(桂心甘草各二分烏頭一分炮為末和苦酒塗之紙覆住膿化為水)
(神效方肘后)重舌鵝口(桂末和薑汁塗之湯氏寶書)諸蛇傷毒(桂心䒷蔞等分)
(為末竹筒密塞遇毒蛇傷即傅之塞不密即不中用也)閉口椒毒(氣欲絶或出白沫身體冷)
(急煎桂汁服之多飲新汲水一二升梅師方)中鉤吻毒解芫青毒(並煮桂汁服)
葉主治擣碎浸水洗髮去垢除風(時珍)
箘桂(音窘品本經上)
釋名筒桂(唐本)小桂(恭曰箘者竹名此桂嫩而易卷如筒即古所用筒桂也筒佀箘字後)
(人誤書為箘習而成俗亦復因循也時珍曰今本草又作從草之菌愈誤矣牡桂為大桂故此稱小桂)
集解(别錄曰箘桂生交趾桂林山谷巖厓間無骨正圓如竹立秋采之弘景曰交趾屬交州桂林屬)
(廣州蜀都賦云箘桂臨巖是矣俗中不見正圓如竹者惟嫩枝破卷成圓猶依桂用非真箘桂也仙經用)
(箘桂云三重者良則明非今桂矣别是一物應更研訪時珍曰箘桂葉佀柿葉者是詳前桂下别錄所謂)
(正圓如竹者謂皮卷如竹筒陶氏誤疑是木形如竹反謂卷成圓者非真也今人所栽巖桂亦是箘桂之)
(類而稍異其葉不佀柿葉亦有鋸齒如枇杷葉而粗澀者有無鋸齒如巵子葉而光潔者叢生巖嶺間謂)
(之巖桂俗呼為木犀其花有白者名銀桂黃者名金桂紅者名丹桂有秋花者春花者四季花者逐月花)
(者其皮薄而不辣不堪入藥惟花可收茗浸酒鹽漬及作香搽髮澤之類耳)
皮(三月七月采)氣味辛温無毒主治百病養精神和顔色
為諸藥先聘通使久服輕身不老面生光華媚好常
如童子(本經)
發明(見前桂下時珍曰箘桂主治與桂心牡桂迥然不同昔人所服食者蓋此類耳)
正誤(弘景曰仙經服食桂以葱稊合和雲母蒸化為水服之慎微曰抱朴子云桂可合竹瀝餌之亦)
(可以龜腦和服之七年能步行水上長生不死趙佗子服桂二十年足下生毛日行五百里力舉千斤列)
(仙傳云范蠡好食桂飲水賣藥世人見之又桂父象林人常服桂皮葉以龜腦和之時珍曰方上謬言類)
(多如此唐氏收入本草恐誤後人故詳記)
木犀花氣味辛温無毒主治同百藥煎孩兒茶作膏
餅噙生津辟臭化痰治風虫牙痛同麻油蒸熟潤髮
及作面脂(時珍)
天竺桂(海藥)
集解(珣曰天竺桂生南海山谷功用佀桂其皮薄不甚辛烈宗奭曰皮與牡桂相同但薄耳時珍曰)
(此即今閩粤浙中山桂也而台州天竺最多故名大樹繁花結實如蓮子狀天竺僧人稱為月桂是矣詳)
(月桂下)
皮氣味辛温無毒主治腹内諸冷血氣脹痛(蔵器)破産
後惡血治血痢腸風補暖腰脚功與桂心同方家少
用(珣)
月桂(拾遺)
集解(藏器曰今江東諸處每至四五月後晦多於衢路間得月桂子大於貍豆破之辛香古老相傳)
(是月中下也餘杭靈隱寺僧種得一株近代詩人多所論述洞冥記云有遠飛雞朝往夕還常啣桂實歸)
(於南土南土月路也故北方無之山桂猶堪為藥况月桂乎時珍曰吳剛伐月桂之說起於隋唐小說月)
(桂落子之說起於武后之時相傳有梵僧自天竺鷲嶺飛來故八月常有桂子落於天竺唐書亦云垂拱)
(四年三月有月桂下降於台州十餘日乃止宋仁宗天聖丁夘八月十五夜月明天淨杭州靈隱寺月桂)
(子降其繁如雨其大如豆其圓如珠其色有白者黃者黑者殼如芡實味辛拾以進呈寺僧種之得二十)
(五株慈雲式公有序記之張君房宿錢塘月輪寺亦見桂子紛如烟霧回旋成穗墜如牽牛子黃白相間)
(咀之無味據此則月中真若有樹矣竊謂月乃陰魄其中婆娑者山河之影爾月既無桂則空中所墜者)
(何物耶泛觀羣史有雨塵沙土石雨金鉛錢汞雨絮帛穀粟雨草木花藥雨毛血魚肉之類甚衆則桂子)
(之雨亦妖怪所致非月中有桂也桂生南方故惟南方有之宋史云元豐三年六月饒州雨木子數畆狀)
(類山芋子味辛而香即此類也道經月桂謂之不時花不可供獻)
子氣味辛温無毒主治小兒耳後月蝕瘡研碎𫝊之
(藏器)
木蘭(本經上品)
釋名杜蘭(别錄)林蘭(本經)木蓮(綱目)黃心(時珍曰其香如蘭其花如蓮故名其)
(木心黃故曰黃心)
集解(别錄曰木蘭生零陵山谷及太山皮似桂而香十二月采皮陰乾弘景曰零陵諸處皆有之狀)
(如楠樹皮甚薄而味辛香今益州者皮厚狀如厚朴而氣味為勝今東人皆以山桂皮當之亦相類道家)
(用合香亦好保昇曰所在皆有樹高數仞葉似菌桂葉有三道縱文其葉辛香不及桂也皮如板桂有縱)
(横文三月四月采皮陰乾頌曰今湖嶺蜀川諸州皆有之此與桂全别而韶州所上乃云與桂同是一種)
(取外皮為木蘭中肉為桂心蓋是桂中之一種爾十一月十二月采陰乾任昉述異記云木蘭洲在潯陽)
(江中多木蘭又七里洲中有魯班刻木蘭舟至今在洲中今詩家云木蘭舟出於此時珍曰木蘭枝葉俱)
(疎其花内白外紫亦有四季開者深山生者尤大可以為舟按白樂天集云木蓮生巴峽山谷間民呼為)
(廣心樹大者高五六丈涉冬不凋身如青楊有白紋葉如桂而厚大無脊花如蓮花香色豔膩皆同獨房)
(蕊有異四月初始開二十日即謝不結實此說乃真木蘭也其花有紅黃白數色其木肌細而心黃梓人)
(所重蘇頌所言韶州者是牡桂非木蘭也或云木蘭樹雖去皮亦不死羅願言其冬花實如小柿甘美者)
(恐不然也)
皮氣味苦寒無毒主治身大熱在皮膚中去面熱赤
皰酒皶惡風癲疾陰下痒濕明耳目(本經)療中風傷寒
及癰疽水腫去臭氣(别錄)治酒疸利小便療重舌(時珍)
附方(舊二新一)小兒重舌(木蘭皮一尺廣四寸削去粗皮入醋一升漬汁噙之子母秘)
(錄)面上皶皰(皯&KR0845;用木蘭皮一斤細切以三年酢漿漬之百日晒乾搗末每漿水服方寸匕)
(日三服肘後用酒漬之巵子仁一斤古今錄騐方)酒疸發斑(赤黑黃色心下燠痛足脛腫滿)
(小便黃由大醉當風入水所致用木蘭皮一兩黃茋二兩為末酒服方寸匕日三服肘後方)
花主治魚哽骨哽化鐡丹用之(時珍)
辛夷(本經上品)
釋名辛雉(本經)侯桃(同)房木(同)木筆(拾遺)迎春(時珍曰夷者荑也其)
(苞初生如荑而味辛也揚雄甘泉賦云列辛雉於林薄服虔注云即辛夷雉夷聲相近也今本草作辛矧)
(傳寫之誤矣藏器曰辛夷花未發時苞如小桃子有毛故名侯桃初發如筆頭北人呼為木筆其花最早)
(南人呼為迎春)
集解(别錄曰辛夷生漢中魏興梁州川谷其樹似杜仲高丈餘子似冬桃而小九月采實暴乾去心)
(及外毛毛射人肺令人欬弘景曰今出丹陽近道形如桃子小時氣味辛香恭曰此是樹花未開時收之)
(正月二月好采云九月采實者恐誤也保昇曰其樹大連合抱高數仞葉似柿葉而狹長正月二月花似)
(有毛小桃色白而帶紫花落而無子夏杪復着花如小筆又有一種花蘂皆同但三月花開四月花落子)
(赤似相思子二種所在山谷皆有禹錫曰今苑中有樹高三四丈其枝繁茂正二月花開紫白色花落乃)
(生葉夏初復生花經伏歴冬葉花漸大如有毛小桃至來年正二月始開初是興元府進來樹纔三四尺)
(有花無子經二十餘年方結實蓋年淺者無子非有二種也其花開早晚各隨方土節氣爾宗奭曰辛夷)
(處處有之人家園亨亦多種植先花後葉即木筆花也其花未開時苞上有毛尖長如筆故取象而名花)
(有桃紅紫色二種入藥當用紫者須未開時收之已開者不佳時珍曰辛夷花初出枝頭苞長半寸而尖)
(銳儼如筆頭重重有青黃茸毛順鋪長半分許及開則似蓮花而小如盞紫苞紅熖作蓮及蘭花香亦有)
(白色者人呼為玉蘭又有千葉者諸家言苞似小桃者比類欠當)
苞修治(斆曰凡用辛夷拭去赤肉毛了以芭蕉水浸一宿用漿水煑之從已至未取出焙乾用若)
(治眼目中患即一時去皮用向裏實者大明曰入藥微炙)氣味辛温無毒(時珍曰氣味俱)
(薄浮而散陽也入手太陰足陽明經之才曰芎藭為之使惡五石脂畏昌蒲蒲黃黃連石膏黃環)主
治五臓身體寒熱風頭腦痛面䵟久服下氣輕身明
目增年耐老(本經)温中解肌利九竅通鼻塞涕出治面
腫引齒痛眩冐身兀兀如在車船之上者生鬚髮去
白蟲(别錄)通關脉治頭痛憎寒體噤瘙癢入面脂生光
澤(大明)鼻淵鼻鼽鼻窒鼻瘡及痘後鼻瘡並用研末入
麝香少許葱白蘸入數次甚良(時珍)
發明(時珍曰鼻氣通於天天者頭也肺也肺開竅於鼻而陽明胃脉環鼻而上行腦為元神之府而)
(鼻為命門之竅人之中氣不足清陽不升則頭為之傾九竅為之不利辛夷之辛温走氣而入肺其體輕)
(浮能助胃中清陽上行通於天所以能温中治頭面目鼻九竅之病軒岐之後能達此理者東垣李杲二)
(人而已)
沉香(别錄上品)
釋名沉水香(綱目)蜜香(時珍曰木之心節置水則沈故名沈水亦曰水沈半沉者為棧)
(香不沉者為黃熟香南越志言交州人稱為蜜香謂其氣如蜜脾也梵書名阿迦嚧香)
集解(恭曰沉香青桂雞骨馬蹄煎香同是一樹出天竺諸國木似櫸柳樹皮青色葉似橘葉經冬不)
(凋夏生花白而圓秋結實似檳榔大如桑椹紫而味辛藏器曰沉香枝葉並似椿云似橘者恐未是也其)
(枝節不朽沉水者為沈香其肌理有黑脉浮者為煎香雞骨馬蹄皆是煎香並無别功止可熏衣去臭頌)
(曰沉香青桂等香出海南諸國及交廣崖州沈懷遠南越志云交趾蜜香樹彼人取之先斷其積年老木)
(根經年其外皮幹俱朽爛木心與枝節不壊堅黑沈水者即沉香也半浮半沈與水面平者為雞骨香細)
(枝緊實末爛者為青桂香其幹為棧香其根為黃熟香其根節輕而大者為馬蹄香此六物同出一樹有)
(精粗之異爾並采無時劉恂嶺表錄異云廣管羅州多棧香樹身似柜柳其花白而繁其葉如橘其皮堪)
(作紙名香皮紙灰白色其紋如魚子沾水即爛不及楮紙亦無香氣沉香雞骨黃熟棧香雖是一樹而根)
(榦枝節各有分别也又丁謂天香傳云此香竒品最多四香凡四十二狀出於一木木體如白楊葉如冬)
(青而小海北竇化高雷皆出香之地比海南者優劣不侔既所禀不同復售者多而取者速其香不待稍)
(成乃趨利伐賊之深也非同璚管黎人非時不妄剪伐故木無夭札之患必得異香焉宗奭曰嶺南諸郡)
(悉有傍海處尤多交幹連枝岡嶺相接千里不絶葉如冬青大者數抱木性虛柔山民以構茅廬或為橋)
(梁為飯甑為狗槽有香者百無一二蓋木得水方結多在折枝枯幹中或為沈或為煎或為黃熟自枯死)
(者謂之水盤香南息高竇等州惟産生結香蓋山民入山以刀斫曲幹斜枝成坎經年得兩水浸漬遂結)
(成香乃鋸取之刮去白木其香結為斑點名鷓鴣斑燔之極清烈香之良者惟任璚崖等州俗謂之角沈)
(黃沈乃枯木得者宜入藥用依木皮而結者謂之青桂氣尤清在土中歲久不待創剔而成薄片者謂之)
(龍鱗削之自卷咀之柔靭者謂之白蠟沈无難得也承曰諸品之外又有龍鱗麻葉竹葉之類不止一二)
(十品要之入藥惟取中實沈水者或沈水而有中心空者則是雞骨謂中有朽路如雞骨中血眼也時珍)
(曰沈香品類諸說頗詳今攷楊億談苑蔡條叢話范成大桂海志張師正倦游錄洪駒父香譜葉廷珪香)
(錄諸書撮其未盡者補之云香之等凡三曰沈曰棧曰黃熟是也沈香入水則沈其品凡四曰熟結乃膏)
(脉凝結自朽出者曰生結乃刀斧伐仆膏脉結聚者曰脱落乃因水朽而結者曰蟲漏乃因蠧隙而結者)
(生結為上熟脱次之堅黑為上黃色次之角沈黑潤黃沈黃潤蠟沈柔靭革沈紋横皆上品也海島所出)
(有如石杵如肘如拳如鳳雀龜蛇雲氣人物及海南馬蹄牛頭燕口蠒栗竹葉芝菌梭子附子等香皆因)
(形命名爾其棧香入水半浮半沈即沈香之半結連木者或作煎香番名婆木香亦曰弄水香其類有蝟)
(刺香雞骨香葉子香皆因形而名有大如竺者為蓬莱香有如山石枯槎者為光香入藥皆次於沉香其)
(黃熟香即香之輕虚者俗訛為速香是矣有生速斫伐而取者有熟速腐朽而取者其大而可雕刻者謂)
(之水盤頭並不堪入藥但可焚爇葉廷珪云出渤泥占城真蠟者謂之番沈亦曰舶沈曰藥沈醫家多用)
(之以真蠟為上蔡絛云占城不若真臘真臘不若海南黎峒黎峒又以萬安黎母山東峒者冠絶天下謂)
(之海南沉一片萬錢海北高化諸州者皆棧香爾范成大云黎峒出者泥土沈香或曰崖香雖薄如紙者)
(入水亦沈萬安在島東鍾朝陽之氣故香尤醖藉土人亦自難得舶沈香多腥烈尾烟必焦交趾海北之)
(香聚於欽州謂之欽香氣尤焦烈南人不甚重之惟以入藥)
正誤(時珍曰按李珣海藥本草謂沉者為沉香浮者為檀香梁元帝金樓子謂一木五香根為檀節)
(為沉花為雞舌膠為薰陸葉為霍香並誤也五香各是一種所謂五香一本者即前蘇恭所言沈棧青桂)
(馬蹄雞骨者是矣)
修治(斆曰凡使沈香須要不枯如觜角硬重沈於水下者為上半沈者次之不可見火時珍曰欲入)
(丸散以紙褁置懷中待燥研之或入乳鉢以水磨粉晒乾亦可若入煎劑惟磨汁臨時入之)
氣味辛微温無毒(珣曰苦温大明曰辛熱元素曰陽也有升有降時珍曰咀嚼香甜者)
(性平辛辣者性熱)
主治風水毒腫去惡氣(别錄)主心腹痛霍亂中惡邪鬼
疰氣清人神竝宜酒煑服之諸瘡腫宜入膏中(李珣)調
中補五臓益精壯陽暖腰膝止轉筋吐瀉冷氣破癥
癖冷風麻痺骨節不任風濕皮膚瘙癢氣痢(大明)補右
腎命門(元素)補脾胃及痰涎血出於脾(李杲)益氣和神(劉完)
(素)治上熱下寒氣逆喘急大腸虛閉小便氣淋男子
精冷(時珍)
附方(新七)諸虚寒熱(冷痰虚熱冷香湯用沉香附子炮等分水一盞煎七分露一夜空心)
(温服壘王好古醫元戎)胃冷久呃(沉香紫蘇白豆蔲仁各一錢為末每柿蒂湯服五七分)
(吳球活人心鏡)心神不足(火不降水不升健忘驚悸朱雀丸用沉香五錢伏神一兩為末煉蜜)
(和丸小豆大每食後人參湯服三十丸日二服王璆百一選方)腎虛目黑(煖水臓用沉香)
(一兩蜀椒去目炒出汗四兩為末酒糊丸梧子大每服三十丸空心塩湯下普濟方)胞轉不
通(非小腸膀胱厥陰受病乃強忍房事或過忍小便所致當治其氣則愈非利藥可通也沉香木香各)
(二錢為末白湯空腹服之以通為度醫壘元戎)大腸虚閉(因房事精液耗涸者沉香一兩)
(肉蓯蓉酒浸焙二兩各研末以麻仁研汁作糊丸梧子大每服一百丸蜜湯下嚴子禮濟生方)痘
瘡黑䧟(沉香檀香乳香等分爇於盆内抱兒於上薰之即起鮮于樞鉤玄)
蜜香(拾遺)
釋名木蜜(内典)没香(綱目)多香木(同)阿&KR1818;(音矬)
集解(藏器曰蜜香生交州大樹節如沉香法華經注云木蜜香蜜也樹形似槐而香伐之五六年乃)
(取其香異物志云其葉如椿樹生千歲斫仆之四五歲乃往看已腐敗惟中節堅貞者是香珣曰生南海)
(諸山中種之五六年便有香交州記云樹似沉香無異也時珍曰按魏王花木志云木蜜號千歲樹根本)
(甚大伐之四五歲取不腐者為香觀此則陳蔵器所謂生千歲乃斫者蓋誤訛也叚成式酉陽雜俎云沒)
(樹出波斯國拂林國人呼為阿&KR1818;樹長丈餘皮青白色葉似槐而長花似橘花而大子黑色大如山茱)
(萸酸甜可食廣州志云肇慶新興縣出多香木俗名蜜香辟惡氣殺鬼精晉書云太康五年大秦國獻蜜)
(香樹皮紙微褐色有紋如魚子極香而堅靭觀此數說則蜜香亦沉香之類故形狀功用兩相彷彿南越)
(志謂交人稱沉香為蜜香交州志謂蜜香似沉香嶺表錄言棧香皮紙似魚子尤可互證楊慎丹鉛錄言)
(蜜樹是蜜蒙花樹者謬也又枳梖木亦名木蜜不知亦同類否詳見果部)
氣味辛温無毒主治去臭除鬼氣(蔵器)辟惡去邪鬼尸
注心氣(李珣)
丁香(宋開寶)校正(併入别錄雞舌香)
釋名丁子香(嘉祐)雞舌香(藏器曰雞舌香與丁香同種花實叢生其中心最大者為)
(雞舌擊破有順理而解為兩向如雞舌故名乃是母丁香也禹錫曰按齊民要術云雞舌香俗人以其似)
(丁子故呼為丁子香時珍曰宋嘉祐本草重出雞舌今併為一)
集解(恭曰雞舌香樹葉及皮並似栗花如梅花子似棗核此雌樹也不入香用其雄樹雖花不實采)
(花釀之以成香出崑崙及交州愛州以南珣曰丁香生東海及崑崙國二月三月花開紫白色至七月方)
(始成實小者為丁香大者如巴豆為母丁香志云丁香生交廣南番按廣州圖上丁香樹高丈餘木類桂)
(葉似櫟葉花圓細黃色凌冬不凋其子出枝蕊上如釘長三四分紫色其中有粗大如山茱萸者俗呼為)
(母丁香二月八月采子及根一云盛冬生花子至次年春采之頌曰雞舌香唐本草言其木似栗南越志)
(言是沉香花廣志言是草花蔓生實熟貫之可以香口其說不定今人皆以乳香中揀出木實似棗核者)
(為之堅頑枯燥絶無氣味燒亦無香用療氣與口臭則甚乖疎不知緣何以為雞舌也京下老醫言雞舌)
(與丁香同種其中最大者為雞舌即母丁香療口臭最良治氣亦效葛稚川百一方治暴氣刺心痛用雞)
(舌香酒服又抱朴子書以雞舌黃連乳汁煎之注目治百疹之在目者皆愈更加精明古方治瘡癰五香)
(連翹湯用雞舌香而孫真人千金方無雞舌用丁香似為一物也其采花釀成香之說絶無知者慎微曰)
(沈存中筆談云予集靈苑方據陳蔵器拾遺以雞舌為丁香母今考之尚不然雞舌即丁香也齊民要術)
(言雞舌俗名丁子香日華子言丁香治口氣與三省故事載漢時郎官日含雞舌香欲其奏事芬芳之說)
(相合及千金方五香湯用丁香無雞舌最為明騐開寶本草重出丁香謬矣今世以乳香中大如山茱萸)
(者為雞舌略無氣味治疾殊乖承曰嘉祐補注及蘇頌圖經引諸書以雞舌為丁香抱朴子言可注眼但)
(丁香恐不宜入眼含之口中熱臭不可近乳香中所揀者雖無氣味却無臭氣有痰利九竅之理諸方用)
(治小兒驚癎亦欲其逹九竅也斆曰丁香有雌雄雄者顆小雌者大如山萸更名母丁香入藥最勝時珍)
(曰雄為丁香雌為雞舌諸說甚明獨陳承所言甚為謬妄不知乳香中所揀者乃番棗核也即無漏子之)
(核見果部前人不知丁香即雞舌誤以此物充之爾乾薑熖硝尚可點眼草果阿魏番人以作食料則丁)
(香之點眼噙口又何害哉)
鷄舌香(别錄)氣味辛微温無毒(時珍曰辛温)主治風水毒腫
霍亂心痛去惡熱(别錄)吹鼻殺腦疳入諸香中令人身
香(甄權)同薑汁塗拔去白鬚孔中即生黑者異常(藏器)
丁香(開寶)氣味辛温無毒(時珍曰辛熱好古曰純陽入手太隂足少隂陽明經斆曰)
(方中多用雌者力大膏煎中若用雄須去丁蓋乳子𤼵人背癰也不可見火畏鬱金)主治溫脾
胃止霍亂壅脹風毒諸腫齒疳䘌能𤼵諸香(開寶)風䘌
骨槽勞臭殺蟲辟惡去邪治奶頭花止五色毒痢五
痔(李珣)治口氣冷氣冷勞反胃鬼疰蠱毒殺酒毒消痃
癖療腎氣奔豚氣隂痛腹痛壯陽暖腰膝(大明)療嘔逆
甚騐(保昇)去胃寒理元氣氣血盛者勿服(元素)治虚噦小
兒吐瀉痘瘡胃虚灰白不𤼵(時珍)
𤼵明(好古曰丁香與五味子廣茂同用治奔豚之氣亦能泄肺能補胃大能療腎宗奭曰日華子言)
(丁香治口氣此正是御史所含之香也治脾胃冷氣不和甚良母丁香氣味尤佳震亨曰口居上地氣出)
(焉脾有鬱火溢入肺中失其清和之意而濁氣上行𤼵為口氣若以丁香治之是揚湯止沸爾惟香薷治)
(之甚捷時珍曰宋末太醫陳文中治小兒痘瘡不光澤不起𤼵或脹或瀉或渴或氣促表裏俱虚之證並)
(用木香散異攻散倍加丁香官桂甚者丁香四五十枚官桂一二錢亦有服之而愈者此丹溪朱氏所謂)
(立方之時必運氣在寒水司天之際又值嚴冬鬱遏陽氣故用大辛熱之劑𤼵之者也若不分氣血虚實)
(寒熱經絡一槩驟用其殺人也必矣葛洪抱朴子云凡百病在目者以雞舌香黃連乳汁煎注之皆愈此)
(得辛散苦降養隂之妙陳承言不可點眼者蓋不知此理也)
附方(舊八新十八)暴心氣痛(雞舌香末酒服一錢肘後方)乾霍亂痛(不吐)
(不下丁香十四枚研末以沸湯一升和之頓服不瘥更服思邈千金方)小兒吐瀉(丁香橘紅)
(等分煉蜜丸黃豆大米湯化下劉氏小兒方)小兒嘔吐(不止丁香生半夏各一錢薑汁浸一)
(夜晒乾為末薑汁打麫糊丸黍米大量大小用薑湯下全幼心鑑)嬰兒吐乳(小兒百日晬内)
(吐乳或糞青色用年少婦人乳汁一盞入丁香十枚陳皮去白一錢石器煎一二十沸細細與服陳文)
(中小兒方)小兒冷疳(面黃腹大食即吐者母丁香七枚為末乳汁和蒸三次薑湯服之衛生)
(易簡方)胃冷嘔逆(氣厥不通母丁香三箇陳橘皮一塊去白焙水煎熱服十便良方)反
胃吐食(袖珍方用母丁香一兩為末以塩梅入搗和丸芡子大每噙一丸聖惠方用母丁香神)
(麴炒等分為末米飲服一錢)朝食暮吐(丁香十五箇研末甘蔗汁薑汁和丸蓮子大噙嚥之)
(玄摘方)反胃關格(氣噎不通丁香木香各一兩每服四錢水一盞半煎一盞先以黃泥做成)
(盌濾藥汁于内食前服此方乃椽史吳安之𫝊於都事蓋耘夫有效試之果然土盌取其助脾也德生)
(堂經驗方)傷寒呢逆(及噦逆不定丁香一兩乾柿蒂焙一兩為末每服一錢煎人參湯下簡)
(要濟衆方)毒腫入腹(雞舌香青木香薰陸香麝香各一兩水四升煑二升分二服肘后方)
食蟹致傷(丁香末薑湯服五分證治要訣)婦人崩中(晝夜不止丁香二兩酒二)
(升煎一升分服梅師方)婦人産難(母丁香三十六粒滴乳香三錢六分為末同活兔膽和杵)
(千下丸作三十六丸每服一丸好酒化下立騐名如意丹頤真堂經騐方)婦人陰冷(母丁)
(香末紗嚢盛如指大納入陰中病即已本草衍義)鼻中息肉(丁香綿褁納之聖惠方)風
牙宣露(發歇口氣雞舌香射干一兩麝香一分為末日揩聖濟總錄)齲齒黑臭(雞舌)
(香煑汁含之外臺秘要)唇舌生瘡(雞舌香末綿褁含之外臺)乳頭裂破(丁香)
(末傅之梅師方)妬乳乳痛(丁香末水服方寸匕梅師方)癰疽惡肉(丁香末傅)
(之外以膏藥護之怪證竒方)桑蝎螫人(丁香末蜜調塗聖惠方)香衣辟汗(丁香)
(一兩為末川椒六十粒和之絹袋盛佩絶無汗氣多能鄙事)
丁皮(時珍曰即樹皮也似桂皮而厚)氣味(同香)主治齒痛(李珣)心腹冷氣
諸病方家用代丁香(時珍)
枝主治一切冷氣心腹脹滿惡心泄瀉虚滑水榖不
消(用枝杖七斤肉豆䓻麫煨八斤白麫炒六斤甘草炒十一斤炒塩中三斤為末日日點服出御藥院)
(方)
根氣味辛熱有毒主治風熱毒腫不入心腹之用(開寶)
檀香(别錄下品)
釋名㫋檀(綱目)真檀(時珍曰檀善木也故字從亶亶善也釋氏呼為㫋檀以為湯沐猶言)
(離垢也番人訛為真檀雲南人呼紫檀為勝沉香即赤檀也)
集解(藏器曰白檀出海南樹如檀恭曰紫真檀出崑崙盤盤國雖不生中華人間遍有之頌曰檀香)
(有數種黃白紫之異今人盛用之江淮河朔所生檀木即其類但不香爾時珍曰按大明一統志云檀香)
(出廣東雲南及占城真臘瓜哇渤泥暹邏三佛齊回回等國今嶺南諸地亦皆有之樹葉皆似荔枝皮青)
(色而滑澤葉廷珪香譜云皮實而色黃者為黃檀皮潔而色白者為白檀皮腐而色紫者為紫檀其木並)
(堅重清香而白檀尤良宜以紙封收則不洩氣王佐格古論云紫檀諸溪峒出之性堅新者色紅舊者色)
(紫有蟹爪文新者以水浸之可染物真者揩壁上色紫故有紫檀色黃檀最香俱可作帶骻扇骨等物)
白㫋檀氣味辛温無毒(大明曰熱元素曰陽中微陰入手太陰足少陰通行陽明)
(經)
主治消風熱腫毒(弘景)治中惡鬼氣殺蟲(蔵器)煎服止心
腹痛霍亂腎氣痛水磨塗外腎并腰腎痛處(大明)散冷
氣引胃氣上升進飲食(元素)噎膈吐食又面生黑子每
夜以漿水洗拭令赤磨汁塗之甚良(時珍)
發明(杲曰白檀調氣引芳香之物上至極高之分最宜橙橘之屬佐以薑棗輔以葛根縮砂益智豆)
(䓻通行陽明之經在胸膈之上處咽嗌之間為理氣要藥時珍曰楞嚴經云白㫋檀塗身能除一切熱惱)
(今西南諸番酋皆用諸香塗身取此義也杜寶大業錄云隋有夀禪師妙醫術作五香飲濟人沉香飲檀)
(香飲丁香飲澤蘭飲甘松飲皆以香為主更加别藥有味而止渴兼補益人也道書檀香謂之浴香不可)
(燒供上真)
紫檀氣味鹹微寒無毒主治摩塗惡毒風毒(别錄)刮末
傅金瘡止血止痛療淋(弘景)醋磨傅一切卒腫(大明)
發明(時珍曰白檀辛温氣分之藥也故能理衛氣而調脾肺利胸膈紫檀鹹寒血分之藥也故能和)
(營氣而消腫毒治金瘡)
降真香(證類)
釋名紫藤香(綱目)雞骨香(珣曰仙𫝊伴和諸香燒烟直上感引鶴降醮星辰燒此香)
(為第一度籙功力極騐降真之名以此時珍曰俗呼舶上來者為番降亦名雞骨與沉香同名)
集解(慎微曰降真香出黔南珣曰生南海山中及大秦國其香似蘇方木燒之初不甚香得諸香和)
(之則特美入藥以番降紫而潤者為良時珍曰今廣東廣西雲南安南漢中施州永順保靖及占城暹邏)
(渤泥琉球諸番皆有之朱輔山溪蠻叢話云雞骨香即降香本出海南今溪峒僻處所出者似是而非勁)
(瘦不甚香周逹觀真臘記云降香生叢林中番人頗費砍斫之功乃樹心也其外白皮厚八九寸或五六)
(寸焚之氣勁而遠又嵇含草木狀云紫藤香長莖細葉根極堅實重重有皮花白子黑其莖截置烟熖中)
(經久成紫香可降神按嵇氏所說與前說稍異豈即朱氏所謂似是而非者乎抑中國者與番降不同乎)
氣味辛温無毒主治燒之辟天行時氣宅舍怪異小
兒帶之辟邪惡氣(李珣)療拆傷金瘡止血定痛消腫生
肌(時珍)
發明(時珍曰降香唐宋本草失收唐慎微始增入之而不著其功用今拆傷金瘡家多用其節云可)
(代沒藥血竭按名醫錄云周崈被海寇刃傷血出不止筋如斷骨如拆用花蕊石散不效軍士李高用紫)
(金散掩之血止痛定明日結痂如鐵遂愈且無瘢㾗叩其方則用紫藤香瓷瓦刮下研末爾云即降之最)
(佳者曾救萬人羅天益衛生寶鑑亦取此方云甚效也)
附方(新二)金瘡出血(降真香五倍子銅花等分為末傅之醫林集要)癰疽惡
毒(番降末楓乳香等分為丸熏之去惡氣甚妙集簡方)
楠(别錄上品)校正(併入海藥柟木皮拾遺柵木枝葉)
釋名柟(與楠字同時珍曰南方之木故字從南海藥本草柵木皮即柟字之誤今正之)
集解(藏器曰柟木高大葉如桑出南方山中宗奭曰楠材今江南造船皆用之其木性堅而善居水)
(久則當中空為白蛾所穴時珍曰楠木生南方而黔蜀諸山尤多其樹直上童童若幢蓋之狀枝葉不相)
(礙葉似豫章而大如牛耳一頭尖經歲不凋新陳相换其花赤黃色實似丁香色青不可食幹甚端偉高)
(者十餘丈巨者數十圍氣甚芬芳為梁棟器物皆佳蓋良材也色赤者堅白者脆其近根年深向陽者結)
(成草木山水之狀俗呼為骰柏楠宜作器)
楠材氣味辛微温無毒(藏器曰苦温無毒大明曰熱微毒)主治霍亂
吐下不止煑汁服(别錄)煎湯洗轉筋及足腫枝葉同功(大明)
附方(新三)水腫自足起(削楠木桐木煑汁漬足并飲少許日日為之肘後方)心
脹腹痛(未得吐下取楠木削三四兩水三升煑三沸飲之肘後方)聤耳出膿(楠木)
(燒研以綿杖繳入聖惠方)
皮氣味苦温無毒主治霍亂吐瀉小兒吐乳暖胃正
氣並宜煎服(李珣)
樟(拾遺)
釋名(時珍曰其木理多文章故謂之樟)
集解(藏器曰江東&KR1299;船多用樟木縣名豫章因木得名時珍曰西南處處山谷有之木高丈餘小葉)
(似楠而尖長背有黃赤茸毛四時不凋夏開細花結小子木大者數抱肌理細而錯縱有文宜於雕刻氣)
(甚芬烈豫章乃二木名一類二種也豫即釣樟見下條)
樟材氣味辛温無毒主治惡氣中惡心腹痛鬼疰霍
亂腹脹宿食不消常吐酸臭水酒煑服無藥處用之
煎湯浴脚氣疥癬風癢作履除脚氣(蔵器)
發明(時珍曰霍亂及乾霍亂須吐者以樟木屑煎濃汁吐之甚良又中惡鬼氣卒死者以樟木燒烟)
(熏之待甦乃用藥此物辛烈香竄能去濕氣辟邪惡故也)
附方(新一)手足痛風(冷痛如虎咬者用樟木屑一斗急流水一石煎極滚泡之乘熱安足)
(於桶上薰之以草薦圍住勿令湯氣入目其功甚捷此家𫝊經騐方也虞槫醫學正傳)
癭節主治風疰鬼邪(時珍)
附方(新一)三木節散(治風勞面色青白肢節沉重膂間痛或寒或熱或躁或嗔思食不能)
(食被䖝侵蝕證狀多端天靈蓋酥炙研二兩牛黃人中白焙各半兩麝香二錢為末别以樟木瘤節皂莢)
(木瘤節槐木瘤節各為末五兩每以三錢水一盞煎半盞去滓調前末一錢五更頓服取下䖝物為妙)
(聖惠方)
釣樟(别錄下品)校正(併入拾遺枕材)
釋名烏樟(弘景)棆(音綸)枕(音沈)豫(綱目時珍曰樟有大小二種紫淡二色此即樟之小)
(者按鄭樵通志云釣樟亦樟之類即爾雅所謂棆無疪是也又相如賦云楩楠豫章顔師古注云豫即枕)
(木章即樟木二木生至七年乃可分别觀此則豫即别錄所謂釣樟者也根似烏藥香故又名烏樟)
集解(弘景曰釣樟出睢陽邵陵諸處亦呼作烏樟方家少用而俗人多識恭曰生郴州山谷樹高丈)
(餘葉似楠葉而尖長背有赤毛若枇杷葉上毛八月九月采根皮日乾炳曰根似烏藥香藏器曰枕生南)
(海山谷作&KR1299;船次於樟木)
根皮氣味辛温無毒主治金瘡止血刮屑傅之甚驗
(别錄)磨服治霍亂(二炳)治奔豚脚氣水腫煎湯服亦可浴
瘡痍疥癬風瘙併研末傅之(大明)
莖葉主治置門上辟天行時氣(蕭炳)
烏藥(宋開寶)
釋名旁其(拾遺)鰟魮(綱目)矮樟(時珍曰烏以色名其葉狀似鰟魮鯽魚故俗呼為鰟)
(魮樹拾遺作旁其方音訛也南人亦呼為矮樟其氣似樟也)
集解(藏器曰烏藥生嶺南邕州容州及江南樹生似茶高丈餘一葉三椏葉青隂白根狀似山芍藥)
(及烏樟根色黑褐作車轂紋横生八月采根其直根者不堪用頌曰今台州雷州衡州皆有之以天台者)
(為勝木似茶檟高五七尺葉微圓而尖面青背白有紋四五月開細花黃白色六月結實根有極大者又)
(似釣樟根然根有二種嶺南者黑褐色而堅硬天台者白而虛軟並以八月采根如車轂紋形如連珠者)
(佳或云天台者香白可愛而不及海南者力大承曰世稱天台者為勝今比之洪州衡州者天台香味為)
(劣入藥功效亦不及但肉色頗赤而差細小爾時珍曰吳楚山中極多人以為薪根葉皆有香氣但根不)
(甚大纔如芍藥爾嫩者肉白老者肉褐色其子如冬青子生青熟紫核殼極薄其仁亦香而苦)
根氣味辛温無毒(好古曰氣厚於味陽也入足陽明少陰經)主治中惡心
腹痛蠱毒疰忤鬼氣宿食不消天行疫瘴膀胱腎間
冷氣攻衝背膂婦人血氣小兒腹中諸蟲(藏器)除一切
冷霍亂反胃吐食瀉痢癰癤疥癘并解冷熱其功不
可悉載猫犬百病並可磨服(大明)理元氣(好古)中氣脚氣
疝氣氣厥頭痛腫脹喘急止小便頻數及白濁(時珍)
發明(宗奭曰烏藥性和來氣少走泄多但不甚剛猛同沈香同磨作湯點服治胸腹冷氣甚穩當時)
(珍曰烏藥辛温香竄能散諸氣故惠民和劑局方治中風中氣諸症用烏藥順氣散者先疏其氣氣順則)
(風散也嚴用和濟生方治七情鬱結上氣喘急用四磨湯者降中兼升瀉中帶補也其方以人參烏藥沈)
(香檳榔各磨濃汁七分合煎細細嚥之朱氏集騐方治虛寒小便頻數縮泉丸用同益智子等分為丸服)
(者取其通陽明少陰經也方見草部益智子下)
附方(新十一)烏沈湯(治一切氣一切冷補五臓調中壯陽暖腰膝去邪氣冷風麻痺膀胱)
(腎間冷氣攻衝背膂俛仰不利風水毒腫吐瀉轉筋癥癖刺痛中惡心腹痛鬼氣疰忤天行瘴疫婦人血)
(氣痛用天台烏藥一百兩沈香五十兩人參三兩甘草爁四兩為末每服半錢薑塩湯空心點服和劑)
(局方)一切氣痛(不拘男女冷氣血氣肥氣息賁氣伏梁氣奔豚氣搶心切痛冷汗喘息欲絶天)
(台烏藥小者酒浸一夜炒茴香炒青橘皮去白炒良薑炒等分為末温酒童便調下衛生家寶方)男
婦諸病(香烏散用香附烏藥等分為末每服一二錢飲食不進薑棗湯下瘧疾乾薑白塩湯下腹)
(中有䖝檳榔湯下頭風虛腫茶湯下婦人冷氣米飲下產後血攻心脾痛童便下婦人血海痛男子疝痛茴香)
(湯下韞乾坤秘)小腸疝氣(烏藥一兩升麻八錢水二鍾煎一鍾露一宿空心熱服孫天)
(仁集效方)脚氣掣痛(鄕村無藥初發時即取土烏藥不犯鐵器布揩去土瓷瓦刮屑好酒浸一)
(宿次早空心温服溏泄即愈入麝少許尤佳痛入腹者以烏藥同雞子瓦罐中水煑一日去雞子切片蘸)
(食以湯送下甚效永類鈐方)血痢瀉血(烏藥燒存性研陳米飯丸梧子大每米飲下三十丸)
(濟普方)小兒慢驚(昏沈或搐烏藥磨水灌之濟急方)氣厥頭痛(不拘多少及産)
(後頭痛天台烏藥川芎藭等分為末每服二錢臘茶清調下産後鐵錘燒紅淬酒調下濟生方)咽
㗋閉痛(生烏藥即矮樟根以酸醋二盞煎一盞先噙後嚥吐出痰涎為愈經騐方)孕中
有癰(洪州烏藥軟白香辣者五錢水一盞牛皮膠一片同煎至七分温服乃龔彦德方也婦人良)
(方)心腹氣痛(烏藥水磨濃汁一盞入橘皮一片蘇一葉煎服集簡方)
嫩葉主治炙碾煎飲代茗補中益氣止小便滑數
(藏器)
發明(時珍曰烏藥下通少陰腎經上理脾胃元氣故丹溪朱氏補陰丸藥中往往加烏藥葉也)
子主治隂毒傷寒腹痛欲死取一合炒起黑烟投水
中煎三五沸服一大盞汗出陽回即瘥(斗門方)
附錄研藥(珣曰生南海諸州小樹葉如椒根如烏藥而圓小根味苦温無毒主霍亂下利赤白)
(中惡蠱毒腹内不調者剉水煎服)
櫰香(音懷綱目)
釋名兜婁婆香
集解(時珍曰櫰香江淮湖嶺山中有之木大者近丈許小者多被樵采葉青而長有鉅齒狀如小薊)
(葉而香對節生其根狀如枸杞根而大煨之甚香楞嚴經云壇前安一小臚以兜婁婆香煎水沐浴即此)
(香也)
根氣味苦濇平無毒主治頭癤腫毒碾末麻脂調塗
七日腐落(時珍)
必栗香(拾遺)
釋名花木香詹香
集解(藏器曰必栗香生高山中葉如老椿擣置上流魚悉暴腮而死木為書軸白魚不損書也)
氣味辛温無毒主治鬼疰心氣斷一切惡氣煑汁服
之燒為香殺蟲魚(蔵器)
楓香脂(唐本草)
釋名白膠香(時珍曰楓樹枝弱善搖故字從風俗呼香楓金光明經謂其香為須薩折羅婆)
(香頌曰爾雅謂楓為攝攝言風至則攝攝而鳴也梵書謂之薩闍羅婆香)
集解(恭曰楓香脂所在大山中皆有之頌曰今南方及關陜甚多樹甚高大似白楊葉圓而作岐有)
(三角而香二月有花白色乃連着實大如鴨卵八月九月熟時暴乾可燒南方草木狀云楓實惟九真有)
(之用之有神乃難得之物其脂為白膠香五月斫為坎十一月采之說文解字云楓木厚葉弱枝善搖漢)
(宫殿中多植之至霜後葉丹可愛故稱楓宸任昉述異記云南中有楓子鬼木之老者為人形亦呼為靈)
(楓蓋瘤癭也至今越巫有得之者以雕刻鬼神可致靈異保昇曰王瓘軒轅本紀云黃帝殺蚩尤於黎山)
(之丘擲其械於大荒之中化為楓木之林爾雅注云其脂入地千年為琥珀時珍曰楓木枝幹修聳大者)
(連數圍其木甚堅有赤有白白者細膩其實成毬有柔刺嵇含言楓實惟出九真者不知即此楓否孫炎)
(爾雅正義云楓子鬼乃攝木上寄生枝高三四尺天旱以泥塗之即雨也荀伯子臨川記云嶺南楓木歲)
(久生瘤如人形遇暴雷驟雨則暗長三五尺謂之楓人宋齊丘化書云老楓化為羽人數說不同大抵癭)
(瘤之說猶有理也)
香脂修治(時珍曰凡用以虀水煑二十沸入冷水中揉扯數十次晒乾用)
氣味辛苦平無毒主治癮疹風痒浮腫煮水浴之又
主齒痛(唐本)一切癰疽瘡疥金瘡吐衂咯血活血生肌
止痛解毒燒過揩牙永無牙疾(時珍)
發明(震亨曰楓香屬金有水與火其性疏通故木易有蟲穴為外科要藥近世不知誤以松脂之清)
(瑩者為之甚謬宗奭曰楓香松脂皆可亂乳香但楓香微白黃色燒之可見真偽時珍曰楓香松脂皆可)
(亂乳香其功雖次於乳香而亦彷彿不遠)
附方(舊一新十五)吐血不止(白膠香為散每服二錢新汲水調下簡要濟衆)吐
血衂血(白膠香蛤粉等分為末姜汁調服王璆百一選方)吐血咯血(澹寮方用白膠)
(香銅青各一錢為末入乾柿内紙包煨熟食之為聖惠方用白膠香切片炙黃一兩新綿一兩燒灰末)
(每服一錢米飲下)金瘡斷筋(楓香末傅之危氏方)便癰膿血(白膠香一兩為)
(末入麝香輕粉少許摻之袖珍方)小兒奶疽(生面上用楓香為膏攤貼之活幼全書)瘰
癧軟癤(白膠香一兩化開以篦麻子六十四粒研入待成膏攤貼儒門事親)諸瘡不
合(白膠香輕粉各二錢猪脂和塗直指方)一切惡瘡(水沉金絲膏用白膠香瀝青各一兩)
(以麻油黃蠟各二錢半同溶化入冷水中扯千遍攤貼之儒門事親)惡瘡疼痛(楓香膩粉)
(等分為末漿水洗淨貼之夀親養老書)久近脛瘡(白膠香為末以酒瓶上箬葉夾末貼之)
(袖珍方)小兒疥癬(白膠香黃蘖輕粉等分為末羊骨髓和傅之儒門事親)大便不
通(白膠香半棗大鼠糞二枚研勻水和作挺納入肛門良久自通普濟方)年久牙疼(楓香)
(脂為末以香爐内灰和勻每旦揩擦危氏得效方)魚骨哽咽(白膠香細細吞之聖惠方)
木皮氣味辛平有小毒(蘇恭)主治水腫下水氣煑汁用
之(蘇恭)煎飲止水痢為最(藏器)止霍亂刺風冷風煎湯浴
之(大明)
正誤(藏器曰楓皮性澀能止水痢蘇云下水腫水腫非澀藥所療又云有毒明見其謬)
附方(新一)大風瘡(楓子木燒存性研輕粉等分麻油調搽極妙章貢有鼓角匠病此一道人)
(𫝊方遂愈經騐良方)
根葉主治癰疽已成擂酒飲以滓貼之(時珍)
菌氣味有毒食之令人笑不止地漿解之(弘景)
薰陸香乳香(别錄上品)
釋名馬尾香(海藥)天澤香(内典)摩勒香(綱目)多伽羅香(宗奭曰薰)
(陸即乳香為其垂滴如乳頭也鎔塌在地者為塌香皆一也時珍曰佛書謂之天澤香言其潤澤也又謂)
(之多伽羅香又曰杜嚕香李珣言薰陸是樹皮乳是樹脂陳藏器言乳是薰陸之類宼宗奭言是一物陳)
(承言薰陸是總名乳是薰陸之乳頭也今攷言譜言乳有十餘品則乳乃薰陸中似乳頭之一品爾陳承)
(之說為近理二物原附沉香下宋嘉祐本草分出二條今據諸說合併為一)
集解(恭曰薰陸香形似白膠香出天竺者色白出單于者夾綠色香亦不甚珣曰按廣志云薰陸香)
(是樹皮鱗甲采之復生乳頭香生南海是波斯松樹脂也紫赤如櫻桃透明者為上蔵器曰乳香即薰陸)
(之類也禹錫曰按南方異物志云薰陸出大秦國在海邊有大樹枝葉正如古松生於沙中盛夏木膠流)
(出沙上狀如桃膠夷人采取賣與商賈無賈則自食之宗奭曰薰陸木葉類棠梨南印度界呵叱釐國出)
(之謂之西香南番者更佳即乳香也承曰西出天竺南出波斯等國西者色黃白南者色紫赤日久重叠)
(者不成乳頭雜以沙石其成乳者乃新出未雜沙石者也薰陸是總名乳是薰陸之乳頭也今松脂楓脂)
(中亦有此狀者甚多時珍曰乳香今人多以楓香雜之惟燒之可辨南番諸國皆有宋史言乳香有一十)
(三等按葉廷珪香錄云乳香一名薰陸香出大食國南其樹類松以斤斫樹脂溢於外結而成香聚而成)
(塊上品為揀香圓大如乳頭透明俗呼滴乳又曰明乳次為瓶香以瓶收者次為乳塌雜沙石者次為黑)
(塌色黑次為水濕塌水漬色敗氣變者次為斫削雜碎不堪次為纏末播揚為塵者觀此則乳有自流出)
(者有斫樹溢出者諸說皆言其樹類古松寇氏言類棠梨恐亦𫝊聞當從前說道書乳香檀香謂之浴香)
(不可燒祀上真)
修治(頌曰乳性至粘難碾用時以繒袋掛於忩隙間良久取研乃不粘也大明曰入丸散微炒殺毒)
(則不粘時珍曰或言乳香入丸藥以少酒研如泥以水飛過晒乾用或言以燈心同研則易細或言以糯)
(米數粒同研或言以人指甲二三片同研或言以乳鉢坐熱水中乳之皆易細外丹本草云乳香以韭實)
(葱蒜煆伏成汁最柔五金丹房鑑源云乳香啞銅)
氣味微温無毒(大明曰乳香辛熱微毒元素曰苦辛純陽震亨曰善竄入手少隂經)
主治薰陸主風水毒腫去惡氣伏尸癮疹癢毒乳香同
功(别錄)乳香治耳聾中風口噤不語婦人血氣止大腸
洩澼療諸瘡令内消能發酒理風冷(藏器)下氣益精補
腰膝治腎氣止霍亂衝惡中邪氣心腹痛疰氣煎膏
止痛長肉(大明)治不眠(之才)補腎定諸經之痛(元素)仙方用
以辟穀(李珣)消癰疽諸毒托裏護心活血定痛伸筋治
婦人產難折傷(時珍)
發明(時珍曰乳香香竄能入心經活血定痛故為癰疽瘡瘍心腹痛要藥素問云諸痛痒瘡瘍皆屬)
(心火是矣産科諸方多用之亦取其活血之功爾陳自明婦人良方云知蘄州施少卿得神寢丸方於蘄)
(州徐大丞云婦人臨産月服之令胎滑易生極有效騐用通明乳香半兩枳殼一兩為末煉蜜丸梧子大)
(每空心酒服三十丸李嗣直治癰疽初起内托護心散云香徹瘡孔中能使毒氣外出不致内攻也方見)
(穀部綠豆下按葛洪抱朴子云浮炎洲在南海中出薰陸香乃樹有傷穿木膠流墮夷人采之恒患狤&KR2077;)
(獸啖之此獸斫刺不死以缺能之皮不傷而骨碎乃死觀此則乳香之治折傷缺活血止痛亦其性然)
(也楊清叟云凡人筋不伸者敷藥宜加乳香其性能伸筋)
附方(舊五新二十六)口目喎斜(乳香燒烟熏之以順其血脉證治要訣)袪風益
顔(真乳香二斤白蜜三斤瓷器合煎如餳每旦服二匙竒效方)急慢驚風(乳香半兩甘遂)
(半兩同研末每服半錢用乳香湯下小便亦可王氏博濟方)小兒内釣(腹痛用乳香沒藥木)
(香等分水煎服之阮氏小兒方)小兒夜啼(乳香一錢燈花七枚為末每服半匙乳汁下)
(聖惠方)心氣疼痛(不可忍用乳香三兩真茶四兩為末以臘月鹿血和丸彈子大每温醋化)
(一丸服之方瑞竹堂經騐)冷心氣痛(乳香一粒胡椒四十九粒研入薑汁熱酒調服潘)
(氏經騐方)隂證呃逆(乳香同硫黃燒烟嗅之傷寒藴要)辟禳瘟疫(每臘月二十四)
(日五更取第一汲井水浸乳香至元旦五更温熱從小至大每人以乳一塊飲水三呷則一年無時災孔)
(平仲云此乃宣聖之方孔氏七十餘代用之也)夢寐遺精(乳香一塊拇指大卧時細嚼含至三)
(更嚥下三五服即效醫林集要)淋癃溺血(取乳香中夾舌者研細米飲服一錢危氏得)
(效方)難産催生(簡要濟衆方用黃明乳香五錢為末母猪血和丸梧子大每酒服五丸經騐)
(方用乳香以五月五日午時令一人在壁内奉乳鉢一童子在壁外以筆管自壁縫中逐粒遞過用鉢内)
(研細水丸芡子大每服一丸無灰酒下少聖惠方用明乳香一豆大為末新汲水一盞入醋許令産婦)
(兩手捉石燕念慮藥三遍乃飲之略行數步即下久海上方用乳香硃砂等分為末麝香酒服一錢良)
(自下)咽㗋骨哽(乳香一錢水研服之衛生易簡方)香口辟臭(滴乳噙之摘玄方)
風蟲牙痛(不可忍者梅師方用薰陸香嚼嚥其汁立瘥朱氏集騐方用乳香豆許安孔中燒)
(烟筋烙化立止中又方乳香川椒末各一錢為末化蠟和作丸塞孔直指方用乳香巴豆等分研和)
(蠟丸塞之分聖惠方用乳香枯礬等蠟丸塞之)大風癘疾(摩勒香一斤即乳頭内光明者)
(細研入牛乳五升甘草末四兩瓷盒盛之安桌子上置中庭安劒一口夜於北極下祝禱去盒子蓋露一)
(夜次日入甑中蒸炊三斗米熟即止夜間依前祝露又蒸如此三次乃止每服一茶匙空心及晚食前温)
(酒調服服後當有惡物出至三日三夜乃愈也聖惠方)漏瘡膿血(白乳香二錢牡蠣粉一錢)
(為末雪糕丸麻子大每薑湯服三十丸直指方)斑豆不快(乳香研細猪心血和丸芡子大)
(每温水化服一丸聞人規痘疹論)癰疽寒顫(乳香半兩熟水研服顫發於脾乳香能入脾故)
(也指仁齋直方)甲疽弩肉(濃血疼痛不愈用乳香為末膽礬燒研等分傅之肉消即愈)
(靈苑方)玉莖作腫(乳香葱白等分搗傅山居四要)野火丹毒(自兩足起乳香)
(末羊脂調塗幼幼新書)癧瘍風駁(薰陸香白歛同研日日揩之并作末水服千金方)杖
瘡潰爛(乳香煎油搽瘡口永類鈐方)
沒藥(宋開寶)
釋名末藥(時珍曰沒末皆梵言)
集解(志曰沒藥生波斯國其塊大小不定黑色似安息香頌曰今南海諸國及廣州或有之木之根)
(株皆如橄㰖葉青而密歲久者則有脂液流滴在地下凝結成塊或大或小亦類安息香采無時珣曰按)
(徐表南州記云是波斯松脂也狀如神香赤黑色時珍曰按一統志云沒藥樹高大如松皮厚一二寸采)
(時掘樹下為坎用斧伐其皮脂流於坎旬餘方取之李珣言乳香是波斯松脂此又言沒藥亦是松脂蓋)
(出𫝊聞之誤爾所謂神香者不知何物也)
修治(同乳香)
氣味苦平無毒主治破血止痛療金瘡杖瘡諸惡瘡
痔漏卒下血目中翳暈痛膚赤(開寶)破癥瘕宿血損傷
瘀血消腫痛(大明)心膽虚肝血不足(好古)墮胎及産後心
腹血氣痛並入丸散服(李珣)散血消腫定痛生肌(時珍)
發明(權曰凡金刀所傷打損踠跌墜馬筋骨疼痛心腹血瘀者並宜研爛熱酒調服推陳致新能生)
(好血宗奭曰沒藥大槩通滯血血滯則氣壅瘀氣壅瘀則經絡滿急經絡滿急故痛且腫凡打撲踠跌皆)
(傷經絡氣血不行瘀壅作腫痛也時珍曰乳香活血用沒藥散血皆能止痛消腫生肌故二藥每每相兼而)
附方(舊二新七)歴節諸風(骨節疼痛晝夜不止沒藥末半兩虎脛骨酥炙為末三兩每服)
(二錢温酒調下圖經本草)筋骨損傷(米粉四兩炒黃入沒藥乳香末各半兩酒調成膏攤)
(貼之方御藥院)金刃所傷(未透膜者乳香沒藥各一錢以童子小便半盞酒半盞温化服)
(之為末亦可竒效良方)小兒盤腸(氣痛沒藥乳香等分為末以木香磨水煎沸調一錢服立)
(效孩楊氏嬰寶鑑)婦人腹痛(内傷癘刺沒藥末一錢酒服便止圖經本草)婦人血
運(方同上)血氣心痛(沒藥末二錢水一盞酒一盞煎服醫林集要)産後惡血
(沒藥血竭末各一錢童子小便温酒各半盞煎沸服良久再服惡血自下更不生痛婦人良方)女
人異疾(女人月事退出皆作禽獸之形欲來傷人先將綿塞隂戸乃頓服沒藥末一兩白湯調下)
(即愈方危氏)
騏驎竭(唐本草)
釋名血竭(時珍曰騏驎亦馬名也此物如乾血故謂之血竭曰騏驎者隱之也舊與紫&KR0008;同條)
(紫&KR0008;乃此樹上蟲所造成今分入蟲部)
集解(恭曰騏驎竭樹名渴留紫&KR0008;樹名渴禀二物大同小異志曰二物同條功效亦别紫&KR0008;色赤而)
(黑其葉大如盤&KR0008;從葉上出騏驎竭色黃而赤從木中出如松脂珣曰按南越志云騏驎竭是紫&KR0008;樹之)
(脂也欲騐真偽但嚼之不爛如蠟者為上頌曰今南番諸國及廣州皆出之木高數丈婆娑可愛葉似櫻)
(桃而有三角其脂液從木中流出滴下如膠飴狀久而堅凝乃成竭赤作血色采無時舊說與紫&KR0008;大都)
(相類而别是一物功力亦殊斆曰凡使勿用海母血真相似只是味鹹并腥氣騏驎竭味微鹹甘似巵子)
(氣也時珍曰騏驎竭是樹脂紫□是蟲造按一統志云血竭樹略如沒藥樹其肌赤色采法亦於樹下掘)
(坎斧伐其樹脂流於坎旬日取之多出大食諸國今人試之以透指甲者為真獨孤滔丹房鑑源云此物)
(出於西胡禀熒惑之氣而結以火燒之有赤汁涌出久而灰不變本色者為真也)
修治(斆曰凡使先研作粉篩過入丸散中用若同衆藥搗則化作塵飛也)
氣味甘鹹平無毒(大明曰得蜜佗僧良)主治心腹卒痛金瘡血
出破積血止痛生肉去五臟邪氣(唐本)傷折打損一切
疼痛血氣攪刺内傷血聚補虛並宜酒服(李珣)補心包
絡肝血不足(好古)益陽精消隂滯氣(太清修鍊法)傅一切惡
瘡疥癬久不合性急不可多使却引膿(大明)散滯血諸
痛婦人血氣小兒瘛瘲(時珍)
發明(時珍曰騏驎竭木之脂液如人之膏血其味甘鹹而走血蓋手足厥隂藥也肝與心包皆主血)
(故爾河間劉氏云血結除血痛為和血之聖藥是矣乳香沒藥雖主血病而兼入氣分此則專於血分者)
(也)
附方(舊一新十一)白虎風痛(走注兩膝熱腫用騏驎竭硫黃末各一兩每温酒服一錢)
(惠聖方)新久脚氣(血竭乳香等分同研以木瓜一箇剜孔入藥在内以麫厚褁砂鍋煑爛連)
(麫搗丸梧子大每温酒服三十丸忌生冷竒效方)慢驚瘛瘲(定魄安魂益氣用血竭半兩乳)
(香二錢半同搗成劑火炙溶丸梧子大每服一丸薄荷煎湯化下夏月用人參湯御藥院方)鼻出
衂血(血竭蒲黃等分為末吹之醫林集要)血痔腸風(血竭末傅之直指方)金
瘡出血(騏驎竭末傅之立止廣利方)産後血衝(心胸滿喘命在須臾用血竭没藥各)
(一錢研細童便和酒調服醫林集要)産後血運(不知人及狂語用騏驎竭一兩研末每服)
(二錢温酒調下太平聖惠方)收歛口瘡(血竭末一匙麝香少許大棗燒灰半錢同研津調塗)
(之方究原)臁瘡不合(血竭末傅之以乾為度濟急仙方)嵌甲疼痛(血竭末傅)
(之集醫林要)腹中血塊(血竭末藥各一兩滑石牡丹皮同煑過一兩為末醋糊丸梧子大服)
(之方摘玄)
質汗(宋開寶)
釋名(時珍曰汗音寒番語也)
集解(蔵器曰質汗出西番煎檉乳松淚甘草地黃并熱血成之番人試藥以小兒斷一足以藥納口)
(中將足蹋之當時能走者良)
氣味甘温無毒主治金瘡傷折瘀血内捐補筋肉消
惡血下血氣婦人産後諸血結腹痛内冷不下食並
以酒消服之亦傅病處(藏器)
附方(新一)室女經閉(血結成塊心腹攻痛質汗薑黃川大黃炒各半兩為末每服一錢温)
(水下錄聖濟總)
安息香(唐本草)
釋名(時珍曰此香辟惡安息諸邪故名或云安息國名也梵書謂之拙貝羅香)
集解(恭曰安息香出西戎狀如松脂黃黑色為塊新者亦柔靭珣曰生南海波斯國樹中脂也狀若)
(桃膠秋月采之禹錫曰按叚成式酉陽雜俎云安息香樹出波斯國呼為辟邪樹長二三丈皮色黃黑葉)
(有四角經寒不凋二月開花黃色花心微碧不結實刻其樹皮其膠如飴名安息香六七月堅凝乃取之)
(燒之通神辟衆惡時珍曰今安南三佛齊諸番皆有之一統志云樹如苦棟大而且直葉似羊桃而長木)
(心有脂作香葉廷珪香錄云此乃樹脂形色類胡桃穰不宜於燒而能發衆香故人取以和香今人和香)
(有如餳者謂之安息油機曰或言燒之能集鼠者為真)
氣味辛苦平無毒主治心腹惡氣鬼疰(唐本)邪氣魍魎
鬼胎血邪辟蠱毒霍亂風痛男子遺精暖腎氣婦人血
噤并産後血運(大明)婦人夜夢鬼交同臭黃燒熏丹穴
永斷(李珣)燒之去鬼來神(蕭炳)治中惡魘寐勞瘵𫝊尸(時珍)
附方(新四)卒然心痛(或經年頻發安息香研末沸湯服半錢危氏得效方)小兒
肚痛(曲脚而啼安息香丸用安息香酒蒸成膏沈香木香丁香藿香八角茴香各三錢香附子&KR1190;砂)
(仁炙甘草各五錢為末以膏和煉蜜丸芡子大每服一錢紫蘇湯化下全幼心鑑)小兒驚邪
(安息香一豆許燒之自除竒效良方)歴節風痛(用精猪肉四兩切片褁安息香二兩以瓶)
(盛灰大火上着一銅版片隔之安香於上燒之以瓶口對痛處熏之勿令透氣聖惠方)
蘇合香(别錄上品)
釋名(時珍曰按郭義恭廣志云此香出蘇合國因以名之梵書謂之咄魯瑟劒)
集解(别錄曰蘇合香出中臺川谷恭曰今從西域及崑崙來紫赤色與紫真檀相似堅實極芳香性)
(重如石燒之灰白者好頌曰今廣州雖有蘇合香但類蘇木無香氣藥中只用如膏油者極芬烈陶隱居)
(以為獅子矢者亦是指此膏油者言之爾梁書云中天竺國出蘇合香是諸香汁煎成非自然一物也又)
(云大秦國人采得蘇合香先煎其汁以為香膏乃賣其滓與諸國賈人是以展轉來逹中國者不大香也)
(然則廣南貨者其經煎煑之餘乎今用如膏油者乃合治成者爾時珍曰按寰宇志云蘇合油出安南三)
(佛齊諸番國樹生膏可為藥以濃而無滓者為上葉廷珪香譜云蘇合香油出大食國氣味皆類篤耨者)
(沈括筆談云今之蘇合香赤色如堅木又有蘇合油如黐膠人多用之而劉夢得傳信方言蘇合香多薄)
(葉子如金色按之即倒放之即起良久不定如蟲動氣烈者佳如此則全非今所用者宜精攷之竊按沈)
(氏所說亦是油也不必致疑)
正誤(弘景曰蘇合香俗𫝊是獅子屎外國說不爾今皆從西域來亦不復入藥惟供合好香爾恭)
(曰此是胡人誑言陶不悟也藏器曰蘇合香色黃白獅子屎色赤黑二物相似而不同獅子屎極臭或云)
(獅子屎是西國草木皮汁所為胡人將來極貴重之故飾其名爾)
氣味甘溫無毒主治辟惡殺鬼精物溫瘧蠱毒癎痓
去三蟲除邪令人無夢魘久服通神明輕身長年(别錄)
發明(時珍曰蘇合香氣竄能通諸竅臓腑故其功能辟一切不正之氣按沈括筆談云太尉王文正)
(公氣羸多病宋真宗面賜藥酒一瓶令空腹飲之可以和氣血辟外邪公飲之大覺安健次日稱謝上曰)
(此蘇合香酒也每酒一斗入蘇合香丸一兩同煑極能調和五臓却腹中諸疾每冐寒夙興則宜飲一杯)
(自此臣庶之家皆倣為之此方盛行於時其方本出唐玄宗開元廣濟方謂之白术丸後人亦編入千金)
(外臺治疾有殊效)
附方(新二)蘇合香丸(治𫝊尸骨蒸殗殢肺痿疰忤鬼氣卒心痛霍亂吐利時氣鬼魅瘴瘧)
(赤白暴痢瘀血月閉&KR3350;癖丁腫小兒驚癎客忤大人中風中氣狐狸等病用蘇合油一兩安息香末二兩)
(以無灰酒熬成膏入蘇合油内白术香附子青木香白檀香沉香丁香麝香畢撥訶梨勒煨去核硃砂烏)
(犀角鎊各二兩龍腦薰陸香各一兩為末以香膏加煉蜜和成劑蠟紙包收每服旋丸梧子大早朝取井)
(華水温冷任意化服四丸老人小兒一丸惠氏和劑局方)水氣浮腫(蘇合香白粉水銀等)
(分搗勻蜜丸小豆大每服二丸白湯下當下水出肘後方)
詹糖香(别錄上品)
釋名(時珍曰詹言其粘糖言其狀也)
集解(弘景曰出晉安岑州上真淳者難得多以其皮及蠧蟲屎雜之惟軟者為佳皆合香家要用不)
(正入藥恭曰詹糖樹似橘煎枝葉為香似沙糖而黑出交廣以南生晉安近方多用之時珍曰其花亦香)
(如茉莉花香氣)
氣味苦微温無毒主治風水毒腫去惡氣伏尸(别錄)治
惡核惡瘡(弘景)和胡桃青皮搗塗髮令黑如漆(時珍)
附錄結殺(藏器曰結殺生西國樹之花也極香同胡桃仁入膏和香油塗頭去頭風白屑)
篤耨香(綱目)
釋名
集解(時珍曰篤耨香出真蠟國樹之脂也樹如松形其香老則溢出色白而透明者名白篤耨盛夏)
(不融香氣清遠土人取後夏月以火炙樹令脂液再溢至冬乃凝復收之其香夏融冬結以瓠瓢盛置隂)
(凉處乃得不融雜以樹皮者則色黑名黑篤耨為下品)
附錄膽八香(時珍曰膽八樹生交阯南番諸國樹如稚木犀葉鮮紅色類霜楓其實壓油和)
(諸香爇之辟惡氣)
氣味(缺)主治面黧䵟&KR0845;同白附子冬瓜子白及石榴
皮等分為末酒浸三日洗面後傅之久則面瑩如玉
(時珍)
龍腦香(唐本草)
釋名片腦(綱目)羯婆羅香(衍義)膏名婆律香(時珍曰龍腦者因其狀加)
(貴重之稱也以白瑩如冰及作梅花片者為良故俗呼為冰片腦或云梅花腦番中又有米腦速腦金脚)
(腦蒼龍腦等稱皆因形色命名不及冰片梅花者也清者名腦油金光明經謂之羯婆羅香恭曰龍腦是)
(樹根中乾脂婆律香是根下清脂舊出婆律國因以為名也)
集解(恭曰龍腦香及膏香出婆律國樹形似杉木腦形似白松脂作杉木氣明淨者善久經風日或)
(如雀屎者不佳或云子似豆䓻皮有錯甲即杉脂也今江南有杉木未經試或方土無脂猶甘蕉之無實)
(也頌曰今惟南海番舶賈客貨之南海山中亦有之相傳云其木高七八丈大可六七圍如積年杉木狀)
(旁生枝其葉正圓而背白結實如豆䓻皮有甲錯香即木中脂也膏即根下清液謂之婆律膏按叚成式)
(酉陽雜爼云龍腦香樹名固不婆律無花實其樹有肥有瘦瘦者出龍腦肥者出婆律膏香在木心中波)
(斯國亦出之斷其樹剪取之其膏於樹端流出斫樹作坎而承之兩說大同小異唐天寶中交趾貢龍腦)
(皆如蟬蠶之形彼人云老樹根節方有之然極難得禁中呼為瑞龍腦帶之衣衿香聞十餘步外後不復)
(有此今海南龍腦多用火煏成片其中亦容雜偽入藥惟貴生者狀若梅花片甚佳也珣曰是西海波律)
(國波律樹中脂也狀如白膠香其龍腦油本出佛誓國從樹取之宗奭曰西域記云西方抹羅短叱國在)
(南印度境有羯布羅香幹如松株而葉異花果亦異濕時無香木乾之後循理折之中有香狀類雲母色)
(如冰雪即龍腦香也時珍曰龍腦香南番諸國皆有之葉廷珪香錄云乃深山窮谷中千年老杉樹其枝)
(幹不曾損動者則有香若損動則氣洩無腦矣土人觧作板板縫有腦出乃劈取之大者成片如花瓣清)
(者名腦油江南異聞錄云南唐保大中貢龍腦漿云以縑囊貯龍腦懸於琉璃缾中小頃滴瀝成水香氣)
(馥烈大補益元氣按此漿與腦油稍異蓋亦其類爾宋史熙寧九年英州雷震一山梓樹盡枯中皆化為)
(龍腦此雖怪異可見龍腦亦有變成者也)
修治(恭曰龍腦香合糯米炭相思子貯之則不耗時珍曰或言以雞毛相思子同入小瓷罐密收之)
(佳相感志言以杉木炭養之更良不耗今人多以樟腦升打亂之不可不辨也相思子見本條)
氣味辛苦微寒無毒(珣曰辛苦温無毒元素曰熱陽中之陽)主治婦人
難産研末少許新汲水服立下(别錄)心腹邪氣風濕積
聚耳聾明目去目赤膚翳(唐本)目外障眼鎮心袐精治
三蟲五痔(李珣)散心盛有熱(好古)入骨治骨痛(李杲)治大腸
脱(元素)療㗋痺腦痛鼻瘜齒痛傷寒舌出小兒痘䧟通
諸竅散鬱火(時珍)
蒼龍腦主治風瘡䵟&KR0845;入膏煎良不可點眼傷人(李珣)
婆律香膏主治耳聾摩一切風(蘇恭)
發明(宗奭曰此物大通利關隔熱塞大人小兒風涎閉塞及暴得驚熱甚為濟用然非常服之藥獨)
(行則勢弱佐使則有功於茶亦相宜多則掩茶氣味甚清香為百藥之先萬物中香無出其右者震亨曰)
(龍腦屬火世知其寒而通利然未逹其熱而輕浮飛越喜其香而貴細動輙與麝同為桂附之助然人之)
(陽易動隂易虧不可不思杲曰龍腦入骨風病在骨髓者宜用之若風在血脉肌肉輙用腦麝反引風入)
(骨髓如油入麫莫之能出也王綸曰龍腦大辛善走故能散熱通利結氣目痛㗋痺下疳諸方多用之者)
(取其辛散也人欲死者吞之為氣散盡也世人誤以為寒不知其辛散之性似乎凉爾諸香皆屬陽豈有)
(香之至者而性反寒乎時珍曰古方眼科小兒科皆言龍腦辛凉能入心經故治目病驚風方多用之痘)
(瘡心熱血瘀倒黶者用引猪血直入心竅使毒氣宣散於外則血活痘發其說皆似是而實未當也目病)
(驚病痘病皆火病也火鬱則發之從治之法辛主發散故爾其氣先入肺𫝊於心痺能走能散使壅塞通)
(利則經絡條達而驚熱自平瘡毒能出用猪心血能引龍腦入心經非龍腦能入心也沈存中良方云痘)
(瘡周密盛則變黑者用生猪猪血一橡斗龍腦半分温酒和服潘氏云一女病發熱腰痛手足厥逆目加)
(昏悶形證極惡疑是痘候時暑月急取屠家敗血倍用龍腦和服得睡須臾一身瘡出而安若非此方則)
(横夭矣又宋文天祥賈似道皆服腦子求死不得惟廖瑩中以熱酒服數握九竅流血而死此非腦子有)
(毒乃熱酒引其辛香散溢經絡氣血沸亂而然爾)
附方(舊二新十二)目生膚翳(龍腦末一兩日點三五度聖濟總錄)目赤目
膜(龍腦雄雀屎各八分為末以人乳汁一合調成膏日日點之無有不騐聖惠方)頭目風
熱(上攻用龍腦末半兩南蓬砂末一兩頻㗜兩鼻御藥院方)頭腦疼痛(片腦一錢紙卷)
(作撚燒烟熏鼻吐出痰涎即愈夀域方)風熱㗋痺(燈心一錢黃蘖五分並燒存性白礬七分)
(煆過冰片腦三分為末每以一二分吹患處此陸一峯家傳絶妙方也瀕湖集簡方)鼻中息
肉(垂下者用片腦點之自入集簡方)傷寒舌出(過寸者梅花片腦半分為末摻之隨手即)
(愈堅洪邁夷志)中風牙噤(無門下藥者開關散揩之五月五日午時用龍腦天南星等分)
(為末每以一匙揩齒二三十遍其口自開)牙齒疼痛(梅花腦硃砂末各少許揩之立止集簡)
(方)痘瘡狂躁(心煩氣喘妄語或見鬼神瘡色赤未透者經騐方用龍腦一錢細研旋以猪心)
(血丸芡子大每服一丸紫草湯下少時心神便定得睡瘡發總微論用獖猪第二番血清半盞酒半杯)
(和勻入龍腦一分温服良久利下瘀血一二行瘡即紅活此治痘瘡黑黶候惡醫所不治者百發百中)
内外痔瘡(片腦一二分葱汁化搽之簡便方)酒皶鼻赤(腦子真酥頻搽普濟方)
夢漏口瘡(經絡中火邪夢漏恍惚口瘡烟燥龍腦三錢黃蘖三兩為末密丸梧子大每麥門冬)
(湯下十丸摘玄方)
子氣味辛温氣似龍腦主治下惡氣消食散脹滿香
人口(蘇恭)
附錄元慈勒(藏器曰出波斯國狀似龍腦香乃樹中脂也味甘平無毒主心病流血合金瘡)
(去腹内惡血血痢下血婦人帶下明目去翳障風淚弩肉)
樟腦(綱目)
釋名韶腦
集解(時珍曰樟腦出韶州漳州狀似龍腦白色如雪樟樹脂膏也胡演升鍊方云煎樟腦法用樟木)
(新者切片以井水浸三日三夜入鍋煎之柳木頻攪待汁減半柳上有白霜即濾去滓傾汁入瓦盆内經)
(宿自然結成塊也他處雖有樟木不解取腦又鍊樟腦法用銅盆以陳壁土為粉糝之却糝樟腦一重又)
(糝壁土如此四五重以薄荷安土上再用一盆覆之黃泥封固於火上𣢾𣢾炙之須以意度之不可太過)
(不及勿令走氣候冷取出則腦皆升於上盆如此升三兩次可充片腦也)
修治(時珍曰凡用每一兩以二盌合住濕紙糊口文武火燲之半時許取出冷定用又法每一兩用)
(黃連薄荷六錢白芷細辛四錢荆芥密蒙花二錢當歸槐花一錢以新土盌鋪杉木片於底安藥在上入)
(水半盞置腦於上再以一盌合住糊口安火煨之待水乾取開其腦自升於上以翎掃下形似松脂可入)
(風熱眼藥人亦多以亂片腦不可不辨)
氣味辛熱無毒主治通關竅利滯氣治中惡邪氣霍
亂心腹痛寒濕脚氣疥癬風瘙齲齒殺蟲辟蠧着鞵
中去脚氣(時珍)
𤼵明(時珍曰樟腦純陽與熖硝同性水中生火其焰益熾今丹爐及烟火家多用之辛熱香竄禀龍)
(火之氣去濕殺䖝此其所長故燒烟薰衣筐席簟能辟壁虱䖝蛀李石續博物志云脚弱病人用杉木為)
(桶濯足排樟腦於兩股間用帛綳定月餘甚妙王璽醫林集要方治脚氣腫痛用樟腦二兩烏頭三兩為)
(末醋糊丸彈子大每置一丸於足心踏之下以微火烘之衣被圍覆汗出如涎為效)
附方(新二)小兒秃瘡(韶腦一錢花椒二錢脂麻二兩為末以退猪湯洗後搽之簡便方)
牙齒蟲痛(普濟方用韶腦硃砂等分擦之神效核余居士選竒方用樟腦黃丹肥皂去皮等)
(分研勻蜜丸塞孔中)
阿魏(唐本草)校正(自草部移入此)
釋名阿虞(綱目)薰渠(唐本)哈昔泥(時珍曰夷人自稱曰阿此物極臭阿之所畏也)
(波斯國呼為阿虞天竺國呼為形虞湼槃經謂之央匱蒙古人謂之哈昔泥元時食用以和料其根名穩)
(展云淹羊肉甚香美功同阿魏見飲饍正要)
集解(恭曰阿魏生西番及崑崙苗葉根莖酷似白芷擣根汁日煎作餅者為上截根穿暴乾者為次)
(體性極臭而能止臭亦為竒物也又婆羅門云薰渠即是阿魏取根汁暴之如膠或載根日乾並極臭西)
(國持咒人禁食之常食用之云去臭氣戎人重此猶俗中貴胡椒巴人重負蠜也珣曰按廣志云生崑崙)
(國是木津液如桃膠狀其色黑者不堪其狀黃散者為上雲南長河中亦有如舶上來者滋味相似一般)
(只無黃色頌曰今惟廣州有之云是木膏液滴釀結成與蘇恭所說不同按叚成式酉陽雜爼云阿魏木)
(生波斯國及伽闍那國即北天竺也長八九尺皮色青黃三月生葉似鼠耳無花實其枝汁出如飴久乃堅凝)
(名阿魏摩伽陀僧言取其汁和米豆屑合釀而成其說與廣州所上者相近承曰阿魏合在木部今江浙人家)
(亦種之枝葉香氣皆同而差淡薄無汁膏爾時珍曰阿魏有草木二種草者出西域可晒可煎蘇恭所說是也)
(木者出南番取其脂汁李珣蘇頌陳承所說是也一統志所載有此二種云出火州及沙鹿海牙國者草高尺)
(許根株獨立枝葉如蓋臭氣逼人生取汁熬作膏名阿魏出三佛齊及暹羅國者樹不甚高土人納竹筒於樹)
(内脂滿其中冬月破筒取之或云其脂最毒人不敢近每采時以羊繫於樹下自遠射之脂之毒着羊羊斃即)
(為阿魏觀此則其有二種明矣蓋其樹低小如枸杞牡荆之類西南風土不同故或如草如木也繋羊射脂之)
(說俗亦相傳但無實據諺云黃芩無假阿魏無真以其多偽也劉純詩云阿魏無真却有真臭而止臭乃為珍)
(炳曰人多言煎蒜白為假者斆曰騐法有三第一以半銖安熟銅器中一宿至明沾阿魏處白如銀汞無)
(赤色第二將一銖置於五㪷草自然汁中一夜至明如鮮血色第三將一銖安於柚樹上樹立乾便是真)
(者凡用乳鉢研細熱酒器上滚過入藥)
氣味辛平無毒主治殺諸小蟲去臭氣破癥積下惡
氣除邪鬼蟲毒(唐本)治風邪鬼疰心腹中冷(李珣)𫝊尸冷
氣辟瘟治瘧主霍亂心腹痛腎氣瘟瘴禦一切蕈菜
毒(大明)解自死牛羊馬肉諸毒(汪機)消肉積(震亨)
發明(炳曰阿魏下細蟲極效時珍曰阿魏消肉積殺小蟲故能解毒辟邪治瘧痢疳勞尸注冷痛諸)
(證按王璆百一選方云䕫州潭遠病瘧半年故人竇藏叟授方用真阿魏好丹砂各一兩研勻米糊和丸)
(皂子大每空心人參湯化服一丸即愈世人治瘧惟用常山砒霜毒物多有所損此方平易人所不知草)
(忩周密云此方治瘧以無根水下治痢以黃連木香湯下瘧痢亦多起於積滯故爾)
附方(新十)辟鬼除邪(阿魏棗許為末以牛乳或肉汁煎五六沸服之至暮以乳服安息香)
(棗許久者不過十日忌一切菜孫侍郎用之有效唐崔行功纂要)惡疰腹痛(不可忍者阿魏)
(末熱酒服一二錢立止永類鈐方)尸疰中惡(近死尸惡氣入腹終身不愈用阿魏三兩每用)
(二錢拌麫褁作餛飩十餘枚煑熟食之日三服至三七日永除忌五辛油物聖惠方)㿗疝疼
痛(敗精惡血結在隂囊所致用阿魏二兩醋和蕎麥麫作餅褁之煨熟大檳榔二枚鑽孔溶乳香填滿)
(亦以蕎麫褁之煨熟入硇砂末一錢赤芍藥末一兩糊丸梧子大每食前酒下三十丸危氏得效方)
小兒盤腸(内弔腹痛不止用阿魏為末大蒜半瓣炮熟研爛和丸麻子大每艾湯服五丸總)
(微論)脾積結塊(鷄子五箇阿魏五分黃蠟一兩同煎化分作十服每空心細嚼流水送下諸物)
(不忌腹痛無妨十日後大便下血乃積化也保夀堂經騐方)痞塊有積(阿魏五錢五靈脂炒)
(烟盡五錢為末以黃雄狗膽汁和丸黍米大空心唾津送下三十丸忌羊肉醋麫扶夀精方)五噎
膈氣(方同上)痎瘧寒熱(阿魏臙脂各一豆大研勻以蒜膏和覆虎口上男左女右聖)
(濟總錄)牙齒蟲痛(阿魏臭黃等分為末糊丸綠豆大每綿褁一丸隨左右插入耳中立效)
(聖惠方)
盧會(宋開寶)校正(自草部移入此)
釋名奴會(開寶)訥會(拾遺)象膽(時珍曰名義未詳藏器曰俗呼為象膽以其味苦如膽也)
集解(珣曰盧會生波斯國狀似黑餳乃樹脂也頌曰今惟廣州有來者其木生山野中滴脂淚而成)
(采之不拘時月時珍曰盧會原在草部藥譜及圖經所狀皆言是木脂而一統志云瓜哇三佛齊諸國所)
(出者乃草屬狀如鱟尾采之以玉器搗成膏與前說不同何哉豈亦木質草形乎)
氣味苦寒無毒主治熱風煩悶胸膈間熱氣明目鎮
心小兒癲癎驚風療五疳殺三蟲及痔病瘡瘻解巴
豆毒(開寶)主小兒諸疳熱(李珣)單用殺疳蚘吹鼻殺腦疳
除鼻癢(甄權)研末傅䘌齒甚妙治濕癬出黃汁(蘇頌)
發明(時珍曰盧會乃厥隂經藥也其功專於殺蟲清熱已上諸病皆熱與蟲所生故也頌曰唐劉禹)
(錫傳信方云予少年曾患癬初在頸頂間後延上左耳遂成濕瘡浸滛用斑蝥狗膽桃根諸藥徒令蜇蠚)
(其瘡轉盛偶於楚州賣藥人教用盧會一兩炙甘草半兩研末先以温漿水洗癬拭淨傅之立乾便瘥真)
(神竒也)
附方(新一)小兒脾疳(盧會使君子等分為末每米飲服一二錢衛生易簡方)
胡桐淚(唐本草)校正(自草部移入此)
釋名胡桐鹼(綱目)胡桐律(珣曰胡桐淚是胡桐樹脂也故名淚作律字者非也律淚)
(聲訛爾時珍曰西域傳云車師國多胡桐顔師古注云胡桐似桐不似桑故名胡桐蟲食其樹而汁出下)
(流者俗名胡桐淚言似眼淚也其入土石成塊如&KR1214;鹼者為梧桐鹼音减或云律當作瀝非訛也猶松脂)
(名瀝青之義亦通)
集解(恭曰胡桐淚出肅州以西平澤及山谷中形似黃礬而堅實有夾爛木者云是胡桐樹脂淪入)
(土石鹼&KR1214;地者其樹高大皮葉似白楊青桐桑輩故名胡桐木堪器用保昇曰凉州以西有之初生似柳)
(大則似桑桐其津下入地與土石相染狀如薑石極鹹苦得水便消若礬石消石之類冬月采之大明曰)
(此有二般木律不中入藥惟用石律石上采之形如小石片子黃土色者為上頌曰今西番亦有商人貨)
(之時珍曰木淚乃樹脂流出者其狀如膏油石淚乃脂入土石間者其狀成塊以其得鹵斥之氣故入藥)
(為勝)
氣味鹹苦大寒無毒(恭曰伏砒石可為金銀銲藥)主治大毒熱心
腹煩滿水和服之取吐牛馬急黃黑汗水研三二兩
灌之立瘥(唐本)主風蟲牙齒痛殺火毒麫毒(大明)風疳䘌
齒骨瘤風勞能軟一切骨多服令人吐(李珣)瘰癧非此
不能除(元素)咽喉腫痛水磨掃之取涎(時珍)
發明(頌曰古方稀用今治口瘡者多用為最要之物時珍曰石淚入地受鹵氣故其性寒能除熱其)
(味鹹能入骨堅軟)
附方(新六)濕熱牙痛(喜吸風胡桐淚入麝香摻之)牙痛出血(胡桐淚半兩研)
(末夜夜貼之或入麝香少許聖惠方)走馬牙疳(胡桐鹼黃丹等分為末摻之醫林集要)
牙疳宣露(膿血臭氣者胡桐淚一兩枸杞根一兩每用五錢煎水熱漱又方胡桐淚葶藶等)
(分研摻聖惠方)牙齒蠧黑(乃腎虚也胡桐淚一兩丹砂半兩麝香一分為末摻之聖濟)
(總錄)
返魂香(海藥)
集解(珣曰按漢書云武帝時西國進返魂香内傳云西域國屬州有返魂樹狀如楓柏花葉香聞百)
(里采其實於釡中水煑取汁鍊之如漆乃香成也其名有六曰返魂驚精回生振靈馬精却死凡有疫死)
(者燒豆許薰之再活故曰返魂時珍曰張華博物志云武帝時西域月氏國度弱水貢此香三枚大如燕)
(卵黑如桑椹值長安大疫西使請燒一枚辟之官中病者聞之即起香聞百里數日不歇疫死未三日者)
(薰之皆活乃返生神藥也此說雖涉詭怪然理外之事容或有之未可便指為謬也)
附錄兜木香(藏器曰漢武故事云西王母降燒兜木香末乃兜渠國所進如大豆塗宫門香)
(聞百里關中大疫死者相枕聞此香疫皆止死者皆起此乃靈香非常物也)
本草綱目卷三十四
