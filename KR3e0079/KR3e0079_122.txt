本草綱目卷五十二
明李時珍撰
人之一(凡三十五種内附二種)
髮髲(音被本經)
釋名總(音總甄權)髲髢(音剃亦作鬄曰李當之曰髮髲是童男髮弘景不知髮髲審是何)
(物髲字書記所無或作蒜字今人呼斑髮為蒜髮書家亦呼亂髮為鬈恐即鬈也童男之理或未全明恭)
(曰此髮髲根也年久者用之神效字書無髮字即髮字誤矣既有亂髮則髮髲去病用陳久者如船如敗)
(天翁蒲席皆此例也甄立言本草作總總赤髮也鬈乃髮美貎有聲無質陶說非矣宗奭曰髮髲亂髮自)
(是兩等髮髲味苦即陳舊經年歲者加橘皮半夏取陳者入藥更良之義今人謂之頭髲其亂髮條中自)
(無用髲之義二義甚明不必過搜索也時珍曰髮髲乃剪髢下髮也亂髮乃梳櫛下髮也按許慎說文云)
(大人曰髠小兒曰髢顧野王玉篇云髲鬄也鬄髮髲也二說甚明古者刑人鬄髮婦人以之被髻故謂之)
(髮髲周禮云王后夫人之服有以髮髢為首餙者是矣又詩云鬒髮如雲不屑髢也甄權所謂髮總雷斆所謂)
(二十男子項心剪下髮者得之矣李當之以為童男髮陶弘景以為鬈髮蘇恭以為髮根宗奭以為陳髮者並)
(誤且顧野王在蘇恭之前恭不知玉篇有髲字亦欠考毛萇詩傳云被之僮僮被首餙也編髮為之即此髲也)
修治(斆曰髮髲是男子二十已來無疾患顏貎紅白於項心剪下髮者入丸藥膏中用先以苦參水)
(浸一宿漉出入瓶子以火煆赤放冷研用時珍曰今人以皂莢水洗淨晒乾入礶固濟煆存性用亦良)
氣味苦温無毒(别錄小寒)主治五癃關格不通利小便水
道療小兒驚大人痓仍自還神化(本經)合雞子黃煎之
消為水療小兒驚熱百病(别錄)止血悶血運金瘡傷風
血痢入藥燒存性用煎膏長肉消瘀血(大明)
發明(韓保昇曰本經云自還神化李當之云神化之事未見别方按異苑云人髮變為鱓魚神化之)
(異應此者也又藏器曰生人髮掛果樹上烏鳥不敢來食其實又人逃走取其髮於緯車上却轉之則迷)
(亂不知所適此皆神化時珍曰髮者血之餘埋之土中千年不朽煎之至枯復有液出誤食入腹變為癥)
(蟲煆治服餌令髮不白此正神化之應驗也)
附方(舊二新四)石淋痛澀(髮髲燒存性研末每服用一錢井水服之肘后方)傷寒
黃病(髮髲燒研水服一寸七日三傷寒類要)胎衣不下(亂髮頭髮撩結口中真人方)
小兒客忤(因見生人所致取來人𩕄上髮十莖斷兒衣帶少許合燒研末和乳飲兒即愈千)
(金方)急肚疼病(用本人頭髮三十根燒過酒服即以水調芥子末封在臍内大汗如雨即安)
(談埜翁方)瘭癌惡瘡(生髮灰米湯服二錢外以生髮灰三分皂莢刺灰二分白芨一分為末乾)
(掺或以豬胆汁調直指方)
亂髮(别錄)
釋名血餘(綱目)人退(時珍曰頭上曰髮屬足少隂陽明耳前曰鬢屬手足少陽目上曰眉)
(屬手足陽明唇上曰髭屬手陽明頦下曰鬚屬足少陰陽明兩頰曰髯屬足少陽其經氣血盛則美而長)
(氣多血少則美而短氣少血多則少而惡氣血俱少則其處不生氣血俱熱則黃而赤氣血俱衰則白而)
(落素問云腎之華在髮王冰註云腎主髓腦者髓之海髮者腦之華腦减則髮素滑壽註云水出高原故)
(腎華在髮髮者血之餘血者水之類也今方家呼髮為血餘盖本此義也龍木論謂之人退焉葉世傑草)
(木子云精之榮以鬚氣之榮以眉血之榮以髮類苑云髮屬心稟火氣而上生鬚屬腎稟水氣而下生眉)
(屬肝稟木氣而側生故男子腎氣外行而有鬚女子宦人則無鬚而眉髮不異也說雖不同亦各有理終)
(不若分經者為的劉安君云欲髮不落梳頭滿千遍又云髮宜多梳齒宜數叩皆攝精益腦之理爾又崑)
(齋吳玉有白髮辨言髮之白雖有遲早老少皆不係壽之修短由祖傳及隨事感應而已援引古今為証)
(亦自有理文多不錄)
氣味苦微温無毒主治欬𠻳五淋大小便不通小兒
驚癎止血鼻衂燒灰吹之立已(别錄)燒灰療轉胞小便
不通赤白痢哽噎癰腫狐尿刺尸疰疔腫骨疽雜瘡
(蘇恭)消瘀血補隂甚捷(震亨)
發明(時珍曰髮乃血餘故能治血病補隂療驚癎去心竅之血劉君安以已髮合頭垢等分燒存性)
(每服豆許三丸名曰還精丹令頭不白又老唐方亦用自己亂髮洗淨每一兩入川椒五十粒泥固入瓶)
(煆黑研末每空心酒服一錢令髮長黑此皆補隂之驗也用椒者取其下逹爾弘景曰俗中嫗母為小)
(兒作雞子煎用其父梳頭亂髮雜雞子黃熬良久得汁與兒服去痰熱療百病)
附方(舊十六新二十四)孩子熱瘡(亂髮一團如梨子大鷄子黃十箇煮熟同干銚子内)
(熬至甚乾始有液出旋置盞中液盡為度用傅瘡上即以苦参粉粉之神妙詳見雞子黃下劉禹錫傳)
(信方)小兒斑疹(髮灰飲服三錢子母秘錄)小兒斷臍(即用清油調髮灰傅之不)
(可傷水臍濕不乾亦傅之)小兒重舌(欲死者以亂髮灰半錢調傅舌下不住用之簡要濟衆)
小兒燕口(兩角生瘡髮灰三錢飲汁服子母秘錄)小兒吻瘡(髮灰和豬脂塗之)
(聖惠方)小兒驚啼(亂油髮燒研乳汁或酒服少許良千金)鼻血眩冐(欲死者亂)
(髮燒研水服方寸匕仍吹之梅師方)鼻血不止(血餘燒灰吹之立止永不發男用母髮女)
(用父髮香聖惠用亂髮灰一錢人中白五分麝少許為末㗜鼻名三竒散)肺疽吐血(髮灰)
(一錢米醋二合白湯一琖調服三因方)欬嗽有血(小兒胎髮灰入麝香少許酒下每箇作一)
(服男用女女用男朱氏集騐)齒縫出血(頭髮切入銚内炒存性研掺之華佗中藏經)肌
膚出血(胎髮燒灰傅之即止或吹入鼻中證治要訣)諸竅出血(頭髮敗㯶陳蓮蓬並)
(燒灰等分每服三錢木香湯下聖惠方)上下諸血(或吐血或心衂或内崩或舌上出血如簮)
(孔或鼻衂或小便出血並用亂髮灰水服方寸匕一日三服聖濟)無故遺血(亂髮及爪甲燒)
(灰酒服方寸匕千金方)小便尿血(髮灰二錢醋湯服永類方)血淋苦痛(亂髮)
(燒存性二錢入麝少許米飲服聖惠方)大便瀉血(血餘半兩燒灰雞冠花栢葉各一兩為末)
(卧時酒服二錢來早以温酒一盞投之一服見效普濟)胎産便血(髮灰每飲服二錢昝殷)
(産寶)女人漏血(亂髮洗淨燒研空心温酒服一錢婦人良方)月水不通(童男童女)
(髮各三兩燒灰斑蝥二十一枚糯米炒黃麝香一錢為末每服一錢食前熱薑酒下普濟方)婦人
隂吹(胃氣下泄隂吹而正喧此穀氣之實也宜豬膏髮煎導之用豬膏半斤亂髮鷄子大三枚和煎)
(髮消藥成矣分再服病從小便中出也張仲景方)女勞黃疸(因大熱大勞交接後入水所致)
(身目俱黃發熱惡寒小腹滿急小便難用膏髮煎治之即上方肘后方)黃疸尿赤(亂髮灰水)
(服一錢日三次秘方也肘后)大小便閉(亂髮灰三指撮拔半升水服姚氏)乾霍亂
病(脹滿煩躁亂髮一團燒灰塩湯二升和服取吐十便良方)尸疰中惡(子母秘錄用亂)
(髮如鷄子大燒研水服梧一方用亂髮灰半兩杏仁半兩去皮尖研煉蜜丸子大每温酒日下二三十)
(丸)破傷中風(亂髮如鷄子大無油器中熬焦黑研以好酒一盞沃之入何首烏末二錢灌之)
(少頃再灌本草衍義)沐髮中風(方同上)令髮長黑(亂髮洗晒油煎焦枯研末擦髮)
(良惠聖)擦落耳鼻(頭髮瓶盛泥固煆過研末以擦落耳鼻乘熱蘸髮灰綴定軟帛縳住勿令)
(動自生合也經騐良方)聤耳出濃(亂髮裹杏仁末塞之聖惠方)吞髮在咽(取自)
(己亂髮燒灰水服一錢延齡至寶方)&KR0008;蚣螫咬(頭髮燒烟熏之)疔腫惡瘡(亂髮)
(鼠屎等分燒灰針入瘡内大良聖惠方)瘡口不合(亂髮露蜂房蛇蜕皮各燒存性一錢用温)
(酒食前調服神妙蘇沈良方)下疳濕瘡(髮灰一錢棗核七箇燒研洗貼心鑑)大風
癘瘡(用新竹筒十箇内裝黑豆一層頭髮一層至滿以稻穅火盆内煨之候汁滴出以盞接承翎埽)
(瘡上數日即愈亦治諸瘡邵真人經騐方)
頭垢(别錄)
釋名梳上者名百齒霜(弘景曰術云頭垢浮針以肥膩故耳今當用悦澤人者其)
(垢可丸也)
氣味鹹苦温有毒
主治淋閉不通(别錄)療噎疾酸漿煎膏用之立愈又治
勞復(弘景)中蠱毒蕈毒米飲或酒化下並取吐為度(大明)
附方(舊九新十五)天行勞復(含頭垢棗核大一枚良類要)預防勞復(傷寒)
(初愈欲令不勞復者頭垢燒研水丸梧子大飲服一丸外臺秘要)頭身俱痛(煩悶者頭垢豆)
(許水服囊盛蒸豆熨之肘后)小兒霍亂(梳垢水服少許)小兒哭疰(方同上)百
邪鬼魅(方同上並千金)婦人吹乳(百齒霜以無根水丸梧子大每服三丸食後屋上倒)
(流水下隨左右暖卧取汁甚效或以胡椒七粒同百齒霜和丸熱酒下得汗立愈衛生寶鑑)婦人
乳癤(酒下梳垢五丸即退消)婦人足瘡(經年不愈名裙風瘡用男子頭垢桐油調作隔)
(紙膏帖之並簡便)臁脛生瘡(頭垢枯礬研勻豬膽調傅壽域方)下疳濕瘡(蠶繭)
(盛頭垢再以一繭合定煆紅出火毒研搽楊氏)小兒緊唇(頭垢塗之肘后方)菜毒
脯毒(凡野菜諸脯肉馬肝馬肉毒以頭垢棗核大含之嚥汁能起死人或白湯下亦可小品方)
自死肉毒(故頭巾中垢一錢熱水服取吐)猘犬毒人(頭垢蝟皮等分燒灰水服一杯)
(口噤者灌之瘡犬咬人瘡重發者以頭垢少許納中用熱牛屎封之)諸蛇毒人(梳垢一團)
(尿和傅上仍炙梳出汗熨之並千金方)蜈蚣螫人(頭垢苦参末酒調傅之篋中)蜂蠆
螫人(頭垢封之)蟲蟻螫人(同上簡並集)竹木刺肉(不出頭垢塗之即出劉)
(涓子)飛絲入目(頭上白屑少許揩之即出物類相感志)赤目腫痛(頭垢一芥子納)
(入取淚摘玄方)噫吐酸漿(漿水煎頭垢豆許服一杯效普濟方)
耳塞(日華)
釋名耳垢(綱目)腦膏(日華)泥丸脂(時珍曰修真指南云腎氣從脾右畔上入於耳)
(化為耳塞耳者腎之竅也腎氣通則無塞塞則氣不通故謂之塞)
氣味鹹苦温有毒
主治顛狂鬼神及嗜酒(大明)蛇蟲蜈蚣螫者塗之良(時珍)
附方(新六)蛇蟲螫傷(人耳垢蚯蚓屎和塗出盡黃水立愈壽域方)破傷中風
(用病人耳中膜并刮爪甲上末唾調塗瘡口立效儒門事親方)抓瘡傷水(腫痛難忍者以)
(耳垢封之一夕水盡出而愈鄭師甫云予常病此一丐傳此方)疔疽惡瘡(生人腦即耳塞也鹽)
(泥等分研勻以蒲公英汁和作小餅封之大有效聖惠)一切目疾(耳塞晒乾每以粟許夜夜)
(點之方聖惠)小兒夜啼(驚熱用人耳塞石蓮心人参各五分乳香二分燈花一字丹砂一分)
(為末每薄荷湯下五分普濟)
膝頭垢(綱目)
主治唇緊瘡以綿裹燒研傅之(外臺)
爪甲(綱目)
釋名筋退(時珍曰爪甲者筋之餘膽之外候也靈樞經云用應爪爪厚色黃者膽厚爪薄色紅)
(者膽薄爪堅色青者膽急爪耎色赤者膽緩爪直色白者膽直爪惡色黑者膽結)
氣味甘鹹無毒
主治鼻衂細刮㗜之立愈衆人甲亦可(宗奭)催生下胞
衣利小便治尿血及隂陽易病破傷中風去目瞖(時珍)
懷妊婦人爪甲取末點目去瞖障(藏器)
附方(舊三十新二十)斬三尸法(太上玄科云常以庚辰日去手爪甲午日去足爪每年七)
(月十六日將爪甲燒灰和水服之三尸九蟲皆滅名曰斬三尸一云甲寅日三尸遊兩手剪去手爪甲)
(甲午日三尸遊兩足剪去足爪甲)消除脚氣(每寅日割手足甲少侵肉去脚氣外臺秘要)
破傷中風(手足十指甲香油炒研熱酒調呷服之汁出便好普濟治破傷風手足顫掉搐搖)
(不已用人手足指甲燒存性六錢薑制南星獨活丹砂各二錢為末分作二服酒下立效)隂陽易
病(用手足爪甲二十片中衣襠一片燒灰分三服温酒下男用女女用男)小兒腹脹(父母)
(指爪甲燒𫝊乳上飲之千金)小便轉胞(自取爪甲燒灰水服)男女淋疾(同上並)
(肘后)小便尿血(人指甲半錢頭髮一錢半燒研末每服一錢空心温酒下聖濟錄)妊婦
尿血(取夫指甲燒灰酒服千金方)胞衣不下(取本婦手足爪甲燒灰酒服即令有力婦)
(人抱起將竹筒於胷前趕下聖惠)諸痔腫痛(蠶繭内入男子指甲令滿外用童子頂髮纏裹)
(燒存性研末蜜調傅之仍日日吞牛膽制過槐子甚效萬表積善堂方)針刺入肉(凡針折入)
(肉及竹木刺者刮人指甲末用酸棗擣爛塗之次日定出聖惠方)飛絲入目(刮爪甲末同津)
(液點之其絲自聚拔出也危氏得效方)物入目中(左手爪甲刀刮屑末燈草蘸點瞖上三次)
(即出也)癍痘生瞖一切目疾(並以木賊擦取爪甲末同朱砂末等分研勻以)
(露水搜丸芥子大每以一粒點入目内聖惠)目花生瞖(刀刮爪甲細末和乳點之集簡方)
目生珠管(手爪甲燒灰貝齒燒灰龍骨各半兩為末日點三四次聖惠方)積年瀉
血(百藥不效用人指甲炒焦麝香各二錢半乾薑炮三兩白礬枯過敗皮巾燒灰各一兩為末每粥飲)
(一錢日二服聖濟總錄)鼻出衂血(刀刮指甲細末吹之即止試騐簡便方)
牙齒(日華)
釋名(時珍曰兩旁曰牙當中曰齒腎主骨齒者骨之餘也女子七月齒生七歲齒齔三七腎氣平而)
(真牙生七七腎氣衰齒稿髮素男子八月齒生八歲齒齠三八腎氣平而真牙生五八腎氣衰齒稿髮墮)
(錢乙云小兒變蒸蜕齒如花之易苖不及三十六齒者由蒸之不及其數也)
氣味甘鹹熱有毒主治除勞治瘧蠱毒氣入藥燒用
(藏器)治乳癰未潰痘瘡倒黶(時珍)
發明(時珍曰近世用人牙治痘瘡䧟伏稱為神品然一㮣用之貽害不淺夫齒者腎之標骨之餘也)
(痘瘡則毒自腎出方長之際外為風寒穢氣所冐腠理閉塞血澁不行毒不能出或變黑倒黶宜用此物)
(以酒麝逹之竄入腎經發出毒氣使熱令復行而瘡自紅活盖劫劑也若伏毒在心昏冐不省人事及氣)
(虚色白痒塌不能作膿熱疿紫泡之證止宜觧毒補虛苟誤用此則欝悶聲啞反成不救可不慎哉高武)
(痘疹管見云左仲恕言變黑歸腎者宜用人牙散夫既歸腎矣人牙豈能復治之乎)
附方(舊一新七)痘瘡倒黶(錢氏小兒方用人牙燒存性入麝香少許温酒服半錢聞人)
(規痘疹論云人牙散治痘瘡方出風寒外襲或變黑或青紫此倒黶也宜温肌發散使熱氣復行而斑自)
(出用人齒脫落者不拘多少瓦罐固濟煆過出火毒研末出不快而黑䧟者獖豬血調下一錢因服凉藥)
(血澀倒䧟者入麝香温酒服之其效如神水無價散用人牙貓牙豬牙犬牙等分火煆研末蜜調服一)
(字)乳癰未潰(人牙齒燒研酥調貼之肘後方)五般聤耳(出膿血水人牙燒存)
(性麝香少許為末吹之名佛牙散普濟方)漏瘡惡瘡(乾水生肌用人牙灰油髮灰雄鷄肉)
(金灰各等分為末入麝香輕粉少許油調傅之直指方)隂疽不發(頭凹況黯不疼無熱服内)
(補散不起必用人牙煆過穿山甲炙各一分為末分作兩服用當歸麻黃煎酒下外以薑汁和麵傅之)
(又方川烏頭硫黃人牙煆過為末酒服亦妙楊仁齋直指方)
人屎(别錄)附人中黃
釋名人糞(别錄)大便(時珍曰屎糞乃糟粕所化故字從米會意也)
氣味苦寒無毒主治時行大熱狂走解諸毒𢷬末沸
湯沃服之(别錄)傷寒熱毒水漬飲之彌善新者封丁腫
一日根爛(蘇恭)骨蒸勞復癰腫發背瘡漏痘瘡不起(時珍)
糞清釋名黃龍湯(弘景)還元水(菽園記)人中黃(弘景曰近城市人以)
(空罌塞口納糞中積年得汁甚黑而苦名為黃龍湯療瘟病垂死者皆瘥大明曰臘月截淡竹去青皮浸)
(渗取汁治天行熱疾中毒名糞清浸皂莢甘蔗治天行熱疾名人中黃震亨曰人中黃以竹筒入甘草末)
(於内竹木塞兩頭冬月浸糞缸中立春取出懸風處隂乾破竹取草晒乾用汪機曰用粽皮綿紙上鋪黃)
(土澆糞汁淋土上濾取清汁入新甕内椀覆定埋土中一年取出清若泉水全無穢氣年久者彌佳比竹)
(筒渗法更妙)主治天行熱狂熱疾中毒蕈毒惡瘡(大明)熱毒
濕毒大解五臓實熱飯和作丸清痰消食積降隂火
(震亨)
附方(舊十三新二十)勞復食復(人屎燒灰酒服方寸匕千金方)熱病發狂
(奔走似癲如見鬼神久不得汗及不知人事者以人中黃入大礶内以泥固濟煆半日去火毒研末新汲)
(水服三錢未退再服斗門方)大熱狂渴(乾陳人屎為末於隂地淨黃土中作五六寸小坑將)
(末三兩匙於坑中以新汲水調勻良久澄清細細與飲即觧世俗謂之地清寇宗奭衍義)勞極
骨蒸(亦名伏運傳尸此方甚騐用人屎小便各一升新粟米飯五升六月六日麴半餅以缾盛封密)
(室中二七日並消亦無惡氣每旦服一合午再服之神效張文仲備急方)骨蒸熱勞(取人)
(屎乾者燒令外黑納水中澄清每旦服一小升薄晚服童便一小升以瘥為度既常服可就作坑燒屎三)
(升夜以水三升漬之稍稍减服此方神妙非其人莫浪傳之外臺秘要)嘔血吐痰(心煩骨蒸)
(者人中黃為末每服三錢茜根汁竹瀝姜汁和勻服之丹溪心法)鼻衂不止(人屎尖燒灰水)
(服一二錢并吹鼻中千金方)噎膈反胃(諸藥不效真阿魏一錢野外乾人屎三錢為末五更)
(以薑片蘸食能起死人乃趙王囦方也永類鈐方)噎食不下(人屎入蘿蔔内火煆三炷香取)
(研每服三分黃酒下三服效海上名方)痘瘡不起(儒門事親治痘瘡倒黶及灰白下䧟用童)
(子糞乾者新瓦煆過每一兩入龍腦一分研勻每服半錢至一錢蜜水調下四靈無價散治痘瘡黑䧟)
(腹脹危篤者此為劫劑用人糞猫糞豬糞犬糞等分臘月初旬收埋高燥黃土窖内至臘八日取出炒罐)
(盛之塩泥固濟炭火煆令烟盡為度取出為末入麝香少許研勻瓷器密封收之一歲一字二歲半錢三)
(歲一錢蜜水調下湏更瘡起此乃以毒攻毒用火化者從治之義也)發背欲死(燒屎灰醋和傅)
(之乾即易肘后方)一切癰腫(未潰用乾人屎末麝香各半錢研勻以豆大津調貼頭外以醋)
(麵作錢護之膿潰去藥宗奭衍義)丁腫初起(刮破以熱屎尖傅之乾即易不過十五遍即根)
(出立瘥千金)五色丹毒(黃龍湯飲二合并塗之良千金方)九漏有蟲(乾人屎乾)
(牛屎隔綿貼之蟲聞其氣即出若痒則易之蟲盡乃止千金)疳蝕口鼻(唇頰穿者綿裹人屎)
(貼之必有蟲出十便良方)小兒唇緊(人屎灰傅之崔知悌方)小兒隂瘡(人屎)
(灰傅之要外臺秘)産後隂脫(人屎炒赤為末酒服方寸匕日二服千金方)鬼䑛頭
瘡(取小兒糞和臘豬脂𫝊之千金方)金瘡腸出(乾人屎末粉之即入千金方)鍼瘡
血出(不止用人屎燒研傅之千金方)馬血入瘡(腫痛用人糞一鷄子大服之并塗之)
(金千方)毒蛇咬螫(人屎厚封之即消千金)蠱毒百毒(及諸熱毒時氣熱病口鼻)
(出血用人屎尖七枚燒灰水調頓服温覆取汗即愈勿輕此方神騐者也外臺秘要)諸毒卒
惡(熱悶欲死者新糞汁水和服或乾者燒末漬汁飲名破棺湯蘇恭)解藥箭毒(毒箭有三)
(種交廣夷人用焦銅作箭鏃嶺北諸處以蛇毒螫物汁著筒中潰箭鏃此二種纔傷皮肉便洪膿沸爛而)
(死若中之便飲汁并塗之惟此最妙又一種用射菵煎塗箭鏃亦宜此方姚僧坦集騐方)野葛
芋毒山中毒菌(欲死者並飲糞汁一升即活肘后方)漏肉脯毒(人屎)
(燒灰酒服方寸匕肘后方)惡犬咬傷(左盤龍即人屎也厚封之數日即愈藺氏經騐方)
心腹急痛(欲死用人屎同蜜擂勻新汲水化下生生編)
小兒胎屎(綱目)
主治惡瘡食&KR0146;肉除面印字一月即瘥(藏器)治小兒鬼
䑛頭燒灰和臘豬脂塗之(時珍)
人尿(奴弔切亦作溺别錄)
釋名溲(素問)小便(素問)輪廻酒(綱目)還元湯(時珍曰尿從尸从水會意也方)
(家謂之輪廻酒還元湯隠語也飲入於胃遊溢精氣上輪於脾脾氣散精上歸於肺通調水道下輸膀胱)
(水道者闌門也主分泌水穀糟粕入於大腸水汁渗入膀胱膀胱者州都之官津液之府氣化則能出矣)
(陰陽應象論云清陽為天濁隂為地地氣上為雲天氣下為雨故清陽出上竅濁隂出下竅)
氣味鹹寒無毒主治寒熱頭痛温氣童男者尤良(别錄)
主久𠻳上氣失聲及癥積滿腹(蘇恭)明目益聲潤肌膚
利大腸推陳致新去欬嗽肺痿鬼氣痓病停久者服
之佳恐冷則和熱湯服(藏器)止勞渴潤心肺療血悶熱
狂撲損瘀血在内運絶止吐血鼻衂皮膚皴裂難産
胎衣不下蛇犬咬(大明)滋隂降火甚速(震亨)殺蟲解毒療
瘧中暍(時珍)
發明(弘景曰若人初得頭痛直飲人尿數升亦多愈合葱豉作湯服彌佳宗奭曰人溺湏童子者佳)
(産後温飲一杯壓下敗血惡物有飲過七日者過多恐久遠血臟寒令人發帶病人亦不覺若氣血虚無)
(熱者尤不宜多服此物性寒故熱勞方中用之震亨曰小便降火甚速常見一老婦年逾八十貎似四十)
(詢其故常有惡病人教服人尿四十餘年矣且老徤無他病而何謂之性寒不宜多服耶凡隂虚火動熱)
(蒸如燎服藥無益者非小便不能除時珍曰小便性温不寒飲之入胃隨脾之氣上歸於肺下通水道而)
(入膀胱乃其舊路也故能治肺病引火下行凡人精氣清者為血濁者為氣濁之清者為津液清之濁者)
(為小便小便與血同類也故其味鹹而走血治諸血病也按褚澄遺書云人喉有竅則欬血殺人喉不停)
(物毫髮必欬血既渗入愈渗愈欬愈欬愈㵕惟飲溲溺則百不一死若服寒凉則百不一生又吳球諸証)
(辨疑云諸虛吐衂咯血湏用童子小便其效甚速盖溲溺滋隂降火消瘀血止吐衂諸血但取十二歲以)
(下童子絶其烹炮鹹酸多與米飲以助水道每用一盞入薑汁或韭汁二三點徐徐服之日進二三服寒)
(天則重湯温服久自有效也又成無已云傷寒少隂證下利不止厥逆無脉乾嘔欲飲水者加人尿豬膽)
(汁鹹苦寒物於白通湯薑附藥中其氣相從可去格拒之患也)
附方(舊七新三十八)頭痛至極(童便一盞豉心半合同煎至五分温服聖濟總錄)熱
病咽痛(童便三合含之即止聖惠方)骨蒸發熱(三歲童便五升煎取一升以蜜三匙)
(和之每服二碗半日更服此後常取自己小便服之輕者二十日重者五十日瘥二十日後當有蟲如蚰)
(蜒在身常出十步内聞病人小便臭者瘥也台州月仙觀道士張病此自服神騐孟詵必效)男婦
怯証(男用童女便女用童男便斬頭去尾日進二次乾燒餅壓之月餘全愈聖惠)久嗽涕
唾(肺痿時時寒熱頰赤氣急用童便去頭尾少許五合取大粉甘草一寸四破浸之露一夜去甘草平)
(旦頓服或入甘草末一錢同服亦可一日一劑童子忌食五辛熱物姚僧坦集騐)肺痿欬嗽
鬼氣疰病(停叉臭溺日日温服之集騐方)吐血鼻洪(人溺薑汁和勻服一)
(升子日華)齒縫衂血(童便温熱含之立止聖惠方)消渴重者(衆人溺坑中水)
(取一盞服之勿令病人知三度瘥聖惠方)癥積滿腹(諸藥不瘥者人溺一服一升下血片)
(塊二十日即出也蘇恭本草)絞腸沙痛(童子小便服之即止聖惠方)卒然腹痛
(令人騎其腹溺臍中肘后方)下痢休息(杏仁去皮麫炒研以猪肝一具切片水洗血淨置淨)
(鍋中一重肝一重杏仁鋪盡以童便二升同煎乾放冷任意食之聖惠方)瘧疾渴甚(童便)
(和蜜煎沸頓服簡便方)瘴癘諸瘧(無問新久童便一升入白蜜二匙攪去白沫頓服取吐碧)
(綠痰出為妙若不然終不除也聖惠)中暍昏悶(夏月人在途中熱死急移隂處就掬道上)
(熱土擁臍上作窩令人溺滿暖氣透臍即甦乃服地漿蒜水等藥林億云此法出自張仲景其意殊絶)
(非常情所能及本草所能關實救急之大術也盖臍乃命蒂暑暍傷氣温臍所以接其元氣之意)中
惡不醒(令人尿其面上即甦此扁鵲法也肘后方)三十年癎一切氣
塊宿冷惡病(苦参二斤童子小便一斗二升煎取六升和糯米及麵如常法作酒服但)
(腹中諸疾皆治酒放二三年不壞多作救人神效聖惠)金瘡中風(自己小便日洗二三次不)
(妨入水聖惠)金瘡血出(不止飲人尿五升千金方)打傷瘀血(攻心者人尿煎)
(服一升日服蘇恭本草)折傷跌撲(童便入少酒飲之推陳致新其功甚大薛已云予在居)
(庸見覆車被傷七人仆地呻吟俱令嚾此皆得無事凡一切傷損不問壯弱及有無瘀血俱宜服此若脇)
(脹或作痛或發熱煩燥口渴惟服此一甌勝似他藥他藥雖效恐無瘀血反致誤人童便不動臟腑不傷)
(氣血萬無一失軍中多用此屢試有騐外科發揮)杖瘡腫毒(服童便良千金方)火燒
悶絶(不省人事者新尿頓服二三升良千金方)刺在肉中(温小便漬之千金)人
咬手指(瓶盛熱尿浸一夜即愈通變要法)蛇犬咬傷(日華子云以熱尿淋患處千)
(金方治蝮蛇傷人令婦人尿於瘡上良)蛇纏人足(就令尿之便觧肘后方)蜂蠆螫
傷(人尿洗之肘后方)蜘蛛咬毒(久臭人溺於大甕中坐浸仍取烏鷄屎炒浸酒服之不爾)
(恐毒殺人草陳藏器本)百蟲入耳(小便少少滴入聖惠方)勞聾已久(童子小便)
(乘熱少少頻滴之聖惠方)赤目腫痛(自已小便乘熱抹洗即閉目少頃此以真氣退去邪)
(熱也方普濟)腋下狐臭(自己小便乘熱洗兩腋下日洗數次久則自愈集簡方)傷胎
血結(心腹痛取童子小便日服二升良楊氏産乳)子死腹中(以夫尿二升煮沸飲之)
(千金方)中土菌毒合口椒毒(人尿飲之肘后方)解諸菜毒(小兒)
(尿和乳汁服二升海上方)催生下胞(人溺一升入葱薑各一分煎二三沸熱飲便下日)
(華子本草)痔瘡腫痛(用熱童尿入礬三分洗之一日二三次效救急方)
溺白垽(音魚覲切唐本草)
釋名人中白(時珍曰滓淀為垽此乃人溺澄下白垽也以風日久乾者為良入藥並以瓦煆)
(過用)
氣味鹹平無毒(大明曰凉)主治鼻衂湯火灼瘡(唐本)燒研主
惡瘡(蘇恭)治傳尸熱勞肺痿心膈熱羸瘦渴疾(大明)降火
消瘀血治咽喉口齒生瘡疳䘌諸竅出血肌膚汗血
(時珍)
發明(震亨曰人中白能瀉肝火三焦火並膀胱火從小便中出盖膀胱乃此物之故道也時珍曰人)
(中白降相火消瘀血盖鹹能潤下走血故也今人病口舌諸瘡用之有效降火之騐也張果醫說云李士)
(常苦鼻衂僅存喘息張思順用人中白散即時血止又延陵鎮官魯棠鼻血如傾白衣變紅頭空空然張)
(潤之用人中白藥治之即止並不再作此皆散血之騐也)
附方(舊一新十四)大衂久衂(人中白一團鷄子大綿五兩燒研每服二錢温水服聖)
(惠方)諸竅出血(方同上)鼻衂不止(五七日不住者人中白新瓦煏乾入麝香少許)
(温酒調服立效經騐方)膚出汗血(方同上)偏正頭痛(人中白地龍炒等分為末)
(羊膽汁丸芥子大每新汲水化一丸注鼻中畜之名一滴金普濟方)水氣腫滿(人尿煎令)
(可丸每服一小豆大日三服千金方)脚氣成漏(跟有一孔深半寸許其痛異常用人中白)
(煆有水出滴入瘡口戴原禮證治要訣)小兒霍亂(尿滓末乳上服之良千金方)鼻中
息肉(人中白瓦焙每温湯服一錢朱氏集騐方)痘瘡倒陷(臘月收人中白火煆為末)
(温水服三錢䧟者自出儒門事親)口舌生瘡(溺桶垽七分枯礬三分研勻有涎拭去數次即)
(愈方集簡)小兒口疳(人中白煆黃蘗蜜炙焦為末等分入冰片少許以青皮拭净掺之累)
(效騐陸氏經方)走馬牙疳(以小便盆内白屑取下入瓷瓶内鹽泥固濟煆紅研末入麝香)
(少許貼之此汴梁李提領方也香又方用婦人尿桶中白垢火煆一錢銅綠三分麝一分和勻貼之尤)
(有神效)痘疹煩熱(人中白或老糞缸白垢洗淨研末每白湯或酒服二錢痘疹便覧方)
秋石(蒙筌)
釋名秋冰(時珍曰淮南子丹成號曰秋石言其色白質堅也近人以人中白煉成白質亦名秋)
(石言其亦出於精氣之餘也再加升打其精緻者謂之秋冰此盖倣海水煎鹽之義方士亦以鹽入爐火)
(煆成僞者宜辨之嘉謨曰秋石湏秋月取童子溺每缸入石膏末七錢桑條攪澄定傾去清液如此二三)
(次乃入秋露水一桶攪澄如此數次滓穢滌淨鹹味减除以重紙鋪灰上晒乾完全取起輕清在上者為)
(秋石重濁在下者刮去古人立名實本此義男用童女溺女用童男溺亦一隂一陽之道也世醫不取秋)
(時雜收人溺但以皂莢水澄晒為隂煉煆為陽煉盡失於道何合於名媒利敗人安能應病况經火煉性)
(却變温耶)
氣味鹹温無毒主治虚勞冷疾小便遺數漏精白濁
(時珍)滋腎水養丹田返本還元歸根復命安五臟潤三
焦消痰欬退骨蒸軟堅塊明目清心延年益夀(嘉謨)
發明(時珍曰古人惟取人中白人尿治病取其散血滋隂降火殺蟲觧毒之功也王公貴人惡其不)
(潔方士遂以人中白設法煆煉治為秋石葉夢得水雲錄極稱隂陽二煉之妙而𤨏碎錄乃云秋石味鹹)
(走血使水不制火久服令人成渴疾盖此物既經煆煉其氣近温服者多是淫慾之人藉此放肆虚陽妄)
(作真水愈涸安得不渴耶况甚則加以陽藥助其邪火乎惟丹田虚冷者服之可耳觀病淋者水虚火極)
(則煎熬成沙成石小便之煉成秋石與此一理也)
附方(新十二)秋石還元丹(久服去百病強骨髓補精血開心益志補暖下元悦色進)
(食久則臍下常如火暖諸般冷疾皆愈久年冷勞虚憊者服之亦壯盛其法以男子小便十石更多尤妙)
(先搘大鍋一口於空室内上用深瓦甑接鍋口以紙筋杵石灰泥甑縫并鍋口勿令通風候乾下小便約)
(鍋中七八分以來竈下用熖火煮之若湧出即少少添冷小便候煎乾即人中白也入好礶子内如法固)
(濟入炭爐中煆之旋取二三兩再研如粉煮棗瓤和丸如綠豆大每服五七丸漸加至十五丸空心温酒)
(或塩湯下其藥常要近火或時復養火三五日則功效更大也經騐良方)隂陽二鍊丹
(世之鍊秋石者但得火鍊一法此藥湏兼隂陽二煉方為至藥火煉乃陽中之隂得火而凝入水則釋歸)
(於無體盖質去味存此離中之虚也水煉乃隂中之陽得水而凝遇曝而潤千歲不變味去質留此坎中)
(之實也二物皆出於心腎二臟而流於小腸水火螣蛇玄武正氣外假天地之水火凝而為體服之還補)
(太陽相火二臟實為養命之本空心服陽煉日午服隂煉此法極省力與常法功用不侔久疾服之皆愈)
(有人得瘦疾且嗽諸方不效服此即瘳有人病顚腹鼓日久加喘滿垂困亦服此而安也陽煉法用人)
(尿十餘石各用桶盛每石入皂莢汁一碗竹杖急攪百千下候澄去清留垽併作一桶如前攪澄取濃汁)
(一二斗濾淨入鍋熬乾刮下擣細再以清湯煮化筲箕鋪紙淋過再熬如此數次直待色白如雪方止用)
(沙盒固濟火煆成質傾出如藥未成更煆一二次候色如瑩玉細研入砂盒内固濟頂火養七畫夜取出)
(攤土上去火毒為末棗膏丸梧子大每空心温酒下三十丸隂煉法用人尿四五石以大缸盛入新水)
(一半攪千回澄定去清留垽又入新水攪澄直候無臭氣澄下如膩粉方以曝乾刮下再研以男兒乳和)
(如膏烈日晒乾盖假太陽真氣也如此九度為末棗膏和丸梧子大每午日温酒下三十丸葉石林水)
(雲錄)秋冰乳粉丸(固元陽壯筋骨延年不老却百病用秋冰五錢頭生男乳晒粉五錢頭生)
(女乳晒粉五錢乳香二錢五分麋香一分為末煉蜜丸芡子大金箔為衣烏金紙包黃蠟匱收勿令洩氣)
(每月用乳汁化服一丸仍日飲乳汁助之火秋冰法用童男童女尿垽各一桶入大鍋内桑柴熬乾刮)
(下入河水一桶攪化隔紙淋過復熬刮下再以水淋鍊之如此七次其色如霜或有一斤入礶内上用鉄)
(燈盞盖定鹽泥固濟升打三炷香看秋石色白如玉再研再如前升打燈盞上用水徐徐擦之不可多多)
(則不結不可少少則不升自辰至未退火冷定其盞上升起者為秋冰味淡而香乃秋石之精英也服之)
(滋腎水固元陽降痰火其不升者即尋常秋石也味鹹苦蘸肉食之亦有小補楊氏頥貞堂經騐方)
直指秋石丸(治濁氣干清精散而成膏淋黃白赤黯如肥膏蜜油之狀用秋石鹿角膠炒桑)
(螵蛸炙各半兩白茯苓一兩為末糕糊丸梧子大每服五十丸人参湯下仁齋直指方)秋石交
感丹(治白濁遺精秋石一兩白茯苓五錢兔絲子炒五錢為末用百沸湯一盞井華水一盞煮糊丸)
(梧子大每服一百丸鹽湯下鄭氏家傳方)秋石四精丸(治思慮色欲過度損傷心氣遺)
(精小便數秋石白茯苓各四兩蓮肉芡實各二兩為末蒸棗肉和丸梧子大每空心鹽湯下三十丸永)
(類鈐方)秋石五精丸(常服補益秋石一兩蓮肉六兩真川椒紅五錢小茴香五錢白茯苓)
(二兩為末棗肉和丸梧子大每服三十丸鹽湯温酒空心下秋石法用童男童女潔淨無體氣疾病者)
(沭浴更衣各聚一石用潔淨飲食及鹽湯與之忌葱蒜韭薑辛䍶羶腥之物待尿滿缸以水攪澄取人中)
(白各用陽城瓦礶鹽泥固濟鍼線札定打火一炷香連換鐵線打七火然後以男女者秤勻和作一處研)
(開以河水化之隔紙七層濾過仍熬成秋石其色雪白用潔淨香濃乳汁和成日晒夜露但乾即添乳汁)
(取日精月華四十九日數足收貯配藥劉氏保壽堂經騐方)腫脹忌鹽(只以秋石拌飲食得)
(腫脹消以鹽入礶煆過少少用之摘玄方)赤白帶下(真秋石研末蒸棗肉擣丸梧子大每)
(服六十丸空心醋湯下摘玄方)噎食反胃(秋石每用一錢白湯下妙醫方摘要)服
丹發熱(有人服伏火丹藥多腦後生瘡熱氣冉冉而上一道人教炙風市數十壯而愈仍時復作)
(又教以隂煉秋石用大豆黃卷煎湯下遂愈和其隂陽也王清明餘話方)
淋石(宋嘉祐)校正(自玉石部移入此)
集解(藏器曰此是患石淋人溺中出者正如小石收之為用時珍曰此是淫慾之人精氣欝結隂火)
(煎熬遂成堅質正如滚水結鹼鹵水煎鹽小便煉成秋石同一義理也)
氣味鹹温無毒主治石淋水磨服之當得碎石隨溺
出(人明)噎病吐食俗名澀飯病(藏器)
癖石(綱目)
集解(時珍曰有人專心成癖及病癥塊凝結成石如牛黃狗寶鮓答之類皆諸獸之病也觀夫星隕)
(為石沙淋石淋及釋氏顱𩕄結成舍利子皆精氣凝結而然故格物論云石者氣之核也群書所載如寶)
(圭化石老樹化石皆無情之燮異也魚蛇蝦蟹皆能化石乃有情之變異也世說戴貞婦登山望夫化而)
(為石此盖志一不分遂入於無情也宋史載石工采石䧟入石穴三年掘出猶活見風遂化為石此盖吞)
(納石氣久而與之俱化也夫生形尚全化石則頑心癥癖之化石亦其理也程子遺書云波斯人發古墓)
(見肌膚都盡惟心堅如石鋸開中有山水如畫旁有一女凭闌凝睇盖此女有愛山水癖遂致融結如此)
(宋濓云一浮屠行大般三昧法示寂後焚之惟心不化狀如佛像非金非石又一人行禪觀法及死火葬)
(心内包觀音像悉具醫書云一人病癥死火化有塊如石此皆癥癖頑凝成石之蹟故併錄之)
主治消堅癖治噎膈(時珍)
乳汁(别錄)
釋名妳汁(綱目)仙人酒(時珍曰乳者化之信故字從孚化省文也方家隠其名謂之仙)
(人酒生人血白硃砂種種名色盖乳乃隂血所化生於脾胃攝於衝任未受孕則下為月水既受孕則留)
(而養胎已産則赤變為白上為乳汁此造化玄微自然之妙也邪術家乃以童女矯揉取乳及造反經為)
(乳諸說巧立名謂以弄貪愚此皆妖人所為王法所誅君子當斥之可也凡入藥並取首生男兒無病婦)
(人之乳白而稠者佳若色黃赤清而腥穢如涎者並不可用有孕之乳謂之忌妳小兒飲之吐瀉成疳鬾)
(之病最為有毒也)
氣味甘鹹平無毒(大明曰凉)主治補五臟令人肥白悅澤
療目赤痛多淚解獨肝牛肉毒合濃豉汁服之神效
(别錄)和雀屎去目中弩肉(蘇恭)益氣治瘦悴悅皮膚潤毛
髮點眼止淚(大明)
發明(弘景曰漢張蒼年老無齒妻妾百數常服人乳故年百歲餘身肥如瓠宗奭曰人乳汁治目之)
(功多何也人心生血肝藏血脾受血則能視盖水入於經其血乃成又曰上則為乳汁下則為月水故知)
(乳汁則血也用以點眼豈不相宜血為隂故性冷臟寒人如乳餅酥酪之類不可多食雖曰牛羊乳然亦)
(不出乎隂陽之造化耳老人患口瘡不能食但飲人熱乳甚良時珍曰人乳無定性其人和平飲食冲淡)
(其乳必平其人暴躁飲酒食辛或有火病其乳必熱凡服乳湏熱飲若晒曝為粉入藥尤佳南史載宋何)
(尚之積年勞病飲婦人乳而瘥又言穰城老人年二百四十歲惟飲曾孫婦乳也按白飛霞醫通云服人)
(乳大能益心氣補腦髓止消渴治風火證養老猶宜每用一吸即以紙塞鼻孔按唇貼齒而潄乳與口津)
(相和然後以鼻内使氣由明堂入腦方可徐徐嚥下如此五七吸為一度不潄而吸何異飲酪止於腸胃)
(而已)
附方(舊三新十二)服乳歌(仙家酒仙家酒兩个壺盧盛一斗五行釀出真醍醐不離人間)
(處處有丹田若是乾涸時嚥下重樓潤枯杇清晨能飲一升餘返老還童天地久)虚損勞瘵
(德生丹用無病婦人乳三酒杯將磁碟晒極熱置乳於中次入麝香末少許木香末二分調勻服後飲濃)
(茶一酒盞即陽敗次日服接命丹接命丹用乳三酒杯如前晒碟盛人乳并人胞末一具調服服畢面膝)
(俱赤如醉思睡只以白粥少少養之集簡方)虚損風疾(接命丹治男婦氣血衰弱痰火上升)
(虚損之證又治中風不語左癱右緩手足疼痛動履不便飲食少進諸證用人乳二杯香甜白者為佳以)
(好梨汁一杯和勻銀石器内頓滚滚每日五更一服能消痰補虚生血延壽此乃以人補人其妙無加)
(攝生衆妙方)中風不語(舌根強硬三年陳醬五合人乳汁五合相和研以生布絞汁隨時少)
(少與服良久當語聖惠方)卒不得語(人乳半合美酒半升和服范汪方)失音不
語(人乳竹瀝各二合温服摘玄)月經不通(日飲人乳三合千金方)眼熱赤腫
(人乳半合古銅錢十文銅器中磨令變色稀稠成煎瓶收日點數次或以乳浸黃連蒸熱洗之聖惠方)
初生不尿(人乳四合葱白一寸煎滚分作四服即利劉涓子鬼遺方)初生吐乳
(人乳二合蘧篨篾少許鹽二粟大同煎沸入牛黃米許與服劉涓子鬼遺方)癰膿不出(人乳)
(汁和麫傅之比膮膿盡出不可近手千金方)臁脛生瘡(人乳桐油等分和勻以鵝翎掃塗神)
(效玄摘)噉蛇牛毒(牛噉蛇者毛髮向後其肉殺人但飲人乳汁一升立愈金匱要略)中
牛馬毒(人乳飲之良千金)百蟲入耳(人乳滴之即出聖惠方)
婦人月水(宋嘉祐)附月經衣
釋名月經(素問)天癸(素問)紅鉛(時珍曰女子隂類也以血為主其血上應太隂下應)
(海潮月有盈虧潮有朝夕月事一月一行與之相符故謂之月水月信月經經者常也有常軌也天癸者)
(天一生水也邪術家謂之紅鉛謬名也女人之經一月一行其常也或先或後或通或塞其病也復有變)
(常而古人並未言及者不可不知有行期只吐血衂血或眼耳出血者是謂逆行有三月一行者是謂居)
(經俗名按季有一年一行是謂避年有一生不行而受胎者是謂暗經有受胎之後月月行經而産子者)
(是謂盛胎俗名垢胎有受胎數月血忽大下而胎不隕者是謂漏胎此雖以氣血有餘不足言而亦異於)
(常矣女子二七天癸至七七天癸絶其常也有女年十二十三而産子如楮記室所載平江蘇逹鄉女十)
(二受孕者有婦年五十六十而産子如遼史所載堪布妻六十餘生二男一女者此又異常之尤者也學)
(醫者之於此類恐亦宜留心焉)
氣味鹹平無毒主治解毒箭並女勞復(弘景)
月經衣主治金瘡血湧出炙熱熨之又主虎狼傷及
箭鏃入腹(藏器)
發明(時珍曰女人入月惡液腥穢故君子遠之為其不潔能損陽生病也煎膏治藥出痘持戒修鍊)
(性命者皆避忌之以此也博物志云扶南國有竒術能令刀斫不入惟以月水塗刀便死此是穢液壞人)
(神氣故合藥忌觸之此說甚為有據今有方士邪術鼓弄愚人以法取童女初行經水服食謂之先天紅)
(鉛巧立名色多方配合謂参同契之金華悟真篇之首經皆此物也愚人信之吞嚥穢滓以為秘方往往)
(發出丹疹殊可嘆惡按蕭子真金丹詩云一等旁門性好淫強陽復去採他隂口含天癸稱為藥似恁洳)
(沮枉用心嗚呼愚人觀此可自悟矣凡紅鉛方今並不錄)
附方(舊七新五)熱病勞復(丈夫熱病後交接復發忽卵縮入腸腸痛欲死燒女人月經赤)
(衣為末熟水服方寸匕即定扁鵲方)女勞黃疸(氣短聲沉用女人月經和血衣燒灰酒服)
(方寸匕一日再服三日瘥孟詵必效方)霍亂困篤(童女月經衣和血燒灰酒服方寸匕百方)
(不瘥者用之千金方)小兒驚癎(發熱取月候血和清黛水調服一錢入口即瘥量兒加减)
(惠聖方)令婦不妬(取婦人月水布裹蝦䗫於厠前一尺入地五寸埋之張華博物志)癰
疽發背(一切腫毒用胡燕窠土鼠坌土榆白皮栝樓根等分為末以女人月經衣水洗取汁和傅)
(腫上乾即易之潰者封其四圍五日瘥千金方)男子隂瘡(因不忌月事行房隂物潰爛用)
(室女血衲瓦上燒存性研末麻油調傅之)解藥箭毒(交州夷人以焦銅為毒藥於鏃鋒上中人)
(即沸爛湏臾骨壞但服月水屎汁解之博物志)箭鏃入腹(或肉中有聚血以婦人月經衣)
(燒灰酒服方寸匕千金方)馬血入瘡剥馬刺傷(以婦人月水塗之神效)
(姚僧坦集騐方)虎狼傷瘡(月經衣燒末酒服方寸匕日三陳藏器)
人血(拾遺)
集解(時珍曰血猶水也水榖入於中焦泌别薰蒸化其精微上注於肺流溢於中布散於外中焦受)
(汁變化而赤行於隧道以奉生身是之謂血命曰營氣血之與氣異名同類清者為營濁者為衛營行於)
(隂衛行於陽氣主煦之血主濡之血體屬水以火為用故曰氣者血之帥也氣升則升氣降則降氣熱則)
(行氣寒則凝火活則紅火死則黑邪犯陽經則上逆邪犯隂經則下流盖人身之血皆生於脾攝於心藏)
(於肝布於肺而施化於腎也仙家煉之化為白汁隂盡陽純也萇弘死忠血化為碧人血入土年久為燐)
(皆精靈之極也)
氣味鹹平有毒主治羸病人皮肉乾枯身上麩片起
又狂犬咬寒熱欲發者並刺血熱飲之(藏器)
發明(時珍曰肉乾麩起燥病也不可卒潤也飲人血以潤之人之血可勝刺乎夫潤燥治狂犬之藥)
(亦夥矣奚俟於此耶始作方者不仁甚矣其無後乎虐其殘賊亦有以酒飲人血者此乃天戮之民必有)
(其報不必責也諸方用血惟不悖於理者收附於下)
附方(新六)吐血不止(就用吐出血塊炒黑為末每服三分以麥門冬湯調服盖血不歸元)
(則積而上逆以血導血歸元則止矣吳球諸証辨疑)衂血不止(聖濟總錄用白紙一張接)
(衂血令滿於燈上燒灰作一服新汲水下勿用病人知儒門事親就用本衂血紙撚蘸點眼内左點右)
(右點左此法大妙)金瘡内漏(取瘡中所出血以水和服之千金)産乳血運(取釅)
(醋和産婦血如棗大服之聖惠方)小兒赤疵(針又脚中取血貼之即落千金方)小兒
疣目(以針决其四邊取患瘡膿汁傅之忌水三日即潰落也千金)
人精(宋嘉祐)
集解(時珍曰營氣之粹化而為精聚於命門命門者精血之府也男子二八而精滿一升六合養而)
(充之可得三升損而喪之不及一升謂精為䘒者精非血不化也謂精為寶者精非氣不養也故血盛則)
(精長氣聚則精盈邪術家蠱惑愚人取童女交姤飲女精液或以己精和其天癸吞嚥服食呼為鉛汞以)
(為秘方放恣貪淫甘食穢滓促其天年吁愚之甚矣又將誰尤按鮑景翔云神為氣主神動則氣隨氣為)
(水母氣聚則水生故人之一身貪心動則津生哀心動則淚生愧心動則汗生慾心動則精生)
氣味甘温主治和鷹屎滅瘢(弘景)塗金瘡血出湯火瘡
(時珍)
附方(舊三新一)面上黶子(人精和鷹屎白塗之數日愈千金方)身面粉瘤
(人精一合青竹筒盛於火上燒以器承取汁密封器中數上塗之取效止肘後方)瘰癧腫毒
(女人精汁頻頻塗之)湯火傷灼(令不痛易愈無痕肘後用人精鷹屎白日日塗之千金用女)
(人精汁頻頻塗之)
口津唾(綱目)
釋名靈液(綱目)神水(綱目)金漿(綱目)醴泉(時珍曰人舌下有四竅兩竅通心氣)
(兩竅通腎液心氣流入舌下為神水腎液流入舌下為靈液道家謂之金漿玉醴溢為醴泉聚為華池散)
(為津液降為甘露所以灌溉臟腑潤澤肢體故修養家嚥津納氣謂之清水灌靈根人能終日不唾則精)
(氣常留顔色不稿若久唾則損精神成肺病皮膚枯涸故曰遠唾不如近唾近唾不如不唾人有病則心)
(腎不交腎水不上故津液乾而真氣耗也秦越人難經云腎主五液入肝為淚入肺為涕入脾為涎入心)
(為汗自入為唾也)
氣味甘鹹平無毒主治瘡腫疥癬皶皰五更未語者
頻塗擦之又明目退瞖消腫解毒辟邪粉水銀(時珍)
發明(時珍曰唾津乃人之精氣所化人能每旦潄口擦齒以津洗目及常時以舌䑛拇指甲揩目久)
(久令人光明不昏又能退瞖凡人有雲醫但每日令人以舌䑛數次久則真氣熏及自然毒散瞖退也范)
(東陽方云凡人魘死不得呌呼但痛咬脚跟及拇指甲際多唾其面徐徐喚之自省也按黃震日抄云晉)
(時南陽宗定伯夜遇鬼問之答曰我新死鬼也問其所惡曰不喜唾耳急持之化為羊恐其變化因大唾)
(之賣得千錢乃知鬼真畏唾也)
附方(新四)代指腫痛(以唾和白硇砂搜麫作椀子盛唾令滿著硇末少許以指浸之一日)
(即瘥方千金)手足發疣(以白梁米粉鐡鐺炒赤研末以衆人唾和𫝊厚一寸即消肘后方)
腋下狐氣(用自己唾擦腋下數過以指甲去其垢用熱水洗手數遍如此十餘日則愈)毒
蛇螫傷(急以小便洗去血隨取口中唾頻頻塗之楊拱醫方摘要)
齒垽(音居近切宋嘉祐)
釋名齒垢
氣味鹹温無毒主治和黑蝨研塗出箭頭及惡刺破
癰腫(蘇恭)塗蜂螫(時珍)
附方(新二)竹木入肉(針撥不盡者以人齒垢封之即不爛也葉氏通變要法)毒蛇
螫傷(先以小便洗去血次以牙垽封而護之甚妙且不腫痛醫方摘要)
人汗(綱目)
集解(時珍曰汗出於心在内則為血在外則為汗故曰奪汗者無血奪血者無汗)
氣味鹹有毒飲食食之令人生疔毒(時珍)
眼淚(綱目)
集解(時珍曰淚者肝之液五臟六腑津液皆上渗於目凡悲哀笑欬則火激於中心系急而臟腑皆)
(搖搖則宗脉感而液道開津上溢故涕泣出焉正如甑上水滴之意也)
氣味鹹有毒凡母哭泣墮子目令子傷睛生翳(時珍)
人氣(綱目)
主治下元虚冷日令童男女以時隔衣進氣臍中甚
良凡人身體骨節痺痛令人更互呵熨久久經絡通
&KR0146;又鼻衂金瘡噓之能令血斷(時珍)
發明(時珍曰醫家所謂元氣相火仙家所謂元陽真火一也天非此火不能生物人非此火不能有)
(生故老人虚人與二七以前少隂同寢藉其薰蒸最為有益杜甫詩云暖老湏燕玉正此意也但不可行)
(淫以喪寶促生耳近時術家令童女以氣進入鼻竅臍中精門以通三田謂之接補此亦小法不得其道)
(者反以致疾按謝承續漢書云大醫史循宿禁中寒疝病發求火不得衆人以口更噓其背至旦遂愈劉)
(敬叔異苑云孫家奚奴治虎傷蛇噬垂死者以氣禁之皆安又葛洪抱朴子云人在氣中氣在人中天地)
(萬物無不湏氣以生善行氣者内以養身外以却惡然行之有法從子至巳為生氣之時從午至亥為死)
(氣之時常以生氣時鼻中引氣入多出少閉而數之從九九八八七七六六五五而止乃微吐之勿令耳)
(聞習之既熟增至千數此為胎息或春食東方青氣夏食南方赤氣秋食西方白氣冬食北方黑氣四季)
(食中央黃氣亦有大效故善行氣者可以避飢渴可以延年命可以行水土可以居水中可以治百病可)
(以入瘟疫以氣嘘水則水逆流嘘火則火遥滅虚沸湯則手可探物嘘金瘡則血即自止嘘兵刃則刺不)
(能入嘘箭矢則矢反自射嘘犬則不吠嘘虎狼則伏退噓蛇蜂則不動吳越有禁呪行氣之法遇有大疫)
(可與同牀不相傳染遇有精魅或聞聲或現形擲石放火以氣禁之皆自絶或毒蛇所傷噓之即愈若在)
(百里之外遥以我手嘘呪男左女右亦即可安夫氣出於無形用之其效至此而況絶穀延年乎時珍按)
(此即吾内養浩然靈氣也符篆家取祖氣即此但彼徒皆氣餒庸人依倣安得騐哉)
人魄(綱目)
釋名(時珍曰此是縊死人其下有物如麩炭即時掘取便得稍遲則深入矣不掘則必有再縊之禍)
(盖人受隂陽二氣合成形體魂魄聚則生散則死死則魂升於天魄降於地魄屬隂其精沉淪入地化為)
(此物亦猶星隕為石虎死目光墜地化為白石人血入地為燐為碧之意也)
主治鎮心安神魄定驚怖顛狂磨水服之
髭鬚(類證)
釋名(時珍曰觜上曰髭頥下曰鬚兩頰曰髯詳見亂髮下)
主治燒研𫝊癰瘡(愼微)
發明(愼微曰唐李勣病醫云得鬚灰服之方止太宗聞之遂自剪髭燒灰賜服復令傅癰立愈故白)
(樂天詩云剪鬚燒藥賜功臣又宋吕夷簡疾仁宗曰古人言髭可治疾今朕剪髭與之合藥表朕意也)
隂毛(拾遺)
主治男子隂毛主蛇咬以口含二十條嚥汁令毒不
入腹(藏器)横生逆産用夫陰毛二七莖燒研猪膏和丸
大豆大吞之(千金方)婦人隂毛主五淋及隂陽易病(時珍)
附方(新二)隂陽易病(病後交接卵腫或縮入腹絞痛欲死取婦人隂毛燒灰飲服仍以洗)
(隂水飲之聖濟總錄)牛脹欲死(婦人隂毛草裹與食即愈外臺秘要)
人骨(拾遺)
釋名(時珍曰許愼云骨者肉之核也靈樞經云腎主骨有骨度篇論骨之大小長短廣狹甚詳見本)
(書)
主治骨病接骨臁瘡並取焚棄者(藏器)
發明(時珍曰古人以掩暴骨為仁德每獲隂報而方伎之流心乎利欲乃收人骨為藥餌仁術固如)
(此乎且犬不食犬骨而人食人骨可乎父之白骨惟親生子刺血瀝之即渗入又酉陽雜俎云荆州一人)
(損脛張七政飲以藥酒破肉去骨一片塗膏而愈二年復痛張曰所取骨寒也尋之尚在牀下以湯洗綿)
(裹收之其痛遂止氣之相應如此孰謂枯骨無知乎仁者當悟矣)
附方(新四)代杖(燒過人骨為末空心酒服三錢受杖不腫不作瘡久服皮亦厚也醫林集要)
接骨(燒過童子骨一兩乳香二錢喜紅絹一方燒灰為末熱酒調服先以桐木片札定立效醫林)
(集要)臁瘡(燒過人骨碎者為末掺之壽域神方)折傷(死童子骨煆過香瓜子仁炒乾為末好酒)
(下止痛極速扶壽精方)
天靈蓋(宋開寶)
釋名腦盖骨(綱目)仙人盖(綱目)頭顱骨(志曰此乃死人頂骨十字觧者方家)
(婉其名耳藏器曰此是天生天賜盖押一身之骨𩕄門未合即未有也時珍曰人之頭圓如盖穹窿象天)
(泥丸之宫神靈所集修煉家取坎補離復其純乾聖胎圓成乃開顱𩕄而出入之故有天靈盖諸名也)
發明(藏器曰凡用彌腐爛者乃佳有一片如三指闊者取得用煻灰火罨一夜待腥穢氣盡却用童)
(兒溺於甆鍋子中煮一伏時漉出於屋下掘一坑深一尺置骨於中一伏時其藥魂歸神妙陽人使隂陽)
(人使陽好古曰方家有用檀香湯洗過酥炙用或燒存性者男骨色不赤女骨色赤以此别之也)
氣味鹹平無毒(時珍曰有毒)主治傳尸尸疰鬼氣伏連久
瘴勞瘧寒執無時者燒令黑研細白飲和服亦合丸
散用(開寳)治肺痿乏力羸瘦骨蒸盜汗等酥炙用(大明)退
心經藴寒之氣(本草權度)
發明(楊士灜曰天靈盖治尸疰尸疰者鬼氣也伏而未起故令淹纏得枯骸枕骨治之則魂氣飛越)
(不復附人故得瘥也陳承曰神農本經人部惟髮髲一物其餘皆出後世醫家或禁術之流竒怪之倫耳)
(近見醫家用天靈盖治傅尸病未有一效殘忍傷神殊非仁人之用心苟有可易仁者宜盡心焉必不得)
(已則宜以年深漬朽絶尸氣者可也)
附方(舊一新十)天靈盖散(追取勞蟲天靈二指大以檀香煎湯洗過酥炙一氣呪七遍云)
(雷公神電母聖逄傅尸便湏定急急如律令尖梹榔五枚阿魏二分麝香三分辰砂一分安息香三分甘)
(遂三分為末每服三錢用童便四升入銀石器内以葱白薤白各二七莖青蒿二握桃枝甘草各二莖五)
(寸長者柳枝桑枝酸榴枝各二莖七寸長同煎至一升分作二次五更初調服前藥一服蟲不下約人行)
(十里又進一服天明再進取下蟲物名狀不一急擒入油鐺煎之其蟲觜青赤黃色可治黑白色難治然)
(亦可斷傳染之患凡修合先湏齋戒於遠處淨室勿令病人聞藥氣及鷄犬猫畜孝子婦人一切觸穢之)
(物見之蟲下後以白粥補之數日之後夢人哭泣相别是其騐也上清紫庭仙方)虚損骨蒸
(千金方用天靈盖如梳大炙黃以水五升煮取二升分三服起死神方也張仲文偹急方用人頭骨炙)
(三兩麝香十兩為末擣千杵丸梧子大每服七丸飲下日再服若胸前有青脉出者以針刺看血色未黑)
(者七日瘥)小兒骨蒸(體瘦心煩天靈盖酥炙黃連等分研末每服半錢米飲下日二服聖惠)
(方)諸瘧寒熱(天靈盖煆研末水服一字取效聖惠方)膈氣不食(天靈盖七个每)
(个用黑豆四十九粒層層隔封水火升降楊梅色冷定取出去豆不用研末每服一錢温酒下孫氏集)
(效方)青盲不見(方見龍腦香下)痘瘡陷伏(灰平不長煩燥氣急用天靈盖燒研酒服)
(三分然一方入雄黃二分其瘡自起發痘疹經騐方)下部疳瘡(天靈盖煆研末先以黃蘗)
(湯洗淨掺之神效研又一方入紅褐小紅棗等分同燒劉氏經騐方)臁瘡濕爛(人項骨燒)
(研二錢龍骨三錢金絲硫黃一錢為末用冬蘿蔔芽隂乾熬水洗之乃貼劉松石保夀堂方)小兒
白秃(大豆髑髏骨各燒灰等分以臘豬脂和塗姚僧坦集騐方)
人胞(拾遺)
釋名胞衣(拾遺)胎衣(綱目)紫河車(綱目)混沌衣(綱目)混元母(蒙筌)
佛袈裟(綱目)仙人衣(時珍曰人胞包人如衣故曰胞衣方家諱之别立諸名焉丹書云天)
(地之先陰陽之祖乾坤之槖籥鉛汞之匡廓胚胎將兆九九數足我則乘而載之故謂之河車其色有紅)
(有錄有紫以紫者為良)
修治(吳球曰紫河車古方不分男女近世男用男女用女一云男病用女女病用男初生者為佳次)
(則健壯無病婦人者亦可取得以清米泔擺淨竹器盛於長流水中洗去筋膜再以乳香酒洗過篾籠盛)
(之烘乾研末亦有瓦焙研者酒煮擣爛者甑蒸擣晒者以蒸者為佳董炳云今人皆酒煮火焙及去筋膜)
(大誤矣火焙水煮其子多不肓惟蒸擣和藥最良筋膜乃初結真氣不可剔去也)
氣味甘鹹温無毒主治血氣羸瘦婦人勞損面䵟皮
黑腹肉諸病漸瘦者治淨以五味和之如䭔&KR0008;法與
食之勿令婦知(藏器餅&KR0008;音甲也)治男女一切虚損勞極癲
癎失志恍惚安心養血益氣補精(吳球)
發明(震亨曰紫河車治虚勞當以骨蒸藥佐之氣虚加補氣藥血虚加補血藥以側栢葉烏藥葉俱)
(酒洒九蒸九曝同之為丸大能補益名補腎丸時珍曰人胞雖載於陳氏本草昔人用者尤少近因丹溪)
(朱氏言其功遂為時用而括蒼吳球始創大造丸一方尤為世行其方藥味平補雖無人胞亦可服餌其)
(說詳見本方下按隋書云琉球國婦人産乳必食子衣張師正倦游錄云八桂獠人産男以五味煎調胞)
(衣曾親啖之此則諸獸生子自食其衣之意非人類也崔行功小兒方云凡胎衣宜藏於天德月德吉方)
(深埋緊築令男長夀若為豬狗食令兒顚狂蟲蟻食令兒瘡癬鳥鵲食令兒惡死棄於火中令兒瘡爛近)
(於社廟汚水井竈街巷皆有所禁按此亦銅山西崩洛鍾東應自然之理也今復以之蒸煮炮炙和藥擣)
(餌雖曰以人補人取其同類然以人食人獨不犯崔氏之禁乎其異於琉球獠人者亦幾希矣)
附方(舊一新六)河車丸(治婦人瘵疾勞𠻳虚損骨蒸等證用紫河車初生男子者一具以長)
(流水中洗淨熟煮擘細焙乾研山藥二兩人参一兩白茯苓半兩為末酒糊丸梧子大麝香養七日每服)
(三五十丸温服塩湯下永類鈐方)大造丸(吳球云紫河車即胞衣也兒孕胎中臍系於胞胞系)
(母脊受母之蔭父精母血相合生成真元所鍾故曰河車雖禀後天之形寔得先天之氣超然非他金石)
(草木之類可比愚每用此得效用之女人尤妙盖本其所自出各從其類也若無子及多生女月水不調)
(小産難産人服之必主有子危疾將絶者一二服可更活一二日其補隂之功極重百發百中久服耳聰)
(目明鬚髮烏黑延年益壽有奪造化之功故名大造丸用紫河車一具男用女胎女用男胎初生者米泔)
(洗淨新瓦焙乾研末或以淡酒蒸熟擣晒研末氣力尤全且無火毒敗龜版年久者童便浸三日酥炙黃)
(二兩或以童便浸過石上磨淨蒸熟晒研尤妙黃蘗去皮鹽酒浸炒一兩半杜仲去皮酥炙一兩半牛膝)
(去苖酒浸晒一兩二錢肥生地黃二兩半入砂仁六錢白伏苓二兩絹袋盛入瓦礶酒煮七次去伏苓砂)
(仁不用杵地黃為膏聽用天門冬去心麥門冬去心人参去蘆各一兩二錢夏月加五味子七錢各不犯)
(鐵器為末同地黃膏入酒米糊丸如小豆大每服八九十丸空心鹽湯下冬月酒下女人去龜板加當歸)
(二兩以乳煮糊為丸男子遺精女子帶下並加牡蠣粉一兩世醫用陽藥滋補非徒無益為害不小盖)
(邪火只能動欲不能生物龜板黃蘗補陽補隂為河車之佐加以杜仲補腎強腰牛膝益精壯骨四味通)
(為足少隂經藥古方加陳皮名補腎丸也生地黃凉血滋隂得伏苓砂仁同黃蘗則走少隂白飛霞以此)
(四味為天一生水丸也天麥門冬能保肺氣不令火炎使肺氣下行生水然其性有降無升得人参則鼓)
(動元氣有升有降故同地黃為固本丸也又麥門冬人参五味子三味名生脉散皆為肺經藥此方配合)
(之意大抵以金水二臟為生化之原加河車以成大造之功故也一人病弱陽事大痿服此二料體貎頓)
(異連生四子一婦年六十已衰憊服此壽至九十尤強徤一人病後不能作聲服此氣壯聲出一人病痿)
(足不任地者半年服此後能遠行諸證辨疑)五勞七傷(吐血虚瘦用初生胞衣長流水中洗)
(去惡血待清汁出乃止以酒煮爛搗如泥入白伏神末和丸梧子大每米飲下百丸忌鐵器朱氏集騐方)
久癲失志(氣虚血弱者紫河車治淨爛煮食之劉氏經騐方)大小癎疾(初生胎衣)
(一具長流水洗淨仍以水浸春三夏一秋五冬七日焙乾為末羌活天麻防風各半兩白殭蠶白附子各)
(一兩南星二兩川烏一个全蠍二十一个為末糊丸梧子大硃砂為衣每服五十丸好酒下乾坤秘韞)
解諸蠱毒(不拘草蠱蛇蠱蜣蜋蠱其狀入咽刺痛欲死用胞衣一具洗切曝乾為末熟水調服)
(一錢七梅師方)目赤生瞖(初生孩兒胞衣曝乾焙研細末日日傅目眥中愈乃止千金)
胞衣水(拾遺)
修治(藏器曰此乃衣埋地下七八年化為水澄徹如冰南方人以甘草升麻和諸藥缾盛埋之三五)
(年後掘出取為藥也)
氣味辛凉無毒主治小兒丹毒諸熱毒發寒熱不歇
狂言妄語頭上無辜髮豎虚痞等症天行熱病飲之
立效(藏器)反胃久病飲一鍾當有蟲出(時珍)
初生臍帶(拾遺)
釋名命蒂(時珍曰胎在母腹臍連於胞胎息隨母胎出母腹臍帶既剪一點真元屬之命門丹)
(田臍乾自落如瓜脱蒂故臍者人之命蒂也以其當心腎之中前直神闕後直命門故謂之臍臍之為言)
(齊也)
主治燒末飲服止瘧(藏器)解胎毒傅臍瘡(時珍)
附方(新三)臍汁不乾(綿裹落下臍帶燒研一錢入當歸頭末一錢麝香一字掺之全幼)
(心鑑)預解胎毒(初生小兒十三日以本身剪下臍帶燒灰以乳汁調服可免痘惠或入硃砂少)
(許大保幼全)痘風赤眼(初生小兒臍帶血乘熱點之妙海上方)
人勢(綱目)
釋名隂莖(時珍曰人隂莖非藥物也陶九成輟耕錄載杭州沈生犯姦事露引刀自割其勢流)
(血經月不合或令尋所割勢擣粉酒服不數日而愈觀此則下蠶室者不可不知此法也故附於此云)
主治下蚕室創口不合(時珍)
人膽(拾遺)
氣味苦凉有毒主治鬼氣尸疰伏連(藏器)久瘧噎食金
瘡(時珍)
發明(時珍曰北虜戰場中多取人膽汁傅金瘡云極效但不可再用他藥必傷爛也若先敷他藥即)
(不可用此此乃殺場救急之法收膽乾之亦可用無害於理也有等殘忍武夫殺人即取其膽和酒飲之)
(云令人勇是雖軍中謬術君子不為也)
附方(新三)久瘧連年噎食不下(用生人膽一箇盛糯米令滿入麝香少許)
(突上隂乾一半青者治瘧一半黑者治噎並為末每服十五粒瘧用陳皮湯下噎用通草湯下俱出普)
(濟方)鬼瘧進退(不定者用人膽硃砂雄黃麝香等分為末醋糊丸綠豆大每綿裹一丸納鼻中)
(即瘥男左女右一丸可治二人聖惠方)
人肉(拾遺)
主治瘵疾(藏器)
發明(時珍曰張杲醫說言唐開元中明人陳藏器著本草拾遺載人肉療羸瘵閭閻有病此者多割)
(股按陳氏之先已有割股割肝者矣而歸咎陳氏所以罪其筆之於書而不立言以破惑也本草可輕言)
(哉嗚呼身體髮膚受之父母不敢毁傷父母雖病篤豈肯欲子孫殘傷其支體而自食其骨肉乎此愚民)
(之見也按何孟春余冬錄云江伯兒母病割脇肉以進不愈禱於神欲殺子以謝神母愈遂殺其三歲子)
(事聞大祖皇帝怒其絶倫滅理杖而配之下禮部議曰子之事親有病則拜托良醫至於呼天禱神比懇)
(切至情不容已者若卧冰割股事屬後世乃愚昧之徒一時激發務為詭異以驚世駭俗希求旌表規避)
(徭役割股不已至於割肝割肝不已至於殺子違道傷生莫此為甚自今遇此不在旌表之例嗚呼聖人)
(立教高出千古韙哉如此又陶九成輟耕錄載古今亂兵食人肉謂之想肉或謂之兩脚羊此乃盗賊之)
(無人性者不足誅矣)
木乃伊(綱目)
集解(時珍曰按陶九成輟耕錄云天方國有人年七八十歲願捨身濟衆者絶不飲食惟澡身啖蜜)
(經月便溺皆蜜既死國人殮以石棺仍滿用蜜浸之䥴年月於棺瘞之俟百年後起封則成蜜劑遇人折)
(傷肢體服少許立愈雖彼中亦不多得亦謂之蜜人陶氏所載如此不知果有否姑附卷末以俟博識)
方民(綱目)
(李時珍曰人禀性於乾坤而囿形於一氣横目二足雖則皆同而風土氣習自然不一是故蝨處頭而黑)
(豕居遼而白水食者腥草食者羶膏梁藜莧腸胃天淵菒褐羅紈肌膚玉石居養所移其不能齊者亦自)
(然之勢也故五方九州水土各異其民生長氣息亦殊乃集方民附於部末以備醫診云)
東方海濱傍水魚鹽之地其民食魚而嗜鹹黑色疎
理其病多瘡痬其治宜砭石西方陵居多風水土
剛彊其民不衣而褐華食而肥脂其病生於内其治
宜毒藥北方地高陵居風寒冰冽其民野處而乳
食其病臟寒生滿其治宜炙&KR0778;南方地下水土弱
霧露所聚其民嗜酸而食胕緻理而赤色其病多攣
痺其治宜微鍼中央地平濕其民食雜而不勞其
病多痿躄其治宜導引按蹻(素問)九州殊題水泉各異
風聲氣習剛柔不同青州其音角羽其泉鹹以酸其
氣舒遲其人聲緩荆揚其音角徵其泉酸以苦其
氣慓輕其人聲急梁州其音商徵其泉苦以辛其
氣剛勇其人聲塞兖豫其音宫徵其泉甘以苦其
氣平静其人聲端雍冀其音商羽其泉辛以鹹其
氣駃烈其人聲捷徐州其音角宫其泉酸以甘其
氣悍勁其人聲雄(出河圖括地象)
堅土之人剛弱土之人懦壚土之人細息土之人美
耗土之人醜(出孔子家語)
山林之民毛而瘦得木氣多也川澤之民黑而津得
水氣多也邱陵之民團而長得火氣多也墳衍之民
晢而方得金氣多也原隰之民豐而痺得土氣多也
(出宋太史集)
荆州一男二女揚州二男五女青州二男二女兖州
二男三女幽州一男三女并州二男三女豫州二男
三女雍州三男二女冀州五男三女(出周禮)
土地生人各以類應故山氣多男澤氣多女水氣多
瘖風氣多聾林氣多癃木氣多傴石氣多力下氣多
尰險氣多癭谷氣多痺邱氣多狂廣氣多仁陵氣多
貪暑氣多夭寒氣多夀輕土多利重土多遲清水音
小濁水音大(湍水人輕遲水人重)中土多聖賢(出淮南子鴻烈解)
人傀(公回切怪異也綱目)
(李時珍曰太初之時天地絪緼一氣生人乃有男女男女搆精乃自化生如草木之始生子一氣而後有)
(根及子為種相繼也人之變化有出常理之外者亦司命之師所當知博雅之士所當識故撰為人傀附)
(之部末以&KR0640;多聞𤯝咎之徵)
易曰一隂一陽之謂道男女搆精萬物化生乾道成
男坤道成女此盖言男女生生之機亦惟陰陽造化
之良能焉耳齊司徒褚澄言血先至裹精則生男精
先至裹血則生女陰陽均至非男非女之身精血散
分駢胎品胎之兆道藏經言月水止後一三五日成
男二四六日成女東垣李杲言血海始净一二日成
男三四五日成女聖濟經言因氣而左動陽資之則
成男因氣而右動隂資之則成女丹溪朱震亨乃非
褚氏而是東垣主聖濟左右之說而立論歸於子宫
左右之系諸說可謂悉矣時珍竊謂褚氏未可非也
東垣未盡是也盖褚氏以精血之先後言道藏以日
數之竒偶言東垣以女血之盈虧言聖濟丹溪以子
宫之左右言各執一見會而觀之理自得矣夫獨男
獨女之胎則可以日數論而駢胎品胎之感亦可以
日數論乎稽之諸史載一産三子四子者甚多其子
有半男半女或男多女少男少女多西樵野記載國
朝天順時揚州民家一産五男皆育成觀此則一三
五日為男二四六日為女之說豈其然哉焉有一日
受男而二日復受女之理乎此則褚氏聖濟丹溪主
精血子宫左右之論為有見而道藏東垣日數之論
為可疑矣王叔和脉經以脉之左右浮沉辨猥生之
男女高陽生脉訣以脉之縱横逆順别駢品之胎形
恐亦臆度非確見也王冰元珠密語言人生三子主
太平人生三女國淫失政人生十子諸侯競位人生
肉塊天下饑荒此乃就人事而論則氣化所感又别
有所關也夫乾為父坤為母常理也而有五種非男
不可為父五種非女不可為母何也豈非男得陽氣
之虧而女得隂氣之塞耶五不女螺紋鼓角脉也(螺者)
(牝竅内旋有物如螺也紋者竅小即實女也鼓者無竅如鼓角者有物如角古名陰挺是也脉者一生經)
(水不調及崩帶之類是也)五不男天犍漏怯變也(天者陽痿不用古云天宦是也)
(犍者陽勢閹去寺人是也漏者精寒不固常自遺洩也怯者舉而不強或見敵不興本變者體兼男女俗)
(名二形晉書以為亂氣所生謂之人疴其類有三有值男即女值女即男者有半月隂半月陽者有可妻)
(不可夫者此皆具體而無用者也)胎足十月而生常理也而有七月
八月生者十二三月生者十四五月生者或云氣虚
也虞摶醫學正傳言有十七八月至二十四五月而
生劉敬叔異苑言太原温磐石母孕三年乃生豈亦
氣虚至於許久耶(今有孕七月而生子者多可育八月而生者多難育七變而八不變)
(也孕魏略云黃牛羌人孕六月而生十慱物志云獠人七月而生晉書云符堅母孕二月生劉搠)
(母孕十三月生云漢書云堯及昭帝皆以十四月生三十國春秋劉聰母孕十五月乃生搜神記)
(云黃帝母名附寶孕二十五月而生帝)胞門子臟為竒恒之府所以為
生人之戶常理也而有自脇産自額産自背産自髀
産者何也豈子臟受氣駁雜而其系有不同如宋史
所記男隂生於脊女隂生于頭之類耶(史記云陸終氏娶鬼方之)
(女孕而左脇出三人右脇出三人六人子孫傳國千年天將興之必有尤物如修己背折而生禹簡狄胸)
(拆而生契也妻魏志云黃初六年魏郡太守孔羡表言汝南屈雍王氏以去年十月十二日生男兒從)
(右腋下小腹上而出其母自若無他畏痛今瘡已愈母子全安異苑云晉時魏興李宣妻樊氏義熙中)
(懷孕不生而額上有瘡兒從瘡出長為軍將名胡兒又云晉時常山趙宣母妊身如常而髀上作痒搔)
(之成瘡兒從瘡出母子平安出野史云莆田尉舍之左有市人妻生男從股髀間瘡合母子無□可証)
(屈雍之事浮屠氏言釋迦生於摩耶之右脇亦此理也嵩山記云陽翟有婦人妊三十月乃生子從母)
(背上出五歲便入山學道期瑯琊鈔云我朝成化中宿州一婦孕脇腫如&KR1012;及兒從&KR1012;出瘡痏隨合其)
(子名佛記兒孕時珍曰我明隆慶五年二月唐山縣民婦有左脇腫起兒從脇生俱無恙)陽生
隂長孤陽不生獨隂不長常理也而有思士不妻而
感思女不夫而孕婦女生鬚丈夫出潼男子産兒者
何也豈其氣脉時有變易如女國自孕雄雞生卵之
類耶(史記云姜源見巨人跡履之而生棄有娀氏吞玄鳥卵而生契皆不夫而孕也宣政錄云宋)
(宣和初朱節妻年四十一夕頷痒至明鬚長尺餘草木子云元至正間京師一逹婦髭鬚長尺餘也)
(漢書云南陽李元全家疫死止一孫初生數旬蒼頭李善自哺乳之乳為生潼唐書云元德秀兄子襁)
(褓喪親德秀自乳之數日乳中潼流能食乃止蓐宋史云宣和六年都城有賣青果男子孕而生子母)
(不能收易七人始免而逃去脹西樵野記云明嘉靖乙酉横涇傭農孔方忽患膨憒憒幾數月自脇産)
(一肉塊剖視之一兒支體毛髮悉具也)男生而覆女生而仰溺水亦然
隂陽秉賦一定不移常理也而有男化女女化男者
何也豈乖氣致妖而變化反常耶京房易占云男化
為女宫刑濫也女化為男婦政行也春秋潜潭巴云
男化女賢人去位女化男賤人為王此雖以人事言
而其臟腑經絡變易之微不可測也(漢書云哀帝建平中豫章男子)
(化為女子嫁人生一子年越雋男子化為女子)(續漢書云獻帝建安二十李時珍曰我朝隆慶二年)
(山西御史宋纁疏言静樂縣民李良雨娶妻張氏已四載矣後因貧出其妻自傭於人隆慶元年正月偶)
(得腹痛時作時止二年二月初九日大痛不止至四月内腎囊不覺退縮入腹變為女人隂戸次月經水)
(亦行始換女粧時年二十八矣襄王十三年有女子化為丈夫)(洪範五行傳云魏晉書云惠帝元康)
(中安豐女子周世寕以漸化為男子至十七八而性氣成又孝武皇帝寕康初南郡女子唐氏漸化為)
(丈夫唐南史云劉宋文帝元嘉二年燕有女子化為男書云僖宗光啓二年春鳳翔郿縣女子朱齔)
(化為丈夫旬日而死)人異于物常理也而有人化物物化人者
何也豈人亦太虚中一物並囿于氣交得其靈則物
化人失其靈則人化物耶抑譚子所謂至媱者化為
婦人至暴者化為猛虎心之所變不得不變孔子所
謂物老則羣精附之為五酉之怪者耶(譚子化書云老楓化為羽)
(人自無情而之有情也賢婦化為貞石自有情而之無情也世說武昌貞婦望夫化而為石宋史云)
(崑山石工采石䧟入石穴三年掘出猶活見風遂化為石幽冥錄云陽羡小吏吳龕於溪中拾一五色)
(浮石歸置床頭至夜化為女子熊左傳云堯殛鯀於羽山其神化為黃熊入於淵黃龍類也續漢書)
(云靈帝時江夏黃氏母浴水化為黿入於淵化搜神記云魏文帝黃初中清河宋士宗母浴於室為鼈)
(入於水時復還家為異苑云宋文帝元嘉中高平黃秀入山經日遂化熊淮南子云牛哀病七日化)
(而為虎摶殺其兄貙小虎也有五指)(郡國志云藤州夷人往往化貙博物志云江漢有貙人能化為)
(虎虎唐書云武后時郴州左史因病化虎擒之乃止而毛生矣又憲宗元和二年商州役夫將化為)
(虎衆以水沃之乃不果牛顧微廣州記云湞陽縣俚民一兒年十五六牧牛日䑛兒甚快䑛處悉白俄)
(兒病死殺牛以供客食此牛者男女二十餘人悉化為虎隋書云文帝七年相州一桑門化為蛇繞樹)
(自抽長二丈許歲抱朴子云狐狼猴玃滿三百皆能變人)參同契云燕雀不生
鳳狐兔不字馬常理也而有人産蟲獸神鬼怪形異
物者何也豈其視聽言動觸于邪思随形感應而然
耶又有人生于卵生于馬者何也豈有神異憑之或
因有感遘而然耶(博物志云徐偃王之母産卵棄之孤獨老母取覆之出一兒後繼徐)
(國曰異說云漢末有馬生人名馬異及長亡入胡地)人具四肢七竅常理也
而荒裔之外有三首比肩飛頭垂尾之民此雖邊徼
餘氣所生同于鳥獸不可與吾同胞之民例論然亦
異矣(山海經云三首國一身三首在崑崙東望爾雅云北方有比肩民半體相合迭食而迭南)
(方異物志云嶺南溪峒中有飛頭蠻項有赤痕至夜以耳為翼飛去食蟲物將曉復還如故也搜神記載)
(吳將軍朱桓一婢頭能夜飛即此種也欲永昌志云西南徼外有濮人生尾如龜長三四寸坐則先穿)
(地作孔若誤折之便死也)是故天地之造化無窮人物之變化亦
無窮賈誼賦所謂天地為爐兮造化為工隂陽為炭
兮萬物為銅合散消息兮安有常則千變萬化兮未
始有極忽然為人兮何足控摶化為異物兮又何足
患此亦言變化皆由于一氣也膚學之士豈可恃一
隅之見而㮣指古今六合無窮變化之事物為迂怪
耶
夲草綱目卷五十二
