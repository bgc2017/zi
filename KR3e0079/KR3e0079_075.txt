本草綱目卷三十
明李時珍撰
果之二(山果類三十四種)
梨(别錄下品)
釋名快果果宗玉乳蜜父(震亨曰梨者利也其性下行流利也)
(弘景曰梨種殊多並皆冷利多食損人故俗人謂之快果不入藥用)
集解(頌曰梨處處皆有而種類殊别醫方相承用乳梨鵝梨乳梨出宣城皮厚而肉實其味極長鵝)
(梨河之南北州郡皆有之皮薄而漿多味差短其香則過之其餘水梨消梨紫糜梨赤梨青梨茅梨甘棠)
(梨禦兒梨之類甚多俱不入藥也一種桑梨惟堪蜜煑食之止口乾生食不益人冷中又有紫花梨療心)
(熱唐武宗有此疾百藥不效青城山邢道人以此梨絞汁進之帝疾遂愈復求之不可得常山郡忽有一)
(株因緘封以進帝多食之解煩燥殊效歲久木枯不復有種今人不得而用之矣時珍曰梨樹高二三丈)
(尖葉光膩有細齒二月開白花如雪六出上已無風則結實必佳故古語云上已有風梨有蠧中秋無月)
(蚌無胎賈思勰言梨核每顆有十餘子種之惟一二子生梨餘皆生杜此亦一異也杜即棠梨也梨品甚)
(多必須棠梨桑樹接過者則結子早而佳梨有青黃紅紫四色乳梨即雪梨鵝梨即綿梨消梨即香水梨)
(也俱為上品可以治病禦兒梨即玉乳梨之訛或云禦兒一作語兒地名也在蘇州嘉興縣見漢書註其)
(他青皮早穀半斤沙糜諸梨皆粗濇不堪止可蒸煑及切烘為脯爾一種醋梨易水煑熟則甜美不損人)
(也昔人言梨皆以常山真定山陽鉅野梁國睢陽齊國臨淄鉅鹿弘農京兆鄴都洛陽為稱盖好梨多産)
(於北土南方惟宣城者為勝故司馬遷史記云淮北滎南河濟之間千株梨其人與千戶侯等也又魏文)
(帝詔云真定御梨大如拳甘如蜜脆如菱可以解煩釋悁辛氏三秦記云含消梨大如五升器墜地則破)
(須以囊承取之漢武帝嘗種於上苑此又梨之竒品也物類相感志言梨與蘿蔔相間收藏或削梨蒂種)
(於蘿蔔上藏之皆可經年不爛今北人每於樹上包褁過冬乃摘亦妙)
實
氣味甘微酸寒無毒多食令人寒中萎困金瘡乳婦
血虚者尤不可食(志曰别本云梨甘寒多食成令痢桑梨生食冷中不益人)
主治熱嗽止渴切片貼湯火傷止痛不爛(蘇恭)治客熱
中風不語治傷寒熱發解丹石熱氣驚邪利大小便
(開寶)除賊風止心煩氣喘熱狂作漿吐風痰(大明)卒暗風
不語者生擣汁頻服胸中痞塞熱結者宜多食之(孟詵)
潤肺凉心消痰降火解瘡毒酒毒(時珍)
發明(宗奭曰梨多食動脾少則不及病用梨者當斟酌之惟病酒煩渴人食之甚佳終不能却疾慎)
(微曰孫光憲北夢瑣言云有一朝士見奉御梁新診之曰風疾巳深請速歸去復見鄜州馬醫趙鄂診之)
(言與梁同但請多喫消梨咀齕不及絞汁而飲到家旬日惟喫消梨頓爽也時珍曰别錄著梨止言其害)
(不著其功陶隐居言梨不入藥盖古人論病多主風寒用藥皆是桂附故不知梨有治風熱潤肺凉心消)
(痰降火解毒之功也今人痰病大病十居六七梨之有益盖不為少但不宜過食爾按類編云一士人狀)
(若有疾厭厭無聊往謁楊吉老診之楊曰君熱證已極氣血消鑠此去三年當以疽死士人不樂而去聞)
(茅山有道士醫術通神而不欲自鳴乃衣僕衣詣山拜之願執薪水之役道士留置弟子中久之以實白)
(道士道士診之笑曰汝便下山但日日喫好梨一顆如生梨已盡則取乾者泡湯食滓飲汁疾自當平士)
(人如其言經一歲復見吉老見其顔貎腴澤&KR0890;息和平驚曰君必遇異人不然豈有痊理士人備告吉老)
(吉老具衣冠望茅山設拜自咎其學之未至此與瑣言之說彷彿觀夫二條則梨之功豈小補哉然惟乳)
(梨鵝梨消梨可食餘梨則亦不能去病也)
附方(舊六新三)消渴飲水(用香水梨或鵝梨或江南雪梨皆可取汁以蜜湯熬成瓶收無)
(時以熱水或冷水調服愈乃止普濟方)卒得欬𠻳(頌曰崔元亮海上方用好梨去核搗汁一)
(椀入椒四十粒煎一沸去滓納黑餳一大兩消訖細細含嚥立定詵曰用梨一顆刺五十孔每孔納椒)
(一粒麫褁灰火煨熟停冷去椒食之又方去核納酥蜜麫褁燒熟冷食又方切片酥煎食之又方搗汁一)
(升入酥蜜各一兩地黃汁一升煎成含咽凡治嗽須喘急定時冷食之若熱食反傷肺令嗽更劇不可救)
(也若反可作羊肉湯餅飽食之即佳)痰喘氣急(梨剜空納小黑豆令滿留盖合住繫定糠火煨)
(熟搗作餅每日食之至效摘玄)暗風失音(生梨搗汁一琖飲之日再服食療本草)小
兒風熱(昏懵躁悶不能食用消梨三枚切破以水二升煑取汁一升入粳米一合煑粥食之聖)
(惠方)赤目弩肉(日夜痛者取好梨一顆搗絞汁以綿褁黃連片一錢浸汁仰臥點之圖經)
赤眼腫痛(鵝梨一枚搗汁黃連末半兩膩粉一字和勻綿褁浸梨汁中日日點之聖惠)反
胃轉食(藥物不下用大雪梨一箇以丁香十五粒刺入梨内濕紙包四五重煨熟食之總錄)
花主治去面黑粉滓(時珍花方見李下)
葉主治霍亂吐利不止煑汁服作煎治風(蘇恭)治小兒
寒疝(蘇頌)搗汁服解中菌毒(吳瑞)
附方(舊三新一)小兒寒疝(腹痛大汗出用梨葉濃煎七合分作數服飲之大良此徐王經)
(驗方也草圖經本)中水毒病(初起頭痛惡寒拘急心煩用梨葉一把搗爛以酒一盞攪飲)
(篋中方)蠼螋尿瘡(出黃水用梨葉一塗之乾即易篋中方)食梨過傷(梨葉煎汁)
(解之黃記)
木皮主治解傷寒時氣(時珍)
附方(新四)傷寒温疫(已發未發用梨木皮大甘草各一兩黃秫穀一合為末鍋底煤一錢)
(每服三錢白湯下日二服取愈此蔡醫博方也黎居士簡易方)霍亂吐利(梨枝煑汁飲)
(聖惠)氣積鬱冐(人有氣從臍左右起上衝胸滿氣促鬱冐厥者用梨木灰伏出雞卵殼中白皮)
(紫苑麻黃去節等分為末糊丸梧子大每服十丸酒下亦可為末服方寸匕或煑湯服總錄)結氣
欬逆(三十年者服之亦瘥方同上)
鹿梨(圖經)校正(原附梨下今分出)
釋名鼠梨(詩疏)山梨(毛詩)陽檖(爾雅)羅(時珍曰爾雅云檖羅也其木有紋如羅故)
(名詩云隰有樹檖毛萇注云檖一名赤羅一名山梨一名樹梨今人謂之陽檖陸璣詩疏云檖即鹿梨也)
(一名鼠梨)
集解(頌曰江寧府信州一種小梨名鹿梨葉如茶根如小拇指彼人取皮治瘡八月采之近處亦有)
(但采實作乾不知入藥也時珍曰山梨野梨也處處有之梨大如杏可食其木文細密赤者文急白者文)
(緩按陸璣云鹿梨齊郡堯山魯國河内皆有人亦種之實似梨而酢亦有美脆者)
實氣味酸濇寒無毒主治煨食治痢(蘇頌)
根皮氣味(同實)主治瘡毒煎汁洗之(蘇頌)
附方(新二)一切瘡(鹿梨膏用鹿梨根蛇床子各半觔真剪缺四兩硫黃三錢輕粉一錢為末)
(麻油調傅之小兒塗於絹衣上着之七日不解自愈仁存方)一切癬(鹿梨根刮皮搗爛醋和麻)
(布包擦之或者為末以水和搗唐珤經驗方)
棠梨(綱目)
釋名(時珍曰爾雅云杜甘棠也赤者杜白者棠或云牝曰杜牡曰棠或云澀者杜甘者棠杜者澀也)
(棠者餹也三說俱通末說近是)
集解(時珍曰棠梨野梨也處處山林有之樹似梨而小葉似蒼术葉亦有團者三乂者葉邊皆有鋸)
(齒色頗黲白二月開白花結實如小楝子大霜後可食其樹接梨甚嘉有甘酢赤白二種按陸璣詩疏云)
(白棠甘棠也子多酸美而滑赤棠子澀而酢木理亦赤可作弓材救荒本草云其葉味微苦嫩時□熟水)
(浸淘淨油鹽調食或蒸晒代茶其花亦可□食或晒乾磨麫作燒餅食以濟飢又楊慎丹鉛錄言尹伯竒)
(采楟花以濟飢註者言楟即山梨乃今棠梨也未知是否)
實氣味酸甘濇寒無毒主治燒食止滑痢(時珍)
枝葉氣味(同實)主治霍亂吐瀉不止轉筋腹痛取一握
同木瓜二兩煎汁細呷之(時珍方聖惠)
附方(新一)反胃吐食(棠梨葉油炒去刺為末每旦酒服一錢山居四要)
海紅(綱目)
釋名海棠梨(時珍曰按李德裕花木記云凡花木名海者皆從海外來如海棠之類是也又)
(李白詩註云海紅乃花名出新羅國甚多則海棠之自海外有據矣)
集解(時珍曰飲膳正要果類有海紅不知出處此即海棠梨之實也狀如木瓜而小二月開紅花實)
(至八月乃熟鄭樵通志云海棠子名海紅即爾雅赤棠也沈立海棠譜云棠有甘棠沙棠棠梨皆非海棠)
(也海棠盛於蜀中其出江南者名南海棠大抵相類而花差小棠性多類梨其核生者長慢數十年乃花)
(以枝接梨及木瓜者易茂其根色黃而盤勁且木堅而多節外白中赤其枝柔密而條暢其葉類杜大者)
(縹綠色小者淺紫色二月開花五出初如臙肢點點然開則漸成纈暈落則有若宿妝淡粉其蒂長寸餘)
(淡紫色或三萼五萼成叢其蕊如金栗中有紫鬚其實狀如梨大如櫻桃至秋可食味甘酸大抵海棠花)
(以紫綿色者為正餘皆棠梨耳海棠花無香惟蜀之嘉州者有香而木大有黃海棠花黃貼榦海棠花小)
(而鮮垂絲海棠花粉紅向下皆無子非真海棠也)
子氣味酸甘平無毒主治洩痢(時珍要出正)
木瓜(别錄中品)
釋名楙(音茂如時珍曰按爾雅云楙木瓜郭璞註云木實小瓜酢而可食則木瓜之名取此義)
(也或云木瓜味酸得木之正氣故名亦通楙從林矛諧聲也)
集解(弘景曰木瓜山隂蘭亭尤多彼人以為良果又有榠樝大而黃有樝子小而濇禮云樝梨鑚之)
(古亦以樝為果今則不也保昇曰其樹枝狀如柰花作房生子形似栝樓火乾甚香樝子似梨而酢江外)
(常為果食頌曰木瓜處處有之而宣城者為佳木狀如柰春末開花深紅色其實大者如瓜小者如拳上)
(黃似着粉宣人種蒔尤謹遍滿山谷始實成則鏃紙花粘於上夜露日烘漸變紅花色其文如生本州以)
(充土貢故有宣城花木瓜之稱榠樝酷類木瓜但看蒂間别有重蒂如乳者為木瓜無者為榠樝也學曰)
(真木瓜皮薄色赤黃香而甘酸不澀其向裏子頭尖一面方食之益人有和圓子色微黃蒂粗其子小圓)
(味濇微酸能傷人氣有蔓子顆小味絶濇不堪用有土伏子味絶苦濇不堪子如大樣油麻餌之令人目)
(色多赤筋痛也宗奭曰西洛大木瓜其味和美至熟止青白色入藥絶有功勝宣州者味淡時珍曰木瓜)
(可種可接可以枝壓其葉光而厚其實如小瓜而有鼻津潤味不木者為木瓜圓小於木瓜味大而酢濇)
(者為木桃似木瓜而無鼻大於木桃味濇者為木李亦曰木梨即榠樝及和圓子也鼻乃花脫處非臍蒂)
(也木瓜性脆可蜜漬之為果去子蒸爛搗泥入蜜與薑作煎冬月飲尤佳木桃木李性堅可蜜煎及作糕)
(食之木瓜燒灰散池中可以毒魚說出淮南萬畢術又廣志云木瓜枝一尺有百二十節可為數號)
實修治(斆曰凡使木瓜勿犯鐵器以銅刀削去硬皮并子切片晒乾以黃牛乳汁拌蒸從已至未)
(待如膏煎乃晒用也時珍曰今人但切片晒乾入藥爾按大明會典宣州歲貢烏爛蟲蛀木瓜入御藥局)
(亦取其陳久無木氣如栗子去木氣之義爾)
氣味酸温無毒(思邈曰酸鹹温濇詵曰不可多食損齒及骨)主治濕痺脚
氣霍亂大吐下轉筋不止(别錄)治脚氣衝心取嫩者一
顆去子煎服佳強筋骨下冷氣止嘔逆心膈痰唾消
食止水利後渴不止作飲服之(藏器)止吐瀉奔豚及水
腫冷熱痢心腹痛(大明)調營衛助榖氣(雷斆)去濕和胃滋
脾益肺治腹脹善噫心下煩痞(好古)
發明(杲曰木瓜入手足太隂血分氣脫能收氣滯能和弘景曰木瓜最療轉筋如轉筋時但呼其名)
(及書上作木瓜字皆愈此理亦不可解俗人拄木瓜杖云利筋脈也宗奭曰木瓜得木之正酸能入肝故)
(益筋與血病腰腎脚膝無力皆不可缺也人以鉛霜或胡粉塗之則失酢味且無渣盖受金之制也時珍)
(曰木瓜所主霍亂吐利轉筋脚氣皆脾胃病非肝病也肝雖主筋而轉筋則由濕熱寒濕之邪襲傷脾胃)
(所致故筋轉必起於足腓腓及宗筋皆屬陽明木瓜治轉筋非益筋也理脾而伐肝也土病則金衰而木)
(盛故用酸濕以收脾肺之耗散而藉其走筋以平肝邪乃土中瀉木以助金也水平則土得令而受金蔭)
(矣素問云酸走筋筋病無多食酸孟詵云多食木瓜損齒及骨皆伐肝之明驗而木瓜入手足太隂為脾)
(肺藥非肝藥益可徵矣又鍼經云多食酸令人癃酸入於胃其氣濇以收兩焦之氣不能出入流入胃中)
(下去膀胱胞薄以軟得酸則縮卷約而不通故水道不利而癃濇也羅天益寶鑑云太保劉仲海日食蜜)
(煎木瓜三五枚同伴數人皆病淋疾以問天益天益曰此食酸所致也但奪食則已隂之所生本在五味)
(隂之所營傷在五味五味太過皆能傷人不獨酸也又陸佃埤雅云俗言梨百損一益楙百益一損故詩)
(云投我以木瓜取其有益也)
附方(舊二新十)項強筋急(不可轉側肝腎二臟受風也用宣州木瓜二箇取盖去瓤沒藥)
(二兩乳香二錢半二味入木瓜内縛定飯上蒸三四次爛研成膏每用三錢入生地黃汁半盞無灰酒二)
(盞煖化温服必許叔微云有人患此自午後發黃昏時定予謂此先從足起少隂之筋自足至項筋者)
(肝之合今日中至黃昏陽中之隂肺也自離至兑隂旺陽弱之時故靈寶畢法云離至乾腎氣絶而肝氣)
(弱肝腎二臟受邪故發於此時予授此及都梁丸服之而愈本事)脚氣腫急(用木瓜切片囊)
(盛踏之袋廣德顧安中患脚氣筋急腿腫因附舟以足閣一上漸覺不痛乃問舟子袋中何物曰宣州)
(木瓜也及歸製木瓜袋用之頓愈名醫錄)脚筋攣痛(用木瓜數枚以酒水各半煑爛搗膏)
(乘熱貼於痛處以帛褁之冷即換日三五度食療本草)臍下絞痛(木瓜三片桑葉七片大棗)
(三枚水三升煑半升頓服即愈食療)小兒洞痢(木瓜搗汁服之千金方)霍亂轉
筋(木瓜一兩酒一升煎服不飲酒者煑湯服仍煎湯浸青布褁其足聖惠)霍亂腹痛(木瓜)
(五錢桑葉三片棗肉一枚水煎服聖惠方)四蒸木瓜圓(治肝腎脾三經氣虚為風寒暑)
(濕相搏流注經絡凡遇氣化更變七情不和必至發動或腫滿或頑痺憎寒壯熱嘔吐自汗霍亂吐痢用)
(宣州大木瓜四箇切盖剜空聽用一箇入黃茋續斷末各半兩於内一箇入蒼术橘皮末各半兩於内一)
(箇入烏藥黃松節末各半兩於内黃松節即伏神中心木也一箇入威靈仙苦葶藶末各半兩於内以原)
(盖簪定用酒浸透入甑内蒸熟晒三浸三蒸三晒搗末以榆皮末水和糊丸如梧子大每服五十丸温酒)
(鹽湯任下御藥院方)腎臟虚冷(氣攻腹脇脹滿疼痛用大木瓜三十枚去皮核剜空以甘菊花)
(末青鹽末各一斤填滿置籠内蒸熟搗成膏入新艾茸二斤搜和丸如梧子大每米飲下三十丸日二)
(聖濟總錄)髮稿不澤(木瓜浸油梳頭聖惠方)反花痔瘡(木瓜為末以鱓魚身上涎)
(調貼之以紙護住醫林集要)辟除壁虱(以木瓜切片鋪於席下臞仙神隠)
木瓜核主治霍亂煩躁氣急每嚼七粒温水嚥之(時珍)
(聖出惠)
枝葉皮根氣味並酸濇温無毒主治煑汁飲並止霍
亂吐下轉筋療脚氣(别錄)枝作杖利筋&KR0890;根葉煑湯淋
足可以已蹷木材作桶濯足甚益人(蘇頌)枝葉煑汁飲
治熱痢(時珍金出千)
花主治面黑粉滓(方見李花)
樝子(音渣食療)校正(原附木瓜下今分出)
釋名木桃(埤雅)和圓子(時珍曰木瓜酸香而性脆木桃酢澀而多渣故謂之樝雷公炮)
(炙論和圓子即此也)
集解(藏器曰樝子生中都似榅桲而小江外常為果食北土無之頌曰處處有之孟州特多弘景曰)
(禮云樝梨鑚之謂鑚去核也鄭玄不識以為梨之不臧者郭璞以為似梨而酢澀古以為果今不入例矣)
(時珍曰樝子乃木瓜之酢澀者小於木瓜色微黃蒂核皆粗核中之子小圓也按王禎農書云樝似小梨)
(西川唐鄧間多種之味劣於梨與木瓜而入蜜煑湯則香美過之莊子云樝梨橘柚皆可於口淮南子云)
(樹樝梨橘食之則美嗅之則香皆指此也)
氣味酸濇平無毒(詵曰多食傷氣損齒及筋)主治斷痢(弘景)去惡心
咽酸止酒痰黃水(藏器)煑汁飲治霍亂轉筋功與木瓜
相近(孟詵)
榠樝(音冥渣宋圖經)校正(原附木瓜下今分出)
釋名蠻樝(通志)瘙樝(拾遺)木李(詩經)木梨(埤雅於時珍曰木李生吳越故鄭)
(樵通志謂之蠻樝云俗呼為木梨則榠樝盖蠻樝之訛也)
集解(頌曰榠樝木葉花實酷類木瓜但比木瓜大而黃色辨之惟看蒂間别有重蒂如乳者為木瓜)
(無此則榠樝也可以進酒去痰道家生壓取汁和甘松玄參末作濕香云甚爽神也詵曰榠樝氣辛香致)
(衣箱中殺蠧蟲時珍曰榠樝乃木瓜之大而黃色無重蒂者也樝子乃木瓜之短小而味酢濇者也榅桲)
(則樝類之生於北上者也三物與木瓜皆是一類各種故其形狀功用不甚相遠但木瓜得木之正氣為)
(可貴耳)
氣味酸平無毒主治解酒去痰(弘景)食之去惡心止心
中酸水(藏器)煨食止痢浸油梳頭治髮白髮赤(大明)煑汁
服治霍亂轉筋(吳瑞)
榅桲(音温孛宋開寶)
釋名(時珍曰榅桲性温而氣馞故名馞音孛香氣也)
集解(志曰榅桲生北土似樝子而小頌曰今關陜有之沙苑出者更佳其實大抵類樝但膚慢而多)
(毛味尤甘其氣芬馥置衣笥中亦香藏器曰樹如林檎花白綠色宗奭曰食之須淨去浮毛不爾損人肺)
(花白色亦香最多生蟲少有不蛀者時珍曰榅桲盖榠樝之類生於北土者故其形狀功用皆相彷彿李)
(珣南海藥錄言關中謂林檎為榅桲按述征記云林檎佳美榅桲微大而狀醜有毛其味香關輔乃有江)
(南甚希觀此則林檎榅桲盖相似而二物也李氏誤矣)
氣味酸甘微温無毒(士良曰發毒熱秘大小腸聚胸中痰壅澀血&KR0890;不宜多食瑞曰)
(同車螯食發疝氣)主治温中下氣消食除心間酸水去臭辟
衣魚(開寶)去胸膈積食止渴除煩將臥時噉一兩枚生
熟皆宜(蘇頌多宗奭曰臥時噉此太亦痞塞胃脘也)主水瀉腸虚煩熱散
酒氣並宜生食(李珣)
木皮主治搗末傅瘡(蘇頌)
山樝(音渣草唐本)校正(唐本草木部赤瓜木宋圖經外類棠毬子丹溪補遺山樝皆一物也今併)
(於一但以山樝標題)
釋名赤瓜子(側巧切唐本)鼠樝(唐本)猴樝(危氏)茅樝(日用)朹子(音求)
檕梅(音計雅並爾)羊梂(唐本)棠梂子(圖經)山裏果(食鑑樝時珍曰山味似)
(樝子故亦名樝世俗皆作查字誤矣查音槎乃水中浮木與樝何關郭璞註爾雅云朹音求樹如梅其子)
(大如指頭赤色似小柰可食此即山樝也世俗作梂字亦誤矣梂乃櫟實於朹何關樝朹之名見於爾雅)
(自晉宋以來不知其原但用查梂耳此物生於山原茅林中猴鼠喜食之故又有諸名也唐本草赤爪木)
(當作赤棗盖棗爪音訛也樝狀似赤棗故爾范成大虞衡志有赤棗子王璆百一選方云山裏紅果俗名)
(酸棗又名鼻涕團正合此義矣)
集解(恭曰赤瓜木赤樝也出山南申安隨諸州小樹高五六尺葉似香葇子似虎掌大如小林檎赤)
(色藏器曰赤瓜草即鼠樝梂也生高原梂似小樝而赤人食之頌曰棠梂子生滁州二月開白花隨便結)
(實采無時彼人用治下痢及腰疼有效他處亦有不入藥用時珍曰赤瓜棠梂山樝一物也古方罕用故)
(唐本雖有赤瓜後人不知即此也自丹溪朱氏始著山樝之功而後遂為要藥其類有二種皆生山中一)
(種小者山人呼為棠朹子茅樝猴樝可入藥用樹高數尺葉有五尖椏間有刺三月開五出小白花實有)
(赤黃二色肥者如小林檎小者如指頭九月乃熟小兒采而賣之閩人取熟者去皮核搗和糖蜜作為樝)
(糕以充果物其核狀如牽牛子黑色甚堅一種大者山人呼為羊朹子樹高丈餘花葉皆同但實稍大而)
(色黃綠皮澀肉虚為異爾初甚酸澀經霜乃可食功應相同而采藥者不收)
實修治(時珍曰九月霜後取帶熟者去核曝乾或蒸熟去皮核搗作餅子日乾用)
氣味酸冷無毒(時珍曰酸甘微温生食多令人嘈煩易飢損齒齒齲人尤不宜也)
主治煑汁服止水痢沐頭洗身治瘡癢(唐本)煑汁洗漆
瘡多瘥(弘景)治腰痛有效(蘇頌)消食積補脾治小腸疝氣
發小兒瘡疹(吳瑞)健胃行結氣治婦人産後兒枕痛惡
露不盡煎汁入砂糖服之立效(震亨)化飲食消肉積癥
瘕痰飲痞滿吞酸滯血痛脹(時珍)化血塊氣塊活血(寗原)
發明(震亨曰山樝大能尅化飲食若胃中無食積脾虚不能運化不思食者多服之則反尅伐脾胃)
(生發之氣也時珍曰凡脾弱食物不尅化胸腹酸刺脹悶者於每食後嚼二三枚絶佳但不可多用恐反)
(尅伐也按物類相感志言煑老雞硬肉入山樝數顆即易爛則其消肉積之功盖可推矣珍隣家一小兒)
(因食積黃腫腹脹如鼓偶往羊朹樹下取食之至飽歸而大吐痰水其病遂愈羊朹乃山樝同類醫家不)
(用而有此效則其功應相同矣)
附方(新六)偏墜疝氣(山棠梂肉回香炒各一兩為末糊丸梧子大每服一百丸空心白湯)
(下簡衛生易方)老人腰痛(及腿痛用棠梂子鹿茸炙等分為末蜜丸梧子大每服百丸日)
(二服)腸風下血(用寒藥熱藥及脾弱藥俱不效者獨用山裏果俗名酸棗又名鼻涕團乾者為)
(末艾湯調下應手即愈百一選方)痘疹不快(乾山樝為末湯點服之立出紅活又法猴樝)
(五箇酒煎入水温服即出危氏得效方)痘疹乾黑(危困者用棠梂子為末紫草煎酒調服一)
(錢心全幼鑑)食肉不消(山樝肉四兩水煑食之并飲其汁簡便方)
核主治吞之化食磨積治㿗疝(時珍)
附方(新二)難産(山樝核七七粒百草霜為衣酒吞下海上方)隂腎㿗腫(方見橄欖)
赤瓜木氣味苦寒無毒主治水痢頭風身痒(唐本)
根主治消積治反胃(時珍)
莖葉主治煑汁洗漆瘡(時珍後出肘)
菴羅果(宋開寶)
釋名菴摩羅迦果(出佛書)香盖(時珍曰菴羅梵音二合者也菴摩羅梵音三合)
(者也華言清淨是也)
集解(志曰菴羅果樹生若林檎而極大宗奭曰西洛甚多梨之類也其狀似梨先諸梨熟七夕前後)
(已堪噉色黃如鵝梨纔熟便鬆軟入藥亦希時珍曰按一統志云菴羅果俗名香盖乃果中極品種出西)
(域亦柰類也葉似茶葉實似北梨五六月熟多食亦無害今安南諸番亦有之)
氣味甘温無毒(士良曰酸微寒志曰動風疾凡天行病及食飽後俱不可食同大蒜辛物)
(食令人患黃病)主治食之止渴(開寶)主婦人經&KR0890;不通丈夫營
衛中血&KR0890;不行久食令人不飢(士良)
葉主治渴疾煎湯飲(士良)
柰(别錄下品)
釋名頻婆(音波言時珍曰篆文柰字象子綴於木之形梵謂之頻婆今北人亦呼之猶云端)
(好也)
集解(弘景曰柰江南雖有而北國最豐作脯食之不宜人林檎相似而小俱不益人士良曰此有三)
(種大而長者為柰圓者為林檎皆夏熟小者味澀為梣秋熟一名楸子時珍曰柰與林檎一類二種也樹)
(實皆似林檎而大西土最多可栽可壓有白赤青三色白者為素柰赤者為丹柰亦曰朱柰青者為綠柰)
(皆夏熟凉州有冬柰冬熟子帶碧色孔氏六帖言凉州白柰大如兔頭西京雜記言上林苑紫柰大如升)
(核紫花青其汁如漆著衣不可浣名脂衣柰此皆異種也郭義恭廣志云西方例多柰家家收切暴乾為)
(脯數十百斛以為蓄積謂之頻婆粮亦取柰汁為䜴用其法取熟柰納瓮中勿令蠅入六七日待爛以酒)
(醃痛拌令如粥狀下水更拌濾去皮子良久去清汁傾布上以灰在下引汁盡劃開日乾為末調物甘酸)
(得所也劉熙釋名載柰油以柰擣汁塗繒上暴燥取下色如油也今關西人以赤柰楸子取汁塗器中暴)
(乾名果單是矣味甘酸可以饋遠杜恕篤論云日給之花似柰柰實而日給零落虚偽與真實相似也則)
(日給乃柰之不實者而王羲之帖云來禽日給皆囊盛為佳果則又似指柰為日給矣木槿花亦名日及)
(或同名耳)
實氣味苦寒有小毒多食令人肺壅臚脹有病人尤
甚(别錄曰思邈曰酸苦寒濇無毒時珍案正要云頻婆甘無毒)主治補中焦諸不
足氣和脾治卒食飽氣壅不通者擣汁服(孟詵)益心氣
耐飢(千金)生津止渴(正要)
林檎(宋開寶)校正(併入拾遺文林郎果)
釋名來禽(法帖)文林郎果(藏器曰文林郎生渤海間云其樹從河中浮來有文林郎)
(拾得種之因以為名珣曰文林郎南人呼為榅桲是矣時珍曰案洪玉父云此果味甘能來衆禽於林故)
(有林禽來禽之名又唐高宗時紀王李謹得五色林檎似朱柰以貢帝大悅賜謹為文林郎人因呼林檎)
(為文林郎果又述征記云林檎實佳美其榅桲微大而狀醜有毛而香關輔乃有江南甚希據此則林檎)
(是文林郎非榅桲矣)
集解(志曰林檎在處有之樹似柰皆二月開粉紅花子亦如柰而差圓六月七月熟頌曰亦有甘酢)
(二種白者早熟而味脆美酢者差晚須爛熟乃堪噉今醫家乾之入治傷寒藥謂之林檎散時珍曰林檎)
(即柰之小而圓者其味酢者即楸子也其類有金林檎紅林檎水林檎蜜林檎黑林檎皆以色味立名黑)
(者色似紫柰有冬月再實者林檎熟時晒乾研末點湯服甚美謂之林檎麨僧贊寧物類相感志云林檎)
(樹生毛蟲埋蠶蛾於下或以洗魚水澆之即止皆物性之妙也)
氣味酸甘温無毒(思邈曰酸苦平濇無毒多食令人百&KR0890;弱志曰多食發熱及冷痰澀)
(氣令人好唾或生瘡癤閉百&KR0890;其子食之令人煩心)主治下氣消痰治霍亂肚
痛(大明)消渴者宜食之(蘇頌)療水糓痢洩精(孟詵)小兒閃癖
(時珍)
附方(舊三)水痢不止(林檎半熟者十枚水二升煎一升并林檎食之食醫心鏡)小
兒下痢(林檎構子同杵汁任意服之子母秘錄)小兒閃癖(頭髮豎黃瘰㾧瘦弱者乾)
(林檎脯研末和醋傅之同上)
東行根主治白蟲蚘蟲消渴好唾(孟詵)
柹(音士品别錄中)
釋名(時珍曰柹從&KR1659;音滓諧聲也俗作柿非矣柿音肺削木片也胡名鎮頭迦)
集解(頌曰柹南北皆有之其種亦多紅柹所在皆有黃柹生汴洛諸州朱柹出華山似紅柹而圓小)
(皮薄可愛味更甘珍椑柹色青可生啖諸柹食之皆美而益人又有一種小柹謂之軟棗俗呼為牛奶柹)
(世傳柹有七絶一多壽二多隂三無鳥巢四無蟲蠧五霜葉可玩六嘉實七落葉肥滑可以臨書也宗奭)
(曰柹有數種著益柹於蒂下别有一重又有牛心柹狀如牛心蒸餅柹狀如市賣蒸餅華州朱柹小而深)
(紅塔柹大於諸柹去皮挂木上風日乾之佳火乾者味不甚佳其生者可以温水養去澀味也時珍曰柹)
(高樹大葉圓而光澤四月開小花黃白色結實青綠色八九月乃熟生柹置器中自紅者謂之烘柿日乾)
(者謂之白柹火乾者謂之烏柹水浸藏者謂之醂柹其核形扁狀如木鼈子仁而硬堅其根甚固謂之柹)
(盤案事類合璧云柹朱果也大者如楪八棱梢扁其次如拳小或如雞子鴨子牛心鹿心之狀一種小而)
(如折二錢者謂之猴棗皆以核少者為佳)
烘柹(時珍曰烘柹非謂火烘也即青綠之柹收置器中自然紅熟如烘成澀味盡去其甘如蜜歐陽)
(修歸田錄言襄鄧人以榠樝或榅桲或橘葉於中則熟亦不必)
氣味甘寒澀無毒(弘景曰生柹性冷鹿心柹尤不可食令人腹痛宗奭曰凡柹皆凉不)
(至大寒食之引痰為其味甘也日乾者食多動風凡柹同蟹食令人腹痛作瀉二物俱寒也時珍曰按王)
(璆百一選方云一人食蟹多食紅柹至夜大吐繼之以血昏不省人一道者云惟木香可解乃磨汁灌之)
(即漸甦醒而愈也)主治通耳鼻氣治腸胃不足解酒毒壓胃
間熱止口乾(别錄)續經&KR0890;氣(詵)
發明(藏器曰飲酒食紅柹令人易醉或心痛欲死别錄言解酒毒失之矣)
白柹柹霜修治(時珍曰白柹即乾柹生霜者其法用大柹去皮捻扁日晒夜露至乾)
(内瓮中待生白霜乃取出今人謂之柹餅亦曰柹花其霜謂之柹霜)
氣味甘平濇無毒(弘景曰日乾者性冷生柹彌冷火熏者性熱)主治補虚
勞不足消腹中宿血濇中厚腸健脾胃氣(詵)開胃澀
腸消痰止渴治吐血潤心肺療肺痿心熱欬嗽潤聲
喉殺蟲(大明)温補多食去面䵟(藏器)治反胃咯血血淋腸
澼痔漏下血(時珍)霜清上焦心肺熱生津止渴化痰寧
嗽治咽喉口舌瘡痛(時珍)
發明(震亨曰乾柹屬金而有土屬隂而有收意故止血治欬亦可為助也時珍曰柹乃脾肺血分之)
(果也其味甘而氣平性濇而能收故有健脾澀腸治嗽止血之功盖大腸者肺之合而胃之子也真正柹)
(霜乃其精液入肺病上焦藥尤佳按方勺泊宅編云外兄劉掾云病臟毒下血凡半月自分必死得一方)
(只以乾柹燒灰飲服二錢遂愈又王璆百一方云曾通判子病下血十年亦用此方一服而愈為散為丸)
(皆可與本草治腸澼消宿血解熱毒之義相合則柹為太隂血分之藥益可徵矣又經驗方云有人三世)
(死於反胃病至孫得一方用乾柹餅同乾飯日日食之絶不用水飲如法食之其病遂愈此又一徵也)
附方(舊四新十)腸風臟毒(方說見上)小便血淋(葉氏用乾柹三枚燒存性研末)
(陳米飲服煎經驗方用白柹烏豆鹽花湯入墨汁服之)熱淋澀痛(乾柹燈心等分水煎日飲)
(氏朱方)小兒秋痢(以粳米煑粥熟時入乾柹末再煑三兩沸食之奶母亦食之食療)反
胃吐食(乾柹三枚連蒂擣爛酒服甚效切勿以它藥雜之)腹薄食減(凡男女脾虚腹)
(薄食不消化面上黑點者用乾柹三斤酥一斤蜜半斤以酥蜜煎勻下柹煑十餘沸用不津器貯之每日)
(空腹食三五枚甚良孟詵食療)痰嗽帶血(青州大柹餅飯上蒸熟批開每用一枚摻真青)
(黛一錢卧時食薄荷湯下丹溪纂要)産後欬逆(氣亂心煩用乾柹切碎水煑汁呷産寶)
婦人蒜髮(乾柹五枚以茅香煑熟枸杞子酒浸焙研各等分擣丸梧子大每服五十丸茅香湯)
(下日三普濟)面生䵟&KR0845;(乾柹日日食之普濟方)鼻窒不通(乾柹同粳米煑粥日)
(食濟聖)耳聾鼻塞(乾柹三枚細切以粳米三合豆䜴少許煑粥日日空心食之聖惠)
痘瘡入目(白柹日日食之良)臁脛爛瘡(用柹霜柹蒂等分燒研傅之甚效筆峯)
(雜興)解桐油毒(乾柹餅食之普濟)
烏柹(火熏乾者)氣味甘温無毒主治殺蟲療金瘡火瘡生
肉止痛(别錄)治狗齧瘡斷下痢(弘景)服藥口苦及嘔逆者
食少許即止(藏器)
醂柹(音覽)修治(瑞曰水藏者性冷鹽藏者有毒時珍曰醂藏柹也水收鹽浸之外又有以熟柹)
(用灰汁澡三四度令汁盡着器中經十餘日即可食治病非宜)主治濇下焦健脾胃
消宿血(詵)
柹餻修治(時珍曰按李氏食經云用糯米洗淨一斗大乾柹五十箇同擣粉蒸食如乾入煑棗)
(泥和拌之)主治作餅及餻與小兒食治秋痢(詵)黃柹和米
粉作糗蒸與小兒食止下痢下血有效(藏器)
柹蒂氣味濇平無毒主治欬逆噦氣煑汁服(詵)
發明(震亨曰人之隂氣依胃為養上傷則木挾相火直冲清道而上作欬逆古人以為胃寒既用丁)
(香柹蒂不知其孰為補虚孰為降火不能清氣利痰惟有助火而已時珍曰欬逆者氣自臍下冲&KR0890;直上)
(至咽膈作呃忒蹇逆之聲也朱肱南陽書以噦為欬逆王履&KR1140;洄集以欬嗽為欬逆皆誤矣噦者乾嘔有)
(聲也欬逆有傷寒吐下后及久病産後老人虚人隂氣大虧陽氣暴逆自下焦逆至上焦而不能出者有)
(傷寒失下及平人痰氣抑遏而然者當視其虚實隂陽或温或補或泄熱或降氣或吐或下可也古方單)
(用柹蒂煑汁飲之取其苦温能降逆氣也濟生柹蒂散加以丁香生薑之辛熱以開痰散鬱盖從治之法)
(而昔人亦常用之收效矣至易水張氏又益以人參治病後虚人欬逆亦有功績丹溪朱氏但執以寒治)
(熱之理而不及從治之法矯枉之過矣若陳氏三因又加以良薑之類是真以為胃寒而助其邪火者也)
附方(新一)欬逆不止(濟生柹蒂散治欬逆胸滿用柹蒂丁香各二錢生薑五片水煎服或)
(為末白湯點服草潔古加人參一錢治虚人欬逆三因加良薑甘等分衛生寶鑑加青皮陳皮)
(王氏易簡加半夏生薑)
木皮主治下血晒焙研末米飲服二錢兩服可止(頌)
湯火瘡燒灰油調傅(時珍)
根主治血崩血痢下血(時珍)
椑柹(音卑士宋開寶)
釋名漆柹(日華)綠柹(日用)青椑(廣志)烏椑(開寳)花椑(日用)赤棠椑
(時珍曰椑乃柹之小而卑者故謂之椑他柹至熟則黃赤惟此雖熟亦青黑色擣碎浸汁謂之柹漆可以)
(染罾扇諸物故有漆柹之名)
集解(志曰椑柹生江淮以南似柹而青黃潘岳閒居賦所謂梁侯烏椑之柹是也頌曰椑柹出宣歙)
(荆襄閩廣諸州柹大如杏惟堪生啖不可為乾也)
氣味甘寒濇無毒(弘景曰椑生啖性冷服石家宜之不入藥用不可與蟹同食)
主治壓丹石藥發熱利水解酒毒去胃中熱久食令人
寒中(開寶)止煩渴潤心肺除腹臟冷熱(日華)
君遷子(拾遺)
釋名㮕棗(千金作軟棗)梬棗(廣志音逞)牛奶柹(名苑)丁香柹(日用)紅
藍棗(齊民要術其時珍曰君遷子名始見於左思吳都賦而著狀於劉欣期交州記名義莫詳㮕)
(棗其形似棗而軟也司馬光名苑云君遷子似馬奶即今牛奶柹也以形得名崔豹古今注云牛奶柹即)
(㮕棗葉如柹子亦如柹而小唐宋諸家不知君遷㮕棗牛奶柹皆一物故詳證之)
集解(藏器曰君遷子生海南樹高丈餘子中有汁如乳汁甜美吳都賦平仲君遷是也時珍曰君遷)
(即㮕棗其木類柹而葉長但結實小而長狀如牛奶乾熟則紫黑色一種小圓如指頂大者名丁香柹味)
(尤美救荒本草以為羊矢棗誤矣其樹接大柹最佳廣志云㮕棗小柹也肌細而厚少核可以供御即此)
氣味甘濇平無毒主治止消渴去煩熱令人潤澤(藏器)
鎮心久服悦人顔色令人輕健(珣)
安石榴(别錄下品)
釋名若榴(廣雅)丹若(古今注)金罌(時珍曰榴者瘤也丹實垂垂如贅瘤也博物志)
(云漢張騫出使西域得塗林安石國榴種以歸故名安石榴又按齊民要術云凡植榴者須安僵石枯骨)
(於根下即花實繁茂則安石之名義或取此也若木乃扶桑之名榴花丹頳似之故亦有丹若之稱傅玄)
(榴賦所謂灼若旭日栖扶桑者是矣筆衡云五代吳越王錢鏐改榴為金罌酉陽雜爼言榴甜者名天漿)
(道家書謂榴為三尸酒言三尸蟲得此果則醉也故范成大詩云玉池咽清肥三彭跡如埽)
集解(弘景曰石榴花赤可愛故人多植之尤為外國所重有甜酢二種醫家惟用酢者之根壳榴子)
(乃服食者所忌頌曰安石榴本生西域今處處有之木不甚高大枝柯附榦自地便生作叢種極易息折)
(其條盤土中便生也花有黃赤二色實有甘酢二種甘者可食酢者入藥又一種山石榴形頗相類而絶)
(小不作房生青齊間甚多不入藥但蜜漬以當果甚美宗奭曰石榴有酸淡二種旋開單葉花旋結實實)
(中紅孫枝甚多秋後經霜則自坼裂一種子白瑩澈如水晶者味亦甘謂之水晶石榴惟酸石榴入藥須)
(老木所結收留陳久者乃佳時珍曰榴五月開花有紅黃白三色單葉者結實千葉者不結實或結亦無)
(子也實有甜酸苦三種抱朴子言苦者出積石山或云即山石榴也酉陽雜爼言南詔石榴皮薄如紙瑣)
(碎錄言河隂石榴名三十八者其中只有三十八子也又南中有四季榴四時開花秋月結實實方綻隨)
(復開花有火石榴赤色如火海石榴高一二尺即結實皆異種也案事類合璧云榴大如杯赤色有黑斑)
(點皮中如蜂窠有黃膜隔之子形如人齒淡紅色亦有潔白如雪者潘岳賦云榴者天下之竒樹九州之)
(名果千房同膜千子如一禦飢療渴解醒止醉)
甘石榴氣味甘酸温濇無毒多食損人肺(别錄食詵曰多損)
(齒令黑凡服食藥物人忌食之震亨曰榴者留也其汁酸性滯戀成痰)主治咽喉燥渴
(别錄)能理乳石毒(孟詵)制三尸蟲(時珍)
酸石榴氣味酸温濇無毒主治赤白痢腹痛連子搗
汁頓服一枚(孟詵)止瀉痢崩中帶下(時珍)
發明(時珍曰榴受少陽之氣而榮於四月盛於五月實於盛夏熟於深秋丹花赤實其味甘酸其氣)
(温濇具木火之象故多食損肺齒而生痰涎酸者則兼收歛之氣故入斷下崩中之藥或云白榴皮治白)
(痢紅榴皮治紅痢亦通)
附方(新五)腸滑久痢(黑神散用酸石榴一箇煆烟盡出火毒一夜研末仍以酸榴一塊煎)
(湯服神效無比)久瀉不止(方同上方並普濟)痢血五色(或膿或水冷熱不調酸石)
(榴五枚連子搗汁二升每服五合神妙聖濟)小便不禁(酸石榴燒存性無則用枝燒灰代之)
(每服二錢用柏白皮切焙四錢煎湯一盞入榴灰再煎至八分空心温服晚再服聖惠)撚鬚令
黑(酸石榴結成時就東南枝上揀大者一箇頂上開一孔内水銀半兩於中原皮封之麻札定牛屎封)
(護待經霜摘下傾出壳内水以魚鰾籠指蘸水撚鬚久久自黑也普濟)
酸榴皮修治(效曰凡使榴皮葉根勿犯鐵並不計乾濕皆以漿水浸一夜取出用其水如墨)
(汁也)
氣味(同實)主治止下痢漏精(别錄)治筋骨風腰脚不遂行
步攣急疼痛澀腸取汁點目止泪下(權)煎服下蚘蟲
(藏器)止瀉痢下血脫肛崩中帶下(時珍)
附方(舊六新四)赤白痢下(腹痛食不消化者食療本草用酸榴皮炙黃為末棗肉或粟米)
(飯和丸梧子大每空腹米飲服三十丸日三服以止為度如寒滑加附子赤石脂各一倍肘后方用皮)
(燒存性為末每米飲服方寸匕日三服效乃止)糞前有血(令人面黃用酢石榴皮炙研末每服)
(二錢用茄子枝煎湯服孫真人方)腸滑久痢(神妙無比方也用石榴一箇劈破炭火簇燒存)
(性出火毒為末每服一錢别以酸石榴一瓣水一盞煎湯調服經驗方)久痢久瀉(陳石榴皮)
(酢者焙研細末每服二錢米飲下患二三年或二三月百方不效者服之便止不可輕忽之也普濟方)
小兒風癎(大生石榴一枚割去頂剜空入全蠍五枚黃泥固濟煆存性為末每服半錢乳汁調)
(下或防風湯下亦可聖濟錄)卒病耳聾(八九月間取石榴一箇上作孔如毬子大内米醋令)
(滿以原皮盖之水和麫褁煨熟取起去盖入少黑李子仙沼子末取水滴耳中勿動腦中若動勿驚如此)
(三夜再作必通不按唐慎微本草收采此方云出孫真人而黑李子知為何物也其仙沼子即預知子)
食榴損齒(石榴黑皮炙黃研末棗肉和丸梧子大每日空腹三丸白湯下日二服普濟)丁
腫惡毒(以針刺四畔用榴皮着瘡上以麫圍四畔炙之以痛為度仍内榴末傅上急褁經宿連根)
(自出也肘後百一方)脚肚生瘡(初起如粟搔之漸開黃水浸滛痒痛潰爛遂致遶脛而成痼疾)
(用酸榴皮煎湯冷定日日埽之取愈乃止醫學正宗)
酸榴東行根氣味(同皮)主治蚘蟲寸白(别錄)青者入染鬚
用(權)治口齒病(頌)止澀瀉痢帶下功與皮同(時珍)
附方(舊三新二)金蠶蠱毒(吮白礬味甘嚼黑豆不腥者即是中蠱也石榴根皮煎濃汁服)
(即吐出活蠱無不愈者丹溪摘玄方)寸白蚘蟲(酢石榴東行根一握洗剉用水三升煎取)
(半盌五更温服盡至明取下蟲一大團永絶根本食粥補之崔元亮海上方用榴皮煎水煑米作粥食)
(之亦良)女子經閉(不通用酢榴根東生者一握炙乾水二大盞濃煎一盞空心服之未通再)
(服門斗)赤白下痢(方同上)
榴花主治隂乾為末和鐵丹服一年變白髮如漆(藏器)
(也鐵丹飛鐵為丹亦鐵粉之屬)千葉者治心熱吐血又研末吹鼻
止衂血立效亦傅金瘡出血(蘇頌)
附方(舊一新二)金瘡出血(榴花半斤石灰一升搗和隂乾每用少許傅之立止崔元亮)
(方)鼻出衂血(酢榴花二錢半黃蜀葵花一錢為末每服一錢水一盞煎服效乃止聖濟錄)
九竅出血(石榴花揉塞之取效葉亦可)
橘(本經上品)校正(志曰自木部移入此)
釋名(時珍曰橘從矞音鷸諧聲也又雲五色為慶二色為矞矞雲外赤内黃非烟非霧郁郁紛紛之)
(象橘實外赤内黃剖之香霧紛郁有似乎矞雲橘之從矞又取此意也)
集解(時珍曰橘柚生江南及山南山谷十月采恭曰柚之皮厚味甘不似橘皮味辛苦其肉亦如橘)
(有甘有酸酸者名胡柑今俗謂橙為柚非矣案郭璞云柚似橙而實酢大於橘孔安國云小曰橘大曰柚)
(皆為柑也頌曰橘柚今江浙荆襄湖嶺皆有之木高一二丈與枳無辨刺出莖間夏初生白花六七月成)
(實至冬黃熟舊說小為橘大為柚今醫家乃用黃橘青橘不言柚豈青橘是柚之類乎宗奭曰橘柚自是)
(兩種本草云一名橘皮後人誤加柚字妄生分别且青橘黃橘治療尚殊况柚為别種乎惟郭璞所言乃)
(真識橘柚者若不如此分别誤以柚皮為橘皮是貽無窮之患矣時珍曰橘柚蘇恭所說甚是蘇頌不知)
(青橘即橘之未黃者乃以為柚誤矣夫橘柚柑三者相類而不同橘實小其瓣味微酢其皮薄而紅味辛)
(而苦柑大於橘其瓣味甘其皮稍厚而黃味辛而甘柚大小皆如橙其瓣味酢其皮最厚而黃味甘而不)
(甚辛如此分之即不誤矣按事類合璧云橘樹高丈許枝多生刺其葉兩頭尖綠色光面大寸餘長二寸)
(許四月著小白花甚香結實至冬黃熟大者如杯色中有瓣瓣中有核也宋韓彦直著橘譜三卷甚詳其)
(略云柑橘出蘇州台州西出荆州南出閩廣撫州皆不如温州者為上也柑品有八橘品十有四多是接)
(成惟種成者氣味尤勝黃橘扁小而多香霧乃橘之上品也朱橘小而色赤如火綠橘紺碧可愛不待霜)
(後色味已佳隆冬采之生意如新乳橘狀似乳柑皮堅瓤多味絶酸芳塌橘狀大而扁外綠心紅瓣巨多)
(液經春乃甘美包橘外薄内盈其胍瓣隔皮可數綿橘微小極軟美可愛而不多結沙橘細小甘美油橘)
(皮似油飾中堅外黑乃橘之下品也早黃橘秋半已丹凍橘八月開花冬結春采穿心橘實大皮光而心)
(虚可穿荔枝橘出横陽膚理皺密如荔子也俗傳橘下埋鼠則結實加倍故物類相感志云橘見尸而實)
(繁湼槃經云如橘見鼠其果實多周禮言橘踰淮而自變為枳地氣然也餘見柑下)
橘實氣味甘酸温無毒(弘景曰食之多痰恐非益也原曰食多戀膈生痰滯肺氣)
(食瑞曰同螃蟹令人患軟癰)主治甘者潤肺酸者聚痰(藏器)止消渴
開胃除胸中膈氣(大明)
發明(時珍曰橘皮下氣消痰其肉生痰聚飲表裏之異如此凡物皆然今人以蜜煎橘充果食甚佳)
(亦可醬葅也)
黃橘皮釋名紅皮(湯液)陳皮(食療以弘景曰橘皮療氣大勝東橘為好西江者)
(不如須陳久者為良好古曰橘皮以色紅日久者為佳故曰紅皮陳皮去白者曰橘紅也)
修治(斆曰凡使勿用桔皮皺子皮二件用不得凡修事須去白膜一重剉細以鯉魚皮褁一宿至明)
(取用宗奭曰本草橘柚作一條盖傳誤也後世不知以柚皮為橘皮是貽無窮之患矣此乃六陳之一天)
(下日用所須今人又多以乳柑皮亂之不可不擇也柑皮不甚苦橘皮極苦至熟亦苦或以皮之緊慢分)
(别又因方土不同亦互有緊慢也時珍曰橘皮紋細色紅而薄内多筋胍其味苦辛柑皮紋粗色黃而厚)
(内多白膜其味辛甘柚皮最厚而虚紋更粗色黃内多膜無筋其味甘多辛少但以此别之即不差矣橘)
(皮性温柑柚皮性冷不可不知今天下多以廣中來音為勝江西者次之然亦多以柑皮雜之柑皮猶可)
(用柚皮則懸絶矣凡橘皮入和中理胃藥則留白入下氣消痰藥則去白其說出於聖濟經去白者以白)
(湯入鹽洗潤透刮去筋膜晒乾用亦有煑焙者各隨本方)
氣味苦辛温無毒主治胸中瘕熱逆氣利水穀久服
去臭下氣通神(本經)下氣止嘔欬治氣衝胸中吐逆霍
亂療脾不能消穀止洩除膀胱留熱停水起淋利小
便去寸白蟲(别錄)清痰涎治上氣欬嗽開胃主氣痢破
癥瘕痃癖(甄權)療嘔噦反胃嘈雜時吐清水痰痞痎瘧
大腸閟塞婦人乳癰入食料解魚腥毒(時珍)
發明(杲曰橘皮氣薄味厚陽中之隂也可升可降為脾肺二經氣分藥留白則補脾胃去白則理肺)
(氣同白术則補脾胃同甘草則補肺獨用則瀉肺損脾其體輕浮一能導胸中寒邪二破滯氣三益脾胃)
(加青皮减半用之去滯氣推陳致新但多用久服能損元氣也原曰橘皮能散能瀉能温能補能和化痰)
(治嗽順氣理中調脾快膈通五淋療酒病其功當在諸藥之上時珍曰橘皮苦能泄能燥辛能散温能和)
(其治百病總是取其理氣燥濕之功同補藥則補同瀉藥則瀉同升藥則升同降藥則降脾乃元氣之母)
(肺乃攝氣之籥故橘皮為二經氣分之藥但隨所配而補瀉升降也潔古張氏云陳皮枳殼利其氣而痰)
(自下盖此義也同杏仁治大腸氣閟同桃仁治大腸血閟皆取其通滯也詳見杏仁下按方勺泊宅編云)
(橘皮寬膈降氣消痰飲極有殊功他藥貴新惟此貴陳外舅莫強中令豐城時得疾凡食已輒胸滿不下)
(百方不效偶家人合橘紅湯因取嘗之似相宜連日飲之一日忽覺胸中有物墜下大驚目瞪自汗如雨)
(須臾腹痛下數塊如鐵彈子臭不可聞自此胸次廓然其疾頓愈盖脾之冷積也其方用橘皮去穰一斤)
(甘草鹽花各四兩水五椀慢火煑乾焙研為末白湯星點服名二賢散治一切痰氣持驗世醫徒知半夏南)
(之屬何足以語此哉珍按二賢散丹溪變之為潤下丸用治痰氣有效惟氣實人服之相宜氣不足者不)
(宜用之也)
附方(舊七新二十一)潤下丸(治濕痰因火泛上停滯胸膈欬唾稠粘陳橘皮半斤入砂鍋内)
(下鹽五錢化水淹過煑乾粉甘草二兩去皮蜜炙各取淨末蒸餅和丸梧桐子大每服百丸白湯下丹)
(溪方)寬中丸(治脾氣不和冷氣客於中壅遏不通是為脹滿用橘皮四兩白术二兩為末酒糊丸)
(梧子大每食前木香湯下三十丸日三服是齊指迷方)橘皮湯(治男女傷寒并一切雜病嘔噦)
(手足逆冷者用橘皮四兩生薑一兩水二升煎一升徐徐呷之即止仲景方)嘈雜吐水(真橘)
(皮去白為末五更安五分於掌心䑛之即睡三日必效皮不真則不驗怪證竒方)霍亂吐瀉
(不拘男女但有一點胃氣存者服之再生廣陳皮去白五錢真霍香五錢水二盞煎一盞時時温服出百)
(一選方仍聖惠用陳橘皮末二錢湯點服不省者灌之燒磚沃醋布褁磚安心下熨之便活)反胃
吐食(真橘皮以日照西壁土炒香為末每服二錢生薑三片棗肉一枚水二鍾煎一鍾温服直指)
(方)卒然食噎(橘皮一兩湯浸去瓤焙為末以水一大盞煎半盞熱服食醫心鏡)諸氣
呃噫(橘皮二兩去瓤水一升煎五合頓服或加枳殼尤良孫尚藥方)痰膈氣脹(陳皮)
(三錢水煎熱服楊氏簡便方)卒然失聲(橘皮半兩水煎徐呷肘後方)經年氣嗽
(橘皮神麴生薑焙乾等分為末蒸餅和丸梧子大每服三五十丸食後夜臥各一服有人患此服之兼舊)
(患膀胱氣皆愈也寇氏衍義)化食消痰(胸中熱氣用橘皮半兩微熬為末水煎代茶細呷)
(心鏡)下焦冷氣(乾陳橘皮一斤為末蜜丸梧子大每食前温酒下三十丸食療本草)脚
氣衝心(或心下結硬腹中虚冷陳皮一斤和杏仁五兩去皮尖熬少加蜜搗和丸如梧桐子大每)
(日食前米飲下三十丸食療)老人氣閟(方同上濟生)大腸閟塞(陳皮連白酒煑)
(焙研末每温酒服二錢米飲下普濟方)途中心痛(橘皮去白煎湯飲之甚良談埜翁方)
食魚蟹毒(方同上肘後)風痰麻木(凡手及十指麻木大風麻木皆是濕痰死血用)
(橘紅一斤逆流水五椀煑爛去渣再煑至一盌頓服取吐乃吐痰聖藥也不吐加瓜蒂末摘玄方)脾
寒諸瘧(不拘老少孕婦只兩服便止真橘皮取白切生薑自然汁浸過一指銀器内重湯煑乾焙)
(研末每服三錢用隔年青州棗十箇水一盞煎半盞發前服以棗下之適用方)小兒疳瘦
(久服消食和氣長肌肉用陳橘皮一兩黃連以米泔水浸一日一兩半研末入麝三分用猪膽盛藥以漿)
(水煑熟取出用粟米飯和丸綠豆大每服一二十丸米飲下錢氏小兒方)産後尿閟(不通)
(者陳皮一兩去白為末每空心温酒服二錢一服即通此張不愚方也婦人良方)産後吹奶
(陳皮一兩甘草一錢水煎服即散)婦人乳癰(未成者即散已成者即潰痛不可忍者即不疼)
(神驗不可云喻也用真陳橘皮湯浸去白晒麫炒微黃為末每服二錢麝香調酒下初發者一服見效名)
(橘香散張氏方)聤耳出汁(陳皮燒研一錢射香少許為末日摻名立效散)魚骨鯁咽
(橘皮常含咽汁即下聖惠方)嵌甲作痛(不能行履者濃煎陳皮湯浸良久甲肉自離輕手剪)
(去以虎骨末傅之即安醫林集要)
青橘皮修治(時珍曰青橘皮乃橘之未黃而青色者薄而光其氣芳烈今人多以小柑小柚)
(小橙偽為之不可不慎辨之入藥以湯浸去瓤切片醋拌瓦炒過用)
氣味苦辛温無毒主治氣殢下食破積結及膈氣(頌)
破堅癖散滯氣去下焦諸濕治左脇肝經積氣(元素)治
胸膈氣逆脇痛小腹疝氣消乳腫疏肝膽瀉肺氣(時珍)
發明(元素曰青橘皮氣味俱厚沉而降隂也入厥隂少陽經治肝膽之病杲曰青皮乃足厥隂引經)
(之藥能引食入太隂之倉破滯削堅皆治在下之病有滯氣則破滯氣無滯氣則損真氣好古曰陳皮治)
(高青皮治低與枳壳治胸膈枳實治心下同意震亨曰青皮乃肝膽二經氣分藥故人多怒有滯氣脇下)
(有鬱積或小腹疝疼用之以疏通二經行其氣也若二經實者當先補而後用之又云疏肝氣加青皮炒)
(黑則入血分也時珍曰青橘皮古無用者至宋時醫家始用之其色青氣烈味苦而辛治之以醋所謂肝)
(欲散急食辛以散之以酸泄之以苦降之也陳皮浮而升入脾肺氣分青皮沉而降入肝膽氣分一體二)
(用物理自然也小兒消積多用青皮最能發汗有汗者不可用說出楊仁齋直指方人罕知之嘉謨曰久)
(瘧熱甚必結癖塊宜多服清脾湯内有青皮疏利肝邪則癖自不結也)
附方(舊二新七)快膈湯(治冷膈氣及酒食後飽滿用青橘皮一斤作四分四兩用鹽湯浸四)
(兩用白沸湯浸四兩用醋浸四兩用酒浸各三日取出去白切絲以鹽一兩炒微焦研末每用二錢以茶)
(末五分水煎温服亦可點服)理脾快氣(青橘皮一斤日乾焙研末甘草末一兩檀香末半兩)
(和勻收之每用一二錢入鹽少許白湯點服)法製青皮(常服安神調氣消食解酒益胃不拘)
(老人小兒宋仁宗每食後咀數片乃邢和璞真人所獻名萬年草劉跂改名延年草仁宗以賜吕丞相用)
(青皮一斤浸去苦味去瓤煉淨白鹽花五兩炙甘草六兩舶茴香四兩甜水一斗煑之不住攪勿令著底)
(候水盡慢火焙乾勿令焦去甘草茴香只取青皮密收用王氏易簡方)瘧疾寒熱(青皮一兩)
(燒存性研末發前温酒服一錢臨時再服聖惠方)傷寒呃逆(聲聞四隣四花青皮全者研末)
(每服二錢白湯下醫林集要)産後氣逆(青橘皮為末葱白童子小便煎二錢服經驗後方)
婦人乳嵓(因久積憂鬱乳房内有核如指頭不痛不痒五七年成癰名乳嵓不可治也用青皮)
(四錢水一盞半煎一盞徐徐服之日一服或用酒服丹溪方)聤耳出汁(青皮燒研末綿包塞)
(之)唇燥生瘡(青皮燒研猪脂調塗)
橘瓤上筋膜主治口渴吐酒炒熟煎湯飲甚效(大明)
橘核修治(時珍曰凡用須以新瓦焙香去殼取仁研碎入藥)
氣味苦平無毒主治腎疰腰痛膀胱氣痛腎冷炒研
每温酒服一錢或酒煎服之(大明)治酒&KR1439;風鼻赤炒研
每服一錢胡桃肉一箇擂酒服以知為度(宗奭)小腸疝
氣及隂核腫痛炒研五錢老酒煎服或酒糊丸服甚
效(時珍)
發明(時珍曰橘核入足厥隂與青皮同功故治腰痛㿉疝在下之病不獨取象於核也和劑局方治)
(諸疝痛及内㿉卵腫偏墜或硬如石或腫至潰有橘核丸用之有效品味頗多詳見本方)
附方(新一)腰痛(橘核杜仲各二兩炒研末每服二錢鹽酒下簡便方)
葉氣味苦平無毒主治導胸膈逆氣入厥隂行肝氣
消腫散毒乳癰脇痛用之行經(震亨)
附方(新一)肺癰(綠橘葉洗擣絞汁一盞服之吐出膿血即愈經驗良方)
柑(宋開寶)
釋名木奴(志曰柑未經霜時猶酸霜後甚甜故名柑子時珍曰漢李衡種柑於武陵洲上號為)
(木奴焉)
集解(頌曰乳柑出西戎者佳志曰柑生嶺南及江南樹似橘實亦似橘而圓大皮色生青熟黃惟乳)
(柑皮入藥山柑皮療咽痛餘皆不堪用又有沙柑青柑體性相類藏器曰柑有朱柑黃柑乳柑石柑沙柑)
(橘有朱橘乳橘塌橘山橘黃淡子此輩皮皆去氣調也中實俱堪食就中以乳柑為上也時珍曰柑南方果)
(而閩廣温台蘇撫荆州為盛川蜀雖有不及之其樹無異於橘但刺少耳柑皮比橘色黃而稍厚理稍粗)
(而味不苦橘可久留柑易腐敗柑樹畏冰雪橘樹略可此柑橘之異也柑橘皮今人多混用不可不辨詳)
(見橘下案韓彦直橘譜云乳柑出温州諸邑惟泥山者為最以其味似乳酪故名彼人呼為真柑似以佗)
(柑為假矣其木婆娑其葉纖長其花香韻其實圓正膚理如澤蠟其大六七寸其皮薄而味珍胍不粘瓣)
(食不留滓一顆僅二三核亦有全無者擘之香霧噀人為柑中絶品也生枝柑形不圓色青膚粗味帶微)
(酸留之枝間可耐久也俟味變甘乃帶葉折故名海紅柑樹小而顆極大有圍及尺者皮厚色紅可久藏)
(今獅頭柑亦是其類也洞庭柑種出洞庭山皮細味美其熟最早也甜柑類洞庭而大每顆必八瓣不待)
(霜而黃也木柑類洞庭膚粗頑瓣大而少液故謂之木也朱柑類洞庭而大色絶嫣紅其味酸人不重之)
(饅頭柑近蒂起如饅頭尖味香美也)
氣味甘大寒無毒(頌曰冷志曰多食令人肺冷生痰脾冷發痼癖大腸瀉利發隂汗)
主治利腸胃中熱毒解丹石止暴渴利小便(開寶)
附方(新一)難産(柑橘瓤隂乾燒存性研末温酒服二錢集效)
皮氣味辛甘寒無毒(時珍曰橘皮苦辛温柑皮辛甘寒外形雖似而氣味不同詵曰)
(多食令肺燥)主治下氣調中(藏器)解酒毒及酒渴去白焙研
末點湯入鹽飲之(大明)治産後肌浮為末酒服(雷斆)傷寒
飲食勞復者濃煎汁服(時珍)山柑皮治咽喉痛效(開寶)
核主治作塗面藥(蘇頌)
葉主治聤耳流水或膿血取嫩頭七箇入水數滴杵
取汁滴之即愈(藺氏)
橙(宋開寶)
釋名金毬鵠殼(時珍曰案陸佃埤雅云橙柚屬也可登而成之故字從登又諧聲也)
集解(志曰橙樹似橘而葉大其形圓大於橘而香皮厚而皺八月熟時珍曰橙産南土其實似柚而)
(香葉有兩刻缺如兩叚亦有一種氣臭者柚乃柑屬之大者早黃難留橙乃橘屬之大者晚熟耐久皆有)
(大小二種案事類合璧云橙樹高枝葉不甚類橘亦有刺其實大者如盌頗似朱欒經霜早熟色黃皮厚)
(蹙衂如沸香氣馥郁其皮可以熏衣可以芼鮮可以和葅醢可以為醬虀可以蜜煎可以糖製為橙丁可)
(以蜜制為橙膏嗅之則香食之則美誠隹果也宗奭曰橙皮今比以為果或合湯待賓未見入藥宿酒未)
(解者食之速醒)
氣味酸寒無毒(士良曰暖多食傷肝氣發虚熱與獱肉同食發頭旋惡心時珍曰獱乃水)
(獺之屬也諸家本草皆作檳榔誤矣)主治洗去酸汁切和鹽蜜煎成貯
食止惡心能去胃中浮風惡氣(開寶)行風氣療癭氣發
瘰癧殺魚蟹毒(士良)
皮氣味苦辛温無毒主治作醬醋香美散腸胃惡氣
消食下氣去胃中浮風氣(開寶)和鹽貯食止惡心解酒
病(孟詵)糖作橙丁甘美消痰下氣利膈寬中解酒(時珍)
附方(新二)香橙湯(寬中快氣消酒用橙皮二斤切片生薑五兩切焙擂爛入炙甘草末一兩)
(檀香末半兩和作小餅每嚼一餅沸湯入鹽送下竒效良方)痔瘡腫痛(隔年風乾橙子桶内)
(燒煙熏之神效醫方摘要)
核主治面䵟粉刺濕研夜夜塗之(時珍)
附方(新一)閃挫腰痛(橙子核炒研酒服三錢即愈攝生方)
柚(音又日華)
釋名櫾(與柚同)條(爾雅)壺柑(唐本)臭橙(食性)朱欒(時珍曰柚色油然其狀如)
(卣故名壺亦象形今人呼其黃而小者為蜜筩正此意也其大者謂之朱欒亦取團欒之象最大者謂之)
(香欒爾雅謂之櫠音廢又曰椵音賈廣雅謂之鐳柚鐳亦壺也桂海志謂之臭柚皆一物但以大小古今)
(方言稱呼不同耳)
集解(恭曰柚皮厚味甘不似橘皮薄味辛而苦其肉亦如橘有甘有酸酸者名壺柑今俗人謂橙為)
(柚非矣案吕氏春秋云果之美者江浦之橘雲夢之柚郭璞云柚出江南似橙而實酢大如橘禹貢云揚)
(州厥包橘柚孔安國云小曰橘大曰柚皆為柑也頌曰閩中嶺外江南皆有柚比橘黃白色而大襄唐間)
(柚色青黃而實小其味皆酢皮厚不堪入藥時珍曰柚樹葉皆似橙其實有大小二種小者如柑如橙大)
(者如瓜如升有圍及尺餘者亦橙之類也今人呼為朱欒形色圓正都類柑橙但皮厚而粗其味甘其氣)
(臭其瓣堅而酸惡不可食其花甚香南人種其核長成以接柑橘云甚良也盖橙乃橘屬故其皮皺厚而)
(香味苦而辛柚乃柑屬故其皮粗厚而臭味甘而辛如此分柚與橙橘自明矣郭璞云櫠大柚也實大如)
(盞皮厚二三寸子似枳食之少味范成大云廣南臭柚大如瓜可食其皮甚厚染墨打碑可代氊刷且不)
(損紙也列子云吳越之間有木焉其名為櫾碧樹而冬青實丹而味酸食其皮汁已憤厥之疾渡淮而北)
(化而為枳此言地氣之不同如此)
氣味酸寒無毒主治消食解酒毒治飲酒人口氣去
腸胃中惡氣療妊婦不思食口淡(大明)
皮氣味甘辛平無毒正誤(時珍曰案沈括筆談云本草言橘皮苦柚皮甘誤矣)
(柚皮極苦不可入口甘者乃橙也此說似與今柚不同乃沈氏自誤也不可為據)主治下氣
宜食不入藥(弘景)消食快膈散憤懣之氣化痰(時珍)
附方(新一)痰氣欬嗽(用香欒去核切砂缾内浸酒封固一夜煑爛蜜拌勻時時含咽)
葉主治頭風痛同葱白擣貼太陽穴(時珍)
花主治蒸麻油作香澤面脂長髮潤燥(時珍)
枸櫞(音矩員宋圖經)校正(原附荳蔲下今分出)
釋名香櫞(一作圓)佛手柑(時珍曰義未詳佛手取象也)
集解(藏器曰枸櫞生嶺南柑橘之屬也其葉大其實大如盞味辛酸頌曰今閩廣江南皆有之彼人)
(呼為香櫞子形長如小瓜狀其皮若橙而光澤可愛肉甚厚白如蘿蔔而鬆虚雖味短而香芬大勝置衣)
(笥中則數日香不歇寄至北方人甚貴重古作五和糝用之時珍曰枸櫞産閩廣間木似朱欒而葉尖長)
(枝間有刺植之近水乃生其實狀如人手有指俗呼為佛手柑有長一尺四五寸者皮如橙柚而厚皺而)
(光澤其色如瓜生綠熟黃其核細其味不甚佳而清香襲人南人雕鏤花鳥作蜜煎果食置之几案可供)
(玩賞若安芋片於蒂而以濕紙圍護經久不癟或擣蒜罨其蒂上則香更充溢異物志云浸汁浣葛紵勝)
(似酸漿也)
皮瓤氣味辛酸無毒(弘景曰性温恭曰性冷陶說誤矣藏器曰性温不冷)主治
下氣除心頭痰水(藏器)煑酒飲治痰氣欬嗽煎湯治心
下氣痛(時珍)
根葉主治同皮(橘譜)
金橘(綱目)
釋名金柑(橘譜)盧橘(漢書)夏橘(廣州志)山橘(北戶錄)給客橙(魏王)
(花木志盧時珍曰此橘生時青盧色黃熟則如金故有金橘橘之名盧黑色也或云盧酒器之名其形)
(肖之故也註文選者以枇杷為盧橘誤矣案司馬相如上林賦云盧橘夏熟枇杷橪柿以二物並列則非)
(一物明矣此橘夏冬相繼故云夏熟而裴淵廣州志謂之夏橘給客橙者其芳香如橙可供給客也)
集解(時珍曰金橘生吳粤江浙川廣間或言出營道者為冠而江浙者皮甘肉酸次之其樹似橘不)
(甚高大五月開白花結實秋冬黃熟大者徑寸小者如指頭形長而皮堅肌理細瑩生則深綠色熟乃黃)
(如金其味酸甘而芳香可愛糖造蜜煎者佳案魏王花木志云蜀之成都臨卭江源諸處有給客橙一名)
(盧橘似橘而非若柚而香夏冬花實常相繼或如彈丸或如櫻桃通歲食之又劉恂嶺表錄云山橘子大)
(如土瓜次如彈丸小樹綠葉夏結冬熟金色薄皮而味酸偏能破氣容廣人連枝藏之入膾醋尤加香美)
(韓彦直橘譜云金柑出江西北人不識景祐中始至汴都因温成皇后嗜之價遂貴重藏綠豆中可經時)
(不變盖橘性熱豆性凉也又有山金柑一名山金橘俗名金豆木高尺許實如櫻桃内止一核俱可蜜漬)
(香味清美已上諸說皆指今之金橘但有一類數種之異耳)
氣味酸甘温無毒主治下氣快膈止渴解酲辟臭皮
尤佳(時珍)
枇杷(别錄中品)
釋名(宗奭曰其葉形似琵琶故名)
集解(頌曰枇杷舊不著所出州土今襄漢吳蜀閩嶺江西南湖南北皆有之木高丈餘肥枝長葉大)
(如驢耳背有黃毛隂密婆娑可愛四時不凋盛冬開白花至三四月成實作捄生大如彈丸熟時色如黃)
(杏微有毛皮肉甚薄核大如芧栗黃褐色四月采葉曝乾用時珍曰案郭義恭廣志云枇杷易種葉微似)
(栗冬花春實其子簇結有毛四月熟大者如雞子小者如龍眼白者為上黃者次之無核者名焦子出廣)
(州又楊萬里詩云大葉聳長耳一枝堪滿盤荔支分與核金橘却無酸頗盡其狀註丈選者以枇杷為盧)
(橘誤矣詳金橘)
實氣味甘酸平無毒(志曰寒詵曰温多食發痰熱傷脾同炙肉及熱麫食令人患熱)
(黃疾)主治止渴下氣利肺氣止吐逆主上焦熱潤五臟
(大明)
葉修治(恭曰凡用須火炙以布拭去毛不爾射人肺令欬不已或以粟秆作刷刷之尤易潔淨斆)
(曰凡采得秤溼葉重一兩乾者三葉重一兩乃為氣足堪用粗布拭去毛以甘草湯洗一遍用綿再拭乾)
(每一兩以酥二錢半塗上炙過用時珍曰治胃病以薑汁塗炙治肺病以蜜水塗炙乃良)
氣味苦平無毒(權曰甘微辛弘景曰煑汁飲之則小冷)主治卒啘不止
下氣煑汁服(别錄但弘景曰若不暇煑嚼汁咽亦瘥)治嘔噦不止婦人
産後口乾(大明)煑汁飲主渴疾治肺氣熱嗽及肺風瘡
胸面上瘡(詵)和胃降氣清熱解暑毒療脚氣(時珍)
發明(時珍曰枇杷葉氣薄味厚陽中之隂治肺胃之病大都取其下氣之功耳氣下則火降痰順而)
(逆者不逆嘔者不嘔渴者不渴欬者不欬矣宗奭曰治肺熱嗽甚有功一婦人患肺熱久嗽身如火炙肌)
(瘦將成勞以枇杷葉木通欵冬花紫菀杏仁桑白皮各等分大黃减半如常治訖為末蜜丸櫻桃大食後)
(夜臥各含化一丸未終劑而愈矣)
附方(新七)温病發噦(因飲水多者枇杷葉去毛炙香茅根各半斤水四升煎二升稍稍飲)
(之常龐安方)反胃嘔噦(枇杷葉去毛炙丁香各一兩人參二兩每服三錢水一盞薑三片煎)
(服惠聖)衂血不止(枇杷葉去毛焙研末茶服一二錢日二同上)酒&KR1439;赤鼻(枇杷)
(葉巵子仁等分為末每服二錢温酒調下日三服本事)面上風瘡(方同上)痔瘡腫
痛(枇杷葉蜜炙烏梅肉焙為末先以烏梅湯洗貼之集要)痘瘡潰爛(枇杷葉煎湯洗之)
(摘玄)
花主治頭風鼻流清涕辛夷等分研末酒服二錢日
二服(時珍)
木白皮主治生嚼咽汁止吐逆不下食煑汁冷服尤
佳(思邈)
楊梅(宋開寶)
釋名朹子(音求叚時珍曰其形如水楊子而味似梅故名氏北戶錄名朹子揚州人呼白楊)
(梅為聖僧)
集解(志曰楊梅生江南嶺南山谷樹若荔枝樹而葉細隂青子形似水楊子而生青熟紅肉在核上)
(無皮殼四月五月采之南人醃藏為果寄至北方時珍曰楊梅樹葉如龍眼及紫瑞香冬月不凋二月開)
(花結實形如楮實子五月熟有紅白紫三種紅勝於白紫勝於紅顆大而核細鹽藏蜜漬餹收皆佳東方)
(朔林邑記云邑有楊梅其大如杯盌青時極酸熟則如蜜用以釀酒號為梅香酎甚珍重之贊寧物類相)
(感志云桑上接楊梅則不酸楊梅樹生癩以甘草釘釘之則無皆物理之妙也藏器曰張華博物志言地)
(瘴處多生楊梅驗之信然)
實氣味酸甘温無毒(詵曰熱微毒久食令人發熱損齒及筋忌生葱同食瑞曰發瘡)
(致痰)主治鹽藏食去痰止嘔噦消食下酒乾作屑臨飲
酒時服方寸匕止吐酒(開寶)止渴和五臟能滌腸胃除
煩憒惡氣燒灰服斷下痢甚驗鹽者常含一枚咽汁
利五臟下氣(詵)
附方(舊一新三)下痢不止(楊梅燒研每米飲服二錢日二服普濟)頭痛不止
(楊梅為末以少許㗜鼻取嚏妙)頭風作痛(楊梅為末每食後薄荷茶服二錢或以消風散同煎)
(服或同擣末以白梅肉和丸彈子大每食後葱茶嚼下一丸宋氏集驗)一切損傷(止血生肌)
(令無瘢痕用鹽藏楊梅和核搗如泥做成挺子以竹筒收之凡遇破傷研末傅之神聖絶妙經驗方)
核仁主治脚氣(時珍曰案王性之揮塵錄云會稽楊梅為天下冠童貫苦脚氣或云楊梅)
(仁可治之郡守王嶷餽五十石貫用之而愈取仁法以柹漆拌核暴之則自裂出也)
樹皮及根主治煎湯洗惡瘡疥癬(大明)煎水漱牙痛服
之解砒毒燒灰油調塗湯火傷(時珍)
附方(新二)中砒毒(心腹絞痛欲吐不吐面青肢冷用楊梅樹皮煎湯二三盌服之即愈王)
(碩易簡方)風蟲牙痛(普濟方用楊梅根皮厚者焙一兩川芎藭五錢麝香少許研末每用半錢)
(鼻内㗜之口中含水涎出痛止勻摘要方用楊梅根皮韭菜根厨案上油泥等分擣貼於兩腮上半時)
(辰其蟲從眼角出也屢用有效之方)
櫻桃(别錄上品)
釋名鸎桃(禮註)含桃(月令)荆桃(宗奭曰孟詵本草言此乃櫻非桃也雖非桃類以其)
(形肖桃故曰櫻桃又何疑焉如沐猴梨胡桃之類皆取其形相似耳禮記仲春天子以含桃薦宗廟即此)
(故王維詩云纔是寢園春薦後非關御苑鳥御殘藥中不堪用時珍曰其顆如瓔珠故謂之櫻而許慎作)
(鸎桃云鸎所含食故又曰含桃亦通案爾雅云楔音戛荆桃也孫炎註云即今櫻桃最大而甘者謂之崖)
(蜜)
集解(頌曰櫻桃處處有之而洛中者最勝其木多隂先百果熟故古人多貴之其實熟時深紅色者)
(謂之朱櫻紫色皮裏有細黃點者謂之紫櫻味最珍重又有正黃明者謂之蠟櫻小而紅者謂之櫻珠味)
(皆不及極大者有若彈丸細核而肉厚尤難得時珍曰櫻桃樹不甚高春初開白花繁英如雪葉團有尖)
(及細齒結子一枝數十顆三月熟時須守護否則鳥食無遺也鹽藏蜜煎皆可或同蜜擣作餻食唐人以)
(酪薦食之林洪山家清供云櫻桃經雨則蟲自内生人莫之見用水浸良久則蟲皆出乃可食也試之果)
(然)
氣味甘熱濇無毒(大明曰平微毒多食令人吐詵曰食多無損但發虚熱耳有暗風人)
(不可食食之立發李廷飛曰傷筋骨敗血氣有寒熱病人不可食)主治調中益脾氣
令人好顔色美志(别錄)止洩精水榖痢(孟詵)
發明(宗奭曰小兒食之過多無不作熱此果三月末四月初熟得正陽之氣先諸果熟故性熱也震)
(亨曰櫻桃屬火性大熱而發濕舊有熱病及喘𠻳者得之立病且有死者也時珍曰案張子和儒門事親)
(云舞水一富家有二子好食紫櫻每日啖一二升半月後長者發肺痿幼者發肺癰相繼而死嗚呼百果)
(之生所以養人非欲害人富貴之家縱其嗜欲取死是何天耶命耶邵堯夫詩云爽口物多終作疾真格)
(言哉觀此則寇朱二氏之言益可證矣王維詩云飽食不須愁内熱大官還有蔗漿寒蓋謂寒物同食猶)
(可解其熱也)
葉氣味甘平無毒(煑老鵝易軟熟)主治蛇咬擣汁飲并傅之
(頌)
東行根主治煑汁服立下寸白蚘蟲(大明)
枝主治雀卵斑䵟同紫萍牙皂白梅肉研和日用洗
面(時珍)
花主治面黑粉滓(方見李花)
山嬰桃(别錄上品)校正(唐本退入有名未用今移入此)
釋名朱桃(别錄)麥櫻(吳普)英豆(别錄)李桃(詵曰此嬰桃俗名李桃又名柰桃前)
(櫻桃名櫻非桃也)
集解(别錄曰嬰桃實大如麥多毛四月采隂乾弘景曰櫻桃即今朱櫻可煑食者櫻桃形相似而實)
(乖異山間時有之方藥不同時珍曰樹如朱嬰但葉長尖不團子小而尖生青熟黃赤亦不光澤而味惡)
(不堪食)
實氣味辛平無毒主治止洩腸澼除熱調中益脾氣
令人好顔色美志(别錄)止洩精(孟詵)
銀杏(日用)
釋名白果(日用)鴨脚子(時珍曰原生江南葉似鴨掌因名鴨脚宋初始入貢改呼銀杏)
(因其形似小杏而核色白也今名白果梅堯臣詩鴨脚類綠李其名因葉高歐陽修詩絳囊初入貢銀杏)
(貴中州是矣)
集解(時珍曰銀杏生江南以宣城者為勝樹高二三丈葉薄縱理儼如鴨掌形有刻缺面綠背淡二)
(月開花成簇青白色二更開花隨即卸落人罕見之一枝結子百十狀如楝子經霜乃熟爛去肉取核為)
(果其核兩頭尖三稜為雄二稜為雌其仁嫩時綠色久則黃須雌雄同種其樹相望乃結實或雌樹臨水)
(亦可或鑿一孔内雄本一塊泥之亦結隂陽相感之妙如此其樹耐久肌理白膩術家取刻符印云能召)
(使也文選吳都賦註平仲果其實如銀未知即此果否)
核仁氣味甘苦平濇無毒(時珍曰熟食小苦微甘性温有小毒多食令人臚脹)
(瑞曰多食壅氣動風小兒多食昏霍發驚引疳同鰻鱺魚食患軟風)主治生食引疳解
酒熟食益人(李廷飛)熟食温肺益氣定喘嗽縮小便止
白濁生食降痰消毒殺蟲嚼漿塗鼻面手足去皶皰
發明(時珍曰銀杏宋初始著名而修本草者不收近時方藥亦時用之其氣薄味厚性濇而收色白)
(屬金故能入肺經益肺氣定喘嗽縮小便生擣能浣油膩則其去痰濁之功可類推矣其花夜開人不得)
(見盖隂毒之物故又能殺蟲消毒然食多則收令太過令人氣壅臚脹昏頓故物類相感志言銀杏能醉)
(人而三元延壽書言白果食滿千箇者死又云昔有飢者同以白果代飯食飽次日皆死也)
附方(新十七)寒嗽痰喘(白果七箇煨熟以熟艾作七丸每箇入艾一丸紙包再煨香去)
(艾喫方秘韞)哮喘痰嗽(鴨掌散用銀杏五箇麻黃二錢半甘草炙二錢水一鍾半煎八分臥)
(時服其又金陵一鋪治哮喘白果定喘湯服之無不效者人以此起家其方用白果二十一箇炒黃麻)
(黃三錢蘇子二錢欵冬花法制半夏桑白皮蜜炙各二錢杏仁去皮尖黃岑微炒各一錢半甘草一錢水)
(三鍾煎二鍾隨時分作二服不用薑並攝生方)欬嗽失聲(白果仁四兩白伏苓桑白皮二)
(兩烏豆半升沙蜜半斤煑熟日乾為末以乳汁半盌拌濕九蒸九晒丸如綠豆大每服三五十丸白湯下)
(神效方余居士)小便頻數(白果十四枚七生七煨食之取效止)小便白濁(生白)
(果仁十枚擂水飲日一服取效止)赤白帶下(下元虚憊白果蓮肉江米各五錢胡椒一錢半)
(為末用烏骨鷄一隻去腸盛藥瓦器煑爛空心食之集簡方)腸風下血(銀杏煨熟出火氣食)
(之米飲下)腸風臟毒(銀杏四十九枚去壳生研入百藥煎末和丸彈子大每服二三丸空心細)
(嚼米飲送下訣戴原禮證治要)牙齒蟲䘌(生銀杏每食後嚼一二個良永類鈐方)手
足皴裂(生白果嚼爛夜夜塗之)鼻面酒皶(銀杏酒酻糟同嚼爛夜塗旦洗醫林集)
(要)頭面癬瘡(生白果仁切斷頻擦取效邵氏經驗方)下部疳瘡(生白果杵塗之)
(趙原陽)隂虱作痒(隂毛際肉中生蟲如虱或紅或白痒不可忍者白果仁嚼細頻擦之取效)
(劉長春方)狗咬成瘡(白果仁嚼細塗之)乳癰潰爛(銀杏半斤以四兩研酒服之以)
(四兩研傅之救急易方)水疔暗疔(水疔色黃麻木不痛暗疔瘡凸色紅使人昏狂並先刺四)
(畔後用銀杏去壳浸油中年久者擣&KR1883;之普濟方)
胡桃(宋開寶)
釋名羌桃(名物志)核桃(頌曰此果本出羌胡漢時張騫使西域始得種還植之秦中漸)
(及東土故名之時珍曰此果外有青皮肉包之其形如桃胡桃乃其核也羌音呼核如胡名或以此或作)
(𣑽書名播羅師)
集解(頌曰胡桃生北土今陜洛間甚多大株厚葉多隂實亦有房秋冬熟時采之出陳倉者薄皮多)
(肌出隂平者大而皮肥急捉則碎汴州雖有而實不佳江表亦時有之南方則無時珍曰胡桃樹高丈許)
(春初生葉長四五寸微似大青葉兩兩相對頗作惡氣三月開花如栗花穗蒼黃色結實至秋如青桃狀)
(熟時漚爛皮肉取核為果人多以櫸柳接之案劉恂嶺表錄云南方有山胡桃底平如檳榔皮厚而大堅)
(多肉少穰其殼甚厚須椎之方破然則南方亦有但不佳耳)
核仁氣味甘平温無毒(頌曰性熱不可多食思邈曰甘冷滑多食動痰飲令人惡)
(心吐水吐食物志曰多食動風脫人眉同酒食令人咯血穎曰多食生痰動腎火)
發明(震亨曰胡桃屬土而有火性熱本草云甘平是無熱矣然又云動風脫人眉非熱何以傷肺耶)
(時珍曰胡桃仁味甘氣熱皮濇肉潤孫真人言其冷滑誤矣近世醫方用治痰氣喘嗽醋心及癘風諸病)
(而酒家往往醉後嗜之則食多吐水吐食脫眉及酒同食咯血之說亦未必盡然也但胡桃性熱能入腎)
(肺惟虚寒者宜之而痰火積熱者不宜多食耳)
主治食之令人肥健潤肌黑鬚髮多食利小便去五
痔擣和胡粉拔白鬚髮内孔中則生黑毛燒存性和
松脂研傅瘰癧瘡(開寶)食之令人能食通潤血胍骨肉
細膩(詵下方見)治損傷石淋同破故紙蜜丸服補下焦
(頌)補氣養血潤燥化痰益命門利三焦温肺潤腸治
虚寒喘嗽腰脚重痛心腹疝痛血痢腸風散腫毒發
痘瘡制銅毒(時珍)
油胡桃氣味辛熱有毒主治殺蟲攻毒治癰腫癘風
疥癬楊梅白秃諸瘡潤鬚髮(時珍)
發明(韓&KR1026;曰破故紙屬火能使心包與命門之火相通胡桃屬水主潤血養血血屬隂隂惡燥故油)
(以潤之佐破故紙有水火相生之妙故古有云黃檗無知母破故紙無胡桃猶水母之無鰕也時珍曰三)
(焦者元氣之别使命門者三焦之本原盖一原一委也命門指所居之府而名為藏精係胞之物三焦指)
(分治之部而名為出納腐熟之司盖一以體名一以用名其體非脂非肉白膜裹之在七節之旁兩腎之)
(間二系著脊下通二腎上通心肺貫屬於腦為生命之原相火之主精氣之府人物皆有之生人生物皆)
(由此出靈樞本臟論已著其厚薄緩結之狀而扁鵲難經不知原委體用之分以右腎為命門謂三焦有)
(名無狀而高陽生偽譔&KR0890;訣承其謬說以誤後人至朱肱南陽活人書陳言三因方論戴起宗&KR0890;訣刊誤)
(始著說闢之而知之者尚尠胡桃仁頗類其狀而外皮水汁皆青黑故能入北方通命門利三焦益氣養)
(血與破故紙同為補下焦腎命之藥夫命門氣與腎通藏精血而惡燥若腎命不燥精氣内充則飲食自)
(健肌膚光澤腸腑潤而血&KR0890;通此胡桃佐補藥有令人肥健能食潤肌黑髮固精治燥調血之功也命門)
(既通則三焦利故上通於肺而虚寒喘嗽者宜之下通於腎而腰脚虚痛者宜之内而心腹諸痛可止外)
(而瘡腫之毒可散矣洪氏夷堅志止言胡桃治痰嗽能歛肺盖不知其為命門三焦之藥也油胡桃有毒)
(傷人咽肺而瘡科取之用其毒也胡桃制銅此又物理之不可曉者洪邁云邁有痰疾因晚對上遣使諭)
(令以胡桃肉三顆生薑三片臥時嚼服即飲湯兩三呷又再嚼桃薑如前數即静臥必愈邁還玉堂如旨)
(服之及旦而痰消嗽止又溧陽洪輯幼子病痰喘凡五晝夜不乳食醫以危告其妻夜夢觀音授方令服)
(人參胡桃湯輯急取新羅人參寸許胡桃肉一枚煎湯一蜆殼許灌之喘即定明日以湯剥去胡桃皮用)
(之喘復作仍連皮用信宿而瘳此方不載書册盖人參定喘胡桃連皮能歛肺故也)
附方(舊五新二十八)服胡桃法(詵曰凡服胡桃不得併食須漸漸食之初日服一顆每五)
(日加一箇至二十箇止周而復始常服令人能食骨肉細膩光潤鬚髮黑澤血&KR0899;通潤養一切老痔)青
娥丸(方見草部補骨脂)胡桃丸(益血補髓強筋壯骨延年明目悅心潤肌能除百病用胡)
(桃仁四兩擣膏入破故紙杜仲萆薢末各四兩杵勻丸梧子大每空心温酒鹽湯任下五十丸御藥院方)
消腎溢精(胡桃丸治消腎病因房慾無節及服丹石或失志傷腎遂致水弱火強口舌乾精自)
(溢出或小便赤黃大便燥實或小便大利而不甚渴用胡桃肉白茯苓各四兩附子一枚去皮切片薑汁)
(蛤粉同焙為末蜜丸梧子大每服三十丸米飲下普濟方)小便頻數(胡桃煨熟臥時嚼之)
(温酒下)石淋痛楚(便中有石子者胡桃肉一升細米煑漿粥一升相和頓服即瘥崔元亮)
(海上方)風寒無汗(發熱頭痛核桃肉葱白細茶生薑等分擣爛水一鍾煎七分熱服覆衣取)
(汗翁談埜方)痰喘欬嗽(方見發明)老人喘嗽(氣促睡臥不得服此立定胡桃肉去)
(皮杏仁去皮尖生薑各一兩研膏入煉蜜少許和丸彈子大每臥時嚼一丸薑湯下普濟方)産後
氣喘(胡桃肉人參各一錢水一盞煎七分頓服)久嗽不止(核桃仁五十箇煑熟去皮人參)
(五兩杏仁三百五十箇麩炒湯浸去皮研勻入煉蜜丸梧子大每空心細嚼一丸人參湯下臨臥再服)
(蕭大尹方)食物醋心(胡桃爛嚼以生薑湯下立止傳信適用方)食酸齒齼(細嚼)
(胡桃即解草日華子本)誤吞銅錢(多食胡桃自化出也胡桃與銅錢共食即成粉可證矣)
(李樓方)揩齒烏鬚(胡桃仁燒過貝母各等分為散日用之聖惠)眼目暗昏(四月)
(内取風落小胡桃每日午時食飽以無根水吞下偃臥覺鼻孔中有泥腥氣為度衛生易簡方)赤
痢不止(胡桃仁枳壳各七箇皂角不蛀者一挺新瓦上燒存性研作細末分作八服每臨臥時一)
(服二更茶服五更一服荆芥下總錄)血崩不止(胡桃肉五十枚燈上燒存性研作一服空)
(心温酒調下神效)急心氣痛(核桃一箇棗子一枚去核夾桃紙裏煨熟以生薑湯一鍾細嚼)
(送下永久不發名盞落湯趙氏經驗)小腸氣痛(胡桃一枚燒灰研末熱酒服之竒效良方)
便毒初起(子和儒門事親用胡桃七箇燒研酒服不過三服見效楊氏經驗用胡桃三枚夾)
(銅錢一箇食之即愈)魚口毒瘡(端午日午時取樹上青胡桃筐内隂乾臨時全燒為末黃酒服)
(少行一二次有膿自大便出無膿即消二三服平楊試經驗)一切癰腫(背癰附骨疽未成膿)
(者胡桃十箇煨熟去壳槐花一兩研末杵勻熱酒調服古今錄驗)疔瘡惡腫(胡桃一箇平破)
(取仁嚼爛安壳内合在瘡上頻換甚效普濟)痘瘡倒䧟(胡桃肉一枚燒存性乾胭脂半錢研)
(勻胡荽煎酒調服儒門事親)小兒頭瘡(久不愈胡桃和皮燈上燒存性盌盖出火毒入輕粉)
(少許生油調塗一二次愈保幼大全)酒皶鼻赤(方見橘核)聤耳出汁(胡桃仁燒)
(研狗膽汁和作梃子綿褁塞之普濟方)傷耳成瘡(出汁者用胡桃杵取油納入同上)火
燒成瘡(胡桃仁燒黑研傅)壓撲傷損(胡桃仁擣和温酒頓服便瘥圖經本草)疥
瘡瘙痒(油核桃一箇雄黃一錢艾葉杵熟一錢擣勻綿褁夜臥褁隂囊立效勿洗集簡方)
胡桃青皮氣味苦濇無毒主治染髭及帛皆黑(志曰仙方)
(取青皮壓油和詹糖香塗毛髮色如漆也)
附方(新四)烏髭髮(胡桃皮科蚪等分擣泥塗之一染即黑總錄用青胡桃三枚和皮擣細)
(入乳汁三盞於銀石器内調勻搽鬚髮三五次每日用胡桃油潤之良)癧瘍風(青胡桃皮擣泥)
(入醬清少許硇砂少許合勻先以泔洗後傅之外臺)白癜風(青胡桃皮一箇硫黃一皂子大)
(研勻日日摻之取效)嵌甲(胡桃皮燒灰貼)
皮主治止水痢春月斫皮汁沐頭至黑煎水可染褐
(開寶)
附方(新一)染鬚髮(胡桃根皮一秤蓮子草十斤切以瓮盛之入水五斗浸一月去滓熬至五)
(斤入芸薹子油一斗漫火煎取五升收之凡用先以炭灰汁洗用油塗之外以牛柹葉包住絹褁一夜洗)
(去用七日即黑也總錄)
殼主治燒存性入下血崩中藥(時珍)
榛(宋開寶)
釋名亲(古榛字時珍曰案羅氏爾雅翼云禮記鄭玄註言關中甚多此果關中秦地也榛之從秦)
(盖取此意左傳云女贄不過榛栗棗修以告虔也則榛有臻至之義以其名告已之虔也古作亲從辛從)
(木俗作莘誤矣莘音詵)
集解(志曰榛生遼東山谷樹高丈許子如小栗軍行食之當糧中土亦有鄭玄云關中鄜坊甚多頌)
(曰桂陽有亲栗叢生實大如杏子中仁皮子形色與栗無異但小耳大明曰新羅榛子肥白最良時珍曰)
(榛樹低小如荆叢生冬末開花如櫟花成條下垂長二三寸二月生葉如初生櫻桃葉多皺文而有細齒)
(及尖其實作苞三五相粘一苞一實實如櫟實下壯上銳生青熟褐其殼厚而堅其仁白而圓大如杏仁)
(亦有皮尖然多空者故諺云十榛九空案陸璣詩疏云榛有兩種一種大小枝葉皮樹皆如栗而子小形)
(如橡子味亦如栗枝莖可以為燭詩所謂樹之榛栗者也一種高丈餘枝葉如水蓼子作胡桃味遼代上)
(黨甚多久留亦易油壊者也)
仁氣味甘平無毒主治益氣力實腸胃令人不飢健
行(開寶)止飢調中開胃甚驗(大明)
阿月渾子(拾遺)校正(自木部移入此併入海藥無名木皮)
釋名胡榛子(拾遺)無名子(海藥)
集解(藏器曰阿月渾子生西國諸番與胡榛子同樹一歲胡榛子二歲阿月渾子也珣曰案徐表南)
(州記云無名木生嶺南山谷其實狀若榛子號無名子波斯家呼為阿月渾子也)
仁氣味辛温濇無毒主治諸痢去冷氣令人肥健(藏器)
治腰冷隂腎虚痿弱房中術多用之得木香山茱萸
良(李珣)
無名木皮(海藥)氣味辛大温無毒主治隂腎萎弱囊下
濕痒並蘸汁小浴極妙(珣)
櫧子(拾遺)校正(原附鈎栗今析出)
集解(藏器曰櫧子生江南皮樹如栗冬月不凋子小於橡子穎曰櫧子有苦甜二種治作粉食餻食)
(褐色甚佳時珍曰櫧子處處山谷有之其木大者數抱高二三丈葉長大如栗葉稍尖而厚堅光澤鋸齒)
(峭利凌冬不凋三四月開白花成穗如栗花結實大如槲子外有小苞霜後苞裂子墜子圓褐而有尖大)
(如菩提子内仁如杏仁生食苦澀煑炒乃帶甘亦可磨粉甜櫧子粒小木文細白俗名麫櫧苦櫧子粒大)
(木文粗赤俗名血櫧其色黑者名鐵櫧案山海經云前山有木其名曰櫧郭璞註曰櫧子似柞子可食冬)
(月采之木作屋柱棺材難腐也)
仁氣味苦澀平無毒(時珍曰案正要云酸甘微寒不可多食)主治食之
不飢令人健行止洩痢破惡血止渴(藏器)
皮葉主治煑汁飲止産婦血(藏器)嫩葉貼臁瘡一日三
換良(吳瑞)
鉤栗(拾遺)
釋名巢鉤子(拾遺)甜櫧子(瑞曰鉤栗即甜櫧子時珍曰鉤櫧二字方音相近其狀如)
(櫟當作鉤櫟)
集解(藏器曰鉤栗生江南山谷木大數圍冬月不凋其子似栗而圓小又有雀子相似而圓黑久食)
(不飢詳櫧子下)
仁氣味甘平無毒主治食之不飢厚腸胃令人肥健
(藏器)
橡實(唐本草)校正(自木部移入)
釋名橡斗(說文)皂斗(同)櫟梂(音歴求)柞子(音作)芧(杼同序暑二音)栩
(音許云禹錫曰案爾雅云栩杼也又曰櫟其實梂孫炎註栩一名杼也櫟似樗之木也梂盛實之房也)
(其實名橡有梂彙自裹之詩唐風云集於苞栩秦風云山有苞櫟陸璣疏云即柞櫟也秦人謂之櫟徐人)
(謂之杼或謂之栩其子謂之皂亦曰皂斗其殼煑汁可染皂也今京洛河内亦謂之杼盖五方通語皆一)
(物也時珍曰櫟柞木也實名橡斗皂斗謂其斗刓剜象斗可以染皂也南人呼皂如柞音相近也)
集解(頌曰橡實櫟木子也所在山谷皆有木高二三丈三四月開花黃色八九月結實其實為皂斗)
(槲櫟皆有斗而以櫟為勝宗奭曰櫟葉如栗葉所在有之木堅而不堪充材亦木之性也為炭則他木皆)
(不及其殼雖可染皂若曾經雨水者其色淡槲亦有殼但小而不及櫟也時珍曰櫟有二種一種不結實)
(者其名曰棫其木心赤詩云瑟彼柞棫是也一種結實者其名曰栩其實為橡二者樹小則聳枝大則偃)
(蹇其葉如櫧葉而文理皆斜句四五月開花如栗花黃色結實如荔枝核而有尖其蒂有斗包其半截其)
(仁如老蓮肉山人儉歲采以為飯或擣浸取粉食豐年可以肥猪北人亦種之其木高二三丈堅實而重)
(有斑文點點大者可作柱棟小者可為薪炭周禮職方氏山林宜皂物柞栗之屬即此也其嫩葉可煎飲)
(代茶)
實修治(雷曰霜後收采去殼蒸之從已至未剉作五片日乾用周憲王曰取子換水浸十五次淘)
(去澀味蒸極熟食之可以濟飢)
氣味苦微温無毒主治下痢厚腸胃肥健人(蘇恭)澀腸
止瀉煑食止飢禦歉歲(大明)
發明(思邈曰橡子非果非穀而最益人服食未能斷榖啖之尤佳無氣而受氣無味而受味消食止)
(痢令人強健不飢時珍曰木實為果橡盖果也儉歲人皆取以禦飢昔摯虞入南山飢甚拾橡實而食唐)
(杜甫客秦州采橡栗自給是矣)
附方(新五)水榖下利(日夜百餘行者橡實二兩楮葉炙一兩為末每服一錢食前烏梅湯)
(調下方聖惠)血痢不止(上方加縮砂仁半兩)下痢脫肛(橡斗子燒存性研末猪脂)
(和傅方直指)痔瘡出血(橡子粉糯米粉各一升炒黃滚水調作果子飯上蒸熟食之不過四)
(五次效方李樓竒)石癰堅硬(如石不作膿用橡子一枚以醋於青石上磨汁塗之乾則易不)
(過十度即平千金方)
斗殼修治(大明曰入藥並宜擣細炒焦或燒存性研用)
氣味澀温無毒主治為散及煑汁服止下痢并可染
皂(恭)止腸風崩中帶下冷熱瀉痢并染鬚髮(大明)
附方(新四)下痢脫肛(橡斗殼燒存性研末猪脂和搽并煎汁洗之直指方)腸風
下血(橡斗子殼用白梅肉填滿兩箇合成鐵線扎住煆存性研末每服二錢米飲下一方用硫黃填)
(滿煆研酒服方余居士選竒)走馬牙疳(橡斗殼入鹽填滿合定燒透出火毒研末入麝香少)
(許先以米泔潄過搽之全幼心鑑)風蟲牙痛(橡斗五箇入鹽在内皂莢一條入鹽在内同煆)
(過研末日擦三五次荆芥湯潄之良經驗良方)
木皮根皮(拾遺)氣味苦平無毒主治惡瘡因風犯露致
腫者煎汁日洗令膿血盡乃止亦治痢(藏器)止水痢消
瘰癧(大明)
附方(新一)蝕爛癰腫(及疣贅瘤痣柞櫟木灰四斗桑柴灰四斗石灰一斗五升以沸湯調)
(濕甑中蒸一日取釡中沸湯七斗合甑灰淋之取汁再熬至一升投亂頭髮一雞子大消盡又剪五色綵)
(投入消盡缾盛密收每以少許挑破點之煎時勿令鷄犬婦人小兒見普濟方)
槲實(音斛草唐本)校正(自木部移附此)
釋名槲樕(音速)樸樕(並爾雅)大葉櫟(俗)櫟橿子(時珍曰槲樕即觳&KR1100;)
(也栗子綻縣有顫慄之象故謂之栗槲葉搖動有觳&KR1100;之態故曰槲樕也樸樕者婆娑蓬然之貌其樹偃)
(蹇其葉芄芄故也俗稱衣物不整者為樸樕本此其實木強故俗謂之櫟橿子史言武帝挂赦書於槲樹)
(人遂呼為金雞樹云)
集解(頌曰槲處處山林有之木高丈餘與櫟相似亦有斗但小不中用耳不拘時采其皮葉入藥宗)
(奭曰槲亦有斗木雖堅而不堪充材止宜作柴為炭不及櫟木時珍曰槲有二種一種叢生小者名枹音)
(孚見爾雅一種高者名大葉櫟樹葉俱似粟長大粗厚冬月凋落三四月開花亦如栗八九月結實似橡)
(子而稍短小其蒂亦有斗其實僵澀味惡荒歲人亦食之其木理粗不及橡木所謂樗櫟之材者指此)
仁氣味苦澀平無毒主治蒸煑作粉澀腸止痢功同
橡子(時珍)
槲若修治(頌曰若即葉之名也入藥須微炙令焦)
氣味甘苦平無毒主治療痔止血及血痢止渴(恭)活
血利小便除面上皻赤(時珍)
附方(舊五新三)卒然吐血(槲葉為末每服二錢水一盞煎七分和滓服簡要濟衆)鼻
衂不止(槲葉擣汁一小盞頓服即止聖惠方)腸風血痔(熱多者尤佳槲葉微炙研)
(末一錢槐花炒研末一錢米飲調服未止再服寇氏衍義)冷淋莖痛(槲葉研末每服三錢)
(水一盞䓤白七寸煎六分去滓食前温服日二)孩子淋疾(槲葉三片煎湯服一雞子殼小便即)
(時下也方孫真人)螻蛄漏疾(槲葉燒存性研以米泔别浸槲葉取汁洗瘡後乃納灰少許於)
(瘡中方聖惠)鼻上皻&KR0008;(出膿血者以泔水煑槲葉取汁洗之拭乾納槲葉灰少許於中良)
(聖惠)腋下胡臭(槲葉三升切水煑濃汁洗畢即以日苦瓠殼煙熏之後用辛夷細辛杜衡末醋)
(浸一夜傅之千金方)
木皮(俗名赤龍皮)氣味苦澀無毒主治煎服除蟲及漏甚
效(恭)煎湯洗惡瘡良(權)能吐瘰癧澀五臟(大明)止赤白
痢腸風下血(時珍)
附方(舊四新五)赤龍皮湯(治諸散爛瘡乳瘡用槲皮切三升水一斗煑五升春夏冷用秋)
(冬温用洗之洗畢乃傅諸膏肘後)肘骨疽瘡(槲皮燒研米飲每服方寸匕千金方)下
部生瘡(槲皮櫸皮煑汁熬如飴餹以導下部肘后方)一切瘻疾(千金用槲樹北隂白)
(皮三十斤剉以水一石煑一斗去滓煎如飴又取通都厠上雄鼠屎雌鼠屎各十四枚燒汁盡研和之納)
(温酒一升和勻瘦人食五合當有蟲出也滓崔氏纂要用槲白皮切五升水八升煑令泣盡去再煎成)
(膏日服棗許并塗瘡上宜食苜蓿鹽飰以助之以瘥為度)小兒瘰癧(槲樹皮去粗皮切煎湯頻)
(洗之方聖惠)蠱毒下血(槲木北隂白皮一大握長五寸以水三升煑取一升空腹分服即吐)
(毒出也)赤白久痢(不拘大人小兒用新槲皮一斤去黑皮切以水一斗煎取五升去滓煎膏)
(和酒服)久痢不止(槲白皮薑汁炙五度一兩乾薑炮半兩為末每服二錢米飲酒下聖濟)
(總錄)久瘡不已(槲木皮一尺闊六寸切以水一斗煑取五升入白沙餹十挺煎取一升分三服)
(即吐而愈肘後方)
本草綱目卷三十
