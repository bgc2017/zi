本草綱目卷二十六
明李時珍撰
菜之一(葷辛類三十二種内附七種)
韭(别錄中品)
釋名草鍾乳(拾遺)起陽草(侯氏藥譜葉頌曰案許慎說文韭字象出地上形一種)
(而久生故謂之韭一歲三四割其根不傷至冬壅培之先春復生信乎久生者也藏器曰俗謂韭是草鍾)
(乳言其温補也時珍曰韭之莖名韭白根名韭黃花名韭菁禮記謂韭為豐本言其美在根也薤之美在)
(白韭之美在黃黃乃未出土者)
集解(時珍曰韭叢生豐本長葉青翠可以根分可以子種其性内生不得外長葉高三寸便剪剪忌)
(日中一歲不過五剪收子者只可一剪八月開花成叢收取醃藏供饌謂之長生韭言剪而復生久而不)
(乏也九月收子其子黑色而扁須風處隂乾勿令浥鬱北人至冬移根于土窖中培以馬屎暖則即長高)
(可尺許不見風日其葉黃嫩謂之韭黃豪貴皆珍之韭之為菜可生可熟可菹可久乃菜中最有益者也)
(羅願爾雅翼云物久必變故老韭為莧頌曰鄭玄言政道得利隂物變為陽故葱變為韭可騐葱冷而韭)
(温)
氣味辛微酸温濇無毒(時珍曰生辛濇熟甘酸大明曰熱宗奭曰春食則香夏食)
(則臭多食則能昏神暗目酒後尤忌詵曰熱病後十日食之即發困五月多食乏氣力冬月多食動宿飲)
(吐水不可與蜜及牛肉同食)主治歸心安五臟除胃中熱利病人
可久食(别錄時珍曰案千金方作可久食不利病人)葉煮鯽魚鮓食斷卒
下痢根入生髮膏用(弘景)根葉煮食温中下氣補虚益
陽調和臟腑令人能食止洩血膿腹中冷痛生擣汁
服主胸痺骨痛不可觸者又解藥毒療狂狗咬人數
發者亦塗諸蛇虺蠍薑惡蟲毒(藏器)煮食充肺氣除心
腹痼冷痃癖擣汁服治肥白人中風失音(日華)煮食歸
腎壯陽止洩精暖腰膝(甯原)□熟以鹽醋空心喫十頓
治胸膈噎氣擣汁服治胸痺刺痛如錐即吐出胸中
惡血甚騐又灌初生小兒吐去惡水惡血永無諸病
(詵)主吐血唾血衂血尿血婦人經脈逆行打撲傷損
及膈噎病擣汁澄清和童尿飲之能消散胃脘瘀血
甚效(震亨)飲生汁主上氣喘息欲絶解肉脯毒煮汁飲
止消渴盜汗熏産婦血運洗腸痔脫肛(時珍)
發明(弘景曰此菜殊辛臭雖煮食之便出猶熏灼不如葱薤熟即無氣最是養生所忌頌曰菜中此)
(物最温而益人宜常食之昔人正月節食五辛以辟癘氣謂韭薤葱蒜薑也宗奭曰韭黃未出糞上最不)
(益人食之滯氣蓋含抑鬱未申之氣故也孔子曰不時不食正謂此類花食之亦動風思邈曰韭味酸肝)
(病宜食之大益人心時珍曰韭葉熱根温功用相同生則辛而散血熟則甘而補中入足厥隂經乃肝之)
(菜也素問言心病宜食韭葉食鑑本草言歸腎文雖異而理則相貫蓋心乃肝之子腎乃肝之母母能令)
(子實虚則補其母也道家曰為五葷之一謂其能昏人神而動虚陽也有一貧叟病噎膈食入即吐胷中)
(刺痛或令取韭汁入鹽梅鹵汁少許細呷得入漸加忽吐稠涎數升而愈此亦仲景治胸痺用薤白皆取)
(其辛温能散胃脘痰飲惡血之義也震亨曰心痛有食熱物及怒鬱致死血留於胃口作痛者宜用韭汁)
(桔梗加入藥中開提氣血有腎氣上攻以致心痛者宜用韭汁和五苓散為丸空心茴香湯下蓋韭性急)
(能散胃口血滯也又反胃宜用韭汁二杯入薑汁牛乳各一杯細細温服蓋韭汁消血薑汁下氣消痰和)
(胃牛乳能解熱潤燥補虚也一人臘月飲刮刴酒三杯自后食必屈曲下膈硬濇微痛右脈甚濇關脈沈)
(此汚血在胃脘之口氣因鬱而成痰隘塞食道也遂以韭汁半琖細細冷呷盡半斤而愈)
附方(舊十一新二十一)胸痺急痛(詵曰胸脾痛如錐刺不得俛仰自汗出或徹背上不)
(治或至死可取生韭或根五斤洗擣汁服之食療本草)隂陽易病(男子隂腫小腹絞痛頭重)
(眼花宜豭鼠屎湯煮之用豭鼠屎十四枚韭根一大把水二琖煮七分去滓再煎二沸温服得汗愈未汗)
(再服人南陽活書)傷寒勞復(方同上)卒然中惡(擣韭汁灌鼻中便甦食醫心)
(鏡)臥忽不寤(勿以火照之但痛齧拇指甲際而唾其面則活取韭擣汁吹入鼻中冬月則用)
(韭根方肘後)風忤邪惡(韭根一把烏梅十四箇吳茱萸炒半升水一斗煮之仍以病人櫛内)
(入煮三沸櫛浮者生沈者死煮至三升分三服金匱要略)喘息欲絕(韭汁飲一升效)夜
出盜汗(韭根四十九根水二升煮一升頓服千金方)消渴引飲(韭苗日用三五兩或)
(炒或作羹勿入鹽入醬無妨喫至十斤即住極效過清明勿喫有人病此引飲无度得此方而愈秦憲)
(副方)㗋腫難食(韭一把擣熬傅之冷即易千金方)水穀痢疾(韭葉作羹粥&KR2584;炒任)
(食之良鏡食醫心)脫肛不收(生韭一斤切以酥拌炒熟綿裹作二包更互熨之以入為度)
(聖惠)痔瘡作痛(用盆盛沸湯以器蓋之留一孔用洗淨韭菜一把泡湯中乘熱坐孔上先熏後)
(洗數次自然脫體也袖珍方)小兒胎毒(初生時以韭汁少許灌之即吐出惡水惡血永無諸)
(疾本四聲草)小兒腹脹(韭根擣汁和猪肋煎服一合間日一服取愈祕錄)小兒患
黃(韭根擣汁日滴鼻中取黃水取效同上)痘瘡不發(韭根煎湯服之海上方)産後
嘔水(産後因怒哭傷肝嘔青綠水用韭葉一斤取汁入薑汁少許和飲遂愈摘玄方)産後
血運(韭菜切安瓶中沃以熱醋令氣入鼻中即省丹溪心法)赤白帶下(韭根擣汁和童)
(尿露一夜空心温服取效海上仙方)鼻衂不止(韭根葱根同擣棗大塞入鼻中頻易兩三)
(度即止千金方)五般瘡癬(韭根炒存性擣末以猪脂和塗之數度愈經騐方)金瘡
出血(韭汁和風化石灰日乾每用為末傅之效瀕湖集簡方)刺傷中水(腫痛煮韭熱榻)
(之金千)漆瘡作痒(韭葉杵傅斗門方)猘狗咬傷(七日當一發三七日不發乃脫)
(也急於無風處以冷水洗淨即服韭汁一盌隔七日又一盌四十九日共服七盌須百日忌食酸鹹一年)
(忌食魚腥終身忌食狗肉方得保全否則十有九死徐本齋云此法出肘後方有風犬一日咬三人止一)
(人用此得活親見有效簡便)百虫入耳(韭汁灌之即出千金方)聤耳出汁(韭汁)
(日滴三次聖惠方)牙齒虫&KR0630;(韭菜連根洗擣同人家地板上泥和傅痛處腮上以紙蓋住一)
(時取下有細虫在泥上可除根泥又方韭根十箇川椒二十粒香油少許以水桶上同擣傅病牙頰上)
(良久有虫出數次即愈也)解肉脯毒(凡肉密器蓋過夜者為鬱肉屋漏沾著者為漏脯皆有毒)
(擣韭汁飲之文仲備急方)食物中毒(生韭汁服數升良千金)
韭子修治(大明曰入藥揀淨蒸熟暴乾簸去黑皮炒黃用)氣味辛甘温無毒
(時珍曰陽也伏石鍾乳乳香)主治夢中洩精溺血(别錄)暖腰膝治鬼
交甚效(日華)補肝及命門治小便頻數遺尿女人白淫
白帶(時珍)
發明(頌曰韭子得龍骨桑螵蛸主漏精補中葛洪孫思邈諸方多用之弘景曰韭子入棘刺諸丸主)
(漏精時珍曰棘刺九方見外臺祕要治諸勞洩小便數藥多不錄案梅師方治遺精用韭子五合白龍骨)
(一兩為末空心酒服方寸匕千金方治夢遺小便數用韭子二兩桑螵蛸一兩微炒研末每旦酒服二錢)
(三因方治下元虚冷小便不禁或成白濁有家韭子丸蓋韭乃肝之菜入足厥隂經腎主閉藏肝主疎洩)
(素問曰足厥隂病則遺尿思想無窮入房太甚發為筋痿及為白淫男隨溲而下女子綿綿而下韭子之)
(治遺精漏泄小便頻數女人帶下者能入厥隂補下焦肝及命門之不足命門者藏精之府故同治云)
附方(舊三新四)夢遺溺白(藏器曰韭子每日空心生吞一二十粒鹽湯下聖惠治虚勞)
(傷腎夢中洩精用韭子二兩微炒為末食前温酒服二錢匕)虛勞溺精(用新韭子二升十月)
(霜後采之好酒八合漬一宿以晴明日童子向南擣一萬杵平旦温酒服方寸匕日再服之外臺祕要)
夢洩遺尿(韭子一升稻米二斗水一斗七升煮粥取汁六升分三服千金方)玉莖強
中(玉莖強硬不痿精流不住時時如針刺捏之則痛其病名強中乃腎滯漏疾也用韭子破故紙各一)
(兩為末每服三錢水一盞煎服日三即住經騐方)腰脚無力(韭子一升揀淨蒸兩炊久暴乾)
(簸去黑皮炒黃擣粉安息香二大兩水煮一二百沸慢火炒赤色和擣為丸梧子大如乾入少蜜每日空)
(腹泗下三十丸以飯三五匙壓之大佳崔元亮海上方)女人帶下(及男子腎虚冷夢遺用韭)
(子七升醋煮千沸焙研末煉蜜丸梧子大每服三十丸空心温酒下千金方)烟熏虫牙(用瓦)
(片煆紅安韭子數粒清油數點待烟起以筒吸引至痛處良久以温水潄吐有小虫出為效未盡再熏)
(救急易方)
山韭(千金)
釋名蒮(音育)韯(音纖並未詳)
集解(頌曰蒮山韭也山中往往有之而人多不識形性亦與家韭相類但根白葉如燈心苗耳韓詩)
(云六月食鬱及薁謂此也時珍曰案爾雅云蒮山韭也許慎說文云韯山韭也金幼孜北征錄云北邊雲)
(臺戎地多野韭沙葱人皆采而食之即此也蘇氏以詩之鬱即此未知是否又呂忱字林云簽童嚴水韭)
(也野生水涯葉如韭而細長可食觀此則知野韭又有山水二種氣味或不相遠也)
氣味鹹寒濇無毒主治宜腎主大小便數去煩熱治
毛髮(千金)
發明(時珍曰蒮腎之菜也腎病宜食之諸家本草不載而孫思邈千金方收之他書蒮字多訛作藿)
(字藿乃豆葉也陳直奉親養老書有蒮菜羹即此也其方治老人脾胃氣弱飲食不強用蒮菜四兩鯽魚)
(肉五兩煮羹下五味并少麫食每三五日一作之云極補益)
附錄孝文韭(拾遺藏器曰辛温無毒主腹内冷脹滿洩痢腸辟温中補虚令人能行生塞北)
(山谷狀如韭人多食之云是後魏孝文帝所種又有諸葛韭孔明所種此韭更長彼人食之時珍曰此亦)
(山韭也但因人命名耳)
葱(别錄中品)
釋名芤(綱目)菜伯(同)和事草(同)鹿胎(時珍曰葱從怱外直中空有怱通之)
(象也芤者草中有孔也故字從孔芤脉象之葱初生曰葱針葉曰葱青衣曰葱袍莖曰葱白葉中涕曰葱)
(苒諸物皆宜故云菜伯和事)
集解(恭曰葱有數種山葱曰茖葱療病以胡葱其人間食葱有二種一種凍葱經冬不死分莖栽蒔)
(而無子一種漢葱冬即葉枯食用入藥凍葱最善氣味亦佳也保昇曰葱凡四種冬葱即凍葱也夏衰冬)
(盛莖葉俱軟美山南江左有之漢葱莖實硬而味薄冬即葉枯胡葱莖葉粗硬根若金燈茖葱生於山谷)
(不入藥用頌曰入藥用山葱胡葱食品用冬葱漢葱又有一種樓葱亦冬葱類江南人呼為龍角葱荆楚)
(間多種之其皮赤每莖上出岐如入角故云瑞曰龍角即龍爪葱又名羊角葱莖上生根移下蒔之時珍)
(曰冬葱即慈葱或名太官葱謂其莖柔細而香可以經冬太官上供宜之故有數名漢葱一名木葱其莖)
(粗硬故有木名冬葱無子漢葱春末開花成叢青白色其子味辛色黑有皺文作三瓣狀收取隂乾勿令)
(浥鬱可種可栽)
葱莖白氣味辛平葉温根鬚汁並無毒(弘景曰葱有寒熱白冷青)
(熱傷寒湯中不得用青也宗奭曰葱主發散多食昏人神詵曰葱宜冬月食不可過多損鬚髮發人虚氣)
(上冲五臟閉絕為其開骨節出汗之故也思邈曰正月食生葱令人面上起遊風生葱同蜜食作下利燒)
(葱同蜜食壅氣殺人張仲景曰生葱合棗食令人病合犬雉肉食多令人病血時珍曰服地黃常山人忌)
(食葱)
主治作湯治傷寒寒熱中風面目浮腫能出汗(本經)傷
寒骨肉碎痛㗋痺不通安胎歸目益目睛除肝中邪
氣安中利五臟殺百藥毒根治傷寒頭痛(别錄)主天行
時疾頭痛熱狂霍亂轉筋及奔豚氣脚氣心腹痛目
眩止心迷悶(大明)通關節止衂血利大小便(孟詵)治陽明
下痢下血(李杲)達表和裏止血(甯原)除風濕身痛麻痺蟲
積心痛止大人陽脫隂毒腹痛小兒盤腸内釣婦人
妊娠溺血通乳汁散乳癰利耳鳴塗猘犬傷制蚯蚓
毒(時珍)殺一切魚肉毒(士良)
發明(元素曰葱莖白味辛而甘平氣厚味薄升也陽也入手太隂足陽明經專主發散以通上下陽)
(氣故活人書治傷寒頭痛如破用連鬚葱白湯主之張仲景治少隂病下利清穀裏寒外熱厥逆脉微者)
(白通湯主之内用葱白若面色赤者四逆湯加葱白腹中痛者去葱白成無已解之云腎惡燥急食辛以)
(潤之葱白辛温以通陽氣也時珍曰葱乃釋家五葷之一生辛散熟甘溫外實中空肺之菜也肺病宜食)
(之肺主氣外應皮毛其合陽明故所治之症多屬太隂陽明皆取其發散通氣之功通氣故能解毒及理)
(血病血者氣之帥也氣通則血活矣金瘡磕損折傷血出疼痛不止者王璆百一方用葱白砂糖等分研)
(封之云痛立止更無痕瘢也葱葉亦可用又葱管吹鹽入玉莖内治小便不通及轉脬危急者極有捷效)
(余常用治數人得騐)
附方(舊十二二新三十)感冐風寒(初起即用葱白一握淡豆䜴半合泡湯服之取汗)
(頻湖集簡方)附方本四十四條今少一條係原本闕
傷寒頭痛(如破者連鬚葱白半斤生薑二兩水煮温服活人書)時疾頭痛(發熱)
(者以連根葱白二十根和米煮粥入醋少許熱食取汗即解濟生祕覽)數種傷寒(初起一二)
(日不能分别者用上法取汗)傷寒勞復(因交接者腹痛卵腫用葱白擣爛苦酒一盞和服之)
(金千方)風溼身痛(生葱擂爛入香油數點水煎調川芎藭鬱金末一錢服取吐丹溪心法)
妊娠傷寒(赤斑變為黑斑尿血者以葱白一把水三升煮熱服汁食葱令盡取汗傷寒類要)
六月孕動(困篤難救者葱白一大握水三升煎一升去滓頓服楊氏産乳)胎動下
血(病痛搶心用葱白煮濃汁飲之未死即安已死即出未效再服一方加川芎一方用銀器同米煮粥)
(及羹食之宋師方)卒中惡死(或先病或平居寢臥奄忽而死皆是中惡急取葱心黃刺入鼻)
(孔中男左女右入七八寸鼻目血出即甦無又法用葱刺入耳中五寸以鼻中血出即活也如血出即)
(不可治矣相傳此扁鵲祕方也崔氏纂要)小兒卒死(無故者取葱白納入下部及兩鼻孔中氣)
(通或啑即活陳氏經騐方)小兒盤腸(内釣腹痛用葱湯洗兒腹仍以炒葱擣貼臍上良久尿出)
(痛止寳湯氏嬰孩鑑)隂毒腹痛(厥逆唇青卵縮六脉欲絕者用葱一束去根及青留白二)
(寸烘熱安臍上以熨斗火熨之葱壞則易良久熱氣透入手足温有汗即瘥乃服四逆湯若熨而手足不)
(温不可治人朱肱南陽活書)脫陽危症(凡人大吐大泄之後四肢厥冷不省人事或與女子)
(交後小腹腎痛外腎搐縮冷汗出厥逆須臾不救先以葱白炒熱熨臍後以葱白三七莖擂爛用酒煮灌)
(之陽氣即回此華佗救卒病方也)卒心急痛(牙關緊閉欲絕以老葱白五莖去皮鬚擣膏以)
(匙送入咽中灌以蔴油四兩但得下咽即甦少頃虫積皆化黃水而下永不厚發累得救人瑞竹堂方)
霍亂煩躁(坐臥不安葱白二十莖大棗二十枚水三升煎二升分服深師方)蚘虫心
痛(用葱莖白二寸鉛粉二錢擣丸服之即止葱能通氣粉能殺虫也楊氏經騐方)腹皮麻
痺(不仁者多煮葱白食之即自愈危氏方)小便閉脹(不治殺人葱白三斤剉炒帕盛二箇)
(更互熨小腹氣透即通也許學士本事方)大小便閉(擣葱白和酢封小腹上仍灸七壯)
(外臺秘要)大腸虚閉(勻氣散用連鬚葱一根薑一塊鹽一捻淡䜴三七粒擣作餅烘揜臍中紥)
(定良久氣通即通不通再作楊氏直指方)小兒虚閉(葱白三根煎湯調生蠻阿膠末服仍)
(以葱頭染蜜插入肛門少頃即通全幼心鑑)急淋隂腫(泥葱半斤煨熱杵爛貼臍上外臺)
小便淋澀(或有白者以赤根樓葱近根截一寸許安臍中以艾灸七壯經騐方)小兒
不尿(乃胎熱也用大葱白切四片用乳汁半盞同煎片時分作四服即通不飲乳者服之即飲乳若)
(臍四旁有青黑色及口撮者不可救也全幼心鑑)腫毒尿閉(因腫毒未潰小便不通用葱切)
(入蔴油煎至黑色去葱取油時塗腫處即通普濟)水廕病腫(葱根白皮煮汁服一盞當下水)
(出病已困者取根擣爛坐之取氣水自下聖濟錄)隂囊腫痛(葱白乳香擣塗即時痛止腫消)
(又方用煨葱入鹽杵如泥塗之)小便溺血(葱白一握鬱金一兩水一升煎二合温服一日三次)
(濟普方)腸痔有血(葱白三斤煮湯熏洗立效外臺)赤白下痢(葱白一握細切)
(和米煮粥日日食之食醫心鏡)便毒初起(葱白炒熱布包熨數次乃用傅藥即消永類)
(方用葱根和蜜擣𫝊以紙密護之外服通氣藥即愈)癰疽腫硬(烏金散治癰癤腫硬無頭不變)
(色者米粉四兩葱白一兩同炒黑研末醋調貼一伏時又換以消為度外科精義)一切腫毒
(葱汁漬之日四五度)乳癰初起(葱汁一升頓服即散並千金)疔瘡惡腫(刺破以老)
(葱生蜜杵貼兩時疔出以醋湯洗之神效聖濟錄)小兒秃瘡(今泔洗淨以羊角葱擣泥入蜜)
(和塗之神效楊氏)刺瘡金瘡(百治不效葱煎濃汁漬之甚良)金瘡瘀血(在腹者大)
(葱白二十枚蔴子三升杵碎水九升煮一升半頓服當吐出膿血而瘉未盡再服並千金方)血壅
怪病(人徧身忽然肉出如錐既痒且痛不能飲食名血壅不速治必潰膿血以赤皮葱燒灰淋洗飲)
(䜴湯數盞自安方夏子益怪病奇)解金銀毒(葱白煮汁飲之外臺秘要)腦破骨
折(蜜和葱白擣勻厚封立效肘後方)自縊垂死(葱心刺耳鼻中有血出即甦)
葉主治煨研傅金瘡水入&KR0008;腫鹽研傅蛇虫傷及中
射工溪毒(日華)主水病足腫(蘇頌)利五臟益目精發黃疸
(思邈)
發明(頌曰煨葱治打撲損見劉禹鍚𫝊信方云得于崔給事取葱新折者煻火煨熱剝皮其間有涕)
(便將罨損處仍多煨續續易熱者崔云頃在澤潞與李抱真作判官李相方以毬杖按毬子其軍將以杖)
(相格因傷李相拇指并爪甲劈裂遽索金創藥裹之強索酒飲而面色愈青忍痛不止有軍吏言此方遂)
(用之三易面色却赤斯須云已不痛凡十數度用熱葱并涕纏褁其指遂畢席笑語時珍曰按張氏經騐)
(方云金創折傷血出用葱白連葉煨熱或鍋烙炒熱擣爛傅之冷即再易石城尉戴堯臣試馬損大指血)
(出淋漓余用此方再易而痛止翌日洗面不見痕跡宋推官鮑縣尹皆得此方每有殺傷氣未絕者亟食)
(用此活人甚衆又凡人頭目重悶疼痛時珍每用葱葉插入鼻内二三寸并耳内氣通即便清爽也)
附方(舊三新二)水病足腫(葱莖葉煮湯漬之日三五次妙韋宙獨行方)小便不
通(葱白連葉擣爛入蜜合外腎上即通永類鈐方)瘡傷風水(腫毒取葱青葉和乾薑黃)
(檗等分煮湯浸洗立愈食療)蜘蛛咬瘡(徧身生瘡青葱葉一莖去尖入蚯蚓一條在内待化)
(成水取點咬處即愈李絳兵部手集)代指毒痛(取萎黃葱葉煮汁熱漬之千金方)
汁氣味辛温滑無毒
主治溺血飲之解藜蘆及桂毒(别錄)散瘀血止衂血痛
治頭痛耳聾消痔漏解衆藥毒(時珍)能消玉為水化五
石仙方所用(弘&KR1402;)
發明(時珍曰葱汁即葱涕功同葱白古方多用葱涎丸藥亦取其通散上焦風氣也勝金方取汁入)
(酒少許滴鼻中治䘐血不止云即覺血從腦散下也又唐瑶經騐方以葱汁和蜜少許服之亦佳云隣媪)
(用此甚效老僕試之亦騐二物同食害人向以能治此疾恐人脾胃不同非甚急不可輕試也慎微曰三)
(洞要錄云葱者菜之伯也能消金錫玉石神仙消金玉漿法于冬至日以壺盧盛葱汁及根埋廷中次年)
(夏至發出盡化為水以法漬金玉銀青石各三分自消矣暴乾如飴食之可休糧亦曰金漿也)
附方(舊四新二)䘐血不止(方見上)金瘡出血(不止取葱炙熱挼汁塗之即止)
(師梅方)火熖丹毒(從頭起者生葱汁塗之)痔瘻作痛(葱涎白蜜和塗之先以木)
(鱉子煎湯熏洗其冷如水即效一人苦此早間用之午刻即安也唐仲舉方)解鉤吻毒(面青)
(口噤欲死以葱涕啖之即解千金)
鬚主治通氣(孟詵)療飽食房勞血滲入大腸便血腸澼
成痔口乾研末每服二錢温酒下(時珍)
附方(舊一)㗋中腫塞(氣不通者葱鬚隂乾為末每用二錢入蒲州膽礬末一錢和勻每用)
(一字吹之杜壬方)
花主治心脾痛如錐刀刺腹脹用一升同吳茱萸一
升水八合煎七合去滓分三服立效(頌亮出崔元方)
實氣味辛大温無毒主治明目補中氣不足(本經)温中
益精(日華)宜肺歸頭(思邈)
附方(舊一)眼暗補中(葱子半升為末每取一匙煎湯一升半去滓入米煮粥食之亦可為)
(末蜜丸梧子大食後米湯服一二十丸日三服食醫心鏡)
茖葱(音格千金)
釋名山葱
集解(保昇曰茖葱生山谷不入藥用頌曰爾雅云茖山葱也說文云茖葱生山中細莖大葉食之香)
(美於常葱宜入藥用時珍曰茖葱野葱也山原平地皆有之生沙地者名沙葱生水澤者名水葱野人皆)
(食之開白花結子如小葱頭世俗不察胡葱即蒜葱誤指此為胡葱詳見胡葱下保昇言不入藥用蘇頌)
(言入藥宜用山葱胡葱今攷思邈千金食性自有茖葱功用而諸本失收今採補之)
氣味辛微温無毒(時珍曰佛家以茖葱為五葷之一見蒜下)主治除瘴氣
惡毒久食強志益膽氣(思邈)主諸惡蛓狐尿刺毒山溪
中沙蝨射工等毒煮汁浸或擣𫝊大效亦兼小蒜茱
萸輩不獨用也(蘇恭)
子氣味(同葱)主治洩精(思邈)
胡葱(宋開寶)
釋名蒜葱(綱目)回回葱(時珍曰按孫真人食忌作葫葱因其根似葫蒜故也俗稱蒜葱)
(正合此義元人飲膳正要作回回葱似言其來自胡地故曰胡葱耳)
集解(詵曰胡葱生蜀郡山谷狀似大蒜而小形圓皮赤稍長而銳五月六月採保昇曰葱凡四種冬)
(葱夏枯漢葱冬枯胡葱莖葉粗短根若金燈茖葱生于山谷頌曰胡葱類食葱而根莖皆細白或云根莖)
(微短如金燈或云似大蒜而小皮赤而銳時珍曰胡葱即蒜葱也孟詵韓保昇所說是矣非野葱也野葱)
(名茖葱似葱而小胡葱乃人種蒔八月下種五月收取葉似葱而根似蒜其味如薤不甚臭江西有水晶)
(葱蒜根葱葉蓋其類也李廷飛延夀書言胡葱即藠子蓋因相似而誤爾今俗皆以野葱為胡葱因不識)
(蒜葱故指茖葱為之謬矣)
修治(斆曰凡採得依紋擘碎用綠梅子相對拌蒸一伏時去梅子砂盆中研如膏瓦器晒乾用)
氣味辛温無毒(時珍曰生則辛平熟則甘温詵曰亦是薰物久食傷神損性令人多㤀損)
(目明絕血脈發痼疾患胡臭䘌齒人食之轉甚思邈曰四月勿食葫葱令人氣喘多驚)主治温
中下氣消穀能食殺蟲利五臟不足氣(孟詵)療腫毒(保昇)
發明(時珍曰方術煮溪澗白石為糧及煮牛馬驢骨令軟皆用胡葱則亦軟堅之物也陶弘景言葱)
(能化五石消桂為水則是諸葱皆能軟石故今人採茖葱煮石謂之胡葱也)
附方(新一)身面浮腫(小便不利喘急用胡葱十莖赤小豆三合消石一兩以水五升煮葱)
(豆至熟同擂成膏每空心温酒服半匙聖惠方)
子主治中諸毒肉吐血不止萎黃悴者以一升水煮
冷服半升日一夜一血定乃止(孟詵)
薤(音械經别錄中)
釋名藠子(音呌或作蕎者非)莜子(音釣)火葱(綱目)菜芝(别錄)鴻薈(音會)
(時珍曰薤本文作䪥韭類也故字從韭從䪥音㮣諧聲也今人因其根白呼為藠子江南人訛為莜子其)
(葉類葱而根如蒜收種宜火熏故俗人稱為火葱羅願云物莫美于芝故薤為菜芝蘇頌復附莜子於蒜)
(條誤矣)
集解(别錄曰薤生魯山平澤恭曰薤是韭類葉類韭而闊多白而無實有赤白二種白者甜而美赤)
(者苦而無味頌曰薤處處有之春秋分蒔至冬葉枯爾雅云葝山薤也生山中莖葉與家薤相類而根差)
(長葉差大僅若鹿葱體性亦與家薤同今人少用宗奭曰薤葉如金燈葉差狹而更光皎古人言薤露者)
(以其光滑難竚之義時珍曰薤八月栽根正月分蒔宜肥壤數枝一本則茂而根大葉狀似韭韭葉中實)
(而背有劍春薤葉中空似細葱葉而有稜氣亦如葱秋月開細花紫白色根如小蒜一本數顆相依而生)
(五月葉青則掘之否則肉不滿也其根煮食芼酒糟藏醋浸皆宜故内則云切葱薤實諸醯以柔之白樂)
(天詩云酥暖薤白酒謂以酥炒薤白投酒中也一種水晶葱葱葉蒜根與薤相似不臭亦其類也按王禎)
(農書云野薤俗名天薤生麥原中葉似薤而小味益辛亦可供食但不多有即爾雅山薤是也)
薤白氣味辛苦温滑無毒(好古曰入手陽明經頌曰薤宜去青留白白冷而青)
(熱也詵曰發熱病不宜多食三四月勿食生者大明曰生食引涕唾不可與牛肉同食令人作癥瘕)主
治金瘡瘡敗輕身不饑耐老(本經)歸骨除寒熱去水氣
温中散結氣作羹食利病人諸瘡中風寒水氣腫痛
擣塗之(别錄)煮食耐寒調中補不足止久痢冷瀉肥健
人(日華)治洩痢下重能泄下焦陽明氣滯(李杲好古曰下重者氣滯)
(也四逆散加此以泄氣滯)治少隂病厥逆洩痢及胸痺刺痛下氣
散血安胎(時珍)心病宜食之利産婦(思邈)治女人帶下赤
白作羹食之骨哽在咽不去者食之即下(孟詵)補虚解
毒(蘇頌)白者補益赤者療金瘡及風生&KR2124;肉(蘇恭)與蜜同
擣塗湯火傷甚速(宗奭)温補助陽道(時珍)
發明(弘景曰薤性温補仙方及服食家皆須之偏入諸膏用不可生噉葷辛為忌詵曰薤白色者最)
(好雖有辛不葷五臟學道人長服之可通神安䰟魄益氣續筋力頌曰白薤之白性冷而補又曰莜子煮)
(與蓐婦飲易産亦主脚氣時珍曰薤味辛氣温諸家言其温補而蘇頌圖經獨謂其冷補按杜甫薤詩云)
(束比青芻色圓齊玉筯頭衰年關膈冷味暖併無憂亦言其温補與經文相合則冷補之說蓋不然也又)
(按王禎云薤生則氣辛熟則甘美種之不蠧食之有益故學道人資之老人宜之然道家以薤為五葷之)
(一而諸氏言其不葷何耶薛用弱齊諧志云安陸郭坦兄得天行病後遂能大餐每日食至一斛五年家)
(貧行乞一日大饑至一園食薤一畦大蒜一畦便悶極卧地吐一物如籠漸漸縮小有人撮飯於上即消)
(成水而病尋瘳也按此亦薤散結蒜消癥之騐也宗奭曰薤葉光滑露亦難竚千金治肺氣喘急方中用)
(之亦取其滑泄之義)
附方(舊十五新八)胸痺刺痛(張仲景栝樓薤白湯治胸痺痛徹心背喘息欬唾短氣㗋)
(中燥痒寸脉沈遲關脉弦數不治殺人用栝樓實一枚薤白半斤白酒七升煮二升分二服千金治胸)
(痺半夏薤白湯用薤白四兩半夏一合枳實半兩生薑一兩栝樓實半枚㕮咀以白胾漿三升煮一升温)
(服日三汁肘後治胸痛瘥而復發薤根五升擣飲之立瘥酨音在酢漿也)卒中惡死(卒死)
(或先病或平居寢臥奄忽而死皆是中惡以薤汁灌入鼻中便省肘後)霍亂乾嘔(不止者以)
(薤一虎口以水三升煮取一半頓服不過三作即已韋宙獨行方)奔豚氣痛(薤白擣汁飲之)
(後肘方)赤痢不止(薤同黃蘗煮汁服之陳藏器)赤白痢下(薤白一握同米煮粥)
(日食之鏡食醫心)小兒疳痢(薤白生擣如泥以粳米粉和蜜作餅炙熟與食不過三兩服)
(楊氏産乳)産後諸痢(多煮薤白食仍以羊腎脂同炒食之范汪方)妊娠胎動(腹内)
(冷痛薤白一升當歸四兩水五升煮二升分三服古今錄騐)鬱肉脯毒(杵薤汁服二三升良)
(洪葛方)瘡犯惡露(甚者殺人薤白擣爛以帛褁煨熟去帛傅之冷即易換亦可擣作餅以艾)
(灸之熱氣入瘡水出即瘥也梅師方)手指赤色(隨月生死以生薤一把苦酒煮熟擣爛塗)
(之愈乃止肘後方)疥瘡痛癢(煮薤葉擣爛塗之同上)灸瘡腫痛(薤白一升猪脂)
(一斤切以苦酒浸一宿微火煎三上三下去滓塗之梅師方)手足瘑瘡(生薤一把以熱醋投)
(入以封瘡上取效千金)毒蛇螫傷(薤白擣傅徐玉方)虎犬咬傷(薤白擣汁飲之)
(并塗之日三服瘥乃止葛洪方)諸魚骨哽(薤白嚼柔以繩繫中吞到哽處引之即出同)
(上)誤吞釵鐶(取薤白曝萎煮熟切食一大束釵即隨出葛洪方)目中風翳(作痛)
(取薤白截斷安膜上令遍痛作復為之范汪方)咽㗋腫痛(薤根醋擣傅腫處冷即易之)
(聖惠)
附錄蓼蕎(拾遺藏器曰味辛温無毒主霍亂腹冷脹滿冷氣攻擊腹滿不調産後血攻胸膈刺)
(痛煮服之生平澤其苗如葱韭時珍曰此亦山薤之類方名不同耳)
蒜(别錄下品)
釋名小蒜(别錄)茆蒜(音卯)葷菜(時珍曰蒜字從祘音蒜諧聲也又象蒜根之形中國)
(初惟有此後因漢人得胡蒜於西域遂呼此為小蒜以别之故伏候古今注云蒜茆蒜也俗謂之小蒜胡)
(國有蒜十子一株名曰胡蒜俗謂之大蒜是矣蒜乃五葷之一故許氏說文謂之葷菜五葷即五辛謂其)
(辛臭昏神伐性也練形家以小蒜大蒜韭芸薹胡荽為五葷道家以韭薤蒜芸薹胡荽為五葷佛家以大)
(蒜小蒜興渠慈葱茖葱為五葷興渠即阿魏也雖各不同然皆辛熏之物生食增恚熟食發媱有損性霛)
(故絕之也)
集解(别錄曰蒜小蒜也五月五日採之弘景曰小蒜生葉時可煮和食至五月葉枯取根名薍子正)
(爾噉之亦甚熏臭保昇曰小蒜野生處處有之小者一名薍音亂一名蒿音力苗葉根子皆似葫而細數)
(倍也爾雅云蒚山蒜也說文云蒜葷菜也菜之美者雲夢之葷生山中者名蒚頌曰本草謂大蒜為葫小)
(蒜為蒜而說文所謂葷菜者乃大蒜也蒚即小蒜也書傳載物之别名不同如此用藥不可不審宗奭曰)
(小蒜即蒚也苗如葱釙根白大者如烏芋子兼根煮食謂之宅蒜時珍曰家蒜有二種根莖俱小而瓣少)
(辣甚者蒜也小蒜也根莖俱大而瓣多辛而帶甘者葫也大蒜也按孫炎爾雅正義云帝登蒚山遭蕕芋)
(毒將死得蒜囓食乃解遂收植之能殺腥羶蟲魚之毒又孫愐唐韻云張騫使西域始得大蒜種歸據此)
(則小蒜之種自蒚移栽從古已有故爾雅以蒚為山蒜所以别家蒜也大蒜之種自胡地移來至漢始有)
(故别錄以葫為大蒜所以見中國之蒜小也乂王禎農書云一種澤蒜最易滋蔓隨劚隨合熟時採子漫)
(散種之吳人調鼎多用此根作葅更勝葱韭也按此正别錄所謂小蒜是也其始自野澤移來故有澤名)
(而寇氏誤作宅字矣諸家皆以野生山蒜澤蒜解家蒔之小蒜皆失於詳攷小蒜雖出於蒚既經人力栽)
(培則性氣不能不移故不得不辨)
蒜(小蒜根也)氣味辛温有小毒(弘景曰味辛性熱損人不可長食思邈曰無毒三月)
(勿久食傷人志性黃帝書云同生魚食令人奪氣隂核疼瑞曰脚氣風病人及時病後忌食之)
主治歸脾腎主霍亂腹中不安消穀理胃温中除邪
痺毒氣(别錄)主溪毒(弘景)下氣治蠱毒傅蛇蟲沙虱瘡(日華)
(恭曰此蒜與胡葱相得主惡蛓毒山溪中沙虱水毒大效山人狸獠時用之)塗丁腫甚良
(孟詵)
葉主治心煩痛解諸毒小兒丹疹(思邈)
發明(頌曰古方多用小蒜治中冷霍亂煮汁飲之南齊褚澄治李道念雞瘕便瘥宗奭曰華佗用蒜)
(虀即此蒜也時珍曰按李延夀南史云李道念病已五年丞相禇澄診之曰非冷非熱當是食白㵸雞子)
(過多也取蒜一升煮食吐出一物涎裹視之乃雞雛翅足俱全澄曰未盡也更吐之凡十二枚而愈或以)
(蒜字作蘇字者誤矣范曄後漢書云華佗見一人病噎食不得下令取餅店家蒜虀大可二升飲之立吐)
(一蛇病者懸蛇于車造佗家見壁北縣蛇數十乃知其奇又夏子益奇疾方云人頭面上有光他人手近)
(之如火熾者此中蠱也用蒜汁半兩和酒服之當吐出如蛇狀觀三書所載則蒜乃吐蠱要藥而後人鮮)
(有知者)
附方(舊七新七)時氣温病(初得頭痛壯熱脈大即以小蒜一升杵汁三合頓服不過再作)
(便瘉方肘後)霍亂脹滿(不得吐下名乾霍亂小蒜一升水三升煮一升頓服肘後方)霍
亂轉筋(入腹殺人以小蒜鹽各一兩擣傳臍中灸七壯立止聖濟錄)積年心痛(不可)
(忍不拘十年五年者隨手見效濃汁煮小蒜食飽勿著鹽曾用之有效再不發也兵部手集)水毒
中人(一名中溪一名中溼一名水病似射工而無物初得惡寒頭目微疼旦醒暮劇手足逆冷三日)
(則生虫食下不痒不痛過六七日虫食五臟注下不禁以小蒜三升煮微熱大熱即無力以浴身若身發)
(赤斑文者毋以他病治之也肘後方)射工中人(成瘡者取蒜切片貼瘡上灸七壯千金)
止截瘧疾(小蒜不拘多少研泥入黃丹少許丸如芡子大每服一丸面東新汲水下至妙唐)
(慎微)隂腫如刺(汗出者小蒜一升韭根一升楊柳根二斤酒三升煎沸乘熱熏之永類方)
惡核腫結(小蒜吳茱萸等分擣傅即散肘後)五色丹毒(無常及發足踝者杵蒜厚)
(傅頻易葛氏)小兒白秃(頭上團團白色以蒜切日揩之子母祕錄)蛇蠍螫人
(小蒜擣汁服以滓傅之肘後)蜈蚣咬瘡(嚼小蒜塗之良肘後方)蚰蜒入耳(小蒜)
(洗淨擣汁滴之未出再滴李絳兵部手集)
山蒜(拾遺)
釋名蒚(音歴)澤蒜
集解(頌曰江南一種山蒜似大蒜而臭藏器曰澤蒜根如小蒜葉如韭又生石間者名石蒜與蒜無)
(異時珍曰山蒜澤蒜石蒜同一物也但分生于山澤石間不同耳人間栽蒔小蒜始自三種移成故猶有)
(澤蒜之稱爾雅云蒚山蒜也今京口有蒜山産蒜是也處處有之不獨江南又吕忱字林云&KR0034;水中蒜也)
(則蒜不但産于山而又産于水也别有山慈姑水仙花老鴉蒜石蒜之類根葉皆佀蒜而不可食其花亦)
(異並見草部下)
氣味辛温無毒
主治山蒜治積塊及婦人血瘕用苦醋磨傅多效(蘇頌)
澤蒜石蒜並温補下氣滑水源(藏器)
葫(别錄下品)
釋名大蒜(弘景)葷菜(弘景曰今人謂葫為大蒜蒜為小蒜以其氣類相似也時珍曰按孫)
(愐唐韻云張騫使西域始得大蒜葫荽則小蒜乃葷中土舊有而大蒜出胡地故有胡名二蒜皆屬五)
(故通可稱葷詳見蒜下)
集解(别錄曰蒜大蒜也五月五日採獨子者入藥尤佳保昇曰葫出梁州者大徑二寸最美少辛涇)
(陽者皮亦甚辣頌曰今處處園圃種之每顆六七瓣初種一瓣當年便成獨子葫至明年則復其本矣其)
(花中有實亦作葫瓣狀而極小亦可種之時珍曰大小二蒜皆八月種春食苗夏初食薹五月食根秋月)
(收種北人不可一日無者也)
氣味辛温有毒久食損人目(弘景曰性最熏臭不可食俗人作虀以噉鱠肉)
(損性伐命莫此之甚惟可生食不中煮也恭曰此物煮羹臛為饌中之俊而陶云不中煮當是未經試耳)
(藏器曰初食不利目多食却明久食令人血清使毛髮白時珍曰久食傷肝損眼故嵇康養生論云葷辛)
(害目此為甚耳今北人嗜蒜宿炕故盲瞽最多陳氏乃云多食明目與别錄相左何耶震亨曰大蒜屬火)
(性熱喜散快膈善化肉暑月人多食之傷氣之禍積久自見養生者忌之化肉之功不足論也頌曰多食)
(傷肺傷脾傷肝膽生痰助火昏神思邈曰四月八月食葫傷神令人喘悸口味多爽多食生葫行房傷肝)
(氣令人面無色生葫合青魚鮓食令人腹内生瘡腸中腫又成疝瘕發黃疾合蜜食殺人凡服一切補藥)
(不可食之)主治歸五臟散癰腫&KR0630;瘡除風邪殺毒氣(别錄)下
氣消穀化肉(蘇恭)去水惡痒氣除風濕破冷氣爛痃癖
伏邪惡宣通温補療瘡癬殺鬼去痛(藏器)健脾胃治腎
氣止霍亂轉筋腹痛除邪祟解温疫療勞瘧冷風傳
風損冷痛惡瘡蛇蟲蠱毒溪毒沙蝨並擣貼之熟醋
浸經年者良(日華)温水擣爛服治中暑不醒擣貼足心
止鼻䘐不止和豆豉丸服治暴下血通水道(宗奭)擣汁
飲治吐血心痛煮汁飲治角弓反張同鯽魚丸治膈
氣同蛤粉丸治水腫同黃丹丸治痢瘧孕痢同乳香
丸治腹痛擣膏敷臍能達下焦消水利大小便貼足
心能引熱下行治泄瀉暴痢及乾濕霍亂止䘐血納
肛中能通幽門治關格不通(時珍)
發明(宗奭曰葫氣極葷置臭肉中反能掩臭凡中暑毒人爛嚼三兩瓣温水送之下咽即知但禁飲)
(冷水又鼻衂不止者擣貼足心衂止即拭去時珍曰葫蒜入太隂陽明其氣薰烈能通五臟達諸竅去寒)
(濕辟邪惡消&KR1012;腫化癥積肉食此其功也故王禎稱之云味久不變可以資生可以致遠化臭腐為神奇)
(調鼎俎代醢醬携之旅塗則炎風瘴雨不能加食不餲腊毒不能害夏月食之解暑氣北方食肉麫尤)
(可無乃食經之上品日用之多助者也蓋不知其辛能散氣熱能助火傷肺損目昏神伐性之害荏苒受)
(之而不悟也嘗有一婦衂血一晝夜不止諸治不效時珍令以蒜傅足心即時血止真奇方也又葉石林)
(避暑錄云一僕暑月馳馬忽仆地欲絕同食王相教用大蒜及道上熱土各一握硏爛以新汲水一琖和)
(取汁决齒灌之少頃即甦相傳徐州市門忽有版書此方咸以為神仙救人云藏器曰昔有患痃癖者夢)
(人教每日食大蒜三顆初服遂至瞑眩吐逆下部如火後有人教取數片合皮截却兩頭吞之名曰内灸)
(果獲大效也頌曰經言葫散癰腫按李絳兵部手集方云毒瘡腫毒號呌臥眠不得人不能别者取獨頭)
(蒜兩顆擣爛蔴油和厚𫝊瘡上乾即易之屢用救人無不神效盧坦侍郎肩上瘡作連心痛悶用此便瘥)
(又李僕射患腦癰久不瘥盧與此方亦瘥又葛洪肘後方云凡背腫取獨顆蒜横截一分安腫頭上炷艾)
(如梧子大灸蒜百壯不覺漸消多灸為善勿令大熱若覺痛即孽起蒜蒜焦更換新者勿令損皮肉洪嘗)
(苦小腹下患一大腫灸之亦瘥數用灸人無不應效又江寧府紫極宫刻石記其事云但是發背及癰疽)
(惡瘡腫核初起有異皆可灸之不計壯數惟要痛者灸至不痛不痛者灸至痛極而止疣贅之類灸之亦)
(便成痂自脫其效如神乃知方書無空言者但人不能以意詳審則不得盡應耳時珍曰按李迅論蒜錢)
(灸法云癰疽之發著灸勝于用藥緣熱毒中鬲上下不通必得毒氣發洩然後解散凡初發一日之内便)
(用大獨頭蒜切如小錢厚貼頂上灸之三壯一易大㮣以百壯為率一使瘡不開大二使内肉不壞三瘡)
(口易合一舉而三得之但頭及項以上切不可用此恐引氣上更生大禍也又史源記蒜灸之功云母氏)
(背痺作痒有赤暈半寸白粒如黍灸二七壯其赤隨消信宿有赤流下長二寸舉家歸咎于灸外醫用膏)
(護之日增一暈二十二日横斜約六七寸痛楚不勝或言一尼病此得灸而愈子奔問之尼云劇時昏不)
(知人但問范奉議坐守灸八百餘壯方甦約艾一篩子亟歸以炷如銀杏大灸十數殊不覺乃灸四旁赤)
(處皆痛每一壯燼則赤隨縮入三十餘壯赤暈收退蓋灸遲則初發處肉已壤故不痛直待灸到好肉方)
(痛也至夜則火焮滿背瘡高阜而熱夜得安寢矣至曉如覆一甌高三四寸上有百數小竅色正黑調理)
(而安蓋高阜者毒外出也小竅多毒不聚也色正黑皮肉壞也非艾火出其毒於壞肉之裏則内逼五臟)
(而危矣庸醫𫝊貼凉冷消散之說何可信哉)
附方(舊十六新三十一)背瘡灸法(凡覺背上腫硬疼痛用濕紙貼尋瘡頭用大蒜十顆)
(淡䜴半合乳香一錢細研隨瘡頭大小用竹片作圈圍定填藥於内二分厚著艾灸之痛灸至痒痒灸至)
(痛以百壯為率與蒜錢灸法同功外科精要)疔腫惡毒(用門臼灰一撮羅細以獨蒜或新蒜)
(薹染灰擦瘡口候瘡自然出少汗再擦少頃即消散也雖發背癰腫亦可擦之)五色丹毒(無常)
(色及發足踝者擣蒜厚傳乾即易之肘後方)關格脹滿(大小便不通獨頭蒜燒熟去皮綿褁)
(納下部氣立通也外臺祕要)乾濕霍亂(轉筋用大蒜擣塗足心立愈永類鈐方)水氣
腫滿(大蒜田螺車前子等分熬膏攤貼臍中水從便漩而下數日即愈象山民人患水腫一卜者傳)
(此用之有效仇遠稗史)山嵐瘴氣(生熟大蒜各七片共食之少頃腹嗚或吐血或大便泄即)
(愈用攝生妙方)瘧疾寒熱(肘後用獨頭蒜炭上燒之酒服方寸匕簡便用桃仁半片放)
(内關穴上將獨蒜擣爛罨之縳住男左女右即止隣嫗用此治人屢效普濟方端午日取獨頭蒜煨熟)
(入礬紅等分擣丸芡子大每白湯嚼下一丸)寒瘧冷痢(端午日以獨頭蒜十箇黃丹二錢擣)
(丸梧子大每服九丸長流水下甚妙普濟方)泄瀉暴痢(大蒜擣貼兩足心亦可貼臍中千)
(金方)下痢禁口(及小兒泄痢方並同上)腸毒下血(蒜連丸用獨蒜煨擣和黃連末)
(為丸日日米湯服之濟生方)暴下血病(用葫蒜五七枚去皮研膏入豆䜴擣丸梧子大每米)
(飲下五六十丸無不愈者寇宗奭本草衍義)鼻血不止(服藥不應用蒜一枚去皮研如泥作)
(錢大餅子厚一豆許左鼻血出貼左足心右鼻血出貼右足心兩鼻俱出俱貼之立瘥簡要濟衆方)
血逆心痛(生蒜擣汁服二升即愈肘後)鬼疰腹痛(不可忍者獨頭蒜一枚香墨如)
(棗大擣和醬汁一合頓服永類鈐方)心腹冷痛(法醋浸至二三年蒜食至數顆其效如神)
(湖李時珍瀕集簡方)夜啼腹痛(面青冷證也用大蒜一枚煨研日乾乳香五分擣丸芥子)
(大每服七丸乳汁下危氏得效方)寒濕氣痛(端午日收獨蒜同辰粉擣塗之唐珤經騐方)
鬼毒風氣(獨頭蒜一枚和雄黃杏仁研為丸空腹飲下三丸静坐少時當下毛出即安孟詵)
(食療本草)狗咽氣塞(喘息不通須臾欲絕用獨頭蒜二枚削去兩頭塞鼻中左患塞右右患塞)
(左候口中膿血出立效聖惠)㗋痺腫痛(大蒜塞耳鼻中日二易之肘後方)魚骨哽
咽(獨頭蒜塞鼻中自出千便良方)牙齒疼痛(獨頭蒜煨熟切熨痛處轉易之亦主蟲痛)
(外臺祕要)眉毛動搖(目不能交睫喚之不應但能飲食用蒜三兩杵汁調酒飲即愈夏子益)
(奇疾方)腦瀉鼻淵(大蒜切片貼足心取效止摘玄方)頭風苦痛(易簡方用大蒜)
(研汁㗜鼻中地聖濟錄用大蒜七箇去皮先燒紅地以蒜逐箇于上磨成膏子却以僵蠶一兩去頭足)
(安蒜上碗覆一夜勿令透氣只取蠶硏末㗜入鼻中口内含水甚效)小兒驚風(總錄方同上)
小兒臍風(獨頭蒜切片安臍上以艾灸之口中有蒜氣即止黎居士簡易方)小兒氣
淋(宋寧宗為郡王時病淋日夜凡三百起國醫㒺措或舉孫琳治之琳用大蒜淡豆䜴蒸餅三物擣丸)
(令以温水下三十丸曰今日進三服病當減三之一明日亦然三日病除已而果然賜以千緡或問其說)
(琳曰小兒何緣有淋只是水道不利三物皆能通利故也愛竹翁談藪)產後中風(角弓反張)
(不語用大蒜三十瓣以水三升煮一升灌之即甦張傑子母祕錄)金瘡中風(角弓反張取蒜)
(一升去心無灰酒四升煮極爛并滓服之須臾得汗即瘥外臺祕要)婦人隂腫(作痒蒜湯)
(洗之效乃止永類鈐方)隂汗作痒(大蒜淡䜴擣丸梧子大硃砂為衣每空腹燈心湯下三十)
(丸)小便淋瀝(或有或無用大蒜一箇紙包煨熟露一夜空心新水送下朱氏集騐方)小
兒白秃(團團然切蒜日日揩之祕錄)閉口椒毒(氣閉欲絕者煮蒜食之張仲景方)
射工溪毒(獨頭蒜切三分厚貼上灸之令蒜氣射入即瘥梅師方)蜈蝎螫傷(獨頭)
(蒜摩之即止梅師)蛇虺螫傷(孟詵曰即時嚼蒜封之六七易仍以蒜一升去皮以乳二升煮)
(熟空心頓服明日又進外以去皮蒜一升𢷬細小便一升煮三四沸浸損處梅師用獨頭蒜酸草擣絞)
(傅咬處)脚肚轉筋(大蒜擦足心令熱即安仍以冷水食一瓣攝生方)食蟹中毒
(乾蒜煮汁飲之集騐方)蛇瘕面光(發熱如火炙人飲蒜汁一盌吐出如蛇狀即安危氏方)
五辛菜(拾遺)
集解(時珍曰五辛菜乃元旦立春以葱蒜韭蓼蒿芥辛嫩之菜雜和食之取迎新之義謂之五辛盤)
(杜甫詩所謂春日春盤細生菜是矣)
氣味辛温無毒(時珍曰熱病後食多損目)主治歲朝食之助發五
臟氣常食温中去惡氣消食下氣(藏器)
蕓薹(唐本草)
釋名寒菜(胡居士方)胡菜(同上)薹菜(埤雅)薹芥(沛志)油菜(綱目曰時珍)
(此菜易起薹須採其薹食則分枝必多故名蕓薹而淮人謂之薹芥即今油菜為其子可榨油也羌隴氐)
(胡其地苦寒冬月多種此菜能歴霜雪種自胡來故服虔通俗文謂之胡菜而胡洽居士百病方謂之寒)
(菜皆取此義也或云塞外有地名雲臺戌始種此菜故名亦通)
集解(恭曰别錄云蕓薹乃人間所噉菜也宗奭曰蕓薹不甚香經冬根不死辟蠧於諸菜中亦不甚)
(佳時珍曰蕓薹方藥多用諸家註亦不明令人不識為何菜珍訪考之乃今油菜也九月十月下種生葉)
(形色微似白菜冬春採薹心為茹三月則老不可食開小黃花四瓣如芥花結莢收子亦如芥子灰赤色)
(炒過榨油黃色燃燈甚明食之不及蔴油近人因有油利種者亦廣云)
莖葉氣味辛温無毒(大明曰凉别錄曰春月食之能發膝痼疾詵曰先患腰脚者不)
(可多食食之加劇又損陽氣發瘡及口齒病胡臭人不可食又能生腹中諸蟲道家特忌以為五葷之一)
主治風遊丹腫乳癰(唐本草)破癥瘕結血(開寳)治産後血
風及瘀血(日華)煮食治腰脚痺擣葉傅女人吹奶(藏器)治
瘭疽豌豆瘡散血消腫伏蓬砂(時珍)
發明(藏器曰蕓薹破血故産婦宜食之馬志曰今俗方言病人得喫蕓薹是宜血病也思邈曰貞觀)
(七年三月予在内江縣飲多至夜覺四體骨肉疼痛至曉頭痛額角有丹如彈丸腫痛至午通腫目不能)
(開經日幾斃予思本草蕓薹治風遊丹腫遂取葉擣傳隨手即消其騐如神也亦可擣汁服之)
附方(新八)赤火丹毒(方見上)天火熱瘡(初起似疿漸如水泡似火燒瘡赤色)
(急速能殺人蕓薹葉擣汁調大黃芒消生鐵衣等分塗之近效方)風熱腫毒(蕓薹苗葉根蔓)
(菁根各三兩為末以雞子清和貼之即消無蔓菁即以商陸根代之甚效也近效方)手足瘭
疽(此疽喜著手足肩背累累如赤豆剝之汁出用蕓薹葉煮汁服一升并食乾熟菜數頓少與鹽醬冬)
(月用子研水服千金方)異疽似癰(而小有異膿如小豆汁今日去明日滿用蕓薹擣熟布袋)
(盛於熱灰中煨熟更互熨之不過三二度無葉用乾者千金)豌豆斑瘡(蕓薹葉煎湯洗之)
(外臺祕要)血痢腹痛(日夜不止以蕓薹葉擣汁二合入蜜一合温服聖惠方)腸風下
血(同上)
子氣味辛温無毒主治夢中洩精與鬼交(思邈)取油傅
頭令髮長黑(藏器)行滯血破冷氣消腫散結治産難産
後心腹諸疾赤丹熱腫金瘡血痔(時珍)
發明(時珍曰蕓薹菜子葉同功其味辛氣温能温能散其用長於行血滯破結氣故古方消腫散結)
(治産後一切心腹氣血痛諸遊風丹毒熱腫瘡痔諸藥咸用之經水行後加入四物湯服之云能斷産又)
(治小兒驚風貼其頂𩕄則引氣上出也婦人方治産難歌云黃金花結粟米實細研酒下十五粒靈丹功)
(效妙如神難産之時能救急)
附方(新十二)蕓薹散(治産後惡露不下血結衝心刺痛將來纔遇胃寒踏冷其血必往來)
(心腹間刺痛不可忍謂之血母并治産後心腹諸疾産後三日不可無此用蕓薹子炒當歸桂心赤芍藥)
(等分每酒服二錢趕下惡物楊氏産乳)産後血運(蕓薹子生地黃等分為末每服三錢薑七)
(片酒水各半盞童便半盞煎七分温服即甦温隠居海上方)補血破氣(追氣丸治婦人血刺)
(小腹痛不可忍亦可常服補血虚破氣塊甚效用蕓薹子微炒桂心各一兩高良薑半兩為末醋糊丸梧)
(子大每淡醋湯下五丸沈存中靈苑方)腸風臟毒(下血蕓薹子生用甘草炙為末每服二錢)
(水煎服之普濟方)頭風作痛(蕓薹子一分大黃三分為末㗜鼻)風熱牙痛(蕓薹)
(子白芥子角茴香等分為末㗜鼻左㗜右右㗜左聖惠)小兒天釣(蕓薹子生烏頭去皮尖各二)
(錢為末每用一錢水調塗頂上名塗頂散聖濟總錄)風瘡不愈(陳菜子油同穿山甲末熬)
(成膏塗之即愈攝生衆妙方)熱癤腫毒(蕓薹子狗頭骨等分為末醋和傅之千金方)傷
損接骨(蕓薹子一兩小茴香炒二合龍骨少許為末醋調成膏攤紙上貼之乾坤祕韞)湯
火傷灼(菜子油調蚯蚓屎搽之楊起簡便單方)蜈蚣螫傷(菜子油傾地上擦地上油)
(摻之即好勿令四眼人見陸氏積德堂方)
菘(别錄上品)
釋名白菜(時珍曰按陸佃埤雅云菘性凌冬晚凋四時常見有松之操故曰菘今俗謂之白菜)
(其色青白也)
集解(弘景曰菘有數種猶是一類止論其美與不美菜中最為常食宗奭曰菘葉如蕪菁綠色差淡)
(其味微苦葉嫩稍闊頌曰揚州一種菘葉圓而大或若箑啖之無渣絕勝他上者疑即牛肚菘也時珍曰)
(菘即今人呼為白菜者有二種一種莖圓厚微青一種莖扁薄而白其葉皆淡青白色燕趙遼陽揚州所)
(種者最肥大而厚一本有重十餘斤者南方之菘畦内過冬北方者多入窖内燕京圃人又以馬糞入窖)
(壅培不見風日長出苗葉皆嫩黃色脆美無滓謂之黃芽菜豪貴以為嘉品蓋亦倣韭黃之法也菘子如)
(蕓薹子而色灰黑八月以後種之二月開黃花如芥花四瓣三月結角亦如芥其菜作葅食尤良不宜蒸晒)
正誤(恭曰菘有三種牛肚菘葉最大厚味甘紫菘葉薄細味少苦白菘似蔓菁也菘菜不生北土有)
(人將子北種初一年即半為蕪菁二年菘種都絕將蕪菁子南種亦二年都變土地所宜如此頌曰菘南)
(北皆有之與蔓菁相類梗長葉不光者為蕪菁梗短葉闊厚而肥痺者為菘舊說北上無菘今京洛種菘)
(都類南種但肥厚差不及爾機曰蔓菁菘菜恐是一種但在南土葉高而大者為菘秋冬有之在北土葉)
(短而小者為蔓菁春夏有之即時珍曰白菘即白菜也牛肚菘即最肥大者紫菘蘆菔也開紫花故曰)
(紫菘蘇恭謂白菘似蔓菁者誤矣根葉俱不同而白菘根堅小不可食又言南北變種者蓋指蔓菁紫菘)
(而言紫菘根似蔓菁而葉不同種類亦别又言北土無菘者自唐以前或然近則白菘紫菘南北通有惟)
(南土不種蔓菁種之亦易生也蘇頌漫為兩可之言汪機妄起臆斷之辨俱屬謬誤今悉正之)
莖葉氣味甘温無毒(大明曰凉微毒多食發皮膚風瘙痒詵曰發風冷内虚人不可)
(食有熱人食亦不發病性冷可知本草言性温未解其意弘景曰性和利人多食似小冷張仲景言藥中)
(有甘草食菘即令病不除也頌曰有小毒不可食多多則以生薑解之瑞曰夏至前食發氣動疾有足疾)
(者忌之時珍曰氣虚胃冷人多食惡心吐沫氣壯人則相宜)主治通利腸胃除胸
中煩解酒渴(别錄)消食下氣治瘴氣止熱氣嗽冬汁尤
佳(蕭炳)和中利大小便(甯原)
附方(舊一新二)小兒赤遊(行於上下至心即死菘菜擣傅之即止張傑子母祕錄)漆
毒生瘡(白菘菜擣爛塗之)飛絲入目(白菜揉爛帕包滴汁三二點入目即出普濟)
(方)子氣味甘平無毒主治作油塗頭長髮塗刀劍不
鏥(音秀弘景)
附方(舊一)酒醉不醒(菘菜子二合細研井華水一盞調為二服聖惠方)
芥(别錄上品)
釋名(時珍曰按王安石字說云芥者界也發汗散氣界我者也王禎農書云其氣味辛烈菜中之介)
(然者食之有剛介之象故字從介)
集解(弘景曰芥似菘而有毛味辣可生食及作葅其子可以藏冬瓜又有莨音郎作葅甚辣恭曰芥)
(有三種葉大子麤者葉可食子入藥用葉小子細者葉不堪食子但作虀又有白芥子粗大白色如白粱)
(米甚辛美從西戎來頌曰芥處處有之有青芥似菘有毛味極辣紫芥莖葉純紫可愛作虀最美有白芥)
(見本條其餘南芥旋芥花芥石芥之類皆菜茹之美者不能悉錄大抵南土多芥相傳嶺南無蕪菁有人)
(擕種至彼種之皆變作芥地氣使然耳時珍曰芥有數種青芥又名刺芥似白菘有柔毛有大芥亦名皺)
(葉芥大葉皺紋色尤深綠味更辛辣二芥宜入藥用有馬芥葉如青芥有花芥葉多缺刻如蘿蔔英有紫)
(芥莖葉皆紫如蘇有石芥低小皆以八九月下種冬月食者俗呼臘菜春月食者俗呼春菜四月食者謂)
(之夏芥芥心嫩薹謂之芥藍㵸食脆美其花三月開黃色四出結莢一二寸子大如蘇子而色紫味辛研)
(末泡過為芥醬以侑肉食辛香可愛劉恂嶺南異物志云南土芥高五六尺子大如雞子此又芥之異者)
(也)
莖葉氣味辛温無毒(詵曰煮食動氣與風生食發丹石不可多食大葉者良細葉有)
(毛者害人甯源曰有瘡瘍痔疾便血者忌之思邈曰同兔肉食成惡邪病同鯽魚食發水腫)
主治歸鼻除腎經邪氣利九竅明耳目安中久食温
中(别錄)止欬嗽上氣除冷氣(日華)主欬逆下氣去頭面風
(孟詵)通肺豁痰利膈開胃(時珍)
發明(時珍曰芥性辛熱而散故能通肺開胃利氣豁痰久食則積温成熱辛散太盛耗人真元肝木)
(受病昏人眼目發人瘡痔而别錄謂其能明耳目者蓋知暫時之快而不知積久之害也素問云辛走氣)
(氣病無多食辛多則肉胝而唇褰此類是矣陸佃云望梅生津食芥墮淚五液之自外至也慕而涎垂媿)
(而汗出五液之自内生也)
附方(新四)牙齦腫爛(出臭水者芥菜稈燒存性研末頻傅之即愈)飛絲入目
(青菜汁點之如神摘玄方)漆瘡搔痒(芥菜煎湯洗之千金方)痔瘡腫痛(芥葉)
(擣餅頻坐之方談埜翁經效)
子氣味辛熱無毒(時珍曰多食昏目動火洩氣傷精)主治歸鼻去一
切邪惡疰氣㗋痺(弘景)疰氣發無常處及射工毒丸服
之或擣末醋和塗之隨手有騐(蘇恭)治風毒腫及麻痺
醋研傅之撲損瘀血腰痛腎冷和生薑研塗貼之又
治心痛酒調服之(日華)研末作醬食香美通利五臟(孟詵)
研末水調塗頂𩕄止䘐血(吳瑞)温中散寒豁痰利竅治
胃寒吐食肺寒欬嗽風冷氣痛口噤唇緊消散癰腫
瘀血(時珍)
發明(時珍曰芥子功與菜同其味辛其氣散故能利九竅通經絡治口噤耳聾鼻䘐之證消瘀血癰)
(腫痛痺之邪其性熱而温中故又能利氣豁痰治𠻳止吐主心腹諸痛白芥子辛烈更甚治病尤良見後)
(本條)
附方(舊五新十八)感寒無汗(水調芥子末填臍内以熱物隔衣熨之取汗出妙楊起)
(簡便單方)身體麻木(芥菜子末醋調塗之濟生祕覧)中風口噤(舌本縮者用芥)
(菜子一升研入醋二升煎一升傅頷頰下效聖惠方)小兒唇緊(用馬芥子擣汁曝濃揩破)
(頻塗之方崔氏纂要)喉痺腫痛(芥子末水和傅喉下乾即易之又用辣芥子研末醋調)
(取汁點入喉内待喉内鳴却用陳麻骨燒烟吸入立愈並聖惠方)耳卒聾閉(芥子末人乳汁)
(和以綿褁塞之外臺祕要)雀目不見(真紫芥菜子炒黑為末用羊肝一具分作八服每用)
(芥末三錢捻肝上笋籜褁定煮熟冷食以汁送下聖濟總錄)目中翳膜(芥子一粒輕手挼入)
(眼中少頃以井華水雞子清洗之總錄)眉毛不生(芥菜子半夏等分為末生薑自然汁調搽)
(數次即生方孫氏集效)鬼疰勞氣(芥子三升研末絹袋盛入三斗酒中七日温服一日三次)
(濟廣方)熱痰煩運(方見白芥)霍亂吐瀉(芥子擣細水和傅臍上聖濟總錄)反
胃吐食(芥子末酒服方寸匕日三服千金方)上氣嘔吐(芥子末蜜丸梧子大井華)
(水寅時下七丸申時再服千金方)臍下絞痛(方同上)腰脊脹痛(芥子末調酒貼)
(之立效方摘玄)走注風毒(作痛用小芥子末和雞子白塗之聖惠)一切癰腫
(猪膽汁和芥子末貼之日三上猪脂亦可千金方)癰腫熱毒(家芥子末同柏葉擣塗無不愈)
(者大騐得山芥更妙千金翼)熱毒瘰癧(小芥子末醋和貼之看消即止恐損肉肘後)五
種瘻疾(芥子末以水蜜和傅乾即易之廣濟方)射工中人(有瘡用芥子末和酒厚塗)
(之半日痛即止千金方)婦人經閉(不行至一年者臍腹痛腰腿沉重寒熱往來用芥子二兩)
(為末每服二錢熱酒食前服仁存方)隂證傷寒(腹痛厥逆芥菜子研末水調貼臍上生)
(生編)
白芥(宋開寳附)
釋名胡芥(蜀本草)蜀芥(時珍曰其種來自胡戎而盛於蜀故名)
集解(恭曰白芥子粗大白色如白梁米甚辛美從戎中來藏器曰白芥生太原河東葉如芥而白為)
(茹食之甚美保昇曰胡芥近道亦有之葉大子白且粗入藥及啖最佳而人間未多用之時珍曰白芥處)
(處可種但人知蒔之者少爾以八九月下種冬生可食至春深莖高二三尺其葉花而有丫如花芥葉青)
(白色莖易起而中空性脆最畏狂風大雪須謹護之乃免折損三月開黃花香郁結角如芥角其子大如)
(梁未黃白色又有一種莖大而中實者尤高其子亦大此菜雖是芥類迥然别種也然入藥勝於芥子)
莖葉氣味辛温無毒(時珍曰肘後方言熱病人不可食胡芥為其性暖也)主治
冷氣(藏器)安五臟功與芥同(日華)
子氣味辛温無毒主治發汗主胸膈痰冷上氣面目
黃赤又醋研傅射工毒(别錄)禦惡氣遁尸飛尸及暴風
毒腫流四肢疼痛(弘景)燒烟及服辟邪魅(日華藏器曰入鎮宅方用)
欬嗽胸脇支滿上氣多唾者每用温酒吞下七粒(思邈)
利氣豁痰除寒暖中散腫止痛治喘嗽反胃痺木脚
氣筋骨腰節諸痛(時珍)
發明(震亨曰痰在脇下及皮裏膜外非白芥子莫能芥達古方控涎丹用白芥子正此義也時珍曰白)
(子辛能入肺温能發散故有利氣豁痰温中開胃散痛消腫辟惡之功按韓&KR1026;醫通云凡老人苦於痰氣)
(喘嗽胸滿懶食不可妄投燥利之藥反耗真氣&KR1026;因人求治其親静中處三子養親湯治之隨試隨效蓋)
(白芥子白色主痰下氣寬中紫蘇子紫色主氣定喘且嗽蘿蔔子白種者主食開痞䧏氣各微炒研破看)
(所主為君每劑不過三四錢用生絹袋盛入煑湯飲之勿煎太過則味苦辣若大便素實者入蜜一匙冬月)
(加薑一片尤良南陵未齋子有辭贊之)
附方(舊一新八)反胃上氣(白芥子末酒服一二錢普濟方)熱痰煩運(白芥)
(子黑芥子大戟甘遂&KR0621;消硃砂等分為末糊丸梧子大每服二十丸薑湯下名白芥丸普濟)冷痰
痞滿(黑芥子白芥子大戟甘遂胡椒桂心等分為末糊丸梧子大每服十丸薑湯下名黑芥丸普)
(濟方)腹冷氣起(白芥子一升微炒研末湯浸蒸餅丸小豆大每薑湯吞十丸甚妙續傳信方)
脚氣作痛(方見白芷)小兒乳癖(白芥子研末水調攤膏貼之以平為期本草權度)
防痘入目(白芥子末水調塗足心引毒歸下令瘡疹不入目全幼心鑑)腫毒初起
(白芥子末醋調塗之瀕湖集簡方)胸脇痰飲(白芥子五錢白术一兩為末棗肉和搗丸梧子)
(大每白湯服五十丸摘玄方)
蕪菁(别錄上品)
釋名蔓菁(唐本)九英菘(食療)諸葛菜(藏器曰蕪菁北人名蔓菁今并汾河)
(朔間燒食其根呼為蕪根猶是蕪菁之號蕪菁南北之通稱也塞北河西種者名九英蔓菁亦曰九英菘)
(根葉長大而味不美人以為軍糧禹錫曰爾雅云須薞蕪詩谷風云采葑采菲毛萇註云葑須也孫炎云)
(葑一名葑蓯禮坊記云葑蔓菁也陳宋之間謂之葑陸璣云葑蕪菁也幽州人謂之芥郭璞云薞蕪似羊)
(蹄葉細味酸可食揚雄方言云蘴蕘蔓菁也陳楚謂之豐齊魯謂之蕘關西謂之蕪菁趙魏謂之大芥然)
(則葑也須也蕪菁也蔓菁也薞蕪也蕘也芥也七者一物也時珍曰按孫愐云蔓蔓菁苖也其說甚通掌)
(禹錫以薞蕪釋蔓菁陳藏器謂薞蕪是酸模當以陳說為優詳見草部酸模下劉禹錫嘉話錄云諸葛亮)
(所止令兵士獨種蔓菁者取其纔出甲可生啖一也葉舒可煮食二也久居則隨以滋長三也棄不令惜)
(四也回則易尋而採五也冬有根可食六也比諸蔬其利甚博至今蜀人呼為諸葛菜江陵亦然又朱輔)
(山溪蠻叢笑云猫獠猺狫地方産馬王菜味澀多刺即諸葛菜也相傳馬殷所遺故名又蒙古人呼其根)
(為沙吉木兒)
集解(弘景曰别錄蕪菁蘆菔同條蘆菔是今温菘其根可食葉不中噉蕪菁根細於温菘而葉似菘)
(好食西川惟種此其子與温菘甚相似而俗方無用惟服食家鍊餌之而不言蘆菔子恐不用也俗人蒸)
(其根及作葅食但小薰臭爾恭曰蕪菁北人名蔓菁根葉及子皆是菘類與蘆菔全别體用亦殊陶言蕪)
(菁似蘆菔蘆菔葉不堪食是江表不産二物理喪其真也菘子黑色蔓菁子紫赤色大小相似蘆菔子黃)
(赤色而大數倍且不圓也大明曰蔓菁比蘆菔梗短而細葉大連地上生厚闊短肥而痺其色紅頌曰蕪)
(菁南北皆有北土尤多四時常有春食苖夏食心亦謂之薹子秋食莖冬食根河朔多種以備飢歲莱中)
(之最有益者惟此爾其子夏秋熟時採之宗奭曰蔓菁夏月則枯當此之時蔬圃復種謂之雞毛菜食心)
(正在春時諸菜之中有益無損於世有功采擷之餘收子為油燃燈甚明西人食之河東太原所出其根)
(極大他處不及也又出西番吐谷渾地機曰葉是蔓菁根是蘆菔時珍曰别錄以蕪菁蘆菔同條遂致諸)
(說猜度或以二物為一種或謂二物全别或謂在南為萊菔在北為蔓菁殊無定見今按二物根葉花子)
(都别非一類也蔓菁是芥屬根長而白其味辛苦而短莖粗葉大而&KR0779;闊夏初起薹開黃花四出如芥結角)
(亦如芥其子均圓似芥子而紫赤色蘆菔是菘屬根圓亦有長者有紅白二色其味辛甘而永葉不甚大)
(而糙亦有花葉者夏初起薹開淡紫花結角如蟲狀腹大尾尖子似胡盧巴不均不圓黃赤色如此分之)
(自明白矣其蔓菁六月種者根大而葉蠧八月種者葉美而根小惟七月初種者根葉俱良擬賣者純種)
(九茨九英根大而味短削淨為葅甚佳今燕京人以瓶醃藏謂之閉甕菜)
根葉氣味苦温無毒(時珍曰辛甘苦宗奭曰多食動氣)主治利五臟
輕身益氣可長食之(别錄)常食通中令人肥健(蘇頌)消食
下氣治嗽止消渴去心腹冷痛及熱毒風腫乳癰妬
乳寒熱(孟詵)
發明(詵曰九英菘出河西葉大根亦粗長和羊肉食甚美常食都不見發病冬日作葅煑羹食消宿)
(食下氣治𠻳諸家商略其性冷而本草云温恐誤也)
附方(舊八新四)預禳時疾(立春後遇庚子日温蔓菁汁合家大小並服之不限多少一年)
(可免時疾法神仙教子)鼻中䘐血(諸葛菜生擣汁飲千便良方)大醉不堪(連日)
(病困者蔓菁菜入少米煮熟去滓冷飲之良肘後方)飲酒辟氣(乾蔓菁根二七枚蒸三遍)
(碾末酒後水服二錢即無酒氣也千金)一切腫毒(生蔓菁根一握入鹽花少許同擣封之日)
(三易之燒肘後方用蔓菁葉不中水者灰和臘猪脂封之)丁腫有根(用大鍼刺作孔削蔓)
(菁根如鍼大染鐵生衣刺入孔中再以蔓菁根鐵生膩衣等分擣塗于上有膿出即易須臾根出立瘥忌油)
(生冷五辛粘滑陳臭肘後方)乳癰寒熱(蔓菁根并葉去土不用水洗以鹽和擣塗之熱即换)
(不過三五次即瘥冬月只用根此方已救十數人須避風李綘兵部手集)女子妬乳(生蔓)
(菁根擣和鹽醋漿水煮汁洗之五六度良又方和雞子白封之亦妙食療)隂腫如斗(生蔓)
(菁根擣封之治人所不能治者集療方)豌豆斑瘡(蔓菁根擣汁挑瘡破塗之三食頃根出矣)
(肘後方)犬咬傷瘡(重發者用蔓菁根擣汁服之佳肘後)小兒頭秃(蕪菁葉燒)
(灰和脂傅之千金)飛絲入眼(蔓菁菜揉爛帕包滴汁三兩點即出也普濟方)
子氣味苦辛平無毒主治明目(别錄)療黃疸利小便水
煮汁服主癥&KR1742;積聚少少飲汁治霍亂心腹脹末服
之主目暗為油入面膏去黑䵟皺文(蘇恭)和油傅蜘蛛
咬(藏器)壓油塗頭能變蒜髮(孟詵)入丸藥服令人肥健尤
宜婦人(蕭炳)
發明(藏器曰仙經言蔓菁子九蒸九曝擣末長服可斷穀長生蜘蛛咬者恐毒入内擣末酒服亦以)
(油和傅之蔓菁園中無蜘蛛是其相畏也時珍曰蔓菁子可升可降能汗能吐能下能利小便又能明目)
(解毒其功甚偉而世罕知用之何哉夏初采子炒過榨油同蔴油鍊熟一色無異西人多食之點燈甚明)
(但烟亦損目北魏祖珽囚地窖中因蕪菁子油燈傷明即此也)
附方(舊四新十八)明目益氣(蕪菁子一升水九升煮汁盡日乾如此三度研細水服方寸匕)
(日三亦可研水和米煮粥食外臺祕要)常服明目(使人洞視腸腑用蕪菁子三升以苦酒三)
(升煮熟日乾研篩末以井華水服方寸匕日三無所忌抱朴子云服盡一斗能夜視有所見物千金方)
青盲眼障(但瞳子不壞者十得九愈用蔓菁子六升蒸之氣遍合甑取下以釡中熱湯淋之乃)
(曝乾還淋如是三遍即收杵為末食上清酒服方寸匕日再服崔元亮海上方)虚勞目暗
(方同上法普濟方)補肝明目(蕪菁子淘過一斤黃精二斤同和丸九蒸九晒為末每空心米)
(飲服二錢日再服乾又方蔓菁子二升決明子一升和勻以酒五升煮曝為末每服二錢温水調下日)
(二惠並聖)風邪攻目(視物不明肝氣虚者用蔓菁子四兩入甆瓶中燒黑無聲取出入蛇)
(蜕二兩又燒成灰為末每服半錢食後酒下日三服聖濟總錄)服食辟糓(蕪菁子熟時采)
(之水煑三過令苦味盡曝擣為末每服二錢温水下日三次久可辟糓蘇頌圖經本草)黃汗染
衣(涕唾皆黃用蔓菁子擣末平日以井華水服一匙日再服加至兩匙以知為度每夜以帛浸小便逐日)
(看之漸白則瘥不過五升已來也外臺秘要)黃疸如金(睛黃小便赤用生蔓菁子末熟水服)
(方寸匕日三服孫真人食忌)急黃黃疸(及内黃腹結不通用蔓菁子擣末水絞汁服當時嚏)
(鼻中出黃水及下利則愈以子壓油每服一盞更佳陳藏器本草拾遺)熱黃便結(用蕪菁子)
(擣末水和絞汁服少頃當瀉一切惡物沙石草髮並出孟詵食療本草)二便關格(脹悶欲絶)
(蔓菁子油一合空腹服之即通通後汗出勿怪聖惠方)心腹作脹(蔓菁子一大合揀淨擣爛)
(水一升和研濾汁一盞頓服少頃自利或自吐或得汗即愈外臺秘要)霍亂脹痛(蕪菁子水)
(煮汁飲之方瀕湖集簡)妊娠溺澀(蕪菁子末水服方寸匕日二服子母祕錄)風疹
入腹(身體強舌乾硬用蔓菁子三兩為末每温酒服一錢聖惠方)瘭疽發熱(疽着手足)
(肩背纍纍如米起色白刮之汁出復發熱用蕪菁子熟擣帛褁展轉其上日夜勿止肘後方)骨疽
不愈(愈而復發骨從孔中出者蕪菁子擣傅之用帛褁定日一易之千金方)小兒頭秃
(蔓菁子末和酢傅之一日三上千金方)眉毛脱落(蔓菁子四兩炒研醋和塗之聖惠)面
黶痣點(蔓菁子研末入面脂中夜夜塗之亦去面皺聖惠方)
花氣味辛平無毒主治虚勞眼暗久服長生可夜讀
書三月三日采花隂乾為末每服二錢空心井華水
下(慎微)
萊菔(音來北唐本草)
釋名蘆萉(郭璞云蘆音羅萉音比與菔同)蘿蔔(音羅北)雹突(爾雅註)紫花
菘(同上)温菘(同上)土酥(保昇曰萊菔俗名蘿蔔按爾雅云突蘆萉孫炎註云紫花菘也俗呼)
(温菘似蕪菁大根俗名雹突一名蘆菔是也頌曰紫花菘温菘皆南人所呼吳人呼楚菘廣南人呼秦菘)
(時珍曰按孫愐廣韻言魯人名菈蓮音拉荅秦人名蘿蔔王禎農書言北人蘿蔔一種四名春曰破地錐)
(夏曰夏生秋曰蘿蔔冬曰土酥謂其潔白如酥也珍按菘乃菜名因其耐冬如松栢也萊菔乃根名上古)
(謂之蘆萉中古轉為萊菔後世訛為蘿蔔南人呼為蘿瓝瓝與雹同見晉灼漢書註中陸佃乃言萊菔能)
(制麵毒是來麰之所服以菔音服蓋亦就文起義耳王氏溥濟方稱乾蘿蔔為仙人骨亦方士謬名也)
集解(弘景曰蘆菔是今温菘其根可食俗人蒸其根及作葅食但小薰臭爾葉不中啖又有突根細)
(而過辛不宜服之恭曰萊菔即蘆菔也嫩葉為生菜食大葉可熟啖陶氏言不中食理喪其真也江北河)
(北秦晉最多登萊亦好頌曰萊菔南北通有北土尤多有大小二種大者肉堅宜蒸食小者白而脆宜生)
(啖河朔極有大者而江南安州洪州信陽者甚大重至五六斤或近一秤亦一時種蒔之力也瑞曰夏月)
(復種者名夏蘿蔔形小而長者名蔓菁蘿蔔時珍曰萊菔今天下通有之昔人以蕪菁萊菔二物混註已)
(見蔓菁條下圃人種菜菔六月下種秋采苖冬掘根春末抽高薹開小花紫碧色夏初結角其子大如大)
(蔴子圓長不等黃赤色五月亦可再種其葉有大者如蕪菁細者如花芥皆有細柔毛其根有紅白二色)
(其状有長圓二類大抵生沙壤者脆而甘生瘠地者堅而辣根葉皆可生可熟可葅可醬可䜴可醋可餹)
(可腊可飯乃蔬中之最有利益者而古人不深詳之豈因其賤而忽之耶抑未諳其利耶)
氣味根辛甘葉辛苦温無毒(詵曰性冷思邈曰平不可與地黃同食令人髮)
(白為其澀營衞也時珍曰多食萊菔動氣惟生薑能制其毒又伏硇砂)主治散服及炮
煮服食大下氣消糓和中去痰癖肥健人生擣汁服
止消渴試大有驗(唐本)利關節理顔色練五臟惡氣制
麫毒行風氣去邪熱氣(蕭炳)利五臟輕身令人白淨肌
細(孟詵)消痰止欬治肺痿吐血温中補不足同羊肉銀
魚煮食治勞瘦欬嗽(日華)同猪肉食益人生擣服治禁
口痢(汪穎)擣汁服治吐血衂血(吳瑞)寬胸膈利大小便生
食止渴寬中煮食化痰消導(寗原)殺魚鯹氣治豆腐積
(汪機)主吞酸化積滯解酒毒散瘀血甚效末服治五淋
丸服治白濁煎湯洗脚氣飲汁治下痢及失音并烟
熏欲死生擣塗打撲湯火傷(時珍)
發明(頌曰萊菔功同蕪菁然力猛更出其右斷下方亦用其根燒熟入藥尤能制麫毒昔有婆羅門)
(僧東來見食麥麫者驚云此大熱何以食之又見食中有蘆菔乃云賴有此以解其性自此相傳食麫必)
(啖蘆菔炳曰擣爛制麫作餺飥食之最佳飽食亦不發熱酥煎食之下氣凡人飲食過度生嚼嚥之便)
(消慎微曰按楊億談苑云江東居民言種芋三十畝計省米三十斛種蘿蔔三十畝計益米三十斛則知)
(蘿蔔果能消食也宗奭曰服地黃何首烏人食萊菔則令人髭髮白世皆以為此物味辛下氣速也然生)
(薑芥子更辛何止能散而已蓋萊菔辛而又甘故能散緩而又下氣速也所以散氣用生薑下氣用萊菔)
(震亨曰萊菔屬土有金與水寇氏言其下氣速人往往煮食過多停滯成溢飲豈非甘多而辛少乎時珍)
(曰萊菔根葉同功生食升氣熟食降氣蘇寇二氏止言其下氣速孫真人言久食澀營衞亦不知其生則)
(噫氣熟則洩氣升䧏之不同也大抵入太隂陽明少陽氣分故所主皆肺脾腸胃三焦之病李九華云萊)
(菔多食滲人血則其白人髭髮蓋亦由此非獨因其下氣澀營衛也按洞微志云齊州有人病狂云夢中)
(見紅裳女子引入宮殿中小姑令歌每日遂歌云五靈樓閣曉玲瓏天府由來是此中惆悵悶懷言不盡)
(一丸蘿蔔火吾宮有一道士云此犯大麥毒也少女心神小姑脾神醫經言蘿蔔制麫毒故曰火吾宮火)
(者毁也遂以藥幷蘿蔔治之果愈又按張杲醫說云饒民李七病鼻䘐甚危醫以蘿蔔自然汁和無灰酒)
(飲之即止蓋血隨氣運氣滯故血妄行蘿蔔下氣而酒導之故也又云有人好食豆腐中毒醫治不效忽)
(見賣豆腐人言其妻誤以蘿蔔湯入鍋中遂致不成其人心悟乃以蘿蔔湯飲之而瘳物理之妙如此又)
(延壽書載李師逃難入石窟中賊以烟熏之垂死摸得蘿蔔菜一束嚼汁嚥下甦此法備急不可不知)
附方(舊二新二十一)食物作酸(蘿蔔生嚼數片或生菜嚼之亦佳絶妙乾者熟者鹽醃者)
(及人胃冷者皆不效瀕湖集簡方)反胃噎疾(蘿蔔蜜煎浸細細嚼嚥良普濟方)消渴
飲水(獨勝散用出了子蘿蔔三枚淨洗切片日乾為末每服二錢煎猪肉湯澄清酒下日三服漸增)
(至三錢生者擣汁亦可或以汁煮粥食之圖經本草)肺痿欬血(蘿蔔和羊肉或鯽魚煮熟)
(頻食方普濟)鼻䘐不止(蘿蔔擣汁半盞入酒少許熱服并以汁注鼻中皆良或以酒煎沸入)
(蘿蔔再煎飲之衞生易簡方)下痢禁口(蘿蔔擣汁一小盞蜜一盞水一盞同煎早一服午一)
(服日晡米飲吞阿膠丸百粒如無蘿蔔以子擂汁亦可一方加枯礬七分同煎一方只用蘿蔔菜煎湯日)
(日飲之淡普濟方用蘿蔔片不拘新舊染蜜噙之嚥汁味再換覺思食以肉煮粥與食不可過多)痢
後腸痛(方同上)大腸便血(大蘿蔔皮燒存性荷葉燒存性蒲黃生用等分為末每服)
(一錢米飲下普濟)腸風下血(蜜炙蘿蔔任意食之昔一婦人服此有效百一選方)酒
疾下血(連旬不止用大蘿蔔二十枚留青葉寸餘以井水入罐中煮十分爛入淡醋空心任食)
(壽親養老方)大腸脱肛(生萊菔擣實臍中束之覺有瘡即除摘玄方)小便白濁
(生蘿蔔剜空留蓋入吳茱萸填滿蓋定簽住糯米飯上蒸熟取去茱萸以蘿蔔焙研末糊丸梧子大每服)
(五十丸鹽湯下日三服普濟)沙石諸淋(疼不可忍用蘿蔔切片蜜浸少時炙乾數次不可過)
(焦細嚼鹽湯下日三服名瞑眩膏普濟)遍身浮腫(出了子蘿蔔浮麥等分浸湯飲之聖濟)
(總錄)脚氣走痛(蘿蔔煎湯洗之仍以蘿蔔晒乾為末鋪襪内聖濟總錄)偏正頭痛
(生蘿蔔汁一蜆殼仰臥隨左右注鼻中神效王荆公病頭痛有道人傳此方移時遂愈也以此治人不可)
(勝數方如宜)失音不語(蘿蔔生擣汁入薑汁同服普濟方)㗋痺腫痛(蘿蔔汁和)
(皂莢漿服取吐同上)滿口爛瘡(蘿蔔自然汁頻漱去涎妙瀕湖集簡方)烟熏欲
死(方見發明下)湯火傷灼(生蘿蔔擣塗之子亦可聖濟總錄)花火傷肌(方同)
(上)打撲血聚(皮不破者用蘿蔔或葉擣封之邵氏方)
子氣味辛甘平無毒主治研汁服吐風痰同醋研消
腫毒(日華)下氣定喘治痰消食除脹利大小便止氣痛
下痢後重發瘡疹(時珍)
發明(震亨曰萊菔子治痰有推墻倒壁之功時珍曰萊菔子之功長于利氣生能升熟能降升則吐)
(風痰散風寒發瘡疹降則定痰喘欬嗽調下痢後重止内痛皆是利氣之效予曾用果有殊績)
附方(舊二新十四)上氣痰嗽(喘促唾膿血以萊菔子一合研細煎湯食上服之食醫)
(心鏡)肺痰欬嗽(萊菔子半升淘淨焙乾炒黃為末以糖和丸芡子大綿褁含之嚥汁甚妙勝)
(金方)齁喘痰促(遇厚味即發者蘿蔔子淘淨蒸熟晒研薑汁浸蒸餅丸綠豆大每服三十丸以)
(口津嚥下日三服名清金丸醫學集成)痰氣喘息(蘿蔔子炒皂莢燒存性等分為末薑汁和)
(煉蜜丸梧子大每服五七十丸白湯下簡便單方)久嗽痰喘(蘿蔔子炒杏仁去皮尖炒等分)
(蒸餅丸麻子大每服三五丸時時津嚥醫學集成)高年氣喘(蘿蔔子炒研末蜜丸梧子大每)
(服五十丸白湯下濟生祕覽)宣吐風痰(勝金方用蘿蔔子末温水調服三錢良久吐出涎沫)
(如是攤緩風者以此吐後用緊疎藥疎後服和氣散取瘥丹溪吐法用蘿蔔子半升擂細以水一碗濾)
(取汁入香油及蜜些須温服後以桐油浸過晒乾鵝翎探吐)中風口禁(蘿蔔子牙皂莢各二)
(錢以水煎服取吐丹溪方)小兒風寒(蘿蔔子生研末一錢温䓤酒服之取微汗大效衛)
(生易簡方)風祕氣祕(蘿蔔子炒一合擂水和皂莢末二錢服立通壽域神方)氣脹氣
蠱(萊菔子研以水煎汁浸宿砂一兩一夜炒乾又浸又炒凡七次為末每米飲服一錢如神朱氏集)
(騐方)小兒盤腸(氣痛用蘿蔔子炒黃研末乳香湯服半錢楊仁齋直指方)年久頭
風(萊菔子生薑等分擣取汁入麝香少許搐入鼻中立止普濟方)牙齒疼痛(蘿蔔子十)
(四粒生研以人乳和之左疼點右鼻右疼點左鼻)瘡疹不出(蘿蔔子生研末米飲服二錢良)
(易衞生簡方)
花主治用糟下酒藏食之甚美明目(士良)
生薑(别錄中品)校正(原附乾薑下今分出今自草部移入此)
釋名(時珍曰按許慎說文薑作疆云禦濕之菜也王安石字說云薑能疆禦百邪故謂之薑初生嫩)
(者其尖微紫名紫薑或作子薑宿根謂之母薑也)
集解(别錄曰生薑乾薑生犍為山谷及荆州揚州九月采之頌曰處處有之以漢温池州者為良苖)
(高二三尺葉似箭竹葉而長兩兩相對苖青根黃無花實秋時采根時珍曰薑宜原隰沙地四月取母薑)
(種之五月生苖如初生嫰蘆而葉稍闊似竹葉對生葉亦辛香秋社前後新芽頓長如列指狀采食無筋)
(謂之子薑秋分後者次之霜後則老矣性惡濕洳而畏日故秋熱則無薑呂氏春秋云和之美者有楊樸)
(之薑楊樸地名在西蜀春秋運斗樞云璇星散而為薑)
氣味辛微温無毒(藏器曰生薑温要熱則去皮要冷則留皮元素曰辛而甘温氣味俱)
(厚浮而升陽也天之才曰秦椒為之使殺半夏莨菪毒惡黃芩黃連鼠糞弘景曰久服少志少智傷心)
(氣今人噉辛辣物惟此最常故論語云每食不撤薑言可常食但不可多爾有病者是所宜矣恭曰本經)
(言薑久服通神明主痰氣即可常噉陶氏謬為此說檢無所據思邈曰八九月多食薑至春多患眼損壽)
(減筋力孕婦食之令兒盈指杲曰古人言秋不食薑令人瀉氣蓋夏月火旺宜汗散之故食薑不禁辛走)
(氣瀉肺故秋月則禁之晦菴語錄亦有秋薑夭人天年之語時珍曰食薑久積熱患目珍屢試有准凡病)
(痔人多食兼酒立發甚速癰瘡人多食則生惡肉此皆昔人所未言者也相感志云糟薑瓶内入蟬蜕雖)
(老薑無筋亦物性有所伏耶)主治久服去臭氣通神明(本經)歸五臟
除風邪寒熱傷寒頭痛鼻塞欬逆上氣止嘔吐去痰
下氣(别錄)去水氣滿療欬嗽時疾和半夏主心下急痛
和杏仁作煎下急痛氣實心胸擁隔冷熱氣神效擣
汁和蜜服治中熱嘔逆不能下食(甄權)散煩悶開胃氣
汁作煎服下一切結實衝胸膈惡氣神騐(孟詵)破血調
中去冷氣汁解藥毒(藏器)除壯熱治痰喘脹滿冷痢腹
痛轉筋心滿去胸中臭氣狐臭殺腹内長蟲(張鼎)益脾
胃散風寒(元素)解菌蕇諸物毒(吳瑞)生用發散熟用和中
解食野禽中毒成喉痺浸汁點赤眼擣汁和黃明膠
熬貼風濕痛甚妙(時珍)
乾生薑主治治嗽温中治脹滿霍亂不止腹痛冷痢
血閉病人虚而冷宜加之(甄權)薑屑和酒服治偏風(孟詵)
肺經氣分之藥能益肺(好古)
發明(成無已曰薑棗味辛甘專行脾之津液而和營衞藥中用之不獨專於發散也杲曰生薑之用)
(有四制半夏厚朴之毒一也發散風寒二也與棗同用辛温益脾胃元氣温中去濕三也與芍藥同用温)
(經散寒四也孫真人云薑為嘔家聖藥蓋辛以散之嘔乃氣逆不散此藥行陽而散氣也或問生薑辛温)
(入肺何以云入胃口曰俗以心下為胃口者非矣咽門之下受有形之物及胃之系便是胃口與肺系同)
(所以能入肺而開胃口也曰人云夜間勿食生薑令人閉氣何也曰生薑辛温主開發夜則氣本收歛反)
(開發之則違天道矣若有病人則不然也生薑屑比之乾薑則不熱比之生薑則不温以乾生薑代乾薑)
(者以其不僣故也俗言上牀蘿蔔下牀薑薑能開胃蘿蔔消食也時珍曰薑辛而不葷去邪辟惡生啖熟)
(食醋醬糟鹽蜜煎調和無不宜之可蔬可和可果可藥其利博矣凡早行山行宜含一塊不犯露霧清濕之)
(氣及山嵐不正之邪案方廣心法附餘云凡中風中暑中氣中毒中惡乾霍亂一切卒暴之病用薑汁與)
(童尿服立可解散蓋薑能開痰下氣童尿降火也頌曰崔元亮集騐方載敕腸薑茶治痢方以生薑切細)
(和好茶一兩盌任意呷之便瘥若是熱痢留薑皮冷痢去皮大妙楊士嬴曰薑能助陽茶能助隂二物皆)
(消散惡氣調和隂陽且解濕熱及酒食暑氣之毒不問赤白通宜用之蘇東坡治文潞公有效)
附方(舊二十新三十)痰澼卒風(生薑二兩附子一兩水五升煮取二升分再服忌猪肉冷)
(水金千)胃虚風熱(不能食用薑汁半杯生地黃汁少許蜜一匙水二合和服之食療本草)
瘧疾寒熱(脾胃聚痰發為寒熱生薑四兩擣自然汁一酒杯露一夜于發日五更面北立飲即)
(止未止再服易簡)寒熱痰嗽(初起者燒薑一塊含咽之本草衍義)欬嗽不止
(生薑五兩餳半升火煎熟食盡瘉叚侍御用之有效初虞世必效方)久患欬噫(生薑汁半)
(合蜜一匙煎温呷二服瘉外臺祕要方)小兒欬嗽(生薑四兩煎湯浴之千金方)暴逆
氣上(嚼薑兩三片屢效寇氏衍義)乾嘔厥逆(頻嚼生薑嘔家聖藥也)嘔吐不
止(生薑二兩醋漿二合銀器煎取四合連滓呷之又殺腹内長蟲食醫心鏡)心痞嘔噦
(心下痞堅生薑八兩水三升煑一升半夏五合洗水五升煮一升取汁同煑一升半分再服千金)反
胃羸弱(兵部手集用母薑二斤擣汁作粥食軟傳信適用方用生薑切片蔴油煎過為末梀醮)
(末嚼嚥)霍亂欲死(生薑五兩牛兒屎一升水四升煎二升分再服即止梅師方)霍亂
轉筋(入腹欲死生薑三兩擣酒一升煮三兩沸服仍以薑擣貼痛處外臺秘要)霍亂腹
脹(不得吐下用生薑一斤水七升煮二升分三服肘后方)腹中脹滿(綿裹煨薑内下部冷)
(即易之梅師)胸脇滿痛(凡心胸脇下有邪氣結實硬痛脹滿者生薑一斤擣渣留汁慢炒待)
(潤以絹包于患處欵欵熨之冷再以汁炒再熨良久豁然寬快也陶華傷寒槌法)大便不通
(生薑削長二寸塗鹽内下部立通外臺)冷痢不止(生薑煨研為未共乾薑末等分以醋和麫)
(作餛飩先以水煮又以清飲煮過停冷吞二七枚以粥送下日一度食療)消渴飲水(乾生)
(薑末一兩以鯽魚膽汁和丸梧子大每服七丸米飲下聖惠)濕熱發黃(生薑時時周身擦之)
(其黃自退也一方加茵蔯蒿尤妙傷寒槌法)暴赤眼腫(宗奭曰用古銅錢刮薑取汁于錢唇)
(點之淚出今日點明日愈勿疑汁一治暴風客熱目赤睛痛腫者臘月取生薑擣絞隂乾取粉入銅青)
(末等分每以少許沸湯泡澄清温洗淚出妙)舌上生胎(諸病舌胎以布染井水抹後用薑片)
(時時擦之自去陶華方)滿口爛瘡(生薑自然汁頻頻漱吐亦可為末搽之甚效)牙齒
疼痛(老生薑瓦焙入枯礬末同擦之有人日夜呻吟用之即愈普濟方)喉痺毒氣(生薑二斤)
(擣汁蜜五合煎勻每服一合日五服)食鳩中毒食竹雞毒食鷓鴣毒
(方並見禽部本條)中萵苣毒中諸藥毒猘犬傷人(並飲生薑汁即)
(解品小)虎傷入瘡(内服生薑汁外以汁洗之用白礬末傅上秘覽)蝮蛇螫人(薑末)
(傅之乾即易千金)蜘蛛咬人(炮薑切片貼之良千金)刀斧金瘡(生薑嚼傅勿動次日)
(即生肉甚妙扶壽方)閃拗手足(生薑葱白擣爛和麵炒熱&KR1883;之)跌撲傷損(薑汁和酒)
(調生麵貼之)百虫入耳(薑汁少許滴之)腋下狐臭(薑汁頻塗絶根)赤白瘢風
(生薑頻擦之良並易簡)兩耳凍瘡(生薑自然汁熬膏塗暇日記)發背初起(生薑一塊)
(炭火炙一層刮一層為末以猪膽汁調塗海上方)疔瘡腫毒(方見白芷下)諸瘡痔漏
(久不結痂用生薑連皮切大片塗白礬末炙焦研細貼之勿動良普濟)産後血滯(冲心不下生薑)
(五兩水八升煮服)産後肉線(一婦産後用力垂出肉線長三四尺觸之痛引心腹欲絶一道人令)
(買老薑連皮三斤擣爛入蔴油二斤拌勻炒乾先以熟絹五尺折作方結令人輕輕盛起肉線使之屈曲作三)
(團納入産戸乃以絹袋盛薑就近熏之冷則更換熏一日夜縮入大半二日盡入也云此乃魏夫人祕傳怪病)
(方也但不可使線斷斷則不可治之矣)脉溢怪症(有人毛竅節次血出不止皮脹如鼓須臾目鼻)
(口被氣脹合此名脉溢生薑自然汁和水各半盞服即安並夏子益奇疾方)
薑皮氣味辛凉無毒主治消浮腫腹脹痞滿和脾胃
去瞖(時珍)
附方(舊一)拔白換黑(刮老生薑皮一大升干久用油胒鍋内不須洗刷固濟勿令通氣令)
(精細人守之文武火煎之不得火急自旦至夕即可成矣研為末拔白後先以小物點蔴子大入孔中或)
(先點鬚下然後拔之以指撚入三日後當生黑者神效季卿用之有騐蘇頌圖經本草)
葉氣味辛温無毒主治食鱠成癥擣汁飲即消(張機)
附方(新一)打傷瘀血(薑葉一升當歸三兩為末温酒服方寸匕日三范汪東陽方)
乾薑(本經中品)校正(自草部移至此)
釋名白薑(見下)
集解(弘景曰乾薑今惟出臨海章安數村作之蜀漢薑舊美荆州有好薑而不能作乾者凡作乾薑)
(法水淹三日去皮置流水中六日更刮去皮然後晒乾置瓷缸中釀三日乃成頌曰造法采根于長流水)
(洗過日晒為乾薑以漢温池州者為良陶說乃漢州乾薑法也時珍曰乾薑以母薑造之今江西襄均皆)
(造以白淨結實者為良故人呼為白薑又曰均薑凡入藥並宜炮用)
氣味辛温無毒(禇曰苦辛好古曰大熱保昇曰久服令人目暗餘同生薑時珍曰大清外)
(術言孕婦不可食乾薑令胎内消蓋其性熱而辛散故也)
主治胸滿欬逆上氣温中止血出汗逐風溼痺腸澼
下痢生者尤良(本經)寒冷腹痛中惡霍亂脹滿風邪諸
毒皮膚間結氣止唾血(别錄)治腰腎間疼冷冷氣破血
去風通四肢關節開五臟六腑宣諸絡脉去風毒冷
痺夜多小便(甄權)消痰卞氣治轉筋吐瀉腹臟反胃乾
嘔瘀血撲損止鼻紅解冷熱毒開胃消宿食(大明)主心
下寒痞目睛久赤(好古)
發明(元素曰乾薑氣薄味厚半沉半浮可升可降陽中之隂也又曰大辛大熱陽中之陽其用有四)
(通心助陽一也去臟腑沉寒痼冷二也發諸經之寒氣三也治感寒腹痛四也腎中無陽脉氣欲絶黑附)
(子為引水煎服之名薑附湯亦治中焦寒邪寒滛所勝以辛散之也又能補下焦故四逆湯用之乾薑本)
(辛炮之稍苦故止而不移所以能治裏寒非若附子行而不止也理中湯用之者以其回陽也李杲曰乾)
(薑生辛炮苦陽也生則逐寒邪而發表炮則除胃冷而守中多用則耗散元氣辛以散之是壯火食氣故)
(也須以生甘草緩之辛熱以散裏寒同五味子用以温肺同人參用以温胃也好古曰乾薑心脾二經氣)
(分藥也故補心氣不足或言乾薑辛熱而言補脾今理中湯用之言泄不言補何也蓋辛熱燥濕泄脾中)
(寒濕邪氣非泄正氣也又云服乾薑以治中者必僣上不可不知震亨曰乾薑入肺中利肺氣入腎中燥)
(下溼入肝經引血藥生血同補隂藥亦能引血藥入氣分生血故血虚發熱産後大熱者用之止唾血痢)
(血須炒黑用之有血脱色白而天不澤脉懦者此大寒也宜乾薑之辛温以益血大熱以温經時珍曰乾)
(薑能引血藥入血分氣藥入氣分又能去惡養新有陽生隂長之意故血虚者用之凡人吐血䘐血下血)
(有隂無陽者亦宜用之乃熱因熱用從治之法也)
附方(舊十六新十二)脾胃虚冷(不下食傾久羸弱成瘵者用温州白乾薑漿水煮透取出)
(焙乾擣末陳廪米煑粥飲丸梧子大每服三五十丸白湯下其效如神蘇頌圖經)脾胃虚弱
(飲食減少易傷難化無力肌瘦用乾薑頻硏四兩以白餳切塊水浴過入鐵銚溶化和丸梧子大每空心)
(米飲下三十丸十便方)頭運吐逆(胃冷生痰也用川乾薑炮二錢半甘草炒一錢二分水一)
(鐘半煎減半服累用有效傳信適用方)心脾冷痛(暖胃消痰二薑丸用乾薑高良薑等分炮)
(研末糊丸梧子大每食後猪皮湯下三十丸和劑局方)心氣卒痛(乾薑末米飲服一錢外)
(臺秘要)隂陽易病(傷寒後婦人得病雖瘥未滿百日不可與男合為病拘急手足拳腹痛欲)
(死丈夫名隂易婦人名陽易速宜汗之即愈滿四日不可治也用乾薑四兩為末每用半兩白湯調服覆)
(衣被出汗後手足伸即愈傷寒類要方)中寒水瀉(乾薑炮研末粥飲服二錢即效千金方)
寒痢青色(乾薑切大豆大每米飲服六七枚日三夜一累用得效肘后方)血痢不
止(乾薑燒黑存性放冷為末每服一錢米飲下神妙姚氏集騐)脾寒瘧疾(外臺用乾薑高)
(良薑等分為末每服一錢水一盞煎至七分服又乾薑炒黑為末臨發時以温酒服三錢匕)冷氣
欬嗽(結脹者乾薑末熱酒調服半錢或餳糖丸噙姚僧坦方)欬嗽上氣(用合州乾薑炮)
(皂莢炮去皮子及蛀者桂心紫色者去皮並擣篩等分鍊白蜜和擣三千杵丸梧子大每飲服三丸嗽發)
(即服日三五服禁食䓤麫油膩其效如神禹錫在淮南與李亞同幕府李每治人而不出方或誚其吝李)
(曰凡人患嗽多進冷藥若見此方用藥熱燥必不肯服故但出藥即多效也試之信然劉禹錫傳信方)
虚勞不眠(乾薑為末湯服三錢取微汗出千金方)吐血不止(乾薑為末童子小便)
(調服一錢良)鼻䘐不止(乾薑削尖煨塞鼻中即止)齆鼻不通(乾薑末蜜調塞鼻中)
(利廣方)冷淚目昏(乾薑粉一字炮湯點洗之聖濟錄)赤眼澀痛(白薑末水調貼)
(足心甚妙普濟方)目忽不見(令人嚼母薑以舌日䑛六七次以明為度聖濟錄)目中
卒痛(乾薑削圓滑内眥中有汁出拭之未盡更易千金)牙痛不止(川薑炮川椒等分為)
(末摻之方御藥院)斑豆厥逆(斑豆服凉藥多手足厥冷脉微用乾薑炮一錢半粉甘草炙一)
(錢半水二鐘煎一鐘服龐安常傷寒論)癰疽初起(乾薑一兩炒紫研末醋調傅四圍留頭自)
(愈此乃東昌申一齋奇方也諸症辨疑)瘰癧不歛(乾薑為末薑汁打糊和作劑以黃丹為衣)
(每日隨瘡大小入藥在内追膿盡生肉口合為度如不合以䓤白汁調大黃末搽之即愈救急方)虎
狼傷人(乾薑末傅之肘後)猘犬傷人(乾薑末水服二七生薑汁服亦良并以薑炙熱)
(熨之)蛇蠍螫人(乾薑雄黃等分為末袋盛佩之遇螫即以傅之便定廣川方)
附錄天竺乾薑(拾遺藏器曰味辛溫無毒主冷氣寒中宿食不消腹脹下痢腰背痛痃癖)
(氣塊惡血積聚生婆羅門國一名胡乾薑狀似薑小黃色也)
同蒿(宋嘉祐)
釋名蓬蒿(時珍曰形氣同乎蓬蒿故名)
集解(機曰本草不著形狀後人莫識時珍曰茼蒿八九月下種冬春采食肥莖花葉微似白蒿其味)
(辛甘作蒿氣四月起薹高二尺餘開深黃色花狀如單瓣菊花一花結子近百成毬如地菘及苦蕒子最)
(易繁茂此菜自古已有孫思邈載在千金方菜類至宋嘉祐中始補入本草今人常食者而汪機乃不能)
(識輒敢擅自修纂誠可笑嘅)
氣味甘辛平無毒(禹錫曰多食動風氣薰人心令人氣滿)主治安心氣
養脾胃消痰飲利腸胃(思邈)
邪蒿(宋嘉祐)
釋名(時珍曰此蒿葉紋皆邪故名)
集解(藏器曰邪蒿根莖似青蒿而細軟時珍曰三四月生苖葉似青蒿色淺不臭根葉皆可茹)
氣味辛温平無毒(詵曰生食微動風作羹食良不與胡荽同食令人汗臭氣)主
治胸膈中臭爛惡邪氣利腸胃通血脉續不足氣(孟詵)
煮熟和醬醋食治五臟惡邪氣厭糓者治脾胃腸癖
大渴熱中暴疾惡瘡(食醫心鑑)
胡荽(宋嘉祐)
釋名香荽(拾遺)胡菜(外臺)蒝荽(時珍曰荽許氏說文作葰云薑屬可以香口也其莖)
(柔葉細而根多鬚綏綏然也張騫使西域始得種歸故名胡荽今俗呼為蒝荽蒝乃莖葉布散之貎俗作)
(芫花之芫非矣藏器曰石勒諱胡故并汾人呼胡荽為香荽)
集解(時珍曰胡荽處處種之八月下種晦日尤良初生柔莖圓葉葉有花岐根軟而白冬春采之香)
(美可食亦可作葅道家五葷之一立夏後開細花成簇如芹菜花淡紫色五月收子子如大麻子亦辛香)
(按賈思勰齊民要術云六七月布種者可竟冬食春月挼了沃水生芽種者小小供食而已王禎農書云)
(胡荽於蔬菜中子葉皆可用生熟俱可食甚有益於世者宜肥地種之)
正誤(李延飛曰胡荽蕎子也吳瑞曰胡荽俗呼藠子根苖如蒜時珍曰蕎子即藠子乃薤也李吳二)
(氏云並作胡荽誤矣)
根葉氣味辛温微毒(詵曰平微寒無毒可和生菜食此是葷菜損人精神華陀云胡)
(臭口臭&KR0630;齒及脚氣金瘡人皆不可食病更加甚藏器曰久食令人多忘根發痼疾不可同斜蒿食令人)
(汗臭難産時珍曰凡服一切補藥及藥中有白术牡丹者不可食此伏石鍾乳)主治消糓治
五臟補不足利大小腸通小腹氣拔四肢熱止頭痛
療沙疹豌豆瘡不出作酒歕之立出通心竅(嘉祐)補筋
脉令人能食治腸風用熱餅裹食甚良(孟詵)合諸菜食
氣香令人口爽辟飛尸鬼疰蠱毒(吳瑞)辟魚肉毒(&KR1108;原)
發明(時珍曰胡荽辛温香竄内通心脾外達四肢能辟一切不正之氣故痘瘡出不爽快者能發之)
(諸瘡皆屬心火營血内攝于脾心脾之氣得芳香則運行得臭惡則壅滯故爾按楊士嬴直指方云痘疹)
(不快宜用胡荽酒歕之以辟惡氣床帳上下左右皆宜掛之以禦汗氣胡臭天癸淫佚之氣一應穢惡所)
(不可無若兒虚弱及天時隂寒用此最妙如兒壯實及春夏晴暖陽氣發越之時加以酒麴助虐以火益)
(火胃中熱熾毒血聚畜則變成黑䧟矣不可不慎)
附方(舊五新四)疹痘不快(用胡荽二兩切以酒二大盞煎沸沃之以物蓋定勿令洩氣候)
(冷去滓微微含噴從項背至足令遍勿噀頭面經騐後方)熱氣結滯(經年數發者胡荽半)
(斤五月五日采隂乾水七升煑取一升半去滓分服未瘥更服春夏葉秋冬根莖並可用必效方)孩
子赤丹(胡荽汁塗之譚氏方)面上黑子(蒝荽煎湯日日洗之小試)産後
無乳(乾胡荽煎湯飲之效經騐方)小便不通(胡荽二兩葵根一握水二升煎一升入滑)
(石末一兩分三四服聖濟總錄)肛門脱出(胡荽切一升燒烟熏即入子母秘錄)解
中蠱毒(胡荽根擣汁半升和酒服立下神騐必效方)蛇虺螫傷(胡荽苖合口椒等分)
(擣塗之千金)
子氣味辛酸平無毒(妙用)主治消糓能食(思邈)蠱毒五痔
及食肉中毒吐下血煑汁冷服又以油煎塗小兒秃
瘡(藏器)發痘疹殺魚腥(時珍)
附方(舊三新四)食諸肉毒(吐下血不止痿黃者胡荽子一升煮令發裂取汁冷服半升日)
(夜各一服即止食療本草)腸風下血(胡荽子和生菜以熱餅裹食之普濟方)痢及
瀉血(胡荽子一合炒擣末每服二錢赤痢砂糖水下白痢薑湯下瀉血白湯下日二普濟方)痔
漏脱肛(胡荽子一升粟糠一升乳香少許以小口瓶燒烟熏之儒門事親)腸頭挺出
(秋冬擣胡荽子醋煑熨之甚效孟詵食療本草)牙齒疼痛(胡菜子即胡荽子五升以水五)
(升煑取一升含潄外臺秘要)五痔作痛(胡荽子炒末空心温酒服二錢數服效海上仙方)
胡蘿蔔(綱目)
釋名(時珍曰元時始自胡地來氣味微似蘿蔔故名)
集解(時珍曰胡蘿蔔今北上山東多蒔之淮楚亦有種之者八月下種生苖如邪蒿肥莖有白毛辛)
(臭如蒿不可食冬月掘根生熟皆可啖兼果蔬之用根有黃赤二種微帶蒿氣長五六寸大者盈握狀似)
(鮮掘地黃及羊蹄根三四月莖高二三尺開碎白花攅簇如蓋狀似蛇牀花子亦如蛇牀子稍長而有毛)
(褐色又如蒔蘿子亦可調和食料按周憲王救荒本草云野胡蘿蔔苖葉花實皆同家胡蘿蔔但根細小)
(味甘生食蒸食皆宜花子皆大於蛇牀又金幼孜北征錄云交河北有沙蘿蔔根長二尺許大者徑寸下)
(支生小者如筋其色黃白氣味辛而微苦亦似蘿蔔氣此皆胡蘿蔔之類也)
根氣味甘辛微温無毒主治下氣補中利胸膈腸胃
安五臟令人健食有益無損(時珍)
子主治久痢(時珍)
芒斳(音芹品本經下)
釋名芹菜(别錄)水英(本經)楚葵(弘景曰斳字俗作芹字論其主治合在上品未解何)
(意乃在下品二月三月作英時可作葅及熟瀹食故名水英時珍曰靳當作&KR0008;从&KR0708;靳諧聲也後省作芹)
(从斤亦諧聲也其性冷滑如葵故爾雅謂之楚葵呂氏春秋菜之美者有雲夢之芹雲夢楚地有蘄州蘄)
(縣俱音淇羅願爾雅翼云地多産芹故字从芹蘄亦音芹徐鍇注說文蘄字从&KR0708;蘄諸書無□字惟說文)
(别出䓄字音銀疑相承誤出也據此則蘄字亦當从斳作&KR0008;字也)
集解(别錄曰水斳生南海池澤恭曰水斳即芹菜也及有兩種荻芹白色取根赤芹取莖葉並堪作葅)
(生菜保昇曰芹生水中葉似芎藭其花白色而無實根亦白色詵曰水芹生黑滑地食之不如高田者宜)
(人置酒醬中香美高田者名曰芹餘田者皆有蟲子在葉間視之不見食之令人為患弘景曰又有渣芹)
(可以為生菜亦可生啖時珍曰芹有水芹旱芹水芹生江湖陂澤之涯旱芹生平地有赤白二種二月生)
(苖其葉對節而生似芎藭其莖有節稜而中空其氣芬芳五月開細白花如蛇牀花楚人採以濟飢其利)
(不小詩云觱沸檻泉言采其芹杜甫詩云飯煑青泥坊底芹又云香芹碧澗羹皆美芹之功而列子言鄉)
(豪嘗芹蜇口惨腹蓋未得食芹之法耳)
莖氣味甘平無毒(思邈曰苦酸冷濇無毒詵曰和醋食損齒鼈瘕不可食李廷飛曰赤)
(芹害人不可食)主治女子赤沃止血養精保血脉益氣令人
肥健嗜食(本經)去伏熱殺石藥毒擣汁服(孟詵)飲汁去小
兒暴熱大人酒後熱鼻塞身熱去頭中風熱利口齒
利大小腸(藏器)治煩渴崩中帶下五種黃病(大明)
發明(張仲景曰春秋二時龍帶精入芹菜中人誤食之為病面青手青腹滿如妊痛不可忍作蛟龍病俱)
(服硬餳三二升日三度吐出蜥蝪便瘥時珍曰芹菜生水涯蛟龍雖云變化莫測其精那得入此大抵是)
(蜥蜴虺蛇之類春夏之交遺精於此故爾且蛇喜嗜芹尤可為證别有馬芹見後)
附方(舊一新二)小兒吐瀉(芹菜切細煑汁飲之不拘多少子母秘錄)小便淋
痛(水芹菜白根者去葉擣汁井水和服聖惠方)小便出血(水芹擣汁日服六七合聖惠)
(方)
花氣味苦寒無毒主治脉溢(蘇恭)
堇(音勤草唐本)
釋名苦堇(爾雅)堇葵(唐本)旱芹(綱目禹錫曰爾雅云齧苦堇也郭璞云即堇葵本草)
(言味甘而此云苦堇古人語倒猶甘草謂之大苦也時珍曰其性滑如葵故得葵名)
集解(恭曰堇菜野生非人所種葉似蕺菜花紫色禹錫曰說文云堇根如薺葉如細柳子如米蒸以)
(食之甘滑内則云堇茸枌榆是矣時珍曰此旱芹也其性滑利故洪舜俞賦云烈有椒桂滑有堇榆一種)
(黃花者有毒殺人即毛芹也見草部毛萇又烏苖亦名堇有毒各見本條下)
菜氣味甘寒無毒主治擣汁洗馬毒瘡并服之又塗
蛇蝎毒及癰腫(唐本)久食除心下煩熱主寒熱鼠瘻瘰
癧生瘡結核聚氣下瘀血止霍亂及生擣汁半升服
能殺鬼毒即吐出(孟詵)
發明(詵曰堇葉止霍亂與香茂同功香茂即香薷也)
附方(舊二新一)結核氣(堇菜日乾為末油煎成膏摩之日三五度便瘥孟詵食療)濕
熱氣(旱芹菜日乾為末糊丸梧子大每服四十丸空心温酒下大殺百蟲毒壽域神方)蛇咬
瘡(生杵堇汁塗之萬年術)
紫堇(音芹經宋圖)
釋名赤芹(綱目)蜀芹(圖經)楚葵(同上)苔菜(同上)水萄菜(時珍曰堇蘄芹)
(斳四字一音也詳下)
集解(頌曰紫堇生江南吳興郡淮南名楚葵宜春郡名蜀芹豫章郡名苔菜晉陵郡名水萄菜也時)
(珍曰蘇頌之說出於唐玄宗天寳單方中不言紫堇形狀今按軒轅述寳藏論云赤芹即紫芹也生水濱)
(葉形如赤芍藥青色長三寸許葉上黃色味苦澀其汁可以煑雌制汞伏硃砂擒三黃號為起貧草又土)
(宿真君本草云赤芹生隂厓陂澤邊水石間狀類赤芍藥其葉深綠而背甚赤莖葉似蕎麥花紅可愛結)
(實亦如豼蕎麥其根似蜘蛛嚼之極酸苦澀江淮人三四月采苖當蔬食之南方頗少太行王屋諸山最)
(多也)
苖氣味酸平微毒
花氣味酸微温無毒主治大人小兒脱肛(蘇頌)
附方(舊一)脱肛(凡大人小兒脱肛每天冷及喫冷食即暴痢不止則下脱久療不瘥者春間)
(收紫堇花二斤曝乾為散加磁毛末七兩相和研細塗肛上納入即使人噀冷水於面上即吸入腸中每)
(日一塗藥而噀面不過六七度即瘥矣又以熱酒半升和散一方寸匕空腹服之日再服漸加至二方寸)
(匕以瘥為度若五歲以下小兒即以半杏子許和酒服之忌生冷陳倉米等物天寳單方)
馬蘄(音芹草唐本)
釋名牛蘄(爾雅)胡芹(通志)野茴香(綱目時珍曰凡物大者多以馬名此草似芹而)
(大故也俗稱野茴香以其氣味子形微似也金光明經三十二品香藥謂之葉婆你)
集解(恭曰馬蘄生水澤旁苖似鬼針恭菜等嫩時可食花青白色子黃黑色似防風子調食味用之)
(香似橘皮而無苦味保昇曰花若芹花子如防風子而扁大爾雅云茭牛蘄也孫炎釋云似芹而葉似銳)
(可食菜也一名茭一名馬蘄子入藥用時珍曰馬蘄與芹同類而異種處處卑濕地有之三四月生苖一)
(本叢生如蒿白毛蒙茸嫩時可茹葉似水芹而微小似芎藭葉而色深五六月開碎花攅簇如蛇牀及蒔)
(蘿花青白色結實亦似蒔蘿子但色黑而重爾其根白色長者尺許氣亦香而堅硬不可食蘇恭所謂鬼)
(針即鬼釵草也方莖椏葉子似杈脚着人衣如針與此稍異)
苖氣味甘辛温無毒主治益脾胃利胸膈去冷氣作
茹食(時珍)
子氣味甘辛温無毒主治心腹脹滿開胃下氣消食
調味用之(唐本)炒研醋服治卒心痛令人得睡(孟詵)温中
暖脾治反胃(時珍)
附方慢脾驚風(馬芹子丁香白僵蠶等分為末每服一錢炙橘皮煎湯下名醒脾散)
(普濟方)
蘹香(唐本草)校正(自草部移入此)
釋名茴香八月珠(頌曰蘹香北人呼為茴香聲相近也弘景曰煑臭肉下少許即無臭)
(氣臭醬入末亦香故曰回香時珍曰俚俗多懷之衿衽咀嚼恐蘹香之名或以此也)
集解(頌曰今交廣諸番及近郡皆有之入藥多用番舶者或云不及近處者有力三月生葉似老胡)
(荽極疎細作叢至五月莖粗高三四尺七月生花頭如傘蓋黃色結實如麥而小青色北人呼為土茴香)
(八九月采實隂乾今近道人家園圃種之甚多川人多煑食其莖葉宗奭曰云似老胡荽者誤矣胡荽葉)
(如蛇牀雖有葉之名但散如絲髮特異諸草也時珍曰茴香宿根深冬生苖作叢肥莖絲葉五六月開花)
(如蛇牀花而色黃結子大如麥粒輕而有細稜俗呼為大茴香今惟以寧夏出者第一其他處小者謂之)
(小茴香自番舶來者實大如柏實裂成八瓣一瓣一核大如豆黃褐色有仁味更甜俗呼舶茴香又曰八)
(角茴香廣西左右江峒中亦有之形色與中國茴香迥别但氣味同爾北人得之咀嚼薦酒)
子氣味辛平無毒(思邈曰苦辛微寒濇權曰苦辛得酒良炒黃用好古曰陽也浮也入)
(手足少隂太陽經)主治諸瘻霍亂及蛇傷(唐本)膀胱胃間冷氣
及育腸氣調中止痛嘔吐(馬志)治乾濕脚氣腎勞㿗疝
隂疼開胃下氣(大明)補命門不足(李杲)暖丹田(吳緩)
發明(詵曰茴香國人重之云有助陽道未得其方法也好古曰茴香本治膀胱藥以其先丙故曰小)
(腸也能潤丙燥以其先戊故從丙至壬又手足少隂二藥以開上下經之通道所以壬與丙交也時珍曰)
(小茴香性平理氣開胃夏月祛蠅辟臭食料宜之大茴香性熱多食傷目發瘡食料不宜過用古方有去)
(鈴丸用茴香二兩連皮生薑四兩同入坩器内淹一伏時慢火炒之入鹽一兩為末糊丸梧子大每服三)
(五十丸空心鹽酒下此方本治脾胃虚弱病茴香得鹽則引入腎經發出邪氣腎不受邪病自不生也亦)
(治小腸疝氣有效)
附方(舊四新十六)開胃進食(茴香二兩生薑四兩同擣勻入淨器内濕紙蓋一宿次以)
(銀石器中文武火炒黃焦為末酒糊丸梧子大每服十丸至二十五丸温酒下經騐方)瘴瘧發
熱(連背項者茴香子擣汁服之孫真人方)大小便閉(鼓脹氣促八角茴香七個大麻仁半)
(兩為末生䓤白三七根同硏煎湯調五苓散末服之日一服普濟)小便頻數(茴香不拘多少)
(淘淨入鹽少許炒研為末炙糯米糕蘸食之)傷寒脱陽(小便不通用茴香末以生薑自然汁)
(調傅腹上外用茴香末入益元散服之摘玄方)腎消飲水(小便如膏油用茴香炒苦梀子)
(炒等分為末每食前酒服二錢保命集)腎邪冷氣(力弱者用大茴香六兩分作三分用生附)
(子一箇去皮分作三分第一度用附子一分茴香一分同炒黃出火毒一夜去附子研茴香為末空心鹽)
(酒下一錢第二度用二味各一分同炒存性出火毒以附子去一半留一半同茴香為末如前服第三度)
(各一分同炒存性出火毒全研為末如前服之朱氏集騐方)腎虚腰痛(茴香炒硏以猪腰子)
(批開摻末入内濕紙裹煨熟空心食之鹽酒送下戴原禮要訣)腰痛如刺(簡便方用八角)
(茴香炒研每服二錢食前鹽湯下外以糯米一二升炒熱袋盛拴於痛處活人心統思仙散用八角茴)
(香杜仲各炒硏三錢木香一錢水一鍾酒半鍾煎服)腰重刺脹(八角茴香炒為末食前酒服二)
(錢方直指)疝氣入腎(茴香炒作二包更換熨之簡便方)小腸氣墜(直指用八角茴)
(香小茴香各三錢乳香少許水服取汗核孫氏集效方治小腸疝氣痛不可忍用大茴香荔枝炒黑各等分)
(研末每服一錢温酒調下研瀕湖集簡方用大茴香一兩花椒五錢炒每酒服一錢)膀胱疝
痛(本事方用舶茴香杏仁各一兩䓤白焙乾五錢為末每酒服二錢嚼胡桃送下集要治疝氣膀胱)
(小腸痛用茴香鹽炒晚蠶沙鹽炒等分為末煉蜜丸彈子大每服一丸温酒嚼下)疝氣偏墜
(大茴香末一兩小茴香末一兩用牙猪尿胞一個連尿入二末於内繫定罐内以酒煮爛連胞搗丸如梧)
(子大每服五十丸白湯下仙方也鄧才筆峯雜興)脇下刺痛(小茴香一兩炒枳殼五錢麸炒)
(為末每服二錢鹽酒調服神效袖珍方)辟除口臭(茴香煑羹及生食並得昝殷食醫心鏡)
蛇咬久潰(小茴香擣末傅之千金)
莖葉氣味(與子同)主治煮食治卒惡心腹中不安(甄權)治
小腸氣卒腎氣衝脇如刀刺痛喘息不得生擣汁一
合投熱酒一合和服(孟詵)
發明(頌曰范汪方療惡毒癰腫或連隂卵髀間疼痛苖攣急牽入小腹不可忍一宿即殺人者用茴香)
(葉擣汁一升服之日三四服其滓以貼腫上冬月用根此是外國神方永嘉以來用之起死回生神騐)
蒔蘿(宋開寳)校正(自草部移入此)
釋名慈謀勒(開寳)小茴香(時珍曰蒔蘿慈謀勒皆番言也)
集解(藏器曰蒔蘿生佛誓國實如馬芹子辛香珣曰按廣州記云生波斯國馬芹子色黑而重蒔蘿)
(子色褐而輕以此為别善滋食味多食無損即不可與阿魏同食奪其味也頌曰今嶺南及近道皆有之)
(三月四月生苖花實大類蛇牀而簇生辛香六七月采實今人多用和五味不聞入藥用時珍曰其子簇)
(生狀如蛇牀子而短微黑氣辛臭不及茴香嘉謨曰俗呼蒔蘿椒内有黑子但皮薄其色似褐不紅耳)
苖氣味辛温無毒主治下氣利膈(時珍)
子氣味辛温無毒主治小兒氣脹霍亂嘔逆腹冷不
下食兩肋痞滿(藏器)健脾開胃氣温腸殺魚肉毒補水
臟治腎氣壯筋骨(日華)主膈氣消食滋食味(李珣)
附方(新二)閃挫腰痛(蒔蘿作末酒服二錢匕永類鈐方)牙齒疼痛(舶上蒔蘿)
(蕓薹子白芥子等分研末口中含水隨左右㗜鼻神效聖惠方)
附錄蜀胡爛(拾遺藏器曰子味辛平無毒主冷氣心腹脹滿補腎除婦人血氣下痢殺牙齒)
(蟲生安南似蘹香子可和食)數低(拾遺藏器曰子味丼温無毒主冷風冷氣下宿食不消脹滿生)
(西番北土兼似蘹香胡人以作羹食之)池得勒(拾遺藏器曰根辛温無毒破冷氣消食生西國)
(草根也胡人食之)馬思荅吉(時珍曰味苦温無毒去邪惡氣温中利膈順氣止痛生津解渴)
(令人口香元時飲膳用之云極香料也不知何狀故附之)
羅勒(宋嘉祐附)
釋名蘭香(嘉祐)香菜(綱目)瞖子草(禹錫曰北人避石勒諱呼羅勒為蘭香時珍曰)
(按鄴中記云石虎諱言勒改羅勒為香菜今俗人呼為瞖子草以其子治瞖也)
集解(禹錫曰羅勒處處有之有三種一種似紫蘇葉一種葉大二十步内即聞香一種堪作生菜冬)
(月用乾者子可安入目中去瞖少頃濕脹與物俱出也時珍曰香菜須三月棗葉生時種之乃生否)
(則不生常以魚腥水米泔水泥溝水澆之則香而茂不宜糞水臞仙神隱書言園邊水側宜廣種之飢年)
(亦可濟用其子大如蚤褐色而不光七月收之即弘景曰術家取羊角馬蹄燒作灰撒濕地遍踏之生)
(羅勒俗呼為西王母菜食之孟人)
氣味辛温微毒(禹錫曰不可多食壅關節澀營衛令人血脉不行又動風發脚氣)
主治調中消食去惡氣消水氣宜生食療齒根爛瘡
為使用之甚良患啘嘔者取汁服半合冬月用乾者
煑汁其根燒灰傅小兒黃爛瘡(禹錫)主辟飛尸鬼疰蠱
毒(吳瑞)
發明(時珍曰按羅天益云蘭香味辛氣温能和血潤燥而掌禹錫言多食澀營衛血脉不行何耶又)
(東垣李氏治牙疼口臭神功丸中用蘭香云無則以藿香代之此但取其去惡氣而已故飲膳正要云與)
(諸菜同食味辛香能辟腥氣皆此意也)
附方(新二)鼻疳赤爛(蘭香葉燒灰二錢銅青五分輕粉二字為末日傅三次錢乙小兒)
(方)反胃欬噫(生薑四兩擣爛入蘭香葉一兩椒末一錢鹽和麫四兩裹作燒餅煨熟空心喫)
(不過三度效反胃入甘蔗汁和之普濟方)
子主治目瞖及塵物入目以三五顆安目中少頃當
濕脹與物俱出又主風赤眵淚(嘉祐)
發明(時珍曰按普濟方云昔廬州知錄彭大辨在臨安暴得赤眼後生瞖一僧用蘭香子洗晒每納)
(一粒入眥内閉目少頃連膜而出也一方為末點之時珍常取子試之水中亦脹大蓋此子得濕即脹故)
(能染惹眵淚浮膜爾然目中不可著一塵而此子可納三五顆亦不妨碍蓋一異也)
附方(新二)目昏浮瞖(蘭香子每用七個睡時水煎服之久久有效也海上名方)走
馬牙疳(小兒食肥甘腎受虚熱口作臭息次第齒黑名曰崩砂漸至齦爛名曰潰槽又或血出名)
(曰宣露重則齒落名曰腐根用蘭香子末輕粉各一錢蜜陀僧醋淬研末半兩和勻每以少許傅齒及齦)
(上立效内服甘露飲活幼口議)
白花菜(食物)
釋名羊角菜
集解(時珍曰白花菜三月種之柔莖延蔓一枝五葉葉大如拇指秋間開小白花長蕊結小角長二)
(三寸其子黑色而細狀如初眠蠶沙不光澤菜氣羶臭惟宜鹽葅食之穎曰一種黃花者名黃花菜形狀)
(相同但花黃也)
氣味苦辛微毒(穎曰多食動風氣滯臟腑令人胃中悶滿傷脾)主治下氣(汪穎)
煎水洗痔擣爛敷風濕痺痛擂酒飲止瘧(時珍)
菜(音空綱目)校正(併入草部拾遺&KR0008;菜)
釋名&KR0008;菜(音罩)辣米菜(時珍曰蔊味辛辣如火焊人故名亦作&KR0008;陳藏器本草有&KR0008;菜)
(云辛菜也南人食之不著形狀今攷唐韻玉篇並無&KR0008;字止有&KR0008;字云辛菜也則&KR0008;乃蔊字之訛爾)
集解(時珍曰蔊菜生南地田園間小草也冬月布地叢生長二三寸柔梗細葉二月開細花黃色結)
(細角長一二分角内有細子野人連根葉拔而食之味極辛辣呼為辣米菜沙地生者尤伶仃故洪舜俞)
(老圃賦云蔊有拂士之風林洪山家清供云朱文公飲後輒以蔊莖供蔬品蓋旰江建陽嚴陵人皆喜食)
(之也)
氣味辛温無毒(李廷飛曰蔊菜細切以生蜜洗伴或略汋食之爽口消食多食發痼疾生)
(熱)主治去冷氣腹内久寒飲食不消令人能食(藏器)利
胸膈豁冷痰心腹痛(時珍)
草豉(拾遺)校正(自草部移入此)
集解(藏器曰生巴西諸國草似韭狀豉出花中彼人食之)
氣味辛平無毒主治惡氣調中益五臟開胃令人能
食(藏器)
本草綱目卷二十六
