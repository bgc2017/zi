夲草綱目卷五十一下
明李時珍撰
獸之二(獸類十四種)
狐(别錄下品)
釋名(時珍曰埤雅云狐孤也狐性疑疑則不合類故從孤或云狐知虚實以虚擊實實即孤也亦通)
集解(弘景曰江東無狐狐出北方及益州形似貍而黃善為魅恭曰形似小黃狗鼻尖尾大全不似)
(貍恭曰今江南時有之汴洛尤多性多疑審聽故捕者多用罝時珍曰南北皆有北方最多有黃黑白三)
(種白色者尤稀尾有白錢文者佳日伏穴夜出竊食聲如嬰兒氣極臊烈毛皮可為裘腋毛純白謂之狐)
(白許慎云妖獸鬼所乘也有三德其色中和小前大後死則首丘或云狐知上伏不度阡陌或云狐善聽)
(冰或云狐有媚珠或云狐至百歲禮北斗變為男婦以惑人又能擊尾以出火或云狐魅畏狗千年老狐)
(以千年枯木燃照則見真形或云犀角置穴狐不敢歸山海經云青丘之山有狐九尾能食人食之不蠱)
(鼎曰狐媚見人或乂手有禮或祇揖無度或静處獨語或祼形見人)
肉氣味甘温無毒(詵曰有小毒禮記云食狐去首為害人也)主治同腸作
臛食治瘡疥久不瘥(蘇恭)煑炙食補虚損及五臟邪氣
患蠱毒寒熱者宜多食之(孟詵)作膾生食暖中去風補
虚勞(蘇頌)
附方(舊一)狐肉羔(治驚病恍惚語言錯謬歌笑無度及五臟積冷蠱毒寒熱諸病用狐肉一)
(斤及五臟治淨入豉汁煑熟入五味作羹或作粥食京中以羊骨汁鯽魚代豉汁亦妙心鏡)
五臟及腸肚氣味苦微寒有毒主治蠱毒寒熱小兒
驚癎(别錄)補虚勞随臟而補治惡瘡疥生食治狐魅(日華)
作羹臛治大人見鬼(孟詵)肝燒灰治風癎及破傷風
口緊搐強(時珍鑑古方治諸風驚癎有狐肝散及衛生寳神應散普濟方治破傷中風金烏)
(散中並用之)
附方(新四)勞瘧瘴瘧(野狐肝一具隂乾重五日五更初北斗下受氣為末粳米作丸菉豆)
(大每以一丸緋帛裹繫手中指男左女右聖惠方)鬼瘧寒熱(野狐肝膽一具新瓶内隂乾阿)
(魏一分為末醋糊丸芡子大發時男左女右把一丸嗅之仍以緋帛包一丸置手中指聖惠)中惡
蠱毒(臘月狐腸燒末水服方寸七千金)牛病疫疾(恭曰狐腸燒灰水灌之勝獺也)
膽(臘月收之)主治人卒暴亡即取雄狐膽温水研灌入喉即
活移時者無及矣(蘇頌信出續傳方)辟邪瘧解酒毒(時珍術萬畢)
(云狐血漬黍令人不醉高誘註云以狐血漬黍米麥門冬隂乾為丸飲時以一丸置舌下含之令人不醉也)
附方(新一)狐膽丸(治邪瘧發作無時狐膽一箇砞砂砒霜各半兩阿魏麝香黃丹菉豆粉各一分)
(以為末五月五日午時用粽子尖和丸梧子大空心及發前冷醋湯服二丸忌熱物聖惠方)
隂莖氣味甘微寒有毒(思邈曰有小毒)主治女子絶産隂中
痒小兒隂㿗卵腫(别錄)婦人隂脫(時珍)
附方(新一)小兒隂腫(狐隂莖炙為末空心酒服千金方)
頭主治燒之辟邪同貍頭燒灰傅瘰癧(時珍千金)
目主治破傷中風(時珍)
發明(時珍曰狐目治破傷風方見劉氏保夀堂方云神效無比臘月收取狐目隂乾臨時用二目一)
(副炭火微燒存性研末無灰酒服之又淮南萬畢術云狐目貍腦鼠去其穴謂塗穴辟鼠也)
鼻主治狐魅病同豹鼻煑食(時珍)
唇主治惡刺入肉杵爛入鹽封之(聖惠)
口中涎液主治入媚藥(嘉謨曰取法小口瓶盛肉置狐常行處狐爪不得徘徊於)
(上涎入瓶中乃收之也)
四足主治痔漏下血(時珍)
附方(新一)痔漏(反花瀉血者用狐手足一副隂乾穿山甲蝟皮各三兩黃明膠白附子五靈脂)
(蜀烏頭川芎藭乳香各二兩剉細入砂鍋内固濟候乾炭火煆紅為末入木香末一兩以芫荽煎酒調下)
(二錢日三服屢效永類鈐方)
皮主治辟邪魅(時珍)
尾主治燒灰辟惡(日華疫頭尾燒灰治牛和水灌之)
雄狐屎(恭曰在竹木及石上尖頭者是也)主治燒之辟惡(别錄)去瘟疫
氣(蘇恭)治肝氣心痛顔色蒼蒼如死灰喉如喘息者以
二升燒灰和薑黃三兩搗末空腹酒下方寸匕日再
甚效(蘇頌海出崔元亮上方)療惡刺入肉燒臘月豬脂封之(千金)
附方(舊一新一)鬼瘧寒熱(雄狐屎蝙蝠屎各一分為末醋糊丸芡子大發時男左女右手)
(把一丸嗅之)一切惡瘻(中有冷瘜肉者用正月狐糞乾末食前新汲水下一錢日二千金)
貉(音鶴衍義)校正(原係猯下今分出)
釋名(時珍曰按字說云貉與獾同穴各處故字從各說文作貈亦作狢爾雅貈子曰貊音陌其子曰)
(貓音惱原本以貊作貆者訛矣)
集解(宗奭曰貉形如小狐毛黃褐色時珍曰貉生山野間狀如貍頭銳鼻尖斑色其毛深厚温滑可)
(為裘服與獾同穴而異處日伏夜出捕食蟲物出則獾隨之其性好睡人或蓄之以竹叩醒已而復寐故)
(人好睡者謂之貉睡俗作渴睡謬矣俚人又言其非好睡乃耳聾也故見人乃知趨走考工記云貉踰汶)
(則死土氣使然也王浚川言北曰狐南曰貉星禽書言氐土貉是千歲獨狐化成者並非也)
肉氣味甘温無毒主治元臟虚勞及女子虚憊(蘇頌)
貒(音湍草唐本)
釋名獾㹠(藏器)豬獾(時珍曰貒團也其狀團肥也爾雅云貒子曰䝏其足蹯其跡[夙-歹+ㄙ]蹯足)
(掌也[夙-歹+ㄙ]指頭跡也)
集解(頌曰貒似犬而矮尖喙黑足褐色與獾貉三種大抵相類而頭足小别郭璞註爾雅云貒一名)
(獾以為一物然方書說其形狀差别也宗奭曰貒肥矮毛微灰色頭連脊毛一道黑短尾尖嘴而黑蒸食)
(極美時珍曰貒即今豬獾也處處山野間有之穴居狀似小豬㹠形體肥而行鈍其耳聾見人乃走短足)
(短尾尖喙褐毛能孔地食蟲蟻瓜果其肉帶土氣皮毛不如狗獾蘇頌所註乃狗獾非貒也郭璞謂獾即)
(貒亦誤也)
肉氣味甘酸平無毒主治水脹久不瘥垂死者作羔
食之下水大效(蘇恭豉聖惠用粳米葱作粥食)服丹石動熱下痢
赤白久不瘥煑肉露一宿空腹和醬食一頓即瘥瘦
人煑和五味食長肌肉(孟詵肉宗奭曰野獸中惟貒最甘美益瘦人)治上
氣虛乏欬逆勞熱和五味煑食(吳瑞)
膏主治蜣蜋蠱毒胸中哽噎怵怵如蟲行欬血以酒
和服或下或吐或自消也(崔行功)
胞主治蠱毒以臘月乾者湯摩如雞子許空腹服之
(唐本草)
骨主治上氣欬嗽多研酒服三合日二取瘥(孟詵)
獾(食物)
釋名狗獾(音歡)天狗(時珍曰獾又作貆亦狀其肥鈍之貎蜀人呼為天狗)
集解(汪穎曰狗獾處處山野有之穴土而居形如家狗而脚短食果實有數種相似其肉味甚甘美)
(皮可為裘時珍曰貒猪獾也獾狗獾也二種相似而略殊狗獾似小狗而肥尖喙矮足短尾深毛褐色皮)
(可為裘領亦食蟲蟻爪果又遼東女直地面有海獾皮可供衣裘亦此類也)
肉氣味甘酸平無毒主治補中益氣宜人(汪穎)小兒疳
瘦殺蛕蟲宜噉之(蘇頌)功與貒同(時珍)
木狗(綱目)
集解(時珍曰按熊太古冀越集云木狗生廣東左右江山中形如黑狗能登木其皮為衣縟能運動)
(血氣元世祖有足疾取以為袴人遂貴重之此前所未聞也珍嘗聞蜀人言川西有玄豹大如狗黑色尾)
(亦如狗其皮作裘縟甚暖冬月遠行用其皮包肉食數日猶温彼土亦珍貴之此亦木狗之屬也故附見)
(於此云)
皮主治除脚痺風濕氣活血脉暖腰膝(時珍)
豺(音儕草唐本)
釋名犲狗(時珍曰按字說云豺能勝其類又知祭獸可謂才矣故字從才埤雅云豺柴也俗名)
(體瘦如豺是矣)
集解(時珍曰豺處處山中有之狼屬也俗名犲狗其形似狗而頗白前矮後高而長尾其體細瘦而)
(健猛其毛黃褐色而鬇鬡其牙如錐而噬物辟行虎亦畏之又喜食羊其聲如犬人惡之以為引魅不祥)
(其氣臊臭可惡羅願云世傳狗為豺之舅見狗輙跪亦相制耳)
肉氣味酸熱有毒(詵曰豺肉食之損人精神消人脂肉令人瘦)
皮氣味熱主治冷痺軟脚氣熟之以纏裹病上即瘥
(蘇恭)療諸疳痢腹中諸瘡煑汁飲或燒灰酒服之亦可
傅䘌齒瘡(孟詵又曰燒灰和酒灌解槽牛馬便馴良附人)治小兒夜啼百法
不效同狼屎中骨燒灰等分水服少許即定(時珍錄出總)
狼(拾遺)
釋名毛狗(時珍曰禽書云狼逐食能倒立先卜所向獸之良者也故字從良爾雅云牡曰貛牝)
(曰狼其子曰獥音呌)
集解(藏器曰狼大如狗蒼色鳴聲則諸孔皆沸時珍曰狼犲屬也處處有之北方尤多喜食之南人)
(呼為毛狗是矣其居有穴其形大如犬而銳頭尖喙白頰駢脇高前廣後脚不甚高能食雞鴨鼠物其色)
(雜黃黑亦有蒼灰色者其聲能大能小能作兒啼以魅人野俚尤惡其冬鳴其腸直故鳴則後竅皆沸而)
(糞為烽烟直上不斜其性善顧而食戾踐藉老則其胡如袋所以䟦胡疐尾進退兩患其象上應奎星穎)
(曰狽足前短能知食所在狼足後短負之而行故曰狼狽)
狼筋(藏器曰狼筋如織絡袋子又若筋膠所作大小如鴨卵人有犯盗者熏之即脚攣縮因之獲賊)
(也或言是狼䏶下筋又言是蟲所作未知孰是時珍曰按李石續博物志云唐時有狼巾一作狼筋狀如)
(大蝸兩頭光帶黃色有叚祐失金帛集奴婢於庭焚之一婢臉瞤乃竊器者此即陳氏所謂狼筋也愚謂)
(其事盖術者所為未必實有是理而羅氏爾雅翼觧為狼䏶中筋大於雞卵謬矣)
肉氣味鹹熱無毒(味勝狐犬)主治補益五臟厚腸胃填骨
髓腹有冷積者宜食之(時珍正出飲膳要)
膏主治補中益氣潤燥澤皺塗諸惡瘡(時珍)
發明(時珍曰臘月煉淨收之禮記云小切狼臅膏與稻米為&KR1246;謂以狼胸臆中膏和米作粥縻也古)
(人多食狼肉以膏煎和飲食故内則食狼去腸周禮獸人冬獻狼取其膏聚也諸方亦時用狼之靨牙皮)
(糞而夲草並不著其功用止有陳藏器述狼筋疑似一說可謂缺矣今通據飲膳正要諸書補之云)
牙主治佩之辟邪惡氣刮末水服治猘犬傷燒灰水
服方寸匕治食牛中毒(時珍諸出小品方)
喉靨主治噎病日乾為末每以半錢入飯内食之妙
(聖惠)
皮主治暖人辟邪惡氣嗉下皮搓作條勒頭能去
風止痛(正要皮淮南子萬畢術云狼當戸羊不敢出)
尾主治繫馬胸前辟邪氣令馬不驚(正要)
屎主治瘰癧燒灰油調封之又治骨哽不下燒灰水
服之(時珍金出外臺千方)
屎中骨主治小兒夜啼燒灰水服二黍米大即定又
能斷酒(千金)
附方(新一)破傷風(狼虎穿腸骨四錢炙黃桑花蟬蜕各二錢為末每服一錢米湯調下若口)
(乾者不治經騐方)
兔(别錄中品)
釋名明眎(時珍曰按魏子才六書精要云兔字篆文象形一云吐而生子故曰兔禮記謂之明)
(眎言其目不瞬而瞭然也說文兔子曰婏音萬狡兔曰㕙音俊曰&KR0034;音䜛梵書謂兔為舍迦)
集解(頌曰兔處處有之為食品之上味時珍曰按事類合壁云兔大如貍而毛褐形如鼠而尾短耳)
(大而銳上唇缺而無脾長鬚而前足短尻有九孔趺居趫捷善走䑛雄豪而孕五月而吐子其大者為㚟)
(音綽似兔而大青色首與兔同足與鹿同故字象形或謂兔無雄而中秋望月中顧兔以孕者不經之說)
(也今雄兔有二卵古樂府有雄兔脚撲速雌兔眼迷離可破其疑矣主物簿云孕環之兔懷於左腋毛有)
(文采至百五十年環轉於腦能隱形也王廷相雅述云兔以潦為鼈鼈以旱為兔熒惑不明則雉生兔)
肉氣味辛平無毒(詵曰酸冷時珍曰甘塞按内則云食兔去尻不利人也風俗通云食)
(兔髕多令人面生髕骨弘景曰兔肉為羹益人妊娠不可食令子缺唇不可合白雞肉及肝心食令人面)
(黃合獺肉食令人病遁尸與薑橘同食令人心痛霍亂又不可同芥食藏器曰兔尻有孔子從口出故妊)
(婦忌之非獨為缺脣也大抵久食絶人血脉損元氣陽事令人痿黃八月至十月可食餘月傷人神氣兔)
(死而眼合者殺人)主治補中益氣(别錄)熱氣濕痺止渴健脾炙
食壓丹石毒(日華)臘月作醬食去小兒豌豆瘡(藥性)凉血
解熱毒利大腸(時珍)
發明(宗奭曰兔者明月之精有白毛者得金之氣入藥尤效凡兔至秋深時可食金氣全也至春夏)
(則味變矣然作醬必用五味既患豌豆瘡又食此物發毒太甚恐斑爛損人時珍曰兔至冬月齕木皮已)
(得金氣而氣内實故味美至春食草麥而金氣衰故不美也今俗以飼小兒云令出痘稀盖亦因其性寒)
(而觧熱耳故又能治消渴壓丹石毒若痘已出及虚寒者宜戒之劉純治例云反胃結腸甚者難治常食)
(兔肉則便自行又可證其性之寒利矣)
附方(舊一)消渴羸瘦(用兔一隻去皮瓜五臟以水一斗半煎稠去滓澄冷渴即飲之極重)
(者不過二兔方崔元亮海上)
血氣味鹹寒無毒主治凉血活血解胎中熱毒催生
易産(時珍)
附方(新六)蟾宫丸(乾坤秘韞治小兒胎毒遇風寒即發痘疹服此可免雖出亦稀用兔二隻)
(臘月八月刺血於漆盤内以細麵炒熟和丸綠豆大每服三十丸綠豆湯下每一兒食一劑永安甚效)
(楊氏經騐方加硃砂三錢酒下名兔砂丸)兔血丸(小兒服之終身不出痘瘡或出亦稀少臘月八)
(日取生兔一隻刺血和蕎麥麵少加雄黃四五分候乾丸如綠豆大初生小兒以乳汁送下二三丸遍身)
(發出紅點是其徵騐也但兒長成常以兔肉啖之尤妙劉氏保壽堂方)催生丹(治産難臘月兔)
(血以蒸餅染之紙裹隂乾為末每服二錢乳香湯下指迷方)心氣痛(瑞竹堂方用臘兔血和茶)
(末四兩乳香末二兩搗丸芡子大每温醋化服一丸譚埜翁方臘月八日取活兔血和麫丸梧子大每)
(白湯下二十一丸)
腦主治塗凍瘡(别錄)催生滑胎(時珍)同髓治耳聾(蘇恭)
附方(舊二新二)催生散(用臘月兔腦髓一箇攤紙上夾勻隂乾剪作符子于面上書生字一)
(箇候母痛極時用釵股夾定燈上燒灰煎丁香酒調下博濟方)催生丹(臘月取兔腦髓一箇)
(塗紙上吹乾入通明乳香末二兩同研令勻於臘日前夜安桌子上露星月下設茶果齋戒焚香望北拜)
(告曰大道弟子某修合救世上難生婦人藥願降威靈佑助此藥速令生産禱畢以紙包藥露一夜天未)
(明時以豬肉搗和丸芡子大紙袋盛懸透風處每服一丸温醋湯下良久未下更用冷酒下一丸即瘥乃)
(神仙方也經騐方)手足皸裂(用兔腦髓生塗之聖惠)發腦發背(及癰疽熱癤惡)
(瘡用臘月兔頭搗爛入瓶内密封惟久愈佳每用塗帛上厚封之熱痛即如水也頻換取瘥乃止勝金)
骨主治熱中消渴煑汁服(别錄消頌曰崔元亮海上方治渴羸瘦小便不禁)
(兔骨和大麥苖煑汁服極效)煑汁服止霍亂吐利(時珍之外臺用)治鬼
疰瘡疥刺風(日華塗藏器曰醋磨久疥妙)
頭骨(臘月收之)氣味甘酸平無毒主治頭眩痛癲疾(别錄)連
皮毛燒存性米飲服方寸匕治天行嘔吐不止以瘥
為度(蘇頌力出必效)
連毛燒灰酒服治産難下胎及産後餘血不下(日華陸)
(氏用葱湯下)燒末傅婦人産後隂脫癰疽惡瘡水服治小
兒疳痢煑汁服治消渴不止(時珍)
附方(舊一新一)預解痘毒(十二月取兔頭煎湯浴小兒凉熱去毒令出痘稀飲膳正要)
産後腹痛(兔頭炙熱摩之即定必效)
肝主治目暗(别錄)明目補勞治頭旋眼眩(日華丸和决明子作服甚明)
(目)切洗生食如羊肝法治丹石毒發上衝目暗不見物(孟詵)
發明(時珍曰按劉守真云兔肝明目因其氣有餘以補不足也眼科書云兔肝能瀉肝熱盖兔目瞭)
(而性冷故也)
附方(新一)風熱目暗(肝腎氣虚風熱上攻目腫暗用兔肝一具米三合和豉汁如常煑粥)
(食濟普)
皮毛(臘月收之)主治燒灰酒服方寸匕治産難及胞衣不
出餘血搶心脹刺欲死者極驗(蘇恭)煎湯洗豌豆瘡(藥性)
頭皮灰主鼠瘻及鬼疰毒氣在皮中如鍼刺者毛灰
主炙瘡不瘥(藏器)皮灰治婦人帶下毛灰治小便不利
餘見敗筆下(時珍)
附方(舊一新一)婦人帶下(兔皮燒烟盡為末酒服方寸匕以瘥為度外臺)火燒
成瘡(兔腹下白毛胋之候毛落即瘥百一方)
屎(臘月收之)釋名明月砂(聖惠)翫月砂(集騐)兔蕈(炮炙論)主治目
中浮瞖勞瘵五疳疳瘡痔瘻殺蟲解毒(時珍)
發明(時珍曰兔屎能觧毒殺蟲故治目疾疳勞瘡痔方中往往用之諸家本草並不言及亦缺漏也)
(按沈存中良方云江隂萬融病勞四體如焚寒熱煩躁一夜夢一人腹擁一月光明使人心骨皆寒及寤)
(而孫元規使人遺藥服之遂平扣之則明月丹也乃悟所夢)
附方(舊二新五)明月丹(治勞瘵追蟲用兔屎四十九粒硇砂如兔屎大四十九粒為末生蜜)
(丸梧子大月望前以水浸甘草一夜五更初取汁送下七丸有蟲下急鉗入油鍋内煎殺三日不下再服)
(效良蘇沈方)五疳下痢(兔屎炒半兩乾蝦蟇一枚燒灰為末綿裹如蓮子大納下部日三易)
(之方聖惠)大小便祕(明月砂一匙安臍中冷水滴之令透自通也聖惠)痔瘡下
蟲(不止者用翫月砂慢火炒黃為末每服二錢入乳香五分空心温酒下日三服即兔糞也集騐方)
月蝕耳瘡(望夜取兔屎納蝦蟇腹中同燒末𫝊之肘後)痘瘡入目(生瞖用兔屎日)
(乾為末每服一錢茶下即安普濟方)痘後目瞖(直往山中東西地上不許回顧尋兔屎二)
(七粒以雌雄檳榔各一枚同磨不落地井水調服百無一失其效如神藺氏經騐方)
敗筆(唐本草)
集解(時珍曰上古殺青書竹帛至蒙恬以兔毫作筆後世復以羊鼠諸毛為之惟兔毫入藥用)
筆頭灰氣味微寒無毒主治水服治小便不通小便
數難淋瀝隂腫脫肛中惡(唐本)酒服二錢治男子交婚之
夕莖萎(藥性)酒服二錢治難産漿飲服二錢治咽㗋痛
不下飲食(時珍方出范汪)
發明(時珍曰筆不用新而用敗者取其沾濡膠墨也膠墨能利小便胎産故耳)
附方(舊二新一)小便不通(數而微腫用陳久筆頭一枚燒灰水服外臺)心痛不
止(敗筆頭三箇燒灰無根水服立效經騐方)難産催生(勝金方聖妙寸金散用敗筆頭)
(一枚燒灰研生藕汁一盞調下立産若母虚弱及素有冷疾者温汁服之陸氏治難産第一方用兔毫)
(筆頭三箇燒灰金箔三片以蠟和丸酒服)
山獺(綱目)
集解(時珍曰山獺出廣之宜州嵠峒及南丹州土人號為插翹其性淫毒山中有此物凡牝獸皆避)
(去獺無偶則抱木而枯&KR0008;女春時成羣入山以采物為事獺聞婦人氣必躍來抱之次骨而入牢不可脱)
(因扼殺之負歸取其隂一枚直金一兩若得抱木死者尤竒貴峒獠甚珍重之私貨出界者罪至死然本)
(地亦不常有方士多以鼠璞猴胎僞之試之之法但令婦人摩手極熱取置掌心以氣呵之即趯然而動)
(盖隂氣所感也此說出范石湖虞衡志周草窗齊東野語中而不載其形狀亦缺文也)
隂莖氣味甘熱無毒主治陽虚隂痿精寒而清者酒
磨少許服之獠人以為補助要藥(時珍)
骨主治解藥箭毒研少許敷之立消(時珍)
水獺(别錄下品)
釋名水狗(時珍曰王氏字說云正月十月獺兩祭魚知報本反始獸之多賴者其形似狗故字)
(從犬從頼大者曰獱音賓曰猵音編又桓譚鹽鐵論以獨為猵羣為獺如猨之與獨也)
集解(弘景曰獺多出溪岸邊有兩種入藥惟取以魚祭天者一種獱獺形大而頸如馬身似蝙蝠不)
(入藥用頌曰江湖多有之四足俱短頭與身尾皆褊毛色若故紫帛大者身與尾長三尺餘食魚居水中)
(亦休木上嘗縻置大水甕中在内旋轉如風水皆成旋渦西戎以其皮飾毳服領袖云垢不着染如風霾)
(瞖目但就拭之即去也時珍曰獺狀似青狐而小毛色青黑似狗膚如伏翼長尾四足水居食魚能知水)
(信為穴鄉人以占潦旱如鵲巢知風也古有熊食鹽而死獺飲酒而斃之語物之性也今川沔漁舟往往)
(馴畜使之捕魚甚捷亦有白色者或云獱獺無雌以猨為雌故云猨鳴而獺候)
肉氣味甘鹹寒無毒(思邈曰甘温弘景曰不可雜兔肉食)主治煑汁服
療疫氣温病及牛馬時行病(别錄)水氣脹滿熱毒風(日華)
骨蒸熱勞血脉不行榮衛虚滿及女子經絡不通血
熱大小腸祕消男子陽氣不宜多食(蘇頌)
發明(詵曰患熱毒風水虚脹者取水獺一頭去皮連五臟及骨頭炙乾為末水服方寸七日二服十)
(日瘥若冷氣虚脹者服之甚益也只治熱不治冷為其性寒耳)
附方(舊一)折傷(水獺一箇支觧入罐内固濟待乾煆存性為末以黃米煑粥攤患處糁獺末於)
(粥上布裹之立止疼痛經騐後方)
肝(頌曰諸畜肝葉皆有定數惟獺肝一月一葉十二月十二葉其間又有退葉用之須見形乃可騐不)
(爾多僞也)氣味甘温有毒(甄權曰鹹微熱無毒頌曰肉及五臟皆寒惟肝温也)主治
鬼疰蠱毒止久嗽除魚鯁竝燒灰酒服之(别錄)治上氣
咳嗽虚勞嗽病(藥性)傳尸勞極虚汗客熱四肢寒瘧及
産勞(蘇頌)殺蟲(時珍)
發明(宗奭曰獺肝治勞用之有騐頌曰張仲景治冷勞有獺肝丸崔氏治九十種蠱疰傳尸骨蒸伏)
(連殗&KR0008;諸鬼毒癘疾有獺肝丸二方俱妙詵曰疰病一門悉患者以肝一具火燒水服方寸匕日再服之)
(葛洪云尸疰鬼疰乃五尸之一又挾諸鬼邪為害其病變動乃有三十六種至九十九種大略使人寒熱)
(沉沉默默不知病之所苦而無處不惡積月累年淹滯至死死後傳之乃至滅門覺有此候惟以獺肝一)
(具隂乾為末水服方寸匕日三以瘥為度時珍曰按朝野僉載云五月五日午時急砍一竹竹節中必有)
(神水瀝取和獺肝為丸治心腹積聚病甚效也)
附方(舊二新一)鬼魅(獺肝末水服方寸匕日三千金翼)腸痔(有血獺肝燒末水服一錢)
(後肘方)下血(不止用獺肝一副煑熟入五味食之妙飲膳正要)
腎氣味(同肉)主治益男子(蘇頌)
膽氣味苦寒無毒主治眼翳黑花飛蠅上下視物不
明入點藥中(蘇頌)
正誤(宗奭曰古語云蟾肪軟玉獺肝分杯謂以膽塗竹刀或犀角篦上畫酒中即分也嘗試之不騐)
(盖妄傳耳但塗杯唇使酒稍高於盞面耳不可不正之)
附方(新一)月水不通(獺肝丸用乾獺膽一枚乾狗膽硇砂川椒炒去汗目各一分水蛭炒)
(黃十枚為末醋糊丸綠豆大每服五丸當歸酒下日一服聖惠方)
髓主治去瘢痕(時珍)
發明(時珍曰按集異記云吳主鄧夫人為如意傷頰血流啼呌太醫云得白獺髓雜玉與琥珀傅之)
(當滅此痕遂以百金購得白獺合膏而痊但琥珀太多猶有赤點如痣)
骨主治含之下魚骨鯁(陶弘景)煑汁服治嘔噦不止(藥性)
足主治手足皴裂(蘇恭)煑汁服治魚骨鯁并以爪爬㗋
下(藏器)為末酒服殺勞瘵蟲(時珍)
皮毛主治煑汁服治水癊病亦作褥及履屧着之(藏器)
産母帶之易産(張傑)
屎主治魚臍瘡研末水和敷之即膿出痛止(藏器曰亦主驢)
(馬蟲顙及牛疫疾研水灌之)治下痢燒末清旦飲服一小盞三服
愈赤用赤糞白用白糞(時珍錄出古今騐)
海獺(拾遺)
集解(藏器曰海獺生海中似獺而大如犬脚下有皮如腁拇毛着水不濡人亦食其肉海中又有海)
(牛海馬海驢等皮毛在陸地皆候風潮猶能毛起說出博物志時珍曰大獱小獺此亦獺也今人以其皮)
(為風領云亞於貂焉如淳注博物志云海獱頭如馬自腰以下似蝙蝠其毛似獺大者五六十斤亦可烹)
(食)
腽肭獸(上烏忽切下女骨切宋開寶附)
釋名骨豽(說文作貀與肭同)海狗(時珍曰唐韻腽肭肥貎或作骨貀訛為骨訥皆番言)
(也)
集解(藏器曰骨肭獸生西番突厥國胡人呼為阿慈勃他你其狀似狐而大長尾臍似麝香黃赤色)
(如爛骨甄權曰腽肭臍是新羅國海内狗外腎也連而取之李珣曰按臨海志云出東海水中狀若鹿形)
(頭似狗長尾每日出即浮在水面崑崙家以弓矢射之取其外腎隂乾百日味甘香美也頌曰今東海旁)
(亦有之舊說似狐長尾今滄州所圖乃是魚類而豕首兩足其臍紅紫色上有紫斑點全不相類醫家多)
(用之異魚圖云試其臍於臘月衝風處置盂水浸之不凍者為真也斆曰腽肭臍多僞者海中有獸號曰)
(水烏龍海人取其腎以充腽肭臍其物自别眞者有一對則兩重薄皮裹丸核其皮上自有肉黃毛一穴)
(三莖收之器中年年濕潤如新或置睡犬頭上其犬忽驚跳若狂者為真也宗奭曰今出登莱州其狀非)
(狗非獸亦非魚也但前脚似獸而尾即魚身有短密淡青白毛毛上有深青黑點久則亦淡腹脇下全白)
(色皮厚靱如牛皮邊將多取以飾鞍韉其臍治腹臍積冷衰脾腎勞極有功不待别試也似狐長尾之說)
(今人多不識之時珍曰按唐書云骨貀獸出遼西營州及結骨國一統志云腽肭臍出女直及三佛齊國)
(獸似狐脚高如犬走如飛取其腎漬油名腽肭臍觀此則似狐之說非無也盖似狐似鹿者其毛色爾似)
(狗者其足形也似魚者其尾形也入藥用外腎而曰臍者連臍取之也又異物志豽獸出朝鮮似貍蒼黑)
(色無前兩足能捕鼠郭璞云晉時召陵扶夷縣獲一獸似狗豹文有角兩脚據此則豽有水陸二種而藏)
(器所謂似狐長尾者其此類與)
膃肭臍一名海狗腎修治(斆曰用酒浸一日紙裹炙香剉搗或於銀器中以酒)
(煎熟合藥時珍曰以漢椒樟腦同收則不壞)氣味鹹大熱無毒(李珣曰味甘香美大)
(温)主治鬼氣尸疰夢與鬼交鬼魅狐魅心腹痛中惡
邪氣宿血結塊痃癖羸瘦(藏器)治男子宿癥氣塊積冷
勞氣腎精衰損多色成勞瘦悴(藥性)補中益腎氣暖腰
膝助陽氣破癥結療驚狂癎疾(日華)五勞七傷隂痿少
力腎虚背膊勞悶面黑精冷最良(海藥)
發明(時珍曰和劑局方治諸虚損有腽肭臍丸今之滋補丸藥中多用之精不足者補之以味也大)
(抵與蓯蓉𤨏陽之功相近亦可同糯米法麵釀酒服)
猾(音滑論炮炙)
集解(斆曰海中有獸名曰猾其髓入油中油即沾水水中生火不可救止以酒噴之即滅不可於屋)
(下收故曰水中生火非猾髓而莫能時珍曰此獸之髓水中生火與樟腦相同其功亦當與樟腦相似也)
(第今無識之者)
獸之三(鼠類一十二種内附九種)
鼠(别錄下品)校正(舊在蟲魚部今據爾雅移入獸部)
釋名䶆鼠(音錐)老鼠(綱目)首鼠(史記)家鹿(時珍曰此即人家常鼠也以其尖喙)
(善穴故南陽人謂之鼪鼠其壽最長故俗稱老鼠其性疑而不果故曰首鼠嶺南人食而諱之謂為家鹿)
(鼠字篆文象其頭齒腹尾之形)
集解(弘景曰入藥用牡鼠即父鼠也其膽纔死便消不易得也時珍曰鼠形似兔而小青黑色有四)
(齒而無牙長鬚露眼前爪四後爪五尾文如織而無毛長與身等五臟俱全肝有七葉膽在肝之短葉間)
(大如黃豆正白色貼而不垂衛生家寳方言其膽紅色者何耶鼠孕一月而生多者六七子惠州獠民取)
(初生閉目未有毛者以蜜養之用獻親貴挾而食之聲猶唧唧謂之蜜唧淮南子云魚食巴豆而死鼠食)
(巴豆而肥叚成式云鼠食鹽而身輕食砒而即死易云艮為鼠春秋運斗樞云玉樞星散而為鼠抱朴子)
(云鼠夀三百歲善憑人而卜名曰仲能知一年中吉悉凶及千里外事鼠類頗繁爾雅說文所載後世未能)
(知後世所知者二書復未盡載可見格物無窮也)
附錄鼨鼠(音終郭璞云其大如拳其文如豹漢武帝曾獲得以問終軍者)䶄鼠(音平許慎)
(云一名䶃鼠音含斑文)&KR0146;&KR0146;(音離艾孫愐云小鼠也相啣而行李時珍云按秦記及草木子皆載)
(群鼠數萬相啣而行以為鼠妖者即此也)鼩鼱(音劬精似鼠而小即今地鼠也又爾雅說文有鼸)
(鼶鼮鼣鼭鼤䶅䶈八鼠皆無考證音歉斯廷吠時文鶴博也)水鼠(李時珍云似鼠而小食菱芡魚)
(蝦或云小魚小蟹所化也)冰鼠(東方朔云生北荒積冰下皮毛甚柔可為席卧之却寒食之已熱)
火鼠(李時珍云出西域及南海火州其山有野火春夏生秋冬死鼠産於中甚大其毛及草木之皮)
(皆可織布汚則燒之即潔名火浣布)鼵鼠(音突郭璞云鳥鼠同穴山在今隴西首陽山之西南其鳥)
(為䳜音涂狀如家雀而黃黑色其鼠為鼵狀如家鼠而色小黃尾短鳥居穴外鼠居穴内)蹷鼠(音蹶)
(爾雅云北方有比肩獸蹷與卬卬巨虚比為囓甘草即有難卬卬巨虚負而走其名曰蹷李時珍曰今契)
(丹及交河北境有跳兔頭目毛色皆似兔而瓜足似鼠前足僅寸許後足近尺尾亦長其端有毛一跳數)
(尺止即蹷仆此即蹷鼠也土人掘食之郭璞以卬卬巨虚為獸名兔前鼠後張揖註漢書云卬卬青獸狀)
(如馬巨虚似騾而小本草稱巨虚食菴䕡子而仙則是物之至駿者也)
牡鼠氣味甘微温無毒(日華曰凉牝鼠並不入藥)主治療踒折續
筋骨生擣傅之三日一易(别錄)豬脂煎膏治打撲折傷
凍瘥湯火傷(詵曰臘月以油煎枯去滓熬膏收用頌曰油煎入蠟𫝊湯火傷滅瘢痕極良)
煎油治小兒驚癎(日華)五月五日同石灰搗收傅金瘡
神效(時珍)煎膏治諸瘡瘻臘月燒之辟惡氣(弘景正梅師云旦)
(朝所居處埋鼠辟瘟疫也)
發明(劉完素曰鼠善穿而用以治瘡瘻者因其性而為用也)
附方(舊五新八)鼠瘻潰爛(鼠一枚亂髮一雞子大以三歲臘豬脂煎令消盡以半塗之以)
(半酒服姚云不傳之妙法也葛氏)滅諸瘢痕(大鼠一枚以臘豬脂四兩煎至銷盡濾淨日塗)
(三五次先以布拭赤避風普濟方)瘡腫熱痛(靈鼠膏用大雄鼠一枚清油一斤煎焦滴水不)
(散濾再煎下炒紫黃丹五兩柳枝不住攪勻滴水成珠下黃蠟一兩熬帶黑色成膏甆瓶收之出火毒每)
(用攤貼去痛而凉經騐方)潰癰不合(老鼠一枚燒末傅之千金方)蛇骨刺人
(痛甚用死鼠燒傅肘后)破傷風病(角弓反頭和尾)(牙噤肢強用鼠一灰以臘豬脂和傅)
(之師梅)項強身急(取活鼠去五臟乘熱貼之即瘥也)婦人狐瘕(因月水來或悲)
(或驚或逢疾風暴雨被濕致成狐瘕精神恍惚令人月水不通胸脇腰背痛引隂中小便難嗜食欲嘔如)
(有孕狀其瘕手足成形者殺人未成者可治用新鼠一枚以新絮裹之黃泥固住入地坎中桑薪燒其上)
(一日夜取出去絮入桂心末六銖為末每酒服方寸匕不過二服當自下外臺素女經)令子易
産(取鼠燒末井花水服方寸匕日三子母秘錄)乳汁清少(死鼠一頭燒末酒服方寸匕勿)
(令婦知同上)杖瘡腫痛(未毛鼠同桑椹子入麻油中浸釀臨時取塗甚效西湖志)湯
火傷瘡(小老鼠泥包燒研菜油調塗之談埜翁方)小兒傷乳(腹脹煩悶欲睡燒鼠)
(二枚為末日服二錢湯下保幼大全)
鼠肉(已下並用牡鼠)氣味甘熱無毒主治小兒哺露大腹炙
食之(别錄)小兒疳疾腹大貪食者黃泥裹燒熟去骨取
肉和五味豉汁作羹食之勿食骨甚瘦人(孟詵)主骨蒸
勞極四肢勞瘦殺蟲及小兒疳瘦酒熬入藥(蘇頌)炙食
治小兒寒熱諸疳(時珍)
附方(舊三新一)水鼓石水(腹脹身腫者以肥鼠一枚取肉煑粥空心食之兩三頓即愈)
(心鏡)小兒癥瘕(老鼠肉煑汁作粥食之姚和衆方)乳汁不通(鼠肉作羹食勿令知)
(之書産)箭鏃入肉(大雄鼠一枚取肉薄批焙研每服二錢熱酒下瘡痒則出矣集要)
肝主治箭鏃不出搗塗之聤耳出汁每用棗核大乘
熱塞之能引蟲也(時珍)
膽主治目暗(弘景)點目治青盲雀目不見物滴耳治聾
(時珍)
發明(時珍曰癸水之位在子氣通於腎開竅於耳注精於瞳子其標為齒鼠亦屬子宮癸水其目夜)
(明在卦屬艮其精在膽故膽能治耳聾青盲晴能明目而骨能生齒皆腎病也諸家本草不言鼠膽治聾)
(而葛洪肘后方甚穪其妙云能治三十年老聾若卒聾者不過三度也有人側卧瀝膽入耳盡膽一箇須)
(臾汁從下耳出初時益聾十日乃瘥矣後世群方祖此亦多用之)
附方(舊一新三)耳卒聾閉(以鼠膽汁二枚滴之如雷鳴時即通本事方)多年老
聾(衛生家寶方勝金透關散用活鼠一枚繫定熱湯浸死破㗋取膽真紅色者是也用川烏頭一箇炮)
(去皮華隂細辛二錢膽礬半錢為末以膽和勻再焙乾研細入麝香半字用鵝翎管吹入耳中口含茶水)
(日二次十日見效永除根本取聖惠治久聾臘月取鼠膽二枚熊膽一分水和旋綠豆大滴耳中日二)
(次)青盲不見(雄鼠膽鯉魚膽各二枚和勻滴之立效聖惠方)
鼠印(即外腎也)主治令人媚悅(時珍曰按南宮從岣嶁神書鼠印合歡註云雄鼠外)
(腎之上有文似卬兩腎相對有符篆朱文九遍者尤佳以十一二月或五月五日七月七日正月朔旦子)
(時面北向子位刮取隂乾如篆刻下佩於青囊中男左女右繫臂上人見之無不懽悦所求如心也)
脂主治湯火傷(蘇頌)耳聾(時珍)
附方(新一)耳聾(鼠脂半合青鹽一錢蚯蚓一條同和化以綿蘸捻滴耳中塞之聖惠方)
腦主治針棘竹木諸刺在肉中不出搗爛厚塗之即
出箭鏑針刃在咽㗋胸膈諸隐處者同肝擣塗之又
塗小兒解顱以綿褁塞耳治聾(時珍總出肘后錄)
頭主治瘻瘡鼻&KR1439;湯火傷瘡(時珍)
附方(舊一新二)鼻&KR1439;濃血(正月取鼠頭燒灰以臘月豬脂調敷之外臺)湯火傷
灼(死鼠頭以臘月豬脂煎令消盡傅之則不作瘢神效千金方)斷酒不飲(臘鼠頭燒灰柳)
(花末等分每睡時酒服一杯千金)
目主治明目能夜讀書術家用之(陶弘景)
發明(見膽下)
附方(舊一)目澀好眠(取一目燒研和魚膏點入目皆兼以絳囊盛兩枚佩之肘后)
涎氣味有毒(墜落食中食之令人生鼠瘻或發黃如金)
脊骨主治齒折多年不生者研末日日揩之甚效(藏器)
發明(見膽下牙雷公炮炙論序云長齒生賴雄鼠之骨末)
附方(新一)牙齒疼痛(老鼠一箇去皮以硇砂擦上三日肉爛化盡取骨瓦焙為末入蟾酥)
(二分樟腦一錢每用少許點牙根上立止孫氏集效方)
四足及尾主治婦人墮胎易出(别錄)燒服催生(日華)
皮主治燒灰封癰疽口冷不合者生剝貼附骨疽瘡
即追膿出(時珍)
糞(弘景曰兩頭尖者是牡鼠屎)氣味甘微寒無毒(時珍曰有小毒食中誤食令人)
(目黃成疸)
主治小兒疳疾大腹葱豉同煎服治時行勞復(别錄頌)
(曰張仲景及古今名方多用之)治癎疾明目(日華)煑服治傷寒勞復發
熱男子隂易腹痛通女子月經下死胎研末服治吹
奶乳癰解馬肝毒塗鼠瘻瘡燒存性傅折傷疔腫諸
瘡猫犬傷(時珍)
發明(時珍曰鼠屎入足厥隂經故所治皆厥隂血分之病上列諸證是矣)
附方(舊八新十五)傷寒勞復(外臺用雄鼠屎二十枚豉五合水二升煑一升頓服活)
(人書鼠屎豉湯治勞復發熱用雄鼠屎二七枚巵子十四枚枳殼三枚為粗末水一盞葱白二十豉三十)
(粒煎一盞分三服)男子隂易(及勞復豭鼠屎湯用豭鼠屎兩頭尖者十四枚韭根一大把水)
(二盞煎一盞温服得粘汗為效未汗再服南陽活人方)大小便秘(雄鼠屎末傅臍中立效)
(普濟)室女經閉(牡鼠屎一兩炒研空心温酒服二錢千金方)子死腹中(雄鼠屎二)
(七枚水三升煑一升取汁作粥食胎即下)産後隂脫(以温水洗軟用雄鼠屎燒烟熏之即入)
(熊氏)婦人吹奶(鼠屎七粒紅棗七枚去核包屎燒存性入麝香少許温酒調服集要方)乳
癰初起(雄鼠屎七枚研末温酒服取汗即散壽域方)乳癰已成(用新濕鼠屎黃連大)
(黃各等分為末以黍米粥清和塗四邊即散姚僧坦方)鼠瘻潰壊(新鼠屎一百粒收密器中)
(五六十日杵碎即傅之效千金方)疔瘡惡腫(鼠屎亂髮等分燒灰針瘡頭納入大良普濟)
(方)鬼擊吐血(胸腹刺痛鼠屎燒末水服方寸匕不省者灌之肘后方)折傷瘀血
(傷損筋骨疼痛鼠屎燒末豬脂和傅急裹不過半日痛止梅師方)中馬肝毒(雄鼠屎三七枚)
(和水研飲之梅師)馬咬踏瘡(腫痛作熱鼠屎二七枚故馬鞘五寸和燒研末豬脂調敷之)
(梅師)狂犬咬傷(鼠屎二升燒末傅之梅師方)猫咬成瘡(雄鼠屎燒灰油和傅之曾)
(經效騐壽域)兒齒不生(雌鼠屎兩頭圓者三七枚一日一枚拭其齒勿食鹹酸或入麝香少)
(許尤妙小品)小兒白秃(鼠屎瓦煆存性同輕粉麻油塗之妙百一方)小兒鹽齁
(鼠屎燒研水酒空心服之一歲一錢)小兒燕窩(生瘡鼠屎研末香油調搽)毒蛇傷螫
(野鼠屎水調塗之邵真人經騐方)
壤土(見)
鼹鼠(音偃品别錄下)
釋名田鼠(禮記)鼢鼠(音憤)隐鼠(時珍曰田鼠偃行地中能壅土成坌故得諸名)
集解(别錄曰鼹鼠在土中行五月取令乾燔之弘景曰此即鼢鼠也一名隱鼠形如鼠而大無尾黑)
(色尖鼻甚強常穿地中行討掘即得今山林中别有大如水牛者一名隱鼠藏器曰隱鼠隂穿地中而行)
(見日月光則死於深山林木下土中有之其大如牛者名同物異耳頌曰處處田隴間多有之月令田鼠)
(化為鴽者即此其形類鼠而肥多膏旱歲為田害宗奭曰鼹脚絶短僅能行尾長寸許目極小項尤短最)
(易取或安竹弓射取飼鷹陶引如水牛者釋之誤矣時珍曰許慎言鼢乃伯勞所化月令季春田鼠化為)
(鴽夏小正八月鴽為鼠是二物交化如鷹鳩然也鴽乃鶉類隆慶辛未夏秋大水蘄黃頻江之地鼢鼠遍)
(野皆櫛魚所化蘆稼之根囓食殆盡則鼢之化不獨一種也)
肉氣味鹹寒無毒主治燔之療癰疽諸瘻蝕惡瘡隂
䘌爛瘡(别錄)久食去風主瘡疥痔瘻(藏器)治風熱久積血
脉不行結成癰疽可消又小兒食之殺蚘蟲(蘇頌)
膏主治摩諸瘻(藏器)
糞主治蛇虺螫傷腫痛研末豬脂調塗(時珍)
壤土(見)
隠鼠(拾遺)
釋名鼴鼠(音偃)偃鼠(綱目)鼠母(同)鼳(古役反)
集解(弘景註鼹鼠曰諸山林中有獸大如水牛形似豬灰赤色下脚似象胸前尾上皆白有力而鈍)
(亦名隱鼠人取食之肉亦似牛多以作脯乃云是鼠王其精溺一滴落地輙成一鼠灾年則多出也藏器)
(曰此是獸類非鼠之儔大如牛而前脚短皮入鞦轡用莊子所謂鼴鼠飲河不過滿腹者陶言是鼠王精)
(滴成鼠遍訪山人無其說亦不能土中行此乃妄說陶誤信爾頌曰鼴鼠出滄州及胡中似牛而鼠首黑)
(足大者千斤多伏於水又能堰水放沫彼人食其肉時珍曰按異物志云鼠母頭脚似鼠口銳蒼色大如)
(水牛而畏狗見則主水灾晉書云宣城郡出隱鼠大如牛形似鼠褲脚類象而驢蹄毛灰赤色胸前尾上)
(白色有力而鈍金樓子云晉寧縣境出大鼠狀如牛土人謂之偃牛時出山遊毛落田間悉成小鼠苖稼)
(盡耗梁書云倭國有山鼠如牛又有大蛇能吞之據此則隱鼠非無而陶說有本諸家闢之大甚者未深)
(考耳又爾雅云鼹身似鼠而馬蹄長鬚而賊一歲千斤秦人謂之小驢者即此物也)
膏主治痔瘻惡瘡(陶弘景)
鼫鼠(音石綱目)
釋名碩鼠(與鼫同出周易)䶂鼠(音酌出廣雅)雀鼠(出埤雅)&KR2408;鼠(音俊出唐)
(韻訛時珍曰碩大也似鼠而大也關西方音轉鼫為䶂䶂為雀蜀人謂之&KR2408;鼠取其毛作筆俊亦大也)
集解(時珍曰鼫鼠處處有之居土穴樹孔中形大於鼠頭似兔尾有毛青黃色善鳴能人立交前兩)
(足而舞好食粟豆與鼢鼠俱為田害鼢小居田而鼫大居山也范成大云賓州鼫鼠專食山豆根土人取)
(其腹乾之入藥名鼫鼠肚陸機謂此亦有五枝與螻蛄同名者誤矣)
肚氣味甘寒無毒主治咽㗋痺痛一切熱氣研末含
嚥神效(時珍志出虞衡)
竹䶉(留柳二音綱目)
釋名竹㹠(時珍曰䶉狀其肥㹠言其美也)
集解(時珍曰竹䶉食竹根之鼠也出南方居土穴中大如兔人多食之味如鴨肉燕山錄云煑羊以)
(䶉煑鼈以蛟物性相感也)
肉氣味甘平無毒主治補中益氣解毒(時珍)
土撥鼠(拾遺)
釋名鼧鼥(音駝撥)塔喇巴噶(出正要鼠時珍曰按唐書有鼧鼥即此也鼧鼥言)
(其肥也唐韻竹&KR0146;鼥音僕朴俗訛為土撥耳蒙古人名塔喇巴噶)
集解(藏器曰土撥鼠生西番山澤間穴土為窠形如獺夷人掘取食之魏志云大秦國出辟毒鼠似)
(近此也時珍曰皮可為裘甚暖濕不能透)
肉氣味甘平無毒(時珍曰按飲饍正要云雖肥而煑之無油味短多食難尅化微動風)
主治野雞瘻瘡煑食肥美(藏器)
頭骨主治小兒夜臥不寧懸之枕邊即安(時珍)
貂鼠(綱目)
釋名栗鼠(爾雅翼)松狗(時珍曰貂亦作鼦羅願云此鼠好食栗及松皮夷人呼為栗鼠)
(松狗)
集解(時珍曰按許慎說文云貂鼠屬大而黃黑色出丁零國今遼東高麗及女直韃靼諸胡皆有之)
(其鼠大如獺而尾粗其毛深寸許紫黑色蔚而不耀用皮為裘帽風領寒月服之得風更暖着水不濡得)
(雪即消拂面如熖拭昧即出亦竒物也惟近火則毛易脱漢制侍中冠金璫餙首前插貂尾加以附蟬取)
(其内勁而外温毛帶黃色者為黃貂白色者為銀貂)
肉氣味甘平無毒
毛皮主治塵沙眯目以裘袖收之即去(時珍)
黃鼠(綱目)
釋名禮鼠(韓文)拱鼠(同上)鼲鼠(音渾)貔貍(時珍曰黃鼠晴暖則出坐穴口見人)
(則交其前足拱而如揖乃竄入穴即詩所謂相鼠有體人而無禮韓文所謂禮鼠拱而立者也古文謂之)
(鼲鼠遼人呼為貔貍或以貔貍為竹飀貍貛者非胡人亦名令邦)
集解(時珍曰黃鼠出太原大同延綏及沙漠諸地皆有之遼人尤為珍貴狀類大鼠黃色而足短善)
(走極肥穴居有土窖如牀榻之狀者則牝牡所居之處秋時畜豆粟草木之實以禦冬各為小窖别而貯)
(之村民以水灌穴而捕之味極肥美如豚子而脆皮可為裘領遼金元時以羊乳飼之用供上膳以為珍)
(饌千里贈遺今亦不甚重之矣最畏鼠狼能入穴啣出也北胡又有青鼠皮亦可用銀鼠白色如銀古名)
(鼳鼠音吸抱朴子言南海白鼠重數斤毛可為布也百感錄云西北有獸類黃鼠短喙無目性狡善聽聞)
(人足音輙逃匿不可卒得土人呼為瞎撞亦黃鼠類也)
肉氣味甘平無毒(正要云多食發瘡)主治潤肺生津煎膏貼
瘡腫解毒止痛(時珍)
發明(時珍曰黃鼠北方所食之物而方書無載按經騐良方有靈鼠膏云治諸瘡腫毒去痛退熱用)
(大黃鼠一個清油一斤慢火煎焦水上試油不散乃濾滓澄清再煎次入炒紫黃丹五兩柳枝不住攪勻)
(滴水成珠下黃蠟一兩熬黑乃成去火毒三日如常攤貼)
鼬鼠(音佑綱目)
釋名黃鼠狼(綱目)鼪鼠(音生去聲)□鼠(音谷)地猴(時珍曰按廣雅鼠狼即鼪)
(也江東呼為鼪其色黃赤如柚故名此物健於捕鼠及禽畜又能制蛇虺莊子所謂騏驥捕鼠不如貍鼪)
(者即此)
集解(時珍曰鼬處處有之狀似鼠而身長尾大黃色帶赤其氣極臊臭許慎所謂似貂而大色黃而)
(赤者是也其毫與尾可作筆嚴冬用之不折世所謂鼠鬚栗尾者是也)
肉氣味甘臭温有小毒主治煎油塗瘡疥殺蟲(時珍)
心肝氣味臭微毒主治心腹痛殺蟲(時珍)
附方(新一)心腹痛(用黃鼠心肝肺一具隂乾瓦焙為末入乳香没藥孩兒茶血竭末各三分)
(每服一錢燒酒調下立止海上仙方)
鼷鼠(拾遺)
釋名甘口鼠(時珍曰鼷乃鼠之極小者嚙人不痛故曰甘口今處處有之)
集解(藏器曰鼷鼠極細卒不可見食人及牛馬等皮膚成瘡至死不覺爾雅云有螫毒左傳云食郊)
(牛角者皆此物也博物志云食人死膚令人患惡瘡醫書云正月食鼠殘多為鼠瘻小孔下血者皆此病)
(也治之之法以豬膏摩之及食貍肉為妙鼷無功用而為人害故著之)
食蛇鼠(綱目)
集解(時珍曰按唐書云罽賓國貢食蛇鼠喙尖尾赤能食蛇有被蛇螫者以鼠嗅而尿之即愈今雖)
(不聞說此恐時有貢者存此以備考證)
尿主治蛇虺傷螫(時珍)
猬(本經中品)校正(舊在蟲魚部今據爾雅移入獸部)
釋名彙(古猬字俗作蝟)毛刺(爾雅)蝟鼠(時珍曰按說文彙字篆文象形頭足似鼠故有)
(鼠名宗奭曰蝟皮治胃逆開胃氣有功其字從蟲從胃深有理焉)
集解(别錄曰猬生楚山川谷田野取無時勿使中濕弘景曰處處野中時有此獸人犯之便藏頭足)
(毛刺人不可得能跳入虎耳中而見鵲便自仰腹受啄物相制如此其脂烊鐵中入少水銀則柔如鉛錫)
(蜀圖經曰猬狀如貒㹠大者如㹠小者如瓜脚短尾長寸餘蒼白色脚似豬蹄者佳鼠脚者次之去肉取)
(皮火乾又有山枳鼠皮正相似但尾端有兩岐為别又有虎鼠皮亦相類但以味酸為别乂有山㹠頗相)
(似而皮類兔皮其色褐味甚苦俱不堪用時珍曰猬之頭觜似鼠刺毛似豪豬踡縮則形如芡房及栗房)
(攅毛外刺尿之即開炙轂子云刺端分兩頭者為猬如棘針者為䖶與蜀說不同廣韻云似猬而赤尾者)
(名暨居宗奭曰乾猬皮並刺作刷治紕帛絶佳世有養者去而復來)
正誤(恭曰猬極獰鈍大如㹠小如瓜惡鵲聲故反腹受啄欲掩取之猶&KR1748;蚌也虎耳不受雞卵且去)
(地三尺猬何能跳之而入野俗鄙言遂為雅記深可怪也宗奭曰唐註擯陶理以當然時珍曰按淮南子)
(云猬使虎申蛇今豹止又云鵲屎中猬緯書云火爍金故鵲啄蝟觀此則陶說非妄也而蘇氏斥之寇氏)
(和之非矣蜈蚣制龍蛇蜒蚰&KR0008;蝓制蜈蚣豈在大小利鈍耶物畏其天耳蜀圖經所謂虎鼠即&KR0146;鼠亦猬)
(中一種也孫愐云&KR0146;鼠能飛食虎豹談藪云虎不敢入山林而居草薄者畏木上有&KR0146;鼠也鼠見虎過則)
(咆噪拔毛投之虎必生蟲瘡潰爛至死&KR0146;&KR0146;音相近耳猬能制虎觀此益可徵矣今正其誤)
皮修治(細剉炒黑入藥)氣味苦平無毒(甄權曰甘有小毒得酒良畏桔梗麥門冬)
主治五痔隂蝕下血赤白五色血汁不止隂腫痛引
腰背酒煑殺之(本經)療腹痛疝積燒灰酒服(别錄)治腸風
瀉血痔痛有頭多年不瘥炙末飲服方寸匕燒灰吹
鼻止衂血甚解一切藥力(藥性)
附方(舊五新八)五痔下血(衍義云用猬皮合穿山甲等分燒存性入肉豆蔲一半空腹熱)
(米飲服一錢妙作外臺用猬皮三指大熏黃如棗大熟艾一錢穿地坑調和取便熏之取口中有烟氣)
(為佳火氣稍盡即停三日將息更熏之三度永瘥勿犯風冷羹臛將養切忌雞魚豬生冷二十日後補之)
腸痔有蟲(猬皮燒末生油和塗肘后方)腸風下血(白刺猬皮一枚銚内煿焦去皮)
(留刺木賊半兩炒黑為末每服二錢熱酒調下楊氏家藏方)蠱毒下血(猬皮燒末水服方寸)
(匕當吐出毒千金方)五色痢疾(猬皮燒灰酒服二錢壽域方)大腸脫肛(猬皮)
(一斤燒磁石煆五錢桂心五錢為末每服二錢米飲下葉氏摘玄)塞鼻止衂(猬皮一枚燒末)
(半錢綿裹塞之聖惠方)鼻中瘜肉(猬皮炙為末綿裹塞之日三千金)眼睫倒刺
(蝟刺棗針白芷青黛等分為末隨左右目㗜鼻中口含冷水瑞竹堂方)反胃吐食(猬皮燒灰)
(酒服或煑汁或五味淹炙食普濟)小兒驚啼(狀如物刺用猬皮三寸燒末傅乳頭飲兒子)
(母秘錄)猘犬傷人(蝟皮頭髮等分燒灰水服外臺方)
肉氣味甘平無毒(藏器曰食之去骨誤食令人瘦劣諸節漸小也)主治反胃
炙黃食之亦煑汁飲又主瘻(藏器)炙食肥下焦理胃氣
令人能食(孟詵)
脂氣味同肉(詵曰可煑五金八石伏雄黃柔鐵)主治腸風瀉血(日華)溶
滴耳中治聾(藏器)塗秃瘡疥癬殺蟲(時珍)
附方(新一)虎爪傷人(刺猬脂日日傅之内服香油)
腦主治狼瘻(時珍)
心肝主治蟻瘻蜂瘻瘰癧惡瘡燒灰酒服一錢(時珍)
膽主治點目止淚化水塗痔瘡(時珍)治鷹食病(宼宗奭)
附方(新一)痘後風眼(發則兩臉紅爛眵淚用刺胃膽汁用簮點入痒不可當二三次即愈)
(尤勝烏鴉膽也董炳集騐方)
獸之四(寓類怪類共八種内附九種)
獼猴(類證)
釋名沐猴(史記)為猴(說文)胡孫(格古論)王孫(柳文)馬留(倦游錄)狙
(時珍曰按班固白虎通云猴候也見人設食伏機則憑高四望善於候者也猴好拭面如沐故謂之沐而)
(後人訛沐為母又訛母為獮愈訛愈失矣說文云為字象母猴之形即沐猴也非牝也猴形似胡人故曰)
(胡孫莊子謂之狙養馬者厩中畜之能辟馬病胡俗稱馬留云梵書謂之摩斯咤)
集解(慎微曰獮猴有數種總名禺屬取色黃面赤尾長者用人家養者不主病為其食雜物違本性)
(也按抱朴子云猴八百歲變為猨猨五百歲變為玃玃千歲變為蟾蜍時珍曰猴處處深山有之狀似人)
(眼如愁胡而頰陷有嗛嗛音歉藏食處也腹無脾以行消食尻無毛而尾短手足如人亦能豎行聲嗝嗝)
(若欬孕五月而生子生子多浴於澗其性躁動害物畜之者使坐杙上鞭棓旬月乃馴也其類有數種小)
(而尾短者猴也似猴而多髯者豦也似猴而大者玃也大而尾長赤目者禺也小而尾長仰鼻者狖也似)
(狖而大者果然也似狖而小者蒙頌也似狖而善躍越者獑&KR0146;也似猴而長臂者猨也似猨而金尾者狨)
(也似猨而大能食猨猴者獨也不主病者並各以類附之)
附錄玃(音却時珍曰玃老猴也生蜀西徼外山中似猴而大色蒼黑能人行善攫持人物又善顧)
(盻故謂之玃純牡無牝故又名玃父亦曰猳玃善攝人婦女為偶生子又神異經云西方有獸名&KR0008;大如)
(驢狀如猴善緣木純牝無牡群居要路執男子合之而孕此亦玃類而牝牡相反者)豦(音據按郭璞云)
(建平山中有之大如狗狀如猴黃黑色多髯鬛好奮頭舉石擲人西山經云崇吾之山有獸焉狀如禺而)
(長臂善投名曰舉父即此也)
肉氣味酸平無毒主治諸風勞釀酒彌佳作脯食治
久瘧(慎微)食之辟瘴疫(時珍)
發明(時珍曰異物志言南方以獮猴頭為鮓臨海志言粤民喜啖猴頭羹又巴徼人捕猴塩藏火熏)
(食云甚美)
頭骨主治瘴瘧作湯浴小兒驚癎鬼魅寒熱(慎微)
附方(舊一)鬼瘧(進退不定用胡孫頭骨一枚燒研空心温酒服一錢臨發再服聖惠方)
手主治小兒驚癎口禁(愼微)
屎主治塗蜘蛛咬(愼微)小兒臍風撮口及急驚風燒末
和生蜜少許灌之(時珍衛出心鑑及生方)
皮(愼微曰治馬疫氣時珍曰馬經言馬厩畜母猴辟馬瘟疫逐月有天癸流草上馬食之永無疾病矣)
狨(戎松二音拾遺)
釋名猱(難逃切時珍曰狨毛柔長如絨可以藉可以緝故謂之狨而猱字亦從柔也或云生於西)
(戎故從戎也猱古文作&KR1725;象形今呼長毛狗為猱取此象)
集解(藏器曰狨生山南山谷中似猴而大毛長黃赤色人將其皮作鞍褥時珍曰楊億談苑云狨出)
(川峽深山中其狀大小類猨長尾作金色俗名金線狨輕捷善緣木甚愛其尾人以藥矢射之中毒即自)
(齧其尾也宋時文武三品以上許用狨座以其皮為褥也)
附錄猨(時珍曰猨善援引故謂之猨俗作猿産川廣深山中似猴而長大其臂甚長能引氣故多)
(夀或言其通臂者誤矣臂骨作笛甚清亮其色有青白玄黃緋數種其性静而仁慈好食果實其居多在)
(林木能越數丈著地即泄瀉死惟附子汁飲之可免其行多群其鳴善啼一鳴三聲凄切入人肝脾范氏)
(桂海志云猨有金絲者黃色玉面者黑色及身面俱黑者或云黃是牡黑是牝牝能嘯牡不能也王濟曰)
(詢記云廣人言猨初生毛黑而雄老則變黃潰去勢囊轉雄為雌與黑者交而孕數百歲黃又變白也時)
(珍按此說與列子貐變化為猨莊子獱狙以猨為雌之言相合必不妄也)獨(時珍曰獨似猨而大其性)
(獨一鳴即止能食猨猴故諺曰獨一鳴而猨散獨夫蓋取諸此或云即黃腰也又見虎下)
肉及血氣味(缺)主治食之調五痔病久坐其皮亦良
(藏器)
脂主治瘡疥塗之妙(同上)
果然(拾遺)
釋名禺(音遇)狖(音又或作貁&KR0146;)蜼(狖壘二音或作&KR1702;)仙猴(時珍曰郭璞云果然自呼)
(其名羅願云人捕其一則舉群啼而相赴雖殺之不去也謂之果然以來之可必也大者為然為禺小者)
(為&KR0008;為蜼南人名仙猴俗作猓&KR1738;)
集解(藏器曰案南州異物志云交州有果然獸其名自呼狀大於猨其體不過三尺而尾長過頭鼻)
(孔向天雨則挂木上以尾塞鼻孔其毛長柔細滑白質黑文如蒼鴨脇邊斑毛之狀集之為裘褥甚溫暖)
(爾雅蜼仰鼻而長尾即此也時珍曰果然仁獸也出西南諸山中居樹上狀如猨白面黑頰多髯而毛采)
(斑斕尾長於身其末有岐雨則以岐塞鼻也喜群行老者前少者後食相讓居相愛生相聚死相赴柳子)
(所謂仁讓孝慈者是也古者畫蜼為宗彛亦取其孝讓而有智也或言猶豫之猶即狖也其性多疑見人)
(則登樹上下不一甚至奔觸破頭折脛故人以比心疑不决者而俗呼駭愚為癡&KR1702;也)
附錄蒙頌(時珍曰蒙頌一名蒙貴乃蜼之又小者也紫黑色出交趾畜以捕鼠勝於貓貍)獑
猢(音慚胡許氏許文作&KR0146;&KR0146;乃蝯蜼之屬黑身白腰如帶手有長毛白色似握版之狀蜀地志云獑猢)
(似猴而甚捷在樹上歘然騰躍如飛鳥也)
肉氣味鹹平無毒主治瘴瘧寒熱同五味煑臛食之
併坐其皮取效(藏器)
發明(時珍曰案鍾毓果然賦云似猴象猨黑頰青身肉非佳品惟皮可珍而呂氏春秋云肉之美者)
(玃猱之炙亦性各有不同耶)
猩猩(本作狌音生綱目)
釋名(時珍曰猩猩能言而知來猶惺惺也)
集解(時珍曰猩猩自爾雅逸周書以下數十說今參集之云出哀牢夷及交趾封溪縣山谷中狀如)
(狗及獼猴黃毛如猨白耳如豕人面人足長髮頭顔端正聲如兒啼亦如犬吠成羣伏行阮汧云封溪俚)
(人以酒及草屐置道側猩猩見即呼人祖先姓名罵之而去頃復相與嘗酒著屐因而被擒檻而養之將)
(烹則推其肥者泣而遣之西胡取其血染毛罽不黯刺血必箠而問其數至一斗乃已又按禮記亦云猩)
(猩能言而郭義恭廣志云猩猩不能言山海經云猩猩能知人言三說不同大抵猩猩略似人形如猨猴)
(類耳縱使能言當若鸚䳇之屬亦不必盡如阮氏所說也又羅願爾雅翼云古之說猩猩者如豕如狗如)
(猴今之說猩猩者與狒狒不相遠云如婦人被髮袒足無膝群行遇人則手掩其形謂之野人據羅說則)
(似乎後世所謂野女野婆者也豈即一物耶)
附錄野女(唐蒙博物志云日南有野女群行覓夫其狀白色徧體無衣襦周密齊東野語云野)
(婆出南丹州黃髮椎髻裸形跣足儼然若一媪也群雌無牡上下山谷如飛猱自腰已下有皮盖膝每遇)
(男子必負去求合嘗為健夫所殺死以手護腰間剖之得印方寸瑩若蒼玉有文類符篆也時珍曰合此)
(二說與前阮氏羅氏之說觀之則野女似即猩猩矣又雄鼠卵有文如符篆治烏腋下有鏡印則野婆之)
(印篆非異也亦當有功用但人未知耳)
肉氣味甘鹹温無毒主治食之不昧不飢令人善走
窮年無厭可以辟穀(時珍經出逸書山海水經)
發明(時珍曰逸書言猩猩肉食之令人不昧其猩猩可知矣古人以為珍味故荀子言猩猩能言笑)
(二足無毛而人啜其羹食其肉吕氏春秋云肉之美者猩猩之唇獾獾之炙是矣)
狒狒(音費拾遺)
釋名□□(與狒同亦作&KR2184;)梟羊(山海經)野人(方輿志)人熊(時珍曰爾雅作)
(狒說文作□從&KR0034;從囟從内象形許愼云北人呼為土螻今人呼為人熊按郭璞謂山都即狒狒稍似差)
(别抑名同物異與)
集解(藏器曰狒狒出西南夷爾雅云狒狒如人被髮迅走食人山海經云梟羊人面長唇黑身有毛)
(反踵見人則笑笑則上唇掩目郭璞云交廣及南康郡山中亦有此物大者長丈餘俗呼為山都宋建武)
(中獠人進雌雄二頭帝問土人丁鑾鑾曰其面似人紅赤色毛似獼猴有尾能人言如鳥聲善知生死力)
(負千鈞反踵無膝睡則倚物獲人則先笑而後食之獵人因以竹筒貰臂誘之俟其笑時抽手以錐釘其)
(唇着額候死而取之髮極長可為頭髲血堪染靴及緋飲之使人見鬼也帝乃命工圖之時珍曰按方輿)
(志云狒狒西蜀及處州山中亦有之呼為人熊人亦食其掌剥其皮閩中沙縣幼山有之長丈餘逢人則)
(笑呼為山大人或曰野人及山魈也又鄧顯明南康記云山都形如崑崙人通身生毛見人輙閉日開口)
(如笑好在深澗中翻石覓蟹食之珍按鄧氏所說與北山經之山&KR0968;述異記之山都永嘉記之山鬼神異)
(經之山&KR0008;玄中記之山精海錄雜事之山丈文字指歸之旱魃搜神記之治鳥俱相類乃山怪也今並附)
(之以備考證)
附錄山都(時珍曰任眆述異記云南康有神曰山都形如人長二丈餘黑色赤目黃髮深山樹)
(中作窠狀如鳥卵高三尺餘内甚光彩體質輕虚以鳥毛為褥二枚相連上雄下雌能變化隱形罕覩其)
(狀若木客山猱之類也)山&KR0968;(時珍曰北山經云山&KR0968;狀如犬而人面善投見人則笑其行如風見)
(則天下大風)木客(又曰幽明錄云生南方山中頭面語言不全異人但手脚爪如鈎利居絶岩間)
(死亦殯殮能與人交易而不見其形也今南方有鬼市亦類此又有木客鳥見禽部)山&KR0008;(又曰東方)
(朔神異經云西方深山有人長丈餘袒身捕蝦蟹就人火炙食之名曰山&KR0008;其名自呼人犯之則發寒熟)
(盖鬼魅耳所在亦有之惟畏爆竹煏&KR1572;聲劉義慶幽明錄云東昌縣山岩間有物如人長四五尺裸身被)
(髮髮長五六寸能作呼嘯聲不見其形每從澗中發石取蝦蟹就火炙食永嘉記云安國縣有山鬼形如)
(人而一脚僅長一尺許好盗伐木入鹽炙石蟹食人不敢犯之能令人病及焚居也玄中記云山精如人)
(一足長三四尺食山蟹夜出畫伏千歲蟾蜍能食之抱朴子云山精形如小兒獨足向後夜喜犯人其名)
(曰魃呼其名則不能犯人白澤圖云山之精狀如鼓色赤一足名曰䕫亦曰&KR0968;文呼之可使取虎豹海錄)
(雜事云嶺南有物一足反踵手足皆三指雄曰山丈雌曰山姑能夜叩人門求物也神異記云南方有魃)
(一名旱母長二三尺祼形目在頂上行走如風見則大旱遇者得之投溷中則旱除文字指歸云旱魃山)
(鬼也所居之處天不雨女魃入人家能竊物以出旱魃入人家能竊物以歸時珍謹按諸說雖少有參差)
(大抵俱是怪類今俗所謂獨脚鬼者是也邇來處處有之能隱形入人家淫亂致人成疾放火竊物大為)
(家害法術不能驅醫藥不能治呼為五通七郎諸神而祀之盖未知其原如此盖備載之非但博聞而已)
(其曰呼其名則無害千歲蟾蜍能食之者非治法歟引申觸類必有能制之者又有治鳥亦此類見禽部)
(精怪之屬甚夥皆為人害惟白澤圖玄中記抱朴子酉陽雜俎諸書載之頗悉起居者亦不可不知然正)
(人君子則德可勝妖自不敢近也)
肉氣味無毒主治作脯連脂薄割炙熱貼人癬疥能
引蟲出頻易取瘥(藏器)
罔兩(綱目)
集解(時珍曰罔兩一作魍魎又作方良周禮方相氏執戈入壙以驅方良是矣罔兩好食亡者肝故)
(驅之其性畏虎柏故墓上樹石虎植柏國語云木石之怪䕫罔兩水石之怪龍罔象即此述異記云秦時)
(陳倉人獵得獸若彘若羊逢二童子曰此名弗述又名蝹在地下食死人腦但以柏插其首則死此即罔)
(兩也雖於藥石無與而於死人則關故錄之其方相有四目若二目者為魌皆鬼物也古人設人像之昔)
(費長房識李娥藥丸用方相腦則其物亦入辟邪方藥而法失傳矣)
彭侯(綱目)
集解(時珍曰按白澤圖云木之精名曰彭侯狀如黑狗無尾可烹食千歲之木有精曰賈朏狀如豚)
(食之味如狗搜神記云吳時敬叔伐大樟樹血出中有物人面狗身敬叔云此名彭侯乃烹而食之味如)
(狗也)
肉氣味甘酸温無毒主治食之辟邪令人志壯(白澤)
封(綱目)
集解(時珍曰按江隣幾雜志云徐積於廬州河次得一小兒手無指無血懼而埋之此白澤圖所謂)
(封食之多力者也田九成西湖志云董表儀撤屋握土得一肉塊術士云太歲也棄之亦無害及山海經)
(敦隅之山及開明南北東南海外並有視肉郭璞註云聚肉形如牛肝有兩目食之無盡尋復生如舊也)
(此皆封類可食者但人不知耳又海中一種土肉正黑長五寸大如小兒臂有腹無口目有三十足可炙)
(食此又蟲魚之肉類乎封者也)
夲草綱目卷五十一下
