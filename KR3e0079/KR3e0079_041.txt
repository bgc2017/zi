本草綱目卷十四
明李時珍撰
草之三(芳草類五十六種)
當歸(本經中品)
釋名乾歸(本經)山蘄(爾雅)白蘄(爾雅)文無(綱目頌曰按爾雅薜山蘄又云薜白)
(蘄薜音百蘄即古芹字郭璞註云當歸也似芹而粗大許慎說文云生山中者名薜一名山蘄然則當歸)
(芹類也在平地者名芹生山中粗大者名當歸也宗奭曰今川蜀皆以畦種尤肥好多脂不以平地山中)
(為等差也時珍曰當歸本非芹類特以花葉似芹故得芹名古人娶妻為嗣續也當歸調血為女人要藥)
(有思夫之意故有當歸之名正與唐詩胡麻好種無人種正是歸時又不歸之旨相同崔豹古今注云古)
(人相贈以芍藥相招以文無文無一名當歸芍藥一名將離故也承曰當歸治妊婦産後惡血上衝倉卒)
(取效氣血昏亂者服之即定能使氣血各有所歸恐當歸之名必因此出也)
集解(别錄曰當歸生隴西川谷二月八月采根隂乾弘景曰今隴西四陽黑水當歸多肉少枝氣香)
(名馬尾當歸西川北部當歸多根枝而細歷陽所出者色白而氣味薄不相似呼為草當歸缺少時亦用)
(之恭曰今出當州宕州翼州松州以宕州者最勝有二種一種似大葉芎藭者名馬尾當歸今人多用一)
(種似細葉芎藭者名蠶頭當歸即陶稱歷陽者不堪用莖葉並卑下於芎藭頌曰今川蜀陜西諸郡及江)
(寧府滁州皆有之以蜀中者為勝春生苗綠葉有三瓣七八月開花似蒔蘿淺紫色根黑黃色以肉厚而)
(不枯者為勝時珍曰今陜蜀秦州汶州諸處人多栽蒔為貨以秦歸頭圓尾多色紫氣香肥潤者名馬尾)
(歸最勝他處頭大尾粗色白堅枯者為鑱頭歸止宜入發散藥爾韓&KR1026;言川産者力剛而善攻秦産者力)
(柔而善補是矣)
根修治(斆曰凡用去蘆頭以酒浸一宿入藥止血破血頭尾效各不同若要破血即使頭一節硬)
(實處若要止痛止血即用尾若一併用服食無效不如不使惟單使妙也元素曰頭止血尾破血身和血)
(全用即一破一止也先以水洗淨土治上酒浸治外酒洗過或火乾日乾入藥杲曰頭止血而上行身養)
(血而中守梢破血而下流全活血而不走時珍曰雷張二氏所說頭尾功效各異凡物之根身半已上氣)
(脈上行法乎天身半已下氣脈下行法乎地人身法象天地則治上當用頭治中當用身治下當用尾通)
(治則全用乃一定之理也當以張氏之說為優凡晒乾乘熱紙封甕收之不蛀)
氣味苦温無毒(别錄曰辛大温普曰神農黃帝桐君扁鵲甘無毒岐伯雷公辛無毒李當)
(之小温杲曰甘辛温無毒氣厚味薄可升可降陽中微隂入手少隂足太隂厥隂經血分之才曰惡䕡茹)
(濕麫畏菖蒲海藻牡蒙生薑制雄黃)
主治欬逆上氣温瘧寒熱汎汎在皮膚中婦人漏下
絶子諸惡瘡瘍金瘡煑汁飲之(本經)温中止痛除客血
内塞中風痓汗不出濕痺中惡客氣虚冷補五臟生
&KR2124;肉(别錄)止嘔逆虚勞寒熱下痢腹痛齒痛女人瀝血
腰痛崩中補諸不足(甄權)治一切風一切氣補一切勞
破惡血養新血及癥癖腸胃冷(大明)治頭痛心腹諸痛
潤腸胃筋骨皮膚治癰疽排膿止痛和血補血(時珍)主
痿癖嗜卧足下熱而痛衝脈為痛氣逆裏急帶脈為
病腹痛腰溶溶如坐水中(好古)
發明(權曰患人虚冷者加而用之承曰世俗多謂惟能治血而金匱外臺千金諸方皆為人補不足)
(决取立效之藥古方用治婦人産後惡血上衝取效無急於此凡氣血昏亂者服之即定可以補虚備産)
(後要藥也宗奭曰藥性論補女子諸不足一說盡當歸之用矣成無已曰脈者血之府諸血皆屬心凡通)
(脈者必先補心益血故張仲景治手足厥寒脉細欲絶者用當歸之苦温以助心血元素曰其用有三一)
(心經本藥二和血三治諸病夜甚凡血受病必湏用之血壅而不流則痛當歸之甘温能和血辛温能散)
(内寒苦温能助心散寒使氣血各有所歸好古曰入手少隂以其心生血也入足太隂以其皮裹血也入)
(足厥隂以其肝藏血也頭能破血身能養血尾能行血全用同人參黃茋則補氣而生血同牽牛大黃則)
(行氣而破血從桂附茱萸則熱從大黃芒消則寒佐使分定用者當知酒蒸治頭痛諸痛皆屬火故以血)
(藥主之璣曰治頭痛酒煑服凊取其浮而上也治心痛酒調末服取其濁而半沈半浮也治小便出血用)
(酒煎服取其沈入下極也自有高低之分如此王每藏言當歸血藥如何治胸中欬逆上氣按當歸其味)
(辛散乃血中氣藥也况欬逆上氣有隂虛陽無所附者故用血藥補隂則血和而氣降矣韓&KR1026;曰當歸主)
(血分之病川産力剛可攻秦産力柔宜補凡用本病宜酒制有痰以薑制導血歸源之理血虚以人參石)
(脂為佐血熱以生地黃條芩為佐不絶生化之源血積配以大黃要之血藥不容舍當歸故古方四物湯)
(以為君芍藥為臣地黃為佐芎藭為使也)
附方(舊八新一十九)血虚發熱(當歸補血湯治肌熱燥熱困渴引飲目赤面紅晝夜不息)
(其脈洪大而虚重按全無力此血虛之候也得於饑困勞役證象白虎但目不長實為異耳若誤服白虎)
(湯即死宜此主之當歸身酒洗二錢綿黃茋密炙一兩作一服水二鍾煎一鍾空心温服日再服東垣)
(蘭室秘藏)失血眩運(凡傷胎去血産後去血崩中去血金瘡去血拔牙去血一切去血過多心)
(煩眩運悶絶不省人事當歸二兩芎藭一兩每用五錢水七分酒三分煎七分熱服日再婦人良方)衂
血不止(當歸焙研末每服一錢米飲調下聖濟錄)小便出血(當歸四兩剉酒三升煑取)
(一升頓服肘後)頭痛欲裂(當歸二兩酒一升煑取六合飲之日再服外臺秘要方)内虚
目暗(補氣養血用當歸生晒六兩附子火炮一兩為末煉蜜丸梧子大每服三十丸温酒下名六一)
(丸総聖濟錄)心下痛刺(當歸為末酒服方寸匕必效方)手臂疼痛(當歸三兩)
(切酒浸三日温飲之飲盡别以三兩再浸以瘥為度事林廣記)温瘧不止(當歸一兩水煎)
(飲日一服聖濟総錄)久痢不止(當歸二兩吳茱萸一兩同炒香去萸不用為末蜜丸梧子大每)
(服三十丸米飲下名勝金丸普濟方)大便不通(當歸白芷等分為末每服二錢米湯下)
(聖濟總錄)婦人百病(諸虚不足者當歸四兩地黃二兩為末蜜丸梧子大每食前米飲下十五)
(丸法大醫支存方)月經逆行(從口鼻出先以京墨磨汁服止之次用當歸尾紅花各三錢水)
(一鍾半煎八分温服其經即通簡便方)室女經閉(當歸尾沒藥各一錢為末紅花浸酒面北)
(飲之一日一服普濟方)婦人血氣(臍下氣脹月經不利血氣上攻欲嘔不得睡當歸四錢乾)
(漆燒存性二錢為末煉蜜丸梧子大每服十五丸温酒下永類方)墮胎下血(不止當歸焙一)
(兩葱白一握每服五錢酒一盞半煎八分温服聖濟總錄)妊娠胎動(神妙佛手散治婦人)
(妊娠傷動或子死腹中血下疼痛口噤欲死服此探之不損則痛止已損便立下此乃徐玉神驗方也當)
(歸二兩芎藭一兩為粗末每服三錢水一盞煎令沸沸欲乾投酒一盞再煎一沸温服或灌之如人行五)
(里再服不過三五服便效張文仲備急方)産難胎死(横生倒生用當歸三兩芎藭一兩為)
(末先以大黑豆炒焦入流水一盞童便一盞煎至一盞分為二服未效再服婦人良方)倒産子
死(不出當歸末酒服方寸匕子母秘錄)産後血脹(腹痛引脇當歸二錢乾薑炮五分為)
(末每服三錢水一盞煎八分入鹽酢少許熱服婦人良方)産後腹痛(如絞當歸末五錢白)
(蜜一合水一盞煎一盞分為二服未效再服婦人良方)産後自汗(壯熱氣短腰脚痛不可轉)
(當歸三錢黃茋白芍藥酒炒各二錢生薑五片水一盞半煎七分温服和劑局方)産後中風
(不省人事口吐涎沫手足瘛瘲當歸荆芥穗等分為末每服二錢水一盞酒少許童尿少許煎七分灌之)
(下咽即有生意神效聖惠方)小兒胎寒(好啼晝夜不止因此成癎當歸末一小豆大以乳汁)
(灌之日夜三四度肘後方)小兒臍濕(不早治成臍風或腫赤或出水用當歸末傅之一方)
(入麝香少許一方用胡粉等分試之最驗若愈後因尿入復作再傅即愈聖惠方)湯火傷瘡
(焮赤潰爛用此生肌拔熱止痛當歸黃蠟各一兩麻油四兩以油煎當歸焦黃去滓納蠟攪成膏出火毒)
(攤貼之方和劑局)白黃色枯(舌縮恍惚若語亂者死當歸白术二兩水煎入生苄汁蜜和服)
(六三十黃方)
芎藭(音穹窮品本經上)
釋名胡藭(别錄)川芎(綱目)香果(别錄)山鞠窮(綱目時珍曰芎本作&KR0034;名義未)
(詳或云人頭穹窿窮高天之象也此藥上行專治頭腦諸疾故有芎藭之名以胡戎者為佳故曰胡藭古)
(人因其根節狀如馬御謂之馬銜芎藭後世因其狀如雀腦謂之雀腦芎其出關中者呼為京芎亦曰西)
(芎出蜀中者為川芎出天台者為台芎出江南者為撫芎皆因地而名也左傳楚人謂蕭人曰有麥麴乎)
(有山鞠窮乎河魚腹疾奈何二物皆禦濕故以諭之丹溪朱氏治六鬱越鞠丸中用越桃鞠窮故以命名)
(金光明經謂之闍莫迦)
集解(别錄曰芎藭葉名蘼蕪生武功川谷斜谷西嶺三月四月采根暴乾普曰芎藭或生胡無桃山)
(隂或泰山葉細香青黑文赤如藁本冬夏叢生五月花赤七月實黑附端兩葉三月采根有節如馬銜弘)
(景曰武功斜谷西嶺俱近長安今出歷陽處處亦有人家多種之葉似蛇狀而香節大莖細狀如馬銜謂)
(之馬銜芎藭蜀中亦有而細恭曰今出秦州其歷陽出者不復用其人間種者形塊大重實多脂山中采)
(者瘦細味苦辛以九月十月采之為佳若三月四月虚惡非時也頌曰關陜川蜀江東山中多有之而以)
(川蜀者為勝四五月生葉似水芹胡荽蛇牀軰作叢而莖細其葉倍香江東蜀人采葉作飲七八月開碎)
(白花如蛇牀子花根堅瘦黃黑色關中出者形塊重實作雀腦狀者為雀腦芎最有力時珍曰蜀地少寒)
(人多栽蒔深秋莖葉亦不萎也清明後宿根生苗分其枝横埋之則節節生根八月根下始結芎藭乃可)
(掘取蒸暴貨之救荒本草云葉似芹而微細窄有了又文似白芷葉亦細又似胡荽葉而微壯一種似蛇)
(牀葉而亦粗嫩葉可□食宗奭曰凡用以川中大塊裏色白不油嚼之微辛甘者佳他種不入藥止可為)
(末煎湯沐浴而已)
根氣味辛温無毒(普曰神農黃帝岐伯雷公辛無毒扁鵲酸無毒李當之生温熟寒元)
(素曰性温味辛若氣厚味薄浮而升陽也少陽本經引經藥入手足厥隂氣分之才曰白芷為之使畏黃)
(連伏雌黃得細辛療金瘡止痛得牡蠣療頭風吐逆)主治中風入腦頭痛寒痺
筋攣緩急金瘡婦人血閉無子(本經)除腦中冷動面上
遊風去来目淚出多涕唾忽忽如醉諸寒冷氣心腹
堅痛中惡卒急腫痛脇風痛温中内寒(别錄)腰脚軟弱
半身不遂胞衣不下(甄權)一切風一切氣一切勞損一
切血補五勞壯筋骨調衆脈破癥結宿血養新血吐
血鼻血溺血腦癰發背瘰&KR0659;癭贅痔瘻瘡疥長肉排
膿消瘀血(大明)搜肝氣補肝血潤肝燥補風虚(好古)燥濕
止瀉痢行氣開鬱(時珍)蜜和大丸夜服治風痰殊效(蘇頌)
齒根出血含之多瘥(弘景)
發明(宗奭曰今人用此最多頭面風不可缺也然須以他藥佐之元素曰川芎上行頭目下行血海)
(故清神及四物湯皆用之能散肝經之風治少陽厥隂經頭痛及血虚頭痛之聖藥也其用有四為少陽)
(引經一也諸經頭痛二也助清陽之氣三也去濕氣在頭四也杲曰頭痛必用川芎如不愈加各引經藥)
(太陽羌活陽明白芷少陽柴胡太隂蒼术厥隂吳茱萸少隂細辛是也震亨曰鬱在中焦須撫芎開提其)
(氣以升之氣升則鬱自降故撫芎総解諸鬱直達三焦為通隂陽氣血之使時珍曰芎藭血中氣藥也肝)
(苦急以辛補之故血虚者宜之辛以散之故氣鬱者宜之左𫝊言麥麴鞠藭禦濕治河魚腹疾予治濕瀉)
(每加二味其應如響也血痢已通而痛不止者乃隂虧氣鬱藥中加芎為佐氣行血調其病立止此皆醫)
(學妙旨圓機之士始可語之宗奭曰沈栝筆談云一族子舊服芎藭醫鄭叔見之云芎藭不可久服多令)
(人暴死後族子果無疾而卒又朝士張子通之妻病腦風服芎藭甚久一日暴亡皆目見者此皆单服既)
(久則走散真氣若使他藥佐使又不久服中病便已則焉能至此哉虞摶曰骨蒸多汗及氣弱之人不可)
(久服其性辛散令真氣走洩而隂愈虚也時珍曰五味入胃各歸其本臟久服則增氣偏勝必有偏絶故)
(有暴夭之患若藥具五味備四氣君臣佐使配合得宜豈有此害哉如芎藭肝經藥也若單服既久則辛)
(喜歸肺肺氣偏勝金来賊木肝必受邪久則偏絶豈不夭亡故醫者貴在格物也)
附方(舊七新一十二)生犀丸(宋真宗賜高相國去痰清目進飲食生犀丸用川芎十兩緊小)
(者粟米泔浸二日換切片子日乾為末分作兩料每料入腦麝各一分生犀半兩重湯煑蜜和丸小彈子)
(大茶酒嚼下一丸痰加硃砂半兩膈痰加牛黃一分水飛鐵粉一分頭目昏加細辛一分口眼喎斜加炮)
(天南星一分御藥院方)氣虚頭痛(真川芎藭為末臘茶調服二錢甚捷曾有婦人産後頭痛)
(一服即愈集簡方)氣厥頭痛(婦人氣盛頭痛及産後頭痛川芎藭天台烏藥等分為末每服)
(二錢葱茶調下煎御藥院方加白术水服)風熱頭痛(川芎藭一錢茶葉二錢水一鍾煎五)
(分食前熱服簡便方)頭風化痰(川芎洗切晒乾為末煉蜜丸如小彈子大不拘時嚼一丸)
(茶清下方經驗後)偏頭風痛(京芎細剉浸酒日飲之斗門方)風熱上衝(頭目)
(運眩或胸中不利川芎槐子各一兩為末每服三錢用茶清調下胸中不利以水煎服張潔古保命集)
首風旋運(及偏正頭疼多汗惡風胸膈痰飲川芎藭一斤天麻四兩為末煉蜜丸如彈子大每)
(嚼一丸茶清下劉河間宣明方)失血眩運(方見當歸下)一切心痛(大芎一箇為末)
(燒酒服之一箇住一年兩箇住二年孫氏集效方)經閉驗胎(經水三箇月不行驗胎法川芎)
(生為末空心煎艾湯服一匙腹内微動者是有胎不動者非也靈苑方)損動胎氣(因跌撲舉)
(重損胎不安或子死腹中者芎藭為末酒服方寸匕須臾一二服即出千金方)崩中下血
(晝夜不止千金方用芎藭一兩清酒一大盞煎取五分徐徐進之聖惠加生地黃汁二合同煎)酒
癖脇脹(時復嘔吐腹有水聲川芎藭三稜炮各一兩為末每服二錢葱白湯下聖濟總錄)小
兒腦熱(好閉目或太陽痛或目赤腫川芎藭薄荷朴消各二錢為末以少許吹鼻中全幼心鑑)
齒敗口臭(水煑芎藭含之廣濟方)牙齒疼痛(大川芎藭一箇入舊糟内藏一月取)
(焙入細辛同研末揩牙本事方)諸瘡腫痛(撫芎煆研入輕粉麻油調塗普濟方)産
後乳懸(婦人産後兩乳忽長細小如腸垂過小肚痛不可忍危亡須臾名曰乳懸將芎藭當歸各)
(一斤以半斤剉散於瓦石器内用水濃煎不拘多少頻服仍以一斤半剉塊於病人桌下燒烟令將口鼻)
(吸烟用盡未愈再作一料仍以&KR1181;麻子一粒貼其頂心夏子益竒疾方)
蘼蕪(本經上品)
釋名薇蕪(别錄)蘄茞(爾雅)江蘺(别錄頌曰蘄茞古芹芷字也時珍曰蘼蕪一作蘪蕪)
(其莖葉蘼弱而繁蕪故以名之當歸名蘄白芷名蘺其葉似當歸其香似白芷故有蘄茞江蘺之名王逸)
(云蘺草生江中故曰江蘺是也餘見下)
集解(别錄曰芎藭葉名蘼蕪又曰蘼蕪一名江蘺芎藭苗也生雍州川澤及冤句四月五月采葉暴)
(乾弘景曰今出歷陽處處人家多種之葉似蛇牀而香騷人借以為譬方藥稀用恭曰此有二種一種似)
(芹葉一種似蛇牀香氣相似用亦不殊時珍曰别錄言蘼蕪一名江蘺芎藭苗也而司馬相如子虚賊稱)
(芎藭菖蒲江蘺蘼蕪上林賦云被以江蘺揉以蘼蕪似非一物何耶盖嫩苗未結根時則為蘼蕪既結根)
(後乃為芎藭大葉似芹者為江蘺細葉似蛇牀者為蘼蕪如此分别自明白矣淮南子云亂人者若芎藭)
(之與藁本蛇牀之與蘼蕪亦指細葉者言也廣志云蘼蕪香草可藏衣中管子云五沃之土生蘼蕪郭璞)
(贊云蘼蕪香草亂之蛇牀不損其真自裂以芳又海中苔髮亦名江離與此同名耳)
氣味辛温無毒主治欬逆定驚氣辟邪惡除蠱毒鬼
疰去三蟲久服通神(本經)主身中老風頭中久風風眩
(别錄)作飲止泄瀉(蘇頌)
花主治入面脂用(時珍)
蛇牀(本經上品)
釋名蛇粟(本經)蛇米(本經)虺牀(爾雅)馬牀(廣雅)墻蘼(别錄又名思益繩毒)
(棗棘時珍曰蛇虺喜卧于下食其子故有蛇虺蛇粟諸名其葉似蘼蕪故曰墻蘼爾雅云旴虺牀也)
集解(别錄曰蛇牀生臨淄川谷及田野五月采實隂乾弘景曰田野墟落甚多花葉正似蘼蕪保昇)
(曰葉似小葉芎藭花白子如黍粒黃白色生下濕地所在皆有以揚州㐮州者為良頌曰三月生苗高三)
(二尺葉青碎作叢似蒿枝每枝上有花頭百餘結同一窠似馬芹類四五月乃開白色又似繖狀子黃褐)
(色如黍米至輕虚時珍曰其花如碎米攅簇其子兩片合成似蒔蘿子而細亦有細稜凡花實似蛇牀者)
(當歸芎藭水芹藁本胡蘿蔔是也)
子修治(斆曰凡使須用濃藍汁并百部草根自然汁同浸一伏時漉出日乾却用生地黃汁相拌)
(蒸之從巳至亥取出日乾用大明曰凡服食即挼去皮殼取仁微炒殺毒即不辣也作湯洗浴則生用之)
氣味苦平無毒(别錄曰辛甘無毒權曰有小毒之才曰惡牡丹貝母巴豆伏硫黃)主
治男子隂痿濕癢婦人隂中腫痛除痺氣利關節癲
癎惡瘡久服輕身好顔色(本經)温中下氣令婦人子臟
熱男子隂強久服令人有子(别錄)治男子女人虚濕痺
毒風&KR0857;痛去男子腰痛浴男子隂去風冷大益陽事
(甄權)暖丈夫陽氣女人隂氣治腰胯酸疼四肢頑痺縮
小便去隂汗濕癬齒痛赤白帶下小兒驚癎撲損瘀
血煎湯浴大風身癢(大明)
發明(斆曰此藥令人陽氣盛數號曰鬼考也時珍曰蛇牀乃右腎命門少陽三焦氣分之藥神農列)
(之上品不獨補助男子而又有益婦人世人捨此而求補藥於遠域豈非賤目貴耳乎)
附方(舊三新十一)陽事不起(蛇牀子五味子兔絲子等分為末蜜丸梧子大每服三十)
(丸温酒下日三服千金方)赤白帶下(月水不来用蛇牀子枯白礬等分為末醋麫糊丸彈)
(子大胭脂為衣綿裹納入隂戸如熱極再換日一次儒門事親方)子宮寒冷(温中坐藥蛇牀)
(子散取蛇牀子仁為末入白粉少許和勻如棗大綿裹納之自然温也金匱王函方)婦人隂
癢(蛇牀子一兩白礬二錢煎湯頻洗集簡方)産後隂脫(絹盛蛇牀子蒸熱熨之又法蛇)
(牀子五兩烏梅十四箇煎水日洗五六次千金方)婦人隂痛(方同上)男子隂腫
(脹痛蛇牀子末雞子黃調傅之永類方)大腸脫肛(蛇牀子甘草各一兩為末每服一錢白湯)
(下日三服并以蛇牀末傅之經驗方)痔瘡腫痛(不可忍蛇牀子煎湯熏洗簡便方)小
兒癬瘡(蛇牀子杵末和猪脂塗之千金方)小兒甜瘡(頭目耳邊連引流水極痒久久)
(不愈者蛇牀子一兩輕粉三錢為細末油調搽之普濟方)耳内濕瘡(蛇牀子黃連各一錢)
(輕粉一字為末吹之全幼心鑑)風蟲牙痛(千金用蛇牀子燭燼同研塗之集簡方用蛇)
(牀子煎湯乘熱潄數次立止)冬月喉痺(腫痛不可下藥者蛇牀子燒烟於瓶中口含瓶嘴吸)
(烟其痰自出聖惠方)
藁本(本經中品)
釋名藁茇(綱目)鬼卿(本經)鬼新(本經)微莖(别錄恭曰根上苗下似禾藁故名藁)
(本本根也時珍曰古人香料用之呼為藁本香山海經名藁茇)
集解(别錄曰藁本生崇山山谷正月二月采根暴乾三十日成弘景曰俗中皆用芎藭根鬚其形氣)
(乃相類而桐君藥錄說芎藭苗似藁本論說花實皆不同所生處又異今東山别有藁本形氣甚相似惟)
(長大耳恭曰藁本莖葉根味與芎藭小别今出宿州者佳頌曰今西川河東州郡及兖州杭州皆有之葉)
(似白芷香又似芎藭但芎藭似水芹而大藁本葉細爾五月有白花七八月結子根紫色時珍曰江南深)
(山中皆有之根似芎藭而輕虚味麻不堪作飲也)
根氣味辛温無毒(别錄曰微寒權曰微温元素曰氣温味苦大辛無毒氣厚味薄升也)
(陽也足太陽本經藥之才曰惡䕡茹畏青葙子)主治婦人疝瘕隂中寒腫痛
腹中急除風頭痛長肌膚悅顔色(本經)辟霧露潤澤療
風邪軃曳金瘡可作沐藥面脂(别錄)治一百六十種惡
風鬼疰流入腰痛冷能化小便通血去頭風䵟皰(甄權)
治皮膚疵皯酒齄粉刺癎疾(大明)治太陽頭痛巔頂痛
大寒犯腦痛連齒頰(元素)頭面身體皮膚風濕(李杲)督脈
為病脊強而厥(好古)治癰疽排膿内塞(時珍)
發明(元素曰藁本乃太陽經風藥其氣雄壯寒氣鬱於本經頭痛必用之藥顛頂痛非此不能除與)
(木香同用治霧露之清邪中於上焦與白芷同作面脂既治風又治濕亦各從其類也時珍曰邵氏聞見)
(錄云夏英公病泄太醫以虚治不效霍翁曰風客于胃也飲以藁本湯而止盖藁本能去風濕故耳)
附方(新三)大實心痛(已用利藥用此徹其毒藁本半兩蒼术一兩作二服水二鍾煎一鍾)
(温服要活法機)乾洗頭屑(藁本白芷等分為末夜擦旦梳垢自去也便民圖纂)小
兒疥癬(藁本煎湯浴之并以浣衣保幼大全)
實主治風邪流入四肢(别錄)
附錄徐黃(别錄有名未用曰味辛平無毒主心腹積瘕莖主惡瘡生澤中大莖細葉香如藁本)
蜘蛛香(綱目)
集解(時珍曰蜘蛛香出蜀西茂州松潘山中草根也黑色有粗鬚狀如蜘蛛及藁本芎藭氣味芳香)
(彼人亦重之或云貓喜食之)
根氣味辛温無毒主治辟瘟疫中惡邪精鬼氣尸疰
(時珍)
白芷(本經上品)
釋名白茞(音止又昌海切)芳香(本經)澤芬(别錄)苻蘺(别錄)䖀(許驕切)莞
(音官)葉名蒿麻(音力)葯(音約時珍曰徐鍇云初生根幹為芷則白芷之義取乎此也王安石)
(字說云茞香可以養鼻又可養體故茞字從&KR0008;&KR0008;音怡養也許慎說文云晉謂之囂齊謂之茞楚謂之蘺)
(又謂之葯生於下澤芬芳與蘭同德故騷人以蘭茞為詠而本草有芳香澤芬之名古人謂之香白芷云)
集解(别錄曰白芷生河東川谷下澤二月八月采根暴乾弘景曰今處處有之東間甚多葉可合香)
(頌曰所在有之吳地尤多根長尺餘粗細不等白色枝幹去地五寸以上春生葉相對婆娑紫色闊三指)
(許花白微黃入伏後結子立秋後苗枯二月八月采暴以黃澤者為佳斆曰凡采勿用四條一處生者名)
(喪公藤又勿用馬蘭根)
根修治(斆曰采得刮去土皮細剉以黃精片等分同蒸一伏時㬠乾去黃精用時珍曰今人采根)
(洗刮寸截以石灰拌勻晒收為其易蛀并欲色白也入藥微焙)
氣味辛温無毒(元素曰氣温味苦大辛氣味俱輕陽也手陽明引經本藥同升麻則通行)
(手足陽明經亦入手太隂經之才曰當歸為之使惡旋復花制雄黃硫黃)主治女人漏下
赤白血閉隂腫寒熱頭風侵目淚出長肌膚潤澤顔
色可作面脂(本經)療風邪久渴吐嘔兩脇滿頭眩目癢
可作膏藥(别錄)治目赤弩肉去面皯疵瘢補胎漏滑落
破宿血補新血乳癰發背瘰&KR0659;腸風痔瘻瘡痍疥癬
止痛排膿(大明)能蝕膿止心腹血刺痛女人瀝血腰痛
血崩(甄權)解利手陽明頭痛中風寒熱及肺經風熱頭
面皮膚風痺燥癢(元素)治鼻淵鼻衂齒痛眉稜骨痛大
腸風袐小便去血婦人血風眩運飜胃吐食解砒毒
蛇傷刀箭金瘡(時珍)
發明(杲曰白芷療風通用其氣芳香能通九竅表汗不可缺也劉完素曰治正陽明頭痛熱厥頭痛)
(加而用之好古曰同辛夷細辛用治鼻病入内托散用長肌肉則入陽明可知矣時珍曰白芷色白味辛)
(行手陽明庚金性温氣厚行足陽明戊土芳香上達入手太隂肺經肺者庚之弟戊之子也故所主之病)
(不離三經如頭目眉齒諸病三經之風熱也如漏帶癰疽諸病三經之濕熱也風熱者辛以散之濕熱者)
(温以除之為陽明主藥故又能治血病胎病而排膿生肌止痛按王璆百一選方云王定國病風頭痛至)
(都梁求明醫楊介治之連進三丸即時病失懇求其方則用香白芷一味洗晒為末煉蜜丸彈子大每嚼)
(一丸以茶清或荆芥湯化下遂命名都梁丸其藥治頭風眩運女人胎前産後傷風頭痛血風頭痛皆效)
(戴原禮要訣亦云頭痛挾熱項生磊塊者服之甚宜又&KR0751;仙神隱書言種白芷能辟蛇則夷堅志所載治)
(蝮蛇傷之方亦制以所畏也而本草不曾言及宗奭曰藥性論言白芷能蝕膿今人用治帶下腸有敗膿)
(淋露不已腥穢殊甚遂致臍腹冷痛皆由敗膿血所致須此排膿白芷一兩單葉紅蜀葵根二兩白芍藥)
(白枯礬各半兩為末以蠟化丸梧子大每空心及飲前米飲下十丸或十五丸俟膿盡乃以他藥補之)
附方(舊一新三十三)一切傷寒(神白散又名聖僧散治時行一切傷寒不問隂陽輕重老)
(少男女孕婦皆可服之用白芷一兩生甘草半兩薑三片葱白三寸棗一枚豉五十粒水二碗煎服取汗)
(不汗再服病至十餘日未得汗者皆可服之此藥可卜人之好惡也如煎得黑色或誤打翻即難愈如煎)
(得黃色無不愈者煎時要至誠忌婦人雞犬見衛生家寳方)一切風邪(方同上)風寒
流涕(香白芷一兩荆芥穗一錢為末蠟茶點服二錢百一選方)小兒流涕(是風寒也)
(白芷末葱白擣丸小豆大每茶下二十丸仍以白芷末薑汁調塗太陽穴乃食熱葱粥取汗聖惠方)
小兒身熱(白芷煑湯浴之取汗避風子母秘錄)頭面諸風(香白芷切以蘿蔔汁)
(浸透日乾為末每服二錢白湯下或以㗜鼻直指方)偏正頭風(百藥不治一服便可天下)
(第一方也香白芷炒二兩五錢川芎炒甘草炒川烏頭半生半熟各一兩為末每服一錢細茶薄荷湯調)
(下試談埜翁效方)頭風眩運(都梁丸見發明下)眉稜骨痛(屬風熱與痰白芷片)
(芩酒炒等分為末每服二錢茶清調下丹溪纂要)風熱牙痛(香白芷一錢硃砂五分為末蜜)
(丸芡子大頻用擦牙此乃濠州一村婦以醫人者廬州郭醫云絶勝他藥也或以白芷吳茱萸等分浸水)
(潄涎要醫林集)一切眼疾(白芷雄黃為末煉蜜丸龍眼大硃砂為衣每服二丸食後茶下)
(日二服名還睛丸普濟方)口齒氣臭(百一選方用香白芷七錢為末食後井水服一錢)
(濟生方用白芷川芎等分為末蜜丸芡子大日噙之)盜汗不止(太平白芷二兩辰砂半兩為末)
(每服二錢温酒下屢驗朱氏集驗方)血風反胃(香白芷一兩切片瓦炒黃為末用猪血七)
(片沸湯沧七次蘸末食之日一次婦人良方)脚氣腫痛(白芷芥子等分為末薑汁和塗之效)
(醫方摘要)婦人白帶(白芷四兩以石灰半斤淹三宿去灰切片炒研末酒服二錢日三服醫)
(學集成)婦人難産(白芷五錢水煎服之唐瑶經驗)胎前産後(烏金散治胎前産後)
(虚損月經不調崩漏及横生逆産用白芷百草霜等分為末以沸湯入童子小便同醋調服二錢丹溪加)
(滑石以芎歸湯調之普濟方)大便風祕(香白芷炒為末每服二錢米飲入蜜少許連進二服)
(十便良方)小便氣淋(結澀不通白芷醋浸焙乾二兩為末煎木通甘草酒調下一錢連進二服)
(濟普方)鼻衂不止(就以所出血調白芷末塗山根立止簡便方)小便出血(白芷)
(當歸等分為末米飲每服二錢經驗方)腸風下血(香白芷為末每服二錢米飲下神效余)
(居士選竒方)痔漏出血(方同上并煎湯熏洗直指方)痔瘡腫痛(先以皂角煙熏)
(之後以鵝膽汁調白芷末塗之即消醫方摘要)腫毒熱痛(醋調白芷末傅之衛生易簡)
(方)乳癰初起(白芷貝母各二錢為末温酒服之秘傳外科方)疔瘡初起(白芷)
(一錢生薑一兩擂酒一盞温服取汗即散此陳指揮方也袖珍方)癰疽赤腫(白芷大黃等分)
(為末米飲服二錢經驗方)小兒丹瘤(遊走入腹必死初發急以截風散截之白芷寒水石)
(為末生葱汁調塗全幼心鑑)刀箭傷瘡(香白芷嚼爛塗之集簡方)解砒石毒
(白芷末井水服二錢事林廣記)諸骨哽咽(白芷半夏等分為末水服一錢即嘔出普濟)
(方)毒蛇傷螫(臨川有人被蝮傷即昏死一臂如股少頃遍身皮脹黃黑色一道人以新汲水)
(調香白芷末一斤灌之覺臍中搰搰然黃水自口出腥穢逆人良久消縮如故云以麥門冬湯調尤妙仍)
(以末搽之又經山寺僧為蛇傷一脚潰爛百藥不愈一遊僧以新水數洗淨腐敗見白筋挹乾以白芷末)
(入膽礬麝香少許摻之惡水涌出日日如此一月平復洪邁夷堅志)
葉主治作浴湯去尸蟲(别錄)浴丹毒癮疹風瘙(時珍)
附方(新一)小兒身熱(白芷苗苦參等分煎漿水入鹽少許洗之衛生総微論)
芍藥(芍音杓又音勺本經中品)
釋名將離(綱目)梨食(别錄)白术(别錄)餘容(别錄)鋋(别錄)白者名金
芍藥(圖經)赤者名木芍藥(時珍曰芍藥猶綽約也婥約美好貌此草花容婥約故以)
(為名羅願爾雅翼言制食之毒莫良于勺故得藥名亦通鄭風詩云伊其相謔贈之以芍藥韓詩外傳云)
(勺藥離草也董子云勺藥一名將離故將别贈之俗呼其花之千葉者為小牡丹赤者為木芍藥與牡丹)
(同名也)
集解(别錄曰芍藥生中岳川谷及邱陵二月八月采根暴乾弘景曰今出白山蔣山茅山最好白而)
(長尺許餘處亦有而多赤赤者小利志曰此有赤白兩種其花亦有赤白二色頌曰今處處有之淮南者)
(勝春生紅芽作叢莖上三枝五葉似牡丹而狹長高一二尺夏初開花有紅白紫數種結子似牡丹子而)
(小秋時采根崔豹古今注云芍藥有二種有草芍藥木芍藥木者花大而色深俗呼為牡丹非矣安期生)
(服鍊法芍藥有金芍藥色白多脂木芍藥色紫瘦多脉承曰本經芍藥生邱陵今世多用人家種植者乃)
(欲其花葉肥大必加糞壤每歲八九月取根分削因利以為藥今淮南真陽尤多根雖肥大而香味不佳)
(入藥少效時珍曰昔人言洛陽牡丹楊州芍藥甲天下今藥中所用亦多取楊州者十月生芽至春乃長)
(三月開花其品凡三十餘種有千葉单葉樓子之異入藥宜單葉之根氣味全厚根之赤白隨花之色也)
根修治(斆曰凡采得竹刀刮去皮并頭上剉細以蜜水拌蒸從巳至末晒乾用時珍曰今人多生)
(用惟避中寒者以酒炒入女人血藥以醋炒耳)
氣味苦平無毒(别錄曰酸微寒有小毒普曰神農苦桐君甘無毒岐伯鹹雷公酸李當之)
(小寒元素曰性寒味酸氣厚味薄升而微降陽中隂也杲曰白芍藥酸平有小毒可升可降隂也好古曰)
(味酸而苦氣薄味厚隂也降也為手足太隂行經藥入肝脾血分之才曰須丸為之使惡石斛芒消畏消)
(石鼈甲小薊反藜蘆禹鍚曰别本須丸作雷丸時珍同白术補脾同芎藭瀉肝同人參補氣同當歸補血)
(以酒炒補隂同甘草止腹痛同黃連止瀉痢同防風發痘疹同薑棗温經散濕)
主治邪氣腹痛除血痺破堅積寒熱疝瘕止痛利小
便益氣(本經)通順血脈緩中散惡血逐賊血去木氣利
膀胱大小腸消癰腫時行寒熱中惡腹痛腰痛(别錄)治
臟腑擁氣強五臟補腎氣治時疾骨熱婦人血閉不
通能蝕膿(甄權)女人一切病胎前産後諸疾治風補勞
退熱除煩益氣驚狂頭痛目赤明目腸風瀉血痔瘻
發背瘡疥(大明)瀉肝安脾肺收胃氣止瀉利固腠理和
血脈收隂氣歛逆氣(元素)理中氣治脾虚中滿心下痞
脇下痛善噫肺急脹逆喘欬太陽鼽衂目濇肝血不
足陽維病苦寒熱帶脈病苦腹痛滿腰溶溶如坐水
中(好古)止下痢腹痛後重(時珍)
發明(恭曰赤者利小便下氣白者止痛散血大明曰赤者補氣白者補血弘景曰赤者小利俗方以)
(止痛不減當歸白者道家亦服食之及煑石用成無已曰白補而赤瀉白收而赤散酸以收之甘以緩之)
(故酸甘相合用補隂血通氣而除肺燥又云芍藥之酸歛津液而益營血收隂氣而泄邪熱元素曰白補)
(赤散瀉肝補脾胃酒浸行經上中部腹痛與薑同用温經散濕通塞利腹中痛胃氣不通白芍入脾經補)
(中焦乃下利必用之藥盖瀉利皆太隂病故不可缺此得炙甘草為佐治腹中痛夏月少加黃芩惡寒加)
(桂此仲景神方也其用凡六安脾經一也治腹痛二也收胃氣三也止瀉痢四也和血脉五也固腠理六)
(也宗奭曰芍藥須用單葉紅花者為佳然氣虚寒人禁之古人云減芍藥以避中寒誠不可忽震亨曰芍)
(藥瀉脾火性味酸寒冬月必以酒炒凡腹痛多是血脈凝濇亦必酒炒用然止能治血虚腹痛餘並不治)
(為其酸寒收歛無温散之功也下痢腹痛必炒用後重者不炒産後不可用者以其酸寒伐生發之氣也)
(必不得已亦酒炒用之時珍曰白芍藥益脾能於土中瀉木赤芍藥散邪能行血中之滯日華子言赤補)
(氣白治血欠審矣産後肝血已虚不可更瀉故禁之酸寒之藥多矣何獨避芍藥耶以此頌曰張仲景治)
(傷寒多用芍藥以其主寒熱利小便故也杲曰或言古人以酸濇為收本經何以言利小便曰芍藥能益)
(隂滋濕而停津液故小便自行非因通利也曰又言緩中何也曰損其肝者緩其中即調血也故四物湯)
(用芍藥大抵酸濇者為收斂停濕之劑故主手足太隂經收斂之體又能治血海而入于九地之下後至)
(厥隂經白者色在西方故補赤者色在南方故瀉)
附方(舊六新一十)服食法(頌曰安期生服鍊芍藥法云芍藥有二種救病用金芍藥色白)
(多脂肉其木芍藥色紫瘦多脈若取審看勿令差錯凡采得淨洗去皮以東流水煑百沸隂乾停三日又)
(於木甑内蒸之上覆以淨黃土一日夜熟出隂乾擣末以麥飲或酒服三錢七日三服滿三百可以登嶺)
(絶穀不饑圖經本草)腹中虚痛(白芍藥三錢炙甘草一錢夏月加黃芩五分惡寒加肉桂一錢)
(冬月大寒再加桂一錢水二盞煎一半温服潔古用藥法象)風毒骨痛(在髓中芍藥二分虎)
(骨一兩炙為末夹絹袋盛酒三升漬五日每服三合日三服經驗方)脚氣腫痛(白芍藥六)
(兩甘草一兩為末白湯點服事林廣記)消渴引飲(白芍藥甘草等分為末每用一錢水煎服)
(日三服鄂渚辛祐之患此九年服藥止而復作蘇朴授此方服之七日頓愈古人處方殆不可曉不可以)
(平易而忽之也陳日華經驗方)小便五淋(赤芍藥一兩梹榔一箇麫褁煨為末每服一錢水一)
(盞煎七分空心服博濟方)衂血不止(赤芍藥為末水服一錢七事林廣記)衂血
咯血(白芍藥一兩犀角末二錢半為末新水服一錢七血止為限古今錄驗)崩中下血
(小腹痛甚者芍藥一兩炒黃色柏葉六兩微炒每服二兩水一升煎六合入酒五合再煎七合空心分為)
(兩服亦可為末酒服二錢聖惠方)經水不止(白芍藥香附子熟艾葉各一錢半水煎服之)
(熊氏補遺)血崩帶下(赤芍藥香附子等分為末每服二錢鹽一捻水一盞煎七分温服日二服)
(十服見效名如神散良方)赤白帶下(年深月久不瘥者取白芍藥三兩并乾薑半兩剉熬)
(令黃搗末空心水飲服二錢七日再服廣濟方只用芍藥炒黑研末酒服之貞元廣利方)金瘡
血出(白芍藥一兩熬黃為末酒或米飲服二錢漸加之仍以末傅瘡上即止良驗廣利方)痘
瘡脹痛(白芍藥為末酒服半錢七痘疹方)木舌腫滿(塞口殺人紅芍藥甘草煎水熱)
(潄総聖濟錄)魚骨哽咽(白芍藥嚼細嚥汁事林廣記)
牡丹(本經中品)
釋名鼠姑(本經)鹿韭(本經)百兩金(唐本)木芍藥(綱目)花王(時珍曰牡)
(丹以色丹者為上雖結子而根上生苗故謂之牡丹唐人謂之木芍藥以其花似芍藥而宿幹似木也羣)
(花品中以牡丹第一芍藥第二故世謂牡丹為花王芍藥為花相歐陽修花譜所載凡三十餘種其名或)
(以地或以人或以色或以異詳見本書)
集解(别錄曰牡丹生巴郡山谷及漢中二月八月采根隂乾弘景曰今東間亦有色赤者為好恭曰)
(生漢中劍南苗似羊桃夏生白花秋實圓綠冬實赤色凌冬不凋根似芍藥肉白皮丹土人謂之百兩金)
(長安謂之吳牡丹者是真也今俗用者異於此别有臊氣也頌曰今出合州者佳和州宣州者並良白者)
(補赤者利大明曰此便是牡丹花根也巴蜀喻合州者上海鹽者次之頌曰今丹延青越滁和州山中皆)
(有但花有黃紫紅白數色此當是山牡丹其莖梗枯燥黑白色二月於梗上生苗葉三月開花其花葉與)
(人家所種者相似但花瓣止五六葉爾五月結子黑色如鷄頭子大根黃白色可長五七寸大如筆管近)
(世人多貴重欲其花之詭異皆秋冬移接培以壤土至春盛開其狀百變故其根性殊失本真藥中不可)
(用此絶無力也宗奭曰牡丹花亦有緋者深碧色者惟山中單葉花紅者根皮入藥為佳市人或以枝梗)
(皮充之尤謬時珍曰牡丹惟取紅白单瓣者入藥其千葉異品皆人巧所致氣味不純不可用花譜載丹)
(州延州以西及褒斜道中最多與荆棘無異土人取以為薪其根入藥尤妙凡栽花者根下着白歛末辟)
(蟲穴中點硫黃殺蠧以烏賊骨鍼其樹必枯此物性亦不可不知也)
根皮修治(斆曰凡采得根日乾以銅刀劈破去骨剉如大豆許用酒細拌蒸從巳至未日乾用)
氣味辛寒無毒(别錄曰苦微寒普曰神農岐伯辛雷公桐君苦無毒桐君苦有毒好古曰)
(氣寒味苦辛隂中微陽入手厥隂足少隂經之才畏貝母大黃兔絲子大明曰忌蒜胡荽伏砒)主治
寒熱中風瘛瘲驚癎邪氣除癥堅瘀血留舍腸胃安
五臟療癰瘡(本經)除時氣頭痛客熱五勞勞氣頭腰痛
風噤癩疾(别錄)久服輕身益壽(吳普)治冷氣散諸痛女子
經脈不通血瀝腰痛(甄權)通關腠血脉排膿消撲損瘀
血續筋骨除風痺治胎下胞産後一切冷熱血氣(大明)
治神志不足無汗之骨蒸衂血吐血(元素)和血生血涼
血治血中伏火除煩熱(時珍)
發明(元素曰牡丹乃天地之精為羣花之首葉為陽發生也花為隂成實也丹者赤色火也故能瀉)
(隂胞中之火四物湯加之治婦人骨蒸又曰牡丹皮入手厥隂足少隂故治無汗之骨蒸地骨皮入足少)
(隂手少陽故治有汗之骨蒸神不足者手少隂志不足者足少隂故仲景腎氣丸用之治神志不足也又)
(能治腸胃積血及吐血衂血必用之藥故犀角地黃湯用之杲曰心虚腸胃積熱心火熾甚心氣不足者)
(以牡丹皮為君時珍曰牡丹皮治手足少隂厥隂四經血分伏火盖伏火即隂火也隂火即相火也古方)
(惟以此治相火故仲景腎氣丸用之後人乃專以黃蘖治相火不知牡丹之功更勝也此乃千載秘奥人)
(所不知今為拈出赤花者利白花者補人亦罕悟宜分别之)
附方(舊三新三)&KR1155;疝偏墜(氣脹不能動者牡丹皮防風等分為末酒服二錢甚效千金)
(方)婦人惡血(攻聚上面多怒牡丹皮半兩乾漆燒烟盡半兩水二鍾煎一鍾服諸證辨疑)
傷損瘀血(牡丹皮二兩䖟蟲二十一枚熬過同搗末每旦温酒服方寸匕血當化為水下貞)
(元廣利方)金瘡内漏(牡丹皮為末水服三指撮立尿出血也千金方)下部生瘡
(已決洞者牡丹末湯服方寸七日三服肘後方)解中蠱毒(牡丹根擣末服一錢七日三服)
(外臺秘要)
附錄鼠姑(别錄曰味苦平無毒主欬逆上氣寒熱鼠廔惡瘡邪氣一名&KR0008;生丹水弘景曰今人)
(不識而牡丹一名鼠姑鼠婦亦名鼠姑末知孰是)
木香(本經上品)
釋名蜜香(别錄)青木香(弘景)五木香(圖經)南木香(綱目時珍曰木香草)
(類也本名蜜香因其香氣如蜜也緣沉香中有蜜香遂訛此為木香爾昔人謂之青木香後人因呼馬兜)
(鈴根為青木香乃呼此為南木香廣木香以别之今人又呼一種薔微為木香愈亂真矣三洞珠囊云五)
(香者即青木香也一株五根一莖五枝一枝五葉葉間五節故名五香燒之能上徹九天也古方治癰疽)
(有五香連翹湯内用青木香古樂府云氊毺&KR0146;&KR1674;五木香皆指此也頌曰修養書云正月一日取五木香)
(湯以浴令人至老鬚髮黑徐鍇注云道家謂青木香亦云五木多以為浴是矣金光明經謂之矩琵佗香)
集解(别錄曰木香生永昌山谷弘景曰此即青木香也永昌不復貢今皆從外國舶上来乃云出大)
(秦國今皆以合香不入藥用恭曰此有二種當以崑崙来者為佳西湖来者不善葉似羊蹄而長大花如)
(菊花結實黃黑所在亦有之功用極多陶云不入藥用非也權曰南州異物志云青木香出天竺是草根)
(狀如甘草也頌曰今惟廣州舶上来他無所出根窠大類茄子葉似羊蹄而長大亦有如山藥而根大開)
(紫花者不拘時月采根芽為藥以其形如枯骨味苦粘牙者為良江淮間亦有此種名土青木香不堪藥)
(用蜀本草言孟㫤苑中亦嘗種之云苗高三四尺葉長八九寸皺軟而有毛開黃花恐亦是土木香種也)
(斆曰其香是蘆蔓根條左盤旋采得二十九日方硬如朽骨其有蘆頭丁盖子色青者是木香神也宗奭)
(曰常自岷州出塞得青木香持歸西洛葉如牛蒡但狹長莖高二三尺花黃一如金錢其根即香也生嚼)
(即辛香尤行氣承曰本香今皆從外國来陶說為是蘇頌圖經所載廣州者乃是木類又載滁鬼海州者)
(乃是馬兜鈴根治療冷熱殊不相似皆誤圖耳時珍曰木香南番諸國皆有一統志云葉類絲瓜冬月取)
(根晒乾)
根修治(時珍曰凡入理氣藥只生用不見火若實大腸宜麫煨熟用)
氣味辛温無毒(元素曰氣熱味辛苦氣味俱厚沈而降隂也杲曰苦甘辛微温降也隂也)
(好古曰辛苦熱味厚於氣隂中陽也)主治邪氣辟毒疫温鬼強志主淋
露久服不夢寤魘寐(本經)消毒殺鬼精物温瘧蠱毒氣
劣氣不足肌中偏寒引藥之精(别錄)治心腹一切氣膀
胱冷痛嘔逆反胃霍亂泄瀉痢疾健脾消食安胎(大明)
九種心痛積年冷氣痃癖癥塊脹痛壅氣上衝煩悶
羸劣女人血氣刺心痛不可忍末酒服之(甄權)散滯氣
調諸氣和胃氣泄肺氣(元素)行肝經氣煨熟實大腸(震亨)
治衝脉為病逆氣裏急主脬滲小便袐(好古)
發明(弘景曰青木香大秦國人以療毒腫消惡氣有驗今惟制蛀蟲丸用之常以煑汁沐浴大佳宗)
(奭曰木香專泄决胸腹間滯塞冷氣他則次之得橘皮肉豆蔲生薑相佐使絶佳效尤速元素曰木香除)
(肺中滯氣若治中下二焦氣結滯及不轉運須用㯽榔為使震亨曰調氣用木香其味辛氣能上升如氣)
(鬱不達者宜之若隂火衝上者則反助火邪當用黃蘖知母而少以木香佐之好古曰本草云生氣劣氣)
(不足補也通壅氣導一切氣破也安胎健脾胃補也除痃癖癥塊破也其不同如此潔古張氏但言調氣)
(不言補也機曰與補藥為佐則補與泄藥為君則泄也時珍曰木香乃三焦氣分之藥能升降諸氣諸氣)
(膹鬱皆屬於肺故上焦氣滯用之者乃金鬱則泄之也中氣不運皆屬於脾故中焦氣滯宜之者脾胃喜)
(芳香也大腸氣滯則後重膀胱氣不化則癃淋肝氣鬱則為痛故下焦氣滯者宜之乃塞者通之也權曰)
(隋書言樊子盖為武威太守車駕入吐谷渾子盖以彼多瘴氣獻青木香以禦霧露之邪頌曰續𫝊信方)
(著張仲景青木香丸主陽衰諸不足用崑崙青木香六路訶子皮各二十兩擣篩糖和丸梧子大每空腹)
(酒下三十丸日再其效尤速鄭駙馬去沙糖用白蜜加羚羊角十二兩用藥不類古方而云仲景不知何)
(從而得也)
附方(舊二新一十九)中氣不省(閉目不語如中風狀南木香為末冬瓜子煎湯灌下三錢)
(痰盛者加竹瀝薑汁濟生方)氣脹懶食(即青木香丸見發明下熱者牛乳下冷者酒下聖)
(惠方)心氣刺痛(青木香一兩皂角炙一兩為末糊丸梧桐子大每湯服五十丸甚效攝生方)
一切走注(氣痛不和廣木香温水磨濃汁入熱酒調服簡便方)内釣腹痛(木香)
(乳香沒藥各五分水煎服之阮氏小兒方)小腸疝氣(青木香四兩酒三斤煑過每日飲三)
(次集孫天仁效方)氣滯腰痛(青木香乳香各二錢酒浸飯上蒸均以酒調服聖惠方)耳
卒聾閉(崑崙真青木香一兩切以苦酒浸一夜入胡麻油一合微火煎三上三下以綿濾去滓日)
(滴三四次以愈為度外臺秘要)耳内作痛(木香末以葱黃染鵝脂蘸末深納入耳中聖)
(濟錄)霍亂轉筋(腹痛木香末一錢木瓜汁一盞入熱酒調服聖濟総錄)一切下痢
(不拘丈夫婦人小兒木香一塊方圓一寸黃連半兩二味用水半升同煎乾去黃連薄切木香焙乾為末)
(分作三服第一服橘皮湯下二服陳米飲下三服甘草湯下此乃李景純所傳有一婦人久痢將死夢中)
(觀音授此方服之而愈也孫兆秘寳方)香連丸方(方見黃連下)腸風下血(木香)
(黃連等分為末入肥猪大腸内兩頭紥定煑極爛去藥食腸或連藥搗為丸服劉松石保壽堂方)小
便渾濁(如精狀木香沒藥當歸等分為末以刺棘心自然汁和丸梧子大每食前鹽湯下三十丸)
(濟普方)小兒隂腫(小兒陽明經風熱濕氣相搏隂莖無故腫或痛縮宜寬此一經自愈廣木)
(香枳殼麩炒二錢半炙甘草二錢水煎服曾氏小兒方)小兒天行(壯熱頭痛本香六分白檀)
(香三分為末清水和服仍温水調塗𩕄頂上取瘥聖惠方)天行發斑(赤黑色青木香一兩)
(水二升煑一升服外臺秘方)一切癰疽(瘡癤疳瘻惡瘡下疰臁瘡潰後外傷風寒惡汁臭敗)
(不歛並主之木香黃連㯽榔等分為末油調頻塗之取效和劑局方)惡蛇虺傷(青木香不)
(拘多少煎水服效不可述袖珍方)腋臭隂濕(凡腋下隂下濕臭或作瘡青木香以好醋浸夹)
(於腋下隂下為末傅之外臺秘要)牙齒疼痛(青木香末入麝香少許揩牙鹽湯潄之聖濟)
(錄)
甘松香(宋開寳)
釋名苦彌哆(音扯時珍曰産於川西松州其味甘故名金光明經謂之苦彌哆)
集解(志曰廣志云甘松出姑臧涼州諸山細葉引蔓叢生可合諸香及裛衣頌曰今黔蜀州郡及遼)
(州亦有之叢生山野葉細如茅草根極繁密八月采之作湯浴令人身香)
根氣味甘温無毒(好古曰平)主治惡氣卒心腹痛滿下氣
(開寶)黑皮䵟&KR0845;風疳齒䘌野鷄痔得白芷附子良(藏器)理
元氣去氣鬱(好古)脚氣膝浮煎湯淋洗(時珍)
發明(時珍曰甘松芳香能開脾鬱少加入脾胃藥中甚醒脾氣杜寳拾遺錄云壽禪師妙醫術作五)
(香飲更加别藥止渴兼補益最妙一沈香飲二丁香飲三檀香飲四澤蘭飲五甘松飲也)
附方(新四)勞瘵熏法(甘松六兩玄參一斤為末每日焚之竒效方)風疳蟲牙
(蝕肉至盡甘松膩粉各二錢半蘆薈半兩猪腎一對切炙為末夜潄口後貼之有涎吐出聖濟總錄)
腎虚齒痛(甘松硫黃等分為末泡湯潄之神效經效濟世方)面䵟風瘡(香附子甘)
(松各四兩黑牽牛半斤為末日用洗面婦人良方)
山柰(綱目)
釋名山辣(綱目)三柰(時珍曰山柰俗訛為三柰又訛為三賴皆土音也或云本名山辣南)
(人舌音呼山為三呼辣如賴故致謬誤其說甚通)
集解(時珍曰山柰生廣中人家栽之根葉皆如生薑作樟木香氣土人食其根如食薑切斷暴乾則)
(皮赤黃色肉白色古之所謂廉薑恐其類也段成式酉陽雜俎云柰祗出拂林國長三四尺根大如鴨卵)
(葉似蒜中心抽條甚長莖端有花六出紅白色花心黃赤不結子其草冬生夏死取花壓油塗身去風氣)
(按此說頗似山柰故附之)
根氣味辛温無毒主治暖中辟瘴癘惡氣治心腹冷
氣痛寒濕霍亂風蟲牙痛入合諸香用(時珍)
附方(新六)一切牙痛(三柰子一錢麫包煨熟入麝香二字為末隨左右㗜一字入鼻内口)
(含温水潄去神效名海上一字散普濟方)風蟲牙痛(仁存方用山柰為末鋪紙上捲作筒)
(燒燈吹滅乘熱和藥吹入鼻内痛即止椒攝生方用肥皂一箇去穰入山柰甘松各三分花食鹽不拘)
(多少填滿麫包煨紅取研日用擦牙潄去)面上雀斑(三柰子鷹糞蜜佗僧蓖麻子等分研勻以)
(乳汁調之夜塗旦洗去)醒頭去屑(三柰甘松香零陵香一錢樟腦二分滑石半兩為末夜擦)
(旦篦去小雲錄)心腹冷痛(三柰丁香當歸甘草等分為末醋糊丸梧子大每服三十丸酒下)
(集簡方)
廉薑(拾遺)
釋名薑彙(綱目)蔟葰(音族綏)
集解(弘景曰杜若苗似廉薑藏器曰廉薑似薑生嶺南劍南人多食之時珍曰按異物志云生沙石)
(中似薑大如甕氣猛近於臭南人以為蓋其法陳皮以黑梅及鹽汁潰之乃成也又鄭樵云廉薑似山薑)
(而根大)
氣味辛熱無毒主治胃中冷吐水不下食(藏器)温中下
氣消食益智(時珍)
杜若(本經上品)校正(併入圖經外類山薑)
釋名杜衡(本經)杜蓮(别錄)若芝(别錄)楚衡(廣雅)㺐子薑(㺐音瓜藥性論)
山薑(别錄云一名白蓮一名白岑頌曰此草一名杜衡而草部中品自有杜衡條即爾雅所謂土鹵)
(者也杜若即廣雅所謂楚衡者也其類自别古人多相雜引用故九歌云采芳洲兮杜若離騷云雜杜衡)
(與芳芷王逸軰皆不分别但云香草故二名相混古方或用今人罕使故少有識者)
集解(别錄曰杜若生武陵川澤及冤句二月八月采根曝乾弘景曰今處處有之葉似薑而有文理)
(根似高良薑而細味辛香又絶似旋葍根殆欲相亂葉小異爾楚辭云山中人兮芳杜若是矣恭曰今江)
(湖多有之生隂地苗似廉薑根似高良薑全少辛味陶云似旋葍根者即真杜若也保昇曰苗似山薑花)
(黃子赤大如棘子中似豆蔲今出嶺南硤州者甚好范子計然云杜衡杜若出南郡漢中大者大善頌曰)
(衛州一種山薑莖葉如薑開紫花不結子八月采根入藥時珍曰杜若人無識者今楚地山中時有之山)
(人亦呼為良薑根似薑味亦辛甄權註豆蔲所謂㺐子薑蘇頌圖經外類所謂山薑皆此物也或又以大)
(者為高良薑細者為杜若唐時峽州貢之)
修治(斆曰凡使勿用鴨喋草根真相似只是味效不同凡采得根以刀刮去黃赤皮細剉用三重絹)
(袋隂乾臨使以蜜浸一夜漉出用)
根氣味辛微温無毒(之才曰得辛夷細辛良惡柴胡前胡蘇頌曰山薑辛平有小毒)
主治胸脇下逆氣温中風入腦戸頭腫痛涕淚久服
益精明目輕身令人不忘(本經)治眩倒目昏>昏>止痛除
口臭氣(别錄)山薑去皮間風熱可作煠湯又主暴冷及
胃中逆冷霍亂腹痛(蘇頌)
發明(時珍曰杜若乃神農上品治足少隂太陽諸證要藥而世不知用惜哉)
山薑(藥性)
釋名美草(弘景曰東人呼為山薑南人呼為美草時珍曰與杜若之山薑名同物異也)
集解(權曰山薑根及苗並如薑而大作樟木臭南人食之又有㺐子薑黃色而緊辛辣破血氣殊強)
(於此薑頌曰山薑出九真交趾今閩廣皆有之劉恂嶺表錄異云莖葉皆薑也但根不堪食亦與豆䓻花)
(相似而微小爾花生葉間作穗如麥粒嫩紅色南人取其末大開者謂之含胎花以鹽水淹藏入甜糟中)
(經冬如琥珀色辛香可愛用為膾無以加矣又以鹽殺治暴乾者煎湯服之極除冷氣甚佳時珍曰山薑)
(生南方葉似薑花赤色甚辛子似草豆蔲根如杜若及高良薑今人以其子偽充草豆蔲然其氣甚猛烈)
根氣味辛熱無毒主治腹中冷痛煑服甚效作丸散
服辟穀止饑(弘景)去惡氣温中中惡霍亂心腹冷痛功
用如薑(甄權)
花及子氣味辛温無毒主治調中下氣破冷氣作痛
止霍亂消食殺酒毒(大明)
高良薑(别錄中品)校正(併入開寳本草紅豆䓻)
釋名蠻薑(綱目)子名紅豆䓻(時珍曰陶隱居言此薑始出高良郡故得此名按高)
(良即今高州也漢為高凉縣吳改為郡其山高而稍凉因以為名則高良當作高凉也)
集解(時珍曰出高良郡二月三月采根形氣與杜若相似而葉如山薑恭曰出嶺南者形大虚軟生)
(江左者細緊亦不甚辛其實一也今人呼細者為杜若大者為高良薑亦非也頌曰今嶺南諸州及黔蜀)
(皆有之内郡雖有而不堪入藥春生莖葉如薑苗而大高一二尺許花紅紫色如山薑花珣曰紅豆䓻生)
(南海諸谷高良薑子也其苗如蘆其葉如薑花作穗嫩葉卷之而生微帶紅色嫩者入鹽纍纍作朵不散)
(落須以朱槿花染令色深善醒醉解酒毒無他要使也時珍曰按范成大桂海志云紅豆䓻花叢生葉瘦)
(如碧蘆春末始發初開花抽一榦有大籜包之籜拆花見一穗數十蕊淡紅鮮妍如桃杏花色蘂重則下)
(垂如葡萄又如火劑瓔珞及剪彩鸞枝之狀每蘂有心兩瓣人比之連理也其子亦似草豆蔲)
修治(時珍曰高良薑紅豆蔲並宜炒過入藥亦有以薑同吳茱萸東壁土炒過入藥用者)
根氣味辛大温無毒(志曰辛苦大熱無毒張元素曰辛熱純陽浮也入足太隂陽明)
(經)
主治暴冷胃中冷逆霍亂腹痛(别錄)下氣益聲好顔色
煑飲服之止痢(藏器)治風破氣腹内久冷氣痛去風冷
痺弱(甄權)轉筋瀉痢反胃解酒毒消宿食(大明)含塊嚥津
治忽然惡心嘔清水逡廵即瘥若口臭者同草豆蔲
為末煎飲(蘇頌)健脾胃寬噎膈破冷癖除瘴瘧(時珍)
發明(楊士瀛曰噫逆胃寒者高良薑為要藥人參茯苓佐之為其温胃解散胃中風邪也時珍曰孫)
(思邈千金方言心脾冷痛用高良薑細剉微炒為漠米飲服一錢立止太祖高皇帝御製周顛仙碑文亦)
(載其有驗云又穢跡佛有治心口痛方云凡男女心口一點痛者乃胃脘有滯或有蟲也多因怒及受寒)
(而起遂致終身俗言心氣痛者非也用高良薑以酒洗七次焙研香附子以醋洗七次焙研各記收之病)
(因寒得用薑末二錢附末一錢因怒得用附末二錢薑末一錢寒怒兼有各一錢半以米飲加入生薑汁)
(一匙鹽一捻服之立止韓飛霞醫通書亦稱其功云)
附方(舊三新八)霍亂吐利(火炙高良薑令焦香每用五兩以酒一升煑三四沸頓服亦治)
(腹痛中惡外臺)霍亂腹痛(高良薑一兩剉以水三大盞煎二盞半去滓入粳米一合煑粥食之)
(便止方聖惠)霍亂嘔甚(不止用高良薑生剉二錢大棗一枚水煎冷服立定名冰壺湯普)
(濟方)脚氣欲吐(蘇恭曰凡患脚氣人每旦飽食午後少食日晚不食若饑可食豉粥若覺不消)
(欲致霍亂者即以高良薑一兩水三升煑一升頓服盡即消若卒無者以母薑一兩代之清酒煎服雖不)
(及高良薑亦甚效也)心脾冷痛(高良薑丸用高良薑四兩切片分作四分一兩用陳廩米半合)
(炒黃去米一兩用陳壁土半兩炒黃去土一兩用巴豆三十四箇炒黃去豆一兩用斑蝥三十四箇炒黃)
(去蝥吳茱萸一兩酒浸一夜同薑再炒為末以浸茱酒打糊丸梧子大每空心薑湯下五十丸永類鈐)
(方用高良薑三錢五靈脂六錢為末每服三錢醋湯調下)養脾温胃(去冷消痰寬胸下氣大治)
(心脾疼及一切物傷用高良薑乾薑等分炮研漠麫糊丸梧子大每食後橘皮湯下十五丸妊婦勿服)
(和劑局方)脾虚寒瘧(寒多熱少飲食不思用高良薑麻油炒乾薑炮各一兩為漠每服五錢用)
(猪膽汁調成膏子臨發時熱酒調服以膽汁和丸每服四十丸酒下亦佳吳开内翰致和丁酉居全椒縣)
(歲瘧大作用此救人以百計張大亨病此甚欲致仕亦服之愈大抵寒發於膽用猪膽引二薑入膽去寒)
(而燥脾胃一寒一熱隂陽相制所以作效也一方只用二薑半生半炮各半兩穿山甲炮三錢為漠每服)
(二錢猪腎煑酒下朱氏集驗方)妊婦瘧疾(先因傷寒變成者用高良薑三錢剉以豶豬膽)
(汁浸一夜東壁土炒黑去土以肥棗肉十五枚同焙為漠每用三錢水一盞煎熱將發時服神效永類)
(鈐方)暴赤眼痛(以管吹良薑末入鼻取嚏或彈出鼻血即散談㘳翁試驗方)風牙痛
腫(高良薑二寸全蠍焙一枚為末摻之吐涎以鹽湯𠻳口此乃樂清丐者所傳鮑季明病此用之果效)
(王璆百一選方)頭痛㗜鼻(高良薑生研頻㗜普濟方)
紅豆蔲(開寳)氣味辛温無毒(權曰苦辛多食令人舌粗不思飲食時珍曰辛熱陽)
(也浮也入手足太隂經生生編云最能動火傷目致衂食料不宜用之)主治腸虚水瀉
心腹絞痛霍亂嘔吐酸水解酒毒(藏器)冷氣腹痛消瘴
霧毒氣去宿食温腹腸吐瀉痢疾(甄權)治噎膈反胃虚
瘧寒脹燥濕散寒(時珍)
發明(時珍曰紅豆蔲李東垣脾胃藥中常用之亦取其辛熱芳香能醒脾温肺散寒燥濕消食之功)
(爾若脾肺素有伏火者切不宜用)
附方(新一)風寒牙痛(紅豆蔲為末隨左右以少許㗜鼻中并摻牙取涎或加麝香衛生)
(家寳方)
豆蔲(别錄上品)校正(自果部移入此)
釋名草豆蔲(開寳)漏蔲(草物志)草果(鄭樵通志宗奭曰豆蔲草豆蔲也此是對)
(肉豆蔲而名若作果則味不和前人編入果部不知有何義意花性熱淹至京師味微苦不甚美乾則色)
(淡紫為能消酒毒故為果爾時珍曰按揚雄方言云凡物盛多白蔲豆蔲之名或取此義豆象形也南方)
(異物志作漏蔲盖南人字無正音也今雖不專為果猶入茶食料用尚有草果之稱焉金光明經三十二)
(品香藥謂之蘇乞迷羅細)
集解(别錄曰豆蔲生南海恭曰苗似山薑花黃白色苗根及子亦似杜若頌曰草豆蔲今嶺南皆有)
(之苗似蘆其葉似山薑杜若軰根似高良薑二月開花作穗房生於莖下嫩葉卷之而生初如芙蓉花微)
(紅穗頭深色其葉漸廣花漸出而色漸淡亦有黃白色者南人多采花以當果尤貴其嫩者并穗入鹽同)
(淹治疊疊作朵不散又以木槿花同浸欲其色紅爾其結實若龍眼子而銳皮無鱗甲皮中子如石榴瓣)
(夏月熟時采之暴乾根苗微作樟木香根莖子並辛香珣曰豆蔲生交趾其根似益智皮殼小厚核如石)
(榴而辛香葉如芄蘭而小三月采其葉細破隂乾用味近苦而有甘時珍曰草豆蔲草果雖是一物然微)
(有不同今建寧所産豆蔲大如龍眼而形微長其皮黃白薄而稜峭其仁大如縮砂仁而辛香氣和滇廣)
(所産草果長大如訶子其皮黑厚而稜密其子粗而辛臭正如斑蝥之氣彼人皆用芼茶及作食料恒用)
(之物廣人取生草蔲入梅汁鹽漬令紅暴乾薦酒名紅鹽草果其初結小者名鸚哥舌元朝飲膳皆以草)
(果為上供南人復用一種火楊梅偽充草豆蔲其形园而粗氣味辛猛而不和人亦多用之或云即山薑)
(實也不可不辨)
修治(斆曰凡使須用蔕取向裏子及皮用茱萸同於𨫼上緩炒待茱萸微黃黑即去茱萸取草豆蔲)
(皮及子杵用之時珍曰今人惟以麫裹煻火煨熟去皮用之)
仁氣味辛温濇無毒(好古曰大辛熱陽也浮也入足太隂陽明經)
主治温中心腹痛嘔吐去口臭氣(别錄)下氣止霍亂一
切冷氣消酒毒(開寳)調中補胃健脾消食去客寒心與
胃痛(李杲)治瘴癘寒瘧傷暑吐下洩痢噎膈反胃痞滿
吐酸痰飲積聚婦人惡阻帶下除寒燥濕開鬱破氣
殺魚肉毒制丹砂(時珍)
發明(弘景曰豆蔲辛烈甚香可常食之其五和糝中物皆宜入豆蔲廉薑枸櫞甘焦麂目是也宗奭)
(曰草豆蔲氣味極辛微香性温而調散冷氣甚速虚弱不能飲食者宜此與木瓜烏梅縮砂益智麴蘗甘)
(草生薑同用也杲曰風寒客邪在胃口之上當心作疼者宜煨熟用之震亨曰草豆蔲性温能散滯氣消)
(膈上痰若明知身受寒邪口食寒物胃腕作疼方可温散用之如鼓應桴或濕痰鬱結成病者亦效若熱)
(鬱者不可用恐積温成熱也必用巵子之劑時珍曰豆蔲治病取其辛熱浮散能入太隂陽明除寒燥濕)
(開鬱化食之力而已南地卑下山嵐烟瘴飲啖酸鹹脾胃常多寒濕鬱滯之病故食料必用與之相宜然)
(過多亦能助脾熱傷肺損目或云與知母同用治瘴瘧寒熱取其一隂一陽無偏勝之害盖草果治太隂)
(獨勝之寒知母治陽明獨勝之火也)
附方(舊一新九)心腹脹滿(短氣用草豆蔲一兩去皮為末以木瓜生薑湯調服半錢千)
(金方)胃弱嘔逆(不食用草豆蔲仁二枚高良薑半兩水一盞煑取汁入生薑汁半合和白麫作)
(撥刀以羊肉臛汁煑熟空心食之普濟)霍亂煩渴(草豆蔲黃連各一錢半烏豆五十粒生薑)
(三片水煎服之聖濟総錄)虚瘧自汗(不止用草果一枚麫褁煨熟連麫研入平胃散二錢水煎)
(服世經效濟方)氣虚瘴瘧(熱少寒多或單寒不熱或虚熱不寒用草果仁熟附子等分水)
(一盞薑七片棗一枚煎半盞服名果附湯濟生方)脾寒瘧疾(寒多熱少或單寒不熱或大便)
(洩而小便多不能食用草果仁熟附子各二錢半生薑七片棗肉二枚水三盞煎一盞温服醫方大成)
脾腎不足(草果仁一兩以舶茴香一兩炒香去&KR1708;不用吳茱萸湯泡七次以破故紙一兩炒香)
(去故紙不用胡盧巴一兩以山茱萸一兩炒香去茱萸不用右三味為糝酒糊丸梧子大每服六十丸鹽)
(湯下方百一選)赤白帶下(連皮草果一枚乳香一小塊麫褁煨焦黃同麫研細每米飲服)
(二錢日二服衛生易簡方)香口辟臭(豆蔲細辛為末含之肘後方)脾痛脹滿(草果)
(仁二箇酒煎服之直指方)
花氣味辛熱無毒主治下氣止嘔逆除霍亂調中補
胃氣消酒毒(大明)
白豆蔲(宋開寳)
釋名多骨
集解(藏器曰白豆蔲出伽古羅國呼為多骨其草形如芭焦葉似杜若長八九尺而光滑冬夏不凋)
(花淺黃色子作朵如葡萄初出微青熟則變白七月采之頌曰今廣州宜州亦有之不及番舶来者佳時)
(珍曰白豆蔲子圓大如白牽牛子其殼白厚其仁如縮砂仁入藥去皮炒用)
仁氣味辛大温無毒(好古大辛熱味薄氣厚輕清而升陽也浮也入手太隂經)主
治積冷氣止吐逆反胃消穀下氣(開寳)散肺中滯氣寬
膈進食去白睛翳膜(李杲)補肺氣益脾胃理元氣收脫
氣(好古)治噎膈除瘧疾寒熱解酒毒(時珍)
發明(頌曰古方治胃冷喫食即欲吐及嘔吐六物湯皆用白豆蔲大抵胃主冷即相宜也恭曰白豆)
(蔲氣味俱薄其用有五專入肺經本藥一也散胸中滯氣二也去感寒腹痛三也温暖脾胃四也治赤眼)
(暴發去太陽經目内大眥紅筋用少許五也時珍曰按楊士瀛云白豆蔲治脾虚瘧疾嘔吐寒熱能消能)
(磨流行三焦營衛一轉諸證自平)
附方(舊一新四)胃冷惡心(凡食即欲吐用白豆蔲子三枚擣細好酒一盞温服併飲數服)
(佳備張文仲急方)人忽惡心(多嚼白豆蔲子最佳肘後方)小兒吐乳(胃寒者白)
(豆蔲仁十四箇縮砂仁十四箇生甘草二錢炙甘草二錢為末常摻入兒口中危氏得效方)脾虚
反胃(白豆蔲縮砂仁各二兩丁香一兩陳廩米一升黃土炒焦去土研細薑汁和丸梧子大每服百)
(丸薑湯下名太倉丸濟生方)産後呃逆(白豆蔲丁香各半兩研細桃仁湯服一錢少頃再服)
(乾坤生意)
縮砂蔤(宋開寳)
釋名(時珍曰名義未詳藕下白篛多蔤取其密藏之意此物實在根下仁藏殼内亦或此意與)
集解(珣曰縮砂蔤生西海及西戎波斯諸國多從安東道来志曰生南地苗似廉薑子形如白豆蔲)
(其皮緊厚而皺黃赤色八月采之頌曰今惟嶺南山澤間有之苗莖似高良薑高三四尺葉長八九寸闊)
(半寸已来三月四月開花在根下五六月成實五七十枚作一穗狀似益智而圓皮緊厚而皺有粟紋外)
(有細刺黃赤色皮間細子一團八隔可四十餘粒如大黍米外微黑色内白而香似白豆蔲仁七月八月)
(采之辛香可調食味及蜜煎糖纏用)
仁氣味辛温濇無毒(權曰辛苦藏器曰酸珣曰辛鹹平得訶子豆蔲白蕪夷鼈甲良)
(好古曰辛温陽也浮也入手足太隂陽明太陽足少隂七經得白檀香豆蔲為使入肺得人參益智為使)
(入脾得黃蘗茯苓為使入腎得赤白石脂為使入大小腸也)
主治虚勞冷瀉宿食不消赤白洩痢腹中虚痛下氣
(開寳)主冷氣痛止休息氣痢勞損消化水穀温暖肝腎
(甄權)上氣欬𠻳奔豚鬼疰驚癎邪氣(藏器)一切氣霍亂轉
筋能起酒香味(大明)和中行氣止痛安胎(楊士瀛)治脾胃
氣結滯不散(元素)補肺醒脾養胃益腎理元氣通滯氣
散寒飲脹痞噎膈嘔吐止女子崩中除咽喉口齒浮
熱化銅鐵骨哽(時珍)
發明(時珍曰按韓&KR1026;醫通云腎惡燥以辛潤之縮砂仁之辛以潤腎燥又云縮砂屬土主醒脾調胃)
(引諸藥歸宿丹田香而能竄和合五臟冲和之氣如天地以土為冲和之氣故補腎藥用同地黃丸蒸取)
(其達下之旨也又化骨食草木藥及方士鍊三黃皆用之不知其性何以能制此物也)
附方(舊二新一十四)冷滑下痢(不禁虛羸用縮砂仁熬為末以羊子肝薄切摻之瓦上焙)
(乾為末入乾薑末等分飯丸梧子大每服四十丸白湯下日二服又方縮砂仁炮附子乾薑厚朴陳橘)
(皮等分為末飯丸梧子大每服四十丸米飲下日二服並藥性論)大便瀉血(三代相𫝊者縮)
(砂仁為末米飲熱服二錢以愈為度十便良方)小兒脫肛(縮砂去皮為末以猪腰子一片)
(批開擦末在内縛定煑熟與兒食次服白礬丸如氣逆腫喘者不冶保幼大全)遍身腫滿
(隂亦腫者用縮砂仁土狗一箇等分研和老酒服之直指方)痰氣膈脹(砂仁擣碎以蘿蔔汁)
(浸透焙乾為末每服一二錢食遠沸湯服簡便方)上氣欬逆(砂仁洗淨炒研生薑連皮等分)
(擣爛熱酒食遠泡服簡便方)子癎昏冐(縮砂和皮炒黑熱酒調下二錢不飲者米飲下此方)
(安胎止痛皆效不可盡述温隱居方)妊娠胎動(偶因所觸或跌墜傷損致胎不安痛不可)
(忍者縮砂熨斗内炒熟去皮用仁擣碎每服二錢熱酒調下須臾覺腹中胎動極熱即胎已安矣神效)
(孫尚藥方)婦人血崩(新縮砂仁新瓦焙研末米飲服三錢婦人良方)熱擁咽痛
(縮砂殼為末水服一錢戴原禮方)牙齒疼痛(縮砂常嚼之良直指方)口吻生瘡
(縮砂殼煆研擦之即愈此蔡醫博袐方也黎居士簡易方)魚骨入咽(縮砂甘草等分為末)
(綿褁含之嚥汁當随痰出矣王璆百一選方)誤吞諸物(金銀銅錢等物不化者濃煎縮砂湯)
(飲之即下方危氏得效)一切食毒(縮砂仁末水服一二錢事林廣記)
益智子(宋開寳)
釋名(時珍曰脾主智此物能益脾胃故也與龍眼名益智義同按蘇軾記云海南産益智花實皆長)
(穗而分為三節觀其上中下節以候早中晚禾之豐凶大豐則皆實大凶皆不實罕有三節並熟者其為)
(藥只治水而無益於智其得此名豈以其知歲耶此亦一說也終近穿鑿)
集解(藏器曰益智出崑崙國及交趾今嶺南州郡往往有之顧微廣州記云其葉似蘘荷長丈餘其)
(根上有小枝高八九寸無華萼莖如竹箭子從心出一枝有十子叢生大如小棗其中核黑而皮白核小)
(者佳含之攝涎穢或四破去核取外皮蜜煑為粽食味辛晉盧循遺劉裕益智粽是此也恭曰益智子似)
(連翹子頭未開者苗葉花根與豆無别惟子小爾時珍曰按嵇含南方草木狀云益智二月花連着實五)
(六月熟其子如筆頭而兩頭尖長七八分雜五味中飲酒芬芳亦可鹽曝及作粽食觀此則顧微言其無)
(華者誤矣今之益智子形如棗核而皮及仁皆似草豆蔲云)
仁氣味辛温無毒主治遺精虚漏小便餘瀝益氣安
神補不足利三焦調諸氣夜多小便者取二十四枚
碎入鹽同煎服有竒驗(藏器)治客寒犯胃和中益氣及
人多唾(李杲)益脾胃理元氣補腎虚滑瀝(好古)冷氣腹痛
及心氣不足夢洩赤濁熱傷心系吐血血崩諸證(時珍)
發明(劉元素曰益智辛熱能開發鬱結使氣宣通王好古曰益智本脾藥主君相二火在集香丸則)
(入肺在四君子湯則入脾在大鳳髓丹則入腎三藏互有子母相關之義當于補藥中兼用之勿多服時)
(珍曰益智大辛行陽退隂之藥也三焦命門氣弱者宜之按楊士瀛直指方云心者脾之毋進食不止於)
(和脾火能生土當使心藥入脾胃藥中庶幾相得故古人進食藥中多用益智土中益火也又按洪邁夷)
(堅志云秀川進士陸迎忽得吐血不止氣蹷驚顫狂躁直視至深夜欲投戸而出如是兩夕徧用方藥弗)
(瘳夜夢觀音授一方命但服一料永除病根夢覺記之如方治藥其病果愈其方用益智子仁一兩生硃)
(砂二錢青橘皮五錢麝香一錢碾為細末每服一錢空心燈心湯下)
附方(新八)小便頻數(脬氣不足也雷州益智子鹽炒去鹽天台烏藥等分為漠酒煑山藥)
(粉為糊丸如梧子大每服七十丸空心鹽湯下名縮泉丸朱氏集驗方)心虚尿滑(及赤白二)
(濁益智子仁白茯苓白术等分為漠每服三錢白湯調下)白濁腹滿(不拘男婦用益智仁鹽水)
(浸炒厚朴薑汁炒等分薑三片棗一枚水煎服永類鈴方)小便赤濁(益智子仁㐲神各二)
(兩遠志甘草水煑各半斤為漠酒糊丸梧子大空心薑湯下五十丸)腹脹忽瀉(日夜不止諸藥)
(不效此氣脫也用益智子仁二兩濃煎飲之立愈危氏得效方)婦人崩中(益智子炒碾細)
(米飲入鹽服一錢産寳)香口辟臭(益智子仁一兩甘草二錢碾粉䑛之經驗良方)漏
胎下血(益智仁半兩縮砂仁一兩為末每服三錢空心白湯下日二服胡氏濟隂方)
蓽茇(宋開寳)
釋名蓽撥(時珍曰蓽撥當作蓽茇出南方草木狀番語也陳藏器本草作畢勃扶南傳作逼撥)
(大明會典作畢蕟又段成式酉陽雜爼云摩伽陀國呼為蓽撥梨拂菻國呼為阿梨訶陀)
集解(恭曰蓽撥生波斯國叢生莖葉似蒟醬其子緊細味辛烈於蒟醬胡人將来入食味用也藏器)
(曰其根名畢勃莈似柴胡而黑硬頌曰今嶺南特有之多生竹林内正月發苗作叢高三四尺其莖如筯)
(葉青圓如蕺菜闊二三寸如桑面光而厚三月開花白色在表七月結子如小指大長二寸已来青黑色)
(類椹子而長九月收采晒曝乾南人愛其辛香或取葉生茹之復有舶上来者更辛香時珍曰段成式言)
(青州防風子可亂蓽茇盖亦不然蓽茇氣味正如胡椒其形長一二寸防風子圓如胡荽子大不相侔也)
修治(斆曰凡使去挺用頭以醋浸一宿焙乾以刀刮去皮粟子令淨乃用免傷人肺令人上氣)
氣味辛大温無毒(時珍曰氣熱味辛陽也浮也入手足陽明經然辛熱耗散能動脾肺)
(之火多用令人目昏食料尤不宜之)主治温中下氣補腰脚殺腥氣消
食除胃冷隂疝癖(藏器)霍亂冷氣心痛血氣(大明)水瀉虚
痢嘔逆醋心産後洩痢與阿魏和合良得訶子人參
桂心乾薑治臟腑虚冷腸鳴神效(李珣)治頭痛鼻淵牙
痛(時珍)
發明(宗奭曰蓽茇走腸胃冷氣嘔吐心腹滿痛者宜之多服走泄真氣令人腸虚下重頌曰按唐太)
(宗實錄云貞觀中上以氣痢久未痊服名醫藥不應因詔訪求其方有術士進黃牛乳煎蓽茇方御用有)
(效劉禹錫亦記其事云後累試於虚冷者必效時珍曰牛乳煎詳見獸部牛乳下蓽茇為頭痛鼻淵牙痛)
(要藥取其辛熱能入陽明經散浮熱也)
附方(舊二新八)冷痰惡心(蓽茇一兩為末食前用米湯服半錢聖惠方)暴泄身
冷(自汗甚則欲嘔小便清脈微弱宜已寒九治之蓽茇肉桂各二錢半高良薑乾薑各三錢半為末糊)
(丸梧子大每服三十丸薑湯下和濟方)胃冷口酸(流清水心下連臍痛用蓽茇半兩厚朴薑)
(汁浸炙一兩為末入熱鯽魚肉研和丸綠豆大每米飲下二十丸立效余居士選竒方)瘴氣成
塊(在腹不散用蓽茇一兩大黃一兩並生為末入麝香少許煉蜜丸梧子大每冷酒服三十丸永類)
(鈐方)婦人血氣(作痛及下血無時月水不調用蓽茇鹽炒蒲黃炒等分為末煉蜜丸梧子大每)
(空心温酒服三十丸兩服即止名二神丸陳氏方)偏頭風痛(蓽茇為末令患者口含温水隨)
(左右痛以左右鼻吸一字有效經驗良方)鼻流清涕(蓽茇末吹之有效衛生易簡方)
風蟲牙痛(蓽茇末揩之煎蒼耳湯潄去涎開本草權度用蓽茇末木鼈子肉研膏化㗜鼻)
(聖濟総錄用蓽茇胡椒等分為末化蠟丸麻子大每以一丸塞孔中)
蓽勃沒氣味辛温無毒主治五勞七傷冷氣嘔逆心
腹脹滿食不消化隂汗寒疝核腫婦人内冷無子治
腰腎冷除血氣(藏器)
蒟醬(蒟音矩唐本草)
釋名蒟子(廣志)土蓽茇(食療)苗名扶惡士蔞藤(時珍曰按稽含云蒟)
(子可以調食故謂之醬乃蓽茇之類也故孟詵食療謂之土蓽茇其蔓葉名扶留藤一作扶&KR0008;一作浮留)
(莫解其義蔞則留字之訛也)
集解(恭曰蒟醬生巴蜀中蜀都賦所謂流味於番禺者蔓生葉似王瓜而厚大光澤味辛香實似桑)
(椹而皮黑肉白西戎亦時將来細而辛烈交州愛州人家多種之蔓生其子長大苖名浮留藤取葉合㯽)
(榔食之辛而香也頌曰今䕫州嶺南皆有之昔漢武帝使唐蒙曉諭南越越王食蒙以蒟醬曰此出番禺)
(城下武帝感之遂開牂牁越雋也劉淵林注蜀都賦云蒟醬緣木而生其子如桑椹熟時正青長二三寸)
(以蜜及鹽藏而食之辛香與蘇恭所說大同小異盖淵林所云乃蜀産蘇恭所云乃海南者爾今惟貴蓽)
(茇而不尚蒟醬故鮮有用者季珣曰廣州記云出波斯國實狀若桑根紫褐色者為尚黑者是老根不堪)
(然近多黑色少見褐者黔中亦有形狀滋味一般時珍曰蒟醬今兩廣滇南及川南渝瀘威茂施諸州皆)
(有之其苗謂之蔞葉蔓生依樹根大如筯彼人食㯽榔者以此葉及蚌灰少許同嚼食之云辟瘴癘去胸)
(中惡氣故諺曰㯽榔浮留可以忘憂其花實即蒟子也按稽含草木狀云蒟醬即蓽茇也生於蕃國者大)
(而紫謂之蓽茇生於番禺者小而青謂之蒟子本草以蒟易蔞子非矣蔞子一名扶留其草形全不相同)
(時珍竊謂蒟子蔓生蓽茇草生雖同類而非一物然其花實氣味功用則一也稽氏以二物為一物謂蒟)
(子非扶留盖不知扶留非一種也劉歆期交州記云扶留有三種一名穫留其根香美一名扶留其藤味)
(亦辛一名南扶留其葉青味辛是矣今蜀人惟取蔞葉作酒麴云香美)
修治(斆曰凡采得後以刀刮去粗皮擣細每五錢用生薑自然汁五兩拌之蒸一日曝乾用)
根葉子氣味辛温無毒(時珍曰氣熱味辛陽也浮也)主治下氣温
中破痰(唐本)欬逆上氣心腹蟲痛胃弱虚瀉霍亂吐逆
解酒食味(李珣)散結氣心腹冷痛消穀(孟詵)解瘴癘去胸
中惡邪氣温脾燥熱(時珍)
附方(新一)牙疼(蒟醬細辛各半兩大皂莢五鋌去子每孔入青鹽燒存性同研末頻摻吐涎)
(御藥院方)
肉豆蔲(宋開寳)
釋名肉果(綱目)迦拘勒(宗奭曰肉豆蔲對草豆蔲為名去殼只用肉肉油色者佳枯白)
(瘦虚者劣時珍曰花實皆似豆蔲而無核故名)
集解(藏器曰肉豆蔲生胡國胡名迦拘勒大舶来即有中國無之其形圓小皮紫緊薄中肉辛辣珣)
(曰生崑崙及大秦國頌曰今嶺南人家亦種之春生苗夏抽莖開花結實似豆蔲六月七月采時珍曰肉)
(豆蔲花及實狀雖似草豆蔲而皮肉之顆則不同類外有皺紋而内有斑纈紋如㯽榔紋最易生蛀惟烘)
(乾密封則稍可留)
實修治(斆曰凡使須以糯米粉熟湯㮴褁豆蔲於煻灰火中煨熟去粉用勿令犯鐵)
氣味辛温無毒(權曰苦辛好古曰入手足陽明經)
主治温中消食止洩治積冷心腹脹痛霍亂中惡鬼
氣冷疰嘔沫冷氣小兒乳霍(開寳)調中下氣開胃解酒
毒消皮外絡下氣(大明)治宿食痰飲止小兒吐逆不下
乳腹痛(甄權)主心腹蟲痛脾胃虚冷氣併冷熱虚洩赤
白痢研末粥飲服之(李珣)暖脾胃固大腸(時珍)
發明(大明曰肉豆蔲調中下氣消皮外絡下氣味珍力更殊宗奭曰亦善下氣多服則泄氣得中則)
(和平其氣震亨曰屬金與土為丸温中補脾日華子稱其下氣以脾得補而善運化氣自下也非若陳皮)
(香附之駛泄寇氏不詳其實遂以為不可服也機曰痢痰用此濇腸為傷乳泄瀉之要藥時珍曰土愛煖)
(而喜芳香故肉豆蔲之辛温理脾胃而治吐利)
附方(舊一新六)暖胃除痰(進食消食肉豆蔲二箇半夏薑汁炒五錢木香二錢半為末蒸)
(餅丸芥子大每食後津液下五丸十丸普濟)霍亂吐利(肉豆蔲為末薑湯服一錢普濟方)
久瀉不止(肉豆蔲煨一兩木香二錢半為末棗肉和丸米飲服四五十丸又方肉豆蔲煨一)
(兩熟附子七錢為末糊丸米飲服四五十丸四又方肉豆蔲煨粟殼炙等分為末醋糊丸米飲服五十)
(丸選並百一方)老人虚瀉(肉豆蔲三錢麫褁煨熟去麫研乳香一兩為末陳米粉糊丸梧)
(子大每服五七十丸米飲下此乃常州侯教授所傳方瑞竹堂方)小兒泄瀉(肉豆蔲五錢乳)
(香二錢半生薑五片同炒黑色去薑研為膏收旋丸綠豆大每量大小米飲下全幼心鑑)脾泄氣
痢(豆蔲一顆米醋調麫褁煨令焦黃和麫研末更以攩子炒研末一兩相和又以陳廩米炒焦為末和)
(勻每以二錢煎作飲調前二味三錢旦暮各一服便瘥續傳信方)冷痢腹痛(不能食者肉豆)
(蔲一兩去皮醋和麫褁煨擣末每服一錢粥飲調下聖惠方)
補骨脂(宋開寳)
釋名破故紙(開實)婆固脂(藥性論)胡韭子(日華時珍曰補骨脂言其功也)
(胡人呼為婆固脂而俗訛為破故紙也胡韭子因其子之狀相似非胡地之韭子也)
集解(志曰補骨脂生嶺南諸州及波斯國頌曰今嶺外山坂間多有之四川合州亦有皆不及番舶)
(者佳莖高三四尺葉小似薄荷花微紫色實如麻子圓扁而黑九月采大明曰徐表南州記云是胡韭子)
(也南番者色赤廣南者色綠入藥微炒用)
子修治(斆曰此性燥毒須用酒浸一宿漉出以東流水浸三日夜蒸之從已至申日乾用一法以)
(鹽同炒過曝乾用)
氣味辛大温無毒(權曰苦辛珣曰惡甘草時珍曰忌芸薹及諸血得胡桃胡麻良)
主治五勞七傷風虚冷骨髓傷敗腎冷精流及婦人
血氣墮胎(開寳)男子腰疼膝冷囊濕逐諸冷痺頑止小
便腹中冷(甄權)興陽事明耳目(大明)治腎泄通命門煖丹
田歛精神(時珍)
發明(頌曰破故紙今人多以胡桃合服此法出於唐鄭相國自叙云予為南海節度年七十有五越)
(地卑濕傷於内外衆疾俱作陽氣衰絶服乳石補藥百端不應元和七年有訶陵國舶主李摩訶知予病)
(狀遂傳此方并藥予初疑而未服摩訶稽首固請遂服之經七八日而覺應驗自爾常服其功神效十年)
(二月罷郡歸京錄方傳之用破故紙十兩淨擇去皮洗過曝擣篩令細胡桃瓤二十兩湯浸去皮細研如)
(泥更以好蜜和令如飴餹瓷器盛之旦日以煖酒二合調藥一匙服之便以飯壓如不飲酒人以暖熱水)
(調之彌久則延年益氣悅心明目補添筋骨但禁芸薹羊血餘無所忌此物本自外番隨海舶而来非中)
(華所有番人呼為補骨脂語訛為破故紙也王紹顔續傳信方載其事頗詳故錄之時珍曰此方亦可作)
(丸温酒服之按白飛霞方外竒方云破故紙屬火收歛神明能使心包之火與命門之火相通故元陽堅)
(固骨髓充實濇以治脫也胡桃屬木潤燥養血血屬隂惡燥故油以潤之佐破故紙有木火相生之妙故)
(語云破故紙無胡桃猶水母之無鰕也又破故紙惡甘草而瑞竹堂方青娥丸内加之何也豈甘草能調)
(和百藥惡而不惡耶又許叔微學士本事方云孫真人言補腎不若補脾予曰補脾不若補腎腎氣虚弱)
(則陽氣衰劣不能熏蒸脾胃脾胃氣寒令人胸膈痞塞不進飲食遲於運化或腹脇虚脹或嘔吐痰涎或)
(腸鳴泄瀉譬如鼎釡中之物無火力雖終日不熟何能消化濟生二神丸治脾胃虚寒泄瀉用破故紙補)
(腎肉豆蔲補脾二藥雖兼補但無斡旋往往常加木香以順其氣使之斡旋空虚倉廩倉廩空虚則受物)
(矣屢用見效不可不知)
附方(舊二新一十三)補骨脂丸(治下元虚敗脚手沈重夜多盜汗縱慾所致此藥壯筋骨)
(益元氣補骨脂四兩炒香兔絲子四兩酒蒸胡桃肉一兩去皮乳香沒藥沈香各研二錢半煉蜜丸如梧)
(子大每服二三十丸空心鹽湯温酒任下自夏至起冬至止日一服此乃唐宣宗時張壽太尉知廣州得)
(方於南番人有詩云三年時節向邊隅人信方知藥力殊奪得春光来在手青娥休笑白髭鬚和劑方)
男女虚勞(男子女人五勞七傷下元久冷一切風病四肢疼痛駐顔壯氣烏髭鬚補骨脂一斤)
(酒浸一宿晒乾却用烏油麻一升和炒令麻子聲絶簸去只取補骨脂為末醋煑麫糊丸如梧子大每服)
(二三十丸空心温酒鹽湯任下經驗方)腎虚腰痛(經驗方用破故紙一兩炒為末温酒服三)
(錢神妙或加木香一錢相和劑局方青娥丸治腎氣虚弱風冷乘之或血氣搏腰痛如折俛仰不利或)
(因勞役傷腎或痺濕傷腰或損墜墮傷或風寒客搏或氣滯不散皆令腰痛或腰間如物重墜用破故紙)
(酒浸炒一斤杜仲去皮薑汁浸炒一斤胡桃肉去皮二十箇為末以蒜擣膏一兩和丸梧子大每空心温)
(酒服二十丸婦人淡醋湯下常服壯筋骨活血脈烏髭鬚益顔色)妊娠腰痛(通氣散用破故)
(紙二兩炒香為末先嚼胡桃肉半箇空心温酒調下二錢此藥神妙婦人良方)定心補腎
(養血返精丸破故紙炒二兩白茯苓一兩為末沒藥五錢以無灰酒浸高一指煑化和末丸梧子大每服)
(三十丸白湯下昔有人服此至老不衰盖故紙補腎茯苓補心沒藥養血三者既壯自然身安朱氏集)
(驗方)精氣不固(破故紙青鹽等分同炒為末每服二錢米飲下三因方)小便無度
(腎氣虚寒破故紙十兩酒蒸茴香十兩鹽炒為末酒糊丸梧子大每服百丸鹽酒下或以米糝猪腎煨食)
(之方普濟)小兒遺尿(膀胱冷也夜屬隂故小便不禁破故紙炒為末每夜熱湯服五分)
(嬰童百問)玉莖不痿(精滑無歇時時如鍼刺捏之則脆此名腎漏用破故紙韭子各一兩為末)
(每用三錢水二盞煎六分服日三次愈則止夏子益竒方)脾腎虚瀉(二神丸用破故紙炒)
(半斤肉豆蔲生用四兩為末肥棗丸研膏和丸梧子大每空心米飲服五七十丸本事方加木香二兩)
(名三神丸)水瀉久痢(破故紙炒一兩粟殼炙四兩為末煉蜜丸彈子大每服一丸薑棗同水煎)
(服選百一方)牙痛日久(腎虚也補骨脂二兩青鹽半兩炒研擦之御藥院方)風蟲
牙痛(上連頭腦補骨脂炒半兩乳香二錢半為末擦之或為丸塞孔内日用有效傳信適用方)
打墜腰痛(瘀血凝滯破故紙炒茴香炒辣桂等分為末每熱酒服二錢故紙主腰痛行血直)
(指方)
薑黃(唐本草)
釋名蒁(音述)寳鼎香(綱目)
集解(恭曰薑黃根葉都似鬱金其花春生於根與苗並出入夏花爛無子根有黃青白三色其作之)
(方法與鬱金同西戎人謂之蒁其味辛少苦多亦與鬱金同惟花生異耳藏器曰薑黃真者是經種三年)
(以上老薑能生花花在根際一如蘘荷根節堅硬氣味辛辣種薑處有之終是難得西番亦有来者與鬱)
(金蒁藥相似如蘇恭所說即是蒁藥而非薑黃又言薑黃是蒁鬱金是胡蒁如此則三物無别遞相連名)
(総稱為蒁則功狀當不殊而今鬱金味苦寒色赤主馬熱病薑黃味辛温色黃蒁味苦色青三物不同所)
(用各别大明曰海南生者即蓬莪蒁江南生者即為薑黃頌曰薑黃今江廣蜀川多有之葉青綠長一二)
(尺許闊三四寸有斜文如紅蕉葉而小花紅白色至中秋漸凋春末方生其花先生次方生葉不結實根)
(盤屈黃色類生薑而圓有節八月采根片切暴乾蜀人以治氣脹及産後敗血攻心甚驗蠻人生噉云可)
(以袪邪辟惡按鬱金薑黃蒁藥三物相近蘇恭不能分别乃為一物陳藏器以色味分别三物又言薑黃)
(是三年老薑所生近年汴都多種薑往往有薑黃生賣乃是老薑市人買噉云治氣為最大方亦時用之)
(又有廉薑亦是其類而自是一物時珍曰近時以扁如乾薑形者為片子薑黃圓如蟬腹形者為蟬肚鬱)
(金並可浸水染色蒁形雖似鬱金而色不黃也)
根氣味辛苦大寒無毒(藏器曰辛少苦多性熱不冷云大寒誤矣)
主治心腹結積疰忤下氣破血除風熱消癰腫功力
烈於鬱金(唐本)治癥瘕血塊通月經治撲損瘀血止暴
風痛冷氣下食(大明)袪邪辟惡治氣脹産後敗血攻心
(蘇頌)治風痺臂痛(時珍)
發明(時珍曰薑黃鬱金蒁藥三物形狀功用皆相近但鬱金入心治血而薑黃兼入脾兼治氣蒁藥)
(則入肝兼治氣中之血為不同爾古方五痺湯用片子薑黃治風寒濕氣手臂痛戴原禮要訣云片子薑)
(黃能入手臂治痛其兼理血中之氣可知)
附方(舊二新二)心痛難忍(薑黃一兩桂三兩為末醋湯服一錢經驗方)胎寒腹
痛(啼哭吐乳大便色青狀若驚搐出冷汗薑黃一錢沒藥沒香乳香二錢為末蜜丸芡子大每服一丸)
(鈎藤煎湯化下和濟方)産後血痛(有塊用薑黃桂心等分為末酒服方寸匕血下盡即愈)
(昝殷産寳)瘡癬初生(薑黃末摻之妙千金翼)
鬱金(唐本草)
釋名馬蒁(震亨曰鬱金無香而性輕揚能致達酒氣於高遠古人用治鬱遏不能升者恐命名)
(因此也時珍曰酒和鬱鬯昔人言是大秦國所産鬱金花香惟鄭樵通志言即是此鬱金其大秦三代時)
(未通中國安得有此草羅願爾雅翼亦云是此根和酒令黃如金故謂之黃流其說並通此根形狀皆似)
(莪蒁而醫馬病故名馬蒁)
集解(恭曰鬱金生蜀地及西戎苗似薑黃花白質紅末秋出莖心而無實其根黃赤取四畔子根去)
(皮火乾馬藥用之破血而補胡人謂之馬蒁嶺南者有實似小豆不堪噉頌曰今廣南江西州郡亦有之)
(然不及蜀中者佳四月初生苗似薑如蘇恭所說宗奭曰鬱金不香今人將染婦人衣最鮮明而不耐日)
(炙微有鬱金之氣時珍曰鬱金有二鬱金香是用花見本條此是用根者其苗如薑其根大小如指頭長)
(者寸許體圓有横紋如蟬腹狀外黃内赤人以浸水染色亦微有香氣)
根氣味辛苦寒無毒(元素曰氣味俱厚純隂獨孤及曰灰可結砂子)
主治血積下氣生肌止血破惡血血淋尿血金瘡(唐本)
單用治女人宿血氣心痛冷氣結聚温醋摩傅之亦
治馬脹(甄權)凉心(元素)治陽毒入胃下血頻痛(李杲)治血氣
心腹痛産後敗血衝心欲死失心顛狂蠱毒(時珍)
發明(震亨曰鬱金屬火與土有水其性輕揚上行治吐血衂血唾血血腥及經脉逆行並宜鬱金未)
(加韭汁薑汁童尿同服其血自清痰中帶血者加竹瀝又鼻血上行者鬱金韭汁加四物湯服之時珍曰)
(鬱金入心及包絡治血病經驗方治失心顛狂用真鬱金七兩明礬三兩為末薄糊丸梧子大每服五十)
(丸白湯下有婦人顛狂十年至人授此初服心胸間有物脫去神氣洒然再服而甦此驚憂痰血絡聚心)
(竅所致鬱金入心去惡血明礬化頑痰故也龐安常傷寒論云斑豆始有白泡忽搐入腹漸作紫黑色無)
(膿日夜呌亂者鬱金一枚甘草二錢半水半盌煑乾去甘草切片焙研為末入真腦子炒半錢每用一錢)
(以生猪血五七滴新汲水調下不過二服甚者毒氣從手足心出如扈狀乃瘥此乃五死一生之候也又)
(范石湖文集云嶺南有挑生之害於飲食中行厭勝法魚肉能反生於人腹中而人以死則隂役其家初)
(得覺胸腹痛次日刺人十日則生在腹中也凡胸膈痛即用升麻或膽礬吐之若膈下痛急以米湯調鬱)
(金末二錢服即瀉出惡物或合升麻鬱金服之不吐則下李巽巖侍郎為雷州推官鞠獄得此方活人甚)
(多也)
附方(舊三新十)失心顛狂(方見發明下)痘毒入心(方見發明下)厥心
氣痛(不可忍鬱金附子乾薑等分為末醋糊丸梧子大硃砂為衣每服三十丸男酒女醋下竒效)
(方)産後心痛(血氣上衝欲死鬱金燒存性為末二錢米醋一呷調灌即甦袖珍方)自汗
不止(鬱金末卧時調塗于乳上集簡)衂血吐血(川鬱金為末井水服二錢甚者再服)
(易黎居七簡方)陽毒下血(熱氣入胃痛不可忍鬱金五大箇牛黃一皂莢子為散每服用)
(醋醬水一盞同煎三沸混服孫用和祕寶方)尿血不定(鬱金末一兩葱白一握水一盞煎至)
(三合温服日三服經驗方)風痰壅滯(鬱金一分藜蘆十分為末每服一字温漿水調下仍)
(以漿水一盞潄口以食壓之經驗方)挑生蠱毒(方見發明下)中砒霜毒(鬱金)
(末二錢入蜜少許冷水調服事林廣記)痔瘡腫痛(鬱金末水調塗之即消醫方摘要)耳
内作痛(鬱金末一錢水調傾入耳内急傾出之聖濟総錄)
蓬莪荗(音述寳宋開)
釋名蒁藥
集解(志曰蓬莪荗生西戎及廣南諸州葉似蘘荷子似乾椹荗在根下並生一好一惡惡者有毒西)
(人取之先放羊食羊不食者棄之藏器曰一名蓬莪黑色二名蒁黃色三名波殺味甘有大毒大明曰即)
(南中薑黃根也海南生者名蓬莪蒁頌曰今浙江或有之三月生苗在田野中其莖如錢大高二三尺葉)
(青白色長一二尺大五寸以来頗類蘘荷五月有花作穗黃色頭微紫根如生薑而荗在根下似鷄鴨卵)
(大小不常九月采削去粗皮蒸熟暴乾用)
根修治(斆曰凡使於砂盆中以醋磨令盡然後於火畔㶸乾重篩過用頌曰此物極堅硬難擣治)
(用時熱灰火中煨令透乘熱擣之即碎如粉時珍曰今人多以醋炒或煑熟入藥取其引入血分也)
氣味苦辛温無毒(大明曰得酒醋良)主治心腹痛中惡疰忤
鬼氣霍亂冷氣吐酸水解毒食飲不消酒研服之又
療婦人血氣結積丈夫奔豚(開寳)破痃癖冷氣以酒醋
磨服(甄權)治一切氣開胃消食通月經消瘀血止撲損
痛下血及内損惡血(大明)通肝經聚血(好古)
發明(頌曰蓬莪荗古方不見用者今醫家治積聚諸氣為最要之藥與荆三稜同用之良婦人藥中)
(亦多使好古曰蓬莪色黑破氣中之血入氣藥發諸香雖為泄劑亦能益氣故孫尚藥用治氣短不能接)
(續及大小七香丸集香丸諸湯散多用此也又為肝經血分藥時珍曰鬱金入心專治血分之病薑黃入)
(脾兼治血中之氣蒁入肝治氣中之血稍為不同按王執中資生經云執中久患心脾疼服醒脾藥反服)
(用耆域所載蓬莪蒁麫褁炮熟研末以水與酒醋煎服立愈盖此藥能破氣中之血也)
附方(舊一新七)一切冷氣(槍心切痛發即欲死久患心腹痛時發者此可絶根蓬莪荗二)
(兩醋煑木香一兩煨為末每服半錢淡醋湯下衛生家寳)小腸臟氣(非時痛不可忍蓬莪)
(荗研末空心葱酒服一錢楊子建護命方)婦人血氣(遊走作痛及腰痛蓬莪荗乾漆二兩)
(為末酒服二錢腰痛核桃酒下普濟方)小兒盤腸(内釣痛以莪荗半兩用阿魏一錢化水浸)
(一日夜焙研每服一字紫蘇湯下保幼大全)小兒氣痛(蓬莪荗炮熟為末熱酒服一大錢)
(十全博救方)上氣喘急(蓬莪荗五錢酒一盞半煎八分服保生方)氣短不接
(正元散治氣不接續兼治滑泄及小便熱王丞相服之有驗用蓬莪荗一兩金鈴子去核一兩為末入蓬)
(砂一錢煉過研細每服二錢温酒或鹽湯空心服孫用和秘寳方)初生吐乳(不止蓬莪荗少)
(許鹽一綠豆以乳一合煎三五沸去滓入牛黃兩粟大服之甚效也保幼大全)渾身燎泡(方見)
(荆三稜)
荆三稜(宋開寳)校正(併入開寳草三稜)
釋名京三稜(開寳)草三稜(開寳)鷄爪三稜(開寳)黑三稜(圖經)石
三稜(頌曰三稜草有三稜也生荆楚地故名荆三稜以著其地開寳本草作京者誤矣又出草三稜)
(條云即鷄爪三稜生蜀地二月八月采之其實一類随形命名爾故併見之)
集解(藏器曰三稜総有三四種京三稜黃色體重狀若鯽魚而小又有黑三稜狀如烏梅而稍大體)
(輕有鬚相連蔓延作漆包蜀人以織為器一名䔷者是也療體並同頌曰京三稜舊不著所出地土今荆)
(襄江淮濟南河陜間皆有之多生淺水旁及陂澤中春生苗葉似莎草極長高三四尺又似茭蒲葉而有)
(三稜五六月抽莖高四五尺大如人指有三稜如削成莖端開花大體皆如莎草而大黃紫色苗下即魁)
(初生成塊如附子大或有扁者其旁有根横貫一根則連數魁魁上亦出苗其魁皆扁長如小鯽魚體重)
(者三稜也其根末將盡一魁未發苗小圓如烏梅者黑三稜也又根之端鈎曲如爪者鷄爪三稜也皆皮)
(黑肌白而至輕或云不出苖只生細根者謂之鷄爪三稜又不生細根者謂之黑三稜大小不常其色黑)
(去皮即白三者本一種但力有剛柔各適其用因其形為名如烏頭烏啄雲母雲苗之類本非兩物也今)
(人乃妄以鳬茈香附子為之又河中府有石三稜根黃白色形如釵股葉綠如蒲苗高及尺亦有三稜四)
(月開花白色如蓼葓花五月采根亦消積氣今舉世所用三稜皆淮南紅蒲根也秦州尤多其體至堅重)
(刻削魚形葉扁形圓不復有三稜不知何緣命名為三稜也雖太醫亦不以為謬流習既久用根者不識)
(其苗采藥者莫究其用因緣差失不復辨别今三稜皆獨旁引下根無直下根其形大體多如鯽魚時珍)
(曰三稜多生荒廢陂池濕地春時叢生夏秋抽高莖莖端復生數葉開花六七枝花皆細碎成穗黃紫色)
(中有細子其葉莖花實俱有三稜並與香附苗葉花實一樣但長大爾其莖光滑三稜如㯶之葉莖莖中)
(有白穰剖之織物柔靱如藤呂忱字林云䔷草生水中根可緣器即此草莖非根也抱朴子言䔷根化鱓)
(亦是此草其根多黃黑鬚削去鬚皮乃如鯽狀非本根似鯽也)
根修治(元素曰入用須炮熟時珍曰消積須用醋浸一日炒或煑熟焙乾入藥乃良)
氣味苦平無毒(藏器曰甘平温大明曰甘濇涼元素曰苦甘無毒隂中之陽能瀉真氣真)
(氣虚者勿用)
主治老癖癥瘕積聚結塊産後惡血血結通月水墮
胎止痛利氣(開寳)治氣脹破積氣消撲損瘀血婦人血
脈不調心腹痛産後腹痛血運(大明)心膈痛飲食不消
(元素)通肝經積血治瘡腫堅硬(好古)下乳汁(時珍)
發明(好古曰三稜色白屬金破血中之氣肝經血分藥也三稜莪荗治積塊瘡硬者乃堅者削之也)
(志曰俗傳昔人患癥癖死遺言令開腹取之得病塊乾硬如石文理有五色以為異物削成刀柄後因以)
(刀刈三稜柄消成水乃知此藥可療癥癖也時珍曰三稜能破氣散結故能治諸病其功可近於香附而)
(力峻故難久服按戴原禮證治要訣云有人病癥癖腹脹用三稜莪荗以酒煨煎服之下一黑物如魚而)
(愈也)
附方(舊三新五)癥瘕鼓脹(三稜煎用三稜根切一石水五石煑三石去滓更煎取三斗汁)
(入鍋中重湯煎如稠糖蜜器收之每旦酒服一七日二服千金翼方)痃癖氣塊(草三稜荆)
(三稜石三稜青橘皮陳橘皮木香各半兩肉豆蔲㯽榔各一兩硇砂二錢為末糊丸梧子大每薑湯服三)
(十丸方竒效)痃癖不瘥(脇下硬如石京三稜一兩炮川大黃一兩為末醋熬成膏每日空心)
(生薑橘皮湯下一匙以利下為度聖惠方)小兒氣癖(三稜煑汁作羹粥與奶母食日亦以)
(棗許與兒食小兒新生百日及十歲以下無問癎熱痃癖等皆理之秘妙不可具言大效子母秘錄)
痞氣胸滿(口乾肌瘦食減或時壮熱石三稜京三稜鷄爪三稜並炮蓬莪荗三枚㯽榔一枚青)
(橘皮五十片醋浸去白陳倉米一合醋浸淘過巴豆五十箇去皮同青皮倉米炒乾去豆為末糊丸綠豆)
(大每米飲下三丸日一服聖濟総錄)反胃惡心(藥食不下京三稜炮一兩半丁香三分為)
(末每服一錢沸湯點服聖濟総錄)乳汁不下(京三稜三箇水二盌煎汁一盌洗奶取汁出為)
(度極妙要外臺秘)渾身燎泡(如棠梨狀每箇出水有石一片如指甲大其泡復生抽盡肌膚)
(肉即不可治用荆三稜蓬莪荗各五兩為末分三服酒調連進愈危氏得效方)
莎草香附子(别錄中品)
釋名雀頭香(唐本)草附子(圖經)水香稜(圖經)水巴戟(圖經)水莎
(圖經)侯莎(爾雅)莎結(圖經)夫須(别錄)續根草(圖經)地藾根(綱目)地毛
(廣雅時珍曰别錄止言莎草而不言用苗用根後世皆用其根名香附子而不知莎草之名也其草可為)
(笠及雨衣疎而不沾故字從草從沙亦作蓑字因其為衣垂緌如孝子衰衣之狀故又從衰也爾雅云薃)
(音浩侯莎其實緹是也又云薹夫須也薹乃笠名賤夫所須也其根相附連續而生可以合香故謂之香)
(附子上古謂之雀頭香按江表傳云魏文帝遣使于吳求雀頭香即此其葉似三稜及巴戟而生下濕地)
(故有水三稜水巴戟之名俗人呼為雷公頭金光明經謂月萃哆記事珠謂之抱靈居士)
集解(别錄曰莎草生田野二月八月采弘景曰方藥不復用古人為詩多用之而無識者乃有鼠莎)
(療體異此恭曰此草根名香附子一名雀頭香所在有之莖葉都似三稜合和香用之頌曰今處處有之)
(苗葉如薤而瘦根如筯頭大謹按唐玄宗天寳單方圖載水香稜功狀與此相類云水香稜原生博平郡)
(池澤中苗名香稜根名莎結亦名草附子河南及淮南下濕地即有名水莎隴西謂之地藾根蜀郡名續)
(根草亦名水巴戟今涪都最饒名三稜草用莖作鞋履所在皆有采苗及花與根療病宗奭曰香附子今)
(人多用雖生於莎草根然根上或有或無有薄皸皮紫黑色非多毛也刮去皮則色白若便以根為之則)
(誤矣時珍曰莎葉如老韭葉而硬光澤有劍脊稜五六月中抽一莖三稜中空莖端復出數葉開青花成)
(穗如黍中有細子其根有鬚鬚下結子一二枚轉相延生子上有細黑毛大者如羊棗而兩頭尖采得燎)
(去毛暴乾貨之此乃近時日用要藥而陶氏不識諸註亦略乃知古今藥物興癈不同如此則本草諸藥)
(亦不可以今之不識便廢棄不收安知異時不為要藥如香附者乎)
根修治(斆曰凡采得隂乾於石臼中搗之切忌鐵器時珍曰凡采得連苗暴乾以火燎去苗及毛)
(用時以水洗淨石上磨去皮用童子小便浸透洗晒搗用或生或炒或以酒醋鹽水浸諸法各從本方詳)
(見於下又稻草煑之味不苦)
氣味甘微寒無毒(宗奭曰苦頌曰天寳單方云辛微寒無毒性濇元素曰甘苦微寒氣)
(厚於味陽中之隂血中之氣藥也時珍曰辛微苦甘平足厥隂手少陽藥也能兼行十二經八脈氣分得)
(童子小便醋芎藭蒼术良)
主治除胸中熱充皮毛久服令人益氣長鬚眉(别錄)治
心腹中客熱膀胱間連脇下氣妨常日憂愁不樂心
忪少氣(蘇頌)治一切氣霍亂吐瀉腹痛腎氣膀胱冷氣
(李杲)散時氣寒疫利三焦解六鬱消飲食積聚痰飲痞
滿胕腫腹脹脚氣止心腹肢體頭目齒耳諸痛癰疽
瘡瘍吐血下血尿血婦人崩漏帶下月候不調胎前
産後百病(時珍)
苗及花主治丈夫心肺中虚風及客熱膀胱連脇下
時有氣妨皮膚瘙痒癮疹飲食不多日漸瘦損常有
憂愁心忪少氣等證並收苗花二十餘斤剉細以水
二石五斗煑一石五斗斛中浸浴令汗出五六度其
瘙痒即止四時常用癮疹風永除(天寳單方闕)煎飲散氣
鬱利胸膈降痰熱(時珍)
發明(好古曰香附治膀胱兩脇氣妨心忪少氣是能益氣乃血中之氣藥也本草不言治崩漏而方)
(中用治崩漏是能益氣而止血也又能逐去瘀血是推陳也正如巴豆治大便不通而又止泄瀉同意又)
(云香附陽中之隂血中之氣藥凡氣鬱血氣必用之炒黑能止血治崩漏此婦人之仙藥也多服亦能走)
(氣震亨曰香附須用童子小便浸過能総解諸鬱凡血氣必用之藥引至氣分而生血此正隂生陽長之)
(義本草不言補而方家言於老人有益意有存焉盖於行中有補理天之所以為天者健而有常也健運)
(不息所以生生無窮即此理爾今即香中亦用之時珍曰香附之氣平而不寒香而能竄其味多辛能散)
(微苦能降微甘能和乃足厥隂肝手少陽三焦氣分主藥而兼通十二經氣分生則上行胸膈外達皮膚)
(熟則下走肝腎外徹腰足炒黑則止血得童溲浸炒則入血分而補虚鹽水浸炒則入血分而潤燥青鹽)
(炒則補腎氣酒浸炒則行經絡醋浸炒則消積聚薑汁炒則化痰飲得參术則補氣得歸苄則補血得木)
(香則流滯和中得檀香則理氣醒脾得沈香則升降諸氣得芎藭蒼术則總解諸鬱得巵子黃連則能降)
(火熱得茯神則交濟心腎得茴香破故紙則引氣歸元得厚朴半夏則决壅消脹得紫蘇葱白則解散邪)
(氣得三稜莪荗則消磨積塊得艾葉則治血氣暖子宮乃氣病之總司女科之主帥也飛霞子韓&KR1026;云香)
(附能推陳致新故諸書皆云益氣而俗有耗氣之說宜于婦人不宜于男子者非矣盖婦人以血用事氣)
(行則無疾老人精枯血閉惟氣是資小兒氣日充則形乃日固大凡病則氣滯而餒故香附於氣分為君)
(藥世所罕知臣以參茋佐以甘草治虚怯甚速也&KR1026;遊方外時懸壺輕齎治百病黃鶴丹治婦人青囊丸)
(随宜用引輙有小效人索不已用者當思法外意可也黃鶴丹乃銖衣翁在黃鶴樓所授之方故名其方)
(用香附一斤黃連半斤洗晒為末水糊丸梧子大假如外感葱薑湯下内傷米飲下氣病香湯下血病酒)
(下痰病薑湯下火病白湯下餘可類推青囊丸乃邵應節真人禱母病感方士所授者方用香附略炒一)
(斤烏藥略炮五兩三錢為末水醋煑麫糊為丸隨證用引如頭痛茶下痰氣薑湯下血病酒下為妙)
附方(舊一新四十七)服食法(頌曰唐玄宗天寳單方圖云水香稜根名莎結亦名草附子說)
(已見前其味辛微寒無毒凡丈夫心中客熱膀胱間連脇下氣妨常日憂愁不樂心忪少氣者取根二大)
(升擣熬令香以生絹袋盛貯於三大斗無灰清酒中浸之三月後浸一日即堪服十月後即七日近暖處)
(乃佳每空服温飲一盞日夜三四次常令酒氣相續以知為度若不飲酒即取根十兩加桂心五兩蕪荑)
(三兩和搗為散以蜜和為丸擣一千杵丸如梧子大每空腹酒及薑蜜湯飲汁等下二十丸日再服漸加)
(至三十丸以瘥為度)交感丹(凡人中年精耗神衰盖由心血少火不下降腎氣憊水不上升致心)
(腎膈絶營衛不和上則多驚中則塞痞飲食不下下則虚冷遺精愚醫徒知峻補下田非惟不能生水滋)
(隂而反見衰悴但服此方半年屏去一切暖藥絶嗜欲然後習袐固泝流之術其效不可殫述俞通奉年)
(五十一遇鐵甕城申先生授此服之老猶如少年至八十五乃終也因普示羣生同登壽域香附子一斤)
(新水浸一宿石上擦去毛炒黃伏神去皮木四兩為末煉蜜丸彈子大每服一丸侵早細嚼以降氣湯下)
(降氣湯用香附子如上法半兩伏神二兩炙甘草一兩半為末點沸湯服前藥薩謙齋瑞竹堂經驗方)
一品丸(治氣熱上攻頭目昏眩及治偏正頭痛大香附子去皮水煑一時搗晒焙研為末煉蜜丸)
(彈子大每服一丸水一盞煎八分服女人醋湯煎之竒效良方)升降諸氣(治一切氣病痞脹喘)
(噦噫酸煩悶虚痛走注常服開胃消痰散壅思食早行山行尤宜服之去邪辟瘴香附子炒四百兩沈香)
(十八兩縮砂仁四十八兩炙甘草一百二十兩為末每服一錢入鹽少許白湯點服和劑局方)一
切氣疾(心腹脹滿噎塞噫氣吞酸痰逆嘔惡及宿酒不解香附子一斤縮砂仁八兩甘草炙四兩)
(為末每白湯入鹽點服為粗末煎服亦可名快氣湯和劑局方)調中快氣(心腹刺痛小烏)
(沈湯香附子擦去毛焙二十兩烏藥十兩甘草炒一兩為末每服二錢鹽湯隨時點服和劑局方)心
脾氣痛(白飛霞方外竒方云凡人胸膛軟處一點痛者多因氣及寒起或致終身或子母相傳俗)
(名心氣痛非也乃胃脘有滯爾惟此獨步散治之甚妙香附米醋浸略炒為末高良薑酒洗七次略炒為)
(末俱各封收因寒者薑二錢附一錢因氣者附二錢薑一錢因氣與寒者各等分和勻以熱米湯入薑汁)
(一匙鹽一捻調下立止不過七八次除根愈王璆百一方云内翰吳开夫人心痛欲死服此即類編)
(云梁混心脾痛數年不愈供事穢跡佛夢傳此方一服而愈因名神授一七散)心腹諸痛(艾附)
(丸治男女心氣痛腹痛少腹痛血氣痛不可忍者香附子二兩蘄艾葉半兩以醋湯同煑熟去艾炒為末)
(米醋糊丸梧子大每白湯服五十丸集簡方)停痰宿飲(風氣上攻胸膈不利香附皂莢水浸)
(半夏各一兩白礬末半兩薑汁麫糊丸梧子大每服三四十丸薑湯隨時下仁存方)元臟腹
冷(及開胃香附子炒為末每用二錢薑鹽同煎服普濟方)酒腫虚腫(香附子艾米醋煑乾)
(焙研為末米醋糊丸服久之敗水從小便出神效經驗方)氣虚浮腫(香附子一斤童子小)
(便浸三日焙為末糊丸每米飲下四五十丸日二丹溪心法)老小痃癖(往來疼痛香附南星)
(等分為末薑汁糊丸梧子大每薑湯下二三十丸聖惠)㿗疝脹痛(及小腸氣香附末二錢以)
(海藻一錢煎酒空心調下并食海藻隨湖集簡方)腰痛揩牙(香附子五兩生薑二兩取自然)
(汁浸一宿炒黃為末入青鹽二錢擦牙數次其痛即止乾坤生意)血氣刺痛(香附子炒一兩)
(荔枝核燒存性五錢為末每服二錢米飲調下婦人良方)女人諸病(瑞竹堂方四制香附)
(丸治婦人女子經候不調兼諸病大香附子擦去毛一斤分作四分四兩醇酒浸四兩醇醋浸四兩鹽水)
(浸四兩童子小便浸春三秋五夏一冬七日淘洗净晒乾搗爛微焙為末醋煑麫糊丸梧子大每酒下七)
(十丸瘦人加澤蘭赤茯苓末二兩氣虛加四君子籵血虛加四物料法生堂方煑附濟隂丸治婦人月)
(經不調久成癥樍一切風氣用香附子一斤分作四分以童溲鹽水酒醋各浸三日艾葉一斤漿水浸過)
(醋糊和作餅晒乾晚蠶砂半斤炒莪荗四兩酒浸當歸四兩酒浸各焙為末醋糊丸梧子大每服七十丸)
(米飲下日二脇醋附丸治婦人室女一切經候不調血氣刺痛腹膨脹心怔乏力面色痿黃頭運惡心)
(崩漏帶下便血癥瘕積聚及婦人數墮胎由氣不升降服此尤妙香附子米醋浸半日砂鍋煑乾搗焙石)
(臼為末醋糊為丸醋湯下煑澹寮方艾附丸治同上香附子一斤熟艾四兩醋當歸酒浸二兩為末如)
(上丸服)婦人氣盛(血衰變生諸症頭運腹滿皆宜抑氣散主之香附子四兩炒茯苓甘草炙)
(各一兩橘紅二兩為末每服二錢沸湯下濟生方)下血血崩(血如山崩或五色漏帶並宜常)
(服滋血調氣乃婦人之仙藥也香附子去毛炒焦為末極熱酒服二錢立愈昏迷甚者三錢米飲下亦可)
(加㯶灰事許學士本)赤白帶下(及血崩不止香附子赤芍藥等分為末鹽一捻水二盞煎)
(一盞食前温服聖惠方)安胎順氣(鐵罩散香附子炒為末濃煎紫蘇湯服一二錢一加砂仁)
(藏中經)妊娠惡阻(胎氣不安氣不升降嘔吐酸水起坐不便飲食不進二香散用香附子二)
(兩藿香葉甘草各二錢為末每服二錢沸湯入鹽調下聖惠方)臨産順胎(九月十月服此)
(永無驚恐福胎飲用香附子四兩縮砂仁炒三兩甘草炙一兩為末每服二錢米飲下朱氏集驗方)
産後狂言(血運煩渴不止生薑附子去毛為末每服二錢薑棗水煎服同上)氣鬱吐
血(丹溪用童子小便調香附末二錢服為澹寮方治吐血不止莎草根一兩白茯苓半兩末每服二)
(錢陳粟米飲下)肺破咯血(香附末一錢米飲下日二服百一選方)小便尿血(香附)
(子新地榆等分各煎湯先服香附湯三五呷後服地榆湯至盡未效再服指迷方)小便血淋
(痛不可忍香附子陳皮赤茯苓等分水煎服十便良方)諸般下血(香附童子小便浸一日搗)
(碎米醋拌焙為末每服二錢米飲下米直指方用香附以醋酒各半煑熟焙研為末黃&KR1045;糊丸梧子大)
(每服四十丸米飲下日二服少戴原禮云只以香附子末二錢入百草霜麝香各許同服效尤速也)
老小脫肛(香附子荆芥穗等分為末每服一匙水一大盌煎十數沸淋洗三因方)偏正
頭風(香附子炒一斤烏頭炒一兩甘草二兩為末煉蜜丸彈子大每服一丸葱茶嚼下本事方)
氣鬱頭痛(澹寮方用香附子炒四兩川芎藭二兩為末每服二錢臘茶清調下常服除根明目)
(草華佗中藏經加甘一兩石膏二錢半)頭風睛痛(方同妊娠惡阻)女人頭痛(香附)
(子末茶服三錢日三五服經驗良方)肝虚睛痛(冷淚羞明補肝散用香附子一兩夏枯草)
(半兩為末每服一錢茶清下簡易方)耳卒聾閉(香附子瓦炒研末蘿蔔子煎湯早夜各服)
(二錢忌鐵器衛生易簡方)聤耳出汁(香附末以綿杖送入蔡邦度知府常用有效經驗良方)
諸般牙痛(香附艾葉煎湯潄之仍以香附末擦之去涎普濟方)牢牙去風(益氣)
(烏髭治牙疼牙宣乃鐡甕先生妙方也香附子炒存性三兩青鹽生薑各半兩為末日擦濟生方)消
渴累年(不愈莎草根一兩白茯苓半兩為末每陳粟米飲服三錢日二)癰疽瘡瘍(曾孚)
(先云凡癰疽瘡瘍皆因氣滯血凝而致宜服諸香藥引氣通血常器之云凡氣血聞香即行聞臭即逆瘡)
(瘍皆由氣濇而血聚最忌臭穢不潔觸之毒必引蔓陳正節公云大凡疽疾多因怒氣而得但服香附子)
(藥進食寬氣大有效也獨勝散用香附子去毛以生薑汁淹一宿焙乾碾為細末無時以白湯服二錢如)
(瘡初作以此代茶瘡潰後亦宜服之或只以局方小烏沈湯少用甘草愈後服至半年尤妙陳自明外)
(科精要)蜈蚣咬傷(嚼香附塗之立效袖珍方)
瑞香(綱目)
集解(時珍曰南土處處山中有之枝幹婆娑柔條厚葉四時不凋冬春之交開花成簇長三四分如)
(丁香狀有黃白紫三色格古論云瑞香高者三四尺有數種有枇杷葉者楊梅葉者柯葉者毬子者攣枝)
(者惟攣枝者花紫香烈枇杷葉者結子其始出于廬山宋時人家栽之始著名攣枝者其節攣曲如斷折)
(之狀也其根綿軟而香)
根氣味甘鹹無毒主治急喉風用白花者研水灌之
(時珍曰出醫學集成)
茉莉(綱目)
釋名柰花(時珍曰稽含草木狀作末利洛陽名園記作抹厲佛經作抹利王龜齡集作沒利洪)
(邁集作末麗盖末利本胡語無正字隨人會意而已韋君呼為狎客張叔敏呼為遠客楊慎丹鉛錄云晉)
(書都人簮柰花即今末利花也)
集解(時珍曰末利原出波斯移植南海今滇廣人栽蒔之其性畏寒不宜中土弱莖繁枝綠葉圓尖)
(初夏開小白花重瓣無蕊秋盡乃止不結實有千葉者紅色者蔓生者其花皆夜開芬香可愛女人穿為)
(首餙或合面脂亦可熏茶或蒸取液以代薔薇水又有似末利而瓣大其香清絶者謂之狗牙亦名雪瓣)
(海南有之素馨指甲皆其類也並附于下)
附錄素馨(時珍曰素馨亦自西域移来謂之耶悉茗花即酉陽雜俎所載野悉蜜花也枝幹裊)
(娜葉似末利而小其花細瘦四瓣有黃白二色采花壓油澤頭甚香滑也)指甲花(有黃白二色夏)
(月聞香似木犀可染指甲過于鳳仙花)
花氣味辛熱無毒主治蒸油取液作面脂頭澤長髮
潤燥香肌亦入茗湯(時珍)
根氣味熱有毒主治以酒磨一寸服則昏迷一日乃
醒二寸二日三寸三日凡跌損骨節脫臼接骨者用
此則不知痛也(汪機)
鬱金香(宋開寳)校正(禹錫曰陳氏言鬱是草英不當附于木部今移入此)
釋名鬱香(御覽)紅藍花(綱目)紫述香(綱目)草麝香茶矩摩
(佛書頌曰許慎說文解字云鬱芳草也十葉為貫百二十貫築以煑之鬱鬯乃百草之英合而釀酒以降)
(神乃遠方鬱人所貢故謂之鬱鬱今鬱林郡也時珍曰漢鬱林郡即今廣西貴州潯柳邕賓諸州之地一)
(統志維載柳州羅城縣出鬱金香即此也金光明經謂之茶矩麽香此乃鬱金花香與今時所用鬱金根)
(名同物異唐慎微本草收此入彼下誤矣按趙古則六書本義鬯字象米在器中以七扱之之意鬱字从)
(臼奉缶置于凡上鬯有彡飾五體之意俗作鬱則鬱乃取花築酒之意非指地言地乃因此草得名耳)
集解(藏器曰鬱金香生大秦國二月三月有花狀如紅藍四月五月采花即香也時珍曰按鄭玄云)
(鬱草似蘭楊孚南州異物志云鬱金出罽賓國人種之先以供佛數日萎然後取之色正黃與芙蓉花褁)
(嫩蓮者相似可以香酒又唐書云太宗時伽毘國獻鬱金香葉似麥門冬九月花開狀似芙蓉其色紫碧)
(香聞數十步花而不實欲種者取根二說皆同但花色不同種或不一也古樂府云中有鬱金蘇合香者)
(是此鬱金也晉左貴嬪有鬱金頌云伊有竒草名曰鬱金越自殊域厥珍来尋芳香酷烈悅目怡心明德)
(惟馨淑人是欽)
氣味苦温無毒(藏器曰平)主治蠱野諸毒心腹間惡氣鬼
疰鵶鶻等一切臭入諸香藥用(藏器)
茅香(宋開寳)校正(併入宋圖經香麻)
釋名嗢尸羅(金光明經)香麻(時珍曰蘇頌圖經復出香麻一條云出福州煎湯浴風甚)
(良此即香茅也閩人呼茅如麻故爾今併為一)
集解(志曰茅香生劍南道諸州其莖葉黑褐色花白色即非白茅香也頌曰今陜西河東汴東州郡)
(亦有之遼澤州充貢三月生苗似大麥五月開白花亦有黃花者有結實者有無實者並正月二月采根)
(五月采花八月采苗宗奭曰茅香根如茅但明潔而長可作浴湯同藁本尤佳仍入印香中合香附子用)
(時珍曰茅香凡有二此是一種香茅也其白茅香别是南番一種香草唐慎微本草不知此義乃以白茅)
(花及白茅香詣註引入茅香之下今並提歸各條)
花氣味苦温無毒主治中惡温胃止嘔吐療心腹冷
痛(開寳)
附方(新一)冷勞久病(茅香花艾葉四兩燒存性研末粟米飯丸梧子大初以蛇牀子湯下)
(二十丸至三十丸微吐不妨後用棗湯下立效聖濟総錄)
苗葉主治作浴湯辟邪氣令人身香(開寳)
白茅香(拾遺)
集解(藏器曰白茅香生安南如茅根道家用作浴湯珣曰廣志云生廣南山谷合諸名香甚竒妙尤)
(勝舶上来者時珍曰此乃南海白茅香亦今排香之類非近道之白茅及北土茅香花也)
根氣味甘平無毒主治惡氣令人身香煑湯服治腹
内冷(藏器)小兒遍身瘡疱合桃葉煎湯浴之(李珣)
排草香(綱目)
集解(時珍曰排草香出交趾今嶺南亦或蒔之草根也白色狀如細柳根人多偽襍之案范成大桂)
(海志云排草香狀如白茅香芬烈如麝香人亦用以合香諸香無及之者又有麝香木出占城乃老朽樹)
(心節氣頗類麝)
根氣味辛温無毒主治辟臭去邪惡氣(時珍)
附錄瓶香(珣曰案陳藏器云生南海山谷草之狀也其味寒無毒主鬼魅邪精天行時氣並宜)
(燒之水煑洗水浮氣與土薑芥子煎湯浴風瘧甚效)耕香(藏器曰生烏許國莖生細葉味辛温無毒)
(主鬼氣調中去臭時珍曰二香皆草狀恐亦排草之類也故附之)
迷迭香(拾遺)
集解(藏器曰廣志云出西海魏略云出大秦國時珍曰魏文帝時自西域移植庭中同曹植等各有)
(賦大意其草修幹柔莖細枝弱根繁花結實嚴霜弗凋收采幽殺摘去枝葉入袋佩之芳香甚烈與今之)
(排香同氣)
氣味辛温無毒主治惡氣令人衣香燒之去鬼(藏器珣曰)
(性平不温合羌活為丸燒之辟蚊蚋)
䔾車香(拾遺)
集解(藏器曰廣志云䔾車香主徐州高數尺黃葉白花爾雅䔾車乞與郭璞云香草也珣曰生海南)
(山谷齊民要術云凡諸樹木虫蛀者煎此香冷淋之即辟也時珍曰楚詞畦留夷與䔾車則昔人常栽蒔)
(之與今蘭香零陵相類也)
氣味辛温無毒(珣曰微寒)
主治鬼氣去臭及蟲魚蛀蠧(藏器)治霍亂辟惡氣薰衣
佳(珣)
艾納香(宋開寳)
集解(志曰廣志云艾納出西國似細艾又有松樹皮上綠衣亦名艾納可以和合諸香燒之能聚其)
(烟青白不散而與此不同禹錫曰案古樂府云行胡從何方列國持何来氍毺&KR1674;&KR0146;五木香迷迭艾納及)
(都梁是也)
氣味甘温平無毒
主治惡氣殺蟲主腹冷洩痢(志)傷寒五洩心腹注氣
止腸鳴下寸白燒之辟瘟疫合蜂窠浴脚氣良(珣)治
癬辟蛇(藏器)
兜納香(海藥)
集解(珣曰案廣志云出西海㔄國諸山魏略云出大秦國草類也)
氣味辛平無毒(藏器曰甘温)
主治温中除暴冷(藏器)惡瘡腫瘻止痛生肌並入膏用
燒之辟遠近惡氣帶之夜行壯膽安神與茅香柳枝
煎湯浴小兒易長(李珣)
線香(綱目)
集解(時珍曰今人合香之法甚多惟線香可入瘡科用其料加減不等大抵多用白芷芎藭獨活甘)
(松三柰丁香藿香藁本高良薑角茴香連喬大黃黃芩柏木兜婁香末之類為末以榆皮麫作糊和劑以)
(唧筩笮成線香成條如線也亦或盤成物象字形用鐵銅絲懸爇者名龍挂香)
氣味辛温無毒主治熏諸瘡癬(時珍)
附方(新一)楊梅毒瘡(龍挂香孩兒茶皂角子各一錢銀硃二錢為末紙卷作撚點燈置桶)
(中以鼻吸烟一日三次三日止内服解毒藥瘡即乾集簡方)
藿香(宋嘉祐)校正(承曰宜入草部)
釋名兜婁婆香(時珍曰豆葉曰藿其葉似之故名楞嚴經云壇前以兜婁婆香煎水洗浴)
(即此法華經謂之多摩羅跋香金光明經謂之缽怛羅香皆兜婁二字梵言也湼槃又謂之迦算香)
集解(禹錫曰按廣志云藿香出海邊國莖如都梁葉似水蘇可著衣服中稽含南方草木狀云出交)
(趾丸真武平興古諸國吏民自種之叢生五六月采日乾乃芬香頌曰藿香嶺南多有之人家亦多種二)
(月生苗莖梗甚密作叢葉似桑而小薄六月七月采之須黃色乃可收金樓子及俞益期牋皆云扶南國)
(人言五香共是一木其根是旃檀節是沈香花是雞舌葉是藿香膠是薰陸故本草以五香共條義亦出)
(此今南中藿香乃是草類與稽含所說正相符合范瞱合香方云零藿虚燥古人乃以合香即此扶南之)
(說似涉欺岡也時珍曰藿香方莖有節中虚葉微似茄葉潔古東垣惟用其葉不用枝梗今人併枝梗用)
(之因葉多偽故耳唐史云頓遜國出藿香插枝便生葉如都良者是也劉欣期交州記言藿香似蘇合香)
(者謂其氣相似非謂形狀也)
枝葉氣味辛微温無毒(元素曰辛甘又曰甘苦氣厚味薄浮而升陽也杲曰可升)
(可降陽也入手足太隂經)主治風水毒腫去惡氣止霍亂心腹痛
(别錄)脾胃吐逆為要藥(蘇頌)助胃氣開胃口進飲食(元素)温
中快氣肺虚有寒上焦壅熱飲酒口臭煎湯潄(好古)
發明(杲曰芳香之氣助脾胃故藿香能止嘔逆進飲食好古曰手足太隂之藥故入順氣烏藥散則)
(補肺入黃茋四君子湯則補脾也)
附方(新六)升降諸氣(藿香一兩香附炒五兩為末每以白湯點服一錢經效濟世方)
霍亂吐瀉(垂死者服之回生用藿香葉陳皮各半兩水二盞煎一盞温服百一選方)暑
月吐瀉(滑石炒二兩藿香二錢半丁香五分為末每服一二錢淅米泔調服禹講師經驗方)
胎氣不安(氣不升降嘔吐酸水香附藿香甘草二錢為末每服二錢入鹽少許沸湯調服之)
(聖惠)香口去臭(藿香洗淨煎湯時時噙潄摘玄方)冷露瘡爛(藿香葉細茶等分燒)
(灰油調塗葉上貼之應驗方)
薰草(别錄中品)零陵香(宋開寳)
釋名蕙草(别錄)香草(開寳)燕草(綱目)黃零草(玉冊時珍曰古者燒香草以降)
(神故曰薰曰蕙薰者薰也蕙者和也漢書云薰以香自燒是矣或云古人袚除以此草薰之故謂之薰亦)
(通范成大虞衡志言零陵即今永州不出此香惟融宜等州甚多土人以編席薦性煖宜人謹按零陵舊)
(治在今全州全乃湘水之源多生此香今人呌為廣零陵香者乃真薰草也若永州道州武岡州皆零陵)
(屬地也今鎮江丹陽皆蒔而刈之以酒灑制貨之芬香更烈謂之香草與蘭草同稱楚辭云既滋蘭之九)
(畹又樹蕙之百畝則古人皆栽之矣張揖廣雅云鹵薰也其葉謂之蕙而黃山谷言一幹數花者為蕙盖)
(因不識蘭草蕙草強以蘭花為分别也鄭樵修本草言蘭即蕙蕙即零陵香亦是臆見殊欠分明但蘭草)
(蕙草乃一類二種耳)
集解(别錄曰薰草一名蕙草生下濕地三月采隂乾脫節者良又曰蕙實生魯山平澤弘景曰桐君)
(藥錄薰草葉如麻兩兩相對山海經云浮山有草麻葉而方莖赤華而黑實氣如蘼蕪名曰薰草可以已)
(癘今俗人皆呼燕草狀如茅而香者為薰草人家頗種之者非也詩書家多用蕙而竟不知是何草尚其)
(名而迷其實皆此類也藏器曰薰草即是零陵香薰乃蕙草根也志曰零陵香生零陵山谷葉如羅勒南)
(越志云土人名燕草又名薰草即香草也山海經薰草即是此頌曰零陵香今湖廣諸州皆有之多生下)
(濕地葉如麻兩兩相對莖方常以七月中旬開花至香古云薰草是也嶺南人皆作窰竈以火炭焙乾令)
(黃色乃佳江淮亦有土生者亦可作香但不及湖嶺者至枯槁香尤芬薰耳古方但用薰草不用零陵香)
(今合香家及面脂澡豆諸法皆用之都下市肆貨之甚便時珍曰今惟吳人栽造貨之亦廣)
薰草氣味甘平無毒(權曰苦無毒珣曰辛温無毒不宜多服令人氣喘玉冊云伏三)
(黃硃砂)
主治明目止淚療洩精去臭惡氣傷寒頭痛上氣腰
痛(别錄)單用治鼻中息肉鼻齆(甄權)零陵香主惡氣心腹
痛滿下氣令體香和諸香作湯丸用得酒良(開寳)主風
邪衝心虚勞疳䘌得升麻細辛煎飲治牙齒腫痛善
(李珣)治血氣腹脹莖葉煎酒服(大明)婦人浸油飾頭香無
以加(宗奭)
發明(時珍曰薰草芳馨其氣辛散上達故心腹惡氣齒痛鼻塞皆用之脾胃喜芳香芳香可以養鼻)
(是也多服作喘為能耗散真氣也)
附方(新十)傷寒下痢(蕙草湯用蕙草當歸各二兩黃連四兩水六升煑二升服日三服)
(范汪方)傷寒狐惑(食肛者蕙草黃連各四兩㕮咀以白酸漿一斗漬一宿煑取二升分三服)
(品小方)頭風旋運(痰逆惡心懶食真零陵香藿香葉莎草根炒等分為末每服二錢茶下日)
(三服方本事)小兒鼻塞(頭熱用薰草一兩羊髓三兩銚内慢火熬成膏去滓日摩背上三四)
(次方聖惠)頭風白屑(零陵香白芷等分水煎汁入鷄子白攪勻傅數十次終身不生聖)
(惠方)牙齒疼痛(零陵香梗葉煎水含潄之普濟方)風牙疳牙(零陵香洗炙蓽茇炒)
(等分為末摻之普濟方)夢遺失精(薰草湯用薰草人參白术白芍藥生地黃各二兩伏神桂)
(心甘草炙各二兩大棗十二枚水八升煑三升分二服外臺秘要)婦人斷産(零陵香為末酒)
(服二錢每服至一兩即一年絶孕盖血聞香即散也醫林集要)五色諸痢(返魂丹用零陵)
(香草去根以鹽酒浸半月炒乾每兩入廣木香一錢半為末裹急腹痛者用冷水服一錢半通了三四次)
(用熱米湯服一錢半止痢只忌生梨一味集簡方)
蕙實(别錄有名未用部藏器曰即蘭蕙之蕙也五月采之辛香)氣味辛平無毒主
治明目補中(别錄)
根莖中涕主治傷寒寒熱出汗中風面腫消渴熱中
逐水(别錄)主五痔脫肛有蟲(時珍金出千)
蘭草(本經上品)
釋名簡(音閑)水香(本經)香水蘭(開寳)女蘭(綱目)香草(綱目)燕尾香
(開寳)大澤蘭(炮炙論)蘭澤草(弘景)煎澤草(唐本)省頭草(綱目)都梁
香(李當之)孩兒菊(綱目)千金草(志曰葉似馬蘭故名蘭草其葉有岐俗呼燕尾香時)
(人煑水以浴風故又名香水蘭藏器曰蘭草生澤畔婦人和油澤頭故云蘭澤盛弘之荆州記云都梁有)
(山下有水清淺其中生蘭草因名都梁香時珍曰都梁即今之武岡州也又臨淮旴𣅿縣亦有都梁山産)
(此香蘭乃香草能辟不祥陸璣詩疏言鄭俗三月男女秉蕳于水用以自袚除盖蘭以閩之蕑以閑之其)
(義一也淮南子云男子種蘭美而不芳則蘭須女子種之女蘭之名或因乎此其葉似菊女子小兒喜佩)
(之則女蘭孩菊之名又或以此也唐珤經驗方言江南人家種之夏月采置髮中令頭不䐈故名省頭草)
(其說止合煎澤之義古人蘭蕙皆稱香草如零陵香草都梁香草後人省之通呼為香草爾近世但知蘭)
(花不知蘭草惟虚谷方回考訂極言古之蘭草即今之千金草俗名孩兒菊者其說可據詳下正誤)
集解(别錄曰蘭草生太湖池澤四月五月采弘景曰方藥俗人並不識用太吳應是吳國太伯所居)
(故呼太吳今東門有煎澤草名蘭香或是此也李當之云是今人所種都梁香草也澤蘭亦名都梁香恭)
(曰蘭即蘭澤香草也圓莖紫萼八月花白俗名蘭香煑以洗浴生溪澗水旁人間亦多種之以飭庭池陶)
(所引煎澤草都梁香者是也而不能的識保昇曰生下濕地葉似澤蘭尖長有岐花紅白色而香藏器曰)
(蘭草澤蘭二物同名陶不能知蘇亦浪别蘭草生澤畔葉光潤根小紫五月六月采隂乾即都梁香也澤)
(蘭葉尖微有毛不光潤莖方節紫初采微辛乾之亦辛蘇云八月花白者即澤蘭也以註蘭草殊誤矣時)
(珍曰蘭草澤蘭一類二種也俱生水旁下濕處二月宿根生苗成叢紫莖素枝赤節綠葉葉對節生有細)
(齒但以莖圓節長而葉光有岐者為蘭草莖微方節短而葉有毛者為澤蘭嫩時並可挼而佩之八九月)
(後漸老高者三四尺開花成穗如鷄蘇花紅白色中有細子雷斆炮炙論所謂大澤蘭即蘭草也小澤蘭)
(即澤蘭也禮記佩悅蘭茝楚辭紉秋蘭以為佩西京雜記載漢時池苑種蘭以降神或雜粉藏衣書中辟)
(蠧者皆此二蘭也今吳人蒔之呼為香草夏月刈取以酒油灑制纏作把子貨為頭澤佩帶與别錄所出)
(大吳之文正相符合諸家不知二蘭乃一物二種但功用有氣血之分故無定指惟寇氏朱氏之誤尤甚)
(故考正于下或云家蒔者為蘭草野生者為蘭澤亦通)
正誤(寇宗奭曰蘭草諸家之說異同乃未的識故無定論今江陵鼎澧州山谷之間頗有之山外平)
(田即無多生隂地幽谷葉如麥門冬而闊且靱長及一二尺四時常青花黃綠色中間瓣上有細紫點春)
(芳者為春蘭色深秋芳者為秋蘭色淡開時滿室盡香與他花香又别朱震亨曰蘭葉稟金水之氣而似)
(有火人知其花香之貴而不知其葉有藥方盖其葉能散久積陳鬱之氣甚有力即今之栽置座右者時)
(珍曰二氏所說乃近世所謂蘭花非古之蘭草也蘭有數種蘭草澤蘭生水旁山蘭即蘭草之生山中者)
(蘭花亦生山中與三蘭迥别蘭花生近處者葉如麥門冬而春花生福建者葉如营茅而秋花黃山谷所)
(謂一幹一花為蘭一幹數花為蕙者盖因不識蘭草蕙草遂以蘭花強生分别也蘭草與澤蘭同類故陸)
(機言蘭似澤蘭但廣而長節離騷言其綠葉紫莖素枝可紉可佩可藉可膏可浴鄭詩言士女秉蕳應劭)
(風俗通言尚書奏事懷香握蘭禮記言諸侯贄薰大夫贄蘭漢書言蘭以香自燒也若夫蘭花有葉無枝)
(可玩而不可紉佩藉浴秉握膏焚故朱子離騷辨證言古之香草必花葉俱香而燥濕不變故可刈佩今)
(之蘭蕙但花香而葉乃無氣質弱易萎不可刈佩必非古人所指甚明古之蘭似澤蘭而蕙即今之零陵)
(香今之似茅而花有兩種者不知何時誤也熊大古冀越集言世俗之蘭生於深山窮谷决非古時水澤)
(之蘭也陳遯齋閑覽言楚騷之蘭或以為都梁香或以為澤蘭或以為猗蘭當以澤蘭為正今人所種如)
(麥門冬者名幽蘭非真蘭也故陳止齋著盜蘭說以譏之方虚谷訂蘭說言古之蘭草即今之千金草俗)
(名孩兒菊者今之所謂蘭其葉如茅而嫩者根名土續斷因花馥郁故得蘭名也楊升菴云世以如蒲萱)
(者為蘭九畹之受誣久矣又吳草廬有蘭說甚詳云蘭為醫經上品之藥有枝有莖草之植者也今所謂)
(蘭無枝無莖因黃山谷稱之世遂謬指為離騷之蘭寇氏本草亦溺於俗反疑舊說為非夫醫經為實用)
(豈可誤哉今之蘭果可利水殺蠱而除痰癖乎其種盛于蘭末子乃閩人豈不識其土産而反辨析如此)
(世俗至今猶以非蘭為蘭何其惑之難解也嗚呼觀諸儒之明析如此則寇朱二氏之誤可知而醫家用)
(蘭草者當不復疑矣)
葉修治(見澤蘭下)氣味辛平無毒(杲曰甘寒)
主治利水道殺蠱毒辟不祥久服益氣輕身不老通
神明(本經)除胸中痰癖(别錄)生血調氣養營(雷斆)其氣清香
生津止渴潤肌肉治消渴膽癉(李杲)煑水浴風病(馬志)消
癰腫調月經煎水解中牛馬毒(時珍)主惡氣香澤可作
膏塗髮(藏器)
發明(時珍曰按素問云五味入口藏于脾胃以行其精氣津液在脾令人口甘此肥美所發也其氣)
(上溢轉為消渴治之以蘭除陳氣也王冰註云辛能發散故也李東垣治消渴生津飲用蘭葉盖本于此)
(詳見澤蘭下又此草浸油塗髮去風垢令香潤史記所謂羅襦襟解微聞香澤者是也崔寔四時月令作)
(香澤法用清油浸蘭香藿香雞舌香苜蓿葉四種以新綿褁浸胡麻油和猪脂納銅鐺中沸定下少許青)
(蒿以綿幕瓶鐺嘴瀉出瓶收用之)
附方(新一)食牛馬毒(殺人者省頭草連根葉煎水服即消唐瑶經驗方)
澤蘭(本經中品)校正(併入嘉祐地笋)
釋名水香(吳普)都梁香(弘景)虎蘭(本經)虎蒲(别錄)龍棗(本經)孩兒
菊(綱目)風藥(綱目)根名地笋(嘉祐弘景曰生于澤旁故名澤蘭亦名都梁香時珍曰此)
(草亦可為香澤不獨指其生澤旁也齊安人呼為風藥吳普本草一名水香陶氏云亦名都梁今俗通呼)
(為孩兒菊則其與蘭草為一物二種尤可證矣其根可食故曰地笋)
集解(别錄曰澤蘭生汝南諸大澤旁三月三日采隂乾普曰生下地水旁葉如蘭二月生苗赤節四)
(葉相值支節間弘景曰今處處有之多生下濕地葉微香可煎油及作浴湯人家多種之而葉小異今山)
(中又有一種甚相似莖方葉小強不甚香既云澤蘭則山中者為非而藥家乃采用之恭曰澤蘭莖方節)
(紫葉似蘭草而不甚香今京下用者是也陶說乃是蘭草莖圓紫萼白花殊非澤蘭也頌曰今荆徐隨壽)
(蜀梧州河中府皆有之根紫黑色如粟根二月生苗高二三尺莖幹青紫色作四稜葉生相對如薄荷微)
(香七月開花帶紫白色萼通紫色亦似薄荷花三月采苗隂乾荆湖嶺南人家多種之壽州出者無花子)
(此與蘭草大抵相類但蘭草生水旁葉光潤根小紫五六月盛而澤蘭生水澤中及下濕地葉尖微有毛)
(不光潤方莖紫節七月八月初采微辛此為異爾斆曰凡使須别雌雄大澤蘭莖葉皆圓根青黃能生血)
(調氣與榮合小澤蘭迥别葉上班根頭尖能破血通久積宗奭曰澤蘭出土便分枝梗葉皆如菊但尖長)
(爾吳普言葉似蘭誤矣今蘭葉如麥門冬殊不相似時珍曰吳普所說乃真澤蘭也雷斆所說大澤蘭即)
(蘭草也小澤蘭即此澤蘭也寇宗奭所說澤蘭則是而破吳普之說則非盖由誤認蘭花為蘭草也詳見)
(蘭草正誤下)
葉修治(斆曰凡用大小澤蘭細剉以絹袋盛懸于屋南畔角上令乾用)
氣味苦微温無毒(别錄曰甘普曰神農黃帝岐伯桐君酸無每李當之小温權曰苦辛)
(之才曰防己為之使)主治金瘡癰腫瘡膿(本經)産後金瘡内塞(别錄)
産後腹痛頻産血氣衰冷成勞瘦羸婦人血瀝腰痛
(甄權)産前産後百病通九竅利關節養血氣破宿血消
癥瘕通小腸長肌肉消撲損瘀血治鼻血吐血頭風
目痛婦人勞瘦丈夫面黃(大明)
發明(頌曰澤蘭婦人方中最為急用古人治婦人澤蘭尤甚多時珍曰蘭草澤蘭氣香而温味辛而)
(散隂中之陽足太隂厥隂經藥也脾喜芳香肝宜辛散脾氣舒則三焦通利而正氣和肝鬱散則營衛流)
(行而病邪解蘭草走氣道故能利水道除痰癖殺蠱辟惡而為消渴良藥澤蘭走血分故能治水腫塗癰)
(毒破瘀血消癥瘕而為婦人要藥雖是一類而功用稍殊正如赤白茯苓芍藥補瀉皆不同也雷斆言雌)
(者調氣生血雄者破血通積正合二蘭主治大澤蘭之為蘭草尤可憑據血生於氣故曰調氣生血也又)
(荀子云澤芷以養鼻謂澤蘭白芷之氣芳香通乎肺也)
附方(舊一新四)産後水腫(血虚浮腫澤蘭防己等分為末每服二錢醋酒下張文仲備)
(急方)小兒蓐瘡(嚼澤蘭心封之良子母袐錄)瘡腫初起(澤蘭擣封之良集簡方)
損傷瘀腫(方同上)産後隂翻(産後隂戸燥熱遂成翻花澤蘭四兩煎湯熏洗二三)
(次再入枯礬煎洗之即安集簡方)
地笋(宋嘉祐)氣味甘辛温無毒主治利九竅通血脉排
膿治血(藏器)止鼻洪吐血産後心腹痛産婦可作蔬菜
食佳(大明)
子主治婦人三十六疾(千金方承澤丸中用之)
馬蘭(日華)
釋名紫菊(時珍曰其葉似蘭而大其花似菊而紫故名俗稱物之大者為馬也)
集解(藏器曰馬蘭生澤旁如澤蘭而氣臭楚詞以惡草喻惡人北人見其花呼為紫菊以其似單瓣)
(菊花而紫也又有山蘭生山側似劉寄奴葉無椏不對生花心微黃赤亦大破血皆可用時珍曰馬蘭湖)
(澤卑濕處甚多二月生苗赤莖白根長葉有刻齒狀似澤蘭但不香爾南人多采汋晒乾為蔬及饅饀入)
(夏高二三尺開紫花花罷有細子楚辭無馬蘭之名陳氏指為惡草何據)
根葉氣味辛平無毒主治破宿血養新血止鼻衂吐
血合金瘡斷血痢解酒疸及諸菌毒蠱毒生擣塗蛇
咬(大明)主諸瘧及腹中急痛痔瘡(時珍)
發明(時珍曰馬蘭辛平能入陽明血分故治血與澤蘭同功近人用治庤漏云有效春夏取生秋冬)
(取乾者不用鹽醋白水煑食并飲其汁或以酒煑焙研糊丸米飲日日服之仍用煎水入鹽少許日日熏)
(洗之醫學集成云治痔用馬蘭根擣傅片時看肉平即去之稍遲恐肉反出也)
附方(新六)諸瘧寒熱(赤脚馬蘭擣汁入水少許發日早服或入少糖亦可聖濟總錄)
絞腸沙痛(馬蘭根葉細嚼嚥汁立安壽域神方)打傷出血(竹節草即馬蘭同旱)
(蓮草松香皂子葉即柜子葉冬用皮為末搽入刀口摘玄方)喉痺口緊(用地白根即馬蘭根)
(或葉擣汁入米醋少許滴鼻孔中或灌喉中取痰自開孫一松試效方)水腫尿澀(馬蘭葉一)
(虎口黑豆小麥各一撮酒水各一鍾煎一鍾食前温服以利小水四五日愈楊起簡便方)纏蛇
丹毒(馬蘭丹草擂醋搽之濟急方)
附錄麻伯(别錄有名未用曰味酸無毒主益氣出汗一名君莒一名行草一名道止一名自死)
(生平陵如蘭葉黑厚白褁莖實赤黑九月采根)相鳥(又曰味苦主隂痿一名鳥葵如蘭香赤莖生山)
(陽五月十五日采隂乾)天雄草(又曰味甘温無毒主益氣隂痿生山澤中狀如蘭實如大豆赤)
(色)益妳草(拾遺藏器曰味苦平無毒主五痔脫肛止血炙令香浸酒服生永嘉山谷葉如澤蘭)
(莖赤高二三尺也)
香薷(音柔品别錄中)校正(自菜部移入此)
釋名香葇(食療)香茸(同上)香菜(千金)蜜蜂草(綱目時珍曰薷本作葇土萹云)
(葇菜蘇之類是也其氣香其葉柔故以名之草初生曰茸孟詵食療作香戎者非是俗呼蜜蜂草象其花)
(房也)
集解(弘景曰家家有此作菜生食十月中取乾之頌曰所在皆種但北土差少似白蘇而葉更細壽)
(春及新安皆有之彼間又有一種石香葇生石上莖葉更細色黃而辛香彌甚用之尤佳吳人以為茵陳)
(用之宗奭曰香薷生山野間荆湖南北二川皆有之汴洺作圃種之暑月亦作蔬菜葉如茵蔯花茸紫連)
(邊成穗凡四五十房為一穗如荆芥穗别是一種香氣時珍曰香薷有野生有家蒔中州人三月種之呼)
(為香菜以充蔬品丹溪朱氏惟取大葉者為良而細葉者香烈更甚今人多用之方莖尖葉有刻缺頗似)
(黃荆葉而小九月開紫花成穗有細子細葉者僅高數寸葉如落帚葉即石香葇也)
修治(斆曰凡采得去根留葉剉暴乾勿令犯火服至十兩一生不得食白山桃也時珍曰八九月開)
(花着穗時采之隂乾入用)
氣味辛微温無毒主治霍亂腹痛吐下散水腫(别錄)去
熱風卒轉筋者煑汁頓服半升即止為末水服止鼻
衂(孟詵)下氣除煩熱療嘔逆冷氣(大明)夏月煑飲代茶可
無熱病調中温胃含汁潄口去臭氣(汪穎)主脚氣寒熱
(時珍)
發明(弘景曰霍亂煑飲無不瘥者作煎除水腫尤良頌曰霍亂轉筋者單煑服之若四肢煩冷汗出)
(而渴者加蓼子同煑服震亨曰香薷屬金與水有徹上徹下之功解暑利小便又治水甚捷以大葉者濃)
(煎丸服肺得之清化行而熱自降也時珍曰世醫治暑病以香薷飲為首藥然暑有乘凉飲冷致陽氣為)
(隂邪所遏遂病頭痛發熱惡寒煩躁口渴或吐或瀉或霍亂者宜用此藥以發越陽氣散水和脾若飲食)
(不節勞後作喪之人傷暑大熱大渴汗泄如雨煩躁喘促或瀉或吐者乃勞倦内傷之證必用東垣清暑)
(益氣湯人參白虎湯之類以瀉火益元可也若用香薷之藥是重虚其表而又濟之以熱矣盖香薷乃夏)
(月解表之藥如冬月之用麻黃氣虚者尤不可多服而今人不知暑傷元氣不拘有病無病㮣用代茶謂)
(能辟暑真癡前說夢也且其性温不可熱飲反致吐逆飲者惟宜冷服則無拒格之患其治水之功果有)
(竒效一人妻自腰以下胕腫面目亦腫喘急欲死不能伏枕大便溏泄小便短少服藥罔效時珍診其脉)
(沈而大沈主水大主虚乃病後冐風所致是名風水也用千金神袐湯加麻黃一服喘定十之五再以胃)
(苓湯吞深師薷术丸二日小便長腫消十之七調理數日全安益見古人方皆有至理但神而明之存乎)
(其人而已)
附方(舊四新六)一切傷暑(和劑局方香薷飲治暑月卧濕當風或生冷不節真邪相干便)
(致吐利或發熱頭痛體痛或心腹痛或轉筋或乾嘔或四肢逆冷或煩悶欲死並主之用香薷一斤厚朴)
(薑汁炙白扁豆微炒各半斤剉散每服五錢水二盞酒半盞煎一盞水中沈冷連進二服立效活人書)
(去扁豆入黃連四兩薑汁同炒黃色用)水病洪腫(胡冾居士香薷煎用乾香薷五十斤剉入)
(釡中以水淹過三寸煑使氣力都盡去滓澄之微火煎至可丸丸如梧子大一服五丸日三服日漸增之)
(以小便利則愈蘇頌圖經本草)通身水腫(深師薷术丸治暴水風水氣水通身皆腫服至小便)
(利為效用香薷葉一斤水一斗熬極爛去滓再熬成膏加白术末七兩和丸梧子大每服十丸米飲下日)
(五夜一服外臺秘要)四時傷寒(不正之氣用水香薷為末熱酒調服一二錢取汗衛生易簡)
(方)心煩脇痛(連胸欲死者香薷搗汁一二升服肘后)鼻衂不止(香薷研末水服)
(一錢錄聖濟總)舌上出血(如鑽孔者香薷煎汁服一升日三服肘後方)口中臭
氣(香薷一把煎汁含之千金方)小兒髮遲(陳香薷二兩水一盞煎汁三分入猪脂半兩和)
(勻日日塗之永類鈐方)白秃慘痛(即上方入胡粉和塗之子母秘錄)
石香葇(宋開寳附)
釋名石蘇
集解(志曰石香葇生蜀郡陵榮資簡州及南中諸處生山巖石縫中二月八月采苗莖花實俱可用)
(宗奭曰處處有之但山中臨冰附厓處或有之不必山巖石縫也九月十月尚有花時珍曰香薷石香薷)
(一物也但隨所生而名爾生平地者葉大厓石者葉細可通用之)
氣味辛香温無毒主治調中温胃止霍亂吐瀉心腹
脹滿腹痛腸鳴(開寳)功比香薷更勝(蕭炳)制硫黃(時珍)
爵牀(本經中品)
釋名爵麻(吳普)香蘇(别錄)赤眼老母草(唐本時珍曰爵牀不可解按吳氏本)
(草作爵麻甚通)
集解(别錄曰爵牀生漢中川谷及田野恭曰此草生平澤熱田近道旁似香葇葉長而大或如荏且)
(細俗名赤眼老母草時珍曰原野甚多方莖對節與大葉香薷一樣但香薷搓之氣香而爵牀搓之不香)
(微臭以此為别)
莖葉氣味鹹寒無毒(時珍曰微辛)主治腰脊痛不得搘牀
俛仰艱難除熱可作浴湯(本經)療血脹下氣治杖瘡搗
汁塗之立瘥(蘇恭)
赤車使者(唐本草)
釋名小錦枝(炮炙論)
集解(恭曰赤車使者苗似香葇蘭香葉莖赤根紫赤色八月九月采根日乾保昇曰生荆州襄州根)
(紫如蒨根二月八月采時珍曰此與爵牀相類但以根色紫赤為别爾)
根修治(斆曰此草原名小錦枝凡用並粗搗以七歲童子小便拌蒸晒乾入藥)
氣味辛苦温有毒(權曰有小毒)主治風冷邪疰蠱毒癥瘕
五臟積氣(蘇恭)治惡風冷氣服之悅澤肌皮好顔色(甄權)
發明(頌曰古方治大風風痺有赤車使者酒今人稀用鮮有識者時珍曰上古辟瘟疫邪氣有赤車)
(使者丸此藥不怪苟加詢采必能得之但古今名稱或不同耳)
假蘇(本經中品)校正(自菜部移入此)
釋名薑芥(别錄)荆芥(吳普)鼠蓂(本經弘景曰假蘇方藥不復用恭曰此即菜中荆芥)
(也薑芥聲訛爾先居草部今錄入菜部士良曰荆芥本草呼為假蘇假蘇又别是一物葉銳多野生以香)
(氣似蘇故呼為蘇頌曰醫官陳巽言江左人謂假蘇荆芥實兩物蘇恭以本草一名薑芥荆芥聲訛謂為)
(荆芥非矣時珍曰按吳普本草云假蘇一名荆芥葉似落藜而細蜀中生噉之普乃東漢末人去别錄時)
(未遠其言當不謬故唐人蘇恭祖其說而陳士良蘇頌復啟為兩物之疑亦臆說耳曰蘇曰薑曰芥皆因)
(氣味辛香如蘇如薑如芥也)
集解(别錄曰假蘇生漢中川澤頌曰今處處有之葉似落藜而細初生香辛可噉人取作生菜古方)
(稀用近世醫家為要藥並取花實成穗者曝乾入藥又有胡荆芥俗呼新羅荆芥又有石荆芥生山石間)
(體性相近入藥亦同時珍曰荆芥原是野生今為世用遂多栽蒔二月布子生苗炒食辛香方莖細葉似)
(獨帚葉而狹小淡黃綠色八月開小花作穗成房房如紫蘇房内有細子如葶藶子狀黃赤色連穗收采)
(用之)
正誤(藏器曰張鼎食療本草荆芥一名析蓂誤矣䓆蓂自有本條見草部時珍曰汪機本草會編言)
(假蘇是白蘇亦誤矣白蘇乃荏也見後)
莖穗氣味辛温無毒(詵曰作菜食久動渴疾熏人五臟神反驢肉無鱗魚詳後發)
(明下)
主治寒熱鼠瘻瘰&KR0659;生瘡破結聚氣下瘀血除濕疸
(本經)去邪除勞渴冷風出汗煑汁服之擣爛醋和傅丁
腫腫毒(藏器)單用治惡風賊風口面喎斜遍身&KR0857;痺心
虚忘事益力添精辟邪毒氣通利血脈傳送五臟不
足氣助脾胃(甄權)主血勞風氣壅滿背脊疼痛虚汗理
丈夫脚氣筋骨煩疼及隂陽毒傷寒頭痛頭旋目眩
手足筋急(士良)利五臟消食下氣醒酒作菜生熟皆可
食并煎茶飲之以豉汁煎服治暴傷寒能發汗(日華)治
婦人血風及瘡疥為要藥(蘇頌)産後中風身強直研末
酒服(孟詵)散風熱清頭目利咽喉消瘡腫治項強目中
黑花及生瘡隂㿗吐血衂血下血血痢崩中痔漏(時珍)
發明(元素曰荆芥辛苦氣味俱薄浮而升陽也好古曰肝經氣分藥也能搜肝氣時珍曰荆芥入足)
(厥隂經氣分其功長於袪風邪散瘀血破結氣消瘡毒盖厥隂乃風木也主血而相火寄之故風病血病)
(瘡病為要藥其治風也賈丞相稱為再生丹許學士謂有神聖功戴院使許為産後要藥蕭存敬呼為一)
(捻金陳無擇隱為舉卿古拜散夫豈無故而得此隆譽哉按唐韻荆字舉卿切芥字古拜切盖二字之反)
(切隱語以秘其方也又曰荆芥反魚蟹河豚之說本草醫方並未言及而稗官小說往往載之按李廷飛)
(延夀書云凡食一切無鱗魚忌荆芥食黃鱨魚後食之令人吐血惟地漿可解與蟹同食動風又蔡條鐵)
(山叢話云予居嶺嶠見食黃顙魚犯薑芥者立死甚於釣吻洪邁夷堅志云吳人魏幾道啖黃顙魚羹後)
(采荆芥和茶飲少頃足痒上徹心肺狂走足皮欲裂急服藥兩日乃解陶九成輟耕錄云凡食河豚不可)
(服荆芥藥大相反予在江隂見一儒者因此喪命韋航細談云凡服荆芥風藥忌食魚楊誠齊曾見一人)
(立致於死也時珍按荆芥乃日用之藥其相反如此故詳錄之以為警戒又按物類相感志言河豚用荆)
(芥同煑三五次換水則無毒其說與諸書不同何哉大抵養生者寧守前說為戒可也)
附方(舊四新二十七)頭項風強(八月後取荆芥穗作枕及鋪牀下立春日去之千金方)
風熱頭痛(荆芥穗石膏等分為末每服二錢茶調下永類鈐方)風熱牙痛(荆芥)
(根烏桕根葱根等分煎湯頻含潄之)小兒驚癎(一百二十種用荆芥穗二兩白礬半生半枯一)
(兩為末糊丸黍米大硃砂為衣每薑湯下二十丸日二服醫學集成)一切偏風(口眼喎斜)
(用青荆芥一斤青薄荷一斤同入砂盆内研爛生絹絞汁於甆器中煎成膏漉去滓三分之一將二分日)
(乾為末以膏和丸梧子大每服三十丸湯下早暮各一服忌動風物經驗方)中風口噤
(荆芥穗為末酒服二錢立愈名荆芥散賈似道云此方出曾公談錄前後用之甚驗其子名順者病此已)
(革服之即定真再生丹也)産後中風(華佗愈風散治婦人産後中風口噤手足瘛㢔如角弓或)
(産後血運不省人事四肢強直或心眼倒築吐瀉欲死用荆芥穗子微焙為末每服三錢豆淋酒調服或)
(童子小便服之口噤則挑齒灌之斷噤則灌入鼻中其效如神大抵産後太眩則汗出而腠理疎則易於)
(中風也時珍曰此方諸書盛稱其妙姚僧坦集驗方以酒服名如聖散云藥下可立待應效陳氏方名舉)
(卿古拜散蕭存敬方用古老錢煎湯服名一捻金王貺指迷方加當歸等分水煎服許叔微本事方云此)
(藥委有竒效神聖之功一婦人産後睡久及醒則昏昏如醉不省人事醫用此藥及交加散云服後當睡)
(必以左手搔頭用之果然昝殷産寳方云此病多因怒氣傷肝或憂氣内鬱或坐草受風而成急宜服此)
(藥也戴原禮證治要訣名獨行散賈似道悅生隨抄呼為再生丹)産後迷悶(因怒氣發熱迷)
(悶者獨行散用荆芥穗以新瓦半炒半生為末童子小便服一二錢若角弓反張以豆淋酒下或剉散童)
(尿煎服極妙盖荆芥乃産後要藥而角弓反張乃婦人急候得此證者十存一二而已戴原禮要訣)
産後血運(築心□倒風縮欲死者取乾荆芥穗𢷬篩末每用二錢七童子小便一酒盞調勻熱)
(服立效口噤者挑齒口閉者灌鼻中皆效近世名醫用之無不如神也圖經本草)産後血眩
(風虚精神昏胃荆芥穗一兩三錢桃仁五錢去皮尖炒為末水服三錢若喘加杏仁去皮尖炒甘草炒各)
(三錢集保命)産後下痢(大荆芥四五穗於盞内燒存性不得犯油火入麝香少許以沸湯些)
(須調下此藥雖微能愈大病不可忽之深師方)産後鼻衂(荆芥焙研末童子小便服二錢)
(海止方也婦人良方)九竅出血(荆芥煎酒通口服之直指方)口鼻出血(如涌泉因)
(酒色太過者荆芥燒研陳皮湯服二錢不過二服也)吐血不止(經驗方用荆芥連根洗搗汁半)
(盞服乾穗為末亦可汁聖惠方用荆芥穗為末生地黃調服二錢)小便尿血(荆芥縮砂等分)
(為末糯米飲下三錢日三服集簡)崩中不止(荆芥穗於麻油燈上燒焦為末每服二錢童子)
(小便服此夏太君娘娘方也婦人良方)痔漏腫痛(荆芥煑湯日日洗之簡易方)大便
下血(經驗方用荆芥炒為末每米飲服二錢婦人用酒下亦可拌麫作餛飩食之簡便方用荆芥)
(二兩槐花一兩同炒紫為末每服三錢清茶送下)小兒脫肛(荆芥皂角等分煎湯洗之以鐵)
(漿塗上亦治子宮脫出經驗方)隂㿗腫痛(荆芥穗瓦焙為散酒服二錢即消夀域神方)
小兒臍腫(荆芥煎湯洗淨以煨葱刮薄出火毒貼之即消海上方)瘰&KR0659;潰爛(&KR0659;瘡)
(牽至胸前兩腋塊如茄子大或牽至兩肩上四五年不能療者皆治之其效如神武進縣朱守仁傳云其)
(項不能回頭用此數日滅可如瘡爛破者用荆芥根下一段剪碎煎沸湯温洗良久看爛破處紫黑以鍼)
(一刺出血再洗三四次愈用樟腦雄黃等分為未麻油調掃上出水次日再洗再掃以愈為度活法機)
(要)丁腫諸毒(荆芥一握切以水五升煑取一升分二服冷飲藥性論)一切瘡疥
(荆芥末以地黃自然汁熬膏和丸梧子大每服三十五丸茶酒任下普濟方)脚椏濕爛(荆芥)
(葉搗傳之簡便方)纏脚生瘡(荆芥燒灰葱汁調傅先以甘草湯洗之摘玄方)小兒
風寒(煩熱有痰不省人事荆芥穗半兩焙麝香片腦各一字為末每茶服半錢大人亦冶普濟方)
頭目諸疾(一切眼&KR1282;血勞風氣頭痛頭旋目眩荆芥穗為末每酒服三錢龍樹論)癃閉
不通(小腹急痛無問久新荆芥大黃為末等分每温水服二錢小便不通大黃減半大便不通荆芥)
(減半名倒換散普濟方)
薄荷(唐本草)校正(白菜部移入此)
釋名菝&KR0034;(音跋活)蕃荷菜(蕃音鄱)吳菝&KR0034;(食性)南薄荷(衍義)金
錢薄荷(時珍曰薄荷俗稱也陳士良食性本草什菝&KR0034;揚雄甘泉賦作茇葀呂沈字林作茇䒷則)
(薄荷之為訛稱可知矣孫思邈千金方作蕃荷又方音之訛也今人藥用多以蘇州者為勝故陳士良謂)
(之吳菝&KR0034;以别胡菝&KR0034;也宗奭曰世稱此為南薄荷為有一種龍腦薄荷所以别之機曰小兒方多用金)
(錢薄荷謂其葉小頗圓如錢也書作金銀誤矣)
集解(頌曰薄荷處處有之莖葉似荏而尖長經冬根不死夏秋采莖葉曝乾古方稀用或與薤作虀)
(食近世治風寒為要藥故人家多蒔之又有胡薄荷與此相類但味少甘為别生江浙間彼人多以作茶)
(飲之俗呼新羅薄荷近汴洛僧寺或植一二本部天寶單方所謂連錢草者是也又有石薄荷生江南山)
(石間葉微小至冬紫色不聞有别功用恭曰薄荷人家種之亦堪生食一種蔓生者功用相似時珍曰薄)
(荷人多栽蒔二月宿根生苗清明前後分之方莖赤色其葉對生初蒔形長而頭圓及長則尖吳越川湖)
(人多以代茶蘇州所蒔者莖小而氣芳江西者稍粗川蜀者更粗入藥以蘇産為勝物類相感志云凡收)
(薄荷須隔夜以糞水澆之雨後乃悉刈收則性凉不爾不凉也野生者莖葉氣味都相似)
莖葉氣味辛温無毒(思邈曰苦辛平元素曰辛凉斆曰莖性燥甄權曰同薤作虀食)
(相宜新病瘥人勿食之令人虚汗不止瘦弱人久食之動消渴病)
主治賊風傷寒發汗惡氣心腹脹滿霍亂宿食不消
下氣煑汁服之發汗大解勞乏亦堪生食(唐本)作菜久
食却腎氣辟邪毒除勞氣令人口氣香潔煎湯洗漆
瘡(思邈)通利關節發毒汗去憤氣破血止痢(甄權)療隂陽
毒傷寒頭痛四季宜食(士良)治中風失音吐痰(日華)主傷
風頭腦風通關格及小兒風涎為要藥(蘇頌)杵汁服去
心臟風熱(孟詵)清頭目除風熱(李杲)利咽喉口齒諸病治
瘰&KR0659;瘡疥風瘙癮疹擣汁含潄去舌胎語澀挼葉塞
鼻止衂血塗蜂螫蛇傷(時珍)
發明(元素曰薄荷辛凉氣味俱薄浮而升陽也故能去高巔及皮膚風熱士良曰薄荷能引諸藥入)
(營衛故能發散風寒宗奭曰小兒驚狂壯熱須此引藥又治骨蒸熱勞用其汁與衆藥熬為膏貓食薄荷)
(則醉物相感爾好古曰薄荷手足厥隂氣分藥也能搜肝氣又主肺盛有餘肩背痛及風寒汗出時珍曰)
(薄荷入手太隂足厥隂辛能發散凉能清利專於消風散熱故頭痛頭風眼目咽喉口齒諸病小兒驚熱)
(及瘰&KR0659;瘡疥為要藥戴原禮氏治貓咬取其汁塗之有效盖取其相制也陸儂師曰薄荷貓之酒也犬虎)
(之酒也桑椹鳩之酒也苬草魚之酒也昝殷食醫心鏡云薄荷煎䜴湯煖酒和飲煎茶生食並宜盖菜之)
(有益者也)
附方(舊二新八)清上化痰(利咽膈治風熱以薄荷末煉蜜丸芡子大每噙一丸白沙糖和)
(之亦可方簡便單)風氣瘙痒(用大薄荷蟬蛻等分為末每温酒調服一錢永類鈴方)舌
胎語蹇(薄荷自然汁和白蜜薑汁擦之醫學集成)眼弦赤爛(薄荷以生薑汁浸一)
(宿晒乾為末每用一錢沸湯炮洗明目經驗方)瘰&KR0659;結核(或破未破以新薄荷二斤取汁)
(皂莢一挺水㓎去皮搗取汁同於銀石器内熬膏入連翹末半兩連白青皮陳皮黑牽牛半生半炒各一)
(兩皂莢仁一兩半同搗和丸梧子大每服三十丸煎連翹湯下濟生方)衂血不止(薄荷汁滴)
(之或以乾者水煑綿褁塞鼻許學士本事方)血痢不止(薄荷葉煎湯常服普濟)水入
耳中(薄荷汁滴入立效外臺秘要)蜂蠆螫傷(薄荷葉挼貼之同上)火毒生
瘡(如灸火毒氣入内兩股生瘡汁水淋漓者用薄荷煎汁頻塗立愈張杲醫說)
積雪草(本經中品)
釋名胡薄荷(天寳方)地錢草(唐本)連錢草(藥圖)海蘇(弘景曰積雪草)
(方藥不用想此草以寒凉得名耳恭曰此草葉圓如錢荆楚人謂為地錢草徐儀藥草圖名連錢草餘見)
(下)
集解(别錄曰積雪草生荆州川谷恭曰此草葉圓大如錢莖細而勁蔓生溪澗側生處亦移頌曰今)
(處處有之八九月采苗葉隂乾用叚成式酉陽雜俎云地錢葉側莖細有蔓延地一曰積雪草一曰連錢)
(草謹按天寳單行方云連錢草生咸陽下濕地亦生臨淄郡濟陽郡池澤中甚香俗間或云圓葉似薄荷)
(江東吳越丹陽郡極多彼人常充生菜食之河北柳城郡盡呼為海蘇好近水生經冬不死咸陽洛陽亦)
(有之或名胡薄荷所在皆有單服療女子小腹庝宗奭曰積雪草南方多有生隂濕地不必荆楚形如水)
(荇而小面亦光㓗微尖為異葉葉各生今人謂之連錢草盖取象也時珍曰按蘇恭注薄荷云一種蔓生)
(功用相似蘇頌□經云胡薄荷與薄荷相類但味少甘生江浙間彼人多以作茶飲俗呼為新羅薄荷天)
(寳方所用連錢草是也據二說則積雪草即胡薄荷乃薄荷之蔓生者爾又臞仙庚辛玉册云地錢隂草)
(也生荆楚江淮閩浙間多在宮院寺廟磚砌間草圓似錢引蔓摶地香如細辛不見開花也)
莖葉氣味苦寒無毒(大明曰苦辛頌曰甘平無毒時珍曰取汁結草砂伏硫黃)
主治大熱惡瘡癰疽浸滛赤熛皮膚赤身熱(本經)擣傅
熱腫丹毒(蘇恭)主暴熱小兒寒熱腹内熱結擣汁服之
(藏器)單用治瘰&KR0659;鼠漏寒熱時節来往(甄權)以鹽挼貼腫
毒并風疹疥癬(日華)胡菝&KR0034;主風氣壅併攻胸膈作湯
飲之立效(士良)研汁點暴赤眼良(時珍)
附方(舊二新二)熱毒癰腫(秋後收連錢草隂乾為末水調傅之生搗亦可冠氏衍義)
女子少腹痛(頌曰天寳單行方云女子忽得小腹中痛月經初来便覺腰中切痛連脊間如)
(刀錐所刺不可忍者衆醫不别謂是鬼疰妄服諸藥終無所益其疾轉增審察前狀相當即用此藥其藥)
(夏五月正放花時即采曝乾搗篩為糝每服二方寸匕和好醋二小合攪勻平旦空腹頓服之每旦一服)
(以知為度如女子隂冷者即取前藥五兩加桃仁二百枚去皮尖熬搗為散以蜜為丸如梧子大每旦空)
(腹以飲及酒下三十丸日再服以愈為度忌麻子蕎麥圖經本草方)男女血病(九仙驅紅)
(散治嘔吐諸血及便血婦人崩中神效用積雪草五錢當歸酒洗巵子仁酒炒蒲黃炒黃連炒條黃芩酒)
(炒生地黃酒沈陳槐花炒各一錢上部加藕節一錢五分下部加地榆一錢五分水二鍾煎一鍾服神效)
(此方得之甚秘此草與本草主治不同不可曉也董炳集驗方)牙痛塞耳(用連錢草即積)
(雪草和水溝汚泥同搗爛隨左右塞耳内摘玄方)
蘇(别錄中品)校正(自菜部移入此)
釋名紫蘇(食療)赤蘇(肘後方)桂荏(時珍曰蘇從穌音酥舒暢也蘇性舒暢行氣和)
(血故謂之蘇曰紫蘇者以别白蘇也蘇乃荏類而味更辛如桂故爾雅謂之桂荏)
集解(弘景曰蘇葉下紫色而氣甚香其無紫色不香似荏者名野蘇不堪用頌曰蘇紫蘇也處處有)
(之以背面皆紫者佳夏采莖葉秋采子有數種水蘇魚蘇山魚蘇皆是荏類各有别條時珍曰紫蘇白蘇)
(皆以二三月下種或宿子在地自生其莖方其葉圓而有尖四圍有鉅齒肥地者面背皆紫瘠地者面青)
(背紫其面背皆白者即白蘇乃荏也紫蘇嫩時采葉和蔬茹之或鹽及梅滷作葅食甚香夏月作熟湯飲)
(之五六月連根采收以火煨其根隂乾則經久葉不落八月開細紫花成穗作房如荆芥穗九月半枯時)
(收子子細如芥子而色黃赤亦可取油如荏油務本新書云凡地畔近道可種蘇以遮六畜收子打油燃)
(燈甚明或熬之以油器物丹房鏡源云蘇子油能柔五金八石沙州記云乞弗虜之地不種五穀惟食蘇)
(子故王禎云蘇有遮護之功又有燈油之用不可闕也今有一種花紫蘇其葉細齒密紐如剪成之狀香)
(色莖子並無異者人稱回回蘇云斆曰薄荷根莖真似紫蘇但葉不同爾薄荷莖燥紫蘇莖和入藥須以)
(刀刮去青薄皮用之)
莖葉氣味辛温無毒(李廷飛曰不可同鯉魚食生毒瘡)
主治下氣除寒中其子尤良(别錄)除寒熱治一切冷氣
(孟詵)補中益氣治心腹脹滿止霍亂轉筋開胃下食止
脚氣通大小腸(日華)通心經益脾胃煑飲尤勝與橘皮
相宜(蘇頌)解肌發表散風寒行氣寬中消痰利肺和血
温中止痛定喘安胎解魚蟹毒治蛇犬傷(時珍)以葉生
食作羹殺一切魚肉毒(甄權)
發明(頌曰若宣通風毒則單用莖去節尢良時珍曰紫蘇近世要藥也其味辛入氣分其色紫入血)
(分故同橘皮砂仁則行氣安胎同藿香烏藥則温中止痛同香附麻黃則發汗解肌同芎藭當歸則和血)
(散血同木瓜厚朴則散濕解暑治霍亂脚氣同桔梗枳殼則利膈寬腸同杏仁菜菔子則消痰定喘也機)
(曰宋仁宗命翰林院定湯飲奏曰紫蘇熟水第一以其能下胸膈浮氣也盖不知其久則泄人真氣焉宗)
(奭曰紫蘇其氣香其味微辛甘能散今人朝暮飲紫蘇湯甚無益醫家謂芳草致豪貴之&KR1282;者此有一焉)
(若脾胃寒人多致滑泄往往不覺)
正誤(頌曰蘇主雞瘕本經不著南齊禇澄治李道念食白瀹雞子成瘕以蘇煑服吐出鷄雛而愈也)
(時珍曰按南齊書禇登所用者蒜也非蘇也盖二字相似勝錄誤耳蘇氏欠考矣詳見蒜下)
附方(舊二新一十三)感寒上氣(蘇葉三兩橘皮四兩酒四升煑一升半分再服肘後方)
傷寒氣喘(不止用赤蘇一把水三升煮一升稍稍飲之肘後)勞復食復(欲死者蘇)
(葉煑汁二升飲之亦可入生薑豆䜴同煑飲肘後)卒啘不止(香蘇濃煑頓服三升良千金)
霍亂脹滿(未得吐下用生蘇𢷬汁飲之佳乾蘇煑汁亦可肘後方)諸失血病(紫蘇)
(不限多少入大碢内水煎令乾去滓熬膏以炒熟赤豆為末和丸梧子大每酒下三五十丸常服之斗)
(門方)金瘡出血(不止以嫩紫蘇葉桑葉同𢷬貼之永類鈐方)攧撲傷損(紫蘇𢷬傅)
(之瘡口自合方談野翁試驗)傷損血出(不止以陳紫蘇葉蘸所出血挼爛傳之血不作膿且)
(愈後無瘢甚妙也永類鈐方)風狗咬傷(紫蘇葉嚼傅之千金方)蛇虺傷人(紫蘇)
(葉𢷬飲之千金方)食蟹中毒(紫蘇煑汁飲二升金匱要略)飛絲入目(令人舌上)
(生泡用紫蘇葉嚼爛白湯嚥之危氏得效方)乳癰腫痛(紫蘇煎湯頻服并搗封之海上仙)
(方)欬逆短氣(紫蘇莖葉二錢人參一錢水一鍾煎服普濟)
子氣味辛温無毒主治下氣除寒温中(别錄)治上氣欬
逆冷氣及腰脚中濕氣風結氣研汁煑粥長食令人
肥白身香(甄權)調中益五臟止霍亂嘔吐反胃補虚勞
肥徤人利大小便破癥結消五膈消痰止𠻳潤心肺
(日華)治肺氣喘急(宗奭)治風順氣利膈寬腸解魚蟹毒(時珍)
發明(弘景曰蘇子下氣與橘皮相宜時珍曰蘇子與葉同功發散風氣宜用葉清利上下則宜用子)
(也)
附方(舊三新六)順氣利腸(紫蘇子麻子仁等分研爛水瀘取汁同米煑粥食之濟生方)
治風順氣(利腸寬中用紫蘇子一升微炒杵以生絹袋盛於三斗清酒中浸三宿炒飲之聖)
(惠)一切冷氣(紫蘇子高良薑橘皮等分蜜丸梧子大每服十丸空心酒下藥性論)風
濕脚氣(方同上)風寒濕痺(四肢攣急脚腫不可踐地用紫蘇子二兩杵碎以水三升)
(研取汁煑粳米二合作粥和葱椒薑豉食之聖惠方)消渴變水(服此令水從小便出用紫)
(蘇子炒三兩蘿蔔子炒三兩為末每服二錢桑根白皮煎湯服日二次聖濟總錄)夢中失精
(蘇子一升熬杵研末酒服方寸匕日再服外臺秘要)食蟹中毒(紫蘇子煑汁飲之金匱)
(要略)上氣欬逆(紫蘇子入水研濾汁同粳米煑粥食簡便方)
水蘇(本經中品)校正(自菜部移入此)
釋名雞蘇(吳普)香蘇(肘后)龍腦薄荷(日用)芥蒩(音祖)芥苴(並别錄時)
(珍曰此草似蘇而好生水旁故名水蘇其葉香辛可以煑雞故有龍腦香蘇雞蘇諸名芥蒩芥苴當作芥)
(蘇乃是一名而誤錄爾亦因味辛如芥故名宋惠民和劑局方有龍腦薄荷凡專治血病元吳瑞日用本)
(草謂即水蘇必有所據也周憲王救荒本草言薄荷即雞蘇以生東平龍腦岡者為良故名陳嘉誤本草)
(蒙筌以薄荷種於蘇州府學地名龍腦者得名俱不同何哉)
集解(别錄曰水蘇生九真池澤七月采弘景曰方藥不用莫能識九真遼遠亦無能訪之恭曰此蘇)
(生下澤水側苗似旋復兩葉相當大香馥青齊河間人名為水蘇江左名為薺薴吳會謂之雞蘇而陶氏)
(更於菜部出雞蘇誤矣保昇曰葉似白薇兩葉相當花生節間紫白色味辛而香六月采莖葉日乾頌曰)
(水蘇處處有之多生水岸旁南人多以作菜江北甚多而人不敢食又江左人謂雞蘇水蘇是兩種陳藏)
(器謂薺薴自是一物非水蘇水蘇葉有鴈齒氣香而辛薺薴葉上有毛稍長氣臭也又茵蔯註云江南所)
(用茵蔯莖葉都是家茵蔯而大高三四尺氣極芬香味甘辛俗名龍腦薄荷宗奭曰水蘇氣味與紫蘇不)
(同辛而不和然狀一如蘇但面不紫及周圍槎牙如鴈齒耳瑞曰水蘇即雞蘇俗呼為龍腦薄荷時珍曰)
(水蘇薺薴一類二種爾水蘇氣香薺薴氣臭為異水蘇三月生苗方莖中虚葉似蘇葉而微長密齒面皺)
(色青對節生氣甚辛烈六七月開花成穗如蘇穗水紅色穗中有細子狀如荆芥子可種易生宿根亦自)
(生沃地者苗高四五尺)
莖葉氣味辛微温無毒主治下氣殺穀除飲食辟口
臭去邪毒辟惡氣久服通神明輕身耐老(本經)主吐血
衂血血崩(别錄)治肺痿血痢崩中帶下(日華)主諸氣疾及
脚腫(蘇頌)釀酒清酒及酒煑汁常服治頭風目眩及産
後中風惡血不止服之彌妙(孟銑)作生菜食除胃間酸
水(時珍)
發明(時珍曰雞蘇之功專於理血下氣清肺辟惡消穀故太平和劑局方治吐血衂血睡血欬血下)
(血血淋口臭口苦口甜喉腥邪熱諸病有龍腦薄荷丸方藥多不錄用治血病果有殊效也)
附方(舊六新九)漏血欲死(雞蘇煑汁一升服之梅師方)吐血下血(雞蘇莖葉)
(煎汁飲之梅師方)吐血欬𠻳(龍腦薄荷焙研末米飲服一錢取效)衂血不止(梅師)
(方用雞蘇五合香豉二合同檮槎如棗核大納鼻孔中即止聖惠方用雞蘇二兩防風一兩為末每服)
(二錢温水下仍以葉塞鼻末普濟方用龍腦薄荷生地黃等分為冷水服)腦熱鼻淵(肺壅)
(多涕雞蘇葉麥門冬川芎藭桑白皮炒黃耆炙甘草炙生地黃焙等分為末煉蜜丸梧子大每服四十丸)
(人參湯下聖濟総錄)風熱頭痛(熱結上焦致生風氣痰厥頭痛用水蘇葉五兩皂莢炙去皮子)
(三兩芫花醋炒焦一兩為末煉蜜丸梧子大每服二十丸食後荆芥湯下聖惠方)耳卒聾閉
(雞蘇葉生搗綿褁塞之孟銑食療)沐髮令香(雞蘇煑汁或燒灰淋汁沐之普濟)頭生
白屑(方同上)暑月目昏(多眵淚生龍腦薄荷葉擣爛生絹絞汁點之聖濟總錄)霍
亂困篤(雞蘇三兩水二升煎一升分三服聖惠)中諸魚毒(香蘇濃煎汁飲之良肘)
(後方)蛇虺螫傷(龍腦薄荷葉研末酒服并塗之易簡方)
薺薴(拾遺)
釋名臭蘇(日華)青白蘇(時珍曰日華子釋水蘇云一名臭蘇一名青白蘇正此草也誤)
(作水蘇爾其形似水蘇而臭似白蘇而青故有二名)
集解(藏器曰按蘇恭言江左名水蘇為薺薴按水蘇葉有鴈齒氣香而辛薺薴葉稍長其上有毛氣)
(臭亦可為生菜時珍曰薺薴處處平地有之葉似野蘇而稍長有毛氣臭山人茹之味不甚佳)
莖葉氣味辛温無毒主治冷氣洩痢生食除胸間酸
水挼碎傅蟻瘻(藏器)
附錄石薺薴(藏器曰味辛温無毒主風冷氣瘡疥瘙痒痔瘻下血煑汁服之生山石間細葉)
(紫花高一二尺山人用之)
本草綱目卷十四
