本草綱目卷十二上
明李時珍撰
草之一(山草類上一十三種)
甘草(本經上品)
釋名密甘(别錄)密草(别錄)美草(别錄)蕗草(别錄)靈通(記事珠)國老
(别錄弘景曰此草最為衆藥之主經方少有不用者猶如香中有沈香也國老即帝師之稱雖非君而為)
(君所宗是以能安和草石而解諸毒也甄權曰諸藥中甘草為君治七十二種乳石毒解一千二百般草)
(木毒調和衆藥有功故有國老之號)
集解(别錄曰甘草生河西川谷積沙山及上郡二月八月除日采根暴乾十日成陶弘景曰河西上)
(郡今不復通市今出蜀漢中悉從汶山諸道中來赤皮斷理看之堅實者是枹䍐草最佳枹䍐乃西羌地)
(名亦有火炙乾者理多虚疎又有如鯉魚腸者被刀破不復好青州間有而不如又有紫甘草細而實乏)
(時亦可用蘇頌曰今陜西河東州郡皆有之春生青苗高一二尺葉如槐葉七月開紫花似柰冬結實作)
(角子如畢豆根長者三四尺粗細不定皮赤色上有横梁梁下皆細根也采得去蘆頭及赤皮隂乾用今)
(甘草有數種以堅實斷理者為佳其輕虚縱理及細靭者不堪惟貨湯家用之謹按爾雅云䖅大苦郭璞)
(註似地黃又詩唐風云采苓采苓首陽之巔是也䖅與苓通用首陽之山在河東蒲坂縣乃今甘草所生)
(處相近而先儒所說苗葉與今全别豈種類有不同者乎李時珍曰按沈括筆談云本草註引爾雅䖅大)
(苦之註為甘草者非矣郭璞之註乃黃藥也其味極苦故謂之大苦非甘草也甘草枝葉悉如槐高五六)
(尺但葉端微尖而糙濇似有白毛結角如相思角作一本生至熱時角折子扁如小豆極堅齒囓不破今)
(出河東西界寇氏衍義亦取此說而不言大苦非甘草也以理度之郭說形狀殊不相類沈說近之今人)
(惟以大經寸而結緊斷文者為佳謂之粉草其輕虚細小者皆不及之鎦積霏雪錄言安南甘草大者如)
(柱土人以架屋不識果然否也)
根修治(雷斆曰凡使須去頭尾尖處其頭尾吐人每用切長三寸擘作六七片入甆器中盛用酒)
(浸蒸從巳至午取出暴乾剉細用一法每斤用酥七兩塗炙酥盡為度又法先炮令内外赤黃用時珍曰)
(方書炙甘草皆用長流水蘸濕炙之至熟刮去赤皮或用漿水炙熟未有酥炙酒蒸者大底補中宜炙用)
(瀉火宜生用)
氣味甘平無毒(寇宗奭曰生則微凉味不佳炙則温王好古曰氣薄味厚升而浮陽也入)
(足太隂厥隂經時珍曰通入手足十二經花徐之才曰术苦參乾漆為之使惡志遠反大戟芫甘遂海)
(藻權曰忌豬肉時珍曰甘草與藻戟遂芫四物皆反而胡洽居士治痰澼以十棗湯加甘草大黃乃是痰)
(在膈上欲令通泄以拔去病根也東垣李杲治頂下結核消腫潰堅湯加海藻丹溪朱震亨治勞瘵蓮心)
(飲用芫花二方俱有甘草皆本胡居士之意也故陶弘景言古方亦有相惡相反並乃不為害非妙達精)
(微者不能知此理)主治五臓六腑寒熱邪氣堅筋骨長肌肉
倍氣力金瘡尰解毒久服輕身延年(本經切尰音時勇腫也)温
中下氣煩滿短氣傷臓欬𠻳止渴通經脉利血氣解
百藥毒為九土之精安和七十二種石一千二百種
草(别錄)主腹中冷痛治驚癎除腹脹滿補益五臓腎氣
内傷令人隂不痿主婦人血瀝腰痛凡虚而多熱者
加用之(甄權)安魂定魄補五勞七傷一切虚損驚悸煩
悶健忘通九竅利百脉益精養氣壯筋骨(大明)生用瀉
火熱熟用散表寒去咽痛除邪熱緩正氣養隂血補
脾胃潤肺(李杲)吐肺痿之膿血消五發之瘡疽(好古)解小
兒胎毒驚癎降火止痛(時珍)
稍主治生用治胸中積熱去莖中痛加酒煑玄胡索
苦棟子尤妙(元素)
頭主治生用能行足厥隂陽明二經汚濁之血消腫
導毒(震亨)主癰腫宜入吐藥(時珍)
發明(震亨曰甘草味甘大緩諸火黃中通理厚德載物之君子也欲達下焦須用稍子杲曰甘草氣)
(薄味厚可升可降隂中陽也陽不足者補之以甘甘温能除大熱故生用則氣平補脾胃不足而大瀉心)
(火炙之則氣温補三焦元氣而散表寒除邪熱去咽痛緩正氣養隂血凡心火乘脾腹中急痛腹皮急縮)
(者宜倍用之其性能緩急而又協和諸藥使之不争故熱藥得之緩其熱寒藥得之緩其寒寒熱相雜者)
(用之得其平好古曰五味之用苦泄辛散酸收鹹斂甘上行而發而本草言甘草下氣何也蓋甘味主中)
(有升降浮沉可上可下可外可内有和有緩有補有泄居中之道盡矣張仲景附子理中湯用甘草恐其)
(僭上也調胃承氣湯用甘草恐其速下也皆緩之之意小柴胡湯有柴胡黃芩之寒人參半夏之温而用)
(甘草者則有調和之意建中湯用甘草以補中而緩脾急也鳳髓丹用甘草以緩腎急而生元氣也乃甘)
(補之意又曰甘者令人中滿中滿者勿食甘甘緩而壅氣非中滿所宜也凡不滿而用炙甘草為之補若)
(中滿而用生甘草為之瀉能引諸藥直至滿所甘味入脾歸其所喜此升降浮沉之理也經云以甘補之)
(以甘瀉之以甘緩之是矣時珍曰甘草外赤中黃色兼坤離味濃氣薄資全土德協和羣品有元老之功)
(普治百邪得王道之化贊帝力而人不知斂神功而已不與可謂藥中之良相也然中滿嘔吐酒客之病)
(不喜其甘而大戟芫花甘遂海藻與之相反是亦迂緩不可以救昏昧而君子嘗見嫉於宵人之意與)
(頌曰按孫思邈千金方論云甘草解百藥毒如湯沃雪有中鳥頭巴豆毒甘草入腹即定騐如反掌方稱)
(大豆汁解百藥毒予每試之不效加入甘草為甘豆湯其驗乃竒也又葛洪肘後備急方云席辯刺史嘗)
(言嶺南俚人解蠱毒藥並是常用之物畏人得其法乃言三百頭牛藥或言三百兩銀藥久與親狎乃得)
(其詳凡飲食時先取炙熟甘草一寸嚼之嚥汁若中毒隨即吐出仍以炙甘草三兩生薑四兩水六升煑)
(二升日三服或用都淋藤黃藤二物酒煎温常服則毒隨大小溲出又常帶甘草數寸隨身備急若經含)
(甘草而食物不吐者非毒物也三百頭牛藥即土常山也三百兩銀藥即馬兜鈴藤也詳見各條)
附方(舊十五新二十)傷寒心悸(脉結代者甘草二兩水三升煑一半服七合日一服傷寒)
(類要)傷寒咽痛(少隂證甘草湯主之用甘草二兩蜜水炙水二升煑一升半服五合日二服)
(張仲景傷寒論)肺熱㗋痛(有痰熱者甘草炒二兩桔梗米泔浸一夜一兩每服五錢水一鍾半)
(入阿膠半片煎服錢乙直訣)肺痿多涎(肺痿吐涎沫頭眩小便數而不欬者肺中冷也甘草)
(乾薑湯温之甘草炙四兩乾薑炮二兩水三升煑一升五合分服張仲景金匱要略)肺痿久
𠻳(涕唾多骨節煩悶寒熱以甘草三兩炙搗為末每日取小便三合調甘草末一錢服之廣利方)
小兒熱𠻳(甘草二兩豬膽汁浸五宿炙研末蜜丸綠豆大食後薄荷湯下十丸名涼膈丸聖)
(惠方)初生解毒(小兒初生未可便與硃砂蜜只以甘草一指節長炙碎以水二合煮取一合以)
(綿染點兒口中可為一蜆殼當吐出胸中惡汁此後待兒饑渴更與之令兒智慧無病出痘稀少王璆)
(選方)初生便閉(甘草枳殼煨各一錢水半盞煎服全幼心鑑)小兒撮口(發噤用生)
(甘草二錢半水半盞煎六分温服令吐痰涎後以乳汁點兒口中金匱玉函)嬰兒目澀(月内)
(目閉不開或腫羞明或出血者名慢肝風用甘草一截以豬膽汁炙為末每用米泔調少許灌之幼幼)
(新書)小兒遺尿(大甘草頭煎湯夜夜服之危氏得效方)小兒尿血(甘草一兩二錢水六)
(合煎二合一歲兒一日服盡姚和衆至寳方)小兒羸瘦(甘草三兩炙焦為末蜜丸綠豆大每温水)
(下五丸日二服金匱玉&KR1432;)大人羸瘦(甘草三兩炙每旦以小便煮四沸頓服之良外臺秘要)
赤白痢下(崔宣州衍所傳方用甘草一尺炙劈破以淡漿水蘸水一升半煎取八合服之立效梅師方)
(用甘草一兩炙肉豆蔲七個煨剉以水三升煎一升分服)舌腫塞口(不治殺人甘草煎濃湯熱潄頻)
(吐總聖濟錄)太隂口瘡(甘草二寸白礬一粟大同嚼嚥汁保命集)發背癰疽(崔元)
(亮海上集驗方云李北海言此方乃神授極竒秘用甘草三大兩生搗篩末大麥麪九兩和勻取好酥少許入)
(内下沸水搜如餅狀方圓大於瘡一分熱傅腫上以紬片及故紙隔令通風冷則换之已成者膿水自出未成)
(者腫便内消仍當喫黃芪粥為妙横又一法甘草一大兩水炙搗碎水一大升浸之器上一小刀子露一宿)
(平明以物攪令沫出去沫服之但是瘡腫發背皆甚效蘇頌圖經)諸般癰疽(甘草三兩微炙切以)
(酒一斗同浸瓶中用黑鉛一片溶成汁投酒中取出如此九度令病者飲酒至醉寢後即愈也經驗方)一
切癰疽(諸發預期服之能消腫逐毒使毒不内攻功效不可具述用大横文粉草二斤槌碎河水浸一)
(宿揉取濃汁再以密絹過銀石器内慢火熬成膏以梵罐收之每服一二匙無灰酒或白湯下曾服丹藥者亦)
(解之或微利無妨名國老膏外科精要方)癰疽秘塞(生甘草二錢半井水煎服能疎導下惡物直)
(指方)乳癰初起(炙甘草二錢新水煎服仍令人咂之直指方)些小癰癤(發熱時即用粉)
(草節晒乾為末熱酒服一二錢連進數服痛熱皆止外科精要方)痘瘡煩渴(粉甘草炙栝樓)
(根等分水煎服血脉發瘡痘也)(甘草能通直指方)隂下懸癰(生於穀道前後初發如松)
(子大漸如蓮子數十日後赤腫如桃李成膿即破破則難愈也用横文甘草一兩四寸截斷以深澗長流)
(水一盌河水井水不用以文武火慢慢蘸水炙之自早至午令水盡為度劈開視之中心水潤乃止細剉)
(用無灰好酒二小盌煎至一盌温服次日再服便可保無虞此藥不能急消過二十日方得消盡興化守)
(康朝病已破衆醫拱手服此二劑即合口乃韶州劉從周方也李迅癰疽方)隂頭生瘡(蜜炙)
(甘草末頻頻塗之神效千金方)隂下濕癢(甘草煎湯日洗三五度古今錄驗)代指
腫痛(甘草煎湯漬之千金方)凍瘡發裂(甘草煎湯洗之次以黃連黃藥黃芩末入輕粉)
(麻油調傳談埜翁方)湯火瘡灼(甘草煎蜜塗李樓竒方)蠱毒藥毒(甘草節以)
(真麻油浸之年久愈妙每用嚼嚥或水煎服神效直指方)小兒中蠱(欲死者甘草半兩水)
(一盞煎五分服當吐出金匱玉函)牛馬肉毒(甘草煑濃汁飲一二升或煎酒服取吐或下如)
(渴不可飲水飲之即死千金方)飲饌中毒(未審何物卒急無藥只煎甘草薺苨湯入口便)
(活函金匱玉方)水莨菪毒(菜中有水莨菪葉圓而光有毒誤食令人狂亂狀若中風或作)
(吐以甘草煮汁服之即解金匱玉函妙方)
黃耆(本經上品)
釋名黃茋(綱目)戴糝(本經)戴椹(别錄又名獨椹)芰草(别錄又名蜀脂)百本
(别錄)王孫(藥性論名時珍曰耆長也黃耆色黃為補藥之長故今俗通作黃茋或作蓍者非矣蓍)
(乃蓍龜之蓍音尸王孫與牡蒙同名異物)
集解(别錄曰黃耆生蜀郡山谷白水漢中二月十月采隂乾弘景曰第一出隴西洮陽色黃白甜美)
(今亦難得次用黑水宕昌者色白肌理粗新者亦甘而温補又有蠶陵白水者色理勝蜀中者而冷補又)
(有赤色者可作膏貼俗方多用道家不須恭曰今出原州及華原者最良蜀漢不復采用宜州寧州者亦)
(佳頌曰今河東陜西州郡多有之根長一二尺以來獨莖或作叢生枝榦去地二三寸其葉扶疎作羊齒)
(状又如蒺藜苗七月中開黃紫花其實作莢子長寸許八月中采根用其皮折之如綿謂之綿黃耆然有)
(數種有白水耆赤水耆木耆功用並同而力不及白水者木耆短而理横今人多以苜蓿根假作黃耆折)
(皮亦似綿頗能亂真但苜蓿根堅而脆黃耆至柔靭皮微黃褐色肉中白色此為異耳承曰黃耆本出綿)
(上者為良故名綿黃耆非謂其柔靭如綿也今圖經所繪憲州者地與綿上相隣也好古曰綿上即山西)
(沁州白水在陜西同州黃耆味甘柔軟如綿能令人肥苜蓿根味苦而堅脆俗呼為土黃耆能令人瘦用)
(者宜審嘉謨曰綿上沁州鄉名今有廵檢司白水赤水二鄉俱属隴西時珍曰黃耆葉似槐葉而微尖小)
(又似蒺藜葉而微闊大青白色開黃紫花大如槐花結小尖角長寸許根長二三尺以緊實如箭簳者為)
(良嫩苗亦可□淘茹食其子收之十月下種如種菜法亦可)
修治(斆曰凡使勿用木耆草真相似只是生時葉短并根横也須去頭上皺皮蒸半日擘細於槐砧)
(上剉用時珍曰今人但槌扁以蜜水塗炙數次以熟為度亦有以鹽湯潤透器盛於湯瓶蒸熟切用者)
根氣味甘微温無毒(本經)白水者冷補(别錄元素曰味甘氣温平氣薄)
(味厚可升可降隂中陽也入手足太隂氣分又入手少陽足少隂命門之才曰茯苓為之使惡龜甲白鮮)
(皮)主治癰疽久敗瘡排膿止痛大風癩疾五痔鼠瘻
補虚小兒百病(本經)婦人子臓風邪氣逐五臓間惡血
補丈夫虚損五勞羸瘦止渴腹痛洩痢益氣利隂氣
(别錄)主虚喘腎衰耳聾療寒熱治發背内補(甄權)助氣壯
筋骨長肉補血破癥癖瘰癧癭贅腸風血崩帶下赤
白痢産前後一切病月候不勻痰𠻳頭風熱毒赤目
(日華)治虚勞自汗補肺氣瀉肺火心火實皮毛益胃氣
去肌熱及諸經之痛(元素)主太隂瘧疾陽維為病苦寒
熱督脉為病逆氣裏急(好古)
發明(弘景曰出隴西者温補出白水者冷補又有赤色者可作膏用消癰腫藏器曰虚而客熱用白)
(水黃耆虚而客冷用隴西黃耆大明曰黃耆藥中補益呼為羊肉白水耆涼無毒排膿治血及煩悶熱毒)
(骨蒸勞赤水耆涼無毒治血退熱毒餘功並同木耆涼無毒治煩排膿之力微於黃耆遇闕即倍用之元)
(素曰黃耆甘温純陽其用有五補諸虚不足一也益元氣二也壯脾胃三也去肌熱四也排膿止痛活血)
(生血内托隂疽為瘡家聖藥五也又曰補五臓諸虚治脉弦自汗瀉隂火去虚熱無汗則發之有汗則止)
(之好古曰黃耆治氣虚盗汗并自汗及膚痛是皮表之藥治路血柔脾胃是中州之藥治傷寒尺脉不至)
(補腎臓元氣是裏藥乃上中下内外三焦之藥也杲曰靈樞云衛氣者所以溫分肉而充皮膚肥腠理而)
(司開闔黃耆既補三焦實胃氣與桂同功特比桂甘平不辛熱為異耳但桂則通血脉能破血而熱衛氣)
(耆則益氣也又黃耆與人參甘草三味為除躁熱肌熱之聖藥脾胃一虚肺氣先絶必用黃耆温分肉益)
(皮毛實腠理不令汗出以益元氣而補三焦震亨曰黃耆補元氣肥白而多汗者為宜若面黑形實而瘦)
(者服之令人胸滿宜以三拗湯瀉之陳宗奭曰防風黃耆世多相須而用唐許胤宗初仕為新蔡王外)
(兵參軍時柳太后病風不能言脉沈而口噤&KR1015;宗曰既不能下藥宜湯氣蒸之藥入腠理周時可瘥乃造)
(黃耆防風湯數斛置於牀下氣如烟霧其夕便得語也杲曰防風能制黃耆黃耆得防風其功愈大乃相)
(畏而相使也震亨曰人之口通乎地鼻通乎天口以養隂鼻以養陽天主清故鼻不受有形而受無形地)
(主濁故口受有形而兼乎無形柳太后之病不言若以有形之湯緩不及事今投以二物湯氣滿室則口)
(鼻俱受非智者通神不可回生也胃杲曰小兒外物驚宜用黃連安神丸鎮心藥若脾寒濕吐腹痛瀉)
(痢青白宜用益黃散藥如脾胃伏火勞役不足之證及服巴豆之類胃虚而成慢驚者用益黃理中之藥)
(必傷人命當於心經中以甘温補土之源更於脾土中以甘寒瀉火以酸凉補金使金旺火衰風木自平)
(矣今立黃耆湯瀉火補金益土為神治之法用炙黃耆二錢人參一錢炙甘草五分白芍藥五分水一大)
(盞煎半盞温服有機曰蕭山魏直著博愛心鑑三卷言小兒痘瘡惟順逆險三證順者為吉不用藥逆)
(者為凶不必用藥惟險乃悔吝之象當以藥轉危為安宜用保元湯加減主之此方原出東垣治慢驚土)
(衰火旺之法今借而治痘以其内固營血外護衛氣滋助隂陽作為膿水其證雖異其理則同去白芍藥)
(加生薑改名曰保元湯炙黃耆三錢人參二錢炙甘草一錢生薑一片水煎服之險證者初出圓暈乾紅)
(少潤也將長光澤頂陷不起也既出雖起慘色不明也漿行色灰不榮也漿定光潤不消也漿老濕潤不)
(斂也結痂而胃弱内虚也痂落而口渴不食也痂後生癰腫也癰腫潰而斂遲也凡有諸證並宜此湯或)
(加芎藭加官桂加糯米以助之詳見本書嘉謨曰人參補中黃耆實表凡内傷脾胃發熱惡寒吐泄怠卧)
(脹滿痞塞神短脉微者當以人參為君黃耆為臣若表虚自汗亡陽潰瘍痘疹隂瘡者當以黃耆為君人)
(參為臣不可執一也)
附方(舊五新九)小便不通(綿黃耆二錢水二盞煎一盞温服小兒減半總微論)酒
疸黃疾(心下懊痛足脛滿小便黃飲酒發赤黑黃斑由大醉當風入水所致黃耆二兩木蘭一兩)
(為末酒服方寸七日三服肘後方)氣虚白濁(黃茋鹽炒半兩茯苓一兩為末每服一錢白湯)
(下良經驗方)治渴補虚(男子婦人諸虚不足煩悸焦渴面色萎黃不能飲食或先渴而後發)
(瘡癤或先癰疽而後發渴並宜常服此藥平補氣血安和臓腑終身可免癰疽之疾用綿黃耆箭簳者去)
(蘆六兩一半生焙一半以鹽水潤濕飯上蒸三次焙剉粉甘草一兩一半生用一半炙黃為末每服二錢)
(白湯點服早晨日午各一服亦可煎服名黃芪六一湯外科精要)老人閟塞(綿黃耆陳皮去)
(白各半兩為末每服三錢用大麻子一合研爛以水濾漿煎至乳起入白蜜一匙再煎沸調藥空心服甚)
(者不過二服此藥不冷不熱常服無秘塞之患其效如神和劑局方)腸風瀉血(黃耆黃連等分)
(為末麪糊丸綠豆大每服三十丸米飲下孫用和秘寳方)尿血沙淋(痛不可忍黃耆人參)
(等分為末以大蘿蔔一個切一指厚大四五片蜜二兩淹炙令盡不令焦點末食無時以鹽湯下永類)
(方)吐血不止(黃耆二錢半紫背浮萍五錢為末每服一錢薑蜜水下聖濟總錄)欬𠻳
膿血(咽乾乃虚中有熱不可服涼藥以好黃耆四兩甘草一兩為末每服二錢點湯服席延賞方)
肺癰得吐(黃耆二兩為末每服二錢水一中盞煎至六分温服日三四服聖惠方)甲疽
瘡膿(生足趾甲邊赤肉突出時常舉發者黃耆二兩䕡茹一兩醋浸一宿以豬脂五合微火上煎取)
(二合絞去滓以封瘡口上日三度其内自消外臺秘要)胎動不安(腹痛下黃汁黃耆川芎藭)
(各一兩糯米一合水一升煎半升分服婦人良方)隂汗濕痒(綿黃耆酒炒為末以熟豬心點)
(喫妙急趙真人濟方)痒疽内固(黃耆人參各一兩為末入真龍腦一錢用生藕汁和丸綠)
(豆大每服二十丸温水下日日服本事方)
莖葉主治療渴及筋攣癰腫疽瘡(别錄)
人參(本經上品)
釋名人薓(音參或省作蓡)黃參(吳普)血參(别錄)人䘖(本經)鬼蓋(本經)神
草(别錄)土精(别錄)地精(廣雅)海腴皺面還丹(廣雅薓時珍曰人年深)
(浸漸長成者根如人形有神故謂之人薓神草薓字從&KR1171;亦浸漸之義&KR1171;即浸字後世因字文繁遂以參)
(星之字代之從簡便爾然承誤日久亦不能變矣惟張仲景傷寒論尚作薓字别錄一名人微微乃薓字)
(之訛也其成有階級故曰人銜其草背陽向隂故曰鬼蓋其在五參色黃屬土而補脾胃生隂血故有黃)
(參血參之名得地之精靈故有土精地精之名廣五行記云隋文帝時上黨有人宅後每夜聞人呼聲求)
(之不得去宅一里許見人參枝葉異常掘之入地五尺得人薓一如人體四肢畢備呼聲遂絶觀此則土)
(精之名尤可證也禮斗威儀云下有人參上有紫氣春秋運斗樞云搖光星散而為人參人君廢山瀆之)
(利則搖光不明人參不生觀此則神草之名又可證矣)
集解(别錄曰人參生上黨山谷及遼東二月四月八月上旬采根竹刀刮暴乾無令見風根如人形)
(者有神普曰或生邯鄲三月生葉小銳枝黑莖有毛三月九月采根根有手足面目如人者神弘景曰上)
(黨在冀州西南今來者形長而黃状如防風多潤實而甘俗乃重百濟者形細而堅白氣味薄於上黨者)
(次用高麗者高麗即是遼東形大而虚軟不及百濟並不及上黨者其草一莖直上四五相對生花紫色)
(高麗人作人參讚云三椏五葉背陽向隂欲來求我椵樹相尋椵音賈樹似桐甚大隂廣則多生采作甚)
(有法今近山亦有但作之不好恭曰人參見用多是高麗百濟者潞州太行紫團山所出者謂之紫團參)
(保升曰今沁州遼州澤州箕州平州易州檀州幽州嬀州并州並出人參蓋其山皆與太行連亘相接故)
(也珣曰新羅國所貢者有手足状如人形長尺餘以杉木夾定紅絲纏飭之又沙州參短小不堪用頌曰)
(今河東諸州及泰山皆有之又有河北𣙜場及閩中來者名新羅人參俱不及上黨者佳春生苖多於深)
(山背隂近椵漆下濕潤處初生小者三四寸許一椏五葉四五年後生兩椏五葉未有花莖至十年後生)
(三椏年深者生四椏各五葉中心生一莖俗名百尺杵三月四月有花細小如粟蕊如絲紫白色秋後結)
(子或七八枚如大豆生青熟紅自落根如人形者神泰山出者葉榦青根白殊别江淮間出一種土人參)
(苗長一二尺葉如匙而小與桔梗相似相對生生五七節根亦如桔梗而柔味極甘美秋生紫花又帶青)
(色春秋采根土人或用之相傳欲試上黨參但使二人同走一含人參一空口度走三五里許其不含人)
(參走必大喘含者氣息自如其人參乃真也宗奭曰上黨者根頗纖長根下垂有及一尺餘者或十岐者)
(其價與銀等稍為難得土人得一窠則置板上以新綵絨飾之嘉謨曰紫圑參紫色稍扁百濟參白堅且)
(圓名白條參俗名羊角參遼東參黃潤纖長有鬚俗名黃參獨勝高麗參近紫體虚新羅參亞黃味薄肖)
(人形者神其類雞腿者力洪時珍曰上黨今潞州也民以人參為地方害不復采取今所用者皆是遼參)
(其高麗百濟新羅三國今皆屬於朝鮮矣其參猶來中國互市亦可收子於十月下種如種菜法秋冬采)
(者堅實春夏采者虚軟非地産有虚實也遼參連皮者黃潤色如防風去皮者堅白如粉偽者皆以沙參)
(薺苨桔梗采根造作亂之沙參體虚無心而味淡薺苨體虚無心桔梗體堅有心而味苦人參體實有心)
(而味甘微帶苦自有余味俗名金井玉闌也其似人形者謂之孩兒參尤多&KR0915;偽宋蘇頌圖經本草所繪)
(潞州者三椏五葉真人參也其滁州者乃沙參之苗葉沁州兖州者皆薺苨之苗葉其所云江淮土人參)
(者亦薺苨也並失之詳審今潞州者尚不可得則他處者尤不可信矣近又有薄夫以人參先浸取汁自)
(啜乃晒乾復售謂之湯參全不任用不可不察考月池翁諱言聞字子郁銜太醫吏目嘗著人參𫝊上下)
(卷甚詳不能備錄亦略節要語於下條云耳)
修治(弘景曰人參易蛀蚛惟納新器中密封可經年不壊炳曰人參頻見風日則易蛀惟用盛過麻)
(油瓦罐泡淨焙乾入華隂細辛與參相間收之密封可留經年一法用淋過竈灰晒乾罐收亦可李言聞)
(曰人參生時背陽故不喜見風日凡生用宜㕮咀熟用宜隔紙焙之或醇酒潤透㕮咀焙熟用並忌鐡器)
根氣味甘微寒無毒(别錄曰微温普曰神農小寒桐君雷公苦黃帝岐伯甘無毒元)
(素曰性温味甘微苦氣味俱薄浮而升陽中之陽也又曰陽中微隂之才曰茯苓馬藺為之使惡溲疏)
(鹵鹹反藜蘆一云畏五靈脂惡皂莢黑豆動紫石英元素曰人參得升麻引用補上焦之元氣瀉肺中之)
(火得茯苓引用補下焦之元氣瀉腎中之火得麥門冬則生脉得乾薑則補氣杲曰得黃耆甘草乃甘温)
(除大熱瀉隂火補元氣又為瘡家聖藥震亨曰人參入手大隂與藜蘆相反服參一兩入藜蘆一錢其功)
(盡廢也言聞曰東垣李氏理脾胃瀉隂火交泰丸内用人參皂莢是惡而不惡也古方療月閉四物湯加)
(人參五靈脂是畏而不畏也又療痰在胸膈以人參藜蘆同用而取涌越是激其怒性也此皆精微妙奥)
(非達權衡者不能知)主治補五臓安精神定魂魄止驚悸除邪
氣明目開心益智久服輕身延年(本經)療腸胃中冷心
腹鼔痛胸脇逆滿霍亂吐逆調中止消渴通血脉破
堅積令人不忘(别錄)主五勞七傷虚損痰弱止嘔噦補
五臓六腑保中守神消胸中痰治肺痿及癎疾冷氣
逆上傷寒不下食凡虚而多夢紛紜者加之(甄權)止煩
躁變酸水(李珣)消食開胃調中治氣殺金石藥毒(大明)治
肺胃陽氣不足肺氣虚促短氣少氣補中緩中瀉心
肺脾胃中火邪止渴生津液(元素)治男婦一切虚證發
熱自汗眩運頭痛反胃吐食痎瘧滑瀉久痢小便頻
數淋瀝勞倦内傷中風中暑痿痺吐血𠻳血下血血
淋血崩胎前産後諸病(時珍)
發明(弘景曰人參為藥切要與甘草同功杲曰人參甘温能補肺中元氣肺氣旺則四臓之氣皆旺)
(精自生而形自盛肺主諸氣故也張仲景云病人汗後身熱亡血脉沉遲者下痢身涼脉微血虚者並加)
(人參古人血脱者益氣蓋血不自生須得生陽氣之藥乃生陽生則隂長血乃旺也若單用補血藥血無)
(由而生矣素問言無陽則隂無以生無隂則陽無以化故補氣須用人參血虚者亦須用之本草十劑云)
(補可去弱人參羊肉之屬是也蓋人參補氣羊肉補形形氣者有無之象也好古曰潔古老人云以沙參)
(代人參取其味甘也然人參補五臓之陽沙參補五臓之隂安得無異雖云補五臓亦須各用本臓藥相)
(佐使引之言聞曰人參生用氣涼熱用氣温味甘補陽微苦補隂氣主生物本乎天味主成物本乎地氣)
(味生成隂陽之造化也凉者高秋清肅之氣天之隂也其性降温者陽春生發之氣天之陽也其性升甘)
(者濕土化成之味地之陽也其性浮微苦者火土相生之味地之隂也其性沉人參氣味俱薄氣之薄者)
(生降熟升味之薄者生升熟降如土虚火旺之病則宜生參涼薄之氣以瀉火而補土是純用其氣也脾)
(虚肺怯之病則宜熟參甘温之味以補土而生金是純用其味也東垣以相火乘脾身熱而煩氣高而喘)
(頭痛而渴脉洪而大者用黃蘗佐人參孫真人治夏月熱傷元氣人汗大泄欲成痿厥用生脉散以瀉熱)
(火而救金水君以人參之甘涼瀉火而補元氣臣以麥門冬之苦甘寒清金而滋水源佐以五味子之酸)
(温生腎精而收耗氣此皆補天元之真氣非補熱火也白飛霞云人參鍊膏服回元氣於無何有之鄉凡)
(病後氣虚及肺氣𠻳者並宜之若氣虚有火者合天門冬膏對服之)
正誤(斆曰夏月少使人參發心痃之病好古曰人參甘温補肺之陽泄肺之隂肺受寒邪宜此補之)
(肺受火邪則反傷肺宜以沙參代之王綸曰凡酒色過度損傷肺腎真隂隂虚火動勞𠻳吐血欬血等證)
(勿用之蓋人參入手太隂能補火故肺受火邪者忌之若誤用參耆甘温之劑則病日增服之過多則死)
(不可治蓋甘温助氣氣屬陽陽旺則隂愈消惟宜苦甘寒之藥生血降火世人不識往往服參耆為補而)
(死者多矣百言聞曰孫真人云夏月服生脉散腎瀝湯三劑則病不生李東垣亦言生脉散清暑益氣)
(湯乃三伏瀉火益金之聖藥而雷斆反謂發心痃久患非矣痃乃臍旁積氣非心病也人參能養正破堅)
(積豈有發痃之理觀張仲景治腹中寒氣上衝有頭足上下痛不可觸近嘔不能食者用大建中湯可知)
(矣又海藏王好古言人參補陽泄隂肺寒宜用肺熱不宜用節齋王綸因而和之謂參耆能補肺火隂虚)
(火動失血諸病多服必死二家之失皆偏矣夫人參能補元陽生隂血而瀉隂火東垣李氏之說也明矣)
(仲景張氏言亡血血虚者並加人參又言肺寒者去人參加乾薑無令氣壅丹溪朱氏亦言虚火可補参)
(耆之屬實火可瀉苓連之屬二家不察三氏之精微而謂人參補火謬哉夫火與元氣不兩立元氣勝則)
(邪火退人參既補元氣而又補邪火是反復之小人矣何以與甘草苓术謂之四君子耶雖然三家之言)
(不可盡廢也惟其語有滯故守之者泥而執一遂視人參如蛇蝎則不可也凡人面白面黃面青黧悴者)
(皆脾肺腎氣不足可用也面赤面黑者氣壯神強不可用也脉之浮而芤濡虚大遲緩無力沉而遲濇弱)
(細結代無力者皆虚而不足可用也若弦長緊實滑數有力者皆火鬱内實不可用也潔古謂喘𠻳勿用)
(者痰實氣壅之喘也若腎虚氣短喘促者必用也仲景謂肺寒而欬勿用者寒束熱邪壅鬱在肺之欬也)
(若自汗惡寒而欬者必用也東垣謂久病鬱熱在肺勿用者乃火鬱于内宜發不宜補也若肺虚火旺氣)
(短自汗者必内也丹溪言諸痛不可驟用者乃邪氣方銳宜散不宜補也若裏虚吐利及久病胃弱虚痛)
(喜按者必用也節齋謂隂虚火旺勿用者乃血虚火亢能食脉弦而數涼之則傷胃温之則傷肺不受補)
(者也若自汗氣短肢寒脉虚者必用也如此詳審則人參之可用不可用思過半矣機曰節齋王綸之說)
(本於海藏王好古但綸又過于矯激丹溪言虚火可補須用參茋又云隂虚潮熱喘𠻳吐血盜汗等證四)
(物加人參黃蘗知母又云好色之人肺腎受傷欬𠻳不愈瓊玉膏主之又云肺腎虚極者獨參膏主之是)
(知隂虚勞瘵之證未嘗不用人參也節齋私淑丹溪者也而乃相反如此斯言一出印定後人眼目凡遇)
(前證不問病之宜用不宜輒舉以藉口致使良工掣肘惟求免夫病家之怨病家亦以此說横之胸中甘)
(受苦寒雖至上嘔下泄去死不遠亦不悟也古今治勞莫過於葛可久其獨參湯保真湯何嘗廢人參而)
(不用耶節齋之說誠未之深思也楊起曰人參功載本草人所共知近因病者吝財薄醫醫服算本惜費)
(不肯用參療以致輕者致重重重者至危然有肺寒肺熱中滿血虚四證只宜散寒消熱消脹補營不用)
(人參其說近是殊不知各加人參在内護持元氣力助羣藥其功更捷若曰氣無補法則謬矣古方治肺)
(寒以温肺湯肺熱以清肺湯中滿以分消湯血虚以養營湯皆有人參在焉所謂邪之所腠其氣必虚又)
(曰養正邪自除陽旺則生隂血貴在配合得宜爾庸醫每謂人參不可輕用誠哉庸也好生君子不可輕)
(命薄醫醫亦不可計利不用書此奉勉幸勿曰迂)
附方(舊九新六十八)人參膏(用人參十兩細切以活水二十盞浸透入銀石器内桑柴火緩)
(緩煎取十盞濾汁再以水十盞煎取五盞與前汁合煎成膏瓶收隨病作湯使丹溪云多慾之人腎氣衰)
(憊欬𠻳不止用生薑橘皮煎湯化膏服之浦江鄭兄五月患痢人犯房室忽發昏運不知人事手撒目暗)
(自汗如雨㗋中痰鳴如拽鋸聲小便遺失脉大無倫此隂虧陽絶之證也予令急煎大料人參膏仍與炙)
(氣海十八壯右手能動再三壯唇口微動遂與膏服一盞半夜後服三盞眼能動盡三斤方能言而索粥)
(盡五斤而痢止至十斤而全安若作風治則誤矣一人背疽服内托十宣藥已多膿出作嘔發熱六脉沉)
(數有力此潰瘍所忌也遂與大料人參膏入竹瀝飲之參盡一十六斤竹伐百餘竿而安後經旬餘值大)
(風拔木瘡起有膿中有紅線一道過肩脾抵右肋予曰急作參膏以芎歸橘皮作湯入竹瀝薑汁飲乏盡)
(三斤而瘡潰調理乃安若癰疽潰後氣血俱虚嘔逆不食變證不一者以參耆歸术等分煎膏服之最妙)
治中湯(頌曰張仲景治胸脾心中痞堅留氣結胸胸滿脇下逆氣搶心治中湯主之即理中湯人)
(參术乾薑甘草各三兩四味以水八升煑三升每服一升日三服隨證加减此方自晉宋以後至唐名醫)
(治心腹病者無不用之或作湯或蜜丸或為散皆有竒效胡洽居士治霍亂謂之温中湯陶隠居百一方)
(云霍亂餘藥乃或難求而治中方四順湯厚朴湯不可暫缺常須預合自隨也唐石泉公王方慶云數方)
(不惟霍亂可醫諸病皆療也四順湯用人參甘草乾薑附子炮各二兩水六升煎二升半分四服)四
君子湯(治脾胃氣虚不思飲食諸病氣虚者以此為主人參一錢白术二錢白茯苓一錢炙甘草)
(五分薑三片棗一枚水二鍾煎一鍾食前温服隨證加減和濟局方)開胃化痰(不思飲食)
(不拘大人小兒人參焙二兩半夏薑汁浸焙五錢為末飛羅麪作糊丸綠豆大食後薑湯下三五十丸日)
(三服聖惠方加陳橘皮五錢經驗方)胃寒氣滿(不能𫝊化易饑不能食人參末二錢生附)
(子末半錢生薑二錢水七合煎二合雞子清一枚打轉空心服之聖濟總錄)脾胃虚弱(不思)
(飲食生薑半斤取汁白蜜十兩人參末四兩銀鍋煎成膏每米飲調服一匙普濟方)胃虚惡
心(或嘔吐有痰人參一兩水二盞煎一盞入竹瀝一杯薑汁三匙食遠温服以知為度老人尤宜簡)
(便方)胃寒嘔惡(不能腐熟水穀食即嘔吐人參丁香藿香各二錢半橘皮五錢生薑三片水二)
(盞煎一盞溫服拔萃方)反胃嘔吐(飲食入口即吐困弱無力垂死者上黨人參三大兩拍破)
(水一大升煑取四合熱服日再兼以人參汁入粟米雞子白薤白煮粥與噉李直方司勲於漢南患此兩)
(月餘諸方不瘥遂與此方當時便定後十餘日遂入京師絳每與名醫論此藥難可為儔也李絳兵部手)
(集)食入即吐(人參半夏湯用人參一兩半夏一兩五錢生薑十片水一斗以杓揚二百四十)
(遍取三升入白蜜三合煮一升半分服張仲景金匱方)霍亂嘔惡(人參二兩水一盞半煎汁)
(一盞入雞子白一枚再煎温服一加丁香衛生家寳方)霍亂煩悶(人參五錢桂心半錢水二)
(盞煎服聖惠方)霍亂吐瀉(煩躁不止人參二兩橘皮三兩生薑一兩水六升煮三升分三)
(服總聖濟錄)妊娠吐水(酸心腹痛不能飲食人參乾薑炮等分為末以生地黃汁和丸梧子)
(大每服五十丸米湯下和劑局方)陽虚氣喘(自汗盜汗氣短頭運人參五錢熟附子一兩分)
(作四帖每帖以生薑十片流水兩盞煎一盞食遠温服濟生方)喘急欲絶(上氣鳴息者人)
(參末湯服方寸匕日五六服效肘後方)産後發喘(乃血入肺竅危証也人參末一兩蘇木二)
(兩水二盌煮汁一盌調參末服神效聖惠方)産後血運(人參一兩紫蘇半兩以童尿酒水三)
(合煎服要醫方摘)産後不語(人參石菖蒲石蓮肉等分每服五錢水煎服婦人良方)産
後諸虚(發熱自汗人參當歸等分為末用豬腰子一個去膜切小片以水三升糯米半合葱白二)
(莖煮米熟取汁一盞入藥煎至八分食前温服永類方)産後秘塞(出血多以人參麻子仁枳)
(殼麩炒為末煉蜜丸梧子大每服五十丸米飲下濟生方)横生倒産(人參末乳香末各一)
(錢丹砂末五分研勻雞子白一枚人生薑自然汁三匙攪勻冷服即母子俱安神效此施漢卿方也婦)
(人良方)開心益智(人參末一兩鍊成豶豬肥肪十兩以淳酒和勻每服一杯日再服服至百)
(日耳目聰明骨髓充盈肌膚潤澤日記千言兼去風熱痰病千金方)聞雷即昏(一小兒七)
(歲聞雷即昏倒不知人事此氣怯也以人參當歸麥門冬各二兩五味子五錢水一斗煎汁五升再以水)
(五升煎滓取汁二升合煎成膏每服三匙白湯化下服盡一斤自後聞雷自若矣楊起簡便方)忽
喘悶絶(方見大黃下)離魂異疾(有人卧則覺身外有身一樣無别但不語蓋人卧則)
(魂歸於肝此由肝虚邪襲魂不歸舍病名曰離魂用人參龍齒赤茯苓各一錢水一盞煎半盞調飛過朱)
(硃末一錢睡時服一夜三服三夜後真者氣爽假者即化矣夏子益怪證竒疾方)怔忡自汗
(心氣不足也人參半兩當歸半兩用豶豬腰子二個以水二盌煮至一盌半取腰子細切人參歸同煎至)
(八分空心喫腰子以汁送下其滓焙乾為末以山藥末作糊丸綠豆大每服五十丸食遠棗湯下不過二)
(服即愈此昆山神濟大師方也一加乳香二錢王璆百一選方)心下結氣(凡心下硬按之)
(則無常覺膨滿多食則吐氣引前後噫呃不除由思慮過多氣不以時而行則結滯謂之結氣人參一兩)
(橘皮去白四兩為末煉蜜丸梧子大每米飲下五六十丸聖惠方)房後困倦(人參七錢陳皮)
(一錢水一盞半煎八分食前温服日再服千金不傳趙永菴方)虚勞發熱(愚魯湯用上黨)
(人參銀州柴胡各三錢大棗一枚生薑三兩水一鍾半煎七分食遠温服日再服以愈為度竒效良方)
肺熱聲啞(人參二兩訶子一兩為末噙嚥丹溪摘玄)肺虚久欬(人參末二兩鹿)
(角膠炙研一兩每服三錢用薄荷豉湯一盞葱少許入銚子煎一二沸傾入盞内遇欬時温呷三五口甚)
(佳本食療草)止𠻳化痰(人參末一兩明礬二兩以釅醋二升熬礬成膏入參末煉蜜和收每)
(以豌豆大一丸放舌下其𠻳即止痰自消簡便方)小兒喘欬(發熱自汗吐紅脉虚無力者人)
(參天花粉等分每服半錢蜜水調下以瘥為度經濟方)喘欬𠻳血(欬喘上氣喘急𠻳血吐血)
(脉無力者人參末每服三錢雞子清調之五更初服便睡去枕仰卧只一服愈年深者再服咯血者服盡)
(一兩甚好一方以烏鷄子水磨千遍自然化作水調藥尤妙忌醋醎腥醬麪鮓醉飽將息乃佳沈存中)
(靈苑方)欬𠻳吐血(人參黃耆飛羅麪各一兩百合五錢為末水丸梧子大每服五十丸食前)
(茅根湯下和朱氏集驗方用人參乳香辰砂等分為末烏梅肉丸彈子大每白湯化下一丸日一服)
虚勞吐血(甚者先以十灰散止之其人必困倦法當補陽生隂獨參湯主之好人參一兩肥棗)
(五枚水二鍾煎一鍾服熟睡一覺即減五六繼服調理藥葛可久十藥神書)吐血下血(因七)
(情所感酒色内傷氣血妄行口鼻俱出心肺脉破血如泉湧須臾不救用人參焙側柏葉蒸焙荆芥穗燒)
(存性各五錢為末用二錢入飛羅麪二錢以新汲水調如稀糊服少頃再啜一服立止華陀中藏經)
衂血不止(人參柳枝寒食采者等分為末每服一錢東流水服日三服無柳枝用蓮子心聖)
(濟總錄)齒縫出血(人參赤茯苓麥門冬各二錢水一鍾煎七分食前温服日再蘇東坡得此)
(自謂神竒後生小子多患此病予累試之累如所言談埜翁試效方)隂虚尿血(人參焙黃耆鹽)
(水炙等分為末用紅皮大蘿蔔一枚切作四片以蜜二兩將蘿蔔逐片蘸炙令乾再炙勿令焦以蜜盡為)
(度每用一片蘸藥食之仍以鹽湯送下以瘥為度三因方)沙淋石淋(方同上)消渴引
飲(人參為末雞子清調服一錢日三四服子集驗用人參栝樓根等分生研為末煉蜜丸梧大每服)
(百丸食前麥門冬湯下日二服以愈為度名玉壺丸忌酒麪炙煿鄭氏家𫝊消渴方人參一兩粉草二)
(兩以雄猪膽汁浸炙腦子半錢為末蜜丸芡子大每嚼一丸冷水下聖濟總錄用人參一兩葛粉二兩)
(為末發時以燖豬湯一升入藥三錢蜜二兩慢火熬至三合状如黑餳以瓶收之每夜以一匙含嚥不過)
(三服取效也)虚瘧發熱(人參二錢二分雄黃五錢為末端午日用椶尖搗丸梧子大發日侵)
(辰井華水吞下七丸發前再服忌諸般熱物立效一方加神麯等分丹溪纂要)冷痢厥逆
(六脉沉細人參大附子各一兩半每服半兩生薑十片丁香十五粒粳米一撮水二盞煎七分空心温服)
(經驗方)下痢禁口(人參蓮肉各三錢以井華水二盞煎一盞細細呷之或加薑汁炒黃連三)
(錢選經驗良方)老人虚痢(不止不能飲食上黨人參一兩鹿角去皮炒研五錢為末每服)
(方寸匕米湯調下日三服十便良方)傷寒壞證(凡傷寒時疫不問隂陽老幼妊婦誤服藥)
(餌困重垂死脉沉伏不省人事七日以後皆可服之百不失一此名奪命散又名復脉湯人參一兩水二)
(鍾緊火煎一鍾以井水浸冷服之少頃鼻梁有汗出脉復立瘥蘇韜光侍郎云用此救數十人予作清流)
(宰縣倅申屠行輔之子婦患時疫三十餘日已成壊病令服此藥而安王璆百一選方)傷寒厥
逆(身有微熱煩燥六脉沉細微弱此隂極發躁也無憂散用人參半兩水一鍾煎七分調牛膽南星末)
(二錢熱服立甦三因方)夾隂傷寒(先因慾事後感寒邪陽衰隂盛六脉沉伏小腹絞痛四肢)
(逆冷嘔吐清水不假此藥無以回陽人參乾薑炮各一兩生附子一枚破作八片水四升半煎一升頓服)
(脉出身温即愈吴綬傷寒藴要)筋骨風痛(人參四兩酒浸三日晒乾土茯苓一斤山慈姑)
(一兩為末煉蜜丸梧子大每服一百丸食前米湯下經騐方)小兒風癎(瘛瘲用人參蛤粉辰)
(砂等分為末以猳猪心和血丸綠豆大每服五十丸金銀湯下一日二服大有神效衛生寳鑑)脾
虚慢驚(黃耆湯見黃耆發明下)痘疹險證(保和湯見黃耆發明下)驚後瞳
斜(小兒驚後瞳人不正者人參阿膠糯米炒成珠各一錢水一盞煎七分温服日再服愈乃止效直)
(指方)小兒脾風(多因人參冬瓜仁冬半兩南星一兩漿水煑過為末每用一錢水半盞煎三分)
(温服方本事)酒毒目盲(一人形實好飲熱酒忽病目盲而脉濇此熱酒所傷胃氣汚濁血死)
(其中而然以蘇木煎湯調人參末一錢服次日鼻及兩掌皆紫黑此滯血行矣再以四物湯加蘇木桃仁)
(紅花陳皮調人參末服數日而愈丹溪纂要)酒毒生疽(一婦嗜酒胸生一疽脉緊而濇用酒)
(炒人參酒炒大黃等分為末薑湯服一錢得唾汗出而愈效丹溪醫案)狗咬風傷(腫痛人參)
(置桑柴炭上燒存性以盌覆定少頃為末摻之立瘥經驗方)蜈蚣咬傷(嚼人參塗之醫學)
(集成)蜂蠆螫傷(人參末傅之證治要訣)脇破腸出(急以油抹入煎人參枸把汁淋)
(之内喫羊腎粥十日愈危氏得效方)氣奔怌疾(方見虎杖)
蘆氣味苦温無毒主治吐虚勞痰飲(時珍)
發明(吴綬曰人弱者以人參蘆代瓜蒂震亨曰人參入手太隂補陽中之隂蘆則反能瀉太隂之陽)
(亦如麻黃苗能發汗根則止汗穀屬金而糠之性熱麥屬陽而麩之性涼先儒謂物物具一太極學者可)
(不觸類而長之乎一女子性躁味厚暑月因怒而病呃每作則舉身跳動昏冒不知人其形氣俱實乃痰)
(因怒鬱氣不得降非吐不可遂以人參蘆半兩逆流水一盞半煎一大盌飲之大吐頑痰數盌大汗昏睡)
(一日而安又一人作勞發瘧服瘧藥變為熱病舌短痰𠻳六脉洪數而滑此痰蓄胸中非吐不愈以參蘆)
(湯加竹瀝二服湧出膠痰三塊次與人參黃耆當歸煎服半月乃安)
沙參(本經上品)校正(併入别錄有名未用部羊乳)
釋名白參(吴普)知母(别錄)羊乳(别錄)羊婆奶(綱目)鈴兒草(别錄)虎
鬚(别錄)苦心(别錄又名文希一名識美一名志取弘景曰此與人參玄參丹參苦參是為五參其)
(形不盡相類而生療頗同故皆有參名又有紫參乃牡蒙也時珍曰沙參白色宜於沙地故名其根多白)
(汁俚人呼為羊婆奶别錄有名未用羊乳即此也此物無心味淡而别錄一名苦心又與知母同名不知)
(所謂也鈴兒草象花形也)
集解(别錄曰沙參生河内川谷及冤句般陽續山二月八月采根暴乾又名羊乳一名地黃三月采)
(立夏後母死恭曰出華山者為善普曰二月生苗如葵葉青色根白實如芥根大如蕪菁三月采弘景曰)
(今出近道叢生葉似枸把根白實者佳保昇曰其根若葵根其花白色頌曰今淄齊潞隨江淮荆湖州郡)
(皆有之苗長一二尺以來叢生厓壁間葉似枸杞而有乂丫七月開紫花根如葵根大如指許赤黃色中)
(正白實者佳二月八月采根而土生者葉有細有大花白瓣上仍有白粘此為小異藏器曰羊乳根如薺)
(苨而圓大小如拳上有角節折之有白汁人取根當薺苨苖作蔓折之有白汁時珍曰沙參處處山原有)
(之二月生苗葉如初生小葵葉而團扁不光八九月抽莖高一二尺莖上之葉則尖長如枸把葉而小有)
(細齒秋月葉間開小紫花長一二分状如鈴鐸五出白蕊亦有白花者並結實大如冬青實中有細子霜)
(後苗枯其根生沙地者長尺餘大一虎口黃土地者則短而小根莖皆有白汁八九月采者白而實春月)
(采者微黃而虚小人亦往往縶蒸壓實以亂人參但體輕鬆味淡而短耳)
根氣味苦微寒無毒(别錄曰羊乳温無毒普曰沙參岐伯醎神農黃帝扁鵲無毒李)
(當之大寒好古曰甘微苦之才曰惡防己反藜蘆)主治血結驚氣除寒熱補
中益肺氣(本經)療胸痺心腹痛結熱邪氣頭痛皮間邪
熱安五臓久服利人又云羊乳主頭腫痛益氣長肌
肉(别錄)去皮肌浮風疝氣下墜治常欲眠養肝氣宣五
臓風氣(甄權)補虚止驚煩益心肺并一切惡瘡疥癬及
身癢排膿消腫毒(大明)清肺火治久欬肺痿(時珍)
發明(元素曰肺寒者用人參肺熱者用沙參代之取其味甘也好古曰沙參味甘微苦厥隂本經之)
(藥又為脾經氣分藥微苦補隂甘則補陽故㓗古取沙參代人參蓋人參性温補五臓之陽沙參性寒補)
(五臓之隂雖云補五臓亦須各用本臓藥相佐使隨所引而相輔之可也時珍曰人參甘苦温其體重實)
(專補脾胃元氣因而益肺與腎故内傷元氣者宜之沙參甘淡而寒其體輕虚專補肺氣因而益脾與腎)
(故金能受火尅者宜之一補陽而生隂一補隂而制陽不可不辨之也)
附方(舊一新二)肺熱欬𠻳(沙參半兩水煎服之衛生易簡方)卒得疝氣(小腹)
(及隂中相引痛如絞白汗出欲死者沙參搗篩為末酒服方寸匕立瘥肘後方)婦人白帶
(多因七情内傷或下元虚冷所致沙參為末每服二錢米飲調下證治要訣)
薺苨(音齊尼並上聲别錄中品)校正(併入圖經杏參)
釋名杏參(圖經)杏葉沙參(救荒)菧苨(菧音底爾雅)甜桔梗(綱目)白
麪根(救荒)苗名隱忍(時珍曰薺苨多汁有濟&KR2089;之状故以名之濟&KR2089;濃露也其根如沙參)
(而葉如杏故河南人呼為杏葉沙參蘇頌圖經杏參即此也俗謂之甛桔梗爾雅云&KR2089;菧苨也郭璞云即)
(薺苨也隠忍說見下文)
集解(弘景曰薺苨根莖都似人參而葉小異根味甜絶能殺毒以其與毒藥共處毒皆自然歇不正)
(入方家用也又曰魏文帝言薺苨亂人參即此也薺苨葉甚似桔梗但葉下光明滑澤無毛為異又不如)
(人參相對耳恭曰人參苗似五加而闊短莖圓有三四椏椏頭有五葉陶引薺苨亂人參誤矣且薺苨桔)
(梗又有葉差互者亦有葉三四對者皆一莖直上葉既相亂惟以根有心為别爾頌曰今川蜀江浙皆有)
(之春生苗莖都似人參而小異根似桔梗但無心為異潤州陜州尤多人家收以為果或作脯啖味甚甘)
(美兼可寄遠二月八月采根暴乾承曰今人多以蒸過壓扁亂人參但味淡爾宗奭曰陶以根言故云薺)
(苨亂人參蘇以苗言故以陶為悮也機曰薺苨苗莖與桔梗相似其根與人參相亂今言苗莖都似人參)
(近於悮也當以人參薺苨桔梗三註參看自明矣時珍曰薺苨苗似桔梗根似沙參故姦商往往以沙參)
(薺苨通亂人參蘇頌圖經所謂杏參周憲王救荒本草所謂杏葉沙參皆此薺苨也圖經云杏參生淄州)
(田野根如小菜根土人五月采苗葉治欬𠻳上氣救荒本草云杏葉沙參一名白麪根苖高一二尺莖色)
(清白葉似杏葉而小微尖而背白邊有又牙杪間開五瓣白盌子花根形如野胡蘿蔔頗肥皮色灰黝中)
(間白毛味甛微寒亦有開碧花者嫩苗&KR2584;熟水淘油鹽拌食根换水煮亦可食人以蜜煎充果又陶弘景)
(註桔梗言其葉名隠忍可煮食之治蠱毒謹按爾雅云蒡隠荵也郭璞註云似蘇有毛江東人藏以為葅)
(亦可瀹食葛洪肘後方云隠荵草苗似桔梗人皆食之搗汁飲治蠱毒據此則隠荵非桔梗乃薺苨苗也)
(薺苨苗甘可食桔梗苗苦不可食尤為可證神農本經無薺苨止有桔梗一名薺苨至别錄始出薺苨蓋)
(薺苨桔梗乃一類有甜苦二種則其苗亦可呼為隠荵也)
根氣味甘寒無毒主治解百藥毒(别錄)殺蠱毒治蛇蠱
咬熱狂温疾罯毒箭(大明)利肺氣和中明目止痛蒸切
作羹粥食或作虀葅食(昝殷)食之壓丹石發動(孟詵)主欬
𠻳消渴強中瘡毒丁腫辟沙蝨短狐毒(時珍)
發明(時珍曰薺苨寒而利肺甘而解毒乃良品也而世不知用惜哉按葛洪肘後方云一藥而兼解)
(衆毒者惟薺苨汁濃飲二升或煑嚼之亦可作散服此藥在諸藥中毒皆自解也又張鷟朝野僉載云各)
(醫言虎中藥箭食清泥而解野豬中藥箭豗薺苨而食物猶知解毒何况人乎又孫思邈千金方治強中)
(為病莖長興盛不交精出消渴之後發為癰疽有薺苨丸豬腎薺苨湯方此皆本草所未及者然亦取其)
(解熱解毒之功爾無他義)
附方(舊四新三)強中消渴(豬腎薺苨湯治強中之病莖長興盛不交精液自出消渴之後)
(即發癰疽皆由恣意色慾或餌金石所致宜此以制腎中熱也用豬腎一具薺苨石膏各三兩人參茯苓)
(磁石知母葛根黃苓栝樓根甘草各二兩黑大豆一升水一斗半先煑豬腎大豆取汁一斗去滓下藥再)
(煑三升分三服後人名為石子薺苨湯地又薺苨丸用薺苨大豆伏神磁石栝樓根熟地黃骨皮玄參)
(石斛鹿茸各一兩人參沉香各半兩為末以豬肚治净煑爛杵和丸梧子大每服七十丸空心鹽湯下)
(並千金方)丁瘡腫毒(生薺苨根搗汁服一合以滓傅之不過三度千金翼)面上皯
皰(薺苨肉桂各一兩為末每用方寸匕酢漿服之日一服又滅瘢痣聖濟總錄)解諸蠱毒
(薺苨根搗末飲服方寸匕立瘥陳延之小品方)解鉤吻毒(鉤吻葉與芹葉相似誤食之殺)
(人惟以薺苨八兩水六升煑取三升每服五合日五服仲景金匱玉函)解五石毒(薺苨生搗)
(汁多服之立瘥蘇頌圖經)
隠忍葉氣味甘苦寒無毒主治蠱毒腹痛面目青黃
林露骨立煑汁一二升飲(時珍)主腹臓風壅欬𠻳上氣
(蘇頌)
桔梗(本經下品)
釋名白藥(别錄)梗草(别錄)薺苨(本經時珍曰此草之根結實而梗直故名吴普本草)
(一名利如一名符扈一名房圖方書並無是蓋亦庾詞爾桔梗薺苨乃一類有甜苦二種故本經桔梗一)
(名薺苨而今俗呼薺苨為甜桔梗也至别錄始出薺苨條分為二物然其性味功用皆不同當以别錄為)
(是)
集解(别錄曰桔梗生嵩高山谷及冤句二月采根暴乾普曰葉如薺苨莖如筆管紫赤色二月生苗弘)
(景曰近道處處有二三月生苗可煑食之桔梗療蠱毒甚驗俗方用此乃名薺苨今别有薺苨能解藥)
(毒可亂人參葉甚相似但薺苨葉下光明滑澤無毛為異葉生又不如人參相對耳恭曰薺苨桔梗葉有)
(差互者亦有葉三四對者皆一莖直上葉既相亂惟以根有心為别耳頌曰今在處有之根如指大黃白)
(色春生苗莖高尺餘葉似杏葉而長隋四葉相對而生嫩時亦可煑食夏開小花紫碧色頗似牽牛花秋)
(後結子八月采根其根有心若無心者為薺苨關中所出桔梗根黃皮似蜀葵根莖細青色葉小青色似)
(菊葉也)
根修治(斆曰凡使勿用木梗真似桔梗只是咬之腥澀不堪凡用桔梗須去頭上尖硬一二分已)
(來并兩畔附枝于槐砧上細挫用生百合搗膏投水中浸一伏時濾出緩火煎令乾用每桔梗四兩用百)
(合二兩五錢時珍曰今但刮去浮皮米泔水浸一夜切片微炒用)
氣味辛微温有小毒(普曰神農醫和苦無毒黃帝扁鵲辛鹹岐伯雷公甘無毒李當)
(之大寒權曰苦辛時珍曰當以苦辛平為是之才曰節皮為之使畏白及龍膽草忌豬肉得牡礪遠志療)
(恚怒得消石石膏療傷寒白粥解其簽味時珍曰伏砒徐之才所云節皮不知何物也)主治胸
脇痛如刀刺腹滿腸鳴幽幽驚恐悸氣(本經)利五臓腸
胃補血氣除寒熱風痺温中消穀療喉咽痛下蠱毒
(别錄)治下痢破血積氣消聚痰涎去肺熱氣促𠻳逆除
腹中冷痛主中惡及小兒驚癎(甄權)下一切氣止霍亂
轉筋心腹脹痛補五勞養氣除邪辟温破癥瘕肺癰
養血排膿補内漏及喉痺(大明)利竅除肺部風熱清利
頭目咽嗌胸膈滯氣及痛除鼻塞(元素)治寒嘔(李杲)主口
舌生瘡赤目腫痛(時珍)
發明(好古曰桔梗氣微温味苦辛味厚氣輕陽中之隂升也入手太隂肺經氣分及足少隂經元素)
(曰桔梗清肺氣利咽喉其色白故為肺部引經與甘草同行為舟楫之劑如大黃苦泄峻下之藥欲引至)
(胸中至高之分成功須用辛甘之劑升之譬如鐡石入江非舟楫不載所以諸藥有此一味不能下沉也)
(時珍曰朱肱活人書治胸中痞滿不痛用桔梗枳殼取其通肺利膈下氣也張仲景傷寒論治寒實結胸)
(用桔梗貝母巴豆取其温中消穀破積也又治肺癰唾膿用桔梗甘草取其苦辛清肺甘温瀉火又能排)
(膿血補内漏也其治少隂證二三日咽痛亦用桔梗甘草取其苦辛散寒甘平除熱合而用之能調寒熱)
(也後人易名甘桔湯通治咽喉口舌諸病宋仁宗加荆芥防風連翹遂名如聖湯極言其驗也按王好古)
(醫壘元戎載之頗詳云失音加訶子聲不出加半夏上氣加陳皮涎𠻳加知母貝母欬渴加五味子酒毒)
(加葛根少氣加人參嘔加半夏生薑唾膿血加紫菀肺痿加阿膠胸膈不利加枳殼心胸痞滿加枳實目)
(赤加巵子大黃面腫加茯苓膚痛加黃耆發班加防風荆芥疫毒加鼠粘子大黃不得眠加巵子震亨曰)
(乾欬𠻳乃痰火之邪鬱在肺中宜苦梗以開之痢疾腹痛乃肺金之氣鬱在大腸亦宜苦梗開之後用痢)
(藥此藥能開提氣血故氣藥中宜用之)
附方(舊十新七)胸滿不痛(桔梗枳殼等分水二鍾煎一鍾温服南陽活人書)傷寒
腹脹(隂陽不和也桔梗半夏湯主之桔梗半夏陳皮各三錢薑五片水二鍾煎一鍾服南陽活人)
(書)痰𠻳喘急(桔梗一兩半為末用童子小便半升煎四合去滓温服簡要濟衆方)肺
癰欬𠻳(胸滿振寒脉數咽乾不渴時出濁唾腥臭久久吐膿如粳米粥者桔梗湯主之桔梗一兩)
(甘草二兩水三升煑一升分温再服朝暮吐膿血則瘥張仲景金匱玉函方)喉痺毒氣(桔梗)
(二兩水三升煎一升頓服千金方)少隂咽痛(少隂證二三日咽痛者可與甘草湯不瘥者與)
(桔梗湯主之桔梗一兩甘草二兩水三升煑一升分服張仲景傷寒論)口舌生瘡(方同上)
齒䘌腫痛(桔梗薏苡仁等分為末服永類方)骨槽風痛(牙根腫痛桔梗為末棗瓤)
(和丸皂子大綿裹咬之仍以荆芥湯𠻳之經驗方)牙疳臭爛(桔梗茴香䓁分燒研傅之衛)
(生易簡方)肝風眼黑(目睛痛肝風盛也桔梗丸主之桔梗一斤黑牽牛頭末三兩為末蜜丸梧)
(子大每服四十丸温水下日二服保命集)鼻出衂血(桔梗為末水服方寸匕日四服一加)
(生犀角屑普濟方)吐血下血(方同上)打擊瘀血(在腸内久不消時發動者桔梗)
(為末米飲下一刀圭肘後要方)中蠱下血(如雞肝晝夜出血石餘四臓皆損惟心末毁或)
(鼻破將死者苦桔梗為末以酒服方寸匕日三服不能下藥以物拗口灌之心中當煩須臾自定七日止)
(當食豬肝肺以補之神良一方加犀角等分初虞古今錄驗)妊娠中惡(心腹疼痛桔梗一兩)
(剉水一鍾生薑三片煎六分温服聖惠方)小兒客忤(死不能言桔梗燒研三錢米湯服之)
(仍吞麝香豆許張文仲備急方)
蘆頭主治吐上膈風熱痰實生研末白湯調服一錢
探吐(時珍)
長松(拾遺)
釋名仙茆(時珍曰其葉如松服之長年功如松脂及仙茆故有二名)
集解(藏器曰長松生關内山谷中草似松葉上有脂山人服之時珍曰長松生古松下根色如薺苨)
(長三五寸味甘微苦類人參清香可愛按張天覺文集云僧普明居五臺山患大風眉髮俱墮哀苦不堪)
(忽遇異人教服長松示其形状明采服之旬餘毛髮俱生顔色如故今并代間土人多以長松雜甘草山)
(藥為湯煎甚佳然本草及方書皆不載獨釋慧祥清涼傳始叙其詳如此韓&KR1026;醫通云長松産太行西北)
(諸山根似獨活而香)
根氣味甘温無毒主治風血冷氣宿疾温中去風(藏器)
治大風惡疾眉髮墮落百骸腐潰每以一兩入甘草
少許水煎服旬日即愈又解諸蟲毒補益長年(時珍)
附方(新一)長松酒(滋補一切風虚乃廬山休休子所𫝊長松一兩五錢状似獨活而香乃酒)
(中聖藥也熟地黃八錢生地黃黃耆蜜炙陳皮各七錢當歸厚朴黃蘗各五錢白芍藥煨人參枳殼各四)
(錢蒼术米泔制半夏制天門冬麥門冬砂仁黃連各三錢木香蜀椒胡桃仁各二錢小紅棗肉八個老米)
(一撮燈心五寸長一百二十根一料分十劑絹袋盛之凢米五升造酒一尊煑一袋窨久乃飲韓氏醫通)
黃精(别錄上品)校正(併入拾遺救荒草)
釋名黃芝(瑞草經)戊巳芝(五符經)莵竹(别錄)鹿竹(别錄)仙人餘
糧(弘景)救窮草(别錄)米餔(蒙筌)野生薑(蒙筌)重樓(别錄)雞格(别錄)龍
銜(廣雅)垂珠(頌曰隋時羊公服黃精法云黃精是芝草之精也一名葳蕤一名白及一名仙人餘)
(糧一名苟格一名馬箭一名垂珠一名莵竹時珍曰黃精為服食要藥故别錄列于草部之首仙家以為)
(芝草之類以其得坤土之精粹故謂之黃精五符經云黃精獲天地之淳精故名為戊巳芝是此義也餘)
(糧救窮以功名也鹿竹菟竹因葉似竹而鹿兔食之也垂珠以子形也陳氏拾遺救荒草即此也今併為)
(一嘉謨曰根如嫩薑俗名野生薑九蒸九曝可以代糧又名米餔)
集解(别錄曰黃精生山谷二月采根隂乾弘景曰今處處有之二月始生一枝多葉葉状似竹而短)
(根似萎蕤萎蕤根如荻根及菖蒲概節而平直黃精根如鬼臼黃連大節而不平雖燥並柔有脂潤俗方)
(無用此而為仙經所貴根葉花實皆可餌服酒散隨宜具在斷穀方中其葉乃與鉤吻相似惟莖不紫花)
(不黃為異而人多惑之其類乃殊遂致死生之反亦為竒事斆曰鉤吻真似黃精只是葉頭尖有毛鉤子)
(二箇若誤服之害人黃精葉似竹也恭曰黃精肥地生者即大如拳薄地生者猶如拇指萎蕤肥根頗同)
(小者肌理形色大都相似今以鬼臼黃連為比殊無彷彿黃精葉似柳及龍肝徐長卿輩而堅其鉤吻蔓)
(生葉如柿葉殊非比類藏器曰黃精葉偏生不對者名偏精功用不如正精正精葉對生鉤吻乃野葛之)
(别名二物殊不相似不知陶公憑何說此保昇曰鉤吻一名野葛陶說葉似黃精者當是蘇說葉似柿者)
(當别是一物頌曰黃精南北皆有以嵩山茅山者為佳三月生苗高一二尺以來葉如竹葉而短兩兩相)
(對莖梗柔脆頗似桃枝本黃末赤四月開青白花状如小豆花結子白如黍粒亦有無子者根如嫩生薑)
(而黃色二月采根蒸過暴甘用今遇八月采山中人九蒸九暴作果賣黃黑色而甚甘美其苗初生時人)
(多采為菜茹謂之畢菜味極美江南人說黃精苗葉稍類鉤吻但鉤吻葉頭極尖而根細而蘇恭言鉤吻)
(蔓生恐南北所産之異耳時珍曰黃精野生山中亦可劈根長二寸稀種之一年後極稠子亦可種其葉)
(似竹而不尖或二葉三葉四五葉俱對節而生其根横行状如萎蕤俗采其苗&KR2584;熟淘去苦味食之名筆)
(管菜陳藏器本草言青黏是萎蕤見萎蕤發明下又黃精鉤吻之說陶弘景雷斆韓保昇皆言二物相似)
(蘇恭陳藏器皆言不相似蘇頌復設兩可之辭今考神農本草吳普本草並言鉤吻是野葛蔓生其莖如)
(箭與蘇恭之說相合張華博物志云昔黃帝問天老曰天地所生有食之令人不死者乎天老曰太陽之)
(草名黃精食之可以長生太隂之草名鉤吻不可食之入口立死人信鉤吻殺人不信黃精之益夀不亦)
(惑乎按此但以黃精鉤吻相對待而言不言其相似也陶氏因此遂謂二物相對與神農所說鉤吻不合)
(恐當以蘇恭所說為是而陶雷所說别一毒物非鉤吻也歴代本草惟陳藏器辨物最精審尤當信之餘)
(見鉤吻條)
根修治(斆曰凡采得以溪水洗淨蒸之從已至子薄切暴乾用頌曰羊公服黃精法二月三月采)
(根入地八九寸為上細切一石以水二石五斗煑去苦味漉出囊中壓取汁澄清再煎如膏乃止以炒黑)
(黃豆末相和得所捏作餅子如錢大初服二枚日益之亦可焙乾篩末水服詵曰餌黃精法取甕子去底)
(釡内安置得所入黃精令滿密蓋蒸至氣溜即暴之如此九蒸九暴若生則刺人咽喉若服生者初時只)
(可一寸半漸漸增之十日不食服止三尺五寸三百日後盡見鬼神久必昇天根葉花實皆可食之但以)
(相對者是正不對者名偏精也)
氣味甘平無毒(權曰寒時珍曰忌梅實花葉子並同)主治補中益氣除
風濕安五臓久服輕身延年不饑(别錄)補五勞七傷助
筋骨耐寒暑益脾胃潤心肺單服九蒸九暴食之駐
顔斷穀(大明)補諸虚止寒熱填精髓下三尸蟲(時珍)
發明(時珍曰黃精受戊巳之淳氣故為補黃宫之勝品土者萬物之母毋得其養則水火既濟木金)
(交合而諸邪自去百病不生矣神仙芝草經云黃精寬中益氣使五臓調良肌肉充盛骨髓堅強其力增)
(倍多年不老顔色鮮明髮白更黑齒落更生又能先下三尸蟲上尸名彭質好寳貨百二日下中尸名彭)
(矯好五味六十日下下尸名彭居好五色三十日下皆爛出也根為精氣花實為飛英皆可服食又按雷)
(氏炮炙論序云駐色延年精煎神錦註云以黃精自然汁拌研細神錦于柳木甑中蒸七日以木蜜丸服)
(之木蜜枳梖也神錦不知是何物或云朱砂也禹錫曰按抱朴子云黃精服其花勝其實服其實勝其根)
(但花難得得其生花十斛乾之纔可得五六斗爾非大有力者不能辦也日服三合服之十年乃得其益)
(其斷穀不及术术餌令人肥徤可以負重涉險但不及黃精甘美易食凶年可與老少代糧謂之米脯也)
(慎微曰徐鉉稽神錄云臨川士家一婢逃入深山中久之見野草枝葉可愛取根食之久久不饑夜息大)
(樹下聞草中動以為虎攫上樹避之及曉下地其身歘然凌空而去若飛鳥焉數歲家人采薪見之捕之)
(不得臨絶壁下網圍之俄而騰上山頂或云此婢安有仙骨不過靈藥服食爾遂以酒餌置往來之路果)
(來食訖遂不能去擒之具述其故指所食之草即是黃精也)
附方(舊一新四)服食法(聖惠方用黃精根莖不限多少細剉隂乾搗末每日水調末服任多)
(少一年内變老為少久久成地仙臞仙神隠書以黃精細切一石用水二石五斗煑之自旦至夕候冷以)
(手挼碎布袋榨取汁煎之渣乾乾為末同入釡中煎至可丸丸如雞子大每服一丸日三服絶糧輕身除)
(百病渴則飲水)補肝明目(黃精二斤蔓菁一升淘同和九蒸九晒為末空心每米飲下二錢日)
(二服延年益夀聖惠方)大風癩瘡(營氣不清久風入脉因而成癩鼻壊色敗用黃精根去皮)
(㓗净溪水洗二斤暴納粟米飯中蒸至米熟時時食之聖濟總錄)補虚精氣(黃精枸把子等)
(分搗作餅日乾為末煉蜜丸梧子大每湯下五十丸竒效良方)
萎蕤(音威緌品本經上)
釋名女萎(本經)葳蕤(吴普)萎䔟(音威移)委萎(爾雅)萎香(綱目)熒(爾雅)
(音行)玉竹(别錄)地節(别錄時珍曰按黃公紹古今韻會云葳蕤草木葉垂之貌此草根長多鬚)
(如冠纓下垂之緌而有威儀故以名之凡羽蓋旌旗之纓緌皆象葳蕤是矣張氏瑞應圖云王者禮備則)
(葳蕤生于殿前一名萎香則威儀之義於此可見别錄作萎蕤有文也說文作萎䔟音相近也爾雅作委)
(萎字相近也其葉光瑩而象竹其根多節故有熒及玉竹地節諸名吴普本草又有烏女蟲蟬之名宋本)
(一名馬薰即烏萎之訛者也)
正誤(弘景曰本經有女萎無萎蕤别錄無女萎有萎蕤而功用正同疑女萎即萎蕤惟名異爾恭曰)
(女萎功用及苗蔓與萎蕤全别今本經朱書是女萎功效故别錄墨書乃萎蕤功效也蔵器曰本草女萎)
(委蕤同𫝊陶云是一物蘇云二物不同於中品别出女萎一條然其主霍亂洩痢腸鳴正與上品女蕤相)
(合則是更非二物矣頌曰觀古方書所用胡洽治時氣洞下有女萎丸治傷寒冷下結腸丸中用女萎治)
(虚勞下痢小黃耆酒中加女萎詳此數方所用乃似中品女萎緣其性温主霍亂洩痢故也又治賊風手)
(足枯痺四肢拘攣茵蕷酒中用女萎初虞世治身體癧瘍班駮有女萎膏乃似上品本經朱書女萎緣其)
(主中風不能動搖及去皯好色故也又治傷寒七八日不解續命鼈中湯及治脚弱鼈甲湯並用萎蕤及)
(延年方治風熱項急痛四肢骨肉煩熱有萎蕤飲又主虚風熱發即頭痛有萎蕤乃似上品别錄墨書萎)
(蕤緣其主虚熱温毒腰痛故也三者既白則非一物明矣且萎蕤甘平女萎甘温安得為一物時珍曰本)
(經女萎乃爾雅委萎二字即别錄萎蕤也上古鈔寫訛為女萎爾古方治傷寒風虚用女萎者即萎蕤也)
(皆承本草之訛而稱之諸家不察因中品有女萎名字相同遂致費辯如此今正其誤只依别錄書萎蕤)
(為綱以便尋檢其治洩痢女萎乃蔓草也見本條)
集解(别錄曰萎蕤生太行山山谷及丘陵立春後采隂乾普曰葉青黃色相值如薑葉二月七月采)
(弘景曰今處處有之根似黃精小異服食家亦用之頌曰今滁州舒州及漢中均州皆有之莖幹強直似)
(竹箭簳有節葉狹而長表白裏青亦類黃精而多鬚根大如指長一二尺可啖三月間開青花結圓實時)
(珍曰處處山中有之其根横生似黃精差小黃白色性柔多鬚最難燥其葉如竹兩兩相值亦可采根種)
(之極易繁也嫩葉及根並可煑淘食茹)
根修治(斆曰凡使勿用黃精並鉤吻二物相似萎蕤節上有鬚毛莖斑葉尖處有小黃點為不同)
(采得以竹刀刮去節皮洗淨以蜜水浸一宿蒸了焙乾用)
氣味甘平無毒(普曰神農苦桐君雷公扁鵲甘無毒黃帝辛之才曰畏鹵鹹)主治
女萎主中風暴熱不能動搖跌筋結肉諸不足久服
去面黑䵟好顔色潤澤輕身不老(本經)萎蕤主心腹結
氣虚熱濕毒腰痛莖中寒及目痛眥爛淚出(别錄)時疾
寒熱内補不足去虚勞客熱頭痛不安加而用之良
(甄權)補中益氣(蕭炳)除煩悶止消渴潤心肺補五勞七傷
虚損腰脚疼痛天行熱狂服食無忌(大明)服諸石人不
調和者煑汁飲之(弘景)主風温自汗灼熱及勞瘧寒熱
痺胃虚乏男子小便頻數失精一切虚損(時珍)
發明(杲曰萎蕤能升能降陽中隂也其用有四主風淫四末兩目淚爛男子濕注腰痛女子面生黑)
(䵟時珍曰萎蕤性平味甘柔潤可食故朱肱南陽活人書治風温自汗身重語言難出用萎蕤湯以之為)
(君藥予每用治虚勞寒熱痁瘧及一切不足之證用代參耆不寒不燥大有殊功不止于去風熱濕毒而)
(已此昔人所未闡者也藏器曰陳夀魏志樊阿傳云青黏一名黃芝一名地節此即萎蕤極似偏精本功)
(外主聰明調血氣令人強壮和漆葉為散服主五臟益精去三蟲輕身不老變白潤肌膚煖腰脚惟有熱)
(不可服晉嵇紹有胸中寒疾每酒後苦唾服之得愈草似竹取根花葉隂乾用昔華陀入山見仙人所服)
(以告樊阿服之夀百歲也頌曰陳藏器以青黏即葳蕤世無識者未敢以為信然時珍曰蘇頌註黃精疑)
(青黏是黃精與此說不同今考黃精萎蕤性味功用大抵相近而萎蕤之功更勝故青黏一名黃芝與黃)
(精同名一名地節與萎蕤同名則二物雖通用亦可)
附方(舊一新六)服食法(二月九月采萎蕤根切碎一石以水二石煮之從旦至夕以手挼爛)
(布囊榨取汁熬稠其渣晒為末同熬至可丸丸如雞頭子大每服一丸白湯下日三服導氣脉強筋骨治)
(中風濕毒去面皺顔色久服延年臞仙神隐書)赤眼濇痛(萎蕤赤芍藥當歸黃連等分煎)
(湯薰洗方衛生家寳)眼見黑花(赤痛昏暗甘露湯用萎蕤焙四兩每服二錢水一盞入薄)
(荷二葉生薑一片蜜少許同煎七分卧時温服日一服聖濟總錄)小便卒淋(萎蕤一兩芭蕉)
(根四兩水二大盌煎一盌半入滑石二錢分三服太平聖惠方)發熱口乾(小便濇用萎蕤)
(五兩煎汁飲之外臺秘要)乳石發熱(萎蕤三兩炙甘草二兩生犀角一兩水四升煑一升)
(半分三服聖惠方)癎後虚腫(小兒癎病瘥後血氣上虚熱在皮膚身面俱腫萎蕤葵子龍膽)
(茯苓前胡等分為末每服一錢水煎服聖濟總錄)
附錄鹿藥(開寳志曰鹿藥甘温無毒主風血去諸冷益老起陽浸酒服之生姑臧已西苗根並)
(似黃精鹿好食其根時珍曰胡洽居士言鹿食九種解毒之草此其一也或云即是萎蕤理亦近之姑附)
(以俟)
附錄委蛇(音威貽别錄曰味甘平無毒主消渴少氣令人耐寒生人家園中大枝長鬚多葉而)
(兩兩相植子如芥子時珍曰此亦似是萎蕤併俟考訪)
知母(本經中品)
釋名蚳母(本經音遲說文作茋)連母(本經)蝭母(蝭音匙又音提或作&KR0034;)貨母
(本經)地參(本經)水參(又名水須水浚)&KR1627;(爾雅音覃)莐藩(音沈煩)苦心(别錄)兒
草(别錄又名兒踵草女雷女理鹿列韭逢東根野蓼昌支時珍曰宿根之旁初生子根状如蚳蝱之状)
(故謂之蚳母訛為知母蝭母也餘多未詳)
集解(别錄曰知母生河内川谷二月八月采根暴乾弘景曰今出彭城形似菖蒲而柔潤葉至難死)
(掘出隨生須枯燥乃止禹錫曰按范子云提母出三輔黃白者善郭璞釋爾雅云&KR1627;蝭母也生山上葉如)
(韭頌曰今瀕河懷衛彰德諸郡及解州滁州亦有之四月開青花如韭花八月結實)
根修治(斆曰凡使先於槐砧上剉細燒乾木臼杵擣勿犯鐡器時珍曰凡用揀肥潤裏白者去毛)
(切引經上行則用酒浸焙乾下行則用鹽水潤焙)
氣味苦寒無毒(大明曰苦甘權曰平元素曰氣寒味大辛苦氣味俱厚沉而降隂也又云)
(隂中微陽腎經本藥入足陽明手太隂經氣分時珍曰得黃蘗及酒良能伏鹽及蓬砂)主治消
渴熱中除邪氣肢體浮腫下水補不足益氣(本經)療傷
寒久瘧煩熱脇下邪氣膈中惡及風汗内疽多服令
人洩(别錄)心煩燥悶骨熱勞往来産後蓐勞腎氣勞憎
寒虚煩(甄權)熱勞傳尸疰痛通小腸消痰止𠻳潤心肺
安心止驚悸(大明)涼心去熱治陽明火熱瀉膀胱腎經
火熱厥頭痛下痢腰痛喉中腥臭(元素)瀉肺火滋腎水
治命門相火有餘(好古)安胎止子煩辟射工溪毒(時珍)
發明(權曰知母治諸熱勞患人虚而口乾者加用之杲曰知母入足陽明手太隂其用有四瀉無根)
(之腎火療有汗之骨蒸止虚勞之熱滋化源之隂仲景用此入白虎湯治不得眠者煩躁也煩出於肺躁)
(出於腎君以石膏佐以知母之苦寒以清腎之源緩以甘草粳米使不速下也又凡病小便閟塞而渴者)
(熱在上焦氣分肺中伏熱不能生水膀胱絶其化源宜用氣薄味薄淡滲之藥以瀉肺火清肺金而滋水)
(之化源若熱在下焦血分而不渴者乃真水不足膀胱乾涸乃無隂則陽無以化法當用黃蘗知母大苦)
(寒之藥以補腎與膀胱使隂氣行而陽自化小便自通方法詳載木部黃蘗下時珍曰腎苦燥宜食辛以)
(潤之肺苦逆宜食辛以瀉之知母之辛苦寒涼下則潤腎燥而滋隂上則清肺金而瀉火乃二經氣分藥)
(也黃蘗則是腎經血分藥故二藥必相須而行昔人譬之蝦與水母必相依附補隂之說詳黃蘗條)
附方(舊二新五)久近痰𠻳(自胸膈下塞停飲至於臓腑用知母貝母各一兩為末巴豆三)
(十枚去油研勻每服一字用薑三片二面蘸藥細嚼嚥下便睡次早必瀉一行其𠻳立止壮人乃用之一)
(方不用巴豆醫學集成)久𠻳氣急(知母去毛切五錢膈紙炒杏仁薑水泡去皮尖焙五錢以)
(水一鍾半煎一鍾食遠温服次以蘿蔔子杏仁等分為末末糊丸服五十丸薑湯下以絶病根鄧筆峯)
(雜興方)妊娠子煩(因服藥致胎氣不安煩不得卧者知母一兩洗焙為末棗肉丸彈子大每)
(服一丸人參湯下醫者不識此病作虚煩治反損胎氣産科鄭宗文得此方於陳藏器本草拾遺中用之)
(良驗集楊歸厚産乳驗方)妊娠腹痛(月未足如欲産之状用知母二兩為末蜜丸梧子大)
(每粥飲下二十丸陳延之小品方)溪毒射工(凡中溪毒知母連根葉搗出散服亦可投水搗)
(絞汁飲一二升夏月出行多取其屑自隨欲入水先取少許投水上流便無畏兼辟射工亦可煑湯浴之)
(甚佳方肘後良)紫癜風疾(醋磨知母擦之日三次衛生易簡方)嵌甲腫痛
(知母燒存性研摻之多能方)
肉蓯蓉(本經上品)
釋名肉松容(吴普)黑司命(吴普時珍曰此物補而不峻故有從容之號從容和緩之)
(貌)
集解(别錄曰肉蓯蓉生河西山谷及代郡鴈門五月五日采隂乾普曰生河西山隂地叢生二月至)
(八月采弘景曰代郡鴈門屬并州多馬處便有之言是野馬精落地所生生時似肉以作羊肉羹補虚乏)
(極佳亦可生噉河南間至多今第一出隴西形扁黃柔潤多花而味甘次出北國者形短而少花巴東建)
(平間亦有而不嘉也恭曰此乃論草蓯蓉也陶未見肉者今人所用亦草蓯蓉刮去花代肉蓯蓉功力稍)
(劣保昇曰出肅州福禄縣沙中三月四月掘根長尺餘切取中央好者三四寸繩穿隂乾八月始好皮有)
(松子鱗甲其草蓯蓉四月中旬采長五六寸至一尺以來莖圓紫色大明曰生㪍落樹下并土塹上此即)
(非馬交之處陶說誤爾又有花蓯蓉即暮春抽苗者力較微爾頌曰今陜西州郡多有之然不及西羌界)
(中來者肉厚而力緊舊說是野馬遺瀝所生今西人去大木間及土塹垣中多生乃知自有種類爾或疑)
(其初生於馬瀝後乃滋植如茜根生於人血之類是也五月采取恐老不堪故多三月采之震亨曰河西)
(混一之後今方識其真形何嘗有所謂鱗甲者盖蓯蓉罕得人多以金蓮根用鹽盆制而為之又以草蓯)
(蓉充之用者宜審嘉謨曰令人以嫩松稍鹽潤偽之)
修治(斆曰凡使先須清酒浸一宿至明以㯶刷去沙土浮甲劈破中心去白膜一重如竹絲草樣有)
(此能膈人心前氣不散令人上氣也以甑蒸之從午至酉取出又用酥炙得所)
氣味甘微温無毒(别錄曰酸鹹普曰神農黃帝鹹雷公酸李當之小温)主治五
勞七傷補中除莖中寒熱痛養五臓強隂益精氣多
子婦人癥瘕久服輕身(本經)除膀胱邪氣腰痛止痢(别錄)
益髓悦顔色延年大補壮陽日御過倍治女人血崩
(甄權)男子絶陽不興女人絶隂不産潤五臓長肌肉暖
腰膝男子洩精血遺瀝女子帶下隂痛(大明)
發明(好古曰命門相火不足者以此補之乃腎經血分藥也凡服蓯蓉以治腎必妨心震亨曰峻補)
(精血驟用反動大便滑也斆曰強筋健髓以蓯蓉鱓魚二味為末黃精汁丸服之力可十倍此說出乾寧)
(記頌曰西人多用作食只刮去鱗甲以酒浸洗去黑汁薄切合山芋羊肉作羹極美好益人勝服補藥宗)
(奭曰洗去黑汁氣味皆盡矣然嫩者方可作羹味苦入藥少則不效)
附方(舊一新四)補益勞傷(精敗面黑用蓯蓉四兩水煑令爛薄細切研精羊肉分為四度)
(下五味以米煑粥空心服藥性論)腎虚白濁(肉蓯蓉鹿茸山藥白茯苓等分為末米糊丸梧)
(子大每棗湯下三十丸聖濟總錄)汗多便閟(老人虚人皆可用肉蓯蓉酒浸焙二兩研沉香)
(末一兩為末麻子仁汁打糊丸梧子大每服七八丸白湯下濟生方)消中易饑(肉蓯蓉山)
(茱萸五味子為末蜜丸梧子大每鹽酒下二十丸醫學指南)破傷風病(口禁身強肉蓯蓉切)
(片晒乾用一小盞底上穿定燒烟于瘡上熏之累效衛生總錄)
列當(宋開寳)
釋名栗當(開寳)草蓯蓉(開寳)花蓯蓉(日華)
集解(志曰列當生山南巖石上如藕根初生掘取隂乾用保昇曰原州泰州渭州靈州皆有之暮春)
(抽苗四月中旬采取長五六寸至一尺以來莖圓白色采取壓扁日乾頌曰草蓯蓉根與肉蓯蓉極相類)
(刮去花壓扁以代肉者功力殊劣即列當也)
根氣味甘温無毒主治男子五勞七傷補腰腎令人
有子去風血煑酒浸酒服之(開寳)
附方(舊一)陽事不興(栗當好者二斤即列當擣篩畢以好酒一斗浸之經宿取起隨性日)
(飲之心昝殷食醫鏡)
鎖陽(補遺)
集解(時珍曰鎖陽出肅州按陶九成輟耕錄云鎖陽生韃靼田地野馬或與蛟龍遺精入地久之發)
(起如笋上豐下儉鱗甲櫛比筋脉連絡絶類男陽即肉蓯蓉之類或謂里之淫婦就而合之一得隂氣勃)
(然怒長土人掘取洗滌去皮薄切晒乾以充藥貨功力百倍於蓯蓉也時珍疑此自有種類如肉蓯蓉列)
(當亦未必盡是遺精所生也)
氣味甘温無毒主治大補隂氣益精血利大便虚人
大便燥結者啖之可代蓯蓉煑粥彌佳不燥結者勿
用(震亨)潤燥養筋治痿弱(時珍)
本草綱目卷十二上
