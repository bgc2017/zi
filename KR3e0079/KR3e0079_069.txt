本草綱目卷二十七
眀李時珍撰
菜之二(柔滑類四十一種内附五種)
菠薐(宋嘉祐)
釋名菠菜(綱目)波斯草(綱目)赤根菜(慎微曰按劉禹錫嘉話錄云菠薐種出自)
(西國有僧將其子來云本是頗陵國之種語訛爲波稜耳時珍曰按唐會要云太宗時尼波維國獻波稜)
(菜類紅藍實如蒺藜火熟之能益食味即此也方士隠名爲波斯草云)
集解(時珍曰波稜八月九月種者可僃冬食正月二月種者可僃春蔬其莖柔脆中空其葉綠膩柔)
(厚直並出一尖旁出兩尖似䜴子花葉之状而長大其根長數寸大如桔梗而色赤味更甘美四月起薹)
(尺許有雄雌就莖開碎紅花叢簇不顕雌者結實有刺状如蒺藜子種時須砑開易浸脹必過月朔乃生)
(亦一異也)
菜及根氣味甘冷滑無毒(士良曰微毒多食令人脚弱發腰痛動冷氣先患腹)
(冷者必破腹不與䱉魚同食發霍亂取汁煉霜制砒永伏雌黃硫黃)主治利五臟通腸
胃熱解酒毒服丹石人食之佳(孟詵)通血脉開胸膈下
氣調中止渴潤燥根尤良(時珍)
發明(詵曰北人食肉麵食之即平南人食魚鼈水米食之即冷故多食冷大小腸也時珍曰按張從)
(正儒門事親云凡人久病大便澀滯不通及痔漏之人宜常食菠薐葵菜之類滑以養竅自然通利)
附方(新一)消渴引飲(日至一石者菠薐根鷄内金等分爲末米飲服一錢日三經騐方)
蕹菜(蕹去聲宋嘉祐)
釋名(時珍曰蕹與壅同此菜惟以壅成故謂之壅)
集解(藏器曰蕹菜嶺南種之蔓生開白花堪茹時珍曰蕹菜今金陵及江夏人多蒔之性宜濕地畏)
(霜雪九月藏入土窖中三四月取出壅以糞土即節節生芽一本可成一畦也幹柔如蔓而中空葉似菠)
(薐及鏨頭形味短須同猪肉煮令肉色紫乃佳叚公路北戸錄言其葉如柳者誤矣按嵇含草木状云蕹)
(菜葉如落葵而小南人編葦爲筏作小孔浮水上種子于水中則如萍根浮水面及長成莖葉皆出于葦)
(筏孔中隨水上下南方之竒蔬也則此菜水陸皆可生之也)
氣味甘平無毒主治解胡蔓草毒即野葛毒煮食之
亦生擣服(藏器)擣汁和酒服治産難(時珍方出唐珤)
發明(藏噐曰南人先食蕹菜復食野葛二物相伏自然無苦取汁滴野葛苗當時萎死相殺如此張)
(華博物志云魏武帝噉野葛至一尺應是先食此菜也)
菾菜(菾音甜品别錄中)校正(併入嘉祐莙薘菜)
釋名莙薘菜(時珍曰菾菜即莙薘也菾與甜通因其味也莙薘之義未詳)
集解(弘景曰菾菜即今以作鮓蒸者恭曰菾菜葉似升麻苗南人蒸&KR0034;食之大香美保昇曰苗高三)
(四尺莖若蒴藋有細稜夏盛冬枯其莖燒灰淋汁洗衣白如玉色士良曰葉似紫菊而大花白時珍曰菾)
(菜正二月下種宿根亦自生其葉青白色似白菘菜葉而短莖亦相類但差小耳生熟皆可食微作土氣)
(四月開細白花結實状如茱萸梂而輕虚土黃色内有細子根白色)
氣味甘苦大寒滑無毒(禹錫曰平微毒冷氣人不可多食動氣先患腹冷人食之)
(必破腹)主治時行壮熱解風熱毒擣汁飲之便瘥(别錄)夏
月以菜作粥食解熱止熱毒痢搗爛傅灸瘡止痛易
瘥(蘇恭)搗汁服主冷熱痢又止血生肌及諸禽獸傷傅
之立愈(藏器)煎湯飲開胃通心膈宜婦人(大明)補中下氣
理脾氣去頭風利五臟(嘉祐)
根氣味甘平無毒主治通經脉下氣開胸膈(正要)
子主治煮半生擣汁服治小兒熱(孟詵)醋浸揩面去粉
滓潤澤有光(藏器)
附方(新一)痔瘻下血(莙薘子蕓薹子荆芥子芫荽子萵苣子蔓菁子蘿蔔子葱子等分以)
(大鯽魚一個去鱗腸装藥在内縫合入銀石器内上下用火鍊熟放冷爲末每服二錢米飲下日二服)
東風菜(宋開寳)
釋名冬風(志曰此菜先春而生故有東風之號一作冬風言得冬氣也)
集解(志曰東風菜生嶺南平澤莖高二三尺葉似杏葉而長極厚軟上有細毛煮食甚美時珍曰按)
(裴淵廣州記云東風菜花葉似落姙娠莖紫宜肥肉作羹食香氣似馬蘭味如酪)
氣味甘寒無毒主治風毒壅熱頭痛目眩肝熱眼赤
堪入羹臛食(開寳)
薺(别錄上品)
釋名護生草(時珍曰薺生濟濟故謂之薺釋家取其莖作挑燈杖可辟蚊䖸謂之護生草云)
(能護衆生也)
集解(普曰薺生野中弘景曰薺類甚多此是今人所食者葉作葅羹亦佳詩云誰謂荼苦其甘如薺)
(是也時珍曰薺有大小數種小薺葉花莖扁味美其最細小者名沙薺也大薺科葉皆大而味不及其莖)
(硬有毛者名菥蓂味不甚佳並以冬至後生苗二三月起莖五六寸開細白花整整如一結莢如小萍而)
(有三角莢内細子如葶藶子其子名蒫音蒫四月收之師曠云歲欲甘甘草先生薺是也菥蓂葶藶皆是)
(薺類葶藶見草部濕草類)
氣味甘温無毒主治利肝和中(别錄)利五臟根治目痛
(大明)明目益胃(時珍)根葉燒灰治赤白痢極效(甄權)
附方(舊一新二)暴赤眼(痛脹碜澀薺菜根杵汁滴之聖惠)眼生瞖膜(薺菜和根)
(莖葉洗淨焙乾爲細末每夜臥時先洗眼挑末米許安兩大眥頭澀痛忍之久久膜自落也聖濟總錄)
腫滿腹大(四肢枯瘦尿澀用甜葶藶炒薺菜根等分爲末煉蜜丸彈子大每服一丸陳皮湯下)
(只二三丸小便清十餘丸腹如故三因)
蒫實(普曰三月三日采隂乾士良曰亦名菥蓂子四月八日收之良周王曰飢歲采子水調成塊煮)
(粥作餅甚粘滑)
氣味甘平無毒(權曰患氣人食之動冷氣詵曰不與麫同食令人背悶服丹石人不可食)
主治眀目目痛(别錄)青盲不見物補五臟不足(甄權)治腹
脹(吳普)去風毒邪氣治壅去瞖解熱毒久服視物鮮眀
(士良)
花主治布席下辟蟲又辟蚊䖸(士良)隂乾研末棗湯日
服二錢治久痢(大明)
菥蓂(音錫覓品夲經上)校正(自草部移入此)
釋名大薺(别錄)大蕺(本經)馬辛(時珍曰諸名不可解吳普本草又云一名析目一名)
(榮目一名馬駒)
集解(别錄曰析蓂生咸陽山澤及道旁四月五月采暴乾弘景曰今處處有之是大薺子也方用甚)
(希少保昇曰似薺葉而細俗呼爲老薺恭曰爾雅云菥蓂火薺也註云似薺俗呼爲老薺然其味甘而不)
(辛也藏器曰本經菥蓂一名大薺蘇氏引爾雅爲註案大薺即葶藶非菥蓂也菥蓂大而扁葶藶細而圓二物殊别也頌)
(曰爾雅葶藶謂之蕇音典子葉皆似薺一名狗薺菥蓂即大薺大抵二物皆薺類故人多不能細分乃爾致疑也古今眼)
(目方多用之時珍曰薺與菥蓂一物也但分大小二種耳小者爲薺大者爲菥蓂菥蓂有毛故其子功用相同而陳士良)
(之本草亦謂薺實一名菥蓂也葶藶與菥蓂同類但菥蓂味甘花白葶藶味苦花黃爲異耳或言菥蓂即甜葶藶亦通)
苖氣味甘平無毒主治和中益氣利肝眀目(時珍)
菥蓂子氣味辛微温無毒(恭曰甘而不辛普曰神農雷公辛李當之小温之)
(才曰得蔓荆實細辛良惡乾薑苦參一云苦參爲之使)
主治眀目目痛淚出除痺補五臟益精光久服輕身
不老(本經)療心腹腰痛(别錄)治肝家積聚眼目赤腫(甄權)
附方(舊一新一)眼目熱痛(淚出不止菥蓂子搗篩爲末卧時銅簪點少許入目當有熱淚)
(及惡物出甚佳)眼中弩肉(方同上夜夜點之崔元亮海上方)
繁縷(别錄下品)
釋名䕅縷(爾雅)蔜(音敖)&KR0034;縷(郭璞)滋草(千金)鵝腸菜(時珍曰此草莖蔓甚繁中有一縷故)
(名俗呼鵝兒腸菜象形也易于滋長故曰滋草古樂府云爲樂當及時何能待來滋滋乃草名即此也)
集解(别錄曰繁縷五月五日日中采乾用恭曰此即是雞腸也多生濕地坑渠之側流俗通謂雞腸)
(雅士總名繁縷詵曰繁縷即藤也又恐以軟草似之保昇曰葉青花白采苖入藥頌曰即雞腸也南中多)
(有之生于田野間近沐下濕地亦或有之葉似荇菜而小夏秋間生小白黃花其葉梗作蔓斷之有絲縷)
(又細而中空似鷄腸因得此名本草繁縷鷄腸作兩條蘇恭以爲一物謹按郭璞註爾雅云䕅縷一名雞)
(腸草實一物也今南北所生或肥瘠不同故人疑爲二物而葛洪肘後方治卒淋云用雞腸及繁縷如此)
(又似是二物其用大㮣主血故人宜食之時珍曰繁縷即鵝腸非鷄腸也下濕地極多正月生苗葉大如)
(指頭細莖引蔓斷之中空有一縷如絲作蔬甘脆三月以後漸老開細瓣白花結小實大如稗粒中有細)
(子如葶藶子吳瑞本草謂黃花者爲繁縷白花者爲鷄腸亦不然二物蓋相似但鵝腸味甘莖空有縷花)
(白色鷄腸味微苦咀之涎滑莖中無縷色微紫花亦紫色以此爲别)
氣味酸平無毒(權曰苦時珍曰甘微鹹詵曰温思邈曰黃帝云合䱉鮓食發消渴令人多)
(忘)
主治積年惡瘡痔不愈(别錄)破血下乳汁産婦宜食之
産後腹有塊痛以酒炒絞汁温服又暴乾爲末醋糊
和丸空腹服五十丸取下惡血(藏器)
發眀(弘景曰此菜五月五日采暴乾燒作屑療雜瘡有效亦雜百草服之不止此一種也詵曰治惡)
(瘡有神效之功搗汁塗之作菜食益人須五月五日者乃驗又曰能去惡血不可久食恐血盡)
附方(舊二新三)食治烏髭(繁縷爲虀久久食之能烏髭髮聖惠方)小便卒淋
(繁縷草滿兩手水煮常常飲之范汪東陽方)産婦有塊(作痛繁縷方見上)丈夫隂
瘡(莖及頭潰爛痛不可忍久不瘥者以五月五日繁縷燒焦五分入新出蚯蚓屎二分入少水和研作)
(餅貼之乾即易禁酒麫五辛及熱食等物甚效扁鵲方)
雞腸草(别錄下品)校正(原在草部唐本移入此)
集解(弘景曰人家園庭亦有此草小兒取挼汁以捋蜘蛛網至粘可掇蟬恭曰此即繁縷也剰出此)
(條時珍曰雞腸生下濕地三月生苗葉似鵝腸而色微深莖帶紫中不空無縷四月有小莖開五出小紫)
(花結小實中有細子其苗作蔬不如鵝腸故别錄列繁縷于菜部而列此于草部以此故也蘇恭不識疑)
(爲一物誤矣生嚼涎滑故可掇蟬鵝腸生嚼無涎亦自可辨鄭樵通志謂雞腸似蓼而小其味小辛非繁)
(縷者得之又石胡荽亦名鷄腸草與此不同)
氣味微辛苦平無毒(權曰苦之才曰微寒)主治毒腫止小便利
(别錄)療蠼螋溺瘡(弘景)主遺溺洗手足傷水爛(甄權)五月五
日作灰和鹽療一切瘡及風丹遍身痒痛亦可搗封
日五六易之作菜食益人去脂膏毒氣又燒傅疳&KR0630;
取汁和蜜服療小兒赤白痢甚良(孟詵)研末或燒灰揩
齒去宣露(蘇頌)
附方(舊二新七)止小便利(雞腸草一斤于豆䜴汁中煮和米作羹及粥頻食之食醫心)
(鑑)小兒下痢(赤白鷄腸草搗汁一合和蜜服甚良孟詵食療)氣淋脹痛(鷄腸)
(草三兩石韋去毛一兩每用三錢水一盞煎服聖濟總錄)風熱牙痛(浮腫發歇元臟氣虚)
(小兒疳蝕鷄腸草旱蓮草細辛等分爲末每日擦三次名袪痛散普濟方)發背欲死(鷄腸)
(草搗傅之肘後方)反花惡瘡(鷄腸草研汁拂之或爲末猪一脂調搽極效醫林正宗一)
切頭瘡(鷄腸草燒灰和塩傅之孟詵食療)漆瘡瘙痒(鷄腸草搗塗之肘后方)射
工中人(成瘡者以鷄腸草搗塗之經曰即愈盧氏方)
苜蓿(别錄上品)
釋名木粟(綱目)光風草(時珍曰苜蓿郭璞作牧宿謂其宿根自生可飼牧牛馬也又羅)
(願爾雅翼作木粟言其米可炊飯也葛洪西京雜記云樂遊苑多苜蓿風在其間常蕭蕭然日照其花有)
(光采故名懷風又名光風茂陵人謂之連珠草金光明經謂之塞鼻力迦)
集解(弘景曰長安中乃有苜蓿園北人甚重之江南不甚食之以無味故也外國復有苜蓿草以療)
(目非此類也詵曰彼處人采其根作土黃茋也宗奭曰陜西甚多用飼牛馬嫩時人兼食之有宿根刈訖)
(復生時珍曰雜記言苜蓿原出大宛漢使張騫帶歸中國然今處處田野有之陜隴人亦有種者年年自)
(生刈苗作蔬一年可三刈二月生苗一科數十莖莖頗似灰藋一枝三葉葉似决明葉而小如指頂綠色)
(碧豔入夏及秋開細黃花結小莢圓扁旋轉有刺數莢累累老則黑色内有米如穄米可爲飯亦可釀酒)
(羅願以此爲鶴頂草誤矣鶴頂乃紅心灰藋也)
氣味苦平濇無毒(宗奭曰甘微淡詵曰凉少食好多食令冷氣入筋中即瘦人李廷飛)
(曰同蜜食令人下利)主治安中利人可久食(别錄)利五臟輕身徤
人洗去脾胃間邪熱氣通小腸諸惡熱毒煮和醬食
亦可作羹(孟詵)利大小腸(宗奭)乾食益人(蘇頌)
根氣味寒無毒主治熱病煩滿目黃赤小便黃酒疸
擣服一升令人吐利即愈(蘇恭)擣汁煎飲治沙䂖淋痛
(時珍)
莧(本經上品)
釋名(時珍曰按陸佃埤雅云莧之莖葉皆高大而易見故其字從見指事也)
集解(别錄曰莧實一名莫實細莧亦同生淮陽川澤及田中葉如藍十一月采李當之曰莧實即莧)
(菜也弘景曰莧實當是白莧所以云細莧亦同葉如藍也細莧即是糠莧食之乃勝而並冷利被霜乃熟)
(故云十一月采又有赤莧莖純紫不堪食馬莧别一種布地生實至微細俗呼馬齒莧恐非莧實也恭曰)
(赤莧一名䕚音種經言莧實一名莫實疑莫字誤矣保昇曰莧凡六赤莧白莧人莧紫莧五色莧馬莧)
(也惟人白二莧實可入藥用赤莧味辛别有功用頌曰人莧白莧俱大寒亦謂之糠莧又謂之胡莧或謂)
(之細莧其實一也但大者爲白莧小者爲人莧耳其者子霜後方熟細而色黑紫莧莖葉通紫吳人用染瓜)
(諸莧中惟此無毒不寒赤莧亦謂之花莧莖葉深赤根莖亦可糟藏食之甚美味辛五色莧今亦稀有細)
(莧俗謂之野莧猪好食之又名猪莧時珍曰莧並三月撒種六月以後不堪食老則抽莖如人長開細花)
(成穗穗中細子扁而光黑與青葙子雞冠子無别九月收之細莧即野莧也北人呼爲缺莧柔莖細葉生)
(即結子味比家莧更勝俗呼青葙苗爲鷄冠莧亦可食見草部)
菜氣味甘冷利無毒(恭曰赤莧辛寒鼎曰莧動氣令人煩悶冷中損腹不可與鱉同)
(食生鱉癥又取鱉肉如豆大以莧菜封褁置土坑内以土蓋之一宿盡變成小鱉也機曰此說屢試不驗)
主治白莧補氣除熱通九竅(孟詵)赤莧主赤痢射工沙
虱(蘇恭)紫莧殺蟲毒治氣痢(藏器)六莧並利大小腸治初
痢滑胎(時珍)
發明(弘景曰人莧細莧並冷利赤莧療赤下而不堪食方用莧菜甚稀斷榖方中時用之頌曰赤莧)
(微寒故主血痢紫莧不寒比諸莧無毒故主氣痢詵曰五月五日收莧菜和馬齒莧爲細末等分與姙娠)
(人常服令易産也震亨曰紅莧入血分善走故與馬莧同服能下胎或煮食之令人易産)
附方(舊三新四)産後下利(赤白者用紫莧菜一握切煮汁入粳米三合煮粥食之立瘥也)
(養壽親老書)小兒緊唇(赤莧搗汁洗之良聖惠)漆瘡搔痒(莧菜煎湯洗之)蜈
蚣螫傷(取灰莧葉擦之即止談野翁方)蜂蠆螫傷(野莧挼擦之)諸蛇螫
人(紫莧搗汁飲驗方滓塗之集)射工中人(状如傷寒寒熱發瘡偏在一處有異)
(于常者取赤莧合莖葉搗汁飲一升日冄服之集騐方)
莧實氣味甘寒無毒主治青盲明目除邪利大小便
去寒熱久服益氣力不饑輕身(本經)治白瞖殺蚘蟲(别錄)
益精(大明)肝風客熱瞖目黑花(時珍)
發明(時珍曰莧實與青葙子同類異種故其治目之功亦彷彿也)
附方(新一)利大小便(莧實爲末半兩分二服新汲水下聖惠)
根主治陰下冷痛入腹則腫滿殺人搗爛傅之(時珍)
附方(新一)牙痛(莧根晒乾燒存性爲末揩之冄以紅燈籠草根煎湯潄之孫氏集效方)
馬齒莧(蜀本草)
釋名馬莧(别錄)五行草(圖經)五方草(綱目)長命菜(同上)九頭獅
子草(時珍曰其葉比並如馬齒而性滑利似莧故名俗呼大葉者爲㹠耳草小葉者爲鼠齒莧又名)
(九頭獅子草其性耐久難燥故有長命之稱實藏論及八草靈變篇並名馬齒龍芽又名五方草亦五行)
(之義頌曰馬齒莧雖名莧類而苗葉與莧都不相似一名五行草以其葉青梗赤花黃根白子黑也藏器)
(曰别錄以馬齒與莧同類二物既殊今從别品)
集解(弘景曰馬莧與莧别是一種布地生實至微細俗呼馬齒莧亦可食小酸保昇曰此有二種葉)
(大者不堪用葉小者節葉間有水銀每十斤有八兩至十兩已來然至難燥當以槐木槌碎向日東作架)
(晒之三兩日即乾如隔年矣入藥須去莖其莖無效斆曰凡使勿用大葉者不是馬齒草亦無水銀時珍)
(曰馬齒莧處處園野生缺莖在地細細對生六七月開細花結小尖實實中細子如葶藶子状人多采苗)
(煮晒爲蔬方士采取伏砒結汞煑丹砂伏硫黃死雄制雌别有法度一種水馬齒生水中形状相類亦可)
(汋食見王西樓菜譜)
菜氣味酸寒無毒(恭曰辛温宗奭曰人多食之然性寒滑)主治諸腫瘻
疣目擣揩之破痃癖止消渴(藏器)能肥腸令人不思食
治女人赤白下(蘇頌)飲汁治反胃諸淋金瘡流血破血
癖癥瘕小兒尤良用汁治緊唇面皰解馬汗射工毒
塗之瘥(蘇恭)治自尸脚隂腫(保昇)作膏塗濕癬白秃杖
瘡又主三十六種風煮粥止痢及疳痢治腸痛(孟詵)服
之長年不白治癰瘡殺諸蟲生搗汁服當利下惡物
去白蟲和梳垢封丁腫又燒灰和陳醋滓先灸後封
之即根出(開寳)散血消腫利腸滑胎解毒通淋治產後
虛汗(時珍)
發明(時珍曰馬齒莧所主諸病皆只取其散血消腫之功也頌曰多年惡瘡百方不瘥或痛焮不已)
(者並搗爛馬齒傅上不過二兩遍此方出于武元衡相國武在西川自苦脛瘡焮痒不可堪百醫無效及)
(到京有廳吏上此方用之便瘥也李絳記其事于兵部手集)
附方(舊十五新二十三)三十六風(結瘡馬齒莧一碩水一碩煑取汁入蜜蠟三兩重煎)
(成膏塗之食療)諸氣不調(馬齒莧煮粥食之食醫心鏡)禳解疫氣(六月六日)
(采馬齒莧晒乾元旦煮熟同塩醋食之可解疫癘氣唐寳經騐方)筋骨疼痛(不拘風濕氣楊)
(梅瘡及女人月家病先用此藥止疼然後調理乾馬齒莧一斤濕馬齒莧二斤五加皮半斤蒼术四兩舂)
(碎以水煎湯洗澡急用葱薑擂爛冲熱湯三椀服之暖處取汗立時痛止也海上名方)脚氣浮
腫(心腹脹滿小便澀少馬齒草和少粳米醬汁煮食之食醫心鏡)男女瘧疾(馬齒莧搗)
(扎手寸口男左女右)産後虚汗(馬齒莧研汁三合服如無以乾者煮汁婦人良方)産後
血痢(小便不通臍腹痛生馬齒莧菜杵汁三合煎沸入蜜一合和服産寳)小兒血痢
(方同上心鏡)肛門腫痛(馬齒莧葉三葉酸草等分煎湯熏洗一日二次有效頻湖方)痔
瘡初起(馬齒莧不拘鮮乾煮熟急食之以湯熏洗一月内外其孔閉即愈矣楊氏經騐方)赤
白帶下(不問老稚孕婦悉可服取馬齒莧搗絞汁三大合和鷄子白二枚先温令熱乃下莧汁微)
(温頓飲之不過冄作即愈崔元亮海上方)小便熱淋(馬齒莧汁服之聖惠方)隂腫
痛極(馬齒莧搗傅之良永類鈐方)中蟲欲死(馬齒莧搗汁一升飲并傅之日四五次)
(壽域)腹中白蟲(馬齒莧水煮一盌和塩醋空腹食之少頃白蟲盡出也孟詵食療)緊唇
面皰(馬齒莧煎湯日洗之聖惠方)目中息肉(淫膚赤白膜馬齒莧一大握洗淨和芒硝)
(末少許綿褁安上頻易之龍本論)風齒腫痛(馬齒莧一把嚼汁漬之即日腫消本事方)
漏耳諸瘡(治耳内外惡瘡及頭瘡肥瘡瘑瘡黃馬散用黃蘖半兩乾馬齒莧一兩爲末傅之)
(聖惠)項上癧瘡(外臺用馬莧隂乾燒研臘猪脂和以暖泔洗拭傅之簡便治瘰癧未破馬齒)
(莧同靛花搗摻日三次)腋下胡臭(馬齒莧杵以蜜和作團紙褁泥固半寸厚日乾燒過研末)
(每以少許和蜜作餅先以生布揩之以藥夾脇下令極痛久忍然後以手巾勒兩臂日用一次以瘥爲度)
(金千方)小兒火丹(熱如火遶臍即損人馬莧𢷬塗廣利方)小兒臍瘡(久不瘥者)
(馬齒菜燒研傅之千金)豌豆癍瘡(馬齒草燒研傳之須臾根逐藥出不出更傅肘後)丁
瘡腫毒(馬齒菜二分石灰三分爲末雞子白和傅之)反花惡瘡(馬齒莧一斤燒研猪)
(脂和傅)蛀脚臁瘡(乾馬齒莧研末蜜調傅上一宿其䖝自出神效海上方)足趾甲
疽(腫爛者屋上馬齒莧崑崙青木香印城塩等分和勻燒存性入光明硃砂少許傅之外臺秘要)
瘡久不瘥(積年者馬齒莧搗爛封之取汁煎稠傅亦可千金)馬咬人瘡(入心者馬)
(齒莧煮食之聖惠)射工溪毒(馬齒莧搗汁一升服以滓傅之日四五次良崔元亮海上方)
毛䖝螫人(赤痛不止馬齒莧搗熟封之妙靈苑方)蜂蠆螫人(方同上方張文仲)
蜈蚣咬傷(馬莧汁塗之肘後)小兒白秃(馬齒莧煎膏塗之或燒灰猪脂和塗聖)
(惠方)身面瘢痕(馬齒莧湯日洗二次聖惠方)雜物眯目(不出用東墻上馬齒莧燒)
(灰研細點少許于眥頭即出也聖惠方)
子主治明目仙經用之(開寳)延年益壽(孟詵)青盲白瞖除
邪氣利大小腸去寒熱以一升擣末每以一匙用葱
豉煮粥食或著米糝五味作羹食(心鏡)
附方(新一)目中出淚(或出膿用馬齒莧子人莧子各半兩爲末綿褁銅器中蒸熟熨大眥)
(頭膿水出處每熨以五十度爲率久久自絶聖惠)
苦菜(本經上品)校正(併入嘉祐苦苣苦蕒)
釋名荼(音荼本經)苦苣(嘉祐)苦蕒(綱目)游冬(别錄)𥚹苣(日用)老鸛菜
(敕荒)天香菜(時珍曰苦荼以味名也經歴冬春故曰游冬許氏說文苣作&KR1767;吳人呼爲苦蕒其義)
(未詳嘉祐本草言嶺南吳人植苣供饌名苦苣而又重出苦苣及苦蕒條今並併之)
集解(别錄曰苦菜生益州川谷山陵道旁凌冬不死三月三日采隂乾桐君藥錄曰苦菜三月生扶)
(疎六月花從葉出莖直花黃八月實黑實落根復生冬不枯恭曰爾雅云荼苦菜也易通卦騐玄圖云苦)
(菜生于寒秋經冬歴春得夏乃成一名游冬葉似苦苣而細斷之有白汁花黃似菊所在有之其說與桐)
(君略同苦&KR0034;俗亦名苦菜非此荼也保昇曰春花夏實至秋復生花而不實經冬不凋宗奭曰此月令四)
(月小滿節後苦菜秀是也四方皆有在北道者則冬方凋生南方者冬夏常青葉如苦苣而狹綠色蒫淡)
(折之白乳汁出味苦花似野菊春夏秋皆旋開時珍曰苦菜即苦蕒也家栽者呼爲苦苣實一物也春初)
(生苗有赤莖白莖二種其莖中空而脆折之有白汁&KR0008;葉似花蘿蔔菜葉而色綠帶碧上葉抱莖梢菜似)
(鸛嘴每葉分乂攛挺如穿葉状開黃花如初綻野菊一花結子一叢如茼蒿子及鸛虱子花罷則收歛子)
(上有白毛茸茸隨風飄揚落處即生士良曰蠶蛾出時不可折取令蛾子青爛蠶婦亦忌食之然野苣若)
(五六回拗後味反甘滑勝于家苦蕒也)
正誤(弘景曰苦菜疑即茗也茗一名荼凌冬不凋作飲能令人不眠恭曰詩云誰謂荼苦即苦菜異)
(名也陶氏謂荼爲茗茗乃木類按爾雅釋草云荼苦菜也音途釋木云檟苦荼也音遲遐切二物全别不)
(得比例陶說誤矣)
菜氣味苦寒無毒(張機曰野苣不可共蜜食令人作肉痔時珍曰脾胃虚寒人不可食)
主治五臟邪氣厭(延叶反伏也)榖胃痺久服安心益氣聰
察少臥輕身耐老(本經)腸澼渴熱中疾惡瘡久服耐饑
寒豪氣不老(别錄)調十二經脉霍亂後胃氣煩逆久服
強力雖冷甚益人(嘉祐)擣汁飲除面目及舌下黃其白
汁塗丁腫拔根滴癰上立潰(藏器)點瘊子自落(衍義)傅蛇
咬(大明)明目主諸痢(汪機)血淋痔瘻(時珍)
發眀(宗奭曰苦苣搗汁傅丁瘡殊騐青苗隂乾以&KR0879;冬月爲末水調傳之時珍曰按洞天保生籙云)
(夏三月宜食苦蕒能益心和血通氣也又陸丈量菽園雜記云凡病痔者宜用苦苣菜或鮮或乾煑至熟)
(爛連湯置器中横安一板坐之先熏後洗冷即止日洗數次屢用有效)
附方(新六)血淋尿血(苦蕒菜一把酒水各半煎服資生經)血脉不調(苦蕒)
(菜晒乾爲末每服二錢温酒下衛生易簡方)㗋痺腫痛(野苦蕒搗汁半盞燈心以湯浸捻汁)
(半盞和勻服普濟方)對口惡瘡(野苦蕒擂汁一鍾入薑汁一匙和酒服以渣傅一二次即)
(愈騐唐珤經方)中沙虱毒(沙虱在水中人澡浴則着人身鑚入皮裏初得皮上正赤如小)
(豆黍粟摩之痛如刺三日後寒熱發瘡毒若入骨殺人嶺南多此即以茅葉刮去以苦菜汁塗之佳肘)
(後方)壺蜂叮螫(苦蕒汁塗之良摘玄方)
根主治赤白痢及骨蒸並煮服之(嘉祐)治血淋利小便
(時珍)
花子氣味甘平無毒主治去中熱安心神(宗奭)黃疸疾
連花子研細二錢水煎服日二次良(汪穎)
白苣(宋嘉祐)
釋名石苣(綱目)生菜(時珍曰白苣苦苣萵苣俱不可煑烹皆宜生挼去汁塩醋拌食通可)
(曰生菜而白苣稍美故獨得專稱也王氏農書謂之石苣陸璣詩疏云青州謂之芭可生食亦可蒸茹)
集解(藏噐曰白苣似萵苣葉有白毛時珍曰處處有四之似萵苣而葉色白折之有白汁正二月下種)
(月開黃花如苦蕒結子亦同八月十月可冄種故諺云生菜不離園按合璧事類云苣有數種色白者爲)
(白苣色紫者為紫苣味苦者為苦苣)
菜氣味苦寒無毒(炳曰平患冷氣人食之即腹冷亦不至苦損人産後不可食令人寒)
(中小腸痛思邈曰不可共酪食生䖝䘌)主治補筋骨利五臟開胸膈擁
氣通經脉止脾氣令人齒白聰明少睡可煮食之(孟詵)
解熱毒酒毒止消渴利大小腸(寗原)
附方(舊一)魚臍瘡(其頭白似腫痛不可忍先以針刺破頭及四畔以白苣滴孔中良外臺)
(秘要)
萵苣(食療)
釋名萵菜千金菜(時珍曰按彭乘墨客揮犀云萵菜自咼國來故名)
集解(藏器曰萵苣有白者紫者紫者入燒煉藥用時珍曰萵苣正二月下種最宜肥地葉似白苣而)
(尖&KR0694;稍青折之有白汁粘手四月抽薹高三四尺剝皮生食味如胡瓜糟食亦良江東人塩晒壓乾以&KR0879;)
(方物謂之萵筍也花子並與白苣同)
菜氣味苦冷微毒(李廷飛曰久食昏人目患冷人不宜食時珍曰按彭乘云萵苣有毒)
(百䖝不敢近蛇虺觸之則目瞑不見物人中其毒以薑汁解之藏器曰紫萵苣有毒入燒煉用丹房鑑源)
(曰萵苣用硫黃種結砂子制硃砂又曰紫色萵苣和土作器火煆如銅也)主治利五臟通
經脉開胸膈功同白苣(藏器)利氣堅筋骨去口氣白齒
牙明眼目(寗原)通乳汁利小便殺蟲蛇毒(時珍)
附方(舊一新五)乳汁不通(萵苣菜煎酒服海上方)小便不通(萵苣菜搗傅臍)
(上即通方衛生易簡)小便尿血(同上方甚效楊氏方)沙蝨水毒(萵苣菜擣)
(汁塗之良肘後方)蚰蜒入耳(萵苣葉乾者一分雄黃一分爲末糊丸棗核大蘸生油塞耳中)
(引出方聖惠)百蟲入耳(萵苣搗汁滴入自出也聖濟總錄)
子(入藥炒用)主治下乳汁通小便治隂腫痔漏下血傷損
作痛(時珍)
附方(舊一新五)乳汁不行(萵苣子三十枚研細酒服錢又方萵苣子一合生甘草三糯)
(米粳米各半合煮粥頻食之)小便不通(萵苣子搗餅貼臍中即通海上仙方)腎黃
如金(萵苣子一合細研水一盞煎五分服外臺秘要)隂囊㿗腫(萵苣子一合擣末水)
(一盞煎五沸温服)閃損腰痛(趁痛丸用白萵苣子炒三兩白粟米炒一撮乳香沒藥烏梅肉)
(各半兩爲末煉蜜丸彈子大每嚼一丸熱酒下玉機微義)髭髮不生(癤瘡疤上不生髭髮)
(先以竹刀刮損以萵苣子拗猢猻薑末頻擦之摘玄方)
水苦蕒(宋圖經)校正(自外類移入此)
釋名謝婆菜(圖經)半邊山
集解(頌曰水苦蕒生宜州溪澗側葉似苦蕒而厚光澤根似白术而軟二八九月采其根食之)
根氣味微苦辛寒無毒主治風熱上壅咽喉腫痛及
項上風癧以酒磨服(蘇頌)
翻白草(救荒)
釋名雞腿根(救荒)天藕(野菜譜時珍曰翻白以葉之形名鷄腿天藕以根之味名也楚)
(人謂之湖雞腿淮人謂之天藕)
集解(周憲王曰翻白草高七八寸葉硬而厚有鋸齒背白似地榆而細長開黃花根如指大長三寸)
(許皮赤肉白兩頭尖峭生食煮熟皆宜時珍曰雞腿兒生近澤田地高不盈尺春生弱莖一莖三葉尖長)
(而厚有皺紋鋸齒面青背白四月開小黃花結子如胡荽子中有細子其根状如小白菜頭剝去赤皮其)
(内白色如雞肉食之有粉小兒生食之荒年人掘以和飯食)
根氣味甘微苦平無毒主治吐血下血崩中瘧疾癰
瘡(時珍)
附方(新七)崩中下血(用湖雞腿根一兩搗碎酒二琖煎一琖服瀕湖集簡方)吐血
不止(翻白草每用五七科㕮咀水二鍾煎一鍾空心服)瘧疾寒熱(翻白草根五七個煎)
(酒服之)無名腫痛(方同上)疔毒初起(不拘已成未成用翻白草十科酒煎服出)
(汗即愈)渾身疥癩(端午日午時采翻白草每用一握煎水洗之)臁瘡潰爛(端午)
(日午時采翻白草洗收每用一握煎湯盆盛圍住熏洗效劉松石保壽堂方)
仙人杖草(拾遺)校正(自草部移入此)
集解(藏噐曰仙人杖生劔南平澤葉似苦苣叢生陳子昂觀玉篇序云子從補闕喬公北征夏四月)
(次于張掖河洲草木無他異者惟有仙人杖往往叢生予家世代服食者昔常餌之因爲喬公言其功甘)
(心食之人或謂喬公曰此白棘也公乃訊予因作觀玉篇焉頌曰仙人杖有三物同名一種是菜類一種)
(是枯死竹筍之色黑者枸把一名仙人杖是也此仙人杖乃作菜茹者白棘本類何因相似或曰喬公所)
(謂白棘乃枸棘是枸杞之有針者本經枸棘無白棘之名又其味苦此菜味甘乃知草木之類多而難識)
(使人惑疑似之言以真爲僞宜乎子昂論著之詳也時珍曰别有仙人草生階除間高二三寸又有仙人)
(掌草生于石壁上皆與此名同物異不可不審並見石草類)
氣味甘小温無毒主治作茹食去痰癖除風冷(大明)久
服長生堅筋骨令人不老(藏器)
蒲公英(唐本草)校正(自草部移入此)
釋名耩耨草(音搆糯)金簪草(綱目)黃花地丁(時珍曰名義未詳孫思邈)
(千金方作鳬公英蘇頌圖經作僕公罌庚辛玉冊作鵓鴣英俗呼蒲公丁又呼黃花地丁淮人謂之白鼓)
(釘蜀人謂之耳瘢草關中謂之狗乳草按土宿本草云金簪草一名地丁花如金簪頭獨脚如丁故以名)
(之)
集解(保昇曰蒲公英草生平澤田園中莖葉似苦苣斷之有白汁堪生噉花如單菊而大四月五月)
(采之頌曰處處有之春初生苗葉如苦苣有細刺中心抽一莖莖端出一花色黃如金錢俗訛爲僕公罌)
(是也宗奭曰即今地丁也四時常有花花罷飛絮絮中有子落處即生所以庭院間皆有者因風而來時)
(珍曰地丁江之南北頗多他處亦有之嶺南絶無小科布地四散而生莖葉花絮並似苦苣但小耳嫩苗可)
(食庚辛玉冊云地丁葉似小萵苣花似大旋葍一莖聳上三四寸斷之有白汁二月采花三月采根可制)
(汞伏三黃有紫花者名大丁草出太行王屋諸山陳州亦有名燒金草能煆硃砂一種相類而無花者名)
(地膽草亦可伏三黃砒霜)
苗氣味甘平無毒主治婦人乳癰水腫煮汁飲及封
之立消(恭)解食毒散滯氣化熱毒消惡腫結核丁腫
(震亨)摻牙烏鬚髮壮筋骨(時珍)白汁塗惡刺狐尿刺瘡即
愈(頌)
發明(呆曰蒲公英苦寒足少隂腎經君藥也本經必用之震亨曰此草屬土開黃花味甘解食毒散)
(滯氣可入陽明太陽經化熱毒消腫核有竒功同忍冬藤煎湯入少酒佐服治乳癰服罷欲睡是其功也)
(睡覺微汗病即安矣頌曰治惡刺方出孫思邈千金方其序云邈以貞觀五年七月十五日夜以左手中)
(指背觸着庭木至曉遂患痛不可忍經十日痛日深瘡日高大色如熟小豆色常聞長者論有此方遂用)
(治之手下則愈痛亦除瘡亦即瘥未十日而平復如故楊炎南行方亦著其效云時珍曰薩謙齊端竹堂)
(方有擦牙烏鬚髮還少丹甚言此草之功盖取其能通腎也故東垣李氏言其爲少隂本經必用之藥而)
(著本草者不知此義)
附方(新五)還少丹(昔日越王曾遇異人得此方極能固齒牙壮筋骨生腎水凡年未及八十者服)
(之鬚髮返黑齒落更生年少服之至老不衰得遇此者宿有仙緣當珍重之不可輕泄用蒲公英一斤一)
(名耩耨草又名蒲公罌生平澤中三四月甚有之秋後亦有放花者連根帶葉取一斤洗淨勿令見天日)
(㫰乾入斗子解塩一兩香附子五錢二味爲細末入蒲公草内淹一宿分爲二十團用皮紙三四層褁扎)
(定用六一泥即蚯蚓糞如法固濟入竈内焙乾乃以武火煆通紅爲度冷定取出去泥爲末早晚擦牙漱)
(之吐嚥任便久久方效瑞竹堂方)乳癰紅腫(蒲公英一兩忍冬藤二兩搗爛水二鍾煎一鍾)
(食前服睡覺病即去矣積德堂方)疳瘡疔毒(蒲公英搗爛覆之即黃花地丁也别更搗汁和)
(酒煎服取汗唐氏方)多年惡瘡(蒲公英搗爛貼救急方)蛇螫腫痛(方同上)
黃瓜菜(食物)
釋名黃花菜(時珍曰其花黃其氣如瓜故名)
集解(穎曰黃瓜菜野生田澤形似油菜但味少苦取爲羹茹甚香美時珍曰此菜二月生苗田野徧)
(有小科如薺三四五月開黃花花與莖葉並同地丁但差小耳一科數花結細子不似地丁之花成絮也)
(野人茹之亦采以飼鵝兒)
氣味甘微苦微寒無毒主治通結氣利腸胃(汪穎)
生瓜菜(宋圖經)
釋解(頌曰生瓜菜生資州平田隂畦間春生苗長三四寸作叢生葉青而圓似白莧菜夏開紫白花)
(結細實黑色其味作生瓜氣故以爲名)
氣味甘微寒無毒
主治走注攻頭面四肢及陽毒傷寒壮熱頭痛心神
煩燥利胸膈擣汁飲之又生擣貼腫(蘇頌)
落葵(别錄下品)
釋名蔠葵(爾雅)藤葵(食鑑)藤菜(綱目)天葵(别錄)繁露(同)御菜(俗)
燕脂菜(志曰落葵一名藤葵俗呼爲胡燕脂時珍曰落葵葉冷滑如葵故得葵名釋家呼爲御菜)
(亦曰藤兒菜爾雅云蔠葵繁露也一名承露其葉最能承露其子垂垂亦如綴露故得露名而蔠落二字)
(相似疑落字乃蔠字之訛也按考工記云大圭終葵首也註云齊人謂椎曰終葵圭首六寸爲椎然則此)
(菜亦以其葉似椎頭而名之乎)
集解(弘景曰落葵又名承露人家多種之葉惟可&KR1339;鮓食冷滑其子紫色女人以漬粉傅面爲假色)
(少入藥用保昇曰蔓生葉圓厚如杏葉子似五味子生青熟黑所在有之時珍曰落葵三月種之嫰苗可)
(食五月蔓延其葉似杏葉而肥厚軟滑作蔬和肉皆宜八九月開細紫花累累結實大如五味子熟則紫)
(黑色揉取汁紅如燕脂女人飾面點唇及染布物謂之胡燕脂亦曰染綘子但久則色易變耳)
葉氣味酸寒滑無毒(時珍曰甘微酸冷滑脾冷人不可食弘景曰曾爲狗齧者食之)
(終身不瘥)
主治滑中散熱(别錄)利大小腸(時珍)
子主治悅澤人面(别錄)可作面脂(蘇頌詵曰收子蒸過烈日中暴乾挼去皮)
(取仁細研和白蜜塗面鮮華立見)
蕺(音戢品别錄下)
釋名葅菜(恭)魚鯹草(時珍曰蕺字叚公路北戸錄作蕊音戢秦人謂之葅子葅蕺音)
(相近也其葉鯹氣故俗呼爲魚鯹草)
集解(恭曰蕺菜生濕地山谷隂處亦能蔓生葉似蕎麥而肥莖紫赤色山南江左人好生食之關中)
(謂之葅菜保昇曰莖葉俱紫赤英有臭氣時珍曰案趙叔文醫方云魚鯹草即紫蕺葉似荇其状三角一)
(邊紅一邊青可以養猪又有五蕺即五毒草花葉相似但根似狗脊見草部)
葉氣味辛微温有小毒(别錄曰多食令人氣喘弘景曰俗傳食蕺不利人脚恐由)
(閉氣故也今小兒食之便覺脚痛詵曰小兒食之三歲不行久食發虛弱損陽氣消精髓思邈曰素有脚)
(氣人食之一世不愈)
主治蛷螋尿瘡(别錄)淡竹筒内煨熟搗傅惡瘡白秃(大明)
散熱毒癰腫瘡痔脫肛斷痁疾解硇毒(時珍)
附方(舊一新六)背瘡熱腫(蕺菜搗汁塗之留孔以洩熱毒冷即易之經騐方)痔漏
腫痛(魚鯹草一握煎湯熏洗仍以草挹痔即愈一方洗後以枯礬入片腦少許傅之救急方)疔
瘡作痛(魚鯹草搗爛傅之痛一二時不可去草痛後一二日即愈徽人所傳方也陸氏積德堂)
(方)小兒脫肛(魚鯹草擂如泥先以朴硝水洗過用芭蕉葉托住藥坐之自入也永類方)
䖝牙作痛(魚鯹草花椒菜子油等分搗勻入泥少許和作小丸如豆大隨牙左右塞耳内兩邊)
(輪换不可一齊用恐閉耳氣塞一日夜取看有細䖝爲效簡便方)斷絶瘧疾(紫蕺一握搗爛)
(絹包周身摩擦得睡有汗即愈臨發前一時作之救急易方)惡蛇䖝傷(魚鯹草皺面草槐樹)
(葉草决明一處杵爛傅之甚效同上)
蕨(拾遺)
釋名虌(時珍曰爾雅云蕨虌也菜名陸佃埤雅云蕨初生無葉状如雀足之拳又如人足之蹶故)
(謂之蕨周秦曰蕨齊魯曰虌初生亦類虌脚故也其苗謂之蕨萁)
集解(藏器曰蕨生山間根如紫草人采茹食之時珍曰蕨處處山中有之二三月生芽拳曲状如小)
(兒拳長則展開如鳳尾高三四尺其莖嫩時采取以灰湯煮去涎滑晒乾作蔬味甘滑亦可醋食其根紫)
(色皮内有白粉搗爛冄三洗澄取粉作粔籹盪皮作精線食之色淡紫而甚滑美也埜人飢年掘取治造不)
(聊以救荒味即不佳耳詩云陟彼南山言采其蕨陸璣謂其可以共祭故采之然則蕨之爲用不獨救荒)
(而已一種紫萁似蕨有花而味苦謂之迷蕨初生亦可食爾雅謂之月爾三蒼謂之紫蕨郭璞云花繁月)
(爾紫蕨拳曲繁盛故有月爾之名)
萁及根氣味甘寒滑無毒(詵曰久食令人目暗鼻塞髮落又冷氣人食多腹脹)
(小兒食之脚弱不能行思邈曰久食成瘕)
主治去暴熱利水道令人睡(藏器)補五臟不足氣壅經
絡筋骨間毒氣(孟詵)根燒灰油調傅蛇&KR0008;傷(時珍䖝&KR0008;音蕭名)
發明(藏器曰多食消陽氣故令人睡弱人脚四皓食芝而壽夷齊食蕨而夭固非良物干寳搜神記)
(云郗鑑鎮丹徒二月出獵有甲士折蕨一枝食之覺心中淡淡成疾後吐一小蛇縣屋前漸乾成蕨遂眀)
(此物不可生食也時珍曰蕨之無益爲其性冷而滑能利水道洩陽氣降而不升耗人真元也四皓采芝)
(而心逸夷齊采蕨而心憂其夀其夭于蕨何與焉陳公之言可謂迂哉然飢人頻死賴蕨延活又不無濟)
(世之功)
附方(新一)腸風熱毒(蕨菜花焙爲末每服二錢米飲下聖惠)
水蕨(綱目)
集解(時珍曰水蕨似蕨生水中吕氏春秋云菜之美者有雲夢之䔇即此菜也䔇因豈)
氣味甘苦寒無毒
主治腹中痞積淡煮食一二日即下惡物忌雜食一
月餘乃佳(時珍方衛生)
薇(拾遺)校正(自草部移入此)
釋名垂水(爾雅)野豌豆(綱目)大巢菜(時珍曰按許慎說文云薇似藿乃菜之微)
(者也王安石字說云微賤所食因謂之薇故詩以采薇賦戍役孫炎註爾雅云薇草生水旁面枝葉垂于)
(水故名垂水也巢菜見翹搖下)
集解(藏器曰薇生水旁葉似萍蒸食利人三秦記云夷齊食之三年顔色不異武王誡之不食而死)
(李珣曰薇生海池澤中水菜也時珍曰薇生麥田中原澤亦有故詩云山有蕨薇非水草也即今野豌豆)
(蜀人謂之巢菜蔓生莖葉氣味皆似豌豆其藿作蔬入羹皆宜詩云采薇采薇薇亦柔止禮記云芼豖以)
(薇皆此物也詩疏以爲迷蕨鄭氏通志以爲金櫻芽皆謬矣項氏云巢菜有大小二種大者即薇乃野豌)
(豆之不實者小者即蘇東坡所謂元修菜也此說得之)
氣味甘寒無毒
主治久食不饑調中利大小腸(藏器)利水道下浮腫潤
大腸(珣)
翹搖(拾遺)
釋名搖車(爾雅)野蠶豆(綱目)小巢菜(藏噐曰翹搖幽州人謂之苕搖爾雅云杜)
(夫搖車俗呼翹車是矣蔓生細葉紫花可食時珍曰翹搖言其莖葉柔婉有翹然飄搖之状故名蘇東坡)
(云菜之美者蜀鄉之巢故人巢元修嗜之因謂之元修菜陸放翁詩序云蜀蔬有兩巢大巢即豌豆之不)
(實者小巢生稻田中吳地亦多一名漂搖草一名野蠶豆以油&KR2584;之綴以米糝名草花食之佳作羹尤美)
集解(藏器曰翹搖生平澤蔓生如䝁豆紫花時珍曰處處皆冇蜀人秋種春采老時耕轉壅田故薛)
(田詩云剰種豌巢沃晚田蔓似䝁豆而細葉似初生槐芽及蒺藜而色青黃欲花未萼之際采而蒸食點)
(酒下鹽芼羹作饀味如小豆藿至三月開小花紫白色結角子似豌豆而小)
氣味辛平無毒(詵曰煮食佳生食令人吐水)
主治破血止血生肌擣汁服之療五種黃病以瘥爲
度(藏器)利五臟明耳目去熱風令人輕徤長食不厭甚
益人(孟詵)止熱瘧活血平胃(時珍)
附方(新二)活血明目(漂搖豆爲末甘草湯服二錢日二服衛生易簡方)熱瘧不
止(翹搖杵汁服之廣利方)
鹿藿(本經下品)校正(自草部移入此)
釋名鹿豆(郭璞)䝁豆(音勞亦作蹽)野綠豆(時珍曰豆葉曰藿鹿喜食之故名俗)
(呼䝁豆䝁鹿音相近也王磐野菜譜作野綠豆爾雅云蔨音卷鹿藿也其實葅音莥即此)
集解(别錄曰鹿藿生汶山山谷弘景曰方藥不用人亦無識者但葛苗一名鹿藿恭曰此草所在有)
(之苗似豌豆而引蔓長粗人采爲菜亦微有豆氣山人名爲鹿豆也保昇曰鹿豆可生噉五月六月采苗)
(日乾之郭璞註爾雅云鹿豆葉似大豆蔓延生根黃而香是矣時珍曰鹿豆即野綠豆又名䝁豆多生麥)
(地田野中苗葉似綠豆而小引蔓生生熟皆可食三月開淡粉紫花結小莢其子大如椒子黑色可煮食)
(或磨麫作餅蒸食)
氣味苦平無毒主治蠱毒女子腰腹痛不樂腸癰瘰
癧瘍氣(本經)止頭痛(梁簡文勸醫文)
灰藋(音狄祐宋嘉)校正(原自草部移入穀部今復移入此)
釋名灰滌菜(綱目)金鎻夭(時珍曰此菜莖葉上有細灰如沙而枝葉翹趯故名梁簡)
(文帝勸醫文作灰滌菜俗訛爲灰條菜雷公炮灸論謂之金鎖夭)
集解(藏器曰灰藋生于熟地葉心有白粉似藜但藜心赤莖大堪爲杖入藥不如白藋也其子炊爲)
(飯香滑時珍曰灰藋處處原野有之四月生苗莖有紫紅線稜葉尖有刺面青背白莖心嫩葉背面皆有)
(白灰爲蔬亦佳五月漸老高者數尺七八月開細白花結實簇簇如毬中有細子蒸暴取仁可炊飯及磨)
(粉食救荒本草云結子成穗者味甘散穗者微苦生墻下樹下者不可用)
修治(斆曰灰藋即金鎻夭葉撲蔓翠往往有金星堪用若白青色者是妓女莖不中用也若使金鎖)
(夭莖高二尺五六寸爲妙若長若短皆不中使凡用勿令犯水去根日乾以布拭去肉毛令盡細剉焙乾)
(用之時珍曰妓女莖即地膚子苗與灰藋莖相似而葉不同亦可爲蔬詳見本條)
莖葉氣味甘平無毒主治惡瘡蟲蠶蜘蛛等咬擣爛
和油傅之亦可煮食作湯浴疥癬風瘙燒灰納齒孔
中殺蟲䘌含漱去疳瘡以灰淋汁蝕瘜肉除白癜風
黑子面䵟着肉作瘡(藏器)
附方(新一)疔瘡惡腫(缺灰藋菜葉燒灰撥破瘡皮唾調少許點之血出爲度)
(普濟)
子仁氣味甘平無毒主治炊飯磨麫食殺三蟲(藏器)
藜(綱目)
釋名萊(詩疏)紅心灰藋(玉冊)鶴頂草(土宿本草)臙脂菜(許下文)
集解(時珍曰藜處處有之即灰藋之紅心者莖葉稍大河朔人名落藜南人名臙脂葉亦曰鶴頂草)
(皆因形色名也嫩時亦可食故昔人謂藜藿與膏粱不同老則莖可爲杖詩云南山有臺北山有萊陸璣)
(註云萊即藜也初生可食譙沛人以雞蘇爲萊三蒼以茱萸爲萊皆名同物異也韻府謂藜爲落帚亦誤)
(矣實藏論云鶴頂龍芽其頂如鶴八九月和子收之入外丹用)
葉氣味甘平微毒(時珍曰按庚辛玉冊云鶴頂隂草也搗汁煮粉霜燒灰淋汁煎粉霜)
(伏礬石結草砂制硫伏汞及雌黃砒石)主治殺蟲(藏器)煎湯洗蟲瘡漱齒
䘌搗爛塗諸蟲傷去癜風(時珍)
附方(新一)白癜風(紅灰藋五斤茄子根莖三斤蒼耳根莖五斤並晒乾燒灰以水一斗煎湯)
(淋汁熬成膏别以好乳香半兩鉛霜一分膩粉一分鍊成牛脂二兩和勻每日塗三次聖惠)
莖主治燒灰和荻灰蒿灰等分水和蒸取汁煎膏點
疣贅黑子蝕惡肉(時珍)
秦荻藜(唐本草附)
釋名(時珍曰按山海經云秦山有草名曰藜如荻可以爲葅此即秦荻藜也盖亦藜類其名亦由此)
(得之)
集解(恭曰秦荻藜生下濕地所在有之人所噉者詵曰此物于生菜中最香美)
氣味辛温無毒主治心腹冷脹下氣消食和醬醋食
之(唐本)破氣甚良又末之和酒服療心痛悒悒塞滿氣
(孟詵)
子主治腫毒擣末和醋封之日三易(孟詵)
醍醐菜(證類)
集解(時珍曰唐慎微證類本草收此而形状莫考惟雷斆炮灸論云形似牛皮蔓搯之有乳汁出香)
(甜入頂采得以苦竹刀細切入砂盆中研如膏用生絹挼汁出暖飲然亦不云治何病也)
氣味甘温無毒主治月水不利擣葉絞汁和酒煎服
一盞(千金)
附方(舊一)傷中崩赤(醍醐杵汁拌酒煎沸空心服一盞千金方)
附錄茅膏菜(拾遺藏器曰味甘平無毒煮服主赤白久痢生茅中高一尺有毛如油膩粘人)
(手子作角生)雞侯菜(又曰味辛温無毒久食温中益氣顧微廣州記云生嶺南似艾二月生苗)
(宜雞羹食之故名)孟娘菜(又曰味苦小温無毒主婦人腹中血結羸瘦男子隂囊濕痒強陽道)
(令人徤行不睡補虛去痔瘻瘰癧癭瘤生四明諸山冬夏常有葉似升麻方莖山人采茹之)優殿
(又曰味辛温無毒温中去惡氣消食生安南人種爲茹南方草木状云合浦有優殿人種之以豆醬食之)
(芳香好味)
芋(别錄中品)校正(自果部移入此)
釋名土芝(别錄)蹲鴟(時珍曰按徐鉉註說文云芋猶吁也大葉實根駭吁人也吁音芋疑)
(怪貌又史記卓文君云岷山之下野有蹲鴟至死不饑註云芋也盖芋魁之状若鴟之蹲坐故也芋魁東)
(漢書作芋渠渠魁義同)
集解(弘景曰芋錢塘最多生則有毒味薟不可食種芋三年不采則成梠芋又别有野芋名老芋形)
(葉相似如一根並殺人恭曰芋有六種青芋紫芋真芋白芋連禪芋野芋也其類雖多苗並相似莖高尺)
(餘葉大如扇似荷葉而長根類薯蕷而圓其青芋多子細長而毒多初煮頭灰汁更易水煮熟乃堪食爾)
(白芋真芋連禪紫芋並毒少正可煮啖之兼肉作羹甚佳蹲鴟之饒盖謂此也野芋大毒不可啖之關陜)
(諸芋遍有山南江左惟有青白紫三芋而已頌曰今處處有之閩蜀淮楚尤多植之種類雖多大抵性效)
(相近蜀川出者形圓而大状若蹲鴟謂之芋魁彼人種以當糧食而度饑年江西閩中出者形長而大其)
(細者如卵生于魁旁食之尤美凡食芋並須栽蒔者其野芋有大毒不可食宗奭曰江浙二川者最大而)
(長京洛者差圓小然味佳他處不及也當心出苗者爲芋頭四邊附之而生者爲芋子八九月已後掘食)
(之時珍曰芋屬雖多有水旱二種旱芋山地可種水芋水田蒔之葉皆相似但水芋味勝莖亦可食芋不)
(開花時或七八月間有開者抽莖生花黃色旁有一長萼護之如半邊蓮花之状也按郭義恭廣志云芋)
(凡十四種君子芋魁大如斗赤鸇芋即連禪芋魁大子少百果芋魁大子繁畝收百斛青邊芋旁巨芋車)
(轂芋三種並魁大子少葉長丈餘長味芋味美莖亦可食雞子芋色黃九面芋大而不美青芋曹芋象芋)
(皆不可食惟莖可作葅旱芋九月熟蔓芋緣枝生大者如二三升也)
芋子氣味辛平滑有小毒(大明曰冷弘景曰生則有毒味薟不可食性滑下石)
(服餌家所忌恭曰多食動宿冷宗奭曰多食難尅化滯氣困脾)主治寬腸胃充肌膚
滑中(别錄)冷啖療煩熱止渴(蘇恭)令人肥白開胃通腸閉
産婦食之破血飲汁止血渴(藏器)破宿血去死肌和魚
煮食甚下氣調中補虛(大明)
集解(詵曰芋白色者無味紫色者破氣煮汁啖之止渴十月後晒乾收之冬月食不發病他時月不)
(可食又和鯽魚鱧魚作臛良久食治人虛勞無力又煮汁洗膩衣白如玉也大明曰芋以薑同煮過換水)
(冄煮方可食之)
附方(舊二新二)腹中癖氣(生芋子一斤壓破酒五斤漬二七日空腹每飲一升神良韋)
(宙獨行方)身上浮風(芋煮汁浴之慎風半日孟詵食療)瘡冐風邪(腫痛用白芋燒)
(灰𫝊之乾即易千金方)頭上軟癤(用大芋擣傅之即乾簡便方)
葉莖氣味辛冷滑無毒主治除煩止瀉療妊婦心煩
迷悶胎動不安又鹽研傅蛇蟲咬并癰腫毒痛及罯
毒箭(大明)梗擦蜂螫尤良(宗奭)汁塗蜘蛛傷(時珍)
發眀(愼微曰沈括筆談云處士劉陽隱居王屋山見一蜘蛛爲蜂所螫墜地腹鼓欲裂徐行入草囓)
(破芋梗以瘡就囓處磨之良久腹消如故自後用治蜂螫有騐由此)
附方(新一)黃水瘡(芋苗晒乾燒存性研搽邵真人經騐方)
附錄野芋(弘景曰野芋莖葉與芋相似芋種三年不采成梠芋音吕並能殺人誤食之煩悶垂)
(死者惟以土漿及糞汁大豆汁飲之則活矣藏器曰野芋生溪澗側非人所種者根葉相似又有天荷亦)
(相似而大時珍曰小者爲野芋大者爲天荷俗名海芋詳見草部毒草類野芋根辛冷有大毒醋摩傅蟲)
(瘡惡癬其葉搗塗毒腫初起無名者即消亦治蜂蠆螫塗之良)
土芋(拾遺)校正(自草部移入此)
釋名土卵(拾遺)黃獨(綱目)土豆
集解(藏器曰土芋蔓生葉如豆其根圓如卵鶗鴂食後彌吐人不可食又云土卵蔓生如芋人以灰)
(汁煮食之恭曰土卵似小芋肉白皮黃梁漢人名爲黃獨可蒸食之)
根氣味甘辛寒有小毒主治解諸藥毒生研水服當
吐出惡物便止煮熟食之甘美不飢厚人腸胃去熱
嗽(藏器)
薯蕷(本經上品)校正(自草部移入此)
釋名藷藇(音諸預)土藷(音除)山藷(圖經)山芋(吳普)山藥(衍義)玉延
(吳普曰薯蕷一名藷薯一名兒草一名修脆齊魯名山芋鄭越名土藷秦楚名玉延頌曰江閩人單呼爲)
(藷音若殊及韶亦曰山藷山海經云景山北望少澤其草多藷藇音同薯蕷則是一種但字或音殊或音)
(諸不一或語有輕重或相傳之訛耳宗奭曰薯蕷因唐代宗名預避諱改爲薯藥又因宋英宗諱署改爲)
(山藥盡失當日本名恐歲久以山藥爲别物故詳著之)
集解(别錄曰薯蕷生嵩高山谷二月八月采根暴乾普曰亦生臨朐鍾山始生赤莖細蔓五月開白)
(花七月結實青黃八月熟落其根内白外黃類芋弘景曰近道處處有之東山南江皆多掘取食之以充)
(糧南康間最大而美服食亦用之恭曰此有兩種一者白而且佳日乾搗粉食大美且愈疾而補一者青)
(黑味殊不美蜀道者尤良頌曰處處有以北都四明者爲佳春生苗蔓延籬援莖紫葉青有三尖似白牽)
(牛葉更厚而光澤夏開細白花大類棗花秋生實于葉間状如鈴今人冬春采根刮之白色者爲上青黑)
(者不堪近汴洛人種之極有息春取宿根頭以黃沙和牛糞作畦種之苗生以竹稍作援高一二尺夏月)
(頻溉之當年可食極肥美南中一種生山中根細如指極緊實刮磨入湯煮之作塊不散味更真美云食)
(之尤益人過于家園種者又江湖閩中一種根如薑芋之類而皮紫極有大者一枚可重數斤削去皮煎)
(煮食俱美但性冷于北地者耳彼土人呼爲藷南北之産或有不同故形類差别也甄權曰按劉敬叔異)
(苑云薯蕷野人謂之土藷根既入藥又復可食人植之者隨所種之物而像之也時珍曰薯蕷入藥野生)
(者爲勝若供饌則家種者爲良四月生苗延蔓紫莖綠葉葉有三尖似白牽牛葉而更光潤五六月開花)
(成穗淡紅色結莢成簇莢凡三稜合成堅而無仁其子别結于一旁状似雷九大小不一皮色土黃而肉)
(白煮食甘滑與其根同王旻山居錄云曾得山芋子如荆棘子者食之更愈于根即此也霜後收子留種)
(或春月采根截種皆生)
修治(頌曰采白根刮去黃皮以水浸之糝白礬末少許入水中經宿淨洗去涎焙乾用宗奭曰入藥)
(貴生乾之故古方皆用乾山藥盖生則性滑不可入藥熟則滯氣只堪啖耳其法冬月以布褁手用竹刀)
(刮去皮竹篩盛置簷風處不得見日一夕乾五分候全乾收之或置焙籠中微火烘乾亦佳斆曰凡使勿)
(用平田生二三紀者須要山中生經千紀者皮赤四面有鬚者妙采得以銅刀刮去赤皮洗去涎蒸過暴)
(乾用)
根氣味甘温平無毒(普曰神農甘小温桐君雷公甘凉無毒之才曰紫芝爲之使惡)
(甘遂)主治傷中補虚羸除寒熱邪氣補中益氣力長肌
肉強隂久服耳目聰明輕身不饑延年(本經)主頭面遊
風頭風眼眩下氣止腰痛治虚勞羸瘦充五臟除煩
熱(别錄)補五勞七傷去冷風鎮心神安魂魄補心氣不
足開逹心孔多記事(甄權)強筋骨主泄精徤忘(大明)益腎
氣徤脾胃止泄痢化痰涎潤皮毛(時珍)生擣貼腫硬毒
能消散(震亨)
發明(權曰凡患人體虛羸者宜加而用之詵曰利丈夫助隂力熟煮和蜜或爲湯煎或爲粉並佳乾)
(之入藥更妙惟和麫作䬪飥則動氣爲不能制麫毒也李杲曰山藥入手太隂張仲景八味凡用乾山藥)
(以其凉而能補也亦治皮膚乾燥以此潤之時珍曰按吳綬云山藥入手足太隂二經補其不足清其虛)
(熱又按王履&KR1140;洄集云山藥雖入手太隂然肺爲腎之源源既有滋流豈無益此八味丸所以用其強隂)
(也又按曹毗杜蘭香𫝊云食薯蕷可以辟霧露)
附方(舊一新十)補益虚損(益顔色補下焦虚冷小便頻數瘦損無力用薯蕷于沙盆中研)
(細入銚中以酒一大匙熬令香旋添酒一盞攪令勻空心飲之每旦一服聖惠方)心腹虚脹
(手足厥逆或飲苦寒之劑多未食先嘔不思飲食山藥半生半炒爲末米飲服二錢一日二服大有功效)
(忌鐵器生冷普濟方)小便數多(山藥以礬水煮過白茯苓等分爲末每水飲服二錢儒)
(門事親)下痢禁口(山藥半生半炒爲末每服二錢米飲下衛生易簡方)痰氣喘
急(生山藥搗爛半椀入甘蔗汁半椀和勻頓熱飲之立止簡便單方)脾胃虚弱(不思飲食)
(山芋白术一兩人參七錢半爲末水糊丸小豆大每米飲下四五十丸普濟方)濕熱虚泄
(山藥蒼术等分飯丸米飲服大人小兒皆宜瀕湖經騐方)腫痛初起(帶泥山藥蓖麻子糯)
(米等分水浸研傅之即散也普濟方)胯眼臖瘍(山藥沙糖同搗塗上即消先以麫塗四圍)
(乃上此方簡便單)項後結核(或赤腫硬痛以生山藥一挺去皮蓖麻子二個同研貼之如神)
(易救急方)手足凍瘡(山藥一截磨泥𫝊之儒門事親)
零餘子(拾遺)校正(自草部移入此)
集解(藏器曰零餘子大者如雞子小者如彈丸在葉下生晒乾功用強于薯蕷薯蕷有數種此其一)
(也時珍曰此即山藥藤上所結子也長圓不一皮黃肉白煮熟去皮食之勝于山藥美于芋子霜後收之)
(墜落在地者亦易生根)
氣味甘温無毒主治補虚損強腰脚益胃食之不饑
(藏器)
甘藷(綱目)
集解(時珍曰按陳祈暢異物志云甘藷出交廣南方民家以二月種十月收之其根似芋亦有巨魁)
(大者如鵝卵小者如鷄鴨卵剝去紫皮肌肉正白如肌南人用當米穀果食蒸炙皆香美初時甚甜經久)
(得風稍淡也又按嵇含草木状云甘藷薯蕷之類或云芋類也根葉亦如芋根大如拳甌蒸煑食之味同)
(薯蕷性不甚冷珠厓之不業耕者惟種此蒸切晒收以充粮糗名藷糧海中之人多壽亦由不食五穀而)
(食甘藷故也)
氣味甘平無毒主治補虚乏益力徤脾胃強腎隂功
同薯蕷(時珍)
百合(本經中品)校正(自草部移入此)
釋名&KR2937;(音藩)強瞿(别錄)蒜腦藷(别錄曰一名摩羅一名重箱一名中逢花吳普曰一)
(名重邁一名中庭弘景曰百合俗人呼爲強仇仇即瞿也聲之訛耳時珍曰百合之根以衆瓣合成也或云)
(專治百合病故名亦通其根如大蒜其味如山藷故俗稱蒜腦藷顧野王玉篇亦云&KR2937;乃百合蒜也此物)
(花葉根皆四向故曰強瞿凡物旁生謂之瞿義出韓詩外傳)
集解(别錄曰百合生荆州山谷二月八月采根隂乾弘景曰近道處處有之根如葫蒜數十片相累)
(人亦蒸煮食之乃云是蚯蚓相纏結變作之亦堪服食恭曰此有二種一種葉大莖長根粗花白者宜入)
(藥一種細葉花紅色頌曰百合三月生苗高二三尺簳粗如箭四面有葉如鷄距又似柳葉青色近莖處)
(微紫莖端碧白四五月開紅白花如石榴嘴而大根如葫蒜重叠生二三十瓣又一種花紅黃冇黑斑點)
(細葉葉間有黑子者不堪入藥按徐錯歲時廣記二月種百合法宜雞糞或云百合是蚯蚓化成而反好)
(雞糞理不可知也時珍曰百合一莖直上四向生葉葉似短竹葉不似柳葉五六月莖端開大白花長五)
(寸六出紅蕊四垂向下色亦不紅紅者葉似柳乃山丹也百合結實略似馬兜鈴其内子亦似之其瓣種)
(之如種蒜法山中者宿根年年自生未必盡是蚯蚓化成也蚯蚓多處不聞盡有百合其說恐亦浪傳耳)
正誤(宗奭曰百合莖高三尺許葉如大柳葉四向攅枝而上其顛即開淡黃白花四垂向下覆長蘂)
(花心有檀色每一枝顛須五六花子紫色圓如缺子生于枝葉間每葉一子不在花中亦一異也根即百)
(合白色其形如松子四向攅生中間出苗時珍曰寇氏所說乃卷丹非百合也蘇頌所傳不堪入藥者今)
(正其誤葉短而闊微似竹葉白花四垂者百合也葉長而狹尖如柳葉紅花不四垂者山丹也莖葉似山)
(丹而高紅花帶黃而四垂上有黑斑點其子先結在枝葉間者卷丹也卷丹以四月結子秋時開花根似)
(百合其山丹四月開花根小少瓣盖一類三種也吳瑞本草言白花者名百合紅花者名強仇不知何所)
(據也)
根氣味甘平無毒(權曰有小毒)主治邪氣腹脹心痛利大
小便補中益氣(本經)除浮腫臚脹痞滿寒熱通身疼痛
及乳難㗋痺止涕淚(别錄)百邪鬼魅涕泣不止除心下
急滿痛治脚氣熱欬(甄權)安心定膽益志養五臟治顛
邪狂呌驚悸産後血狂運殺蠱毒氣脇癰乳癰發背
諸瘡腫(大明)心急黃宜蜜蒸食之(孟詵)治百合病(宗奭)温肺
止嗽(元素)
發明(頌曰張仲景治百合病有百合知母湯百合滑石代赭湯百合雞子湯百合地黃湯凡四方病)
(名百合而用百合治之不識其義穎曰百合新者可蒸可煮和肉更佳乾者作粉食最益人時珍曰按王)
(維詩云冥搜到百合真使當重肉果堪止淚無欲縱望江目盖取本草百合止涕淚之說)
附方(舊三新十三)百合病(百合知母湯治傷寒後百合病行住坐卧不定如有鬼神状已)
(發汗者用百合七枚以泉水浸一宿明旦更以泉水煮取一升却以知母三兩用泉水二升煮一升同百)
(合汁冄煮取一升半分服泉百合雞子湯治百合病已經吐後者用百合七枚水浸一宿明旦更以泉)
(水二升煮取一升入雞子黃一個分冄服泉百合代赭湯治百合病已經下後者用百合七枚水浸一)
(宿明旦更以泉水二升煮取一升却以代赭石一兩滑石三兩水二升煮取一升同百合汁再煮取一升)
(半分冄服枚百合地黃湯治百合病未經汗吐下者用百合七泉水浸一宿明旦更以泉水二升煮取)
(一升入生地黃汁一升同煎取一升半分冄服並仲景金匱要略方)百合變渴(病已經月)
(變成消渴者百合一升水一斗漬一宿取汁温浴病人浴畢食白湯餅陳延之小品方)百合變
熱(者用百合一兩滑石三兩爲末飲服方寸匕微利乃良小品方)百合腹滿(作痛者用)
(百合炒爲末每飲服方寸匕日二小品)隂毒傷寒(百合煮濃汁服一升良孫真人食忌)
肺臟壅熱(煩悶欬嗽者新百合四兩蜜和蒸軟時時含一片吞津聖惠方)肺病吐
血(新百合擣汁和水飲之亦可煮食衛生易簡)耳聾耳痛(乾百合爲末温水飲二錢日二)
(服方千金)拔白換黑(七月七日取百合熟搗用新瓷瓶盛之密封挂門上隂乾百日每拔)
(去白者摻之即生黑者也便民圖纂)遊風隱疹(以楮葉掺動用鹽泥二兩百合半兩黃丹)
(二錢醋一分唾四分搗和貼之摘玄方)瘡腫不穿(野百合同鹽擣泥傅之良應騐方)天
泡濕瘡(生百合擣塗一二日即安瀕湖集簡方)魚骨硬咽(百合五兩研末蜜水調圍)
(頸項包住不過三五次即下聖濟)
花主治小兒天泡濕瘡暴乾研末菜子油塗良(時珍)
子主治酒炒微赤研末湯服治腸風下血(思邈)
山丹(日華)
釋名紅百合(日華)連珠(同)川強瞿(通志)紅花菜
集解(詵曰百合紅花者名山丹其根食之不甚良不及白花者時珍曰山丹根似百合小而瓣少莖)
(亦短小其葉狹長而尖頗似柳葉與百合迥别四月開紅花六瓣不四垂亦結小子燕齊人采其花跗未)
(開者乾而貨之名紅花菜卷丹莖葉雖同而梢長大其花六瓣四垂大于山丹四月結子在枝葉間入秋)
(開花在顛頂誠一異也其根有瓣似百合不堪食别一種也)
根氣味甘凉無毒(正要云平)主治瘡腫驚邪(大明)女人崩中
(時珍)
花氣味(同根)主治活血其蕊傅疔瘡惡腫(時珍)
草石蠶(拾遺)校正(自草部移入此)
釋名地蠶(日用)土蛹(餘冬錄)甘露子(食物)滴露(綱目)地瓜兒(時珍)
(曰蠶蛹皆以根形而名甘露以根味而名或言葉上滴露則生珍常蒔之無此說也其根長大者救荒本)
(草謂之地瓜兒)
集解(藏器曰陶氏註䖝部石蠶云今俗用草根黑色按草石蠶生高山石上根如簪上有毛節如蠶)
(葉似卷柏山人取食之頌曰草根之似蠶者亦名石三蠶出福州今信州山石上四時常有其苗青亦有節)
(月采根用機曰草石蠶徽州甚多土人呼爲地蠶肥白而促節大如三眠蠶生下濕地及沙磧間秋時耕)
(犂徧地皆是收取以醋淹作葅食冬月亦掘取之穎曰地蠶生郊野麥地中葉如薄荷少狹而尖文微皺)
(欠光澤根白色状如蠶四月采根水㵸和鹽爲菜茹之時珍曰草石蠶即今甘露子也荆湘江淮以南野)
(中有之人亦栽蒔二月生苗長者近尺方莖對節狹葉有齒並如雞蘇但葉皺有毛耳四月開小花成穗)
(一如紫蘇花穗結子如荆芥子其根連珠状如老蠶五月掘根蒸煮食之味如百合或以蘿蔔滷及鹽葅)
(水收之則不黑亦可醬漬蜜藏既可爲菜又可充果陳藏器言石蠶葉似卷柏者若與此不同也)
根氣味甘平無毒(時珍曰不宜生食及多食生寸白蟲與諸魚同食令人吐)主治
浸酒除風破血煮食治溪毒(藏器)焙乾主走注風散血
止痛其節亦可擣末酒服(蘇頌)和五臟下氣清神(正要)
竹筍(蜀本草)校正(併入木部拾遺桃竹筍)
釋名竹萌(爾雅)竹芽(筍譜)竹胎(說文)竹子(神異經時珍曰筍從竹旬諧聲也陸)
(佃云旬内爲筍旬外爲竹故字從旬今謂竹爲妬母草謂筍生旬有六日而齊母也僧贊寧筍譜云筍一)
(名萌一名篛一名虇一名茁一名初篁皆會意也俗作笋者非)
集解(弘景曰竹類甚多筍以實中竹篁竹者爲佳于藥無用頌曰竹筍諸家惟以苦竹筍爲最貴然)
(苦竹有二種一種出江西者本極粗大筍味殊苦不可啖一種出江浙及近道者肉厚而葉長闊筍味微)
(苦俗呼甜苦筍食品所宜亦不聞入藥用也時珍曰晉武昌戴凱之宋僧贊寧皆著竹譜凡六十餘種其)
(所産之地發筍之時各各不同詳見木部竹下其筍亦有可食不可食者大抵北土鮮竹惟秦蜀吳楚以)
(南則多有之竹有雌雄但看根上第一枝雙生者必雌也乃有筍土人于竹根行鞭時掘取嫩者謂之鞭)
(筍江南湖南人冬月掘大竹根下未出土者爲冬筍東觀漢記謂之苞筍並可鮮食爲珍品其他則南人)
(淡乾者爲玉版筍明筍火筍塩曝者爲鹽筍並可爲蔬食也按贊寧云凡食筍者譬如治藥得法則益人)
(反是則有損采之宜避風日見風則本堅入水則肉硬脫殼煮則失味生着刅則失柔煮之宜久生必損)
(人苦筍宜久煮乾筍宜取汁爲羹茹蒸之最美煨之亦佳味薟者戟人咽先以灰湯煮過冄煮乃良或以)
(薄荷數片同煮亦去薟味詩云其蔌伊何惟筍及蒲禮云加豆之實筍葅魚醢則筍之爲蔬尚之久矣)
諸竹筍氣味甘微寒無毒(藏器曰諸筍皆發冷血及氣瑞曰筍同羊肝食令人)
(目盲)主治消渴利水道益氣可久食(别錄)利膈下氣化熱
消痰爽胃(寗原)
苦竹筍氣味苦甘寒主治不睡去面目并舌上熱黃
消渴眀目解酒毒除熱氣徤人(藏器)理心煩悶益氣力
利水道下氣化痰理風熱脚氣并蒸煮食之(心鏡)治出
汗中風失音(汪穎)乾者燒研入鹽擦牙疳(時珍)
發明(時珍曰四川叙州宜賓長寧所出苦筍彼人重之宋黃山谷有苦筍賦云焚道苦筍冠冕兩川)
(甘脆愜當小苦而成味温潤縝密多啖而不痛食肴以之啓迪酒客爲之流涎盖許之也如此)
䈽竹筍主治消渴風熱益氣力消腹脹蒸煮炒食皆
宜(寗原)
淡竹筍氣味甘寒主治消痰除熱狂壯熱頭痛頭風
并妊婦頭旋顛仆驚悸温疫迷悶小兒驚癎天弔(汪穎)
冬筍等筍氣味甘寒主治小兒痘疹不出煮粥食之
解毒有發生之義(汪穎)
發明(詵曰淡竹筍即中母筍雖美然發背閟脚氣箭竹筍新者可食陳者不宜諸竹筍多食皆動氣)
(發冷癥惟苦竹筍主逆氣不發疾穎曰筍與竹瀝功近有人素患痰病食筍而愈也瑞曰淡筍甘筍苦筍)
(冬筍鞭筍皆可久食其他雜竹筍性味不一不宜多食宗奭曰筍難化不益人脾病不宜食之一小兒食)
(乾筍三寸許噎于㗋中壮熱喘粗如驚服驚藥不效後吐出筍諸證乃定其難化也如此時珍曰贊寧筍)
(譜云筍雖甘美而滑利大腸無益于脾俗謂之刮腸篦惟生薑及蔴油能殺其毒人以蔴滓沃竹叢則次)
(年凋疎可騐矣其蘄州叢竹缺斑竹匡廬扁竹澧州方竹嶺南&KR1217;竹&KR0034;竹月竹諸筍皆苦靭不堪食也時)
(珍常見俗醫治痘往往勸飲筍湯云能發痘盖不知痘瘡不宜大腸滑利而筍有刮腸之名則暗受其害)
(者不知若干人也戒之哉戒之哉)
桃竹筍(拾遺藏器曰南人謂之黃筍灰汁煮之可食不爾戟人㗋其竹叢生醜類非一時珍曰桃)
(枝竹出川廣中皮滑而黃犀紋缺骨四寸有節可以爲席)氣味苦有小毒主治六
畜瘡中蛆擣碎納之蛆盡出(藏器)
刺竹筍(時珍曰生交廣中叢生大者圍二尺枝節皆有刺夷人種以爲城伐竹爲弓根大如車輻)
(一名芭竹)氣味甘苦有小毒食之落人髮(竹譜)
酸筍(綱目)
集解(時珍曰酸筍出粤南顧玠海槎錄云筍大如臂摘至用沸湯泡去苦水投冷井水中浸二三日)
(取出縷如絲繩醋煮可食好事者携入中州成罕物云)
氣味酸凉無毒主治作湯食止渴解酲利膈(時珍)
本草綱目卷二十七
