本草綱目卷十八下
明李時珍撰
草之七(蔓草類四十九種内附二十種外附錄諸藤十九種補遺一種)
萆薢(别錄中品)
釋名赤節(别錄)百枝(吳普)竹木(炮炙論)白菝葜(時珍曰萆薢名義未詳日)
(華本草言時人呼為白菝葜象形也赤節百枝與狗脊同名)
集解(别錄曰萆薢生真定山谷二月八月采根曝乾弘景曰今處處有之根似菝葜而小異根大不)
(甚有角節色小淺恭曰此有二種莖有刺者根白實無刺者根虚軟軟者為勝蔓生葉似薯蕷頌曰今河)
(峽汴東荆蜀諸郡皆有之作蔓生苗葉俱青葉作三又似山薯又似綠豆葉花有黃紅白數種亦有無花)
(結白子者根黃白色多節三指許大春秋采根曝乾令成德軍所産者根亦如山薯而體硬其苗引蔓葉)
(似蕎麥子三稜不拘時月采根利刀切片曝乾用時珍曰萆薢蔓生葉似菝葜而大如盌其根長硬大者)
(如商陸而堅今人皆以土茯苓為萆薢誤矣莖葉根苗皆不同吳普本草又以萆薢為狗脊亦誤矣詳狗)
(脊下宋史以懷慶萆薢充貢)
根氣味苦平無毒(别錄曰甘之才曰薏苡為之使畏葵根大黃柴胡前胡)主治
腰脊痛強骨節風寒濕周痺惡瘡不瘳熱氣(本經)傷中
恚怒隂痿失溺老人五緩關節老血(别錄)冷風&KR0857;痺腰
脚癱緩不遂手足驚掣男子䐴腰痛久冷腎間有膀
胱宿水(甄權)頭旋癎疾補水臟堅筋骨益精明目中風
失音(大明)補肝虛(好古)治白濁莖中痛痔瘻壞瘡(時珍)
發明(時珍曰萆薢足陽明厥隂經藥也厥隂主筋屬風陽明主肉屬濕萆薢之功長于去風濕所以)
(能治緩弱&KR0857;痺遺濁惡瘡諸病之屬風濕者萆薢菝葜土茯苓三物形雖不同而主治之功不相遠豈亦)
(一類數種乎雷斆炮炙論序云囊皺漩多夜煎竹木竹木萆薢也漩多白濁皆是濕氣下流萆薢能除陽)
(明之濕而固下焦故能去濁分清楊倓家藏方治真元不足下焦虚寒小便頻數白濁如膏有萆薢分清)
(飲正此意也又楊子建萬全護命方云凡人小便頻數不計度數便時莖内痛不可忍者此疾必先大腑)
(祕熱不通水液只就小腸大腑愈加乾竭甚則渾身熱心躁思涼水如此即重證也此疾本因貪酒色積)
(有餘毒腐物瘀血之類隨虚水入于小腸故便時作痛也不飲酒者必平生過食辛熱葷膩之物又因色)
(傷而然此乃小便頻數而痛與淋證澀而痛者不同也宜用萆薢一兩水浸少時以鹽半兩同炒去鹽為)
(末每服二錢水一盞煎八分和滓服之使水道轉入大腸仍以葱湯頻洗穀道令氣得通則小便數及痛)
(自減也)
附方(舊二新三)腰脚痺軟(行履不穩者萆薢二十四分杜仲八分搗篩每旦温酒服三錢)
(七禁牛肉利唐德宗貞元廣方)小便頻數(川萆薢一斤為末酒糊丸梧子大每鹽酒下七)
(十丸方集玄)白濁頻數(漩面如油澄下如膏乃真元不足下焦虚寒萆薢分清飲用萆薢石)
(菖蒲益智仁烏藥等分每服四錢水一盞入鹽一捻煎七分食前温服日一服效乃止)腸風痔
漏(如聖散用萆薢貫衆去土等分為末每服三錢温酒空心服之孫尚藥傳家祕寶方)頭痛
發汗(萆薢旋覆花虎頭骨酥炙等分為散欲發時以温酒服二錢暖臥取汗立瘥聖濟錄)
菝葜(上蒲入切下棄入切别錄中品)
釋名菝&KR0034;(同葜)金剛根(日華)鐵菱角(綱目)王瓜草(日華時珍曰菝&KR0034;猶)
(&KR0008;䂒也&KR0008;䂒短也此草莖蔓強堅短小故名菝&KR0034;而江浙人謂之菝葜根亦曰金剛根楚人謂之鐵菱角)
(皆狀其堅而有尖刺也鄭樵通志云其葉頗近王瓜故名王瓜草)
集解(别錄曰生山野二月八月采根曝乾弘景曰此有三種大略根苗並相類菝葜莖紫而短小多)
(刺小減萆薢而色深人用作飲恭曰陶云三種乃狗脊菝葜萆薢相類非也萆薢有刺者葉粗相類根不)
(相類萆薢細長而白色菝葜根作塊結黃赤色殊非狗脊之流頌曰今近道及江浙州郡多有之苗莖成)
(蔓長二三尺有刺其葉如冬青烏藥葉而差大秋生黃花結黑子如櫻桃大其根作塊人呼金剛根時珍)
(曰菝葜山野中甚多其莖似蔓而堅強植生有刺其葉團大狀如馬蹄光澤似柿葉不類冬青秋開黃花)
(結紅子其根甚硬有硬鬚如刺其葉煎飲酸濇野人采其根葉入染家用名鐵菱角吳普本草以菝葜為)
(狗脊非矣詳見狗脊下)
根氣味甘酸平温無毒主治腰背寒痛風痺益血氣
止小便利(别錄)治時疾瘟瘴(大明)補肝經風虚(好古)治消渴
月崩下利(時珍)
發明(時珍曰菝葜足厥隂少隂藥氣温味酸性濇而收與萆薢彷彿孫真人元旦所飲辟邪屠蘇酒)
(中亦用之頌曰取根浸赤汁煮粉食辟㢓)
附方(新五)小便滑數(金剛骨為末每服三錢温酒下睡時儒門事親方)沙石淋
疾(重者取去根本用菝葜二兩為末每米飲服二錢後以地椒煎湯浴腰腹須臾即通也聖濟錄)
消渴不止(拔穀即菝葜㕮咀半兩水三盞烏梅一個煎一盞温服普濟方)下痢赤
白(金剛根蠟茶等分為末白梅肉搗丸芡子大每服五七丸小兒三丸白痢甘草湯下赤痢烏梅湯下)
(易衛生簡方)風毒脚弱(痺滿上氣田舍貧家用此最良菝葜洗剉一斛以水三斛煮取九斗)
(漬麴去滓取一斛漬飲如常釀酒任意日飲之肘後方)
土茯苓(綱目)校正(併入拾遺禹餘糧)
釋名土萆薢(綱目)刺猪苓(圖經)山猪糞(綱目)草禹餘糧(拾遺)仙
遺糧(綱目)冷飯團(綱目)硬飯(綱目)山地栗(綱目時珍曰按陶弘景注石部禹餘)
(糧云南中平澤有一種藤生葉如菝葜根作塊有節似菝葜而色赤味如薯蕷亦名禹餘糧言昔禹行山)
(乏食采此充糧而棄其餘故有此名觀陶氏此說即今土茯苓也故今尚有仙遺糧冷飯團之名亦其遺)
(意陳藏器本草草禹餘糧蘇頌圖經猪苓下刺猪苓皆此物也今皆併之茯苓猪苓山地栗皆象形也俗)
(又名過岡龍謬稱也)
集解(藏器曰草禹餘糧生海畔山谷根如盞連綴半在土上皮如茯苓肉赤味澀人取以當穀食不)
(飢頌曰施州一種刺猪苓蔓生春夏采根削皮焙乾彼土人用傅瘡毒殊效時珍曰土茯苓楚蜀山箐中)
(甚多蔓生如蓴莖有細點其葉不對狀頗類大竹葉而質厚滑如瑞香葉而長五六寸其根狀如菝葜而)
(圓其大若雞鴨子連綴而生遠者離尺許近或數寸其肉軟可生啖有赤白二種入藥用白者良按中山)
(經云鼓鐙之山有草焉名曰榮莫其葉如柳其本如雞卵食之已風恐即此也昔人不知用此近時弘治)
(正德間因楊梅瘡盛行率用輕粉藥取效毒留筋骨漬爛終身至人用此遂為要藥諸醫無從考證往往)
(指為萆薢及菝葜然其根苗迥然不同宜參考之但其功用亦頗相近蓋亦萆薢菝葜之類也)
根氣味甘淡平無毒(時珍曰忌茶茗)主治食之當穀不飢調
中止洩徤行不睡(藏器)徤脾胃強筋骨去風濕利關節
止泄瀉治拘攣骨痛惡瘡癰腫解汞粉銀朱毒(時珍)
發明(机曰近有好淫之人多病楊梅毒瘡藥用輕粉愈而復發久則肢體拘攣變為癰漏延綿歲月)
(竟致廢篤惟剉土萆薢三兩或加皂莢牽牛各一錢水六盌煎三盌分三服不數劑多瘥蓋此疾始由毒)
(氣干於陽明而發加以輕粉燥烈久而水衰肝挾相火來凌脾土土屬濕主肌肉濕熱鬱蓄于肌腠故發)
(為癰腫甚則拘攣内經所謂濕氣害人皮肉筋骨是也土萆薢甘淡而平能去脾濕濕去則營衛從而筋)
(脉柔肌肉實而拘攣癰漏愈矣初病服之不效者火盛而濕未鬱也此藥長于去濕不能去熱病久則熱)
(衰氣耗而濕鬱為多故也時珍曰楊梅瘡古方不載亦無病者近時起于嶺表傳及四方蓋嶺表風土卑)
(炎嵐瘴熏蒸飲啖辛熱男女淫猥濕熱之邪積畜旣深發為毒瘡遂致互相𫝊染自南而北遍及海宇然)
(皆淫邪之人病之其類有數種治之則一也其證多屬厥隂陽明二經而兼乎他經邪之所在則先發出)
(如兼少隂太隂則發于咽㗋兼太陽少陽則發于頭耳之類蓋相火寄于厥隂肌肉屬于陽明故也醫用)
(輕粉銀朱劫劑五七日即愈蓋水銀性走而不守加以鹽礬升為輕粉銀朱其性燥烈善逐痰涎涎乃脾)
(之液此物入胃氣歸陽明故涎被劫隨火上升從㗋頰齒縫而出故瘡即乾痿而愈若服之過劑及用不)
(得法則毒氣竄入經絡筋骨之間莫之能出痰涎旣去血液耗涸筋失所養營衛不從變為筋骨攣痛發)
(為癰毒疳漏久則生蟲為癬手足皺裂遂成廢痼惟土茯苓氣平味甘而淡為陽明本藥能徤脾胃去風)
(濕脾胃徤則營衛從風濕去則筋骨利故諸證多愈此亦得古人未言之妙也今醫家有搜風解毒湯治)
(楊梅瘡不犯輕粉病深者月餘淺者半月即愈服輕粉藥筋骨攣痛癱瘓不能動履者服之亦效其方用)
(土茯苓一兩薏苡仁金銀花防風木瓜木通白鮮皮各五分皂莢子四分氣虚加人參七分血虚加當歸)
(七分水二大盌煎飲一日三服惟忌飲茶及牛羊雞鵝魚肉燒酒法麫房勞蓋祕方也)
附方(新六)楊梅毒瘡(鄧筆峰雜興方用冷飯團四兩皂角子七個水煎代茶飲淺者二七)
(深者四七見效金一方冷飯團一兩五加皮皂角子苦參各三錢銀花一錢用好酒煎日一服)小
兒楊梅(瘡起于口内延及遍身以土萆薢末乳汁調服月餘自愈外科發揮)骨攣癰
漏(薛已外科發揮云服輕粉致傷脾胃氣血筋骨疼痛久而潰爛成癰連年累月至于終身成廢疾者)
(土萆薢一兩有熱加芩連氣虚加四君子湯血虚加四物湯水煎代茶月餘即安朱氏集騐方用過山)
(龍四兩即硬飯加四物湯一兩皂角子七個川椒四十九粒燈心七根水煎日飲)瘰癧漬爛
(冷飯團切片或為末水煎服或入粥内食之須多食為妙江西所出色白者良忌鐵器發物陸氏積德)
(堂方)
白斂(本經下品)
釋名白草(本經)白根(别錄)兔核(别錄)貓兒卵(綱目)崑崙(别錄宗奭曰白)
(斂服餌方少用惟斂瘡方多用之故名曰斂時珍曰兔核貓兒卵皆象形也崑崙言其皮黑也)集解
(别錄曰白斂生衡山山谷二月八月采根曝乾弘景曰近道處處有之作藤生根如白芷破片竹穿日乾)
(恭曰根似天門冬一株下有十許根皮赤黑肉白如芍藥不似白芷蔓生枝端有五葉所在有之頌曰今)
(江淮及荆襄懷孟商齊諸州皆有之二月生苗多在林中作蔓赤莖葉如小桑五月開花七月結實根如)
(雞鴨卵而長三五枚同一窠皮黑肉白一種赤斂花實功用皆同但表裏俱赤爾)
根氣味苦平無毒(别錄曰甘微寒權曰有毒之才曰代赭為之使反烏頭)主治
癰腫疽瘡散結氣止痛除熱目中赤小兒驚癎温瘧
女子隂中腫痛帶下赤白(本經)殺火毒(别錄)治發背瘰癧
面上疱瘡腸風痔漏血痢刀箭瘡撲損生肌止痛(大明)
解狼毒毒(時珍)
發明(弘景曰生取根搗傳癰腫有效頌曰今醫治風及金瘡面藥方多用之往往與白及相須而用)
附方(舊三新十)發背初起(水調白斂末塗之肘後方)丁瘡初起(方同上)
(聖惠方)一切癰腫(權曰白斂赤小豆䒽草為末雞子白調塗之陶隱居方用白斂二分藜)
(蘆一分為末酒和貼之日三上)面鼻酒皶(白斂白石脂杏仁各半兩為末雞子清調塗旦洗)
(御藥院方)面生粉刺(白斂二分杏仁半分雞屎白一分為末蜜和雜水拭面肘後方)凍
耳成瘡(白斂黃蘗等分為末生油調搽談埜翁方)湯火灼爛(白斂末傅之外臺)
方諸物哽咽(白斂白芷等分為末水服二錢聖惠方)鐵刺諸哽(及竹木哽在咽)
(中白斂半夏泡等分為末酒服半錢日二服聖惠方)刺在肉中(方同上)胎孕不
下(白斂生半夏等分為末滴水丸梧子大每榆皮湯下五十丸保命集)風痺筋急(腫痛)
(屈轉易常處白斂二分熟附子一分為末每酒服半刀圭日二服以身中熱行為候十日便覺忌猪肉冷)
(水方千金)諸瘡不斂(白斂赤斂黃蘗各三錢炒研輕粉一錢用葱白漿水洗淨傅之瑞)
(竹堂方)
女萎(李當之本草)
集解(恭曰女萎葉似白斂蔓生花白子細荆襄之間名為女萎亦名蔓楚用苗不用根與萎蕤全别)
(今太常謬以為白頭翁者是也時珍曰諸家誤以女萎解葳蕤正誤見葳蕤下)
修治(斆曰凡采得隂乾去頭并白蕊於槐砧上剉拌豆淋酒蒸之從已至未出晒乾)氣味辛
温無毒主治止下痢消食(當之)風寒洒洒霍亂洩痢腸
鳴遊氣上下無常驚癎寒熱百病出汗(唐本)
附方(新三)久痢脱肛(女萎切一升燒熏之楊氏産乳方)䘌下不止(女萎雲實)
(各一兩川烏頭二兩桂心五錢為末蜜丸梧子大每服五丸水下一日三服肘後方)身體癧
瘍(斑駁女葳膏用魯國女葳白芷各一分附子一枚雞舌香木香各二分為末臘猪脂七合和煎入麝)
(香一錢以浮石磨破日擦之古令錄騐)
赭魁(本經下品)
釋名(時珍曰其根如魁有汁如赭故名魁乃酒器名)
集解(别錄曰生山谷中二月采弘景曰狀如小芋肉白皮黃近道亦有恭曰赭魁大者如斗小者如)
(升蔓生草木上葉似杜衡陶所說乃土卵也土卵不堪藥用梁漢人蒸食之名黃獨非赭魁也保昇曰苗)
(蔓延生葉似蘿藦根若菝葜皮紫黑肉黃赤大者輪囷如升小者如拳所在有之時珍曰赭魁閩人用之)
(染青&KR2265;中云易上色沈括筆談云本草所謂赭魁皆未詳審今南中極多膚黑肌赤似何首烏切破中有)
(赤理如檳榔有汁赤如赭彼人以染皮製靴閩人謂之餘糧本草石部禹餘糧陶氏所引乃此物也謹按)
(沈氏所說赭魁甚明但謂是禹餘糧者非矣禹餘糧乃今之土茯苓可食故得糧名赭魁不可食豈得稱)
(糧耶土卵即土芋也見菜部)
根氣味甘平無毒(恭曰有小毒)主治心腹積聚除三蟲(本經)
鵝抱(宋圖經)
集解(頌曰生宜州山林下附石而生作蔓似大豆其根形似萊菔大者如三升器小者如拳二月八)
(月采根切片隂乾用)氣味苦寒無毒主治風熱上壅咽㗋腫痛
及解蠻箭藥毒搗末酒服有效亦消風熱結毒酒摩
塗之立愈(蘇頌)
伏雞子根(拾遺)
釋名承露仙
集解(藏器曰生四明天台山蔓延生葉圓薄似錢根似鳥形者良)氣味苦寒無毒
主治解百藥毒諸熱煩悶急黃天行黃疸瘧瘴中惡
寒熱頭痛疽瘡馬黃牛瘡水磨服之新者尤佳亦傅
癰腫與陳家白藥同功(藏器)
附錄仰盆(拾遺藏器曰味辛温有小毒水磨服少許治蠱飛尸㗋痺亦磨傅皮膚惡腫生東陽)
(山谷苗似承露仙根圓如仰盆狀大如雞卵)人肝藤(拾遺藏器曰主解諸藥毒遊風手脚軟痺)
(並生研服之塗之生嶺南山石間引蔓而生葉有三椏花紫色與伏雞子同名承露仙而伏雞子葉圓時)
(珍曰以根三兩磨汁或煎濃汁服並解蠱毒)
千金藤(宋開寶)校正(自木部移入此)
集解(藏器曰千金藤有數種南北名模不同大略主療相似或是皆近干藤也生北地者根大如指)
(色似漆生南土者黃赤如細辛舒廬間有一種藤似木蓼又有烏虎藤遶樹生冬青亦名千金藤江西林)
(間有草生葉頭有癭子似鶴膝葉如柳亦名千金藤又一種似荷葉只大如錢許亦呼為千金藤又名古)
(藤主痢及小兒大腹千金者以貴為名豈俱一物亦狀異而名同耶若取的稱未知孰是又云嶺南有陳)
(思岌亦名千金藤)氣味(缺)主治一切血毒諸氣霍亂中惡天
行虚勞瘧瘴痰嗽不利癰腫大毒藥石發癲癎悉主
之(藏器)
附錄陳思岌(拾遺藏器曰出嶺南山野蔓生如小豆根及葉辛香一名石黃香一名千金藤)
(其根味辛平無毒解諸藥毒熱毒丹毒癰腫天行壯熱㗋痺蠱毒並磨汁服之亦磨塗瘡腫珣曰味苦平)
(浸酒服治風補益輕身)
九仙子(綱目)
釋名仙女嬌
集解(時珍曰九仙子出均州太和山一根連綴九枚大者如雞子小者如半夏白色二月生苗蔓高)
(六七尺莖細而光葉如烏桕葉而短扁不圓每葉椏生子枝或一或二裊裊下垂六七月開碎青黃色花)
(隨即結實碎子叢簇如穀精草子狀九月采根)氣味苦涼無毒主治咽痛㗋
痺散血以新汲水或醋磨汁含嚥甚良(時珍)
山豆根(宋開寶)
釋名解毒(綱目)黃結(綱目)中藥(頌曰其蔓如大豆因以為名)
集解(頌曰山豆根生劍南及宜州果州山谷今廣西亦有以忠州萬州者為佳苗蔓如豆葉青經冬)
(不凋八月采根廣南者如小槐高尺餘石鼠食其根故嶺南人捕鼠取腸胃曝乾解毒攻熱效)氣味
甘寒無毒(時珍曰按沈括筆談云山豆根味極苦本草言味甘大誤矣)主治解諸
藥毒止痛消瘡腫毒發熱欬嗽治人及馬急黃殺小
蟲(開寶)含之嚥汁解咽㗋腫毒極妙(蘇頌)研末湯服五分
治腹脹喘滿酒服三錢治女人血氣腹脹又下寸白
諸蟲丸服止下痢磨汁服止卒患熱厥心腹痛五種
痔痛研汁塗諸熱腫秃瘡蛇狗蜘蛛傷(時珍)
附方(舊十新三)解中蠱毒(密取山豆根和水研服少許未定再服已禁聲者亦愈)五
般急黃(山豆根末水服二錢若帶蠱氣以酒下)霍亂吐利(山豆根末橘皮湯下三錢)
赤白下痢(山豆根末蜜丸梧子大每服二十丸空腹白湯下三服自止已上並備急方)水
蠱腹大(有聲而皮色黑者山豆根末酒服二錢聖惠方)卒患腹痛(山豆根水研半)
(盞服入口即定)頭風熱痛(山豆根末油調塗兩太陽)頭上白屑(山豆根末浸油日塗)
(之)牙齦腫痛(山豆根一片含于痛所已上並備急方)㗋中發癕(山豆根磨醋噙)
(之追涎即愈勢重不能言者頻以雞翎掃入喉中引涎出就能言語永類方)麩豆諸瘡(煩熱)
(甚者水研山豆根汁服少許經騐方)疥癬蟲瘡(山豆根末臘猪脂調塗備急方)喉
風急證(牙關緊閉水穀不下山豆根白藥等分水煎噙之嚥下二三口即愈楊清叟外科)
黃藥子(宋開寶)校正(自本部移入此)
釋名木藥子(綱目)大苦(綱目)赤藥(圖經)紅藥子(時珍曰按沈括筆談云本)
(草甘草注引郭璞注爾雅云蘦大苦者云即甘草也蔓生葉似薄荷而色青黃莖赤有節節有枝相當此)
(乃黃藥也其味極苦故曰大苦非甘草也)
集解(頌曰黃藥原出嶺南今䕫陜州郡及明越秦隴山中亦有之以忠州萬州者為勝藤生高三四)
(尺根及莖似小桑十月采根秦州出者謂之紅藥子施州謂之赤藥葉似蕎麥枝梗赤色七月開白花其)
(根濕時紅赤色曝乾即黃本經有藥實根云生蜀郡山谷蘇恭云即藥子也用其核仁疑即黃藥之實但)
(言葉似杏其花紅白色子肉味酸此為不同時珍曰黃藥子今處處人栽之其莖高二三尺柔而有節似)
(藤實非藤也葉大如拳長三寸許亦不似桑其根長者尺許大者圍二三寸外褐内黃亦有黃赤色者肉)
(色頗似羊蹄根人皆擣其根入染藍&KR2265;中云易變色也唐蘇恭言藥實根即藥子宋蘇頌遂以為黃藥之)
(實然今黃藥冬枯春生開碎花無實蘇恭所謂藥子亦不專指黃藥則蘇頌所以言亦未可憑信也)
根氣味苦平無毒(大明曰涼治馬心肺熱疾)主治諸惡腫瘡瘻喉
痺蛇犬咬毒研水服之亦含亦塗(開寶)涼血降火消癭
解毒(時珍)
發明(頌曰孫思邈千金月令方療忽生癭疾一二年者以萬州黃藥子半斤須緊重者為上如輕虚)
(即是他州者力慢須用加倍取無灰酒一斗投藥入中固濟瓶口以糠火燒一復時待酒冷乃開時時飲)
(一杯不令絶酒氣經三五日後常把鏡自照覺消即停飲不爾便令人項細也劉禹錫傳信方亦著其效)
(云得之邕州從事張岧岧目擊有效復試其騐如神其方並同惟小有異處是燒酒候香出外瓶頭有津)
(出即止不待一宿火不可得猛耳)
附方(舊三新三)項下癭氣(黃藥子一斤洗剉酒一斗浸之每日早晚常服一盞忌一切毒)
(物及戒怒仍以線逐日度之乃知其效也斗門方)吐血不止(藥子一兩水煎服聖惠方)
咯血吐血(百一選方用蒲黃黃藥子等分為末掌中䑛之王衮博濟方用黃藥子漢防己各)
(一兩為末每服一錢小麥湯食後調服一日二服)鼻衂不止(黃藥子為末每服二錢煎淡膠)
(湯下良久以新水調麪一匙頭服之兵部手集方只以新汲水磨汁一盌頓服簡要濟衆方)産後
血運(惡物冲心四肢冰冷唇青腹脹昏迷紅藥子一兩頭紅花一錢水二盞婦人油釵二隻同煎一)
(盞服大小便俱利血自下也禹講師經騐方)天泡水瘡(黃藥子末搽之集簡方)
解毒子(唐本草)
釋名地不容(唐本)苦藥子(圖經)
集解(恭曰地不容生川西山谷采無時鄉人呼為解毒子也頌曰出戎州蔓生葉青如杏葉而大厚)
(硬凌冬不凋無花實根黃白色外皮微粗褐纍纍相連如藥實而圓大采無時又開州與元府出苦藥子)
(大抵與黃藥相類春采根曝乾亦入馬藥用時珍曰四川志云苦藥子出忠州性寒解一切毒川蜀諸處)
(皆有即解毒子也或云卭州苦藥子即黃藥子方言稱呼不同耳理亦近之)
根氣味苦大寒無毒主治解蠱毒止煩熱辟瘴癘利
喉閉及痰毒(唐本)治五臟邪氣清肺壓熱(蘇頌)消痰降火
利咽喉退目赤(時珍)
附方(新二)咽喉腫痛(水漿不下苦藥山豆根甘草硝石各一分射干柑皮升麻各半兩為)
(末蜜丸噙之聖惠方)眉稜骨痛(熱毒攻眼頭痛眉痛壯熱不止解毒子木香川大黃各三)
(分為末漿水調膏攤貼乾即易之普濟方)
附錄奴會子(海藥珣曰味辛平無毒主小兒無辜冷疳虚渴脱肛骨立瘦損脾胃不磨劉五)
(娘方用為煎服生西國諸戎大小如苦藥子)藥實根(本經曰味辛温無毒主邪氣諸痺疼酸續)
(絶傷補骨髓一名連木别錄曰生蜀郡山谷采無時恭曰此藥子也當今盛用胡名那疏出通州渝州其)
(子味辛平無毒主破血止痢消腫除蠱疰蛇毒樹生葉似杏花紅白色子肉味酸止用其仁本經誤載根)
(字時珍曰此藥子雖似黃藥苦藥子而稍有不同二藥子不結子此則樹之子也葛洪肘後方云婆羅門)
(名那疎樹子中國人名藥子去皮取中仁細研服治諸病也)
白藥子(唐本草)
集解(恭曰白藥子出原州三月生苗葉似苦苣四月抽赤莖長似壺盧蔓六月開白花八月結子亦)
(名瓜萎九月葉落枝折采根洗切日乾根皮黃色名白藥子頌曰今䕫施合州江西嶺南亦有之江西出)
(者葉似烏桕子如綠豆至六月變成赤色治馬熱方用之)
根氣味辛温無毒(權曰苦冷)主治金瘡生肌(唐本)消腫毒㗋
痺消痰止嗽治渴并吐血(大明)治㗋中熱塞不通咽中
常痛腫(甄權)解野葛生金巴豆藥毒刀斧折傷乾末傅
之能止血痛(馬志)散血降火消痰解毒(時珍)
附方(舊四新八)天行熱病(白藥為末漿水一盞冷調二錢服仰臥少頃心悶或腹鳴㽲痛)
(當吐利數行如不止喫冷粥一盌止之聖濟錄)心痛解熱(白藥根野猪尾二味洗去粗皮)
(焙乾等分搗篩酒服一錢甚效黔人用之蘇頌圖經)風熱上壅(咽㗋不利白藥三兩黑牽)
(牛半兩同炒香去牽牛一半為末防風末三兩和勻每茶服一錢聖惠方)㗋中熱塞(腫痛)
(散血消痰白藥朴消等分為末吹之日四五次直指方)咽㗋腫痛(白藥末一兩龍腦一分蜜)
(和丸芡子大每含嚥一丸聖惠方)吐血不止(白藥燒存性糯米飲服三錢聖惠方)衂
血不止(紅棗白藥各燒存性等分為末糯米飲服或煎湯洗鼻頻頻縮藥令入經驗良方)胎
熱不安(鐵罩散用白藥子一兩白芷半兩為末每服二錢紫蘇湯下心煩熱入砂糖少許聖惠)
(方)一切疳眼(赤爛生瞖白藥子一兩甘草半兩為末猪肝一具批開摻末五錢煮熟食之)
(直指方)小兒疳瀉(吐利方同上)諸骨哽咽(白藥煎米醋細嚥在上即吐出在下)
(即下出普濟方)癰腫不散(生白藥根搗貼乾則易之無生者研末水和貼圖經)
附錄陳家白藥(拾遺藏器曰味苦寒無毒主解諸藥毒水研服之入腹與毒相攻必吐出)
(未盡更服亦去心胸煩熱天行瘟瘴出蒼梧陳家故有陳家之號明山有之蔓及根並似土瓜葉如錢根)
(似防己緊小者良人亦采食之與婆羅門白藥及赤藥功用並相似時珍曰按劉恂嶺表錄云陳家白藥)
(善解毒諸藥皆不及之救人甚多封州康州有種之者廣府每歲充土貢按此藥當時充貢今無復有或)
(有之古今名謂不同耳)甘家白藥(拾遺藏器曰味苦大寒有小毒解諸藥毒水研服即吐出)
(未盡再吐與陳家白藥功相似二物性冷與霍亂下利人相反出龔州以南生隂處葉似車前根如半夏)
(其汁飲之如蜜因人而名嶺南多毒物亦多解毒物豈天資之乎)會州白藥(拾遺藏器曰主)
(金瘡生膚止血碎末傅之出會州葉如白斂)衝洞根(拾遺藏器曰味苦平無毒主熱毒蛇犬蟲)
(癰瘡等毒出嶺南恩州取根隂乾功用同陳家白藥而苗蔓不相似珣曰苗蔓如土瓜根亦相似味辛温)
(主平完毒氣及蛇傷取根磨水服之諸毒悉皆吐出也)突厥白(宋開寶藏器曰味苦主金瘡生)
(血止血補腰續筋出突厥國色白如灰乃云石灰諸藥合成者志曰今所用者出潞州其根黃白色狀似)
(茯苓而虚軟苗高三四尺春夏葉如薄荷花似牽牛而紫上有白稜二月八月采根曝乾)
威靈仙(宋開寶)
釋名(時珍曰威言其性猛也靈仙言其功神也)
集解(志曰出商州上洛山及華山并平澤以不聞水聲者良生先于衆草方莖數葉相對冬月丙丁)
(戊己日采根用恭曰九月末至十二月采根隂乾餘月並不堪采頌曰今陜西及河東河北汴東江湖州)
(郡皆有之初生作蔓莖如釵股七月内生花六出淺紫或碧白色作穗似莆臺子亦有似菊花頭者實青)
(色根稠密多鬚似穀每年朽敗九月采根時珍曰其根每年旁引年深轉茂一根叢鬚數百條長者二尺)
(許初時黃黑色乾則深黑俗稱鐵脚威靈仙以此别有數種根鬚一樣但色或黃或白皆不可用)
根氣味苦温無毒(元素曰味甘純陽入太陽經杲曰可升可降隂中陽也時珍曰味微)
(辛鹹不苦忌茗麫湯)主治諸風宣通五臟去腹内冷滯心膈痰
水久積癥瘕痃癖氣塊膀胱宿膿惡水腰膝冷疼療
折傷久服無有温疫瘧(開寶)推新舊積滯消胸中痰唾
散皮膚大腸風邪(李杲)
發明(頌曰唐貞元中嵩陽子周君巢作威靈仙傳云威靈仙去衆風通十二經脈朝服暮效疎宣五)
(臟冷膿宿水變病微利不瀉人服此四肢輕徤手足微煖並得清涼先時商州有人病手足不遂不履地)
(者數十年良醫殫技莫能療所親置之道旁以求救者遇一新羅僧見之告曰此疾一藥可活但不知此)
(土有否因為之入山求索果得乃威靈仙也使服之數日能步履其後山人鄧思齊知之遂傳其事此藥)
(治丈夫婦人中風不語手足不遂口眼喎斜言語蹇滯筋骨節風遶臍風胎風頭風暗風心風風狂大風)
(皮膚風痒白癜風熱毒風瘡頭旋目眩手足頑痺腰膝疼痛久立不得曾經損墜䐴腰痛腎臟風壅傷寒)
(瘴氣憎寒壯熱頭痛流涕黃疸黑疸頭面浮腫腹内宿滯心頭痰水膀胱宿膿口中涎水冷熱氣壅肚腹)
(脹滿好喫茶滓心痛注氣膈氣冷氣攻衝脾肺諸氣痰熱欬嗽氣急坐臥不安氣衝眼赤攻耳成膿隂汗)
(盜汗大小腸秘服此立通氣痢痔疾瘰癧疥癬婦人月水不來動經多日氣血衝心産後祕塞孩子無辜)
(並皆治之其法采得根隂乾月餘搗末温酒調一錢七空腹服之如人本性殺藥可加及六錢利過兩行)
(則減之病除乃停服其性甚善不獨諸藥但惡茶及麵湯以甘草巵子代飲可也又以一味洗焙為末以)
(好酒和令微濕入在竹筒内緊塞九蒸九曝如乾添酒洒之以白蜜和丸梧子大每服二十至三十丸温)
(酒下崔元亮海上集驗方著其詳如此恭曰腰腎脚膝積聚腸内諸冷病積年不瘥者服之無不立效宗)
(奭曰其性快多服疏人五臟真氣震亨曰威靈仙屬木治痛風之要藥也在上下者皆宜服之尤效其性)
(好走亦可横行故崔元亮言其去衆風通十二經脈朝服暮效凡采得聞流水聲者知其性好走也須不)
(聞水聲者乃佳時珍曰威靈仙氣温味微辛鹹辛泄氣鹹泄水故風濕痰飲之病氣壯者服之有捷效其)
(性大抵疎利久服恐損真氣氣弱者亦不可服之)
附方(舊四新一十六)脚氣入腹(脹悶喘急用威靈仙末每服二錢酒下痛減一分則藥亦)
(減一分簡便方)腰脚諸痛(千金方用威靈仙末空心温酒服一錢逐日以微利為度經)
(驗方用威靈仙一斤洗乾好酒浸七日為末麵糊丸梧子大以浸藥酒每服二十丸)腎臟風壅
(腰膝沉重威靈仙末蜜丸梧子大温酒服八十丸平明微利惡物如青膿膠即是風毒積滯如末利再服)
(一百丸取下後食粥補之一月仍常服温補藥孫兆方名放杖丸集驗)筋骨毒痛(因患楊梅)
(瘡服輕粉毒藥年久不愈者威靈仙三斤水酒十瓶封煮一炷香出火毒逐日飲之以愈為度集簡方)
破傷風病(威靈仙半兩獨頭蒜一個香油一錢同搗爛熱酒衝服汗出即愈衛生易簡方)
手足麻痺(時發疼痛或打撲傷損痛不可忍或癱瘓等證威靈仙炒五兩生川烏頭五靈脂各)
(四兩為末醋糊丸梧子大每服七丸用鹽湯下忌茶普濟方)男婦氣痛(不拘久近威靈仙五)
(兩生韭根二錢半烏藥五分好酒一盞雞子一個灰火煨一宿五更視雞子殼軟為度去渣温服以乾物)
(壓之側睡向塊邊也再煎次日服覺塊刺痛是其驗摘玄方)噎塞膈氣(威靈仙一把醋)
(蜜各半盌煎五分服之吐出宿痰愈唐珤經驗方)停痰宿飲(喘欬嘔逆全不入食威靈仙焙)
(半夏薑汁浸焙為末用皂角水熬膏丸綠豆大每服七丸至十丸薑湯下一日三服一月為驗忌茶麵)
腹中痞積(威靈仙楮桃兒各一兩為末每温酒服三錢名化鐵丸普濟)大腸冷積
(威靈仙末蜜丸梧子大一更時生薑湯下十丸至二十丸經驗良方)腸風瀉血(久者威靈)
(仙雞冠花各二兩米醋二升煮乾炒為末以雞子白和作小餅炙乾再研每服二錢陳米飲下日二服)
(聖濟)痔瘡腫痛(威靈仙三兩水一斗煎湯先熏後洗冷再温之外科精義)諸骨哽
咽(威靈仙一兩二錢砂仁一兩沙糖一盞水二鍾煎一鍾温服乾坤生意用威靈仙米醋浸二日晒)
(研末醋糊丸梧子大每服二三丸半茶半湯下如欲吐以銅青末半匙入油一二點茶服探吐聖濟錄)
(治雞鵝骨哽赤莖威靈仙五錢井華水煎服即軟如綿吞下也甚效)飛絲纏隂(腫痛欲斷以威)
(靈仙搗汁浸洗一人病此得效李慺怪證方)痘瘡黑陷(鐵脚威靈仙炒研一錢腦子一分温)
(水調服取下瘡痂為效意同百祥丸儒門事親)
茜草(本經上品)校正(併入有名未用别錄苗根)
釋名蒨(音茜)茅蒐(音搜)茹藘(音如閭)地血(别錄)染緋草(蜀本)血見
愁(土宿)風車草(土宿)過山龍(補遺)牛蔓(時珍曰按陸佃云許氏說文言蒐乃人血)
(所化則草鬼為蒐以此也陶隱居本草言東方有而少不如西方多則西草為茜又以此也陸璣云齊人)
(謂之茜徐人謂之牛蔓又草之盛者為蒨牽别為茹連覆為藘則蒨茹藘之名又取此義也人血所化之)
(說恐亦俗𫝊耳土宿真君本草云四補草其根茜草也一名西天王草一名四岳近陽草一名鐵塔草風)
(車兒草藏器曰有名未用苗根即茜根也茜苗二字相似𫝊寫之誤爾宜併之)
集解(别錄曰茜根生喬山山谷二月三月采根曝乾又曰苗根生山隂谷中蔓草木上莖有刺實如)
(椒弘景曰此即今染絳茜草也東間諸處乃有而少不如西多詩云茹藘在阪者是也保昇曰染緋草葉)
(似棗葉頭尖下闊莖葉俱濇四五葉對生節間蔓延草木上根紫赤色所在皆有八月采頌曰今圃人亦)
(作畦種蒔故史記云千畆巵茜其人與千戸侯等言其利厚也時珍曰茜草十二月生苗蔓延數尺方莖)
(中空有筋外有細刺數寸一節每節五葉葉如烏藥葉而糙澀面青背綠七八月開花結實如小椒大中)
(有細子)
根修治(斆曰凡使用銅刀於槐砧上剉日乾勿犯鉛鐵氣勿用赤柳草根真相似只是味酸濇誤)
(服令人患内障眼速服甘草水止之即毒氣散)氣味苦寒無毒(權曰甘大明曰酸入藥炒)
(用震亨曰熱元素曰微酸鹹温隂中之隂别錄曰苗根鹹平無毒之才曰畏鼠姑汁制雄黃)主治
寒濕風痺黃疸補中(本經)止血内崩下血膀胱不足踒
跌蠱毒久服益精氣輕身可以染絳又苗根主痺及
熱中傷跌折(别錄)治六極傷心肺吐血瀉血(甄權)止鼻洪
尿血産後血運月經不止帶下撲損淤血泄精痔瘻
瘡癤排膿酒煎服(大明)通經脈治骨節風痛活血行血
(時珍)
發明(藏器曰茜草主蠱毒煮汁服周禮庶民掌除蠱毒以嘉草攻之嘉草者蘘荷與茜也主蠱為最)
(震亨曰俗人治痛風用草藥取速效如石缺為君過山龍等佐之皆性熱而燥不能養隂却能燥濕病之)
(淺者濕痰得燥而開淤血得熱而行故亦暫效若病深而血少者則愈劫愈虚而病愈深矣時珍曰茜根)
(色赤而氣温味微酸而帶鹹色赤入營氣温行滯味酸入肝而鹹走血手足厥隂血分之藥也專于行血)
(活血俗方用治女子經水不通以一兩煎酒服之一日即通甚效名醫别錄言其久服益精氣輕身日華)
(子言其泄精殊不相合恐未可憑)
附方(舊三新八)吐血不定(茜根一兩搗末每服二錢水煎冷服亦可水和二錢服周應)
(簡要濟衆方)吐血躁渴(及解毒用茜根雄黑豆去皮甘草炙等分為末井水丸彈子大每温)
(水化服一丸聖濟錄)鼻血不止(茜根艾葉各一兩烏梅肉二錢半為末煉蜜丸梧子大每)
(烏梅湯下五十丸本事方)五旬行經(婦人五十後經水不止者作敗血論用茜根一名過)
(山薑一兩阿膠側柏葉炙黃芩各五錢生地黃一兩小兒胎髮一枚燒灰分作六帖每帖水一盞半煎七)
(分入髮灰服之唐珤經驗方)女子經閉(方見前發明)心痺心煩(内熱茜根煮汁)
(服類傷寒要)解中蠱毒(吐下血如猪肝茜草根蘘荷葉各三分水四升煮二升服即愈自當)
(呼蠱主姓名也陳延之小品方)黑髭烏髮(茜草一斤生地黃三斤取汁以水五大盌煎茜)
(絞汁將滓再煎三度以汁同地黃汁微火煎如膏以瓶盛之每日空心温酒服半匙一月髭髮如漆也忌)
(蘿蔔五辛聖濟錄)螻蛄漏瘡(茜根燒灰千年石灰等分為末油調傅之儒門事親方)脱
肛不收(茜根石榴皮各一握酒一盞煎七分温服聖惠方)預解瘡疹(時行瘡疹正發)
(服此則可無患茜根煎汁入少酒飲之竒效良方)
附錄血藤(宋圖經頌曰生信州葉如蔢蕳葉根如大拇指其色黃彼人五月采用攻血治氣塊)
(時珍曰按虞搏云血藤即過山龍理亦相近未知的否姑附之)
剪草(日華)
集解(藏器曰剪草生山澤間葉如茗而細江東用之頌曰生潤州二月三月采曝乾用時珍曰按許)
(叔微本事方言剪草狀如茜草又如細辛婺台二州皆有之惟婺州者可用其說殊詳今遍詢訪無識者)
(或云即茜草也未有的據)
根氣味苦涼無毒(頌曰平)主治諸惡瘡疥癬風瘙瘻蝕
有蟲浸酒服(大明)主一切失血(時珍)
發明(元素曰上部血須用剪草牡丹皮天門冬麥門冬時珍曰許學士本事方云剪草治勞瘵吐血)
(損肺及血妄行名曰神傅膏其法每用一斤淨洗晒為末入生蜜二斤和為膏以器盛之不得犯鐵器一)
(日一蒸九蒸九曝乃止病人五更起面東坐不得語言以匙抄藥四匙食之良久以稀粟米飲壓之藥只)
(冷服米飲亦勿大熱或吐或否不妨如久病肺損咯血只一服愈尋常嗽血妄行每服一匙可也有一貴)
(婦病瘵得此方九日藥成前一夕病者夢人戒令翌日勿亂服藥次日將服藥屋上土墜器中不可用再)
(合成將服為籍覆器又不得食再合未就而夫人卒矣此藥之異有如此若小小血妄行只一啜而愈也)
(此藥絶妙若此而世失𫝊惜哉)
附方(新二)風蟲牙痛(剪草細辛藁本等分煎水熱漱少頃自止中藏經)風瘡瘙
痒(滑肌散治風邪客于肌中渾身瘙痒致生瘡疥及脾肺風毒攻衝生瘡乾濕日久不瘥用剪草七兩)
(不見火輕粉一錢為末摻之乾者麻油調摻和劑局方)
防己(本經中品)
釋名解離(本經)石解(時珍曰按東垣李杲云防己如險健之人幸災樂禍能首為亂階若)
(善用之亦可禦敵其名或取此義解離因其紋解也)
集解(别錄曰防己生漢中川谷二月八月采根隂乾當之曰其莖如葛蔓延其根外白内黃如桔梗)
(内有黑紋如車輻解者良弘景曰今出宜都建平大而青白色虚軟者好黑點木強者不佳服食亦須之)
(頌曰今黔中亦有之但漢中出者破之文作車輻解黃實而香莖梗甚嫩苗葉小類牽牛折其莖一頭吹)
(之氣從中貫如木通然他處者青白虚軟又有腥氣皮皺上有丁足子名木防己蘇恭言木防己不任用)
(而古方張仲景治傷寒有增減木防己湯及防己地黃湯五物防己湯黃茋六物等湯孫思邈治遺尿小)
(便澀亦有三物木防己湯藏器曰如陶所說漢木二防己即是根苗為名)
修治(斆曰凡使勿用木條色黃腥皮皺上有丁足子不堪用惟要心有花文黃色者細剉以車前草)
(根相對蒸半日晒乾取用時珍曰今人多去皮剉酒洗晒乾用)氣味辛平無毒(别錄曰苦)
(温普曰神農辛黃帝岐伯桐君苦無毒李當之大寒權曰苦有小毒元素曰大苦辛寒隂也泄也之才曰)
(殷孽為之使殺雄黃毒惡細辛畏萆薢女菀鹵鹹伏消石)主治風寒温瘧熱氣諸
癎除邪利大小便(本經)療水腫風腫去膀胱熱傷寒熱
邪氣中風手脚攣急通腠理利九竅止洩散癰腫惡
結諸瘑疥癬蟲瘡(别錄)治濕風口面喎斜手足拘痛散
留痰肺氣喘嗽(甄權)治中下濕熱腫洩脚氣行十二經
(元素)木防己主治男子肢節中風毒風不語散結氣擁
腫温瘧風水腫去膀胱熱(甄權)
發明(弘景曰防己是療風水要藥藏器曰治風用木防己治水用漢防己元素曰去下焦濕腫及痛)
(并泄膀胱火邪必用漢防己草龍膽為君黃蘖知母甘草佐之防己乃太陽本經藥也杲曰本草十劑云)
(通可去滯通草防己之屬是也夫防己大苦寒能瀉血中濕熱通其滯塞亦能瀉大便補隂瀉陽助秋冬)
(瀉春夏之藥也比之於人則險而健者也幸災樂禍能首為亂階然善用之亦可敵兇突險此瞑眩之藥)
(也故聖人存而不廢大抵聞其臭則可惡下咽則令人身心煩亂飲食減少至于十二經有濕熱壅塞不)
(通及下注脚氣除膀胱積熱而庇其基本非此藥不可真行經之仙藥無可代之者若夫飲食勞倦隂虚)
(生内熱元氣糓食已虧以防己泄大便則重亡其血此不可用一也如人大渴引飲是熱在上焦肺經氣)
(分宜滲泄而防己乃下焦血分藥此不可用二也外傷風寒邪𫝊肺經氣分濕熱而小便黃赤乃至不通)
(此上焦氣病禁用血藥此不可用三也大抵上焦濕熱者皆不可用下焦濕熱流入十二經致二隂不通)
(者然後審而用之)
附方(舊三新九)皮水胕腫(按之没指不惡風水氣在皮膚中四肢聶聶動者防己茯苓湯)
(主之防己黃茋桂枝各三兩茯苓六兩甘草三兩每服一兩水一升煎半升服日二服張仲景方)風
水惡風(汗出身重脈浮防己黃茋湯主之防己一兩黃茋二兩二錢半白术七錢半炙甘草半兩)
(剉散每服五錢生薑四片棗一枚水一盞半煎八分温服良久再服腹痛加芍藥仲景方)風濕
相搏(關節沉痛微腫惡風方同上)小便淋濇(三物木防己湯用木防己防風葵子各二)
(兩㕮咀水五升煎二升半分三服千金方)膈間支飲(其人喘滿心下痞堅面黎黑其脈沉)
(緊得之數十日醫吐下之不愈木防己湯主之虚者即愈實者三日復與之不愈去石膏加茯苓芒消主)
(之用木防己三兩人參四兩桂枝二兩石膏雞子大十二枚水六升煮二升分服張仲景方)傷寒
喘急(防己人參等分為末桑白湯服二錢不拘老小)肺痿喘嗽(漢防己末二錢漿水一盞)
(煎七分細呷儒門事親)肺痿咯血(多痰者漢防己葶藶等分為末糯米飲每服一錢古今)
(錄驗)鼻衂不止(生防己末新汲水服二錢仍以少許㗜之聖惠方)霍亂吐利(防己)
(白芷等分為末新汲水服二錢聖惠方)目睛暴痛(防己酒浸三次為末每一服二錢温酒下)
(玄摘方)解雄黃毒(防己煎汁服之)
實主治脱肛焙研煎飲代茶(肘后)
通草(本經中品)
釋名木通(士良)附支(本經)丁翁(吳普)萬年藤(甄權)子名燕覆(時珍)
(曰有細細孔兩頭皆通故名通草即今所謂木通也今之通草乃古之通脱木也宋本草混注為一名實)
(相亂今分出之)
集解(别錄曰通草生石城山谷及山陽正月二月采枝隂乾弘景曰今出近道遶樹藤生汁白莖有)
(細孔兩頭皆通含一頭吹之則氣出彼頭者良或云即葍藤莖也恭曰此物大者徑三寸每節有二三枝)
(枝頭有五葉子長三四寸核黑瓤白食之甘美南人謂為燕覆子或名鳥覆子遇七八月采之藏器曰江)
(東人呼為畜葍子江西人呼為拏子如算袋瓤黃子黑食之去皮蘇云色白者乃㺅葍也頌曰今澤潞漢)
(中江淮湖南州郡亦有之藤生蔓大如指其莖榦大者徑三寸一枝五葉頗類石韋又似芍藥二葉相對)
(夏秋開紫花亦有白花者結實如小木瓜食之甘美即陳士良本草所謂桴棪子也其枝今人謂之木通)
(而俗間所謂通草乃通脱木也古方所用通草皆今之木通其通脱木稀有用者或以木通為蔔萄苖者)
(非矣按張氏燕吳行紀載揚州甘泉東院兩廊前有通草其形如椿少葉子垂稍際如苦棟與今所說不)
(同或别一物也時珍曰今之木通有紫白二色紫者皮厚味辛白者皮薄味淡本經言味辛别錄言味甘)
(是二者皆能通利也)
氣味辛平無毒(别錄曰甘權日微寒普曰神農黃帝辛雷公苦杲曰味甘而淡氣平味薄)
(降也陽中隂也)主治除脾胃寒熱通利九竅血脈關節令人
不忘去惡蟲(本經)療脾疸常欲眠心煩噦出音聲治耳
聾散癰腫諸結不消及金瘡惡瘡鼠瘻踒折齆鼻息
肉墮胎去三蟲(别錄)治五淋利小便開關格治人多睡
主水腫浮大(甄權)利諸經脈寒熱不通之氣(詵)理風熱
小便數急疼小腹虚滿宜煎湯并蔥飲有效(士良)安心
除煩止渴退熱明耳目治鼻塞通小腸下水破積聚
血塊排膿治瘡癤止痛催生下胞女人血閉月候不
勻天行時疾頭痛目眩羸劣乳結及下乳(大明)利大小
便令人心寬下氣(藏器)主諸瘻瘡㗋痺咽痛濃煎含嚥
(珣)通經利竅導小腸火(杲)
發明(杲曰本草十劑通可去滯通草防己之屬是也夫防己大苦寒能瀉血中濕熱之滯又通大便)
(通草甘淡能助西方秋氣下降利小便專瀉氣滯也肺受熱邪津液氣化之原絶則寒水斷流膀胱受濕)
(熱癃閉約縮小便不通宜此治之其症胸中煩熱口燥舌乾咽乾大渴引飲小便淋瀝或閉塞不通脛痠)
(脚熱並宜通草主之凡氣味與之同者茯苓澤瀉燈草豬苓琥珀瞿麥車前子之類皆可以滲濕利小便)
(泄其滯氣也又曰木通下行泄小腸火利小便與琥珀同功無他藥可比時珍曰木通手厥隂心包絡手)
(足太陽小腸膀胱之藥也故上能通心清肺治頭痛利九竅下能泄濕熱利小便通大腸治遍身拘痛本)
(經及别錄皆不言及利小便治淋之功甄權日華子輩始發揚之蓋其能泄丙丁之火則肺不受邪能通)
(水道水源旣清則津液自化而諸經之濕與熱皆由小便泄去故古方導赤散用之亦瀉南補北扶西抑)
(東之意楊仁齋直指方言人遍身胸腹𨼆熱疼痛拘急足冷皆是伏熱傷血血屬于心宜木通以通心竅)
(則經絡流行也)
附方(舊二新一)心熱尿赤(面赤唇乾咬牙口渴導赤散用木通生地黃炙甘草等分入水)
(竹葉七片水煎服錢氏方)婦人血氣(木通濃煎三五盞飲之即通孟詵本草)金瘡
踒折(通草煮汁釀酒日飲)鼠瘻不消(方同上)
根主治項下癭瘤(甄權)
子氣味甘寒無毒(詵曰平南人多食之北人不知其功)主治厚腸胃令
人能食下三焦惡氣續五臟斷絶氣使語聲足氣通
十二經脈和核食之(孟詵)除三焦客熱胃口熱閉胃不
下食(士良)止渴利小便(時珍)
通脱木(法象)
釋名通草(綱目)活莌(音奪)離南(頌曰爾雅離南活莌即通脱也山海經名寇脱又名)
(倚商杲曰隂竅濇而不利水腫閉而不行用之立通因有通草之名與木通同功嘉謨曰白瓤中藏脱木)
(得之故名通脱)
集解(藏器曰通脱木生山側葉似蓖麻其莖空心中有白瓤輕白可愛女人取以飭物俗名通草頌)
(曰郭璞言生江南高丈許大葉似荷而肥莖中瓤正白今園圃亦有種蒔者或作蜜煎充果食之甘美時)
(珍曰蔓生山中莖大者圍數寸)
氣味甘淡寒無毒(杲曰甘平降也陽中隂也)主治利隂竅治五淋
除水腫癃閉瀉肺(李杲)解諸毒蟲痛(蘇頌)明目退熱下乳
催生(汪機)
發明(杲曰通草瀉肺利小便甘平以緩隂血也與燈草同功宜生用之時珍曰通草色白而氣寒味)
(淡而體輕故入太隂肺經引熱下降而利小便入陽明胃經通氣上達而下乳汁其氣寒降也其味淡升)
(也)
附方(新一)洗頭風痛(新通草瓦上燒存性研末二錢熱酒下牙關緊者幹口灌之王璆)
(百一選方)
花上粉主治諸蟲瘻惡瘡痔疾納之(藏器)療瘰癧及胸
中伏氣攻胃咽(蘇頌)
附錄天壽根(圖經頌曰出台州每歲土貢其性涼治胸膈煩熱上人常用有效)
釣藤(别錄下品)校正(自木部移入此)
釋名(弘景曰出建平亦作弔藤療小兒不入餘方時珍曰其刺曲如釣鈎故名或作弔從簡耳)
集解(恭曰釣藤出梁州葉細長其莖間有刺若釣鈎頌曰今秦中興元府有之三月采宗奭曰湖南)
(湖北江南江西山中皆有之藤長八九尺或一二丈大如苺指其中空小人用致酒甕中盜取酒以氣吸)
(之涓涓不斷時珍曰狀如葡萄藤而有鈎紫色古方多用皮后世多用鈎取其力銳爾)
氣味甘微寒無毒(保昇曰苦權曰甘平時珍曰初微甘後微苦平)
主治小兒寒熱十二驚癎(别錄)小兒驚啼瘛瘲熱壅客
忤胎風(權)大人頭旋目眩平肝風除心熱小兒内釣
腹痛發斑疹(時珍)
發明(時珍曰釣藤手足厥隂藥也足厥隂主風手厥隂主火驚癎眩運皆肝風相火之病釣藤通心)
(包于肝木風靜火息則諸證自除或云入數寸于小麥中蒸熟喂馬易肥)
附方(新三)小兒驚熱(釣藤一兩消石半兩甘草炙一分為散每服半錢温水服日三服名)
(延齡散聖濟錄)卒得癎疾(釣藤甘草炙各二錢水五合煎二合每服棗許日五夜三度)
(聖惠方)斑疹不快(釣藤鈎子紫草茸等分為末每服一字或半錢温酒服錢氏方)
附錄倒掛藤(拾遺藏器曰味苦無毒主一切老血及産後諸疾結痛血上欲死煮汁服之生)
(深山有逆刺如懸鈎倒掛于樹葉尖而長)
黃藤(綱目)
集解(時珍曰黃藤生嶺南狀若防己俚人常服此藤縱飲食有毒亦自然不發席辨刺史云甚有效)
氣味甘苦平無毒主治飲食中毒利小便煮汁頻服
即解(時珍)
白兔藿(本經上品)
釋名白葛(普)
集解(别錄曰生交州山谷弘景曰此藥解毒莫之與敵而人不復用不聞識者恭曰荆襄山谷今有)
(之蔓生山南人謂之白葛苗似蘿藦葉圓厚莖有白毛與衆草異用藿療毒有效而交廣又有白花藤亦)
(解毒用根不用苗保昇曰蔓生葉圓者蓴今襄州北汝州南岡上有五月六月采苗日乾)
氣味苦平無毒主治蛇虺蜂蠆猘狗菜肉蠱毒鬼疰
風疰諸大毒不可入口者皆消除之又去血可末著
痛上立清毒入腹者煮汁飲即解(本經)風邪熱極煮汁
飲搗末傅諸毒妙(李珣)
白花藤(唐本草)
集解(恭曰生嶺南交州廣州平澤苗似野葛葉似女貞莖葉俱無毛而白花其根似葛而骨柔皮厚)
(肉白大療毒用根不用苗保昇曰蔓生白花葉有細毛根似牡丹骨柔皮白而厚凌冬不凋斆曰凡使勿)
(用菜花藤真相似只是味酸濇白花藤味甘采得去根細剉隂乾用)
氣味苦寒無毒主治解諸藥菜肉中毒漬酒主虚勞
風熱(唐本)
發明(時珍曰蘇言用根雷言用苗都可用爾按葛洪肘后方云席辨刺史在嶺南日久言俚人皆因)
(飲食入毒多不即覺漸不能食或心中漸脹先寒似瘴急含白銀一宿變色者即是也銀青是藍藥銀黃)
(赤是薗藥薗音混草名也但取白花藤四兩出嶲州者為上不得取近野葛生者洗切同乾藍實四兩水)
(七升煮取半空腹頓服少悶勿怪其毒即解)
白英(本經上品)校正(併入别錄鬼目)
釋名縠菜(别錄)白草(同上)白幕(拾遺)排風(同上)子名鬼目(時珍曰白)
(英謂其花色縠菜象其葉文排風言其功用鬼目象其子形别錄有名未用復出鬼目雖苗子不同實一)
(物也故併之)
集解(别錄曰白英生益州山谷春采葉夏采莖秋采花冬采根又曰鬼目一名來甘實赤如五味十)
(月采弘景曰鬼目俗人呼為白草子是矣又曰白英方藥不復用此有斛菜花益州乃有苦菜土人專食)
(之充健無病疑或是此恭曰白英鬼目草也蔓生葉似王瓜小長而五椏實圓若龍葵子生青熟紫黑東)
(人謂之白草陶云白草似識之而不力辨藏器曰白英鬼目菜也蔓生三月延長爾雅名符郭璞云似葛)
(葉有毛子赤色如耳璫珠若云子黑誤矣江東夏月取其莖葉煮粥食極解熱毒時珍曰此俗名排風子)
(是也正月生苗白色可食秋開小白花子如龍葵子熟時紫赤色吳志云孫皓時有鬼目菜緣棗樹長丈)
(餘葉廣四寸厚三分人皆異之即此物也又羊蹄草一名鬼目嶺南有木果亦名鬼目葉似楮子大如鴨)
(子七八月熟黃色味酸可食皆與此同名異物也)
根苗氣味甘寒無毒
主治寒熱八疸消渴補中益氣久服輕身延年(本經)葉
作羹飲甚療勞(弘景)煩熱風疹丹毒瘴瘧寒熱小兒結
熱煮汁飲之(藏器)鬼目(子也)氣味酸平無毒主治明目(别錄)
附方(新一)目赤頭旋(眼花面腫風熱上攻用排風子焙甘草炙菊花焙各一兩為末每服)
(二錢臥時温水下聖濟錄)
蘿藦(唐本草)校正(併入拾遺斫合子)
釋名雚(音貫)芄蘭(詩疏)白環藤(拾遺)實名雀瓢(陸璣)斫合子(拾遺)
羊婆奶(綱目)婆婆鍼線包(藏器曰漢高帝用子傅軍士金瘡故名斫合子時珍曰白)
(環即芄字之訛也其實嫩時有漿裂時如瓢故有雀瓢羊婆奶之稱其中一子有一條白絨長二寸許故)
(俗呼婆婆鍼線包又名婆婆鍼袋兒也)
集解(弘景曰蘿藦作藤生摘之有白乳汁人家多種之葉厚而大可生啖亦蒸煮食之諺云去家千)
(里勿食蘿藦枸杞言其補益精氣強盛隂道與枸杞葉同也恭曰按陸機詩疏云蘿藦一名芄蘭幽州謂)
(之雀瓢然雀瓢是女青别名也蘿藦葉似女青故亦名雀瓢女青葉似蘿藦兩葉相對子似瓢形大如棗)
(許故名雀瓢根似白薇莖葉並臭生平澤别錄云葉嫩時似蘿藦圓端大莖實黑藏器曰蘿藦東人呼為)
(白環藤生籬落間折之有白汁一名雀瓢其女青終非白環二物相似不能分别又曰斫合子作藤生蔓)
(延籬落間至秋霜合子如柳絮一名雞腸一名薰桑時珍曰所合子即蘿藦子也三月生苗蔓延籬垣極)
(易繁衍其根白軟其葉長而後大前尖根與莖葉斷之皆有白乳如構汁六七月開小長花如鈴狀紫白)
(色結實長二三寸大如馬兜鈴一頭尖其殼青軟中有白絨及漿霜后枯裂則子飛其子輕薄亦如兜鈴)
(子商人取其絨作坐褥代綿云甚輕暖詩云芄蘭之支童子佩觿芄蘭之葉童子佩韘觿音畦解結角錐)
(也此物實尖垂于支間似之韘音涉張弓指彄也此葉后彎似之故以比興也一種莖葉及花皆似蘿藦)
(但氣臭根紫結子圓大如豆生青熟赤為異此則蘇恭所謂女青似蘿藦陳藏器所謂二物相似者也蘇)
(恭言其根似白微子似瓢形則誤矣當從陳說此乃藤生女青與蛇銜根之女青名同物異宜互攷之)
子(葉同)氣味甘辛温無毒(時珍曰甘微辛)
主治虛勞補益精氣強隂道葉煮食功同子(唐本)擣子
傅金瘡生膚止血搗葉傅腫毒(藏器)取汁傅丹毒赤腫
及蛇蟲毒即消蜘蛛傷頻治不愈者搗封二三度能
爛絲毒即化作膿也(時珍)
附方(新二)補益虛損(極益房勞用蘿藦四兩枸杞根皮五味子柏子仁酸棗仁乾地黃各)
(三兩為末每服方寸匕酒下日三服千金方)損傷血出(痛不可忍用籬上婆婆鍼袋兒擂水)
(服渣罨瘡口立效袖珍)
赤地利(唐本草)校正(併入拾遺五毒草)
釋名赤薜荔(綱目)五毒草(拾遺)五蕺(拾遺)蛇䒽(拾遺)山蕎麥(圖經)
(時珍曰並未詳)
集解(恭曰所在山谷有之蔓生葉似蘿藦根皮赤黑肉黃赤二月八月采根日乾頌曰所在皆有今)
(惟華山有之春夏生苗作蔓繞草木上莖赤葉青似蕎麥葉七月開白花亦如蕎麥結子青色根若菝葜)
(皮紫赤肉黃赤八月采根晒乾收藏器曰五毒草生江東平地花葉並如蕎麥根緊硬似狗脊亦名蛇䒽)
(名同物異時珍曰五毒草即赤地利今併為一)
根修治(斆曰凡采得細剉用藍葉并根同入生絹袋盛之蒸一伏時去藍晒用)
氣味苦平無毒(藏器曰酸平伏丹砂)主治赤白冷熱諸痢斷血
破血帶下赤白生肌肉(唐本)主癰疽惡瘡毒腫赤白游
疹蟲蠶蛇犬咬並醋摩傅之亦擣莖葉傅之恐毒入
腹煮汁飲(藏器)
發明(時珍曰唐張仲文備急方治青赤黃白等痢鹿茸丸方中用之則其功長于涼血解毒可知矣)
附方(舊二)小兒熱瘡(身面皆有如火燒者赤地利末粉之)火瘡滅瘢(赤地利末)
(油調塗聖惠)
紫葛(唐本草)
集解(恭曰生山谷中苗似葡萄長丈許根紫色大者徑二三寸保昇曰所在皆有今出雍州葉似蘡)
(薁其根皮肉俱紫色三八月采根皮日乾大明曰紫葛有二種此是藤生者頌曰今惟江寧府及台州生)
(之春生冬枯似葡萄而紫色)
根皮氣味甘苦寒無毒(大明曰苦滑冷燒灰制消石)主治癰腫惡
瘡擣米醋和封之(恭)主癱緩攣急并熱毒風通小腸
(大明)生肌散血(時珍)
附方(舊二)産后煩渴(血氣上冲也紫葛三兩水二升煎一升去滓呷之)金瘡傷
損(生肌破血用紫葛二兩順流水三盞煎一盞半分三服酒煎亦妙並經效方)
烏蘞苺(唐本草)
釋名五葉苺(弘景)蘢草(同)拔(爾雅)龍葛(同)赤葛(綱目)五爪龍
(同)赤潑藤(時珍曰五葉如白蘞故曰烏蘞俗名五爪龍江東呼龍尾亦曰虎葛曰龍曰葛並取)
(蔓形赤潑與赤葛及拔音相近)
集解(弘景曰五葉苺生蘺援間作藤擣根傅癰癤有效恭曰蔓生平澤葉似白蘞四月五月采之保)
(昇曰莖端五葉開花青白色所在有之夏采苗用時珍曰堘塹間甚多其藤柔而有稜一枝一䰅凡五葉)
(葉長而光有疎齒面青背淡七八月結苞成簇青白色花大如粟黃色四出結實大如龍葵子生青熟紫)
(内有細子其根白色大者如指長一二尺擣之多涎滑傅滋醫學集成謂即紫葛楊起簡便方謂即老鴉)
(眼睛草斗門方謂即何首烏並誤矣)
氣味酸苦寒無毒
主治癰癤瘡腫虫咬擣根傅之(弘景)風毒熱腫游丹擣
傅并飲汁(恭)涼血解毒利小便根擂酒服消癤腫神
效(時珍)
附方(新五)小便尿血(五葉藤隂乾為末每服二錢白湯下衛生易簡方)㗋痺腫
痛(五爪龍草車前草馬蘭菊各一握擣汁徐嚥祖𫝊方也醫學正𫝊)項下熱腫(俗名&KR1961;蟇)
(瘟五葉藤擣傅之丹溪纂要)一切腫毒(發背乳癰便毒惡瘡初起者並用五葉藤或根一握)
(生薑一塊擣爛入好酒一盌絞汁熱服取汁以渣傅之即散一用大蒜代薑亦可壽域神方)跌撲
損傷(五爪龍擣汁和童尿熱酒服之取汗簡便方)
葎草(唐本草)校正(併入有名未用勒草)
釋名勒草(别錄)葛勒蔓(蜀圖經)來苺草(别本時珍曰此草莖有細刺善勒入)
(膚故名勒草訛為葎草又訛為來苺皆方音也别錄勒草即此今併為一)
集解(恭曰葎草生故墟道旁葉似蓖麻而小且薄蔓生有細刺亦名葛葎蔓古方亦時用之保昇曰)
(野處多有之葉似大麻花黃白色子若大麻子俗名葛勒蔓夏采莖葉曝乾用别錄曰勒草生山谷如栝)
(樓時珍曰二月生苗莖有細刺葉對節生一葉五尖微似蓖麻而有細齒八九月開細紫花成簇結子狀)
(如黃麻子)
氣味甘苦寒無毒主治勒草主瘀血止精益盛氣(别錄)
葎草主五淋利小便止水痢除瘧虚熱渴煮汁或生
擣汁服(恭)生汁一合服治傷寒汗後虛熱(宗奭)療膏淋
久痢疥癩(頌)潤三焦消五穀益五臟除九蟲辟温疫
傅蛇蠍傷(時珍)
附方(舊三新六)小便石淋(葛葎掘出根挽斷以杯于坎中承取汁服一升石當出不出更)
(服方范汪)小便膏淋(葎草擣生汁三升酢二合合和頓服當尿下白汁)尿血淋
瀝(同上)産婦汗血(汚衣赤色方同上)久痢成疳(葛勒蔓末以管吹入肛門中不)
(過數次如神)新久瘧疾(用葛葎草一握一名勒蔓去兩頭秋冬用乾者恒山末等分以淡漿)
(水二大盞浸藥星月下露一宿五更煎一盞分二服以吐痰愈)遍體癩瘡(葎草一擔以水二石)
(煮取一石潰之不過三作愈並韋宙獨行方)烏癩風瘡(葛葎草三秤切洗益母草一秤切以)
(水二石五斗煮取一石五斗去滓入瓮中浸浴一時方出坐密室中又暖湯浴一時乃出暖臥取汗勿令)
(見風明日又浴如浴時瘙痒不可忍切勿搔動少頃漸定后隔三日一作以愈為度聖濟錄)
羊桃(本經下品)
釋名鬼桃(本經)羊腸(同)萇楚(爾雅)銚芅(音姚弋或作御弋)細子(並未)
(詳)
集解(别錄曰羊桃生山林川谷及田野二月采隂乾弘景曰山野多有勝似家桃又非山桃花甚赤)
(子小細而苦不堪食詩云隰有萇楚即此方藥不復用保昇曰生平澤中處處有之苗長而弱不能為樹)
(葉花皆似桃子細如棗核今人呼為細子其根似牡丹郭璞云羊桃葉似桃其花白色子如小麥亦似桃)
(形陸機詩疏云葉長而狹花紫赤色其枝莖弱過一尺引蔓于草上今人以為汲灌重而善没不如楊柳)
(也近下根刀切其皮著熱灰中脱之可韜筆管也時珍曰羊桃莖大如指似樹而弱如蔓春長嫩條柔軟)
(葉大如掌上綠下白有毛狀似苧麻而團其條浸水有涎滑)
莖根氣味苦寒有毒(藏器曰甘無毒)主治熛熱身暴赤色除
小兒熱風水積聚惡瘍(本經)去五臟五水大腹利小便
益氣可作浴湯(别錄)煮汁洗風痒及諸瘡腫極效(恭)根
浸酒服治風熱羸老(藏器)
附方(舊一新三)傷寒變慝(四肢煩疼不食多睡羊桃十斤擣熟浸熱湯三斗日正午時入)
(坐一炊久不過三次愈千金)傷寒毒攻(手足腫痛羊桃煮汁入少鹽漬之肘後)水氣
鼓脹(大小便濇羊桃根桑白皮木通大戟炒各半斤剉水一斗煮五升熬如稀餳每空心茶服一匙)
(二便利食粥補之聖惠方)蜘蛛咬毒(羊桃葉擣傅之立愈備急方)
絡石(本經上品)
釋名石鯪(吳普作鯪石)石龍藤(别錄)懸石(同)耐冬(恭)雲花(普)
雲英(普)雲丹(普)石血(恭)雲珠(别錄又名略石領石明石石蹉恭曰俗名耐冬)
(以其包絡石木而生故名絡石山南人謂之石血療産後血結大良也)
集解(别錄曰絡石生太山川谷或石山之隂或高山巖石上或生人間五月采弘景曰不識此藥方)
(法無用者或云是石類旣生人間則非石猶如石斛繫石為名耳恭曰此物生隂濕處冬夏常青實黑而)
(圓其莖蔓延遶樹石側若在石間者葉細厚而圓短遶樹生者葉大而薄人家亦種之為飾保昇曰所在)
(有之生木石間凌冬不凋葉似細橘葉莖節著處即生根鬚包絡石旁花白子黑六月七月采莖葉日乾)
(藏器曰在石者良在木者隨木性有功與薜荔相似更有石血地錦等十餘種藤並是其類大略皆主風)
(血暖腰脚變白不老蘇恭言石血即絡石殊誤矣絡石葉圓正青石血葉尖一頭赤色時珍曰絡石帖石)
(而生其蔓折之有白汁其葉小于指頭厚實木強面青背淡濇而不光有尖葉圓葉二種功用相同蓋一)
(物也蘇恭所說不誤但欠詳耳)
莖葉脩治(雷曰凡采得用粗布揩去毛子以熟甘草水浸一伏時切晒用)
氣味苦温無毒(别錄曰微寒普曰神農苦小當雷公苦平無毒扁鵲桐君甘無毒之曰)
(大寒藥中君也采無時時珍曰味甘微酸不苦之才曰杜仲牡丹為之使惡鐵落畏貝母菖蒲殺殷蘗毒)
主治風熱死肌癰傷口乾舌焦癰腫不消㗋舌腫閉
水漿不下(本經)大驚入腹除邪氣養腎主腰髖痛堅筋
骨利關節久服輕身明目潤澤好顔色不老延年通
神(别錄)主一切風變白宜老(藏器)蝮蛇瘡毒心悶服汁并
洗之刀斧傷瘡傅之立瘥(恭)
發明(時珍曰絡石性質耐久氣味平和神農列之上品李當之稱為藥中之君其功主筋骨關節風)
(熱癰腫變白耐老即醫家鮮知用者豈以其近賤而忽之耶服之當浸酒耳仁存堂方云小便白濁緣心)
(腎不濟或由酒色遂至已甚謂之上淫蓋有虚熱而腎不足故土邪干水史載之言夏則土燥水濁冬則)
(土堅水清即此理也醫者往往峻補其疾反甚惟服博金散則水火旣濟源潔而流清矣用絡石人參茯)
(苓各二兩龍骨煅一兩為末每服二錢空心米飲下日二服)
附方(舊二新二)小便白濁(方見上)㗋痺腫塞(喘息不通須臾欲絶神驗方用)
(絡石草一兩水一升煎一大盞細細呷之少頃即通外臺祕要)癰疽焮痛(止痛靈實散用)
(鬼繫腰生竹籬隂濕石岸間絡石而生者好絡木者無用其藤柔細兩葉相對形生三角用莖葉一兩洗)
(晒勿見火皂莢刺一兩新瓦炒黃甘草節半兩大瓜蔞一箇取仁炒香乳香没藥各二錢每服二錢水一)
(盞酒半盞慢火煎至一盞温服外科精要)
木蓮(拾遺)
釋名薜荔(拾遺)木饅頭(綱目)鬼饅頭(時珍曰木蓮饅頭象其實形也薜荔音壁)
(利未詳山海經作草荔)
集解(藏器曰薜荔夤緣樹木三五十年漸大枝葉繁茂葉長二三寸厚若石韋生子似蓮房打破有)
(白汁停久如漆中有細子一年一熟子亦入藥采無時頌曰薜荔絡石極相類莖葉粗大如藤狀木蓮更)
(大于絡石其實若蓮房時珍曰木蓮延樹木垣牆而生四時不凋厚葉堅強大于絡石不花而實實大如)
(杯微似蓮蓬而梢長正如無花果之生者六七月實内空而紅八月後則滿腹細子大如稗子一子一鬚)
(其味微濇其殼虚輕烏鳥童兒皆食之)
葉氣味酸平無毒
主治背癰乾末服之下利即愈(頌)主風血暖腰脚變
白不衰(器)治血淋痛濇藤葉一握甘草炙一分日煎
服之(時珍)
發明(慎微曰圖經言薜荔治背瘡近見宜興縣一老舉人年七十餘患發背村中無醫藥急取薜荔)
(葉爛研絞汁和蜜飲數升以滓傅之後用他藥傳帖遂愈其功實在薜荔乃知圖經之言不妄)
藤汁主治白癜風癧瘍風惡瘡疥癬塗之(大明)
木蓮氣味甘平濇無毒(時珍曰嶺南人言食之發瘴)主治壯陽道
尤勝(頌)固精消腫散毒止血下乳治久痢腸痔心痛
隂&KR1155;(時珍)
附方(新八)驚悸遺精(木饅頭炒白牽牛等分為末每服二錢用米飲調下乾坤祕韞)
隂㿉囊腫(木蓮即木饅頭燒研酒服二錢心又方木饅頭子小茴香等分為末每空酒服二)
(錢取效集簡)酒痢腸風(黑散子治風入臟或食毒積熱大便鮮血疼痛肛出或久患酒痢木)
(饅頭燒存性㯶櫚皮燒存性烏梅去核粉草炙等分為末每服二錢水一盞煎服惠民和劑局方)腸
風血下(大便更濇木饅頭燒枳殼炒等分為末每服二錢槐花酒下楊倓家藏方)大腸
脫下(木饅頭連皮子切炒茯苓猪苓等分為末每服二錢米飲下亦治夢遺名鎖陽丹普濟方)
一切癰疽(初起不問發於何處用木蓮四十九個揩去毛研細酒解開温服功與忍冬草相上)
(下陳自明外科精要)乳汁不通(木蓮二個猪前蹄一個爛煮食之并飲汁盡一日即通無子婦)
(人食之亦有乳也集簡方)
附錄地錦(拾遺藏器曰味甘温無毒主破老血産後血結婦人瘦損不能飲食腹中有塊淋瀝)
(不盡赤白帶下天行心悶並煎服之亦浸酒生淮南林下葉如鴨掌藤蔓著地節處有根亦緣樹石冬月)
(不死山人産後用之一名地噤時珍曰别有地錦草與此不同見草之六)
扶芳藤(拾遺)
釋名滂藤
集解(藏器曰生吳郡藤苗小時如絡石蔓延樹本山人取楓樹上者用亦如桑上寄生之意忌采塚)
(墓間者隋朝稠禪師作青飲進煬帝止渴者即此)
莖葉氣味苦小温無毒主治一切血一切氣一切冷
大主風血腰脚去百病久服延年變白不老剉細浸
酒飲(藏器)
常春藤(拾遺)
釋名土鼓藤(拾遺)龍鱗薜荔(日華藏器曰小兒取其藤於地打作鼓聲故名土鼓)
(李邕改為常春藤)
集解(藏器曰生林薄間作蔓繞草木上其葉頭尖結子正圓熟時如珠碧色)
氣味莖葉苦子甘温無毒主治風血羸老腹内諸冷
血閉強腰脚變白煮服浸酒皆宜(藏器)凡一切癰疽腫
毒初起取莖葉一握研汁和酒温服利下惡物去其
根本(時珍要外科精)
附方(新二)丁瘡黑凹(用髮&KR0008;劄住將尖葉薜荔搗汁和蜜一盞服之外以葱蜜搗傅四圍)
(惠聖方)衂血不止(龍鱗薜荔研水飲之聖濟錄)
千歲蘽(别錄上品)校正(併入有名未用别錄蘽根)
釋名蘽蕪(别錄)苣瓜(拾遺藏器曰此藤冬只凋葉大者盤薄故曰千歲蘽)
集解(别錄曰千歲蘽生太山山谷弘景曰藤生如葡萄葉似鬼桃蔓延木上汁白今俗人方藥都不)
(識用仙經數處須之藏器曰蔓似葛葉下白其子赤條中有白汁陸璣草木疏云一名苣瓜連蔓而生蔓)
(白子赤可食酢而不美幽州人謂之推蘽毛詩云葛蘽注云似葛之草蘇恭謂為蘡薁深是妄言頌曰處)
(處有之藤生蔓延木上葉如葡萄而小四月摘其莖汁白而味甘五月開花七月結實八月采子青黑微)
(赤冬惟凋葉春夏間取汁用陶陳二氏所說得之宗奭曰唐開元末訪隱民姜撫年幾百歲召至集賢院)
(言服常春藤使白髮還黑長生可致藤生太湖終南帝遣使多取以賜老臣詔天下使自求之擢撫銀青)
(光祿大夫號冲和先生又言終南山有旱藕餌之延年狀類葛粉帝取之作湯餅賜大臣右驍騎將軍甘)
(守誠云常春藤乃千歲蘽也旱藕乃牡蒙也方家久不用故撫易名以神之民以酒漬藤飲之多暴死乃)
(止撫内慙乃請求藥牢山遂逃去今書此以備世疑時珍曰按千歲蘽原無常春之名惟陳藏器本草土)
(鼓藤下言李邕名為常春藤浸酒服羸老變白則撫所用乃土鼓藤也其葉與千歲蘽不同或名同耳)
正誤(見果部蘡薁下)
氣味甘平無毒主治補五臟益氣續筋骨長肌肉去
諸痺久服輕身不飢耐老通神明(别錄)
蘽根主治緩筋令不痛(别錄)
忍冬(别錄上品)
釋名金銀藤(綱目)鴛鴦藤(綱目)鷺鷥滕(綱目)老翁鬚(綱目)左纏
藤(綱目)金釵股(綱目)通靈草(土宿)蜜桶藤(弘景曰處處有之藤生凌冬不凋故)
(名忍冬時珍曰其花長瓣垂鬚黃白相半而藤左纏故有金銀鴛鴦以下諸名金釵股貴其功也土宿真)
(君云蜜桶藤隂草也取汁能伏硫制汞故有通靈之稱)
集解(别錄曰忍冬十二月采隂乾恭曰藤生繞覆草木上莖苗紫赤色宿蔓有薄皮膜之其嫩蔓有)
(毛葉似胡豆亦上下有毛花白蘂紫今人或以絡石當之非矣時珍曰忍冬在處有之附樹延蔓莖微紫)
(色對節生葉葉似薜荔而青有濇毛三四月開花長寸許一蒂兩花二瓣一大一小如半邊狀長蘂花初)
(開者蘂瓣俱色白經二三日則色變黃新舊相參黃白相映故呼金銀花氣甚芬芳四月采花隂乾藤葉)
(不拘時采隂乾)
氣味甘温無毒(權曰辛藏器曰小寒云温者非也)主治寒熱身腫久
服輕身長年益壽(别錄)治腹脹滿能止氣下澼(甄權)熱毒
血痢水痢濃煎服(藏器)治飛尸遁尸風尸沉尸尸注鬼
擊一切風濕氣及諸腫毒癰疽疥癬楊梅諸惡瘡散
熱解毒(時珍)
發明(弘景曰忍冬煮汁釀酒飲補虛療風此旣長年益壽可常采服而仙經少用凡易得之草人多)
(不肯為之更求難得者貴遠賤近庸人之情也時珍曰忍冬莖葉及花功用皆同昔人稱其治風除脹解)
(痢逐尸為要藥而後世不復知用後世稱其消腫散毒治瘡為要藥而昔人並未言及乃知古今之理萬)
(變不同未可一轍論也按陳自明外科精要云忍冬酒治癰疽發背初發便當服此其效甚竒勝于紅内)
(消洪内翰邁沈内翰括諸方所載甚詳如瘍醫丹陽僧江西僧鑒清金陵王琪王尉子駿海州劉秀才純)
(臣等所載療癰疽發背經效竒方皆是此物故張相公云誰知至賤之中乃有殊常之效正此類也)
附方(舊一新十七)忍冬酒(治癰疽發背不問發在何處發眉發頥或頭或項或背或腰或)
(脇或乳或手足皆有竒效鄉落之間僻陋之所貧乏之中藥材難得但虔心服之俟其疽破仍以神異膏)
(貼之其效甚妙用忍冬藤生取一把以葉入沙盆研爛入生餅子酒少許稀稠得所塗于四圍中留一口)
(洩氣其藤只用五兩木槌槌損不可犯鐵大甘草節生用一兩同入沙瓶内以水二盌文武火慢煎至一)
(盌入無灰好酒一大盌再煎十數沸去滓分為三服一日一夜喫盡病勢重者一日二劑服至大小腸通)
(利則藥力到沈内翰云如無生者只用乾者然力終不及生者效速陳自明外科精要)忍冬圓
(治消渴愈後預防發癰疽先宜服此用忍冬草根莖花葉皆可不拘多少入瓶内以無灰好酒浸以糠火)
(煨一宿取出晒乾入甘草少許碾為細末以浸藥酒打麵糊丸梧子大每服五十丸至百丸湯酒任下此)
(藥不特治癰疽大能止渴外科精要)五痔諸瘻(方同上)一切腫毒(不問已潰)
(未潰或初起發熱用金銀花俗名甜藤采花連莖葉自然汁半盌煎八分服之以渣傅上敗毒托裏散氣)
(和血其功獨勝萬表積善堂方)丁瘡便毒(方同上)㗋痺乳蛾(方同上)敷
腫拔毒(金銀藤大者燒存性葉焙乾為末各三錢大黃焙為末四錢凡腫毒初發以水酒調搽四)
(圍留心洩氣楊誠經騐方)癰疽托裏(治癰疽發背腸癰奶癰無名腫毒惞痛實熱狀類傷)
(寒不問老幼虚實服之未成者内消已成者即潰忍冬葉黃茋各五兩當歸一兩甘草八錢為細末每服)
(二錢酒一盞半煎一盞隨病上下服日再服以渣傅之和劑局方)惡瘡不愈(左纏藤一把搗)
(爛入雄黃五分水二升瓦礶煎之以紙封七重穿一孔待氣出以瘡對孔薰之三時久大出黃水後用生)
(肌藥取效選竒方)輕粉毒癰(方同上)瘡久成漏(忍冬草浸酒日日常飲之戴原)
(禮要訣)熱毒血痢(忍冬藤濃煎飲聖惠方)五種尸疰(飛尸者遊走皮膚洞穿臟)
(腑每發刺痛變動不常也遁尸者附骨入肉攻鑿血脈每發不可見死尸聞哀哭便作也風尸者淫躍四)
(末不知痛之所在每發恍惚得風雪便作也沉尸者纏結臟腑冲引心脇每發絞切遇寒冷便作也尸注)
(者舉身沉重精神錯雜常覺昏廢每節氣至則大作也並是身中尸鬼引接外邪宜用忍冬莖葉剉數斛)
(煮取濃汁煎稠每服雞子大許温酒化下一日二三服肘後方)鬼擊身青(作痛用金銀花)
(一兩水煎飲之李樓怪病奇方)中野菌毒(急采鴛鴦草啖之即今忍冬草也洪邁夷堅)
(志)口舌生瘡(赤梗蜜桶藤高脚地銅盤馬蹄香等分以酒搗汁雞毛刷上取涎出即愈普)
(濟方)忍冬膏(治諸般腫痛金刃傷瘡惡瘡用金銀藤四兩吸鐵石三錢香油一斤熬枯去滓入黃)
(丹八兩待熬至滴水不散如常攤用乾坤祕韞)
甘藤(宋嘉祐)校正(自木部移入此)
釋名甜藤(嘉祐)感藤(時珍曰甘感音相近也又有甜藤甘露藤皆此類並附之忍冬一名)
(甜藤與此不同)
集解(藏器曰生江南山谷其藤大如雞卵狀如木防己斫斷吹之氣出一頭其汁甘美如蜜)
汁氣味甘平無毒主治調中益氣通血氣解諸熱止
渴(藏器)除煩悶利五臟治腎釣氣其葉研傅蛇蟲咬(大明)
解熱痢及膝腫(時珍)
附錄甘露藤(嘉祐藏器曰生嶺南藤蔓如筯人服之得肥一名肥藤味甘温無毒主風血氣)
(諸病久服調中温補令人肥健好顔色大明曰止消渴潤五臟除腹内諸冷)甜藤(拾遺藏器曰生)
(江南山林下蔓如葛味甘寒無毒主熱煩解毒調中氣令人肥健搗汁和米粉作糗餌食甜美止洩又治)
(剝馬血毒入肉及狂犬牛馬熱黃𫝊蛇咬瘡又有小葉尖長氣辛臭者搗傅小兒腹中閃)
含水藤(海藥)校正(自木部移入此併入拾遺大瓠藤)
釋名大瓠藤
集解(珣曰按劉欣期交州記云含水藤生嶺南及北海邊山谷狀若葛葉似枸杞多在路旁行人乏)
(水處便喫此藤故以為名藏器曰安南朱厓儋耳無水處皆種大瓠藤取汁用之藤狀如瓠斷之水出飲)
(之清美時珍曰顧微廣州記云水藤去地一丈斷之更生根至地水不絶山行口渴斷取汁飲之陳氏所)
(謂大瓠藤蓋即此物也)
藤中水氣味甘平無毒(藏器曰寒)主治解煩渴心躁瘴癘
丹石發動亦宜服之(李珣)止渴潤五臟去濕痺天行時
氣利小便其葉搗傅中水爛瘡皮皸(藏器)治人體有損
痛沭髮令長(時珍記廣州)
附錄鼠藤(拾遺珣曰顧微廣州記云鼠愛食此藤故名其咬處人取為藥藏器曰生南海海畔)
(山谷作藤繞樹莖葉滑淨似枸杞花白有節心虚苗頭有毛彼人食之如甘蔗味甘温無毒主丈夫五勞)
(七傷隂痿益陽道小便數白腰脚痛冷除風氣壯筋骨補衰老好顔色濃煮服之取微汗亦浸酒服性温)
(稍令人悶無苦也)
天仙藤(宋圖經)
集解(頌曰生江淮及浙東山中春生苗蔓作藤葉似菖葉圓而小有白毛四時不凋根有鬚夏月采)
(取根苗南人多用之)
氣味苦温無毒主治解風勞同麻黃治傷寒發汗同
大黃墮胎氣(蘇頌)流氣活血治心腹痛(時珍)
附方(新六)疝氣作痛(天仙藤一兩好酒一盌煮至半盌服之神效孫天仁集效方)痰
注臂痛(天仙藤白术羌活白芷梢各三錢片子薑黃六錢半夏製五錢每服五錢薑五片水煎服)
(仍間服千金五套丸楊仁齋直指方)妊娠水腫(始自兩足漸至喘悶似水足趾出水謂之)
(子氣乃婦人素有風氣或衝任有血風不可作水妄投湯藥宜天仙藤散主之天仙藤洗微炒香附子炒)
(陳皮甘草烏藥等分為末每服三錢水一大盞薑三片木瓜三片紫蘇三葉煎至七分空心服一日三服)
(小便利氣脈通腫漸消不須多服此乃淮南名醫陳景初祕方也得于李伯時家陳自明婦人良方)
産後腹痛(兒枕痛天仙藤五兩炒焦為末每服炒生薑汁童子小便和細酒調服經騐婦人)
(方)一切血氣(腹痛即上方用温酒調服)肺熱鼻&KR1439;(桐油入黃連末用天仙藤燒熱)
(油傅之摘玄方)
紫金藤(宋圖經)
釋名山甘草
集解(頌曰生福州山中春初單生葉青色至冬凋落其藤似枯條采皮晒乾)
氣味(缺)主治丈夫腎氣(蘇頌)消損傷淤血搗傅惡瘡腫
毒(時珍)
附方(新二)紫金藤丸(補腎臟暖丹田興陽道減小便填精髓駐顔色潤肌肉治元氣虛面)
(目黎黑口乾舌濇夢想虚驚耳鳴目淚腰胯沉重百節酸疼項筋緊急背脾勞倦隂汗盜汗及婦人子宫)
(久冷月水不調或多或少赤白帶下並宜服之用紫金藤巴戟天去心三兩吳茱萸高良薑肉桂青鹽各)
(二兩為末酒糊丸梧子大每温酒下二十丸日三服和劑方)死胎不下(紫金藤葵根各七錢)
(土牛膝三兩土當歸四錢肉桂二錢麝香三分為末米糊丸梧子大硃砂為衣每服五十丸乳香湯下極)
(騐觀葛靜方)
南藤(宋開寶)校正(自木部移入此併入有名未用别錄丁公寄圖經石南藤)
釋名石南藤(圖經)丁公藤(開寶)丁公寄(别錄)丁父(别錄)風藤(志曰)
(生依南樹故號南藤藏器曰丁公寄即丁公藤也始因丁公用有效因以得名)
集解(别錄曰丁公寄生石間蔓延木上葉細大枝赤莖大如磧黃有汁七月七日采頌曰南藤即)
(丁公藤也生南山山谷今泉州榮州有之生依南木莖如馬鞭有節紫褐色葉如杏葉而尖采無時又曰)
(天台石南藤四時不凋土人采葉治腰痛時珍曰今江南湖南諸大山有之細藤圓膩紫錄色一節一葉)
(葉深綠色似杏葉而微短厚其莖貼樹處有小紫瘤疣中有小孔四時不凋莖葉皆臭而極辣白花蛇食)
(其葉)
氣味辛温無毒(别錄曰甘)主治金瘡痛延年(别錄)主風血補
衰老起陽強腰脚除痺變白逐冷氣排風邪煮汁服
冬月浸酒服(藏器)煮汁服治上氣欬嗽(時珍)
發明(志曰按南史云解叔謙雁門人母有疾夜禱聞空中語云得丁公藤治之即瘥訪醫及本草皆)
(無此藥至宜都山中見一翁伐木云是丁公藤療風乃拜泣求翁并示以漬酒法受畢失翁所在母服之)
(遂愈也時珍曰近俗醫治諸風以南藤和諸藥熬膏市之號南藤膏白花蛇喜食其葉故治諸風猶捷)
附錄烈節(宋圖經頌曰生榮州多在林箐中春生蔓苗莖葉俱似丁公藤而纖細無花實九月)
(采莖曝乾味辛温無毒主肢節風冷筋脈急痛作湯浴之佳時珍曰楊倓家藏經騐方有烈節酒治歴節)
(風痛用烈節松節牛膝熟地黃當歸各一兩為粗末絹袋盛之以無灰酒二百盞浸三日每用一盞入生)
(酒一盞温服表弟武東叔年二十餘患此痛不可忍涪城馬東之以此治之而安)
清風藤(宋圖經)
釋名青藤(綱目)尋風藤(綱目)
集解(頌曰生台州天台山中其苗蔓延木上四時常青土人采莖用)
氣味(缺)主治風疾(蘇頌)治風濕流注歴節鶴膝麻痺瘙
痒損傷瘡腫入酒藥中用(時珍)
附方(新二)風濕痺痛(青藤根三兩防己一兩㕮咀入酒一瓶煮飲普濟方)一切
諸風(青藤膏用青藤出太平荻港上者二三月采之不拘多少入釡内微火熬七日夜成膏收入甆)
(器内用時先備梳三五把量人虚實以酒服一茶匙畢將患人身上拍一掌其後遍身發痒不可當急以)
(梳梳之要痒止即飲冷水一口便解風病皆愈也避風數日良集簡方)
百稜藤(宋圖經)
釋名百靈藤(綱目)
集解(頌曰生台州山中春生苗蔓延木上無花葉冬采皮入藥土人用)
氣味(缺)主治盜汗(蘇頌)治一切風痛風瘡以五斤剉水
三斗煮汁五升熬膏每酒服一匙日三服(時珍)
附方(新三)頭風腦痛(百靈藤十斤水一石煎汁三斗入糯米三斗作飯候冷拌神麯炒末)
(九兩同入甕中如常釀酒經三五日更炊糯米冷投之待熟澄清每温飲一小盞服後渾身汗出為效)
(聖惠方)一切風痺(不拘久近百靈藤五斤水三斗煎一斗濾汁再煎至三升入牛膝附子仙)
(靈脾赤箭何首烏乳香鹿角膠各二兩為末同煎别入白蜜五合熬如餳狀瓷瓶收之每服一匙温酒下)
(一日二服忌毒物滑物聖惠方)大風瘡疾(百靈藤四兩水一斗煮三升去滓入粳米四合)
(煮粥於密室中浴畢乃食暖臥取汗汗後皮膚起如麩片每隔日一作五六十日後漸愈毛髮即生聖)
(惠方)
省藤(拾遺)校正(自木部移入此)
釋名赤藤(綱目)紅藤(綱目)
集解(藏器曰生南地深山皮赤大如指堪縛物片片自解也)
氣味苦平無毒主治蚘蟲煮汁服之齒痛打碎含之
煮粥飼狗去瘑(藏器)治諸風通五淋殺蟲(時珍)
發明(時珍曰赤藤善殺蟲利小便洪邁夷堅志云趙子山苦寸白蟲病醫令戒酒而素性耽之一日)
(寓居邵武天王寺夜半醉歸口渴甚見廡間甕水映月瑩然即連酌飲之其甘如飴迨曉蟲出盈席心腹)
(頓寬宿疾遂愈皆驚異之視所飲水乃寺僕織草履浸紅藤根水也)
附方(新一)五淋濇痛(赤藤即做草鞋者白茯苓苧麻根等分為末百沸湯下每服一錢如)
(神方究原)
紫藤(宋開寶)
集解(藏器曰藤皮著樹從心重重有皮四月生紫花可愛長安人亦種飾庭也江東呼為招豆藤其)
(子作角角中仁熬香著酒中令酒不敗敗酒中用之亦正其花挼碎栻酒醋白腐壞)
氣味甘微温有小毒主治作煎如糖服下水癊病(藏器)
落鴈木(海藥)校正(自木部移入此)
釋名(珣曰藤蘿高丈餘雁過皆綴其中或云鴈銜至代州鴈門而生以此為名)
集解(珣曰按徐表南州記云落鴈木生南海山野中蔓生四邊如刀削代州鴈門亦有之蜀中雅州)
(亦有頌曰雅州出者苗作蔓纏繞大木苗葉形色大都似茶無花實彼人四月采苗入藥用)
莖葉氣味甘平温無毒主治風痛傷折脚氣腫腹滿
虛脹以枌木皮同煮汁洗之立效又婦人隂瘡浮泡
以椿木皮同煮汁洗之(李珣)産後血氣痛并折傷内損
諸疾煮汁服(蘇頌)
附錄折傷木(唐本草恭曰生資州山谷藤繞樹木上葉似莽草葉而光厚八月九月采莖日)
(乾味甘鹹平無毒主傷折筋骨疼痛散血補血産後血悶止痛酒水各半煮濃汁飲)每始王木
(唐本草恭曰生資州藤繞樹木上葉似蘿藦葉二月八月采莖隂乾味苦平無毒主傷折跌筋骨生肌破)
(血止痛以酒水各半煮濃汁飲之)風延苺(拾遺藏器曰生南海山野中他處無有也蔓繞草木)
(上細葉南都賦云風衍蔓延于衡臯是也味苦寒無毒主小兒發熱發強驚癎寒熱熱淋利小便解煩明)
(目並煮服之珣曰主三消五淋下痰小兒赤白毒痢蛇毒瘴溪毒一切瘡腫並宜煎服)
千里及(拾遺)校正(併入圖經千里光)
集解(藏器曰千里及藤生道旁籬落間葉細而厚宣湖間有之頌曰千里急生天台山中春生苗秋)
(有花土人采花葉入服藥又筠州有千里光生淺山及路旁葉似菊而長背有毛枝幹圓而青春生苗秋)
(有黃花不結實采莖葉入眼藥名黃花演蓋一物也)
氣味苦平有小毒(頌曰苦甘寒無毒)主治天下疫氣結黃瘴
瘧蟲毒煮汁服取吐下亦搗傅蛇犬咬(藏器)同甘草煮
汁飲退熱明目不入衆藥(蘇頌)同小青煎服治赤痢腹
痛(時珍)
附方(新一)爛弦風眼(千里光草以笋殼葉包煨熟捻汁滴入目中經騐良方)
藤黃(海藥)校正(自木部移入此)
釋名樹名海藤(珣曰按郭義恭廣志云出岳鄂等州諸山厓樹名海藤花有蘂散落石上)
(彼人收之謂之沙黃就樹采者輕妙謂之臘黃今人訛為銅黃銅藤音謬也此與石淚采之無異畫家及)
(丹竈家時用之時珍曰令畫家所用藤黃皆經煎煉成者䑛之麻人按周達觀真臘記云國有畫黃乃樹)
(脂番人以刀斫樹枝滴下次年收之似與郭氏說微不同不知即一物否也)
氣味酸濇有毒主治蚛牙蛀齒點之便落(李珣)
附錄諸藤(一十九種)
地龍藤(拾遺藏器曰生天目山繞樹蟠屈如龍故名吳中亦有而小異味若無毒主風血羸老腹)
(内腰脚諸冷食不調不作肌膚浸酒服之)龍手藤(藏器曰出安荔浦石上向陽者葉如龍手采無)
(時味甘温無毒主偏風口喎手足癱緩補虚益陽去冷氣風痺以醇酒浸近火令温空心服之取微汗)
牛領藤(藏器曰生嶺南高山形褊如牛領取之隂乾味甘温無毒主腹内冷腰膝痛弱小便白數)
(陽道乏煮汁或浸酒服)牛妳藤(藏器曰生深山大如樹牛好食之其中有粉味甘温無毒主救)
(荒令人不飢其根食之令人髮落)鬼膊藤(藏器曰生江南林澗邊葉如梨葉子如樝子藤味苦)
(温無毒浸酒服去風血同葉搗傅癱腫)斑珠藤(藏器曰生山谷中不凋子如珠而斑冬月取之)
(味甘温無毒浸酒服主風血羸瘦婦人諸疾)息王藤(藏器曰生嶺南山谷冬月不凋味苦温無)
(毒主産後腹痛血露不盡濃煮汁服)萬一藤(藏器曰生嶺南蔓如小豆一名萬吉主蛇蛟杵末水)
(和傅之)曼遊藤(藏器曰生無為天門山谷狀如寄生著大樹葉如柳春花色紫蜀人謂之沉蘤)
(藤味甘温無毒久服長生延年去久嗽治癬)百丈青(藏器曰生江南林澤藤蔓緊硬葉如薯蕷)
(對生味苦平無毒解諸毒物天行瘴瘧疫毒並煮汁服亦生搗汁服其根令人下利)温藤(藏器曰生)
(江南山谷著樹不凋莖葉味甘温無毒浸酒服主風血積冷)藍藤(藏器曰生新羅國根如細辛味)
(辛温無毒主冷氣欬嗽煮汁服)瓜藤(宋圖經頌曰生施州四時有葉無花采皮無時味甘涼無毒主)
(諸熱毒惡瘡同刺猪苓洗去粗皮焙乾等分搗羅用甘草水調貼之)金稜藤(頌曰生施州四時有)
(葉無花采無時味辛温無毒主筋骨疼痛與續筋根馬接脚同洗去粗皮焙乾等分為末酒服二錢無所)
(忌)含春藤(頌曰生台州其苗延木冬夏常青采葉治諸風有效)獨用藤(頌曰生施州四)
(時有葉無花葉上有倒刺采皮無時味苦辛熱無毒主心氣痛和小赤頭葉焙等分研末酒服一錢)祁
婆藤(頌曰生天台山中蔓延木上四時常有土人采葉治諸風有效)野猪尾(頌曰生施州藤)
(纏大木四時有葉無花味苦濇涼無毒主心氣痛解熱毒同百藥頭等分焙研為末每酒服二錢)石
合草(頌曰生施州藤纏木上四時有葉無花土人采葉味甘涼無毒主一切惡瘡斂瘡口焙研温水)
(調貼)
骨路支(拾遺藏器曰味辛平無毒主上氣浮腫水氣嘔逆婦人崩中餘血癥瘕殺三虫生崑崙國)
(苗似凌霄藤根如青木香安南亦有之名飛藤此條原附錄紫葳之后鈔書遺落附于此也)
本草綱目卷十八下
