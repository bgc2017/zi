本草綱目卷八
明李時珍撰
金石之一(金類二十八種)
金(别錄中品)校正(併入拾遺金漿)
釋名黃牙(鏡源)太真(時珍曰按許愼說文云五金黃為之長久埋不生衣百鍊不輕從革)
(不違生於土故字左右注象金在土中之形爾雅云黃金謂之璗美者謂之鏐餅金謂之鈑絶澤謂之銑)
(獨孤滔云天生牙謂之黃牙梵書謂之蘇伐羅弘景曰仙方名金為太真)
集解(别錄曰金屑生益州采無時弘景曰金之所生處處皆有梁益寧三州多有出水沙中作屑謂)
(之生金建平晉安亦有金沙出石中燒鎔鼓鑄為碢雖被火亦未熟猶須更鍊高麗扶南及西域外國成)
(器皆鍊熟可服藏器曰生金生嶺南夷獠峒穴山中如赤黑碎石金鐵屎之類南人云毒蛇齒落在石中)
(又云蛇屎着石上及鵷鳥屎着石上皆碎取毒處為生金有大毒殺人本草言黃金有毒誤矣生金與黃)
(金全别也常見人取金掘地深丈餘至紛子石石皆一頭黑焦石下有金大者如指小者猶麻豆色如桑)
(黃咬時極軟即是真金夫匠竊而吞者不見有毒其麩金出水沙中氊上淘取或鵝鴨腹中得之即便打)
(成器物亦不重鍊煎取金汁便堪鎮心志曰今醫家所用皆鍊熟金薄及以水煮金器取汁用之則無毒)
(矣皇朝收復嶺表詢訪彼人並無蛇屎之說藏器傳聞之言非矣頌曰今饒信南劍澄州所出采亦多端)
(或有若山石狀者若米豆粒者此類皆未經火並為生金珣曰山海經所說諸山出金極多不能備錄廣)
(州記云大食國出金最多貨易並用金錢異物志云金生麗水又蔡州瓜子金雲南出顆塊金在山石間)
(采之黔南遂府吉州水中並産麩金嶺表錄云五嶺内富州賓州澄州涪縣江溪河皆産金居人多飬鵝)
(鴨取屎以淘金片日得一兩或半兩有終日不獲一星者其金夜眀宗奭曰顆塊金即穴山至百十尺見)
(伴金石定見金也其石褐色一頭如火燒黑之狀其金色深赤黃麩金即在江沙水中淘汰而得其色淺)
(黃皆是生金得之皆當鑄鍊麩金耗多入藥當用塊金色既深則金氣足餘須防藥制成及點化者此等)
(焉得有造化之氣如紫雪之類用金煮汁盖假其自然之氣爾又東南金色深西南金色淡亦土地所宜)
(也時珍曰金有山金沙金二種其色七青八黃九紫十赤以赤為足色和銀者性柔試石則色青和銅者)
(性硬試石則有聲寳貨辨疑云馬蹄金象馬蹄難得橄㰖金出荆湖嶺南胯子金象帶胯出湖南北瓜子)
(金大如瓜子麩金如麩片出湖南及高麗沙金細如沙屑出蜀中葉子金出雲南地鏡圖云黃金之氣赤)
(夜有火光及白鼠或云山有薤下有金凡金曾在塜墓間及為釵釧溲器者陶隠居謂之辱金不可合煉)
(寳藏論云金有二十種又外國五種還丹金出丹穴中體含月砂色尤赤合丹服之希世之寳也麩金出)
(五溪漢江大者如瓜子小者如麥性平無毒山金出交廣南韶諸山銜石而生馬蹄金乃最精者二蹄一)
(斤毒金即生金出交廣山石内赤而有大毒殺人鍊十餘次毒乃已此五種皆眞金也水銀金丹砂金雄)
(黃金雌黃金硫黃金曾青金石綠金石膽金毋砂金白錫金黑鉛金並藥制成者銅金生鐵金熟鐵金鍮)
(石金并藥點成者已上十五種皆假金也性頑滯有毒外國五種乃波斯紫磨金東夷青金林邑赤金西)
(戎金占城金也)
金屑氣味辛苦有毒(大明曰無毒珣曰生者有毒熟者無毒宗奭曰不曰金而更加)
(屑字者是已經磨屑可用之義必須烹鍊鍜屑為薄方可入藥金薄亦同生金有毒能殺人且難解有中)
(其毒者惟鷓鵠肉可解之若不經鍜屑即不可用金性惡錫畏水銀得餘甘子則體柔亦相感耳時珍曰)
(洗金以鹽駱駝驢馬脂皆能柔金金遇鉛則碎翡翠石能屑金亦物性相制也金蛇能解生金毒晉賈后)
(飲金屑酒而死則生金有毒可知矣凡用金薄須辨出銅薄)主治鎮精神堅骨髓
通利五臟邪氣服之神仙(别錄)療小兒驚傷五臟風癎
失志鎮心安䰟魄(甄權)癲癎風熱上氣欬𠻳傷寒肺損
吐血骨蒸勞極作渴並以薄入丸散服(李珣)破冷氣除
風(青霞子)
金漿(拾遺)氣味(同金)主治長生神仙久服腸中盡為金色
(藏器)
發明(弘景曰生金辟惡而有毒不鍊服之殺人仙經以醯蜜及猪肪牡荆酒軰鍊至柔軟服之成仙)
(亦以合水銀作丹砂醫方都無用者當是慮其有毒爾損之曰生者殺人百鍊者乃堪服水銀合膏飲即)
(不鍊頌曰金屑古方不見用者惟作金薄入藥甚便又古方金石凌紅雪紫雪軰皆取金銀煮汁此通用)
(經鍊者假其氣爾時珍曰金乃西方之行性能制水故療驚癎風熱肝膽之病而古方罕用惟服食家言)
(之淮南三十六水法亦化為漿服餌葛洪抱朴子言餌黃金不亞千金液其法用豕負革肪苦酒鍊之百)
(遍即柔或以樗皮治之或以牡荆酒慈石消之為水或以雄黃雌黃合餌皆能地仙又言丹砂化為聖金)
(服之昇仙别錄陳藏器亦言久服神仙其說盖自秦皇漢武時方士傳流而來豈知血肉之軀水穀為頼)
(可能堪此金石重墜之物久在腸胃乎求生而喪生可謂愚也矣故太清法云金禀中宫隂已之氣性本)
(剛服之傷損肌肉又東觀秘記云亡人以黃金塞九竅則尸不朽此雖近於理然亦誨盗矣曷若速化歸)
(虛之為愈也哉)
附方(新五)風眼爛弦(金環燒紅掠上下臉肉日數次甚妙集簡方)牙齒風痛
(火燒金釵針之立止集簡方)輕粉破口(凡水腫及瘡病服輕粉後口瘡齦爛金噐煮汁頻頻)
(含漱能殺粉毒以愈為度外臺秘要)水銀入耳(能蝕人腦以金枕耳邊自出也張仲景)
(方)水銀入肉(令人筋孿惟以金物熨之水銀當出蝕金候金白色是也頻用取效此北齊徐)
(玉方也遺本草拾)
銀(别錄中品)校正(併入開寳生銀)
釋名白金(綱目)鋈(時珍曰爾雅白金謂之銀其美者曰鏐說文云鋈白金也梵書謂之阿路)
(巴)
集解(别錄曰銀屑生永昌采無時弘景曰銀之所出處亦與金同但是生土中也鍊餌法亦似金永)
(昌屬益州今屬寧州恭曰銀與金生不同處所在皆有而以虢州者為勝此外多鉛穢為劣高麗作帖者)
(云非銀&KR1133;所出然色青不如虢州者志曰生銀出饒州樂平諸坑銀&KR1133;中狀如硬錫文理粗錯自然者真)
(頌曰銀在&KR1133;中與銅相雜土人采得以鉛再三煎鍊方成故為熟銀生銀則生銀&KR1133;中狀如硬錫其金坑)
(中所得乃在土石中滲漏成條若絲髮狀土人謂之老翁鬚極難得方書用生銀必得此乃真珣曰按南)
(越志波斯國有天生藥銀用為試藥指環又燒朱粉甕下多年沉積有銀號杯鉛銀光軟甚好與波斯銀)
(功力相似秖是難得今時燒鍊家每一斤生鉛只得一二銖山海經云東北樂平郡堂少山出銀甚多黔)
(中生銀體頂不堪入藥宗奭曰銀出於&KR1133;須煎鍊成故名熟銀其生銀即不自&KR1133;中出而特然生者又謂)
(之老翁鬚其入用大同世之術士以硃砂而成以鉛汞而成以焦銅而成者既無造化之氣豈可入藥不)
(可不别時珍曰閩浙荆湖饒信廣滇貴州交趾諸處山中皆産銀有&KR1133;中鍊出者有沙土中鍊出者其生)
(銀俗稱銀笋銀牙者也亦曰出山銀獨孤滔丹房鏡源所謂鉛坑中出褐色石形如笋打破即白名曰自)
(然牙曰自然鉛亦曰生鉛此有變化之道不堪服食者是也管子云上有鉛下有銀地鏡圖云山有葱下)
(有銀銀之氣入夜正白流散在地其精變為白雄雞寳藏論云銀有十七種又外國四種天生牙生銀坑)
(内石縫中狀如亂絲色紅者上入火紫白如草根者次之銜黑石者最竒生樂平鄱陽産鉛之山一名龍)
(牙一名龍鬚是正生銀無毒為至藥根本也生銀生石&KR0008;中成片塊大小不定狀如硬錫母砂銀生五溪)
(丹砂穴中色理紅光黑鉛銀得子母之氣此四種為真銀有水銀銀草砂銀曾青銀石綠銀雄黃銀雌黃)
(銀膽礬銀靈草銀皆是以藥制成者丹陽銀銅銀鐵銀白錫銀皆以藥點化者十三種皆假銀也外國四)
(種新羅銀波斯銀林邑銀雲南銀並精姸)
銀屑修治(弘景曰醫方鎮心丸用之不可正服為屑見當以水銀研令消也恭曰方家用銀屑取)
(成銀薄以水銀消之為泥合消石及鹽研為粉燒出水銀淘去鹽石為粉極細用之乃佳不得只磨取屑)
(耳時珍曰入藥只用銀薄易細若用水銀鹽消制者反有毒矣龍木論謂之銀液又有錫薄可偽宜辨之)
氣味辛平有毒(珣曰大寒無毒詳生銀下)主治安五臟定心神止
驚悸除邪氣久服輕身長年(别錄)定志去驚癎小兒癲
疾狂走(甄權)破冷除風(青霞子)銀薄堅骨鎮心明目去風
熱癲癎入丸散用(李珣)
生銀氣味辛寒無毒(獨孤滔云鉛内銀有毒保昇曰畏黃連甘草飛廉石亭脂砒石)
(惡羊血馬目毒公火明曰冷微毒畏慈石惡錫忌生血時珍曰荷葉蕈灰能粉銀羚羊角烏賊魚骨鼠尾)
(龜殼生薑地黃慈石俱能瘦銀羊脂紫蘇子油皆能柔銀)主治熱狂驚悸發癎恍
惚夜卧不安讝語邪氣鬼祟服之明目鎮心安神定
志小兒諸熱丹毒並以水磨服之功勝紫雪(開寳)小兒
中惡熱毒煩悶水磨服之(大眀)煮水入葱白粳米作粥
食治胎動不安漏血(時珍)
發明(好古曰白銀屬肺頌曰銀屑葛洪肘後方治癰腫五石湯中用之宗奭曰本草言銀屑有毒)
(生銀無毒釋者略漏不言盖生銀已發於外無藴鬱之氣故無毒&KR1133;銀藴於石中鬱結之氣全未敷暢故)
(有毒也時珍曰此說非矣生銀初煎出如縵理乃其天真故無毒鎔者投以少銅則成絲文金花銅多則)
(反敗銀去銅則復還銀而初入少銅終不能出作偽者又制以藥石鉛錫且古法用水銀煎消制銀薄成)
(泥入藥所以銀屑有毒銀本無毒其毒則諸物之毒也今人用銀器飲食遇毒則變黑中毒死者亦以銀)
(物探試之則銀之無毒可徵矣其入藥亦是平肝鎮怯之義故太清服鍊書言銀稟四方辛隂之神結精)
(為質性剛戾服之能傷肝是也抱朴子言銀化水服可成地仙者亦方士謬言也不足信斆曰凡使金銀)
(銅鐵只可渾安在藥中借氣生藥力而已勿入藥服能消人脂)
附方(舊二新四)妊娠腰痛(如折者銀一兩水三升煎二升服之子母秘錄)胎動
欲墮(痛不可忍銀五兩苧根二兩清酒一盞水一大盞煎一盞温服婦人良方)胎熱横
悶(生銀五兩葱白三寸阿膠炒半兩水一盞煎服亦可入糯米作粥食聖惠方)風牙疼痛
(文銀一兩燒紅淬燒酒一盞熱漱飲之立止集簡方)口鼻疳蝕(穿唇透頰銀屑一兩水三)
(升銅噐煎一升日洗三四次聖濟錄)身面赤疪(常以銀揩令熱久久自消千金翼)
附錄黃銀(拾遺恭曰黃銀本草不載俗云為噐辟惡乃為瑞物藏器曰黃銀載在瑞物圖經既)
(堪為器眀非瑞物時珍曰按方汋泊宅編云黃銀出蜀中色與金無異但上石則白色熊太古冀越集云)
(黃銀絶少道家言鬼神畏之六帖載唐太宗賜房玄齡帶云世傳黃銀鬼神畏之春秋運斗樞云人君秉)
(金德而生則黃銀見世人以鍮石為黃銀非也鍮石即藥成黃銅也)
烏銀(藏器曰今人用硫黃熏銀再宿瀉之則色黑矣工人用為器飬生者以器煮藥兼於一二丈處)
(夜承露醴飲之長年辟惡)
錫恡脂(綱目)
集解(時珍曰此乃波斯國銀&KR0008;也一作悉藺脂)
主治目生翳膜用火燒銅鍼輕點乃傅之不痛又主
一切風氣及三焦消渴飲水並入丸藥用(時珍)
附方(新一)小兒天弔(多涎搐搦不定錫恡脂一兩水淘黑汁令盡水銀一分以少棗肉研)
(不見星牛黃半分麝香半分研勻粳米飯丸黍米大每服三十二丸新汲水下名保命丹普濟方)
銀膏(唐本草)
集解(恭曰其法用白錫和銀薄及水銀合成之凝硬如銀合鍊有法時珍曰今方士家有銀脆恐即)
(世物也)
氣味辛大寒有毒主治熱風心虚驚悸恍惚狂走膈
上熱頭面熱風衝心上下安神定志鎮心明目利水
道治人心風徤忘亦補牙齒缺落(蘇恭)
硃砂銀(日華)
集解(時珍曰此乃方士用諸藥合硃砂鍊制而成者鶴頂新書云丹砂受青陽之氣始生&KR1133;石二百)
(年成丹砂而青女孕三百年而成鉛又二百年而成銀又二百年復得太和之氣化而為金又曰金公以)
(丹砂為子是隂中之陽陽死隂凝乃成至寳)
氣味冷無毒(大明曰畏石亭脂慈石鐵忌一切血)主治延年益色鎮心
安神止驚悸辟邪治中惡蟲毒心熱煎煩憂忘虚劣
(大眀)
赤銅(唐本草)
釋名紅銅(綱目)赤金(弘景)屑名銅落銅末銅花銅
粉銅砂(時珍曰銅與金同故字從金同也)
集解(弘景曰銅為赤金生熟皆赤而本草無用今銅青及大錢皆入方用並是生銅應在下品之例)
(也時珍曰銅有赤銅白銅青銅赤銅出川廣雲貴諸處山中土人穴山采礦鍊取之白銅出雲南青銅出)
(南番惟赤銅為用最多且可入藥人以爐甘石鍊為黃銅其色如金砒石鍊為白銅雜錫鍊為□銅山海)
(經言出銅之山四百六十七今則不知其幾也寳藏論云赤金一十種丹陽銅武昌白慢銅一生銅生銀)
(銅皆不由陶冶而生者無毒宜作鼎器波斯青銅可為鏡新羅銅可作鍾石綠石青白青等銅並是藥制)
(成鐵銅以苦膽水浸至生赤煤熬鍊成而黑堅錫坑銅大軟可點化自然銅見本條鶴頂新書云銅與金)
(銀同一根源也得紫陽之氣而生綠綠二百年而生石銅始生于中其氣禀陽故質剛戾管子云上有陵)
(石下有赤銅地鏡圖云山有慈石下有金若銅草莖黃秀下有銅器銅器之精為馬為僮抱朴子云銅有)
(牝牡在火中尚赤時令童男童女以水灌之銅自分為兩叚凸起者牡也凹下者牝也以牝為雌劒牡為)
(雄劍帶之入江湖則蛟龍水神皆畏避也)
赤銅屑修治(時珍曰即打銅落下屑也或以紅銅火鍜水淬亦自落下以水淘淨用好酒入)
(沙鍋内炒見火星取研末用)
氣味苦平微毒(時珍曰蒼术粉銅巴豆牛脂軟銅慈姑乳香啞銅物性然也)
賊風反折熬使極熱投酒中服五合日三或以五斤
燒赤納二斗酒中百遍如上服之又治腋臭以醋和
如麥飯袋盛先刺腋下&KR0899;去血封之神效(唐本)明目治
風眼接骨銲齒療女人血氣及心痛(大明)同五倍子能
染鬚髮(時珍)
發明(時珍曰太清服鍊法云銅秉東方乙隂之氣結成性利服之傷腎既云傷腎而又能接骨何哉)
(藏器曰赤銅屑主傷寒能銲人骨及六畜有損者細研酒服直入骨損處六畜死後取骨視之猶有銲痕)
(可驗打熟銅不堪用惟微曰朝野僉載云定州崔務墜馬折足醫者取銅末和酒服之遂瘥及亡後十年)
(改葬視其脛骨折處猶有銅束之也)
附方(舊一)腋下狐臭(崔氏方用清水洗淨又用清酢漿洗淨微揩破取銅屑和酢熱揩之)
(甚驗外臺)
自然銅(宋開寳)
釋名石髓鉛(志曰其色青黃如銅不從礦鍊故號自然銅)
集解(志曰自然銅生邕州山巖間出銅處于坑中及石間采得方圓不定其色青黃如銅頌曰今信)
(州火山軍銅坑中及石間皆有之信州出一種如亂銅絲狀云在銅坑中山氣熏蒸自然流出亦若生銀)
(老翁鬚之類入藥最好火山軍出者顆塊如銅而堅重如石醫家謂之銗石用之力薄采無時今南方醫)
(者說自然銅有兩三體一體大如麻黍或多方解纍纍相綴至如斗大者色煌煌眀爛如黃金鍮石入藥)
(最上一體成塊大小不定亦光眀而赤一體如薑鐵屎之類又有如不治而成者形大小不定皆出銅坑)
(中擊之易碎有黃赤有青赤鍊之乃成銅也其說分析頗精而未常見似亂絲者又云今市人多以銗石)
(為自然銅燒之成青熖如硫黃者是也此亦有二三種一種有殼如禹餘粮擊破其中光眀如鑑色黃類)
(鍮石也一種青黃而有墻壁成文如束針一種碎理如團砂者皆光眀如銅色多青白而赤少者燒之皆)
(成烟滔頃刻都盡今醫家多誤以此為自然銅市中所貨往往是此而自然銅用須火煆此乃畏火不必)
(形色只此可辨也獨孤滔曰自然銅出信州鉛山縣銀場銅坑中深處有銅鑛多年鑛氣結成似馬氣勃)
(也色紫重食之苦濇者是真今人以大□石為自然銅誤矣承曰今辰州川澤中出一種自然銅形圓似)
(蛇含大者如胡桃小者如粟外有皮黑色光潤破之與銗石無别但北銗石不作臭氣耳入藥用之殊驗)
(斆曰石髓鉛即自然銅勿用方金牙直相似若誤餌之吐殺人石髓鉛似乾銀泥味微甘也時珍曰按寳)
(藏論云自然銅生曾青石綠穴中狀如寒林草根色紅膩亦有墻壁又一類似丹砂光眀堅硬有稜中含)
(銅脉尤佳又一種似木根不紅膩隨手碎為粉至為精眀近銅之山則有之今俗中所用自然銅皆非也)
修治(斆曰采得石髓鉛搥碎同甘草湯煮二伏時至眀漉出攤令乾入臼中搗了重篩過以醋浸一)
(宿至眀用六一混泥瓷盒子盛二升文武火中飬三日夜才乾用盖盖了火煆兩伏時去土研如粉用凡)
(脩事五兩以醋兩鎰為度時珍曰今人只以火煆醋淬七次研細水飛過用)
氣味辛平無毒(大明曰凉)主治折傷散血止痛破積聚(開寶)
消瘀血排膿續筋骨治產後血邪安心止驚悸以酒
磨服(大眀)
發明(宗奭曰有人以自然銅飼折翅胡鴈後遂飛去今人打撲損研細水飛過同當歸没藥各半錢)
(以酒調服仍手摩病處震亨曰自然銅世以為接骨之藥然此等方儘多大扺宜補氣補血補胃俗工惟)
(在速效迎合病人之意而銅非煆不可用若新出火者其火毒金毒相扇挾香藥熱毒雖有接骨之功燥)
(散之禍甚於刀劒戒之時珍曰自然銅接骨之功與銅屑同不可誣也但接骨之後不可常服即便理氣)
(活血可爾)
附方(新三)心氣刺痛(自然銅火煆醋淬九次研末醋調一字服即止衛生易簡方)項
下氣癭(自然銅貯水甕中逐日飲食皆用此水其癭自消或火燒烟氣久久吸之亦可楊仁齋)
(直指方)暑濕癱瘓(四肢不能動自然銅燒紅酒浸一夜用烏頭炮五靈脂蒼术酒浸各一兩)
(當歸二錢酒浸為末酒糊丸梧子大每服七丸酒下覺四肢麻木即止陸氏積德堂方)
銅礦石(礦音古猛切亦作&KR1133;唐本草)
釋名(時珍曰礦粗惡也五金皆有粗石銜之故名麥之粗者&KR1855;犬之惡者亦曰獷)
集解(恭曰銅礦石狀如薑石而有銅星鎔之取銅也出銅山中許愼說文云礦銅鐵撲石也)
氣味酸寒有小毒主治丁腫惡瘡為末傅之驢馬脊
瘡臭腋磨汁塗(唐本)
銅青(宋嘉祐)
釋名銅綠
集解(藏器曰生熟銅皆有青即是銅之精華大者即空綠以次空青也銅青則是銅噐上綠色者淘)
(洗用之時珍曰近時人以醋制銅生綠取收晒乾貨之)
氣味酸平微毒主治婦人血氣心痛合金瘡止血明
目去膚赤息肉(藏器)主風爛眼淚血(之才)治惡瘡疳瘡吐
風痰殺蟲(時珍)
發明(時珍曰銅青乃銅之液氣所結酸而有小毒能入肝膽故吐利風痰眀目殺疳皆肝膽之病也)
(抱朴子云銅青塗木入水不腐)
附方(舊二新十一)風痰卒中(碧林丹治痰涎潮盛卒中不語及一身風癱用生綠二兩)
(乳細水化去石慢火熬乾取辰日辰日辰位上脩合再研水麝香一分糯米粉糊和丸彈子大隂乾卒中)
(者每丸作二服薄荷酒研下餘風硃砂酒化下吐出青碧涎瀉下惡下大效治小兒用綠雲丹銅綠不)
(計多少研粉醋麫糊丸芡子大每薄荷酒化服一丸須臾吐涎如膠神效經驗方)爛弦風眼
(銅青水調塗盌底以艾熏乾刮下塗爛處衛生易簡方)赤髮秃落(油磨銅錢末塗之即生)
(普濟方)面黶黑痣(以草劃破銅綠末傅之三日勿洗水自落厚者再上之聖濟錄)走馬
牙疳(銅青滑石杏仁等分為末擦之立愈邵眞人經驗方)口鼻疳瘡(銅青枯礬等分)
(研傅之綠又方人中白一錢銅三分研傅之)楊梅毒瘡(銅綠醋煮研末燒酒調搽極痛出水)
(次日即乾或加白礬等分研糝簡便方)臁瘡頑癬(銅綠七分研黃蠟一兩化熬以厚紙拖過)
(表裏别以紙隔貼之出水妙亦治楊梅瘡及虫咬筆峯雜興)腸風痔瘻(方見密陀僧下)諸
蛇螫毒(銅青傅之千金方)百蟲入耳(生油調銅綠滴入衛生家寳方)頭上生
虱(銅青眀礬末摻之摘玄方)
鉛(日華)
釋名青金(說文)黑錫金公(綱目)水中金(時珍曰鉛易㳂流故謂之鉛錫)
(為白錫故此為黑錫而神仙家折其字為金公隠其名為水中金)
集解(頌曰鉛生蜀郡平澤今有銀坑處皆有之燒礦而取時珍曰鉛生山穴石間人挾油燈入至數)
(里隨礦脉上下曲折斫取之其氣毒人若連月不出則皮膚痿黃腹脹不能食多致疾而死地鏡圖云草)
(青莖赤其下多鉛鉛錫之精為老婦獨孤滔云嘉州利州出草節鉛生鉛未鍜者也打破脆燒之氣如硫)
(黃紫背鉛即熟鉛鉛之精華也有變化能碎金剛鑚雅州出釣脚鉛形如皂子大又如蝌斗子黑色出山)
(澗沙中可乾汞盧氏鉛粗惡力劣信州鉛雜銅氣隂平鉛出劍州是銅鐵之苖並不可用寳藏論云鉛有)
(數種波斯鉛堅白為天下第一草節鉛出犍為銀之精也銜銀鉛銀坑中之鉛也内含五色並妙上饒樂)
(平鉛次于波斯草節負版鉛鐵苗也不可用倭鉛可勾金上宿真言本草云鉛乃五金之祖故有五金狴)
(犴追䰟使者之稱言其能伏五金而死八石也雌黃乃金之苖而中有鉛氣是黃金之祖矣銀坑有鉛是)
(白金之祖矣信鉛雜銅是赤金之祖矣與錫同氣是青金之祖矣硃砂伏于鉛而死于硫硫戀于鉛而伏)
(于硒鐵戀于磁而死于鉛雄戀于鉛而死于五知故金公變化最多一變而成胡粉再變而成黃丹三變)
(而成密陀僧四變而為白霜雷氏炮炙論云令鉛住火須仗脩天如要形堅豈忘紫背註云脩天補天石)
(也紫背天葵也)
修治(時珍曰凡用以鐵銚溶化寫瓦上濾去渣脚如此數次收用其黑錫灰則以鉛沙取黑灰白錫)
(灰不入藥)
氣味甘寒無毒(藏器曰小毒)主治鎮心安神治傷寒毒氣
反胃嘔&KR0938;蛇蜴所咬炙熨之(大明)療癭瘤鬼氣疰忤錯
為末和青木香傅瘡腫惡毒(藏器)消瘰癧&KR1012;腫明目固
牙烏鬚髮治實女殺蟲墜痰治噎膈消渴風癎解金
石藥毒(時珍)
黑錫灰主治積聚殺蟲同㯽榔末等分五更米飲服
(震亨)
發明(好古曰黑錫屬腎時珍曰鉛秉北方癸水之氣隂極之精其體重實其性濡滑其色黑内通于)
(腎故局方黑錫丹宣眀補真丹皆用之得汞交感即能治一切隂陽混淆上盛下虛氣升不降發為嘔吐)
(眩運噎膈反胃危篤諸疾所謂鎮墜之劑有反正之功但性帶隂毒不可多服恐傷人心胃耳鉛性又能)
(入肉故女子以鉛珠紝耳即自穿孔實女無竅者以鉛作鋌逐日紝之久久自開此皆昔人所未知者也)
(鉛變化為胡粉黃丹密陀僧鉛白霜其功皆與鉛同但胡粉入氣分黃丹入血分密陀僧鎮墜下行鉛白)
(霜專治上焦胸膈此為異耳方士又鑄為梳梳鬚髮令光黑或用藥煮之尤佳)
附方(舊四新十七)烏鬚明目(黑鉛半斤鍋内鎔汁旋入桑條灰柳木攪成沙篩末每早)
(揩牙以水漱口洗目能固牙眀目黑鬚髮勝金方)揩牙烏髭(黑鉛消化以不蛀皂莢寸切投)
(入炒成炭入塩少許研勻日用揩牙摘去白髭黑者更不白也又方黑錫一斤炒灰埋地中五日入升)
(麻細辛訶子同炒黑日用揩牙百日效普濟)牙齒動摇(方同上)烏鬚鉛梳
(鉛十兩錫三兩婆羅得三箇針砂熟地黃半兩莤根胡桃皮一兩没石子訶黎勒皮硫黃石橊皮慈石皂)
(礬烏麻油各二錢半為末先化鉛錫入末一半柳木攪勻傾入梳模子印成脩齒餘末同水煮梳三日三)
(夜水耗加之取出帛重重包五日每以熟皮襯手梳一百下須先以皂莢水洗淨拭乾普濟)腎臟
氣發(攻心面黑欲死及諸氣奔豚喘急鉛二兩石亭脂二兩木香一兩麝香一錢先化鉛炒乾入亭)
(脂急炒熖起以醋噴之傾入地坑内覆住待冷取研粟飯丸芡子大每用二丸熱酒化服取汗或下或通)
(氣即愈如大便不通再用一丸入玄眀粉五分服聖劑方)婦人血氣(冷痛攻心方同上)
風癎吐沫(反目抽掣久患者黑鉛水銀結砂南星炮各一兩為末糯飯丸菉豆大一歲一丸乳)
(汁下方普濟)反胃噦逆(黑鉛化汁以柳木槌研成粉一兩入米醋一升砂鍋熬膏入蒸餅末)
(少許擣丸小豆大每服一丸薑湯下聖劑)多年反胃(不止紫背鉛二兩石亭脂二兩塩鹵汁五)
(兩燒鉛以鹵汁淬盡與亭脂同炒熖起挑于水上熖止研勻蒸餅和丸梧子大每服二十丸煎石蓮乾柿)
(湯下方聖濟)消渴煩悶(黑鉛水銀等分結如泥常含豆許吞津聖惠方)寸白虫
病(先食豬肉一片乃以沙餹水調黑鉛灰四錢五更服之虫盡下食白粥一日許學士病嘈雜服此下)
(二虫一寸斷一長二尺五寸節節有斑文也本事方)水腫浮滿(烏錫五兩皂莢一挺)
(炙酒二十煮六沸頻服至小便出二三升即消千金翼)小便不通(黑鉛錯末一兩生薑半兩)
(燈心一握井水煎服先以炒葱貼臍聖惠方)卒然欬𠻳(爐中鉛屑桂心皂莢等分為末蜜丸)
(如梧子大每飲下十五丸忌葱備急方)瘰癧結核(鉛三兩鐵器炒取黑灰醋和塗上故帛貼)
(之頻換去惡汁如此半月不痛不破内消為水而愈劉禹錫𫝊信方)&KR1012;疽發背(黑鉛一斤)
(甘草三兩微炙瓶盛酒一斗浸甘草乃鎔鉛投酒中如此九度去滓飲酒醉卧即愈經驗方)金石
藥毒(黑鉛一斤鎔化投酒一升如此十餘次待酒至半升頓飲勝金方)取輕粉毒(出山)
(黑鉛五斤打壺一把盛燒酒十五斤納土茯苓半斤乳香三錢封固重湯煮一日夜埋土中出火毒每日)
(早晚任性飲數杯後用瓦盆接小便自有粉出為驗服至筋骨不痛乃止醫方摘要)解砒霜毒
(煩躁如狂心腹疼痛四肢厥冷命在須臾黑鉛四兩磨水一盌灌之華陀危病方)解硫黃毒
(黑錫煎湯服即解集簡方)
鉛霜(日華)
釋名鉛白霜
修治(頌曰鉛霜用鉛雜水銀十五分之一合練作片置醋甕中密封經久成霜時珍曰以鉛打成錢)
(穿成串瓦盆盛生醋以串横盆中離醋三寸仍以瓦盆覆之置隂處候生霜刷下仍合住)
氣味甘酸冷無毒(宗奭曰鉛霜塗木瓜即失酸味金克木也)主治消痰止
驚悸解酒毒去胸隔煩悶中風痰實止渴(大眀)去膈熱
涎塞(宗奭)治吐逆鎮驚去怯黑鬚髮(時珍)
發明(頌曰鉛霜性極冷治風痰及嬰孺驚滯藥今醫家用之尤多時珍曰鉛霜乃鉛汞之氣交感英)
(華所結道家謂之神符白雪其墜痰去熱定驚止瀉盖有竒效但非久服常用之物爾病在上焦者宜此)
(清鎮)
附方(舊二新九)小兒驚熱(心肺積熱夜臥多驚鉛霜牛黃各半分鐵粉一分研勻每服一)
(字竹瀝調下聖濟錄)驚風癎痰(喉閉牙緊鉛白霜一字蟾酥少許為末烏梅肉蘸藥於齦)
(上揩之仍吹通關藥良久便開普濟方)消渴煩熱(鉛白霜枯白礬等分為末蜜丸芡子大綿)
(褁含化曣汁末又方鉛白霜一兩根黃消石各一兩為每冷水服一錢聖濟錄)喉痺腫痛
(鉛白霜甘草半兩青黛一兩為末醋糊丸芡子大每含臙一丸立效聖濟錄)懸癰腫痛(鉛白)
(霜一分甘草半生半炙一分為末綿裹含嚥聖惠方)口疳齦爛(氣臭血出不拘大人小兒)
(鉛白霜銅綠各二錢白礬豆許為末掃之宣眀方)鼻衂不止(鉛白霜末新汲水服一字十)
(全博救方)痔瘡腫痛(鉛白霜白片腦各半字酒調塗之隨手見效嬰童百問)室女經
閉(恍惚煩熱鉛霜半兩生地黃汁一合調下日三服聖惠方)梳髮令黑(鉛霜包梳日日)
(梳之勝於染者普濟)
粉錫(本經下品)
釋名解錫(本經)鉛粉(綱目)鉛華(綱目)胡粉(弘景)定粉(藥性)瓦粉(湯液)
光粉(日華)白粉(湯液)水粉(綱目)官粉(弘景曰即今化鉛所作胡粉也而謂之粉錫似)
(與今乖時珍曰鉛錫一類也古人名鉛為黑錫故名粉錫釋名曰胡者餬也和脂以餬面也定瓦言其形)
(光白言其色俗呼吳越者為官粉韶州者為韶粉辰州者為辰粉)
正誤(恭曰鉛丹胡粉實用炒錫造陶言化鉛誤矣震亨曰胡粉是錫粉非鉛粉也古人以錫為粉婦)
(以附面者其色類肌肉不可入藥用志曰粉錫黃丹二物俱是化鉛為之英公李勣序云鉛錫莫辨者謂)
(此也按李含光音義云黃丹胡粉皆是化鉛未聞用錫者參同契云胡粉投炭中色壊還為鉛抱朴子内)
(篇云愚人不信黃丹胡粉是化鉛所作蘇恭以二物俱炒錫作大誤矣時珍曰錫炒則成黑灰豈有白粉)
(蘇恭已誤而朱震亨復踵其誤何哉)
集解(時珍曰按墨子云禹造粉張華博物志云紂燒鉛錫作粉則粉之來亦遠矣今金陵杭州韶州)
(辰州皆造之而辰粉尤真其色帶青彼人言造法每鉛百斤鎔化削成薄片卷作筒安木甑内甑下甑中)
(各安醋一瓶外以塩泥固濟紙封甑縫風爐安火四兩飬一七便掃入水缸内依舊封飬次次如此鉛盡)
(為度不盡者留炒作黃丹每粉一斤入豆粉二兩蛤粉四兩水内攪勻澄去清水用細灰按成溝紙隔數)
(層置粉于上將乾截成瓦定形待乾收起而范成大虞衡志言桂林所作鉛粉最有名謂之桂粉以黑鉛)
(着糟甕中罨化之何孟春餘冬錄云嵩陽産鉛居民多造胡粉其法鉛塊懸酒缸内封閉四十九日開之)
(則化為粉矣化不白者炒為黃丹黃丹滓為密陀僧三物收利甚博其鉛氣有毒工人必食肥猪犬肉飲)
(酒及鐵漿以厭之枵腹中其毒輒病至死長幼為毒薰蒸多痿黃癱攣而斃其法略皆不同盖巧者時出)
(新意以速化為利故爾又可見昔人炒錫之謬相感志云韶粉蒸之不白以蘿蔔瓮子蒸之則白)
氣味辛寒無毒(權曰甘辛凉時珍曰胡粉能制硫黃又雌黃得胡粉而失色胡粉得雌黃)
(而色黑盖相惡也又入酒中去酸味收蟹不沙)主治伏尸毒螫殺三蟲(本經)去
鼈瘕療惡瘡止小便利墮胎(别錄)治積聚不消炒焦止
小兒疳痢(甄權)治癰腫瘻爛嘔逆療癥瘕小兒疳氣(大眀)
止疶痢久積痢(宗奭)治食復勞復墜痰消脹治疥癬狐
臭黑鬚髮(時珍)
發明(弘景曰胡粉金色者療尸蟲彌良藏器曰久痢成疳者胡粉和水及雞子白服以糞黑為度為)
(其殺蟲而止痢也時珍曰胡粉即鉛之變黑為白者也其體用雖與鉛及黃丹同而無消塩火燒之性内)
(有豆粉蛤粉雜之止能入氣分不能入血分此為稍異人服食之則大便色黑者此乃還其本質所謂色)
(壊還為鉛也亦可入膏藥代黃丹用)
附方(舊十四新三十)勞復食復(欲死者水服胡粉少許肘後方)小兒脾泄
(不止紅棗二十箇去核將官粉入内以隂陽瓦焙乾去棗研粉每服三分米湯下孫真人集效方)赤
白痢下(頻數腸痛定粉一兩雞子清和炙焦為末冷水服一錢肘後方)小兒無辜
(疳下痢赤白胡粉熟蒸熬令色變以飲服半錢子母秘錄)小兒腹脹(胡粉&KR1069;熬色變以摩)
(腹上錄子母秘)腹皮青色(不速治須臾死方同上)小兒夜啼(水服胡粉三豆)
(大曰三服子母秘錄)身熱多汗(胡粉半斤雷丸四兩為末粉身千金方)婦人心痛
(急者好官粉為末葱汁和丸小豆大每服七丸黃酒送下即止粉能殺䖝葱能透氣故也邵真人方)
寸白蚘蟲(胡粉炒燥方寸七入肉臛中空心服大效張文仲備急方)服藥過劑
(悶亂者水和胡粉服之千金方)鼻衂不止(胡粉炒黑醋服一錢即止聖惠方)齒縫
出血(胡粉半兩麝香半錢為末臥時揩牙聖濟方)墜撲瘀血(從高落下瘀血槍心面青)
(氣短欲死胡粉一錢和水服即安肘後方)折傷折骨(官粉硼砂等分為末每服一錢蘇木)
(湯調下仍頻飲蘇木湯大效接骨方)杖瘡腫痛(水粉一兩赤石脂生一錢水銀一分以麻)
(油杵成膏攤油紙貼之肉消者填滿緊縳救急方)抓傷面皮(香油調鉛粉搽之一夕愈集)
(簡方)食梅牙齼(韶粉揩之相感志)染白鬚髮(胡粉石灰等分水和塗之以油紙包)
(烘令温煖候末燥間洗去以油潤之黑如漆也博物志)腋下胡臭(胡粉常粉之或以胡粉三)
(合和牛脂煎稠塗之千金方)陰股常濕(胡粉粉之備急方)乾濕癬瘡(方同上)
黃水膿瘡(官粉煆黃松香各三錢黃丹一錢飛礬二錢為末香油二兩熬膏傅之邵真人方)
小兒耳瘡(月蝕胡粉和土塗之子母秘錄)小兒疳瘡(熬胡粉豬脂和塗張文)
(仲方)小兒舌瘡(胡粉和豬&KR0008;骨中髓日三傅之食醫心鑑)燕口吻瘡(胡粉炒一)
(分黃連半兩為末傅之普濟方)痘瘡瘢痕(或凸或凹韶粉一兩輕粉一定和研豬脂調傅)
(陳文中小兒方)妬精陰瘡(鉛粉二錢銀杏仁七箇銅銚内炒至杏黃去杏取粉出火毒研搽效)
(集簡方)反花惡瘡(胡粉一兩臙脂一兩為末鹽湯洗淨傅之日五次聖惠方)瘡似
蜂窠(愈而復發胡粉硃砂等分為末蜜和塗之聖濟錄)血風臁瘡(孫氏集效方用官粉)
(四兩水調入盌内以蘄州艾葉燒烟熏乾入乳香少許同研香油調作隔紙膏反覆貼之楊氏簡便方)
(用官粉炒過桐油謂作隔紙貼之)小兒丹毒(唾和胡粉從外至内傅之良千金方)湯
火燒瘡(胡粉羊髓和塗之孫真人方)瘡傷水濕(胡粉炭灰等分脂和塗孔上水即出)
(也方千金)蠼螋尿瘡(酢和胡粉塗之千金方)諸蛇螫傷(胡粉和大蒜搗塗)
(千金方)誤吞金銀(及錢胡粉一兩豬脂調分再服令消烊出也外臺秘要)三年目
瞖(胡粉塗之聖惠方)口中乾燥(煩渴無津雄豬膽五枚酒煮皮爛入定粉一兩研勻丸芡)
(子大每含花一丸嚥汁太平聖惠方)腹中鼈癥(胡粉黍米淋汁温服大效衛生易簡方)
接骨續筋(止痛活血定粉當歸各一錢硼砂一錢半為末每服一錢蘇木煎湯調下仍頻飲湯)
(同上)發背惡瘡(諸癰疽好光粉二兩真麻油三兩慢火熬以柳枝急攪至滴水成珠入白膠末)
(少許入器水浸兩日油紙攤貼名神應膏直指方)
鉛丹(本經下品)
釋名黃丹(弘景)丹粉(唐本)朱粉(綱目)鉛華正誤(見粉錫下)
集解(别錄曰鉛丹生於鉛出蜀郡平澤弘景曰即今熬鉛所作黃丹也俗方稀用惟仙經塗丹釜所)
(須云化成九光者當謂丸光丹以為釡爾無别法也宗奭曰鉛丹化鉛而成别錄言生於鉛則蘇恭炒錫)
(作成之說誤矣不惟難辨錫則色黯鉛則眀白以此為異時珍曰按獨孤滔丹房鑑源云炒鉛丹法用鉛)
(一斤土硫黃十兩消石一兩鎔鉛成汁下醋點之滚沸時下硫一塊少頓下消少許沸定再點醋依前下)
(少許消黃待為末則成丹矣今人以作鉛粉不盡者用消石礬石炒成丹若轉丹為鉛只用連鬚葱白汁)
(拌丹慢煎煆成金汁傾出即還鉛矣貨者多以塩消砂石雜之凡用以水漂去消鹽飛去砂石澄乾微火)
(炒紫色地上去火毒入藥會典云黑鉛一斤燒丹一斤五錢三分也)
氣味辛微寒無毒(大明曰微鹹凉無毒伏砒制硇硫震亨曰一婦因多子月内服鉛丹)
(二兩四肢水冷食不入口時正仲冬急服理中湯加附子數十帖乃安謂之凉無毒可乎時珍曰鉛丹本)
(無甚毒此婦産後冬月服之過劑其病宜矣)
主治吐逆胃反驚癎癲疾除熱下氣鍊化還成九光
久服通神明(本經)止小便除毒熱臍攣金瘡血溢(别錄)驚
悸狂走消渴煎膏用止痛生肌(甄權)鎮心安神止吐血
及𠻳傅瘡長肉及湯火瘡染鬚(大眀)治瘧及久積(宗奭)墜
痰殺蟲去怯除忤惡止痢明目(時珍)
發明(成無已曰仲景龍骨牡蠣湯中用鉛丹乃收歛神氣以鎮驚也好古曰澀可去脫而固氣時珍)
(曰鉛丹體重而性沉味兼鹽礬走血分能墜痰去怯故治驚癎癲狂吐逆反胃有竒功能消積殺虫故治)
(疳疾下痢瘧疾有寔績能解熱拔毒長肉去瘀故治惡瘡腫毒及入膏藥為外科必用之物也)
附方(舊八新二十五)消渴煩亂(黃丹新汲水服一錢以蕎麥粥壓之聖惠方)吐逆
不止(碧霞丹用北黃丹四兩米醋半升煎乾炭火三秤就銚内煆紅冷定為末粟米飯丸梧子大每)
(服七丸醋湯下集驗方)伏暑霍亂(水浸丹見木部巴豆下)小兒吐逆(不止宜此)
(清鎮燒針丸用黃丹研末小棗肉和丸芡子大每以一丸針簽於燈上燒過研細乳汁調下一加硃砂枯)
(礬等分小兒方)(謝氏)反胃氣逆(胃虛鉛丹二兩白礬二兩生石亭脂半兩以丹礬研)
(勻入坩鍋内以炭半秤煆赤更飬一夜出毒兩日入亭脂同研粟米飯和丸綠豆大每日米飲下十五丸)
(聖濟錄)泄瀉下痢(赤白用棗肉搗爛入黃丹白礬各皂子大米飯一團和丸彈子大鐵線穿)
(於燈上燒過為末米飲服之摘玄方)赤白痢下(黃丹炒紫黃連炒等分為末以糊丸麻子)
(大每服五十丸生薑甘草湯下普濟方)妊娠下痢(疼痛用烏雞卵一箇開孔去白留黃入鉛)
(丹五錢攪勻泥裹煨乾研末每服二錢米飲下一服愈是男二服愈是女三因方)吐血咯血
(刻血黃丹新汲水服一錢經驗方)寒熱瘧疾(體虛汗多者黃丹百草霜等分為末發日空心)
(米飲服三錢不過二服愈或糊丸或蒜丸皆效大肘後方用飛炒黃丹一兩恒山末三兩蜜丸梧子每)
(服五十丸温酒下平旦及末發將發時各一服無不效普濟方端午日用黃丹炒二兩獨蒜一百箇搗)
(丸梧子大每服九丸空心長流水面東下二三發後乃用神效亦治痢疾三因方用黃丹炒建茶等分)
(為末温酒服二錢核又黃丹飛焙麫糊丸芡子大每棗子一枚去包一丸紙裏煨熟食之)温瘧
不止(黃丹炒半兩青蒿童尿浸二兩為末每服二錢寒多酒服熱多茶服仁存堂方)小兒
癉瘧(壯熱不寒黃丹二錢蜜水和服冷者酒服名鬼哭丹劉涓子鬼遺方)風癎發止
(驅風散用鉛丹二兩白礬二兩為末用三角磚相闘以七層紙鋪磚上鋪丹於紙上礬鋪丹上以十斤柳)
(木柴燒過為度取研每服二錢温酒下王氏博濟方)客忤中惡(道間門外得之令人心腹)
(刺痛氣衝心胸脹滿不治害人真丹方寸七蜜三合和灌之肘後方)一切目疾(昏障治只)
(障不治蜂蜜半斤銅鍋熬起紫色塊入飛過真黃丹二兩水一盌再練至水氣盡以細生絹鋪薄紙一層)
(濾淨瓶封理地内三七每日點眼七次藥粘則洗之一方入訶子肉四箇保夀堂方)赤眼痛
(黃丹蜂蜜調貼太陽穴立效眀目經驗方)赤目及瞖(鉛丹白礬等分為末點之又方鉛)
(丹烏賊骨等分合研白蜜蒸點之千金方)眼生珠管(鉛丹半兩鯉魚膽汁和如膏日點三)
(五次惠方)(聖)痘疹生瞖(黃丹輕粉等分為末吹少許入耳内左患吹右右患吹左疹)
(痘方)小兒重舌(黃丹一豆大安舌下子母秘錄)小兒口瘡(糜爛黃丹一錢生蜜)
(一兩相和蒸黑每以雞毛蘸搽甚效普濟方)腋下胡臭(黃丹入輕粉唾調頻摻之普)
(濟方)婦人逆產(真丹塗兒足下集驗方)蚰蜒入耳(黃丹酥蜜杏仁等分熬膏綿裹)
(包塞之聞香即出抽取聖惠方)蠍蠆螫人(醋調黃丹塗之肘後方)金瘡出血
(不可以藥速合則内潰傷肉只以黃丹滑石等分為末傅之集玄方)外痔腫痛(黃丹滑石)
(等分為末新汲水調日五上之嬰童百問)血風臁瘡(黃丹一兩黃蠟一兩香油五錢熬膏)
(先以葱椒湯洗貼之陸氏積德堂方)遠近臁瘡(黃丹飛炒黃蘗酒浸七日焙各一兩輕粉)
(半兩研細以苦茶洗淨輕粉填滿次用黃丹護之外以蘗末攤膏貼之勿揭動一七見效孫氏集效方)
密陀僧(唐本草)
釋名没多僧(唐本)爐底(恭曰密陀没多並胡言也)
集解(恭曰出波斯國形似黃龍齒而堅重亦有白亦色者作理石文頌曰今嶺南閩中銀銅冶處)
(有之是銀鉛脚其初采礦時銀銅相雜先以鉛同煎鍊銀隨鉛出又采山木葉燒灰開地作爐填灰其中)
(謂之灰池置銀鉛於灰上更加火鍜鉛滲灰下銀住灰上罷火候冷出銀其灰池感鉛銀氣積久成此物)
(未必自胡中來也承曰今市中所貨是小瓶實鉛丹鍜成者大塊尚有瓶形銀冶所出最良而罕有貨者)
(外國者未嘗見之時珍曰密陀僧原取銀冶者今既難得乃取煎銷銀舖爐㡳用之造黃丹者以脚滓鍊)
(成密陀僧其似瓶形者是也)
修治(斆曰凡使搗細安瓷鍋中重紙袋盛柳蛀末焙之次卜東流水浸滿火煮一伏時去柳末紙袋)
(取用)
氣味鹹辛平有小毒(大明曰甘平無毒時珍曰制狼毒)主治久痢五
痔金瘡面上瘢䵟面膏藥用之(唐本保昇曰五痔謂牡酒腸血氣也)鎮
心補五臟治驚癎欬𠻳嘔逆吐痰(大眀)療反胃消渴瘧
疾下痢止血殺蟲消積治諸瘡消腫毒除胡臭染髭
髮(時珍)
發明(時珍曰密陀僧感鉛銀之氣其性重墜下沉直走下焦故能墜痰止吐消積定驚癎治瘧痢止)
(消渴療瘡腫洪邁夷堅志云驚氣入心絡瘖不能言語者用密陀僧末一匕茶調服即愈昔有人伐薪為)
(狼所遂而得是疾或授此方而愈又一軍校采藤逄惡蛇病此亦用之而愈此乃驚則氣亂密陀僧之重)
(以去怯而平肝也其功力與鉛丹同故膏藥中用代鉛丹云)
附方(舊三新一十五)痰結胸中(不散密陀僧一兩醋水各一盞煎乾為末每服二錢以酒)
(水各一小盞煎一盞温服少頃當吐出痰涎為妙聖惠方)消渴飲水(神效丸用密陀僧二)
(兩研末湯浸蒸餅丸梧子大濃煎蠶蠒鹽湯或茄根湯或酒下一日五丸日增五丸至三十丸止不可多)
(服五六服後以見水惡心為度惡心時以乾物壓之日後自定甚竒選竒方)赤白下痢(密陀)
(僧三兩燒黃色研粉每服一錢醋茶下日三服聖惠方)腸風痔瘻(銅青密陀僧各一錢麝香)
(少許為末津和塗之濟急方)小兒初生(遍身如魚脬又如水晶破則成水流滲又生者密陀)
(僧生研擫之仍服蘇合香丸救急方)驚氣失音(方見發眀)腋下胡臭(漿水洗淨)
(油調密陀僧塗之以一錢用熱蒸餅一箇切開摻末夾之集簡方)香口去臭(密陀僧一錢醋)
(調𠻳口普濟方)大人口瘡(密陀僧鍜研掺之聖濟方)小兒口瘡(不能吮乳密陀)
(僧末醋調塗足心瘡愈洗去蔡醫博方也黎居士簡易方)鼻内生瘡(密陀僧香白芷等分)
(為末蠟燭油調搽之簡便方)鼻皶赤皰(密陀僧二兩細研入乳調夜塗旦洗聖惠方)痘
瘡瘢黶(方同上譚氏)䵟&KR0845;斑點(方同上外臺)夏月汗斑(如疹用密陀僧)
(八錢雄黃四錢先以薑片擦熱仍以薑片蘸末擦之次日即焦活人心綂)骨疽出骨(一名)
(多骨瘡不時出細骨乃母受胎未及一月與六親骨肉交合感其精氣故有多骨之名以密陀僧末桐油)
(謂勻攤貼之即愈夀域方)血風臁瘡(密陀僧香油入粗盌内磨化油紙攤膏反覆貼之)
(孫氏集效方)陰汗濕痒(密陀僧末傅之末戴氏加蛇牀子)
錫(拾遺)
釋名白鑞(音臘)鈏(音引)賀(時珍曰爾雅錫謂之鈏郭璞注云白鑞也方術家謂之賀盖錫)
(以臨賀出者為美也)
集解(别錄曰錫生桂陽山谷弘景曰今出臨賀猶是桂陽地界鉛與錫相似而人用大異時珍曰錫)
(出雲南衡州許愼說文云錫者銀鉛之間也土宿本草云錫受太隂之氣而生二百年不動成砒砒二百)
(年而錫始生錫稟隂氣故其質柔二百年不動遇太陽之氣乃成銀今人置酒於新錫器内浸漬日久或)
(殺人者以砒能化錫歲月尚近便被采取其中藴毒故也又曰砒乃錫根銀色而鉛質五金之中獨錫易)
(制失其藥則為五金之賊得其藥則為五金之媒星槎勝覽言滿剌加國於山溪中淘沙取錫不假煎鍊)
(成塊名曰斗錫也)
正誤(恭曰臨賀采者名鉛一名白鑞唯此一處資天下用其錫出銀處皆有之體相似而入用大異)
(時珍曰蘇恭不識鉛錫以錫為鉛以鉛為錫其謂黃丹胡粉為炒錫皆由其不識故也今正之)
氣味甘寒微毒(獨孤滔曰羖羊角五靈脂伏龍肝馬鞭草皆能縮賀硇砒能硬錫巴豆萞)
(麻薑汁地黃能制錫松脂銲錫錫礦縮銀)主治惡毒風瘡(大眀)
發明(時珍曰洪邁夷堅志云汝人多病癭地饒風沙沙入井中飲其水則生癭故金房間人家以錫)
(為井闌皆夾錫錢鎮之或沉錫井中乃免此患)
附方(新二)解砒霜毒(錫器於粗石上磨水服之濟急方)楊梅毒瘡(黑鉛廣錫)
(各二錢半結砂蜈蚣二條為末紙卷作小撚油浸一夜點燈日照瘡二次七日見效集玄方)
古鏡(拾遺)校正(併入本經錫銅鏡鼻)
釋名鑑照子(時珍曰鏡者景也有光景也鑑者監也監於前也軒轅内傳言帝會王母)
(鑄鏡十二隨日用之此鏡之始也或云始於堯臣尹夀)
氣味辛無毒(大明曰平微毒)主治驚癎邪氣小兒諸惡煮汁
和諸藥煮服文字彌古者佳(藏器)辟一切邪魅女人鬼
交飛尸蟲毒催生及治暴心痛並火燒淬酒服百蟲
入耳鼻中將鏡就敲之即出(大眀)小兒疝氣腫硬煮汁
服(時珍)
發明(時珍曰鏡乃金水之精内眀外暗古鏡如古劍若有神眀故能辟邪魅忤惡凡人家宜懸大鏡)
(可辟邪魅劉根𫝊云人思形狀可以長生用九寸眀鏡照面熟視令自識已身形久則身神不散疾患不)
(入葛洪抱朴子云萬物之老者其精悉能託人形惑人唯不能易鏡中真形故道士入山以眀鏡徑九寸)
(以上者背之則邪魅不敢近自見其形必反却走轉對之視有踵者山神無踵者老魅也羣書所載古鏡)
(靈異往往可證謾撮於左方龍江錄云漢宣帝有寳鏡如八銖錢能見妖魅帝嘗佩之異聞記云隋時王)
(度有一鏡歲疫令持鏡諸里中有疾者照之即愈樵牧閑談云孟昶時張敵得一古鏡徑尺餘光照寢室)
(如燭舉家無疾號無疾鏡西京雜記云漢高祖得始皇方鏡廣四尺高五尺表裏有眀照之則影倒見以)
(手捧心可見腸胃五臟人疾病照之則知病之所在女子有邪心則膽張心動酉陽雜爼云無勞縣舞溪)
(石窟有方鏡徑丈照人五臟云是始皇照骨鏡松窗錄云葉法善有一鐵鏡照物如水人有疾病照見臟)
(腑宋史云秦寧縣耕夫得鏡厚三寸徑尺二照見水底與日争輝病熱者照之心骨生寒雲仙錄云京師)
(王氏有鏡六鼻常有雲烟照之則左右前三方事皆見黃巢將至照之兵甲如在目前筆談云吳僧一鏡)
(照之知未來吉凶出處又有火鏡取火水鏡取水皆鏡之異者也)
附方(新一)小兒夜啼(眀鑑掛牀脚上聖惠方)
錫銅鏡鼻(本經下品)釋名(弘景曰此物與胡粉異類而共條者古無純銅作鏡皆用錫雜)
(之即今破古銅鏡鼻爾用之當燒赤納酒中若醯中出入百遍乃可搗也志曰凡鑄鏡皆用錫不爾即不)
(眀白故言錫銅鏡鼻今廣陵者為勝時珍曰錫銅相和得水澆之極硬故鑄鏡用之考工記云金錫相半)
(謂之鑑燧之劑是也)
氣味酸平無毒(權曰微寒藥訣曰冷無毒)主治女子血閉癥瘕伏
陽孕絶(本經)伏尸邪氣(别錄)産後餘疹刺痛三十六候取
七枚投醋中熬呷之亦可入當歸芍藥煎服(甄權)
附方(新一)小兒客忤(面青驚痛銅照子鼻燒赤少酒淬過與兒飲聖惠方)
鏡鏽(即鏡上綠也俗名楊妃垢)主治腋臭又療下疳瘡同五倍子
末等分米泔洗後傅之(時珍)
古文錢(日華)
釋名泉孔方兄上清童子(綱目)青蚨(時珍曰管子言禹以歷山)
(之金鑄幣以救人困此錢之始也至周太公立九府泉法泉體圓含方輕重以銖周流四方有泉之象故)
(曰泉後轉為錢魯褒錢神論云為世神寳親愛如兄字曰孔方又昔有錢精自稱上清童子青蚨血塗子)
(母錢見虫部)
集解(頌曰凡鑄銅之物多和以錫考工記云攻金之工金有六劑是也藥用古文錢銅弩牙之類皆)
(有錫故其用近之宗奭曰古錢其銅焦赤有毒能腐蝕壊肉非特為有錫也此說非是但取周景王時大)
(泉五十及寳貨秦半兩漢莢錢大小五銖吳大錢五百大錢當千宋四銖二銖及梁四柱北齊常平五銖)
(之類方可用時珍曰古文錢但得五百年之外者即可用而唐高祖所鑄開元通寳得輕重大小之中尤)
(為古今所重綦毋氏錢神論云黃金為父白銀為毋鉛為長男錫為適婦其性堅剛須水終始體圓應天)
(孔方效地此乃鑄錢之法也三伏鑄錢其汁不清俗名爐凍盖火尅金也唐人端午於江心鑄鏡蓋此意)
(也)
氣味辛平有毒(時珍曰同胡桃嚼即碎相制也)主治瞖障明目療風
赤眼鹽鹵浸用婦人生産横逆心腹痛月膈五淋燒
以醋淬用(大明)大青錢煮汁服通五淋磨入目主盲障
膚赤和薏苡根煮服止心服痛(藏器)
發明(宗奭曰古錢有毒治目中障瘀腐蝕壞肉婦人横逆産五淋多用之予少時常患赤目腫痛數)
(目不能開客有教以生薑一塊洗淨去皮以古青銅錢刮汁點之初甚苦熱淚蔑面然終無損後有患者)
(教之往往疑惑信士點之無不一點遂愈更不須再但作瘡者不可用也時珍曰以胡桃同嚼食二三枚)
(能消便毒便毒属肝金伐木也)
附方(舊一新二十一)時氣欲死(大錢百文水一斗煮八升入麝香末三分稍飲至盡或吐)
(或下愈肘後方)時氣温病(頭痛壯熱脉大始得一日者比輪錢一百五十七文水一斗煮取七)
(升服汁須臾復以水五升更煮一升以水二升投中合得三升出錢飲汁當吐毒出也肘後方)心
腹煩滿(及胸脇痛欲死者比輪錢二十枚水五升煮三升分三服肘後方)急心氣痛
(古文錢一箇打碎大核桃三箇同炒熱入醋一盌冲服楊誠經驗方)霍亂轉筋(青銅錢四)
(十九枚木瓜一兩烏梅炒五枚水二盞煎分溫服聖濟錄)慢脾驚風(利痰竒效用開元通)
(寳錢背後上下有兩月痕者其色淡黑頗小以一箇放鐡匙上炭火燒四圍上下各出珠子取出候冷傾)
(入盞中作一服以南木香湯送下或人參湯亦可錢雖利痰非胃家所好須以木香佐之楊仁齊直指方)
下血不止(大古錢四百文酒三升煮二升分三服普濟方)赤白帶下(銅錢四十)
(文酒四升煮取二升分三服千金方)小便氣淋(比輪錢三百文水一斗煮取三升温服)
(千金方)沙石淋痛(古文錢煮汁服普濟方)傷水喘急(因年少飲冷水驚恐所致)
(者古文錢七枚洗淨白梅七箇水一鍾同浸三宿空心一呷良久得吐效仁存方)唇腫黑痛
(痒不可忍四文大錢于石上磨猪脂汁塗之不過數遍愈幼幼新書)口内熱瘡(青錢二十)
(文燒赤投酒中服之立瘥陳藏器本草)眼赤生瘡(連年不愈古錢一文生薑石一箇洗淨以)
(錢于石上磨之蜜取濃汁三四滴在盞覆瓦上以艾炙瓦内七壯熏蜜取點之效普濟方)赤目浮
瞖(古錢一文塩方寸匕治篩點之千金方)日卒不見(錢于石上磨汁注眥中普濟方)
目生珠管(及膚瞖銅錢青一兩細墨半兩為末醋丸白豆大每以一丸乳汁新汲水各少許浸)
(化點之聖惠方)腋下胡臭(古文錢十文鐵線串燒醋淬十次入麝香研末調塗應急良)
(方)趺撲傷損(半兩錢五箇火煆醋淬四十九次甜瓜子五錢真珠二錢研末每服一字好酒)
(調隨上下食前後青囊)誤吞鐵錢(古文銅錢十箇白梅肉十箇淹過即爛搗丸綠豆大每服)
(一丸流水吞下即吐出聖濟錄)百蟲入耳(青錢十四文煎猪膏二合少少滴之聖濟錄)
便毒初起(方見發明下)
銅弩牙(别錄下品)
釋名(時珍曰黃帝始作弩劉熙釋名云弩怒也有怒勢也其柄曰臂似人臂也鉤絃者曰牙似人牙)
(也牙外曰郭下曰懸刀合名之曰機頌曰藥用銅弩牙以其有錫也)
氣味平微毒主治婦人難産血閉月水不通陰陽隔
塞(别錄)
發明(弘景曰銅弩牙治諸病燒赤納酒中飲汁古者彌勝劉元素曰弩牙速産以機發而不折因其)
(用而為使也)
附方(舊一)誤吞珠錢(哽在咽者銅弩牙燒赤納水中冷飲汁直愈聖惠方)
諸銅器(綱目)
氣味有毒(時珍曰銅器盛飲食茶酒經夜有毒煎湯飲損人聲藏器曰銅器上汗有毒令人發)
(惡瘡内疽)主治霍亂轉筋腎堂及臍下疰痛並炙器隔衣
熨其臍腹腎堂(大眀)古銅器畜之辟邪祟(時珍)
發明(時珍曰趙希鵠洞天錄云山精水魅多歷年代故能為邪祟三代鍾鼎彛器歷年又過之所以)
(能辟祟也)
銅鈷鉧(一作鈷䥈熨斗也)主治折傷接骨搗末研飛和少酒
服不過二方寸匕又盛灰火熨臍腹冷痛(時珍)
銅秤錘主治產難横生燒赤淬酒服(大眀)
銅匙柄主治風眼赤爛及風熱赤眼瞖膜燒熱烙之
頻用妙(時珍)
鐵(本經下品)校正(併入别錄生鐵拾遺勞鐵)
釋名黑金(說文)烏金(時珍曰鐵截也剛可截物也於五金属水故曰黑金)
集解(别錄曰鐵出牧羊平澤及枋城或析城采無時弘景曰生鐵是不破鑐鎗釜之類銅鐵是雜鍊)
(生鑐作刃䥥者鑐音柔頌曰鐵今江南西蜀有爐冶處皆有之初鍊去礦用以鑄瀉器物者為生鐵再三)
(銷拍可以作鐷者為鑐鐵亦謂之熟鐵以生柔相雜和用以作刀劍鋒刃者為鋼鐵鍜家燒鐵赤沸砧上)
(打下細皮屑者為鐵落鍜竈中飛出如塵紫色而輕虛可以瑩磨銅器者為鐵精作鍼家磨鑢細末者謂)
(之鍼砂取諸鐵于器中水浸之經久色青沫出可以染皂者為鐵漿以鐵拍作片叚置醋糟中積久衣生)
(刮取者為鐵華粉入火飛鍊者為鐵粉又馬銜秤錘車轄及鋸杵刀斧並俗用有效時珍曰鐵皆取礦上)
(炒成秦晉淮楚湖南閩廣諸山中皆産鐵以廣鐵為良甘肅上錠鐵色黑性堅宜作刀劍西番出賓鐵尤)
(勝寳藏論云鐵有五種荆鐵出當陽色紫而堅利上饒鐵次之賓鐵出波斯堅利可切金玉太原蜀山之)
(鐵頑滯剛鐵生西南瘴海中山石上狀如紫石英水火不能壊穿珠切玉如上也土宿本草云鐵受太陽)
(之氣始生之初鹵石産焉一百五十年而成慈石二百年孕而成鐵又二百年不經采鍊而成銅銅復化)
(為白金白金化為黃金是鐵與金銀同一根源也今取慈石碎之内有鐵片可驗矣鐵禀太陽之氣而隂)
(氣不交故燥而不潔性與錫相得管子云上有赭下有鐵)
鐵(本經恭曰此柔鐵也即熟鐵藏器曰經用辛苦者曰勞鐵)氣味辛平有毒(大明曰畏)
(慈石火炭能制石亭脂毒斆曰鐵遇神砂如泥似粉時珍曰鐵畏皂莢豬犬脂乳香朴消硇砂塩鹵荔枝)
(貘食鐵而蛟龍畏鐵凡諸草木藥皆忌鐵器而補腎藥尤忌之否則反消肝腎上肝傷氣毋氣愈虛矣)
主治堅肌耐痛(本經)勞鐵療賊風燒赤投酒中飲(藏器)
生鐵(别錄中品)氣味辛微寒微毒(見鐵下)主治下部及脱肛
(别錄)鎮心安五臟治癎疾黑鬢髮治癬及惡瘡疥蜘蛛
咬蒜磨生油調傅(大明)散瘀血消丹毒(時珍)
發明(恭曰諸藥療病並不入散皆煮取汁用之藏器曰鐵砂鐵精並入丸散時珍曰鐵於五金色黑)
(配水而其性則制木故癎疾宜之素問治陽氣太盛病狂善怒者用生鐵落正取伐木之義日華子言其)
(鎮心安五臟豈其然哉本草載大清服食法言服鐵傷肺者乃肝字之誤)
附方(舊五新一)脱肛歴年(不入者生鐵二斤水一斗煮汁五升洗之日再集驗方)熱
甚耳聾(燒鐵投酒中飲之仍以慈石塞耳目易亱去之千金方)小兒丹毒(燒鐵淬水)
(飲一合草陳氏本)小兒燥瘡(一名爛瘡燒鐵淬水中二七遍浴之二三起作漿子母秘錄)
打撲瘀血(在骨節及脇外不去以生鐵一斤酒三升煮一升服肘後方)熊虎傷毒
(生鐵煮令有味洗之肘後方)
鋼鐵(别錄中品)校正(併入開寳鐵粉拾遺鍼砂)
釋名跳鐵(音條)
集解(時珍曰鋼鐵有三種有生鐵夾熟鐵鍊成者有精鐵百鍊出鋼者有西南海山中生成狀如紫)
(石英者凡刀劒釜鑿諸刃皆是鋼鐵其鍼砂鐵粉鐵精亦皆用鋼鐵者按沈括筆談云世用鋼鐵以柔鐵)
(包生鐵泥封鍊令相入謂之團鋼亦曰灌鋼此乃偽鋼也真鋼是精鐵百鍊至斤兩不耗者純鋼也此乃)
(鐵之精純其色眀瑩磨之黯然青且黑與常鐵異亦有鍊盡無鋼者地産不同也又有地溲淬柔鐵二三)
(次即鋼可切玉見石腦油下凡鐵内有硬處不可打者多鐵核以香油塗燒之即散)
氣味甘平無毒主治金瘡煩滿熱中胸膈氣塞食不
化(别錄)
鐵粉(宋開寳恭曰乃鋼鐵飛鍊而成者人多取雜鐵作屑飛之其體重真鋼者不爾也)
氣味鹹平無毒主治安心神堅骨髓除百病變黑潤
肌膚令人不老體徤能食久服令人身重肥黑合和
諸藥各有所主(開寳)化痰鎮心抑肝邪特異(許叔微)
發明(見鐵落下)
附方(新六)驚癎發熱(鐵粉水調少許服之聖惠方)急驚涎潮(壯熱悶亂鐵粉)
(二錢硃砂一錢為末每服一字薄荷湯調下楊氏家藏方)傷寒陽毒(狂言妄語亂走毒氣)
(在臟也鐵粉二兩龍膽草一兩為末磨刀水調服一錢小兒五分全幼心鑑)頭痛鼻塞(鐵粉)
(二兩龍腦半分研勻每新汲水服一錢聖惠方)雌雄疔瘡(鐵粉一兩蔓青根三兩搗如泥)
(封之日二換集玄方)風熱脱肛(鐵粉研同白欽末傅上按入直指方)
鍼砂(拾遺藏器曰此是作鍼家磨鑢細末也須眞鋼砂乃堪用人多以柔鐵砂雜和之飛為粉人莫)
(能辨也亦堪染皂)主治功同鐵粉和没食子染鬚至黑(藏器)消
積聚腫滿黃疸平肝氣散癭(時珍)
附方(新十)風濕脚痛(鍼砂川烏頭為末和勻炒熱綿包熨之摘玄方)風痺暖
手(鐵砂四兩硇砂三錢黑脚白礬六錢研末以熱醋或水拌濕油紙裹置袋内任意執之冷再拌聖)
(濟錄)脾勞黃病(鍼砂四兩醋炒七次乾漆燒存性二錢香附三錢平胃散五錢為末蒸餅丸梧)
(子大任湯使下摘玄方)濕熱黃瘡(助脾去濕鍼砂丸用鍼砂不拘多少擂盡鏽淘洗白色以)
(米醋於鐵銚内浸過一指炒乾再炒三五次候通紅取出用陳粳米半升水浸一夜搗粉作塊煮半熟杵)
(爛入鍼砂二兩半百草霜炒一两半搗千下丸梧子大每服五十丸用五加皮牛膝根木瓜浸酒下初服若)
(泄瀉其病源去也乾坤生意)水腫尿少(鍼砂醋煮炒乾豬苓生地龍各三錢為末葱涎研和)
(傅臍中約一寸厚縛之待小便多為度日二易之入甘遂更妙德生堂方)泄瀉無度(諸藥)
(不效方同上不用甘遂醫學正𫝊)虛寒下痢(腸滑不禁鍼砂七錢半官桂一錢枯礬一錢為)
(末以涼水調攤臍上下縳之當覺大熱以水潤之可用三四次名玉胞肚仁存方)項下氣癭
(鍼砂入水缸中浸之飲食皆用此水十日一換砂半年自消散楊仁齋直指方)染白鬚髮
(鐵砂醋炒七次一兩訶子白芨各四錢百藥煎六錢綠礬二錢為末用熱醋調刷鬚髮菜葉包住次早酸)
(漿洗去此不壊鬚亦不作紅洗又方鍼砂蕎麫各一兩百藥煎為末茶調夜塗且再以訶子五錢没石)
(子醋炒一箇百藥煎少許水和塗一夜温漿洗去黑而且光)
鐵落(本經中品)
釋名鐵液(别錄)鐵屑(拾遺)鐵蛾(弘景曰鐵落是染皂鐵漿也恭曰是鍜家燒鐵赤沸)
(砧上鍜之皮甲落者若以漿為鐵落則鋼浸之汁復謂何等落是鐵皮滋液黑於餘鐵故又名鐵液時珍)
(曰生鐵打鑄皆有花出如蘭如蛾故俗謂之鐵蛾今煙火家用之鐵末浸醋書字於紙背後塗墨如碑字)
(也)
氣味辛平無毒(别錄曰甘)主治風熱惡瘡瘍疽瘡痂疥氣
在皮膚中(本經)除胸膈中熱氣食不下止煩去黑子可
以染皂(别錄)治驚邪癲癎小兒客忤消食及冷氣並煎
服之(大眀)主鬼打鬼疰邪氣水漬沫出澄清暖飲一二
杯(藏器)炒熱投酒中飲療賊風痙又褁以熨腋下療胡
臭有驗(蘇恭)平肝去怯治善怒發狂(時珍)
發明(時珍曰按素問病態論云帝曰有病怒狂者此病安生岐伯曰生於陽也陽氣者暴折而不决)
(故善怒病名陽厥曰何以知之曰陽明者常動巨陽少陽不動而動大疾此其候也治之當奪其食則已)
(夫食入於隂長氣於陽故奪其食則已以生鐵落為飲夫生鐵落者下氣疾也此素問本文也愚嘗釋之)
(云陽氣怫鬱而不得疏越少陽膽木挾三焦少陽相火巨陽隂火上行故使人易怒如狂其巨陽少陽之)
(動脉可胗之也奪其食不使胃火復助其邪也飲以生鐵落金以制木也木平則火降故曰下氣疾速氣)
(即火也又李仲南永類方云腫藥用鐵蛾及人砂入丸子者一生須斷塩盖塩性濡潤腫若再作不可為)
(矣制法用上等醋煮半日去鐵人取醋和蒸餅為丸每薑湯服三四十丸以效為度亦只借鐵氣爾故日)
(華子云煎汁服之不留滯於臟腑借鐵虎之氣以制肝木使不能尅脾土土不受邪則水自消矣鐵精鐵)
(粉鐵華粉鐵砂鐵漿入藥皆同此意)
附方(新一)小兒丹毒(鍜鐵屎研末豬脂和傅之千金方)
鐵精(本經中品)
釋名鐵花(弘景曰鐵精鐵之精華也出鍜竈中如塵紫色輕者為佳亦以摩瑩銅器用之)
氣味平微温主治明目化銅(本經)療驚悸定心氣小兒
風癎陰㿉脱肛(别錄)
發明(見鐵落)
附方(舊五新二)下痢脱肛(鐵精粉之至寳方)女人陰脱(鐵精羊脂布裹炙熱)
(熨推之聖惠方)男子陰腫(鐵精粉傅之子母秘錄)疔腫拔根(鐵渣一兩輕粉一錢)
(麝香少許為末針畫十字口點藥入内醋調麫糊傅之神效普濟方)食中有蟲(腹内堅痛)
(面目青黃淋露骨立病變無常用爐中鐵精研末雞肝和丸梧子大食前酒下五丸不過十日愈肘後)
蛇骨刺人(毒痛鐵精粉豆許吹入瘡内肘後方)
鐵華粉(宋開寳)
釋名鐵胤粉(日華)鐵艷粉鐵霜
修治(志曰作鐵華粉法取鋼鍜作葉如笏或團平面磨錯令光淨以塩水洒之于醋甕中隂處埋之)
(一百日鐵上衣生即成粉矣刮取細搗篩入乳鉢研如麫和合諸藥為丸散此鐵之精華功用強於鐵粉)
(也大明曰懸於醬瓿上生霜者名鐵胤粉淘去粗滓鹹味烘乾用)
氣味鹹平無毒主治安心神堅骨髓強志力除風邪
養血氣延年變白去百病隨所熱熱和諸藥用棗膏
為丸(開寳)止驚悸虛癎鎮五臟去邪氣治徤忘冷氣心
痛痃癖癥結脱肛痔瘻宿食等及傅竹木刺入肉(大明)
發明(見鐵落)
附方(新一)婦人陰挺(鐵孕粉一錢龍腦半錢研水調刷産門危氏得效方)
鐵鏽(拾遺)
釋名鐵衣(藏器曰此鐵上赤衣也刮下用)
主治惡瘡疥癬和油塗之蜘蛛蟲咬蒜磨塗之(藏器)平
肝墜熱(消瘡)腫口舌瘡醋磨塗蜈蚣咬(時珍)
發明(時珍曰按陶華云鐵鏽水和藥服性沉重最能墜熱開結有神也)
附方(新八)風瘙[病-丙+(穩-禾)]疹(鏽鐵磨水塗之集簡方)湯火傷瘡(青竹燒油同鐵鏽搽)
(之堂積德方)丁腫初起(多年土内鏽釘火鍜醋淬刮下鏽末不論遍次煆取收之每用少許)
(人乳和挑破傅之仍炒研二錢以虀水煎滚待冷調服普濟方)脚腿紅腫(熱如火炙俗名)
(赤遊風用鐵鏽水冷解之惠濟方)重舌腫脹(鐵鏽鎻燒紅打下鏽研末水調一錢噙嚥生)
(生編)小兒口瘡(鐵鏽末水調傅之集簡方)内熱遺精(鐵鏽末冷水服一錢三服)
(止心活人綂)婦人難產(雜草燒鑊鏽白芷等分為末每服一錢童尿米醋各半和服見效)
(救急方)
鐵爇(拾遺)
釋名刀煙(綱目)刀油(時珍曰以竹木爇火於刀斧刃上燒之津出如漆者是也江東人多)
(用之)
主治惡瘡蝕&KR0630;金瘡毒物傷皮肉止風水不入入水
不爛手足&KR0008;折瘡根結筋瘰癧毒腫染髭髮令永黑
及熱未凝時塗之少頃當乾硬用之須防水又殺蟲
立效(藏器)
附方(新一)項邊癧子(以桃核于刀上燒烟熏之陳氏本草)
鐵漿(拾遺)
集解(藏器曰陶氏謂鐵落為鐵漿非也此乃取諸鐵於器中以水浸之經久色青沫出即堪染皂者)
(承曰鐵漿是以生鐵漬水服餌者旋入新水日久鐵上生黃膏則力愈勝唐太妃所服者乃此也若以染)
(皂者為漿其酸苦臭澀不可近矧服食乎)
氣味鹹寒無毒主治鎮心明目主癲癎發熱急黃狂
走六畜顛狂人為蛇犬虎狼毒刺惡蟲等囓服之毒
不入肉也兼解諸毒入腹(藏器)
附方(舊二新三)時氣生瘡(胸中熱鐵漿飲之梅師方)一切丁腫(鐵漿日飲)
(一升金方)(千)發背初起(鐵漿飲二升取利外臺秘要)蛇皮惡瘡(鐵漿頻塗)
(之翁談野方)漆瘡作痒(鐵漿頻洗愈外臺)
諸鐵器(綱目)
集解(時珍曰舊本鐵器條繁今撮為一大抵皆是借其氣平木解毒重墜無他義也)
鐵杵(拾遺即藥杵也)主治婦人横産胞衣不下燒赤淬酒飲
自順(藏器)
鐵秤錘(宋開寳)氣味辛温無毒主治賊風止産後血瘕
腹痛及喉痺熱塞燒赤淬酒熱飲(開寳)治男子疝痛女
子心腹妊娠脹滿漏胎卒下血(時珍)
附方(新四)喉痺腫痛(菖蒲根嚼汁燒秤錘淬一杯飲之普濟方)舌腫咽痛
(咽生息肉舌腫秤錘燒赤淬醋一盞嚥之聖惠方)誤吞竹木(秤錘燒紅淬酒飲之集玄方)
便毒初起(極力提起令有聲以鐵秤錘摩壓一夜即散集簡方)
鐵銃(綱目)主治催生燒赤淋酒入内孔中流出乘熱飲
之即産舊銃尤良
鐵斧(綱目)主治婦人産難横逆胞衣不出燒赤淬酒服
亦治産後血瘕腰腹痛(時珍)
發明(時珍曰古人轉女為男法懷妊三月名曰始胎血脉未流象形而變是時宜服藥用斧置牀底)
(繫刃向下勿令本婦知恐不信以雞試之則一窠皆雄也盖胎化之法亦理之自然故食牡雞取陽精之)
(全於天産者佩雄黃取陽精之全於地産者操弓矢藉斧斤取剛物之見於人事者氣類潛感造化密移)
(物理所必有故妊婦見神像異物多生鬼怪即其徵矣象牙犀角紋逐象生山藥雞冠形隨人變以雞卵)
(告竈而抱雏以苕菷掃猫而成孕物且有感况於人乎藏器曰凡人身有弩肉可聽人家釘棺下斧聲之)
(時便下手速擦二七遍以後自得消平産婦勿用)
鐵刀(拾遺)主治蛇咬毒入腹取兩刃於水中相摩飲其
汁百蟲入耳以兩刀於耳門上摩敲作聲自出(藏器)磨
刀水服利小便塗脱肛痔核産腸不上耳中卒痛(時珍)
大刀環(綱目)主治産難數日不出燒赤淬酒一杯頓服
(時珍)
剪刀股(綱目)主治小兒驚風錢氏有剪刀股丸用剪刀
環頭研破煎湯服藥(時珍)
鐵鋸(拾遺)主治誤吞竹木入咽燒故鋸令赤漬酒熱飲
(藏器)
布鍼(綱目)主治婦人横產取二七枚燒赤淬酒七遍服
(時珍)
附方(新一)眼生偷鍼(布鍼一箇對井睨視已而折為兩叚投井中勿令人見張泉醫說)
鐵鏃(綱目)主治胃熱呃逆用七十二箇煎湯啜之(時珍)
鐵甲(綱目)主治憂鬱結滯善怒狂易入藥煎服(時珍)
鐵鎖(綱目)主治齆鼻不聞香臭磨石上取末和猪脂綿
裹塞之經日肉出瘥(普濟)
鑰匙(日華)主治婦人血噤失音衝惡以生薑醋小便同
煎服弱房人亦可煎服(大眀)
鐵釘(拾遺)主治酒醉齒漏出血不止燒赤注孔中即止
(時珍藏器曰有犯罪者遇恩赦免取枷上鐵及釘等收之後入官帶之得除免)
鐵鏵(即插也綱目)主治心虚風邪精神恍惚健忘以久使
者四斤燒赤投醋中七次打成塊水二斗浸二七日
每食後服一小盞(時珍)
附方(新三)小兒傷寒(百日内患壯熱用鐵鏵一斤燒赤水二斗淬三七次煎一半入柳葉)
(七片浴之聖濟錄)積年齒&KR0630;(舊鐵鏵頭一枚炭火燒赤捻硫黃一分豬脂一分于上熬沸以)
(綿色柳枚揾藥熱烙齒縫數次愈普濟方)灌頂油法(治腦中熱毒風除目中翳障鎮心眀)
(目生油二斤故鐵鏵五兩打碎硝石半兩寒水石一兩馬牙消半兩曾青一兩綿裹入油中浸七日每以)
(一錢頂上摩之及滴少許入鼻内甚妙此大食國胡商方聖惠方)
鐵犁鑱尖(日華)主治得水制硃砂水銀石亭脂毒(大眀)車
轄(即車軸鐵鎋頭一名車缸宋開寳)主治喉痺及喉中熱塞燒赤投
酒中熱飲(開寳)主小兒大便下血燒赤淬水服(時珍)
附方(舊一新一)小兒下血(方見上)妊娠欬𠻳(車缸一枚燒赤投酒中冷飲)
(聖惠方)走注氣痛(車缸燒赤濕布裹熨病上千金方)
馬銜(即馬勒口鐵也大明曰古舊者好亦可作醫工鍼也宋開寳)主治小兒癎婦
人難産臨時持之并煮汁服一盞(開寳)治馬喉痺腫連
頰吐血氣數煎水服之(聖惠)
馬鐙(綱目)主治田野燐火人血所化或出或没來逼奪
人精氣但以馬鐙相戞作聲即滅故張華云金葉一
振遊光斂色(時珍)
石之二(玉類一十四種)
玉(别錄中品)校正(併入别錄玉屑)
釋名玄真(時珍曰按許慎說文云玉乃石之美者有五德潤澤以温仁也鰓理自外可以知中)
(義也其聲舒揚遠聞智也不撓而折勇也銳廉而不技潔也其字象三王連貫之形葛洪抱朴子云玄真)
(者玉之别名也服之令人身飛輕舉故曰服玄真者其命不極)
集解(别錄曰玉泉玉屑生藍田山谷采無時弘景曰好玉出藍田及南陽徐善亭部界中日南盧容)
(水中外國于闐疎勒諸處皆善潔白如豬膏叩之鳴者是真也其比類者甚多相似宜精别之所以燕石)
(入笥卞氏長號也珣曰異物志云玉出崑崙别寳經云凡石韞玉但將石映燈看之内有紅光眀如初出)
(日便知有玉也頌曰今藍田南陽日南不聞有玉惟于闐國出之晉鴻臚卿張匡鄴使于闐作行程記載)
(其國采玉之地云玉河在于闐城外其源出崑山西流一千三百里至于闐界牛頭山乃疏為三河一曰)
(白玉河在城東三十里二曰綠玉河在城西二十里三曰烏玉河在綠玉河西七里其源雖一而其玉隨)
(地而變故其色不同每歲五六月大水暴漲則玉墮流而至玉之多寡由水之大小七八月水退乃可取)
(彼人謂之捞玉其國中有禁器用服食往往用玉中國所有亦自彼來王逸玉論載玉之色曰赤如雞冠)
(黃如蒸栗白如截舫黑如純漆謂之玉符而青玉獨無說焉今青白者常有黑者時有黃赤者絶無雖禮)
(之六器亦不能得其真者今儀州出一種石如蒸栗色彼人謂之栗玉或云亦黃玉之類但少潤澤聲不)
(清越為不及也然服食者惟貴純白他色亦不取焉承曰儀州栗玉乃黃石之光瑩者非玉也玉堅而有)
(理火刃不可傷此石小刀便可雕刻與階州白石同體而異色爾時珍曰按太平御覽云交州出白玉夫)
(餘出赤玉挹婁出青玉大秦出菜玉西蜀出黑玉藍田出美玉色如藍故曰藍田淮南子云鍾山之玉炊)
(以爐炭三日三夜而色澤不變得天地之精也觀此諸說則産玉之處亦多矣而今不出者地方恐為害)
(也故獨以于闐玉為貴焉古禮玄珪蒼璧黃琮赤璋白琥玄璜以象天地四時而立名爾禮記云石藴玉)
(則氣如白虹精神見於山川也博物志云山有穀者生玉尸子云水圓折者有珠方折者有玉玉鏡圖云)
(二月山中草木生光下垂者有玉玉之精如美女玉書云玉有山玄文水蒼文生于山而木潤産於水)
(而流芳藏于璞而文采露於外觀此諸說則玉有山産水産二種中國之玉多在山于闐之玉則在河也)
(其石似玉者珷玞琨珉璁瓔也北方有鑵子玉雪白有氣眼乃藥燒成者不可不辨然皆無温潤稗官載)
(火玉色赤可烹鼎䁔玉可辟寒寒玉可辟暑香玉有香軟玉質柔觀日玉洞見日中宫闕此皆希世之寳)
(也宗奭曰燕玉出燕北體柔脆如油和粉色不入藥用)
玉屑(别錄)修治(弘景曰玉屑是以玉為屑非别一物也仙經服㲄玉先搗如米粒乃以苦酒焙)
(消令如泥亦有合為漿者凡服玉皆不得用已成器物及塜中玉璞恭曰餌玉當以消作水者為佳屑如)
(麻豆服者取其精潤臟腑滓穢當完出也又為粉服者即使人淋壅屑如麻豆其義殊深化水法在淮南)
(三十六水法中)
氣味甘平無毒(珣曰鹹寒無毒時珍曰惡鹿角養丹砂)主治除胃中熱
喘息煩滿止渴屑如麻豆服之久服輕身長年(别錄)潤
心肺助聲喉滋毛髮(大明)滋養五臟止煩躁宜共金銀
麥門冬等同煎服有益(李珣)
附方(新三)小兒驚啼(白玉二錢半寒水石半兩為末水調塗心下聖惠方)痃癖
鬼氣(往來疼痛及心下不可忍者不拘大人小兒白玉赤玉等分為末糊丸梧子大每服三十丸薑)
(湯下惠方)(聖)面身瘢痕(眞玉日日磨之久則自滅聖濟錄)
玉泉(本經)釋名玉札(本經)玉漿(開寳)璚漿(普曰玉泉一名玉屑弘景曰此當是)
(玉之精華者質色眀澈可消之為水故名玉泉今人無復的識者通一為玉爾志曰按别本注云玉泉者)
(玉之泉液也以仙室玉池中者為上故一名玉液今仙經三十六水法中化玉為玉漿稱為玉泉服之長)
(年不老然功劣於自然泉液也宗奭曰本經言玉泉生藍田山谷采無時今藍田無玉而泉水古今不言)
(采陶氏言玉為水故名玉泉如此則當言玉水不當言玉泉泉乃流布之義今詳泉字乃漿之誤去古既)
(遠文字脱誤也道藏經有金飯玉漿之文唐李商隠有璚漿未飲結成冰之詩是采玉為漿斷無疑矣别)
(本所注不可取也若如所言則舉世不能得亦漫立此名耳時珍曰玉泉作玉漿甚是别本所注乃玉髓)
(也别錄自有條諸家未深攷爾)修治(青霞子曰作玉漿法玉屑一升地榆草一升稻米一升取白露)
(二升銅器中煮米熟絞汁玉屑化為水以藥納入所謂神仙玉漿也藏器曰以玉殺朱草汁化成醴朱草)
(瑞草也術家取蟾蜍膏軟玉如泥以苦酒消之成水)
氣味甘平無毒(普曰神農岐伯雷公甘李當之平畏欵冬花青竹)主治五臟
百病柔筋強骨安䰟魄長肌肉益氣利血脈久服耐
寒暑不饑渴不老神仙人臨死服五斤三年色不變
(本經)療婦人帶下十二病除氣癃明耳目久服輕身長
年(别錄)治血塊(大眀)
發明(慎徼曰天寳遺事楊貴妃含玉嚥津以解肺渴王莽遺孔休玉曰君面有疪美玉可以滅瘢後)
(魏李預得餐玉之法乃采訪藍田掘得若環璧襍器形者大小百餘枚槌作屑日食之經年云有效驗而)
(好酒損志及疾篤謂妻子曰服玉當屏居山林排棄嗜欲而吾酒色不絶自致於死非藥之過也尸體必)
(當有異於人勿使速殯令後人知餐服之功時七月中旬長安毒熱停尸四日而體色不變口無穢氣弘)
(景曰張華云服玉用藍田榖玉白色者平常服之則應神仙有人臨死服五斤死經三年其色不變古來)
(發塜見尸如生者其身腹内外無不大有金玉漢制隨宜王公皆用珠𥜗玉匣是使不朽故也鍊服之法水屑)
(雖曰性平而服玉者亦多發熱如寒食散狀金玉既天地重寳不比餘石若未深解節度勿輕用之志曰)
(抱朴子云服金者夀如金服玉者夀如玉但其道遲成須服一二百斤乃可知也玉可以烏米酒及地榆酒化)
(之為水亦可以葱漿消之為䊀亦可餌以為丸亦可以燒為粉服之一年以上入水不沾入火不灼)
(刃之不傷百毒不死不可用已成之器傷人無益得璞玉乃可用也赤松子以玄蟲血漬玉為水服之故)
(能乘烟霞上下玉屑與水服之俱令人不死所以不及金者令人數數發熱似寒食散狀也若服玉屑宜)
(十日一服雄黃丹砂各一刀圭散髮洗木冷水迎風而行則不發熱也董君異常以玉醴與盲人服旬日)
(而目愈也時珍曰漢武帝取金莖露和玉屑服云可長生即此物也但玉亦未必能使生者不死惟使死)
(者不朽爾養尸招盗反成暴棄曷若速朽歸虛之為見理哉)
白玉髓(别錄有名未用)校正(併入拾遺玉膏)
釋名玉脂(綱目)玉膏(拾遺)玉液
集觧(别錄曰生藍田玉石間時珍曰此即玉膏也别本以為玉泉者是矣山海經云密山上多丹木)
(丹水出焉西流注於稷澤其中多白玉是有玉膏其源沸沸湯湯黃帝是食是嚮是生玄玉玉膏所出以)
(灌丹木黃帝乃取密山之玉禜而投之鍾山之陽瑾瑜之玉為良堅栗精密澤而有光五色發作以和柔)
(剛天地鬼神是食是嚮君子服之以禦不祥謹按密山亦近于闐之間是食者服食也是嚮者祭祀也服)
(之者佩服也玉膏即玉髓也河圖玉版云少室之山有白玉膏服之成仙十洲記云瀛洲有玉膏如酒名)
(曰玉醴飲數升輒醉令人長生抱朴子云生玉之山有玉膏流出鮮眀如水精以無心草末和之須臾成)
(水服之一升長生皆指此也藏器曰今玉石間水飲之亦長生潤澤)
氣味甘平無毒主治婦人無子不老延年(别錄)
青玉(别錄有名未用)
釋名糓玉(時珍曰穀一作㲄又作玨谷角二音二玉相合曰㲄此玉常合生故也)
集解(别錄曰生藍田弘景曰張華言合玉漿用㲄玉正縹白色不夾石大者如升小者如雞子取於)
(穴中者非今作器物玉也出裴鄉縣舊穴中黃初時詔征南將軍夏侯上求之時珍曰按格古論云古玉)
(以青玉為上其色淡青而帶黃色綠玉深綠色者佳淡者次之菜玉非青非綠如菜色此玉之最低者)
氣味甘平無毒主治婦人無子輕身不老長年(别錄)
附錄璧玉(别錄曰味甘無毒主眀目益氣使人多精生子時珍曰璧瑞玉圜也此玉可為璧故)
(曰璧玉璧外圓象天内方象地爾雅云璧大六寸謂之瑄肉倍好謂之璧好倍肉謂之瑗)
玉英(别錄曰味甘主風瘙皮膚痒生山竅中眀白可作鏡一名石鏡十二月采)合玉石(别錄)
(曰味甘無毒主盈氣療消渴輕身辟糓生常山中邱如彘肋時珍曰此即碾玉砂也玉須此石碾之乃光)
青琅玕(本經下品)校正(併入拾遺石闌干)
釋名石闌干(拾遺)石珠(别錄)青珠(時珍琅玕象其聲也可碾為珠故得珠名)
集解(别錄曰石欄干生蜀郡平澤采無時弘景曰此蜀都賦所稱青珠黃環者也琅玕亦是崑崙山)
(上樹名又九真經云大丹名恭曰琅玕有數種色以青者入藥為勝是琉璃之類火齊寳也今出雋州以)
(西烏白蠻中及于闐國藏器曰石闌干生大海底高尺餘如樹有根莖莖上有孔如物點之漁人以綱罾)
(得之初從水出微紅後漸青頌曰今秘書中有異魚圖載琅玕青色生海中云海人以綱於海㡳取之初出水)
(紅色久而青黑枝柯似珊瑚而上有孔竅如䖝蛀繫之有金石之聲乃與珊瑚相類其說與别錄生蜀郡平澤)
(及薊恭所云不同人莫能的識謹按尚書雍州厥貢球琳琅玕爾雅云西北之美者有崑崙墟之璆琳琅玕孔)
(安國郭璞注皆以為石之似珠者而山海經云崑崙山有琅玕若然是石之美者明瑩若珠之色而狀森植爾)
(大扺古人謂石之美者多謂之珠廣雅謂琉璃珊瑚皆為珠是也已上所說皆出西北山中而今圖乃云海㡳)
(得之盖珍貴之物山海或俱産焉今醫家亦以難得而稀用也宗奭曰書云雍州厥貢球琳琅玕西域記云天)
(竺國正出此物蘇恭云是琉璃之類琉璃乃火成之物琅玕非火成者安得同類時珍曰按許慎說文云琅玕)
(石之似玉者孔安國云石之似珠者總龜云生南海石厓間狀如筍質似玉玉冊云生南海崖石内自然感隂)
(陽之氣而成似珠而赤列子云蓬萊之山珠玕之樹叢生據諸說則琅玕生於西北山中及海山厓間其云生於海)
(㡳綱取者是珊瑚非琅玕也在山為琅玕在水為珊瑚珊瑚亦有碧色者今回回地方出一種青珠與碧靛相似恐)
(是琅玕所作者也山海經云開眀山北有珠樹淮南子云曾城九重有珠樹在其西珠樹即琅玕也餘見珊瑚下)
氣味辛平無毒(之才曰殺錫毒得水銀良畏雞骨)主治身痒火瘡&KR1012;
瘍疹瘙死肌(本經)白秃浸淫在皮膚中煮鍊服之起陰
氣可化為丹(别錄)療手足逆臚(弘景)石闌干主石淋破血
產後惡血磨服或煮服亦火燒投酒中服(藏器)
珊瑚(唐本草)
釋名鉢擺娑福羅(梵書)
集解(恭曰珊瑚生南海又從波斯國及師子國來頌曰今廣州亦有云生海㡳作枝柯狀眀潤如紅)
(玉中多有孔亦有無孔者枝柯多者更難得采無時謹按海中經云取珊瑚先作鐵網沉水底珊瑚貫中)
(而生歲高三二尺有枝無葉因絞網出之皆摧折在網中故難得完好者不知今之取者果爾否漢積翠)
(池中有珊瑚高一丈三尺二本三柯上有四百六十條云是南越王趙佗所獻夜有光景晉石崇家有珊)
(瑚高六七尺今並不聞有此高大者宗奭曰珊瑚有紅油色者細縱文可愛有如鉛丹色者無縱文為下)
(品入藥用紅油色者波斯國海中有珊瑚洲海人乘大舶墮鐵網水底取之珊瑚所生磐石上白如菌一)
(歲而黃二歲變赤枝幹交錯高三四尺人没水以鐵發其根繫網舶上絞而出之失時不取則腐蠧時珍)
(曰珊瑚生海底五七株成林謂之珊瑚林居水中直而軟見風日則曲而硬變紅色者為上漢趙佗謂之)
(火樹是也亦有黑色者不佳碧色者亦良昔人謂碧者為青琅玕俱可作珠許愼說文云珊瑚色赤或生)
(於海或生於山據此說則生於海者為珊瑚生於山者為琅玕尤可徵矣互見琅玕下)
氣味甘平無毒主治去目中瞖消宿血為末吹鼻止
鼻衂(唐本)明目鎮心止驚癎(大明)點眼去飛絲(時珍)
發明(珣曰珊瑚主治與金相似宗奭曰今人用為點眼筯治目醫藏器曰珊瑚刺之汁流如血以金)
(投之為丸名金漿以玉投之為玉髓久服長生)
附方(舊一)小兒麩瞖(未堅不可亂藥宜以珊瑚研如粉日少少點之三日愈錢相公篋)
(中方)
馬腦(宋嘉祜)
釋名瑪瑙文石摩羅迦隸(佛書藏器曰赤爛紅色似馬之腦故名亦)
(云馬腦珠胡人云是馬口吐出者謬言也時珍曰按增韻云玉属也文理交錯有似馬腦因以名之拾遺)
(記云是鬼血所化更謬)
集解(藏器曰馬瑙生西國玉石間亦美石之類重寳也來中國者皆以為器又入日本國用砑木不)
(熱者為上熱者非真也宗奭曰馬腦非玉非石自是一類有紅白黑三種亦有文如纏絲者西人以小者)
(為玩好之物大者研為器時珍曰馬腦出西南諸國云得自然灰即軟可刻也曹昭格古論云多出北地)
(南番西番非石非玉堅而且脆刀刮不動其中有人物鳥獸形者最貴顧薦負暄錄云馬腦品類甚多出)
(産有南北大者如斗其質堅硬碾造費工南馬腦産大食等國色正紅無瑕可作杯&KR1356;西北者色青黑寧)
(夏瓜沙羌地砂磧中得者尤竒有柏枝馬腦花如柏枝有夾胎馬腦正視瑩白側視則若凝血一物二色)
(也截子馬腦黑白相間合子馬腦漆黑中有一白線間之錦紅馬腦其色如錦纏絲馬腦紅白如絲此皆)
(貴品漿水馬腦有淡水花醬斑馬腦有紫紅花曲&KR0008;馬腦粉紅花皆價低又紫雲馬腦出和州土馬腦出)
(山東沂州亦有紅色雲頭纏絲胡桃花者又竹葉馬腦出淮右花如竹葉並可作卓而屏風金陵雨花臺)
(小馬腦止可充玩耳試馬腦法以砑木不熱者為眞)
氣味辛寒無毒主治辟惡熨目赤爛(藏器)主目生障瞖
為末日點(時珍)
寶石(綱目)
集解(時珍曰寳石出西番回鶻地方諸坑井内雲南遼東亦有之有紅綠碧紫數色紅者名剌子碧)
(者名靛子翠者名馬價珠黃者名木難珠紫者名蠟子又有鴉鶻石猫精石石榴子紅扁豆等名色皆其)
(類也山海經言騍山多玉凄水出焉西注於海中多采石采石即寳石也碧者唐人謂之瑟瑟紅者宋人)
(謂之靺鞨今通呼為寳石以鑲首餙器物大者如指頭小者如豆粒皆碾成珠狀張勃吳錄云越雋雲南)
(河中出碧珠須祭而取之有縹碧綠碧此即碧色寳石也)主治去翳明目入點藥
用之灰塵入目以珠拭拂即去(時珍)
玻瓈(拾遺)
釋名頗黎(綱目)水玉(拾遺時珍曰本作頗黎頗黎國名也其瑩如水其堅如玉故名水玉)
(與水精同名)
集解(藏器曰玻瓈西國之寳也玉石之類生土中或云千歲水所化亦未必然時珍曰出南番有酒)
(色紫色白色瑩澈與水精相似碾開有雨點花者為眞列丹家亦用之藥燒者有氣眼而輕玄中記云大)
(秦國有五色頗黎以紅色為貴梁四公子記云扶南人來賣碧頗黎鏡廣一尺半重四十斤内外皎潔向)
(眀視之不見其質蔡絛云御庫有玻黎毋乃大食所貢狀如鐵滓煆之但作珂子狀青紅黃白數色)
氣味辛寒無毒主治驚悸心熱能安心明目去赤眼
熨熱腫(藏器)摩翳障(大明)
水精(抬遺)
釋名水晶(綱目)水玉(綱目)石英(時珍曰瑩澈晶光如水之精英會意也山海經謂之)
(水玉廣推謂之石英)
集解(時珍曰水精亦頗黎之属有黑白二色倭國多水精第一南水精白北水精黑信州武昌水精)
(濁性堅而脆刀刮不動色澈如泉清眀而瑩置水中無股不見珠者佳古語云水化謬言也藥燒成者有)
(氣眼謂之硝子一名海水精抱朴子言交廣人作假木精盌是此)
氣味辛寒無毒主治熨目除熱淚(藏器)亦入點目藥穿
串吞咽中推引諸哽物(時珍)
附錄火珠(時珍曰說文謂之火齊珠漢書謂之玫瑰音枚回唐書云東南海中有羅刹國出火)
(齊珠大者如雞卵狀類水精圓白照數尺日中以艾承之則得火用炙艾炷不傷人今占城國有之名朝)
(霞大火珠又續漢書云哀牢夷出火精琉璃則火齊乃火精之訛正與水精對)碝石(音耎時珍曰出)
(鴈門石次於玉白色如冰亦有赤者山海經云北山多碝石禮云上佩碝玫是也)
琉璃(拾遺)
釋名火齊(時珍曰漢書作流離言其流光陸離也火齊與火珠同名)
集解(藏器曰集韻云琉璃火齊珠也南州異物志云琉璃本質是石以自然灰治之可為器石不得)
(此則不可釋佛經所謂七寳者琉璃車渠馬腦玻璃眞珠是也時珍曰按魏略云大秦國出金銀琉璃有)
(赤白黃黑青綠縹紺紅紫十種此乃自然之物澤潤光采踰於衆玉今俗所用皆銷冶石汁以衆藥灌而)
(為之虛脆不貞格古論云石琉璃出高麗刀刮不動色白厚半寸許可點燈眀於牛角者異物志云南天)
(竺諸國出火齊狀如雲母色如紫金重沓可開折之則薄如蟬翼積之乃如紗縠亦琉璃雲母之類也按)
(此石今人以作燈球眀瑩而堅耐久蘇頌言亦可入藥未見用者)主治身熱目赤以
水浸冷熨之(藏器)
雲母(本經上品)
釋名雲華雲珠雲英雲液雲砂(本經)磷石
(時珍曰雲母以五色立名詳見下文按荆南志云華容方臺山出雲母土人候雲所出之處于下掘取無)
(不大獲有長五六尺可為屏風者但掘時忌作聲也據此則此石乃雲之根故得雲母之名而雲母之根)
(則陽起石也抱朴子有云服雲母十年雲氣常覆其上服其母以致其子理自然也)
集解(别錄曰雲母生太山山谷齊山廬山及琅琊北定山石間二月采之雲華五色具雲英色多青)
(雲珠色多赤雲液色多白雲砂色青黃磷石色正白弘景曰按仙經雲母有八種向日視之色青白多黑)
(者名雲母色黃白多青者名雲英色青白多赤者名雲珠如沐露乍黃乍白者名雲砂黃白皛皛者名雲)
(液皎然純白眀澈者名磷石此六種並好服各有時月其黯黯純黑有文斑斑如鐵者名雲膽色雜黑而)
(強肥者名地涿此二種並不可服鍊之有法宜精細不爾入腹大害人今江東惟用廬山者為勝青州者)
(亦好以沙土飬之歲月生長頌曰今兖州雲夢山及江州淳州杭越間亦有之生土石間作片成層可析)
(眀滑光白者為上其片有絶大而瑩潔者今人以餙燈籠亦古扇屏之遺意也江南生者多青黑不堪入)
(藥謹按方書用雲母皆以白澤者為貴惟中山衛叔卿單服法用雲母五色具者葛洪抱朴子云雲母有)
(五種而人不能别當舉以向日看之隂地不見雜色也五色並具而多青者名雲英宜春服之五色並具)
(而多赤者名雲珠宜夏服之五色並具而多白者名雲液宜秋服之五色並具而多赤者名雲母宜冬服)
(之但有青黃二色者名雲砂宜季夏服之皛皛純白者名磷石四時可服也古方服五雲甚多然脩鍊節)
(度恐非文字可詳不可輕餌也損之曰青赤黃紫白者並堪服白色輕簿通透者為上黑者不任用令人)
(淋瀝發瘡)
修治(斆曰凡使黃黑者厚而頑赤色者經婦人手把者並不中用須要光莹如水色者為上每一斤)
(用小地膽草紫背天葵生甘草地黃汁各一鎰乾者細剉濕者取汁了于瓷堝中安置下天池水三鎰着)
(火煮七日夜水火勿令失度雲母自然成碧玉漿在堝底却以天池水猛投其中攪之浮如蝸涎者即去)
(之如此三度淘淨取沉香一兩搗作末以天池水煎沉香湯二升以末分為三度再淘雲母漿了日晒任)
(用抱朴子曰服五雲之法或以桂葱水玉化之為水或以露于鐵器中以原水熬之為水或以消石合於)
(筒中理之為水或以蜜溲為酪或以秋露漬之百日韋囊挺以為粉或以無顚草樗血合餌之服至一年)
(百疾除三年反老成童五年役使鬼神胡演曰鍊粉法八九月間取雲母以礬石拌勻入瓦鑵内封口三)
(伏時則自柔軟去礬次日取百草頭上露水漬之百日韋囊挺以為粉時珍曰道書言塩湯煮雲母可為)
(粉又云雲母一斤塩一斗漬之銅器中蒸一日臼中搗成粉又云雲母一斤白塩一升同搗細入重布袋)
(挼之沃令塩味盡懸高處風吹自然成粉)
氣味甘平無毒(權曰有小毒惡徐長卿忌羊血粉乏才曰澤瀉為之使畏鮀甲及流水弘)
(景曰鍊之用礬則柔爛亦是相畏也百草上露乃勝東流水亦有用五月茅屋溜水者獨孤滔曰制汞伏)
(丹砂)主治身皮死肌中風寒熱如在車船上除邪氣安
五臟益子精明目久服輕身延年(本經)下氣堅肌續絶
補中療五勞七傷虚損少氣止痢久服悦澤不老耐
寒暑志高神仙(别錄)主下痢腸澼補腎冷(甄權)
發明(保昇曰雲母属金故色白而主肺宗奭曰古雖有服鍊法今人服者至少謹之至也惟合雲母)
(膏治一切癰毒瘡等方見和劑局方慎微曰眀皇雜錄云開元中名醫紀朋觀人顔色談笑知病淺深不)
(待胗脉帝召入掖庭看一宫人每日昃則笑歌啼號若狂疾而足不能履地朋視之曰此必因食飽而大)
(促力頓仆於地而然乃飲雲母湯熟寐而失所苦問之乃言太華公主載誕某當主謳惧聲不能清長因)
(喫㹠蹄羹飽而歌大曲唱罷覺胸中甚熱戲於砌臺因墜下久而方甦遂病此也又經效方云青城山丈)
(人觀主康道豊治百病雲母粉方用雲母一斤折開揉入大瓶内築實上澆水銀一兩封固以十斤頂火)
(煆赤取出却拌香葱紫連翹草二件合搗如泥後以夾絹袋盛于大水盆内搖取粉餘滓未盡再添草藥)
(重搗取粉以木盤一面于灰上印一淺坑鋪紙傾粉在内候乾焙之以麵糊丸梧子大遇有病者服之無)
(不效知成都府辛諫議曾患大風衆醫不愈道豊進此服之神驗抱朴子曰他物理之即朽着火即焦而)
(五雲入猛火中經時不焦理之不腐故服之者長生入水不濡入火不燒踐棘不傷時珍曰昔人言雲母)
(壅尸亡人不朽盗發馮貴人冢形貌如生因共姦之發晉幽公冡百尸縱横及衣服皆如生人中並有雲)
(母壅之故也)
附方(舊七新七)服食雲母(上白雲母二十斤薄擘以露水八斗作湯分半淘洗一次又作)
(二斗作湯納芒消十斤木器中漬二十日取出絹袋盛懸屋上勿見風日令燥以鹿皮為囊揉之從旦至)
(午篩滓復揉得好粉五斗餘者棄之以粉一斗納崖蜜二斤攪糊入竹筒中薄削封口漆固理北垣南厓)
(下入地六尺覆上春夏四十日秋冬三十日出之當成水若洞洞不消更理三十日此水能治萬病及勞)
(氣風疼每以温水一合和服之日三服十日小便當變黃二十日腹中寒澼消三十日齲齒更生四十日)
(不畏風寒五十日諸病皆愈顔色日少長生神仙千金方)痰飲頭痛(往來寒熱雲母粉二)
(兩鍊過桓山一兩為末每服方寸匕湯服取吐忌生葱生菜深師方)牝瘧多寒(雲母燒二)
(日夜龍骨蜀漆燒去腥等分為散未發前漿水服半錢仲景金匱方)小兒下痢(赤白及水)
(痢雲母粉半兩煮白粥調食之食醫心鑑)赤白久痢(積年不愈飲調雲母粉方寸匕服二)
(服立見神效千金方)婦人帶下(水和雲母粉方寸匕服立見神效千金方)小便
淋疾(温水和雲母粉服三錢千金方)婦人難産(經日不生雲母粉半兩温酒調服入)
(口即産不順者即順萬不失一陸氏云此是何德楊方也已救三五十人積德堂方)粉滓面
䵟(雲母粉杏仁等分為末黃牛乳拌略蒸夜塗旦洗聖濟錄)風疹遍身(百計不愈煆雲)
(母粉清水調服二錢良千金方)一切惡瘡(雲母粉傅之千金方)火瘡敗壞
(雲母粉和生羊髓塗之聖惠方)金瘡出血(雲母粉傅之絶妙事林廣記)風熱汗
出(水和雲母粉服三錢不過再服立愈千金翼)
白石英(本經下品)
釋名(時珍曰徐鍇云英亦作瑛玉光也合五種石英皆石之似玉而有光莹者)
集解(别錄曰白石英生華隂山谷及太山大如指長二三寸六面如削白澈有光長五六寸者彌佳)
(其黃端白稜名黃石英赤端白稜名赤石英青端赤稜名青石英黑澤有光名黑石英二月采亦無時弘)
(景曰今醫家用新安所出極細長白澈者夀陽入公山多大者不正用之仙經大小並有用惟須精白無)
(瑕雜者如此說則大者為佳其四色英今不復用恭曰白石英所在皆有今澤州虢州洛州山中俱出虢)
(州者大徑三四寸長五六寸今通以澤州者為勝宗奭曰白石英狀如紫石英但差大而六稜白色若水)
(精時珍曰澤州有英雞食石英性最補見禽部)
氣味甘微温無毒(别錄曰辛普曰神農甘岐伯黃帝雷公扁鵲無毒之才曰惡馬目毒)
(公)主治消渴陰痿不足欬逆胸膈間久寒益氣除風
濕痺久服輕身長年(本經)療肺痿下氣利小便補五臟
通日月光耐寒熱(别錄)治肺癰吐膿欬逆上氣疸黃(甄權)
實大腸(好古)
五色石英主治心腹邪氣女人心腹痛鎮心胃中冷
氣益毛髮悦顔色治驚悸安䰟定魄壯陽道下乳隨
臟而治青治肝赤治心黃治脾白治肺黑治腎(大明)
發明(藏器曰濕可去枯白石英紫石英之属是也時珍曰白石英手太隂陽明氣分藥也治痿痺肺)
(癰枯燥之病但係石類止可暫用不宜久服頌曰古人服食惟白石英為重紫石英但入五石飲其黃赤)
(青黑四種本草雖有名而方家都不見用者乳石論以鍾乳為乳以白石英為石是六英之貴惟白石也)
(又曰乳者陽中之隂石者隂中之陽故陽生十一月後甲子服乳隂生五月後甲子服石然而相反畏惡)
(動則為害不淺故乳石之發方治雖多而罕有濟者誠不可輕餌也宗奭曰紫白二石英攻疾可暫煮汁)
(用未聞久服之益張仲景只令㕮咀不為細末豈無意焉若久服宜詳審)
附方(舊二新七)服石英法(白石英一斤打成豆大于砂盆中和粗砂着水挼二三千下洗)
(淨又挼仍安柳其中入蒿葉少許同水熟挼至光淨即以綿袋盛懸門上每日未梳前以水或酒吞七粒)
(用飯二匙壓下小腹一切穢惡白酒牛肉石家所忌者皆不忌久則新石推出陳石石常在小腹内温暖)
(則氣息調和經脉通達腰腎堅強百病自除石若得力一斤即止若不得力十斤亦須服此物光滑既無)
(浮碎着人腸胃作瘡又無石氣發作諸病也者又法澤州白石英光淨無點瞖者打小豆大去細水淘)
(淨袋盛懸鐺内清水五大升煮汁一升澄清平早服以汁煮粥更佳服後飲酒三二杯可行百步一袋可)
(煮二十度如無力以布褁埋南墻下三尺土内百日又堪用也石煮豬肉法白石英一兩袋盛水三升)
(煮四升豬肉一斤同葱椒塩煮以汁作羹食包石蒸羊肉法白石英三兩打作小塊精羊肉一斤之荷)
(葉褁之于一石米飯中蒸熟取出去石切肉和葱椒作小錕鈍煮熟每旦空腹冷漿水吞一百箇後以冷)
(飯壓之百無禁忌永不發動升石煮牛乳法白石英五兩搗碎蜜絹盛以牛乳三酒三升同煎至四升)
(去石以瓶收之每食前暖服三合治虛損勞瘦皮燥隂痿却弱煩疼石飼㹀牛法白石英三斤搗篩取)
(十歲以上生犢㹀牛一隻每日和豆與食經七日即可收乳每旦熱服一升餘者作粥食百無所忌潤飬)
(臟腑悅澤肌肉令人體徤龍凡服石並忌芥菜蔓菁蕪荑葵菜薺苨宜食冬瓜葵壓石氣孫真人千)
(金翼)風虚冷痺(諸陽不足及腎虛耳聾益精保神白石英三兩坩鍋内火蝦酒淬三次入瓶中)
(密封勿洩氣每早温服一鍾以少飯壓之浸一法磁石火煆醋淬五次白石英各五兩絹袋盛一升酒)
(中五六日温服將盡更添酒千金翼)驚悸善忘(心臟不安上膈風熱化痰安神白石英一)
(兩硃砂一兩為散每服半錢食後煎金銀湯下簡要濟衆方)石水腫堅(脹滿用白石英十兩)
(槌豆大瓷瓶盛好酒二斗浸之以泥重封將馬糞及糠火燒之常令小沸從卯至午住火次日暖一中盞)
(飲之日三度酒盡可再燒一度聖惠方)
紫石英(本經上品)
集解(别錄曰紫石英生太山山谷采無時普曰生太山或會稽欲令如削紫色達頭如樗蒲者弘景)
(曰今第一用太山石色重澈下有根次出雹零山亦好又有南城石無根又有青綿石色亦重黑明澈又)
(有林邑石腹裏必有一物如眼吳興石四面纔有紫巴無光澤會稽諸暨石形色如石橊子先時並雜用)
(今惟采太山最勝仙經不正用而俗方重之禹錫曰按嶺表錄云瀧州山中多紫石英其色淡紫其質瑩)
(澈隨其大小皆五稜兩頭如箭鏃煮水飲之暖而無毒比之北中白石英其力倍矣宗奭曰紫石英眀澈)
(如水精但色紫而不勻時珍曰按太平御覽云自大峴至太山皆有紫石英太山所出甚壊瑋平氏陽山)
(縣所出色深特好烏程縣北壟山所出甚光眀但小黑東莞縣爆山所出舊以貢獻江夏礬山亦出之永)
(嘉固陶村小山所出芒角甚好但小薄爾)修治(時珍曰凡入丸散用火煆醋淬七次碾末水飛過晒)
(乾入藥)
氣味甘温無毒(别錄曰辛普曰神農扁鵲味甘平李當之大寒雷公大温岐伯甘無毒之)
(才曰長石為之使畏扁青附子惡鮀甲黃蓮麥句薑得伏苓人參療心中結氣得天雄菖蒲療霍亂時珍)
(曰服食紫石英乍寒乍熱者飲酒良)主治心腹欬逆邪氣補不足女子
風寒在子宮絶孕十年無子久服温中輕身延年(本經)
療上氣心腹痛寒熱邪氣結氣補心氣不足定驚悸
安䰟魄填下膲止消渴除胃中久寒散癰腫令人悦
澤(别錄)養肺氣治驚癎蝕膿(甄權)
發明(好古曰紫石英入手少隂足厥隂經權曰虛而驚悸不安者宜加用之女子服之有子頌曰乳)
(石論無單服紫石者惟五石散中用之張文仲備急方有鎮心單服紫石煮水法胡治及千金方則多雜)
(諸藥何用今方治婦人及心病時有使者時珍曰紫石英手少隂足厥隂血分藥也上能鎮心重以去怯)
(也下能益肝濕以去枯也心生血肝藏血其性暖而補故心神不安肝血不足及女子血海虚寒不孕者)
(宜之别錄言其補心氣甄權言其養肺者殊昧氣陽血隂營衛之别惟本經所言諸證甚得此理)
附方(舊二新一)虚勞驚悸(補虛止驚令人能食紫石英五兩打如豆大水淘一遍以水一)
(斗煮取三升細細服或煮粥食水盡可再煎之張文仲方)風熱瘛瘲(風引湯治風熱瘛瘲)
(及驚癎瘛瘲紫石英白石英寒水石石膏乾薑大黃龍齒牡蠣甘草滑石等分㕮咀水一升煎去三分食)
(後温呷無不效者仲景金匱方)癰腫毒氣(紫石英火燒醋淬為末生薑米醋煎傅之摩亦)
(得本日華草)
菩薩石(日華)
釋名放光石陰精石(綱目義見下)
集解(宗奭曰嘉州蛾眉山出菩薩石色瑩白眀澈若太山狼牙石上饒水精之類日中照之有五色)
(如佛頂圓光因以名之時珍曰出蛾眉五臺匡廬岩竇間其質六稜或大如棗栗其色瑩潔映日則光采)
(微芒有小如櫻珠則五色粲然可喜亦石英之類也丹爐家煆制作五金三黃匱)
氣味甘平無毒主治解藥毒蟲毒及金石藥發動作
癰疽渴疾消撲損瘀血止熱狂驚癎通月經解風腫
除淋並水磨服蛇蟲蜂蠍狼犬毒箭等傷並末傅之
(大明)明目去翳(時珍)
本草綱目卷八
