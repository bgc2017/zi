本草綱目卷十六
明李時珍撰
草之五(隰草類下七十三種)
地黃(本經上品)
釋名芐(音戸)芑(音起)地髓(本經大明曰生者以水浸騐之浮者名天黃半浮半沈者名人)
(黃沈者名地黃入藥沈者為佳半沈者次之浮者不堪時珍曰爾雅云芐地黃郭璞云江東呼為芐羅願)
(云芐以沈下為珍貴故字從下)
集解(别錄曰地黃生咸陽川澤黃土地者佳二月八月採根隂乾弘景曰咸陽即長安也生渭城者)
(乃有子實如小麥今以彭城乾地黃最好次歴陽近用江寧板橋者為勝作乾者有法搗汁和蒸殊用工)
(意而此云隂乾恐以蒸作為失乎人亦以牛膝萎𬎼作之人不能别頌曰今處處有之以同州者為上二)
(月生葉布地便出似車前葉上有皺文而不光高者及尺餘低者三四寸其花似油麻花而紅紫色亦有)
(黃花者其實作房如連翹中子甚細而沙褐色根如人手指通黃色粗細長短不常種之甚易根入土即)
(生一說古稱種地黃宜黃土今不然大宜肥壤虚地則根大而多汁其法以葦席圍編如車輪徑丈餘以)
(壤土實葦席中為壇壇上又以葦席實土為一級比下壇徑减一尺如此數級如浮屠乃以地黃根節多)
(者寸斷之蒔壇上層層令滿逐日水灌令茂盛至春秋分時自上層取之根皆長大而不斷折不被斸傷)
(故也得根暴乾出同州者光潤甘美宗奭曰地黃葉如甘露子花如脂麻花但有細斑點北人謂之牛奶)
(子花莖有微細短白毛時珍曰今人惟以懷慶地黃為上亦各處隨時興廢不同爾其苗初生塌地葉如)
(山白菜而毛濇葉面深青色又似小芥葉而頗厚不乂了葉中攛莖上有細毛莖稍開小筒子花紅黃色)
(結實如小麥粒根長四五寸細如手指皮赤黃色如羊蹄根及葫蘿蔔根曝乾乃黑生食作土氣俗呼其)
(苗為婆婆奶古人種子今惟種根王旻山居錄云地黃嫰苗摘其旁葉作菜甚益人本草以二月八月採)
(根殊未窮物性八月殘葉猶在葉中精氣未盡歸根二月新苗已生根中精氣已滋於葉不如正月九月)
(採者殊好又與蒸曝相宜禮記云羊芐豕薇則自古已食之矣嘉謨曰江浙壤地種者受南方陽氣質雖)
(光潤而力微懷慶山産者禀北方純隂皮有疙瘩而力大)
乾地黃修治(藏器曰乾地黃本經不言生乾及蒸乾方家所用二物各别蒸乾即温補生乾)
(即平宣當依此法用時珍曰本經所謂乾地黃者即生地黃之乾者也其法取地黃一百斤擇肥者六十)
(斤洗淨晒令微皺以揀下者洗淨木臼中搗絞汁盡投酒更搗取汁拌前地黃日中晒乾或火焙乾用)
氣味甘寒無毒(别錄曰苦權曰甘平好古曰甘苦寒氣薄味厚沈而降隂也入手足少隂)
(厥隂及手太陽之經酒浸上行外行日乾者平火乾者温功用相同元素曰生地黃大寒胃弱者斟酌用)
(之恐損胃氣之才曰得清酒麥門冬良惡貝母畏蕪荑權曰葱蒜蘿蔔諸血令人營衛澀鬚髮白斆曰忌)
(銅鐵器令人腎消并髮白男損營女損衛時珍曰薑汁浸則不泥膈酒制則不妨鮮用則寒乾用則凉)
主治傷中逐血痺填骨髓長肌肉作湯除寒熱積聚
除痺療折跌絶筋久服輕身不老生者尤良(本經)主男
子五勞七傷女子傷中胞漏下血破惡血溺血利大
小腸去胃中宿食飽力斷絶補五臓内傷不足通血
脈益氣力利耳目(别錄)助心膽氣強筋骨安魂定魄治
驚悸勞劣心肺損吐血鼻衂婦人崩中血運(大明)産後
腹痛久服變白延年(甄權)凉血生血補腎水真隂除皮
膚燥去諸濕熱(元素)主心病掌中熱痛脾氣痿蹷嗜臥
足下熱而痛治齒痛唾血(好古)
生地黃氣味大寒主治血崩産後血薄心悶絶胎動下
血胎不落墮墜踠折瘀血留血鼻衂吐血皆搗飲之
(别錄)解諸熱通月水利水道𢷬&KR0034;腹能消瘀血(甄權)
發明(好古曰生地黃入手少隂又為手太陽之劑故錢仲陽瀉丙火與木通同用以導赤也諸經之)
(血熱與他藥相隨亦能治之溺血便血皆同權曰病人虚而多熱者宜加用之戴原禮曰隂微陽盛相火)
(熾強來乘隂位日漸煎熬為虚火之證者宜地黃之屬可以滋隂退陽宗奭曰本經只言乾生二種不言)
(熟者如血虚勞熱産後虚熱老人中虚燥熱者若與生乾當慮太寒故後世改用蒸曝熟者生熟之功殊)
(别不可不詳時珍曰本經所謂乾地黃者乃隂乾日乾火乾者故又云生者尤良别錄復云生地黃者乃)
(新掘鮮者故其性大寒其熟地黃乃後人復蒸晒者諸家本草皆指乾地黃為熟地黃雖主治證同而凉)
(血補血之功稍異故今别出熟地黃一條於下)
熟地黃修治(頌曰作熟地黃法取肥地黃三二十斤淨洗别以揀下瘦短者三二十斤)
(搗絞取汁投石器中浸漉令浹甑上浸三四過時時浸濾轉蒸訖又暴使汁盡其地黃當光黑如漆味甘)
(如飴須甆器收之以其脂柔喜潤也斆曰采生地黃去皮甆鍋上柳木甑蒸之攤令氣歇拌酒再蒸又出)
(令乾勿犯銅鐵器令人腎消并髮白男損營女損衛也時珍曰近時造法揀取沈水肥大者以好酒入宿)
(砂仁末在内拌勻柳木甑於瓦鍋内蒸令氣透㫰乾再以砂仁酒拌蒸㫰如此九蒸九㫰乃止蓋地黃性)
(泥得砂仁之香而攛合和五臓冲和之氣歸宿丹田故也今市中惟以酒煮熟售者不可用)
氣味甘微苦微温無毒(元素曰甘微苦寒假酒力酒蒸則微温而大補味厚氣薄)
(隂中之陽沈也入手足少隂厥隂之經治外治上須酒制忌蘿蔔葱蒜諸血得牡丹皮當歸和血生血凉)
(血滋隂補髓)主治填骨髓長肌肉生精血補五臓内傷不
足通血脈利耳目黑鬚髮男子五勞七傷女子傷中
胞漏經候不調胎産百病(時珍)補血氣滋腎水益真隂
去臍腹急痛病後脛股酸痛(元素)坐而欲起目昏>昏>無
所見(好古)
發明(元素曰地黃生則大寒而凉血血熱者須用之熟則微温而補腎血衰者須用之又臍下痛屬)
(腎經非熟地黃不能除乃通腎之藥也好古曰生地黃治心熱手足心熱入手足少隂厥隂能益腎水凉)
(心血其脈洪實者宜之若脈虚者則宜熟地黃假火力蒸九數故能補腎中元氣仲景六味丸以之為諸)
(藥之首天一所生之源也湯液四物湯治蔵血之臓以之為君者癸乙同歸一治也時珍曰按王碩易蕳)
(方云男子多隂虚宜用熟地黃女子多血熱宜用生地黃又云生地黃能生精血天門冬引入所生之處)
(熟地黃補精血用麥門冬引入所補之處虞搏醫學正傳云生地黃生血而胃氣弱者服之恐妨食熟地)
(黃補血而痰飲多者服之恐泥膈或云生地黃酒炒則不妨胃熟地黃薑汁炒則不泥膈此皆得用地黃)
(之精微者也頌曰崔元亮海上方治一切心痛無問新久以生地黃一味隨人所食多少搗絞取汁搜麫)
(作&KR0008;飥或冷淘食良久當利出虫長一尺許頭似壁宮後不復患矣昔有人患此病二年深以為恨臨終)
(戒其家人吾死後當剖去病本從其言果得虫置於竹節中每所食皆飼之因食地黃&KR0008;飥亦與之隨即)
(壊爛由此得方劉禹錫𫝊信方亦紀其事云貞元十年通事舍人崔抗女患心痛垂絶遂作地黃冷淘食)
(便吐一物可方寸匕狀如&KR1961;蟇無足目似有口遂愈冷淘勿着鹽)
附方(舊十三新五十一)服食法(地黃根淨洗搗絞汁煎令稠入白蜜更煎令可丸丸如梧)
(子大每晨温酒送下三十丸日三服亦可以青州棗和丸或别以乾地黃末入膏丸服亦可百日面如桃)
(花三年身輕不老抱朴子云楚文子服地黃八年夜視有光)
地黃煎(補虚除熱治吐血唾血取乳石去癰癤等疾生地黃不拘多少三搗三壓取汁令盡以瓦)
(器盛之密蓋勿洩氣湯上煑减半絞去滓再煎如餳丸弹子大每温酒服一丸日二服千金)
地髓煎(生地黃十斤洗淨搗壓取汁鹿角膠一斤半生薑半斤絞取汁蜜二升酒四升文武火煑)
(地黃汁數沸即以酒研紫蘇子四兩取汁入煎一二十沸下膠膠化下薑汁蜜再煎候稠瓦器盛之每空)
(心酒化一匕服大補益同上)
地黃粥(大能利血生精地黃切二合與米同入罐中煑之候熟以酥二合蜜一合同炒香入内再)
(煮熟食&KR0751;仙神隠)
地黃酒(見穀部酒下)璚玉膏(常服開心益智髮白返黑齒落更生辟糓延年治癰疽勞)
(瘵欬嗽唾血等病乃鐵甕城申先生方也生地黃汁十六斤取汁入參末一斤半白茯苓末三斤白沙蜜)
(十斤攄淨拌勻入瓶内箬封安砂鍋中桑柴火煮三日夜再換蠟紙重封浸井底一夜取起再煑一伏時)
(每以白湯或酒點服一匙丹溪云好色虚人欬嗽唾血者服之甚捷國朝太醫院進御服食議加天門冬)
(麥門冬枸把子末各一斤賜名益夀永真&KR0751;仙方加琥珀沈香半兩)明目補腎(生芐熟芐各二)
(兩川椒紅一兩為末蜜丸梧桐子大每空心鹽湯下三十丸普濟方)固齒烏鬚(一治齒痛)
(二生津液三變白鬚其功極妙地黃五斤柳木甑内以土蓋上蒸熟晒乾如此三次𢷬為小餅每噙嚥一)
(枚院御藥方)男女虚損(或大病後或積勞後四體沈滯骨肉酸痛呼吸少氣或小腹拘急腰)
(背強痛咽乾唇燥或飲食無味多臥少起久者積年輕者百日漸至瘦削用生地黃二斤麫一斤搗爛炒)
(乾為末每空心酒服方寸匕日三服忌如法肘後方)虚勞困乏(地黃一石取汁酒三斗攪)
(勻煎收日服必效方)病後虚汗(口乾心躁熟地黃五兩水三盞煎一盞半分三服一日盡)
(惠聖方)骨蒸勞熱(張文仲方用生地黃一斤搗三度絞盡分再服若利即减之以涼為度)
(外臺秘要)婦人發熱(欲成勞病肌瘦食减經候不調地髓煎用亁地黃一斤為末煉蜜丸梧子)
(大每酒服五十丸保慶集)婦人勞熱(心松地黃煎用生亁地黃熟亁地黃等分為末生薑)
(自然汁入水相和打糊丸梧子大每服三十丸用地黃湯下或酒醋茶湯下亦可日二服覺臟腑虛冷則)
(晨服八味丸地黃性冷壊脾隂虚則發熱地黃補隂血故也婦人良方)欬嗽唾血(勞瘦骨蒸)
(日晚寒熱生地黃汁三合煮白粥臨熟入地黃汁攪勻空心食之食醫心鏡)吐血欬嗽(熟地)
(黃末酒服一錢日三聖惠方)吐血不止(生地黃汁一升二合白膠香二兩以磁器盛入甑蒸)
(令膠消服之梅師)肺損吐血(或舌上有孔出血生地黃八兩取汁童便五合同煎熱入鹿角)
(膠炒硏一兩分三服)心熱吐衂(脈洪數者生苄汁半升熬至一合入大黃末一兩待成膏丸梧)
(子大每熟水下五丸至十丸並聖惠方)鼻出衂血(亁地黃地龍薄荷等分為末冷水調下)
(孫兆秘寳方)吐血便血(地黃汁六合銅器煎沸入牛皮膠一兩待化入薑汁半杯分三服便)
(止或微轉一行不妨聖惠方)腸風下血(生地黃熟地黃並酒浸五味子等分為末以煉蜜丸)
(梧子大每酒下七十丸百一選方)初生便血(小兒初生七八日大小便血出乃熱𫝊心肺不)
(可服涼藥只以生地黃汁五七匙酒半匙蜜半匙和服之全幼心鑑)小便尿血(吐血及耳)
(鼻出血生地黃汁半升生薑汁半合蜜一合和服聖惠方)小便血淋(生地黃汁車前葉汁)
(各三合和煎服聖惠方)小兒蠱痢(生芐汁一升二合分三四服立效子母秘錄)月水
不止(生地黃汁每服一盞酒一盞煎服日二次千金方)月經不調(久而無子乃衝任伏)
(熱也熟地黃半斤當歸二兩黃連一兩並酒浸一夜焙硏為末煉蜜丸梧子大每服七十丸米飲温酒任)
(下師禹講方)妊娠漏胎(下血不止百一方用生地黃汁一升漬酒四合煑三五沸服之不止)
(又服經崔氏方用生地黃為末酒服方寸匙日一夜一心錄加亁薑為末保命集二黃丸用生地)
(黃熟地黃等分為末每服半兩白术枳殼煎湯空心調下日二服)妊娠胎痛(妊婦衝任脈虚)
(惟宜抑陽助隂内補丸用熟地黃二兩當歸一兩微炒為末梧子大每温酒下三十丸許學士本事方)
妊娠胎動(生地黃搗汁煎沸入雞子白一枚攪服聖惠方)産後血痛(有塊并經)
(脈行後腹痛不調黑神散用熟地黃一斤陳生薑半斤同炒亁為末每服二錢温酒調下婦人良方)
産後惡血(不止亁地黃搗末每食前熱酒服一錢連進三服瑞竹堂方)産後中風
(脇不得轉交加散用生地黃五兩研汁生薑五兩取汁交互相浸一夕次日各炒黃浸汁亁乃焙為末每)
(酒服一方寸匙濟生方)産後煩悶(乃血氣上沖生地黃汁清酒各一升相和煎沸分二服)
(集騐方)産後百病(地黃酒用地黃汁漬麴二升淨秫米二斗令發如常釀之至熟封七日取)
(清常服令相接忌生冷鮓蒜雞猪肉一切毒物未産先一月釀成夏月不可造千金翼方)胞衣
不出(生地黃汁一升苦酒三合相和煖服必效方)寒疝絞痛(來去用烏雞一隻治如常)
(法生地黃七斤剉細甑中同蒸下以銅器承取汁清旦服至日脯令盡其間當下諸寒澼訖作白粥食之)
(久疝者作三劑肘後方)小兒隂腫(以葱椒湯煖處洗之唾調地黃末傅之外腎熱者雞子清)
(調或加牡蠣少許危氏方)小兒熱病(壯熱煩渴頭痛生地黃汁三合蜜半合和勻時時與)
(服方普濟)熱暍昏沈(地黃汁一盞服之)熱瘴昏迷(煩悶飲水不止至危者一)
(服見效生地黃根生薄荷葉等分擂爛取自然汁入麝香少許井華水調下覺心下頓涼勿再服普濟)
(方)温毒發斑(黑膏治温毒發斑嘔逆生地黃二兩六錢二字半好豆豉一兩六錢二字半以)
(猪膏十兩合之露一夜煎减三分之一絞去滓入雄黃麝香如豆大攪勻分作三服毒從虚中出則愈忌)
(蕪荑方千金)血熱生癬(地黃汁頻服之千金方)疔腫乳癰(地黃搗敷之熱即易)
(性涼消腫無不效梅師方)癰癤惡肉(地黃三斤水一斗煑取三升去滓煎稠塗紙上貼之)
(日三易鬼遺方)一切癰疽(及打撲傷損未破疼痛者以生地黃杵如泥攤在上摻木香末於中)
(又攤地黃泥一重貼之不過三五度即内消也王衮博濟方)打撲損傷(骨碎及筋傷爛用生)
(地黃熬膏褁之以竹簡編夾急縛勿令轉動一日一夕可十易之則瘥類說云許元公過橋墮馬右臂)
(臼脫左右急挼入臼中昏迷不知痛苦急召田錄事視之曰尚可救乃以藥封腫處中夜方甦達旦痛止)
(痛處已白日日換貼其瘀腫移至肩背乃以藥下去黑血三升而愈即上方也出肘後方中損傷打)
(撲瘀血在腹者用生地黃汁三升酒一升半煑二升半分三服出千金方)物傷睛突(輕者)
(臉胞腫痛重者目睛突出但目系未斷者即納入急搗生地黃綿褁傅之仍以避風膏藥護其四邊聖)
(濟總錄)睡起目赤(睡起良久如常者血熱也臥則歸於肝故熱則目赤腫良久血散故如常)
(也用生地黃汁浸粳米半升晒乾三浸三晒每夜以米煮粥食一盞數日即愈有人病此用之得效醫餘)
眼暴赤痛(水洗生地黃黑豆各二兩搗膏臥時以鹽湯洗目閉目以藥厚罨目上至曉水潤取)
(下總聖濟錄)蓐内赤目(生地黃薄切温水浸貼小品方)牙疳宣露(膿血口氣)
(生地黃一斤鹽二合末自搗和團以麫包煨令煙斷去麫入麝一分研勻日夜貼之聖濟錄)牙齒
挺長(出一分者常咋生地黃甚妙張文仲備急方)牙動欲脫(生地黃綿褁咂之令汁潰)
(根并嚥之日五六次千金方)食蟹齦腫(肉弩出者生地黃汁一盌牙皂角數條火灸蘸盡地)
(黃汁為末傅之永類方)耳中常鳴(生地黃截塞耳中日數易或煨熟尤妙肘後方)鬚
髮黃赤(生地黃一斤生薑半斤各洗研自然汁留滓用不蛀皂角十條去皮弦蘸汁灸至汁盡為)
(度同滓入罐内泥固煅存性為末用鐵器盛末三錢湯調停二日臨臥刷染鬚髮上即黑本事方)竹
木入肉(生地黃嚼爛罨之救急方)毒箭入肉(煎生地黃汁作丸服至百日箭出)
(千金方)猘犬咬傷(地黃搗汁飯餅塗之百度愈百一方)
葉主治惡瘡似癩十年者𢷬爛日塗鹽湯先洗(千金方)
(時珍曰按抱朴子云韓子治用地黃苗喂五十歲老馬生三駒又一百三十歲乃死也張□朝野僉載云)
(雉被鷹傷䘖地黃葉點之虎中藥箭食清泥解之鳥獸猶知解毒何況人乎)
實主治四月採隂亁𢷬末水服方寸匕日三服功與
地黃等(蘇頌淮弘景曰出渭城者有子南七精丸用之)
花主治為末服食功同地黃(蘇頌)腎虚腰脊痛為末酒
服方寸匕日三(時珍)
附方(新一)内障青盲(風赤生瞖及墜眼日久瞞損失明地黃花晒黑豆花晒槐花晒各一)
(兩為末猪肝一具同以水二斗煮至上有凝脂掠盡瓶收每點少許三四次聖惠方)
附錄胡面莽(拾遺藏器味甘温無毒主去痃癖及冷氣止腹痛煮服生嶺南葉如地黃)
牛膝(本經上品)
釋名牛莖(廣雅)百倍(本經)山莧菜(救荒)對節葉(宏景曰其莖有節似牛膝)
(故以為名時珍曰本經又名百倍隠語也言其滋補之功如牛之多力也其葉似莧其節對生故俗有山)
(莧對節之稱)
集解(别錄曰牛膝生河内川谷及臨朐二月八月十月採根隂亁普曰葉如夏藍莖本赤宏景曰今)
(出近道蔡州者最長大柔潤其莖有節莖紫節大者為雄青細者為雌以雄為勝大明曰懷州者長白蘇)
(州者色紫頌曰今江淮閩粤關中亦有之然不及懷慶者為真春生苗莖高二三尺青紫色有節如鶴膝)
(及牛膝頭葉尖圓如匙兩兩相對於節上生花作穗秋結實甚細以根極長大至三尺而柔潤者為佳莖)
(葉亦可單用時珍曰牛膝處處有之謂土牛膝不堪服食惟北土及川中人家栽蒔者為良秋間收子至)
(春種之其苗方莖暴節葉皆對生頗似莧葉而長且尖&KR1359;秋月開花作穗結子状如小鼠負䖝有濇毛皆)
(貼莖倒生九月末取根水中浸兩宿挼去皮褁紥暴亁雖白直可貴而挼去白汁入藥不如留皮者力大)
(也嫩苗可作菜茹)
根修治(斆曰凡使去頭蘆以黃精自然汁浸一宿漉出剉焙乾用時珍曰今惟以酒浸入藥欲下)
(行則生用滋補則焙用或酒拌蒸過用)
氣味苦酸平無毒(普曰神農甘雷公酸無毒李當之温之才曰惡螢火龜甲陸英畏白)
(前忌牛肉)主治寒濕痿痺四肢拘攣膝痛不可屈伸逐血
氣傷熱火爛墮胎久服輕身耐老(本經)療傷中少氣男
子隂消老人失溺補中續絶益精利隂氣填骨髓止
髮白除腦中痛及腰脊痛婦人月水不通血結(别錄)治
隂痿補腎助十二經脈逐惡血(甄權)治腰膝軟怯冷弱
破癥結排膿止痛産後心腹痛并血運落死胎(大明)強
筋補肝臓風虚(好古)同蓯蓉浸酒服益腎竹木刺入肉
嚼爛罨之即出(宗奭)治久瘧寒熱五淋尿血莖中痛下
痢喉痺口瘡齒痛癰腫惡瘡傷折(時珍)
發明(權曰病人虚羸者加而用之震亨曰牛膝能引諸藥下行筋骨痛風在下者宜加用之凡用土)
(牛膝春夏用葉秋冬用根惟葉汁效尤速時珍曰牛膝乃足厥隂少隂之藥所主之病大抵得酒則能補)
(肝腎生用則能去惡血二者而已其治腰膝骨痛足痿隂消失溺久瘧傷中少氣諸病非取其補肝腎之)
(功歟其癥瘕心腹諸痛癰腫惡瘡金瘡折傷喉齒淋痛尿血經候胎産諸病非取其去惡血之功歟按陳)
(日華經騐方云方夷吾所編集要方予刻之臨汀後在鄂渚得九江守王南強書云老人久苦淋疾百藥)
(不效偶見臨汀集要方中用牛膝者服之而愈又葉朝議親人患血淋流下小便在盆内凝如蒟蒻久而)
(有變如鼠形但無足耳百治不效一村醫用牛膝根煎膿汁日飲五服名地髓湯雖未即愈而血色漸淡)
(久乃復舊後十年病又作服之又瘥因撿本草見肘後方治小便不利莖中痛欲死用牛膝并葉以酒煮)
(服之今再拈出表其神功又按楊士瀛直指方云小便淋痛或尿血或沙石脹痛用川牛膝一兩水二盞)
(煎一盞温服一婦患此十年服之得效土牛膝亦可或入麝香乳香尤良)
附方(舊十三新八)勞瘧積久(不止者長牛膝一握生切以水六升煮二升分三服清早)
(一服未發前一服臨發時一服外臺秘要)消渴不止(下元虚損牛膝五兩為末生地黃汁五升)
(浸之日曝夜浸汁盡為度蜜丸梧子大每空心温酒下三十丸久服壯筋骨駐顔色黑髮津液自生經)
(騐方)卒暴癥疾(腹中有如石刺晝夜啼呼牛膝二斤以酒一斗漬之蜜封了灰火中温令味出)
(每服五合至一升隨量飲肘後方)痢下腸蠱(凡痢下應先白後赤若先赤後白為腸蠱牛膝)
(二兩搗碎以酒一升漬經一宿每服一兩杯日三服肘後方)婦人血塊(土牛膝根洗切焙搗)
(為末酒煎温服極效福州人單用之圖經本草)女人血病(萬病丸治女人月經淋閉月信)
(不來遶臍寒疝痛及産後血氣不調腹中結瘕癥不散諸病牛膝酒浸一宿焙亁漆炒令烟盡各一兩為)
(末生地黃汁一升入石器内慢火熬至可丸丸如梧子大每服二丸空心米飲下拔萃方)婦人
隂痛(牛膝五兩酒三升煮取一升半去滓分三服千金方)生胎欲去(牛膝一握搗以)
(無灰酒一盞煎七分空心服仍以獨根土牛膝塗麝香插入牝戸中婦人良方)胞衣不下(牛膝)
(八兩葵子一合水九升煎三升分三服延年方)産後尿血(川牛膝水煎頻服熊氏補遺)
喉痺乳蛾(新鮮牛膝根一握艾葉七片搗和人乳取汁灌入鼻内須臾痰涎從口鼻出即愈無)
(艾亦可陳一方牛膝搗汁和酢灌之)口舌瘡爛(牛膝浸酒含漱亦可煎飲肘後方)牙
齒疼痛(牛膝硏末含漱亦可燒灰千金方)折傷閃肭(土牛膝搗罨之衛生易簡方)
金瘡作痛(生牛膝搗敷立止梅師方)卒得惡瘡(人不識者牛膝根搗傅之千)
(金方)癰癤已潰(用牛膝根略刮去皮插入瘡口中留半寸在外以嫰橘葉及地錦草各一握搗)
(其上牛膝能去惡血二草温涼止痛隨亁隨換有十全之功也陳日華經騐方)風瘙[病-丙+(穩-禾)]疹
(及㾦㿔牛膝末酒服方寸匕日三服千金方)骨疽癩病(方同上)
莖葉氣味(缺)主治寒濕痿痹老瘧淋閟諸瘡功同根
春夏宜用之(時珍)
附方(舊三新一)氣濕痹痛(腰膝痛用牛膝葉一斤切以米三合於豉汁中煮粥和鹽醬空)
(腹食之聖惠方)老瘧不斷(牛膝莖葉一把切以酒三升漬服令微有酒氣不即斷更作不過三)
(劑止方肘後)溪毒寒熱(東間有溪毒中人似射工但無物初病惡寒發熱煩懊骨節強痛不)
(急治生䖝食臟殺人用雄牛膝莖紫色節大者一把以酒水各一杯同搗絞汁温飲一日三服肘後方)
眼生珠管(牛膝并葉搗汁日點三四次聖惠方)
紫菀(本經中品)
釋名青菀(别錄)紫蒨(别錄)返䰟草(綱目)夜牽牛(時珍曰其根色紫而柔宛)
(故名許慎說文作茈菀斗門方謂之返䰟草)
集解(别錄曰紫菀生漢中房陵山谷及真定邯鄲二月三月採根隂亁弘景曰近道處處有之其生)
(布地花紫色本有白毛根甚柔細有白者名白菀不復用大明曰形似重臺根作節紫色潤軟者佳頌曰)
(今耀成泗夀台孟興國諸州皆有之三月内布地生苗其葉二四相連五月六月内開黃白紫花結黑子)
(餘如陶說恭曰白菀即女菀也療體與紫菀相同無紫菀時亦用之穎曰紫菀連根葉採之醋浸入少鹽)
(收藏作菜辛香號名仙菜鹽不宜多多則腐時珍曰按陳自明云紫菀以牢山所出根如北細辛者為良)
(沂兖以東皆有之今人多以車前旋復根赤土染過為之紫菀肺病要藥肺本自亡津液又服走津液藥)
(為害滋甚不可不慎)
根脩治(斆曰凡使先去鬚有白如練色者號白羊鬚草自然不同去頭及上用東流水洗淨以蜜)
(浸一宿至明拴火上焙亁用一兩用蜜二分)
氣味苦温無毒(别錄曰辛權曰苦平之才曰款冬為之使惡天雄瞿麥藁本雷丸遠志畏)
(茵陳)主治款逆上氣胸中寒熱結氣去蠱毒痿躄安五
臟(本經)療欬唾膿血止喘悸五勞體虚補不足小兒驚
癎(别錄)治戸疰補虚下氣勞氣虚熱百邪鬼魅(甄權)調中
消痰止渴潤肌膚添骨髓(大明)益肺氣主息賁(好古)
附方(舊三新四)肺傷欬嗽(紫菀五錢水一盞煎七分温服日三次衛生易蕳方)久
𠻳不瘥(紫菀款冬花各一兩百部半兩搗羅為末每服三錢薑三片烏梅一箇煎湯調下日二甚)
(佳夲圖經草)小兒欬嗽(聲不出者紫菀末杏仁等分入蜜同研丸芡子大每服一丸五味子)
(湯化下鑑全幼心)吐血欬嗽(吐血後欬者紫菀五味炒為末蜜丸芡子大每含化一丸指)
(南方)産後下血(紫菀末水服五撮聖惠方)纏喉風痹(不通欲死者用返䰟草根)
(一莖洗淨納入喉中待取惡涎出即瘥神效更以馬牙消津嚥之即絶根本一名紫菀南人呼為夜牽牛)
(門斗方)婦人小便(卒不得出者紫菀為末井華水服三撮即通小便血者服五撮立止千)
(金方)
女菀(本經中品)
釋名白菀(别錄)織女菀(别錄)女復(廣雅)茆(音柳時珍曰其根似女體柔婉故名)
集解(别錄曰女菀生漢中山谷或山陽正月二月採隂亁弘景曰比来醫方無復用之復有白菀似)
(紫菀恐非此也恭曰白菀即女菀有名未用重出一條故陶說疑之功與紫菀相似宗奭曰女菀即白菀)
(非二物也唐修本草刪白菀甚合宜時珍曰白菀即紫菀之色白者也雷斆言紫菀白如練色者名羊鬚)
(草恐即此物也)
根氣味辛温無毒(之才曰畏鹵鹹)主治風寒洗洗霍亂洩痢
腸鳴上下無常處驚癎寒熱百疾(本經)療肺傷欬逆出
汗久寒在膀胱支滿飲酒夜食發病(别錄)
發明(時珍曰按葛洪肘後方載治人面黑令白方用真女菀三分鉛丹一分為末醋漿服一刀圭日)
(三服十日大便黑十八日面如漆二十一日全白便止過此太白矣三十後不可服忌五辛孫思邈千金)
(方用酒服男十日女二十日黑色皆從大便出也又名醫錄云宋興國時有女任氏色美聘進士王公輔)
(不遂意鬱久面色漸黑母家求醫一道人用女真散酒下二錢一日二服數日面貌微白一月如故懇求)
(其方則用黃丹女菀二物等分爾據此則葛氏之方已試有騐者矣然則紫菀治手太隂血分白菀手太)
(隂氣分藥也肺熱則面紫黑肺清則面白三十歲以後則肺氣漸减不可復泄故云不可服之也)
麥門冬(本經上品)
釋名虋冬(音門)秦名烏韭齊名愛韭楚名馬韭越名羊
韭(並别錄)禹韭(吳普)禹餘糧(别錄)忍冬(吳普)忍凌(吳普)不死草(吳普)
階前草(弘景曰根似䊯麥故謂之麥門冬時珍曰麥鬚曰虋此草根似麥而有鬚其葉如韭凌冬)
(不凋故謂之麥虋冬及有諸韭忍冬諸名俗作門冬便於字也可以服食斷穀故又有餘糧不死之稱吳)
(普本草一名僕壘一名隨脂)
集解(别錄曰麥門冬葉如韭冬夏長生生函谷川谷及隄坂肥土石間久癈處二月八月十月採根)
(隂乾普曰生山谷肥地叢生葉如韭青黃採無時弘景曰函谷即秦關處處有之冬月作實如青珠以四)
(月採根肥大者為好藏器曰出江寧者小潤出新安者大白其苗大者如鹿葱小者如韭葉大小有三四)
(種功用相似其子圓碧頌曰所在有之葉青似莎草長及尺餘四季不凋根黃白色有鬚在根如連珠形)
(四月開淡紅花如紅蓼花實碧而圓如珠江南出者葉大或云吳地者尤勝時珍曰古人惟用野生者後)
(世所用多是種蒔而成其法四月初採根於黑壤肥沙地栽之每年六月九月十一月三次上糞及芸灌)
(夏至前一日取根洗晒收之其子亦可種但成遲爾浙中來者甚良其葉似韭而多縱文且堅韌為異)
根脩治(弘景曰凡用取肥大者湯澤抽去心不爾令人煩大抵一斤須减去四五兩也時珍曰凡)
(入湯液以滚水潤濕少頃抽去心或以瓦焙軟乘熱去心若入丸散須瓦焙熱即於風中吹冷如此三四)
(次即易燥且不損藥力或以湯浸搗膏和藥亦可滋補藥則以酒浸擂之)
氣味甘平無毒(别錄曰微寒普曰神農岐伯甘平黃帝桐君雷公甘無毒李當之甘小温)
(杲曰甘微苦微寒陽中微隂降也入手太隂經氣分之才曰地黃車前為之使惡款冬苦瓠苦芺畏苦參)
(青蘘木耳伏石鍾乳)主治心腹結氣傷中傷飽胃絡脈絶羸瘦
短氣久服輕身不老不饑(本經)療身重目黃心下支滿
虚勞客熱口亁燥渴止嘔吐愈痿蹷強隂益精消穀
調中保神定肺氣安五臟令人肥健美顔色有子(别錄)
去心熱止煩熱寒熱體勞下痰飲(藏器)治五勞七傷安
䰟定魄止𠻳定肺痿吐膿時疾熱狂頭痛(大明)治熱毒
大水面目肢節浮腫下水主泄精(甄權)治肺中伏火補
心氣不足主血妄行及經水枯乳汁不下(元素)久服輕
身明目和車前地黃丸服去濕痺變白夜視有光(藏器)
斷穀為要藥(弘景)
發明(宗奭曰麥門冬治肺熱之功為多其味苦但專泄而不專收寒多人禁服治心肺虚熱及虚勞)
(與地黃阿膠麻仁同為潤經益血復脈通心之劑與五味子枸杞子同為生脈之劑元素曰麥門冬治肺)
(中伏火脈氣欲絶者加五味子人参三味為生脈散補肺中元氣不足杲曰六七月間濕熱方旺人病骨)
(乏無力身重氣短頭旋眼黑甚則痿軟故孫真人以生脈散補其天元真炁脈者人之元氣也人参之甘)
(寒瀉熱火而益元氣麥門冬之苦寒滋燥金而清水源五味子之酸温瀉丙火而補庚金兼益五臟之氣)
(也時珍曰按趙繼宗儒醫精要云麥門冬以地黃為使服之令人頭不白補髓通腎氣定喘促令人肌體)
(滑澤除身上一切惡氣不㓗之疾蓋有君而有使也若有君無使是獨行無功矣此方惟火盛氣壯之人)
(服之相宜若氣弱胃寒者必不可餌也)
附方(舊三新九)麥門冬煎(補中益心悅顔色安神益氣令人肥健其力甚駃取新麥門冬)
(根去心搗熟絞汁和白蜜銀器中重湯煮攪不停手候如飴及成温酒日日化服之圖經本草方)消
渴飲水(用上元板橋麥門冬鮮肥者二大兩宣州黃連九節者二大兩去兩頭尖三五節小刀子)
(調理去皮毛了吹去塵更以生布摩拭秤之搗末以肥大苦瓠汁浸麥門冬經宿然後去心即於臼中𢷬)
(爛納黃連末和丸並手丸如梧子大食後飲下五十丸日再但服兩日其渴必定若重者即初服一百五)
(十丸二日服一百二十丸三日一百丸四日八十丸五日五十丸合藥要天氣清明之夜方浸藥須淨處)
(禁婦人雞犬見之如覺可時只服二十五丸服訖覺虚即取白羊頭一枚治淨以水三大斗煮爛取汁一)
(斗以來細細飲之勿食肉勿入鹽不過三劑平復也崔元亮海上集騐方)勞氣欲絶(麥門)
(冬一兩甘草炙二兩粇米半合棗二枚竹葉十五片水二升煎一升分三服南陽活人書)虚勞
客熱(麥門冬煎湯頻飲本草衍義)吐血衂血(諸方不效者麥門冬去心一斤搗取自然)
(汁入蜜二合分作二服即止活人心綂)衂血不止(麥門冬去心生地黃各五錢水煎服立止)
(命保集)齒縫出血(麥門冬煎湯漱之蘭室寳鑑)咽喉生瘡(脾肺虚熱上攻也麥)
(門冬一兩黃連半兩為末煉蜜丸梧子大每服二十丸麥門冬湯下普濟方)乳汁不下(麥門)
(冬去心焙為末每用三錢酒磨犀角約一錢許温熱調下不過二服便下熊氏補遺)下痢口
渴(引飲無度麥門冬去心三兩烏梅肉二十箇細剉以水一升煮取七合細細呷之必效)金石
藥發(麥門冬六兩人参四兩甘草灸二兩為末蜜丸梧子大每服五十丸飲下日再服本草圖經)
男女血虚(麥門冬三斤取汁熬成膏生地黃三斤取汁熬成膏等分一處濾過入蜜四之一再)
(熬成瓶收每日白湯點服忌鐵器醫方摘要)
萱草(宋嘉祐)
釋名忘憂(說文)療愁(綱目)丹棘(古今注)鹿葱(嘉祐)鹿劍(土宿)妓女
(吳普)宜男(時珍曰萱本作諼諼忘也詩云焉得諼草言樹之背謂憂思不能自遣故欲樹此草玩味)
(以忘憂也吳人謂之療愁董子云欲忘人之憂則贈之丹棘一名忘憂故也其苗烹食氣味如葱而鹿食)
(九種解毒之草萱乃其一故又名鹿葱周處風土記云懷妊婦人佩其花則生男故名宜男李九華延夀)
(書云嫰苗為蔬食之動風令人昏然如醉因名忘憂此亦一說也嵇康養生論神農經言中藥養性故合)
(歡蠲忿萱草忘憂亦謂食之也鄭樵通志乃言萱草一名合歡者誤矣合歡見木部)
集解(頌曰萱草處處田野有之俗名鹿葱五月採花八月採根今人多採其嫰苗及花跗作葅食時)
(珍曰萱下濕地冬月叢生葉如蒲蒜輩而柔弱新舊相代四時青翠五月抽莖開花六出四垂朝開暮蔫)
(至秋深乃盡其花有紅黃紫三色結實三角内有子大如梧子黑而光澤其根與麥門冬相似最易繁衍)
(南方草木狀言廣中一種水葱狀如鹿葱其花或紫或黃蓋亦此類也或言鹿葱花有斑文與萱花不同)
(時者謬也肥土所生則花厚色深有斑文起重臺開有數月瘠土所生則花薄而色淡開亦不久嵇含宜)
(男花序亦云荆楚之土號為鹿葱可以薦葅尤可憑據今東人採其花跗亁而貨之名為黃花菜)
苗花氣味甘涼無毒主治煮食治小便赤澀身體煩
熱除酒疸(大明)消食利濕熱(時珍)作葅利胸膈安五臟令
人好歡樂無憂輕身明目(蘇頌)
根主治沙淋下水氣酒疸黃色遍身者𢷬汁服(藏器)大
熱衂血硏汁一大盞和生薑汁半盞細呷之(宗奭)吹乳
乳癰腫痛擂酒服以滓封之(時珍)
發明(震亨曰萱屬水性下走隂分一名宜男寧無微意存焉)
附方(新四)通身水腫(鹿葱根葉晒亁為末每服二錢入席下塵半錢食前米飲服聖惠)
(方)小便不通(萱草根煎水頻飲杏林摘要)大便後血(萱草根和生薑油炒酒衝)
(服總聖濟錄)食丹藥毒(萱草根研汁服之事林廣記)
搥胡根(拾遺)
集解(藏器曰生江南川谷蔭地苗如萱草根似天門冬凡用當抽去心)
氣味甘寒無毒主治潤五臟止消渴除煩去熱明目
功如麥門冬(藏器)
淡竹葉(綱目)
釋名根名碎骨子(時珍曰竹葉象形碎骨言其下胎也)
集解(時珍口處處原野有之春生苗高數寸細莖綠葉儼如竹米落地所生細竹之莖葉其根一窠)
(數十鬚鬚上結子與麥門冬一樣但堅硬爾隨時採之八九月抽莖結小長穗俚人採其根苗搗汁和米)
(作酒麫甚芳烈)
氣味甘寒無毒主治葉去煩熱利小便清心根能墮
胎催生(時珍)
鴨跖草(跖音隻補宋嘉祐)
釋名芩雞舌草(拾遺)碧竹子(同上)竹雞草(綱目)竹葉菜(同上)淡
竹葉(同上)耳環草(同上)碧蟬花(同上)藍姑草(藏器曰鴨跖生江東淮南平地)
(葉如竹高一二尺花深碧好為色有角如鳥嘴時珍曰竹葉菜處處平地有之三四月生苗紫莖竹葉嫰)
(時可食四五月開花如蛾形兩葉如翅碧色可愛結角尖曲如鳥喙實在角中大如小豆豆中有細子灰)
(黑而皺狀如蠶屎巧匠採其花取汁作畫色及彩羊皮燈青碧如黛也)
苗氣味苦大寒無毒主治寒熱瘴瘧痰飲丁腫肉癥
澀滯小兒丹毒發熱狂癎大腹痞滿身面氣腫熱痢
蛇犬咬癰疽等毒(藏器)和赤小豆煑食下水氣濕痹利
小便(大明)消喉痺(時珍)
附方(新四)小便不通(竹雞草一兩車前草一兩搗汁入蜜少許空心服之集簡方)下
痢赤白(藍姑草即淡竹葉菜煎湯日服之活幼全書)喉痺腫痛(鴨跖草汁點之袖)
(珍方)五痔腫痛(耳環草碧蟬兒花挼軟納患處即效危亦林得效方)
葵(本經上品)校正(自菜部移入此)
釋名露葵(綱目)滑菜(時珍曰按爾雅翼云葵者揆也葵葉傾日不使照其根乃智以揆之)
(也古人採葵必待露解故曰露葵今人呼為滑菜言其性也古者葵為五菜之主今不復食之故移入此)
集解(别錄曰冬葵子生少室山弘景曰以秋種葵覆養經冬至春作子者謂之冬葵入藥性至滑利)
(春葵子亦滑不堪藥用故是常葵耳術家取葵子微炒熚灹音畢乍散著濕地遍踏之朝種暮生還不過)
(宿恭曰此即常食之葵也有數種皆不入藥用頌曰葵處處有之苗葉作菜茹更甘美冬葵子古方入藥)
(最多葵有蜀葵錦葵黃葵終葵菟葵皆有功用時珍曰葵菜古人種為常食今之種者頗鮮有紫莖白莖)
(二種以白莖為勝大葉小花花紫黃色其最小者名鴨脚葵其實大如指頂皮薄而扁實内子輕虚如榆)
(莢仁四五月種者可留子六七月種者為秋葵八九月種者為冬葵經年收採正月後種者為春葵然宿)
(根至春亦生按王貞農書云葵陽草也其菜易生郊野甚多不拘肥瘠地皆有之為百菜之主備四時之)
(饌本豐而耐旱味甘而無毒可防荒儉可以葅腊其枯卉可以榜族根子又能療疾咸無遺棄誠蔬茹之)
(要品民生之資益者也而今人不復食之亦無種者)
苗氣味甘寒滑無毒為百菜主其心傷人(别錄宏景曰葵葉尤)
(冷利不可多食頌曰作菜茹甚甘美但性滑利不益人詵曰其性雖冷若熱食之令人熱悶動風氣四月食)
(之發宿疾天行病後食之令人失明霜葵生食動五種留飲吐水凡服百藥忌食其心心有毒也黃背紫)
(莖者勿食之不可合鯉魚黍米鮓食害人時珍曰凡被狂犬咬者永不可食食之即發食葵須用蒜無蒜)
(勿食之又伏硫黃)主治脾之菜也宜脾利胃氣滑大腸(思邈)宣
導積滯妊婦食之胎滑易生(蘇頌)煑汁服利小腸治時
行黃病亁葉為末及燒灰服治金瘡出血(甄權)除客熱
治惡瘡散膿血女人帶下小兒熱毒下痢丹毒並宜
食之(汪穎)服丹石人宜食(孟詵)潤燥利竅功與子同(同上)
發明(張從正曰凡久病大便澀滯者宜食葵菜自然通利乃滑以養竅也時珍曰按唐王燾外臺秘)
(要云天行斑瘡須臾遍身皆戴白漿此惡毒氣也高宗永徽四年此瘡自西域東流於海内但煑葵菜葉)
(以蒜虀啖之則止又聖惠方亦云小兒發斑用生葵菜葉絞汁少少與服散惡毒氣按此即今痘瘡也今)
(之治者惟恐其大小二便頻數洩其元氣痘不起發葵菜滑竅能利二便似不相宜而昔人賴之豈古今)
(運氣不同故治法亦隨時變易與)
附方(舊四新三)天行斑瘡(方見上)肉錐怪疾(有人手足忽長倒生肉刺如錐)
(痛不可忍者但食葵菜即愈夏子益竒疾方)諸瘻不合(先以泔清温洗拭淨取葵菜微火烘)
(暖貼之不過二三百葉引膿盡即肉生也忌諸魚蒜房事必效方)湯火傷瘡(葵菜為末傅之)
(本食物草)蛇蠍螫傷(葵菜搗汁服之千金方)誤吞銅錢(葵菜搗汁冷飲普)
(濟方)丹石發動(口亁欬嗽者每食後飲冬月葵虀汁一盞便臥少時食療本草)
根氣味甘寒無毒主治惡瘡療淋利小便解蜀椒毒
(别錄)小兒吞錢不出煑汁飲之神妙(甄權)治疳瘡出黃汁
(孟詵)利竅滑胎止消渴散惡毒氣(時珍)
附方(舊五新七)二便不通(脹急者生冬葵根二斤搗汁三合生薑四兩取汁一合和勻分)
(二服連用即通也)消渴引飲(小便不利葵根五兩水三大盞煑汁平旦服日服一服並聖)
(惠方)消中尿多(日夜尿七八升冬葵根五斤水五斗煮三斗每日平旦服二升外臺秘要)
漏胎下血(血盡子死葵根莖燒灰酒服方寸匕日三千金方)瘭疽惡毒(肉中忽生)
(黤子大如豆粟或如梅李或赤或黑或白或青其黶有核核有深根應心能爛筋骨毒入臟腑即殺人但)
(飲葵根汁可折其熱毒姚僧坦集騐方)妬乳乳癰(葵莖及子為末酒服方寸匕日二昝殷)
(産寳)身面疳瘡(出黃汁者葵根燒灰和猪脂塗之食療本草)小兒蓐瘡(葵根燒末)
(傅之外臺)小兒緊唇(葵根燒灰酥調塗之聖惠方)口吻生瘡(用經年葵根燒灰傅)
(之秘外臺要)蛇虺螫傷(葵根搗塗之古今錄騐)解防葵毒(葵根搗汁飲之千)
(金方)冬葵子(别錄曰十二月採之機曰子乃春生不應十二月可採也)
氣味甘寒滑無毒(黃芩為之使)主治五臟六腑寒熱羸瘦
五癃利小便久服堅骨長肌肉輕身延年(本經)療婦人
乳内閉腫痛(别錄)出癰疽頭(孟詵)下丹石毒(宏景)通大便消
水氣滑胎治痢(時珍)
發明(時珍曰葵氣味俱薄淡滑為陽故能利竅通乳消腫滑胎也其根葉與子功用相同按陳自明)
(婦人良方云乳婦氣脈壅乳汁不行及經絡凝滯奶房脹痛留蓄作癰毒者用葵菜子炒香縮砂仁等分)
(為末熱酒服二錢此藥滋氣脈通營衛行津液極騐乃上蔡張不愚方也)
附方(舊八新一十二)大便不通(十日至一月者肘後方冬葵子三升水四升煮取一升服)
(不瘥更服等聖惠用葵子末人乳汁分和服立通)關格脹滿(大小便不通欲死者肘後方用)
(葵子二升水四升煑取一升納猪脂一雞子頓服效千金用葵子為末猪脂和丸梧子大每服五十丸)
(止)小便血淋(葵子一升水三升煮汁日三服千金方)妊娠患淋(冬葵子一升水)
(三升煮二升分服千金方)妊娠下血(方同上)産後淋瀝(不通用葵子一合朴)
(硝八分水二升煎八合下消服之集騐方)妊娠水腫(身重小便不利酒淅惡寒起即頭眩)
(用葵子茯苓各三兩為糁飲服方寸匕日三服小便利則愈若轉胞者加髮灰神效金匱要略)生
産困悶(冬葵子一合搗破水二升煑汁半升頓服少時便産昔有人如此服之登厠立撲兒於厠)
(中也)倒生口噤(冬葵子炒黃為末酒服二錢立效昝殷産寳)乳汁不通(方見發明)
胎死腹中(葵子為末酒服方寸匕若口噤不開者灌之藥下即甦千金方)胞衣不
下(冬葵子一合牛膝一兩水二升煎一升服千金方)血痢産痢(冬葵子為末每服二錢入)
(臘茶一錢沸湯調服日三聖惠方)痎瘧邪熱(冬葵子隂亁為末酒服二錢午日取花挼手亦)
(去瘧方聖惠)癰腫無頭(孟詵曰三日後取葵子二百粒水吞之當日即開也經騐方云只)
(吞一粒即破如吞兩粒則有兩頭也)便毒初起(冬葵子末酒服二錢儒門事親)面上
皰瘡(冬葵子栢子仁茯苓瓜瓣冬一兩為末食後酒服方寸匕日三服陶隠居方)解蜀椒
毒(冬葵子煑汁飲之千金方)傷寒勞腹(葵子二升梁米一升煑粥食取汗立安聖惠)
蜀葵(宋嘉祐)校正(自菜部移入此併入有名未用别錄吳葵花)
釋名戎葵(爾雅)吳葵(藏器曰爾雅云菺音堅戎葵也郭璞注云今蜀葵也葉似葵花如木)
(槿花戎蜀其所自來因以名之時珍曰羅願爾雅翼吳葵作胡葵云胡戎也夏小正云四月小滿後五日)
(吴葵花别錄吴葵即此也而唐人不知退入有名未用嘉祐本草重於菜部出蜀葵條蓋未讀爾雅註及)
(千金方吴葵一名蜀葵之文故也今併為一)
集解(頌曰蜀葵似葵花如木槿花有五色小花者名錦葵功用更強時珍曰蜀葵處處人家植之春)
(初種子冬月宿根亦自生苗嫰時亦可茹食葉似葵菜而大亦似絲瓜葉有岐又過小滿後長莖高五六)
(尺花似木槿而大有深紅淺紅紫黑白色單葉千葉之異昔人謂其疎莖密葉翠萼豔花金粉檀心者頗)
(善狀之惟紅白二色入藥其實大如脂頭皮薄而扁内仁如馬兜鈴仁及蕪荑仁輕虚易種其楷剥皮可)
(緝布作繩一種小者名錦葵即荆葵也爾雅謂之荍音喬其花大如五銖錢粉紅色有紫縷文掌禹錫補)
(注本草謂此即戎葵非矣然功用亦相似)
苗氣味甘微寒滑無毒(思邈曰不可久食鈍人志性若被狗齧者食之永不瘥也)
(李廷飛曰合猪肉食人無顔色)
主治除客熱利腸胃(思邈)煮食治丹石發熱大人小兒
熱毒下痢(藏器)作蔬食滑竅治淋潤燥易産(時珍)搗爛塗
火瘡燒硏傅金瘡(大明)
根莖主治客熱利小便散膿血惡汁(藏器)
發明(宗奭曰蜀葵四時紅色單葉者根隂乾治帶下排膿血惡物極騐也)
附方(新七)小便淋痛(葵花根洗剉水煎五七沸服之如神衛生寳鑑)小便血
淋(葵花根二錢車前子一錢小水煮日服之簡便單方)便尿血(葵莖無灰酒服方寸匕日)
(三金千)腸胃生癰(懷忠丹治内癰有敗血腥穢殊甚臍腹冷痛用此排膿下血單葉紅蜀葵)
(根白芷各一兩白枯礬白芍藥各五錢為末黃蠟溶化和丸梧子大每空心米飲下二十丸待膿血出盡)
(服十宣散補之坦仙皆效方)諸瘡腫痛(不可忍者葵花根去黑皮搗爛入井華水調稠貼之)
(濟普方)小兒吻瘡(經年欲腐葵根燒硏傅之聖惠方)小兒口瘡(赤葵莖灸乾為)
(末蜜和含之聖惠方)
吳葵華(别錄)氣味鹹寒無毒(禹錫曰蜀葵華甘冷無毒)主治理心氣
不足(别錄)小兒風疹痎瘧(嘉祐)治帶下目中溜火和血潤
燥通竅利大小腸(時珍)
發明(張元素曰蜀葵花隂中之陽也赤者治赤帶白者治白帶赤者治血燥白者治氣燥皆取其寒)
(滑潤利之功也又紫葵花入染髭髮方中用)
附方(舊二新五)二便關格(脹悶欲死二三日則殺人蜀葵花一兩搗爛麝香半錢水一大)
(盞煎服根亦可用)痎瘧邪熱(蜀葵花白者隂乾為末服之午日取花挼手亦能去瘧蘇頌)
(圖經本草)婦人帶下(臍腹冷痛面色痿黃日漸虚困用葵花一兩隂乾為末每空心温酒服二)
(錢用赤𢃄用赤葵白帶白葵聖惠方)横生倒産(葵花為末酒服方寸匕千金方)酒
皶赤鼻(蜀葵花硏末臘猪脂和勻夜傅旦洗仁存方)誤吞鍼錢(葵花煮汁服之普)
(濟方)蜂蠍螫毒(五月五日午時收蜀葵花石榴花艾心等分隂亁為末水調塗之肘後方)
子氣味甘冷無毒主治淋澀通小腸催生落胎療水
腫治一切瘡疥并瘢疵赤靨(大明)
發明(時珍曰按楊士瀛直指方云蜀葵子炒入宣毒順藥中最騐又催生方用子二錢滑石三錢為末)
(流水服五錢即下)
附方(舊一新二)大小便閉(不通者用白花胡葵子為末煮濃汁服之千金方)石淋
破血(五月五日收葵子炒硏食前温酒下一錢當下石出聖惠方)癰腫無頭(蜀葵子為)
(末水調傅之經騐後方)
菟葵(唐本草)
釋名天葵(圖經)莃(音希)雷丸草(外丹本草)
集解(恭曰菟葵苗如石龍芮而葉光澤花白似梅其莖紫黑煮噉極滑所在下澤田間皆有人多識)
(之六月七月採莖葉曝乾入藥禹錫曰郭璞注爾雅云菟葵似葵而小葉狀如藜有毛灼之可食而滑宗)
(奭曰菟葵綠葉如黃蜀葵其花似拒霜甚雅其形至小如初開單葉蜀葵有檀心色如牡丹姚黃其葉則)
(蜀葵也唐劉夢得所謂菟葵燕麥動搖春風者是也時珍曰按鄭樵通志云菟葵天葵也狀如葵菜葉大)
(如錢而厚面青背微紫生於崖石凡丹石之類得此而後能神所以雷公炮灸論云如要形堅豈忘紫背)
(論其能堅鉛也此說得於天台一僧又按南宮從&KR1174;嶁神書云紫背天葵出蜀中靈草也生於水際取自)
(然汁煮汞則堅亦能煮八石拒火也又按初虞世古今錄騐云五月五前齋戒看桑下有菟葵者至五日)
(午時至桑下呪曰繫黎乎俱當蘇婆訶㕨畢乃以手摩桑隂一遍口齧菟葵及五葉草嚼熟以唾塗手熟)
(揩令遍再齋七日不得洗手後有蛇䖝蠍蠆咬傷者以此手摩之即愈也時珍竊謂古有呪由一科此亦)
(其類但不知用菟葵取何義也若謂其相制則治毒䖝之草亦多矣)
苗氣味甘寒無毒主治下諸石五淋止虎蛇毒諸瘡
𢷬汁飲之塗瘡能解毒止痛(唐本)
黃蜀葵(宋嘉祐)校正(自菜部移入此)
釋名(時珍曰黃蜀葵别是一種宜入草部而嘉祐本草定入菜部為其與蜀葵同名而氣味主治亦)
(同故也今移於此)
集解(禹錫曰黃蜀葵花近道處處有之春生苗葉頗似蜀葵而葉尖狭多刻缺夏末開花淺黃色六)
(七月採隂亁之宗奭曰黃蜀葵與蜀葵别種非是蜀葵中黃者也葉心下有紫檀色摘下剔散日亁之不)
(爾即浥爛也時珍曰黃葵二月下種或宿子在土自生至夏始長葉大如蓖麻葉深綠色開岐了有五尖)
(如人爪形旁有小尖六月開花大如椀鵝黃色紫心六瓣而側旦開午收暮落人亦呼為側金盞花隨即)
(結角大如拇指長二寸許本大末尖六稜有毛老則黑色其稜自綻内有六房如芝麻房其子累累在房)
(内狀如&KR1342;麻子色黑其莖長者六七尺剥皮可作繩索)
花氣味甘寒滑無毒主治小便淋及催生治諸惡瘡
膿水久不瘥者作末傅之即愈為瘡家要藥(嘉祐)消癰
腫浸油塗湯火傷(時珍)
附方(新八)沙石淋痛(黃蜀葵花一兩炒為末每米飲服一錢名獨聖散普濟方)難
産催生(如聖散治胎臟乾澀難産劇者併進三服良久腹中氣寬胎滑即下也用黃葵花焙硏末)
(熟湯調服二錢無花用子半合硏末酒淘去滓服之産寳鑑)胎死不下(即上方用紅花酒下)
癰疽腫毒(黃蜀葵花用鹽掺收甆器中密封經年不壊每用傅之自平自潰無花用根葉亦可)
(指直方)小兒口瘡(黃葵花燒末傅之肘後方)小兒木舌(黃蜀葵花為末一錢)
(黃丹五分傅之直指方)湯火灼傷(用瓶盛麻油以筯就樹夾取黃葵花收入瓶内勿犯人手)
(密封收之遇有傷者以油塗之甚妙經騐方)小兒秃瘡(黃蜀葵花大黃黃芩等分為末米泔)
(淨洗香油調搽普濟方)
子及根氣味甘寒滑無毒主治癰腫利小便五淋水
腫産難通乳汁(時珍)
發明(頌曰冬葵黃葵蜀葵形狀雖各不同而性俱寒滑故所主療不甚相遠時珍曰黃葵子古方少)
(用今為催生及利小便要藥或用入湯散皆宜蓋其性滑與冬葵子同功故也花子與根性功相同可以)
(互用無花用子無子用根)
附方(舊二新二)臨産催生(宗奭曰臨産時以四十九粒研爛温水服之良久即産經騐)
(方用子焙研三錢井華水服無子用根煎汁服)便癰初起(淮人用黃蜀葵子七十粒皂角半挺)
(為末以石灰同醋調塗之永類鈐方)癰腫不破(黃葵子硏酒服一粒則出頭神效衛生)
(易簡方)打撲傷損(黃葵子硏酒服二錢海上方)
龍葵(唐本草)校正(併入圖經老鴉眼睛草)
釋名苦葵(圖經)苦菜(唐本)天茄子(圖經)水茄(綱目)天泡草(綱目)老
鴉酸漿草(綱目)老鴉眼睛草(圖經時珍曰龍葵言其性滑如葵也苦以菜味名茄)
(以葉形名天泡老鴉眼睛皆以子形名也與酸漿相類故加老鴉以别之五爪龍亦名老鴉眼睛草敗醬)
(苦苣並名苦菜名同物異也)
集解(弘景曰益州有苦菜乃是苦蘵恭曰苦蘵即龍葵也俗亦名苦菜非茶也龍葵所在有之關河)
(間謂之苦菜葉圓花白子若牛李子生青熟黑但堪煮食不任生噉頌曰龍葵近處亦稀惟北方有之人)
(謂之苦葵葉圓似排風而無毛花白色子亦似排風子生青熟黑其赤者名赤珠亦可入藥又曰老鴉眼)
(睛草生江湖間葉如茄子葉故名天茄子或云即漆姑草也漆姑即蜀羊泉已見本經草部人亦不能决)
(識之時珍曰龍葵龍珠一類二種也皆處處有之四月生苗嫰時可食柔滑漸高二三尺莖大如筯似燈)
(籠草而無毛葉似茄葉而小五月以後開小白花五出黃蕊結子正圓大如五味子上有小蒂數顆同綴)
(其味酸中有細子亦如茄子之子但生青熟黑者為龍葵生青熟赤者為龍珠功用亦相彷彿不甚遼遠)
(蘇頌圖經菜部既註龍葵復於外類重出老鴉眼睛草蓋不知其即一物也又謂老鴉眼睛是蜀羊泉誤)
(矣蜀羊泉葉似菊開紫花子類枸杞詳見草部本條楊慎丹鉛錄謂龍葵即吳葵反指本草為誤引素問)
(千金四月吳葵華為證蓋不知千金方言吳葵即蜀葵已自明白矣今並正之)
苗氣味苦微甘滑寒無毒主治食之解勞少睡去虚
熱腫(唐本)治風補益男子元氣婦人敗血(蘇頌)消熱散血
壓丹石毒宜食之(時珍)
附方(舊一)去熱少睡(龍葵菜同米煮作羹粥食之食醫心鏡)
莖葉根氣味(同苗)主治𢷬爛和土傅丁腫火丹瘡良(孟詵)
療癰疽腫毒跌撲傷損消腫散血(時珍)根與木通胡荽
煎湯服通利小便(蘇頌)
附方(舊四新八)通利小便(方見上)從高墜下(欲死者取老鴉眼睛草莖葉搗)
(汁服以渣傅患處唐瑶經騐方)火焰丹腫(老鴉眼睛草葉入醋細硏傅之能消赤腫蘇)
(頌圖經本草)癰腫無頭(龍葵莖葉搗傅經騐方)發背癰疽(成瘡者蘇頌圖經云)
(用龍葵一兩為末麝香一分研勻塗之甚善鴉袖珍方云一切發背癰疽惡瘡用蝦蟇一箇同老眼睛)
(草莖葉搗爛傅之即散神效)諸瘡惡腫(老鴉眼睛草擂酒服以渣傅之普濟方)丁腫
毒瘡(黑色焮腫者乃服丹石毒也赤色者肉麫毒也用龍葵根一握洗切乳香末黃連三兩杏仁六)
(十枚和搗作餅厚如三錢依瘡大小傅之覺痒即换去痒不可忍切勿搔動候炊久瘡中似石榴子戢戢)
(然乃去藥時時以甘草湯温洗洗後以蠟貼之終身不得食羊血如無龍葵以蔓菁根代之聖濟總錄)
天泡濕瘡(龍葵苗葉搗傅之)吐血不止(天茄子苗半兩人參三錢半為末每服二)
(錢新汲水下聖濟總錄)辟除蚤虱(天茄葉鋪於席上次日盡死)多年惡瘡(天茄)
(葉貼之或為末貼救急良方)産後腸出(不收老鴉酸漿草一把水煎先熏後洗收乃止救)
(急方)
子(七月採之)主治丁腫(唐本)明目輕身甚良(甄權)治風益男子
元氣婦人敗血(蘇頌)
龍珠(拾遺)
釋名赤珠(頌曰龍葵子赤者名赤珠象形也)
集解(甄權曰龍葵赤珠者名龍珠挼去汁可食能變白令黑藏器曰龍珠生道旁子圓似龍葵但熟)
(時正赤耳時珍曰龍珠葵雖以子之黑赤分别其實一物二色強分為二也)
苗氣味苦寒無毒主治能變白髮令人不睡主諸熱
毒石氣發動調中解煩(藏器)
發明(權曰龍珠服之變白令黑耐老若能生食得苦者不食他菜十日後即有靈異也不與葱葅同)
(噉根亦入藥用)
子氣味(同菜)主治丁腫(藏器)
酸漿(本經中品)校正(菜部苦耽草部酸漿燈籠草俱倂為一)
釋名醋漿(本經)苦葴(音針)苦耽(嘉祐)燈籠草(唐本)皮弁草(食寮)天
泡草(綱目)王母珠(嘉祐)洛神珠(同上)小者名苦蘵(藏器曰爾雅苦葴寒)
(漿也郭璞注云即今酸漿江東人呼為苦葴小者為苦蘵亦呼為小苦耽崔豹古今注云蘵一名蘵子實)
(形如皮弁其子圓如珠時珍曰酸漿以子之味名也苦葴苦耽以苗之味名也燈籠皮弁以角之形名也)
(王母洛神珠以子之形名也按楊慎巵言云本草燈籠草苦耽酸漿皆一物也修本草者非一時一人故)
(重複耳燕京野果名紅姑孃外垂絳囊中含赤子如珠酸甘可食盈盈遶砌與翠草同芳亦自可愛蓋姑)
(孃乃瓜囊之訛古者瓜姑同音孃囊之音亦相近耳此說得之故今以本經酸漿唐本草燈籠草宋嘉祐)
(本草苦耽俱倂為一焉)
集解(别錄曰酸漿生荆楚川澤及人家田園中五月採隂乾宏景曰酸漿處處多有苗似水茄而小)
(葉亦可食子作房房中有子如梅李大皆黃赤色小兒食之保昇曰酸漿即苦葴也根如葅芹白色絶苦)
(禹錫曰苦耽生故墟垣塹間高二三尺子作角如撮口袋中有子如珠熟則赤色關中人謂之洛神珠一)
(名王母珠一名皮弁草一種小者名苦蘵爾雅謂之黃蒢恭曰燈籠草所在有之枝榦高三四尺有紅花)
(狀若燈籠有紅子根莖花實並入藥宗奭曰酸漿即苦耽嘉祐重出苦耽條苗如天茄子開小白花結青)
(殼熟則深紅殼中子大如櫻亦紅色櫻中復有細子如落蘇子有青草氣時珍曰龍葵酸漿一類二種酸)
(漿苦蘵一種二物但大為酸漿小為苦蘵耳敗醬亦名苦蘵與此不同其龍葵酸漿苗葉一樣但龍葵莖)
(光無毛五月入秋開小白花五出黃蕊結子無殼纍纍數顆同枝子有蒂蓋生青熟紫黑其酸漿同時開)
(小花黃白色紫心白蕊其花如杯狀無瓣但有五尖結一鈴殼凡五稜一枝一顆下懸如燈籠之狀殼中)
(一字狀如龍葵子生青熟赤以此分别便自明白按庚辛玉冊云燈籠草四方皆有惟川陕者最大葉似)
(龍葵嫰時可食四五月開花結實有四葉盛之如燈籠河北呼為酸漿據此及楊慎之說則燈龍酸漿之)
(為一物尤可證矣唐慎微以三葉酸草附於酸漿之後蓋不知其名同物異也其草見草之八酢漿下)
苗葉莖根氣味苦寒無毒(禹錫曰有小毒恭曰苦大寒無毒時珍曰方取汁)
(煮丹砂伏白&KR0552;煮三黃煉消硫)主治酸漿治熱煩滿定志益氣利
小道(本經)搗汁服治黃病多效(弘景)燈籠草治上氣欬嗽
風熱明目根莖花實並宜(唐本)苦耽苗子治傅尸伏連
鬼氣疰忤邪氣腹内熱結目黃不下食大小便澀骨
熱欬嗽多睡勞乏嘔逆痰壅痃癖痞滿小兒無辜癧
子寒熱大腹殺蟲落胎去蠱毒並煮汁飲亦生搗汁
服硏膏傅小兒閃癖(嘉祐)
發明(震亨曰燈籠草苦能除濕熱輕能治上焦故主熱欬咽痛此草治熱痰欬嗽佛耳草治寒痰欬)
(𠻳也與片芩清金丸同用更效時珍曰酸漿利濕除熱除熱故清肺治咳利濕故能化痰治疽一人病虚)
(乏咳嗽有痰愚以此加入湯中用之有效)
附方(新三)熱欬咽痛(燈籠草為末白湯服名清心丸仍以醋調傅喉外丹溪纂要)喉
瘡作痛(燈籠草炒焦硏末酒調呷之醫學正傳)灸瘡不發(酸漿葉貼之)
子氣味酸平無毒(别錄曰寒)主治熱煩定志益氣利水道
産難吞之立産(别錄)食之除熱治黃病尤益小兒(蘇頌)治
骨蒸勞熱尸疰疳瘦痰癖熱結與苗莖同功(嘉祐)
附方(新二)酸漿實丸(治三焦腸胃伏熱婦人胎熱難産用酸漿實五兩莧實三兩馬蕳子)
(炒大鹽榆白皮炒二兩柴胡黃芩栝樓根䕡茹各一兩為末煉蜜丸梧子大每服三十丸木香湯下聖)
(濟總錄)天泡濕瘡(天泡草鈴兒生搗敷之亦可為末油調敷鄧才雜興方)
蜀羊泉(本經中品)
釋名羊泉(别錄)羊飴(别錄)漆姑草(時珍曰諸名莫解能治漆瘡故曰漆姑)
集解(别錄曰蜀羊泉生蜀郡山谷宏景曰方不復用人無識者恭曰此草俗名漆姑葉似菊花紫色)
(子類枸杞子根如遠志無心有糝所在平澤有之生隂濕地三月四月採苗葉隂乾藏器曰陶註杉材云)
(漆姑葉細細多生石邊能療漆瘡蘇云漆姑是羊泉按羊泉乃大草漆姑草如鼠跡大生階墀間隂處氣)
(辛烈挼付漆瘡亦主溪毒乃同名也頌曰或言老鴉眼睛草即漆姑草漆姑乃蜀羊泉人不能决識時珍)
(曰漆姑有二種蘇恭所說是羊泉陶陳所說是小草蘇頌所說老鴉眼睛草乃龍葵也又黃蜂作窠銜漆)
(姑草汁為蔕即此草也)
氣味苦微寒無毒主治秃瘡惡瘡熱氣疥瘙痂癬蟲
(本經)療齲齒女子隂中内傷皮間實積(别錄)主小兒驚生
毛髮搗塗漆瘡(蘇恭)蚯蚓氣呵者搗爛入黃丹&KR1883;之(時珍)
(出摘玄方)
附方(新一)黃疸疾(漆草一把搗汁和酒服不過三五次即愈摘玄方)
鹿蹄草(綱目)
釋名小秦王草(綱目)秦王試劍草(時珍曰鹿蹄象葉形能合金瘡故名試劍)
(草又山慈姑亦名鹿蹄與此不同)
集解(時珍曰按軒轅述寳藏論云鹿蹄多生江廣平陸及寺院荒處淮北絶少川陕亦有苗似堇菜)
(而葉頗大背紫色春生紫花結青實如天茄子可制雌黃丹砂)
氣味(缺)主治金瘡出血𢷬塗即止又塗一切蛇蟲犬
咬毒(時珍)
敗醬(本經中品)
釋名苦菜(綱目)苦蘵(綱目)澤敗(别錄)鹿腸(本經)鹿首(别錄)馬草(别錄)
(宏景曰根作陳敗豆醬氣故以為名時珍曰南人採嫩者暴蒸作菜食味微苦而有陳醬氣故又名苦菜)
(與苦蕒龍葵同名亦名苦蘵與酸醬同名苗形則不同也)
集解(别錄曰敗醬生江夏川谷八月采根暴乾宏景曰出近道葉似稀薟根形如柴胡恭曰此藥不)
(出近道多生岡嶺間葉似水茛及薇蓹叢生花黃根紫作陳醬色其葉殊不似稀薟也頌曰江東亦有之)
(狀如蘇恭所說時珍曰處處原野有之俗名苦菜野人食之江東人每采收儲焉春初生苗深冬始凋初)
(時葉布地生似松菜葉而狭長有鋸齒綠色面深背淺夏秋莖高二三尺而柔弱數寸一節節間生葉四)
(散如繖顛頂開白花成簇如芹花蛇牀子花狀結小實成簇其根白紫頗似柴胡吴普言其根似桔梗陳)
(自明言其根似蛇苺根者皆不然)
根(苗同)脩治(斆曰凡收得便粗杵入甘草葉相拌對蒸從已至未去甘草葉焙乾用)
氣味苦平無毒(别錄曰鹹微寒權曰辛苦微寒大明曰酸時珍曰微苦帶甘)
主治暴熱火瘡赤氣疥瘙疽痔馬鞍熱氣(本經)除癰腫
浮腫結熱風痺不足産後痛(别錄)治毒風&KR0857;痺破多年
凝血能化膿為水産後諸病止腹痛餘疹煩渴(甄權)治
血氣心腹痛破癥結催生落胞血運鼻衂吐血赤白
帶下赤眼障膜弩肉聤耳瘡癤疥癬丹毒排膿補瘻
(大明)
發明(時珍曰敗醬乃手足陽明厥隂藥也善排膿破血故仲景治癰及古方婦人科皆用之乃易得)
(之物而後人不知用蓋未遇識者耳)
附方(舊二新三)腹癰有膿(薏苡仁附子敗醬湯用薏苡仁十分附子二分敗醬五分搗為)
(末每以方寸匕水二升煎一升頓服小便當下即愈張仲景金匱玉函)産後惡露(七八日不)
(止敗醬當歸各六分續斷芍藥各八分芎藭竹茹各四分生地黃炒十二分水二升煮取八分空心服)
(外臺秘要)産後腰痛(乃血氣流入腰腿痛不可轉者敗醬當歸各八分芎藭芍藥桂心各六分)
(水二升煮八合分二服忌葱廣濟方)産後腹痛(如錐刺者敗醬草五兩水四升煮二升每)
(服二合日三服良衛生易蕳方)蠼螋尿瘡(遶腰者敗醬煎汁塗之良楊氏産乳)
迎春花(綱目)
集解(時珍曰處處人家栽插之叢生高者二三尺方莖厚葉葉如初生小椒葉而無齒面青背淡對)
(節生小枝一枝三葉正月初開小花狀如瑞香花黃色不結實)
葉氣味苦濇平無毒主治腫毒惡瘡隂乾硏末酒服
二三錢出汗便瘥(衛生易簡方)
欵冬花(本經中品)
釋名欵凍(郭璞)顆凍(爾雅)氏冬(别錄)鑽凍(衍義)菟奚(爾雅)槖吾(本經)
虎鬚(本經時珍曰按述征記云洛水至歲末凝厲時欵冬生于草冰之中則顆凍之名以此而得後)
(人訛為欵冬即欵凍爾欵者至也至冬而花也宗奭曰百草中惟此不顧冰雪最先春也故世謂之鑚凍)
(雖在冰雪之下至時亦生芽春時人採以代蔬入藥須微見花者良如已芬芳則都無氣力今人多使如)
(筯頭者恐未有花也)
集解(别錄曰欵冬生常山山谷及上黨水旁十一月採花隂乾宏景曰第一出河北其形如宿蓴未)
(舒者佳其腹裏有絲次出高麗百濟其花乃似大菊花次亦出蜀北部宕昌而並不如其冬月在冰下生)
(十二月正月旦取之恭曰今出雍州南山溪水及華州山谷澗間葉似葵而大叢生花出根下頌曰今關)
(中亦有之根紫色其葉似萆薢十二月開花黃青紫萼去土一二寸初出如菊花萼通直而肥實無子則)
(陶氏所謂出高麗百濟者近此類也又有紅花者葉如荷而斗直大者容一升小者容數合俗呼為蜂斗)
(葉又名水斗葉則蘇氏所謂大如葵而叢生者是也傅咸欵冬賦序云予曾逐禽登於北山于時仲冬之)
(月冰凌盈谷積雪被厓顧見欵冬煒然始敷華豔是也)
脩治(斆曰凡採得須去向裏褁花蘂殼并向裏實如栗零殼者并校葉以甘草水浸一宿却取款冬)
(葉相拌裛一夜曬乾去葉用)
氣味辛温無毒(别錄曰甘好古曰純陽入手太隂經之才曰杏仁為之使得紫菀良惡皂)
(莢消石元参畏貝母辛夷麻黃黃茋黃芩連翹青葙)主治欬逆上氣善喘喉痺
諸驚癎寒熱邪氣(本經)消渴喘息呼吸(别錄)療肺氣心促
急熱勞欬連連不絶涕唾稠粘肺痿肺癰吐膿血(甄權)
潤心肺益五臟除煩消痰洗肝明目及中風等疾(大明)
發明(頌曰本經主欬逆古方用為温肺治欬之最崔知悌療久欬熏法每旦取款冬花如雞子許少)
(蜜拌花使潤納一升鐵鐺中又用一瓦盌鑚一孔孔内安一小筆管以麫泥縫勿令漏氣鐺下著炭火少)
(時烟從筒出以口含吸嚥之如胷中少悶須舉頭即將指頭按住筒口勿使漏至煙盡乃止如是五日一)
(為之待至六日飽食羊内餺飥一頓永瘧宗奭曰有人病嗽多日或教然款冬花三兩於無風處以筆管)
(吸其烟滿口則嚥之數日果效)
附方(新二)痰嗽帶血(款冬花百合蒸焙等分為末蜜丸龍眼大每臥時嚼一丸薑湯下)
(濟生方)口中疳瘡(款冬花黃連等分為細末用唾津調成餅子先以蛇狀子煎湯漱口乃以)
(餅子傅之少頃痛住其瘡立消也楊誠經騐方)
鼠麴草校正(併入有名未用鼠耳及束垣藥類法象佛耳草)
釋名米麴(綱目)鼠耳(别錄)佛耳草(法象)無心草(别錄)香茅(拾遺)黃
蒿(會編)茸母(時珍曰麴言其花黃如麴色又可和米粉食也鼠耳言其葉形如鼠耳又有白毛蒙)
(茸似之故北人呼為茸母佛耳則鼠耳之訛也今淮人呼為毛耳朵則香茅之茅似當作毛按段成式雜)
(俎云蚍蜉酒草鼠耳也一名無心草豈蚍蜉食此故有是名耶)
集解(别錄曰鼠耳一名無心生田中下地厚葉肥莖藏器曰鼠麴草生平崗熟地高尺餘葉有白毛)
(黃花荆楚歲時記云三月三日取鼠麴汁蜜和為丸謂之龍舌䉽以壓時氣䉽音板米餅也山南人呼為)
(香茅取花雜櫸皮染褐至破猶鮮江西人呼為鼠耳草也汪機曰佛耳草徽人謂之黃蒿二三月苗長尺)
(許葉似馬齒莧而細有微白毛花黃土人採莖葉和米粉搗作粑果食時珍曰日華本草鼠麴即别錄鼠)
(耳也唐宋諸家不知乃退鼠耳入有名未用中李杲藥類法象用佛耳草亦不知其即鼠耳也原野間甚)
(多二月生苗莖葉柔軟葉長寸許白茸如鼠耳之毛開小黃花成穗結細子楚人呼為米麴北人呼為茸)
(母故邵桂子甕天語云北方寒食采茸母草和粉食宋徽宗詩茸母初生認禁煙者是也)
氣味甘平無毒(别錄曰鼠耳酸無毒杲曰佛耳草酸性熱款冬花為之使宜少食之過則)
(損目)主治鼠耳主痺寒寒熱止欬(别錄)鼠麴調中益氣止
洩除痰壓時氣去熱嗽雜米粉作糗食甜美(日華)佛耳
治寒嗽及痰除肺中寒大升肺氣(李杲)
發明(震亨曰治寒痰𠻳宜用佛耳草熱痰嗽宜用燈籠草時珍曰别錄云治寒熱止欬東垣云治寒)
(嗽言其標也日華云治熱嗽言其本也大抵寒嗽多是火鬱於内而寒覆於外也按陳氏經騐方云三竒)
(散治一切欬嗽不問久近晝夜無時用佛耳草五十文款冬花二百文熟地黃二兩焙硏末每用二錢於)
(爐中燒之以筒吸烟嚥下有涎吐去予家一獲久病此醫治不效偶在沅州得一婢用此法兩服而愈也)
决明(本經上品)
釋名(時珍曰此馬蹄决明也以明目之功而名又有草决明石决明皆同功者草决明即青葙子陶)
(氏所謂萋蒿是也)
集解(别錄曰决明子生龍門川澤十月十日採隂乾百日宏景曰龍門在長安北今處處有之葉如)
(茳芒子形似馬蹄呼為馬蹄决明用之當搗碎又别有草决明是萋蒿草在下品中頌曰今處處人家園)
(圃所蒔夏初生苗高三四尺許根帶紫色葉似苜蓿而大七月開黃花結角其子如青綠豆而銳十月採)
(之按爾雅薢茩决光郭璞釋云藥草决明也葉黃銳赤華實如山茱萸或曰䔖也關西謂之薢茩音皆苟)
(其說與此種頗不類又有一種馬蹄决明葉如江豆子形似馬蹄宗奭曰决明苗高四五尺春亦為蔬秋)
(深結角其子生角中如羊腎今湖南北人家所種甚多或在村野成段蜀本圖經言葉似苜蓿而闊大者)
(甚為允當時珍曰决明有二種一種馬蹄决明莖高三四尺葉大於苜蓿而本小末奓晝開夜合兩兩相)
(帖秋開淡黃花五出結角如初生細豇豆長五六寸角中子數十粒参差相連狀如馬蹄青綠色入眼目)
(藥最良一種茳芒决明救荒本草所謂山扁豆是也苗莖似馬蹄决明但葉之本小末尖正似槐葉夜亦)
(不合秋開深黃花五出結角大如小指長二寸許角中子成數列狀如黃葵子而扁其色褐味甘滑二種)
(苗葉皆可作酒麴俗呼為獨占釭但茳芒嫰苗及花與角子皆可㵸茹及點茶食而馬蹄决明苗角皆靱)
(苦不可食也蘇頌言薢茩即决明殊不類恐别一物也)
子氣味鹹平無毒(别錄曰苦甘微寒之才蓍實為之使惡大麻子)曰主治青
盲目淫膚赤白膜眼赤淚出久服益精光輕身(本經)療
脣口青(别錄)助肝氣益精以水調末塗腫毒熁太陽穴
治頭痛又貼胷心止鼻洪作枕治頭風明目甚於黑
豆(日華)治肝熱風眼赤淚每旦取一匙挼淨空心吞之
百日後夜見物光(甄權)益腎解蛇毒(震亨)葉作菜食利
五臟明目甚良(甄權)
發明(時珍曰相感志言圃中種决明蛇不敢入丹溪朱氏言决明解蛇毒本於此也王旻山居錄言)
(春月種决明葉生採食其花隂乾亦可食切忌泡茶多食無不患風按馬蹄决明苗角皆靱而苦不宜於)
(食縱食之有利五臟明目之功何遂至于患風耶又鎦䥊霏雪錄言人家不可種决明生子多跛此迂儒)
(誤聽之說也不可信)
附方(舊一新七)積年失明(决明子二升為末每食後粥飲服方寸匕外臺秘要)青
盲雀目(决明一升地膚子五兩為末米飲丸梧子大每米飲下二三十丸普濟方)補肝明
目(决明子一升蔓菁子二升以酒五升煮暴乾為末每飲服二錢温水下日二服聖惠方)目赤
腫痛(决明子炒研茶調傅兩太陽穴乾則易之一夜即愈醫方摘玄)頭風熱痛(方同)
(上)鼻衂不止(方見主治)癬瘡延蔓(决明子一兩為末入水銀輕粉少許研不見星)
(擦破上藥立瘥此東坡家藏方也竒效良方)發背初起(草决明生用一升搗生甘草一兩水)
(三升煮一升分二服大抵血滯則生瘡肝主藏血决明和肝氣不損元氣也許學士本事方)
附錄茳芒(拾遺藏器曰陶云决明葉如茳芒按茳芒生道旁葉小于决明性平無毒火灸作飲)
(極香除痰止渴令人不睡調中隋稠禪師採作五色飲以進煬帝者是也又有茳芏字從土音吐一名江)
(蘺子乃草似莞生海邊可為席者與决明葉不相類時珍曰茳芒亦决明之一種故俗猶稱獨占缸說見)
(前集解下)合明草(拾遺藏器曰味甘寒無毒主暴熱淋小便赤濇小兒瘈病明目下水止血痢搗)
(絞汁服生下濕地葉如四出花向夜葉即合)
地膚(本經上品)
釋名地葵(本經)地麥(别錄)落帚(日華)獨帚(圖經)王篲(爾雅)王帚(郭璞)
掃帚(弘景)益明(藥性)涎衣草(唐本)白地草(綱目)鴨舌草(圖經)千心
妓女(土宿本草時珍曰地膚地麥因其子形似也地葵因其苗味似也鴨舌因其形似也妓女因其)
(枝繁而頭多也益明因其子功能明目也子落則老莖可為帚故有帚篲諸名)
集解(别錄曰地膚子生荆州平澤及田野八月十月採實隂乾宏景曰今田野間亦多皆取莖苗為)
(掃帚其子微細入補藥丸散用仙經不甚用恭曰田野人名為地麥草北人名涎衣草葉細莖赤出熟田)
(中苗極弱不能勝舉今云堪為掃帚恐未之識也大明曰地膚即落帚子也子色青似一眠起蠶沙之狀)
(頌曰今蜀川關中近地皆有之初生薄地五六寸根形如蒿莖赤葉青大似荆芥三月開黃白花結子青)
(白色八月九月採實神仙七精散云地膚子星之精也或曰其苗即獨帚也一名鴨舌草陶宏景所謂莖)
(苗可為掃帚者蘇恭言其苗弱不勝舉二說不同而今醫家皆以為獨帚密州圖上者云根作叢生每窠)
(有二三十莖莖有赤有黃七月開黃花其實地膚也至八月而䕸幹成可採此正與獨帚相合恐西北出)
(者短弱故蘇說云耳時珍曰地膚嫰苗可作蔬茹一科數十枝攅簇團團直上性最柔弱故將老時可為)
(帚耐用蘇恭云不可帚止言其嫰苗而已其子最繁爾雅云葥王篲郭璞注云王帚也似藜可以為掃帚)
(江東呼為落帚此說得之)
子氣味苦寒無毒(時珍曰甘寒)主治膀胱熱利小便補中
益精氣久服耳目聰明輕身耐老(本經)去皮膚中熱氣
使人潤澤散惡瘡疝瘕強隂(别錄)治隂卵&KR1155;疾去熱風
可作湯沐浴與陽起石同服主丈夫隂痿不起補氣
益力(甄權)治客熱丹腫(日華)
發明(藏器曰衆病皆起于虚虚而多熱者加地膚子甘草)
附方(舊三新七)風熱赤目(地膚子焙一升生地黃半斤取汁和作餅曬乾硏末每服三錢)
(空心酒服聖惠方)目痛眯目(凡目痛及眯目中傷有熱瞑者取地膚子白汁頻注目中王)
(燾外臺秘要)雷頭風腫(不省人事落帚子同生薑硏爛熱冲酒服取汁即愈聖濟總錄)脅
下疼痛(地膚子為末酒服方寸匕夀域神方)疝氣危急(地膚子即落帚子炒香硏)
(末每服一錢酒下簡便方)狐疝隂&KR1155;(超越舉重卒得隂&KR1155;及小兒狐疝傷損生&KR1155;並用地)
(膚子五錢白术二錢半桂心五分為末飲或酒服三錢忌生葱桃李必效方)久疹腰痛(積年)
(有時發動六月七月取地膚子乾末酒服方寸匕日五六服肘後)血痢不止(地膚子五兩地)
(榆黃芩各一兩為末每服方寸匕温水調下聖惠方)妊娠患淋(熱痛酸楚手足煩疼地膚)
(子十二兩水四升煎二升半分服子母秘錄)肢體疣目(地膚子白礬等分煎湯頻洗夀域)
(神方)
苗葉氣味苦寒無毒(時珍曰甘苦燒灰煎霜制砒石粉霜水銀硫黃雄黃硇砂)
主治搗汁服主赤白痢燒灰亦善煎水洗目去熱暗
雀盲濇痛(别錄)主大腸泄瀉和氣濇腸胃解惡瘡毒(蘇頌)
煎水日服治手足煩疼利小便諸淋(時珍)
發明(時珍曰按虞摶醫學正傳云摶凡年七十秋間患淋二十餘日百方不效後得一方取地膚草)
(搗自然汁服之遂通至賤之物有回生之功如此時珍按聖惠方治小便不通用地麥草一大把水煎服)
(古方亦常用之此物能益隂氣通小腸無隂則陽無以化亦東垣治小便不通用黃蘗知母滋腎之意)
附方(新一)物傷睛陷(弩肉突出地膚洗去土二兩搗絞汁每點少許冬月以乾者煮膿汁)
(聖惠方)
瞿麥(瞿音劬品本經中)
釋名蘧麥(爾雅)巨句麥(本經)大菊(爾雅)大蘭(别錄)石竹(日華)南天
竺草(綱目宏景曰子頗似麥故名瞿麥時珍曰按陸佃解韓詩外傳云生于兩旁謂之瞿此麥之穗)
(旁生故也爾雅作蘧有渠衢二音日華本草云一名燕麥一名杜姥草者誤矣燕麥即雀麥雀瞿二字相)
(近傳寫之訛耳)
集解(别錄曰瞿麥生太山山谷立秋採隂乾宏景曰今出近道一莖生細葉花紅紫赤色可愛合子)
(葉刈取之子頗似麥子有兩種一種微大花邊有乂椏未知何者是也今市人皆用小者復一種葉莖相)
(似而有毛花晚而甚赤按經云採實其中子細燥熱便脫盡矣頌曰今處處有之苗高一尺以來葉尖小)
(青色根紫黑色形如細蔓菁花紅紫赤色亦以映山紅二月至五月開七月結實作穗子頗似麥河陽河)
(中府出者苗可用淮甸出者根細村民取作刷帚爾雅謂之天菊廣雅謂之茈萎是也時珍曰石竹葉似)
(地膚葉而尖小又似初生小竹葉而細窄其莖纖細有節高尺餘稍間開花田野生者花大如錢紅紫色)
(人家栽者花稍小而嫵媚有細白粉紅紫赤斑爛數色俗呼洛陽花結實如燕麥内有小黑子其嫰苗煠)
(熟水淘過可食)
穗修治(斆曰凡使只用蕊殼不用莖葉若一時同使即空心令人氣噎小便不禁也用時以蓳竹)
(瀝浸一伏時漉曬)
氣味苦寒無毒(别錄曰苦權曰甘之才曰蓑草牡丹為之使惡螵蛸伏丹砂)
主治關格諸癃結小便不通出刺决癰腫明目去翳
破胎墮子下閉血(本經)養腎氣逐膀胱邪逆止霍亂長
毛髮(别錄)主五淋月經不通破血塊排膿(大明)
葉主治痔瘻并瀉血作湯粥食又治小兒蛔蟲及丹
石藥發并眼目腫痛及腫毒搗傅治浸淫瘡并婦人
隂瘡(大明)
發明(杲曰瞿麥利小便為君主之用頌曰古今方通心經利小腸為最要宗奭曰八正散用瞿麥今)
(人為至要藥若心經雖有熱而小腸虚者服之則心熱未退而小腸别作病矣蓋小腸與心為傳送故用)
(此入小腸本草並不治心熱若心無大熱止治其心或制之不盡當求其屬以衰之可也時珍曰近古方)
(家治産難有石竹花湯治九孔出血有南天竺飲皆取其破血利竅也)
附方(舊六新五)小便石淋(宜破血瞿麥子搗為末酒服方寸匕日三服三日當下石外)
(臺秘要)小便不利(有水氣栝樓瞿麥丸主之瞿麥二錢半栝樓根二兩大雞子一箇茯苓山)
(芋各三兩為末蜜和丸梧子大一服三丸日三未效益至七八丸以小便利腹中温為止也張仲景金)
(匱方)下焦結熱(小便淋閟或有血出或大小便出血瞿麥穗一兩甘草灸七錢五分山巵子仁)
(炒半兩為末每服七錢連鬚葱頭七箇燈心五十莖生薑五片水二盌煎至七分時時温服名立效散)
(千金方)子死腹中(或産經數日不下以瞿麥煮濃汁服之千金方)九竅出血
(服藥不止者南天竺草即瞿麥拇指大一把山巵子仁三十箇生薑一塊甘草灸半兩燈草一小把大棗)
(五枚水煎服聖濟總錄)目赤腫痛(浸淫等瘡瞿麥炒黃為末以鵝涎調塗眥頭即開或搗汁)
(塗之方普濟)眯目生翳(其物不出者生膚翳者瞿麥乾薑炮為末井華水調服二錢日二服)
(惠聖方)魚臍疔瘡(瞿麥燒灰和油傅之甚佳崔氏方)咽喉骨哽(瞿麥為末水服)
(一寸七日二外臺秘要)竹木入肉(瞿麥為末水服方寸匕或煮汁日飲三次梅師方)箭
刀在肉(及咽喉胸膈諸隠處不出酒服瞿麥末方寸匕日三服千金方)
王不留行(别錄上品)
釋名禁宮花(日華)剪金花(日華)金盞銀臺(時珍曰此物性走而不住雖有)
(王命不能留其行故名吳普本草作一名不流行蓋誤也)
集解(别錄曰王不留行生太山山谷二月八月採宏景曰今處處有之葉似酸漿子似菘子人言是)
(蓼子不爾多入癰瘻方用保昇曰所在有之葉似菘藍其花紅白色子殼似酸漿其中實圓黑似菘子大)
(如黍粟三月收苗五月收子根苗花子並通用頌曰今江浙及並河近處皆有之苗莖俱青高七八寸已)
(來根黃色如薺根葉尖如小匙頭亦有似槐葉者四月開花黃紫葉隨莖而生如菘子狀又似猪藍花五)
(月採苗莖曬乾用俗謂之剪金草河北生者葉圓花紅與此小别時珍曰多生麥地中苗高者一二尺三)
(四月開小花如鐸鈴狀紅白色結實如燈籠草子殼有五稜殼内包一實大如豆實内細子大如菘子生)
(白熟黑正圓如細珠可愛陶氏言葉似酸漿蘇氏言花如菘子狀者皆欠詳審以子為花葉狀也燈籠草)
(即酸漿也苗子皆入藥)
苗子脩治(斆曰凡採得拌渾濕蒸之從已至未以漿水浸一宿焙乾用)
氣味苦平無毒(普曰神農苦平岐伯雷公甘元素曰甘苦平陽中之隂)主治金
瘡止血逐痛出刺除風痺内塞止心煩鼻衂癰疽惡
瘡瘻乳婦人難産久服輕身耐老增夀(别錄)治風毒通
血脈(甄權)遊風風疹婦人血經不勻發背(日華)下乳汁(元素)
利小便出竹木刺(時珍)
發明(元素曰王不留行下乳引導用之取其利血脈也時珍曰王不留行能走血分乃陽明衝任之)
(藥俗有穿山甲王不留婦人服了乳長流之語可見其性行而不住也按王執中資生經云一婦人患淋)
(臥久諸藥不效其夫夜告予予按既效方治諸淋用剪金花十餘葉煎湯遂令服之明早來云病减八分)
(矣再服而愈剪金花一名禁宫花一名金盞銀臺一名王不留行是也頌曰張仲景治金瘡有王不留行)
(散貞元廣利方治諸風痙有王不留行湯皆最效)
附方(舊一新八)鼻衂不止(剪金花連莖葉隂乾濃煎汁温服立效指南方)糞後
下血(王不留行末水服一錢聖濟總錄)金瘡亡血(王不留行散治身被刀斧傷亡血用)
(王不留行十分八月八日採之蒴藋細葉十分七月七日採之桑東南根白皮十分八月三日採之川椒)
(三分甘草十分黃芩乾薑芍藥厚朴各二分以前三味燒存性後六味為散合之每大瘡飲服方寸匕小)
(瘡但粉之産後亦可服張仲景金匱要略)婦人乳少(因氣鬱者涌泉散王不留行穿山甲)
(炮龍骨瞿麥穗麥門冬等分為末每服一錢熱酒調下後食猪蹄羹仍以木梳梳乳一日三次衛生寳)
(鑑方)頭風白屑(王不留行香白芷等分為末乾糝一夜篦去聖惠方)癰疽諸瘡
(王不留行湯治癰疽姤乳月蝕白秃及面上久瘡去蟲止痛用王不留行東南桃枝東引茱萸根皮各五)
(兩蛇牀子牡荆子苦竹葉蒺藜子各三升大麻子一升以水二斗半煮取一斗頻頻洗之千金方)誤
吞鐵石(骨刺不下危急者王不留行黃蘖等分為末湯浸蒸餠丸弹子大青黛為衣線穿掛風處)
(用一丸冷水化灌之百二選方)竹木鍼刺(在肉中不出疼痛以王不留行為末熟水方寸)
(匕兼以根傅即出梅師方)疔腫初起(王不留行子為末蟾酥丸黍米大每服一丸酒下汗)
(出即愈集簡方)
剪春羅(綱目)
釋名剪紅羅
集解(時珍曰剪春羅二月生苗高尺餘柔莖綠葉葉對生抱莖入夏開花深紅色花大如錢凡六出)
(周迴如剪成可愛結實大如豆内有細子人家多種之為玩又有剪紅紗花莖高三尺葉旋覆夏秋開花)
(狀如石竹花而稍大四圍如剪鮮紅可愛結穗亦如石竹穗中有細子方書不見用者計其功亦應利小)
(便主癰腫也)
氣味甘寒無毒主治火帶瘡遶腰生者採花或葉搗
爛蜜調塗之為末亦可(時珍出證治要訣)
金盞草(救荒)校正(倂入宋圖經杏葉草)
釋名杏葉草(圖經)長春花(時珍曰金盞其花形也長春言耐久也)
集解(頌曰杏葉草一名金盞草生常州蔓延籬下葉葉相對秋後有子如雞頭實其中變生一小蟲)
(脫而能行中夏採花周憲王曰金盞兒花苗高四五寸葉似初生萵苣葉厚而狭抱莖而生莖柔脆莖頭)
(開花大如指頭金黃色狀如盞子四時不絶其葉味酸煠熟水浸過油鹽拌食時珍曰夏月結實在萼内)
(宛如尺蠖蟲數枚蟠屈之狀故蘇氏言其化蟲實非蟲也)
氣味酸寒無毒主治腸痔下血久不止(蘇頌)
葶藶(本經下品)
釋名丁歷(别錄)蕇蒿(蕇音典)大室(本經)大適(本經)狗薺(别錄時珍曰名)
(義不可強解)
集解(别錄曰葶藶生藁城平澤及田野立夏後採實隂乾宏景曰出彭城者最勝今近道亦有母即)
(公薺也子細黃至苦用之當熬頌曰今汴東陕西河北州郡皆有之曹州者尤佳初春生苗葉高六七寸)
(似薺根白色枝莖俱青三月開花微黃結角子扁小如黍粒微長黃色月令孟夏之月靡草死許慎鄭玄)
(註皆云靡草葶藶之屬是也一說葶藶單莖向上葉端出角粗且短又有一種狗芥草葉近根下作竒生)
(角細長取時必須分别此二種也斆曰凡使勿用赤鬚子真相似只是味微甘苦耳葶藶子之苦入頂也)
(時珍曰按爾雅云蕇葶藶也郭璞注云實葉皆似芥一名狗薺然則狗芥即是葶藶矣蓋葶藶有甜苦二)
(種狗芥味微甘即甜葶藶也或云甜葶藶是菥蓂子攷其功用亦似不然)
子脩治(斆曰凢使葶藶以糯米相合置扵灶上微焙待米熟去米搗用)
氣味辛寒無毒(别錄曰苦大寒得酒良權曰酸有小毒入藥炒用杲曰沈也隂中陽也張)
(仲景曰葶藶傅頭瘡藥氣入腦殺人之才曰榆皮為之使得酒良惡白殭蠶石龍芮時珍曰宜大棗)主
治癥瘕積聚結氣飲食寒熱破堅逐邪通利水道(本經)
下膀胱水伏留熱氣皮間邪水上出面目浮腫身暴
中風熱疿癢利小腹久服令人虚(别錄)療肺壅上氣欬
嗽止喘促除胸中痰飲(甄權)通月經(時珍)
發明(杲曰葶藶大降氣與辛酸同用以導腫氣本草十劑云洩可去閉葶藶大黃之屬此二味皆大)
(苦寒一洩血閉一洩氣閉蓋葶藶之苦寒氣味俱厚不减大黃又性過於諸藥以洩陽分肺中之閉亦能)
(洩大便為體輕象陽故也宗奭曰葶藶有甜苦二種其形則一也經既言味辛苦即甜者不復更入藥也)
(大㮣治體皆以行水走泄為用故曰久服令人虚蓋取苦泄之義藥性論不當言味酸震亨曰葶藶屬火)
(性急善逐水病人稍涉虚者宜遠之且殺人甚健何必久服而後虚也好古曰苦甜二味主治不同仲景)
(瀉肺湯用苦餘方或有用甜者或有不言甜苦者大扺苦則下泄甜則少緩量病人虚實用之不可不審)
(本草雖云治同而甜苦之味安得不異時珍曰甘苦二種正如牽牛黑白二色急緩不同又如葫蘆甘苦)
(二味良毒亦異大抵甜者下泄之性緩雖泄肺而不傷胃苦者下泄之性急既泄肺而易傷胃故以大棗)
(輔之然肺中水氣膹滿急者非此不能除但水去則止不可過劑爾既不久服何至殺人淮南子云大戟)
(去水葶藶愈脹用之不節乃反成病亦在用之有節)
附方(舊十四新六)陽水暴腫(面赤煩渴喘急小便澀其效如神甜葶藶一兩半炒硏末)
(漢防己末二兩以綠頭鴨血及頭合搗萬杵丸梧子大甚者空腹白湯下十丸輕者五丸日三四服五日)
(止小便利為騐一加猪苓末二兩外臺秘要)通身腫滿(苦葶藶炒四兩為末棗肉和丸梧子)
(大每服十五丸桑白皮湯下日三服此方人不甚信試之自騐)水腫尿澀(梅師方用甜葶藶二)
(兩炒為末以大棗二十枚水一大升煎一升去棗入葶藶末煎至可丸如梧子大每飲服六十丸漸加以)
(微利為度子崔氏方用葶藶三兩絹&KR0694;飯上蒸熟搗萬杵丸梧大不須蜜和每服五丸漸加至七丸以)
(微利為佳不可多服令人不堪若氣發服之得利氣下即止水氣無比蕭駙馬水腫服此得瘥外科精)
(義治男婦大小頭面手足腫用苦葶藶炒硏棗肉和丸小豆大每服十丸煎麻子湯下日三服五七日小)
(便多則消腫也忌鹽酸生冷)大腹水腫(肘後方用苦葶藶二升炒為末割鵾雄雞血及頭合)
(搗丸梧子大每小豆湯下十丸日三服當又方葶藶二升春酒五升漬一夜稍服一合小便利又方)
(葶藶一兩杏仁二十枚並熬黃色搗分十服小便去當瘥)腹脹積聚(葶藶子一升熬以酒五升)
(浸七日日服三合千金方)肺濕痰喘(甜葶藶炒為末棗肉丸服摘元方)痰飲欬
嗽(含竒丸用曹州葶藶子一兩紙襯炒令黑知母一兩貝母一兩為末棗肉半兩砂糖一兩半和丸弹)
(丸大每以新綿褁一丸含之嚥津甚者不過三丸箧中方)欬嗽上氣(不得臥或遍體氣腫)
(或單面腫鼓足腫並主之葶藶子三升微火熬硏以絹袋盛浸清酒五升中冬七日夏三日初服如桃許)
(大日三夜一冬月日二夜二量其氣力取微利下為度如患急者不待日滿亦可絞服也崔知悌方)
肺壅喘急(不得臥葶藶大棗瀉肺湯主之葶藶炒黃搗末蜜丸弹丸大每用大棗二十枚水三)
(升煎取二升乃入葶藶一丸更煎取一升頓服亦主攴飲不得息仲景金匱玉函方)月水不
通(葶藶一升為末蜜丸弹子大綿褁納隂中二寸一宿易之有汗出止千金方)卒發顛狂
(葶藶一升搗三千杵取白犬血和丸麻子大酒服一丸三服取瘥肘後)頭風疼痛(葶藶子為)
(末以湯淋汁沭頭三四度即愈肘後方)疳蟲蝕齒(葶藶雄黃等分為末臘月猪脂和成以綿)
(褁桃枝蘸點金匱要略)白秃頭瘡(葶藶末塗之聖惠方)瘰癧已潰(葶藶二合)
(豉一升搗作餠子如錢大厚二分安瘡孔上艾作炷灸之令温熱不可破肉數易之而灸但不可灸初起)
(之瘡恐葶藶氣入腦傷人也永類方)馬汗毒氣(入腹葶藶子一兩炒研水一升浸湯服取)
(下惡血方續十全)
車前(本經上品)
釋名當道(本經)芣苡(音浮以)馬舄(音昔)牛遺(並别錄)牛舌(詩疏)車
輪菜(救荒)地衣(綱目)&KR1961;蟇衣(别錄時珍曰按爾雅云芣苡馬舄牛遺車前陸機詩疏云)
(此草好生道邊及牛馬跡中故有車前當道馬舄牛遺之名舄足履也幽州人謂之牛舌蝦蟇喜藏伏于)
(下故江東稱為&KR1961;蟇衣又韓詩外傳言直曰車前瞿曰芣苡恐亦強說也瞿乃生于兩旁者)
集解(别錄曰車前生真定平澤邱陵阪道中五月五日採隂乾宏景曰人家及路邊甚多韓詩言芣)
(苡是木似李食其實宜子孫者謬矣恭曰今出開州者勝頌曰今江湖淮甸近汴北地處處有之春初生)
(苗葉布地如匙面累年者長及尺餘中抽數莖作長穗如鼠尾花甚細蜜青色微赤結實如葶藶赤黑色)
(今人五月採苗七月八月採實人家園圃或種之蜀中尤尚北人取根日乾作紫花賣之甚誤所用陸機)
(言嫰苗作茹大滑今人不復噉之時珍曰王旻山居錄有種車前剪苗食法則昔人常以為疏矣今野人)
(猶採食之)
子脩治(時珍曰凡用須以水淘洗去泥沙曬乾入湯液炒過用入丸散則以酒浸一夜蒸熟硏爛)
(作餠曬乾焙硏)
氣味甘寒無毒(别錄曰鹹權曰甘平大明曰常山為之使)主治氣癃止痛
利水道小便除濕痺久服輕身耐老(本經)男子傷中女
子淋瀝不欲食養肺強隂益精令人有子明目療赤
痛(别錄)去風毒肝中風熱毒風衝眼赤痛障翳腦痛淚
出壓丹石毒去心胸煩熱(甄權)養肝(蕭炳)治婦人難産(陸機)
導小腸熱止暑濕瀉痢(時珍)
發明(宏景曰車前子性冷利仙經亦服餌之云令人身輕能跳越岸谷不老長生也頌曰車前子入)
(藥最多駐景丸用車前兔絲二物蜜丸食下服古今以為竒方也好古曰車前子能利小便而不走氣與)
(茯苓同功時珍曰按神仙服食經云車前一名地衣雷之精也服之形化八月採之今車前五月子巳老)
(而云七八月者地氣有不同爾唐張籍詩云開州午月車前子作藥人皆道有神慚愧文君憐病眼三千)
(里外寄閑人觀此亦以五月採開州者為良又可見其治目之功大抵入服食須佐他藥如六味地黃丸)
(之用澤瀉可也若單用則泄太過恐非久服之物歐陽公常得暴下病國醫不能治夫人買市人藥一帖)
(進之而愈力叩其方則車前子一味為末米飲服二錢匕云此藥利水道而不動氣水道利則清濁分而)
(穀藏自止矣)
附方(舊七新五)小便血淋(作痛車前子曬乾為末每服二錢車前葉煎湯下普濟方)
石淋作痛(車前子二升以絹袋盛水八升煮取三升服之須臾石下肘後方)老人淋
病(身體熱甚車前子五合綿褁煮汁入青粱米四合煮粥食常服明目燾親養老書)孕婦熱
淋(車前子五兩葵根切一升以水五升煎取一升半分三服以利為度梅師方)滑胎易産
(車前子為末酒服方寸匕不飲酒者水調服詩云采采芣苡能令婦人樂有子也陸機注云治婦人産難)
(故也方婦人良)横産不出(車前子末酒服二錢子母秘錄)隂冷悶疼(漸入)
(囊内腫滿殺人車前子末飲服方寸匕日二服千金方)癮疹入腹(體腫舌強車前子末粉之)
(良方千金)隂下痒痛(車前子煮汁頻洗外臺秘要)久患内障(車前子乾地黃)
(麥門冬等分為末蜜丸如梧子大服之累試有效聖惠方)補虚明目(駐景丸治肝腎俱虚)
(眼昏黑花或生障翳迎風有淚久服補肝腎增目力車前子熟地黃酒蒸焙三兩兔絲子酒浸五兩為末)
(煉蜜丸梧子大每温酒下三十丸日二服和劑局方)風熱目暗(濇痛車前子宣州黃連各)
(一兩為末食後温酒服一錢日二服聖惠方)
草及根脩治(斆曰凡使須一窠有九葉内有蕊莖可長一尺二寸者和蕊葉根去上子稱一)
(鎰者力全使葉勿使蕊莖剉細於新瓦上攤乾用)
氣味甘寒無毒(土宿真君曰可伏硫黃結草砂伏五&KR0552;粉霜)主治金瘡止
血衂鼻瘀血血瘕下血小便赤止煩下氣除小蟲(别錄)
主隂㿉(之才)葉主泄精病治尿血能補五臟明目利小
便通五淋(甄權)
發明(宏景曰其葉搗汁服療泄精甚騐宗奭曰陶說大誤矣此藥甘滑利小便泄精氣有人作菜頻)
(食小便不禁幾為所誤也)
附方(舊四新七)小便不通(車前草一斤水三升煎取一升半分三服一方入冬瓜汁一方)
(入桑葉汁百一方)初生尿澀(不通車前搗汁入蜜少許灌之全幼心鑑)小便尿
血(車前搗汁五合空心服外臺秘要)鼻衂不止(生車前葉搗汁飲之甚善圖經本草)金
瘡血出(車前葉搗傅之千金方)熱痢不止(車前葉搗汁入蜜一合煎温服聖惠方)
産後血滲(入大小腸車前草汁一升入蜜一合和煎一沸分二服崔氏方)濕氣腰
痛(&KR1961;蟇草連根七科葱白連鬚七科棗七枚煮酒一瓶常服終身不發蕳便方)喉痺乳蛾
(&KR1961;蟇衣鳳尾草擂爛入霜梅肉煮酒各少許冄研絞汁以鵝翎刷患處隨手吐痰即消也趙溍養疴漫)
(筆)目赤作痛(車前草自然汁調朴硝末臥時塗眼胞上次早洗去小兒目痛車前草汁和)
(竹瀝點之聖濟總錄)目中微翳(車前葉枸杞葉等分手中揉汁出以桑葉兩重褁之懸隂處一)
(夜破桑葉取點不過三五度十便良方)
狗舌草(唐本草)
集解(恭曰狗舌生渠塹濕地取生葉似車前而無文理抽莖開花黃白色四月五月採莖暴乾)
氣味苦寒有小毒主治蠱疥瘙瘡殺小蟲為末和塗
之即瘥(蘇恭)
馬鞭草(别錄下品)校正(倂入圖經龍牙草)
釋名龍牙草(圖經)鳳頸草(恭曰穗類鞭鞘故名馬鞭藏器曰此說未近乃其節生紫)
(花如馬鞭節耳時珍曰龍牙鳳頸皆因穗取名蘇頌圖經外類重出龍牙今倂為一又今方士謬立諸草)
(為各色龍牙之名甚為淆亂不足憑信)
集解(宏景曰村墟陌甚多莖似細辛花紫色微似蓬蒿也恭曰葉似狼牙及茺蔚抽三四穗紫花似)
(車前穗類鞭鞘都不似蓬蒿也保昇曰花白色七月八月採苗葉日乾用頌曰今衡山廬山江淮州郡皆)
(有之苗類益母而莖圓高二三尺又曰龍牙草生施州高二尺以來春夏有苗葉至秋冬而枯採根洗淨)
(用時珍曰馬鞭下地甚多春月生苗方莖葉似益母對生夏秋開細紫花作穗如車前穗其子如蓬蒿子)
(而細根白而小陶言花似蓬蒿韓言花色白蘇言莖圓皆誤矣)
苗葉氣味苦微寒無毒(保昇大明曰辛涼無毒權曰苦有毒伏丹砂硫黃)
主治下部䘌瘡(别錄)癥瘕血瘕久瘧破血殺蟲擣爛煎
取汁熬如飴每空心酒服一匕(藏器)治婦人血氣肚脹月
候不勻通月經(大明)治金瘡行血活血(震亨)擣塗癰腫及蠼
螋尿瘡男子隂腫(時珍)
附方(舊五新十)瘧痰寒熱(馬鞭草搗汁五合酒二合分二服千金方)鼓脹煩渴
(身乾黑瘦馬鞭草細剉曝乾勿見火以酒或水同煮至味出去滓温服以六月中旬雷鳴時採者有效衞生易)
(簡方)大腹水腫(馬鞭草鼠尾草各十斤水一石煮取五斗去滓再煎令稠以粉和丸大豆大每服二)
(三丸加至四五丸神效肘後方)男子隂腫(大如升核痛人所不能治者馬鞭草搗塗之集騐)
(方)婦人疝痛(名小腸氣馬鞭草一兩酒煎滚服以湯浴身取汗甚妙纂要竒方)婦人經
閉(結成瘕塊肋脹大欲死者馬鞭草根苗五斤剉細水五斗煎至一斗去滓熬成膏每服半匙熱酒化下日)
(二服方聖惠)酒積下血(馬鞭草灰四錢白芷灰一錢蒸餅丸梧子大每米飲下五十丸摘玄方)
魚肉癥瘕(凡食魚鱠及生肉在胸隔不化成癥瘕馬鞭草搗汁飲一升即消千金方)馬喉
痺風(躁腫連頰吐血數者馬鞭草一握勿見風截去兩頭搗汁飲之良千金方)乳癰腫痛
(馬鞭草一握酒一椀生薑一塊擂汁服渣傅之衛生易簡方)白癩風瘡(馬鞭草為末每服一錢食)
(前荆芥薄荷湯下日三服忌鐡器太平聖惠方)人疥馬疥(馬鞭草不犯鐡器搗自然汁半盞飲)
(盡十日内愈神效董炳集騐方)赤白下痢(龍牙草五錢陳茶一撮水煎服神效醫方摘要)發
背癰毒(痛不可忍龍牙草搗汁飲之以滓傅患處集簡方)楊梅惡瘡(馬鞭草煎湯洗薰後)
(洗氣到便爽痛腫隨減陳嘉謨本草蒙筌)
根氣味辛濇温無毒主治赤白下痢初起焙搗羅末
每米飲服一錢匕無所忌(蘇頌)
蛇含(本經下品)校正(倂入圖經紫背龍牙)
釋名蛇銜(本經)威蛇(大明)小龍牙(綱目)紫背龍牙(恭曰陶氏本草作蛇)
(合合乃含字之誤也含銜義同見古本草時珍曰按劉敬叔異苑云有田父見一蛇被傷一蛇銜一草着)
(瘡上經日傷蛇乃去田父因取草治蛇瘡皆騐遂名曰蛇銜草也其葉似龍牙而小背紫色故俗名小龍)
(牙又名紫背龍牙蘇頌圖經重出紫背龍牙今併為一)
集解(别錄曰蛇含出益州山谷八月採隂乾宏景曰蛇銜處處有之有兩種並生石上亦生黃土地)
(當用細葉有黃花者頌曰出興州今近處亦有生土石上或下濕地蜀中人家亦種之辟蛇一莖五葉或)
(七葉有兩種八月採根隂乾日華子云莖葉俱用五月採之又曰紫背龍牙生蜀中春夏生葉採無時時)
(珍曰此二種細葉者名蛇含大葉者名龍銜龍銜亦入瘡膏用斆曰蛇銜只用葉曬乾勿犯火根莖不用)
(勿誤用有蘖尖葉者號竟命草其味酸澀誤服令人吐血不止速服知時子解)
氣味苦微寒無毒(權曰有毒頌曰紫背龍牙辛寒無毒)主治驚癎寒熱
邪氣除熱金瘡疽痔鼠瘻瘡頭瘍(本經)療心腹邪氣腹
痛濕痺養胎利小兒(别錄)治小兒寒熱丹疹(甄權)止血協
風毒癰腫赤眼汁傅蛇虺蜂毒(大明)紫背龍牙解一切
蛇毒治咽喉中痛含嚥之便效(蘇頌)
發明(藏器曰蛇含治蛇咬今以草納蛇口中縱傷人亦不能有毒也種之亦令無蛇頌曰古今治丹)
(毒瘡腫方通用之古今錄騐治赤疹用蛇銜草搗極爛傅之即瘥赤疹由冷濕搏於肌中甚即為熱乃成)
(赤疹天熱則劇冷則减是也時珍曰按葛洪抱朴子云蛇銜膏連已斷之指今攷葛洪肘後方載蛇銜膏)
(云治癰腫瘀血産後積血耳目諸病牛領馬鞍瘡用蛇銜大黃附子芍藥大戟細辛獨活黃芩當歸莽草)
(蜀椒各一兩薤白十四枚右為末以苦酒淹一宿以猪膏二斤七星火上煎沸成膏收之每温酒服一彈)
(丸日再服病在外摩之傅之在耳綿褁塞之在目點之若入龍銜藤一兩則名龍銜膏也所謂連斷指者)
(不知即此膏否)
附方(舊二新一)産後瀉痢(小龍牙根一握濃煎服之甚效即蛇含是也斗門方)金
瘡出血(蛇含草搗傅之肘後方)身面惡癬(紫背草入生礬硏傅二三次斷根直指)
(方)蜈蚣蠍傷(蛇銜挼傅之古今錄騐)
女青(本經下品)
釋名雀瓢(本經)
集解(别錄曰女青蛇銜根也生朱崖八月採隂乾弘景曰若是蛇銜根不應獨生朱厓俗用者是草)
(其葉别是一物未詳孰是術云帶此一兩則疫癘不犯彌宜識真者又云今市人用一種根形狀如續斷)
(莖葉至苦乃云是女青根出荆州恭曰此草即雀瓢也生平澤葉似蘿摩兩相對子似瓢形大如棗許故)
(名雀瓢根似白微莖葉並臭其蛇銜都非其類又别錄云葉嫰時似蘿摩圓端大莖實黑莖葉汁黃白亦)
(與前說相似若是蛇銜根何得苗生益州根在朱厓相去萬里餘也蘿摩葉似女青故亦名雀瓢藏器曰)
(蘿摩是白環藤雀瓢是女青二物相似不能分别終非一物也璣曰蘿摩以子言女青以根言蛇銜以苗)
(言三者氣味功用大有不同諸註因其同名雀瓢而疑為一物又因其各出州郡而復疑為二物本草明)
(言女青是蛇銜根豈可以根苗異地而致疑如靡蕪芎藭所産不同亦將分為二物乎如赤箭徐長卿同)
(名鬼督郵亦將合為一物耶時珍曰女青有二一是藤生乃蘇恭所說似蘿摩者一種草生則蛇銜根也)
(蛇銜有大小二種葉細者蛇銜用苗莖葉大者為龍銜用根故王燾外臺秘要龍銜膏用龍銜根煎膏治)
(癰腫金瘡者即此女青也陳藏器言女青蘿摩不能分别張楫廣雅言女青是葛類皆指藤生女青非此)
(女青也别錄明說女青是蛇銜根一言可據諸家止因其生朱厓致疑非矣方上各有相𫝊不同爾況又)
(不知有兩女青乎又羅浮山記云山有男青以女青此則不知是草生藤生者也)
根氣味辛平有毒(權曰苦無毒蛇銜為使)主治蠱毒逐邪惡氣
殺鬼温瘧辟不祥(本經)
附方(舊二新一)人卒暴死(搗女青屑一錢安咽中以水或酒送下立活也南岳魏夫人)
(内傳)吐利卒死(及大人小兒卒腹皮青黑赤不能喘息即急用女青末納口中酒送下子母)
(秘錄)辟禳瘟疫(正月上寅日搗女青末三角絳囊盛繫帳中大吉肘後方)
鼠尾草(别錄下品)
釋名葝(音勍)山陵翹(吳普)烏草(拾遺)水青(拾遺時珍曰鼠尾以穗形命名爾雅)
(云葝鼠尾也可以染皂故名烏草又曰水青蘇頌圖經謂鼠尾一名陵時者乃陵翹之誤也)
集解(别錄曰鼠尾生平澤中四月採葉七月採花隂乾弘景曰田野甚多人採作滋染皂保昇曰所)
(在下濕地有之惟黔中人採為藥葉如蒿莖端夏生四五穗穗若車前花有赤白種藏器曰紫花莖葉俱)
(可染皂用)
花葉氣味苦微寒無毒(藏器曰平)主治鼠瘻寒熱下痢膿
血不止白花者主白下赤花者主赤下(别錄)主瘧疾水
蠱(時珍)
發明(弘景曰古方療痢多用之當濃煑令可丸服之或煎如飴服今人亦用作飲或末服亦得日三)
(服)
附方(舊一新三)大腹水蠱(方見馬鞭草下)久痢休息(時止時作鼠尾草花搗末)
(飲服一錢聖惠方)下血連年(鼠尾草地榆二兩水二升煮一升頓服二十年者不過再服亦)
(可為末飲服之千金方)番花惡瘡(内生惡肉如飯粒破之血出隨生番出于外鼠尾草根切)
(同猪脂搗傅聖濟總錄)
狼把草(宋開寳)校正(併入拾遺郎耶草)
釋名郎耶草(時珍曰此即陳藏器本草郎耶草也閩人呼爺為郎罷則狼把當作郎罷乃通)
(又方士言此草即鼠尾草功用亦近之但無的據耳)
集解(藏器曰狼把草生山道旁與秋穗子並可染皂又曰郎耶草生山澤間高三四尺葉作雁齒如)
(鬼針苗鬼針即鬼釵也其葉有椏如釵脚狀禹錫曰狼把草出近道古方未見用者惟陳藏器言之而不)
(詳文宗黃帝御書記其主療血痢甚為精至謹用書于本草圖經外類篇首)
氣味苦平無毒主治黑人髮令人不老又云郎耶草
主赤白久痢小兒大腹痞滿丹毒寒熱取根莖煮汁
服(藏器)狼把草主丈夫血痢不療婦人根治積年疳痢
取草二斤搗絞取汁一小升納白麫半雞子許和勻
空腹頓服極重者不過三服或收苗隂乾擣末蜜水
半盞服一方寸匕(圖經)可染鬚髮治積年癬天隂即痒
搔出黃水者擣末摻之(時珍)
狗尾草(綱目)
釋名莠(音酉)光明草(綱目)阿羅漢草(時珍曰莠草秀而不實故字從秀穗形象)
(狗尾故俗名狗尾其莖治目痛故方士稱為光明草阿羅漢草)
集解(時珍曰原野垣墻多生之苗葉似粟而小其穗亦似粟黃白色而無實採莖筒盛以治目病惡)
(莠之亂苗即此也)
莖主治疣目貫髮穿之即乾滅也凡赤眼拳毛倒睫
者翻轉目瞼以一二莖蘸水戞去惡血甚良(時珍)
鱧腸(唐本草)
釋名蓮子草(唐本)旱蓮草(圖經)金陵草(圖經)墨煙草(綱目)墨頭
草(綱目)墨菜(綱目)猢孫頭(必用)猪牙草(時珍曰鱧烏頭也其腸亦烏此草柔莖斷)
(之有墨汁出故名俗呼墨菜是也細實頗如蓮房狀故得蓮名)
集解(恭曰鱧腸生下濕地所在坑渠間多有苗似旋覆二月八月採隂乾頌曰處處有之南方尤多)
(此有二種一種葉似柳面光澤莖似馬齒莧高一二尺開花細而白其實若小蓮房蘇恭謂似旋覆者是)
(也一種苗梗枯瘦頗似蓮花而黃色實亦作房而圓南人謂之連翹者二種折其苗皆有汁出須臾而黑)
(俗謂之旱蓮子亦謂之金陵草時珍曰旱蓮有二種一種苗似旋覆而花白細者是鱧腸一種花黃紫而)
(結房如蓮房者乃是小蓮翹也爐火家亦用之見連翹條)
草氣味甘酸平無毒主治血痢鍼灸瘡發洪血不可
止者傅之立已汁塗眉髮生速而繁(唐本)烏髭髮益腎
隂(時珍)止血排膿通小腸傅一切瘡并蠶瘑(大明)膏點鼻
中添腦(蕭炳)
附方(舊一新九)金陵煎(益髭髮變白為黑金陵草一秤六月以後收採揀青嫰無泥土者不)
(用洗摘去黃葉爛搗新布絞取汁以紗絹濾過入通油器鉢盛之日中煎五日又取生薑一斤絞汁白蜜)
(一斤合和日中煎以柳木篦攪勿停手待如稀餳藥乃成矣每日及午後各服一匙以温酒一盞化下如)
(欲作丸日中再煎令可丸大如梧子每服三十丸及時多合為佳其效甚速孫真人千金月令方)烏
鬚固齒(攝生妙用方七月取旱蓮草連根一斤用無灰酒洗淨青鹽四兩淹三宿同汁入油鍋中)
(炒存性硏末日用擦牙連津嚥之書又法旱蓮取汁同鹽煉乾硏末擦牙奉親養老旱蓮散烏髭固)
(牙温尉云納合相公用此方年七十鬚髮不白懇求始得後遇張經始傳分兩也旱蓮草一兩半麻姑餅)
(三兩升麻青鹽各三兩半訶子連核二十個皂角三挺晚蠶沙二兩為末薄醋麫糊丸彈子大曬乾入泥)
(瓶中火煨令烟出存性取出硏末日用揩牙)偏正頭痛(鱧腸草汁滴鼻中聖濟總錄)一
切眼疾(瞖膜遮障凉腦治頭痛能生髮五月五日平旦合之蓮子草一握藍葉一握油一斤同浸)
(蜜封四十九日每臥時以鐵匙點藥摩頂上四十九遍久久甚佳聖濟總錄)繫臂截瘧(旱蓮)
(草搥爛男左女右置寸口上以古文錢壓定帛繫住良久起小泡謂之天灸其瘧即止甚效王執中資)
(生經)小便溺血(金陵草一名墨頭草車前草各等分杵取自然汁每空心服三杯愈乃止醫)
(學正傳)腸風臟毒(下血不止旱蓮子草瓦上焙硏末每服二錢米飲下家藏經騐方)痔
漏瘡發(旱蓮草一把連根鬚洗淨用石臼擂如泥以極熱酒一盞衝入取汁飲之滓傅患處重者)
(不過三服即安太僕少卿王鳴鳳患此策杖方能移步服之得瘥累治有騐劉松石保夀堂方)疔
瘡惡腫(五月五日收旱蓮草隂亁仍露一夜收遇疾時嚼一葉貼上外以消毒膏護二三日疔脫)
(聖濟總錄)風牙疼痛(猢孫頭草入鹽少許于掌心揉擦即止集玄方)
連翹(本經下品)校正(併入有名未用本經翹根)
釋名連(爾雅)異翹(爾雅)旱蓮子(藥性)蘭華(吳普)三廉(别錄)根名連
軺(仲景)竹根(别錄恭曰其實似蓮作房翹出衆草故名宗奭曰連翹亦不翹出衆草大山山谷間)
(甚多其子折之片片相比如翹應以此得名耳時珍曰按爾雅云連異翹則是本名連又名異翹人因合)
(稱為連翹矣連軺亦作連苕即本經下品翹根是也唐蘇恭修本草退入有名未用中今併為一旱蓮乃)
(小翹人以為鱧腸者故同名)
集解(别錄曰連翹生太山山谷八月採隂亁弘景曰處處有之今用莖連花實恭曰此物有两種大)
(翹小翹大翹生下濕地葉狭長如水蘇花黃可愛著子似椿實之未開者作房翹出衆草其小翹生岡原)
(之上葉花實皆似大翹而小細山南人并用之今長安惟用大翹子不用莖花也頌曰今近汴京及河中)
(江寧潤淄澤兖鼎岳利諸州南康軍皆有之有大小二種大翹生下濕地或山岡上青葉狹長如榆葉水)
(蘇輩莖赤色高三四尺獨莖梢間開花黃色秋結實似蓮内作房瓣根黃如蒿根八月採房其小翹生岡)
(原之上花葉實皆似大翹而細南方生者葉狹而小莖短纔高一二尺花亦黃實房黃黑内含黑子如粟)
(粒亦名旱蓮南人用花葉今南方醫家說云連翹有兩種一種似椿實之未開者殼小堅而外完無跗萼)
(剖之則中解氣甚芳馥其實纔乾振之皆落不著莖也一種乃如菡萏殼柔外有跗萼抱之而無解脈亦)
(無香氣乾之雖久著莖不脫此甚相異此種江南下澤間極多如椿實者乃自蜀中來入用勝似江南者)
(據本草則亦以蜀中者為勝然未見其莖葉也)
氣味苦平無毒(元素曰性涼味苦氣味俱薄輕清而浮升也陽也手槎用之好古曰隂中)
(陽也入手足少陽手陽明經又入手少隂經時珍曰微苦辛)主治寒熱鼠瘻瘰癧
癰腫惡瘡癭瘤結熱蠱毒(本經)去白蟲(别錄)通利五淋小
便不通除心家客熱(甄權)通小腸排膿治瘡癤止痛通
月經(大明)散諸經血結氣聚消腫(李杲)瀉心火除脾胃濕
熱治中部血證以為使(震亨)治耳聾渾渾焞焞(好古)
莖葉主治心肺積熱(時珍)
發明(元素曰連翹之用有三瀉心經客熱一也去上焦諸熱二也為瘡家聖藥三也杲曰十二經瘡)
(藥中不可無此乃結者散之之義好古曰手足少陽之藥治瘡瘍瘤癭結核有神與柴胡同功但分氣血)
(之異爾與鼠粘子同用治瘡瘍别有神功時珍曰連翹狀似人心兩片合成其中有仁甚香乃少隂心經)
(厥隂包絡氣分主藥也諸痛癢瘡瘍皆屬心火故為十二經瘡家聖藥而兼治手足少陽手陽明三經氣)
(分之熱也)
附方(舊一新二)瘰癧結核(連翹芝麻等分為末時時食之簡便方)項邊馬刀
(屬少陽經用連翹二斤瞿麥一斤大黃三兩甘草半兩每用一兩以水一盌半煎七分食後熱服十餘日)
(後灸臨泣穴二七壮六十日决效張潔古活法機要)痔瘡腫痛(連翹煎湯熏洗後以刀上)
(飛過綠礬入麝香貼之集騐方)
翹根氣味甘寒平有小毒(普曰神農雷公甘有毒李當之苦好古曰苦寒)
主治下熱氣益隂精令人面悅好明目久服輕身耐
老(本經)以作蒸飲酒病人(别錄)治傷寒瘀熱欲發黃(時珍)
發明(本經曰翹根生蒿高平澤二月八月採弘景曰方藥不用人無識者好古曰此即連翹根也能)
(下熱氣故張仲景治傷寒瘀熱在裏麻黃連軺赤小豆湯用之注云即連翹根也)
附方(新一)癰疽腫毒(連翹草及根各一升水一斗六升煮汁三升服取汗外臺秘要)
陸英(本經下品)
釋名(解見下文)
集解(别錄曰陸英生熊耳川谷及冤句立秋採恭曰此即蒴藋也古方無蒴藋惟言陸英後人不識)
(浪出蒴藋條此葉似芹及接骨花三物亦同一類故芹名水英此名陸英又有接骨名木英樹此三英也)
(花葉並相以志曰蘇恭以陸英蒴藋為一物今詳陸英味苦寒無毒蒴藋味酸温有毒既此不同難謂一)
(種蓋其類爾宗奭曰蒴藋與陸英性味及出産皆不同治療又别自是二物斷無疑矣頌曰本草陸英生)
(熊耳川谷及冤句蒴藋不載所出州土但云生田野所在有之春抽苗莖有節節間生枝葉大似水芹春)
(夏採葉秋冬採根莖陶蘇皆以為一物馬志以性味不同疑非一種亦不能細别但爾雅木謂之華草謂)
(之榮不榮而實謂之秀榮而不實謂之英此物既有英名當是其花故本經云立秋採正是其花時也時)
(珍曰陶蘇本草甄權藥性論皆言陸英即蒴藋必有所據馬志寇宗奭雖破其說而無的據仍當是一物)
(分根莖花葉用如蘇頌所云也)
氣味苦寒無毒(權曰陸英一名蒴藋味苦辛有小毒)主治骨間諸痺四
肢拘攣疼酸膝寒痛隂痿短氣不足脚腫(本經)能將風
毒脚氣上衝心煩悶絶水氣虚腫風瘙皮肌惡痒煎
湯入少酒浴之妙(甄權)
蒴藋(音朔弔品别錄下)
釋名堇草(别錄)芨(别錄)接骨草
集解(别錄曰蒴藋生田野春夏採葉秋冬採莖根弘景曰田野墟村甚多恭曰此陸英也剰出此條)
(爾雅云芨堇草郭璞注云烏頭苗也檢三堇别名亦無此者别錄言此一名堇草不知所出處宗奭曰蒴)
(藋花白子初青如綠豆顆每朵如盞面大又平生有一二百子十月方熟紅時珍曰每枝五葉說見陸英)
(下)
氣味酸温有毒(大明曰苦凉無毒)主治風瘙癮疹身癢濕痺
可作浴湯(别錄)浴瘑癩風痺(大明)
附方(舊十二新七)手足偏風(蒴藋葉火燎厚鋪牀上趁熱眠扵上冷復易之冬月取根)
(舂碎熬熱用外臺秘要)風濕冷痺(方同上)寒濕腰痛(方同上)脚氣脛
腫(骨疼蒴藋根硏碎和酒醋共三分根下合蒸熟封褁腫上一二日即消亦治不仁千金方)渾
身水腫(坐臥不得取蒴藋根去皮搗汁一合和酒一合煖服當微吐利梅師方)頭風作
痛(蒴藋根二升酒二升煮服汗出止千金方)頭風旋運(起倒無定蒴藋獨活白石膏各)
(一兩枳實炒七錢半每服三錢酒一盞煎六分服聖惠方)産後血運(心悶煩熱用接骨草)
(即蒴藋破如筭子一握水一升煎半升分二服或小便出血者服之亦瘥衛生易簡方)産後惡
露(不除續骨木二十兩剉水一斗煮三升分三服即下千金方)瘧疾不止(蒴藋一大握灸)
(令赤色以水濃煎一盞欲發前服斗門方)卒暴癥塊(堅如石作痛欲死取蒴藋根一小束)
(洗淨細擘以酒二升漬三宿温服五合至一升日三服若欲連用於熱灰中温出藥味服之此方無毒已)
(愈十六人矣神騐藥盡再作之古今錄騐)鼈瘕堅硬(腫起如盆眠臥不得蒴藋根白皮一)
(握搗汁和水服千金方)下部閉塞(蒴藋根一把搗汁水和絞去滓強人每服一升外臺秘)
(要)一切風疹(蒴藋煮湯和少酒塗之無不瘥梅師方)小兒赤遊(上下遊行至心)
(即死蒴藋煎汁洗之子母秘錄)五色丹毒(蒴藋葉搗傅之千金方)癰腫惡肉
(不消者蒴藋灰石灰各淋取汁合煎如膏傅之能蝕惡肉亦去痣疵此藥過十日即不中用也千金方)
手足疣目(蒴藋子揉爛塗目上聖惠方)熊羆傷人(蒴藋一大把以水一升漬須臾)
(取汁飲以滓封之張文仲備急方)
水英(宋圖經)
釋名魚津草(頌曰唐天寳單方圖言此草原生永陽池澤及河海邊臨汝人呼為牛葒草河)
(北信都人名水節河内連内黃呼為水棘劍南遂寧等郡名龍移草淮南諸郡名海荏嶺南亦有土地尤)
(宜莖葉肥大名海精木亦名魚津草時珍曰此草不著形狀氣味無以考證芹菜亦名水英不知是此否)
(也)
氣味(缺)主治骨風(蘇頌)
發明(頌曰蜀人採其花合面藥凡丈夫婦人無故兩脚腫滿連膝脛中痛屈伸急強名骨風其疾不)
(宜針灸及服藥惟每日取此草五斤以水一石煮三斗及熱浸并淋膝上日夜三四度不經五日即瘥數)
(用神騐其藥春取苗夏採葉及花冬用根腫甚者加生椒目三升水二斗用畢即摩粉避風忌油膩生菜)
(猪油等物)
藍(本經上品)
釋名(時珍曰按陸佃埤雅云月令仲夏令民無刈藍以染鄭玄言恐傷長養之氣也然則刈藍先王)
(有禁制字從監以此故也)
集解(别錄曰藍實生河内平澤其莖葉可以染青弘景曰此即今染䌝碧色用者以尖葉者為勝恭)
(曰藍有三種一種葉圓徑二寸許厚三四分者堪染青色出嶺南太常名為木藍子陶氏所說乃是菘藍)
(其汁抨為澱甚青者本經所用乃是蓼藍實也其苗似蓼而味不辛為澱惟作碧色爾頌曰藍處處有之)
(人家蔬圃作畦種至三月四月生苗高三二尺許葉似水蓼花紅白色實亦若蓼子而大黑色五月六月)
(采實但可染碧不堪作澱此名蓼藍即醫方所用者也别有木藍出嶺南不入藥有菘藍可為澱亦名馬)
(藍爾雅所謂箴馬藍是也又揚州一種馬藍四時俱有葉類苦蕒菜土人連根採服治敗血江寧一種吳)
(藍二月内生如蒿葉青花白亦解熱毒此二種雖不類而俱有藍名且古方多用吳藍或恐是此故并附)
(之宗奭曰藍實即大藍實也謂之蓼藍者非是乃爾雅所謂馬藍者解諸藥毒不可闕也實與葉兩用註)
(不解實只解葉為未盡時珍曰藍凡五種各有主治惟藍實專取蓼藍者蓼藍葉如蓼五六月開花成穗)
(細小淺紅色子亦如蓼歲可三刈故先王禁之菘藍葉如白菘馬藍葉如苦蕒即郭璞所謂大葉冬藍俗)
(中所謂板藍者二藍花子並如蓼藍吳藍長莖如蒿而花白吳人種之木藍長莖如决明高者三四尺分)
(枝布葉葉如槐葉七月開淡紅花結角長寸許纍纍如小豆角其子亦如馬蹄决明子而微小迥與諸藍)
(不同而作澱則一也别有甘藍可食見本條蘇恭以馬藍為木藍蘇頌以菘藍為馬藍宗奭以藍實為大)
(葉藍之實皆非矣今並開列扵下)
藍實氣味苦寒無毒(權曰甘)主治解諸毒殺蠱蚑疰鬼
螫毒久服頭不白輕身(本經兒蚑音其小鬼也)填骨髓明耳目
利五臟調六腑通關節治經絡中結氣使人健少睡
益心力(甄權)療毒腫(蘇恭)
藍葉汁(此蓼藍也)氣味苦甘寒無毒主治殺百藥毒解狼
毒射罔毒(别錄弘景曰解毒不得生藍汁以青襟布漬汁亦善)汁塗五心止煩
悶療蜂螫毒(宏景)斑蝥芫青樗雞毒朱砂砒石毒(時珍)
馬藍主治婦人敗血連根焙擣下節酒服一錢匕(蘇恭)
吳藍氣味苦甘冷無毒主治寒熱頭痛赤眼天行熱
狂丁瘡遊風熱毒腫毒風疹除煩止渴殺疳解毒藥
毒箭金瘡血悶毒刺蟲蛇傷鼻衂吐血排膿産後血
運小兒壯熱解金石藥毒狼毒射罔毒(大明)
發明(震亨曰藍屬水能使敗血分歸經絡時珍曰諸藍形雖不同而性味不遠故能解毒除熱惟木)
(藍葉力似少劣藍子則專用蓼藍者也至扵用澱與青布則是刈藍浸水入石灰澄成者性味不能不少)
(異不可與藍汁一㮣論也有人病嘔吐服玉壺諸丸不效用藍汁入口即定蓋亦取其殺蟲降火爾如此)
(之類不可不知頌曰藍汁治蟲豸傷劉禹錫傳信方著其法云取大藍汁一盌入雄黃麝香二物少許以)
(點咬處仍細服其汁神異之極也張薦員外住劒南張延賞判官忽被斑蜘蛛咬頭上一宿咬處有二道)
(赤色細如箸繞項上從胷前下至心經兩宿頭而腫疼大如數升盌肚漸腫幾至不救張公出錢五百千)
(并薦家財又數百千募能療者忽一人應召云可治張公甚不信之欲騐其方其人云不諳方但療人性)
(命爾遂取大藍汁一盌以蜘蛛投之至汁而死又取藍汁加麝香雄黃更以一蛛投入隨化為水張公因)
(甚異之遂令點扵咬處兩日悉平作小瘡而愈)
附方(舊十一新六)小兒赤痢(搗青藍汁二升分四服子母秘錄)小兒中蠱
(下血欲死搗青藍汁頻服之聖惠方)隂陽易病(傷寒初愈交合隂陽必病拘急手足拳小腹急)
(熱頭不能舉名隂陽易當汗之滿四日難治藍一把雄鼠屎三七枚水煎服取汗聖惠方)驚癎
發熱(乾藍凝水石等分為末水調傅頭上聖惠方)上氣欬嗽(呷呀息氣喉中作聲唾粘)
(以藍葉水浸搗汁一升空腹頻服須臾以杏仁硏汁煮粥食之一兩日將息依前法更服吐痰盡方瘥)
(梅師方)飛血赤目(熱痛乾藍葉切二升車前草半兩淡竹葉切三握水四升煎二升去滓温)
(洗冷即再煖以瘥為度聖濟總錄)腹中鼈癥(藍葉一升搗以水三升絞汁服一升日二次)
(千金方)應聲蟲病(腹中有物作聲隨人語言名應聲蟲病用板藍汁一盞分五服效夏子)
(益竒絶方)卒中水毒(搗藍青汁傅頭身令匝肘後方)服藥過劑(煩悶及中毒煩)
(悶欲死搗藍汁服數升肘後方)卒自縊死(以藍汁灌之千金方)毒箭傷人
(藍青搗飲并傅之如無藍以青布漬汁飲肘後方)唇邊生瘡(連年不瘥以八月藍葉一斤搗)
(汁洗之不過三度瘥千金方)齒䘌腫痛(紫藍燒灰傅之日五度聖惠方)白頭秃
瘡(糞藍煎汁頻洗聖濟錄)天泡熱瘡(藍葉搗傅之良集簡方)瘡疹不快(板藍)
(根一兩甘草一分為末每服半錢或一錢取雄雞冠血三二點同温酒少許調下錢氏小兒方)
藍澱(綱目)
釋名(時珍曰澱石殿也其滓澄殿在下也亦作淀俗作靛南人掘地作坑以藍浸水一宿入石灰攪)
(至千下澄去水則青黑色亦可乾收用染青碧其攪劉浮沫掠出隂乾謂之靛花即青黛見下)
氣味辛苦寒無毒主治解諸毒傅熱瘡小兒秃瘡熱
腫(藏器)止血殺蟲治噎膈(時珍)
發明(時珍曰澱乃藍與石灰作成其氣味與藍稍有不同而其止血拔毒殺蟲之功似勝於藍按廣)
(五行記云唐永徽中絳州一僧病噎不下食數年臨終命其徒曰吾死後可開吾胷喉視有何物苦我如)
(此及死其徒依命開視胷中得一物形似魚而有兩頭遍體悉似肉鱗安鉢中跳躍不已戲投諸味雖不)
(見食皆化為水又投諸毒物亦皆銷化一僧方作藍澱因以少澱投之即怖懼奔走須臾化成水世傳澱)
(水能治噎疾蓋本於此今方上或以染&KR2265;水飲人治噎膈皆取其殺蟲也)
附方(新四)時行熱毒(心神煩躁用藍澱一匙新汲水一盞服聖惠方)小兒熱
丹(藍澱傅之秘錄方)口鼻急疳(數日欲死以藍澱傅之令遍日十度夜四度千金方)
誤吞水蛭(青靛調水飲即瀉出普濟方)
青黛(宋開寳)
釋名靛花(綱目)青蛤粉(時珍曰黛眉色也劉熙釋名云滅去眉毛以此代之故謂之黛)
集解(志曰青黛從波斯國來今以太原并廬陵南康等處染澱甕上沬紫碧色者用之與青黛同功)
(時珍曰波斯青黛亦是外國藍靛花既不可得則中國靛花亦可用或不得已用青布浸汁代之貨者復)
(以乾澱充之然有石灰入服餌藥中當詳之)
氣味鹹寒無毒(權曰甘平)主治解諸藥毒小兒諸熱驚癎
發熱天行頭痛寒熱並水硏服之亦磨傅熱瘡惡腫
金瘡下血蛇犬等毒(開寳)解小兒疳熱殺蟲(甄權)小兒丹
熱和水服之同雞子白大黃末傅瘡癰蛇虺螫毒(藏器)
瀉肝散五臟鬱火解熱消食積(震亨)去熱煩吐血咯血
斑瘡隂瘡殺惡蟲(時珍)
發明(宗奭曰青黛乃藍為之者有一婦人患臍下腹上下連二隂遍生濕瘡狀如馬爪瘡他處並無)
(痒而痛大小便澀出黃汁食亦減身面微腫醫作惡瘡治用鰻[魚黎]魚松脂黃丹之藥塗之熱痛甚問其人)
(嗜酒食喜魚蟹發風等物急令洗其膏藥以馬齒莧四兩杵爛入青黛一兩再硏勻塗之即時熱减痛痒)
(皆去仍以八正散日三服之分敗客熱藥乾即上如此二日减三分之一五日减三分之二二十日愈此)
(蓋中下焦蓄風熱毒氣也若不出當作腸癰内痔仍須禁酒色發風物然不能禁後果患内痔)
附方(舊六新七)心口熱痛(薑汁調青黛一錢服之醫學正傳)内熱吐血(青黛)
(二錢新汲水下聖惠方)肺熱咯血(青餠子用青黛一兩杏仁以牡蠣粉炒過一兩硏勻黃蠟)
(化和作三十餅子每服一餠以乾柿半箇夾定濕紙褁煨香嚼食粥飲送下日三服華佗中藏經)小
兒驚癎(青黛量大小水硏服之生生編)小兒夜啼(方同上)小兒疳痢
(宮氣方歌云孩兒雜病變成疳不問強羸女與男煩熱毛焦鼻口燥皮膚枮槁四肢癱腹中時時更下痢)
(青黃赤白一般般眼澀面黃鼻孔赤穀道開張不可看此方便是青黛散孩兒百病服之安)耳疳
出汁(青黛黃蘗末乾搽談埜翁方)爛弦風眼(青黛黃連泡湯日洗明日方)産後
發狂(四物湯加青黛水煎服摘玄)傷寒赤斑(青黛二錢水研服活人書)豌豆
瘡毒(未成膿者波斯青黛一束許水硏服梅師方)瘰癧未穿(靛花馬齒莧同搗日日塗)
(傅取效簡便方)諸毒蟲傷(青黛雄黃等分硏末新汲水服二錢古今錄騐)
附錄雀翹(别錄有名未用曰味鹽益氣明目生藍中葉細黃莖赤有刺四月實銳黃中黑五月)
(採隂乾一名去母一名更生)
甘藍(拾遺)校正(自菜部移入此)
釋名藍菜(千金)
集解(藏器曰此是西土藍也葉闊可食時珍曰此亦大葉冬藍之類也按胡洽居士云河東隴西羌)
(胡多種食之漢地少有其葉長大而厚煮食甘美經冬不死春亦有英其花黃生角結子其功與藍相近)
(也)
氣味甘平無毒主治久食大益腎填髓腦利五臟六
腑利關節通經絡中結氣心下結伏氣明耳目健人
少睡益心力壯筋骨作葅經宿色黃和鹽食治黃毒
(藏器)
子主治人多睡(思邈)
蓼(本經中品)校正(自菜部移入此)
釋名(時珍曰蓼類皆高揚故字從蓼音料高飛貎)
集解(别錄曰蓼實生雷澤川澤宏景曰此類多人所食有三種一是青蓼人家常用其葉有圓有尖)
(以圓者為勝所用即此也一是紫蓼相似而紫色一是香蓼相似而香並不甚辛好食保昇日蓼類甚多)
(有青蓼香蓼水蓼馬蓼紫蓼赤蓼木蓼七種紫赤二種葉小狭而厚青香二蓼葉亦相似而俱薄馬水二)
(蓼葉俱闊大上有黑點水蓼一名天蓼蔓生葉似柘葉六蓼花皆紅白子皆大如胡麻赤黑而尖扁惟木)
(蓼花黃白子皮青滑諸蓼並冬死惟香蓼宿根重生可為生菜頌曰木蓼亦有大小二種皆蔓生陶氏以)
(青蓼入藥餘亦無用三茅君傳有作白蓼醬方藥譜無白蓼疑即青蓼也宗奭曰蓼實即草部下品水蓼)
(之子也彼言水蓼是用莖此言蓼實是用子也春初以壺盧盛水浸濕高挂火上日夜使暖遂生紅芽取)
(為蔬以備五辛盤時珍曰韓保昇所說甚明古人種蓼為蔬收子入藥故禮記烹雞豚魚鼈皆實蓼于其)
(腹中而和羹膾亦須切蓼也後世飲食不用人亦不復栽惟造酒麯者用其汁耳今但以平澤所生香蓼)
(青蓼紫蓼為良)
實氣味辛温無毒(權曰多食吐水壅氣損陽)
主治明目温中耐風寒下水氣面浮腫癰瘍(本經)歸鼻
除腎氣去癧瘍止霍亂治小兒頭瘡(甄權)
附方(舊一新三)傷寒勞復(因交後卵腫或縮入腹痛蓼子一把水挼汁飲一升肘後方)
霍亂煩渴(蓼子一兩香薷二兩每服二錢水煎服聖惠)小兒頭瘡(蓼子為末蜜和)
(雞子白同塗之蟲出不作㾗藥性論)蝸牛咬毒(毒行徧身者蓼子煎水浸之立愈不可近)
(隂令弱也草陳藏器本)
苗葉氣味辛温無毒(思邈曰黃帝云食蓼過多有毒發心痛和生魚食令人脫氣隂)
(核痛求死二月食蓼傷人胃扁鵲云久食令人寒熱損髓减氣少精婦人月事來時食蓼蒜變為淋與大)
(麥麵相宜)
主治歸舌除大小腸邪氣利中益志(别錄)乾之釀酒主
風冷大良(宏景)作生菜食能入腰脚煮湯捋脚治霍亂
轉筋煮汁日飲治痃癖擣爛傅狐尿瘡(藏器)脚暴軟赤
蓼燒灰淋汁浸之以桑葉蒸罯立愈(大明)殺蟲伏磇(時珍)
附方(舊四新三)蓼汁酒(治胃脘冷不能飲食耳日不聰明四肢有氣冬臥足冷八月三月取)
(蓼日乾如五升大六十把水六石煮取一石去滓拌米飯如造酒法待熟日飲之十日後目明氣壯也)
(千金方)肝虚轉筋(吐瀉赤蓼莖葉切三合水一盞酒三合煎至四合分二服聖惠方)霍
亂轉筋(蓼葉一升水三升煮取汁二升入香豉一升更煮一升半分三服藥性論)夏月
渴死(濃煮蓼汁一盞服外臺)小兒冷痢(蓼葉擣汁服千金)血氣攻心(痛不)
(可忍蓼根洗剉浸酒飲斗門)惡犬咬傷(蓼葉擣泥傅肘後)
水蓼(唐本草)
解名虞蓼(爾雅)澤蓼(志曰生於淺水澤中故名水蓼時珍曰按爾雅云薔虞蓼也山夾水)
(曰虞)
集解(恭曰水蓼生下濕水旁葉似馬蓼大于家蓼莖赤色水挼食之勝于蓼子宗奭曰水蓼大㮣與)
(水葒相似但枝瓜耳今造酒取葉以水浸汁和麫作麯亦取其辛耳時珍曰此乃水際所生之蓼葉長五)
(六寸比水葒葉稍狭比家蓼葉稍大而功用彷彿故寇氏謂蓼實即水蓼之子者以此故)
莖葉氣味辛無毒(大明曰冷)主治蛇傷搗傅之絞汁服之
止蛇毒入腹心悶又治脚氣腫痛成瘡水煮汁漬捋
之(唐本)
馬蓼(綱目)
釋名大蓼(綱目)墨記草(時珍曰凡物大者皆以馬名之俗呼大蓼是也高四五尺有大)
(小二種但每葉中間有黑跡如墨點記故方士呼為墨記草)
集解(宏景曰馬蓼生下濕地莖斑葉大有黑點亦有兩三種其最大者名龍薣即水葒也)
莖葉氣味辛温無毒(時珍曰伏丹砂雌黃)主治去腸中蛭蟲輕
身(本經)
葒草(别錄中品)校正(併入有名未用别錄天蓼)
釋名鴻䕵(音纈)蘢古(一作鼓)遊龍(詩經)石龍(别錄)天蓼(别錄)大蓼
(時珍曰此蓼甚大而花亦繁紅故曰葒曰鴻鴻亦大也别錄有名未用草部中有天蓼云一名石龍生水)
(中陳藏器解云天蓼即水葒一名遊龍一名大蓼據此則二條乃一指其實一指莖葉而言也今併為一)
集解(别錄曰葒生水旁如馬蓼而大五月採實宏景曰今生下濕地甚多極是馬蓼而甚長大詩稱)
(隰有遊龍郭璞云即蘢古也頌曰葒即水葒也似蓼而葉大赤白色高丈餘爾雅云葒蘢古其大者蘬音)
(詭陸機云遊龍一名馬蓼然馬蓼自是一種也時珍曰其莖粗如拇指有棗其葉大如商陸葉色淺紅成)
(穗秋深子成扁如酸棗仁而小其色赤黑而肉白不甚辛炊煼可食)
實氣味鹹微寒無毒主治消渴去熱明目益氣(别錄)
附方(舊一新一)瘰癧(水葒子不以多少一半微炒一半生用同硏末食後好酒調服二錢日三)
(服已破者亦治久則效效則止寇宗奭本草衍義)癖痞腹脹(及堅硬如杯盌者用水葒花子)
(一升另研獨顆蒜三十箇去皮新狗腦一箇皮硝四兩石臼搗爛攤在患處上用油紙以長白束之酉時)
(貼之次日辰時取之未效再貼二三次倘有膿潰勿怪仍看虚實日逐間服錢氏白餠子紫霜丸塌氣丸)
(消積丸利之磨之服至半月甚者一月無不瘥矣以喘滿者為實不喘者為虚藺氏經騐方)
花主治散血消積止痛(時珍)
附方(新三)胃脘血氣(作痛水葒花一大撮水二鍾煎一鍾服百戸毛菊庄屢騐方也董)
(炳避水集騐方)心氣㽲痛(水葒花為末熱酒服二錢又法男用酒水各半煎服女人用醋水各)
(半煎服一婦年三十病此一服立效摘元方)腹中痞積(水葒花或子一盌以水三盌用桑柴)
(文武火煎成膏量痞大小攤貼仍以酒調膏服忌腥葷油膩之物劉松石保夀堂方)
天蓼(别錄時珍曰此指莖葉也)氣味辛有毒主治惡瘡去痺氣(别錄)
根莖除惡瘡腫水氣脚氣煮膿汁漬之(蘇頌)
附方(新一)生肌肉(水葒花根煎湯淋洗仍以其葉晒乾硏末撒瘡上每月一次談埜翁試)
(騐方)
毛蓼(拾遺)
集解(藏器曰毛蓼生山足似馬蓼葉上有毛冬根不死時珍曰此即蓼之生于山麓者非澤隰之蓼)
(也)
莖葉氣味辛温有毒主治癰腫疽瘻瘰癧杵碎納瘡
中引膿血生肌亦作湯洗兼濯足治脚氣(藏器)
海根(拾遺)
集解(藏器曰生會稽海畔山谷莖赤葉似馬蓼根似菝葜而小胡人蒸而用之也)
根氣味苦小温無毒主治霍亂中惡心腹痛鬼氣疰
忤飛尸喉痺蠱毒癰疽惡腫赤白遊疹蛇咬大毒酒
及水磨服并傅之(藏器)
火炭母草(宋圖經)
集觧(頌曰生恩州原野中莖赤而柔似細蓼葉端尖近梗形方夏有白花秋實如椒青黑色味甘可)
(食)
葉氣味酸平有毒主治去皮膚風熱流注骨節癰腫
疼痛不拘時采於坩器中搗爛以鹽酒炒傅腫痛處
經宿一易之(蘇頌)
三白草(唐本草)
釋名(宏景曰葉上有三白點俗因以名又見下)
集觧(恭曰三白草生池澤畔高尺許葉似水葒亦似蕺又似菝葜葉上有三黑點非白也古人秘之)
(隠黑為白爾根如芹根黃白色而粗大藏器曰此草初生無白入夏葉端半白如粉農人候之蒔田三葉)
(白則草便莠故謂之三白若云三黑點蘇未識矣其葉如薯蕷亦不似水葒保昇曰今出襄州二月八月)
(采根用時珍曰三白草生田澤畔八月生苗高二三尺莖如蓼葉如章陸及青葙四月其顛三葉而上三)
(次變作白色餘葉仍青不變俗云一葉白食小麥二葉白食梅杏三葉白食黍子五月開花成穗如蓼花)
(狀而色白微香結細實根長白虚軟有節鬚狀如泥菖蒲根造化指南云五月採花及根可制雄黃蘇恭)
(言似水葒有三黑點者乃馬蓼非三白也藏器所說雖是但葉亦不似薯蕷)
氣味甘辛寒有小毒主治水腫脚氣利大小便消痰
破癖除積聚消疔腫(唐本)搗絞汁服令人吐逆除瘧及
胸膈熱痰小兒痞滿(藏器)根療脚氣風毒脛腫擣酒服
亦甚有騐又煎湯洗癬瘡(時珍)
蠶繭草(拾遺)
集解(藏器曰生濕地如蓼大莖赤花白東土亦有之)
氣味辛平無毒主治諸蟲如蠶類咬人恐毒入腹煮
服之亦擣傅諸瘡(藏器)
蛇繭草(拾遺)
集解(藏器曰生平地葉似苦枝而小節赤高一二尺種之辟蛇又一種草莖圓似芋亦傅蛇毒慎微)
(曰按百一方云關東有草狀如芋莖方節赤按傅蛇毒如摘却然名蛇繭草又有鼠繭草即後莽草)
氣味(缺)主治蛇虺毒蟲等螫取根葉搗傅咬處當下
黃水(藏器)
虎杖(别錄中品)
釋名苦杖(拾遺)大蟲杖(藥性)斑杖(日華)酸杖(時珍曰杖言其莖虎言其斑也)
(或云一名杜牛膝者非也一種斑杖似蒻頭者與此同名異物)
集解(宏景曰田野甚多狀如大馬蓼莖斑而葉圓保昇曰所在有之生下濕地作樹高丈餘其莖赤)
(根黃二月三月採根日乾頌曰今出汾州越州滁州處處有之三月生苗莖如竹笋狀上有赤斑點初生)
(便分枝子葉似小杏葉七月開花九月結實南中出者無花根皮黑色破開即黃似柳根亦有高丈餘者)
(爾雅云蒤虎杖郭璞注云似葒草而粗大有細刺可以染赤是也宗奭曰此草藥也蜀本言作木高丈餘)
(者非矣大率皆似寒菊然花葉莖蕊差大為異仍莖葉有淡黑斑六七月旋旋開花至九月中方已花片)
(四出其色如桃花差大而外微深陕西山麓水次甚多斆曰凡使勿誤用天藍及斑袖根二味根形味皆)
(相似也機曰諸註或云似葒似杏似寒菊各不相侔豈所産有不同耶時珍曰其莖似葒蓼其葉圓似杏)
(其枝黃似柳其花狀似菊色似桃花合而觀之未嘗不同也)
根脩治(斆曰採得細剉却用葉包一夜晒乾用)
氣味微温(權曰甘平無毒宗奭曰味微苦今天下暑月多煎根汁為飲不得甘草則不堪飲本)
(文不言味藥性論云甘是甘草之味非虎杖味也)主治通利月水破留血癥
結(别錄)漬酒服主暴瘕(宏景)風在骨節間及血瘀煮作酒
服之(藏器)治大熱煩躁止渴利小便壓一切熱毒(甄權)治
産後血運惡血不下心腹脹滿排膿主療癤撲損瘀
血破風毒結氣(大明)燒灰貼諸惡瘡焙硏煉蜜為丸陳
米飲服治腸痔下血(蘇頌)硏末酒服治産後瘀血血痛
及墜撲昏悶有效(時珍)
發明(權曰暑月以根和甘草同煎為飲色如琥珀可愛甚甘美瓶置井中令冷潵如冰時人呼為冷)
(飲子啜之且尊於茗極解暑毒其汁染米作糜糕益美搗末浸酒常服破女子經脈不通有孕人勿服時)
(珍曰孫真人千金方治女人月經不通腹内積聚虚脹雷鳴四肢沉重亦治丈夫積聚有虎杖煎取高地)
(虎杖根剉二斛水二石五斗煮取一斗半去滓入醇酒五升煎如餳每服一合以知為度又許學士本事)
(方治男婦諸般淋疾用苦杖根洗淨剉一合以水五合煎一盞去滓入乳香麝香少許服之鄞縣尉耿夢)
(得内人患沙石淋已十三年每漩痛楚不可忍溺器中小便下沙石剥剥有聲百方不效偶得此方服之)
(一夕而愈乃予目擊者)
附方(舊三新三)小便五淋(苦杖為末每服二錢用飯飲下集騐方)月水不利
(虎杖三兩凌霄花没藥一兩為末熱酒每服一錢頭又方治月經不通腹大如甕氣短死虎杖一斤去)
(暴乾切土瓜根汁牛膝汁二斗水一斛浸虎杖一宿煎取二斗入二汁同煎如餳每酒服一合日再夜一)
(宿血當下聖惠方)時疫流毒(攻手足腫痛欲斷用虎杖根剉煮汁漬之肘後方)腹中
暴癥(硬如石痛刺不治百日内死取虎杖根勿令影入臨水上可得石餘洗乾搗末稌米五升炊飯納)
(攪之好酒五斗漬之封候藥消飯浮可飲一升半勿食鮭魚及鹽但取一斗乾者薄酒浸飲從少起日三)
(服亦佳癥當下也此方治癥大勝諸藥也外臺秘要)氣奔怪病(人忽遍身皮底混混如波)
(浪聲痒不可忍抓之血出不能解謂之氣奔以苦杖人参青鹽細辛各一兩作一服水煎細飲盡便愈)
(夏子益竒疾方)消渴引飲(虎杖燒過海浮石烏賊魚骨丹砂等分為末渴時以麥門冬湯服二)
(錢日三次忌酒色魚麫鮓醬生冷衛生家寳方)
蕕(拾遺)校正(併入有名未用别錄馬唐)
釋名馬唐(别錄)馬飯(别錄)羊麻(别錄)羊粟(别錄)蔓于(爾雅)軒于(藏器)
(曰馬食之如餹如飯故名馬唐馬飯時珍曰羊亦食之故曰羊麻羊粟其氣㾞臭故謂之蕕蕕者㾞也朽)
(木臭也此草莖頗似蕙而臭故左傳云一薰一蕕十年尚猶有臭是也孫升談圃以為香薷者誤矣即别)
(錄馬唐也今併為一)
集解(别錄曰馬唐生下濕地莖有節生根五月採藏器曰生南方廢稻田中節節有根著土如結縷)
(草堪飼馬又曰蕕生水田中狀如結縷草而葉長馬食之)
氣味甘寒無毒(藏器曰大寒)主治馬唐調中明耳目(别錄)煎
取汁明目潤肺又曰蕕消水氣濕痺脚氣頑痺虚腫
小腹急小便赤澀並合赤小豆煮食勿與鹽絞汁服
止消渴搗葉傅毒腫(藏器)
萹蓄(音楄畜品本經下)
釋名扁竹(宏景)扁辨(吳普)扁蔓(吳普)粉節草(綱目)道生草(時珍曰許)
(慎說文作扁筑與竹同音節間有粉多生道旁故方士呼為粉節草道生草)
集解(别錄曰萹蓄生東萊山谷五月採隂乾宏景曰處處有之布地而生花節間白葉細綠人呼為)
(扁竹頌曰春中布地生道旁苗似瞿麥葉細綠如竹赤莖如釵股節間花出甚細微青黃色根如蒿根四)
(五月採苗隂乾蜀圖經云二月日乾郭璞注爾雅云似小藜赤莖節好生道旁可食殺蟲是也或云爾雅)
(王芻即此也時珍曰其葉似落帚葉而不尖弱莖引蔓促節三月開細紅花如蓼藍花結細子爐火家燒)
(灰煉霜用一種水扁筑名&KR1512;音督出說文)
氣味苦平無毒(權曰甘濇)主治浸淫疥瘙疽痔殺三蟲(本經)
療女子隂蝕(别錄)煮汁飲小兒療蚘蟲有騐(甄權)治霍亂
黃疸利小便小兒鬾病(時珍)
附方(舊六新三)熱淋濇痛(扁竹煎湯頻飲生生編)熱黃疸疾(扁竹搗汁頓服)
(一升多年者日再服之藥性論)霍亂吐利(扁竹入豉汁中下五味煑根食食醫心鏡)
丹石衝眼(服丹石人毒發衝眼腫痛扁竹根一握洗搗汁服之食療本草)蚘咬心
痛(食療治小兒蚘咬心痛面青口中沫出臨死者扁竹十斤剉以水一石煎至一斗去滓煎如餳)
(隔宿勿食空心服一升蟲即下也仍常煮汁作飯食海上歌云心頭急痛不能當我有仙人海上)
(方萹蓄醋煎通口嚥管教時刻便安康)蟲食下部(蟲狀如蝸牛食下部作痒取萹竹一把水)
(二升煮熟五歲兒空腹服三五合楊氏産乳)痔發腫痛(扁竹搗汁服一升一二服未瘥再服)
(亦取汁和麫作餺飥煮食日三次藥性論)惡瘡痂痒(作痛扁竹搗封痂落即瘥肘後方)
藎草(音燼品本經下)
釋名黃草(吳普)菉竹(唐本)菉蓐(唐本)䓞草(綱目)盭草(音戾)王芻(爾雅)
鴟脚莎(時珍曰此草綠色可染黃故曰黃曰綠也䓞盭乃北人呼綠字音轉也古者貢草入染人)
(故謂之王芻而進忠者謂之藎臣也詩云終朝採綠不盈一掬許慎說文云䓞草可以染黃漢書云諸侯)
(盭緩晉灼注云盭草出瑯琊似艾可染因以名綬皆謂此草也禹錫曰爾雅菉王芻孫炎注云即菉蓐草)
(也今呼為䲭脚莎詩云菉竹猗猗是也)
集解(别錄曰藎草生青衣川谷九月十月採可以染作金色普曰生太山山谷恭曰青衣縣名在益)
(州西今處處平澤溪澗側皆有葉似竹而細薄莖亦圓小荆襄人煮以染黃色極鮮好俗名箓蓐草)
氣味苦平無毒(權曰神農雷公苦之才曰畏鼠負)主治久欬上氣喘
逆久寒驚悸痂疥白秃瘍氣殺皮膚小蟲(本經)治身熱
邪氣小兒身熱(吳普)洗一切惡瘡有效(大明)
蒺蔾(本經上品)
釋名茨(爾雅)旁通(本經)屈人(本經)止行(本經)休羽(本經)升推(宏景曰多)
(生道上及牆上葉布地子有刺狀如菱而小長安最饒人行多著木履今軍家乃鑄銕作之以布敵路名)
(鐵蒺蔾易云據于蒺䔧言其凶傷詩云墻有茨不可掃也以刺梗穢方用甚稀時珍曰蒺疾也䔧利也茨)
(刺也其刺傷人甚疾而利也屈人止行皆因其傷人也)
集解(别錄曰蒺䔧子生馮翊平澤或道旁七月八月採實暴乾頌曰冬月亦採之黃白色郭璞註爾)
(雅云布地蔓生細葉子有三角刺人是也又一種白蒺䔧今生同州沙苑牧馬草地最多而近道亦有之)
(綠葉細蔓綿布沙上七月開花黃紫色如豌豆花而小九月結實作莢子便可採其實味甘而微腥褐綠)
(色與蠺種子相類而差大又與馬薸子酷相類但馬薸子微大不堪入藥須細辨之宗奭曰蒺䔧有二等)
(一等杜蒺䔧即今之道旁布地而生者開小黃花結芒刺一種白蒺䔧出同州沙苑牧馬處子如羊内腎)
(大如黍粒補腎藥今人多用風家惟用刺蒺䔧也時珍曰蒺䔧葉如初生皂莢葉整齊可愛刺蒺䔧狀如)
(赤根菜子及細菱三角四刺實有仁其白蒺䔧結莢長寸許内子大如脂麻狀如羊腎而帶綠色今人謂)
(之沙苑蒺䔧以此分别)
子脩治(斆曰凡使揀浮蒸之從午至酉日乾木臼舂令刺盡用酒拌冄蒸從午至酉日乾用大明)
(曰入藥不計丸散並炒去刺用)
氣味苦温無毒(别錄曰辛微温權曰甘有小毒志曰其性宣通久服不冷而無壅熱當以)
(性温為是之才曰烏頭為之使)主治惡血破癥積聚喉痺乳難久服
長肌肉明目輕身(本經)身體風癢頭痛欬逆傷肺肺痿
止煩下氣小兒頭瘡癰腫隂㿉可作摩粉(别錄)治諸風
癧瘍療吐膿去燥熱(甄權)治奔豚腎氣肺氣胸膈滿催
生墮胎益精療水藏冷小便多止遺瀝泄精溺血腫
痛(大明)痔漏隂汗婦人發乳帶下(蘇頌)治風袐及蚘蟲心
腹痛(時珍)
白蒺䔧氣味甘温無毒主治補腎治腰痛泄精虚損
勞乏(時珍)
發明(頌曰古方皆用有刺者治風明目最良神仙方亦有單服蒺䔧法云不問黑白但取堅實者舂)
(去刺用時珍曰古方補腎治風皆用刺蒺䔧後世補腎多用沙苑蒺䔧或以熬膏和藥恐其功亦不甚相)
(遠也刺蒺䔧炒黃去刺磨麫作餅或蒸食可以救荒)
附方(舊九新八)服食法(蒺䔧子一碩七八月熟時收取日乾舂去刺杵為末每服二錢新汲)
(水調下日三服勿令中絶斷穀長生服之一年以後冬不寒夏不熱二年老者復少髮白復黑齒落更生)
(服之三年身輕長生神仙秘旨)腰脊引痛(蒺䔧子搗末蜜和丸胡豆大酒服二丸日三服)
(外臺秘要)通身浮腫(杜蒺䔧日日煎湯洗之聖惠方)卒中五尸(蒺䔧子搗末蜜)
(丸胡豆大每服二丸日三服肘後方)大便風秘(蒺䔧子炒一兩猪牙皂莢去皮酥炙五錢)
(為末每服一錢鹽茶湯下普濟方)月經不通(杜蒺䔧當歸等分為末米飲每服三錢儒門)
(事親)催生下衣(難産胎在腹中并包衣不下及胎死者蒺䔧子貝母各四兩為末米湯服三錢)
(少頃不下再服梅師方)蚘蟲心痛(吐清水七月七日採蒺䔧子隂乾方寸匕日三服外臺)
(秘要)萬病積聚(七八月收蒺䔧子水煮熟曝乾蜜丸梧子大每酒服七丸以知為度其汁煎如)
(飴服之)三十年失明(補肝散用蒺䔧子七月七日收隂乾搗散食後水服方寸匕日二)
(外臺秘要)牙齒動搖(疼痛及打動者土蒺䔧去角生硏五錢淡醬水半盌蘸水入鹽温漱甚效)
(或以根燒灰貼牙即牢固也御藥院方)牙齒出血(不止動搖白蒺䔧末旦旦擦之道藏經)
打動牙疼(蒺䔧子或根為末日日揩之瑞竹堂方)鼻塞出水(多年不聞香臭蒺䔧)
(二握當道車碾過以水一大盞煮取半盞仰臥先滿口含飯以汁一合灌鼻中不過再灌嚏出一兩箇息)
(肉愈)(赤蛹蟲即聖惠方)面上瘢㾗(蒺䔧子山巵子各一合為末醋和夜塗旦洗救急)
(方)白癜風疾(白蒺䔧子六兩生擣為末每湯服二錢日二服一月絶根服至半月白處見紅)
(點神效忌孫真人食)一切丁腫(蒺䔧子一升熬搗以醋和封頭拔根外臺秘要)
花主治隂乾為末温酒服二三錢治白癜風(宗奭)
苗主治煮湯洗疥癬風瘡作癢(時珍)
附方(舊二新一)鼻流清涕(蒺䔧苗二握黃連二兩水二升煎一升少少灌鼻中取嚏不過)
(再服方聖惠)諸瘡腫毒(蒺䔧蔓洗三寸截之以水五升煮取二升去滓納銅器中又煮取一)
(升納小器中煮如飴狀以塗腫處千金方)蠼螋尿瘡(遶身匝即死以蒺䔧葉搗傅之無葉)
(用子方備急)
糓精草(宋開寳)
釋名戴星草(開寳)文星草(綱目)流星草(時珍曰穀田餘氣所生故曰穀精志)
(曰白花似星故有戴星諸名)
集觧(頌曰處處有之春生於穀田中葉莖俱青根花並白色二月三月採花用花白小圓似星可餧)
(馬令肥主蟲顙毛焦病又有一種莖梗長有節根微赤出秦隴間時珍曰此草收穀後荒田中生之江湖)
(南北多有一科叢生葉似嫰穀秧抽細莖高四五寸莖頭有小白花點點如亂星九月採花隂乾云二三)
(月採者誤也)
花氣味辛温無毒(藏器曰甘平大明曰可結水銀成砂子)主治喉痺齒
風痛諸瘡疥(開寳)頭風痛目盲翳膜痘後生翳止血(時珍)
發明(時珍曰穀精體輕性浮能上行陽明分野凡治目中諸病加而用之甚良明目退翳之功似在)
(菊花之上也)
附方(舊一新七)腦痛眉痛(穀精草二錢地龍三錢乳香一錢為末每用半錢燒煙筒中隨)
(左右熏鼻聖濟錄)偏正頭痛(集騐方用穀精草一兩為末以白麫糊調攤紙花上貼痛處乾)
(换一聖濟方用穀精草末銅綠各錢硝石半分隨左右㗜鼻)鼻衂不止(穀精草為末熟麫湯)
(服二錢聖惠方)目中翳膜(穀精草防風等分為末米飲服之甚騐明目方)痘後
目翳(隠澀淚出久而不退用穀精草為末以柿或猪肝片蘸食一方加蛤粉等分同入猪肝内煮熟)
(日食之又方見夜明沙邵真人濟急方)小兒雀盲(至晚忽不見物用羯羊肺一具不用水洗)
(竹刀剖開入穀精草一撮瓦罐煮熟日食之屢效忌鐵器如不肯食炙熟搗作丸綠豆大每服三十丸茶)
(下衛生家寳方)小兒中暑(吐泄煩渴穀精草燒存性用器覆之放冷為末每冷米飲服半)
(錢大保幼全)
海金沙(宋嘉祐)
釋名竹園荽(時珍曰其色黃如細沙也謂之海者神異之也俗名竹園荽象葉形也)
集解(禹錫曰出黔中郡湖南亦有生作小株高一二尺七月收其全科於日中暴之小乾以紙襯承)
(以杖擊之有細沙落紙上且暴且擊以盡為度時珍曰江浙湖湘川陕皆有之生山林下莖細如線引於)
(竹木上高尺許其葉細如園荽葉而甚薄背面皆青上多皺文皺處有沙子狀如蒲黃粉黃赤色不開花)
(細根堅強其沙及草皆可入藥方士采其草取汁煮砂縮賀)
氣味甘寒無毒主治通利小腸得巵子馬芽消蓬沙
療傷熱狂或丸或散(嘉祐)治濕熱腫滿小便熱淋膏淋
血淋石淋莖痛解熱毒氣(時珍)
發明(時珍曰海金沙小腸膀胱血分藥也熱在二經血分者宜之)
附方(舊一新五)熱淋急痛(海金沙草隂乾為末煎生甘草湯調服二錢此陳總領方也一)
(加滑石夷堅志)小便不通(臍下滿悶海金沙一兩臘南茶半兩搗碎每服三錢生薑甘草煎湯)
(下日二服亦可末服圖經本草)膏淋如油(海金沙滑石各一兩甘草梢二錢半為末每服)
(二錢麥門冬煎湯服日二次仁存方)血淋痛澀(但利水道則清濁自分海金沙末新汲水)
(或砂餹水服一錢普濟方)脾濕腫滿(腹脹如鼓喘不得臥海金沙散用海金沙三錢白术)
(四兩甘草半兩黑牽牛頭末一兩為末每服一錢煎倒流水調下得利為妙東垣蘭室秘藏)痘瘡
變黑(歸腎用竹園荽草煎酒傅其身即發起直指方)
地楊梅(拾遺)
集解(藏器曰生江東濕地苗如沙草四五月有子似楊梅也)
氣味辛平無毒主治赤白痢取莖子煎湯服(藏器)
水楊梅(綱目)
釋名地椒
集解(時珍曰生水邊條葉甚多生子如楊梅狀庚辛玉册云地椒一名水楊梅多生近道隂濕處荒)
(田野中亦有之叢生苗葉似菊莖端開黃花實類椒而不赤實可結伏三黃白礬制丹砂粉霜)
氣味辛温無毒主治疔瘡腫毒(時珍)
地蜈蚣草(綱目)
集解(時珍曰生村落堘野間左蔓延右右蔓延左其葉密而對生如蜈蚣形其穗亦長俗呼過路蜈)
(蚣其延上樹者呼飛天蜈蚣根苗皆可用)
氣味苦寒無毒主治解諸毒及大便不通搗汁療癰
腫搗塗并末服能消毒排蜈蚣傷者入鹽少許搗塗
或末傅之(時珍)
附方(新一)一切癰疽(及腸癰奶癰赤腫未破或已破而膿血不散發熱痛疼能食者並宜)
(排膿托裏散用地蜈蚣赤芍藥當歸甘草等分為末每服二錢温酒下和劑局方)
半邊蓮(綱目)
集解(時珍曰半邊蓮小草也生隂濕堘塹邊就地細梗引蔓節節而生細葉秋開小花淡紅紫色止)
(有半邊如蓮花狀故名又呼急解索)
氣味辛平無毒主治蛇蚘傷搗汁飲以滓圍塗之又
治寒齁氣喘及瘧疾寒熱同雄黃各二錢搗泥盌内
覆之待色青以飯丸梧子大每服九丸空心鹽湯下
(時珍方夀域)
紫花地丁(綱目)
釋名箭頭草(綱目)獨行虎(綱目)羊角子(秘韞)米布袋
集解(時珍曰處處有之其葉似柳而微細夏開紫花結角平地生者起莖溝壑邊生者起蔓普濟方)
(云鄉村籬落生者夏秋開小白花如鈴兒倒垂葉微似木香花之葉此與紫花者相戾恐别一種也)
氣味苦辛寒無毒主治一切癰疽發背疔腫瘰癧無
名腫毒惡瘡(時珍)
附方(新入)黃疸内熱(地丁末酒服三錢乾坤秘韞)稻芒粘咽(不得出者箭頭)
(草嚼嚥下同上方)癰疽惡瘡(紫花地丁連根同倉耳葉等分搗爛酒一鍾攪汁服楊誠經)
(騐方)癰疽發背(無名諸腫貼之如神紫花地丁草三服時收以白麫和成鹽醋浸一夜貼之昔)
(有一尼發背夢得此方數日而痊孫天仁集效方)一切惡瘡(紫花地丁根日乾以罐盛燒烟)
(對瘡熏之出黃水取盡愈衛生易簡方)瘰癧丁瘡(發背諸腫紫花地丁根去粗皮同白蒺䔧)
(為末油和塗神效乾坤秘韞)丁瘡腫毒(千金方用紫花地丁草搗汁服雖極者亦效楊氏)
(方用紫花地丁草葱頭生蜜共搗貼之若瘤瘡加新黑牛屎)喉痺腫痛(箭頭草葉入醬少許)
(研膏點入取吐普濟方)
鬼針草(拾遺)
釋名(藏器曰生池畔方莖葉有椏子作釵脚著人衣如針北人謂之鬼針南人謂之鬼釵)
氣味苦平無毒主治蜘蛛蛇咬杵汁服倂傅(藏器)塗蠍
蠆傷(時珍)
附方(新一)割甲傷肉(不愈鬼針草苗鼠粘子根搗汁和臘猪脂塗千金)
獨用將軍(唐本草)
集解(恭曰生林野中節節穿葉心生苗其葉似楠不時采根葉用)
氣味辛無毒主治毒腫乳癰解毒破惡血(恭)
附方(新一)下痢禁口(獨將軍草根有珠如豆者取珠搗汁三匙以白酒半杯和服簡便)
(方)
附錄留軍待(恭曰生劍州山谷葉似楠而細長采無時味辛温無毒主肢節風痛折傷瘀血)
(五緩攣痛)
見腫消(宋圖經)
集解(頌曰生筠州春生苗葉莖紫色高一二尺葉似桑而光面青紫赤色采無時)
氣味酸澀有微毒主治消癰腫及狗咬擣葉貼之(蘇頌)
附方(新一)一切腫毒(及傷寒遺毒發于耳之前後及項下腫硬用見腫消草生白及生白)
(歛土大黃生大薊根野苧麻根搗成餠入芒消一錢和貼留頭乾即易之若加金線重樓及山慈姑尤妙)
(傷寒藴要)
攀倒甑(圖經)
釋解(頌曰生宜州郊野莖葉如薄荷一名斑杖一名接骨時珍曰斑杖名同虎杖接骨名同蒴藋不)
(知是一類否)
氣味苦寒無毒主治解利風熱煩渴狂躁擣汁服甚
效(頌)
水甘草(圖經)
集解(頌曰生荺州多在水旁春生苗莖青葉如柳無花土人十月八月採單用不入衆藥)
氣味甘寒無毒主治小兒風熱丹毒同甘草煎飲(蘇頌)
本草綱目卷十六
