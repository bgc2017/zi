本草綱目卷十三
明李時珍撰
草之二(山草類下三十九種)
黃連(本經上品)
釋名王連(本經)支連(藥性時珍曰其根連珠而色黃故名)
集解(别錄曰黃連生巫陽川谷及蜀郡太山之陽二月八月采根弘景曰巫陽在建平今西間者色)
(淺而虚不及東陽新安諸縣最勝臨海諸縣者不佳一用之當布裹挼去毛令如連珠保昇曰苗似茶叢生)
(莖生三葉高尺許凌冬不凋花黃色江左者節高若連珠蜀都者節下不連珠今秦地及杭州柳州者佳)
(頌曰今江湖荆夔州郡亦有而以宣城九節堅重相擊有聲者為勝施黔者次之東陽歙州處州者又次)
(之苖高一尺以來葉似甘菊四月開花黃色六月結實似芹子色亦黃江左者根黃連珠其苗經冬不凋)
(葉如小雉尾草正月開花作細穗淡白微黃色六七月根緊始堪采恭曰蜀道者粗大味極濃苦療渴為)
(最江東者節如連珠療痢大善澧州者更勝時珍曰黃連漢末李當之本草惟取蜀郡黃肥而堅者為善)
(唐時以澧州者為勝今雖吳蜀皆有惟以雅州眉州者為良藥物之興廢不同如此大抵有二種一種根)
(粗無毛有珠如鷹雞爪形而堅實色深黃一種無珠多毛而中虚黃色稍淡各有所宜)
根脩治(斆曰凡使以布拭去肉毛用漿水浸二伏時漉出于柳木火上焙乾用時珍曰五臓六腑)
(皆有火平則治動則病故有君火相火之說其實一氣而已黃連入手少隂心經為治火之主藥治本臓)
(之火則生用之治肝膽之實火則以豬膽汁浸炒治肝膽之虚火則以醋浸炒治上焦之火則以酒炒治)
(中焦之火則以薑汁炒治下焦之火則以塩水或朴消炒治氣分濕熱之火則以茱萸湯浸炒治血分塊)
(中伏火則以乾漆水炒治食積之火則以黃土炒諸法不獨為之引導盖辛熱能制其苦寒鹹寒能制其)
(燥性在用者詳酌之)
氣味苦寒無毒(别錄曰微寒普曰神農岐伯黃帝雷公苦無毒李當之小寒之才曰黃芩)
(龍骨理石為之使惡菊花玄参白鮮皮芫花白殭蠶畏款冬牛膝勝烏頭解巴豆毒權曰忌豬肉惡冷水)
(斆曰服此藥至十兩不得食豬肉若服至三年一生不得食也時珍曰道書言服黃連犯豬肉令人泄瀉)
(而方家有豬肚黃連丸豬臓黃連丸豈只忌肉而不忌臓腑乎)主治熱氣目痛眥傷
泣出明目腸澼腹痛下痢婦人隂中腫痛久服令人
不忘(本經)主五臓冷熱久下洩澼膿血止消渴大驚除
水利骨調胃厚腸益膽療口瘡(别錄)治五勞七傷益氣
止心腹痛驚悸煩躁潤心肺長肉止血天行熱疾止
盗汗并瘡疥猪肚蒸為丸治小兒疳氣殺蟲(大明)羸瘦
氣急(藏器)治鬱熱在中煩躁惡心兀兀欲吐心下痞滿
(元素)主心病逆而盛心積伏梁(好古)去心竅惡血解服藥
過劑煩悶及巴豆輕粉毒(時珍)
發明(元素曰黃連性寒味苦氣味俱厚可升可降隂中陽也入手少隂經其用有六瀉心臟火一也)
(去中焦濕熱二也諸瘡必用三也去風濕四也赤眼暴發五也止中部見血六也張仲景治九種心下痞)
(五等瀉心湯皆用之成無已曰苦入心寒勝熱黃連大黃之苦寒以導心下之虚熱蚘得甘則動得苦則)
(安黃連黃蘗之苦以安蚘也好古曰黃連苦燥苦入心火就燥瀉心者其實瀉脾也實則瀉其子也震亨)
(曰黃連去中焦濕熱而瀉心火若脾胃氣虚不能轉運者則以茯苓黃芩代之以猪膽汁拌炒佐以龍膽)
(草則大瀉肝膽之火下痢胃口熱禁口者用黃連人參煎湯終日呷之如吐再強飲但得一呷下咽便好)
(劉完素曰古方以黃連為治痢之最蓋治痢惟宜辛苦寒藥辛能發散開通欝結苦能燥濕寒能勝熱使)
(氣宣平而已諸苦寒藥多泄惟黃連黃蘗性冷而燥能降火去濕而止瀉痢故治痢以之為君宗奭曰今)
(人多用黃連治痢盖執以苦燥之義下俚但見腸虛渗泄微似有血便即用之又不顧寒熱多少惟欲盡)
(劑由是多致危困若氣實初病熱多血痢服之便止不必盡劑虛而冷者慎勿輕用杲曰諸痛痒瘡瘍皆)
(属心火凡諸瘡宜以黃連當歸為君甘草黃岑為佐凡退暴發赤腫痛不可忍者宜黃連當歸以酒浸煎)
(之宿食不消心下痞滿者湏用黃連枳實頌曰黃連治目方多而羊肝丸尤竒異今醫家洗眼以黃連當)
(歸芍藥等分用雪水或甜水煎湯熱洗之冷即再温甚益眼目但是風毒赤目花翳用之無不神效盖眼)
(目之病皆是血脉凝滯使然故以行血藥合黃連治之血得熱則行故乘熱洗也韓&KR1026;曰火分之病黃連)
(為主不但瀉心火而與岑蘗諸苦藥列稱者比也比目疾人以人乳浸蒸或點或服之生用為君佐以官)
(桂少許煎百沸入蜜空心服之能使心腎交於項刻入五苓滑石大治夢遺以黃土薑汁酒蜜四炒為君)
(以使君子為臣白芍藥酒煮為佐廣木香為使治小兒五疳以茱萸炒者加木香等分生大黃倍之水丸)
(治五痢此皆得制方之法也時珍曰黃連治目及痢為要藥古方治痢香連丸用黃連木香薑連散用乾)
(薑黃連變通丸用黃連茱萸薑黃散用黃連生薑治消渴用酒蒸黃連治伏暑用酒煮黃連治下血用黃)
(連大蒜治肝火用黃連茱萸治口瘡用黃連細辛皆是一冷一熱一隂一陽寒因熱用熱因寒用君臣相)
(佐隂陽相濟最得制方之妙所以有成功而無偏勝之害也弘景曰俗方多用黃連治痢及渴道方服食)
(長生慎微曰劉米王微黃連讚云黃連味苦左右相因斷凉滌暑闡命輕身縉雲昔御飛蹕上旻不行而)
(至吾聞其人又梁江淹黃連頌云黃連上草丹砂之次禦孽辟妖長靈久視驂龍行天馴馬匝地鴻飛以)
(儀順道則利時珍曰本經别錄並無黃連久服長生之說惟陶弘景言道方久服長生神仙𫝊載封君逹)
(黑穴公並服黃連五十年得仙竊謂黃連大苦大寒之藥用之降火燥濕中病即當止豈可久服使肅殺)
(之令常行而伐其生發冲和之氣乎素問載岐伯言五味入胃各歸所喜攻久而增氣物化之常也氣增)
(而久夭之由也王冰註云酸入肝為温苦入心為熱辛入肺為清鹹入腎為寒甘入脾為至隂而四氣兼)
(之皆增其味而益其氣故各從本臓之氣為用所以久服黃連苦參反熱從火化也餘味皆然久則臓氣)
(偏勝即有偏絶則有暴夭之道是以絶粒服餌之人不暴亡者無五味偏助也又秦觀與喬希聖論黃連)
(書云聞公以眼疾餌黃連至十數兩猶不已殆不可也醫經有久服黃連苦參反熱之說此雖大寒其味)
(至苦入胃則先歸於心久而不已心火偏勝則熱乃其理也况眼疾本於肝熱肝與心為子母心火也肝)
(亦火也腎孤臓也人患一水不勝二火豈可久服苦藥使心有所偏勝是以火救火其可乎秦公此書盖)
(因王公之說而推詳之也我明荆端王素多火病愈醫令服金花丸乃芩連巵蘗四味餌至數年其火)
(熾遂至内障喪明觀此則寒苦之藥不但使人不能長生久則氣增偏勝速夭之由矣當以素問之言為)
(法陶氏道書之說皆謬談也楊上瀛云黃連能去心竅惡血)
附方(舊二十二新四十)心經實熱(瀉心湯用黃連七錢水一盞半煎一盞食遠温服小)
(兒减之方和劑局)卒熱心痛(黃連八錢㕮咀水煎熱服外臺秘要)肝火為痛
(黃連薑汁炒為末粥糊丸梧子大每服三十丸白湯下左金丸用黃連六兩茱萸一兩同炒為末神麹)
(糊丸梧子大每服三四十丸白湯下丹溪方)伏暑發熱(作渴嘔惡及赤白痢消渴腸風酒毒)
(泄瀉諸病並宜酒煮黃龍丸主之用黃連一斤切以好酒二升半煮乾焙研糊丸梧子大每服五十丸熟)
(水下日三服和劑局方)陽毒發狂(奔走不定宣黃連寒水石等分為末每服三錢濃煎甘草)
(湯下方易簡)骨節積熱(漸漸黃瘦黃連四分切以童子小便五大合浸經宿微煎三四沸去)
(滓分作二服廣利方)小兒疳熱(流注遍身瘡蝕或潮熱肚脹作渴猪肚黃連丸用猪肚一)
(箇洗淨宣黃連五兩切碎水和納入肚中縫定放在五升粳米上蒸爛石臼搗千杵或入少飯同杵丸綠)
(豆大每服二十丸米飲下仍服調血清心之藥佐之蓋小兒之病不出于疳則出于熱常湏識此直指)
(方)三消骨蒸(黃連末以冬瓜自然汁浸一夜晒乾又浸如此七次為末以冬瓜汁和丸梧子)
(大每服三四十丸大麥湯下尋常渴只一服見效易簡方)消渴尿多(肘後方用黃連末蜜)
(丸梧子大每服三十丸白湯下晒寳鑑用黃連半斤酒一升浸重湯内煮一伏時取為末水丸梧子大)
(每服五十丸温水下兩崔氏治消渴小便滑數如油黃連五兩栝樓根五為末生地黃汁丸梧子大每)
(牛乳下五十丸日二服忌冷水猪肉飯總錄用黃連末入猪肚肉蒸爛搗丸梧子大飲下)濕熱
水病(黃連末蜜丸梧子大每服二丸至四五丸飲下日三四服范汪方)破傷風病(黃連)
(五錢酒一盞煎七分入黃蠟三錢溶化熱服之高文虎蓼花洲閒錄)小便白淫(因心腎氣)
(不足思想無窮所致黃連白茯苓等分為末酒糊丸梧子大每服三十九煎補骨脂湯下日三服普濟)
(方)熱毒血痢(宣黃連一兩水一升煮取半升露一宿空腹熱服少卧將息一二日即止千)
(金方)赤痢久下(累治不瘥黃連一兩雞子白和為餅炙紫為末以漿水三升慢火煎成膏每服)
(半合温米飲下一方只以雞子白和丸服勝金方)熱毒赤痢(黃連二兩切瓦焙令焦當歸一)
(兩焙為末入麝香少許每服二錢陳米飲下佛智和尚在閩以此濟人本事方)赤白久痢
(並無寒熱只日久不止用黃連四十九箇塩梅七箇入新瓶内燒烟盡熱研每服二錢塩米湯下楊子)
(建護命方)赤白暴痢(如鵝鴨肝者痛不可忍用黃連黃芩各一兩水二升煎一升分三次熱服)
(騐經方)冷熱諸痢(胡洽九盞湯治下痢不問冷熱赤白糓滯休息久下悉主之黃連長三寸)
(三十枚重一兩半龍骨如碁子大四枚重一兩大附子一枚乾薑一兩半膠一兩半細切以水五合着銅)
(器中去火三寸煎沸便取下坐土上沸止乂上水五合如此九上九下納諸藥入水内再煎沸輒取下沸)
(止又上九上九下度可得一升頓服即止圖經本草)下痢腹痛(赤白痢下令人下部疼重)
(故名重下日夜數十行臍腹絞痛以黃連一升酒五升煮取一升半分再服當止絞痛也肘後方)治
痢香連丸(李絳兵部手集治赤白諸痢裏急後重腹痛用宣黃連青木香等分擣篩白蜜丸梧)
(子大每服二三十丸空服飲下日再服其效如神久冷者以煨蒜擣和丸之不拘大人嬰兒皆效易簡)
(方黃連茱萸炒過四兩木香麫煨一兩粟米飯丸又錢仲陽香連丸治小兒冷熱痢加煨熟訶子肉)
(治小兒瀉痢加煨熟肉豆蔲治又治小兒氣虚瀉痢腹痛加白附子尖劉河間久痢加龍骨朱丹)
(溪治禁口痢加石蓮肉化王氏治痢渴加烏梅肉以阿膠和為丸)五疳八痢(四治黃連丸用)
(連珠黃連一斤分作四分一分用酒浸炒一分用自然薑汁炒一分用吳茱萸湯浸炒一分用益智仁同)
(炒去益智研末白芍藥酒煮切焙四兩使君子仁焙四兩廣木香二兩為末蒸餅和丸綠豆大每服三十)
(丸米飲食前下日三服忌猪肉冷水韓氏醫通)傷寒下痢(不能食者黃連一升烏梅二十)
(枚去核炙燥為末蠟一碁子大蜜一升合煎和丸梧子大一服二十丸日三服又方黃連二兩熟艾如)
(鴨子大一團水三升煮取一升頓服立止並肘後方)氣痢後重(裏急或下泄杜壬方薑連)
(散用宣連一兩乾薑半兩各為末收每用連一錢薑半錢和勻空心温酒下或米飲下神妙濟生方秘)
(𫝊香連丸用黃連四兩木香二兩生薑四兩以薑鋪砂鍋底次鋪連上鋪香新汲水三盌煮焙研醋調倉)
(米糊為丸如常日服五次)小兒下痢(赤白多時體弱不堪以宣連用水濃煎和蜜日服五六次)
(秘子母錄)諸痢脾泄(臓毒下血雅州黃連半斤去毛切装肥猪大腸内紥定入砂鍋中以)
(水酒煮爛取連焙研末搗腸和丸梧子大每服百丸米湯下極效直指)濕痢腸風(百一選方)
(變通丸治赤白下痢日夜無度及腸風下血用川黃連去毛吳茱萸湯泡過各二兩同炒香揀出各為末)
(以粟米飯和丸梧子大各收每服三十丸赤痢甘草湯下黃連丸白痢薑湯下茱萸丸赤白痢各用十五)
(丸米湯下此乃浙西河山純老方救人甚效二局方戊巳丸治脾胃受濕下痢腹痛米糓不化用味加)
(白芍藥同炒研蒸餅和丸服)積熱下血(聚金丸治腸胃積熱或因酒毒下血腹痛作渴脉弦)
(數黃連四兩分作四分一分生用一分切炒一分炮切一分水浸晒硏末條黃芩一兩防風一兩為末麫)
(糊丸如梧子大每服五十丸米泔浸枳殼水食前送下冬月加酒蒸大黃一兩楊氏家藏方)臓毒
下血(黃連為末獨頭蒜煨研和丸梧子大每空心陳米飲下四十丸濟生方)酒痔下血
(黃連酒浸煮熟爲末酒糊丸梧子大每服三四十丸白湯下一方用自然薑汁浸焙炒醫學集成)
雞冠痔疾(黃連末傅之加赤小豆末尤良斗門方)痔病袐結(用此寬腸黃連枳殼)
(等分為末糊丸梧子大每服五十丸空心米飲下醫方大成)痢痔脱肛(冷水調黃連末塗之)
(良良方經騐)脾積食泄(川黃連二兩為末大蒜搗和丸梧子大每服五十丸白湯下)
(活人心綂)水泄脾泄(神聖香黃散宣連一兩生薑四兩同以文火炒至薑脆各自揀出為末水)
(泄用薑末脾泄用連末每服二錢空心白湯下甚者不過二服亦治痢疾博濟方)吐血不止
(黃連一兩搗散每服一盞水七分入䜴二十粒煎至五分去滓温服大人小兒皆治簡要濟衆方)眼
目諸病(勝金黃連丸用宣連不限多少槌碎以新汲水一大盌浸六十日綿濾取汁入原盌内重)
(湯上熬之不住攪之候乾即穿地坑子可深一尺以瓦鋪底將熟艾四兩坐在瓦上以火然之以藥盌覆)
(上四畔泥封開孔出烟盡取刮下丸小豆大每甜竹葉湯下十丸劉禹錫傳信方羊肝丸治男女肝經)
(不足風熱上攻頭目昏暗羞明及障瞖青盲用黃連末一兩羊子肝一具去膜擂爛和丸梧子大每食後)
(暖漿水吞十四丸連作五劑瘥昔崔承元活一死囚囚後病死一旦崔病内障逾年半夜獨坐聞階除悉)
(窣之聲問之答曰是昔蒙活之囚今故報恩遂告以此方而没崔服之不數月眼復明因傳於世)暴
赤眼痛(宣黃連剉以雞子清浸置地下一夜次早濾過雞羽蘸滴目内又方苦竹兩頭留節一)
(頭開小孔入黃連片在内油紙封浸井中一夜次早服竹節内水加片腦少許外洗之海上方用黃連)
(冬青葉煎湯洗之浸選竒方用黃連乾薑杏仁等分為末綿包湯閉目乘熱淋洗之)小兒赤
眼(水調黃連末貼足心甚妙全幼心鑑)爛弦風眼(黃連十枝槐花輕粉少許為末男兒)
(乳汁和之飯上蒸過帛裹熨眼上三四次即效屢試有騐仁存方)目卒痒痛(乳汁浸黃連頻)
(點眥中抱朴子云治目中百病外臺秘要)淚出不止(黃連浸濃汁漬拭之肘後方)牙
痛惡熱(黃連末掺之立止李樓竒方)口舌生瘡(肘後用黃連煎酒時含呷之赴筵)
(散用黃連乾薑等分為末掺之)小兒口疳(黃連蘆薈等分為末每蜜湯服五分走馬疳入蟾灰)
(等分青黛减半麝香少許簡便方)小兒鼻䘌(鼻下兩道赤色有疳以米疳洗淨用黃連末傳)
(之日三四次錄張傑子母秘)小兒月蝕(生於耳後黃連末傅之同上)小兒食土
(取好黃土煎黃連汁搜之晒乾與食姚和衆童子秘訣)預解胎毒(小兒初生以黃連煎湯浴)
(之不生瘡及丹毒斑又方未出聲時以黃連煎汁灌一匙令終身不出已出聲者灌之斑雖發亦輕此)
(祖方也本王海藏湯液草)腹中鬼哭(黃連煎濃汁母常呷之熊氏補遺)因驚胎
動(出血取黃連末酒服方寸七日三服子母秘錄)妊娠子煩(口乾不得卧黃連末每服)
(一錢粥飲下或酒蒸黃連丸亦妙婦人良方)癰疽腫毒(已潰未潰皆可用黃連㯽榔等分為)
(末以雞子清調搽之王氏簡易方)中巴豆毒(下利不止黃連乾薑等分爲末水服方寸匕)
(肘後方)
胡黃連(宋開寳)
釋名割孤露澤(時珍曰其性味功用似黃連故名割孤露澤胡語也)
集解(恭曰胡黃連出波斯國生海畔陸地苗若夏枯草根頭似鳥嘴折之内似鸛鵒眼者良八月上)
(旬采之頌曰今南海及秦隴間亦有之初生似蘆乾則似楊柳枯枝心黑外黃不拘時月收采折之塵出)
(如烟者乃為真也)
根氣味苦平無毒(恭曰大寒惡菊花玄參白鮮皮解巴豆毒忌猪肉令人漏精)
主治補肝膽明目治骨蒸勞熱三消五心煩熱婦人
胎蒸虚驚冷熱洩痢五痔厚腸胃益顔色浸人乳汁
點目甚良(蘇恭)治久痢成疳小兒驚癎寒熱不下食霍
亂下痢傷寒欬嗽温瘧理腰腎去隂汗(開寳)去果子積
(震亨)
附方(舊二新一十三)傷寒勞復(身熱大小便赤如血色用胡黃連一兩山巵子二兩去殼)
(入蜜半兩拌和炒令微焦爲末用豬膽汁和丸梧子大每服十丸用生薑二片烏梅一箇童子小便三合)
(浸半日去滓食後暖小便令温吞之卧時再服甚效蘇頌圖經本草)小兒潮熱(往來盗汗)
(用南番胡黃連柴胡等分為末煉蜜丸芡子大每服一丸至五丸安器中以酒少許化開便入水五分重)
(湯煮二三十沸和滓服孫兆秘寳方)小兒疳熱(肚脹潮熱髮焦不可用大黃黃岑傷胃之)
(藥恐生别證以胡黃連五錢靈脂一兩為末雄豬膽汁和丸綠豆大米飲服每服一二十丸全幼心鑑)
肥熱疳疾(胡黃連丸用胡黃連黃連各半兩硃砂二錢半為末入豬膽内扎定以杖子釣懸於)
(砂鍋内漿水煮一炊久取出研爛入盧會麝香各一分飯和丸麻子大每服五七丸至一二十丸米飲下)
(兒錢乙小方訣)五心煩熱(胡黃連末米飲服一錢易簡方)小兒疳瀉(冷熱)
(不調胡黃連半兩綿薑一兩炮為末每服半錢甘草節湯下衛生緫微論)小兒自汗(盗汗)
(潮熱往來胡黃連柴胡等分為末蜜丸芡子大每用一二丸水化開入酒少許重湯煮一二十沸温服)
(保幼大全)小兒黃疸(胡黃連川黃連各一兩為末用黃瓜一箇去瓤留蓋入藥在内合定麫裹)
(煨熟去麫搗丸菉豆大每量大小温水下緫微論)吐血衂血(胡黃連生地黃等分為末豬膽)
(汁丸梧子大卧時茅花湯下五十丸普濟方)血痢不止(胡黃連烏梅肉竈下土等分為末臘)
(茶清下普濟方)熱痢腹痛(胡黃連末飯丸梧子大每米湯下三十丸鮮于樞鉤玄)嬰兒
赤目(茶調胡黃連末塗手足心即愈濟急仙方)癰疽瘡腫(已潰未潰皆可用之胡黃)
(連穿山甲燒存性等分為末以茶或雞子清調塗簡易方)痔瘡疼腫(不可忍者胡黃連末)
(鵝膽汁調塗之孫氏集效方)怪病血餘(方見木部茯苓下)
黃芩(本經中品)
釋名腐腸(本經)空腸(别錄)内虚(别錄)妬婦(吳普)經芩(别錄)黃文(别錄)
印頭(吳普)苦督郵(記事)内實者名子芩(弘景)條芩(綱目)㹠尾芩
(唐本)鼠尾芩(弘景曰圓者名子芩破者名宿芩其腹中皆爛故名腐腸時珍曰芩說文作菳謂其)
(色黃也或云芩者黔也黔乃黃黑之色也宿芩乃舊根多中空外黃内黑即今所謂片芩故又有腐腸妬)
(婦諸名妬婦心黯故以比之子芩乃新根多内實即今所謂條芩或云西芩多中空而色黔北芩多内實)
(而深黃)
集解(别錄曰黃芩生秭歸川谷及冤句三月三日采根隂乾弘景曰秭歸属建平郡今第一出彭城)
(鬱州亦有之惟深色堅實者好俗方多用道家不湏恭曰今出宜州鄜州涇州者佳兖州大實亦好名㹠)
(尾芩頌曰今川蜀河東陕西近郡皆有之苖長尺餘莖幹粗如筯葉從地四面作叢生類紫草高一尺許)
(亦有獨莖者葉細長青色兩兩相對六月開紫花根如知母粗細長四五寸二月八月采根暴乾吳普本)
(草云二月生赤黃葉兩兩四兩相值其莖空中或方圓高三四尺四月花紫紅赤五月實黑根黃二月至)
(丸月采與今所說有小異也)
根氣味苦平無毒(别錄曰大寒普曰神農桐君雷公苦無毒李當之小温杲曰可升可)
(降隂也好古曰氣寒味微苦而甘隂中微陽入手太隂血分元素曰氣凉味苦甘氣厚味薄浮而升陽中)
(隂也入手少陽陽明經酒炒則上行之才曰山茱萸龍骨為之使惡葱實辰丹砂牡丹藜蘆得厚朴黃連)
(止腹痛得五味子牡蠣令人有子得黃茋白歛赤小豆療鼠瘻時珍曰得酒上行得豬膽汁除肝膽火得)
(柴胡退寒熱得芍藥治下痢得桑白皮瀉肺火得白术安胎)主治諸熱黃疸腸澼
洩痢逐水下血閉惡瘡疽蝕火瘍(本經)療痰熱胃中熱
小腹絞痛消糓利小腸女子血閉淋露下血小兒腹
痛(别錄)治熱毒骨蒸寒熱往來腸胃不利破擁氣治五
淋令人宣暢去關節煩悶解熱渴(甄權)下氣主天行熱
疾丁瘡排膿治乳癰發背(大明)凉心治肺中濕熱瀉肺
火上逆療上熱目中腫赤瘀血壅盛上部積血補膀
胱寒水安胎飬隂退陽(元素)治風熱濕熱頭疼奔豚熱
痛火欬肺痿喉腥諸失血(時珍)
發明(杲曰黃芩之中枯而飄者瀉肺火利氣消痰除風熱清肌表之熱細實而堅者瀉大腸火飬隂)
(退陽補膀胱寒水滋其化源高下之分與枳實枳殼同例元素曰黃芩之用有九瀉肺熱一也上焦皮膚)
(風熱風濕二也去諸熱三也利胸中氣四也消痰膈五也除脾經諸濕六也夏月湏用七也婦人産後飬)
(隂退陽八也安胎九也酒炒上行主上部積血非此不能除下痢膿血腹痛後重身熱久不能止者與芍)
(藥甘草同用之凡諸瘡痛不可忍者宜芩連苦寒之藥詳上下分身稍及引經藥用之震亨曰黃芩降痰)
(假其降火也凡去上焦濕熱湏以酒洗過用片芩瀉肺火湏用桑白皮佐之若肺虛者多用則傷肺必先)
(以天門冬保定肺氣而後用之黃芩白术乃安胎聖藥俗以黃芩為寒而不敢用蓋不知胎孕宜清熱凉)
(血血不妄行乃能飬胎黃芩乃上中二焦藥能降火下行白术能補脾也羅天益曰肺主氣熱傷氣故身)
(體麻木又五臭入肺為腥故黃芩之苦寒能瀉火補氣而利肺治喉中腥臭頌曰張仲景治傷寒心下痞)
(滿瀉心湯凡四方皆用黃芩以其主諸熱利小腸故也又太陽病下之利不止喘而汗出者有葛根黃芩)
(黃連湯及主妊娠安胎散亦多用之時珍曰㓗古張氏言黃芩瀉肺火治脾濕東垣李氏言片芩治肺火)
(條芩治大腸火丹溪朱氏言黃芩治上中二焦火而張仲景治少陽證小柴胡湯大陽少陽合病下利黃)
(芩湯少陽證下後心下滿而不痛瀉心湯並用之成無已言黃芩苦而入心泄痞熱是黃芩能入手少隂)
(陽明手足太隂少陽六經矣蓋黃芩氣寒味苦色黃帶綠苦入心寒勝熱瀉心火治脾之濕熱一則金不)
(受刑一則胃火不流入肺即所以救肺也肺虚不宜者苦寒傷脾胃損其母也少陽之證寒熱胸脇痞滿)
(默默不欲飲食心煩嘔或渴或否或小便不利雖曰病在半表半裏而胸脇痞滿實兼心肺上焦之邪心)
(煩喜嘔默默不欲飲食又兼脾胃中焦之證故用黃芩以治手足少陽相火黃芩亦少陽本經藥也成無)
(已注傷寒論但云柴胡黃芩之苦以發傳邪之熱芍藥黃芩之苦以堅歛腸胃之氣殊昩其治火之妙楊)
(士瀛直指方云柴胡退熱不及黃芩蓋亦不知柴胡之退熱乃苦以發之散火之標也黃芩之退熱乃寒)
(能勝熱折火之本也仲景又云少陽證腹中痛者去黃芩加芍藥心下悸小便不利者去黃芩加茯苓似)
(與别錄治少腹絞痛利小腸之文不合成氏言黃芩寒中苦能堅腎故去之蓋亦不然至此當以意逆之)
(辨以脉證可也若因飲寒受寒腹中痛及飲水心下悸小便不利而脉不數者是裏無熱證則黃芩不可)
(用也若熱厥腹痛肺熱而小便不利者黃芩其可不用乎故善觀書者先求之理母徒泥其文昔有人素)
(多酒慾病少腹絞痛不可忍小便如淋諸藥不效偶用黃芩木通甘草三味煎服遂止王海藏言有人因)
(虛服附子藥多病小便閟服芩連藥而愈此皆熱厥之痛也學者其可拘乎予年二十時因感冐欬嗽既)
(久且犯戒遂病骨蒸發熱膚如火燎每日吐痰盌許暑月煩渴寝食幾廢六脉浮洪遍服柴胡麥門冬荆)
(瀝諸藥月餘益劇皆以爲必死矣先君偶思李東垣治肺熱如火燎煩躁引飲而晝盛者氣分熱也宜一)
(味黃芩湯以瀉肺經氣分之火遂按方用片芩一兩水二鍾煎一鍾頓服次日身熱盡退而痰嗽皆愈藥)
(中肯䏿如鼓應桴醫中之妙有如此哉)
附方(舊三新一十四)三黃丸(孫思邈千金方云巴郡太守奏加減三黃丸療男子五癆七傷)
(消渴不生肌肉婦人帶下手足寒熱瀉五臟火春三月黃芩四兩大黃三兩黃連四兩夏三月黃芩六兩)
(大黃一兩黃連七兩秋三月黃芩六兩大黃三兩黃連三兩冬三月黃芩三兩大黃五兩黃連二兩三物)
(隨時合擣下篩蜜丸烏豆大米飲每服五丸日三不知增至七丸服一月病愈久服走及奔馬人用有騐)
(禁食豬肉草圖經本)三補丸(治上焦積熱瀉五臟火黃芩黃連黃蘗等分為末蒸餅丸梧子)
(大每白湯下二三十丸丹溪纂要)肺中有火(清金丸用片芩炒為末水丸梧子大每服二三)
(十丸白湯下同上)膚熱如燎(方見發明下)小兒驚啼(黃芩人參等分爲末每服)
(一字水飲下普濟方)肝熱生翳(不拘大人小兒黃芩一兩淡䜴三兩為末每服三錢以熟)
(豬肝裹喫温湯送下日二服忌酒麫衛生家寳方)少陽頭痛(亦治太陽頭痛不拘偏正小清)
(空膏用片黃芩酒浸透晒乾為末每服一錢茶酒任下東垣蘭室秘藏)眉眶作痛(風熱有痰)
(黃芩酒浸白芷等分爲末每服二錢茶下㓗古家珍)吐血衂血(或發或止積熱所致黃芩)
(一兩去中心黑朽者爲末每服三錢水一盞煎六分和滓温服聖惠方)吐衂下血(黃芩三兩)
(水三升煎一升半每温服一琖亦治婦人漏下血龐安時卒病論)血淋熱痛(黃芩一兩水煎)
(熱服方千金)經水不斷(芩心丸治婦人四十九歲已後天癸當住每月却行或過多不止用)
(條芩心二兩米醋浸七日炙乾又浸如此七次為末醋糊丸梧子大每服七十丸空心温酒下日二次)
(瑞竹堂方)崩中下血(黃芩為細末每服一錢霹靂酒下以秤錘燒赤淬酒中也許學士云崩中)
(多用止血及補血藥此方乃治陽乘於隂所謂天暑地熱經水沸溢者也本事方)安胎清熱
(條芩白术等分炒為末米飲和丸梧子大每服五十丸白湯下或加神麴凡妊娠調理以四物去地黃加)
(白术黃芩為末常服甚良丹溪纂要)産後血渴(飲水不止黃芩麥門冬等分水煎温服無)
(時藏楊氏家方)灸瘡血出(一人灸火至五壯血出不止如尿手冷欲絶以酒炒黃芩二錢)
(為末酒服即止方李樓怪證竒)老小火丹(黃芩末水調塗之梅師方)
子主治腸澼膿血(别錄)
秦艽(音交品本經中)
釋名秦糺(唐本)秦瓜(蕭炳與恭曰秦芁俗作秦膠本名秦糺糾同時珍曰秦芁出秦中)
(以根作羅紋交紏者佳故名秦芁秦糺)
集解(别錄曰秦芁生飛烏山谷二月八月采根暴乾弘景曰今出甘松龍洞蠶咬以根作羅紋相交)
(長大黃白色者為佳中多冲土用宜破去恭曰今出涇州鄜州岐州者良頌曰今河陜州郡多有之其根)
(土黃色而相交糾長一尺以來粗細不等枝幹高五六寸葉婆娑連莖梗俱青色如萵苣葉六月中開花)
(紫色似葛花當月結子每於春秋采根隂乾)
根脩治(斆曰秦芁湏於脚文處認取左文列為秦治疾右文列為芁即發脚氣凡用秦以布拭去)
(黃白毛乃用還元湯浸一宿日乾用時珍曰秦芁但以左文者為良分秦與芁為二名謬矣)
氣味苦平無毒(别錄曰辛微温大明曰苦冷元素曰氣微温味苦辛隂中微陽可升可降)
(入手陽明經之才曰菖蒲為之使畏牛乳)主治寒熱邪氣寒濕風痺肢節
痛下水利小便(本經)療風無問久新通身攣急(别錄)傳尸
骨蒸治疳及時氣(大明)牛乳點服利大小便療酒黃黃
疸解酒毒去頭風(甄權)除陽明風濕及手足不遂口噤
牙痛口瘡腸風瀉血飬血榮筋(元素)泄熱益膽氣(好古)治
胃熱虚勞發熱(時珍)
發明(時珍曰秦芁手足陽明經藥也兼入肝膽故手足不遂黃疸煩渴之病湏之取其去陽明之濕)
(熱也陽明有濕則身體酸疼煩熱有熱則日脯潮熱骨蒸所以聖惠方治急勞煩熱身體酸疼用秦芁柴)
(胡一兩甘草五錢為末每服三錢白湯調下治小兒骨蒸潮熱减食瘦弱用秦芁炙甘草各一兩每用一)
(二錢水煎服之錢乙加薄荷葉五錢)
附方(舊五新六)五種黃疸(崔元亮海上方云凡黃有數種傷酒發黃誤食鼠糞亦作黃因)
(勞發黃多痰涕目有赤脉益憔悴或面赤惡心者是也用秦芁一大兩剉作兩帖每帖用酒半升浸絞取)
(汁空腹服或利便止就中飲酒人易治屢用得力者貞元廣利方治黃病内外皆黃小便赤心煩口乾)
(以秦芁三兩牛乳一大升煮取七合分温再服此方出於許仁則又孫真人方加芒消六錢)暴瀉
引飲(秦芁二兩甘草炙半兩每服三錢水煎服聖惠方)傷寒煩渴(心神躁熱用秦芁一)
(兩牛乳作二服)(大盞煎六分分太平聖惠方)急勞煩熱(方見發明下)小兒骨
蒸(同上)小便艱難(或轉胞腹滿悶不急療殺人用秦芁一兩水一盞煎六分分作二服又)
(方加冬葵子等分為末酒服一七聖惠方)胎動不安(秦芁甘草炙鹿角膠炒各半兩為末)
(每服三錢水一大盞糯米五十粒煎服惠又方秦芁阿膠炒艾葉等分如上煎服聖方)發背
初起(疑似者便以秦芁牛乳煎服得快利三五行即愈崔元亮海上集騐方)瘡口不合
(一切皆治秦芁為末糁之直指方)
茈胡(本經上品)
釋名地薰(本經)芸蒿(别錄)山菜(吳普)茹草(吳普恭曰茈是古柴字上林賦云茈)
(薑及爾雅云茈草並作此茈字此草根紫色今太常用茈胡是也又以木代系相承呼為柴胡目撿諸本)
(草無名此者時珍曰茈字有柴紫二音茈薑茈草之茈皆音紫茈胡之茈音柴茈胡生山中嫩則可茹老)
(則采而為柴故苖有芸蒿山菜茹草之名而根名柴胡也蘇恭之說殊欠明古本張仲景傷寒論尚作茈)
(字也)
集解(别錄曰茈胡葉名芸蒿辛香可食生弘農川谷及冤句二月八月采根暴乾弘景曰今出近道)
(状如前胡而強博物志云芸蒿葉似邪蒿春秋有白蒻長四五寸香美可食長安及河内並有之恭曰傷)
(寒大小柴胡湯為痰氣之要若以芸蒿根為之大謬矣頌曰今關陜江湖間近道皆有之以銀州者為勝)
(二月生苖甚香莖青紫堅硬微有細線葉似竹葉而稍緊小亦有似斜蒿者亦有似麥門冬葉而短者七)
(月開黃花根淡赤色似前胡而強生丹州者結青子與他處者不類其根似蘆頭有赤毛如鼠尾獨窠長)
(者好斆曰茈胡出在平州平縣即今銀州銀縣也西畔生處多有白鶴綠鶴于此飛翔是茈胡香直上雲)
(間若有過往聞者皆氣爽也承曰柴胡以銀夏者最良根如鼠尾長一二尺香味甚佳今圖經所載俗不)
(識其真市人以同華者代之然亦勝於他處者蓋銀夏地方多沙同華亦沙苑所出也機曰解散用北柴)
(胡虚熱用海陽軟柴胡為良時珍曰銀州即今延安府神木縣五原城是其廢蹟所產柴胡長尺餘而微)
(白且軟不易得也北地所産者亦如前胡而軟今人謂之北柴胡是也入藥亦良南土所産者不似前胡)
(正如蒿根強硬不堪使用其苗有如韭葉者竹葉者以竹葉者為勝其如邪蒿者最下也按夏小正月令)
(云仲春芸始生倉頡解詁云芸蒿也似邪蒿可食亦柴胡之類入藥不甚良故蘇恭以為非柴胡云近時)
(有一種根似桔梗沙參白色而大市人以偽充銀柴胡殊無氣味不可不辨)
根脩治(斆曰凡采得銀州柴胡去鬚及頭用銀刀削去赤薄皮少許以粗布拭淨剉用勿令犯火)
(立便無效也)
氣味苦平無毒(别錄曰微寒普曰神農岐伯雷公苦無毒大明曰甘元素曰氣味俱輕陽)
(也升也少陽經藥引胃氣上升苦寒以發散表熱杲曰升也隂中之陽手足少陽厥隂四經引經藥也在)
(臓主血在經主氣欲上升則用根以酒浸欲中及下降則用稍之才曰半夏為之使惡皂莢畏女菀藜蘆)
(時珍曰行手足少陽以黃芩為佐行手足厥隂以黃連為佐)主治心腹腸胃中結
氣飲食積聚寒熱邪氣推陳致新久服輕身明目益
精(本經)除傷寒心下煩熱諸痰熱結實胸中邪逆五臟
間遊氣大腸停積水脹及濕痺拘攣亦可作浴湯(别錄)
治熱勞骨節煩疼熱氣肩背疼痛勞乏羸瘦下氣消
食宣暢氣血主時疾内外熱不解單煮服之良(甄權)補
五勞七傷除煩止驚益氣力消痰止嗽潤心肺添精
髓健忘(大明)除虚勞散肌熱去早辰潮熱寒熱往來膽
癉婦人産前産後諸熱心下痞胸脇痛(元素)治陽氣下
䧟平肝膽三焦包絡相火及頭痛眩運目昏赤痛障
翳耳聾鳴諸瘧及肥氣寒熱婦人熱入血室經水不
調小兒痘疹餘熱五疳羸熱(時珍)
發明(之才曰茈胡得桔梗大黃石膏麻子仁甘草桂以水一斗煮取四升入消石三方寸匕療傷寒)
(寒熱頭痛心下煩慲頌曰張仲景治傷寒有大小柴胡及柴胡加龍骨柴胡加芒消等湯故後人治寒熱)
(此爲最要之藥杲曰能引清氣而行陽道傷寒外諸有熱則加之無熱則不加也又能引胃氣上行升騰)
(而行春令者宜加之又凡諸瘧以柴胡為君隨所發時所在經分佐以引經之藥十二經瘡疽中湏用柴)
(胡以散諸經血結氣聚功與連翹同也好古曰柴胡能去臟腑内外俱乏既能引清氣上行而順陽道又)
(入足少陽在經主氣在臓主血前行則惡熱却退則惡寒惟氣之微寒味之薄者故能行經若佐以三稜)
(廣茂巴豆之類則能消堅積是主血也婦人經水適來適斷傷寒雜病易老俱用小柴胡湯加以四物之)
(類并秦芁牡丹皮軰為調經之劑又言婦人産後血熱必用之藥也宗奭曰柴胡本經並無一字治勞今)
(人治勞方中鮮有不用者嗚呼凡此誤世甚多嘗原病勞有一種其臓虚損復受邪熱因虚而致勞故曰)
(勞者牢也當湏斟酌用之如經騐方中治勞熱青蒿煎之用柴胡正合宜爾服之無不效熱去即湏急止)
(若或無熱得此愈甚雖至死人亦不怨目擊甚多日華子又謂補五勞七傷藥性論亦謂治勞乏羸瘦若)
(此等病苟無實熱醫者執而用之不死何待注釋本草一字亦不可忽蓋萬世之後所誤無窮可不謹哉)
(如張仲景治寒熱往來如瘧状用柴胡湯正合其宜也時珍曰勞有五勞病在五臟若勞在肝膽心及包)
(絡有熱或少陽經寒熱者則柴胡乃手足厥隂少陽必用之藥勞在脾胃有熱或陽氣下䧟則柴胡乃引)
(清氣退熱必用之藥惟勞在肺腎者不用可爾然東垣李氏言諸有熱者宜加之無熱則不加又言諸經)
(之瘧皆以柴胡為君十二經瘡疽湏用柴胡以散結聚則是肺瘧腎瘧十二經之瘡有熱者皆可用之矣)
(但要用者精思病原加减佐使可也寇氏不分臓腑經絡有熱無熱乃謂柴胡不治勞乏一㮣擯斥殊非)
(通論如和劑局方治上下諸血龍腦雞蘇丸用銀柴胡浸汁熬膏之法則世人知此意者鮮矣按龐元英)
(談薮云張知閤久病瘧熱時如火年餘骨立醫用茸附諸藥熱益甚召醫官孫琳胗之琳投小柴胡湯一)
(帖熱减十之九三服脱然琳曰此名勞瘧熱從髓出加以剛劑氣血愈虧安得不瘦蓋熱有在皮膚在臓)
(腑在骨髓非柴胡不可若得銀柴胡只湏一服南方者力减故三服乃效也觀此則得用藥之妙的矣寇)
(氏之說可盡憑乎)
附方(舊一新五)傷寒餘熱(傷寒之後邪入經絡體瘦肌熱推陳致新解利傷寒時氣伏暑)
(倉卒並治不論長幼柴胡四兩甘草一兩每用三錢水一盞煎服許學士本事方)小兒骨熱
(十五歲以下遍身如火日漸黃瘦盗汗欬嗽煩渴柴胡四兩丹砂三兩為未豶豬膽汁拌和飯上蒸熟丸)
(綠豆大每服一丸桃仁烏梅湯下日三服聖濟總錄)虛勞發熱(柴胡人參等分每服三錢)
(薑棗同水煎服澹寮方)濕熱黃疸(柴胡一兩甘草二錢半作一劑以水一盌白茅根一握煎)
(至七分任意時時服盡孫尚藥秘寳方)眼目昏暗(柴胡六銖决明子十八銖治篩人乳汁和)
(傳目上久久夜見五色千金方)積熱下痢(柴胡黃芩等分半酒半水煎七分浸冷空心服)
(之方濟急)
苖主治卒聾擣汁頻滴之(千金)
前胡(别錄中品)
釋名(時珍曰按孫愐唐韻作湔胡名義未解)
集解(别錄曰前胡二月八月采根暴乾弘景曰近道皆有生下濕地出吳興者為勝根似柴胡而柔)
(軟爲療殆欲同之本經上品有柴胡而無此晚來醫乃用之大明曰越衢婺睦等處者皆好七八月采之)
(外黑裏白頌曰今陕西梁漢江淮荆㐮州郡及相州孟州皆有之春生苗青白色似斜蒿初出時有白芽)
(長三四寸味甚香美又似芸蒿七月内開白花與葱花相類八月結實根青紫色今鄜延將來者大與柴)
(胡相似但柴胡赤色而脆前胡黃而柔軟爲不同爾一說今諸方所用前胡皆不同汴京北地者色黃白)
(枯脆絶無氣味江東乃有三四種一種類當歸皮斑黑肌黃而脂潤氣味濃烈一種色理黃白似人參而)
(細短香味都微一種如草烏頭膚赤而堅有兩三岐為一本食之亦戟人咽喉中破以薑汁漬而服之甚)
(下膈解痰實然皆非真前胡也今最上者出吳中又夀春生者皆類柴胡而大氣芳烈味亦濃苦療痰下)
(氣最勝諸道者斆曰凡使勿用野蒿根緣真似前胡只是味粗酸若誤用之令人反胃不受食若是前胡)
(味甘微苦也時珍曰前胡有數種惟以苖高一二尺色似斜蒿葉如野菊而細瘦嫩時可食秋月開黲白)
(花類蛇牀子花其根皮黑肉白有香氣為真大扺北地者為勝故方書稱北前胡云)
根脩治(斆曰脩事先用刀刮去蒼黑皮并髭土了細剉以甜竹瀝浸令潤日中㬠乾用)
氣味苦微寒無毒(權曰甘辛平之才曰半夏爲之使惡皂莢畏藜蘆)
主治痰滿胸脇中痞心腹結氣風頭痛去痰下氣治
傷寒寒熱推陳致新明目益精(别錄)能去熱實及時氣
内外俱熱單煮服之(甄權)治一切氣破癥結開胃下食
通五臓主霍亂轉筋骨節煩悶反胃嘔逆氣喘欬嗽
安胎小兒一切疳氣(大明)清肺熱化痰熱散風邪(時珍)
發明(時珍曰前胡味甘辛氣微平陽中之隂降也乃手足太隂陽明之藥與柴胡純陽上升入少陽)
(厥隂者不同也其功長于下氣故能治痰熱喘嗽痞膈嘔逆諸疾氣下則火降痰亦降矣所以有推陳致)
(新之績為痰氣要藥陶弘景言其與柴胡同功非矣治證雖同而所入所主則異)
附方(舊一)小兒夜啼(前胡擣篩蜜丸小豆大日服一丸熟水下至五六丸以瘥爲度普)
(濟方)
防風(本經上品)
釋名銅芸(本經)回芸(吳普)回草(别錄)屏風(别錄)蕳根(别錄)百枝(别錄)
百蜚(吳普時珍曰防者禦也其功療風最要故名屏風者防風隱語也曰芸曰茴曰蕳者其花如茴)
(香其氣如芸蒿蕳蘭也)
集解(别錄曰防風生沙苑川澤及邯鄲琅琊上蔡二月十月采根暴乾普曰正月生葉細圓青黑黃)
(白五月黃花十月結實黑色弘景曰郡縣無名沙苑今第一出彭城蘭陵即近琅琊者欝州百市亦有之)
(次出㐮陽義陽縣界亦可用惟以實而脂潤頭節堅如蚯蚓頭者為好恭曰今出齊州龍山最善湽州兖)
(州青州者亦佳葉似牡蒿附子苖等沙苑在同州南亦出防風輕虚不如東道者陶云無沙苑誤矣頌曰)
(今汴東淮浙州郡皆有之莖葉俱青綠色莖深而葉淡似青蒿而短小春初時嫩紫紅色江東宋亳入采)
(作菜茹極爽口五月開細白花中心攅聚作大房似蒔蘿花實似胡荽子而大根土黃色與蜀葵根相類)
(二月十月采之關中生者三月六月采之然輕虚不及齊州者良又有石防風出河中府根如蒿根而黃)
(葉青花白五月開花六月采根暴乾亦療頭風脹痛時珍曰江淮所産多是石防風生于山石之間二月)
(采嫰苗作菜辛甘而香呼為珊瑚菜其根粗醜其子亦可種吳綬云凡使以黃色而潤者為佳白者多沙)
(條不堪)
氣味甘温無毒(别錄曰辛無毒又頭者令人發狂又尾者發人痼疾普曰神農黃帝岐伯)
(桐君雷公扁鵲甘無毒李當之小寒元素曰味辛而甘氣温氣味俱薄浮而升陽也手足太陽經之本藥)
(好古曰又行足陽明太隂二經為肝經氣分藥杲曰防風能制黃茋黃茋得防風其功愈大乃相畏而相)
(使者也之才曰得葱白能行周身得澤瀉藁本療風得當歸芍藥陽起石禹餘粮療婦人子臓風畏萆薢)
(殺附子毒惡藜蘆白歛乾薑芫花)主治大風頭眩痛惡風風邪目盲
無所見風行周身骨節疼痛久服輕身(本經)煩滿脇痛
風頭面去來四肢攣急字乳金瘡内&KR0659;(别錄)治三十六
般風男子一切勞劣補中益神風赤眼止冷淚及癱
瘓通利五臓關脉五勞七傷羸損盗汗心煩體重能
安神定志勻氣脉(大明)治上焦風邪瀉肺實散頭目中
滯氣經絡中留濕主上部見血(元素)搜肝氣(好古)
葉主治中風熱汗出(别錄頌日江東一種防風茹其嫩苗云動風與此文相反豈别)
(是一物耶)
花主治四肢拘急行履不得經脉虚羸骨節間痛心
腹痛(甄權)
子主治療風更優調食之(蘇恭)
發明(元素曰防風治風通用身半已上風邪用身身半已下風邪用稍治風去濕之仙藥也風能勝)
(濕故爾能瀉肺實誤服瀉人上焦元氣杲曰防風治一身盡痛乃卒伍卑賤之職隨所引而至乃風藥中)
(潤劑也若補脾胃非此引用不能行凡脊痛項強不可回顧腰似折項似拔者乃手足太陽証正當用防)
(風凡瘡在胸膈已上雖無手足太陽證亦當用之為能散結去上部風病人身體拘倦者風也諸瘡見此)
(證亦湏用之錢仲陽瀉黃散中倍用防風者乃於土中瀉水也)
附方(舊二新九)自汗不止(防風去蘆為末每服二錢浮麥煎湯服朱氏集騐方防風用麩)
(炒猪皮煎湯下)睡中盗汗(防風二兩芎藭一兩人参半兩爲末每服三錢臨卧飲下易簡方)
消風順氣(老人大腸秘濇防風枳殼麩炒一兩甘草半兩為末每食前白湯服二錢簡便方)
偏正頭風(防風白芷等分為末煉蜜九弹子大每嚼一丸茶清下普濟方)破傷中
風(牙關緊急天南星防風等分為末每服二三匙童子小便五升煎至四升分二服即止也經驗後)
(方)小兒解顱(防風白及柏子仁等分為末以乳汁調塗一日一換飬生主論)婦人
崩中(獨聖散用防風去蘆頭炙赤為末每服一錢以麫糊酒調下更以麫糊酒投之此藥累經效騐)
(一方加炒黑蒲黃等分經驗方)解烏頭毒(附子天雄毒並用防風煎汁飲之千金方)
解芫花毒(同上)解野菌毒(同上)解諸藥毒(已死只要心間温暖者乃是熱)
(物犯之只用防風一味擂冷水灌之萬氏積善堂)
獨活(本經上品)
釋名羌活(本經)羌青(本經)獨搖草(别錄)護羌使者(本經)胡王使
者(吳普)長生草(弘景曰一莖直上不為風搖故曰獨活别錄曰此草得風不搖無風自動故名)
(獨搖草大明曰獨活是羌活母也時珍曰獨活以羌中來者爲良故有羌活胡王使者諸名乃一物二種)
(也正如川芎撫芎白术蒼术之義入用微有不同後人以爲二物者非矣)
集解(别錄曰獨活生雍州川谷或隴西南安二月八月采根暴乾弘景曰此州郡縣並是羌地羌活)
(形細而多節軟潤氣息極猛烈出益州北都西川者為獨活色微白形虛大為用亦相似而小不如至易)
(蛀宜密器藏之頌曰獨活羌活今出蜀漢者佳春生苗葉如青麻六月開花作叢或黃或紫結實時葉黃)
(者是夾石上所生葉青者是土脉中所生本經云二物同一類今人以紫色而節密者為羌活黃色而作)
(塊者爲獨活而陶隱居言獨活色微白形虛大用與羌活相似今蜀中乃有大獨活類桔梗而大氣味亦)
(不與羌活相類用之微寒而少效今又有獨活亦自蜀中來類羌活微黃而極大收時寸解乾之氣味亦)
(芳烈小類羌活又有槐葉氣者今京下多用之極殊驗意此爲真者而市人或擇羌活之大者為獨活)
(未爲當大抵此物有兩種西蜀者黃色香如蜜隴西者紫色泰隴人呼爲山前獨活古方但用獨活今方)
(既用獨活而又用羌活兹爲謬矣機曰本經獨活一名羌活本非二物後人見其形色氣味不同故爲異)
(論然物多不齊一種之中自有不同仲景治少隂所用獨活必緊實者東垣治太陽所用羌活必輕虚者)
(正如黃芩取枯飄者名片芩治太隂條實者名子芩治陽明之義同也况古方但用獨活無羌活今方俱)
(用不知病宜兩用耶抑未之考耶時珍曰獨活羌活乃一類二種以中國者爲獨活西羌者爲羌活蘇頌)
(所說頗明按王貺易簡方云羌活湏用紫色有蠶頭鞭節者獨活是極大羌活有白如鬼眼者尋常皆以)
(老宿前胡爲獨活者非矣近時江淮山中出一種土當歸長近尺許白肉黑皮氣亦芬香如白芷氣人亦)
(謂之水白芷用充獨活解散亦或用之不可不辨)
根脩治(斆曰采得細剉以淫羊藿拌挹二日暴乾去藿用免煩人心時珍曰此乃服食家治法尋)
(常去皮或焙用爾)
氣味苦甘平無毒(别錄曰微温權曰苦辛元素曰獨活微温甘苦辛氣味俱薄浮而升)
(陽也足少隂行經氣分之藥羌活性温辛苦氣味俱薄浮而升陽也手足太陽行經風藥並入足厥隂少)
(隂經氣分之才曰豚實爲之便弘景曰藥無豚實恐是蠡實也)主治風寒所擊金瘡
止痛奔豚癎痓女子疝瘕久服輕身耐老(本經)療諸賊
風百節痛風無問久新(别錄)獨活治諸中風濕冷奔喘
逆氣皮膚苦痒手足攣痛勞損風毒齒痛羌活治賊
風失音不語多痒手足不遂口面喎斜遍身&KR0857;痺血
癩(甄權)羌獨活治一切風并氣筋骨攣拳骨節酸疼頭
旋目赤疼痛五勞七傷利五臟及伏梁水氣(大明)治風
寒濕痺酸痛不仁諸風掉眩頸項難伸(李呆)去腎間風
邪搜肝風瀉肝氣治項強腰脊痛(好古)散癰疽敗血(元素)
發明(恭曰療風宜用獨活兼水宜用羌活劉完素曰獨活不搖風而治風浮萍不沉水而利水因其)
(所勝而爲制也張元素曰風能勝濕故羌活能治水濕獨活與細辛同用治少隂頭痛頭運目眩非此不)
(能除羌活與川芎同用治太陽少隂頭痛透關利節治督脉爲病脊強而厥好古曰羌活乃足太陽厥隂)
(少隂藥與獨活不分二種後人因羌活氣雄獨活氣細故雄者治足太陽風濕相搏頭痛肢節痛一身盡)
(痛者非此不能除乃却亂反正之主君藥也細者治足少隂伏風頭痛兩足濕痺不能動止者非此不能)
(治而不治太陽之證時珍曰羌活獨活皆能逐風勝濕透關利節但氣有剛劣不同爾素問云從下上者)
(引而去之二味苦辛而温味之薄者隂中之陽故能引氣上升通逹周身而散風勝濕按文系曰唐劉師)
(貞之兄病風夢神人曰但取胡王使者浸酒服便愈師貞訪問皆不曉復夢其母曰胡王使者即羌活也)
(求而用之兄疾遂愈嘉謨曰羌活本手足太陽表裏引經之藥又入足少隂厥隂名列君部之中非比柔)
(懦之主小無不入大無不通故能散肌表八風之邪利周身百節之痛)
附方(舊七新七)中風口噤(通身冷不知人獨活四兩好酒一升煎半升服千金方)中
風不語(獨活一兩酒二升煎一升大豆五合炒有聲以藥酒熱收蓋之良久温服三合未瘥再服)
(小陳延之品方)熱風癱瘓(常舉發者羌活二斤構子一升為末每酒服方寸七日三服)
(廣濟方)産後中風(語濇四肢拘急羌活三兩為末每服五錢酒水各一盞煎减半服小品)
(方)産後風虛(獨活白鮮皮各三兩水三升煮二升分三服耐酒者入酒同煮小品方)産
後腹痛(羌活二兩煎酒服必效方)産腸脱出(方同上錄子母秘)妊娠浮
腫(羌活蘿蔔子同炒香只取羌活為末每服二錢温酒調下一日一服二日二服三日三服乃嘉興簿)
(張昌明所傳方許學士本事)風水浮腫(方同上)歴節風痛(獨活羌活松節等分)
(用酒煮過每日空心飲一杯外臺秘要)風牙腫痛(肘後方用獨活煮酒熱漱之文潞公藥)
(凖用獨活地黃各三兩爲末每服三錢水一盞煎和滓温服臥時再服)喉閉口噤(羌活三兩)
(牛蒡子二兩水煎一鍾入白礬少許灌之取效聖濟錄)睛垂至鼻(人睛忽垂至鼻如黑角塞)
(痛不可忍或時時大便血出痛名曰肝脹用羌活煎汁服數盞自愈夏子益竒疾方)太陽頭
痛(羌活防風紅豆等分爲末㗜鼻玉機微義)
土當歸(綱目)
集解(闕)
根氣味辛温無毒主治除風和血煎酒服之閃拗手
足同荆芥䓤白煎湯淋洗之(時珍簡出衛生易方)
都管草(宋圖經)
集解(頌曰都管草生宜州田野根似羌活頭歲長一節苗高一尺許葉似土當歸有重臺二月八月)
(采根隂乾施州生者作蔓又名香毬蔓長文餘赤色秋結紅實四時皆有采其根枝淋洗風毒瘡腫時珍)
(曰按范成大桂海志云廣西出之一莖六葉)
根氣味苦辛寒無毒主治風腫癰毒赤疣以醋摩塗
之亦治咽喉腫痛切片含之立愈(蘇頌)解蜈蚣蛇毒(時珍)
升麻(本經上品)
釋名周麻(時珍曰其葉似麻其性上升故名按張揖廣雅及吳普本草並云升麻一名周升麻)
(則周或指周地如今人呼川升麻之義今别錄作周麻非省文即脱誤也)
集解(别錄曰升麻生益州山谷二月八月采根日乾弘景曰舊出寧州者第一形細而黑極堅實今)
(惟出益州好者細削皮青綠色謂之雞骨升麻北部亦有而形虚大黃色建平亦有而形大味薄不堪用)
(人言是落新婦根不然也其形相似氣色非也落新婦亦解毒取葉挼作小兒浴湯主驚忤藏器曰落新)
(婦今人多呼爲小升麻功用同於升麻亦大小有殊也志曰升麻今嵩高出者色青功用不如蜀者頌曰)
(今蜀漢陕西淮南州郡皆有之以蜀川者爲勝春生苗高三尺以米葉似麻葉並青色四月五月着花似)
(粟穗白色六月以後結實黑色根如蒿根紫黑色多鬚)
根脩治(斆曰采得刮去粗皮用黃精自然汁浸一宿暴乾剉蒸再暴用時珍曰今人惟取裏白外)
(黑而緊實者謂之鬼臉升麻去鬚及頭蘆剉用)
氣味甘苦平微寒無毒(元素曰性温味辛微苦氣味俱薄浮而升陽也爲足陽明)
(太隂引經的藥得葱白白芷亦入手陽明太隂杲曰引䓤白散手陽明風邪引石膏止陽明齒痛人參黃)
(茋非此引之不能上行時珍曰升麻同柴胡引生發之氣上行同葛根能發陽明汗)主治解
百毒殺百精老物殃鬼辟瘟疫瘴氣邪氣蠱毒入口
皆吐出中惡腹痛時氣毒癘頭痛寒熱風腫諸毒喉
痛口瘡久服不夭輕身長年(本經)安魂定魄鬼附啼泣
疳䘌遊風腫毒(大明)小兒驚癎熱壅不通療癰腫豌豆
瘡水煎綿沾拭瘡上(甄權)治陽明頭痛補脾胃去皮膚
風邪解肌肉間風熱療肺痿欬唾膿血能發浮汗(元素)
牙根浮爛惡臭太陽&KR0008;衂爲瘡家聖藥(好古)消斑疹行
瘀血治陽䧟眩運胸脇虚痛久泄下痢後重遺濁帶
下崩中血淋下血隂痿足寒(時珍)
發明(元素曰補脾胃藥非此爲引用不能取效脾痺非此不能除其用有四手足陽明引經一也升)
(陽氣於至隂之下二也去至高之上及皮膚風邪三也治陽明頭痛四也杲曰升麻發散陽明風邪升胃)
(中清氣又引甘温之藥上升以補衛氣之散而實其表故元氣不足者用此於隂中升陽又緩帶脉之縮)
(急比胃虚傷冷欝遏陽氣於脾上者宜升麻葛根以升散其火欝好占曰升麻葛根湯乃陽明發散藥若)
(初病太陽證便服之發動其汗必傳陽明反成其害也朱肱活人書言瘀血入裏吐血衂血者犀角地黃)
(湯乃陽明經聖藥如無犀角以升麻代之二物性味相遠何以代之蓋以升麻能引地黃及餘藥同入陽)
(明也時珍曰升麻引陽明清氣上行柴胡引少陽清氣上行此乃稟賦素弱元氣虛餒及勞役饑飽生冷)
(内傷脾胃引經最要藥也升麻葛根湯乃發散陽明風寒藥也時珍用治陽氣欝遏及元氣下䧟諸病時)
(行赤眼每有殊效神而明之方可執泥乎一人素飲酒因寒月哭母受冷遂病寒中食無薑蒜不能一啜)
(至夏酷暑又多飲水兼懷怫欝因病右腰一點脹痛牽引右脇上至胸口則必欲臥發則大便裏急後重)
(頻欲登圊小便長而數或呑酸或吐水或作瀉或陽痿或厥逆或得酒少止或得熱稍止但受寒食寒或)
(勞役或入房或怒或饑即時舉發一止則諸證泯然如無病人甚則日發數次服温脾勝濕滋補消導諸)
(藥皆微止隨發時珍思之此乃饑飽勞逸内傷元氣清陽䧟遏不能上升所致也遂用升麻葛根湯合四)
(君子湯加柴胡蒼术黃芪煎服服後仍飲酒一二杯助之其藥入腹則覺清氣上行胸膈爽快手足和煖)
(頭目精明神采迅發諸證如掃每發一服即止神驗無比若减升麻葛根或不飲酒則效便遲大抵人年)
(五十以後其氣消者多長者少降者多升者少秋冬之令多而春夏之令少若稟受弱而有前諸證者並)
(宜此藥活法治之素問云隂精所奉其人夀陽精所降其人夭千古之下窺其奥而闡其微者張㓗古李)
(東垣二人而已外此則著參同契悟真篇者旨與此同也又升麻能解痘毒惟初發熱時可用解毒痘已)
(出後氣弱或泄瀉者亦可少用其升麻葛根湯則見斑後必不可用爲其解散也本草以升麻為解每吐)
(蠱毒要藥蓋以其爲陽明本經藥而性又上升故也按范石湖文集云李燾爲雷州推官鞠獄得治蠱方)
(毒在上用升麻吐之在腹用欝金下之或合二物服之不吐則下此方活人甚多也)
附方(舊五新八)服食丹砂(石泉公王方慶嶺南方云南方飬生治病無過丹砂其方用升)
(麻末三兩研鍊過光明砂一兩以蜜丸梧子大每日食後服三丸蘇頌圖經本草)豌豆斑瘡
(比歲有病天行發斑瘡頭面及身湏臾周匝状如火燒瘡皆戴白漿隨决隨生不治數日必死瘥後瘢黯)
(彌歲方减此惡毒之氣所爲云晉元帝時此病自西北流起名虜瘡以蜜煎升麻時時食之并以水煮升)
(麻綿沾拭洗之葛洪肘後方)辟瘴明目(七物升麻丸升麻犀角黃芩朴消巵子大黃各二兩)
(䜴二升微熬同搗末蜜丸梧子大覺四肢大熱大便難即服三十丸取微利爲度若四肢小熱只食後服)
(二十丸非但辟瘴甚能明目王方慶嶺南方)卒腫毒起(升麻磨醋頻塗之肘後)喉痺
作痛(升麻片含嚥或以半兩煎服取吐直指方)胃熱齒痛(升麻煎湯熱漱嚥之解毒)
(或加生地黃直指方)口舌生瘡(升麻一兩黃連三分為末綿裘含嚥本事方)熱疿
瘙痒(升麻煎湯飲幷洗之千金方)小兒尿血(蜀升麻五分水五合煎一合服之一歲兒)
(一日一服方姚和衆至寳)産後惡血(不盡或經月半年以升麻三兩清酒五升煮取二升)
(分半再服當吐下惡物極良千金冀方)解莨菪毒(升麻煮汁多服之外臺秘要)挑生
蠱毒(野葛毒并以升麻多煎頻飲之直指方)射工溪毒(升麻烏翣煎水服以滓塗之)
(肘後方)
苦參(本經中品)
釋名苦蘵(本經)苦骨(綱目)地槐(别錄)水槐(本經)莵槐(别錄)驕槐(别錄)
野槐(綱目)白莖(别錄又名芩莖綠白陵郎虎麻時珍曰苦以味名參以功名槐以葉形名也苦)
(蘵與菜部苦蘵同名異物)
集解(别錄曰苦參生汝南山谷及田野三月八月十月采根暴乾弘景曰近道處處有之葉極似槐)
(葉花黃色子作莢根味至苦惡頌曰其根黃色長五七寸許兩指粗細三五莖並生苗高三四尺以來葉)
(碎青色極似槐葉春生冬凋其花黃白色七月結實如小豆子河北生者無花子五月六月十月采根暴)
(乾時珍曰七八月結角如蘿蔔子角内有子二三粒如小豆而堅)
根脩治(斆曰采根用糯米濃泔汁浸一宿其腥穢氣並浮在水面上須重重淘過即蒸之從巳至)
(申取晒切用)
氣味苦寒無毒(之才曰玄參為之使惡貝母兔絲漏蘆反藜蘆時珍曰伏水制雌黃熖消)
主治心腹結氣癥瘕積聚黃疸溺有餘瀝逐水除癰
腫補中明目止淚(本經)飬肝膽氣安五臟平胃氣令人
嗜食輕身定志益精利九竅除伏熱腸澼止渴醒酒
小便黃赤療惡瘡下部&KR0630;(别錄)漬酒飲治疥殺蟲(弘景)治
惡蟲脛酸(蘇恭)治熱毒風皮肌煩躁生瘡赤癩眉脱除
大熱嗜睡治腹中冷痛中惡腹痛(甄權)殺疳蟲炒存性
米飲服治腸風瀉血并熱痢(時珍)
發明(元素曰苦参味苦氣沉純隂足少隂腎經君藥也治本經湏用能逐濕頌曰古今方用治風熱)
(瘡疹最多宗奭曰沈存中筆談載其苦腰重久坐不能行有一將佐曰此乃病齒數年用苦参揩齒其氣)
(味入齒傷腎所致也後有太常少卿舒昭亮亦用苦参揩齒歲久亦病腰自後悉不用之腰疾皆愈此皆)
(方書不載者震亨曰苦参能峻補隂氣或得之而致腰重者因其氣降而不升也非傷腎之謂也其治大)
(風有功况風熱細疹乎時珍曰子午乃少隂君火對化故苦參黃蘗之苦寒皆能補腎蓋取其苦燥濕寒)
(除熱也熱生風濕生虫故又能治風殺䖝惟腎水弱而相火勝者用之相宜若火衰精冷真元不足及年)
(高之人不可用也素問云五味入胃名歸其所喜攻久而增氣物化之常也氣增而久夭之由也王冰註)
(云入肝爲温入心爲熱入肺爲清入腎爲寒入脾爲至隂而兼四氣皆爲增其味而益其氣各從本臟之)
(氣故久服黃連苦参而反熱者此其類也氣增不已則臟氣有偏勝偏勝則臟有偏絶故有暴夭是以藥)
(不具五味不備四氣而久服之雖且獲勝久必暴夭但人疎忽不能精候爾張從正亦云凡藥皆毒也雖)
(甘草苦参不可不謂之毒久服則五味各歸其臟必有偏勝氣增之患諸藥皆然學者當觸類而長之可)
(也至於飲食亦然又按史記云太倉公淳于意醫齊大夫病齲齒炙左手陽眀脉以苦参湯日漱三升出)
(入其風五六日愈此亦取其去風氣濕熱殺䖝之義)
附方(舊九新一十九)熱病狂邪(不避水火欲殺人苦参末蜜丸梧子大每服十丸薄荷湯)
(下亦可爲末二錢水煎服千金方)傷寒結胸(天行病四五日結胸滿痛壯熱苦参一兩以醋)
(三升煮取一升二合飲之取吐即愈天行毒病非苦參醋藥不解及温覆取汗良外臺秘要)糓疸
食勞(頭旋心怫欝不安而發黃由失饑大食胃氣冲薰所致苦参三兩龍膽一合爲末牛膽丸梧子)
(大生大麥苗汁服五丸日三服肘後方)小兒身熱(苦參煎湯浴之良外臺秘要)毒熱
足腫(作痛欲脫者苦參煮酒漬之姚僧坦集驗方)夢遺食减(白色苦參三兩白术五兩)
(牡礪粉四兩爲末用雄豬肚一具洗淨砂&KR0008;煮爛石臼擣和藥乾則入汁丸小豆大每服四十丸米湯下)
(日三服久服身肥食進而夢遺立止劉松石保夀堂方)小腹熱痛(青黑或赤色不能喘者苦)
(參一兩醋一升半煎八合分二服張傑子母秘錄)中惡心痛(苦参三兩苦酒一升半煮取八)
(合分二服肘後方)飲食中毒(魚肉菜等毒上方煎服取吐即愈梅師方)血痢不
止(苦參炒焦爲末水丸梧子大每服十五丸米飲下孫氏仁存堂方)大腸脱肛(苦參五倍)
(子陳壁土等分煎湯洗之以木賊未傅之醫方摘要)妊娠尿難(方見貝母下)産後
露風(四肢苦煩熱頭痛者與小柴胡頭不痛者用苦参二兩黃芩一兩生地黃四兩水八升煎二升)
(分數服)齒縫出血(苦參一兩枯礬一錢爲末日三揩之立驗普濟方)齲齒風痛
(方見發明下)鼻瘡膿臭(有虫也苦參枯礬一兩生地黃汁三合水二盞煎三合少少滴之)
(普濟方)肺熱生瘡(遍身皆是用苦参末粟米飲丸梧子大每服五十丸空心米飲下御)
(葉院方)遍身風疹(痺痛不可忍胸頸臍腹及近隱皆然者亦多涎痰夜不得睡用苦參末一)
(兩皂角二兩水一升揉濾取汁石器熬成膏和末丸梧子大每服三十丸食後温水服次日便愈寇宗)
(奭衍義)大風癩疾(頌曰用苦參五兩切以好酒三斗漬三十日每飲一合日三服常服不絶)
(若覺痺即瘥合張子和儒門事親用苦参末二兩以猪肚盛之縫煮熟取出去藥先餓一日次早先飲)
(新水一盞將猪肚食之如吐再食待一二時以肉湯調無憂散五七錢服取出大小䖝一二萬爲效後以)
(不蛀皂角一斤去皮子煮汁入苦參末調糊下何首烏末二兩防風末一兩半當歸末一兩芍藥末五錢)
(人参末三錢丸梧子大每服三五十丸温酒或茶下日三服仍用麻黃苦参荆芥煎水洗之聖濟總錄)
(苦參丸治大風癩及熱毒風瘡疥癬苦参九月末掘取去皮暴乾取粉一斤枳殼麩炒六兩爲末蜜丸每)
(温酒下三十丸日二夜一服一方去枳殼)腎臟風毒(及心肺積熱皮膚生疥癩瘙痒時出黃水)
(及大風手足壞爛一切風疾苦参三十一兩荆芥穗一十六兩爲末水糊丸梧子大每服三十丸茶下)
(和劑局方)上下諸瘻(或在項或在下部用苦參五升苦酒一斗漬三四日服之以知爲度肘)
(後方)鼠瘻惡瘡(苦参二斤露蜂蜜二兩麴二斤水二斗漬二宿去滓入麥米二升釀熟稍飲日)
(三次方肘後)下部漏瘡(苦参煎湯日日洗之直指方)瘰癧結核(苦參四兩牛膝)
(汁丸菜豆大每煖水下二十丸張文仲備急方)湯火傷灼(苦参末油調傅之衛生寳鑑)
赤白帶下(苦参二兩牡礪粉一兩五錢爲末以䧺猪肚一箇水三盌煮爛搗泥和丸梧子大每)
(服百丸温酒下方陸氏積德堂)
實(十月收采)氣味(同根)主治久服輕身不老明目餌如槐子
法有驗(蘇恭)
白鮮(音仙品本經中)
釋名白羶(弘景)白羊鮮(弘景)地羊鮮(圖經)金雀兒椒(日華弘景曰俗)
(呼爲白羊鮮氣息正似羊羶故又名白羶時珍曰鮮者羊之氣也此草根白色作羊羶氣其子纍纍如椒)
(故有諸名)
集解(别錄曰白鮮皮生上谷川谷及冤句四月五月采根隂乾弘景曰近道處處有以蜀中者爲良)
(恭曰其葉似茱萸高尺餘根皮白而心實花紫白色根宜二月采若四月五月采便虚惡矣頌曰今河中)
(江寧府滁州潤州皆有之苗高尺餘莖青葉稍白如槐亦似茱萸四月開花淡紫色似小蜀葵花根似小)
(蔓青皮黃白而心實山人采嫰苖爲菜茹)
根皮氣味苦寒無毒(别錄曰鹹之才曰惡螵蛸桔梗茯苓萆薢)主治頭風
黃疸欬逆淋瀝女子隂中腫痛濕痺死肌不可屈伸
起止行步(本經)療四肢不安時行腹中大熱飲水欲走
大呼小兒驚癎婦人産後餘痛(别錄)治一切熱毒風惡
風風瘡疥癬赤爛眉髮脱脆皮肌急壯熱惡寒解熱
黃酒黃急黃糓黃勞黃(甄權)通關節利九竅及血脉通
小腸水氣天行時疾頭痛眼疼其花同功(大明)治肺嗽
(蘇頌)
發明(時珍曰白鮮皮氣寒善行味苦性燥足太隂陽明經去濕熱藥也兼入手太隂陽明爲諸黃風)
(痺要藥世醫止施之瘡科淺矣)
附方(舊一新一)鼠瘻已破(出膿血者白鮮皮煮汁服一升當吐若鼠子也肘後方)産
後中風(人虚不可服他藥者一物白鮮皮湯用新汲水三升煮取一升温服陳延之小品方)
延胡索(宋開寳)
釋名玄胡索(好古曰本名玄胡索避宋真宗諱改玄爲延也)
集解(藏器曰延胡索生奚國從安東來根如半夏色黃時珍曰奚乃東北夷也今二茅山西上龍洞)
(種之每年寒露後栽立春後生苗葉如竹葉樣三月長三寸高根叢生如芉卵樣立夏掘起)
根氣味辛温無毒(珣曰苦甘杲曰甘辛温可升可降隂中陽也好古曰苦辛温純陽浮)
(也入手足太隂經)主治破血婦人月經不調腹中結塊崩中
淋露産後諸血病血運暴血衝上因損下血煮酒或
酒磨服(開寳)除風治氣暖腰膝止暴腰痛破癥癖撲損
瘀血落胎(大明)治心氣小腹痛有神(好古)散氣治腎氣通
經絡(李珣)活血利氣止痛通小便(時珍)
發明(珣曰主腎氣及破産後惡露或兒枕與三稜龞甲大黃爲散甚良䖝蛀成末者尤良時珍曰玄)
(胡索味苦微辛氣温入手足太隂厥隂四經能行血中氣滯氣中血滯故專治一身上下諸痛用之中的)
(妙不可言痛荆穆王妃胡氏因食蕎麥麫着怒遂病胃脘當心不可忍醫用吐下行氣化滯諸藥皆入)
(口即吐不能奏功大便三日不通因思雷公炮炙論云心痛欲死速覓延胡乃以玄胡索末三錢温酒調)
(下即納入少頃大便行而痛遂止又華老年五十餘病下痢腹痛垂死已備棺木予用此藥三錢米飲服)
(之痛即减十之五調理而安按方勺泊宅編云一人病遍體作痛殆不可忍都下醫或云中風或云中濕)
(或云脚氣藥悉不效周離亨言是氣血凝滯所致用玄胡索當歸桂心等分爲末温酒服三四錢隨量頻)
(進以止爲度遂痛止蓋玄胡索能活血化氣第一品藥也其後趙待制霆因導引失節肢體拘攣亦用此)
(數服而愈)
附方(舊三新一十二)老小欬嗽(玄胡索一兩枮礬二錢半爲末每服二錢軟餳一塊和含)
(之堂仁存方)鼻出衂血(玄胡索末綿裏塞耳内左衂塞右右衂塞左普濟方)小便
尿血(玄胡索一兩朴消七錢半爲末每服四錢水煎服活人書)小便不通(捻頭散治)
(小兒小便不通用延胡索川苦楝子等分爲末每服半錢或一錢白湯滴油數點調下錢仲湯小兒直)
(訣)膜外氣疼(及氣塊延胡索不限多少爲末猪胰一具切作塊子炙熟蘸末頻食之勝金)
(方)熱厥心痛(或發或止久不愈身熱足寒者用玄胡索去皮金鈴子肉等分爲末每温酒或)
(白湯下二錢聖惠方)下痢腹痛(方見發明下)婦女血氣(腹中刺痛經候不調)
(用玄胡索去皮醋炒當歸酒浸炒各一兩橘紅二兩爲末酒煮米糊丸梧子大每服一百丸空心艾醋湯)
(下方濟生)産後諸病(凡産後穢汚不盡腹滿及産後血運心頭硬或寒熱不禁或心悶手)
(足煩熱氣力欲絶諸病並用延胡索炒研酒服二錢甚效聖惠方)小兒盤腸(氣痛延胡索茴)
(香等分炒研空心米飲量兒大小與服衛生易簡方)疝氣危急(玄胡索塩炒全蠍去毒生)
(用等分爲末每服半錢空心塩酒下直指方)冷氣腰痛(玄胡索當歸桂心三味方見發明下)
肢體拘痛(方同上)偏正頭痛(不可忍者玄胡索七枚青黛二錢牙皂二箇去皮子)
(爲末水和丸如杏仁大每以水化一丸灌入病人鼻内隨左右口咬銅錢一箇當冇涎出成盆而愈永)
(類方)墜落車馬(筋骨痛不止延胡索末豆淋酒服二錢日二服聖惠方)
貝母(本經中品)
釋名&KR1342;(爾雅音萌)勤母(别錄)苦菜(别錄)苦花(别錄)空草(别錄)藥實(弘景)
(曰形似聚貝子故名貝母時珍曰詩云言采其&KR1342;即此一作䖟謂根狀如䖟也苦菜藥實與野若蕒黃藥)
(子同名)
集解(别錄曰貝母生晉地十月采根暴乾恭曰其葉似大蒜四月蒜熟時采之良若十月苗枯根亦)
(不佳也出潤州荆州㐮州者最佳江南諸州亦有頌曰今河中江陵府郢夀隨鄭蔡潤滁州皆有之二月)
(生苗莖細青色葉亦青似蕎麥葉隨苗出七月開花碧綠色形如鼓子花八月采根根有瓣子黃白色如)
(聚貝子此有數種陸機詩䟽云&KR1342;貝母也葉如栝樓而細小其子在根下如芉子正白四方連累相着有)
(分解今近道出者正類此郭璞注爾雅言白花葉似韭此種罕復見之斆曰貝母中有獨顆團不作兩片)
(無皺者號曰丹龍精不入藥用誤服令人筋脉永不收惟以黃精小藍汁服之立解)
根脩治(斆曰凡使先於柳木灰中炮黃孹去内口鼻中有米許大者心一顆後拌糯米於𨫼上同)
(炒待米黃去米用)
氣味辛平無毒(别錄曰苦微寒恭曰味甘苦不辛之才曰厚朴白微爲之使惡桃花畏秦)
(芁莽草礜石反烏頭)主治傷寒煩熱淋瀝邪氣疝瘕喉痺乳難
金瘡風痙(本經)療腹中結實心下滿洗洗惡風寒目眩
項直欬嗽上氣止煩熱渴出汗安五臟利骨髓(别錄)服
之不饑斷穀(弘景)消痰潤心肺末和沙糖丸含止嗽燒
灰油調傅人畜惡瘡歛瘡口(大明)主胸脇逆氣時疾黃
疸研末點目去膚瞖以七枚作末酒服治産難及胞
衣不出與連翹同服主項下瘤癭疾(甄權)
發明(承曰貝母能散心胸欝結之氣故詩云言采其&KR1342;是也作詩者本以不得志而言今用治心中)
(氣不快多愁欝者殊有功信矣好古曰貝母乃肺經氣分藥也仲景治寒實結胸外無熱證者三物小䧟)
(胸湯主之丸散亦可以其内有貝母也成無已云辛散而苦泄桔梗貝母之苦辛用以下氣機曰俗以半)
(夏有毒用貝母代之夫貝母乃太隂肺經之藥半夏乃太隂脾經陽明胃經之藥何可以代若虚勞欬嗽)
(吐血咯血肺痿肺癰婦人乳癰癰疽及諸欝之證半夏乃禁忌皆貝母爲向導猶可代也至於脾胃濕熱)
(涎化爲痰久則生火痰火上攻昏憒僵仆蹇濇諸證生死旦夕亦豈貝母可代乎頌曰貝母治惡瘡唐人)
(記其事云江左嘗有商人左膞上有瘡如人面亦無他苦商人戲以酒滴口中其面赤色以物食之亦能)
(食多則膊内肉脹起或不食則一臂痺焉有名醫教其歴試諸藥金石草木之類悉無所苦至貝母其瘡)
(乃聚眉閉目商人喜因以小葦筒毁其口灌之數日成痂遂愈然不知何疾也本經言主金瘡此豈金瘡)
(之類與)
附方(新一十七)憂鬱不伸(胸膈不寬貝母去心薑汁炒研薑汁麫糊丸每服七十丸征士)
(鎖甲煎湯下集效方)化痰降氣(止欬解欝消食除脹有竒效用貝母去心一兩薑制厚朴)
(半兩蜜丸梧子大每白湯下五十丸筆峯方)小兒晬嗽(百日内欬嗽痰壅貝母五錢甘草半)
(生半炙二錢爲末沙糖丸芡子大每米飲化下一丸全幼心鑑)孕婦欬嗽(貝母去心麩炒)
(黃爲末沙糖拌丸芡子大每含嚥一丸神效救急易方)妊娠尿難(飲食如故用貝母苦参當)
(歸四兩爲末蜜丸小豆大每飲服三丸至十丸金匱要略)乳汁不下(二母散貝母知母牡)
(礪粉等分爲細末每猪蹄湯調服二錢此祖傳方也王海蔵湯液本草)冷淚目昏(貝母一枚)
(胡椒七粒爲末點之儒門事親方)目生弩肉(肘後用貝母真丹等分爲末日點摘玄方用)
(貝母丁香等分爲末乳汁調點)吐血不止(貝母炮研温漿水服二錢聖惠方)衂血不
止(貝母炮研末漿水服二錢良久再服普濟方)小兒鵝口(滿口白爛貝母去心爲末半錢)
(水五分密少許煎三沸繳淨抹之日四五度聖惠方)吹奶作痛(貝母末吹鼻中大效危)
(氏得效方)乳癰初腫(貝母末酒服二錢仍令人吮之即通仁齋直指方)便癰腫痛
(貝母白芷等分爲末酒調服或酒煎服以滓貼之永類鈐方)紫白癜斑(貝母南星等分爲末)
(生薑帶汁擦之中德生堂方用貝母乾薑等分爲末如澡豆入密室浴擦得汗爲妙談埜翁方以生)
(薑擦動醋磨貝母塗之然聖惠方用貝母百部等分爲末自薑汁調搽)蜘蛛咬傷(縛定咬處)
(勿使毒行以貝母末酒服半兩至醉良久酒化爲水自瘡口出水盡仍塞瘡口甚妙仁齋直指方)蛇
蠍咬傷(方同上)
山慈姑(宋嘉祐)
釋名金燈(拾遺)鬼燈檠(綱目)朱姑(綱目)鹿蹄草(綱目)無義草(時珍)
(曰根状如水慈姑花状如燈籠而朱色故有諸名叚成式酉陽雜爼云金燈之花與葉不相見人惡種之)
(謂之無義草又有試劍草亦名鹿蹄草與此同名見後草之五)
集解(藏器曰山慈姑生山中濕地葉似車前根如慈姑大明曰零陵間有一種團慈姑根如小蒜所)
(主略同時珍曰山慈姑處處有之冬月生葉如水仙花之葉而狹二月中枮一莖如箭簳高尺許莖端開)
(花白色亦有紅色黃色者上有黑點其花乃衆花簇成一朵如絲紐成可愛三月結子有三稜四月初苗)
(枯即掘取其根状如慈姑及小蒜遲則苗腐難尋矣根苗與老鴉蒜極相類但老鴉根無毛慈姑有毛殼)
(包裹爲異爾用之去毛殼)
根氣味甘微辛有小毒主治癰腫瘡瘻瘰癧結核等
醋磨傅之亦剝人面皮除皯䵴(藏器)主疔腫攻毒破皮
解諸毒蠱毒蛇蟲狂犬傷(時珍)
附方(新五)粉滓面䵟(山慈姑根夜塗旦洗普濟方)牙齦腫痛(紅燈籠枝根煎)
(湯漱吐效孫天仁集方)癰疽疔腫(惡瘡及黃疸慈姑連根同蒼耳草等分搗爛以好酒一鍾)
(濾汁温服或乾之為末每酒服三錢乾坤生意)風痰癎疾(金燈花根似蒜者一箇以茶清)
(研如泥日中時以茶調下即臥日中良久吐出雞子大物永不發如不吐以熱茶投之竒效良方)萬
病解毒丸(一名太乙紫金丹一名玉樞丹解諸毒療諸瘡利關節治百病起死回生不可盡述)
(凡居家遠出行兵動衆不可無此山慈姑去皮洗極淨焙二兩用五倍子洗刮焙二兩千金子仁白者研)
(紙壓去油一兩紅芽大戟去蘆洗焙一兩半麝香三錢以端午七夕重陽或天德月德黃道上吉日預先)
(齋戒盛服精心治藥爲末陳設拜禱乃重羅令勻用糯米濃飲和之木臼杵千下作一錢一錠病甚者連)
(服取利一二行用温粥補之凡一切飲食藥毒蠱毒瘴氣河豚土菌死牛馬等毒並用凉水磨服一錠或)
(吐或利即愈癰疽發背疔腫楊梅等一切惡瘡風疹赤遊痔瘡並用凉水或酒磨塗日數次立消隂陽二)
(毒傷寒狂亂瘟疫喉痺喉風並用冷水入薄荷汁數匙化下心氣痛并諸氣用淡酒化下泄瀉痢下霍亂)
(絞腸沙用薄荷湯下中風中氣口緊眼歪五癲五癎鬼邪鬼胎筋攣骨痛並暖酒下自縊溺水鬼迷心頭)
(温者冷水磨灌之傅尸癆瘵凉水化服取下惡物蟲積為妙久近瘧疾將發時東流水煎桃枝湯化服女)
(人經閉紅花酒化服小兒驚風五疳五痢薄荷湯下頭風頭痛酒研貼兩太陽上諸腹鼓脹麥芽湯化下)
(風蟲牙痛酒磨塗之亦呑少許打撲傷損松節煎酒下湯火傷毒蛇惡犬一切䖝傷並冷水磨塗仍服之)
(一王璆百選方)
葉主治瘡腫入蜜擣塗瘡口候清血出效(慎微)塗乳癰
便毒尤妙(時珍)
附方(新一)中溪毒生瘡(朱姑葉搗爛塗之生冬間葉如蒜葉外臺秘要)
花主治小便血淋濇痛同地蘗花隂乾每用三錢水
煎服(聖惠)
石蒜(宋圖經)
釋名烏蒜(綱目)老鴉蒜(救荒)蒜頭草(綱目)㜑㜑酸(綱目)一枝箭
(綱目)水麻(圖經時珍曰蒜以根状名箭以莖状名)
集解(頌曰水麻生鼎州黔州其根名石蒜九月采之或云金燈花根亦名石蒜即此類也時珍曰石)
(蒜處處下濕地有之古謂之烏蒜俗謂之老鴉蒜一枝箭是也春初生葉如蒜秧及山慈姑葉背有劍脊)
(四散布地七月苗枯乃于平地抽出一莖如箭簳長尺許莖端開花四五朵六出紅色如山丹花状而瓣)
(長黃蕊長鬚其根状如蒜皮色紫赤肉白色此有小毒而救荒本草言其可□熟水浸過食蓋爲救荒爾)
(一種葉如大韭四五月抽莖開花如小萱花黃白色者謂之鐵色箭功與此同二物並抽莖開花後乃生)
(葉葉花不相見與金燈同)
根氣味辛甘温有小毒主治傅貼腫毒(蘇頌)疔瘡惡核
可水煎服取汗及擣傅之又中溪毒者酒煎半升服
取吐良(時珍)
附方(新三)便毒諸瘡(一枝箭擣爛塗之即消若毒大甚者洗淨以生白酒煎服得微汗即)
(愈濟王永輔世方)産腸脱下(老鴉蒜即酸頭草一把以水三盌煎一盌半去滓熏洗神效)
(危氏得效方)小兒驚風(大呌一聲就死者名老鴉驚以散麻纏住脇下及手心足心以燈火)
(爆之用老鴉蒜晒乾車前子等分爲末水調貼手心仍以燈心焠手足心及肩膞眉心鼻心即醒也王日)
(新小兒方)
水仙(會編)
釋名金盞銀臺(時珍曰此物宜卑濕處不可缺水故名水仙金盞銀臺花之状也)
集解(機曰水仙花葉似蒜其花香甚清九月初栽于肥壌則花茂盛瘦地則無花五月初收根以童)
(尿浸一宿晒乾懸火煖處若不移宿根更旺時珍曰水仙叢生下濕處其根似蒜及薤而長外有赤皮裹)
(之冬月生葉似薤及蒜春初抽莖如葱頭莖頭開花數朵大如簪頭状如酒杯五尖上承黃心宛然盞樣)
(其花瑩韻其香清幽一種千葉者花皺下輕黃而上淡白不作杯状人重之指為真水仙蓋不然乃一物二種)
(爾亦有紅花者按叚成式酉陽雜爼云&KR3873;祗出拂林國根大如雞卵葉長三四尺似蒜中心抽條莖端開花六)
(出紅白色花心黃赤不結子冬生夏死取花壓油塗身去風氣據此形状與水仙彷彿豈外國名謂不同耶)
根氣味苦微辛滑寒無毒(土宿真君曰取汁伏永煮雄黃柜火)主治癰
腫及魚骨哽(時珍)
花氣味(缺)主治作香澤塗身理髮去風氣又療婦人
五心發熱同乾荷葉赤芍藥等分爲末白湯每服二
錢熱自退也(時珍簡出衛生易方)
白茅(本經中品)
釋名根名茹根(本經)蘭根(本經)地筋(别錄時珍曰茅葉如矛故謂之茅其根牽)
(連故謂之茹易曰拔茅連茹是也有數種夏花者爲茅秋花者爲菅二物功用相近而名謂不同詩云白)
(華菅兮白茅束兮是也别錄不分茅菅乃二種謂茅根一名地菅一名地筋而有名未用又出地筋一名)
(菅根蓋二物之根状皆如筋可通名地筋不可並名菅也正之)
集解(别錄曰茅根生楚地山谷田野六月采根弘景曰此即今白茅菅詩云露彼菅茅是也其根如)
(渣芹甜美頌曰處處有之春生芽布地如針俗謂之茅針亦可噉甚益小兒夏生白花茸茸然至秋而枮)
(其根至㓗白六月采之又有菅亦茅類也陸璣草木疏云菅似茅而滑無毛根下五寸中有白粉者柔靭)
(宜爲索漚之尤善其末漚者名野菅入藥與茅功等時珍曰茅有白茅菅茅黃茅香茅芭茅數種葉皆相)
(似白茅短小三四月開白花成穗結細實其根甚長白軟如筋而有節味甘俗呼絲茅可以苫蓋及供祭)
(祀苞苴之用本經所用茅根是也其根乾之夜視有光故腐則變爲螢火菅茅只生山上似白茅而長入)
(秋抽莖開花成穗如荻花結實尖黑長分許粘衣刺人其根短硬如細竹根無節而微甘亦可入藥功不)
(及白茅爾雅所謂白華野菅是也黃茅似菅茅而莖上開葉莖下有白粉根頭有黃毛根亦短而細硬無)
(節秋深開花穗如菅可爲索綯古名黃菅别錄所用菅根是也香茅一名菁茅一名璚茅生湖南及江淮)
(間葉有三脊其氣香芬可以包藉及縮酒禹貢所謂荆州苞匭菁茅是也芭茅叢生葉大如蒲長六七尺)
(有二種即芒也見後芒下)
茅根氣味甘寒無毒主治勞傷虚羸補中益氣除瘀
血血閉寒熱利小便(本經)下五淋除客熱在腸胃止渴
堅筋婦人崩中久服利人(别錄)主婦人月經不勻通血
脉淋瀝(大明)止吐衂諸血傷寒噦逆肺熱喘急水腫黃
疸解酒毒(時珍)
發明(弘景曰茅根服食斷穀甚良俗方稀用惟煎汁療淋及崩中爾時珍曰白茅根甘能除伏熱利)
(小便故能止諸血噦逆喘急消渴治黃疸水腫乃良物也世人因微而忽之惟事苦寒之劑致傷冲和之)
(氣烏足知此哉)
附方(舊二新一十二)山中辟糓(凡辟難無人之境取白茅根洗淨咀嚼或石上晒乾搗末)
(水服方寸匕可辟糓不饑肘後方)温病冷啘(因熱甚飲水成暴冷啘者茅根切枇杷葉拭去)
(毛炙香各半斤水四升煎二升去滓稍稍飲之龐安常傷寒卒病論)温病熱噦(乃伏熱在)
(胃令人胸滿則氣逆逆則噦或大下胃中虚冷亦致噦也茅根切葛根切各半斤水三升煎一升半每温)
(飲一&KR0678;噦止即停同上)反胃上氣(食入即吐茅根芦根二兩水四升煮二升頓服得下良)
(聖濟總錄)肺熱氣喘(生茅根一握咬咀水二盞煎一盞食後温服甚者三服止名如神湯聖)
(惠方)虚後水腫(因飲水多小便不利用白茅根一大把小豆三升水三升煮乾去茅食豆水隨)
(小便下也肘後方)五種黃病(黃疸糓疸酒疸女疸勞疸也黃汗者乃大汗出入水所致身體)
(微腫汗出如黃蘗汁用生茅根一把細切以猪肉一片合作羹食肘後)解中酒毒(恐爛五臟)
(茅根汁飲一升千金方)小便熱淋(白茅根四升水一斗五升煮取五升適冷暖飲之日三服)
(後肘方)小便出血(茅根煎湯頻飲爲佳談埜翁方)勞傷溺血(茅根乾薑等分)
(入蜜一匙水二鍾煎一鍾日一服)鼻衂不止(茅根爲末米泔水服二錢聖惠方)吐血
不止(千金翼用白茅根一握水煎服之婦人良方用根洗搗汁日飲一合)竹木入肉
(白茅根燒末猪脂和塗之風已成腫者亦良肘後方)
茅針(即初生苗也拾遺)
氣味甘平無毒(大明曰凉)主治下水(别錄)治消渴能破血(甄權)
通小腸治鼻衂及暴下血水煮服之惡瘡癰腫軟癤
未潰者以酒煮服一針一孔二針二孔生挼傅金瘡
止血(藏器)
花氣味甘温無毒主治煎飲止吐血衂血并塞鼻又
傅炙瘡不合罯刀箭金瘡止血并痛(大明)
屋上敗茅氣味苦平無毒主治卒吐血剉三升酒浸
煮一升服和醬汁研傅斑瘡及蠶囓瘡(藏器)四角茅主
鼻洪(大明)
發明(時珍曰按陳文中小兒方治痘瘡潰爛難厴不乾多年墻屋上爛茅擇洗焙乾爲末摻之此蓋)
(取其性寒而解毒又多受雨露霜雪之氣兼能燥濕也)
附方(新三)婦人隂痒(墻頭爛茅荆芥牙皂等分煎水頻熏洗之摘玄方)大便閉
塞(服藥不通者滄塩三錢屋簷爛草節七箇爲末每用一錢竹筒吹入肛内一寸即通名提金散聖)
(濟方)卒中五尸(其状腹痛脹急不得氣息上冲心胸旁攻兩脇或磈礧涌起或牽引腰脊此乃)
(身中尸鬼接引爲害取屋上四角茅入銅器中以三尺帛覆腹着器布上燒茅令熱隨痛追逐跖下痒自)
(瘥也方肘後)
地筋(别錄有名未用)
釋名菅根(别錄)土筋(同)
集解(别錄曰地筋生漢中根有毛三月生四月實白三月三日采根弘景曰疑此即是白茅而小異)
(也藏器曰地筋如地黃根葉並相似而細多毛生平澤功用亦同地黃李邕方中用之時珍曰此乃黃菅)
(毛之根也功與白茅根相同詳見白茅下陳藏器所說别是一物非菅根也)
氣味甘平無毒主治益氣止渴除熱在腹臍利筋(别錄)
根苗花功與白茅同(時珍)
芒(拾遺)校正(併入拾遺石芒敗芒箔)
釋名杜榮(爾雅)芭芒(寰宇志)芭茅(時珍曰芒爾雅作莣今俗謂之芭茅可以爲籬)
(芭故也)
集解(藏器曰爾雅莣杜榮郭璞注云草似茅皮可爲繩索履屩也今東人多以爲箔又曰石芒生高)
(山如芒而節短江西呼爲折草六七月生穗如荻時珍曰芒有二種皆叢生葉皆如茅而大長四五尺甚)
(快利傷人如鋒刃七月抽長莖開白花成穗如蘆葦花者芒也五月抽短莖開花如芒者石芒也並於花)
(將放時剝其籜皮可爲繩箔草履諸物其莖穗可爲掃帚也)
莖氣味甘平無毒主治人畜爲虎狼等傷恐毒入内
取莖雜葛根濃煮汁服亦生取汁服(藏器)煮汁服散血
(時珍)
敗芒箔主治産婦血滿腹脹血渴惡露不盡月閉止
好血下惡血去鬼氣疰痛癥結酒煮服之亦燒末酒
下彌久着煙者佳(藏器)
龍膽(本經中品)
釋名陵游(志曰葉如龍葵味苦如膽因以爲名)
集解(别錄曰龍膽生齊朐山谷及冤句二月八月十一月十二月采根隂乾弘景曰今出近道以吳)
(興者爲勝根状似牛膝其味甚苦頌曰宿根黃白色下抽根十餘條類牛膝而短直上生苖高尺餘四月)
(生葉如嫰蒜細莖如小竹枝七月開花如牽牛花作鈴鐸状青碧色冬後結子苗便枯俗呼草龍膽又有)
(山龍膽味苦濇其葉經霜雪不凋山人用治四肢疼痛與此同類而别種也采無時)
根脩治(斆曰采得隂乾用時銅刀切去鬚上頭子剉細甘草湯浸一宿漉出暴乾用)
氣味苦濇大寒無毒(斆曰空腹餌之令人溺不禁之才曰貫衆小豆爲之使惡地黃)
(防葵)主治骨間寒熱驚癎邪氣續絶傷定五臟殺蠱毒
(本經)除胃中伏熱時氣温熱熱泄下痢去腸中小蟲益
肝膽氣止驚惕久服益智不忘輕身耐老(别錄)治小兒
壯熱骨熱驚癎入心時疾熱黃癰腫口乾(甄權)客忤疳
氣熱狂明目止煩治瘡疥(大明)去目中黃及睛赤腫脹
瘀肉高起痛不可忍(元素)退肝經邪熱除下焦濕熱之
腫瀉膀胱火(李杲)療咽喉痛風熱盗汗(時珍)
發明(元素曰龍膽味苦性寒氣味俱厚沉而降隂也足厥隂少陽經氣分藥也其用有四除下部風)
(濕一也及濕熱二也臍下至足腫痛三也寒濕脚氣四也下行之功與防己同酒浸則能上行外行以柴)
(胡爲主龍膽爲使治眼中疾必用之藥好古曰益肝膽之氣而泄火時珍曰相火寄在肝膽有瀉無補故)
(龍膽之益肝膽之氣正以其能瀉肝膽之邪熱也但大苦大寒過服恐傷胃中生發之氣反助火邪亦久)
(服黃連反從火化之義别錄久服輕身之說恐不足信)
附方(舊四新六)傷寒發狂(草龍膽爲末入雞子清白蜜化凉水服二錢傷寒藴要)四
肢疼痛(山龍膽根細切用生薑自然汁浸一宿去其性焙乾搗末水煎一錢七温服之此與龍膽)
(同類别種經霜不凋蘇頌圖經本草)糓疸勞疸(糓疸因食而得勞疸因勞而得用龍膽一)
(兩苦参三兩爲末牛膽汁和丸梧子大先食以麥飲服五丸日三服不愈稍增勞疸加龍膽一兩巵子仁)
(三七枚以猪膽和丸刪繁方)一切盗汗(婦人小兒一切盗汗又治傷寒後盗汗不止龍膽草)
(研末每服一錢猪膽汁三兩點入温酒少許調服楊氏家藏方)小兒盗汗(身熱龍膽草防)
(風各等分爲末每服一錢米飲調下亦可丸服及水煎服嬰童百問)咽喉熱痛(龍膽擂水)
(服之方集簡)暑行目澀(生龍膽搗汁一合黃連浸汁一匙和點之危氏得效方)眼中
漏膿(龍膽草當歸等分爲末每服二錢温水下鴻飛集)蛔蟲攻心(刺痛吐清水龍膽一)
(兩去頭剉水二盞煮一盞膈宿勿食平旦頓服之聖惠方)卒然尿血(不止龍膽一虎口水)
(五升煮取二升半分爲五服姚僧坦集驗方)
細辛(本經上品)
釋名小辛(本經)少辛(頌曰華州真細辛根細而味極辛故名之曰細辛時珍曰小辛少辛)
(皆此義也按山海經云浮戱之山多少辛管子云五沃之土羣藥生少辛是矣)
集解(别錄曰細辛生華隂山谷二月八月采根隂乾弘景曰今用東陽臨海者形叚乃好而辛烈不)
(及華隂高麗者用之去其頭節當之曰細辛如葵赤黑一根一葉相連頌曰今處處有之皆不及華隂者)
(爲真其根細而極辛今人多以杜衡爲之杜衡根似飯帚密閙細長四五寸微黃白色江淮呼爲馬蹄香)
(不可誤用宗奭曰細辛葉如葵赤黑色非此則杜衡也杜衡葉如馬蹄之下故俗名馬蹄香蘆根似白前)
(又似細辛按沈括夢溪筆談云細辛出華山極細而直柔勒深紫色味極辛嚼之習習如椒而更甚於椒)
(本草云細辛水漬令直是以杜衡偽為之也東南所用細辛皆杜衡也杜衡黃白色拳曲而脆乾則成團)
(又謂之馬蹄㐮漢間又有一種細辛極細而直色黃白乃是鬼督郵亦非細辛也時珍曰博物志言杜衡)
(亂細辛自古已然矣沈氏所說甚詳大抵能亂細辛者不止杜衡皆當以根苗色味細辨之葉似小葵柔)
(莖細根直而色紫味極辛者細辛也葉似馬蹄莖微粗根曲而黃白色味亦辛者杜衡也一莖直上莖端)
(生葉如繖根似細辛微粗直而黃白色味辛微苦者鬼督郵也似鬼督郵而色黑者及己也葉似小桑根)
(似細辛微粗長而黃色味辛而有臊氣者徐長卿也葉似柳而根似細辛粗長黃白色而味苦者白微也)
(似白微而白直味甘者白前也)
根脩治(斆曰凡使細辛切去頭子以瓜水浸宿暴乾用湏揀去雙葉者服之害人)
氣味辛温無毒(普曰神農黃帝雷公桐君小温岐伯無毒李當之小寒權曰苦辛之才曰)
(曾青棗根爲之使得當歸芍藥白芷芎藭牡丹藁本甘草共療婦人得决明鯉魚膽青羊肝共療目痛惡)
(黃茋狠毒山茱萸忌生菜狸肉畏消石滑石反藜蘆)主治欬逆上氣頭痛腦動
百節拘攣風濕痺痛死肌久服明目利九竅輕身長
年(本經)温中下氣破痰利水道開胸中滯結除喉痺&KR1604;
鼻不聞香臭風癎癲疾下乳結汗不出血不行安五
臟益肝膽通精氣(别錄)添膽氣治嗽去皮風濕痒風眼
淚下除齒痛血閉婦人血瀝腰痛(甄權)含之去口臭(弘景)
潤肝燥治督脉爲病脊強而厥(好古)治口舌生瘡大便
燥結起目中倒睫(時珍)
發明(宗奭曰治頭面風痛不可缺此元素曰細辛氣温味大辛氣厚于味陽也升也入足厥隂少隂)
(血分爲手少隂引經之藥香味俱細故入少隂與獨活相類以獨活爲使治少隂頭痛如神亦止諸陽頭)
(痛諸風通用之味辛而熱温少隂之經散水氣以去内寒成無已曰水停心下不行則腎氣燥宜辛以潤)
(之細辛之辛以行水氣而潤燥杲曰膽氣不足細辛補之又治邪氣自裏之表故仲景少隂證用麻黃附)
(子細辛湯時珍曰氣之厚者能發熱陽中之陽也辛温能散故諸風寒風濕頭痛痰飲胸中滯氣驚癎者)
(宜用之口瘡喉痺䘌齒諸病用之者取其能散浮熱亦火欝則發之之義也辛能泄肺故風寒欬嗽上氣)
(者宜用之辛能補肝故膽氣不足驚癎眼目諸病宜用之辛能潤燥故通少隂及耳竅便濇者宜用之)
(承曰細辛非華隂者不得爲真若單用末不可過一錢多則氣悶塞不通者死雖死無傷近年開平獄中)
(嘗治此不可不記非本有毒但不識多寡耳)
附方(舊二新六)暗風卒倒(不省人事細辛末吹入鼻中危氏得效方)虚寒嘔
噦(飲食不下細辛去葉半兩丁香二錢半爲末每服一錢柿蒂湯下)小兒客忤(口不能言)
(細辛桂心末等分以少許内口中外臺秘要)小兒口瘡(細辛末醋調貼臍上衛生家寳方)
口舌生瘡(細辛黃連等分爲末摻之漱涎甚效名兼金散一方用細辛黃蘗三因方)口
瘡䘌齒(腫痛細辛煮濃汁熱含冷吐取瘥聖惠方)鼻中息肉(細辛末時時吹之)
(聖惠方)諸般耳聾(細辛末溶黃蠟丸鼠屎大綿裹一丸塞之一二次即愈湏戒怒氣名聰耳)
(丸騐龔氏經方)
杜衡(别錄中品)
釋名杜葵(綱目)馬蹄香(唐本)土鹵(爾雅)土細辛(綱目恭曰杜衡葉似葵形)
(似馬蹄故俗名馬蹄香頌曰爾雅杜又名土鹵然杜若亦名杜衡或疑是杜若而郭璞注云似葵當是杜)
(衡也)
集解(别錄曰杜衡生山谷三月三日采根熟洗暴乾弘景曰根葉都似細辛惟氣小異爾處處有之)
(方藥少用惟道家服之令人身衣香恭曰生山之隂水澤下濕地葉似槐形如馬蹄根似細辛白前等今)
(俗以及己代之謬矣及己獨莖莖端四葉葉間白花殊無芳氣有毒服之令人吐惟療瘡疥不可亂杜衡)
(也頌曰今江淮間皆有之春初於宿根上生苖葉似馬蹄下状高二三寸莖如麥蒿粗細每窠上有五七)
(葉或八九葉别無枝蔓又於莖葉間鏬内蘆頭上貼地生紫花其花似見不見暗結實如豆大窠内有碎)
(子似天仙子苗葉俱青經霜即枯其根成空有似飯帚密閙細長四五寸粗於細辛微黃白色味辛江淮)
(俗呼爲馬蹄香謹按山海經云大帝之山有草焉状如葵其臭如蘼蕪名曰杜衡可以走馬食之已癭郭)
(璞注云帶之可以走馬或曰馬得之而健走也宗奭曰杜衡用根似細辛但根色白葉如馬蹄之下市人)
(往往以亂細辛將二物相對便見真僞况細辛惟出華州者良杜衡色黃拳局而脆乾則作團詳細辛下)
(時珍曰按土宿本草云杜細辛葉圓如馬蹄紫背者良江南荆湖川陜閩廣俱有之取自然汁可伏硫砒)
(制汞)
根氣味辛温無毒主治風寒欬逆作浴湯香人衣體
(别錄)止氣奔喘促消痰飲破畱血項間癭瘤之疾(甄權)下
氣殺蟲(時珍)
發明(時珍曰古方吐藥往往用杜衡者非杜衡也乃及己也及己似細辛而有毒吐人昔人多以及)
(己當杜衡杜衡當細辛故爾錯誤也杜衡則無毒不吐人功雖不及細辛而亦能散風寒下氣消痰行水)
(破血也)
附方(新六)風寒頭痛(傷風傷寒頭痛發熱初覺者馬蹄香爲末每服一錢熱酒調下少頃)
(飲熱茶一盌催之出汗即愈名香汗散王英杏林摘要)飲水停滯(大熱行極及食熱餅後飲)
(冷水過多不消停滯在胸不利呼吸喘息者杜衡三分瓜蔕二分人參一分爲末湯服一錢日二服取吐)
(為度方肘後)痰氣&KR0008;喘(馬蹄香焙研每服二三錢正發時淡醋調下少頃吐出痰涎爲驗)
(普濟方)噎食膈氣(馬蹄香四兩爲末好酒三升熬膏每服二匙好酒調下日三服孫氏集)
(效方)吐血瘀聚(凡吐血後心中不悶者必止若煩躁悶亂刺脹者尚有瘀血在胃宜吐之方同)
(飲水停滯)喉閉腫痛(草藥金鎖匙即馬蹄草以根搗井華水調下即效救急方)
附錄木細辛(藏器曰味苦温有毒主腹内結聚癥瘕大便不利推陳去惡破冷氣未可輕服)
(令人利下至困生終南山冬月不凋苖如大戟根似細辛)
及己(别錄下品)
釋名獐耳細辛(時珍曰及己名義未詳二月生苖先開白花後方生葉三片状如獐耳根)
(如細辛故名獐耳細辛)
集解(恭曰及己生山谷隂虚軟地其草一莖莖頭因葉隙着白花根似細辛而黑有毒今人以當杜)
(衡非也二月采根日乾)
根氣味苦平有毒(恭曰入口使人吐血)主治諸惡瘡疥痂瘻蝕
及牛馬諸瘡(唐本)頭瘡白秃風瘙皮膚蟲痒可煎汁浸
并傅之(大明)殺蟲(時珍)
發明(弘景曰今人以合瘡疥膏甚驗時珍曰今人不知及己往往以當杜衡却以杜衡當細辛故杜)
(衡諸方多是及己也辯見細辛杜衡二條)
附方(新一)頭瘡白秃(獐耳細辛其味香辣爲末以槿木煎油調搽活幼全書)
鬼督郵(唐本草)
釋名獨搖草(唐本時珍曰此草獨莖而葉攅其端無風自動故曰鬼獨搖草後人訛爲鬼督)
(郵爾因其專主鬼病猶司鬼之督郵也古者𫝊舍有督郵之官主之徐長卿赤箭皆治鬼病故並有鬼督)
(郵之名名同而物異)
集解(恭曰鬼督郵所在有之有必叢生苖惟一莖莖端生葉若繖状根如牛膝而細黑今人以徐長)
(卿代之非也保昇曰莖似細箭簳高二尺以下葉生莖端状如傘花生葉心黃白色根横生而無鬚二月)
(八月采根徐長卿赤箭並有鬼督郵之名而主治不同宜審用之時珍曰鬼督郵與及己同類根苖皆相)
(似但以根如細辛而色黑者爲及己根如細辛而色黃白者爲鬼督郵)
根脩治(斆曰凡采得細剉用生甘草水煮一伏時日乾用)
氣味辛苦平無毒(時珍曰有小毒)主治鬼疰卒忤中惡心腹
邪氣百精毒温瘧疫疾強腰脚益膂力(唐本)
發明(時珍曰按東晉深師方治上氣欬嗽邪嗽鱢嗽冷嗽四滿丸用鬼督郵同蜈蚣芫花躑躅諸毒)
(藥爲丸則其有毒可知矣非毒藥不能治鬼疰邪惡之病唐本云無毒蓋不然)
徐長卿(本經上品)校正(今據吳氏本草併入石下長卿)
釋名鬼督郵(本經)别仙蹤(蘇頌時珍曰徐長卿人名也常以此藥治邪病人遂以名)
(之名醫别錄於有名未用復出石下長卿條云一名徐長卿陶弘景注云此是誤爾方家無用亦不復識)
(今攷二條功療相似按吳普本草云徐長卿一名石下長卿其爲一物甚明但石間生者爲良前人欠審)
(故爾差舛弘景曰鬼督郵之名甚多今俗用徐長卿者其根正如細辛小短扁扁爾氣亦相似今狗脊散)
(用鬼督郵者取其強悍宜腰脚故知是徐長卿而非鬼箭赤箭)
集解(别錄曰徐長卿生泰山山谷及隴西三月采又曰石下長卿生隴西山谷池澤三月采恭曰所)
(在川澤有之葉似柳兩葉相當有光澤根如細辛微粗長黃色而有臊氣今俗以代鬼督郵非也鬼督郵)
(自有本條保昇曰生下濕川澤之間苖似小桑兩葉相對三月苖青七月八月着子似蘿藦子而小九月)
(苖黃十月凋八月采根日乾頌曰今淄齊淮泗間皆有之三月四月采謂之别仙蹤時珍曰鬼督郵及己)
(之亂杜衡其功不同苗亦不同也徐長卿之亂鬼督郵其苗不同其功同也杜衡之亂細辛則根苖功用)
(皆彷彿乃彌近而大亂也不可不審)
根脩治(斆曰凡采得粗杵拌少蜜令遍以瓷器盛蒸三伏時日乾用)
氣味辛温無毒(别錄曰石下長卿鹹平有毒普曰徐長卿一名石下長卿神農雷公辛時)
(珍曰治鬼之藥多有毒當從别錄)主治鬼物百精蠱毒疫疾邪惡氣
温瘧久服強悍輕身(本經)益氣延年又曰石下長卿主
鬼疰精物邪惡氣殺百精蠱毒老魅注易亡走啼哭
悲傷恍惚(别錄)
發明(時珍曰枹朴子言上古辟瘟疫有徐長卿散良效今人不知用此)
附方(新二)小便關格(徐長卿湯治氣壅關格不通小便淋結臍下妨悶徐長卿炙半兩茅)
(根三分木通冬葵子一兩滑石二兩㯽榔一分瞿麥穗半兩每服五錢水煎入朴消一錢温服日二服)
(聖惠方)注車注船(凡人登車船煩悶頭痛欲吐者宜用徐長卿石長生車前子車下李根皮)
(各等分搗碎以方囊繫半合于衣𢃄及頭上則免此患肘後方)
白微(本經中品)
釋名薇草(别錄)白幕(别錄)春草(本經)葞(音尾)骨美(時珍曰微細也其根細而)
(白也按爾雅葞春草也微葞音相近則白微又葞音之轉也别錄以葞爲莽草之名誤矣)
集解(别錄曰白微生平原川谷三月三日采根隂乾弘景曰近道處處有之頌曰今陜西諸郡及舒)
(滁潤遼州亦有之莖葉俱靑頗類柳葉六七月開紅花八月結實其根黃白色類牛膝而短小今人八月)
(采之)
根脩治(斆曰凡采得以糯米泔汁浸一宿取出去髭於槐砧上細剉蒸之從申至巳晒乾用時珍)
(曰後人惟以酒洗用)
氣味苦鹹平無毒(别錄曰大寒之才曰惡黃茋大黃大戟乾薑大棗乾漆山茱萸)
主治暴中風身熱肢滿忽忽不知人狂惑邪氣寒熱
酸疼温瘧洗洗發作有時(本經)療傷中淋露下水氣利
隂氣益精久服利人(别錄)治驚邪風狂痓病百邪鬼魅
(弘景)風温灼熱多眠及熱淋遺尿金瘡出血(時珍)
發明(好古曰古方多用治婦人以本草有療傷中淋露之故也時珍曰白微古人多用後世罕能知)
(之按張仲景治婦人産中虚煩嘔逆安中益氣竹皮丸方中用白微同桂枝一分竹皮石膏三分甘草七)
(分棗肉爲大丸每以飲化一丸服云有熟者倍白微則白微性寒乃陽明經藥也徐之才藥對言白微惡)
(大棗而此方又以棗肉爲丸蓋恐諸藥寒凉傷脾胃爾朱肱活人書治風温發汗後身猶灼熱自汗身重)
(多眠鼻息必鼾語言難出者萎蕤湯中亦用之孫真人千金方有詔書發汗白微散焉)
附方(新五)肺實鼻塞(不知香臭白微貝母欵冬花一兩百部二兩爲末每服一錢米飲下)
(濟普方)婦人遺尿(不拘胎前産後白微芍藥各一兩爲末酒服方寸匕日三服千金方)
血淋熱淋(方同上)婦人血厥(人平居無疾苦忽如死人身不動搖目閉口噤或微)
(知人眩冐移時方寤此名血厥亦名欝冐出汗過多血少陽氣獨上氣塞不行故身如死氣過血還隂陽)
(復通故移時方寤婦人尤多此證宜服白微湯用白微當歸各一兩人參半兩甘草一錢半每服五錢水)
(二盞煎一盞温服本事方)金瘡血出(白微爲末貼之儒門事親)
白前(别錄中品)
釋名石藍(唐本)嗽藥(同上時珍曰名義未詳)
集解(弘景曰白前出近道根似細辛而大色白不柔易折氣嗽方多用之恭曰苖高尺許其葉似柳)
(或似芫花根長于細辛白色生州渚沙磧之上不生近道俗名石藍又名嗽藥今用蔓生者味苦非真也)
(志曰根似白微牛膝軰二月八月采隂乾用嘉謨曰似牛膝粗長堅直易斷者白前也似牛膝短小柔軟)
(能彎者白微也近道俱有形色類同以此别之不致差誤)
根脩治(斆曰凡用以生甘草水浸一伏時漉出去頭鬚子焙乾收用)
氣味甘微温無毒(權曰辛恭曰微寒)主治胸脇逆氣欬嗽上
氣呼吸欲絶(别錄)主一切氣肺氣煩悶賁豚腎氣(大明)降
氣下痰(時珍)
發明(宗奭曰白前能保定肺氣治嗽多用以温藥相佐使尤佳時珍曰白前色白而味微辛甘手太)
(隂藥也長於降氣肺氣壅實而有痰者宜之若虚而長哽氣者不可用也張仲景治嗽而脉浮澤漆湯中)
(亦用之其方見金匱要略藥多不錄)
附方(舊二新一)久嗽唾血(白前桔梗桑白皮三兩炒甘草一兩炙水六升煮一升分三服)
(忌猪肉菘菜外臺)久欬上氣(體腫短氣脹滿晝夜倚壁不得卧常作水雞聲者白前湯主之)
(白前二兩紫菀半夏各三兩大戟七合以水一斗漬一宿煮取三升分作數服禁食羊肉餳餹大佳深)
(師方)久患㗇呷(欬嗽喉中作聲不得眠取白前焙搗爲末每温酒服二錢深師方)
草犀(拾遺)
釋名(時珍曰其解毒之功如犀角故曰草犀)
集解(藏器曰草犀生衢婺洪饒間苗高二三尺獨莖根如細辛生水中者名水犀珣曰廣州記云生)
(嶺南及海中獨莖對葉而生如燈臺草根若細辛)
根氣味辛平無毒主治解一切毒氣虎狼蟲虺所傷
溪毒野蠱惡刺等毒並宜燒研服之臨死者亦得活
(李珣)天行瘧瘴寒熱欬嗽痰壅飛尸喉痺瘡腫小兒寒
熱丹毒中惡注忤痢血等病煮汁服之嶺南及睦婺
間中毒者以此及千金藤並解之(藏器)
釵子股(海藥)校正(併入拾遺金釵股)
釋名金釵股(時珍曰石斛名金釵花此草状似之故名)
集解(藏器曰金釵股生嶺南及南海山谷根如細辛每莖三四十根珣曰忠州萬州者亦佳草莖功)
(力相似緣嶺南多毒家家貯之時珍曰按嶺表錄云廣中多蠱毒彼人以草藥金釵股治之十救八七其)
(状如石斛也又忍冬藤解毒亦號金釵股與此同名云)
根氣味苦平無毒主治解毒癰疽神驗以水煎服(李珣)
解諸藥毒煮汁服亦生研更烈必大吐下如無毒亦
吐去熱痰瘧瘴天行蠱毒喉痺(藏器)
吉利草(綱目)
集解(時珍曰按嵇含南方草木状云此草生交廣莖如金釵股形類石斛根類芍藥吳黃武中江夏)
(李俁徙合浦遇毒其奴吉利偶得此草與服遂解而吉利即遁去俁以此濟人不知其數也又高凉郡産)
(良耀草葉如麻黃花白似牛李秋結子如卜栗煨食解毒功亞于吉利草始因梁耀得之因以爲名轉梁)
(爲良耳)
根氣味苦平無毒主治解蠱毒極驗(時珍)
百兩金(宋圖經)
集解(頌曰百兩金生戊州雲安軍苖高二三尺有幹如木葉似荔枝初生背面俱青結花實後背紫)
(面青凌冬不凋初秋開花青碧色結實大如豆生青熟赤采根入藥槌去心河中府出者根如蔓菁赤色)
(莖細青色四月開碎黃花似星宿花五月采根長及一寸晒乾用)
根氣味苦平無毒主治壅熱咽喉腫痛合一寸嚥津
又治風涎(蘇頌)
硃砂根(綱目)
集解(時珍曰硃砂根生深山中今惟太和山人采之苗高尺許葉似冬靑葉背甚赤夏月長茂根大)
(如筯赤色此與百兩金彷彿)
根氣味苦凉無毒主治咽喉腫痺磨水或醋嚥之甚
良(時珍)
辟虺雷(唐本草)
釋名辟蛇雷(綱目時珍曰此物辟蛇虺有威故以雷名之)
集解(恭曰辟虺雷状如粗塊蒼术節出有眼時珍曰今川中峩眉鶴鳴諸山皆有之根状如蒼术大)
(者若拳彼人以充方物苗状當俟訪問)
根氣味苦大寒無毒主治解百毒消痰袪大熱頭痛
辟瘟疫(唐本)治咽喉痛痺解蛇虺毒(時珍)
錦地羅(綱目)
集解(時珍曰錦地羅出廣西慶遠山巖間鎮安歸順柳州皆有之根似萆薢及栝樓根状彼人頗重)
(之以充方物)
根氣味微苦平無毒主治山嵐瘴毒瘡毒并中諸毒
以根研生酒服一錢七即解(時珍)
紫金牛(宋圖經)
集解(頌曰生福州葉如茶葉上綠下紫結實圓紅色如丹朱根微紫色八月采根去心暴乾頗似巴)
(戟)
氣味辛平無毒主治時疾膈氣去風痰(蘇頌)解毒破血
(時珍)
拳參(宋圖經)
集解(頌曰生淄州田野葉如羊蹄根似海鰕黑色土人五月采之)
氣味(缺)主治爲末淋渫腫氣(蘇頌)
鐵線草(宋圖經)
集解(頌曰生饒州三月采根隂乾時珍曰今俗呼萹蓄爲鐡線草蓋同名耳)
氣味微苦平無毒主治療風消腫毒有效(蘇頌)
附方(新一)男女諸風(産後風尤妙鐵線草根五錢五加皮一兩防風二錢爲末以烏骨雞)
(一斤重者水内淹死去毛腸砍作肉生入藥刴勻下麻油些少炒黃色隨人量入酒煮熟先以排風藤煎)
(濃湯沐浴頭身乃飲酒食雞發出粘汗即愈如不沐浴必發出風丹乃愈滑伯仁櫻寕心要)
金絲草(綱目)
集解(時珍曰金絲草出慶陽山谷苖状當俟訪問)
氣味苦寒無毒主治吐血欬血衂血下血血崩瘴氣
解諸藥毒療癰疽丁腫惡瘡凉血散熱(時珍)
附方(新三)婦人血崩(金絲草海柏枝砂仁花椒蠶退紙舊錦灰等分爲末煮酒空心服陳)
(光述傳方談埜翁)癰疽丁腫(一切惡瘡金絲草忍冬藤五葉藤天蕎麥等分煎湯温洗黑色)
(者加醋去又鐵篐散用金絲草灰二兩醋拌晒乾貝母五兩心白芷二兩爲末以凉水調貼瘡上香油)
(亦可或加龍骨少許)天蛇頭毒(落蘇即金絲草金銀花藤五葉紫葛天蕎麥等分切碎用絶好)
(醋濃煎先熏後洗救急方)
本草綱目卷十三
