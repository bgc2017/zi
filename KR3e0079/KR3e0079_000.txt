本草綱目總目醫家類
卷一
序例上
卷二
序例下
卷三
百病主治藥上
卷四
百病主治藥下
卷五水部二類
水一(天水類一十三種)
水二(地水類三十種)
卷六火部一類
火一(凡一十一種)
卷七土部一類
土一(凡六十種)
卷八金石部五類
金石一(金類二十八種)
石二(玉類一十四種)
卷九
石三(石類上三十二種)
卷十
石四(石類下三十九種)
卷十一
石五(鹵石類二十種附錄二十七種)
卷十二草部一十一類
草一(山草類上三十一種)
卷十三
草二(山草類下三十九種)
卷十四
草三(芳草類五十六種)
卷十五
草四(隰草類上五十三種)
卷十六
草五(隰草類下七十三種)
卷十七
草六上下(毒草類四十七種)
卷十八
草七上下(蔓草類七十三種附錄一十九種)
卷十九
草八(水草類二十二種)
卷二十
草九(石草類一十九種)
卷二十一
草十(苔類一十六種)
草十一(雜草類九種五十三種)(有名未用一百)
卷二十二穀部四類
穀一(麻麥稻類一十二種)
卷二十三
穀二(稷粟類一十八種)
卷二十四
穀三(菽豆類一十四種)
卷二十五
穀四(造釀類二十九種)
卷二十六菜部五類
菜一(葷辛類三十二種)
卷二十七
菜二(柔滑類四十一種)
卷二十八
菜三(蓏菜類一十一種)
菜四(水菜類六種)
菜五(芝栭類一十五種)
卷二十九果部六類
果一(五果類一十一種)
卷三十
果二(山果類三十四種)
卷三十一
果三(夷果類三十二種)
卷三十二
果四(味類一十三種)
卷三十三
果五(蓏類九種)
果六(水果類六種)(附錄二十三種)
卷三十四木部六類
木一(香木類三十五種)
卷三十五
木二(喬木類五十二種)
卷三十六
木三(灌木類五十種)
卷三十七
木四(寓木類一十)(種)
木五(苞木類四種)
木六(雜木類七種)(附錄二十種)
卷三十八服器部二類
服器一(服帛類二十五種)
服器二(器物類五十四種)
卷三十九蟲部四類
蟲一(卵生類上二十二種)
卷四十
蟲二(卵生類下二十一種)
卷四十一
蟲三(化生類三十一種)
卷四十二
蟲四(濕生類二十三種)
卷四十三鱗部四類
鱗一(龍類九種)
鱗二(蛇類一十七種)
卷四十四
鱗三(魚類二十八種)
鱗四(無鱗魚類三十一種附錄九種)
卷四十五介部二類
介一(龜鼈類一十七種)
卷四十六
介二(蚌蛤類二十九種)
卷四十七禽部四類
禽一(水禽類一十三種)
卷四十八
禽二(原禽類二十二種)
卷四十九
禽三(林禽類一十七種)
禽四(山禽類一十三種)(附錄一種)
卷五十獸部四類
獸一(畜類二十八種)
卷五十一
獸二(獸類三十八種)
獸三(鼠類一十二種)
獸四(寓類怪類共八種)
卷五十二人部一類
人一(凡三十五種)
右通計一十六部六十二類一千八百八十二
種
(臣)等謹案本草綱目五十二卷明李時珍撰
時珍字東壁蘄州人官四川蓬溪知縣是編
取神農以下諸家本草薈粹成書複者芟之
闕者補之譌者糾之凡一十六部六十二類
一千八百八十二種每藥標正名為綱附釋
名為目次以集解辨疑正誤次以氣味主治
附方其分部之例首水火次土次金石次草
榖菜果木次服器次蟲鱗介禽獸終之以人
前有圖三卷又序例二卷百病主治藥二卷
于陰陽標本君臣佐使之論最為詳析攷諸
家本草舊有者一千五百一十八種時珍所
補者又三百七十四種搜羅羣籍貫串百氏
自謂歲歷三十書采八百餘家稿凡三易然
後告成者非虛語也其書初刻于萬歷間弇
州山人王世貞為之序其子建元又獻之于
朝有進疏一篇冠于卷首
國朝順治間錢塘吳毓昌重訂付梓於是業醫
者無不家有一編明史方伎𫝊極稱之蓋集
本草之大成者無過于此矣乾隆四十三年
六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
本草綱目原序
紀稱望龍光知古劒覘寳氣辨明珠故萍實商羊非天
明莫洞厥後博物稱華辯字稱康析寳玉稱倚頓亦僅
僅晨星耳楚蘄陽李君東璧一日過予弇山園謁予留
飲數日予窺其人晬然貌也癯然身也津津然譚議也
真北斗以南一人解其装無長物有本草綱目數十卷
謂予曰時珍荆楚鄙人也幼多羸疾質成鈍椎長耽典
籍若啖蔗飴遂漁獵羣書摉羅百氏凡子史經𫝊聲韻
農圃醫卜星相樂府諸家稍有得處輒著數言古有本
草一書自炎皇及漢梁唐宋下迨國朝註解羣氏舊矣
第其中舛繆差譌遺漏不可枚數廼敢奮編摩之志僣
纂述之權歲歷三十稔書攷八百餘家稿凡三易複者
芟之闕者緝之譌者繩之舊本一千五百一十八種今
增藥三百七十四種分為一十六部著成五十二卷雖
非集成亦麤大備僣名曰本草綱目願乞一言以託不
朽予開卷細玩每藥標正名為綱附釋名為目正始也
次以集解辯疑正誤詳其土産形状也次以氣味主治
附方著其體用也上自墳典下及𫝊竒凡有相關靡不
備采如入金谷之園種色奪目如登龍君之宫寳藏悉
陳如對冰壺玉鑑毛髮可指數也博而不繁詳而有要
綜核究竟直窺淵海茲豈僅以醫書覯哉實性理之精
微格物之通典帝王之秘籙臣民之重寳也李君用心
加惠何勤哉噫碔玉莫剖朱紫相傾弊也久矣故辯專
車之骨必竢魯儒博支機之石必訪賣卜予方著弇州
巵言恚博古如丹鉛巵言後乏人也何幸覩茲集哉茲
集也藏之深山石室無當盍鍥之以共天下後世味太
元如子雲者旹萬歴歲庚寅春上元日弇州山人鳳洲
王世貞拜撰
重訂本草綱目原序
大凡書不足以集大成其編纂不足以備體用則綱目
勿稱焉載籍極博猶為考信是也曩東璧李先生荆楚
博雅君子也成本草綱目一書人第知先生綜核羣籍
文成億萬分十六部五十二卷不知以彼其才歲歷三
十霜書采八百餘家稿三易然後告成事焉其間圖象
繪形芟複補闕繩譌解惑仍其舊而新是圖如舊本千
五百一十有八種而外所增三百七十有四蓋李氏之
新書也亦既勤且詳進乎大道矣然未敢自信請王弇
州先生為玄晏往余寓目而游心焉先生之書觀止於
發凡與遺表中獨是輯成治法見其炮製一準乎雷公
且有用苗用根用子與葉之别申言寒熱温凉之性升
降浮沉之理味有五曰甘曰鹽曰酸曰苦曰辛治有三
曰汗曰吐曰下以越宣通瀉補輕重滑澁燥濕之十劑
復權衡大小緩急竒偶復之間明晰大毒小毒無毒畏
惡相反之忌至於分引經絡列諸驗方衷夫藥性易不
云乎本乎天者親上本乎地者親下亦各從其類也矧
清陽之氣出上竅濁陰之氣行下竅清陽發腠理濁陰
走五臟亦大彰明較著者也豈第物産從地名從主人
便參稽觀覽云爾哉斯又先生之精微焉者也於是孝
子之事親與國手之活人鏡觀此書許世子栽杏叟之
之事吾知免矣然本草非先生昉也始於炎黃既於岐
高盛於漢衍於梁浸淫於唐宋曰綱曰目至先生而大
備比於史事紫陽温公分路揚鑣何多讓焉先生是書
自昔仁廟間一刻再刻其圖似是而非者有焉其文烏
焉魯魚者有焉余與友人黼明錢子恫圖刻之未工商
讐較之獨眘踵事增華為重訂梓宇内久推第一善本
今年春黼明子倦於事且謂余歸里以來無所事事盡
授余行世余惟宇内同人咸知余與黼明子於先生之
書相與以有成也今復研訂一過不惜洛陽紙貴夫庸
知作者之與行世者不功相半乎順治乙未澹寧子玉
函吳毓昌謹序
進本草綱目疏
湖廣黃州府儒學增廣生員李建元謹奏為遵奉明例
訪書進獻本草以備采擇事臣伏讀禮部儀制司勘合
一欵恭請聖明勅儒臣開書局纂修正史移文中外凡
名家著述有關國家典章及紀君臣事跡他如天文樂律
醫術方技諸書但成一家名言可以垂於方來者即訪
求解送以備采入藝文志如已刻行者即刷印一部送
部或其家自欲進獻者聽奉此臣故父李時珍原任楚
府奉祠奉勅進封文林郎四川蓬溪知縣生平篤學刻
意纂修曾著本草一部甫及刻成忽值數盡撰有遺表
令臣代獻臣切思之父有遺命而子不遵何以承先志
父有遺書而子不獻何以應朝命矧今修史之時又值
取書之會臣不揣謭陋不避斧鉞謹述故父遺表臣父
時珍幼多羸疾長成鈍椎躭嗜典籍若啖蔗飴攷古證
今奮發編摩苦志辯疑訂誤留心纂述諸書伏念本草
一書關係頗重註解羣氏謬誤亦多行年三十力肆校
讐歷歲七旬功始成就野人炙背食芹尚欲獻之天子
微臣採珠聚玉敢不上之明君昔炎皇辯百糓嘗百草
而分别氣味之良毒軒轅師岐伯遵伯高而剖析經絡
之本標遂有神農本草三卷藝文錄為醫家一經及漢
末而李當之始加校修至梁末而陶弘景益以註釋古
藥三百六十五種以應重卦唐高宗命司空李勣重修
長史蘇恭表請伏定增藥一百一十四種宋太祖命醫
官劉翰詳校宋仁宗再詔補註增藥一百種召醫唐慎
微合為證類修補衆本草五百種自是人皆指為全書
醫則目為奥典夷考其間玼瑕不少有當析而混者如
葳蕤女萎二物而併入一條有當併而析者如南星虎
掌一物而分為二種生薑薯蕷菜也而列草品檳榔龍
眼菓也而列木部八榖生民之天也不能明辨其種類
三菘日用之蔬也罔克的别其名稱黑豆赤菽大小同
條硝石芒硝水火混注以蘭花為蘭草卷丹為百合此
寇氏衍義之舛謬謂黃精即鉤吻旋花即山薑乃陶氏
别錄之差譌歐漿若膽草菜重出掌氏之不審天花栝
樓兩處圖形蘇氏之欠明五倍子構蟲窠也而認為木
實大蘱草田字草也而指為浮萍似兹之類不可枚陳
略摘一二以見錯誤若不類分品列何以印定羣疑臣
不揣猥愚僣肆刪述重伏者芟之遺缺者補之如磨刀
水潦水桑柴火艾火鎖陽山奈土茯苓番木鼈金枯樟
腦蝎虎狗蠅白蠟水蛇狗寳秋蟲之類並今方所用而
古本則無三七地羅九仙子蜘蛛香猪腰子勾金皮之
類皆方物土苴而禆官不載今增新藥凡三百七十四
種類析舊本分為一十六部雖非集成實亦粗備有數
名或散見各部總標正名為綱餘各附釋為目正始也
次以集解辨疑正誤詳其出産形狀也次以氣味主治
附方著其體用也上自墳典下至傳竒凡有相關靡不
收采雖命醫書實該物理我太祖高皇帝首設醫院重
設醫學沛仁心仁術於九有之中世宗肅皇帝既刻醫
方選要又刻衛生易簡藹仁政仁聲於率土之遠伏願
皇帝陛下體道守成遵祖繼志當離明之正位司考文
之大權留情民瘼再修司命之書特詔良臣著成昭代
之典治身以治天下書當與日月争光夀國以夀萬民
臣不與草木同朽臣不勝冀望屏營之至臣建元為此
一得之愚上干九重之覽或准行禮部轉發史館采擇
或行醫院重修父子銜恩存殁均戴臣無任瞻天仰聖
之至
本草綱目凡例
一神農本草三卷三百六十種分上中下三品梁陶弘
景增藥一倍隨品附入唐宋重修各有增附或併或
退品目雖存舊額淆混義意俱失今通列一十六部
為綱六十類為目各以類從三品書名俱註各藥之
下一覽可知免尋索也
一舊本玉石水土混同諸蟲鱗介不别或蟲入木部或
木入草部今各列為部首以水火次之以土水火為
萬物之先土為萬物母也次之以金石從土也次之
以草穀菜果木從微至巨也次之以服器從草木也
次之以蟲鱗介禽獸終之以人從賤至貴也
一藥有數名今古不同但標正名為綱餘皆附於釋名
之下正始也仍註各本草名目紀原也
一唐宋增入藥品或一物再出三出或二物三物混註
今俱攷正分别歸併但標其綱而附列其目如標龍
為綱而齒角骨腦胎涎皆列為目標粱為綱而赤黃
粱米皆列為目之類
一諸因首以釋名正名也次以集解解其出産形狀采
取也次以辨疑正誤辨其可疑正其謬誤也次以修
制謹炮炙也次以氣味明性也次以主治錄功也次
以發明疏義也次以附方著用也或欲去方是有體
無用矣(舊本附方二千九百三十五今增八千一百六十一)
一唐宋以朱墨圈蓋分别古今經久訛謬今既板刻但
直書諸家本草名目於藥名主治之下便覽也
一諸家本草重復者删去疑誤者辨正采其精粹各以
人名書於諸欵之下不没其實且是非有歸也
一諸物有相類而無功用宜參攷者或有功用而人卒
未識者俱附錄之無可附者附於各部之末蓋有隱
於古而顯於今者如莎根即香附子陶氏不識而今
則盛行辟虺雷昔人罕言而今充方物之類雖冷僻
不可遺也
一唐宋本所無金元我明諸醫所用者增入三十九種
時珍續補三百七十四種雖曰醫家藥品其攷釋性
理實吾儒格物之學可裨爾雅詩疏之缺
一舊本序例重繁今止取神農為正而旁采别錄諸家
附於下益以張李諸家用藥之例
一古本百病主治藥略而不切王氏集要祝氏證治亦
約而不純今分病原列之以便施用雖繁不紊也
一神農舊目及宋本總目附於例後存古也
