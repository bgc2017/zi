本草綱目卷四十二
明李時珍撰
蟲之四(濕生類二十三種内附五種外附錄七種)
蟾蜍(别錄下品)
釋名鼀&KR1434;(音蹙秋)&KR1434;&KR2100;(音施)䗇鼀(踘蹴)苦蠪(音籠)蚵蚾(何皮)癩&KR1961;
蟇(時珍曰蟾蜍說文作詹諸詩得此&KR1434;&KR2100;韓詩註戚施蟾蜍也後世名苦蠪其聲也蚵蚾其皮礧砢也)
集解(别錄曰蟾蜍生江湖池澤五月五日取東行者隂乾用弘景曰此是腹大皮上多靡磊者其行)
(汁甚有毒大囓之口皆腫五月五日取東行者五枚反縛着密室中閉之明旦視自解者取為術用能使)
(人縛亦自解蕭炳曰腹下有丹書八字以足畫地者真蟾蜍也頌曰今處處有之别錄謂&KR1961;蟇一名蟾蜍)
(以為一物非也按爾雅鼀&KR1434;蟾蠩也郭璞云似&KR1961;蟇居陸地則非一物明矣蟾蜍多在人家下濕處形大)
(背上多䨾磊行極遲緩不能跳躍亦不解鳴蝦蟇多在陂澤間形小皮上多黑斑點能跳接百蟲舉動極)
(急二物雖一類而功用小别亦當分而用之蟾蜍屎謂之土㯽榔下濕處往往有之亦能主疾宗奭曰世)
(傳三足者為蟾人遂為三足枯蟾以罔衆但以水沃半日其偽自見蓋無三足者也時珍曰蟾蜍銳頭皤)
(腹促眉濁聲土形有大如盤者自然論云蟾蜍吐生擲糞自其口出也抱樸子云蟾蜍千歲頭上有角腹)
(下丹書名曰肉芝能食山精人得食之可仙術家取用以起霧祈雨辟兵解縛今有技者聚蟾為戱能聽)
(指使物性有靈於此可推許氏說文謂三足者為蟾而寇氏非之固是但龜鱉皆有三足則蟾之三足非)
(怪也若謂入藥必用三足則謬矣&KR1174;嶁神書載蟾寶之法用大蟾一枚以長尺鐵釘四箇釘脚四下以炭)
(火自早灸至午去火放水一盞於前當吐物如皂莢子大有金光人吞之可越江湖也愚謂縱有此術誰)
(敢吞之方技誑說未足深信漫記於此以備袪疑)
修治(蜀圖經曰五月五日取得日乾或烘乾用一法去皮爪酒浸一宿又用黃精自然汁浸一宿塗)
(酥灸乾用時珍曰今人皆於端午日捕取風乾黃泥固濟煅性存用之永類鈐方云蟾目赤腹無八字者)
(不可用崔實四民月令云五月五日取蟾蜍可治惡瘡即此也亦有酒浸取肉者錢仲陽治小兒冷熱疳)
(瀉如聖丸用乾者酒煮成膏丸藥亦一法也)
氣味辛凉微毒主治隂蝕疽癘惡瘡猘犬傷瘡能合
玉石(别錄)燒灰傅瘡立驗又治温病發斑困篤者去腸
生擣食一二枚無不瘥者(弘景飲藏器曰搗爛絞汁或燒末服)殺疳
蟲治鼠漏惡瘡燒灰傅一切有蟲惡癢滋胤瘡(藥性)治
疳氣小兒面黃癖氣破癥結燒灰油調傅惡瘡(日華)主
小兒勞瘦疳疾最良(蘇頌)治一切五疳八痢腫毒破傷
風病脫肛(時珍)
發明(時珍曰蟾蜍土之精也上應月魄而性靈異穴土食蟲又伏山精制蜈蚣故能入陽明經退虛)
(熱行濕氣殺蟲&KR0630;而為疳病癰疽諸瘡要藥也别錄云治猘犬傷肘後亦有方法按沈約宋書云張收為)
(猘犬所傷人云宜噉&KR1961;蟇膾食之遂愈此亦治癰疽疔腫之意大抵是物能攻毒拔毒耳古今諸方所用)
(蝦蟇不甚分别多是蟾蜍讀者當審用之不可因名迷實也)
附方(舊七新十七)腹中冷癖(水穀癊結心下停痍兩脇痞滿按之鳴轉逆害飲食大蟾)
(蜍一枚去皮腸支解之芒硝強人一升中人七合弱人五合水七升煑四升頓服得下為度肘後方)
小兒疳積(治小兒疳積腹大黃瘦骨立頭生瘡結如麥穗用立秋後大蝦蟇去首足腸以清油)
(塗之隂陽瓦炙熟食之積穢自下連服五六枚一月之後形容改變妙不可言)五疳八痢(面黃)
(肌瘦好食泥土不思乳食用大乾蟾蜍一枚燒存性皂角去皮弦一錢燒存性蛤粉水飛三錢麝香一錢)
(為末糊丸粟米大每空心米飲下三四十丸日二服名五疳保童丸全嬰方)小兒疳泄(下痢)
(用蝦蟇燒存性研飲服方寸匕子母秘錄)走馬牙疳(侵蝕口鼻乾蚵蚾黃泥裹固煆過黃)
(連各二錢半青黛一錢為末入麝香少許和研傅之鄭氏小兒方)疳蝕顋穿(金鞭散治疳瘡)
(顋穿牙落以抱退雞子軟白皮包活土狗一箇放入大蝦蟇口内草縛泥固煆過取出研末貼之以愈為)
(度方普濟)小兒口瘡(五月五日蝦蟇灸研末傅之即瘥秘錄)一切疳&KR0630;(無問)
(去處皆能治之蝦蟇燒灰醋和傅一日三五度梅師方)隂蝕欲盡(蝦蟇灰兔屎等分為末傅)
(之後肘)月蝕耳瘡(五月五日蝦蟇燒末猪膏和傅外臺方)小兒蓐瘡(五月五日)
(取蟾蜍灸研末傳之即瘥秘錄)小兒臍瘡(出汁久不瘥蝦蟇燒末傅之日三甚驗一加牡)
(蠣等分外臺)一切濕瘡(蟾蜍燒灰猪脂和傅千金方)小兒癬瘡(蟾蜍燒灰猪脂)
(和傅方外臺)癩風蟲瘡(乾蝦蟇一兩灸長肥皂一條灸去皮子蘸酒再灸為末以竹管引入)
(羊腸内繫定以麩鋪甑内置藥麩上蒸熟入麝香半錢去麩同搗為丸如梧子大每温酒服二十一丸)
(直指)附骨壞瘡(久不瘥濃汁不已或骨從瘡孔中出用大蝦蟇一個亂頭髮一雞子大猪油四兩煎)
(枯去滓待凝如膏先以桑根皮烏頭煎湯洗拭乾煅龍骨末糝四邊以前膏貼之錦囊秘覽)發背
腫毒(未成者用活蟾一箇繫放瘡上半日蟾必昏憒置水中救其命再易一箇如前法其蟾必踉蹡)
(再易一箇其蟾如舊則毒散矣累驗極效合若勢重者以活蟾一箇或二三箇破開連肚乘熱瘡上不)
(久必臭不可聞再易二三次即愈慎勿以微物見輕也醫林集要)腫毒初起(大蝦蟇一箇刴)
(碎同炒石灰研如泥傅之頻易余居士方)破傷風病(用蟾二兩半切刴如泥入花椒一兩)
(同酒炒熟再入酒二盞半温熱服之少頃通身汗出神效)猘犬咬傷(肘後治猘犬傷每七日一)
(發生食蝦蟇膾絶良亦可燒灸食之勿令本人知之自後再不發也袖珍治風犬傷即用蝦蟇後足搗)
(爛水調服之先於頂心拔去血髮三兩根則小便内見沫也)腸頭挺出(蟾蜍皮一片瓶内燒)
(煙燻之并傅之孫真人)佩禳瘧疾(五月五日收大蝦蟇晒乾紙封絳囊貯之男左女右繫臂)
(上勿令知之楊氏家藏方)折傷接骨(大蝦蟇生研如泥劈竹裹縛其骨自痊奚囊備急)
(方)大腸痔疾(蟾蜍一箇以磚砌四方安于内泥住火煅存性為末以猪廣腸一截札定兩頭)
(煑熟切碎蘸蟾末食之如此三四次其痔自落)
頭主治功同蟾蜍
蟾酥采治(宗奭曰眉間白汁謂之蟾酥以油單紙裹眉裂之酥出紙上隂乾用時珍曰取蟾酥)
(不一或以手捏眉稜取白汁於油紙上及桑葉上插背隂處一宿即自乾或安置竹筒内盛之真者輕浮)
(入口味甜也或以蒜及胡椒等辣物納口中則蟾身白汁出以竹篦刮下麵和成塊乾之其汁不可入人)
(目令人赤腫盲或以紫草汁洗點即消)
氣味甘辛温有毒主治小兒疳疾腦疳(甄權曰端午日取眉脂以)
(硃砂麝香為丸如麻子大治小孩子疳瘦空心服一丸如腦疳以乳汁調滴鼻中甚妙)酥同牛
酥或吳茱萸苗汁調摩腰眼隂囊治腰腎冷并助陽
氣又療蟲牙(日華)治齒縫出血及牙疼以紙絍少許按
之立止(宗奭)𤼵背疔瘡一切惡腫(時珍)
附方(新九)拔取疔黃(蟾酥以麵丸梧子大每用一丸安舌下即黃出也青囊雜纂)拔
取疔毒(蟾酥以白麵黃丹搜作劑每丸麥粒大以指爬動瘡上插入重者桃破納之仍以水澄膏)
(貼之方危氏)疔瘡惡腫(蟾酥一錢巴豆四箇擣爛飯丸錠子如綠豆大每服一丸薑湯下良)
(久以萹蓄根黃荆子研酒半碗服取行四五次以粥補之乾坤秘韞)諸瘡腫硬(針頭散用)
(蟾酥麝香各一錢研勻乳汁調和入罐中待乾每用少許津調傅之外以膏護住毒氣自出不能為害也)
(命保集)一切瘡毒(蟾酥一錢白麵二錢硃砂少許井華水調成小錠子如麥大每用一錠井)
(華水服如瘡勢緊急五七錠葱湯亦可汗出即愈)喉痺乳蛾(等證用癩蝦蟇眉酥和草烏尖)
(末猪牙皂角末等分為丸小豆大每研一丸點患處效活人心統)一切齒痛(疳蝕齲齒瘀腫)
(用蚵蚾一枚鞭其頭背以竹篦刮眉間即有汁出取少許點之即止也類編)風蟲牙痛(不可)
(忍聖惠用蟾酥一片水浸軟入麝香少許研勻以粟米大綿裹咬定吐涎愈一方用胡椒代麝香一方用)
(蟾酥染絲綿上剪一分絍入齒縫根裏忌熱物半日效乾者以熱湯化開)破傷風病(蟾酥二錢)
(湯化為糊乾蠍酒炒天麻各半兩為末合擣丸綠豆大每服一丸至二丸豆淋酒下聖惠方)
蝦蟇(本經下品)
釋名蟼蟇(蟼音驚又音加土時珍曰按王荆公字說云俗言蝦蟇懷取置遠處一夕復還其)
(所雖或遐之常慕而返故名蝦蟇或作蝦䗫蝦言其聲䗫言其斑也爾雅作蟼蟇)
集解(藏器曰别錄蝦蟇一名蟾蜍誤矣蝦蟇蟾蜍二物各别陶氏以蟾蜍註蝦蟇遂致混然無别今)
(藥家亦以蟾蜍當蝦蟇矣蝦蟇在陂澤中背有黑點身小能跳接百蟲解作呷呷聲舉動極急蟾蜍在人)
(家濕處身大青黑無點多痱㿔不能跳不解作聲行動遲緩又有鼃蛤螻蟈長肱石榜蠼子之類或在水)
(田中或在溝渠側未見别功周禮蟈氏掌去鼃黽焚牡菊以灰灑之則死牡菊乃無花菊也斆曰蝦蟇有)
(多般勿誤用有黑虎身小黑嘴脚小斑有䖲黃前脚大後腿小斑色有尾子一條有黃&KR0008;遍身黃色腹下)
(有臍帶長五七分住立處帶下有自然汁出有螻蟈即夜鳴腰細口大皮蒼黑色者有蟾即黃斑頭上有)
(肉角其蝦蟇皮上腹下有斑點脚短即不鳴叫者是也時珍曰蝦蟇亦能化鶉出淮南子蝦蟇青鼀畏蛇)
(而制蜈蚣三物相值彼此皆不能動故關尹子云蝍蛆食蛇蛇食鼃鼀食蝍蛆或云月令螻蟈鳴反舌無)
(聲皆謂蝦蟇也山吴瑞曰長肱石雞也一名錦襖子六七月谷間有之性味同水雞)
修治(斆曰凡使蝦蟆先去皮并腸及爪子隂乾每箇用真牛酥一分塗灸乾若使黑虎即連頭尾皮)
(爪並隂乾酒浸三日漉出焙用)
氣味辛寒有毒(大明曰温無毒)主治邪氣破癥堅血癰腫隂
瘡服之不患熱病(本經)主百邪鬼魅塗癰腫及熱結腫
(藥性)治熱狂貼惡瘡解煩熱治犬咬(日華)
發明(頌曰蝦蟇蟾蜍二物雖同一類而功用小别亦當分而用之時珍曰古方多用蝦蟇近方多用)
(蟾蜍蓋古人通稱蟾為蝦蟇耳今攷二物功用亦不甚遠則古人所用多是蟾蜍且今人亦只用蟾蜍有)
(效而蝦蟇不復入藥矣按張杲醫說載摭青雜說云有人患脚瘡冬月頓然無事夏月臭爛痛不可言遇)
(一道人云爾因行草上惹蛇交遺瀝瘡中有蛇兒冬伏夏出故也以生蝦蟇擣傅之日三即換凡三日一)
(小蛇自瘡中出以鐵鉗取之其病遂愈朱震亨曰蝦蟇屬土與水味甘性寒南人喜食之本草言服之不)
(患熱病由是病人亦煑食之本草之意或炙或乾或燒入藥用之非若世人煑羹入椒鹽而啜其湯也此)
(物本濕化大能發濕久則濕化熱此乃土氣厚自然生火也)
附方(舊三新三)風熱邪病(蝦蟇燒灰硃砂等分為末每服一錢酒服日三甚有驗外臺)
(秘要)狂言鬼語(卒死用蝦蟇燒末酒服方寸匕日三外臺秘要)噎膈吐食(用蛇)
(含蝦蟇泥包煅存性研末每服一錢酒下壽域方)瘰癧潰爛(用黑色蝦蟇一枚去腸焙研油)
(調傅之忌鐵器)頭上軟癤(煅蟇剝皮貼之收毒即愈活幼全書)蝮蛇螫傷(生蝦)
(蟇一枚擣爛傳之外臺)
肝主治蛇螫人牙入肉中痛不可堪擣傅之立出(時珍)
(肘出後)
膽主治小兒失音不語取汁點舌上立愈(時珍集出孫氏效)
(方)
腦主治青盲明目(别錄)
鼃(别錄下品)
釋名長股(别錄)田雞(綱目)青雞(同上)坐魚(同上)蛤魚(宗奭曰鼃後脚長故)
(善躍大其聲則曰鼃小其聲則曰蛤時珍曰鼃好嗚其聲自呼南人食之呼為田雞云肉味如雞也又曰)
(坐魚其性好坐也按爾雅蟾鼃俱列魚類而東方朔傳云長安水多蛙魚得以家給人足則古昔關中已)
(常食之如魚不獨南人也鼃亦作蛙字)
集解(别錄曰鼃生水中取無時弘景曰凡蜂蟻鼃蟬其類最多大有青脊者俗名土鴨其鳴甚壯一)
(種黑色者南人名蛤子食之至美一種小形善鳴者名鼃子即此也保昇曰鼃蝦蟇之屬居陸地青脊善)
(鳴聲作蛙者是也頌曰今處處有之似蝦蟇而背青綠色尖嘴細腹俗謂之青蛙亦有背作黃路者謂之金線)
(鼃陶氏所謂土鴨即爾雅所謂在水曰黽者是也俗名石鴨所謂蛤子即今水雞是也閩蜀浙東人以為佳饌)
(時珍曰田雞水雞土鴨形稱雖異功用則一也四月食之最美五月漸老可採入藥考工記云以脰鳴者鼃黽)
(之屬農人占其聲之早晚大小以卜豐歉故唐人章孝子標詩云田家無五行水旱卜蛙聲蛙亦能化為鴽見列)
氣味甘寒無毒(宗奭曰平小時珍曰按延壽書云蛙骨熱食之便苦淋妊娠食蛙令子)
(壽夭小蛙食多令人尿閉臍下酸痛有至死者擂車前水飲可解吳瑞曰正月出者名黃蛤不可食)主
治小兒赤氣肌瘡臍傷止痛氣不足(别錄)小兒熱瘡殺
尸疰病蟲去勞劣解熱毒(日華)食之解勞熱(宗奭)利水消
腫燒灰塗月蝕瘡(時珍)饌食調疳瘦補虛損尤宜産婦
擣汁服治蝦蟇瘟病(嘉謨)
發明(頌曰南人食鼃蛤云補虛損尤宜産婦時珍曰鼃産於水與螺蚌同性故能解熱毒利水氣但)
(係濕化之物其骨性復熱而今人食者每同辛辣及脂油煎&KR0008;是抱薪救火矣安能求其益哉按戴原禮)
(證治要訣云凡渾身水腫或單腹脹者以青鼃一二枚去皮灸食之則自消也嘉謨曰時行面赤項腫名)
(蝦蟇瘟以金線鼃擣汁水調空腹頓飲極效曾活數人)
附方(新六)蛤饌(治水腫用活蛙三箇每箇口内安銅錢一箇上着胡黃連末少許以雄猪肚一)
(箇茶油洗淨包蛙札定煑一宿取出去皮腸食肉并猪肚以酒送下忌酸鹹魚麵雞鵝羊肉宜食猪鴨)
(壽域神方)水蠱腹大(動搖有水聲皮膚黑色用乾青蛙二枚以酥炒乾螻蛄七枚炒苦壺蘆半)
(兩炒右為末每空心温酒服二錢不過三服聖惠方)毒痢禁口(水蛙一箇并腸肚擣碎瓦)
(烘熱入麝香五分作餅貼臍上氣通即能進食也)諸痔疼痛(青蛙丸用青色蛙長脚者一箇)
(燒存性為末雪糕和丸如梧子大每空心先喫飯二匙次以枳殼湯下十五丸直指方)蟲蝕肛
門(蟲蝕腎腑肛盡腸穿用青蛙一枚雞骨一分燒灰吹入數用大效外臺)&KR0146;瘡如眼(上高)
(下深顆顆纍垂如瞽眼其中帶青頭上各露一舌毒孔透裏者是也用生井蛙皮燒存性為末蜜水調傅)
(之方直指)
蝌斗(拾遺)
釋名活師(山海經)活東(爾雅)玄魚(古今注)懸針(同上)水仙子(俗名)
蝦蟇臺(時珍曰蝌斗一作蛞斗音闊按羅願爾雅翼云其狀如魚其尾如針又并其頭尾觀之有)
(似斗形故有諸名玄魚言其色懸針狀其尾也)
集解(藏器曰活師即蝦蟇兒生水中有尾如鮽魚漸大則脚生尾脫時珍曰蝌斗生水中蝦蟇青鼃)
(之子也二三月鼃蟇曳腸於水際草上纏繳如索日見黑點漸至春水時鳴以䀨之則蝌斗皆出謂之䀨)
(子所謂蝦蟇聲抱是矣蝌斗狀如河豚頭圓身上青黑色始出有尾無足稍大則足生尾脫崔豹云聞雷)
(尾脫亦未必然陸農師云月大盡則先生前兩足小盡則先生後兩足)
主治火飈熱瘡及疥瘡並擣碎傅之又染髭髮取青
胡桃子上皮和搗為泥染之一染不變也(藏器)
發明(時珍曰俚俗三月三日皆取小蝌斗以水吞之云不生瘡亦解毒治瘡之意也按危氏得效方)
(染髭髮用蝌斗黑桑椹各半斤瓶密封懸屋東百日化泥取塗鬚髮永黑如漆也又岣螻神書云三月三)
(日取蝌斗一合隂乾候椹熟時取汁一升浸埋東壁下百日取出其色如漆以塗髭髮永不白也)
卵主治眀目(藏器)
溪狗(拾遺)
集解(藏器曰溪狗生南方溪澗中狀似蝦蟇尾長三四寸)
氣味有小毒主治溪毒及遊蠱燒末水服一二錢匕
(藏器)
山蛤(宋圖經)校正(原附蝦蟇下今分出)
集解(頌曰山蛤在山石中藏蟄似蝦蟇而大黃色能吞氣飲風露不食雜蟲山人亦食之)
主治小兒勞瘦及疳疾最良(蘇頌)
田父(宋圖經)校正(原附蝦蟇下今分出)
釋名蜦(音論)
集解(頌曰按洽聞記云蝦蟇大者名田父能食蛇蛇行被逐殆不能去因&KR1335;其尾久之蛇死尾後數)
(寸皮不損肉已盡矣世傳蛇噉鼃今此乃食蛇其說頗怪當别是一種也時珍曰按文字集略云蜦蝦蟇)
(也大如屨能食蛇此即田父也切謂蛇吞鼠而有食蛇之鼠蛇制豹而有噉蛇之貘則田父伏蛇亦此類)
(耳非怪也)
主治蠶咬取脊背上白汁和蟻子灰塗之(蘇頌獨出韋宙行)
(方)
蜈蚣(本經下品)
釋名&KR0008;&KR4290;(爾雅)蝍蛆(爾雅)天龍(弘景曰莊子蝍蛆甘帶淮南子云螣蛇遊霧而殆於)
(蝍蛆蝍蛆蜈蚣也性能制蛇見大蛇便緣上噉其腦恭曰山東人呼蜘蛛一名蝍蛆亦能制蛇而蛛蜘條)
(無制蛇之說莊子淮南並謂蜈蚣也頌曰按爾雅&KR0008;藜蝍蛆也郭註云似蝗而大腹角能食蛇腦乃别似)
(一物時珍曰按張揖廣雅及淮南子註皆謂蝍蛆為蜈蚣與郭說異許慎以蝍蛆為蟋蟀能制蛇又以蝍)
(蛆為馬蚿因馬蚿有蛆蟝之名並誤矣)
集解(别錄曰蜈蚣生大吳川谷及江南頭足赤者良弘景曰今赤足者多出京口長山高麗山茅山)
(於腐爛積草處得之勿令傷暴乾黃足者甚多而不堪用人以火灸令赤當之非真也蜈蚣囓人以桑汁)
(白鹽塗之即愈蜀圖曰生山南川谷及出襄鄧隨唐等州土石間人家屋壁中亦有形似馬陸身扁而長)
(黑頭赤足者良七八月採之宗奭曰蜈蚣背光黑綠色足赤腹黃有被毒者以烏雞屎或大蒜塗之效性)
(畏蛞蝓不敢過所行之路觸其身即死故蛞蝓能治蜈蚣毒時珍曰蜈蚣西南處處有之春出冬蟄節節)
(有足雙鬚岐尾性畏蜘蛛以溺射之即斷爛也南方有極大者而本草失載按段成式酉陽雜俎云綏定)
(縣蜈蚣大者能以氣吸蛇及蜴蜥相去三四尺骨肉自消沈懷遠南越志云南方晉安有山出蜈蚣大者)
(長丈餘能啖牛俚人然炬遂得以皮鞔鼔肉曝為脯美於牛肉葛洪遐觀賦云南方蜈蚣大者長百步頭)
(如車箱肉白如瓠越人爭買為羹灸張采明道雜志云黃州岐亭有拘羅山出大蜈蚣袤丈尺土人捕得)
(燻乾商人販入北方貨之有致富者蔡絛叢話云嶠南蜈蚣大者二三尺螫人至死惟見托胎蟲則局縮)
(不敢行蟲乃登首䧟其腦而食之故被蜈蚣傷者擣蟲塗之痛立止也珍按托胎蟲即蛞蝓也蜈蚣能制)
(龍蛇蜴蜥而畏蝦蟇蛞蝓蜘蛛亦莊子所謂物畏其天隂符經所謂禽之制在氣也)
修治(斆曰凡使勿用千足蟲真相似只是頭上有白肉面并嘴尖若誤用并把着腥臭氣入頂能致)
(死也凡治蜈蚣先以蜈蚣木末或柳蛀末於土器中炒令木末焦黑去木末以竹刀刮去足甲用時珍曰)
(蜈蚣木不知是何木也今人惟以火灸去頭足用或去尾足以薄荷葉火煨用之)
氣味辛温有毒(時珍曰畏蛞蝓蜘蛛雞屎桑皮白鹽)主治鬼疰蠱毒噉
諸蛇蟲魚毒殺鬼物老精温瘧去三蟲(本經)療心腹寒
熱積聚墮胎去惡血(别錄)治癥癖(日華)小兒驚癎風搐臍
風口噤丹毒秃瘡瘰癧便毒痔漏蛇瘕蛇瘴蛇傷(時珍)
發明(頌曰本經云療鬼疰故胡洽方治尸疰惡氣痰𠻳諸方多用之今醫家治小兒口噤不開不能)
(乳者以東走蜈蚣去足灸研用猪乳二合調半錢分三四服温灌之有效時珍曰蓋行而疾者惟風與蛇)
(蜈蚣能制蛇故亦能截風蓋厥隂經藥也故所主諸證多屬厥隂按揚士瀛直指方云蜈蚣有毒惟風氣)
(暴烈者可以當之風氣暴烈非蜈蚣能截能擒亦不易止但貴藥病相當耳設或過劑以蚯蚓桑皮解之)
(又云瘭瘡一名蛇瘴蠻烟瘴雨之鄉多毒蛇氣人有不伏水土風氣而感觸之者數月以還必發蛇瘴惟)
(赤足蜈蚣最能伏蛇為上藥白芷次之又聖濟總錄云嶺南樸蛇瘴一名鎖喉瘴項大腫痛連喉用赤足)
(蜈蚣一二節研細水下即愈據此則蜈蚣之治蛇蠱蛇毒蛇瘕蛇傷諸病皆此意也然蜈蚣又治痔漏便)
(毒丹毒等病并陸羽茶經載枕中方治瘰&KR0659;一法則蜈蚣自能除風攻毒不獨治蛇毒而已也)
附方(舊五新十三)小兒撮口(但看舌上有瘡如粟米大是也以蜈蚣汁刮破指甲研傅)
(兩頭肉即愈如無生者乾者亦可子母秘錄)小兒急驚(萬金散蜈蚣一條全者去足灸為末)
(丹砂輕粉等分研勻隂陽乳汁和丸菉豆大每歲一丸乳下聖惠)天弔驚風(目久不下眼見)
(白睛及角弓反張聲不出者雙金散主之用大蜈蚣一條去頭足酥灸用竹刀批開記定左右又以麝香)
(一錢亦分左右各記明研末包定每用左邊者吹左鼻右邊者吹右鼻各少許不可過多若眼未下再吹)
(些須眼下乃止直指)破傷中風(欲死聖惠用蜈蚣研末擦牙追去涎沫立瘥儒門事親)
(用蜈蚣頭烏頭尖附子底蠍稍等分為末每用一字或半字熱酒灌之仍貼瘡上取汗愈)口眼喎
斜(口内麻木者用蜈蚣三條一蜜灸一酒浸一紙裹煨並去頭足天南星一箇切作四片一蜜炙一酒)
(浸一紙裹煨一生用半夏白芷各五錢通為末入麝少許每服一錢熱調下日一服通變要法)腹
内蛇癥(誤食菜中蛇精成蛇瘕或食蛇肉成瘕腹内常饑食物即吐以赤足蜈蚣一條灸研末酒)
(服簡衛生易方)蝮蛇螫傷(蜈蚣燒末傅之)射工毒瘡(大蜈蚣一枚灸研和酢傅)
(之方千金)天蛇頭瘡(生手指頭上用蜈蚣一條燒煙燻一二次即愈或為末猪膽汁調塗)
(之效竒)丹毒瘤腫(用蜈蚣一條白礬一皂子大雷丸一箇百部二錢研末醋調傅之本草)
(衍義)瘰癧潰瘡(荼蜈蚣二味灸至香熟擣篩為末先以甘草湯洗淨傅之枕中方)聤耳
出膿(誤蚣末吹之鮑氏)小兒秃瘡(大蜈蚣一條鹽一分入油内浸七日取油搽之極效)
(上海方)便毒初起(黃脚蜈蚣一條瓦焙存性為末酒調服取汁即散濟生秘覽)痔瘡
疼痛(直指用赤足蜈蚣焙為末入片腦少許唾調傅之孫氏集效用蜈蚣三四條香油煮一二沸)
(浸之再入五倍子末二三錢缾收密封如遇痛不可忍點上油即時痛止大效)腹大如箕(用蜈)
(蚣三五條酒灸研末每服一錢以雞子二箇打開入末在内攪勻紙糊沸湯煮熱食之日一服連進三服)
(廖心活人統)脚肚轉筋(蜈蚣燒猪脂和傅肘後)女人趾瘡(甲内惡肉突出不愈)
(蜈蚣一條焙研傅之外以南星末醋和傅四圍醫方摘要)
馬陸(本經下品)
釋名百足(本經)百節(衍義)千足(炮灸論)馬蚿(音弦)馬蠸(音拳)馬蠲
(郭璞)馬軸(别錄)馬䗃(爾雅)飛蚿蟲(李當之)刀環蟲(蘇恭)蛩(弘景曰此蟲甚)
(多寸寸斷之亦便寸行故魯連子云百足之蟲死而不僵莊子蚿憐蛇是矣)
集解(别錄曰馬陸生玄菟川谷弘景曰李當之云此蟲長五六寸狀如大蛩夏月登樹鳴冬則入蟄)
(今人呼為飛蚿蟲今有一種細黃蟲狀如蜈蚣而甚長俗名土蟲雞食之醉悶至死方家既不復用市人)
(亦無取者未詳何者的是恭曰此蟲大如細筆管長三四寸斑色亦如蚰蜒襄陽人名為馬蚿亦呼馬蚰)
(又名刀環蟲以其死側卧狀如刀環也有人自毒服一枚便死也斆曰千足蟲頭上有白肉而赤觜尖把)
(着腥臭氣入人頂能致死也宗奭曰百節身如槎節節有細蹙文起紫黑色光潤百足死則側卧如環長)
(二三寸大者如小指古墻壁中甚多入藥至鮮時珍曰馬蚿處處有之形大如蚯蚓紫黑色其足比比至)
(百而皮極硬節節有横文如金線首尾一般大觸之即側卧局縮如環不必死也能毒雞犬陶氏所謂土)
(蟲乃蛆蜒也死亦側踡如環雞喜食之當以李當之之說為準也)
正誤(藏器曰按土蟲無足如一條衣帶長四五寸身扁如韭葉背上有黃黑襇頭如鏟子行處有白)
(涎生濕地雞嗅即死陶云土蟲似蜈蚣者乃蚰蜒非色土蟲亦非馬陸也蘇云馬陸如蚰蜒亦誤矣按蚰蜒)
(黃不斑其足無數時珍曰按叚成式酉陽雜俎云度古俗呼土蠱身形似衣帶色類蚯蚓長一尺餘首)
(如鏟背上有黃黑橺梢觸即斷常趁蚓掩之則蚓化為水有毒雞食之輒死據此則陳藏器所謂土蟲者)
(蓋土蠱也陶氏誤以蚰蜒為馬陸陳氏亦誤以土蠱為土蟲矣)
修治(雷曰凡收得馬陸以糠頭炒至糠焦黑取出去糠竹刀刮去頭足研末用)
氣味辛温有毒主治腹中大堅癥破積聚息肉惡瘡
白秃(本經)療寒熱痞結脇下滿(别錄)辟邪瘧(時珍)
發明(時珍曰馬陸係神農藥雷氏備載炮灸之法而古方鮮見用者惟聖惠逐邪丸用之其方治久)
(瘧發歇無時用百節蟲四十九枚濕生蟲四十九枚砒霜三錢粽子角七枚五月五日日未出時于東南)
(上尋取兩般蟲至午時向南研勻丸小豆大每發日早男左女右手把一丸嗅之七遍立效修時忌孝子)
(婦人師尼雞犬見之亦合别錄療寒熱之說大抵毒物止可外用不敢輕入丸散中)
山蛩蟲(拾遺)
集解(藏器曰生山林間狀如百足而大烏斑色長二三寸更有大如指者名馬陸能登木羣吟已見)
(本經時珍曰按本經馬陸一名百足狀如大蛩而此云狀如百足而大更大者為馬陸則似又指百足為)
(一物矣蓋此即馬陸之在山而大者耳故曰山蛩雞犬皆不敢食之)
氣味有大毒主治人嗜酒不已取一節燒灰水服便
不喜聞酒氣過一節則毒人至死又燒黑傅惡瘡亦
治蠶病白僵燒灰粉之(藏器)
附錄蚰蜒(拾遺藏器曰狀如蜈蚣而甚長色正黃不斑大者如釵股其足無數好脂油香故入)
(人耳及諸竅中以驢乳灌之即化為水時珍曰處處有之牆屋爛草中尤多狀如小蜈蚣而身圓不扁尾)
(後秃而無岐多足大者長寸餘死亦踡屈如環故陶弘景誤以為馬陸也其入人耳用龍腦地龍硇砂單)
(吹之皆效或以香物引之淮南子云菖蒲去蚤虱而來蛉蛩即此蟲也揚雄方言云一名入耳一名蚨虷)
(一名䖡蚭一名蜟蚳又一種草鞋蟲形亦相似而身扁亦能入人耳中)
蠼螋(拾遺音瞿搜藏器曰狀如小蜈蚣色青黑長足可能溺人影令人發瘡如熱疿而大若遶腰匝不)
(療山中者溺毒更猛惟扁豆葉傅之即瘥諸方大有治法時珍曰蠼螋喜伏氍㲣之下故得此名或作蛷)
(螋按周禮赤茇氏凡隙屋除其貍蟲蛷螋之屬乃求而搜之也其蟲隱居牆壁及器物下長不及寸狀如)
(小蜈蚣青黑色二鬚六足足在腹前尾有又岐能夾人物俗名搜夾子其溺射人影令人生瘡身作寒熱)
(古方用犀角汁雞腸草汁馬鞭草汁梨葉汁茶葉末紫草末羊髭灰鹿角末燕窠土但得一品塗之皆效)
(孫真人千金方云予曾六月中得此瘡經五六日治不愈有人教畫地作蠼螋形以刀細取腹中土以唾)
(和塗之再塗即愈方知萬物相感莫曉其由)
蚯蚓(本經下品)
釋名螼螾(音頃引)朐䏰(音蠢閏)堅蠶(音遣忝)䖤蟺(音阮善)曲蟺
土蟺(綱目)土龍(别錄)地龍子(藥性)寒䘆寒蚓附蚓(吳普)
歌女(時珍曰蚓之行也引而後申其塿如丘故名蚯蚓爾雅謂之螼螾巴人謂之朐䏰皆方音之轉)
(也䖤蟺曲蟺象其狀也東方虬賦云乍逶迤而鱔曲或宛轉而蛇行任性行止擊物便曲是矣術家言蚓)
(可興雲又知隂晴故有土龍龍子之名其鳴長吟故曰歌女大明曰路上踏殺者名千人踏入藥更良)
集解(别錄曰白頸蚯蚓生平土三月取暴乾弘景曰入藥用白頸是其老者取得去土鹽之日暴須)
(臾成水道術多用其屎呼為蚓塿亦曰六一泥以其食細泥無沙石入合丹泥釡用時珍曰今處處平澤)
(膏壤地中有之孟夏始出仲冬蟄結雨則先出晴則夜鳴或云結時能化為百合也與䘀螽同穴為雌雄)
(故郭璞贊云蚯蚓土精無心之蟲交不以分睡于䘀螽是矣今小兒隂腫多以為此物所吹經驗方云蚯)
(蚓咬人形如大風眉鬚皆落惟以石灰水浸之良昔浙江將軍張韶病此每夕蚯蚓鳴於體中有僧教以)
(鹽湯浸之數遍遂瘥宗奭曰此物有毒崇寧末年隴州兵士暑月跣足為蚯蚓所中遂不救後數日又有)
(人被其毒或教以鹽湯浸之并飲一杯乃愈也)
修治(弘景曰若服乾蚓須熬作屑斆曰凡收得用糯米泔浸一夜漉出以無灰酒浸一日焙乾切每)
(一兩以蜀椒糯米各二錢半同熬至米熟揀出用時珍曰入藥有為末或化水或燒灰者各隨方法)
白頸蚯蚓
氣味鹹寒無毒(權曰有小毒之才曰畏葱鹽)主治蛇瘕去三蟲伏
尸鬼疰蠱毒殺長蟲(本經)化為水療傷寒伏熱狂謬大
腹黃疸(别錄)温病大熱狂言飲汁皆瘥炒作屑去蚘蟲
去泥鹽化為水主大行諸熱小兒熱病癲癎塗丹毒
傅漆瘡(藏器)葱化為汁療耳聾(蘇恭)治中風癎疾喉痺(日華)
解射菵毒(蜀本)炒為末主蛇傷毒(藥性)治脚風(蘇煩)主傷寒
瘧疾大熱狂煩及大人小兒小便不通急慢驚風歴
節風痛腎臟風注頭風齒痛風熱赤眼木舌喉痺鼻
瘜聤耳秃瘡瘰癧卵腫脫肛解蜘蛛毒療蚰蜒入耳
(時珍)
發明(弘景曰乾蚓熬作屑去蚘蟲甚有效宗奭曰腎臟風下注病不可闕也頌曰脚風藥必須此物)
(為使然亦有毒有人因脚病藥中用此果得竒效病愈服之不輟至二十餘日覺躁憒但欲飲水不已遂)
(致委頓大抵攻病用毒藥中病即當止也震亨曰蚯蚓屬土有水與木性寒大解熱毒行濕病時珍曰蚓)
(在物應土德在星禽為軫水上食稿壤下飲黃泉故其性寒而下行性寒故能解諸熱疾下行故能利小)
(便治足疾而通經絡也術家云蚓血能柔弓弩恐亦誑言爾諸家言服之多毒而郭義恭廣志云閩越山)
(蠻啖蚯蚓為羞豈地與人有不同與)
附方(舊九新三十四)傷寒熱結(六七日狂亂見鬼欲走以大蚓半觔去泥用人溺煑汁飲)
(或生絞汁亦可肘後方)陽毒結胸(按之極痛或通而復結喘促大躁狂亂取生地龍四條洗)
(淨研如泥入生薑汁少許蜜一匙薄荷汁少許新汲水調服若熱熾者加片腦少許即與揉心下片時自)
(然汗出而解不應再服一次神效傷寒藴要)諸瘧煩熱(太燥用上方服之甚效亦治瘴瘧)
(直指)小便不通(蚯蚓擣爛浸水濾取濃汁半碗服立通斗門)老人尿閉(白頸蚯蚓)
(茴香等分杵汁飲之即愈朱氏集驗方)小兒尿閉(乃熱結也用大地龍數條去泥入蜜少許)
(研傅莖卵仍燒蠶蛻紙硃砂龍腦麝香同研少許以麥門冬燈心煎湯調服全幼)小兒急驚
(五福丸用生蚯蚓一條研爛入五福化毒丹一丸同研以薄荷湯少許化下普濟方云梁國材言洋州)
(進士李彦直家專貨此藥一服千金以糊十口梁傳其方親試屢驗不可不筆於册以救嬰兒)驚風
悶亂(乳香丸治小兒慢驚風心神悶亂煩懊筋脉拘急胃虚蟲動反折啼叫用乳香半錢胡粉一錢)
(研勻以白頸蚯蚓生捏去上擣爛和丸麻子大每服七丸至十五丸葱白煎湯下普濟方)慢驚
虛風(用平正附子去皮臍生硏為末以白頸蚯蚓於末内衮之候定刮蚓上附末丸黃米大每服十)
(丸米飲下百一方)急慢驚風(五月五日取蚯蚓竹刀截作兩段急跳者作一處慢跳者作一處各研爛)
(入硃砂末和作丸記明急驚用急跳者慢驚用慢跳者每服五七丸薄荷湯下應驗方)小兒卵腫(用地)
(龍連土為末津調傅之錢氏方)勞復卵腫(或縮入腹中絞痛身體重頭不能舉小腹急熱拘急欲死)
(用蚯蚓二十四枚水一斗煑取三升頓服取汗或以蚯蚓數升絞汁服之並良肘後方)手足腫痛(欲斷)
(取蚓三升以水五升絞汁二升半服之肘後)代指疼痛(蚯蚓杵傅之聖惠)風熱頭痛(地龍)
(炒研薑汁半夏餅赤茯苓等分為末一字至半錢生薑荆芥湯下普濟)頭風疼痛(龍珠丸用五月五日)
(取蚯蚓和腦麝杵丸梧子大每以一丸納鼻中隨左右先塗薑汁在鼻立愈總錄)偏正頭痛
(不可忍者聖惠龍香散用地龍去土焙乳香等分為末每以一字作紙撚燈上燒烟以鼻嗅之澹寮方)
(加人指甲等分云徐介翁方也每服一捻香爐上慢火燒之以紙筒引烟入鼻熏之口噙冷水有涎吐去)
(仍以好茶一盞點呷即愈)風赤眼痛(地龍十條灸為末茶服三錢聖惠)風蟲牙痛
(鹽化地龍水和麵納齒上又以皂莢去皮研末塗上蟲即出又同玄胡索篳茇末塞耳普濟)牙齒
裂痛(死曲蟺為末傅之即止千金翼)齒縫出血(不止用地龍末枯礬各一錢麝香少)
(許研勻擦之聖惠方)牙齒動搖(及外物傷動欲落諸藥不效者乾地龍炒五倍子炒等分)
(為末先以生薑揩牙後傅擦之御藥院方)木舌腫滿(不治殺人蚯蚓一條以鹽化水塗之)
(良久漸消聖惠方)咽喉卒腫(不下食地龍十四條擣塗喉外又以一條着鹽化水入蜜少許)
(服之方聖惠)喉痺塞口(普濟用韭地紅小蚯蚓數條醋擂取食之即吐出痰血二三椀神效)
(以聖惠用地龍一條研爛雞子白攪和灌入即通)鼻中瘜肉(地龍炒一分牙皂一挺為末蜜)
(調塗之清水滴盡即除聖惠)耳卒聾閉(蚯蚓入鹽安葱内化水點之立效勝金)聤耳
出膿(生地龍釡上墨生豬脂等分研勻葱汁和捻作挺子綿裹塞之聖惠方用地龍為末吹之)
耳中耵聹(乾結不出用白蚯蚓入葱葉中化為水滴耳令滿不過數度即易挑出)蚰蜒
入耳(地龍為末入葱内化水點入則蚰蜒亦化為水聖惠方)白秃頭瘡(乾地龍為末入)
(輕粉麻油調搽普濟方)瘰癧潰爛(流串者用荆芥根下段煎湯温洗良久看瘡破紫黑處以)
(針刺去血再洗三四次用韭菜地上蚯蚓一把五更時收取炭火上燒紅為末每一匙入乳香没藥輕粉各)
(半錢穿山甲九片灸為末油調傅之如神此武進朱守仁所傳有驗方保命集)龍纏瘡毒
(水缸底蚯蚓一條連泥擣𫝊即愈)蜘蛛咬瘡(遍身皆有以葱一枚去尖頭將蚯蚓入葉中緊)
(捏兩頭勿令洩氣頻搖動即化為水以點咬處甚效譚氏小兒方)陽證脫肛(以荆芥生薑煎)
(湯洗之用地龍蟠如錢樣者去土一兩樸硝二錢為末油調傅之全幼心鑑)中蠱下血(如爛)
(肝者以蚯蚓十四枚苦酒三升潰至蚓死服水已死者皆可治肘後方)癘風痛痒(白頸蚯蚓)
(去土以棗肉同擣丸梧子大每美酒下六十丸忌薑蒜活人心統)對口毒瘡(已潰出膿取韭)
(地蚯蚓擣細凉水調傅日換三四次扶壽精)耳聾氣閉(蚯蚓川芎藭各兩半為末每服二錢)
(麥門冬湯下服後低頭伏睡一夜一服三夜立效聖濟總錄)口舌糜瘡(地龍吳茱萸研末醋)
(調生麵和塗足心立效摘玄方)
蚯蚓泥(見土部)
蝸牛(瓜媧渦三音别錄中品)
釋名蠡牛(蠡音螺藥性)蚹蠃(爾雅音附螺)䗂蝓(爾雅音移俞)山蝸(弘景)
蝸蠃(山海經作倮櫐)蜒蚰蠃(俗名)土牛兒(弘景曰蝸牛山蝸也形似瓜字有角如牛)
(故名莊子所謂戰於蝸角是矣時珍曰其頭偏戾如蝸其形盤旋如渦故有媧渦二者不獨如瓜字而已其)
(行延引故曰蜒蚰爾雅謂之蚹蠃孫炎註云以其負蠃殼而行故名蚹蠃)
集解負殼(景曰蝸牛生山中及人家頭形如蛞蝓但背殼耳大明曰此即負殼蜒蚰也保昇曰蝸牛)
(生池澤草樹間形似小螺白色頭有四黑角行則頭出驚則首尾俱縮入殼中頌曰凡用蝸牛以形圓而)
(大者為勝久雨乍晴竹林池沼間多有之其城牆隂處一種扁而小者無力不堪用時珍曰蝸身有涎能)
(制蜈蝎夏熱則自懸葉下往往升高涎枯則自死也)
氣味鹹寒有小毒(畏鹽)主治賊風喎僻踠跌大腸脫肛
筋急及驚癎(别錄)生研汁飲止消渴(甄權)治小兒臍風撮
口利小便消喉痺止鼻衂通耳聾治諸腫毒痔漏制
蜈蚣蝎蠆毒研爛塗之(時珍)
發明(頌曰入嬰孩藥最勝時珍曰蝸牛所主諸病大抵取其解熱消毒之功耳)
附方(舊二新十九)小便不通(蝸牛搗貼臍下以手摩之加麝香少許更妙易間)大
腸脫肛(聖惠治大腸久積虛冷每因大便脱肛用蝸牛一兩燒灰豬脂和傅立縮又治上症及)
(痢後脫肛用乾蝸牛一百枚炒研每用一錢以飛過赤汁磁石末五錢水一盞煎半盞調服日三)痔
瘡腫痛(丹溪用蝸牛浸油塗之或燒研傅之次濟生用蝸牛一枚入麝香少許在内碗盛日取)
(水塗之)發背初起(活蝸牛二百箇以新汲水一盞湯瓶中封一夜取涎水入真蛤粉旋調掃)
(傅瘡上日十餘度熱痛止則瘡便愈集驗方)瘰癧未潰(連殼蝸牛七箇丁香七粒同燒研紙)
(花貼之危氏)瘰癧已潰(蝸牛燒研輕粉少許用猪脊髓調傅危氏方)喉痺腫塞
(用蝸牛綿裹水浸含嚥須臾立通嚥又用蝸牛七枚白梅肉三枚研爛綿含立效)喉風腫
痛(端午日午時取蜒蚰十餘條同鹽三四箇小瓶内封固俟化成水收水點之唐氏)喉塞口
噤(蜒蚰灸二七枚白梅肉炒二七枚二錢研為末每水調半錢服得吐)立(礬半生半燒通聖惠方)
耳腮痄腫(及喉下諸腫用蝸牛同麵研傅之)面上毒瘡(初起者急尋水蜒蚰一二)
(條用醬少許共搗塗紙上貼之即退紙上留一小孔出氣此乃凌漢章秘傳極效方也譚野翁試驗方)
赤白翳膜(生蝸牛一枚搗丹砂末于内火上灸沸以綿染汁傅眥中日二聖惠方)鼻血
不止(蝸牛煿乾一枚烏賊骨半錢研末吹之聖濟總錄)撮口臍風(乃胎熱也用蝸牛五)
(枚去殼研汁塗口取效乃止勻又方用蝸牛十枚去殼研爛入蒔蘿末半分研塗之取效甚良)滴
耳聾閉(蝸牛膏用蝸牛一兩石膽鍾乳粉各二錢半為末瓷盒盛之火煅赤研末入片腦一字每)
(以酒調一字滴入耳中無不愈者並聖惠方)蚰蜒入耳(蝸牛椎爛置于耳邊即出也瑞竹)
(堂方)染鬚方(用蜒蚰四十條以京墨水養之三日埋馬屎中一月取出以白絲頭試之如即黑到)
(尾再入馬屎中埋七日再取試之性緩乃以撚鬚庶不致黑皮膚也普濟方)消渴引飲(不止)
(崔元亮海上方用蝸牛十四枚形圓而大者以水三合密器浸一宿取水飲之不過一劑愈聖惠用蝸)
(牛焙半兩蛤粉龍膽草桑根白皮炒各二錢半研末每服一錢楮葉湯下)
蝸殼主治一切疳疾(頌)牙䘌面上赤瘡鼻上酒&KR1439;久
利下脫肛(時珍)
附方(舊二新一)一切疳疾(用自死蝸殼七枚皮薄色黃白者洗淨不得少有塵滓日乾内)
(酥蜜于殼中以瓷琖盛之紙糊琖面置吹飯上蒸之下饋時即坐甑中仍裝飯又蒸飯熟取出研如水淀)
(漸漸與喫一日令盡取效止韋丹方)
牙䘌作痛(蝸牛殼三十枚燒研日日揩之良聖惠)大腸脫肛(蝸牛殼去土研末羊)
(脂溶化調塗送入即愈李延夀方)
蛞蝓(音闊俞品本經中)
釋名陵蠡(音螺本經)附蝸(别錄)土蝸(同)托胎蟲(俗)鼻涕蟲(俗)
蜒蚰螺(詳下文)
集解(别錄曰蛞蝓生太山池澤及隂地沙石垣下八月取之弘景曰蛞蝓無殼不應有蝸名附蝸即)
(蝸牛也豈以其頭形似蝸牛故亦名蝸與保昇曰蛞蝓即蝸牛也而别錄復有蝸牛一條雖數字不同而)
(主療無别是後人誤出正如草部有雞腸而復出蘩縷也按爾雅云附蠃螔蝓郭註云蝸牛也玉篇亦云)
(螔蝓蝸牛也此則一物明矣形似小螺白色生池澤草樹間頭有四角行則角出驚之則縮首尾俱能藏)
(入殼中蘇恭以蛞蝓為無殼蝸牛非矣今本經一名陵蠡别錄又有土蝸馬名蝸蠡皆蠃殼之屬不應無)
(殼也今下濕處有一種蟲大黃蝸牛無殼而有角者云是蝸牛之老者也宗奭曰蛞蝓蝸牛二物也蛞蝓)
(二角身肉止一段蝸牛四角背上别有肉以負殼行若為一物經中焉得分為二條蜀本又謂蛞蝓為蝸)
(牛之老者甚無謂也時珍曰按爾雅無蛞蝓止云蚹蠃螔蝓郭註云蝸牛也别錄無螔蝓止云蛞蝓一名)
(蚹蝸據此則螔蝓是蚹蠃蛞蝓是蚹蝸蓋一類二種如蝦蟇與鼃故其主治功用相似而皆制蜈蠍名謂)
(稱呼相通而俱曰蝸與蜒蚰螺也或以為一物或以為二物者皆失深攷惟許慎說文云蚹蠃背負殼者)
(曰蝸牛無殼者曰蛞蝓一言決矣)
正誤(弘景曰蛞蝓入三十六禽限又是四種角蟲之類營室星之精方家無復用者恭曰陶說誤矣)
(三十六禽亥上有壁水貐乃毫猪毛如蝟簪山海經云貐彘身人面音如嬰兒爾雅云䝟㺄類貙迅走食)
(人三者並非蛞蝓蛞蝓乃無殼蝸蠡也)
氣味鹹寒無毒主治賊風喎僻軼筋及脫肛驚癎攣
縮(本經軼喎苦乖切口戾也音跌車轉也)蜈蚣蠍毒(衍義)腫毒焮熱熱瘡
腫痛(時珍)
發明(宗奭曰蜈蜈畏蛞蝓不過所行之路觸其身即死故人取以治蜈蚣毒時珍曰按蔡絛鐵圍叢)
(話云嶠南地多蜈蚣大者二三尺螫人致死惟見托胎蟲則局促不行蟲乃登其首䧟其腦而死故人以)
(此蟲生擣塗蜈蚣傷立時疼痛止也又大全良方云痔熱腫痛者用大蛞蝓一箇研泥入龍腦一字燕脂坯)
(子半錢同傅之先以石薜煮水熏洗尤妙五羊大帥趙尚書夫人病此止以蛞蝓京墨研塗亦妙大抵與)
(蝸牛同功)
附方(新一)脚脛爛瘡(臭穢不可近用蜒蚰十條瓦焙研末油調傅之立效救急方)
緣桑蠃(類證)
釋名桑牛天螺(綱目)
集解(慎微曰此蠃全似蝸牛黃色而小雨後好援桑葉時珍曰此蠃諸木上皆有獨取桑上者正如)
(桑螵蛸之意)
氣味(缺)主治大腸脫肛燒研和猪脂塗之立縮(慎微出)
(范汪方)治小兒驚風用七枚焙研米飲服(時珍出宮氣方)
發明(震亨曰小兒驚風以蜜丸通聖散服之間以桑樹上牛兒隂乾焙研為末服之以平其風時珍)
(曰桑牛蝸牛蛞蝓三物皆一類而形略殊故其性味功用皆相彷彿而桑牛治驚又與殭蠶螵蛸同功皆)
(食桑者其氣能入肝平風也)
溪鬼蟲(拾遺)
釋名射工(拾遺)射影(詩疏)水弩(同)抱槍(雜俎)含沙(詩註)短狐(廣雅)
水狐(玄記)蜮(音或勢時珍曰此蟲足角如弩以氣為矢因水含沙以射人影成病故有射弩諸)
(名酉陽雜俎謂之抱槍云大如蛣蜣腹下足刺似槍螫人有毒也玄中記云視其形蟲也見其氣鬼也其)
(頭喙如狐也五行傳云南方淫惑之氣所生故謂之蜮詩云如鬼如蜮則不可得即此物也)
集解(藏器曰射工出南方有溪毒處山林間大如雞子形似蛣蜣頭有一角長寸餘角上有四岐黑)
(甲下有翅能飛六七月取之沙氣多短狐則生鸀鳿鸂鶒之屬治之慎微曰玄中記云水狐蟲長三四寸)
(其色黑廣寸許背上有甲厚三分其口有角向前如弩以氣射人去二三步即中人十死六七也博物志)
(云射工江南山溪水中甲蟲也長一二寸口有弩形以氣射人影令人發瘡不治殺人周禮壼涿氏掌除)
(水蟲以抱土之鼔驅之以禁石投之即此物也時珍曰射工長二三寸廣寸許形扁前闊後狹頗似蟬狀)
(故抱樸子言其狀如鳴蜩也腹軟背硬如鱉負甲黑色故陸機言其形如鱉也六七月甲下有翅能飛作)
(鉍鉍聲闊頭尖喙有二骨眼其頭目醜黑如狐如鬼喙頭有尖角如爪長一二分有六足如蟹足二足在)
(喙下大而一爪四足在腹下小而岐爪或時雙屈前足抱拱其喙正如横弩上矢之狀冬則蟄於谷間所)
(居之處大雪不積氣起如蒸掘下一尺可得隂乾留用蟾蜍鴛鴦能食之鵝鴨能辟之故禽經云鵝飛則)
(蜮沉又有水虎亦水狐之類有鬼彈乃溪毒之類葛洪所謂溪毒似射工而無物者皆此屬也並附之)
附錄水虎(時珍曰襄沔記云中廬縣有涑水注沔中有物如三四歲小兒甲如鱗鯉射不能入)
(秋曝沙上膝頭似虎掌爪常没水出膝示人小兒弄之便咬人人生得者摘其鼻可小小使之名曰水虎)
鬼彈(又按南中志云永昌郡有禁水惟十一二月可渡餘月則殺人其氣有惡物作聲不見其形中)
(人則青爛名曰鬼彈)
角主治帶之辟溪毒(藏器)隂乾為末佩之亦辟射工毒
(時珍子出抱樸)
發明(時珍曰按葛洪肘後方云溪毒中人一名中水一名中溪一名水病似射工而無物春月多病)
(之頭痛惡寒狀如傷寒二三日則腹中生蟲食人下部漸蝕五臟注下不禁雖良醫不能療也初得則下)
(部若有瘡正赤如截肉為陽毒最急若瘡如蟲囓為隂毒小緩皆殺人不過二十日方家用藥與傷寒温)
(病相似或以小蒜煮湯浴之及諸藥方又云江南射工毒蟲在山間水中人行或浴則此蟲含沙射人形)
(影則病有四種初得皆如傷寒或似中惡一種遍身有黑黶子四邊悉赤犯之如刺一種作瘡久即穿䧟)
(一種突起如石一種如火灼熛瘡也療之並有方法王允論衡云短狐含太陽毒氣而生故有弓矢射人)
(中人如火灼也)
沙蝨(綱目)
釋名&KR3417;䗠(音楩旋廣雅)蓬活(萬畢術)地牌
集解(時珍曰按郭義恭廣志云沙蝨在水中色赤大不過蟣入人皮中殺人葛洪抱樸子云蝨水陸)
(皆有之雨後人晨暮踐沙必着人如毛髮刺人便入皮裏可以針挑取之正赤如丹不挑入肉能殺人凡)
(遇有此蟲處行還以火灸身則蟲隨火去也又肘後方云山水間多沙蝨甚細略不可見人入水中及隂)
(行草中此蟲多着人鑚入皮裏令人皮上如芒針刺赤如黍豆刺三日之後寒熱發瘡蟲漸入骨則殺人)
(嶺南人初有此以茅葉或竹葉挑刮去之仍塗苦苣汁已深者針桃取蟲于正如疥蟲也愚按溪毒射工)
(毒沙蝨毒三者相近俱似傷寒故有挑沙刮沙之法今俗病風寒者皆以麻及桃柳枝刮其遍身亦曰刮)
(沙盎始於刮沙病也沙病亦曰水沙水傷寒初起如傷寒頭痛壯熱嘔惡手足指末微厥或腹痛悶亂須)
(臾殺人者謂之攪腸沙也)
附錄沙蟲(時珍曰按錄異記云潭袁處吉等州有沙蟲即毒蛇鱗甲中蟲蛇被苦每入急水中)
(碾出人中其毒三日即死此亦沙蝨之類也)
水黽(拾遺)
釋名水馬(拾遺)
集解(藏器曰水黽羣游水上水涸即飛長寸許四脚非海馬之水馬也時珍曰水蟲甚多此類亦有)
(數種今有一種水爬蟲扁身大腹而背硬者即此也水爬水馬之訛耳一種水蠆長身如蝎能變蜻蜓)
氣味有毒主治令人不渴殺雞犬(藏器)
䜴蟲(拾遺)
釋名䜴母蟲
集解(時珍曰陳藏器拾遺有䜴蟲而不言出處形狀按葛洪肘後方云江南有射工蟲在溪澗中射)
(人影成病或如傷寒或似中惡或口不能語或惡寒熱四肢拘急身體有瘡取水上浮走䜴母蟲一枚口)
(中含之便瘥已死亦活此蟲正黑如大豆浮游水上也今有水蟲大如豆而光黑即此矣名䜴母者亦象)
(豆形也)
氣味有毒主治殺禽獸蝕息肉傅惡瘡(藏器)白梅裏含
之除射工毒(時珍)
砂挼子(拾遺)
釋名倒行狗子(拾遺)睡蟲(同上)
集解(藏器曰是處有之生砂石中作旋孔大如大豆背有刺能倒行性好睡亦呼為睡蟲)
氣味有毒主治生取置枕中令夫婦相好合射罔用
能殺飛禽走獸(藏器)
蚘蟲(拾遺)
釋名蛕(音回俗作蛔並與蚘同)人龍(綱目)
集解(時珍曰蚘人腹中長蟲也按巢元方病源云人腹有九蟲伏蟲長四分羣蟲之主也蚘蟲長五)
(六寸至一尺發則心腹作痛上下口喜吐涎及清水貫傷心則死白蟲長一寸色白頭小生育轉多令人)
(精氣損弱腰脚疼長一尺亦能殺人肉蟲狀如爛杏令人煩悶肺蟲狀如蠶令人嗽𠻳成勞殺人胃蟲狀)
(如蝦蟇令人嘔逆喜噦弱蟲又名鬲蟲狀如瓜瓣令人多唾赤蟲狀如生肉動作腹鳴蟯蟲至微形如菜)
(蟲居胴腸中令人生癰疽疥癬瘑癘痔瘻疳䘌齲齒諸病諸蟲皆依腸胃之間若人臟腑氣實則不為害)
(虚則侵蝕變生諸疾也又有尸蟲與人俱生為人大害其狀如犬馬尾或如薄筋依脾而居三寸許有頭)
(尾凡服補藥必須先去此蟲否則不得藥力凡一切癥瘕久皆成蟲紫庭真人云九蟲之中六蟲傳變為)
(勞瘵而胃蚘寸白三蟲不𫝊其蟲傳變或如嬰兒如鬼形如蝦蟇如守宮如蜈蚣如螻蟻如蛇如鱉如蝟)
(如鼠如蝠如蝦如猪肝如血汁如亂髮亂絲等狀凡蟲在腹上旬頭向上中旬向中下旬向下服藥須於)
(月初四五日五更時則易效也張子和云巢氏之衍九蟲詳矣然蟲之變不可勝窮要之皆以濕熱為主)
(蟲得木氣乃生得雨氣乃化豈非風木主熱雨澤主濕耶故五行之中皆有蟲諸木有蠧諸果有螬諸菽)
(有蚄五穀有螟螣蝥蠈麥杇蛾飛栗破蟲出草腐螢化皆木之蟲也烈火有鼠爛灰生蠅皆火之蟲也穴)
(蟻牆蠍田螻石蝪皆土之蟲也蝌斗馬蛭魚鱉蛟龍皆水之蟲也昔有冶工破一釡見其斷處臼中有一)
(蟲如米蟲色正赤此則金中亦有蟲也)
氣味大寒主治目中膚赤熱痛取大者洗淨斷之令
汁滴目中三十年膚赤亦瘥(藏器)治一切眼疾及生膚
翳赤白膜小兒胎赤風赤眼燒末傅之或以小兒吐
出者隂乾為末入汞粉少許唾津調塗之又治一切
冷瘻(時珍)
附方(新三)玉筯煎(治小兒胎赤眼風赤眼用小兒吐出蚘蟲二條磁盒盛之紙封埋濕地五)
(日取出化為水磁瓶收每日以銅筯點之普濟方)遠年風眼(赤暗用蚘蟲五條日乾為末膩)
(粉一錢石膽半錢為末點之日二三度普濟方)一切冷瘻(人吐蚘蟲燒灰先以甘草湯洗)
(淨塗之無不瘥者慎口味千金方)
風驢肚内蟲(綱目)
集解(時珍曰凡人畜有風病瘡病腸肚内必有蟲聖惠方治目翳用此物云以烏驢者為良也)
主治目中膚翳取三七枚曝乾入石膽半錢同研磁
盒收藏勿令見風每日點三五次其瞖自消(聖惠)
蠱蟲(拾遺)
釋名(時珍曰造蠱者以百蟲寘皿中俾相啖食取其存者為蠱故字從蟲從皿皿器也)
集解(藏器曰古人愚質造蠱圖富皆取百蟲入甕中經年開之必有一蟲盡食諸蟲即此名為蠱能)
(隱形似鬼神與人作禍然終是蟲鬼咬人至死者或從人諸竅中出信候取之曝乾有患蠱人燒灰服之)
(亦是其類自相伏耳又云凡蠱蟲療蠱是知蠱名即可治之如蛇蠱用蜈蚣蠱蟲蜈蚣蠱用蝦蟇蠱蟲蝦)
(蟇蠱用蛇蠱蟲之類是相伏者乃可治之時珍曰按蠱毒不一皆是變亂元氣多因飲食行之與人為患)
(則蠱主吉利所以小人因而造之南方又有蜥蝪蠱蜣蜋蠱馬蝗蠱金蠶蠱草蠱桃生蠱等毒諸方大有)
(主治之法不能悉紀)
主治蠱毒燒灰服少許立愈(藏器)
金蠶(綱目)
釋名食錦蟲
集解(時珍曰按陳藏器云故錦灰療食錦蟲蠱毒註云蟲屈如指環食故緋帛錦如蠶之食葉也今)
(攷之此蟲即金蠶也蔡絛叢話云金蠶始於蜀中近及湖廣閩粤浸多狀如蠶金色日食蜀錦四寸南人)
(畜之取其糞置飲食中以毒人人即死也蠶得所欲日置他財使人暴富然遣之極難水火兵刃所不能)
(害必倍其所致金銀錦物置蠶於中投之路旁人偶收之蠶隨以往謂之嫁金蠶不然能入人腹殘囓腸)
(胃完然而出如尸蟲也有人守福清民訟金蠶毒治求不得或令取兩刺蝟入其家捕之必獲蝟果於榻)
(下牆隙擒出夫金蠶甚毒若有鬼神而蝟能制之何耶又幕府燕閑錄云池州進士鄒閬家貧一日啓戶)
(護一小籠内有銀器持歸覺股上有物蠕蠕如蠶金色爛然遂撥去之仍復在舊處踐之斫之投之水火)
(皆即如故閬以問友人友人曰此金蠶也備告其故閬歸告妻云吾事之不可送之家貧何以生為遂吞)
(之家人謂其必死寂無所苦竟以壽終豈至誠之盛妖不勝正耶時珍竊謂金蠶之蠱為害甚大故備書)
(二事一見此蠱畏蝟一見至誠勝邪也夷堅志言中此蠱者吮白礬味甘嚼黑豆不腥以石榴根皮煎汁)
(吐之醫學正傳用樟木屑煎汁吐之亦一法也愚意不若以蝟皮治之為勝其天)
附錄諸蟲(綱目一種拾遺二種别錄五種)
唼臘蟲(時珍曰按裴淵廣州記云林任縣有甲蟲嗜臭肉人死食之都盡紛紛滿屋不可驅張華)
(博物志云廣州西南數郡人將死便有飛蟲狀如麥集入舍中人死便食不可斷遣惟殘骨在乃去惟以)
(梓板作器則不來林邑國記云廣西南界有唼臘蟲食死人惟豹皮覆尸則不來此三說皆一物也其蟲)
(雖不入藥而為人害不可不知)
灰藥(拾遺藏器曰出嶺南陶家狀如青灰以竹筒盛之云是蚘所作凡以拭物令人喜好相愛置家)
(中損小兒雞犬也)
黃蟲(别錄有名未用曰味苦主寒熱生地上赤頭長足有角羣居七月七日採之)
地防(又曰令人不饑不渴生黃陵狀如蠕居土中)
梗雞(又曰味甘無毒主治痺)
益符(又曰主閉一名無舌)
蜚厲(又曰主婦人寒熱)
本草綱目卷四十二
