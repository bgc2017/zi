本草綱目卷二十四
明李時珍撰
穀之三(菽豆類一十四種)
大豆(本經中品)校正(禹錫曰原附大豆黃卷下今分出)
釋名尗(俗作菽時珍曰豆尗皆莢穀之總稱也篆文尗象莢生附莖下垂之形豆象子在莢中之)
(形廣雅云大豆菽也小豆荅也)角曰莢葉曰藿莖曰萁
集解(别錄曰大豆生太山平澤九月采之頌曰今處處種之黑白二種入藥用黑者緊小者為雄用之尤)
(佳宗奭曰大豆有綠褐黑三種有大小兩類大者出江浙湖南湖北小者生他處入藥力更佳又可磑為)
(腐食時珍曰大豆有黑白黃褐青斑數色黑者名烏豆可入藥及充食作豉黃者可作腐榨油造醬餘但)
(可作腐及炒食而已皆以夏至前後下種苗高三四尺葉團有尖秋開小白花成叢結莢長寸餘經霜乃)
(枯按吕氏春秋云得時之豆長莖短足其莢二七為族多枝數節大菽則圓小菽則團先時者必長蔓浮)
(葉疎節小莢不實後時者必短莖疏節本虛不實又氾勝之種植書云夏至種豆不用深耕豆花憎見日)
(則黃爛而根焦矣知歲所宜以囊盛豆子平量埋隂地冬至後十五日發取量之最多者種焉蓋大豆保)
(歲易得可以備凶年小豆不保歲而難得也)
黑大豆氣味甘平無毒久服令人身重(岐伯曰生温熟寒藏器曰)
(大豆生平炒食極熱煮食甚寒作豉極冷造醬及生黃卷則平牛食之温馬食之冷一體之中用之數變)
(汁之才曰惡五參龍膽得前胡烏喙杏仁牡蠣諸膽良詵曰大豆黃屑忌猪肉小兒以炒豆猪肉同食)
(必壅氣致死十有八九十歲以上不畏也時珍曰服萆麻子者忌炒豆犯之脹滿致死服厚朴者亦忌之)
(動氣也)
主治生研塗癰腫煮汁飲殺鬼毒止痛(本經)逐水脹除
胃中熱痺傷中淋露下瘀血散五臟結積内寒殺烏
頭毒炒為屑主胃中熱除痺去腫止腹脹消穀(别錄)煮
食治温毒水腫(唐本)調中下氣通關脉制金石藥毒牛
馬温毒(日華)煮汁解礜石砒石甘遂天雄附子射菵巴
豆芫青斑蝥百藥之毒及蠱毒入藥治下痢臍痛衝
酒治風痙及隂毒腹痛牛膽貯之止消渴(時珍)炒黑熱
投酒中飲之治風痺癰緩口噤産後頭風食罷生吞
半兩去心胸煩熱熱風恍惚明目鎮心温補久服好
顔色變白不老煮食性寒下熱氣腫壓丹石煩熱消
腫(藏器)主中風脚弱産後諸疾同甘草煮湯飲去一切
熱毒氣治風毒脚氣煮食治心痛筋攣膝痛脹滿同
桑柴灰煮食下水鼓腹脹和飯搗塗一切毒腫療男
女人隂腫以綿褁納之(孟詵)治腎病利水下氣制諸風
熱活血解諸毒(時珍)
發明(頌曰仙方修治末服之可以辟穀度饑然多食令人體重久則如故也甄權曰每食後磨拭吞)
(三十粒令人長生初服時似身重一年以後便覺身輕又益陽道也穎曰陶華以黑豆入鹽煮常時食之)
(云能補腎蓋豆乃腎之穀其形類腎而又黑色通腎引之以鹽所以妙也時珍曰按養老書云李守愚每)
(晨水吞黑豆二七枚謂之五臟穀到老不衰夫豆有五色各治五臟惟黑豆屬水性寒為腎之穀入腎功)
(多故能治水消脹下氣制風熱而活血解毒所謂同氣相求也又按古方稱大豆解百藥毒子每試之大)
(不然又加甘草其驗乃奇如此之事不可不知)
附方(舊三十二新三十四)服食大豆(令人長肌膚益顔色填骨髓加氣力補虛能食不過)
(兩劑大豆五升如作醬法取黃搗末以猪肪煉膏和丸梧子大每服五十丸至百丸温酒下神驗秘方也)
(肥人不可服之延年秘錄)救荒濟饑(博物志云左慈荒年法用大豆粒細調勻者生熟挼令光)
(暖徹豆内先日不食以冷水頓服訖一切魚肉菓菜不得復經口渴即飲冷水初小困十數日後體力壮)
(徤不復思食也每黃山谷救荒法黑豆貫衆各一升煮熟去衆晒乾日空心啖五七粒食百木枝葉皆)
(有味可飽也代王氏農書云辟穀之方見於石刻水旱蟲荒國家有甚則懷金立鵠易子炊骸為民父)
(母者不可不知此法也昔晉惠帝永寧二年黃門侍郎劉景先表奏臣遇太白山隠氏傳濟饑辟穀仙方)
(臣家大小七十餘口更不食别物若不如斯臣一家甘受刑戮其方用大豆五斗淘淨蒸三遍去皮用大)
(麻子三斗浸一宿亦蒸三遍令口開取仁各搗為末和搗作團如拳大入甑内蒸從戌至子時止寅時出)
(甑午時晒乾為末乾服之以飽為度不得食一切物第一頓得七日不饑第二頓得四十九日不饑第三)
(頓三百日不饑第四頓得二千四百日不饑更不必服永不饑也不問老少但依法服食令人強壮容貌)
(紅白永不憔悴口渴即研大麻子湯飲之轉更滋潤臟腑若要重喫物用葵子三合研末煎湯冷服取下)
(藥如金色任喫諸物並無所損前知隨州朱頌教民用之有驗序其首尾勒石於漢陽大别山太平興國)
(寺麻又方用黑豆五斗淘淨蒸三遍晒乾去皮為末秋子三升浸去皮晒研糯米三斗做粥和搗為劑)
(如拳大入甑中蒸一宿取晒為末用紅小棗五斗煮去皮核和為劑如拳大再蒸一夜服之至飽為度如)
(渴飲麻子水便滋潤臟腑也脂麻亦可但不得食一切之物)炒豆紫湯(頌曰古方有紫湯破)
(血去風除氣防熱産後兩日尤宜服之用烏豆五升清酒一斗炒令烟絶投酒中待酒紫赤色去豆量性)
(服之可日夜三盞神驗中風口噤加雞屎白二升和炒投之)豆淋酒法(宗奭曰治産後百病)
(或血熱覺有餘血水氣或中風困篤或背強口噤或但煩熱瘈瘲口渴或身頭皆腫或身痒嘔逆直視或)
(手足頑痺頭旋眼眩此皆虛熱中風也用大豆三升熬熟至微烟出入瓶中以酒五升沃之經一日以上)
(服酒一升温覆令少汗出身潤即愈口噤者加獨活半斤微微槌破同沃之産後宜常服以防風氣又消)
(結血)中風口喎(即上方日服一升千金)頭風頭痛(即上方密封七日温服千金)
破傷中風(口噤千金方用大豆一升熬去腥氣勿使太熟杵末蒸令氣遍取下甑以酒一升淋)
(之温服一升取汗傳膏瘡上即愈酒經驗方用黑豆四十枚硃砂二十文同研末以半盞調服之)頸
項強硬(不得顧視大豆一升蒸變色嚢褁枕之千金)暴得風疾(四肢攣縮不能行取)
(大豆三升淘淨濕蒸以醋二升傾入瓶中鋪於地上設席豆上令病人卧之仍重蓋五六層衣豆冷漸漸)
(却衣仍令一人於被内引挽攣急處更蒸豆再作併飲荆&KR0377;湯如此三日三夜即休崔氏纂要)風
入臟中(治新久腫風入臟中以大豆一斗水五斗煮取一斗二升去滓入美酒斗半煎取九升旦)
(服取汗神驗千金翼)風毒攻心(煩躁恍惚大豆半升淘淨以水二升煮取七合食後服之)
(鏡心)卒風不語(大豆煮汁煎稠如飴含之并飲汁肘后方)㗋痺不語(同上)
(法金千)卒然失音(詵曰用生大豆一升青竹筭子四十九枚長四寸闊一分水煮熟日夜二)
(服瘥)熱毒攻眼(赤痛臉浮用黑豆一升分作十袋沸湯中蒸過更互熨之三遍則愈普濟方)
卒然中惡(大豆二七枚雞子黃一箇酒半升和勻頓服千金)隂毒傷寒(危篤者用)
(黑豆炒乾投酒熱飲或灌之吐則復飲汗出為度居家必用)腸痛如打(大豆半升熬焦入酒)
(一升煮沸飲取醉肘后)腸脇卒痛(大豆炒二升酒三升煮二升頓服肘后)卒然腰
痛(大豆六升水拌濕炒熱布褁熨之冷即易乃張文仲所處方也延年秘錄)脚氣衝心
(煩悶不識人以大豆一升水三升濃煮汁服未定再服廣利方)身面浮腫(千金用烏豆一升水)
(五升煮汁三升入酒五升更煮三升分温三服不瘥再合王璆百一選方用烏豆煮至皮乾為末每服二錢)
(米飲下建炎初吴内翰女孫忽發腫凸吴檢外臺得此方服之立效)新久水腫(大豆一斗清水)
(一斗煮取八升去豆入薄酒八升再煎取八升服之再三服水當從小便中出范汪方)腹中痞
硬(夏秋之交露坐夜久腹中痞如羣石在腹用大豆半升生薑八分水三升煎一升已來頓服瘥經)
(驗方)霍亂脹痛(大豆生研水服方寸匕普濟)水痢不止(大豆一升炒白术半兩為)
(末每服三錢米飲下指南方)赤痢臍痛(黑豆茱萸子二件搓摩吞嚥之良經驗)赤白
下痢(方見猪膽)男子便血(黑豆一升炒焦研末熱酒淋之去豆飲酒神效活人心統)
一切下血(雄黑豆緊小者以皂角湯微浸炒熟去皮為末煉猪脂和丸梧子大每服三十丸陳)
(米飲下經華佗中藏)小兒沙淋(黑豆一百二十箇生甘草一寸新水煮熱入滑石未乘熱)
(飲之良鑑全幼心)腎虚消渴(難治者黑大豆炒天花粉等分為末糊丸梧子大每黑豆湯下)
(七十丸日二名救活丸普濟妙方)消渴飲水(烏豆置牛膽中隂乾百日吞盡即瘥肘後方)
晝夜不眠(以新布火炙熨目并蒸大豆更番嚢盛枕之冷即易終夜常枕之即愈肘后方)
疫癘發腫(大黑豆二合炒熟炙甘草一錢水一盞煎汁時時飲之夷堅志云靖康二年春京師)
(大疫有異人書此方於壁間用之立驗也)乳石發熱(烏豆二升水九升銅器煮五升汁熬稠一)
(升飲之要外臺秘)解礜砒毒(大豆煮汁飲之良肘后)酒食諸毒(大豆一升煮汁)
(服得吐即愈廣記)解諸魚毒(大豆煮汁飲之衛生方)解巴豆毒(下利不止大豆)
(煮汁一升飲之肘后方)惡刺瘡痛(大豆煮汁漬之取瘥千金)湯火灼瘡(大豆)
(煮汁飲之易愈無斑毒秘錄)打頭青腫(豆黃末傅之千金方)折傷墮墜(瘀血)
(在腹氣短大豆五升水一斗煮汁二升頓服劇者不過三作千金方)痘瘡煩躁(大豆煮汁)
(飲之佳錄子母秘)痘瘡濕爛(黑大豆研末傅之)小兒頭瘡(黑豆炒存性研水調)
(傅之方普濟)身面疣目(七月七日以大豆拭疣上三過使本人種豆於南向屋東頭第二溜)
(中豆生葉以熱湯沃殺即愈外臺秘要)染髮令烏(醋煮黑大豆去豆煎稠染之千金)牙
齒不生(不拘大人小兒年多者用黑豆三十粒牛糞火内燒令烟盡研入麝香少許先以針挑破)
(血出以少許揩之不得見風忌酸醎物經驗方)牙齒疼痛(黑豆煮酒頻頻潄之良周密)
(浩然齋抄)月經不斷(用前紫湯服之佳)妊娠腰痛(大豆一升酒三升煮七合空心)
(飲之心鏡)子死腹中(月數未足母欲悶絶者用大豆三升以醋煮濃汁頓服立出産乳)
胞衣不下(大豆半升醇酒三升煮一升半分三服産書)辟禳時氣(以新布盛大豆)
(一斗納井中一宿取出每服七粒佳領要)菜中蛇蠱(蛇毒入菜果中食之令人得病名蛇)
(蠱大豆為末酒漬絞汁服半升)身如蟲行(大豆水漬絞漿旦旦洗之或加少麫沐髮亦良千)
(金方)小兒丹毒(濃煮大豆汁塗之甚良千金)風疽瘡疥(凡脚腨及&KR4304;䐐中痒搔則)
(黃汁出者是也以青竹筒三尺着大豆一升在内以馬屎糠火燒熏以器兩頭取汁搽之先以泔清和鹽)
(洗之不過三度極效干金)肝虚目暗(迎風下淚用臘月牯牛膽盛黑豆懸風處取出每夜)
(吞三七粒久久自明龍木論)小兒胎熱(黑豆二錢甘草一錢入燈心七寸淡竹葉一片水煎)
(心全幼鑑)天蛇頭指(痛臭甚者黑豆生研末入蠒内籠之濟急方)
大豆皮主治生用療痘瘡目瞖嚼爛傅小兒尿灰瘡
(時珍)
豆葉主治搗傅蛇咬頻易取瘥(時珍方出廣利)
發明(時珍曰按抱朴子内篇云相國張文蔚莊内有鼠狼穴養四子為蛇所吞鼠狼雌雄情切乃於)
(穴外坋土壅穴俟蛇出頭度其回轉不便當腰咬斷而劈腹㘅出四子尚有氣置於穴外㘅豆葉嚼而傅)
(之皆活後人以豆葉治蛇咬蓋本於此)
附方(新二)止渴急方(大豆苗嫩者三五十莖塗酥炙黃為末每服二錢人參湯下聖濟)
(總錄)小便血淋(大豆葉一把水四升煮二升頓服聖惠方)
花主治主目盲翳膜(時珍)
大豆黃卷(本經中品)
釋名豆蘗(弘景曰黑大豆為蘗芽生五寸長便乾之名為黃卷用之熬過服食所須時珍曰一)
(法壬癸日以井華水浸大豆候生芽取皮隂乾用)
氣味甘平無毒(普曰得前胡杏子牡蠣烏喙天雄鼠屎共蜜和良惡海藻龍膽)
主治濕痺筋攣膝痛(本經)五臟不足胃氣結積益氣止
痛去黑皯潤肌膚皮毛(别錄)破婦人惡血(孟詵頌曰古方蓐婦藥中)
(多用之)宜腎(思邈)除胃中積熱消水病脹滿(時珍)
附方(新四)大豆蘗散(治周痺邪在血脉之中水痺不痛上下周身故名此藥注五臟留滯)
(胃中結聚益氣出毒潤皮毛補腎氣用大豆蘗一斤炒香為末每服半錢温酒調下日三服宣明方)
頭風濕痺(筋攣膝痛胃中積熱大便結澀黃卷散用大豆黃卷炒一升酥半兩為末食前温水)
(服一匙日二服普濟方)水病腫滿(喘急大小便澀大豆黃卷醋炒大黃炒等分為細末葱橘)
(皮湯服二錢平明以利為度聖濟總錄)小兒撮口(初生豆芽研爛絞汁和乳灌少許良普)
(濟方)
黃大豆(食鑑)
集解(時珍曰大豆有黑青黃白斑數色惟黑者入藥而黃白豆炒食作腐造醬笮油盛為時用不可)
(不知别其性味也周憲王曰黃豆苗高一二尺葉似黑大豆葉而大結角比黑豆角稍肥大其莢葉嫩時)
(可食甘美)
氣味甘温無毒(時珍曰生温炒熱微毒多食壅氣生痰動𠻳令人身重發面黃瘡疥)
主治寬中下氣利大腸消水脹腫毒(寗原)硏末熟水和
塗痘後&KR1012;(時珍)
附方(新一)痘後生瘡(黃豆燒黑研末香油調塗)
豆油氣味辛甘熱微毒主治塗瘡疥解髮䐈(時珍)
稭主治燒灰入點痣去惡肉藥(時珍)
赤小豆(本經中品)校正(自大豆分出)
釋名赤豆(恭)紅豆(俗)荅(廣雅)葉名藿(時珍曰案詩云黍稷稻粱禾麻菽麥)
(此即八穀也董仲舒註云菽是大豆有兩種小豆名荅有三四種王禎云今之赤豆白豆綠豆䝁豆皆小)
(豆也此則入藥用赤小者也)
集解(頌曰赤小豆今江淮間多種之宗奭曰關西河北汴洛多食之時珍曰此豆以緊小而赤黯色)
(者入藥其稍大而鮮紅淡紅色者並不治病俱于夏至後下種苗科高尺許枝葉似豇豆葉微圓峭而小)
(至秋開花似豇豆花而小淡銀褐色有腐氣結莢長二三寸比綠豆莢稍大皮色微白帶紅三青二黃時)
(即收之可煮可炒可作粥飯餛飩饀並良也)
氣味甘酸平無毒(思邈曰甘鹹冷合魚鮓食成消渴作醬同飯食成口瘡藏器曰驢食)
(足輕人食身重)
主治下水腫排&KR1012;腫膿血(本經)療寒熱熱中消渴止洩
痢利小便下腹脹滿吐逆卒澼(别錄)治熱毒散惡血除
煩滿通氣徤脾胃令人美食擣末同雞子白塗一切
熱毒&KR1012;腫煮汁洗小兒黃爛瘡不過三度(權)縮氣行
風堅筋骨抽肌肉久食瘦人(士良)散氣去關節煩熱令
人心孔開暴痢後氣滿不能食者煮食一頓即愈和
鯉魚煮食甚治脚氣(詵)解小麥熱毒煮汁解酒病解
衣粘綴(日華)辟瘟疫治産難下胞衣通乳汁和鯉魚蠡
魚鯽魚黃雌雞煮食並能利水消腫(時珍)
發明(弘景曰小豆逐津液利小便久服令人肌膚枯燥頌曰水氣脚氣最為急用有人患脚氣以袋)
(盛此豆朝夕踐踏展轉之久久遂愈好古曰治水者惟知治水而不知補胃則失之壅滯赤小豆消水通)
(氣而徤脾胃乃其藥也藏器曰赤小豆和桑根白皮煮食去濕氣痺腫和通草煮食則下氣无限名脱氣)
(丸時珍曰赤小豆小而色赤心之穀也其性下行通乎小腸能入隂分治有形之病故行津液利小便消)
(脹除腫止吐而治下痢腸澼解酒病除寒熱&KR1012;腫排膿散血而通乳汁下胞衣産難皆病之有形者久服)
(則降令大過津血渗洩所以令人肌瘦身重也其吹鼻瓜蒂散及辟瘟疫用之亦取其通氣除濕散熱耳)
(或言共工氏有不才子以冬至死為疫鬼而畏赤豆故于是日作小豆粥厭之亦傅會之妄說也又案陳)
(自明婦人良方云予婦食素産后七日乳脉不行服藥无效偶得赤小豆一升煮粥食之當夜遂行因閱)
(本草載此謾記之又朱氏集驗方云宋仁宗在東宫時患痄腮命道士贊寧治之取小豆七七粒為末傅)
(之而愈中貴人任承亮后患惡瘡近死尚書郎傳永授以藥立愈叩其方赤小豆也予苦脇疽既至五臟)
(醫以藥治之甚驗承亮曰得非赤小豆耶醫謝曰某用此活三十口愿勿復言有僧發背如爛瓜鄰家乳)
(婢用此治之如神此藥治一切&KR1012;疽瘡疥及赤腫不拘善惡但水調塗之无不愈者但其性粘乾則難揭)
(入苧根末即不粘此法尤佳)
附方(舊十八新十九)水氣腫脹(頌曰用赤小豆五合大蒜一顆生薑五錢商陸根一條並)
(碎破同水煮爛去藥空心食豆旋旋啜汁令盡腫立消也韋宙獨行方治水腫從脚起入腹則殺人赤)
(小豆一斗煮極爛取汁五升温漬足膝若已入腹但食小豆勿襍食亦愈梅師治水腫以東行花桑枝)
(燒灰一升淋汁煮赤小豆一升以代飯良)水蠱腹大(動搖有聲皮膚黑者用赤小豆三升白茅)
(根一握水煮食豆以消為度肘后)辟禳瘟疫(五行書云正月朔旦及十五日以赤小豆二七)
(枚麻子七枚投井中辟瘟疫甚效男又正月七日新布嚢盛赤小豆置井中三日取出吞七粒女吞二)
(七枚竟年无病也)辟厭疾病(正月元旦面東以虀水吞赤小豆三七枚一年无諸疾又七)
(月立秋日面西以井華水吞赤小豆七枚一秋不犯痢疾)傷寒狐惑(張仲景曰狐惑病脉數无)
(熱微煩默默但欲卧汗泏初得三四日赤如鳩七八日目四眥黃黑若能食者膿已成也赤豆當歸散主)
(之赤小豆三升水浸令芽出當歸三兩為末漿水服方寸匕日三服金匱要略)下部卒痛
(如烏喙之状用小豆大豆各一升蒸熟作二嚢更互坐之即止肘后方)水穀痢疾(小豆一合)
(鎔蠟三兩頓服取效必效方)熱毒下血(或因食熱物發動赤小豆末水服方寸匕梅師方)
腸痔下血(小豆三升苦酒五升煮熟日乾再浸至酒盡乃止為末酒服一錢日三服肘后方)
舌上出血(如簮孔小豆一升杵碎水三升和絞汁服肘后方)熱淋血淋(不拘男女)
(用赤小豆三合慢炒為末煨葱一莖擂酒熱調二錢服修真秘旨)重舌鵝口(赤小豆末醋和)
(塗之方普濟)小兒不語(四五歲不語者赤小豆末酒和傅舌下千金)牙齒疼痛
(紅豆末擦牙吐涎及吹鼻中一方入銅青少許一方入花鹼少許家寳方)中酒嘔逆(赤小)
(豆煮汁徐飲之食鑑本草)頻致墮胎(赤小豆末酒服方寸匕日二服千金)妊娠
行經(方同上)婦人難産(産寳用赤小豆生吞七枚佳小集驗治難産日久氣乏用赤)
(豆一升以水九升煮取汁入炙過黃明膠一二兩同煎少時一服五合不過三四服即産下)胞衣
不下(用赤小豆男七枚女二七枚東流水吞服之救急方)産後目閉(心悶赤小豆生)
(研東流水服方寸匕不瘥更服肘后方)産後悶滿(不能食用小豆二七枚燒研冷水頓佳)
(千金方)乳汁不通(赤小豆煮汁飲之産書)婦人吹奶(赤小豆酒研温服以滓傅)
(之氏熊)婦人乳腫(小豆莽草等分為末苦酒和傅佳梅師)癰疽初作(赤小豆末)
(水和塗之毒即消散頻用有效小品方)石癰諸癰(赤小豆五合納苦酒中五宿炒研以苦酒)
(和塗即消加栝樓根等分范汪方)痘後癰毒(赤小豆末雞子白調塗傅之)顋頰熱
腫(赤小豆末和蜜塗之一夜即消或加芙蓉葉末尤妙)丹毒如火(赤小豆末和雞子白時時)
(塗之不已逐手即消小品方)風瘙[病-丙+(穩-禾)]疹(赤小豆荆芥穗等分為末雞子清調塗之)金瘡
煩滿(赤小豆一升苦酒浸一日熬燥再浸滿三日令黑色為末每服方寸匕日三服千金)六
畜肉毒(小豆一升燒研水服三方寸匕神效千金方)
葉主治去煩熱止小便數(别錄)煮食明目(日華)
發明(時珍曰小豆利小便而藿止小便與麻黃發汗而根止汗同意物理之異如此)
附方(舊一新一)小便頻數(小豆葉一斤入䜴汁中煮和作羹食之心鏡)小兒遺
尿(小豆葉搗汁服之千金)
芽主治妊娠數月經水時來名曰漏胎或因房室名
曰傷胎用此為末温酒服方寸匕日三得效乃止(時珍)
(普出濟)
腐婢(本經下品)
集解(别錄曰腐婢生漢中小豆花也七月采之隂乾四十日弘景曰花與實異用故不同品方家不)
(用未解何故有腐婢之名本經不言是小豆花别錄乃云未審是否今海邊有小樹状如巵子莖葉多曲)
(氣似腐臭土人呼為腐婢療瘧有效以酒浸皮服療心腹疾此當是真此條應入木部也恭曰腐婢相承)
(以為葛花葛花消酒大勝而小豆全無此交當以葛花為真禹錫曰按别本云小豆花亦有腐氣與葛花)
(同服飲酒不醉與本經治酒病相合陶蘇二說並非甄權曰腐婢即赤小豆花也頌曰海邊小樹葛花赤)
(小豆花三物皆有腐婢之名名同物異也宗奭曰腐婢既在穀部豆花為是不必多辯時珍曰葛花巳見)
(本條小豆能利小便治熱中下氣止渴與腐婢主療相同其為豆花無疑但小豆有數種甄氏藥性論獨)
(指為赤小豆今姑從之)
氣味辛平無毒主治痰瘧寒熱邪氣洩痢隂不起止
消渴病酒頭痛(本經汁心鏡云上證用花同豉五味煮羹食之)消酒毒明
目下水氣治小兒丹毒熱核散氣滿不能食煮一頓
食之(藥性)治熱中積熱痔瘻下血(時珍中宣明葛花丸用之)
附方(新二)飲酒不醉(小豆花葉隂乾百日為末水服方寸匕或加葛花等分千金)疔
瘡惡腫(小豆花末傅之普濟方)
綠豆(宋開寳)
釋名(時珍曰綠以色名也舊本作菉者非矣)
集解(志曰綠豆圓小者佳粉作餌炙食之良大者名植豆苗子相似亦能下氣治霍亂也瑞曰有官)
(綠油綠主療則一時珍曰綠豆處處種之三四月下種苗高尺許葉小而有毛至秋開小花莢如赤豆莢)
(粒粗而色鮮者為官綠皮薄而粉多粒小而色深者為油綠皮厚而粉少早種者呼為摘綠可頓摘也遲)
(種呼為拔綠一拔而已北人用之甚廣可作豆粥豆飯豆酒煼食麨食磨而為麫澄濾取粉可以作餌頓)
(餻盪皮搓索為食中要物以水浸濕生白芽又為菜中佳品牛馬之食亦多賴之真濟世之良穀也)
氣味甘寒無毒(藏器曰用之宜連皮去皮則令人少壅氣蓋皮寒而肉平也反榧子殼)
(害人合鯉魚鮓食久則令人肝黃成渴病)主治煮食消腫下氣壓熱解毒
生研絞汁服治丹毒煩熱風疹藥石發動熱氣奔豚
(開寳)治寒熱熱中止泄痢卒澼利小便脹滿(思邈)厚腸胃
作枕明目治頭風頭痛除吐逆(日華)補益元氣和調五
臟安精神行十二經脉去浮風潤皮膚宜常食之煮
汁止消渴(孟詵)解一切藥草牛馬金石諸毒(寗原)治痘毒
利腫脹(時珍)
發明(時珍曰綠豆肉平皮寒解金石砒霜草木一切諸毒宜連皮生研水服按夷堅志云有人服附)
(子酒多頭腫如斗唇裂血流急求綠豆黑豆各數合嚼食并煎湯飲之乃解也)
附方(新十)扁鵲三豆飲(治天行豆瘡預服此飲疎解熱毒縱出亦少用綠豆赤小豆黑)
(大豆各一升甘草節二兩以水八升煮極熟任意食豆飲汁七日乃止一方加黃大豆白大豆名五豆)
(飲)痘後癰毒(初起以三豆膏治之神效綠豆赤小豆黑大豆等分為末醋調時時掃塗即消)
(正醫學傳)防痘入眼(用綠豆七粒令兒自投井中頻視七遍乃還)小兒丹腫
(綠豆五錢大黃二錢為末用生薄荷汁入蜜調塗全幼心鑑)赤痢不止(以大麻子水研濾汁)
(煮綠豆食之極效粥食亦可必效方)老人淋痛(青豆二升橘皮二兩煮豆粥下麻子汁一)
(升空心漸食之併飲其汁甚驗養老書)消渴飲水(綠豆煮汁並作粥食普濟方)心氣
疼痛(綠豆卄一粒胡椒十四粒同研白湯調服即止)多食易饑(綠豆黃麥糯米各一升炒)
(熟磨粉每以白湯服一杯三五日見效)十種水氣(用綠豆二合半大附子一隻去皮臍切作)
(兩片水三椀煮熟空心卧時食豆次日將附子兩片作四片再以綠豆二合半如前煮食第三日别以綠)
(豆附子如前煮食第四日如第二日法煮食水從小便下腫自消未消再服忌生冷毒物鹽酒六十日無)
(不效者方朱氏集驗)
綠豆粉氣味甘凉平無毒(原曰其膠粘者脾胃虚人不可多食瑞曰勿近杏)
(仁則爛不能作索)主治解諸熱益氣解酒食諸毒治發背癰
疽瘡腫及湯火傷灼(吳瑞)痘瘡濕爛不結痂疕者乾撲
之良(寗原)新水調服治霍亂轉筋解諸藥毒死心頭尚
温者(時珍)解菰菌砒毒(汪穎)
發明(時珍曰綠豆色綠小豆之屬木者也通於厥隂陽明其性稍平消腫治痘之功雖同赤豆而壓)
(熱解毒之力過之且益氣厚腸胃通經脉無久服枯人之忌但以作凉粉造豆酒或偏於冷或偏於熱能)
(致人病皆人所為非豆之咎也豆粉須以綠色粘膩者為真外科治癰疽有内托護心散極言其神效丹)
(溪朱氏有論發揮震亨曰外科精要謂内托散一日至三日進十數服可免毒氣内攻臟腑切詳綠豆解)
(丹毒治石毒味甘入陽明性寒能補為君以乳香去惡腫入少隂性温善竄為佐甘草性緩解五金八石)
(百藥毒為使想此方專為服丹石發疽者設也若夫年老者病深者證備者體虚者綠豆雖補將有不勝)
(其任之患五香連翹湯亦非必用之劑必當助氣壮胃使根本堅固而行經活血為佐參以經絡時令使)
(毒氣外發此則内托之本意治施之早可以内消也)
附方(新十二)護心散(又名内托散乳香萬全散凡有疽疾一日至三日之内宜連進十餘)
(服方免變證使毒氣出外服之稍遲毒氣内攻漸生嘔吐或鼻生瘡菌不食即危矣四五日後亦宜間服)
(之用真綠豆粉一兩乳香半兩燈心同研和勻以生甘草濃煎湯調下一錢時時呷之若毒氣冲心有嘔)
(逆之證大宜服此蓋綠豆壓熱下氣消腫解毒乳香消諸癰腫毒服至一兩則香徹瘡孔中真聖藥也)
(李嗣立外科方)瘡氣嘔吐(綠豆粉三錢乾胭脂半錢研勻新汲水調下一服立止普濟)霍
亂吐利(綠豆粉白糖各二兩新汲水調服即愈生生編)解燒酒毒(綠豆粉盪皮多)
(食之即解)解鴆酒毒(綠豆粉三合水調服)解砒石毒(綠豆粉寒水石等分以藍根汁)
(調服三五錢衛生易簡)解諸藥毒(已死但心頭温者用綠豆粉調水服衛生易簡方)打
撲損傷(用綠豆粉新銚炒紫新汲井水調𫝊以杉木皮縛定其效如神此汀人陳氏夢傳之方)
(澹寮方)杖瘡疼痛(綠豆粉炒研以雞子白和塗之妙生生編)外腎生瘡(綠豆)
(粉蚯蚓糞等分研塗之)暑月疿瘡(綠豆粉二兩滑石一兩和勻撲之一加蛤粉二兩簡易)
(方)一切腫毒(初起用綠豆粉炒黃黑色豬牙皂莢一兩為末用米醋調敷之皮破者油調之)
(經邵真人騐方)
豆皮氣味甘寒無毒主治解熱毒退目翳(時珍)
附方(新一)通神散(治㿀痘目生翳綠豆皮白菊花穀精草等分為末每用一錢以乾柹餅一)
(枚粟米泔一盞同煮乾食柹日三服淺者五七日見效遠者半月見效直指方)
豆莢主治赤痢經年不愈蒸熟隨意食之良(時珍濟出普)
豆花主治解酒毒(時珍)
豆芽氣味甘平無毒主治解酒毒熱毒利三焦(時珍)
發明(時珍曰諸豆生芽皆腥靱不堪惟此豆之芽白美獨異今人視為尋常而古人未知者也但受)
(濕熱鬱浥之氣故頗發瘡動氣與綠豆之性稍有不同)
豆葉主治霍亂吐下絞汁和醋少許温服(開寳)
白豆(宋嘉祐)
釋名飯豆
集解(詵曰白豆苗嫩者可作菜食生食亦妙穎曰浙東一種味甚勝用以作醬作腐極佳北方水白)
(豆相似而不及也原曰白豆即飯豆也粥飯皆可拌食時珍曰飯豆小豆之白者也亦有上黃色者豆大)
(如綠豆而長四五月種之苗葉似赤小豆而略大可食莢亦似小豆一種蓘豆葉如大豆可作飯作腐亦)
(其類也)
氣味甘平無毒(原曰鹹平)主治補五臟調中助十二經脉
(孟詵)煖腸胃(日華)殺鬼氣腎之穀腎病宜食之(思邈)
葉主治煮食利五臟下氣(日華)
穭豆(拾遺音吕)
釋名(時珍曰穭乃自生稻名也此豆原是野生故名今人亦種之于下地矣)
集解(藏器曰穭豆生田野小而黑堪作醬爾雅戎菽一名驢豆古名䝁豆是也瑞曰穭豆即黑豆中)
(最細者時珍曰此即黑小豆也小科細粒霜後乃熟陳氏指為戎菽誤矣爾雅亦無此文戎菽乃胡豆䝁)
(豆乃鹿豆見菜部竝四月熟)
氣味甘温無毒主治去賊風風痺婦人産後冷血炒
令焦黑及熱投酒中漸漸飲之(藏器)
豌豆(拾遺)
釋名胡豆(拾遺)戎菽(爾雅)回鶻豆(遼志回飲膳正要作回回豆回即回鶻國也)
畢豆(唐史作崔寔月令蹕豆)青小豆(千金)青斑豆(别錄)麻累(時珍曰胡豆豌)
(豆也其苗柔弱宛宛故得豌名種出胡戎嫩時青色老則斑麻故有胡戎青斑麻累諸名陳藏器拾遺雖)
(有胡豆但云苗似豆生田野間米中往往有之然豌豆蠶豆皆有胡豆之名陳氏所云蓋豌豆也豌豆之)
(粒小故米中有之爾雅戎菽謂之荏菽管子山戎出荏菽布之天下並註云即胡豆也唐史畢豆出自西)
(戎回鶻地面張揖廣雅畢豆豌豆留豆也别錄序例云丸藥如胡豆大者即青斑豆也孫思邈千金方云)
(青小豆一名胡豆一名麻累鄴中記云石虎諱胡改胡豆為國豆此數說皆指豌豆也蓋古昔呼豌豆為)
(胡豆今則蜀人專呼蠶豆為胡豆而碗豆名胡豆人不知矣又鄉人亦呼豌豆大者為淮豆蓋回鶻音相)
(近也)
集解(時珍曰豌豆種出西胡今北土甚多八九月下種苗生柔弱如蔓有鬚葉似蒺藜葉兩兩對生)
(嫩時可食三四月開小花如蛾形淡紫色結莢長寸許子圓如藥丸亦似甘草子出胡地者大如杏仁煮)
(炒皆佳磨粉麪甚白細膩百穀之中最為先登又有野豌豆粒小不堪惟苗可茹名翹搖見菜部)
氣味甘平無毒(思邈曰甘鹹温平濇瑞曰多食發氣病)主治消渴淡煮
食之良(藏器)治寒熱熱中除吐逆止泄痢澼下利小便
腹脹滿(思邈)調營衛益中平氣煮食下乳汁可作醬用
(瑞)煮食殺鬼毒心病解乳石毒發研末塗&KR1012;腫痘瘡
作澡豆去䵟&KR0845;令人面光澤(時珍)
發明(時珍曰豌豆屬土故其所主病多係脾胃元時飲膳每用此豆擣去皮同羊肉治食云補中益)
(氣今為日用之物而唐宋本草見遺可謂缺典矣千金外臺洗面澡豆方盛用畢豆麫亦取其白膩耳)
附方(新三)四聖丹(治小兒痘中有疔或紫黑而大或黑壤而臭或中有黑線此症十死八九)
(惟牛都御史得秘傳此方點之最妙用豌豆四十九粒燒存性頭髮灰三分真珠十四粒炒研為末以油)
(燕脂同杵成膏先以簪挑疔破咂去惡血以少許點之即時變紅活色)服石毒發(胡豆半升)
(擣研以水八合絞汁飲之即愈外臺)霍亂吐利(豌豆三合香葇三兩為末水三盞煎一盞)
(分二服聖惠)
蠶豆(食物)
釋名胡豆(時珍曰豆莢状如老蠶故名王禎農書謂其蠶時始熟故名亦通吴瑞本草以此為)
(豌豆誤矣此豆種亦自西胡來雖與豌豆同名同時種而形性迥别太平御覽云張騫使外國得胡豆種)
(歸指此也今蜀人呼此為胡豆而豌豆不復名胡豆矣)
集解(時珍曰蠶豆南土種之蜀中尤多八月下種冬生嫩苗可茹方莖中空葉狀如匙頭本圓末尖)
(面綠背白柔厚一枝三葉二月開花如蛾狀紫白色又如豇豆花結角連綴如大豆頗似蠶形蜀人收其)
(子以備荒歉)
氣味甘微辛平無毒主治快胃和臟腑(汪穎)
發明(時珍曰蠶豆本草失載萬表積善堂方言一女子誤吞針入腹諸醫不能治一人教令煮蠶豆)
(同韭菜食之針自大便同出此亦可騐其性之利臟腑也)
苗氣味苦微甘温主治酒醉不醒油鹽炒熟煮湯灌
之效(穎)
豇豆(綱目音江絳二)
釋名䜶䝄(音絳雙時珍曰此豆紅色居多莢必雙生故有豇䜶䝄之名廣雅指為胡豆誤矣)
集解(時珍曰豇豆處處三四月種之一種蔓長丈餘一種蔓短其葉俱本大末尖嫩時可茹其花有)
(紅白二色莢有白紅紫赤斑駮數色長者至二尺嫩時充菜老則收子此豆可菜可果可穀備用最多乃)
(豆中之上品而本草失收何哉)
氣味甘鹹平無毒主治理中益氣補腎徤胃和五臟
調營衛生精髓止消渴吐逆泄痢小便數解鼠莾毒
(時珍)
發明(時珍曰豇豆開花結莢必兩兩並垂有習坎之義豆子微曲如人腎形所謂豆為腎穀者宜以)
(此當之昔盧廉夫教人補腎氣每日空心煮豇豆入少塩食之蓋得此理與諸疾無禁但水腫忌補腎不)
(宜多食耳又袖珍方云中鼠莽毒者以豇豆煮汁飲即解欲試者先刈鼠莽苗以汁潑之便根爛不生此)
(則物理然也)
藊豆(音扁品别錄中)
釋名沿籬豆(俗)蛾眉豆(時珍曰藊本作扁莢形扁也沿籬蔓延也蛾眉象豆脊脊)
(白路之形也)
集解(弘景曰藊豆人家種之于籬垣其莢蒸食甚美頌曰蔓延而上大葉細花花有紫白二色莢生)
(花下其實有黑白二種白者温而黑者小冷入藥用白者黑者名鵲豆蓋以其黑間有白道如鵲羽也時)
(珍曰扁豆二月下種蔓生延纏葉大如杯團而有尖其花状如小蛾有翅尾形其莢凡十餘樣或長或團)
(或如龍爪虎爪或如猪耳刀鎌種種不同皆纍纍成枝白露后實更繁衍嫩時可充蔬食茶料老則收子)
(煮食子有黑白赤斑四色一種莢硬不堪食惟豆子粗圓而色白者可入藥本草不分别亦缺文也)
白扁豆修治(時珍曰凡用取硬殼扁豆子連皮炒熟入藥亦有水浸去皮及生用者從本方)
氣味甘微温無毒(詵曰微寒患冷人勿食弘景曰患寒熱者不可食)
主治和中下氣(别錄)補五臟主嘔逆久服頭不白(孟詵)療
霍亂吐利不止研末和醋服之(蘇恭)行風氣治女子帶
下解酒毒河豚魚毒(蘇頌)解一切草木毒生嚼及煮汁
飲取效(甄權)止泄痢消暑暖脾胃除濕熱止消渴(時珍)
發明(時珍曰硬殼白扁豆其子充實白而微黃其氣腥香其性温平得乎中和脾之穀也入太隂氣)
(分通利三焦能化清降濁故專治中宫之病消暑除濕而解毒也其軟殼及黑鵲色者其性微凉但可供)
(食亦調脾胃)
附方(新九)霍亂吐利(扁豆香薷各一升水六升煮二升分服千金)霍亂轉筋
(白扁豆為末醋和服普濟方)消渴飲水(金豆丸用白扁豆浸去皮為末以天花粉汁同蜜和)
(丸梧子大金箔為衣每服三二十丸天花粉汁下日二服忌炙煿酒色次服滋腎藥仁存堂方)赤
白帶下(白扁豆炒為末用米飲每服二錢)毒藥墮胎(女人服草藥墮胎腹痛者生白)
(扁豆去皮為末米飲服方寸匕濃煎汁飲亦可丸服若胎氣已傷未墮者或口噤手強自汗頭低似乎中)
(風九死一生醫多不識作風治必死無疑)中砒霜毒(白扁豆生研水絞汁飲並永類方)六
畜肉毒(白扁豆燒存性研塗水服之良事林廣記)諸鳥肉毒(生扁豆末冷水服之)
(上同)惡瘡痂痒(作痛以扁豆擣封痂落即愈肘后)
花主治女子赤白帶下乾末米飲服之(蘇頌)焙研服治
崩帶作餛飩食治泄痢擂水飲解中一切藥毒垂死
功同扁豆(時珍)
附方(新二)血崩不止(白扁豆花焙乾為末每服二錢空心炒米煮飲入塩少許調下即效)
(良奇效方)一切泄痢(白扁豆花正開者擇淨勿洗以滚湯瀹過和小豬脊&KR2135;肉一條葱一)
(根胡椒七粒醬汁拌勻就以瀹豆花汁和麫包作小餛飩炙熟食之必用食治方)
葉主治霍亂吐下不止(别錄)吐利後轉筋生擣一把入
少酢絞汁服立瘥(蘇恭)醋炙研服治瘕疾(孟詵)杵傅蛇咬
(大明)
藤主治霍亂同蘆蘀人參倉米等分煎服(時珍)
刀豆(綱目)
釋名挾劒豆(時珍曰以莢形命名也案叚成式酉陽雜俎云樂浪有挾劒豆莢生横斜如人)
(挾劒即此豆也)
集解(穎曰刀豆長尺許可入醬用時珍曰刀豆人多種之三月下種蔓生引一二丈葉如豇豆葉而)
(稍長大五六七月開紫花如蛾形結莢長者近尺微似皂莢扁而劒脊三稜宛然嫩時煮食醬食蜜煎皆)
(佳老則收子子大如拇指頭淡紅色同豬肉雞肉煮食尤美)
氣味甘平無毒主治温中下氣利腸胃止&KR0008;逆益腎
補元(時珍)
發明(時珍曰刀豆本草失載惟近時小書載其暖而補元陽也又有人病後&KR0008;逆不止聲聞隣家或)
(令取刀豆子燒存性白湯調服二錢即止此亦取其下氣歸元而逆自止也)
黎豆(拾遺)校正(自草部移入此)
釋名貍豆(綱目)虎豆(藏器曰豆子作貍首文故名時珍曰黎亦黑色也此豆莢老則黑色)
(有毛露筋如虎貍指爪其子亦有點如虎貍之斑煮之汁黑故有諸名)
集解(藏器曰黎豆生江南蔓如葛子如皂莢子作貍首文人炒食之别無功用陶氏註蚺蛇膽云如)
(黎豆者即此也爾雅云諸慮一名虎涉又註櫐根云苗如豆爾雅攝虎櫐郭璞註云江東呼櫐為藤似葛)
(而粗大纏蔓林樹莢有毛刺一名豆蒐今虎豆也千歲櫐是矣時珍曰爾雅虎櫐即貍豆也古人謂藤為)
(櫐后人訛櫐為貍矣爾雅山櫐虎櫐原是二種陳氏合而為一謂諸慮一名虎涉又以為千歲櫐並誤矣)
(千歲櫐見草部貍豆野生山人亦有種之者三月下種生蔓其葉如豇豆葉但文理偏斜六七月開花成)
(簇紫色状如扁豆花一枝結莢十餘長三四寸大如拇指有白茸毛老則黑而露筋宛如乾熊指爪之状)
(其子大如刀豆子淡紫色有斑點如貍文煮去黑汁同猪鷄肉再煮食味乃佳)
氣味甘微苦温有小毒(多食令人悶)主治温中益氣(時珍)
本草綱目卷二十四
