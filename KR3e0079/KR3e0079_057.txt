本草綱目卷二十一
明李時珍撰
草之十(苔類十六種内附五種)
陟釐(别錄中品)
釋名側梨(恭)水苔(開寶)石髮(同)石衣(廣雅)水衣(說文)水綿(綱目)
藫(音覃恭曰藥對云河中側梨側梨陟釐聲相近也王子年拾遺記晉武帝賜張華側理紙乃水苔為)
(之後人訛陟釐為側理耳此乃水中粗苔作紙青綠色名苔紙青濇范東陽方云水中石上生者如毛綠)
(色石髮之名以此時珍曰郭璞曰藫水草也一名石髮江東食之案石髮有二生水中者為陟釐生陸地)
(者為烏韭)
集解(别錄曰陟釐生江南池澤弘景曰此即南人用作紙者惟合斷下藥用之志曰此即石髮也色)
(類苔而粗澀為異水苔性冷浮水中陟釐性温生水中石上宗奭曰陟釐今人乾之治為苔脯堪㗖青苔)
(亦可作脯食皆利人汴京市中甚多頌曰石髮乾之作菜以虀臛㗖之尤美苔之類有井中苔垣衣昔邪)
(屋遊大抵主療略同陸龜蒙苔賦云高有瓦苔畀有澤葵散巖竇者曰石髮補空田者曰垣衣在屋曰昔)
(邪在藥曰陟釐是矣澤葵鳬葵也雖異類而皆感瓦石之氣而生故推類而云耳時珍曰陟釐有水中石)
(上生者蒙茸如髮有水汚無石而自生者纏牽如絲綿之狀俗名水綿其性味皆同述異記言苔錢謂之)
(澤葵與鳬葵同名異物蘇氏指為鳬葵者誤矣苔賦所述猶未詳盡蓋苔衣之類有五在水曰陟釐在石)
(曰石濡在瓦曰屋遊在牆曰垣衣在地曰地衣其蒙翠而長數寸者亦有五在石曰烏韭在屋曰瓦松在)
(墻曰土馬騣在山曰卷柏在水曰藫也)
氣味甘大溫無毒
主治心腹大寒温中消穀強胃氣止洩痢(别錄)擣汁服
治天行病心悶(日華)作脯食止渴疾禁食鹽(宗奭)擣塗丹
毒赤遊(時珍)
乾苔(食療)
集解(藏器曰乾苔海族之流也時珍曰此海苔也彼人乾之為脯海水鹹故與陟釐不同張華博物)
(志云石髮生海中者長尺餘大小如韭葉以肉襍蒸食極美張勃吳錄云紅蘺生海水中正青佀亂髮乃)
(海苔之類也蘇恭以此為水苔者不同水苔不甚鹹)
氣味鹹寒無毒(大明曰温弘景曰柔苔寒乾苔熱詵曰苔脯食多發瘡疥令人痿黃少血)
(色瑞曰有咳𠻳人不可食)主治癭瘤結氣(弘景)治痔殺蟲及霍亂嘔
吐不止煑汁服(孟詵)心腹煩悶者冷水研如泥飲之即
止(藏器)下一切丹石諸藥毒納木孔中殺蠧(日華)消茶積
(瑞)燒末吹鼻止䘐血湯浸擣𫝊手背腫痛(時珍)
發明(時珍曰洪氏夷堅志云河南一寺僧盡患癭疾有洛陽僧共寮每食取苔脯同餐經數月僧項)
(贅皆消乃知海物皆能除是疾也)
井中苔及萍藍(别錄中品)
集解(弘景曰廢井中多生苔萍及磚土間多生雜草菜藍既解毒在井中者尤佳非别一物也)
氣味甘大寒無毒主治漆瘡熱瘡水腫井中藍殺野
葛巴豆諸毒(别錄)療湯火傷灼瘡(弘景)
船底苔(食療)
氣味甘冷無毒
主治鼻洪吐血淋疾同炙甘草豉汁濃煎湯呷之(孟詵)
解天行熱病伏熱頭目不清神志昏塞及諸大毒以
五兩和酥餅末一兩半麫糊丸梧子大每温酒下五
十丸(時珍)
發明(時珍曰案方賢竒效方云水之精氣漬船板木中累見風日久則變為青色蓋因太陽晒之中)
(感陰陽之氣故服之能分陰陽去邪熱調臟腑物之氣味所宜也)
附方(舊二)小便五淋(船底苔一團雞子大水煑飲陳藏器)乳石發動(小便)
(淋瀝心神悶亂船底青苔半雞子大煎汁温服日三四次聖惠方)
石蕊(拾遺)校正(併入有名未用别錄石濡)
釋名石濡(别錄)石芥(同)雲茶(綱目)蒙頂茶(時珍曰其狀如花蕊其味如茶)
(故名石芥乃茶字之訛)
集解(藏器曰石蕊生太山石上如花蕊為丸散服之今時無復有此也王隱晉書唐褒入林慮山食)
(木實餌石蕊遂得長年即此也又曰石濡生石之陰如屋遊垣衣之類得雨即展故名石濡早春青翠端)
(開四葉山人名石芥時珍曰别錄石濡具其功用不言形狀陳藏器言是屋遊之類復出石蕊一條功同)
(石濡蓋不知其即一物也此物惟諸高山石上者為良今人謂之蒙頂茶生兖州蒙山石上乃煙霧熏染)
(日久結成蓋苔衣類也彼人春初刮取曝乾餽人謂之雲茶其狀白色輕薄如花蕊其氣香如蕈其味甘)
(濇如茗不可煎飲止宜咀嚼及浸湯啜清涼有味唐褒入山餌此以代茗而已長年之道未必盡緣此物)
(也)
氣味甘温無毒(時珍曰甘濇涼)主治石濡明目益精氣令人
不饑渴輕身延年(别錄)石蘂主長年不饑(藏器)生津潤咽
解熱化痰(時珍)
地衣草(目華)校正(併入拾遺土部仰天皮)
釋名仰天皮(拾遺)掬天皮(綱目)
集解(大明曰此乃陰濕地被日晒起苔蘚也藏器曰即濕地土苔衣如草狀者耳)
氣味苦冷微毒(藏器曰平無毒)主治卒心痛中惡以人垢膩
為丸服七粒又主馬反花瘡生油調傅(大明)明目(藏器)研
末新汲水服之治中暑(時珍)
附方(新三)身面丹腫(如蛇狀者以雨滴階上苔痕水花塗蛇頭上即愈危氏得效方)
雀目夜昏(七月七日九月九日取地衣草陰乾為末酒服方寸匕日三服一月愈崔知悌方)
陰上粟瘡(取停水濕處乾卷皮為末傅之神效外臺秘要)
垣衣(别錄中品)
釋名垣嬴(别錄)天韭(别錄)鼠韭(别錄)昔邪(别錄)
集解(别錄曰垣衣生古垣墻陰或屋上三月三日采陰乾恭曰此即古墻北陰青苔衣也其生石上)
(者名昔邪一名烏韭生屋上者名屋遊形並相似為療略同江南少濇故陶弘景云方不復用俗中少見)
(也時珍曰此乃磚墻城垣上苔衣也生屋瓦上者即為屋遊)
氣味酸冷無毒主治黃疸心煩欬逆血氣暴熱在腸
胃暴風口噤金瘡内塞酒漬服之久服補中益氣長
肌肉好顔色(别錄)擣汁服止衂血燒灰油和傅湯火傷
(時珍)
屋遊(别錄下品)
釋名瓦衣(綱目)瓦苔(嘉祐)瓦蘚(綱目)博邪
集解(别錄曰屋遊生屋上陰處八月九月采弘景曰此古瓦屋上苔衣也剝取用之時珍曰其長數)
(寸者即為瓦松也)
氣味甘寒無毒主治浮熱在皮膚往來寒熱利小腸
膀胱氣(别錄)止消渴(之才)小兒癎熱時氣煩悶(開寶)煎水入
鹽潄口治熱毒牙齦宣露研末新汲水調服二錢止
鼻䘐(時珍)
發明(時珍曰别錄主治之證與本經烏韭文相同蓋一類性氣不甚遼遠也)
附方(新一)犬咬(舊屋瓦上刮下青苔屑按之即止經騐方)
昨葉何草(唐本草)
釋名瓦松(唐本)瓦花(綱目)向天草(綱目)赤者名鐵腳婆羅門
草(綱目)天王鐵塔草(時珍曰其名殊不可解頌曰瓦松如松子作層故名)
集解(恭曰昨葉何草生上黨屋上如蓬初生高尺餘遠望如松栽志曰處處有之生年久瓦屋上六)
(月七月采苗日乾)
氣味酸平無毒(時珍曰按庚辛玉册云向天草即瓦松陰草也生屋瓦上及深山石縫中)
(莖如漆圓銳葉背有白毛有大毒燒灰淋汗沭髮髮即落誤入目令人瞽擣汁能結草砂伏雌雄砂术白)
(礬其說與本草無毒及生眉髮之說相反不可不知)
主治口中乾痛水穀血痢止血(唐本)生眉髮膏為要藥
(馬志)行女子經絡(蘇頌)大腸下血燒灰水服一錢又塗諸
瘡不歛(時珍)
附方(舊一新丸)小便沙淋(瓦松即瓦上無根草煎濃湯乘熱熏洗小腹約兩時即通經)
(騐良方)通經破血(舊屋陰處瓦花活者五兩熬膏當歸鬚乾漆一兩燒煙盡當門子二錢為)
(末棗肉和丸梧子大每服七十丸紅花湯下摘玄方)染烏髭髮(乾瓦松一斤半生麻油二)
(斤同煎令焦為末另以生麻油浸塗甚妙聖濟錄)頭風白屑(瓦松暴乾燒灰淋汁熱洗不過)
(六七次聖惠方)牙齦腫痛(瓦花白礬等分水煎漱之立效摘玄方)唇裂生瘡
(瓦花生薑入䀋少許搗塗摘玄方)湯火灼傷(瓦松生柏葉同搗傅乾者為末醫方摘要)
瘡不歛(瓦松陰乾為末先以槐枝葱白湯洗後糝之立效濟生秘覧)惡瘡不歛(方同)
(上)風狗咬傷(瓦松雄黃研貼即不發生生編)
附錄紫衣(拾遺藏器曰味苦無毒主黃疸暴熱目黃沉重下水廕亦止熱痢煑服之作灰淋汁)
(沐頭長髮此古木錦花也石瓦皆有之堪染褐)
烏韭(本經下品)校正(移入有名未用别錄鬼□)
釋名石髮(唐本)石衣(日華)石苔(唐本)石花(綱目)石馬騣(綱目)鬼□
(與麗同弘景曰垣衣亦名烏韭而為療異非此種類也時珍曰别錄主療之證與垣衣相同則其為一類)
(通名烏韭亦無害也但石髮與陟釐同名則有水陸之性稍有不同耳)
集解(别錄曰烏韭生山谷石上又曰鬼□生石上挼之日乾為末恭曰石苔也又名石髮生巖石之陰不)
(見日處與卷柏相類藏器曰生大石及木間陰處青翠茸茸者似苔而非苔也大明曰此即石衣也長者)
(可四五寸)
氣味甘寒無毒(大明曰冷有毒垣衣為之使)主治皮膚往來寒熱
利小腸膀胱氣(本經)療黃疸金瘡内塞補中益氣(别錄)燒
灰沐頭長髮令黑(大明)
附方(新三)腰腳風冷(石花浸酒飲之聖惠方)婦人血崩(石花細茶焙為末舊)
(漆碟燒存性各一匙以盌盛酒放鍋内煑一滚乃入藥末露一宿侵晨連藥再煑一滚温服董炳避水)
(方)湯火傷灼(石花焙研傅之海上方)
附錄百蘂草(宋圖經頌曰生河中府秦州劍州根黃白色形如瓦松莖葉俱青有如松葉無)
(花三月生苗四月長及五六寸許四時采根晒用下乳汁順血脉調氣甚佳時珍曰烏韭是瓦松之生于)
(石上者百蘂草是瓦松之生于地下者也)
土馬騣(宋嘉祐)
集解(禹錫曰所在背陰古墻垣上有之歲多雨則茂盛或以為垣衣非也垣衣生垣墻之側此生垣)
(牆之上比垣衣更長故謂之馬騣苔之類也時珍曰垣衣乃磚牆上苔衣此乃土牆上烏韭也)
氣味甘酸寒無毒主治骨熱敗煩熱毒壅䘐鼻(嘉祐)沐
髮令長黑通大小便(時珍)
附方(新五)九竅出血(牆頭苔挼塞之海上方)鼻䘐不止(寸金散用牆上土馬)
(騣二錢半石州黃藥子五錢為末新水服二錢再服立止衞生寶鑑)二便不通(土馬騣水)
(淘淨瓦&KR1020;過切每服二錢水一盞煎服普濟)耳上濕瘡(土馬騣井中苔等分為末燈盞内油)
(和塗之聖濟錄)少年髮白(土馬騣石馬騣五倍子半夏各一兩生薑二兩胡桃十箇膽礬)
(半兩為末搗作一塊每以絹袋盛一彈子用熱酒入少許浸汁洗髮一月神效聖濟錄)
卷柏(本經上品)
釋名萬歲(别錄)長生不死草(綱目)豹足(吴普)求股(别錄)交時(别錄)
(時珍曰卷柏豹足象形也萬歲長生言其耐久也)
集解(别錄曰卷柏生常山山谷石間五月七月采陰乾弘景曰今出近道叢生石土上細葉似柏屈)
(藏如雞足青黃色用之去下近沙石處禹錫曰出建康范子計然曰出三輔頌曰今關陜及沂兖諸州亦)
(有之宿根紫色多鬚春生苗似柏葉而細拳攣如雞足高三五寸無花子多生石上)
修治(時珍曰凡用以鹽水煑半日再以井水煑半日晒乾焙用)
氣味辛平無毒(别錄曰甘温普曰神農辛平桐君雷公甘微寒)主治五臟邪
氣女子陰中寒熱痛癥瘕血閉絕子久服輕身和顔
色(本經)止欬逆治脫肛散淋結頭中風眩痿躄強陰益
精令人好容顔(别錄)通月經治尸疰鬼疰腹痛百邪鬼
魅啼泣(甄權)鎮心除面皯頭風暖水臟生用破血炙用
止血(大明)
附方(新二)大腸下血(卷柏側柏棕櫚等分燒存性為末每服三錢酒下亦可飯丸服仁)
(存方)遠年下血(卷柏地榆焙等分每用一兩水一盌煎數十沸通口服百一選方)
附錄地柏(宋圖經頌曰主臟毒下血與黃茋等分為末米飲每服二錢蜀人甚神此方其草生)
(蜀中山谷河中府亦有之根黃狀如絲莖細上有黃點子無花葉三月生長四五寸許四月采暴乾用蜀)
(中九月采市多貨之時珍曰此亦卷柏之生于地上者耳)含生草(拾遺藏器曰生靺鞨國葉如卷)
(柏而大性平無毒主婦人難産含之嚥汁即生)
玉柏(别錄有名未用)
釋名玉遂(别錄藏器曰舊作玉伯乃傳寫之誤)
集解(别錄曰生石上如松高五六寸紫花用莖葉時珍曰此即石松之小者也人皆采置盆中養數)
(年不死呼為千年柏萬年松)
氣味酸温無毒主治輕身益氣止渴(别錄)
石松(拾遺)
集解(藏器曰生天台山石上似松高一二尺山人取根莖用時珍曰此即玉柏之長者也名山皆有)
(之)
氣味苦辛温無毒主治久患風痺腳膝疼冷皮膚不
仁氣力衰弱久服去風血風瘙好顔色變白不老浸
酒飲良(藏器)
桑花(日華)
釋名桑蘚(綱目)桑錢
集解(大明曰生桑樹上白蘚如地錢花樣刀刮取炒用不是桑椹花也)
氣味苦暖無毒主治徤脾濇腸止鼻洪吐血腸風崩
中𢃄下(大明)治熱欬(時珍)
附方(新一)大便後血(桑樹上白蘚花水煎服或末服亦止吐血聖惠方)
附錄艾納(時珍曰艾納生老松樹上綠苔衣也一名松衣和合諸香燒之烟清而聚不散别有)
(艾納香與此不同又嶺南海島中㯽榔木上有苔如松之艾納單爇極臭用合泥香則能發香如甲香也)
(霏雪錄云金華山中多樹衣僧家以為蔬味極美)
馬勃(别錄下品)
釋名馬疕(音屁)馬&KR0034;(&KR0034;音庀)灰菰(綱目)牛屎菰
集解(别錄曰馬勃生園中久腐處弘景曰俗呼馬&KR0034;勃是也紫色虚軟狀如狗肝彈之粉出宗奭曰)
(生濕地及腐木上夏秋采之有大如斗者小亦如升杓韓退之所謂牛溲馬勃俱收並蓄者是)
修治(時珍曰凡用以生布張開將馬勃于上摩擦下以盤承取末用)
氣味辛平無毒主治馬瘡馬疥(别錄)傅諸瘡甚良(弘景)去
膜以蜜拌揉少以水調呷治喉痺咽疼(宗奭)清肺散血
熱解毒(時珍)
發明(時珍曰馬勃輕虚上焦肺經藥也故能清肺熱欬𠻳喉痺䘐血失音諸病李東垣治大頭病咽)
(喉不利普濟消毒飲亦用之)
附方(新九)咽喉腫痛(嚥物不得馬勃一分蛇退皮一條燒末綿褁一錢含嚥立瘥聖惠)
(方)走馬喉痺(馬屁勃即灰菰熖消一兩為末每吹一字吐涎血即愈經騐良方)聲失
不出(馬&KR0034;勃馬牙消等分研末沙糖和丸芡子大噙之摘玄方)久𠻳不止(馬勃為末)
(蜜丸梧子大每服二十丸白湯下即愈普濟方)魚骨哽咽(馬勃末蜜丸彈子大噙嚥聖濟錄)
積熱吐血(馬屁勃為末沙糖丸如彈子大每服半丸冷水化下袖珍方)妊娠吐䘐
(不止馬勃末濃米飲服半錢聖惠方)斑瘡入眼(馬屁勃蛇皮各五錢皂角子十四箇為末)
(入罐内鹽泥固濟燒存性研每温酒服一錢閻孝忠集效方)膁瘡不歛(葱鹽湯洗淨拭乾以)
(馬屁勃末傅之即愈仇遠稗史)
草之十一(雜草及有名未用共一百五十三種)
(時珍曰諸草尾𤨏或無從考證不可附屬并本經及别錄有名未用諸草難遺者通彙於此以備考)
雜草(九種)
百草(拾遺藏器曰五月五日采一百種草陰乾燒灰和石灰為團煆研傅金瘡止血亦傅犬咬又燒)
(灰和井華水作團煆白以釅醋和作餅腋下夹之乾即易當抽一身盡痛悶瘡出即止以小便洗之不過三度)
(愈時珍曰按千金方治洞注下痢以五月五日百草灰吹入下部又治瘰癧已破五月五日采一切雜草)
(煑汁洗之)
百草花(拾遺藏器曰主治百病長生神仙亦煑汁釀酒服按異類云鳳剛者漁陽人常采百花水)
(漬泥封埋百日煎為丸卒死者納口中即活也剛服藥百餘歲入地肺山)
井口邊草(拾遺藏器曰小兒夜啼私著席下勿令母知思邈曰五月五日取井中倒生草燒研)
(水服勿令知即惡酒不飲或飲亦不醉也)
樹孔中草(綱目時珍曰主小兒腹痛夜啼暗著戸上即止出聖惠方)
產死婦人塜上草(拾遺藏器曰小兒醋瘡取之勿回顧作湯浴之不過三度瘥)
燕蓐草(宋嘉祐藏器曰即燕窠中草也無毒主眠中遺尿燒黑研末水進方寸匕亦止噦啘時珍)
(曰千金方治丈夫婦人無故尿血用胡燕窠中草燒末酒服半錢七聖惠方消渴飲水燕窠中草燒灰一)
(兩牡蠣煆二兩白羊肺一具切晒研末每新汲水三錢又一切瘡痕不滅用燕蓐草燒灰鷹屎白等分人)
(乳和塗日三五次又浸淫瘡出黃水燒灰傅之)
雞窠草(宋嘉祐大明曰小兒夜啼安席下勿令母知藏器曰小兒白秃瘡和白頭翁花燒灰臘月)
(猪脂和傅之以醋泔洗淨時珍曰千金方治産後遺尿燒末酒服一錢又不自秘方治天絲入目燒灰淋)
(汁洗之)
豬窠草(大明曰小兒夜啼密安席下勿令母知)
牛齝草(見獸部牛下)
神農本經(二種名以下俱有未用)
屈草(本經曰味苦微寒無毒主胸脇下痛邪氣腸間寒熱陰痺久服輕身益氣耐老别錄曰生漢中)
(川澤五月采)
别羈(本經曰味苦微溫無毒主風寒濕痺身重四肢疼酸寒歴節痛别錄曰一名别枝生藍田川谷)
(二月八月采弘景曰方家時有用處今亦絶矣)
名醫别錄七十八種
離樓草(别錄曰味鹹平無毒主益氣力多子輕身長年生常山七月八月采實)
神護草(别錄曰生常山北八月采可使獨守叱咄人寇盜不敢入門時珍曰物類志謂之護門草)
(一名靈草彼人以置門上人衣過草必叱之王筠詩云霜被守宮槐風驚護門草即此也而不著其形狀)
(惜哉)
黃護草(别錄曰無毒主痺益氣令人嗜食生隴西)
雀醫草(别錄曰味苦無毒主輕身益氣洗爛瘡療風水一名白氣春生秋花白冬實黑)
木甘草(别錄曰主療癰腫盛熱煑洗之生木間三月生大葉如蛇狀四四相值但折枝種之便生)
(五月花白實核赤三月三日采之)
益決草(别錄曰味辛温無毒主欬肺傷生山陰根如細辛)
九熟草(别錄曰味甘温無毒主出汗止洩療悶一名鳥粟一名雀粟生久家庭中葉如棗一歲九)
(熟七月采)
兊草(别錄曰味酸平無毒主輕身益氣長年冬生蔓草木上葉黃有毛)
異草(别錄曰味甘無毒主痿痺寒熱去黑子生籬木上葉如葵莖旁有角汁白)
灌草(别錄曰一名鼠肝葉滑清白主癰腫)
䒻草(别錄曰味辛無毒主傷金瘡䒻音起)
莘草(别錄曰味甘無毒主盛傷痺腫生山澤如蒲黃葉如芥)
英草華(别錄曰味辛平無毒主痺氣強陰療女勞疸解煩堅筋骨療風頭可作沭藥生蔓木上一)
(名鹿英九月采隂乾)
封華(别錄曰味甘有毒主疥瘡養肌去惡肉夏至日采)
㥏華(音腆别錄曰味甘無毒主上氣解煩堅筋骨)
節華(别錄曰味苦無毒主傷中痿痺浮腫皮主脾中客熱氣一名山節一名達節一名通漆十月采)
(暴乾)
讓實(别錄曰味酸主喉痺止洩痢十月采陰乾)
羊實(别錄曰味苦寒主頭秃惡瘡疥瘙痂㿅生蜀郡)
桑莖實(别錄曰味酸溫無毒主乳孕餘病輕身益氣一名草王葉如荏方莖大葉生園中十月采)
可聚實(别錄曰味甘温無毒主輕身益氣明目一名長壽生山野道中穗如麥葉如艾五月采)
蒲陰實(别錄曰味酸平無毒主益氣除熱止渴利小便長年生深山及園中莖如芥葉小實如櫻)
(桃七月成普曰蔓如瓜)
馬顚(别錄曰味甘有毒療浮腫不可多食)
馬逢(别錄曰味辛無毒主癬䖝)
兔棗(别錄曰味酸無毒主輕身益氣生丹陽陵地高尺許實如棗)
鹿良(别錄曰味鹹臭主小兒驚癎賁豚瘛瘲大人痓五月采)
雞湼(别錄曰味甘平無毒主明目中寒風諸不足水腫邪氣補中止洩痢療女子白沃一名陰洛生)
(雞山采無時)
犀洛(别錄曰味甘無毒主癃疾一名星洛一名泥洛)
雀梅(别錄曰味酸寒有毒主蝕惡瘡一名千雀生海水石谷間弘景曰葉與實俱如麥李)
燕齒(别錄曰主小兒癎寒熱五月五日采)
土齒(别錄曰味甘平無毒主輕身益氣長年生山陵地中狀如馬牙)
金莖(别錄曰味苦平無毒主金瘡内漏一名葉金草生澤中高處)
白背(别錄曰味苦平無毒主寒熱洗惡瘡疥生山陵根似紫葳葉如燕盧采無時)
青雌(别錄曰味苦主惡瘡秃敗瘡火氣殺三䖝一名䖝損一名孟推生方山山谷)
白辛(别錄曰味辛有毒主寒熱一名脫尾一名羊草生楚山三月采根白而香)
赤舉(别錄曰味甘無毒主腹痛一名羊飴一名陵渴生山陰二月花銳蔓草上五月實黑中有核三)
(月三日采葉陰乾)
赤涅(别錄曰味甘無毒主疰崩中止血益氣生蜀郡山石陰地濕處采無時)
赤赫(别錄曰味苦寒有毒主痂痬惡敗瘡除三䖝邪氣生益州川谷二月八月采)
黃秫(别錄曰味苦無毒主心煩止汗出生如桐根)
黃辯(别錄曰味甘平無毒主心腹疝瘕口瘡臍傷一名經辯)
紫給(别錄曰味鹹主毒風頭洩注一名野葵生高陵下地三月三日采根根如烏頭)
紫藍(别錄曰味鹹無毒主食肉得毒能消除之)
糞藍(别錄曰味苦主身痒瘡白秃漆瘡洗之生房陵)
巴朱(别錄曰味甘無毒主寒上血帶下生雒陽)
柴紫(别錄曰味苦主小腹痛利小腹破積聚長肌肉久服輕身長年生冤句二月七月采)
文石(别錄曰味甘主寒熱心煩一名黍石生東郡山澤中水下五色有汁潤澤)
路石(别錄曰味甘酸無毒主心腹止汗生肌酒痂益氣耐寒實骨髓一名陵石生草石上天雨獨乾)
(日出獨濡花黃莖赤黑三歲一實赤如麻子五月十月采莖葉陰乾)
曠石(别錄曰味甘平無毒主益氣養神除熱止渴生江南如石草)
敗石(别錄曰味苦無毒主渴痺)
石劇(别錄曰味甘無毒止消渴中)
石芸(别錄曰味甘無毒主目痛淋露寒熱溢血一名螫烈一名顧啄三月五月采莖葉陰乾)
竹付(别錄曰味甘無毒止痛除血)
秘惡(别錄曰味酸無毒主療肝邪氣一名杜逢)
盧精(别錄曰味平治蠱毒生益州)
唐夷(别錄曰味苦無毒主療踒折)
知杖(别錄曰味甘無毒療疝)
河煎(别錄曰味酸主結氣癰在喉頸者生海中八月九月采)
區余(别錄曰味辛無毒主心腹熱癃)
王明(别錄曰味苦主身熱邪氣小兒身熱以浴之生山谷一名王草)
師系(别錄曰味甘無毒主癰腫惡瘡煑洗之一名臣堯一名巨骨一名鬼芭生平澤八月采)
并苦(别錄曰主欬逆上氣益肺氣安五臟一名&KR0558;薰一名玉荆三月采陰乾&KR0558;音或)
索千(别錄曰味苦無毒主易耳一名馬耳)
良達(别錄曰主齒痛止渴輕身生山陰莖蔓延大如葵子滑小)
戈共(别錄曰味苦寒無毒主驚氣傷寒腹痛羸瘦皮中有邪氣手足寒無色生益州山谷惡蜚臁)
船虹(别錄曰味酸無毒主下氣止煩渴可作浴湯藥色黃生蜀郡立秋取)
姑活(别錄曰味甘温無毒主大風邪氣濕痺寒痛久服輕身益氣耐老一名冬葵子生河東弘景曰)
(藥無用者乃有固活丸即是野葛之名冬葵亦非菜之冬葵子也恭曰别本一名雞精)
白女腸(别錄曰味辛温無毒主洩痢腸澼療心痛破疝瘕生深山谷葉如藍實赤赤女腸同)
白扇根(别錄曰味苦寒無毒主瘧皮膚寒熱出汗令人變)
黃白支(别錄曰生山陵三月四月采根暴乾)
父陛根(别錄曰味辛有毒以熨癰腫膚脹一名膏魚一名梓藻)
疥拍腹(别錄曰味辛温無毒主輕身療痺五月采陰乾)
五母麻(别錄曰味苦有毒主痿痺不便下痢一名鹿麻一名歸澤麻一名天麻一名苦草生田野)
(五月采時珍曰茺蔚之白花者亦名天麻草)
五色符(别錄曰味苦微温主欬逆五臟邪氣調中益氣明目殺蟲青符白符赤符黑符黃符各隨)
(色補其臟白符一名女木生巴山谷)
救赦人者(别錄曰味甘有毒主疝痺通氣諸不足生人家宮室五月十月采暴乾)
常吏之生(蜀本吏作更别錄曰味苦平無毒主明目實有刺大如稻粱)
載(别錄曰味酸無毒主諸惡氣)
慶(别錄曰味苦無毒主咳𠻳)
腂(音戸瓦切别錄曰味甘無毒主益氣延年生山谷中白順理十月采)
芥(别錄曰味苦寒無毒主消渴止血婦人痰除痺一名梨葉如大青)
本草拾遺一十三種
鴆鳥漿(藏器曰生江南林木下高一二尺葉陰紫色冬不凋有赤子如珠味甘温無毒能解諸毒)
(故名山人浸酒服主風血羸老頌曰鴆鳥威生信州山野中春生青葉九月有花如蓬蒿菜花淡黃色不)
(結實實療癰腫癤毒采無時)
吉祥草(藏器曰生西國胡人將來也味甘温無毒主明目強記補心力時珍曰今人種一種草葉)
(如漳蘭四時青翠夏開紫花成穗易繁亦名吉祥草非此吉祥也)
雞腳草(藏器曰生澤畔赤莖對葉如百合苗味苦平無毒主赤白久痢成疳)
兔肝草(藏器曰初生細葉軟似兔肝一名雞肝味甘平無毒主金瘡止血生肉解丹石發熱)
斷鑵草(藏器曰主丁瘡合白牙荲菜半夏地骨皮青苔蜂窠小兒髮緋帛等分五月五日燒灰每)
(湯服一錢拔根也荲音畜羊蹄根也)
千金䥶(藏器曰生江南高二三尺主蛇蠍虫咬毒搗傅瘡上生肌止痛)
土落草(藏器曰生嶺南山谷葉細長味甘温無毒主腹冷氣痛痃癖酒煎服亦搗汁温服)
倚待草(藏器曰生桂州如安山谷葉圓高二三尺八月采味甘温無毒主血氣虚勞腰膝疼弱風)
(緩羸瘦無顔色絶陽無子婦人老血浸酒服逐病極速故名倚待)
藥王草(藏器曰苗莖青色摘之有汁味甘平無毒解一切毒止鼻䘐吐血祛煩躁)
筋子根(藏器曰生四明山苗高尺餘葉圓厚光潤冬不凋根大如指亦名根子味苦温無毒主心)
(腹痛不問冷熱遠近惡鬼氣注刺痛霍亂蠱毒暴下血酒飲磨服頌曰根子生威州山中味苦辛温主心)
(中結塊久積氣攻臍下痛)
廅藥(藏器曰生胡國似乾茅黃赤色味鹹温無毒主折傷内損瘀血生膚止痛治五臟除邪氣補虚)
(損産後血病水煑服之亦搗傅傷處時珍曰外臺秘要治墮馬内損取廅藥末一兩牛乳一琖煎服)
無風獨搖草(拾遺珣曰生大秦國及嶺南五月五日采諸山野亦往往有之頭若彈子尾若)
(鳥尾兩片開合見人自動故曰獨搖性温平無毒主頭骨遊風遍身癢煮汁淋洗藏器曰帶之令夫相愛)
(時珍曰羌活天麻鬼臼蘼御四者皆名無風獨搖草而物不同也叚成式酉陽雜爼言雅州出舞草三葉)
(如決明一葉在莖端兩葉居莖之半相對人近之歌謳及抵掌則葉動如舞按此即虞美人草亦無風獨)
(搖之類也又按山海經云姑媱之山帝女死焉化為䔄其葉相重花黃實如兔絲服之媚人郭璞注云一)
(名荒夫草此說與陳藏器佩之相愛之語相似豈即一物與)
唐海藥本草一種
宜南草(珣曰生廣南山谷有莢長二尺許内有薄片似紙大小如蟬翼主邪小男女以緋絹袋盛)
(佩之臂上辟惡止驚此草生南方故名與萱草之宜男不同)
宋開寶本草一種
陀得花(志曰味甘温無毒主一切風血浸酒服生西國胡人將來胡人采此花以釀酒呼為三勒)
(漿)
宋圖經外類二十種
建水草(頌曰生福州枝葉似桑四時常有土人取葉焙乾研末温酒服治走注風痛)
百藥祖(頌曰生天台山中冬夏常青土人采葉治風有效)
催風使(頌曰生天台山中冬夏常青土人采葉治風有效時珍曰五加皮亦名催風使)
刺虎(頌曰生睦州凌冬不凋采根葉枝入藥味甘主一切腫痛風疾剉焙為末酒服一錢時珍曰壽)
(域方治丹瘤用虎刺即壽星草搗汁塗之又伏牛花一名隔虎刺)
石逍遥(頌曰生常州冬夏常有無花實味苦微寒無毒主癱瘓諸風手足不遂為末煉蜜丸梧子)
(大酒服二十丸日二服百日瘥久服益氣輕身初服時微有頭痛無害)
黃寮郎(頌曰生天台山中冬夏常青土人采根治風有效時珍曰按醫學正傳云黃寮郎俗名倒)
(摘刺治喉痛用根擂汁入少酒滴之即愈又醫學集成云牙痛者取倒摘刺刀上燒之取煙煤綿蘸塞痛)
(處即止)
黃花子(頌曰生信州春生青葉三月開花似辣菜花黃色秋中結實采無時治咽喉口齒病效)
百兩金(頌曰生戎州河中府雲安軍苗高二三尺有幹如木凌冬不凋葉似荔枝初生背面俱青)
(秋後背紫面青初秋開花青碧色結實如豆大生青熟赤無時采根去心用味苦性平無毒治壅熱咽喉)
(腫痛含一寸嚥汁其河中出者根赤如蔓菁莖細青色四月開碎黃花似星宿花五月采根長及一寸晒)
(乾用治風涎)
地茄子(頌曰生商州三月開花結子五六月采陰乾味微辛温有小毒主中風痰涎麻痺下熱毒)
(氣破堅積利膈消癰腫瘡癤散血墮胎)
田母草(頌曰生臨江軍無花實三月采根性凉主煩熱及小兒風熱尤效)
田麻(頌曰生信州田野及溝澗旁春夏生青葉八月中生小莢冬月采葉治癰癤腫毒)
芥心草(頌曰生淄州引蔓白色根黃色四月采苗葉搗末治瘡疥甚效)
苦芥子(頌曰生秦州苗長一尺餘莖青葉如柳開白花似榆葉其子黑色味苦大寒無毒明目治)
(血風煩躁)
布里草(頌曰生南恩州原野中莖高三四尺葉似李而大至夏不花而實食之瀉人采根皮焙為)
(末味甘寒有小毒治瘡疥殺蟲)
茆質汙(頌曰生信州葉青花白七月采根治風腫行血有效)
胡堇草(頌曰生密州東武山田中枝葉似小堇菜花紫色似翹軺花一枝七葉花出兩三莖春采)
(苗味辛滑無毒主五臟營衞肌肉皮中痂血止痛散血搗汁塗金瘡凡打撲損傷筋骨惡癰腫用同松枝)
(乳香亂髮灰花桑柴炭同搗丸彈子大每酒服一丸其痛立止)
小兒羣(頌曰生施州叢高一尺以來春夏生苗葉無花冬枯其根味辛性涼無毒同左纏草即葖)
(花根焙乾等分為末每酒服一錢治淋疾無忌)
獨腳仙(頌曰生福州山林旁陰泉處多有之春生苗葉圓落下紫腳長三四寸秋冬葉落夏連根)
(葉采焙為末酒煎半錢服治婦人血塊)
撮石合草(頌曰生眉州平田中莖高二尺以來葉似穀葉十二月萌芽二月有花不結實其苗)
(味甘無毒療金瘡)
露筋草(頌曰生施州株高三尺以來春生苗隨即開花結子碧綠色四時不凋其根味辛濇性凉)
(無毒主蜘蛛蜈蚣傷焙研以白礬水調貼之)
本草綱目三十八種
九龍草(時珍曰生平澤生紅子狀如楊梅其苗解諸毒治喉痛搗汗灌之折傷骨筋者搗罨患處)
(蛇虺傷者搗汗入雄黃二錢服其痛立止又楊清叟外科云喉風重舌牙關緊閉者取九龍草一名金釵)
(草單枝上者為妙只用根不用皮打碎綿裹筯上擦牙關即開乃插深喉中取出痰涎乃以火炙熱帶鹽)
(點之即愈)
荔枝草(時珍曰衞生易簡方治蛇咬犬傷及破傷風取草一握約三兩以酒二盌煎一盌服取汗)
(出效)
水銀草(時珍曰衛生易簡方治眼昏每服三錢入木賊少許水一錢煎八分服)
透骨草(時珍曰治筋骨一切風濕疼痛攣縮寒濕腳氣孫氏集效方治癘風遍身瘡癬用透骨草)
(苦參大黃雄黃各五錢研末煎湯于密室中席圍先熏至汗出如雨淋洗之普濟方治反胃噎食透骨)
(草獨科蒼耳生牡蠣各一錢薑三片水煎服楊誠經騐方治一切腫毒初起用透骨草漏蘆防風地榆等)
(分煎湯綿蘸乘熱不住盪之二三日即消)
蛇眼草(時珍曰生古井及年久陰下處形如淡竹葉背後皆是紅圈如蛇眼狀唐珤經騐方治蛇)
(咬搗爛傅患處)
鵝項草(時珍曰臞仙壽域方治咽喉生瘡取花同白芷椒根皮研末吹瘡口即效)
蛇魚草(時珍曰戴原禮證治要訣云治金瘡血出不止搗傅之)
九里香草(時珍曰傅滋醫學集成治肚癰搗碎浸酒服)
白筵草(時珍曰香草也蟲最畏之孫眞人千金方治諸蟲瘡疥癩取根葉煎水隔日一洗)
環腸草(時珍曰張子和儒門事親方治蠱脹晒乾煎水日服以小便利為度)
劄耳草(時珍曰王執中資生經治氣聾方中用之)
耳環草(時珍曰危亦林得效方治五痔挼軟納患處即效一名碧蟬兒花)
銅鼓草(時珍曰范成大虞衡志云出廣西其實如瓜治瘍毒)
蠶繭草(時珍曰摘玄方治腫脹用半斤同冬瓜皮半斤紫蘇根葉半斤生薑皮三兩煎湯熏洗暖)
(臥取汗洗三次小便清長自然脹退)
野芕草(時珍曰摘玄方治痞滿用五斤以一半安烏盆内置雞子十箇在草上以草一半蓋之米)
(醋浸二宿雞子殼軟乃取于飯上蒸熟頓食之塊漸消也經騐)
纖霞草(時珍曰陳巽經騐方元臟虚冷氣攻臍腹痛用硇砂一兩生烏頭去皮二兩纖霞草二兩)
(為末以小沙罐固濟慢火燒赤以此草拌硇入内不蓋口頂火一秤煆之爐冷取出同烏頭末蒸餅丸梧)
(子大每服三丸醋湯下)
牛脂艻(時珍曰經騐良方治七孔出血為粗末每服一勺瓦器煎服以紗合頭項并紥小指根)
鴨腳青(時珍曰普濟方治疔瘡如連珠者同䔡蘇研爛糖水拌刷之)
天仙蓮(時珍曰衞生易簡方治惡毒瘡癤搗葉傅之)
雙頭蓮(時珍曰一名催生草主婦人産難左手把之即生又主腫脹利小便衞生易簡方治大人)
(小兒牙疳搗爛貼之)
豬藍子(時珍曰衞生易簡方治耳内有膿名通耳用子為末筒吹入不過二三次愈)
天芥菜(時珍曰生平野小葉如芥狀味苦一名雞痾粘主蛇傷同金沸草入鹽搗傅之王璽醫林)
(集要治腋下生腫毒以鹽醋同搗傅之散腫止痛膿已成者亦安亦治一切腫毒)
佛掌花(時珍曰普濟方治疔瘡如櫻桃者用根同生薑蜜研汁服之外以天茄葉貼之)
郭公刺(時珍曰一名光骨刺取葉搗細油調傅天泡瘡虞搏醫學正傳治哮喘取根剉水煎服即)
(止)
籩箕柴(時珍曰生山中王永輔惠濟方治癧瘡取皮煎湯服須臾痒不可忍以手爬破出毒氣即)
(愈)
碎米柴(時珍曰主癰疽發背取藥入傅藥用)
羊屎柴(時珍曰一名牛屎柴生山野葉類鶴虱四月開白花亦有紅花者結子如羊屎狀名鐵草)
(子根可毒魚夏用苗葉冬用根主癰疽發背搗爛傅之能合瘡口散膿血乾者為末漿水調傅又治下血)
(如傾水取生根一斤生白酒二斗煑一斗空心隨量飲)
山枇杷柴(時珍曰危亦林得效方治湯火傷取皮焙研末蜜調傅之)
三角風(時珍曰一名三角尖取石上者尤良主風濕流注疼痛及癰疽腫毒)
葉下紅(時珍曰主飛絲入目腫痛同鹽少許絹包滴汁入目仍以塞鼻左塞右右塞左)
滿江紅(時珍曰主癰疽入膏用)
隔山消(時珍曰出太和山白色主腹脹積滯孫天仁集效方治氣隔噎食轉食用隔山消二兩雞)
(肫皮一兩牛膽南星朱砂各一兩急性子二錢為末煉蜜丸小豆大每服一錢淡薑湯下)
石見穿(時珍曰主骨痛大風癰腫)
醉醒草(時珍曰天寶遺事玄宗于興慶池邊植之叢生葉紫而心殷醉客摘草嗅之立醒)
墓頭回(時珍曰董炳集騐方治崩中赤白𢃄下用一把酒水各半盞童尿半盞新紅花一捻煎七)
(分臥時温服日近者一服久則三服愈其效如神一僧用此治蔡大尹内人有效)
羊茅(時珍曰羊喜食之故名普濟方治喉痺腫痛搗汁嚥之)
阿兒只(時珍曰劉郁西域記云出西域狀如苦參主打撲傷損婦人損胎用豆許嚥之自消又治)
(魚鼠瘡)
阿息兒(時珍曰西域記云出西域狀如地骨皮治婦人産後衣不下又治金瘡膿不出嚼爛塗之)
(即出)
奴哥撒兒(時珍曰西域記云出西域狀如桔梗治金瘡及腸與筋斷者嚼爛傅之自續也)
本草綱目卷二十一
