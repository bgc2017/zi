本草綱目卷十八上
明李時珍撰
草之七(蔓草類二十四種附二種)
菟絲子(本經上品)
釋名菟縷(别錄)菟虆(别錄)菟蘆(本經)菟丘(廣雅)赤綱(别錄)玉女(爾雅)
唐蒙(爾雅)火燄草(綱目)野狐絲(綱目)金線草(禹錫曰按吕氏春秋云或謂菟)
(絲無根也其根不屬地茯苓是也抱朴子云菟絲之草下有伏菟之根無此菟則絲不得生于上然實不)
(屬也伏菟抽則兔絲死又云菟絲初生之根其形以兔握故割其血以和丹服立能變化則菟絲之名因)
(此也弘景曰舊言下有茯苓上有菟絲不必爾也頌曰抱朴所說今未見豈别一類乎孫炎釋爾雅云唐)
(也蒙也女蘿也菟絲也一物四名而本草唐蒙為一名詩云蔦與女蘿毛萇云女蘿菟絲也而本草菟絲)
(無女蘿之名惟松蘿一名女蘿豈二物皆是寄生同名而本草脱漏乎震亨曰菟絲未嘗與茯苓共類女)
(蘿附松而生不相關涉皆承訛而言也時珍曰毛詩注女蘿即兔絲吳普本草兔絲一名松蘿陸佃言在)
(木為女蘿在草為兔絲二物殊别皆由爾雅釋詩誤以為一物故也張楫廣雅云菟丘兔絲也女蘿松蘿)
(也陸璣詩疏言兔絲蔓草上黃赤如金松蘿蔓松上生枝正青無雜蔓者皆得之詳見木部松蘿下又兔)
(絲茯苓說見茯苓下)
集解(别錄曰菟絲子生朝鮮川澤田野蔓延草木之上九月采實暴乾色黃而細者為赤綱色淺而)
(大者為菟虆功用並同弘景曰田野墟落中甚多皆浮生藍紵麻蒿上其實仙經俗方並以為補藥須酒)
(浸一宿用宜丸不宜煮大明曰苗莖似黃絲無根株多附田中草被纏死或生一葉開花結子不分明子)
(如碎黍米粒八月九月以前采之頌曰今近道亦有之以冤句者為勝夏生苗初如細絲遍地不能自起)
(得他草梗則纏繞而生其根漸絶於地而寄空中或云無根假氣而生信然時珍曰按寧獻王庚辛玉册)
(云火燄草即菟絲子陽草也多生荒園古道其子入地初生有根及長延草物其根自斷無葉有花白色)
(微紅香亦襲人結實如粃豆而細色黃生于梗上尤佳惟懷孟林中多有之入藥更良)
子修治(斆曰凡使勿用天碧草子眞相似只是味酸濇并粘也菟絲采得去殼了用苦酒浸二日)
(漉出以黃精自然汁相對浸一宿至明用微火煎至乾入臼中燒熱鐵杵一去三千餘杵成粉用之時珍)
(曰凡用以温水淘去沙泥酒浸一宿曝乾搗之不盡者再浸曝搗須臾悉細又法酒浸四五日蒸曝四五)
(次研作餅焙乾再研末或云曝乾乾時入紙條數枚同搗即刻成粉且省力也)
氣味辛甘平無毒(之才曰得酒良薯蕷松枝為之使惡雚菌)主治續絶傷
補不足益氣力肥健人(本經)養肌強隂堅筋骨主莖中
寒精自出溺有餘瀝口苦躁渴寒血為積久服明目
輕身延年(别錄)治男女虚冷添精益髓去腰疼膝冷消
渴熱中久服去面䵟悦顔色(甄權)補五勞七傷治鬼交
泄精尿血潤心肺(大明)補肝臟風虚(好古)
發明(斆曰菟絲子稟中和凝正陽之氣一莖從樹感枝而成從中春上陽結實故偏補人衛氣助人)
(筋脈頌曰抱朴子仙方單服法取實一斗酒一斗浸曝乾再浸又曝令酒盡乃止搗篩每酒服二錢日二)
(服此藥治腰膝去風兼能明目久服令人光澤老變為少十日外飲啖如湯沃雪也)
附方(舊六新五)消渴不止(菟絲子煎汁任意飯之以止為度事林廣記)陽氣虛
損(簡便方用菟絲子熟地黃等分為末酒糊丸梧子大每服五十丸氣虚人參湯下氣逆沉香湯下)
(經驗方用菟絲子酒浸十日水淘杜仲焙研蜜灸一兩以薯蕷末酒煮糊丸梧子大每空心酒下五十丸)
白濁遺精(茯菟丸治思慮太過心腎虚損眞陽不固漸有遺瀝小便白濁夢寐頻泄菟絲子五)
(兩白茯苓三兩石蓮肉二兩為末酒糊丸梧子大每服三五十丸空心鹽湯下和劑局方)小便
淋瀝(菟絲子煮汁飲范汪方)小便赤濁(心腎不足精少血燥口乾煩熱頭運怔忡菟絲)
(子麥門冬等分為末蜜丸梧子大鹽湯每下七十丸)腰膝疼痛(或頑麻無力菟絲子洗一兩牛)
(膝一兩同入銀器内酒浸一寸五分暴為末將原酒煮糊丸梧子大每空心酒服三二十丸經驗方)
肝傷目暗(菟絲子三兩酒浸三日暴乾為末雞子白和丸梧子大空心温酒下二十丸聖惠)
(方)身面卒腫(洪大用菟絲子一升酒五升漬二三宿每飲一升日三服不消再造肘后方)
婦人横生(菟絲子末酒服二錢一加車前子等分聖惠方)眉鍊癬瘡(菟絲子炒)
(研油調傅之山居四要)穀道赤痛(菟絲子熬黃黑為末雞子白和塗之肘后方)痔如
蟲咬(方同上)
苗氣味甘平無毒(玉册云汁伏三黃硫汞結草砂)主治研汁塗面去
面䵟(本經)挼碎煎湯浴小兒療熱肺(弘景)
附方(舊二新一)面瘡粉刺(菟絲子苗絞汁塗之不過三上肘后方)小兒頭瘡
(菟絲苗煮湯頻洗之子母秘錄)目中赤痛(野狐漿草搗汁點之聖惠方)
附錄難火蘭(拾遺藏器曰味酸温無毒主冷氣風痺開胃下食去腹脹久服明目生巴中胡)
(國狀似菟絲子而微長)
五味子(本經上品)
釋名荎藸(爾雅音知除)玄及(别錄)會及(恭曰五味皮肉甘酸核中辛苦都有鹹味)
(此則五味其也本經但云味酸當以木為五行之先也)
集解(别錄曰五味子生齊山山谷及代郡八月采實隂乾弘景曰今第一出高麗多肉而酸甜次出)
(青州冀州味過酸其核並似豬腎又有建平者少肉核形不相似味苦亦良此藥多膏潤烈日暴之乃可)
(搗篩恭曰蔓生木上其葉似杏而大子作房如落葵大如蘡子出蒲州及藍田山中今河中府歲貢之保)
(昇曰蔓生莖赤色花黃白子生青熟紫亦具五色味甘者佳頌曰今河東陜西州郡尤多杭越間亦有之)
(春初生苗引赤蔓於高木其長六七尺葉尖圓似杏葉三四月開黃白花類蓮花狀七月成實叢生莖端)
(如豌豆許大生青熟紅紫入藥主曝不去子今有數種大抵相近雷斆言小顆皮皺泡者有白樸鹽霜一)
(重其味酸鹹苦辛甘皆全者為眞也時珍曰五味今有南北之分南産者色紅北産者色黑入滋補藥必)
(用北産者乃良亦可取根種之當年就旺若二月種子次年乃旺須以架引之)
修治(斆曰凡用以銅刀劈作兩片用蜜浸蒸從已至申却以漿浸一宿焙乾用時珍曰入補藥熟用)
(入𠻳藥生用)
氣味酸温無毒(好古曰味酸微苦鹹味厚氣輕隂中微陽入手太隂血分足少隂氣分時)
(珍曰酸鹹入肝而補腎辛苦入心而補肺甘入中宫益脾胃之才曰蓯蓉為之使惡萎蕤勝烏頭)主
治益氣欬逆上氣勞傷羸瘦補不足強隂益男子精
(本經)養五臟除熱生隂中肌(别錄)治中下氣止嘔逆補虚
勞令人體悦澤(甄權)明目暖水臟壯筋骨治風消食反
胃霍亂轉筋痃癖奔豚冷氣消水腫心腹氣脹止渴
除煩熱解酒毒(大明)生津止渴治瀉痢補元氣不足收
耗散之氣瞳子散大(李杲)治喘欬燥𠻳壯水鎮陽(好古)
發明(成無己曰肺欲收急食酸以收之以酸補之芍藥五味之酸以收逆氣而安肺杲曰收肺氣補)
(氣不足升也酸以收逆氣肺寒氣迎則宜此與乾薑同治之又五味子收肺氣乃火熱必用之藥故治𠻳)
(以之為君但有外邪者不可驟用恐閉其邪氣必先發散而後用之乃良有痰者以半夏為佐喘者阿膠)
(為佐但分兩少不同耳宗奭曰令華州以西至秦多産之方紅熟時彼人采得蒸爛研濾汁熬成稀膏量)
(酸甘入蜜煉勻待冷收器中肺虚寒人作湯時時飲之作果可以寄遠本經言其性温今食之多致虛熱)
(小兒益甚藥性論謂其除熱氣日華子謂其暖水臟除煩熱後學至此多惑今旣用治肺虚寒則更不取)
(其除熱之說震亨曰五味大能收肺氣宜其有補腎之功收肺氣非除熱乎補腎非暖水臟乎乃火熱𠻳)
(必用之藥寇氏所謂食之多致虚熱者蓋收補之驟也何惑之有又黃昏𠻳乃火氣浮入肺中不宜用涼)
(藥宜五味子倍子斂而降之思邈曰五六月宜常服五味子湯以益肺金之氣在上則滋源在下則補腎)
(其法以五味子一大合木臼搗細甕瓶中以百沸湯投之入少蜜封置火邊良久湯成任飲元素曰孫真)
(人千金月令言五月常服五味以補五臟之氣遇夏月季夏之間困乏無力無氣以動與黃茋麥門冬少)
(加生黃蘗煎湯服之使人精神頓加兩足筋力涌出也蓋五味子之酸輔人參能瀉丙火而補庚金收斂)
(耗散之氣好古曰張仲景八味丸用此補腎亦兼述類象形也璣曰五味治喘𠻳須分南北生津止渴潤)
(肺補腎勞𠻳宜用北者風寒在肺宜用南者愼微曰抱朴子云五味者五行之精其子有五味淮南公羡)
(門子服之十六年面色如玉女入水不霑入火不灼)
附方(新一十一)久嗽肺脹(五味二兩粟殼白餳炒過半兩為末白餳丸彈子大每服一丸)
(水煎服方衛生家寳)久欬不止(丹溪方用五味子五錢甘草一錢半五倍子風化消各二)
(錢為末乾噙草攝生方用五味子一兩真茶四錢晒研為末以甘五錢煎膏丸綠豆大每服三十丸沸)
(湯下數日即愈也)痰嗽并喘(五味子白礬等分為末每服三錢以生猪肺灸熟蘸末細嚼白)
(湯下漢陽庫兵黃六病此百藥不效於岳陽遇一道人傳此兩服病遂不發普濟方)陽事不
起(新五味子一斤為末酒服方寸匕日三服忌猪魚蒜醋盡一劑即得力百日以上可御十女四時勿)
(絶藥功能知千金方)腎虚遺精(北五味子一斤洗淨水浸挼去核再以水洗核取盡餘味)
(通置砂鍋中布濾過入好冬蜜二斤炭火慢熬成膏瓶收五日出火性每空心服一二茶匙百滚湯下)
(劉公石保夀堂方)腎虚白濁(及兩脅并背脊穿痛五味子一兩炒赤為末醋湖丸梧子大每)
(醋湯下三十丸經驗良方)五更腎泄(凡人每至五更即溏泄一二次經年不止者名曰腎)
(泄蓋隂盛而然脾惡濕濕則濡而困困則不能治水水性下流則腎水不足用五味子以強腎水養五臟)
(吳茱萸以除脾濕則泄自止矣五味去梗二兩茱萸湯泡七次五錢同炒香為末每旦陳米飲服二錢)
(許叔微本事方)女人隂冷(五味子四兩為末以口中玉泉和丸兔矢大頻納隂中取效近效)
(方)爛弦風眼(五味子蔓荆子煎湯頻洗之談野翁種子方)赤遊風丹(漸漸腫大)
(五味子焙研熱酒服服一合自消神效保幼大全)
蓬蘽(音累品本經上)校正(自果部移入此)
釋名覆盆(别錄)陵蘽(别錄)隂蘽(别錄)寒苺(會編)割田藨(音苞時珍曰蓬)
(蘽與覆盆同類故别錄謂一名覆盆此種生于丘陵之間藤葉繁衍蓬蓬累累異於覆盆故曰蓬蘽陵蘽)
(即藤也其實八月始熟俚人名割田藨)
集解(别錄曰蓬蘽生荆山平澤及冤句弘景曰蓬蘽是根名方家不用乃昌容所服以易顔者也覆)
(盆是實名李當之云是人所食苺子以津汁為味其核微細今藥中用覆盆小異未詳孰是恭曰覆盆蓬)
(蘽乃一物異名本謂實非根也李云苺子者近之矣然生處不同沃地則子大而甘瘠地則子細而酸此)
(乃子有酸味根無酸味陶以根酸子甘列入果部重出二條殊為孟浪志曰蓬蘽乃覆盆之苗莖覆盆乃)
(蓬蘽之子也按切韻苺音茂其子覆盆也蘽者藤也則蓬蘽明是藤蔓矣陶言蓬蘽是根蘇言是子一物)
(異名皆非矣頌曰蓬蘽是覆盆苗處處有之秦吳尤多苗短不過尺莖葉皆有刺花白子赤黃如半彈丸)
(大而下有蒂承之如柿蒂小兒多食之五月采實其苗葉采無時江南謂之苺然其地所生差晚三月始)
(有苗八九月花開十月實用則同士良曰今觀采取之家說蓬蘽似蠶苺子紅色而大其味酸甘葉似野)
(薔薇有刺覆盆子小其苗各别諸家本草不識故皆說蓬蘽是覆盆子之根大明曰苺子是蓬蘽子也樹)
(苺是覆盆子也宗奭曰蓬蘽非覆盆也别是一種雖枯敗而枝梗不散今人不見用此藏器曰其類有三)
(種惟四月熟狀如覆盆而味甘美者為是覆盆子餘不堪入藥璣曰蓬蘽徽人謂之寒苺沿塹作叢蔓生)
(莖小葉密多刺其實四五十顆作一朵一朵大如盞而霜後始紅蘇頌圖經以此註覆盆誤矣江南覆盆)
(亦四五月熟何嘗差晚耶覆盆莖粗葉疎結實大而疎散不似寒苺莖細葉密結實小而成朵一則夏熟)
(一則秋熟豈得同哉時珍曰此類凡五種予嘗親采以爾雅所列者校之始得其的諸家所說皆未可信)
(也一種藤蔓繁衍莖有倒刺逐節生葉葉大如掌狀類小葵葉面青背白厚而有毛六七月開小白花就)
(蒂結實三四十顆成簇生則青黃熟則紫黯微有黑毛狀如熟椹而扁冬月苗葉不凋者俗名割田藨即)
(本草所謂蓬蘽也一種蔓小於蓬蘽亦有鈎刺一枝五葉葉小而面背皆青光薄而無毛開白花四五月)
(實成子亦小於蓬蘽而稀疎生則青黃熟則烏赤冬月苗凋者俗名插田藨即本草所謂覆盆子爾雅所)
(謂茥缺盆也此二者俱可入藥一種蔓小於蓬蘽一枝三葉葉面青背淡白而微有毛開小白花四月實)
(熟其色紅如櫻桃者俗名&KR1573;田藨即爾雅所謂藨者也故郭璞註云藨即苺也子似覆盆而大赤色酢甜)
(可食此種不入藥用一種樹生者樹高四五尺葉似櫻桃葉而狹長四月開小白花結實與覆盆子一樣)
(但色紅為異俗亦名藨即爾雅所謂山苺陳藏器本草所謂懸鈎子者也詳見本條一種就地生蔓長數)
(寸開黃花結實如覆盆而鮮紅不可食者本草所謂蛇苺也見本條如此辨析則蓬蘽覆盆自定矣李當)
(之陳士良陳藏器寇宗奭汪璣五說近是而欠明悉陶弘景以蓬蘽為根覆盆為子馬志蘇頌以蓬蘽為)
(苗覆盆為子蘇恭以為一物大明以樹生者為覆盆皆臆說不可據)
氣味酸平無毒(别錄曰鹹士良曰甘酸微熱)主治安五臟益精氣
長隂令人堅強志倍力有子久服輕身不老(本經)療暴
中風身熱大驚(别錄)益顔色長髮耐寒濕(恭)
發明(見覆盆子下)
附方(新一)長髮不落(蓬蘽子榨油日塗之聖惠方)
苗葉(同覆盆)
覆盆子(别錄上品)校正(自果部移入此)
釋名茥(爾雅音奎)缺盆(爾雅)西國草(圖經)畢楞伽(圖經)大麥莓(音母)
插田藨(音苞)烏藨子(綱目當之曰子似覆盆之形故名之宗奭曰益腎臟縮小便服之當)
(覆其溺器如此取名也時珍曰五月子熟其色烏赤故俗名烏藨大麥苺插田藨亦曰栽秧藨甄權本草)
(一名馬瘻一名陸荆殊無義意)
集解(别錄曰五月采藏器曰佛說蘇密那花點燈正言此花也此花有三種以四月熟狀如覆盆味)
(甘美者為是餘不堪入藥今人取茅苺當覆盆誤矣宗奭曰處處有之秦州永興華州尤多長條四五月)
(紅熟山中人及時采來賣其味酸甘外如荔枝大如櫻桃軟紅可愛失時則就枝生蛆食之多熱收時五)
(六分熟便可采烈日曝乾今人取汁作煎為果采時著水則不堪煎時珍曰蓬蘽子以八九月熟故謂之)
(割田藨覆盆以四五月熟故謂之插田藨正與别錄五月采相合二藨熟時色皆烏赤故能補腎其四五)
(月熟而色紅者乃&KR1573;田藨也不入藥用陳氏所謂以茅苺當覆盆者蓋指此也)
正誤(詵曰覆盆江東名懸鈎子大小形狀氣味功力同北土無懸鈎南地無覆盆是土地有前後生)
(非兩種物也時珍曰南土覆盆極多懸鈎是樹生覆盆是藤生子狀雖同而覆盆色烏赤懸鈎色紅赤功)
(亦不同今正之)
修治(詵曰覆盆子五月采之烈日曝乾不爾易爛雷曰凡使用東流水淘去黃葉并皮蒂取子以酒)
(拌蒸一宿以東流水淘兩遍又晒乾方用時珍曰采得搗作薄餅晒乾密貯臨時以酒拌蒸尤妙)
氣味甘平無毒(權曰甘辛微熱)
主治益氣輕身令髮不白(别錄)補虚續絶強隂健陽悦
澤肌膚安和五臟温中益力療癆損風虚補肝明目
竝宜擣篩每旦水服三錢(志)男子腎精虚竭隂痿能
令堅長女子食之有子(權)食之令人好顔色榨汁塗
髮不白(藏器)益腎臟縮小便取汁同少蜜煎為稀膏點
服治肺氣虚寒(宗奭)
發明(時珍曰覆盆蓬蘂功用大抵相近雖是二物其實一類而二種也一早熟一晚熟兼用無妨其)
(補益與桑椹同功若樹苺則不可混采者也)
附方(新一)陽事不起(覆盆子酒浸焙研為末每旦酒服三錢集簡方)
葉氣味微酸鹹平無毒主治挼絞取汁摘目中去膚
赤出蟲如絲線(藏器)明目止淚收濕氣(時珍)
發明(頌曰按崔元亮海上集驗方治目暗不見物冷淚浸淫不止及青盲天行目暗等疾取西國草)
(一名畢楞伽一名覆盆子日曝乾搗極細以薄綿裹之用飲男乳汁浸如人行八九里久用點目中即仰)
(臥不過三四日視物如少年禁酒麵油物時珍曰按洪邁夷堅志云潭州趙太尉母病爛弦疳眼二十年)
(有老嫗云此中有蟲吾當除之入山取草蔓葉咀嚼留汁入筒中還以皂紗蒙眼滴汁潰下弦轉盻間蟲)
(從紗上出數日下弦乾復如法滴上弦又得蟲數十而愈後以治人多驗乃覆盆子葉也蓋治眼妙品)
附方(新二)牙疼點眼(用覆盆子嫩葉搗汁點目眥三四次有蟲隨眵淚出成塊也無新葉)
(乾者煎濃汁亦可即大麥苺也摘玄方)臁瘡潰爛(覆盆葉為末用酸漿水洗後糝之日一次)
(以愈為度直指方)
根主治痘後目瞖取根洗擣澄粉日乾蜜和少許點
於瞖丁上日二三次自散百日内治之久即難療(時珍)
(口活幼議)
懸鈎子(拾遺)校正(自果部移入此)
釋名沿鈎子(日用)葥(爾雅音箭)山苺(爾雅)木苺(郭璞)樹苺(日華藏器曰莖)
(上有刺如懸鈎故名)
集解(藏器曰生江淮林澤間莖上有刺其子如苺子酸美人多食之璣曰樹苺枝梗柔軟有刺頗類)
(金櫻四五月結實如覆盆子采之擎蒂而中實味酸覆盆則蒂脱而中虚味甘為異時珍曰懸鈎樹生高)
(四五尺其莖白色有倒刺其葉有細齒青色無毛背後淡青頗似櫻桃葉而狹長又似地棠花葉四月開)
(小白花結實色紅今人亦通呼為藨子爾雅云葥山苺也郭璞注云今之木苺也實似藨苺而大可食孟)
(詵大明並以此為覆盆誤矣)
氣味酸平無毒主治醒酒止渴除痰去酒毒(藏器)搗汁
服解射工沙虱毒(時珍)
葉主治燒研水服主㗋中塞(藏器)
根皮氣味苦平無毒主治子死腹中不下破血婦人
赤帶下久患赤白痢膿血腹痛殺蟲毒卒下血並濃
煮汁飲之(藏器)
附方(新二)血崩不止(木苺根四兩酒一盌煎七分空心温服臞仙乾坤生意)崩中
痢下(治婦人崩中及下痢日夜數十起欲死者以此入腹即活懸鈎根薔薇根柿根菝葜各一斛剉)
(入釡中水淹上四五寸煮減三之一去滓取汁煎至可丸丸梧子大每温酒服十丸日三服千金翼)
蛇苺(别錄下品)
釋名蛇藨(音苞)地苺(會編)蠶苺(璣曰近地而生故曰地苺瑞曰蠶老時熟紅于地其)
(中空者為蠶苺中實極紅者為蛇殘苺人不噉之恐有蛇殘也)
集解(弘景曰蛇苺園野多有之子赤色極似苺子而不堪啖亦無以此為藥者保昇曰所在有之生)
(下濕地莖頭三葉花黃子赤儼若覆盆子根似敗醬四月五月采子二月八月采根宗奭曰田野道旁處)
(處有之附地生葉如覆盆子但光潔而小微有皺紋花黃比蒺藜花差大春末夏初結紅子如荔枝色璣)
(曰蛇苺莖長不盈尺莖端惟結實一顆小而光潔誤食脹人非若覆盆苗長大而結實數顆微有黑毛也)
(時珍曰此物就地引細蔓節節生根每枝三葉葉有齒刻四五月開小黃花五出結實鮮紅狀似覆盆而)
(面與蒂則不同也其根甚細本草用汁當是取其莖葉并根也仇遠稗史訛作蛇繆草言有五葉七葉者)
(天言俗𫝊食之能殺人亦不然止發冷涎耳)
汁氣味甘酸大寒有毒主治胸腹大熱不止(别錄)傷寒
大熱及溪毒射工毒甚良(弘景)通月經協瘡腫傅蛇傷
(大明)主孩子口噤以汁灌之(孟詵)傅湯火傷痛即止(時珍)
附方(舊二新一)口中生瘡(天行熱甚者蛇苺自然汁半升稍稍嚥之傷寒類要)傷
寒下䘌(生瘡以蛇苺汁服二合日三服仍水漬烏梅令濃入崖蜜飲之肘后方)水中毒
病(蛇苺根搗末服之并導下部亦可飲汁一二升夏月欲入水先以少末投中流更無所畏又辟射工)
(家中以器貯水浴身亦宜投少許肘后)
使君子(宋開寳)
釋名留求子(志曰俗傳潘州郭使君療小兒多是獨用此物後醫家因號為使君子也時珍)
(曰按嵇含南方草木狀謂之留求子療嬰孺之疾則自魏晉已用但名異耳)
集解(志曰生交廣等州形如巵子稜瓣深而兩頭尖似訶梨勒而輕頌曰今嶺南州郡皆有之生山)
(野中及水岸其莖作藤如手指大其葉如兩指頭長二寸三月生花淡紅色久乃深紅有五瓣七八月結)
(子如拇指大長一寸許大類巵子而有五稜其殼青黑色内有仁白色七月采之宗奭曰其仁味如椰子)
(醫家亦兼用殼時珍曰原出海南交趾今閩之紹武蜀之眉州皆栽種之亦易生其藤如葛繞樹而上葉)
(青如五加葉五月開花一簇一二十葩紅色輕盈如海棠其實長寸許五瓣合成有稜先時半黃老則紫)
(黑其中仁長如榧仁色味如栗久則油黑不可用)
氣味甘温無毒主治小兒五疳小便白濁殺蟲療瀉
痢(開寶)健脾胃除虛熱治小兒百病瘡癬(時珍)
發明(時珍曰凡殺蟲藥多是苦辛惟使君子榧子甘而殺蟲亦異也凡大人小兒有蟲病但每月上)
(旬侵晨空腹食使君子仁數枚或以殼煎湯嚥下次日蟲皆死而出也或云七生七煨食亦良忌飲熱茶)
(犯之即瀉此物味甘氣温旣能殺蟲兼益脾胃所以能斂虚熱而止瀉痢為小兒諸病要藥俗醫乃謂殺)
(蟲至盡無以消食鄙俚之言也木有蠧屋有蟻國有盗福耶禍耶修養者先去三蟲可類推矣)
附方(新六)小兒脾疳(使君子盧會等分為末米飲每服一錢儒門事親)小兒痞
塊(腹大肌瘦面黃漸成疳疾使君子仁三錢木鼈子仁五錢為末水丸龍眼大每以一丸用雞子一箇)
(破頂入藥在内飯上蒸熟空心食之楊起簡便單方)小兒蛔痛(口流涎末使君子仁為末)
(米飲五更調服一錢全幼心鑑)小兒虚腫(頭面隂囊俱浮用使君子一兩去殼蜜五錢灸)
(盡為末每食後米湯服一錢簡便方)頭&KR1439;面瘡(使君子仁以香油少許浸三五個臨臥時)
(細嚼香油送下久久自愈普濟方)蟲牙疼痛(使君子煎湯頻潄集簡方)
木鼈子(宋開寶)校正(自木部移入此)
釋名木蟹(志曰其核似鼈蟹狀故以為名)
集解(志曰出朗州及南中七八月采實頌曰今湖廣諸州及杭越全岳州皆有之春生苗作藤生葉)
(有五椏狀如山藥青色面光四月生黃花六月結實似栝樓而極大生青熟紅黃色肉上有軟刺每一實)
(有核三四十枚其狀扁而如鼈八九月采之嶺南人取嫩實及苗葉作茹蒸食宗奭曰木鼈子蔓歲一枯)
(但根不死春旋生苗葉如蒲萄其子一頭尖者為雄凡植時須雌雄相合麻纏定及其生也則去雄者方)
(結實時珍曰木鼈核形扁礧砢大如圍碁子其仁青綠色入藥去油者)
仁氣味甘溫無毒(時珍曰苦微甘有小毒)主治折傷消結腫惡
瘡生肌止腰痛除粉刺䵟&KR0845;婦人乳癰肛門腫痛(開寶)
醋磨消腫毒(大明)治疳積痞塊利大腸瀉痢痔瘤瘰癧
(時珍)
發明(璣曰按劉績霏雪錄云木鼈子有毒不可食昔薊門有人生二子恣食成痞其父得一方以木)
(鼈子煮豬肉食之其幼子當夜長子明日死友人馬文誠方書亦載此方因著此為戒時珍曰南人取其)
(苗及嫩實食之無恙則其毒未應至此或者與豬肉不相得或犯他物而然不可盡咎木鼈也)
附方(舊一新十九)酒疸脾黃(木鼈子磨醋服一二盞見利效劉長春濟急方)脚
氣腫痛(木鼈子仁每個作兩邊麩炒過切碎再炒去油盡為度每兩入厚桂半兩為末熱酒服二)
(錢令醉得汗愈夢祕授方也永類方)濕瘡脚腫(行履難者木鼈子四兩去皮甘遂半兩為)
(末以猪腰子一箇去膜切片用藥四錢在中濕紙包煨熟空心米飲送下服後便申兩脚如大便行者只)
(喫白粥二三日為妙楊珙醫方摘要)隂疝偏墜(痛甚者木鼈子一箇磨醋調黃蘗芙蓉末)
(傅之即愈壽域神方)久瘧有母(木鼈子穿山甲炮等分為末每服三錢空心溫酒下醫)
(方摘要)腹中痞塊(木鼈子仁五兩用豶豬腰子二副批開入在内簽定煨熟同搗爛入黃連)
(三錢末蒸餅和丸綠豆大每白湯下三十丸醫方集成)小兒疳疾(木鼈子仁使君子仁等分)
(搗泥米飲丸芥子大每服五分米飲下一二日服孫天仁集效方)疳病目矇(不見物用木鼈)
(子仁二錢胡黃連一錢為末米糊丸龍眼大入雞子内蒸熟連雞子食之為妙同上)倒睫拳
毛(因風入脾經致使風庠不住手擦日久赤爛拳毛入内將木鼈子仁槌爛以絲帛包作條左患塞右)
(鼻右患塞左鼻其毛自分上下次服蟬蜕藥為妙孫天仁集效方)肺虚久嗽(木鼈子欵冬花)
(各一兩為末每用三錢焚之吸烟良久吐涎以茶潤㗋如此五六次後服補肺藥一方用木鼈子一箇雄)
(黃一錢聖濟錄)小兒鹹&KR0008;(大木鼈子三四箇磨水飲以雪糕壓下即吐出痰重者三服效)
(玄摘方)水瀉不止(木鼈仁五箇母丁香五箇麝香一分研末米湯調作膏納臍中貼之外以)
(膏藥護住方吳旻扶壽精)痢疾禁口(木鼈仁六箇研泥分作二分用麵燒餅一箇切作兩)
(半只用半餅作一竅納藥在内乘熱覆在病人臍上一時再換半箇熱餅其痢即止遂思飲食邵眞人)
(經驗方)腸風瀉血(木鼈子以桑柴燒存性候冷為末每服一錢煨葱白酒空心服之名烏金)
(散方普濟)肛門痔痛(孫用祕寶方用木鼈仁三枚砂盆擂如泥入百沸湯一盌乘熱先熏)
(後洗日用三次仍塗少許作瀕湖集簡方用木鼈仁帶潤者雌雄各五箇乳細七九盌覆濕處勿令乾)
(每以一丸唾化開貼痔上其痛即止一夜一丸自消也江夏鐵佛寺蔡和尚病此痛不可忍有人傳此而)
(愈用治數人皆有效)瘰癧經年(木鼈仁二箇去油研以雞子白和入瓶内安甑中蒸熟食後食)
(之每日一服半月效)小兒丹瘤(木鼈子仁研如泥醋調傅之一日三五上效外科精義)耳
卒熱腫(木鼈子仁一兩赤小豆大黃各半兩為末每以少許生油調塗之聖惠方)風牙
腫痛(木鼈子仁磨醋搽之普濟方)
番木鼈(綱目)
釋名馬錢子(綱目)苦實把豆(綱目)火失刻把都(時珍曰狀似馬之連)
(錢故名馬錢)
集解(時珍曰番木鼈生回回國今西土卬州諸處皆有之蔓生夏開黃花七八月結實如栝樓生青)
(熟赤亦如木鼈其核小於木鼈而色白彼人言冶一百二十種病每證各有湯引或云以豆腐制過用之)
(良或云能毒狗至死)
仁氣味苦寒無毒主治傷寒熱病咽㗋痺痛消痞塊
竝含之嚥汁或磨水噙嚥(時珍)
附方(新四)㗋痺作痛(番木鼈青木香山豆根等分為末吹之楊拱醫方摘要)纏㗋
風腫(番木鼈仁一箇木香三分同磨水調熊膽三分膽礬五分以雞毛掃患處取效唐珤經驗方)
㿀瘡入目(苦實把豆兒即馬錢子半箇輕粉水花銀硃各五分片腦麝香枯礬少許為末左目)
(吹右耳右目吹左耳日二次田日華飛鴻集)病欲去胎(苦實把豆兒研膏納入北戸三四寸)
(簡集方)
馬兜鈴(宋開寶)校正(併入唐本草獨行根)
釋名都淋藤(肘后)獨行根(唐本)土青木香(唐本)雲南根(綱目)三
百兩銀藥(宗奭曰蔓生附木而上葉脱時其實尚垂狀如馬項之鈴故得名也時珍曰其根吐)
(利人微有香氣故有獨行木香之名嶺南人用治蠱隱其名為三百兩銀藥肘后方作都淋蓋誤𫝊也)
集解(志曰獨行根生古堤城旁所在平澤叢林中皆有之山南名為土青木香一名兜鈴根蔓生葉)
(似蘿藦而圓且澀花青白色其子大如桃李而長十月以後枯則頭開四系若囊其中實薄扁似榆莢其)
(根扁而長尺許作葛根氣亦似漢防己二月八月采根頌曰馬兜鈴今關中河東河北江淮夔浙州郡皆)
(有之春生苗作蔓繞樹而生葉如山蕷葉而厚大背白六月開黃紫花頗類枸杞花七月結實如大棗狀)
(似鈴作四五瓣其根名雲南根微似木香大如小指赤黃色七八月采實暴乾)
實修治(斆曰凡采得實去葉及蔓以生絹袋盛於東屋角畔待乾劈開去革膜取淨子焙用)
氣味苦寒無毒(權曰平時珍曰微苦辛杲曰味厚氣薄隂中微陽入手太隂經)主治
肺熱欬嗽痰結喘促血痔瘻瘡(開寶)肺氣上急坐息不
得欬逆連連不止(甄權)清肺氣補肺去肺中濕熱(元素)
發明(時珍曰馬兜鈴體輕而虚熟則懸而四開有肺之象故能入肺氣寒味苦微辛寒能清肺熱苦)
(辛能降肺氣錢乙補肺阿膠散用之非取其補肺乃取其清熱降氣也邪去則肺安矣其中所用阿膠糯)
(米則正補肺之藥也湯劑中用多亦作吐故崔氏方用以吐蠱其不能補肺又可推矣)
附方(舊三新二)水腫腹大(喘急馬兜鈴煎湯日服之千金方)肺氣喘急(馬兜)
(鈴二兩去殼及膜酥半兩入盌内拌勻慢火炒乾甘草灸一兩為末每股一錢水一盞煎六分温呷或噙)
(之濟簡要衆)一切心痛(不拘大小男女大馬兜鈴一箇燈上燒存性為末溫酒服立效摘)
(玄方)解蛇蠱毒(飲食中得之咽中如有物嚥不下吐不出心下熱悶兜鈴一兩煎水服即吐出)
(纂崔行功要方)痔瘻腫痛(以馬兜鈴於瓶中燒烟熏病處良日華木草)
獨行根氣味辛苦冷有毒(大明曰無毒志曰有毒不可多服吐利不止)主
治鬼疰積聚諸毒熱腫蛇毒水磨為泥封之日三四
次立瘥水煮一二兩取汁服吐蠱毒又搗末水調塗
丁腫大效(唐本)治血氣(大明)利大腸治頭風瘙痒秃瘡(時珍)
(精出義)
附方(舊一新四)五種蠱毒(肘后方云席辨刺史言嶺南俚人多於食中毒人漸不能食胸)
(背漸脹先寒似瘴用都淋藤十兩水一斗酒二升煮三升分三服毒逐小便出十日愼食毒物不瘥更服)
(土人呼為三百兩銀藥出又支太醫云兜鈴根一兩為末水煎頓服當吐蠱未盡再服或為末水調服)
(亦驗)中草蠱毒(此術在西良之西及嶺南人中此毒入咽欲死者用兜鈴苗一兩為未溫水調)
(服一錢即消化蠱出神效聖惠方)腸風漏血(馬兜鈴藤榖精草荆三稜川烏頭炒過三味各)
(等分煎水先熏後洗之普濟方)丁腫復發(馬兜鈴根搗爛用蜘蛛網裹傅少時根出肘)
(后方)惡蛇所傷(青木香半兩煎湯飲之袖珍方)
榼藤子(宋開寶)校正(自术部移入此)
釋名象豆(開寶)榼子(日華)合子(拾遺時珍曰其子象榼形故名之)
集解(藏器曰按廣州記云榼藤子生廣南山林間作藤著樹如通草藤其實三年方熟角如弓袋子)
(若雞卵其外紫黑色其殼用貯丹藥經年不壞取其中仁入藥灸用時珍曰子紫黑色微光大一二寸圓)
(而褊人多剔去肉作藥瓢垂于腰間也)
仁氣味濇甘平無毒主治五痔蠱毒飛尸㗋痺以仁
為粉微熬水服一二匕亦和大豆澡面去䵟&KR0845;(藏器)治
小兒脱肛血痢瀉血竝燒灰服或以一枚割瓤熬研
空腹熱酒服二錢不過三服必效(開寶)解諸藥毒(時珍草)
(木狀)
附方(舊三新一)㗋痺腫痛(榼藤子燒研酒服一錢聖惠方)五痔下血(榼藤)
(子燒存性米飲服二錢有功寇氏衍義)腸風下血(華陀中藏經用榼藤子二箇不蛀皂莢子)
(四十九箇燒存性為末每服二錢溫酒下少頃再飲酒一盞趁口服極效聖惠方用榼藤子三枚厚重)
(者濕紙七重包煨熟去殼取肉為末每服一錢食前黃茋湯下日一服)
附錄合子草(拾遺藏器曰子及葉有小毒主蠱毒及蛇咬搗傅瘡上蔓生岸旁葉尖花白子)
(中有兩片如合子)
預知子(宋開寶)
釋名聖知子(日華)聖先子(日華)盍合子(日華)仙沼子(日華志曰相傳)
(取子二枚綴衣領上遇有蠱毒則聞其有聲當預知之故有諸名時珍曰仙沼疑是仙棗之訛)
集解(志曰預知子有皮殼其實如皂莢子頌曰舊不著所出州土今淮蜀黔壁諸州皆有之作蔓生)
(依火木上葉綠有三角面深背淺七月八月有實作房生青熟深紅色每房有子五七枚如皂莢子班褐)
(色光潤如飛蛾今蜀人極貴重之云亦難得采無時其根冬月采之隂乾治蠱其功勝于子也山民目為)
(聖無憂)
子仁氣味苦寒無毒(大明曰溫雙仁者可帶)主治殺蟲療蠱治
諸毒去皮研服有效(開寶)治一切風補五勞七傷其功
不可備述治痃癖氣塊消宿食止煩悶利小便催生
中惡失音髮落天行溫疾塗一切蛇蟲蠶咬治一切
病每日吞二七粒不過三十粒永瘥(大明)
附方(新三)預知子丸(治心氣不足精神恍惚語言錯忘忪悸煩鬱憂愁慘慽喜怒多恐健)
(忘少睡夜多異夢寤即驚魘或發狂眩暴不知人並宜服此預知子去皮白茯岺枸杞子石菖蒲伏神栢)
(子仁人參地骨皮遠志山藥黃精蒸熟朱砂水飛等分為末煉蜜丸芡子大每嚼一丸人參湯下和劑)
(局方)耳卒聾閉(八九月取石榴開一孔留蓋入米醋滿中蓋定麵裹煻火中煨熟取出入少仙)
(沼子黑李子末取水滴耳中腦痛勿驚如此二夜又點一耳聖惠方)癘風有蟲(眉落聲變)
(預知子膏用預知子雄黃各二兩為末以乳香三兩同水一斗銀鍋煮至五升入二末熬成膏瓶盛之每)
(服一匙溫酒調下有蟲如尾隨大便而出聖惠方)
根氣味苦冷無毒主治解蠱毒石臼搗篩每用三錢
溫水服立已(蘇頌)
牽牛子(别錄下品)
釋名黑丑(綱目)草金鈴(炮灸論)盆甑草(綱目)狗耳草(救荒弘景曰此)
(藥始出田野人牽牛謝藥故以名之時珍曰近人隱其名為黑丑白者為白丑蓋以丑屬牛也金鈴象子)
(形盆甑狗耳象葉形段成式酉陽雜俎云盆甑草蔓如薯蕷結實後斷之狀如盆甑是矣)
集解(弘景曰牽牛作藤生花狀如藊豆黃色子作小房實黑色形如梂子核恭曰此花似旋花作碧)
(色不黃亦不似藊豆頌曰處處有之二月種子三月生苗作藤蔓繞籬牆高者或二三丈其葉青有三尖)
(角七月生花微紅帶碧色似鼓子花而大八月結實外有白皮裹作毬每毬内有子四五枚大如蕎麥有)
(三稜有黑白二種九月後收之宗奭曰花朵如鼔子花但碧色日出開日西萎其核如木㺅梨子而色黑)
(謂子似蕎麥非也時珍曰牽牛有黑白二種黑者處處野生尤多其蔓有白毛斷之有白汁葉有三尖如)
(楓葉花不作瓣如旋花而大其實有蒂裹之生青枯白其核與棠梂子核一樣但色淺黑爾白者人多種)
(之其蔓微紅無毛有柔刺斷之有濃汁葉團有斜尖竝如山藥莖葉其花小于黑牽牛花淺碧帶紅色其)
(實蒂長寸許生青枯白其核白色稍粗人亦采嫩實蜜煎為果食呼為天茄因其蒂似茄也)
子修治(斆曰凡采得子晒乾水淘去浮者再晒拌酒蒸從已至未晒乾收之臨用舂去黑皮時珍)
(曰今多只碾取頭末去皮麩不用亦有半生半熟用者)
氣味苦寒有毒(權曰甘有小毒詵曰多食稍冷杲曰辛熱雄烈泄人元氣大明曰味薟得)
(青木香乾薑良)主治下氣療脚滿水腫除風毒利小便(别錄)治
痃癖氣塊利大小便除虚腫落胎(甄權)取腰痛下冷膿
瀉蠱毒藥并一切氣壅滯(大明)和山茱萸服去水病(孟詵)
除氣分濕熱三焦壅結(李杲)逐痰消飲通大腸氣祕風
祕殺蟲達命門(時珍)
發明(宗奭曰牽牛丸服治大腸風祕壅結不可久服亦行脾腎氣故也好古曰牽牛以氣藥引則入)
(氣以大黃引則入血利大腸下水積色白者瀉氣分濕熱上攻喘滿破血中之氣震亨曰牽牛屬火善走)
(黑者屬水白者屬金若非病形與證俱實不脹滿不大便祕者不可輕用驅逐致虚先哲深戒杲曰牽牛)
(非神農藥也名醫續注云味苦寒能除濕氣利小便治下注脚氣此說氣味主治俱誤矣何也凡用牽牛)
(少則動大便多則泄下如水乃瀉氣之藥其味辛辣久嚼猛烈雄壯所謂苦寒安在哉夫濕者水之别稱)
(有形者也若肺先受濕濕氣不得施化致大小便不通則宜用之蓋牽牛感南方熱火之化所生火能平)
(金而泄肺濕去則氣得周流所謂五臟有邪更相平也今不問有濕無濕但傷食或有熱證俱用牽牛尅)
(化之藥豈不誤哉况牽牛止能泄氣中之濕熱不能除血中之濕熱濕從下受之下焦主血血中之濕宜)
(苦寒之味反以辛藥泄之傷人元氣且牽牛辛烈比之諸辛藥泄氣尤甚其傷人必矣經云辛泄氣辛走)
(氣辛泄肺氣病者無多食辛况飲食失節勞役所傷是胃氣不行必火乘之腸胃受火邪名曰熱中脾胃)
(主血當血中泄火以黃芩之苦寒泄火當歸身之辛溫和血主地黃之苦寒涼血益血少加紅花之辛溫)
(以泄血絡桃仁之辛溫除燥潤腸仍不可專用須于補中益氣泄隂火之藥内加而用之何則上焦元氣)
(已自虚弱若反用牽牛大辛熱氣味俱陽之藥以泄水泄元氣利其小便竭其津液是謂重虛重則必死)
(輕則天人故張文懿云牽牛不可耽嗜脱人元氣見人有酒食病痞者多服牽牛丸散取快一時藥過仍)
(痞隨服隨效效後復痞以致久服脱人元氣猶不知悔也張仲景治七種濕熱小便不利無一藥犯牽牛)
(者仲景豈不知牽牛能泄濕利小便乎為濕病之根在下焦是血分中氣病不可用辛辣之藥泄上焦太)
(隂之藥是血病瀉氣使氣血俱損也經云毋盛盛毋虚虚毋絶人長命此之謂也用者戒之白牽牛亦同)
(時珍曰牽牛自宋以後北人常用取快及劉守真張子和出又倡為通用下藥李明之目擊其事故著此)
(說極力闢之然東漢時此藥未入本草故仲景不知假使知之必有用法不應捐棄况仲景未用之藥亦)
(多矣執此而論蓋矯枉過中矣牽牛治水氣在脾喘滿腫脹下焦鬱遏腰背脹重及大腸風祕氣祕卓有)
(殊功但病在血分及脾胃虚弱而痞滿者則不可取快一時及常服暗傷元氣也一宗室大人年幾六十)
(平生苦腸結病旬日一行甚於生産服養血潤燥藥則泥膈不快服消黃通利藥則若罔知如此三十餘)
(年矣時珍胗其人體肥膏梁而多憂鬱日吐酸痰盌許乃寬又多火病此乃三焦之氣壅滯有升無降津)
(液皆化為痰飲不能下滋腸腑非血燥比也潤劑留滯消黃徒入血分不能通氣俱為痰阻故無效也乃)
(用牽牛末皂莢膏丸與服即便通利自是但覺腸結一服就順亦不妨食且復精爽蓋牽牛能走氣分通)
(三焦氣順則痰逐飲消上下通快矣外甥柳喬素多酒色病下極脹痛二便不通不能坐臥立哭呻吟者)
(七晝夜醫用通利藥不效遣人叩予予思此乃濕熱之邪在精道壅脹隧路病在二隂之間故前阻小便)
(後阻大便病不在大腸膀胱也乃用楝實茴香穿山甲諸藥入牽牛加倍水煎服一服而減三服而平牽)
(牛能達右腎命門走精隧人所不知惟東垣李明之知之故明之治下焦陽虚天眞丹用牽牛以鹽水炒)
(黑入佐沉香杜仲破故紙官桂諸藥深得補瀉兼施之妙方見醫學發明又東垣治脾濕太過通身浮腫)
(喘不得臥腹如鼓海金沙散亦以牽牛為君則東垣未盡棄牽牛不用但貴施之得道耳)
附方(舊八新三十)搜風通滯(風氣所攻臟腑積滯用牽牛子以童尿浸一宿長流水上)
(洗半日生絹袋盛掛風處令乾每日鹽湯下三十粒極能搜風亦消虚腫久服令人體清瘦斗門方)
三焦壅塞(胸膈不快頭昏目眩涕唾痰涎精神不爽利膈丸用牽牛子四兩半生半炒不蛀皂)
(莢酥炙二雨為末生薑自然汁煮糊丸梧子大每服二十丸荆芥湯下王衮博濟方)一切積
氣(宿食不消黑牽牛頭為末四兩用蘿蔔剜空安末蓋定紙封蒸熟取出入白荳蔲末一錢搗丸梧子)
(大每服一二十丸白湯下名順氣丸普濟方)男婦五積(五般積氣成聚用黑牽牛一斤生搗)
(末八兩餘滓以新瓦炒香再搗取四兩煉蜜丸梧子大至重者三十五丸陳橘皮生薑煎湯臥時服半夜)
(未動再服三十丸當下積聚之物尋常行氣每服卜丸甚妙博濟方)胸膈食積(牽牛末一)
(兩巴豆霜三箇研末水丸梧子大每服二三十丸食後隨所傷湯下儒門事親)氣築奔衝(不可)
(忍牛郎丸用黑牽牛半兩炒檳榔二錢半為末每服一錢紫蘇湯下普濟方)追蟲取積(方同)
(上用酒下亦消水腫)腎氣作痛(黑曰牽牛等分炒為末每服三錢用豬腰子切縫入茴香百粒)
(川椒五十粒摻牽牛末入内扎定紙包煨熟空心食之酒下取出惡物效楊仁齋直指方)傷寒
結胸(心腹硬痛用牽牛頭末一錢白糖化湯調下鄭氏家傳方)大便不通(簡要方用)
(牽牛子半生半熟為末每服二錢薑湯下未通再以茶服一方加大黃等分一方加生檳榔等分)
大腸風祕(結濇牽牛子微炒搗頭末一兩桃仁去皮尖麩炒半兩為末熟蜜丸梧子大每湯服)
(三十丸義寇氏衍)水蠱脹滿(白牽牛黑牽牛各取頭末二錢大麥麵四兩和作燒餅臥時烙)
(熟食之以茶下降氣為驗河間宣明方)諸水飲病(張子和云病水之人如長川泛溢非杯杓)
(可取必以神禹決水之法治之故名禹功散用黑牽牛頭末四兩茴香一兩炒為末每服一二錢以生薑)
(自然汁調下當轉下氣也儒門事親)隂水陽水(黑牽牛頭末三兩大黃末三兩陳米飯鍋)
(糕一兩為末糊九梧子大每服五十丸薑湯下欲利服百丸醫方捷徑)水腫尿濇(牽牛末每)
(服方寸匕以小便利為度千金方)濕氣中滿(足脛微腫小利不利氣急欬嗽黑牽牛末一兩)
(厚朴制半兩為末每服二錢薑湯下或臨時水丸每棗湯下三十丸普濟方)水氣浮腫(氣促)
(坐臥不得用牽牛子二兩微炒搗末以烏牛尿浸一宿平旦入葱白一握煎十餘沸空心分二服水從小)
(便中出聖惠方)脾濕腫滿(方見海金沙下)風毒脚氣(捻之没指者牽牛子搗末蜜丸)
(小豆大每服五丸生薑湯下取小便利乃止亦可吞之其子黑色正如梂小核肘后方)小兒腫
病(大小便不利黑牽牛白牽牛各二兩炒取頭末并華水和丸綠豆大每服二十丸蘿蔔子煎湯下)
(聖濟總錄)小兒腹脹(水氣流腫膀胱實熱小便赤濇牽牛生研一錢青皮湯空心下一加木香)
(減半丸服方鄭氏小兒)疳氣浮腫(常服自消黑牽牛白牽牛各半生半炒取末陳皮青皮等)
(分為末糊丸綠豆大每服三歲兒服二十丸米湯下鄭氏小兒方)疳氣耳聾(疳氣攻腎耳聾)
(隂腫牽牛末一錢豬腰子半箇去膜薄切摻入内加少鹽濕紙包煨空心食鄭氏方)小兒雀
目(牽牛子末每以一錢用羊肝一片同麵作角子二箇灸熟食米飲下普濟方)風熱赤眼
(白牽牛末以蔥白煮研丸綠豆大每服五丸蔥湯下服訖睡半時衛生家寶方)面上風刺
(黑牽牛酒浸三宿為末先以薑汁擦面後用藥塗之摘玄方)面上粉刺(㿔子如米粉黑牽牛)
(末對入面脂藥中日日洗之聖惠方)面上雀斑(黑牽牛末雞子清調夜傅旦洗摘玄方)
馬脾風病(小兒急驚肺脹喘滿胸高氣急脅縮鼻張悶亂欬嗽煩渴痰潮聲嗄俗名馬脾風不)
(急治死在旦夕白牽牛半生半炒黑牽牛半生半炒大黃煨檳榔各取末一錢每用五分蜜湯調下痰盛)
(加輕粉一字名牛黃奪命散全幼心鑑)小兒夜啼(黑牽牛末一錢水調傅臍上即止生生)
(編)臨月滑胎(牽牛子一兩赤土少許研末覺胎轉痛時白榆皮煎湯下一錢王衮博濟方)
小便血淋(牽牛子二兩半生半炒為末每服二錢薑湯下良久熱茶服之經驗良方)腸
風瀉血(牽牛五兩牙皂三兩水浸三日去皂以酒一升煮乾焙研末蜜丸梧子大每服七丸空心)
(酒下日三服下出黃物不妨病減後日服五丸米飲下本事方)痔漏有蟲(黑白牽牛各一)
(兩炒為末以豬肉四兩切碎炒熟蘸末食盡以白米飯三匙壓之取下白蟲為效又方白牽牛頭末四)
(兩没藥一錢為細末欲服藥時先日勿夜飲次早空心將豬肉四兩灸切片蘸末細細嚼食取下膿血為)
(效量人加減用忌酒色油膩三日儒門事親)漏瘡水溢(乃腎虚也牽牛末二錢半入切開豬)
(腎中竹葉包定煨熟空心食溫酒送下借腎入腎一縱一横兩得其便惡水旣泄不復淋瀝直指方)
一切癰疽(發背無名腫毒年少氣壯者用黑白牽牛各一合布包搥碎以好醋一盌熬至八分)
(露一夜次日五更溫服以大便出膿血為妙名濟世散張三丰仙方)濕熱頭痛(黑牽牛七)
(粒砂仁一粒研末井華水調汁仰灌鼻中待涎出即愈聖濟錄)氣滯腰痛(牽牛不拘多少)
(以新瓦燒赤安于上自然一半生一半熟不得撥動取末一兩入硫黃术二錢半同研勻分作三分每分)
(用白麵三匙水和捍開切作碁子五更初以水一盞煮熟連湯溫下痛即已未住隔日再作予常有此疾)
(每發一服痛即止許學士本事方)
旋花(本經上品)
釋名旋葍(蘇恭)筋根(本經)續筋根(圖經)鼓子花(圖經)㹠腸草(圖經)
美草(别錄)天劒草(綱目)纏枝牡丹(恭曰旋花即平澤旋葍也其根似筋故一名筋)
(根炳曰旋葍當作葍旋音福鏇用根入藥别有旋覆音璇伏用花入藥今云旋葍誤矣頌曰别錄言其根)
(主續筋故南人呼為續筋根一名㹠腸草象形也宗奭曰世俗謂之鼔子花言其花形肖也時珍曰其花)
(不作瓣狀如軍中所吹鼔子故有旋花鼓子之名一種干葉者色似粉紅牡丹俗呼為纏枝牡丹)
集解(别錄曰旋花生豫州平澤五月采隂乾保昇曰此旋葍花也所在川澤皆有蔓生葉似薯蕷而)
(狹長花紅色根無毛節蒸煮堪啖味甘美名筋根二月八月根日乾宗奭曰今河北汴西關陜田野中甚)
(多最難鋤艾治之又生四五月開花其根寸截置土灌漑涉旬苗生韓保昇說是矣時珍曰旋花田野堘)
(塹皆生逐節蔓延葉如波菜葉而小至秋開花如白牽牛之花粉紅色亦有千葉者其根白色大如筋不)
(結子葉頌曰黔南施州出一種旋花粗莖大無花不作蔓恐别是一物也)
正誤(别錄曰花一名金沸弘景曰旋花東人呼為山薑南人呼為美草根似杜若亦似高良薑腹中)
(冷痛煮服甚效作九散服辟榖止飢近有人從江南還用此術與人斷榖皆得半百日不飢不瘦但志淺)
(嗜深不能久服爾其葉似薑花赤色味辛狀如荳蔲此旋花即其花也今山東甚多又註旋覆花曰别有)
(旋葍根出河南來北國亦有形似芎藭惟合旋葍膏用之餘無所入恭曰旋花乃旋葍花也陶說乃山)
(薑爾山薑味辛都非此類又因旋覆花名金沸遂作此花别名皆誤矣又云從北國來者根似芎藭與高)
(良薑全無彷彿亦誤也)
氣味花甘根辛溫無毒(時珍曰花根莖葉竝甘滑微苦能制雄黃)主治面
皯黑色媚好益氣根主腹中寒熱邪氣(本經)利小便久
服不飢輕身續筋骨合金瘡(别錄)搗汁服主丹毒熱(藏器)
補勞損益精氣(時珍)
發明(時珍曰凡藤蔓之屬象人之筋所以多治筋病旋花根細如筋可啖故别錄言其久服不飢時)
(珍自京師還見北士車夫每載之云暮歸煎湯飲可補損傷則益氣續筋之說尤可徵矣)
附方(舊一新一)被斫斷筋(旋葍根搗汁瀝瘡中仍以滓傅之日三易半月即斷筋便續此)
(方出蘇景中療奴有效者王燾外臺祕要)祕精益髓(太乙金鎖丹用五色龍骨五兩覆盆)
(子五兩蓮花蕊四兩未開者隂乾鼓子花三兩五月五日采之雞頭子仁一百顆並為末以金櫻子二百)
(枚去毛木臼搗爛水七升煎濃汁一升去渣和藥杵二干下九梧子大每空心溫鹽酒下三十丸服之至)
(百日永不泄如要泄以冷水調車前末半合服之忌葵菜䔖謙齋瑞竹堂方)
紫葳(本經中品)校正(自木部移入此)
釋名凌霄(蘇恭)陵苕(本經)陵時(郭璞)女葳(甄權)茇華(本經)武威(吳普)
瞿陵(吳普)鬼目(吳氏時珍曰俗謂赤艷曰紫葳葳此花赤艷故名附木而上高數丈故曰凌霄)
正誤(弘景曰是瞿麥根方用至少博物志云郝晦行太行山北得紫葳華必當竒異今瞿麥處處有)
(之不應乃在太行山恭曰紫葳瞿麥皆本經藥體性旣乖生處亦不相關爾雅云苕一名陵苕郭璞注云)
(一名陵時又名凌霄此為眞也頌曰孔穎達詩疏亦云苕一名陵時今本草無陵時之名惟鼠尾草有之)
(豈所傳不同抑陶蘇之誤耶時珍曰按吳氏本草紫葳一名瞿陵陶弘景誤作瞿麥字爾鼠尾止名陵翹)
(無陵時蘇頌亦誤矣並正之)
集解(别錄曰紫葳生西海川谷及山陽恭曰此凌霄花也連莖葉用詩云有苕之華云其黃矣爾雅)
(云陵苕黃華蔈白華茇山中亦有白花者頌曰今處處皆有多生山中人家園圃亦或栽之初作蔓生依)
(大本久延至巔其花黃赤夏中乃盛今醫家多采花乾之入女科藥用時珍曰凌霄野生蔓纔數尺得木)
(而上即高數丈年久者藤大如杯春初生枝一枝數葉尖長有齒深青色自夏至秋開花一枝十餘朵大)
(如牽牛花而頭開五瓣赭黃色有細點秋深更赤八月結莢如豆莢長三寸許其子輕薄如榆仁馬兜鈴)
(仁其根長亦如兜鈴根狀秋後采之隂乾)
花(根同)氣味酸微寒無毒(普曰神農雷公岐伯辛扁鵲苦鹹黃帝甘無毒權曰畏鹵)
(鹹時珍曰花不可近鼻聞傷腦花上露入目令人昏矇)主治婦人産乳餘疾崩
中癥瘕血閉寒熱羸瘦養胎(本經)産後奔血不定淋瀝
主熱風風癎大小便不利腸中結實(甄權)酒齇熱毒風
刺婦人血膈遊風崩中帶下(大明)
莖葉氣味苦平無毒主治痿躄益氣(别錄)熱風身痒遊
風風疹瘀血帶下花及根功同(大明)治㗋痺熱痛涼血
生肌(時珍)
發明(時珍曰凌霄花及根甘酸而寒莖葉帶苦手足厥隂經藥也行血分能去血中伏火故主産乳)
(崩漏諸疾及血熱生風之證也)
附方(舊二新十一)婦人血崩(凌霄花為末每酒服二錢後服四物湯丹溪纂要)糞
後下血(凌霄花浸酒頻飲之普濟方)消渴飲水(凌霄花一兩搗碎水一盞半煎一盞)
(分二服聖濟錄)嬰兒不乳(百日内小兒無故口青不飲乳用凌霄花大藍葉芒消大黃等)
(分為末以羊髓和丸梧子大每研一丸以乳送下便可喫乳熱者可服寒者勿服昔有人休官後雲遊湖)
(湘修合此方救危甚多普濟方)久近風癎(凌霄花或根葉為末每服三錢溫酒下服畢解)
(髮不住手梳口噙冷水溫則吐去再噙再梳至二十口乃止如此四十九日絶根百無所忌方賢竒效)
(方)通身風痒(凌霄花為末酒服一錢醫學正傳)大風癘疾(潔古家珍用凌霄花)
(五錢地龍焙殭蠶炒全蠍炒各七箇為末每服二錢溫酒下先以藥湯浴過服此出臭汗為效儒門事)
(親加蟬蜕五品各九箇作一服)鼻上酒皶(王璆百一選方用凌霄花山巵子等分為末每茶服)
(二錢日二服數日除根臨川曾子仁用之有效膩楊氏家藏方用凌霄花半兩硫黃一兩胡桃四箇粉)
(一錢研膏生絹包楷)走皮趨瘡(滿頰滿頂浸滛濕爛延及兩耳痒而出水發歇不定田野名悲)
(羊瘡用凌霄花并葉煎湯日日洗之楊仁齋直指方)婦人隂瘡(紫葳為末用鯉魚腦或膽)
(調搽方摘玄)耳卒聾閉(凌霄葉杵取自然汁滴之斗門方)女經不行(凌霄花為)
(末每服二錢食前溫酒下徐氏胎産方)附錄骨路支(此條鈔書遺落詳見下卷之末)
營實牆蘼(音眉品本經上)
釋名薔薇(别錄)山棘(别錄)牛棘(本經)牛勒(别錄)刺花(綱目時珍曰此草蔓)
(柔靡依牆援而生故名牆蘼其莖多棘刺勒人牛喜食之故有山刺牛勒諸名其子成簇而生如營星然)
(故謂之營實)
集解(别錄曰營實生零陵川谷及蜀郡八月九月采隂乾弘景曰營實即薔薇子也以白花者為良)
(莖葉可煮作飲其根亦可煮釀酒保昇曰所在有之蔓生莖間多刺其花有百葉八出六出或赤或白子)
(若杜棠子時珍曰薔薇野生林塹間春抽嫩蕻小兒搯去皮刺食之旣長則成叢似蔓而莖硬多刺小葉)
(尖薄有細齒四五月開花四出黃心有白色粉紅二者結子成簇生青熟紅其核有白毛如金櫻子核八)
(月采之根采無時人家栽玩者莖粗葉大延長數丈花亦厚大有白黃紅紫數色花最大者名佛見笑小)
(者名木香皆香艷可人不入藥用南番有薔薇露云是此花之露水香馥異常)
營實氣味酸溫無毒(别錄曰微寒)主治癰疽惡瘡結肉跌
筋敗瘡熱氣隂蝕不瘳利關節(本經)久服輕身益氣(别錄)
治上焦有熱好瞑(時珍)
附方(新一)眼熱昏暗(營實枸杞子地膚子各二兩為末每服三錢溫酒下聖惠方)
根氣味苦濇冷無毒主治止洩痢腹痛五臟客熱除
邪逆氣疽癩諸惡瘡金瘡傷撻生肉復肌(别錄)治熱毒
風除邪氣止赤白痢腸風瀉血通結血治牙齒痛小
兒疳蟲肚痛癰疽疥癬(大明)頭瘡白秃(甄權)除風熱濕熱
縮小便止消渴(時珍)
發明(時珍曰營實薔薇根能入陽明經除風熱濕熱生䏎殺蟲故癰疽瘡癬古方常用而洩痢消渴)
(遺尿好瞑亦皆陽明病也)
附方(舊七新五)消渴尿多(薔薇根一把水煎日服之千金方)小便失禁(薔薇)
(根煮汁飲或為末酒服野生白花者更良聖惠方)少小尿牀(薔薇根五錢煎酒夜飲外臺)
(祕要)小兒疳痢(頻數用生薔薇根洗切煎濃汁細飲以愈為度千金方)口咽痛痒
(語聲不出薔薇根皮射干一兩甘草炙半兩每服二錢水煎服之普濟方)口舌糜爛(薔薇)
(根避風打去土煮濃汁溫含冷吐冬用根皮夏用枝葉口瘡日久延及胸中生瘡三年已上不瘥者皆效)
(金千方)小兒月蝕(薔薇根四兩地榆二錢為末先以鹽湯洗過傅之全幼心鑒)癰腫
癤毒(潰爛疼痛用薔薇皮更灸熨之千金方)筋骨毒痛(因患楊梅瘡服輕粉毒藥成者)
(野薔薇根白皮洗三斤水酒十斤煮一炷香每日任飲以愈為度鄧筆峰雜興方用刺薔薇根三錢五)
(加皮木瓜當歸茯苓各二錢以酒二盞煎一盞日服一次)金瘡腫痛(薔薇根燒灰每白湯服方)
(寸匕一日三服抱朴子)箭刺入肉(膿囊不出以薔薇根末摻之服鼠撲十日即穿皮出也)
(外臺祕要)骨哽不出(薔薇根末水服方寸匕日三同上)
葉主治下疳瘡焙研洗傅之黃花者更良(攝生方)
月季花(綱目)
釋名月月紅(見下)勝春瘦客鬭雪紅
集解(時珍曰處處人家多栽插之亦薔薇類也青莖長蔓硬刺葉小於薔薇而花深紅千葉厚瓣逐)
(月開放不結子也)
氣味甘溫無毒主治活血消腫傅毒(時珍)
附方(新一)瘰癧未破(用月季花頭二錢沉香五錢芫花炒三錢碎剉入大鯽魚腹中就以)
(魚腸封固酒水各一盞煮熟食之即愈魚須安糞水内遊死者方效此是家傳方活人多矣談埜翁試)
(驗方)
栝樓(本經中品)校正(併入圖經天花粉)
釋名果羸(音裸)瓜蔞(綱目)天瓜(别錄)黃瓜(别錄)地樓(本經)澤姑(别錄)
根名白藥(圖經)天花粉(圖經)瑞雪(時珍曰羸與蓏同許愼云木上曰果地下曰蓏)
(此物蔓生附木故得兼名詩云果羸之實亦施于宇是矣栝樓即果羸二字音轉也亦作&KR0797;&KR0803;後人又轉)
(為瓜蔞愈轉愈失其眞矣古者瓜姑同音故有澤姑之名齊人謂之天瓜象形也雷斆炮灸論以圖者為)
(栝長者為樓亦出牽強但分雌雄可也其根作粉潔白如雪故謂之天花粉蘇頌圖經重出天花粉謬矣)
(今削之)
集解(别錄曰栝樓生弘農川谷及山隂地根入土深者良生鹵地者有毒二月八月采根曝乾三十)
(日成弘景曰出近道藤生狀如土瓜而葉有乂入土六七尺大二三圍者服食亦用之實入摩膏用恭曰)
(出陜州者白實最佳頌曰所在有之三四月生苗引藤蔓葉如甜瓜葉而窄作乂有細毛七月開花似壺)
(蘆花淺黃色結實在花下大如拳生青至九月熟赤黃色其形有正圓者有銳而長者功用皆同根亦名)
(白藥皮黃肉白時珍曰其根直下生年久者長數尺秋後掘者結實有粉夏月掘者有筋無粉不堪用其)
(實圓長青時如瓜黃時如熟柿山家小兒亦食之内有扁子大如絲瓜子殼色褐仁色綠多脂作青氣炒)
(乾搗爛水熬取油可點燈)
實修治(斆曰凡使皮子莖根其效各别其栝圓黃皮厚蒂小樓則形長赤皮蒂粗隂人服樓陽人)
(服栝並去殼皮革膜及油用根亦取大二三圍者去皮搗爛以水澄粉用時珍曰栝樓古方全用後世乃)
(分子瓤各用)
氣味苦寒無毒(時珍曰味甘不苦)主治胸痺悦澤人面(别錄)潤
肺燥降火治欬嗽滌痰結利咽㗋止消渴利大腸消
癰腫瘡毒(時珍)子炒用補虚勞口乾潤心肺治吐血腸
風瀉血赤白痢手面皺(大明)
發明(震亨曰栝樓實治胸痺者以其味甘性潤甘能補肺潤能降氣胸中有痰者乃肺受火逼失其)
(降下之令令得甘緩潤下之助則痰自降宜其為治嗽之要藥也且又能洗滌胸膈中垢膩鬱熱為治消)
(渴之神藥時珍曰張仲景治胸痺痛引心背欬唾喘息及結胸滿痛皆用栝樓實乃取其甘寒不犯胃氣)
(能降上焦之火使痰氣下降也成無已不知此意乃云苦寒以瀉熱蓋不嘗其味原不苦而隨文傳會爾)
附方(舊十二新八)痰欬不止(瓜蔞仁一兩文蛉七分為末以薑汁澄濃脚丸彈子大噙)
(之方摘玄)乾欬無痰(熟瓜蔞搗爛絞汁入蜜等分加白礬一錢熬膏頻含嚥汁楊起簡)
(便方)欬嗽有痰(熟瓜蔞十箇明礬二兩搗和餅隂乾研末糊丸梧子大每薑湯下五七十丸)
(醫方摘要)痰喘氣急(&KR0797;&KR0803;二箇明礬一棗大同燒存性研末以熟蘿蔔蘸食藥盡病除普濟)
(方)熱欬不止(用濃茶湯一鍾蜜一鍾大熟瓜蔞一箇去皮將瓤入茶蜜湯洗去子以盌盛于)
(飯上蒸至飯熟取出時時桃三四匙嚥之摘玄方)肺熱痰欬(胸膈塞滿用瓜蔞仁半夏湯泡)
(七次焙研各一兩薑汁打麵糊丸梧子大每服五十丸食後薑湯下嚴用和濟生方)肺痿欬
血(不止用栝樓五十箇連瓤丸焙烏梅肉五十箇焙杏仁去皮尖炒二十一箇為末每用一捻以豬肺)
(一片切薄摻末入内灸熟冷嚼嚥之日二服聖濟錄)酒痰欬嗽(用此救肺瓜蔞仁青黛等)
(分硏末薑汁蜜丸芡子大每噙一丸丹溪心法)飲酒發熱(即上方研膏日食數匙一男子)
(年二十病此服之而愈摘玄方)飲酒痰澼(兩脅脹滿時復嘔吐腹中如水聲栝樓實去殼)
(焙一兩神麴炒半兩為末每服二錢葱白湯下聖惠方)小兒痰喘(欬嗽膈熱久不瘥瓜蔞實)
(一枚去子為末以寒食麵和作餅子灸黃再研末每服一錢溫水化下日三服效乃止劉河間宣明方)
婦人夜熱(痰嗽月經不調形瘦者用瓜蔞仁一兩青黛香附童尿浸晒一兩五錢為末蜜調噙)
(化之法丹溪心)胸痺痰嗽(胸痛徹背心腹痞滿氣不得通及治痰嗽大瓜蔞去瓤取子炒)
(熟和殼研末麵糊九梧子大每水飲下二三十丸日二服杜壬方)胸中痺痛(引背喘息欬唾)
(短氣寸脈沉遲關上緊數用大栝樓實一枚切薤白半斤以白酒七斤煮二升分再服加半夏四兩更善)
(金仲景匱方)清痰利膈(治欬嗽用肥大栝樓洗取子切焙半夏四十九箇湯洗十次搥焙等)
(分為末用洗栝樓水并瓤同熬成膏和丸梧子大每薑湯下三五十丸良楊文蔚方)中風喎
斜(用瓜蔞絞汁和大麥麵作餅灸熟熨之正便止勿令太過聖惠方)熱病頭痛(發熱進退)
(用大栝樓一枚取瓤細剉置甆盌中用熱湯一盞沐之蓋定良久去滓服聖惠方)時疾發黃
(狂悶煩熱不識人者大瓜蔞實黃者一枚以新汲水九合浸淘取汁入蜜半合朴消八分盡分再服便瘥)
(經蘇頌圖本草)小兒黃疸(眼黃脾熱用青瓜蔞焙研每服一錢水半盞煎七分臥時服五)
(更瀉下黃物立可名逐黃散普濟方)酒黃疸疾(方同上)小便不通(腹脹用瓜)
(蔞焙研每服二錢熱酒下頻服以通為度紹興劉駐云魏明州病此御醫用此方治之得效聖惠方)
消渴煩亂(黃栝樓一箇酒一盞洗去皮子取瓤煎成膏入白礬末一兩丸梧子大每采飲下十)
(丸方聖惠)燥渴腸祕(九月十月熟&KR0797;&KR0803;實取瓤拌乾葛粉銀石器中慢火炒熟為末食後)
(夜臥各以沸湯點服二錢寇宗奭衍義)吐血不止(栝樓泥固煅存性研三錢糯米飲服日再)
(服錄聖惠)腸風下血(栝樓一箇燒灰赤小豆半兩為末每空心酒服一錢普濟方)久
痢五色(大熟瓜蔞一箇煅存性出火毒為末作一服溫酒服之胡大卿一僕患痢半年杭州一道)
(人傳此而愈本事方)大腸脱肛(生栝樓搗汁溫服之以豬肉汁洗手挼之令暖自入葛)
(洪肘后方)小兒脫肛(唇白齒焦久則兩頰光眉赤唇焦啼哭黃瓜蔞一箇入白礬五錢在内固)
(濟煅存性為末糊九梧子大每米飲下二十丸摘玄方)牙齒疼痛(瓜蔞皮露蜂房燒灰擦牙)
(以烏桕根荆柴根葱根煎湯漱之危氏得效方)咽㗋腫痛(語聲不出經進方用栝樓皮白僵蠶)
(炒甘草炒各二錢半為末每服三錢半薑湯下或以綿裹半錢含嚥一日二服名發聲散御藥院方)
堅齒烏鬚(大栝樓一箇開頂入青鹽二兩杏仁去皮尖三七粒原頂合扎定蚯蚓泥和鹽固濟)
(炭火煅存性研末每日揩牙三次令熱百日有驗如先有白鬚拔去以藥投之即生黑者其治口齒之功)
(未易具陳普濟方)面黑令白(栝樓瓤三兩杏仁一兩豬&KR1004;一具同研如膏每夜塗之令人光)
(潤冬月不皺聖濟錄)胞衣不下(栝樓實一箇取子細研以酒與童子小便各半盞煎七分)
(溫服無實用根亦可陳良甫婦人良方)乳汁不下(瓜蔞子淘洗控乾炒香瓦上翕令白色酒)
(服一錢七合面臥一夜流出姚僧坦集騐方)乳癰初發(大熟栝樓一枚熟搗以白酒一斗煮)
(取四升去滓溫服一升日三服子母祕錄)諸癰發背(初起微赤栝樓搗末并華水服方寸)
(匕方梅師)便毒初發(黃瓜蔞一箇黃連五錢水煎連服效李仲南永類方)風瘡
疥癩(生栝樓一二箇打碎酒浸一日夜熱飲臞仙乾坤祕韞)熱遊丹腫(栝樓子仁末二)
(大兩釅醋調塗方楊氏産乳集驗)楊梅瘡痘(小如指頂遍身者先服敗毒散後用此解皮膚)
(風熱不過十服愈用栝樓皮為末每服三錢燒酒下日三服集簡方)
根修治天花粉(周憲王曰秋冬采根去皮寸切水浸逐日換水四五日取出搗泥以絹衣)
(濾汁澄粉晒乾用)
氣味苦寒無毒(時珍曰甘微苦酸微寒之才曰枸把為之使惡乾薑畏牛膝乾漆反烏頭)
主治消渴身熱煩滿大熱補虚安中續絶傷(本經)除腸
胃中痼熱八疸身面黃唇乾口燥短氣止小便利通
月水(别錄)治熱狂時疾通小腸消腫毒乳癰發背痔瘻
瘡癤排膿生肌長肉消撲損瘀血(大明)
發明(恭曰用根作粉潔白美好食之大宜虚熱人杲曰栝樓根純隂解煩渴行津液心中枯痼者非)
(此不能除與辛酸同用導腫氣成無已曰津液不足則為渴栝樓根味苦微寒潤枯燥而通行津液是為)
(渴所宜也時珍曰栝樓根味甘微苦酸其莖葉味酸酸能生津感召之理故能止渴潤枯微苦降火甘不)
(傷胃昔人只言其苦寒似未深察)
附方(舊十二新十二)消渴飲水(千金方作粉法取大栝樓根去皮寸切水浸五日逐日易)
(水取出搗研濾過澄粉晒乾每服方寸匕水化下日三服亦可入粥及乳酪中食之肘后方用栝樓根)
(薄切灸取五兩水五升煮四升隨意飲之斗外臺祕要用生栝樓根三十斤以水一石煮取一半去滓)
(以牛脂五合煎至水盡用煖酒先食服如雞子大日三服最妙聖惠方用栝樓根黃連三兩為末蜜丸)
(梧子大每服三十丸日二每又玉壺丸用栝樓根人參等分為末蜜丸梧子大服三十丸麥門冬湯下)
傷寒煩渴(思飲栝樓根三兩水五升煮一升分二服先以淡竹瀝一斗水二升煮好銀二兩半)
(冷飲汁然後服此外臺祕傳)百合病渴(栝樓根牡蠣熬等分為散飲服方寸匕永類方)
黑疸危疾(瓜蔞根一斤搗汁六合頓服隨有黃水從小便出如不出再服楊起簡便方)小
兒發黃(皮肉面目皆黃用生栝樓根搗取汁二合蜜二大匙和勻暖服日一服廣利方)小
兒熱病(壯熱頭痛用栝樓根末乳汁調服半錢聖惠方)虛熱欬嗽(天花粉一兩人)
(參三錢為末每服一錢米湯下集簡方)偏疝痛極(劫之立住用綿袋包暖隂囊取天花粉五)
(錢以醇酒一盌浸之自卯至午微煎滚露一夜次早低凳坐定兩手按膝飲下即愈未下再一服本草)
(蒙筌)小兒囊腫(天花粉一兩灸甘草一錢半水煎入酒服全幼心鑒)耳卒烘烘
(栝樓根削尖以臘豬脂煎三沸取塞耳三日即愈肘后方)耳聾未久(栝樓根三十斤細切)
(以水煮汁如常釀酒久服甚良肘后方)産後吹乳(腫硬疼痛輕則為妬乳重則為乳癰用栝)
(樓根末一兩乳香一錢為末溫酒每服二錢李仲南永類方)乳汁不下(栝樓根燒存性研末)
(飲服方寸匕或以五錢酒水煎服楊氏産乳)癰腫初起(孟詵食療用栝樓根苦酒熬燥搗篩)
(以苦酒和塗紙上貼之末楊文蔚方用栝樓根赤小豆等分為醋調塗之)天泡濕瘡(天花)
(粉滑石等分為末水調搽之普濟方)楊梅天泡(天花粉川芎窮各四兩槐花一兩為末米)
(糊丸梧子大每空心淡薑湯下七八十丸簡便方)折傷腫痛(栝樓根搗塗重布裏之熱除痛)
(即止后葛洪肘方)箭鏃不出(栝樓根搗傅之日三易自出崔元亮海上方)鍼刺入
肉(方同上)痘後目障(天花粉蛇蜕洗焙等分為末羊子肝批開入藥在内米泔汁煮熟切)
(食次女病此服之旬餘而愈周密齊東野語)
莖葉氣味酸寒無毒主治中熱傷暑(别錄)
王瓜(本經中品)
釋名土瓜(本經)鉤&KR0803;(郭璞)老鴉瓜(圖經)馬瓟瓜(瓟音雹)赤雹子
(衍義)野甜瓜(綱目)師姑草(土宿)公公鬚(頌曰月令四月王瓜生即此也均房間人)
(呼為老鴉瓜亦曰菟瓜按爾雅云蔩菟瓜郭璞注云似土瓜而土瓜自謂之藈姑又名鉤&KR0803;則菟瓜别是)
(一物也又曰芴菲亦謂之土瓜别是一物非此土瓜也異類同名甚多不可不辨時珍曰土瓜其根作土)
(氣其實似瓜也或云根味如瓜故名土瓜王字不知何義瓜似雹子熟則色赤鴉喜食之故俗名赤雹老)
(鴉瓜一葉之下一鬚故俚人呼為公公鬚與地黃苗名婆婆奶可為屬對)
集解(别錄曰生魯地平澤田野及人家垣牆間三月采根隂乾弘景曰今土瓜生籬院間子熟時赤)
(如彈丸其根不入大方正單行小小爾鄭玄注月令四月王瓜生以為菝葜殊謬矣恭曰四月生苗延蔓)
(葉似栝樓葉但無乂缺有毛刺五月開黃花花下結子如彈丸生青熟赤根似葛而細多糝謂之土瓜根)
(北間者其子纍纍相連大如棗皮黃肉白苗子相似根狀不同若療黃疸破血南者大勝也宗奭曰王瓜)
(其殼徑寸長二寸許上微圓下尖長七八月熟紅赤色殼中子如螳螂頭者今人又謂之赤雹子其根即)
(土瓜根也於細根上又生淡黃根三五相連如大指許根與子兩用時珍曰王瓜三月生苗其蔓多鬚嫩)
(時可茹其葉圓如馬蹄而有尖面青背淡澁而不光六七月開五出小黃花成簇結子纍纍熟時有紅黃)
(二色皮亦粗澁根不似葛但如栝樓根之小者澄粉甚白膩須深掘二三尺乃得正根江西人栽之沃土)
(取根作蔬食味如山藥)
根氣味苦寒無毒(權曰平藏器曰有小毒能吐下人取汁制雄汞)主治消渴
内痺瘀血月閉寒熱酸疼益氣愈聾(本經)療諸邪氣熱
結鼠瘻散癰腫留血婦人帶下不通下乳汁止小便
數不禁逐四肢骨節中水治馬骨刺人瘡(别錄)天行熱
疾酒黃病壯熱心煩悶熱勞排膿消撲損瘀血破癥
癖落胎(大明)主蠱毒小兒閃癖痞滿痰瘧并取根及葉
搗汁少少服當吐下(藏器)利大小便治面黑面瘡(時珍)
附方(舊五新七)小兒發黃(土瓜根生搗汁三合與服不過三次蘇頌圖經)黃疸
變黑(醫所不能治用土瓜根汁平旦溫服一小升午刻黃水當從小便出不出再服)小便如
泔(乃腎虚也王瓜散用王瓜根一兩白石脂二兩菟絲子酒浸二兩桂心一兩牡蠣粉一兩為末每服)
(二錢大麥粥飲下衛生寶鑒)小便不通(土瓜根搗汁入少水解之筒吹入下部肘后方)
大便不通(上方吹入肛門内二便不通前後吹之取通肘后方)乳汁不下(土瓜)
(根為末酒服一錢一日二服楊氏産乳方)經水不利(帶下少腹滿或經一月再見者土瓜)
(根散主之土瓜根芍藥桂枝䗪蟲各三兩為末酒服方寸匕日三服仲景金匱方)婦人隂㿗
(方同上)一切漏疾(土瓜根搗傅之燥則易千金方)中諸蠱毒(土瓜根大如指)
(長三寸切以酒半升漬一宿服當吐下外臺祕要)面上痱㾦(土瓜根搗末漿水和勻入夜别)
(以漿水洗面塗藥且復洗之百日光彩射人夫妻不相識也曾用有效肘後方)耳聾灸法
(濕土瓜根削半寸塞耳内以艾灸七壯每旬一炙愈乃止聖濟錄)
子氣味酸苦平無毒主治生用潤心肺治黃病炒用
治肺痿吐血腸風瀉血赤白痢(大明)主蠱毒(甄權)反胃吐
食(時珍)
附方(新八)消渴飲水(雹瓜去皮每食後嚼二三兩五七度瘥聖惠方)𫝊尸勞
瘵(赤雹兒俗名王瓜焙為末每酒服一錢十藥神書)反胃吐食(馬雹兒燈上燒存性一錢)
(入好棗肉平胃散末二錢酒服食即可下即野甜瓜北方多有之丹溪纂要)痰熱頭風(懸栝)
(樓一箇赤雹兒七箇焙大力子即牛旁子焙四兩為末每食後茶或酒服三錢忌動風發熱之物)筋
骨痛攣(馬雹兒子炒開口為末酒服一錢日二服集簡方)赤目痛濇(不可忍小圓瓜)
(&KR1365;籬上大如彈丸紅色皮上有刺者九月十月采日乾槐花炒赤芍藥等分為末每服二錢臨臥溫酒下)
(家衛生寶方)瘀血作痛(赤雹兒燒存性研末無灰酒空心服二錢集簡方)大腸下
血(王瓜一兩燒存性地黃二兩黃連半兩為末蜜丸梧子大米飲下三十丸指南方)
葛(本經中品)校正(併入開寶葛粉)
釋名雞齊(本經)鹿藿(别錄)黃斤(别錄時珍曰葛從曷諧聲也鹿食九草此其一種故)
(曰鹿藿黃斤未詳)
集解(别錄曰葛根生汶山山谷五月采根曝乾弘景曰即今之葛根人皆蒸食之當取入土深大者)
(破而日乾之南康廬陵間最勝多肉而少筋甘美但為藥不及耳恭曰葛雖除毒其根入土五六寸已上)
(者名葛脰脰者頸也服之令人吐以有微毒也本經葛穀即是其實也頌曰今處處有之江浙猶多春生)
(苗引藤蔓長一二丈紫色葉頗似楸葉而小色青七月著花粉紫色似豌豆花不結實根形大如手臂紫)
(黑色五月五日午時采根曝乾以入土深者為佳今人多作粉食宗奭曰澧鼎之間冬月取生葛搗爛入)
(水中揉出粉澄成垜入沸湯中良久色如膠其體甚靭以蜜拌食捺入生薑少許尤妙又切入茶中待賓)
(雖甘而無益又將生葛根煮熟作果實賣吉州南安亦然時珍曰葛有野生有家種其蔓延長取治可作)
(絺綌其根外紫内白長者七八尺其葉有三尖如楓葉而長面青背淡其花成穗纍纍相綴紅紫色其萸)
(如小黃豆莢亦有毛其子綠色扁扁如鹽梅子核生嚼腥氣八九月采之本經所謂葛穀是也唐蘇恭亦)
(言葛穀是實而宋蘇頌謂葛花不結實誤矣其花晒乾亦可□食)
葛根氣味甘辛平無毒(别錄曰生根汁大寒好古曰氣平味甘升也陽也陽明經)
(行經的藥也)主治消渴身大熱嘔吐諸痺起隂氣解諸毒
(本經)療傷寒中風頭痛解肌發表出汗開腠理療金瘡
止脇風痛(别錄)治天行上氣嘔逆開胃下食解酒毒(甄權)
治胸膈煩熱發狂止血痢通小腸排膿破血𫝊蛇蠱
囓罯毒箭傷(太明)殺野葛巴豆百藥毒(之才)生者墮胎蒸
食消酒毒可斷穀不飢作粉尤妙(藏器)作粉止渴利大
小便解酒去煩熱壓丹石傅小兒熱瘡搗汁飲治小
兒熱痞(開寶)猘狗傷搗汁飲并末傅之(蘇恭)散鬱火(時珍)
發明(弘景曰生葛搗汁飲解溫病發熱五月五日中時取根為屑療金瘡斷血為要藥亦療瘧及瘡)
(至良頌曰張仲景治傷寒有葛根湯以其主大熱解肌發腠理故也元素曰升陽生津脾虚作渴者非此)
(不除勿多用恐傷胃氣張仲景治太陽陽明合病桂枝湯内加麻黃葛根又有葛根黃芩黃連解肌湯是)
(用此以斷太陽入陽明之路非即太陽藥也頭顱痛如破乃陽明中風可用葛根葱白湯為陽明仙藥若)
(太陽初病未入陽明而頭痛者不可便服升麻葛根發之是反引邪氣入陽明為引賊破家也震亨曰凡)
(㿀痘已見紅點不可用葛根升麻湯恐表虚反增㿀爛也杲曰乾葛其氣輕浮鼓舞胃氣上行生津液又)
(解肌熱治脾胃虛弱泄瀉聖藥也徐用誠曰葛根氣味俱薄輕而上行浮而微降陽中隂也其用有四止)
(渴一也解酒二也發散表邪三也發瘡疹難出四也時珍曰本草十劑云輕可去實麻黃葛根之屬蓋麻)
(黃乃太陽經藥兼入肺經肺至皮毛葛根乃陽明經藥兼入脾經脾主肌肉所以二味藥皆輕揚發散而)
(所入迥然不同也)
附方(舊十五新八)數種傷寒(庸人不能分别今取一藥兼治天行時氣初覺頭痛内熱)
(脈洪者葛根四兩水二升入豉一升煮取半升服生薑汁尤佳傷寒類要)時氣頭痛(壯熱)
(生葛根洗淨搗汁一大盞䜴一合煎六分去滓分服汗出即瘥未汗再服若心熱加巵子仁十枚聖惠)
(方)傷寒頭痛(二三日發熱者葛根五兩香䜴一升以童子小便八升煎取二升分三服食䓤)
(粥取汗梅師方)妊娠熱病(葛根汁二升分二服傷寒類要)預防熱病(急黃)
(賊風葛粉二升生地黃一升香豉半升為散每食後米飲服方寸匕日三服有病五服龐安常傷寒論)
辟瘴不染(生葛搗汁一小盞服去熱毒氣也聖惠方)煩躁熱渴(葛粉四兩先以)
(水浸粟米半升一夜漉出拌勻煮熟以糜飲和食食醫心鏡)小兒熱渴(久不止葛根半兩水)
(煎服方聖惠)乾嘔不息(葛根搗汁服一升瘥肘后方)小兒嘔吐(壯熱食癎葛粉)
(二錢水二合調勻傾入錫鑼中重湯盪熟以糜飲和食昝殷食醫心鏡)心熱吐血(不止生葛)
(搗汁半升頓服立瘥廣利方)衂血不止(生葛搗汁服三服即止聖惠方)熱毒下
血(因食熱物發者生葛根二斤搗汁一升入藕一升和服梅師方)傷筋出血(葛根搗汁)
(飲乾者煎服仍熬屑傅之外臺祕要)䐴腰疼痛(生葛根嚼之嚥汁取效乃止肘后方)
金創中風(痓強欲死生葛根四大兩以水三升煮取一升去滓分服口噤者灌之若乾者搗末)
(調三指撮仍以此及竹瀝多服取效貞元廣利方)服藥過劑(苦煩生葛汁飲之乾者煎汁服)
(后肘方)酒醉不醒(生葛汁飲二升便愈千金方)諸藥中毒(發狂煩悶吐下欲死)
(葛根煮汁服肘后方)解中鴆毒(氣欲絶者葛粉三合水三盞調服口噤者灌之聖惠方)
虎傷人瘡(生葛煮濃汁洗之仍搗末水服方寸匕日夜五六服梅師方)
葛穀氣味甘平無毒主治下痢十歲已上(本經)解酒毒
(時珍)
葛花氣味(同穀)主治消酒(别錄弘景曰同小豆花乾末酒服飲酒不醉也)腸風
下血(時珍)
葉主治金瘡止血挼傅之(别錄)
蔓主治卒㗋痺燒研水服方寸匕(蘇恭)消癰腫(時珍)
附方(新三)婦人吹乳(葛蔓燒灰酒服二錢三服效衛生易簡方)癤子初起
(葛蔓燒灰水調𫝊之即消千金方)小兒口噤(病在咽中如麻豆許令兒吐沫不能乳食葛蔓)
(燒灰一字和乳汁點之即瘥聖惠方)
附錄鐵葛(拾遺藏器曰根味甘溫無毒主一切風血氣羸弱令人性健久服治風緩偏風生山)
(南峽中葉似枸杞根如葛黑色)
黃環(本經下品)狼跋子(别錄下品)
釋名凌泉(本經)大就(本經)就葛(唐本)生芻(吳普)根韭(吳普)實名狼
跋子(别錄)度穀(唐本時珍曰此物葉黃而圓故名黃環如蘿藦呼白環之義亦是葛類故名就)
(葛跋乃狼足名其莢似之故曰狼跋子)
集解(别錄曰黃環生蜀郡山谷三月采根隂乾普曰蜀黃環一名生芻二月生苗正赤高二尺葉黃)
(圓端大經日葉有汁黃白五月實圓三月采根黃色從理如車輻解弘景曰似防己亦作車輻理解蜀都)
(賦云青珠黃環即此或云是大戟花定非矣用甚稀市人尠有識者又曰狼跋子出交廣形扁扁制搗以)
(雜木投水中魚無大小皆浮出而死恭曰黃環惟襄陽大有餘處雖有亦稀巴西人謂之就葛今園庭亦)
(種之作藤生大者莖徑六七寸根亦葛類陶云似防己者近之取葛根誤食之吐利不止土漿解之此真)
(黃環也今太常收劍南來者乃雞屎葛根非黃環也其花紫色其子名狼跋子角生似皂莢交廣送入太)
(常者正是黃環子也花實與葛同時時珍曰吳普所說甚詳而唐宋本草不收何也范子計然云黃環出)
(魏郡以黃色者為善)
黃環(根也)氣味苦平有毒(普曰神農黃帝有毒桐君扁鵲苦權曰大寒有小毒之才)
(曰鳶尾為之使惡茯苓防己乾薑)主治蠱毒鬼疰鬼魅邪氣在臟中
除欬逆寒熱(本經)治上氣急及百邪(甄權)治痰嗽消水腫
利小便(時珍)
附方(新一)水腫(黃環根晒乾每服五錢水煎服小便利為效儒門事親)
狼跋子氣味苦寒有小毒主治惡瘡蝸疥殺蟲魚(别錄)
苦酒磨塗瘡疥效(弘景)
天門冬(本經上品)
釋名虋冬(音門)顚勒(本經)顚棘(爾雅)天棘(綱目)萬歲藤(禹錫曰按爾雅)
(云蘠蘼虋冬注云門冬也一名滿冬抱朴子云一名顚棘或名地門冬或名筵門冬在東岳名淫羊藿在)
(中岳名天門冬在西岳名菅松在北岳名無不愈在南岳名百部在京陸山阜名顚勒在越人名浣草雖)
(處處有之其名不同其實一也别有百部草其根有百許如一而苗小異其苗似菝葜惟可治欬不中服)
(食須分别之時珍曰草之茂者為虋俗作門此草蔓茂而功同麥門冬故曰天門冬或曰天棘爾雅云髦)
(顚棘也因其細葉如髦有細棘也顚天音相近也按救荒本草云俗名萬歲藤又名婆蘿樹其形與治肺)
(之功頗同百部故亦名百部也蘠蘼乃營實苗而爾雅指為門冬蓋古書錯簡也)
集解(别錄曰天門冬生奉高山谷二月三月七月八月采根曝乾弘景曰奉高泰山下縣名也今處)
(處有之以高地大根味甘者為好桐君藥錄云蔓生葉有刺五月花白十月實黑根數十枚張華博物志)
(云天門冬莖間有逆刺若葉滑者名絺體一名顚棘挼根入湯可以浣縑素白如絨紵類也今越人名為)
(浣草勝於用灰此非門冬乃相似爾按此說與桐君之說相亂今人所采皆是有刺者本名顚勒亦粗相)
(似用此浣衣則淨不復更有門冬恐門冬自一種或即是浣草耶又有百部根亦相類但苗異爾恭曰此)
(有二種一種苗有刺而濇一種無刺而滑皆是門冬俗云顚棘浣草者形貌詺之雖作數名終是一物二)
(根浣垢俱淨門冬浣草互名也詺音命目之也頌曰處處有之春生藤蔓大如釵股高至丈餘葉如茴香)
(極尖細而疎滑有逆刺亦有澀而無刺者其葉如絲杉而細散皆名天門冬夏生細白花亦有黃色及紫)
(色者秋結黑子在其根枝旁入伏後無花暗結子其根白或黃紫色大如手指圓實而長二三寸大者為)
(勝一科一二十枚同撮頗與百部根相類洛中出者大葉粗幹殊不相類嶺南者無花餘無他異禹錫曰)
(抱朴子言生高地根短味甜氣香者為上生水側下地葉似細蘊而微黃根長而味多苦氣臭者次之若)
(以服食令人下氣為益又遲也入山便可蒸煮啖之斷穀或為散仍取汁作酒服散尤佳時珍曰生苗時)
(亦可以沃地栽種子亦堪種但晚成)
根修治(弘景曰門冬采得蒸剝去皮食之甚甘美止飢雖曝乾猶脂潤難搗必須曝於日中或火)
(烘之今人呼苗為棘刺煮作飲宜人而終非眞棘刺也頌曰二三七八月采根蒸剝去皮四破去心曝乾)
(用斆曰采得去皮心用柳木甑及柳木柴蒸一伏時洒酒令遍更添火蒸作小架去地二尺攤于上曝乾)
(用)
氣味苦平無毒(别錄曰甘大寒好古曰氣寒味微苦而辛氣薄味厚陽中之隂入手太隂)
(足少隂經氣分之藥之才曰垣衣地黃貝母為之使畏曾青捐之曰服天門冬禁食鯉魚誤食中毒者浮)
(萍汁解之搗汁制雄黃硇砂)主治諸暴風濕偏痺強骨髓殺三蟲
去伏尸久服輕身益氣延年不飢(本經)保定肺氣去寒
熱養肌膚利小便冷而能補(别錄)肺氣欬逆喘息促急
肺萎生癰吐膿除熱通腎氣止消渴去熱中風治濕
疥宜久服煮食之令人肌體滑澤白淨除身上一切
惡氣不潔之疾(甄權)鎮心潤五臟補五勞七傷吐血治
嗽消痰去風熱煩悶(大明)主心病嗌乾心痛渴而欲飲
痿蹷嗜臥足下熱而痛(好古)潤燥滋隂清金降火(時珍)陽
事不起宜常服之(思邈)
發明(權曰天門冬冷而能補患人五虛而熱者宜加用之和地黃為使服之耐老頭不白宗奭曰治)
(肺熱之功為多其味苦專泄而不專收寒多人禁服之元素曰苦以泄滯血甘以助元氣及治血妄行此)
(天門冬之功也保定肺氣治血熱侵肺上氣喘促宜加人參黃茋為主用之神效嘉謨曰天麥門冬並入)
(手太隂祛煩解渴止欬消痰而麥門冬兼行手少隂清心降火使肺不犯邪故止欬立效天門冬行足少)
(隂滋腎助元全其母氣故清痰殊功蓋腎主津液燥則凝而為痰得潤劑則化所謂治痰之本也好古曰)
(手太隂足太隂經營衛枯涸宜以濕劑潤之天門冬人參五味枸把子同為生脈之劑此上焦獨取寸口)
(之意趙繼宗曰五藥雖為生脈之劑然生地黃貝母為天門冬之使地黃車前為麥門冬之使茯苓為人)
(參之使若有君無使是獨行無功也故張三丰與胡濙尚書長生不老方用天門冬三月地黃一斤乃有)
(君而有使也禹錫曰抱朴子言入山便可以天門冬蒸煮啖之取足以斷穀若有力可餌之或作散酒服)
(或搗汁作液膏服至百日丁壯兼倍駛于术及黃精也二百日強筋髓駐顔色與煉成松脂同蜜丸服尤)
(善杜紫微服之御八十妾一百四十歲日行三百里慎微曰列仙傳云赤松子服天門冬齒落更生細髮)
(復出太原甘始服天門冬在人間三百餘年聖化經云以天門冬茯苓等分為末日服方寸匕則不畏寒)
(大寒時單衣汗出也時珍曰天門冬清金降火益水之上源故能下通腎氣入滋補方合羣藥用之有效)
(若脾胃虚寒人單餌旣久必病腸滑反成痼疾此物性寒而潤能利大腸故也)
附方(舊三新十四)服食法(孫眞人枕中記云八九月采天門冬根曝乾為末每服方寸匕)
(日三服無問山中人間久服補中益氣治虚勞絶傷年老衰損偏枯不隨風濕不仁冷痺惡瘡癰疽癩疾)
(鼻柱敗爛者服之皮脱蟲出釀酒服去癥病積聚風痰顚狂三蟲伏尸除濕痺輕身益氣令人不飢百日)
(還年耐老釀酒初熟微酸久停則香美諸酒不及也忌鯉魚臞仙神隠云用乾天門冬十斤杏仁一斤)
(搗末蜜漬每服方寸匕名仙人糧)辟穀不飢(天門冬二斤熟地黃一斤為末煉蜜丸彈子大)
(每溫酒化三丸日三服居山遠行辟穀良服至十日身輕目明二十日百病愈顔色如花三十日髮白更)
(黑齒落重生五十日行及奔馬百日延年麻又法天門冬搗汁微火煎取五斗入白蜜一斗胡炒末二)
(升合煎至可丸即止火下大豆黃末和作餅徑三寸厚半寸一服一餅一日三服百日已上有益又法)
(天門冬末一升松脂末一升蠟蜜一升和煎丸如梧子大每日早午晚各服三十丸)天門冬酒
(補五臟調六腑令人無病天門冬三十斤去心搗碎以水二石煮汁一石糯米一斗細麴十斤如常炊釀)
(酒熟日飲三杯)天門冬膏(去積聚風痰補肺療欬嗽失血潤五臟殺三蟲伏尸除瘟疫輕身益)
(氣令人不飢以天門冬流水泡過去皮心搗爛取汁砂鍋文武炭火煮勿令大沸以十斤為率熬至三斤)
(却入蜜四兩熬至滴水不散瓶盛埋土中一七去火毒每日早晚白湯調服一匙若動大便以酒服之)
(醫方摘要)肺痿欬嗽(吐涎沫心中溫溫咽燥而不渴生天門冬搗汁一斗酒一斗飴一升紫苑)
(四合銅器煎至可丸每服杏仁大一丸日三服肘后方)隂虚火動(有痰不堪用燥劑者天門)
(冬一斤水浸洗去心取肉十二兩石臼搗爛五味子水洗去核取肉四兩晒乾不見火共搗九梧子大每)
(服二十丸茶下日三服簡便方)滋隂養血(溫補下元三才丸用天門冬去心生地黃二兩)
(二味用柳甑箄以酒洒之九蒸九晒待乾秤之人參一兩為末蒸棗肉搗和丸梧子大每服三十丸食前)
(溫酒下日三服潔古活法機要)虛勞體痛(天門冬末酒服方寸匕日三忌鯉魚千金方)
肺勞風熱(止渴去熱天門冬去皮心煮食或曝乾為末蜜丸服尤佳亦可洗面孟詵食療)
婦人骨蒸(煩熱寢汗口乾引飲氣喘天門冬十兩麥門冬八兩並去心為末以生地黃三斤取)
(汁熬膏和丸梧子大每服五十丸以逍遥散去甘草煎湯下活法機要)風顚發作(則吐耳如)
(蟬鳴引脇牽痛天門冬去心皮曝搗為末酒服方寸匕日三服久服良外臺祕要)小腸偏墜
(天門冬三錢烏藥五錢以水煎服吳球活人心統)面黑令白(天門冬曝乾同蜜搗作丸日用)
(洗面錄聖濟總)口瘡連年(不愈者天門冬麥門冬並去心玄參等分為末煉蜜丸彈子大)
(每噙一九乃僧居寮所傳方也齊德之外科精義)諸般癰腫(新掘天門冬三五兩洗淨沙盆)
(擂細以好酒濾汁頓服未效再服必愈此祖傳經驗方也虞傅醫學正傳)
百部(别錄中品)
釋名婆婦草(日華)野天門冬(綱目時珍曰其根多者百十連屬如部伍然故以名)
(之)
集解(弘景曰山野處處有之其根數十相連似天門冬而苦強但苗異爾博物志云九眞一種草似)
(百部但長大爾懸火上令乾夜取四五寸切短含嚥汁主暴嗽甚良名為嗽藥疑此即百部也其土肥潤)
(是以長大也藏器曰天門冬根有十餘莖圓短實潤味甘百部多者五六十莖長尖内虚味苦不同苗蔓)
(亦别今人以門冬當百部說不明也頌曰今江湖淮陜齊魯州郡皆有之春生苗作藤蔓葉大而尖長頗)
(似竹葉而青色而光根下一撮十五六枚黃白色二三八月采曝乾用時珍曰百部亦有細葉如茴香者)
(其莖青肥嫩時亦可煮食其根長者近尺新時亦肥實但乾則虚瘦無脂潤爾生時擘開去心曝之鄭樵)
(通志言葉如薯蕷者謬矣)
根修治(斆曰凡采得以竹刀劈去心皮花作數十條懸簷下風乾却用酒浸一宿漉出焙乾剉用)
(或一窠八十三條者號曰地仙苗若修士餌之可千歲也)
氣味甘微溫無毒(權曰甘無毒大明曰苦無毒恭曰微寒有小毒時珍曰苦微甘無毒)
主治欬嗽上氣火炙酒漬飲之(别錄)治肺熱潤肺(甄權)治
𫝊尸骨蒸勞治疳殺蚘蟲寸白蟯蟲及一切樹木蛀
蟲燼之即死殺虱及蠅蠓(大明弘景曰作湯洗牛犬去虱)火炙酒浸
空腹飲治疥癬去蟲蠶咬毒(藏器)
發明(時珍曰百部亦天門冬之類故皆治肺病殺蟲但百部氣溫而不寒寒嗽宜之天門冬性寒而)
(不熱熱嗽宜之此為異耳)
附方(舊五新五)暴欬嗽(張文仲方用百部根漬酒每溫服一升日三服葛洪方用百部生)
(薑各搗汁等分煎服二合煎續十全方用百部藤根搗自然汁和蜜等分沸湯膏噙嚥普濟方治卒)
(欬不止用百部根懸火上炙乾每含嚥汁勿令人知)小兒寒嗽(百部丸用百部炒麻黃去節各)
(七錢半為末杏仁去皮尖炒仍以水略煮三五沸研泥入熟蜜和丸皂子大每服二三丸溫水下錢乙)
(小兒方)三十年嗽(百部根二十斤搗取汁煎如飴服方寸匕日三服深師加蜜二斤外臺加)
(飴一斤千金方)遍身黃腫(掘新鮮百條根洗搗罨臍上以糯米飯半升拌水酒半合揉軟)
(蓋在藥上以帛包住待一二日後口内作酒氣則水從小便中出腫自消也百條根一名野天門冬一名)
(百奶狀如葱頭其苗葉柔細一根下有百餘箇數楊氏經驗方)誤吞銅錢(百部根四兩酒)
(一升漬一宿溫服一升日再服外臺祕要)百蟲入耳(百部炒研生油調一字于耳門上)
(聖濟錄)熏衣去虱(百部秦芃為末入竹籠燒烟熏之自落亦可煮湯洗衣經驗方)
附錄白并(别錄曰味苦無毒主肺欬上氣行五臓令百病不起一名王富一名箭簳生山陵葉)
(如小竹根黃皮白三月四月采根曝乾時珍曰此物氣味主治俱近百部故附之)
何首烏(宋開寶)
釋名交藤(本傳)夜合(本傳)陳知白(開寶)馬肝石(綱目)地精(本傳)桃
柳藤(日華)九眞藤(綱目)赤葛(斗門)瘡帚(綱目)紅内消(大明曰其藥本草無)
(名因何首烏見藤夜交何即采食有功因以采人為名爾時珍曰漢武時有馬肝石能治人髮故後人隱)
(此名亦曰馬肝石赤者能消腫毒外科呼為瘡帚紅内消斗門方云取根若獲九數者服之乃仙故名九)
(真藤)
集解(頌曰何首烏本出順州南河縣今在處有之嶺外江南諸州皆有以西洛嵩山及河南栢城縣)
(者為勝春生苗蔓延竹木牆壁間莖紫色葉葉相對如薯蕷而不光澤夏秋開黃白花如葛勒花結子有)
(稜似蕎麥而雜小纔如粟大秋冬取根大者如拳各有五稜瓣似小甜瓜有赤白二種赤者雄白者雌一)
(云春采根秋采花九蒸九曝乃可服此藥本名交藤因何首烏服而得名也唐元和七年僧文象遇茅山)
(老人遂傳此事李翺乃著何首烏傳云何首烏者順州南河縣人祖名能嗣父名延秀能嗣本名田兒生)
(而閹弱年五十八無妻子常慕道術隨師在山一日醉臥山野忽見有藤二株相去三尺餘苗蔓相交久)
(而方解解了又交田兒驚訝其異至旦遂掘其根歸問諸人無識者後有山老忽來示之答曰子旣無嗣)
(其藤乃異此恐是神仙之藥何不服之遂杵為末空心酒服一錢七日而思人道數月似強健因此常服)
(又加至二錢經年舊疾皆痊髮烏容少十年之内即生數男乃改名能嗣又與其子延秀服皆壽百六十)
(歲延秀生首烏首烏服藥亦生數子年百三十歲髮猶黑有李安期者與首烏鄉里親善竊得方服其壽)
(亦長遂敘其事傳之云何首烏味甘性溫無毒茯苓為使治五痔腰膝之病冷氣心痛積年勞瘦痰癖風)
(虚敗劣長筋力益精髓壯氣駐顔黑髮延年婦人惡血痿黃産後諸疾赤白帶下毒氣入腹久痢不止其)
(功不可具述一名野苗二名交藤三名夜合四名地精五名何首烏本出處州江南諸道皆有苗如木藁)
(葉有光澤形如桃柳其背偏皆單生不相對有雌雄雄者苗色黃白雌者黃赤根遠不過三尺夜則苗蔓)
(相交或隱化不見春末夏中秋初三時候晴明日兼雌雄采之乘潤以布帛拭去泥生勿損皮烈日曝乾)
(密器貯之每月再曝用時去皮為末酒下最良遇有疾即用茯苓湯下為使凡服用偶日二四六八日服)
(訖以衣覆汗出導引尤良忌猪肉血羊血無鱗魚觸藥無力其根形大如拳連珠其有形如鳥獸山岳之)
(狀者珍也掘得去皮生喫得味甘甜可作糧讃曰神效助道著在仙書雌雄相交夜合晝疏服之去穀日)
(居月諸返老還少變安病軀有緣者遇最爾自如南明州刺史李遠附錄云何首烏以出南河縣及嶺)
(恩州韶州潮州賀州廣州潘州四會縣者為主邕州桂州康州春州高州勒州循州晉興縣出者次之眞)
(仙草也五十年者如拳大號山奴服之一年髮髭青黑一百年者如盌大號山哥服之一年顔色紅悦一)
(百五十年者如盎大號山伯服之一年齒落更生二百年者如斗栲栳大號山翁服之一年顔如童子行)
(及奔馬三百年者如三斗栲栳大號山精純陽之體久服成地仙也時珍曰凡諸名山深山産者即大而)
(佳也)
根修治(志曰春夏秋采其根雌雄共用乘濕以布拭去土曝乾臨時以苦竹刀切米泔浸經宿曝)
(乾木杵臼搗之忌鐵器愼微曰方用新采者去皮銅刀切薄片入甑内以瓷鍋蒸之旋以熱水從上淋下)
(勿令滿溢直候無氣息乃取出曝乾用時珍曰近時治法用何首烏赤白各一斤竹刀刮去粗皮米泔浸)
(一夜切片用黑豆三斗每次用三升三合三勺以水泡過砂鍋内鋪豆一層首烏一層重重鋪盡蒸之豆)
(熟取出去豆將何首烏晒乾再以豆蒸如此九蒸九晒乃用)
氣味苦濇微溫無毒(時珍曰茯苓為之使忌諸血無鱗魚蘿蔔蒜葱鐵器同于地黃)
(能伏硃砂)主治瘰癧消癰腫療頭面風瘡治五痔止心痛
益血氣黑髭髮悦顔色久服長筋骨益精髓延年不
老亦治婦人産後及帶下諸疾(開寶)久服令人有子治
腹臟一切宿疾冷氣腸風(大明)瀉肝風(好古)
發明(時珍曰何首烏足厥隂少隂藥也白者入氣分赤者入血分腎主閉藏肝主疏泄此物氣溫味)
(苦濇苦補腎温補肝能收斂精氣所以能養血益肝固精益腎健筋骨烏髭髮為滋補良藥不寒不燥功)
(在地黃天門冬諸藥之上氣血太和則風虛癰腫瘰癧諸疾可知矣此藥流傳雖久服者尚寡嘉靖初邵)
(應節眞人以七寶美髯丹方上進世宗肅皇帝服餌有效連生皇嗣於是何首烏之方天下大行矣宋懷)
(州知州李治與一武臣同官怪其年七十餘而輕健面如渥丹能飲食叩其術則服何首烏丸也乃傳其)
(方後治得病盛暑中半體無汗已二年竊自憂之造丸服至年餘汗遂浹體其活血治風之功大有補益)
(其方用赤白何首烏各半斤米泔浸三夜竹刀刮去皮切焙石臼為末煉蜜丸梧子大每空心溫酒下五)
(十丸亦可末服)
附方(舊四新十二)七寶美髯丹(烏鬚髮壯筋骨固精氣續嗣延年用赤白何首烏各)
(一斤米泔水浸三四日瓷片刮去皮用淘淨黑豆二升以砂鍋木甑鋪豆及首烏重重鋪蓋蒸之豆熟取)
(出去豆暴乾換豆再蒸如此九次曝乾為末赤白茯苓各一斤去皮研末以水淘去筋膜及浮者取沉者)
(捻塊以人乳十盌浸勻晒乾研末牛膝八兩去苗酒浸一日同何首烏第七次蒸之至第九次止晒乾當)
(歸八兩酒浸晒枸杞子八兩酒浸晒兔絲子八兩酒浸生芽研爛晒補骨脂四兩以黑脂麻炒香並忌鐵)
(器石臼為末煉蜜和丸彈子大一百五十丸每日三丸清晨温酒下午時薑湯下臥時鹽湯下其餘竝丸)
(梧子大每日空心酒服一百丸久服極驗忌見前積善堂方)服食滋補(和劑局方何首烏丸)
(專壯筋骨長精髓補血氣久服黑鬚髮壯陽道令人多子輕身延年月計不足歲計有餘用何首烏三斤)
(銅刀切片乾者以米泔水浸軟切之牛膝去苗一斤切以黑豆一斗淘淨用本甑鋪豆一層鋪藥一層重)
(重鋪盡瓦鍋蒸至豆熟取出去豆曝乾換豆又蒸如此三次為未蒸棗肉和丸梧子大每服三五十丸空)
(心溫酒下忌見前隂鄭巖山中丞方只用赤白何首烏各半斤去粗皮乾石臼杵未每旦無灰酒服二)
(錢竹積善堂方用赤白何首烏各半極大者八月采以刀削去皮切片用米泔水浸一宿晒乾以壯婦)
(男兒乳汁拌晒三度候乾木臼舂為末以蜜雲棗肉和杵為丸如梧子大每服二十丸每十日加十丸至)
(百丸止空心溫酒鹽湯任下一方不用人乳分筆峯雜興方用何首烏雌雄各半斤分作四分一用當)
(歸汁浸一分生地黃汁浸一分旱蓮汁浸一分人乳浸三日取出各曝乾瓦焙石臼為末蒸棗肉和丸梧)
(子大每服四十丸空心百沸湯下禁忌見前)骨軟風疾(腰膝疼行步不得遍身瘙痒用何首)
(烏大而有花紋者同牛膝各一斤以好酒一斤浸七宿曝乾木臼杵末棗肉和丸梧子大每一服三五十)
(丸空心酒下經驗方)寬筋治損(何首烏十斤生黑豆半斤同煎熟皂莢一斤燒存性牽牛)
(十兩炒取頭末薄荷十兩木香牛膝各五兩川烏頭炮二兩為末酒糊丸梧子大每服三十丸茶湯下)
(永類方)皮裏作痛(不問何處用何首烏末薑汁調成膏塗之以帛裹住火炙鞋底熨之經)
(驗方)自汗不止(何首烏末津調封臍中集簡方)腸風臟毒(下血不止何首烏二)
(兩為末食前米飲服二錢聖惠方)小兒龜背(龜尿調紅内消貼背上骨節久久自安)破
傷血出(何首烏末傅之即止神效筆峰雜興方)瘰癧結核(或破或不破下至胸前者)
(皆治之用九眞藤一名赤葛即何首烏其葉如杏其根如雞卵亦類癧子取根洗淨日日生嚼并取葉搗)
(塗之數服即止其藥久服延年黑髮用之神效斗門方)癰疽毒瘡(紅内消不限多少瓶中文)
(武火熬煎臨熱入好無灰酒相等再煎數沸時時飲之其滓焙研為末酒煮麵糊丸梧子大空心溫酒下)
(三十丸疾退宜常服之即赤何首烏也建昌産者良陳自明外科精要)大風癘疾(何首烏大)
(而有花紋者一斤米泔浸一七九蒸九晒胡麻四兩九蒸九晒為末每酒服二錢日二聖惠方)疥
癬滿身(不可治者何首烏艾葉等分水煎濃湯洗浴甚能解痛生肌肉王衮博濟方)
莖葉主治風瘡疥癬作痒煎湯洗浴甚效(時珍)
本草綱目卷十八上
