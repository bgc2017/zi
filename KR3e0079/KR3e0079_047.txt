本草綱目卷十七上
明李時珍撰
草之六(毒草類一十七種)
大黃(本經下品)
釋名黃良(本經)將軍(當之)火參(吳普)膚如(吳普弘景曰大黃其色也將軍之號)
(當取其駿快也杲曰推陳致新如戡定禍亂以致太平所以有將軍之號)
集解(别錄曰大黃生河西山谷及隴西二月八月采根火乾普曰生蜀郡北郡或隴西二月卷生黃)
(赤其葉四四相當莖高三尺許三月花黃五月實黑八月采根根有黃汁切片隂乾弘景曰今采益州北)
(部汶山及西山者雖非河西隴西好者猶作紫地錦色味甚苦濇色至濃黑西川隂乾者勝北部日乾亦)
(有火乾者皮小焦不如西耐蛀堪久此藥至勁利粗者便不中服恭曰葉子莖並佀羊蹄但莖高六七尺)
(而脆味酸堪生啖葉粗長而厚根紅者亦佀宿羊蹄大者乃如盌長二尺其性濕潤而易蛀壞火乾乃佳)
(作時燒石使熱横寸截著石上煿之一日微燥以繩穿眼乾今出宕州涼州西羌蜀地者皆佳幽并以北)
(者漸細氣力不及蜀中者陶言蜀地不及隴西誤矣藏器曰凡用當分别之若取和厚深沈能攻病者可)
(用蜀中佀牛舌片緊硬者若取瀉洩駿快推陳去熱者當取河西錦文者頌曰今蜀川河東陜西州郡皆)
(有之以蜀川錦文者佳其次秦隴來者謂之土番大黃正月内生青葉佀蓖麻大者如扇根如芋大者如)
(盌長一二尺其細根如牛蒡小者亦如芋四月開黃花亦有青紅佀蕎麥花者莖青紫色形如竹二八月)
(采根去黑皮切作横片火乾蜀大黃乃作緊片如牛舌形謂之牛舌大黃二者功用相等江淮出者曰土)
(大黃二月開花結細實時珍曰宋祁益州方物圖言蜀大山中多有之赤莖大葉根巨若盌藥市以大者)
(為枕紫地錦文也今人以莊浪出者為最莊浪即古涇原隴西地與别錄相合)
正誤(頌曰鼎州出一種羊蹄大黃治疥瘙甚效初生苗葉累年長大即葉佀商陸而狹尖四月内抽)
(條出穗五七莖相合花葉同色結實如蕎麥而輕小五月熟即黃色呼為金蕎麥三月采苗五月采實隂)
(乾九月采根破之亦有錦文亦呼為土大黃時珍曰蘇說即老羊蹄根也因其佀大黃故謂之羊蹄大黃)
(實非一類又一種酸模乃山大黃也狀佀羊蹄而生山上所謂土大黃或指此非羊蹄也俱見本條)
根修治(雷曰凡使細切以丈如水旋斑緊重者剉片蒸之從已至未晒乾又洒臘水蒸之從未至)
(亥如此凡七次晒乾却洒淡蜜水再蒸一伏時其大黃必如烏膏樣乃晒乾用藏器曰凡用有蒸有生有)
(熟不得一㮣用之承曰大黃采時皆以火石煿乾貨賣更無生者用之亦不須更多炮炙蒸煮)
氣味苦寒無毒(别錄曰大寒普曰神農雷公苦有毒扁鵲苦無毒李當之大寒元素曰味)
(苦氣寒氣味俱厚沈而降隂也用之須酒浸煨熟者寒因熟用酒浸入太陽經酒洗入陽明經餘經不用)
(酒杲曰大黃苦峻下走用之于下必生用若邪氣在上非酒不至必用酒浸引上至高之分驅熱而下如)
(物在高巔必射以取之也若用生者則遺至高之邪熱是以愈後或目赤或㗋痺或頭腫或膈上熱疾生)
(也時珍曰凡病在氣分及胃寒血虚并姙娠産後並勿輕用其性苦寒能傷元氣耗隂血故也之才曰黃)
(芩為之使無所畏權曰忌冷水惡乾漆)主治下瘀血血閉寒熱破癥瘕
積聚留飲宿食蕩滌腸胃推陳致新通利水穀調中
化食安和五臟(本經)平胃下氣除痰實腸間結熱心腹
脹滿女子寒血閉脹小腹痛諸老血留結(别錄)通女子
經候利水腫利大小腸貼熱腫毒小兒寒熱時疾煩
熱蝕膿(甄權)通宣一切氣調血脈利關節泄壅滯水氣
温瘴熱瘧(大明)瀉諸實熱不通除下焦濕熱消宿食瀉
心下痞滿(元素)下痢赤白裏急腹痛小便淋瀝實熱燥
結潮熱譫語黃疸諸火瘡(時珍)
發明(之才曰得芍藥黃芩牡蠣細辛茯苓療驚恚怒心下悸氣得消石紫石英桃仁療女子血閉宗)
(奭曰張仲景治心氣不足吐血衂血瀉心湯用大黃黃芩黃連或曰心氣既不足而不用補心湯更用瀉)
(心何也答曰若心氣獨不足則當不吐衂也此乃邪熱因不足而客之故令吐衂以苦泄其熱以苦補其)
(心蓋一舉而兩得之有是證者用之無不效惟在量其虚實而已震亨曰大黃苦寒善泄仲景用之瀉心)
(湯者正因少隂經不足本經之陽亢甚無輔以致隂血妄行飛越故用大黃瀉去亢甚之火使之平和則)
(血歸經而自安夫心之隂氣不足非一日矣肺與肝俱各受火而病作故黃芩救肺黃連救肝肺者隂之)
(主肝者心之母血之合也肝肺之火既退則隂血復其舊矣寇氏不明說而云邪熱客之何以明仲景之)
(意而開悟後人也時珍曰大黃乃足太隂手足陽明手足厥隂五經血分之藥凡病在五經血分者宜用)
(之若在氣分用之是謂誅伐無過矣瀉心湯治心氣不足吐血衂血者乃真心之氣不足而手厥隂心包)
(絡足厥隂肝足太隂脾足陽明胃之邪火有餘也雖曰瀉心實瀉四經血中之伏火也又仲景治心下痞)
(滿按之軟者用大黃黃連瀉心湯主之此亦瀉脾胃之濕熱非瀉心也病發于隂而反下之則作痞滿乃)
(寒傷營血邪氣乘虚結于上焦胃之上脘在于心故曰瀉心實瀉脾也素問云太隂所致為痞滿又云濁)
(氣在上則生䐜脹是矣病發於陽而反下之則成結胸乃熱邪陷入血分亦在上脘分野仲景大陷胸湯)
(丸皆用大黃亦瀉脾胃血分之邪而降其濁氣也若結胸在氣分則只用小陷胸湯痞滿在氣分則用半)
(夏瀉心湯矣成無已註釋傷寒詢亦不知分别此義成無已曰熱淫所勝以苦泄之大黃之苦以蕩滌瘀)
(熱下燥結而泄胃強頌曰本草稱大黃推陳致新其效最神故古方下積滯多用之張仲景治傷寒用處)
(尤多古人用毒藥攻病必隨人之虛實寒熱而處置非一切輕用也梁武帝因發熱欲服大黃姚僧坦曰)
(大黃乃是快藥至尊年高不可輕用帝弗從幾至委頓梁元帝常有心腹疾諸醫咸謂宜用平藥可漸宣)
(通僧坦曰脈洪而實此有宿妨非用大黃無瘥理帝從之遂愈以此言之今醫用一毒藥而攻衆病其偶)
(中便謂此方神竒其差誤則不言用藥之失可不戒哉)
附方(舊十四新三十七)吐血衂血(治心氣不足吐血衂血者瀉心湯主之大黃二兩黃)
(連黃芩各一兩水三升煮一升熱服取利張仲景金匱玉函)吐血刺痛(川大黃一兩為散每)
(服一錢以生地黃汁一合水半盞煎三五沸無時服簡要濟衆方)傷寒痞滿(病發於隂而反)
(下之心下滿而不痛按之濡此為痞也大黃黃連瀉心湯主之大黃二兩黃連一兩以麻沸湯二升漬之)
(須臾絞汁分作二次温服仲景傷寒論)熱病譫狂(川大黃五兩剉炒微赤為散用臘雪水五)
(升煎如膏每服半匙冷水下聖惠方)傷寒發黃(方同上水氣壯者大黃一兩二升漬一)
(宿平旦煎汁一升入芒消一兩緩服須臾當利下傷寒類要)腰脚風氣(作痛大黃二兩切如)
(碁子和少酥炒乾勿令焦搗篩每用二錢空心以水三大合入薑三片煎十餘沸取湯調服當下冷膿惡)
(物即痛止方崔元亮海上)一切壅滯(經騐方治風熱積壅化痰涎治痞悶消食化氣導血)
(用大黃四兩牽牛子半炒生四兩為末煉蜜丸如梧子大每服十丸白湯下並不損人如要微利加一二)
(十丸全衛生寳鑑用皂筴熬膏和丸名墜痰丸又名真丸金宣宗服之有騐賜名保安丸)痰為
百病(滚痰丸治痰為百病惟水瀉胎前産後不可服用大黃酒浸蒸熟切晒八兩生黃芩八兩沈香)
(半兩青礞石二兩以焰消二兩同入砂鑵固濟煅紅研末二兩右各取末以水和丸梧子大常服一二十)
(丸小病五六十丸緩病七八十丸急病一百二十丸温水吞下即卧勿動候藥逐上焦痰滯次日先下糟)
(粕次下痰涎未下再服王隱君歲合四十餘斤愈疾數萬也養生主論)男女諸病(無極丸治)
(婦人經血不通赤白帶下崩漏不止腸風下血五淋産後積血癥瘕腹痛男子五勞七傷小兒骨蒸潮熱)
(等證其效甚速宜六癸日合之用錦紋大黃一斤分作四分一分用童尿一盌食鹽二錢浸一日切晒一)
(分用醇酒一盌浸一日切晒再以巴豆仁三十五粒同炒豆黃去豆不用一分用紅花四兩泡水一盌浸)
(一日切晒一分用當歸四兩入淡醋一盌同浸一日去歸切晒為末煉蜜丸梧子大每服五十丸空心温)
(酒下取下惡物為騐未下再服此武當高士孫碧雲方也醫林集要)心腹諸疾(三物備急)
(丸治心腹諸疾卒暴百病用大黃巴豆乾薑各一兩搗篩蜜和搗一千杵丸小豆大每服三丸凡中客卒)
(忤心腹脹滿痛如錐刀氣急口噤停尸卒死者以暖水或酒服之或灌之未知更服三丸腹中鳴轉當吐)
(下便愈若口已噤者折齒灌之入喉即瘥此乃仲景方司空裴秀改為散用不及九也圖經本草)腹
中痞塊(大黃十兩為散醋三升蜜兩匙和煎丸梧子大每服三十丸生薑湯下吐利為度外臺)
(秘要)腹脇積塊(風化石灰末半斤瓦器炒極熱稍冷入大黃末一兩炒熱入桂心末半兩略炒)
(下米醋攪成膏攤布貼之貼又方大黃二兩朴消一兩為末以大蒜同搗膏和之或加阿魏一兩尤妙)
(心丹溪法)久患積聚(二便不利上搶心腹脹滿害食大黃白芍各二兩為末水丸梧子大)
(每湯下四十丸日三以知為度千金方)脾癖疳積(不拘大人小兒錦紋大黃三兩為末醋一)
(盞沙鍋内文武火熬成膏傾瓦上日晒夜露三日再研用舶上硫黃一兩形如琥珀者官粉一兩同研勻)
(十歲以下小兒半錢大人一錢半米飲下忌一切生冷魚肉只食白粥半月如一服不愈半月之後再服)
(若不忌口不如勿服聖濟總錄)小兒無辜(閃癖瘰癧或頭乾黃聳或乍痢乍瘥諸狀多者)
(大黃煎主之大黃九兩錦紋新實者若微朽即不中用削去皮搗篩為散以好米醋三升和置瓦盌中於)
(大鐺内浮湯上炭火慢煮候至成膏可丸乃貯器中三歲兒一服七九梧子大日再服以下出青赤膿為)
(度若不下或下少稍稍加丸若下多又須減之病重者七八劑方盡根大人亦可用之此藥惟下宿膿不)
(令兒利也須禁食毒物乳母亦禁之一加木香一兩半崔知悌方)小兒諸熱(大黃煨熟黃芩)
(各一兩為末煉蜜丸麻子大每服五丸至十丸蜜湯下加黃連名三黃丸錢氏小兒方)骨蒸積
熱(漸漸黃瘦大黃四分以童子小便五六合煎取四合去滓空腹分為二服如人行五里再服廣利)
(方)赤白濁淋(好大黃為末每服六分以雞子一個破頂入藥攪勻蒸熟空心食之不過三服)
(愈方簡便)相火秘結(大黃末一兩牽牛頭末半兩每服三錢有厥冷者酒服無厥冷五心)
(煩蜜湯服集劉河間保命)諸痢初起(大黃煨熟當歸各二三錢壯人各一兩水煎服取利)
(或加檳榔集簡方)熱痢裏急(大黃一兩浸酒半日煎服取利集簡方)忽喘悶絶
(不能語言涎流吐逆牙齒動搖氣出轉大絶而復蘇名傷寒併熱霍亂大黃人參各半兩水二盞煎一盞)
(熱服可安方危氏得效)食已即吐(胸中有火也大黃一兩甘草二錢半水一升煮半升温服)
(匱仲景金玉函方)婦人血癖(作痛大黃三兩酒二升煮十沸頓服取利千金翼)産後
血塊(大黃末一兩頭醋半升熬膏丸梧子大每服五丸温酒化下良久當下千金方)乾血
氣痛(錦丸大黃酒浸晒乾四兩為末好醋一升熬成膏芡子大卧時酒化一丸服大便利一二行)
(紅漏自下乃調經仙藥也或加香附董氏集騐方)婦人嫁痛(小戶腫痛也大黃一兩酒一升)
(煮一沸頓服千金方)男子偏墜(作痛大黃末和醋塗之乾則易梅師方)濕熱眩
運(不可當者酒炒大黃為末茶清服二錢急則治其標也丹溪纂要)小兒腦熱(常欲閉目)
(大黃一分水三合浸一夜一歲兒服半合餘者塗頂上乾即再上姚和衆至寳方)暴赤目痛
(四物湯加大黃酒煎服之傳信適用方)胃火牙痛(口含冰水一口以紙撚蘸大黃末隨左右)
(㗜鼻立止儒門事親)風熱牙痛(紫金散治風熱積壅一切牙痛去口氣大有竒效好大黃)
(瓶内燒存性為末早晚楷牙潄去都下一家專貨此藥兩宮常以數千贖之其門如市也千金家藏方)
風蟲牙痛(齦常出血漸至崩落口臭極效大黃米泔浸軟生地黃各旋切一片合定貼上一夜)
(即愈未愈再貼忌說話恐引入風本事方)口瘡糜爛(大黃枯礬等分為末擦之吐涎聖)
(惠方)鼻中生瘡(生大黃杏仁搗勻猪脂和塗為又方生大黃黃連各一錢麝香少許末生油)
(調搽方聖惠)仙茅毒發(舌脹出口方見仙茅下)傷損瘀血(三因方雞鳴散治從)
(高墜下木石壓傷及一切傷損瘀凝積痛不可忍並以此藥推陳致新大黃酒蒸一兩杏仁去皮三七粒)
(細研酒一盌煎六分雞鳴時服至曉取下瘀血即愈和濟方治跌壓瘀血在内脹滿大黃當歸等分炒)
(研每服四錢温酒服取下惡物愈)打撲傷㾗(瘀血滚注或作潮熱者大黃末薑汁調塗一夜)
(黑者紫二夜紫者白也瀕湖集簡方)杖瘡腫痛(大黃末醋調塗之童尿亦可調醫方摘)
(玄)金瘡煩痛(大便不利大黃黃芩等分為末蜜丸先食水下十丸日三服千金方)凍
瘡破爛(大黃末水調塗之衛生寳鑑)湯火傷灼(莊浪大黃生研蜜調塗之不惟止痛)
(又且減瘢此乃金山寺神人所傳方洪邁夷堅志)灸瘡飛蝶(因艾灸訖火痂便退瘡内鮮肉)
(片飛如蝶形而去痛不可忍是火毒也大黃朴消各半兩為末水服取利即愈張杲醫說)蠼螋
咬瘡(大黃末塗之醫說)火丹赤腫(遍身者大黃磨水頻刷之急救方)腫毒初
起(大黃五倍子黃蘖等分為末新汲水調塗日四五次簡便方)癰腫焮熱(作痛大黃末醋)
(調塗之燥即易不過數易即退甚驗神方也肘后方)乳癰腫毒(金黃散用川大黃粉草各)
(一兩為末好酒熬成膏收之以絹攤貼瘡上仰卧仍先以温酒服一大匙明日取下惡物婦人經騐方)
大風癩瘡(大黃煨一兩皂莢刺一兩為末每服方寸匕空心温酒下取出惡毒物如魚腦狀未)
(下再服即取下如亂髮之蟲取盡乃服雄黃花蛇藥名通天再造散十便良方)
葉氣味酸寒無毒主治置薦下辟虱蟲(相感志)
商陸(本經下品)
釋名蓫&KR1733;(音逐湯)當陸(開寳)章柳(圖經)白昌(開寳)馬尾(廣雅)夜呼
(本經時珍曰此物能逐蕩水氣故曰蓫䓪訛為商陸又訛為當陸北音訛為章柳或云枝枝相值葉葉相)
(當故曰當陸或云多當陸路而生也)
集解(别錄曰商陸生咸陽川谷如人形者有神恭曰此有赤白二種白者入藥用赤者見鬼神甚有)
(毒保昇曰所在有之葉大如牛舌而厚脆赤花者根赤白花者根白二月八月采根日乾頌曰俗名章柳)
(根多生於人家園圃中春生苗高三四尺青葉如牛舌而長莖青赤至柔脆夏秋開紅紫花作朵根如蘿)
(葡而長八九月采之爾雅謂之蓫&KR1733;廣雅謂之馬尾易經謂之莧陸斆曰一種赤昌苗葉絶相類不可服)
(之有傷筋骨消腎之毒惟花白年多者仙人采之作脯可下酒也時珍曰商陸昔人亦種之為蔬取白根)
(及紫色者擘破作畦栽之亦可種子根苗莖並可洗蒸食或用灰汁煮過亦良服丹砂乳石人食之尤利)
(其赤與黃色者有毒不可食按周憲王救荒本草云章柳幹粗似雞冠花幹微有線楞色微紫赤極易生)
(植)
根修治(斆曰取花白者根銅刀刮去皮薄切以東流水浸兩宿漉出架甑蒸以黑豆葉一重商陸)
(一重如此蒸之從午至亥取出去豆葉暴乾剉用無豆葉以豆代之)
氣味辛平有毒(别錄曰酸權曰甘有大毒忌犬肉大明曰白者苦冷得大蒜良赤者有毒)
(能伏硇砂砒石雌黃拔錫恭曰赤者但可貼腫服之傷人痢血不已殺人令人見鬼神張仲景曰商陸以)
(水服殺人杲曰商陸有毒陽中之隂其味酸辛其形類人其用療水其效如神)主治水腫疝
瘕痺熨除癰腫殺鬼精物(本經)療胸中邪氣水腫痿痺
腹滿洪直䟽五臟散水氣(别錄)瀉十種水病喉痺不通
薄切醋炒塗喉外良(甄權)通大小腸瀉蠱毒墮胎㶸腫
毒傅惡瘡(大明)
發明(弘景曰方家不甚用惟療水腫切生根雜鯉魚煮作湯服道家乃散用之及煎釀服皆能去尸)
(蟲見鬼神其實子亦入神藥花名䓪花尤良頌曰古方術家多用之亦可單服五月五日采根竹&KR1237;盛掛)
(屋東北角隂乾百日搗篩井華水調服云神仙所秘法也時珍曰商陸苦寒沈也降也隂也其性下行專)
(於行水與大戟甘遂蓋異性而同功胃氣虛弱者不可用方家治腫滿小便不利者以赤根搗爛入射香)
(三分貼于臍心以帛束之得小便利即腫消又治濕水以指盡肉上隨散不成文者用白商陸香附子炒)
(乾出火毒以酒浸一夜日乾為末每服三錢米飲下或以大蒜同商陸煮汁服亦可其莖葉作蔬食亦治)
(腫疾嘉謨曰古讃云其味酸辛其形類人療水貼腫其效如神斯言盡之矣)
附方(舊九新六)濕氣脚軟(樟柳根切小豆大煮熟更以綠豆同煮為飯每日食之以瘥為)
(度最效斗門方)水氣腫滿(外臺秘要用白商陸根去皮切如豆大一大盞以水二升煮一)
(升更以粒米一大盞同煮成粥每日空心服之取微利不得雜食千金髓用白商陸六兩取汁半合和)
(酒半升看人與服當利下水取效升梅師方用白商陸一升羊肉六兩水一斗煮取六去滓和葱豉作)
(臛食之)腹中暴癥(有物如石痛刺啼呼不治百日死多取商陸根搗汁或蒸之以布藉腹上)
(安藥勿覆冷即易晝夜勿息孫真人千金方)痃癖如石(在脇下堅硬生商陸根汁一升杏仁)
(一兩浸去皮搗如泥以商陸汁絞杏泥火煎如餳每服棗許空腹熱酒服以利下惡物為度聖惠方)
産後腹大(堅滿喘不能卧白聖散用樟柳根三兩大戟一兩半甘遂炒一兩為末每服二三錢)
(熱湯調下大便宣利為度此乃主水聖藥也潔古保命集)五尸注痛(腹痛脹急不得喘息)
(上攻心胸旁攻兩脇痛或磥塊涌起用商陸根熬以囊盛更互熨之取效肘後方)小兒痘毒
(小兒將痘發熱失表忽作腹痛及膨脹弩氣乾霍亂由毒氣與胃氣相搏欲出不得出也以商陸根和葱)
(白搗傅臍上斑止痘出方免無虞摘玄方)耳卒熱腫(生商陸削尖納入日再易聖濟錄)
喉卒攻痛(商陸切根炙熱隔布熨之冷即易立愈圖經本草)瘰癧喉痺(攻痛生商)
(陸根搗作餅置癧上以艾炷于上炙三四壯良外臺秘要)一切腫毒(商陸根和鹽少許搗)
(傅日再易之方孫真人千金)石癰如石(堅硬不作膿者生商陸根搗擦之燥即易取軟為度)
(亦治濕漏諸癤張文仲方)瘡傷水毒(商陸根搗炙布裹熨之冷即易之千金方)
&KR1733;花主治人心昏塞多忘喜卧取花隂乾百日搗末
日暮水服方寸匕乃卧思念所欲事即於眠中醒悟
也(蘇頌)
狼毒(本經下品)
釋名(時珍曰觀其名知其毒矣)
集解(别錄曰狼毒生秦亭山谷及奉高二月八月采根隂乾陳而沈水者良弘景曰宕昌亦出之乃)
(言止有數畝地生蝮蛇食其根故為難得亦用太山者今用出漢中及建平云與防葵同根但置水中沈)
(者是狼毒浮者是防葵俗用亦稀為療腹内要藥耳恭曰今出秦州成州秦亭原在二州之界秦隴地寒)
(元無蝮蛇此物與防葵都不同類生處又别太山漢中亦不聞有陶說謬矣志曰狼毒葉似商陸及大黃)
(莖葉上有毛根皮黃肉白以實重者為良輕者為力劣秦亭在隴西奉高是太山下縣陶云沈者是狼毒)
(浮者是防葵此不足為信假使防葵秋冬采者堅實得水皆沈狼毒春夏采者輕虛得水皆浮且二物全)
(别不可比類此與麻黃橘皮半夏枳實吳茱萸為六陳也保昇曰根似玄參惟虛浮者為劣也頌曰今陜)
(西州郡及遼石州亦有之狀如馬志所說時珍曰狼毒出秦晉地今人往往以草䕡茹為之誤矣見䕡茹)
(下也)
根氣味辛平有大毒(大明曰苦辛有毒之才曰大豆為之使宜醋炒惡麥句薑畏古)
(斯蜜陀僧也)主治欬逆上氣破積聚飲食寒熱水氣惡瘡
鼠瘻疽蝕鬼精蠱毒殺飛鳥走獸(本經)除胸下積僻(别錄)
治痰飲癥瘕亦殺鼠(大明)合野葛納耳中治聾(抱朴子)
附方(舊四新六)心腹連痛(作脹用狼毒二兩附子半兩搗篩蜜丸梧子大一日服一丸二)
(日二丸三日三丸止又從一丸起至三丸止以瘥為度肘後方)九種心痛(一蟲二蛀三風)
(四悸五食六飲七冷八熱九氣也又治連年積冷流注心胸及落馬墮車瘀血中惡等證九痛丸用狼毒)
(炙香吳茱萸湯泡巴豆去心炒取霜乾薑炮人參各一兩附子泡去皮三兩為末煉蜜丸梧子大每空心)
(温酒下一丸和劑局方)腹中冷痛(水穀隂結心下停痰兩脇痞滿按之鳴轉逆害飲食用狼)
(毒三兩附子一兩旋覆花三兩搗末蜜丸梧子大每服三丸食前白湯下日三服肘後方)隂疝
欲死(丸縮入腹急痛欲死狼毒四兩防風二兩附子三兩燒以蜜丸梧子大每服三丸日夜三度白)
(湯下方肘后)兩脇氣結(方同腹中冷痛方)一切蟲病(川狼毒杵末每服一錢用)
(餳一皂子大沙糖少許以水化開卧時空腹服之次早即下蟲也集效方)乾濕蟲疥(狼毒)
(不拘多少搗爛以猪油馬油調搽患處方睡勿以被蒙頭恐藥氣傷面此維揚潘氏所傳方簡氏經騐)
(方)積年疥癩(狼毒一兩一半生研一半炒硏輕粉三合水銀三錢以茶末少許於瓦器内以)
(津液擦化為末同以清油浸藥高一寸三日待藥沈油清遇夜不見燈火燕油塗瘡上仍以口鼻於藥盞)
(上吸氣取效永類方)積年乾癬(生痂搔之黃水出每逢隂雨即痒用狼毒末塗之聖惠)
(方)惡疾風瘡(狼毒秦芃等分為末每服方寸匕温酒下日一二服千金方)
防葵(本經上品)
釋名房苑(别錄)梨蓋(本經)利茹(吳普又名爵離方蓋農果恭曰根葉似葵花子根香)
(味似防風故名防葵)
集解(别錄曰防葵生臨淄川谷及嵩高太山少室三月三日采根暴乾普曰莖葉如葵上黑黃二月)
(生根根大如桔梗根中紅白六月花白七月八月實白三月采根恭曰此物亦稀有襄陽望楚山東及興)
(州西方有之興州者乃勝南者為隣蜀地也頌曰今惟出襄陽地他郡不聞也其葉似葵每莖三葉一本)
(十數莖中發一幹其端開花如葱花景天輩而色白六月開花即結實根似防風香味亦如之依時采者)
(乃沈水今乃用枯朽狼毒當之極為謬矣時珍曰唐時隴西成州貢之蘇頌所說詳明可據)
正誤(弘景曰防葵今用建平者本與狼毒同根猶如三建其形亦相似但置水中不沈爾而狼毒陳)
(久者亦不能沈矣斆曰凡使防葵勿誤用狼毒緣真相似而騐之有異效又不能切須審之恐誤人疾其)
(防葵在葵州沙上中生采得二十日便生蟲用之惟輕為妙恭曰狼毒與防葵都不同類生處亦别藏器)
(曰二物一是上品善惡不同形質又别陶氏以浮沈為别後人因而用之將以防葵破堅積為下品之物)
(與狼毒同功今古因循遂無甄别殊為謬誤)
根修治(斆曰凡使須揀去蟲末用甘草湯浸一宿漉出暴乾用黃精自然汁一二升拌了土器中)
(炒至汁盡用)
氣味辛寒無毒(别錄曰甘苦普曰神農辛寒桐君扁鵲無毒岐伯雷公黃帝辛苦無毒權)
(曰有小毒)主治疝瘕腸洩膀胱熱結溺不下欬逆濕瘖癲
癎驚邪狂走久服堅骨髓益氣輕身(本經)療五臟虚氣
小腹支䐽臚脹口乾除腎邪強志中火者不可服令
人恍惚見鬼(别錄)久服主邪氣驚狂(蘇恭)主痃癖氣塊膀
胱宿水血氣瘤大如盌者悉能消散治鬼瘧百邪鬼
魅精怪通氣(甄權)
發明(時珍曰防葵乃神農上品藥黃帝岐伯桐君雷公扁鵲吳普皆言其無毒獨别錄言中火者服)
(之令人恍惚見鬼陳延之小品方云防葵多服令人迷惑恍惚如狂按難經云重陽者狂脱陽者見鬼是)
(豈上品養性所宜乎是豈寒而無毒者乎不然則本經及蘇恭所列者是防葵功用而别錄所列者乃似)
(防葵之狼毒功用非防葵也狼毒之亂防葵其來亦遠矣不可不辨古方治蛇瘕鼈瘕大方中多用防葵)
(皆是狼毒也)
附方(舊一新二)腫滿洪大(防葵研末温酒服一刀圭至二三服身瞷及小不仁為效肘)
(后方)癲狂邪疾(方同上)傷寒動氣(傷寒汗下後臍左有動氣防葵散用防葵一兩)
(木香黃芩柴胡各半兩每服半兩水一盞半煎八分温服雲岐子保命集)
狼牙(本經下品)
釋名牙子(本經)狼齒(别錄)狼子(别錄)犬牙(吳普)抱牙(吳普)支蘭(李當)
(之弘景曰其牙似獸之齒牙故有諸名)
集解(别錄曰狼牙生淮南川谷及冤句八月采根暴乾中濕腐爛生衣者殺人普曰葉青根黃赤六)
(七月華八月實黑正月八月采根保昇曰所在有之苗似蛇苺而厚大深綠色根黑若獸之牙三月八月)
(采根日乾頌曰今江東汴東州郡多有之時珍曰范子計然云出建康及三輔色白者善)
根氣味苦寒有毒(别錄曰酸普曰神農黃帝苦有毒桐君辛岐伯雷公扁鵲苦無毒之)
(才曰蕪荑為之使惡地榆棗肌)主治邪氣熱氣疥瘙惡瘍瘡痔去白
蟲(本經)治浮風瘙痒煎汁洗惡瘡(甄權)殺腹臟一切蟲止
赤白痢煎服(大明)
附方(舊六新四)金瘡出血(狼牙草莖葉熟搗貼之肘后方)小便溺血(金粟)
(狼牙草焙乾入蚌粉炒槐花百藥煎等分為末每服三錢米泔空心調服亦治酒病衛生易簡方)寸
白諸蟲(狼牙五兩搗末蜜丸麻子大隔宿不食明旦以漿水下一合服盡即瘥外臺秘要)蟲
瘡瘙癢(六月以前采狼牙葉以後用根生㕮咀以木葉裹之煻火炮熟於瘡上熨之冷即止楊)
(炎南行方)小兒隂瘡(狼牙草濃煮汁洗之千金方)婦人隂癢(狼牙二兩蛇牀子三)
(兩煎水熱洗外臺秘要)婦人隂蝕(瘡爛者狼牙湯用狼牙三兩水四升煮取半升以筯纏綿)
(浸湯瀝洗日四五遍張仲景金㡭玉函)聤耳出汁(狼牙研末綿裹日塞之聖惠方)毒
蛇傷螫(獨莖狼子根或葉搗爛臘猪脂和塗立瘥崔氏方)射工中人(有瘡狼牙冬取)
(根夏取葉搗汁飲四五合并傳之千金方)
䕡茹(本經下品)
釋名離婁(别錄)掘据(音結居)白者名草䕡茹(時珍曰䕡茹本作藘蕠其)
(根牽引之貌掘据當作拮据詩云子手拮据手口共作之狀也)
集解(别錄曰䕡茹生代郡川谷五月采根隂乾黑頭者良普曰草高四五尺葉圓黃四四相當四月)
(華五月實黑根黃有汁亦黃色三月采葉四月五月采根弘景曰今第一出高麗色黃初斷時汁出凝黑)
(如漆故云漆頭次出近道名草䕡茹色白皆燒鐵爍頭令黑以當漆非真也頌曰今河陽淄齊州亦有之)
(二月生苗葉似大戟而花黃色根如蘿蔔皮赤黃肉白初斷時汁出凝黑如漆三月開淺紅花亦淡黃色)
(不箸子陶隱居謂出高麗者此近之又有一種草䕡茹色白古方兩用之故姚僧坦治癰疽生惡肉有白)
(䕡茹散傅之看肉盡便停止但傅諸膏藥若不生肉又傅黃茋散惡肉仍不盡者可以漆頭赤皮䕡茹為)
(散半錢和白䕡茹散三錢和傅之觀此則赤白皆可用也時珍曰范子計然云藘茹出武都黃色者善草)
(䕡茹出建康白色今亦處處有之生山原中春初生苗高二三尺根長大如蘿蔔蔓菁壯或有岐出者皮)
(黃赤肉白色破之有黃漿汁莖葉如大戟而葉長微闊不甚尖折之有白汁抱莖有短葉相對團而出尖)
(葉中出莖莖中分二三小枝二三月開細紫花結實如豆大一顆三粒相合生青熟黑中有白仁如續隨)
(子之狀今人往往皆呼其根為狼毒誤矣狼毒葉似商陸大黃輩根無漿汁)
根氣味辛寒有小毒(别錄曰酸普曰神農辛岐伯酸鹹有毒李當之大寒之才曰甘)
(草為之使惡門冬)主治蝕惡肉敗瘡死肌殺疥蟲排膿惡血
除大風熱氣善忘不寐(本經)去熱痺破癥瘕除息肉(别錄)
發明(宗奭曰治馬疥尤善服食方用至少時珍曰素問治婦人血枯痛用烏鰂骨藘茹二物丸服方)
(見烏鰂魚下王冰言藘茹取其散惡血又齊書云郡王子隆年二十身體過充徐嗣伯合藘茹丸服之自)
(消則藘茹亦可服食但要斟酌爾孟詵必效方治甲疽生于脚趾邊腫爛用䕡茹三兩黃茋二兩苦酒浸)
(一宿以猪脂五合合煎取膏三合日三塗之即消又聖惠方治頭風旋眩䲭頭丸中亦用之)
附方(舊二新二)緩疽腫痛(䕡茹一兩為散温水服二錢匕聖惠方)傷寒咽痛
(毒攻作腫真䕡茹爪甲大納口嚼汁嚥之當微覺為佳張文仲備急方)中焦熱痞(善忘不禁)
(䕡茹二分甘草炙二兩消石為末每服一錢雞鳴時温酒下以知為度聖惠方)疥瘡瘙癢
(䕡茄末入輕粉香油調傅之多能鄙事)
大戟(本經下品)
釋名卭鉅(爾雅)下馬仙(綱目時珍曰其根辛苦戟人咽喉故名今俚人呼為下馬仙言)
(利人甚速也郭璞注爾雅云蕎卭鉅即大戟也)
集解(别錄曰大戟生常山十二月采根隂乾保昇曰苗似甘遂而高大葉有白汁花黃根似細苦參)
(皮黃肉黃白五月采苗二月八月采根用頌曰近道多有之春生紅芽漸長叢高一尺以來葉似初生楊)
(柳小團三月四月開黃紫花團圓似杏花又似蕪荑根似細苦參秋冬采根隂乾淮甸出者莖圓高三四)
(尺葉黃莖至心亦如百合苗江南生者葉似芍藥時珍曰大戟生平澤甚多直莖高二三尺中空折之有)
(白漿葉長狹如柳葉而不團其梢葉密攅而上杭州紫大戟為上江南土大戟次之北方綿大戟色白其)
(根皮柔韌如綿甚峻利能傷人弱者服之或至吐血不可不知)
根修治(斆曰凡使勿用附生者誤服令人洩氣不禁即煎薺苨湯解之采得後于槐砧上細剉與)
(海芋葉拌蒸從已至申去芋葉晒乾用時珍曰凡采得以漿水煮軟去骨晒乾用海芋葉麻而有毒恐不)
(可用也)
氣味苦寒有小毒(别錄曰甘大寒權曰苦辛有大毒元素曰苦甘辛隂中微陽瀉肺損)
(真氣時珍曰得棗即不損脾之才曰反甘草用菖蒲解之恭曰畏菖蒲蘆葦鼠屎大明曰赤小豆為之使)
(惡薯預)主治蠱毒十二水腹滿急痛積聚中風皮膚疼
痛吐逆(本經)頸腋癰腫頭痛發汗利大小便(别錄)瀉毒藥
泄天行黃病温瘧破癥結(大明)下惡血癖塊腹内雷鳴
通月水墮胎孕(甄權)治隱疹風及風毒脚腫並煮水日
日熱淋取愈(蘇頌)
發明(成無已曰大戟甘遂之苦以泄水者腎所主也好古曰大戟與甘遂同為泄水之藥濕勝者苦)
(燥除之也時珍曰痰涎之為物隨氣升降無處不到入于心則迷竅而成癲癎妄言妄見入于肺則塞竅)
(而成欬唾稠粘喘急背冷入于肝則留伏蓄聚而成脇痛乾嘔寒熱往來入于經絡則麻痺疼痛入于筋)
(骨則頸項胸背腰脇手足牽引隱痛陳無擇三因方並以控涎丹主之殊有竒效此乃治痰之本痰之本)
(水也濕也得氣與火則凝滯而為痰為飲為涎為涕為癖大戟能泄臟腑之水濕甘遂能行經隧之水濕)
(白芥子能散皮裏膜外之痰氣惟善用者能收竒功也又錢仲陽謂腎為真水有補無瀉而復云痘瘡變)
(黑歸腎一證用百祥膏下之以瀉腎非瀉腎也瀉其腑則臟自不實愚按百祥惟用大戟一味大戟能行)
(水故曰瀉其腑則臟自不實腑者膀胱也竊謂百祥非獨瀉腑正實則瀉其子也腎邪實而瀉其肝也大)
(戟味苦濇浸水色青綠肝膽之藥也故百祥膏又治𠻳而能吐青綠水夫青綠者少陽風木之色也仲景)
(亦云心下痞滿引脇下痛乾嘔短氣者十棗湯主之其中亦有大戟夫乾嘔脇痛非肝膽之病乎則百祥)
(之瀉肝膽也明矣肝乃東方宜瀉不宜補况瀉青瀉黃皆瀉其子同一瀉也何獨腎只瀉腑乎潔古老人)
(治變黑歸腎證用宣風散代百祥膏亦是瀉子之意蓋毒勝火熾則水益涸風挾火勢則土受虧故津血)
(内竭不能化膿而成青黑乾陷之證瀉其風火之毒所以救腎扶脾也或云脾虚腎旺故瀉腎扶脾者非)
(也腎之真水不可瀉瀉其陷伏之邪毒爾)
附方(新一十一)百祥膏(治𠻳而吐青綠水又治痘瘡歸腎紫黑乾陷不發寒者宜下之不黑)
(者慎勿下紅芽大戟不拘多少隂乾漿水煮極軟去骨日乾復納原汁盡焙為末水丸粟米大每服一二)
(十丸研赤脂麻湯下結潔古活法機要棗變百祥丸治痘瘡變黑大便閉用大戟一兩棗三枚水一盌)
(同煮暴乾去大戟以棗肉焙丸服從少至多以利為度)控涎丹(治痰涎留在胸膈上下變為諸)
(病或頸項胸背腰脇手足胯髀隱痛不可忍筋骨牽引釣痛走易及皮膚麻痺似乎癱瘓不可誤作風氣)
(風毒及瘡疸施治又治頭痛不可舉或睡中流涎或欬唾喘息或痰迷心竅並宜此藥數服痰涎自失諸)
(疾尋愈紫大戟白甘遂白芥子微炒各一兩為末薑汁打麫糊丸梧子大每服七丸或二十丸以津液嚥)
(下若取利則服五六十丸三因方)水腫喘急(小便濇及水蠱大戟炒二兩乾薑炮半兩為散)
(每服三錢薑湯下大小便利為度聖濟總錄)水病腫滿(不問年月淺深大戟當歸橘皮各一)
(兩切以水二升煮取七合頓服利下水二三升勿怪至重者不過再服便瘥禁毒食一年永不復作此方)
(出張尚客集李絳兵部手)水氣腫脹(大戟一兩廣木香半兩為末五更酒服一錢半取下)
(碧水後以粥補之忌鹹物酒簡便方用大戟燒存性研末每空心服一錢匕)水腫腹大(如鼓)
(或遍身浮腫用棗一斗入鍋内以水浸過用大戟根苗蓋之瓦盆合定煮熟取棗無時食之棗盡决愈)
(又大戟散用大戟白牽牛木香等分為末每服一錢以猪腰子一對批開慘末在内濕紙煨熟空心食之)
(左則塌左右則塌右張潔古活法機要)牙齒搖痛(大戟咬於痛處良生生編)中風
發熱(大戟苦參四兩白酢漿一斗煮熟洗之寒乃止千金方)
澤漆(本經下品)
釋名漆莖(本經)貓兒眼睛草(綱目)綠葉綠花草(綱目)五鳳草
(弘景曰是大戟苗生時摘葉有白汁故名澤漆亦嚙人餘見下)
集解(别錄曰澤漆大戟苗也生太山川澤三月三日七月七日采莖葉隂乾大明曰此即大戟花也)
(川澤中有莖梗小花黃色葉似嫩菜五月采之頌曰今冀州鼎州明州及近道皆有之時珍曰别錄陶氏)
(皆言澤漆是大戟苗日華子又言是大戟花其苗可食然大戟苗洩人不可為菜今考土宿本草及寳藏)
(論諸書並云澤漆是貓兒眼睛草一名綠葉綠花草一名五鳳草江湖原澤平陸多有之春生苗一科分)
(枝成叢柔莖如馬齒莧綠葉如苜蓿葉葉圓而黃綠頗似貓睛故名貓兒眼莖頭凡五葉中分中抽小莖)
(五枝每枝開細花青綠色復有小葉承之齊整如一故又名五鳳草綠葉綠花草掐莖有白汁粘人其根)
(白色有硬骨或以此為大戟苗者誤也五月采汁煮雄黃伏鍾乳結草砂據此則澤漆是貓兒眼睛草非)
(大戟苗也今方家用治水蠱脚氣有效尤與神農本文相合自漢人集别錄誤以為大戟苗故諸家襲之)
(爾用者宜審)
莖葉氣味苦微寒無毒(别錄曰辛大明曰冷有小毒之才曰小豆為之使惡薯蕷)
主治皮膚熱大腹水氣四肢面目浮腫丈夫隂氣不
足(本經)利大小腸明目輕身(别錄)主蠱毒(蘇恭)止瘧疾消痰
退熱(大明)
發明(時珍曰澤漆利水功類大戟故人見其莖有白汁遂誤以為大戟然大戟根苗皆有毒洩人而)
(澤漆根硬不可用苗亦無毒可作菜食而利丈夫隂氣盛不相侔也)
附方(舊二新六)肺欬上氣(脈沈者澤漆湯主之澤漆三斤以東流水五斗煮取一斗五升)
(去滓入半夏半升紫參白前生薑各五兩甘草黃芩人參桂心各三兩煎取五升每服五合日三服張)
(仲景金匱要略方)心下伏瘕(大如杯不得食者澤漆四兩大黃葶藶熬三兩搗篩蜜丸梧子)
(大每服二丸日三服葛洪肘後方)十腫水氣(澤漆十斤夏月取嫩莖葉入水一斗研汁約二)
(斗於銀鍋内慢火熬如稀餳入瓶内收每日空心温酒調下一匙以愈為度聖惠方)水氣蠱
病(生鮮貓眼睛草晒乾為末棗肉丸彈子大每服二丸白湯化下日二服覺腹中暖小便利為度乾)
(坤秘韞)脚氣赤腫(行步脚痛貓兒眼睛草鷺鷥藤蜂窠等分每服一兩水五碗煎三碗薰洗)
(之簡衛生易方)牙齒疼痛(貓兒眼睛草一搦研爛湯泡取汁含潄吐涎衛生易簡方)
男婦瘰癧(貓兒眼睛草一二綑井水二桶五月五日午時鍋内熬至一桶去滓澄清再熬至一)
(碗瓶收每以椒葱槐枝煎湯洗瘡淨乃搽此膏數次愈便民圖纂方)癬瘡有蟲(貓兒眼睛)
(草晒乾為末香油調搽之衛生易簡方)
甘遂(本經下品)
釋名甘藁(别錄)陵藁(吳普)陵澤(别錄)甘澤(吳普)重澤(别錄)苦澤(吳普)
白澤(吳普)主田(别錄)鬼醜(吳普時珍曰諸名義多未詳)
集解(别錄曰甘遂生中山川谷二月采根隂乾普曰八月采弘景曰中山在代郡第一本出太山江)
(東比來用京口者大不相似赤皮者勝白皮者都下亦有名草甘遂殊惡蓋贋偽者也恭曰甘遂苗似澤)
(漆其根皮赤肉白作連珠實重者良草甘遂乃是蚤休療體全别苗亦不同俗名重臺葉似鬼臼蓖麻根)
(皮白色大明曰西京者上汴滄吳者次之形似和皮甘草節頌曰今陜西江東亦有之苗似澤漆莖短小)
(而葉有汁根皮赤肉白作連珠大如指頭)
根修治(斆曰凡采得去莖於槐砧上細剉用生甘草湯薺苨自然汁二味攪浸三日其水如黑汁)
(乃漉出用東流水淘六七次令水清為度漉出于土器中熬脆用之時珍曰今人多以麫煨熟用以去其)
(毒)
氣味苦寒有毒(别錄曰甘大寒普曰神農桐君苦有毒岐伯雷公甘有毒元素曰純陽也)
(之才曰瓜蒂為之使惡遠志反甘草)主治大腹疝瘕腹滿面目浮腫留
飲宿食破癥堅積聚利水穀道(本經)下五水散膀胱留
熱皮中痞熱氣腫滿(别錄)能瀉十二種水疾去痰水(甄權)
瀉腎經及隧道水濕脚氣隂囊腫墜痰迷癲癎噎膈
痞塞(時珍)
發明(宗奭曰此藥專于行水攻决為用元素曰味苦氣寒苦性泄寒勝熱直達水氣所結之處乃泄)
(水之聖藥水結胸中非此不能除故仲景大陷胸湯用之但有毒不可輕用時珍曰肾主水凝則為痰飲)
(溢則為腫脹甘遂能泄腎經濕氣治痰之本也不可過服但中病則止可也張仲景治心下留飲與甘草)
(同用取其相反而立功也劉河間保命集云凡水腫服藥未全消者以甘遂末塗腹遶臍令滿内服甘草)
(水其腫便去又王璆百一選方云脚氣上攻結成腫核及一切腫毒用甘遂末水調傳腫處即濃煎甘草)
(汁服其腫即散二物相反而感應如此清流韓詠病脚疾用此一服病去七八再服而愈也)
附方(舊三新一十九)水腫腹滿(甘遂炒二錢二分黑牽牛一兩半為末水煎時時呷之)
(普濟方)膜外水氣(甘遂末大麥麵各半兩水和作餅燒熟食之取利聖濟總錄)身面
洪腫(甘遂二錢生研為末以豶猪腎一枚分為七臠入末在内濕紙包煨令熟食之日一服至四五)
(服當覺腹鳴小便利是其效也肘后方)腎水流注(腿膝攣急四肢腫痛即上方加木香四錢)
(每用二錢煨熟温酒嚼下當利黃水為驗御藥院方傳)正水脹急(大小不利欲死甘草五錢)
(半生半炒胭脂坏子十文研勻每以一錢白麫四兩水和作碁子大水煮令浮淡食之大小便利後用平)
(胃散加熟附子每以二錢煎服普濟方)小兒疳水(珠子甘遂炒青橘皮等分為末三歲用一)
(錢以麥芽湯下以利為度忌酸鹹三五日名水寳散總微論)水蠱喘脹(甘遂大戟各一兩慢)
(火炙研每服一字水半盞煎三五沸服不過十服聖濟錄)水腫喘急(大小便不通十棗丸)
(用甘遂大戟莞花等分為末以棗肉和丸梧子大每服四十丸侵晨熱湯下利去黃水為度否則次午再)
(服方三因)妊娠腫滿(氣急小腹滿大小便不利已服猪苓散不瘥者用太山赤皮甘遂二)
(兩搗篩白蜜和丸梧子大每服五十丸得微下仍服猪苓散不下再服之猪苓散見猪苓下小品方)
心下留飲(堅滿脈伏其人欲自利反快甘遂半夏湯用甘遂大者三枚半夏十二個以水一升)
(煮半升去滓入芍藥五枚甘草一節水二升煮半升去滓以蜜半升同煎八合頓服取利張仲景金匱)
(玉函)脚氣腫痛(腎臟風氣攻注下部瘡痒甘遂半兩木鼈子仁四個為末猪腰子一個去皮膜)
(切片用藥四錢摻在内濕紙包煨熟空心食之米飲下服後便伸兩足大便行後吃白粥二三日為妙)
(本事方)二便不通(甘遂末以生麫糊調傅臍中及丹田内仍艾三壯飲甘草湯以通為度又)
(太山赤皮甘遂末一兩煉蜜和勻分作四服日一服取利聖惠方)小便轉脬(甘遂末一錢猪)
(苓湯調下立通筆峯雜興方)疝氣偏腫(甘遂茴香等分為末酒服二錢儒門事親)婦
人血結(婦人少腹滿如敦狀小便微難而不渴此為水與血俱結在血室大黃二兩甘遂阿膠各)
(一兩水一升半煮半升頓服其血當下張仲景方)膈氣哽噎(甘遂麪煨五錢南木香一錢為)
(末壯者一錢弱者五分水酒調下怪病竒方)痞證發熱(盜汗胸背疼痛甘遂麪包漿水煮十)
(沸去麪以細糠火炒黃為末大人三錢小兒一錢冷蜜水卧時服忌油膩魚肉普濟方)消渴引
飲(甘遂麩炒半兩黃連一兩為末蒸餅丸綠豆大每薄荷湯下二丸忌甘草楊氏家藏方)癲癎
心風(遂心丹治風痰迷心癲癎及婦人心風血邪用甘遂二錢為末以猪心取三管血和藥入猪心)
(内縛定紙裏煨熟取末入辰砂末一錢分作四丸每服一丸將心煎湯調下大便下惡物為效不下再服)
(生濟方)馬脾風病(小兒風熱喘促悶亂不安謂之馬脾風甘遂麪包煮一錢半辰砂水飛二)
(錢半輕粉一角為末每服一字漿水少許滴油一小點抄藥在上沈下去漿灌之名無價散全幼心鑑)
麻木疼痛(萬靈膏用甘遂二兩蓖麻子仁四兩樟腦一兩搗作餅貼之内飲甘草湯摘玄方)
耳卒聾閉(甘遂半寸綿裹插入兩耳内口中嚼少甘草耳卒自然通也永類方)
續隨子(宋開寳)
釋名千金子(開寳)千兩金(日華)菩薩豆(日華)拒冬(開寳)聯步(頌曰)
(葉中出葉數數相續而生故名冬月始長故又名拒冬)
集解(志曰續隨子生蜀郡處處亦有之苗如大戟頌曰今南中多有北土産少苗如大戟初生一莖)
(莖端生葉葉中復出葉花亦類大戟自葉中抽幹而生實青有殼人家園亭中多種以為飾秋種冬長春)
(秀秋實時珍曰莖中亦有白汁可結水銀)
修治(時珍曰凡用去殼取色白者以紙包壓去油取霜用)
氣味辛温有毒主治婦人血結月閉瘀血癥瘕痃癖
除蠱毒鬼疰心腹痛冷氣脹滿利大小腸下惡滯物
(開寳)積聚痰飲不下食嘔逆及腹内諸疾研碎酒服不
過三顆當下惡物(蜀本)宣一切宿滯治肺氣水氣日服
十粒瀉多以酸漿水或薄醋粥喫即止又塗疥癬瘡
(大明)
發明(頌曰續隨下水最速然有毒損人不可過多時珍曰續隨與大戟澤漆甘遂莖葉相似主療亦)
(相似其功皆長于利水惟在用之得法亦皆要藥也)
附方(舊二新四)小便不通(臍腹脹痛不可忍諸藥不效者不過再服用續隨子去皮一兩)
(鉛丹半兩同少蜜搗作團瓶盛埋隂處臘月至春末取出研蜜丸梧子大每服二三十丸木通湯下化破)
(尤妙病急亦可旋合聖濟錄)水氣腫脹(聯步一兩去殼研壓去油重研分作七服每治一人)
(用一服丈夫生餅子酒下婦人荆芥湯五更服之當下利至曉自止後以厚朴湯補之頻喫益善忌鹽醋)
(一百日乃不復作聯步即續隨子也斗門方)陽水腫脹(續隨子炒去油二兩大黃一兩為末)
(酒水丸綠豆大每白湯下五十丸以去陳莝摘玄方)涎積癥塊(續隨子三十枚膩粉二錢)
(青黛炒一錢研勻糯米飯丸芡子大每服一丸打破以大棗一枚燒熟去皮核同嚼冷茶送下半夜後取)
(下積聚惡物為效聖濟錄)蛇咬腫悶(欲死用重臺六分續隨子仁七粒搗篩為散酒服方)
(寸匕兼唾和少許塗咬處立效崔元亮海上方)黑子疣贅(續隨子熟時塗之自落普濟)
(方)
葉及莖中白汁主治剝人面皮去䵟&KR0845;(開寳)傅白癜癧
瘍(大明)搗葉傅蠍螫立止(時珍)
莨菪(音浪蕩品本經下)
釋名天仙子(圖經)横唐(本經)行唐(時珍曰莨菪一作&KR3107;𦿆其子服之令人狂狼放)
(宕故名)
集解(别錄曰莨菪子生海濱川谷及雍州五月采子弘景曰今處處有之子形頗似五味核而極小)
(保昇曰所在皆有之葉似菘藍莖葉皆有細毛花白色子殼作罌狀結實扁細若粟米大青黃色六月七)
(月采子日乾頌曰處處有之苗莖高二三尺葉似地黃王不留行紅藍等而闊如三指四月開花紫色莖)
(莢有白毛五月結實有殼作罌子狀如小石榴房中子至細青白色如粟米粒斆曰凡使勿用蒼蓂子其)
(形相似只是微赤服之無效時人多以雜之時珍曰張仲景金匱要略言菜中有水莨菪葉圓而光有毒)
(誤食令人狂亂狀如中風或吐血以甘草汁解之)
子修治(斆曰修事莨菪子十兩以頭醋一鎰煮乾為度却用黃牛乳汁浸一宿至明日乳汁黑即)
(是真者晒乾搗篩用)
氣味苦寒無毒(别錄曰甘權曰苦辛微熱有大毒藏器曰性温不寒大明曰温有毒服之)
(熱發以綠豆汁甘草升麻犀角並解之斆曰有大毒誤服之衝人心大煩悶眼生暹火頌曰本經言性寒)
(後人多云大熱而史記淳于意𫝊云淄川王美人懷子不乳飲以浪藥一撮以酒飲旋乳且不乳豈熱藥)
(所治又古方主卒顛狂亦多單用莨菪豈果性寒耶)主治齒痛出蟲肉痺拘急
久服輕身使人健行走及奔馬強志益力通神見鬼
多食令人狂走(本經)療癲狂風癎顛倒拘攣(别錄)安心定
志聰明耳目除邪逐風變白主痃癖取子洗晒隔日
空腹水下一指捻亦可小便浸令泣盡暴乾如上服
勿令子破破則令人發狂(藏器)炒焦研末治下部脱肛
止冷痢主蛀牙痛咬之蟲出(甄權)燒熏蟲牙及洗隂汗
(大明)
發明(弘景曰入療顛狂方用然不可過劑久服自無嫌通伸健行足為大益而仙經不見用權曰以)
(石灰清煮一伏時掬出去芽暴乾以附子乾薑陳橘皮桂心厚朴為丸服去一切冷氣積年氣痢甚温暖)
(也不可生服傷人見鬼拾鍼狂亂時珍曰莨菪之功未見如所說而其毒有甚焉煮一二日而芽方生其)
(為物可知矣莨菪雲實防葵赤商陸皆能令人狂惑見鬼者昔人未有發其義者蓋此類皆有毒能使痰)
(迷心竅蔽其神明以亂其視聽故耳唐安祿山誘奚契丹飲以莨菪酒醉而坑之又嘉靖四十三年二月)
(陜西遊僧武如香挾妖術至昌黎縣民張柱家見其妻美設飯間呼其全家同坐將紅散入飯内食之少)
(頃舉家昏迷任其奸汚復將魘法吹入柱耳中柱發狂惑見舉家皆是妖鬼盡行殺死凡一十六人並無)
(血迹官司執柱囚之十餘日柱吐痰二椀許問其故乃知所殺者皆其父母兄嫂妻子姊姪也柱與如香)
(皆論死世宗肅皇帝命榜示天下觀此妖藥亦是莨菪之流爾方其痰迷之時視人皆鬼矣解之之法可)
(不知乎)
附方(舊二新二十)卒發顛狂(莨菪三升為末以酒一升漬數日絞去滓煎令可丸如小)
(豆三丸日三服當見面急頭中如有蟲行額及手足有赤豆處如此並是瘥候也未知再服取盡神良)
(陳延之小品方)風痺厥痛(天仙子三錢炒大草烏頭甘草半兩五靈脂一兩為末糊丸梧子大)
(以螺青為衣每服十丸男子菖蒲酒下女子莞花湯下聖濟錄)久𠻳不止(有濃血莨菪子)
(五錢淘去浮者煮令芽出炒研真酥一雞子大大棗七枚同煎令酥盡取棗日食三枚又方莨菪子三)
(撮吞之日五六度光祿李丞服之神驗孟詵必效方)年久呷𠻳(至三十年者莨菪子木香)
(熏黃等分為末以羊脂塗青紙上撒末于上卷作筒燒烟熏吸之崔行功纂要方)水腫蠱脹
(方見獸部麢羊下)積冷痃癖(不思飲食羸困者莨菪子三分水淘去浮者大棗四十九個水)
(三升煮乾只取棗去皮核每空心食一個米飲下覺熱即止聖濟錄)水瀉日久(青州乾棗)
(十個去核入莨菪子填滿札定燒存性每粟米飲服一錢聖惠方)冷疳痢下(莨菪子為末臘)
(猪脂和丸綿裹棗許導下部因痢出更納新者不過三度瘥孟詵必效方)赤白下痢(腹痛)
(腸滑後重大黃煨半兩莨菪子炒黑一撮為末每服一錢米飲下普濟方)久痢不止(變種)
(種痢兼脱肛莨菪丸用莨菪子一升淘去浮者煮令芽出晒乾炒黃黑色青州棗一升去皮核釅醋二升)
(同煮搗膏丸梧子大每服二十丸食前米飲下聖惠方)腸風下血(莨菪煎用莨菪實一升暴)
(乾搗篩生薑半斤取汁銀鍋中更以無灰酒二升搜之上火煎如稠餳即旋杸酒度用酒可及五升即止)
(慢火煎令可丸大如梧子每旦酒飲通下三丸增至五七丸止若丸時粘手則以兔絲粉襯隔之火候忌)
(緊藥焦則失力也初服微熱勿怪疾甚者服過三日當下利疾去利亦止絶有效篋中方)脱肛
不收(莨菪子炒研傅之聖惠方)風牙蟲牙(瑞竹堂方用天仙子一撮入小口瓶内燒)
(烟竹筒引烟入蟲孔内熏之即死永不發令普濟方用莨菪子入瓶内以熱湯淋下口含瓶口氣熏之)
(冷更作盡三合乃止有涎津可去甚效效備急方用莨菪子數納孔中以蠟封之亦)牙齒宣
落(風痛莨菪子末綿裹咬之有汁勿嚥必效方)風毒咽腫(嚥水不下及瘰癧咽腫水服莨)
(菪子末兩錢匕神驗外臺秘要)乳癰堅硬(新莨菪子半匙清水一盞服之不得嚼破外)
(臺秘要)石癰堅硬(不作濃者莨菪子為末醋和𫝊瘡頭根即拔出千金方)惡瘡似
癩(十年不愈者莨菪子燒研傅之千金方)打撲折傷(羊脂調莨菪子末傅之千金方)
惡犬咬傷(莨菪子七枚吞之日三服千金方)
根氣味苦辛有毒主治邪瘧疥癬殺蟲(時珍)
附方(新六)瘧疾不止(莨菪根燒灰水服一合量人強弱用千金方)惡癬有蟲
(莨菪根搗爛蜜和傅之千金翼)趾間肉刺(莨菪根搗汁塗之生雷公炮炙論序云脚肉)
(刺裩繫菪根謂繫于裩帶上也)狂犬咬人(莨菪根和鹽搗傅日三上外臺秘要)惡刺
傷人(莨菪根水煮汁浸之冷即易神方也千金方)箭頭不出(萬聖神應丹端午前一日)
(不語尋見莨菪科根本枝葉花實全好者道云先生你却在這裹道罷用柴灰自東南起圍了以木椑子)
(掘取根下周迴土次日日未出時依前不語用钁頭取出洗淨勿令雞犬婦人見于淨室中以石臼搗如)
(泥丸彈子大黃丹為衣以紙袋封懸高處隂乾遇有箭頭不出者先以象牙末貼瘡口後用緋帛袋盛此)
(藥放臍中綿兜肚繫了當便出也張子和儒門事親方)
雲實(本經上品)
釋名員實(别錄)雲英(别錄)天豆(吳普)馬豆(圖經)羊石子(圖經)苗名
草雲母(唐本)臭草(圖經)粘刺(綱目時珍曰員亦音雲其義未詳豆以子形名羊石當作)
(羊矢其子肖之故也)
集解(别錄曰雲實生河間川谷十月采暴乾普曰莖高四五尺大葉中空葉如麻兩兩相值六月花)
(八月九月實十月采弘景曰處處有之子細如葶藶子而小黑其實亦類莨菪燒之致鬼未見其法術恭)
(曰雲實大如黍及大麻子等黃黑似豆故名天豆叢生澤旁高五六尺葉如細槐亦如苜蓿枝間微刺俗)
(謂苗為草雲母陶云似葶藶者非也保昇曰所在平澤有之葉似細槐花黃白色其莢如豆其實青黃色)
(大若麻子五月六月采實頌曰葉如槐而狹長枝上有刺苗名臭草又名羊石子草實名馬豆三月四月)
(采苗十月采實過時即枯落也時珍曰此草山原甚多俗名枯刺赤莖中空有刺高者如蔓其葉如槐三)
(月開黃花纍然滿枝莢長三寸許狀如肥皂莢内有子五六粒正如鵲豆兩頭微尖有黃黑班紋厚殼白)
(仁咬之極堅重有腥氣)
實修治(斆曰凡采得粗搗相對拌渾顆橡實蒸一日㨂出暴乾)
氣味辛温無毒(别錄曰苦普曰神農辛小温黃帝鹹雷公苦)主治泄痢腸
澼殺蟲蠱毒去邪惡結氣止痛除寒熱(本經)消渴(别錄)治
瘧多用(蘇頌)主下䘌膿血(時珍)
附方(新一)䘌下不止(雲實女萎各一兩桂半兩川烏頭二兩為末蜜丸梧子大每服五丸)
(水下日三服肘后方)
花主治見鬼精多食令人狂走久服輕身通神明(本經)
殺精物下水燒之致鬼(别錄)
發明(時珍曰雲實花既能令人見鬼發狂豈有久服輕身之理此古書之訛也)
根主治骨哽及咽喉痛研汁嚥之(時珍)
蓖麻(蓖音卑唐本草)
釋名(頌曰葉似大麻子形宛如牛蜱故名時珍曰蓖亦作螕螕牛虱也其子有麻點故名蓖麻)
集解(恭曰此人間所種者葉似大麻葉而甚大結子如牛蜱今胡中來者莖赤高丈餘子大如皂莢)
(核用之亦良保昇曰今在處有之夏生苗葉似葎草而大厚莖赤有節如甘蔗高丈餘秋生細花隨便結)
(實殼上有刺狀類巴豆青黃班褐夏采莖葉秋采實冬采根日乾用時珍曰其莖有赤有白中空其葉大)
(如瓠葉每葉凡五尖夏秋間椏裏抽出花穗纍纍黃色每枝結實數十顆上有刺攅族如蝟毛而軟凡三)
(四子合成一顆枮時劈開狀如巴豆殼内有子大如豆殼有班點狀如牛螕再去班殼中有仁嬌白如續)
(隨子仁有油可作印色及油紙子無刺者良子有刺者毒)
子修治(斆曰凡使勿用黑天赤利子緣在地蔞上是顆兩頭尖有毒其蓖麻子節節有黃黑班凡)
(使以鹽湯煮半日去皮取子研用時珍曰取蓖麻油法用蓖麻仁五升搗爛以水一斗煮之有沫撇起待)
(沫盡乃止去水以沫煎至點燈不泎滴水不散為度)
氣味甘辛平有小毒(時珍曰凡服蓖麻者一生不得食炒豆犯之必脹死其油能伏)
(丹砂粉霜)主治水癥以水研二十枚服之吐惡沫加至三
十枚三日一服瘥則止又主風虚寒熱身體瘡痒浮
腫尸疰惡氣榨取油塗之(唐木)研傅瘡痍疥癩塗手足
心催生(大明)治瘰癧取子炒熟去皮每卧時嚼服二三
枚漸加至十數枚有效(宗奭)主偏風不遂口眼喎斜失
音口噤頭風耳聾舌脹喉痺齁喘脚氣毒腫丹瘤湯
火傷鍼刺入肉女人胎衣不下子腸挺出開通關竅
經絡能止諸痛消腫追膿拔毒(時珍)
發明(震亨曰蓖麻屬隂其性善收能追膿取毒亦外科要藥能出有形之滯物故取胎産胞衣剰骨)
(膠血者用之時珍曰蓖麻仁甘辛有毒熱氣味頗近巴豆亦能利人故下水氣其性善走能開通諸竅經)
(絡故能治偏風失音口噤口目喎斜頭風七竅諸病不止于出有形之物而已蓋鸛鶘油能引藥氣入内)
(蓖麻油能拔病氣出外故諸膏多用之一人病偏風手足不舉時珍用此油同羊脂麝香鯪鯉甲等藥煎)
(作摩膏日摩數次一月餘漸復兼服搜風化痰養血之劑三月而愈一人病手臂一塊腫痛亦用蓖麻搗)
(膏貼之一夜而愈一人病氣鬱徧頭痛用此同乳香食鹽搗㶸太陽穴一夜痛止一婦産後子腸不收搗)
(仁貼其丹田一夜而上此藥外用累奏竒勛但内服不可輕率爾或言搗膏以筯點于鵝馬六畜舌根下)
(即不能食或點肛内即下血死其毒可知矣)
附方(舊九新二十九)半身不遂(失音不語取蓖麻子油一升酒一斗銅鍋盛油著酒中一)
(日煮之令熟細細服之外臺秘要)口目喎斜(蓖麻子仁搗膏左貼右右貼左即正婦人良)
(方用蓖麻子仁七七粒研作餅右喎安在左手心左喎安在右手心却以銅盂盛熱水坐藥上冷即換五)
(六次即正也粒一方用蓖麻子仁七七粒巴豆十九麝香五分作餅如上用)風氣頭痛(不可)
(忍者乳香蓖麻仁等分搗餅隨左右貼太陽穴解髮出氣甚驗德生堂方用蓖麻油紙剪花貼太陽亦)
(效紙又方蓖麻仁半兩棗肉十五枚搗塗上捲筒插入鼻中下清涕即止)八種頭風(蓖麻)
(子剛子各四十九粒去殼雀腦芌一大塊搗如泥糊丸彈子大線穿掛風處隂乾用時先將好末茶調成)
(膏子塗盞内後將灰火燒前藥烟起以盞覆之待烟盡以百沸葱湯點盞内茶藥服之後以綿被裹頭卧)
(汗出避風袖珍方)鼻窒不通(蓖麻子仁三百粒大棗去皮一枚搗勻綿裹塞之一日一易三)
(十日聞香臭也聖濟錄)天柱骨倒(小兒疳疾及諸病後天柱骨倒乃體虚所致宜生筋散貼)
(之木鼈子六箇去殼蓖麻子六十粒去殼研勻先包頭擦頂上令熱以津調藥貼之鄭氏小兒方)五
種風癎(不問年月遠近用蓖麻子仁二兩黃連一兩石膏末一盌文武火煮之乾即添水三日兩)
(夜取出黃連只用蓖麻風乾勿令見日以竹刀每個切作四段每服二十段食後荆芥湯下日二服終身)
(忌食豆犯之必腹脹死衛生寳鑑)舌上出血(蓖麻子油紙撚燒烟熏鼻中自止摘玄方)
舌脹塞口(蓖麻仁四十粒去殼研油塗紙上作撚燒烟熏之未退再熏以愈為度有人舌腫出)
(口外一邨人用此法而愈經驗良方)急喉痺塞(牙關緊急不通用此即破以蓖麻子仁研)
(爛紙卷作筒燒烟熏吸即通或只取油作撚尤妙名聖烟筒)咽中瘡腫(杜任方用蓖麻子仁)
(一枚朴硝一錢同研新汲水服之連進二三服效嚥三因方用蓖麻仁荆芥穗等分為末蜜丸綿包噙)
(之金千)水氣腫滿(蓖麻子仁研水解得三合清旦一頓服盡日中當下青黃水也或云壯人)
(止可服五粒外臺秘要)脚氣作痛(蓖麻子七粒去殼研爛同蘇合香丸貼足心痛即止也)
(外臺秘要)小便不通(蓖麻仁三粒研細入紙撚内插入莖中即通摘玄方)齁喘咳
𠻳(蓖麻子去殼炒熟㨂甜者食之須多服見效終身不可食炒豆衛生簡易方)催生下胞
(崔元亮海上集驗方取蓖麻子七粒去殼研膏塗脚心若胎及衣下便速洗去不爾則子腸出即以此膏)
(塗頂則腸自入也各肘后方云産難取蓖麻子十四枚每手把七枚須臾立下也)子宮脱下
(蓖麻子仁枯礬等分為末安紙上托入仍以蓖麻子仁十四枚研膏塗頂心即入摘玄)盤腸生
産(塗頂方同上)催生下胎(不拘生胎死胎蓖麻二個巴豆二個麝香一分研貼臍中并足)
(心温又下生胎一月一粒酒吞下集簡方)一切毒腫(痛不可忍蓖麻子仁搗傅即止也)
(肘后方)癘風鼻塌(手指攣曲節間痛不可忍漸至斷落用蓖麻子一兩去皮黃連一兩剉豆)
(大以小瓶子入水一升同浸春夏二日秋冬五日後取蓖麻子一枚劈破面東以浸藥水吞之漸加至四)
(五枚微利不妨瓶中水盡更添兩月後喫大蒜猪肉試之如不發是效也若發動再服直侯不發乃止)
(杜任方)小兒丹瘤(蓖麻子五個去皮研入麪一匙水調塗之甚效修真秘旨)瘰癧
結核(蓖麻子炒去皮每睡時服二三枚取效一生不可喫炒豆阮氏經驗方)瘰癧惡瘡
(及軟癤用白膠香一兩瓦器溶化去滓以蓖麻子六十四個去殼研膏溶膠投之攪勻入油半匙頭至點)
(水中試軟硬添減膠油得所以緋帛量瘡大小攤貼一膏可治三五癤也儒門事親)肺風面
瘡(起白屑或微有赤瘡用蓖麻子仁四十九粒白果膠棗各三粒瓦松三錢肥皂一個搗為丸洗面用)
(之良一吳旻扶壽方)面上雀斑(萞麻子仁蜜陀僧硫黃各一錢為末用羊髓和勻夜夜傅之)
(摘玄方)髮黃不黑(萞麻子仁香油煎焦去滓三日後頻刷之摘玄方)耳卒聾閉
(萞麻子一百個去殼與大棗十五枚搗爛入乳小兒乳汁和丸作鋌每以綿裹一枚塞之覺耳中熱為度)
(一日一易二十日瘞千金方)湯火灼傷(萞麻子仁蛤粉等分研膏湯傷以油調火灼以水調)
(塗之驗古今錄)鍼刺入肉(萞麻子去殼一个先以帛襯傷處傅之頻看若見刺出即拔去)
(恐藥緊弩出好肉或加白梅肉同研尤好衛生易簡方)竹木骨硬(萞麻子仁一兩凝水石二)
(兩研勻每以一捻置舌根噙嚥自然不見含又方萞麻油紅麯等分研細沙糖丸皂子大綿裹嚥痰出)
(大良)雞魚骨哽(萞麻子仁研爛入百藥煎研丸彈子大井花水化下半丸即下)惡犬咬
傷(萞麻子五十粒去殼以井花研膏先以鹽水洗吹痛處乃貼此膏袖珍方)
葉氣味有毒主治脚氣風腫不仁蒸搗裹之日二三
易即消又油塗炙熱熨𩕄上止鼻衂大驗(蘇恭)治痰喘
欬𠻳(時珍)
附方(新一)齁喘痰𠻳(儒門事親方用九尖萞麻葉三錢入飛過白礬二錢以猪肉四兩薄)
(批摻藥在内荷葉裹之文武火煨熟細嚼以白湯送下名九仙散普濟方治欬𠻳涎喘不問年深日近)
(用經霜萞麻葉經霜桑葉御米殼蜜炒各一兩為末蜜丸彈子大每服一丸白湯化下日一服名無憂丸)
附錄博落迴(拾遺藏器曰有大毒主惡瘡櫻根瘤贅瘜肉白癜風蠱毒精魅溪毒瘡瘻和百)
(大青雞桑灰等分為末傅之蠱毒精魅當别有法生江南山谷莖葉如萞麻莖中空吹之作聲如博落迴)
(折之有黃汁藥人立死不可輕用入口)
常山(本經下品)蜀漆(同止)
釋名恒山(吳普)互草(本經)雞尿草(日華)鴨尿草(日華時珍曰恒亦常也恒)
(山乃北岳名在今定州常山乃郡名亦今真定豈此藥始産于此得名歟蜀漆乃常山苗功用相同今併)
(為一)
集解(别錄曰常山生益州川谷及漢中二月八月采根隂乾又曰蜀漆生江林山川谷及蜀漢中常)
(山苗也五月采葉隂乾弘景曰常山出宜都建平細實黃者呼為雞骨常山用之最勝蜀漆是常山苗而)
(所出又異者江林山即益州江陽山名故是同處爾彼人采得縈結作丸得時燥者佳恭曰常山生山谷)
(間莖圓有節高者不過三四尺葉似茗而狹長兩兩相當二月生白花青萼五月結實青圓三子為房其)
(草暴燥色青白堪用若隂乾便黑爛鬱壞矣保昇曰今出金州房山梁州中江縣樹高三四尺根似荆根)
(黃色而破五六月采葉名蜀漆也李含光曰蜀漆是常山莖八月九月采之頌曰今汴西淮浙湖南州郡)
(亦有之並如上說而海州出者葉似楸葉八月有花紅白色子碧色似山楝子而小今天台山出一種草)
(名土常山苗葉極甘人用為飲甘味如蜜又名蜜香草性涼益人非此常山也)
修治(斆曰采時連根苗收如用莖葉臨時去根以甘草細剉同水拌濕蒸之臨時去甘草取蜀漆細)
(剉又拌甘草水勻再蒸日乾用其常山凡用以酒浸一宿漉出日乾熬搗用時珍曰近時有酒浸蒸熟或)
(瓦炒熟者亦不甚吐人又有醋制者吐人)
常山氣味苦寒有毒(别錄曰辛微寒普曰神農岐伯苦桐君辛有毒李當之大寒權)
(曰苦有小毒炳曰得甘草吐瘧之才曰畏玉札大明曰忌葱菜及菘菜伏砒石)主治傷寒寒
熱熱發温瘧鬼毒胸中痰結吐逆(本經)療鬼蠱往來水
脹洒洒惡寒鼠瘻(别錄)治諸瘧吐痰涎治項下瘤癭(甄權)
蜀漆氣味辛平有毒(别錄曰微温權曰苦有小毒元素曰辛純陽炳曰桔梗為之使)
(之才曰栝樓為之使惡貫衆)主治瘧及欬逆寒熱腹中癥堅痞積
聚邪氣蠱毒鬼疰(本經)療胸中邪結氣吐去之(别錄)治鬼
瘧多時温瘧寒熱下肥氣(甄權)破血洗去腥與苦酸同
用導膽邪(元素)
發明(斆曰蜀漆春夏用莖葉秋冬用根老人久病切忌服之頌曰常山蜀漆為治瘧之最要不可多)
(進令人吐逆震亨曰常山性暴悍善驅逐能傷真氣病人稍近虚怯不可用也外臺乃用三兩作一服殊)
(昧雷公老人久病切忌之戒時珍曰常山蜀漆有劫痰截瘧之功須在發散表邪及提出陽分之後用之)
(得宜神效立見用失其法真氣必傷夫瘧有六經瘧五臟瘧痰濕食積瘴疫鬼邪諸瘧須分隂陽虚實不)
(可一槩論也常山蜀漆生用則上行必吐酒蒸炒熟用則氣稍緩少用亦不致吐也得甘草則吐得大黃)
(則利得烏梅鯪鯉甲則入肝得小麥竹葉則入心得秫米麻黃則入肺得龍骨附子則入腎得草果檳榔)
(則入脾蓋無痰不作瘧二物之功亦在驅逐痰水而已楊士瀛直指方云常山治瘧人皆薄之瘧家多蓄)
(痰涎黃水或停瀦心下或結澼脇間乃生寒熱法當吐痰逐水常山豈容不用水在上焦則常山能吐之)
(水在脇下則常山能破其澼而下其水但須行血藥品佐助之必收十全之功其有純熱發瘧或藴熱内)
(實之證投以常山大便點滴而下似泄不泄者須用北大黃為佐泄利數行然後獲愈也又待制李燾云)
(嶺南瘴氣寒熱所感邪氣多在營衛皮肉之間欲去皮膚毛孔中瘴氣根本非常山不可但性吐人惟以)
(七寳散冷服之即不吐且驗也)
附方(舊三新二十三)截瘧諸湯(外臺秘要用常山三兩漿水三升浸一宿煎取一升欲發)
(前頓服取吐分肘后方用常山一兩秫米一百粒水六升煮三升三服先夜未發臨發時服盡養生)
(主論王隠者驅瘧湯云予用此四十年竒效不能盡述切勿加減萬一無吐者常山酒煮晒乾知母貝母)
(草果各一錢半水一鍾半煎半熟五更熱服渣以酒浸發前服)截瘧諸酒(肘后方用常山一兩)
(酒一升漬二三日分作三服平旦一服少頃再服臨發又服或加甘草煮服之宋俠經心錄醇醨湯治)
(間日瘧支太醫云乃桂廣州方也甚驗恒山一錢二分大黃二錢半炙甘草一錢二分水一盞半煎減半)
(醇發日五更温服再以水一盞煎減半曰醨未發時温服虞搏醫學正傳治久瘧不止常山一錢半檳)
(榔一錢丁香五分烏梅一個酒一盞浸一宿五更飲之一服便止永不再發如神)截瘧諸丸
(千金方恒山丸治數年不瘥者兩劑瘥一月以来者一劑瘥恒山三兩研末雞子白和丸梧子大瓦器煮)
(熟殺腥氣則取晒乾收之每服二十丸竹葉湯下五更一服天明一服發前一服或吐或否即止肘后)
(丹砂丸恒山搗末三兩真丹一兩研白密和杵百下丸梧子大先發時三丸少頃再服三丸臨時服三丸)
(酒下無不斷者黃曾世榮活幼心書黃丹丸治大小久瘧恒山二兩丹半兩烏梅連核瓦焙一兩為末)
(糯米粉糊丸梧子大每服三五十丸涼酒下隔一夜一服平旦一服午後方食葛洪肘後方用恒山三)
(兩知母一兩甘草半兩搗末蜜丸梧子大先發時服十丸次服七丸後服五六丸以瘥為度和劑局方)
(瞻仰丸治一切瘧常山四兩炒存性草果二兩炒存性為末薄糊丸梧子大每卧時冷酒服五十丸五更)
(再服忌鵝羊熱物兩又勝金丸治一切瘧胸膈停痰發不愈者常山八酒浸蒸焙檳榔二兩生研末糊)
(丸梧子大如上法服雞集簡方二聖丸治諸瘧不拘遠近大小雞骨恒山心檳榔各一兩生研鯪鯉甲)
(煨焦一兩半為末糯粉糊丸菉豆大黃丹為衣每服三五十丸如上法服)厥隂肝瘧(寒多熱少)
(喘息如死狀或少腹滿小便如膿不問久近不吐不泄如神恒山一兩醋浸一夜瓦器煮乾每用二錢水)
(一盞煎半盞五更冷服趙真人濟急方)太隂肺瘧(痰聚胸中病至令人心寒寒甚乃熱熱間)
(善驚如有所見恒山三錢甘草半錢秫米三十五粒水二鍾煎一鍾發日早分三次服千金方)少
隂腎瘧(凄凄然寒手足寒腰脊痛大便難目眴眴然恒山二錢半豉半兩烏梅一錢竹葉一錢半)
(葱白三根水一升半煎一升發前分三服千金方)牝瘧獨寒(不熱者蜀漆散用蜀漆雲母煅)
(三日夜龍骨各二錢為末每服半錢臨發日旦一服發前一服酢漿水調下温瘧又加蜀漆一錢張仲)
(景金匱要略)牡瘧獨熱(不冷者蜀漆一錢半甘草一錢麻黃二錢牡蠣粉二錢水二鍾先煎)
(麻黃蜀漆去沬入藥再煎至一鍾未發前温服得吐則止王燾外臺秘要)温瘧熱多(恒山)
(一錢小麥三錢淡竹葉二錢水煎五更服甚良藥性論)三十年瘧(肘后方治三十年老瘧及)
(積年久瘧常山黃連各一兩酒三升漬一宿以瓦釡煮取一升半發日早服五合發時再服熱當吐冷當)
(利無不瘥者二張文仲備急方用恒山一兩半龍骨五錢附子炮錢半大黃一兩為末雞子黃和丸梧)
(子大未發時五丸將發時五丸白湯下支太醫云此方神驗無不斷者)瘴瘧寒熱(劉長春經)
(驗方常山一寸草果一枚熱酒一盌浸一夜五更望東服之蓋卧酒醒即愈談埜翁試驗方用常山檳)
(榔甘草各二錢黑豆一百粒水煎服之乃彭司寇所傳葛稚川肘后方用常山黃連香䜴各一兩附子)
(炮七錢搗末蜜丸梧子大空腹飲服四丸欲發時三丸至午後乃食)妊娠瘧疾(酒蒸常山石膏)
(煅各一錢烏梅炒五分甘草四分水一盞酒一盞浸一夜平旦温服姚僧坦集驗方)百日兒
瘧(水鑑仙人歌曰瘧是邪風寒熱攻直須術治免成空常山刻作人形狀釘在孩兒生氣宮如金生人)
(金生在巳即釘巳上木生人釘亥上火生人釘寅上水土生人釘申上也)小兒驚忤(暴驚卒死)
(中惡用蜀漆炒二錢左顧牡蠣一錢二分漿水煎服當吐痰而愈名千金湯阮氏)胸中痰飲
(恒山甘草各一兩水五升煮取一升去滓入蜜二合温服七合取吐不吐更服千金方)
附錄杜莖山(圖經頌曰葉味苦寒主温瘴寒熱作止不定煩渴頭痛心躁杵爛新酒浸絞汁)
(服吐出惡涎甚效生宜用莖高四五尺葉似苦蕒菜秋有花冬作實如枸杞子大而白)土紅山
(頌曰葉甘微寒無毒主骨節疼痛勞熱瘴瘧生南恩州山野中大者高七八尺葉似枇杷而小無毛秋生)
(白花如栗粒不實福州生者作細藤似芙蓉葉其葉上青下白根如葛頭土人取根米泔浸一宿以清水)
(再浸一宿炒黃為末每服一錢水一盞生薑一片同煎服亦治勞瘴甚效時珍曰杜莖山即土恒山土紅)
(山又杜莖山之類故並附之)
藜蘆(本經下品)
釋名山葱(别錄)葱苒(同)葱菼(音毯)葱葵(普)豐蘆(普)憨葱(綱目)
鹿葱(時珍曰黑色曰黎其蘆有黑皮裹之故名根際似葱俗名葱管藜蘆是矣北人謂之憨葱南人)
(謂之鹿葱)
集解(别錄曰藜蘆生太山山谷三月采根隂乾普曰大葉小根相連弘景曰近道處處有之根下極)
(似葱而多毛用之止剔取根微炙之保昇曰所在山谷皆有葉似鬱金秦芄蘘荷等根若龍膽莖下多毛)
(夏生冬凋八月采根頌曰今陜西山南東西州郡皆有之遼州均州解州者尢佳三月生苗葉似初出椶)
(心又似車前莖似葱白青紫色高五六寸上有黑皮裏莖似椶皮有花肉紅色根似馬腸根長四五寸許)
(黃白色二月三月采根隂乾此有二種一種水藜蘆莖葉大同只是生在近水溪澗石上根鬚百餘莖不)
(中藥用今用者名葱白藜蘆根鬚甚少只是三二十莖生高山者為佳均州土俗亦呼為鹿葱范子計然)
(云出河東黃白者善)
根修治(雷曰凡采得去頭用糯米泔汁煮之從已至未晒乾用)
氣味辛寒有毒(别錄曰苦微寒普曰神農雷公辛有毒岐伯鹹有毒李當之大寒大毒扁)
(鵲苦有毒之才曰黃連為之使反細辛芍藥人參沙參紫參丹參苦參惡大黃時珍曰畏葱白服之吐不)
(止飲葱湯即止)
主治蠱毒欬逆洩痢腸澼頭瘍疥瘙惡瘡殺諸蟲毒
去死肌(本經)療噦逆喉痺不通鼻中息肉馬刀爛瘡不
入湯用(别錄)主上氣去積年膿血泄痢(權)吐上膈風涎
暗風癎病小兒&KR0008;齁痰疾(頌)末治馬疥癬(宗奭)
發明(頌曰黎蘆服錢匕一字則惡吐人又用通頂令人嚏而别本云治噦逆甚效未詳時珍曰噦逆)
(用吐藥亦反胃用吐法去痰積之義吐藥不一常山吐瘧痰瓜丁吐熱痰烏附尖吐濕痰萊菔子吐氣痰)
(藜蘆則吐風痰者也按張子和儒門事親云一婦病風癎自六七年得驚風後每一二年一作至五七年)
(五七作三十歲至四十歲則日作或甚至一日十餘作遂昏癡徤忘求死而已值歲大饑采百草食于野)
(中見草若葱狀采歸蒸熟飽食至五更忽覺心中不安吐涎如膠連日不止約一二斗汗出如洗甚昏困)
(三日后遂輕徤病去食進百脈皆和以所食葱訪人乃憨葱苗也即本草藜蘆是矣圖經言能吐風病此)
(亦偶得吐法耳我朝荆和王妃劉氏年七十病中風不省人事牙關緊閉羣醫束手先考太醫吏目月池)
(翁診視藥不能入自午至子不獲已打去一齒濃煎藜蘆湯灌之少頃噫氣一聲遂吐痰而甦調理而安)
(藥弗瞑眩厥疾弗瘳誠然)
附方(舊六新十三)諸風痰飲(藜蘆十分鬱金一分為末每以一字温漿水一盞和服探)
(吐方經驗)中風不省(牙關緊急者藜蘆一兩去苗頭濃煎防風湯浴過焙乾切炒微褐色)
(為末每服半錢小兒減半温水調灌以吐風涎為效未吐再服簡要濟衆)中風不語(喉中)
(如曳鋸口中涎沬取藜蘆一分天南星一個去浮皮于臍上剜一坑納入陳醋二橡斗四面火逼黃色研)
(為末生麪丸小豆大每服三丸温酒下經驗方)諸風頭痛(和州藜蘆一莖日乾研末入麝)
(香少許吹鼻三又方通頂散藜蘆半兩黃連分㗜鼻聖惠)久瘧痰多(不食欲吐不吐藜蘆)
(末半錢温虀水調下探吐保命集)痰瘧積瘧(藜蘆皂莢炙各一兩巴豆二十五枚熬黃研末)
(蜜丸小豆大每空心服一丸未發時一丸臨發時又服一丸勿用飲食肘後)黃疸腫疾(藜蘆)
(灰中炮為末水服半錢匕小吐不過數服效)胸中結聚(如駭駭不去者巴豆半兩去皮心炒)
(擣如泥藜蘆炙研一兩蜜和擣丸麻子大每吞一二丸肘后)身面黑痣(藜蘆灰五兩水一大)
(碗淋汁銅器重湯煮成黑膏以針微刺破點之不過三次效聖惠)鼻中息肉(藜蘆三分雄黃)
(一分為末蜜和點之每日三上自消勿點兩畔聖濟方)牙齒蟲痛(藜蘆末内入孔中勿吞汁)
(神效翼千金)白秃蟲瘡(藜蘆末猪脂調塗之肘後方)頭生蟣虱(藜蘆末摻之)
(直指)頭風白屑(痒甚藜蘆末沐頭摻之緊包二日夜避風效本事方)反花惡瘡
(惡肉反出如米藜蘆末猪脂和傅日三五上聖濟錄)疥癬蟲瘡(藜蘆末生油和塗)羊
疽瘡痒(藜蘆二分附子八分為末傅之蟲自出也陶隠居方)誤吞水蛭(藜蘆炒為)
(末水服一錢必吐出德生堂方)
附錄山慈石(别錄有名未用曰苦平無毒主女子帶下生山之陽正月生葉如藜蘆莖有衣)
(一名爰茈)參果根(又曰苦有毒主鼠瘻生百餘根根有衣裹莖三月三日采根一名百連一名烏)
(蓼一名鼠莖一名鹿蒲)馬腸根(宋圖經頌曰苦辛寒有毒主蠱除風葉療瘡疥生秦州葉似桑)
(三月采葉五月六月采根)
木藜蘆(拾遺)
釋名黃藜蘆(綱目)鹿驪
集解(藏器曰陶弘景注漏蘆云一名鹿驪山南人用苗北人用根按鹿驪乃木藜蘆非漏蘆也乃樹)
(生如茱萸樹高二尺有毒時珍曰鹿驪俚人呼為黃藜蘆小樹也葉如櫻桃葉狹而長多皺文四月開細)
(黃花五月結小長子如小豆大)
氣味苦辛温有毒主治疥癬殺蟲(藏器)
附子(本經下品)
釋名其母名曰烏頭(時珍曰初種為烏頭象烏之頭也附烏頭而生者為附子如子)
(附母也烏頭如芋魁附子如芋子蓋一物也别有草烏頭白附子故俗呼此為黑附子川烏頭以别之諸)
(家不分烏頭有川草兩種皆混雜註解今悉正之)
集解(别錄曰附子生犍為山谷及廣漢冬月采為附子春月采為烏頭弘景曰烏頭與附子同根附)
(子八月采八角者良烏頭四月采春時莖初生有腦頭如烏鳥之頭故謂之烏頭有兩岐其蒂狀如牛角)
(者名烏喙取汁煎為射繭天雄似附子細而長乃至三四寸側子即附子邊角之大者並是同根而木經)
(附子出犍為天雄出少室烏頭出朗陵分生三處當各有所宜也今則無别矣恭曰天雄附子烏頭並以)
(蜀道綿州龍州者佳俱以八月采造餘處雖有造得者力弱都不相似江南來者全不堪用大明曰天雄)
(大而長少角刺而實附子大而短有角平穩而實烏喙似天雄烏頭次于附子側子小于烏頭連聚生者)
(名為虎掌並是天雄一裔子母之類氣力乃有殊等即宿根與嫩者爾斆曰烏頭少有莖苗身長而烏黑)
(少有旁尖烏喙皮上蒼色有尖頭大者孕八九個周圍底陷黑如烏鐵天雄身全矮無尖周匝四面有附)
(子孕十一個皮蒼色側子只是附子旁有小顆如棗核者木鼈子是喙附烏雄側中毗患者不入藥用保)
(昇曰正者為烏頭兩岐者為烏喙細長三四寸者為天雄根旁如芋散生者為附子旁連生者為側子五)
(物同出而異名苗高二尺許葉似石龍芮及艾宗奭曰五者皆一物但依大小長短以象而名之爾頌曰)
(五者今並出蜀土都是一種所産其種出于龍州冬至前先將陸田耕五七遍以猪糞糞之然後布種逐)
(月耘籽至次年八月後方成其苗高三四尺莖作四稜葉如艾其花紫碧色作穗其實細小如桑椹狀黑)
(色本只種附子一物至成熟後乃有四物以長二三寸者為天雄割削附子旁尖角為側子附子之絶小)
(者亦名側子元種者為烏頭其餘大小者皆為附子以八角者為上綿州彰明縣多種之惟赤水一鄉者)
(最佳然收采時月與本草不同謹按本草冬采為附子春采為烏頭博物志言附子烏頭天雄一物也春)
(秋冬夏采之各異而廣志云奚毒附子也一歲為側子二年為烏喙三年為附子四年為烏頭五年為天)
(雄今一年種之便有此五物豈今人種蒔之法用力倍至故爾繁盛乎時珍曰烏頭有兩種出彰明者即)
(附子之母今人謂之川烏頭是也春末生子故曰春采為烏頭冬則生子已成故曰冬采為附子其天雄)
(烏喙側子皆是生子多者因象命名若生子少及獨頭者即無此數物也其産江左山南等處者乃本經)
(所列烏頭今人謂之草烏頭者是也故曰其汁煎為射繭陶弘景不知烏頭有二以附子之烏頭註射&KR1472;)
(之烏頭遂致諸家疑貳而雷斆之說尤不近理宋人楊天惠著附子記甚悉今撮其要讀之可不辯而明)
(矣其說云綿州乃故廣漢地領縣八惟彰明出附子彰明領鄉二十惟赤水廉水昌明會昌四鄉産附子)
(而赤水為多每歲以上田熟耕作壟取種於龍安龍州齊歸木門青塠小坪諸處十一月播種春月生苗)
(其莖類野艾而澤其葉類地麻而厚其花紫瓣黃蕤長苞而圓七月采者謂之早水拳縮而小蓋未長成)
(也九月采者乃佳其品凡七本同而末異其初種之小者為烏頭附烏頭而旁生者為附子又左右附而)
(偶生者為鬲子附而長者為天雄附而尖者為天錐附而上出者為側子附而散生者為漏藍子皆脈絡)
(連貫如子附母而附子以貴故專附名也凡種一而子六七以上則皆小種一而子二三則稍大種一而)
(子特生則特大附子之形以蹲坐正節角少者為上有節多鼠乳者次之形不正而傷缺風皺者為下本)
(草言附子八角者為良其角為側子之說甚謬矣附子之色以花白者為上鐵色者次之青綠者為下天)
(雄烏頭天錐皆以豐實盈握者為勝漏藍側子則園人以乞役夫不足數也謹按此記所載漏藍即雷斆)
(所謂木鼈子大明所謂虎掌者也其鬲子即烏喙也天錐即天雄之類醫方亦無此名功用當相同爾)
修治(保昇曰附子烏頭天雄側子烏喙采得以生熟湯浸半日勿令滅氣出以白灰裛之數易使乾)
(又法以米粥及糟麯等淹之並不及前法頌曰五物收時一處造釀其法先於六月内造大小麪麴未采)
(前半月用大麥煮成粥以麴造醋候熟去糟其醋不用太酸酸則以水解之將附子去根鬚於新甕内淹)
(七日日攪一遍撈出以疎篩攤之令生白衣乃向慢風日中晒之百十日以透乾為度若猛日則皺而皮)
(不附肉時珍曰按附子記云此物最多不能常熟或種美而苗不茂或苗秀而根不充或已釀而腐或已)
(曝而攣若有神物隂為之者故圜人常禱於神目為藥妖其釀法用醋醅安密室中淹覆彌月乃發出㫰)
(乾方出釀時其大有如拳者已定輒不盈握故及一兩者極難得土人云但得半兩以上者皆良蜀人餌)
(者少惟秦陜閩浙人宜之然秦人纔市其下者閩浙纔得其中者其上品則皆貴人得之矣弘景曰凡用)
(附子烏頭天雄皆熱灰微炮令析勿過焦惟薑附湯生用之俗方每用附子須甘草人參生薑相配者正)
(制其毒故也斆曰凡使烏頭宜文武火中炮令皴拆擘破用若用附子須㡳平有九角如鐵色一個重一)
(兩者即是氣全勿用雜木火只以柳木灰火中炮令皴拆以刀刮去上孕子并去㡳火擘破於屋下午地)
(上掘一土坑安之一宿取出焙乾用若隂制者生去皮尖㡳薄切以東流水并黑豆浸五日夜漉出日中)
(聮用震亨曰凡烏附天雄須用童子小便浸透煮過以殺其毒并助下行之力入鹽少許尤好或以小便)
(浸二七日揀去壊者以竹刀每個切作四片井水淘淨逐日换水再浸七日晒乾用時珍曰附子生用則)
(發散熟用則峻補生用者須如隂制之法去皮臍入藥熟用者以水浸過炮令發拆去皮臍乘熟切片再)
(炒令内外俱黃去火毒入藥又法每一個用甘草二錢鹽水薑汁童尿各半盞同煮熟出火毒一夜用之)
(則毒去也)
氣味辛温有大毒(别錄曰甘大熱普曰神農辛岐伯雷公甘有毒李當之苦大温有大)
(毒元素曰大辛大熱氣厚味薄可升可降陽中之隂浮中沈無所不至為諸經引用之藥好古曰人手少)
(隂三焦命門之劑其性走而不守非若乾薑止而不行趙嗣真曰熟附配麻黃發中有補仲景麻黃附子)
(細辛湯麻黃附子甘草湯是也生附配乾薑補中有發仲景乾薑附子湯通脉四逆湯是也戴原禮曰附)
(子無乾薑不熱得甘草則性緩得桂則補命門李燾曰附子得生薑則能發散以熱攻熱又導虚熱下行)
(以除冷病之才曰地膽為之使惡蜈蚣畏防風黑豆甘草人參黃耆時珍曰畏綠豆烏韮童溲犀角忌䜴)
(汁得蜀椒食鹽下達命門)主治風寒欬逆邪氣寒濕踒躄拘攣膝
痛不能行步破癥堅積聚血瘕金瘡(本經)腰脊風寒脚
氣冷冷弱心腹冷痛霍亂轉筋下痢赤白温中強隂
堅肌骨又墮胎為百藥長(别錄)温暖脾胃除脾濕腎寒
補下焦之陽虚(元素)除臟腑沈寒三陽厥逆濕淫腹痛
胃寒蚘動治經閉補虚散壅(李呆)督脈為病脊強而厥
(好古)治三隂傷寒隂毒寒疝中寒中風痰厥氣厥柔痓
癲癎小兒慢驚風濕麻痺腫滿脚氣頭風腎厥頭痛
暴瀉脱陽久痢脾泄寒瘧瘴氣久病嘔噦反胃噎膈
癰疽不斂久漏冷瘡合葱涕塞耳治聾(時珍)
烏頭(即附子母)主治諸風風痺血痺半身不遂除寒冷温
養臟腑去心下堅痞感寒腹痛(元素)除寒濕行經散風
邪破諸積冷毒(李杲)補命門不足肝風虛(好古)助陽退隂
功同附子而稍緩(時珍)
發明(宗奭曰補虛寒須用附子風家即多用天雄大略如此其烏頭烏喙附子則量其材而用之時)
(珍曰按王氏究原方云附子性重滯温脾逐寒川烏頭性輕疎温脾去風若是寒疾即用附子風疾即用)
(川烏頭一云凡人中風不可先用風藥及烏附若先用氣藥後用烏附乃宜也又凡用烏附藥並宜冷服)
(者熱因寒用也蓋隂寒在下虛陽上浮治之以寒則隂氣益甚而病增治之以熱則拒格而不納熱藥冷)
(飲下咽之後冷體既消熱性便發而病氣隨愈不違其情而致大益此反治之妙也昔張仲景治寒疝内)
(結用蜜煎烏頭近效方治喉痺用蜜炙附子含之嚥汁朱丹溪治疝氣用烏頭梔子並熱因寒用也李東)
(垣治馮翰林姪隂盛格陽傷寒面赤目赤煩渴引飲脈來七八至但按之則散用薑附湯加人參投半斤)
(服之得汗而愈此則神聖之妙也吳綬曰附子乃隂證要藥凡傷寒傳變三隂及中寒夾隂雖身大熱而)
(脈沈者必用之或厥冷腹痛脈沈細甚則唇青囊縮者急須用之有退隂回陽之力起死回生之功近世)
(隂證傷寒往往疑似不敢用附子直待隂極陽竭而用之已遲矣且夾隂傷寒内外皆隂陽氣頓衰必須)
(急用人參健脈以益其原佐以附子温經散寒捨此不用將何以救之劉完素曰俗方治麻痺多用烏附)
(其氣暴能衝開道路故氣愈麻及藥氣盡而正氣行則麻病愈矣張元素曰附子以白术為佐乃除寒濕)
(之聖藥濕藥宜少加之引經又益火之原以消隂翳則便溺有節烏附是也虞摶曰附子稟雄壯之質有)
(斬關奪將之氣能引補氣藥行十二經以追復散失之元陽引補血藥入血分以滋養不足之真隂引發)
(散藥開腠理以驅逐在表之風寒引温煖藥達下焦以祛除在裏之冷濕震亨曰氣虚熱甚者宜少用附)
(子以行參耆肥人多濕亦宜少加烏附行經仲景八味丸用為少隂嚮導後世因以附子為補藥誤矣附)
(子走而不守取其健悍走下之性以行地黃之滯可致遠爾烏頭天雄皆氣壯形偉可為下部藥之佐無)
(人表其害人之禍相習用為治風之藥及補藥殺人多矣王履曰仲景八味丸兼隂火不足者設錢仲陽)
(六味地黃丸為隂虚者設附子乃補陽之藥非為行滯也好古曰烏附非身凉而四肢厥者不可僣用服)
(附子以補火必妨涸水時珍曰烏附毒藥非危病不用而補藥中少加引導其功甚捷有人纔服錢匕即)
(發燥不堪而昔人補劑用為常藥豈古今運氣不同耶荆府都昌王體瘦而冷無他病日以附子煎湯飲)
(兼嚼硫黃如此數歲蘄州衛張百戶平生服鹿茸附子藥至八十餘康健倍常宋張杲醫說載趙知府耽)
(酒色每日煎乾薑熟附湯吞硫黃金液丹百粒乃能健啖否則倦弱不攴壽至九十他人服一粒即為害)
(若此數人皆其臟腑稟賦之偏服之有益無害不可以常理㮣論也又瑣碎錄言滑臺風土極寒民啖附)
(子如啖芋栗此則地氣使然爾)
附方(舊二十六新八十七)少隂傷寒(初得二三日脈微細但欲寐小便色白者麻黃附子)
(甘草湯微發其汁麻黃去節二兩甘草炙二兩附子炮去皮一枚水七升先煮麻黃去添納二味煮取三)
(升分作三服取微汁張仲景傷寒論)少隂發熱(少隂病始得反發熱脈沈者麻黃附子細)
(辛湯發其汗麻黃去節二兩附子炮去皮一枚細辛二兩水一斗先煮麻黃去沬乃納二味同煮三升分)
(三服同上)少隂下利(少隂病下利清穀裏寒外熱手足厥逆脈微欲絶身反不惡寒其人)
(面赤色或腹痛或乾嘔或咽痛或利止脈不出者通脈四逆湯用大附子一個去皮生破八片甘草炙二)
(兩乾薑三兩水三升煮一升分温再服其脈即出者愈面赤加葱九莖腹痛加芍藥二兩嘔加生薑二兩)
(咽痛加桔梗一兩利止脈不出加人參二兩同上)隂病惡寒(傷寒已發汗不解反惡寒者虛)
(也芍藥甘草附子湯補之芍藥三兩甘草炙三兩附子炮去皮一枚水五升煮取一升五合分服同上)
傷寒發躁(傷寒下後又發其汗晝日煩燥不得眠夜不安靜不嘔不渴無表證脈沈微身無大)
(熱者乾薑附子湯温之乾盞一兩生附子一枚去皮破作八片水三升煮取一升頓服傷寒論)隂
盛格陽(傷寒隂盛格陽其人必躁熱而不飲水脈沈手足厥逆者是此證也霹靂散用大附子一)
(枚燒存性為末蜜水調服逼散寒氣然後熱氣上行而汗出乃愈孫兆口訣)熱病吐下(及下)
(利身冷脈微發躁不止者附子炮一枚去皮臍分作八片入鹽一錢水一升煎半升温服立效經驗良)
(方)隂毒傷寒(孫兆口訣云房後受寒少腹疼痛頭疼腰重手足厥逆脈息沈細或作呃逆並)
(宜退隂散用川烏頭乾薑等分切炒放冷為散每服一錢水一盞鹽一撮煎取半盞温服得汗解本事)
(方玉女散治隂毒心腹痛厥逆惡候川烏頭去皮臍冷水浸七日切晒紙裹收之遇有患者取為末一錢)
(入鹽八分水一盞煎八分服壓下隂毒如猪血相似再進一服濟生回陽散治隂毒傷寒面青四肢厥)
(逆腹痛身冷一切冷氣大附子三枚炮裂去皮臍為末每服三錢薑汁半盞冷酒半盞調服良久臍下如)
(火煖為度附續傳信方治隂毒傷寒煩燥迷悶急者用半兩重子一個生破作四片生薑一大塊作三)
(片糯米一撮以水一升煎六合温服煖卧或汗出或不出候心定則以水解散之類解之不得與冷水如)
(渴更煎滓服屢用多效)中風痰厥(昏不知人口眼喎斜并體虛之人患瘧疾寒多者五生飲)
(用生川烏頭生附子並去皮臍各半兩生南星一兩生木香二錢五分每服五錢生薑十片水二盞煎一)
(盞温服方和劑局)中風氣厥(痰壅昏不知人六脉沈伏生附子去皮生南星去皮生木香半)
(兩每服四錢薑九片水二盞煎七分温服之濟生方)中風偏廢(羌活湯用生附子一箇去)
(皮臍羌活烏藥各一兩每服四錢生薑三片水一盞煎七分服王氏簡易方)半身不遂(遂令)
(癖疰用附子一兩以無灰酒一升浸一七日隔日飲一合延年秘錄)風病癱緩(手足軃曳)
(口眼喎斜語音蹇澀步履不正宜神驗烏龍丹主之川烏頭去皮臍五靈脂各五兩為末入龍腦麝香五)
(分滴水為丸如彈子大每服一丸先以生薑汁研化暖酒調服一日二服至五七丸便覺手擡移得步十)
(丸可以梳頭也梅師方)風寒濕痺(麻木不仁或手足不遂生川烏頭末每以香白米煮粥一)
(盌入末四錢慢熬得所下薑汁一匙蜜三大匙空腹啜之或入薏苡末二錢左傳云風淫末病謂四末也)
(脾主四肢風淫客肝則侵脾而四肢病也此湯極有力予每授人良驗許學士本事方)體虛有
風(外受寒濕身如在空中生附子生天南星各二錢生薑十片水一盞半慢火煎服子曾病此醫傳張)
(子發授此方二服愈本事方)口眼喎斜(生烏頭青礬各等分為末每用一字㗜入鼻内取涕)
(吐涎立效無比名通關散篋中秘寳方)口卒噤瘖(卒忤停尸並用附子末吹入喉中瘥千)
(金翼)産後中風(身如角弓反張口噤不語川烏頭五兩剉塊黑大豆半升同炒半黑以酒三升)
(傾鍋内急攪以絹濾取酒微温服一小盞取汗若口不開拗開灌之未效加烏雞糞一合炒納酒中服以)
(瘥為度小品)諸風血風(烏荆主治諸風縱緩言語蹇濇徧身麻痛皮膚瘙痒及婦人血風頭)
(痛目眩腸風臟毒下血不止者服之尤效有痛風攣搐頥頷不收者服六七服即瘥也川烏頭炮去皮臍)
(一兩荆芥穗二兩為末醋麫糊丸梧子大温酒或熱水每服二十丸和劑方)婦人血風(虚冷)
(月候不勻或手脚心煩熱或頭面浮腫頑麻用川烏頭一斤清油四兩鹽四兩鐺内同熬令裂如桑椹色)
(為度去皮臍五靈脂四兩為末搗勻蒸餅丸如梧子大空心温酒鹽湯下二十丸亦治丈夫風疾梅師)
(方)諸風癎疾(生川烏頭去皮二錢半五靈脂半兩為末猪心血丸梧子大每薑湯化服一丸)
小兒慢驚(搐搦涎壅厥逆川烏頭生去皮臍一兩全蠍十箇去尾分作三服水一盞薑七片煎)
(服孩湯氏嬰寳鑑)小兒項軟(乃肝腎虚風邪襲入用附子去皮臍天南星各二錢為末薑汁)
(調攤貼天柱骨内服瀉青丸全幼心鑑)小兒𩕄陷(綿烏頭附子並生去皮臍二錢雄黃八分)
(為末葱根搗和作餅貼陷處全幼心鑑)麻痺疼痛(仙桃丸治手足麻痺或癱瘓疼痛腰膝痺)
(痛或打撲傷損閃肭痛不可忍生川烏不去皮五靈脂各四兩威靈仙五兩洗焙為末酒糊丸梧子大每)
(服七丸至十丸鹽湯下忌茶此藥常服其效如神普濟方)風痺肢痛(營衛不行川烏頭炮)
(去皮以大豆同炒至汗出為度去豆焙乾全蠍半錢焙為末釅醋熬稠丸綠豆大每温酒下七丸日一服)
(惠聖方)腰脚冷痺(疼痛有風川烏頭三箇生去皮臍為散醋調塗帛上貼之須臾痛止聖)
(惠方)大風諸痺(痰澼脹滿大附子半兩者二枚炮折酒漬之春冬五日夏秋三日每服一合以)
(瘥為度聖惠方)脚氣腿腫(久不瘥者黑附子一箇生去皮臍為散生薑汁調知膏塗之藥)
(乾再塗腫消為度簡要濟衆)十脂疼痛(麻木不仁生附子去皮臍木香各等分生薑五片水)
(煎温服方王氏簡易)搜風順氣(烏附丸用川烏頭二十箇香附子半斤薑汁淹一宿炒焙)
(為末酒糊丸梧子大每温酒下十丸肌體肥壯有風疾者宜常服之澹寮方)頭風頭痛(外臺)
(秘要用臘月烏頭一升炒令黃末之以絹袋盛浸三斗酒中逐日温服孫兆口訣用附子炮石膏煅等)
(分為末入腦麝少許每服半錢茶酒任下銚修真秘旨用附子一枚生去皮臍綠豆一合同入子内煮)
(荳熟為度去附子食綠豆立瘥每箇可煮五次後為末服之)風毒頭痛(聖惠方治風毒攻注)
(頭目痛不可忍大附子一枚泡去皮為末以生薑一兩大黑豆一合炒熟同酒一盞煎七分調附末一錢)
(温服皮又方治二三十年頭風不愈者用大川烏頭生去四兩天南星炮一兩為末每服二錢細茶三)
(錢薄荷七葉鹽梅一箇水一盞煎七分臨卧温服錢朱氏集驗方治頭痛連臍者生烏頭一錢白芷四)
(為末茶服一字仍以末㗜鼻有人用之得效)風寒頭痛(十便良方治風寒客于頭中清涕項)
(筋急硬胸中寒痰嘔吐清水用大附子或大川烏頭二枚去皮蒸過川芎藭生薑各一兩焙研以茶湯調)
(服一錢或剉片每用五錢水煎服隔三四日一服或加防風一兩三因方必效散治風寒流注偏正頭)
(痛年久不愈最有神效用大附子一箇生切四片以薑汁一盞浸炙再浸再炙汁盡乃止高良薑等分為)
(末每服一錢臘茶清調下忌熱物少時)頭風摩散(沐頭中風多汗惡風當先風一日則痛甚)
(用大附子一箇炮食鹽等分為末以方寸匕摩𩕄上令藥力行或以油調稀亦可一日三上張仲景方)
年久頭痛(川烏頭天南星等分為末葱汁調塗太陽穴經騐)頭風斧劈(難忍川烏)
(頭末燒烟熏碗内温茶炮服之集簡方)痰厥頭痛(如破厥氣上衝痰塞胸膈炮附子三分釡)
(墨四錢冷水調服方寸匕當吐即愈忌猪肉冷水)腎厥頭痛(指南方用大附子一箇炮熟去)
(皮生薑半兩水一升半煎分三服刺經驗良方韭根丸治元陽虚頭痛如破眼睛如錐大川烏頭去皮)
(微炮全蠍以糯米炒過去米等分為末韭根汁丸綠豆大每薄荷茶下十五丸一日一服)氣虚頭
痛(氣虚上壅偏正頭痛不可忍者大附子一枚去皮臍研末葱汁麫糊丸綠豆大每服十丸茶清下)
(僧繼洪澹寮方蠍附丸云氣虚頭痛惟此方最合造化之妙附子助陽扶虚鍾乳補陽鎮墜全蠍取其鑚)
(透葱涎取其通氣湯使用椒以達下鹽以引用使虚氣下歸對證用之無不作效大附子一枚剜心入全)
(蠍去毒三枚在内以餘附末同鍾乳粉二錢半白麫少許水和作劑包附煨熟去皮研末葱涎和丸梧子)
(大每椒鹽湯下五十丸)腎氣上攻(頭頂不能轉移椒附丸用大熟附子一枚為末每用二錢)
(以椒二十粒用白麫填滿椒口水一盞半薑七片煎七分去椒入鹽空心點服椒氣下達以引逆氣歸經)
(也方本事)鼻淵腦泄(生附子末葱涎和如泥酓涌泉穴普濟)耳鳴不止(無晝)
(夜者烏頭燒作灰菖蒲等分為末綿裹塞之日再用取效楊氏産乳)耳卒聾閉(附子醋浸)
(削尖插之或更於上炙二七壯本草拾遺)聤耳膿血(生附子為末葱涕和灌耳中肘後)
喉痺腫塞(附子去皮炮令拆以蜜塗上炙之令蜜入含之勿嚥汁已成者即膿出未成者即消)
(出拾本草遺)久患口瘡(生附子為末醋麫調貼足心男左女右日再換之經驗)風蟲
牙痛(普濟方用附子一兩燒灰枯礬一分為末揩之又方川烏頭川附子生研麪糊丸小豆大每)
(綿包一丸咬之孔刪繁方用炮附子末納中乃止)眼暴赤腫(磣痛不得開淚出不止削附子)
(赤皮末如蠶砂大著眥中以定為度張文仲備急方)一切冷氣(去風痰定遍身疼痛益元)
(氣強力固精益髓令人少病川烏頭一斤用五升大甕鉢子盛以童子小便浸七日逐日添令溢出揀去)
(壞者不用餘以竹刀切作四片新汲水淘七次乃浸之日日換水日足取焙為末酒煮麪糊丸綠豆大每)
(服十丸空心鹽湯下少粥飯壓之經驗方)升降諸氣(暖則宣流熟附子一大箇分作二服)
(水二盞煎一盞入沈香汁温服和劑局方)中寒昏困(薑附湯治體虚中寒昏不知人及臍)
(腹冷痛霍亂轉筋一切虛寒之病生附子一兩去皮臍乾薑炮一兩每服三錢水二鍾煎一鍾温服和)
(劑局方)心腹冷痛(冷熱氣不和山梔子川烏頭等分生研為末酒糊丸梧子大每服十五丸)
(生薑湯下小腸氣痛加炒茴香葱酒下二十丸王氏博濟方)心痛疝氣(濕熱因寒鬱而發用)
(梔子降濕熱烏頭破寒鬱烏頭為梔子所引其性急速不留胃中也川烏頭山梔子各一錢為末順流水)
(入薑汁一匙調下丹溪纂要)寒厥心痛(及小腸膀胱痛不可止者神砂一粒丹用熟附子去)
(皮鬱金橘紅各一兩為末醋麪糊丸如酸棗大朱砂為衣每服一丸男子酒下女人醋湯下宣明方)
寒疝腹痛(遶臍手足厥冷白汗出脈弦而緊用大烏頭煎主之大烏頭五枚去臍水三升煮取)
(一升去滓納蜜二升煎令水氣盡強人服七合弱人服五合不瘥明日更服張仲景金匱玉函方)寒
疝身痛(腹痛手足逆冷不仁或身痛不能眠用烏頭桂枝湯主之烏頭一味以蜜二斤煎減半入)
(桂枝湯五合解之得一升初服二合不知再服又不知加至五合其知者如醉狀得吐為中病也金匱)
(玉函)寒疝引脇(肋心腹皆痛諸藥不效者大烏頭五枚去角四破以白蜜一斤煎令透取焙為)
(末别以熟蜜和丸梧子大每服二十丸冷鹽湯下永除崔氏方)寒疝滑泄(腹痛腸鳴自汗)
(厥逆熟附子去皮臍玄胡索炒各一兩生木香半兩每服四錢水二盞薑七片煎七分温服濟生方)
小腸諸疝(倉卒散治寒疝腹痛小腸氣膀胱氣脾腎諸痛攣急難忍汗出厥逆大附子炒去皮)
(臍一枚山梔子炒焦四兩每用二錢水一盞酒半盞煎七分入鹽一捻温服宣明方治隂疝小腹腫痛)
(加蒺藜子等分虚者加桂枝等分薑糊為丸温酒服五十丸)虚寒腰痛(鹿茸去毛酥炙微黃)
(附子炮去皮臍各二兩鹽花三分為末棗肉和丸梧子大每服三十丸空心温酒下夷堅志云時康祖)
(大夫病心胷一漏數竅流汁已二十年又苦腰痛行則傴僂形神憔悴醫不能治通判韓子温為檢聖惠)
(方得此方令服旬餘腰痛減久服遂瘥心漏亦瘥精力倍常步履輕捷此方本治腰而效乃如此)元
臟傷冷(經驗方用附子炮去皮臍為末以水二盞入藥二錢鹽葱薑棗同煎取一盞空心服去積)
(冷暖下元肥腸益氣酒食無碍子梅師方二虎丸補元臟進飲食壯筋骨用烏頭附合四兩釅醋浸三)
(宿切作片子掘一小坑炭火燒赤以醋三升同藥傾入坑内用盆合之一宿取出去砂土入青鹽四兩同)
(炒赤黃色為末醋打麪糊丸如梧子大空心冷酒下十五丸婦人亦宜)胃冷有痰(脾弱嘔吐)
(生附子半夏各二錢薑十片水二盞煎七分空心温服一方並炮熟加木香五分竒效良方)久冷
反胃(經驗方用大附子一箇生薑一兩剉細同煮研如麪糊每米飲化服一錢衛生家寳方用薑)
(汁打糊和附子末為丸大黃為衣每温水服十丸逼斗門方用長大附子一箇坐于磚上四面著火漸)
(以生薑自然汁淬之依前再逼再淬約薑汁盡半碗乃止研末每服一錢粟米飲下不過三服瘥或以猪)
(腰子切片炙熟蘸食四方便集用大附子一箇切下頭子剜一竅安丁香十丸箇在内仍合定線紥入)
(砂銚内以薑汁浸過文火熬乾為末每挑少許置掌心䑛喫日十數次忌毒物生冷)脾寒瘧疾
(濟生方云五臟氣虚隂陽相勝發為痎瘧寒多熱少或但寒不熱宜七束湯主之用附子一枚炮七次鹽)
(湯浸七次去皮臍分作二服水一碗生薑七片棗七枚煎七分露一宿發日空心温服未久再進一服王)
(璆百一選方云寒痰宜附子風痰宜烏頭若用烏頭則寒多者火炮七次熱多者湯炮七次去皮焙乾如)
(上法用烏頭性熱炮多則熱散也盞又杲附湯用熟附子去皮草果仁各二錢半水一薑七片棗一枚)
(煎七分發日早温服塗肘后方臨發時以醋和附子于背上)寒熱瘧疾(附子一枚重五錢者)
(麪煨人參丹砂各一錢為末煉蜜丸梧子大每服二十丸未發前連進三服中病則吐或身體麻木未中)
(病來日再服論龐安常傷寒)瘴瘧寒熱(冷瘴寒熱往來頭痛身疼嘔痰或汗多引飲或自利)
(煩躁宜薑附湯主之大附子一枚四破每以一片水一盞生薑十片煎七分温服李侍制云此方極妙章)
(傑云嶺南以啞瘴為危急不過一二日而死醫謂極熱感寒也用生附子一味治之多愈得非以熱攻熱)
(而發散寒邪乎真起死回生之藥也嶺南衛生方)小便虚閉(兩尺脉沈微用利小水藥不效)
(者乃虚寒也附子一箇炮去皮臍鹽水浸良久澤瀉一兩每服四錢水一盞半燈心七莖煎服即愈普)
(濟方)腫疾喘滿(大人小兒男女腫因積得既取積而腫再作小便不利若再用利藥性寒而小)
(便愈不通矣醫者到此多束手蓋中焦下焦氣不升降為寒痞隔故水凝而不通惟服沈附湯則小便自)
(通喘滿自愈用生附子一箇去皮臍切片生薑十片入沈香一錢磨水同煎食前冷飲附子雖三五十枚)
(亦無害小兒每服三錢水煎服朱氏集驗方)脾虚濕腫(大附子五枚去皮四破以赤小豆半)
(升藏附子于中慢火煮熟去豆焙研末以薏苡仁粉打糊丸梧子大每服十丸蘿蔔湯下朱氏集驗方)
隂水腫滿(烏頭一升桑白皮五升水五升煮一升去滓銅器盛之重湯煎至可丸丸小豆大每)
(服三五丸取小便利為佳忌油膩酒麪魚肉皮又方大附子童便浸三日夜逐日換尿以布擦去搗如)
(泥酒糊和丸小豆大每服三十丸煎流氣飲送下普濟方)大腸冷秘(附子一枚炮去皮取)
(中心如棗大為末二錢蜜水空心服之聖濟總錄)老人虚泄(不禁熟附子一兩赤石脂一兩)
(為末醋糊丸梧子大米飲下五十丸楊氏家藏方)冷氣洞泄(生川烏頭一兩木香半兩為末)
(醋糊丸梧子大每陳皮湯下二十丸本事方)臟寒脾泄(及老人中氣不足久泄不止肉豆蔲)
(二兩煨熟大附子去皮臍一兩五錢為末粥丸梧子大每服八十丸蓮肉煎湯下十便良方治脾胃虛)
(冷大腸滑泄米穀不化乏力用大附子十兩連皮同大棗二斤於石器内以水煮一日常令水過兩指取)
(出每箇切作三片再同煮半日削去皮切焙為末别以棗肉和丸梧子大每空心米飲下三四十丸)小
兒吐泄(注下小便少白龍丸用熟附子五錢白石脂煅龍骨煅各二錢半為末醋麪糊丸黍米大)
(每米飲量兒大小服全幼心鑑)霍亂吐泄(不止附子重七錢者炮去皮臍為末每服四錢)
(水二盞鹽半錢煎一盞温服立止孫兆秘寳方)水泄久痢(川烏頭二枚一生用一以黑豆)
(半合同煮熟研丸綠豆大每服五丸黃連湯下普濟方)久痢赤白(獨聖丸用川烏頭一箇灰)
(火燒烟盡取出地上盞蓋良久研末酒化蠟丸如大麻子大每服三丸赤痢黃連甘草黑豆煎湯放冷吞)
(下白痢甘草黑豆煎湯冷吞如瀉及肚痛以水吞下並空心服之忌熱物經驗良方)久痢休
息(熟附子半兩研末雞子白二枚搗和丸梧子大傾入沸湯煮數沸漉出作兩服米飲下聖濟總錄)
下痢欬逆(脈沈隂寒者退隂散主之陳自明云一人病此不止服此兩服而愈方見前隂毒傷)
(寒下)下血虚寒(日久腸冷者熟附子去皮枯白礬一兩為末每服三錢米飲下又方熟附子)
(一枚去皮生薑三錢半水煎服或加黑豆一百粒並聖惠方)陽虚吐血(生地黃一斤搗汁入)
(酒少許以熟附子一兩半去皮臍切片入汁内石器煮成膏取附片焙乾入山藥三兩研末以膏和搗丸)
(梧子大每空心米飲下三十丸昔葛察判妻苦此疾百藥皆試得此而愈屢發屢效余居士選竒方)
溲數白濁(熟附子為末每服二錢薑三片水一盞煎六分温服普濟方)虚火背熱
(虛火上行背内熱如火炙者附子末津調塗涌泉穴摘玄方)經水不調(血臟冷痛此方平易)
(捷徑熟附子去皮當歸等分每服三錢水煎服普濟方)斷産下胎(生附子為末淳酒和塗右)
(足心胎下去之小品方)折腕損傷(卓氏膏用大附子四枚生切以猪脂一斤三年苦醋同濆)
(三宿取脂煎三上三下日摩傅之深師方)癰疽腫毒(川烏頭炒黃蘗炒各一兩為末唾調)
(塗之留頭乾則以米泔潤之同上)癰疽久漏(瘡口冷膿水不絶内無惡肉大附子以水浸透)
(切作大片厚三分安瘡口上以艾炙之隔數日一炙炙至五七次仍服内托藥自然肌肉長滿研末作餅)
(子亦可心薛已外科法)癰疽弩肉(如眼不斂諸藥不治此法極妙附子削如碁子大以唾粘)
(貼上用艾火炙之附子焦復唾濕再炙令熱氣徹内即瘥千金方)癰疽肉突(烏頭五枚濃醋)
(三升濆三日洗之日夜三四度古今錄驗)丁瘡腫痛(醋和附子末塗之乾再上千金翼)
久生疥癬(川烏頭生切以水煎洗甚驗聖惠)手足凍裂(附子去皮為末以水麪調)
(塗之良驗談埜翁試方)足釘怪疾(兩足心凸腫上生黑豆瘡硬如釘脛骨生碎孔髓流出身)
(發寒頭惟思飲酒此是肝腎冷熱相吞用炮川烏頭末傅之内服韭子湯效夏氏竒疾方)
烏頭附子尖主治為末茶服半錢吐風痰癲癎(時珍)
發明(時珍曰烏附用尖亦取其銳氣直達病所爾無他義也保幼大全云小兒慢脾驚風四肢厥逆)
(用附子尖一箇硫黃棗大一箇蠍稍七箇為末薑汁麪糊丸黃米大每服十丸米飲下亦治久瀉尫羸凡)
(用烏附不可執為性熱審其手足冷者輕則用湯甚則用丸重者用膏候手足暖陽氣回即為佳也按此)
(方乃和劑局方碧霞丹變法也非真慢脾風不可輒用故初虞世有金虎碧霞之戒)
附方(舊一新七)風厥癲癎(凡中風痰厥癲癎驚風痰涎上壅牙關緊急上視搐搦並宜碧)
(霞丹主之烏頭尖附子尖蠍稍各七十箇石綠研九度飛過十兩為末麪糊丸芡子大每用一丸薄荷汁)
(半盞化下更服温酒半合須臾吐出痰涎為妙小兒驚癎加白僵蠶等分和劑局方)臍風撮
口(生川烏尖三箇全足蜈蚣半條酒浸炙麝香少許為末以少許吹鼻得嚏乃以薄荷湯灌一字永)
(類方)木舌腫脹(川烏尖巴豆研細醋調塗刷集簡方)牙痛難忍(附子尖天雄尖)
(全蠍各七箇生研為末點之永類方)奔豚疝氣(作痛或隂囊腫痛去鈴丸用生川烏尖七)
(箇巴豆七枚去皮油為末糕糊丸梧子大朱砂麝香為衣每服二丸空心冷酒或冷鹽湯下三兩日一服)
(不可多澹寮方)割甲成瘡(連年不愈川烏頭尖黃蘗等分為末洗了貼之以愈為度古)
(今錄驗)老幼口瘡(烏頭尖一箇天南星一箇研末薑汁和塗足心男左女右不過二三次即)
(愈)
本草綱目卷十七上
