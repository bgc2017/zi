本草綱目卷五十下
明李時珍撰
獸之一(畜類二十四種)
牛(本經上品)
校正(别錄上品牛乳拾遺犢臍屎今併為一)
釋名(時珍曰許慎云牛件也牛為大牲可以件事分理也周禮謂之大牢牢乃豢畜之室牛牢大故)
(名大牢内則謂之一元大武元頭也武足跡也猶史記稱牛為四蹄今人稱牛為一頭之義梵書謂之瞿)
(摩帝牛之牡者曰牯曰特曰犅曰㹍牝者曰泮曰㹀南牛曰悞北牛曰搸純色曰犧黑曰□白曰㹊赤曰)
(□駁曰犂去勢曰犍又曰犗無角曰牛子曰犢生二歲曰㸽三歲曰犙四歲曰牭五歲曰□六歲曰犕)
集解(藏器曰牛有數種本經不言黃牛烏牛水牛但言牛爾南人以水牛為牛北人以黃牛烏牛為)
(牛牛種既殊入用當别時珍曰牛有□牛水牛二種□牛小而水牛大□牛有黃黑赤白駁雜數色水牛)
(色青蒼大腹銳頭其狀類豬角若擔矛能與虎鬭亦有白色者鬱林人謂之州留牛又廣南有稷牛即果)
(下牛形最卑小爾雅謂之犤牛王會篇謂之紈牛是也牛齒有下無上察其齒而知其年三歲二齒四歲)
(四齒五歲六齒六歲以後每年接脊骨一節也牛耳聾其聽以鼻牛瞳堅而不横其聲曰牟項垂曰胡蹄)
(肉曰□百葉曰膍角胎曰䚡鼻木曰奉嚼草復出曰齝腹草未化曰聖虀牛在畜屬土在卦屬坤土緩而)
(和其性順也造化權輿云乾陽為馬坤隂為牛故馬蹄圓牛蹄坼馬病則臥隂勝也牛病則立陽勝也馬)
(起先前足臥先後足從陽也牛起先後足臥先前足從隂也獨以乾健坤順為說盖知其一而已)
黃牛肉氣味甘温無毒
(弘景曰&KR0008;牛惟勝青牛為良水牛惟可充食)
(日華曰黃牛肉微毒食之發藥毒動病不如水牛)
(詵曰黃牛動病黑牛尤不可食牛者稼穡之資也不可多殺牛若自死者血脈已絶骨髓已竭不可食之)
(藏器曰牛病死者發痼疾痃癖令人洞下疰病黑牛白頭者不可食獨肝者有大毒令人痢血至死北人)
(牛瘦多以蛇從鼻灌之故肝獨也水牛則無之)
(時珍曰張仲景云噉蛇牛毛髮白而後順者是也中其毒者惟人乳可以解之内則云牛夜鳴則&KR0146;臭不)
(可食病死者有大毒令人生疔暴亡食經云牛自死白首者食之殺人疥牛食之發痒黃牛水牛肉合豬)
(肉及黍米酒食並生寸白蟲合韭薤食令人熱病合生薑食損齒煮牛肉入杏仁蘆葉易爛相宜)
(詵曰惡馬食牛肉即馴亦物性也)
主治安中益氣養脾胃(别錄)補益腰脚止消渴及唾涎
(孫思邈)
發明(時珍曰韓&KR1026;言牛肉補氣與黃茋同功觀丹溪朱氏倒倉法論而引申觸類則牛之補土可心)
(解矣今天下日用之物雖嚴法不能禁亦因肉甘而補皮角有用也朱震亨倒倉論曰腸胃為積榖之室)
(故謂之倉倒者推陳以致新也胃屬土受物而不能自運七情五味有傷中宫停痰積血互相纏糾發為)
(癰瘓為勞瘵為蠱脹成形成質為窠為臼以生百病而中宫愆和自非丸散所能去也此方出自西域異)
(人其法用黃肥牡牛肉二十斤長流水煮成糜去滓濾取液再熬成琥珀色收之每飲一鍾隨飲至數十)
(鍾寒月温飲病在上則令吐在下則令利在中則令吐而利在人活變吐利後渴即服其小便一二碗亦)
(可蕩滌餘垢睡二日乃食淡粥養半月即精神強健沉疴悉亡也須五年忌牛肉盖牛坤土也黃土色也)
(以順德配乾牡之用也肉者胃之樂也熟而為液無形之物也故能由腸胃而透肌膚毛竅爪甲無所不)
(到在表者因吐而得汗在清道者自吐而去在濁道者自利而除有如洪水泛漲陳莝順流而去盎然渙)
(然潤澤枯槁而有精爽之樂也既王綸云牛肉本補脾胃之物非吐下藥也特飲之滿而溢爾借補為)
(瀉故病去而胃得補亦竒法也但病非腸胃者似難施之)
附方(新五)小刀圭(韓飛霞曰凡一切虚病皆可服之用小牛犢兒未交感者一隻臘月初八)
(日或戊巳日殺之去血燖毛洗淨同臟腑不遺分寸大銅鍋煑之每十觔入黃茋十兩人參四兩茯苓六)
(兩官桂良薑各五錢陳皮三兩甘草蜀椒各二兩食鹽二兩淳酒二斗同煑水以八分為率文火煑至如)
(泥其骨皆槌碎併濾取稠汁待冷以甕盛之埋于土内露出甕面凡飲食中皆任意食之或以酒調服更)
(妙肥犬及鹿皆可依此法作之)返本丸(補諸虚百損用黃犍牛肉去筋膜切片河水洗數遍仍浸)
(一夜次日再洗三遍水清為度用無灰好酒同入壜内重泥封固桑柴文武火煑一晝夜取出如黃沙為)
(佳焦黑無用焙乾為末聽用山藥鹽炒過蓮肉去心鹽炒過並去鹽白茯苓小茴香炒各四兩為末每牛)
(肉半觔入藥末一觔以紅棗蒸熟去皮和搗丸梧子大每空心酒下五十丸日三服乾坤生意)腹
中痞積(牛肉四兩切片以風化石灰一錢擦上蒸熟食常食痞積自下經騐秘方)腹中
癖積(黃牛肉一觔恒山三錢同煑熟食肉飲汁癖必自消甚效筆峯雜興)牛皮風癬
(每五更炙牛肉一觔食以酒調輕粉敷之直指方)
水牛肉氣味甘平無毒(日華曰冷微毒宜忌同黃牛)主治消渴止
啘洩安中益氣養脾胃(别錄)補虚壮徤強筋骨消水腫
除濕氣(藏器)
附方(舊二新一)水腫尿澀(牛肉一觔熟蒸以薑醋空心食之心鏡)手足腫痛
(傷寒時氣毒攻手足腫痛欲斷牛肉裹之腫消痛止范汪方)白虎風痛(寒熱發歇骨節微腫)
(用水牛肉脯一兩炙黃燕窠土伏龍肝飛羅麵各二兩砒黃一錢為末每以少許新汲水和作彈丸大于)
(痛處摩之痛止即取藥抛於熱油鐺中聖惠)
頭蹄(水牛者良)氣味涼(食經云患冷人勿食蹄中巨筋多食令人生肉刺)主治下
熱風(孟詵)
附方(舊一)水腫(脹滿小便澀者用水牛蹄一具去毛煑汁作羹切食之或以水牛尾條切作腊)
(食或煮亦佳食醫心鏡)
鼻(水牛者良)主治消渴同石燕煑汁服(藏器)治婦人無乳作
羹食之不過兩日乳下無限氣壮人尤效(孟詵)療口眼
喎斜不拘乾濕者以火炙熱於不患處熨之即漸止
(宗奭)
皮(水牛者良)主治水氣浮腫小便澀少以皮蒸熟切入豉
汁食之(心鏡)熬膠最良(詳阿膠)
乳氣味甘微寒無毒(弘景曰&KR0008;牛乳佳恭曰&KR0008;牛乳性平生飲令入利熱飲令入口)
(乾温可也水牛乳作酪濃厚勝&KR0008;牛造石蜜須之藏器曰黑牛乳勝黃牛凡服乳必煑一二沸停冷啜之)
(熱食即壅不欲頓服與酸物相反令人腹中癥結患冷氣人忌之合生魚食作&KR1742;時珍曰凡取以物撞之)
(則易得餘詳乳酪下制蓁芁不灰木)主治補虚羸止渴(别錄)養心肺解
熱毒潤皮膚(日華)冷補下熱氣和蒜煎沸食去冷氣痃
癖(藏器)患熱風人宜食之(孟詵)老人煑食有益入薑葱止
小兒吐乳補勞(思邈)治反胃熱噦補益勞損潤大腸治
氣痢除疸黃老人煑粥甚宜(時珍)
發明(震亨曰反胃&KR0008;膈大便燥結宜牛羊乳時時嚥之並服四物湯為上策不可用人乳人乳有飲)
(食之毒七情之火也時珍曰乳煎萆茇治痢有效盖一寒一熱能和隂陽耳按獨異志云唐太宗苦氣痢)
(衆醫不效下詔訪問金吾長張寳藏曾困此疾即具疏以乳煎蓽茇方上服之立愈宣下宰臣與五品官)
(魏徵難之逾月不擬上疾復發復進之又平因問左右曰進方人有功未見除授何也徵懼曰未知文武)
(二吏上怒曰治得宰相不妨授三品我豈不及汝耶即命與三品文官授鴻臚寺卿其方用牛乳半觔蓽)
(茇三錢同煎減半空腹頓服)
附方(舊三新八)風熱毒氣(煎過牛乳一升生牛乳一升和勻空腹服之日三服千金方)
小兒熱噦(牛乳二合薑汁一合銀器文火煎五六沸量兒與服之)下虚消渴(心脾)
(中熱下焦虚冷小便多者牛羊乳每飲三四合廣利方)病後虚弱(取七歲以下五歲以上黃)
(牛乳一升水四升煎取一升稍稍飲至十日止外臺方)補益勞損(千金翼崔尚書方鍾乳粉)
(一兩袋盛以牛乳一升煎減三分之一去袋飲乳日三又方白石英末三觔和黑豆與十歲以上生犢)
(㹀牛食每日與一兩七日取牛乳或熱服一升或作粥食其糞以種菜食百無所忌能潤臟腑澤肌肉令)
(人壮健)脚氣痺弱(牛乳五升硫黃三兩煎取三升每服三合羊乳亦可或以牛乳五合煎調)
(硫黃末一兩服取汁尤良肘后)肉人怪病(人頂生瘡五色如櫻桃状破則自頂分裂連皮)
(剝脱至足名曰肉人常飲牛乳自消夏子益竒疾方)重舌出涎(特牛乳飲之聖惠)蚰
蜒入耳(牛乳少少滴入即出若入腹者飲一二升即化為水聖惠方)蜘蛛瘡毒(牛乳)
(飲之良生生編)
血氣味鹹平無毒主治解毒利腸治金瘡折傷垂死
又下水蛭煑柈醋食治血痢便血(時珍)
發明(時珍曰按元史云布智兒從太祖征回回身中數矢血流滿體悶仆幾絶太祖命取一牛剖其)
(腹納之牛腹中浸熱血中移時遂甦又云李庭從伯顔攻郢州砲傷左脇矢貫於胷幾絶伯顔命剖水牛)
(腹納其中良久而甦何孟春云予在職方時問各邊將無知此術者非讀元史弗知也故書於此以備緩)
(急)
附方(新一)誤吞水蛭(腸痛黃瘦牛血熱飲一二升次早化豬脂一升飲之即下出也肘后)
脂(黃牛者良煉過用)氣味甘温微毒(多食發痼疾瘡瘍鑑源云牛脂軟)主
治諸瘡疥癬白秃亦入面脂(時珍)
附方(新五)消渴不止(栝樓根煎用生栝樓根切十觔以水三斗煑至一斗濾淨入煉淨黃)
(牛脂一合慢火熬成膏瓶收每酒服一杯日三總錄)腋下胡臭(牛脂和胡粉塗之三度永)
(瘥氏姚)食物入鼻(介介作痛不出用牛脂一棗大納鼻中吸入脂消則物隨出也外臺方)
走精黃病(面目俱黃多睡舌紫甚面裂若爪甲黑者死用豉半兩牛脂一兩煎過綿裹烙舌去)
(黑皮一重濃煎䜴湯飲之三十六黃方)
髓(黑牛黃牛㸺牛者良煉過用)氣味甘温無毒主治補中填骨髓
久服增年(本經)安五臟平三焦續絶傷益氣力止洩利
去消渴皆以清酒暖服之(别錄)平胃氣通十二經脈(思邈)
治瘦病以黑牛髓地黃汁白密等分煎服(孟詵)潤肺補
腎澤肌悦面理折傷擦損痛甚妙(時珍)
附方(新三)補精潤肺(壮陽助胃用煉牛髓四兩胡桃肉四兩杏仁泥四兩山藥末半觔煉)
(密一觔同搗成膏以瓶盛湯煑一日每服一匙空心服之瑞竹方)勞損風濕(陸杭膏用牛髓)
(羊脂各二升白密薑汁酥各三升煎三上三下令成膏隨意以温酒和服之經心錄)手足皴
裂(牛髓敷之)
腦(水牛黃牛者良)氣味甘温微毒(心鏡曰牛熱病死者勿食其腦令生腸癰)主治
風眩消渴(蘇恭)脾積痞氣潤皴裂入面脂用(時珍)
附方(新四)吐血咯血(五勞七傷用水牛腦一枚塗紙上隂乾杏仁煑去皮胡桃仁白蜜各)
(一觔香油四兩同熬乾為末每空心燒酒服二錢七乾坤秘韞)偏正頭風(不拘遠近諸藥)
(不效者如神用白芷芎藭各三錢為細末以黃牛腦子搽末在上瓷器内加酒頓熟乘熱食之盡量一醉)
(醒則其病如失甚驗保夀堂方)脾積痞氣(牛腦丸治男婦脾積痞病大有神效黃㸺牛腦)
(子一箇去皮筋擂爛皮硝末一觔蒸餅六箇晒研和勻糊丸梧子大每服三十丸空心好酒下日三服百)
(日有驗錄聖濟總)氣積成塊(牛腦散用牛腦子一箇去筋雄雞肫一箇連黃並以好酒浸一)
(宿搗爛入木香沉香砂仁各三兩皮硝一碗杵千下入生銅鍋内文武火焙乾為末入輕粉三錢令勻每)
(服二錢空心燒酒服日三服同上)
心(已下黃牛者良)主治虚忘補心(别錄)
脾主治補脾(藏器)臘月淡煑日食一度治痔瘻和朴消
作脯食消痞塊(時珍醫出千金通)
肺(已下水牛者良)主治補肺(藏器)
肝主治補肝明目(别錄)治瘧及痢醋煑食之(孟詵)婦人隂
䘌納之引蟲(時珍)
腎主治補腎氣益精(别錄)治濕痺(孫思邈)
胃(黃牛水牛俱良)氣味甘温無毒(弘景曰青牛腸胃合犬肉犬血食病人)主治
消渴風眩補五臟醋煑食之(詵)補中益氣解毒養脾
胃(時珍)
附方(新一)噉蛇牛毒(牛肚細切水一斗煑一升服取汗即瘥金匱要略)
膍一名百葉(時珍曰膍音毗言其有比列也牛羊食百草與他獸異故其胃有膍有胘有蜂)
(窠亦與他獸異也胘即胃之厚處)主治熱氣水氣治痢解酒毒藥毒
丹石毒發熱同肝作生以薑醋食之(藏器)
膽(臘月黃牛青牛者良弘景曰膽原附黃條中今拔出於此以類相從耳)氣味苦大寒
無毒主治可丸藥(本經)除心腹熱渴止下痢及口焦燥
益目精(别錄)臘月釀槐子服明目治疳濕彌佳(蘇恭)釀黑
豆百日後取出每夜吞一枚鎮肝明目(藥性)釀南星末
隂乾治驚風有竒功(蘇頌)除黃殺蟲治癰腫(時珍)
發明(時珍曰淮南子萬畢術云牛膽塗熱釡釡即鳴牛膽塗桂莫知其誰註云能變亂人形詳見本)
(書&KR1174;嶁云蛙得牛膽則不鳴此皆有所制也)
附方(舊一新二)穀疸食黃(用牛膽汁一枚苦參三兩龍膽草一兩為末和少蜜丸梧子大)
(每薑湯下五十丸)男子隂冷(以食茱萸納牛膽中百日令乾每取二七枚嚼納隂中良久如)
(火金千)痔瘻出水(用牛膽蝟膽各一枚&KR1401;粉五十文麝香二十文以三味和勻入牛膽中懸)
(四十九日取出為丸如大麥大以紙撚送入瘡内有惡物流出為騐也經驗)
胞衣
附方(新一)臁瘡不歛(牛胞衣一具燒存性研搽海上方)
㗋(白水牛者良)主治小兒呷氣(思邈)療反胃吐食取一具去
膜及兩頭逐節以醋浸炙燥燒存性每服一錢米飲
下神效(時珍生出法天意)
發明(時珍曰牛㗋嚨治呷氣反胃皆以類相從也按普濟方云反胃吐食藥物不下結腸三五日至)
(七八日大便不通如此者必死昔金州周禪師得正胃散方於異人十痊八九君子收之可濟人命用白)
(水牛喉一條去兩頭節并筋膜脂肉及如阿膠黑片收之臨時旋炙用米醋一盞浸之微火炙乾淬之再)
(炙再淬醋盡為度研末厚紙包收或遇隂濕時微火烘之再收遇此疾每服一錢食前陳米飲調下輕者一服立效)
靨(水牛者良)主治㗋痺氣癭古方多用之(時珍)
齒主治小兒牛癎(外臺)
發明(時珍曰六畜齒治六癎皆比類之義也耳珠先生有固牙法用牛齒三十枚瓶盛固濟燬赤為)
(末每以水一盞末二錢煎熱含潄冷則吐去有損動者以末揩之此亦以類從也)
牛角䚡釋名角胎(時珍曰此即角尖中堅骨也牛之有䚡如魚之有䚡故名胎者言在)
(角内也蔵器曰水牛黃㸺牛者可用餘皆不及久在糞土爛白者亦佳)氣味苦温無毒
(甄權曰苦甘)主治下閉血瘀血疼痛女人帶下血燔之酒
服(本經)燒灰主赤白痢(宗奭)黃牛者燒之主婦人血崩大
便下血血痢(宗奭)水牛者燒之止婦人血崩赤白帶下
冷痢瀉血水洩(藥性)治水腫(時珍酒千金徐王用之)
發明(時珍曰牛角䚡筋之粹骨之餘而䚡又角之精也乃厥隂少隂血分之藥燒之則性澀故止血)
(痢崩中諸病)
附方(舊四新二)大腸冷痢(㸺牛角䚡燒灰飲服二錢日二次)小兒滯下(㸺牛)
(角胎燒灰水服方寸匕千金)大便下血(黃牛角䚡一具燬末煑豉汁服二錢日三神效近)
(效方)赤白帶下(牛角䚡燒令煙斷附子以鹽水浸七度去皮等分為末每空心酒服二錢七)
(孫用和方)鼠乳痔疾(牛角腮燒灰酒服方寸匕塞上方)蜂蠆螫瘡(牛角䚡燒灰醋)
(和傅之肘后方)
角氣味苦寒無毒(之才曰平)主治水牛者燔之治時氣寒
熱頭痛(别錄)煎汁治熱毒風及壯熱(日華)㸺牛者治㗋痺
腫塞欲死燒灰酒服一錢小兒飲乳不快似㗋痺者
取灰塗乳上嚥下即瘥(蘇頌亮出崔元方)治淋破血(時珍)
附方(舊二新一)石淋破血(牛角燒灰酒服方寸匕日五服總錄)血上逆心
(煩悶刺痛水牛角燒末酒服方寸匕子母秘錄)赤秃髮落(牛角羊角燒灰等分豬脂調塗)
(惠聖方)
骨氣味甘温無毒主治燒灰治吐血鼻洪崩中帶下
腸風瀉血水瀉(日華)治邪瘧燒灰同豬脂塗疳瘡蝕人
口鼻有效(時珍便出十)
發明(時珍曰東夷以牛骨占卜吉凶無往不中牛非含智之物骨有先事之靈宜其可入藥治病也)
附方(新二)鼻中生瘡(牛骨狗骨燒灰臘豬脂和敷千金)水穀痢疾(牛骨灰同)
(六月六日麴炒等分為末飲服方寸匕乃御傳方也張文仲方)
蹄甲(青牛者良)主治婦人崩中漏下赤白(蘇恭)燒灰水服治
牛癎和油塗臁瘡研末貼臍止小兒夜啼(時珍諸出集要方)
附方(新五)卒魘不寤(以青牛蹄或馬蹄臨人頭上即活肘后)損傷接骨(牛蹄)
(甲一箇乳香沒藥各一錢為末入甲内燒灰以黃米粉糊和成膏敷之祕韞)牛皮風癬(牛蹄)
(甲驢糞各一兩燒存性研末油調抓破敷之五七日即愈蘭氏經驗方)臁脛爛瘡(牛蹄甲燒)
(灰桐油和敷海上方)玉莖生瘡(牛蹄甲燒灰油調敷之奚囊)
隂莖(黃牛烏牛水牛並良)主治婦人漏下赤白無子(蘇恭)
牯牛卵囊主治疝氣一具煑爛入小茴香鹽少許拌
食(吳球)
毛主治臍毛治小兒久不行(蘇恭)耳毛尾毛隂毛並主
通淋閉(時珍)
發明(時珍曰古方牛耳毛隂毛尾毛治淋多用之豈以牛性順而毛性下行耶又治瘧病盖禳之之)
(義耳)
附方(舊一新二)卒患淋疾(牛耳中毛燒取半錢水服尾毛亦可集騐方)小兒石
淋(特牛隂頭毛燒灰漿水服一刀圭日再張文仲方)邪氣瘧疾(外臺用黑牛尾燒末酒服)
(方寸匕日三服片一用牯牛隂毛七根黃荆葉七縛内關上亦效)
口涎(日華曰以水洗老牛口用鹽塗之少頃即出或以荷葉包牛口使耕力乏涎出取之)主治
反胃嘔吐(日華)水服二匙終身不噎(思邈)吮小兒治客忤
灌一合治小兒霍亂入鹽少許頓服一盞治㗋閉口
噤(時珍居出外臺胡士方)
附方(新七)噎膈反胃(集成用糯米末以牛涎拌作小丸煑熟食危氏得效香牛飲用牛)
(涎一盞入麝香少許銀盞頓熱先以帛緊束胃脘令氣喘解開乘熱飲之仍以丁香汁入粥與食普濟)
(千囀丹用牛涎好蜜各半觔木鱉仁三十箇研末入銅器熬稠每以兩匙和粥與食日三服)小兒
流涎(取東行牛口中涎沫塗口中及頤上自愈外臺方)小兒口噤(身熱吐沫不能乳方)
(同上方聖惠)損目破睛(牛口涎日點二次避風黑睛破者亦瘥射后)身面疣目
(牛口涎頻塗之自落千金)
鼻津主治小兒中客忤水和少許灌之又塗小兒鼻
瘡及濕癬(時珍諸出外臺方)
耳垢(烏牛者良時珍曰以鹽少許入牛耳中癢即易取)主治蛇傷惡蛓毒(恭)
(蛓毛蟲也)治癰腫未成膿封之即散疳蟲蝕鼻生瘡反毒
蛇螫人竝傅之(時珍)
附方(新三)疔瘡惡腫(黑牛耳垢敷之聖惠方)脇漏出水(不止用烏牛耳垢傅)
(之即瘥)鼻衂不止(牛耳中垢車前子末等分和勻塞之良總錄)
溺(黃犍㸺牛黑牯牛者良)氣味苦辛微温無毒(之才曰寒)主治水腫
腹脹脚滿利小便(别錄)
附方(舊三新五)水腫尿澀(小品用烏犍牛尿半升空腹飲小便利良肘后用黃犍牛尿)
(每飲三升老幼減半)水氣喘促(小便澀用沙牛尿一斗訶梨皮末十觔先以銅器熬尿至三升)
(入末熬至可丸丸梧子大每服茶下三十丸日三服當下水及惡物為效普濟方)風毒脚氣
(以銅器取烏犢牛尿三升飲之小便利則消肘后)脚氣脹滿(尿澀取烏犢牛尿一升一日分)
(服消乃止方楊炎南行)久患氣脹(烏牛尿一升空心温服氣散止廣濟方)癥癖鼓
脹(烏牛尿一升微火煎如稠飴空心服棗許當鳴轉病出隔日更服之千金翼)霍亂厥逆
(服烏牛尿二升千金方)刺傷中水(服烏牛尿二升三服止梅師)
屎(稀者名牛洞烏牯黃牯牛者良)氣味苦寒無毒(鏡源云牛屎抽銅暈燒火能養一切)
(藥力)主治水腫惡氣乾者燔之敷鼠瘻惡瘡(别錄)燒灰敷
炙瘡不瘥(藏器)敷小兒爛瘡爛痘及癰腫不合能滅瘢
痕(時珍)絞汁治消渴黃癉脚氣霍亂小便不通(蘇恭)
發明(時珍曰牛屎散熱解毒利溲故能治腫疸霍亂疳痢傷損諸疾燒灰則收濕生肌拔毒故能治)
(癰疽瘡瘻爛痘諸疾也宋書云孫法宗苦頭創夜有女人至曰我天使也事本不關善人使者誤及爾但)
(取牛糞煑敷之即驗如其言果瘥此亦一異也)
附方(舊七新二十二)水腫溲澀(黃牛屎一升絞汁飲溲利瘥勿食鹽梅師)濕熱
黃病(黃牛糞日乾為末麫糊丸梧子大每食前日湯下七十丸簡便方)霍亂吐下(不止)
(四肢逆冷外臺用黃牛屎半升水二升煑三沸服半升止聖惠用烏牛糞絞汁一合以百日兒乳汁一)
(合和温服)疳痢垂死(新牛屎一升水一升攪澄汁服不過三服必效方)卒死不省
(四肢不收取牛洞一升和温酒灌之或以濕者絞汁亦可此扁鵲法也肘后)卒隂腎痛(牛屎)
(燒灰酒和敷之良梅師)脚跟腫痛(不能著地用黃牛屎入鹽炒熱罨之王永輔惠濟方)
妊娠腰痛(牛屎燒末水服方寸匕日三外臺)妊娠毒痛(&KR0008;牛屎燒灰水服方寸匕)
(日三并以酢和封千金方)子死腹中(濕牛糞塗腹上良産寳)小兒口噤(白牛)
(糞塗口中取瘥總錄)小兒夜啼(牛屎一塊安席下勿令母知食療)小兒頭瘡
(野外久乾牛屎不壊者燒灰入輕粉麻油調搽普濟)小兒白秃(牛屎厚封之秘錄)小
兒爛瘡(牛屎燒灰封之減瘢痕千金)痘瘡潰爛(王兑白龍散以臘月黃牛屎燒取白)
(灰敷之或臥之即易痂疕而無瘢痕)癰腫不合(牛屎燒末用鷄子白和封乾即易之神騐也)
(千金月令)鼠瘻瘰癧(千金五白散白牛屎白馬屎白羊屎白鷄屎白豬屎各一升於石上燒灰)
(漏蘆末二兩以豬膏一升煎亂髮一兩同熬五六沸塗之神騐肘后治鼠瘻有核濃血用熱牛屎封之)
(日三)蜣蜋瘻疾(熱牛屎封之日數易當有蜣蜋出千金)乳癰初起(牛屎和酒敷之)
(即消方姚僧坦)燥瘑瘡痒(熱牛屎塗之千金)瘡傷風水(痛劇欲死者牛屎燒)
(烟熏令汁出即愈外臺秘要)&KR2895;磕傷損(黃牛屎炒熱封之裹定即效簡便)湯火燒
灼(濕牛屎搗塗之姚和衆)惡犬咬傷(洗淨毒以熱牛屎封之即時痛止千金)蜂蠆
螫痛(牛屎燒灰苦酒和敷千金方)背瘡潰爛(黃黑牛糞多年者晒乾為末入百草霜勻)
(細摻之方談埜翁)
黃犢子臍屎(新生未食草者收乾之)主治九竅四肢指岐間血
出乃暴怒所為燒此末水服方寸匕日四五服良(藏器)
(僧出姚坦方)主中惡霍亂及鬼擊吐血以一升和酒三升
煑汁服(時珍后出肘)
屎中大豆(洗晒收)主治小兒驚癎婦人難産(蘇恭)
附方(舊一新二)小兒牛癎(白牛屎中豆日日服之良總徵論)婦人難産(牛屎)
(中大豆一枚擘作兩片一書父一書子仍合住水吞之立産昝殷産寳)齒落不生(牛屎中大)
(豆十四枚小開豆頭以注齒根數度即生千金方)
聖虀(時珍曰按劉恂嶺表錄異云廣之容南好食水牛肉或炮或炙食訖即啜聖虀消之調以薑桂)
(鹽醋腹遂不脹聖虀如青苔狀乃牛腸胃中未化草也)主治食牛肉作脹解牛
肉毒(時珍)
齝草(音痴)一名牛囀草(即牛食而復出者俗曰回噍)主治絞汁服止
噦(藏器)療反胃霍亂小兒口噤風(時珍)
發明(時珍曰牛齝治反胃噎膈雖取象回噍之義而沾濡口涎為多故主療與涎之功同)
附方(新四)反胃噎膈(大刀奪命丸牛囀草杵頭糠各半觔糯米一升為末取黃母牛涎和)
(丸龍眼大煑熟食之入沙糖二兩尤妙醫學正傳)霍亂吐利(不止用烏牛齝草一團人參生)
(薑各三兩甜漿水一升半煑汁五合服劉涓子鬼遺方)小兒流涎(用牛噍草絞汁少少與服)
(濟普方)初生口噤(十日内者用牛口齝草絞汁灌之聖惠)
鼻牶(音卷穿鼻繩木也)主治木牶主小兒癎(别錄)治消渴煎汁
服或燒灰酒服(時珍)草牶燒研傅小兒鼻下瘡(别錄)燒
灰吹纏㗋風甚效(時珍)
附方(新一)消渴(牛鼻木二箇洗剉男用牝牛女用牡牛人參甘草半兩大白梅一箇水四碗煎)
(三碗熱服甚妙普濟方)
馬(本經中品)校正(别錄上品出馬乳今併為一)
釋名(時珍曰按許慎云馬武也其字象頭髦尾足之形牡馬曰隲音質曰兒牝馬曰騇曰課曰草去)
(勢曰騸一歲曰䭴音注二歲曰駒三歲曰騑四歲曰駣音桃名色甚多詳見爾雅及說文梵書謂馬為阿)
(濕婆)
集解(别錄曰馬出雲中弘景曰馬色類甚多入藥以純白者為良其口眼蹄皆白者谷中時有兩三)
(爾小小用則不必拘也時珍曰别錄以雲中馬為良雲中今大同府也大抵馬以西北方者為勝東南者)
(劣弱不及馬應月故十二月而生其年以齒别之在畜屬火在辰屬午或云在卦屬乾屬金馬之眼光照)
(人全身者其齒最少光愈近齒愈大馬食杜衡善走食稻則足重食鼠屎則腹脹食鷄糞則生骨眼以僵)
(蠶烏梅拭牙則不食得桑葉乃解掛鼠狼皮於槽亦不食遇海馬骨則不行以豬槽飼馬石灰泥馬槽馬)
(汗著門並令馬落駒繫獼猴於廏辟馬病皆物理當然耳)
肉(以純白牡馬者為良)氣味辛苦冷有毒(詵曰有小毒士良曰有大毒思邈曰無毒)
(乃日華曰只堪煑食餘食難消漬以清水搦洗血盡煑不然則毒不出患疔腫或曰以冷水煑之不可)
(盖釡鼎曰馬生角馬無夜眼白馬青蹄白馬黑頭者並不可食令人癲馬鞍下肉色黑及馬自死者並不)
(可食殺人馬黑脊而斑臂者漏不可食蕭炳曰患痢生疥人勿食必加劇妊婦食之令子過月乳母食之)
(令子疳瘦生詵曰同倉米蒼耳食必得惡病十有九死同薑食氣𠻳同豬肉食成霍亂食馬肉毒發心)
(悶者飲清酒則解飲濁酒則加弘景曰秦穆公云食駿馬肉不飲酒必殺人時珍曰食馬中毒者飲蘆菔)
(汁食杏仁可解)主治傷中除熱下氣長筋骨強腰脊壯健強
志輕身不飢作脯治寒熱痿痺(别錄)煑汁洗頭瘡白秃
(時珍惠出聖)
附方(舊一)豌豆瘡毒(馬肉煑清汁洗之兵部手集)
鬐膏(鬐項上也白馬者良)氣味甘平有小毒(鑑源云馬脂柔五金)主治生
髮(别錄)治面䵟手足皴粗入脂澤用療偏風口喎僻(時珍)
發明(時珍曰按靈樞經曰卒口僻急者頰筋有寒則急引頰移頰筋有熱則縱緩不收以桑鈎鈎之)
(以生桑灰置坎中坐之以馬膏熨其急頰以白酒和桂末塗其緩頰且飲美酒噉炙肉為之三拊而已靈)
(樞無註本世多不知此方之妙竊謂口頰喎僻乃風中血脈也手足陽明之筋絡於口會太陽之筋絡於)
(目寒則筋急而僻熱則筋緩而縱故左中寒則逼熱於右右中寒則逼熱於左寒者急而熱者緩也急者)
(皮膚頑痺榮衛凝滯治法急者緩之緩者急之故用馬膏之甘平柔緩以摩其急以潤其痺以通其血脈)
(用桂酒之辛熱急束以塗其緩以和其榮衛以通其經絡桑能治風痺通節竅也病在上者酒以行之甘)
(以助之故飲美酒噉炙肉云)
乳(時珍曰漢時以馬乳造為酒置桐馬之官謂挏撞而成也桐音同)氣味甘冷無毒
(思邈曰性冷利同魚鱠食作瘕)主治止渴治熱(别錄)作酪性温飲之消
肉(蘇恭)
心(已下並用白馬者良)主治喜忘(别錄豬肘后方治心昏多忘牛馬鷄心乾之為末酒服)
(方寸匕日三則聞一知十加詵曰患痢人食馬心則痞悶甚)
肺主治寒熱小兒莖萎(掌禹錫曰小兒無莖萎疑誤時珍曰按千金方無小兒二)
(字)
肝氣味有大毒(弘景曰馬肝及鞍下肉殺人時珍曰按漢武帝云食肉毋食馬肝又云文)
(成食馬肝而死韋莊云食馬留肝則其毒可知矣方家以䜴汁鼠矢解之)
附方(新一)月水不通(心腹滯悶四肢疼痛用赤馬肝一片炙研每食前熱酒服一錢通乃)
(止惠聖)
腎(時珍曰按熊太古冀越集云馬有墨在腎牛有黃在膽造物之所鍾也此亦牛黃狗寳之類當有功)
(用惜乎前人不知漫記於此以俟)
白馬隂莖修治(藏器曰凡收當取銀色無病白馬春月游牝時力勢正強者生取隂乾百)
(日用斆曰用時以銅刀破作七片將生羊血拌蒸半日晒乾以粗布去皮及乾血挫碎用)氣味甘
鹹平無毒主治傷中絶脈隂不起強志益氣長肌肉
肥徤生子(本經)小兒驚癎(别錄)益丈夫隂氣(詵曰隂乾同肉蓯蓉等分)
(為末蜜丸梧子大每空心酒下四十丸日再百日見效甄權曰主男子隂痿房中術偏用之)
駒胞衣主治婦人天癸不通煅存性為末每服三錢
入麝香少許空腹新汲水下不過三服良(孫氏集效)
眼(白馬者生殺取之)氣味平無毒主治驚癎腹滿瘧疾(别錄)小
兒鬾病與母帶之(蘇恭)
夜眼(在足膝上馬有此能夜行故名)主治卒死尸厥齲齒痛(時珍)
附方(舊一新二)卒死尸厥(用白馬前脚夜目二枚白馬尾十四莖合燒以苦酒丸如小豆)
(大白湯灌下二丸須臾再服即甦肘后)蟲牙齲痛(用馬夜眼如米大綿裹納孔中有涎吐去)
(永斷根源或加生附子少許立玉機微義用馬夜眼燒存性敷之愈)
牙齒(已下並用白馬者良)氣味甘平有小毒主治小兒馬癎水
磨服(别錄)燒灰唾和塗癰疽丁腫出根效(藏器)
附方(舊一新三)腸癰未成(馬牙燒灰鷄子白和塗之千金方)疔腫未破(白馬)
(齒燒灰先以針刺破乃封之用濕麫圍腫處醋洗去之根出大驗肘后)赤根疔瘡(馬牙齒搗)
(末臘豬脂和敷根即出也燒灰亦可千金方)蟲牙作痛(馬牙一枚煅熱投醋中七次待冷含)
(之即止方唐瑤經騐)
骨氣味有毒主治燒灰和醋傅小兒頭瘡及身上瘡
(孟詵)止邪瘧燒灰和油傅小兒耳瘡頭瘡隂瘡瘭疽有
漿如火灼敷乳頭飲兒止夜啼(時珍諸出小品外臺方)
附方(舊一)辟瘟疫氣(絳袋盛馬骨佩之男左女右肘后方)
頭骨氣味甘微寒有小毒(韓保鼎曰大熱宜藏器曰頭骨埋於午地蠶浸於)
(上流絶水蜝蟲)主治喜眠令人不睡燒灰水服方寸匕日三
夜一作枕亦良(别錄)治齒痛燒灰傅頭耳瘡(日華)療馬汗
氣入瘡痛燒灰傅之白汁出良(時珍)
附方(新三)膽虚不眠(用馬頭骨灰乳香各一兩酸棗仁炒二兩為末每服二錢温酒服)
(聖惠)膽熱多眠(馬頭骨灰鐵粉各一兩硃砂半兩龍腦半分為末煉蜜丸梧子大每服三十丸)
(竹葉湯下聖惠方)臁瘡潰爛(三四年馬牙匡骨燒研先以土窖過小便洗數次搽之)
脛骨氣味甘寒無毒主治煅存性降隂火中氣不足
者用之可代黃芩黃連(朱震亨)
懸蹄(赤白馬俱入用)氣味甘平無毒(甄權曰熱)主治驚邪瘈瘲乳
難辟惡氣鬼毒蠱疰不祥(本經)止衂内漏齲齒赤馬者
治婦人赤崩白馬者治白崩(别錄)主癲癎齒痛(蜀本)療腸
癰下瘀血帶下殺蟲又燒灰入鹽少許摻走馬疳蝕
甚良(時珍諸出鈎玄方)赤馬者辟瘟瘧(孟詵)
附方(舊四新五)損傷瘀血(在腹用白馬蹄燒烟盡研末酒服方寸匕日三夜一血化為水)
(也鬼劉涓子遺方)婦人血病(方同上)五色帶下(白馬左蹄燒灰酒服方寸七日)
(三臺外)腸癰腹痛(其状兩耳輪甲錯腹痛或遶臍有瘡如粟下膿血用馬蹄灰和鷄子白塗)
(即拔毒氣出千金)蟲蝕肛爛(見五臟則死以豬脂和馬蹄灰綿裹導入下部日數度瘥肘)
(后方)齲齒疼痛(削白馬蹄塞之不過三度千金方)赤秃頭瘡(出膿晝開夜合馬蹄)
(燒灰生油調塗聖惠方)小兒夜啼(馬蹄末敷乳上飲之總錄)辟禳瘟疫(以絳)
(囊盛馬蹄屑佩之男左女右肘后)
皮主治婦人臨産赤馬皮催生良(孟詵)治小兒赤秃以
赤馬皮白馬蹄燒灰和臘豬脂傅之良(時珍惠出聖)鬐毛
(即騣也一名鬛)氣味有毒主治小兒驚癎女子崩中赤白(别錄)
(思邈曰赤用赤馬白用白馬)燒灰服止血塗惡瘡(日華)
尾主治女人崩中小兒客忤(時珍)
發明(時珍曰馬尾濟生方治崩中十灰散中用之又延夀書云刷牙用馬尾令齒疎損近人多用燒)
(灰揩拭最腐齒齦不可不知)
附方(舊二)小兒客忤(小兒中馬毒客忤燒馬尾煙於前每日熏之瘥乃止聖惠方)腹
内蛇癥(白馬尾切細酒服初服五分一七次服三分一匕更服二分一匕不可頓服殺人千金)
(翼)
腦氣味有毒(詵曰食之令人癲)主治斷酒臘月者温酒服之
(孫思邈)
血氣味有大毒(詵曰凡生馬血入人肉中一二日便腫起連心即死有人剥馬傷手血入)
(肉一夜致死)
汗氣味有大毒(弘景曰患瘡人觸馬汗馬氣馬毛馬尿馬屎者並令加劇詵曰馬汗入瘡)
(毒攻心欲死者燒粟幹灰淋汁浸洗出白沫乃毒氣也嶺南有人用此得力)
附方(新二)黥刺雕青(以白馬汗搽上再以汗調水蛭末塗之子和)飲酒欲斷
(刮馬汗和酒服之千金)
白馬溺氣味辛微寒有毒主治消渴破癥堅積聚男
子伏梁積疝婦人瘕積銅器承飲之(别錄)洗頭瘡白秃
漬惡刺瘡日十次愈乃止(孟詵)熱飲治反胃殺蟲(時珍)
發明(時珍曰馬尿治癥瘕有驗按祖台之志怪云昔有人與其奴皆患心腹痛病奴死剖之得一白)
(鼈赤眼仍活以諸藥納口中終不死有人乘白馬觀之馬尿墮鼈而鼈縮遂以灌之即化成水其人乃服)
(白馬尿而疾愈此其徵效也反胃亦有蟲積者故亦能治之)
附方(舊二新一)肉癥思肉(用白馬尿三升飲之當吐肉出不出者死)食髮成瘕
(咽中如有蟲上下是也白馬尿飲之佳千金)伏梁心積(銅器盛白馬尿一升旦旦服之妙)
(小品)婦人乳腫(馬尿塗之立愈産寳)小兒赤疵(生身上者馬尿頻洗之千金)
蟲牙疼痛(隨左右含馬溺不過三五度瘥千金)利骨取牙(白馬尿浸茄科三日)
(炒為末點牙即落或煎巴豆點牙亦落勿近好牙鮑氏)狐尿刺瘡(痛甚者熱白馬尿漬之)
(千金)痞塊心痛(僵蠶末二錢白馬尿調服并傅塊上摘玄方)
白馬通(時珍曰馬屎曰通牛屎曰洞豬屎曰零皆諱其名也凡屎必達胴腸乃出故曰通曰洞胴)
(即廣腸也)氣味微温無毒(鑑源云馬屎煴火養一切藥力)主治止渴止吐
血下血鼻衂金瘡出血婦人崩中(别錄)敷頂止衂(徐之才)
絞汁服治産後諸血氣傷寒時疾當吐下者(藏器)治時
行病起合隂陽垂死者絞汁三合日夜各二服又治
杖瘡打損傷瘡中風作痛者炒熱包熨五十遍極效
(孟詵)絞汁灌之治卒中惡死酒服治産後寒熱悶脹燒
灰水服治久痢赤白和豬脂塗馬咬人瘡及馬汗入
瘡剝死馬骨刺傷人毒攻欲死者(時珍諸出小品方)
附方(舊五新十五)吐血不止(燒白馬通以水研絞汁一升服梅師方)衂血不
止(錄驗用綿裹白馬屎塞之乾千金用赤馬糞絞汁飲一二升並滴鼻内者浸水亦可)口鼻
出血(用赤馬糞燒灰温酒服一錢鈐方)久痢赤白(馬糞一丸燒灰水服肘后方)卒
中惡死(吐利不止不知是何病不拘大人小兒馬糞一丸絞汁灌之乾者水煑汁亦可此扁鵲法)
(也后肘)攪腸沙痛(欲死者用馬糞研汁飲之立愈經驗方)小兒卒忤(馬屎三升)
(燒末以酒三斗煑二沸取汁浴兒避風千金)小兒躽啼(面青腹強是忤客氣新馬糞一團絞)
(汁灌之總錄)傷寒勞復(馬屎燒末冷酒服方寸匕便驗聖惠方)熱毒攻肢(手足)
(腫痛欲脱以水煑馬屎汁漬之外臺)風蟲牙痛(白馬屎汁隨左右含之不過三口愈聖)
(惠)鼻齆不聞(新馬屎汁含滿口灌入即通聖惠)筋骨傷破(以熱白馬屎傅之無)
(瘢金千)疔腫傷風(作腫以馬屎炒熨瘡上五十遍極效聖惠方)多年惡瘡(或痛)
(痒生釁用馬糞并齒同研爛傅上不過數次武丞相在蜀時脛有瘡痒不可忍用此而瘥兵部手集)
諸瘡傷水(或傷風寒痛劇用馬屎燒烟熏令汁出愈千金方)凍指欲墮(馬糞煑水)
(漬半日即愈千金)積聚脹滿(白馬糞同蒜搗膏傅患處效活人心鏡)一切漏疾
(白馬通汁每服一升良千金)
屎中粟主治金創小兒寒熱客忤不能食(蘇恭)治小兒
脇痛(時珍通千金有馬粟丸)
附方(舊一)剝馬中毒(被骨刺破欲死以馬腸中粟屎搗摶以尿洗之大效絞汁飲之亦可)
(臺外)
白馬頭蛆(見蟲部)
馬絆繩主治煎水洗小兒癎(蘇恭)燒灰摻鼻中生瘡(時珍)
東行馬蹄下土(弘景曰作方術可知女人外情時珍曰淮南萬畢術云東行白馬蹄下土)
(合三家井中泥置人臍下即臥不能起也)
驢(唐本草)
釋名(時珍曰驢臚也臚腹前也馬力在膞驢力在臚也)
集解(時珍曰驢長頰廣額&KR0008;耳修尾夜鳴應更性善䭾負有褐黑白三色入藥以黑者為良女直遼)
(東出野驢似驢而色駁鬃尾長骨格大食之功與驢同西土出山驢有角如羚羊詳羚羊下東海島中出)
(海驢能入水不濡又有海馬海牛海豬海獾等物其皮皆供用蔵器曰海驢海馬海皮毛在陸地皆候風)
(潮則毛起物性如此)
肉(已下通用烏驢者良)氣味甘涼無毒(思邈曰酸平吳瑞曰食驢肉飲荆芥茶殺人妊)
(婦食之難産同鳬茈食令人筋急病死者有毒)主治解心煩止風狂釀酒治
一切風(日華)主風狂憂愁不樂能安心氣同五味煑食
或以汁作粥食(孟詵)補血益氣治遠年勞損煑汁空心
飲療痔引蟲(時珍)野驢肉同功(正要)
發明(宗奭曰驢肉食之動風脂肥尤甚屢試屢騐日華子以為止一切風狂未可憑也)
頭肉主治煑汁服二三升治多年消渴無不瘥者又
以漬麴醖酒服去大風動搖不伏者(孟詵)亦洗頭風風
屑(日華)同薑虀煑汁日服治黃疸百藥不治者(時珍文出張)
(仲方)
附方(舊一)中風頭眩(心肺浮熱肢軟骨疼語蹇身顫用烏驢頭一枚如食法䜴汁煑食)
(心鏡)
脂主治敷惡瘡疥癬及風腫(日華)和酒服三升治狂癲
不能語不識人和烏梅為丸治多年瘧未發時服二
十丸又生脂和生椒搗熟綿裹塞耳治積年聾疾(孟詵)
和酒等分服治卒欬嗽和鹽塗身體手足風腫(時珍出)
(千金)
附方(舊一新一)滴耳治聾(烏驢脂少許鯽魚膽一箇生油半兩和勻納縷葱管中七日取)
(滴耳中日二聖惠)眼中瘜肉(驢脂白鹽等分和勻注兩目眥頭日三次一月瘥千金方)
髓氣味甘温無毒主治耳聾(時珍)
附方(新二)多年耳聾(重者用三兩度初起者一上便效用驢前脚脛骨打破向日中瀝出)
(髓以瓷盒盛收每用綿點少許入耳内側臥候藥行其髓不可多用以白色者為上黃色者不堪又方)
(驢髓以針砂一合水二合浸十日取清水少許和髓攪勻滴少許入耳中外以方新磚半箇燒赤潑醋鋪)
(磁石末一兩在磚上枕之至晚如此三度即通效並普濟方)
血(時珍曰熱血以麻油一盞和攪去抹煑熟即成白色此亦可異昔無言及者)氣味鹹涼
無毒主治利大小腸潤燥結下熱氣(時珍)
乳氣味甘冷利無毒(思邈曰酸寒)小兒熱急黃多服使利
(唐本)療大熱止消渴(孫思邈)小兒熱急驚邪赤痢(蕭炳)小兒
癎疾客忤天弔風疾(日華)卒心痛連腰臍者熱服三升
(孟詵)蜘蛛咬瘡器盛浸之蚰蜒及飛蟲入耳滴之當成
水(藏器)頻熱飲之治氣鬱解小兒熱毒不生痘疹浸黃
連取汁點風熱赤眼(時珍諸出千金方)
附方(舊一新三)心熱氣癎(黑驢乳暖服三合日再服廣利方)小兒口噤(驢乳)
(豬乳各二升煎一升五合服千金)重舌出涎(方同上)撮口胎風(先炙兩乳中三)
(壮後用此方大驗用烏驢乳一合以東引槐枝三寸長十根火煨一頭出津拭淨浸乳中取乳滴口中甚)
(妙方聖惠)
隂莖氣味甘温無毒主治強隂壯筋(時珍)
駒衣主治斷酒煅研酒服方寸匕(外臺)
皮主治煎膠食之治一切風毒骨節痛呻吟不止和
酒服更良(孟詵)膠食主鼻洪吐血腸風血痢崩中帶下
其生皮覆瘧疾人良(日華)詳見阿膠
附方(舊一新一)中風喎僻(骨疼煩躁者用烏驢皮燖毛如常治淨蒸熟入豉汁中和五味)
(煑食心鏡)牛皮風癬(生驢皮一塊以朴硝醃過燒灰油調搽之名一掃光李樓竒方)
毛主治骨頭中一切風病用一觔炒黃投一斗酒中
漬三日空心細飲令醉暖臥取汗明日更飲如前忌
陳倉米麪(孟詵)
附方(新二)小兒客忤(剪驢膞上旋毛一彈子以乳汁煎飲外臺)襁褓中風
(取驢背前交脊中毛一拇指大入麝香豆許以乳汁和銅器中慢炒為末乳汁和灌之千金)
骨主治煑湯浴歷節風(孟詵)牝驢骨煑汁服治多年消
渴極效(時珍)
頭骨主治燒灰和油塗小兒顱解(時珍)
懸蹄主治燒灰傅癰疽散膿水和油傅小兒解顱以
瘥為度(時珍)
附方(舊一新三)腎風下注(生瘡用驢蹄二十片燒灰蜜陀僧輕粉各一錢麝香半錢為末)
(傅之方竒效)天柱毒瘡(生脊大椎上大如錢赤色出水驢蹄二片胡粉熬一分麝香少許為)
(末醋和塗之乾則摻之聖惠)飲酒穿腸(飲酒過度欲至穿腸者用驢蹄硬處削下水煑濃汁)
(冷飲之襄州散將樂小蠻得此方有效經驗方)鬼瘧不止(用白驢蹄剉炒砒霜各二分大)
(黃四兩菉豆三分雄黃一分硃砂半分研丸梧子大未發平旦冷水服二丸即止七日忌油肘后)
溺氣味辛寒有小毒主治浸蜘蛛咬瘡良(蔵器)治反胃
噎病狂犬咬傷癬癘惡瘡並多飲取瘥風蟲牙痛頻
含漱之良(時珍諸出千金方)
發明(震亨曰一婦病噎用四物加驢尿與服以防其生蟲數十帖而愈時珍曰張文仲備急方言幼)
(年患反胃每食羹粥諸物須臾吐出貞觀中許奉御兄弟及柴蒋諸名醫奉勅調治竟不能療漸疲困候)
(絶旦夕忽一衛士云服驢小便極驗遂服二合後食止吐一半哺時再服二合食粥便定次日奏知則宫)
(中五六人患反胃者同服一時俱瘥此物稍有毒服時不可過多須熱飲之病深者七日當效後用屢驗)
附方(新三)狐尿刺瘡(烏驢尿頓熱漬之千金)白玷風(驢尿薑汁等分和勻頻洗)
(濟聖錄)耳聾(人中白一分乾地龍一條為末以烏驢駒尿一合和勻瓷器盛之每滴少許入耳)
(聖惠)
屎主治熬之熨風腫漏瘡絞汁主心腹疼痛諸疰忤
癥癖反胃不止牙齒痛治水腫每服五合良(畫體成字者為)
(燥水用牝驢屎不成字者為溼水用駁驢屎唐本)燒灰吹鼻止衂甚效和油
塗惡瘡濕癬(時珍)
附方(新四)卒心氣痛(驢屎絞汁五合熱服即止肘后方)經水不止(及血崩用)
(黑驢屎燒存性丸麫糊丸梧子大每空心黃酒下五七十神妙龔雲林醫鑑)疔瘡中風
(腫痛用驢屎炒熨瘡上五十遍極效普濟方)小兒眉瘡(黑驢屎燒研油調塗立效聖惠方)
耳垢主治刮取塗蠍螫(崔氏)
尾軸垢主治新久瘧無定期者以水洗汁和麫如彈
丸二枚作燒餅未發前食一枚發食一枚效(恭)
溺下泥主治傅蜘蛛傷(藏器)
驢槽主治小兒拗哭不止令三姓婦人抱兒臥之移
時即止勿令人知(藏器)
發明(時珍曰錦囊詩云繫蟹懸門除鬼疾畫驢挂壁止兒啼言關西人以蟹壳懸之辟邪瘧江左人)
(畫倒驢挂之止夜啼與驢槽止哭之義同皆厭禳法耳)
騾(食鑑)
釋名(時珍曰騾古文作驘從馬從&KR2195;諧聲)
集解(時珍曰騾大于驢而健于馬其力在腰其後有鎖骨不能開故不孳乳其類有五牡驢交馬而)
(生者騾也牡馬交驢而生者為駃騠音決題牡驢交牛而生者為&KR0008;&KR2466;音它陌牡牛交驢而生者為䮰&KR1042;)
(音謫冢牡牛交馬而生者為駏驢今俗通呼為騾矣)
肉氣味辛苦温有小毒(甯原曰騾性頑劣肉不益人孕婦食之難産時珍曰古方)
(未見用騾者近時小藉時有其方云按吕氏春秋云趙簡子有白騾甚愛之其臣陽城胥渠有疾醫云得)
(白騾肝則生不得則死簡子聞之曰殺畜活人不亦仁乎乃殺騾取肝與之胥渠病愈此亦剪鬚以救功)
(臣之意書之于此以備醫案)
蹄主治難産燒灰入麝香少許酒服一錢(普濟方)
屎主治打損諸瘡破傷中風腫痛炒焦裹熨之冷即
易(時珍)
駝(宋開寶)
釋名槖駝(漢書)駱駝(時珍曰駝能負囊槖故名方音訛為駱駝也)
集解(馬志曰野駝家駝生塞北河西其脂在兩峯内入藥俱可頌曰野駝今惟西北番界有之家駝)
(則此中人家蓄養生息者入藥不及野駝時珍曰駝状如馬其頭似羊長項垂耳脚有三節背有兩肉峯)
(如鞍形有蒼褐黃紫數色其聲曰&KR1387;其食亦齝其性耐寒惡熱故夏至退毛至盡毛可為毼其糞烟亦直)
(上如狼烟其力能負重可至千觔日行二三百里又能知泉源水脈風候凡伏流人所不知駝以足踏處)
(即得之流沙夏多熱風行旅遇之即死風將至駝必聚鳴埋口鼻於沙中人以為驗也其臥而腹不著地)
(屈足露明者名明駝最能行遠于闐有風脚駝其疾如風日行千里土番有獨峯駝西域傳云大月氐出)
(一封駝脊上有一峯隆起若封土故俗呼為封牛亦曰&KR2400;牛穆天子傳謂之物牛爾雅謂之犦牛嶺南徐)
(聞縣及海康皆出之南史云滑國有兩脚駝諸家所未聞也)
駝脂(即駝峯脂在峯内謂之峯子油入藥以野駝者為良宗奭曰家駝峯蹄最精人多煑熟糟食)
氣味甘温無毒(鑑源曰能柔五金)主治頑痺風瘙惡瘡毒腫
死肌筋皮攣縮踠損筋骨火炙摩之取熱氣透肉亦
和米粉作煎餅食之療痔(開寳)治一切風疾皮膚痺急
及惡瘡腫漏爛並和藥傅之(大明)主虚勞風有冷積者
以燒酒服調之(正要)
附方(新一)周痺(野駝脂鍊淨一觔入好酥四兩和勻每服半匙加至一匙日三服聖濟總錄)
肉氣味甘温無毒主治諸風下氣壮筋骨
乳氣味甘冷無毒主治補中益氣壮筋骨令人不饑(正要)
黃氣味苦平微毒主治風熱驚疾(時珍)
發明(時珍曰駱駝黃似牛黃而不香戎人以亂牛黃而功不及之)
毛主治婦人赤白帶下最良(蘇恭)頷毛療痔燒灰酒服
方寸七(時珍纂出崔行功要)
附方(新一)隂上疳瘡(駝絨燒灰水澄過入炒黃丹等分為末搽之即效龔氏經驗方)
屎主治乾研㗜鼻止衂(寇宗奭)燒烟殺蚊虱(博物志)
酪(音洛草唐本)
釋名潼(音董)
集解(恭曰牛羊水牛馬乳並可作酪水牛乳作者濃厚味勝&KR0008;牛馬乳作酪性冷驢乳尤冷不堪作)
(酪也藏器曰酪有乾濕乾酪更強時珍曰酪潼北人多造之水牛&KR0008;牛犛牛羊馬駱之乳皆可作之入藥)
(以牛酪為勝盖牛乳亦多爾按飲膳正要云造法用乳半杓鍋内炒過入餘乳熬數十沸常以杓縱横攪)
(之乃傾出鑵盛待冷掠取浮皮以為酥入舊酪少許紙封放之即成矣又乾酪法以酪晒結掠去浮皮再)
(晒至皮盡却入釡中炒少時器盛曝冷可作塊收用)氣味甘酸寒無毒(時珍曰水牛馬)
(駝之酪冷&KR0008;牛羊乳酪温詵曰患冷患痢人勿食羊乳酪合酢食成上瘕)主治熱毒止渴
解散發利除胸中虚熱身面上熱瘡肌瘡(唐本)止煩渴
熱悶心膈熱痛(日華)潤燥利腸摩腫生精血補虚損壮
顔色(時珍)
發明(時珍曰按戴原禮云乳酪血液之屬血燥所宜也)
附方(舊三)火丹[病-丙+(穩-禾)]疹(以酪和鹽煑熱摩之即消千金翼)蚰蜒入耳(華陀方用)
(牛酪灌入即出若入腹則飲二升即化為黃水廣利方)馬出黑汗(水化乾酪灌之藏器)
酥(别錄上品)
釋名酥油(北虜名馬思哥油)
集解(弘景曰酥出外國亦從益州來本牛羊乳所作也恭曰酥乃酪作其性與酪異然牛酥勝羊酥)
(其犛牛酥復勝家牛也思邈曰㸺牛犛牛乳者為上白羊者次之詵曰水牛酥與羊酥同功其羊酥勝牛)
(酥汪機曰牛乳冷羊乳温牛酥不離寒病之兼熱者宜之羊酥不離温病之兼寒者宜之各有所長也犛)
(酥雖勝然而難得時珍曰酥乃酪之浮面所成今人多以白羊脂雜之不可不辨按&KR0751;仙神隠云造法以)
(乳入鍋煎二三沸傾入盆内冷定待面結皮取皮再煎油出去渣入在鍋内即成酥油一法以桶成乳以)
(木安板搗半日焦沫出撇取煎去焦皮即成酥也凡入藥以微火溶化濾淨用之良)
沙牛白羊酥氣味甘微寒無毒主治補五臟利大小
腸治口瘡(别錄)除胸中客熱益心肺(思邈)除心熱肺痿止
渴止嗽止吐血潤毛髮(日華)益虚勞潤臟腑澤肌膚和
血脈止急痛治諸瘡温酒化服良(時珍)
犛牛酥氣味甘平無毒主治去諸風濕痺除熱利大
便去宿食(思邈)合諸膏摩風腫踠跌血瘀(藏器)
發明(時珍曰酥本乳液潤燥調營與血同功按生生編云酥能除腹内塵垢又追毒氣發出毛孔間)
(也)
附方(舊二新一)蜂螫(用酥塗之妙聖惠)蟲咬(以酥和血塗之聖惠方)眯目(以酥)
(少許隨左右納鼻中垂頭少頃令流入目中物與淚同出也聖濟總錄)
醍醐(唐本草)
集解(弘景曰佛書稱乳成酪酪成酥酥成醍醐色黃白作餅甚甘肥是也恭曰醍醐出酥中乃酥之)
(精液也好酥一石有三四升醍醐熱拌煉貯器中待凝穿中至底便津出取之陶言黃白作餅乃未達之)
(言也韓保昇曰在酥中盛冬不凝盛夏不融者是也宗奭曰作酪時上一重凝者為酥酥上如油者為醍)
(醐熬之即出不可多得極甘美用處亦少斆曰醍醐乃酪之漿凡用以重綿濾過銅器煎三兩沸用藏器)
(曰此物性滑物盛皆透惟雞子殼及壺蘆盛之乃不出也)
氣味甘冷利無毒主治風邪痺氣通潤骨髓可為摩
藥功優於酥(唐本)添精補髓益中填骨久服延年百鍊
彌佳(孫思邈)主驚悸心熱頭疼明目傅腦頂心(日華)治月
蝕瘡潤養瘡痂最宜(宗奭)
發明(機曰酥酪醍醐大抵性皆潤滑宜於血熱枯燥之人其功亦不甚相遠也)
附方(舊三新二)風虚濕痺(醍醐二兩温酒每服一匙效心鏡)中風煩熱(及膚)
(瘙痒醍醐四兩每服半匙温酒和服日一)一切肺病(咳𠻳膿血不止用好酥五十觔煉三遍當)
(出醍醐每服一合日三服以瘥為度神效外臺方)鼻中涕血(以三煉酥中精液灌鼻中日三)
(夜一良外臺)小兒鼻塞(不通不能食乳劉氏用醍醐二合木香零陵香各四分湯煎成膏塗)
(頭上并塞鼻中外臺)
乳腐(宋嘉祐)
釋名乳餅
集解(時珍曰諸乳皆可造今惟以牛乳者為勝爾&KR0751;仙神隠書云造乳餅法以牛乳一斗絹濾入釡)
(煎五沸水解之用醋點入如豆腐法漸漸結成漉出以帛裹之用石壓成入鹽甕底收之又造乳團法)
(用酪五升煎滚入冷漿水半升必自成塊未成更入漿一盞至成以帛包搦如乳餅樣收之又造乳線)
(法以牛乳盆盛晒至四邊清水出煎熱以酸漿點成漉出揉擦數次扯成塊又入釡盪之取出捻成薄皮)
(竹籖捲扯數次掤定晒乾以油煠熟食)氣味甘微寒無毒(詵曰水牛乳涼&KR0008;牛乳温)
主治潤五臟利大小便益十二經脈微動氣(孟詵)治赤
白痢切如豆大麫拌酸漿水煑二十沸頓服小兒服
之彌良(蕭炳)
附方(新一)血痢不止(乳腐一兩漿水一鍾煎服普濟方)
阿膠(本經上品)
釋名傅致膠(本經井弘景曰出東阿故名阿膠時珍曰阿在今山東兖州府陽穀縣東北)
(六十里即古之東阿縣也有官舍禁之酈道元水經註云東阿有井大如輪深六七丈歲常煑膠以貢天)
(府者即此也其井乃濟水所注取井水煑膠用攪濁水則清故人服之下膈疎痰止吐盖濟水清而重其)
(性趨下故治淤濁及逆上之痰也)
集解(别錄曰阿膠出東平郡東阿縣煑牛皮作之弘景曰今東都亦能作之用皮有老少膠有清濁)
(熬時須用一片鹿角即成膠不爾不成也膠有三種清而薄者畫家用清而厚者名覆盆膠入藥用濁而)
(黑者不入藥但可膠物爾頌曰今鄆州亦能作之以阿縣城北井水作煑者為真其井官禁真膠極難得)
(貨者多偽其膠以烏驢皮得阿井水煎成乃佳爾今時方家用黃明膠多是牛皮本經阿膠亦用牛皮是)
(二皮可通用但今牛皮膠制作不甚精止可膠物故不堪入藥也陳藏器言諸膠皆能療風止洩補虚而)
(驢皮膠主風為是此阿膠所以勝諸膠也時珍曰凡造諸膠自十月至二三月間用沙牛水牛驢皮者為)
(上豬馬騾駝皮者次之其舊皮鞋履等物者為下俱取生皮水浸四五日洗刮極淨熬煑時時攪之恒添)
(水至爛濾汁再熬成膠傾盆内待凝近盆底者名坌膠煎膠水以鹹苦者為妙大抵古方所用多是牛皮)
(後世乃貴驢皮若偽者皆雜以馬皮舊革鞍靴之類其氣濁臭不堪入藥當以黃透如琥珀色或光黑如)
(瑿漆者為真真者不作皮臭夏月亦不濕軟)
修治(弘景曰凡用皆火炙之斆曰凡用洗以豬脂浸一夜取出柳木火上炙燥研用時珍曰今方法)
(或炒成珠或以麫炒或以火炙或以蛤粉炒或以草灰炒或酒化成膏或水化膏當各從本方)
氣味甘平無毒(别錄曰微温張元素曰性平味淡氣味俱薄浮而升陽也入手少隂足少)
(隂厥隂經使得火良薯蕷為之畏大黃)主治心腹内崩勞極洒洒(音&KR0034;)如
瘧状腰腹痛四肢酸痛女子下血安胎久服輕身益
氣(本經)丈夫小腹痛虚勞羸瘦隂氣不足脚酸不能久
立養肝氣(别錄)堅筋骨益氣止痢(藥性黃頌曰止洩痢得連蠟尤佳)療
吐血衂血血淋尿血腸風下痢女人血痛血枯經水
不調無子崩中帶下胎前産後諸疾男女一切風病
骨節疼痛水氣浮腫虚勞咳嗽喘急肺痿唾膿血及
癰疽腫毒和血滋隂除風潤燥化痰清肺利小便調
大腸聖藥也(時珍)
發明(藏器曰諸膠皆主風止洩補虚而驢皮主風為最宗奭曰驢皮煎膠取其發散皮膚之外也用)
(烏者取烏色屬水以制熱則生風之義如烏蛇烏鴉烏雞之類皆然時珍曰阿膠大要只是補血與液故)
(能清肺益隂而治諸證按陳自明云補虚用牛皮膠去風用驢皮膠成無已云隂不足者補之以味阿膠)
(之甘以補隂血楊士瀛云凡治喘𠻳不論肺虚肺實可下可温須用阿膠以安肺潤肺其性和平為肺經)
(要藥小兒驚風後瞳人不正者以阿膠倍人參煎服最良阿膠育神人參益氣也又痢疾多因傷暑伏熱)
(而成阿膠乃大腸之要藥有熱毒留滯者則能疎導無熱毒留滯者則能平安數說足以發明阿膠之藴)
(矣)
附方(舊四新十四)攤緩偏風(治攤緩風及諸風手脚不遂腰脚無力者驢皮膠微炙熟)
(先煑葱豉粥一升别又以水一升煑香䜴二合去滓入膠更煑七沸膠烊如餳頓服之乃暖喫葱豉粥如)
(此三四劑即止若冷喫粥令人嘔逆廣濟方)肺風喘促(涎潮眼竄用透明阿膠切炒以紫蘇)
(烏梅肉焙研等分水煎服之直指)老人虚秘(阿膠炒二錢葱白三根水煎化入蜜二匙温服)
胞轉淋閟(阿膠三兩水二升煑七合温服千金方)赤白痢疾(黃連阿膠丸治腸胃)
(氣虚冷熱不調下痢赤白裏急厚重腹痛小便不利用阿膠炒過水化成膏一兩黃連三兩伏苓二兩為)
(末搗丸梧子大每服五十丸粟米湯下日三和劑局方)吐血不止(千金翼用阿膠炒二兩蒲)
(黃六合生地黃三升水五升煑三升分服砂經驗治大人小兒吐血用阿膠炒蛤粉各一兩辰少許為)
(末藕節搗汁入蜜調服)肺損嘔血(并開胃用阿膠炒三錢木香一錢糯米一合半為末每服)
(一錢百沸湯點服日一普濟)大衂不止(口耳俱出用阿膠炙蒲黃半兩每服二錢水一盞生)
(地黃汁一合煎至六分温服急以帛繫兩乳聖惠)月水不調(阿膠一錢蛤粉炒成珠研末熱)
(酒服即安一方入辰炒末半錢)月水不止(阿膠炒焦為末酒服二錢秘韞)妊娠尿
血(阿膠炒黃為末食前粥飲下二錢聖惠)妊娠血痢(阿膠二兩酒一升半煑一升頓服)
妊娠下血(不止阿膠三兩炙為末酒一升半煎化服即愈又方用阿膠末二兩生地黃半觔)
(擣汁入清酒二升分三服梅師方)妊娠胎動(刪繁用阿膠炙研二兩香豉一升葱一升水三)
(升煑取一升入膠化服升産寶膠艾湯用阿膠炒熟艾葉二兩葱白一水四升煑一升分服)産後
虚閟(阿膠炒枳殼炒各一兩滑石二錢半為末蜜丸梧子大每服五十丸温水下未通再服和劑)
(局方)久嗽經年(阿膠炒人參各二兩為末每用三錢豉湯一盞葱白少許煎服日三次聖濟)
(總錄)
黃明膠(綱目)
釋名牛皮膠(食療)水膠(外臺)海犀膏
正誤(權曰白膠一名黃明膠頌曰今方家所用黃明膠多是牛皮本經阿膠亦用牛皮是二膠亦通)
(用但今牛皮膠制作不精故不堪用止以膠物耳而鹿角膠本經謂之白膠處處能作但功倍干牛膠故)
(鮮有真者時珍曰案本經白膠一名鹿角膠煑鹿角作之阿膠一名傳致膠煑牛皮作之其說甚明黃明)
(膠即今水膠乃牛皮所作其色黃明非白膠也但非阿井水所作耳甄權以黃明為鹿角白膠唐慎微又)
(采黃明諸方附之並誤矣今正其誤以附阿膠之後但其功用亦與阿膠彷彿苟阿膠難得其真牛皮膠)
(亦可權用其性味皆平補宜于虚熱若鹿角膠則性味熱補非虚熱者所宜不可不致辯也)
氣味甘平無毒主治吐血衂血下血血淋下痢妊婦
胎動血下風濕走注疼痛打撲傷損湯火灼瘡一切
癰疽腫毒活血止痛潤燥利大小腸(時珍)
附方(新二十四)肺痿吐血(黃明膠炙乾花桑葉隂乾各二兩研末每服三錢生地黃汁調)
(下方普濟)肺破出血(或𠻳血不止用海犀膏即水膠一大片炙黃塗酥再炙研末用白湯)
(化三錢服之即止斗門方)吐血咯血(黃明膠一兩切片炙黃新綿一兩燒研每服一錢食)
(後米飲服日再食療)衂血不止(黃明膠盪耎帖山根至髮際三因)妊娠下血
(黃明膠二兩酒煑化頓服之肘后方)欬嗽不瘥(黃明膠炙研每服一錢人參末二錢薄豉)
(湯二盞葱白少許煎沸嗽時温呷三五日即止食療)腎虚失精(水膠三兩研末以酒二盌)
(化服日三服千金)面上木痺(牛皮膠化和桂末厚塗一二分良葉氏摘玄方)寒濕
脚氣(牛皮膠一塊細切麫炒成珠研末每服一錢酒下其痛立止萬氏)風濕走痛(牛皮)
(膠一兩薑汁半杯同化成膏攤紙上熱貼之冷即易甚效一加乳香没藥一錢鄧筆峯方)脚底
木硬(牛皮膠生薑汁化開調南星末塗上烘物熨之)尸脚坼裂(烊膠著布上烘貼之千)
(金方)破傷中風(黃明膠燒存性研末酒服二錢取汗普濟方)趺撲傷損(真牛皮膠)
(一兩乾冬瓜皮一兩剉同炒存性研末每服五錢熱酒一鍾調服仍飲酒二三鍾暖臥微汗痛止一宿接)
(元如故藺氏)湯火傷灼(水煎膠如糊冷掃塗之斗門)一切腫毒(已成未成用水)
(膠一片水漬耎當頭開孔貼之未有膿者自消已漬者令膿自出玉燾外臺秘要)諸般癰腫
(黃明膠一兩水半升化開入黃丹一兩煑勻以翎掃上瘡口如未成者塗其四圍自消本事方)便
毒初起(水膠溶化塗之即散直指方)乳癤初發(黃明水膠以濃醋化塗之立消楊)
(起簡便方)背疽初發(阮氏經驗方用黃明牛皮膠四兩酒一盌重湯頓化隨意飲盡不能飲者)
(滚白湯飲之服此毒不内攻不傳惡症之談埜翁試效方以新瓦上燒存性研末酒二盌服唐氏經)
(驗方又加穿山甲四片同燒存性云極妙無比)瘰癧結核(黑牛皮膠溶化攤膏貼之已潰者將)
(膏搓作線長寸許紝入孔中頻換拭之取效楊氏經驗)小兒痘瘢(黃明膠炒研末温酒調服)
(一錢匕痘已出者服之無瘢未出者服之瀉下)物入耳中(以麻繩剪令頭散著膠粘上徐引出)
(之金千)
牛黃(本經上品)
釋名丑寶(時珍曰牛屬丑故隠其名金光明經謂之瞿盧折娜)
集解(别錄曰牛黃生隴西及晉地特牛膽中得之即隂乾百日使燥無令見日月光普曰牛死則黃)
(入膽中如雞子黃也弘景曰舊云神牛出入鳴吼者有之夜視有光走入牛角中以盆水承而吐之即墮)
(落水中今人多就膽中得之一子大如鷄子黃相重疊藥中之貴莫復過此一子及三二分好者值五六)
(千至一萬也多出梁州益州恭曰牛黃今出萊州密州淄州青州雋州戎州牛有黃者必多吼喚喝迫而)
(得者謂之生黃最佳黃有三種散黃粒如麻豆漫黃若鷄卵中黃漿在肝膽間圓黃為塊形有大小並在)
(肝膽中多生于&KR0008;特牛其&KR0008;牛未聞有黃也頌曰今出登萊州他處或有不甚佳凡牛有黃者身上夜有)
(光眼如血色時復鳴吼恐懼人又好照水人以盆水承之伺其吐出乃喝迫即墮下水中取得隂乾百日)
(一子如雞子黃大重叠可揭折輕虚而氣香者佳然人多偽之試法但揩摩手甲上透甲黃者為真雷曰)
(此有四種喝迫而得者名生神黃殺死在角中得者名角中黃牛病死後心中剝得者名心黃初在心中)
(如黃漿汁取得便投水中沾水乃硬如碎蒺藜及豆與帝珠子者是也肝膽中得者名肝黃大抵皆不及)
(生黃為勝宗奭曰牛黃輕鬆自然微香西戎有犛牛黃堅而不香又有駱駝黃極易得亦能相亂不可不)
(審之)
修治(斆曰凡用單搗細研如塵絹裹定以黃嫰牛皮裹懸井中一宿去水三四尺明早取之)
氣味苦平有小毒(日華曰甘涼普曰無毒蒲之才曰人參為之使得牡丹菖利耳目)
(惡龍骨龍膽地黃常山蜚蠊畏牛膝乾漆時珍曰别錄言牛黃惡龍膽而錢乙治小兒急驚疳病涼驚丸)
(麝香丸皆兩用之何哉龍膽治驚癎解熱殺蟲與牛黃主治相近亦肝經藥也不應相惡如此)主治
驚癎寒熱熱盛狂痙除邪逐鬼(本經)療小兒百病諸癎
熱口不開大人狂顛又墮胎久服輕身增年令人不
忘(别錄)主中風失音口噤驚悸天行時疾徤忘虚乏(日華)
安魂定魄辟邪魅卒中惡小兒夜啼(甄權)益肝膽定精
神除熱止驚痢辟惡氣除百病(思邈)清心化熱利痰涼
驚(甯原)痘瘡紫色發狂譫語者可用(時珍方出王氏)
發明(李杲曰牛黃入肝治筋病凡中風入臟者必用牛雄腦麝之劑入骨髓透肌膚以引風出若風)
(中腑及血脈者用之恐引風邪流入於骨髓如油入麫莫之能出也時珍曰牛之黃牛之病也故有黃之)
(牛多病而易死諸獸皆有黃人之病黃者亦然因其病在心及肝瞻之間凝結成黃故還能治心及肝膽)
(之病正如人之淋石復能治淋也按宋史云宗澤知萊州使者取牛黃澤云方春疫癘牛飲其毒則結為)
(黃今和氣流行牛無黃矣觀此則黃為牛病尤可徵矣)
附方(舊四新四)初生三日(去驚邪辟惡氣以牛黃一豆許以赤蜜如酸棗許研勻綿蘸令)
(兒吮之一日令盡姚和衆方)七日口噤(牛黃為末以淡竹&KR0377;化一字灌之更以豬乳滴之)
(外臺)初生胎熱(或身體黃者以真牛黃一豆大入蜜調膏乳汁化開時時滴兒口中形色不實)
(者勿多服方錢氏小兒)小兒熱驚(牛黃一杏仁大竹&KR0377;薑汁各一合和勻與服總微論)驚
癎嚼舌(迷悶仰目牛黃一豆許研和蜜水灌之廣利方)小兒驚候(小兒積熱毛焦)
(睡語欲發驚者牛黃六分硃砂五錢同研以犀角磨汁調服一錢總微論)腹痛夜啼(牛黃)
(一豆許乳汁化服仍書田字於臍下聖惠方)痘瘡黑陷(牛黃二粒硃砂一分研末蜜浸臙脂)
(取汁調搽一日一上王氏痘疹方)
鮓荅(綱目)
集解(時珍曰鮓荅生走獸及牛馬諸畜肝膽之間有肉囊裹之多至升許大者如雞子小者如栗如)
(榛其状白色似石非石似骨非骨打破層叠嘉靖庚子年蘄州侯屠殺一黃牛得此物人無識者有番僧)
(云此至寶也牛馬猪畜皆有之可以祈雨西域有蜜咒則霖雨立至不知咒者但以水浸㮽弄亦能致雨)
(後攷陶九成輟耕錄所載鮓荅即此物也其言曰蒙古人禱雨惟以淨水一盆浸石子數枚淘漉玩弄密)
(持咒語良久輙雨石子名鮓荅大者如鷄卵小者不等乃走獸腹中所産獨牛馬者最妙盖牛黃狗寳之)
(類也又按京房易占云兵強主武則牛腹生石據此則鮓荅狗寳同一類也但生于狗腹者為狗寶耳)
氣味甘鹹平無毒主治驚癎毒瘡(時珍)
狗寶(綱目)
集解(時珍曰狗寳生癩狗腹中狀如白石帶青色其理層叠亦難得之物也按賈似道悦生隨抄云)
(任邱縣民家一犬甚惡後病衰為衆犬所噬而死剖之其心已化似石非石其重如石而包膜絡之如寒)
(灰觀其脈理猶是心不知何緣致此嘗聞人患石淋有石塊刀斧不能破又嘗見龍脛骨中髓皆是白石)
(虎目光落地亦成白石星之光氣落地則成石松亦化石蛇蠏蠶皆能成石萬物變化如此不可一槩斷)
(也時珍嘗静思之牛之黃狗之寳馬之墨鹿之玉犀之通天獸之鮓荅皆物之病而人以為寳人靈於物)
(而猶不免此病况物乎人之病淋有沙石者非獸之鮓荅乎人之病癖有心似金石者非狗之寶乎此皆)
(囿於物而不能化者故禽鳥有生卵如石者焉按程氏遺書載有波斯人發閩中古塜棺内俱盡惟心堅)
(如石鋸開觀之有山水青碧如畫傍有一女靚粧凭欄盖此女有愛山癖朝夕注意故融結如此又宋潜)
(溪文集載臨川浮屠法循行&KR0008;舟三昧法示寂後火焚惟心不化出五色光有佛像高三寸非骨非石百)
(體具足又徽水有優婆塞行禪觀之法及死火葬心内包觀音像如刻成此皆志局於物用志不分精靈)
(氣液因感而凝形正如孕女感異像而成鬼胎之類非祥也病也有情之無情也)
氣味甘鹹平有小毒主治噎食及癰疽瘡瘍(時珍)
附方(新四)噎食病(數月不愈者用狗寳為末每服一分以威靈仙二兩鹽二錢搗如泥將水)
(一鍾攪勻去滓調服日二不過三日愈後服補劑杏林摘要)狗寳丸(治癰疽發背諸毒初覺壯)
(熱煩渴者用癩狗寳一兩臘月黑狗膽臘月鯉魚膽各一枚蟾酥二錢蜈蚣炙七條硇砂乳香没藥輕粉)
(雄黃烏金石各一錢粉霜三錢麝香一分同為末用首生男兒乳一合黃蠟三錢熬膏和丸綠豆大每服)
(一丸或三丸以白丁香七枚研調新汲水送下暖臥汗出為度不過三服立效後食白粥補之濟生方)
赤疔瘡(狗寳丸用狗寳八分蟾酥二錢龍腦二錢麝香一錢為末好酒和丸麻子大每服三丸以)
(生葱三寸同嚼細用熱葱酒送下暖臥汗出為度後服流氣追毒藥貼拔毒膏取愈通玄論)反胃
膈氣(丁丹崖祖傳狗寳丸用硫黃水銀各一錢同炒成金色入狗寳三錢為末以鷄卵一枚去白留)
(黃和藥攪勻紙封泥固煻火煨半日取出研細每服五分燒酒調服不過三服見效楊氏頤真堂方)
底野迦(唐本草)
集解(恭曰出西戎彼人云用豬膽作之狀似久壞丸藥赤黑色胡人時將至此甚珍重之試用有效)
(頌曰宋時南海亦或有之)
氣味苦寒無毒主治百病中惡客忤邪氣心腹積聚
(唐本草)
諸血
集解(時珍曰獸畜有水陸之産方上之殊寒熱温涼之不同有毒無毒之各異陳氏㮣以諸血立條)
(主病似欠分明姑存其舊而已其各血主治俱見本條)
氣味甘平主治補人身血不足或患血枯皮上膚起
面無顔色者皆不足也竝宜生飲又解諸藥毒菌毒
止渴除丹毒去煩熱(藏器)
諸朽骨(拾遺)
集解(時珍曰朽骨不分何骨然亦當取所知無毒之骨可也)
主治骨蒸東牆腐骨磨醋塗痕令滅又塗&KR1031;瘍風
瘡癬白爛者東牆向陽也(藏器)治風牙痛止水痢(時珍)
附方(舊一新三)骨蒸發熱(多取諸朽骨洗淨土氣釡煑入桃柳枝各五斗煑枯再入棘針)
(三斗煑減半去滓以酢漿水和之煑三五沸令患者正坐散髮以湯從頂淋之唯熱為佳若心悶可少進)
(冷粥當得大汗出惡氣汗乾乃粉身食豉粥拾遺)水痢不止(朽骨灰六月六日麴炒等分為)
(末飲服方寸匕乃御傳方也張文仲方)風牙作痛(東牆下朽骨削牙煻火中煨熱病處咬之)
(冷即易要外臺秘)打擊青腫(牆上朽骨和唾於石上磨塗之乾即易千金方)
震肉(拾遺)
集解(藏器曰此六畜為天雷所霹靂者因其事而用之也時珍曰按雷書云雷震六畜肉不可食令)
(人成大風疾)
主治小兒夜驚大人因驚失心作脯食之(藏器)
敗鼓皮(别錄下品)校正(原在草部宋本移入獸部)
集解(宗奭曰此是穿敗者不言是何皮馬驢皮皆可為之當以黃牛皮者為勝唐韓退之所謂牛溲)
(馬勃敗鼓之皮醫師收蓄待用無遺者也今用處絶少尤好煎膠)
氣味平無毒主治中蠱毒(别錄弘景曰燒作屑水和服之病人即喚蠱主姓名)
(往呼本主取蠱即瘥與白蘘荷同功)治小便淋&KR0377;塗月蝕耳瘡並燒灰
用(時珍對出藥)
附方(舊三)中蠱毒(梅師方云凡中蠱毒或下血如鵝肝或吐血或心腹切痛如有物咬不即)
(治之食人五臟即死欲知是蠱但令病人吐水沉者是浮者非也用敗鼓皮燒灰酒服方寸匕須臾自呼)
(蠱主姓名根外臺袐要云治蠱取敗鼓皮廣五寸長一尺薔薇五寸如拇指大水一升酒三升煑二升)
(服之當下蠱蟲即愈)月蝕瘡(集驗用救月蝕鼓皮掌大一片以苦酒二升漬一宿塗之或燒灰豬)
(脂調塗外臺)
氊(拾遺)
集解(時珍曰氊屬甚多出西北方皆畜毛所作其白其黑者本色也其青烏黃赤者染色也其氊毯)
(褐&KR1455;氍毺氆氌等稱者因物命名也大抵入藥不甚相遠)
烏氊氣味無毒主治火燒生瘡令不著水風止血除
賊風燒灰酒服二錢七治産後血下不止久臥吸人
脂血損顔色上氣(藏器)
附方(新四)墜損疼痛(故馬氊兩段酒五升鹽一抄煮熱裹之冷即易三五度瘥廣濟方)
牙疳鼻疳(氁褐不拘紅黑燒存性白&KR0552;燒枯各一錢尿捅白碱一錢半燒過同研搽神效簡)
(便)夜夢魘寐(以赤&KR1455;一尺枕之即安肘后)赤白崩漏(氊燒灰酒服二錢白崩用)
(白氊紅崩用紅氊海上)
六畜毛蹄甲(本經下品)
集解(弘景曰六畜謂牛羊豬馬鷄駝也驢騾亦其類各條已有主療亦不必出此矣時珍曰此係本)
(經一品姑存以見古蹟)
氣味鹹平有毒主治鬼疰蠱毒寒熱驚癎癲痓狂走
駱駝毛尤良(本經)
六畜心
集解(時珍曰古方多用六畜心治心病從其類也而又有殺時驚氣入心怒氣入肝諸心損心諸肝)
(損肝之說與之相反)主治心昏多忘心虚作痛驚悸恐惑(時珍)
附方(新二)徤忘(心孔昏塞多忘喜誤取牛馬豬鷄羊犬心乾之為末向日酒服方寸匕日三服)
(聞一知十外臺)蛕蟲心痛(用六畜心生切作四臠縱横割路納硃砂或雄黃于中吞之蟲)
(死即愈集驗)
諸肉有毒(拾遺)
牛獨肝黑牛白頭牛馬生疔死
羊獨角黑羊白頭豬羊心肝有孔
馬生角白羊黑頭馬鞍下黑肉
馬肝白馬黑頭六畜自死首北向
馬無夜眼白馬青蹄六畜自死口不閉
猘犬肉犬有懸蹄六畜疫病瘡疥死
鹿白臆鹿文如豹諸畜帶龍形
獸岐尾諸獸赤足諸畜肉中有米星
獸竝頭禽獸肝青諸獸中毒箭死
脯沾屋漏米甕中肉脯六畜肉熱血不斷
祭肉自動諸肉經宿未煑
六畜五臟著草自動脯曝不燥
生肉不歛水六畜肉得鹹酢不變色
肉煑不熟肉煑熟不歛水
六畜肉墮地不沾塵肉落水浮
肉汁器盛閉氣
六畜肉與犬犬不食者乳酪煎膾
已上竝不可食殺人病人令人生癰腫疔毒
諸心損心諸腦損陽滑精
六畜脾一生不可食諸肝損肝
諸血損血敗陽
經夏臭脯痿人隂成水病魚餒肉敗
諸脂燃燈損目
本生命肉令人神魂不安春不食肝
夏不食心秋不食肺冬不食腎
四季不食脾
解諸肉毒(綱目)
中六畜肉毒(六畜乾屎末黃蘗末)(伏龍肝末末赤小豆燒)
(東壁土末白扁豆)並水服(飲人乳汁死人)(頭垢一錢水服起豆豉汁服)
馬肉毒(蘆根汁甘草汁)(嚼杏仁飲美酒)
馬肝毒(豬骨灰狗屎灰)(牡鼠屎人頭垢)(豆豉)並水服
牛馬生疔(澤蘭根擂水生菖蒲擂酒)(豬牙灰水服甘菊根擂水)
(甘草煎湯服取汁)
牛肉毒(豬脂化湯飲豬牙灰水服)(甘草湯)
獨肝牛毒(人乳服之)
狗肉毒(杏仁研水服)
羊肉毒(甘草煎水服)
豬肉毒(杏仁研汁朴消煎汁)(豬屎絞汁水豬骨灰調)(韭菜汁大黃湯)
藥箭肉毒(大豆煎汁鹽湯)
諸肉過傷(本畜骨灰水服芫荽煎汁)(生韭汁)
食肉不消(還飲本汁即消食本獸腦亦消)
本草綱目卷五十下
