同姓名錄卷四明余寅撰
劉敞三
漢劉敞東平王蒼之孫肅宗元和中嗣封敞喪母至孝
相國陳珍上其行狀增邑五千戶
晉劉敞益州牧劉璋曾孫隱居白鹿山皓首高尚為刺
史羅尚所殺是日大雨雷震
宋劉敞慶歷進士翰林侍讀學士侍英宗講讀每指事
據經因以諷諫
石鑒二
西晉石鑒厭次寒素之族仕魏遂仕晉官太尉昌安縣
侯壽八十稱薨
後趙石鑒上黨胡羯之種石虎第三子殺石遵簒立凡
僭偽一百三日被殺
陳安二
晉隴上驍將陳安為劉曜部將呼延清所殺見樂府隴
上歌宋楊巨源謀誅吳曦結集忠義陳安等與之共事
張順五
晉張順為平西將軍時梓潼内史譙登為李驤所攻益
州刺史皮素勑順捄登
燕張順為慕容盛鎮西將軍
宋兩張順一梁山泊浪裏白跳一度宗時為都統率衆
捄襄陽身中四槍六箭而死諸軍結冢斂葬立廟祀
之
金張順淄州士伍乘夜候覘為元兵所獲令詭辭誑城
中不從而死贈官給養其親訪用其子孫
李石四
晉李石撰續博物志當與張華同時人余閱志中有皇
朝建隆開寳年號及曾公亮王安石等字當是宋人
稱晉誤也且此續多掇拾成之初無竒異吾意竟是
贋者為之耳
唐李石隴西人元和進士戶部侍郎同平章事起常寮
為宰輔以身徇國不顧患難中官仇士良惡之罷免
宋李石資陽人有盛名嘗客蘇符尚書家趙丞相雄素
不善石晩益困其自序宋魋魯倉今猶古也
金李石世宗之舅也初即位命主東京留務參知政事
太子太師封廣平郡王
晉兩王濬
一弘農湖人以平吳功加撫軍大將軍開府儀同三司
子名矩襲襄陽縣侯
一堂邑人官御史中丞子名鑒拜駙馬都尉奉朝請
王濟二
晉王濟司徒王渾之子少有逸才與和嶠裴楷齊名尚
常山公主為驍騎將軍侍中出為河南尹坐鞭官吏
免官使白衣領太僕
宋王濟饒陽人父恕知秀州會盜起城陷被殺將并害
濟濟伏&KR2478;號慟曰吾父已死安用生為但恨力不能
殺汝以報父讐爾賊義之捨去太宗召拜監察御史
楊廣四
漢楊廣上邽人與隗囂共起兵應漢立高廟割牲而盟
稱右將軍移檄討王莽
晉楊廣與其弟佺期自矜門第太尉震之後江左莫及
卒以躁獷誅夷至隋煬帝亦名廣自太尉至晉廣十
世至隋廣十五世其名亦不相避忌乃爾
宋紹興元年六月湖賊楊廣犯鼎州程昌㝢拒郤之
胡威二
晉胡威壽春人刺史胡質之子前將軍監青州諸軍事
以功封平春侯嘗入朝武帝語及平生問曰卿清孰
與父清對曰臣不如也帝曰以何為不如曰臣父清
惟恐人知臣清惟恐人不知是臣不如遠矣
後秦胡威為涼州主簿姚興署禿髮傉檀刺涼州召還
王尚涼州人與威詣興請留尚
張翰四
晉兩張翰一武帝時為討吳護軍伐吳孫皓諸將與
翰等列陣相對吳軍土崩
一吳郡人有清才善屬文齊王冏辟為大司馬東曹
掾因秋風起思菰菜蓴羹鱸魚鱠歎曰人生貴適志
耳富貴何為即引去
唐張翰天寳初右監門衛錄事參軍翰有親故生男更
有一無首孩子跳躍於旁按白澤圖其名曰常依圖
呼名三呼便滅當是不常故曰常
金張翰秀容人大定進士翰林直學士戶部尚書有經
濟能
晉兩王沉
晉陽王沉蓋曹爽之故吏也不安為魏臣遂致高貴鄉
公之弑而卒以佐命獲高官大爵之賞則為晉王沉矣
迨元康間高平王沉負俊才著釋時論鬱鬱不得志以
郡掾終
晉三王澄
王遜之子王澄襲褒中縣公之爵
王衍之弟王澄為荆州都督之官
王渾之子王澄拜别封亭侯之賞
王羲之二
晉王羲之司徒導之從子少有美譽尤善隸書朝廷公
卿皆愛其才召拜右軍將軍會稽内史尋稱病去官
與道士許邁共脩服食採藥石不遠千里窮諸名山
泛滄海歎曰我卒當以樂死
秦王羲之仕苻健(闕)
王衍四
晉王衍王乂之子太尉尚書令清談廢事為石勒所執
排墻壓殺
魏王衍王融之子名行器藝俱美西兖州刺史為尒朱
仲遠所擒
隋王衍王琳之子開府儀同三司卒於渝州刺史
蜀王衍王建之子荒淫亡國降唐莊宗被誅
晉三李陽
一與王衍同鄉稱京師大俠官幽州刺史能使衍室人
素憚而稍損其貪戾一與石勒同鄉嘗與勒爭漚麻池
後勒僭號拜為都尉一與蘇峻戰白石壘適峻墜馬斬
於湖陂遂平峻亂
殷浩二
東晉殷浩陳郡人識度清遠擅名江東為揚州刺史疏
請北伐師徒屢敗桓温上疏數其罪免為庶人
元魏殷浩大安四年上黃帝四序堪輿經一卷
張城二
詩頌張仲孝友至春秋張氏稱大家漢世尤盛河東解
邑有張城城西又有張城豈晉世張氏廣衍如此邪
王愷三
典午二王愷一文明皇后之弟後將軍嘗與石崇較
富者一王坦之長子丹陽尹襲父爵
西秦王愷仕乞伏熾磐為中書侍郎嘗使奉貢於拓跋
魏
王戎三
晉王戎貞陵亭侯王渾之子短小任率不脩威儀襲父
爵為散騎常侍荆州刺史以平吳功進爵安豐縣侯
唐王戎林士弘裨將以南昌州降唐更謀作亂為張善
安所虜
南唐王戎昇州刺史先主娶其女為后后死立其媵宋
福金稱元敬皇后見唐餘紀傳
王質十
晉王質信安石室山樵人見仙童對奕㤀歸是有爛柯
經
梁王質帝甥甲口亭受封為侯景敗䘐降陳是有桑門
遁
魏王質孝文内典監閹官轉選部尚書侯爵是有免死
劵
又瀛州刺史因滹沱流屈曲疏令直達是有治河
名
唐王質龍門後裔為宣歙州觀察使是有劉賓客神道
碑
宋王質泰山處士著雲韜堂紹陶錄是有輟耕子世系
譜
又姑蘇别駕勸郡守無用術鉤致人罪是有名宦
聲
又密院編修遭中貴讒沮奉祠絶禄仕是嘗著朴
論
金王質平陽知府從胥鼎言改元帥左監軍是稱河東
鎮
又吏部主事用臺臣薦遷昭義節度使是展經濟
才
何充二
晉何充潛人器局方槩有萬夫之望王導庾亮竝薦于
成帝遂參錄尚書事
宋何充德陽人通判黎州元兵破卭崍關軍帥許以不
死充曰吾三世食趙氏禄為趙氏死不憾自是水飲
不入口敵知不可強遂殺之
劉殷四
新室劉殷王莽建國初徐鄉侯劉快起兵討莽快兄扶
崇公殷閉城拒快快敗死莽赦殷仍滿殷國戸萬地
方百里
晉有劉殷字長盛新興人有子七人各授一經一授史
記一授漢書一門之内七業俱興見王隱晉書
前趙劉殷事曾祖母至孝冥感不幸而陷於劉聰遂立
其朝累官侍中錄尚書事又一劉殷為聰大司徒有
女二人為聰左右皇后孫女四人為聰貴人即殷與
聰皆曰姓雖同而源本别不妨婚也
劉乂二
前趙劉聰之弟劉乂諫聰無納劉殷女犯同姓不婚之
條唐劉乂少任俠晩折節讀書詩出盧仝孟郊之右嘗
掇韓退之金曰諛墓所得何不以濟故人
張賓二
後趙張賓石勒謀臣封濮陽侯勒常呼右侯而不名
隋張賓高祖擢為華州刺史造七曜歷經既成多言其
失
王猛二
秦王猛立志忠直抱有偉圖一時氐王雖稱大展彼胡
之運安得永命邪
隋王猛父雖非陳武帝所殺然既食陳禄何論後主死
不死又降隋恐終非臣子律令若其猷畫頗似景略
劉裕三
南宋劉裕即武帝受晉禪國號宋世所稱劉寄奴者
前趙劉裕單于元海之子元海僭即偽位封裕齊王為
大司徒
西夏劉裕金世宗九年夏人遣宣德郎劉裕往賀正旦
孟昶二
南宋孟昶因桓玄簒晉遂佐武帝戡亂未幾徐道覆鴟
張昶乃仰藥以死
西蜀孟昶因知祥據蜀遂承父業僭號未幾宋藝祖龍
興昶乃舉國而降
王弘二
宋王弘蓋司馬道子之臣而事宋武帝有勲望猶乃祖
祥寔曹髦臣也而事晉武帝稱名德弘蓋酷有家風
云
隋王弘煬帝時黃門侍郎隋宗室邵國公綸被譖怨望
帝令弘按之希旨奏當死乃除名徙邊郡
張悅二
劉宋張悅廢帝死明帝立晉安王子勛又即位尋陽以
張悅為吏部尚書
元魏張悅宋前廢帝時為右將軍建州大都督舉城降
魏
王鎮惡二
宋王鎮惡王猛之孫以五月五日生故名鎮惡武帝召
署參軍事有功封博陸縣子以龍驤將軍率水軍伐
秦拔長安為沈田子所害
梁王鎮惡進士以教學為業嘗盜鹿溪寺僧法滿所寄
銅鐘鑄錢病舌彎縮口不得言是五代梁也
李穆三
隋李穆風神警俊倜儻有竒節事周太祖累封申國公
入隋為太師眞食三千戸子孫在襁褓者悉拜儀同
一門執象笏者百餘人大有盛滿之懼
後趙李穆率騎五千納北魏烈帝於大寗國人六千餘
落叛煬帝煬帝出居於慕容部烈帝復立
宋李穆性至孝言行無矯飾周顯德進士宋初為殿中
侍御史歷史館修撰翰林學士終于參知政事
王彭二
劉宋王彭盱眙直瀆人父母俱喪營墓無水作磚荷擔
遠汲困而不周一旦大霧泉忽自湧太守表言改其
里為通靈里
趙宋王彭字大年為辜式吏頗知文章殁而蘇東坡為
作哀辭見志林
王素三
晉王素益州人初屬吳為交阯牙門將軍武帝泰始元
年為九眞太守見南中志
劉宋王素臨沂人少有志行孝武徵為太子中舍人不
就有集十六卷
趙宋王素太尉旦季子也仁宗思其賢擢知諫院治平
初夏人入寇以端明殿學士知渭州三鎮故老皆歡
賀比至敵解去素乃濬隍積粟募弓箭手身自督訓
士氣精悍他道莫及
劉晏五
齊劉晏東昏侯時城局參軍從始安王遥光收集荆豫
部曲舉兵反遥光敗併誅
唐劉晏以神童入秘書由京尹拜計相時際搶攘國用
艱匱𣙜鹺轉貲大有攸濟可謂異能大非桑弘羊所
及乃卒為楊炎所搆誅豈非權利非壽國之劑智數
非完身之術是以君子不敢居焉
宋兩劉晏一常州統領禦寇賊而死戚方是眞赤心隊
主一楚州通判劫禮幣而奔劉豫是為白日剽徒人
之腎腸何大相懸哉
金劉晏太宗天會四年命副元帥斡里雅布伐宋宋兵屢
敗斡里雅布使晏來趣親王宰相出盟未幾京城陷衛
士執晏殺之蓋彼為威劫我為義憤
楊忠三
西魏楊忠文帝立十二大將軍督二十四軍分掌禁旅
忠在十二人中屢以軍功進柱國封隋國公即隋文
帝之父也
宋兩楊忠一太尉楊政之父崇寧三年夏人舉國入寇
忠戰殁一楊德妃之父為侍禁仁宗欲加奬擢辭曰
外官當積勞以取貴今以恩澤徼倖恐啟左右詖謁
之端帝悅
李順三
北魏太武時尚書李順與古弼同使涼州因言涼州乏
水草不宜征討太武不從遂克姑臧
唐宰相韓滉即仲由後身夫子恐其負悍不軌作書令
賈客李順齎往戒之發視俱科斗文凡九字
宋淳化中青城民王小波作亂其黨李順陷蜀卭州永
康軍詔以王繼恩為兩川招安使帥師討誅之
許謙二
北魏許謙代人少有文才善天文圖讖道武右司馬陽
曲護軍賜爵平舒侯
前元許謙金華人自幼力學於書無所不讀往從金履
祥求聖賢心法晚年四方受業者數百人世號白雲
先生
吕温三
北魏吕温夀張人山陽公吕羅漢之父善書好施有文
武才略為秦州司馬上黨太守竝有能名
唐兩吕温一御史中丞吕渭之子貞元進士歷左拾遺
刑部郎中誣奏李吉甫交通術士貶道州刺史有文
集十卷一德宗貞元三年吐蕃尚結贊渝盟尚書崔
漢衡為亂兵所擊其從吏吕温以身蔽之刃中温而
漢衡獲免温帶瘡竝驅而西結贊嘉其義厚給賚之
李白二
北史魏皇興元年九月進馮翊公李白為梁郡王其勲
業無聞焉唐史李白僊於詩而薨於酒能使力士詫斥
貴妃愠訴即窮死何憾矣
贊曰能為白也詩者未必能為白也人能為白也人
者何必不同白也名李赤李赤何時似白矛頭一淅
劒首一吷子荷鍤我吞爵照汝天壤丘首麯糵
任約二
一侯景之將為陸法和所擒
一晉安王司馬後北奔齊
陳叔寳二
陳後主名叔寳元樂府譜中亦有陳叔寳樂府緣起蓋
肇自扶來大卷淵莖濩勺逮於房中破陣已與古調頗
盭不協至霓裳羽衣彌復淫哇嗟吁衰末大啟鬼門&KR0008;
&KR0008;憨憨赸赸鴇鶻猱狚如丹丘子云難可縷數豈非總
一性情邪顧乃爾爾良所傷歎
王通三
陳王通初仕梁尚書右僕射入陳為左光禄大夫加特
進
隋王通龍門人幼篤學有濟世之志詣長安奏太平十
二策不用退居河汾教授生徒倣古作經及卒門人
諡曰文中子
唐王通處州刺史咸通四年重立夫子廟碑見廣川書
跋
陳兢二
南史陳宗室傳後主第七子名兢封邵陵王入隋為國
子監丞宋史義門陳兢江州人十八世同居長幼千餘
口上下姻睦
張載三
晉張載安平人博學能文父收為蜀郡太守載隨父入
蜀著劒閣銘益州刺史張敏見而竒之表上其文武
帝命鐫之劒閣山
梁張載元帝時為太府卿帝既收湘州刺史王琳下吏
使載宣諭琳部曲陸納等軍中竝哭莫肯受命納等
因衆怒遂殺載
宋張載長安人淹貫六經深明義理舉進士為祁州司
法參軍遷崇文院校書知太常禮院議禮不合即移
疾屏居南山關西之士翕然宗之稱為横渠先生
張元三
北周張元有孝行祖喪明元請七僧然七燈七晝夜轉
藥師道願夢老翁以金鎞見療目遂明亦異事也若
西夏張元以策干韓𤦺不用遂投兀卒為大將大騷
宋西陲西帥始重游士所謂懲於羹而吹齏邪
金張元絳州正平令時有韓希甫王兢相繼治河内皆
有幹能而元差不及故縣民為之諺曰西山至河岸
縣官兩人半
王韶二
隋王韶太原人方雅好竒節仕周以軍功封晉陽縣公
隋初進項城郡公行臺右僕射
宋王韶江州人第進士管幹秦鳳經略蕃部俞龍珂率
屬十二萬内附擊走轄征降其部落二萬進左諫議
大夫資政殿學士
李靖二
唐李靖三原人姿貌瓌偉有文武材略初事高祖繼事
太宗南平吳會北清沙漠西定慕容出將入相垂三
十年封衛國公圖畫凌烟閣
金李靖太祖天輔六年十一月遣靖等來許山前六州
時徽宗宣和四年也
張仁愿二
唐張仁愿嘗於河北築三受降城絶虜南寇路自是朔
方益無寇歲損費億計減鎮兵數萬為朔方總管
宋張仁愿開寳六年新脩唐高祖廟碑翰林待詔張仁
愿行書碑在三原縣
李頎三
唐李頎東川人開元進士調新鄉縣尉有集傳于世
後唐李頎河陽節度李罕之之子罕之甚德李克用捄
己命其子頎事克用與莊宗遊甚狎後事莊宗為右
領軍衛上將軍
宋李頎蘇子瞻詩集云李頎秀才善畫山以兩軸見寄
仍有詩次韻答之
李祐三
北魏李祐高平公順之後篤睦友于見稱於世歴位給
事中博陵太守所在以清幹著名
唐兩李祐一太宗第五子封齊王驕恣不法謀逆賜
死一吳元濟牙將驍勇善戰為李愬所擒表請委任
之卒平元濟為右金吾大將軍
嚴武三
吳嚴武衛尉畯從子圍碁莫與為輩世稱妙絶見吳錄
唐嚴武中書侍郎挺之之子宰相房綰首薦才略除給
事中歷成都尹劒南節度使嘗破吐蕃七萬餘衆拔
當狗城
宋嚴武連州人元祐六年登進士第為朝散大夫見粤
大記
王珪六
唐王珪初事隱太子後事文皇貞諒有器識禮部尚書
永寧郡公為魏王師
宋三王珪一翰林學士嘉祐中立皇子中書召珪作
詔珪必面受旨拜賀始退而草詔歐陽公稱為眞學
士一涇原行營都監好水川之戰任福與王珪相繼
戰殁是日凡失將帥十一人士卒死者萬三百人所
謂軍中有一韓西賊聞之心膽寒者祗是宋人自欺
耳一萬州人築室南溪號志堂居士左右松竹逍遥
其下一時名流喜其高尚榜其居曰竹隱
高麗王珪金世宗十六年高麗遣禮賓少卿王珪謝賜
生日
元王珪至大間上海丞建學校抑豪右申孱弱政績藹
然
李綱二
唐李綱慷慨有志節既仕周乂仕隋又為賊帥長史何
躁投也獨所在頗戇直初名瑗後慕漢張綱改名又
字其字
宋李綱政和進士歷事徽欽高三朝卒於尚書左僕射
負天下重望其去就繫國家安危雖或不用用或不
久而忠誠義氣凜然不回眞社稷臣也
王維二
唐王維河東人擢第官尚書右丞詩詞書畫特臻妙境
有盛名於開元天寳間
金王維衛紹王時由刑部尚書為參知政事
鄭覃二
唐鄭覃宰相珣瑜之子蔭補弘文校理清苦貞退朝野
仰其素風終尚書僕射平章事滎陽郡公
宋鄭覃宰相清之之祖鄉貢為金兵劫降不屈死贈太
師秦國公
宋祁二
唐宋祁文宗朝官拾遺論列無顧避於諍郭薳見之
宋宋祁眞宗朝拜承旨文學善著述於修唐史見之
蔡京三
唐兩蔡京一名登進士劉中山有詩送之赴學究科
一為天德軍使見顧彦朗彦輝兄弟有封侯相厚禮
之
宋蔡京位奸太師卒致靖康之禍恨不正典刑以謝天
下
裴巽二
唐中宗時駙馬都尉裴巽尚宜城公主
唐睿宗時駙馬都尉裴巽尚薛國公主
柳公權二
唐柳公權元和進士充翰林學士穆宗政僻嘗問公權
筆法對曰用筆在心心正則筆正上改容知其筆諫
也
金柳公權世宗二十六年高麗遣禮部侍郎柳公權賀
萬春節
李愿三
唐兩李愿一李晟之子德宗以晟有大勲召愿拜銀
青光禄大夫太子賓客元和初檢校禮部尚書兼夏
綏節度使威令簡肅甚得綏懷之術
一與韓文公同時歸隱盤谷文公作序送之
宋李愿駕部員外郎高宗紹興元年遣愿撫諭川陜
李景悞二
唐雍王繪之曾孫有廬國公景悞官相州刺史
唐畢王璋之曾孫有蔡國公景悞
以上二人止是三從兄弟新唐書糾繆
李絳二
唐李絳贊皇人元和中中書侍郎同平章事同列李吉
甫善逢迎而絳鯁直多所規諫憲宗察其忠正每多
允從
宋李絳仁宗時轉運使與侍御史劉䕫同誅天雄軍士
卒之讙譟者見狄裴傳
李全二
唐李全開元中為御史劾張鷟多口語訕短時政
宋李全權譎趫捷能運鐵鎗初起東海集忠義攻金尅
莒密等州授武翼大夫京東總管紹定初據海楚等
州叛朝廷加兩鎮節諭令釋兵不受乃以趙善湘為
江淮制置使督荆襄諸軍討誅之
鄭樵二
唐鄭樵撰彭門紀亂三卷記懿宗朝徐州龐勲之叛
宋鄭樵官樞密院編修作通志二十略總二百卷嘗居
夾祭山學者稱為夾漈先生
李華三
北魏李華世宗時三關之戍據城降梁詔元英都督諸
軍進擊之英策東關易攻宜即先取恐其併力於東
乃使長史李華率五統向西關分其兵勢
唐李華趙郡人開元進士為吏部員外郎嘗撰魯山令
元德秀墓碑顔眞卿書李陽冰篆額後人争模寫之
號四絶碑
宋李華溧陽人父沒居喪毁瘠母疾衣不解帶者十年
有田十餘頃穀貴平價食其一方大觀政和間蝗數
害稼獨不入其田
王彦章二
後梁王彦章驍勇號王鐵鎗用為招討遂有德勝之捷
後以兵少戰敗為唐所擒不屈而死綱目以為五代
諸臣無如其忠者
金王彦章宋高宗紹興三十一年金主亮徙都汴京命
彦章據秦鳳窺巴蜀亮遂自將入寇
張憲四
後唐張憲為太原尹後以棄城之罪為李嗣源所殺綱
目以其懷忠徇義而惜之以明宗為失刑也
南唐張憲後主煜躭音律廢政事監察御史張憲切諫
賜帛三十疋以旌敢言然不為輟也
趙宋張憲岳武穆部將從武穆破金將曹成復隨鄧等
州兵威大震會秦檜主和議與張俊誣以罪與武穆
同下獄死
元張憲會稽人家玉笥山慕魯連子為人年四十猶未
娶入富春山為方外游一旦諭衆宜避去衆不信兵
死者五百家
許寂二
唐許寂久棲四明山學易於晉徵君不甘時譽昭宗徵
赴關會與伶人調篳篥事訖方命坐問易義寂退謂
人曰君心在淫聲不在政事矣尋請還山
前蜀許寂為王衍之臣後降於唐莊宗
張鐸二
周武信軍節度使張鐸與河中張鐸同姓名因賜名令
鐸後事藝祖節度鎮寧軍河中張鐸初亦仕周為護國
軍節度使後亦事藝祖加檢校太師鎮涇州
宋兩石守信
一五代周時為殿前都虞候太祖受禪遷侍衛馬步軍
都指揮使以功累加檢校太師封衛國公
一太祖即位後南唐後主數貢奉帑藏空竭常州刺史
睦昭符市金陵富民石守信得絹十萬以供後主之
用
黃裳三
北宋黃裳字冕仲閩之劒浦人端明殿學士著演山集
南宋黃裳字文叔蜀之劒州人資政殿學士著兼山集
又一寧德人淳熙武舉以才擢守長慶軍夷酋得顔
等攻清平寨裳率衆大破之歷守三郡俸入盡給親
族得恩蔭先兄子而後己子人高其義
宋三王倫
一仁宗時剽掠淮南軍賊蓋徐的所欲勦者
一高宗時阿附和議小人蓋胡銓所欲斬者
宋紹定間寇破寧化縣令佐俱逃將樂縣土豪王倫
與曾氏婦晏結約諸砦以拒賊所全活數萬人
宋兩趙鼎
一仁宗時右侍禁討峒蠻唐和戰於華陰峒隘口反為
所害
一高宗朝左僕射與秦檜論和議不合謫戍嶺南不食
而死
宋三王貴
一太平興國二年淄州刺史王貴受詔北征為遼兵所
圍親射殺數十人矢盡張空拳又擊殺數人遂遇害
一眞宗天禧元年澶州軍士王貴得于闐玉印以獻
一岳武穆部將王貴嘗有罪欲斬之秦檜謀殺武穆誘
貴告發
王莽二趙高四李音三李由二
世有鳳麟所願見然莫識所往梟獍所不願見然莫識
所來王莽簒賊豈知莽前已有一王莽在昭帝朝由衛
尉至右將軍趙高逆閹豈知高後又有三趙高一為清
河太守白日為鬼所劾其一能死賊而室人亦死節俱
東漢人一為蜀市人好鬭滿背鏤毗沙門天王為坊市
患害唐人也因是知衛有李音子思賢之而魏亦有李
音東漢李通之子李音襲固始侯爵魏有李由魏君用
之而秦亦有李由為三川守為楚兵所誅賢不肖竝世
自古而然
曾參秋胡毛遂各二
西京雜記杜陵秋胡通尚書善古隸翟公欲以兄女妻
之或曰秋胡已嘗取而失禮奈何又妻之馳象曰此魯
秋胡則然非今之秋胡也是何異魯之兩曾參趙之兩
毛遂哉南曾參殺人或以告北曾參之母遂投杼走野
人毛遂墜井死平原君聞之曰嗟乎天喪予矣既而知
非其門下士也烏得以昔之秋胡而絶婚今之秋胡哉
夫玉之未理者為璞死鼠未腊者亦為璞月之旦為朔
車之輈亦為朔名齊實異所宜辨也
同祖父名
安屈羅靖范陽邁江泌李瑋
荀惲李知古虞闡王深謝鳳
事有不可以常理測者容齋隨筆載拓跋魏安同父名
屈同之長子亦名屈此祖孫同名也學齋佔畢記襄陽
隋處士羅君墓誌云君諱靖父靖學優不仕水經林邑
王范陽邁死其子咄代立慕先君之德復名陽邁此父
子同名也梁國子助教江泌在孝義傳族人兗州從事
亦名泌世謂泌為孝泌以别之此又宗法不脩之故邪
宗法明則王祥裔孫不得又名祥矣唐宗室世系表朗
陵王名瑋信安王亦名瑋此親侄與伯父同名也新唐
書糾謬以為誤何誤之一多如此鬭榖於莵之子曰鬭
般鄭夾漈曰般與班同音不應父曰班而子又以般名
也此猶音同字不同也已不忍呼唱矣東漢竇武之孫
名輔武輔一韻亦猶之班般矣余嘗按穎川荀氏家傳
荀文若之子名惲荀仲茂之孫亦名惲仲茂蓋文若之
從子於禮稱朞親可令小功之從孫犯諸祖之名諱哉
因考遼東李氏世系表兩世之間有名知古者二人誤
邪否邪成都狼狽鄉父子同諱夫婦共名以是知世間
眞有理外之事矣
史記烈侯卒弟武公立武公卒趙復立烈侯太子章
是為敬侯再𫝊成侯肅侯至武靈王四世耳武靈又
名其太子曰章此犯高祖之諱也
陳書虞荔從父諱闡乃虞氏譜云荔生世南世南生
昶昶生闡三四世間便犯近祖之諱會稽新志以為
誤恐不宜誤至此
北史拓跋魏獻文名弘其子孝文名宏胡俗不知辨
音邪杜度之說雖不必通之國中固宜嚴之父子間
爾
北史王肅次兄深之子名翊而翊之子又名深是犯
祖之諱也肅弟名康而嫡侄誦之子名孝康多一孝
字便不犯邪
謝氏譜云謝奉祖端散騎常侍父鳳丞相主簿奉罷
吏部尚書謝安遇於破岡停語三日至南齊間乃復
有謝鳳子超宗則相去纔數十年名何乃不相避邪
在他族猶可而况本宗邪謂一人則事相懸矣劉子
威燕語
同星名
軒轅顓頊蚩尤傅說王良造父
奚仲
昊天稱天皇大帝即耀魄寳也上古有天皇近代有大
帝然皆號非名也惟星有軒轅而黃帝名軒轅星有顓
頊而黃帝孫顓頊稱帝星有蚩尤而九黎君蚩尤貪暴
黃帝殺之於凶黎之谷星有傅說而殷相稱傅說星有
王良造父而古善御亦稱王良造父星有奚仲而古有
奚仲為車正辰有娵訾而古天官有娵訾氏星經云王
良一名王梁世祖功臣阜城侯亦王梁乃所謂同也然
軒轅姓公孫又姓姬顓頊亦止名也蚩尤是號以為同
即吾亦莫能解矣
楚詞云後飛廉使奔屬飛廉風伯也風伯箕星
左傳云共工之子為玄冥師鄭大夫子産禳于玄冥
雨師也雨師畢星
周伯王蓬苪兩人皆古者高世不仕其精為星帝命
之為瑞星天文志云瑞星五行之沖和氣也此在天
先未有是星而後乃有之蓋豫讓橋專諸巷等耳
同地名
軒轅任丘陽城樓煩彭城杜衍
劉累專諸豫讓方干朱明譙明
涿光偃師益州滿達葛
豈惟天星即輿地亦有之黃帝名軒轅而居於軒轅之
丘瀛州有任丘即以任中郎之名名其縣嵩南有陽城
唐陽城以諫顯胡有樓煩漢壯士善騎射曰樓煩王建
攻卭州陳敬瑄遣將彭城助守古徐固彭城也鄧州有
杜衍宋亦有杜衍相仁宗若劉累城專諸巷豫讓橋方
于島朱明寺胥以孑特立名非由彼此作合若丹朱城
比干城不韋縣野王縣更生山又無姓俱不得謂之同
也
伯益書有譙明之山而古帝有譙明氏有涿光之山
而古帝有涿光氏
洛陽有偃師縣周穆王時偃師謁王進倡者皆傅會
舞木膠漆丹青為之
蜀稱益州西秦涼州牧軻彈與秦州牧益州不平彈
遂奔涼或曰益州姓乞伏
金顯宗幸金蓮川適乃孫章宗生於滿達噶山遂名
之曰滿達噶
同神名
蓐收禺彊黃神靳尚徐君
通志氏族略云蓐氏蓐收之後蓐收司秋之神豈嘗有
其人乎禺氏禺彊之後禺彊北海之神豈嘗有其人乎
如有其人是人與神同姓名也
突厥部落大人伊質泥師都既别感異氣能徵召風
雨娶夏神冬神之女為二妻夏神祝融冬神玄冥蓐
收秋神也通志既以蓐收為蓐氏之子則夏冬二神
固應有女矣
論曰或問蓐禺兩神之姓氏其殆南海之帝為儵北
海之帝為忽中央之帝為混沌之謂邪曰非然也漆
園氏蓋寓言
古有黃神氏或曰黃祙黃頭大腹出天參政歸藏經言
黃神與炎帝戰於涿鹿或謂黃神即黃帝路史云非
也柳宗元黃溪記云黃溪東南有黃神祠始黃神為
人時居其地傳者曰黃神王姓莽之世也莽既死神
更號黃氏逃來擇其深峭者潛焉民咸以為有道死
乃俎豆之為立祠
楚靳尚譖屈原致有汨羅之恨而攝山神靳尚通名於
釋法度願為弟子於是棲霞廟祀不用牲而用蔬脯
越絶書延陵季子挂劒於徐君之墓君非名也博物志
吳猛經廬山贈山神徐君詩君亦非名也如以君也
即謂之同矣
同女人名
孟光李平徐淑李秀巨靈棄
孫壽蔡琰曹節王舜王粲薛濤
男女而同姓名者漢梁鴻之妻孟光蜀劉禪之臣孟光
漢班倢伃侍女李平後賜姓衛蜀後主都護李平前原
名嚴唐宗室襄郡公李秀西晉李毅之女李秀徐璆之
父徐淑董昌之將徐淑秦嘉之配徐淑女媧時開天地
巨靈生於汾脽漢武時小女子巨靈化為青雀
姜嫄履巨人跡而生后稷怪而棄之故名棄宋芮司徒
生女赤而毛棄諸堤下宋伯姬取以入長而美亦名
曰棄
秦兼六國稱皇帝李斯取藍田之玉為璽玉工孫壽刻
之為希世之寳而梁冀之妻亦孫壽
漢左雄行限年之法廣陵孝廉徐淑年未及限詰之以
顔回早悟對雄難之曰孝廉聞一知幾遂遣還郡此
法初行不得不爾吁亦太迫矣
襄陽耆舊傳蔡瑁之弟蔡琰字文珪為巴郡太守風俗
通亦有蔡琰伯起之弟為南陽太守五世公所舉東
漢列女傳蔡邕之女蔡琰字文姬俱漢末人
東漢末宦官曹節暴横而曹操之曾祖亦名節然則操
以節名其次女為獻帝后何哉此大不可曉
王子春之女王舜與漢宣帝時安平侯王舜同名能復
父讐王舜之妹王粲與魏武帝時軍謀祭酒王粲同
名能同其姊復父讐又晉梁王妃王粲東武景王之
季女嬪於司馬氏與宇文周時儀同王粲同名
晉薛濤襲安邑公爵官梁州刺史義烈著聞唐元和中
蜀營妓薛濤造十色彩牋以寄元稹
同邊人名
窮竒石顯楊難敵王承福李密
姓名有與邊人同者少皥氏有不才子窮竒見史記高
車部族有副伏羅氏其酋阿伏至羅有從弟亦名窮
竒後為嚈噠所殺
漢宦者石顯與金時生女直烏林荅部石顯同
隋文帝廢太子勇為庶人囚於東宫賜楊難敵物五百
段以鞫勇之功賞也而晉愍帝時武都氐楊難敵統
部曲自號左賢王屯下辨
唐有圬者王承福韓退之為作傳而宋有黎人王承福
招降土蠻以功補承節郎事在黎峒傳中
李密已見蜀齊隋凡三人宋安平州蠻李密劫侵鄰獠
幷取古甑峒變其幼子姓名為趙懷德知峒事
邊人同名
苻健憍陳如完顔羅索巴延曼濟
邊人姓名同者絶少而三國武都氐苻健欵附歸蜀見
陳壽志五胡臨渭氐苻健僭即偽位國號秦見晉載
記
晉穆帝時扶南王憍陳如本天竺婆羅門有神語曰應
王扶南扶南舉國欣戴迎而立焉佛祖通載世尊成
道時憍陳如率其魔衆歸化大乘
金哀宗時完顔羅索凡三人皆内族以其名同故以長
幼别之大羅索鷹揚都尉遇元兵戰死白鹿原此正
大八年事中羅索小羅索俱稱元帥遇元兵於汝墳
適醉不能軍敗退走許州此九年事史臣曰大羅索
死得其所兩羅索讒賊人也卒逭一死金於是乎失
政刑矣
元纂脩金史諸臣有兩巴延一為翰林待制一為中書
平章政事有兩曼濟一為中書省參議一為左司郎
中
元又一巴延西域人至正中吏部侍郎洪武初以禮
徵之巴延作七哀詩飲藥死
同藥名
劉寄奴飛廉離樓方諸木蘭
諸葛亮王明吉祥益智何首烏
姓名有與藥部同者不特劉寄奴又孟子云驅飛廉於
海隅而神農本經草部有飛廉古之明目者有離樓而
草部有離樓梁大寳初侯景遣宋子仙襲陷潁州刺史
方諸而玉石部有方諸周禮明諸承水於月謂之方諸
唐有女子木蘭代父戍邊十二年人不知其為女而木
部有木蘭宋有王明成安人知榮州清廉有惠政太宗
召拜諫議大夫而草部有王明天竺國僧吉祥宋仁宗
時以梵書來獻而草部有吉祥元時土酋益智有謀略
官懷遠大將軍曲靖宣尉使而草部有益智證類本草
云蜀中有諸葛亮韭其葉似孝文韭而長以武侯所種
故名圖經云何首烏順州人因服交藤根而得年百三
十歲遂名交藤根為何首烏唐李文公有傳載其事
同鳥獸蟲名
夔龍窮竒白澤蜚廉杜宇
姓名又有與鳥獸蟲名同者不特舜典朱虎熊罷又大
荒東經一足獸曰夔而舜命䕫典樂教胄子麟蟲之長
曰龍而舜命龍作納言神異經西北有獸狀似虎名曰
窮竒有翼能飛便勦食人而少皥氏不才子曰窮竒軒
轅紀帝登桓山得神獸白澤能言達萬物之情而齊廣
寧王孝珩與周師戰被刺其奴白澤以身扞之神禽有
蜚廉而殷時蜚廉以材力事紂武王伐紂并殺之鳥有
杜宇而古蜀國主杜宇禪位鱉靈自居西山得道昇天
若夫晉侯魯侯俱姬牛鄭伯姬䘍以至李鳳桓鸞姚兕
郭象張豺韓麒麟皮豹子李騊駼楊辟邪邢槖駞趙白
駒彭白狼孫白鷄元孔雀董狐楊鼠史狗史鰌孔鯉陳
龜任蝦龐蒼鷹郭蝦䗫韓公子蟣虱各有姓皆不得言
同也
辨證姓名
路史同氏名辨云漢有唐堯為臨武長梁有虞舜官太
常丞聖帝之名而可蹈襲哉不知唐虞非姓堯舜非名
也至謂後人惡其僭易堯為羌虞舜即絮舜絮女居切
夫氏名同者謂的對耳必宛轉而合之何居夫兩南宫
适一臣武王一學於孔子兩公孫龍一孔子弟子一平
原君客其謂同是也伯夷虞之秩宗又一伯夷孤竹君
之長子姓墨名允伯夷諡也安可謂同邪黃帝有臣曰
習朋齊桓之臣曰隰朋習隰既異自當有别商均一曰
叔均后稷之孫亦名叔均是單舉名不覈其姓也又曰
帝嚳之臣有窮之后俱曰羿俱以射名似矣或不俱氏
有窮少昊之子魯國之匠皆曰般皆因巧著似矣或不
皆氏公輸故竊謂長源君之辨大似贅者也
孤竹子之伯夷雖不可等於虞廷之伯夷乃吕氏春
秋云顓頊師伯夷父此可與虞廷埒矣
女媧時共工與祝融戰不勝頭觸不周山而死舜時共
工以淫辟流之幽陵如以讙兜為類則共工為人名以
三苗為類則共工為官名殊未可定也歸藏啟筮曰共
工人面蛇身朱髮匪直人眞一異鬼矣
皇策天皇升傳教臺皇曰咨予上相共工蓋指甲歷
事也見玉海
黃帝史孔甲著盤盂二十六篇不得以孔子裔孫孔甲
為擬甲名鮒亦不得以夏后孔甲為據夏姒姓也
孔安國尚書傳云羲和即重黎之後吕刑稱乃命重黎
與此命羲和蓋一事而兩人也楚世家云共工氏作亂
帝嚳使重黎誅之而不盡帝乃以庚寅日誅重黎則若
一人矣而以其弟吳回為重黎則重黎非人名蓋官名
矣孔穎達曰高辛前命後誅當是號同人别此語較近
矣
春秋文曜鈎云唐堯即位羲和立渾儀吳王蕃云渾
天儀者羲和之舊器謂之璣衡
吕覽云羲和占日世本云羲和作占月法言羲近重
和近黎山海經曰羲和者帝俊之妻是生十日浴日
於甘淵
古志羲和國有女子名羲和堯因之名掌時令之臣
此謬說也羲和國之羲和即褒姒之褒驪姬之驪若
堯時汝羲暨和則兩人矣
尚書大傳云羲和之後為羲伯羲叔之後亦為羲伯此
氏非名也然厥初固名後而為氏若春秋列國公子
公孫其初何嘗非名乎又云和仲之後為和伯玉海
云八伯闕一人蓋即和叔之後為和伯未嘗闕也
商頌曰韋顧既伐昆吾夏桀汲冢書曰周公陳大聚解
武王命昆吾冶而銘之金版藏府而朔之是兩昆吾也
竹書紀年夏仲康錫昆吾命作伯帝芬封昆吾氏子於
有蘇帝厪之世昆吾氏遷於許注云昆吾己姓名樊封
於衛夏衰為伯遷於舊許帝癸三十年商師征昆吾三
十一年克昆吾與商頌語合要知終是國名世本云昆
吾衛氏是也吕氏春秋云昆吾作陶又見尸子玉海註
曰昆吾古之善冶者續漢志星官書自黃帝始高陽重
黎唐虞羲和夏昆吾殷巫咸周史佚萇弘皆掌天文之
官也
杜預曰陸終子六人長曰昆吾
鄭語注云昆吾祝融之孫陸終第一子祝融其後八
姓己姓昆吾顧彭姓豕韋
古詞莫愁在何處莫愁石城西是莫愁者郢州石城人
今郢有莫愁村是也梁武帝河中歌洛陽女兒名莫
愁十五嫁為盧家婦故李義山詩如何四紀為天子
不及盧家有莫愁三筆云是别一莫愁也愚謂未必
然正猶秦羅敷本邯鄲趙人而焦仲卿詞明言東家
有賢女號名秦羅敷仲卿廬江人若如景盧云云者
即為兩羅敷矣要知作歌者援之以相比實非兩姝
也
通志氏族考云秦穆公西得由余於戎後世余姓蓋以
名為氏獨不曰大禹治水時繇余為之佐乎安知不祖
王佐而必祖羌胡邪韻書繇由同音益決其然己
同姓名錄卷四
