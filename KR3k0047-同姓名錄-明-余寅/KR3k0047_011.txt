同姓名錄卷十一明余寅撰
郭震三
唐兩郭震一貴鄉人少有文才為太學生家送資錢
四十萬會有衰服者自言五世不葬願假以治喪震
舉與之無吝年十八登進士景雲初兵部尚書封代
國公一睿宗時殿中侍御史奏刑部尚書趙彦昭
左道亂常貶彦昭江州别駕
案代國公傳睿宗時已為兵部尚書且終身未嘗官
御史故知的是二人
宋郭震成都人博學能詩才識過人裕然有物外之志
所著漁舟集李畋稱其有孟郊之風
李玭二
唐李玭玄宗第二十四子封義王
宋李玭宗城人性篤孝力耕以事母母卒讓田與其弟
堅遂廬葬所晝夜號泣負土築墳高丈餘又禮葬二
代及諸族父母凡三年成六墳皆高丈餘年六十餘
足未嘗入縣門鄉人目為李孝子
杜佑二
唐杜佑萬年人以廕入仕德宗朝拜檢校司徒同平章
事充度支鹽鐵等使著通典二百卷
元杜佑邳州人署水馬站提領父病於家佑忽心驚即
棄職歸父病始三日遂禱求代且嘗糞以驗疾父卒
廬墓盡哀有馴兔之瑞
李紘二
唐李紘順宗第十七子封撫王册太尉
宋李紘楚丘人李昌齡從子以龍圖閣學士知秦州方
介有吏材篤於交游與劉顔為友顔死以任子恩官
其子
王旭二
唐王旭祁人開元中為左司郎中帶侍御史為吏嚴苛
左右無敢支梧每銜命推劾一見無不輸款見酷吏
傳
宋王旭王祜之子嘗知緱氏縣隣邑多貪猥民有永寧
三钁緱氏一鎌之謠真宗素聞其賢三遷至殿中丞
李璘二
唐李璘玄宗第十六子封永王安祿山反玄宗幸蜀詔
璘為四道節度使江陵大都督召募數萬人因有異
志為江西防禦兵所擒中流矢死
宋李璘河間人其父為陳友所殺乾德初璘隸殿前散
祗候友為軍小校璘手刃殺友以復父讎太祖壯而
釋之
崔縱二
唐崔縱崔渙之子貞元初東畿唐汝鄧都觀察使河南
尹是時兵革甫定民耗六七縱悉心求瘼為理簡易
人甚安之
宋崔縱臨川人政和進士幹辦審計司二帝北狩高宗
授縱右文殿脩撰為通問使以大義責金人請還二
帝金人怒徙之竆荒縱不少屈握節而死
程驤三
唐程讓父本鄆盗致貲百萬既死驤知其事數日不食
悉散其財就里中讀書漸通五經子史動有䋲墨開
成初相國彭公聘之不起
宋兩程驤一富順人紹興中知監事政平訟省有詩
云吏散庭空無一事雲來雨過只催詩見叙州府志
一休寧人開慶進士官中書舍人宋亡元人訪求舊
臣驤屏跡不出
李琮三
唐李琮玄宗長子封慶王肅宗即位追册奉天皇帝
宋兩李琮一江寧人元祐末以寶文閣待制知杭州
永興軍長於吏治所至主掊克為士論嗤鄙
一豐城人力學不倦趣向高雅邑有長堤江水為患
琮輸財於官易以石以子貴進工部侍郎
王翰二
唐王翰晉陽人少豪邁恃才舉直言極諫調昌樂尉開
元中為駕部員外郎有集十卷
宋王翰南宫人母喪明翰自抉右目睛補之母目明如
故淳化中詔旌賜粟帛
李絢二
唐李絢順宗第十二子封衡王
宋李絢卭州人放蕩無檢尤工歌詩仁宗時以龍圖閣
直學士知開封府治有能名嘗夜醉晨奏事酒未解
帝曰開封事劇豈可沉湎若此改權判吏部流内銓
張綸二
唐高祖時劉季真舉兵為盗北連突厥甚為邊患西河
公張綸以兵臨之季真懼而來降見季真傳
宋真宗時辰州溪峒蠻内寇以東頭供奉官張綸為辰
澧鼎等州緣邊廵檢安撫使諭蠻酋以禍福遣官與
盟刻石於鏡上
李彭年二
唐李彭年尚書懷遠之孫有吏才工於剖析天寶初為
吏部侍即與右相李林甫善典銓七年以贓汙為御
史所劾長流嶺南
宋李彭年廣德人紹興進士以二親没於兵感慕不已
蔬食終身詔表其閭號其里曰旌孝
郭誼二
唐郭誼兖州人事澤潞節度劉從諫為牙將從諫死以
從子稹為嗣置誼為大將以輔稹稹敗被誅
後周郭誼世宗長子蚤卒追封越王
孫浦二
唐孫思邈善隂陽推步言無不驗太子詹事盧齊卿少
時思邈曰後五十年位方伯吾孫為屬吏願自愛時
思邈之孫浦尚未生及浦為蕭丞而齊卿刺徐州
宋孫浦保定人十世同居衆數百口詔加旌表仍蠲課
調
李邈二
唐昭靖太子邈代宗第二子好讀書以儒行聞
宋李邈清江人高宗時拜青州觀察使知真定府兵不
滿二千錢不滿二百萬金人圍其城且戰且守相持
四旬城破遇害
顔詡二
唐顔詡常山太守杲卿之姪史思明陷常山與杲卿同
被執杲卿節解詡亦臠割
宋顔詡永新人唐太師真卿之後少孤事繼母以孝聞
一門千指家法嚴肅男女異序少長輯睦終日怡愉
家人不見其喜愠年七十餘卒見孝義傳
杲卿真卿晜弟也而詡晜弟之子也詡與杲卿同死
國難其後當竝祀忠魂百世不替而魯公裔孫遂不
聞有詡忍冒其名何哉且觀宋史詡以孝義稱其持
家嚴有法指絫千歷數世不析産此非有大過人者
胡能若是而獨不知避先世之諱其家法安在邪噫
李珙三
唐李珙玄宗第二十六子封豐王廣德初吐蕃凌逼上
都上幸陜州珙語狂悖賜死
宋兩李珙一興國人行義脩潔經典該通賜號養素
處士一永福人少以功名自奮攻禦宜州蠻獠有
功累官武功大夫後金人犯闕召天下兵珙募敢死
士三千人倍道兼行至復州遇敵戰死
王景崇二
唐王景崇僖宗乾符初為鎮冀節度使進封常山王見
新唐書
漢王景崇高祖乾祐初拜右衛大將軍領邠州留後見
五代史
李岐二
唐李岐武宗第三子會昌二年封兖王
宋李岐乾道進士通判金州除知南雄清廉有聲玉音
奬諭
張貴二
唐張貴武德初為賊帥從薛舉寇隴州
宋張貴智勇素為諸將所服襄陽受圍俾為都統率三
千人往救至龍尾州遇大兵戰死
裴廸二
唐裴廸關中人與王維友善維得藍田别墅&KR1793;水周於
舍下别漲竹洲花塢偕廸浮舟往來彈琴賦詩嘯咏
終日
梁裴廸聞喜人太祖鎮宣武辟節度判官太祖西攻岐
王師範謀襲汴廸遣朱友寧以兵廵兖鄆故師範雖
竊發而事竟不成太祖自岐還目廸曰叶贊之功惟
裴公有之佗人不足當也及即位召拜右僕射
李誼二
唐李誼代宗第三子大歷中封舒王涇原兵亂德宗出
幸奉天及賊攻城誼晝夜傳詔慰勞諸軍衣不解帶
者月餘
宋李誼南昌人舉進士官諫議大夫奏牘數百無不剴
切當帝心累工部尚書資政殿學士有文集三十卷
楊授二
唐楊授尚書楊嗣復之子大中進士昭宗時刑部尚書
太子少保
宋楊授崇寧進士為上津令代歸無意仕進日事唱酬
優游自適者二十年而終
李經二
唐李經順宗次子貞元末封郯王
金李經錦州人作詩刻苦喜出竒語李純甫見其詩曰
真今世太白也由是名大震
張煦三
唐張煦張獻恭之子官至夏州節度使元和中振武軍
卒逐節度李進賢而屠其家憲宗怒遣煦以夏州兵
二千人赴振武誅亂者二百五十三人乃定
南唐張煦刑部侍郎張洎之父滁州司法掾
宋張煦開封人以岢嵐軍使知保安軍會王均亂蜀遷
綿漢劒門路都廵檢使進攻成都均突圍而遁累功
拜西上閣門使并代鈐轄
李亶三
唐兩李亶一舒王元名之子封豫章王為江州刺史
以善政聞高宗手勑褒美元名以賞其義方之訓
一神龍中袁誼為蘇州刺史司馬張沛曰此州得一
長史是隴西李亶天下甲門誼曰司馬失言凡門戶
須歷代人賢為衣冠顧矚始可稱舉此人何可輒許
沛慙而退
後唐明宗初名邈佶烈太祖賜名嗣源及即位更名亶
宋兩田敏
一鄒平人官工部尚書篤於經學亦好為穿鑿所校九
經頗任獨見如改盤庚若網在綱為若綱在網此類
甚衆世頗非之
一易州牙吏以勇士應募端拱間位至儀州防禦使賜
御劒聽以便宜從事契丹入寇大小數十戰斬獲萬
計
孫逢吉二
後蜀孫逢吉益州人為國子毛詩博士檢校刻石經於
高祖太宗諱皆缺畫見困學記聞
宋孫逢吉龍泉人紹熙初為右正言在諫垣七十日章
二十上辭旨剴切皆人所難言者及為吏部侍郎抗
疏忤韓侂胄遂以誣詆出知太平州
唐兩李訓
一宗室韓王元嘉長子高祖時封潁川王
一宰相李揆族孫太和末禮部侍郎同平章事與鄭注
恊謀誅宦官反為所害
毛炳二
南唐毛炳豐城人好學善飲每與諸生說經世頗重之
後聚生徒講授於南臺山數年自署齋壁云先生不
在此千載只空山因大醉一夕而卒
宋毛炳富川人倜儻不羈好讀書乾道中以平寇功授
横貴廉三州都廵檢使交寇犯境戰死
李璋二
唐李璋李絳之子太中末侍御史出刺兩郡終宣歙觀
察使
宋李璋李用和之子以章懿皇后恩補三班借職積官
武勝軍節度使殿前都指揮使仁宗書忠孝李璋字
并秘書賜之
劉潛二
梁劉潜為豫州内史侯景寇建鄴潜遣子勵率郡兵入
援及宫城不守失郡卒
宋劉潜定陶人少卓逸有大志好為古文以進士知蓬
萊縣代歸母死一慟遂絶其妻復撫潜大號而死時
人傷之曰子死於孝妻死於義
唐兩李嶠
一宗室濮王泰之孫中興初襲封嗣濮王
一贊皇人童時夢神人遺之䨇筆自是漸有學業弱冠
舉進士神龍初為中書令加修文館大學士封趙國
公有文集五十卷
張錫三
唐張錫景龍中為工部尚書中宗數引近臣宴集令各
效伎藝以為笑樂錫為談容娘舞見郭山惲傳
後周張錫閩人為軍事判官宰相馮道知錫介直奏遷
監察御史歷右補闕司門駕部郎竝以清節聞
宋張錫京兆人進士甲科知東明縣以治迹聞召為監
察御史歷右諫議大夫翰林侍讀學士
王峻三
梁王峻吴興太守秀之之子武帝悦其風采頻見賞擢
至侍中吏部尚書處選甚得名譽
北齊王峻靈丘人歷事神武文襄為相府佐賜爵平北
男除營州刺史邊賊數為患峻邀擊大破之虜其酋
帥厚加恩禮放還自是室韋獻欵朝貢不絶
後周王峻安陽人初事漢為宣徽北院使周太祖入立
拜右僕射同中書平章事峻與太祖俱起於魏自謂
有佐命功請求不已語漸不遜貶死商州
唐兩李㟧
一元德秀門弟子擢制科除南華令他縣饑人至者相
屬㟧為具餐鬻及去糗糧送之吏民立牌紀德後為
盧州刺史名最著
一李林甫之子為司儲郎中楊國忠憾林甫誣㟧謪嶺
表
陳起二
南唐陳起蘄春人舉進士為黃梅令妖賊諸祐聚衆數
百夜行晝息起到官籍祐為里長不服且有謾言起
執斬之由是知名遷監察御史
宋陳起沅江人舉進士調寧鄉令改任秭歸湘鄉皆有
政聲在秭歸日疏鑿新灘舟行以安歐陽脩銘其功
於石
唐兩李惟岳
一李寳臣之子寳臣卒時惟岳為行軍司馬三軍推為
留後仍遣使上表求襲父任朝旨不允乃與田悦等
同謀拒命為兵馬使王武俊所殺
一趙人字謨道元德秀門弟子
魏璘二
周世宗征淮南平王高保融遣指揮使魏璘率兵三千
出夏口以為應援
遼應歷中周兵犯燕穆宗以魏璘善卜以勝敗問之璘
曰周姓柴也燕分火也柴入火必焚其言果驗
唐兩李昌符
一懿宗咸通四年進士歷尚書郎見詩人爵里考
一僖宗光啟元年為鳳翔節度使與天威都頭楊守立
爭道以兵相攻昌符不勝走隴州帝遣李茂貞追擊
殺之
張洽二
唐張洽景龍中左衛將軍帝昵宴近臣詔各陳伎藝以
為笑樂洽為黃麞舞
宋張洽清江人從朱熹學六經諸子無所不讀端平初
授著作佐郎將待以說書洽辭遂除直祕閣所著有
春秋集注集傳通鑑長編事略歷代郡縣地理沿革
表
劉承勲二
後漢劉承勲高祖第三子為開封尹隠帝遇害周太祖
入京師白漢太后言承勲宜承天統以久病不任為
嗣而止
南唐劉承勲事烈祖為都從事再遷昌德宫使自建國
後帑藏盈溢簿籍淆亂承勲盗取無算窮極富侈及
金陵平宋太祖獨弗叙用窮困丐食而死
李克寧二
唐李克寧義成軍節度李澄之子貞元初以父有功於
朝特授御史中丞及父卒將為不順宣武節度劉洽
出師屯境上以制之由是不敢妄發
後唐李克寧太祖克用之弟仁孝有賢行太祖與赫連
鐸李可舉戰雲蔚間後奔逹靼入破黃巢未嘗不從
行太祖鎮太原以為番漢都兵馬使檢校太保振武
軍節度使
王進二
周王進良鄉人為人勇悍走及奔馬漢高祖鎮河東每
有急遣馳至京往返不過五六日由是愈愛之積官
奉國軍都指揮使入周終於彰德軍節度使
金王進貞祐初為譙縣尉亳州軍變節度使紐赫荆山
出走進約城中軍民復其州哀宗嘉之即授節度使
唐兩李行言
一中宗景龍間數引近臣宴集嘗令各效伎藝以為笑
樂給事中李行言歌駕車西河曲見郭山惲傳
一宣宗大中八年嘗獵於北苑遇樵夫問縣令為誰曰
李行言為政何如曰性執有彊盜數人軍家索之竟
不與盡殺之上歸帖其名於寢殿之柱及除海州刺
史入謝特賜金紫見詩人爵里考
案景龍大中相去一百七十年
張玄素二
唐張玄素虞鄉人貞觀初為給事中諫脩洛陽宫太宗
嘉其忠直即停作役魏徵歎曰張公論事有廻天之
力
金張玄素渤海人官至戶部尚書忠厚剛毅人皆畏憚
往往以片紙署字其上治瘧疾輒愈時咸異之
李侗二
一唐肅宗第十三子至德二載封定王
一宋劒浦人師羅從彦求河洛之學從彦令静中看喜
怒哀樂未發前氣象而求所謂中者久之而於天下
之理該攝洞貫各有條序從彦亟稱許焉後為朱子
師
裴邃二俱聞喜人
梁裴邃普通二年為信武將軍督衆擊魏深入魏境魏
守將長孫承業出城挑戰邃臨淮歎曰今日不破河
間方為謝玄所笑乃令四甄競發魏衆大敗斬首萬
餘級封夷陵縣侯
後魏裴邃性方嚴為州里所推大統三年東魏來寇邃
糾合鄉人分據要害以自固及李弼略地東境邃為
向導多所降下封澄城縣子見裴文舉傳
胡則二
南唐胡則為江州副使金陵既下後主歸京師朝廷遣
使諭旨猶不奉命將軍曹翰率師圍城則誓以死守
城陷被屠
宋胡則永嘉人乾寧中權三司使以聽囑出知陳州踰
月授工部侍郎學士劉隨上疏言則貪濫聞天下既
以罪去驟加美職何以風勸在位
唐兩李琢
一西平郡王李晟之孫以家閥擢累義昌平盧鎮海三
節度使無顯功不為士大夫所稱道
一術者能言禍福澤潞節度使劉從諫以重幣邀署大
將會昌初從諫子稹疑琢有異謀數其罪殺之
王泰二
梁王泰王僧虔之孫為吏部尚書不因請屬易意天下
稱平每預朝宴刻燭賦詩文不加點帝深賞歎沈約
常曰王有養炬謝有覽舉
南燕建平四年妖人王始聚衆反自稱太平皇帝署其
弟泰為征西將軍慕容德遣將討斬之
李瑶二
唐李瑤玄宗第五子封鄂王
宋李瑤建隆二年為商河縣令坐贓杖死
王約二
梁王約太𫝊王彧之子武帝時為太子中庶子帝曰卿
方當富貴必不容久滯屈後歷侍中左戶部尚書
元王約真定人官至集賢大學士歷事四朝盡心匡諫
凡有陳疏多嘉納著為令
李瓊三
晉李瓊滄州人少為騎將與晉高祖俱隸唐明宗麾下
契丹犯塞諸將戰不勝高祖馬踣即以所乘馬與高
祖而步護之乃得免晉國建拜相州刺史護聖右廂
都指揮使
宋兩李瓊一幽州人幼好學涉獵史傳以勇士應募
與周太祖俱事唐莊宗知太祖非常人因約為兄弟
授閫外春秋及即位拜將作監知亳陜二州宋初改
右驍衛上將軍
一仁和人以鬻繒為業事母孝夜省母嘗十餘起母
喜食時新百方求市得必十倍酬其直
宋兩張觀
一毘陵人太平興國初拜監察御史上疏請存大體母
親細務服御器用悉從純儉每奏帝必稱善
一絳州人以資政殿學士知澶州趣尚恬曠持廉少欲
仁宗飛白書清字賜之以賞其節
宋兩杜衍
一山隂人進士甲科太子太師封祁國公與富弼韓琦
范仲淹同革敝政
一黃巖人孝子杜誼族父誼事衍甚謹衍愛之均諸子
李德柔二
南唐李德柔鄱陽人官大理卿持法苛峻死者甚衆本
無學術妄稱博綜每呼馬為韓盧染工為伶倫
宋道士李德柔西洛人喜讀書丹青之技不學而能
王茂二
梁王茂祁人武帝起義結為兄弟遣為前驅軍鋒及戰
茂單刀直前大破齊兵二十萬茂勲第一加鎮軍將
軍封望蔡縣公
北周王茂為安定國臣文帝怒將殺之而非其罪尚書
左丞柳慶力爭之帝悟而赦茂已不及矣帝乃賜茂
家錢帛以旌己過見柳慶傳
李周二
後唐李周内丘人初授萬勝黃頭軍使為將甚勇從征
伐常有功歷相蔡二州刺史武信軍節度使
宋李周馮翊人登進士第哲宗時以集賢院學士知鳳
翔府沉晦自匿未嘗私謁執政以是不偶於世
孟浩二
宋孟浩宜春人乾道間知湖州以忤權貴罷後起直祕
閣廉介不妄取予文章有法度所著有鼯技集
金孟浩大定初祁州刺史超遷御史中丞再閱月參知
政事世宗嘉其忠直故不次用之
李琪四
後唐李琪燉煌人博學宏辭初仕梁同中書門下平章
事莊宗滅梁得琪欲以為相梁之舊臣多嫉忌之乃
以為太常卿
宋三李琪一華隂隠士自言唐開元中郎官已數百
歲人罕見者數來陳摶齋中人咸異之見陳摶傳
一伊闕人生長兵家給事太祖以材力稱及受禪補
鎮職累擢效忠都虞候富州刺史
一連江人仕至國子司業著春秋王霸世紀行於世
宋三王繼勲
一平陸人任道州刺史上南漢可圖狀王師南伐以為
賀州道行營都監繼勲有武勇在軍陣常用鐵鞭鐵
槊鐵檛軍中目為王三鐵
一孝明皇后母弟兇率無頼以后故官至保寧軍節度
以臠割奴婢為樂強市民家子女備給使小不如意
即殺食之太宗即位按鞫具伏斬之
一為秦府小吏秦王廷美甚相親信嘗使訪求聲妓怙
勢取貨及秦王得罪捕斬都門外
宋兩趙贊
一薊人七歲誦書二十七卷特賜童子及第歷仕唐晉
漢周入宋加檢校太師移忠正軍節度鎮延州所部
羌渾無不懾服稱近代賢師
一并州人為閤門祗候提舉京西陜西數州錢帛發摘
甚衆專伺中書樞密及三司事乘間白之太宗以為
忠無他腸中外益畏其口上元張燈攜妓登玉皇閣
飲宴賜死
宋兩張鑄
一洛陽人檢校刑部尚書善筆札年老能燈下細書如
蠅頭自天地宗廟及上徽號封拜王公册文皆詔鑄
書
一晉陵人祥符進士歷知四郡五任曹憲皆有政績嘗
帥南陽王安石出其門
宋兩劉蒙
一宜黃人治平進士歷平陽武城霍丘三縣令淮甸大
饑民賴以全活者數萬人官至廣西憲長清潔不可
于以私所得補官先二弟而後二子
一渤海人恥為詞賦不肯舉進士後舉遺逸召試第一
知湖陽縣常平使者會諸縣令議免役法蒙謂不便
不肯與議退而條上其害即投劾去及卒門人誄之
號曰正思先生
李從益二
後唐李從益明宗第四子封許王晉高祖入立詔以郇
國三千戶封從益為郇國公以奉唐祀
南唐李從益元宗第八子後主即位封從益鄧王為司
空南都留守
宋同時兩王延德
一開封人至道中領平州防禦使真宗幸大名為東京
舊城都廵檢使以風痺終於家
一大名人淳化中拜樞密都承旨真宗即位轉左千牛
衛上將軍以風痺求致仕
二人同者不獨姓名也始同事太宗末同事真宗又
同掌御厨同以風痺終亦大竒矣二人俱有傳俱在
宋史六十八卷中
楊簡二
宋楊簡慈谿人乾道進士師事陸九淵得淵源之學官
華文閣直學士學者稱為慈湖先生
元楊簡太宗二年始置十路徵收課税使以簡使平陽
宋兩張燾
一神宗時以龍圖閣直學士知通進銀臺司才智敏給
常從范仲淹使河東民數百遮道趨訴仲淹以付燾
方與客奕局未終處决已竟
一高宗時以寳謨閣直學士知成都府兼本路安撫使
在蜀四年政績甚著
宋兩劉渙
一保塞人天聖中由工部郎中為吉州刺史河北地震
民乏粟率賤賣耕牛以苟朝夕渙盡發公錢買之明
年民無牛耕價增十倍渙出所市牛以元直與民賴
不失業
一高安人志尚高潔精於史學第進士為潁上令以剛
直不能事上官棄去家於廬山環堵蕭然饘粥自給
歐陽脩高其節作廬山高以美之
宋兩李師中
一楚丘人河東都轉運使在官不貴威罰務以信義服
人包拯參知政事或云朝廷自此多事矣師中曰包
公何能為惟王安石眼多白甚似王敦他日亂天下
必斯人也後二十年言乃信
一下邽人李好義之祖建炎間以白丁守華州積官忠
州團練使
王夀二
宋王夀咸陽人號重陽真人康定間得道登仙其初度
馬丹陽夫婦日嘗畫骷髏天堂二圖與之
元王夀新城人大德至大間吏部尚書集賢大學士在
朝多建白獲公忠之譽
楊瓊二
宋楊瓊西河人以材勇補御龍直指揮使領顯單等州
刺史屢立戰功咸平間以鄜州觀察使充靈環十州
安撫副使虜寇清遠恇怯不前削官流崖州
元楊瓊曲陽人聰慧竒巧出人意表中統初領大都等
處山場右局總管以功除武略將軍
趙安仁二
宋趙安仁洛陽人天禧初御史中丞質直純慤尤嗜讀
書所得禄賜多購典籍三館闕虞世南北堂書鈔惟
安仁家有本真宗命内侍取之嘉其好古手詔褒美
遼趙安仁樂夀人統和中為黃門令謀奔南土為游兵
所擒仁德皇后欲誅之聖宗曰彼父母兄弟俱在南
朝為親冒死亦孝子用心特赦之
劉霖二
宋劉霖瀘州人安撫使海應春以城降元霖詣合州張
珏計圖恢復珏率衆至城下時夜四鼓斬關入城殺
應春遂復瀘州珏以霖知南平軍卒死於兵
元劉霖安福人少從虞集學博通五經學者師尊之著
有四書纂釋太極圖解等書
宋兩李安國
一豫章人穎悟能詩由常州守進司農卿開無名逋十
八萬省楮幣百萬積緡錢斛米千百萬淳熙初擢戶
部侍郎
一理宗景定元年為行軍總管横山之戰死於行陣詔
贈十官資賜緡錢萬恤其家
宋三王寧
一字德和中奉大夫直徽猷閣逮事三朝綽有休聞有
笑菴集十卷
一南陽人崇寧中為兵部尚書出知潁州時蒲城妖賊
王寧適同姓名請更名宓
楊載二
宋楊載涪陵人以功名自負金人立劉豫為齊帝載白
張浚願得白刃横行于北當手刃劉豫以報浚壯其
言載偕十士偽降金任之官行反間豫果廢及欲行
謀而十士已亡其八遂决歸計浚以其名聞特賜知
永睦縣
元楊載杭人少孤博涉羣書登進士歷儒林郎寧國路
總管府推官為文跌宕以氣為主而詩尤有法嘗曰
詩當取材漢魏而音節以唐為宗自其詩出一洗宋
季之陋
劉正二
宋劉正侯官人建炎間知尤溪縣廉明不阿建劔寇起
正訓練民兵以衛縣境民賴以安
元劉正清州人讀書習吏事至元中中書右丞卒於平
章政事
張樞二
宋張樞零陵人性豪爽善屬文紹聖中以太學生上書
言孟后事不報
元張樞金華人聰慧爽朗於書無所不讀嘗續後漢書
七十三卷是非予奪咸有論著名曰訓志詔取藏於
宣文閣累辟不起士論高之
宋兩李浩
一建昌人紹興進士累官直寳文閣知靜江府兼廣西
安撫質直渾厚人不敢干以私
一西河人務學通兵法以父廕從軍破儂智高及討南
江蠻山後羌積功除知河州安撫洮西
王繼恩二俱宦官
宋王繼恩陜州人太宗時屢加昭宣使李順亂成都命
為劔南兩川招安使事平朝議賞功中書欲除宣徽
使太宗曰朕讀前代史書不欲令宦官預政事宣徽
執政之漸不可
遼王繼恩棣州人睿知皇后南征繼恩被俘閹為内侍
累遷監門衞大將軍靈州觀察使好清談不喜權利
每得賜賚市書至萬卷載以自隨誦讀不倦
宋兩萬鍾
一試工部尚書使金賀正旦時孝宗初即位
一歸安人官龍圖閣侍制宋亡元世祖三徵終不起
劉廷讓二
宋劉廷讓范陽人乾德初興師伐蜀為行營兵馬都部
署及蜀平王全斌等皆坐掠子女玉帛納賄左降惟
廷讓秋毫無犯
元劉廷讓武平人至順初北方兵起民被殺掠廷讓挈
家避山中有幼弟方乳母置於懷兵急廷讓棄己子
一手抱幼弟一手扶母疾驅得免
宋初兩張廷翰
一陵川人初仕周殿前都虞候入宋權鐵騎都校以平
蜀功擢侍衛馬步軍都虞候領彰國軍節度
一信都人初仕周為冀州刺史太祖召赴闕見其狀貌
魁偉曰冀州近邊無踰廷翰者即日遣還郡入宋歷
冀亳二州團練使
宋兩宗澤
一義烏人元祐進士有文武才略建炎初除延康殿學
士京城留守與金人二十餘戰皆大捷請上還京二
十餘奏每為黃潜善等所抑憂憤成疾疽發於背連
呼過河者三而殂
一宣和元年知登州坐建神霄宫不虔除名編管見本
紀
王賓三
宋王賓許田人善騎射為右羽林軍大將軍事宣祖太
祖太宗殆六十年最為勤舊故恩寵尤異
金王賓亳州人貞祐進士為尚書省令史哀宗遷蔡賓
奉迎於高安擢為行部尚書時糧儲不廣賓等常吝
惜軍士怨之被害
元王賓太史令恂之子得星歷之傳由保章副累遷祕
書監
宋兩范坦
一吏部侍郎范子竒之子徽宗時為戶部侍郎論當十
夾錫之弊後出知河陽奏罷夾錫政和初復為戶部
遂改當十為當三
一史館脩撰范杲之子登進士第
宋兩楊傑
一無為人舉進士官太常數任一時禮樂之事皆預討
論終於兩浙提點刑獄有文集二十餘卷
一閬州人長於畫鬼神每下筆必先四肢然後用三兩
筆成就全體見畫繼
李京二
宋李京趙州人監察御史因日食上疏切直仁宗嘉納
授右正言
元李京河間人為烏撒烏蒙道宣慰副使會羣蠻不靖
按行調發盡心鎮撫周履雲南
石暜二
宋石暜幽州人官至河西節度使倜儻有膽略兩平蜀
盜大小數十戰摧鋒角敵衆推其勇
元石暜徐州人至正進士授國史編脩以軍功陞樞密
院都事時張士誠據高郵暜請先驅為忠義倡勒兵
血戰攅刺而死
楊恕二
宋楊恕篤學力行任憲司知事知國祚將危以忠義自
勵不食數日赴菱塘而死
元楊恕金禮部尚書雲翼之子進士翰林學士
王鼎三
宋兩王鼎一王沿之子為太常博士時天子患吏治
多弛擇諸路使者令按舉不法以鼎提點江東刑獄
與轉運使楊紘判官王綽競擿發罪無所貸所部官
吏怨之目為三虎
一襄陽人遇鍾離先生得仙術一日行江干人見水
中有二影怪問其故曰若欲更見之乎須臾見十影
衆皆驚異
遼王鼎涿州人博通經史賦詩援筆立就舉進士官翰
林學士當代典章多出其手
宋兩高登
一紹興年為富川主簿憲使董弅檄讞六郡獄復兼賀
州學事秩滿士民丐留不獲相率饋錢五十萬不告
姓名而去登無所歸請置於學買書以謝士民
一太學生漳浦人靖康初上疏乞斬六賊紹興初廷對
上書萬言秦檜惡其譏己編管容州
劉詵二
宋劉詵福清人第進士授大晟府典樂累遷太常卿詵
通音律故委以樂事他日禁中出古鐘二詔詵按於
都堂詵曰此與今太蔟太吕聲協命取大晟鐘扣之
果應
元劉詵廬陵人重厚醇雅素以師道自居教學者有法
聲譽日隆御史臺以教官館職遺逸薦皆不報其所
為詩文曰桂隠集
傅霖二
宋傅霖青州人少與張詠同學有節義隠居不仕詠既
顯求霖者三十年不可得至是來謁詠問昔何隠今
何出霖曰子將去矣來報子爾詠曰詠亦自知之霖
曰知復何言翌日别去後一月而詠卒
金傅霖玉田人第進士累官崇義軍節度副使行部臨
潢没於兵見順天府志
宋兩張永德
一陽曲人累有軍功太平興國初拜左衛上將軍封衛
國公
一開封人英州團練使張忠之子忠死於儂寇朝廷官
其子永德等三人
宋兩王回
一仙遊人第進士調松滋令荆沔俗用人祭鬼回捕治
甚嚴其風遂革用薦為睦親宅講書終於監察御史
一侯官人第進士為衛真簿有所不合稱病自免久之
不肯仕用薦為忠武軍節度推官知南頓縣命下而
卒熙寧中上其文集補其子汾為郊社齋郎
李英二
宋李英高要人為欽州推官儂寇之難一家殱於虜刃
者十三人贈比部郎中廟食高要
金李英益都人貞祐初御史中丞中都被圍英收河間
清滄義軍督糧運往救遇元兵戰死
宋兩楊大全
一青神人乾道進士三遷司農寺丞時韓侂胄用事私
臺諫為己羽翼且欲得名士以壓羣言會御史虛位
有力薦大全者屬大全一往見大全笑謝決不往明
日遂丏外除知金州
一天水人楊文安之父將兵守叙州元兵入蜀大全戰
死贈眉州防禦使諡愍忠
石天麟二
宋石天麟蕪湖人元豐間南北門蠻事起詔募勇敢天
麟請行與侍禁孝資同往諭蠻酋以禍福洽懿五州
相率降服
元石天麟順州人初為斷事官憲宗遣使海都被拘二
十八年始得還累官平章事卒年九十二
宋兩黃震
一浦城人進士及第累官廣東轉運使奏罷廣南歲進
異花數千本
一慈谿人寳祐進士為史館檢閱以直言出判廣德軍
生平清介自守獨崇朱氏學所著有日鈔百卷卒門
人私諡曰文潔先生
宋兩王介
一常山人舉制科累官祕閣校理與王安石游甚欵然
未嘗降意相下一吴郡人紹興進士授昭慶軍判
官寧宗立韓侂胄出入禁中介力攻其非坐是斥去
後官中書舍人知嘉興府
葉衡二
宋葉衡金華人紹興進士負才足智善理兵事顯有成
績由州縣不十載致位宰相
元葉衡德興人至元間興化縣尹秩滿而去民立碑頌
德
楊文仲二
宋楊文仲彭山人以春秋貢入太學因季冬雷震極言
時事世傳誦之絫官國子祭酒元兵度江畿甸震動
朝士多棄去者侍從班惟文仲一人
元楊文仲楊大全之子少孤依叔父大淵於閬州憲宗
以兵來攻大淵以郡降授侍郎都行省文仲亦授安
撫使
陳孚二
宋陳孚瓊山人從郡守宋貫之學得官以歸由是鄉人
慕之喜習進士業瓊人舉進士自孚始
元陳孚臨海人博學有氣節至元中以布衣獻大一統
賦署上蔡書院山長後攝禮部郎中使安南詰責不
廷之罪辭嚴義正名重當時
宋兩鄭驤
一河南人登進士為三司度支判官慶歷中與魚周詢
刺陜西民兵十餘萬討平王則除陜西轉運按察使
終於天章閣待制
一玉山人元符進士高宗初以直祕閣知同州兼延海
安撫使金人犯同州城陷赴井死
宋兩孫益
一宣和末以福州觀察使知朔寧府被命救太原敵勢
張甚或欲引兵北𢷬雲中攻其所必救益不敢違君
命因躍馬冒圍至城下見害
一泰興人紹定中李全犯揚州縣令募人守禦益起從
俄賊兵大至益率衆拒敵力戰而死
宋兩趙立
一徐州人靖康初為武衛都虞候金人攻徐州立督戰
中六矢戰益厲城陷奪門以出被擊死夜半得微雨
而蘇乃殺守者入城結鄉民收復徐州
一重慶人第進士上書迕賈似道被謫德祐初起為湖
北提刑使蜀趣諸將入衛至則昝萬夀已降立無以
復命沉水死
宋兩楊時
一將樂人熙寧進士仕至工部侍郎師二程夫子講孔
孟絶學四方之士千里從遊號龜山先生朱熹張栻
得程氏正𣲖其源皆出於時
一丹稜人累官朝請郎知合州以清厲著稱
宋兩吴輔
一劔浦人天聖進士調道州推官會寇至羣寮欲毁橋
城守輔曰自橋而南皆吾民安可棄以自全聞者壯
其言
一休寧人登嘉定第擢監察御史兼崇正殿說書制詞
極其褒奬輔感勵首列四疏上皆嘉納
宋兩許逖
一祁門人許遠五世孫以校書郎知冠氏縣數上書論
邊事時趙普為相四方奏疏多不可其意獨稱逖為
能
一宣城人孝子許遂之弟官至員外郎
宋兩趙棠
一衡山人少從胡宏學慷慨有大志嘗見張浚於督府
浚雅敬其才欲以右選官之棠不屈數以策言兵事
浚竒之命子栻與棠交
一曹州人棄官隠居番禺汴京景德寺有異僧曰志言
數以偈頌相寄萬里間數日而逹棠死盛夏其身不
壞
華岳二
宋華岳為武學生輕財好俠上書請誅韓侂胄下大理
獄侂胄誅放還復入學登第為殿前司官屬謀去史
彌遠杖死東市
元華岳善山水楊載嘗贈詩云華岳能詩世有名學畫
丹青亦疎放
李稷二
宋李稷龍圖學士李絢之子以蔭累陜西轉運使督餉
築永樂城既成輦致金帛於其中夏人圍城稷守之
不敢去以及於難
元李稷滕縣人泰定進士參知政事出為山東廉訪使
孝友恭儉廉慎忠勤出入臺省二十年始終無疵
宋兩俞琰
一永豐人淳祐進士知臨江軍提刑湖南百姓立廉吏
碑以頌其德政
一吴縣人隠居不仕精於易學所著有大易會要周易
集說隂符經解諸書
宋兩黃渙
一靈山人崇寧間知鬱林州以選赴京會金人入寇渙
率在部官聯表留駕已奔南京奉表勸進高宗壯其
忠擢權兵部侍郎建炎三年戰殁
一光澤人志篤學博嘗從吕祖謙游登淳熙鄉薦守岳
州罷厨傳蠲魚税毁淫祠大著政績
高錫二
宋高錫虞鄉人建隆初以書干宰相范質質奏授著作
佐郎後以屯田員外郎使青州私受節帥賂遺責貶
金高錫戶部尚書德基之子以廕補官貞祐初為河北
東路按察轉運使元兵攻城城破自投城下死
宋兩蔡抗
一蔡挺之兄弟進士以龍圖閣直學士知定州帝不豫
趣命為太子詹事未至而神宗立改樞密直學士知
秦州過闕帝見之悲慟曰先帝疾大漸猶不忘卿
一蔡元定之孫紹定進士加端明殿學士同簽樞密院
事提舉編脩武經要略
宋兩胡旦
一渤海人進士第一官至祕書省少監喜讀書既喪明
猶令人誦經史隠几聽之不少輟著漢春秋五代史
略將帥要略演聖通論三百餘卷
一德安人咸平進士以兵部郎中直祕閣上柱國賜紫
金魚袋
崔立二
宋崔立鄔陵人第進士歷諫議大夫給事中性淳謹尤
喜論事大中祥符間前後上四十餘疏識韓琦於布
衣以女妻之人服其鑒云
金崔立將陵人天平初為西面元帥嘗思亂以快其欲
乘上親出師遂率甲卒殺百官以太后誥命梁王監
國自稱太師軍馬都元帥尚書令鄭王為千戶李伯
淵所殺
葉顒二
宋葉顒仙遊人紹興進士官至宰相服食田宅不改其
舊
元葉顒吴縣人學有端緒尤長於詩署和靖書院山長
會天下亂流落豪梁放情山水自稱立辭史
趙野二
宋趙野開封人官翰林學士時蔡京王黼更秉政植黨
相擠一進一退莫有能兩全者野處之皆得其心京
黼亦待之不疑
元趙野薊州人任戶部主事聘柳氏女未成婚而野逝
柳誓不更適後寢疾不肯服藥而卒
劉甲二
宋劉甲紹興中進寳謨閣學士知興元府利東路安撫
使盡心為國處置多恊機宜孝宗稱為忠臣
元劉甲泰定末為樞密院判官時汝潁盗發廉訪副使
禇不華極力守禦請甲守韓信城相犄角甲有智勇
與賊戰輒勝賊憚之號曰劉鐵頭
趙復二
宋武功大失宋汝為使金被留遂結凌唐佐等為腹心
以機密報朝廷尋亡歸作恢復方略以獻金人大索
不獲秦檜欲械送之汝為變姓名為趙復徒步入蜀
元趙復德安人被俘至燕學子從者百餘人世祖召見
不強之仕復請建太極書院作傳道圖北方知有程
朱之學自復始學者稱曰江漢先生
張九思二
金張九思錦州人皇統初為亳州防禦使受宋國歲貢
於泗州往歲宋使者私饋銀幣各直數百千以為常
九思獨不肯受自是私饋遂絶
元張九思宛平人工部尚書兼詹事府丞力舉名儒上
黨宋道保定劉因曹南瓜爾佳之竒等分任東宫官屬
時稱得人
郝天挺二
金郝天挺陵川人早衰多疾厭於科舉遂不復充賦為
人有崖岸耿耿自信寧落魄困窮終不一至豪富之
門
元郝天挺安肅交城人英爽剛直有志略官至中書平
章封冀國公其所論建皆見採納嘗注唐詩鼓吹脩
雲實錄
閻忠二
金閻忠滑川人衛王時為開州刺史賽格叛忠單騎入
城縳之而出由是漸被擢用哀宗遷蔡圍城之役與
義軍招撫毛佺等同日戰死
元閻忠和川人父衍仕金殁於王事忠避兵山東家於
高唐其子復官翰林學士承旨
元兩劉思敬
一歷城人世祖時屢率大軍征討屢立戰功官至正奉
大夫江西行省參知政事
一宜君人事繼母沙氏杜氏孝飬之至無異親母父年
八十兩目喪明會兵亂負父避巖穴中兵至欲殺思
敬思敬泣請父子俱獲免
元兩吴鼎
一燕人仕至禮部尚書至大初為保定路總管時太后
欲幸五臺言者請開保定西五廻嶺以取捷徑鼎言
其不便乃止
一永年人特逹博通為河北道按察副使不事苛細嚴
警大吏百姓澟然
元同時兩張榮
一歷城人金末兵起榮率衆據濟南淄州之地歸附太
祖授山東行尚書省知濟南府事屢戰克捷綏來流
移政績為天下第一
一清州人太祖授元帥左都監從征西域諸國有功加
鎮國上將軍
元兩史彬
一史弼曾祖有膽勇太師穆呼哩兵南下居民被虜蠡
守閉城自守彬謂當死中求生乃率鄉人數百家詣
穆呼哩請降既而州破獨彬與同降者得免
一史天祥之子江東提刑按察副使
元兩王思誠
一真定人集賢大學士王約之子奉議大夫祕書監著
作郎
一兖州人至元中為河間路總管治號循良郡庭生嘉
禾三本一本九莖一本十六莖一本十三莖莖五六
穗僚屬欲上進思誠曰吾嘗惡人行異政沽美名乃
止
同姓名錄卷十一
