同姓名錄卷五明余寅撰
渾沌二
天皇伏犧氏策辭云皇命渾沌居降龍之位惟主於民
五帝紀云帝鴻氏有不才子渾沌掩義隱賊好行凶
慝賈逵註曰帝鴻黃帝也蓋一為天皇之臣一為地
皇之子是二渾沌也若莊子所稱中央之帝曰混沌
不必實有其人且渾混字稍異不得入錄
風后二
一黃帝六相之首見帝王世紀
一嘗與夏禹問荅見玄女戰經
扁鵲三
一軒轅時人見黃帝八十一難序一與趙簡子同時簡
子疾扁鵲入視知其與百神遊於鈞天三日必寤見
史記一與秦武王同時武王示之病扁鵲請除左右
沮之扁鵲怒而投其石見國策
按軒轅在太古而秦武與趙簡相去二百餘年三扁
鵲固有徵大抵軒轅時人善醫後二人倣而名之耳
第在趙者姓秦名越人扁鵲其號則謂止二扁鵲亦
可
張若二
南華經云黃帝將見大隗於具茨之山張若謵朋前馬
昆閽滑稽後車至於襄城之野又蜀紀云秦張若為
蜀郡太守與張儀共築成都城史記昭襄王三十年
蜀守若伐取巫郡及江南為黔中郡是也
吳回二
帝嚳時重黎為火正帝使誅共工氏而不盡乃以庚寅
日誅重黎以其弟吳回為重黎後復居火正至漢又
有吳回乃長沙文王吳芮之孫嗣封為長沙哀王
夸父二
海外北經云夸父不量力與日逐走逮之於禺谷道渴
而死棄其杖化為鄧林大荒東經云蚩尤伐黃帝帝
命應龍殺蚩尤與夸父
余考夸父凡兩見一與日競而渴死一與帝競而殺
死其人其事固自不同或疑其為一人者非
龍二
一見軒轅政典命為東正咨分爵祿賢智
一見尚書舜典命作納言夙夜出納惟允
左師觸龍二
說苑夏桀貴為天子富有四海不修禹政荒淫于樂沈
酗于酒其臣左師觸龍諂諛不止湯放桀併誅觸龍
史記趙孝成王元年秦伐趙拔三城求救於齊齊欲得
長安君為質太后不肯左師觸龍入諫長安君出質
齊發兵往救秦將解去
商容二
尚書武成篇云式商容閭註商容殷之賢人又高士傳
商容不知何許人為老子師容有疾老子求遺教容
張口曰吾舌存乎曰存曰吾齒存乎曰亡知之乎曰
非謂其剛亡而弱存乎容曰嘻天下事盡矣
或謂老子多夀其師安知非即武王所式者是疑老
子與武王同時也余閱唐宗室世系表彤德曾孫碩
宗周康王賜采邑於苦縣五世孫乾乾生耳周平王
時為太史夫六世祖在康王時則六世孫自合生平
王時平王去武王遠矣老子安得師武王所式者邪
余故斷其必非一人
伊尹二
後周伊靈代人善騎射為文王所知嘗謂之曰若伊尹
阿衡於殷致主堯舜卿既姓伊庶幾不替前緒遂賜
名尹歴衛將軍隆州刺史盧奴縣公見北史伊婁穆
傳
孫陽二
莊子疏云伯樂姓孫名陽字伯樂過虞坂有騏驥伏鹽
車見伯樂而長鳴伯樂下車泣之王莽傳地理侯孫
陽造井田使民棄工業左將軍公孫祿請誅之以慰
天下
田和二
周安王十三年齊田和會魏侯楚人衞人于濁澤求為
諸侯宋田和陜州人畫師李成意韻深遠筆墨精簡
見圖繪寳鑑
蕭大心二
周蕭大心宋人平南宫長萬有功封為附庸宣公十二
年為楚所滅見左傳地譜世系
梁蕭大心簡文第二子封尋陽王為雲麾將軍江州刺
史
田布二
周威烈王十七年田布殺其大夫公孫絲公孫絲以廩
丘叛於趙田布圍廩丘戰于龍澤見竹書紀年
唐田布田弘正之子國家討淮蔡布率偏師前後十八
戰皆有功官御史大夫河陽節度使父子俱擁旄節
竝著忠勤
趙同趙嬰齊各二
晉趙同趙嬰齊皆原大夫趙衰之子靈公被弑司寇屠
岸賈治賊以致趙盾遂與諸將攻趙氏於下宫殺同
與嬰齊等滅其族
漢南越王趙佗之孫嬰齊武帝時嘗入宿衞後十餘歲
其父胡薨嬰齊請歸嗣立為南越王
晉流人王如叛率衆五萬進逼襄陽征南山簡使將軍
趙同率師擊之經年不能尅智力竝屈嬰城自守
慶舍二
齊慶舍相國慶封之子慶封已殺崔杼益驕令慶舍用
政田鮑高欒氏發甲圍慶封宫盧蒲癸以戈擊慶舍
解其左肩猶以俎壺投殺人而後死
趙孝成王八年趙將樂乘慶舍攻秦信梁軍破之悼襄
王五年慶舍將東陽河外師守河梁
宋兩蘭子
一以舞劍干元君元君召使見其技立賜金帛一以燕
戲干元君元君大怒拘而擬戮經月乃放鬳齋子曰
二人俱以技干君一偶喜而賞之一偶怒而罪之技
同而所遭異時不可必也見列子
智果二
晉智果智伯之族知智伯必滅别族於太史為輔氏見
國語隋永欣寺僧智果會稽人工書煬帝甚善之嘗
謂智永曰和尚得右軍之肉智果得其骨見書斷
二人之名千古適符而一以慮禍别族一以蘄福出
家俱不終於本宗
荆軻二
博物志云荆軻字佽非渡河蛟夾船佽非不奏斷其頭
而風波静除淮南子云荆佽非得寳劍渡江中流兩
蛟繞船佽非赴江刺蛟荆爵為執圭孔子聞之曰夫
善除腐肉朽骨棄劍者佽非之謂乎觀此二書則荆
佽非與孔子同時且係楚人而燕太子丹所使刺秦
王者是衞人考其時前後距二百五十餘年其為兩
荆軻奚疑
柳莊三
春秋柳莊衞大夫獻公稱為社稷臣與邑裘氏與縣潘
氏
陳柳莊高宗柳皇后從祖弟清警有識鑒太建末為太
子洗馬終於度支尚書
隋柳莊河東人少有器識博覽墳典濟陽蔡大寳有重
名於江左見莊歎曰襄陽冰鏡復在於兹文帝踐祚
進開府儀同給事黃門侍郎
孔嘉二
宋殤公立十年十一戰民不堪命孔父嘉為司馬宋督
為太宰因民之怨宣言司馬則然已殺孔父而弑殤
公注孔氏父字嘉名孔子六世祖
後漢孔嘉武都太守孔奮之子城門校尉作左氏說
士燮二
晉士燮士會之子為上軍佐從郤克敗齊師于鞌
吳士燮廣信人事孫權為衛將軍封龍編侯
公子慶忌二
吳王闔閭既殺王僚又憂公子慶忌之在鄰國恐合諸
侯報讐乃使要離如衛刺殺之見吳越春秋又哀公
二十年公子慶忌驟諫吳子弗聽遂適楚聞越將伐
吳請歸平越欲除不忠者以說于越吳人殺之見左
傳
鄭國二
魯鄭國字子徒受業孔門見仲尼弟子列傳
韓鄭國故韓水工韓欲罷秦令國間說秦鑿涇水三百
餘里以溉田中作而覺國言渠成亦秦之利卒使就
渠溉田四萬餘頃秦以富彊因命曰鄭國渠見河渠
書
介子推二
史記云晉文公復國賞從亡者介子推不言禄禄亦不
及說苑云介子推年十五為荆相仲尼聞之使弟子
往視焉還曰庭下有二十五進士堂上有二十五老
人
劉摰二
左傳昭公十三年晉人將尋盟齊人不可晉人使叔向
告劉獻公曰抑齊人不盟若之何對曰盟以底信君
苟有信諸侯不貳何患焉注云獻公名摰
宋劉摰東光人元祐中尚書右僕射遭鄭雍之謗貶團
練副使新州安置性陗直有氣節觸機輒發不為威
怵持心少恕勇於去惡竟為朋讒竒中
楚兩莊蹻
韓非子云莊王欲伐越杜子諫曰莊蹻為盜於境内而
吏不能禁此政之亂也蹻蓋莊王時人矣又漢西南
夷傳莊蹻者楚莊王苖裔也威王時使將兵略巴黔
中以西數千里定屬楚欲歸報會秦擊奪楚巴黔中
郡道塞不通迺以其衆王滇
按楚世家莊王與威王相去二百五十年其為兩莊
蹻無惑也
韓起二
晉韓宣子名起昭公二年晉侯使宣子來聘觀書於太
史氏見易象與魯春秋曰周禮盡在魯矣
魏明帝太和中吳主孫權遣使立公孫淵為燕王淵命
將軍韓起誘致其使斬首三百餘級以所假印綬符
策首級来獻
孔忠三
魯孔忠字子蔑孔子兄孟皮之子見史記仲尼弟子列
傳漢孔忠孔子第九代孫長沙太守子襄之子年五
十七見孔子世家吳孔忠孫皓牙將晉王渾伐吳遣
參軍陳慎擊破之
公子牟二
中山公子牟身在江海之上心居魏闕之下見南華經
魏公子牟游於秦謂應侯曰臣且有效於君夫貴不與
富期而富至富不與驕奢期而驕奢至驕奢不與死
亡期而死亡至累世坐此者多矣應侯曰善見國策
國策註云莊子所稱中山者不與應侯同時
齊兩司馬穰苴
一在景公時用晏嬰薦為將卻燕晉之兵盡取所亡故
境尊為大司馬見史記
一在閔王時用為執政閔王殺之大臣不親燕舉兵使
昌國君將而擊之齊軍破閔王奔莒見國策
夫景公與閔王相去九世穰苴定非一人乃吳師道
註國策謂穰苴實嘗為閔王卻燕晉而戰國雜記妄
以為景公時事故太史公誤引入傳中耳果如師道
言則史記所云晏嬰之薦引景公之寵任皆譌傳妄
臆之說矣太史公必不然假令太史公註國策又當
辨穰苴為景公時人而證師道之註之非總之二公
各是其是各非其非皆不忖有同姓名之說耳余故
斷其必為兩人
趙成二
晉五卿趙成中行吳魏舒范鞅知盈皆三軍將佐位在
韓起之下又秦二世責趙高以盜賊事高懼陰與其
弟成謀更立公子嬰
春秋兩士匄
范獻子之父宣子為晉國上卿
士景伯之父文伯為晉國卿士
左傳地譜世系云伯瑕文伯士匄士弱之子與宣子
同族同名
晉兩咎犯
史記秦送公子重耳至河咎犯請辭重耳曰所不與子
犯共者河伯視之乃投璧河中以與子犯盟
說苑晉平公多其賦斂下治城郭國人憂之咎犯進隱
語平公稱善遂與咎犯參治國
按前咎犯卒於襄公時而平公又在靈公之後是晉
實有兩咎犯故得竝錄
莊賈二
齊景公命田穰苴將兵扞燕晉之師穰苴願得寵臣為
監軍景公使莊賈往穰苴約旦日日中會軍門賈至
夕而後至遂斬以徇三軍皆振慄
秦二世時陳王軍破其御莊賈殺以降秦陳王故將軍
吕臣為倉頭軍起新陽攻陳殺賈復以陳為楚
韓簡二
左傳僖公十五年秦伯伐晉晉侯逆秦師使韓簡視師
復曰師少於我鬭士倍我註云簡晉大夫韓萬之孫
唐韓簡韓允忠之子乾符初節度觀察留後累加檢校
右僕射封昌黎郡王
公孫敖三
左傳文公元年王使内史叔服來會葬公孫敖聞其能
相也見其二子焉叔服曰榖也食子難也收子榖也
豐下必有後於魯國齊公孫敖莊公嬖臣以勇力聞
從如崔氏公被弑敖死之漢公孫敖義渠人武帝時
以校尉從大將軍擊匈奴獲王封合騎侯坐妻為巫
蠱族
孔奐二
左傳襄公二十七年秋七月陳大夫孔奐與曹許之大
夫皆至以藩為軍
陳武帝永定三年除孔奐為晉陵太守前後二千石多
行侵暴奐清白自守妻子竝不之官惟以單舸臨郡
所得秩俸隨即分贍孤寡郡中號曰神君
肩吾二俱見莊子
一見田方篇嘗問孫叔敖為令尹
一見逍遥篇自稱聞大言於接輿
按叔敖與接輿相距一百十餘年足徵肩吾非一人
尹文二
南華經云不累於俗不飾於物不苟於人不忮於衆古
之道術有在於是者尹文聞其風而說之作為華山
之冠以自表接萬物以别宥為始
後涼吕纂既嗣偽位大司馬番禾公吕弘自以功名崇
重恐不為纂所容乃以東苑之兵作亂刦尹文為謀
主見吕纂傳
王果三
南華經云彭陽遊於楚見王果曰夫子何不譚我於王
王果曰我不若公閱休
唐王果為雅州刺史經江中望巖腹有棺欲墮緣厓視
其碑曰欲墮不墮遇王果五百年後來葬我果曰前
知我姓名吾合葬之因遷葬焉見神怪錄
宋王果饒陽人舉明法為審刑院詳議官歴知永寧軍
權秦鳳路兵馬總管
陳寅二
左傳定公六年秋八月宋樂祁使晉祁告其宰陳寅寅
曰子必立後而行吾室亦不亡乃見溷而行
宋紹定初陳寅知西和州極邊重地寅義不辭難誓共
守城北兵數十萬圍攻甚急寅晝夜苦戰援兵不至
城陷伏劍妻子賓客同死者三十一人
景差二
說苑云景差相鄭鄭人有冬涉水者出而脛寒景差見
之覆以上衽晉叔向聞之曰吾聞良吏居之三月而
溝渠修十月而津梁成六畜且不濡足而况人乎
史記云楚有宋玉景差之徒皆好辭而以賦見稱然皆
祖屈原之從容辭令終莫敢直諫其後楚日以削數
十年竟為秦所滅
兩景差一鄭人一楚人鄭人與叔向同時是春秋之
末而楚人在屈原之後是戰國之末其相去遠甚是
二人也
楚兩公子申
一共王時為右司馬多受小國之賂以偪子重子辛楚
人殺之故春秋書曰楚殺其大夫公子申
一字子西惠王時為令尹哀公六年秋七月楚子在城
父將救陳卜戰不吉命公子申為王不可則命公子
啟五辭而後許白公作亂殺子西
趙周二趙伯魯二
趙趙周襄子兄伯魯之子伯魯蚤死襄子封周為代成
君見趙世家
漢趙周楚太傅夷吾之子夷吾死事景帝封周為商陵
侯見功臣表
宋有趙伯魯燕王德昭裔孫見宗室世系表與襄子
之兄伯魯同
司馬尚三
趙幽繆王七年秦人來攻王命大將李牧將軍司馬尚
將兵擊之李牧誅司馬尚免趙忽顔聚代之軍破以
王遷降
晉兩司馬尚一惠帝之孫永康元年封襄陽王
一司州刺史李矩為石勒所攻率衆南走衆皆道亡惟
禆將司馬尚等百餘人棄家送矩至於魯陽見李矩
傳
孔謙二
戰國孔謙字子慎孔子七世孫嘗為魏相
後唐孔謙魏州人勤敏傾巧頗知錢榖之事晉梁相距
河上大小百餘戰調發供饋未嘗闕乏所以成莊宗
之業者謙力居多及為租庸使專事聚斂天下怨苦
明宗詔斬洛陽市
杜摯二
秦衞鞅說孝公變法孝公稱善甘龍杜摯等弗然相與
争之公卒用鞅法
魏郎中令河東杜摯著文賦頗傳於世
郭開二
秦使王翦攻趙趙使大將軍李牧禦之秦多與趙王寵
臣郭開金為反間言李牧欲反遂捕牧斬之趙隨以
敗亡
晉陶稱為江夏相將軍郭開從稱往長沙赴喪稱疑開
附其兄弟乃反縳懸頭於帆檣仰而彈之鼓棹渡江
觀者莫不震駭見陶侃傳
趙禹三
戰國趙孝成王四年韓上黨守馮亭以上黨詐獻趙王
大喜召平原君與趙禹而告之禹等以為可受王遂
發兵取上黨與秦戰大敗於長平
西漢趙禹斄人武帝時以刀筆吏積勞至少府為人廉
倨舍無食客公卿相造請終不報謝務在絶知友孤
立行一意
宋青州民趙禹上書言趙元昊必反宰相以禹狂言徙
建州元昊果反開封府司錄司事陳希亮言禹可賞
不可罪仁宗釋禹賞為徐州推官見陳希亮傳
陳軫二
楚陳軫與張儀俱以游說事秦惠王皆貴重争寵儀惡
軫於惠王惠王終相張儀而軫奔楚
晉元帝時石勒寇新蔡害新蔡王確於南頓廣陵公陳
軫懼率衆降于勒
張登二
戰國張登中山人中山君稱王齊欲與趙魏伐之中山
大恐謀諸登登以計紿齊而從趙魏以止其兵
梁張登義陽人累有戰功為當時驍將歴官衞尉卿太
子左衞率見張惠紹傳
薛譚二
博物志云薛譚學謳於秦青未窮青旨一日辭歸青餞
於郊衢撫節悲歌聲震林木響遏行雲譚乃謝青求
返終身不敢言歸又唐玄宗女常山公主下嫁駙馬
都尉薛譚見公主列傳
毛公二
一戰國處士藏於博徒嘗勸公子無忌歸救魏見信陵
君傳
一前漢趙人治詩為河間獻王博士見儒林傳
戰國姚賈三
趙策趙使姚賈約韓魏時雖不可考其云趙使則趙臣
也魏策周最入齊秦王怒令姚賈讓魏王是在秦武
魏襄時其云秦令則秦臣也秦策姚賈梁監門子則
魏人仕秦與始皇李斯竝時者是三姚賈矣國策吳
師道註云
羅尚二
戰國策羅尚見秦王曰秦四塞之險利於守不利於戰
又晉羅尚襄陽人善屬文為益州刺史性貪少斷蜀
人言曰尚之所愛非邪則佞尚之所憎非忠則正
黃齊三
國策或謂黃齊曰人皆謂公不善於富摯今王愛富摯
而公不善是不臣也註黃齊楚人
宋兩黃齊一臨桂人紹興進士調富川尉曹成寇起
擒獲七十輩縣以安堵後知昌化軍具言桂林多俊
秀且地脊民貧詔增貢額減軍輸邦人利之
一建安人登進士官至兵部侍郎丁蔡柄用齊非時
不見於私第以顯謨閣待制出知通州
楊達二
秦甘茂宜陽之役楊達謂公孫顯曰請為公以五萬攻
西周得之是以九鼎抑甘茂也見國策
隋高祖族子楊達初為鄯鄭趙三州刺史上差品牧宰
達為第一擢工部尚書上開府弘厚有局度楊素稱
其有君子之貌兼有君子之心
戰國兩季梁
列子云楊朱之友曰季梁季梁得疾七日大漸其子環
泣謁三醫季梁厚貺遣之俄而疾自瘳
國策云魏王欲攻邯鄲季梁聞之中道而反往見魏王
言邯鄲不可伐
按楊朱與孟子同時是在魏惠王之世而國策所云
欲攻邯鄲者是惠王玄孫安釐王之事相距八十餘
年國策註云與列子所稱不同然哉
魯連二
齊孟嘗君有舍人而弗說欲逐之魯連謂孟嘗君曰物
舍其所長之其所短堯亦有所不及矣今使人而拙
則罷之不肖則棄之其人必相仇報孟嘗君曰善乃
弗逐見國策
晉凉州刺史張軌有疾酒泉太守張鎮移檄廢之軌遣子
實將兵討鎮鎮懼委罪於功曹魯連而斬之見前涼錄
張丑二
楚威王戰勝於徐州欲逐嬰子於齊嬰子恐張丑謂楚
王曰王之戰勝也朌子不用也今嬰子逐朌子必用
復整其士卒必不便於王也楚王因弗逐見國策
晉後將軍郭默矯詔殺平南將軍劉胤輙領江州時太尉陶侃鎮
荆州上表討默其將宗侯縛默父子及默將張丑詣侃降
陳莊二
秦惠文王起兵伐蜀取之蜀主更號為侯而使陳莊相
蜀蜀既屬秦益強富厚輕諸侯見國策
陳後主第八子名莊封會稽王都督揚州諸軍揚州刺史
容貌最陋性嚴酷左右不如意輙剟刺其面或加燒爇
司馬康三
國策云楚圍雍氏韓借救於秦秦使公孫昧入韓又命
司馬康之郢
晉司馬康宗室通吉侯勲之子勲為征虜將軍領西戎
校尉常懷據蜀之志及康為漢中太守遂擁衆入劍
閣自稱成都王桓溫遣朱序討平之
宋司馬康文正公之子哲宗時為右正言勸帝及時向
學且請太后禁中訓迪其言切至以居父喪寢地得
腹疾且殆猶具疏所當言者以待曰得一見天子極
言而死無恨
王離三
秦兩王離一始皇二十六年初并天下乃撫東土至
於琅邪列侯武城侯王離列侯通武侯王賁等從與
議於海上一二世時關東諸國皆自立叛秦二世
使王翦之孫王離北擊趙楚懷王命項羽救趙大破
之虜王離
或疑武城侯王離即王翦之孫余考王翦與子賁將
兵定六國在始皇時而其孫離至二世時始用為將
北擊趙則從始皇出狩者必非王翦之孫也且本紀
列從狩諸臣先王離而後王賁夫王賁即翦之孫離
之父先列其子而後其父當時左史何至舛戾乃爾
而太史公復因其謬而不改無是理也
蜀漢王離廣陵人以才幹顯為督軍從事後代何祗為
犍為太守治有美績雖聰敏不及祗而文采過之見
楊洪傳
石生二
秦始皇三十二年使石生與韓終等求僊人不死之藥
後趙石生石勒從子封河東王
吕臣四
秦二世時陳王敗走其御莊賈殺以降秦陳王故涓人
將軍吕臣為倉頭軍起新陽攻陳殺莊賈復以陳為
楚見陳涉傳
漢兩吕臣一以舍人從起陳留以郎入漢破曹咎成
臯為都尉擊陳豨功封寧陵侯
一高帝功臣吕青之子孝惠四年嗣封陽信侯俱見
功臣侯表
晉泰始七年汶山守兵吕臣等殺其督將以判族滅之
見大同志
孫夀二
秦始皇兼六國稱皇帝李斯取藍田之玉為璽玉工孫
夀刻之為希世之寳
後漢孫夀中黃門孫程養子程以迎立順帝功封浮陽
侯食邑萬戶程病臨終上書以國傳弟美帝許之而
分其半封夀為浮陽侯
王綰二
秦始皇滅六國兼有天下與丞相王綰等議變封建為
郡縣
南唐王綰事烈祖為虔州節度使見王輿傳
李洪二
先秦李洪趙相李兌曾孫太子太傅
前燕李洪仕慕容氏為龍驤將軍進位司空以忠篤著
名
張賀二
秦二世時陳涉起蘄張賀為將章邯進兵擊之陳王出
監戰軍破張賀死
漢張賀為掖庭令宣帝以皇曾孫收養掖庭賀撫循甚
密及帝即位賀已死封其子彭祖為陽都侯賜賀諡
陽都哀侯
胡武二
秦陳勝自立為王號為張楚以胡武為司過主司羣臣
以苛察為忠勝信用之諸將以故不親附
後漢梁冀擅權凶縱太原胡武奏記三府薦海内高士
而不詣冀冀怒勅捕誅武家死者六十餘人
王賁四
秦兩王賁一昭王時五國伐秦無功罷於成臯天下
爭事秦王賁韓佗之曹皆超而行事見國策
一將軍王翦之子始皇十八年將兵擊魏魏王降盡
定魏地
前蜀王賁王方慶之後從僖宗入蜀遂為成都人仕王
建為雅州刺史
金王賁第進士積官南京路按察使敦厚尚義不營産
業比殁家甚窶上聞憫之厚恤其家
李曇三
秦李曇初仕趙封柏人侯入秦為御史大夫見唐世系
表
漢李曇潁川人少孤事母至孝陳蕃等薦曇德行純備
擢登三事必能宣贊盛美增光日月桓帝以安車玄
纁徵之不起
唐李曇宗室密王元曉曾孫嗣密王
田安二
齊田安故齊王建之孫下濟北數城引兵降項羽羽立
安為濟北王後為田榮所殺見田儋傳
梁武帝破齊出東昏妃潘玉兒玉兒有國色軍主田安
啟求為婦玉兒泣曰昔者見遇時主今豈下匹非類
死而後已義不受辱及見縊潔美如生見王茂傳
趙嬰二
秦始皇初兼天下出撫東土五大夫趙嬰從至琅邪
晉愍帝建興三年蘭池長趙嬰於青澗水中得玉璽光
照水外文曰皇帝行璽涼州刺史張實遣使送京師
見前涼錄
公孫慶二
陳涉世家云秦嘉等聞陳王軍破出走乃立景駒為楚
王引兵擊秦軍使公孫慶使齊約并力俱進齊王田
儋惡楚不請而自立遂殺慶
漢太守公孫慶當祠章陵舊俗以衣冠子孫為御史時
功曹白用宗正劉祖祖辭乃用左騎校尉薛丞丞周
旋進退言出成謨大見敬重亦以祖為高歲盡俱舉
孝廉見風俗通
王襄四
魏王襄為魏王豹將兵守安邑及豹反漢王命曹參攻
安邑虜襄
西漢王襄宣帝時益州刺史欲宣風化於衆庶使王襃
作中和樂職宣布詩
宋兩王襄一南陽人為西道都總管高宗即位金人
圍京師徵兵入援故迂道宿留降寧遠軍副使永州
安置
一鄧州人經術登科事孀嫂如母養孤甥如子教誨
後進賙恤鄉里以學行稱詔表門閭賜號處士
繒賀二
鄭司城繒賀以鄭情賣秦秦襲鄭鄭伐秦敗秦兵於汪
見鄭世家
漢繒賀以連敖擊項籍卻楚迫騎戰彭城斬籍封祁侯
見功臣表
程邈二
秦程邈下邽人始皇時得罪繫雲陽獄覃思十年易大
小篆為隸書三千字奏進始皇善之用為御史見字
源
唐程邈長於丹青以花鳥松石寫真為能見名畫錄
許章二
漢曹參攻破齊歴下軍定齊郡得故齊王田廣及其守
相許章
宋許章慶歷進士知建州轉屯田郎中為政治繁劇而
不問苛細所至有聲
鄭昌二
項羽既自立為西楚霸王聞漢還定三秦并關中且東
羽大怒迺以故吳令鄭昌為韓王以距漢又漢御史
大夫鄭弘兄昌字次卿好學通法律為太原涿郡太
守大著治迹
前漢兩張勝
一在高帝時奉燕王盧綰命使匈奴見盧綰傳
一在武帝時副中郎將蘇武使匈奴見蘇武𫝊
前漢兩陳嬰
一為楚柱國四歲屬漢定豫章浙江等郡封堂邑侯
一槀祖侯陳鍇之子孝惠二年嗣封十九年薨諡曰懷
侯俱見功臣表
劉京二
西漢劉京文帝侍郎從邯鄲張君學道受餌雲母朱英
方服之夀百三十餘如二十許人能先知吉凶又能
為人祭天益命
東漢劉京光武子封琅邪王顯宗尤愛幸賞賜恩寵莫
與為比好修宫室窮極伎巧殿館壁帶皆飾以金銀
段宏二
漢段宏濮陽人景帝時事蓋侯王信信任宏官至九卿
見汲黯傳
晉太尉劉裕命子桂陽公義真都督諸軍鎮長安夏王
勃勃擊破之義真獨逃草間中兵參軍段宏追尋得
之束義真於背單馬而歸
王駿二
漢宣帝時王駿初以孝廉為郎後代薛宣為御史大夫
妻死不復娶或問之駿曰德非曾參子非華元亦何
敢娶
新莽天鳳三年遣大使五威將王駿將戊己校尉出西
域諸國皆郊迎貢獻焉耆詐降伏兵擊駿等皆死
甘公二
前漢甘公著通占天象歷星經二卷
後漢蒼梧太守甘公與陶謙同縣遇謙於途見其容貌
異而呼之住車與語甚悅因許娶以女見魏志
張忠五
漢張忠陽朔二年為御史大夫見成帝紀
晉張忠中山人隱於泰山清虛服氣脩導養之法其居
依崇巖幽谷弟子亦皆窟居五日一朝其教以形不
以言及歿賜諡安道先生
後魏張忠張讜之兄在南為合鄉令歸魏賜爵新昌侯
卒於新興太守
宋兩張忠俱開封人
一為澶州總管會河決商湖詔留戍滿卒以助隄役
輒羣譟為亂忠潛捕倡前者數人斬以徇
一資州刺史京東西路兵馬鈐轄儂智高反移英州
團練使將兵八千扼賊歸路忠謂其下曰我十年前
一健兒以戰功為團練使若曹勉之於是不介騎而
前手捉賊帥二人馬陷濘不能奮中標槍死
李延年二
漢李延年中山人武帝李夫人之兄初坐法腐給事狗
監及夫人得幸召貴延年延年善歌為變新聲弦
歌所造詩佩二千石印號協律都尉
唐李延年宗室徐王元禮玄孫嗣徐王員外洗馬
前漢兩蘇賢
一代郡太守蘇建之子以父任為郎稍遷騎都尉從祠
河東后土宦騎與黃門駙馬争船推墮駙馬河中溺
死宦騎亡詔賢逐捕不得惶恐飲藥死
一長安男子與京兆尹趙廣漢客有郤廣漢使尉史禹
劾賢為騎士屯霸上不詣屯所乏軍興下有司覆治
禹坐誣罔要斬見趙廣漢傳
陳武四
前漢陳武以將軍將卒救東阿至霸上擊齊歴下軍封
棘蒲侯
吳陳武松滋人從孫策渡江征討所向無前及權統事
專督五校進偏將軍從擊合肥戰死
後趙兩陳武一黎陽人妻一産三男一女武㩦其妻
子上書自陳石勒以為和氣所致賜乳婢一口榖百
石雜綵四十匹
一羌人育於臨水令陳君家陳君竒之議易其故字
武慕蘇武守節不服單于事遂名之曰武
劉寳五
前漢劉寳廣陵王胥之第三子封南利侯
後漢劉寳郭后所生沛王輔之子中元二年封沛侯
後魏劉寳洛陽人貲財巨萬最為富商海内之貨咸萃
其庭車馬服飾擬於王者見洛陽伽藍記
晉劉寳高平人以徒罪役作扶風王司馬駿以五百疋
贖之既而用為從事中郎當時以為美事見世說新
語
宋劉寳岳武穆部將嘗破楊幺有功及武穆遇害遂散
其部曲隱居華容山
漢兩田廣
一齊王田榮之子榮死齊人立廣為王後為韓信所虜
一京兆人兄弟三人共議分財紫荆樹即枯死廣因悲
泣不復析樹樹應聲榮茂兄弟相感遂為孝門見陸
士衡豫章行詩註
楊敷三
漢楊敷楊喜之子孝文十二年嗣封赤泉侯
後周楊敷天和中為汾州刺史爵臨貞縣公
唐玄宗女齊國公主下嫁駙馬都尉楊敷
趙興三
前漢兩趙興一南粤王趙佗五世孫元鼎初嗣立欲
内屬比諸侯為其相吕嘉所殺
一平帝時為上黨太守王莽殺司隸校尉鮑宣又欲
滅其子孫盡收寘獄興歎曰我受漢茅土不能立節
而鮑宣死之豈可害其子也勅縣盡出之
後漢趙興下邳人肅宗時為司隸校尉素不䘏諱忌每
入官舍輒更繕館宇移穿改築故犯妖禁而家人爵
禄益熾
王延四
漢成帝時河堤大壞汎濫四州乃以校尉王延代領河
堤謁者見十三州志
晉王延西河人九歲喪母泣血三年幾至滅性繼母卜
氏以蒲穰及敗麻衣延延事之彌謹卜氏嘗盛冬思
生魚延尋汾叩凌而哭忽有一魚長五尺踊出水上
延取以進母食之積日不盡於是感悟撫延如己生
隋王延為文帝子秦王俊官屬領親兵十餘年俊甚禮
之及俊疾延衣不解帶俊薨勺飲不入口及葬日號
慟而絶帝嗟異之特詔葬於墓側
梁王延長豐人好學善詩賦官至刑部尚書為人重然
諾與其弟規相友愛五代之際稱其家法焉
劉衍四
漢兩劉衍一楚思王一下邳惠王
宋兩劉衍一宗澤部將建炎初澤留守京師命衍保
護河梁金將烏珠攻汴京僚屬入問計澤曰劉衍必
能禦敵乃選精銳數千使繞出敵後金人方與衍戰
伏兵起前後夾擊金人大敗
一龍溪人及第知潮陽歲大歉發縣帑傾家資以賑
民所全活甚衆改知新州秩滿詣京師議青苗不合
力乞致仕累辟不起
漢兩丁義
一以騎將從高帝入漢還定三秦破項籍封宣曲侯
一高帝功臣丁禮曾孫元鼎二年嗣封樂成侯
張純五
漢武帝遺詔以道書貯棺中後不知因何出在冢外時
張純為河東太守以此書呈宣帝
東漢兩張純一光武時大中大夫使將穎川突騎安
集荆陽宿衞十餘年位至大司空封武始侯在朝歴
世明習故事建武禮儀多所正定
一靈帝時舉兵殺北平太守劉政等自稱彌天將軍
寇幽冀二州詔遣中郎將孟益討之大破於石門
吳張純吳郡人少厲操行學博才秀赤烏中拜郎中擢
太子輔義都尉孫權廢太子和純盡言極諫被幽死
宋張純張質之子衛尉寺丞
郭瓊二
漢郭瓊東郡人容貌陋劣意度過人每寄宿人家輒乞
薪自照讀書不眠主人笥中有祕書瓊皆知之如悉
覽然晝卧不閉目行地無蹤見洞冥記
宋郭瓊盧龍人為右領軍衛上將軍瓊雖起卒伍而尊
禮儒士孜孜樂善蓋武臣之賢者也
韓說二
前漢韓說弓高侯韓頽當庶孫元鼎六年以待詔為横
海將軍擊東越有功封按道侯太初三年為光禄勲
掘蠱太子宫衛太子殺之
後漢韓說山陰人博通五經尤善圖緯舉孝廉與議郎
蔡邕友善數上封事言灾眚剋期果驗官至侍中江
夏太守
劉脩二
前漢劉脩宗室東平思王之孫元始元年封高樂侯
魏劉脩劉表之子官至東安太守著詩賦頌六篇見摯
虞文章志
田甲二
漢景帝時韓安國為梁孝王中大夫坐法抵罪蒙獄吏
田甲困辱之無何拜安國為梁内史甲肉袒就謝安
國卒善遇之
漢武帝時張湯為御史大夫與長安富賈田甲私交甲
雖賈人有賢操所以責湯行義有烈士之風
孔安國二
漢孔安國孔子十一世孫嘗師申公受詩又能言尚書
孔氏有古文尚書而安國以今文讀之武帝時為博
士歴諫大夫臨淮太守
晉孔安國山陰人少孤貧以業儒顯孝武時為會稽内
史領軍將軍隆安中以本官東海王師
何武二
漢何武成帝時為大司空封氾鄉侯平帝即位有詔舉
可大司馬者王莽私從武求舉武不聽後數月太后
竟用莽為大司馬莽風有司劾奏徵武自殺
唐何武夀州人嘗被誣枉至州投石自明守釋之未幾
寇起即請於守曰此眞武畢命之秋也命領偏裨入
樅陽不意盜發叢翳間兵盡駭潰武獨鬭死
前漢兩劉更生
一楚元王玄孫宣帝時為諫大夫宗正給事中後改名
向
一齊孝王曾孫太始二年襲封牟平侯
許昌三
漢孝武建元二年柏至侯許昌由太常為丞相班史謂
&KR1029;&KR1029;廉謹無所能發明後漢顯宗自為太子時親愛
其弟楚王英及即位數受賞賜特封英舅子許昌為
龍舒侯靈帝熹平元年會稽妖賊許昌起句章自稱
陽明皇帝扇動諸縣衆以萬數郡司馬孫堅召募精
勇千餘人討破之
召平二
一見蕭相國世家嘗為何畫自安之計者故秦東陵侯
秦破為布衣貧種瓜長安城東瓜美故世謂東陵瓜
一見齊王世家高后崩齊王發兵誅諸吕齊相召平聞
之發卒圍王宫中尉魏勃紿平代將兵圍王平信之
勃遂圍相府平自殺
按索隱註廣陵人召平與東陵侯召平及齊相召平
别一人是有三召平矣余考揚州人物志廣陵人即
種瓜東陵侯初非有二安得列而為三
丁固二
漢高帝斬丁公徇於軍中曰人臣毋效丁公楚漢春秋
云丁公名固
吳孫皓寳鼎三年以御史大夫丁固為司徒初固為尚
書夢松樹生腹上謂人曰松字十八公也後十八歲
吾其為公乎至是果如其夢
衞玄二
漢衞玄成帝母衞姬之弟封關内侯
隋衞玄煬帝時領京兆内史鎮京師帝曰關右之任一
委於公賜玉麟符以代銅獸
劉昌二
漢劉昌宗室趙敬肅王彭祖次子封武始侯彭祖薨議
立後其所寵淖姬兄為武帝宦者上召問對曰無咎
無譽上遣使立昌嗣彭祖
唐劉昌開封人德宗時以御史中丞攝濮州刺史值李
希烈陷汴州昌以三千人守寧陵希烈衆五萬陣于
城下昌擐甲胄躬勵士卒大破其衆
王陽二
前漢王陽琅邪人為益州刺史行部至卭郲九折阪歎
曰奉先人遺體奈何數乘此險即稱病去及王尊為
刺史至其阪問吏曰此非王陽所畏道邪吏對曰然
尊叱其馭曰驅之王陽為孝子王尊為忠臣
後趙王陽以驍騎領門臣祭酒石勒僭稱趙王以世子
弘鎮鄴勒曰今世非承平不可專事文業使陽教弘
以擊刺
張遵二
漢宣帝元康間烏孫王尚楚主解憂不與主和主置酒
使壯士拔劍擊之王傷馳去漢遣中郎將張遵持醫
藥治其疾
蜀漢張遵張翼德之孫官至尚書隨諸葛瞻於緜竹與
鄧艾戰死
李夀二
前漢李夀武帝時為新安令史戾太子敗亡藏匿泉鳩
里發覺圍捕太子自度不得脫入室自經夀趨抱解
已無及後上傷太子乃下詔封夀為䢴侯
後蜀李夀偽主李雄從弟初拜大將軍封建寧王及雄
子期襲位夀率衆向成都矯太后令廢期而自立
陳咸三
前漢陳咸御史大夫萬年之子以父任為郎有異材萬
年嘗病召咸教戒於牀下語至夜半咸睡頭觸屏風
萬年大怒欲杖之咸叩頭謝曰具曉所言大要教咸
讇也萬年迺不復言萬年死後擢御史中丞公卿以
下皆敬憚之
新室陳咸沛郡人王莽初置六經祭酒各一人秩上卿
咸為講禮祭酒
宋陳咸御史升卿次子開禧初轉運判官總蜀賦時僭
亂後帑藏赤立咸商𣙜利病規畫備至故軍興增支
八千四百五十餘萬皆不取於民民賴以安
劉隱二
前漢劉隱宗室趙敬肅王玄孫元延三年嗣封王莽簒
位貶為公明年廢
梁劉隱天祐二年拜廣州節度使開平初加檢校太尉
兼中書令封南平王
張業二
西漢大司馬王根内懷姦邪欲筦朝政推親近吏主簿
張業以為尚書蔽上壅下司隸解光劾大不敬見外
戚傳
東漢張業為郡門下掾送太守妻子還鄉里至河内遇
劫盜業與賊戰死遂亡失屍骸見張武傳
賈充二
漢藝文志賈充著賦四篇晉賈充初仕魏為廷尉高貴
鄉公之弑充實為之及武帝受禪行太子太保錄尚
書事
趙玄三
漢成帝為定陶恭王置後少傅閻崇以為不當謝太傅
趙玄以為必當謝太子不從閻崇之議而趙玄緣是
以左遷
秦姚泓被晉將劉裕征討主簿閻恢則謂定當戰將軍
趙玄則謂決當守姚洸竟用閻恢之言而趙玄因是
以戰殁
二趙同名猶曰偶然耳迺當時相與駁議者適俱姓
閻此其偶符尤出意表
漢建平二年少府趙玄為御史大夫臨延登受策有大
聲如鐘鳴上問侍郎李尋尋對即洪範所謂鼓妖人
君不聰為衆所惑則致此見五行志
李根三
漢李根許昌人年七百餘歲少壯自若見續僊傳
晉陶侃討蘇峻累戰無功監軍部將李根請立白石壘
為滅賊之術侃從其謀夜脩曉訖賊見壘大驚
後燕李根襄平人仕慕容寳為中書監初寳在長安與
根等讌以摴蒱為戲寳整容誓曰世言摴蒱有神若
富貴可期頻得三盧於是三擲盡盧寳拜而受賜故
云五木之祥
宋建韓約各二
前漢倉公見齊王王后弟宋建知其要脅痛不可俛仰
又不得小溲即為柔湯使服之而愈見倉公傳
後漢梁州義從宋建反詐降金城劫質從事韓約等隴
西露布名約為賊購以千戶侯約改名遂見獻帝春
秋
唐韓約為左金吾衛大將軍與李訓鄭注協謀誅宦官
被害
張就二
漢張就山陽人受韓詩於刺史栗豐後至大官徒衆甚
盛
魏張就父恭為燉煌長史適太守馬艾卒遣就詣太祖
請新守至酒泉為黃華所執劫以白刃就終不回私
與父書促兵掎華恭遂進攻酒泉事平賜恭爵關内
侯就為金城太守
劉勝三
前漢劉勝景帝第九子中山靖王
後漢兩劉勝一和帝長子少有痼疾延平元年封平
原王一潁川人自蜀郡太守告歸鄉里閉門掃軌
無所干及當時服其清高
王閎二
前漢王閎平阿侯王譚之子哀帝時為中常侍帝尊寵
董賢置酒麒麟殿有法堯禪舜之語閎犯顔直諫上
不悅遣閎出不得復侍宴
後漢王閎&KR2071;邯人為郡三老更始敗土人王調自稱樂
浪太守光武遣王遵將兵擊之閎等殺調迎遵皆封
為列侯閎獨讓爵帝竒而徵之道病卒
卜式二
一漢武帝時河南富人以輸財助邊錫通侯之賞
一魏武帝時河南術士以分形斷榖赴方技之招
後人見博物志
楊輔三
前漢楊輔初為京兆書佐後為御史丞素行陰賊好以
刀筆陷人於法見王尊傳
前秦楊輔苻堅時為左長史及苻丕嗣位以輔為尚書
右僕射濟陽公
宋楊輔遂寧人乾道進士以龍圖閣學士知建康府兼
江淮制置使
田蘭二
關中富商田蘭家業巨萬以末致財用本守之見史記
貨殖傳又晉宗室東嬴公騰鎮鄴㩦并州將田蘭等
部衆萬餘人至鄴授蘭為鉅鹿太守東海王越召之
不至命李惲斬蘭降其衆見東海王越傳
魏豹二
漢魏豹故魏諸公子下魏二十餘城立為王與楚連和
為韓信所虜漢王命守滎陽周苛等殺之
後趙魏豹范陽人官至太山太守所在有治名豹嬖妾
先死後豹守廩丘而妾見形與豹言論翼日而卒見
十六國春秋
劉福三
前漢兩劉福
一宗室城陽共王第七子元朔四年封海常侯
一中山靖王玄孫元始元年襲封中山王
宋劉福下邳人為横海指揮使以功授龍捷都虞候雄
州防禦使兼本州兵馬都部署
王龔二
前漢王龔以外屬為光祿勲與奉車都尉劉歆共校書
皆侍中白左氏春秋可立哀帝問諸儒皆不對乃出
龔為弘農太守見儒林傳
後漢王龔高平人永和元年官至太尉在位恭慎自非
公事不通州郡書記其所辟命皆海内長者
張猛五
前漢張猛張騫之孫有俊才元帝時光祿大夫給事中
大見信任恭顯憚之卒為所譖自殺
後漢張猛建安中為武威太守時酒泉太守張揖為郡
中彊族黃氏所殺郡人楊豐走武威投猛假豐都尉
使齎檄告酒泉為揖報讐見魏志閻溫傳
晉張猛會稽内史謝琰帳下督也琰討孫恩戰敗猛於
後斫琰馬琰墮地被害劉裕左里之捷生擒猛送琰
小子混混刳肝生食之
南涼張猛仕禿髮傉檀為殿中都尉傉檀與赫連勃勃
戰敗奔南山成七兒因叛據北城衆至數千猛諭衆
不宜從小人作不義事其下遂散追斬七兒
前秦張猛苻堅時為太史令建元九年天鼔鳴有彗星
出於尾箕猛言十年之後燕當滅秦後果如其言見
苻堅傳
李亨二
漢李亨茂陵少年好馳駿狗逐狡獸或以鷹鷂逐雉兔
皆為佳名狗則有脩毫釐睫白望青曹之名鷹則有
青翅黃眸青冥金距之屬見西京雜記
唐肅宗初名嗣昇立為皇太子改名紹言事者云紹興
宋太子名因改名亨
郭成四
漢郭成為輕騎校尉從大將軍衛青擊匈奴得右賢裨
王十餘人衆男女萬五千人畜數十百萬見衛青傳
吳郭成富春人夙著節義乘扁舟泛五湖以書劍自娛
黃武中徵拜武義校尉遷黃門侍郎封永興富春二
縣侯
宋郭成德順人元豐中將涇原兵擊破夏人斬其將築
平夏城渭帥章楶擇成駐守進雄州防禦使輕財好
施名震西鄙
元郭成亳州人年七十一母喪食粥廬墓十年朝夕哭
臨人哀其老而能孝
同姓名錄卷五
