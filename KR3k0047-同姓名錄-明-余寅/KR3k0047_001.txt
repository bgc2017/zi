同姓名錄卷一明余寅撰
鉅靈四
遁甲開山圖云鉅靈與元氣齊生為九元眞母此䆳古
聖眞與女媧諸皇同握化權而開昊運即廣韻所謂生
於汾脽固開天之首辟也傳記又載巨靈之蹟多在蜀
又别一巨靈矣薛綜以巨靈為河神蓋本水經所引謂
華嶽當河河神巨靈手盪脚蹋開而為兩此或與路史
所謂驅陰陽反山川等語合今華陰縣北有巨靈廟九
域志云鉅靈祠在河中府是皆河神之說也漢武帝内
傳東都送一小人長七寸東方朔呼為巨靈此即洞冥
記所謂小女子出入青珉唾壺者也蓋四巨靈矣鉅巨
當無分别
遁甲開山圖又言巨靈胡者得坤元之精能造山川
出江河此即華嶽河神之說也却多一胡字何以故
紀通二
論語摘輔象云伏羲六佐紀通為中職漢書功臣侯表
襄平侯紀通以父成從漢定三秦戰好畤死事子侯
蚩尤二
通典云黃帝得蚩尤而明天道是蚩尤者六相中之一
佐也師曠對晉平公亦曰黃帝合鬼神於泰山之上駕
象車蚩尤竝轂則蚩尤眞為之輔翼矣乃龍魚河圖及
山海經謂黃帝與蚩尤戰於涿鹿之野蚩尤請風伯雨
師以從大風雨黃帝下天玄女風雨止遂殺蚩尤夫臣
非敵也敵非臣也是兩蚩尤也
應劭曰蚩尤古諸侯孔子三朝記曰蚩尤庶人之貪
者管子曰蚩尤受盧山之金而作五兵明非庶人
容成二
史記黃帝時容成造歷拾遺記周靈王時變夏改寒以
誣百姓容成入諫於是遂疎萇弘
馮夷二
李善注文選引青令傳云河伯姓馮名夷浴於河中溺
死是為河伯淮南原道訓曰馮夷大丙之御也乘雲車
入虹蜺許叔重云皆古之得道能御隂陽者容齋四筆
云此别一馮夷也
博物志馮夷潼鄉人也得仙道化為河伯桀時費昌
之河上見二日在東者爛爛將起在西者沉沉將滅
昌問夷何者夷曰西夏東殷於是昌疾走殷
垂二
世本云黃帝工人垂造鍾明堂位云垂之和鍾鄭玄曰
垂堯時鍾工玉海云據正義垂作共工鄭不見古文以
為堯非也宋均曰舜臣鑄大鍾者顧命篇垂之竹矢與
兊戈和弓竝列則兩垂矣但不識何姓
黃旛綽二
黃旛綽唐明皇伶人而樂府雜錄云黃帝令黃旛綽撰
拍板譜豈又一黃旛綽邪豈古有其人而明皇假之以
名其藝術之最工者邪
周昌三
黃帝時周昌為左右輔將與之臨觀鳳圖漢高帝功臣
汾隂侯周昌為御史大夫徙相趙王如意又䣙成侯周
緤之子亦名昌緤薨代侯
善卷二
高士傳善卷古賢人堯聞得道北面師之莊子云舜以
天下譲善卷善卷不受去而入深山宋政和間賜號高
蹈先生一統志云善卷武陵人居於狂山墓在大酉山
巔此即不受天下者不知陽羡何以有善卷洞或云高
僧别一善卷也
巫彭二巫抵二
海内西經云崑侖之墟開明東有六巫皆神醫也大荒
西經云豐沮玉門有十巫升降靈山采百藥焉有兩巫
彭兩巫抵疑非一人是以兩見而各處一山又開明有
巫履豐沮有巫禮履即禮恐是一人然總之無姓姑存
之以備考
巫咸三
郭璞賦序云巫咸以鴻術為帝堯之醫後漢天文志湯
時有巫咸蓋嘗為星官與甘石為類者書君奭之篇云
太戊時巫咸乂王家盖三巫咸矣史記正義巫咸吳人
今常熟縣西海隅山上有巫咸及巫賢冢云
方回三
舜有七友其二曰方回詩紀方回山經引相冢書舜時
安得有相冢者疑後人借回為名也王子年拾遺記仙
人方回遊南岳作七言讚曰珠塵圓潔輕且明有道服
者得長生元亦有方回為王厚齋先生作小學紺珠序
鬻熊二
夏鬻熊大禹用之為宗伯因進為廟配
周鬻熊文王事之為宗師因封為楚祖
夏革二
列子書夏革與湯問答又與禹問答是兩夏革也
續博物志夏棘字子棘為湯大夫列子作夏革
臣扈二
湯有臣扈太戊亦有臣扈蔡沉書傳曰二人而同名也
恐不氏臣或别有姓
太顚二
周家十亂有太顚不知何姓韓退之所與潮州太顚往
還交好是釋家也亦不知何姓
王子晉二
周王子晉周王之子名晉也後遂稱王子晉則如王孫
公孫之例矣梁湘州刺史王琳獲陳將侯安都周文育
等囚之䑽下令宦者王子晉守之晉受賂俱逸
張仲三
周張仲小雅六月之篇曰侯誰在矣張仲孝友
漢張仲戸牖富人有女五嫁而夫輒死仲父張負欲以
女孫予陳平仲不肯負曰人固有好美如陳平而長
貧賤者乎卒與女
齊張仲曲成侯以善擊刺學用劔立名天下見日者傳
後
劉毅五
周劉毅春秋襄公二十九年天王殺其弟佞夫左傳云
劉毅五人共殺之是佐王戕骨肉者也
東漢兩劉毅一北海敬王之子嘗著漢德論及憲論
安帝嘉之賜錢拜議郎一靈帝時中黃門姦猾縱恣
為司隸陽球糾捕下獄死
西晉劉毅城陽景王之後清貧峭直嘗面言武帝不及
桓靈官光禄大夫疏論中正官人八損
東晉劉毅志猛才雄討滅桓玄封南平郡公恃功凶戾
為劉裕所勦自縊斬首
壽夢二
吳王壽夢季札之父也越有大夫亦名壽夢見左𫝊昭
公二十四年然吳王姬姓越大夫不知何姓
韓嬰三
戰國韓嬰襄王太子襄王十年朝秦而歸十二年死
漢兩韓嬰一燕人景帝時常山王太傅善說詩作内
外傳數萬言燕趙間言詩者皆宗韓生
一故韓王信太子之子從匈奴來歸封襄城侯
李離二
晉李離晉文公之理官也過聽殺人請自裁文公固免
之離遂伏劍而死
蜀李離李雄之弟雄僭稱成都王以離為太尉後為部
將所殺
趙武三
程嬰公孫杵臼存趙氏孤者趙武也而北魏趙武洛陽
人世仕河西及沮渠氏滅武始歸魏賜爵金城侯宋紹
定間元兵攻復州都統制孟珙遣外弟趙武等出戰破
砦二十四還民二萬口
趙括二
春秋趙盾異母弟括因趙穿弑靈公為屠岸賈所誅戰
國馬服君之子括代廉頗禦秦寇為武安君所殺
魏相二
晉魏錡之子相悼公命為卿
漢魏相宣帝時為丞相封高平侯
魏舒二
左傳定公元年魏舒合諸侯之大夫於狄泉將以城成
周獻子南面衛彪徯曰大事奸義魏子其不免乎田於
大陸卒於寗晉魏舒少成宅相威重德望代山濤為司
徒稱疾遜位優詔褒許時謂晉興以來三公能辭榮善
終未有若舒者
魏尚三
吕氏春秋註云魏尚公子牟之後漢文帝時魏尚已廢
而復用是兩魏尚也魏得中山以封尚因謂之中尚然
則漢魏尚為雲中守亦得謂之中尚矣
謝承後漢書魏尚字文仲高帝時為太史曉鳥語
王生三
春秋時王生吕氏春秋云范吉射染於王生此即哀公
五年范氏之臣王生使張柳朔為柏人宰者何謂染
漢宣帝時兩王生
一為太子庶子脩書戒蓋次公毋刻深在事次公咈
之而終遭北闕之冤
一為太守議曹乘醉教龔少卿必讓功歸上少卿從
之而卒受水衡之賞
春秋兩賈舉
一為莊公侍人而助崔子弑莊公是有外心
一為莊公嬖臣而同諸臣死莊公是有内心
趙勝三
春秋時趙勝晉趙旃之子食采邯鄲一曰邯鄲勝襄二
十三年嘗帥師追齊人
戰國時趙勝趙惠文王之弟號平原君貪利上黨幾危
社稷
元魏時趙勝孝文朝太史令是時趙氏世業天文
顔闔二
吕覽顔闔入見莊公高誘註以為顔闔時必非莊公莊
公時必無顔闔蓋顔闔在春秋後當魯穆公時去莊公
十二世矣且曰惜也咸陽市門之金胡不載而歸之邪
夫去莊公十二世而有闔安知先穆公十二世而遂無
闔邪即莊公時有兩賈舉一為侍人助崔子弑莊公一
為嬖臣同諸臣以死於斯時安知無闔邪且胡不引鄭
洩駕以觀之杜預註云隱五年洩駕距此九十年疑非
一人况去莊公十二世何怪乎姓名偶同者邪
陳瓘二
左傳哀公十一年齊伐魯齊大夫陳瓘涉泗而濟師宋
陳瓘進士通判滄州徽宗召為左司諫極論蔡京蔡卞
姦邪被竄袁州所著有尊堯集
郭榮四
春秋襄公十八年齊師伐我北鄙中行獻子伐齊齊侯
駕將走郵棠齊太子光與其大夫郭榮扣馬諫曰社
稷之主不可以輕輕則失衆
隋郭榮太原人文帝以龍潛之舊賜爵蒲城郡公為通
州刺史嘗領八州諸軍討平西南夷獠及黔安首領
羅田駒
五代郭榮即周世宗本太后兄柴守禮之子太祖愛之
乃以為己子初封晉王後遂襲位
元郭榮郭守敬之父通五經精筭術嘗命守敬從劉秉
忠學遂以成名
王豹四
一左傳哀公六年鮑子囚景公嬖臣王豹於句竇之丘
一衛人淳于髠云王豹處於淇而河西善謳
一晉人齊王冏主簿見海内濁亂上書齊王效周召分
陜故亊欲令成都據鄴齊王都宛率職居方同奬王
室冏以為詭怪考竟而死豹此策亦迂蓋須明天子
在上賢方伯同心或可倖成孝惠何主成都何臣又
河間新野俱鷹矍不戢而况與闇愎者發挺安能使
洛鍾之響應乎冤哉死矣
一撰金陵樞要一卷記六朝事見通志不知何許人
王孫賈三
衛王孫賈衛是時彌瑕佞幸故賈㒺知臣節而質媚竈
媚奥之私衷
齊王孫賈齊是時淖齒弑逆故賈欲討國賊而遵倚門
倚廬之嚴訓
吳入郢時楚亦有王孫賈與申包胥同時受賞見左傳
太宰噽二
陳太宰噽當夫差侵陳時善於應對故能捄陳之敗而
媯猶有祊
吳太宰噽當夫差伐越時巧於䛕佞故終許越之成而
吳遂為沼
鄭兩洩駕
隱公五年鄭人侵衛衛人以燕師伐鄭鄭洩駕以三軍
軍其前燕人畏三軍而不虞制人二公子以制人敗
燕師于北制
僖公三十一年鄭洩駕惡公子瑕鄭伯亦惡之故公子
瑕出奔楚
杜預註洩駕鄭大夫隱五年洩駕距此九十年疑非
一人
李乾二李敬三
老聃稱李耳其父姓名不定後凉錄謂聃父名乾唐書
則謂名敬如名乾也而曹魏李乾為吕布部將所殺西
蜀李雄遣將軍李乾討武都楊難敵者與之同矣如名
敬也而後漢李敬鼠穴中得美珠送還趙相相慙而追
去婦隋豐城倉督李敬有女遭魅病照以軒轅鏡殺五
色守宫而病愈唐夏侯孜傭人李敬備歷艱苦隨孜出
鎮成都用為西川留後官者與之同矣
申屠嘉二
南華眞經云申屠嘉兀者也而與鄭子産同師於伯昏
無人漢文帝時丞相申屠嘉以鄧通戲殿上檄召欲斬
之以節使至而止
老聃二
禮記曾子問師行必載遷廟主者孔子舉齋車之說曰
吾聞諸老聃鄭注老聃古壽考者之稱石梁子曰此老
聃非作五千言者是二老聃也
陸通三
論語楚狂接輿即陸通别國洞冥記陸通嘗飲黃桂之
酒不知何代人北史陸通事周為大司馬封綏德郡公
托跋魏恭帝改陸通為部六孤氏見容齋三筆
公子卬二
宋大司馬公子卬以附昭公為襄夫人所殺卬握節以
死
魏公子卭為魏將禦秦為衛鞅所詐以死
顔回二
一在孔門稱高弟
一在晉代稱羌帥
曾元二
曾子之子曾元而晉廣漢太守辛冉都尉亦曾元為李
特所害見李特傳
王良三
晉王良趙簡子臣善御不肯與嬖奚乘漢王良東海蘭
陵人好學不肯仕新莽建武初拜諫議大夫斯皆志烮
之士而不幸與隋蹲狗山賊黨同姓名所同姓名見北
史張須陀傳
張武七
晉張武智伯家臣見吕氏春秋
前漢兩張武
一文帝郎中令因其受賂更賜金以媿其心
一梁之王國相因論治指冠示法見張敞附錄
後漢兩張武
一蘇之由拳人因傷父抱劍絶命見獨行列傳
一楚之南郡守因獲虎立祠作頌見四子講德論
前蜀張武石照人高季興常欲取三峽畏蜀將張武不
敢進因唐兵攻蜀將兵上峽武以鐵鎻斷江路竟扼
其舟不得進
唐張武榮夷人太和中請田於眉州青神鑿山釃渠溉
田二百餘頃唐地理志
孫休二
一見南華經扁子告以至人之德而恐其驚也何異以
大牢饗魯郊之鳥乎一見吳志孫權第六子襲位七年
諡景皇帝其以[雨單]莔&KR0034;&KR0034;壾昷&KR2591;㷏名其子亦以太牢
饗魯鳥之謂邪
陳良三
戰國陳良孟子云陳良楚産也悅周公仲尼之道北學
於中國
新室陳良王莽作焚如之刑燒殺戊巳校尉史陳良終
帶等二十七人
晉陳良為李焉所害經十許日復甦言死時一著赤幘
者引見一神人執朱筆點校籍云未有追攝可令便
去良既甦乃訟焉伏罪出幽明錄
沈同二
孟子時人沈同嘗問勸齊伐燕之事宇文化及弑隋煬
帝折衝郎將沈同謀討化及夜襲其營反為所害
陳賈二
孟子時人陳賈欲以佞言解齊宣王之慙為孟子所責
而宋高宗時御史陳賈設道學之名驅逐朱子善類消
沮
陳代二
孟子弟子陳代而吳孫皓厲武將軍亦陳代
陳相二
孟子時人陳相而宋高宗遣賀金主生辰亦陳相合肥
人紹興末為吏部侍郎有賢能之譽
公孫弘五
戰國有兩公孫弘一在齊為孟嘗君見秦昭王一在中
山言司馬憙招大國之威求相與漢平津侯為三韓子
云公孫弘斷髮而為越王騎此見困學紀聞又東漢顯
宗時公孫弘以黨楚王英謀逆誅是又共五人矣
田文二
魏田文相魏武侯齊田文相齊湣王大事記云魏以田
文為相解題曰田文與孟嘗君姓名適同而在前
李克四
魏文侯卜相李克以五事為對而相魏成疑戰國時未
必知此五語克嘗為子夏門人固宜進於是
漢武帝時李克負五岳眞形圖號負圖先生時已三百
歲
晉著作郎李克註論語十卷又論語釋一卷
北齊武邑郡公李平之曾孫李克官通直散騎常侍
樂羊子二
魏樂羊子攻中山中山烹其子而遺之羹樂羊子啜之
盡一杯卒拔中山文侯賞其功而疑其心後漢樂羊子
行學來還妻斷機勉其終業遂七年不歸
李兊二
趙主父愛少子立為王而廢長子章李兊因殺章圍主
父主父餓而死
宋殿中侍御史李兊按齊州叛卒獄成有欲夜簒囚者
兊以便宜斬之人服其略
吳廣三
趙吳廣武靈朝進孟姚入宫為后竟不免少子何之亂
秦吳廣胡亥時與陳勝起兵攻秦卒乃被田將軍之禍
唐吳廣武德間從文皇率兵平隋有與殺隱太子之事
贊曰爵鷇爵鷇寧食我蒼咮無探我黃㝅我呼郭公
莫我肯捄我呼巧婦莫我肯侑我巢堅完我土温厚
忘我大德而報我駭旤爵鷇爵鷇
右贊趙武靈王
薛公二
趙薛公與毛公俱稱趙國隠士大梁之勸極為公子無
忌所服
楚薛公與郯公俱號項王將軍下邳之戰獨為潁陰灌
嬰所斬
李牧二
趙李牧大將而被敵國之間卒以䜛死若郭開者眞利
口覆邦家者邪
唐李牧才士而懷幽人之情遂以詩著若高棅者殆摉
羅遍巖穴者邪
藺相如二
趙藺相如完君之璧而歸朝足稱忠壯
梁藺相如殺父之讎而歸獄足稱孝烈
贊曰諺有之藺相如張相如司馬相如名相如實不
相如嗟夫上林閎侈封禪𦕈都薄穹浴海儷彼神菟
誰謂長卿不與藺公參驅爾輿
虞卿二
唐李愿欲獻其侍女眞珠於上虞卿說之與牛僧孺余
嘗謂趙虞卿為宰相逋主唐虞卿為宰相牙郎
扈輒二
秦桓齮破趙殺其將扈輒事在始皇十三年六國猶未
一司馬貞索隱曰漢張耳時又一扈輒也余閱彭越傳
教越反者亦扈輒越與耳同時豈即一人而兩見邪乃
蒯通勸信反漢不誅反官之不知是時何以處輒漢曾
聞其逆謀否邪
孟獲二
吕氏春秋云孟獲齊之力士三國志武侯征南蠻孟獲
七縱七擒卒畏服不敢叛收其俊傑為官屬獲至御史
中丞
田光二
燕田光當秦虎視中原時為燕太子客而薦荆軻已而
伏劍大類侯嬴之烈
齊田光當秦鹿走中原時為齊臨淄相而降灌嬰即斯
解甲已媿田横之義
孟賁二
古有力士孟賁能生拔牛角漢有中常侍孟賁為湘南
侯黃龍等所誣順帝知其罔减龍等租四分之一
夏育二
古有力士夏育力舉千鈞蔡澤曰夏育太史噭叱呼駭
三軍然而身死於庸夫漢靈帝時烏桓校尉夏育請出
塞擊鮮卑蔡邕難論有五不可
蘇代二
蘇季子死後其弟蘇代亦學縱横之術游說六國漢末
劉表據荆州用吳人蘇代領長沙太守
屈蕩二
世本楚屈蕩宣公十二年為左廣之右
左傳楚屈蕩襄公廿五年為莫敖之官
周章二
楚周章嘗事春申君至陳涉時拜將軍為章邯擊敗自
剄
漢周章嘗事孝安帝當鄧騭時官司空與元茂謀逆自
殺
李園二
楚李園趙人見春申君本傳
唐李園劍客見昌黎公聯句
朱英四
楚朱英春申君食客也李園之禍不見聽於相國遂亾
去
前漢朱英元朔時都尉也匈奴之寇以死守於代郡遂
被殺
後漢朱英建武中郡守也耿純之疑適見諒於世祖卒
保全
又漢王尊守東郡河水盛溢請以身填金隄白馬三
老朱英奏其狀
趙良三
秦趙良諫商鞅改革咸陽市新法以捄秦國之難鞅拒
之而難作
吳趙良說孫權鏟除餘干口新洲以捄長沙之饑權用
之而饑止
又金世宗加尊號夏人遣御史趙良往賀
張禄二
范雎入秦變姓名為張禄而范雎前原有張禄孟嘗君
嘗悅之禄因求孟嘗作書寓秦王王厚禮之今考孟嘗
之卒在雎未入秦之先是兩張禄也
張儀二
秦張儀魏人事鬼谷先生學術游說諸侯楚相亡璧執
儀掠笞數百遂入秦說惠王惠王以為相國
晉張儀中州人益州刺史皇甫晏討汶山白馬胡愎諫
儀因衆怨遂與牙門督反殺晏
蔡澤二
秦蔡澤說范雎代為相旋又棄之去其人大不可及
周蔡澤好學有幹能卭州刺史以不從司馬消難被害
李信五
秦始皇伐楚將軍李信兵少致敗蓋料敵之智不及王
翦
漢昭帝定歷待詔李信課疎致黜蓋恭極之凖不及張
蒼
東漢李信襄平人父敏為河内太守去官乘舟浮海
莫知所終信追求積年竟無所見行□制服絶去房
室恒如居□禮數年而卒
宋元嘉中李信自兖避地會稽搆亭於攛水之噴珠
池攛蓋四明之東支
宋熙寧初夏人犯大順城知州李復圭命鈐轄李信
等出戰兵少致敗復圭誣信違其節制斬信
秦嘉二
秦秦嘉二世時陳涉起嘉亦起陳涉稱王嘉亦稱大司
馬陳涉死嘉不知所終
漢秦嘉字士會隴西人與其内子徐淑往復書凡三藝
林嗟賞
徐福二
秦始皇時徐福攜童男童女泛海求長生不死之藥
漢宣帝時徐福慮外戚霍氏盛滿進曲突徙薪之說
王次仲二
李陽冰云秦始皇時王次仲制八分書蕭子良云漢靈
帝時上谷王次仲始作楷法玉海云同姓名也
張良二一西漢一後趙
路史言張良蓋有九人今止兩見留侯以黃石公善其
始以赤松子善其終豈屈身石虎濫官尚書者可同日
而談邪
留侯韓公族姬姓自博浪沙後避匿改姓張水經註
漢中安陽縣北有七女池池東有明月池皆相通注
謂之張良渠蓋良所開也按子房辟榖隱在城固此
池蓋子房所開非别一張良也
王陵二
秦昭王為拓境開疆計攻趙軍率王陵爵五大夫
漢高帝敘元功定鼎勲將兵沛人王陵封安國侯
周勃四
漢高帝功臣絳侯周勃而成陰侯周信之子亦名勃文
帝十二年嗣侯東漢汝南周勃辟太尉清詔使荆州見
風俗通獻帝建安初山陰宿賊周勃與黃龍羅聚黨稱
亂孫策命將董襲討之遂馘勃首
漢高帝時兩韓信
高帝之興雖由天命然微信安能五年之間便成帝業
未央鍾室何特冤酷邪韓無遺育吕亦無噍類亦略相
當已韓王信反覆游魂馘死參合宜矣
贊曰余嘗巡校漢中登拜將壇風雨滿其維曲鬱乎
轟雄及訪未央遺趾問鍾室何彼蓋方一畆其草獨
紫不覺駭瞿而莫禁其口之呿也野鷄屭復屭諸公
骨肉飄如蒯野鷄猜復猜諸公顔色敗如灰伊毒之
厚齊其鶉首不見赤彘見蒼狗
彭越二
漢彭越事高祖封梁王謀反族誅
秦彭越事苻堅為平西將軍凉州刺史
丁寬二
西漢丁寬初為項生從者才過項生遂從田何受易及
歸何謂門人曰易已東矣
南齊丁寬見張彦遠名畫記在下品
貢禹二
漢高帝時貢禹魏相疏曰貢禹舉冬應劭曰四時各舉
所施行政事也
漢元帝時貢禹為御史大夫數言得失書數十上帝嘉
其質直輒與施行
趙佗二
漢時南粤王趙佗隋時李密亡命淮陽聚徒教授鬱鬱
不得志時或泣數行下村人怪之以告太守趙佗捕密
劉仲三
漢高祖兄劉仲一名喜初封代王以罪廢為合陽侯即
吳王濞之父也世祖兄劉仲從伯升起舂陵與王莽前
隊軍戰敗遇害又宗室劉平之弟仲更始時為賊所殺
周成三
漢兩周成一高帝時御史大夫周苛死節封其子成襲
高京侯一史記索隱云周成著雜字解詁
洛陽志故魏降將周成反自宛襲洛陽姚襄自許昌攻
成於洛陽踰月不克
王喜三
韓王信反以馬邑降胡擊太原上自往擊破信軍銅鞮
斬其將王喜信亡走匈奴吳曦部將王喜貪淫狠愎誅
曦之日不肯拜詔欲戕李好義為曦報讐朝廷不能罪
又賞以節鎮孫逢吉為右正言或報優人王喜除閤職
逢吉曰此即效朱侍講進趨以儒為戲者豈可令汙閤
職抗疏爭之被出
西漢兩吕嘉
一高后兄吕台之子台封吕王死嘉嗣坐驕廢
一南越王趙佗之相佗曾孫興襲位漢使往諭入朝比
内諸侯興飾治入朝具嘉諫弗聽遂發兵反攻殺王
及漢使者武帝命樓船將軍討誅之
張說三
漢張說以執鈹入漢以司馬從擊項籍以將軍定代封
安丘侯見功臣侯表
唐張說長安初為鳳閣舍人不肯證魏元忠謀反忤旨
流欽州中宗即位召拜兵部員外郎累官中書令封
燕國公
宋張說見佞幸傳初為都承旨已坐姦贓降明州觀察
使
王遂四
王莽高祖王遂當文景間處東平陵又三國吳朱據以
緡錢見枉後典軍吏覺言王遂詐取據乃得白又唐王
方慶之孫王遂為沂兖等州觀察使操下酷急為牙將
所害又宋王韶之玄孫王遂紹定間為殿中侍御史疏
論史嵩之欺君誤國不可任官至文華閣直學士
王譚二
漢王譚以丞相訢之子襲封宜春侯與謀廢昌邑立宣
帝又王莽諸父譚以元后庶弟封平阿侯位特進領城
門兵
宋昌二
漢宋昌從文帝代來夜拜衛將軍鎮撫南北軍
晉宋昌武帝時與孫毓同議獻王□禮者
劉弘六
西漢劉弘吕后五年廢所立孝惠帝子幽殺之更立弘
此為少帝後伏誅
東漢兩劉弘一先主昭烈帝之父
一靈帝中平五年光禄勲南陽劉弘為司空
晉兩劉弘一當清談靡蕩之日而能劬愼國事其才
略足竝羊叔子杜武庫其忠赤皦於陶長沙勲德竝
茂眞名臣也由寧朔將軍進車騎開府
一張寔為凉州牧時京兆劉弘挾左道居天梯山以
惑百姓從者千餘人自謂應王凉州密謀殺寔寔知
其謀收弘殺之
隋劉弘在節義傳據傳仕齊刺史仕周太守仕隋儀同
封縣公凡歷三朝何節義之稱是時朝廷如傳舍乘
時遘會以赴事功是故朝君而暮弁髦之朝仇而暮
委質之其節若豫讓義若荀息君子不能無憾焉嗟
夫豫讓荀息世寧多有之乎是以傳者有意乎爾也
宋忠四
前漢宋忠為中大夫與賈誼共訪日者司馬季主發其
大論悵然自失
後漢宋忠初平元年劉表為荆州刺史立學校博求儒
術命忠等撰五經章句謂之後定
宋宋忠金太宗天會六年伊喇古敗宋兵于大名獲我
將宋忠
金宋忠世宗大定二十一年遼州民宋忠亂言伏誅
董仲舒三
一漢江都王太傅一蜀青城山隱士一齊直閤將軍董
蠻武帝嫌其名改為仲舒問曰今仲舒何如昔仲舒對
曰昔日仲舒出自私庭今日仲舒錫自天帝勝昔遠矣
吳公二
如路史切韻絮可通於虞劉向别錄虞又可通於吳是
故魯人虞公善謳蜀人羅儒與吳公亦善謳則虞吳二
人亦可謂之同姓名也然洛陽守吳公政治為天下第
一史失其名故稱公虞與吳不過善謳耳乃亦稱公豈
其不似後世倡優軰邪故洛陽守之稱公即戰國毛公
薛公之類善謳者之稱公抑亦狙公祝鷄公之流邪
王信四
前漢景帝欲侯皇后兄王信周亞夫爭之不能得亞夫
死帝封信為蓋侯
後漢安帝時漢陽人王信叛遣侍御史唐喜討斬之梟
其首穀城門外
宋兩王信一太原人眞宗時以擒賊功補龍神衛指
揮使王則反以信為貝州都總管執則而還
一麗水人紹興進士官考功郎鈎考嚴明遷太常少
卿
公孫度二
公孫弘之子公孫度襲平津侯為山陽太守當西漢盛
時後坐法失爵
公孫康之父公孫度稱遼東侯為營州刺史當東漢末
造遂承制僭郊
玄菟太守公孫琙之子名豹早死公孫度少時亦名
豹故琙愛而舉之
王賀三
漢武帝時王賀為繡衣御史有隂德即莽曾祖也漢藝
文志護軍射師著射書五篇者亦王賀後漢王賀與樊
重為三老見玉海
王興六
漢武帝時王興服食中岳菖蒲得長生而莽側幸所生
子王興封功脩公故城門令史王興莽立為衛將軍封
奉新公晉王戎庶子王興戎不以為子周宣帝殺齊王
宇文憲其黨大將軍王興亦被誅是時王勇多戰功别
封永固縣伯勇請以授兄子興
郭威二
前漢郭威茂陵人好讀書嘗辨爾雅為周公所記張仲
孝友之類後人所足耳見西京雜記
後周郭威仕漢為樞密使兼天雄軍節度使隱帝密詔
殺威威遂舉兵反弑隱帝而自立
李延壽三
西漢李延壽南郡人由丞相司直遷執金吾改衛尉為
御史大夫見百官公卿表
唐李延壽貞觀中為崇賢舘學士撰太宗政典三十卷
高宗命藏于秘閤又追述父志作南北史一百八十
卷頗行于代
高麗李延壽金章宗泰和四年高麗遣司宰少卿李延
壽賀正旦
同姓名錄卷一
