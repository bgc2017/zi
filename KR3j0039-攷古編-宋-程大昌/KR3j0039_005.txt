攷古編卷五
宋程大昌撰
三宅三俊一
周公作立政三言三宅三俊孔安國曰大罪宥之四裔
次九州之外次中國之外意如五宅者之三居然是其
所為三宅也正直剛柔三德如洪範所陳是其所謂三
俊也然立政一書顓為用人而作雖以司寇謹罰終竟
其文要其叮嚀庶獄特居凖人職事之一且三代本末
有序凡其施置率常先德後刑安有未及用賢而遽飭
刑罰恐非聖人彛序亦非立政任人本指也王氏必謂
孔氏外立三居以汨正意遂順飾本文而别為之言曰
已命以位已任以事則為三宅其才可宅而未踐此位
則為三俊此於經文無忤矣然有不通者周公之稱成
湯曰克用三宅三俊夫三宅三俊槩言克用而猶謂三
俊為未用之才何哉古今法制固不得而同然人情事
可以意想也且使此三人者見謂為俊拔而顯之不知
其將處之何地者明命其才實試以職則當併已用未
用而數之且將參耦而六不得止云三宅也若姑下一
等而小試之不居其位且未有職掌可以程品豈容虚
並三宅而假立稱謂也哉詳復攷之皆不安愜故予嘗
反求諸經而推知其實也宅乃事宅乃牧宅乃凖此即
三宅所起而在夏后氏之世者也周公陳此三宅固云
夏剏而其時三俊之名未立也暨湯文武而後甫曰克
用三俊灼見三俊詳求其故盖事牧凖三官也人君處
以此職使安其位使任其事則隨其官而命之曰宅事
宅牧宅凖如堯以百揆處舜則曰納于百揆舜以處禹
則曰使宅百揆納也宅也皆自上處下之言也既居此
位既升此職而總其見處者之地則曰三宅三宅云者
即所居官命之如百揆之初以揆度百事得名及其既
已受命遂如後世三公六卿正為官稱非如自上處下
初語矣此宅事宅牧宅凖所從命名以為三宅者然也
三宅既為官稱則隨其職業所能勝任以名言其才其
德故得附並三宅而名之三俊也
三宅三俊二
天下職任多矣常伯總率百官常任謹戒百事凖人平
處刑罰三者關繫治亂最為要切故舉天下之大而能
擇人以處三職則於君道遂無餘事此夏人舉要致詳
之意而商周承之以為治本者也湯之興也用是人居
是職則誠安其位而無讒邪傾間之虞名若人之有若
才則誠當其才而無名浮實失之偽此非成湯自立此
模也知夏制而敬承之故於三宅之三俊既能信用而
四方萬里遂於夏法乎見德也文武之造周也以言乎
夏制則知其指而不謬以言以言其時髦則又能灼見
其藴而無失故周之治亦遂追夏軼商也然則夏之此
制施諸用人如方圓必於規矩不可舍而他之何也為
其執要而致詳故也孔安國求其說而不得顧推而入
之五流三居者殆因三宅無義民一語也夫籲俊而訓
德先夏之所以宅人而其國因以大競者也合三職而
一無義民者末夏之所以不能嗣往而至於荒墜厥緒
者也其宅同其所從宅者異故治亂由此乎分經意明
甚何有幾微以及用刑也哉
三宅三俊三
自虞夏以及成周事日益多官日益衆其分職任事者
不患乏人顧成王之資不及文武則其操縱之法尤當
得要故夏之三宅在成王時尤為用人會最也二帝三
王官稱之著於詩書者已自不同特不知事牧凖其在
三代各為何官何名而周公之陳三宅世更三代名同
一軌雖其意尚或可想而制不可強言也且庶言庶獄
既分授職則三宅也者其居虞周以在九官六卿之列
然而庶慎所寄實將審處幾康且有參總萬幾之象則
非法守所能拘囿矣載攷之古禹作司空而上兼百揆
周公為師而下任冡宰則此之庶慎又未必非大臣之
所兼總也然則此三職者以授任則甚重以擇任則甚
要故官制世異而委寄常同理極其當雖聖人復起有
不能易者殆此制之類也雖然桀紂之世三職未嘗虚
位也而其所從宅者非禹湯之所以宅也故周公既枚
數三代當否以為之鍳又極舉文王用心以為之戒其
曰惟克厥宅心乃克立兹常事司牧人以克俊有德者
得夏禹宅人之指而擇其所以宅也言獄慎㒺攸兼㒺
敢知者慮其或有纖毫疑貳則不安所宅也當其致戒
則曰既已俾亂則自一話一言勿以致疑及其申告則
曰能宅之則必用之能用之則必能紬繹之是然後可
以責其安位也故宅之為義如人之宅其宅也轉徙無
定固不足以為宅相攸不審與夫居之不安亦皆不足
以為宅故夏之剏制固已諏德而審所宅商周循之其
曰嚴惟丕式曰克知三有宅心曰惟克厥宅心其式其
心率皆凖夏以言也此又一書之要旨也
舜
孔子曰無為而治者其舜也歟夫何為哉恭已正南面
而已矣揚雄以其意見言之曰襲堯之爵有堯之道法
度彰禮樂著垂拱而視天民之阜也無為矣雄之若言
殆重華協帝之義䟽耳而非舜之所以無為也竟水功
制象服舉十六相去四凶肇十有二州封十有二山濬
川皆非堯故而又時廵考制一歲之間車轍馬迹率常
周徧天下安得謂為垂拱坐視也耶孟子曰舜明於庶
物察於人倫由仁義行非行仁義也夫惟察知事物情
狀而循理以行不自作為其斯以為無為也歟故由仁
義行雖曰知至至之而實非自為如此之仁自為如此
之義也易之無思無為箕子之無作好惡成王之無作
聰明聖人之無常心皆一致也若曰心思作為言語好
惡悉屛除謝絶付之無有直偶人矣而治道安所自出
也孟子曰舜居深山之中與木石居與鹿豕遊其所以
異於野人也幾希及其聞一善言見一善行沛然若决
江河莫之能禦也方其理不當作則忘世自適非獨不
異野人亦將不異於土石無為之至矣舉世言行苟有
一善則果於有行如江河沛然莫之禦遏則其作為孰
勇於是繫辭之贊易曰無思也無為也寂然不動感而
遂通天下之故又曰聖人以此洗心退藏於密吉凶與
民同患夫其既洗而寂其密也其不動也人以為土石
野人也及應感而通與民同患人以為江河沛然也而
木石江河不殊一舜故曰在已無居形物其著其動若
水其静若鏡其應若響古之聖人莫不皆然而舜特其
可得而見者也世之言無為者不入於揚子則入於釋
氏揚之說雖與孔子異見亦未失理也釋之說則棄人
倫蔑禮法以空為主自空以上無指焉施諸一夫獨善
者猶不害也若舉而措諸天下則應感出治以何為宗
哉關尹喜之言曰知而忘情能而不為真知真能也發
無知何能情發不能何為聚塊也積塵也雖無為而非
理也揆之於易有藏有感者之言也若遇事當應猶其
寂然則聚塊積塵而已耳天下何賴焉故夫水土稼穡
禮樂刑政舜皆能之而能不為也以其該而照其偏焉
稷契臯夷䕫孰可尸是孰可主彼當其可而授之模不
強其所不能為不致其所不可遂則凡所分命亦非舜
而自為區處也因事而擇人因人而授任理固如是也
使舜不能高出其表而見其當然則區處之初已大失
當况自親之歟故曰發無知何能為則又并與無為之
所自出而言之矣世謂老釋一律吾不信也及其以此
之為而致之無為則孔子之謂恭已正南面而已者其
何所似哉釋囚封墓散財發粟列爵分土敦信明義紛
紛更剏而猶曰垂拱以治其真垂拱哉
禹
孔子曰禹吾無間然矣菲飲食而致孝乎鬼神惡衣服
而致美乎黻冕卑宫室而盡力乎溝洫禹吾無間然矣
夫無間云者有所非間之對也是故賈捐之得以立議
曰孔子稱堯曰大哉舜曰盡善禹曰無間禹入聖域而
不優也夫功非聖人之極致而其力量大小常於此焉
發見也不稽其功孰測其有禹之出也地平天成六府
三事允治萬世永賴其敷命所承與重華所協幾幾乎
莫可高下則三聖相襲似難作兩觀也而捐揣切夫子本
語一猶實有等差者何也曰此不可從事為之末而究
辨之也若孔子必有為言之也湯之伐夏也内省卻顧
其於揖遜實有慙色仲虺作誥以開釋其意顧於弔伐
救民者不數數然而特詳言其不自私己以素信於天
下者曰不邇聲色不殖貨利德懋懋官功懋懋賞用人
惟己改過不吝克寬克仁彰信兆民凡湯之慙慙其代
夏而自君也今其所立既以厪身為物而為夷夏之所
信戴惟恐誅弔之不先此豈私一已而富天下者所能
得此於民哉舉兹以稱而湯之自慙者觧矣此事理之
相形而話言之知要者也禹之傳啓也德固無慊於堯
舜而迹則近於私己也故萬章之問孟子曰人有言至
於禹而德衰不傳於賢而傳於子夫萬章既舉人言以
問則是語也由來已久夫子亦必已耳聞矣而不足正
與之辨也特究其非間所起而隂用其所不然者折之
若曰人之樂乎為君者為其聚四海之利以供己私也
為其天下皆為我勞而我無所用力也今從其宫室衣
服飲食而卑之而惡之而菲之則凡其自奉者殆不豐
於匹夫矣至於黻冕鬼神凡為天下出度者則致極而
不敢薄甚者腁胝手足傷切膚理不子其子而極力䟽濬
無遠不暨則豈肯以天下私其不可傳之子孫哉吾無
間然之語重復而叮嚀盖不折其疑而默觧其所從疑
也聖人之言其高遠而不可淺觀大抵如此也且夫天
下之道二是與非而已耳入是則無非蹈非則無是苟
從其對而明之則不待斥言枚别而意會了然矣子貢
未知衛輙之舉見黜於夫子乎否也則借夷齊以嘗之
夫子既許夷齊以仁則輙蒯之不仁在所不問也子貢
之於輙蒯設不問之問夫子之於禹有不辨之辨故聖
賢不辭費也
夫子一
堯舜禹湯文武此六君子者位在德元力足以管攝天
下凡所施置勢兼畏慕則其動也隨固易易然也夫子
終身匹士無所資憑而當時推尊萬世主信六君子之
言動政教反依其言以行此其間必有不召而民趨不
令而人孚者矣陳子禽問於子貢曰夫子之至於是邦
也必聞其政求之歟抑與之歟子貢曰夫子温良恭儉
讓以得之夫子之求之也其諸異乎人之求之歟温良
恭儉讓殆從子禽所見言之耳而夫子能使所至之國
不問何侯不問何事悉虚心有訪焉所謂如有政吾其
與聞者盛德所熏非枚數一二者可究也日之麗天與
春為生與夏為育秋之物以堅冬之栗以燠方其位當
而勢順未覺大異也六君子者之事也明已入地轉晝
為夜百川井泉嘘氣上蒸若將雨而出雲然雖枯田蔓
草根荄毛甲悉傳滋液如麻粟如珠璣均被霑洽夫何
自而然也至陽莫遏雖隔越九地無不透徹也此夫子
之德之盛非阨窮在下之所能掩者也德至是矣則誠
於此者自形於彼豈其有所用力也哉夫子嘗諭志於
人曰老者安之朋友信之少者懷之此三語者從常以
觀僅能相安於無事耳然以一身而對億萬以無作而
應有待不施敬養而老者自爾安不立要約而朋友自
爾信無所拊輯而血氣方剛者自爾歸慕槩其規橅以
凖治古是為何所肖似哉無告之民易以凌虐而能使
天下俱不能虐窮困之士難以伸達而至公至明自不
埋伏此其為效豈人人而恩事事而察者之所能哉達
則堯舜窮則夫子其致一也子貢嘗曰我不欲人之加
諸我也吾亦欲無加諸人子曰賜也非爾所及也夫我
不上人所得自制也人或我加自非德力藹著使其人
望焉而意已消渠肯但己故曰非爾所及也此聖賢之
分也
夫子二
期不喻而後命命不喻而後說說不喻然後辨此立德
者淺深之别也商人作誓而民始畔周人作會而民始
疑比之有虞氏未施信於民而民信者絶相遠也彼其
畫刑象示愧畏而民用不犯則固不免於期矣而命辨
說三者泯於無見也夫子嘗語子貢曰予欲無言蓋期
至乎此也學如子貢聞若語而猶特以語言之常意其
無以關通彼已也則隨獻所疑曰子如不言則小子何
述焉此其於夫子所指不翅胡越遠矣夫子蓋傷世人
無復足以喻此者則又從而申之曰天何言哉四時行
焉百物生焉天何言哉而子貢無所復叩非不叩也不
知所叩也四時於其當行而自行百物於其應生而自
生舍天則無所禀令而天豈臨事旋出此令歟此夫子
之所自期而欲屈於無位者也子貢之學晚而益進盖
嘗因文章之舊聞得性天於自悟其見益非往比故其
稱述夫子曰夫子之得邦家者所謂立之斯立道之斯
行綏之斯來動之斯和此即古之從欲以治四方風動
者之所為也使賜也而早悟此理則無言之誨吾知如
一以貫之之唯無所不悦之愚矣魯居天下其比齊楚
秦晉亦已小矣夫子一為司寇而出妻避境餘年儲價
者皆遁逃歛戢至於墮郈毁費三家雖肆不敢斥其逼
已則必有不怒而威於斧鉞者矣讙鄆龜隂之田向也
坐受侵辱至是一兵不陳齊人章章奉版以復非其德
力所被大於秦楚齊魏之勢能爾矣乎少須暇之其於
不令有孚殆不難矣天其未欲平治天下故於堯舜但
能袒襲之而已無能有所究達也歌襄諭喪伐木削迹
至一身無所容而識者不以參儲孚感之間特曰此亦
妄人也而已以堯為父而有朱以舜為兄而有象以周
公繼述文武而民不靖不起於外而起於王宫邦君室
則他人何誅焉天之方春凝冰之山窮髮之境無不萌
敷華實至於木之無根者石之無氣者焦然其猶大冬
而人不曰天德不足以徧覆也此有以畀彼無以受則
一木之枯一石之頑豈足以格閡大生之德哉
攷古編卷五
