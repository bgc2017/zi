靖康緗素雜記卷二
宋黃朝英撰
隂康
漢書載相如游獵賦云奏陶唐氏之舞聽葛天氏之歌
註云陶唐當為隂康傳寫之誤耳案古今人表有葛天
氏隂康氏又呂氏春秋曰昔隂康氏之時民氣鬱遏筋
骨不達故作為舞以宣導之高誘亦誤解為陶唐堯有
天下之號也案吕氏說隂康之後方一一歷言黃帝顓
頊帝嚳乃及堯舜作樂之序皆有次第豈再陳堯而錯
亂其序乎蓋誘不觀古今人表妄改易吕氏本文耳余
案書傳之訛非特此也如却非譌而為御北皮傳譌而
為頗傳華表譌而為和東者其類甚多
伎養
應劭風俗通嘗論太史公記高漸離變名易姓為人庸
保匿作於宋子久之作苦聞其家堂上有客擊筑伎養
不能無出言案伎養者謂懷其伎而腹癢也是以潘岳
射雉賦亦云從心煩而伎養李善云有伎藝欲逞曰伎
養今史記並作徬徨不能去每出言曰彼有善有不善
或作徘徊不能無出言是為俗傳寫誤也故景文公詩
云技癢新禽百種啼盖用此義
鄭重
漢王莽傳稱非皇天所以鄭重降符命之意註云鄭重
猶言頻煩也顔氏家訓亦云吾亦不能鄭重聊舉近世
切要以啟寤汝耳此眞得漢書之意近沈存中筆談言
石曼卿事云他日試使人通鄭重則閉門不納亦無應
門者即以鄭重為殷勤不知何所據而言然不爾曾謂
使人通頻煩可乎魏志倭人傳云使知國家哀汝故鄭
重賜汝好物也亦有頻煩之意今人有以鄭重者又誤
矣
回紇
舊唐書回紇傳云元和四年里迦可汗遣使請改為回
鶻義取回旋輕捷如鶻崔鉉續會要云貞元五年七月
公主至衙帳回紇使李義進請改紇字為鶻與統紀同
鄴矦家傳云四年七月可汗上表請改紇字為鶻與李
繁北荒君長錄及新回鶻傳同按李泌明年春薨若明
年七月方改家傳不應言之今從家傳君長錄書
扊扅
顔氏家訓云古樂府歌百里奚詞曰百里奚五羊皮憶
别時烹伏雌吹扊扅今日富貴忘我為家訓謂吹當作
炊煑之炊案蔡邕月令章句曰鍵開牡也所以止扉或
謂之剡移然則當時貧困并以門牡木作薪炊耳扊或
作扂余染反扅或作扈余之反故何公送人序云話龍
具之注歌扊扅之炊昔人述懷詩云囊空未省餘釵釧
薪盡何嘗赦扊扅
藉田
藉田音慈夜反典籍音慈力反案舒王字說藉從艸從
來從借從草若藉用白茅是也凡藉物如之從來從借
若藉而不税是也凡藉人如之藉物者尚之藉人者下
焉籍從昔從來從竹藉記昔事有實可利後除其繁蕪
有節焉世之學者類不分藉籍之義乃以藉田為籍田
至書典籍之籍乃反為藉字是不究其本也案文帝紀
詔曰農天下之本其開籍田朕親率耕以給宗廟粢盛
應劭曰古者天子耕籍田千畝為天下先籍者帝王典
籍之常韋昭曰藉借也借民力以治之以奉宗廟且以
勸率天下使務農也臣瓉曰藉謂蹈藉也藉田本以躬
親為義不得以假借為稱師古曰國語云宣王不藉千
畝虢文公諫斯則藉非假借明矣余考數家之說應劭
以藉為典籍之籍謬也唯韋昭之說得之案王制曰古
者公田藉而不税註云借民力治公田故不税盖帝王
所親耕者公田也公田謂之藉田者以借民力為義故
藉之字所以從借也舒王云公田謂之耡猶親耕之田
謂之藉也宣王不藉千畝者為其不能親耕公田以勸
農耳謂之藉者豈不以假借為義乎臣瓉與師古未之
或知何耶余嘗謂枕藉醖藉狼藉顧藉皆從艸音慈夜
反而文籍圖籍篇籍與夫籍甚籍其家皆從竹音慈力
反乃為允當又許愼說文云祭藉也一曰艸不編狼藉
從艸耤聲慈夜切又秦昔切許氏乃以一字為兩音尤
見疎謬
重黎
楚世家云楚之先祖出自帝顓頊高陽高陽生稱稱生
卷章卷章生重黎重黎為高辛氏火正命曰祝融其後
誅重黎而以其弟吳回為重黎後復居火正為祝融案
左氏春秋傳載蔡墨論社稷五祀木正曰勾芒火正曰
祝融金正曰蓐收水正曰玄冥土正曰后土杜氏註云
正官長也木生勾曲而有芒角其祀重焉祝融明貌其
祀黎焉該為金正修及熙為水正勾龍為土正又案蔡
墨云少皥氏有四叔曰重曰該曰修曰熙實能金木及
水使重為勾芒該為蓐收修及熙為玄冥世不失職遂
濟窮桑此其三祀也顓頊氏有子曰黎為祝融共工氏
有子曰勾龍為后土此其二祀也左傳以重為少皥氏
之叔以黎為顓頊氏之子則重與黎二人也而太史公
乃以重犂為一人而謂重犂為顓頊之曾孫與左氏所
載不同蓋太史公去上古之世為差遠則所傳容有謬
戾不若左氏之為近故所載為詳且悉也又況高辛氏
承顓頊高陽氏之後高陽氏黃帝之孫高辛氏黃帝之
曾孫世次差近故顓頊之子犂所以為高辛氏之火正
也若以犂為顓頊之曾孫則與高辛氏世次相遠豈復
為其火正乎案律歷志云火正犂同地幽通賦云犂醇
耀於高辛皆其證也又許愼注淮南子云祝融顓頊之
孫老童之子吳回也一名犂為高辛氏火正一云老童
即卷章也案楚世家云犂先為祝融其後吳回代之則
許愼之說又誤矣
湯餅
煑麵謂之湯餅其來舊矣案後漢梁冀傳云進鴆加煑
餅世說載何平叔美姿容面至白魏文帝疑其傅粉夏
月令食湯餅汗出以巾拭之轉皎白也又案吳均稱餅
德曰湯餅為最又荆楚歲時記云六月伏日並作湯餅
名為辟惡又齊高帝好食水引䴵又唐書王皇后傳云
獨不念阿忠脱紫半臂易斗麪為生日湯餅邪倦游雜
錄乃謂今人呼煑麪為湯餅誤矣嬾眞子錄謂世之所
謂長命麪即湯餅也恐亦未當余謂凡以麪為食具者
皆謂之餅故火燒而食者呼為燒餅水瀹而食者呼為
湯餅籠蒸而食者呼為蒸餅而饅頭謂之籠餅宜矣然
張公所論市井有鬻胡餅者不曉名之所謂乃易其名
為爐餅則又誤也案晉書云王長文在市中齧胡餅又
肅宗實錄云楊國忠自入市衣袖中盛胡餅安可易胡
為爐也蓋胡餅者以胡人所常食而得名也故京都人
轉音呼胡餅為胡餅呼骨切胡桃為胡桃亦呼骨切皆
此義也余案資暇集論畢羅云蕃中畢氏羅氏好食此
味因謂之畢羅後人加食旁為饆饠字非也又云元和
中有姦僧鑒虚以羊之六腑特造一味傳之于今時人
不得其名遂以其號目之曰鑒虚往往俗字又加食旁
為&KR0008;&KR0008;字然則胡餅謂之胡義可知矣又玉篇從食從
固為䭅字戸烏切註云餅也謂之䭅餅疑或出此余故
併論使覽者得詳焉
屬車
胡廣漢制度曰天子出有大駕法駕小駕大駕則公卿
奉引大將軍驂乘太僕御屬車八十一乘備千乘萬騎
法駕公不在鹵簿唯河南尹執金吾洛陽令奉引侍中
驂乘奉車郎御屬車三十六乘小駕太僕奉駕侍御史
整車騎也又隋志云古者諸矦貳車九乘秦滅九國兼
其車服故為八十一乘漢遵不改武帝祠太乙甘泉則
盡用之明帝上原陵又用之法駕三十六乘小駕十二
乘隋開皇中大駕十二乘法駕減半大業初屬車備八
十一乘煬帝問於閻毗毗曰此起於秦故張衡賦云屬
車九九是也次及法駕三分減一為三十六乘此漢制
也故文帝紀云奉天子法駕迎代邸如淳曰屬車三十
六乘是也又據宋孝建時有司奏議晉遷江左唯設五
乘尚書令建平王宏曰八十一乘議兼九國三十六乘
無所准馮江左五乘儉不中禮但帝王旗旒之數爰及
冕玉皆用十二今宜准此設十二乘平陳之後有司請
以大駕依秦法駕依漢小駕依宋帝曰大駕宜用三十
六法駕宜用十二小駕除之
乾沒
漢書張湯始為小吏乾沒與長安富賈田甲魚翁叔之
屬交私服虔曰乾沒射成敗也如淳曰豫居物以待之
得利曰乾失利曰沒顔氏乾音干魏志傳嘏曰豈敢傾
根竭本寄命洪流自徼於乾沒乎晉潘岳與賈謐為廿
四友其母數誚之曰爾當知足而乾沒不已乎裴松之
注魏志曰服虔直以乾沒為射成敗而不說乾沒之義
如淳以得利為乾失利為沒又不可了愚謂乾讀為乾
燥之乾蓋謂有所徼射不計乾燥之與沉沒而為之也
又蘇鶚演義云乾沒之說如陸沉之義陸沉者因陸沉
之水也又曰陸地而沉不待在於水中也乾沒者言乾
地而沒不待沉於江湖也故謂之乾沒隋書王劭贊云
乾沒營利得不以道頽其家聲良可嘆息又隋蕭吉見
上好徵祥之說欲乾沒自進遂矯其迹為悦媚焉又宋
子京撰劉待制墓銘云財用既積官為簿受而吏得傍
緣乾沒又葉府君行狀云民冒鹽權乾沒不悛
靖康緗素雜記卷二
