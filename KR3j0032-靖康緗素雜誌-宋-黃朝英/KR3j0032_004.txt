靖康緗素雜記卷四
宋黃朝英撰
濌伯(音沓)
家訓云晉羊曼常頽縱任俠飲酒誕節兖州號為濌伯
此字更無音訓梁張纉呼為嚃羹之嚃亦不知所出但
耆老相傳世間又有濌濌語蓋無所不施無所不容之
意也顧野王玉篇誤為黑旁沓顧雖博物猶出張纉之
下顔氏云吾所見數本並無作黑者重沓是多饒積厚
之意從黑更無義旨故唐常衮窒賣官之路一切以公
議格之非文辭者皆擯不用世謂之濌伯以其濌濌無
賢不肖之辨云盖兖州之遺意也
三鱣
漢書楊震傳云有冠雀銜三鱣(當作鱓)魚飛集講堂前註
云冠音&KR1295;(即&KR1295;雀也)鱣音善其字借為鱣鮪之鱣俗因謂之
鱣知然反案郭璞註爾雅鱣長二三丈又魏武四時食
制云鱣魚大如五斗奩長一丈餘安有&KR1295;雀能致一者
況三頭乎鱣又純灰色无文章鱓魚長不過三尺大不
過三指黃地黑文故都講云蛇鱣者卿大夫服之象也
數三者法三台也孫卿云魚鱉鰌鱣說苑曰鱣似蛇並
作鱣字蓋假鱣為鱓其來久矣又杜少陵云敇厨唯一
味求飽或三鱣又以平聲押之恐誤也
阿堵(猶今人言這箇也)
晉王夷甫雅尚口未嘗言錢一日其妻令以錢繞牀使
不得行夷甫晨起見錢閡行謂婢曰舉阿堵物去其措
意如此世之學者有賢愚類求阿堵之義而未之得殊
不知阿堵初自無據作史者但記一時語言而已顧愷
之傳亦云傳神寫照正在阿堵中獨不見此何耶宋景
文公寫眞詩云誰謂彼己子而傳阿堵神又荅書詩云
久謝輪囷器羞言阿堵神皆用此也豈有它義
撑犁
後漢南匈奴傳云單于姓虚連題註云前書匈奴傳曰單
于姓攣鞮氏其國稱之曰撑黎孤塗單于匈奴謂天為
撑黎謂子為孤塗單于者廣大之貌也言其象天單于
然也一云撑犂天子也匈奴號撑犂猶漢人稱天子
也與此小異永叔代王狀元謝及第啓云陸機閱史尚
靡識於撑犂枚臯屬文徒率成於骫骳又沈元用謝啓
云讀撑犂而靡識敢謂知書問祈招而不知尚慙博學
然陸機不識撑犂事竟不知在何書一云不識撑犂謂
皇甫謐非陸機
招提
唐會昌五年七月上都東都兩街各寺留僧三十人節
度諸州各一寺三等七年八月毁招提蘭若四萬餘品
余案會要云大歷二年薛平奏請賜中條山蘭若額為
大和寺蓋官賜額者為寺私造者為招提蘭若杜牧杭
州南亭記所謂山臺野邑是也
人日
西清詩話云都人劉克者窮該典籍之事多從之質嘗
注杜子美詩元日到人日未有不隂時人知其一不知
其二唯杜子美與克會耳起就架上取書示之東方朔
占書也歲後八日一日雞二日犬三日豕四日羊五日
牛六日馬七日人八日穀其日晴所主之物育隂則災
少陵意謂天寶離亂四方雲擾幅裂人物歲歲俱災此
豈春秋書王正月意邪深得古人用心如此又案宗懔
荆楚歲時記云正月七日謂之人日採七種菜以為羹
剪綵為人或鏤剪金薄為人以貼屏風亦戴之頭鬢求
之經典罕有此事唯魏東平王倉為安仁峰銘云正月
元七厥日惟人乘我良駟陟彼安仁載在名集此為證
矣又北史魏收傳云魏帝宴百寮問何故名人日皆莫
能知收曰晉議郎董勛荅問禮俗云正月一日為雞二
日為狗三日為猪四日為羊五日為牛六日為馬七日
為人然東方朔占書有八日為穀而魏收所引董勛之
語止及於七日何邪然安仁峰銘所用亦云七日為人
而宗懔指此為證蓋宗懔又未嘗見東方朔占書而妄
為之說也唯劉克為博學余嘗觀沈存中筆談亦以為
士人劉克按夔州圖經辨烏鬼事甚詳而西清詩話又
美其窮該典籍眞奇士也唐李義山人日詩云文王喻
復今朝是子晉吹笙此日同舜格有苗旬太遠周稱流
火月難窮鏤金作勝傳荆俗剪綵為人起晉風獨有道
衡詩思苦離家恨得二年中
曲水
晉武帝嘗問摯虞三日曲水之義虞曰漢章帝時徐肇
以三月初生三女至三日俱亡村人以為怪乃招携之
水濱洗祓遂因水以泛觴其義起此帝曰必如所言便
非好事束晢進曰臣請言之昔周公城洛邑因流水以
泛酒故逸詩云羽觴隨波流又秦昭王以三日置酒河
曲見金人奉水心之劒曰令君制有西夏乃霸諸矦因
此立為曲水二漢相沿皆為盛集帝大悦又韓詩曰鄭
國之俗三月上巳之日於溱洧二水之上招䰟續魄執
蘭草祓除不祥上巳即三日也曲水者引水環曲為渠
以流酒杯而行焉漢書八月祓霸水亦斯義也又荆楚
歲時記云案詩曰溱與洧方渙渙兮士與女方秉蕳
兮注云今三月桃花水下以招魂續魄祓除氛穢並其
義也元魏孝文帝還洛引見王公侍臣於清徽堂因之
流化渠帝曰此曲水者取乾道曲成萬物無滯風俗通
曰周禮女巫掌歲時以祓除疾病後漢志云是月上巳
官民皆潔於東流水上曰洗濯祓除去宿垢疢為大潔
一說云後漢有郭虞者三月上巳産二女三日中並不
育俗以為大忌至此月日人家皆於東流水為祈禳自
潔濯謂之禊祠引流行觴遂成曲水劉昭注云郭虞之
說良為虚誕假有庶民旬内失其兩女何足驚彼風俗
稱為世忌乎杜篤乃稱王矦公主暨于富商用事伊雒
帷幔玄黃本傳大將軍梁商亦歌泣於雒禊也自魏時
不復用三日水宴之禮
著朔
嘗怪世俗題梁記其年月及所為祭文稱月朔乃用月
建殊可嗤笑假如甲辰歲正月初一庚戌朔初十日己
未俗乃云丙寅朔殊不知正月斗當建寅而所謂丙寅
者即月建也習非承誤每每如此盖不考古之過也余
嘗觀漢書律歷志載周公攝政五年後二歲得周公七
年復子明辟之歲是歲二月乙亥朔己丑望後六日得
乙未故召誥曰惟二月既望粤六日乙未又其三月甲
辰朔三日丙午召誥曰惟三月丙午朏又云成王元年
正月己巳朔此命伯禽俾侯于魯之歲又成王十年四
月庚戌朔十五日甲子哉生魄故顧命曰惟四月哉生
魄又云康王十一年六月戊辰朔三日庚午故畢命豐
刑曰惟十有二年六月庚午朏春秋書桓公三年秋七
月壬辰朔日有食之鼓用牲于社又莊公二十五年六
月辛未朔日有食之凡此所記月朔何嘗用月建乎其
餘史傳及唐韓柳之文與本朝先達士大夫文集未嘗
謬用一處蓋得孔子作春秋著朔之遺法也羅疇老書
義云古之紀事者日之可也必曰朏曰望曰旁死魄曰
哉生明曰哉生魄何也盖月有小大故紀事者每志此
以謹晦朔也先儒謂猶今之人將言日必先言朔盖得
之矣余觀博平王安世作白氏六帖敘末云元祐五年
歲次庚午二月己卯朔初一日丙申此正用月建也殊
可嗤笑
祖道
周禮太馭掌王玉路以祀及祀軷注云軷祀者封土象
山於路側以芻棘柏為神主祭之以車轢軷而去詩云
取羝以軷祖道之禮盖封土為軷壇也漢疏廣傳云公
卿大夫故人邑子設祖道供張東都門外注云祖道餞
行也供居共反張竹亮反劉屈氂傳云丞相為祖道送
至渭橋又景十三王傳云榮行祖於江陵北門注云祖
者送行之祭因設燕飲焉顔師古云祖者送行之祭因
饗飲也昔黃帝之子纍祖好遠游而死於道故後人以
為行神也又後漢荀彧傳云彧死帝哭之祖日為之廢
燕樂注云祖日謂祭祖神之日因為燕樂也應劭風俗
通曰案禮傳云共工氏之子曰修好遠游舟車所至足
跡所達靡不窮覽故祀以為祖神漢以午日祖又案字
說祖從示從且後所神事方來有繼行神謂之祖者祭
於行始方來有繼之意余案左氏傳云五行之官是謂
五官實列受氏姓封為上公祀為貴神重為勾芒該為
蓐收修及熙為玄冥犂為祝融勾龍為后土盖祭必有
神以主之故祖祭必用一神以為祖神也所謂方來有
繼者特言其意義如此耳然陳寵傳注云昔共工之子
好游歲終死為祖神荀彧傳注云共工氏之子曰修好
遠游故祀以為祖神而顔氏又云昔黃帝之子纍祖好
遠游而死於道故後人以為行神三家之論自不同如
此
膢臘
揚子曰不膢臘也歟注云膢八月旦也今河東俗奉以
為大節祭祀先人也臘蜡也玉篇云膢力矦切飲食祭
也冀州八月楚俗二月臘力盍切說文云冬至後三戌
為臘祭百神也案禮記外傳云蜡祭即臘祭也夏曰清
暑殷曰嘉平周謂之蜡祭秦曰臘黃衣黃冠而祭休息
田夫也既蜡而後臘又云蜡與臘二祭也案史記始皇
本紀始皇三十一年十二月更名臘曰嘉平注云先是
其邑謠歌曰神仙得者茅初成帝若學之臘嘉平父老
具言此神仙之謠歌勸帝求長生之術於是始皇乃欣
然有尋仙之意因改臘曰嘉平則與外傳所載不同風
俗通云夏曰嘉平殷曰清祀周曰大蜡漢曰臘此云秦
曰臘盖漢仍之也余謂史遷不當有誤然史記外傳乃
後人所集故錯亂其名號竊意殷曰臘秦曰嘉平乃為
允當隋開皇中改周十二月為臘蜡又白氏六帖云夏
曰嘉平殷曰清祀周曰大蜡漢改為臘注云夏曰嘉平
出史記六案史記六所云始皇十二月始更名臘曰嘉
平即非夏后祭名疑六帖為誤
靖康緗素雜記卷四
