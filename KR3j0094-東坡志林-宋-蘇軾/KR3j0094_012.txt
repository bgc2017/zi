東坡志林卷十二
宋蘇軾撰
羅浮道士何宗一以其猶子為童子狀貌肥黑矮小予
嘗戲之曰此羅浮茯苓精也俗諺曰下有茯苓上生
兔絲因名之曰苓之字表絲且祝老何善待之壯長
非庸物也
桃符仰視艾人而罵曰汝何等草芥輒居我上艾人俯
而應曰汝已半截入土猶爭高下乎桃符怒往復紛
然不已門神解之曰吾輩不肖方傍人門戶何暇爭
閒氣耶請妙總大士著此一轉語
王燾集外臺秘要有代茶飲子一首云格韻高絶惟山
居逸人乃當作之予嘗依法治服其利鬲調中信如
所云而其氣味乃一服煮散耳與茶了無干涉薛能
詩云麄官乞與真抛却頼有詩情合得嘗又作鳥嘴
茶詩云鹽損添嘗戒薑宜煮更誇乃知唐人之於茶
蓋有河朔脂麻氣也
陸道士惟忠字子厚眉山人好丹藥通術數能詩蕭然
有出塵之姿久客江南無知之者予昔在齊安蓋相
從游因是謁子由高安子由大賞其詩會吳遠之過
彼遂與俱來惠州出此詩
晉方技傳有韋虛者父母使守稻牛食之虛見而不驅
牛去乃理其殘亂者父母怒之虚曰物各飲食牛方
食奈何驅之父母愈怒曰即如此何用理亂者為虚
曰此稻又欲得生此言有理虚固有道者耶吕猗母
足得痿痺病十餘年虛療之去母數步坐瞑目寂然
有頃曰扶起夫人坐猗曰夫人得疾十年豈可倉卒
令起耶虛曰且試扶起兩人夾持而立少頃去夾者
遂能行學道養炁者至足之餘能以氣與人都下道
士李若之能之謂之布氣吾中子迨少羸多疾若之
相對坐為布氣迨覺腹中如初日所照溫溫也蓋若
之曾遇得道異人於華岳下云
古人有言有若無實若虛况汝實無而虛者耶使人謂
汝庸人實無所能聞於吾者乃吾之望也慎言語節
飲食晏寢早起務勞其形骸為善也臨别以是告汝
四月十五日
李獻之遺予天台玉版殆過澄心堂頃所未見
月石屏捫之曰微凸乃偽也真者必平然多不圓圓而
平桂滿而不出者此至難得可寳
樂天作廬山草堂蓋亦燒丹也欲成而爐鼎敗來日忠
州刺史除書到乃知世間出世間事不兩立也僕有
此志久矣而終無成者亦以世間事未敗故也今日
真敗矣書曰民之所欲天必從之信而有徵
文甫好典買古書竒物今日自言已典兩端硯及陳歸
聖篆字用錢五千攀歸聖例每日持一兩紙只典三
百文文甫言甚幸川僧悟清在傍知狀
王十六秀才好蓄予書相從三十年得兩牛腰既入太
學重不可致乃留文甫許分遺然緘鎻牢甚文甫云
相與有瓜葛那得爾耶
諸葛亮造八陣圖於魚腹平沙之上疊石為八行相去
二丈桓溫征譙縱見之曰此常山蛇勢也文武皆莫
識吾嘗過之自山上俯視百餘丈凡八行為六十四
蕝蕝正圜不見凹凸處如日中蓋影予就視皆卵石
漫漫不可辨甚可怪也
王濟以人乳蒸豚王愷使妓吹笛小失聲韻便殺之使
美人行酒客飲不盡亦殺之時武帝在也而貴戚敢
如此知晉室之亂也久矣
到杭一遊龍井謁辨才遺像仍持密雲團為獻龍井孤
山下有石室前有六一泉白而甘當往一酌湖上壽
星院竹極偉其傍智果院有參寥泉及新泉皆甘冷
異常當時往一酌仍尋參寥子妙總師之遺迹見穎
沙彌亦當致意靈隠寺後高峰塔一上五里上有僧
不下三十餘年矣不知今在否亦可一往
老杜云張公一生江海客身長九尺鬚眉蒼謂張鎬也
賀下不賀上此天下通語士人歴官一任得外無官謗
中無所愧於心釋肩而去如大熱遠行雖未到家得
清凉館舍一解衣潄濯已足樂矣况於致仕而歸脫
冠佩訪林泉顧平生一無可恨者其樂豈可勝言哉
予出入文忠公門最久故見其欲釋位歸田可謂切
矣他人或苟以藉口公發於至情如饑者之念食也
顧勢有未可者耳觀與仲儀書論可退之節三至欲
以得罪病而去君子之欲退其難如此可以為進者
之戒
作字要手熟則神氣完實而有餘於靜坐中自是一樂
趙貧子謂人曰子神不全其人不服曰吾僚友萬乘螻
蟻三軍糠粃富貴而晝夜死生何謂神不全乎貧子
笑曰是血氣所扶名義所激非神之功也明日問其
人曰子父母在乎曰亡久矣嘗夢見乎曰多矣夢中
知其亡乎抑以為存也曰皆有之貧子曰父母之存
亡不待計議而知者也晝日問子則不思而對夜夢
見之則以亡為存死生之於夢覺有間矣物之眩子
而難知者甚於父母之存亡子自以神全而不學可
憂也哉予嘗與其語故錄之
曹操既得志士人靡然歸之自文若盛德猶為之經營
謀慮一旦小異便為所殺程昱郭嘉之流固不足數
也孔文舉竒逸博聞志大而才疎每所建輒中操病
况肯為用乎然終亦不免桓溫謂孟嘉曰人不可無
勢我乃能駕御卿即溫之才百倍於嘉所以云爾者
自知其陰賊險狠不為高人勝士所比數爾管幼安
懷寳遯世龍蟠海表其視曹操父子真穿窬斗筲而
已終身不屈既不可得而用其可得而殺乎余以謂
賢於文若文舉遠矣紹聖二年十二月與客飲醉甚
歸坐雕堂西閣面仆案上睡久之忽驚覺已三鼓矣
殘燭耿然偶取一冊書視之則幼安傳也會有所感
不覺書此眼花手軟不復成字
東坡志林卷十二
