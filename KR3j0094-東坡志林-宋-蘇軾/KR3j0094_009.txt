東坡志林卷九
宋蘇軾撰
杜幾先以此紙求予書云大小不得過此且先於卷首
自寫數字其意不問工拙但恐大字費紙不能多耳
嚴子陵若見當復有賣菜之語無以懲其失言當乾
没此紙耳
去病為域蹋鞠此正不學古兵法者之過也學即不是
不學亦不可子瞻書
劉十五論李十八草書謂之鸚哥嬌意謂鸚鵡能言不
過數句即雜以鳥語十八其後稍進以書問僕近日
比舊如何僕荅之可作秦吉了矣然僕此書自有公
在乾侯之態也子瞻書
歐陽文忠公論書云蔡君謨獨步當世此為至言君謨
行書第一小楷第二草書第三就其所長而求其所
短大字為少疎也天資既高又輔以篤學其獨步當
世宜哉近歲論君謨書者頗有異論故特為明之
自蘇子美死遂覺筆法中絶近年蔡君謨獨步當世往
往謙讓不肯主盟往年予嘗戲謂君謨云學書如泝
急流用盡氣力船不離處所君謨頗諾以為能取譬
今思此語已二十餘年覺如何哉
僕寓吳興有游飛英詩云微雨止還作小窗幽更妍盆
中不見日草木自蒼然非至吳越不見此景也
孔子曰參乎吾道一以貫之曾子曰唯子出門人問曰
何謂也曰夫子之道忠恕而已矣師弟子答問未嘗
不唯而曾子之唯獨記於論語一唯之外口耳俱喪
而門人方欲問其所謂此繫風捕影之流何足實告
哉
從召南之教其志固可嘉空冀北之羣所懇宜不允
張懷民與張昌言圍棋賭僕書字一紙勝者得此負者
出錢五百足作飯會以飯僕社鬼聽之若不賽者俾
墜其師無克復國
黃州守居之數百步為赤壁或言即周瑜破曹公處不
知果是否斷崖壁立江水深碧二鶻巢其上有二蛟
或見之遇風浪靜輒乘小舟至其下捨舟登岸入徐
公洞非有洞穴也但山崦深䆳耳圖經云是徐邈不
知何時人非魏之徐邈也岸多細石往往有溫瑩如
玉者深淺紅黃之色或細紋如人手指螺文也既數
游得二百七十枚大者如棗栗小者如芡實又得一
古銅盆盛之注水粲然有一枚如虎豹者有口鼻眼
處以為羣石之長
黃州東南三十里為沙湖亦曰螺師店予買田其間因
往相田得疾聞麻橋人龐安常善毉而聾遂往求療
安常雖聾而穎悟絶人以指畫字不書數字輙深了
人意予戲之曰予以手為口君以眼為耳皆一時異
人也疾愈與之同遊清泉寺寺在蘄水郭門外二里
許有王逸少洗筆泉水極甘下臨蘭溪溪水西流予
作歌云山下蘭芽短浸溪松間沙路淨無泥蕭蕭暮
雨子規啼誰道人生無再少君看流水尚能西休將
白髮唱黃雞是日劇飲而歸
世傳王子敬帖有黃柑三百顆之語此帖乃在劉季孫
家景文死不知今在誰家矣韋蘇州有言書後欲題
三百顆洞庭須待滿林霜蓋蘇州亦見此帖也予亦
嘗有詩與景文云君家子敬十六字氣壓鄴侯三萬
籖劉季孫景文之中子也慷慨竒士博學能詩僕薦
之得隰州以殁哀哉嘗有詩寄僕四海共知霜鬢滿
重陽能插菊花無死之日家無一錢但有書三萬軸
畫數百幅耳
僕以元豐三年二月一日至黃州時家在南都獨與兒
子邁來郡中無一人舊識者時時策杖至江上望雲
濤渺然亦不知有文甫兄弟在江南也居十餘日有
長髯者惠然見過乃文甫之弟子辯留語半日云廹
寒食且歸東湖僕送之江上微風細雨葉舟横江而
去僕登夏燠尾高丘以望之髣髴見舟及武昌步乃
還爾後遂相往來及今四周歲相過殆百數遂欲買
田而老焉然竟不遂近忽量移臨汝念將復去而後
期未可必感物悽然有不勝懷者浮屠不三宿桑下
者有以也哉七年三月九日
柳仲舉自共城來傳大官米作飯食我且言百泉之竒
勝勸我卜隣此心飄然已在太行之麓矣元祐三年
九月七日東坡居士書
司馬懿討曹爽桓範往奔之懿謂蔣濟曰智囊往矣濟
曰範則智矣駑馬戀棧豆必不能用也範說爽移車
駕幸許昌招外兵爽不從範曰所憂在兵食而大司
農印在吾許爽不能用吕布既擒曹操謂陳宫曰公
臺平生自謂智有餘今日何如宫曰此子不用宫言
不然未可知也僕嘗論此二人者吕布曹爽何人也
而為之用尚何言智臧武仲曰抑君似鼠此之謂智
元祐二年九月十八日書
僕在徐州王子立子敏皆舘於官舍而蜀人張師厚來
過二王方年少吹洞簫飲酒杏花下明年予謫黃州
對月獨飲嘗有詩云去年花落在徐州對月酣歌美
清夜今日黃州見花發小院閉門風露下蓋憶與二
王飲時也張師厚久已死今年子立復為古人哀哉
久在江湖間不見偉人前在金山見滕元發乘小舟破
巨浪來相見出船巍然使人神聳好一箇没興底張
鎬相公且為我致意别後酒狂甚長也
王烈入山得石髓懷之以餉嵇叔夜叔夜視之則堅為
石矣當時若杵碎或錯磨食之豈不賢於雲母鍾乳
輩哉然神仙要有定分不可力求退之有言我能詰
曲自世間安能從汝巢神仙如退之性氣雖出世間
人亦不能容叔夜悻直又甚於退之也
與郭生遊於寒溪主簿吳亮置酒郭生善作挽歌酒酣
發聲坐為悽然郭生言恨無佳詞因為略改樂天寒
食詩歌之坐客有泣者其詞曰烏啼鵲噪昏喬木清
明寒食誰家哭風吹曠野紙錢飛古墓纍纍春草綠
棠梨花映白楊路盡是死生離别處冥漠重泉哭不
聞蕭蕭暮雨人歸去每句雜以散聲
張愈西蜀隠君子也與予先君游居岷山下白雲溪自
號白雲居士本有經世志特以自重難合故老死草
野非槁項黃馘盗名者也偶至西湖靜軒見其遺句
懷仰其人命寺僧刻之石
龐安常為毉不志於利得法書古畫喜輒不自勝九江
胡道士頗得其術與子用藥無以酬之為作行草數
紙而已且告之曰此安常故事不可廢也參寥子病
求醫於胡自度無錢且不善書畫求予甚急予戲之
曰子粲可皎徹之徒何不下轉語作兩首詩乎龐胡
二君與吾輩游不日索我於枯魚之肆矣
近世毉官仇鼎療癕腫為當時第一鼎死未有繼者今
張君宜所能殆不减鼎然鼎性行不甚純淑世或畏
之今張君用心平和專以救人為事殆過於鼎遠矣
元豐七年四月七日
蜀中有杜處士好書畫所寳以百數有戴嵩牛一軸尤
所愛錦囊玉軸一日曝書畫有一牧童見之拊掌大
笑曰此畫鬭牛也牛鬭力在角尾搐入兩股間今乃
掉尾而鬪謬矣處士笑而然之古語云耕當問奴織
當問婢不可改也
吳道子始見張僧繇畫而曰虛得名耳已而坐卧其下
三日不能去
昔人以海苔為紙今無復有今人以竹為紙亦古所無
有也王逸少竹葉帖長安水丘氏傳寳之今不知所
在三十年前見其摹本於雷壽
湘中老人讀黃老手援紫藟坐碧草春至不知湘水深
日暮忘却巴陵道唐末有見人作是詩者辭氣殆是
李謫仙都下見有人擕一紙文書字則顔魯公也墨
迹如未乾紙亦新健其首兩句云朝披夢澤雲笠釣
青茫茫此語亦非太白不能道也
詩須要有為而後作當以故為新以俗為雅好竒新乃
詩之病柳子厚晚年詩極似淵明知詩病也
或曰柳子厚瓶賦拾酒箴而作非也子雲本以諷諫設
問以見意耳當復有答酒客語而陳孟公不取故史
略之子厚蓋補亡耳然子雲論屈原伍子胥晁錯之
流皆以不智譏之而子厚以瓶為智幾於信道知命
者子雲不及也子雲臨憂患顛倒失據而子厚尤不
足觀二人當有媿於斯文也耶元祐六年六月二十
七日
施道民為孫威敏所黜既而復得為民借小字軍人肩
輿而出曾子固見之曰一隻好夾注矯子聞者為之
絶倒
人間無酒仙兀兀三杯醉世上無眼禪昏昏一覺睡雖
然無交涉其奈略相似相似尚如此何况真箇是予
奉使閩西見邸店壁上書此數句愛而誦之
松脂以真定者為良細布袋盛漬水一日沸湯煮浮水
面者以新竹笊籬掠取投新水中久煮不出者皆棄
不用入生白茯苓末不製但削去皮搗羅細末耳拌
勻每日早取三錢已著口中用少熟水攪潄仍以指
如常法熱揩齒畢更啜少熟水嚥之仍以潄吐如常
法能牢牙駐顔烏髭也(贈米元章)
南都王誼伯書江濱驛垣謂子美詩歴五季兵火多舛
缺竒異雖經其祖文公所理尚有疑闕者誼伯謂西
川有杜鵑東川無杜鵑涪萬無杜鵑雲安有杜鵑蓋
是題下注斷自我昔遊錦城為首句誼伯誤矣且杜
子美詩備諸家體非必率合程度偘偘然者也是篇
句處凡五杜鵑豈可以文害詞詞害意耶原子美之
意類有所感託物以發者也亦六義之比興離騷之
法歟按博物志杜鶻生子寄之他巢百鳥為飼之胡
江東所謂杜宇曾為蜀帝王化禽飛去舊城荒是也
且禽鳥之微知有尊故子美詩云重是古帝魄又云
禮若奉至尊子美蓋譏當時之刺史有不禽鳥若也
唐自明皇以後天步多棘刺史能造次不忘於君者
可得而攷也嚴武在蜀雖横斂刻薄而實資中原是
西川有杜鵑耳其不虔王命負固以自抗擅軍旅絶
貢賦如杜克遜在梓州為朝廷西顧憂是東川無杜
鵑耳至於涪萬雲安刺史微不可攷凡其尊君者為
有也懷貳者為無也不在夫杜鵑真有無也誼伯以
為來東川聞杜鵑聲煩而急乃始疑子美詩䟦㚄紙
上語又云子美不應疊用韻子美自我作古疊用韻
無害於為詩僕所見如此誼伯博學強辯殆必有以
折衷之
今日廂界有殺狗公事司法言近新書不禁殺狗問其
說出於禮鄉飲酒烹狗於東方不禁然則禮云賓客
之牛角尺亦不當禁殺牛乎孔子曰敝帷不棄為埋
馬也敝蓋不棄為埋狗也死猶不忍食其肉况可殺
乎
予在東坡嘗親執鎗匕煮魚羹以設客客未嘗不稱善
意窮約中易為口腹耳今出守錢塘厭水陸之品今
日偶與仲夫貺王元直秦少章會食復作此味客皆
云此羹超然有高韻非世俗庖人所能彷彿歲莫寡
欲聚散難常當時作此以發一笑也元祐四年十一
月二十九日
前日與歐陽叔弼晁無咎張文潛同在戒壇予病目昏
將以熱水洗之文潛曰目忌點洗目有病當存之齒
有病當之之不可同也又記魯直語云治目當如治
民治齒當如治軍治民當如曹參之治齊治軍當如
商鞅之治秦頗有理故追錄之
蜀人任介郭震李畋皆博學能詩曉音律相與為莫逆
之交遊蕩不羈禮法之士鄙之然皆才識過人李順
之將亂震游成都忽賦詩曰今日出東郊郊好春色
青青原上草莫放征馬食遂走京師上書言蜀將亂
不報期年其言乃效震竟不仕介為陕西一幕官而
死畋稍達仕至尚書郎震將死其友往問之側身欹
枕而言其友曰子且正身震笑曰此行豈可復啖名
哉雖其平生談諧之餘習然亦足以見其臨死生而
不亂也
唐彬與王濬伐吳為先驅所至皆下度孫皓必降未至
建業二百里許稱疾不行已而先到者争財後到者
爭功當時有識莫不高彬此舉予讀晉書至此未嘗
不廢卷太息也然本傳云武帝欲以彬及楊宗為監
軍以問文立立曰彬多財慾而宗嗜酒帝曰財慾可
足酒不可改遂用彬此言進退無據豈有人如唐彬
而貪財者使誠貪財乃遠不如嗜酒何可用也文立
獨何人斯安知非蔽賢者耶
竹有雌雄雌者多筍故種竹當種雌自根生上至生梢
一節發者為雌物無逃於隂陽可不信哉
或問東坡草書坡云不會進云學人不會坡云則我也
不會
東坡志林卷九
