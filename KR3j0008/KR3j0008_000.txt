鬼谷子序
隋書經籍志鬼谷子三卷皇甫謐註鬼谷子楚人也周
世隱於鬼谷梁有陶弘景注三卷又有樂壹注三卷從
横者所以明辯說善辭令以通上下之志者也漢世以
為本行人之官受命出疆臨事而制故曰誦詩三百使
於四方不能專對雖多亦奚以為周官掌交以節與幣
巡邦國之諸侯及萬姓之聚導王之德意志慮使辟行
之而和諸侯之好達萬民之說諭以九稅之利九儀之
親九牧之維九禁之難九戎之威是也佞人為之則便
辭利口傾危變詐至於賊害忠信覆亂邦家監修國史
趙國公長孫無忌等上
