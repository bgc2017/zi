朱子抄釋卷一
明吕柟撰
朱子曰學問是人合理會底事學者須是切己方有所
得不理會學問與蚩蚩横目之氓何異(釋學只是以人治人不然便是)
(人不如鳥也)
凡學字便兼行字意思如講明義理學也效人做事亦
學也(釋知行兼進是學)
古人為學大率體察自家病痛就上面克治將去(釋即曾子)
(三省之學)
今人有多少病痛一箇人是一樣須是子細自看即克
將去(釋切近精實無如此學)
學者須是為己聖人教人只在大學第一句在明明德
上(釋了此再無餘學)
聖人千言萬語只是教人做人而已(釋不然便同鳥獸矣)
若不用躬行只是說得便了則七十子之從孔子只用
兩日說便盡何用許多年隨孔子不去(釋從師貴親炙方能得其真觀)
(顔曾閔冉可見)
而今緊要且看聖人是如何常人是如何自家因甚便
不似聖人因甚便只是常人就此理會得自可超凡入
聖
而今合玩索處便玩索合持守處便持守合講論處便
講論合踐履處便踐履須四路並進始得(釋好通作一路去進方有)
(真得手處也)
學者最怕因循(釋此人之通病故率止為鄉人)
直須抖擻精神莫要昏鈍如救火治病然豈可悠悠歲
月(釋惟是知止有定)
為學正如撑上水船一篙不可放緩(釋順流處便是人欲)
學問之道無他求其放心而已矣上有學問二字在不
只求放心便休(釋求放心即是學問求字儘有路徑)
大凡為學須是四方八面都理會教通曉仍更理會向
裏來(釋纔會外即會裏此合外内之道)
先生謂蔡季通曰身勞而心安者為之利少而義多者
為之(釋多少字還是夾雜)
學者不於富貴貧賤上立得定則是入門便差了也(釋此)
(是人之生死關頭)
科舉自是一件事學問自是身已上事初不相干(釋此本相)
(干不然科舉何為亦可廢矣)
若學問以明理則自然發為好文章詩亦然(釋有此心并具明理)
(者便快會)
凡學者要須做得人難做底事方好(釋人難做底事只是克己便好)
方伯謨勸先生少著書答曰在世間喫了飯後全不做
得些子事無道理(釋伯謨意恐更别)
人若聞道則生也不虚死也不虚若不聞道則生也枉
了死也枉了(釋發揮夕死可也明白親切足以激偷生者矣)
若一日未死一日要自當百年未死百年要自當這便
是立命(釋可謂遂志致命矣)
只是這箇心但一念之間是底便是道心不是底便是
人心(釋人心亦有是底)
人心只是一箇知覺知覺從饑食渴飲處便是人心知
覺從君臣父子處便是道心(釋饑食渴飲恐難盡非)
有道理底人心便是道心(釋明白切實無如此說足以求執中矣)
此心曠然無一毫私意直與天地同量便有天下為一
家中國為一人底意思
聖人與衆人做處便是五峯所謂天理人欲同行而異
情聖人亦未嘗無人心其好惡皆與人同各當其則是
所謂道心也
天地之心動方見聖人之心應事接物方見(釋此即復卦之)
(意)
人心纔覺時便在孟子說求放心求字早是遲了(釋覺而後)
(能求)
問存心曰居處恭執事敬與人忠便是存心之法而今
與人說話覺得不是便莫說做件事覺得不是便莫做
只此便是存心之法(釋此初學收心之方)
人須將那不錯底心去驗他那錯底心不錯底是本心
錯底是失其本心(釋此可對省)
把心不定喜怒憂懼四者皆足以動心心才係於物便
是為其所動(釋當使天君常泰然)
學者常用提醒此心使如日之升羣邪自息(釋提醒只是戒慎恐)
(懼)
學問之道孟子斷然說在求放心此心放了博學也是
閒審問也是閒如何而明辨如何而篤行(釋此又一時之言却)
(的)
涵養於未發之先窮格於已發之後(釋恐難如此分先後)
未能識得涵養箇甚(釋此却明白)
劉黻問立志為難先生曰也無許多事只是一箇敬徹
上徹下只是這箇道理(釋能敬便是立志)
敬字似一箇畏字非塊然兀坐耳無所聞目無所見心
無所思而後謂之敬只是有所畏謹不敢放縱常常如
此氣象自别
童蜚卿問主一無適曰只是莫走作如讀書時只讀書
著衣時只著衣理會一事只理會一事了此一件又作
一件
劉砥問謝子惺惺之說曰惺惺乃心不昏昧之謂只此
便是敬心若昏昧燭理不明雖強把捉豈得為敬(釋敬則心)
(惺)
敬即是此心之自做主宰處
論格物曰謝子尋箇是處之說甚好須是於其一二分
直尋到十分是處方可(釋須先從到處尋是)
遇著一件事便且就這事上思量合當如何(釋遇著字亦是格路)
且窮理令有切已工夫若只泛窮天下萬物之理不務
切已即遺書所謂遊騎無所歸矣(釋切已工夫只是先至者是)
此箇道理問也問不盡說也說不盡頭緒儘多須是自
去看看來看去自然一日深似一日一日分曉似一日
一日易簡似一日只是要熟(釋學貴積累)
知得深便信得篤(釋故知至而後意誠)
知與行常相須如目無足不行足無目不見論先後知
為先論輕重行為重
陳安卿舉南軒知與行互相發先生曰知與行須是齊
頭做方能互相發(釋近日知行並進之說亦是)
師友之功但能示之於始而正之於終爾若中間二十
分工夫自用喫力去做既有以喻之於始又自勉之於
中又其後得人商量正定之則所益厚矣(釋無師友固不可全靠師)
(友亦不可)
氣禀物欲生來便有要無不得只逐旋自去理會消磨
大要只是觀理分明便勝得他(釋格物是要緊)
不曾離得舊窠窟何緣變化得舊氣質(釋須當拔乎流俗)
東萊謂變化氣質方可言學先生以為惟學能變化氣
質爾(釋二先生之言皆是)
懲忿如救火窒慾如防水(釋火易焚人水易溺人)
人固有終身為善而自欺者不特外面如此而裏面不
如此者方為自欺盖中心欲為善而常有箇不肯底意
思便是自欺也須是打疊得盡(釋意透)
李先生說人心中大段惡念却易制伏最是那不大段
計利害乍往乍來底念慮相續不斷難為驅除今看來
是如此(釋此正悠悠處最能害人)
黃達才言思不能精之病先生曰硬思也不得只是要
常常提撕莫放下將久自解有得(釋此還是心有牽係不耐煩思)
先生問童伯羽如何用工答曰且學靜坐痛抑思慮先
生曰痛抑也不得只放退可也不可全無思慮無邪思
爾(釋以正思換了邪思)
吳公濟云逐日應接事物之中須是得一時辰寧靜以
養衛精神要使事愈繁而心愈暇彼不足而我有餘其
言雖出於異說然試之亦略驗豈周夫子所謂主靜者
耶(釋過在不能事)
李伯誠曰打坐時意味也好先生曰坐時固是好須是
臨事接物時長如坐時方可
周貴卿曰非不欲常常持守但志不能帥氣臨事時义
變遷了先生曰只是亂說豈是由他自去正要待他去
時撥轉來為仁由己而由人乎哉止吾止也進吾往也
(釋安而能慮)
陳安卿問已分上事已理會但應變處更望提誨先生
曰今且當理會常未當理會變常底許多道理未能理
會得盡如何便要理會變(釋常變一理耳)
問氣弱膽小之病曰公只去做工夫到理明時節氣自
強而膽自大矣
道夫因言季文自昔見先生後篤厚謹畏雖居於市井
人罕有見之者自言向者先生教讀語孟後來於此未
有所見深以自愧故今者復來曰得他恁地也好或然
窮來窮去久之自有所見亦是一事
義剛之初拜先生也具述平日之非與所以遠來之意
力求陶鑄及所以為學之序先生曰人不自訟則不奈
他何今公既自知其過則讀書窮理便是為學其他也
無陶鑄處
潘時舉問常苦粗率不知病根安在先生曰不消更討
病根但知粗率便是病在這上只加子細便了(釋粗率處還是)
(心有他繫)
先生曰今學者來求病根熹向他說頭痛灸頭手痛灸
手病在這上只治這上便了更别討甚病根(釋須是說與脉訣)
李方子臨歸請教先生曰開闊中又著細密寬緩中又
著謹嚴這是人自去做(釋即寬而栗等義)
一日同周舜弼游屏山歸因說山園甚佳曰園雖佳而
人之志荒矣(釋此正玩物喪志)
或言氣禀昏弱難於為學先生曰誰道是公昏弱但反
而思之便強便明這風色打一轉日日做工夫日日有
長進(釋須與他說出箇昏弱根因好)
或言在家衮衮但不敢忘書册亦覺未免間斷先生曰
只是無志若說家事又如何汩沒得自家公今三五年
不相見又只恁地悠悠人生有幾箇三五年耶(釋直是惟日不)
(足)
人之私意有知得便克去者有忘記去克他者有不獨
是忘記克去而反與之為朋者(釋只是從欲易)
吾輩不用有忿世疾惡之意第常自體此心寬明無係
累則日充日明豈可涯涘耶(釋如此便能責己)
才枉其小便害其大(釋即不矜細行終累大德之意)
博文是致知約禮乃是踐履之實(釋博文專為約禮設)
擇善而固執之如致知格物便是擇善誠意正心修身
便是固執只此二事而已
進德修業這四箇字煞包括道理德是就身上說業是
就事上說
内積忠信是實心擇言篤志是實事
知崇進德之事也禮卑居業之事也
大學所說格物致知是知崇之事誠意正心修身齊家
治國平天下是禮卑之事
先生曰熹嘗謂今世人有目不得見先王之禮有耳不
得聞先王之樂此大不幸也(釋只是惡聞道不好學)
曾子忠恕與子思忠恕不同曾子忠恕是天子思尚是
人在(釋恐只是一箇忠恕)
下學上達雖是二事只是一理若下學得透上達便在
這裏
人有下學而不能上達者只緣下學得不是當釋氏只
說上達更不理會下學如何上達決無此理(釋此正儒佛之别)
人之進德須用剛健不息
聖人之學與俗學不同聖賢教人讀書只要知所以為
學之道俗學讀書便只是讀書更不理會為學之道是
如何(釋讀書亦是格物致知一事)
聖人是經歴見得許多所以寫在冊上與人看(釋讀書豈但求)
(知便要求行)
聖人語言其實即吾身日用常行之間可見
讀書須將聖賢言語就自家身上做工夫(釋此便是論讀書事)
司馬温公說為學之法舉荀子四句云誦數以貫之思
索以通之為其人以處之除其害以持養之(釋此言亦近道但於)
(德性處差縱學亦支離)
今學者看文字往往不曾熟如此則何緣浹洽横渠曰
書須成誦精思(釋書纔成誦便無放心)
讀書須是將本文熟讀且咀嚼有味若有理會不得處
然後將註解看方是有益(釋讀書若先從身心上照驗合否後看注解亦且能辨其)
(是非矣)
大抵觀書先須熟讀使其言皆若出於吾之口繼以精
思使其意皆若出於吾之心然後可以有得耳(釋此便是心口)
(相應理無走作)
尹先生門人言尹先生讀書云耳順心得如誦己言(釋既)
(誦先聖賢之言如己之言即可以占在己之行如先聖賢之行矣)
為學讀書須是耐煩細意去理會切不可粗心若曰何
必讀書自有箇捷徑法便是誤人底深坑也(釋纔不耐煩便是求)
(捷徑入禪室矣)
大凡看文字少看熟讀一也不要瑣碎立說但要反復
體驗二也埋頭理會不要求效三也三者學者當守此
(釋其要只是反求諸身)
讀書須周匝遍滿熹舊有四句云寧詳毋略寧下毋高
寧拙毋巧寧近毋遠(釋此四句亦是下學工夫)
看書非止看一處便見道理如服藥相似一服豈能得
病便好須服了又服服多後藥力自行(釋對書便見己病乃益)
讀書須純一如看了一般未了又要般涉都不濟事熹
向時讀書方其讀上句則不知有下句方其讀上章則
不知有下章(釋此便是主一)
周元卿問著心讀書有時半板前心在書上半板後忽
然思量他事口雖讀心自在别處如何得心只在書上
先生曰此最不可所謂不誠無物雖讀猶不讀也(釋元卿己)
(不將書治心又安能得心在書上也)
看文字須是如猛將用兵直是鏖戰一陣如酷吏治獄
直是推勘到底决是不恕他方是(釋此時便見天理人欲交戰景象)
因說讀書云韓退之所謂沈潛乎訓義反覆乎句讀須
有沈潛反覆之功方得(釋此沈潛反覆須如易反覆道也之義解乃切)
觀書當從大節目處看程子有言平其心易其氣闕其
疑則聖人之意見矣(釋以聖人之意為己之意可)
今之談經者往往有四者之病本卑也而抗之使高本
淺也而鑿之使深本近也而推之使遠本明也而必使
至於晦此今日談經之大患(釋惟不為躬行以窮經故生四病)
名數制度之類略知之便得不必大段深泥以妨學問
(釋何者非學問君子多乎哉不多也)
大疑則有大進(釋用思故也)
讀書始讀未知有疑其次則漸漸有疑中則節節是疑
過了這一番後疑漸漸減以至融會貫通都無可疑方
始是學(釋疑處正是以心驗之得)
關了門閉了戶把斷了四路頭此正讀書時也(釋此只是箇收)
(放心)
大凡看書須是要自家日用躬行處著力方可(釋此便是知行)
(並進之意)
人常讀書庶幾可以𬋩攝此心使之常存横渠有言書
所以維持此心一時放下則一時德性有懈也其何可
廢(釋須是先立此心)
廖晉卿請問所讀書先生曰公心放已久精神收拾未
定且收斂精神方可商量讀書(釋如此而後讀書句句皆入心矣)
熹自十六七時便下工夫讀書當時也喫了多少辛苦
多讀了書今人卒乍便要讀到熹這田地也是難要須
積累著力方可(釋此恐記先生之言有誤不然是先生以讀書為多也)
先看大學次語孟次中庸果然下工夫句句字字涵泳
切己看得透徹一生受用不盡(釋只切己便有受用)
子所雅言詩書執禮未始及易夫子常所教人只是如
此今人便先為一種玄妙之說(釋說之玄妙者其行必難)
先生一日問剛中平時讀何書剛中說看語孟荀揚莊
老王通諸書先生云須看語孟若荀揚乃誤人之書莊
老乃壞人之書(釋只說將語孟荀揚莊並看便是自誤自壞也)
今且須看孔孟程張四家文字方始講究得著實其他
諸子不能無過差也(釋程張又入孔孟之門戶)
先生捐館前一月以書遺廖子晦曰大學又修得一番
簡易平實次第可以絶筆(釋觀先生於大學可謂終身事之矣)
大學一書有正經有註解有或問看來看去不用或問
只看註解便了久之又只看正經便了又久之自有一
部大學在我胸中而正經亦不用矣(釋思之得)
大學在明明德一句須常常提醒在這裏他日長進處
在這裏(釋柟常說亦如此)
大學是聖門最初用工處格物又是大學最初用工處
格物是夢覺關格得來是覺格不得是夢誠意是善惡
關誠得來是善誠不得是惡過得此二關上面工夫却
一節易如一節了到得平天下處尚有些工夫只為天
下闊須著如此點檢(釋次第本如此)
致知誠意此是大學一篇樞紐乃生死路頭人之所以
與禽獸異處若過得這關了其他事皆可為也(釋中庸語孟皆)
(同此意)
物未格知未至縱有善亦不過是不善中之善到得物
格知至後或有不善亦只是善中未善處(釋明白可作)
正卿問大學𫝊正心修身莫有淺深否先生曰正心是
就心上說修身是就應事接物上說(釋次第亦是如此)
大學正心章已說盡了至修身章又從頭說起至齊家
治國章又依前說教他治盖是要得節節去照顧(釋照顧字)
(只與照應照驗字同皆從明德上來)
先生語吳仁父曰熹語孟集註添一字不得減一字不
得又記曰不多一箇字不少一箇字(釋此恐非朱夫子之言)
王子充問讀書未見得切見之事方切先生曰不然論
語一教人學便是孝弟求仁便戒人巧言令色便是三
省可謂甚切(釋此可教子充之務實矣)
孔門答問曾子聞得底話顔子未必與聞顔子聞得底
話子貢未必與聞今却合在論語一書後世學者豈不
幸事但患自家不去用心(釋顔曾只聞己所聞便能行其所聞後學聞雖多却少箇)
(行字)
孟子許多論氣只在集義所生者一句上(釋纔集義便是變化氣質)
(其氣自能配義與道矣故集義即生長浩然氣之根苗也)
楊至之問中含二義有未發之中有隨時之中曰中庸
一書本只是隨時之中然其所以有隨時之中者是緣
有那未發之中在裏(釋楊說頗支離但隨時字非小可可與權者能之不然便同流合汚)
詩小序漢儒所作有可信處絶少大序好處多然亦有
不滿人意處(釋此說恐太信己不信古)
問詩𫝊叶韻曰古人文自是有叶今泉州有詩譜紹興
府有韻譜皆吳才老做陸德明釋文中亦有此類甚多
(釋古人以韻就意故用叶後人乃是以意就韻故韻雖叶而非詩)
南軒精義是意外說却不曾說得詩中本意惟上蔡說
須先識得六義體面而諷詠以得之此却是會讀詩(釋六)
(義體面固要識得尤莫如先識得思無邪)
看二典之書堯舜所以卷舒作用直如此熟(釋不是熟於卷舒作)
(用蓋有安安温恭之德自然政化流行不能自已如天地於穆至誠自然日往月來陽舒隂惨未嘗容一意也)
尚書孔安國𫝊是魏晉間人所作託安國為名與毛公
詩𫝊大段不同孔叢子亦然皆是那一時人所為(釋詩書序)
(𫝊舊人得者還多)
學禮先看儀禮儀禮是全書其他皆是講說(釋故儀禮為經禮記)
(為𫝊)
熹向定婚禮親迎用温公入門以後則從伊川大㮣如
此(釋知此便可求用四代禮樂之意)
今所集儀禮也只是略存古之制度使後之人自去減
殺求其可行者而已(釋儀禮雖止十七篇然於禮之腔廓已定用之而斟酌損益係乎人)
(耳惟溺而不知變與背而不知循皆非也)
周禮一書周公所以立下許多條貫皆是從廣大心中
流出(釋周禮直欲使無一物不得其所故其書無一言而非仁也為政若得其意不必盡擬其條貫矣)
周禮一書聖人姑為一代之法爾到不可用處聖人須
别有權變之道(釋程子云若生民之理有窮雖聖王之法可改讀周禮當識其意可也)
先生因與朋友言及易曰易非學者之急務也熹平生
費些精神理會易與詩論其得力未若語孟之多也(釋語)
(孟從易中流出)
伏羲易自是伏羲易文王易自是文王易孔子易自是
孔子易(釋恐只是一易)
伏羲畫卦止有竒耦之畫何嘗有許多說話文王作繇
辭周公作爻辭亦是為占筮設到孔子方說從義理去
(釋自羲至孔恐只是一箇義理)
周禮言三易經卦皆八其别皆六十有四便見不是文
王漸畫(釋繫辭取豫取夬等亦是如此說)
程先生易𫝊義理精字數足無一毫欠缺只是於本義
不相合易本是卜筮之書程先生只說得一理(釋此恐程子得)
(者還多)
横渠云易為君子謀不為小人謀極好(釋恐亦為小人如拔茅包承等)
春秋本是明道正誼之書今人只較齊晉伯業優劣反
成謀利大義都晦了且如今人做義只做得齊桓晉文
優劣論(釋道誼在齊桓晉文上論亦自見得到)
看春秋甚難須是有當時魯春秋來看見得聖人改竄
處方始知得事實然那得有此(釋大旨亦有在字字上見者)
看春秋且須看得一部左𫝊首尾意思通貫方能略見
聖人筆削與當時事之大意(釋此便是善看春秋者)
問孔子當衰周時可以有為否曰聖人無有不可為之
事只恐權柄不入手問不知聖人有不可為之時否曰
便是聖人無不可為之時若時節變了聖人又自處之
不同(釋無不可為之事者聖人之能有不可為之時者聖人之命)
左氏敘至韓魏趙殺智伯事去孔子六七十年决非丘
明(釋敘至韓魏趙者左氏之徒補之)
左氏一部書文章浮豔更無事實蓋周衰時自有一等
迂闊人觀國語之文可見周之衰也(釋文盛則道微)
孝經一書文字不多先生何故不為理會過曰此亦難
說此書只前面一段是曾子聞於孔子者後面皆是後
人綴緝而成程沙隨說向時汪端明亦嘗疑此書是後
人偽為者(釋孝經多是孔曾問答以訓幼少者之意故引詩段落明白使其易讀亦不可疑)
家語記得不純却是當時書孔叢子是後來白白撰出
(釋其流之近則為家語其流之遠則為孔叢言語簡繁時世之自然也)
文中子中說被人亂了其他好處甚多大過法言(釋亂了處)
(只是擬比太多率薛收姚義之筆其聞于文中子者之至義固存也)
七書所載唐太宗李衛公問答乃阮逸偽書文中子元
經關子明易皆逸所作(釋其初不可謂無𫝊若皆出于逸之偽恐無據)
解書難得分曉趙岐孟子拙而不明王弼周易巧而不
明(釋岐弼身非孔孟安得其言明)
太史公樂書說那許多制度分寸極好此必有古書可
考未必是他自說得(釋蓋古來相𫝊授者亦有之如内經亦然)
問看史曰亦草率不得須當看人物是如何當時治體
是如何國勢是如何皆當子細上蔡說明道看史逐行
看過不蹉一字(釋不蹉處只是心存)
讀通鑑且將全書來熟看却去看綱目發明却儘好議
論也(釋通鑑倣左傳作綱目倣春秋經作然比之未合處及倣之未至處豈惟儘好議論耶)
温公通鑑以魏為主其理都錯熹所作綱目以蜀為主
(釋以蜀為主固是大義若主之太過反是掩實成虚如攻伐書入寇之類)
温公之言如桑麻穀粟且如稽古錄極好看常思量教
太子諸王恐通鑑難看且看一部稽古錄人家子弟若
先看得此便是一部古今在肚裏(釋史文簡殺太過雖老儒亦難讀況子弟)
(小兒乎)
唐鑑意正有疎處孫之翰唐論精練說利害如身親歴
之但理不及唐
胡侍郎讀史管見其為文字與所見處甚好到看他自
做處全相反(釋初只是以意料想也)
離騷初無奇字只恁說將去自是好後來如魯直恁地
著氣力做只是不好(釋不是實有的文字自要妝點)
古賦須熟看屈宋韓柳所作乃有進步處入本朝来騷
學殆絶秦黃晁張之徒不足學也(釋此意馳逐去終未免害學)
漢初賈誼之文質實董仲舒之文緩弱(釋以質實緩弱論董賈文却恐)
(往文句上論了恐亦害學)
素問語言深靈樞淺較易看(釋二書恐亦古之遺意不當以文字看也)
先生方修韓文考異而學者至因曰韓退之議論正規
模闊大然不如柳子厚較精密如辨鵾冠子及說列子
在莊子前及非國語之類辨得皆是(釋之二子皆恐陷于文孔門四教之)
(文恐不如是)
韓退之以下歐蘇諸公議論不過是主於文詞(釋并韓子亦恐)
(有主詞處)
古詩須看西晉以前如樂府諸作皆佳(釋詩自西晉以前雅頌亡猶有)
(風處故耳)
齊梁間人詩讀之使人四肢皆懶慢不收拾(釋世道之危亂全繫)
(此)
作詩先用看李杜如士人治本經然本既立次第方可
看蘇黃以次諸家詩(釋看李杜不如蘇武韋孟尤不失放心蘇黃諸公勿治可也)
李太白非無法度乃從容於法度之中蓋聖於詩者也
(釋此語恐喪初學之志)
道間人多攜詩文求跋尾熹以為人之所以與天地日
月相為長久者元不在此(釋朱子此語極使人能立志)
因論文曰作文字須是靠實說得有條理乃好不可架
空纖巧大率要七分實只二三分文(釋文處亦是實乃真文也)
歐公文雖平淡其中却自美麗有好處有不可及處却
不是闒冗無意思(釋終是陷于詞章)
自三蘇文出學者始日趨於巧(釋文士趨巧自左傳國語以來然矣三蘇又其)
(甚耳)
歐公文字大綱好處多晩年筆力亦衰曾南豐文議論
平正耐點檢李泰伯文亦明白好看
歐公言作文有三處好思量枕上路上厠上他只是做
文字尚如此況求道乎(釋此三處可以占歐子制辭之心矣)
文章到歐曾蘇道理到二程方是暢(釋文章有道理方是暢)
劉子澄言本朝只有四篇文字好太極圖西銘易𫝊序
春秋𫝊序(釋此亦據文字格體而言并四篇原意亦失之矣)
黃直卿云通書便可上接語孟曰比語孟較深語孟說
得較闊(釋通書便有要立言意語孟隨人隨事發自然熟也)
問伊川謂西銘乃原道之祖如何曰西銘更從上面說
來原道言率性之謂道西銘連天命之謂性說了(釋程子謂)
(西銘原道之祖恐不止連天命之性說之也)
正蒙是盡窮萬物之理(釋須近取諸身好)
定性書此篇大綱只在廓然而大公物來而順應兩句
(釋初學要勉力求至于此遽以是為當是猶未能立而求行也)
顔子所好何學論此是程子二十歲時已做得文字如
此了便是已知為學之本(釋顔子後如黃叔度程明道皆天生來好故入道便易人)
(當先化氣質可)
因論動箴先生曰諸公且道那句是緊要道夫曰順理
則裕莫是緊要否曰更連從欲惟危兩句這是生死路
頭
今看了近思錄看别經書須將遺書兼看蓋他一人是
一人病痛故程先生說得各各自有精采(釋程子多得論語之意言)
(率因人而發)
伊川見朱光庭所編語錄云某在何必讀此若伊川不
在則何可不讀(釋此亦近予欲無言之意)
上蔡多說過了龜山巧又别是一般巧得又不好范諫
議說得不巧然亦好和靖又忒不好然意思好(釋只意思好不)
(須用巧也)
呂與叔文集煞有好處他文字極是實說得好處如千
兵萬馬飽滿伉壯上蔡雖有過當處亦自是說得透龜
山文字却怯弱似是合下會得易(釋只看入道處其言語不必拘同也)
范浚心銘他自見得到說得件物事如此好(釋近約禮之旨)
龜山文字議論如手捉一物正緊忽墜地此由其氣弱
(釋此却以文論也)
李復潏水集說浩然之氣只是要仰不愧俯不怍便自
然無怯懼其言雖粗却盡此章之意信州刊行(釋此非平日集)
(義功深安得俯仰無愧怍善發浩然之旨)
康節之學其骨髓在皇極經世其花草便是詩(釋康節自成片)
(段於其心亦無愧怍但不是論語源流)
潛虚只是吉凶臧否平王相休囚死(釋易原不如是失却君子行四德意)
季通律書分明是好却不是臆說自有按據(釋馬遷律歷恐亦如)
(是蓋自古必有𫝊授之者季通益能發明之耳然而樂之實本不在是學者不必溺此)
南軒語孟熹嘗說他這文字不好看蓋解經不必做文
字止合解釋得文義通則理自明意自足(釋理明意足俗解亦好文)
(字亦好)
東萊教人作文當看獲麟解也是其間多曲折熹舊最
愛看陳無已文他文字也多曲折(釋此等論亦快害學者)
先生言科舉時文之弊後生才把起書來讀便先要去
討新竒意思凖擬作時文用下稍弄得熟了到做官或
立朝雖於朝廷大典禮也則胡亂捻合出來用不知被
理會得者一拶則百雜碎矣(釋時文之弊如此之甚乎)
朱子抄釋卷一
