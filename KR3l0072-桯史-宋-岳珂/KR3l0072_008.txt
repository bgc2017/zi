桯史卷第八(十二則)
相臺岳珂
九江郡城
九江郡自梁太清始奠湓口湓口乃漢灌嬰所築也
灌井在焉故余家晉盆杅事猶有冡居城中城負江
面山形勝盤据三方阻水頗難於攻取開寳中曹
翰討胡則踰年不下或獻計於翰曰城形爲上水龜
非腹脇不可攻從之果得城至今父老指所由入云
在北闉新倉後郡治之前對康廬有峰曰雙劔乾
道間蜀人唐立方(文若)來爲守謂翰實屠城而李成
等寇亦嘗入郛殘其民取隂陽家說意劔所致乃闢
譙樓前地築爲二城夾樓矗其上謂之匣樓曰匣實
藏劔江人相勸成之有日者過其下曰是利民而不
利於守立方聞之不以爲意居一年果卒官其異如
此立方故知名嘗爲中書舍人終之年六十八
日官失職
近世清臺占候頗失其守雖試選甚囏多筌蹄之學
以故證應之驗視前世爲䟽開禧丙寅二月丙子
余在京口章以初居戎司薌風亭余涖事庾中歸過
之小酌握手庭下日方申忽覺天半砰鍧有聲甚厲
矯首正見一星南隊曳尾如帚逶迤久之始滅相與
歎異未幾而兵釁開江淮荐饑死者幾半嘉定巳
巳五月辛亥余里居晚浴散步西圃暝色將至從行
一僮忽卬而驚嘑視之亦一星大小如京口所見而
色紺青尾𦦨煜煜自南徂北行頗迅亦隱隱鳴于空
中時虜酋易位蒙韃闖其境兵禍紏結數年猶不解
則所隊之方蓋有妖焉余不甚習變星二星所偶見
皆白晝出太史且未嘗問亦不聞奏報其它躔度
微忒意必不能詳也
紫宸廊食
余爲扈簿日瑞慶節随班上夀紫宸殿是歲
虜方拏兵北邊賀使不至百官皆賜廊食余待班
南廊日巳升見有老兵持二髹牌至金書其上曰輒
入御厨流三千里既而太官供具畢集無帟幕限
隔僅以鐐竈刀机自随緜蕞簷下侑食首以旋鮓次
暴脯次羊肉雖玉食亦然且一小楪如今人家海
味楪之制合以玳瑁而金托之封其兩旁上以黃紙
書品嘗官姓名以待進黼坐既御合班拜舞用樂
伶人自門急趨折檻以兩䄡爲作止之節廊下設纈
褥寘爼于前有有核爵以銀而厚其脣爲之一耳頗
不便於飲上鐫紹興十二年某州所造蓋和議成
而舉彌文責之外郡以期速集也每舉酒玳合自東
廡入廊饌繼至適盧棘簿(子文)在旁因言此藝祖
舊制在汴京時天造草昧一日長春節欲盡宴
廷紳有司以不素具奏不許令市脯隨其有以進仍
詔次序勿改以昭示儉之訓如錫宴貢院前二醆止
以菓實薦無品食蓋當時市之者未至耳其第三醆
亦首以旋鮓云余聞之典儀吏曰它日戎贄在廷
則百官皆稱夀而退無賜食七十年矣此乃適因
其不來而舉行者故竊志之
阜城王氣
崇寧間望氣者上言景州阜城縣有天子氣甚明
徽祖弗之信既而方士之幸者頗言之有詔斷支
隴以泄其所鍾居一年猶云氣故在特稍晦將爲偏
閠之象而不克有終至靖康僞楚之立踰月而釋
位逆豫既僣遂改元阜昌且祈于金酋調丁繕治其
故嘗夷鏟者力役彌年民不堪命亦不免於廢也二
僣皆阜城人卒如所占云
袁孚論事
孝宗初政袁(孚)爲右正言一日亟請對論北内有
私酤言頗切直光堯聞之震怒上嚴於養志
御批放罷中使持璽封至堂時陳文正當國史文
惠爲參預未知其倪啓封相顧周測文惠曰上新
即位而首逐一諫官未得其名此决不可請俟審奏
翌日遂朝方扣榻以請玉音峻厲遽曰謂已行下
矣尚何留文惠奏曰陳康伯固欲速行而臣不欲也
臣有千慮之一願留身以陳班退文惠問孚何罪也
上諭以䟽意曰是非所宜言不逐何待曰陛下亦
知德夀宫中無士人乎曰何謂也曰北内給事
無非閹人是惡知大體若非幾箇村措大在言路時
以正論折其萌芽此曹馮依自恣何所不至上竦
而悟天顔少龢文惠進曰不特此事爭臣無故賜
罷天下咸以爲疑而欲知其故若以此爲罪則兩
宫之間且生四方聞之必謂陛下方以天下養而
使北内至於有此非供億不足而何必不得已而
去當因其自請而聽之可耳上釋然霽威曰善將
退復前曰後之日復當五日之朝願陛下試以
意白去孚儻可以上皇意留之尤盛德事上許
諾既歸自北宫亟召文惠而諭之曰太上怒袁
孚甚朕所以亟欲去之昨日方燕太上賜酒一
壷親書德夀私酒四字於上使朕跼蹐無所文
惠曰此陛下之孝也雖然終不可暴其事居數日
孚請祠得守永嘉郡既而文惠又奏諫官以直言去
非邦家之美請以職名華其行遂除直秘閣外朝
竟不及知自是纖人知譛之不行亦無復投隟者一
言回天體正誼得兩宫慈孝終始無間此舉寔
足以權輿之云
鸚鵡諭
蜀士尚流品不以勢詘乾道間楊嗣清(甲)有聲西
州清議推屬初試邑有部使者不欲名頗以繡衣自
驕怒其不降意誣劾以罪趙衛公方爲左史聞之不
俟車亟往白廟堂曰譬之人家市猫于鄰卜日而致
之將以咋鼠也鼠暴未及問而首抉雕籠以噬鸚鵡
其情可恕乎當國者問其繇告以故相與大笑劾
牘竟格不下嗣清仕亦不顯有弟曰嗣勲(輔)位至從
橐其清名亦相伯仲云至今蜀人談謔以排拫善類
者爲猫噬鸚鵡王中父嘗爲余道而忘其所爲邑之
名
月中人妖
逆曦未叛時嘗歲校獵塞上一日夜歸笳鼓競奏轔
載雜襲曦方垂鞭四視時盛秋天宇澄霽卬見月中
有一人焉騎而垂鞭與巳惟肖問左右所見皆符殊
以爲駭嘿自念曰我當貴月中人其我也揚鞭而揖
之其人亦揚鞭乃大喜異謀繇是益决德夫兄至蜀
安大資(丙)與之醼親言之夫妄心一萌舉目形似此
正與投楮天池者均耳月妖何尤
牸牧相衛
先塋吕田原之北二里許有山焉不合如礪土名
曰焦庫有周氏墳其間篁木蔽翳泉甘草茂牧者趨
之嘉定癸酉四月甲午正晝有詹氏子十九歲牧
一牸墳側方偃于背鄰之二兒甫齓戲于旁有虎出
于薄直前搏牸二兒癡不識爲虎擲瓦礫嗾而逐之
虎顧牸不肯去二兒倚徙觀稍前乃緣登木牧子念
其家貧惟恃此以耕不勝憤徑歸取斧將以殺虎其
父在田不之知毋視其來也遽問而告其故顧東作
方殷家無男子乃集里婦數人譟而從既至二兒觀
酣嬉笑自若牸以角拒虎爪嚙無完革矣牧子視牸
且困揮斧大呼欲以致虎虎果舍牸來時木影漏日
刃環舞翕霍有光虎益自縮作勢奮迅欲以攫取牸
少憩力甦乃前鬪虎舍牧子與之相持牧子氣定更
進虎又舍牸牸與牧迭抗虎如此者彌半日頃羣婦
莫之孰何旣而山下民聞者持梃讙嘑來漸多虎遂
棄而去牸牧竟全余時倚堊冡下僕輩親見之來告
遣視民方環睨虎猶未逸也畜而義不忘衛所牧牧
子亦克念其家奮不顧死皆可尚二兒不知畏不被
搏噬東坡沙上抵首之說諒可信云
解禪偈
余嘗得東坡所書司馬温公解禪偈其精義深韞眞
足以得儒釋之同特表其語而出之偈之言曰文中
子以佛爲西方之聖人信如文中子之言則佛之心
可知也今之言禪者好爲隱語以相迷大言以相勝
使學者倀倀然益入於迷妄故余廣文中子之言而
解之作解禪偈六首若其果然則雖中國行矣何必
西方若其不然則非余之所知也忿氣如烈火利欲
如銛鋒終朝常戚戚是名阿鼻獄顔回安陋巷孟軻
養浩然冨貴如浮雲是名極樂國孝弟通神明忠信
行蠻貊積善來百祥是名作因果仁人之安宅義人
之正路行之誠且久是名光明藏言爲百代師行爲
天下法久久不可掩是名不壞身道義修一身功德
被萬物爲賢爲大聖是名菩薩佛於虖妄者以虚辭
岐實理以外慕易内脩滔滔皆是也豈若是偈之坦
明無隱乎盍反而觀之
玉虚密詞
徽祖將内禪旣下哀痛之詔以告宇内改過不
吝發于至誠前一夕即玉虚殿常奉眞馭之所百拜
密請祈以身夀社稷夜漏五徹焚詞其間嬪嬙巨璫
但聞謁禱聲而莫知其所以然明日遂御玉華閣召
宰執書傳位東宫四字以付蔡攸又一日欽宗遂
即位寔宣和七年十一月辛酉也明年正月巳已
赤白囊至徽祖夜出通津門以如亳社斡离不旣
退師龍德行宫在京口纖人乘間有劔南自奉之
疑奉表亟請歸京師駕至睢陽李忠定(綱)奉
詔迎謁見于幄殿既辭遂出所焚詞藁俾宣示宰執
百官忠定家有藏本焉其辭曰奉行玉清神霄保仙
元一六陽三五璇璣七九飛元大法師都天教主臣
某誠惶誠恐頓首頓首再拜上言高上玉清神霄九
陽緫眞自然金闕臣曩者君臨四海子育萬民緣德
菲薄治狀無取干戈並興弗獲安靖以宗廟社
稷生民赤子爲念巳傳大寳于今嗣聖庶幾上
應天心下鎮兵革所冀邇歸遠順宇宙得寧而基業
有無疆之休中外享昇平之樂如是賊兵偃戢普率
康寧之後臣即寸心守道樂處閑寂願天昭鑒臣弗
敢妄將來事定復有改革窺伺舊職獲罪當大已上
祈懇或未至當更乞垂降災咎止及眇躬庶安宗
社之基次保羣生之福五兵永息萬邦咸寧伏望眞
慈特賜省鑒臣謹因神霄直日功曹吏賫臣密表一
道上詣神霄玉清三府引進僊曹伏願告報臣誠惶
誠恐頓首頓首再拜以聞於虖禹湯罪已其興也勃
焉聖心其有以得於天矣按蔡絛國史後𥙷載
徽祖教門尊號爲玉京金闕七寳元臺紫微上宫靈
寳至眞玉晨明皇大道君與此不同意歸美之稱
不欲以自名耳唐武宗會昌投龍文稱承道繼玄昭
明三光弟子南嶽上眞人今茅山龍虎閤皂實有三
壇符籙徧天下受之者亦各著稱謂或者帝王之
號又有其别殆未可知也
太歲方位
建隆三年五月詔增修大内時太歲在戌司天監
以興作之禁移有司毋繕西北隅藝祖按視見之
怒問所繇司天以其書對上曰東家之西即西家
之東太歲果何居焉使二家皆作歲且將誰凶司天
不能答於是即日涖撤一新之今世士大夫號於逹
理者每易一榱覆一簣翦翦拘泥不得即决稽之聖
言思過半矣
逆亮辭怪
金酋亮未簒僞封岐王爲平章政事頗知書好爲詩
詞語出輒崛疆愸愸有不爲人下之意境内多傳之
且驟施於國東昏疑焉未及誅而有霄儀之禍宗族
大臣以亮有素譽因共推戴旣立遂肆暴無忌佳兵
苛役以迄于亡然其居位時好文辭猶不輟余嘗得
其數篇初王岐以事出使道驛有竹輒詠之曰孤驛
瀟瀟竹一叢不同凡卉媚春風我心正與君相似只
待雲梢拂碧空又書壁述懷曰蛟龍潜匿隱滄波且
與蝦蟆作混和等待一朝頭角就撼搖霹靂震山河
旣而過汝隂復作詩曰門掩黃昏染綠苔那回蹤跡
半塵埃空亭日暮烏爭噪幽徑草深人未來數仞假
山當戸牗一池春水遶樓臺繁花不識興亡地猶倚
闌干次第開又嘗作雪詞昭君怨曰昨日樵村漁浦
今日瓊川小渚山色捲簾看老峰巒錦帳美人貪睡
不覺天花剪水驚問是楊花是蘆花一日至卧内見
其妻几間有巖桂植瓶中索筆賦曰綠葉枝頭金縷
裝秋深自有别般香一朝揚汝名天下也學君王著
赭黃味其詞旨已多圭角蓋其蓄已不小矣及得志
將圖南牧遣我叛臣施宜生來賀天申隱畫工於
中節使圖臨安之城邑及吳山西湖之勝以歸旣進
繪事大喜&KR1486;然有垂涎杭越之想亟命撤坐間軟屏
更設所獻而於吳山絶頂貌已之狀策馬而立題其
上曰萬里車書盍混同江南豈有别疆封提兵百萬
西湖上立馬吳山第一峰遷汴之歲已弑其母矣又
二日而中秋待月不至賦鵲橋僊曰停杯不舉停歌
不發等候銀蟾出海不知何處片雲來做許大通天
障礙虬髯撚斷星眸睁裂惟恨劔鋒不快一揮截斷
紫雲腰子細看嫦娥體態明年竟遂前謀使御前都統
驃騎衛大將軍韓夷耶將射鵰軍二萬三千圍子細
軍一萬先下兩淮臨發賜所製喜遷鶯以爲寵曰旌
麾初舉正駃騠力徤嘶風江渚射虎將軍落鵰都尉
繡帽錦袍翹楚怒磔戟髯争奮捲地一聲鼙鼓笑談
頃指長江齊楚六師飛渡此去無自墮金印如斗獨
在功名取斷鎻機謀垂鞭方略人事本無今古試展
卧龍韜韞果見成功旦莫問江左想雲霓望切玄黃
迎路余又嘗問開禧降者能誦憶尚多不能盡識
觀其所存寓一二於十百其桀驁之氣已溢于辭表
它蓋可知也犬狺鴞鳴要充其性不足乎議軟屏詩
正隆事迹以爲翰林脩撰蔡珪所作詭曰御製反覆
它作似出一機杼或者傳疑益訛抑其餘皆出於視
草亦無所致詰錄所見者聊以寓志怪云洪文敏夷
堅支景僅載其二它不傳
