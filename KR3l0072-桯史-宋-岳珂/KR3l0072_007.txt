桯史卷第七(五則)
相臺岳珂
吳畏齋(獵)謝贄啓
開禧兵隙將開憂國者慮其不終乙丑之元吳畏
齋自鄂召過京口以先君湖湘之契先來訪余亟
送出南水門謝不敏既而留中爲大蓬未幾遂以秘
撰帥荆復出閘西泝時北事巳章灼余念數路出師
具有殷鑒雖上流運竒先王有遺規而今未必能且
是時招僞官遣妄諜亹亹多費實無益於事天下寒
心而謀國者不之知也因草一啓代贄及之曰騎
虹過賀曾親謦欬之承倉鼠嘆斯尚墮塵埃之夢喜
拜重來之命試伸一得之愚竊以宋受天命何啻
百庚申虜汙中原又閱一甲子自崇觀撤藩籬之
蔽而炎興紛和戰之謀誕謾敗事而選懦則有餘
浮躁大言而矝夸之亡實有志者以拘攣而廢無庸
者以積累而升牢籠易制之人才玩愒有爲之歲月
肉食者鄙亡秦當可進而失機骨狺而爭逆亮以難
從而求釁遂致蟠固狡兔之窟猶欲睥睨化龍之都
决策和親姑謂奉春之孰計卧薪自厲誰爲勾踐之
盛心金湯恐喝於豫圖玉帛聮翩於遠餽百年棄置
亦巳久矣萬口和附以爲當然不特首足混於無别
而反使有加將見膏血困於常輸而未知所止有識
每一寘念終夕爲之寒心今雖欲爲後乃益甚竊聞
九世之大議僅積三時之成規蹤跡張皇已同獸鬪
議論噂&KR0689;堅闢狐疑徒欲快一决而僥前功詎曰計
萬全而爲後慮畎畒有懷於憂國匭旌無路而陳
情敢忘末學之激衷試請丈人之静聽嘗觀古昔中
興之業或因東南全盛之基規模雖狹於未宏功業
亦随其所就孫氏北無淮而西無蜀距江尚固於周
防晉室内有寇而外有戎渡水亦成於克捷彼皆未
盡有今日之所有我乃類欲爲當時之不爲邊草未
搖紛紛抵掌塞塵一警惴惴奉頭㢮張以道固曰随
時勇怯任情料必至此未嘗有十年之生聚但聞以
千里而畏人惟昧於天下轉移之機所以成流俗衰
頽之弊願姑寘尋常以破未識時之說特欲舉一二
以釋妄乘勢之疑夫江淮爲唇齒之邦關陜乃腹心
之地欲近守則不當固其内而舍其外欲遠攻則安
可即所後而忘所先况天險可守共守則險亦均地
利可据能据則利必倍此皆不易之常理具有巳行
之舊規襄陽關中之喉兵易進而亦易退京師海内
之腹守可暫而不可常通秦蜀兩道之勢則兵力不
宜輕居陳梁四戰之郊則守備不必泥使靈旗再圖
北指詎不先出峴之師而大駕一日東歸似難執
居汴之策蓋設嶮象存於習坎而趨時患在於用常
誠由泗宿以下靈壁之師因登萊而濟海道之衆淮
西則出夀春而窺許境關外則道大散而瞰雍郊是
謂正兵皆爲危道蓋河南雖可得而難於持久舟師
雖可用而未爲全謀即平壤以制敵蹉跌則不支用
嶮道以出兵饋餉則難繼故顯忠卒成符離之&KR1518;而
至於潰李寳僅濟膠西之捷而不敢留水路貽明徹
之憂陸運制武侯之出非陳言之是襲亦商監之可
稽若夫運上流之竒此端繫大賢之責一軍下&KR0593;略
中原之勢已搖萬騎出穎昌京畿之地旋復南城分
徇而首尾互應朱僊進擊而手足猖披惟是時之舉
偶困於謗書而此日之功難言於覆簣苟盡得策豈
復至今自兩河而言則銅梁爲舊疆由九郡而論則
金坡爲限塞平州與三關異路而不豫計真兒戲哉
白溝僅一水累世而不敢踰亦幸安耳今欲爲能勝
而必不可勝固當審所圖而棄其難圖豈徒舍敗績
而趨成功庶不因空名而受實禍宣和之捷所以
胎靖康之變隆興之戰所以成乾道之盟惟
思之遠而慮之深庶功可成而憂可弭大姑少置小
亦未安招攜固上策而納歸正乃自困之資用間誠
至謀而遣妄諜乃無益之費僞官換授是當誅而蒙
賞厚貲輕卑是以實而易虚雖至愚猶且知其非豈
在上顧甘循其弊許移治者是許其棄地令擇利者
是令其退師徒使全家保妻子之臣用以藉口竊爵
禄之寵邊城保鄣以廟堂使闕而不免於屢遷戎閫
事機以主帥豢安而常淹於難逹偃然以承平文飾
之體巍乎居要境藩維之權塞下之粟反内徙以自
虚軍中之弊猶日朘而不止歲市駿而不能償耗誰
興開元監牧之謀日計漕而未足饋軍孰啓神爵屯
田之策民兵文具禁籍虚員柰何欲興不世之儁功
尚爾未革易知之宿弊此特言其梗槩初未效於㳙
埃巳不勝賈生痛哭之私矧欲致臧宫鳴劔之議試
捈悶悶母謂平平恭惟某官以世大儒助國正論貫
兼資於文武視一節於險夷歸自乘軺公議浩然而
歸重卑之顓閫天心昭若以可知上方勤西顧之
憂公特任北門之寄風露三神之頂洊爾褰裳旌旗
千騎之來跫然望履聳列城之觀望屹外閫之蕃宣
當盡遠猷庶銷過計某辱知最渥因事有言屢矣蹉
跎雖粗有少年之志斐然狂簡得毋貽小子之嗤或
可執鞭願供磨盾其諸軟熟之貢徒致高明之煩嗣
聽策勲别當脩贄畏齋在丹陽舘一覽輙喜親作數
語謝曰抗身名以衛社稷久沉射虎之威䟽王爵以
大門閭將表食牛之氣有來相過允荷不忘監倉學士
風烈承宗詞葉振俗喜北平之有後幸郎君之克家
庾氏卑官王孫令器必有表薦以發忠嘉至於陳誼
之甚高與夫期待之太過此則諸君子之責而非一
郡守之憂某行官沔鄂之間即有兵民之寄當呼老
校退卒問先烈之宏規將與羣公貴人誦故侯之名
緒叙謝之意匆草莫殫於是一得之謀頗徹於諸公
間矣又一年稍稍如言宇文顧齋聞之從章以初錄
本去會除次對謬以充自代薦且有志識不羣之褒
初未相識也故余投謝駢儷有曰初不求於識面亶
自得於知心蓋指此它日又特剡亟稱之于廟堂余
迄不知所蒙近繙故笈偶見存本因悼殄瘁潸然出
涕書之以志余之愧於知巳者焉
楚齊僣冊
靖康元年金人䧟京師明年太宰張邦昌僣帝位
是歲邦昌伏誅又三年盡䧟中原地殿中侍御史劉
豫復僣帝位九年豫就執北去余嘗得其二冊文乃
刪其吠堯者而剟錄之邦昌之冊曰維天會五年歲
次丁未二月辛亥朔二十有一日辛巳皇帝若曰朕
惟我太祖武元皇帝肇建區夏務安元元肆朕纂承
不敢荒怠夙夜兢兢思與萬國格于治粤惟有宋
寔乃通鄰貢歲幣以交懽馳星軺而講好期於萬世
永保無窮蓋我有大造于宋也不圖變誓渝盟以怨
報德開端招禍反義爲仇今者國既乏主民宜混同
然念厥功誠非貪土遂命帥府與衆推賢僉曰太宰
張邦昌天毓䟽通神資睿哲處位著忠良之譽居家
聞孝友之名實天命之有歸仍人情之所徯擇其賢
者非子而誰是用遣使備禮以璽紱寳冊命爾爲皇
帝以援斯民國號大楚都于金陵自黃河以外除西
夏封圻疆場仍舊世輔王室永爲藩臣貢禮時修勿
疑於述職問音歲至無緩於披誠於戲天生蒸民不
能自治故立君以臨之君不能獨理故設官以教之
乃知民非后不治后非賢不守其有位者可不謹歟
子懋乃德嘉乃丕績日敬一日雖休勿休欽哉其聽
朕命豫之冊曰維天會八年歲次庚戌七月辛丑朔
二十有七日丁卯皇帝若曰朕公於御物不以天下
爲已私職在牧民廼知王者爲通器威罰既巳殄罪
位號宜乎授能廼者有遼運屬㒹危數窮否塞獲罪
上帝流毒下民太祖武元皇帝杖黃鉞而拯黎元麾
白旄而誓師旅妖氣既殄區宇大寧爰有宋人來
從海道願輸歲幣祈復漢疆太祖方務善鄰即從來
議重念斯民久罹塗炭未獲昭蘇不委仁賢孰能保
定咨爾劉豫夙擅直言之譽素懷濟世之才居于亂
邦生不偶世百里雖智亦奚𥙷於虞亡三仁至高或
顯從於周仕當姦賊擾攘之際正愚氓去就之間舉
郡來王奮然獨斷逮乎歴試厥勲克成夫委之安撫
教化行任之尹牧獄訟理付之緫戎盗賊息專之節
制郡國清况有定衰救亂之謀必挾拯變扶危之策
使民無事則櫜弓力穡有役則釋耒荷戈罷無名之
征捐不急之務徵隱逸舉孝廉振紀綱修制度省刑
罰而去煩酷發倉廩而息螽螟神人以和上下恊應
比下明詔詢考輿情列郡同辭一心仰在宜即歸仁
之地以昭建業之元是用遣西京留守高慶裔副使
禮部侍郎知制誥韓昉備禮以璽紱寳冊命爾爲皇
帝國號大齊都于大名歲修子禮永貢虔誠卑爾封
疆並從楚舊更湏安集自相攸居爾其上體天心下
從人欲忠以藩王室信以保邦圻惟天難諶惟命靡
常謹厥德保厥位爾其勉哉勿忽朕命玉冊皆以六
十六方爲制每方字兩行以金書之於虖犬羊亂華
㒹倒冠履一至於此讀此者得不起魯仲連之愧乎
優伶詼語
秦檜以紹興十五年四月丙子朔賜第望僊橋丁
丑賜銀絹萬匹兩錢千萬綵千縑有詔就第賜燕假
以教坊優伶宰執咸與中席優長誦致語退有參軍
者前褒檜功德一伶以荷葉交倚從之詼語雜至賓
歡既洽參軍方拱揖謝將就倚忽墜其幞頭乃緫髮
爲髻如行伍之巾後有大巾鐶爲雙疊勝伶指而問
曰此何鐶曰二勝鐶遽以朴擊其首曰爾但坐太師
交倚請取銀絹例物此鐶掉腦後可也一坐失色檜
怒明日下伶於獄有死者於是語禁始益繁芮燁令
袊等吻禍蓋其末流焉
嘉禾篇
張丞相(商英)媚事紹聖共倡紹述崇寧二年遂
爲尚書左丞會與蔡元長異論中執法石(豫)殿中御
史朱(紱)余(深)以風旨將劾奏之而無以爲說或言其
在元祐中嘗著嘉禾篇擬司馬文正於周公且爲
開封府推當其薨時代府尹爲酹祭文有褒頌功德
語因請正其罰有詔張商英秉國政機論議反覆
加之自取榮進貪冒希求元祐之初詆訾先烈臺
憲交章豈容在列可特落職依前通議大夫知毫州
余家舊有石刻正其所謂嘉禾篇者文既爾雅論亦
醇正惜乎其好德之不終也因錄之以表其初終焉
篇之言曰維元祐丁卯十月定襄守臣得禾異畒同
穎部使者臣張商英作嘉禾神宗既登&KR1839;嗣皇帝
冲幼中外震懼罔知社稷攸託惟太母晦聖德于
深宫五十有四年克莊克明克仁克簡肆&KR0574;顧命保
佑神孫以緫大政既臨延和乃告于侍臣曰嗚呼
先皇帝聦明文武宏規偉圖軼于古先丕惟曰禹貢
九州之域久封裔壤塪于殊俗豺狼野心終不可豢
序弗底平時以憂貽于我後昆廼備材力廼督事功
務除大害不恤小怨今既墜厥志罹家多艱其弛利
源與民共之所不欲一切蠲罷庶事肇革衆志未孚
新故相刑愛惡相反議論乘隙紛綸互建疑生于弗
親忿生于弗勝其睽成仇其合成黨盈庭睢盱震于
視聽惟聖母燭以純静斷以不惑去留用捨不歸
于偏歸于是越三載羣慝斯嘉羣乖斯和羣異斯同
馨聞于上帝風雨時若英華豐美被于草木發珍祥
于兹嘉禾厥本惟三厥壠惟五厥穗惟一臣聞曰在
昔成王冲幼周公居攝近則召公不悅遠則四國流
言成王灼知忠邪之情誅伐䜛慝卒以天下聽於周
公時則唐叔得禾異畒同穎以獻推古驗今跡雖不
同理或胥近臣商英敢拜手稽首旅天之命曰嗚呼
先民有言衆賢和於朝萬物和於野和氣致祥乖氣
致異治平之時君臣罔不咸有一德在虞舜時百僚
師師在文王時多士濟濟降及幽王小人在位君子
在野其詩曰潝潝訿訿又曰噂&KR0689;背憎嗚呼卿士庶
尹敬之哉曲直之辨是非之判罔或不異如禾之本
終以合潁利害之當予奪之中罔或不同如禾之穎
非離于本無有作同害于而公臣吳安操臣李昭叙
等立石余又嘗求其開封祭文而觀之頌之極摯者
亦特曰公在熙寧謫居洛京十有五年資治書成
帝維寵嘉以子登&KR0801;方渴起居而帝在天太母
垂簾保祐神孫疇咨在庭屬以宗社介特眞淳無
易公者公來秉鈞久詘而伸五害變法十科取人孰
敢弗良孰敢弗正有傾其議必以死爭日月徂征思
速用成心勦形瘵胡衛餘生嘉謀嘉猷百未有告訃
音夜奏九重震悼爵惟太師開國于温莫惠我民門
巷煩冤廼命貳卿葬其先原公殮具資一給于官悠
悠蒼天從古聖賢損益盛衰與時屢遷功虧于簣志
奪于年古也如斯豈公獨然巳矣温公夫何憾焉如
此而已雖違時論亦非大溢美者蓋五害等字乃當
時之所深諱是以亟黜而不留也張之立朝其初議
論具是曁哲宗親政首爲諫官乃指吕汲公范淳
夫輩爲大姦而以司馬文正文忠烈爲負國甚者至
以宣仁比吕武殊視此文爲不同反覆之言聖
謨其得之矣其後入黨籍却反成濫寘大觀爰立
本以其能與蔡立異而用之亦不能久也欽皇嗣
服會時相主其人贈以太保與范司馬二文正並命
天下莫不疑之王稱作東都事略載張罷左丞以言
蔡京姦邪有自爲相國志在逢君等語臺臣以爲
非所宜言而謫之考之史諜蓋專坐此篇稱書誤甚
當因其異同之迹而遂從傳疑其實非也
朝士留刺
秦檜爲相久擅威福士大夫一言合意立取顯美至
以選階一二年爲執政人懷速化之望故仕於朝
者多不肯求外遷重内輕外之弊頗見於時有王仲
荀者以滑稽游公卿間一日坐于秦府賓次朝士雲
集待見稍久仲荀在隅席輒前白曰今日公相未出
堂衆官久俟某有一小話願資醒困衆知其善謔爭
竦聽之乃抗聲曰昔有一朝士出謁未歸有客投刺
于門閽者告之以某官不在留門狀俟歸呈禀客忽
勃然發怒叱閽曰汝何敢爾凡人之死者乃稱不在
我與某官厚故來相見某官獨無諱忌乎而敢以此
言目之耶我必竢其來面白以治汝罪閽拱謝曰小
人誠不曉諱忌願官人寬之但今朝士留謁者例告
以如此若以爲不可當復作何語以謝客客曰汝官
既出謁未回第云某官出去可也閽愀然蹙頞曰我
官人寧死却是諱出去二字滿坐皆大笑仲荀出入
秦門預䙝客老歸建康以死談辭多風可雋味秦雖
煽語禍獨優容之蓋亦一吻流也
桯史卷第七
