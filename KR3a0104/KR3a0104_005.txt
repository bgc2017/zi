孔子大學一書用𫝊古聖王明德新民之道其所
從入以致知為始事而誠意次之蓋未有意不誠
而能修齊治平一以貫之者也未有知之不極其
至而意能誠者也見於經傳者至湯武君臣始相
與言學高宗成王尤勉勉焉湯武上聖而孟子以
為反之盖聖學之難純如此然非謂性之者遂無
所為學也觀堯舜禹相𫝊所以審辨於危微之介
者非致知之學乎所以致精致一以守其中者非
誠意之學乎(臣鄂爾泰)獲侍
皇上講誦於今五年矣曩者嘗承
命序樂善堂文鈔其義藴之深閎風格之高古有目者
共識而(臣)竊觀我
皇上鎔經液史所以究興衰治亂之根源察邪正是非
之幽渺者皆不襲前賢之緒論而必求自得於心
又時就所言反求諸身私慶
聖心實能以致知誠意之學體驗於
當躬而重為四海生民幸也
御極以来動應民志實政實心愾乎天下用能以數月
之中俾老幼賢愚皆忻忻然自得於遐荒萬里之
外近者
幾務餘暇復自擇論辨之文前集所未載者為日知
薈說
命(臣)等各綴䟦語而
御製序文謂錄此以驗諸行事伏念我
皇上今兹治教之日興乃曩者典學致知之眀效也而
猶不忘素學時以自體察又設誠於内而致行之
之大驗也夫湯武以堯舜為必可學故能為湯武
高宗成王以湯武為必可學故能為高宗成王以
聖性之高明
聖學之淵粹而加以
聖心之誠一三代聖王之治將復見於今矣(臣)少備宿
衛未暇殫心載籍謹就所夙聞於經書者達其愚
悃言之不文而以承
寵命為愧而已
乾隆元年秋七月少保大學士(臣)鄂爾泰敬䟦
在昔三代聖王之治皆由學而成凡散見於詩書
者其根源可尋繹而見也漢唐以後英明仁厚之
君非無性資之高求治之切者而終無以躋於三
代之隆盖由學焉而未探其根源故所以濬其知
者不能深而致於行者不能篤耳我
皇上徇齊敦敏夙承
世宗憲皇帝之教自問寢視膳而外耳目心志一用之於
學而他無間焉故於五經四子之書早洞見其根
源而參考漢唐宋元諸儒之義疏以折衷於至當
循是以觀諸史其治亂安危之幾無微不察也循
是以慎取百家之言其出入離合淺深之數無隠
不燭也循是以懸衡人物推極事理皆灼知獨見
而無匿情用是發為文章言高而旨遠理達而氣
昌得心應手俄頃立就而迥出於前賢思議之表
(臣廷玉)奉
先帝恩命簡侍講讀十有餘年實親見焉曩者彙集衆體
為樂善堂文鈔既承
命而為之序近復别擇論辨之文二百六十條為日知
薈說仍
命(臣)䟦之伏見
皇上繼序以来凡見諸政教者一凖於天理而應乎人
心之不言而同然是以數月之中近自邦畿逹於
山陬海隅莫不忻忻然若時雨之沃其心春陽之
被其體蓋我
皇上好古敏求日有孜孜以致其知者既深且固故今
之宵衣旰食以行所知者篤實充周時措咸宜由
是以往法天行健恒久不己則德化所成直比隆
於三代豈惟遠過漢唐而已哉(臣廷玉)讀是編而
為天下臣民慶者彌厚且遠焉微特依
日月之光挂名簡末而與有榮施也
乾隆元年秋七月少保大學士(臣)張廷玉恭䟦
(臣)聞法天之學與時偕行而惟日不足自古聖帝
眀王兢兢業業無敢怠荒胥此志也我
皇上以睿聖之姿夙禀
世宗憲皇帝庭訓冲齡懋學於經史子集靡不綜貫用是
發為文章深醇和懿玉振而金聲
御製樂善堂文鈔(臣)既承
命而敬為之序矣
御極以来夲所學以出治仁育義正粹然純王之道而
萬幾之暇不輟編摩復取曩所論述釐為日知薈說四
卷仍
命(臣)䟦其後(臣)惟在昔夏先后思日孜孜亦越成湯日
新又新逮周成王日就月將學有緝熙于光眀皆
以剛健篤實日新其德而兹編命名獨有取於子
夏之說者盖
皇上之學基之以望道未見之心勵之以自強不息之
力要之以純亦不己之誠故雖
聖學高深已非游夏所能贊而
聖性冲挹惟見義理之無窮則我
皇上之心法治法與先聖同揆者即於是乎在豈但文
章之盛度越百王已哉(臣)載稽𫝊記惟日周天惟
聖憲天故陽暉所照萬里同晷者清明在躬萬物
皆睹之象也歲度躔次與天相及者體乾行健乘
時御天之象也其在天保之章曰如日之升盖人
臣望君德業之昭著福禄之緜長皆取義焉(臣)以
遲暮之年幸厠見知之列材識駑下無能發明
聖學於萬一敬述其管蠡窺測所及以竊附於天保詩
人之志焉
乾隆元年秋七月大學士(臣)朱軾謹䟦
我
皇上聰明天亶睿哲性成稽古典學孳孳不怠凡天人
之奥藴聖賢之述作無不極其源流旨趣
宸章炳煥動合典謨兹萃輯歴年論譔區為四卷名曰
日知薈說
御製序文弁首宣示近臣(臣敏)得以與觀乃拜手稽首
颺言曰道術之與治術合而不分者也自唐虞以
精一執中聿開道統其時在廷諸臣亮工熙績稱
極盛焉禹湯文武由之以為治洙泗鄒嶧闡之以
為教詩書所載可考而知也漢唐以後非無英君
誼辟刻意治平然無格致誠正之學裕諸平日故
雖有措注設施非偏而不舉則駁而不純道術治
術岐而為二尚論者每致惜焉我
皇上懋德日新緝熙時敏實有以見政事之綱紀心性
之淵微經史之要眇紬繹發眀洞中窽會故筆諸
簡册即可播諸施行
臨御以来仁政仁聞光昭遠邇過化存神之盛良由極
深研幾藴於素者厚也(臣)侍從有年學術荒陋無
能贊助萬一仰
聖製之高深惟有恭敬奉持深思熟復庶幾稍窺一二
不至老而無聞(臣)不勝深幸且為天下蒼生幸也
乾隆元年秋七月都察院左都御史兼翰林院掌
院學士(臣)福敏恭䟦
(臣)聞帝王之學必求端於天天以剛健中正運行
不息而成歲功帝王法之精一執中懋昭厥德如
禹之思日孜孜湯之聖敬日躋周成之日就月將
悉皆遥接心源恢張治道而先天後天與時偕行
以馴致久道化成之盛我
皇上纘承大統建極綏猷於用人行政阜民敦俗之方
犁然各當盖由夙遵
世宗憲皇帝庭訓遜敏敬修熟復六經四子之書旁及儒
先之緒言諸史之義法靡不深探力索洞其根源
故舉平日所藴蓄見諸治教體立用行與在昔聖
帝明王若合符契(臣)自辛亥歲侍直
内廷敬讀
樂善堂文鈔廣大精微櫽括道統嗣後詩賦古文日加
裒積(臣基)親見
皇上引筆洋洋千言立就而論說尤多自身心性命國
政民生以暨衡論古人一經硏剖精義卓立星辰
麗而江河行兹以
萬幾餘暇親揀擇若干條定為日知薈說夫日君象也
易曰日進无疆詩曰如日之升
皇上徇齊典學緝熙光明精神貫注於億萬斯年而朝
乾夕惕法天行健廸知而允蹈焉心源治道一以
貫之凡是書所載包含萬有囊括古今洵典謨之
矩矱官禮之菁華也(臣)就日近光早得霑沐
聖訓景星慶雲先覩為快今復
賜讀成書承
旨附名卷末益欽
盛德大業富有日新而(臣)材質謭陋仰荷陶成於敷言
錫極之中誠屬遭逢之厚幸云
乾隆元年秋七月吏部左侍郎兼翰林院掌院學
士(臣)邵基恭䟦
(臣)謹稽在昔中天之世聿垂典謨之文其間執中
一語舉心法治法一以貫之誠聖學之樞極王道
之綱維也凡典謨中所紀欽天授時知人安民亮
工熙績諸務何一不從執中流出者乎(臣)恭誦我
皇上御製日知薈說一編尋繹反覆始獲稍窺端緒首
言政事則自體元長人探治夲以及治具於任賢
儲材教養兵刑之屬一一提其領要而歸於謹德
禮導和敬以化成天下為之在優游而循其序持
之在兢業而要諸久至哉言乎蔑有加矣繼論心
性溯自於穆流行絪緼化醇之始暨人生而靜感
物而動之餘五行禀為五事五性達於五倫善復
其初者在明善而固執主敬以存誠天人一理體
用一原洵文簡而義該言近而指遠也至於闡發
經學尤為剖晰精微開示明切獨得聖賢之心而
不泥其辭善會古人之意而不襲其迹期於體之
身心純粹而不雜措之治理溥徧而宜民披撥浮
華以見夲根陶鑄百家以歸大雅從兹一道德而
同風俗悉於經術之昌明决之矣若夫上下千餘
年間美任賢從諫懲用佞剥民褒正直忠厚斥僉
邪險僻崇敦本務實之圖破迂庸膚末之見悼仁
賢之不究厥用惜眀良之難以適逢望古慨然及
身思見殆情激而懷長何識高而度遠布之邦國
天下有不奉為千秋之寳鑑振古之鴻篇者乎抑
(臣)由
皇言而仰窺
皇心盖於執中之指不啻神相授面相稽矣外而發之
政事内而藴之性情精而剖經義之異同大而鑒
人倫之得失莫非本一中為體騐而灼見源流操
一中為權衡而不爽豪髮者良由我
皇上天亶聰明遜志懋學以至德而凝至道正值我
國家重熙累洽之期行見海隅日出盡躋於風動時
雍有不覺太和元氣洋溢於
宸章
睿藻間矣(臣)不勝欣悚輙忘其弇鄙矢口而颺言焉
乾隆元年秋七月加禮部尚書銜管國子監祭酒
事(臣)楊名時恭䟦
