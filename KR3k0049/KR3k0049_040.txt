天中記卷四十
明陳耀文撰
隱逸
王政所先孔子稱舉逸民天下歸心焉是以洪崖先生
創高於上皇之世許由善卷不降唐虞之朝易有束帛
之義禮有玄纁之制詩人發白駒之歌春秋顯子臧之
節故月令以季春聘名士禮賢者然則高讓之士王政
所先(高士𫝊序)
許卞堯讓天下於許由許由不受恥之逃隱及夏之時
有卞隨務光者此何以稱焉(史記)
委位舜王天下臯陶佐政北人無澤深隱不見禹王天
下伯益輔治伯成子高委位而耕(論衡)
虛無堂李耳著道德五千餘言為道家之宗以其年老
著子故號其書曰老子居亳今亳州南宫九龍井井前
有昇仙檜再生檜老君鍊丹井井北有虛無堂石壁鐫
道德經(高士𫝊序)
五往乃見齊桓公時有處士曰小臣稷桓公三往而弗
得見桓公曰吾聞布衣之士不輕爵禄無以助萬乘之
主萬乘之主不好仁義亦無以下布衣之士於是五往
乃得見之(韓非子)
王坐欣飽亥唐晉人也高恪寡素晉國惮之雖疏食菜
羹平公每為之欣飽公與亥唐坐有間亥唐出叔向入
平公伸一足曰吾向時與亥子坐腓痛足痺不敢伸叔
向勃然作色不悅公曰子欲貴乎吾爵子欲富乎吾禄
子夫亥先生乃無欲也吾非正坐無以養之子何不悅
乎(嵇康高士𫝊)
飯牛魯君聞顔闔得道之人也使人以幣先焉顔闢守
陋閭苴布之衣而自飯牛魯君之使者至顔闔自對之
使者曰此顔闔之家與顔闔對曰此闔之家也使者致
幣顔闔對曰恐聽者謬而遺使者罪不若審之使者還
反審之復來求之則不得已(莊吕)
立倦不息魏文侯見段干木立倦而不敢息及見翟黃
距於堂而與之言翟黃不說文侯曰段干木官之則不
肯禄之則不受今女欲官則相位欲禄則上卿既受吾
實又責吾禮無乃難乎(吕覽)
歸真反璞齊宣王見顔斶云願先生與寡人遊食必太
牢出必乘車妻子衣服麗都顔斶辭去曰夫玉生於山
制則破焉非弗寶貴矣然太璞不完七生乎鄙野推選
則禄焉非不尊遂也然而形神不全斶願得歸晩食以
當肉安步以當車無罪以當貴清淨貞正以自虞遂辭
而去君子曰斶知足矣歸貢反璞則終身不辱(戰國策)
鶡冠鶡冠子或曰楚人隱居幽山衣敝履穿以鶡為冠
莫則其名因服成號著書言道家事馮煖常師事之煖
後顯於趙鶡冠子懼其薦已也乃與煖絶(袁淑真隱𫝊)
灌園陳仲子楚王聞其賢欲以為相遣使持金百鎰至
於陵聘仲子仲子入謂妻曰楚王欲以我為相今日為
相明日結駟連騎食方丈於前意可乎妻曰夫子左琴
右書樂在其中矣結駟連騎所安不過容膝食方丈於
前所甘不過一肉今以容膝之安一肉之味而懷楚國
之憂亂世多害恐先生不保命也於是出謝使者遂相
與逃去為人灌園(高士𫝊)齊使使者問趙威后威后問曰
於陵子仲尚存乎是其為人也上不臣於王下不治其
家中不索交諸侯此率民而出於無用者何為至今不
殺乎(齊策)
鄭長者鄭長者隱德無名著書十篇言道家事韓非稱
之世𫝊是長者之辭因以為名(袁淑真隱𫝊)
淮陽一老應曜本自周武王左傳曰邢晉應韓武之穆
也漢有應曜隱於淮陽山中與四皓俱徵曜獨不至時
人謂之曰商山四皓不如淮陽一老八代孫應邵集解
漢書云(白帖五音集韻)淮韻作漁
隱矦盧元明緱山記漢王玄奕者隱於此山景帝每徵
不屈遂就山而封侯因以為名宋亮緱山詩王奕拜隱
侯
&KR1770;居士摰峻字伯陵與司馬遷交好隱於&KR1770;山遷以書
勸峻進曰太上立德次立功次立言伏惟伯陵才能絶
人高尚其志冰清玉潔不以細事荷累然未盡太上之
所由也峻報曰君子料能而行度德而處故悔吝遠於
身利不可以虛受名不可以苟得漢興以來帝王之道
於斯始顯能者見利不肖者自屏亦其時也二人自是
各從所欲遷果以悔吝被辱峻遂高尚不仕卒於&KR1770;&KR1770;
人立祠號&KR1770;居士(高士𫝊)
鄭嚴鄭樸字子真隱於谷口高節不屈耕於岩石之下
名震京師時人因子貢所居名為鄭泉(雲陽宫記)谷口鄭子
真蜀有嚴君平皆修身自保非其服弗服非其食弗食
成帝時元舅大將軍王鳳以禮聘子貢子貢遂不詘而
終君平卜筮於成都市以其業終蜀人愛敬至今稱焉
楊雄著書言當世士稱此二人其論曰或問君子疾没
世而名不稱盍執諸名卿可幾曰君子德名為幾梁齊
楚趙之君非不富且貴也惡乎成其名谷口鄭子真不
詘其志而耕於巖石之下名震於京師豈其卿豈其卿
楚兩龔之潔其清矣乎蜀嚴洪冥不作苟見不治苟得
久幽而不改其操雖隨和何以加諸舉茲以旃不亦實
乎不慕由即夷矣何毚欲之有(楊問明前漢書)蜀有富人羅沖
者問君平曰君何以不仕君平曰無以自發沖為君平
具車馬衣糧君平曰吾病耳非不足也我有餘而子不
足奈何以不足奉有餘沖曰吾有萬金子無儋石乃云
有餘不亦謬乎君平曰不然吾前宿子家人定而役未
息晝夜汲汲未嘗有足今我以卜為業不下牀而錢自
至猶餘數百塵埃厚寸不知所用此非我有餘而子不
足耶沖大慙君平歎曰益我貨者損我神生我名者殺
我身竟不仕(高士𫝊)
通志略云臣謹按類說云云豈未見高士𫝊耶
梅真嚴平澄漠於塵肆梅真隱淪乎市卒(郭璞客傲)四明餘
姚之南七十里仙尉梅子真之舊隱也福初入山見多
龍穴神蛇每吐氣成樓閣雲雨晦冥邊有石庫内貯仙
藥神仙經籍貞元十二年釋法常寄宿於房夢神人謂
之曰石庫中聖書懸記既往將來之事受之者為地下
主不然為帝王之師傅矣(唐高僧𫝊)
三徑杜陵蔣詡字元卿為兖州刺史以廉直為名王莾
居攝以病免官歸鄉里荆棘塞門舍中有三徑不出惟
東仲羊仲從之遊二人不知何許人皆治車為業挫廉
逃名時人謂之二仲(三輔决錄)詡為兖州王莾為宰衡詡奏
事到覇上移病歸杜陵荆棘塞門舍中三徑終身不出
時人諺曰楚國二龔不如杜陵蔣翁(嵇康高士𫝊)惟開蔣生
徑永懷求羊蹤(謝靈運詩)
都尉掃門龍丘萇吳郡人篤志好學王莾簒隱居大山
以耕稼為業公車不應徵更始時任延年十九為郡東
部尉折節下士鍾離意為主簿自請萇為門下祭酒教
曰龍丘先生清過夷齊志慕原憲都尉洒掃其門猶懼
辱之何召之有(謝承後漢書)東陽有高山班固謂之九岩山
後漢龍丘萇隱處也山多龍鬚檉柏望之五采亦曰婦
人岩(海錄)山有九石特秀林表色丹白遠望之狀肖芙蓉
故一名九峯巖山漢龍丘萇隱居於此與嚴子陵友善
終年百歲山際有三疊巖外則如窗牖中有石床(東陽記)
蜘蛛隱龔舍初仕楚王非其欲見飛虫觸蜘蛛網而死
歎曰仕宦亦人之網羅也遂掛冠而退時人謂蜘蛛隱
(金楼子)雖執節若夷齊去就若兩龔皆不錄也(高士𫝊序)
隱屠肆胡剛清高有志節值王莾居攝解其衣冠縣府
門而去遂亡命交跡隱於屠肆之間(後漢選注)
清高士牛虫字君直世祖為布衣時與牢遇夜講說䜟
言云劉秀當為天子世祖曰安知非我萬一果然各言
爾志牢獨默然世祖問之牢曰丈夫立義不與帝友衆
大笑及世祖即位徵牢稱疾不至詔曰朕幼交牛君真
清高士也恒有疾州郡之官者常先到家致意焉刺史
郡守是以每輙奉詔就家存問牢恒被髮稱疾不荅詔
命(高士𫝊)
折芰鄭敬字次卿汝南人閑居不修人倫都尉逼為公
曹辭病去於蟻陂之陽隱處精學同郡鄧敬公為督郵
過存敬敬方釣魚於大澤因折芰為坐以荷薦肉瓠瓢
盈酒言談彌日蓬廬蓽門琴書自娛世祖公車徵不行
隂就虞延並辟不至(謝承書)折芰焚枯此焉自足(任彦升表)
勅斷家事向(尚)長字子平有道術為縣功曹休歸自入
山擔薪賣以供食飲(英雄記)王莾大司空王邑辟之連年
乃至欲薦之於莾固辭而去潛隱於家讀易至損益卦
喟然歎曰吾已知富不如貧貴不如賤但未知死何如
生耳建武中男女娶嫁既畢勑斷家事勿相關當如我
死也於是遂肆意與同好北海禽慶俱避五嶽名山竟
不知所終(高士𫝊)
存神養和臺佟字孝威魏郡鄴人也隱於武安山鑿穴
為居採藥自業建初中州辟不就刺史行部乃使從事
致謁佟載病往謝刺史曰孝威君身如是甚苦如何佟
曰佟幸得保終性命存神養和如明使君奉宣詔書夕
惕庶事反不苦耶遂去隱逸終不見(後漢)
蓬蒿没人張仲蔚平陵人與同郡魏景卿俱修道德隱
身不仕常居窮素所處蓬蒿没人唯開一徑閉門養性
不治榮名時人莫識唯劉龔知之(高士傳)
玄德先生法真字高卿性恬静寡欲不涉人間事凡辟
公府賢良皆不就同郡田羽薦之順帝虛心欲致前後
四徵真曰吾既不能遯形遠世豈飲洗耳之水哉遂深
自隱絶終不降屈友人郭正稱之曰法真名可得而聞
身難得而見逃名而名我隨避名而名我追可謂百世
之師矣乃共刊石頌之號曰玄德先生(上)
有道大夫李恢字仲興李佐車十四世孫也漢桓靈間
高尚不仕號有道大夫(北史李士謙𫝊)
二代不仕陸著字文伯漢桓靈間府州交辟不就惟娛
棲遁臨卒戒諸子弟云吾少未嘗官於世四十餘年以
汝等必矜義勿苟仕濁世子孫奉遵舊遺訓遂二代不
仕皆有盛名(王僧虔吳地記)
割席公沙孚字允慈與荀爽共約出不得事貴勢而爽
當董卓時脫巾未百日位至司空后相見以爽違約割
席而坐(北海耆舊傳)
設東面坐徐稚忽榮禄陳蕃欽其高行以禮詔請署為
功曹及師友祭酒又特為設東面之坐重席佩巾几以
候之稚辭疾不到(雜亊記)
蘇門蘇門先生嘗見採薪於阜者先生嘆曰汝將以是
終乎哀哉薪者曰以是終者我也不以是終者我也且
聖人無懷何所為哉聖人以道德為心不以富貴為志
因歌二章莫知所終(袁淑真隱𫝊)
采桑南郡龐士元聞司馬德操在潁川故二千里候之
至遇德操采桑士元從車中謂曰吾聞丈夫處世當帶
金佩紫焉有屈洪流之量而執絲婦之事德操曰子且
下車子適知邪徑之速不慮失道之迷昔伯成耦耕不
慕諸侯之榮原憲桑樞不易有官之宅何有坐則華屋
行則肥馬侍女數十然後為竒此乃許父所以忼慨夷
齊所以長歎雖有竊秦之爵千駟之富不足貴也士元
曰僕生出邊陲寡見大義若不一叩洪鐘伐雷鼔則不
識其音響也(世說)
釋耕壟上龐德公居峴山之南未嘗入城府夫妻相敬
如賓劉表數請之德公不為屈乃就候之表曰夫保一
身孰若保天下乎德公笑曰鴻鵠巢於高林之上暮而
得所棲黿鼉穴於深淵之下夕而得所宿夫取舍行止
亦人之巢穴也各得其棲宿而已天下非所保也因釋
耕於壟上而妻子耘於前表歎息而去後遂擕其妻子
豋鹿門山因采藥不反(後書)
龍種龐德公子奐字世文晉太康中為牂牁太守去官
歸鄉居白沙里鄉人宗敬之相語曰我家池中龍種來
里中化其德讓少壯皆代老者擔(襄陽記)
清高不仕高陽許詢字玄度丹陽許玄字遠遊並清高
不仕詢有才藻能清言玄山居服食志求仙道遊會稽
臨海山誓不歸家乃與婦書令改適後入刻深山莫知
所止或以為昇仙(晉中興書)
玄度巖許詢徵司徒掾不就乃策杖披裘隱於永興西
山憑樹搆堂蕭然自致至今此地名為蕭山常與沙門
支遁及謝安石等同遊往來至今臯屯呼為玄度巖(金陵)
(志)
竹中高士張廌隱居頥志家有苦竹數十頃在竹中為
屋常居其中王右軍聞而造之廌逃避之竹中不與相
見一郡號為竹中高士(永嘉郡志)
充隱桓玄謀逆以歷代咸有肥遁之士而已獨無乃徵
皇甫謐六世孫希之為著作并洽其資用者皆令讓而
不受號曰高士時人名為充隱(晉書六十九)
潯陽四隱晉翟莊字祖休湯之子以孝友著名守父操
州致禮命並不就莊子矯亦高節家居無事好種竹辟
命屡至歎曰吾焉能易吾種竹之心以從事於籠鳥盆
魚之間哉竟不就矯子法賜節概尤佳武帝以散騎郎
召客勉之就聘乃正色曰吾家不仕四世矣使白璧點
汚可乎亦不從之祖父子孫皆有行義世稱潯陽四隱
(南康志)
三葉肥遁桐廬縣東有大漢溪九里注廬口溪南通新
安東出富陽青山綠波連霄亘壑昔徵士散騎常侍戴
勃遊此自言山水之極致也勃字長雲譙國銍人父散
騎侍郎逵字安道弟子常侍國子祭酒顒並高蹈俗外
三葉肥遁為海内所稱(吳地記)
三隱周續之字道祖閑居樂志好讀老易入廬山事沙
門釋慧遠時彭城劉遺民遁迹廬山陶淵明亦不應徵
命時人謂之潯陽三隱宋高祖嘗稱續之曰心無偏吝
真高士也(宋書)或問續之時賤王庭何也笑荅曰心馳魏
闕者以江湖為桎梏情致兩忘者市朝亦巖谷耳(廬山記)
人外之遊孔淳之字彦深居會稽剡縣性好山水每有
所遊必窮其幽峻或旬日忘歸與徵士戴顒王弘之王
敬宏等為人外之遊會稽太守謝方明苦要之不能致
使謂曰苟不入吾郡何為入吾郭淳之笑曰潛遊者不
識其水巢棲者非辯其林飛沉所至何問其主終不肯
往嘗遊山遇沙門釋(竺)法崇因留共止遂停三載每與
盤遊極日輙信宿忘歸披襟領契自以為得意之交也
崇乃歎曰緬想人外三十餘年傾蓋於茲不覺老之將
至後淳之别遊崇咏曰浩然之氣猶在心目山林之士
往而不反其若人之謂乎(宋書高僧𫝊)
真隱𫝊何尚之為尚書令致仕於方山著退居賦以明
所守而議者咸謂其不能固志文帝與江夏王義恭詔
曰羊孟尚不得告謝尚之未宜申許尚之還攝職於是
袁淑乃錄古來隱士有迹無名者為真隱𫝊以嗤焉(南史)
禄如腐草衡陽王義季問宗納曰欲屈先生以重禄可
乎曰禄如腐草盛衰幾何(廬山記)
愛竹酒辛居士名宣仲截竹為罌以酌酒曰吾性甚愛
竹及酒欲令二物並耳宋巴陵王休若謁之呼兒取豹
皮下五文錢買瓜(南雍州記)辛居士隴西人大明末寓居襄
陽縣西六里多植松竹棲遲其下林中起一草廬容膝
而已善弹筝與淮南胡陶京兆洛惠度同志為友常共
讌集此林陶能吹笛惠度工歌什林下管絃道韻時人
謂之公樂(襄汚記)
今之臺尚杜京産字景齊與同郡顧歡同契於始寧東
山開舍授學齊高帝遣劉瓛入東為武陵王曄講瓛故
往與之遊曰杜生今之臺尚也(南史)朱沖字巨容每聞徵
書至即逃入深山時人以為梁管之流(晉書)
朝隱王遠子僧祐字胤宗雅為從兄儉所重好博古善
老莊不尚繁華亭然獨立不交當世劉瓛上書薦之謝
病不與公卿遊齊高帝謂王儉曰卿從可謂朝隱荅曰
臣從非敢妄同高人直是愛閑多病耳時何點王思遠
之徒請交並不降意自天子至於侯相未嘗與一人遊
(南史十一)王應琚反招隱詩小隱隱陵薮大隱隱朝市
不受黔劓沈麟士字雲禎居貧高尚織簾誦書張永為
吳興欲請為功曹麟士曰必欲節渾沌以蛾眉冠越客
於文冕走雖不敏請附高節有蹈東海死耳不忍受此
黔劓永乃止(南史)
量腹度形宗測字敬微炳孫也豫章王嶷兩徵之測荅
府召曰何為謬傷海鳥横斤山木今髮鬢已白豈容課
虛責有限魚慕鳥哉魚復候子響為江州厚遣贈遺測
曰尋山採藥量腹而進松术度形而衣薜蘿淡然已足
豈容當此横施(南齊書)
北山移文周顒字彦倫於鍾山西立隱舍休沐則歸之
(南齊書)汝南周顒昔經在蜀以蜀草堂寺林壑可懷乃於
鍾嶺雷次宗學舘立寺因名草堂亦名山茨(梁簡文草堂𫝊)孔
德璋移文云世有周子儁俗之士竊吹草堂濫巾北岳
務光涓子不能儔至其紐金章綰墨綬使我高霞孤映
白雲誰侣列壑爭譏攅峯聳誚今又促裝下邑浪拽上
京雖情投於魏闕或假步於山扄豈可使碧嶺再辱丹
崖重滓宜掩雲關截來轅請回俗士駕為君謝逋客
鍾山在都北其先周彦倫隱於此山後應詔出為海
塩令欲却過此山孔德璋乃假山靈之意移之使不
許得至故云北山移文(選吕向注)
齊書曰顒字彦倫汝南人釋褐海陵國侍郎元徽中
出為剡今建元中為長沙王後軍參軍山隂令稍遷
國子博士卒於官未嘗云為海塩令也吕之云云豈
杜撰耶
被褐先生東莞臧榮緒與友河東關康之俱隱在京口
時號三隱榮緒敦愛五經常以宣尼生庚子生陳五經
拜之自號披褐先生(南齊書)
東海繆裴宇文雅東海蘭陵人世亂將家避北海濱不
以遯世為悶不以窮居為傷浣衣濯冠以俟守義(孝德𫝊)
阮居士阮孝緒幼有至性與羣兒遊戲便以穿池及冠
父誡之孝緒荅曰願迹松子於瀛海追許由於窮谷庶
保促生以免塵累自是屏居一室雖家人亦罕窺其面
人遂呼為阮居士天監十二年與吳郡范元珪俱徵不
至袁峻謂曰往古天地閉賢人隱今世路已清而子猶
遁可乎荅曰昔周德雖興夷齊不厭薇蕨澤道方盛黃
綺無悶山林為仁由已何關人世南平王偉聞其名致
書要之不赴曰非志驕富貴但性畏廟堂若使劣馬可
驂何以異夫驥騄(南史)
神人劉訏字彥度隱居求志本州刺史張稷辟為主簿
不就主者敦召訏乃掛檄於樹而逃於族兄歊並遨遊
林澤以山水書籍相娛曾與歊聽講鍾山諸寺因共小
築宋熙寺東澗有終焉之志尚書郎何烱嘗遇之於路
曰此人風神穎俊蓋荀奉倩衛叔寶之流也命駕造門
拒而不見嘗著穀布巾披納衣每遊山澤輙留連忘返
神理閑正姿貌甚華在林谷之間意氣彌遠或有遇之
者皆謂神人(南史)
月食四斗梁武初詔何胤為光禄大夫遣王杲之以手
勑諭意并徵謝朏杲之先至胤所恐朏不出先示以可
起乃单衣鹿皮巾執經卷下床受詔就席伏讀及杲之
從謝朏所還問胤出期以應詔荅杲之曰吾年已五十
七月食四斗米不盡何容復有官情杲之失色不能荅
擁書棄産李謐字永和鄉黨有神童之號屡辭徵辟志
守冲素結宇依巖憑崖鑿室耽學守道不悶於時每曰
丈夫擁書萬卷何假南面百城遂絶跡下帷杜門却掃
棄産營書手自刪削隆冬達曙盛暑通宵雖仲舒不窺
園君伯之閉戶高氏之遺潔張生之忘食未足為異也
而祐善空聞年三十二暴疾而卒詔謚真靜處士(魏書)
物外司馬王晞字叔朗閑談寡欲雖王事鞅掌而雅操
不移良辰美景嘯咏遊遨登山臨水以談讌為事人士
謂之物外司馬(北齊)
逍遥公韋夐字敬遠志向夷簡淡於榮利一見徵辟皆
不應命所居之宅枕帶林泉對翫琴書蕭然自逸時人
號為居士周太祖備加禮命竟不能屈明帝禮敬愈厚
為詩以遺之夐荅帝詩願不時朝謁帝勑有司日給河
東酒一斗號之曰逍遥公陳使周宏正贈詩曰德星猶
未動真車詎肯來(周書)
假隱杜淹字執禮開皇中與其友韋福嗣謀曰上好嘉
遁蘇威以幽人召得美官乃共入太白山為不仕者文
帝惡之謫戍江表(唐書)杜淹問隱子曰非伏其身而不見
也時命大謬則隱其德矣惟有德者能之故謂之退藏
於密(文中子)
天隱王績字無功綘州龍門人有田十六頃在河渚間
仲長子光者亦隱者也無妻子結廬北渚凡三十年非
其力不食績愛其真徙與相近子光瘖未嘗交語與對
酌酒歡甚遊北山東臯著書自號東臯子(南史)或問東方
朔人隱者也仲長子光天隱者也無往而不適矣(文中子)
泉石膏盲田遊巖入箕山就許由廟東築室而居自稱
許由東鄰高宗幸嵩山親問之對曰臣所謂泉石膏盲
煙霞痼疾者後出仕宦坐於裴炎交結特放還山(唐書)
逍遥谷潘師正居嵩山逍遥谷服松葉飲水而已高宗
召見問山中所湏師正對曰所湏松樹清泉山下不乏
(續世說)高宗幸嵩山主逍遥谷見室中大瓠問潘師正字
子真荅曰中有青&KR2607;昔西城王君以南燭草為之服食
得道上乃命道士葉法善往江東造青&KR2607;飯(海錄)
隨駕隱士盧藏用字子潛與陳伯玉趙貞因友善隱居
之日頗以貞白自衒往來於少室終南二山時人目為
假隱自登朝奢靡淫縱趑趄詭佞專事權貴時議乃表
其醜行以阿附太平公主流隴州(談賓錄)初隱山時有意
當世人目為隨駕隱士司馬承禎嘗召至闕下將還山
藏用指終南山曰此中大有佳處承禎徐曰以僕視之
乃仕宦之捷徑耳藏用慙(唐書)
白雲記司馬承禎苦辭還山勑賜寶琴花帔遣之工部
侍郎李適賦詩朝士咸属和散騎常侍祭彦伯撮其美
者二十一首為製序名為白雲記(海錄)
見山合眼任轂有經學居懷谷望徵命而蒲輪不至自
入京中訪問有朝士戲贈詩云雲林應訝鶴書遲自入
京來探事宜從此見山湏合眼被山相賺已多時後至
補衮(幽閑鼔吹)
疎逸方外顧况志向疎逸近於方外有時宰曾招致將
以好官命之况以詩荅之曰四海如今已太平相公何
事喚狂生此身還似籠中鶴東望滄溟呌數聲後吳中
皆言况得道解化去(尚書故實)
煙波釣徒張志和字子同親既喪不復仕居江湖自稱
煙波釣徒陸羽嘗問孰為往來者曰太虛為室明月為
燭與四海諸公並處未嘗少别也何有往來志和謁顔
真卿於湖州真卿以舟敝漏請更之志和曰願為浮家
泛宅往來苕霅間嘗撰漁歌憲宗寫真求訪之不能致
李德裕玄子記云漁父賢而名隱鴟夷智而功高未若
玄真隱而名彰顯而無事不窮不達其嚴光之比歟(唐書)
(一品集)刺史顔真卿與陸鴻漸等共唱和二十五首
江湖散人陸龜蒙字魯望居松江甫里不喜與流俗交
雖造門不肯見不乘馬升舟設蓬席齎束書茶竈筆床
釣具往來時謂江湖散人或號天隨子甫里先生自北
涪翁漁父江上丈人後以高士召不至(唐書)天隨生宅荒
少墻屋多隙地前後皆樹把菊以供杯案至夏枝葉老
硬氣味苦澀猶責僮兒采掇人言千乘之邑非無好事
之家日為繫鮮為具以飽君君猶閉關不出率空腸貯
古賢遺言何自苦如此天隨生笑曰我幾年來忍饑誦
經豈不知屠沽兒有酒食邪(陸龜蒙别𫝊)
遺名子大歷中處士韋渠牟隱鍾山號遺名子顔真卿
題其所隱之堂曰遺名先生三教會宗堂(金陵志)韋與竟
陵陸鴻漸杼山僧皎然為方外之侣沉冥博約為日最
夕而不名一行不滯一方故其曳羽衣也則曰遺名攝
方袍也則曰塵外披儒服也則今之名字著焉(權載之文序)
離俗陳琡鴻之子也咸通中佐廉使郭常侍銓於徐性
耿介有所不合挈家居茅山平居焚香習禅與妻子罕
面惟流溝寺長老與之接欵臨行留一章與其僧云行
若獨輪車常畏大道覆止若圓底器常恐他物觸行止
既如此安得不離俗乾符中第璉佐薛能幕於徐琡自
丹陽掉小舟與相見能重其人延入城不可曰某已有
誓不踐入公門矣薛移舟赴之話道永日不宿而去(玉堂)
三高石晉鄭雲叟本名遨棄家入少室山聞西嶽有五
粒松脂淪入地千歲化為藥能去三尸因居華隂與李
道隂羅隱之友善時人目為三高士道殷有釣魚之術
鈎而不餌又能化石為金無所不至雲叟目擊其事而
不求(續世說)吳興長興縣西南有玉竇深廣皆二尺色紺
碧味甘唐處士鄭遨與羅隱道士李道殷築屋泉石號
三隱
詠詩張令問本唐興人隱居不仕號天國山人與杜光
庭詩云試問朝中為宰相何如林下作神仙一壺美酒
一爐藥飽聽松風白晝眠孟蜀辛酉歲有隱迹於陶
沙者文谷禮遇之嘗詠詩曰九重天子人中貴五等諸
侯閫外尊那似布衣雲外客不將名字掛乾坤
絶意世事史虛白字畏名南遊九江至落星灣家焉往
來廬山絶意世事保大初元宗南遷至蠡澤虛白迎謁
道傍元宗勞問令誦近詩曰風雨掇却屋全家醉不知
元宗變魚賜粟帛上樽酒徐鉉高越謂之曰先生高不
可屈盍使二子仕乎虛白曰野人有子賢則立功業以
道事明主愚則負薪捕麋以養其母僕未嘗介意也不
敢以累公鉉越媿歎(江南别錄南唐書無後段)
荆臺隱士梁震唐末豋第開平間歸蜀過江陵高季昌
愛其才識留之震終身止稱前進士季昌甚重之以為
謀主呼曰先軰後從誨時震曰先王待我如布衣交以
嗣王囑我今嗣王能自立不墜其業吾老矣不復事人
矣遂固請退居從誨為築室於土州震披鶴&KR0769;自稱荆
臺隱士每詣府跨黃牛至廳事從誨時過其家(五代史)
灌園蘇雲卿少與張浚為友紹興間來豫章東湖結廬
灌園人莫測也浚為相属豫章帥及漕親為致之帥漕
密物色得灌園蘇翁因更服入其圃案上有西漢書意
是雲卿也扣其鄉里徐曰廣漢客曰張德遠翁當識之
曰然何如人曰賢人也苐長於知君子短於知小人德
有餘而才不足因問張今何官客曰今朝廷起張公欲
了此事翁曰恐未便了得在客起致張意因出書幣翁
意色若自咎者二客力請共載辭以詰朝上謁旦伺之
翁已遁矣帥漕復命浚拊几歎悔作箴識之(宋史)
退休楊萬里退休十有六年寧宗初與朱元晦同召楊
不起朱與書速之楊决意不出有江風山月之贊
醫
赭鞭黃帝赭鞭鞭百草盡知其平毒寒温之性臭味所
主以播百穀故號神農皇帝(搜神記)神農拖赤鞭而歐毒
(楊炯藥圖序)黃帝使岐伯嘗味草木典醫療疾今經方本草
之書咸出焉(帝王世紀)岐伯祖世之師曰僦貸季(素問)神農嘗
草殆死者數十黃帝稽首受針於岐伯(理惑論)
巫咸巫咸以鴻術為帝堯之醫(郭璞巫咸山賦序)劉聦信用王
沉等誅王琰等陳元達等諫曰陛下心腹四肢無處無
患後誅巫咸戮扁鵲臣恐成桓侯膏肓之疾後雖欲療
之其如病何(載記)巫彭作醫(吕氏春秋)古醫曰苗父(說苑)
腠理扁鵲見蔡桓公立有間扁鵲曰君有疾在腠理不
治將恐深桓侯曰寡人無病扁鵲出桓侯曰醫之好治
不病以為功居十日扁鵲復見曰君之病在肌膚不治
將益深桓侯不應扁鵲出桓侯又不悦居十日扁鵲復
見君之疾在腸胃不治將益深桓侯又不應扁鵲出桓
侯又不悅居十日扁鵲望桓侯而還走桓侯故使人問
之扁鵲曰疾在腠理湯熨之所及也在肌膚鍼石之所
及也在腸胃火齊之所及也在骨髓司命之所属無奈
何也今在骨髓臣是以無請也居五日桓侯體痛使人
索扁鵲已逃秦矣桓侯遂死故良醫之治病也攻之於
腠理此皆争之於小者也夫事之禍福亦有腠理之地
故曰聖人蚤從事焉(韓喻老)
刺骨古扁鵲之治其病也以刀刺骨聖人之救危國也
以忠拂耳刺骨故小痛在體而長利在身拂耳故小逆
在心而久福在國故甚病之人利在忍痛猛毅之君以
福逆耳忍痛故扁鵲盡巧拂耳則子胥不失夀安之術
也病而不忍痛則失扁鵲之巧危而不拂耳則失聖人
之意如此長利不遠垂功名不久立(安危)
上池水扁鵲者姓秦氏名越人長桑君過扁鵲私坐間
與語曰我有禁方年老𫝊與公乃出其懷中藥予扁鵲
飲是以上池之水三十日當知物矣乃悉取其禁方盡
書與扁鵲扁鵲以其言飲藥三十日視見垣一方人以
此視病盡見五藏癥結特以胗脉為名耳為醫或在齊
或在趙在趙者名扁鵲扁鵲以醫術名聞天下隨俗為
變秦太醫令李䤈自知伎不如扁鵲使人刺殺之(史記)
周禮釋文云史記扁鵲姓秦名少徐越人然扁鵲對
虢中庶子云臣齊渤海秦越人也家在於鄭是自言
也而釋文引史何所本耶
血脉治晉昭公時趙簡子疾五日不知人扁鵲入視病
出董安于問扁鵲扁鵲曰血脉治也昔秦穆公嘗如此
七日而寤(云云)今主君之病與之同不出三日必間間
必有言也居二日半簡子寤語諸大夫云云(史五見天)
索隱曰案左氏簡子專國在定頃二公之時非當昭
公之世且趙系家叙此事亦在定公之初
能生死人扁鵲過虢虢太子死扁鵲至宫門下曰臣能
之中庶子入報虢君出見扁鵲扁鵲曰太子之病所謂
尸厥者也乃使弟子子陽厲鍼砥石使子豹為五分之
熨以入减之齊和煑之以更熨兩脅下太子起坐更適
隂陽但服湯二旬而復故故天下盡以扁鵲為能生死
人扁鵲曰越人非能生死人也此自當生者越人能使
之起耳(史記)
索隱曰案𫝊玄曰虢是晉獻公所滅先此百二十餘
年此時安得有虢此云虢太子非也然案虢後改稱
郭春秋有郭公蓋郭之太子也春秋郭公在莊二
十四年晉之滅虢虢公醜奔京師在僖五年安得虢
後改郭也
說苑扁鵲過趙太子與虢太子事同然頃公十三年
簡子不知人定公十二年毋䘏為太子時别無趙氏
扁鵲又有别適耶
醫之好利扁鵲過齊齊桓侯客之入朝見曰君有疾在
腠理不治將深桓侯曰寡人無疾扁鵲出桓侯謂左右
曰醫之好利也欲以不疾者為功(云云)事與蔡桓同
索隱曰案傳玄曰是時齊無桓侯裴絪云謂是齊侯
田和之子桓公午也蓋與趙簡子頗亦相當
簡子晉頃公九年在位與田常同時和田常曾孫也
至和子桓公午一百三年安得相當也
病在耳目扁鵲見秦武王武王示之病扁鵲請除左右
曰君之病在耳之前目之下除之未必已也將使耳不
聰目不明君以告扁鵲扁鵲怒而投其石曰君與知之
者謀之而與不知者敗之使此知秦國之政也則君一
舉而亡國矣(秦策)
按扁鵲與趙簡子同時至是百三十年矣(注)
昆弟善醫扁鵲兄弟三人並善醫魏文侯問曰子昆弟
三人孰最善對曰長兄視色故名不出家仲兄視毫毛
故名不出門鵲鍼人血脉投人毒藥故名聞諸侯(鶡比子)
以一扁鵲而所載互異史世家扁鵲𫝊更先後乖舛
韓非去簡子未遠止云古醫故寘諸首云
膏肓醫緩晉景公疾求醫於秦秦伯使醫緩為之未至
公夢疾為二竪子曰彼良醫也懼傷我焉逃之其一曰
居肓之上膏之下若我何醫至曰疾不可為也在肓之
上膏之下攻之不可達之不及藥不至焉不可為也公
曰良醫也厚禮而歸之(左成十)
醫國晉平公疾秦景公使醫和視之出曰疾不可為也
是謂遠男而近女趙文子曰醫及國家乎對曰上醫醫
國其次醫人固醫官也(國語)趙孟曰良醫也厚其禮而歸
之(左𫝊)
良藥孔子有疾哀公使醫視之醫曰居處飲食何如子
曰丘之春居葛籠夏居密陽秋不風冬不焬飲食不餔
飲酒不醉醫曰是良藥也(公孫龍子)
三折肱梁丘據遇虺毒三旬而瘳齊君會大夫慶之衆
賓復獻改療之方宰我曰諸夫子意欲復有虺害當用
之乎衆坐默然宰我以告夫子夫子曰汝說非也夫三
折肱為良醫凡言其方者稱其良也且以参據所以已
之方之優劣也(孔叢子)荀寅范吉射將代晉厲公齊高彊
曰三折肱知為良醫惟伐君為不可民弗與也(成十二)九
折臂而成醫兮吾今而知其信然(楚辭九章)
重怒已疾文摯齊人也齊威王病發使召文摰摰至謂
太子曰王病怒則愈王若即殺臣奈何太子曰無慮我
當救之文摰於是不時來見王及來不脱履而登床以
重怒王王叱而起疾乃遂已王大怒將烹之后及太子
亟争之而不能得果以鼎生烹文摰㸑之三日三夜顔
色不變文摰曰誠欲殺我則胡不覆之以絶隂陽之氣
王使之復之文摰乃死(吕氏至忠)
委治尸子曰醫竘者秦之良醫也為宣王割坐為惠王
治痔皆愈張子之背腫請竘治之竘曰背非吾背也任
子治焉醫治之遂愈竘成善治疾也張子委治焉夫為
身與國亦猶此必有所以委治然後治矣(竘音叩又音)
四難郭玉少師程高學方診六徵之技隂陽隱測之術
和帝時為太醫丞多有效應帝竒之玉仁愛不矜雖貧
賤厮養必盡其心力而療治貴人時或不愈帝乃令貴
人羸服變處一針即差召玉即詰問其狀對曰醫之為
言意也腠理至微隨氣用巧針石之間毫芒即乖神存
於心手之際可得解而不可得言也夫貴者處尊高以
臨臣臣懷怖懼以承之其為療也有四難焉自用意而
不任臣一難也將身不謹二難也骨節不彊不能使藥
三難也好逸惡勞四難也針有分寸時有破漏重以恐
懼之心加以裁慎之志臣意且猶不盡何有於病哉此
其所為不愈也帝善其對(後漢書)
仲景方南陽張機字仲景總角造何顒謂曰君用思精
而韻不高後將為良醫卒如其言顒先識獨覺言無虛
發玉仲宣年十士嘗遇仲景仲景曰君有病宜服五石
湯不治且成後年三十當眉落仲宣以其貰長遠不治
也後至三十果疾成竟眉落其精如此仲景在京師為
名醫於當時為上手時以為扁鵲倉公無以加之(何顒别𫝊)
脉經王叔和性沉静好著述考覈遺文探摭羣論撰成
脉經十卷編序次張仲景方論編為三十六卷大行於
世(高湛養生論)
刳破腹背華佗字元化一名旉遊學徐土兼通曉養性
之術年且百歲而猶有壯容時人以為仙精於方藥處
不過數種心識分銖不假稱量針炙不過數處若疾發
之於内針藥所不能及者乃令先以酒服麻沸散既醉
無所覺因刳破腹背抽割積聚若在腸胃則斷截&KR0034;浣
除去疾穢既而縫合𫝊以神膏四五日創愈一月之間
皆平復(後漢)虢中庶子曰上古俞跗治病不以湯液乃割
皮解肌湔浣腸胃潄滌五臟(史記白帖作扁鵲云誤)越人救虢太
子於既殞胡巫活絶氣之蘇武淳于能解臚以理腦元
化能刳腹以濟胃文摰衍期以瘳危困仲景穿胸以納
赤餅此但醫家猶能若是(抱朴)
出眼瞳司馬景王嬰孩時有目疾宣王令華佗治之出
眼瞳割其疾而納之𫝊藥(沈約晉書)
巴豆杏子丸程據為太醫令武帝初受魏禪改元為太
始而據貢雉頭裘帝以竒伎異服典禮所禁焚之於殿
前據以醫術承恩出入禁闥因為賈后合巴豆杏子丸
害愍懷太子遂就戮焉(晉中興書)
自利利人于發開深思孤發妙通醫法或問法師高明
剛簡何以醫術經懷荅曰明六度以除四魔之病調丸
候以療風寒之疾自利利人不亦可乎(高僧𫝊)
八毒丸許永為豫州刺史鎮歴陽其弟得病心腹堅痛
居一夜忽聞屏風後有鬼言何不速殺之明日李子豫
當以赤丸打汝汝即死矣腹中鬼對曰吾不畏之及旦
遂使人迎子豫既至病者忽聞腹中有呻吟之聲子豫
遂於巾箱中出八毒赤丸與服之湏臾腹中雷鳴彭轉
大利所病即愈(續搜神記)
鬼遺方劉涓子於丹陽郊外較射忽有一物高二丈許
因射而中之走如電激聲若風兩夜不敢追明日率數
十人尋其蹤跡至山下見一小兒問曰何往小兒云主
人昨夜為劉涓子所射取水以洗瘡因問主人是誰荅
曰是黃父鬼乃依小兒還未至聞搗藥聲遥見三人一
人卧一人閱書一人搗藥即齊聲呌突而進三人並走
遺一帙癰疽方並一臼藥時涓子得之從宋武帝北征
有被創者以藥塗之隨手而愈論者謂聖人作事天必
助之蓋天以此授武帝也涓子用方為治千無一失演
為十卷號曰鬼遺方(龔慶宣鬼遺方序)
通靈錢塘徐秋夫善治病宅在湖溝橋東夜聞空中呻
吟聲甚苦秋夫起至呻吟處問曰汝是鬼邪何為如此
饑寒湏衣食邪抱病湏治療邪鬼曰我是東陽人姓斛
斯平昔為樂游吏患腰痛死今此湖北雖為鬼苦亦如
生為君善醫故來相告秋夫曰但汝無形何由治鬼曰
但縛茅作人按穴鍼之秋夫如其言為針四處又針肩
井三處設祭而埋之明日見一人來謝曰蒙君療疾復
為設祭除饑解疾感惠實多忽然不見當代服其通靈
秋夫宋元嘉六年為奉朝請(齊諧記談□)
天使謝善孫法宗忽苦頭痛夜有女人至曰我是天使
來相謝行創本不關善人使者誤相及但取牛糞煑𫝊
之即驗一𫝊便瘥一境頼之(宋書)
徙癰薛伯宗善徙癰公孫泰患發背伯宗為氣封之徙
置齋前柳樹上明日而癰消樹邊便起一瘤如拳大稍
稍長二十餘日瘤大濃爛出黃赤汁升餘樹為之痿損
(南史)
靈府許智藏高陽人少以醫術自達陳亡入隋使詣揚
州會秦王浚有疾上馳召之夜夢其亡妃崔氏泣曰本
來相迎如聞許智藏將至其人若到當必相苦為之奈
何明日俊又夢崔氏曰妾得計矣當入靈府中以避之
藏至為俊診脉曰疾已入心即當發癎不可救也果如
言俊數日而夢(隋書)
名手别脉許胤宗醫術若神或謂曰公何不著書以貽
將來胤宗曰醫者意也在人思慮又脉候幽微苦其難
别意之所解口莫能宣且古之名手唯是别脉脉既精
别然後識病夫病之於藥有正相當者唯湏單用一味
直攻彼病藥力既純病即立愈今人不能别脉莫識病
源以情臆度多安藥味譬之於獵未知兔所多發人馬
空地遮圍或冀一人偶然逢也如此療疾不亦疎乎假
令一藥偶然當病復共他味相和君臣相制氣勢不行
所以難差諒由於此脉之深趣既不可言虛設經方豈
加於舊故不能著作耳(舊唐書談賓錄)
醫王本草序云醫王子姓韋名古字老師元是疎勒國
得道人也身被毳袍腰懸數百葫蘆頂戴紗巾手持藜
杖常以一黑犬同行壽年五百餘歲洎開元中孟夏之
月有人疾患稍多疼困師發願心存目想遂普施藥餌
無不痊平覩之者便愈後乃圖形供養皇帝敬禮為藥
王菩薩神仙𫝊云昔堯舜之時殷湯之際周秦以後大
漢至唐凡五度化身來救貧病其犬化為黑龍背負老
師沖天而去(翻譯名義)
福醫王彦伯自言醫道將行列三四竈煑藥於庭老幼
塞門而請彦伯指曰熱者飲此寒者飲此風者飲此氣
者飲此各負錢帛來酧無不效者(國史補)
六氣六淫虞少卿洮蜀之上醫也長興初佐蜀董太尉
璋久患渴疾遣求醫孟蜀遣虞卿而往董公曰璋之所
患經百名醫而無微差何也虞卿對曰君之疾非惟渴
漿而似渴士得其多士不勞藥石而自愈矣董公大悦
時董公有面南之志虞卿故以譏之又曰洮聞天有六
氣降為六淫淫生六疾攻於六腑六氣者隂陽風雨晦
明也是以六隂隨焉六疾者寒熱末腹惑心也是以六
腑隨焉故脾為離宫腎為水藏晦明勞役百疾生焉大
此視聽至煩皆有所損心煩則亂事煩則變機煩則失
兵煩則反五音煩則損耳五色煩則損目滋味煩則生
疾男女煩則减壽古者男子莫不戒之君今日有萬思
時有萬機樂淫於外女淫於内渴之難療其由此乎董
公疾既平復於是厚禮歸之(鑑戒錄)
筆頭蘸藥李王公主患喉癰數日痛腫飲食不下纔召
到名醫言煩鍼刀開方得潰破公主聞用鍼刀哭不肯
治痛逼水穀不入忽有草澤醫曰某不使鍼刀只用筆
頭蘸藥癰上霎時便潰公主喜令召之方兩次上藥遂
潰出濃血一盞餘便覺兩日瘡無事令供其方醫云乃
以鍼繫筆心中輕輕劃破其潰散耳别無方言醫者意
也以易取效耳(名醫錄)
不用古方張元素字潔古學醫夜夢有人用大斧長鑿
鑿心開竅納書數卷於其中自是洞徹其術治病不用
古方其說曰運氣不齊古今異軌古方新病不相能也
自為家法云(金史)
選名姓後夫醫者非仁愛不可託也非聰明理逹不可
任也非廉潔淳良不可信也是之古之用醫必選名姓
之後其能能仁恕博愛其智能宣暢曲解能知天地神
祗之次能明性命吉凶之數處虛實之分定逆順之節
原疾疹之輕重而量藥齊之多少貫微達幽不失細小
如此乃謂良醫且道家則尚冷以草木用冷生醫家則
尚温以血脉以煗通徒知其大趣不達其細理不知剛
柔有輕重節氣有多少進退盈縮有節却也名醫達脉
者求之寸口三候之間則得之矣度節氣而候温冷參
脉理而合輕重量藥石則相應此可謂名醫醫有名而
不良者有無名而良者人主之用醫必參知而隱括之
(物理論)
異名天狗人参也天猪菖蒲也天牛雌黃也天羊雄黃
天鼠防風也日精雲母也地髓地黃也道人頭蒼耳茱
萸别名秋子古人謂术為山精兔縷兔絲也(海錄)胡王使
者羌活也(史系)甘草市語名國老(杭州小說)假君子牽牛也含
丸使者花椒也九日三官吳茱萸也時美中蒔蘿也魏
去疾阿魏也骨鯁元君萆薢也野父白頭翁也玉虛飯
龍腦也黑龍衣鱉甲也沙田髓黃精也無聲虎大黃也
草兵巴豆也琥珀孫松脂也一寸楼臺蜂窠也八月珠
茴香也吉祥杵桔梗也丒寶牛黃也化米先生神麯也
混沌螟蛉寄生草也(清異錄)丹山魂雄黃青要女空青(酉陽)
不周聽于志寧與司空李勣修定本草並圖合五十四
篇曰昔陶宏景以神農經合雜家别錄注名言之江南
偏方不周曉藥石往往紕繆四百餘物今考正之(唐書)
藥籠中物元行冲狄仁傑器之嘗謂仁傑曰下之事上
譬富家儲積以自資也脯腊膎胰以供滋膳参术芝桂
以防疾疢門下充旨味者多矣願小人備一藥石可乎
狄仁傑笑曰此正吾藥籠中物也
禦疾夫三牲五穀稟五行以生也發為五味天地生之
所以奉人聖人節調以致康強若乃藥劑餌者所以禦
疾豈常進之餌哉(裴𫝊)
對脉宫中以診脉為對脉(大中遺亊)
桐君門擅桐君之術家𫝊葛氏之方(白拈)葛洪有金匱方
卜筮
龜筴龜為卜筴為筮卜筮者先聖王之所以使民信時
日敬鬼神畏法令也所以使民决嫌疑定猶豫也故曰
疑而筮之則弗非也(曲禮)蓍龜者禽獸草木之久而能知
吉凶也(洪範五行𫝊)乾草槁骨衆多獨以蓍龜何龜之言久
也蓍之言耆也(白虎通)大卜官各以牲祠龜策塗以牲血
謂之釁者龜田所以卜也蓍草所以筮也(蔡邕月令章句)
法天地卜者以法天地象四時順於仁義分策定卦按
式正綦然後言天地之利害事之成敗昔先王定國必
先龜策日月而乃敢代正時日乃後入家産子先必占
吉凶後乃有之自伏羲作八卦周文王演三百八十四
爻而天下治勾踐倣文王八卦以破敵國覇天下(史記日者)
三兆太卜掌三兆之法一曰玉兆二曰瓦兆三曰原兆
(周禮)杜子春云玉兆帝顓頊之兆瓦兆帝堯之兆原兆有
周之兆
始筮庖犧氏作始有筮(古史考)伏羲得神蓍而定龜策(鄭魴)
(禹穴碑)古司怪主卜(元命包)巫咸作巫(世本)
飛燕梁元帝洞林序云周王白雉之筮殷人飛燕之卜
蓍名聚雪非關北極之山卦有密雲能擁西郊之氣
占于熒惑昔者桀筮伐有湯唐而枚卜占於熒惑云不
吉不利出征惟利安處彼為狸我為鼠勿用作事恐傷
其父(歸藏)
遇太公西伯將出獵卜之曰所獲非龍非彪非虎非羆
所獲覇王之輔於是周西伯獵果遇太公(齊世家)六韜曰
文王卜田史編曰卜田渭陽將大得焉非熊非羆非虎
非狼兆曰得公侯天遺汝師以之佐昌施及三王大吉
言千字文吕望非熊或者以為誤豈止據史記耶
卜居昔周成王之卜居成周也其命龜曰予一人兼有
天下辟就百姓敢無中土乎使予有罪則四方伐之無
難得也周公卜居曲阜其命龜曰作邑于山之陽賢則
茂昌不賢則速亡季孫行父之戒其子也曰吾欲室之
俠於兩社之間也使吾後世有不能事上者使其替之
益速如是則曰賢則茂昌不賢則速亡安在擇地而封
哉或示有天固也(說苑至公)
决疑楚伐鄖莫敖曰盍請濟師於王對曰師克在和不
在衆商周之不敵君之所聞也成軍以出又何濟焉莫
敖曰卜之對曰卜以决疑不疑何卜遂敗鄖師於蒲騷
(左桓十一)
筮短龜長初晉獻公欲以驪姬為夫人卜之不吉筮之
吉公曰從筮小人曰筮短龜長不如從長弗聽立之生
奚齊(僖四)韓簡告惠公曰龜象也筮數也物生而後有象
象而後有滋滋而後有數(十五)杜注云龜象筮數故象長
數短
遷繹邾文公卜遷於繹史曰利於民而不利於君邾子
曰苟利於民孤之利也天生民而樹之君以利之也民
既利矣孤必與焉左右曰命可長也君何弗為邾子曰
命在養民死之短長時也民苟利矣遷也吉莫如之遂
遷於繹五月邾文公卒君子曰知命(文十王)
為祟弗祭楚昭王有疾卜曰河為祟王弗祭大夫請祭
諸郊王曰三代命祀祭不越望江漢睢漳楚之望也禍
福之至不是過也不穀雖不德河非所獲罪焉遂弗祭
孔子曰楚昭王知大道矣其不失國也宜哉(哀六)
偶筮得旅仲尼魯人生不知易本偶筮其命得旅請益
於商瞿氏曰子有聖知而無位孔子泣而曰天也命也
鳳鳥不至河無圖至嗚呼天命之也歎訖而息志(庖犧先文)
乘舟而來孔子使子貢往外久而不來孔子謂弟子占
之遇鼎皆言無足不來顔子掩口而笑子曰回也哂謂
賜來也曰無足者乘舟而來賜至矣其朝也子貢果朝
至驗如顔回之言(衝波𫝊)
鼎折足魯將伐越筮之得鼎折足子貢占之以為凶何
則鼎而折足行用足故謂之凶孔子占之以為吉曰越
人水居行用舟不用足故謂之吉魯伐越果克之(論衝)
筮賁愀然孔子常自筮其卦得賁焉愀然有不平之狀
子張進曰師聞卜者得賁卦吉也而夫子之色有不平
何也孔子對曰以其離耶在周易山下有火謂之賁非
正色之卦也夫質也黑白宜正焉今得賁非吾兆也吾
聞丹漆不文白玉不雕何也質有餘不受師故也(家語)
病卜孔子病子貢出卜孔子曰子待也吾坐席不敢光
居處若齋飲食若祭吾卜之久矣(上)
陽豫孔子修春秋九月而成卜之得陽豫之卦(孔演圖)宋
均云夏殷卦名
鑿龜數筴趙嘗鑿龜數筴而北伐燕將劫燕以逆秦兆
曰大吉始攻大梁而秦出上黨矣兵至釐而六城拔矣
至陽城秦拔鄴矣龐援揄兵而南則鄣盡矣臣故曰趙
龜雖無遠見於燕且宜近見於秦秦以其大吉辟地有
實救燕有名趙以其大吉利削兵辱主不得意而死又
非秦龜神而趙龜欺也(韓飾邪)
詐卜鄒忌與田忌不相善公孫閔謂鄒忌曰何不詐令
人操千金卜於市曰我田忌之人也吾三戰而三勝聲
威天下欲為大事亦吉乎卜者出因令人捕為卜者驗
其辭於三之所鄒忌從之田忌懼無以自白遂率其徒
攻臨淄欲殺鄒忌不勝而奔(春秋後語)
法天象時司馬季主卜於長安市宋忠賈誼謂之曰何
居之卑何行之汗季主捧腹大笑二君曰夫卜筮者世
俗之所賤簡也世皆言曰夫卜者多言誇嚴以得人情
虛高人禄命以說人志擅言禍災以傷人心矯言鬼神
以盡人財厚求拜謝以私於己此吾之所耻季主曰夫
卜者必法於天地象四時順於仁義分策定卦按式正
綦然後言天地之利害事之成敗夫卜筮者之為業也
積之無委藏之不用府庫徙之不用輜車負裴之不重
止而用之無盡索之時持不盡索之物游無窮之世雖
莊氏之行未能增於是也子何故而云不卜哉(史記)
賤業惠衆嚴君平卜筮於成都市以為卜筮者賤業而
可以惠衆人有邪惡非正之問則依蓍龜而言利害與
人子言依於孝與人弟言依於順與人臣言依於忠各
因執導之以善從吾言者已過半矣裁日閱數人得百
錢足自養則閉肆下簾而授老子博覽無不通依老子
嚴周之指著書十萬餘言(漢書)
聖人上原道德之意下揆天地之心崇高顯榮吉祥
盛德深閎浩大尊寵窮極莫大乎生萬物陳列竒怪
珍寶金玉珠璧利深得巨莫大乎身禍世之匠亂國
之工絶利天地傷害我身莫大乎名生橋長溢困民
貧國擾濁精神使心多欲叛天違道争為盗賊天下不
親世多兵革莫大乎貨故得之與亡或病或利得名得
貨道德不居神明不留大命以絶天不能救失名失貨
道德是祐神明是助明顯自然富配天地故細身大名
未可與論至道也輕身重國未可與圖利也(君平老子指歸)
此段非卜筮事以所見者少故附之
青蓋入洛陸抗之克步闡孫皓意張乃使尚廣筮并天
下遇同人之頥對曰吉庚子歲青盖當入洛陽故皓不
修其政乃嘗有窺上國之志(吳志)
百二晉元帝以丁丑歲稱晉王置宗廟使郭璞筮之云
享二百年自丁丑至劉裕禅之歲年在庚申為一百四
歲然丁丑始係西晉庚申終入宋年所餘惟一百有二
數僕蓋以百二期促而婉而倒之為二百年其驗如此
(晉書)
改元庾翼幼時嘗令璞筮公家及身卦成曰立始之末
丘山傾長順之初子凋零及康帝即位將改元為建元
或謂庾冰曰子忘郭生之言邪立始建元也丘山土名
此號不宜用冰撫心歎恨帝崩何充改元為永和庾翼
曰天道精微乃當如是長順者永和也吾庸得免乎其
年翼卒(上)
自卦知凶郭璞每自為卦知其凶終嘗行建康柵塘逢
一趣步少年便牽住脱絲布袍與之此人乃受及當死
果此人行刑傍人皆為求属璞曰我託之久矣此人為
之歔欷哽咽(續搜神記)
别龜甲柳世隆善卜别龜甲價至萬永明初世隆曰永
明九年我亡後三年丘山崩齊亦於此季矣屏人命典
籖李黨取筆及高齒屐題簾箔旌曰永明十一年因流
涕謂黨曰汝當見吾不見也(齊書)
鬼賊所留梁武昌太守朱買臣聞元帝議遷都入勸梁
王云建業舊都茔陵攸在荆鎮邊疆非王侯宅願陛下
勿疑致後悔也臣家在荆州豈不願陛下但恐是臣富
貴非陛下富貴耳乃召卜者杜景豪决去留遇兆不吉
荅曰未去景豪退而言曰此兆為鬼賊所留也(三國典略)
後生可畏釋曇遷俗姓王氏年十三初學於舅氏權會
長以周易隨言即曉始學其半餘半自通有一嫗失物
就會决之得兊卦會令遷試辨之遷曰若如卦判定失
金釵嫗驚喜曰實如所辨遷曰兊是金位字脚兩垂似
於釵象耳舅曰更依卦審悉盗者為誰對曰夫者西家
白色女子奉口總角可年十四五者將去尋可得之後
如言果獲有問其故遷曰兊是西方少女之位五色分
方西為白也兊字上點表總角之象内有失形表奉口
之相推測而知非有異術舅乃釋策而歎曰方驗後生
可畏宣尼不誣矣(續高僧𫝊)
筮遇乾鼎宋景業明周易為隂陽緯候之學齊文宣作
相在晉陽遷至并州令景業筮遇乾之鼎景業曰乾君
也天也易曰時乘六龍以御天鼎五月卦也宜以仲夏
吉辰順天受禪或曰隂陽書五月不可入官犯之卒於
其位景業曰此乃大吉王為天子無復下期豈得不終
於其位帝大悅(北史)
三錢並舞長慶時鄴中有五明道士者善隂陽歷數尤
攻卜筮成德軍節度田宏正時王庭凑為部將遺使於
鄴詣五明䆒平生之泰丕士耳為卜之卦成而三錢並
舞良久方定而六位俱重道士曰此卦純乾變為坤坤
土也大夫將來秉旄不遠兼有土地山河之分事將集
矣速宜歸乎及還家未踰旬值軍民大變宏正為亂兵
所害士大夫將校共推庭凑庭凑既立甚有治聲在位
十三年子孫嗣立至趙王鎔凡五世六姓一百餘年滅
初庭凑之立也遣人就鄴迎五明置於府曾從容問已
將來禄壽道人曰三十年願明公竭節勤王保神嗇氣
必享殊壽後裔兼有二王春秋所謂五世其昌八世之
後莫之與京公曰素無勲德此言非所敢望因以數百
金為壽二王景崇封常山王鎔為趙王也(耳目記)
胡蘆生劉闢初登第詣卜者胡蘆生筮卦以質官禄生
雙瞽卦成謂劉闢曰自此二十年禄在西南然不得善
終闢留束素與之釋褐從韋臯於西川至御史大夫軍
司馬既二十年韋病命闢入奏請益東川如開元初之
制詔未允闢乃微服單騎復詣胡蘆生筮之生揲著成
卦謂闢曰吾二十年前嘗為一人卜乃得無妄之隨今
得前卦得非曩賢乎闢聞之即依阿唯諾生曰若審其
人禍將至矣闢甚不信乃歸蜀果叛憲宗擒戮之(原化記)
易聖昭宗時有董賀者自云鞏洛人也因避地來涉河
遊趙家於常山以卜筮為業而言吉凶必效時人謂之
易聖公留巖曾詣之生謂曰君他日必成偉器然勿以
春日為恨初不曉其意及老乃悟蓋遲遲之謂也(耳目記)
龜精錢元懿終年六十六初元懿之為新定有士方生
時人號為龜精嘗疏卜辭以貽元懿曰太一接天河金
華寳貝多君侯六十六别處下經過至是皆如其言(吳越)
(備史)
精誠陸龜蒙雜說季扎以樂卜趙孟以詩卜襄仲歸父
以言卜子游子夏以威儀卜沈尹氏以政卜孔成子以
禮卜其應也如響無他圖在精誠而已不精誠者不能
自卜况吉凶他人乎
蠡卜蘇秦事鬼谷子學終辭歸道乏困行以燕人蠡卜
𫝊說自給(春秋後話)
雜卜卜之流雜書𫝊虎卜紫姑卜灼骨卜牛蹄卜鳥卜
雖不法於蓍龜亦有可以稱者(北戶錄)邕州南有鷄卵卜
卵卜嶺表凡小事必卜名雞卜鼠卜米卜著卜牛骨卜
雞卵卜田螺卜篾竹卜(番禺雜錄)
鷄卜時滅南越越人勇之言越人俗信鬼昔東甌王敬
鬼夀至百六十歲後世謾忌故衰耗乃令越巫立越祝
祠而以雞卜上信之越祠雞卜始用焉(史記)御覽引史武
武帝令越巫立祠祝祠而以雞卜上信之誤
謀及蓍龜者聖人之所用也書曰女則有大疑謀及卜
筮易曰定天下之吉凶成天下之亹亹者莫善於蓍龜
及至蓍龜解於齋戒而婁煩卜筮神明不應故筮凟不
告易以為忌龜厭不告詩以為刺(漢藝文志)
月卜前九汾州有易生非卜筮而前知柳公綽嘗問之
易曰僕射只怕八井後果於并州遇疾(柳氏家訓序)
日者墨子比之齊遇日者日者曰帝以命日殺黑龍於
北方而先生之色黑不可以北墨子不聽遂北至淄水
墨子不遂而反鳥日者曰我謂先生不可以北(墨子)古人
占候卜筮通謂之日者(史注)
命書李虛中字常容學無所不通最深於五行書以人
之始生年月日所耳日辰支於相生勝衰死旺相斟酌
推人夀大貴賤利不利輙先處其年時百不失一二其
說汪洋奥美枉錯重出學者就𫝊其法(昌黎集)
厄在白馬李贊皇初掌北門奏記有日者說曰公他日
位極人臣但厄在白馬爾及豋相位雖族中亦並未有
畜白馬者會昌初入廟堂專持國柄然性多忌刻當金
之士有不恊者必遭譴逐翰林學士白敏中大懼遂諷
給事中韋宏景上有霜府不合兼領三司錢穀專政大
甚武宗由是疑之及宣帝即位白自内庭豋庸出德裕
為荆南節度使旋属淮南李相有吳汝納之獄上刑部
侍郎馬植專鞠其事盡得德裕黨庇之迹因是坐罪竄
南海殁而不返厄在白馬其信乎(要氏談錄)
按冥太尉衛國公為并州從亊到職未旬月忽有王山
人者詣門請謁公命與坐乃曰某善按冥也公初未之
竒因請正寢備几案紙筆者水而已因令垂簾伺之主
與公偕坐於西廡下頃之王生曰可驗矣紙上書八字
甚大且有楷注曰位極人臣夀六十四王生遂請歸竟
不知所去及會昌朝三策一品薨於海南果符王生所
按之年(松窗雜錄)
軌革西川費孝先善軌革世皆知名有大若人王旻因
貨殖至成都求為卦孝先曰教住莫住教洗莫洗一石
穀搗得三斗米遇明即活遇暗即死再三戒之令誦此
數言足矣旻志之及行途中遇大雨憩一屋下路人盈
塞乃思曰教住莫住得非此耶遂冒雨行未幾屋顛覆
獨得免焉旻之妻己私鄰比欲講終身之好俟旋歸將
致毒謀旻既至妻約其私人曰今夕新沐者乃夫也日
欲晡呼旻洗沐重易巾櫛旻悟曰教洗莫洗得非此也
堅不從婦怒不省自沐夜半反被害既覺驚呼隣里共
視皆罔測其由遂被囚繫拷訊獄就不能自辨郡守錄
狀旻泣言死即死矣但孝先所言終無驗耳左右以是
語上達郡守守命未得行法呼旻問曰汝隣比何人也
曰康七遂遣人捕之殺汝妻者必此人也已而果然因
謂僚佐曰一石穀搗得三斗米非康七乎由是辯雪誠
遇明即活之效(搜神秘覽)晉書符融辯董豊馮昌事相類
驗於事後自至和嘉祐以來費孝先以術名天下士大
夫無不作卦影而應者甚多獨王平甫不喜之嘗謂人
曰占卜本欲前知而卦影驗於事後何足問耶(東軒羊錄)
拆字謝石潤夫成都人宣和間至京師以拆字言人禍
福求相者但隨意書一字即就其字離拆而言無不竒
中者名聞九重徽宗因書一朝字令中貴人持往試之
石見字即端視中貴人曰此非觀察所書也然謝石賤
術據字而言今日遭遇即因此字黥配遠行亦此字也
但未敢遽言之耳中貴人愕然且謂之曰但有所據盡
言無懼也石以手加額曰朝字離之為十月十日字非
此月此日所生之天人當誰書也一座盡驚中貴馳奏
翊日召至後苑令左右及宫嬪書字示之皆據字論說
禍福俱有精理錫賚甚厚並與補承信郎緣此四方求
相者其門如市有朝士其室懷袵過月手書一也字令
其夫持問石是日座客甚衆石詳視字謂朝士曰此閣
中所書否曰何以言之石曰謂助語者哉焉乎也固知
是公内助所書尊閣盛年三十一否曰是也以也字上
為三十下為一字也然吾官寄此當力謀遷動而不可
得否曰正以此為撓耳蓋也字着水則為池有馬則為
馳今池運則無水陸馳則無馬是安可動也又尊閣父
母兄弟近身親人當皆無一存者以也字著人則是他
字今獨見也字而不見人故也又尊閣其家物産亦當
蕩盡否以也字着土則為地字今又不見土也二者俱
是否曰誠如所言也朝士即謂之曰此皆非所問者但
賤室以懷姙過月方竊憂之所以問耳石曰是必十三
箇月也以也字中有十字并兩傍二竪下一畫為十三
也石熟視朝士曰有一事似涉竒怪固欲不言則吾官
所問正决此事可盡言否朝士因請其說石曰也字着
䖝為蛇字今尊閣所姙殆蛇妖也然不見蟲蠱則不能
為害謝石亦有薄術可為吾官以藥下驗之無苦也朝
士大異其說固請至家以藥投之果有數小蛇而體平
都人益共神之而不知其竟挾何術也(春者紀聞)
太字徽宗令中官索東宫書一字來乃以太字進又問
石石曰此天子也左右為大懼上詢謂何石曰太子點
微横此必太子也他日移置諸上豈非天字耶上以金
帶錫之(鐡圍山叢談)
問字徽宗書問字筆勢兩直飛開命一隸持往石密于
側緘付之戒其到家方可發封隸歸奏上啓讀乃曰左
看是君右看是君聖人萬歲遂補承信郎有道士聞其
事亦以問字占石曰門雖大只有一口道士愕然蓋所
住觀無他黃冠唯童僕數軰猶未以為竒復書器字倩
俗人往占曰人口空多皆在戶外於是大服之
乃字謝石既歸蜀有士人文覺戚以乃字為問謂其無
可拆也石曰及字不成君終身不及第石在徽宗時常
特補承信郎後因范覺民作相討論追奪一日謂石我
亦能拆字石詰之則曰爾姓謝所謂身在討論之中石
則終身右字不能出頭聞者大笑(三老堂雜志)
杭字高宗未登杭時用杖就地上書一字令測曰土上
一字王字也終王天下議都杭州書杭字曰烏珠又來
烏珠金國大酋也後果再至(江湖紀聞)
春字高宗一日寫春字命相之其上半體墨重石曰春
頭太重壓日無光時秦檜專權秦字春頭也日君象也
檜聞其言以為為已發恨之求其罪竄遠州
拆謝石字謝石既以相字著名常遊丹陽見道姑行市
中執巨扇其上大書拆字如神石笑曰此術豈有勝我
者何物老嫗敢爾呼入室書石字示之姑曰為名不成
得召卻退逢皮則破遇卒則碎石視之不樂然心服其
言明日訪所在無識之者蓋異人也建炎中石為利路
一尉武將王進邀之飲使拆其名石曰家欲走若圖事
必敗時進以謀叛結黨欲發不以其語為然將起亂之
夕乳媪踰墻告官逮捕下獄始歎息曰悔不用謝石之
言郡守疑石同謀而知反不告亦逮治坐削藉黥配蓬
州後詢王進鄉里乃滄州南皮且起於卒伍悉如道姑
言石赴配所道復遇之道姑道姑靠山而立令石相之
人倚山而立莫非仙乎道姑批其頰曰爾以多口致累
仍復然乎自爾黥迹盡滅
竒字賈似道有異志有一術士能拆字賈以策畫地作
竒字術曰公相之志不諧矣道立又不可道可又立不
成賈默不語禮而遣之恐泄其事使人害諸也(草本子)
桑相元僧格丞相元名桑哥拜相後延術者書桑字令
測曰今已相矣但欲知相位日月久近曰木字十八字
也上有三箇十字在相位當有四十八箇月相哥不滿
遂更名相哥復書相字令測曰目字横看又是四字若
是則横直只四十八箇月至元辛夘正月販時其言果
驗
五星言五星奥而慧善辨寶玉能别婦人妍醜聞其聲
咳扣問數語即知其人美惡情性趙信相丞相專俾置
姬妾并玉器云(癸孝雜志)
巫
以舞降神巫祝也女能事無形以舞降神也象人兩襄
舞形與工同意古者巫咸初作巫(說文)
巫覡古者民神不雜民之精爽不&KR2092;貳者而又能齊肅
衷正其知能上下比義其聖能光遠宣朗其明能光照
之其聰能聽微之如是則明神降之在男曰覡在女曰
巫是使制神之處位次主(楚語)周禮司巫掌羣巫之政令
若國大旱則率巫而舞雩有男巫女巫
桑田巫晉侯夢大屬被髮及地摶膺而踊曰殺余孫不
義余得請於帝矣壞大門及寢門而入公懼入於室又
壞戶公覺召桑田巫巫言如夢公曰何如曰不食新麥
矣晉侯欲麥使甸人獻麥饋人為之召桑田巫示而殺
之將食張如厠䧟而卒(成卜)
愚婦人歲旱穆公召縣子而問然曰天久不雨吾欲暴
巫而奚若曰天則不雨而望之愚婦人於以求之毋乃
已疏乎(檀弓)
信巫昔楚靈王驕逸輕下信巫祝之道躬儛壇前吳人
來攻其國人告急而靈王鼓舞自若(桓子新論)
何不告祀哀公射而中稷其口疾不食肉祠稷而善卜
之巫官巫官變曰稷負五種託株而從天下未至於地
而株絶獵谷之老人張祍以受之何不告祀之公從之
而疾去(說苑)
鄴令沈巫西門豹為鄴令鄴三老廷掾歲歛百姓錢為
河伯娶婦巫行視小家女好者浮之河上行數十里乃
没鄴至呼河伯婦視之曰是女子不好煩大巫嫗為入
報河伯更求好女送之使吏卒抱太巫姬投河中復以
弟子一人投河中趣之有頃曰弟子何久也凡三投弟
子復投三老河中(史記)
神巫鄭有神巫曰季咸云人之死生存亡禍福夀夭期
以歲月旬日若神鄭人見之皆棄而徙(列子)
巫咸欲從靈氛之吉占兮心猶豫而狐疑巫咸將夕降
兮懷椒糈而要之(離騷)巫咸古神巫也當殷中宗之世椒
香物所以降神糈精米所以享神(注)
巫陽帝告巫陽曰有人在下我欲輔之魂魄離散汝筮
予之巫陽乃下招曰魂兮歸來些(宋玉招魂)
求馬漸巫班超使西域于間王廣德聞超至禮意甚疎
其俗信巫巫言神怒何故欲向漢漢使有驪馬急求取
以祠我廣德就超請馬超許之而令巫自求取馬有頃
巫至超即斬其首送廣德因辭讓之(東觀漢記)
巾書兩口董卓信巫軍中常有巫都言祈求福利言從
卓求布倉卒無布有手巾言曰可用耳便取書手巾上
作兩口一口大一口小相累以舉謂卓曰慎此也卓後
為吕布所殺(幽明錄)
丹珠夏統字仲御從父敬寧祠先人迎女巫章丹陳珠
二人並有國色裝服甚麗善歌舞又能隱形匿影甲夜
之初擊鼓撞鐘間以絲竹丹珠乃拔刀破舌吞刀吐火
雲霧杳冥流光電發統諸從兄弟欲往觀之難統於是
共紿之俱行統入門忽見丹珠在中庭輕步回舞靈談
鬼笑飛觸桃拌酧酢翩翩統驚愕而走不由門破籓而
出(晉書)
宣教無虛義熙五年宋武帝北討鮮卑大勝進圍廣固
軍中將佐乃遣使奉牲薦幣謁岱廟有女巫秦氏奉高
人同縣索氏之寡妻也能降靈宣教言無虚唱使使者
設禱因訪克捷之期秦氏乃稱神教曰天授英輔神麾
所擬有征無戰蕞爾小虜不足制也到來年二月五日
當尅如期而三齊定焉(述異記)
楊婆欝林王在西州令女巫楊氏禱祠速求天位及大
惠薨謂由楊氏之力倍加敬信呼楊婆宋氏以來人間
有楊婆兒歌蓋此徵也武帝有疾又命楊氏日夜祈禱
(齊書)
刻期得魅宋高祖永初中張春為武昌太守時人有嫁
女未及升車忽便失性出外歐擊人乘自云已不樂嫁
俗人巫說是邪魅將女至江際擊鼓以術呪療春以為
欺惑百姓刻期湏得妖魅翌日後有一青蛇來到巫所
即以大釘釘其頭至日中復見大龜從江來伏於巫前
更以朱書龜背作符更遣入江至暮有大白鼉從江中
出乍沉乍浮向龜隨後催逼鼉自分死冒來先入慢與
女辭訣女慟哭云失其好姻自此漸差或問巫曰魅者
歸於一物今安得有龜蛇巫云蛇是𫝊通龜是媒人鼉
是其對所獲二物悉以示春春始知靈驗(幽明錄廣五行記)
天神賜符宋文帝時務本業使宫内皆蚕欲以風勵天
下有女巫嚴道育夫為劫坐没入奚官劭姊東陽公主
應閣婢王鸚鵡白公主道育通靈主乃白上託云善蚕
求召入道育云所奉天神常賜符應時主夕卧見流光
相隨狀若螢火遂入巾箱化為雙珠圓青可愛於是主
及劭並信惑之號曰天師後遂為巫蠱行弑逆而敗(南史)
誡有暴禍魏道武開頗有學問曉天文先是有神巫誡
云當有暴禍惟誅清河殺萬民乃可以免開乃滅清河
一郡常手自殺人欲令其數滿萬夜恒變易寢處人莫
能知惟愛妾名萬人知其處萬人與門子清河王私通
慮事覺欲殺開令萬人為内應夜伺開獨處殺之開臨
死曰清河萬人之言乃汝等也(宋書索虜𫝊)
妖妄顔之推曰吾家巫覡符章絶於言議汝曹所見勿
為妖妄(家訓)
湏衣為信袁君正字世忠昂子也少聰敏以貴公子早
得時譽為豫章内史性不信巫有師萬世榮稱通術為
一郡巫長君正在郡小疾主簿熊岳薦之師云湏疾者
衣為信命君正以所着襦與之事竟取襦云神將送與
北斗君君王使檢諸身於衣裏獲之以為亂政即刑于
市而焚其神一郡無敢行巫(南史十六)
衆鬼為厲衛昭王爽討突厥明年徵為納言高祖甚重
之未幾爽寢疾上使巫者薛榮宗視之云衆鬼為厲爽
令左右驅逐之數日有鬼物來擊榮宗榮宗走下階而
斃其夜爽薨(隋書)
左道肅宗重隂陽鬼神之事或命巫媪行郡縣令厭勝
之術有祓人王璵遂以左道為相代宗亦篤信之凡所
修築動牽禁忌而奸人黎幹得以左道尹京又内集衆
工編刺珠繡為御衣既成而焚以為禳除且無虛月(唐書)
分祈山川肅宗嘗不豫太卜云祟在山川王璵乃遣女
巫分行天下祈祭名山大川巫皆盛服來𫝊而行上令
中使監之因緣為姦所至干託長吏以邀賂遺一巫盛
年而美以惡少數十自隨尤為蠧弊與其徒宿於黃州
之𫝊舍刺史左震晨至驛門扄鐍不可啓震破鎖而入
曳女巫階下斬之所從惡少年皆斃閱其贓賂數十萬
震籍以上聞仍請贓錢貸貧民租稅其中使發遣歸京
肅宗不能詰(上)
月明致雪朔方先鋒兵馬使南陽郡王白元允與回紇
合兵於涇州靈臺縣西共破吐蕃等十餘萬衆初元白
光等到靈臺縣欲探知城勢為月明思少隂晦回紇使
師巫便致風雪及逹明戰吐蕃盡寒凍弓矢皆廢披攬
徐進元光與回紇隨而殺之(上)
天師會昌中晉陽令狄惟謙梁公之後善為政州境亢
陽於晉祠者數旬無應有女巫郭者攻符術厭勝之道
有監軍携至京師因緣出入宫掖其後告歸遂號天師
旣而亢旱滋甚境内莫知所為皆曰若得天師至晉祠
則旱不足憂矣惟謙請於主師主師親自為請巫者許
之惟謙迎自私室躬為控馬既至祠所陳設供饌自旦
及夕立於庭下如此者兩日語惟謙曰為爾飛符於上
帝請雨三日雨當足矣觀者雲集三夕雨不降又曰此
土灾沴亦由縣令無德為爾再請七日當有雨惟謙引
罪於己奉之愈恭及期又無應郭乃驟索馬入州宅惟
謙曰天師已為百姓此來更乞祈禱勃然怒罵曰庸瑣
官人不知禮天時未肯下雨留我將復奚為誰謙對曰
明日排比相送遲明郭將歸肴醴一無所設坐於堂上
大怒惟謙曰左道女子妖惑日久當湏斃此焉敢言歸
叱左右曳於神堂前杖背三十投於潭水祠後有山極
高即令設席焚香端笏立於其上闔縣該云長官打殺
天師馳走者紛紜祠上忽有雲如車蓋覆惟謙逡巡四
合雷震數聲甘澤大㴻數尺於是士民自山頂擁惟謙
而下州將以專殺巫者初亦怒之既而嘉其精誠有感
與監軍表言其事制書褒曰狄惟謙劇邑良才忠臣華
胄覩此天厲將殫下民當請禱於晉祠類投巫於鄴縣
曝山椒之畏景事等焚軀起天際之油雲法同剪瓜遂
使旱風潛息甘澤旋流是天心猶鑒於克誠余志豈忘
於褒善特頒朱綬俾耀銅章勿替令名更昭殊績賜章
服并錢五十萬歷絳隰二州刺吏所治皆有名稱(劇談錄)
狂巫太僕卿韋覲欲求夏州節度使有巫者知其所希
忽詣之欲為禱祝韋不知其詐擇日為壇手書官銜一
道與之巫即大呌曰韋覲有異志韋大懼凡所玩用財
物盡占之時崔侃充京尹有府囚叛獄謂巫者是其一
軰里胥詰其衣裝忽異巫情窘乃具言其事既當申奏
宣宗召覲至殿前獲明冤狀復召宰臣諭曰韋覲城當
盛族昨為求官遂招誣謗無令酷吏加之罪愆巫便付
京兆處死韋貶潘州司馬(聖溪友議)
為人延筭唐長道縣山野間有巫曰權師善巫卜至於
邪魅鬼怪隱伏逃亡地秘山藏生期死限罔不預知之
或人請命則焚香呼請神僵仆於茵褥上奄然而逝移
時方喘息瞑目而言其事一日卧於民家瞑目幹十指
云筭天下死簿數其遐邇州縣死數甚多次及本州村
鄉亦十餘人合死者内有豪士張夫子名行儒與焉人
有急告行儒者聞而懼遂命之至謂張曰可以奉為牒
閻羅山免之於是閉目於紙上書之半如篆籀祝焚之
既訖張以含胎馬奔奉之巫曰神只許其母子即奉還
以俟異日所言本州十餘人筭盡者應期而殁惟張行
儒免之及牝誕駒遂還其主其牝呼為和尚云此馬曾
為僧不了是有報自爾為人延筭者不少為人掘取地
下隱伏者亦多言人筭盡者不差晷刻以至其家大富
取民家牛馬資財遍山盈室(玉堂閑話)
禳災有里人為鄰巫所惑謂當有灾宜謝神乃殺家犢
釀酒聲鼔以祀時官禁屠牛私釀法甚峻又當國忌不
合動樂併犯三罪為吏所擒家長鄰保皆抵重罪連及
數十人此乃禳灾適所以致灾也其愚如此(因話錄)
斬巫絶火錢元懿牧新定一日閭里間輙數處火起居
民頗憂恐有巫楊媪因之遂與妖言曰某所復當火皆
如其言民由是竟禱之元懿謂左右曰火如巫言巫為
火也宜殺之乃斬媪於市自此火遂絶(吳越備史)
恣為神語錢偡年十八出為湖州刺史有妖巫豋衙門
大樹恣為鬼神語人皆警畏偡曰妖由人興命工弩而
射巫果請命因鞭之州人咸服(上)
命狗命子齊有田果者命狗曰富命子為樂將欲祭也
狗入室果呼之曰富出巫曰不祥也家果大禍長子死
哭曰樂乎而不似悲也(尸子)
靈山大荒中有靈山巫咸巫即巫眠巫彭巫姑巫真巫
禮巫槌巫謝巫羅十人從此升降百樂爰在(山海經今本無)
何婆唐張鷟在江南洪州聞土人何婆善琵琶遂與同
行人郭司法質焉郭再拜下錢問其品秩何婆乃調絃
柱和聲氣曰箇丈夫富貴今年得一品明年得二品後
年得三品更後年得四品郭曰何婆錯品少者官高品
多者官小何婆曰今年減一品明年減二品後年減三
品更後年減四品忽更得五六年總没品郭大罵而起
(朝野僉載)
來婆崇仁坊阿來婆弹琵琶卜朱紫填門張鷟往觀之
見一玉帶將軍下一匹細綾請卜來婆鳴絃柱燒香合
眼而唱東告東方朔西告西方朔南告南方朔北告北
方朔上告上方朔下告下方朔將軍頂禮告請甚多必
望細看以决疑惑遂即隨意支配(上)
神巫天寶初有范氏尼者知人休咎顔魯公妻黨之親
也魯公尉於醴泉詣范尼問命曰神巫某官階盡得五
品否范笑曰鄰於一品顔郎所望何其卑耶魯公曰官
階盡五品著緋衫帶銀魚兒子補齋郎某之望滿矣范
指座上紫絲布簟曰顔郎於衫色如此其功勞名節皆
稱是夀過七十已後不要苦問魯公再三窮詰范曰顔
郎聰明過人問事不必到底及魯公為太師使於蔡州
大歎曰如范師姨之言吾命懸於賊心矣(戎幕閑談常侍言旨)
禁
射丁侯武王代殷丁侯不朝尚父乃畫丁侯于策三旬
射之丁侯病大劇問卜者占云祟在周丁侯恐懼乃遣
使者詣武王請舉國為臣虜武王許之歸為太師尚父
謂使曰歸矣吾已告諸神言丁侯前畔義今已遣人來
降勿復過也比使者歸子之君所自愈矣使者辭去尚
父乃以甲乙日拔其頭箭丙丁日拔其目箭戊己日拔
其腹箭庚辛日拔其股箭壬癸日拔其足箭及至丁侯
病稍愈四夷聞之皆懼各以其職來貢越裳氏獻白雉
(太公金匱)六韜止有甲乙丙丁戊己日拔箭云
變人劉安善用藥及符能令人含笑則為婦人蹙面則
為老人踞地則為小兒(抱朴)
令人自縳章帝時有夀光侯者能劾百鬼衆魅令人自
縳見形帝聞而徵之曰吾殿下夜光後常有數人絳衣
披髮持杖相隨豈能劾之乎侯曰此小怪易消耳帝偽
使三人為之侯劾三人頓卧扑地無氣帝大驚曰非魅
也朕相試耳解之而蘇(後漢)神仙𫝊劉平子同
不禁無刃賀齊討山賊賊中有善禁者每當交戰官軍
刀劍皆不得拔弓弩射矢皆還自向輙致不利齊長情
有思乃曰吾聞金有刃者可禁蟲有毒者可禁其無刃
之物無毒之蟲則不可禁彼能禁吾兵必不能禁吾刃
物矣乃多作勁木白掊選有力精卒五千人為先豋盡
捉掊彼山賊恃其善禁了不嚴備於是官軍以白掊擊
之彼賊禁者不復行所擊殺者乃有萬計(抱朴)
禁目鏃出陳顕達討桂陽賊出杜姥宅大戰破賊矢中
左眼拔箭而鏃不出地黃村潘嫗善禁以釘釘柱嫗禹
步作氣釘即時出乃禁顯達目中鏃出之(南齊書)
刃傷不怒張文詡常有腰疾會醫者自言善禁文詡令
禁之遂為刃所傷至於頓伏床枕醫者叩頭請罪詡即
遣之(隋書)
奏章
朱書墮地唐貞元初丹陽令王瓊三年調集皆黜落甚
惋憤乃齋宿於茅山道士葉虚中求奏章以問吉凶虚
中年九十餘強為奏之其章隨香烟飛上縹緲不見食
頃復墮地有朱書批其末云受金百兩折禄三年枉殺
二人死後處分後一年瓊果得暴疾終(獨異志)
探懷得文李翺刺合淝郡郡客有李處士者自云能通
神人之言合郡肅敬翺不信巫覡處士來謁命械繫之
明日夫人背疽内潰遍召醫藥無少瘳愛女十人環繞
而泣自歸咎於文公之桎梏李生也公不得已解縲絏
而叩祈則曰若手翰一文俟夜當祈之又誡曰慎勿箋
易鉛槧公即潔手草祝語繕札稍嚴而官位之中竟箋
一字既逾時刻并符以焚焚畢呻吟頓減黎明李生候
謁公深德之生曰禍則見免猶謂遲逢誡公無得漏略
何為復注一字公曰無之生曰祝詞在斯因探懷以出
示則昨夕所燼之文也公驚愕慚謝竟無所取旬日告
别不知所往(闕史)
奎宿奏事徽宗寶籙宫醮筵常親臨之一日啓醮其主
醮道流拜章伏地久之方起上詰其故荅曰適至上帝
所值奎宿奏事良久方畢始能達其章故也上歎訝之
問曰奎宿何神為之所奏何事對曰所奏不可得知然
為此宿者乃本朝之臣蘇軾也上大驚(唐溪詩話)
宋革命咸淳十年度宗大漸大内建醮保安太乙宫唐
道錄行持唐素以禳奏精虔著名伏壇出神上至層霄
忽被罡風吹擊遂排神馭氣方得至魔王界内且為天
花下墜所壓復努力作法直造天門三天監門大神又
行揮下乃默叩祖師張真君真君曰曾聞上帝敕命不
許受宋國章表但其辭意虔切不可抑遏乃命有司引
唐詣玉帝前適逢議下界公事稠衆中見真官引致二
神人衣裝皆如天帝但簮下辮髮耳後有十數人各荷
青冊一檐在庭下伺候忽𫝊帝旨云宋國人民疆土盡
一付汝神人者跪拜祗領而退荷青冊人皆隨之傍有
天丁謂唐某說宋國人數盡矣汝章之不達有由也唐
辭祖師還神不敢彰露丙子革命後方與人言(續夷堅志)
返魂
少翁齊人少翁以鬼神方見上上有所幸王夫人夫人
卒少翁以方術蓋夜致王夫人及竈鬼之貌云天子自
帷中望見焉於是乃拜少翁為文成將軍(武紀封禪書)
王夫人漢書作李夫人桓譚新論同少翁新論作李
少君拾遺記作董仲君
營陵人漢北海營陵有道人能令人與已死人相見其
同郡婦死已數年聞而往見之曰願令我一見亡婦死
不恨矣道人曰卿可往見之若聞鼓聲即出勿留乃語
其相見之術於是與婦言語悲喜恩情如生良久聞鼓
聲恨恨不能得往當出戶時奄忽其衣裾戶間掣絶而
去至後歲餘此人身亡室家葬之開塚見婦棺蓋下有
衣裾(列異傳搜神記)江淹擬潘岳詩我慙北海術爾無帝女靈
血淚許至雍妻早亡雍每感歎悲泣一日忽覺有人行
吁嗟聲良久聞語云乃是亡妻云若欲得相見遇趙十
四每惜三貫六百錢自此常記其言後數年至蘇州將
謁吳太伯廟遇男巫趙十四具陳懇切之意遂教其見
言語悲喜恩情如生良久趙生曰可去矣許相隨涕泣
曰願惠一物可以為記妻泣曰幽冥惟有淚可以傳於
人代令許雍汗衫懸樹枝掩面大哭而去許取汗衫視
之皆血㾗也許痛悼數日不食趙生名何蘇州人皆𫝊
其事(靈異記)
金衣京兆韋進士納洛妓頗惑之五年而卒生悲咽痛
悼棄事而寐意其夢覩有言嵩山任處士有返魂之術
韋固求見之任曰湏得一經衣之衣以導其魂韋搜得
一裙之金縷者任為致之無異平生任曰漚珠槿豔不
必多懷遂去韋為詩曰惆悵金泥簇蝶裙春來猶得伴
行雲不教布苑剛留得渾似初逢李少君(唐史)
八十不返徐肇者徐温諸孫也蘇德哥必返祖先魂云
死經八十一年以上即返之不可也(洞微志)
幻術
立興雲霧鞠道龍善為幻術嘗云有東海人黃公少得
為術能制龍御虎佩赤金刀以絳繒束髮立興雲霧坐
成山河及衰老氣力羸憊飲酒過度不能復行其術(南京)
佯死方士董仲君以事業獄𦍕死目陷䖝爛故知其功
術靡所不有又能鼻吹口歌聳眉動目荆州有鼻飲之
蠻南城有頭飛之夷非為幻也(桓譚新論)
九賓樂安帝時作九賓樂舍利之獸從西方來戲於庭
入前殿激水化成比目魚𠻳水作霧化成黃龍長八丈
出水遊戲於庭炫熠目光(漢官典職)
大術悅般國真君九年遣使朝貢并送幻人稱能割人
喉脉令斷擊人頭令骨䧟皆血出或數升或盈斗以草
藥内其口中令嚼咽之湏臾血止養瘡一月復常又無
㾗瘢世祖疑其虛乃取死罪囚試之皆驗云又言其國
有大術者蠕蠕來抄掠術人能作霖雨狂風大雪及行
潦蠕蠕凍死漂亡者十二三(魏書)
渡汾止虎由吾道榮瑯琊人也初晉陽人某大明法術
為人傭力無識之者道榮聞之訪得其人以道榮好尚
乃悉授之謂道榮曰我本恒岳仙人有罪為天官所謫
今限滿將歸卿宜送吾至汾水及至汾河河水暴長其
人乃臨水禹步以一符投水中流便絶俄頃水積將至
天是人徐自沙石上渡道榮嘗往晉陽至潦山中夜逢
猛獸以杖畫地即成火坑猛獸遂走(北齊書)
變池崇仁縣有鹽池相𫝊陳司空黃法魹有竒術嘗欲
變置鹽池於家山之下幅員六十餘畆至今水味獨鹹
於他水而湛然清澈禽畜不敢觸之(臨川記)
致婦楊素有美妾姿色絶倫時有千牛桑和有妖蠱異
術常一見婦人即便能致煬帝密使竊之素宅深邃和
朝奉詔夜便竊以送至帝竒其能詔素賜之(兩京記)
弄幻弄幻之士因時而作殞瓜種菜立起尋策投芳送
臭賣黃售白麾天興雲露畫地成江湖(孔傳七引)
吞刀元始十四年七月西域貢吞刀吐火秘幻竒伎(北京)
(錄)
天中記卷四十
