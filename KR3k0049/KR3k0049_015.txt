天中記卷十五
明陳耀文撰
臺
臺觀四方高白臺有木曰榭(爾雅)
鈞臺椒舉曰夏啓有鈞臺之享(左昭四)啓筮享神於大陵
之上是為鈞臺之享(歸藏)
璿臺夏后啓筮享神於晉之墟作為璿臺於水之陽(上)
九成有娀氏有二佚女為之九成之臺飲食必以鼓帝
令燕往視之鳴若謚隘(吕覧音初)
瑶臺桀作瑶臺殫百姓之財伊尹諫之桀曰吾有天下
猶天之有日日亡吾乃亡矣(新序)
鹿臺紂為鹿臺七年而成其大三里高千尺臨望雲雨
(新序)竹書紀年曰武王親禽帝受於南單之臺遂分天之
明南單之臺蓋鹿臺之異名也(水經注)
靈臺文王比出羑里周公旦築為靈臺(六韜)文王為玉門
築靈臺以正紂之失(淮南子)周文王作為靈臺及於池沼
澤及朽骨(新序)武王有靈臺之復而賢者進也(管威公問篇)
重璧天子遊於河濟盛君獻女為造重璧臺(穆天子傳)濮州
璧玉臺穆天子為盛姬所造也今旁地猶多珉石(郡國志)
誃臺周景王作洛陽誃臺論語云誃子之足誃别離也
(噐文)
中天穆王之時西極之國有化人來以王之宫室卑陋
不可處王乃為之改築土木之功赭堊之色無遺巧焉
五府為虚而臺始成焉高千仞臨終南之上號曰中天
之臺(列子)
鳳臺蕭史者瓊姿偉爍風神超邁善吹簫作鸞鳳之響
秦穆公有女字弄玉好之公遂以妻焉日教弄玉作鳳
鳴居數年吹簫似鳳聲鳳凰來止其屋公為作鳳臺夫
婦止其上不飲不食不下數年一旦弄玉乘鳳蕭史乘
龍昇天而去秦為作鳳女祠時聞簫聲(列仙傳拾遺)
思烟晉文公焚林以求介之推有白鵶遶煙而噪或集
之推之側火不能焚晉人嘉之起一高臺名曰思烟臺
(拾遺記)
九層晉靈公造九層臺費用億萬謂左右曰敢有諫者
斬荀息聞之上書求見靈公張弩持矢見之謂曰子欲
諫邪息曰不敢諫也臣能累十二博碁加九雞子其上
公曰子為寡人作之息即正顔色定志氣以碁子置下
加九雞子其上左右慴息靈公扶伏氣息不續公曰危
哉危哉息曰是不危也復有危於此者公曰願復見之
息曰九層之臺三年不成男不得耕女不得織國用空
虚隣國謹議將欲興兵社稷亡滅君欲何望靈公曰寡
人之過乃止於此即壞九層之臺(說苑)
彈人晉靈公不君厚歛以彫墻從臺上彈人而觀其辟
丸也(左宣二)
望母洧水南有鄭莊公望母臺莊姜惡公寤生與叚共
居叚不弟姜氏無訓莊公居夫人於城潁誓曰不及黃
泉無相見也故成臺以望母用伸在心之思感考叔之
言忻大隧之賦洩洩之慈有加融融之孝得常矣(水經注)
層臺楚莊築層臺延石千重延壤百里士有反三月之
糧者大臣諫者七十二人皆死矣有諸御己者違楚百
里委其耕而入見莊王莊王謂之曰諸御己來汝將諫
邪諸御己曰君有義之用有法之行且已聞之土負水
者平木負䋲者正君受諫者聖君築層臺延石千重延
壤百里民之釁咎血成於通塗然且未敢諫也已何敢
諫乎因歴陳天子諸侯不尊賢用諫身死國亡之事遂
趨而出楚王遽而追之曰己子反矣吾固將用子之諫
日遂觧層臺而罷民楚人歌之曰薪乎萊乎無諸御己
訖無子乎萊乎薪乎無諸御己訖無人乎(說苑)
強臺令尹子佩請飲楚王莊王許諾子佩疏揖北面立
於殿下曰昔者君王許之今不果往意者臣有罪乎莊
王曰吾聞子具於強臺強臺者南望料山以臨方皇左
江而右淮其樂㤀死若吾薄德之人不可以當此樂也
恐留而不能反(淮南子)
昆昭周靈王二十三年起昆昭之臺亦名宣昭聚天下
異木神工篩水精以為泥臺高百丈昇之以望雲色(論遺)
馳底晉平公使叔向聘於吳吳人拭舟以逆之左右五
人右五百人有繡衣而豹裘者有錦衣而狐裘者叔向
歸以告平公平公曰吳其亡乎奚以敬舟奚以敬民叔
向對曰君為馳底之臺上可以發千兵下可以陳鐘鼓
諸侯聞君者亦曰奚以敬臺奚以敬民所敬咎異也於
是平公乃罷臺(說苑)
施惠晉平公置酒於施惠之臺(史樂書)
章華靈王建章華之臺與登焉王曰臺美伍舉曰臣聞
國君服寵以為美安民以為樂克聽以為聰致遠以為
明不聞以土木之崇高蟲鏤之刻畫金石之清音絲竹
之淒唳以之為美前莊王為匏(吳越作抱)居之臺高不過望
國氛大不過容宴豆木不妨守備用不煩官府民不敗
時務官不易朝常今君為此臺七年國人怨焉財用盡
焉年榖敗焉百姓煩焉諸侯忿怨卿士訕謗豈前王之
所盛人君之美者耶靈王即除土去餙不遊於臺(楚語吳越)
(春秋)昔靈王不君其臣箴諫以不入乃築臺於章華之上
罷弊楚國其民不忍飢勞之殃三軍叛亂於乾谿(吳語)邊
讓賦云靈王遊雲夢之中息於&KR0878;臺之上前方淮之水
左洞庭之波右顧彭蠡之隩南望巫山之阿遂造章華
之臺(後漢傳)楚子成章華之臺願與諸侯落之(左昭七)
三休翟王使使至楚楚王誇使者以章華之臺臺甚高
三休乃至楚王曰翟國亦有此臺乎使者曰否翟窶國
也惡見此臺也翟王之自為室也堂高三尺壤階三累
茒茨弗剪采椽弗刮且翟王猶以作之者大苦居之者
大佚翟國惡見此臺也楚王媿(賈𫝊新書)
乾谿楚靈王作乾谿之臺五百仞之高欲登浮雲窺天
文(陸賈新語)
妨農宋皇國父為平公築臺妨於農收子罕請俟農功
之畢築者謳曰澤中之晳實興我役邑中之黔實慰我
心子罕聞之執扑抶其不勉者曰吾儕小人皆有闔廬
以避燥濕寒暑今君為一臺而不速成何以為役注善
子罕分謗(左襄十七)
重華昔衛靈公坐重華之臺侍御數百随珠照日羅衣
從風仲叔御諫曰昔桀行此而滅紂用此以亡今四境
内侵諸侯加兵土地日削百姓乖離今君王内寵無乃
大盛歟公下席再拜曰寡人過矣微子之言社稷傾幾
於是出宫女之不進者數百人百姓大悅子貢聞之曰
所謂能受諫也(王孫子新書)
長庲景公築長庲之臺晏子侍坐觴三行晏子起舞曰
歲已暮矣而禾不穫忽忽矣若之何歲已寒矣而役不
罷惙惙矣如之何舞三而涕下沾襟景公慙焉為之罷
長庲之役(晏子)
露寢齊景公為路寢之臺成而不通焉柏常騫曰為臺
甚急臺成君何為不通焉公曰然梟昔者鳴其聲無不
為也吾惡之甚是以不通焉柏常騫曰臣請禳而去之
公曰何具對曰築新室為置白茅焉公使為室成置白
茅焉柏常騫曰用事明日問公曰今昔聞梟聲乎公曰
一鳴而不復聞使人往視之梟當陛布翼伏地而死(說苑)
柏寢景公與晏子遊於少海登柏寢之臺而還望其國
曰美哉泱泱乎堂堂乎後世將孰有此晏子對曰其田
成氏乎公泫然出涕曰不亦悲乎寡人有國而田成氏
有之今為之奈何晏子對曰君何患焉若君欲奪之則
近賢而遠不肖治其煩亂緩其刑罰賑貧窮而恤孤寡
行恩惠而給不足民將歸君則雖有十田成氏其如君
何(韓非子)
遄臺齊侯至自田晏子侍於遄臺飲酒樂公曰古而無
死其樂若何晏子對曰古而無死則古之樂也君何得
焉昔爽鳩氏始居此地季萴因之有逢伯陵因之蒲姑
氏因之而後太公因之古者無死爽鳩氏之樂非君所
願也(左昭二十年)
九重景公使人於楚楚王與之上九重之臺顧使者曰
齊有臺若此乎使者曰吾君有治位之坐土階三等茅
茨不翦樸椽不斵者猶以謂為之者勞居之者泰吾君
惡有臺若此者於是楚王蓋悒如也(韓詩外傳)
檀臺簡公與婦人飲酒於檀臺成子遷諸寢公執戈將
擊之太史子餘曰非不利也將除害也(左哀十四)
凌陽陳惠侯大城因起凌陽之臺未終而坐法死者數
十人又執三監吏夫子適陳見陳侯與俱登臺而觀焉
夫子曰美哉此臺自古聖王之為臺未有不戮一人而
能功成若此者也陳侯默然而退遽竊赦所執吏既而
見夫子問曰昔周作靈臺亦戮人乎荅曰文王之興附
者六州六州之衆各以子道來故區區之臺未及期月
而既成矣何戮之何夫以少少之衆能立大大之功唯
君耳(孔叢子)
&KR0878;臺楚王將游&KR0878;臺司馬子期諫王怒令尹子西駕於
殿下曰今&KR0878;臺之觀不可失也王喜子西出從十里還
引轡曰夫子期忠臣也若臣䛕臣也願王賞忠而誅䛕
也王乃還(家語)
漸臺貞姜者楚昭王夫人也王出遊留夫人漸臺之上
而去王聞江水大至使使者迎夫人忘持其符使者至
請夫人夫人不去於是使者取符則水大至臺崩夫人
流而死(列女傳)
姑蘇闔閭造姑蘇臺經營九年始成其臺高三百丈廣
八十四丈望見三百里外作九曲路以登之(吴地記)越王
得神木一䨇大二十圍長五十尋陽為文梓隂為楩楠
巧工施校制以規䋲雕治圓轉刻削磨礱分以丹青錯
畫文業婪以白璧鏤以黃金狀類龍蛇文彩生光乃使
大夫種獻之於吳王吳王大悅吳子胥諫曰王勿受也
昔者桀起靈臺紂起鹿臺隂陽不和寒暑不時五榖不
熟天與其災民虚國變遂取滅亡大王受之必為越王
所戮吳王不聽遂受而起姑蘇之臺三年聚材五年乃
成高見二百里(吳越春秋)越王既獻西施復使大夫種請糴
以入其意子胥曰夫虎不可餧以食蝮蛇不恣其意今
大王捐國家之福以饒無益之讎棄忠臣之言而順敵
人之欲臣必見越之破吳豸鹿游於姑胥之臺&KR0878;榛蔓
於宫闕願王覧武王伐紂之事也吳王聽宰嚭之言與
越粟萬石(上)伍被諫淮南王曰昔子胥諫吳王吳王不
用廼曰臣今見麋鹿游於姑蘇之臺也(本傳)
如皇越伐吳乃先宣言曰我聞吳王築如皇之臺掘深
池疲苦百姓煎靡財貨以盡民力余來為百姓誅之(韓子)
洪波趙簡子有臣曰周舍立於門下抱筆執牘從之書
過簡子與之居無幾死後與諸大夫飲於洪波之臺酒
酣泣曰千羊之皮不如狐之一腋衆人之唯唯不如周
舍之諤諤今舍死吾亡無日矣(韓詩外傳)
召兵秦康公築臺三年&KR0878;人起兵將欲以兵攻齊任妄
曰飢召兵疾召兵亂召兵勞召兵君築臺三年今&KR0878;人
起兵將攻齊臣恐其攻齊為聲而以襲秦為實也不如
備之戍東邊&KR0878;人輟行(韓非子)
瑤臺齊威王遊於瑶臺成侯卿來奏事從車羅綺甚衆
王望之謂左右曰來者何為者也左右曰成侯卿也王
曰國至貧也何出之盛也成侯卿至王問其說對曰忌
舉田居子為西河而秦梁弱忌舉田解子為南城而楚
人抱羅綺而朝忌舉黔涿子為冥州而燕人給牲趙人
給盛忌舉田種首子為即墨而於齊足究忌舉北郭刁
勃子為大士而九族益親民益富舉此數良人者王枕
而卧耳何患國之貧哉(說苑)
范臺梁惠王觴諸侯於范臺酒酣請魯君舉觴魯君擇
言曰昔者楚王登強臺而望崩山左江而右湖以臨彷
徨其樂㤀死遂盟強臺而弗登曰後世必有以高臺陂
池亾其國者今主君前夾林而後蘭臺強臺之樂也可
無戒與(魏策)
叢臺趙武靈王建叢臺於邯鄲(前漢書)夫全趙之時武力
鼎士&KR0008;服叢臺之下者一旦成市(本傳)楚築章華於前趙
建叢臺於後(東京賦)史記趙武靈王起叢臺太子圍之三
月(薛綜注)郡國志曰邯鄲有叢臺故劉劭趙郡賦曰結雲
閣於南宇立叢臺於少陽者也(水經注)
中天魏襄王將起中天臺令曰敢諫者死許綰負操鍤
入曰聞大王將起中天臺臣願加一力王曰子何力有
加綰曰雖無力能商臺王曰若何曰臣聞天與地相去
萬五千里今王因而半之當起七千五百里之臺高既
如是其趾湏方八千里盡王之地不足以為臺趾古者
堯舜建諸侯地方五千里王必起此臺先以兵伐諸侯
盡有其地猶不足又伐四夷得方八千里乃足以為臺
趾材木之積人徒之衆倉廪之儲數以萬億度八千里
之外當定農畝之地足以奉給王之臺者臺具以備乃
可以作魏王默然無以應乃罷起臺(新序)
逃債周赧王雖居天子之位為諸侯所侵逼與家人無
異多負責於民無以歸之乃上臺以避之故周人因名
其臺曰逃債臺故洛陽南宫簃臺是也(帝王世紀)
黃金黃金臺易水東南十八里燕昭王置千金於臺上
以延天下之士(上谷郡圖經)燕昭為郭隗築臺今在幽州燕
王故城中土人呼為賢士臺亦謂之招賢臺(述異記)叚匹
磾進屯故安縣故燕太子丹金臺(王隠晉書)固安縣金臺陂
西北有釣臺高十丈陂北十餘步有金臺有小金臺臺
北有蘭馬臺並悉高數丈秀峙相對翼臺左右水流經
通長廡廣宇周旋被浦棟堵咸淪柱礎尚存耆舊咸言
昭王禮賓廣延方士至如郭隗樂毅之徒鄒衍劇辛之
儔宦遊歴說之民自遠而届者多矣不欲令諸侯之客
伺隟燕邦故修建下都舘之南垂言燕昭創之於前子
丹踵之於後(水經注)傳逮𫐠遊賦曰出北薊歴良鄉登金
臺觀武陽雨城遼郭舊迹冥芒(上)
按史記云昭王為郭隗改築宫而師事之孔文舉與
曹公書昭王築臺以尊郭隗善注止引築宫事鮑昭
詩將起黃金臺善引圖經晉書俱不云史記御覧乃
引史昭王置千金云云士謂之黃金臺不知所據
崇霞昭王時廣延國來獻善舞者二人一名旋娟一名
提謨王登崇霞之臺乃召二人處之(拾遺記)
通霞昭王時海人乘霞舟以雕壺盛數斗龍膏以獻王
王坐通雲堂亦曰通霞之臺王與西王母常居其上(拾遺)
握日西王母與昭王遊於燧林之下王坐握日之臺参
雲上可捫日(上)
望氣酸棗城西有韓王望氣臺孫子&KR0878;故臺賦叙曰酸
棗寺門外夾道左右有兩故臺訪之故老云韓王聽訟
觀臺高一十五仞雖樓泯滅然廣基似於山嶽邵公大
賢猶舍甘棠區區小國而臺觀隆崇驕盈於世以鍳來
今故作賦曰薎邱陵之邐迤亞五嶽之嵯峨言壯觀也
(水注)
青陵韓憑為宋康王舍人妻何氏美王欲之捕舍人築
青陵臺何氏作烏鵲歌以見志遂自縊死韓亦死(彤管新編)
章臺楚懷王西至咸陽朝章臺如蕃臣不與亢禮懷王
大怒(世家)楊雄解嘲曰藺先生收功於章臺(漢書)張敞無威
儀時罷朝會走馬章臺街(上)
蘭臺楚襄王遊於蘭臺之宫(風賦)楚有人謂頃襄王曰王
綪繳蘭臺飲馬西河(世家)一名南臺時所謂楚臺者也(地志)
陽雲襄王與唐勒景差宋玉遊於陽雲之臺玉作大言
賦(古文苑)子虚賦楚王乃登陽雲之臺孟康云雲夢中高
唐之臺宋玉所賦者言其高出雲之陽也(漢書)文選作昭
陽時所謂陽臺者(互見巫山下)
白起長平城在郡之南秦壘在城西二軍共食流水澗
相去五里秦坑趙衆收頭顱築臺於壘中因山為臺崔
嵬桀起今仍號曰白起臺(上黨記)
華陽&KR0878;軻與太子遊東宫池軻拾瓦拾龜太子捧金丸
進之又共乘千里馬軻曰馬肝美即殺馬進肝太子與
樊將軍置酒於華陽臺出美人能鼓琴軻曰好手也斷
以玉盤盛之(燕丹子)
琅邪琅邪山名越王勾踐之故國也秦始皇二十八年
至琅邪大樂之留三月乃徙黔首二萬戶於琅邪山下
復十二年所作琅邪臺臺亦孤山也然高顯出于衆山
之上刊石立碑紀秦功德臺上有神淵淵至靈焉人汙
之則竭齋潔則通漢武帝亦登此臺(水經注伏㴞地記)
雲明始皇起雲明臺窮四方之珍木搜天下之巧工二
千人虚緣木揮斤斧於空中子時起工午時已畢秦人
謂之子午臺(拾遺記)海錄作燕昭誤
受珠始皇至東海海神捧珠獻於帝前今海畔有始皇
受珠臺(𫐠異記)
蒲臺鬲城東南有蒲臺高八丈秦始皇東遊海上於臺
下縈蒲繫馬夾道數百步到今蒲生縈委猶若有繫狀
蒲似水楊而勁堪為箭(三齊略記)
懷清巴蜀寡婦清其先得丹穴而擅其利數世家亦不
訾清寡婦也能守其業用財自衛不見侵犯秦皇帝以
為貞婦而客之為築女懷清臺(史記)
曲臺秦倚曲臺之宫懸衡天下畫地而民不犯威加胡
越(漢鄒陽傳)游曲臺臨上路不如朝夕之池(枚乘傳)
黃山陽糓有黃山臺黃石公與張子房期處也(水經注)
朝臺熙安縣東南有圓囧十丈四面為羊腸道論者曰
尉佗登此望漢而朝名曰朝臺(南越志)尉佗築臺以朝漢
室基圓千步直峭百丈螺道登進頂上三畝朔望升拜
號為朝臺傍江起華舘以送陸賈因稱朝亭(裴淵廣州記)前
後刺史郡守遷除新至未嘗不乘車升履於焉逍遥步
騭登高遠望覩巨海之浩茫觀原薮之殷阜乃曰斯誠
海島膏腴之地宜為都也建安二十二年遷州番禺桀
立城郭綏和百越遂用寧集(水經注)
露臺文帝嘗欲作露臺召匠計之直百金上曰百金中
人十家之産也吾奉先帝宫室常恐羞之何以臺為(紀贊)
翼奉上疏曰孝文欲作一臺度用百金重民之財廢而
不為其積土基至今猶存(本傳)
漸臺文帝嘗夢欲上天不能有一黃頭郎推上天覺而
之漸臺以夢中隂目求推者郎見鄧通夢中所見也師
古曰未央殿西南有蒼池池中有漸臺(漢書)漸臺在未央
宫太液池中高十丈漸浸也言為池水所漸(黃圖)
馬臺睢陽縣城中有掠馬臺臺東有曲池池東有一臺
謂之清泠臺北城憑隅又結一池臺晉灼曰或說平臺
在城中東北角亦或言兔園在平臺側如淳曰平臺離
宫所在今城東二十里有臺寬廣而不甚極高俗謂之
平臺按漢梁孝王傳稱王以功親為大國築東苑方三
百里廣睢陽城七十里大治宫室為複道自宫東出揚
州之門左門陽即睢陽東門也連屬於平臺則近矣屬
之城西則不能是知平臺不在城中也梁王與鄒枚相
如之徒懽遊于其上故亦一時之盛事謝氏賦雪亦曰
梁王不悅遊于兔園今也歌堂淪宇律管埋音孤墓磈
立無復曩日之望矣(水經)綴平臺之遺響(宋書靈運傳論)
漢書晉如注見水經者今本删削殆盡因備錄之統
志云謝惠連於此賦雪又名雪臺夫謝居江左賦假
相如安得云於此賦雪耶通志因之俱誤
吹臺陳留風俗傳曰縣有倉頡師曠城上有列仙之吹
臺梁王層築以為吹臺城隍夷滅略存故跡其臺方一
百許步即阮嗣宗詠懷詩所謂駕言發魏都南向望吹
臺簫管有遺音梁王安在哉晉世喪亂乞活憑居削墮
故基遂成二層上基猶方四五十步高一丈餘世謂之
乞活臺又謂之婆臺城(水經注)後有繁姓居側因亦名繁
臺(郡國志九域志)
蠡臺梁孝王所築於兔園中廻道似蠡因名之(述征記)司
馬彪郡國志曰睢陽縣有盧門亭城内有高臺甚秀廣
巍然介立超然獨上謂之蠡臺亦曰升臺焉當昔全盛
之時故與雲霞競遠矣續述征記云廻道似蠡故謂之
蠡臺非也闕子所謂虎圈臺者(水經注)
柏梁元鼎二年春起柏梁臺(武紀)武帝鑄柏梁銅柱(郊祀志)
梁以香柏為之香聞數十里(三輔舊事)起柏梁臺以處神君
(武帝故事)帝嘗置酒其上詔羣臣二千石有能為七言詩者
乃得上座(三輔黃圖古文范)
通天元封二年作甘泉通天臺師古曰通天者言此臺
高通于天也漢武故事築通天臺於甘泉去地百餘丈
望雲雨悉在其下去長安三百里望見長安城武帝時
祭太乙上通天臺舞八歲童女三百人置祠祀招仙人
祭太乙云令人升通天臺以候天神天神既下祭所若
大流星乃舉烽火而就竹宫望拜上有承露盤仙人掌
擎玉杯以承雲表之露元鳳間自毁椽桷皆化為龍鳳
從風雨飛去亦曰候神臺又曰望仙臺以候神明望神
仙也(黃圖)左右通天臺高三十餘丈祭天時於此候天神
下也(關中記)
神明陛下以城中為小圖起建章左鳳闕右神明號稱
千門萬戶(方朔傳)神明臺武帝造祭仙人處上有承露盤
有銅仙人舒掌捧銅盤玉杯以承雲表之露以露和玉
屑服之以求仙道(廟記)武帝初起神明臺時掘地入三十
丈得泉水色黃傍有人居無日月光明晝夜以火照中
有人食土飲水服赭布之衣漢人問汝何時在此荅曰
商王無道使兆人入地千丈求青堅之土以作瓦起瑶
宫金堂工人皆以䋲入地裏負噐取土多有壓陷死者
今猶二人在耳漢人問何得獨存荅曰我以玉為衣金
為環身有金玉故心氣不滅漢人問汝欲更出為人否
荅曰食土飲泉與螻蟻為伍寧望日月乎乃引出三日
自死骨肉靡成灰惟心如彈丸大堅如石以物扣之則
是乾血耳(洞冥記)神明臺高五十丈上有九室常置九天
道士百人(漢宫閣疏)神明臺上有九臺今謂之九子臺(黃圖)
望風太初二年起甘泉望風臺於臺上得珠望之如照
月因名照月珠(洞冥記)
騰光建元二年帝起騰光臺以望四望常有飛光如星
集於臺上亦曰經星臺集方士說仙事
招仙武帝起招仙之臺於明庭宫北明庭宫者甘泉之
别名也於臺上撞碧玉之鐘掛懸黎之磬吹霜滌之箎
唱來雲依日之曲使臺下聽而不聞管歌之聲
登仙嵩中嶽也東謂太室西謂少室相去十七里嵩高
總名也武帝作登仙臺在少室峯下(戴延之西征記)
尋真嵩高山有玉女臺云武帝見三仙玉女因以名臺
(山記)
尋真帝登尋真之臺齋至七月七日夜天西南如白雲
起頃王母至(漢武内傳)帝登延靈之臺盛齋存道其四方之
事權委於冡宰焉七月七日王母至(廣記引内傳)
通靈鈎弋夫人從至甘泉而卒既殯尸香聞十餘里葬
雲陽帝哀悼疑其非常人也乃起通靈臺於甘泉宫有
一青鳥集臺上往來至宣帝時鳥不至(王褒雲陽記)
望恩武帝寤戾太子無辜被殺作思子宫為歸來望思
之臺於湖天下聞而悲之(漢書黃圖)
桂臺昭帝元始元年穿林池廣千步池南起桂臺以望
遠東引太液之水時命水嬉遊燕永日以文梓為船木
蘭為柁刻飛燕翔鷁餙於船首隨風輕漾畢景㤀歸起
商臺於池上(拾遺記黃圖)
避風帝常以三秋閒日與飛燕戲於太液池以沙棠木
為舟貴其不沈浮也每清風時至飛燕殆欲随風入水
帝以翠纓結飛燕之裙常怨曰妾微賤何復得預纓裙
之遊今太液池尚有避風臺即飛燕結裙之處(拾遺記)
月影漢掖有月影臺雲光殿九華殿鳴鑾殿殿開襟閣
臨池觀不在簿籍皆繁華窈窕之所棲宿焉(西京雜記)
類白虎成帝幸王根第見園中土山漸臺似類白虎殿
於是上怒以讓車騎將軍音(外戚)
温明洺州温明臺後漢世祖晝卧此殿耿弇入造牀下
勸即位處(郡國志)
雲臺周黨光武引見伏而不謁范升奏毁曰願與坐雲
臺之下考試圖國之道(逸民傳)永平初馬援女立為皇后
顯宗圖畫建武中名臣列將於雲臺以椒房故獨不及
援東平王蒼觀圖言於帝曰何故不畫伏波將軍像帝
笑而不言(本傳)中平二年二月己酉南宫雲臺灾夫雲臺
者乃周家之所造也圖書術籍珍玩寳怪皆所藏在也
(五行志)
景升沔水南有層臺號曰景升臺蓋劉表治襄陽之所
築也言表盛遊於此常所止憩表性好鷹嘗登此臺歌
野鷹來曲其聲韻似孟逹上堵吟矣(水經)
讀書華陽有讀書臺諸葛孔明相蜀築此臺以集諸儒
兼以待四方賢士號曰讀書臺(寰宇記)
避暑隆中諸葛亮故宅有舊井一今涸無水盛弘之記
云井深五丈廣五尺堂前有三間屋地基坵極高云是
孔明避暑臺宅西山臨水孔明嘗登之鼓琴以為梁父
吟因名此為樂山先有董家居此宅衰殄滅亡後人不
敢復憩焉齊建武中有人脩井得一石枕高一尺二寸
長九寸獻晉安王習鑿齒又為宅銘(南雍州記)
三臺魏武帝于鄴城西北立三臺中臺名銅雀臺南名
金虎臺此名冰井臺(陸翽鄴中記)三臺皆因城為基巍然崇
舉其高若山建安十五年魏武所起其中曰銅臺高十
丈有屋百餘間臺成命諸子登之並使為賦陳思王下
筆成章美捷當時亦魏武望奉常王叔治之處也南則
金雀臺高八丈有屋一百九間北曰冰井臺亦高八丈
有屋一百四十間上有冰室室有數井井深十五丈藏
冰及石墨焉石墨可書又然之難盡亦謂之石炭又有
粟窖及鹽窖以備不虞今窖上猶有石銘存焉左思魏
都賦曰三臺列峙而峥嶸者也(水經)文宣天保九年發丁
匠三十萬人營三臺于鄴因其舊業而高博之大起宫
室及遊逸園至是三臺成改銅雀曰金鳳金虎曰聖應
冰井曰崇光十一月登三臺御乾象殿朝燕羣臣並命
賦詩(北齊書)
陵雲文帝黃初二年築陵雲臺(魏志)陵雲臺樓觀精巧先
稱平衆木輕重然後造構乃無錙銖相負揭臺雖高峻
常随風摇動而終無傾倒之理魏明帝登臺懼其勢危
别以大材扶持之樓即頽壞論者謂輕重力偏故也(世說)
凌雲臺高二十三丈登之見孟津(楊龍驤洛陽記)凌雲臺在明
光殿西高八丈累塼作道通至臺上登高㢠眺究觀洛
邑暨南望少室亦山之秀極也(述征記)明帝景初元年鑄
作黃龍鳳皇竒偉之獸餙金墉陵雲臺陵霄闕百役繁
興作者萬數公卿以下至于學生莫不展力帝因遂躬
掘土以率之高堂隆上疏切諫(本傳)
燭臺文帝築土為臺基高四十丈列燭置於臺下名曰
燭臺遠望如列星之墜地以處美人薛靈芸焉(拾遺記)
釣臺孫權於武昌臨釣臺飲酒大醉使人以水灑羣臣
曰今日酣飲惟醉堕臺中乃當止耳張昭曰昔紂為糟
邱酒池長夜之飲當時亦以為樂不以為惡也權默然
有慙色遂罷酒(吴志)吳主以潘夫人為神女每以遊昭宣
之臺志意幸愜又與夫人遊釣臺得大魚主大喜夫人
曰昔聞泣魚今乃有喜有喜必憂以為深戒吳主於是
罷宴夫人果見棄逐釣臺基今尚存馬(拾遺記)
閱馬鄴漳水北有趙閱馬臺基高五丈列觀其上石虎
每講武於其下升觀以望之虎自於臺上放鳴鏑之矢
以為車騎出入之節矣(水經)
芳塵石虎於太極殿前起樓高四十丈盛夏之時登高
樓以望四極奏金石絲竹樂以日繼夜時亢旱春雜寳
異香為屑使數百人於樓上吹散之名曰芳塵臺上有
銅龍腹容數百斛酒使胡人於樓上𠻳酒風至則望之
如露名之曰粘雨臺用以灑塵樓上戲笑之聲震空中
(拾遺記)
靈鈞凉張茂築靈鈞臺周輪八十餘堵基高九仞武陵
人閻曾夜叩門呼曰武公遣我來曰何故勞百姓而築
臺乎姑臧令辛巖以曾妖妄請殺之茂曰吾信勞人曾
稱先君之令何謂妖乎大府主簿馬魴曰今世難未夷
唯當宏尚道素不宜勞役崇餙臺榭比年以來轉覺衆
務日奢於往每所經營輕違雅度實非士女所望於明
公茂曰吾過也命止作役(晉書)
冲天赫連勃勃起冲天臺於南山欲登之望長安(十六國春)
(秋)
學臺范寗為豫章太守大設庠序遠近至者千餘人資
給衆費一出私禄并取郡四姓子弟皆充學生課誦五
經文起學臺功用彌廣(本傳)
波若姚興集沙門五千餘人有大道者五十人起造淨
圖於永貴里立波若臺居中作湏彌山四面有崇岩峻
璧珍禽異獸木草精竒仙人佛像俱有人所未聞皆以
為希竒(長安志)
靈芝千秋門内道北有西游園園中有凌雲臺即魏文
帝所築者臺上有八角井高祖於井北造凉風觀登之
遠望目極洛川東有靈芝釣臺累木為之出於海中去
地二十丈風生戶牖雲起梁棟刻石為鯨魚背負釣臺
既如從地踊出又似空中飛下釣臺四面凡四殿皆有
飛閣向靈芝往來三伏之月皇帝在靈芝臺以避暑(洛陽)
(伽藍記)
静輪魏天師道場壇東北舊有静輪宫魏神䴥四年造
抑亦柏梁之流也臺高廣超出雲間欲令上延霄客下
絶囂塵(水經)
雨花梁武帝時有雲光法師講經於此臺感得天雨賜
花天厨獻食楊無為詩云空書來震旦康樂造淵微貝
葉深山譯曼花半夜飛香清雖透&KR0034;蘃散不霑衣舊住
白蓮老遠公應望歸(六朝事迹)
樂善高齋之後有堂堂西有射堂五間射堂南有大池
池上有臺名曰樂善臺(南雍州記)
玉女李軌字處别武威姑臧人也大業末自稱河西大
凉王後僣稱尊號不受唐官時有胡巫惑之曰上帝嘗
遣玉女從天而降遂徵兵築臺以候玉女多所縻費百
姓患之及敗嘆曰人心去矣天亡我乎携妻子上玉女
臺置酒為别安脩仁執送尋伏誅(舊書)
訟臺景龍中韋庶人置石臺於朱雀門街在開化一方
之間雕刻綵鏤上建䓗臺蛟龍蟠遶下有石馬石獅子
侍衛之像初韋氏矯稱衣箱有五色雲氣使畫工圖像
以示於朝及節愍太子遇害韋氏乃上中宗聖威神武
頌刊石以紀其事謂之訟臺上官昭容之文也并勒公
卿姓名於上諂詞偽事有乖典實景雲元年毁之(長安志)
望月玄宗八月十五日夜與貴妃臨太液池凭欄望月
不盡帝意不快遂勑令左右於池西岸别築百尺高臺
與吾妃子來年望月後經禄山之兵不復置焉惟有基
址而已(天寳遺事)
愁臺明宗入汴州莊宗至萬勝鎮不得進與元行欽登
道旁冡置酒相顧泣下有野人獻雉問其冡名野人曰
愁臺也莊宗益不悅因罷酒去(五代史)濮州羊角城陳思
王愁臺基甚高(郡國志)
病龍周世宗大舉入幽州契丹蕃部望風宵遁車駕至
瓦橋關聞之甚喜登高阜因以觀六師頃之有老父百
餘輩持牛酒以獻世宗問曰此地何名對曰歴代相傳
謂之病龍臺世宗默然遽上馬馳至是夜病亟回戈未
到關而晏駕(五代史補)
書臺母昭裔入蜀見岷峨之秀乃嘆曰卿雲黼黻河漢
實英靈所鍾也脩文翁石室武侯書臺出家財建學館
刊九經(海錄)
天井江陵縣東有天井臺飛軒孤映背邑面河實郊鄽
遊憩之佳處也(荆州記)井在方城北里餘廣員二里其深
不測井有潜室見輙兵西岸有天井臺因基舊隄臨際
水湄遊憩之佳處也(水經注)
清暑江陵赤湖東北有大罡臺高六丈餘從廣八丈一
名清暑臺秀宇層明通望周使遠者登之以暢遠情(上)
玉臺雩都君山上有玉臺方廣數丈週廻盡是白石柱
柱自然石覆如屋形也四面多松杉遥眺峨峨嚮像羽
人之舘風雨之後景氣明净頗聞山上有鼓吹之聲山
都木客為舞唱之節(鄧德明南康記)游閶闔觀玉臺注上帝所
居(天馬歌)西有玉臺聫以昆德(西京賦)
麗春東都城有流杯殿在麗春臺北有東西廊南至麗
春臺北連宏徽殿南頭皆亭子間以山池殿上作漆渠
九曲(兩京記)
九思九思臺楚莊王樊姬墓也張說登臺詩云楚國所
以霸樊姬有力焉萬化茫無在孤墳獨巋然(英華集思作里)
逍遙張九齡陪王司馬登薛公逍遥臺詩常聞薛公淚
非直雍門琴曾是陪遊日徒為梁父吟(英華)
琴臺司馬相如宅在州西笮橋北百許步(王褒益州記)市橋
西二百步得相如舊宅今海安寺南有琴臺故墟(李膺記)
在成都府華陽縣市橋西(寰宇記)在浣花溪云海安寺南
今為金花寺城内非其舊(成都志)盧照隣詩雲疑作賦客
月似聽琴人
卜臺廣漢郡有嚴君平卜臺(蜀記)鴈橋東有嚴君平卜處
土臺高數丈也(益州記)
一柱江陵有臺甚大而惟有一柱衆梁皆共此柱(博物志)
靈應長安城南四十里有靈母谷俗呼為炭谷入谷五
里有惠炬寺寺西南澗水綠崖側一十八里至峯謂之
靈應臺臺上置塔塔中觀世音菩薩鐡像像是六軍散
將安清鑄造(陸長源辨疑志)
望京李逢吉上望京臺寄令狐華州云祗役滯南服閒
上望京臺寄懷三峯守岐路隔雲烟(唐詩紀事)
集虚張祜集虚臺詩云日光斜照集虚臺紅樹花迎曉
露開昨夜上皇新授籙太真含笑入簾來(上)
凝霞大中中日本國王子來朝云本國之東三萬里有
集真島島上有凝霞臺臺上有手譚池池中生玉棋子
不由制度自然黑白分明(杜陽編)
璜臺天問璜臺十成誰所極焉(楚辭)
珍臺珍臺間館(甘泉賦)珍臺蹇産以極壯隥道邐倚以正
東(西京賦)
旋臺應門八襲旋臺九重(七命)箕子曰紂必為九重高臺
(韓子)
春臺衆人熙熙如登春臺(老子)和邢端公登臺春望詩春
日繡衣輕春臺别有情春煙間草色春鳥隔花聲春樹
亂無次春山遙得名春風正飄蕩春甕莫湏傾(英華)
砌臺砌臺即今擦擦臺也王侯家作以為臨觀之戲唐
張仲素詩云騁望臨香閣登高下砌臺林間踏青去席
上寄箋來即知唐來有之王審琦都尉家其子承祐幼
時其父戱補砌臺使(談苑)
仲素字繪之建封子也孔帖作仲封誤
避燥濕先聖王之為臺榭也足以辟燥濕而已矣(吕覧)
高堂招魂云高堂䆳宇檻層軒些層臺累榭臨高山些
(楚辭)
長楊長楊榭在長楊宫秋冬較獵其下命武士摶射禽
獸天子登此以觀焉(黃圖)
瀛洲成帝於太液池中起為瀛洲榭高四十尺帝御流
波文縠無縫衫趙后衣南越所貢雲英紫裙碧瓊輕綃
廣榭上后歌舞歸風送遠之曲帝以文犀簮擊玉甌令
后所愛侍郎馮無方吹笙以倚后歌(趙飛燕傳)
高光馬融廣成頌云棲遲乎昭明之觀休息乎高光之
榭以臨乎宏地(後傳)
三臺天子有三臺靈臺以觀天文時臺以觀四時施化
囿臺以觀鳥獸魚鼈諸侯卑不得觀天文無臺但有時
臺囿臺也(五經異義)
門
門門捫也在外為人所捫摸也(釋名)門從二戶象形也閻
里中門也闤市垣也闠市外門也閌閬高門也䦳門響
也閭里門也周禮五家為比五比為閭閭侣也二十五
家相郡侣也閽門竪也門昏也門常昏閉故曰閽即守
門隸也閈門也汝南平輿里門曰閈(說文)閈城外郭内之
里門也閈扞也言為人藩屛以扞難也(風俗通)
天門角天門也(韓楊天文集要)
閶闔天門也楚人名門皆曰閶闔(說文)呌帝閽使開關兮
倚閶闔而望予(楚辭)夢良人兮來遊若閶闔兮洞開(潘岳賦)
爾雅闔謂之扉左傳以枚數闔公羊傳齒著于門闔荀
子外闔不閉又月令乃修闔扇注治門戶用木曰闔用
竹葦曰扇或謂䨇曰闔闔門也單曰扇扇戶也月令仲
春修闔扇孟冬修鍵閉服虔云闔扇所以開鍵閉所以
塞
九重九辨云豈不鬱陶而思君兮君之門以九重(楚辭)注
天子九門關門遠郊門近郊門城門臯門雉門應門路
門寢門亦曰庫門
臯門王之郭門曰臯門(詩注)
應門王之正門謂之應門宫中之門謂之闈其小者謂
之閨小閨謂之閣(爾雅)李廵曰路門之外受朝正門一名
應門應門之外門曰雉門
虎門師氏掌以媺詔王居虎門之左司王朝注虎門路
寢門也王日視朝於路寢門外畫虎焉以明勇猛於守
宜也(周禮)王元長曲水詩序入虎闈而齒胄
閎門周書皇門篇維正月庚午周公格于左閎門會群
臣序周公會群臣于閎門以輔主之格言作皇門注路
寢左曰皇門
鼎門成王定鼎于郟鄏其南門名定鼎門蓋九鼎所從
入也(帝王世紀)雒陽東城門名鼎門(後漢志)
魯十二魯城凡有十二門其北名上東門左傳定公元
年公歛處父帥成人自上東門入是也西五門一曰鹿
門即臧孫紇斬鹿門關以出奔邾是也三曰稷門即圉
人犖能投蓋於稷門南曰雩門左傳自雩門出蒙臯比
而先犯之是也
吳門吳子胥為吳造大城陸門八象天之八風水門八
法地之八窗立閶門者象天門通閶闔風也立蛇門以
象地尸亦名破楚門亦名地門者吳位辰屬龍故小城
南門作龍以壓蛇氣也(吳越春秋)吳都賦云通門二八水道
陸衢陸士衡詩云閭門何峨峨飛閣跨通波劉夢得詩
云二八城門開道路五千軍馬引旌旗
高門韓昭侯造作高門屈宜咎曰昭侯不出此門曰何
也曰不時吾所謂不時者非時日也人固有利不利昭
侯嘗利矣不作高門往年秦拔宜陽明年大旱民饑不
以此時恤民之急也而顧反益奢此所謂福不重至禍
必重來者也高門成昭侯卒竟不出此門(談苑)
夷門魏有隐士曰侯嬴年七十家貧為大梁夷門監者
魏公子聞之往請欲厚遺之不肯受(史記)大史公曰吾過
大梁之墟求問其所謂夷門夷門者城之東門也(上)土
多髦俊儒藝則以遊俠夷門即侯嬴抱關處(郡國志)
司馬司馬門之名起漢世案列女傳鍾離春詣齊司馬
門史記又云司馬欣請事咸陽留司馬三日是則名起
戰國非獨漢也今又曰公車門而俗稱謝章門也(丹陽記)
未央宫殿雖南面而上書奏事謁見之徒皆詣北闕公
車司馬在焉(高紀注)師古曰宫外門也衛尉有八屯衛侯
司馬主衛士徼循宿衛每面各二司馬故謂宫外門為
司馬門(元紀注)
端門太微南四星執法中端門左右掖門(天文志)端門太
微正南門(注)始皇窮極奢侈築咸陽宫因北陵營殿端
門四逹以則紫宫象帝居引渭水灌都以象天漢横橋
南渡以法牽牛(黃圖)燕王旦傳鼠舞殿端門中注端門正
門也(本傳)立金人於端闈(西都賦)
掖門内至禁者為殿門外出大道為掖門(漢制)劉章從勃
請卒千人入未央宫掖門注非正門而在兩旁若人之
臂掖(吕后紀)闔門如今東西掖門(儀禮注)掖者言在司馬門
之旁掖(應劭注漢書)
十二長安城方十三里經緯各長十五里十二城門(續志)
(注漢舊儀)長安城東出南頭第一門霸城内民見門色青名
曰青城門或曰青門召平種瓜青門外廟記亦曰青綺
門莽更曰仁壽門無疆亭(黃圖)
金馬金馬門者署門旁有銅馬故謂之金馬門(史記)武帝
時善相馬者東門京鑄作銅馬法獻之有詔立馬於魯
班門外則更名魯班門曰金馬門(後馬援傳)公孫宏待詔金
馬門東方朔待詔公車上使待詔金馬門稍親近主父
偃嚴安徐樂皆待詔金馬門宣帝脩武帝故事益召高
才劉向張子僑華龍柳褒等待詔金馬門上欲興協律
之事王褒作中和樂職宣布詩(傳)蘭臺金馬遞宿迭居
(西京賦)金閨諸彦蘭臺羣英注金閨金馬門也(選)歴金門
上玉堂應劭曰金門金馬門也(楊雄傳)詔罷黃門乘輿狗
馬師古曰黃門近署也(元紀)金馬門又謂之黃門(玉海)
璧門漢書曰建章宫南有玉堂璧門三層臺高三十丈
玉堂内殿十二門階陛皆玉為之鑄銅鳳高五尺餙黃
金棲屋上下有轉樞向風若翔椽首薄以璧玉因曰璧
門(黃圖)
青𤨏黃門郎屬黃門令日暮入對青𤨏門拜名曰夕郎
(漢舊儀)青𤨏門在南宫(宫閣簿)王根驕奢僣上赤墀青𤨏孟
康曰以青畫戶邊&KR0866;中天子制也如淳曰門楣格再重
如人衣領再重裹者青名曰青𤨏天子門制也師古曰
青𤨏者刻為連𤨏文而以青塗之也(元后傳)雕欒鏤楶青
𤨏丹楹(吳都賦)衛瓘注青𤨏戶邊青鏤也(後百官志注)董巴曰
禁門曰黃闥以中人主之故號曰黃門令(上)攝官青𤨏
闥遙望鳳皇池(范雲詩)
雷門王尊為東平相王以至親驕不奉法度尊至庭中
王傳在前說相鼠之詩尊曰毋持布鼓過雷門(本傳)
開陽開陽門始成未有名宿昔有一柱來在樓上琅邪
開陽縣上言縣南城門一柱飛去光武使來識視悵然
遂堅縳之刻記其年月因以名焉(應劭漢宫)何湯仲弓嘗為
門候上微行夜還湯閉門不納朝廷嘉之(水經謝承書)開陽
門故建陽門也(晉官閣名)
上東榖水東逕建春門石橋下即上東門也阮嗣宗咏
懷詩所謂朝出上東門遙望首陽基遙遙九曲門徘徊
欲何之者也(水經注)郅惲為上東門候光武嘗出夜還詔
開門欲入惲不内上令從門間識面惲曰火明遼遠遂
拒不開由是上益重之(東觀漢記)堅鐔攻洛陽朱鮪别將為
反間私約鐔晨開上東門(本傳)
上西閶闔門漢之上西門者也漢官儀曰上西門所以
不純白者漢家厄於戍故以丹鏤之(水經注)
濯龍建初二年有司依舊典奏封諸舅太后詔曰前過
濯龍門上見外家車如流水馬如龍吾亦不譴怒之但
絶其歲用冀知默愧其心(袁宏漢紀)
雲龍班固永平十七年與賈逵傳毅杜矩展龍郗萌等
召詣雲龍門小黃門趙宣持秦始皇本紀問臣等曰太
史遷贊語寧有非邪(典引)
金商楊賜光和元年引入金商門問祥異注太極殿西
有金商門(後漢)啓南端之特闈立應門之將將昭仁惠於
崇賢抗義聲於金商飛雲龍於春路屯神虎於秋方(東京)
(賦)東蒼龍西白虎(漢書)
鴻都靈帝引諸生能為文賦尺牘工書鳥篆者待制鴻
都門下(宦者傳)
通德鄭康成北海高密人國相孔融深敬之告高密令
為康成特立一鄉曰齊置士鄉越有君子軍皆異賢之
意又謂公者仁義之正號不必三事大夫今鄭公鄉可
廣開門衢令容高車號曰通德門(本傳)
昌門孫堅母生堅夢腸出繞吳昌門以告隣母隣母曰
安知非吉祥也昌門吳郭門也獻帝興平中吳中謠言
黃金車斑闌耳開昌門出天子(宋符瑞志)
千秋一水自千秋門南流逕神虎門下東對雲龍門二
水衡&KR0008;之上皆列龍雲風虎之狀以大齊薄之及其晨
見初起夕景斜暉霜文翠照陸離眩目又南流東轉逕
閶闔門南魏明帝上法太極於洛陽南宫起太極殿于
漢崇德殿之故處改雉門為閶闔門閶闔門外夾建巨
闕以應天宿(水經注)
承明黃初元年十二月初營洛陽宫戊午幸洛陽注案
諸書記帝居北宫以建始殿朝羣臣門曰承明陳思王
詩曰謁帝承明廬是也(三國志注)承明門後宫出入之門常
怪謁帝承明廬問張公云明帝作建始殿朝會皆由承
明門(陸璣洛陽記)
塞門張昭諫孫權不從稱疾不朝權恨之土塞其門昭
又於内以土封之後權因出過其門呼昭昭辭疾篤權
曉其門欲以恐之昭更閉戶權使人滅火住門良久昭
諸子共扶昭起權載以還宫(吳志)
題門廣州盧躭仕州為治中冇仙術刺史步騭惡之以
狀聞欲誅之躭後題其門曰誅門誅門國雖存無射年
欲知此書盧躭還太守削之隨削字更生(郡國志)
歸厚稽含好學能屬文家在鞏縣亳邱自號亳邱子門
曰歸厚之門室曰慎終之室(晉傳)
朱門麴允金城人也與游氏世為豪族西州為之語曰
麴與游羊牛不數頭南開朱室不望青樓(上)
私作元帝時廷尉張闓在小市居私作都門蚤閉晩開
群小患之詣州府訴不得理遂至檛登聞鼓猶不被判
聞賀司空出至破囧連名詣賀訴賀曰身被徵作禮官
不關此事羣小叩頭曰若府君復不見治便無所訴賀
未語令且去見張廷尉當為及之張聞即毁門自至方
山迎賀賀出見辭之曰此不必見關但與君門情相為
惜之張愧謝曰小人有如此始不即知蚤已毁壊(世說)
白門宋明帝末年多忌諱宜陽門謂之白門上以白門
不祥諱之尚書右丞江謐嘗誤犯上變色曰白汝家門
(本紀)
大夏洛陽北面有二門西頭曰大夏門漢曰夏門魏晉
曰大夏門嘗造三層樓去地二十丈洛陽城門樓皆兩
重去地百尺惟大夏門甍棟干雲(洛陽伽藍記)
朱白梁元帝令胡僧祐援王僧辯將發泣下謂其子玘
曰汝可開朱白二門吾不捷則死吉則由朱凶則由白
也元帝聞而壯之前至赤沙亭會陸法和至乃并與軍
大敗侯景將任約軍禽約送江陵(南史)
露門武帝建德三年正月壬戌朝羣臣露門(周書)沈重於
露門館講論語(玉海)
久閉高祖初為定州總管先是定州城西門久閉不行
齊文宣帝時或請開之以便行路帝不許曰當有聖人
來啓之及高祖至而開焉莫不驚異(隋書)
縣門萬年縣門宇文愷所造高宗末太平公主出降於
縣𪠘為婚第以縣門窄狹欲毁之高宗勅曰其宇文愷
所作不湏折於他所開門遂存(韋述西京記)
春明開元十七年五月丁邜侍臣以下燕于春明門外
寧王憲元園池帝御花萼樓邀其廻騎更令坐飲遞舞
班賜有差(實錄)王涯詩莫道兩京非遠别春明門外即天
涯
光範公主受册設册案便次於光範門及長樂門外(通典)
韓愈上宰相書伏光範門外
門樞貴戚懼家之不吉而聚諸令名懼門之不堅而作
為鐡樞卒其所以敗者非苦禁忌少而門樞朽也常苦
崇財貨而行驕僣虐百姓而失民心爾(潜夫論)漢武世王
侯深殿重階金樞素墀(傳子)
門關魯仲連先生見孟嘗君於杏堂之門孟嘗君曰吾
聞先生有勢數可得聞乎連曰勢數者譬若門關舉之
而便則可以一指持中而舉之非便則兩手不關非益
加重兩手非加罷也彼所起者非舉勢也彼可舉然後
舉之所謂勢數(魯連子)大畜之乾曰金柱鐡關膠固衛災
君子居之安安憂疑(易林)
屋
屋大屋曰廡廡幠也幠覆也并冀人謂之庌庌正也屋
之正大者也(釋名)屋奥也其中温奥也(上)客堂曰庌(通俗文)
殷屋禮人君公室之制為殷屋也夏也卿大夫為夏屋
隔半以北為正室中半以南為堂正室齋室也(崔愷喪服節)
黃屋黃屋非堯心(選)項羽圍漢滎陽紀信誑楚乘王車
黃屋左纛曰漢王降楚以故漢王出遁(漢書)天子車以黃
繒為蓋裏(注)
白屋周公居冡宰之尊而猶下白屋之士日見百七十
人(家語)蕭望之說霍光曰恐非周公相成王躬吐握之禮
致白屋之心(本傳)白屋謂白蓋之屋以茅覆之(注)
金屋武帝四歲封膠東王長主數抱膝上問曰兒欲得
婦否長主指右左長御百餘人皆云不用因指其女問
曰阿嬌好不笑對曰好若得阿嬌作婦當作金屋貯之
長公大悅乃苦要上遂成婚焉(漢武故事)
神屋上起神屋九間鑄銅為柱以金塗之大五圍赤王
為階椽以金刻玳瑁為龍虎禽獸以薄其上椽首皆作
龍首銜鈴流蘇懸之鑄銅為瓦以赤白石脂為泥椒汁
和之以火齊薄其上扇屛悉以白琉璃作之光照洞徹
以白珠為簾玳瑁壓之以象牙為牀乃以琉璃珠玉明
月夜光雜錯天下珍寳為甲帳其次為乙帳甲以居神
乙上自御之前庭植王樹珊瑚為枝以碧玉為葉或青
或赤悉以珠玉為之子皆空其中如小鈴鎗鎗有聲甍
柎作金鳳軒翥若飛口銜流蘇長十餘丈有雲母忩珊
瑚忩雖崑崙元圃不是過也(漢武内傳故事)
俸作鍾離邑為堂邑令初到無屋意乃出俸錢作屋民
賫柱趋作浹日而成畢為民士祝曰興功役者令也如
有禍崇令當之民大悦(東觀漢記)
起屋是儀字子羽為人不治産業造屋舍纔容足隣家
起大宅孫權出望見起屋左右曰是儀家權曰是子羽
儉必非也令人親至果是隣舍(吳志)
三間蔡司徒在洛陽見陸機兄弟住參佐𪠘中三間屋
士龍住東頭士衡住西頭士龍為人文弱可愛士衡長
七尺餘聲作鍾聲言多忼慨(世說)
雕楹弘農王粹以貴公子尚主館宇甚盛圖莊周於室
廣集朝士使稽含為之贊含援筆為序文文不加點其
序曰帝壻王弘遠華池豐屋廣延賢彦圖畫真人於刻
桷之室載退士于進趋之堂嗟乎先生高跡何局生處
巖岫之居死寄雕楹之屋託非其所没有餘辱粹有愧
色(晉傳)
茅茨桓宣武以羅含為别駕以官𪠘寺諠擾非静默所
處乃與城西池小洲上立茅茨之屋竹果蔭宇伐木為
牀織葦為蓆布衣疏食晏若有餘(别傳)
蒲屋楊於陵出為嶺南節度使教民陶瓦易蒲屋以絶
火患(本傳)
板屋秦州俗上氣力不恥寇盗弓馬射獵以為工能其
居八板為屋故詩曰在其板屋脩我甲兵及車轔轔四
鐡小戎皆田狩之事(郡國志)
覆形伎之書起宅蓋屋必擇吉日夫屋覆人形宅居人
體何患害於歲月而必擇之則夫裝車治船亦當擇日
(論衡)
欎金洛陽城有欎金屋(戴延之西征記)
水精大秦國以青水精為屋(廣志)
齋
讀書大和中陳郡殷府君引水入城穿池殷仲堪又於
池北立小屋讀書百姓于今呼曰讀書齋(王孚安成記)
盤龍桓元鎮姑孰屋壁悉畫盤龍於其上號為讀書齋
俄而元敗將軍劉毅居之毅小名盤龍(晉徵祥說)
高齋襄沔記曰金城内刺史院有高齋梁昭明太子於
此齋造文選鮑至云簡文為晉安王鎮襄陽日又引劉
孝威庾肩吾徐昉江伯操孔敬通惠子悅安徐陵王囿
孔鑠等於此齋綜覈詩集於時鮑時亦在凡數木人資
給豐厚日設餚饌于時别為高齋學士雍州記云高齋
其泥色鮮净故此名焉南平世子恪臨州有甘露降此
齋前竹林昭明太子於齋宫集道義以時相繼
白土白土齋南道又一齋以栗為屋梁武帝臨州寢卧
於此齋中常有五色雲廻轉狀如盤龍屋上恒紫雲騰
起形似繖蓋遠近望者莫不異焉梁武於此龍飛(上)
下齋齊齋東北有一齋名曰下齋次於高齋制度壯麗
極爽嵦刺史辨决獄訟舊出此齋(上)
東府梁宣城王為揚州刺史顧野王及琅邪王褒並為
賓客野王好善丹青王於東府起齋令野王畫古賢命
王褒書贊時人稱為二絶(南史)
蕭齋梁武造寺令蕭子雲飛白大書一蕭字在焉李約
自江淮竭産買歸於洛中匣於小亭號曰蕭齋(國史補)
竈
插竈宜都山絶崖壁立數百丈有一大燼插其崖間望
可長數尺傳云堯洪水人泊船此旁㸑餘故曰插竈崖
(宜都縣記)
燔柴臧文仲燔柴於竈者老婦之祭也盛於盆尊於瓶
非所柴也文仲安知禮(禮噐)
踞觚仲尼作春秋老𥅆踞竈觚而聽之曰是何書也曰
春秋也(莊子)
曲突淳于髠至隣家見其竈突之直而積薪在傍謂曰
此直有火使為曲突而徙薪隣家不聽後果焚其屋隣
家救火乃滅烹羊具酒以謝救火者不肯呼髠知士譏
之曰曲突徙薪無厚澤焦頭爛額為上客蓋傷其賤本
而貴末也(桓譚新論)漢書人為徐福上言霍氏事同
祀竈武帝時李少君以祠竈榖道郤老方見上言祠竈
皆可致物致物而丹砂可化為黃金黃金成以為飲食
噐則益壽益夀而海中蓬萊仙者乃可見之以封禪則
不死黃帝是也於是天子乃親祠竈(漢郊祀志)
養生昭帝元鳳元年燕王旦宫永巷中豕出圂壊都竈
銜其鬴六七枚置殿前劉向以為近豕禍也竈者生養
之本豕而敗竈陳鬴於庭鬴竈將不用宫室將廢壊也
燕王不改卒伏其辜(五行志)厠中豕羣出壊大官竈(本傳)
風吹李南明於風角女亦曉家術為由拳縣人妻晨詣
㸑室卒有暴風婦便上堂從姑求歸辭其二親姑不許
乃跪而泣曰家世傳術疾風卒起乃吹竈突及井此禍
為婦女主㸑者妾將亡之應因著其亾日乃聽還家如
期病卒(本傳)
請隣御史大夫張忠署孫寳主簿寳徙入舍祭竈請比
隣(後漢)
雞入卞伯玉作東陽郡竈正熾火有雞遙從口入良久
乃於突而入毛羽不焦鳴啄如故伯玉尋病殞
竈神黃帝作竈死為竈神(淮南子)竈神晦日歸天白人罪
(萬畢術)竈神名隗狀如美女又姓張名單字子郭夫人字
卿忌有六女皆名察治常以月晦日上天白人罪狀大
者奪紀紀三百日小者奪算算一百日故為天帝督使
下為地精己丑日日出邜時上天禺中下行署此日祭
得福其屬神有天帝嬌孫天帝大夫天帝都尉天帝長
兄硎上童子突上紫宫君太和君玉池夫人等一曰竈
神名壤子也(酉陽雜爼)
鈎注竈無故自濕潤者赤蝦墓名鈎注居之去則止(上)
夢衛靈公時彌子瑕有寵專於衛國侏儒有見公者曰
臣之夢踐矣公曰何夢對曰夢見竈為見公也公怒曰
吾聞見人主者夢見日奚為夢竈曰夫物兼燭天下一
物不能當也人君兼燭一國人一人不能擁也故將見
人主者夢見日夫竈一人煬焉則後人無從見矣今或
者一人有煬君者乎則臣雖夢見竈不亦可乎(韓子内儲)
厠
溷說文曰廁清也釋名曰廁言雜在上非一也又或曰
溷言溷濁也或曰聞至穢之處宜常修治使潔清也
偃觀室者周於寢廟又適其偃焉(莊子)注偃謂屛厠也屛
厠則以偃溲(庚桑篇)
䧟厠晉景公夢大厲覺召桑田巫曰不食新矣六月晉
侯欲麥使甸人獻麥饋入為之召桑田巫示而殺之將
食張如厠䧟而卒小臣有晨夢負公以登天及日中負
晉侯出諸厠遂以為殉(左成十)
厠牏萬石君石奮長子建老白首萬石君尚無恙建為
郎中令每五日洗沐歸謁親入子舍竊問侍者取親中
帬廁牏身自澣洗復與侍者不敢令萬石君知之以為
常(前漢)徐廣曰牏築垣短板也厠牏謂溷垣墻建隐於其
厠而浣滌也一謂牏為豆言建又自洗盪厠豆厠豆寫
除穢汚之穴也吕静曰楲窬䙝噐也楲虎子也窬行清
也(舊注今本無)孟康曰厠行清牏中受糞函者也
守厠淮南王安謁仙伯坐起不恭主者奏安不敬謫守
厠三年(神仙傳)河東碩曼卿入山學仙十年而成家問其
故曼卿曰在山中仙人乘龍迎我上天先過紫床金床
玉几真貴處也仙人以流霞一杯飲我輙不飢渴忽然
思家天帝前謁拜失儀見斥來還昔淮南王劉安昇天
見上帝而箕坐大言自稱寡人遂見謫守天厠三年吾
何人哉(抱朴子)
惡夢博士弟子譚生居東寺連三夜有惡夢以問人教
使晨起清中說之三旦而人告以為呪咀捕治數日(桓譚)
(新論)
不冠管寧避地遼東經海遇風船人危懼皆叩頭思過
寧思惟無愆念嘗如厠不冠即便悔首尋風止(周景式孝子傳)
過爐劉季和性愛香常如厠還過香爐上主簿張坦曰
人名公作俗人不虚也季和曰荀令君至人家坐豦三
日香氣不歇為我如何令君而惡我愛好也坦曰古有
好婦人患而捧心嚬眉見者皆以為好其隣醜婦法之
見者皆走公便欲使下官遁走邪季和大笑以是知坦
(襄陽記)
列婢石崇厠常有十餘婢侍列皆麗服藻餙置甲煎粉
沉香汁之屬無不畢備又與新衣著令出客多羞不能
如厠王敦往脫故衣着新衣神色傲然羣婢相謂曰此
客必能作賊(世說)
錦囊晉太尉劉實詣石崇如厠見有絳紗帳大床茵蓐
甚麗兩婢持錦香囊寔遽反走即謂崇曰向誤入卿室
内崇曰是厠耳寔曰貧士未嘗得如此便如他厠(語林)
下果王敦初上舞陽公主如厠見漆箱盛乾棗本以塞
鼻王謂厠上亦下果食遂至盡既還婢擎金澡盤盛水
琉璃琬盛澡豆因倒水中而飲之謂是為乾飯羣婢莫
不掩口而笑之(世說)
設醊郭璞素與桓彛友善彛每造之或值璞在婦間便
入璞曰卿來他處自可徑前但不可厠上相尋耳必客
主有殃彛後因醉詣璞正逢在厠掩而觀之見璞裸身
被髮銜刀設醊璞見彛撫心大驚曰吾每屬卿勿來反
更如是非但禍吾卿亦不免矣天實為之將以誰咎璞
終嬰王敦之禍彛亦死蘇峻之難(本傳)
後帝陶侃常如厠見數十人悉持大杖有一人朱衣平
上幘劍履自稱後帝曰以君長者故出見三載勿言富
貴至極侃便起旋失所在有大印作公字當其穢所(異苑)
厠神後帝也(雜五行書)
方相庾翼鎮江州如厠見一物頭如方相兩眼大有光
翼擊之入地因而病卒
卤薄宋沈慶之在文帝時嘗夢引鹵薄入厠中慶之甚
惡入厠之鄙時有善占夢者為觧之曰君必大富貴然
未在旦夕鹵簿固是富貴容厠中所謂後帝也(本傳)
厠鬼貞元中吳都進士李赤與趙敏之同遊閩宿於驛
之館亭宵分忽有一婦人入廷中赤即起下階揖讓良
久上廷取紙筆作書與親云某為郭氏所選為壻婦人
拍其巾縊之敏之出走大呌婦人乃收巾而走及視其
書赤如夢中所為明又偕行白書又失赤敏之遽往見
赤坐於厠大怒曰方當禮謝為爾所驚浹日至閩屬僚
有與赤舊游者設讌次又失赤敏之疾索于厠見赤僵
仆于地氣絶死矣(獨異志)
據厠王昇曾行至一宅籬間見物兩手據厠深目虎鼻
猪身面色紫而斒斕直視於昇懼而走見表兄陸望言
之望曰吾聞見厠神無不立死汝其勉之昇遂卒(紀聞)
見形宣城太守刁緬初為玉門軍使有厠神形見狀如
大猪通體皆有眼出入溷中遊行院内緬時不在官吏
兵卒見者千餘人如是數日緬歸祭以祈福厠神乃滅
旬日遷伊州刺吏歴官至翰林左將軍(上)
溷軒有一丞郎馬上内逼急詣一空宅徑登溷軒乃大
優穆刁陵空屋也將畢穆優忽至此丞郎慙謝之優穆
曰侍郎他日内逼但請光訪聞者絶倒(北夢𤨏言)
祭報台州有民姓王常祭厠神一日至其所見著黃女
子云某厠神也君聞螻蟻言否民曰不聞遂懷中取小
合子以指點少膏如口脂塗民右耳下戒之曰或見蟻
子側耳聆之必有所得民明旦見柱礎下羣蟻紛紜聽
之果聞相語母移穴去暖處傍有問之何故云其下有
寳甚寒住不安民伺蟻出訖尋之獲白金十鋌(葆光錄)
屋頭俗命如厠為屋頭稱并州人咸鑿土為室厠在所
居之上故也一說北齊文宣帝怒其魏郡丞崔叔寳以
溷汁沃頭後人或食或避親長不能正言溷因影為沃
頭焉(資暇集)
墅
别業石崇樂放逸篤好林薮遂肥遯於河陽别業其制
宅也却阻長堤前臨清渠柏木幾於萬株流水周於舍
下有觀閣池沼多養鳥魚(思歸引)
土山謝安於土山營墅樓館林竹甚盛每携中外子姪
往來游集肴饌亦屢廢百金(本傳)
賭墅苻堅入寇謝安與謝元出土山墅宴親朋畢集方
留元圍棋賭别墅安棋常劣于元是日有懼心便不勝
安顧外甥羊曇曰以墅乞汝(上)宋屬檀道濟名檀城地
圖謂之城子墅唐温廷筠謝公墅詩云朱鵲橋南繞香
陌謝郎東墅連春碧
勅取王騫有舊墅在鍾山八十餘頃與諸宅及故舊共
佃之常謂人曰我不如鄭公業有田四百頃而食常不
周以此為愧梁武帝于鍾山西造大愛敬寺騫墅在寺
側者即王𨗳賜田也帝遣主書宣旨取之荅曰此田不
賣若勅取所不敢言帝怒遂付市評田價以直逼還之
(南史)
員庄員半千庒在焦戴川北枕白鹿原蓮塘竹徑酴醿
架海棠洞會景堂花䲧藥畦碾磨麻稲里諺曰上有天
堂下有員庒(長安志)
輞川王維得宋之問藍田别墅在&KR1793;口&KR1793;水周於舍下
别漲竹洲花塢與道友裴廸浮舟往來彈琴賦詩嘯咏
終日聚其田園所為詩號輞川集(舊唐)余之别業在輞川
山谷其遊止有孟城坳華子岡文杏館斤竹嶺鹿柴木
蘭柴茱萸沜宫槐栢臨湖亭南宅欹湖柳浪欒家瀨金
屑泉白石灘北坨竹里舘辛夷塢漆園等與裴廸閒暇
各賦絶句(輞川集)母亡表輞川第為寺(新唐)
城南張守珪坐賂中人牛仙童得罪李林甫素忌蕭嵩
因言嵩嘗以城南墅遺仙童見貶(唐書)嵩請老於林園植
藥合鍊自適(舊唐)
昭應蕭復字履初嵩孫也為宫門郎廣德中歲饑家貧
議將鬻昭應别墅時宰相王縉聞其林泉之美心欲之
乃使弟紘以要地誘焉復曰僕以家貧鬻舊業將以拯
濟孀幼耳倘以易美職於身令門内凍餒非鄙夫之心
也縉憾之乃罷復官(舊)
濟源蕭俛字思謙嵩曾孫也母韋氏賢明理家嚴俛雖
為宰相侍母左右不異褐衣時既致仕以洛都官屬賓
友避歲時請謁之煩乃歸濟源别墅逍遙山野嘯咏窮
年開成二年弟俶授楚州刺史辭日文宗謂俶曰朕賜
俛詔書匹帛卿便賫至濟源道吾此意
拆楊綰拜相御史中丞崔寬劍南節度使寧之弟家富
於財有别墅在皇城之南池館臺榭當時第一寬即日
潜遣毁之(舊)
處士温造字簡輿自負節概隠王屋山以釣魚逍遙為
事人號其居曰處士墅(舊新)
家墅裴休字公美操守嚴正兄弟借隠家墅晝講經夜
著書終年不出戶(唐)
杜墅韓昌黎南山詩云前行經杜墅坌薮畢原陋注杜
墅即杜陵也本周之杜伯國在長安萬年縣東南(集)
玉潭庄隴西李幼卿字長夫大歷中以右庶子領滁州
别業在常州義興曰玉潭庄在滁州時以書託獨狐至
之獨孤以詩寄云日日思瓊樹書書話玉潭題玉潭云
碧玉徒強名冰壺難比德唯當寂照心可並奫淪色幼
卿所謂薄宦龍鍾心懶慢故山寥落水淵淪
午橋裴度於東都立第於集賢里築山穿池竹木叢萃
有風亭水榭梯橋架閣島嶼廻環極都城之勝槩又於
午橋創别墅花木萬株中起涼臺暑館名曰綠野堂又
甘水貫其中釃引脉分映𢃄左右度視事之隟與詩人
白居易劉禹錫酣宴終日高歌放言以詩酒琴書自樂
當時名士皆從之遊(舊唐)裴題南庒云野人不識中書令
喚作陶家與謝家白樂天和云陶廬僻陋那堪比謝墅
幽微不足攀何以嵩峯三十六長随申甫作家山(長慶集互)
(見堂)張齊賢以司空致仕歸洛得度午橋莊有池榭松竹
之盛日與親舊觴詠其間意甚曠適(宋史傳)
平泉李德裕東都於伊闕南置平泉别墅清流翠篠樹
石幽竒初未仕時講學其中及從官藩服出將入相三
十年不復重遊而題寄歌詩皆銘之於石(舊唐)初德裕營
平泉遠方之人多以異物奉之有題平泉詩曰隴右諸
侯供語鳥日南太守送名花(劇談錄)汪遵平泉莊詩云水
泉花木好高樹嵩少縱横滿目前惆悵人間不平事今
朝身在海南邊(唐詩紀事)贊皇公平泉莊周圍十里構臺榭
百餘所天下竒花異草珍松怪石靡不畢致其間故德
裕自製平泉草木記今悉蕪絶唯鴈翅檜珠子柏蓮房
玉蕊等蓋僅有存焉怪石名品甚衆多有洛城有力者
取去唯禮星石及師子石今為陶學士徙置梁園别墅
(賈氏談錄)
東墅吳越廣陵王錢元璙帥吳時其子衙前指揮使文
奉剏東墅南園經營三十年極園池之賞竒卉異木名
品千萬及其身見皆成合抱又累土為山亦成巖谷晩
年經度不已每宴集其間任客所適文奉跨白騾被鶴
氅緩步花徑或泛舟池中容與往來聞客笑語就之而
飲其好事如此(吳越備史九國志)
牆
牆垣蔽曰牆壁垣也(說文)牆謂之墉(爾雅)墉垣牆也(廣雅)墉容
也所以蔽隠形容也壁僻也所以辟禦風寒也牆障也
所以自障蔽也垣援也人所依阻以為援衛者也(釋名)牆
所以防非常也
賁庸天子賁庸諸侯疏杼鄭元注曰賁大也言大牆正
直也疏衰也杼亦牆也言衰殺其上下不得正直(尚書大傳)
丹青諸侯垣牆有黝惡無丹青之色(新序)
始築舜作室築牆茨屋辟地樹榖令民皆知去巖穴各
有家室(淮南脩務)
象墉孔子觀乎明堂覩四門之墉有堯舜桀紂之象各
有善惡之狀興廢之誡焉(家語)
蔽惡叔孫豹曰人之有牆以蔽惡也牆之隙壊誰之咎
也衛而惡之吾又甚焉(左昭元)
玉璧元狩三年帝復起凌霞臺去地九十丈累白玉為
壁以八分篆寫羲皇以來訖周成王封禪之事所謂事
登壁文蓋帝王之本績也(洞冥記)
金釭趙婕妤居昭陽舍殿壁𢃄往往為黃金釭舍藍田
壁明珠翠羽餙之(西京雜記)
畫雲哀帝為董賢起太第於北闕下重五殿洞六門柱
壁皆畫雲氣華蘤山靈水怪或衣以綈錦或餙以金玉
樓閣臺榭轉相連注山池玩好窮盡雕麗(上)
粉塗漢省中皆以胡粉塗壁紫素界之畫古烈士(漢官典職)
金餙琅邪王京都莒好脩宫室窮極伎巧殿館壁𢃄皆
餙以金銀注壁𢃄壁中之横木也以金銀為釘餙其上
(後漢)
刻像焦氏山魯恭塜前有石祠四壁皆有青石隠起忠
臣孝子貞婦形像像邊皆刻石記碑文(戴延之西征記)
藏書杜安字伯夷少有志節年十三入學號竒童京師
貴戚慕其名或遺之書安不發悉壁藏之後及捕案貴
戚賓客安開壁出書印封如故竟不罹患時人貴之(後漢)
基下史叔賓者陳留人也少有盛名郭林宗見而謂人
曰牆高基下雖得必失後果以論議阿枉毁名云(上)
石角蔡瑁字德珪襄陽人家在蔡洲上屋宇甚好四墻
皆以青石結角婢妾數百人别業四五十處(耆舊傳)
穿壁吕蒙病孫權時在江安迎置内殿治護萬方欲數
見顔色又恐勞動常穿壁瞻之見小能下食則喜不然
則咄唶也(吳志)
卧壁下徐孝嗣初在率府晝臥齋北壁下夢兩童子遽
云移公床孝嗣驚起行數步而壁崩(齊書)
水間牆元諧隋高祖為丞相引致左右諧白高祖曰公
無黨援譬如水間一堵墻大危矣公其勉之及高祖受
禪上顧諧笑曰水間墻竟何如也於是賜宴極歡(本傳)
九丈鄴城避雷室西南石溝北有華高牆高九丈方圓
一里(孟奥北征記)
琉璃大秦國以琉璃為牆(南州異物志)
裔外西北裔外大夏山有宫以黃金為牆南方裔外罔
明山有宫以赤石為牆西南裔外老壽山有宫以黃銅
為牆東南裔外闠清山有宫以青石為牆西方裔外西
明山有宫以白石為牆(神異經)
苑圃
苑苑有垣曰囿(說文)囿所以養禽獸也天子百里諸侯四
十里(毛萇詩註)苑藴也言薪蒸所藴積也囿者畜魚鱉之處
也囿猶有也(風俗通)古謂之囿漢謂之苑(周禮囿人住疏)天子曰
苑諸侯曰囿(左僖原圃疏)
東方苑囿所以在東方何囿苑養萬物者也東方所以
生也(白虎通)
天苑天苑十六星在昴畢南天子之苑囿(隋天文志)外内之
制各得其所四方之士無有畜滯則麒麟遊囿六畜繁
多天苑有德星應(禮嵇命徵)
節性昔先聖王之為苑園囿池也足以觀望勞形而已
矣非好儉而惡費也節乎性也(吕覧)
養龍黃帝為養龍之囿(拾遺記)
初作湯之初作囿也以奉宗廟鮮犞之具簡士卒習射
御以戒不虞及其衰也馳騁游獵以奪民時罷民之力
(淮南泰族)
禦災單襄公曰薮有圃草囿有林池所以禦灾也其餘
無非榖土民無縣耜野無奥草(周語)
具囿皇武子鄭之有原圃猶秦之有具囿也(左僖三十三)縈
陽中牟縣西有圃田澤(注)
鹿囿秋築鹿囿書不時也(左成十八)
郎囿冬築郎囿書時也季平子欲速成叔孫昭子曰焉
用速成其以勦民也無囿猶可無民其可乎(昭三)
螻趙簡子田于螻史黯聞之以犬待于門簡子見之曰
何為曰有所得犬欲試之兹囿簡子曰何為不告對曰
君行臣不從不順主將適螻而麓不聞臣敢煩當日簡
子乃還(晉語)
五苑秦大饑應侯請曰五苑之草著蔬菜橡果棗栗足
以活民請發之昭襄王曰吾秦法使民有功而受賞有
罪而受誅今發五苑之蔬草者使民有功與無功俱賞
也(韓非子)
樂林張儀說韓王曰大王不助秦鴻臺之宫樂林之苑
非韓之有也(戰國策今本作桑林)
上林上林苑本秦舊苑也(長安志)蕭相國請曰上林中多
空地願令民得田苑中(史記)武帝微行以為道遠勞苦又
為百姓所患乃使大中大夫吾邱夀王與待詔能用笮
者舉措阿城以南盩屋以東宜春以西提封頃畝及其
賈直屬之南山以為上林苑東方朔諫秦起阿房而天
下亂因陳泰階六符之事上乃拜大中大夫卒起上林
苑故相如請為天子遊獵之賦稱烏有先生亡是公而
奏上林也(水經注)上林苑中廣長三百里苑中養百獸天
子春秋獵射苑中取禽無數其中離宫七十所容千乘
萬騎(漢舊儀)初修上林苑羣臣遠方各獻名果異卉三千
餘種植其中亦有制為美名以標竒麗也(西京雜記)
昭祥昭祥苑在甘泉宫西周千里萬國獻異物皆集此
中(洞冥記)
樂游神爵三年春起樂遊苑(宣紀)樂遊苑自生玫瑰樹樹
下多苜蓿苜宿一名懷風昔人或謂之光風風在其間
常蕭蕭然日照其花有光采故名苜蓿為懷風茂陵人
謂之連枝草(西京雜記)宣帝樂遊廟亦名樂遊苑亦名樂遊
原基地最高四望寬敞(西京新記)
芳林濯龍芳林九谷八溪(東京賦)濯龍池名芳林苑名(洛陽)
(圖經)
廣成明帝數倖廣成苑鍾離意以為從禽廢政嘗當車
陳諫般樂遊田之事天子即時還宫(本傳)桓帝幸廣成校
獵陳蕃諫曰臣聞人君有事於苑囿唯仲秋西郊順時
講武殺禽助祭以敦孝敬豈宜揚旗曜武騁心輿馬之
觀乎(本傳)河南新城有廣成聚有廣成苑(續志)汝水東與廣
成澤水合(水經注)
千里梁冀多柘林苑禁同王家西至弘農東界滎陽南
亟魯陽北逹河淇包含山薮遠𢃄邱荒周旋封域殆將
千里又起兔苑於河南城西經亘數十里(本傳)有人殺苑
兔者迭相尋逐死者十三人(張璠漢記)冀誅散其苑囿以業
窮民
畢圭靈帝欲造畢圭靈琨苑楊賜諫曰昔先王造囿裁
足以脩三驅之禮薪菜芻牧皆悉往焉先王之制左開
鴻池右作上林不奢不約以合禮中今城外之苑已有
五六可以逞情意順四節也宜情夏禹卑宫太宗露臺
之意以慰下民之勞書奏帝欲止以問侍中任芝中常
侍樂松松等曰昔文王之囿百里人以為小齊宣五十
里人以為大今與百姓共之無害於政也帝悅遂令築
苑(後傳)
玄武苑以元武陪以幽林繚垣開囿觀宇相觀表清籞
勒虞箴樵蘇往而無忌即鹿縱而匪禁(魏都賦)元武苑在
鄴城西苑中有魚梁釣臺竹園蒲萄諸果(注)
桂林建康縣北吳朝為桂林苑(陶季直宗都記)桂林苑在落星
山之陽(南朝宫苑記)
龍騰慕容熙大築龍騰苑廣袤十餘里役徒二萬人起
景雲山於苑内基廣五百步峯高十七丈又起逍遙宫
甘露殿連房數百觀閣相交鑿天河渠引水入宫又為
其昭儀苻氏鑿曲光海清涼池(晉載記)
南苑宋明帝嘗以南苑借張永云且給三百年期盡更
請(南史紀)南苑在臺城南鳳臺山(南朝宫苑記)
芳林芳林苑一名桃花園本齊高帝舊宅在廢東府城
東邊秦淮大路北齊王融作曲水詩序載懷平浦乃睠
芳林即此也(上)齊世清溪宫改為芳林苑天監初賜南
平王偉為第偉又加穿築增植嘉樹珍果窮極雕麗每
與賓客遊其中命從事中郎蕭子範為之記梁世藩邸
之盛無以過焉(梁傳)
芳樂齊東昏以閱武堂為芳樂苑窮竒極麗當暑種樹
朝種夕死死而復種卒無一生於是徵求人家望樹便
取毁徹墻屋以移置之大樹合抱亦皆移掘插葉繁華
取玩俄頃剗取細草來植階庭烈日之中至便焦燥紛
紜往來無復已極山石皆塗以采色跨池水立紫閣諸
樓壁上畫男女私䙝之像(南史紀)
建興梁紀少遊建興苑詩云丹陵抱天邑紫泉更上
林玉臺極百尺銀樹起千尋
湘東湘東王於子城中造湘東苑穿池構山長數百丈
植蓮浦緣岸雜以竒木其上有通波閣跨水為之南有
芙蓉堂東有禊飲堂堂後有隠士亭亭北有正武堂堂
前有射堋馬垀其西有鄉射堂堂置行堋可得移動東
南有連理堂堂㮈生連理太清初生北連理當時以為
湘東踐祚之瑞北有映月亭脩竹堂臨水齋齋前有高
山山有石洞潜行宛委二百餘步山有陽雲之樓樓好
高峻遠近皆見北有臨風亭明月楼顔之推詩云屡陪
明月宴並將軍扈熙義所造(渚宫故事)
仙都齊後主武平四年大興土木之宫於仙都苑穿池
築山樓殿間起窮華極麗功始就而亡國(陏五行志)
西苑隋煬帝大業元年五月築西苑周三百里其内為
海周十餘里為方丈蓬萊瀛洲諸山高出水百餘尺臺
觀宫殿羅絡山上向背如神海北有龍鱗渠縈紆注海
内緣渠十六院門皆臨渠每院以四品夫人主之堂殿
樓觀窮極華麗宫樹秋冬彫落則剪綵為花葉綴於枝
條色渝則易以新者常如陽春沼内亦剪綵為荷芰菱
茨乘輿遊幸則去冰而布之十六院競以殽羞精麗相
尚求市恩寵上好以月夜從宫女數千騎遊西苑作清
夜遊曲於馬上奏之(續世說)於皂澗營顯仁宫採海内竒
禽異獸草木之類以實園苑(隋書紀)
會通東都苑隋曰會通苑又改為華芳神都苑周廵一
百二十六里(兩京記)
上苑蘇良嗣遷&KR0878;州刺史高宗遣宦者采怪竹江南將
蒔上苑宦者所過縱暴至&KR0878;良嗣囚之上書言狀帝下
詔慰奬取竹棄之(新唐)
鬻果則天時尚方監裴匪躬檢校京苑將鬻苑中果菜
以收其利蘇良嗣駁之曰昔公儀相魯猶能拔葵去織
未聞萬乘之主鬻其果菜以與下人争利也匪躬遽止
(舊唐)
昌華荔枝洲在番禺縣劉氏於其上剏昌華苑(圖經)
北苑南唐徐鉉湯悅徐鍇有北苑侍宴詠序云望蔣橋
之嶔崟祝為聖壽泛潮溝之清淺流作恩波
奈苑西域國有奈樹生果果中有一女子王收為妃女
乃以苑地施佛為伽藍故曰奈苑(雜集)
園圃
樹果園樹果也圃樹菜也(說文)
天園天園主果實菜茹蓄儲(天文要集)
匏瓜匏瓜為天子果園(上)大象賦云匏瓜薦果於震閨
注云五星在離珠北天子之果園占大光潤則歲豐不
爾則瓜果之實不登
場圃場人掌國之場圃而樹之果蓏珍異之物以時歛
而藏之凡祭祀賓客共其果蓏享亦如之(周禮)注云果棗
栗之屬蓏瓜瓠之屬珍異蒲桃枇杷之屬
矍相郡國志魯國有闕里孔子所居注禮記矍相之圃
亦在城中西南近孔子廟(後漢)
圃畦子貢南遊於楚反於晉過漢隂見一文人方將為
圃畦鑿隧而入井抱甕而出灌搰搰然用力甚多而見
功寡子貢曰有機於此一日浸百畦用力甚寡而見功
多夫子不欲乎為圃者仰而視之曰奈何曰鑿木為機
後重前輕挈水若抽數如沃湯其名為橰為圃者忿然
作色而笑曰吾聞之吾師有機械者必有機事有機者
者必有機心機心存于胷中則純白不備純白不備則
神生不定神生不定者道之所不載也吾非不知羞而
不為也子貢告孔子孔子曰彼假修渾沌氏之術者也
(莊子)
繫馬魯穆公時君老太子幼漆室女倚柱而嘯隣婦笑
之漆室女曰昔晉客舍吾家繫馬園中馬佚馳走踐吾
葵使我終歲不食葵(列女傳)
鄭圃列子居鄭圃四十年人無識者國君卿大夫視之
猶衆庶也國不足將嫁於衛(列子)
灌園於陵子辭卿相而桔槹灌園(雜記)
漆園梁郡蒙縣莊周之本邑也為蒙之漆園吏郭景純
所謂漆園有傲吏者也悼惠施之沒杜門於此邑矣(水經)
兔園史記謂梁孝王築東苑方三百里是曰兔園也(隋圖)
(經)梁王不悅遊於兔園乃置旨酒命賓乃召鄒生延枚
叟(雪賦)漢枚乘有免園賦(五見親王臺下)
竹園睢水東南流歴于竹圃水次綠竹蔭渚菁菁實望
世人言梁王竹園也(水經)
不窺董仲舒孝景時為博士下帷講誦弟子傳以久次
相授業或莫見其面蓋三年不窺園其精如此(前漢)桓榮
字春卿精力不倦十五年不窺家園(後漢)法真隐居大澤
講論術藝歴年不問園圃(謝承後書)趙昱歴年潜志不窺園
圃(魏志陶謙傳注)
北邙茂陵富人袁廣漢藏鏹巨萬家僮八九百人於北
邙山下築園東西四里南北五里激流水注其内構石
為山高十餘丈連延數里飬白鸚鵡紫鴛鴦牦牛青兕
竒獸怪禽委積其間積沙為洲嶼激水為波潮其中致
江鷗海鵠孕雛産鷇延漫林池竒樹異草靡不具植屋
皆徘徊連屬重閣修廊行之移晷不能徧也廣漢後有
罪誅沒入為官園鳥獸草木皆僉植上林苑中(西京雜記)
樊川漢武有名園曰樊川一名御宿園出栗十五枚一
升大棃如五升落地則破其取棃先以布囊承之號曰
含消此園棃也(三秦記)索其栗味甘而小不如三秦記所
說含消棃人間往往有之其大不至五升亦不出此川
矣(括地志)
持鋤孫寳為京兆尹署侯文為東部督郵灞陵杜穉季
杜門不通水火持鋤自理園不敢犯法(前漢)
濯龍顯宗每幸濯龍並召諸才人請呼皇后帝笑曰是
家不好樂雖來無歡以遊娱之事奚從馬后蠶于濯龍
中(馬后紀)
自賃范丹學通三經常自賃灌園(陳留耆舊傳)
得印桓帝時沛國戴翼鉏園得黃金印(後漢紀)
行園吳祐遷膠東侯相時濟北戴宏父為縣丞宏年七
六從在丞舍祐每行園常聞諷讀之音甚竒之與為友
宏卒成儒宗知名東夏為河間相因自沔歸家不復仕
灌園蔬以經書教授年九十八卒
銅爵文昌殿西有銅爵園園中有魚池銅爵園西有三
臺中央銅爵臺南金鳳臺北冰井臺(魏都賦注)
芳林明帝起土山於芳林園西北陬使公卿百僚皆負
成山立松竹雜木善草於其上捕山禽雜獸置其中(魏略)
芳林園即華林園齊王芳即位改為華林
甘露降明帝與東阿王詔曰昔先帝時靈芝生芳林園
中自吾建成承露已來甘露復降芳林園仁夀殿前
翻車馬鈞巧思絶世居京都城内有地可以為園患無
水以灌之乃作翻車令童兒轉之而灌水自覆更入更
出其巧百倍於常
收利向秀與吕安灌園於北山陽收其餘利以供酒食
之費
起園顔斐字文林為京兆守於府下起菜園使吏拔簡
鋤治也(魏志)
春王文選陸士衡詩逍遥春王圃躑躅千畝田注晉宫
閣名曰洛陽宫有春王園
廬中范汪性好學外氏家貧無以資給汪乃廬于園中
布衣蔬食燃薪寫書寫畢誦讀一遍遂博學多通善談
名理(晉書)
苜蓿華&KR0146;既廢黜武帝後又登凌雲臺望見&KR0146;苜蓿園
阡陌甚整依然感舊太康初大赦乃襲得封(上)
名園王子敬自會稽經吳聞顧辟疆有名園先不識主
人徑往其家值顧方集賓友酣燕而王遊歴既畢指麾
好惡傍若無人顧勃然不堪曰傲主人非禮也以貴驕
人非道也失此二者不足齒人傖耳便驅其左右出門
王獨在輿上回轉顧望左右移時不至然後令送箸門
外怡然不屑(世說)吳中舊傳池館林木之勝惟晉顧辟疆
園為第一李太白云柳深陶令宅竹暗辟疆園陸羽云
辟疆舊園林怪石紛相向陸龜蒙云吳之辟疆園在昔
勝槩敵皮日休云更葺園中景應為顧辟疆(中吳紀聞)
會心簡文入華林園顧謂左右曰會心處不必在遠翳
然林木便自有濠濮間想也覺鳥獸禽魚自來親人(世說)
殖果凉州牧張駿增築四城箱各千步東城殖園果命
曰講武場北城殖園果命曰玄武圃皆有宫殿(王隐晉書)
逍遙姚興常於逍遥園引諸沙門聽番僧鳩摩羅什演
講佛經起逍遥宫殿庭左右有樓閣高百尺相去四十
丈以麻䋲大一圍兩頭各絟樓上會日令二人各從䋲
䋲行過以為佛神相遇(長安志)
種菜柳元景為尚書令南岸有數十畝菜園園人得賣
菜錢三萬送宅元景曰我立此園種菜以供家中啖耳
乃復賣以取錢奪百姓之利耶以錢與守園者(宋書)
玄圃齊文惠太子好釋氏立六疾館以養窮人而性頗
奢麗宫内殿堂皆雕餙精綺過於上宫開拓玄圃園與
臺城北壍等其中起出土山池閣樓觀塔宇窮竒極麗
費以千萬多聚異石妙極山水慮上宫中望見乃旁列
脩竹外施高彰造遊觀數百間施諸機巧宜湏鄣蔽湏
臾成立若應毁撤應手以晉明帝為太子時立西池以
起武帝引前例求於東田起小苑上許之壯麗極目(南史)
離垢劉慧斐字宣文游匡山有終焉之志遂居東林寺
又于山北構園一所號曰離垢園時人乃謂為離垢先
生(南史隠逸)
芙蓉芙蓉園本隋氏之離宫居地三十頃周廻十七里
秦謂為宜春苑漢謂為樂遊苑宇文愷營建京城以羅
城東南城地高不便故缺此隅頭一方餘地穿入芙蓉
池以虚之(兩京記)芙蓉在京羅城東南隅有青林重複緣
城瀰漫若帝城勝景駕時幸之(景龍文館記)
司竹司竹園在盩屋縣東十二里穆天子西征至玄池
乃植竹即此是也史記云渭川千畆竹漢謂鄠杜竹林故
有司竹都尉西都賦所謂鄠杜濱其足竹林果園芳草
甘木也(隋圖經)
起樓汝南袁德師故給事高之子嘗於東都買得婁師
德故園地起書樓洛人語曰昔日婁師德園今乃袁德
師樓(傳載)
不立張嘉貞雖貴不立田園嘗曰吾相國矣未死豈有
飢寒憂苦以譴去雖富田産猶不能保也近世士大夫
務廣宅為不肖子孫酒食費我無是也(唐書)
市取唐嗣王臯為山南東道節度使張柬之有園圃在
襄陽臯將市取之馬彛諫曰漢陽有中興功今遺業當
百世共保奈何使其子孫鬻乎王謝曰主吏失詞以為
君羞微君安得聞此言(上)
奉誠司徒兼侍中馬燧宅在安邑里燧子少府監暢燧
貲甲天下暢亦善殖財貞元末神策中尉楊志廉諷使
納田産遂獻舊策為奉誠園(長安志)到順宗時復記之中
官往往逼取暢畏不敢吝以至困窮而終諸子無室廬
自託奉誠園亭觀故當世視暢以厚畜為戒(新唐)暢以第
中大杏饋竇文埸文埸以進德宗德宗未嘗見頗怪之
令中使就封其樹暢懼進宅廢為奉誠園术皆拆入内
(國史補桂苑叢談)
題園楊尚書昭儉退居華下自題家園以見志曰池蓮
憔悴無顔色園竹低垂减翠隂園竹池蓮莫惆悵相看
恰似主人心(南部新書)
瀟灑顔謝魯公之後所居有泉石松竹創亭延客孟賓
于留題詩云園林瀟灑聞來久欲往因循二十秋今日
開襟吟不盡碧山重叠水長流(江南賦)
荔枝西夷有荔枝園僰僮扡夷中最賢者古所謂𤏡僮
之富多荔枝為業園植萬餘樹收一百五十斛(郡國志)
栗園玄瓠灣中有地數頃土有栗園栗小殊不并固安
之實也然歲貢三百寔以充天府水渚即栗洲也樹木
高茂望若屯雲積氣矣林中有栗堂射墩甚閑敞牧宰
及英彦多所遊薄(水經)
瓊圃洛陽有瓊圃園靈芝園石祠園鄴有鳴鵠園蒲萄
園(晉宫闕名)
祇園湏逹多長者白佛言弟子欲營精舍請佛住惟有
祇陀太子園廣八十頃林木欎茂可居白太子太子戲
曰滿以金布便當相與湏逹出金布八十頃精舍告成
凡千二百區(經律異相)亦曰給孤園(金剛經注)舍衛精舍東北六
百里毗舍佉毋作精舍請佛及借此處故在秖洹舍大
園落有二門一門東向一北向此園即逹湏長者布金
錢買地處也精舍當中央佛住此處最久說法度人經
行坐處亦盡孝塔皆有名字(法顯記)
菴羅園菴羅是果樹之名其果似桃或云似奈此樹開
花花生一女國人嘆異以園封之園既屬女女人守護
故言菴羅樹園宿善冥薰見佛歡喜以園奉佛佛即受
之而為所住(闡義)拘夷那竭城東行到毗舍離城北有大
林重閣精舍佛住處及阿難半身塔其城裏本菴婆羅
女家為佛起塔今故在城南三里道西菴婆羅女以園
施佛住處(法顯記)
天中記卷十五
