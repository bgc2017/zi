天中記卷一
明陳耀文撰
天
五號尚書說云天有五號尊而君之則曰皇天元氣廣
大則稱昊天仁覆愍下則稱旻天自天監下則稱上天
據遠視之蒼蒼然則稱蒼天(周禮疏)
四名爾雅曰春為蒼天夏為昊天秋為旻天冬為上天
李巡注曰春萬物始生其色蒼蒼故曰蒼天夏萬物壯
盛其氣昊昊故曰昊天秋萬物成熟皆有文章故曰旻
天旻文也冬隂氣在上萬物伏蔵故曰上天
太清聖人之德上及太清下及太寧中及萬靈則景星
光潤膏露下朱草生醴泉出(鶡冠子)
人之始天者人之始也父母者人之本也人窮則反本
故勞苦倦極未嘗不呼天也疾痛慘怛未嘗不呼父母
也(史記屈原傳)
羣陽之精天羣陽之精合為太乙分為殊名(春秋說題辭)
萬物之祖天地者元氣之所生萬物之祖也(禮統)董仲舒
曰天者羣物之祖也故徧覆包涵而無所殊建日月風
雨以和之經隂陽寒暑以成之(本傳)
大高饗大高者而彘為上牲(淮南子汜論下)昭事上高(陳書世祖語)
羣神之精天者羣神之精日月星辰其著位也(鄭玄周禮注)
青冥楚詞據青冥而攄虹注青冥天也言青雲杳冥
泰元惟泰元尊媪神蕃釐注泰元天也媪神地也(漢書)
上玄祈福乎上玄思所以為虔(平子東京賦)
太皓郎顗上事曰除灾昭祉順天致和斥黜酷害以安
黎元則太皓悦和雷聲乃發注太皓天也(後漢本傳)
靈曜蔡伯喈陳太邱碑文云稟岳瀆之精苞靈曜之純
注云靈曜謂天也尚書緯有考靈曜按張衡靈憲渾天
儀云夫覆載之根莫先於元氣靈曜之本分氣成元象
百神主天百神主也道德仁義天之道也戰栗恐懼天
之心也廢道滅德賤天之道嶮隘恣睢悖人之意(論衡辨崇)
羣生大仰天者旋也均也積陽純剛其體迴旋羣生之
所大仰又曰所以立天地者水也成天地者氣也水土
之氣升而為天(楊泉物理論)
大圓文選束晳補亡詩曰恢恢大圓茫茫九壤吕向註
曰大圓天也按吕氏春秋云大圓在上大矩在下管子
曰人能静正迺能戴大圓而履大方
上靈文選顔延年曲水詩序云思對上靈之心以惠庶
萌之願劉良注云上靈天也按曹子建魏文帝誄云上
靈降瑞黃初攸祜宋志晉傅玄郊祀歌云我其夙夜祇
事上靈南齊書宋謝莊登歌辭云昭事先聖懷濡上靈
又云肇禪配祀克對上靈太后廢海陵王令上靈所以
睠命億兆所以歸懷梁書武帝授禪詔云寅畏上靈用
膺景業魏書彭城王勰傳云上靈無鑒聖躬違和源子
恭上書云郊天享帝盖以對越上靈高閭至德頌曰上
靈降鑒思皇反正乃眷有魏配天承命沮渠蒙遜表云
上靈降祐祚歸有道靈徵志羣臣表云上靈垂顧徵善
備集北齊書高洋授禪詔云上靈厭德允歸大命北史
王邵𫝊帝通紀云叶靈皇者言大隋德合上靈隋書樂
志云上靈鍾百福羣神歸萬年
圓儀宋歷志祖沖之表曰夫陽爻初九氣始正北玄武
七列虚當子位若圓儀辨方以日為主冬至所舍當在
玄枵而今之南極乃處東維
圓靈謝莊月賦云柔祗雪凝圓靈水鏡李善曰柔祗地
也圓靈天也
圓精顔延年文元后哀策文云圓精初爍方祗始凝濟
曰圓精天也舊唐書郭子儀肅宗吳皇后祔廟表云圓
精挺質方祗稟秀
蒼靈僧巖荅劉善明云耄耋之年指麾成務此自蒼靈
特授假手成功(弘明集)周武帝誅宇文護追尊孝閔詔曰
上協蒼靈之慶下昭后祗之錫(周書)
玄儀北齊書詔曰上叶玄儀下符川嶽
百神之君玄宗未行親郊之禮張九齡上疏曰天者百
神之君而王者之所由受命也自古繼統之主必有郊
祀之儀盖以敬天命以報所受(舊唐書)
人之始祖黎幹郊祭難曰萬物之始天也人之始祖也
(新唐書本傳舊禮儀志)
地盖星衢王彪天賦云溥為地盖浩作星衢(清異錄)
顥穹司馬相如封禪書伊上古之初肇自顥穹生民師
古曰顥穹皆謂天也顥言氣顥汗也穹言形穹隆也
顥蒼班固賓戲奮靈德合風雲超忽荒而躆顥蒼師古
曰顥顥天也元氣顥汗故曰顥天其色蒼蒼故曰蒼天
昊乾馬融廣成頌貳造化于后土參神施于昊乾(後漢書)
九蒼阮籍與伏義書云夫九蒼之高迅羽不能尋其巔
四溟之深幽鱗不能測其底王簡棲頭陁寺碑仰蒼蒼
之色者不足知其遠近莊子曰天之蒼蒼其正色耶其
遠而無所至極耶
九野吕氏春秋云天有九野中央鈞天東方蒼天東北
昊天北方玄天西北幽天西方旻天西南朱天南方炎
天東南陽天又廣雅九天東方皥天南方赤天西方成
天餘同又太玄經九天一中天二羨天三從天四更天
五晬天六廓天七減天八沈天九成天
六氣左傳曰天有六氣降生五味杜預注曰六氣謂隂
陽風雨晦明
九關招魂曰君無上天些虎豹九關啄害下人些王逸
曰天門九重使神虎豹執其開閉啄欲土之人而殺之
八柱天問云八柱何當東南何虧注曰言天有八山為
柱皆何當值東南不足誰虧缺之也(楚辭)
九重天問云圜則九重孰營度之注曰言天圜而九重
誰營度而知之乎(楚辭)
九乾崔駰達旨云仰探遠乎九乾注九重也(後漢)
八維東方朔七諫云引八維以自道兮含沆瀣以長生
注天有八維以為綱紀也管子曰天或維之地或載之
莫之維天已墜矣況於人乎
九靈王褒九懷云登九靈兮遊神注想登九天放精神
也
九陔漢書樂志專精厲意逝九陔注陔重也謂九天之
上也相如封禪書云大漢德上暢九垓下泝八埏廣雅
云九天之際曰九垠九天之外次曰九陔注云垠堮也
陔階也言階次有九淮南曰若士謂盧敖吾與汗漫期
乎九垓之上
七衡孝經援神契云周天七衡六間注天有七衡而云
間者從内衡以至中衡中衡以至外衡相去合十一萬
七千里
九閎揚雄解難云翠蚪絳螭不階浮雲翼疾風則不能
騰九閎注九閎九天之門(漢書)
十端天有十端天地陽隂水土人金木火凡十端天亦
有喜怒哀樂與人相副以類合之天人一也(春秋繁露)
九霄魏張淵觀象賦云陟秀峰以遐眺望靈象於九霄
注九霄九天也道書云九霄謂神霄青霄碧霄丹霄景
霄玉霄琅霄紫霄太霄楚辭載赤霄而臨太清
四表二十八宿之外各有萬五千里是為四遊之極謂
之四表(考靈曜)天有四表以布精魄地有四瀆以出圖書
(河圖)天有四表三道四表者房星也三道者房間三道南
間為上道中央為中道北間為下道也(天鏡經)
四和三禮義宗天有四和崑崙之四方其氣和暖謂之
和天道左轉一日一夜轉過一度日月左行於天而轉
一日一夜帀於四和周髀云天地四極四和注謂四和
者謂之極子午夘酉得東西南北之中
三變漢天文志天運三十歲一小變百年中變五百年
大變三大變一紀三紀而大備
九位天有九位地有九域天有三辰地有三形(靈顯)
八紀天有精地有形天有八紀地有五里故能為萬物
之父母(素問)
鍊石補闕列子云天地亦物也物有不足故昔者女媧
氏鍊五色石以補其闕斷鼇之足以立四極淮南子云
往古之時四極廢九州裂天不兼覆地不周載火爁炎
而不滅水浩洋而不息於是女媧氏鍊五色石以補蒼
天斷鼇足以立四極殺黑龍以濟冀州積蘆灰以止淫
水
天柱共工與顓頊争為帝怒而觸不周之山折天柱絶
地維故天傾西北日月星辰就焉地不滿東南故百川
水潦歸焉(列子)唐勒大言賦云壯士憤兮絶天維北斗戾
兮太山夷
天宫好道者言黃帝乘龍升雲登朝霞上至列闕倒景
經過天宫天體如車有盖日月懸著何可上哉(皇覽冡墓記)
與唐叔虞母夢天謂武王曰余命汝生子名虞余與之
唐及生子有文在手曰虞因命之(史記)
授楚公孫歸父會楚子于宋宋人告急于晉晉侯欲救
之伯宗曰不可天方授楚未可與争雖晉之彊能違天
乎(左傳)
仰視齊桓公曰王者何貴管仲曰貴天桓公仰視管仲
曰所謂天者非蒼蒼莽莽之天也居人上者以百姓為
天(說苑)
夢壓初穆子去叔孫氏適齊娶於國氏生孟丙仲壬夢
天壓已弗勝顧見人黑面而上僂深目而猳喙號之曰
牛助余乃勝之(左傳)
天醉西京賦云昔者天帝悦秦繆公而覲之饗以鈞天
廣樂帝有醉焉乃為金策錫用此土而翦諸鶉首哀江
南賦云以鶉首而錫秦天何為而此醉虞喜志林曰諺
曰天帝醉秦暴金誤隕石墜謂秦穆公夢天帝奏鈞天
樂已有此諺李文饒曰昔秦時金策謂之天醉豈天之
常醉哉(文選)趙簡子疾五日不知人居二日半寤語大夫
曰我之帝所甚樂與百神遊於鈞天廣樂九奏萬舞不
類三代之樂其聲動人心扁鵲告董安于曰昔秦繆公
嘗如此七日而寤告公孫支與子輿曰我之帝所甚樂
所以久者適有學也(史記)
杞人憂天杞國有人憂天地崩墜身亡所寄廢寢食者
又有憂彼之所憂者因往曉之曰天積氣耳亡處亡氣
若屈伸呼吸終日在天中行止奈何憂崩墜乎其人曰
天果積氣日月星宿不當墜耶曉之者曰日月星宿亦
積氣中之有光耀者只使墜亦不能有所中傷(列子)
談天五經通義曰鄒衍大言天事謂之談天劉向别錄
曰騶衍之所言五德始終天地廣大書言天事故曰談
天騶史記云衍迂大而閎辨故齊人頌曰談天衍
夢上天汝南舊有鴻郤陂成帝時翟方進奏毁敗之成
帝夢自上天天帝怒曰何故敗我濯龍淵(後漢許揚傳)
捫天和熹鄧皇后嘗夢捫天天體蕩蕩正青滑如餹䬾
有若鍾乳狀乃仰嗽飲之以訊占夢言尭夢攀天而上
湯夢及天而䑛之此皆聖王之前占吉不可言也(後漢書)
天頭天耳天足天姓吳使張温來聘百官皆往餞焉而
秦宓後至問宓曰天有頭乎宓曰有之温曰在何方也
曰在西方詩云乃眷西顧以此推之頭在西方温曰天
有耳乎宓曰天處高而聽卑詩云鶴鳴九臯聲聞於天
若其無耳何以聽之温曰天有足乎宓曰有詩云天步
艱難之子不猶若其無足何以步之温曰天有姓乎宓
曰有温曰何姓宓曰姓劉温曰何以知之宓曰天子姓
劉故以知之温曰日生於東乎宓曰雖生於東而沒於
西荅問如響應聲而出於是温大敬服之(蜀志)
夢木破天許真君吳猛與郭璞同見王敦敦曰吾昨夜
夢將一木上破天禪代可十全不許君曰此夢固非得
吉木上破天是未字也明公未可妄動晉祚固未衰耳
(十二真君傳)張斌舉孝廉夢竪竿索紞曰此未字(前涼錄)
天公建武元年歲星犯天關庾翼與庾冰書曰歲星犯
天關占云關梁當澁比來江東無他故江道亦不艱難
而石虎頻年閉關不通信使此復是天公憒憒無皂白
之徵也(宋書天文志)
擊門陶侃夢生八翼飛而上天見天門九重已登其八
惟一門不得進以翼摶天閽者以杖擊之因墮地折其
左翼及寤左腋猶痛其後都督八州潜有闚擬之志每
思折翅之祥自抑而止(晉書)
天帝面方一尺晉咸康中有士人周謂者死而復生言
天帝召見引升殿仰視帝面方一尺問左右曰是古張
天帝耶荅云上古天帝久已聖去此近曹明帝也
天門開晉書載記北燕主馮跋嘗夜見天門開神光赫
然燭於庭内北齊書文宣帝高洋從世宗行過遼陽山
獨見天門開餘人無見者葆光錄羊襲吉少見天開其
内雲霞澒洞樓閣參差光明下照山岳逡巡乃閉王文
公遺事旦幼見天門開中有己姓名四川制置劉雄飛
亦見天門開
夢天門開宋薛安都初征關陜至臼口夢仰視天見天
門開謂左右曰汝等見天門開不至孝武伐逆踐祚歎
曰夢天門開乃中興之象耶以功封南鄉男(南史)
榮光永明中天忽有黃色照地衆莫能解司徒法曹上
金天頌王摛曰是非金天所謂榮光世宗大悦用為永
陽太守(齊書)
天中字梁沈瑀與范雲善齊末嘗就雲宿夢坐屋梁柱
上仰見天中字曰范氏宅瑀為高祖說之高祖曰雲得
不死此夢可驗(梁瑀書傳)
雲亭宫隋萬寳常生而聰穎妙達鍾律常於野中遇十
許異人召至前曰上帝以子天授音律之性使鈞天之
官示玄微之要命坐授之良久俱凌空而去寶常還家
已五日矣自后人間之樂無不精究忽一夕先所遇仙
來降其家曰記得雲亭宫之會乎寶常懵然良久乃悟
他日謂隣人曰吾偶自仙宫謫於人世即將去矣旬日
不知所之(仙傳拾遺)
白玉樓李賀嘗病見緋衣人駕赤虬童子持一板若太
古篆曰上帝新作白玉樓成召君作記天上差樂賀隨
氣絶(本傳)賀卒後母夢賀曰上帝神仙之君也近遷都月
圃建白瑶宫以某業於詞召與文士數輩共為新宫記
帝又作凝虚殿使某輩纂樂章今為神仙中人甚樂願
夫人無以為念(宣室志塵外志)
五德周世宗觀泗州大水記以問竇儼儼對曰天地有
五德潤暵生成動(玉海紺珠一)
手捧韓琦知秦州卧疾數日忽曰適夢以手捧天者再
其後援英宗於藩邸翼神宗於東宫(倦游錄)
天象成文龐籍帥延安日冬至中夜恍惚間見天象成
文云龐籍後十年作相當以仁佐天子駐視久之方滅
後十年果為相(曲洧舊聞)
玉京金闕王素嘗夢至玉京黃金闕殿上有紫服翠冠
者曰吾乃東門侍郎公則西門侍郎昔以奏牘訐責于
世公夢回題詩曰似去華胥國裏來雲霞深處見樓臺
月明冷落雞窗急驚覺浮生夢一回晩歲思玉京之夢
詩曰碧落中蔵白玉京夢魂飛入鳳凰城何時再步雲
霞外皓齒青瞳已許成(古今詩話)
上帝圖書之府政和初莆田方朝散某為婺源宰病熱
困卧三日而寤云到一城中有一道士拜曰先生唐人
昔有隂功帝召見于白玉樓盖李長吉作記處也試大
道無為賦先生有警句云帝鑿竅而喪魄蛇畫足而失
杯帝覽之大喜拜脩文郎專職文章繼命為玉華侍郎
後以恃才為衆所嫉下遷羣玉外監羣玉殿上帝圖書
之府也自是接見稍疏一日帝遊瑶圃召先生先生與
宋道華泛舟池上有人間夫婦之念為使者所劾謫墮
人世不久當返(夷堅志)
閶闔離騷云吾令帝閽開關兮倚閶闔而望予淮南子
曰排閶闔淪天門注云閶闔始升天之門也天門上帝
所居紫微宫門也張淵觀象賦曰儼閶闔以洞開注云
宫牆兩藩正南開如門象者名閶闔門張衡賦曰叫帝
閽使闢扉兮覿天皇於瓊宫
天門河圖括地象曰西北為天門東南為地戶注天不
足西北是天門地不滿東南是地戶漢書樂志天門開
詄蕩蕩注天體堅清之狀也神異經西北大荒中有金
闕高千丈上有明月珠徑三丈光照千里中有金階兩
闕名天門
天路枚乘樂府曰美人在雲端天路隔無期
天鬭書稱天工人其代之𫝊曰夫成天地之功者未嘗
不蕃昌也由此觀之世主欲無功之人而彊富之則是
與天鬭也而欲久立未之嘗有也(潜夫論)
天教俗人云先世欲赦常先遣馬分行市里聽於路隅
咸云當赦以知天之教也誠令仁君聞此以為天教而
輒從之誤莫甚焉(上)
天語高弁蒼蒼遥聞天語(徐陵孝義寺碑)
張弓天之道其猶張弓乎高者抑之下者舉之有餘者
損之不足者補之天之道損有餘補不足(老子)
圓不中規老子曰樸至大者無形狀道至大者無度量
故天圓不中規地方不中矩(文子)
無端天圓而無端故不得觀其形地方而無涯故莫窺
其門天化遂無形狀地生長無計量(文子)
清明天道無私是以恒正天常正是以清明(申子)鄭注考
靈曜云天者純陽清明無形聖人則之制璿璣玉衡以
度其象耳
隂陽自極以南天之陽也自極以北天之隂也(物理論)
清陽積陽為天故天者清陽也(黃帝素問)
起牽牛河圖括地象云天左動起于牽牛地右動起于
畢尸子云天左舒而起牽牛地右闢而起畢昴
不足西北素問曰天不足西北故西北方隂也而人右
耳目不如左明也地不滿東南故東南方陽也而人左
手足不如右強也又曰天不足西北左寒而右涼地不
滿東南右熱而左温注云中原地形西北高東南下今
百川滿凑東之滄海則東西南北高下可知
四方之氣東方之氣雷南方之氣電西方之氣虹霓北
方之氣雲雨雹霰中央之氣露(造化權輿)
天吏天使天期天忌四時者天之吏也日月者天之使
也星辰者天之期也虹霓彗星者天之忌也(淮南子天文訓)
如笠天形穹窿如笠而冒地之表浮元氣之上譬覆奩
以抑水而不流者氣充其中也(虞聳窮天論)
象盖說云顓頊造渾天儀黃帝為盖天皆以天象盖也
(劉氏歷正問)
欹盖古人言天地之形者有三一曰渾天二曰盖天三
曰宣夜宣夜之說未嘗聞也後有虞昺作穹天論姚信
作昕天論虞喜作安天論衆形殊象參差其間盖天之
說又有三體一云天如車盖遊乎八極之中一云天形
如笠中央高而四邊下一云天如欹車盖南高北下(天文)
(錄)
覆盆天平正與地無異若覆盆之狀(論衡說)
車輪天如車輪終而復始極則復反(吕氏春秋)靈憲云天以
陽而迴轉地以隂而停輪
雞卵天如雞子地如中黃孤居於天内天大而地小天
表裏有水天各乘氣而立載水而浮周天三百六十五
度四分度之一又中分之則半覆地上半繞地下故二
十八宿半見半隠天轉如車轂之運也(渾天儀)
蟻磨周髀家云天圓如張盖地方如棋局天旁轉如推
磨而左行日月右行天左轉故日月實東行而天牽之
以西沒譬之於蟻行磨石之上磨左旋而蟻右去磨疾
而蟻遲故不得不隨磨以左迴焉
天君馬韓諸國邑各以一人主祭天神號天君(後四夷傳)
以天為兄倭國王以天為兄以日為弟天明時出聽政
跏趺坐日出便停理務曰委為弟(北史)
天神之名五經通義云天神之大者曰昊天上帝即耀
魄寳也亦曰天皇大帝亦曰太一其佐曰五帝東方青
帝威靈仰南方赤帝赤熛怒西方白帝白招拒北方黑
帝叶光紀中央黃帝含樞紐一說蒼帝名靈符赤帝名
文祖白帝名顯紀黑帝名玄矩黃帝名神斗河圖曰其
精東為蒼龍南為朱鳥中央為麟西為白虎北為玄武
木公木公亦云東王父亦云東王公亦號玉皇君居雲
房之間以紫雲為盖青雲為城(仙𫝊拾遺)昔漢初有四五小
兒路上畫地戲一兒歌曰著青裠入天門揖金母拜木
公張子房往拜之曰此東王公之玉童也所謂金母者
西王母也木公者東王公也仙人拜王公揖王母(真誥)老
君中經云東王父者清陽之氣也萬神之先治東方下
在蓬萊山姓無為字君解西王母者太隂之氣也姓自
然字君思下治崑崙之金城九重雲氣五色萬丈之巔
上直北斗華盖紫房北辰之下一云東王公名倪字君
明西王母姓楊名回
朱儒問天朱儒問徑天高於脩人脩人曰不知曰子雖
不知猶近於我故凡問事必於知者(淮南說山)
天帝召歌宋賀道養工卜筮經遇工歌女人病死為筮
之曰此非死也天帝召之歌耳乃以土塊加其心上俄
頃而蘇(南史賀)
玉帝居玉帝所居常有紅雲擁之雖真仙亦不得見其
面(翼聖𫝊)東坡詩云侍臣鵠立通明殿一朵紅雲捧玉皇
玉京五星經云天上白玉京黃金闕靈樞金景内經上
界玉京注云玉京無為天也
三十六天自玄都玉京以下合有三十六天其二十八
天在三界内黃曾天玉完天何童天平育天文舉天七
曜摩夷天六天為欲界越衡天濛翳天和陽天恭華天
宗飄天黃笳天堂曜天端靖天恭慶天極瑶天元載孔
昇天皇崖天極風天孝芒天翁重浮容天江由天阮樂
天曇誓天十八天為色界霄度天元洞天翰寵妙成天
秀樂禁上天四天為無色界三界外曰四人天常融天
玉隆騰勝天梵度天平育賈奕天名為種民天亦名四
梵天四人天外曰三清境玉清太清上清亦名三天清
微天禹餘天大赤天最上大羅天合三十六天(靈寳本元經雲)
(笈七籖)
大羅大羅在玄都玉京之上紫微金闕七寳騫樹麒麟
師子化生其中三世天尊治在其中元始經云大羅之
境無復貞宰惟大梵之氣包羅諸天太空之上有自然
五霞其色蒼黃號曰黃天黃天之上其色青蒼號曰蒼
天蒼天之上其色玄空城青號曰青天故頌曰三界之
上𦕈𦕈大羅上無色根雲層峩峩
九天九天上第一天名鬱單無量天第二天名上上禪
善無量夀天第三天名梵監天第四天名兜術天第五
天名不驕樂天第六天名化應聲天第七天名梵寳天
第八天名梵摩迦夷天第九天名波棃荅恕天其一天
俱别置三天合三十六天(大霄琅𫝊)
大冥大冥在九天之上盖謂冥氣極遠絶乎九玄(大洞經)
異呼匈奴呼天為祁連(漢書霍去病至祁連山師古注云魏書爾朱榮𫝊祁連池魏言)
(天也)西域曰提婆(高僧𫝊一翻譯八部)胡元曰統格落(菽園記)
三十三天須彌山半四萬二千由旬有四天王天須彌
山頂為帝釋天上一倍為夜摩天上為兜率陀天化樂
天他化自在天梵衆天梵輔天大梵天少光天無量光
天光音天少淨天無量淨天徧淨天福生天福受天廣
來天無想天無煩天無熱天善見天善現天色究竟天
無邊空處天無邊識處天無所有處天非想非非想處
天凡二十八天四天以下又有日月星宿天常憍天持
鬘天堅首天凡三十三種所謂三十三天者即帝釋天
宫也(因本經)道列三界諸天數與釋氏同但名别耳(酉陽雜俎)
天翁天翁姓張名堅字剌渴漁陽人少不羈無所拘忌
常張羅得一白雀愛而養之夢天劉翁責怒每欲殺之
白雀輒以報堅堅設諸方待之終莫能害天翁遂下觀
之堅盛設賓主乃竊騎天翁車乘白龍振策登天天翁
乘餘龍追之不及堅既到玄宫易百官杜塞北門封白
雀為上卿侯改白雀之胤不産于下土劉翁失治徘徊
五岳作灾堅患之以劉翁為太山太守主生死之籍(酉陽)
(雜俎諸異記)
洞天六言真誥云世人有知酆都六天宫名者則百鬼
不敢為害洞天六宫周一萬里高二千六百里洞天六
宫是為六天鬼神之宫六天一曰紂絶隂天宫二曰泰
然諒事宗天宫三曰明辰耐犯武成天宫四曰恬照罪
氣天宫五曰宗靈亡非天宫六曰敢司連宛屢天宫人
死皆至其中人欲常念六天宫名空洞之小天三隂所
治也又耐犯宫主生紂絶天主死禍福續命由恬照第
四天鬼宫北斗君所治即七辰北斗之考官也項梁城
酆都宫頌曰紂絶標帝晨諒事構重阿炎如霄漢烟勃
若景耀華武陽滯神鋒恬照吞清河開闔臨丹井雲門
鬱嵯峩亡非通竒靈連苑亦敷魔六天横北道此是鬼
神家凡有二萬言此唯天宫名耳夜中微讀之辟鬼魅
千柱殿閻摩那婆羅天娑羅樹中其殿淨如鏡第二樹
中有千柱殿(酉陽雜俎)
善法堂善法堂在歡喜園天帝都會天王之正殿也其
堂七寳所作四壁皆白銀以黃金為地地生軟草其軟
類綿天人足履之沒至足舉後其地自平(佛經)
陽孛天圓十二綱地方十二紀天綱運闕三百六十輪
為一周地紀推機三百三十輪為一度天運三千六百
周為陽孛地轉三千三百度為隂蝕天氣極於太隂地
氣窮於太陽故陽激則勃隂否則蝕隂陽勃蝕天地氣
反天地氣反乃謂之小劫天運九千九百周為陽蝕地
轉九千三百度為隂勃陽蝕則氣窮於太隂隂勃則氣
極於太陽故隂否則蝕陽激則勃隂陽蝕勃則天地以
易天地改易謂之大劫(三清三天正法經)
天厄靈寳自然運度有大陽九大百六也小陽九小百
六也三千三百年為小陽九小百六也九千九百年為
大陽九大百六也夫天戹謂之陽九也地虧謂之百六
也至金天氏之後甲申之歲是其天地運度否泰所終
陽九百六會至時道德方明兇醜頓肆聖君受任於壬
辰之年也(靈寳天地運度經)
天非左旋通人揚子雲因衆人之說天以為盖常左旋
日月星辰隨而東西乃圖畫形體行度參以四時歷數
昏明晝夜欲為世人立紀律以垂法後嗣余難之曰春
秋晝夜欲等平旦日出於夘正東方暮日入於酉正西
今以天下人占視之此乃人之夘酉非天夘酉天之夘
酉當北斗極北斗極天樞樞天軸也猶盖有保斗矣盖
雖轉而保斗不移天亦轉周匝斗極常在知為天之中
也仰視之乃在北不正在人上而春秋分時日出入乃
在斗南若如盖轉則北方道遠南方道近彼晝夜漏刻
之數何從等乎子雲無以解也後與子雲奏事坐白虎
殿廊廡下以寒故背日曝背有頃日光去背不復曝焉
因以示子雲曰天即盖轉而日西行其光影當照此廊
下而稍東耳不當拔出去拔出去無乃是反應渾天家
法焉子雲立壊其所作則儒家以為天左轉非也(桓譚新論)
渾沌天地渾沌如雞子盤古生其中萬八千歲天地開
闢陽清為天隂濁為地盤古生其中一日九變神於天
聖於地天日高一丈地日厚一丈盤古日長一丈如此
萬八千歲天數極高地數極深盤古極長後乃有三皇
數起於一立於三成於五盛於七處於九故天去地九
萬里(徐整三五歷紀)
開子自天統開於子輕清之炁一萬八百年升而為天
天之晶華凝結而為日月星辰成象既著功用乃行地
統開於丑重濁之炁一萬八百年凝而為地地之靈氣
融結而為山川河嶽成形既定肹蠁攸召(祛疑說)
異名纂要云東西南北曰四方四方之隅曰四維天地
四方曰六合天地曰二儀以人參之曰三才四方上下
謂之宇往古來今謂之宙(說文曰宙舟輿所極覆也)或謂天地為宇
宙日月謂之兩曜亦曰二紀(張衡思玄賦察二紀五星之綢繆注二紀日月)五
星謂之五緯日月星謂之三辰(國語帝嚳能序三辰以固民左傳三辰旂旗昭)
(其明也周禮掌三辰之法注日月星)亦曰三光(漢文紀上以累三光之明淮南子紘宇宙而章三光)
(注日月星)亦曰三靈(揚雄羽獵賦上獵三靈之流如淳曰三靈日月星垂象之應也)亦曰三
精(後漢光武贊三精霧塞注日月星)日月五星謂之七曜(榖梁傳序七曜為之盈縮)
天門真臘抵占城旁有西棚國望見天有一竅極明土
人稱天門一曰天際國古云女媧氏之所不至也(即天門國)
天地相去考三五歷紀云數起于一立于三成于五盛
于七處于九故天去地九萬里淮南子云天有九野九
千九百九十九隅去地五億萬里春秋元命包云天不
足西北陽極於九故周天九九八十一萬里洛書甄曜
度云周天三百六十五度四分度之一夫一度為一千
九百三十二里則天地相去十七萬八千五百里孝經
援神契云周天七衡六間相去萬九千八百三十三里
三分里之一合十一萬九千里從内衡以至中衡中衡
以至外衡各五萬九千五里關令内𫝊云天地南午北
子相去九千萬里東夘西酉亦九千萬里四隅空相去
九千萬里天去地四十千萬里天有五億五萬五千五
百五十里地亦如之各以四海為脈論衡曰天行三百
六十五度積凡七十三萬里天去地六萬餘里靈憲云
天有九位自地至天一億萬六千二百五十里垂天之
晷薄地之儀皆千里而差一寸周髀云天離地八萬里
冬至之日雖在外衡常出極下地上二萬里周禮疏云
案考靈曜從上臨下八萬里天以圓覆地以方載河圖
括地象西北為天門東南為地戶天門無上地戶無下
極廣長南北二億三萬一千五百里東西二億三萬三
千里廣雅云天圜南北二億三萬三千五百里七十五
步東西短減四步周六億十萬七百里二十五步從地
至天億一萬六千七百八十七里半下度地之厚與天
高等天度云東方七宿其屬三十二星七十五度南方
七宿其屬六十四星一百一十二度西方七宿其屬五
十一星八十度北方七宿其屬三十五星九十八度四
分度之一四方三百六十五度四分度之一度二千九
百三十二里二十八宿間相距積百七萬九百一十三
里徑三十五萬六千九百七十里月令正義考靈曜云
一度二千九百三十二里千四百六十一分里之三百
四十八周天百七萬一千里是天圓周之里數也以圍
三徑一言之直徑三十五萬七千里此二十八宿周迴
直徑之數也然二十八宿之外上下東西各有萬五千
里是為四遊之極謂之四表據四表之内并星宿内總
三十八萬七千里天之中央上下正半之處一十九萬
三千五百里地在於中是地去天之數也長晉文志云
地上去天八萬一千三百餘里酉陽雜俎云天地相去
四十萬九千里四方相去萬萬九千里胡安定云南樞
入地下三十六度北樞出地上三十六度狀如倚杵此
天形也一晝一夜之間凡行九十餘萬里人一呼一吸
謂之一息一息之間天行八十餘里人之一晝一夜有
一萬三千六百餘息故一晝一夜而天行九十餘萬里
學林云周禮以天圭之法南戴日下萬五千里地與星
辰四遊升降于三萬里之中是以半之得地之中也潁
川陽城為然此乃古之聖人推測天地高深之法
體圓經云天體東西南北徑三十五萬七千里每一方
八萬九千二百五十里自地至上八萬里以日照陽城
中之半為中乃天體正圓也以算勾股見之(玉歷通政經)
天解天者身也天之為言鎮也居高理下為人鎮也(白虎)
(通說題辭)天鎮也神也珍也施生為本運轉精神功列效陳
其道可珍重也(禮統)天顯也在上高顯也坦也坦然高而
遠也(釋名)天顛也至高無上(說文)
日
光實日者實也形體光實人君之象(禮統)
無虧春秋元命包云日尊故曰滿滿故仁仁故明明故
精在外注曰滿者常盛無虧也
天精天地至寳精不兩明注天精為日地精為月(援神契)
陽德之母春秋内事曰日者陽德之母也易辨圖備曰
日之既陽德消謝莊月賦云日以陽德枚乘七發曰歸
神日母
衆陽之精日者衆陽之精内明玄黃五色無主以象人
君精精似青翼翼似黑玄玄似赤縞縞似白煌煌似黃
光照無主不可以一色名也(易傳)日神五色明照四方(援神)
(契)盛哉日乎丙明離章五色淳光(太玄)注五色五行之方
色也
衆貴之象日者照明之太表光景之太紀羣陽之精衆
貴之象也故日出而天下光明日入而天下冥晦此其
效也故日者天之象君父夫兄之類中國之應也(五行傳)
衆陽之長漢李尋疏曰日者衆陽之長輝光所燭萬里
同晷人君之表也故日將旦清風發羣隂伏
火精范子計然曰日者火精也火者外景主晝居晝而
為明處照而有光淮南子曰積陽之熱氣生火火氣之
精者為日故陽燧見日則燃而為火
天光漢成帝報許皇后曰夫日者衆陽之宗天光之貴
王者之象人君之位也(外戚傳)張衡東京賦云須消啓明
掃朝霞登天光于扶桑吕向注曰天光日也
太陽之精日者太陽之精也夏則陽盛隂衰故晝長夜
短冬則隂盛陽衰故晝短夜長氣引之也行陽之道長
故出於夘酉之北行隂之道短故出於夘酉之南春秋
陽隂等故日行中平晝夜等也(物理論)
人君之象夫日者天之所布以照察於下而垂示法則
也日為太陽之精積而成象人君仰焉光明外發魄體
内全匿精揚輝圓而常滿此人君之體也晝夜有節循
度有常春生夏養秋收冬蔵人君之政也星月稟其光
辰宿宣其氣生靈仰其照葵藿慕其恩此人君之德也
是以日主道德養生福祐仁恩若人君有瑕必露其慝
以告示焉(乙巳占)
陽精之宗靈憲曰日者陽精之宗積精成象象成為禽
金雞火烏也皆三足表陽之類其數竒(道經漢志注不全)史記
龜筴傳孔子曰日為德而君于天下辱于三足之烏春
秋元命包云陽數起于一成于三故日中有三足烏者
陽精也淮南子云日中有踆烏者謂三足烏也山海經
云湯谷上有扶木一日方至一日方出皆載于烏論衡
曰日者火也烏入火中燋爛安得而立盖日氣也又伏
候古今注云漢元帝永元年中日無光其日長安無烏
或言日中烏之去也物類相感志云凡日無光則日烏
不見日烏不見則飛鳥隠竄
陽烏廣雅云日一名陽烏蜀都賦陽烏迴翼於高標郭
璞十日贊曰羿乃控弦仰落陽烏隋書李德林霸朝雜
集序云陽烏垂曜微藿傾心一曰金烏隋康孟詩金烏
升曉氣玉檻漾晨曦唐太宗詩靈烏帶景飛
翔陽海賦翔陽逸駭于扶桑之津注翔陽日也淮南子
曰日陽之主也日中有烏故言翔逸駭言出疾也
大明禮曰大明生於東月生於西此隂陽之分夫婦之
位也鄭注大明日也六韜云大明發而萬物皆照大義
發而萬物皆利
太陽正歷曰太陽日也吳越春秋范蠡為吳王夀詞云
上感太陽降瑞翼翼漢元永元二年詔曰氛邪歲增侵
犯太陽郎顗四事云日者太陽以象人君政變於下日
應於天曹子建求通親親表云夫葵藿之傾葉太陽雖
不為迴光終向之者誠也南齊書王儉表云秋葉辭條
不假風飈之力太陽躋景無俟螢爝之暉李平對魏世
宗曰猶太陽之消微露巨海之蕩螢燭舊唐書温彦博
云中國之於夷狄猶太陽之比列星
東君廣雅云日一名東君楚詞九歌東君云暾將出兮
東方照吾檻兮扶桑漢志云晉巫祠東君師古曰東君
日也索隠曰東君見歸蔵易隋書樂志朝日歌云扶木
上朝暾嵫山沈暮景
曜靈廣雅云日名曜靈楚詞天問曰角宿未旦曜靈安
蔵遠遊云曜靈煜而西征張平子歸田賦曜靈俄景繼
以望舒皇輔謐年歷曰日者衆陽之宗陽精外發故日
以晝明名曰曜靈齊書策命齊王曰太古初陳萬物紛
綸開曜靈以鑑品物立元后以馭蒸人
朱明廣雅云日一名朱明楚詞招魂云朱明承夜兮時
不可掩
朱光廣雅云日一名朱光楚詞云陽杲杲其朱光張孟
陽七哀詩朱光馳北陸浮影忽西沈
陽光桓帝詔曰間者日食毁缺陽光晦暗(後書)陸機雲賦
云蔽陽光於暘谷暗天文乎常居(北堂書抄)
陽景曹攄詩密雲翳陽景霖潦淹庭除銑曰陽景日也
江文通詩丹霞蔽陽景
朱羲郭璞詩蓐收清西陸朱羲將由白善注朱羲日也
扶光謝瞻送孔靖詩扶光迫西汜歡餘宴有窮濟曰扶
光日也謝莊月賦擅扶光于東沼
離光晉束晳玄居釋云離光夜隠望舒晝戢宋顔延之
範連珠云魯陽傾首離光為之反舍梁劉孝綽詩園葵
一何幸傾葉奉離光
靈暉陸機演連珠云靈暉朝覯稱物納照翰曰靈暉日
也
太暉謝鎮之書云太暉灼兮昇曜列宿奄兮消蔽(弘明六)
利眼陸機演連珠曰利眼臨雲不能垂照吕向注曰利
眼日也論衡曰日月猶人之有目任子曰日月天下眼
目而人不知德山川為天下衣食人不能謝抱朴子曰
日月之蝕乃至於盡天何為當故壊其眼目以行譴人
乎
九陽仲長統詩曰沆瀣當餐九陽代燭注九陽謂日也
山海經曰湯谷上有扶桑十日所浴居水中有大木九
日居下枝一日居上枝楚詞遠遊云朝濯髮於湯谷兮
夕晞余身兮九陽
羲和廣雅曰日御曰羲和楚詞曰吾令羲和弭節兮望
崦嵫而勿迫虞世南徐堅引淮南子云爰止羲和爰息
六螭是謂懸車注云日乘車駕以六龍羲和御之日至
此而薄於虞泉羲和至此而迴六螭山海經云東南海
外有羲和之國有女子名曰羲和是生十日常浴日於
甘淵注云羲和天地始生主日月者也故堯因是立羲
和之官以主四時左思蜀都賦羲和假道于峻岐晉皇
甫謐釋勸曰羲和促轡大火西頽張華招隠士詩羲和
策六龍弭節越崦嵫日亦可曰羲和漢崔篆慰志賦氛
霓鬱以横厲兮羲和忽以潜暉王符愛日篇曰化國之
日舒以長舒長者非謂羲和安行注羲和日也魏卞蘭
許昌宫賦云望舒涼室羲和温房抱朴子什滯篇曰羲
和外景而熱
日出日入日出於暘谷浴于咸池拂于扶桑是謂晨明
登于扶桑爰始將行是謂朏明至於曲阿是謂旦明至
于曾泉是謂蚤食至於桑野是謂宴食至於衡陽是謂
隅中至於昆吾是謂正中至於烏次是謂小還至于悲
谷是謂餔時至於女紀是謂大還至於虞淵是謂高舂
至於連石是謂下舂至於悲泉爰止其女爰息其馬是
謂懸車薄於虞淵是謂黃昏淪於蒙谷是謂定昏日入
崦嵫(亦曰落棠山)經於細柳入於虞淵之汜曙於蒙谷之浦
行九州七舍有五億萬七千三百九里注自暘谷至虞
淵凡十六所為九州七舍(淮南子)東曰暘谷日之所出西
曰濛汜日之所入(隋天文志)
桑榆淮南子曰日西垂景在樹端謂之桑榆注曰言其
光在桑榆樹上漢書谷永云太白出西方法當參天今
已過期尚在桑榆之間後書注桑榆謂晚也光武勞馮
異云可謂失之東隅收之桑榆劉休玄擬古詩曰願乘
薄暮景照妾桑榆時
日光異名日光曰景日影曰晷日氣曰晛初出為旭日
昕曰晞日温曰煦日在午曰亭午在未曰映日晚曰旰
日將落曰薄暮日西落光反照於東謂之反景在上曰
反景在下曰倒景煦日温也皓日晝貌也暉日光也旰
日晩也翌日明也曉日白也(纂要說文)朝旦為暉日中為光
(管輅别傳荅劉邠云)
太平太蒙孤竹北戶西王母日下謂之四荒岠齊州以
南戴日為丹穴東至日所出為太平西至日所入為太
蒙(爾雅)楊炯渾天賦太平之人仁太蒙之人信
徑千里湯泉之精上合為日徑千里周圍三千里下於
天七千里(徐整長歷)揚雄解嘲云夫日月之徑不千里則不
能燭六合燿八紘音義云八方之綱維也晉魯勝元康
初遷建康令到官著正天論云以冬至之後立晷測影
凖度日月星日月徑才百里無千里星十里不百里遂
表上之
光照所及尚書考靈曜曰日光照四十萬六千里地說
書曰日照四十五萬里也周髀曰日光外照徑八十一
萬里
九道月令正義日有九道考靈曜曰萬世不失九道
三道天有三道黃道者日月五星所乘(黃帝占)日月行房
三道其政太平行上道昇平行中道霸世行下道可視
瞻之短於歷舊影為行上道與歷合為行中道長於舊
影為行下道(古今占)日道出於列宿之外萬有餘里(考靈曜)
十煇周禮㫝祲氏掌十煇之法以觀妖祥辨吉凶一曰
祲謂隂陽五色之氣祲淫相侵或曰抱珥背璚之屬如
虹而短是也二曰象謂雲如氣成形象雲如赤烏夾日
以飛之類是也三曰鑴日旁氣刺日形如童子所佩之
鑴也四曰監謂雲氣臨在日上也五曰闇謂日月蝕或
日光暗也六曰瞢謂瞢瞢不光明也七曰彌謂白虹彌
天而貫日也八曰叙謂氣若山而在日上或曰冠珥背
璚重叠次序在于日旁也九曰隮謂暈氣也或曰虹也
詩所謂朝隮于西者也十曰想謂氣五色有形想也青
饑赤兵白喪黑憂黃熟或曰想思也赤氣為人獸之形
可思而知其吉凶(隋天文志)
隨時出入仲春仲秋日出於夘入於酉夏日出於寅入
於戌仲冬月日出於辰入於申(尚書考靈曜)
寒暑在宿五經通義曰日在牽牛則寒在東井則暑牽
牛宿外遠人故寒東井宿内近人故温
雀立日傍春秋考異郵曰黃帝將興有黃雀赤頭立於
日傍黃帝曰黃者土精赤者火榮爵者賞也余當立大
功乎
八夢生八子娵訾氏生而髮與足齊墮地能言及為高
辛帝室夢日而生八子皆有賢知世號八元(異苑)帝嚳之
妃鄒屠氏之女也常夢吞日則生一子凡經八夢則生
八子世謂為八神亦謂八翌翌明也亦謂八英亦謂八
力言其神力英明翌成萬象億兆流其神睿焉(拾遺記)
五色互照日五色陽之精君德也少昊金天氏邑於窮
桑日五色互照窮桑(尸子)
羿射九日淮南子云尭時十日並出草木焦枯尭命羿
仰射十日中其九日日中九烏皆死墜其羽翼莊子疏
云尭時十日並出尭使羿射九烏落為沃焦歸蔵鄭母
經云昔者羿善射彈十日果彈之天問云羿焉彈日烏
焉解羽
逐日夸父與日逐走入日渴欲得飲飲河渭河渭不足
比飲大澤未至道渴而死棄其杖化為鄧林(山海經)
升沈見異夏桀之時費昌之河上見二日在東者爛爛
將起在西者沈沈將滅若疾雷之聲問於馮夷曰何者
為殷何者為夏馮夷曰西夏東殷於是昌徙族歸殷(論衡)
夢鬭桀為無道湯令伊尹往視曠夏聽于末嬉末嬉言
曰今昔天子夢西方有日東方有日兩日相與鬭西方
日勝東方日不勝伊尹以告湯乃令師從東方出於國
西以進未接刃而桀走(吕覽慎大)
乘船過傍伊摰將應湯命夢乘船過日月之傍
乘雲繞日傅說賃為赭衣者舂于深巖以自給夢乘雲
繞日而行筮得利建侯之卦歲餘殷以玉帛聘為阿衡
也(拾遺記)
著身文王夢日月著其身(帝王世紀)
比政周文王問鬻子曰敢問君子將入其職則於其民
何如對曰君子將入其職則於其民也旭旭然如日之
始出也既入其職則於其民也暵暵然如日之正中也
既去其職則於其民也暗暗然如日之已入也故君子
將入而旭旭者義先聞也既入而暵暵者民保其福也
既去而暗暗者民失其教也文王曰受命矣(賈誼)
冬日夏日左傳曰酆舒問於賈季曰趙衰趙盾孰賢對
曰趙衰冬日之日也趙盾夏日之日也注冬日可愛夏
日可畏鄧析書曰君人者當如冬日之陽夏日之隂萬
物歸之
夾赤鳥楚有雲如衆赤鳥夾日以飛三日楚子使問周
太史太史曰其當王身若禜之可移於令尹司馬王曰
移腹心之疾置之股肱何益王弗禜而死孔子曰昭王
其不失國也宜哉(左哀六)
辨日遠近孔子東遊見兩小兒辨鬭問其故一兒曰我
以日始出時去人近而日中時遠也一兒以日初出遠
而日中時近也曰爾何以知一兒曰日初出大如車盖
及日中則如盤盂此不為遠者小而近者大乎一兒曰
日初出滄滄涼涼及其日中如探湯此不為近者熱而
遠者涼乎孔子不能決也兩小兒笑曰丘孰謂汝多知
乎(列子)
負暄宋有田夫曝日於野美之不識廣厦綿縞之麗謂
其妻曰吾負日之暄以獻吾君將獲重賞(上)
夜照齊有不夜城盖古者有日夜照於東境故春秋時
萊子立此城以不夜為名(解道康齊地記)
作橋視出始皇作石橋欲過海觀日出處時有神人驅
石下海石去不速神輒鞭之皆流血至今石悉赤陽城
山石盡起立嶷嶷東傾狀如相隨行(三齊略記)
日為再中燕丹子曰燕太子丹質於秦王遇之無禮急
欲求歸秦王不聽&KR0861;與誓曰使日再中天雨粟乃得歸
太子仰天嘆之日為再中天雨粟秦王不得已遣之風
俗通曰成帝間劉向俗說文帝自為代王及徵當即位
後期不得立日為之再中向曰文帝少即位不容再中
日再中文帝十七年新垣平言候日再中居頃之日郤
復中於是更為元年令天下大酺(漢書)日再中烏連嬉仁
聖出握知時(易辨終備)
日中王字文帝時日中有王字(帝王世紀)君應陽君臣和得
道度則日含王字(春秋緯)
神女捧日漢景帝夢神女捧日以授王夫人夫人吞之
十四月而生武帝景帝曰吾夢赤氣化為赤龍占者以
為吉可名之吉(漢武内傳)
重光漢書云元封元年從登封太山倪寬上夀曰癸亥
宗祀日宣重光李竒曰太平之世日抱重光謂日有重
日也崔豹古今注曰漢明帝為太子樂人作歌詩四章
一曰日重光云天子之德光明如日太子比德焉故云
重光尚書五行傳曰明王踐位則日儷其精重光以見
吉祥陸士衡演連珠云重光發藻尋虚捕景
對日南北張重字仲篤明帝時舉孝廉帝曰何郡小吏
荅曰臣日南吏帝曰日南郡人應向北看日荅曰臣聞
鴈門不見壘鴈為門金城郡不見積金為郡臣雖居日
南未曾向北看日(後漢書)范泰古今善言云重曰今郡有
雲中金城不必皆有其實
負日靈帝王美人妊娠畏何后乃服藥欲除之而胎安
不動又數夢負日而行四年生獻帝協(後漢后紀)
納懷魏文帝為王時夢日墜地分為三分己得一分而
内懷中(談藪)
捧日程昱少時常夢上大山兩手捧日昱私異之以語
荀彧及兖州反賴昱得完三城於是彧以昱夢白操操
曰卿當終為吾腹心昱本名立操乃加日其上更名昱
也(魏書)
對日遠近晉明帝諱紹元帝子也初元帝鎮揚州時中
原喪亂有人從長安來帝問洛陽消息潸然流涕帝年
數歲問何故具以東渡意告之因問帝汝意謂長安何
如日遠荅曰不聞人從日邊來只聞人從長安來帝異
之明日集羣臣宴會說以此荅明帝又以為日近帝動
容問何故異昨日之言荅曰舉頭不見長安只見日以
是知近帝大悦(劉昭幼童傳)
夢日環城王敦將舉兵内向明帝密知之乃乘巴滇駿
馬微行至于湖隂察敦營壘而出敦正晝寢夢日環其
城驚起曰此必黃鬚鮮卑奴來也帝母荀氏燕代人帝
狀類外氏鬚黃敦故謂帝云(晉書)
墮身袁愍孫世祖出為海陵守夢日墮身上尋而追還
典機密(謝綽宋拾遺錄)
夢抱後魏遼西王當英夢日墮所居黃山下水中村人
以牛車挽致不出英獨抱戴而歸聞者異之(北史)
化逐魏孝文皇后高氏之懷宣武也夢為日所逐化而
為龍而繞后后寤而驚悸遂成心疾馮太后召徐謇王
顯為后診脈謇以為微風入蔵顯云按三部非有心疾
將是懷孕生男之象果如其言(顯𫝊)初后之幼也曾夢在
堂内立而日光自窗中照之灼之而熱后東西避之光
猶斜照不已如是數夕以白其父颺颺以問遼東人閔
宗宗曰此竒徵也日者人君之德帝王之象也光照女
身必有恩命及之女避猶照者主上來求女不獲已也
昔有夢月入懷猶生天子況日照之徵此女必遂將被
帝命誕育人君之象也遂生世宗(后傳)
捧日納口陳武帝霸先常游義興館于許氏夢天開數
丈有四人朱衣捧日而至納之帝口及覺腹内猶熱帝
心獨喜(南史)
夢兩日鬭陳文帝蒨梁大清初夢兩日鬭一大一小大
者光滅墮地色正黃其大如斗帝三分取一懷之(南史)
影長袁克上表云隋興以後日影漸長謹按春秋元命
包云日月出内道璇璣得常天帝崇靈聖王相功京房
别對曰太平日行上道昇平行次道霸世行下道伏惟
大隋啓運上感乾元影短日長振古未之有也上大悅
告天下將作役功因加程課丁匠苦之
登山捧日楊炎未仕時嘗夢陟高山之巔下瞰人境杳
不可辨仰而視之見端日在咫尺紅光赫然洞照萬里
因舉左右手捧之炎燠之氣如熱心目久而方寤因語
於人有解者曰日者君象也此登相位而輔人君之祥
也其後歴登相位果叶捧日之祥(宣室志)
三日金梁鳳謂祠部郎中裴冕曰玄象有變半年間有
兵起公此時當為宰相大富貴冕曰公乃狂言冕何至
此梁鳳曰有一日向東京一日入蜀川一日來向朔方
此時公得相冕懼其言深謝絶之未幾安祿山反哥舒
翰奏冕為御史中丞冕問以三日之說梁鳳曰東京日
即自磨滅蜀川日亦不能久此間日向轉分明其後安
祿山僣號玄宗幸蜀肅宗即位靈武冕果為中書侍郎
平章事(舊唐書續世說)
首承日賈隠林朱泚之難扈德宗於行在至卧内奏曰
臣嘗夢日墜以首承之帝曰非朕耶因令糾察行在(唐書)
車載日淄清鄭尚書光會昌六年春夢自御大車中載
瑞日光燭天地自執靷行通衢中俄而驚寤且竒歎後
月餘宣宗即位以元舅之故累拜尚書淄清節度果契
前夢(宣室志)
夢吞偽吳毛貞輔累為邑宰應選之廣陵夢吞日既寤
腹猶熱以問侍御史楊廷式楊曰此夢至大非君所能
當若以君而言當得赤烏場官也果如其言(稽神錄)
日車莊子徐無鬼篇小童荅黃帝曰若乘日之車而遊
于襄城之野李尤九曲歌曰年歲晩暮日已斜安得壯
士飜日車南齊書庾易臨川王暎表薦之餉麥百斛易
謂使人曰民馳騁日月之車得保自耕之祿于大王之
恩亦已深矣辭不受南史齊禪梁武策曰文教與鵬翼
齊飛武功與日車並進
白駒莊子人生天地之間若白駒之過郤忽然而已註
白駒或云日也漢書魏豹畔漢漢王使酈生往說之豹
謝云人生一世間如白駒過隙漢王嫚人吾不忍見也
迎日迎日之詞曰維某年某月上日明光于上下勤施
于四方旁作穆穆維予又某敬拜迎日于郊(尚書大傳)
倒景谷永說成帝云仙人䢣興輕舉登遐倒景注曰在
日月上日月反從下照故曰倒景(郊祀志)
長繩係景蕭大圜深信因果心安閑放常云人生若浮
朝露寧俟長繩係景實所願言執燭夜游驚其迅速(北史)
日箭南唐蘇洪進揚州版築發一塜不顯姓名刻石為
銘曰日為箭兮天為弓射四時兮無窮(鄭文寳江表志)
醉日衛元規酒後忤丁僕射以書謝曰自兹囚酒星於
天獄焚醉日於秦坑(摭言)
若華山海經云灰野之山有樹青華赤華名曰若木日
所入處在崑崙西附西極也淮南子曰若木在建木西
未有十日其華照下地高誘注曰未端也若木端有十
日狀如連珠華光也光照其下地一云狀如蓮花離騷
曰折若木以拂日天問曰羲和之未揚若華何光曹子
建與吳質書折若木之華閉濛汜之谷應休璉與從弟
書折若華以閉日
盈尺聖人身猶日也夫日圓盈尺光滿天下聖人居室
彌綸六合猶聖人之身小其所燭遠矣(尸子)
晨暉高閭至德頌云重光麗天晨暉疊旦(魏書)
晨離曹毗晉穆帝歌云如彼晨離曜景扶桑梁元帝檄
云霜戈照日則晨離奪暉龍騎蔽野則平原掩色
晨曦胡義周統萬宫殿頌曰晃若晨曦照見列星
馳暉謝朓贈西府馳暉不可接何況隔兩鄉善曰馳暉
日也又至潯陽詩過客無留軫馳暉有奔箭
傾羲謝靈運秋懷詩云頽魄不再圓傾羲無兩旦
頽陽謝瞻詩頽陽照通津善曰楚詞云日晻晻而下頽
濟曰頽陽落日也
日足梁虞騫詩落暉散長足細雨織斜文李太白詩赤
霞動金光日足森海嶠
熟羊甲貞觀中史官所載鐵勒回紇部在薛延陁之北
去京師六千九百里又有骨利幹居回紇北方瀚海之
地草多百藥地出名馬駿者行數百里北又距大海晝
長而夕短既日沒後天色正曛煮一羊脾纔熟而東方
已曙盖近日出入之所(舊唐天文)
沒即出欽察國去中國三萬餘里夏夜極短日漸沒即
出(元史托和傳)
拜日新羅每以元日拜日月神(舊唐書)契丹貴日每月朔
旦東向而拜日(五代史)
東門向日天竺屬國數十有泇沒路國其俗開東門以
向日(舊唐書)
燭龍山海經云鍾山之神名曰燭隂視為晝暝為夜吹
為冬呼為夏不飲不食不喘不息身長千里人面蛇身
赤色注曰即燭龍也又云西北海之外赤水之北有章
尾山有神其暝乃晦其視乃明視燭九隂是謂燭龍詩
含神霧曰天不足西北無隂陽消息故有龍銜火精以
照天門中者也天問曰日安不到燭龍何照選雪賦云
爛兮若燭龍銜燿照崑山淮南云燭龍在鴈門北蔽于
委羽之山不見日其神人面龍身而無足張說賦南窮
火鼠之譯北盡燭龍之會
赤人頂輪揚州有趙都統號趙馬兒常提兵船往援李
壇于山東舟至登萊滯留數月常于舟中見日初出海
門時有人通身皆赤眼色純碧頭頂大日輪而上日漸
高人漸小凡數月所見皆然(癸辛雜志)
日中無影白民之南建木之下日中無影呼而無響盖
天地之中也(吕氏春秋)廣都衆帝所自上下日中無影盖天
地之中(淮南子)河南陽城縣是為土中夏至之景尺有五
寸所以為候(太康紀)何承天以博物著名問釋慧嚴佛國
將用何歷嚴云天竺夏至之日方中無影所謂天中於
五行土德色尚黃數尚五八寸為一尺十兩當此土十
二兩建辰之月為歲首及討覈分至推校薄蝕顧步光
影其法甚詳宿度年紀咸有條例承天無所厝難(高僧傳)
隨天入地或曰天北際下地中日隨天而入地地密障
隠故人不見如審運行地中鑿地一文轉見水源天行
地中出入水中平實者天不在地中而日出上日入下
者隨天轉運(論衡)葛稚川曰黃帝書曰天在地外水在天
外水浮天而載地者也又易曰時乘六龍夫陽爻稱龍
龍者居水之物以喻天天陽物也又出入水中與龍相
似故比以龍也聖人仰觀俯察審其如此故晉卦坤上
離下以證日出於地也又明夷之卦離下坤上以證日
入於地也又需卦乾下坎上此亦天入水中之象也天
為金金水相生之物也天出入水中當有何損而謂為
不可乎王生必固謂為不然者疏矣(隋志)何承天云天形
正圓而水居其半地中高外卑水周其下言四方者東
曰𤾉谷日之所出西曰濛汜日之所入莊子又云北溟
有魚化而為鳥將徙於南溟斯亦古之遺記四方皆水
證也四方皆水謂之四海凡五行相生水生於金是故
百川發源皆自山出由高趣下歸注於海日為陽精光
曜炎熾一夜入水所經焦竭百川歸注足以相補故旱
不為減浸不為益(宋書)
濯曜羅玄門輪及太洞經云九天真人呼日為濯曜羅
三天真人呼日為圓光蔚太素天中呼日為眇景皇上
清真人呼日為九曜生泰清天中仙人呼日為太明太
極天中呼日為圓明玉賢天中呼日為微玄東華真人
呼日為紫曜明亦名圓珠亦謂始暉亦謂太明(雲笈七籖)
圓曜羅方諸下真人呼日為圓曜羅右英夫人示許長
史詩云圓曜暎南軒朱風扇幽室(真誥)
鬱儀太洞經云日亦名鬱儀月亦名結璘玉京山經云
左顧提鬱儀右眄攜結璘七聖記曰鬱華赤文與日同
居結璘黃文與月同居鬱華日精結璘月精也黃庭經
曰鬱儀結璘善相保梁邱注曰鬱儀奔日之仙結璘奔
月之仙一云日月之神也蛾眉山洞石書云鬱儀引日
精結璘致月神
遶須彌劫初長成時天地大闇有大黑風吹大海水開
漂出日月置于須彌山半安日道中行旋繞四天下照
燭衆生閻浮提(南)日中弗婆提(東)日沒瞿耶尼(西)日出
鬱單越(北)夜半(長時含經)難阨王問那伽斯那云日之在上
其體是一何以夏時極熱冬時極寒夏則日長冬則日
短斯那云須彌山有上下道日于夏時行于上道路遠
行遲照于金山故長而暑熱冬時行于下道路近行速
照大海水故短而極寒(雜寶蔵經)三界圖云其天中心皆有
崑崙山又名須彌山也其山高關傍障四方日月繞山
互為晝夜日在東方于逯境界日正中時光及南方浮
利界境以為日出在南方於日正中時耶尼境界以為
日出而方日正中時光及北方鬱單以為日出日在北
方於正中時東方境界以為日出者今雖四序合宿是
同冬夏二至晝夜不等日若繞山四方合停出沒既異
則無山隔(七二)
日宫日天宫殿正方如宅看遥似圓一面兩分皆天金
成一面一分天頗梨成有五種風吹轉而行一持二住
三隨順轉曰波羅阿&KR0146;五將行(起紀)
蘇利耶此云日神或蘇利耶或脩利(大孔雀寶王紀)
日姓名日月者天地之司徒司空也日姓張名表字長
史月姓文名申字子光(老子歴蔵中經)
金門洞陽宫金門之上日之通門也金門之内有金精
冶鍊之池在西關左之分故立春之節日更鍊魄于金
門之内耀其光于金門之外四十五日乃止順行之洞
陽宫洞陽宫日之上館也立夏之日止于洞陽宫吐金
冶之精以灌于東井之中沐浴于晨暉收八素之氣歸
廣寒之宫也(三道順行經)
含虛大荒之中有山名曰含虚日月所出
紅光所司岰山神蓐收居之是山也西望日之所入其
氣圓神紅光之所司也(山海經)
常陽大荒之中有山名曰常陽之山日月所入(山海經)
入聲若雷沙弼茶國向無人至者祖葛尼曾到因立文
字該載其國係日西沒之地至晩日入聲若雷霆國王
每于城上聚千人吹角鳴鑼擊鼓混雜日聲不然則小
兒驚死(異域志)
日蝕
陽不克日蝕說曰日者太陽之精人君之象君道有虧
為隂所乘故蝕蝕者陽不克也(後漢志)
日食從西舊說曰日有五蝕謂起上下左右中央是也
漢尚書令黃香曰日蝕皆從西月蝕皆從東無上下中
央者春秋魯桓三年日蝕貫中上下竟黑疑者以為日
月正等月何得小而見日中鄭玄云月正掩日日光從
四邊出故言從中起也(南齊書)
謫見男教不脩陽事不得謫見於天日為之食故日食
則天子素服而脩六宫之職蕩天下之陽事(昏義)
日不食朔天下太平日不蝕朔月不食望顔延年讌曲
水詩曰日完其朔月不掩望
失德之應管子曰日掌陽月掌隂星掌和陽為德隂為
刑和為事是故日蝕則失德之國惡之月蝕則失刑之
國惡之彗星見則失和之國惡之是故聖王日蝕則脩
德月食則脩刑彗星見則脩和
日君裴子曰夫日者君也月者臣也一歲十二會君臣
相見之象君有失德臣下專之故有日蝕之咎故伐鼔
用幣責上卿是其禮退臣道也(乙巳占)
曜魄之寳日者陽精之明曜魄之寳其氣布德而主生
在地曰德德者生之類也德傷則亡故日蝕必有亡國
死君之災(上)
救日天子救日置五麾陳五兵五鼓諸侯置三麾陳三
兵三鼓大夫擊門士擊柝凡有聲皆陽事也以厭隂氣
也(榖梁傳)
赤幘凡救日食皆著赤幘以助陽也(決疑要注)
鼓用牲于社文公十五年辛丑朔日有食之鼓用牲于
社非禮也日有食之天子不舉伐鼓于社諸侯用幣于
社伐鼓于朝以昭事神訓民事君示有等威古之道也
(左傳)
朱絲縈社莊公二十五年夏六月辛未朔日有食之鼓
用牲于社公羊傳曰鼓用牲于社求之隂之道也以朱
絲縈社或曰脅之或曰為闇恐人犯之故縈之也何休
注曰社者土地之主也月者土地之精也上敷于天而
犯月故鳴鼓而攻之脅其本也朱絲縈之助陽抑隂也
脅之與責求同義
務三昭七年夏四月甲辰朔日有食之晉侯問於士文
伯曰誰將當日食對曰魯衛惡之衛大魯小公曰何故
對曰去衛地如魯地於是有災魯實受之其大咎其衛
君乎魯將上卿公曰詩所謂彼日而食于何不臧者何
也對曰不善政之謂也國無政不用善則自取謫于日
月之災故政不可不慎也務三而已一曰擇人二曰因
民三曰從時(左傳)
降物昭十七年夏六月甲戌朔日有食之祝史請所用
幣昭子曰日有食之天子不舉伐鼓于社諸侯用幣于
社伐鼓于朝禮也平子禦之曰止也唯正月朔慝未作
日有食之於是乎有伐鼓用幣禮也其餘則否太史曰
在此月也日過分而未至三辰有災於是乎百官降物
君不舉辟移時樂奏鼓祝用幣史用辭故夏書曰辰弗
集于房瞽奏鼓嗇夫馳庶人走此月朔之謂也當夏四
月謂之孟夏平子弗從昭子退曰夫子將有異志不君
君矣(左傳)
兆水昭公二十一年秋七月壬午朔日有食之公問于
梓慎曰是何物也禍福何為對曰二至二分日有食之
不為災日月之行也分同道也至相過也其他月則為
災陽不克也故常為水於是叔輒哭日食昭子曰子叔
將死非所哭也八月叔輒卒(左傳)常衮賀日當食不食表
同道相遇則聞昭子之對
兆旱昭公二十四年夏五月乙未朔日有食之梓慎曰
將水昭子曰旱也日過分而陽猶不克克必甚能無旱
乎陽不克莫將積聚也(左傳)
不食春秋感精符云魯哀公時政彌亂絶不日食政亂
之類當致日食之變而不應者譴之何益告之不悟故
哀公之篇絶無日食之異漢明帝日食詔曰楚莊無災
以致戒懼魯哀禍大天不降譴
三朝食惠帝七年正月辛丑朔日有食之谷永以為歲
首正月朔日是為三朝尊者惡之(漢書)哀帝元夀元年正
月辛丑日有食之不盡如鈎與惠帝七年同月日鮑宣
上言今日食於三始誠可畏懼小民正月朔日尚恐毁
敗器物況日虧乎(本傳)宋文帝與劉義慶書日食三朝天
下之至忌晉孝武初有此異彼庸主也猶竟無他(本傳)
食晦建武七年三月晦日食鄭興上疏曰日月交會數
應在朔頃年日食每多在晦先時而合皆月行疾也日
君象月臣象君亢急則臣下促迫故行疾也(後漢本傳)
不隠延熹元年五月甲戌晦日有食之常侍徐璜曰言
臣切見道術家常言漢死在戌亥今太歲在丙戌五月
甲戌日食柳宿朱雀漢家之貴國宿分周地今京師是
也史官上言去重見輕璜召太史陳援詰問乃以實對
冀怨援不為隠諱使人隂求其短發摘上聞上以亡失
候儀不肅有司奏收殺獄中(梁冀别傳)
如月之初黃琬祖父瓊為魏郡守時日食而京師不見
瓊表日食之狀太后召問日食瓊久而無對琬年六歲
在傍謂瓊曰何不云日食之餘如月之初遂用其言荅
詔(後漢書)
刻期唐太史李淳風校新歷太陽合朔當食既於占不
吉太宗不悦曰日或不食卿將何以自處曰如有不食
臣請死之及朔帝候于庭謂淳風曰吾放汝與妻子别
對以尚早一刻指表影曰至此則蝕如言而蝕不差毫
髮(國史異纂)
脩德玄宗時日食帝素服俟變錄囚多所貸遣宋璟曰
恐議直以月蝕脩刑日蝕脩德或言分野之變冀有揣
合臣謂君子道長小人道消止女謁放䜛夫此所謂脩
德也囹圄不擾兵甲不瀆官不苛治軍不輕進此所謂
脩刑也陛下常以為念雖有虧食將轉而為福又何患
乎帝嘉納(唐本傳)
移閏宋仁宗寶元元年正月丙辰朔日食六月戊子日
官楊惟德等言來歲閏十二月則庚辰歲正月朔日當
食請移閏於庚辰則日食在前正月之晦帝曰閏所以
正天時而授民事其可曲避乎不許(宋史)
止賀嘉祐六年六月壬子朔日有食之時議稱賀脩起
居注司馬光上言臣愚以為日之所照周徧華夷雲之
所蔽至為近狹今若太陽實虧而浮雲翳塞雖京師不
見四方必有見者此乃天戒至深不可不察也臣聞漢
成帝永始元年九月日有食之四方不見京師見谷永
以為沈湎于酒禍在内也二年二月日有食之四方見
京師不見谷永以為百姓屈竭禍在外也臣愚以為永
之所言似未協天意夫四方不見京師見者禍尚淺也
四方見京師不見者禍浸深也日者人君之象天意若
曰人君為隂邪所蔽灾慝明著天下皆知其憂危而朝
廷獨不知也由是言之人主尤宜側身戒懼憂念社稷
而羣臣乃始相率稱賀豈得不謂之上下相蒙誣罔大
譴哉又所食不滿分數者歷官術數之不精當治其罪
亦非所以為賀也(宋史)
外壤内壤榖梁曰日有食之何也吐者外壤食者内壤
闕然不見其壤有食之者也注曰凡所吐出者其壤在
外所吞咽者壤入於内也
龍麟鬭春秋元命包曰麟龍鬭日月薄食孔演圖曰麒
麟鬭而日無精光宋均曰麒麟少陽之精鬭作于地則
日月亦將争于上玄淮南子曰麒麟鬭而日月蝕許慎
注曰麒麟大角之獸故與日相動
日食祝董仲舒救日食祝曰炤炤大明纖滅無光奈何
以隂侵陽以卑凌尊(周官大祝注)
月
隂精隂精為月日行十三度常朏任而受受明精在内
故金水内景(春秋元命包)
地理月者隂之精地之理(春秋感精符)
天使孔子曰日者天之明月者地之理月上屬為天使
婦從夫放月紀(孝經援神契)日月天之使也(淮南子)
羣隂之本月羣隂之本月望則蚌蛤實羣隂盈月晦則
蚌蛤虚羣隂廢夫月行乎天而羣隂化於淵(吕氏春秋)
金精太隂之精上為月月者天地之隂金之精也(史記)
隂宗淮南子云積隂之寒氣為水水氣之精者為月月
者隂之宗也是以月虚而魚腦減月死而蠃蚘膲又云
月盛衰于上則蠃蛖應于下同氣相動不可以為遠
衆隂之長李尋上書曰月者衆隂之長消息見伏百里
為品千里立表萬里連紀妃后大臣諸侯之象也朔晦
正終始弦為繩墨望成君德(漢書)
水精物理論云月水之精潮有大小月有虧盈抱朴子
曰月之精生水是以月盛而濤潮大
太隂之精月者太隂之精積而成象魄質含影稟月之
光以明照夜仁脩隂道以之配日女主之象也以之比
德刑罰之義也列之朝廷諸侯大臣之類也是以近日
則光斂猶臣近君卑而屈也遠日則光滿為其守道循
法蒙君榮華而體勢伸也當日則蝕猶臣僣君道而禍
至於覆滅也盈極必缺示其不可久盈也月闕也隂道
臣道妻道不可使盈理當恒缺也其行速臣下之道也
行有弦望晦朔遲疾隂陽政刑之等威也(乙巳占)
晦朔弦望月闕也滿則復缺也朔月初之名也朔蘇也
月死復生蘇也晦月盡之名也晦灰也火死為灰月光
盡似之也弦月半之名也其形一旁曲一旁直若張弓
施弦也望月滿之名也月大十六日小十五日日在東
月在西遥相望也(釋名)
朏魄朏月未成明也魄月始生魄然也承大月月生二
日謂之魄承小月月生三日謂之朏(說文)古文月采篇云
三日曰朏注月出也月采說月之光采其書則亡
朓朒晦而月見西方謂之朓朔而見東方謂之朒亦謂
之側匿側匿則侯王其肅朓則侯王其舒(漢書五行志)月朝
見曰朒夕見曰朓日則過中之謂昃至夜之謂匿月則
與日相望謂之望既望之後漸虧謂之側至晦無光謂
之匿宋朝以朓字避僖宗諱改為朏朒(胡次和太玄索隠)
夜光廣雅曰夜光謂之月皇甫謐年歷曰月羣隂之宗
光内日影以宵曜名曰夜光天問曰夜光何德死則又
肓
金波漢書郊祀歌曰月穆穆以金波日華燿以宣明師
古曰言月光穆穆若金之波流也謝朓詩金波麗鳷鵲
玉衡低建章注曰金波月也
圓景曹子建贈徐幹詩曰圓景光未滿衣鮮燦以繁善
曰圓景月也謝靈運望遲客詩云圓景早已滿佳人殊
未適
靈輪張淵大象賦望舒縱轡以騁度靈輪浹旦而過周
(後漢本傳)
隂靈謝莊月賦曰日以陽德月以隂靈南齊天文志贊
曰陽精火鏡隂靈水存有果有射代為明昏唐田況月
賦日有朝靈月有宵德
桂輪唐中宗三蔵聖教序云慧炬揚輝澄桂輪而含影
注云桂輪月也月中有丹桂故稱為桂輪纂異記嵩岳
嫁女記云桂輪已昇
金樞海賦云大明攬轡於金樞之穴注云大明月也月
有御故言轡金西方也河圖帝覽志曰月者金之精月
有窟故言穴(文選)金樞理轡素月告望(伏滔望清賦)
望舒淮南子曰月御曰望舒蔡邕清誨云元首寬則望
舒朓侯王肅則月側匿郤正釋譏曰羲和逝而望舒陳
魏卞蘭許昌宫賦望舒涼室羲和温房成公綏天地賦
望舒彌節於九道羲和正轡於中央
纖阿淮南子曰月御亦曰纖阿也束晳補亡詩曰纖阿
按晷樂彦曰纖阿山名有女子處其巖月歴數度躍入
月中因為月御也
姮娥歸蔵曰昔嫦娥以西王母不死之藥服之遂奔月
為月精淮南子曰羿請不死之藥於西王母嫦娥竊而
奔月許慎曰姮娥羿妻也逃月中盖虚上夫人是也張
衡靈憲曰姮娥竊藥奔月將往枚筮之於有黃有黃筮
之曰吉翩翩歸妹獨將西行逢天晦芒毋驚毋恐後其
大昌姮娥遂託身於月是為蟾蜍文心雕龍云歸蔵之
書大明迂怪乃稱羿斃十日姮娥奔月殷湯如兹況諸
子乎學齋佔俾以為常儀占月之誤淮南注又云奔月
或作坌肉藥分肉以為死畜之肉可復生也
蟾兔詩推災度曰月三日成魄八日成光蟾蜍體就穴
鼻始明宋均注曰穴決也決鼻兔也五經通義曰月中
有兔與蟾蜍月隂也蟾蜍陽也而與兔並明隂係於陽
也春秋元命包曰月之為言闕也而設以蟾蜍與兔者
隂陽雙居明陽之制隂隂之倚陽張衡靈憲曰月者隂
精之宗積精而成象象成為獸玉兔蟾蜍也皆四足表
隂之類其數偶春秋演孔圖曰蟾蜍月精也河圖曰蟾
蜍去月天下大亂
月&KR1633;揚雄賦曰西厭月&KR1633;東震日域顔延年詩月竁來
賓日際奉土竁窟也杜子春周禮注曰今南陽人呼穿
土為竁昭明大法頌西踰月窟東漸扶桑陶弘景賦云
東卷長桑日窟西幹龍築月阿南齊禮志月域來賓日
際奉土隋樂志北齊皇夏詞云月軌咸梯岫日域盡浮
川
似鏡京房云月與星辰隂也有形無光日照之乃有光
如以鏡照日而有影見先師以為日似彈丸月似鏡體
或以為月亦似彈丸日照處則明不照處則闇
猶水舊歷說曰日猶火也月猶水也火則施光水則含
影故朏生於向日魄生於背日當日則光盈近日則明
滅
一月與日合范子計然曰日者寸也月者尺也寸者制
萬物隂陽之長短尺者紀度而成數也月行疾二十九
日行遲三十日間一與日合取日之度以為月節
月行三門天有三門猶房四表房中央曰天街天道也
天門也黃道所經也南間曰陽環陽環南三尺曰陽裏
陽裏南三尺曰太陽中道北間曰隂間隂間北三尺曰
隂裏隂裏北三尺曰太隂中道故曰月順軌道由乎天
街則天下和平由乎陽道則主喪由乎隂道則主水京
房曰月行南道為旱月行北道為水行中道天門之間
則天下大安五榖豐登人主益夀之兆(天文總論)
徑千里徐整長歷曰月徑千里周圍三千里下於地七
千里論衡曰月行一日一夜行二萬六千里與鳬飛相
類地說書曰月照四十五萬里
姊月春秋感精符曰人君日月同明四時合信故父天
母地兄日姊月宋均注曰父天於圜丘之祀也母地於
方澤之祭也兄日於東郊姊月於西郊
蓂莢帝王世紀曰尭時有草夾階而生每月朔始生一
莢至月半則生十五莢十六日以後日落一莢至月晦
而盡月小則餘一莢焦而不落王者以是占歷惟盛德
之君應和氣而生以為尭瑞名之蓂莢一名靈莢一名
仙莢抱朴子曰昔黃帝候鳳鳴以調律唐尭觀蓂莢以
知月
夢過月中夏禹未遇夢乘舟月中過
吞月精女狄暮汲石紐山下泉水中得月精如雞子愛
而含之不覺而吞遂有娠十四月而生夏禹(遁甲開山圖榮氏解)
白氣貫月主癸之妃曰扶都見白氣貫月意感以乙日
生湯號天乙(宋書)
夢射月楚晉將戰晉侯夢吕騎射中月退入於泥占之
曰姬姓日也異姓月必楚王也及戰射恭王中目吕騎
死之(左傳)
眺蟾臺洞冥記云帝於望鵠臺西起俯月臺臺下穿池
廣千尺登臺以眺月影入池中使宫人乘舟笑弄月影
因名影娥池亦曰眺蟾臺池中有遊月船觸月船三輔
黃圖云影娥池在建章宫武帝鑿以翫月其旁起望鵠
臺以眺月云云又起眺蟾臺雞跖集云上官儀應詔詩
中用影娥池學士時無解其事者令狐德棻召張柬之
等十餘人問出何書柬之引洞冥記為對德棻嘆其博
識
月入懷漢元后母李親妊政君在身夢月入其懷揚雄
元后誄曰太隂之精沙麓之靈作合于漢配元生成翟
義傳王莽作大誥曰隂精女主聖明之祥謝莊月賦云
淪精而漢道融
兩夢入懷搜神記曰孫堅夫人吳氏孕而夢月入其懷
既而生策及權在孕又夢日入其懷以告堅曰妾昔妊
策夢月入我懷今也又夢日入我懷何也堅曰日月者
隂陽之精極貴之象吾子孫其興乎謝莊月賦委照而
吳業昌南史梁元帝母石氏為帝采女夢月墮懷中而
孕
名在月中會稽先賢傳曰闞澤年十三夢見名字炳然
在月中
月中物徐孺子年九歲嘗月下戲人語之曰若令月中
無物當極明耶穉曰不然譬如人眼中有瞳子無此必
不明(世說)
吳牛喘滿奮畏風在晉武帝坐北窗作琉璃屛實密似
疎奮有難色帝笑之奮荅曰臣猶吳牛見月而喘(世說)注
云今之水牛唯生江淮間故謂之吳牛也南土多暑而
此牛畏熱見月疑是日所以見月則喘又風俗通曰吳
牛望見月則喘使之苦於日見月怖而喘焉
滓穢太清會稽王道子齋中夜坐於時天月明淨都無
纖翳歎以為佳謝景重在坐荅曰意謂乃不如微雲點
綴王因戲謝曰卿居心不淨乃復強欲滓穢太清耶(世說)
月夜登樓庾亮鎮武昌諸佐吏殷浩之徒乘秋夜往共
登南樓俄而不覺亮至諸人將起避之亮徐曰諸君少
住老子於此處興復不淺便據胡牀與浩等談詠竟坐
其坦率行已多此類(晉書)謝觀在崔裔門下嘗作白賦云
晚入梁王之苑雪滿羣山夜登庾亮之樓月明千里(南唐)
(野史)
登樓清嘯劉琨在晉陽嘗為敵騎所圍數重城中窘迫
無計琨乃乘月登樓清嘯賊聞之皆凄然長嘆中夜奏
胡笳賊又流涕歔欷有懷土之切向曉復吹之賊並棄
圍而走(晉本傳)
乘舫誦詩袁虎少貧嘗為人傭載運租謝尚鎮牛渚秋
夜乘月率爾與左右微服泛江會袁宏在舫中諷誦聲
既清會辭又藻拔遂駐聽久之遣問焉荅云是袁臨汝
郎誦詩即其詠史之作也尚傾率有勝致即迎升舟與
之談論申旦不寐自此名譽日茂(晉書宏傳)
顯處視月世說褚季野語孫安國云北人學問淵綜廣
博孫荅曰南人學問清通簡要支道林聞之曰聖賢固
所忘言自中人以還北人看書如顯處視月南人學問
如牖中窺日注云學廣則難周難周則識闇故如顯處
視月學寡則易覈易覈則智明故如牖中窺日也
月中人帶劍尹思者字少龍安定人也晉元康五年正
月十五夜坐屋中遣兒視月中有異物否兒曰今年當
大水月中有一人披蓑帶劍思自視之曰將有亂卒至
兒曰何以知之曰月中人乃帶劍仗矛當大亂三十年
後小清耳後果如其言(神仙傳真誥)
月下長詠顧愷之矜伐過實諸年少因相稱譽以為戲
弄為散騎常侍與謝瞻連省夜於月下長詠自云得先
賢風致瞻每遥贊之愷之得此彌自力忘倦瞻將眠語
槌脚人令代愷之不覺有異遂幾申旦而後止(續晉陽秋)
對飲謝譓朏次子也不妄交接門無雜賓有時獨醉曰
入吾室者但有清風對吾飲者惟當明月(南史)
隨月讀書江泌字士清濟陽考城人少貧盡日斫屟夜
讀書隨月光握卷升屋(南齊書)
暈左角天與五年十月月暈左角太史令晁崇奏角蟲
將死上慮牛疫乃命諸軍併重焚車牛果大疫死者十
八九宫車所馭巨犗數百同日斃於路側首尾相屬麋
鹿亦多死(天文志)
夢食北齊釋曇遷嘗尋性識論遂感心疾專憑三寶不
以醫術纏情夜夢月落入懷乃擘而食之脆如冰片甚
訝香美覺罷所苦痊復一旬有餘流味在因其聖助食
月成德遂私改鄉名為月德也(續高僧傳)
廣寒清虚之府開元六年八月望與申天師洪都客作
術夜遊月宫見一宫府榜曰廣寒清虛之府下視王城
嵯峩若萬里琉璃之田有素娥十餘人乘鸞舞於廣庭
桂樹之下音樂清麗遂歸製霓裳羽衣之曲(龍城錄)明皇
嘗以手指上下按其腹高力士曰豈聖體小不安邪上
曰吾昨夜夢遊月宫諸仙子娛以上清之樂其曲凄楚
動人吾回以玉笛尋得之慮忽遺忘故尋之耳力士拜
賀請奏併求其名上曰此曲名紫雲回遂載於樂章刻
石太常焉(開天傳信記)逸史云羅公遠為明皇擲杖化銀橋
至月宫集異記及廣德神異錄謂過潞洲城明皇雜錄
謂至西川幽怪錄謂正月望十五夜幸廣陵事
半天瓊樓翟乾祐峽中人曾於江岸與弟子翫月或曰
此中竟何有翟笑曰可隨吾指觀弟子中兩人見月規
半天瓊樓金闕滿焉數息間不復見(酉陽雜俎)
紙月長慶初山人楊隠之在郴州常尋訪道士有唐居
士楊謁之因留楊止宿及夜呼其女曰可將一弦月子
來其女遂貼月於壁上如片紙耳唐即起視之曰今夕
有客可賜光明言訖一室朗若張燭(酉陽雜俎)長慶中有王
先生者弘農晦之聞其術往謁焉王留之宿乃八月十
二也先生召其女七娘謂之曰汝為吾刻紙狀今夕之
月置於室東之垣上有頃七娘以紙月施於垣上忽月
光洞然一室毫髮盡辨晦之驚嘆不測(宣室志)
金背蝦蟆張周封云長慶中有人翫八月十五夜月光
屬於林中如匹布其人尋視之見一金背蝦蟆疑是月
中者(酉陽雜俎)
梯繩取月太和中有周生者有道術次廣陵寺中時中
秋夜與客會月色方瑩有說明皇遊月宫事者生笑謂
坐客曰我能挈月置之懷袂因命虚一室取筯數百條
繩而駕之曰我將梯取此月俄覺天地曛晦因開室曰
月在某衣中因以手舉衣懷中取月寸許忽一室盡明
寒入肌骨(宣室志)
脩月戶太和中鄭仁本表弟常與一王秀才遊嵩山迷
歸路徙倚間忽覺叢中鼾睡聲見一人枕一樸物方眠
敢因就問之其人笑曰君知有月七寶合成乎月勢如
丸其影日爍其凸處也常有八萬二千戶脩之予即一
數事玉屑飯兩裹授與二人曰分食此可一生無疾乃
指一支徑示二人言已不見(酉陽雜俎)
天柱峯玩月趙知微有道術皇甫玄真等師事之咸通
庚寅中秋自朔霖霪至望玄真謂同門生曰堪惜良宵
而值苦雨知微忽命侍童曰可備酒果登天柱峯玩月
衆竊有不然者既出門長天朗淨皓月如晝捫蘿援條
吟飲山嶺至寒蟾隠於遠岑方歸山舍既各就榻而凄
風飛雨宛然(三水牘卜)
月延三刻南唐圓丘之祭太史奏月延三刻時上旬月
當三更而沒升壇之際皎然如日禮畢而落先主初有
禪代之志忽夜半寺僧撞鐘滿城皆驚旦將斬之云夜
來偶得月詩云徐徐東海出漸漸上天衢此夜一輪滿
清光何處無先主喜而釋之(江南野史)
夢食月耶律伊遜幼慧黠嘗牧羊熟寢夢人持日月以
食之已食月啗日方半為父所觸而覺后為魏王(遼史)
夢攜入月後唐何仲舉其母嘗夢攜入月尋與范質登
長興間進士至天策府學士(道州志)
月重輪紹興壬午五月十六日五更初月外有環暈五
重附近者紫紅色白者次之青者又次之黃者又次之
最外深紅各相去一丈分寸不差其圓如規荆大聲曰
是為月重輪前史所紀多不過兩三重而今五數但太
隂極盛恐非太陽之利將曉未没未幾高宗巽位(夷堅志)
月桂俗傳月中仙人桂樹今視其初生見仙人之足漸
以成形桂樹後生焉(虞喜安天論)舊言月中有桂有蟾蜍故
異書言月桂高五百丈下有一人常斫之樹創隨合人
姓吳名剛西河人學仙有過謫令伐樹(酉陽雜俎)李賀箜篌
引云吳質不眠倚桂樹
月桂子月桂子今江東諸處每至四五月後每於衢路
得之大如狸豆破之辛香古老相傳是月中下也洞冥
記云有遠飛雞朝往夕還常銜桂實歸於南土所以北
方無南方當月路所以有也(本草)唐垂拱中天台桂子落
十餘日白樂天詩遥想吾師行道處天台桂子落紛紛
宋天聖五年中秋餘杭靈隠寺桂子落其繁如雨色各
不同僧式公種之林下後移植白猿峰凡二十五株遂
改回軒亭為月桂亭(玉㵎雜書)
月宫月天宫殿純以金銀天青琉璃而相間錯二分天
銀一分天青琉璃亦為五風攝持而行(起世經)
地影水影月宫中有影者須彌山大洲中有閻扶提樹
因此樹故名閻浮洲其樹高大影見月輪因此有影(因本)
(經)大海中每有魚鼈等影現于月輪故其内有黑相現
(瑜珈論)或言月中蟾桂地影也空處水影也(酉陽雜俎)
廣靈堂月宫中有七寶浴池八騫之林秋分之日月宿
東井之地上廣靈之堂(三道順行經)
廣寒宫冬至後月養魄於廣寒之宫(十方記)
月中仙人樂彦引老子道德經云月中仙人宋無忌按
白澤圖火之精曰宋無忌盖其人火仙也(史封禪書注)
白月黑月西方一月分為黑白初月一日至十五日名
為白月十六日已去至於月盡名為黑月此方通攝黑
月合為一月也(起世經法苑)
白分黑分印度國俗月盈至滿謂之白分月虧至晦謂
之黑分或十四日或十五日月有大小故也黑前白後
合為一月六月合為一行日遊在内北行也日遊在外
南行也總此二行合為一歲(西域記)
蘇摩此云月神(大孔雀明王經蘇上聲)
青瑶瀛洲有金巒之觀飾以衆寳懸火精為日刻黑玉
為烏以水晶為月削青瑶為蟾兔於地下為機棙以測
昏明不虧弦望(拾遺記)
三珥荆州占曰月珥且戴不出百日主有大喜軍國占
候曰若月三珥者大有喜若有冠而復暈者天下大有
喜
先節和帝時丁鴻封事曰間者月滿先節過望不虧此
臣驕溢背君專功獨行也注月滿先節謂未及望而滿
也(後漢書)
質清月者隂之精也其形圓其質清日光照之則見其
明日光所不照則謂之魄故月望之日日月相望人居
其間盡覩其明故形圓也二弦之日日照其側人觀其
傍故半明半魄也晦朔之日日照其表人在其裏故不
見也(隋書)
蘆灰淮南子曰畫蘆灰而月暈闕許慎注曰有軍士相
圍守則月暈以蘆灰為環闕其一面則月暈亦闕於上
隂燧淮南子曰方諸見月則津而為水高誘注曰方諸
隂燧大蛤也熟摩拭令熱以向月則水生也許慎注曰
諸珠也方石也以銅盤受之下水數升唐新語云高宗
乾封初封禪李敬真上言須用明水以實尊彛乃依淮
南法九月取蛤蚌一尺三寸者依法試之至半夜得水
四五升便差送太山以供用
焦兔置月婆羅&KR0146;斯國有三獸遭劫初有狐兔猨異類
相悦時天帝釋化一老夫詣三獸求食於是狐銜鯉猨
採果俱來唯兔空還自傷卑劣乃投火充餐時老夫收
取焦兔傷歎謂狐猨曰吾感其心不泯其迹寄之月輪
傳乎後世咸言月中之兔自斯而有(西域記)
月蝕
蕩隂事婦順不脩隂事不得謫見於天月為之食故月
蝕則后素服而脩六宫之職蕩天下之隂事(禮婚義)
擊鼓柝月蝕后自提鼓階前把槌擊鼓者三中良人諸
御者宫人皆擊柝救之月已蝕后乃齋服縞素三日不
從樂以應其祥此先王之所以免天地之誅而解四境
之患也(荆州占)
擊鑑長安城中每月蝕時節士女取鑑向月擊之滿郭
如是盖云救月蝕也(開元遺事)
闇虚靈憲云當日之衝光常不足是謂闇虚在星則星
微遇月則月食
羅㬋此云障持化身長八萬四千由旬舉手掌障日月
世云日月食成論去譬如天日月其性本明淨煙雲塵
霧等互翳則不現等取脩羅故佛誡云脩羅脩羅汝莫
吞月月能破暗能除衆熱(翻譯名義)
星食月荆大聲云月體自若而星居月上此為星食月
月遇之而星隠不見此為月食星
天中記卷一
