天中記卷五十五
明陳耀文撰
馬
馬歲馬尺說文曰馬恕也武也馬一歲曰馵二歲曰駒
三歲曰駣(兆)八歲曰&KR2473;(八)高六尺曰驕七尺曰騋八尺
曰龍驁駿馬也以壬申日死乘馬忌之
月精隂合於人八合陽九八九七十二二為地地主月
月精為馬月數十二故馬十二月而生人乘馬以理天
下王者駕馬故其字以王為馬(春秋考異郵)地精為馬十二
月而生應陰紀陽以合功故人駕馬任重致遠以利天
下月度疾故馬善走(春秋說題辭)資皎月而載生祖河房而
挺授(張士簡舞馬賦)
天駟漢書曰漢中四星曰天駟旁一星曰王梁王梁策
馬車騎滿野元命也云漢中四星曰騎一曰天駟春秋
合成圖曰王良主天馬也
飛黃淮南子云黃帝治天下青龍進駕飛黃服皂又曰
天下有道飛黃服皂瑞應圖曰乘黃王者輿服有度者
至符瑞圖曰騰黃者神馬也其色黃王者德御四方則
至一名吉光此馬無死時一名乘黃赤曰飛黃或作吉
黃或曰翠黃一名紫黃其狀如狐背上有兩角出白民
之國乘之夀三千歲黃帝乘之海内北經曰犬戎國有
文馬縞身鬛目若黃金名曰吉量(一作良)乘之夀千歲周
書云犬戎文馬赤鬛白身目若黃金名曰吉黃之乘成
王時獻之郭璞云吉良黃鷄斯乘黃皆一物也
龍馬尚書中候曰帝堯脩壇河洛仲月辛日禮備至于
日稷荣光出河龍馬銜甲變錄色臨壇吐甲圖宋均曰
稷側也鄭玄曰赤文綠色赤文綠地也瑞應圖云龍馬
者仁馬也河水之精高八尺五寸長脛身有鱗甲骼上
有翼旁有垂毛鳴聲不哀蹈水不没有明王則見也
飛兔飛兔者神馬之名也日行三萬里禹治水勤勞歴
年救民之害天應其德而至(孫氏瑞應圖)
駃騠鄒陽傳曰蘇秦相燕人惡之燕王燕王按劒而怒
食以駃騠李斯書曰駿良駃騠不實外廐孟康曰駃騠
駿馬也生七日而超其母周書曰正北以駃騠為獻廣
雅曰馬屬也孫氏瑞應圖曰駃蹄者后土之獸也自能
言語王者仁孝於民則出禹治水有功而來
九代馬大樂之野夏后啟於此舞九代馬乘兩龍(山海經)
夏后兩龍載驅璿臺之上(王元長序)
遺風吕覽曰伊尹說湯曰天子不得至味故須青龍之
疋遺風之乘高誘注曰皆馬名也疾若比遺風也師古
曰馬行疾每在風前故遺風于後也尸子曰人之言君
天下者騏驎青龍而堯素車璞馬
鷄斯商王拘周伯昌於羑里太公與散宜生以金千鎰
求天下珍物以免君之罪於是得犬城氏文馬駁身朱
鬛目如黃金項如鷄尾名曰鷄斯之乘以獻商王(太公六韜)
腰䮍瑞應圖曰腰䮍者神馬也與飛兔同以明君有德
也夏侯地志云翁洲上有偃王城𫝊云昔周周穆王巡
狩諸侯共尊偃王穆王聞之令造父御乘腰䮍之馬日
行千里自還討之應劭曰古有駿馬名腰䮍赤喙黑身
一日行萬五千里
八駿天子命駕八駿之乘右服驊騮而左綠耳右驂赤
驥而左白義天子主車造父為御次車之乘右服渠黃
而左踰輪右驂盗驪而左山子伯夭主車參伯為御奔
戎為右東遊至于黃澤使宫樂謠曰黃之池其馬歕沙
皇人威儀黃之澤其馬歕玉皇人夀穀(穆天子𫝊)穆王即位
三十二年巡行天下馭黃金碧玉之車傍氣乘風起朝
陽之岳自明晦窮寓縣之表御八龍之駿一名絶地足
不踐土二名翻羽行越飛禽三名奔霄夜行萬里四名
超影逐日而行五名踰輝毛色炳輝六名起光一形十
影七名騰霧乘雲而奔八名挾翼身有肉趐逓而駕焉
按轡徐行以匝天地之域(闕)之君來見以一驪
馬是生綠耳八駿皆因其毛色以為名(闕)夸父之山
北有林焉名曰桃林中多焉造父於此得驊騮騄耳之
乘獻周穆王(山海經)趙高曰何必華山之騄耳而後行遠
乎(史樂書)
翠龍楊雄河東賦云乘翠龍而超河兮陟西岳之嶢崝
師古曰翠龍穆天子所乘馬也
桃文延陵卓子乘蒼龍桃文之乘鈎餙在前錯錣在後
馬欲進則鈎餙禁之欲退則錯錣貫之馬因旁出因下
抽刀而刎其脚造父過而為之泣涕曰古人治人亦然
矣夫賞所以勸之而毁存焉罰所以禁之而譽加焉民
中立而不知所由此亦聖人之所為泣也一曰乘蒼龍
與翟文之(韓非子)
纖離騏驥纖離古之良馬也(孫卿子)乘纖離之馬(李斯書)纖
驪馬朕常所自乘甚調良善走數萬疋之極還乘之真
可樂也中國雖饒馬其知名絶足亦時有之耳(魏文帝與孫權)
(書)
驌驦唐成公如楚有兩驌驦馬楚子常欲之不與三年
止之唐人竊馬而獻子常唐公歸羣臣請償之馬融曰
驌驦鳥也馬似之(左傳)世祖將幸鄴李平諫曰馳驌騻于
綠竹之區騁驎驥于漳滏之壤(魏書)
屈産晉假道於虞以伐虢還襲滅虞荀息牽曩所遺虞
屈産之乘馬奉之獻公公笑曰馬則吾馬齒亦老矣(史記)
晉石樓有屈産泉相𫝊昔有白馬母飲兹泉生得龍駒
春秋曰晉屈産之乘蓋此地生良馬也(寰宇記)
啓服衛侯來獻其乘馬曰啓服壍而死公將為之櫝子
家曰從者病矣請以食之乃以帷褁之(左傳)
秦七名馬秦始皇有七名馬一追風二白兔三躡景四
追電五飛翮六銅雀七晨鳬(崔豹古今注)
項王騅項王駿馬名騅常騎之及被圍於垓下乃悲歌
慷愾為歌曰力拔山兮氣蓋世時不利兮騅不逝及至
烏江謂亭長曰吾騎此馬五歲所當無敵長一日千里
不忍殺以賜公(史記)
九逸文帝自代還有良馬九匹皆天下之駿馬也一名
浮雲一名赤電一名絶羣一名逸驃一名紫鷰騮一名
綠螭驄一名龍子一名麟駒一名絶塵號為九逸有來
宣能御代王號為王良俱還代邸(西京雜記)選注引此一名
飛燕騮
天馬漢書武紀云武帝元狩二年夏馬生于吾水中元
鼎四年秋馬生渥洼水中作太一之歌曰太一况天馬
下霑赤汗兮沬流赭志俶儻精權奇籋(躡)浮雲掩上馳
騁容與兮跇萬里今安匹兮龍為犮李斐曰南陽新野
有暴利長當武帝時遭刑屯田燉煌界人數於此水旁
見羣野馬中有奇異者與凡馬同來飲此水傍利長先
為土人持勒靽於水傍後馬玩習久之代土人持勒靽
收得其馬獻之欲神此馬云從水中出(史記漢書)
汗血太初四年春貳師將軍李廣利斬大宛王首獲汗
血馬來作西極天馬之歌曰天馬徠從西極涉流沙九
夷服天馬徠出泉水虎脊两化若鬼天馬徠歷無草徑
千里循東道天馬徠執徐時將搖舉誰與期天馬徠開
遠門竦予身逝昆侖天馬徠龍之媒游閶闔觀玉臺(漢書)
西域𫝊云大宛國別邑七十餘城多善馬馬汗血言其
先天馬子也漢書云初天子發書易云神馬當從西北
來得烏孫好馬名曰天馬及得宛汗血馬益壯更名烏
孫馬曰西極馬宛馬曰天馬云(張騫𫝊)又曰大宛有善馬
在貳師城漢使以金馬請宛相與謀曰貳師馬宛寳馬
也不肯予漢使後建初三年賜東平王蒼及琅琊王京
書云并遺宛馬一匹血從前髆上小孔中出常聞武帝
歌天馬霑赤汗今親見其然也(後漢)中黃門駙馬大宛馬
汗血馬乾河馬天馬(漢官舊儀)
有角漢武帝聞大宛有天馬遣李廣利伐之始得此馬
有角為奇故漢武為賦天馬之歌胡馬感北風之思遂
頓羈絶絆驤首而馳晨發京城食時至燉煌北塞山下
嘶鳴而去因名其處為侯馬亭今晉昌及廣武馬蹄谷
石上馬跡若跡泥中有自然之形故其俗號曰天馬經
(西河舊事)宋膺異物志云大宛馬有肉角數寸或有解人語
及知音舞與鼓節相應隋西域圖記云其馬騮馬烏馬
多赤耳黃馬赤馬多黑耳惟耳色别自餘毛色與常馬
不異
蒲稍武帝伐大宛得千里馬名蒲稍作歌曰天馬徠兮
從西極經萬里兮歸有德承威靈兮降外國涉流沙兮
四夷服(史記樂書)孝武之世明珠文甲通犀翠羽之珍盈於
后宫蒲稍龍文魚目汗血之馬充於黃門注孟康曰四
駿馬名一云大宛馬虎脊魚目龍文鳳頸尾如蒲稍(西域)
(贊)魏紹宗慕容檄梁境内曰虎班龍文之逸蘭池蒲稍
之駔嘘天陸野躡影追風
步景東方朔遊吉雲之地越扶桑之東得神馬一匹高
九尺股裏有旋毛如日月状如日月夜光如日者晝光
九尺隨四時之變帝問朔曰是何獸也朔曰此西王母
乘靈光之輦以適東王公之舍税此馬於芝田而食芝
草王公怒棄馬於清津天岸臣至王公壇因騎而返繞
日三匝此馬入漢關關門猶未掩臣於馬上睡不覺而
至帝曰其名云何對曰因疾為名步景朔當乘之時如
駑蹇之驢耳(洞宜記)
果下馬昌邑王賀召皇太后果下馬乘之(漢書)濊國果下
馬漢桓時獻之注云高三尺乘之可於菓樹下行(魏志)周
弘正為宣城王所愛給一果下馬蓋東夷濊國所出也
北史尉景有果下馬文㐮求之不與曰土相扶為墻人
相扶為王一馬亦不得畜而索也神武對景及常山君
責文襄而杖之(顔氏家訓)漢樂浪郡出果下馬高三尺(述異記)
德興產果下小駟以瀧水者為最高不踰三尺駿者有
兩脊骨(虞衡志)
象龍宣帝時至大宛得名馬象龍而還師古曰言馬形
似龍者(馮奉世𫝊)
鮑氏驄列異記曰故司隸鮑子都少時舉上計於道遇
一書生卒得心痛子都下車為按摩奄忽而卒不知姓
字有素書著腹銀十餅即賣一餅以資殯殮其餘以枕
之素書著腹上埋之未至京師有驄馬随之遇一關侯
家住宿問曰君何以致此馬子都因說之侯乃驚愕曰
此吾兒也使迎喪開棺視銀書如所言侯乃薦子都辟
公府自司隸子永孫昱俱為司隸皆復乘驄馬故京師
歌之曰鮑司驄三入司隸再入公馬雖瘐行步工
的顱劉備之初奔劉表屯於樊城表左右欲因會取備
備覺如厠便出所乘馬的顱走堕襄陽城西檀溪水中
溺不得出備急謂的顱曰今日厄何不弩力的顱達備
意踊三丈得過(世說)傳玄乘輿馬賦曰往日劉備之初䧏
也太祖賜之驄馬使自至廐選之歷名馬以百數莫可
意者次至下廐有的顱馬委棄莫視瘦瘁骨立備撫而
取之衆莫不笑之馬超破蘇氏塢塢中有駿馬百餘匹
自超已下俱争取肥好者而將軍龐德獨取一騧馬形
觀既醜衆亦笑之其後劉備奔于荆州馬超戰于渭南
逸足電發追不可逮衆乃服焉
玉追張飛有馬號玉追時歌曰人中有張飛馬中有玉
追寰宇記江夏白馬廟耆舊云飛之靈也
赤兔吕布常御良馬號曰赤兔能馳城飛壍人語曰人
中有吕布馬中有赤兔
絶鵠張繡降而復反曹操所乘馬名絶影為流矢所中
(魏書)
白鵠曹洪武帝從弟家盈産業駿馬成羣武帝討董卓
夜行失馬洪以其所乘馬上帝其馬號曰白鵠此馬走
時惟覺耳中風聲足似不踐地至汴水洪不能渡帝引
洪上馬共濟行數百里瞬息而至馬足毛不濕時人謂
乘風而行一代神駿也諺曰憑空虚躍曹家白鵠(拾遺記廣)
(記事類賦作白鶴)
黃耳魏時鮮卑獻千里馬白色而兩耳黃名曰黃耳(穆天)
(子傳注)
澤馬魏志云文帝黃初中於上黨澤馬魏都賦賦澤馬
於阜顔延年赭白馬賦魏德懋而澤馬效質
紫騂馬魏陳王曹植獻文帝馬表曰臣於先武皇帝世
得大宛紫騂馬一疋形法應圖善持頭尾教今習拜今
輙已能又能行與鼓節相應謹以奉獻梁張士簡舞馬
賦懷夏后之九代想陳王之紫騂
驚帆曹真有駃馬名為驚帆言其馳驟如烈風之舉帆
疾也
赭白慕容瘣有駿馬赭白有奇相逸力石虎之伐棘城
也皝將出避難欲乘之馬悲鳴踶齧人莫能近皝曰此
馬見異先朝孤常仗之濟今不欲出避者蓋先君之旨
也乃止虎尋退皝益奇之至是四十九歲而駿逸不虧
常比之鮑氏騘命鑄銅以圖其象親為銘贊鐫勒其傍
置薊城門掖是月象成而馬死(載記)
天驥驍騎將軍吕光封西域王上䟽曰唯龜兹據三十
六國之中制被王侯之命入其國見天驥龍驤腰䮍丹
髦萬計盈廐雖伯益更生衛賜復出不能辨也(崔鴻十國春秋)
揚武續晉安帝記曰司馬休之奔廣固慕容超欲害之
休之不知常所乘騅馬于床前養餌忽連鳴不食注目
視鞍体之試被之即不動也還床坐馬又驚跳如此者
數四因試騎視裁出門外便奔而馳之走行千里顧望
所住已有收兵至矣乘馬南奔殆而獲免後還荆州加
騅馬楊氏之號(渚宫舊事同)
黧眉騧姚襄為秦將黃眉所敗襄所乘馬曰黧眉騧日
行千里是戰也而馬倒秦兵擒而斬之(通鑑晉穆帝紀)
白口騮老宿諺言赫連之世有駿馬名曰白口騮(水經注三)
朱龍冉閔所乘赤馬曰朱龍日行千里燕騎圍之數周
閔躍馬潰圍正東奔二十餘里馬無故而死為慕容恪
所擒(晉書載記)
飛燕劉胡之叛走也袁顗至夜方知大怒罵曰今年為
小子所誤呼取飛燕謂其衆曰我當自出追之因又遁
走(宋書)齊世祖在東宫頗有不法荀伯玉密啓之上大怒
檢校東宫世祖還至方山日暮將泊豫章王于東府乘
飛䴏東迎具述上怒之意(南齊𫝊)
追風後魏河間王元琛在秦州遣使向西城求名馬遠
至波斯國得千里號曰追風赤驥次有有七百里者十
餘匹皆有名字以銀為曹金為環鏁諸王服其豪富(伽藍)
(記)
白鶻後魏曹彰性倜儻偶逢駿馬愛之其主所惜也彰
曰余有美妾可換惟君所選馬主因指一妓彰遂換之
馬號曰白鶻后因獵跪獻於文帝(獨異志)唐開成初有鮑
生者多蓄妓聲以夢蘭小倩自随外弟韋生有良馬數
疋同&KR0008;歷陽道山寺鮑置酒命伎韋見鮑有欲馬之意
曰能以人換乎鮑遣四弦更衣而出韋以紫叱撥酬之
俄有二客至曰可以妾換馬為題共賦其一曰香煖深
閨未厭夭桃之色風清廣陌曾憐噴玉之聲其一曰香
散綠騣意已忘於鬢髮汙流紅額愛無異於凝脂客自
稱江淹謝莊也(異聞錄)
龍驤赤楊玉夫殺蒼梧王太祖夜從承明門乘常所騎
赤馬入殿内驚怖既知蒼梧王死咸稱萬歲及太祖踐
阼號此馬為龍驤將軍世謂為龍驤赤(南齊)南都賦馬鹿
超而龍驤吳都賦四騏龍驤
駁龍儀同北齊高緯御馬皆藉以氊罽被以金玉食物
有十餘種號為駁龍儀同其將合牝牡則設青廬黼帳
牢具過於諸王婚禮齊主常親視焉(三國典略)
駿足魏大武真君中遣李敞詣比石神祠祭天配以考
妣祝曰天子謹遣敞等用駿足一元大武敢昭告於皇
天之靈(魏書禮誌)王元長法樂記云夙隸乖往途駿足獨歸
路(弘明集)
騧騮魏昭成時國有良馬曰騧騮一夜忽失之求之不
得後知為南部士人劉庫仁所盜養於窟室奚簟聞而
馳往取馬庫仁以國甥恃寵慙而逆擊簞簞捽其髮落
傷一乳(符堅時事)魏書奚斤𫝊(簞斤之父也)
上足梁武陵王紀在蜀甲器殷積馬八千疋上足者置
之廐廐開寢殿以通之日落輙出步馬(南史)
玉獅子梁武帝有良馬名照殿玉獅子(小說)
赤龍駒南史天監四年禊飲華光殿其日河南國獻赤
龍駒能拜伏善舞詔張率與到溉周興嗣為賦武帝以
率及興嗣為工(張裕𫝊)梁書率賦序云臣聞天用莫如龍
地用莫如馬故禮稱驪騵詩頌騮駱先景遺風之美世
所得聞吐圖騰光之異有時而出大梁光有區夏廣運
自中日入之所浮琛委贄風被之域越險效珍軨服鳥
號之駿騊駼豢龍之名而河南又獻赤龍駒有竒貎絶
足能拜舞
騅子梁豫章王綜降魏后衆不得還耇甚衆湘州益陽
人任煥常有騅馬乘之退去煥為抄所傷人馬俱弊煥
於橋下歇抄復至煥脚痛不得上馬於是向馬泣曰騅
子我於此死矣馬因跪其前脚乃得上馬遂免難(南史)
波斯騮西魏孝武將為齊太祖所殺孝武索所乘波斯
騮馬命太宰南陽王躍之將舉其鞍馬蹶而死帝惡之
日晏還宫至後門馬驚不前捶之鞭折湏臾遇鴆而崩
(三國典略)
紫騮梁武帝幸樂游苑羊侃預宴時少府奏新造兩刃
矟成長二丈四尺圍一尺三寸帝因賜侃河南國紫騮
令試之侃執矟上馬左右擊刺特盡其妙觀者登樹帝
曰此樹必為侍中折矣俄而果折因號此矟為折樹矟
(南史)
馬寳梁大清元年四月神馬出五月丁酉朔詔以馬寳
示羣臣簡文為皇太子獻頌(文苑英華)
師子&KR0008;隋煬帝今李景營遼東戰具於北平賜御馬一
疋名獅子&KR0008;(比史隋書)
騧騮隋文帝所乘騧騮馬脊有肉鞍(北史王卲傳)
師子騘隋文帝時大宛國獻千里馬騣曳地號曰師子
驄上置之馬羣陸梁人莫能制郎將裴仁基曰臣能制
之遂攘𬒮向前去十餘步踴身騰上一手撮耳一手摳
目馬戰不敢動乃跨乘之朝發西京暮至東洛隋未不
知所在唐文皇勅訪之同州刺史宇文士及得於朝邑
市麯家挽磑騣尾焦秃皮肉穿穴及見之悲泣帝自出
長樂坡馬到新豊向西鳴躍帝甚喜齒口並平銅以鍾
乳仍生五駒皆千里足也後不知所在(朝野僉載)吉頊與武
懿宗争趙州功太后不說它日頊奏事太后曰太宗有
馬名師子驄肥逸無能調馭者朕為宫女侍側言于太
宗曰妾能制之然須三物一鐡鞭二鐡撾三七首鐡鞭
擊之不服則以撾撾其首又不服則以匕首斷其喉太
宗壯朕之志今日卿豈足朕匕首耶頊頊惶懼流汗拜
伏求生乃止(通鑑)
黃騘驃唐太宗破竇建德乘馬名黃騘驃命樂工製黃
騘疊曲(樂志)
十驥唐太宗時東骨利幹國産良馬首似槖它筋骼壯
大日中馳數百里太宗時來其大酋候斤因使者獻之
帝取其異者號十驥皆為美名曰騰霜白曰皎雪騘曰
凝露騘曰懸光騘曰決波騟曰飛霞驃曰發電赤曰流
金&KR1719;曰翔麟紫曰奔虹赤厚禮其使(回紇𫝊)騰霜會要作
騰雲凝露作凝霜酉陽雜爼云決波騟走歷門三限不
躓上尤惜之
照陵六馬太宗六馬其一曰拳毛騧黃馬黑啄平劉黑
闥時所乘贊日月精按轡天駟横行弧矢載戢氛埃廓
清其二曰什伐赤純赤色平世克建德時乘贊曰瀍澗
未静斧鉞伸威朱汗騁足青旌凱歸其三曰白蹄烏純
黑色四蹄俱白平薛仁杲時所乘贊曰倚天長劍追風
駿足聳轡平隴回鞍定蜀其四曰特勒驃黃白色啄微
黑色平宋金剛時所乘贊曰應策騰空承聲半漢入險
摧敵家危濟難其五曰颯露紫紫鷰騮平東都時所乘
贊曰紫鷰超躍骨騰神駿氣讋三川威淩八陣其六曰
寺驅蒼曰雜色平竇建德時所乘贊曰足輕雪影神發
天機策兹飛練定我戎衣潼關之役備體流汗(金石錄)
忽雷駁秦叔寳所乘馬號忽雷駁常飲以酒每於月明
中試能竪越三領黑氊及胡公卒嘶鳴不食而死(酉陽雜爼)
大宛六馬天寳中大宛國進汗血馬六疋一曰紅叱撥
二曰紫叱撥三曰青叱撥四曰黃叱撥五曰丁香叱撥
六曰桃花叱撥上乃製名一曰紅玉輦二曰紫玉輦三
曰平山輦四曰陵雲輦五曰飛香輦六曰百花輦復命
圖於瑶光殿乃改為觀驥殿(秦再思紀異錄)宋玉明圖叱撥有
八曰紅耳叱撥鴛鴦叱撥桃花叱撥丁香叱撥青叱撥
騮叱撥榆叱撥紫騮叱撥稍異
望雲騅玄宗幸蜀天廐八馬其七盡斃于棧道惟一雲
騅存焉後德宗幸梁亦充御焉(𫝊載)德宗幸梁御馬號望
雲騅駕還飼以一品料暇日牽而視之至必長鳴四顧
若感恩狀后老死飛龍廐中貴戚盡為圖(國史補)德宗以
八馬幸蜀七馬道斃惟望雲騅來往不頓貞元中道死
天廐元禎作歌以記之云登山縱似望雲騅平地須饒
紅叱撥(元長慶集)
龍子開元二十九年三月滑州刺史李邕獻馬一匹肉
髮麟臆嘶不類馬聲日行三百里邕任淄青日遇一翁
云聖主將得龍馬以應太平遂於青州馬會恩家獲而
獻之初會恩有牝馬嘗浴於淄水遂有胎産而因以龍
子呼之
龍駒天寳中隴右節度皇甫惟明奏龍支縣人庫狄孝
義有馬生龍駒經九旬有九日身有鱗而不生毛臣就
檢視時有慶雲五色遥覆馬上久而不散請付史官(唐書)
照夜白上所乘馬有玉花驄照夜白(明皇雜錄)照夜白封太
山回令陳門圖之(開元記)杜詩曾貎先帝照夜白龍池十
日飛霹靂
玉面&KR0008;曹覇人馬圖紅衣美髯奚官牽玉面騂錄衣閹
官牽照夜白(盡鍳)
燕友驕韓幹八馬圖二奚官引連錢騘燕友驕(上)
卷毛獅子九馬圖曹將軍覇所繪杜甫作詩拳毛獅子
二駿在焉贊曰姚宋廟堂李郭治兵帝下毛龍以馭羣
英
三花開元天寳間承平日久尚世輕微多愛三花餙馬
郭若虚家藏貴戚閱馬圖中有三花馬蘇大參家有韓
幹畫三花御馬晏元獻家藏一盡虢國出行圖亦有三
花馬三花者剪鬃為之瓣白樂天詩云舞衣裁四葉馬
鬛剪二花是也唐六典云外牧歲進良馬印以三花飛
鳳之字或云取隋丹元子步天歌五個吐花王良星杜
詩五花散作雲滿身個個五花紋李詩五花馬千金裘又
開元内廐有飛黃照夜浮雲五花之乘(名畫要錄)
玉腕騮荆南節度使衛伯玉有馬名玉腕騮杜子美詩
聞說荆南馬尚書玉腕騮
千里馬肅宗時有告保定太守反者令李泌乘千里馬
往案之千里馬寧遠所獻髮拳紫色狀如八駿乘者必
衣裘冐絮似胡兒抱持早發扶風初馳三十里則皆旁
側跳三十里外乃墜然而去唯聞耳傍風聲飛前蹄之
土過耳辰時逹保定申時歸奏事(續博物志)
九花虬代宗命御馬九花虬并紫玉鞭轡以賜郭子儀
儀國譲久之上曰此馬高大稱卿儀質不必讓也子儀
身長六尺八寸九花虬即范陽節度使李德山所貢也
額高九寸毛拳如鱗頭頸鬃鬛真虬龍也每一嘶則羣
馬聳耳以身被九花文號九花虬上往日東幸觀獵於
田不覺日暮忽顧謂侍臣曰行宫去此幾里奏曰四十
里上令速鞭恐閡夜而九花虬綏然如三五里而已侍
從奔驟無有及者為超光趨影之儔也(杜陽編)杜詩近時
郭家獅子注即九虬也
二絶德宗有二馬一號神智騘一號如意騮皆耳中有
毛引之可長一尺而進退緩急皆如上意故以是名之
一日花木方春欲幸諸苑内廐控馬侍者乃進瑞鞭上
指二駿語近臣曰昔朕西幸有二駿謂之二絶今獲此
鞭可謂三絶矣遂命酒飲之左右張翼而去因吟曰鴛
鴦赭白齒新齊晚日花間落碧蹄玉勒乍迴初噴沬金
鞭欲下不成嘶(中書舍人韓翊詩也杜陽編)
津梁種初大將李萬江春本退渾部李抱玉送回紇道
太原舉帳從至潞州牧津梁寺地美水草馬如鴨而徤
世所謂津梁種者歲入馬價數百萬(唐書劉悟傳)
大烏高駢有所愛馬死圉人懼得罪求救于吕用之用
之乃入見駢曰隋將陳果仁用之有事命之淮海果仁
訴以無馬令公大烏且望一借頃刻廐吏報云大烏忽
汗發駢徐應之曰吾已借陳司徒矣俄而告斃(廣陵妖亂志)
一丈烏朱温愛寇彦卿賜以所乘愛馬丈丈烏温圍鳳
翔彦卿乘馬馳突陣前温曰真神將也(五代史)
自在將軍劉旻據太原與契丹約為父子契丹以黃騮
馬為聘後與周世宗戰高平敗獨乘黃騮以歸遂與黃
騮治廐餙以金銀食以三品料號自在將軍(五代史)
碧雲霞宋太祖御廐一馬號碧雲霞馬口角有文如碧
霞文于雙勒間圉人飼秣稍跛倚失恭則蹄齧吼噴怒
不可解從征太原上下坂岡其平如砥下則伸前而屈
後登高則反之太宗甚愛上尊餘瀝時或令飲嘶鳴喜
躍后聞晏駕悲顇骨立真宗遣從皇轝于熙陵數日遂
斃詔以弊幃埋于桃花犬之傍(玉壼清話)
玉逍遥仁宗御馬名玉逍遥色白乘之如輿輦圉人云
日燕王借乘即長鳴不行王怒還之速則以足欄之一
日燕王借乘即長鳴不行王怒還之帝以配南城馬鋪
久之復御其行如初帝升遐從葬至陵下悲鳴不食而
死(卲氏聞見錄)墨庄謾錄云神廟朝御馬有曰玉逍遥者蓋
赭白也嘗幸金明池歸乘之
小烏神宗有馬名小烏曾以曹太后所送珠鞍於福寧
殿親試之駕幸金明池回遂乘此鞍(孔氏談苑)
肉騣志林云秦州進一馬騣如牛領垂胡側立顛倒毛
生肉端蕃人云此肉騣馬也乃知杜鄧公騣馬行云肉
騣碨礧連錢動(百斛明珠)
滿川花元祐庚午曾紆公卷至京師見黃魯直于酺池
寺魯直曰異時李伯時貎天廐滿川花放筆而馬殂蓋
神魂精魄皆為伯時筆端取去實古今異事當為數語
記之(周公謹雲煙過眼錄)元祐初禽鬼章青宜結百官皆賀時兩
域貢馬首高八尺龍顱而鳳&KR0574;虎春而豹章出東華門
入天駟監振鬛長鳴萬馬皆瘖父老縱觀以為未始見
也蘇軾請於李公麟盡三馬之狀為贊曰八尺神龍超
送若將西燕西瑶帝念民乃下招籋歸雲逝房妖(玉海)
錦膞騘元祐時于闐所貢鳳頭騘董氊進到錦膊騘天
駟監㨂中秦馬好頭赤温溪所進照夜白李伯時盡為
天馬圖
黑大䖝畢再遇兖州將家也開禧中用兵累有功金人
認其旗幟即避之始居於霅有戰馬號黑大䖝駿駔異
常獨三翁能御之再遇既死其家以鐡絙羈之圉中適
遇嶽司迎神聞金鼓聲意謂赴敵於是長嘶奮迅斷絙
而出其家慮傷人命徤卒十餘挽之而歸因好言戒之
云將軍已死汝莫生事累我家馬聳耳以聽汪然出涕
喑啞長鳴數聲而斃(齊東野語)
青獅子姚興嘗畜一馬名青獅子每親飼之若通其語
言時取斗酒投大盆中與馬同飲曰吾與汝同力報國
紹興辛巳之冬逆亮來寇尉子橋之戰大將王權先遁
時興為統領以所部四百騎敵虜凡十餘戰權不救援
部將戴臯亦玩視不救遂與馬同沒于陣朝廷憫之厚
恤加謚立廟淮甸有題絶句者云赤心許國自平時見
敵捐軀更不疑權忌臯庸皆遁走同時死難只青獅(常居)
(安梅間詩話)
鐡象張浚畏曲端異已欲殺之因王庶吳玠之而送恭
州獄仍命其儲康随點焉端聞之呼天者數聲端有馬
名鐡象日馳四百里是又呼鐡象可惜者者數聲及赴
逮死獄中陜西士夫莫不惜之民亦恨恨有叛去者(宋傳)
赤駝西夏有豪酋號青面夜义有駿馬曰赤駝為李顯
忠所擒(宋名臣言行錄)
義騟九江成校王成者於淮上得病騟養之後亦惟成
得乘也嘉定間成為峒寇李元礪所殺馬悲鳴屍側賦
將異而取之為元礪弟所得馳騁良愜其意后乘之以
犯永新柵我軍出迎騟識旗幟亟馳賊覺有異大呼勒
挽不止擊以鐵槊胯為盡傷騟不復顧冐陣以入遂執
不秼而死(桯史)
小將軍金主完顔亮常所御小騅號小將軍言其精壯
也(上)
惺惺騮淳熙間宿松叛民汪革有三馬號惺惺騮小騘
騍曰番婆子駿甚(上)
騊駼爾雅曰騊駼馬字林云北狄良馬也一云野馬山
海經云北海内有獸焉狀如馬名曰騊駼色青史記曰
匈奴奇畜則騊駼瑞應圖云函隠之獸有明玉在位即
至為時除災害淮南主術訓云湯武聖王也而不能與
越人乘幹舟而浮江江湖尹賢相也也而不能與胡人
騎騵而服騊駼
秀騏我得民而治則焉有紫燕蘭池秀騏逢騩(尸子)
先景漢書揚雄河東賦云六先景之乘赭白馬賦蓋乘
風之淑䫫實先景之洪胤張率舞馬賦先景遺風之實
吐圖騰光之異
伐&KR2363;齊顔延年赭白馬賦云驥不稱力馬以龍名豈不
以國上威容軍&KR2363;趫迅而已庾中丞昭君辭曰聫雪隠
天山崩風盪河澳朔障裂寒笳冰原嘶代&KR2363;&KR2363;馬名(文選)
晨風黃鵠駿馬有晨風黃鵠皆取鳥名馬言走疾若飛
也(黃子)
麒麟朝鮮有麒麟窟在平壌府浮碧樓下東明王養麒
麟馬處也世𫝊王乘麒麟馬入窟從地中出朝天石升
天至今石上有馬跡(志)
青海騘吐谷渾有青海周回八九百里中有小山至冬
放牝馬於其生生駒號龍種嘗得波斯馬放於海中因
生騘駒日行千里故代稱青海騘馬(舊唐)
小步烏秅國出小步孟康曰種小能步遠也師古曰小
細也細步言其能蹀足即今所謂百步千跡者也豈謂
其小種乎
神馬滇池中有神馬家馬交之則生駿駒日行五百里
(水經法)
越睒駿越睒之西多薦草産善馬世稱越睒駿始生若
羔歲中紐莎縻之飲以米瀋七年可御日馳數百里(&KR0034;𫝊)
䮂□䮂□蕃大馬名
害馬黃帝將見于具茨之山適遇牧馬牧馬童子黃帝
曰請問為天下小童曰夫為天下者亦奚以異乎牧馬
者哉亦但去其害馬者而已矣郭璞曰馬以過分為害
(莊子)害馬已去世事都捐(天台山賦)王明廣云牧馬童兒先去
亂羣之馬放牛竪子由寵護羣之牛(弘明集)
火德致華子曰堯漢皆得馬者以皆火德正斗南方乘
德而至也(英華馬寳頌)
乘駁桓公乘馬虎望見而伏公問管仲對曰意者君乘
駁馬而洀栢迎日而馳乎公曰然管仲曰此駁象駮駮
食虎豹故虎疑焉(管子)晉平公出田見乳虎伏而不動平
公顧謂師曠曰聞覇王之君出猛獸代而不敢起今者
寡人出乳虎伏而不動此猛獸乎師曠對曰鵲食猬猬
食鵕䴊鵕䴊食駮駮食虎夫駁之狀似駁馬今者吾君
當驂駁馬以出乎平公曰然(說苑)
小駟秦伯伐晉三敗及韓晉惠公乘小駟鄭入也慶鄭
曰古者大事必乘其産其水土而知其其人心安其教
訓而服習其道今乘異産以從戎事及懼而變將與人
易亂氣狡憤隂血周作張脉僨興外疆中乾進退不可
周旋不能君必悔之弗聽壬戌戰於韓原晉戎馬還濘
而止(左僖十五)
失驂秦穆公乘馬而車為敗右服(御覧作左驂)失而埜人取
之見埜人方將食之於岐山之陽繆公歎曰食駿馬之
肉而不還飲酒余恐其傷女(性)也於是徧飲而去處一
年為韓原之戰晉人已環繆公之車矣晉梁由靡已叩
繆公之左驂矣晉惠公之右路石奮投而擊繆公之甲
中之者已六札矣埜人之嘗食馬肉於岐山之陽者三
百有餘人畢力為繆公疾闘於車下遂大克晉反獲惠
公以歸此詩之所謂曰君君子則正以行其德君賤人
則寬以盡其力者也(吕愛上)
天機秦穆公謂伯樂曰子之年長矣子姓有可使相馬
者乎伯樂對曰良馬者可以形容筯骨相也天下之馬
者若滅若没若亡若無若此者絶塵弭轍臣之子皆下
才也可告以良馬不可告以天下之馬也臣有所與共
擔纏薪菜者有九方臯此其於馬非臣之下也請見之
穆公見之使之求馬三月而反報曰已得之矣在沙丘
穆公曰何馬也對曰牝而黃使人往取之牡而驪穆公
不說召伯樂而謂之曰敗矣子所使求馬者色物牝牡
尚弗能知又何馬之能知也伯樂喟然太息曰一至於
此乎是乃其所以千萬臣而無數者也若臯之所觀天
機也得其精而忘其麤在其内而忘其外見其所見不
見其所不見視其所視而遺其所不視若臯之相馬乃
有貴乎馬者也馬至果天下之馬也(列子淮南作九方堙)汗明見
春申君曰夫驥之齒至矣服鹽車上太行中坂遷迺負
轅不能上伯樂遭之下車攀而哭之解紵衣而羃之於
是俯而噴仰而鳴聲造於天欣伯樂之知己也(戰國策)昔
騄驥倚輈于吳坂長鳴于伯樂知與不知也(劉越石與盧諶書)
真性馬蹄可以踐霜雪毛可以御風寒齕草飲水翹足
而陸此馬之真性也雖有義臺路寢無所用之及至伯
樂曰我善治馬燒之剔之刻之雒之連之以羈馽編之
以早棧馬之死者十二三矣飢之渴之馳之驟之慗之
齊之前有橛飾之患而後有鞭筴之威馬之死者已道
半矣(莊馬蹄)伯樂姓孫名陽善馭馬石氏星經云伯樂天
星名主與天馬孫陽善馭故以為名(注)
數得十利劒不若得歐治之巧得百走馬不若得伯樂
之數(淮南子)得十良馬不若一伯樂得地千里里不若得
一聖人(吕覽)夫視鍜錫而察青黃區冶不能以必劒水擊
鵠雁陸斷駒馬則臧獲不疑鈍利發齒吻形容伯樂不
能以必馬授車就駕而觀其末塗則臧獲不疑鴑良(韓子)
渴馬造父為齊王駙駕渴馬服馬效駕圃中渴馬見圃
池去車走池駕敗曰王子於期為駙駕轡筴筴不用而
擇欲馬擅芻水之利也然馬過於圃池池而駙馬敗者
非芻水之利不足也德分於圃池也(上)
彘突王子於期為趙簡王取道争千里之表其始發也
伏溝中王子於期齊轡筴而進之彘突出於溝中馬驚
駕敗一曰造父御四馬馳驟周旋而恣欲於馬恣欲於
馬者擅轡筴之制也然馬驚於彘而造父父不能禁制
者非轡筴之嚴不足也威分於出彘也(上)
得術得土之治也其猶造父之御齊輯之于轡銜之際
而急緩之于脣吻之和正度于匈臆之中而執節于掌
握之間内得於心中外合於馬志是故進退履䋲而旋
曲中規取道致遠而氣力有餘誠得其術也是故權勢
者人主之車輿也大臣者人主之駟馬也體離車輿之
安而手失駟馬之心而能不危者古今未有也是故御
馬不調王良不足以取道君臣不和唐虞不能以為治
也(淮南)
得道宋人有取道者其馬不進倒而投之鸂水又復取
道其馬不進又倒而投之鸂水如此者三雖造父之所
以威馬不過此矣不得造父之道而徒得其威無益於
御人主之不肖者有似於此不得其道而徒多其威威
愈多民愈不用(吕覽)
大豆造父始習於大豆蠭門始習於甘蝇御大豆射甘
蝇而不徒人以為性者也不徒之所以致遠追急也所
以除害禁暴也凡人亦必有所習其心然後能聽說(上)
求馬魯定公問於顔回曰子亦闌東野畢之善御乎對
曰善則善矣雖然其馬將必佚足公色不悦謂左右曰
君子固有誣人也後三日牧來訢之曰東野畢之馬佚
兩驂曳兩服入于廐公聞之促駕召顔回回至公曰吾
子奚以知之對曰以政知之昔者帝舜巧於使民造父
巧於使馬舜不窮其民力造父不窮其馬力是以舜無
佚民造父無佚馬今東野畢之御也升馬執轡銜體正
矣步驟馳騁朝禮畢矣歷險致遠馬力盡矣然而猶乃
求馬不已臣以此知之公曰善誠若吾子之言也願少
進乎顔回曰臣聞之鳥窮則啄獸窮則攫人窮則詐馬
窮則佚自古及今未有窮其下而能無危者也公悦遂
以告孔子孔子對曰夫其所以為顔回者此之類也(家語)
吕覽云東野稷以御見莊公顔闔入見(云云)事稍同
注顔闔去莊公十二世吕之誤也
馬逸孔子行道而息馬逸食人之稼野人取其馬子貢
往請說之畢辭野人不聽孔子曰夫以人之所不能聽
說人譬以大牢享野人不聽韶樂飛鳥也乃使馬圉往
說之至見野人曰子耕於東海至於西海吾吾得何不
食子之禾其野人大說相謂曰說亦皆如此其辯也獨
如嚮之人解馬而與之說如此其無方也而猶行外物
豈可必哉(淮吕)
疋練儒書稱孔子與顔淵俱登魯東山望吳昌門謂淵
曰爾何見曰一疋練前有生藍孔子曰噫此白馬盧芻
也使人視之果然(論衡見御覽)顔淵與孔子俱上魯太山孔
子東南望異閶門外有繫白馬引顔淵指以示之曰若
見吳閶門乎顔淵曰見之孔子曰門外何有曰有如係
練之狀孔子撫其目而止之因與俱下下而顔淵髮白
齒落因以病死蓋精神不能若孔子強力自極精華竭
盡故早夭死(今本)
庸馬顔淵所以命短暴孔子所以傷其年也若庸馬良
馬相追至晩共列良馬宿所鳴食如故庸馬垂頭不復
食何異顔淵與孔子優劣(桓譚新論)
案圖齊景公好馬命畫工圖而訪之殫百馬之價朞年
而不得像過實也今使愛賢之君考古籍以求其人雖
期百年不可得也(符子)
贖老田子方見老馬於通(道)喟然有志焉以問其御曰
此何馬也其御曰此故公家畜也老罷而不為用出而
鬻之田子方曰少而貪其力老而棄其身仁者弗為也
束帛以贖之罷武聞之知所歸心矣(淮人間韓外𫝊)
天下馬徐無鬼因女商見魏武侯曰吾相馬直者中繩
曲者中駒方者中矩圓者中規是國馬也而未若天下
馬也天下馬有成材若䘏若失若喪其一若是者超軼
絶塵不知其所武侯大說而笑(莊子)
似鹿千金如耳說衛嗣君君悦而太息左右曰公何為
不相也公曰夫馬似鹿者而題之千金然而有百金之
馬而無一金之鹿者馬為人用而鹿不為人用也今如
耳萬乘之相也外有大國之意其心不在衛雖辨智亦
不為寡人用吾是以不相也(韓子)
馬食蘇代欲見齊王說淳于髠曰人有駿馬欲賣之見
伯樂曰此三旦立於市人莫與言願子還而視之去而
顧之臣請獻一朝之價伯樂如其言一旦而馬價十倍
今臣欲以駿馬見於王莫臣先後足下有意為臣伯樂
乎請獻白璧一雙黃金十鎰以為馬食淳于髠言於王
而見之注馬食不欲斥言之(春秋後語)
相馬古之善相馬者寒風是相口齒麻朝相頰子女屬
相目衛忌相&KR2507;許鄙相□投伐褐相&KR0909;脅管青相頭骨
陳悲相股脚秦牙相前贊君相後凡此十人者皆天下
之良工也其所以相馬者不同見馬之一徵也而知節
之高卑足之滑易材之堅脆能之長短非獨相馬然也
人亦有徵(吕觀表)
塞翁失馬近塞上之人有善術馬無故亡而入胡人皆
弔之其父曰此何詎不為福乎居數月其馬將胡駿馬
而歸人皆賀之其父曰此何遽不能為禍乎家富馬良
其子好騎墮而折其髀人皆弔之其父曰此何不遽為
福乎居一年胡人大入塞丁壯者皆引弦而戰近塞之
人死者十有此獨以跛之故父子相保幽通賦曰北叟
頗識其倚服(淮人問)
泛駕武帝詔曰馬或踶奔而致千里士有負俗之累而
立功名夫泛駕之馬跅弛之士亦在御之而已(漢書)
捕鼠驃騎難諸博士東方朔對曰干將莫耶天下之利
劒也水斷鵠雁陸斷馬牛將以補&KR0146;曾不如一錢之錐
騏驥騄耳天下之良馬也將以捕鼠於深宫曾不如跛
猫(東方朔傳)
馬夀衛后園有送葬時乘輿馬十疋隸卒養視善飲不
能乘而馬六十歲乃死(桓譚新論)韓子治嘗以地地黃甘草
哺五十歲老馬又生三駒又百三十歲乃死(抱朴子)德州
刺史張訥之一白馬其色如練父雄為數州刺史常乘
雄薨子敬之為考功郎中改夀州刺史又乘此馬敬之
薨弟訥從給事中改德州刺史入為國子祭酒出為常
州刺史至今猶在計八十餘極肥徤驟脚不散(朝野僉載)
識馬語廣漢陽翁偉能聽鳥獸之音乘蹇馬之野而田
間有放馬者相去數里鳴聲相聞翁偉謂其御曰彼放
馬目𦕈其御曰何以知之曰罵此轅中馬曰蹇馬蹇馬
亦罵之曰𦕈馬御者不信使往視之馬目竟眇(論衡)李南
乘赤馬行道逢他人乘白者馬白馬先鳴而南赤馬鳴
應之南謂從者曰彼馬言汝今當見一黃馬左目肓者
是吾子可為告使駚行相及從者不信行二里所果逢
黃馬而左目肓南之馬先鳴而肓馬應之問其主果向
白馬子也(抱朴子)
大驪世祖會諸將問破賊所得物唯李忠獨無所掠世
祖曰我欲特賜忠諸卿得無望乎即以所乘大驪馬及
繡被衣物賜之(本𫝊)
欵叚馬援擊交阯謂官屬曰從弟少遊常哀吾多大志
曰士生一世但取衣食足乘下澤車御欵叚馬為郡吏
守墳墓鄉里稱善人斯可矣求益盈餘但自苦耳(東觀漢記)
兵甲之本夫行天莫如龍行地莫如馬馬者兵甲之本
國之大用安寧則以别尊卑之序有變則以濟遠近之
難(援上銅馬式表)
八百錢馬虞芝州命辟南陽從事太守張忠連姻王室
罪名入重芝依法執按刺史畏勢召芝芝曰吾年往志
盡譬如八百錢馬死生同價且欲立效於明時耳遂投
𫝊去(長沙耆舊𫝊)
随馬尋主孫堅討黃巾乘勝深入于西華失利被創堕
馬卧草中軍衆分散不知堅所在堅所騎騘馬馳還營
掊地呼鳴將士随馬向草中乃得堅扶還營(吳書)
伏櫪老驥伏櫪志在千里烈士暮年壯心不已(曹操樂府)杜
摯與毌丘儉詩云騏驥馬不試婆婆槽櫪間壯士志未
伸坎軻多辛酸(文章叙錄)
一躍丈餘孫權征合肥敗馬上津橋橋南已徹丈餘無
板谷吉利在馬後使權持鞍緩轡於後着鞭以助馬勢
遂得超渡(江表𫝊)
惡香朱建平善相馬文帝將出取馬外入建平道遇之
語曰此馬之相今日死矣帝將乘馬馬悪衣香驚齧帝
膝帝怒殺之(魏志)
駑馬戀棧豆桓範出赴曹爽宣王謂蔣濟曰智囊往矣
濟曰範則智矣駑馬戀棧豆爽必不能用也(于寳晉紀)
馬穴中盧縣西山中有一道漢時嘗有數百疋馬出其
中今名馬穴人于此得馬頓宿遂名騎亭馬形皆小似
巴滇馬三國時陸遜攻襄陽又值此穴中有數十疋馬
出遜載還建業蜀使來有五部兵家湞池者識其馬色
云是已亡父所乘對之流涕因名地道為白馬坑(襄陽記)
夷陵縣北三十里有石穴名曰馬穿常有白馬出穴食
人逐之入穴潜行出漢中漢中人失馬亦常出此穴相
去數千里(水經二十四)
泥馬章震號王子能以泥作馬日行千里(葛洪神仙傳)
解馬性王濟善解馬性嘗乘一馬著連錢障泥前有水
終日不肯渡正云此必是惜障泥使人解去便徑渡(世說)
馬癖武子性愛馬亦甚別之故杜預道王武子有馬癖
和長輿有錢癖武帝問杜預卿有何癖對曰臣有左𫝊
癖(語林)
蟻封王湛字處冲居墓次兄子濟往省濟性好馬而所
乘馬駿駃意甚愛之湛曰此小駚然力薄不堪苦近見
督郵馬當勝此但養不至耳濟取督郵馬糓食十數日
與湛試之湛未嘗乘馬卒然便馳騁步驟不異於濟而
馬不相勝湛曰今直行車路何以别馬勝不唯當就蟻
封耳於是就蟻封盤馬果倒踣(鄧粲晉記)
金埒王武子被責移第北邙下于符人多地貴濟好馬
射買地作埒編錢匝地竟埒時人號曰金溝(世說溝一作埒)
巴&KR0008;王戎穎脱不持儀形好乘巴&KR0008;馬雖為三司率爾
私行巡省田園不從一人自以手巾插腰(竹林七賢論)
赤蛇出鼻陳安為河間王顒給使甚壯徤常乘一馬駿
快非常后馬死雙赤蛇出其鼻(靈鬼志)
河神請馬晉明帝時有獻馬者夢河神請之及至與帝
夢同即投河以奉神始太傳禇褒亦好此馬帝云已與
河神及禇公卒軍人見云乘此馬矣(志怪)
神駿支道林常養數匹馬或言道人畜馬不韻支曰貧
道重其神駿(世說)支道菴在南峯古號支硎山今有白馬
澗支飲馬處也菴傍石上有馬足四云是道林飛步馬
跡也(吳郡志)
五色符堅時大宛獻天馬千里駒皆汗血朱鬛五色鳳
&KR0574;麟身命羣臣作止為詩而遣之示無欲也(晉載記)
垂鞚救主符堅為慕容冲所襲堅馳騧馬堕而落澗追
兵機及計無由出馬即踟蹰臨澗垂鞚與堅堅不能及
馬又跪授馬堅攀之得登岸而走盧江(異苑)
羊鬚太上四年兖州民王蒲率衆二千來降獻美女馬
匹羊鬚去地九寸拜蒲長水校尉廪丘公(崔鴻十六國春秋)
知勝敗侯景所乘白馬每戰將勝輙躑躅嘶鳴氣意後
逸其有奔衂必低頭不前及石頭之役精神沮爽卧不
肯動景使左右拜請或加箠策終不肯進(南史)
畏馬權會為國子博士或平末自府還第在路無故馬
倒遂不得語因暴亡會生平畏馬位望既至不得不乘
果以此終
軍前取王世充兄子偽代王琬使于竇建德軍中乘陏
煬帝所御騘馬鎧甲甚鮮迥去軍前以誇衆太宗曰彼
之所乘真良馬也尉遲敬德請往取之乃與高甑生梁
建方三驥直入賊軍擒琬引其馬以歸(舊唐)
執經尹神童每說伯樂令其子執馬經畫樣以求馬經
年無有似者歸以告父更令求之出見大蝦蟆謂父曰
得一馬略與相同而不能具伯樂曰何也對曰其馬隆
顱跌目脊郁縮但蹄不如累趋耳伯樂曰此馬好跳擲
不堪御也子笑乃止(朝野僉載)
舞馬中宗時殿中奏蹀馬之戲宛轉中律遇作飲酒樂
者以口啣杯卧而復起吐蕃大驚(景龍文舘記)玄宗嘗令教
舞馬四馬匹分為左右目為某家寵某家嬌時塞外亦
以善馬來貢者上俾教習無不曲盡其妙因命衣以文
繡絡以金修餙其鬛間雜以珠玉其曲謂之傾盆(一作杯)
樂若歌其曲奮首鼓尾縱横應節又於三層板床馬乘
而上旋轉如飛或命壯士舉一榻馬舞於榻上樂工數
十人立于左右前後皆衣淡黃衫文玉帶必求少年而
姿貎美秀者每千秋節常命舞於勤政樓下其後上既
幸蜀舞馬亦散在人間禄山嘗覩其舞而心愛之自是
因取數十匹置於范陽其後轉為田承嗣所得而承嗣
不知雜之戰馬置之外棧忽日日軍中大享士樂作馬
舞不能自止厮養輩謂其為妖擁篲以擊之馬謂其舞
不中節抑楊頓挫尚存故態厩吏劇以為怪白承嗣命
箠之甚酷馬舞益整而鞭捶愈加竟斃於櫪下時人亦
有知其舞馬者懼田暴逆而終不敢言(明皇雜錄)
寧王相馬寧王方集賓客粥馬牙人麹神奴者詣呈二
馬焉寧王即於中堂閱試座客視之不相上下寧王顧
謂神奴曰其價幾何牙人先指曰此一千緍次指曰此
五百緍寧王欣然如言付錢賓客莫測其價之懸殊即
令鞭轡馳駈往復數回笑謂座客曰辨其優劣否皆曰
不知寧王乃顧千緍者曰此馬緩急百返蹄下不起纖
埃復顧五百緍者曰此馬往來十過足下頗生塵埃以
此等第其價之高下焉坐客乃服(集異記)
看花馬長安俠少每到春時結朋聯黨各置矮馬餙以
錦韀金&KR1752;並轡於花樹下往來使僕從執酒血而随之
遇好囿則駐馬而飲(天寳遺亊)
化龍柳宗元龍馬圖贊云明皇時靈昌郡得異馬於河
其狀龍鱗虺尾拳環目肉鬛居帝閑二十年年遇禍亂
帝西幸馬至咸陽西入渭水化為龍游泳去不知所終
馬不勝載安禄山肥每乘驛入朝半道必易馬號大夫
換馬臺不爾馬輙仆故馬必能負五石馳者乃勝載(新唐)
鬱屈蜀馬唐郎中張元一以唐波若矮短自為鬱屈蜀
馬(朝野僉載)
大馬劉從諫鎮潞獻九尺馬武宗不納(唐書)點波斯古堅
昆國也畜馬至壯大以善鬭者為頭馬(回約𫝊)西域有馬
高丈餘人皆行于馬腹下往來無碍(癸辛雜志)
前生為馬劉三復以文章見知於李德裕能記三生事
云曾為馬馬常渴望驛而嘶傷其蹄則連心痛後三復
乘馬磽确之地必為緩轡有石必去之其家不置門限
慮傷馬啼也(北夢𤨏言)
人語路巖成都移渚宫所乘馬忽作人語且曰蘆荻花
此花開後路無家不久及禍(上)
報冤河東裴光遠為滑州渭南宰性甚貪殘尤好擊鞠
雖九夏蒸欝亦不暫息畜一白馬俊徤能馳竟以暑月
不勝其役而斃於廣場之内又計殺里長王表而奪其
子大順辛亥裴遘疾逾月時若為鬼物所重獨言曰王
少來也少頃曰白馬來也仍自代表及馬語責之若求
不免數日而卒(三水小牘)
不鳴徐台符仕晉為翰林學士中書舍人契丹之䧟中
原也台符從虜帳北至於轅門及虜中内潰乃竄身南
歸初台符所乘馬好嘶鳴及自虜中回向常露於草中
雖胡騎連羣經其左右而後符馬若椎其口然及行至
漢地即嘶鳴如故時人以為積善之所感也(周史)
奔浪接主偽蜀渠陽隣山有富民王行思嘗養二馬甚
愛之榮粟餘飼甚于他焉一日因乘往本郡遇夏潦暴
漲舟子先渡馬面舟以迎王氏至中流風起船覆其馬
自岸奔入駭浪接其主蒼茫之中遽免沉海(儆戒錄)
縱馬息争江夢孫知天長縣民争馬二年不決馬係於
官亭孫曰管仲以老馬識路王忳馬歸其故苐遂縱馬
郊外馬乍什羈來果奔入主家訟遂息(南唐)
見跡識駿紐哩尼嚕古善識馬嘗行郊野見數馬跡指
其一曰此竒駿也以己馬易之果然(遼史)
二距興國中靈州貢馬各有二距其後靈州䧟於西戎
宣和中燕山貢馬亦然而北方之祸遂作(老學菴筆記)
食肉大德十年西域貢千里馬其馬食肉每旦必以羊
肉酥油沙糖胡椒和飯秣之趙孟頫于杭州館中見之
(霏雪錄)
龍駒貴州養龍坑泓渟&KR1343;深靈物藏其下當春初夷大
立柳也無按牝馬係之已而雲物晦宜有物蜿蜒與馬
接必産龍駒元末偽夏明昇得一白馬首高九尺長丈
餘乘之如躡雲一塵弗驚後以獻之賜名飛越峯(志)
元馬會無縣有元馬日行千里行千里死於蜀今元馬
冢是也縣有元馬祠家人牧山下或産駿駒元馬子也
(華陽國志)
却走天下有道却走馬以糞天下無道戎馬生郊王弼
曰天下有道脩于内而已故却走馬以糞田(老子)
月題夫馬陸居則食草飲水喜則交頸相靡怒則分背
相踶知己者矣夫加之以衡扼齊之以月題題而馬知
介倪闉扼鷙曼詭銜竊轡故馬之知而能至盜者伯樂
之罪也(莊子)
銜轡驊騮騹驥纖離綠耳此皆古之良馬也然而前必
有銜轡之制後有鞭策之威加之以造父之馭然後一
日而致千里也(荀性惡)張敞弟武為梁相敞使吏問何以
治梁武曰馭點馬者利其銜策(敞𫝊)
冊錣今有良馬不待冊錣而行駑馬雖冊錣之不能進
為此不用冊錣而御則愚矣(淮修務)
聾蟲夫馬之為草駒之時跳躍揚&KR1389;翹尾而走人不能
制齕咋足以噆肌碎骨蹶&KR1389;足以破盧䧟匈及至圉人
擾之良御教之掩以衡扼連以轡銜則雖歷險塹弗敢
辭也故其形之為馬馬不可化其可駕御教之所為也
馬聾蟲也而可以通氣志猶待教而成又況人乎(上)狂
馬不觸木猘犬不自投于河雖聾蟲而不自䧟又況人
乎(說林訓)
銀杏葉元&KR0876;和李文饒𫐠夢詩云借騎銀杏葉横賜錦
垂萄注云學士初入例借飛龍馬(會昌品集)
蘭筋馬生下堕地無毛行千里尿舉一脚行五百里蘭
筋堅者千里馬色如團趐千里三軍莫逐但知所發不
知所宿也一筋從玄中出謂之蘭筋玄中者目上䧟如
井字(相馬經)夫騄驥垂耳於埛牧鴻雀戢翼於汗池䙝之
者固以為園囿之凡鳥外廐之下乘也及其整蘭筋揮
勁翮陵厲清浮顧盻千里豈可謂其借翰於晨風假足
於六駁哉
項領詩云駕彼四牡四牡項領抱朴子嘉遁篇曰空谷
有項領之駿者孫陽之耻也太平遺冠世之才者賞真之
責也勖學篇曰抱翼之鳳奮翮于清虚項領之駿騁跡
于千里
體名體名有輸鼠外鳬烏頭龍翅虎口豬槽飼馬石灰
泥槽汗而繫門三亊落駒(酉陽雜爼)
紺馬轉輪王有紺馬之寳名婆羅訶色青體尾毛悦澤
頭黑髮披有神通力騰空而行日初出時乘此馬寳周
流大地還至本宫乃始進食(起世經)
犍陟瑞應經云佛生之日王家青衣復産一兒廐中白
馬亦乳白駒奴字車匿馬曰犍陟王常使隨太子本起
經云其駒毛色純白騣&KR0008;貫珠名為蹇持奴曰闡持
綠野馬回鶻其地出玉犛牛綠野馬獨峯駝白貂鼠騊
駼之革(五代史)
護蘭虜中議蘭馬五白馬也亦曰玉面瓜州飼馬以薲
草沙州以茨箕凉州以㪍突渾蜀以稗草以蘿蔔根飼
馬馬肥安北飼馬以沙蓬根針(酉陽雜爼)
解人語大食國馬解人語(上)
撒豆騘唐鄭馴名器有馬曰撒豆騘(唐異記)
稱疋馬一疋俗說相馬及君子與人相疋或曰馬夜行
目明照前四丈故曰一疋或曰度馬縱横適得一疋或
說馬死賣得一疋帛或云春秋左氏說諸侯相贈乘馬
束帛帛為疋與馬之相疋耳(風俗說)顔回望吳門焉見一
疋練孔子曰馬也然則馬之光景一疋長耳故後人號
馬為一疋(韓詩外𫝊)
疲馬疲馬不能度䋲俗云馬羸不能度䋲索或云不能
度種萊畦塍也謹按齊有渑水裁廣三四步言馬之疲
乃不能度此水耳又曰蝦蟇一跳八尺再丈六從春至
夏祼袒相逐無他所掉尾肅肅按蝦蟇無尾當言夏馬
夏馬患蝇蚋掉尾擊之故肅肅也(風俗通)
馬鬼按九鼎記及青靈經言人物之死俱有鬼也馬鬼
常以晦夜出行狀如災火(抱朴子)
赭丹凡達兵事急能致風雨突圍而走者蓋有赭丹隨
身耳赭丹者馬腹中所産之物用之念咒即致風雨如
狗寳牛黃之類
䟃𧽼䩛馬䟃𧽼以騰擲迅象飛控以馳驅
馬名諸葛穎子字漢撰馬名錄二卷行於世(隋書)
牛
大物物萬物也牛為大物天地之數起於牽牛(說文)東至
牽牛牽牛者言陽氣牽引萬物出之也牛者冐也言地
雖涷能冐而生也牛者耕植種萬物也(史律書)
服牛世本曰&KR2465;作服牛&KR2465;黃帝臣也又曰少昊時人始
駕牛
始作牛耕稷之孫曰叔均是始作牛耕注始用牛犁也
(山海經)
童牛文王在鄗召太子發曰吾語汝童牛不服童馬不
馳是謂大仁(周書)
六角天子飲於文山送六角牛(述異記)
牥角天子飲於文山有獻良馬駟牥牛二此牛能行沙
中如槖馳(穆天子𫝊)
白角犬戎人觴天子于雷首之阿及獻良馬四疋天子
使孔子牙受之爰有黑牛白角也(穆天子傳)
怒特武都故道有怒特祠祠上生梓樹焉秦文公使人
伐之□有大風雨樹創随合經日不斷乃益發卒持斧
者三四十人猶不斷士疲還息其一人傷足不能行卧
樹下聞鬼語樹神曰勞乎攻戰其一人曰何足為勞又
曰秦公必不休如之何荅曰秦公其如予何又曰秦若
使人被髮以朱絲繞樹赭衣灰坌伐汝汝得不困耶神
無言明日病人語聞公如其言伐樹斷中有一青牛出
走入豐水中其後牛出豐水中使騎擊之不勝有騎墮
地復上髮解牛畏之乃入水不敢出故秦自是置旄頭
騎(錄異傳搜神記)玄中記作始皇
擊月寗戚欲干齊桓公窮困無以自進於是為商旅將
任車以至齊暮宿於郭門之外桓公郊迎客夜開門辟
任車以至甚盛從者甚衆寗戚飯牛居車下望桓公而
悲擊牛角疾歌桓公聞之撫其僕之手曰異哉之歌者
非常人也命後車載之桓公及至從者以請桓公賜之
衣冠將見之寗戚見說桓公以治境内明日復見說桓
公以為天下桓公大說將任之羣臣争之曰客衛人也
衛之去齊不遠君不若使人聞之而固賢者也用之未
晚也桓公曰不然問之患其有小惡以人之小惡亡人
之大美(吕覧)歌曰南山矸白石䃹生不逢堯與舜禪短布
單衣裁至骭長夜冥冥何時旦(琴操)
飯牛秦穆公使價人載鹽徵諸賈人賈人買百里奚以
五羖羊之皮使車將之秦穆公觀鹽見百里奚牛肥曰
任重道遠以險而牛何以肥也對曰臣飲食以時使之
不以暴有險先後之以身是以肥也穆公知其君子也
以為上卿(說苑)昔百里奚賢秦穆公欲干之繆公好牛因
賃官以養牛蹄上乘肉三寸公使禽息視牛息入言之
公不信怒息復言之公又怒吏曰再怒其主罪當刖使
守門公出禽息跪而請之曰夫養牛者願君勿忽也公
乃問百里奚曰臣之長非養牛者也乃養民也公視牛
察之則賢人也遂與同車而出謝禽息息曰所以不死
者君未知客也今已知之矣乃觸門而死(張温自理表)
三犧介葛盧來朝聞牛鳴曰是生三犠皆用之矣其音
云問之而信(左僖二十九)
犒師秦潜伐鄭及滑鄭商人弦高將市於周遇之以乘
韋先牛十二犒師曰寡君聞吾子將師涉於弊邑敢搞
從者且使遽告于鄭秦將孟明曰鄭有備矣滅滑而還
(㐮三十三)
畜㹀徛頓魯之窮士聞陶朱公富往問術焉告之曰子
欲速富當畜五㹀於是乃適西河大畜牛羊于徛氏之
南十年之間其滋息不可計貲擬王公馳名天下以興
富徛氏故曰徛頓(孔叢子)
黑牛白犢宋人有好行仁義者三世不懈家無故黑牛
生白犢以問孔子孔子曰此吉祥也以薦上帝居一年
其父無故而肓其牛又復生白犢其父又復令其子問
孔子其子曰前問之而失明又何失乎父曰聖人之言
先迕後合其事未究姑復問之其子又復問孔子孔子
曰吉祥也復教以祭其子歸致命其父曰行孔子之言
也居一年其子又無故而肓其後楚攻宋圍其城民易
子而食之析骸而炊之丁壯者皆乘城而戰死者太半
此人以父子有疾皆免及圍解而疾俱復(列子)
解牛庖丁為文惠君解牛曰臣之刀十九年矣所解數
千牛矣而刀刃若新發於硎彼節者有間而刀刃者無
厚以無厚入有間恢恢乎其於遊刃必有餘地矣(莊)屠
牛坦朝解九牛而刀可以剃髮則刃遊於其間也(管)
拯溺受牛子路拯溺者其人拜之以牛子路受之孔子
曰魯人必拯溺者矣(吕察微)
彈琴公明儀為牛彈清角之操伏食如故非牛不聞不
合其耳矣轉為蚉䖟之聲孤犢之鳴即掉尾奮耳蹀躞
而聽牟子
大千石綏安縣北有連山昔越王建德伐吳得牛其大
千石以童男女三千人牽之既而入船俱墜于潭時之
聞附船有騞然之聲往往有青牛與船俱見神靈之至
(南越志)今名越王潭
衣繡或聘于莊子莊子應其使曰子見夫犧牛乎衣以
得乎(莊漁父)
四耳元封三年大秦獻花蹄牛高六尺尾環繞角生四
耳角端有肉蹄如蓮華(洞冥記)
花牛津元封中大秦獻告善走多力使輦銅石起望仙
宫迹在石上皆如花形故陽關之外有花牛津(上)
書帛飯牛漢武拜少翁為文成將軍少翁為帛書以飯
牛詳不知言曰此牛腹中有奇殺視得書書言甚怪天
子識其手書問其人果是偽書於是誅文成隠之(史記)
金牛長沙西南有金牛嶺漢武時有一田父牽赤牛告
漁人欲渡江漁人云船小豈勝得牛田父曰但相容不
重君舡於是人牛俱上及半江牛糞於船田父曰以此
相贈既渡漁人怒其汚船以橈撥糞弃水欲盡方覺是
金訝其神異乃躡之但見人牛入嶺隨而掘之莫能及
也今掘處猶存(湘中記)
耦犂武帝末年詔曰方今之務在于力農以趙過為搜
粟都尉耦犂二牛三人民或苦少牛亡以趙澤故平都
令光教過以人輓犂(食貨志)趙過創三犂之巧而關右以
足任延教九直之佃而黎庶殷飽(抱朴子)
糞銀漢建武二十一年有人騎白蹊牛入田田父訶詰
之乃曰吾北海使將看天子登封遂乘牛上山田父尋
至山惟見牛跡遺糞皆為銀明年世祖封禪(酉陽雜爼)
牛黃梁冀遣客齎書詣京并貨牛黃延篤篤殺之吳普
本草牛黃味苦無毒牛出入呻者有之夜有光走角中
牛死入膽中如鷄子黃神農本草曰療驚癎除邪逐鬼
(後漢)
萬年木精萬歲樹精為青牛漢桓帝出遊河上忽有一
青牛從河中走踼帝人皆驚走太尉何公河時為殿中
將軍有勇力走逆牛牛見公走還河公以手挽牛左足
右手持斧斫牛頭而殺之此青牛者萬年之木精也(玄中)
(記)山有大松或千歲其精變為牛(嵩高記)
觸墻成字大司農鄭玄牛角抵墻成八字(佩觿)
駢蹄魏文帝迎美人薛靈芸駕青色駢蹄之牛日行三
百里此牛尸塗國所獻足如馬蹄也(拾遺記)
二千斤杜預奏事曰臣前在南聞魏興西北山有野牛
野羊牛之大者二千斤羊之大者千數百斤試令求之
各得一枝并頭角蹄案其形不與中國牛羊相似然亦
是野獸中所希有
瑩蹄何曾性華侈都官從事劉享嘗奏曾以銅鈎㪜紖
車瑩牛蹄角後曾辟享為掾或勸勿應享謂至公之體
不以私憾遂應辟(晉書)
千里苟晞為兖州鎮去京師五百里有貢晞珍異食者
欲貽都邑親貴慮經信宿之聞不復鮮美募有牛能日
行數百里者當厚賞之有人進一牛云此一日行千里
晞乃命其丁車善馭之書䟽發遣旦發日中到京師取
荅書還至一更始竟便達晞以其駿快筯骨必將有異
遂殺而觀之亦無靈異唯見雙筋如小竹大自頭挾脊
著肉褁故外不覺也(祖台之志怪)
八百里駮王君夫(愷)有牛名八百里駮嘗瑩其蹄角王
武子語君夫我射不如卿今指卿牛以千萬對對之君
夫既恃手快且謂駿物無有殺理便相然可令武子先
射武子一起便破的郤據胡牀叱左右速探牛心來須
臾炙至一臠便去(世說)臣按相牛經云陰虹屬頸千里注
曰隂虹者雙筋白尾屬頸寗戚所飯者者愷之之牛其
亦有陰虹也(注)
偏轅石崇牛形狀氣力不勝王愷牛而王愷出遊極晚
發争入落城崇牛數十步後迅若飛禽愷牛絶走不能
及乃密貨崇馭人問牛所以駛馭人云牛本不遲由將
車人不及制之爾急時聽偏轅則駛矣愷從之遂争長
石崇後聞殺告者(世說)
千斤犗特明帝問周伯仁真長何如人荅曰故是千斤
犗特王公笑其言伯仁曰不如捲角㹀有盤辟之好(世說)
以戲王也(犗界)
景升桓公入洛過淮泗踐北境與諸僚屬登平乘樓眺
矚中原慨然曰遂使神州陸沉百年丘墟王夷甫諸人
不得不任其責袁虎率爾對曰運自有廢興豈必諸人
之過桓公懔然作色顧謂四坐曰諸君頗聞劉景升不
有大牛重千斤噉芻豆十倍於常牛負重致遠曾不若
一羸牸魏武入荆州烹以饗以卒于時莫不稱快以以
況袁四坐既駭亦失色(世說)
拜乞命桓冲鎮江陵正會當烹牛牛忽熟視帳下督都
目中淚下都督呪之曰汝若向我跪者當啟活也牛應
聲而拜衆皆異之督都復謂曰汝若須活遍拜衆人牛
涕隕如雨遂遍拜值沖醉不得啟遂殺牛沖聞大怒都
督痛加鞭罰(渚宫故事)
義牛元嘉中益州刺史吉翰遷為南徐州先於蜀中載
一青牛下常自乘恒於目前養視翰搆疾多日牛亦不
肯食及亡牛流涕滂沱吉氏喪未還都先遣驅牛向宅
牛不肯行人知其異即待喪既下船便隨去(函明錄)
駕牸魏道武謂尚書崔玄伯曰蠕蠕之人昔來號為頑
嚚每來抄掠駕㹀牛奔遁驅犍牛隨之㹀牛伏不能前
異部人有教其以犍牛易之者蠕蠕曰其母尚不能行
而況其子終於不易遂為敵所虜
角客一石元魏桓帝馬不能勝常乘安車駕大牛角客
一石(魏書)
白&KR0008;牛齊明帝賜蕭胄以所常乘白&KR0008;牛
青烏白鼻陳顯達家既豪富諸子與王敬則諸兒並精
車牛麗服餙當世快牛稱陳世子青王三即烏吕文顯
折角江瞿曇白鼻而皆集陳舍(南齊書)
手殺齊有一奉朝請家甚衆侈非手殺牛噉之不美年
三十許病篤大見牛來舉體如被刀刺呌呼而終(顔氏家訓)
殺報梁孝元在江州時有人為望蔡縣令經劉敬躬亂
縣廨被焚寄寺而住民將牛酒作禮縣令以牛繫利柱
屏除形像鋪設床坐於堂上接賓未殺之頃牛解徑來
至階而拜縣令大笑命左右宰之飲噉醉飽便卧簷下
稍醒而覺體痒爬搔隠疹因爾成癩十許年死(上)
額上萬字唐鳳閣侍郎李元素進瑞(一作&KR0008;)牛一頭額上
有萬字賜馬一匹李矯代為謝表云萬為盈數化成于
大武之元&KR0008;者粹文煥炳於純離之畜(英華)
金犢子龐帝師養一牸牛一赤犢子前後生五犢得絹
一百疋及翻轉至萬時號金犢子(朝野僉載)
飽乳犢唐豫章令賀若瑾眼皮急項轅麄張鷟號為飽
乳犢子(上)
獨肝北人牛疲者多以蛇灌鼻口則為獨肝水牛有獨
肝者殺人逆賊李希烈食之而死(酉陽雜爼)
好食爊牛頭有士人平生好食爊牛頭一日忽夢其物
故&KR0008;至地府酆都獄有牛首阿旁其人亦無畏憚仍以
手撫阿旁言云只這頭子大堪爊阿旁笑而放迴(𫝊載)
桃林處士寗茵假大僚莊南山下月夜有叩關稱桃林
班特處士相訪繼而南山班寅將軍來謁茵為置酒及
明視門外惟牛蹄虎跡而已(傳奇)
黑牡丹唐末劉訓者京師富人梁氏開國嘗假貸以給
軍京師春遊以觀牡丹為勝賞訓邀客賞花乃繫水牛
數百在前指曰此劉氏黑牡丹也
郎椒丁櫟夫畜生賤也然有尤善者皆見記識故馬稱
驊駵驥騄牛譽郭椒丁櫟(桓譚新論)
雙峙摯雉兔則鸞鳳不及鷹鷂引耕犁則龍鱗不逮雙
特(抱朴子)
氂牛夫氂牛其大如垂天之雲此能為大矣而不能執
鼠(莊子)犛牛出西域尾長而勁中國以為纓人或射之乃
自斷其尾
騎牛㻴州不産驢馬人多騎黃牛亦餙以鞍韉加之銜
勒可騎者皆自小習其步驟亦甚穏快者(嶺表錄異)
合浦合浦牛如槖駝案頂上有特骨大如覆斗足徤疾
其行一日常數百里(異物志)引牧牛項上惟肉大如斗出
徐門餘同(初學記)
麒牛麒牛似鹿又似羊肉美皮温常處滇濱也(郭義恭廣記)
周留周留者其實水牛蒼毛豕身角若擔矛衛護其犢
與虎為讐(&KR0034;林異物志)周留牛毛青大腹銳頭青尾其狀似
猪(上)
䕫牛岷山多䕫牛(山海經)注曰今蜀山中有大牛重數千
斤名為䕫牛晉太興元年此牛出上庸郡人弩射殺得
三十八擔肉即爾雅所謂犩
竹牛臨洮之境有山民曰仲小小衆號仲野牛平生以
採獵為務臨洮以西至于疊岩潘岷之境數郡良田自
禄山以來䧟為荒徼其間多産竹牛(一名野牛)其色紙黑其
巨一敵六七駱駝肉重千萬斤者其角二壯夫可勝其
一每飲齕之處則拱木藂竹踐之成塵獵人先縱犬逐
之俟其奔迸則毒其矢伺便射之洎中鏃則躡其蹤緩
逐之矢毒發處即斃踣之如山積肉如阜(一牛至于肉數千斤新鮮)
(者甚美縷如紅絲線)乾寧中小小之獵遇羣牛於石塜山嗾犬逐
之其牛驚擾奔一深谷谷盡南抵一懸崖犬逐既急牛
相排&KR1370;居其首者失脚墮崖居次者不知其偶墮累累
接跡而進三十六頭皆斃于崖下積肉不知紀極秦成
階三州士民荷擔之不盡(玉堂閑話)
角乘梧州出獨峯牛土人乘騎如馬謂之角乘(海錄椊事)
特亮郡國志竇州特亮縣昔有白牛夜出光影照於人
見牛光號為特亮
古㫋北人之先索國有泥師都二妻生四子一子化為
鴻遂委三子謂曰尔可從古㫋古㫋牛也三子因隨牛
牛所糞悉成肉駱(酉陽雜爼)
夀天竺波羅柰國有稍割牛黑色角細長可四尺許十
日一割或不至十日一割便困病或致死人服其血皆
老夀國人皆夀五百歲牛夀一等于人(什法盛歴國𫝊)
東夷占骨東夷之人以牛骨占事呈示吉凶無往不中
牛非含智之物骨若有此之效(楊方五經釣沉)
布哈元呼牛為布哈世祖賜楊漢英名以賽音布哈
謂以華言賽音好也布哈牛也(世史正綱)
割肉復生大月支及西胡有牛名日及牛以今日割取
其肉三四斤明日其肉已復瘡亦愈漢人入此國以牛
示之以為珍異漢人曰吾國有䖝大小如指名為蚕食
桑葉為人吐絲外國人不復信有蚕也(玄中記一)越嶲國有
牛稍割取肉經日必復生(慱物志)
&KR0008;牛九真有&KR0008;牛形如牛而大頭白身黑角長二丈堪
為酒器(寰宇記)
角載二十斛扶桑國有牛角甚長以角載物至勝二十
斛(南史)
駛牛日南多駚牛日行數百里(異物志)
淨𣑽西國土俗以牛能耕地出生萬物故以牛糞為净
𣑽王帝釋及牛並立神廟以祠之佛隨俗情故同為净
(耶舍法師𫝊)
石牛石牛和城西石虎當衰石牛夜鳴聲聞三十里事
奏虎虎使人打失牛耳及尾以鉄丁釘四脚今具存(楊龍)
(洲洛陽記)
駱駞
陽光號山陽光之山獸多橐駞善行流沙中日三百里
負千斤(山海經)
兩峯駝背有兩峯如鞍其足三節色蒼褐凢欲脊載輙
先屈足受之所載未盡量終不起古語謂之槖佗(爾雅翼)
泉渠槖駞之本出泉渠(淮南萬畢術)
獻橐駝南單于上書獻橐駝單于歲祭三龍祠走馬闘
槖駝以為樂事(東觀漢記)
取水供贍高祖不飲洛水常以千里足明駝更互回恒
州取水以供贍焉(後魏書)
明馳明皇時父趾貢龍腦香禁中呼為瑞龍腦上賜貢
妃十枚妃私發明駝使持三枚遺禄山明駝使復下有
毛夜能明日馳三百里(楊妃外傳)駝性羞木蘭篇明駝千里
脚多誤作鳴字駝臥腹不帖地屈足漏明則行千里(酉陽)
(雜爼)耕餘博覽云明駝使眼下有毛夜明見物日行三百
餘里亦異人也誤
述密國迷國正平元年遣使獻一峯黑橐駝(北史八十五)
取經磁州山中有竹林寺五百羅漢所居隠而不見按
齊志云天寳末嘗使人往此等取經凾使者辭以不知
文宣曰卿取我駱駝乘之則自至矣使者入山東見一
寺之門有數僧相謂曰高洋駱駝來也問使者曰尔天
子使汝來何求曰帝命于寺東廊從北第一房取經凾
及尺八黃帕等僧共取與之後不復見(胡礪鼔山常樂寺碑)
駝負凾養魚虞孝仁性奢華伐遼之役以駱駝負凾盛
水養魚以自給宋孫承祐從太宗伐以駱駝駝負大函
貯水養魚自給
吉駱駝天官侍郎吉頊長大昂頭行視郎中張元一目
貯弱柳吉駱駝
白駱駝哥舒翰嘗鎮于青海路既遥遠遣使嘗乘白駱
駝以奏事白駝日行五百里(明皇雜錄)
廬山精乾符中劉秉仁為江州刺史自京將駱駝至郡
擊射至斃乃以狀白州曰獲廬山精劉公訝其事既至
愀然曰此吾橐駝也乃命痊于江壖(三水小牘)
雙峯成自虚自渭南晚過東陽驛遇雪夜止佛廟
有老病僧曰安知高在焉夜吟詩曰擁褐藏名無
定蹤流沙千里度衰容𫝊得南宗心地後此身應
便老雙峯
山驢梁朱温常言于明皇趙崇是輕薄圓頭於鄂州坐
上祥不識駱駝呼為山驢(南部新)
鬼乘龍周世祖征濠夜遣兵持炬乘橐駝絶淮濠兵驚
以為鬼乘龍也遂名乘龍洲(寰宇記)
駝語有駝坊使臣夜坐聞戶外語云舍人來日當有之
萬里之役然遂免此苦吾將奈何荅云諫議願自寬會
當免耳使臣竊窺之乃庭中二駝也次早有旨差一駝
載軍衣入蜀遂死蜀中矣(清明投轄錄)
一封西域大月氏國出一封橐駝注脊上有一封也封
言其隆高若封土也今俗呼為封牛(漢書)吐番獨峯駝日
行千里
知水脉焞煌西渡流沙往外國流沙千餘里中無水時
有伏處人不能知皆乘駱駝知水脉遇其處輙停不肯
行以足蹋地人於蹋處掘之輙得水(慱物志)
知風鄯善古樓蘭國也西北有流沙數百里夏日有熱
風為行旅之患風之欲至唯老駝知之即鳴而驟立埋
其口鼻於沙中人每以為候亦即將氊擁蔽鼻口其風
迅駛須臾過盡若不然者必至危斃(後周異域傳)
風脚駝于闐有小鹿角細而長與駝交生子曰風脚駝
日行七百里其疾如風(洽間記)波斯國出名馬大駝及駝
往往有日行七百里者富室至有數千頭(北史)
兩脚滑國者車師之别種也有兩脚駱駝野驢有角(南史)
糞烟如狼駱駝糞煙直上如狼煙
駝峯駝峯倒者齒老矣少徤者峯直(𤨏碎錄)
駝聲義訓曰牛之聲曰牟駝之聲曰&KR1387;
石駱駝西域拘夷國山有石駱駝腹下下出水以金鈇
及手承取即便對過瓠蘆盛之者則得飲之今身體香
净而昇仙其國神祕不可數遇(異苑)互見水
驢
漢驪驢一曰漢驪其子曰&KR1042;(何承天纂文)
奇畜匈奴奇畜即驢騾也(史記)
駕驢靈帝於宫中西園駕四白驢躬自操轡驅馳周旋
以為大樂於是公卿貴戚轉相倣效至乘輜軿以為騎
從互相侵奪賈與馬齊夫驢乃服重致遠上下山谷野
人之所用耳何有帝王君子而驂服之乎遲鈍之畜而
今貴之天意若曰國且大亂賢愚倒植凡執政者皆如
驢也(後五行志)漢靈帝養驢數百頭常自騎之駈馳遍京師
有時駕四驢入市(金樓子)
起死薊子訓駕驢車與諸生俱詣許下道過滎陽止主
人舍而所駕之驢忽然卒僵蛆蟲流出生遽白之子訓
曰乃爾乎方安坐飯食畢徐出以杖扣之驢應聲奮起
行步如初即復進道其追逐觀者常有千數(後漢)
長面諸葛恪父瑾長面似驢孫權大會羣臣使人牽一
驢入題其面曰諸葛子瑜恪跪請筆益兩字續其下曰
之驢舉坐歡笑乃以驢賜恪(吳志)
作鳴王濟卒將葬時賢無不畢至孫楚雅敬濟而後來
鳴我為卿作之體似聲真賓客皆床曰卿嘗好我作驢
鳴我為卿作之體似聲真賓客皆笑楚顧曰諸君不死
而令王濟死乎(晉書)
頭當似猪王導謂諸葛嘗見驢謝大𫝊問陛下遥相其形
當何所似孝武掩口而笑荅曰頭當似猪(世說)
驢勝馬王導謂(諸葛)恢曰人言王葛不言葛王恢曰人言
驢馬不言馬驢豈驢勝馬也(晉書)
赤驢釋道安宇内式瞻嘗乘赤驢往來荆襄間朝夕而
見今河東寺上有驢臺峴有中驢村(史)或云皆虚也中
驢之名本是閭國郄國之故地也
耀靈後廢帝於耀靈殿上養驢數千(宋書)
驢王東海王凡劣前廢帝號為驢王(劉體仁𫝊)魏元坦傲狼
凶麤安豐王延明每狠責之曰昔宋有東海王禕志性
凢劣人號曰驢王我熟觀汝所作亦恐不免驢號當時
聞者號為驢王(北史)
比令僕王奐初拜僕射劉祥與奐子融載行至中堂見
路人驅驢祥曰驢汝好為之如汝人才皆已令僕矣(南齊)
運粮受絹公孫軌字元慶為虎牢鎮將初大武將此征
發民驢以運糧使執部調雍州軌令驢主皆加絹一疋
乃與受之百姓語曰驢無彊弱負絹自壯衆共嗤之坐
徵還(後魏書)
嗜驢肉陳後主入隋文帝問監者叔寶何嗜對曰嗜驢
肉問飲酒多少曰與其子弟日飲一石文帝大驚(南史)
為驅驢狀蘇世長容貎醜陋頗有學識&KR1167;滑稽古雜諧
調隋大業中為都水使者煬帝嘗謂之曰卿面何類驅
驢世長再拜呌呼以手據地&KR1370;項敗面為驅驢之狀羣
臣掩口而笑煬帝大悦賜帛百疋(舊唐)
驅驢御史武后初稱周恐下心不安乃令人自舉供奉
官正員外多置裏行拾遺補闕御史至有車載斗量之
咏有御史臺令史將入室值裏行御史數人聚立門内
令史不下驢衝過其間諸御史大怒將杖之令史云今
日之不實在此驢乞先數之然後受罰御史許之謂曰
汝技藝可知精神極鈍何物驢畜敢於御史裏行於是
羞赧而止(國朝𫝊記)
麒麟楦唐楊烱每呼朝士為麒麟楦或問之曰今假弄
麒麟者必脩餙其形覆之驢上宛然異物及去其皮還
是驢耳無德而朱紫何以異是(僉載)
驅驢宰相王及善後為右相無甚施設惟不許令史輩
將驢入堂終日驅逐號驅驢宰相(上)
寶鞍郭英乂知運子也鎮劒南頗恣狂蕩取女人令乘
驢擊毬以寳鈿為驢鞍賞賜巨萬以為笑樂(唐書)
跨長耳咸通末執政以進士車服僣差奏請不許乘馬
時場中不下千皆跨長耳或嘲之曰今年勑下盡騎驢
短轡長鞦滿九衢清瘦兒郎猶自可就中愁殺鄭昌圖
鄭光業軀幹偉大故云(摭言)
夏侯驢子唐夏侯籍學吟詩遊西川依託勲臣為幕下
從事時人號為夏侯驢子言其鄙也(北夢𤨏言)
夢化驢漢高祖鎮太原周太祖為漢衛時令隠帝監符
璽頗相戲狎暨從征鄴城旦夕同侍一旦語太祖曰我
夜來夢尔為驢負我昇既捨爾乘俄變為龍捨我南去
何祥也曰公謂驢作少意知勿空見玩撫掌而罷(冊府)
死為驢陸軫云天聖中侍中馮拯卒次年京城南錫慶
院側人家生一驢腹下白毛成馮拯二字馮氏以金贖
之潜育於室中四方皆知之(泊宅編)
聽鶯聲嶺南有驛名翠嵐往來者多飼馬堂上吏止之
不聽乃題璧云犬馬本非堂上畜莫言郵舍暫經過大
都人畜須分别不聽鶯聲可奈何聽鶯聲者蓋昔人為
驢吃牡丹賦云展似鉄之雙蹄驚回蝶夢聳如船之兩
耳不聽鶯聲驛吏之言出此(墨客揮犀)
衛代呼驢為衛於文字未見今衛地出驢義在斯乎或
說以其有䩜有槽譬如諸衛有胃曹也因目為衛(資暇集)
或曰晉衛玠好乘之故以為名(爾雅翼)
鳴欭(矣)㰳(亞)驢鳴也率以午及五更初而鳴
驢仙有驢仙者享五百員負乘而不輟歴無定主大驛
於天下(符子)
驢運烏場國特檀山山中有寺大有衆僧日日有驢運
食無控御者自來留食還去莫知所在(西域志)
廬山公宋袁淑徘諧集廬山公九鍚文云
賣驢開成初東市百姓喪父騎驢市凶具行百步驢忽
忽曰我姓白名元通負君家力已足勿復騎我南市賣
麩家欠我五十四百我又負君錢數亦如之今何賣我
其人驚異即牽行旋訪主賣之驢甚壯報價只及五千
詣麩行乃還五千四百因賣之兩宿而死(酉陽雜爼)
金驢晉僧朗住金榆山及卒所乘驢上山失之時有人
見者乃金驢矣樵者往往聽其鳴響土人言金驢一鳴
天下太平(上)
服駕驥垂兩耳兮中坂蹉跎蹇驢服駕兮無用日多(楚辭)
騾
四類騾驢父馬母也駃騠驢馬父母也(說文)驢為牝馬為
牡則生驘有馬與牛而生者皆䳮(古今注)馲驛驢父牛母
(玉篇)蜀中縣有馬與牛合而生者皆牛為牡馬為牝故今
川廣皆産騾生于廣者蹄輕産于蜀者蹄重以大武之
遺體也(爾雅翼)
騾醫趙簡子有兩白騾而甚愛之陽城胥渠處廣門之
宫夜欵門而謁曰主君之臣胥有疾醫教之曰得白騾
之肝病則止不得則死謁者入通董安于御于側愠曰
譆胥渠也欺吾君請即刑焉簡子曰夫殺人以活畜不
亦不仁乎殺畜以活人不亦仁乎於是召庖人殺白騾
取肝以與陽城胥渠處無幾何趙兵興而攻翟廣門之
左七百人右七百人皆先登而獲甲首人主其胡可以
不好事(吕覧)
駮騾元封四年脩彌國献駮騾高一丈毛色赤班皆山
色旋成日月之象常以金瑶物器盛芻以飼之置於黃
門厩東方朔曰比六畜之下者無為深愛昔夏侯滛于
原獸以亡其國況戎翟献其鄙獸費財毁德非所以示
天下也楚莊好馬叔敖知其失政願陛下省物金國家
之機事騾鄙獸宜置之於負乘不用則棄之於野上乃
放之後野人見有赤蛇自天屬地有雲氣來繞地及雲
徐馳復變為赤龍騎之入雲有人來告上曰滑稽兒使
我失龍矣朔曰龍何難值恐陛下費金瑶終化為驢騾
耳帝納其言而深忌之(洞冥記)
非驢非馬龜兹王絳賓朝漢樂漢衣服制度歸國治宫
室如漢家儀外國之人皆曰驢非驢馬非馬若龜兹王
所謂驘也(漢書)高昌性難伏乃作歌曰驢非驢馬非馬言
高昌似騾也(上)
白騾將軍明皇將登封太山益州進白騾至㓗朗豐澗
權奇偉異上遂親乘之柔習安便不知道降之勞也告
成禮畢復乘而下纔及山址上休息未久有司言白騾
無疾而殪上嘆異久之謚之曰白騾將軍命有司具槥
櫝壘石為墓墓在封禪壇北數里至今存焉(開天傳信記)
騾子都吳少誠據蔡州地既少馬而廣畜騾乘之教戰
謂之騾子軍尤穪勇悍而甲仗皆畫為雷公星文以為
厭勝(舊唐)吳元濟叛其將有董重質者守洄曲其部下乘
騾即戰號騾子都最為勁悍官軍恒警俻之(上)
縶騾進士李詹平生廣求滋味取騾縶于庭中圍之以
火騾渴即飲以灰水蕩其腸胃然後取酒調以諸辛味
復飲之騾未絶而為大所逼爍外已熟矣其法狄慎思
小諫所𫝊也無何俱卒(玉泉子)
鵓鴿青靖康元年金人犯濬州徽宗微服出通津門御
小舟將次雍丘沮淺船不得進夜出&KR0008;上御駮&KR0008;名鵓
鴿青望睢陽而奔(揮塵錄)
雄騾為戲錢昂治郡有聲以才能稱于崇觀間嘗帥秦
州時童貫初得幸為熙河措置邊事恃寵驕倨將迎不
暇獨昂未嘗加禮昂短小精悍老而矍鑠一日赴天寧
開啓待貫之來久之方至昂曰太尉來何暮耶貫曰偶
以所乘騾小而難騎動必跳躍適方欲據鞍忽盤旋庭
中甚久以此遅遅昂曰太尉之騾雄者耶雌耶貫曰雄
者也昂曰既爾難柰何不若閹之貫雖一時愧怒而莫
能報其後貫大用事卒致遷責(上)
力在腰馬力在前髆驢力在髀驘力在腰騎乘者随其
力而進退之驘股有鎻骨故不能生其狀大骨若白而
口小小骨若杵而頭大小口御大頭故不可出此驘之
所以不滋息焉(爾雅翼)
天中記卷五十五
