天中記卷三十六
明陳耀文撰
浮圖名義
五禪階級真性即不垢不净凡聖無差禪門則有淺有
深階級殊等謂帶異計欣上厭下而修者是外道禪正
信因果亦以欣厭而修者是凡夫禪悟我空偏真之理
而修者是小乘禪悟我法二空所顯真理而修者是大
乘禪若頓悟自心本來清淨元無煩惱無漏智性本自
具足此心即佛畢竟無異依此而修者是最上乘禪亦
名如來清淨禪亦名一行三昧亦名真如三昧(上)
三藏夫三藏之義者則内為戒定慧外為經律論以陀
羅尼總攝之也陀羅尼者是菩提速疾之輪解脫吉祥
之海三世諸佛生於此門慧照所傳一燈而已(宋僧無畏傳)
三乘法華經曰三乘者一曰聲聞乘二曰緣覺乘三曰
菩薩乘聲聞者悟四諦而得道也緣覺者悟因緣而得
道也菩薩者行六度而得道也然則羅漢得道全由佛
教故以聲聞為名也辟支佛得道或聞因緣而解或聽
環珮而得悟神能獨達故以緣覺為名也菩薩者大道
之人也方便則止行六度真教則通修萬善功不為已
志存廣濟故以大道為名也(世說注)沙門治心修净其根
業各差謂之三乘聲聞緣覺及以大乘取其可乘運以
至道為名也(魏釋老志)釋道安上二教論云九流之教教止
其身名為外教三乘之教教静其心名為内教是以智
度有内外兩經仁王辯内外二論方等明内外兩律百
論言内外二道若通論内外則&KR1308;彼華夷若局命此方
則可云儒釋釋教為内儒教為外(廣弘明)大乘者盖如來
之道場也故緣覺聲聞謂之小乘言法駕之通馳如舟
車之致遠也(李顒大乘賦序)小乘列四果之梯大乘有十等之
位從几入聖具有經論(甄鸞笑道論)
三身一切諸佛皆有三身一者法身謂圓心所證二者
報身謂萬善所感三者化身謂隨緣所現今釋迦牟尼
佛者法身久證報身久成今之出現盖化身耳(禪林妙記)
三歸佛道其始修心則依佛法僧謂之三歸若君子之
三畏也又有五戒去殺盜婬妄言飲酒大意與仁義禮
智信同云奉持之則生天勝處虧犯則墜鬼畜諸苦又
善惡生處凡有六道焉(釋老志)
三昧此云調直定又云正定亦云正受圭峯疏云不受
諸受名為正受遠法師云夫稱三昧者何專思寂想之
謂也思專則志一不分想寂則氣虚神朗氣虚則智恬
其照神朗則無幽不徹斯二乃是自然之玄符用一而
致用也(翻譯)道家云貞一儒者云致一釋氏云三昧其義
通也言一即有二遂至於三言三即昧在其間反覆存
之而已(佛書雜記)
四諦苦集滅道是也苦謂一切生老病死之類集謂一
切聚集骨肉財帛之類滅謂壊滅道謂修行類此名四
諦謂其理審諦非徒說也經云見苦斷集因滅修道(龍舒)
(心經注)
四果四果預流即須陀洹為初果一來即斯陀含為二
果不來即阿那含為三果無生即阿羅漢為四果自此
以上獨覺菩提為辟支佛自覺覺他為一切菩薩摩訶
薩行因果圓滿為諸佛無上正等菩提
六通經云六通者三乘之功德也一曰天眼通見遠方
之色二曰天耳通聞障外之聲三曰身通飛行隠顯四
曰宅心通水鏡萬慮五曰宿命通神知巳往六曰漏盡
通慧解累世三明者解脫在心朗照三世者也(世說注)佛
身即法身也從六通生從三明生(維摩經)天眼宿命漏盡
為三明(僧肇)
五衍憑五衍之軾拯溺逝川(選頭陀碑)僧肇論曰聘六通之
神驥乘五衍之安車五衍五乘天竺言衍此言乘五乘
一人二天三聲聞四辟支佛五菩薩(注)
五盖一曰貪婬二曰瞋恚三曰愚癡四曰邪見五曰調
戲别而言之求欲為貪耽著為婬外發為瞋内結為恚
繫於縛著觸理倒惑為愚癡生死因緣癡為本一切諸
著皆始於癡地獄苦酷多由於恚(奉法要)
六度一曰施二曰戒三曰忍辱四曰精進五曰一心六
曰智慧積而能散潤濟衆生施也謹守十善閑邪以誠
戒也犯而不校常善下人忍辱也勤行所習夙夜匪懈
精進也專心守意以約歛衆一心也凡此五事行以有
心謂之俗度領以兼忘謂之道慧(上)
三幡消一無於三幡(選天台賦)三幡色一也色空二也觀三
也言三幡雖殊消令為一同歸於無也郤敬輿與謝慶
緒書論三幡義曰近論三幡諸人猶多欲既觀色空别
更觀識同在一有而重假二觀於理為長然敬輿之意
以色空及觀為三幡識空及觀亦為三幡(注)
二諦二諦者一是真諦一名俗諦真諦亦名第一義俗
諦亦名世諦勸臣以忠勸子以孝勸國以治勸家以和
弘善示天堂之樂懲非顯地獄之苦此依俗諦也真諦
彰本寂之理一性泯然所以實際理地不受一塵是非
雙泯能所俱亡指萬象為真如會三乘歸實際此依真
諦也(翻譯)
三智一曰真智本來寂静通達無涯二曰内智自覺無
明割斷煩惱三曰外智分别根門識了塵境
三報大涅槃經明三種報一順現報明王孝慈訓世則
祥雲布夀星現仁君恩德及物則醴泉涌嘉苗秀善既
有徵惡亦可驗樵客指熊而臂落酒客啖䏑以皮穿二
順生報今世雖行善惡之因次生方受苦樂之果缾沙
轉報於四天有相改生於六欲三順後報因造今身報
終後世伽吒七反而享餘慶那律久劫以受遠福此三
種報皆名定業(翻譯)
三德法身般若解脱是為三常樂我净是為德無二生
死為常不受二邊為樂具八目在為我三業清净為净
(金光明玄義)
三緣第一為了自已輪回生死二為紹隆三寶三為六
道四生皆令解脱(古禪師語錄)
五濁劫濁見濁煩惱濁衆生濁命濁(彌陀經)
六塵色聲香味觸法(中論)
四觀觀生如石女之懷兒觀住如陽焰之翻浪觀異同
浮雲之萬變觀死猶狂花之謝空
三有欲有色有無色有有者何謂一切有漏法是佛言
若業能令後生相續是有又云生滅故名有墮苦集諦
中是有(婆沙論)
四大我今此身四大和合所謂毛髮爪齒皮肉筋骨腦
髓垢色皆歸於地唾涕膿血涎沫津液痰淚精氣大小
便利皆歸於水煖氣動火動静歸風四大各離今者妄
身當在何處(圓覺經)
七聖財人生世間禍福從口生當護於口甚於猛火猛
火能燒一世惡口能燒無數世猛火燒世間財惡口燒
七聖財口舌皆鑿身之斧也七聖財謂一信二精進三
戒四慚愧五聞捨六忍辱七定慧七者能資用成佛故
名財(報恩經)
三科法王立法周王識心三界牢獄三科驗定一罪一
福三道十使十惡此屬乎罪名為黑業報四惡趣五戒
十善四禪四定此屬於福名曰白業報處人天三乘摩
訶衍此屬乎道感報四聖此則凡聖界分因果事定以
此三科收行盡矣(翻譯)
五藴五隂謂色受想行識也色謂色身有形或黃或白
是也受謂一切受苦受樂受用是也想謂一切思念是
也行謂所行之事識謂曉解世間事五藴即五隂(道院集)
五隂是色隂受隂想因行隂識隂
十善十善者身不犯殺盜婬意不嫉恚癡口不妄言綺
語兩舌惡口反十善者謂之十惡四過者上之所謂兩
舌惡口妄言綺語也(奉法要)
八正開八正之門大庇交喪(頭陀碑)維摩經曰雖行八正
道而樂行無量佛道是菩薩行僧肇論曰啓八正之平
路坦衆聖之夷塗大品經說八正曰正見正思惟正語
正業正命正精進正念正定(注)
六入六情一名六衰亦曰六欲謂目受色耳受聲鼻受
香舌受味身受細滑心受識識者即上所謂識隂者也
五隂六欲盖生死之源本罪苦之所由(奉法要)
禪法律金仙氏之道盖本於孝敬而後積以衆德歸於
空無其敷演教戒於中國者離為異門曰禪曰法曰律
以誘掖迷濁(江永州龍興寺記)白居易問惟寬禪師法何以說
法師曰無上菩提被於身為律說於口為法行於心為
禪應用者三其致一也譬如江湖淮漢在處立名名雖
不一水則無二
戒定慧法要有三曰戒定慧唐宣宗問弘辨禪師曰云
何名戒對曰防非止惡謂之戒帝曰云何為定對曰六
根涉境心不隨緣名定帝曰云何為慧對曰心境俱空
照覽無惑名慧(五燈)
真如馬師云真如有變易豈不聞善知識者能回三毒
為三聚净戒回六賊為六神通回煩惱作菩提回無明
作大智若真如無變易是外道也(上)古釋云遣妄曰真
顯理曰如觀法師云無法非真何妄可遣無法不如何
理可顯
三身六祖謂智通曰三身者清淨法身汝之性也圓滿
報身汝之智也千百億化身汝之行也若悟三身即名
四智大圓鏡智平等性智妙觀察智所作智(傳燈)
慧日曜慧日於康衢則重昏夜曉(頭陀碑)劉蚪曰菩薩員
净照均明兩故曰慧日(注)
慈雲如來慈心如彼大雲蔭注世界(鷄跖集)唐太宗手勅
玄裝云慈雲欲卷收之廕四空慧日將昏朗之照八極
舒朗之者其惟法師乎
止觀止能捨樂觀能離苦止能修心觀能修慧止如鑷
鑷刺觀如剪剪髮心法雙亾止也心法雙照觀也
戒寳大疾病中戒為良藥大恐怖中戒為守護大暗冥
中戒為明燈三惡道中戒為橋梁五怖懼中戒為大船
(智度論)
阿耨多羅三藐三菩提梵云阿此云無梵語耨多羅此
云上梵語三此云正梵語藐此云等梵語菩提此云覺
是阿耨多羅三藐三菩提者乃無上正等正覺謂無上
真性也(心經注)
波羅蜜多梵經云波羅蜜多此云到彼岸彼岸者西土
俗以設諭諸佛地謂之彼岸衆生輪回作業之地如在
海中謂之此岸則佛地所以謂之彼岸(上)經云到者有
六焉一曰檀檀者施也二曰毗黎黎者持戒也三曰羼
提羼提者忍辱也四曰尸羅尸羅者精進也五曰禪禪
者定也六曰般若般若者智慧也然則五者為舟般若
為導導則俱絶有相之流升無相之彼岸也故曰波羅
蜜也(世說注)彼岸者引之於有則高謝四流推之於無則
俯弘六度(頭陀碑)
阿毗曇遠法師阿毗曇叙曰阿毗曇者晉言大法也道
標法師曰阿毗曇者秦言無比法也
和南僧家謂合掌作禮曰和南(禪苑清規)口禮者如合掌問
訊也觀音義疏云此方以拱手為恭外國以合掌為敬
手本二邊今合為一表不散誕專至一心(翻譯)或云那漠
婆南要律儀翻為恭敬善見論翻為度(一法)
六宗二𣲖六宗之後為二𣲖一曰清原思思傳石頭遷
其下為曹洞雲門法眼一曰南嶽讓讓傳馬祖其下為
臨濟潙仰是為五家宗𣲖道一而已一棒一喝一唱一
和機用縱横
諸名義南無此云歸命信順也佛覺也菩提亦覺也道
之極者稱曰菩提菩提薩埵覺衆生也阿羅漢總音殺
惱賊遠離諸惡堪總供養更不受三界生也釋迦能仁
也牟尼寂點也彌勒慈氏也維摩詰净名也婆羅門梵
志也辟支獨覺也比丘乞士也上乞法下乞食也波羅
蜜彼岸也多到也禪那静慮也般若聰慧也三昧正定
也又等特也奢摩它止息也瑜伽相應也阿耨多羅無
上也三藐正也般涅槃般普也涅出也槃煩惱也窣堵
波塔也茶毘亦云闍維焚燒也僧伽藍衆園也娑婆堪
忍也懴悔懴謂懴摩請忍也羯磨作法辨事也阿僧祗
無數也
方等經慈悲為佛眼正念為佛頭妙音為佛耳香林為
佛鼻甘露為佛口四辯為佛舌六度為佛身四攝為佛
首平等為佛指戒定為佛足種智為佛心四門入清凉
地即方也所契之理平等大慧即等也
四經維摩經以不思議為宗金剛經以無住為宗華嚴
經以法界為宗涅盤經以佛性為宗
三千大千千千重數故曰三十二過復千故曰大千迦
維羅衞居其中也(智度論)
震旦蔥河以東名為震旦以日初出耀於東隅故得名
也(樓炭經)琳法師云東方屬震是日出之方故云震旦或
曰真丹或曰旃丹(翻譯)
印度西域記云天竺舊云身篤或曰賢豆今從正音宜
云印度印度者唐言月以其土聖賢繼軌導凡御物如
月照臨五印度之境周九萬餘里三垂大海北背雪山
北廣南狹形如半月劃野區分七十餘國時特暑熱地
多泉濕成光子曰中天竺國東至震旦五萬八千里南
至金地國西至阿拘遮國北至小香山阿耨達亦各五
萬八千里則知彼為中國矣(上)互見日
四王印度常傳贍部一洲四王所治東謂脂那主人王
也西謂波斯主寶王也南謂印度主象王也北謂獫狁
主馬王也皆謂四國藉斯以治(續玄裝𫝊)
布薩布薩即說戒也净住者即布薩之翻名布薩天言
净住人語或曰增進亦稱長養通道殊俗俱禀修行所
謂净身口意如戒而住故曰净住也(道宣净行法門序)
練神練神者閉情關照期神曠劫幽靈不亡積習成聖
階十地而逾明邁九宅而高蹈此什教所以弘也(周什道安)
(二教論)遠辭九宅寧羅氏族之拘(上)
般若航清凉禪師云夫般若者苦海之慈航昏衢之巨
燭也
大願船净土傳云菩薩乘大願船住生死海就此世界
呼引衆生上大願船如是送至西方如有往者無不得
生
理絶人區維摩經曰以四大海水入一毛孔中不撓魚
鼈等而彼大海本相如故又舍利佛住不思議菩薩斷
取三千大千國界如陶家輪著右掌中擲過恒河沙國
界之外其中衆生不覺不知又復還本處都不使人有
往來相(後漢西域傳注)
事出天外涅槃經曰阿闍王令醉象蹋佛佛以慈善根
力舒其五指遂為五師子見爾時醉象惶懼而退(上)
刹那無常者前滅後生刹那不住者也(梁武記注)刹那是天
竺國音迅速之極名也(弘明九)俱舍云時之極少名刹那
時之極長名為劫俱舍頌云極微字刹那色名時極少
(翻譯)雖年百歲猶若刹那如東道之長波似西垂之殘照
擊石之星火馳隙之迅駒風裏之微燈草頭之懸露臨
崖之朽樹燦目之電光
天竺重文鳩摩羅什云天竺國俗甚重文製其工商體
韻以入弦為善凡覲國王必有讃德見佛之儀以歌嘆
為貴經中偈頌皆其式也但改梵為秦失其藻蔚雖得
大義殊隔文體有似嚼飯與人非徒失味乃更嘔噦也
戒飲長老莎伽陀降伏菴婆羅提陀惡龍及為酒困不
能折伏蝦蟆故佛制戒小草頭一滴亦不得飲下酒是
惡本酒是魔事(梁武斷酒肉文)
不殺釋善伏云不殺者佛教之都門也不能行之若講
禮而為倨傲耳又勸行六道供以先祖諸亡者無越此
途(續二十一)
八關齋一不殺二不偷盜三不淫邪四不妄語五不飲
酒六不坐高大牀七不著花鬘瓔珞不用香油塗身董
衣八不自歌舞不得輒往聽不過中食受此八戒名八
關齋
五辛修行者不得食五辛言五辛者一葱二薤三韭四
蒜五興渠(梵網經)釋慧(闕)僧徒多迷五辛中興渠或云蕓
薹胡荽或云阿魏唯净土集中别行盡又云五辛此土
唯有四一蒜二韭三葱四薤闕於興渠梵語稍訛正云
形具餘國不見迴至于闐方得見也根麄如細蔓菁根
而白其臭如蒜彼國人種取根食也于時冬天到彼不
見枝葉薹荽非五辛所食無罪日親見為驗與(唐高僧傳)
極樂中國之西數萬里有國曰身毒釋迦牟尼如來示
現之地彼佛言曰西方過十萬億佛土有世界曰極樂
佛號無量夀如來其國無有三惡八難衆寶以為飾其
人無有十纏九惱羣聖以為友有能誠心大願歸心是
土者苟念力具足則往生彼國然後出三界之外(御净土記)
鑿大昏夫佛之道可以轉惑見為真智即羣迷為正覺
捨大闇為光明夫性豈異物耶孰能為余鑿大昏之墉
闢靈照之戶廣應物之軒者吾將與為徒(龍興寺記)
懈慢國過此西方十二億那由他有懈慢國快樂安閑
人欲往生阿彌陀佛國若從此國過人多染著即願生
其中遂不得到阿彌陀佛國若人見此不貪不愛即得
越過至安樂國此懈慢國亦曰疑城人遥見此城謂是
極樂便生愛著(菩薩處胎經)
心燈意蘂心燈夜炳意蘂晨飛(晉安王書)
障火魔風障火焚心印魔風颺劫灰
由旬西域記云夫數量之稱踰繕那者舊曰由旬踰繕
那者自古聖王一日軍行舊傳一踰繕那四十里印度
國俗乃三十里聖教所載唯十六里大論云由旬三别
大者八十里中者六十里下者四十里(翻譯)
佛田供父母曰恩田供佛僧曰敬田供貧病曰悲田總
名曰福田(見法論)
鬼宿佛教上屬鬼宿暗則佛教衰(尚書故實)太子出家時見
鬼星與月合諸天唱大聲言大聖太子鬼宿已合今時
至矣欲求勝法莫住于此(佛本行經)
沸星佛以二月八日沸星見時初成等正覺亦以二月
八日沸星出時生以八月八日沸星出時轉法輪以八
月八日沸星出時取般涅槃(薩婆多論)
底栗車此云畜生婆沙云畜謂畜養謂彼横生禀性愚
癡不能自立為他畜養故名畜生(翻譯)
齋戒白争飯土言欲受八禁清净齋戒所謂不殺生不
偷盜不婬妷不妄語不飲酒不兩舌不惡口不無義語
又願不貪欲不瞋恚不愚癡不生邪見(本行經)
曇摩曇摩法也曇摩迦羅此云法時曇摩密多此云法
秀曇摩流支此曰法希亦曰法樂曇亦法也曇無竭此
云法勇亦云法上曇無德此云法密(翻譯)
達摩此翻為法唐明濬云契之於心然後以之為法在
心為法形言為教法有自相共相教乃遮詮表詮(上)達
摩流支此云法希
分衞善見論云此云乞食僧祗律云乞食分施僧尼衞
護令修道業故云
中食多論云從旦至中其明轉盛名之為時中後明沒
名為非時今言中食以天中日午時得食僧祇云午時
日影中一髮一瞬即是非時毗羅三昧經瓶沙王問佛
何故日中佛食荅云早起諸天食日中三世佛食日西
畜生食日暮鬼神食佛制斷六趣因令同三世佛食
袈裟僧祇律敬袈裟如敬佛塔謂袈裟為福田衣衣名
銷瘦取能銷瘦煩惱鎧名忍辱取能降伏魔軍亦喻蓮
華不染泥滓亦為諸佛之所幢相則袈裟之為義其至
矣(廣弘明司我議僧行)薩婆多云卧具者三衣之名大净法門經
云袈裟者晉名去穢大集經名離染服賢愚經名出世
服真諦雜記云袈裟是外國三衣之名名含多義或名
離塵服由斷六塵故或名消瘦服由割煩惱故或名蓮
華服服者離著故或名間色服以三如法色所成故言
三色者律有三種壊色青黑木蘭青謂銅青黑謂雜泥
木蘭即樹皮也應法師云韻作&KR0034;㲚音加沙葛洪字苑
始改從衣(翻)高宗末疏勒國王遣使送釋迦牟尼佛袈
裟衣一長二丈餘高宗以審是佛衣應有靈異遂燒之
以驗虚實置於猛火之中經日不然觀者莫不悚駭心
形俱肅(魏書)蜀金堂縣三學山開照寺衣羣寇入寺劫掠
緇徒聲盡寺元有釋迦藕絲袈裟為千載之異物也賊
曹分取與其妻折而易之夫妻當時手指節節墮落鬚
鬢俱墜尋事敗戮於市(儆戒錄)
三衣僧祗云三衣者賢聖沙門之幖幟(翻譯)一曰僧伽梨
即大衣也二曰欝多羅僧即士條也三曰安陀會即五
條也此是三衣若呼三條褊衫裙為三衣誤也(員覺)
褊衫僧祗支西域記云正名僧迦鵄此云覆腋衣用覆
左肩右開左合竺道祖云魏時請僧於内自恣宫人見
僧偏袒不以為善遂作此衣施僧因綴於左邊祗支上
因而受稱即褊衫右邊今隠祗支名通號兩袖曰褊衫
錫杖隙棄羅此云錫杖由振時作錫錫聲故十誦名聲
杖錫杖經又名智杖亦名德杖彰智行功德故聖人之
幖幟賢士之明記道法之幢(翻)舒州潜山最竒絶而山
麓尤勝誌公與白鶴道人皆居之因禀武帝帝以二人
俱具靈通俾各以物識其地得者居之道人云某以鶴
止處為記誌公云某以卓錫處為記已而鶴先飛去至
麓將止忽聞空中錫飛聲誌公之錫遂卓於山麓而鶴
驚止他所道人不懌然以前言不可食遂各以所識築
室焉(釋鑑)釋子云遊行僧為飛錫安住僧為掛錫(釋氏要覽)
犍椎聲論翻為磬亦翻鍾增一云阿難升講堂擊犍椎
者此是如來信鼓也應法師準尼鈔云時至應臂吒犍
搥梵語臂吒此云打犍搥此云所打之木(翻)又云凡有
一箇銅鐵鳴者皆名犍椎又云但是金石板木砧鎚有
聲可以集衆者皆名犍椎(要覽)
梵㖵梵語云㖵者華言止斷外事外事止斷時任為法
事㖵者讃詠之聲也善見云聽汝作㖵㖵言說之辭也
清而不濁雄而不猛流而不越凝而不滯遠聽則汪洋
峻雅近屬則從容和肅法苑云尋西方之有㖵猶東國
之有讃讃者從文以結草㖵者短偈以流頌比其事義
名異實同佛道論衡云陳思王幼含珪章十歲能文每
讀經文流連嗟玩以為至道之宗極也遂製轉讀七聲
昇降曲折之響世之諷誦咸憲章焉嘗游魚山忽聞空
中梵天之響清颺哀婉其聲動心獨聽良久而侍御莫
聞植深感神理彌悟法應乃摹其聲節為梵㖵撰文(翻)
思王嘗登魚山臨東阿忽聞巖岫裏有誦經聲清道深
亮遠谷流響肅然有靈氣不覺歛襟祗敬便有終焉之
志即效而則之今梵唱皆植依擬所造(異苑)金言有譯梵
響無授始有魏陳思王曹植深愛聲律屬意經音既通
般遮之瑞響又感漁山之神製於是刪治瑞應本起以
為學者之宗傳聲則三千有餘在契則四十有二(高僧傳)
珠林齊僧辯能作梵契等音義云契之一字猶言一節
一科也(翻)
四姓釋迦者起自秦代釋道安云既存剃染紹繼釋迦
子雖異父而姓無殊今者出家宜悉稱釋及翻四含果
云四姓出家同一釋種衆咸歎其四姓一刹帝利此是
王種二婆羅門是高行人三名毗舍如此土民四名首
陀最為卑下如此土皂隸安當晉秦之時刪注羣經自
號彌天措摸季葉猶言譯胡為秦此一崑山之一礫未
盡美焉(法苑傳記)
泥犂耶梵稱泥犁秦言無有無有喜樂無氣味無歡無
利故云無有或云無者更無赦處婆沙論名不自在謂
彼罪人為獄卒阿傍之所拘制不得自在故名地獄又
地者底也地最在下獄者局也謂拘局不得自在故名
地獄梁言寄條城又言閉城也(翻苑)諸罪人未受罪之間
共聚是處巧風所吹隨業輕重受大小身臭風所吹成
就罪人麄醜之形香風所吹成就福人微細之體净度
三昧經云有三十地獄有五官主典一者鮮官禁殺二
者水官禁盜三者䥫官禁婬四者言官禁兩舌五者天
官禁酒(法記)趙泰字文和宋太始中暴死而蘇云被捉將
去遍歴地獄復見一城名為受變形城地獄考治已畢
者當於此城更受變報泰入其城見大屋中有數百局
吏對校文書云殺生者當作蜉蝣朝生暮死(若為人常短命)劫
盜者當作猪羊受人屠割(身屠肉償人)婬逸者作鶴騖麞麋
(蛇身)兩舌者作鵄梟鵂鶹(人聞皆呪令死)捍債者為驢騾牛馬(魚鼈)
(之屬冥報記幽冥錄)
阿鼻此云無間觀佛三昧經云阿言無鼻言救(翻)
摩訶薩梵語摩訶薩者此云大有情即能救度人也(地符)
孔門亞聖觀音於諸先覺猶孔門之有亞聖其悲智應
用鴻纖億刹常如視諸掌
八關修多羅教函于藏輪周迴八角正道斯陳周迴八
角角覺也佛以眼為八邪耳為八患鼻為八苦舌為八
難迥八邪為八覺迥八患為八解脫迥八苦為八安樂
迥八難為八王子指四八為三十二相由此八關返邪
歸正成佛之境矣止則寂然無用引則轉而不窮動雖
有聲静乃無跡(文苑轉關經藏記)梵語修多羅此言經也(什要覽)
盂蘭盆梵云盂蘭此云救倒懸盆則此方器也華梵雙
舉自目連救母始也(要覽)
鉢塞梵語鉢塞莫梁云數珠此是引接下根牽果修業
之具也
伽陀梵言伽陀此言諷誦(祖廷事苑)
法門佛示滅後大弟子寅聖言而成經傳心印曰法承
法而能傳曰宗由宗而分教曰支坐而攝化者勝義皆
空之宗也行而宣教者推破邪山之支也釋子惠則生
於像季思濟劫濁乃學于一支門役羣迷以為盡妙理
者莫如法門變凡夫者莫如佛土悟無深者莫如散花
故業于净名深達實相自京師涉漢沔歴鄢郢登熊湘
(劉禹錫送惠則歸上都)
竺僊夜雨山草濕爽籟雜枯木閒吟竺僊偈清絶過於
玉(貫休詩)
三禪沙門有三坐禪為上輩誦經為中輩助衆為下輩
(無為經)
天堂地獄虔州刺史李舟與妹書曰釋迦生中國設教
如周孔周孔生西方設教如釋迦天堂無則已有則君
子登地獄無則已有則小人入識者以為知言(國史補)
四惑含笑作姿以惑于人婬羅彌網人皆投身坐臥行
立四面巧媚薄智愚人為之心醉執劍向敵是猶可勝
女賊害人是不可禁毒蛇含毒猶可手捉女情惑人是
不可觸(智度論)
隂府寄庫遍覽藏經無隂府寄庫之說譬如有人不為
君子之行以交結賢人君子乃寄錢司理院獄子處待
其下獄則用錢免罪豈不謬哉(龍舒)
吃栗多梵云吃栗多唐言賤人
寺
寺寺司也官府所止故曰寺(風俗通)漢永平中佛教初至
洛陽始置寺度騰蘭二德古者官之庭府稱寺盖賓而
尊之比干曹署此其源也(李華杭州開元寺新塔碑)寺者釋名曰嗣
也治事者相嗣續於其内本是司名西僧乍來權止公
司移入别居不忘其本還標寺號(翻)古德寺誥乃有多
名或名道場即無生廷也或名為寺即公廷也或名净
往舍或名法同舍或名出世間舍或名精舍或名清净
無極園或名金剛净刹或名寂滅道場或名遠離惡處
或名親近善處並隨義立各有所表今道俗雜居豈得
稱名也(法苑)
白馬白馬寺漢明帝所立也佛入中國之始帝夢金神
號曰佛遣使向西域求之乃得經像焉時以白馬負經
而來因以為名明帝崩起祗洹於陵上自此從後百姓
冡上或作浮圖焉寺上經函至今猶存常燒香供養之
經函時放光明耀於堂宇是以道俗禮敬之如仰真容
(伽藍記)帝勅使西巡過四十餘國屆舍衞都僧云佛久滅
度遂抄聖教六十萬五千言以白馬䭾還所經嶮隘餘
畜皆死白馬轉強嘉其神異洛陽立白馬寺焉(漢明内記)昔
外國王欲滅佛法宣令毁壊塔寺次招提寺忽有一白
馬從西方來繞塔悲鳴騰躍空中或復下地一日一夜
鳴聲不絶以事啓王王即勅停已毁之塔並更修復由
此白馬大法更興因改招提以為白馬故諸寺之號亦
取是名焉(法苑)釋明槩云化漸漢朝寺興白馬之號道流
晉世刹建青龍之名(廣弘明辨惑論)劉禹錫集載僧靈徹詩云
云經來白馬寺僧到赤烏年禹錫稱其工(金石錄)隋釋彦
琮辨正論云至若開源白馬則語逐洛陽發序赤烏則
言隨建業(續高僧傳)
則天華嚴經序云鷲巖西峙象駕東驅注云謂白象
䭾經東來山川紀異云河南府有象庄象至洛陽化
為石今石象猶存據此則白馬之說法苑似是
龍泉寺釋慧遠屆潯陽見廬峯清静足以息心始住龍
泉精舍此處去水本遠乃以杖扣地曰若此中可得栖
立當使朽壤抽泉言畢清泉湧出浚矣成溪少時潯陽
亢旱遠詣池側讀龍王經忽有巨蛇從池上空須臾大
雨歲以有年因號精舍為龍泉寺焉(高僧傳)
東林寺時有沙門慧永居在西林與遠同門舊好遂要
同上永謂刺史桓伊曰遠公方當弘道今徒屬已廣而
來者方多貧道所棲褊狹不足相處如何桓乃為遠復
於山東更立房殿即東林是也遠創造精舍洞盡山美
却負香爐之峯傍帶瀑布之壑仍石疊基即松栽搆清
泉環階白雲滿室復於寺内别置禪林森樹煙凝石逕
苔冷凡在瞻履皆神清而氣肅焉既而謹律息心之士
絶塵清信之賓並不期而至望風遥集(上)
河東寺荆州河東寺者晉氏南遷郭璞多聞之士周訪
地圖云此荆楚舊為王都欲於硤州置之嫌逼山遂止
便有宜都之號下至松滋地有面勢都邑之像乃掘坑
秤土嫌其太輕覆寫本坑土又不滿便止曰昔金陵王
氣於今不絶固當經三百年矣便都建業仍於此置河
東改遷裴薩柳杜四姓居之地在江曲之間類蒲州河
曲故有河東目也有東西二寺(法苑珠林)
朗公寺泰山神通寺即南燕主慕容德為僧朗禪師之
所立也上下諸院十有餘所長廊延袤千有餘間三度
廢教人無敢撤欲有犯者朗輒現形以錫杖撝之病困
垂死求悔先過還差如初寺立已來四百餘載佛像鮮
榮色如新造衆禽不踐于今儼然古號為朗公寺以其
感靈即目故天下崇焉開皇三年文帝以通徵屢感故
改曰神通也(續高)
安樂寺釋慧受安樂人來遊京師常修福業嘗行至王
坦之園夜輒夢於園中立寺如此數過受欲就王乞立
一間屋處詣王陳之王大喜即以許焉初立一小屋每
夕復夢見一青龍從南方來化為刹住受將沙彌試至
新亭江尋覓乃見一長木隨流來下受曰必是吾所夢
見者也於是雇人牽上竪立為刹架以一層道俗競集
咸歎神異坦之即捨園為寺以受本鄉為名號曰安樂
寺王雅劉鬭范寗並施宅以成寺(高僧傳)
靈隠寺景德靈隠寺在武林山之隂晉咸和元年梵僧
慧理建理曰中天竺國靈鷲山之小嶺不知何年飛來
佛在世日多為仙靈所隠今此亦復爾耶因掛錫造靈
隠寺號其峯曰飛來葛洪書扁(杭州志)錢塘縣西有靈寺
山者舊曰仙居峯吐蓮花洞藏龍穴信江東之秀嶽也
(續高僧貞觀傳)
禪窟義林宋元嘉中有慧嚴慧議道人並住東安寺學
行精整為道俗所推時鬭場寺多禪僧京師為之語曰
鬭場禪師窟東安談義林(宋夷蠻傳天竺下)
延祚寺金陵延祚寺宋太始中邦人所建也唐有靈知
禪師生無雙目號羅㬋和尚經綸文子悉能明了時人
號有天眼(金陵志)
天安寺宋大明四年於丹陽中興寺設齋有一沙門容
止獨秀舉衆往目皆莫識焉沙門惠璩往問之荅名惠
明又問所住荅云從天安寺來語訖忽然不見天下無
此寺名闔堂驚異以為明祥所賁幽應攸闡紫山可覩
華臺不遠故上土盛士尅表大明之朝勸發妙身躬見
龍飛之室意若曰陛下慧燭海縣明華日月故以慧明
為人名繼興天祚式垂無疆故以天安為寺稱乃改中
興曰天安寺(宋蠻夷傳記釋老志冥祥)
聚慧寺崑山聚慧寺梁天監中沙門惠響欲建寺時忽
見神請助千工是夜風雪頃刻暴作聞喑嗚之聲遲明
基成帝賜名焉(志)
光宅寺梁武捨宅造光宅寺未成于小莊嚴寺造無量
佛像長丈九尺未移前淮中佑客夜聞橋上數百人修
道路往視不見人俄而像度光彩輝煥
大覺寺大覺寺廣平王懷捨宅也北瞻芒嶺南眺洛汭
東望宫闕西顧旗亭禪臯顯敞實為勝地是以温子升
碑云面水背山左朝右市是也環所居之堂上置七佛
林池飛閣比之景明至於春風動樹則蘭開紫葉秋霜
降草則菊吐黃花名僧大德寂以遣煩(伽藍記)
長廣陸馥為相州刺史假長廣公有善政其代還也吏
人大歛布帛以遺之馥皆不受人亦不取於是以此物
起佛寺焉因名長廣公寺(北史俟傳)
修梵寺修梵寺有金剛鳩鴿不入烏雀不棲菩薩達摩
云得其真相(伽藍記)
少林寺西域沙門跋陀者有深道業周太和所敬重詔
于少室山隂立少林寺以居之公給衣供(廣弘明)
安國寺義興安國寺陳武所營基址猶存釋慧弼修理
之寺宇光華門房嚴麗故真觀法師製寺碑曰花塼錦
石更累平階夏藻秋蓮環莊竦塔月臨月殿粉壁照於
金波雲映雲臺畫梁承於玉葉是也(續高)
仙遊寺釋童貞綜掇玄儒英猷秀舉抱操懷亮以德王
當時隋文帝勅令往雍州置塔送舍利於終南山仙遊
寺即古傳云秦穆公女名弄玉習仙升雲之所也(上)
四絶齊州靈巖荆州玉泉潤州棲霞台州國清世稱四
絶(晏殊類要)歙溪據二浙上流古為新安郡溪西太平寺舊
號興唐寺李太白嘗留題曰天台國清寺天下為四絶
今到漢唐游竒蹤更無别枿木劃斷雲高僧頂殘雪檻
外一條溪幾回碎明月溪即取太白詩名之也石刻尚
存而集中不載(曲淆舊聞)
那蘭陁唐云施無厭此伽藍南菴沒羅園中有池其龍
名那爛陁旁建伽藍因取其稱(西域記)其寺周圍四十八
里九寺一門是九天王所造西域伽藍無如其高廣矣
常住僧衆四千餘人外客道俗通及邪正乃出萬數皆
周給衣食無有窮竭故佛號寺為施無厭也中有佛院
備諸聖迹精舍高者二十餘丈佛昔於中四月說法又
有精舍高三十餘丈中諸變態不可名悉置立銅像高
八丈餘六層閣盛莊嚴綺飾即戒日之兄滿胄王造也
(續高僧傳)
廣教寺大中間裴休為宣州刺史建廣教寺其材皆松
蘿惟安南有之相傳為黃蘖禪師所募時寺後有二金
鷄相鬭入井中材皆從井中出寺成餘松蘿八株蘖師
植之殿前輒敷榮長茂别有栢二株遇僧有異行者輒
開異花數色今井中斷木尚存(宣州志)
三大道場東海梅岑山耶補陀落伽山此云海島上有
寳陀寺唐大中間有西域僧來燔盡十指頂禮洞前親
感菩薩見大人相為說妙法授以七色寶石後日本僧
慧諤自五臺得觀音瑞相欲返故國舟抵新螺嶋諤禱
之曰使我國衆生無緣見佛當從所向立精藍有頃舟
行竟泊于潮音洞下有居民張氏目覩斯異亟舍所居
雙峯山卓庵奉之俗呼為不肯去觀音院郡聞遣迎其
像置城中已而有僧即大衆中求嘉木刻像扃戶彌月
工竟而僧不見宋元豐三年内殿王舜封使三韓至此
有大龜負舟不得去望山作禮忽龜沒而舟行還以其
事上之賜額寶陀寺惟大士以三十二應身入諸國土
現八萬四千手臂接引羣生與五臺之文殊峨眉之普
賢為天下三大道場(寧波府志)有咀落迦山南海有石天宫
觀自在菩薩游舍(西域記)
伽藍僧伽藍譯為衆園僧史略云為衆人園圃園圃生
植之所佛弟子則生植道芽聖果也(翻)後魏太武帝始
光元年造伽藍創立招提之名(僧史)伽藍之地本曰净居
栖心之所理尚幽寂(唐高沙汰語)或云毗阿羅此云遊止處
(要覽)
招提經音義云梵去招鬭提奢唐言四方僧物後人寫
之誤以拓為招又省去鬭奢二字只稱招提只今十方
住持是也(西溪叢語)唐會昌五年毁招提蘭若四萬餘區又
會要元和二年官賜額為寺私造者為招提蘭若及招
挺菩薩皆古佛號故寺謂之招提或名伽藍(釋書)
蘭若阿蘭若或名阿練若大論翻遠離處薩婆多論翻
閑静處天台云不作衆累名之為閑無憒鬧故名之為
静或翻無諍謂所居不潔之故即離聚落五里處也肇
云忿競生乎衆娶無諍出乎空閑故佛讃住於阿蘭若
應師翻空寂翻四分律云空静處
精舍寺或名精舍釋迦譜云息心所栖故曰精舍靈裕
寺誥曰非麄暴者所居故云精舍藝文類云非由其舍
精妙良由精練行者所居也或名道場肇師云修道之
場隋煬帝勑天下寺院皆名道場止觀云道場清净境
界或名僧坊者别屋謂之坊也(翻)
雞園雞園在摩竭陀國無憂王造小乘大衆出家寺也
佛滅後衆多名德比丘皆住雞園(西域記)雞頭摩竦疏釋
雞園引智論云昔有野火燒林林中有雉入水漬羽以
救其焚纂要云即雞頭摩寺(翻)
鹿苑在羅茶柰國佛成道初轉法輪處也鹿園深義
龍宫奥說(廣弘明)
鴈堂毗舍離於大林為佛作堂形如鴈子一切具足(要覽)
鷲嶺耆闍窟山中山形如鷲佛常居此中故號鷲嶺(法華)
祗園須達多長者白佛言弟子欲營精舍請佛住惟有
祗陀太子園廣八十頃林木欝茂幽静可居白太子太
子戲曰滿以金布便當相與須達出金布八十頃精舍
告成凡千二百區(經律異相)須達多長者居舍衞國常施孤
獨故曰給孤獨(上)祗洹林樹名梵云祗陁洹此云戰雖
即太子名須達長者施園祗陁太子施樹為佛說法之
處故後人曰祗園亦曰給孤園(金剛經注)
金地或云金地即舍衞國給孤長者側布黃金買祗陀
太子園建精舍諸佛居之處也(雞跖)五臺佛光寺願誠治
棲金地禮行嚴為師(宋僧傳)
寶坊給孤長者布黃金地為伽藍故寺宇號為寶坊(雞跖)
叢林梵論貧婆此云叢林譬如大樹叢叢故僧聚處得
名叢林(祖發事苑)
方丈吠舍黧園有維摩故宅顯慶中王玄策因向印度
過净名宅以笏量基止有十笏故號方丈室(唐高僧)
紫紺殿碧玉之樓昇堂未易紫紺之殿入室為難(梁元帝)
紺園(白帖)紺殿横江上(李白)殿宇餘丹紺(韋蘇州)
柰苑菴羅園闡義云菴羅是果樹之名其果似桃或云
似柰此樹開華華生一女國人嘆異以園封之園既屬
女女人守護故言菴羅樹園宿善冥熏見佛歡喜以園
奉佛佛即受之而為所住(翻)菴羅肇汪云柰也柰女經
云維耶梨國梵志園中植此柰樹樹生此女梵志收養
至年十五顔色端正王收為妃女乃以苑地施佛為伽
藍故曰柰苑(雞跖)鷲嶺三層塔菴園一講堂(沈炯)
香城究香城之妙理窮金河之奥說(王僧孺)香城金簡龍
宫玉牒(二教論)鹿樹表光金河匿曜(法苑千佛)
香界佛寺曰香界亦曰香阜因香所生以為香界(楞經)
高適詩香界冺羣有江總詩息舟候香阜悵别在寒林
香宇齊竟陵王三界外樂門頌云燈祗開遠照香宇薦
嘉薰蓮花界(蓮花界)蓮宫(花宫)金界(金繩界道)
福界沈炯從遊中天寺應令曰福界開新草
儴佉宫時我及衆僧俱出靈鷲山儴佉之宫孱然可期
(弘明集引法華經)
青豆房伏承輿駕尋幸伽藍冀於此時得一覯止辨論
青豆之房遣惑赤華之舍(廣梁簡文)
仁祠楚王英為浮屠齋戒祭祀奉送縑帛以贖愆罪詔
報曰楚王誦黃老之微言尚浮屠之仁祠何嫌何疑(後漢)
上方常琮侍煬帝遊寶山帝曰幾時到上方琮曰昏暗
應須到上頭左右失笑帝曰淳古君子也(隋傳)
禪宫釋慧明欲移湖州佛川寺泉側有吳王古祠夜神
謂明曰師欲移寺弟子願捨此處永奉禪宫後果移寺
於祠側獲銅盤之底篆文有慧明二字焉(高僧傳)
波羅越(彼國名鴿)達嚫國有迦葉佛伽藍穿大石山作之有
五重最下為鴈形第二層作師子形第三層作馬形第
四層作牛形第五層作鵠形為波羅越(佛游天竺本記)
青鴛須彌山下有青鴛伽藍(大悲經)
莊嚴下壓象迹歡喜之地上接蜂歌莊嚴之境(段成式愬像記)
二梵世尊說四梵福若能補理故寺是謂二梵之福(問含)
經
演經姚興如逍遥園引諸沙門于澄玄堂聽鳩摩羅什
演佛經公卿已下莫不欽附沙門自遠而至者五千餘
人起浮圖於永貴里立波若臺於中宫沙門坐禪者恒
有千數州郡化之事佛者十室而九矣(晉書)
阿含此云故涉法師云阿含此云傳所說義唯識論云
謂諸如來所說之教長阿含序云阿含者秦言法歸所
謂萬法之淵府摠時之林苑也(翻)
楞伽正言䮚迦佛住南海濱入楞伽國摩羅耶山而說
此經梵語楞伽此云不可往唯神通人方能到也阿跋
多羅此云入謂入此山中而說此寶或翻無上謂此經
法是無上寶(上)
半字義是諸大乘經為滿子無欠少之義也小乘諸教
悉為半字義未圓故云半字(涅槃經)
移坐張緒為中書令善談玄駕幸莊嚴寺聽僧達道人
講維摩坐遠不聞緒言上難移緒乃遷僧達(齊書)
閉閣張稷出為青冀二州刺史而不得志嘗閉閣讀佛
經(梁書)
誦經枷鎖自脱盧景裕魏節閔帝時為國子博士後河
間邢摩納與景裕從兄盧仲禮據鄉作逆連坐景裕繫
晉陽獄景裕至心誦金剛經枷鎖自脱是時又有孫敬
德負罪當死夢沙門教誦救坐觀世音經覺時如所夢
謂誦千遍臨刑刀折主者以聞丞相高歡表請免死勅
寫其經廣布於世今謂高王觀世音經(北史續高僧報應記)
誦經獲祐蕭瑀篤信佛法常持金剛經議伐高麗不合
旨上大怒與賀若弼高熲同禁欲寘於法瑀就其所八
日念金剛經七百遍明日桎梏忽自脱守者失色復為
著至殿前獨宥瑀(報應記)
大雲金仙降旨大雲之偈先彰(則天華嚴經序)北凉三藏曇無
䜟所譯大方等無相經大雲分云爾時衆中有一天女
名曰净光聞法歡喜供養如來佛即為說宿世因緣乃
告之曰汝當來世即以女身當王國土得轉輪王所統
領處四分之一得大自在受持五戒作優婆夷守護正
法摧伏外道汝於爾時實是菩薩為化衆生現受女身
注曰是大雲先彰䜟武后為天子之文也
寶雨玉扆披詳寶雨之文後及(上)寶雨經第一卷云佛
記日月净光天子宿種善根以是因緣我涅槃後第四
五百年汝於贍部東支那國故現女身為自在主正法
治化能於我法廣大住持清凉師云此時更無女主斯
言不妄也
懴懴之始本自齊南竟陵王因夜夢往東方普光王如
來所聽彼如來說法後因述懴悔之言覺後即賓席梁
武王融謝朓沈約共言其事王因兹乃述成竟陵集二
十篇懴悔一篇後梁武得位思懴六根罪業即將懴悔
一篇乃召真觀法師慧式遂廣演其文述引諸經而為
之故第二卷中發菩提心文云慧式不惟凡品輕摽心
志實由渴仰大乘貪求佛法依倚諸經取譬世事即非
是為郄后所作今之序文不知何所作與本述不同近
南人新開印本去其慧式二字盖不知本末也(南部)
像
像始漢桓帝於宫中鑄黃金浮圖老子像覆以百寶華
盖身奉祀之由是百姓向化事佛彌盛世人以金銀作
佛像自此而始(釋鑑)
金瑞像揚州育王金瑞像者吳孫皓時後園所獲皓使
置穢處以為笑樂俄得腫疾隠處尤痛太史占曰犯大
神也皓謝之有間因爾開信(弘明法像瑞集)
靈寶木像會稽山隂靈寶寺木像者徵士譙國戴逵所
製東夏製像之妙未有如其工者也道俗瞻仰忽若親
遇高平郗嘉賓撮香呪曰若使有常將復覩聖顔如其
無常願會彌勒之前所捨之香於手自然芳煙直上極
目雲際餘芬徘徊馨盈一寺于時道俗莫不感厲像今
在越州嘉祥寺(法苑)
金像行襄州檀溪寺今像行者寧康中釋道安所造也
及成就已乃行至萬山明迎返寺其夕又出至寺門至
山蹋石現一足相周武滅法鎮副長孫哲志性兇麄先
欲除毁令百人以索繫頸挽之不動哲大怒乃至加五
百人方倒震地哲喜落馬尋卒當毁像時於腋下倒垂
衣内銘云晉太元十九年歲次甲午比江道安於襄陽
西郭造丈八金像此像更三周甲午百八十年當滅計
勘年月興廢悉符同焉信知印手聖人崇建容範動發
物心生滅之期世相難改業理之致復何虚矣(續高僧傳)
飛越城秦將吕光伐龜兹將軍杜進夢金像飛越龜兹
之城曰所謂佛神去之胡亡必矣(晉書)
夜行遶坐陳留王景皓夙善玄言道家之業捨半宅安
置佛徒唱演大乘數部遂進京師大德菩提流支等時
有奉朝請孟仲暉者學兼釋氏恒來造第與沙門論議
時號為玄宗先生暉遂造人中夾貯像一軀相好端嚴
希世所有置皓前廳須臾彌寶坐永安二年中此像每
夜行遶其坐四面脚跡隠地成文於是士庶咸來觀矚
永熙三年秋忽然自去莫知所之其年冬而京師遷鄴
(伽藍記)
生毛普泰元年臨覺寺金像生毛眉髮悉皆具足尚書
左丞魏季景謂人曰張天錫有此事其國遂滅此亦不
祥之政至明年而廣陵被廢死(上)
課奴有沙門晏通於道傍造大漆像教化乞財所得物
咸入常住嘗以杖敲此像號曰出課烏奴(北齊)
改元大像玉華宫鐵礦瑞像者周武滅法有姜明者督
事夜行每見山上光明旦往尋之有卧石狀如像便斵
掘四邊乃是鐵礦不可傷損舉身三丈谷中有趺乃共
村人拗舉忽然下流經趣趺孔卓然特立以狀聞奏時
天元嗣歷改元大像勅其處為大像寺因開佛法(廣弘明)
出涕襄州峴山華嚴寺盧舍那瑞像者本是周朝右像
法滅藏之得存每有凶相以涕出為期隋文將崩一鼻
涕出沾汚于懷今薄剥起雖後修飾望還如涕貞觀末
年四月内連涕不止塗汚胷懷方可尺許太宗升遐方
驗先兆(上)
觀音像西小湖天台教寺舊名觀音教寺相傳唐乾符
中有沈香觀音像泛太湖而來小湖寺僧迎得之有草
繞像足投之小湖遂生千葉蓮花(蘇州舊志)
阿育像長沙寺有阿育王像相傳是阿育王女所造太
元中夜浮至江津漁人見異光如晝而諸寺以千人迎
之嶷然不動長沙寺翼法師者操行精苦乃率十僧至
誠祈啓即時就輦至齊末僧常夜行不知者以槊刺之
作銅聲而倒每南朝大事及災疫必先流汗數日自像
教已來最為靈應也(渚宫遺亊)
觀音像有邸嫗鋤桑拾得一銅觀音像穴壁安之皆將
供養嫗有子時在潘葑軍前日夕祝之保其安寧其子
當陣之際倒于草間聞背上連下三劍似擊銅器聲戰
罷起看身並無所傷其母此日見銅像落在地背上有
三刃痕罔知其由至子回說其事方知神助爾(葆光錄)
事佛
佞佛二郗奉道二何奉佛皆以財賄謝中郎云二郗諂
於道二何佞於佛(世說)何充性好佛道崇修佛寺供給沙
門以百數久在揚州徵役吏民功賞萬計是以為遐邇
所譏充弟準亦精勤唯讀佛經營治寺廟而已矣(晉陽秋)
臨刑誦經王恭性雖抗直而闇於機會自矜貴不閑用
兵尤信佛道臨刑猶誦經神色無懼(晉書)
結志隆雲齊竟陵王子良幼含勝慧結志隆雲誠感懇
徵亟發靈應以永明七年二月八日於西第在内堂法
會見佛從東來威容顯曜文宣望身頂禮因而侍立自
覺已冠裁及趺踝佛俛而微笑既而咳唾白如凝雪以
手承捧變為玉稻(法苑)子良嘗招致名僧講論佛法造經
唄新聲數於邸園營齋戒大集朝臣衆僧至賦食行水
或躬親其事世頗以為失宰相體武帝不豫子良啓進
沙門於殿戶前誦經武帝為感夢見優曇鉢花子良案
佛經宣旨使御府以銅為花插御牀四角(齊)
施身為奴梁高祖崇信佛道於建業起同泰寺又於故
宅立光宅寺皆窮極工巧殫竭財力百姓怨苦殆不聊
生自以其身施同泰寺為奴朝廷共歛珍贖之有事佛
精苦者輒加菩薩之號其下書皆云皇帝菩薩(談藪)高祖
崇重釋侣欣尚靈儀造等身金銀像二軀於重雲殿晨
夕禮敬五十許年初無替廢(續高僧僧名傳)
自暴誦經後王沈皇后諱婺華身居儉約唯尋閱圖史
及釋典為事常遇歲旱自暴而誦經應時雨降陳亡入
隋及煬帝崩自廣陵過江於毘陵天静寺為尼名觀音
(陳書)
令師踐髮武成帝河清二年帝築壇於内具問道禮儀
請上法師授歸戒帝布髮于地令上踐其髮而升座帝
授大戒畢次命八座重臣及妃后戚屬皆授菩薩戒剙
報德寺移上法師主之上性儉素雖當大統位國師而
壊衣布褐未嘗乘肩輿世益以此重之諺曰四海僧望
道場法上(釋鑑)
稱師兒女隋文帝開皇十四年曇崇法師道重當時入
大内為宣净業帝每禮接自稱師兒皇后延德又稱師
女師所獲外利盡施伽藍緣身資蓄衣鉢而已(上)
俾僧據身楊希古性酷嗜佛法常置僧于第陳列佛像
雜以幡盖所謂道場者每夌旦輒入其内以身俛地俾
僧據其上誦金剛經三遍性又潔净内逼如厠必散衣
無所有然後高屐以往(玉泉子)
送喪嚴挺之與裴寬皆奉佛開元末惠乂卒挺之服縗
麻送于龕所寬為河南尹僧普寂卒寬與妻子皆服縗
絰設次哭臨妻子送喪嵩山故挺之自誌云葬于大照
塔側祈其靈祐也(挺之傳)
晩事白居易暮節惑浮屠尤甚至經月不食葷及致仕
與香山僧如滿結香火社每肩輿往來白衣鳩杖自稱
香山居士臨卒遺命葬於香山如滿師塔之側(舊傳)後履
道第卒為佛寺(新)
生于闐國宰相裴休留心釋氏精於禪律師圭峯密禪
師得達摩頓問密師注法界觀禪詮皆相國撰文序常
被毳衲於歌妓院中持鉢乞食自言曰不為俗情所染
可以說法為人每自發願願世世為國王弘護佛法後
于闐國王生一子手文中有裴休二字聞於中朝其子
弟請迎之彼國不允而止(北夢)
頓顙瘤贅李後主酷信浮屠每日與后頂僧伽帽衣袈
裟誦佛書拜跪頓顙至為瘤贅親為桑門削作厠簡子
試之腮頰少有澁滯者再為治之其手不扠學佛握印
而行僧犯姦有司具牘還俗後主令禮佛三百拜免刑
王師尅池州令僧俗兵士念救苦觀世音菩薩(江南野錄)
鹵簿借飾釋寶瓊以至德二年卒有詔慰焉喪事所須
隨由資給仍以天子鹵簿仗借為榮飾終古所希幸也
(續高)
德迴萬乘漢帝隆禮於摩騰吳王屈節於康會曇始延
魏君之席道林登晉主之牀秦世道安榮膺共輦趙邦
澄上寵懋錦衣皆道降極尊德迴萬乘良有以也(辨正論)
贈官賜諡代宗大歷十年興善寺胡僧不空卒贈開府
儀同三司司空謚曰大辨正廣智不空三藏和尚
毁佛
鬼道魏世祖忿沙門非法崔浩毁其虚誕為世費害乃
下詔曰昔後漢荒君信惑邪偽妄假睡夢事胡妖鬼以
亂天常禮義大壊鬼道熾盛視王者之法蔑如也雖言
胡神問今胡人共云無有皆是前世漢人無賴子弟劉
元貞吕伯彊之徒乞胡之誕言用老莊之虚假附而益
之皆非真實至使王法廢而不行盖大姦之魁也(釋老志)
殽亂海内梁武信重釋門寺像崇盛荀濟上表曰三墳
五典帝皇之稱首四維六紀終古之規模及漢武祀金
人黃新以建國桓靈祀浮圖閹竪以控權三國由兹鼎
峙五胡仍其薦食衣冠奔於江東戎教興於中壤使父
子之親隔君臣之義乖夫婦之和曠友朋之信絶海内
殽亂三百年矣(廣弘明)朝夕敬妖怪之胡鬼曲躬供貪淫
之賊秃(上)
五謗俗之謗佛者有五其一以世界外事及神化無方
為迂誑也其二以吉凶禍福或未報應為欺誑也其三
以僧尼行業多不精純為姦慝也其四以糜費金寶減
耗課役為損國也其五以縱有因緣而報善惡安能辛
苦今日之甲利益後世之乙乎為異人也(顔氏家訓)
不行忠孝按釋迦出戎剖脇而誕摩耶遂殂事符梟獍
年長净立内不自安背父叛君逆節彌甚達多投石難
陀引弓變革常道自餓形骸安能濟物九十六道此道
最貪叶彼淫愚衆多崇信至如瑠璃誅釋瞿曇路左視
之在生親尚不存既歿疎何能救斯即不行忠孝若牟
尼能照而故縱婬殺便是詐稱慈悲徒能照而不救又
是大覺於羣生無益而天下不覺(荀濟)
疫胎之鬼北齊劉晝上書言佛法詭誑避役者以為林
藪又詆訶謠蕩有尼有優婆夷實是僧之妻妾損胎殺
子其狀難言今僧尼二百許萬并俗女向有四百餘萬
六月一損胎如是則年族二百萬戶矣驗此佛是疫胎
之鬼也(廣弘明)
鬼教魏時民多絶戶而為沙門李瑒上言禮以教世法
道將來佛捐弃慈孝乖禮滅倫安有弃堂堂之政而從
鬼教乎沙門都統僧暹等以瑒為毁謗佛法泣訴靈太
后后責之瑒曰鬼神之名皆通靈達稱天地曰神祗人
死曰鬼佛非天非地本出于人應世道俗其道幽隠名
之為鬼愚謂非謗(本傳)
焚經捐厠崔浩不信佛道其族弟滎陽太守模深所歸
向每雖糞土之中禮拜形像浩大笑之云持此頭顱不
净處跪是胡神也(魏書)浩非毁佛法其妻郭氏敬信釋典
時時誦金剛般若經浩取而焚之捐灰於厠及幽執&KR0008;
於城南使術士數十人行溲其上呼聲嗷嗷聞于行路
自宰司之被戮辱未有如浩者世皆以為報應之驗也
善讀佛經齊李公緒見有喪之家憂齋供福利便曰佛
教者脱略父母遺蔑帝王捐六親捨禮義赭衣髠剔自
比刑餘妄說眩惑唯利是親隂陽名墨雖紕繆竒察而
四時節用有取至如兹術則傷化託幽滋為界道惜哉
舉國皆迷彼衆我寡悲哉吾之死也福事一切罷之棄
華即戎有識不許弟槩字季節屬文讀佛經脚指夾之
(廣弘明)佛在西域言妖路遠漢譯胡書恣其假託(舊唐)
泥犂人傅奕自武德貞觀中嘗為太史令性不信佛法
每輕僧尼至以石像為塼瓦之用貞觀十四年秋暴病
卒初奕與同伴傅仁均薛頤並為太史令頤先負仁均
錢五千未償而仁均死後頤夢見仁均言語如平常頤
因問曰先所負錢當付誰人仁均曰可以付泥犁人問
是誰答曰傅奕是也既而寤是日夜少監馮長命又夢
已在一處多見先亡人長命問經文說罪福之報未知
審定有否答曰皆悉有之又問如傅奕者生平不信佛
死受何報答曰罪福定有然傅奕已配越州為泥犂人
矣(地獄苦記)長命旦入殿庭見薛頤說所夢頤又說之二夢
符合唐臨在其側同嗟嘆之頤即送錢付奕并說所夢
後數日而奕卒案泥人者謂泥犂中人也泥犂即地獄
之别名矣(冥報記)
事佛無益中宗時姚崇奏曰佛不在外求之於心佛圖
澄最賢無益於金趙羅什多藝不救於亡秦何充符融
皆遭敗滅齊襄梁武未免殃災但發心慈悲行事利益
使蒼生安樂即是佛身臨終遺令曰佛者覺也在乎方
寸假有萬像之廣不出五藴之中平等慈悲行善不行
惡則佛道備矣何必溺於小說惑於凡僧損耗生人無
益亡者且如來普慈竟存利物損衆生之不足厚豪僧
之有餘必不然矣(萬年龜鏡舊唐)今之佛經羅什所譯姚興執
本與什對翻姚興造浮屠於永貴里傾竭府庫廣事莊
嚴而興命不得延國亦隨滅又齊跨山東周據關右周
則多除佛法而修繕兵威齊則廣置僧徒而依憑佛力
及至交戰齊氏滅亡國既不存寺復何有修福之報何
其蔑如梁武帝以萬乘為奴胡太后以六宫入道豈特
身戮名辱皆以亡國破家近日孝和皇帝發使贖生傾
國造寺太平公主武三思悖逆庶人張夫人等皆度人
造寺竟術彌街咸不免受戮破家為天下所笑經云求
長命得長命求富貴得富貴刀尋段段壊火坑變成池
比來緣精進得富貴長命者為誰生前易知尚覺無應
身後難究誰見有徵且死者是常古來不免所造經像
何所施為夫釋迦之本法為蒼生之大弊吾亡後必不
得為此弊法(舊唐)
刺血寫經咸通中西川僧法進刺血寫經聚衆教化寺
司申報高燕公判云斷臂既是凶人刺血必非美事貝
多葉上不許塵埃俗子身中豈堪腥膩宜令出境無得
惑人與一繩遞出東界所司不論繩絞賜錢一千送出
東郭幸而誤免從卒於荆州玉泉寺(北夢)
烏巾徽宗時濟南府開元寺因更修掘地得古碑盖會
昌中汰僧碑也字皆磨滅惟八字獨存云僧盡烏巾尼
皆綠髻僧惡而碎之後有詔改德士遂符其言(宣政雜錄)
塔
窣堵波塔者梵名塔婆此云方墳或云支提翻為滅惡
生善處西梵正音名為窣堵波此云廟廟者貌也即是
靈廟也(法苑)塔西國浮圖也言浮圖者此翻聚相戒壇圖
經云依梵本瘞佛骨所名曰塔婆(翻譯)有舍利者名塔無
舍利者名支提(法苑)凡人以塔廟者敬田也執于有為禪
寂慧門也得于無物(李邕嵩岳寺碑)
八萬四千如來在日行化乞食因遇童子戲弄沙土以
為米麫宿祐冥會以土麫施佛佛感其善心為受塗壁
記此童子吾滅度後一百年滿作王出世號為阿育作
鐵輪王王閻浮提一切鬼神並皆臣屬且使空中地下
四十里内所有鬼神開往前入塔所獲舍利役諸鬼神
於一日一夜一億家施一塔廣計八萬四千塔(法苑三十八)
王殺八萬四千宫人夜聞宫中有哭聲王悔為起八
萬四千塔今此震旦亦有在者什提恒因天上造三
千偷婆(阿育王經廣弘明十三)
晉廬山文殊師利菩薩像者昔傳云育王既統此洲
學鬼王制獄酷毒尤甚文殊現處鑊中火熾水清生
青蓮華王心感悟即日毁獄造八萬四千塔建立形
像其數亦尒此其一也(法苑十三)
周共和九年東天竺國阿育王盡收西域諸塔及龍
宫舍利夜役鬼神碎七寶末造八萬四千寶塔命耶
舍尊者舒指放光八萬四千道令捷疾鬼各隨一光
盡處安置一塔遍娑婆界在此震旦國者一十九所
(釋鑑)按此一事而四說不同漢譯胡書恣其假託傅奕
之言信矣
圓光現塜明帝幸白馬寺攝摩騰竺法蘭進曰寺東何
館帝曰土有阜無因而起夜有異光民呼聖塜滕曰阿
育王藏如來舍利於天下凡八萬四千所今震旦境中
十有九處此其一也帝大驚即駕幸拜之忽有圓光現
塚上三身現光中帝喜曰不遇二大士安知上聖遺祐
哉詔塔其上(釋鑑)
竒塔崇竦江州盧山有三石梁長數十丈廣不下天下
望無底晉咸康年中庾亮為江州登山過梁見一公殊
偉厦屋崇峻玉堂眩目竒塔崇竦莫測是何循遶久之
終非人宅乃拜謝而返(法苑)
杖頭作塔謝尚嘗夢其父曰西南有氣至衝人必死勿
當其鋒家庶一全汝宜修福建塔寺可禳之若未暇立
寺可杖頭刻作塔形見有氣來可擬之尚悟懼遂刻小
塔施杖頭恒置左右後果有異氣遥見西南從天而下
始如車輪漸彌大直衝尚家尚以杖頭指之氣便回散
闔門獲全氣所經處數里無復孑遺後遂舍宅為莊嚴
寺宋路太后改為謝鎮西寺(宋盡建康實錄)
去地千尺永寧寺靈太后胡氏所立也高九十丈有刹
復高十丈合去地一千尺去京師百里已遥見之初掘
基至黃泉下得金像三千軀太后以為信法之徵是以
營建過度也常景碑云須彌寶殿兜率净宫莫尚於斯
也菩提達摩者波斯國胡人也見金盤炫日光照雲表
寶鐸含風響出天外自云一百五十歲遍涉諸國而此
寺精絶閻浮所無永熙三年浮圖為火所燒當時雷雨
晦冥雜下霰雪其年五月中有人從象郡御覽東萊來
云見浮圖於海中光明照耀儼然如新海上之民咸皆
見之俄然霧起浮圖遂隠至七月中平陽王為侍中斛
斯椿所使奔於長安十月而京師遷鄴(伽藍記)景明寺浮
圖去地百仞邢子才碑云俯聞激電旁屬奔星妝飾華
麗侔於永寧金盤寶鐸煥爛霞表(上)
雀離乾陁國都城東南七里有佛塔高七十丈周三百
步所謂雀離佛圖也(魏書)健䭾國有雀離浮圖元魏靈太
后遣沙門道主等賫大旛長七百餘尺往彼掛之脚纔
及地(唐玄裝傳)父老云此浮圖天火七燒佛法當滅道榮傳
云王修浮圖木工既訖猶有鐵柱無有能上者王於四
角起大高樓多置金銀及諸寶物王與夫人及諸王子
悉在上燒香散花至心精神然後轆轤絞索一舉便到
故胡人皆云四天王助之塔内物事悉是金玉旭日始
開則金盤晃朗微風漸發則寶鐸和鳴西域浮圖最為
第一(伽藍記)輸伽之建寶塔百鬼助以日工雀離之起浮
圖四天扶其夜力(廣弘明王明廣)釋懷信淮南西靈寺塔同
偷婆四種人得樹偷婆漢言冡謂輪王羅漢辟支如來
也(正法念經)一如來二辟支佛三聲聞四輪王(阿含經)
合尖石敬塘欲出外藩捍太原隂遣人謝李崧曰為浮
屠者必合其尖盖欲崧終始成已事也(五代史)
天門俗言塔頂為天門蘇國老有詩云上到天門最高
處不能容物只容身盖譏在位者(古今詩話)
舍利舍利者西域梵語此云骨身有三種一是骨舍利
其色白也二是髮舍利其色黑也三是肉舍利其色赤
也菩薩羅漢等亦有三種若是佛舍利椎打不碎若是
弟子舍利椎擊便破矣(法苑)光明云此舍利者是戒定慧
之所薰修甚難可得最上福田(翻)
刹梵語刺瑟胝此云竿今略名刹即旛柱也輔行云西
域以柱表刹示所居處也長阿含云若沙門於此法中
得一法者便當竪幡以告四遠法苑云阿育王取金華
金幡懸諸刹上(翻)今守株桑門迷瞀俗士良繒碎于刹
上丹金縻於塔下而謂為福田期以報業(弘明蕭深諭)
頭陀碑列刹相望翰云列刹佛塔也或因之併誤
道
道家道家之源出於老子其自言也先天地生以資萬
類上處玉京為神王之宗下在紫微為飛仙之主千變
萬化有德不德隨感應物厥迹無常授軒轅於峨眉教
帝嚳於牧德大禹聞長生之決尹喜受道德之旨至於
丹書紫字昇玄飛步之經玉石金光妙有靈洞之說不
可勝紀其為教也咸蠲去邪累澡雪心神積行樹功累
德增善乃至白日昇天長生世上所以秦皇漢武甘心
不息靈帝置華盖於濯龍設壇場而為禮(魏什老志)
開劫度人道經者云有元始天尊生於太元之先每至
天地初開授人秘道謂之開劫度人故有延康赤明龍
漢開皇是其年號其間相去經四十一億萬載所度皆
諸天仙上品有太上老君太上丈人天真皇人五方天
帝及請仙官轉共承命世人莫之與也所說之經亦禀
元一之炁自然而有非所造為亦與天尊不滅天地不
壊則藴而莫傳劫運當開其文自見凡八字盡道體之
奥謂之天書字方一丈八角垂芒光輝照耀驚心眩目
雖諸天仙不能省視乃命天真皇人改轉天音而辨行
之自天真以下至于諸仙展轉節級以次相授諸仙得
之始授世人衆經或言傳之神人篇卷非一自云天尊
姓樂名静信例皆淺俗故世甚疑之其術業優者行諸
符禁往往神驗而金丹玉液長生之事歴代糜費不可
勝紀竟無效焉(隋書)
萬物之奥道者蓋為萬物之奥聖人之至賾也(隋經藉志)
萬物之祖大道起於無為萬物之祖也(玄妙内篇)
出於自然道之玄妙出於自然生於無生先於無先彌
綸無外布神化氣淡然無上制御諸天(昇玄經)
萬物之始無宗無上而獨能為萬物之始故名元始運
道一切為極尊而常處二清出諸天上故稱天尊(太玄真一)
(本際經)
元始天尊太上道君言我無量劫度人無數元始天尊
以我因緣之勲賜我太上道君之號(本行經)
世父女仙王奉仙云夫天尊行化天上數人以道延人
以生主宰萬物覆育周徧如世人之父也釋迦行化世
上勸人止惡誘人求福如世人之母也仲尼儒典行於
人間示以五常訓以百行如世人之兄也(雲笈)
上士中士下士上士學道輔佐帝王好生之德也中士
學道欲度其家下士學道才脱其身(太平經)
治心治心之最下忘須臾心神乃定定則入道其狀在
外慎其言語懼觸物也節其飲食慮貪生也衣麄而静
在素淡也居陋而隠守静篤也恭謹一切避凌辱也不
敢為先免疾謗也始終淳信潜化導也進止和光密行
教也挫銳解紛明道有時也出處變化見神應之速也
(定真玉籙)
氣精化生昔兩儀未分溟涬濛澒日月未具狀如鷄子
混沌玄黃乃有盤古真人天地之精自號元始天王遊
乎其中天地既分相去三萬六千里元始天王在天脊
膂中住名曰玉京山山中有宫殿並金玉常呼吸天炁
俯飲地泉忽生太元王女在石間出能言人形具足天
姿絶妙號曰太元聖母元始君下遊見之乃招還上宫
(元始上真記)
無公大道無上大道若治在五十五重無極大羅天中
玉京之上七寶玄臺金牀玉几仙童玉女之所侍衞住
在三十三天三界之外(大霄隠書無上真書等)
大道天尊大道天尊治太玄之都玉光之州金貞之郡
天保之縣元明之鄉定志之里災所不及(神仙五岳圖)大羅
是五億五萬五千五百五十五重天之上天也(靈書經)都
者觀也太上大道道之中道神明君最守静居太玄之
都(五岳圖)天與諸仙鳴樓都之鼓朝妄玉京以樂道君(諸天)
(内音)
高蓋天道君處太玄都坐高盖天上羅三清下包三界
居七瑛之房出九宫之上行神布氣造作萬物
四民天三界之外次四民天所謂東華南離西靈北貞
行仁者生東華宫行禮者生南離宫行義者生西靈宫
行德者生北貞宫言三界之内大劫交時有四行者堪
為種民王母迎之登上四天為下民種也(四見論)
八百道君玉皇諸錄有百八道君羣仙隨業以補其職
三善道者聖真仙也上品曰聖中品曰貞下品曰仙三
清之間各有正位聖登玉清真登上清仙登太清玉清
有大省宫殿皇帝王公卿大夫吏民率以聖呼之如聖
皇聖帝之類是也男女貴賤各有次第上清玄都玉京
七寶紫微率以真呼之太清有大極宫殿率以仙呼之
其上清太清之品列位男女次第之統數與玉清同(太真)
道品道家厥品有三一者老子無為二者神仙餌服三
者符籙禁厭就其章式大有精麄麄者厭人殺鬼精者
練屍延夀更有青籙受須金帛王侯受之則延年益祚
庶人受之則輕健少疾孔子貴知命伯陽去竒尚奚
取鬼符望致其夀若言受之必益今佩符道士悉可長
年無籙生民並應短夀事既不徵何道之有(二教論)
教人與人君言則惠於國與人父言則慈於子與人師
言則愛於衆與人兄言則悌於行與人臣言則忠於上
與人子言則孝於親與人友言則信於交與人婦言則
忠於夫與人夫言則和於室與人弟言則恭於禮與野
人言則勸於農與道士言則正於道與國人言則各守
其域與奴僕言則慎於事(智慧經)
法道置官中黃道君曰天生萬物人為貴也人身包含
天地無所不法立天子置三公九卿二十七大夫八十
一元士九州百二十郡千二百縣也膽為天子大道君
脾為皇后心為太尉左腎為司徒右腎為司空封八神
及擠為九卿珠樓神十二胃神十二三焦神三合為二
十七大夫四肢神為八十一元士合之百二十以法郡
數也又肺為尚書府肝為蘭臺府(五符經)
上清上清者宫名也明乎混沌之表煥乎大羅之天靈
妙虚結神竒空生高浮澄净以上清為名乃衆真之所
處大聖之所經也宫有丹青金書玉字上皇寶經皆玄
古之道自然之章(雲笈)
方諸天仙上真之宫室也高九千丈有大方諸小方諸
大方諸對會稽東南七萬里小方諸之上多有奉佛者
人皆服五星精讀夏歸藏經用以飛行(真誥)
真定真惠夫欲修道惟滅動心不滅照心但凝空心不
凝住心有事無事常若無心處静處喧其志惟一制而
不動處喧無惡涉事無惱者皆是真定以無事為真宅
有事為應迹不求惠而惠自生此名真惠(定觀經)
三洞道門大論云三洞者洞言通也通玄達妙其統有
三故云三洞第一洞真第二洞玄第三洞神乃三景之
玄旨八會之靈章鳳篆龍金編玉字修服者因兹入悟
研習者得以還源故玉經隠注云三洞經符道之綱紀
太虚之玄宗上真之首經矣豈中仙之所聞哉本際經
云若有經文具十二部應三洞者是名正法洞真以不
雜為義洞玄以不滯為名洞神以不測為用故洞言通
也三洞上下玄義相通洞真者靈祕不雜故得名真洞
玄者生天立地功用不滯故得名玄洞神者召制鬼神
其功不測故得名神此三法皆能通凡入聖同契太乘
故得名洞也(雲笈)
服隠芝仙宫上下次秩有左右府左右公左右卿左右
大夫左右御史明大洞真經者為仙卿服金丹者為大
夫服衆芝為御史若得大極隠芝服之便為仙公真人
矣
九患學道者有九患有志無時有時無友有友無志有
志不遇其師遇師不覺覺師不勤勤不守道或志不固
固不能久皆人之九患也
五難上元夫人三天上元之官統領十萬玉女名籙者
謂武帝曰汝好道乎數招方術登山祀神亦為勤矣然
汝胎性暴胎性淫胎性奢胎性酷胎性賊五者恒舍於
榮衞之中五藏之内雖獲良針固難愈也暴則使氣奔
而攻神是故神擾而氣竭淫則使精漏而魂疲是故精
竭而魂消奢則使真離而魄穢是故命逝而靈失酷則
使喪仁而自攻是故失仁而眼亂賊則使心鬭而口乾
是故内戰而外絶此五事者皆是截身之刀鋸刳命之
斧斤矣雖復志好長生不能遣兹五難亦何為損性而
自勞乎若從今閉諸淫養汝神放諸奢從至儉勤齋戒
節飲食絶五穀去羶腥鳴天鼔飲玉漿蕩華池叩金梁
按而行之阿母必能致汝於玄都之墟迎汝於昆閬之
中位以仙官遊於十方子勵之哉(漢武内傳)
長生之道武帝問長生之道王母曰汝能賤榮樂卑躭
虚味道自復佳耳然汝道恣體欲淫亂過甚殺伐非法
奢侈恣性夫侈者裂身之車也淫者破身之斧也殺者
嚮對奢者心爛積欲則神隕聚穢則命斷以子蕞爾之
身而宅殘形之賊盈尺之材乃攻之者百刃欲以解脱
三尸全身永久不可得也有似無翅之鷃願鼓天池朝
生之䓢而樂春秋者哉若能蕩此衆亂撥穢易意保神
氣於絳府閉淫宫而不開静奢侈於寂室愛衆生而不
危守慈務施鍊氣惜精儻有若斯之事豈無髣髴耶若
不爾者譬如抱石而濟長河耳(墉城集仙錄王母傳)
七遠七近真君則太上也為神明宗極獨在於窅冥之
先高居紫微之上隂隲兆庶詩稱上帝臨汝書曰天監
孔明福善禍淫不差毫末而迷悟之子日用不知背本
向末故遠於仙道者有七焉近於仙道亦有七焉當世
之士未能窺妙門洞幽賾雷同以泯滅為真實生成為
假幻但所取者性所為者形甘之死地乃為常理放彼
七遠取此七近謂之拔陷區出溺塗碎禍車登福輿始
可與涉神仙之津矣(神仙可學論)
智盡諸見太上告王母曰夫人愛天地之氣生氣之來
也謂之精精之搆也謂之靈靈之變化之謂神神之化
也之謂魂隨魂往來之謂識隨魂出入之謂魄主管精
魄之謂心心有所從之謂情情有所屬之謂意意有所
指之謂志志有所憶之謂思思而遠慕之謂慮慮而用
事之謂智智者盡此諸見者也(衆真語錄)
三過視過其目明不居聽過其耳精泄漏愛過其心神
出去(妙真經)
禍車罪莫大於淫禍莫大於貪咎莫大於僭此三者禍
之車也小則亡身大則殘家(上)
多言何謂為多言然一言而致大凶是為上多言人也
一言而致辱是為中多言人也一言而見窮是為下多
言人也(太平經)
去欲入無欲者凶害之根也氣者天地之元也莫知其
根莫識其元是故聖人去欲入無以輔其身(西昇經)
敗德傷生七竅者精神之戶牖也志氣者五藏之使候
也耳目誘於聲色鼻口悦於芳味肌體之於安適其情
一也則精神馳騖而不守志氣縻於趣捨則五藏滔蕩
而不安嗜慾連綿於外心腑壅塞於内曼衍於荒淫之
波留連於是非之境而不敗德傷生者盖亦寡矣(雲笈)
知足天下有富貴者三貴莫大於無罪樂莫大於無憂
富莫大於知足知足之為足天道之禄不知足之為止
害乃反已(上)
五色五味五色重而天下爽珠玉貴而天下勞幣帛通
而天下傾是故五色者䧟目之錐五音者塞耳之椎五
味者截舌之斧
致道機要聖母元君曰功術之秘者惟符藥與氣也符
者三光之靈文天真之信也藥者五行之英華池之精
液也氣者隂陽之和萬物之靈爽也三者致道之機要
求仙之所寶也(衆真語錄)
學道求生西城真人謂王子登(褒)曰夫學道者諒不可
以倉卒期求生者不可以立爾綜子求生雖篤而未見
其涯慕道雖勤而未啓其門殆猶㳂湧波以索鳥巢尋
長木而訪淵鱗爾是故子心疲於導引而朱宫為之喪
潰肺弊於理炁故神華為之凋落肝勞於視盼而魂精
為之遼索脾竭於守神而丹田為之閡滯腎困於經緯
而津液為之不澤膽銳於趣競故四肢為之亂作五臟
相攻六府顛覆三焦滯而不瀉八關絶而無續賴釩飯
以勁汝身恃丹青以固汝内爾正可却衰白之凋折猶
不免必死之期會徒有萬年之夀豈足貴乎(王君内傳)
養夀彭祖告采女曰養夀之道但莫傷之而已夫冬温
夏凉不失四時之和所以適身也美色淑資幽閒娛樂
不致思慾之惑所以通神也車服威儀知足無求所以
一志也八音五色以悦視聽所以導心也凡此皆以養
夀而不能斟酌之者反以速患夫遠思彊記傷人憂喜
悲哀傷人喜樂過差忿怒不解傷人汲汲所願傷人隂
陽不順傷人有所傷者數種而獨戒於房中豈不惑哉
(神仙傳)
九貞九貞者九天之貞氣凝而成也上中下三貞生於
太清是元始之澄氣也各置宫室次第上清行衞之宫
太上太道君萬貞之主也居玉殿造上帝之章以為寶
經於王清宫中以度後學得貞之士(太上正法經)
中極中極貞人主人命籍九華貞人主九幽之上宿對
生死太元貞人受天地之符度長夜之魂太極貞人治
赤城玉洞之府司校大山死生之籙三元貞人主紫微
行道(靈寳隠書)
瑶臺崑崙瑶臺刊定真經之所也上品居上清擬皇帝
之尊中品處中道皆公卿之位下品居三元之末並大
夫之流三貞品經各有條次(登真隠訣)
閬野閬野者閬風之府是也崑崙上有九府是為九宫
太極為太宫諸仙皆是九宫之宫僚耳至於真人乃九
宫之公卿也(南真記)
陽臺王屋山仙之别所謂陽臺也始得道者皆詣陽臺
是清虚之宫也
凌毁大道道科凡故意凌毁大道及福地靈壇殃流三
世
立法三品道家立法厥品有三上標老子次述神仙下
襲張陵太上為宗夫標名大道而教甚於俗舉号太上
而法窮下愚何故知耶貪夀忌天含識所同故肉芝石
華譎以翻騰好色觸情世所莫異故黃書御女誑稱地
仙肌革盈虚羣生共愛故寶惜洟唾以灌靈根避災苦
病民之恒患故斬縳魑魅以快愚情憑威恃武俗之舊
風故吏兵鉤騎以動淺心至於消災淫術厭勝姦方事
合氓庶故比屋歸宗是以張角李弘毒流漢季盧&KR0008;孫
恩亂盈晉末餘波所被寔蕃有徒糜費産業蠱惑士女
運迍則蠍國世平則蠧民(弘明集滅惑論)首冠黃巾者卑鄙之
相也皮革苫頂者莫非華風也販符賣籙者天下邪俗
也搏頰扣齒者倒惑之至也反縛伏他者地獄之貌也
符章含氣者姦狡之窮也(戎華論)
上清經陸修静宋明帝太始七年因勑而上上清經目
既云隠在天宫爾來一百餘年不聞天人下降不見道
士上昇不知此經從何至此昔文成書以飯牛詐言王
母之命而黃庭元陽以道換佛張陵創造靈寶吳赤烏
時始出上清起於草玄宋齊之間乃行鮑静造三皇事
露而被誅文成書飯牛致戮於漢世今之學者又踵其
術又可悲乎(笑道論)
去五情老子語尹喜曰若求學道先去五情一父母二
妻子三情色四財寶五官爵若除者與吾西行喜精銳
因斷七首來老笑曰吾試子心所殺非親乃禽獸耳伏
視七頭為七寶七尸為七禽喜疑反家七親皆存(消冰經)
仙
僊老而不死曰仙僊遷也遷入山也故制字人傍山也
(釋名)
變形惟昔聖賢懷玄抱貞體服九鼎化淪與并含精養
神通德三元精液腠理筋骨致堅衆邪關除正氣常存
累積長久變形而仙(周易參同契)魏伯陽者吳人也好道不
仕修已養高後入山餌神丹仙去撰參同契其說以
周易爻象論作仙丹之意而世不知神丹之事多作
隂陽注之殊失其旨(三洞珠囊)
求仙求仙者要當以忠孝和順仁信為本若德不修而
但務方術終不得長生也行惡行大者司命奪紀小過
奪筭隨所犯輕重故所奪有多少(抱朴子)
三神山蓬萊方丈瀛洲此三神山者其傳在渤海中盖
嘗有至者諸仙人及不死之藥皆在焉其物禽獸盡白
而黃金銀為宫闕未至望之如雲及到三神山反居水
下臨之風輒引去終莫能至云世主莫不甘心焉(史記)
登雲天黃帝采首山銅鑄鼎於荆山下鼎既成有龍垂
胡髥下迎黃帝黃帝上騎羣臣後宫從上龍七十餘人
龍乃去餘小臣不得上乃悉持龍髥龍髥拔墮墮黃帝
之弓百姓卬望黃帝既上天乃抱其弓與龍髥號故後
世因名其處曰鼎湖其弓曰烏號(郊祀志)黃帝得道以登
雲天(莊子)
木工赤將子輿者黃帝時人不食五穀啖百草花至堯
時為木工能隨風雨上下(列仙傳)
陶正寗封子者為黃帝陶正有人過之為其掌火能出
五色烟積火自燒而隨烟氣或上或下(上)
食松偓佺者槐山採藥父也好食松實形體生色長數
寸兩目更方能飛行逐馬走以松子遺堯堯不暇服也
松者簡松也時人受服者皆至二三百歲焉(上)
食桂彭祖姓籛名鏗帝顓頊之孫陸終氏之中子歴夏
至殷末八百餘歲常食桂芝善導引行氣歴陽有彭祖
仙室前世禱請風雨莫不輒應(上)莊子疏云堯封於彭
城其道可祖故謂之彭祖列仙傳云歴夏經殷七百六
十歲而不衰老後西游之流沙不知其終也故羅隠碑
文云水運降靈始分輝於玄帝仙源啓祚乃襲慶於彭
墟星辰浮濮渚之陽雲鸐度游沙之境也(仙苑編珠)趙次公
云徐州彭城縣以彭祖得名寰宇記云今墓此故邑號
大彭廬山名賢傳云彭鏗曾過彭蠡之濱造其名嶽今
廬山是也(真仙通鑑)
弄鳳蕭仙者以周宣王十七年五月五日生宣王之末
史籍散亂蕭仙能文著本末以備史之不及人以史目
之實無名也行第三浪迹入秦善吹簫能致孔雀白鶴
於庭穆公有女名弄玉善吹笙無和者求得吹笙者以
配孟明薦史因召見秦侯問史云善簫曰吾女好笙子
簫也奈何史以不稱旨退女在屛門呼曰試使吹之一
聲而清風生再吹而彩雲起三吹而鳳凰來女曰是吾
夫也願嫁之史曰女亦且吹笙且三吹之如史所感於
是孟明為媒蹇叔為賓(仙鑑)公以弄玉妻之遂教弄玉作
鳳鳴居十數年吹簫似鳳聲鳳凰來止其屋公為作鳳
臺夫婦止其上不飲不食不十數年一旦弄玉乘鳳蕭
史乘龍昇天而去秦為作鳳女祠時聞簫聲(仙傳拾遺)
老子老子者姓李氏名耳字伯陽諡曰耼周守藏室之
史也孔子適周將問禮於老子老子修道德其學以自
隠無名為務居周久之見周之衰乃遂去至關關令尹
喜曰子將隠矣彊為我著書於是老子乃著書上下篇
言道德之意五千餘言而去莫知其所終盖老子百有
六十餘歲或言二百餘歲以其修道而養夀也老子隠
君子也老子之子名宗宗為魏將封於叚于宗子注注
宫宫玄孫假假仕於漢孝文帝而假之子解為膠西王
卬太傅因家于齊焉李耳無為自化清静自正(史記)
耼父張重華讌羣寮于閑豫庭講論經義顧謂索綏曰
老耼父字為何綏曰耼父名乾字元果胎刵無耳雙目
不明孤單年七十二無妻與鄰人益夀氏老女野合懷
胎十年乃生老子(前凉萬)
史記王儉百家譜云李者高陽之後始祖咎繇為掌
理官因遂氏焉李氏之興起於耼也自耼之前未有
李姓唯氏理焉以樹下生乃稱李氏老子之子名宗
仕魏文侯盖春秋之末六國時人也文王之世既無
李姓何得有耼出為周師乎(辨正論)
太上老君有黃巾李仲卿太上老君託神玄妙玉女剖
左腋而生(上)
案盧景裕戴詵韋處玄等集解五千文及梁元帝周
弘政等考義類云太上有四謂三皇及堯舜是也言
上古有此大德之君臨萬民之上故云太上也郭莊
云時之所賢者為君材不稱世者為臣老子非帝非
皇不在四種之限有何典據輒稱太上耶
世出老子或云上三皇時為玄中法師下三皇時為金
闕帝君伏羲時為鬱華子神農時為九靈老子祝融時
為廣夀子黃帝時為廣成子顓頊時為赤精子帝嚳時
為禄圖子堯時為務成子舜時為尹夀子夏禹時為貞
行子殷湯時為錫則子文王時為文邑先生一云守藏
史或云在越為范蠡在齊為鴟夷子在吳為陶朱公皆
見於羣書不出神仙正經皆由晩學之徒好竒尚異苟
欲推崇老子故有此說(神仙傳)
陶朱者即范蠡也既事越王勾踐君臣囚吳石室嘗
屎飲尿亦以甚矣今尊崇其術不亦昧乎又蠡子被
戮於楚何為不行父術變化而自免乎(笑道論)
造天地經老子託幽王皇后腹即幽王之子也身為
柱史即幽王之臣也若審知者幽王為犬戎所殺豈
可不授君父與神符令不死乎
化胡經云老子在漢為東方朔夫漢武窮兵疲役中
國天下戶口至減大半老子為東方朔者何忍不與
辟兵辟穀之符厭人咒鬼之方以護漢國乎眼看流
弊若此無心取救將非欺誑之謬乎
千歲翁安期先生者瑯琊阜鄉人也賣藥於東海邊時
人皆言千歲翁秦始皇東遊請見與語三日三夜賜金
璧度數千萬出於阜鄉亭皆置去留書以赤玉舄一量
為報曰後數年求我於蓬萊山始皇即遣使者徐市盧
生等數百人入海未至蓬萊山輒逢風波而還(列仙傳)李
少君字雲翼好道入泰山採藥修絶穀全身之術遇安
期生少君疾困叩頭乞活安期以神樓散一匕與服之
即愈乃上言臣能凝澒成白銀飛丹砂成黃金服之白
日升天身竦則凌天伏入無間控飛龍而入遐遍乘白
鴻而九陔周冥海之棗大如瓜鍾山之李大如瓶臣食
之遂生竒光師安期授臣口訣是以保萬物之可成也
於是上甚尊敬為立屋第(漢武内傳)少君言於帝曰臣嘗遊
海上見安期生食巨棗大如瓜安期生仙者通蓬萊中
合則見人不合則隠(史武紀)少君有不死之方而家貧無
以市其藥物故出於漢以假途求其財道成而去(董仲舒少)
(君家錄)少君之將去也武帝夢與之共登嵩高山半道有
使者乘龍持節從雲中下云太一請少君帝覺以語左
右曰如我之夢少君將舍我去矣數日而少君稱病死
久之帝令人發其棺無尸唯衣冠在焉(漢禁中起居注)上士舉
形昇虚謂之天仙中士遊於名山謂之地仙下士先死
後蛻謂之尸解仙(仙經)韓衆告劉根云夫仙道有昇天躡
雲者有遊行五岳者有服食不死者有尸解而仙者凡
脩仙道要在服藥藥有上下仙有數品不知房中之事
及行氣導引并神藥者亦不能仙也(神仙傳)
犬吠雲中淮南王安愛道術之士有八公詣門曰聞王
好士故來相從王乃朝夕朝拜授王丹經三十六卷時
雷被伍被乃告王反八公謂王曰可以去矣乃使安登
山大祭埋金地中即白日昇天八公與安所至山上石
皆陷成跡至今人馬跡猶存時人傳八公安臨去時餘
藥器置在中庭雞犬䑛啄之盡得昇天故雞鳴天上犬
吠雲中也(上)鞠道龍說淮南王好方士方士授之術見
遂有畫地成江河撮土為山巖嘘吸為寒暑吐𠻳為雨
霧王亦卒與諸方士俱去(西京雜記)
斥仙河東蒲坂有項㬅都者與一子入山學仙十年而
歸家家人問其故㬅曰在山中三年精思有仙人來迎
我共乘龍而昇天及到天上先過紫府金牀玉几晃晃
昱昱真貴處也仙人但以流霞一杯與我飲之輒不飢
渴忽然思家到天帝前謁拜失儀見斥來還令當更自
修積乃可得更後矣昔淮南王劉安昇天見上帝而高
坐大言自稱寡人遂見謫守入廚三年吾何人哉河東
因號㬅都為斥仙(抱朴)論衡仙人將我上天居月傍甚寒
虚妄夫神仙之書道家之言一云傳說上為辰尾宿歲
星降為東方朔淮南王安誅於淮南而謂之獲道輕舉
鉤戈死於雲陽而謂之屍逝柩空其為虚妄甚矣哉又
世虚然有仙人之說仙人者儻猱猨之屬與世人得道
化為仙人乎夫雉入海為蛤䴏入海為蜃當其徘徊其
翼差池其羽猶自識也忽然自投神化體變乃更與黿
鼈為羣豈復自識翺翔林薄巢垣屋之娛乎牛哀病而
為虎逢其兄而噬之若此者何貴于變化耶而顧為匹
夫所謂納虚妄之詞信眩惑之說隆重以招弗臣傾産
以供虚求散王爵以榮之清閒館以居之經年累稔終
無一效或歿於沙丘或崩乎五柞臨時雖誅其身滅其
族紛然足為天下笑矣然夀命長短骨體強劣各有人
焉善養者終之勞擾者半之虚用者殀之其斯之謂歟
(辨道論)劉根不覺飢渴或謂能忍盈虚王仲都當盛夏之
月十爐火炙之不熱當嚴冬之時裸之而不寒桓君山
以為性耐寒暑桓君山以無仙道好竒者為之(博物志)仙
術誕妄源流久矣韓終徐福始詐於秦邦文成五利紹
偽於漢國叙控鶴弗目陵雲之實言餐霞莫覩療飢之
信致有猱猨蜃蛤之論繫風捕影之談故棄實瓠者以
非器也廢石田者以絶蓺也賤左道者以虚偽也(辨正論)
絶穀道家潛居斷粮虔修仙術僕聞老氏有五味之誡
而無絶穀之訓矣是以蟬蛾不食君子誰重蛙蟒穴藏
聖人何貴且自古聖賢莫不歸終吾子獨云不死何斯
濫乎故舜有蒼梧之墳禹有會稽之陵周公有改葬之
篇仲尼有兩楹之夢曾參有啓足之辭顔回有不幸之
歎(慧通駁夷夏論)鼎湖亡返嶠山之冡獨存流沙不歸扶風之
隴空樹皇覽云黃帝冡在嶠山老子冡扶風(辨正論)西王
桃實屢熟而靡延東海桑田數變而非永五雲九轉悲
繩鳥之暫留飛雪玄霜比遊駒以難固信終馗無大椿
之久蜉蝣罕龜鶴之年(上)夫滅身以懼大患絶智以避
長勞議生靈於懸疣齊泯性於王樂盖老莊之談也且
綿綿常住古皇則不死不終繩繩無名老氏則復歸無
物然常存非永沒之稱無物豈長生之化耶(上)
丹臺周乂山遇羨門子高叩頭乞長生羨門曰子名在
丹臺玉室之中何憂不仙(真人周君内傳)謝自然泛海將詣蓬
萊求師船為風飄到一山見道人指言天台山司馬承
&KR1027;名在丹臺身居赤城此真良師也蓬萊隔弱水三十
萬里非舟楫可行非飛仙無以到(續仙傳)
金格青童君告趙旭曰君宿世有道骨法應仙然名已
在金格相當與吹洞簫於紅樓之上撫雲璈于碧落之
中心死可以身生保精可以致神(通幽記)
道可心得宣平坊賣錢貫王老善黃白之術賀知章信
重之與夫人持一明珠上老人自云保惜多時者老人
即付童子市胡餅延賀賀意甚不快老人曰夫道者可
以心得慳惜未止術無由成須山谷勤求非市朝所授
也賀悟謝而去數日失老人所在賀因求入道還鄉(原化)
仙墟薛玄貞者遨遊雲泉得長生之道常於五嶺間棲
憩每遇人曰九疑五嶺神仙之墟山水幽竒烟霞勝異
如陽朔之峯巒挺拔博羅之洞府清虚不可忘也所以
祝融棲神於衡阜虞舜登仙於蒼梧赫胥耀跡於潛峯
黃帝飛輪於鼎湖其餘高貞列仙人臣輔相騰翥逍遥
者無山無之(仙傳拾遺)
兩塵韋子威躭玩道術叔採訪使有步卒丁約者周旋
恪勤子威頗私之一日辭欲他適謂子威曰何謂兩塵
對曰儒謂之世釋謂之劫道謂之塵善堅此心亦復遐
夀(唐闕史)
道士
行大道人行大道號曰道士士者何理也事也身心順
理唯道是從從道為事故稱道士(太霄書經)
幽逸周穆王尚神仙因尹貞人草制樓觀遂召幽逸之
人置為道士(樓觀本記)
父母師友凡道士道德為父神明為母清淨為師太和
為友大戒三百以杜未兆之禍威儀二千以興自然之
福(陸法師)
五道道士有五一天貞道士高玄皇人之流也二神仙
道士杜冲尹軌之例也三山居道士許由巢父之比也
四出家道士宋倫彭諶之匹也五在家道士黃瓊籛鏗
之倫也(三洞道科)
上座道士有上中下深於道多者名上座(老子立德經)朱字
鳳文明光映軒上座玄黃中序天貞(洞貞隠玄經)
三景凡遵三景稱三景弟子已度三人付師友已從傳
授得稱三景法師(太上入素貞經)
天師張陵字輔漢沛國豐人也本大儒晚學長生之道
得九鼎丹經聞蜀中多名山乃入鳴鵠山著道書二十
篇仙去(貞誥)張天師道陵隠龍虎山修三元默朝之道得
黃帝龍虎中丹之術丹成服之能分形散景天師自鄱
陽入嵩高山得隠身制命之術(集仙錄)陵學道於蜀鶴鳴
山時蜀中人鬼不分災疾競起感太山老君降授正一
盟威法如分人鬼置二十四治至今民受其福有戒鬼
壇見在(正一經)陵七試弟子與趙昇王長三人皆白日冲
天而去衆弟子仰視之久乃沒于雲霄也(神仙傳)上清真
符令玉女二人引陵與夫人雍氏于雲臺峯白日昇天
(仙鑑)陵將秘籙斬邪劍玉冊玉印授子衡與雍氏上昇(上)
按一道陵而所載紛紛若此故知罔世惑衆係風捕
影谷永之說信矣
三師漢書曰張陵子衡為係師衡子魯為嗣師號曰三
師三人之妻為夫人皆云白日昇天(笑道論)張鎮南在北
洞北石壇上燒香禮拜固伏而不起遂乃夜解明旦視
之形如生此壇今猶存(真誥)衡以真人之法付係師與妻
盧氏得道陽平山白日飛昇(仙鑑)操西征魯以手板畫地
成河兵不得渡使者以水師至岸魯又以手板蓋其河
水中輒出高峯兵不能進曹公遣使封之不固後脩諫
白日乘龍昇天(上)
米賊沛國張陵學道於蜀鶴鳴山遊作道書自稱太清
玄元以惑百姓其來學者初名鬼卒受道者用金帛之
物號為祭酒各領部衆衆多者名治頭其供通限出五
斗米故世號米賊道陵死子衡行其道衡死魯復行之
魯母有姿色兼挾鬼道往來益州牧劉焉之家焉以魯
為督義司馬住漢中焉死子璋立以魯驕恣不順盡殺
魯母家室魯遂據漢中以鬼道化氏自號師君大都與
張角相似雄據巴漢垂三十年曹操征魯魯走巴中弟
衛横山下陽平城以拒之夜有野糜數千突壊衛營衛
大驚懼以為大軍見掩遂降閻圃說魯降曹公或西歸
劉備魯勃然曰寧為曹公作奴不為劉備上客遂委質
曹公拜鎮南將軍(華陽志蜀魏志世語破邪論)
蛇噏張陵避&KR1211;丘社中得咒鬼之術書遂解使鬼法熹
平末為蟒蛇所噏子衡奔出尋屍無所畏負清議之譏
乃假設權方以素靈化之迹生縻鵠足置石崖頂謀事
辨畢尅期發之到光和元年遣使告曰正月七日天師
昇玄都米民山獠蟻集閾外雲臺治民等稽首再拜言
伏聞聖駕玄都臣等常辭蔭接尸塵方享九幽方夜衡
入久之乃出詭稱曰吾旋駕晨華爾各還所治净心持
行存師念道衡便密抽遊罥鶴直衝虚空民獠愚戅僉
言登仙販死利生欺罔天地逆莫過此之甚也(李膺蜀記玄光)
(辨惑論見梁弘明集)
謀亂後漢順帝中有沛人張陵客游蜀土聞古老相傳
云昔漢高祖應二十四氣祭二十四山遂王有天下陵
不度德遂搆此謀殺牛祭祀二十四所置以土壇戴以
草屋稱二十四治治館之興始乎此也二十三所在于
蜀地尹喜一所在于咸陽於是誑誘愚民招合兇黨歛
租税米謀為亂階時被蛇吞逆舋弗作至孫張魯禍亂
方興起于漢中(明槩决對傳奕事)于時假託神言黃衣當王魯
因與張角相應合集部衆並戴黃巾披道士之服數十
萬人自據漢中垂三十載後為曹公所破黃巾始滅(破邪)
(論)張陵棄婦(見陵𫝊上)
夫國志等書去陵不遠其三張之偽接于耳目者當
不誣也而道書依託詭說流傳不悟焉悲夫
三張後魏之世嵩山道士寇謙之自謂遇太上老君云
張陵去世無所師授授汝天師之位賜汝雲中音舖科
誡二十篇號曰並進汝宜宣吾新科清整道教除去三
張偽法租米錢税及男女合氣之術大道清虚寧有斯
事(什老志)道家方術以昇仙為神因而誑惑偷潤目下昔
徐福欺妄分國於夷丹文成五利妖偽於漢世三張詭
惑於西梁孫恩搔擾於東越此之巨蠧自古稱誣(辨惑論)
逐聲潁川郤儉能辟穀餌茯苓甘陵甘始名善行氣老
而少容廬江左慈知補導之術並為軍吏初儉至之所
茯苓價暴貴數倍議郎安平李章學其辟穀食茯苓飲
寒水水寒中泄利殆至殞命後始來衆人無不鴟視狼
顧呼吸吐納軍祭酒弘農董芬為之過差氣閉不通良
久乃蘇左慈到又競受其補導之術至寺人嚴峻往從
問受奄豎真無事於斯術也人之逐聲乃至於是也(典論)
招致世有方士吾王悉所招致甘陵有甘始廬江有左
慈陽城有郄儉始能行氣導引慈曉房中之術儉善辟
穀悉号三百歲本所以集之於魏國者誠恐斯人之徒
接姦詭以欺衆行妖慝以惑人故聚而禁之豈復欲觀
神仙於瀛洲求安期於邊海釋金輅而顧雲輿棄文驥
而求飛龍哉甘始者老而有少容自餘術士咸共歸之
然始詞繁寡實頗竊有怪言余嘗密問其所行始言本
師姓韓字世雅嘗與師於南海作金投數萬斤於海又
言取鯉魚一雙令其一著藥投沸膏中鯉奮尾鼓鰓其
遊行沈浮有若處淵其無藥者已熟而可噉余問寧可
試不言此藥去此踰萬里始不自行不能得也始若遭
秦始皇漢武帝則復徐福欒大之徒矣桀紂殊世而齊
惡姦人異代而等偽乃如此耶(辨道論)
術道相須張殖遇道士姜玄辨以六丁驅役之術授之
謂曰術之與道相須而行道非術無以自致術非道無
以延長若得術而不得道亦如欲適萬里而足不行也
術者雖萬端隠見未除死籙固當棲心妙域注念丹華
立功以助其外鍊魄以存其内内外齊一然後可適道
可以長存也(仙傳拾遺)
三毒毘陵道士李褐性偏急好陵侮人忽有貧士詣褐
乞食褐不之與加以叱責弗顧數日有乘白馬來者禮
接之曰頗相記乎視其貌乃前之貧士也謂褐曰子知
有寒山子邪答曰知曰即吾是矣吾始謂汝可教今不
可也修生之道除嗜去欲嗇神抱和所以無累也内抑
其心外檢其身所以無過也先人後已知柔守謙所以
安身也善推於人不善歸諸身所以積德也功不在大
立之無怠過不在大去而不貳所以積功也然後内行
充而外丹至可以冀道於髣髴耳子之三毒未剪以冠
簪為飾可謂虎豹之鞟而犬豕之質也出門乘馬而去
竟不復見(上)
濁穢道家方術濁穢不清乃扣齒為天鼓咽唾為醴泉
馬屎為靈薪老鼠為芝藥資此求道焉能得乎(辨惑論)喚
婦女為朱門呼丈夫為玉柱口唾為玉液(破邪論)火仙外
道名吉波頭水仙外道名夷叔羅
閹人自黃老風澆容服亦變非道非俗諺号閹人善詛
善罵古名鬼卒其救苦也則解髮繫頸以繩自縳牛糞
塗身互相鞭打其法律也若失符籙則倒銜手板逆風
掃地楊枝百束自斫自負盜奏章也則匍匐灰獄背負
水漚責罰尤重同奴隸之法罪譴銜伏比畜生之類(辨正)
觀
樓觀樓觀者昔周康王大夫關令尹喜所立也以其結
草為樓因即為號周穆王西遊秦文東獵並枉駕迴輪
親崇道教始皇建廟於樓南漢武立宫於觀北晉宋謁
板于今尚存(樓觀碑)
玉梁漢武時玉笥山民感山之靈異或愆旱災蝗祈之
無不應乃相謂曰可置一觀彰表靈跡構殿闕中梁一
條邑民將𨕖竒材經數旬未獲忽一夜震雷風烈達曙
乃晴天降白玉梁一條可其尺度嚴安其上光彩瑩目
因號為玉梁觀至魏武時遣使取之至其山門去觀數
里亭午之際雷霆大震烈殿脊化為白龍擘烟霧而去
沒觀之東山下自玉梁飛去後其處莫能近之皆為猛
獸毒蛇所逼(玉笥山錄)
玉局成都玉局觀相傳永夀初老君與張道陵至此有
局脚玉牀自地而出老君昇坐為陵說南北斗經既去
而座隠地中因成洞穴故以玉局名之(彭乘記)
陽平沙門號曰道人陽平呼為道士(僧順三破論)凡有二十
四治而陽平一治最為大者今道士上章及奏符厭皆
稱陽平重其本也以上清為洞玄靈寶為洞真三皇為
洞神故曰三皇(蜀記)張守珪有役人將去自云陽平洞謫
仙守珪曰洞府大小與人間城闕相類否對曰二十四
化各有一大洞或方千里五百里三百里其中皆有日
月飛精謂之伏晨之根下照洞中與世間無異其中皆
有仙王仙官卿相輔佐如世之職司有得道之人及積
功遷仙返生之士皆居其中以為民庶每年三元大節
諸天各有上真下遊洞天以觀其所為善惡人世生死
興廢水旱風雨預關於洞中焉龍神祠廟血食之司皆
為洞府所統二十四化之外青城峨嵋益登慈母繁陽
嶓冡皆亦有洞不在十大洞天三十六小洞天之數(仙拾)
太清宫亳州真源縣太清宫老君降生之宅也九井三
儈俱存咸通中龐勛據徐州欲奪宫為營壘有黑氣自
九井中出昏曀一川勛黨迷道自相蹤踐廣明中黃巢
將領欲焚其宫亦有黑霧遍川迷失行路刺史潘稠奏
云自大寇犯闕之後羣兇誅殄以來大小寇逆前後一
十八度欲犯太清宫或迷失道途或龍神示見終挫兇
計宫城宴然清移真源縣就宫安置(道教靈驗記)
天中記卷三十六
