天中記卷十
明陳耀文撰
洛
繹耀洛出熊耳山洛之為言繹也言水繹繹光耀也(春秋)
(說題辭)
隂精之官洛水地理隂精之官帝王明聖龜書出文天
以與命地以授瑞接河合際居中護羣王道和洽吐圖
佐神逆名亂教摘亡弔存故聖人觀河洛也(河圖)
龍見帝王始興將起河洛龍見皆察其首黑者人正白
者地正赤者天正(易乾鑿度)
吐符河以通乾出天苞洛以流坤吐地符河龍圖發洛
龜書感王者沈禮焉(說題辭)
鳳柙黃帝服齋于中宫坐玄扈洛水上與大司馬容光
左右輔周昌等百二十人臨觀鳳凰銜圖至帝前圖以
黃玉為柙(黃帝錄)
軒遊黃帝時天大霧三日帝遊洛水之上見大魚殺五
牲以醮之天乃甚雨七日七夜魚流始得圖書今河圖
視萌篇是也(帝王世紀)
青鯉黃帝遊於洛見鯉魚長三丈青身無鱗赤文成字
(河圖)
赤光起尚書中候曰堯率羣臣東沈璧於洛退候至於
下稷赤光起玄龜負書出赤文成字宋均注曰稷讀曰
側
龍出虞舜時黃龍從洛水出詣舜鱗甲成字舜即位與
三公臨觀黃龍五采負圖出舜前(顧野王符瑞圖)
天符玄龜洛書者天符也王者德至淵泉則洛出龜書
禹受舜禪洛出龜書六十五字是為洪範此謂洛出書
者也(宋書)
黑玉天乙在亳諸鄰國襁負歸德東觀於洛習禮堯壇
降三分沈璧退立榮光不起黃魚雙躍出濟于壇黑鳥
以雄隨魚亦止化為黑玉赤勒曰玄精天乙受神福伐
桀克三年天下悉合(尚書中候)
龜符周公攝政與成王觀於洛沈璧禮畢玄龜青龍蒼
龍止于壇背甲刻書赤文成字周公援筆以世文寫之
書成文消龜墮甲而去其言自周公訖於秦漢盛衰之
符(宋書)
二水鬭周靈王時榖洛鬭將毁王宫王欲壅之太子晉
諫曰不可夫水聚於高歸於下今吾執政無乃實有所
避而滑夫二川之神使至於争明以妨王宫王而飾之
無乃不可乎王卒壅之王室大亂(國語)
洛絶晉定公二十年洛絶于周魏襄王九洛入城周山
水大出(竹書紀年)
洛伯洛伯用與河馮夷鬭盖洛水之神也(竹書)昔者河伯
筮與洛伯戰而枚占昆吾占云不吉(歸蔵)
黑頭公秦始皇祀洛水有黑頭公從河中出呼始皇曰
来受天之寶乃與羣臣作歌云洛陽之水其色蒼蒼祠
祭大澤倏忽南臨洛濱醊禱色連三光(古今樂錄)
玉鷄昭靈后名含始遊洛池有玉鷄銜赤珠刻曰玉英
吞此者王含始吞之生漢祖劉季(帝王世紀)
雒水造城沛國陳宣建武十年雒水出造天津城門或
欲築塞之宣諫曰昔王尊人臣正身金堤水退況聖主
天所挺授邪言未絶而水去(謝承書)
激洛水德陽殿周遊容萬人自偃師去宫四十五里激
洛水於殿下(漢官典職)
洛雒字洛字或作雒初漢火行忌水故洛去水而加佳
魏為土行土水之母水得土而流土得水而柔故去佳
加水(魚豢典略)
洛神後魏虎賁洛子淵者洛陽人戌在彭城其同營人
樊元寳假歸附書令達其家云宅在靈臺南近洛河元
寶至忽見一老翁云是吾兒書引入屋宇顯敞坐命婢
取酒須臾見婢抱一死小兒而過俄而酒至色甚紅香
美異常兼設珍羞海陸具備飲訖送元寶出但見高岸
對水綠波東傾唯見一童子可年十五新溺死鼻中出
血方知所飲酒是其血也及還彭城子淵已失矣方知
是洛水之神也(伽藍記)
作頌神龜出洛水上作浮橋所謂永橋也常景為洛汭
頌其辭曰浩浩大川泱泱清洛導源熊耳控流巨壑納
榖吐伊貫周淹亳近達河宗遠朝海若(伽藍記)
詠詩高宗承貞觀之後天下無事上官侍郎儀獨持國
政嘗凌晨入朝巡洛水堤步月徐轡詠詩云脉脉廣川
流驅馬歴長洲鵲飛山月曉蟬噪野風秋音韻清亮羣
公望之猶神仙焉(隋唐嘉話)
永昌水垂拱五年四月魏王武承嗣偽造瑞石文云聖
母臨人永昌帝業今雍州人唐國泰表稱獲之洛水則
天大悅號其石為寶圖七月改寶圖曰天授聖圖洛水
曰永昌封其神為顯聖侯禁漁釣祭享齊於四瀆所出
處號曰聖圖泉於泉側置永昌縣十二月則天親拜洛
水受天授聖圖為壇于洛水之北中橋之左皇太子皆
從内外文武百寮蠻夷酋長各依方位而立珍禽竒獸
並列於壇前禮畢還宫父老勒碑于拜洛壇前號曰天
授聖圖之表開元五年左補闕盧履冰奏毁之(舊紀志)
作防李適之為河南尹玄宗患榖洛歲暴耗徭力詔適
之以禁錢作三大防曰上陽積翠月陂自是水不能患
(唐書)
五色帝德盛之應洛水先温九日乃寒五日變為五色
玄黃(六帖)
礜石洛水底有礜石故上無冰(述征記)
宓妃宓妃宓羲氏之女溺死洛水為神(漢書音義)
八流八流亦出名山渭出鳥鼠漢出蟠冡洛出熊耳涇
出少室汝出燕泉泗出涪尾沔出月台汶出太山(博物志)
三川八水涇與渭洛為關中三川涇渭灞滻澇潏灃滈
為關中八水(關中記)秦漢都西京灞滻灃澇涇渭之水皆
不在大川之列以近咸陽盡得比大川之祠也(漢書)天寶
九載詔曰五材並用特表上靈八水分流實稱善利京
師奥壤秦甸王畿灞滻通于涇渭澇潏匯于灃滈蓄洩
雲雨滋育稼穡宜令備禮致祭務陳蠲潔(冊府)
湖
大陂廣雅云湖池也說文云湖大陂也風俗通曰湖都
也流瀆四面所隈都也
浮玉堂湖是仙人浮玉北堂(太湖記)
太湖太湖有大雷小雷三山亦謂之三山湖又謂之洞
庭湖楊脩五湖賦云頭首無錫足蹄松江負烏程于背
上懷太吳以當胷岝□崔巍穹隆紆曲大雷小雷湍波
相逐用言湖之苞極也(水經注)
五湖周禮揚州其浸五湖浸者所仰灌溉者也五湖一
名具區其派有五故曰五湖一名震澤一名笠澤張勃
吳錄五湖者太湖之别名以其周行五百里三萬六千
頃故以五湖名虞翻云太湖有五道陸龜蒙云太湖上
稟咸池之氣一水而五名
捐珠舜棄黃金於嶄巖之山捐珠玉於五湖之泉以塞
邪淫之路(陸賈新語)舜乃使禹疏三江五湖(淮南子)
辟湖夏人之王鑿五湖(管子)禹治天下南為江漢淮汝東
流注之五湖(墨子)禹通三江五湖決伊闕溝迴陸注之東
海因水之力也(吕覽)禹之時天下大水禹身執虆臿以為
民先剔河而導九岐鑿江而通九路辟五湖而定東海
(淮南)河間獻王曰禹鑿江通於九派釃五湖而定東海(說苑)
彭蠡三苗之國左洞庭右彭蠡德義不脩禹滅之(史記)宫
亭即彭蠡澤也謂之彭澤湖一名匯澤(荆州記)
扁舟伍子胥諫吳王與我争五湖之利非越乎及越滅
吳范蠡乃乘扁舟游五湖(國語)句踐滅吳謂范蠡曰吾將
與子分國而有之蠡曰君行令臣行意乃乘扁舟浮海
以行終不返(史記)
練瀆吳王遊五湖經練瀆曰此水潔白如練影之涵空
也故名練瀆(僧文鑒洞庭記)
五渚戰國策曰秦與荆戰大破之取洞庭五渚史記曰
秦乘流而下漢四日而至五渚裴駿注五渚在洞庭湖
城陷由拳縣秦時長水縣也始皇時童謠曰城門當有
血城陷没為湖有老嫗聞之憂懼朝朝往窺城門門侍
欲縛之嫗言其故嫗去後門侍殺犬以血塗門嫗又往
見血走去不敢顧忽有大水長欲没縣主簿令幹入白
令令曰何忽作魚幹又曰明府亦作魚遂淪陷為湖(神異)
(傳)淮南子曰夫歴陽之都一夕反而為湖注歴陽淮南
國名昔有老嫗常行仁義有兩書生過之謂曰此國當
没為湖視東城門閫有血便走上山勿反顧也自爾此
嫗數往視門閫吏問之姥對如其言暮門吏殺鷄以血
塗門明日嫗早往視門血便走上山國沒為湖
龍目龍目湖秦王東遊觀地勢云此有天子氣使赭衣
徒鑿湖中長岡使斷因改名為丹徒今水北注江也(京口)
(記)潤州遏陂有湖名龍目湖京口出好酒人習戰故桓
温云京口土瘠人窶無可戀唯酒可飲兵可用耳(郡國志)
生彫胡會稽人顧翺少失父事母至孝母好食彫胡飯
常帥子女躬自採擷還家導水鑿川自種供養每有贏
儲家亦近太湖湖中後自生彫胡無復餘草蟲不敢至
焉遂得以為養郡縣表其閭舍(西京雜記)
鏡湖漢順帝永和五年會稽太守馬臻創立鏡湖在會
稽山隂兩縣界築塘蓄水高丈餘田又高海丈餘若水
少則洩湖灌田水多則出湖決田中水入海所以無凶
年堤塘周迴三百一十里溉田九十頃創海之始多淹
塜宅有千餘人訴於臺臻遂被刑於市焉及臺中遣使
按鞫總不見人驗籍皆是先死亡之人名(會稽記)山隂南
湖縈帶效郭白水翠巖互相映發有若圖畫(輿地記)
湖開吳之未亡也吳郡臨平湖一旦自開湖邊得石函
中有小青石刻作皇帝字舊言臨平湖塞天下亂開則
天下太平吳人以為美祥俄而吳滅後元帝興於江左
(宋書)桓玄之難湖水色赤熒熒如丹(錢塘記)
太平陳訓少學天文孫皓時錢塘湖開或言天下當太
平青盖入洛皓以問訓對曰臣能望氣不達湖開塞退
告友曰青盖入洛將有舁櫬銜璧之事非吉祥也(晉書)
巴丘湖都督荆州江漢懷德號曰杜父舊水道惟沔漢
達江陵千數百里無通路又巴丘湖沅湘之會表裏山
川實為險固荆蠻之所恃也預乃開楊口起夏水達巴
陵千餘里内瀉長江之險外通零桂之漕南土歌之曰
後世無叛由杜翁孰識智名與勇功(晉書)華容縣東南有
雲夢澤一名巴丘湖荆之藪也(劉澄之荆州記)
曲阿謝萬經曲阿後湖問左右此是何水荅曰曲阿湖
謝曰故當淵注渟著納而不流(世說)曲阿本名雲陽秦始
皇以有王氣鑿北阬山以敗其勢截其直道使其阿曲
故曰曲阿也吳還為雲陽今復名曲阿(太康地記)丹徒有高
驪山𫝊云昔高驪國女来此東海神乘船致酒禮聘之
女不肯海神撥船覆酒流入曲阿湖故曲阿酒美也輿
地志云曲阿出名酒皆云後湖水所釀故醇冽也今按
湖水上承丹徒高驪覆船山馬林溪水水色白味甘(寰宇)
(記)
擲湖褚公遊曲阿後湖狂風忽起船傾褚公已醉乃曰
此舫人皆無可以招天譴者唯有孫與公多塵滓正當
以厭天欲耳便欲捉孫擲水中孫懼無計唯大呼曰季
野卿念我(語林)
御覽分注云褚公褚彦回也季野彦回字也按晉書
褚裒字季野南齊書褚淵字彦回相去百二三十年
矣乃以裒字為淵字之字何耶
立塘武昌南湖通江夏有水冬則涸于時靡所産植陶
大尉立塘以遏水於此常自不竭因取瑯琊郡隔湖魚
菱以著湖内菱甚甘美異於他故所産鮒魚乃長三尺
(武昌記)又名五丈湖(志)
求湖會稽太守孟顗事佛精懇而為謝靈運所輕東郭
有迴踵湖靈運求決以為田太祖令州郡履行此湖去
郭近水物所出百姓惜之顗堅執不與靈運既不得回
踵又求始寧岯崲湖為田顗又固執靈運謂顗非存利
民正慮決湖多害生命言論毁傷之與顗遂構讎隙(宋書)
青林湖宋明帝遣沈攸之西伐子勛伐柵青山覩一童
子甚麗曰下旬當平伐此何為忽不見故謂之青林湖
湖有鯽魚食之肥美避寒暑(水經注)
高沙湖高沙湖在枚迴洲上翠澤平皛水陸彌曠芰荷
殷生鱗羽滋阜湖南林野清曠可以栖託故徵士宗炳
昔常家焉北有小水自湖通江謂之曾口是也(荆南志)
篁墩湖歙縣篁墩湖其中有蜃常與吕湖蜃鬭程靈銑
好勇而善射夢蜃化為人告之曰吾為吕湖蜃所厄君
能助吾必厚報束白練者吾也明日靈銑彎弧助之正
中後蜃不知所之後人名其處為蜃灘時有一道人詣
靈銑母求食食訖曰勞母設食今當為求善墓地使母
隨行上山以白石識其地曰葬此可以暴貴矣靈銑因
移父葬其所侯景亂靈銑率郡鄉萬餘衆保新安因隨
陳武帝有竒功及陳武受梁禪靈銑以佐命功臣與周
文育侯安都為三傑(圖經)一名蛟湖(方輿勝覽)
西苑五湖隋煬帝起西苑十六院又鑿五湖每湖方四
十里東曰翠光湖西曰金光湖北曰潔水湖南曰迎陽
湖中曰廣明湖湖中積土石為山上構庭殿曲屈環繞
澄澄皆碧窮極人間華麗(述樓記)
剡川賀知章天寶初病夢遊帝居數日寤乃請為道士
還鄉里詔許之以宅為千秋觀而居又求周宫湖數頃
為放生池有詔賜鏡湖剡川一曲(唐書)
丹陽湖李白嘗游丹陽湖酷愛其景乃張帆載酒縱意
往来有詩云湖與元氣連風波浩難止天外賈客歸雲
間片帆起(金陵志)
郎官湖故人尚書郎張謂出使夏口沔州牧杜公漢陽
宰王公觴於江城之南湖方夜水月如練清光可掇張
公殊有勝槩四顧超然乃顧白曰此湖古来賢豪遊者
非一而枉踐佳景寂寞無聞夫子可為我標之以嘉名
白因舉酒酌水號之曰郎官湖亦鄭圃之有僕射陂也
(李白集)
甘棠湖江州潯陽南有甘棠湖長慶二年刺史李渤築
立斗門以蓄洩水勢(唐志)
飲馬唐莊宗滅梁楚馬殷遣其子希範脩貢京師上梁
所授都統印莊宗問洞庭廣狹希範對曰車駕南巡纔
堪飲馬爾莊宗嘉之(五代史)
後湖金陵北有湖周迴數十里幕府雞籠二山環其西
鍾阜蔣山諸峯聳其左名山大川掩映如畫六朝舊迹
多出其間每歲菱藕網罟之利不下數十百千一日諸
閣老待漏朝堂語及林泉之事坐間馮謐舉玄宗賜賀
監三百里鏡湖信為盛事又曰余非敢望此但賜得後
湖亦暢得平生徐鉉怡聲而對曰主上尊賢下士常若
不及豈惜一後湖所乏者知章耳馮大有慚色(南唐近事)後
湖亦名玄武湖蔣陵湖秣陵湖練湖(金陵志)吳孫皓寶鼎
元年開城北渠引後湖水巡繞殿堂窮極伎巧晉元帝
大興三年創北湖長堤以遏北山之水東自覆舟山西
至宣武城(建康實錄)湖本桑泊元帝創為此湖宋以肄舟師
(徐爰什問)宋元嘉二十三年築北堤玄武湖於樂遊苑北(紀)
上欲於湖中立方丈蓬莱瀛洲三神山何尚之固諫乃
止(本傳)元嘉二十五年黑龍兩見玄武湖(志)明帝大時七
年於玄武大閱水師(紀)又於湖側作大竇通水入華林
園天淵池引殿内諸溝經太極殿由東西掖門注城南
墅故臺中諸溝水常縈迴不息(輿地志)從北望鍾山似宫
亭湖望廬岳齊武帝理水軍於此中號曰昆明池故沈
約鍾山應教詩云南瞻儲胥館西望昆明池即此爾(京都)
(記)
御覽云永嘉末有龍見於湖内故改玄武湖圖經云
湖中有三神山世紀因之誤
洞庭湖巴陵南有青草湖周迴百里日月出没其中湖
南有青草山故因以為名青草湖一名洞庭湖洞庭亦
謂之太湖(荆州記)洞庭湖西岸有沙洲堆阜隆起即青草
廟下一湖之内中有此洲南名青草北名洞庭所謂重
湖也(南遷錄)湘江北流至岳陽達蜀江夏潦後蜀江漲勢
高遏住湘波讓而退溢為洞庭湖凡闊數百里而君山
宛在水中秋水歸壑此山復居于陸唯一條湘川而已
有都押衙蔡姓者戲題詩吟與僧齊己曰可憐洞庭湖
恰到三冬無髭鬚以其不成湖也諸僧大笑之(北夢瑣言)洞
庭湖西秋夏水泛與洞庭為一涸時惟見赤沙舊記云
洞庭南連青草西亘赤沙七八百里又謂之三湖(地志)灃
水又東與赤沙湖會湖水北通江而南注灃謂之決口
(水經注)
宫亭湖宫亭湖廟神甚有靈驗塗旅經過無不祈禱能
使湖中分風而帆南北(荆州記)後漢時廬山廟有神於帳
中與人言語飲酒投杯能令宫亭湖中分風船行者舉
帆相逢欒巴遷豫章太守未到十數日廟中神不復作
聲(神仙傳)彭蠡湖心有大孤山按郡國志彭蠡湖周迴四
百五十里内有石高數十丈大禹刻其石以記功焉又
有乞烏隨船行舟人擲摶飯接之高下不失一粒(九江記)
迴艫乘派水舉棹逐分風(劉刪詩)分風為二擘流成兩(曹毗)
西湖杭州西湖源出於武林泉山川秀發景物華麗自
唐以来為東南遊賞勝處(志)白居易長慶二年為杭州
刺史始築隄捍錢塘湖鍾洩其水溉田千頃(本傳)放水溉
田每減一寸可溉十五頃可無凶歲(白西湖記)白居易為刺
史方是時西湖溉田千餘頃及錢氏置撈湖兵士千人
日夜開浚(東坡狀)湖上春来似畫圖亂峯圍繞水平鋪松
摇山面千重翠月點波心一顆珠碧毯線頭抽早稻青
羅裠帶展新蒲未能抛得杭州去一半勾留是此湖(白詩)
孫何帥錢塘柳耆卿作望海潮詞贈之内有三秋桂子
十里荷花之句此詞流播金主亮聞之矙然起投鞭渡
江之想命畫工潜入臨安圖西湖揭軟屛間貌己像策
馬吳山之巔題其上曰萬里車書盍會同江南豈有别
疆封提兵百萬西湖上立馬吳山第一峯謝處厚詩云
誰把杭州曲子謳荷花十里桂三秋那知卉木無情物
牽動長江萬古愁紹興淳熙間君相縱逸耽樂湖山無
復新亭之淚是以論者以西湖為尤物比之西施之破
吳也張志道詩云荷花桂子不勝悲江界年華憶昔時
天目山来孤鳳歇海門潮去六龍移賈充誤世終無策
庾信哀時尚有詞莫向中原誇絶景古今遺恨是西施
太湖東鄉太湖吳時於此有一軍士五百人將破堰先
以酒肉祈神約令水涸夜夢人云塘水速竭若見巨鱗
慎勿殺也又有銅釜並不可發明往決水翕然而盡得
白魚形狀非常小人貪利剖而治之見昨所祭餘食充
溢腸内須臾復得釜又取發水便暴出五百人一時沒
溺唯督監得存具說事狀于今猶名此湖為五百陂(異苑)
燕雀湖昭明太子有一琉璃盌紫玉杯皆武帝所賜也
既薨詔置梓宫後更葬開墳為閹人攜入大航乃有燕
雀數萬擊之因為有司所縳乃獲二寶帝聞而驚異詔
以賜太孫封墳之際復有燕雀數萬銜土以增其上墳
側今有湖後人因名燕雀湖(窮神秘苑)
半湯湖句容縣吳瀆塘有半湯湖湖水半冷半熱熱可
以瀹雞皆有魚交入輒死(酉陽)
花墅湖慈谿有花墅湖唐刺史任同勸民脩築中有小
墅春花明媚因以名之(圖經)
洲
水中高土昔尭遭洪水民居水中高土故曰九州詩曰
在河之州作洲非(說文)
洲淤方言曰水可居者為洲三輔謂之淤郭璞注曰上
林賦云行於洲淤之浦
滄浪洲武當縣西北四十里江中有滄浪洲禹貢稱漢
水東流為滄浪洲水疑此洲是也(荆州圖經)漢水經琵琶谷
至滄浪洲洲即漁父棹歌處庾仲雍記云謂之千齡洲
(隨圖經)
鵲洲鵲洲在縣北左傳曰昭公五年楚以諸侯伐吳吳
敗之於鵲岸按鵲頭與鵲尾相去八十里杜預注云吳
地也廬江舒縣東南有鵲尾渚(潯陽記)今居巢江南水有
鵲尾渚者是也(西京記)
鸚鵡洲鸚鵡洲在縣北按後漢書曰黃祖為江夏太守
時黃祖太子射賓客大會有獻鸚鵡於此洲故以為名
(江夏記)
蔡洲後漢蔡瑁字德珪襄陽人家在蔡洲上屋宇甚好
四牆皆以青石結角婢妾數百人别業四五十處漢末
諸蔡最盛永嘉末其家猶富宗族甚強共保於洲上為
草賊張如所敗一宗都盡(襄陽耆舊)長水校尉蔡瑁居之故
名蔡洲洲大岸西有洄湖停水數十畝長數里廣減百
步水色常綠楊儀居上洄楊顒居下洄與蔡洲相對(水經)
魚梁洲沔水中有魚梁洲龐德公所居士元居漢之隂
在南白沙故世謂是地為白沙曲矣司馬德操宅洲之
陽望衡對宇懽情自接泛舟蹇裳率爾休暢豈待還桂
柁於千里貢深心於永思哉(上)
亶洲孫權遣衛温諸葛直將甲士萬人浮海求夷洲及
亶洲在海中長老傳言秦始皇帝遣方士徐福將童男
童女數千人入海求蓬莱神山及仙藥止此洲不還世
世相承有數萬家其上人民時有至會稽貨布會稽東
縣人海行亦有遭風流移至亶洲者所在絶遠卒不可
得至但得夷洲數千人還(吳志)
汎洲龍陽縣汎洲吳丹陽太守李衡植甘橘於其上臨
死𠡠其子曰吾州里有木奴千頭不匱汝衣食歲絹千
匹(襄陽記)或曰昭潭無底橘洲浮橘洲每大水諸洲悉没
而橘洲獨存焉(湘中記)益陽有昭潭其下無底湘水最深
處也或謂周昭王南征不復沒於此潭因以為名(上)
烈洲輿地志曰江寧烈洲吳舊津所也内有小水堪泊
船商客多停以避烈風故以名焉王濬伐吳宿於此簡
文為相時會桓玄之所也亦曰溧洲洲上有山山形似
栗伏滔北征賦謂之烈洲(丹陽記)
羅公洲始興城西百餘步有棲霞樓臨川王營置清暑
遊焉羅君章居之名為羅公洲樓下洲上有果竹交映
長楊傍映高梧前竦雖即城隍趣同丘壑(始興記)
加子洲三十國春秋曰晉咸和二年温嶠與陶侃起義
兵伐蘇峻帥師四萬直指石頭侃泊加子洲夏月堪泊
船冬月淺涸自永昌之初其洲忽一朝崩陷數里隨其
形曲折凡作九灣行者所依東西浩然矣(丹陽記)
不滿百枝江縣西至上明東及江津其中有九十九洲
楚諺曰洲不滿百故不出王者桓玄有問鼎之志乃增
一為兩以先百數僣號旬時身屠宗滅及其傾覆淵亦
消毁至宋文帝在藩忽生一洲果龍飛江表元兇之禍
此洲還没(荆州記)
水中有岸殷仲堪游於江濱見流棺接而葬焉旬日間
門前之溝忽起為岸其夕有人通仲堪自稱徐伯玄云
感君之惠無以報也仲堪因問門前之岸是何祥乎對
曰水中有岸其名為洲君將為州言終而沒至是果臨
荆州(晉書)
門前生洲張興世居臨沔水自襄陽以下至于江二千
里先無洲嶼興世初生當其門前水中一旦忽生洲年
年漸大及興世為方伯而洲上遂十餘頃(南史)
市橋生洲宋泰始中益州市橋忽生小洲道士邵碩見
之曰當有貴王臨州宋滅後有王勝憙来作此州齊永
明初不復用諸將為益州始以始興王鑑為益州刺史
督益寧二州軍事加鼓吹一部勝憙反語為始興碩言
於此乃驗(上)
長命洲潤洲長命洲梁武放生處後魏使李諧来聘武
帝問曰彼國亦放生否諧曰不取亦不放帝大慙(郡國志)
洲生忽沒高繼沖時李景威云舊傳江陵諸處九十九
洲滿百則王者興自武信王之初江心深浪中忽生一
洲昨此洲忽漂没若可憂也繼沖遂以納款(九國志)
朱崖洲朱崖在大海中遥望朱崖洲大如茵舉帆一日
一夜至洲周迴二千里徑度七八百里可十萬家女多
姣好長髮美鬢(王隠晉書)
郁洲東北海中有大洲謂之郁洲山海經所謂郁山在
海中者也言是山自蒼梧徙此云山上猶有南方草木
故崔季珪之叙述初賦言郁洲者故蒼梧之山也心悦
而怪之聞其上有仙士石室也乃往觀之見一道人獨
處休休然不談不笑顧非己及也(水經)
十洲漢武帝既聞王母說八方巨海之中有祖洲瀛洲
玄洲炎洲長洲元洲流洲生洲鳳麟洲聚窟洲有此十
洲乃人跡所稀絶處又知非世常人是以延之曲室而
親問十洲所在所有之物名故書記之(十洲記)
谿
谿谷宋均曰無水曰谷有水曰谿
前溪前溪烏程縣東南流入太湖謂之風渚夾溪悉生
箭箬後溪在市北餘不亭晉車騎將軍沈充家於前溪
樂府有前溪曲則充之所製其詞云當曙與未曙百鳥
啼忩忩後宋少帝續為七曲其一曲曰憂思出門戶逢
郎前溪渡莫作流水心引新都捨故(寰宇記)
五雲溪歐冶子鑄劍處下有孤潭深而青有孤石聳出
潭上有大櫟樹客兒與弟惠連作詩聯句刻於樹上唐
吏部侍郎徐浩遊之云曾子不居勝母之閭吾豈遊若
耶之溪遂改為五雲溪(郡國志)
任公溪歙縣有昉村俗說任昉為新安太守因行春至
此愛其雲溪緣源尋幽累日不返百姓因名其溪為昉
溪溪旁村為昉村村旁有山近故北野縣每山上石墜
則不利縣官縣廢後其事亦止大中十年刺史盧藩改
曰任公村任公溪(寰宇記)
好溪處州東十里有惡溪多水怪宣宗時刺史段成式
有善政水怪潜去民謂之好溪(地理志)
温涼二谿山隂縣西四十里有二谿東谿廣一丈九尺
冬暖夏冷西谿廣三丈五尺冬冷夏暖二谿北出行三
里至徐村合成一谿廣五丈餘而温涼不雜(水經注)
百管谿百管谿周迴丈餘水極沸涌如猛火煎油聲(裴氏)
(廣州記)
武谿武溪水源出武山東南流注于沅故為歌曰武溪
深復深飛鳥不能渡遊獸不能臨(善歌錄)
康王谷廬山有康王谷昔秦始皇并吞六國楚康王隠
避於此故名内有水簾洞宋王禹偁序略云康王谷為
天下第一水簾高三百五十丈計程且一月矣其味不
敗取茶煮之浮雲散雪之狀與井泉殊絶陸羽留題有
瀉從千仞石寄逐九江船之句(統志)康王谷巔有一城號
為釗城天每欲雨輒聞山上鼓角簫笳之聲聲漸至城
而風雨晦合村人以為常候傳云此周康王之城康王
愛竒好異巡歴名山不遠而至城中每得古器大鼎及
弓弩金玉之屬知非常人之所處也而山有康王之號
城又以釗為稱斯言將有徵(述異記)
按楚康王在周靈王時始皇所虜乃負芻也志大誤
金谷梓澤在王城西北三十里與金谷相近(輿地志)梓澤
即金谷也有金水出焉故謂之金谷晉石季倫别墅在
焉(郡國志)余有别廬在河南縣界金谷澗中或高或下有
清泉茂林衆果竹柏藥草之屬莫不畢備又有水碓魚
池土窟其為娛目歡心之物備矣時征西大將軍祭酒
王詡當還長安余與衆賢共送往㵎中晝夜遊宴屢遷
其坐或登高臨下或列坐水濱時琴瑟笙筑合載車中
道路並作及住令與鼓吹遞奏遂各賦詩以叙中懷或
不能者罰酒三斗感性命之不永懼凋落之無期故具
列時人官號姓名年紀又寫詩著後後之好事者其覽
之哉凡三十人(石崇金谷詩叙)謝公云金谷中蘇紹最勝紹是
石崇姊夫蘇則孫愉子也(世說)
大谷鞏縣東五里有大谷張衡東京賦曰孟津達其後
大谷通其前陳思王洛神賦曰經通大谷潘岳閑居賦
曰張公大谷之梨皆謂此也(十道志)
幽棲谷韋嗣立營别第驪山鸚鵡谷帝臨幸命從官賦
詩製序冠篇况優備因封嗣立逍遥公賜名所名曰清
虚原幽棲谷(翰林志)
郎君谷王龜侍父至河中廬中條山朔望一歸省州人
號郎君谷(唐書)
王官谷司空圖居中條山王官谷時寇盜所過殘暴獨
不入王官谷(上)
津
九津禹東至摶木之地日出九津青羌之野鳥谷青邱
之鄉南至沸水漂漂九陽之山西至飲露吸氣之民積
金之山北至夏海之窮衡山之上積水積石之山不有
懈墮(吕覽)
三津勾踐入吳吳王赦之歸國范蠡執御至三津之上
仰天長歎淚下沾襟曰嗟乎紹之屯厄誰念復生渡此
津也(吳越春秋)
竇津漢武微行栢谷遇辱竇門又感其妻深識之饋既
返玉階厚賞賚焉賜以河津令其鬻渡今竇津者是也
故潘岳西征賦酬匹婦其已泰胡厥夫之謬官(水經注)
君子津雲中定襄之間有津曰君子濟漢桓帝十三年
西幸榆中東行代地洛陽大賈齎金貨隨帝後行夜迷
失道往投津長曰子封送之渡河賈人卒死津長埋之
其子尋求父喪發塚舉尸資費一無所損其子悉以金
與之津長不受事聞於帝曰君子也即名其津為君子
濟(水經注)
白馬津舊東郡白馬縣神馬亭有神馬寺去白馬津可
二十里許東南去白馬縣故城可五十里開山圖所謂
白馬山也山上常有白馬羣行悲鳴則河決馳走則山
崩(上)河過黎陽縣南為白馬津石勒號為靈昌津(上)
灣
清灣清灣在縣東南七里隋開皇中太守梁文謙涖官
清潔取此灣水以自供後人思其德號為清灣(鄱陽記)
百家灣徐温嘗自迎鑾還至百家灣暴風起舟人相顧
失色温乃袒裼以帛繫璟首顧謂妾御曰吾善遊儻溺
不暇相救幸保此子言訖風浪漸息(九國志)
白璧灣沅水東歴臨沅縣西為明月池白璧灣灣狀半
月清潭鏡澈上則風籟空傳下則泉響不斷行者莫不
擁檝嬉遊徘徊愛玩沅水又東歴三石㵎鼎足均峙秀
若削成其側茂竹便娟致可翫也(水經注)
三原灣樂城縣三原亭去郡百二十里溪水清如鏡曩
昔有得一死鮎者䰇大五六圍一鬐輒得數十斛鮓此
灣無所不容有人能食者常自譬腹如三原灣無所不
容(永嘉郡記)
浦
南浦南浦在江夏縣南三里離騷曰送美人兮南浦其
源出京首山流入大江春冬涸竭秋夏泛漲商旅往来
皆於浦停泊以其在郭之南故稱南浦(江夏記)送君南浦
傷如之何(别賦)
水際上虞縣有石駞步水際謂之步也瓜步在吳中吳
人賣瓜於江畔因以名也江中有魚步龜步湘中有靈
妃步按吳楚間謂浦為步盖語訛耳(述異記)
沙
流沙流沙在玉門關外南北二千里東西數百里有三
斷名曰三隴(廣志)
沙城曹操征馬超隔渭水婁子伯說曰今天寒可起沙
為城以水灌之可一夜而成(曹瞒傳)
沙長吳富春縣有江沙漲武烈為郡吏赴府鄉人餞之
會於沙上父老曰此沙狹而長君後當為長沙太守後
果然因名孫洲(吳錄地理志)
沙米袁州有水春交則上白沙如米於兩岸九十餘里
呼為米沙若一岸徧米其方豐熟(王孚記)
沙堆新昌水有一沙堆在縣東北五十里其形狀如覆
船鮮淨特異每年豐稔其沙即堆積如舊若砂移向岸
其年儉古来相傳以為常驗(鄱陽記)
玉女沙緱氏有八風溪溪水南流合三交水岸有沙細
潤可以澡濯隋代常進後宫雜以香藥以當豆屑號曰
玉女沙(寰宇記)
沙鳴沙州天氣晴朗即沙鳴聞於城内又云人遊沙山
結侣少或未曾遊即生怖懼莫敢前其沙或隨人足自
頓下經宿却自還山上(河西舊事)鳴沙山一名神沙山其山
積沙為之峯巒危峭踰于山石四面皆為沙壠背有如
刀刃人登之即鳴隨足墮落經宿風吹落輒復如舊(地理)
(志)有一泉水名曰沙井綿歴古今沙填不滿水極甘美
(上)
沙角山河西有沙角山峯崿危峻逾於石山其沙粒粗
色黃有如乾糒又山之陽有一泉云是沙井綿歴今古
沙不填之人欲登峯必步下入穴即有鼓角之音震動
人足(三秦記)
泉
異名水本曰源源曰泉正直上出曰檻泉從上溜下曰
下泉湧出曰濆泉側出曰氿泉泉所出同所歸異曰肥
泉異出同流曰瀵泉(爾雅詩注)
醴泉醴泉水之精也味甘如醴王者循理則出(符瑞志)神
農脩德作耒耜地應以醴泉(禮含文嘉)黃帝之時以醴泉為
漿(徐整正歷)醴甘也取名醴酒尭祇德匪懈醴泉出文命盛
德俊義在官醴泉出山(尚書中候)成康之隆醴泉湧出(春秋命歷)
(序)禹本紀言河出崑崙其上有醴泉瑶池(史記)太山之東
有醴泉其形如井本體石也欲取飲者皆洗心跪而挹
之則泉出如流多少足用若汗慢則泉縮焉盖神明之
異常者也(法苑珠林)
太公泉汲縣北三十里有太公泉泉上又有太公廟廟
側高林秀木翹楚競茂相傳云太公之故居也城西北
有石夾水飛湍迅急人亦謂之磻溪言太公常釣於此
也太公避紂之亂屠隠市朝遁釣魚水何必渭濱然後
磻溪苟愜神心曲渚則可磻溪之名斯無嫌矣(水經注)
盜泉孔子至于勝母縣暮矣而不宿過于盜泉渴矣而
不飲惡其名也(尸子)水名盜泉仲尼不飲里名勝母曾子
斂襟(論語撰考䜟)盜泉在泗水縣源出高徑山之隂(元和志)
温泉驪山湯舊說以三牲祭乃得入可以去疾消病俗
云秦始皇與神女遊而忤其旨神女唾之則生瘡始皇
怖謝神女為出温泉而洗除後人因以為驗(三秦記)凡水
源有石流黃其泉則温或云神人所煖主療人疾(博物記)
驪山湯初始皇砌石起宇至漢武又加脩飾焉(漢武帝故事)
拔劍泉漢高帝入彭城嘗聞於徐州為楚所困漢兵渴
乏帝以劍插地拔即泉湧出至今水不溢旱不枯土人
呼為龍湫
五泉蘭州五泉水在臯蘭山下泉有五眼瀑布飛瀉潺
然可聽衆流成溪灌溉甚博俗謂霍去病以鞭卓之而
出者(志)
酒泉福祿城謝艾所築下有金泉味如酒故曰酒泉(西河)
(舊事)漢宣帝時開泉味如酒故以名縣(方輿記)金泉出數穴
清澈無底(雲陽宫記)有人飲此泉水見有金色從山中照水
往取得金故名(雍州記)
貪泉吳隠之字處默介立有清操桓玄欲救嶺南之弊
以隠之為廣州刺史未至州二十里地名石門有水曰
貪泉飲者懷無厭之欲隠之既至語其親人曰不見可
欲使心不亂越崖喪清吾知之矣乃至泉所酌而飲之
因賦詩曰古人云此水一㰱懷千金試使夷齊飲終當
不易心及在州清操愈厲(晉書)石門之水俗云經大庾則
清穢之氣分飲石門則緇素之質變即吳隠之酌飲之
所也(南越志)隠之罷郡見妻箧中有沈香一斤遂投石門
内水中後人謂之沈香浦亦曰投香浦(寰宇記)横流溪溪
水甚小冬夏不乾俗以為貪泉飲者輒冒於財賄同於
廣州石門貪流矣廉介為二千石則不飲之昔隠之挹
而不辭豈為能溷其真乎盖亦惡其名也(水經注)
聰明泉潯陽縣落星山澗有五松橋昔惠遠法師與殷
仲堪席㵎談易于此而樹下泉湧號聰明泉(寰宇記)永新
有聰明泉水自山湧出古今學者飲之多成事土人謂
之聰明泉(上)
孝感王彭旴𣅿人少喪母元嘉初父又亡家貧力弱營
葬鄉人助作磚磚須得水天旱穿井數十丈無水一旦
磚竈前忽生泉用之事畢復竭助者嗟嘆元嘉中改其
里為通靈里(沈約宋書)安金蔵長安人為太常丞初喪母寓
葬於都南闕口之北廬於墓側躬造石墳石塔晝夜不
息原上舊無水忽有湧泉自出(唐書)
太極泉宋孝武大明七年赦詔曰思散太極之泉以福
無方之外(志)含文嘉曰禮天子靈臺為萬物獲福于無
方之源招太極之清泉以與稼穡之根(後樂志注一)仙藥有
太極井泉(酉陽雜俎)
狂泉宋袁粲嘗謂周旋人曰昔有一國國中一水號曰
狂泉國人飲此水無不狂惟國君穿井而汲獨得無恙
國人既並狂反謂國主之不狂為狂於是聚謀共執國
主療其狂疾火艾針藥莫不畢具國主不任其苦於是
到泉取酌水飲之飲畢便狂君臣大小其狂若一衆乃
歡然我既不狂難以獨立比亦欲試飲此水矣(南史本傳)
梁泉蘭州狄道縣有梁泉昔梁暉者後周之將為羣羌
圍於白石山無水暉以所執鞭卓地以青羊祈山神而
飛泉湧出榆木成林(郡國志)
玉漿盧勣隋初拜渭州刺史甚有惠政鳥鼠山俗呼為
高武隴其下渭水所出其山絶壁千尋由来乏水諸羌
苦之勣馬足所踐忽飛泉湧出有白鳥翔止廳前而乳
民為之謠曰我有丹陽山出玉漿濟我民夷神鳥来翔
百姓因號其泉為玉漿(隋書)
汲食馮立唐太宗時出牧南海前後牧守率多貪冒蠻
夷患之數為叛逆立不營生業衣食取給而已嘗至貪
泉歎曰此吳隠之所酌泉也飲一杯何足道哉吾當汲
而為食畢飲而去(唐新語)
温泉天寶六載更温泉曰華清宫(地理志)上於華清宫新
廣一湯制度宏麗安祿山於范陽以白玉石為魚龍鳬
鴈仍以石梁及石蓮花以獻雕鐫巧妙殆非人工上大
悦命陳於湯中仍以石梁横亘湯上而蓮花纔出水際
上因幸華清宫至其所解衣將入而魚龍鳬雁皆若奮
鱗舉翼狀欲飛動上甚恐遽命撤去而蓮花今猶存又
嘗於宫中置長湯數十間屋環回甃以文石為銀樓谷
船及白香水船致於其中至於楫棹皆飾以珠玉又於
湯中壘琴瑟及沈香為山以狀瀛洲方丈(明皇雜錄)
聖應泉楊朝晟正元中為邠寧節度使請城方渠合道
木波以遏吐蕃路師次方渠無水師徒囂然遽有青蛇
乘高而下視其跡水隨而流晟使築防環之遂為渟泉
軍人仰飲以足圖其事上聞詔置祠焉命泉曰聖應(二唐)
(書)
噴玉夀安縣有噴玉泉石溪皆山水之絶勝也貞元中
李賓客詞為縣令乃剗蘙薈開徑隧人方聞而異焉太
和中博陵崔蒙為主簿標堠于道周人方造而遊焉(傳載)
半月泉李紳題法華山天衣寺詩殿湧全身塔池開半
月泉此泉隠於岩下雖月圓池中止見其半最為佳處
紹興初愚秃法聰遂鑿開巖上易名滿月池泉甚可惜
也(西溪叢語)吳興德清慈相寺石壁下有半月泉晉咸和僧
曇卓庵其處鑿石罅如半月得泉清涼甘美名曰靈泉
後人即其形似更名半月覆亭其上(西吳記)
甘泉澤州高平有甘水一曰甘泉貞元元年令明濟引
入城號甘泉有省冤谷本殺谷玄宗幸潞州過之更名
豊州西受降城北三百里有鸊鵜泉(地理志)
上善泉坊州中部州郭無水東北七里有上善泉開成
二年刺史張怡架水入城以紓遠汲四年刺史崔駢復
增脩之民獲其利後思之為立祠(上)
明月泉吳洞庭山縹緲峯下有泉唐天祐四年刺史曹
珪以明月名之(蘇志)
金沙泉金砂泉在顧渚山碧泉湧砂粲如金星唐學士
毛文錫有記唐貢泉用二銀瓶其泉煮茶則味極嘉不
與他泉比昔人遠相寄遺用瓶貯泉取泉畔小石養之
則日久不壊(西吳記)湖州長城縣啄木嶺金沙泉每歲造
茶之所居常無水湖常二郡守至境具牲祭泉其夕清
溢造御茶畢其水即微減太守造畢即涸太守或還旆
稽期則示風雷之變或見鷙獸毒蛇水魅焉(張君房脞說)
祈泉西蜀將王暉任集州刺史城中無水泉值岐兵攻
城且絶其水路城内焦渴王公乃中夜祈請神祇及寐
夢一老父告曰州獄之下當有靈泉王驚寤遲明亟命
畚鍤于所止之處掘之乃有泉流居人蒙活甚衆岐兵
以城中無水將坐俟其斃王公命汲泉水于城上揚而
示之其寇乃去是日神泉亦竭(玉堂閒話)
禱泉宋思禮蕭縣簿會大旱井池涸母羸疾非泉水不
適口思禮憂懼具禱有泉出諸庭味甘寒日不乏汲縣
人異之(唐孝友傳)
瀑泉司空圖舊隠三峯天祐末移居中條山王官谷周
迴十餘里泉石之美冠於一山北巖之上有瀑泉流注
谷中溉田田數十畝至今子孫猶存為司空之莊耳(南部)
(新書)
玉醴瀛洲有玉石高且千丈出泉如酒味甘名之為玉
醴泉飲之數升輒醉令人長生(十洲記)
八泉靈池山在翁源縣上有八泉曰湧泉曰甘泉曰温
泉曰震泉曰龍泉曰玉泉曰衡泉(水衡記)
榮泉漢書赤雁歌象載瑜白集西食甘露飲榮泉注榮
泉言泉有光華
白泉泉色白自出山澤得禮制則澤谷之白泉出飲之
使人長夀(瑞應圖)
玉泉崑崙及蓬莱其上鳥獸飲玉泉皆長生不死也(抱朴)
太玄泉恒山有太玄泉神草十九種服之可度世(五岳圖)
赤泉英泉員邱之山上有赤泉飲之不老神宫有英泉
飲之眠三百歲乃覺不知死(括地圖)
帝之神泉崑崙四水者帝之神泉以和百藥以潤萬物
(淮南子)
孔子泉城東北三百步有孔子泉其水甘馨雖帝漿無
以過也(荆州記)
龍泉山西有龍泉精舍初遠法師遣諸道人行卜地息
此而渴法師因以杖掘地即泉出天旱法師令道人讀
海龍王經泉中有物如蛇而出角騰空中去須臾而雨
(周景式燕山記)
靈泉河東霍太山有嶽廟甚靈鳥雀不棲其林猛虎常
守其庭又有靈泉以供祭事鼔動則泉流聲絶則水竭
湘東隂山縣有候曇山上有靈壇經前有石井深數尺
居常無水及臨祈禱則甘泉湧出眉川則已亦其比也
(水經注)
湯泉張勃吳錄曰丹陽江乘縣有湯山湯出其下大小
凡六處湯㵎繞其東西冬夏常熱禽魚之類入者輒爛
以煮荳糓終日不熟草木濯之輒更鮮茂舊有湯泉者
今廢(寰宇記)
舒姑泉臨城縣南四十里有盖山登百許步有舒姑泉
昔有舒氏女與其父斫薪於泉處坐牽挽不動父還告
家比還唯見清泉女母曰吾女本好音樂乃絃歌泉湧
泪流見朱鯉一雙今作嬉戲泉故涌出(宣城記)
金線泉齊州城西有金線泉澄澈見底池心南北有金
線一道微起水面以油滴之則線文還云或以杖亂之
則線輒不見水止如故天隂亦不見(湘山野錄)
妒女泉太原廣陽有妒女泉初出大如車輪水色清碧
傍有祠土人視之婦人袨服靚妝必興雨雹故曰妒女
故老相傳此泉中有神似鼈晝伏夜遊神出水隨水而
湧(元和志)
潮泉雞籠山下㵎中有數十處累石若有人功水常深
天餘朝夕輒有湧泉溢出如潮水時刻不差前望尤大
號為潮泉常如沸湯(潯陽記)
交旋如盤龍允街縣有泉泉眼中水交旋如盤龍或撓
破之尋手成龍狀畜生將飲者皆畏避而走謂之龍泉
(水經注)
灌田郴州温泉下流有田資以灌溉常十二月下種至
明年三月新榖便登也(相感志)
雌雄梁山縣多喜山有雌雄二泉一名浴丹井夏春則
左盈右竭秋冬則右盈左竭
聖泉蜀武陽有聖泉其水碧色患瘡疾者洗之多愈投
銀即成金色孕婦飲之墮胎俗以為聖泉(寰宇記)
田公泉華陽雷平山有田公泉即柳汧泉一名柳谷泉
飲之除腹中三蟲與隠泉水味同云是玉沙之流津也
用以浣衣不用灰以此為異盖古有田叔者居雷平山
後得道名泉以此(酉陽雜俎)
石泉譙郡有功曹𡼏天統中濟南来府君出除譙郡時
功曹清河崔公恕弱冠有令德於時春夏積旱送别者
千餘人至此𡼏上衆渴甚思水升直萬錢矣来公有思
水色恕獨見一青烏於𡼏中乍飛乍止怪而就焉烏起
見一石方五六寸以鞭撥之清泉湧出因盛以銀瓶瓶
滿水立竭唯来公與恕供療而已議者以為盛德所感
致焉時人異之故以如此(上)
鹿泉韓信將下趙聞陳餘不用李左車之計引兵方出
井陘口師患無井筮之得蒙知山下有泉焉信遣胡將
周而索之見二白鹿跑地有泉湧出后人於泉左立胡
王祠祀之(金周義記)
神泉燉煌有懸泉一名神泉出龍勒山腹梁州異物志
云漢貳師將軍李廣利伐大宛還士衆渴乏廣利乃引
佩刀刺山飛泉湧出三軍賴以獲濟今有祠甚嚴郡侯
歲謁(寰宇記)
紅泉謝靈運山居賦飄丹砂於紅泉又題華子岡銅陵
映碧澗石磴瀉紅泉
玉女投泉新陽縣惠澤中有温泉冬月未至數里遥望
白氣浮蒸如烟上下采映狀若綺疏又有車輪雙轅形
世傳昔有玉女乘車自投此泉今人時見女子姿儀光
麗往來倏忽(荆州記)
飛泉夷道縣句將山下有三泉傳云本無此泉居者皆
苦遠汲人人多賣水與之有一女子孤貧繿縷無以貿
易有一乞人衣麄貌醜瘡痍竟體村人見之無不穢惡
唯女子獨加哀矜割飯飴之乞人食畢曰我感姬行善
欲思相報為何所須女荅曰何恩可報且今所須之物
非君能得因問所須女子曰正願此山下有水可汲乞
人乃取腰中書刀刾山下三處即飛泉涌出因便辭去
忽然不見(上)
德潤泉雍熙二年五月癸酉鳳翔府言岐山縣周公廟
有泉忽涌出耆舊相傳時平則流世亂則竭唐安史之
亂泉竭至大中年復流號德潤泉自後又涸今忽湧清
澄甘潔甚異於常因圖之以進晏殊為贊曰隠顯以時
靈符孔彰(玉海)
神泉廬山錦繡峯下有神泉宋紹興間皇甫履隠斯山
高宗名其居曰清虛菴光宗在東宫問履所乏履曰但
水差遠光宗持書神泉二字履持歸菴傍穿小井方施
畚鍤而泉遂出故名(九江志)
井
解井清也泉清潔者也(釋名)井通也物所通用(易傳)周云井
以不變更為義師說井以清潔為義(字林)井深也(廣雅)井法
也節也言法制居人令節其飲食無窮竭也(風俗通)
作井黃帝始穿井(周書)伯益作井(世本)昔者蒼頡作書而天
雨粟鬼夜哭伯益作井而龍登玄雲神棲崑崙(淮南子)
九井隋郡重山有一穴父老相傳云神農所生地中有
九井相傳神農既育九井自穿又云汲一井則衆井水
動即以地為神農社年常祀之(荆州記)
老子井襄邑縣南瀨鄉老子之舊鄉也有老子廟廟中
有九井能潔齋入祠者水温清隨人意念(幽明錄)
玉羊魯哀公使人穿井三月不得泉得一玉羊哀公甚
懼孔子曰丘聞水之精為玉土之精為羊此羊肝乃土
耳公使人殺羊其肝即土也(韓詩外傳)季桓子穿井獲如土
缶其中有羊焉使問之仲尼曰吾穿井而獲狗何也對
曰以丘之所聞羊也丘聞之木石之怪曰䕫蝄蜽水之
怪曰龍罔象土之怪曰墳羊(國語)
抱罋子貢過漢隂見一丈夫方將為圃畦鑿隧而入井
抱罋而出灌子貢曰有械於此後重前輕汲水若抽名
曰桔槹日浸百畦用力少而見功多子不欲乎圃者曰
有機事必有機心機心存乎胸中則道之所不載也(莊子)
得人宋丁氏無井常一人溉汲於外及自穿井喜而告
人吾穿井得一人傳之者聞於宋君召問其故對曰得
一人之使非得一人於井中也(吕覽)
厄井板渚津津南原上有厄井父老去漢祖與楚戰敗
走逃走逃此井追軍至見兩鳩從井中出故得免厄因
名厄井(西征記)上有蜘蛛網因免(郡國志)
灌嬰銘湓城灌嬰所築建安中孫權經此城自標井地
令人掘之正得故井有石銘云漢六年潁隂侯所開卜
云三百年當塞塞後不滿百年當為應運者所開權見
銘欣悦以為己瑞時咸異之井甚深大江有風浪此井
輒動土人呼為浪井(尋陽記)
買傅井湘州南寺之東賈誼宅有井水而深上斂下深
狀似壺即誼所穿井(荆州記)誼有井上圓下方(寰宇記)
井竭朱博為御史大夫府吏舍百餘區井水俱竭長老
異之後果廢焉(漢書)
投轄陳遵嗜酒每飲賓客取轄投井中雖有急終不得
去(上)
通仙井益州嚴貞觀有通仙井相傳此井與廣漢綿竹
君平宅井相通有人淘井得銅錢三徑可二寸因恍惚
不安復投井中立愈或云此君平卜卦錢也
井溢元帝時謠曰井水溢滅竈烟灌玉堂流金門至成
帝北宫井泉溢王莽之徵也(漢書)
拜井耿恭之攻匈奴以疏勒城傍有澗水可固五月乃
引兵據之七月匈奴復来攻恭恭募先登數千人直馳
之敵騎散走匈奴遂於城下擁絶澗水恭於城中穿井
十五丈不得水吏士渴乏笮馬糞汁而飲之恭仰歎曰
聞昔貳師將軍拔佩刀刺山飛泉涌出今漢德神明豈
有窮哉乃整衣服向井再拜為吏士禱有頃水泉奔出
衆皆稱萬歲恭親自挽籠於是令士且勿飲先和泥塗
城并揚示之敵出不意以為神明遂引去(後漢)其水名懸
泉有靈車馬大至即出多小至即出少(元和志)李嗣業為
疏勒鎮使漢耿恭故井久涸禱已泉復出(唐書)
飲牛淳于恭門側有井鄉里小兒争飲牛恭惡之多致
水器汲水滿之(東觀漢記)
設器管寧所居屯落會井汲水或男女錯雜或争井鬭
鬩寧患之乃多買器分置井傍汲以待之又不使知来
者得而怪之問知寧所為乃各相責不復鬭訟(高士傳)
井有丹砂臨沅縣有廖氏家世世夀考後子孫徙去轉
多夭折他人居其故宅復累世夀考乃知是宅之所為
而不知何故疑其井水殊赤乃試掘井左右得古人埋
丹砂數十斛去數尺此丹砂汁因泉漸入井是以飲其
水而得夀(抱朴子)
綺欄明帝九龍殿前為玉井綺欄蟾蜍含受神龍吐水
(魏略)
綠珠井白州雙角山下有綠珠井昔梁氏之女有容貌
石季倫為交趾採訪使以圓珠三斛買之梁氏之居舊
井存焉耆老傳云汲飲此水者誕女必多美麗里閭有
識者以美色無益於時遂以巨石填之邇後雖時有産
女端嚴則七竅四肢多不完全異哉州界有一流水出
自雙角山合容州畔為綠珠江亦猶歸州有昭君村村
盖取美人生處名矣(嶺表錄異)
七靖井晉永嘉中旌陽令許遜嘗煉丹於艾城之黃龍
山有蛟魅為淵藪輒作洪水欲漂丹室遜擒之釘于石
壁還郡時海昏有巨蛇據山為穴吐氣為雲遜誅之法
北斗七星每擒置一靖井以鎮之讃曰海昏之地府
當陽南昌之州龍安之場上繚艾縣古城之岡地連蛇
穴侵截川江占其地土防民之殃于今立靖萬古吉祥
(地理志)
讓飲阮瞻嘗羣行冒熱渴甚逆旅有井衆人競趨之籍
獨逡巡在後須臾飲者畢乃進其夷退無競如此(晉書)
三龍謝晦字宣時宅南路上有古井以元嘉二年汲者
忽見三龍甚分明行道往觀莫不嗟異有人入井始知
是塼隠起作龍形(異苑)
沸井昇平二年延陵季子廟沸井之北北忽聞金石聲
疑有異鑿深三尺得沸井奔湧若浪其地又響即復鑿
之又得一井涌沸亦然井中得一木簡長一尺廣二分
上有隠起字曰廬山道人張陵再拜謁簡大堅白字色
乃黃(南史)
出錦南齊時荆州城東天子井出錦于時士女取用與
常錦不異經月乃歇(吳均齊春秋)
買水梁何遠為武昌太守武昌俗皆汲江水盛夏遠患
水温每以錢買人井寒水不取錢者則連水還之(南史)
玉井河間王琛置玉井金罐以金五色績為繩(伽藍記)王
鉷以寶鈿為井(唐書)
祝井三國典略曰東魏以平鑒為懷州刺史鑒乃于故
軹開道築城以防西軍尋西魏驃騎將軍楊&KR0710;議同長
孫慶明率兵東伐是時新築之城少糧乏水衆情大懼
内有一土井隨汲即乾鑒乃整衣冠俯井而祝俄而泉
湧城内皆足揚水示&KR0710;&KR0710;無功而退(北史亦載)
政感房豹字仲幹遷樂陵太守風教脩理稱為美政郡
瀕海水味多醎苦豹命鑿一井遂得甘泉遐邇以為政
化所致豹罷歸後井味復鹹(北史)
得船烏山下無水魏末有人掘井五丈得一石函函中
得一龜大如馬蹄積炭五枝於函傍復掘三丈遇盤石
下有水流洶洶然遂鑿石穿水北流甚駛俄有一船觸
石而匠人窺船上得一杉木板板刻字曰吳赤烏二年
八月十日武昌王子義之船
景陽井景陽井陳末后主與張麗華孔貴嬪投其中以
避隋兵舊𫝊云欄有石脉以帛拭之作胭脂痕一名胭
脂井一名辱井(在法華寺)
聖井吳興長興廣惠寺左有五井晉永嘉中邑人陳氏
所穿陳武帝初生其一井泉湧出家人汲以浴之後相
傳謂之聖井
井歎武后時來俊臣家井中夜有嗟吁怨歎聲(五行志)
韓公井唐韓朝宗為襄州刺史城有昭王井言汲者死
人雖渴而不敢視朝宗移書論神自此飲者無恙號韓
公泉(思復傳)
十丈建中時韓滉為潤州刺史涇師之亂德宗出幸滉
以國家多難恐有永嘉渡江之事置館第數十於石頭
城以為備預亦申儆自守也城中穿深井十丈近百所
下與江平令丘涔督其役先賢坵墓多令毁廢(舊唐)
開井李臯字王蘭貞元初為荆南節度使荆至樂鄉凡
二百里旅舍鄉聚凡十數楚俗佻薄不穿井飲陂澤臯
始命合錢開井以便人(上)
井竭貞元時夀州隨軍王迪家井忽然沸溢十日又竭
見底井有聲如嬰兒之聲至四月兄弟二人盲又一人
死家事狼狽之應也(祥集驗)
井漲集賢張希復言初授新州將拜相井忽漲才深尺
餘(酉陽)
井大賈躭在滑臺于城北命築八角井以鎮黃河於是
潜使人於鑿所偵之有一老父来觀問曰誰鑿此井曰
賈相公也父曰大好手但近東近西近南近北也躭聞
之曰是井太大也惜哉(玉泉子)躭自記云滿城控白馬之
津邇斥鹵之溢里居者井無良焉掘井宜視水脈因便
道求美泉得之於城濠之右開成八隅合為一甃(寰宇記)
聖瑞穆宗有事於南郊將謁太清宫長安縣主簿鄭翦
侍立於御院之西序見白衣老人云此下有井正值黃
帝過路汝速實之不然罪在不測翦惶懼使脩之其處
已陷數尺發之則古井也驚顧之際已失老人所在功
德使護軍中尉劉弘規奏之帝至宫朝獻畢赴南郊于
宫門駐馬宰臣及供奉官稱賀遂命翰林學士韋處厚
撰記令起居郎柳公權書於實井之上名曰聖瑞感應
紀仍賜鄭翦緋衣(唐統紀)
墜井白樂天之母因看花墜井後有排擯者以賞花新
井之作左遷穆皇嘗題柱曰此人一生争得水喫(南部新書)
投珠王涯作相日庭穿一井金玉為欄嚴其鎖鑰天下
寶玉珍珠投置其中汲其水供飲後廣津被刑其骨肉
之色並如金(獨異志)
鷄聲開成末永興坊百姓王乙掘井過常井一丈餘無
水忽聽向下有人語及鷄聲甚喧鬧近如隔壁王乙懼
不敢掘(酉陽)
愈目吳興餘不鄉韶村梁天監五年青州刺史沈子真
宅一夕鐘磬自鳴堂前井中放出毫光八道俄有龍騰
空而去子真遂捨宅為八聖寺吳越王鏐嘗病目取此
井水洗之即愈因賜旃檀作井欄(西吳記)
鑿井八十牛存節為鄜州留後劉知俊叛奔李茂貞朱
友珪立朱友謙叛附于晉西連鳳翔存節東西受敵同
州水鹹而無井知俊叛梁以渴不能守而走故友謙與
岐兵合圍持久欲以渴疲之存節禱而擇地鑿井八十
水皆甘可食友謙卒不能下(五代史)
銀葉護井高郁起于行陣為楚馬殷謀臣貪而且僣嘗
以所居之井不甚清澈思所以澄汰之乃用銀葉護井
其四方内外皆然謂之拓裏(五代史補)
御井善和坊舊御井故老云非可飲之井地卑水柔宜
用濯開元中以駱駝䭾入大内以給六宫(國史補)
香井太山有上中下三廟廟前有大井水極香冷異於
凡水不知何代所掘(從征記)
司命廣州記曰鬱林郡有石井半甘半淡潜通江波冬
夏常盈名曰司命井周給闔境也其井水竭即土人疫
稼穡不登以為候(寰宇記)
二色井廬陵城中有一井中有二色水半青半黃黃者
灰汁取作糜粥皆作金色土人名灰汁為金因名金井
(異物志宋永初山川記)史宏水井賦廬陵之瑞空存二色之名
明義井明義樓南有明義井夏有冷漿甘飲米飯羅扇
綾扇羽扇有三浴堂上以浴王侯宰吏中以浴君子上
流下以浴庶類也三伏之日炎暑赫曦男女行来其氣
短急望見義井則喜不可言未至而憂既至而樂號為
歡樂井(夀陽記)
療病宋時雍邱莱園人浚井得石刻銘云漢代功臣銘
隠在秦城井得到靖康春方顯千歲景金賊亂天下諸
賊皆來并甕下有甘泉能療千年病(侯鯖錄)
銀牀古舞曲曰淮南王自言尊百尺高樓與天連后園
鑿井銀作牀金瓶素綆汲寒漿許彦周言嘉祐時河濱
人網得一石刻詩曰雨滴空階曉無心換夕香井梧花
落盡一半在銀牀井幹井上木欄也字亦作韓其形
四角或八角又謂之銀牀皆井欄也
井謎鮑照井謎曰一八四八飛泉仰流盖合則五八五
八四十也四十為井字一本載云二八三八錢昭度食
梨詩云二八飛流繞齒寒
井神故井之精名觀狀如美女好吹簫以其名呼之即
去(白澤圖)一云井鬼名瓊
穿井夀州刺史張士平中年以來夫婦皆瞽歴求方術
不愈一旦有書生為開井一眼及得新水洗眼遂平復
如初因留此法令轉救世人以救疾苦用增隂隲其要
曰子午之年五月戌酉十一月夘辰為吉丑未之年六
月戌亥十二月辰巳寅申之年七月亥子正月巳午夘
酉之年八月子丑二月午未辰戌之年九月申未三月
寅丑巳亥之年十月申酉四月寅夘取其方位年月日
時即為福地浚井汲泉必有良效矣士平再拜受言訖
升天而去書生太白星官也(感遇傳)
蜀井廣陵蜀岡上大明寺西有井曰蜀井言水與西蜀
相通茶品天下水有二十種而大明寺水為第七(揚州賦注)
六井鄴侯家傳云杭州舊取陂湖貯水地暑多瘧痢乃
深穿隂溝引錢塘湖水於郭内穿六井也六井覆以大
屋皆得寒泉有餘則洩之於官河民遂無疾癘(海錄)白居
易為杭州刺史復浚李泌六井民賴其汲
池
停水孔安國曰停水曰池廣雅云沼池也風俗通曰孫
子有金城湯池之說後人因此開地為池以養魚鼈
圓曰池曲曰沼
辟池豐鎬有天子辟池索隠曰即周天子辟雍之地(史封)
(禪書)
玄池穆天子西征至于玄池三日休于玄池之上乃奏
廣樂而歸是曰樂池(傳)
瑶池穆天子觴西王母于瑶池之西王母為天子歌白
雲之謠(上)
昭華池齊景公出弋昭華之池(韓詩外傳)
蘭池秦始皇微行夜出逢盜蘭池(史記)秦始皇作長池引
渭水東西二百里南北二十里築土為蓬莱山刻石為
鯨魚長二百丈(三秦記)
鎬池秦始皇三十六年有人持璧遮使者曰為吾遺鎬
池君(史記)
昆明池昆明池漢武元狩三年所穿也初漢欲求身毒
國為昆明夷所閉昆明有滇池方三百里名曰滇河漢
將伐昆明以通身毒使謫卒伐棘上林象滇河作昆明
池以習水戰(漢書)昆明池刻玉石為魚每至雷雨魚常鳴
吼鬐尾皆動漢世祭之以祈雨往往有驗(西京雜記)昆明池
中有戈船樓船各數百艘樓船上建樓櫓戈船上建戈
矛四角悉垂幡旄旍葆麾盖照灼涯涘(上)
太液池建章宫北治大池漸臺高二十餘丈名曰太液
池中有蓬萊方丈瀛洲壺梁象海中神山龜魚之屬(漢書)
日出暘谷浴於咸池至虞泉即暮此則象之(三輔舊事)
酒池武帝作酒池以誇羌胡飲以鐵杯重不能舉皆抵
牛飲(太平寰宇記)酒池北起臺天子於上觀牛飲者三千人
在長樂宫秦始皇造武帝行船其中(西京記)酒池監於商
辛追覆車而不悟(西征賦)
濯龍池帝在濯龍池(李雲傳)
鴻池漢威帝欲廣開鴻池趙典諫曰鴻池泛溉已且百
頃猶復增而深之非所以從唐虞之約已遵孝文之愛
人也帝納其言而止(典傳)浚儀有鴻池魏獻公射鴻于此
(寰宇記)
玄武池武帝還鄴作玄武池以肄舟師(魏志)
靈芝池黃初三年十一月是歲穿靈芝池四年五月有
鵜鶘集池上詔曰詩人所謂汙澤也曹詩刺共公遠君
子而近小人豈有賢智之士處於下位乎否則斯鳥何
為而至(魏志)
天淵池黃初五年穿天淵池(魏志)天淵池在洛陽池中有
魏文帝九花叢殿基(水經注)明帝天淵池南設流杯石溝
燕羣臣(宋志)
芙蓉池魏文帝芙蓉池作詩乘輦夜行遊逍遥步西園
(文選)
濛汜池魏明帝鑿濛氾池種芙蓉於中張載賦激通渠
於千金承瀍洛之長川
高陽池漢侍中習郁于峴山南依范蠡養魚法作養魚
池邊有高隄種竹當中築一釣臺是燕遊名處也將亡
勑其兒必葬我魚池山簡為荆州時每臨此池未嘗不
大醉而還曰此是吾高陽池也人為之歌曰山公出何
許往至高陽池日夕倒載歸酩酊無所知時時能騎馬
倒著白接離舉鞭問葛疆何如幷州兒疆家在幷州簡
愛將也(襄陽記)
天泉池晉孝武太元十年大旱井瀆皆渴大官供膳皆
資天泉池宋書云明帝泰始二年天泉池白魚躍入御
舟(龔穎運歷圖)孝武帝遊于清暑殿有一人黃衣自號天泉
池神名淋岑君謂帝曰若見善待當福佑之帝恐怪投
以佩刀神怒曰君為不道當使知之因不見遂聞鼓鼙
之響而去帝乃請大沙門為齋夜轉誦見一臂長三丈
來摸經案甚怪之後帝與宫妓泛龍舟飲宴于池有慢
神色乃見形攀龍舟沈帝遂溺死(圖經)
天池汾陽有天池在燕京山上周迴八里陽旱不耗隂
霖不溢故老言常有人乘車風飄墮池有人獲車輪于
桑乾泉後魏孝文帝以金珠穿魚七頭於此池放之後
於桑乾原得穿魚猶為不信又以金縷拖羊箭射著此
大魚久之又於桑乾河得所射箭山在嵐州静樂縣東
北百四十里俗名天池曰祁連汭(洽聞記)隋煬帝嘗於池
南置宫每夜風雨吹破竟不成(元和志)
祁連池秀容界有池三所在高山之上清深不測相傳
曰祁連池魏言天池也爾朱新興曾與其子榮遊池上
聞簫鼓之音新興謂榮曰古老相傳凡聞此聲皆至公
輔吾今年已衰暮當為汝耳汝其勉之(魏書)
流觴池柰林西有都堂有流觴池堂東有扶桑海皆有
石竇流於地下西通糓水東連陽渠亦與翟泉相連若
旱魃為害糓水注之不竭離畢滂潤陽糓泄之不盈至
於鱗甲異品羽毛殊類濯波浮浪如似自然也(伽藍記)
咸池寳光寺園中有一海號咸池葭菼被岸菱荷覆水
青松翠竹羅生其旁京邑士子至於良辰美日休沐告
歸徵友命朋来遊此寺雷車接軫羽盖成隂或置酒林
泉題詩花圃折藕浮瓜以為興適(上)
九龍洛中舊有靈芝九龍池魏太和中遷都洛陽經構
宫極脩理街渠務窮隠發石視之嘗無毁壊之石工細
密非今知所擬亦竒為精至也遂因用之(水經注)
積翠池太宗宴羣臣積翠池酣樂賦詩證賦西漢其卒
章曰終藉叔孫禮方知皇帝尊帝曰證言未嘗不約我
以禮(本傳)漢積翠池中有珊瑚隋閱散樂於東京芳華苑
積翠池側隋樊子盖陪宴積翠池(本草圖)
海池武后時鑒察御史王守慎避法官乞出家為僧釋
名法成長安中於京兆西市疏鑿大坎號曰海池支分
永安渠水注之以為放生之所穿池之際獲古石銘云
百年為市而後為池自隋朝置都市至于時正一百年
矣(宋高僧傳)
定昆池神龍中安樂公主恃寵請昆明池中宗不與主
發怒自以家財别穿池號曰定昆池(通典)安樂公主西莊
在延平門外二十里司農卿趙履温種殖將作大匠楊
務廉引流作沼延袤十數里時號定昆池(景龍文館記)
曲江池曲江池本秦世隑州開元中疏鑿遂為勝境其
南有紫雲樓芙蓉苑其西有杏園慈恩寺花卉環周煙
水明媚都人遊翫盛於中和上已之節綵幄翠幬匝於
堤岸鮮車健馬比肩繫轂上巳即錫宴臣僚京兆府大
陳筵席長安萬年兩縣以雄盛相較錦繡珍玩無所不
施百辟會於山亭恩賜太常及教坊聲樂池中備綵舟
數隻唯宰相王使北省官與翰林學士登焉每歲傾動
皇州以為盛觀入夏則菰蒲葱翠柳隂四合碧波紅渠
湛然可愛好事者賞芳辰翫清景聮騎攜觴纍纍不絶
(劇談錄)
蓬池汴州開封縣有福源池本蓬池天寶六載更名福
源並無漁採(地理志)
凝碧池祿山犯闕王維等為賊所執一日逆黨大會于
凝碧池以梨園弟子數百人奏樂支解雷海清王維時
拘于菩提佛寺中聞之賦詩曰萬戶傷心生野煙百官
何日更朝天秋槐葉落空宫裏凝碧池頭奏管絃賊平
維以此詩得免(明皇雜錄)寶歷二年六月幸凝碧池觀魚(會要)
魚藻池正元十三年七月壬辰浚湖渠魚藻池深五尺
(德宗舊紀)
文石砌元載芸暉堂前有池悉以文石砌岸中有蘋陽
花亦類于白蘋其花紅而且大有如牡丹更有碧芙蓉
(杜陽編)
蓬萊池憲宗嘗畋苑中至蓬萊池謂左右曰絳嘗以諫
我今可返也其見禮憚如此(李絳傳)學士初上賜食皆蓬
萊池魚鱠(李德裕詩注)
池底鋪錦文宗論德宗奢靡云聞得禁中老宫人每引
泉先于池底鋪錦王建宫詞曰魚藻宫中鎖翠娥先皇
行處不曾多只今池底休鋪錦菱角鷄頭積漸多是也
(李石開城錄)
臨碧池敬宗寶歷二年六月辛酉觀魚於臨碧池(敬宗紀)
九曲池杜亞拜淮南節度使泛九曲池曳繡為帆詫曰
要當稱是林沼李衡曰未有錦纜云何亞大慙
鑿深池李滿嘗鑿深池於府中客有過者召宴池上指
其水曰蛟龍水怪皆窟於此盖水府也酒酣取坐上器
擲池中因裸而入取其器嬉水上久之乃出治衣復坐
意氣自若(五代史)
九州池東都城有九洲池在仁智殿之南歸義山之北
其池曲象東海之洲居地十頃水深丈餘魚鳥翔泳花
卉羅植(東京記)内園有九江池(國史志)
天生池宕渠披衣山上有雲山寺寺中有池去果州嘉
陵江三十里江水或淺其池亦淺或漲其池亦漲號天
生池(寰宇記)
玉華池犍為牛鞞縣有玉女靈山東北有泉西北兩岸
各有懸岩腹有石乳房一十七眼狀如人乳流下土人
呼為玉華池每三月上巳日有乞子者漉得石即是男
瓦即是女自古有驗(上)
陂
陂池也(說文)
芍陂孫叔敖作期思之水灌雩婁之野(淮南子)叔敖作期
思陂而荆土用贍(意林)楚大夫子思造芍陂(皇覽)
鉗盧陂元帝建昭中邵信臣為南陽太守於穰縣南六
十里造鉗盧陂累石為隄傍開六石門以節水勢澤中
有鉗盧玉池因以為名用廣溉灌歲增多至三萬頃後
杜詩為守復脩其業時歌之曰前有邵父後有杜母(通典)
其陂澤則有鉗盧玉池赭陽東陂(南都賦)
鴻隙汝南舊有鴻隙大陂郡以為饒成帝時關東數水
陂溢為害翟方進為相與御史大夫孔光共遣掾行視
以為決去陂水其地肥美省隄防費而無水憂遂奏罷
之及翟氏滅鄉里歸惡言方進請陂下良田不得而奏
罷陂云王莽時常枯旱郡中追怨方進童謠曰壊陂誰
翟子威飯我豆食羹芋魁反乎覆陂當復誰云者兩黃
鵠(漢書)建武中太守鄧晨欲脩復其功聞楊曉水脈召與
議之楊曰昔成帝用方進之言尋而自夢上天天帝怒
曰何故敗我濯龍淵是後民失其利多致飢困明府今
興立廢業將有徵於此誠願以死效力晨大說因署楊
為都水椽使典其事楊因高下形勢起塘四百餘里數
年乃立水陂成人譛楊言取錢晨繫楊於獄戶自開械
自解晨釋之出時日暮陂上有火光引前清德之感也
(謝承書)
萬頃陂郭泰入汝南交黃叔度至南州先過袁奉高不
宿而去從叔度累日或以問泰泰曰袁奉高之器譬諸
汎濫雖清而易挹也叔度之器汪洋若萬頃之陂澄之
而不清混之而不濁不可量也(漢書)
僕射陂鄭州管城縣有僕射陂後魏孝文賜僕射李沖
因以為名(唐志)
月陂洛水自苑内上陽宫南瀰浸東注當宇文愷版築
之時因築斜堤今東北流水衡作堰九所形如偃月謂
之月陂(河南圖經)
渼陂渼陂出終南山諸谷合朝(一作胡)公泉為陂十道志
曰有五味陂陂魚甚美因誤名之唐寶歷二年勅渼陂
令尚食使收管不得雜人採捕其水任百姓溉灌勿令
廢碾磑之用文宗初詔並還府縣(長安志)
藪
藪藪之為言厚也有草木魚鼈所以厚養人君與百姓
者也傳曰水草交錯名之為澤澤者言其潤澤萬物以
阜民用者也(風俗通)大澤曰藪(周禮職方注)水鍾曰澤水希曰
藪(澤虞職大澤火藪注)有水曰澤無水曰藪(吕覽注)
九藪何謂九藪越之具區楚之雲夢秦之陽華晉之大
陸梁之圃田宋之孟諸齊之海隅趙之鉅鹿燕之大昭
(吕覽)淮南秦之陽紆燕之昭余爾雅十藪魯有大野秦有
陽陓燕有昭余祁周有焦護周禮職方九藪青州曰望
諸雍州曰弦蒲幽州曰貕養冀州曰陽紆
豐殖伯禹念前之非度象物天地而度之于羣生共之
從孫四岳佐之高高下下疏川導滯鍾水豐物陂障九
澤豐殖九藪汩越九原宅居九隩合通四海故天無伏
隂地無散陽水無沈氣火無灾燀神無間行民無淫心
時無逆數物無害生(周語)
逢澤開封逢池宋之逢澤也汲郡古文梁惠王發逢忌
之藪以賜民今浚義有逢陂忌澤是也(漢志注)
圃田中牟縣之圃田澤北與陽武分水澤多麻黃草故
述征記曰踐縣境便覩斯卉窮則知踰界詩所謂東有
圃草也皇武子曰鄭之有原圃猶秦之有具圃澤在中
牟縣西西限長城東極官渡北佩渠水東西四十許里
南北二十許里中有沙岡上下二十四浦津流逕通淵
潭相接各有名焉有大漸小漸大灰小灰義魯練秋大
白楊小白楊散入禺中羊圈大鵠小鵠龍澤鬯罷大哀
小哀大長小長大縮小縮伯邱大盖牛眠等浦水盛則
北注渠溢則南播故竹書紀年梁惠成王十年入河水
于甫田又為大溝而引甫水者也(水經)
廣城澤廣城澤在梁縣西四十里後漢書云安帝永初
元年以廣城遊獵地假與貧人于時馬融作廣城頌云
大漢之初基也揆厥靈囿營于南郊右矕三途左枕嵩
岳面據衡隂箕背王屋浸以波溠演以榮洛金山石林
殷起乎其中神泉側出丹水涅池怪石浮燿焜乎其陂
是此澤也隋大業中置馬牧焉亦名廣陂其溉灌之至
今百姓賴之(河南圖經水經注)
雲夢禹貢雲土夢作乂子虚賦雲夢者方九百里地里
志南郡華容縣南有雲夢澤左昭三年楚子與鄭伯田
于江南之夢定四年楚子涉睢濟江寢于雲中則此澤
跨江南者亦得單稱雲單稱夢也(書爾雅疏)
漏澤魯國卞縣東南有姚虚世謂之陶墟井曰舜井虚
東有漏澤方一十五里淥水泓渟凡三大澤西際有阜
俗謂之媯亭山盖有姚墟舜井之言因復有媯亭之名
矣阜側有三石穴廣圓三四尺穴有通否水有盈漏漏
則數夕之中即傾陂竭澤矣左右民居識其將漏預以
木為曲弓約塞穴口魚鼈異鱗不可勝載矣自此連岡
通阜西北四十許里岡之西際便得泗水之源也(水經)彼
之鄉人或目之為漏陂亦謂之陷澤其水將漏即有聲
聞四遠數十里分若風雨之聚也先洄旋若渦勢然後
淪入於穴率一二歲陷莫知其趨向及穴之深淺焉(玉堂)
(閒話)此澤漏洩穴區别所謂車箱漏鼓漏土漏雞漏猪漏
春夏積水秋冬漏竭居人知之不過三日之中俱盡在
今兖州泗水縣治東七十里(廣記)
濩澤墨子曰舜漁濩澤應劭曰澤在陽阿縣西北竹書
紀年梁惠成王十九年晉取玄武濩澤(水經)
督亢澤澤兼方城縣郡國志曰縣有督亢亭孫暢之述
畫有督亢地圖言燕太子丹使荆軻齎入秦秦王殺軻
圖亦絶滅也風俗通曰沆漭也言乎淫淫漭漭無涯際
也沆澤之無水斥鹵之謂也(上)
渠
渠渠者水所居也(風俗通)
陽渠洛陽城外四面有陽渠水周公所制也(西征記)
十二西門豹為鄴令鑿十二渠以富民(史記)
陸海戰國海内十二分魏州有史起引漳水灌鄴民以
興歌蜀郡李芝鑿離堆通二江益部至今賴之芝開鄭
國漢作白溝而關中號為陸海(雀寔政論)
九曲漢司空漁陽王梁之為河南也將引榖水以溉京
都渠成而水不流故以坐免後張純堰洛而通漕洛中
公私懷瞻是渠今引榖水盖純之創也亦謂之九曲瀆
長明魏武堰漳水迴流東注號天井堰十二里中作十
二燈令互相灌注一源分為十二流皆懸水門又引漳
流自城西東入逕銅雀臺下伏流入城東注謂之長明
溝其登臺賦云引長明灌街里謂此渠也
五龍河南十二里境簿曰河南縣城東十五里有千金
堨洛陽記曰千金堨舊堰榖水魏時更脩此堰謂之千
金堨積石為堨而開溝渠五所以謂之五龍渠盖魏文
帝脩王張故績也
千金語林曰陳協數進阮步兵酒後晉文王欲脩九龍
堰阮舉協文王用之掘地得古承水銅龍六枚堰遂成
水歴堨東注謂之千金渠逮于晉世大水暴注溝瀆泄
壊又廣功焉亦名伐龍渠即九龍渠也(并水經)
萬金鄴縣天平中決漳水為萬金渠今號天平渠(魏地形志)
金鳳相州鄴南有金鳳渠引天平渠下流溉田(唐地里志)
菊花相州臨漳南有菊花渠自鄴引天平渠溉田
王梁蔡州新息西北有隋故王梁渠
通濟隋宇文愷于河隂鞏洛梁公堰厮河為通濟渠(劉晏)
(傳)
御史郭子儀請開豐寧軍御史渠溉田二千頃(家傳)
佐耕通漕古者治水或以佐耕或以通漕白公引涇嚴
安導洛農民獲其利而轉漕之功弗聞宇公厮流韋堅
堰渭漕運僅得其便而灌溉之績弗著
冰
凌凍澌泮積冰曰凌冰壯曰凍冰流曰澌冰解曰泮(風俗)
(通)
凌人凌人掌冰正歲十有二月令斬冰絶水凌春始治
鑑祭祀共冰鑑賓客共冰大喪共夷槃冰夏頒冰掌事
秋刷(周禮)
六月冰三月冰歲不成四月冰天下荒五月冰其國亡
六月冰天下兵(京房)
蔵冰出冰申豊曰古者日在北陸而蔵冰西陸朝覿而
出之其蔵冰也深山窮谷固隂沍寒於是乎取之其出
之也朝之祿位賓食喪祭於是乎用之其蔵之也黑牡
秬黍以享司寒其出之也桃弧棘矢以除其災其出入
也時食肉之祿冰皆與焉大夫命婦喪浴用冰祭寒而
蔵之獻羔而啓之公始用之火出而畢賦自命夫命婦
至於老疾無不受冰山人取之縣人傳之輿人納之隷
人蔵之夫冰以風壯而以風出其蔵之也周其用之也
徧七月之卒章蔵冰之道也(左傳)
寒温節晏子曰景公伐魯得東門無澤問曰魯年糓何
如對曰隂不凝陽冰厚五寸者寒温節也寒温節則政
平政平則年糓熟請禮魯以息怨
闕地為牀楚子使薳子馮為令尹遂以疾辭方暑闕地
下冰而牀焉重繭衣裘鮮衾而寢楚子使醫視之復曰
瘠則甚矣而血氣未動(左傳)
春無冰春無冰梓慎曰今兹宋鄭其饑乎隂不勝陽也
(左傳)
天瑞光武從邯鄲避王郎兵至滹沲河導吏還言河冰
流澌無船不可濟左右皆惶畏為王郎所及上命王霸
前往視之實然霸念還言驚衆雖不可渡且臨冰上尚
可為阻即白曰冰堅可渡士衆大喜上大笑曰果妄言
也叱至河流澌冰合可履馬欲僵各以囊盛沙布冰上
乃渡渡未畢數車而冰陷光武謂官屬曰王霸權以濟
事殆天瑞也(東觀記)
冰厚丈餘靈帝光和六年冬北海東萊瑯琊井冰厚丈
餘(後書)
陷冰丸黃巾羣起青州刺史焦和恐賊乘冰渡河多作
陷冰丸投河中賊衆遂潰(上)
濟河冰泮石勒伐劉曜於洛陽從大河南濟時河凍將
合軍至而冰自泮舟楫無用遂生擒曜謂是神靈之助
(異苑)
天橋慕容德正月渡黎陽津其夕流澌冰合是夜濟師
旦魏師至而冰泮鄴令韓軌言於德曰昔光武渡滹沱
冰澌自合今大王濟河天橋自成德迺大悦(南燕錄)
不冰南燕汝水不冰燕王慕容超惡之李超對曰良由
逼帶京城近日月也燕王大悦(鶴林玉露)
葦結昭成帝征劉衛辰時河冰未成帝乃以葦絙約澌
俄然冰合乃散葦于上冰草相結若浮橋衆軍利涉衛
辰與宗族西走(魏書)
一時之要趙郡王叡為定州刺史天保六年監築長城
于時六月塗中屛盖扇親與軍人同勞苦定州先常蔵
冰長史宋欽道以叡冒熱遣倍道送冰正遇炎盛咸謂
一時之要叡對之歎曰三軍皆飲温水吾何義獨進寒
冰遂至銷液竟不一嘗兵人感悦(北齊書)
椎冰文宣時周人常懼齊兵之西度恒以冬月守河椎
冰及後主即位朝政多紊齊人椎冰懼周兵之逼斛律
光憂曰國家常有吞關隴之志今日至此(上)
冰一夕合王方翼平西域七月次葉河無舟而冰一夕
合時以為祥(唐書)
冰筯冬至日大雪至午雪霽寒結簷溜皆為冰條妃子
使侍兒敲下二條看玩帝晩朝回問之曰所玩冰筯也
帝謂左右曰妃子聰慧比象可愛也(天寳遺事)
紅冰貴妃初承恩召與父母相别泣涕登車時天寒淚
結為紅冰(上)
敲冰煮茗王休居太白山下日與僧道異人往還每至
冬時取溪冰敲其精瑩者煮建茗共賓客飲之(開元遺事)
常堅冰劉宗初拘弭國貢常堅冰其國有大凝山中有
冰千年不釋乃齎至京師潔冷如故雖炎暑赫日不消
嚼之則與中國者無異(杜陽編)
海冰穆宗長慶元年海州海水冰南北二百里東望無
際(五行志)
冰花如纈開成末河陽黃魚池池冰作花如纈(酉陽)
冰紋如畫景福中滄州城塹中冰有紋如畫有竹木牡
丹車馬人物樓臺殿閣之狀時人以為地當有兵難近
華孽也(五行志)
冰合後唐莊宗南伐周德威軍不利或號曰晉王渡河
而北矣日晩明宗與末帝相失軍無所止河冰初解比
無舟楫帝泣曰吾兒安在吾主安歸身世盡於斯矣是
夜大寒雪深盈尺冰有復合處帝踐之以渡不旋踵而
冰解帝宿先鋒砦翌日聞莊宗土山之捷軍聲復振(冊府)
冰橋周太祖乾祐中北征至澶州驛河冰已解浮橋難
立衆憂之其夜西北風裂凝凍比旦津吏報冰堅可渡
步騎踐冰而行衆謂之凌橋日夕津吏報曰冰橋泮矣
鑿冰而浴郭忠恕窮冬即鑿河冰而浴其傍凌澌消釋
人皆異之(本傳)
貢冰藍田縣歲貢冰常在冬杪如藍水不冰則主吏宣
命以祭一夕而成冰形似柱礎清虚明潔或有粟砂線
葉粘于其中則命鐫取以滚湯沃之或沃以冷則凍斂
不固尋復脱去(唐闕史)
天畫金末河冰凍成龜文又有花卉禽獸之狀巧過雕
鏤時人謂之天畫(大金國志)
化玻瓈千歲積冰結為玻瓈(酉陽)
刀切薄餅卷厚冰以刀切入迎刃而解(盧氏雜說)
賣冰袁參上姚崇書曰昔蒯人為商賣冰于市客不苦
熱者將買之蒯人自以得時欲邀以數倍之利客怒而
去俄而其冰亦散故蒯人進且不得冰二者俱亡自泣
而去今君坐青雲之中平衡天下士皆欲附此亦君賣
冰之秋而士買冰之際也使君強自遲迴至于冰散尚
欲開口其事焉得哉願少圖之無為蒯人之事也(摭言)
火
鑚木燧人氏鑚木取火令人無有腹疾遂天之意故曰
燧人(禮含文嘉)伏羲禪於伯牛鑚木作火(河圖挺佐輔)
回祿内史過曰夏之興也祝融降于崇山其亡也回祿
信於聆隧(國語)昭十八年五月宋衛陳鄭皆火梓慎登大
庭氏之庫以望之司馬司寇行火所焮子産使禳火於
玄冥回祿祈于四鄘(左)注回祿火神正義玄冥祭脩熙不
知回祿祭何人楚之先吳回為祝融或云回祿即吳回
也
西宫灾西宫灾何以記灾也何休曰時僖公為齊桓所
脅以齊媵為嫡楚女廢居西宫而不見恤悲愁怨曠所
生也(公羊傳)楚女悲而西宫灾(陳蕃傳)
火正九年春宋災晉侯問於士弱曰宋災知有天道何
故對曰古之火正或食於心或食於味以出内火是故
味為鶉火心為大火陶唐氏之火正閼伯居商邱祀大
火而火紀時焉相土因之故商主大火商人閱其禍敗
之釁必始於火是以曰知其有天道也(左)
譆譆或叫于宋太廟曰譆譆出出鳥鳴于亳社如曰譆
譆甲午宋大災(左襄三十年)伯姬之舍失火左右曰夫人少
辟火乎伯姬曰婦人之義傅母不在宵不下堂左右又
曰夫人少辟火乎伯姬曰婦人之義保母不在宵不下
堂遂逮乎火而死(穀梁)
鬱攸哀三年夏五月辛夘司鐸火火踰公宫桓僖災救
火者濟濡帷幕鬱攸從之孔子在陳聞火曰其桓僖乎
(左)李商隠齋文云閬苑歊臺列遘鬱攸之毒霓旌絳節
咸罹竊發之災
南倚魯人燒積澤天北風火南倚恐燒國哀公懼自將
衆趣救火者左右無人盡逐獸而火不救乃召問仲尼
仲尼曰夫逐獸者樂而無罰救火者苦而無賞此火之
所以無救也哀公曰善仲尼曰事急不及以賞救火者
盡賞之則國不足以賞於人請徒行賞哀公曰善於是
仲尼乃下令曰不救火者比降北之罪逐獸曰比入禁
之罪令下未遍而火已救矣(韓非子)
夢火知伯既敗將出走夢火見于西方乃出奔秦又夢
見於南方乃奔楚也(瑣語)
徙薪淳于髠至鄰家見其竈突之直而積薪在傍謂曰
突直有火使為曲突而徙薪隣家不聽後果焚其屋鄰
衆救火乃滅烹羊具酒以謝救火者不肻呼髠知士譏
之曰曲突徙薪無厚澤焦頭爛額為上客盖傷其賤本
而貴末也(桓譚新論)
乞火客謂蒯通曰先生知梁石君東郭先生賢何不進
之於曹相國乎通曰諾臣之里婦與里之諸母相善也
里婦夜亡肉姑以為盜怒而逐之婦晨去過所善諸母
語以事而謝之里母曰女安行我今令而家追女矣即
束緼請火於亡肉家曰昨暮夜犬得肉争鬭相殺請火
治之亡肉家遽追呼其婦故里母非談說之士也束緼
乞火非還婦之道也然物有相感事有適可請乞火於
曹相國(漢書)投杼致慈親之感乞火無里媪之談(徐鉉李後主碑)
畢方漢武時有獻獨足鶴者食之百物所不肯食人皆
不知以為怪異東方朔見之曰此畢方鳥也又奏言其
所當食如朔言問朔何以知之朔曰山海經章我之山
有鳥如鶴一足名曰畢方見則有譌火因勅廷臣皆習
山海經(山海序實尚書故)火之精名畢方狀如鳥一足(白澤圖)
生矛車師後王姑句家矛端生火其妻取紫陬謂姑句
曰矛端生火此兵氣也利以用兵(前書)
火井臨卬縣有火井漢室之盛則赫熾桓靈之際火勢
漸微諸葛孔明一窺而更盛至景曜元年人以燭投即
滅其年蜀併于魏(異苑)
天火糜竺嘗從洛陽歸未達家數十里路傍見一婦人
從竺求寄載行可數里婦謝去謂麋曰我天使也當往
燒東海糜竺家感君見載故以相語竺因私請之婦曰
不可得不燒如此君可馳去我當緩行日中火當發竺
乃急還出財物日中而火大發(搜神記)
積油積油萬石則自然生火晉武帝太始中武庫火積
油所致也(博物志)長沙宣武王將葬而車府忽於庫火油
絡欲推主者樂藹曰昔晉武庫火張華以為積油萬石
必然今庫若有灰非吏罪也既而檢之果有積灰時稱
其博物弘恕焉(梁書)
光戟晉惠帝永興元年成都王伐長沙每夜戈戟鋒有
火光如懸燭(宋書)
行火元帝渡江隋民有王離妻季氏者洛陽人將洛陽
舊火南渡自言受道於祖母王氏傳此火并有遺書二
十七卷臨終使行此火勿令斷絶火色甚赤異於餘火
有靈驗四方病者將此火煮藥及灸諸病皆愈轉相妖
惑官司禁不能止及季氏卒火亦經時而滅人號其所
居為聖火巷(建康實錄注)
赤幟義熙五年彭城劉澄常見鬼及為左衛司馬與將
軍巢營廨宇相接澄夜相就坐語見一小兒赭衣手執
赤幟團團似芙蓉花數日巢大遭火(幽明錄)
天下赤旛義熙十一年京都所在大行火災吳郡尤甚
火防甚峻猶自不絶王弘為吳郡白日在廳事上見天
上有一赤物下狀如信旛遥集路南人家屋上火即大
發弘知天為之災不罪火主(吳志)
聖火齊永明中先是魏地謠言赤火南流喪南國是歲
有沙門自北齎火而至色赤于常火而微云以療疾貴
賤争取之多得其驗二十餘日都下大盛咸云聖火詔
禁之不止灸至七炷而疾愈吳興邱國賓密以還鄉邑
人楊道慶虚疾二十年依法灸之即愈(南史)京師有病癭
者以火灸數日瘥隣人笑曰病偶自瘥豈火能為此人
便覺頥間癢病以火灸之還如前後梁以火德興(南齊志)
變火王劭以古有鑚燧改火之義表請變火曰周官四
時變火以救時疾在晉時有以洛陽火度江者代代事
之相續不滅火色變青昔師曠食飯云是勞薪所爨晉
獻公使視之果然車輞今温酒及灸肉用石炭柴火竹
火草火麻荄火氣味各不同以此推之新火舊火理應
有異願於五時取五木以變火用功甚少救益方大(隋書)
烽火臺遼東西北有太宗烽火臺去臺五里間有火光
彼謂為煻煨池夜望明如晝常如燒照明或有物去池
三十步無巨細脅入池中莫知記數淺深焉(相感志)
八人過翟天師乾祐常入䕫州市大言曰今夕當有八
人過此可善待之人不知悟其夜火焚數百家八人乃
火字也(酉陽)
紅衣尼賈耽退歸第令召上東門卒嚴戒之曰明日當
午有異色人入門爾必痛擊之死且無妨門卒稟命自
巳至午果有二尼自東相序而至施朱傅粉冶容艷佚
如倡人之飾其衣紅色卒因以撾痛擊之行百步忽不
見卒以告耽曰然不免小有災矣翌日東市奏火延百
十家(芝田錄)
火精長慶元年春楚州淮岸屯官胡榮家有精物或隠
或見或作小兒為著女人紅裠擾亂於人或稱阿姑時
復一處火發所燒即少皆救得之三月火大起延燒河
市營市廬舍殆盡歲中胡榮亦死(符異集驗)
叱火吳盧文進遷潤州節度城中火救之不息文進怒
自出州門使召馬步使將斬之聲至火即滅(九國志)
猛火油周顯德中古城貢猛火油得水愈熾貯以琉璃
瓶五代西北邊防城庫皆掘地作大池縱廣丈餘以蓄
猛火油(闕)池土皆赤黃乃别為池而徙焉不如是
則火自屋柱延燒矣猛火油者出於高麗之東數千里
日初出之時因盛夏日力烘石極熱則出液他物遇之
即為火惟真琉璃器可貯之用油者以油涓滴自火焰
中過則烈焰俱發油之餘力入水藻荇俱盡魚鼈遇之
皆死(昨夢錄)
粦火僧錄贊寧博物王禹偁徐鉉嘗就學焉柳開守維
揚後圃遇隂雨即青燄夕起觸近則散寧曰此粦火也
兵戰血或牛馬血著土則凝結為此氣柳掘之皆斷鎗
折劍乃古戰地也因贈詩曰空門今日見張華(湘山野錄)
宋無忌火之精宋無忌(白澤圖)安平太守王基家有賤婦
人生一男兒墮地便走入竈中死管輅曰宋無忌之妖
非妖咎之徵也(魏志)唐牛僧孺為武昌節度使立宋無忌
廟祀之以禳火災唐韋建除武昌節度使將行夢一朱
衣導從數十詣韋曰公將鎮鄂渚僕所居頽毁非公不
能葺治及至訪無忌廟其像即夢中所見遂新之(志)
火術姚光者有火術吳主身臨試之積荻數千束使光
坐其上又以數千束荻裹之因猛風而燔之荻了盡謂
光當已化為燼而光端坐灰中振衣而起把一卷書吳
主取其書視之不能解也(抱朴子)
避火有孫供奉者火發于堂衆皆奔逃有乳姥直穿烟
焰中出身不焦灼嬰兒尚眠不覺人問之荅曰吾夫云
避火當瞑目認路勁直趨出若目開則氣悶必倒我用
此說故出而不損亦不覺身蹈烈火也(遯齋閒覽)
丁壬梓慎曰水火之母也(左)隂陽之書有五行嫁娶之
法火畏水故以丁為壬妃是水為火之雄(正義)張宴曰水
以天一為牡火以地二為牝故火為水妃(莽傳注)丁女婦
壬傳世婚(韓陸渾山火)
寒焰火體宜熾而有蕭邱之寒焰(抱朴子)
天中記卷十
