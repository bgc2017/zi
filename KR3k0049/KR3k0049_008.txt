天中記卷八
明陳耀文撰
崑崙山
三成爾雅曰三成為崑崙丘注崑崙山三重故以名云
崑崙山記云崑崙山一名崑丘五級下曰樊桐一名板
松二曰玄圃一名閬風上曰層城一名天庭是謂太帝
之居
玄圃崑崙一曰玄圃一曰積石瑤房一曰閬風臺一曰
華盖一曰天柱僊人所居也(葛仙公傳)
天柱龍魚河圖曰崑崙山天中柱也晉郭璞崑崙丘贊
曰崑崙月精水之靈府惟帝下都西羌之宇嵥然中峙
號曰天柱
地首河圖括地象曰崑崙之山為地首上為握契滿為
四凟横為地軸上為天鎮立為八柱又曰地中央曰崑
崙其東南方五千里曰神州
銅柱崑崙有柱焉其高入天所謂天柱也圍三千里圓
如削下有僊人九府治與天地同休息其柱銘曰崑崙
銅柱其高入天圓周如削膚體美焉
地位天高地部之位起形高大者有崑崙山廣萬里高
萬一千里神物之所生聖人仙人之所集也出五色雲
氣五色流水其泉南流入中國名曰河也其中山應于
天最居中八十城匝繞之中國東南隅居其一分(博物志)
異名阿傉達山一名崑崙山(括地志)崑崙為無熱丘(水經注)
日月所隠河出崑崙山山高三千五百餘里日月所相
隠避為光明也其上有醴泉華池(禹本紀)
天地之齊崑崙為天地之齊(酉陽雜爼)
地之中崑崙墟地之中也(水經)崑閬西北之天門也(楊烱碑)
帝之下都西海之南流沙之濱赤水之後黑水之前有
大山名曰崑崙之丘實惟帝之下都其神陸吾是司天
之九部及帝之圓時上有木禾長五尋大五圍面有九
井以玉為檻傍有九門門有開明獸守之百神之所在
其下有弱水之淵環之其外有炎火之山投物輙然有
人戴勝虎齒有豹尾宂處名曰西王母(山海經)
崐崚崐崘號崐崚山有三角其一角正于北辰名閬風
巔其一正西玄圃臺其一正東名崑崙宫有五城十二
樓金臺玉闕乃元氣之所合天帝治處處(十洲記)
熊熊魂魂槐江之山實惟帝之平圃南望崑崘其光熊
熊其氣魂魂(山海經)
氣注北斗當崑崙上氣運注天下春夏為(雨露)秋冬為霜
雪(徐整長歷)
起宫黃帝巡遊四海登崐崙山起宫望于其上(陸賈新語)
遺珠黃帝遊乎赤水之北登乎崑崙之丘而南望還歸
遺其玄珠(莊子)
掘虛禹以息土滇洪水以為名山掘崑崙虛以為下地
(或作池)中有增城九重上有木禾珠樹玉樹璇樹不死樹
在其西沙棠琅玕在其東絳樹在其南瑤樹在其北北
門開以納不周之風(淮南子)
宿阿周穆王肆意遊遠宿于崑崙之阿赤水之陽别日
升崑崙之丘以觀黃帝之宫而封之以詔後世遂賓於
西王母觴于瑤池之上(列子)
承天范蠡為越王築城曰崑崙之象存焉越王曰崑崙
之山乃地之柱上承皇上氣吐宇内下處后土稟受無
外滋聖生神漚養帝會故五帝處其陽陸三王居其正
地吾之國也偏何能與王者比隆盛哉(吳越春秋)
去天數里蔡誕者自云被謫至崐崙初誕還人問云崑
崙何似荅曰天不問其高幾里要於仰視之去天不過
十數里也(抱朴子)
崑崙之體涼張駿酒泉太守馬岌言上酒泉南山即崑
崙之體也周穆王見西王母樂而忘歸即謂此山山有
石室王母堂珠璣鏤飾煥若神宫刪丹西河名曰弱水
禹貢崑崙在臨羌之西即此明矣宜立西王母祠以裨
朝廷無疆之福駿從之(十六國春秋)
夢登許渾嘗夢登山有宫室凌雲人云此崑崙也既入
見數人方飲酒招之至暮賦詩曰曉入瑤臺露氣清坐
中惟有許飛瓊他日復夢至其處飛瓊曰何故顯余姓
名于人間座上即改天風吹下步虛聲曰善(本亊詩)
嵩山
嵩丘鶉火大火夀星豕韋為中州其神主乎嵩丘鎮星
位焉(唐天文志)
中岳中央之岳獨加高字者何中央居四方之中而高
故曰嵩高山(白虎通)
外方禹貢熊耳外方鄭玄毛詩譜云外方山即嵩也(後郡)
(國志)
二室嵩山東謂太室西謂少室相去十七里嵩其摠名
也謂之室者以其下各有石室焉少室與太室相埒但
小耳(西征記)泰室中岳少室俗名太室(山海注)
瞻眺昔傳亮北征在河中流從客問之曰潘安仁懷舊
賦曰前瞻太室旁眺嵩丘嵩丘太室一山何云前瞻旁
眺哉亮對曰有嵩丘山去太室七十里此是寫書誤耳
(小說)
負黍少室一名負黍山負黍城在南故因山以名城(郡國志)
定思少室在嵩山西七十里從東角上四十里得下定
思又上十里得上定思十里中有大石門為中定思自
中定思而出至崖頭下有石室中有水多白石央内有
自然經書自然飲食(輿地志)
栖神靈藪嵩山最是棲神之靈藪長松綠柏生於嶺澗
右左古人住止處有銅銚器物東北出雲有自然五榖
神芝仙藥(嵩山記)
明公嵩高山上有石室前有石柱似承露盤上有石脂
滴下食之一合與天地相畢中步南下二百步亦有岳
廟畫為神像有玉人高五寸玉色甚光䦞制作亦佳莫
知早晚所造盖神岳之神相像謂明公山中人悉云屢
常失之或經旬乃見(上)
避世嵩高山右室十餘孔有石床池水食飲之具道士
多遊之可以避世(關中記)
融降國語曰夏之興也祝融降于崇山韋昭注曰崇嵩
字古通用夏都陽城嵩山在焉
登仙王喬周靈王太子晉也好吹笙作鳳鳴遊伊洛之
浦招延道士浮丘公接以上嵩高山三十餘年後求之
于山見桓良曰告我家七月七日待我於緱氏山頭果
控鶴斯阜靈王望而不得近舉手謝人時數日而去其
家得遺屣亦謂之撫父堆堆有上子晉祠世俗有簫管
之聲焉(列仙傳水經)
玉膏陽城西谷名季室亦曰少室山巔有白玉膏服之
得仙山有周昭王陵(山海經注)
學仙鬼谷先生於嵩山東南學仙(嵩山記)
嵩呼漢武帝至於中岳獲駮麃見夏后啓母石翌日親
登嵩高御史乘屬在廟旁吏卒咸聞呼萬歲者三於是
令祠官加增太室祠㠯山下戸三百為之奉邑名曰崈
高(本紀)
夢上武帝夜夢與李少君俱上嵩高山上半道有繡衣
使者乘龍從雲中下持節言太乙君請少君覺告近臣
曰朕夢少君將舍朕去矣(漢武内傳)
三臺自岳神廟東北二十里至一名山曰東龍門其東
有三臺山昔漢武東巡過此山見學仙女帝觀之遂以
名焉(雜道書)
萬歲漢武於太室山作登仙臺及萬歲亭(西征記)
遇老父王猛至深山見一老父據胡床鬚鬢皓然猛進
拜老父曰王公何因拜也遣人送猛出山顧視乃嵩高
山也(十六國春秋)
金璧冀州道人釋法稱告其弟子曰嵩神言江東有劉
將軍漢家苖裔當受天命吾以璧三十二鎮金一餅與
之劉氏卜世之數也(宋符瑞志)弟子法義於嵩高廟所石壇
下得玉璧三十二枚黃金一餅符彩潤潔河南太守毛
脩之以靈岳降瑞送諸神府(孫嚴宋書)
嵩岑裴衍字文舒自梁歸魏授通直郎衍欲辭朝命請
隠嵩高表曰伏見嵩岑極天包育名草脩生救疾多遊
此岫臣攝性乖和誠希藥此沈疴庶偶影風雲永歌至
德詔曰知欲養痾中岳練石嵩嶺栖素雲根餌芝清壑
深用嘉焉便從來請(魏書)
寶神像魏太武時嵩陽太室中有寶神像長數寸乍見
孝文太和中有人避癗於此廟見太武來造神因言今
日朝天帝帝許移都洛陽當得四百年神言昨已得天
符太武出神神左右曰虜性苛貪天符但言四十而已
因言四百明年孝文遷都洛陽唯得四十年矣(廣古今五行記)
訪隠田遊巖初以儒學累徵不起侍其母隠嵩山調露
中高宗幸中嶽因訪其居遊巖出拜詔命中書侍郎薛
元超入問其母御題其門曰隠居田遊巖宅徵拜弘文
學士(翰林盛亊)
山神移樹永淳時嵩岳閑居寺釋元珪廬嶽之龐塢一
日有偉丈夫從部曲來謁曰我此岳神也請授正戒珪
曰無我無汝孰能戒哉神曰我神通亞佛珪曰汝能㑦
上帝東天行而西七曜乎汝能奪地祇融五嶽而結四
海乎曰不能珪曰東巖寺之障莽然無樹北岫有之而
背非屛擁汝能移北樹于東嶺乎神白聞命願師無駭
是夜暴風吼雷物不定止詰旦和霽則北巖松栝盡移
東嶺森然行植焉(宋高僧傳)
神嶽則天證聖元年將有事於嵩山先遣使祭致下制
號嵩高為神嶽尊其神為天中王夫人為靈妃至天冊
萬歲二年臘月甲申親行登封之禮改元萬歲登封丁
亥禪于少室山三年二月辛巳尊天中王為天中皇帝
靈妃為天中皇后(舊志新紀)
十景盧鴻一字顥然博學善書隠于嵩山開元初禮召
不至自圖十景有序有詞李參玄亂曰玄居十志者
草堂以脩身蓄德之府也樾館以延賓閱禮之用也洞
玄室以談道衆妙之宗也幕翠庭以棲閒谷神之致也
期僊磴以湛情傲睨之適也滌煩磯以藻性潔已之謂
也雲錦淙以汰志日新其德也金碧潭以端形鏡清其
色也倒影臺熙熙春臺之樂也枕烟庭渺渺仙山之興
也十者盖天地成數志者紀述之總名玄居道心惟微
幽賞亦異可謂隠淪之竒札今昔所未聞故備焉貽諸
好事君子也
四銘嵩山之上有玉女𢷬帛石瑩徹光潔人莫能測岳
下之人云立秋前一日中夜常聞杵聲響焉岳之西北
一峯號望都峯云天氣晴暖即望見洛陽隠如車盖之
狀又岳之東北一峯號雞鳴峯云五更之初便見目出
岳頂有中天池開元中隠士盧鴻一凡有絶境之處皆
勒銘其最妙者此四銘也(紀異)
廬嵩山盧鴻廬嵩山賜隠居服官營草堂到山中廣學
廬聚徒五百人(唐書)唐舊史鴻一盖二名與中岳劉真人
碑所書合新史刪去一字不知何據當以舊史為正(石林)
(草堂圖序)
隠李渤字濬之隠於嵩山以讀書業文為事元和初以
山人徵為左拾遺(舊唐)河南少尹杜兼遣吏持詔幣即山
敦促不拜韓愈遺書曰朝廷士引頸東望若景星鳳凰
爭先覩之為快想遺公冠𢃄就車惠然肯來舒所蓄積
以補綴盛德之缺渤心善其言始出家東都(唐書)
題名元和四年三月二十六日余與著作郎樊宗師處
士盧仝自洛中至少室謁李徵君渤樊次玉川疾作歸
明日與盧李自少室而東上太室中峯宿封禅臺下石
室遂自龍川寺釣龍潭水遇雷明日觀啟母石入天封
觀閠四月三日韓愈題(雲麓漫抄集不載)武后封禅處有石記
云人遊龍潭者毋笑語以瀆龍神龍怒則有雷恐(集古錄)
司真天中岳山洞名上帝司真之天即軒轅為黃帝治
中岳主德分精黃老駐蹕上有仙人貝多之樹玉女織
錦之室石髓瓊環玉人金像下應柳宿之精下鎮周地
之分野(洞淵集)
泰山
歲星降婁玄枵以負東海其神主於岱宗歲星位焉(唐志)
山尊太山山之尊一曰岱宗岱始也宗長也萬物之始
隂陽交代故為五岳長受命王者恒封禅之(風俗通)
參天太山之高參天入雲去之百里不見埵塊(論衡)
更代東岳所以謂之岱者代謝之義陽春用事除故生
新萬物更生相代之道故岱為名也(三禮義宗)
天孫太山一曰天孫言為天帝孫也主召人魂東方萬
物始成故知人生命之長短(博物志)
封禪王者受命必封禪封者增高也禪者廣厚也皆刻
石紀號著已之功績以自劾也天以高為尊地以厚為
德故增泰山之高以示報天禪梁甫之址以報地(白虎通)
封泰山告大平升中和之氣於天祭土為封謂負於土
泰山為壇而祭也(項威漢書注)夫東方者萬物之所始山嶽
者靈氣之所宅故求之物本必於其始取其所通必於
所宅崇其壇場則謂之封明其代興則謂之禪然則封
禪者王者開務之大禮也(袁宏漢紀)
神府泰山多芝草玉石下有洞天周廻三千里鬼神之
府(福地記)
天門盤道屈曲而上凡五十餘盤經小天門大天門仰
視天門如從穴中視天窗矣自下至古封禪處凡四十
里山頂西巖為仙人石閭東巖為介丘黃河去泰山二
百餘里於祠所瞻黃河如𢃄若在山阯(泰山記)
日觀東南巖名日觀日觀者雞一鳴時見日始欲出長
三丈所又東南名秦觀秦觀者望見長安吳觀者望見
會稽周觀者望見齊也西地有石室壇以南有玉盤中
有玉龜山南脅神泉飲之極清美利人(封禪記)
神房泰山之中有神房阿閣帝王錄(尸子)
易封而封易姓而王封為泰山禅於梁父者七十有二
代其有形兆垠堮勒石凡千八百餘處(莊子)古者登泰山
禪梁父者七十二家而夷吾所記者十有二焉(管子)
介丘司馬相如禪封書曰周躍魚隕杭休之以燎微夫
斯之為符也以登介丘不亦恧乎(漢書)
鄭祀左傳鄭伯請釋太山之祀而祀用公以太山之祊
易許田注鄭有助祭太山湯木邑在祊(隐公)
望吳顔淵與孔子俱上魯太山孔子東南望吳閶門外
有繫白馬引顔淵指以示之曰若見吳閶門乎顔淵曰
見之孔子曰門外何有曰有如練係之狀孔子撫其目
而止之因與俱下下而顔淵髮白齒落因以病死(論衡)
五大夫秦始皇望祭山川遂上太山下風雨暴至因封
其樹為五大夫(史記)始皇休于松下因封為五大夫(漢官儀)
小天門秦時五大夫松見在(太山記)
玉策古封秦山禪梁甫舊說岱宗上有金篋玉策能知
人年脩知漢武帝探策得十八因倒讀曰八十其後果
夀長八十(風俗通)
仙人閭漢書曰武帝封泰山禪石閭應邵注曰石閭在
泰山下南方土人言仙人閭
起雲漢武帝封泰山白雲起封中(史記)
求仙武帝欲求神仙以扶方者言黃帝由封禪而後仙
於是欲封禪封禪不常時人莫知(後志)
木甲天門東上一里餘得木甲木甲者武帝時神也(上)
神枕泰山下老父者失其姓名武帝巡狩見老父鋤於
道間頭上白光高數丈(仙傳)
稷丘君泰山道士稷丘君武帝時以道術受賜後上東
巡泰山稷丘君擁琴來拜武帝曰陛下勿上也必傷足
上必欲上及上數里左右足指果折乃止(列仙傳)
金床玉几馬明者齊國臨淄人也本姓和字君賢為縣
吏捕賊為所傷當時殆死良久忽於道間見一女以肘
後管中一丸藥大如小豆與明服之於是即愈血絶瘡
合隨神女往岱中室中上下懸絶重巖深隠去地千餘
丈其中金床玉几乃人跡所不能至(上)
雲氣成宫闕光武封山居亭百官布野比日山上雲氣
成宫闕百官並見之二十一日夕牲時白氣廣一丈東
南極望致濃厚時天清和無雲瑞命篇岱嶽之瑞以日
為應也事畢皇帝冄拜群臣稱萬歲音動山谷有氣屬
天遙望不見山顛山顛人在氣中不知也(封禅儀)
致書天帝臨淄蔡支曾至岱中山下見一官儀衛甚嚴
謂曰掾為我致書於外孫也吏曰外孫為誰曰吾太山
神也外孫天帝也吏驚出門乘馬所之有頃忽達天帝
座太微宫殿支致書訖帝命坐賜酒食仍勞問之(列異傳)
致書河伯搜神記後漢胡母班曾至泰山之側為太山
府君所召令致書於女婿河伯處云至河中流扣舟呼
青衣當自有取書者果得達復為河伯致書府君云蜀
志云班王匡之妹夫也
石釡處士張忠隠于泰山岩棲谷飲脩道養之法鑿石
為釡泰山人于今法之(前泰錄)
府君高祖將封東嶽而天久霖雨帝疑矣使劉仁軌問
華山道士李播為奏玉京天帝播云待問泰山府君遂
令呼之良久府君至拜謁甚恭播云唐皇帝欲封禪如
何對曰合封後六十年又合一封播揖之而去時仁軌
在播側立見府君屢顧之播又呼廻曰此唐宰相不識
府君無宜見怪既出謂仁軌曰府君薄怪相公不拜令
左右錄人此名所以呼廻處分耳仁軌惶汗久之播曰
處分了當無苦也其後帝遂封禪(廣異記)播李淳風父也
皇后為亞獻唐高宗登封泰山祝帝祇于社首皇帝為
亞獻越國太妃燕氏為終獻百僚或竊笑之詔(名封)祀壇
為舞鶴臺介丘壇為萬歲臺降禪壇為景雲臺以紀當
時所見之瑞(舊唐書)
天齊王開元十三年冬玄宗登封太山登封之夕凝氣
昏晦迅風激烈玄宗出齋宫露立以請及明清霽旛旗
不摇事畢至山下日又抱戴明耀五色千官稱賀其日
大赦以靈岳昭感封泰山神為天齊王(元和郡國志)
來蘇玄玄宗東封車駕至岳西來蘇頓有大風從東北
來自午至夕裂幕折柱衆恐張說倡言曰此必是海神
來迎也(上)
三宫岱宗之洞名三宫空洞之天(茅君内傳)太山名蓬玄空
峒之天即太昊為青帝治東嶽主萬物發生考校死魂
鬼神之所歷代帝王報功封禪之岳上應奎婁之精下
鎮魯地之分野(洞淵集)
鬼帥東岳太山君領羣神五千九百人主治死生百鬼
之主帥也血食廟祀所宗者也世俗所奉鬼祠邪精之
神而死者皆歸太山受罪考焉
金雞周易是謀類曰太山失金雞鄭玄注曰金雞太山
之精
無螫虫泰山於所經諸山最高而岑崿軒舉陵跨衆阜
霞雲草木藹然靈異苑囿神竒故無螫䖝猛獸(從征記)
奉高泰山東岳也瀛博二縣共界漢武封禪割此縣以
供祀太山故曰奉高三十里有延陵兒塜(丘淵之齊記)
嶕嶢日月之徑不千里則不能燭六合耀八紘太山之
高不嶕嶢則不能浡滃雲而散歊烝(客雞)
厪附楊喬曰猶塵附太山露集滄海雖無補益誠欵至
情猶不敢嘿也(謝承書)
賣藥崔文子泰山人好黃老術潛居山下作黃丸賣藥
有疫氣者飲藥即愈(列仙傳)
梁甫太山在左亢父在右亢父知生梁甫知死王者封
太山禪梁父(開山圖)
華山
太白降翼鶉沈以負西海其神主於華山太白位焉
華山西岳華山少隂用事萬物生華故曰華山(白虎通)山
負有池生千葉蓮花服之羽化因曰華山(華山記)
二華西京賦綴以二華山海經太華之山削成而四方
其高五千仞其廣千里小華之山其陽多㻬琈之玉注
少華也
神開華山對河東首陽山黃河流於二山之間古語云
此本一山當河河水過之而曲行河神巨靈以手擘聞
其上以蹈足離其下中分為兩以通河流今岳上有指
掌之形首陽山下足跡亦存焉(西京賦注)有巨靈胡者徧得
神元之道能造山川出江河(開山圖)河靈矍踼掌華蹈襄
(揚雄河東賦)雍州鄠縣南繫頭山者其山本舟人係船其頂
故以名焉昔太乙未分山海太行王屋白鹿河水停于
此川號為山海及巨靈大人秦供海者患水浩蕩以左
掌托太華右足&KR0008;中條太一為之裂河通地出山遂高
顯張華賦云巨靈贔屓高掌遠蹠以流河曲是也(法苑珠林)
四合華山記曰華山高嵓四合重嶺秀起上有石池北
有石鼓父老相傳云嘗有聞其鳴者
二岑華山有二岑直上數千仞自下小岑疊秀迄于嶺
表有如削成(𫐠征記)
三峯山上有三峯直上晴霽可觀謂蓮花毛女檜也(山記)
二泉華山頂上方七里有靈泉二所一名蒲池一名太
上泉(上)
天井華山中路名天井纔容人行迃迴頓曲而上可高
六丈餘山上有微涓細水流入井内亦不沾人出井望
空視月如在室窺窗(水經注)
蓮花峯上有三峯上接三光中有石池二十八所上應
二十八宿青松綠竹叢生高岡白雲翠靄旋於幽阜懷
藴金玉蓄藏風雷為大帝之别宫廼神仙之窟宅也一
稱太上山(昭文館記)
敦物華山古文之敦物山也(水經注)
玉女華山上有明星玉女持玉漿得上服之即成仙道
險僻不通(詩含神霧)明星玉女者居華山服玉漿白日昇天
山頂石龜其廣數畆高三仞其側有梯磴遠皆見玉女
祠前有五石臼號曰玉女洗頭盆其中水色碧綠澄徹
雨不加溢旱不減耗祠内有玉女馬一匹焉(集仙錄)其馬
神靈異常夜聞嘶噉之聲頂上隠者常見之(山志)
柏箭秦昭王令工施鈎梯而上華山以松柏之心為博
箭長八尺棋長八寸而勒之曰昭王嘗與天神博於此
(韓子)
遺璧秦始皇三十六年鄭客從關東來至華隂望見素
車白馬從山上下知其非人止而待之遂至持壁與鄭
客曰為我遺鎬池君明年祖龍死(史記)
毛女毛女者在華隂山中山客獵師世世見之軆生毛
自言秦始皇宫人(列仙傳)
石榻脩羊公魏人也在華隂山上石室中有懸石榻臥
其上石盡穿䧟略不食時取黃精食之後以道干景帝
帝問公有何能公不荅即化石也題其背云脩羊公謝
天子後置石羊於通靈臺羊復去不知所之(上)
集靈宫華山下有集靈宫武帝欲懷集仙者故名殿為
存仙門為望仙(桓譚仙賦序)有神馬自華山出帝令置内棧
馬不久留令人尋之見在此山中谷石龕下故名藏馬
谷藏馬龕東北澗中石上馬跡尚存焉(山志)
駕鹿衛叔卿常乘雲駕白鹿見漢武帝將臣之叔卿不
言而去帝悔求得其子度世令追其父度世登華岳見
其父與數人博於石上勑度世令還(神仙傳)
騎龍呼子先者漢中關下卜師夀百餘歲臨去呼酒家
嫗急裝我與汝俱去夜有仙人持二茅狗來呼子先子
先持一與嫗嫗得而俱騎騎乃龍也上華隂山嘗於山
上大呼言子先酒母在此(列仙傳)
金液馬明生從安期先生受金液神丹方乃入華隂山
合金液不樂升天但服半劑為地仙(上)
玉版石季龍使人採藥下華山得玉版(前燕錄)
捫蝨王猛隠華山桓温入關猛被褐而詣之一面說當
代之事捫蝨而言旁若無人(上)
雲臺峯嶽東北有雲臺峯其山兩峯崢嶸四面懸絶上
冠景雲下通地脉嶷然獨秀有雲臺下有穴若昔有人
入此穴出東方山行云經黃河底上聞流水之聲周武
帝時有道士焦道廣獨居此峯辟粒餐霞常有三青鳥
報未然之事周武帝親詣山庭臨軒問道因而谷口置
雲臺觀後弟子洪仙等見道廣乘一物如麟往而不返
矣東南有神土巖道廣精思所感欲構房廊石上湧出
神土用盡復生于今尚然壁中有仙油碽道廣每設齋
醮天降油於此磧自道廣乘麟之後此油不復見矣(山志)
素靈宫馬周者華山素靈宫仙官也唐氏將受命太上
敕之下佐於國而沈湎於酒汨沒風塵間二十年袁天
綱相其將死教之隨騎牛老叟入曰叟顧見之謂曰汝
本素靈宫仙官今太華仙王使人召汝即引入宫闕至
簾前有宣言責之者使人送之别院中視其門則姓名
在焉忽有五人服五方之衣立於前曰我皆先生五臟
之神也先生酣酒流蕩濁辱於身我等久歸此矣但閉
目將復於神室也周瞑目頃之勿覺心智明悟併憶前
事二十餘年若旬日之間耳貞觀中累居大任一旦群
仙降其室曰佐國功成可以退矣太乙徵命無復留也
翌日無疾而終(仙傳拾遺)
祝夢裴寂初貧無以自業每徒步詣京師經華嶽廟祭
而祝曰窮困至此敢脩誠謁神之有靈鑒其運命若富
貴可期當降吉夢再拜而去夜夢白頭翁謂寂曰卿年
三十已後方可得志終當位極人臣耳(舊唐)
神告李靖始困於貧賤因過華山廟訴於神且請告以
官位所至辭色抗厲觀者異之佇立良久乃去出廟門
百許步聞後大聲曰李僕射好去顧之不見人後竟至
端揆(國史補)
肖華司農卿趙履温為安樂公主繕治累石肖華山隥
彴横斜回淵九折以石瀵水(唐書)
金天王玄宗乙酉歲生以華岳當本命先天二年七月
正位八月癸丑封華岳神為金天王(舊志)
嶽神迎謁車駕次華隂上嶽神見數里迎謁遂召諸巫
問神安在獨老巫阿馬婆奏云在路左朱&KR0034;紫衣迎候
陛下上顧笑之上至廟見神&KR1060;鞬俯㐲庭東南大柏樹
下又召阿馬婆問之對如上見上加敬禮仍自書製碑
文以寵異之其碑五十餘尺闊丈餘厚四尺天下碑莫
比也(傳信記)詞云太華山者踞中土西偏當七官正位左
抱桃林之塞右産藍玉之田諒少昊之下都即蓐收之
别館也軒帝遊焉以會衆神虞帝柴焉以觀羣后下有
方士真人金鼎石室上有明星玉女仙草瑤池(文粹)
甕肚峯華嶽雲臺觀中方之上有山崛起半甕之狀名
曰甕肚峯上賞望嘉其高迥欲於峰腹大鑿開元二字
填以白石令百餘里望見諫官上言乃止(傳信記)
生金李適之嘗與李林甫爭權不協林甫隂賊好䛕謂
適之曰華山生金采之可以富國顧上未之知適之性
疎信其言他日從容為帝道之喜喜以問林甫對曰臣
知之舊矣顧華山陛下本命王氣之舍不可以穿治故
不敢以聞帝以林甫為愛己而薄適之不親(唐書)
七日上計趙郡李湜以開元年謁華岳廟過三夫人院
忽見神女悉是生人邀入寶帳中迭與結歡臨訣謂湜
曰每年七月七日至十二日岳神當上計於天至時相
迎無宜辭讓今者相見亦是其時故得盡歡爾自爾七
年每與之會問以官云合進士及第終小縣令皆如其
言(廣異記)
致書北海開元初有三衛自京還青州至華嶽廟前有
一婦人容色慘悴曰已非人華嶽第三新婦夫壻極惡
家在北海三年無書信聞君遠還欲以尺書仰累海池
上第二樹但扣之當有應者言訖訣去及至北海如言
送書讀書大怒乃傅教西伐華山命左右取絹二疋贈
使者三衛後至華隂復遇前婦人拜謝曰三郎怒君違
書將兵於潼關相害且可還京不久大駕東幸鬼神懼
鼓車君若坐於鼓車則無慮也後數日玄宗是幸洛三
衛隨鼔車出關(廣異記)
登華山韓文公登華山之巔顧視其窮極幽險心悸目
眩不能下發狂號哭投書於家人别華隂令百計取之
方能下(國史補)
登蓮華峯王玄仲欲登蓮華峯約寺僧到峯頂當起煙
為信翌日持火而登僧侯之數日果有煙起留二旬乃
復下僧問之云峰頂有池䓧蓞盛開可愛其中又有破
銕舟存焉(三水小牘)
拜山東夷有識山者徧拜五嶽一拜而退惟入望關華
山自關西門拜禮至山下仰望七日嘆咤而去謂京師
衣冠文物之盛由此而致(語林)
訊嶽靈樂坤舊名冲累舉不第元和十二年罷舉東歸
至華隂夜禱嶽廟以卜進退之計中夜忽夢一青綬人
檢簿書來報云來年有樂坤名已到冥簿不見樂冲也
冲遂改為坤來年如其說春闈後經嶽折謝又祝官位
主簿夢中稱官歷四資郡守而已乃終於郢州(雲淡友議)
太山上元二(年更)華山曰太山寶應元年復故名(地理志)
太極總仙華山名太極總仙之天即少昊為白帝治西
岳上應井鬼之精下鎮秦地之分野(洞天記)
衡山
熒感星紀鶉尾以負南海其神主乎衡山熒惑位焉
寶洞南岳衡山朱陵之靈臺太虛之寳洞上承冥宿銓
德鈞物故名衡山下踞離宫攝位火鄉故號南岳赤帝
館其嶺祝融宅其陽威神堂堂蔭映峩峩是以宅藪神
靈室宇仙羅(南岳記)宿當軫翼度應機衡故曰衡山山有
錦石斐然成文(相中記)
岣嶁衡山俗名岣嶁(山海注)湘中記岣嶁山有玉牒禹案
其文以治水上有禹碑韓愈詩岣嶁山尖神禹碑宇青
石赤形墓竒
灊霍為副南岳周廻八百里回雁為首麓為足岳(南岳記)
衡山一峯極高雁不能過遇春北歸故名迴雁或曰峯
勢如鴈之回故名(地記)杜荀鶴詩猿到夜深啼嶽麓㕐知
春信别衡陽
五峯衡山軒翔聳拔九千餘丈尊卑差次七十二峯巖
洞溪澗泉石之勝交錯於中又有數十洞十五巖三十
八泉二十五溪九池九潭六源八洞九井三穿三漏此
最著者七十二峯最大者五芙蓉紫盖石廪天柱祝融
而祝融為最高(長沙志)
三峯衡山有三峯其一名紫盖天景明徹有一雙白鶴
徊翔其上一峯名石囷下有石室中聞常諷誦聲一峯
名芙蓉峯最為竦桀自非清霽素朝不可望見峯上有
泉飛𣲖如一幅絹分映青林直洷山下
九向衡山九疑皆有舜廟遥望衡山如陣雲淞湘千里
九向九背乃不復見(湘中記)
石囷劉驎之好遊山澤採藥至衡山深入志返見有一
澗水水南有二石囷一開一閉水深不可過欲還失道
遇伐弓人問途僅得還家或說囷中皆仙靈方藥驎之
欲更尋終不復知處(晉書)
執筆湘東姚祖太元末為郡吏經衡山望巖下有數年
少並執筆作書祖謂是行侶休息乃枉道過之未至百
許步少年相與翻然飛颺(異苑)
憩與姑洗之旬始暨於衡岳於是假足輕輿宵言載馳
憩輿素石映濯水湄仰瞻翠摽邈爾天際身凌太清獨
交霞景(桓玄遊山序詩)
執書初有採藥衡山見一老翁四五年少對坐執書(荆州)
(記)
結宇宗炳尋名山西陟荆巫南登衡岳因結宇衡山欲
懷尚平之志(宋書)
異人授術申太芝元之去俗脩道嘗登南岳遇異人授
金丹火龍之術遂能乘虛神遊隠顯出入不可測天寶
初奉詔祭羅浮訪尋朱明洞得之道遇異人告以九疑
山舊有天樂一部歲久化五野猪郡人捕之又化五古
器太芝往來亦訪得之扣之音律相和謂其徒曰此必
有異後二十年當有應者及安祿山反形腯如豕俗謂
猪龍嘗竊棃園樂部於凝碧池上奏之時謂䜟驗云(仙傳)
願隠崔圓李輔國以李泌為肅宗所親信疾之泌畏禍
願隠衡山有詔給三品祿賜隠士服為治室廬(唐傳)泌於
衡嶽寺讀書懶殘所驚曰非凡人也中夜潛往謁焉懶
殘命坐發火出芋以㗖之謂泌曰慎勿多言領取十年
宰相泌拜而退後居相位薨其月中使林遠於藍關逆
旅遇泌竒騎常服言暫往衡山話三朝之舊慘然久之
而别遠到長安方聞其薨(鄴侯家傳)
游岳祠杜甫大歷中出瞿唐下江陵泝沅湘以登衡山因
客耒陽岳祠(唐書)
仙山李白送林公遊衡岳江南之仙山黃鶴之爽氣又
登祝融之峯巒望長沙之煙火
為宗五岳於中州衡山最遠南方之山巍然高而大者
以百數獨衡為宗最遠而獨為宗其神必靈廖師郴民
而學於衡山(送廖道士序)
火維韓愈衡廟詩火維地荒足妖怪隂氣晦昧無清風
潛心默禱若有應豈非正直能感通湏臾静掃衆峯出
仰見突元撐青空紫盖連延接天柱石廩騰擲堆祝融
東坡潮州廟碑云公之精誠能開衡山之雲
太虛天衡山洞名朱陵太虛之天即神農為赤帝治南
岳者昔上帝降玉冊寶印賜注生真君永鎮靈岳即吾
皇北夀之山上應翼軫璣衡之精故云衡山下鎮楚地
之分野(泂淵集)
鶴舞衡山有懸泉滴瀝嵓間聲泠泠如絃有白鶴迴翔
其上如舞(湘中記)
灊霍為副衡山者五岳之南岳也其來尚矣至於軒轅
乃以灊霍之山為副焉故爾雅云霍山為南岳盖因其
副焉至漢武南巡又以衡山夐遠䜟記皆以衡山為岳
乃徙南岳之祭于廬江灊山此亦承軒轅副義也(南岳記)
天柱天柱謂之霍山(廣雅)其山上侵神氣下固窮泉(開山圖)
養物南岳謂之霍霍者護也言陽氣用事盛夏之日護
養萬物故以為稱(三禮義宗)
雲師雨虎霍山南嶽有雲師雨虎注雲師如蚕長六寸
似兔雨虎如蛹長七八長似蛭雲雨之時出在石上肉
甘可以熟而食之(開山圖)
神水武帝徙南岳之祭於廬江潛霍山之上無水廟有
四鑊可受四十斛至時祭水輙自滿用之足了事畢即
空塵土樹葉莫之汙也積五十歲歲作四祭後但作三
祭一鑊自敗(搜神記)
出鐘廬江霍山數年來嘗有鐘聲十二潜發重壤帝將
征關洛山崩有六鐘自出制度合式聲中律呂古上有
古文書一百六十字(宋書)
司命府霍山下有洞臺方三百里司命君之府也(黃庭内景)
(經)
恒山
辰星大梁柝木以負北海其神主於常山星辰位焉
并鎮周官并州其鎮山曰恒山
玄岳恒山謂之玄岳(水經)
昴畢散昴畢間為天&KR0008;散為冀州分為趙國立為常山
有下有祠有安天王(元命苞)
五名北岳有五别名一曰蘭臺府二曰列女宫三曰華
陽臺四曰紫微宫五曰太乙宫或云大茂山(括地志)
常山恒者常也萬物伏藏于北方有常也(風俗通)北方為
恒恒者常也隂終陽始其道常久故曰常山(白虎通)
茂丘茂丘茂山也盖恒岳之别名𣲖水從西來甚大至
茂山之西沈㐲于地過山而復出其大如初世言避恒
岳之靈(陽固北都賦)
四種五穫其山北臨代南俯趙東接河海之間早生而
晚殺五穀之所蕃熟四種五穫焉(管子)
太玄之泉恒山上有太玄之泉神草十九種服之可度
世(五缶圖)
天神貴客崔嵬北嶽天神貴客温仁正直主布恩德(易林)
安王石舜時十有一月巡狩北岳詣大茂山谷值大雪
不能進而遙祭之忽廟之右飛一石冉冉而墜帝前名
曰安王石又五載巡狩其石飛于曲陽建廟祀之
蓬蔂昌容者常山道士自稱殷女食蓬蔂根往來山下
見者二百餘年顔色如二十許人(列仙傳)
趙符趙簡子告諸子曰吾藏寶符于常山上先得者賞
諸子馳之常山上求無所得無恤還曰已得符矣從常
山上臨代代可取也簡子知其賢以為太子(史記)
燕王慕容儁夀光二年常山寺大樹根下得璧七十珪
七十三光色精竒有異常玉儁以為神岳之命以太牢
祠之(前燕錄)
置祀禮神道武立廟於其上置大祀九十人歲時所禱
水旱至文成帝東巡親禮其神焉(後魏書)
隂岳邁歷恒巒路隣隂岳惟靈作鎮出納炎水帝道資
功坤儀憑德(魏孝文祭文)
靈山惟靈山之秀峙亘朔野而摽竒絶璧千尋孤峯萬
仞桂華侵月松羅挂雲幽澗冬暄飛泉夏冷寶符臨代
邦之美靈蛇表陣勢之竒(唐太宗祭文)
乾門坤軸包括綿長經綸中外外夷有四昴宿主胡則
延袤以限之中郡有五寶符在代則高襄以臨之其頂
也上扶乾門黑帝之宫觀其足也下捺坤軸玄神之都
府(文粹張嘉貞碑)
鎮岳定州曲陽本恒陽元和十五年更名是年又更恒
岳曰鎮岳有岳祠(地理志)
總玄天恒山洞名太一總玄之天顓頊為黑帝治北岳
上應畢昴之精下鎮燕地之分野主五穀蕃熟之司
五岳神名太山君神姓圓名常龍衡山君神姓丹名靈
峙華山君神姓浩名鬱狩恒山君神姓登名僧嵩山君
神姓夀名逸羣呼之令不人病(龍魚河圖)
姓名東岳姓玄丘名目陸南嶽姓爛名洋光西嶽姓浩
嶽名元倉北嶽姓伏名通萌中嶽姓角名普生(七籖)
佐命太山君羅浮括蒼佐命衡山君黃帝所命霍山潛
山為儲嵩高山君少室武當佐命華山君地胏女几佐
命恒山君河逢抱犢佐命(五岳圖序)
將軍太山將軍姓唐名臣霍山姓朱名丹華隂姓鄒名
尚恒山姓莫名惠嵩高山姓石名玄恒存之却百邪(龍魚)
(河圖)
海上五岳
廣乘山廣乘山者天之東岳也在東海之中為五岳發
生之首上有碧霞之闕瓊樹寒林紫雀翠鵉碧藕白橘
莫可名狀即青帝天君靈威仰仙官統兵吏萬衆鎮此
山上主歲星之精居九氣青天之内矣
長離山長離山者天之南岳也在南海之中上有朱宫
絳闕赤室丹房朱草紫芝霞膏金醴若可名狀應天下
初得道神仙皆詣此宫營形浴質肖隂煉陽為長生久
視之道即赤帝天君赤熛怒統領仙官神吏萬衆鎮此
山上主熒惑之精居二氣丹田之内矣
麗農山麗農山者天之西岳也在西海之中上有白華
之闕三素之城玉泉之宫瑤林瑞獸莫可名狀即白帝
天君白招拒統領仙官神吏鎮此山上主太白之精居
七氣素天之内矣
廣野山廣野山者天之地岳也在北海弱水之中形如
崑崙鄷都羅山合為隂氣之主上多瓊樓寶闕金液龍
芝莫可名狀即黑帝天君叶光紀統理仙官神吏鎮此
山上主辰星之精五氣玄天之内矣
崑崙山崑崙山者天之中岳也在八海之間上當天心
形如偃盖上廣下狹三成而上與天齊日月黃赤二道
交會其上三光行焉東曰崑崙西曰玄圃北曰浪苑南
積石山大石山水泉山北戸山四面各萬里一土有瓊
華之闕光碧之堂瑶池翠水即西王母統衆仙居焉海
中四岳為枝幹十洲四島八海大川圍繞其側絶頂之
上有金臺五所玉樓十二金城千里地生金根之樹瓊
柯瑶林紫雀翠鸞碧桃白李百寶妙岩莫可紀述即黃
帝天君含樞紐統領天大聖衆鎮此山皆與五岳名山
相連常有神仙往來生校生籍上主鎮星之精居於中
元一氣天中焉其海外之五岳即五氣之宗祖矣(雲笈七籖)
石
土精土精於石石氣之核也氣之生石猶人經絡之生
爪牙也(物理論)
地骨地以石為之骨(慱物志)
隂精補陽周易艮為山為小石石隂中之陽陽中之隂
隂精補陽故曰含石石之為言託也託立法也(春秋說題觧)
山體山體曰石石硌硌也堅捍硌也山多大石曰礐礐
學也大石之形學學然山多小石曰磝磝堯也每石堯
堯獨處而出見也礫小石也(什名)磊衆石也碭文石也(說文)
琅玕石似珠也(經注)碔砆石似玉也(廣雅)水沫為浮石(抱朴子)
石觧散曰&KR1575;(周禮)
嘉肺石周禮曰大司寇以嘉石平罷民有罪者坐諸嘉
石以肺石達窮民凡煢獨老幼之欲復於上而未達者
立於肺石注曰嘉石文石也肺石赤石也
啟母石禹娶塗山治鴻水通轘轅山化為熊謂塗山氏
曰欲餉聞鼔聲乃來禹跳石誤中鼔塗山氏往見禹方
作熊慙而去至嵩山高下化為石方生啓禹曰歸我子
石破北方而生啟(淮南子)禹産於䃂石啟生於石(隋巢子)
雨石武王伐殷得二大夫而問之曰殷國將亡亦有妖
乎其一人對曰殷國常雨血雨灰雨石小者如雞子大
者如箕武王曰大哉妖也(六韜)
采石天子升于采山之山於是取采石鑄以成器(穆天子傳)
石言石言於晉魏榆晉侯問於師曠曰石何故言對曰
石不能言或憑焉不然民聽濫也抑臣又問之曰作事
不時怨讟動於民有則非言之物而言今宫室之侈民
力雕盡怨讟並作莫保其性石言不亦宜乎(左昭三)說苑
晉平公築虒祁之室石有言者平公問(云云)
隕石左傳曰隕石於宋五隕星也注曰但直言星則嫌
星使石隕故言隕星史記始皇三十六年星墜于東郡
至地為石或刻其文曰始皇死而地分始皇盡誅石旁
人燔銷其石
煑石卭䟽者周封史也能行氣鍊形煑石髓而服之謂
之石鍾乳至數百年往來入太室山中有卧石床枕焉
(列仙傳)
跪石范蠡吠于狗竇文種聞而拜之鮑龍跪石而吟仲
尼為之下車聖賢觀察不待而功而知之也(劉子知人)
燕石宋之愚人得燕石於吾臺之東歸而藏之以為大
寶周客聞而觀焉主人端冕衣服以發寶華匱十重緹
市十襲客見之盧胡而笑曰此燕石也與瓦甓不異主
人大怒藏之愈固(□十)山海經燕山多嬰石注云似玉有
符彩嬰帶所謂燕石者
石行周赧王二十年齊東有二石高三丈餘相從而行
如海數百步(春秋後傳)
五婦梓桐縣有五婦山昔秦王獻五美女於蜀王蜀遺
五丁迎之至此五女見大蛇入山室中五丁引蛇大呼
山崩五女上士化為石(蜀記)
黃石張良見老人出一篇書讀是則為王者師後十三
年見我濟北穀城山下黃石即我也良後果得黃石寶
而祠之及死并葬黃公□臘祀之(史紀)孟津河東去鄴城
五里有濟北郡穀城縣有穀城山是黃石公所葬庭有
人登此山見崩土中有文石石丈鮮明虎使採取以治
宫殿又免穀城令不奏聞故也(鄴中記)
為磬廣漢有青石山九州要記云此山音石天下無加
于此可為磬李膺益州記云昔巴蜀爭界歷不歲決漢
高八年一朝密霧山自裂自上至下開數尺若引繩焉
於是州界始判巴蜀之民懼天責罰乃息所爭因為立
祠民將採石必先祀之(寰宇記)
燕銜竇太后在家嘗有白燕銜石大如指墮后績筐中
后取石割為二中有文曰母天后地乃合之遂不復開
後為皇后常并置璽櫝中號曰天璽也(西京雜記)
馬肝元鼎中條支國貢馬肝石以和丸轉丹髮白者以
此石拂之應手而黑(洞冥記)
潛英李夫人死武帝常思夢一見之欲李少君言能致
其神啟帝曰黑海北對都之野出潜英之石其色青輕
如毛羽寒盛則石温夏盛則石涼刻為人像神悟不異
真人乃求得之命工刻作夫人形置之幕裏宛若生時
帝大悦欲近之少君曰此石毒可望不可迫也(拾遺記)
碣石地理志曰大碣石山在右北平驪城縣西南武帝
嘗登之以望巨海而勒其石於此今枕海有石如甬通
數十里當山頂有大石如柱形往往而見丘於巨海之
中潮水大至及潮波退不動不没不知深淺世名之天
橋柱也韋昭亦指此以為碣石也(水經注)
化石臨賀溤乘縣東五里有故縣廟相傳淮南王安漢
被誅其子奔迸來至一夜忽化為石人當縣門而立百
姓怪而觀之其迫察者手足無不瘡爛(荆州記)
石立昭帝元鳳時太山萊蕪山南有大石自立三石為
足石立處有白鳥數千集其旁眭孟以為石隂類下民
象太山岱宗之嶽王者易姓告伐之處當有庶人為天
子者孟坐伏誅(五行記)哀帝時無鹽危山土自起覆草如
馳道伏又報山石轉立東平王雲及后謁自之石所祭
治石象瓠山立石束倍草并祠之知災異者高尚云石
立宣帝起之表也息夫躬告之王自殺后謁棄市(本傳)
支機成都卜肆支機石即海客自天河所得織女令問
嚴平君者也太尉燉煌公好竒命鐫取一片欲為器用
鐫刻之際工忽風瞀墜于石側者三公知其靈遂至止
今則亦玉焉(靈驗記)互見天
(吞文石)五鹿充宗授學於彌成子彌成子嘗遇人以文石
如卵授之成子吞之遂聰悟後成子病吐出此石授亢
宗吞之又為名學(西京雜記)
孝子石隗相叔通𤏡道人也性至孝母每食欲江中正
流水相冬夏汲之一朝有横石生正流中叔通因之以
汲江中有石號孝子石(蜀記)相哀帝世舉孝廉平帝時為
郎(華陽國志)
燒石虞詡為武都太守下辯東三十餘里有峽中當泉
水生大石障塞水流每至春夏輙溢没秋稼壞敗營郭
詡乃使人燒石以水灌之石皆坼裂因鐫去石遂無泛
溺之患也(續後漢書)
鵲化張顥為梁相新雨後有鳥如山鵲飛翔近地令人
擿之墮地化為圓石顥命椎破得一金印文曰忠孝侯
印靈帝時為太尉(搜神記)
陣圖沔陽城泝漢上十五里有諸葛武侯所鎮在漢水
南背山向水門前累石以為鎮水至壞其行列水去輙
復故(梁川記)
磨石魏文在東宫宴諸文學使甄夫人出拜劉禎仰觀
之武帝怒罰令徒作后帝至尚方閱視禎坐磨石不動
太祖問石如何性禎曰石出荆山懸巖之巔内含卞氏
之珍磨之不加瑩雕之不增文武帝曰名豈虛哉(文士傳)
石英明帝增崇宫殿雕鏤觀閣鑿太行之石英採穀城
之文石起景陽山於芳林園建昭陽殿於太極之北(魏志)
今作洛陽宫殿取白石工人鑚山索異石鑿石求雲母
勞役之事莫過於此也(魏名臣奏)
連理太山下有連理文石高十二丈狀如柏樹其文彪
發似人雕鏤自下及上皆合而中開廣六尺望若真樹
也父老云當秦末二石相去百餘步蕪沒有無蹊徑及
明帝之始稍覺相近如雙闕土石隂類魏為土德斯為
靈徵(拾遺記)
討曹明帝青龍三年張掖郡氐池縣大柳谷口夜激波
涌溢其聲如雷曉而有蒼石立水中白石畫之為馬牛
等形其文曰大討曹帝惡其討也使鑿去為計以蒼石
塞之宿昔而白石滿焉至晉初其文愈明焉象皆煥徹
如玉焉(漢晉春秋)
文石為瑞馮乘縣有秦山孫權僣稱尊號之時此山夜
忽有聲如雷因發洞穴其間可六七里其中石有文采
又有石柱石鼔石彈丸郡上言之權以為祥瑞(荆州記)
文理成字鄱陽歷陽縣有石山臨水高百丈其三十丈
所有七穿駢羅穿中色黃赤不與本體相似俗相傳謂
之石印又云石印封發天下當太平下有祠屋巫祝言
石印神有三郎時歴陽長表上言石印發皓遣使以太
牢祭歷山巫言石印三郎說天下方太平使者作高梯
上看印文詐以朱書作二十字石云楚九州渚吳九州
都揚州士作天子四世治太平始遷以啟皓皓大喜曰
吳當為九州作都渚乎從大皇帝逮孤四世矣太平之
主非孤復誰重遣使以印綬拜三郎為王(江東傳)
石樹天璽元年臨海郡吏伍曜在海水際得石樹高二
尺餘枝莖紫色詰曲傾靡有光采山海經所載王碧樹
之類也(宋志)
鬱林石陸績孫權初為鬱林太守罷秩而歸不載寶貨
舟輕不可越海用巨石重之至姑蘇置其門人號鬱林
石(傳載)
石子介象字元則會稽人入山求神仙見谷有石子皆
紫色大如雞子象取二枚見一美女被服五采象叩頭
乞長生女曰急送汝于中物還着故處象送石還女授
以還丹方一首(神仙傳)
石髓嵇康遇邯鄲人王烈烈自言一百餘歲共入太行
山得石髓飴即自服半餘半與康皆凝而為石室中見
一卷素書呼吸康取輒不見(城榮緒晉書)神仙五百年輒開
其中石髓出得而服之夀與天相畢(神仙經)
鳴石武帝時吳郡臨平岸崩出一石鼓打之無聲以問
張華華曰可取蜀中桐材刻作魚形扣之則鳴於是如
言扣之聲聞數十里(異苑)永康元年襄陽郡上鳴石似玉
色青撞之聲聞七八里今零陵泉陵縣永正鄉有鳴石
二所其一鼓狀如俗因名為石鼓(山海注)
燃石豫章有石黃白色而理疎以水灌之便熱加鼎於
上炊足以熱冷則灌之雷煥以問張華華曰燃石也(出異)
(物志)
祠石陳總遷殿中侍御史遣詣終南山請雨總先除小
石祠唯存大石一所而祈之祈文曰峩峩大石佐岳通
理含滋吐潤惠我四海(王隱晉書)
文如竹葉江東太廟門北有石文如竹葉宋文帝元嘉
中修廟所得陸澄以為晉武孝時郊禖石(通典)
石來晉惠永寧中湖熟縣湖中有大石去渚二百步浮
來登岸百姓驚觀或曰石來明年石冰入揚州(丹陽記)
白點成宿張軌永嘉元年如姑臧送玄石白點如星成
二十八宿(前涼錄)
石笥豫章縣東鄉吕里山中有石笥歷代不能開吳猛
遂得發之多有石牒古字弟子莫有曉者猛亦不言弟
子數十人合力舉盖不動如山猛亦平提若無重焉縣
南山有石直立水中峻崿千仞猴猿不能致猛乃策梜
升之令二弟子隨後忽若平路(吳猛别傳)
石生日月初鄉里所居原丘地中石生日月馬勒鐡騎
之象于時父老相者皆云此胡竒貌有大志其終不可
量邑人厚遇之(石勒别傳)
採石石季龍立河橋為雲昌津採石為中濟石無大小
輒隨流用工五百餘萬不成季龍遣使致祭沈璧於河
俄而所沈璧流于渚上地震水波騰上津所樓殿傾壞
壓死者百餘人(錄異記)
礪齒孫子荆謂王武子曰當枕流潄石玉臼石非可漱
流非可枕孫曰枕流欲洗其耳漱石欲礪其齒(晉書)
浮水上赫連勃勃大有青石大如馬頭浮水上逆流而
行行人見而送人羣臣咸賀以為石者沈物浮水者自
出之義而上行荆吳入朝之象勃大悦(前趙錄)
醉石陶淵明所居栗里有大石淵明嘗醉眠其上名曰
醉石(廬山記)
兆祥宋元嘉七年五月武陵洪水善德山崩两石高丈
餘如人雕刻精竒形備古制式占者云武陵出天子其
時八月孝武始誕後封武陵王即帝位(洽聞記)
錦石錦沙村傍山依壑素波澄映錦石舒文冠軍吳喜
聞之而造焉鼓枻游泛彌旬忘返歎曰名山美石故不
虛賞使人喪朱門之志(新安記)
着符魏貞君五年張掖郡列言氐池縣大柳谷山大石
有青質白章間成文字記國家祖宗之諱著受命歴數
之符乃遣使圖寫其文羣臣奏曰斯乃上靈降命國家
無窮之徵也(靈徵)
八風黑石太和中造太和殿于平成殿之東階下有一
碑石亦是洛陽八風谷之緇也(水經)
出血玉琴卒后墓門前有石人獅子子賢寒微賣與氾
氏致牛破牛死氾氏就打破皆血出(敦煌實錄)
靈石永明七年主書朱靈讓於浙江得靈石十人舉乃
起在水深三尺而浮世祖親投于天淵池刻之試為佛
像(南齊志)
(越王石)虞愿為晉平太守海邊有越王石常隠霧雲相傳
云清廉大守乃得見愿往觀清徹無隠蔽(齊書)
胏石梁天監初詔于公車府謗木胏石傍各置一函有
龍蛇方懸才高抱歎豪門陵賤若欲自申並可投胏石
函五年詔曰朕昧旦齋居惟刑是恤三辟五聽寢興載
懷故陳胏石于都街增官司于詔獄(本紀)
到公石到溉居近淮水齋前山池有竒礓石長一丈六
尺梁武戲與賭之并禮記一部溉並輸焉召即迎置華
林園宴殿前移石之日都下傾城縱觀所謂到石公也
(南史)梁書無礓字
實舸江草自會稽丞除都宫尚書將還贈遺一無所受
依舊訂舫革並不納維乘臺所給一舸舸艚偏欹不得
安卧或謂革曰船既不平濟江甚險當移徙重物以迮
輕艚革既無物乃于西陵岸取石十餘許以實之(梁書)
三侯徐陵後堂竪美人山銘曰峯因五婦石是三候(海錄)
三品臺城同泰寺前四石各高丈餘陳之三品石也
楊樹形周宣帝大定永州得白石二年割而為兩段中
有楊樹之形黃根紫葉(廣五行記)
變玉隋相州刺史内陽公薛胄所居堂礎忽變為玉胄
謂為善徵也設齋慶之釋靈裕云斯琉璃耳宜慎之戒
之可禳之以福胄不從其言後矣楊諒起逆事有相緣
乃流之邊裔追悔晩矣(續高僧傳)
釣臺石大業七年二月初造釣臺之時多運石者將船
兵丁困弊於役嗟歎之聲聞於道路時運石者將船至
江東岸山下取石累構為釣臺之基忽有大石如牛十
餘自山頂飛下直入船内如人安置船無傷損(大業拾遺)
青石丹書唐齊王元吉于晉陽宫獲青石若龜形文有
丹書四字曰李淵萬吉元吉遣使獻之文字映徹宛若
龜形見者咸異焉高祖曰令水漬磨以驗之其字愈明
於是内外畢賀高祖曰上天明命貺以萬吉宜以少牢
祀石龜而酧送之
禎石太宗以武德九年八月即位九月壬戌林州獻禎
石隠起成文曰聖主某大吉子孫五千歲素質玄字篆
隸相參(冊府)
青質白文貞觀十七年八月涼州昌松縣鴻池谷有石
青質白文成字太宗遣使祭之曰天有成命表瑞貞石
文字昭然歷數惟永(五行志)
鳴石顯慶四年漁人於江中網得一青石長四尺闊九
寸其色光潤異於衆石懸而繫之鳴聲清越行者聞之
莫不駐足都督滕王表送納瑞府(豫章記)漁人網得一石
甚鳴擊之聲聞數十里道王為洪州刺史破之得劍一
雙視其銘一有許旌陽字一有萬仞字遂有萬仞師出
焉(朝野僉載)唐書道王元慶未為洪州盖元嬰事誤
盤石薛元超道衡孫也轉中書舍人省中有一盤石道
衡為侍郎時嘗據而草制元超每見輒泫然流涕(唐書)
偽石雍州永安縣人唐同泰于洛水中得瑞石一枚上
有紫脉成文云聖母臨朝永昌帝業進之授五品果毅
置永昌縣乃是將石鑿作字以紫石末和藥嵌之後并
州文水縣于谷中得一石還如此有武興字改文水為
武興縣自是往往作之后知其偽不得採用乃止(國史補)
李嶠賀表云人稱同泰縣實永安姓氏將國號玄符土
地與石文相應英華魏王武承嗣偽造瑞石文(云舊唐云書)
石連理永昌年中台州司馬孟詵奏臨海水下馮義得
石連理樹三株皆白石(洽聞記)
瑞石樊文進瑞石武后暴石朝堂示百官馮元奏常云
偽妄不可以示羣臣后怒出為隴州刺史(唐書)
赤心則天時有人於洛水中獲白石數點赤詣闕輙進
諸宰相詰之對云此石赤心所以來進李昭德叱之曰
此石赤心洛水中餘石豈能盡反耶左右皆笑(上)
祝石中宗為天后所廢於房陵仰天而歎心祝之因抛
一石於空中曰我復帝此石不落其石遂為樹枝勾掛
至今尚存(獨異志)
化麵玄宗時王倕奏武威郡番禾縣嘉瑞鄉天寶山周
迴五六里石化為麵在近村閭及諸部落自今載正月
以來取食甘美益人孫逖表云豈來麰之足方何雨粟
之能喻英華太和四年八月太原節度使柳公綽奏雲
蔚代三州山谷間石化為麵人取食之(唐會要)
蹶石開元年李嗣業討勃律通道葱嶺有大石塞隘以
足蹶之抵窮谷識者以為至誠所感云(唐書)
落星石秘省内落星石薛稷畫鶴賀知章章書郎餘令
畫鳳相傳號為四絶(南部新書)
寳符開元末於弘農古函谷關得寳符白石赤文正成桑字
識者解之云桑者四十字也八所以示聖上御歴數也及幸蜀之
來歲四十八矣得之時天下歌之遂改年天寳(開天傳信)
鐵&KR3249;李齊物天寳初為陕州刺史開砥柱之險堅石中
得古鐵犁鏵有平陸字因改河北縣為平陸縣(上)
石魚開寳四年黔南上言江心有石魚見上有古記云
廣德元年二月大江水退石魚見部民相傳豐稔之兆
(廬陵異物志)涪州鑑湖上流有石刻雙魚皆三十六鱗一銜
萱草一銜蓮花魚見則年豐(山川異紀)
履石釋明瓉居南岳一日刺史祭岳脩道路極嚴忽中
夜風雷一峯頽下其緣山磴道為大石所攔乃多用人
牛推挽物力竭而石愈固瓉曰我始去之遂履石而動
忽轉盤而下聲若震雷太守奉如神明(唐高僧傳)
靈石僕固懷恩以叛入回紇沒其家入後宫大歷四年
封其女為崇徽公主下降可汗道汾州以手掌托石壁
遂有手㾗今靈石有崇徽公主手痕碑(廣川書跋)
墜石李師誨兄弟于衲僧處得落星石一片僧云蜀于
路早行見星墜于前遂掘之得一片石如斷磬其石端
有雕刻狻倪之首亦如磬有孔穿縧處尚光滑豈天上
奏樂器毁而墜與此石流傳安邑李吉甫宅中(尚書故實)
載石顔真卿晚年嘗載石以行礱而藏之遇事以書隨
其所在留其所鐫石
石走寶歷元年資州資陽縣山有大石忽然吼踴下山
越澗却上坡可百步其石走時有鋤禾人見之各手執
鋤趕至止所其石高二丈
抛石太和初滄景節度李同捷叛王知興帥兵討之同
捷遣能言者登城罵知興有一卒曰此可用抛石擊去
其首乃具抛發一石正中其首隨石迸落軍中歡呌城
上飛動知興賞之千金(獨異記)
卯石常侍崔元亮在洛中嘗閒步涉岸得一石子大如
鷄卵黑潤可愛玩之行一里劃然而破有鳥大如巧婦
飛去(酉陽雜爼)
遺石白居易東都所居履道里䟽沼種樹搆石樓香山
鑿八節灘(新唐)弘農楊貞一與青石三方長平滑可以坐
卧(舊)太和九年山客贈余盤石轉致履道里第時屬炎
暑坐卧其上愛而銘之曰質凝雲白文拆煙碧(長慶集)
天竺白樂天罷杭州得天竺石一華亭鶴二蘇州得太
湖石五折腰菱俱置千里苐池上(舊唐)
掘石有宇甘露事敗王璠舉家無少長皆死初璠在浙
西繕城壕役人掘得方石上有十二字云山有石石有
玉玉有瑕瑕即休璠視莫知其旨京口老人講之曰此
石非尚書之吉兆也尚書祖名崟崟生礎是山有石也
礎生尚書是石有玉也尚書之子名瑕休休絶也庸作
吉徵果赤族(舊書)
嘉石牛僧孺開成初留守東都治第洛陽之歸仁里多
致嘉石美木與賓客相娱樂(唐書)
太湖石竒章公嗜石其僚吏鎮守江湖者乃獻瑰納竒
公于東第南墅列而致之游息之時與石為伍石有族
聚太湖為甲羅浮天竺之徒次焉大有大小其數四等
以甲乙丙丁品之每品有上中下各刻于石隂曰牛氏
石甲之上丙之中乙之下百仞一峯千里一瞬此所以
為公適意之用也(長慶集)
蛀蚛有達僚差軍將於浙西買太湖石軍將申狀云前
件石蛀蚛不堪買(盧氏雜說)
禮星石贊皇公平泉庒有禮星石縱廣一丈長尺餘有
文理成斗極象獅子石高二三尺孔竅千萬遞相通貫
其狀宛如獅子首尾鼻眼皆具全(賈氏談錄)
平石李德裕平泉庄去洛城三十里卉木臺榭若造仙
府有虛檻前引泉水縈迴疏鑿像巴峽洞庭十二峯九
𣲖迄干海門江山景物之狀竹間行徑有平石以手摩
之皆隠隠雲霞龍鳳草樹之形(㩀談錄)
醒酒石李德裕於平泉别墅採天下珍木怪石為園池
之玩有醒酒石德裕尤所寶惜醉即踞之(唐餘錄)河南長
春殿南有婆羅亭貯青石處世傳李德裕醒酒石以水
沃之有林木自然之狀今謂之婆羅石(河南記)德裕平泉
山居記曰鬻平泉者非吾子孫也以平泉一樹一石與
人者非佳子弟也(會昌一品集)唐莊宗時張全義為四鎮節
度有監軍嘗得平泉醒酒石德裕孫延古託全義復求
之監軍忿然曰自黃巢亂後洛陽園宅無復能守豈獨
平泉一石哉全義嘗在巢賊中以為譏已大怒奏笞殺
之(五代史)平泉醒酒石昔為玉清昭應宫所取昭應焚蕩
仁宗分其地賜濮潞潭越韓冀六王冀王之子丹陽郡
王守節得其園地發土得巧石前後幾萬塊多竒塊異
狀醒酒石居其一有紋繞刻字云韓王抱清輝閒庭目
瀟灑塊然天地間自是孤生者長慶癸夘歲二月景盛
題紹聖中輦歸禁中置宣和殿(張右丞徵澹岩集)
平泉石李德裕平泉莊天下竒異珍怪靡不畢置日觀
震澤巫嶺羅浮桂水嚴湍廬阜漏潭之石在焉台嶺八
公之怪石巫峽嚴湍琅瑘臺之水布于清渠之側仙人
跡鹿跡之石列于佛榻之前泰山石兖州從事所寄羅
浮石番禺連帥所遺漏潭魯客見遺釣石友人處求得
者(一品集)又有思平泉似鹿石詩
長石于季友為利州刺史時臨江有一寺寺前漁釣所
聚有漁子下網舉之覺重壞網視之有一石如拳因乞
寺僧置于佛殿中石遂長不已經年重四十斤張司封
員外入蜀時親覩其事(酉陽雜爼)
松風石會昌初夫餘國貢松風石方一丈瑩徹如玉其
中有樹形若古松偃盖颯颯焉而涼飈生於其間至盛
夏上令置諸殿内稍稍秋氣颼颼即令撤去(杜陽雜編)
松化石馬自然大中時永康縣東天寶觀觀有古枯松
湘指之曰此松已三千餘年即化為石自後松果化為
石忽大風雷震石倒側作數截楊發自廣州節度責授
婺州刺史性尚竒異乃徙兩截就郡齋兩截致之龍興
寺九松院各高六七尺徑三尺餘其石松皮鱗皴今猶
存焉(續仙傳)陸龜蒙二遺詩序越之東陽多名山永康之
地亦蟬聯其間中饒古松往往化而為石盤根大柯文
理具析好事者攻而置人間以為耳目之異太山羊振
文得枕材趙郡李中秀得琴薦皆茲石也咸以遺予以
二遺之竒賦詩以謝(松陵集)
得金釵夏侯孜為宣宗山陵使開貞陵鑿皇堂深及袤
丈於堅石中得折金釵半股其長如掌餘尚銜石中工
乃抉取以獻孜孜以寢園方近其事稍異因隠而不奏
(唐闕史)
碑忽自鳴華岳金天王廟玄宗御製碑廣明初其石忽
自鳴隠隠然聲聞數里浹旬而後定明年巢寇犯闕其
廟亦為賊火所爇隳其門觀(賈氏談錄)
朱字唐虔州刺史王哲在平康里治第家人掘得地一
石子朱書其上曰脩此不吉家人揩拭轉分明乃呈哲
哲家意人惰于朱鍤自磨朱深若石脉哲甚惡之其月
哲卒(酉陽雜爼)
沒唐石乾寧二年駱全瓘李繼鵬反帝幸莎城鎮帝欲
入南山谷中自固以谷有没唐石惡之乃移石門鎮之
佛宫(新王重榮傳舊紀)
縮石天復中洪中霣石于越王山下昭仙觀前長七尺
尺圍三丈餘青碧如玉節度使劉威命羿入觀内設齋
祈謝七日之内稍小長三尺數日石長尺餘今只有七
八寸留在觀内(錄異記)
化石會稽進士李眺偶拾得一小石青黑平正温滑可
玩用為書鎮焉偶有蠅集其上驅之不去視之已化為
石求他虫試之隨亦化焉殼落堅重與石無異(上)
陊石徐少郎司業少時游天台山歇於大樹隂巖上石
盤欲陊空中語曰下有人石矻然架樹回身乃落震地
堛然(葆光錄)
異石蜀文谷嘗詣中書舍人劉光祚有道士劉雲出一
白石圓如雞子其上有文彩隠出如畫乃是二童子持
節引仙人眉目毛髮冠履衣帔纖悉皆具云於麻谷洞
石穴中得之又有一客沈默亦出石闊一寸五分長二
尺五分上隠出盤龍鱗介瓜甲無不周備云於巫峽山
中得之(野人閑話)
佛座武肅王錢鏐自幼嘗與鄉里兒童聚戲于樹隂石
上指其樹石曰我貴賞爵而覆之建功臣精舍遂以其
石為佛座焉(吴越備史)
碎石如粉譚紫霄廬山僧於溪滸剏亭苦大石横直累
工不能平紫霄往見曰斯固易也因以指捻訣含水噀
之命鎚其石應手如粉(南唐)
活石海陵東臺聖果院有古井欄相傳南唐保大中造
舊有綆迹深寸許今復生合而誌文亦漫滅莫辨疑活
石云(晏溪志)李陽冰晉縉雲三碑篆刻最細瘦世言此三
碑皆活歲久漸生刻處幾合故細耳(集古錄)
金蠶右千牛兵曹王文秉丹陽人世善刻石其祖嘗為
浙西廉使裴璩采碑於積石之下得一自然員石如毬
形式如礱斵乃重疊如殼相包斵之至盡其大如拳復
破之中有一蠶如蠐螬蠕蠕能動人不能識因棄之數
年浙西亂王出奔至下蜀與鄉人夜會語及青蚨還錢
事佐中或云人欲求富莫如得石中金蠶畜之則寶貨
自致矣問其形狀則石中蠐螬也(稽神記)
龍精石丁謂有小山高才數寸蒼翠嵌空盛夏常設盆
水置小山其中一日張晏有客掬水洒之須臾雲霧自
竅中出有光如電細視之蜿蜒小龍如線掛雲霧中已
而散繹蜿蜒亦莫知所之衆客驚謂曰異此龍精石也
龍交海上流精于石(南墅閑居錄)
見夢金陵有三大石甚古吳仲庶作守日夜夢三舉子
求哀且曰若不垂祐明日當為煨燼矣公甚異之詰旦
徧問僚屬莫能原其意既而視其牒見兵馬司狀申乞
燒三醜石為灰供修造之用公遂悟敕寺僧愛護元祐
中毛漸作漕欲移置廨舍掘之極深而石根不斷不能
動遂罷(楊公筆錄)
靈璧石政和間建艮壑異花竒石來自東南不可名狀
忽靈璧縣貢一巨石高二十餘尺周圍稱是舟載至京
師毁水門樓以入千夫羿之不動或啟于上云此神物
也宜表異之裕陵親灑宸翰云慶雲萬態竒峯仍以金
帶一條掛其上遂即可移省夫半頃刻至苑中(揮塵錄)
盤固侯宣和艮嶽一石高四十丈名神運昭功朱勔自
平江府回造巨艦載太湖大石一塊至京以千人羿進
勔被賞建節石封盤固侯(淮波雅志)
巨石随流建炎三年鼎州巨石㵦大水流下有字曰無
為大道天知人情無為冥窈神見人形心言意語鬼聞
人聲犯禁滿盈地收人魂(宋史)
未石朝議李芬好竒有異石高二尺許嵌硿可愛常置
庭檻間每至日方未時即有氣出石穴中若雲煙之狀
依之候之萬不差一因目為之未石(續墨客揮犀)
石中魚杜綰字季揚衍之孫也曾獲一蘭州黃河水中
圓青石大如柿作鎮紙經宿連簡冊輙濕後以器貯之
几移時有水浸潤一日忽墮地破而為三四段空有小
魚一枚纔寸許跳躍頃刻即死(雲林石譜)
如畫宋汴京天津橋上有竒石大片有自然華夷圖山
青水綠河黃路白粲然如畫(癸辛雜志)
貞婦石𤏡道有貞婦石相傳昔有貞婦夫沒無子事姑
甚孝姑抑而嫁竟不從之終姑之世後身没其居之室
有一大石湧出後人愛其貞操號其石為貞婦石(寰宇記)
化女陽羡縣小吏吳龕嘗於溪中見五色浮石因取内
床頭至夜化女子(幽明錄)
水火石崦嵫山有石赤白色以兩石相打則水潤打之
不已潤盡則火出山石皆然炎起丈丈逕日不滅有大
黑風自流沙出奄之乃滅其石如初言動火之事發疾
經年故不敢輕近耳(水經注)
帝臺石休與之山其上有石焉名曰帝臺之棋五色而
文其狀如鶉卵帝臺之石所以禱百神者也服之不蠱
(山海經)
協金石有人得青石大如磚皆有鼻穿鉄索長數丈循
環無斷處海商見之以數十千易之云此恊金石垂于
海中經夕引出上有金(幕府宴閑錄)
龍駒石有人曾畜一石羌人以十萬購之其人與之而
詰其異胡人令取盆水置石其中視之有一馬現石中
狀如飛動其人問其所用曰此龍駒石也以水浸之飲
馬馬輙生龍駒無價寶也(北囱炙輠)
消石消石出烏場國能消金石為水服之悉得長生其
石出處氣極穢惡飛鳥不能過其上人或單服從過身
上諸虫悉化為水而得長生矣形若鵝毛管者佳仙方
云此帝玄珠也
乞子石𤏡道有乞子石兩石夾青衣江對立如夫婦之
相向古老相傳東石從西石乞子將歸故風俗云人無
子祈禱有應(寰宇記)
香石卞山在湖山下有無價香有老母拾得一文石光
采可玩偶墜火中異香聞於遠近收而寶之每投火中
異香如初
熱石新北市是景觀舊基有一巨石大如柱礎景人或
坐之蹋之逡巡如火燒應而熱因便成疾往往心致死
或云若聚火燒此石吼即瞿塘山吼而水沸古老相傳
耳又蜀州晉原縣山亭中有二大石各徑二尺已來出
地七八十人坐之或心痛往往不救又星落星石東邊
者坐即靈者西邊者與石無異色並帶諸青白也(錄異記)
響石南嶽呴嶁峯有響石呼喚則應如人共語而不可
解也南州南河縣東南三十里丹溪之有響石高三丈
五尺闊二丈狀如卧獸人呼之應笑亦應之塊然獨處
亦號曰獨石也(洽聞記)
金剛石徼外出金剛石石厲而似金有光彩可以刻玉
外國人帶之云避惡氣(山海經注)
畫眉石畫眉石武昌有之出於樊湖可以代七香圓(鎻碎錄)
凌水石凌水石出常山谷中以此石為末置水中夏月
能為水
不灰石安福縣長嶺山有石黑可以種火是為不灰石
(寰宇記)
質石渭州水中有虫頗類魚鳴或作質質處土人見者
多以挺刃或堅物擊之多化為石石色青黑温潤堪為
礪目之為質石長惟尺餘價值數十千凡兵刃用此磨
泊者青光而不鏉(石譜)
雷磨石臨賀郡有青石上有磨刀斧迹春夏明淨秋冬
蕪穢云是雷磨石(荆州記)
石鷰零陵有石鷰得風雨則飛翔如真燕風雨止還為
石(湘州記)謝鴻云向在鄉中山寺為學見高巖石上有如
燕狀者因以筆識之石為烈日所暴忽有驟雨過所識
者往往墜地盖寒熱相激而并落非能飛也(倦遊雜錄)有石
板上磊塊如燕形者呼為燕窩(石譜)
屏石石屛出零陵白鶴山屈處静上昇之所紹興壬午
間有宗子邑居一日艤舟山下於水中得一石光采絢
異其文若峯巒聳秀渾然天成自是石工鑿取益衆煙
雲雪月之景波瀾龍鳳之象隐然可觀大者方廣可四
五尺雖巧畫者莫臻其妙(零陵志)
魚石衡陽鄉湘縣有石魚山下多玄石石色黑而理若
雲母發開一重輒有魚形鱗鰭首尾宛若刻畫長數寸
魚形備足燒之作魚膏形因以名之(南越志)隴西地名魚
龍掘地取石破而得之與湘鄉所産無異(石譜)杜詩有水
落魚龍夜山空鳥鼠秋之句
嫩石南雄縣出嫩石可以為鍋釡(寰宇記)
石果廣西桂州隠山之北中有石室石臺又有石果作
荔子胡桃栗棗之狀人採取之或以釘盤相遺
韶石曲江有石高百丈廣圓五里兩石對峙相去一里
小大略均似雙闕名曰韶石南有靈石一名逃石高三
十丈廣圓五百丈舊耆傳言石本桂陽武城縣因夜迅
雷之變忽然遷此彼人來見歎曰石乃逃來因名逃石
以其有靈運徙又曰靈石其傑處臨江壁立霞駁有若
繢焉水石驚瀨傳響不絶商舟淹留聆玩不已(水經)
玉女房龍盤山有一石長四十丈高五丈當有戸及扇
若人掩閉古老相傳為玉女房(益州記)
女觀石南陵縣有女觀山俗傳云昔有婦人夫官於蜀
屢愆期憂思感傷登此騁望因化為石如人之形所舝
狗亦化為石今狗形獨存(輿地志)
望夫石武當北山上有望夫石狀若人立者傳云昔有
真女其夫從役遠赴國難携弱子餞送此山立望而化
為石(世說)
督郵宜都建平二郡之界有五六峯參差互出上有倚
石如二人像攘袂相對俗謂二郡督郵爭界於此(幽明錄)
鹽石汶山有鹽石煎之得鹽(華陽國志)入湯口四十三里有
石煑以為鹽石大者如升小者如拳煮之水竭鹽成(晉分)
(地道記)
承受石筑陽米水口有一石下不測出地尺餘圍可三
尺色極青其上如研明可以鑒人相傳以為殞星縣西
有孤石挺出其下臨潭時有見此石根如竹而黃色見
者多凶相與號為承受石(州圖副記)
冷石馬嶺上橋多虺蛇毒殺人有泠石可以解之屑着
瘡内即活(郡國志)
譽石鸛水鳥也㐲卵時數入水卵泠則不段卵取譽石用
繞卵以助煖氣故方術家以鸛巢中譽石為真物(博物志)
石猪蜻蛉縣有石猪圻長谷中有石猪子母數千頭長
老傳言夷昔牧此一朝化為石迄今夷人不敢往牧(水經)
石廩石廩狀似倉廪其内可容千斛廪口開則歲儉閉
則年豐(臨川記)
石鏡石鏡山東一圓石懸崖明淨照人微細必察(潯陽記)
宫亭湖邊傍石聞有石數枚形圓若鏡明可鑒人謂之
石鏡後人過以火燎一枚今不復明其人眼遂失明(幽明)
(錄)合州涪江有石立水中正圓如月水落時即出高可
三丈俗名石鏡(山川紀異)零陵中興崖有石鏡劉愿序云以
水澤之其光燦然江山之盤紆草木之榮悴皆莫遁也
盤陀石明州昌國東海中補陀伽山有盤陀石平廣可
立百餘人下瞰大海正扶桑日出之地燭龍將駕天光
煥發五色爛然頃焉一輪湧出其大有不可名者(四明舊志)
支鼎辰州東有三山鼎足直上各高數十丈古語云夸
父與日兢走至此煑飯此三山者夸父支鼎石也(朝野僉載)
女媧石歸美山山石紅丹赫若采繪峩峩秀上切霄隣
景名曰女媧石大風雨後天晴氣靜聞絃管聲(南康記)
磨鏡石鏡湖俗傳軒轅氏鑄鏡於湖邊今有軒轅磨鏡
石石上常潔不生蔓草(𫐠異記)
九州圖魯班刻石為禹九州圖今在洛城石寶山(上)
石泣桀時泰山走山石泣先儒說桀之將亡泰山三日
泣今泰山山石遠望之若人泣盖是也周武謂周公曰
桀為不道走山石泣
石押衙汴都之南百里有周公墓前一石人能作怪人
或遇之稱魯校書石押衙(洞微志)
月鏡周靈王時異方貢石鏡此石色白如月照面如雪
謂之月鏡(拾遺記)
石龜海畔有大石龜俗云魯班所作夏則入海冬復止
於山上陸機詩云石龜常懷海我寧忘故鄉(述異記)
越王石興安縣水邊有平石其上有石櫛石履各一具
俗云越王渡溪脱履墮櫛於此(荆州記)
照石方丈山西有照石去石十里視人物之影如鏡焉
碎石片片皆能照人而質方一丈則重一兩燕昭王舂
此石為泥泥通霞之臺與西王母常遊居此臺(拾遺記)
方坐會稽秦望山始皇刻石前有石廣數丈云是始皇
坐之石兩邊有方坐八所云是丞相已下坐石故今有
丞相石之名(輿地記)
立石萊子國海上有石人長一丈五尺大十圍昔始皇
遣此石人追勞山不得遂立(酉陽雜爼)
金化石秦二世元年宫中雨金頃刻皆化為石(述異記)
畫石董偃常卧延清之室以畫石為床文如錦也石體
甚輕出郅支國(拾遺記)
石人光武夜至趙州南迷路聞人語問之弗應見二人
立傍怒拔劔斬之其一急走熟視之乃石人也(野史趙州志)
石象河南府東有象莊舊傳漢時西僧以象䭾經至洛
陽化為石今石象猶存(山川紀異)
石床焦氏山北數山有漢司隸校尉魯恭家前有石祠
石廟四壁皆青石隠起自書契以來忠臣孝子貞婦孔
子及弟子七十二人形像像邊皆刻石記之文字分明
又有石床長八尺磨瑩鮮明叩之聲聞遠近時太尉從
事中郎傳珍之諮議參軍周安穆折敗石床各取去為
魯氏之後所訟二人並免官(戴延之西征記)
雨石魏武帝末年鄴中雨五色石(述異記)
石羊京口有石如羊謂之狼石諸葛壳嘗坐其上與孫
權議拒曹操(志)狼石有十字斷痕先主與孫權私卜所
斷也(演義)孫劉同獵醉各據一石羊後名石羊巷(輿地記)
石像魏孝武永熙元年於平等寺造五層塔二年土木
畢功帝率百僚作萬僧會其日寺門外有石像自故自
動低頭復舉竟日乃止帝怪其詭異中書舍人卞靈景
曰石立社移自古有之陛下何怪也帝乃還宫七月中
帝奔長安十月遷都于鄴(洛陽伽藍記)
神鉦武安縣南有鼓山上有二石如鼓南北相當世傳
鼓鳴則有兵起高齊之末此鼓常鳴而齊為周所并隋
文帝末年鼓又自鳴聲聞數百里而唐代隋以興故一
名神鉦(山川紀異金胡碑記)天水北冀縣南有朱圉山山有石鼓
開山圖謂之天鼓山九州害起則鳴有常應又云石鼓
山有石鼓于星為河鼓星則動石鼓鳴石鼓鳴則秦土
秧鳴淺殃萬物鳴深則殃君王矣(水經)有逢山在廣固南
三十里有祠並鼔石齊地將亂石人輒打石鼓聞數十
里(述征記)
變王開皇末高祖於宫中埋二小石於地以誌置床之
所未幾變為玉劉向曰玉者至貴也賤將為貴為象及
大業末盜皆僣名號(隋志)
投符葉法善卜居夘酉山其門近山巨石當路每還紆
回以避師投符須臾飛去路乃平坦衆共驚異之(仙傳拾遺)
賜石㕐楊弘裕河朔人一日出郊有使人自北騎馳來
問子非楊裕乎北岳賜汝物可跪受之使者懷中探一
物若帛褁者裕歸焚香啟之得二石㕐一雄一雌左趐
掩右者雄也右翅掩左者雌也後生一男一女男名廷
璋周朝為飛龍使女為周太祖妃(縉紳雕說)
辟蠧熊山野好訪異物有石龜石桃石棗之類嘗夢人
自云姓石相依附得一石人長尺餘眉目皆具後今世
有石燕石蟹之類又松亦化為石隴州有魚石子置書
籍中能辟蠧(秘閣閑談)
石駞于&KR0146;國北五日行又有山山上石駱駞溺水滴下
以金銀等器承之皆漏人掌亦漏唯匏取不漏或執之
令人身臭皮毛改(冾聞記)
石柱劫化他國中天竺之屬國也有石柱高七十尺紏
色有光或觀其身隨其罪福悉見影中見之(上)
擕練&KR0008;搗衣山一名靈山在瑯琅山南絶險巖有方石
昔有神女於此搗衣其石明瑩謂之玉女搗練碪(述異記)
醢石段成式群從其言小時嘗毁鳥巢得一黑石如雀
卵圓滑可愛後偶置醋器中忽覺石動徐視之有四足
如綖舉之足亦隨縮(酉陽雜爼)
華岳掌華岳掌其石丹紫正如人肉色每太陽對照則
盡見之及日暮則漸隠而不見樵者云仙掌者盖絶地
之上群壑聚會之所石色頳然望之適類其掌爾(賈氏閑談)
石九子母石九子母者坐高七尺在金州寺中九子悉
附于石體傳云浮海而至士庶禱祀求子多騐(交州記)
雲根詩人多以雲根為石以雲觸石而生也宋孝武登
樂山詩屯煙擾風穴積水溺雲根元魏宣武裴粲詔云
栖素雲根餌芝清壑白樂天天竺石詩下搶拂雲根杜
詩穿水忽雲根錢起竒石雲根淺賈島移不動雲根
阪
陂陀爾雅曰陂者阪也郭璞注陂陀不平也
長松天子南還昇于長松之阪東昇于三道之登(穆天子傳)
九曲洛水東逕其地九曲十里有九阪之曲(水經注)穆天
子西征升九阿郭曰疑今新安縣十里有九阪也東京
賦西阻九阿東門于旋
轘轅欒盈過周王使候出諸轘轅(左傳)張儀云塞轘轅之
口(秦策)其阪有十二曲道將去復還故云(志)
巔軨太陽縣傅巖東北十餘里有巔軨阪左傳所謂入
自巔軨者也有東西絶澗壑中築道謂之軨橋虞城北
對長坂二十里許謂之虞阪戴延之曰自上及下七山
相重戰國策曰昔騏驥駕鹽車上虞阪遷延負轅而不
能進盖其困處也(水經)寊零在吳城之北今謂之吳坂(古今)
(地名)劉越石與盧諶書云昔綠騏倚輈于吳坂長鳴于伯
樂知與不知也
羊腸趙簡子上羊腸之坂羣臣皆推車宗會獨當戟行
歌簡子曰人臣而侮其主其罪若何會宗曰其罪死君
亦聞之君而侮其臣乎則智不為謀辨者不為鬭者則
其國危乎簡子曰以宗會為上客善(新序)高誘曰羊腸其
山盤紆如羊腸是太行孟門之限魏武苦寒行羊腸阪
詰屈車輪為之摧
九折王陽為益州至卬𤏡坂九折歎曰奈何以先人之
遺髓乘此險乎遂以病去及王遵為刺史至此坂問吏
曰此非王陽所畏道也叱其馭駈之曰王陽為孝子王
遵為忠臣(漢書)
黃馬孫登揚駿逼迎之與語不荅賜布袍登借刀截斷
棄門中大呼云刺斫卒病死後人見在黃馬坂(王隠晉書)成
皋北有黃馬坂孫登之去楊駿作書與洛中故人處也
(水經注)潘尼惡道賦云若其坂名羊羔八特成皋黃馬
八特坂函谷東坂謂之八特坂(地理志)
旋門河水東逕成皋西旋門阪北今成皋四大阪者也
昇陟此阪而東躋成皋城曹大家東征賦望河洛之交
流看成皋之旋門
義婦坂吕榮者吳郡許昇之妻也昇為賊所害榮頁固
自守黃巾賊陳寶欲干穢之榮執節不聽寶遂殺榮是
日疾風暴雨雷電晦冥寶恐懼叩頭謝葬之而去靡府
君聞榮高行遣主簿祭之又出錢助縣為冡於嘉興郭
里墟北名曰義婦坂(列女後傳)
赤須坂班彪北征賦登赤須之長坂入義渠之舊城注
赤須坂在北地郡水經注赤須水出赤須谷西南流注
羅水阪以水得名也(選)
隴坂張衡四愁詩我所思兮在漢陽欲往從之隴坂長
應邵曰天水有大坡名曰隴坂(選)隴西關其坂九迴不
知高幾里欲上者七日乃越高處可容百餘家下處數
十萬戶其上有清水四注俗歌曰隴頭流水鳴聲幽咽
遥望秦川心肝斷絶去長安千里望秦川如帶關中人
上隴者還望故鄉悲思而歌則有絶死者(三秦記)
白馬馬垂拱中有詔白司馬阪營大像縻費鉅萬蘇珦
以防農上疏切諫則天納焉(舊)侯思止為左臺侍御史
嘗按中丞魏元忠獄曰急認白司馬不然即與孟青白
司馬者洛陽有阪號白司馬坂孟青者將軍姓孟名青
棒即殺瑯琊王沖者也思止高元禮庸奴常以此諸謂
囚也思止言竟不正時人效之以為談謔之資(舊酷吏傳)
崿坂久視中則天幸三陽宫自夏涉秋不時還都張說
上疏曰宫去洛陽一百六十里有伊水之隔崿坂之峻
(舊書)新書云后逭暑三陽宫
長樂坂張濬充招討置制使濬率軍騎發自京師昭宗
御安喜樓臨送濬酒酣泣奏楊復恭聞之不悦中尉内
使餞于長樂坂恭以酒屬濬濬辭復恭戲曰相公不領
復恭意作面子耶濬笑曰賊平後方見面子復恭銜之
(舊唐傳)
玉輪阪汶江水源出玉輪坂下(益州記)
牛叩頭𤏡道有牛叩頭坂馬摶頰坂(華陽志)
洞
三十六洞大天之内有玄中之洞三十六所其八海之
中崑崙蓬萊方丈瀛洲滄波白山八停之神山山皆有
洞宫不在三十六天之洞數也羅鄷山之洞周一萬五
千里名曰北帝死生之天皆死神所治五帝之宫考謫
之府也鬼神所治又有二十八山洞天之隂宫或地官
所在者不能一一記其洞山之名其餘有六洞天隂宫
山皆夷狄異類鬼所不治大戎鳥獸蠻祼夷之種也匈
奴之天下北戎之善山南越之勾嶁是也句曲山洞宫
之中本有神仙人郭四朝者治其宫亦司三官領羅酆
師晨候四朝燕人也兄弟四人得道四朝是長兄也(茅君)
(内傳)
清涼洞鉅野金鄉山北有石洞山清涼深十餘丈内鑿
石作四小閣閣外一堂陛高三尺堂外兩門門外兩大
閣石道長三十丈闊十有六尺世傳秦始皇避暑宫也
(郡志)
諸葛洞黔中郡南石崖屹立傍有石洞數丈相傳諸葛
亮征九溪蠻嘗過此留宿洞中設一床懸粟一握以秣
馬後遂化為石床石粟至今猶存(上)
寶仙洞元宗天寶九載十月庚申幸清華宫太白山人
王元翼言玄皇元帝降于寶仙洞(本紀)
玉泉洞荆州玉泉寺近青溪諸山山洞往往有玉泉窟
中多乳窟交流有白蝙蝠如鴉千歲之後體如白雪盖
飲乳水而長生也(白集)
猗玗洞元結作自什曰天下兵興逃亂入猗玗洞稱猗
玗子(唐書)
大隠洞韋夏卿晩歲將罷歸署其居曰大隠洞(唐書)
白鹿洞貞元中洛陽人李渤與兄涉同隠居讀書于廬
山五老峯下洞中養白鹿自娛後因以名洞寶歷中渤
為江州刺史即洞創臺榭引流植花焉(郡志)
金沙洞驪山有金沙洞玉蕊峯(楊妃外傳)
含輝洞薛景晦為道州刺史得異境於近郊有石穹然
如夏屋因名其地曰含輝洞(禹錫集)
南山乳洞有人遊南山乳洞深數里乳旋滴瀝成飛仙
狀洞中已有數十若工玉石眉自衣服形製精巧一處
滴至腰已上其人因手承潄之經年再往見所承滴像
已成矣乳不復滴當手承處衣缺二寸不就(酉陽雜爼)
龍洞魯國唐世旻字圖昌本零陵人在郡為衙校唐昭
宗時盜起世旻團結鄉兵保里閭劉建鋒舉為永州刺
史光化初馬殷攻之不屈而死後或聞鉦鼓聲且數晝
見嘗有一木自洞流出止於石荆岸人送之中流詰旦
復還如是者數四適天旱禱而雨遂取其木像而祠之
湖南馬氏封為零陵王廟(舊經)
穴
神農穴夏平縣有重山即烈山也山下有一穴父老相
傳是神農所生處也(水經注)
禹穴漢書司馬遷傳云上會稽探禹穴又有禹井楊都
賦云洞穴蒼梧汪云有零陵人言從禹穴入至蒼梧出
也(會稽記)
逃丹穴越人三世殺其君王子搜患之逃於丹穴而越
人無君從之丹穴王子搜不肯出穴人薰之以艾承以
玉輿(莊子)
月穴已寡婦清其先得月穴而擅其利(史貨殖傳)
五姓出穴巴蠻有五姓皆出於武落鍾離山其山有赤
黑二穴巴氏之子生于赤穴四姓之子皆生黑穴未有
君長俱事鬼神乃共擲劍于石穴約能中者奉以為君
巴氏子務相乃獨中之衆皆歎因共立之是為廪君(後漢)
馬穴中盧縣有馬穴山傍有地道漢時常有數疋白馬
出其中形皆小似湞池馬遂名馬穴(荆州圖記)西陵北三十
里有石穴名馬穿嘗有白馬出穴食人逐之入穴潛出
漢中漢中人失馬亦嘗出此穴相去數千里(宜都記)
地脉太湖中有包山下有洞庭穴傍行地中無所不通
謂之地脉(風土記)吳國南有具區澤中包山有洞庭寶室
入地下潛行通瑯琊東武(玄中記)洞庭山有三穴並有清
泉流出惟西北一穴傴僂纔得入吳大帝使人行三十
餘里而友云上聞有浪聲有大蝙蝠如鳥拂殺人火穴
中高處火照不見穴有鵝管鍾乳冰寒可得入春夏不
可入(婁地記)洞庭山有穴五門東通林屋西遠娥眉南接
羅浮北連岱岳東有石樓樓下兩石扣之清越所謂神
鉦者有青童乘獨飊飛輪之車至此其跡存焉上有天
帝壇山山有金牛穴吳孫權時令人掘金金化為牛走
上山其跡存焉故號為金牛穴(述異記)震澤中洞庭山有
洞穴深百餘尺仰公&KR0008;誤墮洞中至一龍宫下有青泥
晝夜常明飢食青泥味若粳米飯記得歸路得出事聞
梁武帝帝問杰公公曰此洞穴有四支一通洞庭湖西
岸一通蜀道青衣蒲北岸一通羅浮兩山間大谿一通
枯桑島東&KR0146;(梁四公記)太湖中别有夫椒山下有大洞天宫
潛通五岳(吳地記)
潛通循州有龍穴潛通于海傍于洞庭吳都賦云目龍
川而帶垌此也(郡國志)
龍穴江陵龍穴洲有駕步口宋文帝車駕發江陵至此
黑龍躍出負帝所乘舟左右失色上謂長史王曇首曰
此乃夏禹所以受天命矣我何德以堪之故有龍穴之
名焉(水經注)
風穴五臺山有風穴游人稍或諠呼及投物擊觸即大
風震發揭屋拔木必為物害寶歷初燕人李球墜入穴
中見二道士洞内弈棋以一杯水與之令人引出引者
曰此山道家紫府洞也洞有三門一徑西通崑崙一徑
出此巖之下一向來風穴是洞之端門也皆有龍蛇守
之此有北巖之徑可還舊處球如言而歸(仙傳拾遺)
大濩湘水中有宂名大濩不知通何許每春夏江漲數
百步外皆奔入宂中有聲如雷開寶中有崑崙沈水視
之但見歷年所沈板木縱横其間兩蚌大如輪車(輿地紀勝)
天中記卷八
