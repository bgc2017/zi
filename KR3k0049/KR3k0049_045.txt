天中記卷四十五
明陳耀文撰
榖
百榖總名榖續也百榖之總名也(說文)
五榖五榖者萬民之命國之重寶東方多麥稻西方多
麻北方多菽中央多禾五土之宜各一高下高而陽者
多豆平而隂者多五榖(范子計然)
百榖榖氣勝元氣其人肥而不夀養性之術常使榖氣
少則病不生矣梁者黍稷之總名稻者溉種之總名菽
者衆豆之總名三榖各二十種為六十疏果之實助榖
各二十凡為百榖故詩曰播厥百榖者榖種衆種之大
名也(楊泉物理論)
九榖周禮以五味五榖五藥養其病鄭司農注麻黍稷
麥豆凡王之膳食用六榖鄭司農注稻黍稷粱麥苽三
農生九榖鄭司農注稷秫黍稻麻大小豆大小麥鄭云
九榖無秫大麥而有粱苽炙轂子云九榖黍稷麻麥稻
梁苽大小豆酉陽雜爼九轂黍稷稻粱三豆二麥星經
八榖八星在五車北主黍稷稻粱麻叔麥烏麻星明俱
熟
大侵之禮一榖不升謂之嗛二榖不升謂之饑三榖不
升謂之饉四榖不升謂之康五榖不升謂之大侵大侵
之禮君食不兼味臺榭不塗弛侯廷道不除百官布而
不制鬼神禱而不祀此大侵之禮也(榖梁)一榖不收謂之
饉二榖不收謂之旱三榖不收謂之凶四榖不收謂之
餽五榖不收謂之饑饉則大夫以下損祿五分之一旱
則三餽則四饑則盡祿廩食而已(墨子)
萬民之命五榖者萬民之命國之重寶也是故無道之
君及無道之臣皆不能積其盛有餘之時以待其衰不
足也(范子計然)
五榖之先杏多實不蟲者來年秋善五木者五榖之先
欲知五榖但視古木釋其木盛者來年宜種之(師曠)
金土金干土則五榖傷土干金則五榖不成(春秋繁露)
居方凡禾麥居東方黍居南方稻居中央粟居北方(周書)
職方氏職方氏掌天下之圖辨其邦國都鄙九榖之數
揚州荆州其榖宜稻豫州并州其榖宜五種青州其榖
宜稻麥兖州其榖宜四種雍州冀州其榖宜黍稷幽州
其榖宜三種
食榖食氣者神明而壽食榖者智惠而巧不食不巧(大戴禮)
登榖歲凶年榖不登君膳不祭肺馬不食榖孟春之日
天子乃以元日祈榖於上帝孟夏驅獸無害五榖仲夏
之月乃命百縣雩祀百辟以祈榖實孟秋之月農乃登
榖天子嘗新先薦寢廟臣專政私其君位則草木不生
禾榖不實(禮斗威儀)
火乾凡以火乾五榖之類出自山東齊楚以往曰熬隴
冀以往曰&KR0034;秦晉之間曰焣(方言)
榖忌小豆忌夘稻麻忌辰禾忌丑稼忌未小麥忌戍大
麥忌子(汜勝之書)
播榖炎帝大庭氏下為地皇作耒耜播百榖曰神農(月令)
(䟽)昔者神農之治天下也甘雨時降五榖蕃植春生夏
長秋收冬藏月省時考歲終獻功以時嘗榖祀於明堂
(淮主術)
嘉生黃帝考定星歷建五行民神易業敬而不黷故神
降之嘉(榖)生(史歷書)黃帝藝五榖(史)
殖五榖厲山氏之子能殖五榖故祀以為稷(禮記)
播百榖舜曰棄黎民阻飢汝后稷播時百榖(舜典)
中山有榖魏王問子慎曰寡人聞昔上天神異后稷而
為之下嘉榖周以遂興往中山之地無故有榖非人所
為云天雨之反以亡國何答曰天雖至神自古及今未
聞其下榖與人也詩美后稷大能教民善種榖以利天
下所謂稷降播種農殖嘉榖其義一也若中山之榖妖
怪之事非所謂天祥也(孔叢子)
自然榖扶海洲上有草焉名曰蒒其實食之如大麥從
七月稔熟民歛獲至冬乃訖名曰自然榖或曰禹餘粮
(博物志)
嘉榖不生齊桓公欲封禅管仲曰今鳳凰麒麟不來嘉
榖不生而蓬蒿藜莠茂鴟梟數至而欲封禪毋乃不可
乎(史)
下田得榖楚魏會於晉陽將以伐齊齊王患之使人召
淳于髠曰楚魏謀欲伐齊願先生與寡人共憂之淳于
髠大笑而不應王復問之又復大笑而不應三問而不
應王怫然作色曰先生以寡人國為戲乎淳于髠對曰
臣不敢以王國為戲也臣笑臣鄰之祠田也以奩飯與
一鮒魚其祝曰下田洿耶得榖百車蟹堁者宜禾臣笑
其所以祠者少而所求者多王曰善賜之千金革車百
乘立為上卿(說苑)
貴五榖晁錯曰粟米布帛生於地長於時聚於力非可
一日成也數石之重中人弗勝不為奸邪所利一日弗
得而飢寒至是故明君貴五榖而榖金玉今海内為一
土地人民之衆不减湯禹加以亡天灾數年之旱而蓄
積之未及者何也地有餘利民有餘力生榖之土未盡
墾也山澤之利未盡出也游食之人未歸農也(漢書)
天雨榖漢宣帝時江淮饑饉人相食天兩榖三日尋魏
地奏亡榖二千頃(述異記)
野榖建武二年天下野榖旅生麻菽尤盛(東觀漢記)
旅榖牛乃耕農之本百姓所仰為用最大國家之為強
弱也建武之初軍役亟動牛亦損耗農業頗廢米石萬
錢天愛斯民扶助聖主事有徵應於是旅榖彌望野繭
被山(風俗通)
雨榖建武三十一年陳留雨榖蔽地視榖形若粢而黑
此夷狄地生榖也夷狄不食榖生於草野成熟委於地
遭疾風與之俱飛風衰榖集中國中國見之謂天雨榖
也(論衡)
榖炊建武初榖食尚少趙孝得榖炊將熟令弟禮夫妻
出北還孝夫妻共蔬食茹菜禮夫妻來輒獨飴之積久
禮心疑恡後伺掩見亦不復肯出兄弟怡怡鄉里歸德
(東觀漢記)
殖財貴施馬援在河西有榖數萬斛乃嘆曰凡殖財者
貴以施也否則守錢虜耳(華嶠後漢書)
馬當與榖永平十五年上始欲征匈奴與竇固等議出
兵調度皆以為塞外草美可不須榖馬案軍出塞無榖
馬故事馬防言當與榖上曰何以言之防對曰宣帝時
五將出征案其奏言匈奴候騎得漢馬矢見其中有粟
知漢兵出以故引去以是言之馬當與榖上善其用意
微緻即下調馬榖防遂見親也(上)
黃金易榖赤眉亂後關中大饑黃金一斤易五升榖(袁宏)
(漢記)
築&KR0008;積榖董卓築&KR0008;於郿高厚七尺號曰萬歲&KR0008;積榖
為三十年儲自云事成雄據天下不成守此足以畢老
(後漢書)
雨五榖吳桓王時金陵雨五榖干貧民家富民家則不
雨(述異記)
埋榖與賊殷稷字伯起遭世喪亂埋榖數百石後稷為
賊所執掠見責具以榖告之賊猶嫌其未實欲刅焉稷
乃詈曰卿行劫害當知人心豈有出財還自殺耶賊知
其誠遂免(殷氏世傳)
榖不千斛袁譚以王循為别駕太祖破鄴藉没雷配等
家財物貲以萬數破南皮閱循家榖不滿千斛(魏志)
借死厭衆太祖嘗賦廪榖不足私謂主者如何主者曰
可以小斛以足之後軍中言太祖欺衆太祖謂主者曰
借汝一死厭衆乃徇曰小斛盗官榖即斬之(曹暪傳)
榖帛司命高堂隆諫祿賜榖帛人主所以惠養吏民而
為之司命若令有廢是奪其命(魏志)
饑出榖賑鄧攸為吳郡太守吳人饑荒攸輒出臺倉榖
賑之後劾攸曰善不可為也(王隠晉書)
割榖送絹羊祜周行賊境七百餘里往返四十餘日割
賊榖以為軍糧皆計頃畆送絹還直使如榖價(别傳)
見人擔榖琅琊諸葛氏兄弟二人寓居晉陵家甚貧耗
常假乞日給榖在囷中計日用未應盡而早以空罄始
者謂是家中相竊盗復封檢題識而耗如初後有客從
遠來際夕至巷口見數人擔榖出門客借問諸葛在&KR0034;
答云悉在客進内言語之後因問卿何得大糶榖主人
云告乞少榖欲充口云何復得糶之客云我向來逢見
數人擔榖從門出若不糶者為何事主人兄弟相視竊
自疑怪試入看封題儼然如故試開囷量視即無十許
斛知前後所失非人為之(幽明錄)
天麥凉州張駿時天雨五榖殖之悉生因名為天麥(述異錄)
不登陳君賓遷邢州刺史徙鄧州明年四方霜潦獨君
賓所治有年儲倉充羡蒲虞二州民就食其境太宗下
詔勞之曰去年關内六州榖不登糇糧少令祈民房遂
食聞刺史與百姓識朕此懷務相安養還有羸糧出布
帛贈遺行者知此水旱常數更相拯贍禮讓興行海内
之人皆為兄弟變澆薄之風朕顧何憂已
踊貴盧坦江淮早榖踊貴或請抑其價坦曰所部地狹
榖來它州若直賤穀不至矣不如任之既而傷以米坌
至
積榖翁韋寅善治生初除廣州宣宗垂誡貪泉寅奏曰
江淮江陵庒積榖尚七千堆固無所貪宣宗曰此所謂
積榖翁
始築常平倉韋寅永州刺史州負嶺轉餉艱險每饑人
輒殍死宙始築常平倉收榖羡餘以待之
阜康榖者所以阜俗康時聚人守位者也下至十室之
邑必有千鍾之藏苟凶禳以之貴賤失度雖封丞相而
猶困侯大農而謂何(杜甫策)榖者百姓之本百役皆出(上)
司和女夷鼓歌(女夷天帝之女下司時和春陽喜樂鼓歌也)以司天和以長
百榖禽鳥草木孟夏之月以熟榖禾雄鳩長鳴為帝侯
歲(淮天文)
饑饉雨榖漢宣帝時江淮饑饉人相食天雨榖三日尋
魏地奏亡榖二千頃(述異記)
雨榖如麥孝武竟寧元年南陽山都雨榖小者如麥粟
而青黑味若大者如米豆赤黃味如麥下三日生根葉
狀如大荳初生時(博物志)
天麥張駿九年雨五稼榖于武威燉煌種之皆生因名
天麥(崔鴻十六國春秋前凉錄)
能撫賜榖韋珍遷顯武將軍郢州刺史在州有聲績朝
廷嘉之遷龍驤將軍賜驊騮二疋帛五十五疋榖三百
斛珍乃召集州内孤貧者謂之曰天子以我能綏撫卿
故賜以榖帛吾何敢獨當遂以所賜悉分與之(後魏書)
有榖貸人盧義僖寬和畏順不妄交欵情性儉素不營
財利少時幽州頻遭水旱先有數萬石榖貸人義熙以
年榖不熟乃燔其契州閭悅其恩德雖居顯位每至困
乏麥飯蔬食忻然甘之(北史)
射鳥口榖後梁有何山者其射之妙人莫能及有鳥巢
於庭樹蕭發惡之謂山曰射中者賜一車榖其鳥鶵並
於枝上山曰脫一箭中兩請賜兩車臣無車牛願官為
送發許之於是山射中其兩項發甚欣悅即令載榖送
之(三國典略)
雪榖之精長壽二年元日大雪其夜質明而晴上謂侍
臣曰俗云元日有雪百榖豐未知此語有何故實文昌
右丞姚璹對曰汜勝書云雪是五榖之精以其汁和鍾
則百穀大穰又宋孝武帝大明五年元日降雪以為嘉
瑞上曰朕臨御萬方心存百姓如得年登歲稔此即可
為大瑞雖獲麟鳳亦何用焉(唐書)
夢榖五榖為財飲食物夢見穀得財吉五榖入家家當
盛(夢書)
一年三熟淮陽郡西北接耒陽縣有温泉其下流百里
恒資以溉灌常十二月一日種至明年三月新榖便登
重種一年三熟(盛宏之荆川記)
力耕得榖學不勤則不知道耕不力則不得榖(世夢論)
榖所審熟常山之東河汝之間早生而晩殺五榖之所
審熟也(管子)
八榖星八榖八升在五車北主黍稷稻粱麻菽麥烏麻
星明俱熟(星經)
俱傷京房五景占曰五榖俱傷何君無德也
雨榖歲熟京房易逆利曰天雨榖歲大熟
五行木勝土土勝水水勝火火勝金金勝木故春生秋
菽如夏生冬死麥秋生夏死薺冬生仲夏死(淮南子)
播琴都廣之野百榖自生冬夏播琴(山海經)播琴如播殖
米
七日不粒孔子窮乎陳蔡之間藜藿不斟七日不嘗粒
晝寢顔回索米得而㸑之幾熟孔子望見顔回攫其甑
中而食之選間食熟謁孔子而進食孔子佯為不見之
孔子起曰今者夢見先君食㓗而後饋顔回對曰不可
向者煤室入甑中棄食不祥回攫而飯之孔子嘆曰所
信者目也而目猶不可信所恃者心也而心猶不足恃
弟子記之知人固不易矣(吕氏春秋家語作子貢見之以問孔子云)
聚米為山帝因西征隗囂至漆諸將多以王師之重不
宜遠入險阻計猶豫未决會召馬援夜至大喜引入具
以羣議質之援因說隗囂將帥有土崩之勢兵進有必
破之狀又於帝前聚米為山谷指畫形勢開示重軍所
從道經往來分析昭然可曉帝曰虜在吾目中矣明旦
遂進軍囂衆大潰(後漢書)
御試作糜獻帝時三輔大旱帝避正殿請兩遣使者洗
囚徒原輕繋(洗謂蕩滌也)是時榖一斛五十萬豆麥一斛二
十萬人相食啖白骨委積帝使御史侯汶出太倉米豆
為饑人作麋粥經日而死者無數帝疑賦䘏有虚乃親
於御坐前量試作麋乃知非實(袁宏漢記曰時勅侍中劉艾取米豆五升於御)
(前作麋得滿三盂于是召尚書米豆五升得麋三盂而人委䪺何也)時侍中劉艾出讓有
司於是尚書令以下皆詣省閣謝奏收侯汶考實詔曰
未忍致汶于理可杖五十自是之後多得全濟(上)
錢有賦米晉平王休祐素無才愚而自用大明之世年
尚少未得自專至是貪淫好財色在荆州褒刻所在多
營財貨以短錢一百賦良田登就求白米一斛米粒皆
令徹白若有破折者悉令簡不受民間糶此米一升一
百至時又不受未評米貴賤凡諸求利皆悉如此(宋書)
私榖助賑徐齊耕晉陵人也元嘉二十一年大旱人饑
耕詣縣陳辭以米千斛助官賑貸縣為言上當時議以
耕比漢卜式詔書褒美酧以縣令大明八年東土饑東
海嚴城東苑王道益各以私榖五百斛餘助官賑䘏(上)
唯桃花米任昉為新安太守為政清省吏民便之卒於
官唯有桃花米二十斛無以為歛遺言不許將新安一
物還都下(梁書)
得米載還孔覬後為司徒左長史弟道存代覬為後軍
長史江夏内史時東土大旱都邑米貴一升將百錢道
存慮覬甚之遣使載五百斛米餉之覬呼使謂之曰我
在彼三載去官之日不辨有路粮即至彼未幾郍能便
得此米即可載還彼吏曰自古以來無有載米上水者
都下米貴乞於此貨之不聽吏乃載米而去(南史)
恣取寄米庾詵嘗乘舟從豫中山舍還載米一百五十
石有人寄載四十石及至宅寄載者曰君四十斛我一
百五十斛詵嘿然不言恣其取足隣人有被執為盗見
劾妄疑詵矜之乃以書質錢二萬令門生詐謂其親代
之酧彼隣人獲免謝詵曰矜天下無辜豈期謝也(梁書)
雀鼠耗張率嗜酒不事於家務尤忘懷在新安遣家僮
載米三千石還吳宅及至耗一半率問其故答曰雀鼠
耗率笑而言曰壯哉雀鼠竟不研問(上)
五斗折腰陶潜為彭澤令郡遣都郵至縣吏白應束帶
見之潛嘆曰我不能為五斗米折腰向鄉里小人即日
解印綬去職賦歸去來兮遂其志(南史隠逸傳)
食經崔浩自撰食經序曰余備位台鉉與參大謀賞獲
豐厚牛羊盈澤貲累巨萬衣則重錦食必粱肉遠惟平
生思季路負米之時可復得乎故序遺文垂示來世(魏書)
八美盧郎齊文宣帝崩當朝文士冬作挽歌十首擇其
善者而用之魏收陽休之祖孝徵等不過得一二首惟
慮思道獨有八篇故時人稱為八美盧郎(北史)
大人米西域王舍城有大人美大人米粳米也大如烏
豆飯香百步惟此國有王及知法者預焉(元裝傳續)
黃稑烏郎楊州土貢黃稑米烏節米(地里志)
紫米元和八年大軫國貢紫米有類于豆勝炊之一升
得飯一斗食之令人髭髮鬒顔色不老久則後天而死
(杜陽編)
將米往餒張萬福為泗州刺史魏州饑父子相賣餓死
者接道萬福曰魏州吾鄉里也安可不救令其兄子將
米百車往餒之又使人於汴口求魏人自賣者給車牛
贖而遣之(上)
度口具米陽城常約其二弟云吾所得月俸汝可度吾
家有幾口月食米當幾何賣薪菜鹽米凡用幾錢先具
之其餘悉以付酒媪無留也未嘗有所積畜(上)
盗米易酒陽城嘗絶糧遣奴求米奴以米易酒醉卧於
路城與弟迎之奴未醒乃負以歸及覺痛咎謝城曰寒
而飲何害焉
齎米賑給吳全綜父柔為桂陽守使綜齎米數千斛至
吳交易綜皆賑給士大夫空船而還柔求之
不受米船王修齡貧乏陶胡奴為烏程令送米一船答
曰王修齡饑自就謝仁祖索食不須陶胡奴米(世說)
有麥辭米齊劉懷惠為齊郡守人有餉新米一斛者懷
惠出所食麥飯示之曰食有餘幸不煩此
于米取侮梁忱絢少貧於宗黨得米數百斛為宗人所
侮覆米絢去及貴不以為憾
通腸米荆南孫儒之亂斗米四十千持金寳換易纔得
一合一撮謂之通腸米言饑人不可食他物惟煎飲之
可以消通腸胃(南楚新聞)
射堂占米會稽有射的山遠望狀若射侯故謂射的射
之西有石室名之為射堂年登否常占射的以為貴賤
之碓的明米賤的闇則米貴故諺云射的白斛米百射
的玄斛米千(水經)
麥
首種孟夏之月天子以彘嘗麥孟夏行冬令則首種不
入(禮記月令)
宿麥凡田六道種麥為首禾欲富黃金覆為曳柴壅麥
根也夏至後七十日寒地可種宿麥(古勝之書)爾雅翼麥者
繼絶續乏之榖春秋於他榖不書至無麥禾則書之麥
比他榖隔歲種故號宿麥
含芒麥之為言殖也寢生觸凍而不息精射刺直故麥
含芒事且立也(春秋說題辭)
芒榖麥芒榖秋穜厚薶故謂之麥麥金也金王而生火
王而死從來有穗者從久麰周所受來牟也一麥二縫
象其芒刺之形天所來也麧堅麥也&KR3204;小麥屑覈也䴾
磨麥也&KR0008;麥覈屑也十斤為三斗從麥啻聲䵄煑麥也
麩麥甘鬻也稍麥莖也(說文)
不食晉侯夢大厲公召桑田巫巫曰不食新麥矣六月
丙午晉侯欲麥使甸人獻麥召桑田巫示而殺之將食
張如厠䧟而卒(成上)
𫝊郭宓子賤為單父宰百姓化之齊人攻魯道由單道
父老謂曰麥已熟矣今齊寇至不及人人自收其麥請
放民皆使出穫傳郭之麥可以益糧且不資寇三請而
宓子不聽俄而寇逮于麥季孫聞之怒使人讓之宓子
蹙然曰今兹無麥明年可樹若使不耕者得穫是民樂
有寇也且單父一歲之麥於魯不加強喪之不加損使
民有自取之心其瘡必數世不息季孫聞之敞然愧曰
地若可入吾豈忍見宓子哉(家語)
漸漸箕子朝周過故殷虚感宫室毀壊生禾黍箕子傷
之欲哭則不可欲泣為其近婦人乃作麥秀之詩以歌
詠之其詩曰麥秀漸漸兮禾黍油油彼狡僮兮不與我
好兮所謂狡僮者紂也(史記)
上二千斛鄧禹平三輔糧乏王舟上麥二千斛禹高其
節義表丹領左馮祤(東觀漢記)
漂麥高鳳字文通南陽苑人誦讀晝夜不絶妻嘗之田
曝麥於地以竿授鳳令護鳳受竿誦經書時天大雷暴
雨流潦鳳留意在經忽不視麥麥隨水漂去(上)
與奴種麥第五倫免歸田躬與奴共發株棘田種麥(上)
有麥數斛董宣為洛陽令卒官詔遣使視唯見布被覆
屍妻子對哭有大麥數斛(上)
兩岐張湛為漁陽太守勸民耕種以致殷富百姓歌曰
桑無附枝麥穗兩岐張君為政樂不可支(上)
鹽麥數斛羊續為南陽太守妻與子秘俱往郡舍續閉
門不納妻自將秘行其資藏唯布衾弊禂鹽麥數斛(上)
青青桓帝時童謠曰小麥青青大麥枯誰當穫者婦與
姑丈夫何在西擊胡(上)
捃麥屬兒范丹字史雲外黃人使兒捃麥得五斛鄉人
尹臺遺之以一斛囑兒莫道丹後知即令并送六斛言
麥已雜遂誓不取(上)
蝝蝗不食高順字孝甫敦厚少華子式至孝蝝蝗為災
不食式麥(陳留耆舊傳)
母病盗麥孔文舉為北海相有人母病差思食新麥家
無乃盗隣熟麥而進文舉聞特償之(秦子)
馬騰麥中太祖曾行麥中令士卒無敗麥犯者死騎士
皆下馬持麥以相待太祖馬騰入麥中太祖曰孤為軍
師不可殺請自刑因拔劍割髮以置地(曹瞞傳)
停食作賦孫恪常饗蜀使費禕禕停食䴵索筆作麥賦
恪亦請筆作磨賦咸稱善(諸葛恪别傳)
密為刈麥王褒字偉元諸生有密為褒刈麥者褒遂弃
之於是莫敢復佐(王隐晉書)
芟麥以待初符徤聞桓温之來伐也芟麥以待之故温
掠無所得軍人大饑(前秦錄)
收麥求價李岳字祖仁官至中散大夫嘗為門客所說
舉錢營生廣收大麥載赴晉陽侯其寒食以求高價清
明之日其車方達又從晉陽載化生向鄴城路逢大雨
並化為泥息利既少乃至貧迫當世人士莫不笑之(三國)
(典略)
與隣里共侯景亂時吳明徹有大麥三十餘斛而隣里
饑餒乃白諸兄曰今人不圖久奈何不與隣里共此於
是計口平分同其豐儉羣盗聞而避焉賴以存者甚衆
(陳書)
麥遺漏地天寶末有強練師以無㡳囊歷長安市告乞
市以米麥遺之隨即漏地人或問其故練曰但令諸人
見盛空耳及隋初遷都龍首山長空遂空矣(後周書)
竊麥避盗張文詡隠居常有人夜中竊刈其麥者見而
避之盗因感悟棄麥而謝慰諭之自誓不言固令持去
經數年盗者向鄉人論之始為遠近所悉隣家築墻心
有不直文詡因毁舊堵以應之(隋書)
先熟殊色開元十三年河南府夀安縣人劉懷家有大
麥六畆先熟與衆麥殊色其中有兩岐三岐四岐六岐
者(唐書)
打麥打麥元和九年六月三日宰臣武元衡為盗所害
先是長安謠曰打麥打麥三三三既而旋其神曰舞了
也觧者謂打麥者打麥時也麥打者盖謂闇中突擊也
三三三謂六月三日也舞了者謂元衡之卒也(上)
散麥於空西安國每十月令巫者齎肴諸山中散糟麥
於空大呪呼烏俄而烏如鷄飛入巫者之懷因剖腹而
視之每有一榖來歲必登若有霜雪必有災異其俗信
之名為巫卜焉(上)
得時得時之麥秱長而頸黑二七以為行而服薄䅵而
赤色稱之重食之致香以息使人饑澤且有力如此者
不蚼蛆先時者暑雨未至腑動蚼蛆而多疾其次羊以
節後時者弱苗而穗蒼狼薄色而美芒(吕覽)
延精麥延精麥言延夀益氣有昆和麥調暢六腑有輕
心麥食者體輕有淳和麥麫以釀酒一醉累月食之凌
冬不寒有含露麥&KR0008;中有露甘如飴(拾遺記)
五土所宜東方多麥南方多稷西方多黍北方多菽中
央多禾五土之所宜也(范子計然)
異麥虜小麥其實大麰似大麥形有二縫椀麥似大麥
出凉州施麥三月種八月熟出西方赤麥赤而肥出鄭
縣有半夏小麥有秀芒大麥有黑穬麥(廣志)
天竺天竺以十一月六日為冬至則麥秀十二月十六
日為臘則麥熟(西域諸國志)
啖麥多力啖麥令人多力(博物志)
削木近世有田夫至巧削木為麥入市糶之糶者無疑
歸磨乃覺非麥(上)
為蛺蝶麥之為蛺蝶由于濕也爾則萬物之變皆有也
農夫止麥之化者區之以灰聖人理萬物之化者濟之
以道(搜神記)
含神麥神名含神姓習(春秋佐助期)
虚星秋昏虚星中可以種麥(尚書大傳)
黍麥黑墳宜黍麥(孝經援神契)
獨恃於麥獨孤及上疏陳政曰民不敢訴于有司有司
不敢聞陛下茹毒飲痛窮而無告今其心顒顒獨恃於
麥麥不登則易子交骨矣
宿麥以秋種大隂干時雨雪而霜故大傷首種首種故
宿麥以秋種故謂之首種入收也春為寒所傷故至夏
麥不成長也臣恐霜雪損稼夏麥不登無所收入也(王方)
(慶疏)
自時以觀其成太子瑛元宗種麥苑中瑛諸王侍同帝
曰是將事宗廟故親之亦欲若等知稼穡之艱因分賜
侍臣曰春秋無麥禾古所甚重比詔便者閱田畆所對
不以實故朕自蒔以觀其成
碧麥元和八年大軫國貢碧麥形大於中華之麥粒表
裏皆碧香氣如粳米食之體輕久可以禦風(唐杜陽編)
金麥同昌公主出降賜金麥銀米共數斛此皆條枝國
獻
教種韋丹為容州刺史教種茶麥
吐蕃其稼有小麥青&KR0008;麥蕎麥
白麥五代回鶻地宜白麥青&KR0008;麥
進瑞麥五代梁果州節度使友諒進瑞麥一莖三穗太
祖怒曰宋州大水何用此為
九穗太康十五年嘉麥生扶風郿一莖四穟收實三倍
(晉起居注)永嘉元年嘉麥一莖九穗生姑臧(前凉錄)
五屬麥實有孚甲屬木黍秀舒散屬火麻實有文理屬
金菽實孚甲堅合屬水稷五榖之長屬土(鄭注月令)
稻
嘉蔬祭宗廟之禮稻曰嘉蔬(曲禮)
隂精稻之為言藉也稻冬含水盛其德也故稻太隂精
含水漸洳乃能化也江旁多稻固其宜也(春秋說題辭)
飯美稻稌也䆏紫莖不黏者也稴稻不黏者也耗稻屬
也(說文)注伊尹曰飯之美者玄山之禾南海之耗吕氏今
本作秬注黑黍也
雨稻夏禹時天雨稻古詩云安得天雨稻飼我天下民
(述異記)
不遺種越敗吳王孫雄請和范蠡不聽雄曰子范子先
人有言無助天為虐助天為虐者不祥今吾稻蟹不遺
種子將助天為虐不忌其不祥乎(國語)
生稻越王勾踐復興師伐吳王吳敗畫馳夜走三日三
夕腹餒口饑顧得生稻而食之顧左右曰此何名也對
曰是生稻也吳王曰是公孫聖所言不得火食走傽偟
也(吴越春秋)
斥鹵生稻史起為鄴令以漳水灌鄴田鄴民大怨欲藉
史起史起不敢出而避之王乃使他人遂為之水已行
民大得其利相與歌之曰鄴有聖令時為史公决漳水
灌鄴旁終古斥鹵生之稻粱使民知可與不可則無所
用矣(吕覽)
為稻下火東周欲為稻西周不下水東周患之蘇子往
西周之君曰君之謀過矣今不下水所以富東周也今
其民皆種麥無他種矣君若欲害之不若一為下水以
病其所種下水東周必復種稻種稻不復奪之若是則
東周之民可令一仰西周而受命於君矣(戰國策)
稻枯責租劉敞拜廬江都尉歲餘遭旱行縣人持稻皆
枯吏強責租敞應曰太守事也載枯稻至太守所酒數
行以語太守太守曰無有敞以枯稻示之太守曰都尉
事也敞怒叱太守曰鼠何敢爾也(東觀漢記)
興鴻隙陂鄧晨為汝南太守興鴻隙陂數千頃田(後漢書)
草化稻孫亮五鳳元年交址稗草化為稻(江表傳)
稻熟民認鍾離牧字子升會稽山隂人少居永興自墾
田稻二十餘畆臨熟而縣民認之牧曰本自田荒故墾
之耳遂以稻與縣民縣長召繫獄欲繩以法牧請之長
曰君自義士僕為民主當以法率下牧曰此是郡界緣
君意顧來暫住今以少稻殺此民何必復留(吳志)
野稻自生黃龍三年由卷縣野稻自生改為禾興縣(上)
激&KR1267;浸稻杜預修邵信臣遺跡激用&KR1267;淯諸水以浸稻
田萬餘頃分疆刊石使有定分公私同衆庶賴之號曰
杜父舊水道(晉書)
指折入苗惠帝征成都王狼狽左脚三指折匍匐入稻
苗中賴侍郎稽紹以身捍之(上)
認稻悉與郭飜字長翔武昌隠士也不交世事唯以漁
釣射獵為娛貧無業欲墾荒田先立表題經年無主然
後乃作稻將熟有認之者悉與之縣令聞而告之以稻
還翻翻遂不受(上)
榖中之美袁甫嘗詣何勗自言能為劇縣勖曰惟欲宰
縣不為台閣職何也甫曰人各有能有不能譬繒中之
好莫過錦錦不可以為稲榖中之美莫過稻稻不可以
為糜是以聖王使人必先以器苟非周材何能悉長黃
覇馳名於州郡而息譽於京邑廷尉之材不為三公自
昔然也勖善之除松滋令(上)
驅雀食稻顧歡好學年六七歲家貧父使田中驅雀歡
作黃雀賦而歸雀食稻過半父怒欲撻之見賦乃止(宋書)
割稻甚快范雲嘗從文惠太子幸東田觀穫稻文惠顧
謂雲曰割此甚快雲曰三時之務亦甚勤勞願陛下知
稼穡之艱難無徇一朝之宴逸也文惠改容謝之(齊書)
小兒偷稻孔琇之有吏能仕齊為吳令有小兒年十歲
偷割隣家稻一束琇之付獄案罪或諫之琇之曰十歲
便為盗長大何所不為縣中皆震肅(南史)
沙門乞稻鄧元起嘗至其西沮田舍有沙門造之乞元
起有稻幾二千斛悉以施之時人稱其有大度(梁書)
衣冠偷割陳伯之濟隂睢陵人也年十三四好著獺衣
冠𢃄刺刀候隣里稻熟輒偷割之嘗為田主所見呵之
曰楚子莫動伯之曰君稻幸多取一擔何苦田主將執
之因拔刀而進曰楚子定何如田主皆反走徐擔稻而
歸(上)
開舊陂齊孝昭王建中平州刺史稽廷建議開幽州督
元舊陂長城左右營屯歲收稻粟數十萬石北境以得
周贍(隋書)
穭生再熟開元十九年揚州奏穭生稻二百一十五頃
再熟稻一千八百頃其粒與常稻無異(唐書)
芒履立田孟元陽為曲環軍中大將環使董作西華屯
元陽盛夏芒履立稻田中須役者退而後就舍故其田
歲無不稔軍中足食(上)
稻收豐衍郭元振為凉州都督遣甘州刺史李漢通闢
屯田盡水陸之利稻收豐衍
野稻水榖滄州乾符本魯城乾符元年生野稻水榖十
餘頃燕魏饑民就食之(唐地理志)
稻粒寫詩都會間有運大筆如椽或於稻粒上寫七言
詩一絶歷歷可愛(北夢瑣言)
不識稻苗晉簡文見田中稻苗不識問人是何草左右
答曰是稻簡文歸三日不出云寧有得其末不失其本
(世說)
怒人持稻陶侃見人持一把未熟稻問何用曰行道所
見輒取之侃怒其戲賊人稻鞭之&KR0146;
盧城北狄傳渤海俗所居者曰盧城之稻
巨粒西域摩揭陀有異稻巨粒號供大人米
歲四熟天竺稻歲四熟
龍睛稻唐謝元卿遇神仙設龍睛稻(續仙傳)
雨熟之稻九真太守任延始教耕犁俗化交土風俗象
林知耕以來六百餘年火耨耕藝法與華同名白田種
白榖七月大作十月登熟名赤田種赤榖十二月作四
月登熟所謂雨熟之稻也(水經三十六)
紫芒郭義恭廣志曰有虎掌稻紫芒稻赤穬南方有蝉
鳴稻七月熟稻有盖下白正月種五月穫訖其莖根復
生九月復熟青芉稻六月熟累子稻白漢稻七月熟此
三稻大且粗長三枚長一寸益州稻之長者米長半寸
熟香
再種交趾夏稻熟農者一歲再種(異物志)
半夏十月穫稻人君嘗其先熟故在季秋九月熟者謂
之半夏稻(蔡邕月令章句)
麋畯海陵縣扶接海多麋獸千千為羣掘食草根其處
成泥名麋畯民人隨此略種稻不耕而穰其收百倍(博物志)
九熟南海晉安九熟之稻(抱樸子)
盗稻助收夏香有盗刈其稻者香助為收之盗者慙送
以還香香不受(會稽典錄)
粳米斷瘧西方佛沙伏國有昔尸毗王倉庫為火所燒
其粳米燋然於今猶在若服一粒永無瘧疾彼國人民
須以為藥(洛陽伽藍記)
秔稻秔稻屬也稻亦秔之别名也道家方藥有用稻米
秔末此則是兩物也稻米粒白如霜味苦主温服之令
人多瘦無肥膚秔米味甘主利臟長肌膚好顔色(養生要集)
五里聞香江表唯長沙名有好米何時比新城粳稻也
上風炊之五里聞香(魏文帝與朝臣書)
盗粳養父安同遼東胡人也太宗時同與長孫嵩並理
人訟世祖即位除青冀二州刺史同長子居典太倉事
盗官粳米數石以養同大怒奏求戮居自劾不能訓子
請罪太宗嘉而恕遂詔長給同粳米(後魏書)
母欲粳米徐孝克所生母惠欲粳米為粥不能常辦母
後亡孝克遂常啖麥有遺粳米者孝克對而悲泣終身
不復食焉(陳米)
和靈稻宣帝地節元年樂浪之東有背明之國來貢其
方物言其鄉在扶桑之東見日出於西方其國昏昏常
暗宜種百榖名曰融澤方三千里五榖皆良食之後天
而死有浹日之稻種之十旬而有壽有明清稻食者延
年有清腸稻食一粒歷年不饑有和靈稻言寒者食之
則温熱者食之則體冷莖多白(拾遺記)
稻孫稻已割而復抽曰稻孫
湍瀨今稻生於水而不能生於湍瀨之流(淮南子)
得時得時之稻大本而莖葉格秱疏穖穗如馬尾大粒
無芒摶米而薄糠舂之易而食之香如此者不益先時
者大本而莖葉格對短秱短穗多粃厚糠薄米多芒後
時者纖莖而不滋厚糠多粃是以米不得恃定熟印天
而死(吕覽)
九月薦稻舊稑稻熟常用九月九日薦稻(徐鵬祭記)
重思雜爼酆都稻名重思其米如石榴子粒稍大味如
菱亦以上獻仙官杜瓊作重思賦曰霏霏春暮翠矣重
思靈氣交被嘉穀應時
占城稻大中祥符五年遣使福建取占城禾分給江淮
兩浙漕并出種法令澤民田之高者分給種之(國朝會要)今
江浙間有稻粒稍細耐水旱而成實早作飯差硬土人
謂之占城稻云始自占城國有此種真宗聞其耐旱遣
以珍寶求其種始植於後苑後在處播之(爾雅翼)
黍
薌合祭宗廟之禮黍曰薌合(曲禮)
大暑而種秬黑黍也一稃二米所以&KR0008;鬯也黍禾屬黏
者也以大暑而種故謂之黍孔子曰黍可以為酒(苑文)黍
者暑也種必除暑先夏至三十日此時有兩強土可種
黍畆三升黍心未生雨灌其心心傷無實凡種黍皆如
禾欲疏於禾(汜勝之書)
黍神黍神名侜佞姓蘭郝(春秋佐助期)
扶老精移黍轉生黍夏出秋改黍者縮也故其立字木
入米為黍酒以扶老(春秋說題辭)
獻秬黃帝時南夷乘白鹿獻鬯(宋時瑞志)今本作秬鬯
膏黍廣都之野后稷葬焉爰有膏黍膏稷(山海經)
鄗黍管仲說桓公曰古者封禪鄗上之黍所以為盛(史記)
閔周黍離閔宗周也彼黍離離彼稷之苗行邁靡靡中
心摇摇(詩經)
蕃蕪公子過鄭鄭文公亦不禮焉叔詹曰若不禮焉則
請殺之諺曰黍稷無成不能為榮黍不為黍不能蕃廡
稷不為稷不能蕃殖所生不疑唯德之基公弗聽(國語)
黍苗秦伯賦采叔子餘使公子賦黍苗子餘曰重耳之
卬君也若黍苗之卬隂雨也若君實庇蔭膏澤之使能
成嘉榖薦在宗廟君之力也(上)
五榖之長孔子侍坐於哀公賜之桃與黍焉哀公曰請
食孔子先食黍而後食桃左右皆掩口而笑公曰黍者
所以雪桃非為食之也孔子對曰&KR0588;知之矣盖以黍者
五榖之長郊社宗廟以為上盛菓屬有六而桃為下祭
祀不用不登郊廟&KR0588;聞之君子以賤雪貴不聞以貴雪
賤今以五榖之長雪菓之下者是從上雪下臣以為妨
於教害於義故不敢公曰善哉(家語)
竊黍韓昭侯之時黍種常貴甚昭侯令人覆廩廩吏果
竊黍種糶之(韓子)
涉赤黍吳起為魏武侯西河之守秦有小亭臨境吳起
欲攻之不去則甚害田者去之則不足以徵甲兵於是
乃倚一車轅於北門之外而令之曰有能徙此南門之
外者賜之上田上宅人莫之徙也及有使之者還賜之
如令俄又置一石赤黍(今本作菽)東門之外而令之曰有此
徙此於西門之外者賜之如初人争徙之乃下令大夫
曰明日且攻亭有能先登者仕之國大夫賜之上田宅
人争趨之於是攻亭一朝而拔之(韓非子)
天雨黍惠成王八年雨黍(紀年書)
人認不計承宫遭天下喪亂遂將諸生避地漢中後與
妻子之蒙隂山肆力耕種其黍將熟人有認之者宫不
與計推之而去由是顯名(後漢書)
摶黍弄戲十月朝黃祖在艨衝舟上會設黍臛禰衡年
少在坐黍臛至先自飽食舉摶以弄戲其輕慢如此(别傳)
食黍劉聰時河東大蝗唯不食黍豆靳准率部人收而
埋之哭聲聞於十餘里後乃鑚土飛出復食黍豆平陽
饑甚(晉書)
穫黍歌符堅讌羣臣於釣臺秘書侍郎趙整以堅頗好
酒因為酒德之歌曰穫黍西秦採麥東齊春封夏發鼻
心迷(崔鴻十六國春秋前秦錄)
盗刈默避李士謙隠居有牛犯其田者士謙牽至凉處
飼之過於本主望見盗刈其牛黍者默避之其家僮熱
盗栗者士謙慰之曰窮困所致義無相責遽令放之
(周書)
古人所尚李氏宗黨豪盛每至春秋二社必高會極歡
無不沉醉諠亂嘗集李士謙所盛饌盈而先為設黍謂
羣從曰孔子稱黍為五榖之長荀卿亦云食先黍稷古
人所尚容可違乎少長肅然不敢弛隋退而相謂曰既
見君子方覺吾徒之不德也士謙聞而自責曰何乃為
人所疎䪺至於此(上)
司農獻黍德宗以中和節令文武百辟進農書獻種稑
及是百僚始進兆人本業三卷司農獻粟黍一斗(唐書)
得時得時之黍芒莖而徼下穗芒以長摶米而薄舂之
易而食之不一而香如此者不餲先時者大本而華莖
殺而不遂葉藁短穗後時者小莖而麻長短穗而厚糠
小米令而不香(吕覽)
摶黍今以百金與摶黍以示兒子兒子必取摶黍也以
和氏之璧與百金以示鄙人鄙人必取百金矣(上)
渭水渭水多力而宜黍(淮南)
飯美飯之美者南海之秬(吕覽)
上時四月可種黍謂之上時(崔實四民令)
雨黍宣帝元康四年長安雨黑黍粟如禾和帝元宣元
年黑黍穗一禾二實或三四實生任城得粟二斛一斗
以薦宗廟(崔豹古今注)天雨黍粟大人出走(京房易妖占)
種黍多蛇地節三年種蜀黍其後七年多蛇(博物志)
燕頷黍有燕頷之名又有驢皮黍又曰牛黍南尾秀成
赤黍馬革大黑黍或云秬黍有温屯黃黍(廣志)
黍臛十月一日黍臛俗謂之秦之歲首未詳黍臛之義
今此人此日設麻羔豆飯當為其始熱嘗新耳(荆楚歲時記)
神名黍神名侜佞蘭郝(春秋佐助期)
樹黍穫稷三代積德而王齊桓繼絶而覇故樹黍者無
不穫稷樹恩者無不報德(淮南)
火中夏昏火中可以種黍(尚書大傳)
䅀粢黍也黍穰謂之䅀(廣雅)
獨母密園東平衡農師太尉薨農欲奔赴無糧自致妻
願從行行止紡績庶以自資行至聚亭遇天雨留獨母
舍母舍後有空園農曰此園可以種黍從求分種之獨
母曰此久廢園唯恐生劣不多耳何分之有乎農遂與
妻斬荆棘種之黍將熟獨母乃更曰黍當分農欲委去
妻曰不如收歛以遺之安其意然後乃去農遂從之後
還獨母以昔黍歸農遂不肯取(列女後傳)
稻之黍稻之黏者為黍亦謂稌為黍(古今注)
禾之黏禾之黏者為黍亦謂之穄亦曰黃黍(上)
穄麥似黍天子西征至於赤鳥獻酒千斛穄麥百載穄
似黍而不黏天子賜墨乘黃金貝帶乃膜拜而拜(穆天子傳)
釀酒王績種黍春秋釀酒(孔大帖)
稷
五榖之長稷者五榖之長以其中央之榖月令中央土
食稷與牛五行土為尊故五榖稷為長(雅翼)
明粢曲禮曰凡祭宗廟稷曰明粢稷又名齋或為粢故
祭祀之號稷曰明粢而言粢盛者本之故諸榖因皆有
粢名小宗伯所謂辨六齍之名物與其用是也
膏稷西南黑水之間有都廣之野后稷葬焉爰有膏菽
膏稻膏黍膏稷百榖自生(山海經)
陽山之穄稷又名為穄吕氏春秋曰飯之美者有陽山
之穄高誘曰關西謂之糜冀州謂之䵖說文糜穄也廣
記曰䵖穄也
榖之貴苗穗似蘆而米可食月令章句稷秋種夏熟歷
四時備隂陽榖之貴者(通志)
蕃殖黍不為黍不能蕃蕪稷不為稷不能蕃殖(國語)
四月熟破减稷逼麥稷此二者以四月熟(廣志)
益志稷米甘而無毒益志氣補不足(本草)
太官稷為太官(鄭氏婚禮謁文贊)
地珍貞定好稷地産不為無珍也(盧毓冀州論)
榖神稷古者祭祀以為榖神又農官之名亦曰后稷左
傳稷田正也烈山氏之子曰桂為稷自夏以上祀之周
棄亦為稷自商以來祀之自漢以來禹配社稷配稷粢
稷也(爾雅)今江東呼粟為粢也(郭璞注)
粟
陸種之首說文粟嘉榖實也孔子曰粟之為言續也粟
為陸種之首
五變粟助陽扶性粟之為言續也粟五變一變而以陽
生為苗二變而秀為禾三變而祭然謂之粟四變入臼
米出甲五變而蒸飯可食陽以一立為法故粟積大一
分穗長一尺文以七烈精以五六立故其字粟為粟西
者金所立米者陽精故西字合米而為粟(說題辭)
天雨粟蒼帝起天雨粟也(河圖說微)神農之時天雨粟神農
耕而種之作陶冶斤斧破木為耜鉏耨以墾草莽然後
五榖興以助菓蓏之實(周書)昔者蒼頡作書而天雨粟
吐粟黃帝治天下力牧太山稽輔之狗彘吐菽粟於道
路而無分争之心(淮南子)
無粟弗守神農之教雖有石城湯池帶甲百萬而無粟
者弗能守也夫穀帛實天下之命衛尉前上蠶法今上
農事人所忽略衛尉勤之可謂忠國憂民之至(汜勝之書)
不周粟伊尹說湯以至味飯之美者玄山之禾不周之
粟陽山之穄南海之秬(吕氏春秋)
發秬橋粟武王入殷發秬橋之粟以與殷民
乞糴輸粟冬晉薦饑乞糴於秦秦伯輸粟於晉自雍及
絳相繼命之曰汎舟之役(左傳)
歸粟諸侯無粟諸侯相歸粟正也(榖梁載孫灰告糴記)
無貯粟秋齊侯宋公江人黃人會於陽榖桓公曰無障
榖無貯粟(公羊傳)
歲病餼粟鄭子皮即位於是鄭饑而未及麥民病子皮
以子展之命餼國人粟戶一鍾(襄公)
比德桓公觀於野曰何物可比君子之德隰朋曰粟可
比君子之德管仲曰苗始出生也眴眴乎似孺子安之
則安不得則危命之曰禾可比君子桓公曰善(管子)
令輸玉粟夏會于黃父謀王室也趙簡子令諸侯之大
夫輸玉粟(昭公)
高府闔閭代楚五戰入郢燒高府之粟(淮南子)
輸粟豢仇伍子胥諫吳王曰非吾喪越越必喪吳今將
輸之粟是長吾讐而豢吾讐也(上)
致粟施人季桓子以粟十鍾餼夫子天子受而班門人
之無者子貢曰季孫以夫子貧故致粟今而施人無乃
乖彼意乎子曰吾受而不辭為季孫之惠受不為富惠
於一人豈若數百人哉(孔叢子)
饋粟不受曾子魯君饋之粟辭不受使者曰子無求於
人人自致之曰與人者驕人受人者畏人縱子不以是
驕我我能無畏乎與其富而畏人不若貧而無屈(曾子)
石粟易秕鄒穆公有令食鳬鴈者必以秕無敢以粟於
是倉無秕求而易於民二石粟得一石秕於民請曰秕
食鳬鴈為無費也今求秕於二石粟而易一石秕食鴈
則費甚矣請以粟食之穆公曰去非爾知也夫百姓餉
牛而耕暴背而芸勤而不敢惰者豈為鳥獸食哉粟米
貢上食也奈何以其食養鳥且爾知小許而不知大害
(賈子)
小斗大斗田釐子乞事齊景公為大夫其收賦稅於民
以小斗受之其粟予民以大斗行隂德於民而景公弗
禁晏嬰卒後范中行氏反晉晉攻之急范中行請粟於
齊田乞欲為亂樹黨於諸侯乃說景公曰范中行數有
德於齊齊不可不救齊使田乞救之而輸之粟田乞卒
子常代立是為田成子復脩釐子之政以大斗出貸以
小斗收齊人歌之曰嫗乎采芑歸乎田成子(史記)
饋粟二車子思居貧其友饋之粟者受二車焉或獻尊
酒束脩子思曰為費而無當也或曰子取人粟而辭酒
是辭少而受多也於義則無名於分則不全行之何也
子思曰然伋不幸而貧於財及至困乏將絶先人之祀
夫所以受粟為周乏也酒脯則所以飲謙也方乏於食
而乃飲謙非義也吾豈以為介哉度義而行之(孔叢子)
高平貸粟高平主遣使者從魏文侯貸粟文侯曰須吾
租收邑粟至乃得也使者曰臣初來時見瀆中有魚張
口謂臣曰無窮水魚命在呼吸可得灌乎臣謂之曰待
吾南見河堤之君决江淮之水灌汝口魚曰謂命在須
臾乃須决江淮之水比至君還必求吾於枮魚之肆今
高平貧窮故遣詣君貸粟乃須租收大王必求臣於死
人之墓(說苑)
貸粟待金莊周貧貸粟於監河侯侯曰待我得邑金將
貸子周作色曰周昨來有呼周者視輒中有一鮒魚曰
我東海之波臣也君豈有斗升水活我哉周曰諾我且
南遊吳越激西江之水迎子可乎鮒魚曰不如早索我
於南遊之肆也(莊子)
凶年擇粟墨子語禽滑釐曰今凶年與子隋侯珠又與
子一鍾粟子將何擇釐曰粟可耳(說苑)
聚粟衛嗣君欲重税以聚粟民弗安以告薄疑曰民甚
愚矣夫聚粟也將以為民也其自藏之與在於上奚擇
薄疑曰不然其在于民而君弗知其不如在上也其在
於上而民弗知其不如在民也凡聽必反諸已審則令
無不聽矣(吕氏春秋)
仰天雨䍘燕太子丹仰天歎天為雨粟(風俗通)
族乃多粟苗其蒻也欲孤長也欲相與居其熟也欲相
扶是故三以為族乃多粟(吕氏春秋)
雨粟吕后三年秦中天雨粟(述異記)武帝建元四年天雨
粟宣帝地節三年長安雨黑粟元帝竟寧元年南陽山
郡縣雨粟赤青黑味若大者如豆小者如麻子赤黃味
如麥建初元年九江壽春雨粟光武建武二十年清河
廣州雨粟大如莧實色黑(古今注)天雨粟無德者興有德
者不祿小人進大臣辱(春秋潛潭巴曰)天雨粟不肖者食祿與
三公易位天與稻黍者亡天雨稻大臣當誅(京房易占)
獨窖倉粟宣曲任氏之先為督道倉吏秦之敗也豪傑
皆争取金玉而任氏獨窖倉粟楚漢相距滎陽也民不
得耕種米石至萬而豪傑金玉盡歸任氏任氏以此起
富(史貨殖)
甬道輸粟䅈將王離涉河圍鉅鹿章邯軍其南築甬道
而輸之粟(漢書)
方船酈食其說齊王曰漢英豪賢才皆樂為之用諸侯
之兵四面而至蜀漢之粟方船而下(上)
飛芻輓粟主父偃諫伐匈奴曰秦皇使天下飛芻輓粟
起於東陲琅耶負海之郡轉輸北河率三十鍾而致一
石(漢書)
太倉充溢漢興七年之間國家無事非遇水旱之災太
倉之粟陳陳相因充溢露積於外至腐敗不可食也(史記)
一斗粟文帝徙淮南王道死民歌曰一斗粟尚可舂一
尺帛尚可縫兄弟二人不能相容(上)時民歌之曰一尺
繒好童童一升粟飽蓬蓬兄弟二人不能相容(淮南註)
發倉賑粟河内失火上使黯往視之還報曰河内人或
父子相食臣謹發河南倉粟以賑貧乏上賢而釋之(汲黯)
(傳曰)
脱粟公孫宏起家徙步為丞相故人高賀從之食以脱
粟未飯復以布被賀怒曰何用故人富貴為脱粟布被
我自有之乃退(漢書)
太倉紅腐賈捐之上書曰武帝元狩六年太倉之粟紅
腐不可食(上)
燒餘粟大將軍衛青遂至實顔山趙信成得匈奴積粟
食軍軍留一月而還悉燒其城餘粟以歸(汲黯傳曰)
囊粟東方朔曰侏儒長三尺俸一囊粟錢二百四十臣
長九尺餘亦俸一囊粟錢二百四拾侏儒飽欲死臣朔
饑欲死(漢書)
摇枝粟宣帝地節元年樂浪子東有背明之國人至貢
方物言其鄉土在扶桑之東見日出於西方其國昏昏
恒門宜五榖名田融澤方三千里五榖皆良食者延年
清腹一粒歷年不饑有摇枝粟言其枝長而弱無風常
摇食之益髓其鳳冠粟似鳳之冠食者令人多力有龍
枝之粟言其枝屈曲似游龍食之善走有瓊脂粟言質
白如玉柔滑如膏食之盡壽不病有雲渠粟藂生葉似
扶蕖食之益顔色粟莖赤多黃皆長二丈千株藂生(拾遺記)
不周粟員嶠山一名環&KR0588;上有方湖周逥千里多大鵲
高一丈銜不周之粟粟穗高三丈粒皎如王鵲銜粟飛
於中國故世俗間往往有之其粟食之歷月不饑故吕
氏春秋云粟之美者有不周之粟焉
粟置茭中丹陽方儲字聖明曉風角占候為章句長民
曰還置餘粟二石及刀鋤於田陌上明日求亡去疑其
鄰家儲曰此人非偷自呼縣功曹語曰若何取粟置家
後積茭中功曹欵服(謝承後漢書)
腐粟不貸王符潛夫論曰富貴皆背親捐舊喪其本心
杇實千萬而不忍賜人一錢積粟腐倉不忍貸人一升
持金易粟光武興洛陽斗粟萬錢人死者相枕漢末大
饑江淮間童謠曰大兵如市人死如林持金易粟粟貴
如金洛中謠云雖有千金黃不如我斗粟斗粟自可飽
千金何所直袁紹在冀州時滿市黃金而無一斗之粟
餓死者相食人為之語虎豹之口不如饑人劉備在荆
州粟與金同價永嘉之亂洛中饑荒懷帝遣人觀市珠
玉金銀填委市門而無粟麥袁宏上表云田畆由是&KR0960;
墟都市化為珠玉矣(任昉述異記)
粟化蟲晉末荆州久雨粟化為蟲蟲害民春秋云榖之
飛為蟲是也中郎王義興表曰臣聞堯生神禾而晉有
蟲粟陛下自以聖德何如也帝有慙色(上)
野粟宋高宗之初當晉末饑饉之後既即位而江表二
千餘里野粟生焉又淮南諸山石殼生石上生殼也袁
安云石殼藥名穗之尤小者是也(述異記)
輸粟任城王雲為冀州刺史雲留心政事甚不得情於
是合城長吏請輸絹五尺粟五升以報雲恩高祖甚嘉
之(後魏書)
除田禁世祖引高允與論刑政言甚稱旨因問允曰萬
機之務何者為先是時多禁封良田又京師遊食者衆
允因言曰地方一里則為田三頃若勤之則畆益三升
不勤則畆損三升方百里損益數率為粟二百二十二
萬斛况以天下之廣乎若公私有儲雖遇饑年復何哉
世祖善之遂除田禁(上)
造粥飼饑韋朏字尊顯少有志業年十八辟州主簿時
屬歲儉朏以家粟造粥以飼饑人所活甚衆(上)
徵稅莫隠王羆為華州刺史時關中大饑徵稅民間榖
於以供軍費或隠匿者令逓相告多被篣捶以是人有
逃散唯羆信著於人莫有隠者得粟不少(後周書)
霜儉馬周疏正觀初率土霜儉一疋絹纔得帖斗粟而
百姓怡然者知陛下憂憐之故人人自安曾無謗讟自
五六年來頻歲豐稔一疋絹得粟十餘石而百姓皆以
為陛下不憂憐之咸有怨言
委粟太倉始平人宗士眺粟一石委粟於太倉而去云
願少益軍國高祖嘉之賚物百叚(唐書)
匹縑易粟郭元振為凉州都督凉州粟斛售數千至是
歲數登至匹縑易粟十斛
獲陳粟賈相在滑州境内大旱秋稼盡損賈召大將二
人謂曰今歲荒旱煩若救三軍百姓也曰君可辱為徤
步翌日當有兩騎衣縿緋所乘馬蕃步鬛長經市出城
君等蹤之識其所滅處則吾事諧矣二將乃褁糧米早
行尋之一如賈言自市至野行二百里大塜而滅遂壘
石摽表誌焉經信而返賈大喜令數百人具畚鍤與二
將偕往其所因發塜獲陳粟數十斛人竟不之測(酉陽雜爼)
歲收十萬竇静表請屯田太原帝從之歲收粟十萬斛
輒發蕭復改同州刺史歲歉州有京畿觀察使儲粟復
輒發以貸人有司劾治詔削階停刺史或弔之復曰苟
利於人胡責之辭
賤佑濟民蕭倣出太倉粟賤佑以濟民
渭倉百二裴休進中書侍郎居三年粟至渭倉者百二
十萬斛
丐粟飬母劉三復母病廢丐粟以養
粟賤追峴李峴出為零陵太守時京師米翔貴百姓乃
相與謠曰欲粟賤追李峴
飛龍粟宣中紀太宗元年二月癸未停飛龍粟
以沙參粒為將者刻薄自入賦粟以沙參粒(唐史突厥序)
刳腸視粟高祖明而難犯事多親决嘗有店婦與軍士
懇訴無以自明帝為鞠吏曰雖屬官吾可市而伐之兩
訟未分何以為斷可殺馬刳腸而視其粟有軍士誅無
則婦人死遂殺馬馬傷無粟因戮其婦境内蕭然莫敢
以欺(晉史)
橋敗覆粟王周性寡怨不忤物情初刺信都州城西橋
敗覆民租車周田橋梁不飭余之過也乃還其粟沉粟
出私財重收之
多有者富仁義禮善之於人也譬之若貸則粟米之於
家也多有之者富少有之者貧至無有者窮(荀子)
盛粟埋地欲知歲宜以布囊盛粟等糧埋於隂地冬至
後取糧多者多種之(汜勝之書)
不知流粟董仲舒三年不闚園嘗乘馬不覺牝牡朱買
臣貧賤之時孳孳脩藝不知雨之流粟志在經傳也(鄒子)
豆
美種豆有大小二種菽大豆答小豆也叢生其角謂之
莢其葉謂之藿其莖謂之萁然又有藤生者種亦不一
皆係五榖之數食之能飽人美種也
異名廣雅曰豍豆豌豆留豆也胡豆䜶雙也巴菽巴豆
也廣志曰重小豆一歲三熟槧甘白豆麄大可食刺豆
亦可食秬豆苗似小豆紫華可為麵生朱提建寧胡豆
有青有黃者
蕃殖公子過鄭鄭文公亦不禮焉叔詹曰若不禮焉則
請殺之諺曰黍稷無成不能為榮黍不為黍不能蕃廡
稷不為稷不能蕃殖所生不疑唯德之基公弗聽遂如
楚(晉語)
戎菽爾雅曰戎菽謂之荏菽郭璞曰孫叔然以為大豆
按春秋齊侯獻戎捷榖傳曰戎菽也管子亦云北伐山
戎出冬蔥及戎菽布之天下今之胡豆是也
不辨周子有兄而無慧不能辨菽麥故不可立菽大豆
也豆麥殊形易别故以為癡者之候不慧盖世所謂白
癡(成十八)
鳬鴈食粟齊景公常賞賜及後宫文繡被臺榭菽粟食
鳬鴈出而見&KR0008;謂晏子曰此何為死晏子對曰此餒而
死公曰嘻寡人之無德也何甚矣晏子對曰君之德著
而彰何為無德也景公曰何謂也對曰君之德及後宫
與臺榭君之玩物衣以文繡君之鳬鴈食以菽粟君之
營内自樂延及後宫之族何為其無德也顧臣願有請
於君由君之意自樂之心推而與百姓同之則何殣之
有君不推此而苟營内自私使財貨偏有所聚菽粟幣
帛腐於囷府惠不遍加於百姓公心不周乎國則桀紂
之所以亡也夫士民之所以叛由偏之也君如察臣嬰
之言推君之盛德公布之於天下則湯武可為也一殣
何足恤哉(說苑)
民食飯粟張儀說韓王曰韓地險惡山居五榖所生非
菽而麥民之食大抵飯菽藿羔一歲不收民不厭糟糠
(史記)
二七為族得時之菽長莖而短足其美二七以為族多
枝數節競葉蕃實大菽則圓小菽則摶以芳穪之重食
之息以香如此者不蟲先時者必長以蔓浮葉疏節小
英不實後時者短莖疏節本虚不實
繞明豆宣帝地節元年樂浪之東有背明之國來貢其
方物言其國宜種百榖名曰融澤有繞明豆其莖弱自
相縈纏有挾劔豆其莢形似人挾劔横斜而生有傾離
豆見日即傾葉食者歷歲不饑豆莖皆大若指而綠一
莖爛漫數畆(拾遺記)
一頃楊惲報孫會宗詩曰田彼南山蕪穢不治種一頃
豆落而為萁人生行樂耳須富貴何時(漢書)
雨豆宣帝元康四年南昌雨豆光武建武三年春縑一
疋易一斗豆夏野生旅豆民收取之明帝永平十八年
下邳雨大豆似槐實(古今註)
大豆紫色丞相薛宣曰陛下八月酎祠嘉美上升皇天
報應茂陵寢廟上食曰玄鳥來至集吐所含大豆紫黑
色食物之象也(漢名臣奏)
金斤五升赤眉平後百姓饑餓人相食黃金一斤易豆
五升(東觀漢記)
載土豆覆鄧禹攻赤眉陽敗弃輜重走車皆載土以豆
覆其上兵士饑争取之(上)
求豆贖兄倪萌字子明齊國臨淄人兄為赤眉賊所得
賊欲殺啖之萌詣賊叩頭言兄年老羸瘠不肥徤願代
兄賊義之不啖命歸求豆來贖兄萌歸不能得豆復自
縳詣賊賊遂放之(上)
獻豆粥世祖自薊東南至饒陽蕪蔞亭馮異獻豆粥(後漢)
旅豆光武二年寇恂為穎川郡大生旅豆收得一萬餘
斛以應給諸營(東觀漢記)
唅菽閔仲叔太原人也與周黨相友黨每遇仲叔共唅
菽飲水無菜茄(上)
三升謝恩劉平嘗為餓賊所得平叩頭曰老母饑少氣
待平為命願得還飯母馳來就死賊即遣去母已食平
曰向與賊期義不可欺乃復往賊驚怪其信義曰不忍
食汝平既免脫乃摭莢得三升以謝恩(上)
送萱豆小黃恒牧為都尉功曹與郎君共歸鄉里為赤
眉所得欲殺啖之牧求先死賊義釋之送與萱豆一斛
(陳留耆舊傳)
蕪蔞厚意王郎起光武自薊東南馳晨夜草舍至饒陽
蕪蔞亭時天寒烈衆皆饑疲馮異上豆粥明旦帝謂諸
將曰昨得公孫豆粥饑寒俱解後帝即位使中黃門賜
以珍寶詔曰倉卒蕪蔞亭豆粥滹沲河麥飯厚意久不
報(本紀)
屑豆為糧朱倉字卿雲之蜀從處士張寧受春秋糴小
豆十斛屑之為糧閉戶精誦寧矜之歛得米二十石倉
不受一粒(益部耆舊傳)
斛二十萬獻帝在長安榖貴豆一斛二十餘萬(後漢書)
與豆三斛志士鄧子然告困焉得愛釜庾之間以傷烈
士之心與豆三斛後乏復言(孔融教高密令)
頗别菽麥彭義與諸葛亮書云先民有言左手據天下
右手刎咽喉愚夫不為况僕頗别菽麥(蜀志)
疾視小豆華佗還家太祖累書呼佗恃能饜事猶不上
道託妻疾太祖大怒使往視若妻信疾賜小豆四十斛
(魏志)
度荒年左元放度荒年法擇大豆麤細調均種之必生
者熟挼令有光使煖氣徹豆必先一日不食以冷水傾
服二升服訖其魚肉菜果酒醬醎酢甘苦之物一不得
後經口渴則飲水慎不可煖飲初少困極數十日後體
力更壯徤不復思食大較法服三升為劑亦當隨人先
食多少增損之歲豐欲還食者煮葵子及脂蘇肥肉羹
漸漸飲之須豆下乃可食豆未下盡而食實物腸塞則
殺人(此未試於理或可耳)博物志刊本無大較下
親戰催種孫權北征使陸遜與諸葛瑾攻襄陽陸遜遣
親人韓扁賫表報遇敵於江中羅得扁瑾聞之甚懼書
與遜云大駕以旋賊得韓扁具知吾闊狹且當急去遜
未答方催人種豆與諸變楳射戲如常(吳志)
算席上豆趙達善算使人取小豆數升播之席上立處
其數驗復果信計飛蝗射隠伏無不中(上)
謠豆殺霍時王浚稱制邊陲潜使人問霍原原不答浚
既銜之又有遼東内徙三十餘人依山為賊意欲劫原
為主亦未能行時有諸曰天子在何許近在豆田中浚
以為豆者霍也浚逐害原懸其首諸生悲哭其中(王隠晉書)
紫花化白廢帝子業景和初人種紫花草及豆皆化為
白花俄而帝見廢之應(宋書)
分减馬豆厙狄伏連之家口百數盛夏之日料以倉米
一升不給鹽菜常有饑色冬至之日親表稱賀其妻為
設豆餅伏連問此豆因何而得妻對向于食馬豆中分
减克用伏連大怒典馬掌食之人並加杖罰(北齊書)
載豆療目魏長史自江右載豆來宣城忽有梓木並舟
而行夜夢神告曰吾錢塘梓府君也欲托祠于昭亭山
既而舟至其處魏度山麓宜為神居然無以得材復夢
神曰宣人方病目舟中豆可療試之無不驗者得錢既
多祠遂成(宣州志)
䝁豆夏侯端東走擷䝁豆以食
豆入牛口竇建德竄牛口谷初其軍有謠曰豆入牛口
勢不得久至是果敗
兩器盧懷慎清貞素不營産業常器宋璟及盧從愿見
之甚喜留連永日命設食有蒸豆兩毆葉數爼而已此
外翛然無辦(明皇雜錄)
豆菽未種裴諝為河東道祖庸使時歲大旱諝請入計
代宗召見問𣙜酤之利一歲幾何諝久而不對帝復問
之對曰臣有所思帝曰何思對曰臣自河東來其三百
里農夫愁歡榖菽未種誠為陛下憂之而乃責臣以利
故臣未敢即對(唐書)
荒田樹藝貞元中李元諒為隴右節度使開郡下荒田
數十里勸軍士樹藝歲收菽粟數十萬斛(上)
靈光豆大歷中曰林國獻靈光豆大小類中國之菉豆
其色紅而光芒長數尺本國人亦呼為詰多珠和石上
菖蒲葉煑之即大如鵝卵其中純紫秤之可重一斤已
土啖之一丸香美無比而數日不復言饑渴(杜陽編)
黑豆屑黃巢未入京師時都人以黃米及黑豆屑蒸食
之謂之黃賊打黑賊(五行志)
天雨豆天雨豆之類皆非中國耳目所及(五代司天考)
蟲食豌豆京兆府先奏蟲食豌豆全然不收且豌豆為
物其用甚微舊例所支唯充畜料凖數回給大豆諸司
誰曰不然計價利剰徵義將安在(陸相奏議)
國豆石虎諱胡胡物皆改名胡豆曰國豆(鄴中記)
豆神豆神名靈殖姓樂(春秋佐助期)
令人腫豆令人腫榆令人瞑(稽康養生論)
花憎見日夏至二十日可種豆帶甲而生不用深耕豆
花憎見日則黃爛而根焦矣知歲所宜以囊盛種等量
埋隂地冬至後五十日以發取糧之最多者種焉(汜勝之書)
著井辟瘟常以正月旦亦用月半以麻子七粒赤豆五
六枚著井中辟瘟病甚神效(雜王行書)
争吞豆正月七日男呑赤豆六枚女呑十四枚竟年無
病(上)
塞耳兩葉蔽目不見太山兩豆塞耳不聞雷霆(鶡冠子)
水調河中水調而宜菽(淮南)
豆花雨八月雨為豆花雨(陳留耆舊𫝊)
豆五升人食豆五升則身重行止動難恒食小豆令人
肌燥麤理(博物志)
木豆出交州記木豆出徐童間子美似烏豆大葉似柳
一年種數年採(魏王花木志)
禾
嘉榖禾嘉榖也二月始生八月方熟得時之中故謂之
禾禾木也木王而生金王而死故早種也穎禾末也谷
禾皮也稈禾莖也槀稈也(說文)
嘉禾天文以七列精以五故嘉禾之滋莖長五尺五七
三十五神盛敌連莖三十五穗以成盛德禾之極也(春秋)
(說題辭)旋星明則嘉禾液(春秋運斗樞)德下至地則嘉禾生(孝經)
(援神契)日下淪於地則嘉禾興(春秋感精符)德至於地則嘉禾
生嘉禾者大禾也(白虎通)
禾冬生后稷辟土墾草以為百姓力農然而不能使禾
冬生(淮南)
異莖一穟成王時有苗異莖而生同為一穟大幾盈車
長充廂人有上之者王召周公而問之公曰三苗為一
穟抑天下其和為一乎果有越裳氏重譯而來(尚書大傳)
北里之禾管仲說桓公曰古之封禪鄗上之黍北里之
禾所以為盛(史封禪書)
三變夫子見禾之三變滔滔然曰孤鄉&KR0588;而死我其首
禾乎垂而向根君子不忘本也(淮南)
重禾武帝外事四夷四民去本董仲舒說上曰春秋他
榖不書至于麥禾不成則書之以見聖人於五榖最重
麥與禾也(漢書)
禾長丈餘王莽使中郎平憲誘羌還云天下太平一禾
長丈餘故乞内屬(郊祀志)
種禾推與承宫字少子瑯琊人常在蒙隂山中耕種禾
黍臨熟人認之宫便推與而去由是發名也(續漢書)
一莖九穗光武以建平元年生于濟陽縣是歲有嘉禾
生一莖九穗大于凡禾縣界大熟因名上曰秀(東觀漢記)和
帝元年嘉禾生濟隂城陽一莖九穗安帝延光三年嘉
禾生九貞百五十六本一百六十八穗(古今注)
盗割伏草淳于恭字孟孫有盗割禾恭見之念其愧因
伏草中盗去乃起(東觀漢記)
夢取中穗蔡茂初在廣漢夢坐太極殿上有三穗禾茂
跳取之得其中穗輒復失之(後漢)
盗禾沈勲身自耕耘以供衣食人有盗獲其禾勲見而
避之明日便收拾送致其家盗者愧懼齎還不授(會稽典錄)
謝承遷吳郡督郵歲穰嘉禾六穗生於部屬(上)
獻禾著頌鄭元年十六號曰神童民有獻嘉禾者欲表
府文辭鄙略元為改作又著頌一篇侯相高其才為脩
冠禮焉(本傳)
刈禾復生盧陵巴&KR0960;人文晃者世以田作為業秋收以
過獲刈都畢明旦至田禾悉復湛然如先即便穫所穫
盈倉而巨富(續搜神記)
改元赤烏七年宛陵嘉禾生會稽南始平言嘉禾生改
年為嘉禾三年由拳野稻自生改為和興縣(吴志)
跪把庾衮居貧禾熟穫者已畢而採捃尚多衮乃引其
群子以退曰待其間及其捃也不曲行不勞掇跪而把
之則亦大獲又與邑人入山拾橡分夷險序長幼推易
居難禮無違者(晉書)
躬植朱冲字巨容躬植禾藝蔬隣牛侵犯特芻送牛而
無憾色(臧榮緒晉書)
七莖同穗武帝時嘉禾三生其七莖同穗(晉起居注)
九穗同本王者德盛則嘉禾仁卉也義熙十三年鞏縣
民宋曜於田中獲嘉禾九穗同本九穗九州是時羌平
六合寧(晉中興徵祥說)
異壟合穎許謙字元遜代人也子洛陽為鴈門太守家
田三生嘉禾皆異壟合穎世祖善之進爵北地公也(後魏)
暴禾酬直趙肅授原州總管司馬在道夜行其左右馬
逸入田中暴人禾輒駐馬待明訪禾主酬直而去(北史)
禾生銅硯東魏孝静帝天寶初四月禾夜生于帝銅硯
中及明而長數寸有穗其年帝為高洋所幽遇鴆而崩
(廣五行記)
獻禾授令七年九月太原郡有獻禾一本三穗長八尺
穗長三尺五寸大尺圍芒穗皆紫色鮮明受自禾已上
三尺餘亦紫色有老人年八十餘以素木匣盛之賜物
三十叚板授嘉禾縣令(杜寶大業拾遺錄)
荒地黑禾朔方節度郭子儀言寧朔縣界荒地廣十五
里有黑禾榖出遍地每日側近百姓掃盡經宿還生前
後可得五六千石其禾圓實味甘美臣以為天啓興王
先瑞百榖故漢稱雨粟周頌來麰豈若瑞禾自出家給
人足盖陛下富教安人務農敦本光復社稷康濟黎元
之應也(唐書)
嘉禾改名代宗為皇太子乾元初上降誕豫州奏百姓
李氏有嘉禾生及是册禮特詔改名豫(上)
粒如連珠永泰元年秋京兆府上言鄠縣嘉禾生穗長
一尺餘穗上粒重叠如連珠(上)
田生櫓禾馬燧大歷四年為懷州刺史乘兵亂後其夏
大旱人失耕種燧乃務教化將吏有父母者燧輒造之
施敬收瘞暴骨去其煩苛至秋田中生櫓禾人頗便之(上)
麟食嘉禾元和中東州觀察使潘孟陽上言龍州武安
川中嘉禾生有麟食之復生麟之來一鹿引之羣鹿隨
焉光華不可正視畫工就圖之并嘉禾一凾以獻(上)
一莖玉穗聞河南縣獻嘉禾一莖五穗重規視之曰偽
也笞其人而遣(五代史)
高地種禾種禾無期因地為時三月榆莢雨時高地強
土可種禾薄田不能糞者以原蠶矢雜禾種之則禾不
生蟲(汜勝之書)
得時得時之禾長秱而穗大本而莖殺疏穖而穗大其
粟圓而薄糠其米多沃而食之彊如此者不風先時者
莖葉帶芒以短衡穗鉅而芳奪秮米而不香後時者莖
葉帶芒而衡穗閱而青零多粃而不滿(呂覽)
成周之禾夏四月鄭祭足帥師取温之麥秋又取成周
之禾(左隠)
犯禾季子臯葬其妻犯人之禾申祥以告曰請庚之子
臯曰孟氏不以是罪子朋友不以是棄予以吾為邑長
於斯也買道而葬後難繼也(檀弓)
玄山禾飯之美者玄山之禾不周之粟陽山之穄南海
之秬(吕覽)
五尋崑崙墟有禾本長五尋(山海經)
大風不實人主好田獵則歲多大風禾榖不得實(大韜)
夢禾財生禾稼為財用之所夢見禾稼言財氣生(夢書)
銜滋春秋說題辭曰禾者銜滋液宋均注曰銜滋液以
生故以禾為名也
洛水洛水輕利而宜禾
實野禾實于野粟缺于倉皆竒怪非人所意此可畏也
(春秋佐助期)
莽鹵而報莽鹵而種之禾亦莽鹵而報之滅裂而耰之
禾亦滅裂而報之
吐秀嘉禾為榖班祿是宜吐秀五七乃名為嘉(鄭婚禮謁文贊)
没槖它天竺國禾之長者没槖它(孔帖)
粱
薌其祭宗廟之禮粱曰薌萁(曲禮)
飯飯黍稷稻粱白黍黃粱稰穛(内則)
虋芭爾雅曰虋赤苗芭白苗郭璞注曰虋赤粱粟芭白
粱粟皆好榖也捷為舍人曰别米赤白苗也又曰是伯
夷所食首陽草也
膏粱之性欒伯請公族大夫公曰夫膏粱之性難正也
(晉語)
糲粱之性珍怪其味人之所美也而堯糲粱之飯藜藿
之羹文繡狐曰人所好也而堯布衣揜形鹿裘禦寒(淮南)
舂粱而食桓帝之初京都童謠曰城上烏尾畢逋公為
吏子為徒一徒死百乘車車班班入河間河間奼女工
數錢以錢為室金為堂石上慊慊黃粱下有懸鼓我欲
掌之丞卿怒城上烏者處高獨食不與下共謂人主多
聚歛也公為吏子為徒者言蠻夷叛逆父既為軍吏子
弟又為卒徒往擊之也一徒死百乘車者言前一人討
胡既死矣後又遣百乘車往也車班班者言乘輿班班
入河間迎靈帝也奼女數錢言帝既立其母永樂太后
好聚金錢以為堂室也石上慊慊者言太后雖積金錢
猶慊慊常苦不足使人舂黃粱而食之也我欲擊之者
言太后教帝使賣官授錢天下忠篤之士怨望欲擊鼓
求見卿懸鼓者復怒而止我也(續漢志)
魏武為粥有具粱解粱遼東赤粱魏武帝以為粥(廣志)
辟猿猴法孫權時有一人種粱在山中患猿猴食之聞
介象有道聊從乞辟猿猴法象告之無他法也汝明日
往粱所望見群猿方往時便大喚語之曰以白介君使
猿猴莫復求食粱此人倉卒直謂象欺弄之明日視粱
遇群猴適欲下樹試承象語語猿即各還山出遂便絶
跡(神仙傳)
粱米二升凉州都督計欽明嘗出按部有吐蕃數萬奄
至城下欽明拒戰久之力屈被執賊將欽明至靈州城
下欽明大呼曰賊中都無飲城内有美醬乞二升粱米
乞二升墨乞一挺是時賊營四面阻泥河唯有一路得
入欽明詐乞此物以喻城中冀有簡兵練將候夜掩襲
城中無悟其旨者尋遇害(唐書)
不耕欲粱不能耕而欲黍粱不能織而喜衣裳無事而
求其功難矣(淮南)
竹根白粱味甘微寒無毒生除熱益氣有襄陽竹根者
最巨黃粱出青冀(本草)
黃粱黃粱穗大毛長殼米俱麤於白粱而收子少不耐
水旱食之香味逾於諸粱人號為竹根黃(爾雅翼)
玄山粱飲以華泉之水食以玄山之粱(𫝊林雉賦)
雍&KR0960;左思魏都賦曰雍&KR0588;之粱
麻
枲實爾雅曰黂枲實孫炎注曰麻子因分爾雅翼麻有
實者别名苴而無實者别名枲
以犬嘗禮記月令曰仲秋之月天子乃以犬嘗麻先薦
寢廟鄭元注曰麻新黂
食麻與犬三秋之月天子衣白衣乘白駱食麻與犬(淮南)
得時得時之麻必莖以長疏節而危陽少本而莖堅厚
枲以均後熟多榮日夜分復生如此者不蝗(吕覽)
飯麻大夫李斯與鮑&KR0588;子俱事孫卿鮑&KR0588;飯麻蓬藜脩
道白屋之下李斯為秦丞相終致五刑(鹽鈇論)
飛明珠東極之東有飛明麻葉黑實如玉風吹之如塵
亦名明塵麻有紫沉麻如粟色紫迮為油則汁之如清
水食之目視鬼魅又有倒葉麻葉如倒苣色紅紫亦名
紅冰麻言冰麻乃有實食之顔色潔白有通明麻食者
夜行不持燭是苣蕂也(拾遺)
省煩周黨遺閔仲叔生麻叔嘆曰我欲省煩耳受而不
食(東觀漢記)
夢麻驚乳宣帝陳皇后生高帝高帝年二歲乳人乏乳
后夢人以兩甌麻粥與之覺而驚乳因此豐足(齊書)
補中麻子味甘無毒主補中益氣服之令人肥徤(本草)
益氣麻子味甘無毒主補中益氣(月)之令人肥徤麻子
一名&KR0034;一名麻勃(養子要集)
胡麻胡麻亦有實本生大宛一名油麻一名狗莖一名
方莖淳黑者名巨勝亦曰一葉兩莢為巨勝或曰莖圓
名胡麻莖方名巨勝又作角作四稜者名胡麻八稜者
為巨勝俗云必夫婦同種即生而茂盛道家以為飯陶
隠居言八榖之中胡麻最為良(爾雅翼)
折麻九歌云折疏麻兮瑶華將以遺兮離居(離騷)法宣云
雖攀桂之歡或舛而折麻之贈不遺(續高僧傳)
秫
衆秫爾雅衆秫謂黏粟也說文云與榖相似米黏此人
用之釀酒其莖稈似禾而麄大者是也孫炎注曰秫稷
粟也
公田種秫陶潛字元亮為彭澤令在縣公田悉令種秫
榖曰令吾常醉于酒足矣妻子固請種秔乃使二頃五
十畆種秫五十畆種秔(晉書)
苽
茭草苽者蔣草也生水中葉如蔗荻江南人呼為菱草
刈以飼馬甚肥其苗有莖梗者謂之菰蔣至秋則為此
米(爾雅翼)
彫胡苽米一名彫胡故宋玉賦云為臣炊彫胡之飯烹
露葵之羔又牧叔七發云楚苗之食安胡之飯摶之不
解一啜而散(上)太液池邊皆是彫胡紫籜綠節之類菰
之有米者長安人謂之彫胡葭蘆之未解葉者謂之紫
籜菰之有首者謂之綠節(西京雜記)
似榖養人海上有草焉名蒒其實食之如大麥七月稔
熟名曰自然穀民歛至冬乃訖或曰禹餘糧言禹治水
棄其餘糧化而為此(爾雅翼)
稊爾雅稊苵稊一名苵似稗之穢草布生於地而稗則
生下澤中故古詩曰蒲稗相因依(上)
稗稗水旱無不熟之時又特滋盛易得蕪穢良田畆得
二三十斛宜種之以備凶年又稗巾有米熟時可禱取
炊之不减粢米又可釀作酒武帝時令典農種之一頃
收二十斛斛得米三升大儉可磨食之(汜勝之書)
東廧東廧生河西苗似篷子似葵可為飯河西人語曰
貸我東廧償爾田粱(本草)
菵米菵米可為飯生水田中苗子似小麥而小四月熟
久食不饑爾雅所謂皇守田者也(上)
狼尾狼尾草子作黍食之令人不饑爾雅所謂孟狼尾
者也(上)
蒯草蒯草子亦堪食如秔米又蓬草子作飯無異秔米
儉年食之上
天中記卷四十五
