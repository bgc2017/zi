天中記卷五十一
明陳耀文撰
桂
百藥之長桂江南木百藥之長(說文)
招摇桂和之美者招摇之桂(吕覧)招摇之山其上多桂(山經)
注桂葉似枇杷長二尺餘廣數寸味辛白花叢生山峯
冬夏常青間無雜木
八桂桂林八樹在賁隅東八樹成林言其大也(山經)羅浮
山頂有桂所謂賁隅之桂(羅浮山記)白石之山望之如雪其
上有湖𫝊云金鵝之所集八桂之所植(臨海記)八桂森挺
凌霜(天台賦)天台山有八桂嶺(地里記)
桂罄一山漢武帝謂東方朔曰孔子顔淵之道德何勝
朔曰顔淵如桂罄一山孔子如春風至則萬物生(翰林雜事)
(杪)
綠桂王母與燕昭王遊於燧林之下說炎帝鑚火之術
取綠桂之膏燃以照夜忽有飛蛾銜火狀如丹雀來拂
於桂膏之上(拾遺記)
紫桂闇河之北有紫桂成林其實如棗羣仙餌焉韓終
採藥詩曰闇河之桂實大如棗得而食之後天而老(上)
桂餌魯人有好釣者以桂為餌黃金為鈎(闞子)
桂蠧漢文帝復使陸賈使南越尉佗因使者獻桂蠧一
器注應劭曰桂樹中蝎蟲也師古曰此蟲食桂故味辛
而漬之以蜜食之也蘇林曰漢舊常以獻陵廟載以赤
轂小車(南越傳)藝文御覧作賈𫝊誤
青桂武帝使董謁乘琅霞之輦以昇壽靈壇至三更西
王母駕玄鸞之輿至壇之四面列種軟條青桂風至桂
枝自拂階上游塵(洞冥記)
桂柱漢武時昆明池中有凌波殿七間皆以桂為柱風
來自香(說苑)
桂臺宣帝元鳳二年於淋池之南起桂臺以望遠氣東
引太液之水有一連理桂樹上枝跨於渠水下枝隔岸
而南生與上枝同一株(拾遺記)
生太山阿客有問陳季方足下家君太丘有何功德而
荷天下重名季方曰吾家君譬如桂樹生太山之阿上
有萬仞之高下有不測之深上為甘露所霑下為淵泉
所潤當斯之時桂樹焉知太山之高淵泉之深不知有
功德與無也(世說)
桂林一枝郤詵遷雍州刺史武帝於東堂會送問詵曰
卿自以為何如對曰臣舉賢良對策為天下第一猶桂
林之一枝崑山之片玉帝笑(晉書)
芳林齊武帝時湘州送桂以植芳林苑中(本草)
寄花顔真卿為湖州刺史與袁高遊杼山陸羽折青桂
花見寄顔謝以詩云羣子遊杼山山寒桂花白綠荑含
素萼採摘自逋客忽枉巖中詩芳香潤金石全高南越
蠧豈謝東堂策會愜名山期從君恣幽覿寳積寺故事
也(傳)
紫陽花杭州靈隠山多桂寺僧曰月中桂也至今中秋
夜往往子墜寺僧亦曾拾得招賢寺僧植桂香紫可愛
郡守白公號紫陽花(南部新書)
異種李德裕平泉莊有剡溪之紅桂種山之月桂曲阿
之山桂永嘉之紫桂剡中之紅桂桂東陽之壯桂(一品集)
獨秀龍門敬善寺有紅桂樹獨秀伊川嘗於山南諸山
訪之莫致陳侍御因訪剡溪樵客偶得數株移植郊園
衆芳色沮乃知敬善所有是蜀道異草徒得嘉名(志)
性制南唐後主嘗召徐鍇至清暑閣閣前地徑兩草生
磚縫中薙去復生鍇曰呂氏春秋云桂枝之下無雜木
味辛故也後主令取桂屑數斗勻布縫中經宿草盡死
(談苑)以桂為丁以釘木中其木即死蓋其性相制耳(雷公炮炙論)
文桂岱輿山北有玉梁千丈駕玄流於上傍有丹桂紫
桂白桂皆直上百尋可為舟航謂之文桂之舟(拾遺記)
實如橘太山北有桂樹七十株天神青腰玉女三千人
守之其實赤如橘人食之一年仙宮迎之常有九色飛
鳳寳光珠雀鳴集於此(天地運度經)
香桂林邑城隍塹之外林棘荒蔓榛梗冥鬱滕槃等秀
參錯際天其中香桂成林氣清澄烟桂父縣人也棲居
此林服桂得道(水經)
天竺天竺桂生西胡國功用似桂不過之(圖經)
蠧桂夫翠飾羽而體分象美牙而身喪蚌懷珠而致剖
蘭含香而遭焚膏以明而遂煎桂以蠧而成疾(金樓子)
松
百木長松柏為百木長也而守宮闕(史記)
松肪松脂一名松膏一名松肪松花名松黃(本草)
松脂為茯苓松脂淪入地中千歲為茯苓茯苓千年化
為琥珀一名江珠今太山有茯苓而無琥珀益州永昌
出琥珀而無茯苓(博物志)
服松偓佺好食松實能飛行逐走馬以松子遺堯堯不
能服松者横也時受服者皆至二三百歲(上)
梓化周太姒夢周梓化為松(太公兵法)
長松天子升長松之磴(穆天子傳)荆有長松文梓(尸予)
部婁晉侯使張骼輔躒致楚師求御于鄭鄭人卜宛射
大吉子太叔戒之曰大國之人不可與也對曰無有衆
寡其上一也太叔曰不然部塿無松柏(襄二十四)
草不殖楚郟敖即位王子圍為令尹鄭行人子羽曰是
謂不宜必代之昌松柏之下其草不殖(上二十九)
龍松始皇起雲明臺東得葱巒錦柏漂檖龍松寒河星
柘岏雲之梓(紀)
五大夫秦始皇上泰山風雨暴至休於松(史作樹)下因封
其樹為五大夫(漢官儀)始皇二十八年祭封泰山至半忽
大風雨雷雹路傍有五松樹蔭翳數畆乃封為五大夫
忽聞松上有人言曰無道德無仁無禮而天下亡命受
命何以封左右咸聞始皇不樂乃歸崩于沙丘(獨異志)
仙藥仙之上藥有松柏之膏服之可延年(漢武内傳)
西靡漢宣帝東平王發歸國思京師後薨葬東平冡上
松柏皆西靡(冡墓記)
食葉實成帝時獵者于終南山見一人無衣服身皆生
黑毛跳坑越澗如飛乃密伺其所在合圍取得乃是一
婦人問之言是秦之宮人關東賊至秦王出降驚走入
山饑無所食女欲餓死有一老翁教我食松柏葉實初
時苦澁後稍便吃遂不復饑冬不寒夏不熱此女是秦
人至成帝時三百餘載也(抱朴)漢末大亂宮人小黃門上
墓樹上避兵食松柏實遂不復饑舉體生長毛長尺許
亂離既平魏武聞而收養還食穀齒落頭白(異苑)
美松徂徠山多松柏詩所謂徂徠之松也鄒山記云徂
徠山在平父奉高博三縣界猶有美松亦曰尤徠之山
也赤眉渠師樊崇所堡也故崇自號尤徠三老矣(水經注)
勁松世目李元禮謖謖如勁松下風(世說)
夢生腹上初丁固為尚書夢松樹生其腹上謂人曰松
字十八公也後十八歲吾其為公乎卒如夢焉(吳書)
孤松獨立山公曰嵇叔夜之為人也巖巖若孤松之獨
立其醉也巍峩若玉山之將崩(晉書)
齋前種松孫興公齋前種一株松恒自手壅治之高世
遠時亦隣居語孫曰松樹子非不楚楚可憐但永無棟
梁用耳孫曰楓柳雖合抱亦何所施(世說)
巨松浮至晉太興二年大雨霖中山常山尤甚滹沱泛
溢衝䧟山谷巨松僵拔浮於滹沱東至浡海原隰之間
皆如山積石勒下令曰水出巨材所在山積將皇天欲
孤繕修宮宇也咸和六年勒僣位如鄴將營宮殿時大
霖雨中山西北暴水漂流巨木百餘萬根集于堂陽勒
大說曰諸卿知此不非為災也天意欲吾營鄴都耳(載記)
棟梁用庾顗見和嶠嘆曰嶠森森如千丈松雖磥砢多
節目施之大厦有棟梁之用(晉書)有人哭和長與曰峩峩
若千丈松崩(世說)
齋前種松張湛好于齋前種松養鴝鵒袁山松出入好
令左右作挽歌時人謂張屋下陳屍袁道上行殯
百丈松符子輿玄子登於大山下臨千仞之淵上蔭百
丈之松蕭蕭然神王乎一丘矣(符子)
刺史植松蔣山本少林木東晉令刺史罷還種松百株
宋時諸州刺史罷職還者載松三百株下至郡守各有
差山之最高峯北有五願樹乃柞木也(金陵地記)
愛松風陶弘景特愛松風庭院皆植松每聞其響欣然
為樂(梁書)
服脂王愛州在鄴學服松脂不得節度腸塞而死為藥
所誤者甚多(顔氏家訓)
寒木齊世有辛毗者清幹之士官至行臺尚書嗤鄙文
學嘲劉逖云君輩辭藻譬若朝菌須臾之翫非宏才也
豈比吾徒比千丈松樹常有風霜不可凋悴矣劉應之
曰既有寒木又發春華何如也辛笑曰可矣(傳)
代麈揮張譏字直言後主幸鐘山開山寺召從臣坐于
寺西南松林下敇召譏竪義時索麈尾未至後主敇取
松枝手以屬譏曰可代麈尾顧謂羣臣曰此即張譏后
事(陳書)
木醴陳后主禎明二年初覆舟山及松柏林冬月出木
醴後主以為甘露之瑞俗呼為雀餳(建康實錄)
摩頂松玄裝法師往西域取經手摩靈巖寺松枝曰吾
西去求佛教汝可西長吾歸即東向使吾弟子輩知之
既去其枝年年西指一年忽東向弟子曰教主歸矣果
還至今謂之摩頂松(大唐新語)
龍骨不空三藏塔前多老松歲旱時官伐其枝為龍骨
以祈雨蓋三藏役龍意其樹必有靈也(酉陽)
為林郎餘令授霍王元軌參軍從父知年亦為王友元
軌每曰郎家二賢皆入府不意培塿而松為林也(上)
五粒松脂松樹大連抱有五粒子形如桃仁而稍小皮
硬有人取而食之味如胡桃浸酒療風(大歷時監察御史顧愔新羅國)
(記)五代鄭遨聞華山有五粒松脂淪入地千歲化為藥
能去三尸因徙居華陰欲求之(一行傳)
為聖君出唐德宗時計料造神龍寺須長五七十尺松
木裴延齡奏曰臣近於同州檢得一谷木可數千條皆
長七八十尺上曰人言開元天寳中側近求覓五六十
尺木尚未易須于嵐勝州採市如今何為近處便有此
木延齡云賢才珍寳異物皆在處常有但遇聖君即出
今比木生關輔蓋為聖君豈開元天寳合邪(唐書)
隱背李泌嘗取松醪枝以隱背名曰養和後得如龍形
者因以獻帝四方争效之(新)
百餘章秦系客泉州南安有九日山大松百餘章俗𫝊
東晉時所植系結廬其上(志)
松菊主人韋表微授監察御史裏行不樂曰將禄譬滋
味也人皆欲之吾年五十拭鏡㨵白冐游少年間取一
班一級不見其味也將為松菊主人不愧陶淵明云(新唐)
龍攣虎跛有道人自天台來示余怪松圖披之甚駭人自盤根
于巖穴之内輪菌逼側而上身大數圍而高不四五尺礧砢然蹙
縮然幹不假枝枝不假葉有若龍攣虎跛壯士困縳之狀(陸龜蒙怪松贊)
七松鄭薰既老號所居為隱巖蒔小松七本于庭自號
七松處士異時可對五柳先生(南部新書)
孔雀松松凡言兩粒五粒粒當言鬛叚成式修竹里私
第大堂前有五鬛松兩株大材如椀結實味與新羅者
不别五鬛松皮不鱗唐中使仇士良水磑亭子有兩鬛
皮不鱗者又有七鬛者不知自何而得俗謂孔雀三鬛
松也李德裕言三鬛松與孔雀松别又云欲松不長以
石抵其直下根便不必千年方偃(酉陽)
金松李德裕金松賦序云廣陵東南有顔大師猶子舊
宅其地則孔北海故臺余晩春游眺忽睹竒木枝似檉
松葉如矍麥迫而察之則翠葉金貫燦然有光訪其名
曰金松訊其所來曰得于天台乃就主人求得一本列
于平泉(英華)
圍三尺鍾輻作松竺手植一松夢朱衣吏曰松圍三尺
吾子當登第後三十年始成名其松圍果三尺(摭言)
寄生天台智者院釋行滿居房檻外有巨松横枝之上
寄生小樹每滿出坐其寄生必嫋嫋向側時謂此樹作
禮茶頭也或不信者專伺滿出則紛紛然滿坐則屹立
亭亭更無動摇(宋高僧𫝊)
怪松南康有怪松從前刺史每令畫工寫松必數株衰
悴後因一客與妓環飲其下經日松死(酉陽)
將軍伊陽深山中有黑松山平高四十里其上皆大松
有二株尤大一號大將軍一號小將軍大者圍絹三疋
小者圍一疋木客取材于此皆祭之以絹圍訖造圖掛
其上政和間求明堂柱而邑官以無中程者聞既而有
人告發云大松不可出小松可取也乃命告者以官而
令佐皆謫已伐之亦不可出告者尋死今獨大將軍尚
在而小者委于山間惜哉(陶朱新錄)
七星松羅浮奉宸橋南有古松七株上凌霄漢仙靈常
此憩息鄒葆光有道術宣和中召至凝神殿有七人從
之倏不見上問為誰葆光對曰臣居山常習劍術此七
人者古松也上異之(羅浮志)
結毬成蓋洪邁紹興間與弟适遵讀書外家沈氏白茅
山墳廬是歲墓有二松結毬成蓋既而兄弟舉博學宏
辭亦木之祥也(毘陵志)
木中有文昔金人代宋時伐香巖寺木造舟木中有文
成詩云栽松種柏興唐日解板成舟破宋時可惜香巖
千載樹等閒零落歲寒枝世傳以為怪異(浙川縣志)
天陵天陵偃蓋之松大谷倒生之柏凡此諸木皆與天
齊其長與地齊其久(抱朴子)
麈尾石門北巖即松林也有數百樹松大皆連拱長近
二十丈攅生絶崖上南臨石門澗澗中仰視之離離如
騈麈尾號麈尾松於尋陽望聚見之分明(周景式廬山記)
化石僕骨東境其地東北一千里有康于河斷松投之
三年輒化為石其色青謂之康于石有松文(記)
萬年麻城西北一十里有枯松一株相傳以為萬年松
魚甲洛中有魚甲松(酉陽)
精變青牛嵩嶽有大松樹或百歲千歲其精變為青牛
或為伏龜採食其實得長生(嵩高山記)千載松柏樹枝葉上
杪不長望如偃蓋其中有物如青牛青羊人服皆萬歲(玉策)
義松翊真觀在南昌府城西南觀有二松相去五尺合
為一幹號曰義松(山川紀異)
水松水松葉如檜而細長出南海土産衆香而此木不
大香故彼人無被服者嶺北人極愛之然愛其香殊勝
在南方時植物無情者也不香於彼而香於此豈屈于
不知已而伸於知己者歟物理之難窮者如此(南方草木狀)
有抱木生其傍柔弱可作履謂之抱香履(羅浮志)
海松子樹與中國松同但結實絶大形似小粟三角肥
甘香美一罇俎間佳果也出林邑(南方草物狀)
倒植中嶽頂上松幹如插筆其間數株上巨下細柯似
枯槎皮或剥落有半榮者僧指云此是嶽神為珪禪師
夜移天將曉其鬼兵懼遽倒植之而去(曲洧舊聞)
木長官於潜牧嶺上有古松一本盤錯竒怪嘗有兄弟
䦧墻欲訟於有司夜行憩其下遲明辨色相視乃伯仲
也遂各悔咎息争而還因名松為木長官(杭州志)
落落藉萋萋之纖草蔭落落之長松(天台賦)長松落落卉
木蒙蒙(杜篤首陽山賦)
亭亭亭亭山上松(劉公榦詩)青青陵上松亭亭高山柏(何敬祖)
青青陵上柏(古詩)
鬱鬱鬱鬱澗底松(左太冲詩)
丸丸陟彼景山松柏丸丸(詩殷武)
摧摧南山石嵬嵬松柏何摧摧上枝拂青雲中心十數
圍(劉越石扶風歌)
松雔松取燒枝其上下承取汁名松雔其松樹皮上綠
衣名艾納合味衆香燒之其烟回聚清白可愛(廣志)
夢松松為人君夢見松者見人君也(宋書)
柏
土山多柏白於之山其上多柏土山多柏(山經)
文柏華山生文柏(地理志)
食實赤松子好食柏實齒落更生(列仙𫝊)
禹植漢陽縣西柏泉寺有古井世傳大禹植柏於大别
山其根盤曲直至井底今柏根尚存又大别山陽太平
興國寺前亦有古柏俗𫝊禹治水時所植者(山川紀異)
夫子手植魯郡孔子舊庭有柏樹二十四株經歷漢晉
其大連抱有二株先折倒士人崇敬莫之敢犯江夏王
義恭悉遣人伐取父老莫不嘆息(宋書)兖州曲阜縣文宣
廟廟内并殿西南各有柏葉松身之樹各高五六丈枯
槁已久相傳夫子手植永嘉三年復枯俗傳千年木療
心痛人多竊割削之樹身漸細去地丈餘皆以泥累泥
封猶不免焉亦有取為笏者色紫而甚光澤肅宗時二
樹猶在(封氏見聞記)先聖廟前有數株古柏亦傳千餘歲本
大十圍淄華為兖州軍食貧窮無以充四方之餉華遂
命伐之裁為簡冊刻為器皿以行餉之(𫝊載)
柏寢景公與晏子游於少海登柏寢之臺而還望其國
曰美哉泱泱乎堂堂乎後世將孰有此晏子對曰其
田成氏乎(韓外傳)李少君見武帝上有故銅器問少君
少君曰此器齊桓公十年陳于柏寢已而案其刻果
齊桓公器一宮盡駭(史記)師古曰以柏木為寢室於臺
之上
東南枝秦穆公之時陳倉人掘地得物若羊非羊若猪
非猪怪將獻之道逢二童子謂之曰子知彼乎名為魍
常在地下食死人腦若欲殺之以柏東南枝指之則死
矣(宋符瑞志)墓上樹柏路頭石虎周禮方相氏入墟禦魍像
魍像好食死者肝腦人家不能當令方相立於墓側以
禁禦之而魍僧畏虎與柏(風俗通)
柏谷柏谷谷名也漢武帝微行所至長傲賓於柏谷者
也谷中無迴車地夾以高原柏林蔭藹窮日幽暗殆弗
覩陽景(述征記)
泰山柏山南有泰山廟種柏樹千株大者十五六圍長
老傳云漢武所種(泰山記)泰山廟中柏皆二十餘圍夾西
階赤眉嘗斫一樹見血而止今斧瘡猶在(從征記)
延年藥有松柏之膏服之可以延年(漢武内傳)
移植磅山之柏有穴穴上有柏昔李少翁於閬陰移來
此穴種此柏已見扶桑三枯海水涸竭帝覺遣人往穴
掘不見其根唯見赤鷰飛翻入雲移柏植於通靈臺(洞冥記)
柱生枝巴郡有柏柱大可十圍高二十餘丈乃公孫述
時樓柱所斫之處忽生枝而不朽(寰宇記)
諸葛柏道家多作柏葉湯常點益人古柏葉尤竒今益
州諸葛孔明廟中有大柏木相傳是蜀世所植故人多
採收以作藥其味甘香於常柏也(圖經)
盗墓柏庾蹇字升褒或有斬其父墓柏者莫知其誰乃
召隣人於墓自責叩頭涕泣謝祖禰自後人莫之犯(晉書)
李充喪父冡側有盗夜斫柏樹者充手刃之(陳留耆舊傳)
冡柏變色王裒字偉元痛父不以命終絶世不仕立屋
墓側旦夕常至墓前輒悲號斷絶墓一柏樹裒常所攀
涕淚所著樹色與凡樹不同(王隱晉書)梁武拜山陵涕泣所
灑松為變色(金樓子)
柏屋東宮玄圃乃有柏屋製甚古拙(南齊豫章王傳)
賦修江夏王鋒以明帝知權常忽忽不樂著修柏賦以
見其志曰既殊羣而抗立亦含貞而挺正豈春日之自
芳在霜下而為盛衝風不能摧其枝積雪不能改其性
雖坎壈於當年庶後凋之可詠時鼎業潜移鋒獨有慨
然匡復之意後為明帝所害江斆聞其死曰芳蘭當門
不得不鋤其修柏之賦乎(南史)
龍鬚柏徐伯珍東陽太末人宅南九里有高山班固謂
之九巖山後漢龍丘萇隱處也山多龍鬚柏望之五采世
呼為婦人巖伯珍移居之門前生梓樹一年便合抱(南齊書)
廟柏重生侯景既䧟臺城都下王侯庶姓廟樹咸見殘
毀唯文宣太后廟四周柏樹獨鬱茂及景簒修南郊路
偽都官尚書呂季略說景令伐此樹以立三橋始斫南
面十餘株再宿悉枿生便長數尺時既冬月翠茂如春
賊乃大驚惡之使悉斫殺識者以為昔僵柳起於上林
乃表漢宣之興今廟樹重青必彰陜西之瑞(梁書南史)
柏柱生花梁武陵土紀以侯景之亂僣號于蜀初妖怪
不一内寢柏殿柱繞節生花其莖四十有六靃靡可愛狀似
荷花識者曰王敦妖花非佳事也後果為元帝所誅(南史)
柏棺博陵崔&KR0636;字子洪死十二年而復生性畏日不敢
仰視又畏水火及刀兵之屬常走於逵路遇疲則止不
徐行也時人猶謂是鬼洛陽大市北奉終里里内之人
多賣送死之具及諸棺槨&KR0636;謂曰作柏木棺勿以桑木
為欀人問其故&KR0636;曰吾在地下見人發鬼兵有一鬼訴稱
是柏棺應免主兵吏曰爾雖柏棺桑木為欀遂不免京
師聞此柏木踴貴人疑賣棺者皆&KR0636;發此等之言也(洛陽藍記)
連理覇城王整之姊嫁為衛敬瑜之妻年十六而敬瑜
亡父母舅姑咸欲嫁之誓而不許乃截耳置盤中為誓
乃止遂手為亡壻種樹數百株墓前柏樹忽成連理一
許還復分散女乃為詩曰墓前一株柏根連復并枝妾
心能感木頽城何足竒(南史)
柏菴武帝伐齊永昌公椿屯雞棲原齊王憲密謂椿曰為
營不須張幕可伐柏為庵令兵去之後賊猶致疑及被敕
追還率兵夜返齊人果謂柏庵為帳幕翌日始悞(後周書)
枯生枝隋文帝時王劭上書云陳留老子祠有枯柏𫝊
云老子將度世云待枯柏生東南枝迴指當有聖人出
吾道復行至齊枯柏從下生枝東南上指夜有三童子
相與歌曰老子廟前古枯樹東南枝如繖聖主從此去
及陛下牧亳州親至祠樹之下自是柏枝迴抱其枯枝
漸指西北道教果行(北史)真源縣老子堂前有雙柏樹左
階之柏久枯煬帝大業十三年忽從根生一枝聳榦三
丈三尺枝葉青翠唐武宗二年更生一枝直上五尺横
枝兩層枝葉相覆異于常樹(述征記寰宇記)
影不移高祖在襁袵之時母置放其莊柏樹之陰而往
餉田比及餉回日斜而樹影不移(玉堂閒話)
大小將軍嵩山天封觀有古柏三株武后封五品大夫
蔭百餘步俗云大小將軍(河南志)
乾陵乾陵之柏異于他處其木未有無文理者而其文多
為菩薩雲氣人物鳥獸狀極分明可觀有盗得一株徑尺
者可直萬錢關陜人家多以為貴宜其子實最佳也(本草)
大將軍嵩山漢武帝登封時神人呼萬歲之所峯之半
乃昔嵩陽觀故基有唐天寳年碑刻碑東古柏五株積
翠婆娑可愛中有一株尤大五人聯手抱之圍始合下
一石刻曰漢武帝封大將軍(少林集錄)
柏銘桑道茂居有二柏甚茂曰人居而木蕃者去之木
盛則土衰衰則人病乃以鐵數十鈞埋其下復曰後有
發其地而死者太和中温造居之發藏鐵而造死(志)
珠子柏李德裕平泉莊有鴈翅檜婆娑如鴻鴈之翅珠
子柏實皆如珠子簾生葉上香聞數十步蓮房玉蕊每
跗萼之上上分五朵而實同其一房者也(賈氏談錄)
柳柏李德裕有柳柏賦謂其風姿濯濯宛若荑楊而冐
霜停雪四時不改(英華)
合掌唐太常博士崔石云汝西有練溪多異柏及暮枝
葉斂俗呼合掌柏(酉陽)
笛聲余靖慶歷中知桂州州境窮僻處有林木延袤數
十里每至月盈之夕輒有笛聲發于林中甚清遠土人
云聞之已數十年終不知其何怪也公遣人尋之見其
聲出一大柏樹中乃伐取以為枕聲如期而發公甚寳
惜凡數年公之季弟欲窮其怪命工解視但見木之文
理正如人在月下吟笛之像雖善畫者莫能及重以膠
合之則不復有聲矣(遯齋閒覧)
點枝元豐間朝廷問罪西夏五路舉兵秦鳳路圖上師
行營憩形便之次至關嶺有秦時柏一株雖質幹不枯
而枝葉略無存者既標圖間裕陵披圖顧問左右偶以
御筆點其枝間而嘆其閱歲之久也後郡奏秦朝柏忽
復一枝再榮殿中有記當時奏圖歡賞之語私相聳異
以為天人降筆所加回枯起死便同雨露之施(春渚紀聞)
陰陽宋高宗時高麗國進陰陽柏兩株高纔二三尺高
宗以賜王綯綯種于永懷寺殿庭左右後柏高與殿齊
每歲左花則右實右花則左實寺在崑山玉峯(志)
綺柏日就殿以文檉綺柏為材(成都記)
蒼官柏曰蒼官(樊宗師園林記)
得真桃李蒨粲於一時時至而後殺至於松柏經隆冬
而不凋蒙霜雪而不變可謂得其真矣(荀子)
紫柏廣漢梁泉縣漢故道縣也龍女山多紫柏華陽志
云梁泉有紫柏坂
檜
樅檜樅松葉柏身檜柏葉松身(爾雅)
矬栝亳州法相寺矮檜高纔數尺偃亞蟠屈枝葉繁茂
不可圖唐大中年李待價石記云圓蔭三丈陰距今凡
三百餘年廣袤五六丈為一郡之珍玩士人目其寺曰
矬栝(澠水燕談)
白公檜白樂天為蘇州守時恩信及民皆敬而愛之嘗
植檜數本于郡圃後人目之曰白公檜以况甘棠焉(吳中紀聞)
御愛宋真宗朝寢殿側有古檜秀茂不郡名御愛檜然
横礙殿簷真皇意欲去之一夕風雷轉摺其枝時以為瑞(話腴)
檜花蜜亳州太清宮檜至多檜花開時蜜蜂飛集其間
作密極香而味微苦謂之檜花蜜(老學庵筆記)
桑
神木桑木者箕星之精神木也蟲食葉為文章人食之
老翁為小童(典術)
千戶侯齊魯千畆桑其人與千戶侯等(史記)
桑始太古時有人遠征家有一女幷馬一匹女思父乃
戲馬云能為迎我父吾將嫁於汝馬絶韁而去至父所
父疑家中有故乘之而還馬後見女輒怒而奮擊父怪
之密問女女具以告父父屠馬曬皮於庭女至皮所以
足䠞之曰爾馬而欲人為婦自取屠剥如何言未竟皮
蹷然起卷女而行父失女後於大桑樹枝間得女乃皮
盡化為蠶績樹上蠒厚大異常隣婦取養之其收數倍
因名其樹曰桑桑者喪也由斯百姓競種之今世所養
是也漢禮皇后親採桑祭蠶神曰菀窳婦人寓氏公主
公主者女之尊穪也菀窳婦人先蠶者也故世或謂蠶
為女兒者是古之遺言也(搜神記)
庇陰昔者堯見舜於草茅之中席隴畆而蔭庇桑陰移
而受天下傳(趙國策)堯舜相見不違桑陰(說苑)
伊尹生伊尹之母居伊水之上孕夢有神告之曰臼水
出而東走無顧明日視臼出水告其隣東走顧其邑盡
為水身因化為桑有莘氏採桑得嬰兒空桑之中獻之
于君君令乳之命曰伊尹(呂覧)
七日而拱太戊之時道缺法圯以致妖孽桑榖生朝七
日而拱太戊恐懼側身修德(家語)
桑虞天子居范宮以觀桑者乃飲于桑中命桑虞出桑
者用禁暴民注桑虞主桑者(穆天子傳)
謀桑下晉重耳至齊桓公妻之有馬二十乘公子安之
從者以為不可將行謀於桑下蠶妾在其上以告姜氏
姜氏殺之而謂公子曰子有四方之志其聞之者吾殺
之矣(左僖二十三)
翳桑趙宣子田於首山舍于翳桑見靈輒餓問其病曰
不食三日矣食之舍其半問之曰宦三年矣未知母之
存否今近焉請以遺之使盡之而為之簞食與肉置諸
橐以與之既而與為公介倒戟以禦公徒而免之問何
故對曰翳桑之餓也問其名居不告而退(宣二)
桑落孔子適楚厄於陳蔡之間七日不食告子路曰居
不隱者思不遠身常佚者志不廣汝庸知吾不得之桑
落之下(荀宥坐)
二女爭桑吳公子光伐楚拔居維城離初楚邊邑卑梁
氏之處女與吳邊邑之女爭桑二女家怒相滅兩邑長聞
之怒而相攻滅吳之邊邑吳王怒遂伐楚(史記)劉毅中正疏
云夫桑妾之訟禍及吳楚鬭鷄之變難興魯邦(晉書)
竒女採桑齊瘤女者齊東郭採桑之女項有大瘤閔王
遊至東郭百姓盡觀宿瘤女採桑如故王怪問之對曰妾
受父母教採桑不受教觀大王王曰此竒女也聘迎之(列女傳)
藏椹進母楊範字文端齊人齊宋之亂母在賊中探椹
藏于地夜取之進母如是非一忽於地中得米十斛上
有字云米十斛賜孝子楊範以資給母(風俗通)
一寸椹始皇聞鬼谷先生言遣遣徐福入海求金菜玉
蔬并一寸椹(金樓子)北方有白桑椹長數寸食之甘美(異苑)
丹椹神仙上藥有扶桑丹椹(漢武内傳)扶桑國在大漢國東
二萬餘里上多扶桑葉似桐初生如笋國人食之實如棃
而赤績其皮為布亦為綿為紙(齊書)扶桑在碧海之中上
有大帝宮東王父所治處有椹樹長者數千丈大二千餘
圍樹兩兩同根偶生更相依倚故名扶桑仙人食其椹
體作金色飛翔玄宮其樹雖大其葉則小故如中夏之
桑也但椹稀而色赤九千歲一生實耳味絶甘香美(十洲記)
飯蠶汝南尹崑為汝陰功曹令新到官問曰園中有桑
以飯蠶何如崑曰非初政所務令嘉其言(後漢)
如車蓋先主舍東南角籬上有桑樹生高五丈餘遥望
見童童如小車蓋往來者皆怪此樹非凡涿人李定云
此家必出貴人先主少時與宗中諸小兒於樹下戲言
吾必當乘此羽葆蓋車叔父子敬謂曰汝勿妄語滅吾
門也(三國志)齊高祖蕭道成宅在武進宅南有桑樹櫂本
三丈横出四枝狀如車蓋上年數歲好戲其下從兄敬
宗謂曰此樹為汝生也(南史)
助採南郡龐士元聞司馬德操在穎川故二千里候之
至遇德操采桑士元從車中謂曰吾聞丈夫處士當𢃄
金佩紫焉有屈洪流之量而執絲婦之事德操曰子且
下車適知邪怪之速不慮失道之迷昔伯成耦耕不慕
諸侯之榮原憲桑樞不易有官之宅何有坐則華屋行
則肥馬侍女數十然後為竒此乃許父所以忼慷夷齊
所以長歎雖有竊秦之爵千駟之富不足貴也士元曰
僕生出邊陲寡見大義若不一叩洪鐘伐雷鼓則不識
其音響也(世說)士元師事司馬德操不矜小名衆莫知德
操蠶月躬採桑後園士元助之因與談斯世之廢興其
言若神遂移日忘食德操於是異之(荆州先賢𫝊)
椹為糧漢興平元年九月桑再椹時劉玄德軍小沛年
荒穀貴士衆皆饑仰以為粮(異苑)
畜椹楊沛為新鄭長課民畜桑椹一豆積得千餘斛太
祖遷天子軍乃無粮沛進乾椹後為鄴令賜其生口十
人絹百疋以乾椹也(魏略)
八百株初諸葛孔明自表後主曰成都有桑八百株薄
田十五頃子弟衣食自有餘饒不别治生以長尺寸若
臣死之日不使内有餘帛外有贏財以負陛下及卒如
其所言(蜀志)
夢桑生井何祗夢桑生井中趙直占曰桑非井中之物
桑字四十八君壽恐不過此祗年四十八而卒(益部耆舊傳)
夢椹晉武太原中太原王戎為鬱林太守泊船新亭眠
夢有人以七枚椹子與之著衣襟中既悟得椹如夢中
占曰椹桑子也自後男女大小凡七喪(異苑五行記)
西廂愍懷太子之將廢也有桑生於宮西廂日長尺餘
數日而枯其子太孫臧之入東宮也桑復生于西廂太
孫廢乃枯(晉書)
甘香張天錫少有文才流譽遠近及歸朝甚被恩遇朝
士以其國破身虜多共毀之會稽王道子嘗問其西土
所出天錫應聲曰桑椹甘香鴟鶚革響乳酪養性人無
&KR0008;心(晉書本傳前凉錄)
黃甘之流有王甲從北方來詣謝公問北方何果最勝
甲云桑椹最好謝公問可以比江東何果甲云是黃甘
之流公曰君何乃爾妄語甲既受妄語之名恐宰相所
責乃買駿馬候熟時取數千枚還以奉公公食之以為
美乃謂甲此味乃江東所無而君近比黃甘於是引甲
為賓客(世說)
求種初晃之遷于龍城也植松為社主及秦滅燕大風
吹之後數年社忽有桑二根生焉先是遼川無桑及廆
通于晉求種江南遼川之桑悉由吳來(後燕錄崔鴻十六國春秋)
神桑洛中願會寺佛堂前生桑樹一株直上五尺枝條
横遶柯葉傍布形如羽蓋復高五尺又然凡為五重每
一重葉椹各異京師道俗謂之神桑觀者成市布施者
甚衆帝聞而惡之以為惑衆命給事黃門侍郎元紀伐
之其日雲霧晦冥下斧之處流血至地見者莫不悲泣
(洛陽伽藍記)
渴愈沈如琢成都人有孝行母患渴非時思桑椹苦求
不遂家東一樹生摘以奉母母渴愈及亡負土成墳廬
於側白鵠二棲于廬冬笋抽十莖天寳二年詔旌表
冬椹唐京兆萬年縣大寧坊有桑樹一株暮秋生子初
冬椹熟鳳閣侍郎李元素取之以進李嶠代為表云鴟
鶚已革見夷貊之懷音絲蠒行豐知府藏之逾實(英華)
充衣李德裕居家以儉約自處每謂子孫曰吾性不好
貨財遂至貧乏然吾近京城有賜田十頃耕之可以充
食桑干干根可以充衣(唐書)
紫披襖出汝身晉開連二年契丹南掠邢洺磁至於安
陽河千里之内焚剽殆盡契丹見大桑因罵曰吾知紫
披襖出汝身吾豈容汝活耶遂命軍卒束薪于木而焚
之(五代史)
桑生木人烈祖末年漂水天興寺桑生大人長六寸如
僧狀右袒而左跪衣裓皆備其色如純漆可鑑謂之須
菩提縣掇置龕中以仁壽節日來獻烈祖驚異迎置宮
中奏事甚謹其徒因以為感應而識者按譙氏五行書
知且有大喪不三月烈祖殂(陸游南唐書)
帝女桑宣山上有桑大五十尺其枝四衢名之曰帝女
之桑郭璞曰婦人主桑故以名也(山海經)
窮桑窮桑者西海之濱有孤桑之樹直上千尋葉紅椹
紫萬歲一實食之後天而老(拾遺記)
食桑化民食桑二十七年化而自褁九年生翼十年而死(括地圖)
帝女桑南方赤帝子學道得仙居高陽崿山桑樹上正
月一日啣柴作巢至十五日成或作白鵲或作女子赤帝
見之悲痛誘之不得以火焚之女即升天因名帝女桑
今人至十五日焚鵲巢作灰汁浴蠶子招絲象此也(廣異記)
槐
虚精槐木者虚星之精(春秋說題辭)
守宮守宮槐葉晝聶宵燒注槐葉晝日聶合而宵燒
布者名為守宮槐
兔目鼠耳槐之生也入季春五日而兔目十日而鼠耳
更旬而始規二旬而葉成(淮南)
三槐朝士面三槐三公位焉槐懷也言懷來人也(周禮)
聽訟樹槐聽訟其下注槐之言歸也情見歸實也(元命苞)
樹槐武王問太公曰天下神來甚衆恐有試者何以待
之太公曰請樹槐於王門内有益者入無益者距之(金匱)
犯愛齊景公有所愛槐令吏守之令曰犯槐者刑傷之
者死有罪而犯之者公令加罪焉其女告晏子曰妾聞
明君不為禽獸傷人民不為草木傷禽獸不為野草傷
禾苖今君以樹木之故罪妾父恐隣國謂君愛樹而賤
人也晏子入言之公令罷守槐之役廢傷槐之法出犯
槐之囚(晏子)
繫援董叔將取於范氏叔向曰范氏富盍已乎曰欲為
繫援焉他日董祁愬於范獻子曰不吾敬也范子執而
維於庭之槐叔向過之曰子盍為我請乎叔向曰求繫
既繫矣求援既援矣欲而得之又何請焉(晉語)
玉樹甘泉谷北岸有槐樹今謂玉樹根幹盤峙三二百
年木也楊震關輔古語云耆老相𫝊咸以謂此樹即楊
雄甘泉賦所謂玉樹青葱也(三輔)雲陽縣界多漢離宮故
地有樹似槐而葉細土人謂之玉樹楊子雲甘泉賦云
玉樹青葱後左思以為假稱珍怪蓋未詳也(國史異纂)玉樹
武帝集衆寳為之思謂非木土所出失之(顔師石)
婆娑大司馬府有老槐樹殷仲堪對而嘆曰此樹婆娑
生意盡矣(晉書)
著賦見意初河右不生楸槐柏漆張駿之世取於秦隴
而植之終於皆死而酒泉宮之西北隅有槐樹生焉李
玄盛著槐樹賦以寄情蓋歎僻陋方立功非所也(記)
夢倚槐廣陵王元淵初除儀同三司總衆北討葛榮夜
夢著衮衣倚槐樹而立以為吉徵問於楊元慎曰三公
之祥淵甚悦之元慎退還告人曰廣陵死矣槐字木旁
鬼死後當得三公果為爾朱勞所殺追贈司空公終如
其言(洛陽伽藍記)
服實庾肩吾常服槐實年七十餘目看細字鬢皆黑離
亂之際奔於江陵(梁書)槐以十月上已取子服之好顔色
長生通神(太清草木方)
植槐韋孝寬為雍州刺史先是路側一里置以土堠經
雨頽毀每須修之孝寬臨州勅部内當堠處置槐樹既
免修復行路又得庇蔭文帝後見之於是令諸州道一
里種一樹十里種三樹百里種五樹(後周書)
坐槐下高穎字昭玄領新都太監每坐槐樹下以聽事後
以樹多不依行列有司請伐之上特令勿去以示後人(隋書)
倚槐賈嘉隱年七歲以神童召見時長孫無忌徐司空
勣於朝堂立語徐戲之曰吾所倚何樹嘉隱云松樹徐
曰此槐也何言松嘉隱云以公配木何得非松長孫復
問吾所倚何樹曰槐樹公曰汝不能復矯對耶嘉隱曰
何煩矯對但取其鬼木耳徐嘆曰此小兒作獠面何得
如此聪明嘉隱云胡頭尚為宰相獠面何廢聪明徐狀
胡也(劉賓客嘉話)
孝感紐回字孝政性至孝周武成中父母喪廬於暮側
廬前生麻一株高丈許圍之合拱枝葉鬱茂冬夏恒青
武帝表其閭子士雄喪父復廬於墓側其庭前有一槐
樹先甚鬱茂及士雄居喪樹遂枯死服闋還宅死樹復
榮高祖下詔褒揚號其所居為累德里(隋書)
槐安淳于芬家廣陵郡宅内有大古槐枝幹條密棼與
郡豪大飲其下貞元七年因沉醉致疾二友扶之歸臥
夢二使曰槐安國王奉邀芬隨二使指古槐驅入穴中
題曰大槐安國入見王妻以次女瑶芳號金枝公主有
羣女曰華陽姑青溪姑上仙子下仙子輩皆侍從命守
南柯郡棼至郡二十餘年使者送出穴遂寤生有子女
斜日未隱于西垣餘尊尚湛于東牖夢中倏忽若度一世
矣因與客尋槐下穴洞然明朗可容一榻有二大蟻素翼
朱首長可二寸乃槐安王又窮一穴直上南枝即南柯郡也
止伐道槐貞元中度支欲取兩京道中槐樹為薪更栽
小樹先下符牒渭南縣尉張造牒曰邵伯所憩尚勿剪
除先皇舊遊豈宜斬伐乃止(唐書)
義感長慶中虢州刺史蕭佑奏湖城縣永房鄉百姓閻
酆五代同居家内一槐木再枝葉
天王槐長安持國寺門前有一槐樹數株金監買一株
令所使巧工解之及入内迴工言木無他異金大嗟惋
令膠之曰此不堪矣但使爾知予工也乃别理解之每
片一天王塔戟成就(酉陽)
三枝槐相國李石河中永樂有宅庭槐一本抽三枝直過
堂前屋脊一枝不及相國同堂昆弟三人曰程曰石皆
登宰執惟福一人歷七鎮使相而已蓋一枝稍短耳(玉泉子)
槐癭裴度在相位日有人寄槐癭一枚欲削為枕時郎
中庾威世稱博物召相别之庾捧玩良久白曰此槐癭
是雌樹生者恐不堪用裴曰郎中甲子多少庾曰某與
令公同是甲辰生公笑曰郎中便是雌甲辰(盧氏雜記)
易榆以槐吳湊為京兆尹兼兵部尚書先是街樾稀殘
有司蒔榆其空湊曰榆非人所蔭既悉易以槐及槐成
而湊以亡行人指樹懷之(傳)
柱生槐枝長安城有孫家宅居之數世堂屋甚古其堂
前一柱忽生槐枝孫氏初猶障蔽之不欲人見期年之
後漸漸滋茂以至柱身通體而變壞其屋上衝秘藏不
及衣冠士庶之來觀者車馬填咽不久偓處巖廊居節
制人以為應三槐之兆亦甚異也其孫愇備言之(玉堂閒話)
槐生室中呂蒙正方應舉僦舍建隆觀沿幹入洛鏁室
而去自冬涉春方回啟戶視之床前槐枝叢生高二三
尺蒙茸合抱是年登科十年作相(幕府燕聞錄)
出烟熙寧中吳仲庶知成都一日文明廳前大槐枝葉
皆出烟色青白如焚香至暮方止木如故楊損之云陰
符稱火生於木初發必克疑將有士卒作難而不成者
後月餘果有告戍卒議亂者皆獲(楊彦齡筆錄)
西夏無槐西夏無槐惟夏州有一株或要槐葉移牒取(酉陽)
忠南無槐白居易云忠州有茘枝一株槐一株自忠之
南更無槐自忠之北更無茘枝(傳載)
音聲樹都堂南門道東有古槐垂陰至廣或夜聞絲竹
之音則省中有入相者俗謂音聲樹(南部新書)
一日三榮三悴晉陽都城北角有槐木一日之間三榮
三悴(玉箱雜記)
榆
玉衡散玉衡星散為榆(運斗樞)
蕪荑藲至無姑其實夷注無姑之榆也所謂蕪荑(爾雅)蕪
荑一名無姑(本草)蕪荑在地赤心者善(范子計然)
無情劉子駿信方士虚言為神仙可學余見其庭下大
榆樹久而剥折指謂曰彼樹無情然猶枯蠧人雖欲愛
養何能使之不衰(桓譚新論)
為籬鄭澤為魏郡太守百姓乏材木乃課種榆為籬(魏志)
嘔生榆魏桓帝曾中蠱嘔吐之地仍生榆參合陂土無
榆樹故世人異之(魏書)
參合太祖道武皇帝諱珪七月七日生於參合陂比明
年有榆生於藏胞之坎後遂成林
&KR1932;榆賊河間邢果反衆踰十萬先是河南人常笑河北
人好食榆葉故齊人號之為&KR1932;榆賊為元天穆討平之
(魏𫝊二)&KR1932;音闥歠也徐曰謂若犬以口取食也韓曹成玉
碑&KR1932;隨光化
鞭竪成林大河在金城北門東流有梁泉注之出縣之
南山按耆舊言梁暉字始娥漢大將軍梁冀後冀誅入
羌後其祖父為羌所推為渠帥而居此城土荒民亂暉
將移居抱罕出頓此山為羣羌圍廹無水暉以所執榆
鞭竪地以青羊祈山神泉湧出榆木成林(水經)
濟南頻見所上利民之術植濟南之榆栽漢中之漆(魏虞)
(璩輿龐惠恭書)剥榆皮于秋塞掘蠻鼠於寒山(庾信謝賚采啟)
令人眠豆令人種榆令人眠愚智所知也(嵇康養生論)食枌
榆則眠不欲覺(嵇康養生論)
至仁榆為人君德至仁也夢採榆葉受賜恩也夢居樹
上得貴官也夢其葉滋茂福祿薦也(夢書)
姑榆有姑榆有郎榆郎榆無莢村人任車用至善蠡者
出渤海東光以供官(廣志)
柳
天棘柳曰天棘杞柳亦曰澤柳(通志)
柳楊楊蒲柳也檉河柳也柳小楊也(說文)
家下柳展禽之家有柳樹身行惠德因號柳下惠一曰
邑名(淮南注)
易拔魏哀王以田需為相惠子謂需曰子善事左右今
夫樹楊横之則生折而樹之又生然使十人樹楊一人拔之則
不生楊矣子雖自樹于王而欲去之者衆必危矣(春秋後語)
為字呈祥昭帝時上林苑中大柳樹斷臥地一朝起生枝
葉有蟲食其葉為字曰公孫病已立睦孟以為木下民之
象當有從民間受命者及昌邑廢更立宣帝帝本名病已
三眠漢苑中有柳狀如人號曰人柳一日三眠三起(三輔)
(故事)豈如河畔牛星隔歲止聞一過不比禁中人柳終朝
剰得三眠(玉溪生江文嫣賦)
章臺柳張敞為京兆尹時罷朝會過走馬章臺街有柳
終唐時號章臺柳(世說)
編柳為經孫敬到洛在太學左右一小屋安止母然後
入學編柳為簡以寫經睡則懸頭于梁(楚國先賢𫝊)
鍜於下嵇康性絶巧能鍛家有一柳樹甚茂乃激水以圜
之每夏月居其下遨戲及鍜呂安慕康高致每一相思
輒千里命駕(晉書)
濯濯王恭字孝伯有人嘆其形茂者云濯濯如春月柳(世說)
望秋落顧悦與簡文同年而髮早白簡文曰卿何以先
白對曰蒲柳之姿望秋而落松柏之質經霜彌茂(世說)顧
凱之為父傳曰君以直道陵遲於世入見王王髮無二
毛而君已斑白問君年乃曰卿何偏早白君曰松柏之
姿經霜猶茂臣蒲柳之質望秋先零受命之異也王稱
善久之(注)
十圍桓温自江陵北征經金城見少為琅琊時所種柳
皆已十圍慨然嘆曰木猶如此人何以堪攀枝執條泫
然流涕(劉義慶)
陶公柳陶侃領江州刺史鎮武昌嘗課諸營種柳都尉
夏施夜盗拔郡西門柳為已所種侃後因駐車施門問
此是郡西門柳何故盗種此施怖謝罪時人憚之(晉中興書)
以柳自蔽顧愷之癡信小術桓玄嘗以一葉柳紿之曰
此蟬翳葉也以自蔽玄溺焉愷之信不見益珍重之俗
𫝊愷之有三絶此癡之一絶(世說)
化松凉張天錫之嗣事也柳化為松火出泥中
甘棠王敬則嘗使魏於北館種楊柳後員外郎虞長曜
北使還敬則問我昔種楊樹今各大小長曜曰虜中以
為甘棠(南齊)
五柳陶潜宅邊有五柳樹嘗自著五柳先生𫝊(南史)
風流劉悛之為益州刺史獻蜀柳數株枝條甚長狀若
絲縷時舊宮芳林苑始成武帝以植於太昌靈和殿前
嘗翫咨嗟曰此楊柳風流可愛似張緒當年時其見賞
愛如此(齊書南史)
古柳劉瓛兄弟三人共處蓬室一間習業不廢聚徒教
授常有數十丹陽尹袁燦於後堂夜集聞而請之指廳
事前古柳樹謂瓛曰人謂此是劉尹時樹每想高風今復
見卿清德可謂不衰矣瓛琰之曾孫琰晉時為丹陽尹(南史)
交讓陸惠曉與張融幷宅其間有池池上有二株楊柳
何點嘆曰此池便是醴泉此樹便是交讓(上)
獨茂柳機字匡時初機在周與族人昂俱歷顯要及機
昂幷為外職楊素時為納言用事因上賜宴素戲機曰
二柳俱摧孤楊獨聳坐皆歎笑(隋書)
隋堤焬帝自板渚引河築街道植以柳名曰隋堤一千
三百里(隋書)狄煥字子炎梁公後也寄于南嶽以林泉自
適題柳云天南與天北此處影婆娑翠色折不盡離情
生更多雨餘籠㶚岸烟瞑夾隋河自有佳名在秦松繼
得麽(雅言系述)
車蓋渤海公高熲孩孺時家有柳樹高百許尺亭亭如
車蓋里中人父老曰此家當出貴人(隋書)
生女媧墳乾元中虢州刺史王竒光奏閻鄉縣女媧墳
天寳十三載大雨晦冥忽失所在至夜河墳忽聞河中
雷雨聲曉見其墳湧出上有雙柳樹下有巨石柳各高
十餘丈畫圖進上以示百官(舊唐)
三柳李錫天寳中為虞城令蠡丘館東有三柳焉公往
來憩之飲水則去行路勿剪比于甘棠鄉人田樹而書
頌四十有六篇(李集去思頌)
蒔柳于庭韋虚心維子初為郎蒔柳于庭及虚心兄弟
居郎省對之輒斂容(傳)
瑞柳呂渭為禮部侍郎中書省中有柳樹建中末枯死興
元元年車駕還京其樹再榮人以為瑞柳渭以為賦題上
聞而惡之渭因入閣遺失請託文信遂出為譚州刺史(舊唐)
夢柳仆地柳宗元自永州司馬召至京師詣卜者問命
曰余柳姓也昨夢柳樹仆地其不祥乎卜者曰生則柳樹
仆則柳木木者牧也君其牧柳州乎卒如其言(紀異錄因話錄)
結柳結𢃄柳枝娘洛中里娘也聞誦義山燕臺詩乃折
柳結帶贈義山乞詩(麗情集)
柳將軍盧虔於古宅中遇柳將軍者驗之乃一枯柳樹(宣室志)
數歲成林范希朝遷振武節度使初單于城池舊少樹
希朝于地處市柳子命軍人種之俄遂成林居人頼之(舊唐)
譽被殺朱全忠出大梁門憩大柳下游客侍坐温曰大
好樹衆皆稱羡温復曰此樹好作車頭衆復和之恭翔
等白柳樹雖佳然作車頭須夾榆樹温惡衆人之順已
也悉撲殺之(洛陽縉紳舊聞記)
補闕柳宋辛仲甫知彭州課種柳兩行行路人謂補闕柳
綠條清陰綠城堤邊悉植細柳綠條散風清陰交陌(盛弘)
(之荆州記)
雨師㮒柳線柳條也色赤葉大好生河邊天將雨雨先
起氣應之是地氣上行也故名為雨師
截柳法孟伯饒說宋用臣種柳睿思殿用常柳五株批
開㥯合為一取圓直麻縷係牛屎堅固深栽之一年有
三年力(暇日記)
三絶建康有鳳州柳蜀主與江南結婚求得其種鳳州
出乎柳酒曾極詩云蜀主凾封遣時使芳根原自鳳州
移柔荑&KR0812;醁今安在唯有青絲拂地垂(方輿勝覧)陜西鳳州
有三出妓女手皆纖白州境内生柳翠色可愛與他處
不同又公庫多英醖故世言鳳州有三出謂手柳酒也
宣州士人李愈云吾鄉有四出問何物答曰漆栗筆蜜
(墨客揮犀)鳳之為州當秦蜀之衝以三絶名世胡塵一起號
為邊鄙者四十餘年淳熙初太守傳子平為詩于壁云
珍珠不見小槽紅遐想柔荑嫩剥葱惟有萬條羅帶綠
年年依舊舞春風(鳳縣志)
鳳伯鳳伯之山熊山直陵之山木多柳平丘山爰有楊
柳(山經)
絮萍柳絮落水經宿則為浮萍(𤨏碎錄)
順插順插為柳倒插為揚
柳花為酒南蠻訶陵以柳花為酒(志)
尼拘西域尼拘律陀樹即東夏之楊柳也西域人來止
稱尼拘(宋高僧傳)
桐
桐華清明之日桐始華桐若不華歲有大寒(周書)
葉應月梧桐不生則九州異主注梧桐以知日月正閠
生十二葉一邊有六葉從下數一葉為一月至上十二
葉有開則十三葉視葉小者則知閏何月也不生則九
州異居天下不同也(遁甲)
為琴神農皇帝削桐為琴(桓譚新論)
為珪成王與唐叔虞燕居援梧桐葉剪珪以告曰以此
封汝虞喜以告周公周公請封虞王曰余與虞戲周公
曰天子無戲言於是遂封叔虞于晉(呂覧)
琴川梧桐苑在吳夫差舊國一名琴川梧園宮在句容
縣傳云吳王别館有楸梧成林焉古樂府云梧宮秋吳
王愁是也(述異記)
梧宮楚使使聘于齊齊王饗之梧宮使者曰大哉梧乎
王曰江漢之魚吞舟大國之樹必巨使何怪焉使者曰
昔燕攻齊遵洛路渡濟橋焚雍門擊齊左而虚其右王
歜絶頸而死于杜山公孫差格死于龍門飲馬于淄渑
定獲于琅瑘王與太后奔于莒逃于陽城之山當此之
時則梧之大何如乎王使刁勃對之曰使者問梧之年
乎昔者荆平王為無道加諸申氏殺子胥父與其兄子
胥入吳闔閭以為將相三年將吳兵復讎楚戰勝于柏
夆級頭百萬囊瓦奔鄭王保於陏引師于郢軍雲行乎
郢之都子胥親射王宮掘平王冡笞其屍數以其罪曰
吾先人無罪而子殺之士卒人皆百焉然後止當若此
時梧可以為樹矣(說苑奉使篇)齊城有梧桐臺即梧宮也(齊地記)
三葉昭帝元鳳三年馮翊人獻桐枝長六尺九枝三葉
也(伏侯古今注)
象人李子長為政欲知囚情以梧桐為人象囚之形鑿
地為䧟以盧為槨臥木囚其中囚罪正則木囚不動囚
冤侵奪木囚動出不知囚之精神著木人乎將精神之
氣動木人也(論衡亂龍)
桐廬桐廬縣吳黃武四年分富春置以桐溪側有大桐
樹垂條偃蓋傍蔭數畆遠望似廬因謂之桐廬(十道志)
桐郎騫保坐擅近塢上北樓宿暮鼓二中有人著黃練
單衣白帢侍人炬炬火上樓保懼藏壁中須臾有二婢
上帳使迎一女子上與白帢人入帳宿未明白帢輒先
去保因入帳中問侍女子向去者誰答曰桐郎道東廟
樹是至暮二更桐郎復來保乃斫取之縳著樓柱明日
視之形如人長三尺餘檻送詣丞相渡江未半風浪起
桐郎得投入水風波乃息(志怪)
鳳條鶉鷃棲翔鳳之條黿鼉游昇龍之淵識真者所為
憤結也(陳璩與劉公幹書)假翼鳴鳳條濯足升龍淵(陸士衡從梁陳詩)
歷城房家園齊博陵君豹之山也其中雜樹森竦或有
人折其桐枝者君曰何謂傷吾鳳條自後人不復折(酉陽)
任昉報陸倕感知己賦過龍津而一息望鳳條而曾翔
(梁書)
阿房待鳳初長安謠云鳳凰鳳凰止阿房符堅遂于阿
房城植桐數萬株以待之其後慕容冲入阿房城而止
焉冲小字鳳凰
雙桐沙門僧瑜幼入釋門誓欲焚身以宋孝建中集薪
為龕請僧設齋禮别而入火中經三日而瑜房内忽生雙
桐樹枝根豐茂鬱翠非常道俗異之號為雙桐沙門(高僧傳)
柏變王宴為員外郎父普曜齋見柏樹忽成梧桐論者
以為梧桐雖有棲鳳之美而失後凋之節宴後果然不
能終(齊書)
桐山齊豫王嶷於邸起土山列種桐竹號為桐山武帝
幸之置酒為樂顧臨川王映王邸亦有嘉名不映曰臣
好棲靜因以為稱又問武陵王畢畢曰臣山卑不曾棲
靈昭景惟有蕨薇直號首陽山帝曰此直勞者之歌也(南史)
園植桐柳會稽孔珪家起園列植桐柳多搆山泉殆窮
直趨齊衡陽王蕭鈞往遊之珪曰殿下處朱門游紫闥
詎得與山人交耶答曰身處朱門而情游江海形入紫
闥而意在青雲鈞齊高帝子也(南史衡陽王道度𫝊)
降鳳彭城王勰與帝昇金墉顧見堂後桐竹曰鳳凰非
梧桐不棲非竹實不食今桐竹幷茂詎能降鳳乎勰曰
鳳凰應德而來豈桐竹能降帝曰朕亦未望降之(後魏書)
茂桐詩元魏孝文宴侍臣于清徽堂日宴移于流化池
芳林下帝仰觀桐葉之茂曰其桐其椅其實離離愷悌
君子莫不令儀今林下諸賢足敷歌詠遂令黃門侍郎
崔光讀暮春羣臣應制詩至彭城王勰詩帝為改一字(北史)
更植契苾何力司稼少卿梁修仁新作大明宮植白楊
于庭示力曰此木易成不數年可庇何力不答但誦白
楊多悲風蕭蕭愁殺人之句修仁驚悟更植以桐(記)
省桐自枯開元四年尚書考功院廳前一雙桐樹忽然
枯死旬日考功員外郎邵某卒尋而麴光冲為郎中判
郡舊案月餘西邊樹又枯死省中憂之未幾而光冲又
卒(僉載)
破桐葉以進李泌德宗在奉天召赴行在時李懷光叛
歲又蝗旱議者欲赦懷光常博問郡臣泌破一桐葉附
使者以進曰陛下與懷光君臣之分不可復合如此葉
矣由是不赦(新唐)
佳樹酬直王義方為御史買宅數日忽對賓朋指庭中
青桐樹一雙曰此無酬直親朋言樹當隨此别無酬例
義方曰此佳樹非他物比召宅主付錢四千(傳)
汗脂唐京兆釋守素者居興禪寺其院幽僻庭有青桐
四株皆素之手植元和中卿相多遊此院青桐至夏中
無何發汗頗汚人衣如輠脂焉而不可浣時相國鄭公
絪嘗與丞郎數人避暑且惡其滴瀝謂素曰弟子為師
伐此樹各殖一松可乎及暮素戲呪之曰我種汝二十
餘年汝以汗之淋灑為人所惡因惡木之不可休其下
也來歲若然我必薪之自爾絶蹤矣(宋高僧傳)
孫枝乃斵孫枝准量所任銑注側生枝也善曰張衡應
間曰可剖其孫枝(嵇叔夜琴賦)孫枝之根末生者也蓋桐孫
亦然(周禮注)梧桐生於嶧山之陽嵓石之上採東南孫枝
為琴聲極清麗(風俗通)
桐毳驃國有白桐木其華有白毳取其毳漬淹緝織以
為布(廣志)有青桐赤桐白桐白桐宜琴瑟今雲南䍧牱人
緝以為布(詩義疏)
受氣淳木有扶桑梧桐松柏皆受氣淳矣異於羣類者
松柏冬茂陰木也梧桐春榮陽木也扶桑日所出陰陽
也(王逸子)
桐木成雲桐木成雲注云取十石甕滿以水置桐其中
蓋之三四日間氣如雲作(准萬畢術)
華布益州有梧桐木其華采如絲人績以為布名曰華
布(華陽國志)
雲門春官大司樂圓丘用孤竹之管雲和之琴瑟方澤
用孫竹之管空桑之琴瑟宗廟用陰竹之管龍門之琴
瑟注和空桑龍門皆山名也孤竹竹特生者孫枝竹枝
根之末生者陰竹生于山北者(周禮)
嶧陽桐嶧陽孤桐注嶧山之陽特生桐中琴瑟(書)鄒山
古之嶧陽魯穆公改為鄒今鄒山嶧陽猶多桐樹(鄒山記)
吹臺吹臺有高桐皆百圍嶧陽孤桐方此為劣(遊名山志)
玄谿爰有梧桐生于玄谿傳根朽壤托險生危(崔琦七蠲)龍
門之桐高百尺而無枝中鬱結之輪囷根扶疏以分離
(枚叔七發)
寒山寒山之桐出自太冥含黃鍾以吐幹據蒼岑而孤
生晞二春之溢露遡九秋之鳴飈零雪寫其根霏霜封
其條(七命)
材難為弩智者有所不足故梧不可以為弩(淮南)
刺桐刺桐其木為材三月三日時布葉繁密後有花赤
色間生葉間旁照他物皆赤皦然三五房周則三五復
發如是者竟歲九真有之(南方草木狀)
乾軟拒斧桐體濕則愈重乾則愈輕生時以斧砟之甚
易乾乃軟而拒斧故鄙諺云輕是桐重是桐難砟亦是
桐此之謂也(相譜)
大不利主俗云桐大如斗主人不利屢見之驗(𤨏碎錄)
請薪隣父有與人隣者有枯梧樹其隣之父言梧樹之
不善也隣人遽伐之隣父因請而以為薪其人不說曰
隣者若此其險也豈可為之鄰哉此有所宥也(呂覧)
梓
木王俗呼梓為木王蓋木莫良於梓故書以梓材名篇
禮以梓人名匠(埤雅)
乘火而茂君乘火而王其政和平梓為常生(禮斗威儀)
雞山美梓玉山碧山多梓木雞山美梓(山經)
一物四名椅梓也賈侍中說檹即椅木可作琴梓楸也
檟楸也(說文)楸之疏理色白而生子者為梓梓實桐皮白
椅(詩義疏)白色有角者為梓或名角楸又名子楸黃色無
子者為柳楸世人見其木黃呼為荆黃楸(齊民要術)棘實曰
棗梓實曰豫章桑實曰椹柘實曰佳(古今注)越人多種豫
章樹梓即豫章也(十道志)
化松太姒夢太子發取周庭之梓樹於商闕間化為松
柏柞棫(周書)
為櫬齊姜(成公夫人)薨初穆姜(成母)使擇美檟以自為櫬與頌
琴季文子取以葬君子曰非禮也禮無所逆婦養姑者
也虧姑以成婦逆莫大焉(襄二十九)
樹檟初季文子為已樹六檟於蒲圃東門之外定姒薨
匠慶請木季孫曰略匠慶用蒲圃之檟季孫不御君子
曰志所謂多行無禮必自及也其是之謂乎
樹墓子胥將死告舍人曰必樹吾墓上以梓梓可為器
而抉吾眼於吾之東門上以觀越兵之入吳也(史記)
精為青牛秦文公造長安宮面四百里南至終南山山
有梓樹大數百圍蔭宮中公惡而伐之連日不尅輒大
風雨夜有鬼問梓樹樹曰豈奈吾何鬼曰若使三百人
披頭以絲繞樹豈不敗汝樹默然不應明日人言于秦
王王依此言伐之中有青牛逐之入澧水(郭氏玄中記)秦文
公時梓樹化為牛以騎擊之騎不勝或墮地髻解被髮
牛畏之入水故秦因是置旄頭騎使先驅(列異傳)
夢庭生梓衛子夫入宮歲餘不得見因涕泣請出上曰
吾昨夜夢子夫中庭生梓樹數株豈非天意乎是日幸
之有娠(漢武故事)
墓梓生枝葉元帝初元四年皇后曾祖父濟南東平侯
王伯墓門梓柱卒生枝葉上出屋劉向以為王氏貴盛
將凌漢家之象也後王莽簒位自說之曰初元四年莽
生之歲也當漢九世火德之厄而有此祥興於高祖考
之門門為開道梓猶子也言王氏當有賢子開通祖統
起於柱石大臣之位受命而王之符也劉向疏云王氏
先祖墳墓在濟南者其梓柱生枝葉扶疏上出屋根垂
地中雖孝昭冠石立於太山仆柳起於上林無以過此
之明也
孝感應慎字仲華東平相事後母至孝有梓樹生於廳
事室上徙置府庭繁茂長大人以為孝感之應(東觀記)
陸倕尋陽太守章曰不能使府庭生梓横閣誦經俯闚
朱輜仰瞻繒冕(晏類要類聚)
長楸九章望長楸而太息室屋之間有此木則餘材皆
不復震其葉可以餉豕肥碩三倍(雅翼)
荆氏宋有荆氏者宜楸柏桑其拱把而上者求祖猴之
杙者斬之三圍四圍求高名之麗者斬之七圍八圍婁
人富商之家求禪傍者斬之此材之患也(莊人間世)
楸戶淮北榮南河濟之間千樹楸與千戶侯等(漢)吳中
有陸家白蓮種顧家斑竹趙有韓氏酸棗中山有楸戶
掌楸木者楸可為什器(述異記)
楚材蔡聲子聘于晉還如楚令尹子木與之語問晉故
焉且曰晉大夫與楚孰賢對曰晉卿不如楚其大夫則
賢皆卿材也如把梓皮革自楚往也雖楚有材晉實用
之(襄二十五)
豫章
木生堯聘許由為九州長由惡耳洗耳於河巢父見而
謂之曰豫章之木生於高山工雖巧而不能得子欲避
世何不藏深(高士傳)
七年可知豫章之為木也生七年而後可知昔漢武寳
鼎二年立豫章宮於昆明池中作豫章木殿(述異記)
茂蔚豫章城之南門曰松陽門門内有樟樹高七丈五
尺大二十五圍枝葉扶疏垂蔭數畆應劭漢官儀曰豫
章郡樹生庭中故以名郡矣此樹嘗中枯逮晉永嘉中
一旦更茂豐蔚如初咸以中宗之禪也禮斗威儀曰君
政訟平豫章常為生太興中元皇果興大業於南故郭
景純南郊賦云弊樟擢秀於祖邑是也以宣王祖為豫
章故也(水經)
枝垂新淦縣封谿有聶父所用樟木殘柯者遂生為樹
今猶存其木合抱始倒植之今枝條皆垂下(豫章記)
櫨棟藜藿之生蝡蝡然日加數寸不可以為櫨棟楩柟
豫章之生也七年而後知故可以為棺舟(淮備務)
剖棃伐楩柟豫章而剖棃之或為棺槨或為柱梁披斷
撥檖所用萬方然一木之樸也(上齊俗)
似枕延叔堅曰豫章與枕木相似七年乃可别(枕音尤)
楠
讓木黃金山有柟樹一年東邊榮西邊枯後年西邊榮
東邊枯年年如此張華曰交讓者此是也(潯陽記)雉山有
木名交讓衆木敷榮後方萌芽亦更歲更榮枯也(武陵郡記)
楠木植之成行列枝葉若相迴避然謂之讓木(選註)
骰柏骰柏楠出西番及馬湖紋理縱横不直其中有山
水人物等花者價高亦難得又謂之骰子香楠(格古要論)
杉
柀煔煔似松生江南可以為船及棺材作柱埋之不腐(爾雅)
孤樹太液池中有小池名孤樹池池中有一洲洲上有
檆樹一株十餘圍望之如車蓋故取名之(西京雜記)
休徵合浦東二百里有一杉樹葉落含風入洛陽城内
漢時善相者云此休徵當出王者故遣千人伐樹役夫
多死三百人坐斷株上食過足相容(交州記)
覆谷西山有漢太𫝊陳蕃墓遥望兩杉樹聳柯出嶺垂
陰覆谷(南康記)
柏補侍御史秦武奏平陵前道東杉樹一株僵死以柏
栽補之請收陵令推劾(晉咸康起居注)
楓
欇欇爾雅云楓欇欇孫炎云生江南有寄生枝高三四
尺生毛一名楓子天旱以泥泥之即雨又注楓賦云楓
木葉厚無風自動天雨則止(相感志)爾雅謂楓為欇欇言
天風則鳴聶聶也說文解字云楓木厚葉弱枝善摇漢
宮殿中多植之至霜後葉丹可愛故騷人多稱之(圖經)景
福殿賦云若充庭槐楓被宸說文曰宸屋宇也(選)
械化黃帝殺蚩尤於黎山之丘擲其械於大荒之中宋
山之上其械化為楓木之林(王瓘廣軒轅本紀)
靈楓南中有楓子鬼楓木之老者人形亦呼為靈楓焉
(述異記)五嶺之間多楓木歲久則生瘤癭一夕遇暴雷驟
雨其樹贅暗長三五尺謂之楓人越巫取之作術有通
神之驗取之不以法則能化去(南方草木狀)
楓天江東江西山中多有楓木人於楓樹下生似人形
長三四尺夜雷雨即長與樹齊見人即縮依舊曾有人
失笠於明日看笠子挂在樹頭上旱時欲雨以竹束其
頭禊之即雨人取以為式盤極神驗楓天棗地是也(僉載)
楓天棗地置之槽則馬駭置之輒則車覆(兵法)楓子留為
式桐孫待作琴(庾信詩)
楓香楓脂一名白膠香(雅翼)楓脂入地千歲為琥珀(金樓子)
化人老楓化為羽人(化書)
椿
二種椿木樗木形幹相類但椿木實而葉香可噉樗木
疎而氣臭膳夫亦能熬去其氣北人呼樗為山椿江東
人呼為鬼目葉脫處有痕如樗蒱子又如眼目故得此
名(圖經)
立塗惠子謂莊子曰吾有大樹人謂之樗其大本擁腫
而不中繩墨其小枝卷曲而不中規矩立之塗匠者不
顧今子之言大而無用衆所同去也莊子曰何不樹之
於無何有之鄉廣莫之野彷徨乎無為其側逍遥乎寢
臥其下(莊逍遥)
婆娑羅洛陽北山謂之邙山其上無大樹大葉都城之
北嶺上有古樗樹不知其來早晚婆娑周迴四五畆以
來在伊闕正南相當越公等將建都城之日據此樹以
為南北定准嫌樗木名惡號曰婆娑羅樹矣(河洛記)
大椿楚之南有冥靈者以五百歲為春五百歲為秋上
石有大椿者以八千歲為春八千歲為秋(莊子)
注椿一名橓橓木槿也夫明曰大椿矣而乃以為木
槿豈專以無窮無極槩之耶
櫟
柞櫟櫟其實梂櫟橡實也梂盛實之房也(爾雅)秦風山有
苞櫟陸璣云秦謂柞櫟為櫟唐風云集于苞栩陸云今
柞櫟也徐州人謂櫟為杼或謂為栩其子為皂或言皂
斗其殼為汁可以染皂今京洛及河内言杼斗謂櫟為
杼五方通語也然則柞櫟也杼也栩也皆橡櫟之通名
也(本草)吳越之間名柞為櫟(風土記)杼實曰橡(古今注)
不出火十二月其樹櫟之可以為車轂木不出火惟櫟
為然亦應隂氣也(淮南)
散木匠石之齊至乎曲轅見櫟社樹其大蔽牛絜之百
圍其高臨山十仞而後有枝其可以為舟者旁十數觀
者如市匠伯不顧遂行不輟弟子厭觀之走及匠石曰
自吾執斧斤以隨夫子未嘗見材如此其美也先生不
肯視行不輟何邪曰散木也以為舟則沈以為棺槨則
速腐以為器則速毀以為門戶則液滿以為柱則蠧是
不材之木也無所可用故能若是之壽匠石歸櫟社則
夢曰若將比予於文木耶使予也而有用且得有此大
也耶(莊人間世)合壁樗下引文木誤
楝
楚楚荆也牡荆蔓荆也(廣雅)一名羊櫨一名空疏(六甲陰符)
心方楚焞以荆為之燃以灼必以荆者凡木心圓荆心
方也(禮弓矢圖)
三種寧浦有三種荆金荆可作枕紫荆堪作牀白荆堪
作履與他處牡蔓荆全異又彼境有牡荆指病自愈節
不相當者日暈時刻之與病人身齊等置牀下雖危困
亦愈(南方草木狀)
笞王荆文王得葆申曰先王卜以臣為葆吉今若此王
之罪當笞王曰願請變更而無笞葆申曰臣承先王之
令不敢廢也王曰敬諾引席王伏葆申束細荆五十跪
而加之于背如此者耳謂王起矣王曰有笞之名一也
遂致之申曰臣聞君子耻之小人痛之恥之不變痛之
何益葆申趣出自流於淵請死罪文王曰此不榖之過
也葆申何罪王乃變更召葆申後荆國兼國三十九(呂覧)
牡荆梁天監三年上將合神仙飯奉敕論牡荆曰荆花
曰多子子麄大歷歷疎生不過三兩莖多不能圓或褊
或異或多似竹節葉與與荆不殊蜂多採牡荆牡荆汁
冷而甜餘荆被燒則烟火氣若牡荆體慢汁實烟火不
入其中主治心風第一于時遠近尋覓不得猶用荆葉
今之所有者云(登真隱訣注)郊祀志以牡荆為幡竿(漢書)
金荆五年南方置北景林邑海陰三郡北景在林邑南
大海中與海陰接境或云馬援鑄柱尚存地暑熱多大
林木高者數百尋有金荆生於高山峻阜大者十圍盤
屈瘤蹙文如美錦色豔於真金中夏時有於海際得之
工人數用甚精妙貴於沉檀(大業拾遺錄)煬帝令朱寬征留
仇國還得金荆瘤數十片木色如真金密緻而文彩盤
蹙有如美錦甚香極細可以為枕及案面雖沉檀不能及(僉載)
五加
五加皮五加皮樹本是白楸其上有葉如蒲葉者其葉
三花是雄五葉花是雌一名村漆一名豺節俗名為追
風使(本草)
金塩舜嘗登蒼梧山曰厥金玉之香草朕用偃息正道
此乃五加也又異名曰金塩昔西域真人王屋山人王
常言何以得長久何不食石蓄金塩母何以得長壽何
不食石用玉豉玉豉者即地榆也五加地榆皆是煑石
而餌得長生之藥也昔尹公度聞孟綽子董士固共相
與言曰寧得一把五加不用金玉滿車寧得一斤地榆
安用明月寳珠(東華真人煑石經)
五車之精大王君云五加蓋天有五車之星精也人應
五湖人應五德位應五方物應五車故青精入莖則有
東方之液白氣入節則有西方之津赤氣入華則有南
方之光玄精入根則有北方之固黃烟入皮則有戊巳
之靈五神鎮生相轉肓成用之者真仙服之者反嬰也(本草)
楤木
陽精木者陽精生於陰故水者木之母也木之為言觸
氣動躍也其字八推十為木八者陰合十者陽數(元含苞)
本末草洪者為本而殺者為末禽獸之性大者為首而
小者為尾末大於本則折尾大於腰則不折故食其口
而百節肥灌其本而枝葉美(淮南)
五方古禮男子生而射天地四方其文云東方之弧以
梧桐者東方之草春木也南方之弧以柳柳者南方之
草夏木也中央之弧以桑桑者中央之木也西方之弧
以棘棘者西方之草秋木也北方之弧以棗棗者北方
之草冬木也(青史子)
三時木名三時草命一歲若椿从春楸从秋榎从夏所
謂木名三時芓从予蔩从寅茒从夘莤从酉荄从亥&KR0034;
从丁茂从戊芑从巳莘从辛葵从癸之類命以一歲支
幹故曰草命一歲也(董子)
賓連王者繼嗣平明則賓連生于戶闊達生于房連累
相承象繼嗣也(白虎通)賓連闊達生于房室王者御后妃
有節生(宋志)
平露王者使賢不肖位不相踰則平露生庭狀如蓋政
平則正不平則傾(白虎通)平露如蓋以察四方之政其國
不平則隨方而傾(宋志)
紫脱王者仁義行則生紫脱(瑞應圖)君乘木而王政太平
蔓竹紫脱為之常生(禮斗)
華平植華平於春圃(東京賦)其枝正平王者有德則生德
剛則仰德弱則低(宋志)
睪蘇崙者之山有木焉其狀如穀而赤理其汗如漆其
味如飴食者不饑可以什勞其名曰白䓘可以血玉(山經)
櫔木歷兒之山其上多橿多櫔木是木也方莖而圓葉
黃華而毛其實如楝服之不忘(山經)
千歲狼山有異木人無見其朽者其名千歲葉似棗色
似桑冬夏青貞強少節(宜都山川記)
長生上林苑有千年長生樹十株萬年長生樹十株(西京)
(雜記)金華殿後有皇后浴室種雙長生樹枝條交于棟上
團團車蓋形冬日不凋葉大如掌至八九月乃生華華
色白子赤大如橡子不中啖也世人謂之西王母長生
樹(鄴中記)華林園有萬年樹十四株(晉官閣名)
不死樹圓丘山有不死樹食之乃壽(博物志)
模模木生周公塜上其葉春青夏綠秋白冬黯以色得
其正也(淮南王草木譜)
楷楷木生孔子塚上其幹枝疏而不屈以質得其直也
(上)蜀中有木類柞衆木榮時如枯枿隆冬方萌芽布陰
蜀人呼為楷木
仁壽晉人為介之推起思烟臺種仁壽木木似柏而枝
長柔軟其花堪食呂覧云木之美者有仁壽之華(拾遺記)
恒春方丈山有恒春之樹葉如蓮花芬芳如桂花隨四
時之色昭王之末仙人採焉列國咸賀王曰寡人得恒
春矣何憂太清不至恒春一名沉生如今之沉香也(上)
木蘭七里洲中有魯班刻木蘭為舟舟至今在洲中詩
家所云木蘭舟出於此也木蘭川在潯陽江中多木蘭
樹昔吳王闔閭植木蘭於此用構宮殿也(述異記)
返魂聚窟洲有返魂樹伐其根心於玉釡中煑取汁煎
之令可丸名曰驚精香或名震靈丸或名返生香或名
却死香死屍在地聞氣乃活(十洲記)
君子樹華林園有君子樹三株(晉宮閣記)
娑羅晉永康元年巴陵顯安寺僧房床下忽生一樹隨
發隨生如是非一樹生愈疾咸共異之置而不剪旬日
之間植柯極棟遂移房避之自爾以後樹長便遲但極
晩秀夏中方有花葉枝落與衆木不殊多歷年稔人莫
識也後外國僧見之攀而流涕曰此娑羅樹也佛處其
下湼盤吾思本事所以泣耳而花開細白不足觀採元
嘉十一年忽生一花形色如芙蓉樹今見在此亦一方
之竒迹也(荆南記續高僧𫝊)天寳初安西進娑羅枝狀言臣所
管四鎮有拔汗那最為密近木有娑羅樹特為竒絶不
庇凡草不止惡禽聳幹無慚於松栝成陰不愧於桃李
近差官拔汗那使令採得前件樹枝二百莖如得托根
長樂擢穎建章布葉垂陰隣月中之丹桂連枝接影對
天上之白榆(酉陽)
生兒大食國王嘗遣人乘船將衣粮入海經涉八年未
極西崖於海中見一方石石上有樹枝赤葉青樹上忽生
小兒長六七寸見人不語而皆能笑動其手脚頭著樹
枝人摘取入手即乾黑其使得一枝還今在大食王處(唐書)
端正長安西端正樹去馬嵬一舍之程及德宗幸奉天
觀其蔽芾鍚以佳名也後有文士題詩曰昔日偏霑雨
露榮德皇西幸賜佳名馬嵬去此無多地合向楊妃塚
上生(抒情集)上發馬嵬行至扶風旁花畔見石楠樹愛玩
之因目為端正樹蓋有所思也(楊太真外傳)
合歡欲蠲人之憂則贈以丹棘一名忘憂欲蠲人之忿
則贈以青棠一名合歡合歡枝葉柔弱互相交結每一
風來輒自相解了不相牽綴樹之階庭使人不忿嵇康
種之舍前(古今注)其葉能去垢至暮即合故曰合昏又謂
之夜合花(本草)合歡蠲忿萱草忘憂(養生論)
無患程雅問櫨木曰無患何也答曰昔有神巫曰瑶芝
能符劾百鬼得鬼則以此木為棒棒殺之世人相傳以
此木為衆鬼所畏競取以為器用以却邪厭鬼故曰無
患也(古今注)今僧家貫之為念珠惟取紫紅色小者佳(纂文)
無患子一名噤婁一名桓桓患字聲訛也(本草)楤葉似柳
其核堅正黑可作香纓用辟惡氣浣垢(博物志)無患木燒
之極香(酉陽)
女貞女貞木者少陰之精冬華不落(典術)女貞之樹柯葉
冬生寒凉守節險不能傾(鄭氏婚禮謁文贊)女貞之樹一名冬
生負霜葱翠振柯凌風故清士欽其質而貞女慕其名
(晉蘇彦頌)
帝休少室之山有木名帝休葉狀如楊其枝五衢黃華
黑色服者不怒(山經)
栯木太室之山其上有木焉葉狀如藜而赤理其名曰
栯木服者不妬(上)
慎火廣州有大樹可以御火山北謂之慎火或謂戒火
多種屋上以防火(南越志)
勝火東武城東南有勝火木方俗音曰挺子其木經野
火燒炭不滅故東方朔謂為不灰之木(伏琛齊地記)
不灰徐無山有不灰之木生火之石注云其木色黑似
炭而無葉有石赤色如丹以一石相磨則火發以然無
火可以終身今則無之(水經)南海蕭丘之上生一種木雖
為火所著但少焦黑人或得以為薪者炊熟則灌滅之
用之不窮(抱朴)
思惟思惟樹漢時有道人自西域持具多子植於嵩之
西峯下後極高大有四樹樹一年三花(魏王花木志)嵩高寺
中有思惟樹即貝多也如來坐貝多下思惟因以名焉
(嵩山記)南印建那補羅國北不遠有多羅樹林三十餘里
其葉長廣其色光潤諸國書寫莫不采用(翻譯)洛陽翊津
橋通翻經道場東街其道場有婆羅門僧及身毒僧十
餘人新翻諸經其所翻經本從外國來用貝多樹兼書
書今胡書體貝多葉長一尺五六寸闊五寸許葉形似
琵琶而厚大横作行書隨經多少縫其一邊帖帖然(拾遺)
木緜交趾定安縣有木縣樹高大實如酒杯中有綿如
絮之綿又可作布名曰緤一名毛布(吳錄地理志)木綿正月
則花大如芙蓉花落結子方生綿方葉耳子内有綿甚
白蠶成則熟南人以為緼絮(羅浮山記)
勾芒嶺南容州陸川白石山色潔白四面懸絶上有飛
泉瀑布下有勾芒木可以為布里人斫之新條更生取
之績以為布(寰宇記)
木龍木龍寺有三層磚塔側生一大樹縈繞至塔頂枝
幹交横上平云容十餘坐枝杪四向下垂團團如柏子
帳經過莫有辨者梁武帝曾遣人圖寫樹形還都大休
屈盤似龍因呼為木龍寺(聘中道里記)
抱木抱木生江溪中葉細如檜身堅類柏唯根軟不勝
刀鋸今潮循人用多其根刳而為履當木濕時刻削易
如割瓜木乾之後柔刀不可理也或油畫或漆其輕如
通草暑月著之隔卑濕地氣力如杉木今廣州從諸郡
牧守初到任皆有油畫抱木履也(嶺表錄異)
丹青終南山有樹直上百尺無枝上結藂條狀如車蓋
葉一青一丹斑駁如錦繡長安謂之丹青樹亦云華蓋
樹亦生於熊耳山中(西京雜記)
樺上林賦華楓枰櫨師古曰華即今之皮貼弓者也至
二年汾州起汾陽宮宮南外平林率是大樺木高百餘
尺行從文武皆剥取皮覆菴舍(大業拾遺)鉢室韋國用樺皮
蓋屋(隋書)堪為燭取脂燒辟鬼(本草)
桄榔桄榔樹大四五圍長五六丈洪植旁無枝條其顛
生葉不過數十似㯶葉斫其木肌堅難傷入數寸得麫
赤黃蜜緻可食(廣志)木理有文堪為握槊局其心似藤心
為炙滋腴極美其鬚可為帚香潤絶勝㯶柟(北戶錄)木作
鋘鋋利如鐵中石益利唯中焦根致敗(上)葉下有鬚如
粗馬尾廣人採之以織巾子(嶺表錄異)
槲萬歲登封元年春封嵩山御朝覲壇受朝賀登封壇
南有槲樹大赦日於其杪置金鷄改名為金鷄樹(唐書)
如何南方大荒有樹焉名曰如何三百歲作花三百歲
作實有核如棗樣長五寸金刀割則苦竹刀割則飴木
刀割則酸蘆刀割則辛食之則得仙(神異經)如何隨刀而
改味(顧愷之啟蒙記)
文莖符禺之山其上有木名曰文莖其實如棗可以已
聾(山經)
天上李紳詩序新昌宅書堂前有藥樹一株今已盈拱
則長慶中於翰林院西軒藥樹下移得纔長一寸僕夫
封一泥圓以歸植今則長成名之曰天上樹詩云白榆
星底開紅甲珠樹宮中映紫霄(雜錄)
平仲君遷劉成云平仲之木實白如銀君遷之樹子如
瓠形(吳都賦)庭中必有君遷樹莫向空臺望漢朝(陸龜蒙詩)
牛筋瑶光寺内珍木香草不可勝言牛筋狗骨之木鷄
頭鴨脚之草亦悉備焉(伽藍記)
樹語山中樹能語者非樹語也其精名曰雲陽山中午
日稱仙人者老樹也(抱朴)
連理異根同體謂之連理異畆同穎謂之嘉禾(瑞應圖)
木瘣古人有言木無枝謂之瘣人之不學謂之瞽(搜神異記)
杜芳杜芳籐形不能自立根本緣繞他木作房藤連結
如羅網相罥然其皮理連合鬱茂成樹所託樹既死然
後扶疎六七丈也(南州異物志)
簡子籐簡子藤生緣樹木正月二月華色四月五月熟
實如藜赤如雄鷄冠核如魚鱗取生食之淡泊甘苦出
交趾合逋(南方草木物狀)
萪藤萪藤圍數寸重於竹可以杖篾以縳船及以為席
勝竹也(異物志)
續斷藤藤類有十許種續斷草藤也一曰諾藤一曰水
藤山行渴則斷取汁飲之治人體有損絶沐則長髮去
地二丈斷之輒便生根至地永不死(廣州記)
人子藤安南有人子藤紅色在蔓端有刺其子如人狀
崑崙燒之集象南中亦難得(酉陽)
天中記卷五十一
