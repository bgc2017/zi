天中記卷五十八
明陳耀文撰
鳳
羽蟲之長羽蟲三百六十而鳳為之長也(家語)
鶉火之精鳳凰鶉火之禽𤾉之精也德能致之其精畢
至(鶡冠子)
火精鳳火精也(孔漢圖)雄曰鳳雌曰凰其雛為鸑鷟或曰
鳳凰一名鸑鷟一名鶠毛(毛詩草蟲經)鳳非梧桐不棲非竹
實不食非醴泉不飲在天為朱雀(詩義䟽)
六像九包鳳有六像九包六像者一曰頭像天二曰目
象日三曰背像月四曰翼像風五曰足像地六曰尾像
緯九包者一曰口包命二曰心合度三曰耳聽達四曰
舌詘伸五曰彩色光六曰冠矩州七曰距銳鈎八曰音
激揚九曰腹戸行鳴曰歸嬉止鳴曰提扶夜鳴曰善哉
晨鳴曰賀世飛鳴曰郎都知我唯黃持竹實來故子欲
居九夷從鳳嬉(論摘衰聖)
丹穴丹穴之山其上有鳥焉其狀如雞五采而文名曰
鳳凰首文曰德翼文曰義背文曰禮膺文曰仁腹文曰
信是鳥也飲食自然自歌自舞見則天下安寧(南山經)夫
木行為仁為青鳳頭上青故曰戴仁也金行為義為白
鳳纓白故曰纓義也火行為禮為赤鳳背赤故曰負禮
也水行為智為黑鳳胸黑故曰向智也土行為信為黃
鳳足下黃故曰蹈信也(抱朴子)
朔至德鳳凰之翔至德也雷霆不作風雨不興川谷不
澹草木不摇而燕雀佼之以為不能與之争於宇宙之
間還至其曾(高)逝其萬仞之上翺翔於四海之外遇崑
崙之䟽圃飲砥柱之湍瀨邅回蒙汜之渚尚佯冀州之
際徑躡都廣入日抑節羽翼弱水暮宿風穴當此之時
鴻鵠鶬鸖莫不僤驚伏竄注喙江裔又况直燕雀之類
乎(淮覧冥)鳳凰上擊九千里絶雲霓負蒼天翺翔乎杳冥
鳳象黃帝即位宇内和平思見鳳凰之象以問天老天
老曰夫鳳象鴻前而麟後蛇頭而魚尾龍文而龜身燕
頷而鷄喙駢翼而中注首戴德項揭義背負仁心抱忠
翼挾信足履正尾繫武小音合鍾大音合鼓延頸奮翼
五彩備舉光動八風氣應時而食有質飲有儀往即文
始來即嘉成游必擇所飢不妄下其鳴也雄曰節節雌
曰足足昏鳴曰保章舉鳴曰上翔集鳴曰歸昌此謂鳳
像夫唯鳳為能究萬物通天祉象百狀達於道律五音
成九德去則有灾見則有福覧九州觀八極備文武正
王國嚴照四方仁聖皆伏故得鳳像之一者則鳳過之
得二者鳳下之得三者則春秋下就之得四者則四時
下之得五者則終身居之黃帝曰於戲盛哉於是乃備
黃冕帶黃紳齋於中宫鳳乃蔽日而降黃帝降自東階
西面稽首曰皇天降兹敢不承命於是鳳乃遂集東囿
食帝竹實棲帝梧樹終身不去(韓詩說苑)
阿閣黃帝黃服齋於中宫坐於玄扈洛水之上有鳳凰
集不食生蟲不履生草或止帝之東園或巢於阿閣或
鳴於庭其雄自歌其雌自舞黃帝以問天老天老曰臣
聞之國安其主好文則鳳凰居之國亂其主好武則鳳
凰去之今鳳凰翔於東郊而樂之其鳴音中夷則與天
相副以是觀之大有嚴教以賜帝帝勿犯也(宋志)黃帝治
天下鳳凰翔於庭(律之初生寫鳳之音)二皇鳳至於庭(伏羲神農)三代
鳳止於門(堯舜禹)周室鳳至於澤德彌澆所至彌遠德彌
精所至彌近(淮南)
聲若簫詩曰鳳凰秋秋其翼若干其聲若簫有鳳有凰
樂帝之心此不蔽之福也(詳觧蔽篇)逸詩帝蓋謂堯也(注)鳳
凰蹌蹌匪堯之庭(楊子)
銜米舜父有目失在家調治邑市而居舜父夜卧夢見
一鳳凰自名為鷄口銜米以食已言鷄為子孫視之是
鳳凰以黃帝夢書占之此子孫當有貴者舜占猶之比
年糴稻糓中有錢舜也乃三日三夜仰天自告過舜前
䑛之目霍然開(劉向孝子𫝊)
司晨帝舜曰朕惟不入百獸鳳晨(中候)百獸率舞鳳凰司
晨鳴(注)元帝論云鳳闕司晨之功火無内照之美(梁書)
食竹實孟戲人首鳥身其先為虞氏馴百禽夏后之末
民始食卵孟戲去之鳳凰隨焉止於丹山去九疑萬八
千里此山多竹長千仞鳳凰食竹實孟戲食木實(括地圖)
翠虬覩化益而登玄雲靈鳳值孟戲而反丹穴(抱朴子)麟
鳳以形狀為别聖人以心神為異古者太平之世鳳凰
常居其國而生乳至夏后始食卵而鳳去之此則鳳有
種明矣(上)
鳳雛成王時㫋塗國獻鳳雛育於靈禽苑及封泰山禪
社首之後文彩炳耀飛走之類不復喧鳴至成王崩冲
飛而去(拾遺)洪邁光堯挽詩鼎湖龍去遠社首鳳來遲(上)
琴操周公旦攝政七年制禮作樂鳳凰翔庭成王援琴
而歌曰鳳凰翔兮於紫庭余何德兮以感靈賴先王兮
恩澤湊(臻)于胥樂兮民以寧琴操成王著儀鳳之歌(宋志)
鳴鳥耉造德不降則鳴鳥不聞矧曰其能有格(書君奭)鳴
鳥謂鳳也(鄭注)魏明帝詔管寧曰夫以姬公之聖而苟德
不降則鳴鳥弗聞(國志)
居積石莊子曰老子見孔子從弟子五人問曰為誰對
曰子路為勇其次子貢為智曾子為孝顔回為仁子張
為武老子嘆曰吾聞南方有鳥其名為鳳凰之所居也
積石千里河水出下鳳鳥居止天為生食其樹名瓊枝
高百仞以璆琳琅玕為實天又為生離珠一人三頭遞
卧遞起以伺琅玕鳳鳥之文戴聖嬰仁右智左賢(逸篇)
九色西王母曰仙之上藥有九色鳳腦次藥有蒙山白
鳳之脯(漢武内傳)
金鳳宣帝以皂蓋一乘賜霍光悉以金鉸具至夜夜車
轄上鳳凰輒亡去莫知所之至曉乃還如此非一守車
人亦嘗見後南郡黃君仲北山羅鳥得鳳凰入手即化
成紫金毛羽冠翅宛然具足可長尺餘守車人列上云
今月十二日夜車轄止鳳凰俱飛去曉則俱還今則不
返恐為人所得光甚異之具以列上後數日君仲詣闕
上鳳凰云今月十二夜北山羅鳥所得帝聞而疑之置
承露盤上俄而飛去帝使尋之直入光家止車轄上乃
知信然帝取其車每游行即乘御之至帝崩鳳凰飛去
莫知所在稽康詩云翩翩鳳轄逢此網羅(齊諧記)
威鳳宣帝元康四年南郡獲威鳳(宋志)宣帝神爵元年詔
曰南郡獻白虎威鳳為寶晉灼云鳳之有威儀者與尚
書鳳凰來儀同意(紀)威鳳以難見為神走麝以遺香不
捕(關尹子)孫盛與桓温牋云州遣從事觀採風聲進無威
鳳來儀之美退無鷹鸇摶擊之用徘徊湘川將為怪鳥
(晉書)梁簡文為太子時與劉孝儀令曰賢從弟遵威鳳一
羽足以見其五德(南史劉傳)太宗嘗追思王業艱難佐命之
力乃作威鳳賦賜長孫無忌曰有一威鳳憩翮朝陽晨
遊紫霧夕飲玄霜資長風以舉翰唳天衢而高翔(舊唐)
五色五鳳三年詔曰三月辛丑鸞鳳集長樂宫東闕中
樹上飛下止地文章五色留十餘刻吏民並觀(前漢紀)
羣鳥向立丼露三年二月鳳凰集新蔡羣鳥四面行列
皆向鳳凰立以萬數(宋志)
五彩建武十七年鳳凰至高八九尺毛羽五彩集穎川
郡羣鳥從之蓋地數頃留十七日乃去(東觀記)
將九子晉穆帝升平四年二月辛亥鳳皇將九子見鄖
鄉之豐城十二月甲子又見豐城衆鳥隨從(宋志)
銜詔石季龍與皇后在觀上有詔書五色紙着鳳口中
鳳既銜詔待人放數百丈緋繩轆轤迴轉鳳凰飛下鳳
以木作之五色漆畫硃脚皆用金(鄴中記)
鳳里文帝元嘉十四年大鳥二集秣陵民王覬園中李
窠上狀如孔雀頭足下小毛羽鮮明文彩五色音聲諧
和衆鳥如山鷄者隨之行三十步頃東南飛去彭城王
義康以聞改鳥所集永昌里謂之鳳凰里(宋志)起臺於山
因名鳳凰臺(金陵志)鳳凰樓在鳳凰臺上(宫苑記)
鵠引孝武帝孝建元年正月庚申鳳凰見丹徒愒賢亭
雙鵠為引衆鳥陪從征虜將軍武昌王渾以聞(宋志)
翊從長夀三年十一月陳州上言苑丘縣鳳凰集衆鳥
數萬前後翊從行列齊整色别為羣後三日改元儀鳳
(唐志)
冠如金杯宗景德元年五月七日午時白州有三鳳自
南入城衆禽周繞至萬歲寺前棲高木上身如龍長九
尺高五尺其文五色冠如金杯至申時飛向北去州畫
圖來上(貽謀錄)
鳳集得劒金泰和四年六月磁州武安縣南鼓山北石
聖臺鳳凰見鳳從東南來衆鳥周圍之大者近内卜者
在外以萬萬計地在屯區村村民懼為官司所擾謀逐
去之驅牛數十頭擊柝從之牛未至二里即有鷙鳥振
翼而起翼長丈餘下擊二水牯肉盡見骨水牯即死於
是衆始報官鳳凰高丈餘尾作鯉萬狀而色殷九子差
小翼其傍鳳為日景所照則有二大鳥更迭盤旋庇廕
之至日入則下留三日乃從西北摩空而上縣中三日
無鳥雀鳳去後人視其處有鯉魚重五六十斤者食餘
尚有數頭臺傍禽鳥糞兩溝皆滿小禽不敢飛動餓死
者不可勝計村民疑臺下有異私掘之三尺餘石罅中
直插金劍一取不能盡擊析得其半以火煆欲分之劍
見火光金蟬散飛而去(癸辛雜志)
鳳頭徐知諤知潤州好奇寶怪物所蓄不可計有蜀估
持鳳首至自言得之徼外蠻夷狀如雄雞廣五寸冠上
正平可用為枕朱冠金喙文彩煥爛如生人咸異之(陸游)
(南唐書)
扇女洞玄本行經云西方衛羅國王有女字曰配瑛與
鳳共處於是靈鳳常以羽翼扇女面後十二年中女忽
有胎王意怪之因斬鳳頭埋着長林丘中後生女名曰
皇妃王女思靈鳳之&KR0146;好駕而臨之長林丘中歌曰杳
杳靈鳳綿綿長歸悠悠我思永與願違萬劫無期何時
來飛是鳳鬱然而生抱女俱飛逕入雲中
仁鳥梅福上成帝書云夫䳒鵲遭則仁鳥增逝愚者蒙
錄則知士深退(本𫝊䳒音緣鴟也)
梧禽梧禽不與鴟梟同枝麟虞不與豺狼連羣(抱朴子交際篇)
梧禽激響於朝陽麟雲覿靈而來出龜龍吐藻於河湄
景老摛耀於天路(詰鮑篇)
靈鳥簫韶未九成靈鳥未紆儀也(抱朴)靈禽嗈嗈於阿閣
儀禽均儀禽於唐序同舞獸於虞庭(張率舞馬賦)
五鳳五鳳皆五色為瑞者一為孽者四其四皆似鳳並
為妖一曰鷫鸘鳩喙圓目身義戴信嬰禮膺仁負智至
則役之感也二曰發明烏喙大頸身仁戴智嬰義膺信
負禮至則喪之感也三曰焦明長喙䟽翼圓尾身義戴
信嬰仁膺智負禮至則水之感也四曰幽昌兊目小頭
大身細足脛若鱗葉身智戴信負禮膺仁至則旱之感
也國語曰周之興也鸑鷟鳴岐說文曰五方神鳥東方
曰發明南方曰焦明西方曰鷫鸘北方曰幽昌中央曰
鳳凰(樂叶圖徵)青鳳謂之鶡赤鳳謂之鶉黃鳳謂之鸞白鳳
謂之鷫紫鳳謂之鷟(禽經)凡五方之鳥皆似鳳而非也東
方發明全身總青西方鷫鸘全身總白南方焦明全身
總赤北方幽昌亦曰退居全身總黑中央鳥名玉雀亦
曰鳳凰全身總黃(人鏡經)
鳳杯南恩州北丼山壁立千仞有瀑水飛下猿狖不能
至鳳凰巢其上彼人呼為鳳凰山所食亦蟲魚遇大風
雨或飄墮其雛小者猶如鶴而足差短南人截取其觜
謂之鳳凰杯(爾雅翼)
在笯屈原賦鳳凰在笯兮鷄雉翔舞(笯鳥籠也)
朱鳥思玄賦纚朱鳥以承旗朱鳥鳳也楚辭曰鳳凰翼
其承旗也
弔鳥李彤四部曰弔鳥山俗𫝊曰鳳死於上歲七月至
九月羣帝來集其上
刻鳳公輸之刻鳳也冠距未成翠羽未樹人見其身者
謂之鳩鵄見其首者名曰鴮鸅皆訾其醜而笑其拙及
鳳之成翠冠雲聳朱距電摇錦身霞散綺翮炎發翽然
一翥翻翔雲棟三日而不集然後讃其奇而稱其巧(劉子)
鸞
火離火離為鸞(元命包)天樞得則鸞集(運斗樞)
瑞鳥鸞瑞鳥一曰鷄趣首翼赤曰丹鳳青曰羽翔白曰
化冀玄曰隂翥黃曰土符(禽經)
鳳凰之佐鸞鳥者赤神之精鳳凰之佐鷄身赤色色亦
被五彩鳴中五音肅肅雍雍喜則鳴舞人君進退有度
親疎有序則至一本曰心識鍾律律調則至鳴舞以和
之(瑞應圖)
鳳鳥之亞鸞者鳳鳥之亞始生類鳳久則五彩變易故
字從變省禮斗儀曰天下太平安寧則見其音如鈴巒
巒然也周之文物大備法車之上綴以大鈴如鸞之聲
也後改為鑾(禽經注)
女牀女牀之山有鳥焉其狀如翟而五彩文名曰鸞鳥
見則天下安寧(西山經)
自歌軒轅之國諸夭之野鸞鳥自歌鳳鳥自舞鳳凰卵
民食之(海外西經)廣都之野鸞鳥自歌(海内經)沃野鸞鳥自歌
(大荒西經)北狄之國有桂山有五彩鳥三名一曰皇鳥一曰
鸞鳥一曰鳳鳥(上)孔穎達曰燕雀有啁噍之感鸞鳳有
歌舞之容(說文)
長離長麗前掞光耀明瓉曰長麗靈鳥也故相如賦云
前長離而後矞皇舊說云鸞也張衡思玄賦亦曰前長
麗使拂羽(漢樂志)後書思玄注長離鳳也潘岳贖陸機詩
婉婉長離凌江而翔英英朱鸞來自南岡𫝊咸贈何劭
王濟詩雙鸞游蘭渚二離揚清暉皆以離為鳳
雌和崑崙圖云鸞鳥似鳳而白纓聞樂則蹈節而舞至
則國安樂其雌曰和(抱朴子)
氐羌獻成王時氐羌獻鸞(說文)
蒼鸞西王母曰神仙藥次有靈丘蒼鸞(漢武内傳)
舞庭王阜為重泉令鸞鳥集止學宫阜使掾沙疊為張
雅樂擊磬烏舉足垂翼應聲而舞止縣庭留十餘日乃
去(東觀記)
棲槐辛繕字公文治春秋䜟緯隠居華隂光武徵不至
有大鳥高五尺鷄頭鷰頷蛇頸魚尾五色備舉而多青
棲繕槐樹旬時不去弘農太守以聞詔問百寮咸以為
鳳太史令蔡衡對曰凡象鳳者有五多赤色者鳳多青
色者鸞多黃色者鵷雛多紫色者鸑鷟多白色者鵠今
此鳥多青乃鸞非鳳也上善其言王公聞之咸遜位避
繕不起(決疑注)
對鏡舞罽賓國王結罝峻岐之山獲一鸞鳥王甚愛之
欲其鳴而不能致乃飾以金樊享以珍羞而鸞對之愈
戚三年不鳴夫人曰聞鳥見其類而後鳴可懸鏡以映
之王從言鸞觀影感契慨焉悲鳴哀響中宵一奮而絶
(范太鸞鳥詩序)
鸞陂豫章洪井有鸞岡洪厓先生乘鸞所憩泊也謝莊
嘗遊豫章觀井賦詩言鸞岡四周有水謂之鸞陂(水經注)
紅鳥梁武帝太清元年捨身光嚴重雲殿時海中浮鵠
山去餘姚岸可千餘里上有女人年三百歲有女官道
士四五百人年並出百但在山學道遣使獻紅席帝方
捨身時其使適至云此草嘗有紅鳥居下故其為名觀
其圖狀則鸞鳥也(南史本紀)
儀鸞隋煬帝大業十一年有二孔雀自西苑飛集寶城
朝堂前親衛校尉高德孺十餘人見之奏以為鸞時孔
雀已飛去無可得騐於是百官稱賀詔以德孺誠心冥
會肇見嘉祥擢拜朝散大夫餘人皆賜束帛仍於其地
造儀鸞殿(通鑑雜記云馬德儒)煬帝好聞祥瑞常有野雀集於殿
上當衛校尉唱云此是鸞鳥有衛士報云村野之中大
有此物校尉乃令衛士仍奏為鸞煬帝不究真虚即以
為瑞仍名此殿為儀鸞嗤笑至今未弭(唐會要)
繡鸞軒渠國多九色鳥青口綠頸紫翼紅膺紺頂丹足
碧身緗背玄尾亦名九尾鳥亦名錦鳳其青多紅少謂
之繡鸞常從弱水西來或云是西王母之禽也(通典大秦後)
鸞吪鳳翥鸞舉百羽從之鳳靡鸞吪百鳥瘞之(禽經)
天勝乾臯斷舌則坐歌孔雀拍尾則立舞人勝之也鸞
入夜而歌鳳入朝而舞天勝之也(埤雅)
特栖感鸞鷖之特栖兮悲淑人之希合(思玄賦)駟玉虬以
乘鷖兮溘埃風余上征王逸曰鷖鳳别名也廣雅曰鷖
鳳屬也山海經曰蛇山有鳥五色飛蔽日名鷖鳥九疑
山有五彩之鳥名鷖
鵬
圖南北溟有魚其名為鯤鯤之大不知其幾千里也怒
而飛其翼若垂天之雲是鳥也海運則將徙於南溟溟
者天池也齊諧者志怪者也諧之言曰鵬之徙於南溟
也水擊三千里摶扶摇而上者九萬里去以六月息者
也故九萬里則風斯在下矣而後乃今培風背負青天
而莫之夭閼者而後乃今將圖南(莊子)
(闕)
大夫家皆養之鷄鳴時亦鳴(詩義䟽)鶴知夜半(說題辭)鶴水
鳥也夜半水傍感其生氣則喜而鳴不止或問曰多言
有益乎對曰蝦蟇日夜鳴口乾而人不聽之鶴鷄時夜
而鳴天下振動多言何益(墨子)
警露鳴鶴戒露此鳥性警至八月白露降流於草上滴
滴有聲因集高鳴相警移徙所宿處慮有變害也(風土記)
露禽鶴也露下則鶴鳴凡鶴之馴養於家庭者飲露則
飛去(禽經注)
玄鶴千載則變蒼又千載則變黑所謂玄鶴也(古今注)
鶴羹離騷曰緣鶴飾玉后帝具饗古帝謂殷湯也言伊
尹始仕緣烹鶴鳥之羹修飾玉鼎以事殷湯湯賢之遂
以為相也李嶠攀龍臺砰蓄弘圖於緣鶴之鼎
丹鶴周昭王時塗修國獻青鳳丹鶴各一雌一雄以潭
臯之粟飴之以溶溪之水飲之(拾遺記)
化鶴周穆王西征一軍盡化君子為猿為鶴小人為蟲
為沙(抱朴子)
獻血天子飲於孟氏爰舞白鶴二八(穆天子𫝊)至於巨蒐氏
巨蒐之人乃獻白鶴之血以敬天子(上)
乘軒狄人伐衛懿公好鶴鶴有乘軒者將戰國人受甲
者皆曰使鶴鶴實有禄位予焉能戰(左傳)衛侯喜鶴有飾
以文繡而乘軒者(賈子)
銜珠而舞晉平公鼓琴有玄鶴二八而下銜明珠舞於
庭一鶴失珠覓得而走師曠掩口而笑(瑞應圖)
六翮晉平公遊於河而樂曰安得賢士與之樂此也舡
人蓋嘗跪而對曰君不好士耳何患無士乎公曰吾食
客門左千人門右千人可謂不好士乎對曰夫鴻鵠高
飛遠翔一舉千里所恃者六翮耳背上之毛腹下之毳
無分寸之數益一把飛不為加高損一把飛不加下不
知門下左右客左右者亦有六翮之用乎將皆背上之
毛腹下之毳耶(韓詩外𫝊)班固薦郭基云進有羽翮奮翔之
用(後漢)桓帝時楊喬薦孟嘗曰實羽翮之美用非徒腹背
之毛(上)郭祖深上武帝封事曰今之所任腹背之毛耳
(梁書)蔡景歷與陳霸先書且為腹背之毛脱充鳴吠之數
(陳書)
白鵠翔師曠鼓通於神明而白鵠翔(瑞應圖)
一舉千里田饒事魯哀公而不見察謂哀公曰夫鷄有
五德猶曰瀹而食之者以其所從來近也夫黃鵠一舉
千里止君園池啄君稻梁君猶貴之以其所從來遠也
故臣將去君黃鵠舉矣
獻鶴齊王使淳于髠獻鶴於楚出邑門道飛其鶴徒揭
空籠造詐成辭往見楚王曰齊王使臣來獻鶴過於水
上不忍鶴之渴出而飲之去我飛亡吾欲刺腹絞頸而
死恐人之議吾王以鳥獸之故令士自傷殺也鶴毛物
多相類者吾欲買而代之是不信而欺吾王也欲赴他
國奔亡痛吾兩主使不通故來服過叩頭受罪大王楚
王曰善齊王有信士若此哉厚賜之財倍鵠在也(史記)說
苑魏文侯使舍人蔡無澤獻鶴於齊
凌風莊辛謂楚襄王曰黃鵠遊乎江海淹乎大沼俯噣
鱔鯉仰囓䔖衡奮其六翮而凌清風飄摇乎高翔自以
為無患與人無争也不知夫射者方將修其碆盧治其
矰繳將加已乎百仞之上被㔋磻引微繳折清風而抎
矣故晝游乎江河夕調乎鼎鼐(楚策)
還丹使大司命君茅盈與弟定錄中君固保命小君衷
曾各來白鵠集分句曲之山時人互有見者父老謠歌
曰茅山連金陵江湖據下流三神乘白鵠各治一山頭
召雨灌旱稻陸田亦復柔妻子咸保室使我百無憂白
鵠青天何時復來遊漢明明帝永平二年詔立廟祀之
邑人呼為白鵠廟昔人有至心好道入廟請命者或聞
二君在帳中與人言語或見白鵠在帳中白鵠者是服
九轉還丹使能分形之變化也亦可化作數十白鵠或
可乘之以飛行而本形故在所止也(茅君内𫝊)
金衣菊裳昭帝始元元年春二月黃鵠下建章宫太液
池中公卿上夀賜諸侯王列侯宗室金錢各有差(漢書)黃
鵠太鳥一舉千里非白鵠也(師古注)上為歌曰黃鵠飛兮
下建章羽肅肅兮行蹌蹌金為衣兮菊為裳唼喋荷荇
出入蒹葭自顧菲薄愧爾嘉祥(西京雜記)黃鵠出東海以其
來集為祥(廣志)
銜珠報恩曾参養母至孝曾有玄鶴為弋人所射窮而
歸之参牧養治療瘡愈放之後鶴夜到門外参炳燭視
之雌雄各至銜雙明珠報参焉(搜神記)張氏家𫝊曰禧字
彦祥除效轂令有鶴負矢集禧庭禧以丼草湯洗之𫝊
藥留養十餘日瘡愈飛去月餘銜赤玉珠二枚置禧庭
中
鶴髓王莽以鶴髓漬縠種學仙(漢書)
丁令威遼東城門有華表柱忽有一白鶴來集徘徊空
中言曰有鳥有鳥丁令威去家千歲今來歸城郭如故
人民非何不學仙去空伴冢纍纍遂上冲天(續搜神記)
駕鶴夏口城據黃鵠磯世𫝊仙人安子黃鵠過此土也
邊江峻險樓櫓高危瞰臨沔漢應接司部(南齊志)費禕登
仙嘗駕黃鶴返憩於此遂以名樓(唐圖經)荀環字叔偉事
母孝好屬文及道術潜栖却粒嘗東遊憩江夏黃鶴樓
上望西南有物飄然降自霄漢俄頃已至乃駕鶴之賓
也鶴止戸側仙者就席羽衣紅裳賓主歡對已而辭去
跨鶴騰雲眇然烟滅(述異記)閻伯理梅記云王室載懷思
仲宣之能賦僊蹤可揖嘉叔偉之芳塵黃鶴來時歌城
郭之並是浮雲一去惜人世之俱非(英華)
華亭鶴世說云陸機河橋敗為盧志所讒被誅臨刑嘆
曰欲聞華亭鶴唳可復得乎八王故事曰華亭吳豢縣
郊外墅也有清泉茂林吴平後陸機兄弟共遊於此十
餘年語林云機為河北都督聞驚角之聲謂孫丞曰聞
此不如華亭鶴唳
鶴澤晉羊祜鎮荆州江陵澤中多有鶴常取之教舞以
娱賓客因名鶴澤後人因之遂呼江陵郡名為鶴澤(方輿)
羊公鶴劉遵祖(爰之)少為殷中軍所知稱之於庾公庾公
甚忻然便取為佐既見坐之獨榻上與語劉爾日殊不
稱庾小失望遂名之為羊公鶴昔羊叔子有鶴善舞嘗
向客稱之客試使驅來氃氋而不肯舞故稱比之(世說)
凌霄僧支道林好鶴時有遺其雙鶴者翅長欲飛林意
惜之乃鎩其翮鶴軒翥不能復起乃舒翼反顧視之如
似懊喪意林公曰既有凌霄之姿何肯為人作耳目近
玩養令翮成置使飛去(上)合璧引冲天(白帖)冲雲(世說)俱誤
雷門鶴郡西有白鶴山古老相𫝊云此山昔有晨飛鵠
入會稽雷門鼓中於是雷門鼓鳴洛陽聞之孫恩時斫
此鼓見白鶴飛出翺翔入雲此後鼓無復遠聲後人呼
為潜鶴鼓(臨海記)
頸長石虎時揚州獻黃鵠雛五泛之於玄武池頸長一
丈聲聞十餘里(載記)
化女晉安帝元興中一人年出二十未婚然目不干色
曾無穢行嘗行見一女甚麗謂少年曰聞君自以柳季
之儔亦復有桑中之歡耶女便歌少年微有動色後復
重見之少年問姓云姓蘇名瓊家在途中遂邀還盡歡
從弟突入以杖打女即化雌白鵠(廣記)
斷腸廬山遠法師未出家善弩射嘗於鶴窟射得鶴雛
後復伺鶴母見將射之鶴不動翔觀之已死於窠中疑
其愛子致死破視心腸皆寸絶法師於是放弩發菩薩
心(江揔記)
養雛宋元嘉初鎮北將軍王仲德鎮彭城左右出獵遇
一鶴將二子悉禽之歸以獻王王使養其小者口為人
所裂遂不能飲食大者輒含粟哺之飲輒含水飲之先
令其飽未嘗㤀也王甚愛之令精加養視大者羽翮先
成每翥冲天小者尚未能飛大者終不先出留飲飴之
又於庭中騫躍教其飛颺六十餘日小者能飛乃與俱
去(述異記)
(闕)齊高帝鎮淮隂為宋明帝所疑被徵為黃門郎深
懷憂慮見平澤有羣鶴乃命筆詠之曰八風舞遥翮九
野弄清音一摧雲間志為君苑中禽以示荀伯玉玉占
之言帝不成行俄而帝卒復本任
主病不食謝昌寓陳郡人也為劉悛廣州參軍孝性甚
至嘗養一鵠昌寓病二旬而鵠二旬不食昌寓亡而鵠
遂飛去(南史孝義𫝊)
好鶴唳梁書曰庾域母好鶴唳域在位營求孜孜不怠
一旦雙鶴來下論者以為孝感所致(南史)
雄鶴赴雌湘東王修竹林堂新陽太守鄭裒送雌鶴於
堂留其雄者尚在裒宅霜天月日無日不鳴商旅江津
聞者墮淚時有野鶴飛赴堂中驅之不去即裒之雄也
交頸頡頑撫翼聞奏鐘磬翻然共舞婉轉低昂妙契絃
節(渚宫故事)
向影武成二年春二月雙白鶴飛集上林園大將鄭偉
布戈設罝並皆禽獲六翮已摧雙心俱怨相顧哀鳴孤
雄先絶孀妻向影天子愍焉立使庾信為讃(英華)
自投&KR0769;毛煬帝大業二年太府少卿何稠課州縣送羽
毛民求捕之網羅被水陸禽獸有堪氅眊之用者殆無
遺類烏程有樹高踰百尺旁無附枝上有鶴巢民欲取
之不可上乃伐其根鶴恐殺其子自投氅衣投於地時
人或稱以為瑞曰天子造羽翼鳥獸自獻毛羽(隋書五行記)
集壇天皇東封鶴集其壇使諸州為老氏築宫號以白
鶴(杜光庭靈騐記)
病鶴李衛公遊嵩山見鶴呻吟曰我鳥仙為樵者傷脚
得人血則愈李公解衣即刺血鶴曰世間少至少公且
未是乃令拔眼睷毛持往來都下但映眼照之即知矣
李公中路自視乃馬頭也至東洛所遇非少悉非全人
皆犬彘驢馬之類惟一老翁是人李公言病鶴之意老
翁笑下驢宣臂刺血李公得之以塗鶴即愈鶴謝曰公
即為明時宰相復當上昇相見非遥慎無懈惰李公謝
鶴遂冲天而去(逸史)
丹歌池州鳳凰山道士趙自然夢隂真君與柏葉一枝
九疊食之因不食神氣異常為詩曰嘗欲棲山島閒眠
玉洞寒丹歌時引舞來去跨雲鸞或問何名丹歌曰鶴
也(秘閣閒談)萬花谷道士趙自然以丹歌為鳳秘閣誤
放鶴徐州雲龍山西麓有放鶴亭宋山人張天驥所築
也山人有二鶴旦則望山西而放暮則傃山東而歸因
以為名
跨鶴有客相從各言所志或願為揚州刺史或願多貲
財或願騎鶴上昇其一人曰腰纏十萬貫騎鶴上揚州
欲兼三者(小說)
青田有沐溪野去青田九里中有雙白鶴年年生子長
大便去只恒餘父母一隻耳精白可愛多云神仙所養
浮丘公相鶴經云青田之鶴(永嘉郡記)
曲頸而息龜鶴夀有千百之數性夀之物也道家之言
鶴曲頸而息龜潜匿而噎此其所以為夀也服氣養性
者法焉(養生要論)
皂鶴平凉西有崆峒山乃廣成修道之所山之絶壁有
石穴謂之皂鶴洞鶴頂如丹毛羽皆黑日照之金色燦
所據其上有金衣亭歲不過一二出金其地乃為僧徒
所據鶴或見則僧徒必有死亡返初者(墨容揮犀)
青田朝鮮知異山中有異鶴洞其境虚曠四隅皆良田
沃壤宜播殖惟青鶴栖息其中故以為名(志)
登木玉策記云千歲之鶴隨時而鳴能登於木色純白
腦盡成骨其未千歲者終不集於林也(抱朴子)
蘭巖雙鶴榮陽郡西有蘭巖山常有雙鶴素羽皦然日
夕偶形翔集𫝊云昔夫婦俱隠此山年數百歲化成此
鶴忽一旦一鶴為人所害其一鶴歲常哀鳴至今嚮動
巖谷莫知年歲(王韶之神境記)
鵠鶴鵠即是鶴音之轉後人以鵠名頗著謂鶴之外别
有所謂鵠故埤雅既有鶴又有鵠蓋古之言鵠不口浴
而白白即鶴也鵠名哠哠哠哠鶴也以龜龍鴻鵠為夀
夀亦鶴也故漢昭時黃鵠下建章宫太液池而歌則名
黃鶴神異經鶴國有海鵠其餘諸書文或為鶴或為鵠
者甚多以此知鶴之外無别有所謂鵠也(爾雅翼)
兵甲鶴左右脚裏第一指名兵爪
孔雀
火離火離為孔雀(元命包)
影相釋氏書言孔雀因雷聲而孕(酉陽)孔雀不必配合正
以音影相接便孕亦與蛇偶一云雌見雄舞而有子(南越)
(志)或云雄鳴上風雌鳴下風亦孕(博物志)
都護羅州山中多孔雀羣飛者數十為偶雌者尾短無
金翠雄者生三年有小尾五年成大尾始春而生三四
月後復凋與花萼相榮衰然自喜其尾而甚妬凡欲山
棲必先擇有置尾之地然後止焉南人生捕者候甚雨
往尾霑而重不能高翔人雖至且愛其尾恐人所傷不
復騫翔也雖馴養頗久見美婦人好衣裳與童子絲服
者必逐而喙之芳時媚景聞管絃笙歌必舒張翅尾盻
睇而舞若有意焉山谷夷民烹而食之味如鵝解百毒
人食其肉飲藥不能愈病其血與其首解大毒南人得
其卵使鷄伏之即成其脚稍屈其鳴若曰都護土人取
其尾者持刀於叢篁可隠之處自蔽伺過急斷其尾若
不即斷迴首一顧金翠無復光彩(紀聞)
迎晨鳴和孔雀自背及尾皆作圓文五色頭戴三毛長
寸以為冠足有距迎晨則鳴相和(異物志)
來翔雲南郡出孔雀常以二月來翔月餘而去(華陽國志)
方物交趾郡人多養孔雀或遺人以充口腹或殺之以
為脯腊人又養其雛為媒傍施網罟捕野孔雀伺其飛
下則牽網横掩之採其金翠毛裝為扇拂或全株生截
其尾以為方物云生取則金翠之色不减(嶺表異物志)
尾為車蓋魏文帝詔朝臣曰前于闐王山習所上孔雀
尾萬枚文彩五色以金根車蓋遥望曜人眼
解人語世祖時西域獻孔雀解人語彈指應聲起舞(晉公)
(卿贊)
銜衣檀道濟元嘉中鎮潯陽十二年入朝與家分别顧
瞻城闕嘘欷涕零深識者是知道濟之不南旋也故時
人為其歌曰生人作死别荼毒當奈何濟將發舟所養
孔雀來銜其衣驅去復至如此數焉以十三年三月伏
誅(異苑)
中瑞宋武帝大明五年廣郡獻白孔雀以為中瑞(述異記)
織毛為裘齊文惠太子蕭長懋性奢麗製珍珍之物織
孔雀毛為裘光彩金翠過於雉頭遠矣(南史本𫝊)
解舞貞元中新羅國獻孔雀解舞德宗召邊鸞於玄武
門寫貌一正一背翠彩生動金鈿遺妍若運清聲宛轉
繁節(畫斷)
辟惡李衛公言孔雀辟惡(酉陽)
與蛇相偶盧肇住在京南海見從事王軒有孔雀一日
一奴告曰蛇盤孔雀且毒死矣軒令救之其走卒笑而
不救軒怒卒云蛇與孔雀偶耳(紀聞)鵲見蛇則噪而賁孔
見蛇則宛而躍(禽經)
九德孔雀有九德一顔貌端正二音聲清徹三行步庠
序四知時而行五飲食知節六常念知足士不分散八
少媱九知反覆佛以此喻比丘之行儀也(增經)
珠毛孔雀尾端一寸名珠毛
翣南蠻婆利左右持孔雀翣
飾纛盤盤以孔雀羽飾纛南蠻盤盤𫝊
家乳龜兹國孔雀羣飛山谷間人取養而食之家乳如
鷄䳱其王家恒千餘隻(後魏書)
毛綴龍腦孔雀毛著龍腦則相綴禁中以翠尾作帚每
幸諸閣擲龍腦以避穢過則以翠尾帚之皆聚無有遺
者亦若磁石引針琥珀拾芥物類相感然也(墨莊謾錄)
鴻鴈
朱鳥能來能往者朱鳥之謂與鴈一名朱鳥(法言)
朔禽謝靈運山居賦海鳥違風朔禽避凉荑生歸北霜
降客南接響雲漢侣宿江潭注云朔禽鴈也寒月轉往
衡陽禮記霜始降鴈來賓歲暮云鴈北向政是陽初生
時荑生歸北霜降客南山(宋書)
陽動鴈之言鴈鴈起聖以招期知晚蚤故鴈南北以陽
動也(春秋說題辭)
知時孟春之月鴻鴈來季秋之月鴻鴈來賓季冬之月
鴈北鄉(禮記)白露之日鴻鴈來鴻鴈不來遠人背畔小寒
之日鴈北鄉鴈不北鄉民不懷至(周書)
為贄大夫執鴈取其候時而行也婚禮下達納采用鴈
鄭玄云納其采擇之禮用鴈取順隂陽往來也周官以
六禽作贄大夫執鴈以知保身(儀禮)贄用鴈者取其隨時
南北不失其節明不奪女子之時也(白虎通)凡贄大夫用
鴈鴈有類長者在民上必有先後鴈有行列故以為贄
(春秋繁露)以鴈為贄有長幼之禮(說苑)
鴻翼桓公在位管仲隰朋見立有間有二鴻飛而過之
桓公嘆曰仲父今被鴻鵠有時而南有時而北有時而
(闕)
聞弦者音烈而高飛故瘡隕也(楚策)
不鳴見殺莊子曰莊子行於山中見大木枝葉茂盛伐
木者止其傍而不取也問其故曰無所可用莊子曰此
木以不材得終其天年出於山舍於故人之家故人喜
令豎子殺一鴈而烹之竪子請曰其一能鳴其一不能
鳴請奚殺主人曰殺不能鳴者明日弟子問曰昨日山
中之木以不材得終其天年今主人之鴈以不材死先
生將何處莊子笑曰周將處夫材與不材之間(莊山木)張
單雙災木鴈兩失(宋明帝譬王彧𫝊)
鴻山關定州唐縣中有鴻山關者昔項羽於此關見羣
鴻乃誓衆曰我當南面必中其一乃引滿射之莫有中
者乃折弓投地而去時知項羽終不能濟伐也
朱鴈武帝太始三年幸東海獲赤鴈作朱鴈之歌其辭
曰赤鴈集六紛員殊翁雜五采文紛員多也六數也翁
鴈頸也員音云(漢書)
五色宣帝於西河築世宗廟告祠有五色鴈集殿前(上)
鴈門食鴈度遼將軍皇甫規解官歸安定鄉人有以貨
買鴈門太守者亦去職還家刺謁見規規卧不迎既入
而問卿前在郡食鴈美乎(上)
隨逐虞固會稽典錄曰虞固字季鴻少有孝行為日南
太守常有鴈止宿廳事上每行縣輒飛逐焉及卒官雁
隨喪至餘姚墓前歷三年乃去(謝承後漢書)
指鴻示使晉郭瑀燉煌人也張天錫使蓋公明徵之瑀
指翔鴻以示之曰此鳥也安可籠哉遂深逃絶迹公明
拘其門人瑀嘆曰吾逃祿非避罪也豈得隠居行義害
及門人乎乃出就徵(隠逸傳)
白鴈集庭石季龍饗羣臣於大武殿前有白鴈百餘集
於馬道南李龍命射之無所獲既將討三方諸州兵至
者百餘萬太史令趙攬私於季龍曰白鴈集殿庭宫室
將空不宜行也季龍納之(晉載記)
鴈臣元魏時北夷酋長遣子入侍者常秋春去避中國
之熱時人謂之鴈臣(伽藍記)
鳬乙張融門律云道之與佛追極無二吾見道士與道
人戰儒墨道人與道士獄是非昔有鴻飛天首積遠難
亮越人以為鳬楚人以為乙人自楚越鴻常一耳(齊顧歡𫝊)
夢射鴈建義陽城太守薛令伯聞太原王誅百官立莊
帝棄城而走忽夢射得鴈以問楊元慎元慎曰卿執羔
大夫執鴈君當得大夫之職俄而令伯除為諫議大夫
(伽藍記)
孤鴻賦盧思道周時為武陽太守位下不得志為孤鴻
賦以寄情其序云有離羣之鴻為羅者所獲野人馴養
貢之於余置諸池庭朝夕賞玩既用銷憂兼以輕疾大
易稱鴻漸于陸羽儀盛也楊子曰鴻飛冥冥騫翥高也
淮南子曰東歸碣石違溽暑也平子賦云南翔衡陽避
祁寒也若其雅步清音遠心高韻鵷鸞以降罕見其儔
而鎩翮牆隂偶形獨立唼喋粃稗鷄鶩為伍不亦傷乎
余五十之年忽焉已至永言身事慨然多緒乃為之賦
聊以自慰云(北史十八)
贄用白鴈高宗太子弘納裴居道女為妃所司奏以白
鴈為贄會苑中獲之帝喜曰漢獲朱鴈遂為樂府今獲
白鴈得為婚贄彼禮但成謠頌此禮使首人倫異代相
望無慙德也裴氏甚有婦禮帝嘗謂侍臣曰東宫内政
吾無憂矣(舊唐)雅翼漢武太子昏得白鴈為贄似誤
陽鴈集嶺南大歷二年嶺南節度使徐浩奏十一月二
十五日當管懷集縣陽鴈來乞編入史從之先是五嶺
之外翔鴈不到浩以為陽為君德鴈隨陽者臣歸君之
象也(唐會要)
朱落鴈朱漢賓少時善射嘗因與同輩出獵指一飛鴈
隨矢而落其鏃中正其臆上貫一金錢有篆文示其郡
之碩儒皆無識者人甚異之由是人皆號之曰朱落鴈
(晉史)
夢鴈員外郎趙化成嘗夢與友人張某坐庭中忽有一
鴈自天而下徘徊庭中共掩得之明日詣張言之方坐
庭中果有一鴈下於庭際因共逐而得之相與驚駭乃
以帛為詩繫其足放去(秘閣閒談)
鴈丘元裕之赴試并州道逢捕鴈者獲一鴈殺之矣其
脱網者悲鳴不能去竟自投於地而死予因買得之葬
之汾水之上累石為誌號為鴈丘與同行者楊正卿李
仁卿俱為卿摸魚兒詞(梅磵詩話)
𫝊書元郝經字伯常澤州陵川人世祖中統初拜學士
充國信使宋館於真州凡十有六年始得歸先是有以
鴈者獻公命畜之鴈見公鼓輒翼引吭似有所訴者公
感悟擇日率從者具香案北向拜畀鴈至前手書尺帛
親繫鴈足而縱之其詩曰霜落風高恣所如歸期回首
是春初上林天子援弓繳窮海纍臣有帛書後虞人獲
之苑中以聞上惻然曰四十人留江南者曾無一人鴈
比乎遂進師南伐越二年宋亡(輟耕錄二十)
鷹奴陽鳥也飛作八字在天人若張其一則飛行中缺
一位也大曰鴻小曰鴈夜宿洲中鴻在内鴈在外遂更
驚避備狐與人之捕已也(物類相感志)
智禽智禽銜蘆以避網水牛結陣以却虎(抱朴子)夫鴈從
風而飛以愛氣力銜蘆而翔以避弋繳(淮南)鴈自河北渡
江南瘦瘠能高飛不畏繒繳江南沃饒每至還河北體
肥不能高飛恐為虞人所獲嘗銜蘆數寸長以防繒繳
焉(古今注)
愛力鴻鴈愛力遇風迅舉孔雀愛毛遇雨高止(禽經)鴈曰
翁鷄曰&KR0034;鶉曰䳸(上)
捕鴈鴈宿於江湖之岸沙渚之中動計千百大者居其
中令鴈奴圍而警察南人有採捕者俟其天色隂暗或
無月時於瓦罐中蔵燭持棒者數人屏氣潜行將欲及
之則累舉燭便藏之鴈奴警叫大者亦驚頃之復定又
復前舉燭鴈奴又驚如是數四大者怒喙鴈奴秉燭者
徐徐逼之更舉燭則鴈奴懼喙不復動矣乃高舉其燭
持棒者齊入羣亂擊之所獲甚多淮南張凝評事事說
云親曾採捕(玉堂閒話)
取翅禦暑臨邑縣有鴈翅泊旁無樹木土人至春夏常
於此澤羅鴈取其翅以禦暑(酉陽)
治田上虞縣有鴈為民田春拔野草根秋喙除其穢是
以縣官禁民不得妄害此鳥犯則有刑無赦(十三州記)
鴈浮山沮陽縣西北有鴈浮山是山經所謂景山也高
三十餘里周迴三百餘里修巖遐亘擢幹干霄鴈南翔
北歸偏經其上土人由兹改山名焉(荆州圖)
食粟鴈食粟翼重不能飛(博物志)
毛囊鴻毛為囊可以渡江不漏
異名&KR1391;(加)鵝倉&KR1391;鴈也(廣雅)自廣而東謂鴈&KR1391;鵝南楚之
外謂之鵝或謂之倉&KR1391;(方言)
鵝
舒鴈舒鴈鵝(爾雅)私覿愉愉焉出如舒鴈
金鵝海昏侯沈戎卒葬於烏程之金鵝山上有金鵝飛
集三鳴而去其後沈氏通顯諺云金鵝鳴沈氏興(後漢志)
鵝鬼景帝有疾使巫視鬼欲試之乃殺一鵝埋之於苑
中駕屋施牀几以婦人服物著上乃使巫視之若能說
此冢中婦形狀者加賞此巫視日竟晝夕無所道帝催
問之急乃曰實不見有鬼但見一頭白鵝在墓上所以
不即白疑是神鬼變化而作定無復改易不知何如景
帝乃厚賜之(抱朴吴志注)
觀鵝會稽有孤居老姥養一鵝鳴喚清長時王逸少為
太守就求市之未得逸少乃擕親故命駕共往觀之姥
聞二千石當來即烹以待之逸少既至殊喪往意嘆息
彌日(世說)
紅鵝山隂道士管霄霞求王羲之寫道德經舉紅鵝一
雙相贈而去後鵝冲霄飛去(仙𫝊拾遺)山隂有道士好養鵝
羲之往觀焉意甚悦固求市之道士云為寫道德經當
舉羣鵝相贈羲之欣然寫畢籠鵝而去
地出鵝董養字仲道太始初到洛下干禄求榮永嘉中
洛城東北角廣里中地䧟中有二鵝蒼者飛去白者不
能飛問之博識者不能知養聞嘆曰昔周時所盟會狄
泉此地也卒有二鵝蒼者北色後胡入洛白者不能飛
此國諱也(王隠晉書)
食鵝知色符朗食鵝知黑白之處人不信既而試之果
然(秦記)
直五萬京下劉光禄養好鵝劉後軍從京師還鎮尋陽
以一隻鵝為後軍别純蒼色頸長四尺許頭似龍此一
隻鵝可堪五萬自後不復見有此類(俗說)
殺鬭鵝桓南郡小兒時與諸從兄弟各養鵝共鬭南郡
鵝每不如甚以為忿迺夜往鵝欄間取諸兄弟鵝悉殺
之既曉家人咸以驚駭云是變怪以白車騎車騎曰無
所致怪當是南郡戲耳問果如之
失鵝𫝊承為江夏守有一隻鵝失之三年忽引導得三
十餘頭來向承家(異苑)
鵝女溪昔太元中章安郡史悝有駮雄鵝善鳴悝女常
養之鵝非女不食荀僉苦求得之鵝輙不食乃以還悝
又數日晨起失女及鵝隣家聞鵝向西追至一水唯見
女一及鵝毛在水邊今名此水為鵝女溪(廣古今五行記)
金色雄鵝義熙中羌中姚略壞洛陽溝取博得一雙雄
鵝並金色交頸長鳴聲聞於九臯養之此溝(幽明錄)
四尺九寸太康中得大蒼鵝從喙至足四尺有九寸體
色豐麗鳴聲驚人三年而為暴犬所害(晉沈充鵝賦序)
蒼鵝入帳胡蕃為高祖從事征廣固累月及未拔忽有
鳥如鵝蒼赤色飛入高祖帳裏皆駭愕蕃起賀曰蒼色
赤色者戎虜戎虜歸我大吉之祥也明日攻城䧟之(宋書)
隻鵝送别何遠為永康令人甚稱之太守王彬廵屬縣
諸縣皆盛供帳以待焉至永康遠獨設糗水而已彬去
遠送之拜斗酒隻鵝而别彬戲曰卿禮有過陸納將不
為古人所笑乎(南史)
鵝浦濟南郡張公城西北有鵝浦南燕世有漁人居水
側常聽鵝聲而衆鵝中有鈴聲甚清亮候之見一鵝咽
頸極長因羅得之項上有銅鈴綴以銀鏁有隠起元鼎
元年字(酉陽)
繫鵝求妾庾信自建康遁歸江陵湘東因賜妾徐氏妾
與任掞通欲求之無致言者信庭前有一蒼鵝乃繫書
於鵝頸視之乃掞啟遂題紙尾曰畜生乞汝(三國典略)
係木鵝高祖義兵至河東隨將堯君素城守時圍甚急
君素乃為木鵝置表於頸且論亊勢浮之黃河下河陽
守者得之達於東都越王伺見而嘆息(舊唐)
獻金鵝貞觀二十年吐蕃遣其大臣禄東贊奉表曰聖
天子討高麗奴纔聞陛下發駕少選之間已聞歸國鴈
飛迅越不及陛下速疾奴沗預子婿喜百常夷矣夫鵝
猶鴈也故作金鵝奉獻其鵝黃金鑄成高七尺中可實
酒三斛(唐書)
鵝聽講經净影寺沙門慧遠講經初在鄉養一鵝常隨
遠聽經及遠入京留在寺晝夜鳴叫不止僧徒送入京
至此寺大門放之自然知遠房便入馴狎每聞講經即
入堂伏聽若聞泛說他事則鳴翔而出如是六年忽哀
叫庭宇不肯入堂二旬而遠卒寺内有遠碑亦述其事
(兩京記)
向天歌駱賓王七歲詠鵝云鵝鵝鵝曲項向天歌白毛
浮綠水紅掌撥清波(唐詩紀事)
長生鵝久視年中越州有祖錄事不得名早出見擔鵝
向市中者鵝見錄事頻顧而鳴祖乃以錢贖之至僧寺
令牧為長生鵝竟不肯入寺但走逐祖後經坊歷市稠
人廣衆之處一步不妨祖牧養之左丞張錫親見其親
也(僉載)
孝鵝天寳末德清沈朝家有鵝育卵而腸出以死其雛
悲鳴不復食啄敗薦覆之又銜雛草母前若祭奠狀長
吁數聲而死沈氏異而埋之後人因呼為孝鵝(寰宇記)
十萬錢僖宗好鬭鵝數幸六王宅興慶池與諸王鬭鵝
一鵝值五十萬錢
税雙卵鵝李先主以國用不足税民間鵝卵出雙子者
柳花為絮者伶人獻詞云惟願普天多瑞慶柳條結絮
鵝雙生(聞見錄)
祈雨宋祈雨雪法擇靈祠為壇取白鵝割項盛血并鵝
奠之次日俱於壇前瘞之(事實)東坡云鵝能警盜亦能却
蛇且又有祈雨之厄悲夫(志林)
毛煖南道酋豪多選毛之細毛夾以白布絮而為被復
縱横衲其温柔不下於挾纊也俗云鵝毛柔煖而性冷
宜履嬰兒辟驚癎也(嶺南異物志)
差翅鵝見異類差翅鳴鷄見同類附翅鳴(禽經)
鴨
舒鳬鶩鴨也一名舒鳬李巡曰野曰鳬家曰鶩禮記内
則辨鳥之不可食者云舒鳬翠(爾雅䟽)王勃滕王閣序落
霞與孤鶩齊飛是又以鶩為野鴨矣
摯周官庶人執鶩鄭曰鶩取其其飛遷說苑曰鶩無他
心故庶人以為摯曲禮曰庶人之摯匹匹鶩也
脛短鳬脛雖短續之則憂鶴脛雖長斷之則悲(莊)權二
無復什復禮書云續晨鳬之足鑿混沌之竅
鷄伏鷄伏鴨卵鶵或入水鷄母隨岸呼之鶵出而不隨
母鴨鷄異類能相隨也(風俗通)
青鴨帝昇望月臺時暝望南端有三青鴨羣飛俄而止
於臺上帝悦之至夕鴨宿於臺端日色已暗帝求海肺
之膏以為燈焉取靈&KR0008;布為纏火光甚微而光色無幽
不入青鴨化為三小童皆着青絹文繻各握鯨文大錢
五枚置帝几前身止影動因名輕影錢
升渠鴨玄都翠水中有鴨丹毛而輕登於英渠唼露而
食名曰升渠鴨(洞冥記)
鶩當鳬張湯欲以鶩當鳬祀宗廟董仲舒曰鶩非鳬鳬
非鶩愚以為不可(繁露)
鳬藻杜詩光武上䟽云陛下起兵十有三年將帥和睦
士卒鳬藻注云言其和睦和悦如鳬之戲於水藻也(後漢)
桓帝時劉陶上議曰聖王承天制與與人行止建功則
衆悦其事興戎而師樂其旅是故靈臺有子來之人武
旅有鳬藻之士注武旅周武王之旅鳬得水藻言喜悦
也(上)捨車道往路鳬藻馳目成(顔延年秋胡詩)鳬興藻抃獨瑩
心靈(梁簡文公圃園頌序)
孝感頓琦至孝母喪感慕哀聲不絶有飛鳬白鳩棲廬
側見人即去見琦而留又丁密遭父艱致飛鳬一雙游
廬旁小池見人則馴附如家所畜後遭母喪密歸至所
居一宿故雙鳬復游戱池中(廣州先賢𫝊)
求鬭鴨魏文帝遣使求鬭鴨羣臣宜奏勿與權曰彼在
諒隂中所求若此豈可與言禮哉具以與之(江表傳)
用此何為建昌侯孫慮於堂前作鬭鴨欄頗施小巧陸
遜正色曰君侯勤覧經典用此何為慮即毁之(吴志)
設樂羣翔吾嘗會賓設樂天忽雲興繼以大雨有羣鶩
成列飛翔而過此偶耳何異玄鶴二八也(唐子)
辨海鳬毛人有得鳬鳥毛長三丈以示張華華見曰不
然此謂海鳬毛也出則天下亂(博物志)
烏衣人栢邈為汝南郡人齎四烏鴨作禮大兒夢四烏
衣人請命覺忽見鴨捋殺遂救之買肉以代施夢四人
來謝而去(夢雋)
白頭翁周訪少時與商人共入宫亭廟宿起如厠見一
白頭翁昉逐擒之化為雄鴨昉捉還船欲烹之因而飛
去後亦無他(述異記)
狸咋鬭鴨齊王祐太宗第五子好養鬭鴨方未反前忽
有野狸入籠中咬四十餘鴨皆斷其頭去及敗同惡而
誅者四十四人(舊唐)
費鴨被鞭唐安南郡都護登祐詔州人也家巨富奴婢
千人莊田綿亘口腹自供未嘗設客孫子將鴨費用祐
以擅破家私鞭二十(僉載)
鴨金廣州浛洭縣金池王家有養鵝鴨池嘗於鴨糞中
見麩金遂多收掏之日得一兩緣此而致富貴子孫皆
為使府劇職三世後池即無金王氏力殫矣(嶺南異物志)陳
懷卿嶺南人也養鴨百餘頭後於鴨欄中除糞糞中有
光爚然試以盆水沙汰之得金十兩乃覘所食處於舍
後山足下土中有麩金銷得數千金遂巨富(禽載)
綠頭鴨李遠為杭州刺史嗜㗖綠頭鴨貴客經過無他
饋餉相厚者乃綠頭鴨一對而已(志林)
自呼名陸龜蒙居震澤之南巨積莊有鬭鴨一欄有驛
使過挾彈斃其尤者龜蒙手一表云此鴨能作人語待
附蘇州上進使者奈何斃之使人恐以槖中金酬之俟
其稍悦徐問其人語魯望曰能自呼其名耳使人憤且
笑拂袖上馬復召之還其金曰吾戲耳(葆光錄)
争藻太祖車駕幸城南園臨水亭見雙鳬争藻戲於池
面引弓射之一發而雙貫從官歡呼拜賀上命翰林繪
工寫之縑素(周書)
白纓水戰之鴨何必白鸚盈俎之鷄何必長鳴(蔡氏清經)
青纓之鴨翰音之鷄望視之兔白蹄之豕短喙之狗修
頸之鳥君子之貌何獨異耶(太元經)
養鴨方君云養鴨者每年五月五日不得放棲只喂乾
食不得與水吃則日日生卵不然或生或不生凡家用
此法其卵未有一日缺一法以土硫黃拌糓飼之易肥
(瑣碎錄)
海鴨海鴨大如常鴨斑白文亦謂之文鴨(金樓子)
露華鶩野鴨雄者赤頭有似鶩生百卵一日再生有露
華鶩以秋冬生卵並出蜀晨鳬而耐寒宜為臛(廣志)
松鳬化蒙縣祠山上有池池中有松鳬如金野鳬棲息
松間故俗謂之松鳬(南越志)
金羹蜀廣安有金羹玉飯紅腊紫黎金羹謂鴨也
鷄
時夜鷄一名時夜(古今注)
玉衡精玉衡星散為鷄遠雅頌著倡優則雄鷄五足(春秋)
(運斗樞)
積陽鷄為積陽南方之象火陽精物炎上故陽出鷄鳴
以類感也雞之為言佳也佳而起為人期莫寶也(說題辭)
巽為鷄九家易曰應八風也風應節而變變不失時鷄
時至而鳴與風相應也二九十八主風精為鷄故鷄十
八日剖而成雛二九順陽歷故鷄知時而鳴也
蜀鶤鷄大者蜀蜀子雜未成鷄曰僆絶有力奮鷄三尺
為鶤棲於杙為桀鑿垣而棲為塒(爾雅)
司時京房易𫝊曰鷄知時劉向云鷄者小畜主司時起
居人師古曰至時而鳴以為人起居之節(漢五行志)
應旦鷄應旦鳴(考異郵)竇憲論曰當青病奴僕之時竇將
軍念咎之日乃庸力之不暇思鳴之無晨(後書)武選令云
諺云候晨之鷄思補更鳴(魏志)諸葛瑾理周瑜子胤使失
旦之鷄復得一鳴抱罪之臣展其後效(吴志)
鳳為黃帝之時以鳳為鷄(徐整正歷)
木鷄紀渻子為周宣王養鬭鷄十日而問鷄可鬭已乎
曰未也方虚驕而恃氣十日又問曰未也猶應影嚮十
日又問曰未也猶疾視而盛氣十日又問曰幾矣鷄雖
有鳴者已無變矣望之似木鷄矣其德全矣異鷄無敢
應者反走耳(列子)
先鳴齊莊宗朝指殖綽郭最曰是寡人之雄也州綽曰
君以為雄誰敢不雄然臣不敏平隂之後先二子鳴(襄二)
(十五)戰如鬭鷄勝者先鳴(尸子)
日膳公膳日雙鷄饔人竊更之以鶩御者知之則去其
肉而以其洎饋子雅子尾怒慶封告盧蒲嫳盧蒲嫳曰
譬之如禽獸吾寢處之矣(襄二十八)
憚犧賓孟適郊見雄鷄自斷其尾問之侍者曰自憚其
犧也(昭二十二)
金距季郈之鷄鬭季氏介其鷄郈氏為之金距(昭二十五)季
氏與郈氏鬭鷄郈氏介其鷄而季氏為之金距季氏之
鷄不勝季平子怒因侵郈氏之宫而築之郈昭伯怒譛
之魯昭公使昭伯將卒以攻之仲孫氏叔孫氏救之郈
昭伯不勝而死昭公奔齊故禍之所從生者始於鷄足
及其大也至於亡社稷(淮人間)
五德田饒謂魯哀公曰夫鷄頭戴冠者文也足摶距者
武也敵在前敢鬭者勇也見食相呼者仁也守夜不失
時者信也鷄有五德也(韓詩)吳均云鷄有呼羣之德鹿有
食苹之美
死化朱文繡與羅子鍾為友俱仕於梁文繡既死羅子
鍾哭之其夜俱亡梁南七里有山葬繡於其中北九里
有澗埋鍾於其内繡神靈變為鷄鍾魂魄化為雉清鳴
哀響往來不絶故詩曰鷄山别飛響雉澗和清音(異苑)
鼎烹鷄白圭對魏王曰帝丘之鼎以烹鷄多洎之則淡
不可食少炙之則焦而不熟也(吕覧)蔡邕荐邊讓於何進
曰𫝊曰函牛之鼎以烹鷄多汁則淡而不可食少汁則
熱而不可熟(後書)
連鷄秦惠王謂寒泉子曰蘇秦欺弊邑欲以一人之智
反覆山東之君夫諸侯之不可一猶連鷄之不能俱止
於棲也(戰國策)
呼鷄祝祝祝鷄翁雒陽人居尸鄉北山下養鷄百餘牢
(闕)
短鳴魏文帝遣使求長鳴短鳴鷄羣臣以非禮砍不與
孫權敕付之(吴錄)
連鷄莞營殷浩以江逌為長史及丁令反叛浩令逌伐
之乃取數百鷄以長繩連之脚皆繫火一時驅放羣鷄
駭散飛過壍集莞營皆燃因其驚亂縱兵擊之(晉中興書)
用卵支遁幼時嘗與師共論物類謂鷄卵生用未足為
殺師不能屈師尋亡忽現形投卵於地㲉破雛行頃之
俱滅遁乃感悟由是䟽食終身(高僧傳四)
玄致兖州刺史沛國宋處宗嘗買一長鳴鷄愛養甚至
恒籠置忩前後鷄作人語與處宗論極有玄致終日不
輟處宗因此功業大進(幽冥錄)
黃卵烏伏晉袁喬妻于氏上表論養子議曰鄙諺有之
黃鷄生卵烏鷄伏之但知其為烏鷄之子不知為黃鷄
之兒小可以喻大(通典)
荒鷄祖逖與劉琨為司州主簿情好綢繆共被同寢中
夜聞荒鷄鳴逖蹴琨覺曰此非惡聲也因起舞(晉書)
雀登背晉元帝未登極有三雀共登一雄鷄背三入安
東府廳事占者當三進爵為天子也(洞林)有將雛鷄雀集
其前皆驅去復至於再三(宋書)
家棲裴景仁符秦書曰符健皇始四年冬山鷄束入人
家棲宿養子而去羣聚傍渭水而游翔與家鷄無異
夜鳴符堅將入寇江右其妾張氏諫云諺言鷄夜鳴者
不利行師犬羣嘷者宫室必空兵動馬驚軍敗不歸秋
冬以來羣犬皆嘷衆鷄夜鳴廐馬驚逸武庫兵器有聲
願詳思之堅不聽(晉傳)
知鷄露棲符朗善知味會稽王道子殺鷄以食之既進
朗曰此鷄棲常半露檢之騐焉(上)
長鳴請命凉州罪人於市將刑忽有一白雄鷄飛於人
邊請命引頸長鳴伏地向吏驅之去輒來刺史張義免
其坐(西河記)
頭鳴盤中徐州人吴清以大元五年差征殺鷄求福置
頭盤中忽然而鳴後得賊帥邵寶首以功拜清河太守
越自行伍猥蒙榮位鷄之妖更為祥(甄異記)
鷄卵賦謝朏莊子也宋孝武初為吴興以鷄卵賦人收
鷄數千及遁節不全為清談所少(南史)
四足四翼崔光字長仁正始元年夏有典事史元顯獻
四足四翼鷄詔趙邕以問光光表曰翅足衆多羣下相
扇動之象雛而未大脚羽差小其勢尚微易制御也帝
大悦後數日茹皓等並以罪伏法於是禮光逾重(後魏)
和沐梁時有人常以鷄卵白和沐使髮光黑每沐輒破
二三十枚臨終但聞髮中啾啾數千鷄雛之聲(翻譯)
白團周武帝好食鷄卵拔虎為監膳儀同開皇中死而
復蘇云被攝證武帝白團事儀同不識左右告曰名鷄
卵為白團也(冥報記)
戴冠郎汴人張琦家有女子入夜哀痛白日即安已經
年歲王勣至其家停宿聞女子聲開口鏡照之痛者曰
戴冠郎被殺其病者牀下有大雄鷄死矣乃是主人七
八歲老鷄(異聞集)
勃公子韓琬與張昌宗王本立同遊太學博士姓張即
昌宗之族叔精五經懵於時事畜一鷄呼為勃公子愛
之不已每講集輒巢於學徒中或攫破書叱逐之必被
嗔責昌宗嘗為此鷄被杖本立與琬不平曰為公殺此
鷄張生索取學徒回殘食料本立以業長乃見問合否
本立曰明文案即得張生喜每日受之皆立文案他日
張生請假本立舉牒數鷄罪殺而食之及張生歸學不
見鷄報已殺之大怒云索案來見數鷄之罪張以手再
三拍案曰勃公子有案時更知何道當時長安以有案
動為口實(御史臺記)
鷄肆長安富民羅會以剔糞目業里中謂之鷄肆言若
歸之因剔糞而有所得也會世副其業家財巨萬有士
人陸景𤾉會邀過所止館舍甚麗入内梳洗衫又極鮮
屏風氊褥烹宰無所不有景陽問曰主人即如此快活
何為不罷惡事會曰吾中間停廢一二年奴婢死亡牛
馬散失復業已來家園稍遂非情願也分合如此(僉載)
鷄不三年渤海高疑巨富忽患月餘日帖然而卒心口
仍煖經日而蘇云有一白衣人眇目把牒冥司訟殺其
妻子嶷對元不識此老人冥官云君命未盡且放還遂
悟白衣人乃是家中老瞎麻鷄也令射殺魅遂絶(上)搜
神記王子珍父事同鷄不三年犬不六載
烏衣婦人衛鎬為縣官下縣至里人王幸在家方假寐
夢一烏衣婦人引十數小兒着黃衣咸言乞命叩頭再
三須臾又至鎬甚惡其事遂催食欲前適鎬所親者報
曰王幸在家窮無物設饌有一鷄見抱兒已得十餘日
將欲殺之鎬方悟烏衣婦人果烏鷄也遂命解放是後
復夢感欣然而去(僉載)
靈鷄唐杭州徑山釋法欽姓朱氏嘗養一鷄不食生類
隨之若影不游他所其入長安長鳴三日而絶今鷄冢
在山之冢(宋高僧傳)
日烹五十楚馬殷王希聲立嘗聞梁太祖好食鷄慕之
日烹五十鷄以供膳葬殷希聲不入泣頓食鷄肉數器
而起潘起曰昔阮籍居喪而食蒸豚世豈乏賢耶(五代史)
天鷄東南有桃都山上有大樹曰桃都枝相去三千里
上有天鷄日初出照此木天鷄即隨之(玄中記)温庭筠詩
漏轉霞高滄海暗頗黎枕上聞天鷄
羊溝羊溝之鷄三歲為株相者視之則非良鷄也然而
時勝人者以狸膏塗其頭也注羊溝鬭鷄處株魁師也
鷄畏狸膏(莊子)郭璞爾雅注陽溝巨鶤古之名鷄
龍鄉允吾縣者宋雜陳楚地故梁國寧陵種龍鄉也今
(闕)
四距重翼鷄有四距重翼者龍也殺之震死(白澤圖)
覆卵鷄鶩覆卵忌磨(物類相感志)
工商執鷄工商執鷄(周禮大宗伯)取其守時而動也(鄭玄注)
屬陽野鷄屬隂先嗚而後鼓翼家鷄屬陽先鼓翼而後
鳴(相感志)鷄廉狼吞(鹽鐡論)
鑚籬僧家謂鷄為鑚籬菜
金骹鷄有胡髯五指金骹反翅之種大者蜀小者荆白
鷄金骹者美并州所獻吳中送長鳴鷄長倍於常鷄永
昌郡無鷄(廣志)
石鷄白水南行十餘里有鷄山傍有大山竦上有石鷄
冠距如生道士李鎮於此下住常寶玩之鷄一旦忽摧
毁鎮告人曰鷄卒如此吾其終乎因與親知訣别後月
餘果卒似知命云(周景式廬山記)
兊畜徐季龍曰世有軍事則感鷄雉先鳴何也管輅曰
夫鷄者兊之畜金者兵之精雉者離之鳥獸者武之神
故太白揚輝則鷄鳴熒惑流行則雉驚各感類而動(别傳)
雉
介鳥雉介鳥也(禽經)雉耿介之鳥(韓詩)耿介而一志者雉也
(劉禹錫明贄論)
士執春官大宗伯曰士執雉鄭玄注云取其守介不失
節儀禮士相見曰相見之禮各用雉注取其耿介交有
時别有倫也
雉異雉有十四種鸕諸雉鷂雉鷮雉&KR0008;雉鷩雉秩秩海
雉鸐山雉雗雉鵫雉雉絶有力奮伊洛而南素質五彩
皆備成章曰翬江淮而南青質五彩皆備成章曰鷂南
方曰□東方曰鶅北方曰鵗西方曰鷷(說文爾雅)林慮山下
人語曰四足之美有鹿兩足之美有鷮(詩義疏)
雷動而雊雷始動雉鳴而雊其頸(說文)蔡邕月令云雷在
地中雉性精剛故獨知之應而鳴也(漢五行志)撞鐘於遲郊
雉皆雊注鐘聲似雷震(淮南)
矩信雀交不一雉交不再(禽經)雉不再合信也(化書)
機星散機星散為雉(運斗樞)
䟽趾祭宗廟雉曰䟽趾(曲禮)
華蟲日月星辰山龍華蟲(書)華蟲鷩雉也(注)楊炯冕服
議華蟲者雉身被五彩象聖人體兼文明也(舊唐)
丹鳥郯子曰少皥贄之立也鳳鳥適至故紀於鳥為鳥
師而鳥名丹鳥氏司閉者也五雉為五工正(昭十七)
飛昌耳武丁祭成湯有雉飛升鼎耳而雊祖已曰雉者
野鳥升於鼎者欲為用也遠方將有來朝者乎武丁思
先王之道絲髮重譯至者六國(尚書大𫝊)大𫝊云高宗祭成
湯之廟有雉升鼎耳而鳴高宗問祖乙祖乙曰遠方君
子殆有至者祖乙見雉有似君子之行今從外來則曰
遠方君子將有至者矣(論衡)
雉尾扇商高宗有雉雊之徵章服多用翟故有雉尾扇
(古注)
獻白雉周成王時越裳獻白雉云京師三萬里王者祭
祀不相踰晏食袍服有節則至(援神契)白雉有種南越尤
多今之九德則古之越裳也成王以為瑞者貴其所自
來之遠明其德化所被之廣謂此為奇也(抱朴子)
煑食白雉渤海王高歡攻鄴時瑞物無歲不有令史焚
連理木煑白雉而食之(三國典略)
銜環魯昭公時白雉銜環入(感精符)雉之為言弟也喻昭
公弟為季氏入為君也(注)
奉雉叔孫豹奔齊及庚宗遇婦人使私献以雉為食而
宿焉及歸所宿庚宗之婦人問其姓曰予子長矣能奉
雉而從我矣乃召見之號之曰牛(昭四)謁由捧雉孕本貿
絲因家乏主遂登顯秩(晉書王浚論)
集庭兆祥有鳥飛從南方來質白五色皆備集平公之
庭相見如讓公召叔嚮問之叔嚮曰吾聞師曠曰西方
有白質鳥五色皆備其名曰翬南方赤質五色備其名
曰摇來為吾君臣其祥先至矣(瑣語)
諫射孫休好射雉至其時則晨往夕返羣臣莫不上諫
曰此何物何足甚躭荅曰雖為小物耿介過人朕之所
以好也(語林)休銳意於典籍欲畢覧百家之言大好射雉
春秋之間常晨出夜還惟此時捨書(吴志)
焚雉頭裘太醫司馬程據上雉頭裘詔於殿前燒之(晉咸)
(康起居注)
蛇化司馬軌之善射雉太元中將媒下翳此媒屢雊野
敵亦應試令尋覓所應者頭翅已成雉半身後故是蛇
晉中朝武庫内忽有雉時人咸謂為怪張司空云此蛇
之所作耳即披庫中果得蛇蜕(異苑)
繡衣丈夫後魏裴安祖曾行值天熱舍於樹下有鷙鳥
逐雉雉急投之遂觸樹而死安祖愍之乃取置隂地徐
徐護視良久得蘇喜而放之後夜忽夢見一丈夫衣冠
甚偉著繡衣曲領向安祖再拜安祖怪而問之此人云
感君前者見放故來謝德聞者異之(北史)
射雉無得禇炫從宋明帝射雉至日中無所得帝時猜
羞召問侍臣曰吾旦來如臯遂空行可笑座者莫荅炫
獨曰今節候雖適而雲露尚凝故斯翬之禽驕心未警
但得神駕游豫羣情便為載懽帝意解乃於雉場置酒
(南齊書)
廣置射場齊東昏侯在位置射雉場二百九十六處翳
中帷帳及步障皆祫以綠紅錦金銀鏤弩牙瑇瑁帖箭
每出輒與鷹犬隊主徐令孫媒翳隊主俞靈韻齊馬而
走左右争逐之(南史)
雉媒梁臨賀王正德其妹長樂公主太子家令謝憘之
妻也姿容國色悦而私之生子二人乃燒主第投婢於
火唱言主死黃門郎張凖有雉媒正德見而奪之準於
重雲殿法會所罵之曰張準雉媒非長樂公主何可略
奪太子綱恐梁王聞遣武陵王紀急相解喻準罵乃止
正德即以雉媒還之(三國典略)
聽經生人道陳宣帝時釋僧安住王室山講涅槃有雌
雉伏聽三卷未了遂絶不至安曰雉生人道矣安至越
州人家喚雌雉一女走出如舊相識父母異之引安設
食其父言見此女生時髮如雉毛因以為名安大笑為
述本緣(釋氏通釋)
雌雉雊則天初誕之夕雌雉皆雊
遼澤玄宗賜安禄山品目有遼澤野鷄(酉陽)
二雉雊寢高駢進東面都統中和二年五月雉雊於揚
州廨舍會二雉雊寢占者曰野鳥入室軍府將空駢心
惡之其月盡出兵於東塘結壘而處如赴難之勢凡百
日復還廣陵蓋禳雊雉之異也(舊唐)
翟雉翟雉長尾雨雪惜其尾棲高樹杪不敢下食往往
餓死(博物志)
候隂晴商人置雉尾於舟中之止以候隂晴天當晴則
尾直竪天將雨則尾下垂(中和集)
畜樊澤雉十步一啄百步一飲不畜於樊中(莊子)
擅澤鷄有專棲之雄雉有擅澤之鷮蟻有兼弱之智蜂
有攻巢之計相役御亦猶是耳(抱朴子)
羽蓋天子金根車馬上插以翟毛皇后法駕乘重翟羽
(闕)
相𫝊泰姓仁恕德感禽獸初葬時有羣鷰數千銜土於
塚獨高大與他有異村鄉歲時迄今祭祀(蘇州塚墓記)
吐豆丞相薛宣對曰茂陵寢上食日玄鳥來集吐所含
大豆紫黑色翺翔殿上此陛下永與天無極天下天下
幸甚(漢書名臣奏)
識燕語安清字世高安息國王太子也漢桓帝時人聰
敏博學鳥獸之聲無不綜達嘗行見羣燕忽謂伴曰燕
云應有送食者頃之果有致焉衆咸奇之
金德魏禪晉之歲北闕下有一白燕以為神物以金為
籠置於宫中旬日不知所在論者以晉金德之瑞昔師
曠時有白燕來巢檢瑞應圖果如所論白色叶於金德
師曠事晉古今之議相符矣(王子年拾遺)
食蟄燕中原喪亂鄉人遂共推郗鍳為主與千餘家避
難於魯國嶧山山有重險百姓飢饉野無生草掘野鼠
蟄燕而食之(晉中興書)
頭有竪毛慕容儁時燕來於儁正陽殿之西椒生三頭
頭上有竪毛凡城獻異鳥五色成章儁謂羣僚曰是何
祥也咸稱燕者燕鳥也首有毛冠者言大燕龍興冠通
天章甫之象也巢正陽西椒者言至尊臨軒朝萬國之
徵也三子者數應三統之騐也神鳥五色言聖朝將繼
五行之籙以御四海者也儁覧之大悦(載記)
白燕元嘉元年七月有白燕集於齊郡遊翔庭宇經九
(闕)
貞燕元元貞二年雙燕巢於燕人柳湯佐之宅一夕家
人舉燈照蝎其雄驚墮為猫所食雌徬徨悲鳴不已朝
夕守巢哺諸雛成翼而去明年雌獨來復巢其處人視
巢上二卵疑其更偶徐伺之則抱雛之殼耳自是春去
秋來
鷙水底燕凡狐(闕)鼠之類燕見之則毛脱或言燕鷙
於水底舊說燕(闕)室是井之虚也取桐為男女各一
投井中燕必來
游波游波鳥燕也新效云海竭江枯投游波而立泛言
江海乾投燕於其中水立漲(物類相感志)
處帷天下無道攻擊不已甲生蟣虱燕雀處帷幄(韓子)
鴿
上肩崔光曾於門下省晝讀經有鴿飛集膝前遂入於
懷緣臂上肩久之乃去道俗贊詠詩頌者數十人(後魏書)
求鴿羽北齊李繪字敬文河間太守崔諶恃其弟暹勢
從繪乞麋角鴿羽繪荅書文鴿有六翮飛則冲天麋有
四足走便下海下官膚體䟽懶手足遲鈍不能近追飛
走遠事佞人(北史李靈𫝊)
蒼鴿蜀有蒼鴿狀如春花(越絶書)
赤鴿楊素見赤鴿映棘高二尺(隋書)
鴿兒并州石壁釋明度者貞觀末有鴿巢楹乳二雛度
每以餘粥就哺之曰乘我經力羽翼速成忽一日學飛
墮地俱殞度為瘞之旬餘夢二小兒曰兒本鴿也今轉
生寺東某家矣度信訪求果孿生二子入視之呼曰鴿
兒一時迴顧應諾後俱成立焉(宋高僧傳)
平安信大理丞鄭復禮言波斯舶上多養鴿鴿能飛行
數千里輙於一隻至家以為平安信
飛奴張九齡少年時家養羣鴿每與親知書信往來只
以書繫鴿足上依所教之處飛往投之九齡目之為飛
奴時人無不愛訝(開元遺亊)
投懷陳誨嗜鴿馴養千餘隻誨自南劍牧拜建州觀察
使去郡前一月羣鴿先之富沙舊所無孑遺矣又嘗早
衙有一鴿投誨懷袖中為鷹所擊故誨感之之不復食
鴿(南唐近亊)
宫中養高宗紹興間宫中養鴿每日羣飛於外太學士
人以諷其詩流於大内高宗惻然惻然自是宫中不復
畜鴿其詩云萬鴿飛翔繞帝都朝昏收放費工夫何如
養取雲邊鴈沙漠能𫝊二聖書(古杭雜記)
縱鴿張浚嘗按視曲端軍執撾以軍禮見闐無一人公
異之謂欲點視端以所部五軍籍進公命點其一部於
廷間開籠縱一鴿以往而所點之軍隨至張為愕然既
而欲盡觀於是悉縱五鴿則五軍頃刻而集戈甲煥燦
旗幟精明魏公雖奬而心甚忌之(齊東野語)
雀
瑶光星散瑶光星散為雀(運斗樞)
嘉賓季秋之月候鴈來賓雀入大水為蛤(吕淮)賓雀者老
雀也栖宿人家堂宇之間有似賓客故謂之賓雀(許高注)
雀一名嘉賓(古今注)九月雀不入水則多淫泆(周蒙續古今注)
化蛤趙簡子曰雀入於海為蛤雉入於淮為蜃惟人不
能哀夫(國語)千歲之雉入海為雉百年之雀入江為蛤(搜神)
(記)
火化秦穆公出狩至於咸陽日稷庚午天震大雷有火
下化為白雀銜籙丹書集於公車公俯取其書言繆公
之霸也訖胡亥秦家世事(尚書中候)
探雀齊景公探雀&KR0034;弱反之晏子再拜賀曰吾君有聖
人之德矣探雀&KR1145;弱故反之是長幼也育禽獸而若此
况人乎(晏子)
黃口孔子見羅者所得雀皆黃口也孔子曰黃口盡得
大雀獨不得何也羅者對曰黃口從大雀者不得大雀
從黃口者得孔子顧謂弟子曰君子慎所從(家語)
獻雀邯鄲民以正月日獻雀於趙王而綴以五彩
止肩北史曰潘樂字相貴初生有一雀止其母左肩占
者咸言富貴之徵因名相貴後以為字(北齊書)
解鳥語侯瑾字子瑜解鳥音嘗出門見白雀與羣雀同
行慨然嘆曰今天下大亂君子小人相與雜居(燉煌實錄)
入懷高祖於太原斬王威有白雀飛入高祖之懷(唐書)
食&KR0008;蚄開元二十二年秋八月甲申幽州長史張守珪
榆關界内&KR0008;蚄蟲食田稼曼延入平州俄頃有羣雀來
食此蟲一日食盡平州稼穯無有傷者(上)
知更雀裴耀卿勤於王事夜看案牘晝決獄訟嘗養一
雀每夜至初更時有聲至五更則急鳴耀卿呼為知更
雀又於&KR0550;前有一桐樹至曉則有羣鳥翔集以此為出
廳之候故呼為報曉鳥時人美焉(開元遺事)
銜錢右驍衛大將軍張籛始在雍州因春景舒和出遊
近郊憩於大塚之上忽有黃雀銜一銅錢置之而去未
幾復於衙院晝卧見二雀相鬭畢各銜一錢落於前籛
後以所三三錢嘗祕於巾箱識者以為大富之徵(右晉書)
夷中無熙州有唐碑宋朝未下時一日有家雀數千集
其上人惡之曰豈此地將為漢有耶因焚之蓋夷中無
此禽也已而果然(邵氏聞見錄)
雀盲雀皆至夕而不見物人有至夕昏不見物者謂之
雀盲是也鵂鶹夜察毫末晝暝目不見丘山殊性(感應經)
天中記卷五十八
