天中記卷十二
明陳耀文撰
誕聖
履跡詩含神霧曰太跡出雷澤華胥履之生宓犧宋均
註曰雷澤地名華胥伏犧母孝經鈎命訣曰華胥履跡
怪生皇犧註跡靈威仰之跡也履跡而生以為竒怪也
青虹繞身庖犧所都之國有華胥之洲神母遊其上有
青虹繞身母久而方滅即覺有身歴十二年而生庖犧
長頭脩目龜齒龍脣眉有白毫鬚垂委地(拾遺記)仇夷山
四絶孤立太昊之治伏犧生處(遁甲開山圖)伏犧人頭蛇身
以十月四日人定時生(帝系譜)
龍感炎帝神農氏姜姓也母曰任已有蟜氏女也曰女
登為少典正妃游華山之陽有神龍首感女登於尚羊
生炎帝人身牛首長於姜水有聖德繼無懷之後(世紀)
帝魁孝經鈎命訣曰任巳感龍生帝魁鄭玄曰任巳帝
魁之母也魁神農名(已或作姒)仰不覩炎帝帝魁之美(東京賦)
電繞斗樞黃帝名軒北斗黃帝之精母地祇之女附寶
之郊野大電繞斗樞星耀感附寶生軒胷文曰黃帝子
(河圖挳拒)黃帝有熊氏少典之子姬姓也母曰附寶其先即
炎帝母家有蟜氏之女附寶見大電光繞北斗樞星照
於郊野感附寶孕二十四月而生黃帝於夀丘長於姬
水(世紀)司空季子曰昔少典取于有蟜氏生黃帝炎帝黃
帝以姬水成炎帝以姜水成成而異德故黃帝為姬炎
帝為姜二帝用師以相濟也異德之故也(晉語)孝經鈎命
訣曰附寶出降大靈生帝軒註電黃精軒轅氣也軒黃
帝名
虹流華渚春秋元命苞曰黃帝時大星如虹下流華渚
女節夢接意感生白帝朱宣宋均曰華渚渚名也朱宣
少昊氏
渚為陵少昊生於稚華之渚其渚一旦化而為陵鬱鬱
葱葱焉(休子)
瑶光貫月顓頊高陽氏母曰景僕蜀山氏女為昌意正
妃謂之女樞金天氏之末(世紀)瑶光之星如蜺貫月正白
感女樞于幽房之宫生黑帝顓頊(河圖著命)顓頊生十年而
佐少昊十二年而冠二十二而登帝位(世紀)閭丘卭對齊
宣王曰昔者顓頊行年十二而治天下(新㡰)
龍婚堯母慶都有名於世盖大帝之女生於斗維之野
常在三河之南天偶大雷電有血流潤大石之中生慶
都長大形像大帝常有黃雲覆盖之夢食不饑及二十
年寄伊長孺家出觀三河之首常若有神隨之者有赤
龍負圖出慶都督讀之云赤受天運下有圖人衣赤光
面八彩鬚&KR0034;長七尺二寸銳上豊下足履翼宿署曰赤
帝起成天下寶奄然隂風四合赤龍與慶都婚有娠龍
消不見既乳視堯如圖表及堯有知慶都以圖予堯(春秋)
(合誠圖)赤龍感之孕十四月而生堯於丹陵(宋符瑞志)
感樞星瞽瞍妻曰握登見大虹意感而生舜於姚墟故
姓姚氏(世紀)書帝命驗云姚氏縱華感樞注縱生也舜母
握登感樞星生舜重華樞如虹也河圖注命云握登見
大虹意生黃帝謂舜
流星貫昴崇伯鯀取有莘氏女謂之女志(系本)志是謂脩
已出行見流星貫昴夢接意感又吞神珠薏苡胷拆而
生禹於石紐(帝王紀)鯀娶於有莘氏之女名曰女嬉年壯
未孳嬉於砥山得薏苡而吞之意若為人所感因而姙
孕剖胷而產高密(吳越春秋)
月精女狄莫及石紐山下泉中得月精如雞子愛而吞
之遂孕十四月生夏禹(開山圖荣氏注)
白帝精禹白帝精以星感(帝命驗)命星貫昴(鈎命訣)生發于
背(繁露)首戴鈎鈐足文履已胷懷玉斗(雒書靈准聽)姚氏以禹
胷有黑子如北斗鄭謂懷旋璣玉衡之道戴鈐謂有骨
表如鈎鈐星也
吞卵高莘氏之世妃曰簡狄以春分玄鳥至之日從帝
祀郊禖與其妹浴於玄丘之水有玄鳥銜卵而墜之五
色甚好二人競取覆以玉筐簡狄先得而吞之遂孕胷
剖而生契受封于商(宋符瑞志)玄鳥翔水遺卵于流娀簡拾
吞生契封商(書中候)有娀氏有二佚女為之九成之臺飲
食必以鼓帝令燕往視之鳴若謚隘二女愛而争摶之
要以玉筐少選發而視之燕遺二卵北飛遂不及二女
作歌一終曰燕燕往飛(呂覽音初)
玄玉衛彪傒見單穆公曰昔孔甲亂夏四世而殞玄王
勤商十有四葉(今本作世)而興帝甲亂之七世而殞后稷勤
周十有五世而興(周語)宗有司謂夏父弗忌曰自玄王以
及主癸莫若湯自稷以及王季莫若文武(魯語)賈逵注曰
玄王謂契也
白氣貫月契後十三世生主癸主癸之妃曰扶都見白
氣貫月意感以乙日生湯號天乙(上)感生黑帝湯(河圖)
狼星成湯母感狼星之精又感黑龍而成(金樓子)
履大人迹高辛氏之世妃曰姜嫄助祭郊禖見大人迹
履之當時歆如有人道感已遂有身而生男以為不祥
棄之阨巷羊牛避而不踐又送之山林之中會伐林者
薦覆之又取而置寒冰土大鳥來以一翼藉覆之姜嫄
以為異乃收養焉名之曰棄長為堯稷官有功於民(宋志)
&KR1566;于豕牢后稷之孫曰公劉公劉之後十三世而生季
歴季歴之妃曰太任夢長人感已&KR1566;于豕牢而生昌是
為周文王(上)文公對胥臣曰昔者太任娠文王不變少
&KR1566;于豕牢而得文王不加病焉文王在母不憂在𫝊弗
勤處師弗煩事王不怒(晉語)
生而有頿王子朝使告諸侯曰定王六年秦人降祅曰
周其有頿王亦克能脩其職至于靈王生而有頿王甚
神聖無惡於諸侯(左傳)
吞玉英漢高帝父曰劉執嘉執嘉之母夢赤鳥若龍戲
已而生執嘉母名含始是為昭靈后昭靈后游於洛池
有玉雞銜赤珠刻曰玉英吞此者王昭靈后取而吞之
又寢於大澤之陂夢與神遇是時靁電晦冥太公視之
見蛟龍在其上遂有身而生季是為高帝(宋志)
夢龍據胷文帝母薄姬高祖召欲幸之對曰昨暮夢青
龍據妾胷上曰我是也是貴徵吾為爾成之一御而生
文帝
生猗蘭殿景帝坐崇方閣上有丹霞起赤龍盤棟間使
王夫人居之改崇方閣為猗蘭殿(漢武内事)得幸有娠夢日
入懷景帝亦夢高祖謂己曰王美人得子可名為彘及
生男因名焉是為武帝帝以乙酉年七月七日旦生於
猗蘭殿(故事)互見日類
生甲觀孝成皇帝元帝太子也母王皇后元帝在太子
宫生甲觀畫堂(本紀)周世宗天清節百寮表曰候屬澄河
時當降聖是甲觀懸弧之日乃銅律禦戶之時(冊府)師古
曰甲者甲乙丙丁之次也元后傳言見於丙殿
嘉禾光武父欽初為濟陽令有武帝行宫常封閉上將
生欽以令舍下濕開宫後殿居之建平元年十二月甲
子夜上生時有赤光照室中盡明如晝欽異之使卜者
王長卜之長辟左右曰此善事不可言是歲嘉禾生一
莖九穗長大異於凡禾縣界大豐熟因名上曰秀是歲
鳳凰來集濟陽故宫皆畫鳳凰之瑞(東觀漢記)光武赤光照
室影如五麟七鳳(金樓子)
神光之異晉元帝諱睿字景文世祖咸寧二年生于洛
陽初誕有神光之異一室盡明所籍藁如始刈(中興書)
神光照室宋武帝居在丹徒始生之夜有神光照室其
夕甘露降于墓樹皇考以高祖生有竒異名為竒奴皇
妣既殂養於舅氏改為寄奴焉(符瑞志)
光屬天魏道武母賀氏初因遷徙遊於雲澤既而寢息
夢日出室内寤而見光日牖屬天歘然有感以建國三
十四年七月七日生於參合陂北其夜復有光明(本紀)
天地氛氲孝文母李夫人皇興元年八月戊申生於平
城紫宫神光照於室内天地氛氲和氣充塞(上)
日化龍繞宣武母高夫人初夢為日所逐避於牀下日
化為龍繞已數匝寤而驚悸既而有娠太和七年閏四
月生帝於平城宫(上)
抱日梁武帝母張氏嘗夢抱日已而有娠遂產帝(南史紀)
初后嘗於室内忽見庭前昌蒲生花光彩照灼非世中
所有后驚視謂侍者曰汝見不對曰不見后曰常聞見
者當富貴因遽取吞之是月產高祖將產之夜后見庭
内若有衣冠陪列焉(梁傳)
紫胞孝元帝母阮脩容帝母在采女次侍始褰戶幔有
風回裾武帝意感幸之采女夢月墮懷中(一云夢龍罩其牀)遂
孕天監七年八月丁巳生帝舉室中非常香有紫胞之
異武帝竒之因賜采女姓阮進為脩容(南史紀)
從來甚異隋高祖母吕氏以大統七年六月癸丑夜生
高祖于馮翊波若寺紫氣充庭有尼來自河東謂皇妣
曰此兒所從來甚異不可於俗間處之尼將高祖舍於
别館躬自撫養皇妣嘗抱高祖忽見頭上角出遍身鱗
起皇妣大駭墜高祖於地尼自外入見曰已驚我兒致
令晩得天下(隋紀)
紫氣充庭唐高祖以後周天和元年十一月丁酉生於
長安是日紫氣充庭神光照室(冊府)
慶雲見太宗以隋開皇十八年歲次戊午生于武功之
别館初太宗在孕而語聲達于外后心異之將誕育后
不之覺而大宗已生有慶雲見彌漫數里上屬于天二
龍戲于門外水中經三日乃冲于天而去見者驚焉(上)
千秋節玄宗以垂拱元年八月五日生於東都開元十
七年八月癸亥宴百寮於花萼樓下丞相源乾曜張說
上表曰少昊著流虹之感商湯本玄鳥之命陛下二氣
合神九龍浴聖月惟中秋日在端五常星不見之夜祥
光照室之朝請以為千秋節著之甲令布之天下咸令
宴樂羣臣以是日獻甘露醇酎上萬歲夀酒王公戚里
進金鏡綬帶士庶以結絲承露囊相遺問村社作夀酒
宴樂名為賽白帝報田神上明玄天光啟大聖下彰皇
化垂俗無窮帝手詔報曰凡是節日或以天氣推移或
以人事表記當朕生辰卿等請為令節上獻嘉名自我
作古是為美事依卿來請宣付所司(唐實錄)
金鑑錄張九齡表云千秋節日王公以下悉以金寶鏡
進獻臣愚以謂明鏡所以鑑形住事所以鑑心臣敢緣
此義謹于生辰節上事鑑十章名曰千秋金鑑錄雖聞
見褊淺所擇不深至于區區效愚庶乎萬一(李集)
諷諭玄宗誕日崔日用采詩大小雅二十篇及相如封
禪書獻之借以諷諭且致勸戒詔賜衣物
天長天寶七載百官蕭照等請改千秋節為天長節從
之(實錄)獨孤及于肅宗初天長節進鏡表云當白露戒序
之秋是黃河澄清之日臣幸逢嘉節願展微誠謹進二
鏡一獻聖皇一獻陛下輒以愚悃上續聖夀伏以聖皇
執契垂化有如金玉之式陛下時乘御天騁飛龍于國
步故以金龍飾鏡以表聖德伏冀纖塵莫翳朗鑒常懸
掛仙臺如日之升含萬物而無私不照(英華)
賦詩張彙千秋鏡賦伊惟仲秋日在端午我皇帝出震
蘭殿誕應紫微祥光夜合佳氣晨飛(英華)張說皇帝誕日
集賢殿宴詩曰瑞表壬寅露光傳甲子宵杜甫詩御氣
雲樓敞含風綵仗高
天成地平節玄宗在東宫為太平公主所忌宫中左右
持兩端而潛附太平者必隂伺察事雖纖介皆聞于上
太子心不自安后時方娠太子密謂張說曰用事者不
欲告多嗣息恐禍及此婦人密令說懷去胎藥而入太
子於曲室躬自煮藥瞑然似寐夢神人覆鼎既寤又夢
如是者三太子異之以告說說曰天命也宜無他慮既
而太平誅后果生肅宗(舊唐書)肅宗以景雲二年九月二
日乙亥生于東宫之别殿祥光照室即位後號天成地
平節(上)
天興節肅宗吳皇后坐父事没入掖庭開元二十二年
玄宗幸忠王邸見王服御蕭然傍無媵侍命高力士選
掖庭宫人以賜之而吳后在籍中(舊書)頃之后侍寢厭不
寤吟呼若有痛氣不屬者肅宗呼之不解秉燭視之良
久方寤肅宗問之后手掩其左脇曰妾向夢有神人長
丈餘介金操劒謂妾曰帝命與汝作子自左脇以劒决
而入腹痛殆不可忍及今未之已也肅宗驗之于燭下
有若綖而赤者存焉遂生代宗(柳氏舊聞)代宗以開元十四
年十月十三日生于東都上陽宫之别殿玄宗幸汝州
之温湯有望氣者云宫中有天子氣玄宗即日遷宫是
夜遂降誕(冊府)獨孤及表置天興節其日慶雲見常衮賀
表曰十月良月遠膺盈數之期後天奉天近和下元之
歷從風蕭索抱日縈迴色涵流渚之虹影雜繞樞之電
講三教德宗不立節止于羣臣稱觴上夀(樂志)德宗孟夏
十四日降誕節昭義節度使王虔休獻繼天誕聖樂候
嘉作獻夀文(玉海)
聖夀節順宗正月二十日號聖夀節(齊杭寺碑)
進衣憲宗亦不置節名元和七年二月降誕日宰臣舉
舊制例進衣一副李吉甫獨進馬二疋賜通天犀帶一
條金石凌一合(實錄)
賀太后穆宗七月六日降誕太常禮院奏准故事合休
假上從之先是尚書左丞韋綬以東朝舊恩多所陳奏
請降誕日請百官詣光順門先賀皇太后然後上皇帝
夀書之史册光示萬古帝欣然納焉其後竟以降誕受
賀禮無所據罷之(上)
慶成節文宗太和七年八月中書門下奏云階下馭三
統之元膺千年之運當誕聖之日為河清之祥夫四時
成歲百榖成實必在首冬用成神化臣等請以十月十
日為慶成節是日於宫中奉迎太皇太皇與昆弟諸王
盛陳宴樂羣臣詣延英門奉觴上千萬歲夀州府置宴
一日上悦從之(上)
慶陽武宗六月十一日生號慶陽節
夀昌宣宗六月二十二日壽昌節
延慶懿宗十月十四日延慶節
應天僖宗五月八日應天節
嘉會昭宗三月二十二日生龍紀元年帝載誕之日羣
臣表為嘉會節從之羣臣表賀曰陛下德邁方圓道融
三五因社鳴而正位逢井聚以樂推值清明馭氣之時
當仁夀悦隨之始固可年同鶴筭歲比山呼永符垂拱
之風長保後天之慶
乾和哀帝九月三日號乾和節羣臣表曰階下九五飛
龍四三應運國稱利見天表殊休當誕聖之日感真人
以衛室居在藩之際實羽客以獻符敢循故典爰定美
文
萬夀唐莊宗以天啟元年十月癸亥生于晉陽宫在妊
時太后常夢神人黑衣擁扇夾侍左右載誕之辰紫氣
出于庭戶即位以誕日為萬夀節
應聖明宗九月九日號應聖節
千春末帝正月二十三日生清泰元年九月日宰臣李
愚等表曰以獻歲元正三日是倚蘭降聖之辰梅花映
雪于上林椒酒迎春于秘殿謂于是月特舉嘉名請以
降聖日為千春節從之
天和晉高祖二月二十八日生馮道等表曰斗柄正卯
律吹仲春當帝王出震之方是天地同和之日請以其
日為天和節庶夫稱觴萬夀稍申將順之心節配四時
永洽好生之德從之
啟聖少帝六月二十一日生馮道等表曰大電繞樞哲
后繼羲農之運五星聚井真人啟文景之基昌圖允恊
于千年嘉慶宜光于載誕當大雨時行之日乃常星不
見之辰請以其日為啟聖節使地角天涯望南山而祝
壽九州四海仰北極以傾心從之
聖夀漢高祖二月四日號聖夀節
嘉慶隱帝三月初九日生百寮上表曰色變長瀾啟皇
靈之寳搆光流華渚開聖緒於瑶圖當九龍浴聖之辰
是五緯聮光之夕凡蒙地載共祝天長請以其日為嘉
慶節從之
天清周世宗九月二十四日生百寮上表曰夀丘降跡
爰符出震之期里社應祥式契乘乾之運候屬澄河時
當降聖鰈水鷬林望堯雲而獻祝桓圭榖璧趨禹會以
駿奔請奉是日為天清節所冀金相玉振負寶歷以彌
新地久天長煥天編而不朽從之
天夀恭帝八月四日生名天壽節
長春唐明宗登極每夕於宫中焚香祝天曰某胡人因
亂為衆所推願天早生聖人為生民主明年丁亥二月
十六日宋太祖生于洛陽夾馬營初太祖母杜氏夢日
入懷而孕生之夕神光照室胞如菡萏體被金色三日
不變異香馥郁經月不散人因號其地為香孩兒營(受命)
(錄)建隆元年羣臣上表云軒帝生于夀丘發繞樞之異
夏禹誕于石紐流貫昴之祥莫不炳燿靈符延長寶歷
諒惟聖德允協昌符請以二月十六日為長春節(長編)
乾明太宗母杜氏夢神人捧日以授已而有娠遂生帝
於浚儀官舍是夜赤光上騰如火閭巷聞有異香時晉
天福四年十月十七日甲辰也(宋史)太平興國二月五月
宰臣上表云乾元發祥萬物資始以聖繼聖謂之大明
願合二義之稱用表無彊之慶請以十月十七日為乾
明節淳化元年改為夀寧節田錫獻祝夀詩
承天初乾德五年五星如連珠聚于奎當魯分從鎮星
辰見東方占曰有德受慶大人奄有四方子孫蕃昌明
年正月元德皇后李氏夢以裙承日有娠十二月二日
生真宗於開封府第赤光照室左足指有文成天子至
道三年即位八月以生日為承天節羣臣上夀於崇德
殿晏殊作承天節述聖賦楊億作承天節頌
乾元仁宗母李氏夢一羽衣之士跣足從空而下云來
為汝子時上未有嗣聞之大喜云當為汝成之是夕召
幸有娠明年四月十四日生仁宗而幼年每穿履韈即
亟令脱去常徒步禁中皆呼為赤脚仙人盖古之得道
李君也一云仁宗以祥符三年生章懿夢二日在天其
一忽墜以裙承之乾興元年即位二月宰臣丁謂等上
表云玉瑶誕祥式契貫星之兆璿樞紀歷爰標出震之
期階下清寧毓粹聰哲凝華候回炎律氣應薰風協離
德之融輝仰榮河之啟瑞請以四月十四日為乾元節
從之天聖五年八月趙良規上乾元節祝聖夀賦召試
學士院十四日賜及第初真宗未有仁宗嘗遣左璫詣
茅山祈嗣遇王異人言王真人已降生于宋朝璫問王
真人本是何人曰古燧人氏章懿亦夢羽衣數百人從
一仙官自空而下曰此托生于夫人及生宫中火光燭
天始行步常持槐木簡以筯鑽之真宗問何用曰試鑽
火耳帝顧后妃曰異人之言信不虛矣(元符宫石刻)
壽聖英宗濮王允譲子也天聖十年正月三日生于宣
平坊赤光滿室或見黃龍游光中初王夢兩龍與日並
墮以衣承之復戱于空中其一龍視王曰吾非王所能
有後仁中立為皇子(亊實)嘉祐八年即位宰臣請以生日
為夀聖節詔答曰赤制告圖肇承題序青煒動陸俯協
誕期卿等緣華封之素祝建夀聖之嘉名是用依允治
平元年正月己亥親王樞密以下詣垂拱殿宰臣百官
以下及契丹使詣紫宸殿上夀
同天神宗慶歷八年四月十日生于濮王宫羣鼠吐五
色氣成雲治平四年正月即位二月宰臣等表曰誕聖
題期表靈源之濬發揆時紀節昭皇德之開光當正陽
統月之辰乃甲觀襲祥之日慶由運會道與天同請以
其日為同天節熙寧元年垂拱紫宸殿上夀(史亊實)當神
宗之未生也武夷山道士吳懷玉有道術指武夷君像
曰歲在戊子降為人主又指魏王像曰三十有八載當
繼世御極撫平四海後其語皆騐(武夷志)宋建守陳覺民
過武夷山詩昇真洞口接天門靈草丹桃日日春聽說
列仙來瑞世三朝德業在斯民盖真宗神宗哲宗皆武
夷仙真降世故有三朝德業之句(方輿勝覽)
興龍哲宗十二月八日生宰臣表云夢日儲祥預席有
開之慶奉符踐阼適丁利見之期請以其日為興龍節
天寧徽宗以十月十日生宰臣章惇等表曰詩紀生民
易稱出震時惟陽月瑞集樞星肇開震風之祥永御光
華之旦離明繼照敷同四海之歡天德出寧咸祝萬年
之節請以其日為天寧節(互見五月五日)
乾龍欽宗四月十三日乾龍節
天申高宗建炎元年以五月二十一日為天申節詔寢
上夀禮羣臣拜表稱賀吳芾表云華渚呈祥預紀有開
之慶薰風從律式逢載夙之辰(史亊實)高宗韋后生也徽
宗夢吳越王引御衣云我好來朝便留住我終須還我
山河夢覺與鄭后言朕夜來被錢王乞取兩浙甚急鄭
后奏云昨夜韋妃生子及建炎渡江都錢塘百有餘年
豈非應乞兩浙之夢乎(貴耳集)洪皓在北買一妾東平人
偕其母來曾侍明節劉后言韋后初生高宗時夢金甲
神人自稱錢武肅王即錢鏐也年八十一高宗亦年八
十一卜都錢塘事不偶然(湖海新聞)
會慶孝宗太祖七世孫也父秀王母張氏夢府君擁一
赤羊來遺之曰以此為識已而有娠以建炎元年十月
二十二日生于秀州青杉牐之官舍紅光滿室如日正
中紹興三十二年受禪八月以生日為會慶節十月詔
節日權免上夀吳芾表云祐格高穹方啟明昌之運慶
鍾良月聿逢震夙之期(史事實)秀州外醫張浩云少為德
清閘官一日過嘉興忽覩丞廳赤光照天疑為回祿亟
入視之乃趙縣丞室中適免娠是誕育孝宗也(揮塵錄)
重明光宗以九月四日為重明節
瑞慶寧宗以十月十九日為瑞慶節
天基理宗以正月五日為天基節
乾會度宗理宗兄榮王子也方母娠時有飛語遂密使
女醫治藥毒之而榮王不知也煮藥者見有金龍于上
知將生貴人懼不敢煮因傾瀉其器以故得不進遂產
孟啟孟啟度宗舊諱也(夷堅續志)景定五年即位十二月甲
辰詔以生日為乾會節(史)
天瑞恭帝以九月生日為天瑞節(史)
降誕誕大也天子生曰降誕(玉篇)
夫謂生為降似矣乃曰降誕謂天子之生之大耶書
多方乃大降罰崇亂有夏乃大降顯休命於成湯亦
可云誕降耶
謝宣遠答靈運詩華宗誕吾秀之子紹前休南齊紀
天誕叡聖河嶽炳靈魏高允房氏頌誕兹令哲幽感
孔昭以誕為生此外無多見(王篇廣韻疑本諸此)
左思贈妹詩峩峩令妹應期誕生陸機詩誕育洪曺
纂又魯左九嬪誄篤生公主誕膺休真(若以誕為生則重矣)
詩書中凡云誕者乃也闊也欺也生民詩上云明言
載生載育故下文云誕彌厥月誕寘之隘巷誕皆訓
大非訓生育也今人直謂慶生為慶誕生辰為誕節
是為慶大與大節矣(潁川語小)按大禹謨帝乃誕敷文德
則訓乃亦非
書武成云誕膺天命以撫方夏又云惟九年大統未
集大誥云有大艱于西土殷小腆誕敢紀其序又云
天降戾於周邦惟大艱人誕隣胥伐於厥室康誥云
天乃大命文王殪戎殷誕受厥命多士云誕滛厥泆
罔顯于天惟時上帝不保降若兹大喪多方云有夏
誕厥逸乃大滛昏不克終日又云誕作民主罔可念
聽惟求爾多方大動以威康王之誥云改大邦殷之
命惟周文武誕受羑若按書大誕多連言之則誕
字訓大似不可拘拘如孔文毛鄭所云也
朱氏曰生民之什多誕字皆訓大後有不甚通者疑
但發語詞(吕氏讀詩記)按此說似是誕先登於岸依毛鄭
注則牽強矣上靈不替朕命誕敢不祗承(後張衡語)尚
書無逸云乃諺既誕孔安國曰欺誕也荀子修身篇
曰匿行曰詐易言曰誕淮南說林云管子以小辱成
大榮蘇秦以百誕成一誠許慎說文詞誕也袁氏漢
紀云西方有神其名曰佛世俗之人以為虚誕劉琨
答盧諶書然後知𥅆周之為虛誕嗣宗之為妄作文
士傳阮籍放誕侮傲世情晉中興書孫承公少誕任
不羈晉陽秋羅友誕肆非治民才孫楚莊周贊謾弔
鼓缶放此誕言世說有任誕篇宋符瑞志武帝少時
誕節嗜酒魏大武紀沙門之徒假西戎虛誕坐致妖
孽按此誕字正解也習非不悟特詳正之
符命
五星入昴堯在位七十年將以天下禪舜乃潔齊脩壇
場于河雒率舜等升首山遵河渚有五老游焉盖五星
之精也相謂曰河圖將浮龍銜玉苞刻版題命可卷金
泥玉檢封書成知我者重瞳黃姚視五老飛流星上上
入昴(宋書比考䜟互見星門)任彦昇宣德皇后令五老游河飛星
入昴
李翰注云堯見五老入于河一老人曰河圖將來告
帝期又一曰河圖推龜告帝謀又一曰山川魚鱉荷
聖恩又一曰河圖推龍銜玉䋲歌訖五老飛于天入
于昴不知出何典記海錄碎事引之
得玉歷舜方耕于歷山得玉歷于河際之巖知天命在
已體道不倦(搜神記)耕于歷山夢眉長與髮等(宋志)
擁璿舜在位十有四年奏鍾石笙筦未罷而天大雷雨
疾風發屋拔木桴鼔播地鐘磬亂行舞人頓伏樂正狂
走舜乃擁璿持衡而笑曰明哉夫天下非一人之天下
也亦乃見于鐘石笙筦乎乃薦禹于天使行天子事舜
乃設壇于河依堯故事至于下昃榮光休氣至黃龍負
圖出于壇畔赤文綠錯其文言當授禹(宋志)
神降夏道將興青龍止於郊祝融降于崇山(國語宋志)
天變禹將受位天意大變迅風靡木雷雨晝冥以明將
去虞而適夏也(樂稽曜嘉白虎通)
金德湯背有四肘在亳能脩其德東巡而至於洛觀帝
堯之壇沉璧退立黃魚雙踴黑鳥隨魚至于壇化為黑
玉又有黑龜並赤文成字言夏桀無道湯當代之檮杌
之神見于邳山有神牽白狼銜鉤而入商朝金德將盛
&KR0008;自山溢湯將奉天命放桀夢及天而舓之遂有天下
(宋志)
赤爵銜書初黃帝之世䜟言曰西北為王期在甲子昌
制命發行誅旦行道及公劉之後十三世而生季歷季
歷之十年飛龍盈於殷之北野此盖聖人在下位將起
之符也子昌為西伯作邑于豊文王之妃曰太姒夢商
庭生棘太子發植梓樹於闕間化為松栢棫柞以告文
王文王幣率羣臣與發並拜告夢季秋之甲子赤爵銜
書及豐置于昌戶昌拜稽首受其文要曰姬昌蒼帝子
亡殷者紂(竹書)季秋之月甲子赤爵銜丹書入于鄷止于
昌戶其書云敬勝怠者吉怠勝敬者滅義勝欲者從欲
勝義者凶凡事不強則不枉不敬則不正枉者廢滅敬
者萬世以仁得之以仁守之其量百世以不仁得之以
仁守之其量十世以不仁得之不仁守之不及其世(尚書)
(帝命騐)
鳳銜書有鳳凰銜書游文王之都書又曰殷帝無道虐
亂天下皇命已移不得復久靈祗遠離百神吹去五星
聚房昭理四海(宋志)
魚烏武王伐紂度孟津中流白魚躍入王舟王俯取魚
長三尺目下有赤文成字言紂可伐王寫以世字魚文
消燔魚以告天有火自天止于王屋流為赤烏烏銜榖
焉榖者紀后稷之德火者燔魚以告天天火流下應以
吉也遂東伐紂勝於牧野兵不血刃而天下歸之(上)武
王得白魚喉下文曰以予發(論衡)
魚水精白者殷之色也烏者鳥鳥赤者周之應氣也
先得白魚後得赤烏殷之統絶色移在周矣世見武
王伐紂出遇魚烏則謂天用魚烏使武誅紂盖魚遭
自躍王舟逢之火偶為烏王仰見之非魚聞武王之
德而入其舟烏知周家當起集於王屋也(論衡指瑞)
赤虹化玉魯哀公十四年孔子夜夢三槐之間豊沛之
邦有赤煙氣起乃呼顏淵子夏往視之驅車到楚西北
范氏街見芻兒摘麟傷其左前足薪而覆之孔子曰兒
來汝姓為赤誦名子喬字受紀孔子曰汝豈有所見耶
兒曰見一禽巨如羔羊頭上有角其末有肉孔子曰天
下已有主也為赤劉陳項為輔五星入井從歲星兒發
薪下麟示孔子孔子趨而往麟蒙其耳吐三卷圖廣三
寸長八寸每卷二十四字其言赤劉當起曰周亡赤氣
起大耀興玄丘制命帝卯金孔子作春秋制孝經既成
使七十二弟子向北辰星罄折而立使曾子抱河洛事
北向孔子齋戒向北辰而拜告備于天曰孝經四卷春
秋河洛凡八十一卷謹已備天乃洪鬱起白霧摩地赤
虹自上下化為黃玉長二尺上有刻文孔子跪受而讀
之曰寶文出劉季握邜金刀在軫北字禾子天下服(宋志)
孔子夢三槐間豊沛市有赤飈起呼顔淵子夏往觀之
見赤蛇化為黃金上有文曰卯金刀後高祖起豊沛(金樓)
(子)哀公時西狩薪者獲麟擊傷左足將以示孔子孔子
見俛而泣抱麟曰爾孰為來哉孰為來哉反袂拭面仰
視其人龍顔日角夫子奉麟之口須臾吐三卷圖一為
赤伏劉季興為王二為周滅夫子將終三為漢制制作
孝經夫子還謂子夏曰新主將起其人如得麟者(琴操)
天子氣占氣者云山東有天子氣秦始皇乃東遊欲以
厭之(漢紀)高祖即自疑亡匿隱於芒碭山澤巖石之間吕
后與人俱求常得之高祖怪問之吕后曰季所居上常
有雲氣故從往常得季高祖心喜沛中子弟或聞之多
欲附者矣(史漢)
抱朴子云班史云吕氏望雲而知高祖所在天豈獨
開吕氏之目而掩衆人之目耶
天授初劉媪妊高祖而夢與神遇震電晦冥有龍蛇之
怪及長而多靈有異於衆是以王武感物而折契吕公
覩形而進女秦皇東游以厭其氣吕后望雲而知所處
始受命則白蛇分西入關則五星聚故淮隂留侯謂之
天受非人力也(王命論俱見史記)姬宗之在水滸也鸑鷟鳴於
岐山劉姓之在中陽也蛟龍降於豊澤(史通)
朱光赫矣高祖肇載天禄沈跡中鄉飛名帝錄慶雲應
輝皇階授木彤雲晝聚素靈夜哭金精仍頽朱光以渥
(功臣頌)始起沛澤則神母夜號以彰赤帝之符(王命論)
徵應盖在高祖其興也有五一曰帝堯之苗裔二曰體
貎多竒異三曰神武有徵應四曰寬明而仁恕五曰知
人善任使(上)
大横文帝初為代王丞相太尉共誅諸吕使人迎之帝
報太后計猶豫未定卜之兆得大横占曰大横庚寅余
為天王夏啟以光帝曰寡人固己為王又何王乎卜人
曰所謂天王者天子也(漢書)
白衣天子昭帝元鳳二年太山有大石自起立上林有
柳樹枯僵自起生枝葉蟲齧其葉成文曰公孫病以立
陳留襄邑王社忽移至長安博士眭孟占之曰石隂類
太山岱宗王者禪代之處將有廢故之家姓公孫名病
已從白衣為天子者時昭帝幼少霍光輔政以孟妖言
誅之及昭帝崩昌邑王又廢光立宣帝曾孫曾孫本名
病已在民間白衣三世如孟言焉(漢書)
雉集秦文公時陳倉人獵得獸若彘不知名牽以獻之
逢二童子童子曰此名為媦(宋志作&KR0008;)常在地中食死人腦
即欲殺之拍捶其首媦亦語曰二童子名陳寳得雄者
王得雌者霸陳倉人乃逐二童子化為雉雌上陳倉北
坂為石秦祠之(列異傳晉太原地志)其雄者飛至南陽其後光武
起於南陽(搜神記)
宋志云穆公得之至文公立祠文是穆遠祖也大誤
白水真人哀帝時夏賀良上言漢家歷運中衰當再受
命於是改號為太初元年稱陳聖劉太平皇帝以厭聖
之及王莽纂位忌惡劉氏以錢文有金刀故改為貨泉
或以貨泉字文為白水真人後望氣者蘇伯阿為王莽
使至南陽遥望見春陵郭唶曰氣佳哉鬱鬱葱葱然及
始起兵還春陵遠望舍南火光赫然屬天有頃不見初
道士西門君惠李守等亦云劉秀當為天子(後紀)
徵符世祖之興有四一曰帝皇之正統二曰形相多異
表三曰體文而知武四曰履信而好士若其徵符初育
則靈光鑒于室隩嘉禾滋于邑壤其望舊廬有火光之
異其渡呼沲有河合之應西門君惠先識其諱強華獻
符千里同騐劉歆改名而隕其身王長錯封而見吉兆
故王遵謂之天授非人力也(傳幹王命論俱見後書)
嘉禾生懷帝初載嘉禾生于南昌望氣者又云豫章有
天子氣及國家多難宗室迭興皆卒於傾覆而懷帝以
豫章王登天位劉向之䜟云滅亡之後有少而水名者
得之起事者據秦川西南乃得朋按愍帝盖秦王之子
得位於長安長安秦地也西以南陽王為右丞相東以
琅邪王為左丞相上諱業故改鄴為臨漳漳水名也由
此推之亦有徵祥而皇極不建禍辱及身豈上帝臨我
而貳其心將由人能弘道非道弘人者乎淳耀之烈未
渝故大命重集于元帝(晉紀論)
真人之應初秦始皇東巡濟江望氣者云五百年後江
東有天子氣出於吳而金陵之地有王者之勢於是秦
始皇乃改金陵曰秣陵鑿北山以絶其勢孫權之稱號
自謂當之孫盛以為始皇逮于孫氏四百三十七載考
其歷數猶為未及元帝之渡江也乃五百二十六年真
人之應在於此矣(晉紀)
湖開吳之未亡也吳郡臨平湖一旦自開湖邊得石函
中有小青石刻作皇帝字舊言臨平湖塞天下亂開則
天下太平吳人以為美祥俄而吳滅後元帝興於江左
吳亡後蔣山上常有紫雲數術者亦云江東猶有帝王
氣(宋志)元帝渡江望氣者云蔣山紫氣時時晨見(庾闡揚都賦)
梓樹更榮松陽門内有大梓樹大四十五圍舉樹盡枯
死永嘉中一旦忽更榮茂太興中元帝果繼大業(豫章記)
瘣木薈蔚于豫章(庾仲初楊都賦)弊梓擢秀于祖邑宣帝祖為
豫章太守故云祖邑(郭璞南郊賦)王廙為鄱陽太守有枯樟
樹更生王敦表勸進中宗曰皓獸應瑞而來臻樟樹久
枯而更榮(臧榮緒晉書)
雀登鷄背中宗為丞相時有鷄雛者而雀飛集其背驅
而復來如此再三占者云鷄者酉酉者金火雀變而來
赴之即王踐阼之象也又云元帝時三雀共登一雄鷄
皆三入安東廳占者以為當進三爵為天子(洞林記)
青氣出社武帝咸寧元年大風吹帝社樹折有青氣出
社中占者以為東筦有天子氣時琅邪武王伷封東筦
伷元帝祖也初武帝伐吳琅邪武王伷率衆出塗中而
王渾逼歴陽王濬已次近路孫皓欲降送天子璽綬近
越二將而遠送詣伷識者咸怪之(宋志)
倒柳忽生康寧初為吳王成帝咸和六年五月曲阿有
柳樹倒地六載是月忽復起生九年五月甲戌吳雄家
有死榆樹是日因風雨起生與漢上林斷柳起生同象
于時雖改封琅邪而猶食吳郡為邑是帝超正體饗國
之象也曲阿先亦吳地象見吳邑雄之舍皆天意也(晉志)
僵栗起生孝武帝始四歲時哀帝興寧三年五月廬陵
西昌縣脩明家有僵栗樹是日忽復起生及得位嗣統
識者竊曰西昌脩明之祥帝諱實應之矣是與漢宣帝
同象也(上)
神告玉璧晉安帝時冀州釋法稱將死告其弟子普嚴
曰嵩山神告我江東有劉將軍漢家苗裔當受天命吾
以璧三十二枚并鎮金一餅與之劉氏卜世之數也嚴
告同學法義法義以義熙十三年于嵩廟石壇下得玉
璧三十二枚三十二者二三十也宋有天下相承八帝
享祚六十年(廣古今五行記)
社樹重盛漢光武社於南陽漢末而其樹死劉玄德有
蜀乃應之而興及晉季年舊根始萌至宋武初而盛(南史)
(紀)
醉卧異形宋帝少時誕節嗜酒自京都還息於逆旅逆
旅嫗曰室内有酒自入取之帝入室飲於盎側辭卧地
時司徒王謐有門生居在丹徒還家亦至此逆旅逆旅
嫗曰劉郎在室内可入共飲酒此門生入室驚出謂嫗
曰室内那得此異物嫗遽入則見帝已覺矣嫗密問向
何所見門生曰見有一物五采如蛟龍非劉郎門生還
以白謐謐戒使勿言而與結厚(宋志)帝表貧嘗負刁逵社
錢三萬經時無以還被逵執謐密以已錢代償由是得
釋(南史紀)
龍章武帝嘗游京口竹林寺獨卧講堂前上有五色龍
章衆僧見之驚以白帝帝獨喜曰上人無妄言行止時
見二小龍附翼樵漁山澤同侣或亦覩焉及貴龍形更
大又經客下邳逆旅會一沙門謂帝曰江表當亂安之
者其在君乎(上)
乘龍逐日齊高帝年十七時嘗夢乘青龍上天西行逐
日又孫奉伯亦夢見帝乘龍上天於下捉龍脚不得及
覺叙夢因謂曰兖州當大庇生靈而弟不得與也(南紀)
天十九子参軍崔靈運夢天謂已蕭道成是我第十九
子我去年已使授其天子位考自三皇五帝以降受命
之次至帝為十九也(上)元徽四年帝為領軍從南郊望
氣者陳安寶見太祖身上黃紫氣屬天安寶謂親人王
洪範曰我少時未嘗見人身有如此氣也(志)
九錫齊太祖在淮隂里城塹掘得古錫九枚下有篆書
荀伯玉諸人皆不能識時紀僧貞獨言曰何須辨此久
遠之物錫而有九九錫之徵也帝喜而賞之(談藪)
天墜王璽昇明三年四月二十四日榮陽郡人尹千於
嵩山東南隅見天雨石墜地石開有玉璽在其中璽方
三寸文曰戊丁之人與道俱肅然入草應天符掃平河
洛清魏都又曰皇帝興千奉璽詣雍州上刺史蕭赤斧
赤斧以獻(南史紀)
異夢武帝諱願字宣遠小諱龍兒生於建康青溪宅其
夜陳孝后劉昭后同夢龍據屋上故字上焉(南齊紀)年十
三夢舉體生毛髮生至足又夢人指上所踐地曰周文
王之田又夢虛空中飛又夢着孔雀羽衣廋温云雀爵
位也又夢鳳皇從天飛下青溪宅齋前兩翅相去十餘
丈翼下有紫雲氣及在襄陽夢着桑皮行度太極殿階
廋温云屐者運應木也及在郢州夢人從天飛下頭插
筆來畫上衣兩邊不言而去廋温釋云畫者山龍華蟲
也(志)
居室雲氣梁武帝生而有異光狀貎殊特日角龍顏重
岳虎顴舌文八字項有浮光身映日無景兩骻駢骨項
上隆起有文在右手曰武帝為兒時能蹈空而行及長
所居室中常若雲氣人或遇者體輙肅然初為衛軍王
儉一見深相器重謂何憲曰此蕭郎三十内當作侍中
出此則貴不可言王融識鑒過人尤敬異帝謂所親曰
宰制天下必在此人行經牛渚逢風入泊龍瀆有一老
人謂帝曰君龍行虎步相不可言天下方亂安之者其
在君乎問其名氏忽然不見(南史紀)
六龍守柱初齊高帝夢屐而登殿顧見武明二帝後一
人手張天地圖而不識問之答曰順子後及崔慧景之
逼長沙宣武王懿入援至越城夢乘馬飛半天而墜帝
所馭化為赤龍騰虛獨上時臺内有宿衛士為覡常見
太極殿有六龍各守一柱末忽失其二後見在宣武宅
時宣武為益州覡乃往蜀伏事及宣武在郢此覡還都
乃見六龍俱在帝所寢齋遂去郢之雍中途遇疾且死
謂同侣曰蕭雍州必作天子具以前事語之(上)
手文王字隋文帝為人龍顔額上有五柱入頂其光外
射有文在手曰王周文帝見而歎曰此兒風骨不似世
間人定州城門久閉不行齊文宣時或請開之以便行
路文宣不許曰當有聖人來啟之及帝除揔管至而開
之莫不驚異(隋書)
唐興西京朝堂北頭有大槐樹隋曰唐興村門首文章
移長安城將作太監高熲常坐此樹下檢校後栽樹行
不正欲去之帝曰高熲坐此樹下不須殺之至今先天
一百三十年其樹尚在柯葉森竦根株盤礴與諸樹不
同承天門正當唐興村門首今唐家居焉(朝野僉載)武德初
大行山大聲曰唐國興理萬年(太原事跡雜記)
天子氣隋末望氣者云龍門有天子氣連太原甚盛故
煬帝置離宫數遊汾陽以厭之後高祖起義兵汾陽遂
有天下(咸定錄)
阿婆隋煬帝與神堯俱是獨孤外家後因賜宴煬帝於
衆中因戱神堯神堯高額面皺帝目為阿婆面神堯忿
恚怏悵歸語竇后竇后欣躍曰公封於唐阿婆乃是堂
主堂者唐也神堯喜悦與秦齊諸王私相賀焉(芝田錄)
空中言是天子唐高祖仕隋為殿内少監時尚食奉御
郭弘道善相言於高祖曰公天中伏犀下接于眉此非
人臣之相高祖取弘道銀盆置地引弓射之謂曰向言
有驗當一發中之既發應弦而中弘道曰願公事驗之
日賞賜金盆高祖大悦後為太原留守鎮并州時武士
彠詰朝嘗於街内獨行聞空中有言曰唐公是天子士
彠尋聲不見有人乃以白高祖并進兵書高祖悦之其
夜士彠夢高祖乘龍上天旦以狀聞高祖大悦于是出
入卧内委以心腹後起兵太原次臨汾去絳郡二十餘
里有紫雲如華盖樓閣之形正臨高祖之上
石中靴迹武德六年車騎將劉山濤上書言高祖龍潜
時數往來洛郊之莊曾踐二石靴迹見于石中至今猶
在高祖令鑿之深二寸餘其迹愈明乃止
名在圖籙許世緒并州人見隋祚將亡言於高祖曰天
道輔德人事與能臨機不發必貽後悔今隋政不綱天
下鼎沸公姓當圖籙名應歌謠(舊唐)竇抗與高祖少相親
狎及楊玄感作亂高祖統兵隴右抗言於高祖曰玄感
抑為發縱耳李氏有名圖籙可乘其便天之所啟也高
祖曰無為禍始何言之妄也(上)
帝王之徵高祖將舉義師西入長安夜夢忽身死墜于
牀下為羣蛆所食及覺甚惡之乃詣智滿禪師而密話
之滿即賀曰公得天下矣帝大驚謂滿曰何謂也滿曰
人臣不敢直指天子故曰階下死是斃也墜牀是下也
蛆趨附也羣蛆共所食者是億兆趨附至尊之象也甚
吉又曰貧道為沙彌日嘗工易今敢為公占之及卦成
曰得乾飛龍在天又是帝王之徵也帝至霍邑又夢甲
馬無數飛滿空中帝問是何軍伍對曰是公身中之神
也若無此何以威制天下言訖並飛入帝身帝覺召太
宗言之復曰吾事濟矣太宗拜於前連呼萬歲者數四
帝復大悦其後即位即命復營其寺賜額為興義寺以
太原帝舊宅産業並賜之永充常住今之寺内見有圖
夢堂及塑師像並在(洛中紀異)
服泰階羲寧二年五月甲子高祖即位本宫曰甲水宫
曰子支干相生成字為李雖子卯不舉而以是為戒此
臣子所以服泰階也(顧况高祖造唐表)
命名高祖之臨岐州太宗時年四歲有書生自言善相
謁高祖曰公貴人也且有貴子見太宗曰龍鳳之姿天
日之表年將二十必能濟世安民矣高祖懼其言泄將
殺之忽失所在因採濟世安民之義以為名焉(舊唐成定錄作)
(太宗生之三日)太宗為秦王高祖有製詩云聖德合皇天五宿
連珠見和風拂世民上下同歡宴帝于宫西造宅初成
高祖送玉璽以至于帝所縉紳相謂曰詩及玉璽盖秦
國之祥瑞者歟(冊府)
龍飲池中太宗未建義時常飲酒醉卧劉文静家文静
坐樓上見宅南大池中有白龍下飲水池中大魚皆躍
上岸以百數良久乃隐家人共見極驚駭太宗睡覺謂
文靜云醉中渴甚夢入公家池中飲水極清冷快意文
靜視其體猶濕也(寓簡)
紫雲屬天高祖既舉義師之日太宗所居處有紫雲當
其上俄變為五色狀如飛龍武德八年拜中書令嘗夜
於嘉德門見神人長數丈素衣冠呼太宗曰我當令汝
作天子太宗再拜忽不見所居弘義宫中有一大池常
時有佳氣鬱鬱數百尺太宗心獨異之至九年其氣轉
盛上屬于天六月定内難立為皇太子又有方士喬伏
仁善言命見建成元吉俱有争心因謂所親曰秦王上
應天籙當為元君此二人乃驅除耳息隱海陵之未發
也太史奏云太白入南斗秦王得天下其鋒不敢當自
非皇天眷顧何以得此(冊府)
蝸迹成天睿宗初生含凉殿則天乃於殿内造佛氏有
玉像焉及長閒觀其側玉像忽言爾後當為天子(冊府)為
冀王時寢齋壁上蝸跡成天字上懼拭去之經數日如
初及即位雕玉鑄黃金為蝸形分置於釋道像前(酉陽雜爼)
墜樓無損玄宗始三歲封楚王時則天因御高樓抱之
眺望誤墜于地左右失聲奔下扶擁帝怡然無虧損之
狀則天甚竒之
紫雲在上玄宗兼潞州别駕州境有黃龍白日昇天嘗
出畋有紫雲在其上後從者望而得之前後符瑞凡一
十九事所居宅外有水池浸溢頃餘望氣者以為龍氣
四年四月中宗幸其第因遊其池結綵為樓船令巨象
踏之(舊唐)潜龍變海池亦呈慶(冊文)
赤龍據案玄宗臨潞州景龍二年四月十七日在廳事
假寐白鶴觀道士宋大辨等三十人同見赤龍據案(潘炎)
(賦十四)上微時嘗至洛陽令崔日知具供膳尚未熟明皇
因寢庭前一架藤花初開日知見巨蛇食藤花逡巡不
見上覺曰機甚夢中食藤花甚美日知乃知他日啟聖
之驗也(逸史)
蓍立四年中宗將祀南郊來朝京師將行使術士韓禮
筮之蓍一莖孑然獨立禮驚曰蓍立竒瑞非常之事也
不可言(舊唐)將入朝有軍人韓凝禮自謂知兆上因以食
箸試之既布卦一箸無故自起凡三偃三起觀者以為
大吉徵(國史纂異隋唐佳話)凝禮曰大人之瑞也(潘炎賦)
寢堂紫氣上還京後州内所居寢堂上有紫氣七日不
散宅内及州街有大人迹長二尺五寸唐隆元年六月
二十日夜除妖孽明日索崇嗣聞空中有人云臨淄王
誅韋氏相王得天下(玉海)
名應上所居里名隆慶時人語訛以隆為龍韋庶人稱
制改元又為唐隆皆符御名上益自負(舊唐)開元二年八
月太子賓客薛謙光獻東郡九鼎銘其豫州鼎銘武后
所製文曰犧農首出軒昊應期唐虞繼踵湯禹乘時天
下光宅域内雍熙上玄降祉方建隆基宰相姚崇盧懷
慎等奏曰聖人啟運休兆必彰故化馬為龍預流謠頌
秀為天子早著冥符臣等今見薛謙光所獻東郡鼎銘
大聖天后所製其文云上玄降祉方建隆基豫州處秦
地之中所以遠包四海銘文獨聖后所製固必先感二
儀靈慶昭彰曠絶今古臣等忝陪近侍喜萬常情請宣
付史官并頌示内外許之(冊府)
上黨天子氣開元八年鄭州人元承微上封事曰謹按
魏典及北齊志後魏太平真君九年内學者奏言上黨
有天子氣在壺關大王山于時太武南巡親幸上黨掘
大王山累石為三封又軒其北鳳皇山南足以斷之大
武之後百有餘年高歡以内學之言復欲妄干符命因
勒兵馬來在晉陽舍大王山六旬而去更有上黨百姓
從在晉陽因名上黨之坊實曰晉陽之地歡有居此偽
以應之論其僣竊則高歡不比于孫權語以虛攘則太
武有同于嬴政暗于時運豈不惜哉臣等恭尋符命壺
關天子之氣正是陛下當焉玄穹上睠符命下鍾故使
歴試潞州所以用當其應此天意也豈人事乎然而一
幸潞州三移灰琯壺關之地歲時為蒐狩之場大王之
山朝夕即豫遊之所始而龍潜上黨尋乃鳳舉咸京内
學之言果合符契又按内學所奏符應年曰太平真君
太平則叶今辰真君則更明陛下自唐至魏三百餘年
觸類而推無不僉應伏願陛下上承天命下諭人心昭
告寰瀛編列國史從之
氣成樓閣肅宗初為皇太子天寶十三載觀安祿山有
悖逆之狀恐危宗廟遂精誠祈夢其夜夢故内侍普寂
等二人舁一案覆以黃帕自天而下直至帝前素版丹
書文字甚多既寤所記者惟四句曰厥不云乎惟其惟
時上天所保福禄不虧十五載玄宗幸蜀留上在後宣
諭百姓賊追至渭北便橋已斷水瀑漲無舟楫上號令
水濱百姓歸者三千餘人渭水可涉又遇潼關散卒誤
以為賊與之戰士衆多傷乃收其餘衆北上軍既濟其
後皆溺上喜以為天之佑時從上惟廣平建寧二王及
四軍將士纔二千人自奉天而北夕次永夀百姓遮道
獻牛酒有白雲起西北長數丈如樓閣之狀議者以為
天子之氣自是紫雲擁帝所乘馬聚散不時至平凉郡
路傍遇一伏兔命左右索弓箭因謂左右曰吾若破賊
射則中之不然則否一發而斃左右咸稱萬歲上初發
平凉有彩雲浮空白鶴前引出軍之後有黃龍自上所
憩屋騰空而去上行至豊寧南見黃河天塹之固欲整
軍北渡以保豊寧忽大風飛沙跬步之間不辨人物及
迴軍趨靈武風沙頓止天地廓清于後彭原郡受冊太
上皇下誥曰間者日抱載赤雀白狼之瑞接武荐臻此
皆皇帝聖敬之符孝友之感也(冊府舊唐)
夢為虎趁武宗夢為虎所趁命京兆同華格虎以進至
大中即屬虎(南部新書)
光曜燭身宣宗初封光王十餘歲時遇重疾沈綴忽有
光輝燭身厥然而興正身拱揖如對臣寮乳媪以為心
疾穆宗視之撫其背曰此吾家英物非心憊也賜以玉
如意御馬金帶當夢乘龍昇天言之於鄭后乃曰此不
宜人知者幸勿復言(舊唐)
改名兆會昌末年武宗忽改御名為火下火及宣宗以
光王龍飛于古文光字實從光焉噫先兆之明若是耶
(真陵十七事)
水變芳醪宣宗在藩時常從駕回而誤墜馬人不之覺
比二更方能興時天大雪四顧悄無人聲上寒甚會巡
警者至大驚上曰我光王也不悟至此方困且渴若為
我求水警者即于旁近得水以進遂委而去上良久起
舉甌將飲顧甌中水盡為芳醪矣上喜獨自負舉一甌
已而體微煖有力步歸藩邸後遂即帝位(上)
拔暈懿宗初封鄆王藩邸時常經重疾郭淑妃侍醫藥
見黃龍出入於卧内既間妃以異告帝曰慎勿復言宣
宗制泰邊陲樂曲詞有海岳晏咸通之句又大中末京
城小兒疊布漬水紐之向日謂之拔暈帝果以鄆王即
大位以咸通為年號(舊唐)
神首煙騰晉高祖在晉陽時牙城有僧坊曰崇福坊之
廉下西首隅有泥神神之首忽一日有煙生其騰郁如
曲突之狀坊僧奔赴以為人火所延乃俯而視之無所
有焉事尋達帝帝召僧之臘高者問之僧曰貧道見莊
宗將得天下曾有此烟觀其噴湧甚于當時可知矣(冊府)
木中朱字梁開平二年使其將李思安改潞州營于壺
關伐木為柵破一大木中朱書文六字曰天十四載石
進思安表上之其羣臣皆賀以為十四年必有遠夷貢
寶者司天少監徐鴻獨謂其所親曰自古無一字為年
號者上天符命豈缺文乎吾以丙申之歲必當有石氏
王此地者天字取四字中兩畫加之于傍則丙字也移
四字外圍以十貫之即申字也後至丙申歲晉高祖以
石姓起并州如鴻之言(稽神錄)又易云晉者進也(冊府)
葭蘆如旗漢高祖後為河東節度使天福十一年天下
大火太原葭蘆茂盛最上一葉如旗狀皆南指焉明年
遂即帝位
虺出鼻間周太祖微時嘗晝寢有如小虺五色出入顴
鼻之間在太原時有神尼同尼見太祖謂李瓊曰我宗
天上大仙當為世界主瓊詰其故曰頂上有肉角也及
為樞密時北征如澶淵旭旦日邊有紫光氣果當太祖
馬首之上高不及百尺從官異之至鄴都一夕在亭院
齋忽有黃氣起於前繚繞而上遽際于天太祖於黃氣
中仰見星文紫微文昌爛然在目駭曰予在室中而見
天象不其異乎密告知星者乃拜賀曰坐見天衢物不
能隔至貴之祥也異日又于署衙中有紫氣起于幡竿
龍頭之上凡二日觀者異之及討李守真于河中守真
登陴瞰陣氣色不懌獨言曰是何妖變後城中人言見
太祖軍上有紫氣如樓閣車盖之狀故也
蓍躍卓立世宗在民間嘗與商頡跌販貨至江陵有卜
者王處士世宗因頡跌氏同往問焉方布卦忽有一蓍
躍出卓然而立卜者大驚曰吾家筮法十餘世矣常記
曾祖以來遺言凡卜筮而蓍自躍出者其人貴不可言
况又卓立不倒得非為天下之主乎遽起再拜世宗雖
佯為詰責而私心甚喜(五代史補)
紫雲黃龍董遵誨父宗本仕漢為隋州刺史宋太祖微
時客遊至漢東依宗本遵誨憑藉父勢嘗侮之一日謂
太祖曰每見城上紫雲如盖又夢登高臺遇黑蛇約長
百尺餘俄化龍飛騰東北去雷電隨之是何祥也太祖
皆不對他日論兵戰事遵誨理多屈掘衣而起太祖乃
辭宗本去自是紫雲漸散及即位一日便殿召見遵誨
因諭之曰卿尚記往日紫雲及龍化之夢乎遵誨再拜
呼萬歲
觸墜無傷太祖嘗試惡馬不施銜勒馬逸上城斜道額
觸門楣墜地人以為首必碎太祖徐起更追馬騰上一
無所傷又嘗與韓令坤博土室中雀鬭戶外因競起掩
雀而室隨壞(宋史紀)
冰合靖康之變康王嘗質金人軍中及遣還康王奔相
州召兵勤王因登郡圃飛仙亭視其牌額持弓矢而祝
曰若中此牌則必聞京師音耗果三發三中左右動色
相賀又語幕府曰夜來夢皇帝脱所御袍賜吾吾解舊
衣而服所賜此何祥也頃時詔來命為大元帥速領兵
入衛時王發兵相州使臣馳報黃河未凍衆失色王禱
天地河神乃行至河側而河冰凍已合遂渡河時徽宗
欽宗已北狩矣(續夷堅志)
將子入宫顯仁后在北地未知高宗即位嘗用象戲局
子裏以黃羅書康王字貼於將上焚香禱曰令三十二
子俱擲於局若康王字入九宫者王必得天位一擲其
將子果入九宫他子皆不近后喜甚即具奏徽廟大喜
復謂后曰瑞卜昭應異常可無慮矣(揮塵錄)
掛閣屹立佛宇掛鐘之閣多虛其中宋孝宗幼歲時偶
至秀州東塔寺登鐘樓游戲而僧徒先以蘧蒢覆空處
上誤履其上遂併墜焉傍觀者失色亟視之乃屹立席
上略無怖容(上)先夕主山者夢金龍挂于鐘閣間翌日
而見孝宗之事(嘉興志)
莾操懿温事不錄閏位事别見
后妃
后天子之配謂之后后者君也天子之配至尊故謂后
也后者何也明海内之小君也(白虎通)
大倫自古受命帝王及繼體守文之君非獨内德茂也
盖亦有外戚之助焉故易基乾坤詩首關睢書叙釐降
春秋譏不親迎夫妻之際人道之大倫也(史外戚)
侍君古者后夫人將侍君前息燭後舉燭至于房中釋
朝服襲燕服然後入御史奏鷄鳴于階下然後夫人鳴
佩玉于房中告去也然後應門擊柝告闢也然後少師
奏質明于階下然後夫人入庭立君出朝(書大傳)
彤管古者后夫人必有女史彤管之法后妃羣妾以禮
御于君所女史書其日月授之以環以進退之生子月
辰則以金環退之當御者以銀環進之著于左手既御
著于右手左者陽也以當就男故著左手右手隂也既
御而復故此女史之職也(五經要義)
宣隂化周禮王者立后后正位宫闈同體天王夫人坐
論婦禮九嬪掌教四德世婦主喪祭賓客女御序于王
之燕寢頒官分務各有典司女史彤管記功書過居有
保阿之訓動有環佩之響進賢才以輔佐君子哀窈窕
而不淫其色所以能述宣隂化脩成内則閠房肅雍隂
謁不行也(後漢)
理隂陽后妃正已以郊天祀地祗奉祖宗外以肅恭明
神内以帥正九嬪理隂陽者猶天之有地陽之有隂(後盧)
(植奏事)
令淑古之王者必求令淑以對揚至德恢王化於關睢
致淳風於麟趾及臻三季並亂兹緒義以情溺位由寵
昏貴賤無章下陵上替興衰隆廢皆是物也(晉漢春秋)
統六宫棧潜䟽曰在昔帝王之治天下不惟外輔亦有
内助治亂所由盛衰從之是以聖哲慎立元妃必取先
代世族之家擇其令淑以統六宫虔奉宗廟隂教聿脩
由内及外先王之令典也若因愛登后使賤人暴貴臣
恐後世下陵上替開張非度亂自上起也(魏志)
椒房皇后稱椒房詩云椒聊之實蔓衍盈升美其繁興
以椒塗石亦取温煖除惡氣也猶天子赤泥殿上曰丹
墀(應劭漢官儀)長樂宫有椒房殿(黃圖)上官桀父子並為將軍
有椒房中宫之親(霍光傳)抑損椒房玉堂之盛寵(谷永傳)後
宫則掖庭椒房后妃之室(西都賦)正位椒房並體宸極(後紀)
椒庭綺觀淫糚怪飾(宋后傳)寶命方昌椒廷虚位(南齊傳)升
蘭殿以正位踐椒庭而齊體(北史)椒掖之中舊制不願生
太子(元魏胡后傳)椒掖播晨牝之風蘭殿絶河睢之響(晉傳序)
簡文元帝出自儲藩妃並先爼不建椒閨(梁后傳)初踐椒
宫逞梟心于長樂(晉傳)蘭殿長隂椒塗弛衛(選)椒宫(御史臺記)
乘輦皇后婕妤乘輦餘皆以茵四人輿以行(漢舊儀)
湯沐邑皇后太子各食三十縣曰湯沐邑(上)
玉璽皇后玉璽文與帝同皇帝之璽金璃虎紐(上)皇后
有金璽盤螭鈕文曰皇后之璽(隋志)
六宮内宰以隂禮教六宫鄭玄曰六宫謂后也婦人稱
寢曰宫后象王立六宮而居之亦正寢一燕寢五之六
宫若今稱皇后為中宫矣(周禮)
輔君德夫后妃專夕配以德升姬嬙并御進非色幸欲
使情有覃被愛罔偏流專貞内表妖蠱外息至於降班
在四簪珥成行同列者三環珮係響乃可以燮理隂教
輔佐君德(宋書)
配皇極作配皇極齊體紫宸象玉牀之連後星喻金波
之合義璧(晉書)
璇宫少昊以金德王母曰皇娥處璇宫而夜織或乘桴
木而晝遊(拾遺記)
唐媛昔在軒轅陶化正形刑于壺閤以臨百官煌煌后
妃玄紞是閑穆穆夫人爰採潔繁關睢首化萬國承流
實有淑女允作好逑唐媛興媯文母成周德音不回弘
濟大繇(皇甫規女師箴)古先哲王莫不明后妃之制順天地之
德故二妃嬪媯虞道克昌任姒配周周室用光(魏收後魏書)
魏收書皇后傳亡此段見初學記因載之
翼夏降暨三代創業之君亦賴賢妃用佐厥勲塗山翼
夏有莘贊殷(謝承三夫人箴)
三代興滅夏之興也以塗山而桀之放也用末喜殷之
興也以有娀及有㜪而紂之滅也嬖妲己周之興也以
姜嫄及太姒而幽王之禽也淫襃姒(史漢)
稱號秦并天下多自驕大官備七國爵列八品(後漢)漢初
因秦稱號帝母稱皇太后后稱皇后而加以美人良人
八子七子之屬至孝武制婕妤之徒凡十四等降及乎
晉母后之號皆因漢法自夫人以下世有增損焉(梁書)
吕后遷園中元元年告祠高廟或曰吕太后不宜配食
薄太后慈仁孝文皇帝賢明子孫賴福延至于今宜配
食地祗高廟今上薄太后尊號為高皇后遷吕太后于
園(東觀觀記)
求故劍漢宣帝許后起微賤及帝即位大臣議立后皆
心儀霍光女亦未有言上乃詔求微時故劔大臣知旨
遂白立許后字平君(漢書)
沙麓兆祥元帝王皇后齊田氏之苗裔祖父翁孺自東
平陵徙元城元城建公曰昔春秋沙鹿崩晉史卜之陽
為隂雄土火相乘故沙鹿崩後六百四十五年宜有聖
女興其田氏乎今翁孺之住正值其地日月當之元城
郭東有五鹿之墟即沙鹿地後八十年當有貴女興天
下翁孺生禁禁妻李氏方妊身夢月入其懷生女是為
元后每許嫁未行所許者輒死卜相者云當大貴遂為
元帝皇后生成帝(宋書)歷集周邦徽音克嗣氣淳漢國沙
麓發祥(宋書文帝路淑媛傳一)清漢表靈曾沙應慶(齊后哀冊)
白鷰銜石元后在家嘗有白鷰銜白石大如指墜后績
筐中后取之石自剖為二其中有文曰母天地后乃合
之遂復還合乃寶錄焉後為皇后常并置璽笥中謂為
天璽也(西京雜記)
辭輦孝成班偼伃居增成舍成帝遊於後庭嘗欲與偼
伃同輦載偼伃辭曰觀古圖畫賢聖之君皆有名臣在
側三代末主迺有嬖女今欲同輦得無近似之乎上善
其言而止太后聞之喜曰古有樊姬今有班偼伃後趙
后得幸偼伃退處東宫作賦以自傷云陳女圖以鏡監
兮顧女史而問詩悲晨婦之作戒兮哀襃閻之為郵美
皇英之女虞兮榮任姒之母周(前漢)
色如紅玉趙飛鷰為皇后其女弟為昭儀在昭陽殿后
體輕腰弱善行步進退昭儀不能及也但昭儀弱骨豊
肌尤工笑語二人並色如紅玉為當時第一皆擅寵後
宫(西京雜記)
椒風哀帝寵愛董賢又召賢女弟以為昭儀位次皇后
更名其舍為椒風以配椒房云(前漢)
國廢投火平帝即位年九歲成帝母太皇太后稱制王
莽欲以女配帝以固其權太后意不欲也莽設變詐奏
言皇帝即位三年長秋宫未建掖庭尉媵未充令人奏
言其女漸漬德化有窈窕之容宜承天序奉祭祀詔遣
策告宗廟雜加卜筮皆曰兆遇金水王相卦遇父母得
位所謂康強之占逢吉之符也便時迎入未央宫立為
后歲餘平帝崩立孺子嬰尊皇后為皇太后莽簒改皇
太后為安定公太后太后時年十八矣為人腕瘱有節
操自劉氏廢常稱疾不朝會莽敬憚傷哀欲嫁之乃更
號為黃皇室主令立國將軍成新公孫建世子緣飾將
毉往問疾后大怒笞鞭其旁侍御因發病不肯起莽遂
不復彊也及漢兵誅莽燔燒未央宫后曰何面目以見
漢家自投火中而死(前漢)
率八妾明帝明德馬皇后援之女也永平三年有司奏
立長秋宫以率八妾上未有所言皇太后曰馬貴人德
冠後宫即其人也遂立為后(東觀漢記)先是數日夢有小飛
蟲無數附着身又入皮膚中而後飛出既正位宫闈愈
自謙肅(本紀)
觀畫鄧后美於色厚於德帝用嘉之嘗於觀畫過虞舜
像見娥皇女英帝指之戲后曰恨不得如此為妃又前
見陶唐之像后指堯曰嗟乎羣臣百僚恨不得為君如
是帝顧而笑(陳思王畫贊序)
日角偃月順帝順烈梁皇后名妠大將軍商之女永建
三年與姑俱選入掖庭相工茅通見之驚賀曰此所謂
日角偃月相之極貴也太史卜兆得夀房遂以為貴人
常特被引御從容辭於帝曰願思雲雨之均澤識貫魚
之次序帝加敬焉陽嘉元年有司奏立長秋宫(紀)帝貴
人有寵者四人莫知所建議欲探籌以神定選胡廣等
上疏曰詔以立后大事欲假之籌策决疑靈神恃神在
筮既不必當賢就值其人猶非德選夫岐嶷形於自然
俔天必有異表宜参良家簡求有德德同以年年鈞以
貎稽之典經斷之聖慮(廣傳)乘氏侯商元帝外戚春秋之
義娶先大國梁小貴人宜配天祚正位坤極帝從之乃
于夀安殿立貴人為皇后(紀)
抵璽獻帝曺皇后名節操中女也操使華歆郗慮弑伏
后明年立節為后魏簒漢遣使求璽綬后怒不與如此
數輩后乃呼使者入親數讓之以璽抵軒下因涕泣横
流曰天不祚爾左右皆莫能仰視(後漢)
月下聚雪先主甘后體貎特異玉質柔肌態媚容冶先
主召入綃帳中於戶外望者如月下聚雪河南獻玉人
高三尺乃取玉人置后側晝則講說軍謀夜則擁后而
玩玉后與玉人潔白齊潤觀者殆相亂惑(拾遺記)
絳紗繫臂胡貴妃名芳奮女也晉武帝多簡良家子女
以充内職自擇其美者以絳紗係臂芳既入選拜為貴
嬪時帝多内寵平吳之後復納孫皓宫人數千自是掖
庭殆將萬人而並寵者甚衆帝莫知所適常乘羊車恣
其所之至便就寢宫人乃取竹葉插戶以鹽汁灑地而
引帝車然芳最蒙愛幸殆有專房之寵焉帝嘗與之摴
蒱争矢遂傷上指帝怒曰此固將種也芳對曰北伐公
孫西距諸葛非將種而何帝甚有慚色(晉傳)
一夜齒生成恭杜皇后諱陵陽少有姿色然長猶無齒
生有來求婚者輒中止及帝納采之日一夜齒盡生(上)
羊為徘徊宋文帝潘淑妃者本以貎進始未見賞帝好
乘羊車經諸房淑妃每莊飾褰帷以候并密令左右以
鹹水灑地帝每至戶羊輒䑛地不去帝曰羊乃為汝徘
徊况於人乎於此愛傾後宫(南史)
擬賦見意孝武殷淑妃南郡王義宣女也義宣敗後帝
密取之寵冠後宫假姓殷氏及薨帝常思見之遂為通
替棺欲見輒引替覩屍如此積日形色不異追贈貴妃
上痛愛不已精神罔罔立别廟于都下時有巫者能見
鬼說帝言貴妃可致帝大喜令召之有少頃果於帷中
見形如平生帝欲與之言默然不對將執手奄然便歇
帝尤哽恨於是擬李夫人賦以見意焉(止)葬畢數與羣
臣至殷墓謂劉德願曰卿哭貴妃若悲當加厚賞德願
應聲便號慟撫膺擗踴涕泗交流上甚悦以為豫州刺
史又令醫術人羊志哭殷氏志亦嗚咽他日有問志卿
那得此副急淚志時新喪愛姬答曰我爾日自哭亡妾
耳(宋傳)賦見始平王子鸞傳
寢卧雲氣齊高昭劉皇后諱智容夀之女也后母栢氏
夢吞玉勝生后時有紫光滿室以告夀之夀之曰恨非
是男栢笑曰雖女亦足興家矣后寢卧見有羽盖蔭其
上家人試察之常見其上掩藹如似雲氣年十七裴方
明為子求婚酬許已定后夢見先有迎車至猶如常家
迎法后不肯去次又迎至龍旂豹尾有異於常后喜而
從之既而與裴氏不成婚竟嬪于上(南史傳)
景陽鐘聲武帝數遊幸諸苑囿載宫人從後車宫内深
隱不聞端門鼓漏聲置鐘於景陽樓上宫人聞鐘聲早
起裝飾至今此鐘唯應五鼓及三鼓也車駕數幸琅琊
城宫人常從早發至湖北埭雞始鳴(南齊傳)故呼為雞鳴
埭(南史)
步生蓮花東昏侯所愛潘貴妃名玉兒帝大起芳藥諸
殿又别為妃起神仙永夀玉夀三殿皆帀飾以金璧其
玉夀中作飛仙帳四面繡綺窗間盡畫神仙又鑿金為
蓮花以帖地令妃行其上曰此步步生蓮華也服御極
選珍寶虎珀釧一隻直百七十萬(南紀)齊亡梁武帝見玉
兒有國色將留之王茂曰亡齊者此人留之恐貽外議
帝乃出之軍主田安啟求為婦玉兒泣曰昔嘗見遇時
主今豈下匹非類死而後已義不受辱及見縊潔美如
生輿出尉史俱行非禮(傳四十五)
半面糚元帝徐妃諱昭佩妃無容質不見禮帝三二年
一入房妃以帝眇一目每知帝將至必為半面糚以俟
帝見則大怒而出妃性嗜酒多洪醉帝還房必吐衣中
與荆州後堂瑶光寺智遠道人私通帝左右暨季江有
姿容又與淫通季江每嘆曰栢直狗雖老猶能獵蕭漂
陽馬雖老猶駿徐娘雖老猶尚多情時有賀徽者美色
妃要之於普賢尼寺書白角枕為詩相贈答(南史)
新聲陳後主張貴妃名麗華年十歲為龔良婦給使後
主見而悦之因得幸甚被寵遇後主於光昭殿前起臨
春結綺望仙三閣極其瑰麗後主自居臨春閣張貴妃
居結綺閣龔孔二貴妃居望仙閣並複道交相往來又
以宫人袁大捨等為女學士每引賓客游宴則命諸貴
人女學士與狎客共賦新詩采其尤豔麗者以為曲調
被以新聲其曲有玉樹後庭花臨春樂等其略云璧月
夜夜滿瓊樹朝朝新大抵所歸皆美張貴妃孔貴嬪之
容色也張貴妃嘗於閣上靚糚臨于軒檻宫中遥望飄
若神仙後隋軍剋臺城貴妃與後主俱入井隋軍出之
晉王廣命斬之於青溪中(上)
鑄金元魏故事將立皇后必令手鑄金人以成為吉不
成則不得立也後宫産子將為儲貳其母皆賜死道武
劉氏鑄金人不成慕容氏成遂立之劉生明元道武末
以舊法薨(魏書)
天地母宣武靈皇后胡氏國珍女也母皇甫氏産后之
日赤光四照京兆山北縣有趙胡者善於卜相國珍問
之胡云賢女有大貴之表方為天地母生天地主勿過
三人知也宣武聞其姿行召入掖庭為世婦生明帝後
臨朝得志逼幸肆情武泰初爾朱榮稱兵沉之于河(上)
楊白花楊華本名白花父大眼為魏明將華勇力容貎
雄偉魏胡太后逼通之華懼及禍乃率其部曲來降胡
太后追思之不能已為作楊白華歌辭使宫人晝夜連
臂蹋足歌之辭甚悽惋焉(梁傳)其詞曰陽春二三月楊柳
齊作花春風一夜入閨闥楊花飄蕩落南家含情出戶
脚無力拾得楊花淚沾臆秋去春還雙燕子願銜楊花
入窠裏(古樂府)
握槊北齊武成胡后其母盧道約女初懷孕有胡僧詣
門曰此宅葫蘆中有月既而生后武成寵幸和士開每
與后握槊因此與后奸通自武成崩後數出詣佛寺又
與沙門曇獻通布金錢于獻席下又挂寶装胡牀于獻
屋璧武成平生之所御也置百僧于内殿以獻為昭玄
都統僧徒遥指太后以弄獻乃至謂之為太上者(北史)
續命後主馮淑妃名小憐大穆后從婢也穆后愛衰以
五月五日進之號曰續命慧黠能彈琵琶工歌舞後主
惑之坐則同席出則並馬願得生死一處命淑妃處隆
基堂淑妃惡曺昭儀所常居也悉令反換其地周平齊
後主至長安請周武帝乞淑妃帝曰朕視天下如脱屣
一老嫗豈與公惜也仍以賜之及帝遇害以淑妃賜代
王王甚嬖之
禪代憤惋周宣帝楊后名麗華隋文帝女也初宣帝不
豫詔隋文入禁中侍疾受遺輔政后初不豫謀及嗣立
幼冲后知有異國意頗不平及行禪代憤惋愈甚隋文
内甚愧之開皇初封后為樂平公主後又議奪其志后
誓不許乃止
三女俱后後周獨孤信三女俱為后各生周隋唐一朝
天子長生周武帝次生隋煬帝次生唐高祖(獨異志)
女則唐太宗文德后長孫氏晟之女也嘗撰古婦人善
事勒成十卷名曰女則自為之序又著論駮漢明德馬
皇后以為不能抑退外戚令其當朝貴盛乃戒其龍馬
水車此乃開其禍源而防其末事耳(唐書)
幼擬楚辭太宗賢妃徐氏名惠生五月而能言四歲誦
論語毛詩八歲好屬文其父孝德試擬楚辭云山中不
可以久留詞甚典美自此徧涉經史手不釋卷太宗聞
之納為才人其所屬文揮翰立成詞華綺贍(上)
糚殿長安崇聖寺有賢妃糚殿太宗曾召妃久不至怒
之因進詩曰朝來臨鏡臺糚罷暫徘徊千金始一笑一
召詎能來(傳載)
誕夕雉雊則天初誕之夕雌雉皆雊右手中指有黑毫
左旋如黑子引之長尺餘(酉陽雜俎)
配地象月高宗廢王后韓瑗諫曰王者立后配天地象
日月匹夫匹婦尚知相擇况天子乎(唐書)天子之與后猶
日之與月隂之與陽相須而成者也(昏義)后妃者猶天之
有地陽之有隂也(盧植奏事)
氶祖廟母天地高宗將以武氏為后來濟諫曰王者立
后以承宗廟母天下宜擇禮義名家幽閒令淑者副四
海之望稱神祗之意故文王興姒關睢之化蒙被百姓
其福如彼成帝從欲以婢為后皇統中微其禍如此陛
下祥察之(唐書)
花子掩痕天后每對宰臣令上官昭容坐于牀裙下記
所奏事一日宰相李某對事昭容竊窺上覺退朝怒甚
取小刀劄于面上不許拔昭容遽為乞拔刀子詩後為
花子以掩㾗也(北戶錄)
秉機政昭容名婉兒西臺侍郎儀之孫父庭芝與儀死
武后時母鄭方姙夢巨人畀大秤曰持此秤量天下昭
容生踰月母戲曰秤量者豈爾耶輒啞然應後内秉機
政符其夢云自通天以來内掌詔命中宗立進拜昭容
帝引名孺賜宴賦詩婉兒常代帝及后長寧安樂二公
主衆篇並作而來麗益新又差第羣臣所賦賜金爵故
朝廷靡然成風當時屬辭太抵浮靡然皆有可觀昭容
力也韋后之敗斬闕下(唐詩紀事)
半臂易麫玄宗王皇后始以色進及上登位不數年恩
寵日衰后憂畏不自安撫下有恩幸免䜛譛之危焉忽
一日泣訴於上曰三郎獨不記阿忠脱新紫半臂更得
一斗麫為三郎生日湯餅耶何忍不追念於前時上聞
之戚然改容(松窗雜錄)阿忠后自呼其父名也
異質楊妃廣西容州普寧縣雲陵里人父維母葉氏生
妃有異質都部署楊康求為女時楊玄琰為長史又從
康求為女攜至京進入夀王宫城西至今有楊妃井(廣西)
(志)
娘子開元初武惠妃特承寵遇故王后廢黜惠妃薨上
悼惜久之後庭數千無可意者(舊唐)上心忽忽不樂使高
力士潜搜外宫得玄琰女于夀邸既笄矣度為女道士
號太真冊韋詔訓女配夀邸太真髮鬢膩理纖穠中度
舉止閑德光彩煥發轉動照人上甚悦於鳳凰園冊為
貴妃進見之日奏霓裳羽衣以導之定情之夕授金釵
鈿合以固之上又自執麗水鎮庫紫磨金琢成步搖至
糚閣親與插鬢上謂宫人曰朕得貴妃如得至寶也乃
製曲子曰得寶子自是六宫無復進幸者宫中呼為娘
子寶數實同皇后
遺韈玄宗至馬嵬驛令高力士縊貴妃於佛堂棃樹之
前馬嵬媪得韈一隻過客求而翫之百錢一觀獲錢無
數(國史補)
香囊貴妃初瘞時以紫褥裹之肌膚已壞而香囊仍在
内官以獻上皇視之悽惋乃令圖其形於别殿朝夕視
之(舊唐)
梅精梅妃姓江氏名采蘋開元中高力士使閩越見其
少麗選侍明皇大見寵幸性喜梅上以其所好戲名曰
梅妃上與妃鬭茶顧諸王戲曰此梅精也吹白玉笛作
驚鴻舞一座光輝鬭茶今又勝我矣後楊妃入侍遷於
上陽東宫上在花萼數會夷使至命封珍珠一斛密賜
妃妃不受以詩付使者曰為我進御前也曰柳葉雙眉
久不描殘妝和淚汚紅綃長門自是無梳洗何必珍珠
慰寂寥上覽詩悵然不樂令樂府以新聲度之號一斛
珠曲名始此也(妃傳)
花見羞後唐明宗淑妃王氏邠州餅家子也有美色號
花見羞少賣梁將劉鄩為侍兒鄩卒明宗納之(本傳)
鬼神在前京兆李植字化光觀察使士衡之孫初為侍
禁約婚曺彬女孫娶迎入門見鬼神千萬在前驚走踰
牆避之曺即時還父母家俄而仁宗聘入宫郭后廢冊
為皇后即慈聖光獻也(玉銍默記)光獻在父母家時與羣女
共為撚錢之戲而后一錢輒獨旋轉盤中凡三日方止
(陸游避暑謾抄)
待康宋高宗吳皇后開封人父近嘗夢至一亭扁曰待
康傍植芍藥獨放一花殊妍麗可愛花下白羊一近寤
而異之后以乙未歲生方產時紅光徹戶外年十四高
宗為康王被選入宫人謂待康之徵(宋史)
四星中宫天極星後有四星末大星正妃後三星後宫
之屬也(史)煌煌四星著天垂矅赫赫后妃是則是效(後漢)
(傳幹皇后箴)
軒轅權軒轅黃龍體前大星女主象旁小星御者後宫
屬(漢書)軒轅十二星後宫屬(援神契)軒轅龍體主后妃也(石氏)
(星讃)壺政穆宣房樂韶理坤則順成星軒潤飾(顔延年宋文后哀冊)
奉軒景以柔明發迹處椒風以婉孌升名(謝莊殷妃謚策)軒曜
懷光素舒佇德(謝玄暉齊明后冊)
長秋後漢明帝永平三年有司奏立長秋宫注皇后所
居宫也長者久也秋者萬物成熟之初也故以名焉請
立皇后不敢指言故以宫稱之(記)秋宫亦遽軒景前虧
(南齊書)配德早終長秋曠位(梁書)將行秦官景帝更名大長
秋應劭曰皇后卿也師古曰秋者收成之時長者桓久
之義故以為皇后宫名(前百官表)
貴相為后魏豹為魏王魏媪納薄姬于宫許負相曰當
生天子豹心喜背漢後豹虜而薄輸織室生文帝(前書)劉
焉入蜀有異志聞善相者言吳懿妹當大貴為子瑁納
之先主定益州以為夫人(蜀志)太和初李錡反有相者言
爾朱氏當生天子錡納為侍人錡誅沒入掖庭侍郭后
憲宗幸之生宣宗(唐書)符彦卿女術者曰此天下母也李
守真素有異志為子崇訓娶之據河中叛及城破用高
祖以歸彦卿世宗即位納為皇后(五代史補)
鵲巢燈山謝皇后宰相深甫之孫后生而黧黑瞖一目
太后擇配理宗未定會元夕有鵲巢燈山衆以為后妃
之祥忽病疹膚蜕瑩白如玉及醫藥去目瞖太后曰此
女端重有福帝厚遇之
天□正位天閨禮亢尊極而衰懕易兆恩宴難留
天母虞潭武帝楊后配食議曰楊駿肆逆禍延天母(晉書)
太子
世子太子王世子云者唯王之貳也天子世子世天下
也(穀梁傳)所以名之為世子何言欲其世世不絶也(韓詩内傳)
春秋傳曰王世子會于首止晉有太子申生鄭有太子
華齊有太子光則周制太子世子亦不定也漢制天子
稱皇帝其嫡嗣稱皇太子諸侯王之嫡稱世子後代咸
因之(白虎通)
立嫡君在立太子者所以防簒殺壓臣子之亂也君薨
適夫人無子有遺腹必待其産而立之何尊適重正也
立子以貴不以長者塞愛憎也故春秋公羊傳曰立嫡
以長不以賢立子以貴不以長也(上)
前星心三星天位正位也中星曰明堂天子位也其前
星太子也後星庶子也(晉志)國之上嗣古者元良觀象于
天應前星之環極取法于地視少海之朝宗(常兖表)文昌
着於前星環極由於守器(周王褒箴)蒼震發前星之輝黃離
表重輪之瑞(劉禹錫箋)前星&KR0636;瑞采洊雷揚遠聲(梁劉孝威詩)
少微少微星一名處士星儲君副主之宫(荆州星占)儲貳副
天庭延三吏儲二謂太子一星在帝座(張淵觀象賦)
東宫卞壼議曰太子所居宫稱東宫不謂之太宫者二
宫以東西為稱明是天子之離宫使太子居之也(文選注)
北齊議者引晉舊事太子在東宫西面為避尊位(通典)保
傳不可不高天下之選羊祐秉德義克己復禮東宫少
事養德而已(山濤啟事)魏收按東宫舊事太子宴會多以西
面為禮(通典)
青宫東方外有東明山有宫焉左右有闕而立其高百
尺畫以五色青石為墻門每一門有銀榜以青石碧鏤
題曰天地長男之宫(神異經)武后有青宫要記章懷有青
宫要記(舊唐志)孫革奏青宫列屬護翼元良(唐會要)
春宫元良繼體麗正離暉秋坊通梦春宫養德(周王褒箴)穆
宗爰自主鬯春宫齒胄國學(韓退之表)
少陽聖人在後曰望羊苞懷至德據少陽(演孔圖)正體毓
德于少陽注東宫少陽也鄭玄曰東郊少陽諸侯象也
(選)武載陽兩實惟少陽(梁王□哀策)正少陽之位主承桃之
則(梁簡文表)洊雷居震春方應守器之禮明兩作離少陽纂
重暉之業(周王褒表)姬周久長實係元良嬴秦短祚亦由少
陽(後周蕭圓肅箴)天后撰少陽政範賜太子賢(舊傳)
孟侯太子年十八曰孟侯孟侯者於四方諸侯來朝迎
於郊者問其所不知也問人民之所好惡土地所生山
川所有無及父在時皆知之(尚書大傳)鄭元注十八嚮入太
學為成人博問庶事
東序凡學世子及學士必時春夏學干戈秋冬學羽籥
皆於東序(禮記)震維禮絶離景事尊養德北宫贊業東序
(梁簡文表)易稱明兩禮云上嗣東序養德震方主器(周書)離景
承宸樞光陪極毓問東華飛英上序(宋謝莊表)
儀宸中宸天地交會之際也儀宸太子居也(韻林)
榣山西北海之外有榣山其上有人號曰太子長琴顓
頊生老童老童生祝融祝融生太子長琴是處榣山始
作樂風(山海經)孝敬皇帝弘龍朔初命許敬宗上皇儀等
於文思殿博採古今文集摘其英詞麗句以類相從勒
成五百卷名曰榣山玉彩表上之(舊唐)裴光庭為弘文館
學士造榣山往則維城前軌二篇獻之明皇詔皇太子
諸王於光順門見光庭謝所以規諷意(唐書)榣山盛風樂
抽簡薦從謠(虞世南從鑾輿詩)
嗜鮑魚文王使太公望傳太子發嗜鮑魚公不與曰鮑
魚不登俎豈有非禮而可養太子哉(賈傳新書)
鶴駕周靈王太子晉七月七日乘白鶴駐山巔謝時人
而去後世稱太子之駕曰鶴駕禁曰鶴禁(類聚)漢宫闕疏
曰白鶴太子所居之地凡人不得輒入故云鶴禁也(白帖)
冢子晉侯使太子申生伐東山臯落氏里克諫曰太子
奉冢祀社稷之粢盛以朝夕視君膳者也故曰冢子(左閔)
(二)君行太子居以監國也君行太子從以撫軍也今君
居太子行未有此也公曰寡人聞之立太子之道三身
鈞以年年同以愛疑决之以卜筮子無謀吾父子之問
(晉語)太子帥師公衣之偏衣佩之金玦將戰狐突諫曰不
可昔辛伯諗周桓公内寵並后外寵二政嬖子配適大
都耦國亂之本也周公弗從故及於難今亂本成矣立
可必乎孝而安民子其圖之與其危身以速罪也(左)
思賢苑漢文帝為太子立思賢苑以招賓客苑中有堂
隍六所客館皆廣廡高軒屛風幃褥甚麗(西京雜記)
博望苑武帝年二十九乃得太子甚喜為立禖使東方
朔枚臯作禖祝及冠就宫上為立博望苑使通賓客從
其所好故多以異端進者(前傳)
副主元帝以史丹舊臣皇考外屬親信之詔丹護太子
家(前傳)輔助有力(紀)丹之輔道副主掩惡揚美傳會善意
雖宿儒達士無以加焉(贊)
龍樓門成帝初居桂宫上嘗急召太子出龍樓門不敢
絶馳道西至直城得絶乃度還入作室門上遲之問其
故以狀對上大說乃著令令太子得絶馳道云
四重明帝為太子羣臣為之作歌詩四章以贊太子之
德一曰日重光二曰月重輪三曰星重輝四曰海重潤
漢末其二章亡舊說云天子之德光明如日規輪如月
衆耀如星浩潤如海太子皆比德焉故云重(古今注)
玄圃七月七日皇太子會於玄圃園宣猷堂有令賦詩
潘尼詩云置酒宣猷庭擊鐘靈沼濱霑恩洽明兩遭德
會陽春洛陽記云東宫之北曰玄圃園
宣猷承華陸機太子宴元圃宣猷堂賦詩曰體輝重光
承規景數茂德淵沖天&KR1086;玉裕蕞爾小臣振纓承華匪
願伊始惟命之嘉(選)太子宫在大宫東中有承華門(洛陽)
(記)思媚皇儲高步氶華(陸機)將僕儲皇奉轡承華(潘岳)
坐氊着針杜錫字世嘏為太子中舍人屢諫愍懷太子
言辭懇切太子患之後置針着錫常所坐處氊中刺之
流血他日太子問錫向著何事錫對醉不知太子詰之
曰君喜責人何自作過也(晉書)
東朝東朝既建淑問峩峩(陸機)昔余與子繾綣東朝(潘安仁)
帝體麗明儀辰作貳君彼東朝金昭玉粹(顔延年詩)
東儲齊文惠太子長懋正位東儲善立名嘗疾篤上表
曰地屬元良業微三善攝生舛和顧隂待謝守器難永
視膳長違(本傳)正體東儲方樹年德(史臣)文惠飬德東朝同
符作者爰造九言實該百行(竟陵狀)文惠以晉明帝為太
子時立西池乃啟世祖引前例求東田起小苑上許之
(本傳)東田反語為顛童文惠竟薨
樂賢堂劉孝綽為太子僕掌東宫管記時昭明太子好
士愛文孝綽與陳郡殷芸吳郡陸倕琅邪王筠鼓城到
洽等同見賓禮太子起樂賢堂仍使先圖孝綽焉(梁書)
氣逸風雲昭明光契生知晉安德光天縱遨遊禮樂之
囿馳騁仁義之場洛濱之譽振古莫儔河曲之文於焉
靡逮夏開方而且愧姬誦擬以多慙昆季八王連枝十
俊并學窮百氏文統九流絢氣逸於風雲好詞光於日
月(辨正論)
進食去蒿邢峙為國子助教授太子經厨宰進太子食
菜有邪蒿峙令止之曰此采有不正之名非殿下宜食
文宣聞而嘉之(北齊書)
雙龍符傳符之制太子監國給雙龍之符左右各十兩
左者進内右者付外(唐六典)
直東宫劉洎上書曰太子宗祧是繫晁錯上書令通政
術賈誼奏計務知禮教古者問安而退以廣敬也異宫
而處以遠嫌也太宗勅洎與文本馬周遞日直東宫(唐書)
減膳乾封初太子宏稀見宫臣典膳丞邢文偉减膳上
啟曰竊見禮大戴記曰太子既冠成人免於保𫝊之嚴
則有司過之史虧膳之宰史之義不得不書過不書則
死之宰之義不得不徹膳不徹則死之近者以來談議
不接謁見尚稀三朝之後但與内人獨處何由發輝聖
智史雖闕官宰當奉職謹守禮經輒申减膳太子答曰
觀尋來請良符宿志自非義均弼諧渠能進此藥石文
偉由是益知名其年左史闕上曰邢文偉以吾兒不讀
書不肯與肉此人甚正直遂拜焉(唐書會要)
玉契崔神慶為庶子時突厥使入朝凖舊儀太子合預
朝參先降勅書崔神慶上疏曰伏以五品已上所以佩
龜者比為别勅徵召恐有詐妄内出龜合然後應命况
太子元良國本萬方所瞻古來徵召皆用玉契此誠重
慎之極防萌之慮則天甚然之(舊唐)
春禁梁晉安王上昭明太子玄圃講頌啟云殿下體高
玄賾養道春禁牢籠文圃涉獵羲河(廣弘明集)
交戟舊制太子食湯沐十縣設周衛交戟五日一朝因
坐東箱省視膳食其非朝日使僕中允旦旦請問而已
明不喋黷廣其敬也(後漢班彪傳)
初拜太子初拜有石山安車一建九旗青色四馬有眊
幢一鹵簿有黃麾太子大小會庭設三箱樂舞六佾納
妃四望車羽葆前後部鼓吹有織成衮帶白玉佩步搖
一具九鈿凾盛之(晉東宫舊事)
儲兩禇遂良疏曰周兩問安三至必退漢儲視膳五日
乃來崔融表云周儲故事一日三至於寢門晉兩舊儀
一月五朝於殿閣
親王
茅土王者封五色土為社則各割方色土與之更立社
燾以黃土苴以白茅茅取其潔土取黃者覆被四方(孔書)
(注)天子太社在朝之右以五方之土為之凡封王者受
天子太社之土以所封之方色東方受青土他如其方
色藉以白茅授之歸國以立社故謂之茅土(獨斷)
顯諸侯周王兼制天下立七十一國姬姓獨居五十三
人周之子孫苟不狂惑者莫不為天下之顯諸侯(荀君道)
脤膰太宗伯之職以脤膰之禮親兄弟之國以賀慶之
禮親異姓之(周禮春官)
削桐唐叔虞者成王弟也成王與叔虞戲削桐葉為珪
以與叔虞曰以此封若史佚因請擇日立叔虞成王曰
吾與之戲耳史佚曰天子無戲言言則史書之禮成之
樂歌之於是遂封叔虞於唐(史記)後為晉故毛詩曰此晉
也而謂之唐(上)慶表裁梧德成觀梓(上官儀冊殷王文)門膺魯
拜地冠虞封(蘇頲冊汴王文)
蕃屛襄王伐鄭富辰諫曰昔周公弔二叔之不咸故封
建親戚以蕃屛周管蔡郕霍魯衛毛𥅆郜雍曺滕畢原
鄷郇文之昭也邘晉應韓武之穆也凡蔣邢茅胙祭周
公之裔也召穆公思周德之不類故糾合宗族于成周
而作詩曰常棣之華鄂不韡韡凡今之人莫如兄弟其
四章曰兄弟䦧于墻外禦其侮如是則兄弟雖有小忿
不廢懿親今天子不忍小忿以棄鄭親其若之何周之
有懿德也猶曰莫如兄弟故封建之其懷柔天下也猶
懼有外侮扞禦侮者莫如親親故以親屛周(左僖二十四)子
魚曰武王克商成王定之選建明德以藩屛周(左定四)
珍玉孔子曰古者分同姓以珍玉所以展親親也分異
姓以遠方之職貢所以無忘服也(家語)分魯公以夏后氏
之璜(左定四)分寶玉于伯叔之國時庸展親(旅&KR0729;)
夾輔展喜曰昔周公太公股肱周室夾輔成王成王勞
之而賜之盟曰世世子孫無相害也載在盟府太師職
之(左僖一十六)
枝葉昭公將去羣公子樂豫曰不可公族公室之枝葉
也若去之則本根無所庇廕矣葛藟猶能庇其本根况
國君乎親之以德皆股肱也誰敢攜貳若之何去之(文公)
犬牙高帝王子弟地犬牙相制所謂磐石之宗也(前紀)諸
侯王自以骨肉至親先帝所以廣封連城犬牙相錯者
為磐石宗也(中山靖王勝傳)周稱百代抑聞麟趾之美漢命六
官亦樹犬牙之制(唐彭王僅傳)叶犬牙於漢制光麟趾於周
詩(陸扆棣王制)
好詩楚元王交高祖少弟也好書多材藝少時嘗與魯
穆生白公申公俱受詩於浮丘伯元王好詩諸子皆讀
詩申公始為詩傳號魯詩元王亦次之詩傳號曰元王
詩王敬禮申公等穆生不嗜酒元王每置酒常為穆生
設醴及王戊即位常設後忘設焉穆生退曰可以逝矣
醴酒不設王之意怠不去楚人將鉗我於市遂謝病去
(上)
千里駒魯王少時數言事召見甘泉宫武帝謂之千里
駒(前傳)
事文類聚以千里駒入河間王事内盖同名之誤
平臺梁孝王文帝子也築東苑方三百餘里廣睢陽城
七十里大治宫室為複道自宫連屬於平臺三十餘里
(前傳)孝王與鄒枚司馬相如之徒遊於平臺之上齊隨郡
王子隆居序云西園多士平臺盛賓鄒馬之客咸在伐
木之歌屢陳是用追芳昔娱神遊千古(水經注)
兔園孝王好營宫室苑囿之樂作矅華宫築兔園園中
有百靈山有膚寸石落猿巖栖龍岫又有鴈池池問有
鶴洲鳬渚其諸宫觀相連延亘數十里竒果異樹珍禽
怪獸畢有王日與宫人賓客弋釣其中(三輔黃圖)
忘憂館孝王遊於忘憂之館集諸遊士各使為賦韓安
國作几賦不成鄒陽代作鄒陽安國罰酒三升賜枚乘
路喬如絹人五匹(西京雜記)
宗英河間獻王德修學好古實事求是從民得善書必
為好寫與之留其真加金帛賜以招之所得尚書周官
儀禮禮記其學舉六藝脩禮樂被服儒術造次必於儒
者山東諸儒者從而遊武帝時獻王來朝獻禮樂對三
雍宫(前傳)景十三王河間賢明禮樂是脩為漢宗英(上)夫
唯大雅卓爾不羣河間獻王近之矣(贊)閑詩西楚好禮
北河(沈約為晉安王謝章)好禮慙河敦詩愧楚(為安樂王謝章)
日華宫河間王築日華宫置客館二十餘區以待學士
自奉養不踰賓客(西京雜記)
為善最樂東平王蒼光武子也好經書美須髯腰帶十
圍永平中朝京師還國明帝手詔國中傳曰辭别之後
瞻望永懷誦及采菽以增歎息日者問東平處家何等
最樂王言為善最樂其言甚大副是要腹矣又上光武
受命中興頌帝甚善之以其文典雅特令賈逵為之䚯
詁(本傳)法琳上秦王啟云殿下好善為樂邁彼東平温易
是歡更方西楚(廣弘明十一)晉鄭佐周功宣於寅亮間平輔
漢業崇于藩屛(唐荆王元景冊)
善書北海敬王睦齊王縯孫也少好學博通書傳能屬
文又善史書當世以為楷則及寢病帝驛馬令作草書
尺牘十首(後漢)
西園曺子建公讌詩云公子敬愛客終宴不知疲清夜
游西園飛盖相追隨明月澄清景列宿正參差秋蘭被
長坂朱華冒綠池隋于仲文答譙王詩未陪東閣賞獨
詠西園篇禇亮和望月應魏王教詩所欣東館裏預奉
西園篇上官儀詔册周王文西園孤月秀心鏡而齊明
小山叢桂偃情由而並烈
引曠獨秀齊豫章王嶷在宋時嘗詣袁粲粲謂人曰後
來佳器也建元中頗有代嫡之意而嶷事世祖恭悌盡
禮未嘗違忤顏色故世祖友愛亦深及薨武帝哀痛特
至敕王融為銘云半岳摧峯中河墜月帝流涕曰此正
吾所欲言也羣吏中樂藹劉繪與竟陵王子良牋欲率
僚吏立碑藹又與沈約書請文刻石約答曰丞相風道
引曠獨秀生民冠冕彛倫儀刑㝢内自非一世辭宗難
或與此歘酧令旨便是以禮許人(南史齊書)
儒林館清河王懌親王中最有名行第宅豊大□於高
陽西北有樓出凌雲臺目極京師樓下有儒林館退賓
堂土山釣臺冠於當世叙峯入牖曲沼環堂樹響飛嚶
階叢花藥懌愛賓客重文藻至於清晨明景眺望南臺
芳醴盈&KR0034;佳賓滿席使梁王愧兔園之遊陳思慙雀臺
之燕(伽藍記)
登僊臨淮王彧博通典籍辨慧清恬性愛林泉又重賓
客至於春風扇揚花樹如錦晨食南館夜遊後園俊民
滿席羽觴流行詩賦並陳清言乍起莫不飲其玄奥忘
其偏恡焉是以入彧室者謂登僊也(上)
撰書彭城王勰字彦和敏而耽學雅好屬文既無山水
之適又絶知己之遊敦尚文史物務之暇披覽不輟撰
自古帝王賢達及魏世子孫為三十卷名曰要略(魏書書史)
宗室領袖任城王澄少而好學文明太后引見誡屬之
顧謂李冲曰此兒風神吐發德音閑婉當為宗室領袖
后為中書令蕭賾使庾蓽來朝見澄音韻遒雅風儀秀
逸謂主客郎張彛曰往魏任城以武著稱今魏任城乃
以文見美也(本傳)文宣貞固俊遠鬱為宗傑社稷是任其
棟梁之望也(史臣)
俊悟樂梁王蕭大圜簡文子也幼而聰敏神情俊悟元
帝嘗自問五經要事數十條大圜辭約指明應答無滯
元帝甚歎美之因曰昔河間好學爾既有之臨淄好文
爾亦兼之然有東平為善彌高前載吾重之愛之爾當
效焉(周書梁書南史俱不載)
無長霍王元軌高祖子也太宗嘗問羣臣曰朕子弟孰
賢魏徵對曰臣愚闇不盡知其能唯吳王數與臣言未
嘗不自失上曰卿以為前代誰比徵曰經學文雅亦漢
之東平也後在徐州唯與處士劉玄平為布衣之交人
或問玄平王之長玄平答曰無長問者怪而復問之玄
平曰夫人有短所以見其長至於霍王無所不備吾何
以稱之哉(舊唐)
朱邸朱邸方開效蓬心於秋實(謝眺牋)分以白茅錫其朱
邸(陸扆棣王制)
公主
公主天子嫁女于諸侯必使諸侯同姓者主之諸侯嫁
女于大夫必使大夫同姓者主之(公羊莊元)天子不親主婚
故謂之公主諸王即自主婚故其女曰翁主翁者父也
言父主其婚也亦曰王主言王自主其婚也(漢書注)
劉攽曰公主之稱本出秦舊男為公子女為公主古
者大夫妻稱主故以公配之若謂同姓主之故謂之
公主古之嫁女當如周使大夫主之何不謂之夫主
乎然則謂之王主者猶言王子也謂之翁主者緣公
而生耳初學記云至周中葉天子女始謂之公主
秦代因之豈因公羊傳云然耶未詳所據
尚主非古尚主之制非古也釐降二女陶唐之典歸妹
元吉帝乙之訓王姬歸齊宗周之禮以隂乘陽違天以
婦陵夫違人違天不祥違人不義(後漢)
女亂漢家列侯尚公主諸侯則國人承翁主使男事女
夫詘於婦逆隂陽之位故多士亂(前王吉傳)
平陽武帝衛后字子夫為平陽主謳者帝祓霸上還過
平陽主因見所偫美人既飲謳者進帝獨說子夫帝起
更衣子夫侍尚衣軒中得幸還坐驩甚賜平陽主金千
斤主因奏子夫送人宫子夫上車主拊其背曰行矣強
飯勉之即貴願無相忘(前傳)
昇仙遺履公主山在華山中漢末王莾秉政南陽公主
避莽亂於此峯學道後得昇仙至今嶺上有一隻朱履
傳云公主既於山中得道駙馬王咸聞追之不及故留
一履以示之潘安仁有公主峯記(述異記)
奪沁水園竇憲字伯度恃宫掖聲埶遂以賤直侵奪沁
水公主園田主畏逼不敢計後章帝駕出過園指以問
憲憲隂喝不得對後發覺帝大怒切責憲曰何用愈趙
高指鹿為馬貴主園尚見枉奪何况小人哉(後漢)歌舞平
陽第園亭沁水林(李適詩)平陽館外有仙家沁水園中好
物華(李乂詩)
望鄉館晉永嘉亂既已渡江諸公主不得隨去安陽公
主平城公主奔入兩河界悉為民家妻常怏怏不悦有
故鄉之思村民感之共築一臺以居之謂之公主望鄉
之館至今巋然王朗懷舊賦云將軍出塞之臺公主望
鄉之館(述異記)
義陽神晉惠末羣盗蜂起義陽公主自洛中出奔至洛
南士卒二千餘人留守不去以衛京都劉曜攻破之主
有殊色矅特逼之主手刃矅不中遂自刃曜竒其正節
遣葬之立義陽公主祠民憐之為立廟今義陽神是也
按晉書都不載此三公主事豈任昉獨見晉别史耶
置面首宋山隂公主孝武女也適何戢景和中滛恣過
度謂帝曰妾與階下雖男女有殊俱託體先帝陛下六
宫萬數而妾唯駙馬一人事不均平一何至此帝乃為
主置面首左右三十人帝每出與朝臣常共陪輦主以
吏部禇淵貎美就帝請以自侍帝許之(宋紀)帝召彦回西
上閣宿十日公主夜就之備見逼廹彦回整身而立從
夕至曉不為移志公主謂曰君鬚髯如戟何無丈夫意
彦回曰回雖不敏何敢首為亂階(禇傳)彦回終不肯從與
戢同居止凡月餘由是特申情好(戢傳)山隂名楚王
天姻宋世諸主莫不嚴妬明帝每嫉之江斆當尚孝武
女上乃使人為斆作表讓婚曰伏承詔旨嘗以臨海公
主降嬪顇門寒族本隔天姻顧審輶蔽伏用憂惶雖門
泰宗榮於臣非幸自晉氏以來配尚王姬者雖累經美
胄亟有名才至如王敦懾氣桓温歛威貞長佯愚以求
免子敬炙足以違詔王偃無仲都之質而倮露於北階
何瑀闕龍工之姿而投軀於深井謝莊殆自同於矇叟
殷沖幾不免於疆鉏王藻雖復疆狠頗經學涉戲笑之
事遂為冤魂禇曖憂憤用致夭絶傷理害義難以具聞
是以仰冒非宜披露丹實非唯止陳一已規全身願實
乃廣申諸門憂患之切帝以此表遍諭諸主以諷切之
并為戲笑(南史王誕傳)
險虐武帝與殷叡故舊以女永興公主妻其子鈞自宋
齊以來公主多驕滛無行永興主加以險虐鈞形貎短
小為主所憎每被召入先滿壁為殷叡字鈞輒流涕以
出主命婢束而反之鈞不勝怒而言於帝帝以犀如意
擊立碎於背然猶恨鈞(南史)
稱下官豫章歸魏明帝拜綜太尉封丹陽王又尚帝女
夀陽公主公主字莒犂客色美麗綜甚敬之與公主語
常自稱下官及京師傾覆綜棄州北走時爾朱世隆專
權遣取公主至洛陽世隆逼之公主罵曰逆賊敢辱天
王女乎世隆怒遂縊殺之(伽藍記)
娘子軍高祖女平陽公主歸柴氏舉義兵於司竹園號
娘子軍即柴紹之妻也(南部新書)
毁垣太平公主武后所生后愛之傾諸女弟擇薛紹尚
之假萬年縣為婚館門隘不能容翟車有司毁垣以入
自興安門設燎相屬道樾為枯當時羣臣劉禕之詩云
夢梓光青陛穠桃藹紫宮元萬頃云離元應春夕帝子
降秋期任奉古云帝子升青陛王姬降紫宸郭正一云
桂宫初服冕蘭掖早升笄皆納妃出降之意也(文館記)
光豔安樂公主中宗季女也下嫁武崇訓光豔動天下
(新唐)附會韋氏熱可炙手道路懼焉萬迴望見車騎連唾
曰血腥血腥不可近也不久而夷滅矣(南部)
觀拜蕭嵩子衡尚永昌公主嵩夫人賀氏入觀拜席玄
宗呼為親家母禮儀甚盛(舊唐)
觀戲鄭顥尚宣宗女萬夀公主詔公主執婦禮皆如臣
庶之法苟違吾戒必有太平安樂之禍顥弟顗嘗得危
疾上遣使問之還問公主何在曰在慈恩寺觀戲場上
怒嘆曰我怪士夫家不欲與我家為昏良有以也亟命
召主入宫責之曰豈有小郎病不往省視乃觀戲乎遣
歸鄭氏由是責戚皆競競守禮法如東山衣冠之族(通鑑)
折筯宣宗選于琮尚永福公主事忽中寢丞相上請聖
旨上曰此女子近因與之會食對朕輒折匕筯性情如
此恐不可為士夫妻許别尚廣德公主(東觀奏記)
進食千盤成德軍節度使王元逵自領藩垣頗革父風
職貢結轍於道文宗詔尚夀安主公(新史絳王悟女)元逵遣叚
氏姑詣闕納娉禮叚氏進食二千盤并御衣戰馬公主
糚奩及私白身女口等其從如雲朝野榮之(舊唐)
合壁事類以千盤字為進食于牙盤大誤觀者
粉侯宋世以駙馬都尉為粉侯文及甫抵書邢恕謂駙
馬韓嘉彦兄忠彦為粉兄(劉摰傳)
明經俊才漢結叔高晉姻武子(禇淵碑)叔高以明經顯於
漢武子以俊才聞於晉
天中記卷十二
