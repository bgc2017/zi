天中記卷五十九
明陳耀文撰
烏
孝烏烏孝鳥也孔子曰烏盻呼也取其助氣故以為烏
呼(說文)
日禽烏者日中之禽(上)
陽精烏者陽之精(元命包)
白烏生衆烏天地之初有三白烏主生衆烏(三五歷)
返哺飛翔羽翮為陽陽氣仁故烏哺公也(運斗樞)夫孝行
之本替本而求末者未見得之者也如或得之君子不
貴矣烏者而有返哺况人而無孝心者乎(譙子法訓)
瑶光星散瑶光星散為烏(運斗樞)
三足烏熒惑火精生朱烏古今注所謂赤烏者朱烏也
其所居高遠日中三足烏之精䧏而生三足烏何以三
足陽數奇也是以有虞至孝三足集其庭曾參鋤瓜三
足萃其冠瑞應圖三足烏文王時見(抱朴子)
爵生烏孔子曰存亡禍福皆在己而已天災地妖亦不
能殺也昔者殷王帝辛之時爵生烏於城之隅工人占
之曰凡小以生巨家國必祉王名必倍帝辛喜爵之德
不治國家凶暴無極外寇乃至遂亡殷國此逆天之時
詭福反為禍(說苑)
蒼烏見文王時見蒼烏王者孝悌則至(瑞應圖)江海不揚
波南海翰以蒼烏(禮斗威儀)
赤烏&KR1335;珪赤烏&KR1335;珪降周之岐社命代殷也(墨子)文王之
時赤烏&KR1335;丹書集於周社故其色尚赤(吕覽)
火為朱烏周天子發渡孟津火自上復於下至於王屋
流為烏其色赤其聲魄云(中候)火者陽也烏有孝名武王
卒父大業故烏瑞臻(尚書緯)赤烏武王時銜榖至屋上兵
不血刃而殷服(瑞應圖)
師遁烏樂楚令尹子元以車六百乘伐鄭諸候救鄭楚
師夜遁鄭人將奔桐丘諜告曰楚幕有烏乃止(莊二十八)晉
侯伐齊齊師夜遁師曠告晉侯曰鳥烏之聲樂齊師其
遁叔向告晉候曰城上有烏齊師其遁(襄八)
仁烏魯哀公十四年晉文公焚山求介子推有白烏遶
煙而噪或集介子推之側火不能焚晉人嘉之起一臺
曰思煙臺種仁夀木似栢而枝葉長花可食其烏又云
仁烏慈烏(拾遺記)
望烏臺越王入國丹鳥夾王而飛故勾踐得入國也起
望烏臺言烏之異也(上)
烏頭白燕太子丹質於秦秦王遇之無禮不得意欲歸
秦王不聽謬言曰令烏白頭馬生角乃可丹仰天歎烏
即白頭馬為生角秦王不得已而遣之(燕丹子)
朝夕烏成帝時何武請以御史大夫為大司空備三公
官時御史府中列栢樹常有野烏數千棲宿其上晨去
暮來號曰朝夕烏烏去不來者數月長老異之(漢書)
赤烏巢門吳叔和犍為人母沒負土成墳有赤烏巢門
甘露降戶(師覽授孝子𫝊)烏馴丹羽巢叔和之室鹿呈白毳止
功文之廬(晉孝友𫝊序)
啣鼓東陽顔烏以純孝著聞後有群烏銜鼓集顔所居
之村烏口皆傷一境以為顔烏至孝故慈烏來萃銜鼓
之興欲令聾者遠聞即於鼓處立縣而名為烏傷王莾
改為烏孝以彰其行迹云(異苑)
畫壁按明帝起居注曰東巡泰山到榮陽有烏飛鳴乘
輿上虎賁王吉射之烏上告曰烏鳴啞引身射左腋陛
下方萬歲臣為二千石帝賜錢二百萬令亭壁畫為烏
也(風俗通)
&KR0742;鵲吳王為神主來立廟倉龍門外時有烏巢朱雀門
上又有兩烏銜一雀置神座前或得神書說改元之意
乃改赤烏為太元元年(吳歷)
接丸彭澤有烏接丸行者丸飯投之高下無失(張勃吳錄)
白烏赤足武皇帝雄泰成三年白烏赤足來翔帝以問
免賢賢曰烏有反哺之義必有遠人懷惠而來果關中
流民請降(蜀李雄書)
為祟寧遠參軍弘景則其姊病四十餘年令吾卦之得
明夷之小過然病每欲動時輙有烏來鳴即便發作案
卦當得獨蹄猪畜之後婦人如欲眠見一丈夫衣服人
黑在戶前立遥呼婦人語其來前不肯言有所畏遂泣
而去病始小間吾嘗與殷侯共論此事曰烏日之禽猪
月畜水火相忌自然之數故取玄隂之伏物用消太陽
之飛精日中三脚以獨足者當之(洞林)
啞啞聲支道林入東見王子猷兄弟還人問見諸王何
如荅曰見一群白頸烏伹聞啞啞聲(世說)
䘖繖徐干木年少時嘗夢烏從天下銜長斗繖樹其庭
前烏復上天銜繖下凡樹三繖竟烏大鳴作惡聲而去
徐後果得遂以惡終(上)
大如白鷺晉時營道縣令何潜之於縣界得烏大如白
鶩膝上髀下自然有銅環貫之(酉陽)
巢殿簡文帝咸安初有烏巢殿屋帝使人占之曰西南
有女人師當能伏此怪時歷陽郡烏江寺有尼苦行通
靈時號聖𡡉帝即遣召問之對曰脩德可以禳災齋戒
亦能轉障帝乃建齋七日忽烏運巢而去帝因為聖𡡉
起新林亭(晉南京寺記)
烏夜村海塩南三里有烏夜村晉何凖所居也一夕群
烏啼噪凖適生女他日復夜啼乃穆帝立凖女為後之
月(志)
獻白烏高帝時有獻白烏帝問此何瑞范雲位卑最後
答曰臣聞王者敬宗廟則白烏至時謁廟始畢帝曰卿
言是也感應之理一至此乎(齊書)
三鴉引路後魏太和二十三年孝文親征馬圈行至賈
復城昏霧得三鵶引路遂至南山因號通鵶城(元和郡縣志)
樹烏免難齊大尉司馬殷齊之隨陳顯逹鎮江州辭付
寳誌誌畫絹作一樹樹上有烏語云急時可登此後顯
逹逆節留齊之鎮州及敗齊之叛入廬山追騎將及齊
之見林中有一樹樹比有烏乃誌所畫悟而登之烏竟
不飛追者見烏謂無人而返卒以見免(高僧𫝊)
馴庭蕭放梁武弟偉子也字希逸隨父祗至鄴祗卒放
居喪以孝聞居廬室前有二慈烏來集各據一樹為巢
自午以前馴庭飲啄午後更不下樹每臨時舒翼悲鳴
全似哀泣家人測之未嘗有闕時以為至孝之感(北齊)
至孝出明帝時順陽獻三足烏八月甲子群臣上表稱
應詔曰夫天不愛寳地稱表瑞莫不威鳳巢閣圖龍躍
沼豈直日月珠連風雨玉燭是以鈎命决曰王者至孝
則出元命苞曰人君至治所有虞舜烝烝來茲異趾周
文翼翼翔此靈禽文考至德下覃遺仁爰被遠符千載
降斯三足將使三方歸本九州翕定惟此大體景福在
民予安敢讓宗廟之善弗宣大惠可大赦天下文武官
普進三級(周書)
烏啄譛人司馬申短毛喜於後主使其廢錮申嘗晝寢
於尚書省下有烏啄其口流血時論以為譛賢所致(陳書)
隨軍延和初孫佺為幽州都督北征奚出軍之日有一
大星落於營内兵將無敢言者軍行後幽州界内鴉鳥
鴟鳶並隊皆隨軍去經二旬而沒軍八萬烏鳶食其肉
(僉載)凢軍出有鳶烏隨其後者皆敗亡之徵元和中有曾
敬雲者嘗為北都禆將李師道叛時曾將行營兵士數
千人每出軍有烏鳶隨其後即軍必敗率以為常(宣室志)
䘖木為城貞元四年夏鄭汴境内烏皆群飛集魏博田
緒淄青李納境銜木為城高二三尺方十里緒納惡而
焚之信宿如故烏口皆流血又十八年六月烏集徐州
之滕縣嗛柴為城中有白烏一碧烏一
集戟柳仲郢自拜諫議後每遷官群烏大集於昇平里
第庭樹戟架皆滿凢五日而散詔下不復集家人以為
候唯除天平節度烏不復集(舊唐)遂卒於鎮(長安志尺)
魏丞烏唐魏伶為西市丞養一赤觜烏每與人衆中乞
錢人取一丈而銜以送伶處日收數百時人號為魏丞
烏(僉載)
挽鈴温璋為京兆尹勇於殺戮京邑憚之一日聞挽鈴
而不見有人如此者三乃一鵶尹曰是必有人探其雛
而來訴也命吏隨鵶所在而捕之其鴉盤旋引吏至城
外樹間果有人探其雛尚憩樹下吏執送之府尹以事
異於常乃斃之
禁邪會稽釋全清能劾鬼神時有市儈王家婦病邪累
年清為縳草人置壇呪禁之鞭驅錇中&KR0687;&KR0687;有聲以六
乙泥緘瘞桑下婦遂差後劉漢宏董昌亂人謂為窖藏
破之見一鵶飛立桑杪人語曰今得見日光矣時清公
已卒也(宋高僧𫝊)
朝烏高昌國有朝烏者旦旦集王殿前為行列不畏人
日出然後散去(南史)
拘耆昔有烏名拘耆遊在叢林梁言赤嘴烏也(法苑珠林)
知雨俗候烏飛趐重知天將雨(酉陽)
鷙鳥烏一名鷙鳥(古今注)
鬼雀烏之白脰者西南人謂之鬼崔嗚則凶咎(禽經注)
雛烏武周縣火山亦名榮臺其山出雛烏形類雅烏純
黑而姣好音與之同繢彩紺發觜若丹砂性馴良而易
附弁童幼子捕而執之赤觜烏亦曰阿雛烏按爾雅純
黑反哺謂之慈烏小而腹下白不反哺者謂之雅烏白
頭而群飛者謂之燕烏大而白頭者謂之養烏爾雅曰
鸒期卑居也孫炎曰卑居楚烏犍為舍人以為壁屋說
文謂之雅雅楚烏莊子曰雅賈矣馬融亦曰賈烏者也
又按瑞廣圖有三足烏赤烏白烏之名而無記於此烏
故書其異耳(水經注)
鵲
神女鵲一名神女(古今注)一名飛駁鳥(本草)
陽鳥鵲者陽鳥先物而動先死而應見於木風之象(易通)
(卦騐)
芻尼昔如來在雪山脩道芻尼巢於項上佛既成道芻
尼受報為那提國王芻尼野鵲子(𫝊燈錄)
知風鵲識歲之多風也去喬木而巢扶枝大人過之則
探鷇嬰兒過之則挑其卵知備遠難而忘近患(淮人間)
避風鵲知太歲所在(說文)鵲巢開口避太歲(博物志)向太乙
(淮注)
知來乾鵲知來而不知往此修短之分也(淮南)
鵲不鵲史疾謂楚王曰張官置吏必曰廉㓗勝任今盗
賊公行弗能禁止可謂烏不為鳥鵲不為鵲也
乾鵲至而行人至樊將軍噲問陸賈曰自古人君皆云
有瑞應豈有是乎賈曰有之乾鵲噪而行人至蜘蛛集
而百事嘉况人君重位乎(西京雜記)
順風而立孝武坐未央前殿東方朔執戟階傍屈指獨
語上從殿上見朔呼問之殿後栢樹上有鵲立枯枝上
東面而鳴使視之果然問朔何以知之對曰風從東方
來鵲尾長傍風則傾皆風則蹷必當順風而立是以知
之(東方朔𫝊)
巢於帆檣孫和為南陽王之長史行過蕪湖有鵲巢於
帆穡官僚皆憂慘以為穡木傾危之象既而和果敗焉
(吳志)
探取王澄為荆州將之鎮送者傾朝澄見樹上鵲巢便
脱衣上樹探&KR1145;而弄之神氣蕭然傍若無人(晉書)
集承塵建平王宏子景素在蕃甚得人心而謗聲日積
當廢帝時深懷憂懼常與故吏劉璡獨處曲臺有鵲集
於承塵上飛鳴相逐景素泫然曰若斯鳥者遊則參乎
風煙之上止則隱於林木之下飢則啄渴則飲形體無
累於物得失不關於心一何樂哉後果及禍(南史宋書)談藪
作燕
&KR0146;墮武衛奚永洛與河内人張子信對坐有鵲鳴於庭
樹□而墮焉子信曰鵲言不善向夕若有風從西南來
歷樹拂堂角則今夜有人喚公不得往子信去後果有
風來至夜高儼使召永洛且云勅喚永洛欲赴其妻若
留稱墜馬腰折免於難(北齊書)
巢車高祖圍堯君素於蒲州粮盡人相食鳥有鵲巢其
&KR0008;石車之上人心遂離為李楚客斬首𫝊之京師(舊唐)
白鵲正觀二年九月嘗有白鵲巢於寢殿槐上合歡如
腰鼓左右稱賀上曰此何足賀命毁其巢縱鵲於野外
(通鑑)
玄衣傳赦貞觀中南康黎景逸居於空青山嘗有鵲巢
其側每飯食以餧之後隣地失布者誣景逸盗之繫南
康獄月餘劾不承欲訊之其鵲止於獄樓向景逸歡喜
以𫝊語之狀其日𫝊有赦官司詰其由來云路逄玄衣
素衿人所說三日而赦至景逸還山乃知玄衣素衿者
鵲之所𫝊(僉載)
焚巢禳狐貞元三年中書省梧桐樹上有鵲以泥為巢
焚其巢可禳狐魅
喜鵲竇申宰相參之族子參特愛申每議除受多詣於
申或泄之以招權受賂每所至人謂之喜鵲(舊唐)參敗申
擬配流德宗曰吾聞申欲至人家謂之喜鵲遂賜死(僉載)
鵲梁鵲巢中必有梁崔圓相公妻在家時與姊妹戲於
後園見二鵲捕巢共&KR0742;一木如筆管長尺餘安巢中衆
悉不見俗言見鵲上梁必貴(酉陽)鵲梁蔽形鵲食歸酒
靈鵲學士院有雙鵲嘗棲於西軒海棠枝上每學士會
食必徘徊翔集於玉堂之上略無驚畏因謂之靈鵲或
鳴噪必有大詔令或宣召之事(金坡遺事)
喃喃後唐釋可止善律詩在定州日中山節度使王處
直與太原陳義互相疑貳諸候兼并王令方欲繼好息
民因命僧齋於慶雲寺會有獻白鵲者王曰燕人詩客
試為詠題止即席而成後句云不知誰會喃喃語必向
王前報太平王欣然(宋高僧𫝊)
填河七月七日鵲無故皆髠相傳以為是日河鼓與織
女會於漢東役鵲為梁以渡故毛皆為脱去(爾雅翼)烏鵲
填河成橋而渡織女(風土記)
鵲玉天玄主物簿云鵲啄槐實結玉於腦謂之鵲玉此
鵲終歲不復鳴噪雖巢無胎卵又云戴玉之鵲巢於室
與燕同群
炙病鵲搆巢取在樹杪枝不取墮地者又𫝊枝受卵端
午日午時取其巢炙病者立愈(酉陽)
鵲枕番禺人逄端午日採鵲巢中獲兩小石號鵲枕此
日得之者佳婦人遇之有抽金簪解耳璫而償其直者
(投羌雜錄)蓋取以為媚人藥也
鵲腦鵲腦令人相思取鵲一雄一雌頭中腦燒之於道
中以與人酒中飲則相思(淮萬畢術)
失時則起鵲上高城危而巢於高枝之巔城壊巢折凌
風而起故君子之居世也得時則義行失時則鵲起(莊子)
鳩
鷹化仲春之月鷹化為鳩(月令)
拂羽榖雨日又五日鳴鳩拂其羽鳴鳩不拂其羽國不
治兵(周書時訓)
五鳩郯子云少皥時祝鳩氏司徒也鶻鳩氏司事五鳩
鳩民者也(昭十七)
感鳩作歌舜耕於歷山思慕父母見鳩與母俱飛鳴相
哺食益以感思乃作歌(琴操)
白鳩張紘與袁紹書曰殷湯有白鳩之祥(吳錄)成王時來
至(瑞應圖)
献鳩孔叢子曰邯鄲人正且献鳩於趙簡子厚賞之客
曰正旦放鳩厚恩也得賞競捕之不如勿賞簡子曰善
(列子同)
放鳩榮陽有厄井漢王避項羽於中雙鳩集飛井上羽
以為無人故沛公得免因以為名故漢世正旦放鳩為
此也(地理志)俗說高祖與項羽戰敗於京索遁叢薄中羽
追求之時鳩正鳴其上追者以鳥在無人遂得脱及即
位異此鳥故作鳩杖以賜老者按少皥五鳩鳩者聚聚
民也周禮羅氏獻鳩養老漢無羅氏故作鳩杖以扶老
(風俗通)仲秋之月縣道皆案戶比民年始七十者授之以
王杖餔之糜粥八十九十禮有加賜王杖長九尺端以
鳩為餙鳩者不噎之鳥也欲老人不噎所以愛民也(續漢)
(禮儀志)
白鳩郎鄭弘遷臨淮大守郡民徐憲在喪致哀白鳩巢
戶側弘舉為孝廉朝廷稱為白鳩郎
鳩化金鈞京兆長安有張氏獨處一室有鳩自外入止
於床張氏患之披懷祝曰鳩來為我禍也飛上承塵為
我福耶來入我懷鳩飛入懷以手探之則不知鳩之所
在而得一金帶鈎是後子孫昌盛有為必偶貲財萬倍
蜀客賈至長安中聞之乃厚賂婢婢竊鈎以與蜀客張
氏既失鈎漸漸衰耗而蜀客亦數罹窮厄不為己利或
告之曰天命也不可以力求於是賫鈎以反張氏張氏
復昌故閏西稱張氏𫝊鈎云(搜神記)
拂冠晉永康元年正月大會有鳩入御坐武帳中拂司
空張華之冠(蕭方寺三十國春秋)
雙鳩巢舟庾子與父域為巴守卒於郡子輿奉喪還鄉
初發蜀有雙鳩巢舟中及至又栖廬側每聞哭泣之聲
必飛翔簷宇悲鳴激切(南史)
鳩集鳳池唐王及善才行庸猥風神鈍濁為内史時人
號為鳩集鳳池(僉載)
集簷王庭湊武陵支屬也生於別墅嘗有鳩數十隻朝
集庭樹暮集簷下有異人駱德播異之後為三軍扶立
為留後代田弘正歸别墅而庭樹婆娑暗此舍矣(北夢𤨏言)
庭湊始生有鳩數十朝集庭樹暮宿簷戶長駢脅歷居
戎職值亂殺田弘正推為留後子孫相繼藩鎮一百年
(唐年小錄)
孝鳥詩曰翩翩者鵻毛𫝊云鵻鳺鴀也一宿之鳥鄭箋
云一宿者一意於所宿之木又云鳥之謹慤者人皆愛
之此是謹慤孝順之鳥也陸璣云今小鳩也一名䳕鳩
幽州人或謂之鷱□梁宋之間謂之佳(爾雅翼)
拙鳩物之拙者不能為巢纔架數枝往往破卵無巢不
能居天將雨則逐其雌霽則呼而反之今人辨其聲以
為無屋住(爾猚翼)拙者莫如鳩巧者莫如鶻(禽經)
葚醉鳩食梁椹則醉貓食薄荷則醉虎食狗則醉
子七詩鳲鳩在桑其子七兮𫝊鳲鳩秸鞠也鳲鳩之養
其子朝從上下莫從下上平均如一
老僧食鄧州有老僧日食二鳲鳩僧俗共非之老僧毫
無所避當饌之際有士求飡分其二足而食食訖老僧
盥潄雙鳩從口而出一則能行一則匍匐在地貧士驚
駭亦吐其飯二脚亦生其僧後乃不食此味衆皆敬異
號曰南陽鳲鳩和尚(雲溪友議)
㘁咷楚鳩一名㘁咷(廣志)
鶉
機星散機星散為鶉德義少殘之家則鶉生(運斗樞)
鼠化三月田鼠化為鴽鴽鵪也變而之善故盡其辭也
鴽為鼠變而之不善故不盡其辭也(大戴禮)鴽青州謂之
鴾母周雒謂之鴽幽州謂之䳺(吕覽注)
性淳陸璣云鶉性淳不越横草能不亂其匹尸子曰尭
鶉居莊子云聖人鶉居而鷇食
鬭竦翼鳥之闘竦其尾鶉之闘竦其翼(甘氏星經)鶉鷃為闘
夢見鶉鷃憂閑闘也(夢書)
雀生鶉宋康王時有崔生鶉占之曰小生巨必霸天下
康王大悦射天笞地為齊所滅(賈誼新書)
鶉觚鶉觚縣者秦使太子扶蘇及蒙恬築長城見此原
水淺因欲築城遂以觚爵奠祭乃有鶉鳥飛升觚上以
為靈異因以名縣(周地國記)安定原土築時奠祭以觚爵忽
有一鶉飛於觚上因名鶉觚之城魏文帝天統中立為
鶉觚縣(窮神秘苑)
蛙變至道二年夏秋間京師鬻鶉者積於市門皆以大
車載而入鶉纔直二文是時雨水絻無蛙聲人有得於
水次者半為鶉半為蛙列子云蛙變為鶉注云事見列
子事不謬矣(談苑)短頭細黃魚以九月中因秋風而變成
鶉官吏捕取以塩炙食滋味肥美出交趾合浦郡(草木狀)
欺儒子夫俗士之牽逹人也猶鶉鳥之欺孺子也鶉鳥
之性善近人飛不峻也不速也蹲蹲然似若將可獲也
卒至乎不可獲是孺子之所以䠅膝跣足而不以為敝
也俗士之與逹人言也若將可寤卒至乎不可寤是逹
人之所以乾唇噎聲而不舍也(中論)
瓜生種瓜園東比饒鶉子以瓜爛故老蛙於園東北即
化為鶉子(物類相感志)千歲羊肝化為地宰蟾蜍得苽卒時
為鶉此皆因氣作以相感而成也(淮萬畢術)
宛鶉宛鶉大於此鶉以供御(廣志)
鶯
楚雀離黃倉庚也鳴即蠶生(說文)黃鳥鸝鶹也閏西謂之
鸝黃俗呼黃離留或謂之黃栗留幽州人謂之黃鶯一
名商庚一名倉庚一名鵹黃一名楚雀齊人謂之摶黍
常以椹熟時來桑間里語曰黃栗留我離黃甚熟一應
節趍時之鳥或謂之黃袍(詩義疏)
止妬梁武平齊獲侍兒千餘軰頗娛於目為郄后所隔
拗憤恚將成疹左右識其情者進言曰臣嘗讀山海經
云以鶬鶊為膳可以止妬梁武從之郄茹之後妬殆减
半帝神其事左右復言曰願陛下廣為羞以徧賜群臣
使不才者無妬於才挾私者不妬其奉公濁者不嫉其
清貪者不忌其廉亦助化之一端也帝然其言將詔虞
人廣捕之會崇佛戒殺遂止(英華)
金衣公子明皇每於禁苑中見黃鶯常呼之為金衣公
子(開元遺事)
哺雛頃年有人取得黃鸎雛養於竹籠中其雌雄接翼
既夜哀鳴於籠外絶不飲啄乃取鶵置于籠外則更來
哺子人或在前略無所畏忽一日不放出籠其雌雄繚
遶飛鳴無從而入一投水中一觸籠而死剖腹視之其
腸寸斷(玉堂閑話)
土卵&KR0878;州每至冬月於田畆中得土堅圓如卵者輙取
以賣破之則鸎在其中無腹毛羽蓋以土自裏伏而土
堅勁候春始生羽破土而出(爾雅翼)
鸚鵡
能言鸚鵡能言鳥也(說文)鸚鵡能言而不可使長是何則
得其所言而不得其所以言故循迹者非能生迹者也
(淮說山)
慧烏黃山有烏焉其狀如鶉青羽赤喙人舌能言名曰
鸚鵡鸚鵡舌似小兒舌脚折前後各兩扶南徼外出五
色者其亦有純赤白者大如鷹也(元經)鸚鵡名烏棲林啄
蕊四指中分行則以觜(圖贊)凢鳥下臉眨上獨此鳥兩臉
如動如人目(雜俎)行則以口啄地然後足從之(南州異物志)
鸚鵡瘴南中云養鸚鵡切忌以手捫摸其背犯者即不
飲不啄而卒(異物志)廣南新春十州多鸚鵡食木葉榕實
凢養之俗忌以手頻觸其背犯者即多病顫而卒土人
謂為鸚鵡瘴(北戶錄)鸚鵡摩其背而瘖鸚鵒剪其舌而語
(禽經)
食麻子興平元年益州蠻夷獻鸚鵡三昭曰往者益州
獻鸚鵡三枚夜食三升麻子今榖價騰貴此鳥無益有
損可付安西將軍楊定國令歸本土(劉斐漢帝𫝊)
藏甕張華有白鸚鵡華每出行還輙說僮僕善惡後寂
無言華問其故鳥云見藏甕中何由得知公後在外令
喚鸚鵡鸚鵡曰昨夜夢惡不宜出戶公猶強之至庭為
鸇所摶教其啄鸇脚獲免(異苑)
赤謝莊為太子庶子時南平王鑠上赤鸚鵡普詔群臣
為賦太子左衛率府袁淑文冠當時作賦畢賫以示莊
莊賦亦竟淑見而歎曰江東無我卿當獨秀我若無卿
亦一時之傑也遂隱其賦(宋書)
能歌天監元年交州獻能歌鸚鵡詔不納(梁紀南史)
異名隋開皇中柳歸舜自巴陵泛舟遇風吹至君山因
維舟至一處有鸚鵡數十相呼姓字有名武遊郎阿仙
郎阿蘇兒者有名自在先生武仙郎踏蓮露者有名鳳
皇臺戴蟬兒多花子者或有善歌者因問歸舜姓字來
路乃曰為足下轉逹桂家三十娘子因遥呼曰阿春此
間有客有青衣乘雲而下為之設食忽有道士自空飛
下投一尺綺與歸舜曰以此掩眼即去矣歸舜從之忽
如身飛却墜以逹舟所(函怪錄)
訢寒貞觀五年林邑獻五色鸚鵡數訴寒適新羅獻美
女二人魏徵以為不宜受太宗喜曰林邑鸚鵡猶能自
言苦寒思歸况女之遠別親戚乎并鸚鵡各付使者歸
之
首有十紅毛貞觀十八年陀洹國獻白鸚鵡毛羽皓素
頭上有紅毛數十垂與趐齊(舊唐)
夢折翅則天嘗夢一鸚鵡羽色甚佳兩趐俱折以問宰
臣群臣默然内史狄仁傑曰鵡者陛下姓也兩趐折者
陛下二子廬陵相王也陛下起此二子兩翅舉也承嗣
三思連項皆赤(僉載)
雪衣女開元中嶺南獻白鸚鵡養之宫中歲久馴獶聰
慧洞曉言詞上及貴妃皆呼雪衣女授以嗣臣詩篇數
遍便可諷誦上每與貴妃及諸王博戲上稍不勝左右
呼雪衣娘必飛入局中鼓舞以亂其行列或啄嬪御及
諸王手使不能争道忽一日飛上貴妃鏡臺語曰雪衣
娘昨夜夢為鷙鳥所摶將盡於此乎上使貴妃授以多
心經以禳之後從校獵戲於殿上忽有鷹摶之而斃上
與貴妃嘆息久之遂命冢於苑中為立冡呼為鸚鵡冢
(明皇雜錄)
諫玄宗時以林邑國進白鸚鵡慧利之性特異嘗者因
暇日以金籠餙之示於三相上再三美之時蘇頲初入
相每以忠讜勵已因前進云鸚鵡能言不離飛鳥臣願
陛下深以為志(松忩錄)
時樂玄宗時有五色鸚鵡能言上令左右試牽帝衣鳥
輙瞋目叱咤岐府文學能延京獻鸚鵡篇以贊其事張
說有表賀稱為時樂鳥(酉陽)
綠衣使者長安有豪民楊崇義者妻劉氏與隣兒李弇
私通遂謀害之埋枯井中其妻乃四散尋覓經府陳詞
宫吏日夜追捕賊不得後縣官等再詣崇義家檢校其
架上鸚鵡忽然聲屈曰殺家主者劉氏李弇也遂俱服
罪欵府尹具事奏聞明皇取鸚鵡付后宫封為綠衣使
者張說為𫝊(開天遺事)
舍利貞元中有獻鸚鵡鳥者河東裴氏志樂金仙之道
以此鳥名載𣑽經常狎而敬之始告以六齋之禁此及
辰後非時之食終夕不視或教以持佛名號者則仰首
奮翼若善承聽或俾之念佛則默然而不荅或謂之不
念即唱言阿隬陀歷試不爽貞元十九年七月悴爾不
懌已日而甚馴養者知將盡乃鳴磬者曰將西歸乎為
爾擊磬爾其存念每一擊磬一稱隬陀佛泊十擊磬而
十念成歛翼委足揜然而絶命火以闍之法焚之得舍
利十餘粒(韋臯鸚鵡舍利塔記)
黃鸚鵡建隆二年隴州貢黃鸚鵡上以為瑞遂作金鸚
鵡等旗中書舍人王著獻頌因以規諫詔褒之(宋志本傳)
悲思故主宋徽宗時隴西歲貢鸚鵡徽宗置之安妃閣
教以詩文及宣和末遣中便送還本土後郭浩以秦鳳
提點刑獄按邊至隴口見一白一紅鸚鵡鳴於樹問問
知來自杭州因問上皇安否浩曰上皇崩矣鸚鵡皆悲
鳴不已浩賦詩曰隴口山深草樹荒行人到此斷肝腸
耳邊不忍聽鸚鵡猶在枝頭說上皇(建炎實錄)
呼琵琶蔡確貶新州侍兒名琵琶隨焉有鸚鵡甚慧公
每扣響板鸚鵡傳呼其名琵琶卒後誤觸響板鸚鵡猶
呼不已悒悒不樂有詩云鸚鵡言猶在琵琶事已非傷
心瘴江水同渡不同歸又作送將歸賦未幾而卒(青林詩話)
問主關中商有得鸚鵡於隴山能人言商愛之商偶以
事下獄出而嘆恨不已鸚鵡曰即在獄數日已不堪鸚
鵡遭籠閉累年柰何商感而放之去後每有同軰過隴
者鸚鵡必於林間問其安否託以寄聲焉(邵氏聞見錄)
鸜鵒
寒臯鴝鵒一名寒臯斷舌可使言語(淮萬畢術)一作乾睪
玄鳥鸜鵒亦名玄鳥(古今注)
來巢有鴝鵒來巢書所無也師已曰異哉吾聞文成之
世童謠有之鸜之鵒之公出辱之鸚鵒之羽内在外弱
鸜鵒跦跦公在乾候鸜鵒之巢遠哉遥遥(闕)鶴鵒往
歌來哭童謠有是今鸜鵒來巢其將及乎(闕)有鸛鵒
來巢於榆(運斗樞)鸛鵒者飛行屬之陽夷狄之鳥穴居於
隂(考異郵)鸜鵒者非中國之禽也(禮稽命)
報事晉司空桓豁在荆有參軍剪五月五日鴝鵒舌教
令學語遂無所不名顧參軍善彈琵琶鸜鵒每立聽多
時又善能效人語聲司空大會吏佐令悉效四坐人語
不絶似有生&KR1604;鼻語難學學之不似因内頭於甕中使
效焉遂與&KR1604;者語聲不異主典人於鴝鵒前盗物參軍
如厠鴝鵒同無人密白主典人盗某物參軍䘖之而末
發後盗牛肉鴝鵒復白參軍曰汝云盗肉應有驗鴝鵒
曰以新荷裏著屏風後檢之果獲痛加治而盗者患之
以熱湯灌殺參軍悲傷累日遂請殺此人以報其怨司
空教曰原殺鴝鵒之痛誠合論殺不可以禽鳥故極之
於法令止五歲刑(幽明錄)
&KR0742;鈎唐秘書少監崔行功未得五品前忽有鴝鵒&KR0742;一
物入其室置按上乃去乃魚袋鈎玦不數日加大夫也
(隋唐嘉話)
八哥南唐李主諱煜改鸜鵒為八哥(負晅雜錄)亦曰八八兒
(王虚中勸孝文)
鷙擊宋龍圖孫正臣邵武人居高郵嘗有疾得異方湏
鸜鵒公素不殺故藥久不就忽有鷙禽擊死之墮庭中
公得而餌之疾遂愈(高郵志)
念佛生蓮宋天臺黃巖寺僧畜一鴝鵒常隨僧念佛不
待僧教亦自念得一日立死籠中僧葬之生紫色蓮花
穿土而出大智律師為之頌曰籠中立死渾閑事化紫
蓮花也大奇(耕餘博覽)
媚藥鸜鵒交時以足勾足鳴鼓翼如闘狀往往墮地俗
取其勾足為媚藥(酉陽)
取火鸜鵒舊言可使取火效人言勝鸚鵡取其目睛和
人乳研滴眼中能見煙霄外物也(上)
花鵒五月鸜鵒之毛羽新成俗好登巢取養之以教其
語謂之花鵒(荆楚歲時記)
秦吉了
結遼林邑國有結遼鳥謂之吉了鳥能人語(唐會要)以熟
鷄子和飯飼之或云容州有純赤純白色者
憶雌天后時左衛兵曹劉景陽使嶺南得秦吉了二隻
能觧人語至都進之留其雌者雄煩怨不食則天問曰
何乃無聊也鳥曰其配為使者所得頗思之乃呼景陽
曰卿何故藏一鳥不進景陽叩頭謝罪乃進之則天不
罪也(僉載)
惠于鸚鵡嶺南有鳥似鸜鵒而稍大乍視之不相分辨
籠養久則能言無不通南人謂之吉了亦云料開元初
廣州獻之言音雄重如丈夫委曲識人情惠於鸚鵡遠
矣(舊唐樂志)
珍禽普寧有廉州民獲赤白吉了各一頭献於刺史者
其赤者尋卒白者久而能言凡笑語悉皆效人斯珍禽
也(北戶錄)
不入夷瀘南有畜秦吉了者亦能人言有夷酋欲以錢
三十萬買之其人告以貧將賣爾秦吉了曰我漢禽不
願入夷中遂不食而死(聞見錄)
白鷴
獻閩越獻高帝白鷴黑鷴各一隻帝大悦厚賜之(西京雜記)
羽族幽竒白鷴羽族之幽奇也素質黑章瓜觜純丹体
被冠距頗䫫夫鷄翟神貎清閑不雜於衆禽(蕭穎士白鷴賦序)
家鷄所伏黃山胡公有雙白鷴蓋是家雞所伏自小馴
狎了無驚猜以其名呼之皆就掌取食然此鳥耿介難
畜胡公贈我求詩因援筆三什以贈之(李集)
鷴馴徽宗端邸時藝文之暇頗好馴養禽獸以供玩及
即位貂璫奉承羅致稍廣江公望在諫省聞之函諫上
大悦即日詔内禦盡縱勿復留殿中有一鷴蓄久而馴
不&KR1475;去上以親逐塵尾逐之迄不離左右乃刻公望姓
名於塵柄曰朕以旌直也及江去國享上之論興浸滛
及於良嶽矣都城廣莫秋風夜静禽獸之聲四徹宛如
郊野識者以為不祥益思江之忠焉
同主死難厓山之敗陸秀夫抱祥興帝與俱赴水時一
舟一白鷴奮擊哀鳴與籠墜水中死
鷹
瑶光星散瑶光星散為鷹(元命包)
鷙殺之鳥鷹者鷙殺之鳥(易通卦驗)
異名有雉鷹有莬鷹一歲為黃鷹二歲撫鷹三歲青鷹
胡鷹獲章(廣志)
不擊伏鷹不擊伏鶻不擊妊(禽經)
變鳩驚蟄之日鷹變為鳩小暑之日鷹乃學習處暑之
日鷹乃祭鳥(周書)鷹則為鳩鷹也者其殺之時也鳩也者
非其殺之時也善變而之仁故具言之也鳩為鷹而之
不仁故不盡其辭(大戴禮)春分之日鷹變為鳩秋分之日
鳩變為鷹時之化也(搜神記)
積怒虎豹無事行步若將不勝其軀鷹在衆鳥之間
若睡夢然故積怒而後全剛生焉(裴氏新書)虎聞聲而深伏
鷹見形而高飛(陶弘景)
被八卦八卦生鷹集之所被六甲山靈龜之所負(抱朴子)
爽鳩郯子云少嘷氏爽鳩氏司寇者也(左)
逐鳥雀季文子使太史克對宣公曰先大夫臧文仲教
行父事君之禮行父奉以周旋弗敢失墜曰見無禮於
其君者誅之如鷹鸇之逐鳥雀也(文十八)子産始知然明
問為政焉對曰視民如子見不仁者誅之如鷹鸇之逐
鳥雀也(襄二十五)
鷹擊殿上唐睢謂秦王曰要離刺慶忌蒼鷹擊於殿上
(國策)
蒼鷹郅都為濟南太守時人號為蒼鷹(漢書)
佳名茂陵少年李亨好馳駿狗逐狡獸或以鷹鷂逐雉
兔為之佳名鷹則有青趐黃眸青冥金距之屬鷂則有
從風鷂孤飛鷂(西京雜記)
求鷹廣漢馮顥為謁者逐單于至雲中大將軍梁冀遣
人求鷹止晉陽舍人不避顥收之使人擊鷹而亡顥追
捕甚急冀辭乃止(益部耆舊𫝊)
出籠馬融與伯世書曰憒憒愁思猶不解懷思在竹間
放狗逐麋晚秋涉冬太蒼出籠黃棘下兔芼以乾菜自
送餘日兹樂而已
饑則為用吕布使陳登詣太祖登因陳布勇而無謀宜
早圖之太祖悦布始因登求徐州牧不獲及登還布拔
戟斫几責之登曰登見曹公言待將軍譬如虎當飽其
肉否則噬人曰不然如養鷹饑則為用飽則颺去布乃
解(魏志)
飛集屋梁虞潭字思奥會沈充等逼京師潭起義軍至
上虞有野鷹飛集屋梁衆懼潭曰起大義而剛鷙之鳥
來破賊必矣後如其言
青骹張載摧論曰青骹繁霜縶於籠中何以效其撮東
郭於鞲下也白猿玄豹藏於檑檻何以知其接垂條於
千仞也
憎眼蘇峻時孔群在横塘為匡術所逼王丞相保存術
因衆坐戲語令術勸群酒以釋横塘之憾群荅曰德非
孔子尼同匡人雖陽和布氣鷹化為鳩至於識者猶憎
其眼(世說)孔愉與孔群共行在御道逄匡術賓從甚盛因
往與愉共語群初不視直云鷹化為鳩衆鳥猶惡其眼
術大怒便欲刃之愉下車抱術曰族弟發狂卿為我宥
之始得全首領(上)
飽則高颺慕容垂請至鄴拜墓苻堅許之權翼諫曰垂
猶鷹也飢則附人飽便高颺若遇風塵之會必有凌霄
之志唯宜急其羈絆不可任其所欲堅不從去果不還
(載記)
百頭元垣為冀州刺史不恤人事專為聚歛好畋漁無
日不出秋冬獵禽獸春夏捕水族鷹犬常數百頭置綱
十餘車自云寧三日不食不能一日不出(三國典略)
凌宵郡君北齊後主高緯鷹犬皆有儀同郡君子號鷹
曰凌霄郡君食縣邑鷹之入養者稍割大肉以飼之至
數日乃死(本紀)北史高思好友與諸貴書云仍縱於立奪
馬於東門光弁掣鷹於西市光弁姓斫骨
金脚齊王高洋天保三年獲白兔鷹一聯不知所得之
處合身毛羽如雪目色紫瓜之木白向末為淺鳥羽如
蠟脛並黃當時號為金脚高帝武平初領軍將軍趙野
夫獻白兔鷹一聯
佳鷹太宗謂侍臣曰李大亮可謂忠直矣朕遣使至其
所見有佳鷹諷令獻朕大亮因密來責朕云陛下久絶
畋獵而使者求鷹若是陛下之意深乖背旨如其自擅
便是任使非人朕覽表嘉歎不能自己有臣若是朕復
何憂於是賜之金壺以彰忠讜(唐書)
取鷹雛永徽中萊州人劉幸性好鷹於界山懸崖自縋
而下以取鷹雛欲至巢而䋲絶落於樹枝間下皆壁立
進退無所據大鷹見人&KR0742;肉不至巢所乃内樹下聿接
取肉餧雛已外即自食之經五六十日雛能飛乃裂裳
以係鷹之足一臂上係三聯透身而下鷹飛掣其兩臂
比至澗底一無所傷仍繫鷹而歸
結叢源乾曜為京兆尹仍留守京師乾曜政存寬簡不
嚴而理嘗有仗内白鷹因縱逸遂失所在上令京兆切
捕之俄於野外獲之其鷹絓於叢棘而死官吏懼得罪
相顧失色乾曜徐曰事有邂逅死亦常理主上仁明當
必不以此寘罪必其獲戾吾自當之不湏懼也遂入自
請失鷹之罪上不問(舊唐)
得霜鷹蘇味道才學識度物望攸歸王方慶體質鄙陋
言辭魯鈍智不逾俗才不出凡俱為鳳閣侍郎或問郎
中張元一曰蘇王孰賢荅曰蘇九月得霜鷹王如被凍
蝇或問其故荅曰得霜鷹俊捷被凍蝇頑鈍時人服其
能體物也(僉載)
决雲兒申王有高麗赤獵鷹置駕前目為决雲兒(酉陽)津
陽門詩赤鷹黃鶻雲中來妖狐狡兔無所依自注申王
有高麗赤鷹岐王有北山黃鶻逸氣奇姿特異他等上
愛之每校獵必置於駕前目為决勝兒
失白鷹詩鄭繇善五言開元初岐山王範為岐州刺史
繇為長史範失白鷹深所愛惜繇為失白鷹詩當時以
為絶唱其詩曰白錦文章亂丹霄羽翮齊雲間呼暫下
雪裏放還迷梁苑驚池鶩陳倉拂野鷄不知遼郭外何
處別依棲(唐新語)
雙白鷹讃開元乙夘歲東夷君長自肅慎扶餘而貢白
鷹一雙皆皓如練色班若綵章積雪全映飛花碎點所
謂金氣之英瑶光之精指麾應捷顧盻餘雄當落鵬之
賞蔑仇鷂之敵實稀代之尤也(英華蘇題贊)
五色鷹正元十一年二月同州進五色鷹八月潞州進
白鶻(唐會要)
鷹兔相刑王蜀先天元年太祖寢疾經旬文州進白鷹
茂州貢白兔群臣議曰聖人本命是兔鷹兔至甚相刑
貢禽非以為瑞退鷹留兔帝疾必痊敕命不從是歲晏
駕(何光遠鑑戒錄)
義鷹旴南陸氏子得山夫牡猴雛畜之甚馴縱其游息
猴益老意向類姦見婦女必跳抃如將近之陸謀殺之
未施手而猴先登屋避去無如之何會少年臂蒼鷹自
虔來者陸氏視其摶攝無虚向因告以猴害少年即俱
還據高隅發鷹鷹摩空下瞰猴伺鷹垂近舉瓦自扞鷹
不能得即穿雲以逝主客不知所為明日忽聞空中鈴
聲仰瞻之乃其鷹也方復摶翔下擊猴仍用前計鷹揚
翮以過後一鷹繼至猴不擬也遂中其擒少年招得所
臂鷹而遂擒者委猴而去蓋少年之鷹往招之而來助
者也彼豈有呴呴之語言沾沾之勢貌以相諷動者耶
噫亦奇矣(治平末吕南公記)
虎鷹鼓山有老僧云曾登靈源洞見一禽自海上至身
大如牛翼廣二丈餘下於疃間低飛掠食俄攫一羖羊
乃望海而去識者云是虎鷹能捕捉虎豹(墨客揮犀)
受緤鷦鷯賦蒼鷹鷙而受緤戀鍾岱之林野善曰鍾岱
二山鷹之所産漢書曰趙地鍾岱迫近胡寇十洲記曰
北海外有鍾山選惟兹禽之化育寔鍾山之所生資金
方之猛氣禀火德之炎精生於窟者則好伏巢於木者
則常立雙骹長則起遲六翮短而飛急寅生酉就姿號
為黃二周作鳴千日成蒼(隋魏彦深賦)
取鷹法取鷹法七月二十日為上時内地者多寒外者
殊少八月上旬為次時八月下旬為下時塞外鷹畢至
矣
相同鵰鷹相同鵰唯欲尾長趐短為異耳(酉陽)
隼
題肩隼鷂也齊人謂之擊征或謂之題肩或曰雀鷹春
化為布谷此屬數種皆為隼(詩義疏)顔師古曰即今所謂
鶻一曰鶉子
龍脫鶙鵳鷸子籠脱鷂也
資雀註鷣鷂也江東呼之為鷣善捉雀因名云(爾雅)
翔隼秋興賦隰有翔隼善曰鷙擊之鳥通乎曰隼一曰
鷂春化為布榖文子曰鷹隼未擊羅網不得張(選)
貪殘之鳥易曰王用射隼於高墉之上孔穎逹云隼者
貪殘之鳥鸇鷂之屬玉篇云祝鳩也顔師古云隼鷙鳥
即今日之鶚也劉向以為隼近異祥貪暴類也
氣貪隂陽氣貪故題肩擊宋均曰題肩有瓜芒為陽中隂
故擊殺也(考異郵)
矢貫仲尼在陳有隼積於陳候之庭而死楛矢貫之石
弩其長尺有咫陳惠公使以隼如仲尼之舘問之仲尼曰
隼之來也遠矣此肅慎氏之矢也(國語)
殺鳩魏公子無忌方食有鳩飛入案下公子使人顧望
見一鷂在屋上飛去公子乃縱鳩令出鷂逐而殺之公
子暮為不食曰鳩避患歸無忌竟為鷂所得吾負之為
吾捕得此鷂者無忌無所愛於是左右宣公子慈聲於
國左右捕得鷂三百餘頭以奉公子欲盡殺恐無辜乃
自按劔至其籠土曰誰獲罪無忌者耶一鷂獨低頭不
敢仰視乃取殺之盡放其餘名聲布流天下歸焉(列上)
(𫝊)
傳書云魏公子為鳩報仇此虚言也夫鸇物也情心
不同音語不同公子何能使鸇低頭自責鳥為鸇者
以千萬數向擊鳩蜚去安可復得或時公子實捕鸇
鸇得人持其頭折其頸低垂不能仰視緣公子惠義
因褒稱言鸇服過也(論衡)
順天氣鷹隼未擊矰弋不得施於溪隧(漢書)孫寳為京兆
尹請候文為掾立秋日文謂寳曰今鷹隼始擊當順天
氣成嚴霜之誅(上)
白將軍唐太宗養一白鶻號白將軍取鳥常驅至於殿
前然後擊殺故名落鷹殿上恒令送書從不至東都與
魏王仍取報日往返數迴亦陸機黃耳之徒歟(僉載)
鷂死懷中太宗得鷂絶俊異私自臂之望見鄭公魏徵
乃藏於懷公知之遂而白事因及古帝王逸豫微以諷
諫語久帝惜鷂且死而素嚴謹徵欲盡其言徵語不時
盡鷂死懷中(舊唐)
放鷂楊德幹高宗朝為萬年令有䆠官恃貴寵放鷂不
避人禾稼德幹擒而杖之悉拔其鷂頭䆠者涕泣袒背
以示於帝帝曰爾情知此漢㣷何須犯他百姓竟不之
問(隋唐嘉話)
仁鴿滄州東光縣寳觀寺常有蒼鶻集重閣每有鷂數
鶻冬中每夕即取一鴿以暖足至曉放之而不殺自餘
鷹鶻不敢侵之(僉載)長安薦福寺有鶻冬取小禽煖瓜掌
旦則縱之視其所適之方則是日不於是方擊摶(朴集)
義鶻隂崖有蒼鷹養子巢栢顛白蛇登其巢黃口無半
存其父從西歸翻身入長煙斯湏領徤鶻噭哮來九天
修麟脱遠枝胞腸皆已穿(杜)
回鶻回鶻北夷種其先匈奴元魏時號高車部至隋曰
韋紇亦曰回紇唐元和四年遣使請改迴紇為鶻義取
迴紇輕捷如鶻也(傳)韻會以為德宗時誤
海鷂薛嵩鎮魏時鄴郡中有好育鷹隼者一日有人持
鷹來告於鄴人遂市之其鷹甚神俊鄴人家所育鷹隼
極多皆莫能及常臂以玩不去手後有東夷人見請以
繒百餘叚為直日吾方念此不知其所用其人曰此海
鷂也若辟蛟螭患君直於鄴城南放之可以見其用矣
先是鄴城南陂蛟常為人患郡民苦之有年矣鄴人遂
持往其海鷂忽投陂水中頃之乃出得一小蛇既出食
之且盡自是鄴再無其患有告於嵩乃命鄴人記其事
鄴人遂以海鷂獻焉(宣室志)
晉州鷂劉齊賢為人方正唐高宗甚重之為晉州司馬
將軍史興宗嘗從上獵苑中因言晉州産佳鷂劉齊賢
今為司馬請使捕之上曰劉齊賢豈捕鷂者耶卿無以
此待之(通鑑)
東翅李藹應舉時勤敏絶人號束趐鷂子(盧氏雜說)
衷以紙囊唐薛昭緯銜命梁園朱温宴接欵曲一日話
及鷹鷂薛盛言鷙鳥之俊温欣然謂其亦曾於弄歸舘
後𫝊語送鷂子一頭薛致書謝仍對使戒僮僕曰令公
所賜直湏愛惜裏以紙囊安鞲袋中來人失笑聞於使
衙(北夢𤨏言)
復翎鷂子兩趐各有復翎左右掩風右名掠草𢃄兩翎
出獵必當獲(雜俎)
憫胎烏反哺仁也隼憫胎義也(化書)
夢鷹鷂鷹鷂為攻剽殘忍也夢見鷹鷂憂賊人也(夢書)
鶻生三子鶻生三子一為鴟(雜俎)鷹鶚之子或為鵰鷢夏
崔生鶉楚鳩生鶚(造化權與)
晨風晨風今之鷂也(詩義問)晨風鸇(爾雅)骨曰鶻瞭曰鷂&KR3166;
曰鸇奪曰鵽(禽經)鷂為鸇鸇為布榖布榖復為鷂此物變
也(莊子)
鵰
&KR0008;幟黃帝與炎帝戰於阪泉之野師熊羆狼豹貙虎為
前驅鵰鶡鷹鳶為旗幟此亦力使禽獸者也(列子)
青鵰春山爰有青鵰執犬豕食鹿(穆傳)
委食周宣王之牧正有役人梁鴦者能養野禽獸委食
於園庭之内雖虎狼鵰鶚之類無不柔馴者雄雌在前
前尾成群異類雜居不相摶噬也(列子)
射鵰李廣為上郡守匈奴入上郡武帝使中貴人從廣
匈奴射傷中貴人廣曰是必射鵰者也廣射殺二人生
得一人果射鵰者也(漢書)
形如車輪斛律光嘗從世宗於洹橋校獵見一大鳥雲
表飛颺光引引射之正中其頸此鳥形如車輪旋轉而
下至地乃大雕也世宗取而觀之深壯異焉丞相屬邢
子高見而嘆曰此射鵰手也當時𫝊號落鵰都督(北齊)
(書)
化珬鵰入海化為珬(戌)可作馬勒謂之珂(通典)
沸波鳥有沸波者河伯為之不潮畏其其誠也(淮南)
鶚
善摶鷙鳥之善摶者曰鶚竊玄曰鵰(禽經)鶚大人見而悚
愕也(注)
金鶚鶚金喙鳥也見則天下兵能擊殺麞鹿(蒼頡解詁)
黃金鶚李華嘗目異鳥擊豊狐於中野雙晴耀宿六翮
垂雲迅猶電馳厲若霜殺吻决肝腦瓜刳腎腸昂藏自
雄倏&KR1476;而逝問名於耕者對曰此黃金鶚也
一鶚鄒陽諫吳王曰鷙鳥累百不如一鶚(漢書)孔融薦禰
衡樊凖薦龐參孫權令吕蒙討廬陵賊(語皆同)
鷲
多子景山多鷲(山經)鷲鳥黑色多子師曠云南山有鳥名
曰差鷲黃頭赤目五色皆備(說文)
就羽或說王根曰匃奴有斗入漢地直張掖郡生奇材
木箭竿就羽如得之於邊甚饒(匈奴𫝊)就大鵰也其羽可
為箭竿(注)
噉羊波斯國有土山山非過高其勢連接其遠中有鷲
鳥噉羊土人極以為患(南史)
知吉凶西南遠界有靈鷲鳥能知吉凶覘人將死食屍
肉盡乃去家人取骨虎為灰投之漲海(林邑國記)
靈鷲山耆崛山在王舍城北四里山有兩崖鷲鳥常群
居其顛土人號為靈鷲山(西域諸國記)互見山
鴟
玉衡散玉衡星散為鴟(運斗樞)
鳶翔鳶鳥醜其飛也翔(爾猚)鳶鴟也(䟽)
隋鼠虞氏者梁富人也登高樓臨大路設樂陳酒擊博
於樓上遊俠相隨而行樓下博者射中而笑鳶堕腐鼠
而中遊俠遊俠相與語曰虞氏富樂久矣常有輕人之
志乃辱我以腐鼠請滅其家乃攻於虞氏大滅之此謂
類而非也(列淮)
赫鳳惠子相梁莊子往見之或謂惠子曰莊子來欲代
子相於是惠子恐搜於國中三日三夜莊子往見之曰
南方有鳥其名鵷鶵子知之乎夫鵷鶵發於南海而飛
於北海非梧桐不止非練實不食非醴泉不飲於是鴟
得腐鼠鵷鶵過之仰而視之曰嚇今子欲以梁國而嚇
射鴟都將秦王翰弟幹善弓馬以騎從明元於白登之
東北有雙鴟飛鳴於上帝命左右射之莫能中鴟旋飛
稍高幹以二箭下雙鴟帝賜之御馬弓矢以旌其能軍
中於是號幹為射鴟都將(後魏書北史)
鴟腦肅宗張皇后專權每進酒常寘鴟腦酒鴟腦酒令
人久醉徤忘(雜爼)
隋駕老鴟德宗初登勤政樓外無知者見一綠衣人乘
驢至樓下仰視久之俛而東去上遣京尹物色之及至
對曰某天寳教坊樂工也上皇時數登此樓每來鴟必
集樓上號隨駕老鴟某自罷居城外更不復見今見羣
鴟盛集又覺景象宛如昔時心知聖人在上悲喜且欲
泣下以此奏聞勅收係教坊(因話錄)
啄鼠太山之鴟啄腐鼠於窮澤非有害於人也今有司
盗主財而食之焉得若太山之鴟乎(塩鉄論)
不飲泉世俗相𫝊鴟不飲泉及井水唯遇雨濡翮方得
水飲(雜俎)
紙化梁武太清三年候景圍臺城遠不通問簡文作紙
鳶飛空告急於外候景謀臣王偉謂景曰此紙鳶所至
即以事逹外令左右善射者射之及墮皆化為鳥飛入
雲中不知所往(獨異志)
鶡
輝諸輝諸之山其鳥多鶡鶡似雉而大青色有毛勇徤
闘死乃止出上黨也(山經)
毅鳥鶡毅鳥也毅不知死(禽經)鶡之為鳥同群相為疇類
被侵雖死不避毛餙武士兼厲以義(郭璞贊)鶡之為禽猛
氣其闘終無勝負期於必死(子建賦)楊修荅子建牋云對
鶡而辭作魏武賦鶡誤韻會謂選
鶡冠虎賁武騎皆鶡冠鶡者勇雉也其闘對一死乃止
故趙武靈王以表武士秦施安焉(後輿服志)徐廣曰鶡似黑
雉荀綽晉百官表注曰冠插兩鶡鷙鳥之暴疏者也每
所攫撮應瓜摧衂天子武騎故以冠焉𫝊玄賦注曰羽
騎騎者戴鶡(注)
神雀京兆尹張敞舍鶡雀飛集丞相府丞相黃覇以為
神雀議欲以聞敞劾奏之覇六慙(漢書)師古以為鳻雀未
詳
白鶡張方將移惠帝於長安入殿奉迎自領五千騎皆
促鉄&KR0008;槊二節髮&KR0008;繫兜鍪皆用凉州白鶡毛天子見
之大驚(晉八王故事)
鸛
異名鸛一名負釡一名背竈一名黑凥一名皂裙泥其
巢一旁為池含水滿之取魚置池中食其雛若殺其子
則一村致旱災(詩義疏)
鸛井江淮謂群鸛旋飛為鸛井鸛亦好旋飛必有風雨
人探巢取鸛子六十旱能飛群薄霄激雨雨為之散
(雜俎)
譽石鸛水鳥也伏卵時數入水卵冷則不毈取譽石周
圍繞夘以助暖氣故方術家以鸛暖巢中譽石為真物
也(博物志)
食蛇南方有鸛食蛇每遇巨石知其下有蛇即於石前
如道士禹步其石&KR0008;然而轉因得而噉里人學其法伺
其養雛緣樹以蔑絙縳其巢鸛必作法而解之乃鋪沙
樹底俾足跡所印而倣學之(北夢𤨏言)
鳴鸛仰鳴則晴俯鳴則隂(禽經)
不殺昔有鸛郡國皆殺之而三輔俗不敢取取或雷
霹靂赴之原天不獨在此其殺取時正與偶耳
(桓譚新論)
聚水縻竺家有火厄火盛之時見數十青衣童子來撲
之即滅童子又云多聚鸛鳥之類以禳火災鸛能聚水
於巢上也(拾遺)
趁蛇姚元之長大行急魏光乘謂之趁蛇鸛雀(僉載)
訴張次山元祐初知泰州素多才辨嘗有鸛集戒
石前若有所訢次山諭鸛使先飛令兵官隨往鸛止
一大木上蓋隣側有烹其二雛食者即以其人至鸛亦
同至次山為斷治鸛始飛去次山見知於司馬光者(泰州)
(志)
三子鸛生三子一為鸛鳩生三子一為鶚(禽經)
影接鷺目成而受胎鸛影接而懷卵鴛鴦交頸野鸛𫝊
枝(自然論)
鷺
春鋤鷺水鳥也好㓗而白謂之白鳥齊魯之間謂之春
鋤遼東樂浪吳楊謂之白鷺(詩義疏)
㓗白振鷺於飛於彼西雍薛君章句白鷺㓗白之鳥也
西雍文王之雍也言文王之時辟雍學士皆㓗白之人
也(韓詩)幕府初開博選清英雖振鷺之集西雍濟濟之在
周庭無以或加(蔡邕薦邊讓)
雙鷺出鼓昔吳夫差啟地門以厭越越人為雷門以禳
之擊大鼓於雷門之下而地門聞焉其後移鼓建康之
端門有雙鷺呪鼓而飛乎雲末或云鷺者鼓之精
朱鷺楚威王時有朱鷺合沓飛翔而來舞舊鼓吹朱鷺
曲是也(詩義疏)朱鳶不攫肉朱鷺不吞鯉(禽經)鷁舟乍動朱
鷺徐鳴(梁簡文與劉孝儀令)玄龜夜夢終見取于宋王朱鷺晨飛
尚張羅于漢后(元帝放生池碑)
素衣女子錢塘士人姓杜船行時大雪日暮有女子素
衣來杜曰何不入船遂相調戲杜闔船載之後成白鷺
去杜惡之便病死也(續搜神記)
鷺羽扇張融年弱冠同郡道士陸修静以白鷺羽扇遺
之曰此異物奉異人(南史)
白鷺縗齊東昏汀南徐二州出雄雉頭鶴氅白鷺縗(南史)
鷺頭翅背上皆有長翰毛今江東人取以為睫䙰名之
曰白鷺縗(爾雅注)
碧繼翁篁棲叟剡人賈𫝊于鏡湖泊舟夜月縱步于清
水芳荷中見二叟立語一曰碧繼翁一曰篁棲叟相與
吟詩賈遽揖之化為白鷺飛去(樹萱錄)
雪客李昉五客鷺為雪客
神驅薛弼紹興中帥福州儀門外夾道榕木鷺巢其上
弼欲盡伐之是夜參議曾悟夢甲胄者懇云府主惡鷺
穢可去之明日大雨鷺群悉空(一統志)
先至鳥黎州通望縣每歲孟夏有鷺鷥一隻墜化古老
傳云衆鳥避瘴臨去留一鷺祭山神又每郡主將有除
替一日前須有白鷺鷥一對從大渡河飛往州城盤旋
栖泊三五日却為軍州號為先至鳥便迎新送故更無
誤焉(黎州圖經)
視而有胎蜷蛇聽而有孕白鷺視而有胎(隂陽自然變化論)
咮長尾短山禽之咮多短水禽之咮多長山禽之尾多
脩水禽之尾多促山禽鵲類水禽鷺類(禽經)
好露鷺人養之於池塘馴若家禽每至白露日即飛騰
而去有人養之或告其故不信及期果去有詩憶念幾
成編集(物類相感志)鷙好風&KR0008;好雨鷞好霜鷺好露(禽經)
絲偃鷺啄則絲偃鷹捕則角弭藏殺機也(埤雅)鷺頭上有
長毛十數枚長尺餘毿毿然衆毛異好欲取魚時則弭
之今吳人亦養焉(詩陳風值其鷺羽疏)
昆明願識昆明鷺乘流飲復棲(王僧孺朱鷺詩)
絲禽錦鯉衝風擲絲禽掠浪飛(陸龜蒙詩)一名帶絲禽(海錄)
鸕鷀
似鶂鸕鷀似鶂而黑一名鷧(倉頡篇)鷀鷧即鸕鷀也觜頭
曲如鉤食魚(爾雅)
胎生鸕鷀能沒於深水取魚而食之不生卵而孕雛於
池澤間既胎而又吐生多者八九少者五六相連而出
若絲緒焉水鳥而巢高樹之上(楊孚異物志)鸕鷀吐雛於八
九鵁鶄銜翼而低昂(杜臺卿禽賦)寇宗奭嘗官於澧州公宇
後有大木一株其上有三四十巢日夕觀之既能交合
兼有卵殼布地其色碧豈得雛吐口中是全未考尋可
見當日聽人之誤言也(本草衍義)
龍化貞元十三年四月上以自春以來時雨未降正陽
之月可行雩祝遂幸興慶宫龍堂祈禱忽有白鸕鷀沉
入水際群類翼從其後左右侍衛者咸驚異之俄然莫
知所往方悟神龍之變化遂相率舞蹈稱慶至乙丒果
大雨遠近滂沱於是宰臣等上表陳賀(舊唐)會要作元和
十三年
烏鬼峽中人謂鸕鷀為烏鬼蜀人臨水居者皆養鸕鷀
繩繫其頸使之捕魚得魚則倒捉出之杜家養烏鬼頓
頓食黃魚(䕫州圖經筆談)
取魚倭國草木冬青土地膏腴水多陸少以小環柱鸕
鷀項令入水捕魚得百餘頭以充食(隋書)
鴛鴦
匹鳥鴛鴦水鳥鳬類雌雄未嘗相離人得其一則一者
相思死故謂之匹鳥(古今注)鴛鴦鳥雄雌相類飛止相匹
(鄭氏謁文贊)
栖樹宋康王埋韓馮夫妻宿夕文梓生有鴛鴦雌雄各
一恒栖樹上晨夕交頸音聲感人(列異𫝊)
門化漢時鄢縣南門兩扇忽一聲稱鴛一聲稱鴦晨夕
開之聲聞京師漢帝惡之令毁其門兩扇化為鴛鴦相
隨飛去後改鄢為晏城縣(僉載)
鷹獲元魏顯宗延興三年因田鷹獲鴛鴦一其偶悲鳴
上下不去帝乃惕然問左右曰此飛鳴者為雌為雄左
右對曰臣以為雌帝曰何以知對曰陽性剛隂性柔以
剛柔推之必是雌矣帝乃慨然而嘆曰雖人鳥事别至
於資識性情竟何異哉於是下詔禁斷鷙鳥不得畜焉
(魏書釋老志)
觀池吳𫝊朋云毛澤民受知于曾布曾南遷毛坐黨與
得罪流落久之蔡元度鎮潤州與澤民俱臨川王氏婿
澤民傾心事之一日家集觀池中鴛鴦元度賦詩末句
云莫學飢鷹飽便飛澤民和之云貪戀恩波未肯飛元
度夫人笑云豈非適從曾相公池中飛過來者耶澤民
慙不能舉首(揮麈錄)
化人宋時潮州有富人江行見二子美貌曰一兄一妹
雙生也早失怙恃養於舅氏舅母不容丐以度日年十
三矣因攜以歸兄能捕魚風雪不倦得魚獻主之外分
為二生啖焉妹專繡刺鴛鴦毫毛俱備極其工巧居三
年女長富人欲犯之輒辭年幼不可強題詩其襦間云
覓得如花女朝朝依繡牀百花渾不愛只是繡鴛鴦兄
曰依人為難不如去之女題詩于壁云終日繡鴛鴦懶
把蛾眉掃且歸水雲鄉百年可偕老雙雙鴛鴦飛去(江湖)
(紀聞)
鸂鶒
食狐鸂鶒水鳥毛有五色食短狐其在溪中無毒氣
鸂&KR2051;勅鸂&KR2051;于水渚宿先後若有勅令也迹其溪游雄
者左雌者右群伍皆有式度(陳昭裕建州圖經)
下灘河南府尹闕縣前臨大溪每僚佐有入臺者即水
中先有小灘漲出石礫金砂澄澈可愛牛僧孺為縣尉
一旦忽報灘出翌日宰邑者與同僚列筵于亭上觀之
因召耆宿詢其事有老吏云此必分司御史非西臺之
命若是西臺灘上當有雙鸂鶒立前後居人以此為則
僧孺潛揣縣僚無出于己者因舉杯祝曰既能有灘何
惜一雙鸂鶒宴未終俄有鸂鶒飛下不旬日拜西臺監
察御史(劇談錄)
敕水鸂鶒能敕水故宿水而物不害鴆能巫步禁蛇啄
木遇蠧以觜畫字成符而蠧自出鵲有隠巢木鷙鳥不
能見燕銜避戊巳日則巢固而不傾鸛有長水石故能
於巢中養魚而水不涸燕惡艾雀欲奪之則銜其中(續博)
(物志)
鷗
水鴞鷖鷗也生藕葉上名水鴞(倉頡解詁)
信鳥鷗信鳥也信不知用(禽經)鷗潮至則翔水嚮以為信
反為鷙鳥所擊是知信而不知所以自害也(注)
食鷗玄股國其人食鷗(山經)
海鷗江鷗一名海鷗在漲海中隨潮上下常以三月風
至乃還洲嶼生卵似雞卵色青頗知風雲若羣至岸必
風漁人及渡海者皆以此為候(南越志)
好鷗海上之人有好鷗鳥者每旦之海上從鷗鳥遊鷗
鳥之至者百數而不止其父曰吾聞鷗鳥皆從女遊取
來吾翫之明日之海上鷗鳥舞而不下(列子)
集殿咸和二年正月饗萬國有五鷗集于太極殿前(晉起)
(居注)鷗集太極殿殿非鷗所處鷗湖澤鳥也時蘇峻作逆
宫室被焚(晉中興徵祥說)
獻賦崔湜既私附太平公主時人咸為之懼門客陳振
鷺獻鷗賦以諷之湜雖稱善而心實不悅(周書)
鷸
翡翠赤羽雀翠青羽雀也(說文)鷸翠别名也(倉頡解詁)雄曰翡
雌曰翠(漢書音義)翠鳥似鷰翡赤而翠青其羽可以為飾(異物)
(志)鷸有文而貪(禽經)
知風鷸如紺燕風則啼商羊一足雨則舞(義訓)
知雨鷸水鳥天將雨則鳴故周逸書曰知天文者冠鷸
冠禮圖謂述氏冠述鷸之别名也一名魚虎一名魚師
(埤雅爾雅異字書)
愛子翠鳥先高作巢及生子愛之恐墮稍下作巢子生
毛羽復益愛之又更下巢也(異物志)
徙巢翡翠巢於樹顛生子夷人稍徙下其巢子未破便
取之出交趾鬱林郡(吳都賦劉注)
翠盖天子輅金根車翠羽盖皇后首飾步摇八雀九華
加翡翠(徐廣車服志)
獻翠成王時蒼梧獻羽翠(周書)尉佗獻文帝翠鳥千(漢書)薛
綜上䟽曰日南遠致翡翠充備寶玩(吳錄)
白鷸計然者蔡邱漢上人晉三公子姓辛氏字文子博
學無所不通范蠡知其賢人卑身事之請受道藏於石
室乃刑白鷸而盟焉(范子)
鷸冠鄭子臧奔宋好聚鷸冠鄭伯使盗誘殺之(左僖)
相持趙且伐燕蘇代謂燕惠王曰今者臣來過易水蚌
方出曝而鷸啄其肉蚌合而箝其喙鷸曰今日不雨明
日不雨即見蚌脯蚌亦謂鷸曰今日不出明日不出必
有死鷸蚌鷸兩者不肯解漁者得而併擒之今趙且伐
燕燕趙久相支以敝大衆臣恐強秦之為漁父也(戰國策)
青衣婢陳朱崖太守袁洪兒小名誇郎嘗野見翡翠鳥
命羅得之袁甚愛玩清夜月明徹燭長吟忽失翠鳥所
在見一婢子立在其左袁洪甚異之曰汝是誰家青衣
婢子曰某王家二十七娘子從嫁本名翡翠偶因化身
遊行便為袁郎羅得因為邀封郎與相吟詠封郎名平
仲遂為媒取王家女名從從第二十七久之妻慘然飾
行装誇郎問封生封生曰丈人晉侍中王濟也久為隂
交州牧近改并州刺史遂相與别及歸太守求不得已
近一年(幽怪錄)
碧衣女張磪嘗遊霅上白蘋洲見二碧衣女子携手吟
咏云碧水色堪染白蓮香正濃分飛俱有恨此别幾時
逢藕隱玲瓏玉花藏縹緲容何當假雙翼聲影暫相從
磪逐之化為翡翠飛去(樹萱錄)
鵁鶄
厭火鵧鵁鶄注云似鳬脚高毛冠江東人家畜之以厭
火災(爾雅)交目其名鵧方目其名鴋旋目其名䴉(禽經)
銜母鵁鶄巢於高樹顛生子在窟中未能飛皆銜其母
翼飛下地飲食(異物志)
收養縻竺家人收鵁鶄數千頭養于池渠中以厭火(拾遺)
食榖魯恭王好鬭鷄鴨及鵝鴈養孔雀鵁鶄俸榖一年
費二千石(西京雜記)
捕玄宗嘗遣中官往西南採捕鵁鶄及諸水禽汴州刺
史倪若水上疏諫曰方今九鳸時忙三農作苦田夫擁
菜蠶婦持桑而以此時採捕竒禽異鳥供園池之玩遠
自江嶺達於京師水備舟舫陸倦担負飯之以魚肉間
之以稻梁道路觀者莫不以陛下賤人而貴鳥也陛下
當以鳳凰為凡鳥麒麟為凡獸即鵁鶄鸂鶒曷足貴也
(唐書)
睛交而孕鵁鶄睛交而孕注云狀類鳬而足高相視而
睛不眩轉孕而生雛(禽經)
鵜鶘
鴮鸅爾雅曰鵜鴮鸅舍人曰鵜一名洿澤郭璞曰今之
鵜鶘也好羣飛入水食魚故名洿澤俗呼之為淘河陸
璣疏云鵜水鳥形如鴞而極大喙長尺餘直而廣口中
正赤頷下胡大如數升囊若小澤中有魚便群共杼水
滿其胡而棄之令水竭盡魚在陸地乃共食之故曰淘
河本草云鵜一名逃河身是水沫惟胸前有兩塊肉如
拳云昔為人竊肉入河化為此鳥今猶有肉因名逃河
集池黃初二年五月有鵜鶘集靈芝池詔曰此詩人所
謂汙澤也曹詩刺共公遠君子而近小人今豈有賢智
之士處於下位乎否則斯鳥胡為而至其博舉天下雋
德茂才獨行君子以答曹人之刺(魏志)
魚畏魚不畏網而畏鵜鶘網者公平無私鵜鶘有心故
魚畏之明主行賞罰如網(莊子)
飲水鵜鶘飲水數十而不足(淮南)師古曰一名木澤秃鶖
䳭鴒
雝渠䳭鴒雝渠飛則鳴行則摇(爾雅)大如鷃雀長脚長尾
尖喙背上青赤色腹下白頸下黑如連錢杜陽人謂之
連錢(陸璣疏)俗呼雪姑其色蒼白似雪鳴則天當大雪極
為徵驗矣(物類相感志)
在原鶺鴒在原兄弟急難鶺鴒共母者飛鳴不相離詩
人取以喻兄弟相友之道也(禽經)
集木唐明皇時有鶺鴒數十集麟德殿廷木翔棲浹日
魏光乘作頌以為天子友悌之祥
精衛
堙海發鳩之山有鳥如烏文首白喙赤足名曰精衛其
鳴自詨是炎帝之少女名曰女娃(媱)女娃遊於東海溺
而不返故為精衛常銜西山之木石以堙於東海(山經)
怨鳥精衛銜木石以填海怨溺死故也海畔俗說精衛
無雄耦海燕而生生雌狀如精衛生雄狀如海燕今東
海畔精衛誓水處猶存溺於此川誓不飲其水一名誓
鳥一名怨禽又名志鳥俗名為帝烏(述異記)&KR1452;&KR1452;精衛銜
木償怨(左思魏都賦)
鷓鴣
南翥隨陽越雉鷓鴣也晉安曰懷南江左曰逐影(禽經)
樹葉覆背南方有鳥曰鷓鴣其鳴自呼常向日而飛畏
霜露早晚稀出有時夜飛則以樹葉覆其背上(古今注)
飛逐月數鷓鴣飛逐月數如正月一日飛而止但伏巢
中不復起矣十二月十二日起最難捕南人設網取之
(雜俎)
鳴鷓鴣鳥雖復東西迴翔命翮之始必先南翥其鳴自
呼杜薄州(南越志)鷓鴣形似雌鷄其志懷南不北徂也其
鳴云但南不北(異物志)自呼鉤輈格磔李群玉詩方穿詰
曲﨑嶇路又聽鉤輈格磔聲一云鷓鴣聲若云行不得
哥哥(本草)
對啼衡州南靈鷓鴣解嶺南野葛諸菌毒及避瘟瘴又
一名樢多對啼(北戸錄)遇暖則相對而啼謂之山鴣(羅浮志)
神取鷓鴣天地之神取每月取一隻饗至尊自死者不
可食(本草)
杜鵑
望帝荆人鼈令死其尸隨水上荆人求之不得鼈令至
汶山下邑復生起見望帝望帝者杜宇也從天下女子
朱利自江源出為宇妻遂王於蜀號曰望帝望帝立以
為相時巫山峽而蜀水不流帝使鼈令鑿巫峽通水蜀
得陸處望帝自以德不若遂以國禪號曰開明(蜀論)望帝
死其魂化為鳥名曰杜鵑亦曰子規(說文成都記)蜀人聞杜
鵑鳴曰是我望帝也(寰宇記)望帝使鼈靈治水去後與其
妻通慙愧且以德薄不及鼈靈乃委國授之去望帝去
時子規方鳴故蜀人悲子規鳴而思望帝(蜀王本紀)
怨鳥子規甌越間曰怨鳥夜啼達旦血漬草木啼苦則
倒懸於樹(禽經注)
田鵑鷤䳏一名田鵑春三月鳴晝夜不止音聲自呼俗
言取梅子塗其口兩邊皆赤上天自言乞恩至商陸子
熟鳴乃得止耳(臨海異物志)
先鳴吐血杜鵑春至則鳴先鳴者吐血死嘗有人山行
見一羣寂然聊學其聲即死初鳴先聽其聲者主離别
厠上聽其聲不祥厭之法當為大聲應之(異苑雜俎)惟田家
候其鳴則興農事(華陽風俗錄)
寄巢杜鵑生子寄之他巢百鳥為飼之(博物志)昔日蜀天
子化為杜鵑似老烏我見常再拜重是古帝魂生子百
鳥巢百鳥不敢嗔仍為餧其子禮若奉至尊聲音咽咽
如有謂蜀人聞之皆起立(杜)
異名爾雅云嶲周禽經嶲周子規也啼必北向離騷鷤
(鶗)䳏之先鳴兮使夫百草不為芳高唐賦姊歸思婦史
歷書百草奮興秭鳺先&KR1485;博雅鷶&KR0008;子鳺
謝豹子規自呼為謝豹(閩中記)吳人謂杜宇為謝豹杜宇
初啼時漁人得蝦曰謝豹蝦市中賣筍曰謝豹筍唐顧
况送張尉詩云綠樹村中謝豹啼(老學菴筆記)
鵙
百鷯鵙伯勞也(爾雅)五月鴂則鳴鴂者百鷯也鳴者相命
也(大戴禮)鵙不始鳴令奸壅偪(周書)
伯趙郯子云少皥時伯趙氏司至者也(昭十七)夏至小暑
伯勞鳴博勞性好單棲其飛&KR2905;其聲嗅嗅夏至應隂而
鳴冬至而止(易通卦驗)
栖輿國人有以伯勞鳥獻諸庭者侍臣謂曰世同惡伯
勞之鳴何謂也王曰月令仲夏鵙始鳴詩云七月鳴鵙
七月夏五月鵙則伯勞也昔尹吉甫信後妻之䜛而殺
孝子伯竒其弟伯封求而不得作黍離之詩俗𫝊云吉
甫後悟追傷伯竒出遊于田見異鳥鳴於桑其聲噭然
吉甫心動曰無乃伯竒乎鳥乃折翼其聲尤切吉甫曰
果吾子也乃顧曰伯竒勞乎是吾子栖吾輿非吾子飛
勿居言未卒鳥尋聲而棲其盖歸入門集于井幹之上
向室而號吉甫命後妻載弩射之遂射殺後妻以謝之
故俗惡伯勞鳴言所鳴之家必有凶也好事者附會為
之說今俗人惡之其實否也伯勞以五月鳴應隂氣之
動陽為生養隂為殘殺伯勞盖賊害之鳥也其聲鵙
鵙故以其音名也(陳思王惡鳥論)
仇綏慕容垂之起於關東歲在癸未符堅之分氏戸於
諸鎮也趙整因侍援琴而歌曰阿得脂阿得脂伯勞舊
交是仇綏尾長翼短不能飛遠徙種人留鮮卑一旦緩
急語阿誰堅笑而不納至是整言驗矣(晉載記)
殺蛇伯勞使蛇蜿蝉(萬畢術)仲夏隂作于下陽發于上伯
勞夏至後應隂而殺蛇磔之於棘而鳴於上(呂覽注)鵙鳴
在上蛇蟠不動鵲鳴在上蝟反不行(類從)鵝飛則蜮沉鵙
鳴則蛇結(物理論)
夢伯勞伯勞為憂口舌聲可惡也夢見伯勞憂口舌也
(夢書)
比翼
鶼鶼古之封禪西海致比翼之鳥(史記)南方有比翼鳥不
比不飛其名謂之鶼鶼
蠻蠻崇吾之山有鳥其狀如鳬而一翼一目相得乃飛
名曰蠻蠻見則天下大水(西山經)
玉樊成王時燃邱國獻比翼鳥䳄&KR3145;各一以玉為樊(拾遺)
(記)成王時巴人獻比翼鳥(周書)
鵽
寇雉鵽鳩寇雉鵽大如鴿似雌雉鼠脚無後指岐尾為
鳥憨急群飛出北方沙漠地又謂之泆泆(爾雅)
犯塞之兆調露元年突厥温𫝊等未叛時有鳴鵽羣飛
入塞相繼蔽野邊人相驚曰此鳥一名突厥雀南飛突
厥犯塞之兆也至二年正月還復北飛至靈夏已北悉
墜地而死視之皆無頭裴行儉問右史苗神客曰鳥獸
之祥乃應人事何也對曰人雖最靈而禀性含氣同於
萬類故吉凶兆於彼而禍福應於此聖王受命龍鳳為
嘉瑞者和氣同也故漢祖斬蛇而驗秦之必亡仲尼感
麟而知己之將死夷羊在牧殷紂以滅鸜鵒來巢魯昭
出奔鼠舞端門燕王誅死大鳥飛集昌邑以敗是故君
子虔恭寅畏動必思義雖在幽獨如承大事知神明之
照臨懼患難之及已也雉升鼎耳殷宗側身而修德鵩
上坐隅賈生作賦以敘命卒以無患者德勝妖也(唐五行志)
鶖
扶老扶老秃鶖也状如鶴而大大者高八尺善與人鬭
好啖蛇(古今注)一名舍利
兆禍漢昭帝時有鵜鶘或曰秃鶖集昌邑王殿下王使
人射殺之時王馳騁無度故𤯝祥見也野鳥入處宫室
將空王不寤卒以亡國(五行志)
大鳥孫皓問中書令張尚曰鳥之中大者唯鶴小者雀
乎尚曰大者有秃鶖小者有鷦鷯皓忌勝已因徙之(吳紀)
諫養正光二年八月獲秃鶖於宫内詔以示崔光表曰
此即詩所謂有鶖在梁解云秃鶖也貪惡之鳥也澤所
育不應入於殿庭臣聞野物入舍古人以為不善是以
張臶惡&KR0008;賈誼忌鵩鵜鶘暫集而去前王猶為至誡况
今獲之宫禁方被畜養乎衛侯好鶴曹伯愛鴈身死國
滅可為寒心願放無用之物委之川澤明帝覽表即棄
之(北史)
兆亡周大象二年二月有秃鶖集洛陽宫太極殿其年
帝崩後宫常虚(隋志)唐昭宗光化元年有秃鶖鳴于昭敬
殿殿中唐一十八帝御容在焉唐祚將終之兆也(長安志)
颺摩訶池王蜀通正元年四月有狐據于寢室鵂鶹鳴
于帳中有大秃鶖鳴颺于摩訶池上顧太尉瓊時為小
臣直於内庭潛吟曰昔日曾看瑞應圖萬般祥瑞不如
無訶摩池上分明見仔細看來是那胡至光天元年帝
崩乃秃鶖之徵也(鑑戒錄)
鴆
毒鳥鴆毒鳥也(說文)鴆鳥其雄謂之運日其雌謂之隂諧
(廣雅)運日知晏隂諧知雨天晏静無雲則運日先鳴天將
隂雨隂諧則鳴(淮謬稱)
禁蛇廣志曰鴆似鷹而大如鶚毛紫黑色有毒食之殺
人喙長七八寸黃赤如銅食蝮蛇及橡粟蛇入口則爛
屎溺著石石爛如泥屎石則變為生金及雄黃其鳥有
法知巨石大樹間有蛇虺即為禹步以禁之進退俯仰
有度或獨為或結群逡巡石樹為之崩倒取蛇虺時呼
同力數十聲石起蛇出皆啄食之有人入山見其步法
歸向其妻學之婦正織而機翻倒凡鴆飲水處百鳥吸
之皆死或得犀牛蘸角其中則水無毒此鳥與犀二物
相伏今有犀處必有鴆鴆生處必有犀不然有毒氣傷
物類故天資之以含育萬物(物類相感志)
同力鷤鳥千歲為鴆老則愈毒同力即鴆也(禽經注)鴆一
名曇鳥亦曰同力鳥尾有綷文背上連綴不斷足生距
雄者其鳴先顧(寰宇記)
雲白白雉落黑鴆零(蜀都賦)鴆鳥一名雲白古人謂之鴆
毒(劉注)渴者恣口於雲白之酒飢人之取飽於鬱肉漏脯
也(抱朴良規)
寘酒申生祭齊姜於曲沃歸福於絳公田驪姬受福乃
寘鴆於酒置堇於肉公歸祭之地地焚飲小臣酒亦斃
(晉語)韋注曰鴆運日也
買酖駙馬共為荆使于巴見擔酖者問之是何以曰所
以酖人也於是請買之金不足又益之車馬已得之盡
注之於江(尸子)
過江石崇為荆州刺史得鴆鳥鶵以與後軍將軍王愷
而養之其大如鵝喙長尺餘純食蛇虺時制鴆鳥不得
過江為其羽落酒中必殺人司隸校尉傅祇所糾詔原
之燒鴆於都衙(晉書)
避惡穆帝升平二年二月詔曰佽飛督王饒忽上吾鴆
鳥一口云以避惡此凶物豈宜妄進於是鞭饒二百使
殿中御史孫雲焚其鳥于四達之衢(晉中興書)
送子出山有任嶺南者于山寺登厠忽見異禽集石上
跳躍作聲若巫家禹步然須臾石下出一青蛇銜之而
去問之寺僧云此鴆鳥也又蘄州黃梅山有鴆巢于山
岩大木中巢下數十步無生草每春生一子能飛即送
出山惟二雌雄獨留(遯齋閒覽)
梟
流離鳥少美長醜為鶹鷅(爾雅)弼風瑣兮尾兮流離之子
陸璣疏云流離梟也自關而西謂梟為流離其子適長
大還食其母故張奐云鶹鷅食母許慎云梟不孝鳥是
也(注疏)鴟梟食母眼睛乃能飛(感應經疏)烏反哺梟反噬盖順
逆之習也(北山錄)炎州有鳥其名曰梟嫗伏其子百日而
長羽翼既成食母而飛(劉子貪愛)
逃于絶漠堯在位七年鴟梟逃于絶漠(拾遺記)
不入城郭曾子居曲阜鴟梟不入城郭(水經注)
不至子産治鄭蒺藜不生鴟梟不至(梁冀别𫝊)李矩令郭誦
禱鄭子産祠云君昔相鄭惡鳥不鳴凶胡臭羯何得過
庭(晉書)
禳梟齊景公為路寢之臺聞梟鳴而惡之成而不適焉
栢常騫為置白茅禳之夜間甫一鳴而不復聞公使人
往視之梟當陛布翼伏地而死(說苑)
梟羹夏至賜百官梟羹欲絶其類也夏至微隂始起育
萬物梟害其母故以此日殺之(漢官儀)古天子常以春解
祠祠黃帝用一梟破鏡如淳曰漢使東郡送梟五月五
日作梟羹賜百官以其惡鳥故食之(漢郊祀志)
化梟仇香字季和化陳元為孝子鄉邑為之諺曰父母
何在在我庭化為隝梟哺所生(後漢書)化梟仰季和馴雉
推仲康(劉孝綽詩)
尅敵之兆張重華為石季龍所攻重華使謝艾為中堅
將軍引師出振武夜有二梟鳴于牙中艾曰梟邀也陸
博得梟者勝今梟鳴牙中尅敵之兆於是進戰大破之(晉書)
集手乞伏乾歸畋于五谿有梟集于其手甚惡之六年
為兄子公府所弑并其諸子十餘人(載記)
鳴帳齊後主緯武成之長子也母曰胡太后夢於海上
坐玉盆日入裙下遂有娠五月五日生于并州其日有
鴞鳴于産帳之上(三國典略)武成生後主初有梟升后帳而
鳴梟不孝之鳥不祥之應也後主嗣位胡后淫亂事彰
遂幽死於北宫焉(隋志)
此一事而鴞梟字異知當是一物耳
改官有梟鳴于張率更庭樹其妻以為不祥連唾之張
聞之曰急灑掃吾當改官言未畢賀者已在門(唐書)
不鳴玄宗令突厥入仗馳射呂向上疏曰鴟梟不鳴未
為瑞鳥猛虎雖伏豈稱仁獸(舊突厥𫝊)
嘯屏路敬潛為遂安令先是令多死敬潛欲辭妻曰君
不死獄而得全非生死有命耶從之到官有梟嘯其屏
鼠數十走於前左右驅之擁杖而號敬潛不為懼久之
遷衛令位中書舍人(新唐)
更鳴梟逢鳩鳩曰子將安之梟曰我將東徙鳩曰何故
梟曰鄉人皆惡我鳴以故東徙鳩曰子能更鳴可矣不
能更鳴東徙猶惡子之聲(說苑)
捕鼠北方梟人家以為怪異惡之南中晝夜飛鳴與烏
鵲無異桂林人維取生養之家家養使捕鼠以為勝狸
(嶺表錄異)
鴞
惡聲鳥詩陳風云墓門有梅有鴞萃止毛𫝊云惡聲之
鳥也一名鵩一名梟一名鴟大雅瞻卬云為梟為鴟陸
璣云鴞大如斑鳩綠色惡聲之鳥也入人家凶賈誼所
賦鵩鳥是也其肉甚美可以為羹臛又可為炙漢供御
物各随其時鴞冬夏常施之以其美故也(爾雅酉陽)
如鷄有鳥小如鷄體有文色土俗因形名之曰鵩不能
遠飛行不出域(巴蜀異物志)
為賦賈誼為長沙王太傅三年有鴞飛入賈生舍止於
坐隅楚人命鴞曰鵩(史)鵩似鴞不祥鳥也(選)誼在長沙
鵩鳥集其承塵而鳴長沙俗以為鵩至人家主人當死
誼作鵩鳥賦齊死生等榮辱以遣憂累焉(西京雜記)
鵂鶹
鵅鵅鵋䳢今江東呼鵂鶹為鵋䳢亦謂之鴝鵅(爾雅)
撮蚤鴟鵂夜撮蚤察毫末晝出瞑目而不見丘山殊性
也(莊結性)
拾爪甲鵂鶹一名鵄鵂晝日無所見夜則目至明人截
爪甲棄露地此鳥夜至人家拾取爪分别視之則知有
吉凶凶者輒便鳴於屋上其家有殃(博物志)人獲之者於
嗉中猶有爪甲(本草)除爪甲埋之戸内恐此鳥得之也(五行)
(志)鵂鶹白日不見人夜能食蚤虱也蚤爪音相近俗云
鵂鶹拾人棄爪相其吉凶妄說也(纂文)
聚鳥鵄鵂致鳥取鵄鵂折其大羽絆其兩足以為媒張
羅其旁鳥聚矣(萬畢術)鵂鶹即鴟也為網可以聚諸鳥(嶺表)
(錄異)
劉鵂鶹劉在朱方人不得共話若與之言人必遭禍難
及身死疾惟一士謂無此理偶值人有屯塞耳劉聞之
欣然而往自說被謗君能見明答云世雷同何足恤須
臾火發資畜服玩蕩然於是舉世號為劉鵂鶹或遇諸
途皆閉車走馬掩目奔避劉亦杜門自守歲時一出則
人驚散甚於見鬼(異苑)
射侯景矯豫章嗣王棟命禪位於己將拜冊命忽有丹
觜鵲集於冊書又夜有鵂鶹鳴於太極殿上景深以為
惡自控弦伺之(典略)景尋敗將亡入海中為羊&KR0008;所殺(隋志)
訓狐僖宗廣明元年春絳州翼城縣有鵂鶹鳥群飛集
縣署衆鳥逐而噪之鵂鶹一名訓狐(唐五行志)訓狐惡鳥也
鳴則後竅應之(酉陽)有鳥夜飛鳴訓狐矜凶挾狡誇自呼
(韓詩)關西曰訓猴
下幄光化二年劉仁恭為幽帥自破太原軍于安塞城
南取鄴中圖袁曹之霸先下甘陵無少長悉坑之初泊
甘陵城下有鵂鶹數頭飛下幄帳内逐之復來仁恭惡
之竟為魏汴所敗殺其名將單可及仁恭單馬而遁(唐書)
鬼車
九頭鳥鬼車晦暝則飛鳴能入人室收人魂氣一名鬼
鳥此鳥昔有十首一首為犬所噬今猶餘九首其一常
下血滴人家則凶夜聞其飛鳴則捩狗耳猶言其畏狗
也亦名九頭鳥(本草)
胎生孔子與子夏渡江見而異之人莫能名孔子曰鶬
也嘗聞河上人歌云鶬兮鴰兮逆毛衰兮一身九尾長
兮(韓詩)昔孔子與子夏所見故歌之其圖九首今呼為九
頭鳥也白澤圖謂之蒼鸆帝鵠書謂之逆鶬裴瑜注爾雅
云鶬麋鴰是九頭鳥也(酉陽)
止後園齊孝昭即位之後有鳥止於後園其色赤形似
鴨而有九頭皆鳴其年帝崩(隋五行志)
首互低昂郝氏夜祀佛鬼乘燭光而下翼廣丈餘九首
互相低昂其家呼犬持杖逐之墜一羽長三尺許廣八
九寸色類鵝鴈(續博物志)
渠逸淳熙初李夀翁守長沙惡鬼車中夜鳴噪募得之
身圓如箕十脰環簇其九有頭其一獨缺而鮮血點滴
一脰各生兩翅當飛時十八翼霍霍而動亦有所向不
同更相爭拗用力競進而翅翮有傷折者類野狐而黑
嘴長洛中呼為渠逸鳥血落人家皆為灾咎遞推門作
犬吠以恐之責令速去(夷堅志)
乳母鳥姑獲能收人魂氣今人一云乳母鳥言産婦死
變化作之能取人之子以為己子胸前有兩乳有小子
之家則血點其衣以為誌今時人小兒衣不欲夜露者
為此也時人亦名鬼鳥(本草)姑獲鳥夜飛晝隱如鬼神衣
毛為飛鳥脫毛為婦人名為天帝少女一名夜行遊女
一名釣星一名隱飛鳥無子喜取人子養之以為子人
養小兒不可露其衣此鳥度即此兒死荆州為多昔豫
章新喻男子見田中有六七女人皆衣毛衣不知是鳥
扶匐往得其一女所解毛衣取藏之即往就諸鳥諸鳥
各走取毛衣飛去一鳥獨不得去男子取以為婦生三
女其母後使女問父知衣在積稻下得之衣而飛去後
復以衣迎三女三女得衣亦俱飛去今謂之鬼車(玄中記)
本草以姑獲鬼車為二鳥
車載板車載板鬼車也
總禽
庶鳥羽嘉生飛龍飛龍生鳳凰鳳凰生鸞鳥鸞鳥生庶
鳥凡羽者生於庶鳥(淮南)
鳥陽鳥所以飛何鳥者陽也飄輕所飛也禽者何鳥獸
之總名明為人所擒制也(白虎通)
雌雄武帝問朔何知鳥之雌雄對曰雄左翼加右聲高
雌右翼加左聲小(方朔𫝊)一云燒毛納水中沉者雄浮者
雌
鳥數一鳥曰佳二鳥曰雔三鳥曰朋四鳥曰乘五鳥曰
雇六鳥曰鶂七鳥曰鳦八鳥曰鸞九鳥曰鳩十鳥曰&KR1860;
(禽經)
棲宿陸鳥曰棲水鳥曰宿獨鳥曰止衆鳥曰集水鳥晚
於林棲故曰宿也(上)
視鳴鶴以怨望鴟以貪顧鷄以嗔睨鴨以怒瞋雀以猜
瞿燕以狂䀪視也鸎以喜囀烏以悲啼鴛以飢鳴鶴以
潔唳梟以凶叫鴟以愁嘯鳴也(上)
鳴音鳥鳴啞啞鸞鳴噰噰鳳鳴喈喈凰鳴啾啾雉鳴嚖
嚖鷄鳴吚吚鸎鳴嚶嚶鵲鳴唶唶鴨鳴呷呷鵠鳴哠哠
鵙鳴嗅嗅
鳥性冠鳥性勇帶鳥性仁纓鳥性樂注云冠鳥若鷹是
也帶鳥若練鵲是也纓鳥若綬鳥是也
脚短脚者多伏長脚者多立脚近尾者能步脚近臆者
能躑多伏鴚鵝之類是也多立鸛鶴之類是也
生陸生之鳥咮多銳而善啄水生之鳥咮多圓而善唼
善唼亦鴚鵝之類善啄亦鸛鶴之類是也
禽顧凡鳥左顧則怒作右盼則喜生飛而起則仰左翼
飛而下則仰右翼故今鷙鳥下擊皆先側左翅也(埤雅)
武生文死霜傅強枝鳥以武生者少雪封枯原鳥以文
死者多(禽經)
禽聲鶴聲宜學仙雉聲宜習武烏聲宜習醫鴈聲宜習
卜筮鵲聲宜習工巧梟聲宜習符呪(聽聲考詳篇)
四種鳥有四種聲好而形醜拘翅羅鳥是也形好而聲
醜鷙鳥是也聲形俱醜土梟是也聲形俱好孔雀是也
(增一阿含經)
孕鶴以聲交而孕鵲以音感而孕白鷁相視而孕烏以
𫝊涎而孕(禽經)
脂缾舊說鳥雀尾上有肉高有穴者名脂缾鳥雀每引
觜取脂以塗翅毛則悅澤雨露不能濡(海錄)
熒熒子路顔淵浴於洙水見五色鳥顔淵問子路曰熒
熒之鳥後日顔淵與子路又浴於泗水更見前鳥復問
由識此鳥否子路曰識回曰何鳥子路曰同同之鳥顔
回曰何一鳥而二名子路曰譬如絲絹煮之則為帛染
之則為皂一鳥二名不亦宜乎(衝波𫝊)
金吾漢武更中尉名為執金吾師古曰金吾鳥名也主
辟不祥天子出行職主先導以備非常故執此鳥之象
因以名官(前百官志)吾猶禦也應劭曰執金革以禦非常(後志)
鳷鵲章帝永寧元年條支國來貢異瑞有鳥名鳷鵲形
高七尺解人語其國太平則鳷鵲群翔昔漢武帝時四
夷賓服有獻馴鵲若有喜樂事則鼓翼翔鳴按莊周云
雕陵之鵲盖其類也(拾遺記)
歸飛林邑城外香桂成林氣清澄煙時禽異羽翔集間
關兼比翼鳥不比不飛鳥名歸飛鳴聲自呼俞益期與
韓豫章牋曰嘗對飛鳥戀土增思寄意謂此鳥其背青
其胸赤丹心外露鳴情未達終日歸飛飛不十千路有
萬里何由歸哉(水經)
瑞鳥煬帝征遼回次於柳城郡之望海鎮步出觀望有
大鳥二素羽丹嘴狀同鶴鷺出自霄漢翻翔雙下高一
丈四五尺長八九尺徘徊馴擾翔舞御營敕著作佐郎
虞綽製瑞鳥銘以進上命鐫於其所仍敕殿内承閻毗
圖寫其狀秘書郎虞世南上瑞鳥頌敕令寫於圖首(大業)
(拾遺)
周周周周尚銜羽蛩蛩亦念飢(阮籍詩)鳥有周周者首重
而屈尾將欲飲於河則必顛乃銜羽而飲今人之所有
飢不足者不可以不索其羽矣(韓子)鸇鸇之信不如鴈周
周之知不如鴻(禽經)周周銜羽以濟(莊子)
鴇詩曰肅肅鴇羽集於苞栩釋文云鴇似鴈而大無後
趾注疏云鴇連啼性不樹止一名獨豹易林曰文山鴻
豹肥腯多脂雜俎云鴇遇鷙鳥能激糞禦之糞著毛悉
脫物類相感志云鵰翎能食諸鳥羽如群錯草中有鵰
毛必衆鳥毛羽自落雅翼云鵰鷙服羽族此類之可推
者鴇乃水鳥而鷙鳥為之落羽此類之不可推者
鳥王交州有鳥王如鵲頭上有毛冠尾長一尺五寸純
黑色若欲取諸鳥先選高枝斫除枝柯惟留三兩枝以
膠插著取鳥王置其下鳥王鳴呼衆鳥聞聲皆爭集其
處或銜果實或送蟲蟻皆送鳥王諸鳥著膠獠子之徒
下收之也(寰宇記)
冶鳥越地深山中有鳥大如鳩青色名曰冶鳥穿大樹
作巢如五六升器其戶口徑數寸周飾以土堊赤白相
次狀如射侯伐木者見此樹即避之去或夜暝人不見
鳥鳥亦知人不見己也鳴曰咄咄上去明日便宜急上
樹去曰咄咄下去明日便宜急下樹去若不使去但言
笑而已者可止伐也若有穢惡及犯其所止者則虎通
夕來守人不知者即害人此鳥白日見其形鳥也夜聽
其鳴亦鳥鳴也時觀樂便作人悲喜形長三尺入澗中
取石蟹就人火間炙之不可犯也越人謂此鳥為越祝
之祖(博物志)
木客木客鳥大如雀數千百頭為群飛集有度不與衆
鳥相厠又俗云木客化為此鳥也白黃文者謂之君長
左翼後有綬飛特高而正赤者在前謂之伍伯居前正
黑者謂之鈴下緗色而赬雜者謂之功曹左脇有白帶
似鞶囊者謂之主簿長次君後其伍曹官屬各有章色
土人次第呼之凡飛不過百餘步(廣陵異物志郡國志)
鸀鳥歸美山有石室色如黃金號為金室有鸀鳥形色
鮮潔自愛羽毛其隻者或鑑水向影悲鳴自絶方知孤
鸞對鏡為不虚矣(南康記)
共命雪山有鳥名為共命一身二頭識神各異同共報
命故曰共命(雜寳藏經)蓮香交響共命鳥金榜雙逥三足烏
(杜詩)
駝鳥和帝時安息國獻條支大爵時謂之安息雀(後西域𫝊)
廣志云大爵頸及膺身蹄都似槖駝色蒼舉頭高八九
尺張翅丈餘食大麥其卵如甕即今之駝鳥也(後紀)波斯
有大鳥形如槖駝有兩翼飛而不能高食草與肉亦能
噉火馳走甚疾一日能七百里(魏書今本無末二句)伏盧尼在波
斯西北有大河南流中有鳥其形似人亦有如槖駝鳥
者皆有翼常居水中出水便死(北史)高宗永徽中吐火羅
國遣使獻大鳥其色玄足如駝有翅而能飛日行三百
里能噉銅鐵夷俗呼為駝鳥上以太宗懷遠所致獻於
昭陵乃刻像於陵之内(舊唐)大食國有駝鳥高四尺以上
脚似駝蹄頭頸勝得人騎行五六里其卵大如三升器
(杜環經行紀)
攫食人真臘國有葛浪山高萬丈半腹有洞先有浪鳥
狀似老鴟大如駱駝人過即攫而食之騰空而去百姓
苦之真臘王取大牛肉中安小劒子兩頭尖利令人載
行鳥攫而吞之乃死無復種矣(僉載)
骨托河州有禽名骨托狀類鵰高三尺許常以名自呼
能食鐵石郡守出以示客或疑之乃以絲繩繫白石擲
其前即啄吞之良久牽出視石已軟爛如泥矣(墨客揮犀)
火鷄三佛齊國出火鷄大如鶴身圓而頸更長頸中有
二紅軟冠狀如紅褐嘴尖渾身毛如羊毛稀長青色脚
長鐵黑其爪甚利或爪破人腹腸出即死好食火炭因
名火鷄用杖捶打不能死(瀛崖勝覽)
獨立鳥一足曰獨立見其勇強也(河圖說徵示)
越王越王鳥狀似鳶口勾喙可受二升許南人以為酒
器珍於文螺不踐地不飲江湖不唼百草不下餌蟲魚
唯噉木葉糞似薰陸香南人遇之既以為香又治雜瘡
(坐法真登羅山疏)䴌&KR0008;一名越王鳥(南越志)
&KR0008;䲴&KR0008;䲴鳴聲哀俗云繼母欲嫁因㸑使人守之母遂
不還兒因呼母言&KR0008;䲴也(臨海異物志)
百舌仲夏之月反舌無聲反舌有聲佞人在側(周書時訓)江
充之害其萌反舌鳥入殿(春秋保乾)百舌春囀夏止惟食蚯
蚓正月後凍開蚓出而來十月後蚓藏而往盖物之相
感也(僉載)
狂鳥有五采之鳥有冠名曰狂鳥(山經)儀鳳屯集狂鳥穢
之(孔融周歲論)
蝙蝠
仙鼠蝙蝠自關而東謂之服翼或謂之仙鼠自關而西
秦隴之間謂之蝙蝠北燕謂之蟙䘃(方言)一曰天鼠(李氏本草)
忌庚申蝙蝠夜值庚申乃伏(變化自然論)
百歲色赤百歲伏翼色赤止則倒懸千歲伏翼色白得
而食之使人神仙(玄中記)
肉芝荆州清溪秀壁諸山山洞往往有乳窟窟中多玉
泉交流中有白蝙蝠大如鴨按仙經云蝙蝠仙鼠千歲
之後體白如銀棲即倒懸盖飲乳水而長生也(述異記)仙
經謂之肉芝
紅蝙蝠紅蝙蝠出瀧州背深紅色唯翼脇淺黑多雙伏
紅蕉花間採者若獲其一則一不去南人收為媚藥(北戶錄)
化人百歲蝙蝠於人口上服人精氣以求長生至三百
歲能化形為人飛遊諸天(神異秘經)
取人髻宋初淮南郡有物髠人髮太守朱誕曰吾知之
矣多置黐以塗壁夕有一蝙蝠大如鷄集其上不得去
殺之乃絶觀之屋簷下已有數百人頭髻(幽明錄)
鳥鼠譬如蝙蝠人捕鳥時入穴為鼠人捕鼠時出穴為
鳥(正法念經)猶蒼蠅招白黑之論蝙蝠有鳥鼠之譏上
爭旦蘇舜舉知臨安縣獻役鈔規例於轉運副使王庭
老庭老不喜命急足押出城後蘇軾云數日前入州却
被訓狐押出蘇問訓狐事東坡云自來聞一小話云燕
以日出為旦日入為夕蝙蝠以日入為旦日出為夕爭
之不決訴之鳳凰至路次逢一禽語燕曰不須往訴鳳
凰在假或云鳳凰渴睡却是訓狐權攝意以譏庭老等
如訓狐不知是非也蘇贈舜舉詩云餔糟睡方熟酒湎
喚不醒奈何效燕蝠屢欲爭晨瞑(烏臺詩集)
天中記卷五十九
