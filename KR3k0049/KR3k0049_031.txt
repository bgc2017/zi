天中記卷三十一
明陳耀文撰
尚書
省案韋昭辯釋名曰尚上也言最在上總領之也辯云
尚猶奉也百官言事當省案平處奉之故曰尚書尚食
尚方亦然
納言尚書唐虞官也龍作納言詩云惟仲山甫王之喉
舌秦改稱尚書漢亦尊此官典機密也(漢官儀)漢明帝詔
曰尚書蓋古之納言出納朕命機事不密則害成可不
慎歟(上)唐虞曰納言周官為内史機事所總號令攸發
(漢官觧詁)秦時少府遣吏四人在殿中主發書尚猶主也(宋志)
大麓昔堯試舜於大麓者領錄天下事如今之尚書官
矣宜得大賢智乃可使處議持平(桓譚新論)
文昌尚書令緫攝諸曹出納王命敷奏萬機蓋政令之
所由宣選舉之所由定罪賞之所由正斯乃文昌天府
衆務淵藪内外所折衷遠近所稟仰(百官表陏志通典)
司會天官司會中大夫二人(周禮)會大計也司會主天下
之大計計官之長若今之尚書(鄭玄注)文昌政本司會化
經(陳後主授江搃尚書令冊文)
三獨坐尚書令主贊奏事揔領紀綱無所不統與司隸
校尉御史中丞朝會皆專席而坐京師號曰三獨坐(後漢)
八座古者重武事貴射御取其捷御如僕各置一人尚
書六人謂之八座參攝百揆出内王命古元凱之任也
(謝靈運晉書)天興元年置八部大夫於皇城四方四維面置
一人以擬八座謂之八國(魏官氏志)
三臺尚書漢因秦置之故尚書為中臺謁者為外臺御
史為憲臺謂之三臺唐光宅元年改為文昌臺垂拱元
年又改為都臺神龍初復舊為尚書省亦謂之南省
明習故事侯霸字君房光武時拜尚書令時無故典朝廷
又少舊臣霸明習故事收錄遺文條奏前世善政法度
有益於時者皆施行之每春下寬大之詔奉四時之令
皆霸所建也(後漢)
天下樞要韋彪字孟逹肅宗時上疏曰夫欲急人所務
當先除其所患天下樞要在於尚書尚書之選豈可不
重而間者多從郎官超升此位宜簡嘗歴州宰素有名
者鍳嗇夫捷急之對深思絳侯木訥之功也(上)
喉舌陽嘉二年李固對曰陛下之有尚書猶天之有北
斗也斗為天喉舌尚書亦為陛下喉舌斗斟酌元氣運
平四時尚書出納王命賦政四海權尊執重責之所歸
若不平心灾眚必至(漢書)春秋合誠圖曰天理在斗中司
三公也如人喉在咽以理舌語也天有北斗所以斟酌
元氣帝有尚書所以出納王命若賦役平均則百姓以
安萬機不治則天下以亂(漢紀)
閒舊典太尉李固薦楊淮累世服事臺閣既閑練舊典
且有幹用宜在機密特拜尚書固薨免官尚書令陳蕃
表淮行狀復徵為尚書
匡弼左雄字伯豪順帝即位虞詡善之曰雄有王臣蹇
蹇之節周公謨成王之風宜擢在喉舌之官必有匡弼
之益由是拜雄尚書再遷尚書令(後書)
詰孝廉左雄為尚書令奏崇經術郡國耆儒年六十已
上為郎不滿四十不得察舉若茂才異行不拘年齒帝
從之有廣陵孝廉徐淑年未及舉臺郎疑而詰之對曰
詔書曰有如顔子子竒不拘年齒是故本郡以臣充選
郎不能詰雄詰之曰昔顔子聞一知十孝廉聞一知幾
邪淑不能對乃譴却郡自是牧守莫敢輕舉自雄在尚
書天下不敢妄選十餘年間稱為得人(上)雄為尚書令
限年四十九先試經然後舉孝廉故雄為令在位者各
肅清時稱曰左伯豪為尚書天下皆慎選舉(漢紀)
韓厥之舉初左雄薦周舉宣光為尚書又舉馮直為將
帥而直嘗坐贓受罪舉以此劾雄雄悦曰吾曾事馮直
父又與直善今宣光以此奏吾乃韓厥之舉也由是天
下服焉(後書)
奏章為故事自雄掌納言多所匡肅每有奏章臺閤以
為故亊(上)
條奏為故事陳忠為尚書令數進忠言辭旨弘麗前後
所奏悉條於宫闕以為故事(上)
周歴三臺董卓為司空聞蔡邕名高辟之稱疾不就卓
大怒詈曰我力能族人蔡邕遂偃蹇者不旋踵矣又切
𠡠州郡舉邕詣府邕不得已到署祭酒甚見敬重舉高
第補侍御史又轉侍書御史遷尚書三日之間周歴三
臺(後書)
才力相懸費褘字文偉代蔣琬為尚書令于時戰國多
事公務煩猥褘識悟過人每省讀書記舉目暫視已究
其意旨其速數倍於人終亦不忘常以朝晡聽事其間
接納賓客飲食嬉戲加之博奕每盡人之歡事亦不廢
董允代褘為尚書令欲斆褘之所行旬日之中事多愆
滯允乃歎曰人才力相懸若此甚遠此非吾之所及也
聽事終日猶有不暇爾
三民望尚書令李胤遷處缺宜得其人征南將軍羊祐
體儀玉立可以整肅朝廷征南將軍衞瓘真正静一中
書監荀勖達于事物三人皆民望不審可参舉否(山濤啟事)
總事三者昔六官所掌冡宰為首秦公卿贊以丞相御
史為冠今者尚書令總事此三者非臣駑闇所宜忝竊
(荀勖集)
總參機衡武帝詔曰尚書令百揆之首總參機衡出納
朝政治績之所由也車騎將軍賈充忠允清正通理經
遠廸文武謨勲弘著其以充守尚書令(晉起居注)
九錫命劉頌為尚書孫秀等推崇趙倫功宜加九錫百
寮莫敢異議頌獨曰昔漢之錫魏魏之錫晉皆一時之
用非可通行今宗廟乂安雖嬖后被退勢臣受誅昔周
勃誅諸吕而尊孝文霍光廢昌邑而奉孝宣並無九錫
之命亂舊典而習權變非先王之制九錫之議請所無
施(晉書)
八座之任蔡謨為尚書上疏曰八座之任非賢莫居前
後選用名賢有常孔愉諸葛恢並以清節令才素有名
望臣名軰不同階及殊懸今猥以輕鄙超踰等疋上亂
聖朝貫魚之次下違羣士凖平之論豈唯微臣斯亡之
誡實貽聖政維塵之累(晉中興書)
萬事本尚書萬事之本朕所責成也而廩秩儉薄甚非
治體今雖軍國多費不為元凱惜禄其依令僕給尚書
各親信五十人廪賜(晉康帝起居注詔)
夅奏辝疾卞壼明帝時為尚書令與王導等俱受顧命
輔幼主成帝即位羣臣進壐司徒王導以疾不至壼正
色於朝曰王公豈社稷之臣邪大行在殯嗣皇未立寧
是人臣辝疾之時專任無敬事寢不行舉朝惮之(晉中興書)
總括百揆謝石為尚書令上疏遜位曰尚書令國之冢
司總括百揆憲範王猷式是羣辟故必簡德而拔量才
而受(晉紀)王恭嘗寓于司馬道子室尚書令謝石為吳歌
恭曰居端石之重集宰相之坐而效流俗之音乎石有
慙色(語林)
並受詞訴徐湛之為尚書僕射令何尚之以湛之國戚
任遇隆重欲以朝政推之并諸詞訴絶不科省湛之亦
以尚書令敷奏出納事無不總令缺則僕射總任又以
事歸尚之互相推委御史中丞袁淑奏並免官詔特無
所問乃使湛之與尚之並受詞訴尚之雖為令而朝事
悉歸湛之(南史)
北坐右銘王僧虔為尚書令嘗為飛白書題尚書省壁
曰圓行方止物之定質修之不已則溢高之不已則慄
馳之不已則質弘之不已則迭是故去之宜疾當時嗟
賞以此坐右銘(上)
百官元本宋孝建元年詔曰尚書百官之元本庶績之
樞機丞郎列曹局司有任自頃事無巨細悉歸令僕非
所以詔能濟業也更可明體制責厥成也(通典)
奏事自晉以後八座及郎中多不奏事梁天監元年詔
曰自禮闈凌替歴茲永久郎署備員無取職戚糠粃文
案貴尚虚閒空有趍墀之名子無握蘭之實曹郎可依
昔奏事自是始奏事矣又詔尚書中有疑事先於朝堂
參議然後啓聞(通典)
端揆尚書令為端揆之官武德初太宗為秦王時嘗居
之其後人臣莫敢當至廣德中郭子儀勲業既盛乃特
拜焉子儀以文皇帝故譲不敢受(六典通典)
德望玄宗欲以牛仙客為尚書張九齡諫曰不可尚書
古之納言有唐以來多用舊相居之不然歴踐内外清
貴之地妙選有德望者充之仙客本河湟一使典耳拔
昇清流齒班常伯此官邪也(唐新語)
彈八座尚書左丞彈八座以下居萬機之會斯乃皇朝
之司直天臺之管轄(𫝊咸荅辛曠詩序)
賀雅賀琛字國寶為尚書左丞竝参禮儀事琛前後居
職凡郊廟諸儀多所創定每見高祖與語當移晷刻故
省中為之語曰上殿不下有賀雅琛容止都雅故時人
呼之(梁書)
清正無私劉覧字孝智為尚書左丞性聪敏尚書令史
七百人一見並記名姓當官清正無所私姊夫御史中
丞禇湮從兄吏部郎孝&KR0008;在職頗通贓貨覧劾奏並免
官孝綽怨之嘗謂人曰犬齧行路覧噬家人(上)
競銀窟郎茂字慰之為尚書左丞時工部尚書宇文愷
右翊衞大將軍于仲文競河東銀窟茂奏劾之曰臣聞
貴賤殊禮士農異業所以人知局分家識廉耻字文愷
位望已隆禄賜優厚拔葵去織寂爾無聞求利下交曾
無愧色于仲文大將宿衛近臣趨侍階庭朝夕聞道虞
芮之風抑而不慕分銖之利知而必争何以貽範庶察
示民軌物若不紏治將虧政教愷與仲文竟坐得罪(的書)
左轄元夀字長夀為尚書左丞開府蕭摩訶妻患且死
奏遣其子向江南收家産御史見而不言夀奏劾之曰
人倫之義伉儷為重資愛之道烏鳥弗&KR0008;摩訶遠念資
財近忘匹好又命其子捨危惙之母為聚歛之行一言
纔發名教頓盡而侍御史韓徵之等親所聞見竟不紏
弹治書侍御史劉本行職攝憲臺虧失憲體臣忝居左
轄無容寢勲(上)
方管轄劉洎上疏曰尚書萬機實為政本是以八座比
於文昌二丞方於管轄苟非稱職竊位興譏貞觀之初
左丞戴胄右丞魏徵並曉達吏方質性平直事應弹舉
無所回避及杜正倫續任右丞頗亦吏下比者綱維不
舉並為勲親在位者非其任功勢相傾將救茲弊且宜
精簡得人自然綱維略舉亦當矯正趍競豈惟息其稽
滯哉書奏永幾拜洎為尚書右丞
肅機隋左右丞掌分尚書諸司糺駮唐因隋制龍朔二
年改為左右肅機其年有宇文化及子孫理資蔭朝廷
以事隔兩朝且其家親族亦衆多為言者所司之理至
于勾留右肅機陽昉未詳其案狀訴者以道理已成無
復疑滯勃然逼昉昉曰適朝退未食食畢當詳案訴者
曰公云未食亦知天下有累年霸旅訴者乎昉遽命案
立批之曰父弑隋主子訴隋資生者猶配遠方死者無
宜更叙時人深賞之(通典新䓵)
錦製儀鳳四年韋仁約除尚書左丞約奏曰陛下為官
擇人非其人則闕今不惜美錦令臣製之此陛下知臣
之深亦微臣盡命之秋振舉綱目略無留事朝廷肅然
後分置左右肅政臺復以思謙為右肅政大夫(通典舊唐)
先謁陵廟顔真卿為尚書右丞車駕自陜將還真卿請
皇帝先謁五陵九廟而後還宫宰相元載謂真卿曰公
所見雖美其如不合事宜何真卿怒前曰用捨在相公
耳言者何罪然朝廷之事豈堪相公再破除耶載深銜
之(舊唐)
百職綱維勑庾承宣尚書右丞制昔我太宗嘗謂尚書
丞百職綱維事一失中則天下有受其弊者因命戴胄
魏徵及杜正倫劉洎軰繼領是職分居左右官脩事理
人到于今稱之故吾前命崔戎持左綱今命承宣操右
轄承宣端諒勤敏周知典故必能為我紐有條之綱柅
妄動之輪坐曹得出入郎官立朝得奏弹御史會决政
要扶樹理本無俾戴魏劉杜專美於貞觀中(長慶集)
名教倚頼韋弘景為尚書左丞駮正吏銓所除六十餘
官不當進資於是鄭綱丁公著楊嗣復皆奪俸郎吏肅
然望風脩整吏部員外郎楊虞卿以累下吏詔弘景與
御史詳讞虞卿私造門弘景厲言曰有詔按公尚私謁
邪虞卿多朋助自謂必見納及是惶恐去弘景以直道
進議論持正有守當時風教所倚頼為長慶名卿(唐書)弘
景先為吏部侍郎銓綜平序貴幸惮其嚴不敢慁以私
吏部尚書
綂均冢宰掌邦治綂百官均四海天官太宰之職掌建
邦之六典以佐王治邦國(周禮)冢大也宰者官也(鄭目錄)濟
其清濁和其剛柔而納之中和曰宰(于氏)宰變冢言太者
進退異名也百官緫焉則謂之冢宰列職於王則謂之
太宰宰主也建立也邦理王所居之邦國佐猶助也周
公居攝而作六典之職以佐王理邦國唐武后遂以吏
部為天官戶部為地官禮部為春官兵部為夏官刑部
為秋官工部為冬官以承周六曹官之制(通典)唐虞建官
法天地四時以分職羲和天地之官也四岳四時之官
也夏因虞制甘誓召六卿是也殷大宰至司寇乃周之
六官也
六官總治閔子騫為費宰問古之為政子曰古之御天
下者以六官緫治焉冢宰之官以成道司徒之官以成
德宗伯之官以成仁司馬之官以成聖司寇之官以成
義司空之官以成禮六官在手以為轡均仁以為納天
子以内史為左右手以六官為轡已而與三公為執六
官均五教齊五法故亦唯其所引無不如志以之道則
國治以之德則國安以之仁則國和以之聖則國平以
之禮則國安以之義則國義此御政之術故官属不理
分職不明法政不一百事失紀曰亂亂則飾冢宰地而
不殖財物不蕃萬民饑寒教訓不行風俗淫僻人民流
散曰危危則飭司徒父子不親長幼失序君臣上下乘
離異志曰不和不和則飭宗伯賢能而失官爵功勞而
失賞禄士卒疾怨兵弱不用曰不平不平則飭司馬刑
罰暴亂姦邪不勝曰不義不義則飭司寇度量不審舉
事夫理都鄙不脩財物失所曰貧貧則飭司空
職主隂陽堯命羲和使主隂陽之職羲伯司天即天官
也后稷服事虞夏敬授民時尊稷為天官夏衰稷後不
窋失官由是廢官殷以其官為冢宰周公在鄷為太宰
召公又居之(齊職儀)
建邦理太宰於殷為六太於周為六卿亦曰冢宰周武
王時周公始居之掌建邦之理(通典)
貳王周禮六典冢宰貳王而理天下貳謂副貳也一曰
理典以理官府二曰教典以化萬姓三曰禮典以諧萬
姓四曰政典以均萬姓五曰刑典以紏萬姓六曰事典
以生萬姓也(仲長統事言)
求令與尉安定梁鵠善八分書初為吏部尚書太祖求
為洛陽令鵠以為北部尉鵠避地荆州太祖定荆州求
鵠鵠乞以書贖死乃令書信幡宫門題(世語)
易風俗昔毛玠為吏部尚書無敢好衣美食者魏武歎
曰孤之法不如毛尚書今使吏部用心如毛玠風俗之
易在不難矣(傳咸集表)玠雅亮公正在官清恪其典選舉拔
貞實斥華偽進遜行抑阿黨諸宰官治民功績不著而
私財豊足者皆免黜停廢久不選用于時四海翕然莫不
勵行至乃長吏還者垢面羸衣常乘柴車軍吏入府朝
服徒行人擬壺飡之絜家象濯纓之操貴者無穢欲之
累賤者絶姦貨之求吏㓗于上俗移乎下民到于今稱
之(先賢行狀)玠嘗為東曹掾與崔琰並典選舉其所舉用皆
清正之士雖於時有盛名而行不由本者終莫得進務
以儉率人由是天下之士莫不以廉節自勵(魏志)
天下稱平崔琰清忠高亮雅識經遠推方直道正色於
朝魏氏初載委授銓衡揔齊清議十有餘年文武羣才
多所明拔朝廷歸高天下稱平(先賢行狀)
畫地作餅盧毓為吏部尚書前此諸葛誕鄧颺等馳名
譽有四窗八達之誚帝疾之時舉中書郎詔曰得其人
與否在盧生耳選舉莫取有名名如畫地作餅不可啖
也毓對曰名不足以致異人而可以得常士常士畏教
慕善然後有名非所當疾也毓於人及選舉先舉性行
而後言才黃門李豊嘗以問毓毓曰才所以為善也故
大才成大善小才成小善今稱之有才而不能為善是
才不中器也豊等服其言(魏志)
心精體密薛綜字敬文為選曹尚書固讓顧譚心精體
密貫道達微才照人物德允衆望誠非愚臣所可越先
後遂代綜(吳志)
甄錄得才李肅字偉恭南陽人少以才聞善論議臧否
得中甄竒錄異薦達後進題目品藻曲有餘貫衆人以
此服之權擢為選曹尚書選舉號為得才(步隲傳吳書)
二賢王濬冲裴叔則二人惣角詣鍾士季湏臾去後客
問二童是誰曰裴王曰何如鍾曰裴楷清通王戎簡要
後二十年此二賢當為吏部尚書爾時天下無復滯才
(世說)
官人致化山濤為太常遭母喪年踰耳順居喪過禮負
土成墳手植松栢詔曰吾所共致化者官人之職是也
方今風俗陵遲人心進動宜崇明好惡鎮以退讓山太
常雖尚居諒闇情在難奪方今務殷何得遂其志邪其
以濤為吏部尚書(晉書)
各事山濤再居選職十有餘年每一官缺輒啓擬數人
詔旨有所向然後顯奏隨帝意所欲為先故帝之所用
或非舉首衆情不察以濤輕重任意或譛之於帝故帝
手詔戒濤曰夫用人惟才不遺疎遠卑賤天下便化矣
而濤行之自若一年之後衆情乃寢濤所奏甄拔人物
各為題目時稱山公啓事(上)
舉無失才山司徒前後選殆周遍百官舉無失才凡所
題目皆如其言唯用陸亮是詔所用與公意異争之不
從亮亦尋為賄敗(世說)
戸調門選王戎為左僕射領吏部戎以晉室方亂慕蘧
伯玉之為人與時舒卷無謇諤之節自經典選未嘗進
寒素退虚名但與時浮沉戸調門選而已(晉書)
一字正人蔡克素有格量及居選官苟進之徒望風畏
憚初克未仕時山簡嘗與琅邪王衍書曰蔡子尼今之
正人衍以書示衆曰山子以一字拔人然未易可稱後
衍聞克在選官曰山子正人之言驗於今矣(通志)
無功遺美樂廣為吏部尚書所在為政無當時功譽每
去職遺愛為人所思論人必先引其長屈其所短不明
而自顯人有訾過先盡容弘恕而後善惡自著值世多
難清白自將交無内外任誠保真人莫見其際者是以
能自全當世以此多之(王隠晉書)樂彦輔雍容自守當時恨
其寡譽山巨源意在拔竒不免與世沉浮(張纉表)
人中市井袁貞為監軍范玄平作吏部尚書大坐語袁
卿此段還不失護軍袁曰卿何事人中作市井(語林)
人倫之職山濤曰臣欲以郄詵為温令詔可尋又啓曰
訪聞詵喪母不時葬遂於所居屋後假葬有異同之議
請更選之詔曰君為管人倫之職此輩應為清議與不
便當裁處之(啓事)
擬崔毛郭撫初為吏部尚書與郎姚範清心虚求搜揚
俊乂内外稱之以郭姚擬崔毛(崔鴻春秋)
署紙尾宋廢帝時徵豫章太守蔡廓為吏部尚書廓至
因北地𫝊隆以聞傳亮選事若悉以見付不論不然不
能拜也亮以語錄尚書徐羡之羡之曰黃門郎以下悉
以委蔡吾徒不能厝懷自此以上故宜共参同異廓曰
我不能為徐干木署紙尾遂不拜干木羡之小子也選案
黃紙錄尚書與吏部連名故廓言署紙尾也(南史)
方嚴能荷蔡興宗廓之少子也為左戶尚書轉掌吏部
時上方盛淫宴虐侮羣臣自江夏王義恭以下咸加穢
辱唯興宗以方直見憚不被侵媟尚書僕射顔師伯謂
儀曹郎王耽之曰蔡尚書常免昵戲去人實遠耽之曰
蔡豫章昔在相府亦以方嚴不狎武帝宴私之日未嘗
相召每至官賭常在勝朋蔡尚書今日可謂能荷矣(上)
事異意同少帝即位以蔡廓為吏部尚書不肯拜以王
惠代焉惠被召即拜未嘗接客人有與書求官得輒聚
閣上及去職印封如初時以廓不拜惠即拜事異而意
同也(南史)
令史留宿庾炳之字仲文為吏部尚書為人強急而不
耐煩領選既不緝衆論又頗通貨賄吏部令史錢泰能
琵琶主客令史周伯齊善歌詣炳之宅諮事因留宿尚
書舊制令史諮事不得宿停外雖有八座命亦不許為
所司奏免官(宋書)
六代五人光禄大夫謝莊子朏朏子㵸㵸子覧覧弟舉
六代五人皆為吏部尚書並有文集(梁書)覧字景滌朏之
弟㵸之子覧弟舉字言楊遷掌吏部尚書舉祖莊宋代
再典選至舉又三為此職前代未有也(上)
明贍范雲性機警有識且善属文下筆輙成時人每疑
其宿構為吏部尚書寄任隆重書牘盈案賓客滿門應
荅如流無所壅滯官曹文墨發擿若神時人莫不服其
明贍(梁書)
止談風月徐勉字修仁遷吏部尚書勉居選官彛倫有
序既閒尺牘兼善辭令雖文案填積坐客充滿應對如
流手不停筆又該綜百氏皆為避諱常與門人夜集客
有虞高求詹事五官勉正色答云今夕止可談風月不
宜及公事故時人咸服其無私(上)
奬擢人倫楊愔字遵彦武定來以望實之美超拜吏部
尚書典選二十餘年奬擢人倫以為己任然取士多以
言貌時致謗言以為愔之用人似貧士市瓜取其大者
愔聞不屑焉其聦記強識半面不忘每有所召問或單
稱姓或單稱名無有誤者後有選人魯漫漢自言猥賤
獨不見識愔曰卿前在元子思坊騎秃尾草驢經見我
不下以方趜鄣面我何不識卿漫漢驚服又謂之曰名
以定體漫漢果自不虛又令吏唱人名誤以盧土深為
琛士深自言愔曰盧郎玉潤所以從玉自尚公主後衣
紫羅袍金&KR0866;大𢃄遇李庶頗以為耻謂曰我此衣服都
是内裁既見子將不能無愧(北齊)東魏以楊愔典選嘗六
十人為一甲愔令其自叙訖不省文簿使次第呼之呼
誤以慕容為長孫一人而已(三國典略)
銓衡折衷辛術字懷哲遷吏部尚書遷鄴以後大選之
職知名者數四互有得失未能盡美文襄少年高朗所
弊者疎袁叔德沈密謹厚所傷者細楊愔風流辯給取
士夫於浮華惟術性尚貞明取士以才以器循名責實
新舊参舉管庫必擢門閥不遺考之前後銓衡在術最
為折衷甚為當時所稱舉(北史)
廉平韋世康為吏部尚書選用平允請託不行後復拜
尚書前後十餘年間多所進拔朝廷稱為廉平嘗因休
暇謂子弟曰吾聞功遂身退古人常道今年將耳順志
在懸車汝軰以為云何子福嗣荅曰大人澡身浴德名
立官成盈滿之戒先哲所重欲追蹤二疎伏奉尊命(上)
選舉為最牛弘字里仁為吏部尚書其選舉先德行後
文才要在審慎雖致緩滯所有進用竝多稱職吏部侍
郎高孝基鍳賞機晤清慎絶倫然爽俊有餘迹似輕薄
時宰多以此疑之唯弘深識其貞推心任委隋之選舉
於斯為最時論服弘識度之遠(上)
宰臣知選魏知古先天二年冬令往東都知吏部尚書
事深以為稱職手制曰卿以宰臣往知大選官人之委
情寄尤切遂能端本革弊忘私徇公正色而行措心不
撓鏡已激則妍&KR1126;必鍳衡已舉則輕重罔違朕遠聞之
益用嘉歎(舊唐)知古姚崇所引及同列稍輕之出攝吏部
尚書知東都選知古憾焉時崇二子在洛通賓客饋遺
憑舊請託知古歸悉以聞他日帝召崇曰卿子才乎皆
安在崇揣知帝意曰臣二子分司東都其為人多欲而
寡慎是必嘗以事干魏知古帝始以崇私其子或為隠
微以言動之及聞乃大喜問安從得之對曰知古臣所
薦也臣子必謂其見德而請之帝於是愛崇不私而薄
知古罷為工部尚書(唐書)
資格唐初因隋制以吏部典選主者將親其人覈之吏
事始取州縣府寺疑獄課其斷决而觀其能否此判之
始焉後日月淹久選人滋多案牘淺近不足為准乃採
經籍古義以為問目其後官員不充選人益衆乃徵僻
書隠義以試之唯懼選人之能知也道麗者號為高等
拙弱者號為藍羅至今以為故事開元中裴光庭為吏
部始循資格以一賢愚遵平轍者喜其循常負材用者
受其抑屈宋璟固爭不得(唐新語)選人非負譴者皆有升
無降其庸愚沈滯者皆喜謂之聖書(通鑑)
朱筆點頭開元十八年蘇晉為侍郎而侍中裴光庭每
過官應批退者但對衆披簿以朱筆點頭而已晉遂傍
選院門下點頭者更注擬光庭以為侮已不悦(唐會要)初
裴光庭與蕭嵩爭權不恊及為吏部奏用循資格并促
選限至正月三十日畢其流外行者署亦令門下省之
光庭卒後嵩又奏請一切罷之光庭所引進者盡出為
外職時有門下主事閻麟之為光庭腹心專知吏部選
官每麟之裁定光庭隨而下筆時人語曰麟之口光庭
手太常慱士孫琬將議光庭謚以其用循資格非奬勸
之道建議謚為克平人以為希嵩意旨上聞而特下詔
賜謚曰忠獻(舊唐)
頻伸裴均加吏部尚書初均與崔太素俱事中人竇文
場太素嘗晨省文場入卧内自謂待已至厚徐觀後榻
有頻伸者乃均也德宗以均任方鎮欲遂相之諫官李
約上疏斥均為文場養子不可汙台輔乃止(唐書)
負天下神龍初韋巨源為吏部尚書時要官缺執政以
次用其親巨源秉筆當除十人楊再思得其一試問餘
授皆諸宰相近属再思喟然曰吾等誠負天下巨源曰
時當爾耳是時雖賢有德終莫得進士大夫莫不觧體
不屈貴門張纉字伯緒大同二年徵為吏部尚書後門
寒素一介者皆見引拔不為貴門屈意人士翕然稱之
武帝詔曰纉外氏英華朝中領袖(南史)
立碑天寶十年楊國忠兼吏部尚書故事吏部三銓三
注三唱自春及夏才終其事國忠使胥吏於私第暗定
官員集百寮於尚書省對注唱一日令畢以誇神速資
格差謬無復倫序(舊唐)明年大選因就第唱補帷女兄弟
觀之不問資序短小者道州参軍胡者湖州文學簾中
大笑聲徹于外(會要嘉話)其所昵京兆尹鮮于仲通中書舍
人竇華侍御史鄭昴諷選人(舊唐)鄭怤等二十餘人率錢
于勤政樓設齋兼為國忠立碑于尚書省南以頌國忠
銓綜之能(舊唐)詔仲通為頌帝為易數字因以黃金識其
處(唐書)所注吏部三銓選人事務鞅掌不能躬親皆委典
及令史孔目官為之國忠但押一字猶不可遍(會要)
侍郎
貳尚書隋煬帝即位於尚書六曹各益侍郎一人以貳
尚書之職(隋書)今之侍郎其置自此始也(通典)
司列少常晉宋以來吏部尚書資位尤重龍朔二年改
吏部尚書為司列太常伯侍郎為司列少常伯天寶士
一年改為文部(通典)
甄别陸彦師為吏部侍郎隋承周制官無清濁彦師在
職凡所任人頗甄别於士庶論者美之(隋書)
知人之鍳高構字孝基煬帝初為吏部侍郎時為吏部
者多以不稱職去官唯構最有能名前後典選之官皆
出其下時人以構好劇談頗謂輕薄然其内懷方雅特
為吏部尚書牛弘所重後以老病觧職弘時典選凡將
有所擢用輙遣人就第問其可不河東薛道衡才高當
世每稱構有清鍳所為文筆必先以草呈構而後出之
構有所詆訶道衡未嘗不嗟伏所舉杜如晦房玄齡其
後皆自致公輔論者稱構有知人之鍳(上)
隨到注擬唐武德初因隨舊制以十一月起選至春即
停至貞觀二年劉林甫為吏部侍郎以選限促多不空
悉遂奏四時聽選隨到注擬當時以為便(會要)時天下初
定州府及詔使多有赤牒授官至是停省盡來赴集將
萬餘人林甫隨才銓擢咸得其宜時人以林甫典選比
隨之高孝基(選舉志)
辯詰貞觀元年温彦博為吏部郎中知選意在沙汰多
所擯抑而退者不伏囂訟盈庭彦博惟騁辯與之相詰
終日喧擾頗為識者所嗤(上)
紿欺貞觀八年十一月唐皎除吏部侍郎常引人入銓
問何方穏便或云其家在蜀乃注與吳復有云親老先
住江南即唱之隴右論者莫測其意有一信都人希河
朔因紿云願得江淮即注與河北一尉由是太被選人
紿言欺之
賜鏡貞觀十七年吏部侍郎高季輔知選凡所銓綜時
稱允愜至十八年於東都獨知選事上賜金鏡一面以
表清鍳(上)
越局貞觀二十二年二月文部侍郎盧承慶兼檢校兵
部侍郎仍知五品選事承慶辭曰五品選事職在尚書
臣今掌之便是越局太宗不許曰朕今信卿卿何不自
信也(通典)
彪狼共羊龍朔二年司列少常伯楊思玄恃外戚貴待
選流多不以禮而排斥之為選者夏侯彪所訟御史中
丞郎餘慶彈奏免官時中書令許敬宗曰必知楊吏部
之敗或問之對曰一彪一狼共看一羊不敗何待(會要)
延譽咸亨二年有楊烱王勃盧照鄰駱賓王並以文章
見稱吏部侍郎李敬玄咸為延譽引以示裴行儉曰才
名有之爵禄蓋寡楊應至令長餘並鮮能令終(上)
強記李敬玄緫章二年檢校司列少常伯典選累年銓
綜有序自永徽以後選人轉多當其任者罕聞稱職及
敬玄掌選天下稱其能預選者歲有萬餘人每於街衢
見之莫不知其姓名其被放有訴者即口陳其書判失
錯及身負殿累略無差殊時咸服其強記莫之敢欺(舊唐)
無私證聖元年劉竒為吏部侍郎注張文長司馬鍠為
監察御史二人因申屠㻛以謝之竒正色曰舉賢本自
無私二君何為見謝(上)
鄧渴弘道元年十二月吏部侍郎魏克巳銓綜人畢放
長榜遂出得留人名於是衢路喧嘩大為冬集人援引
指擿貶為太子中允遂以中書舍人鄧玄挺替焉又無
藻鍳之目又患消渴選人因號鄧渴(上)
丁王如意元年九月天官郎中李至遠權知侍郎事時
有選人姓刁又有王元忠並被放乃密與令史相知減
其點畫刁改為丁王改為士擬授官後即添成文字至
遠一覧便覺曰今年銓覆萬人看識姓名安有丁士者
哉此刁某王某也省内以為神明(上)
平配天后以許子儒為天官侍郎儒不以藻鏡為意其
補官悉委令史勾直時謂勾直曰平配後崔玄暐為之
介然自守絶於請謁為執政者所忌轉文昌左丞選司
令史乃設齊自慶武太后聞之復拜為天官侍郎(唐書)
裴馬盧李景雲元年盧從愿為侍郎精心條理大稱平
允其有冐名偽選虚增功狀之類皆能擿發其事典選
六年頗有聲稱時人曰前有裴馬後有盧李裴即行儉
馬謂戴李謂朝隠(會要)
布棘防史姜晦為吏部侍郎性聦悟識理體舊制吏曹
舍宇悉布棘以防令史為與選人交通及晦領選事盡
除之大開銓門示無所禁私引署者晦輙知之召問莫
不首伏初朝廷以晦改革前規咸以為不可竟銓綜得
所賄賂不行舉朝歎伏(唐新語)
振理風俗馬載為吏部侍郎時考功員外劉思立子憲
為河内慰思立今日亡明日選人有索憲闕者載深咨
嗟以為名教所不容乃書其無行注冬集朝廷咸曰真
銓綜流品之司可謂振理風俗也其人北出選門為衆
目所視衆口所謂趦趄失步(上)
闕待淹滯韋陟為吏部侍郎常病選人冐名接脚竊授
闕員既少取士良難正調者被擠偽集者冐進陟剛毅
嫉惡風采&KR1104;正見選人疑其有瑕按聲盤詰無不首伏
每歲皆䞉得數百員闕以待淹滯常謂所親曰使陟掌
銓衡一二年則無人可選矣(唐書)
推其強直韋陟嘗任吏部侍郎有一致仕官叙五品陟
判之曰青壇展慶曾不立班朱紱承榮無宜卧時人推
其強直政能(唐新語)
無蹊徑李乂字尚貞為吏部侍郎仍知制誥與宋璟等
同典選事請謁不行時人語曰李下無蹊徑制敕不便
輒駮正貴幸有求官者&KR0034;宗曰朕非有靳顧李乂不可
過耳(唐書)
王崔王丘為吏部侍郎典選累年甚稱平允擢用山隂
尉孫逖桃林尉張鏡微湖城尉張晉明進士王泠然皆
稱一時之秀(舊唐)崔沔分掌吏部十銓事以清直歴秘書
監(上)時為語曰丘山岌岌連天峻沔水澄澄徹底清(分紀)
四代選部房穎叔拜天官侍郎自其高祖景伯至穎叔
四代咸居選部時論榮之
士多附李季卿拜吏部侍郎俄而兼御史大夫奉使河
南江淮宣撫振拔幽滯進用忠廉時人稱之在銓衡數
年季卿有宇量性識博達與善人交襟懷豁如其在朝
以進賢為務士以此多附之
江南典選興元初劉滋為吏部侍郎往洪州知選事時
京師寇盗之後天下蝗旱糓翔貴選人不能赴價調乃
命滋江南典選以便江嶺之人時稱舉職
貳職太和四年吏部奏吏部為文昌首曹侍郎為尚書
貳職銓庭所宜順序廳事故有等衰(會要)
郎中
郎位太微五星五帝坐後聚十五星曰哀烏郎位(漢書)一
十五星蔚然曰郎位(史記)郎位五星在太微中帝坐東北
周之元士漢之光禄中散諫議議郎此三署郎中是今
之尚書郎占欲其大小均耀光潤有之吉也(正義)一曰依
烏郎府也(晉書)
下大夫周官太宰属官有下大夫蓋郎中之任也秦有
郎中以其為郎侍衞居中故曰郎中漢選尚書郎初從
三署郎次補之初入尚書臺稱郎中滿歲稱侍郎故郎
中之名猶因三署舊號也(六典)
稱號不同漢魏以來尚書属或有侍郎或有郎中或曰
尚書郎或曰某曹郎或則兩置或為互名雖稱號不同
其職一也皆今郎中之任(通典)
握蘭明光殿省中皆以胡粉塗壁畫古賢烈女以丹朱
漆地故謂之丹墀尚書郎握蘭含鷄舌香以其奏事荅
對欲使氣息芬芳也奏事則與黃門侍郎對揖黃門侍
郎稱已聞乃出丞郎月賜赤管大筆一雙隃麋墨一丸
(六典通典)隃麋今泝陽縣出墨
不聽所私趙戬字叔茂長陵人也質而好學言稱詩書
愛恤於人不論疎密辟公府入為尚書選部郎董卓欲
以所私並充臺閣戬拒不聽卓怒召戬欲殺之觀者皆
為戬懼而戬自若及見卓引辭正色陳說是非卓雖凶
戾而謝之(典略)
明雅山濤為吏部郎文帝與書曰足下蒞事明雅邁時
念多所乏今致錢二十萬絲百斤糓二百斛(晉書)
正人人才既自難知中人已下情偽又難吏部郎以碎
事日夜相接非但當正已而已乃當能正人議郎杜默
德履亦佳太子庶子崔諒中郎陳淮皆有意正人其次
不審有可用者不(山濤啓事)吏部郎主選舉宜得能整風俗
理人倫者(通典)
真素寡欲阮咸為吏部郎史曜出處缺當選山濤薦阮
咸曰真素寡欲深清濁萬物不能移也昔在官人之職
必妙絶於時詔用陸亮(山濤啟事)
佳吏部徐寧字安期通朗有德素少知名初為輿縣令
時廷尉桓彛稱有人倫鍳識護軍庾亮每属之訪一佳
吏部郎彛嘗去職至廣陵尋親舊還遇風停浦中累日
憂悒因上岸見一室宇有似廨署彛訪之云輿縣廨也
令姓徐名寧彛既獨行思逢悟賞聊造之寧清惠博涉
相遇怡然遂停宿因留數夕與寧結交而别至都謂庾
亮曰吾為卿得一佳吏部郎矣亮問所在彛曰人所應
有而不必有人所應無而不必無徐寧真海岱清士即
遷吏部郎左將軍江州刺史(本傳晉傳世說本事)
褰惟王藴字叔仁為吏部郎欲使時無屈滯曾下鼓急
出日迭乃至家去臺數里高褰車帷先後與語不得進
也一官缺求者十軰時簡文帝為會稽王輔政藴輒連
状白之曰某人有地某人有才務存進達各隨其方不
得者甘心無怨(列𫝊本𫝊)
夷曠似玉吏部郎中温畿字元甫世論以其為人夷曠
似玉(永嘉官名)
名士阮放與從弟孚齊名為吏部郎銓官之任甚有稱
譽性清約不理産業為郎不免飢乏王導庾亮以其名
士供給衣食放由是得仕(晉中興書)
送吏部郎何尚之字彦德以操立見稱為陳郡謝混所
知與之游處為吏部郎告休定省傾朝送别於治渚及
至郡父叔度謂曰聞汝來此傾朝相送可有幾客荅曰
殆數百人叔度笑曰此是送吏部郎耳非關何彦德也
昔殷浩亦嘗作豫章定省送别者甚衆及廢徙東陽船
泊征虜亭積日乃至親舊無復相窺者(南史)
與書辭舉王微字景玄吏部尚書江湛舉微為吏部郎
微與湛書曰君平生云揚我名者殺我身天爵且猶滅
名安用吏部郎哉其舉何陋其事不經非獨縉紳者不
道僕妾皆笑之(宋書)
任巳獨行陸慧曉字叔明清介正立不雜交游會稽内
史同郡張珪稱之曰江東裴樂也齊高帝輔政除為尚
書殿中郎鄰族來相賀慧曉舉酒曰陸慧曉年踰三十
婦父領選始作尚書郎卿輩乃復以為慶邪遷吏部郎
尚書令王晏選門生補内外要局慧曉為用數人而止
晏恨之送女妓一人欲與申好慧曉不納吏曹郎令史
歴政來諮執選事任巳獨行未嘗與語帝遣主書單景
儁謂曰都令史諳悉舊貫可共參懷慧曉謂景儁曰六
十之年不復能諮都令史為吏部郎也上若謂身不堪
便當拂衣而退帝甚憚之後欲用為侍中以形短小乃
止(南史)
江漢崇望庾果之字景行幼有孝行宋司空劉勔見而
竒之謂曰見卿足使江漢崇望把梓發聲遷吏部郎參
大選(上)
庭植嘉樹梁顧憲之字士思為吏部郎初其祖凱之嘗
為吏部於庭植嘉樹謂人曰吾為憲之種耳至是憲之
果為此官然自過江吏部郎不復典大選(通典)
才望兼允孝文在洛欲創革舊制選置百官謂羣臣曰
與朕舉一吏部郎必使才望兼允者給卿三日假又一
日孝文曰朕已得之不煩卿輩也驛徵亮兼吏部郎孝
明親政仍兼吏部郎亮自參選事垂將十年廉慎明决
為尚書郭祚所委每云非崔郎中選事不辦(北史)
欣得宋繇字體業沮渠蒙遜平酒泉於繇室得書數千
卷塩米十斛而已蒙遜歎曰孤不喜尅李歆欣得宋繇
耳拜尚書吏部郎中委以銓衡之任(後魏書)
鬻官定價皇甫瑒光兄椿齡子也位吏部郎性貪婪多
所受納鬻賣吏官皆有定價後以丞相高陽王雍之婿
為豫州刺史為政殘暴百姓患之(北史)
齊裴叔業之歸魏也衣冠之士預叔業勲者安定皇
甫光者地梁祐清河崔高客天水閻慶㣧河東柳僧
習等(魏書)此見本𫝊北史同杜氏通典乃以為韋瑋蓋
見傳中有伯昕名而誤耳御覧因之以為韋瑋職官
分紀亦以為瑒俱誤
銓衡庶品銓衡庶品歴選賓僚阮咸直素屡薦未登陸
亮忠心裁居敗職自非李重清識李毅恬正何以區分
管庫式鍳胥吏(陸杜拜吏部郎表)
設長名榜吏部郎中裴行儉始設長名榜列銓注期限
等法又定州縣升降官資高下以為故事長名榜自此
始也(選舉志)
先捧紫泥柳公綽字起之武元衡罷相鎮西蜀與裴度
俱為元衡判官尤相善先度入為吏部郎度以詩餞别
有兩人同日事征西今日君先捧紫泥之句(分紀)
登第集部李建為吏部郎中常曰方今秀茂皆在進士
使僕得志當令登第之歲集於吏部使尉緊縣既罷復
集稍尉望縣既罷乃尉畿縣而升於朝大凡中人三十
成名四十乃至清列遲速為宜既登第遂食禄既食禄
必登朝誰不欲也無淹翔以守常限無紛競以來奔捷
下曹得其循舉上位得其更歴就而言之其利甚博議
者多之(國史補)
掄選有序吳王潜吳國建遷左司郎中典選事時喪亂
之後官失其守譜諜靡散甲簿湮没真偽相蒙潜雍容
欵接坐客常滿隨才而接人人自以為得徐知誥相吳
掄選有序潜之力也或亡失官諜才無可用者多稟給
之(九國志)
風稜劉鼎清泰中為吏部郎中廉侍御史知雜事鼎性
若寬易而典選曹按吏有風稜(五代史)
員外郎
省眼吏部郎二廳先小銓次格式員外郎二廳先南曹
次廢置舊說吏部為省眼(分紀)
吏事第一裴遵度遷吏部員外郎專判南曹天寶中海
内無事九流輻凑會府每歲吏部選人盈萬遵度敏識
強記精覈文贍詳而不滯時稱吏事第一由是大知名
判析有條李栖筠遷吏部員外郎判南曹栖筠判析有
條奸吏氣奪號為神明(唐書)
南宫眉目韋陟字商衡為吏部員外郎是曹在南宫為
眉目在選士為司命公執直筆閱簿書紛拏盤錯一瞬
而剖(劉禹錫撰神道碑)
銓叙稱美崔郾姿質秀偉神清重雅人望而愛之為吏
部員外郎奸吏不敢孤寒無拔者不至留滯銓叙之美
為時所稱(唐書)
材幹無累岑羲長安中為廣武令有能名則天嘗令宰
相各舉堪為員外郎者鳳閣侍郎韋嗣立薦羲且奏曰
恨其從父長倩犯逆為累則天曰苟有材幹何恨微累
遂拜天官員外郎後遷吏部侍郎時吏部侍郎崔湜太
常少卿鄭愔大理少卿李允恭分掌選事皆以贓貨聞
羲最守正時議美之(舊唐)
尚氣賈言忠曾之父也累轉吏部員外郎李敬玄兼尚
書言忠尚氣及主選不能下貶邵州司馬失武懿宗意
下獄幾死(唐書)
滌除宿弊劉崇望字希從轉吏部員外郎崔安潜為吏
部尚書崇望判南曹滌除宿弊復清選部(舊唐)
喻遣李迥秀任考功員外郎知貢舉有進士姓崔者文
筆非佳迥秀覧之良久謂曰清河崔郎儀貎不惡鬚眉
如戟精彩甚高出身處何量必湏進士再三喻而遣之
聞者莫不大噱(唐書)
典舉得士席豫開元中累官主考功員外郎典舉二年
大稱得士為時所稱入為吏部侍郎玄宗謂之曰卿已
前為考功職事平允故有此授預典選六年復有令譽
願無權周墀輔政以韋澳為考功員外郎墀初作相私
謂澳曰才小任重何以相救澳曰荷公重知願公無權
足矣墀愕然不喻其指澳曰爵賞刑罰非公共欲行者
願不以喜怒憎愛行之但令百司羣官各舉其職則公
歛袵於廟堂之上天下自理何要權耶墀深然之(上)
不避權幸李渤穆宗即位召為考功員外郎校定京官
考不避權幸皆行陞黜奏曰三品官考先具如前其四
品以下官績具聞奏狀入留中不下議者以宰輔曠官
自宜上疏論列而越職釣竒非盡事君之道也(上)
戶部尚書
地官戶部尚書周之地官卿也周禮曰地官司徒帥其
属而掌邦教以佐王安擾邦國應劭云徒衆也司徒主
人衆也張鷟云虞書五教實委司徒之班周禮六卿爰
開地官之位
祝鳩郯子曰祝鳩氏司徒也(昭十七)百姓不親五品不遜
則責司徒(尚書太𫝊)
素王司徒仲尼為素王顔淵為司徒(論語摘輔相)
銅臭靈帝賣官廷尉崔烈入錢五百貫以買司徒烈子
均字孔乎亦有時名烈問曰吾作公天下人謂何如對
曰大人少有高名不謂不當為公今登其位海内嫌其
銅臭烈舉杖擊之均走烈曰子授父撾而走可謂孝乎
均曰舜之事父小杖則受大杖而走不䧟父於不義烈
曰爾以吾為瞽瞍耶(司馬彪九州春秋)
階下讀奏吳孫休初即位戶部尚書階下讀奏(通典)
備物濟時當陽侯杜元凱為度支尚書内以利民外以
救邊備物置用以濟當時之益者五十餘條(晉書)
度支要總咸寧五年詔一拜不收使公私俱貴不惟天
時乃人事有不盡故也要總者正在度支尚書也其以
散騎常侍中書令張華為度支尚書(晉起居注)
量計運漕初帝與羊祐謀伐吳而羣臣多以為不可唯
華贊成其策及將大舉以華為度支尚書乃量計運漕
決定廟筭及吳滅詔褒其勲進封為廣武縣侯(晉書)
坐無氊席吳隠之為度支尚書以竹蓬為屏風坐無氊
席後遷中領軍清儉不改每月所得禄才留身糧餘悉
分賑親族家人績紡以供朝夕時有困絶或并日而食
身布衣不完妻子不沾寸禄(上)
示有朝章到溉字茂灌為左民尚書溉長八尺眉目如
點白晢美鬚髯舉動風華善於應荅所莅以清白自脩
性又率儉不好聲色虛室單牀傍無姬侍自外車服不
事鮮華冠履十年一易朝服或至穿補𫝊呼清路示有
朝章而已(南史)到洽為御史中丞兄溉為左民尚書舊制
中丞不得入尚書下舍洽引服親不應有礙刺省評决
左丞蕭子雲議許入溉省亦以其兄弟素篤不能相别
也(上)到溉到洽梁書自有傳南史見到彦之傳分紀錯
書作劉溉而事文合璧俱因之豈以到姓稍異遂承
其誤耶殊誤觀者
白衣何胤為左民尚書後辭官隠於若耶山雲門寺𠡠
給白衣尚書禄胤固辭(梁書)
拜官令早蔡景歴字茂世入守度支尚書舊式拜官在
午後景歴拜日適逢輿駕幸玄武觀在位皆侍宴宣帝
恐景歴不預特令早拜其見重如此(南史)
義倉長孫平字處均拜度支尚書平見天下州縣多罹
水旱百姓不給奏令(民間)每秋家出粟麥一石已下貧冨
差等儲之閭巷以備凶年名曰義倉自是州里豊衍民
多頼焉(隋書)
民部開皇三年改度支為民部國家修隋志謂之戶部
蓋以廟諱故也唐永徽初復改民部為戶部廟諱故也
顯慶元年改戶部為度支龍朔二年改度支尚書為司
元太常伯初戶部居禮部之後武太后改置天地四時
之官以戶部為地官由是遂禮部前(通典)
通典云國家杜祐為唐言也通考因之不改何耶
正身奉法鄭善果檢校大理卿兼民部尚書正身奉法
甚有善績制與裴寂等十人每奏事及侍立並令升殿
與從兄元璹在其數時以為榮(分紀)
内相王琚佐明皇平内難為戶部尚書帝於琚眷委特
異豫大政事號内宰相(本𫝊)
凶官畢構遷戸部尚書開元四年遇疾上手疏方以賜
之時議戸部尚書為凶官遽改授太子詹事冀有瘉瘳
尋卒(分紀)
版使韋燠辭判戸部歸謂甥姪曰已讓版使矣(佳話錄)
侍郎
司元少常周官小司徒中大夫之任也隋煬帝始置民
部侍郎唐因之後改為戶部龍朔二年改為司元少常
伯(通典)
問歴代戸口盧承慶思道孫也美風儀有才幹太宗竒
其明辨累拜民部侍郎太宗嘗問歴代戶口多少之數
承慶叙夏殷以後迄于周隋皆有依據太宗嗟賞久之
(舊唐)
精擇開元十三年戶部侍郎楊瑒白知慎坐支度失所
皆出為刺史上令宰臣及公卿已下精擇堪為戸部者
多有薦元紘者將授以戸部尚書時執政以其資淺未
宜超授加中大夫拜戸部侍郎元紘因條奏人間利害
及時政得失以奏之上大悦因賜衣絹(上)
議戸版楊瑒為戶部侍郎帝嘗召宰相大臣議天下戸
版延英殿瑒言利病尤詳帝咨賞於是宇文融建檢脱
戸餘口瑒執不便融方貴公卿啽默唯唯獨瑒抗議故
出為華州刺史(唐書)
無進獻李綘為戸部侍郎判本司事嘗因次對憲宗曰
戸部北有進獻至卿獨無何也對曰將戶部錢獻入内
藏是用物以結私恩上聳然益嘉其直(舊唐)
不受賂牛僧孺拜戸部侍郎初韓弘入朝以宣武舊事
人多流言其子公武以家財厚賂權幸及多言者班列
之中悉受其遺俄而父子俱卒孤孫幼小穆宗恐為厮
養竊盗乃命中使至其家閱其宅簿以付家老而簿上
具有納賂之所唯於僧孺官側朱書曰某月日送牛侍
郎物若干不受却付訖穆宗按簿甚悦居無何議命相
帝首可僧孺之名(上)
自稱老奴張平叔長慶中為戸部侍郎狡險大言因王
播以進既掌財用常屈公利以便私嬖倖多狎之既有
寵於上進退便僻雜以優諧或自稱老奴復無大臣之
體嘗奏事畢降階復升又有論奏佻盪輕脫上每為笑
容之在班列間玩狎郎吏譁肆無忌奕權監法請宰相
為之使因以自求樞機之任每有内制出輙疑授已&KR0034;
衣冠以俟後人多笑之(上)張平叔國之材臣也計能析
秋毫吏畏如夏日司會逾月綱條甚張况師旅未息調
食方急倚成取濟非爾而誰非智能則事不可成非諒
直則吾難近噫職局之外得不思稱官望而厭我心乎
(白氏長慶)
年未四十潘孟陽父炎禮部侍郎母劉晏女也公卿多
父友及外祖賓從故得薦用德宗末王紹以恩倖數稱
孟陽之才因擢戸部侍郎憲宗初命孟陽巡江淮且察
東南鎮之政理時孟陽以氣豪權重領行從三四百人
所歴鎮府但務遊賞與婦女為夜飲至塩鐵轉運院廣
納財賄補吏職而已及歸大失人望罷為大理卿後復
拜戶侍孟陽氣尚豪俊不拘小節居第頗極華峻憲宗
微行至樂遊原見其宏敞工猶未巳問之左右以孟陽
對孟陽懼而罷工作性喜宴公卿朝士多與之遊時指
怒者不一俄以風緩不能行憲宗每事求理常發江淮
宣慰使左司郎中鄭敬奉使辭上誡之曰朕宫中用度
一匹已上皆有簿籍唯賑䘏貧民無所計筭卿經明行
修今登車𫝊命宜體吾懷勿學潘孟陽奉使所至但務
酣飲遊山寺而已(舊唐)初孟陽為侍郎年未四十其母謂
曰以爾之才而位丞郎使吾憂之(唐書)
俛首父題盧汝弼簡求子也從昭宗遷後至太原李克
用累奏戶部侍郎太原使府有龍泉亭簡求節制時手
書詩一章在亭之西壁汝弼復為亞師每亭中讌集未
嘗居賓位西向俛首而已(舊唐)
郎中
下大夫周官司徒属官有下大夫蓋郎中之任也(六典)魏
有農部郎中(通典)魏為左民右民後又為民部民曹皆戶
部也(上)吳張温為戶曹郎(事類)
詞理愜當高構字孝基徵拜比部侍郎尋轉民部時内
史侍郎晉平東與兄子長茂爭嫡尚書省不能斷朝臣
三議不决構斷而合理上以為能召入内殿勞之曰我
聞尚書郎上應列宿觀卿才識方知古人之言信矣嫡
庶者禮教之所重我讀卿判數徧詞理愜當意所不能
及也賜米百石由是名知(隋書)
二妙韋維少嘗業儒博涉文史舉進士自大理丞累至
戶部郎中善於剖判時員外郎宋之問工於詩時人以
為戶部有二妙(唐書)初維為郎蒔柳于廷及虚心兄弟居
郎省對之輒歛容自叔前後至郎中者數人世號郎官
家(上)湊字彦宗祖叔諧貞觀中為庫部郎中與弟吏部
郎中叔謙兄主爵郎中季武同省時號三列宿(上)
論事風彩武儒衡累遷戶部郎中時皇甫鏄以宰相領
度支剥下以媚上無敢言其罪者儒衡上疏論列鏄密
訴其事帝曰勿以儒衡上疏卿將報怨耶鏄不復復言
儒衡氣岸高雅論事有風彩羣邪尤惡之(舊唐)
圡山頭晉宋以還尚書省置員外郎分判曹事唐朝事
彌重其選舊例郎中不歴員外選謂之土山頭景龍中
趙謙光自彭州司馬入為大理正遷戶部郎中賀陟為
員外乃戲詠之曰員外從來美郎中望不優誰言粉署
裏翻作土山頭謙光酬之曰錦帳隋時設金爐任意薰
唯慙員外置不應列星文(唐新語)
賫本對唱崔仁師為度支郎中嘗奏度支財物數千言
手不執本太宗怪之令黃門侍郎杜正倫賫本仁師口
對唱一無差殊太宗大竒之(唐書)
無愧幽明盧昌衡字子均為僕射祖孝徵所薦遷尚書
金部郎孝徵每曰吾用盧子均為尚書郎自謂無愧幽
明矣(隋書)
受命無言畢諴歴駕部員外郎倉部郎中故事勢門子
弟鄙倉駕二曹居之者不悅惟諴受命恬然恭遜口無
異言執政多之(唐書)
員外郎
俊拔吕太乙遷戶部員外戶部與吏部隣司吏部移牒
戸部令牆宇悉竪棘以防令史交通太乙報牒曰眷彼
吏部銓綜之司當湏簡要清通何必竪籬插棘省中賞
其俊拔(唐新語)
聞其理行裴向字傃仁為京兆府戶曹轉櫟陽渭南縣
令奏課皆第一朝廷亟聞其理行擢為戶部員外郎(舊唐)
正色挺然長慶中孟簡遷倉部員外郎属順宗登極王
叔文竊政驟為戶部侍郎簡為其属中立正色挺然不
附叔文心忌而不敢退黜言於宰相韋執誼換刑部員
外郎(唐上書)
貪猥李石用金部員外郎韓益判度支案益坐贓繫臺
石奏曰臣以韓益曉錢糓錄用之不謂貪猥如此帝曰
宰相但知人則用有過則懲卿所用人且不掩其惡可
謂至公從前宰相用人有過曲為蔽之不欲人弹劾此
大謬也但知能則舉舉不失職則奬之自然易得其人
何必容隠(舊唐)
獻糗餌張濬為支部員外郎黃巢將逼關輔濬託疾請
告侍其母挈族避亂商州賊犯京師僖宗出幸途無供
頓衞軍不得食漢隂令李康獻糗餌數百騾網軍士始
得食僖宗召康問之曰卿為縣令安操心及此康對曰
臣為塵吏安敢有此進獻張濬員外教臣也帝異之(上)
禮部尚書
春官禮部尚書周之春官也唐虞之時秩宗典三禮周
禮春官大宗伯掌建邦之天神人鬼地祗之禮(通典)
主賓契為司徒百姓和親䕫主賓客遠人必至(典略)昔舜
命伯夷典禮后䕫典樂至周并為宗伯之任今禮部尚
書蓋其任也(南豊擬制)
綰攝二曹宋弁字義和文帝征馬圈留弁以宫官兼祠
部尚書攝七兵事及行執其手曰國之大事在祀與戎
兵服卿綰攝二曹弁頓首辭謝弁劰勞王事恩遇亞於
李冲(南史)
司禮太常伯東晉宋齊梁陳皆有祠部尚書隋置禮部
尚書唐因之龍朔二年改為司禮太常伯光宅元年改
禮部為春官(通典)
荅讜言陳叔達字子聦太宗時拜禮部尚書建成元吉
嫉害太宗隂行譛毁高祖惑其言將有貶責叔達固諫
乃止至是太宗勞之曰武德時危難潜構知公有讜言
今之此拜有以相荅也(舊唐)
祝蝹禮部尚書祝欽明頗涉經史不閒時務博碩肥腯
頑滯多疑臺中小吏號之為蝹蝹者肉塊無七竅秦穆
公時野人得之(僉載)
穰災祈福韋綬字子章轉禮部尚書穆宗嘗問穰災祈
福其可必乎綬對曰昔宋景公以一善言而法星退之
三舍此禳災以德也漢文帝除秘祝每於祠祭盡敬而
已言無所祈以明福不可以求致也而二君卒能變已
變之災享自致之福著於史傳其理甚明如失德以祈
災消媚神以祈福至神苟有知當因以致譴非祈禳之
道也時人主失德綬因以諷之
祀郊之典典朕三禮大舜委於伯夷分勑六卿成王任
於彤伯建茲歲首實曰春官敦叙九族之親欽若五常
之教祀天郊地之典舉其宏綱朝日夕月之儀撮其機
要(張鷟集)
侍郎
小宗伯小宗伯之職掌建國之神位(周禮)禮部侍郎周之
春官小宗伯也(六典)大宗伯亦曰春卿小宗伯亦曰秩宗
(白帖)今侍郎隋煬帝置龍朔二年改為司禮少常伯
先責舊文韋陟為禮部侍郎陟好接後軰尤鍳于文雖
詞人後生靡不諳練曩者主司取與皆以一場之善登
其科目不盡其才陟先責舊文仍令舉人自通所工詩
筆先試一日知其所長然後依常式考覈斥善無遺美
聲盈路(舊唐)
以梯登墻賀知章遷禮部侍郎属惠文太子薨有詔禮
部選挽郎賀知章取舍非允門蔭子弟諠訴盈庭乃以
梯登墻首出决事時人咸嗤之由是改授工部侍郎(上)
勢傾當時舊制考功員外郎掌貢舉開元二十三年考
功員外郎李昂為進士李權所詆朝議以考功位輕不
足以臨多士至二十四年遂以禮部侍郎掌焉開元天
寶之中昇平既久羣士務進天下髦彦由其取舍故勢
傾當時資與吏部侍郎等同(通典)
美聲上聞李揆字端卿乾元初兼禮部侍郎揆嘗以主
司取士多不考實徒峻其隄防索其書策殊未知藝不
至者文史之囿亦不能摛詞深昧求賢之意也其試進
士文章請於庭中設五經諸史及切韻本於牀而引貢
士謂之曰大國選士但務得才經籍請恣尋檢由是數
月之間美聲上聞(舊唐)
聞所未聞鮑防進禮部侍郎得穆質等時比歲旱策問
隂陽祲袗質對漢故事免三公卜式請烹弘羊指當時
輔政者右司郎中獨孤愐欲下質防不許曰使上聞所
未聞不亦善乎卒致質高第帝見策嘉揖(唐書)為侍郎時
嘗遇知雜侍御史竇参於通衢道騎不時引避僕人為
參所鞭及參秉政處令致仕防謂親友曰吾與蕭昕之
子齒而與昕同日懸車非朽邁之致以餘忿見廢防文
學舊人歴職中外不因罪戾而為俗吏所擯竟以憤終
衆頗憫防而咎參故參之敗不旋踵非不幸也(舊唐)
甄幽抑華高郢字公楚為禮部侍郎時四方士務朋比
更相譽薦以動有司徇名亡實郢疾之乃謝絶請謁顓
行藝司貢部郎三歲甄幽獨抑浮華流競之俗為衰(唐書)
抑浮先實韋貫之名純為禮部侍郎所取士抑浮華先
行實于時流競為息嘗從容奏曰禮部侍郎重於宰相
憲宗曰侍郎是宰相除安得重曰然則陛下柬宰相者
得無重乎帝美其言改尚書右丞(上)
姦人建中初令狐峘為禮部侍郎宰相楊炎出故宰相
杜鴻漸門下其子封求弘文生以託峘峘謝使者曰得
公手署峘得以識炎不疑著送之峘即日奏言宰相迫
臣以私從之負陛下不從則害臣帝以詰炎炎具道所
以然帝怒曰此姦人無可奈何欲殺之炎苦救觧乃貶
衡州别駕(上)
薦託不行錢徽字蔚章長慶元年為禮部侍郎時宰相
叚文昌出鎮蜀川文昌好學尤喜圖書古畫故刑部侍
郎楊凴兄弟以文學知名家多書畫鐘王張鄭之蹟在
書斷畫品者兼而有之凌子渾之求進盡以家藏書畫
獻文昌求致進士第文昌將發面託錢徽繼以私書保
薦翰林學士李紳亦託舉子周漢賓於徽及牓出渾之
漢賓皆不中選李宗閔與元&KR0876;素相厚善初&KR0876;以直道
譴逐久之及得還朝大改前志由逕以徼進達宗閔亦
急取二人遂有嫌隟楊汝士與徽有舊是歲宗閔子壻
蘇巢及汝士季弟殷士俱及第故文昌李紳大怒文昌
還朝一日内殿面奏言徽所放進士鄭朗等十四人皆
子弟藝薄不當在選中穆宗以其事訪於學士元&KR0876;李
紳二人對與文昌同遂命中書舍人王起主客郎中知
制誥白居易於子亭重試内出題目孤竹管賦鳥散餘
花落詩而十人不中選尋貶徽為江州刺史中書舍人
李宗閔劔州刺史右補闕楊汝士開江令初議貶徽宗
閔汝士令徽以文昌李紳私書進呈上必開悟徽曰不
然苟無愧心得喪一致修身慎行安可以私書相證耶
令子弟焚之人士稱徽長者既而穆宗知其朋比之端
(舊唐)
避是非失職王起字舉乏代錢徽為禮部侍郎掌貢二
年得士尤精先是貢舉猥濫勢門子弟交相酬酢寒門
俊造十棄六七及元&KR0876;李紳在翰林深怒其事故有覆
試之科及起考貢士奏當司所選進士據所考雜文先
送中書令宰臣閱視可否然後下當司放牓從之議者
以為起雖避是非失貢職也(上)
擢孤進高鍇開成元年為禮部侍郎凡掌貢部三年每
歲登第者四十人三年牓出後勑曰進士每歲四十人
其數過多則乖精選官途填委要窒其源宜改每年限
放三十人如不登其數亦聽然鍇選擢雖多頗得實才
抑豪華擢孤進至今稱之(上)
兩都試舉賈至轉禮部侍郎是歲至以時艱歲歉舉人
赴省者奏請兩都分試從之兩都試舉人自此始也(唐書)
詭隨德宗貶劉太真為信州刺史太真為禮部侍郎性
怯懦詭隨其掌貢舉宰臣姻族方鎮子弟先收擢之又
嘗叙陳少遊勲勣擬之桓文大招物議因斯貶(上)
不迎門生後唐同光初裴皥拜禮部侍郎前後三知貢
舉晉高祖時宰相桑維翰亦成名於皥牓下嘗謁皥於
私第皥不迎不送或問之荅曰皥見維翰於中書則庶
寮也維翰見皥於私館則門生也何送之有人亦重於
耿介(五代史)
郎中
屢箴闕體孔逷字世遠好典故學與王儉至交昇明中
為齊臺尚書儀曹郎屡箴闕體多見信納上謂王儉曰
逷貞所謂儀曹不參闕職也(南史)
大儀專委劉杳字士深博綜羣書沈約任昉以下每有
遺忘皆訪問焉累遷尚書儀曹郎僕射徐勉以臺閣大
儀專委杳焉(上)
詳練故事梁武帝問吏部尚書徐勉求一有學藝觧朝
儀者為尚書儀曹郎勉曰孔休源識見清通詳練故事
自晉宋起居注誦略上口武帝亦素聞之即日除尚書
儀曹郎時多所改作每建訪前事休源即以所誦記隨
機斷决曾無疑滯吏部任昉常謂之孔獨誦(上)
三世祠部賀德基字承業世傳禮學祖文發父淹仕梁
俱為祠部郎並有名當世德基少游學都下積年不歸
衣資罄乏又耻服故弊盛冬止衣裌𥜗袴嘗於白馬寺
前逢一婦人容服甚盛呼德基入寺門脫白綸巾以贈
之仍謂曰君方為重器不久貧寒故以此相遺耳問姓
名不荅而去德基於禮記稱為精明位尚書祠部郎雖
不至大官而三世儒學俱為祠部郎時論美其不墜(上)
時吳郡顧越弱冠游都下通儒碩學必造門質疑討論
無倦與文發相埒故都下謂之發越焉(上)
員外郎
撰定儀注韋叔夏授春官員外郎則天將拜洛及享明
堂别受制與當時大儒祝欽明郭山惲撰定儀注衆咸
推服之(唐書)
令式執奏許孟容字公範為濠州刺史德宗知其才召
為禮部員外郎有公主之子請補弘文館諸生孟容舉
令式不許公主訴於上命中使問狀孟容執奏竟得遷
本曹郎中(上)
清廟器李珏字待價幼孤事母以孝聞甫冠舉明經李
絳為華州刺史見之曰日角珠廷非庸人相明經碌碌
非子所宜乃更舉進士高第為殿中侍御史宰相韋處
厚曰清廟之器豈擊摶才乎除禮部員外郎(上)
名德為首崔澹舉止秀峙累進禮部員外郎當時士大
夫以流品相尚推名德者為之首咸通中世推李都為
大龍甲涓豪放不得預雖自抑下猶不許而澹與焉(上)
瑞錦窠舊說員外郎為瑞錦窠
碎廢印員外郎廳前有大石諸州府納到廢印皆於石
上碎之又圖寫祥瑞亦員外廳所掌令狐楚元和初任
詩曰移石幾回敲廢印開箱何處送新圖
冰廳祠部呼為冰廳言其清且冷也(因語錄)
南省舍人舊說吏部為省眼禮部為南省舍人考功度
支為振行比部得廊下食以飯從者號北盤二十四曹
呼左右司為都公省中語曰後行祠屯不慱中行都門
中行禮部不慱前行駕庫(國史補)舊說禮部郎中掌省中
文翰謂之南宫舍人(唐職林)宋神宗與宰執議更官制至
禮部郎中曰此南宫舍人非他曹比可除劉摯(王鞏聞見錄)
兵部尚書
司馬夏官大司馬之職掌以九伐之法正邦國制軍誥
禁以紏邦國領校人牧師職方司兵之属即今兵部之
任也(通典)尚書大司馬亦曰夏卿(職林)大司馬馬武也大緫
武事也大司馬亦曰古者兵車一車四馬故以馬名官
(韋昭辨釋名)訓馬為武者取其建行(釋名)夏官謂之大司馬(後周)
統六師司馬掌邦政統六師平邦國(書)蠻夷猾夏寇賊
奸宄則責之司馬(書大傳)
雎鳩雎鳩氏司馬也(左昭)大司馬其在少昊則雎鳩氏之
任顓頊以司馬主火堯命羲叔為司馬夏官也虞夏二
代以司夏官棄居其職周成王以畢公高為司馬楚漢
之際曹無咎周殷始居其職(齊王珪之職儀)
司戎陏有兵部尚書蓋因後周兵部之名兼前代五兵
之職龍朔二年改兵部尚書為司戎太常伯侍郎為少
常伯光宅元年改為夏官(通典)
乘欵叚馬李懷遠中宗時為兵部尚書雖久居榮位而
彌尚簡率園林宅室無所改作常乘欵叚馬左僕射豆
盧欽望謂曰公榮貴如此何不買駿馬乘之荅曰此馬
幸免驚蹶無假别求聞者莫不歎美(舊唐)
軍容不整郭震字元振為兵部尚書玄宗初即位十一
月講武驪山既三令帝親鼓之元振遽奏禮止帝怒軍
容不整引坐纛下將斬以徇劉幽求張說於焉前諫曰
元振有翊贊大功雖有罪當從原宥乃赦之流於新州
尋又思其舊功起為饒州司馬(上)
方鎮參辭令狐楚檢校兵部尚書奏諸道新授節度使
等執弓弩帶器仗就尚書省兵部參辭伏以軍國異容
古今定制事不由舊斯為改常未聞省閣之門忽内弓
刀之器鄭注外蒙恩寵内畜兇狂首創姦謀將興亂兆
致王璠郭行瑜之軰敢驅將吏直詣闕庭震驚乘輿騷
動京國雖既往不咎而其源尚開伏乞速令停罷如湏
參謝即具公服從之(舊唐)
嚴整儀衞元祐七年上祀南郊公以兵部尚書為鹵簿
吏上因太廟宿齋行禮畢特至青城儀衞甚肅五使乘
車至景靈宫東櫺&KR0008;門外忽有赭蓋犢車百餘兩衝突
而來東坡呼御營巡檢使立於車前曰西來誰何敢爾
亂行曰皇后并某國太夫人國婆婆某國大長公主也
東坡曰可以狀來比至清城諭儀仗使御史中丞李端
伯之純曰中丞職當肅政不可不聞李以中宫不敢言
東坡曰軾當自奏即於青城上疏劾之明日中使傳命
申敕有司嚴整仗衞(談記)
侍郎
小司馬兵部侍郎夏官小司馬中大夫之任也(六典)
有家風太宗有事遼東以楊弘禮有文武林擢拜兵部
侍郎專典兵機之務弘禮每入參謀議出則統衆攻戰
駐蹕之陣所向摧破太宗自山下見弘禮所統之衆人
皆盡力殺獲居多甚壯之謂許敬宗等曰越公兒郎故
有家風矣(舊唐)
託諷楊弘武為司戎少常伯高宗謂云某人何因輙授
此職對曰臣妻韋氏性剛悍以此人見嘱臣若不從恐
有後患以諷帝用后言也帝笑不罪(隋唐嘉話新唐)
父子同省崔湜為兵部侍郎父挹為禮部侍郎父子同
為南省副貳有唐已來未之有也(舊唐)
勲不限格衞次公字從周為兵部侍郎選人李勣徐有
功之孫名在黜中次公召而謂之曰子之祖先勲在王
府豈限常格並優秩而遣之(舊唐)
同直召見韋澳字子斐遷兵部侍郎與同寮蕭寘深為
宣宗所遇每二人同直無不召見詢訪時事每有邦國
刑政大事中使傳宣草詞澳心欲論諫即曰此一事湏
降御札方敢施行遲留至旦必論其可否上旨多從之
不以死諫韋處厚字德載正拜兵部侍郎謝恩於思政
殿時昭愍狂恣屡出畋遊每月坐朝不三四日處厚因
謝從容奏曰臣有大罪伏乞面首帝曰何也處厚對曰
臣前為諫官不能先朝死諫縱先聖好畋及色以至不
夀臣合當誅然所以不死諫者亦為陛下此時在春宫
年已十五今則陛下皇子始一歲矣臣安得更避死亡
之誅上深感悟其意賜錦綵一百匹銀器四事(上)
綽繼門風盧元輔字子望把子也為兵部侍郎元輔自
祖至曾以名節著於史册元輔簡絜貞方綽繼門風歴
踐清貫人亦不以父之醜行為累人士歸美(上)
力詆和議兵部侍郎張燾力詆拜詔之議秦檜患之燾
託疾在告檜使樓炤諭之曰北扉闕人上欲以公為直
院宜早出燾大駭曰愈不敢出矣若使草國書豈能曲
徇意旨哉燾嘗思之不過一去檜不能奪遂止(中興係年錄)
郎中
詭對仗數顧琛字弘瑋遷尚書庫部郎元嘉七年文帝
遣到彦之經略河南大敗悉委棄兵甲武庫為之空虚
文帝宴會有歸化人在座上問琛庫中伏猶有幾許琛
詭辝荅有十萬人仗舊庫仗祕不言多少上既發問追
悔失言及琛詭對上甚善之(南史)
固辝不拜江智深元嘉末除尚書庫部郎時高流官序
不為臺郎智深門孤援寡獨有此選意甚不悦固辝不
拜(上)
闇對無遺馮子琮字子琮皇建初為尚書駕部郎中攝
庫部孝昭曾閱簿領試令口陳子琮闇對無有遺失(北史)
剖析若流姚崇遷夏官郎中時契丹寇䧟河北數州兵
機填委元崇剖析若流皆有條貫則天甚竒之超遷夏
官侍郎(舊唐)
所歴有聲盧奕懷慎之子與兄奐齊名開元中任京兆
司錄参軍天寶初為鄠縣令兵部郎中所歴有聲皆如
奐之所治也(上)
吏幹有稱李憕驟歴兵部郎中憕有吏幹明於几案甚
有當官之稱(上)
父代視印蕭愿梁宰相傾之子性淳謹承事父母未嘗
不束𢃄而見然性嗜酒無節職事弛慢為兵部郎中日
掌告身印覃恩之次頗怠職事父傾為吏部尚書代愿
視印篆其散率如此(五代史)
職方觀圖韋執誼始未顕時不喜人言嶺南州縣既為
郎嘗詣職方觀圖至嶺南輙瞑目命左右徹去及為相
所坐堂有圖不就省既易旬試觀之崔州圖也以為不
祥惡之果貶死(唐書)
員外郎
古今難匹杜正倫太宗聞其名令直秦府文學館魏徵
表薦正倫以為古今難匹遂擢授兵部員外郎太宗謂
曰朕今令舉行能之人非朕獨私於行能者以其能益
於百姓也朕於宗親及以勲舊無行能者終不任之以
卿忠直朕今舉卿卿宜勉稱所舉(舊唐)
廷無稽牒張嘉貞字嘉貞遷兵部員外郎時功狀盈几
郎吏不能決嘉貞為詳處不閱旬廷無稽牒進中書舍
人(唐書)
家畜聲伎王翰字子羽并州人長史張嘉貞厚遇之翰
自歌以舞属嘉貞神氣軒舉自如張說至禮益加舉超
拔羣䫫擢駕部員外郎家畜聲伎目使頥令自視王侯
人莫不惡之(上)
農國之本李渤字濬之擢為庫部員外郎會皇甫鎛輔
政務剥下佐用度渤上言渭南源鄉戶四百今纔四十
閺鄕戶三千今纔一千他州縣大抵類此其敝始於攤
逃人之賦願下詔賜禁止計不三年人必歸于農夫農
國之本本立然後可以議太平又言道途不修驛馬多
死憲宗覧疏驚異即以飛龍馬數百匹付畿内諸驛(舊唐)
郎官清選韋温字弘育姚勖知河隂院嘗雪冤獄塩鐵
使崔琪奏加酬奬乃令權知職方員外郎制出令勖省
上温執奏曰國朝已來郎官最為清選不可以賞能吏
上令中使宣諭言勖能官且放入省温堅執不奉詔乃
改勖檢校禮部郎中翌日帝謂楊嗣復曰韋温不放姚
最入省有故事否嗣復對曰韋温志在銓擇清流然姚
最士行無玷梁公元崇之孫自殿中判塩鐵案陛下奬
之宜也若人有吏能不入清流孰為陛下當煩劇者此
衰晉之風也上素重温亦不奪其操(上)
刑部尚書
秋官周之秋官卿也唐虞之時士官以正五刑周禮秋
官大司寇掌邦之三典以佐王刑邦國蓋其任也(通典)
爽鳩郯子曰爽鳩氏司寇也(左)國之二柄在德與刑邦
之三典惟清與慎大舜有欽恤之言穆王有哀矜之教
爽鳩之為司寇務在擇人臯陶之作士師期於致理(張鷟)
賊曹尚書二曹論曰劉道真問薛令長在吳何官荅曰
為吏部尚書問曰吳待吏部何如餘曹荅曰並通高選
吏部特一時之俊劉曰晉魏以來俱爾獨謂漢氏重賊
曹為是吳晉重吏部為非薛君曰八座秩同班等其選
並清宜同一揆若人才或多或少選例難精如不得已
吏部職掌人物人物難明謂吳晉為得而君何是古而
非今劉難曰今吏部非為能刊虚名舉沉朴者故錄以
成人位處三署聽曹探卿論而用之耳無煩乎聰明賊
曹職典刑獄刑獄難精是以尤重之荅曰今之賊曹不
能聽聲觀色以别真偽縣不能斷讞之尚書也夫在獄
者率小人在朝者率君子小人易檢君子難精俱不得
已吏部宜重賊曹宜輕也(華譚集)
美其貞正羊侃為都官尚書尚書令何敬容用事與之
並省未嘗游造左衞蘭欽同侍宫宴詞色少交侃於坐
折之曰小子汝以銅鼓買朱异作父韋粲作兄何敢無
宜適朱時在席後宦者張僧胤嘗候侃侃曰我牀非閹
人所坐竟不前之時論美其貞正(南史)
貞正息祅徐孝克陳禎明元年入為都官尚書自晉以
來尚書官僚皆擕家属居省省在臺城内下舍中門有
閣道東西跨路通于朝堂其第一即都官省西抵閣道
年代久遠多有鬼怪每夜昏之際無故有聲光或見人
著衣冠從井中出須臾復没或門閣自然開閉居多死
亡尚書確卒於此省孝克代確便即居之經兩載祅變
皆息時人咸以為貞正所致(上)
司刑隋初有都官尚書開皇三年改為刑部尚書唐龍
朔三年改刑部尚書為司刑太常伯侍郎為少常伯武
后改刑部為秋官天寶初改為憲部(通典)
覆獄歔欷劉祥道遷司刑太常伯每覆大獄必歔欷累
歎奏决之日為之再不食(唐書)
庭無留事李適之拜刑部尚書適之雅好賓友飲酒一
斗不亂夜則宴賞晝决公務庭無留事(上)
不屈仙客崔隠甫㓗介自守以強正稱為刑部尚書帝
欲相之也牛仙客可與語卿常見否曰未也帝曰可見
之隠甫終不詣他日又問對如初帝乃不用子弟或問
故荅曰吾不以其人微易之也其材不逮中人可與之
對耶贊曰嚴挺之拒宰相不肯見李林甫崔隠甫違詔
不屈牛仙客信剛者乎二人坐皆是不得相彼亦各申
志也(唐書)
朝堂流涕涇師之亂關播與盧把等從駕幸奉天既而
盧把白志貞趙贊等並貶黜播尚知政事中外囂然以
為不可遂罷相改刑部尚書大臣韋倫等泣於朝曰宰
相不能嘉猷翊贊以至今日而尚為尚書天下何由致
理可痛心也聞者敬憚之(舊關韋傳)
刑斷减死柳公綽為刑部尚書京兆人有姑鞭婦致死
者府斷以償死公綽議曰尊歐卑非闘且其子在以妻
而戮其母非教也竟减死(唐書)
侍郎
小司寇周之秋官小司寇中大夫也(六典)小司寇之職掌
外朝之政以致萬民而詢焉(周禮)
大三司使唐有大獄即命御史中丞刑部侍郎大理卿
充謂之大三司使(唐職林)
妙擇其人太宗謂侍臣曰張亮有義兒五百畜養此軰
將何為也正欲反耳命百寮議其獄多言亮當誅唯將
作少匠李道裕言亮反形未具明其無事太宗既盛怒
竟斬于市籍没其家歲餘刑部侍郎有闕令執政者妙
擇其人累奏皆不可太宗曰朕得其人也往者李道裕
議張亮云反形未具此言當矣當時雖不即從至今追
悔遂授道裕刑部侍郎(舊唐)
閱案得實奚陟字殷卿遷刑部侍郎裴延齡惡京兆尹
李充有能政專意䧟害之誣奏充結陸贄數厚賂遺金
帛充既貶官又奏充比者妄破用京兆府錢糓至多請
令比部勾覆以比部郎中崔元翰䧟充留惡贄也詔許
之元翰曲附延齡劾治府史府史到者雖無過犯皆笞
决以立威時論喧然陟迺躬自閱視府案且得其實具
獄上充既免元翰既不遂其志因此憤恚而卒(上)
詳决如神王播字明敡轉刑部侍郎播長於吏術雖案
牘鞅掌剖析如流黠吏詆欺無不彰敗時天下多故法
寺議讞科條繁雜播備舉前後格條置之座右凡有詳
决疾速如神當時属僚歎服不暇(上)
衰彙敕令劉瑑遷刑部侍郎乃衰彙敕令可用者由武
德訖大中凡二千八百六十五事類而&KR0008;之參訂重輕
號大中刑律統類以聞法家推其詳(唐書)
郎中
湏有素行李林甫開元中遷大子中允時源乾曜為侍
中乾曜之男㓗曰其父曰李林甫求為司門郎中乾曜
曰郎官湏有素行才望高者哥奴豈是郎官耶哥奴林
甫小字也
滯郎位蔣沇以刑部郎中兼侍御史元載持政守道士
類不遷沇以故滯郎位不得調衮代相問士議恨沇屈
故擢御史中丞(唐書)
元四制馮宿字拱之為都官員外郎淮德平除比部郎
中制詞曰亟則失情緩則留獄深則礙恕縱則生姦准
是四者持刑之難(唐書孔帖)
忝官正秩鄭谷為都官郎中作詩自賀且為序云故許
昌薛尚書能嘗為都官郎中後數歲故建州李員外頻
自憲府内彈拜都官員外郎皆一時騷雅宗師都官之
曹振盛於此余早年請益實受深知今忝此官復是正
秩(分紀)鄭谷詩名盛於唐末號雲臺編而世俗但稱鄭都
官詩其詩多佳句但格不甚高梅聖俞晩年官亦至都
官一日會飲劉原父戲之曰聖俞官必止於此坐客皆
驚原父曰昔有鄭都官今有梅都官也聖俞頗不樂未
幾聖俞病卒其詩為宛陵集而今人但謂之梅都官詩
一言之䜟後遂果然斯可嘆也
員外郎
小三司使唐有大獄以刑部員外郎御史大夫大理寺
官為之以决疑謂之小三司使(時林)
放情事外武元衡為華原令時畿輔有鎮軍督將恃恩
務功者多撓吏民元衡苦之乃稱病去官放情事外沉
浮醼詠者人之德宗知其才召授比部員外郎
至閤草册劉迺大歷十二年召拜司門員外郎十四年
崔祐甫秉政素與迺友善會加郭子儀尚父以册禮久
廢至是復行之祐甫令兩省官撰册文未稱旨召迺至
閣草之立就詞義典裁祐甫歎賞久之遂擢為給事中
請獨按鞫德宗時盧南史坐事貶信州司馬至郡准例
得聽吏一人每月請紙筆錢一千文刺史姚驥初奏以
為贜又劾南史買鉛燒黃丹德宗遺御史鄭楚相刑部
員外郎裴澥大理評事陳正儀充三司同往按鞫裴澥
獨奏曰臣按姚驥奏狀事非巨蠧上曰燒鉛何如澥曰
燒鉛為丹格令不禁今忽錄此小事令三司使往恐遠
方聞之各懷憂懼臣堪任此行即請獨往德宗忻然曰
卿言是矣
諫厚山陵令狐峘大歷中改刑部員外郎德宗即位將
厚奉元陵垣上疏諫略曰臣讀漢書劉向傳見論王者
山陵之誠良史稱歎萬古芬芳詔荅曰朕頃議山陵心
方迷謬卿聞見該通識度弘遠深知不可形於至言非
惟中朕之病抑亦成朕之躬免朕獲不子之名皆卿之
力也敢不聞義而徙收之桑榆奉以始終期無失墜古
之遺直何以加焉
夢得杜牧嘗於宰執求小儀不遂請小秋又不遂嘗夢
人謂曰辭春不及秋昆脚與皆頭後果得比部員外
工部尚書
冬官工部尚書周之冬官卿也(晏類要)尚書大司空亦曰
冬卿(白帖)
爽鳩爽鳩氏司空也(左)危東六星兩兩而北曰司空主
水金守之天下憂水(春秋元命苞)
下理上和下理坤道上和乾光謂之司空(漢官觧話)溝瀆壅
遏水為民害田廣不墾則責之司空(尚書大傳)
主圡司空主圡不言圡而言空空尚主之况於實乎(白虎)
(通)冬官司空掌邦事營城廓都邑立社稷宗廟造塋宅
器械監百工(環濟要略)
決九州禹為司空披九山通九澤決九州使各以其職
來貢地方五千里至于荒服(魚通典略)位當玄武之官職在
司空之任虞舜之代伯禹統其班周成之朝毛公處其
地(張鷟集)宋以武公之諱改司空為司城楚改司空為莫
敖秦置御史大夫省司空(齊職儀)禹長於地理水泉九州
得括象圖故堯以為司空(尚書刑德放)
别五圡孔子中仕為中都宰二年定公以為司空乃别
五圡之性而物其所生之宜咸得厥所(家語)
赤伏符王梁初為野王令世祖議選大司空而赤伏符
曰王梁主衞作玄武帝以野王衞之所徙(衛文君自濮陽徙於野王)
玄武水神之名司空水圡之官也於是擢拜梁為大司
空(華嶠後漢書)
司平晉宋以來有起部尚書陳沈衆為起部尚書后周
有冬官大司空卿掌五材九範之法隋有工部尚書因
後周工部之名兼前代起部之職龍朔二年改工部尚
書司平太常伯侍郎為司平少常伯武后改為冬官(通典)
名稱職長孫平字處均為工部尚書名為稱職時有人
告都督邴紹非毁朝廷為憒之者上怒將斬之平諫曰
川澤納汚所以成其深山岳藏疾所以就其大臣不勝
至願願陛下以山海之量茂寬裕之德鄙誇曰不癡不
聾未堪作大家翁此言雖小可以喻大(隋書)
兄弟代為閻立本顕慶中代兄立德為工部尚書兄弟
相代為八座時人榮之總章元年以司平太常伯拜右
相(二唐)時立本為右相姜恪為左相立本無他才識時以
善畫稱之恪嘗累為將軍立功塞外是歲京師飢旱弘
文崇賢司成三館學生並放歸本貫當時為之語曰左
相宣威沙漠右相馳譽丹青三館學生放散五臺令史
明經(通典)右相馳價丹(云)明經以末使進身者可為烱戒
(新語)時人以千文為語曰左相(云)丹青(舊)于時左相(云)
丹青之嘲(唐)事與工書無于立本事三書不同附之
侍郎
有宰相望李栖筠字貝一為工部侍郎關中舊仰鄭租
二渠溉田而豪戚壅上游取磑利且百所奪農用十七
栖筠請皆撤毁歲得租二百萬民頼其入魁然有宰相
望元載忌之(唐書)
出使不辱胡証字啓中太和中以校檢工部尚書為回
鶻和親使舊制行人有私覿禮縣官不能具召富人子
納貲於使而命之官証請儉省費以絶鬻官之濫次漠
南虜人欲屈脅之且言使者必易胡服又欲主便道疾
驅者証固不從以唐官儀自將訖不辱命還拜工部侍
郎証旅力絶人晉公裴度未顕時羸服私飲為武士所
窘証聞突入坐客上引觥三釂客皆失色因取鐵燈檠
摘枝葉櫟合其跗横膝上謂客曰我欲為酒令飲不釂
者以此擊之衆唯唯証一飲輙數升次授客客流離盤
杓不能盡証欲擊之諸惡少叩頭請去証悉驅出故時
人稱其俠(上)
判請戟柳彧字幼文為屯田侍郎時制三品已上門皆
列戟左僕射高熲子弘德封應國公申牒請戟彧判曰
僕射之子更不異居父之戟槊已列門外尊有壓卑之
義子有避父之禮豈容外門既設内閤又施事竟不行
熲聞而歎伏(隋書)通典云煬帝除侍字武德三年加中子
官故置侍郎郎中之間
郎中
能賦詩裴讓之字士禮吳見田郎中省中語曰能賦詩
裴讓之與楊愔友善相遇則清談竟日愔每云此人風
流警拔斐文季為不亡矣梁使至常令讓之攝主客郎
(北史)
宣撫之才沈扶為屯田郎中充山南道宣撫使至鄧州
奏内鄕縣行布黃澗兩場倉督鄧琬等先主掌湖南江
西運到糙米至淅川縣於荒野中囤貯除支用外六千
九百四十九石裛爛成灰塵度支牒徵元掌所由自貞
元二年鄧琬父子兄弟至元孫相成二十八年前後禁
死九人今琬孫及元孫見在枷禁勑曰如聞鹽鐵度支
兩使此類極多其鄧琬等四人資産全賣納禁繫三代
庾死獄中實傷和氣鄧琬等並疎放天下州府監院如
此類不得禁經三年已上速便疎理以聞議嘉扶有宣
撫之才(唐書)
員外郎(六典六部主事隋煬初置唐以後無事可見)
改令張文瓘遷水部員外郎時兄文琮為戶部侍郎舊
制兄弟不許並居臺閣遂出為雲陽令(舊唐)
不數省中司門都官屯田虞部主客皆閒簡無事時諺
曰司門水部入省不數人角&KR0008;之戲有假作吏部令史
及虞部令史相見忽然俱到悶絶良久云冷熱相激(南部)
諸郎
天官陳蕃上書云昔明帝公主為子求郎不許賜千萬
左右問之帝曰郎天官也以當叙德何可妄與人耶今
陛下以郎比一把菜臣以為反側也(汝南先賢𫝊)
用第二人王坦之郎中少年時江彪為僕射領選擬之
尚書郎人有詔王者王曰自過江來尚書郎正用第二
人何以擬我聞之而止(世說)
兄弟同省故事叔父兄弟不許同省為郎然官格令不
載亦無正勑正觀二年韋叔謹除刑部員外郎三年韋
季武除庫部郎郎中太宗謂曰知卿兄弟近任尚書省
故授卿此官欲成一家之美無避稍屈資也其後同省
者甚多近日非特恩除拜即湏相回避也(通典)
前行後行尚書郎自兩漢已後妙選其人唐武德貞觀
已來尤重其職吏兵部為前行最為要劇自後行改入
皆為美選考功員外專掌試貢舉人員外郎之最望者
司門都門屯田虞水膳部主客皆在後行閒簡無事先
天中王上客為侍御史自以才望清雅妙當入省常望
前行忽除膳部員外郎微有悵惋吏部郎中張敬忠戲
詠之曰有意嫌兵部專心望考功誰知脚踜蹬却落省
&KR0008;東膳部在省中最東北隅故有此句(兩京新記)
省官趙華旱擅高名在官途五十年累經貶謫蹇躓備
至而入仕三十年方霑省官身在郎署
天中記卷三十一
