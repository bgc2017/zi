天中記卷四十七
明陳耀文撰
韜髮冠貫也所以貫韜髮也
冠纓上古穴居野處衣毛而冐皮後代聖人易以絲麻
觀翬翟之文迺染帛以效之始作五采以為服見鳥獸
有冠角&KR0971;胡之制遂作冠冕纓縷(與服志)
持髮人所以有冠者□也所以&KR0008;寺髮也人懷五常莫
不貴德示成禮有修飾文章故制冠以威首别成人也
(白通)
布冠緇布冠始冠之冠也大古冠布齋則緇之今武冠
則其遺象也太古未有絲繒殆麻布耳(三礼圖)
冠等玉藻曰始冠緇布冠自諸侯下逹冠而敝之可也
元冠朱組纓天子之冠也緇布冠繢緌諸侯之冠也元
冠丹組纓諸侯之齊冠也元冠緇組纓士之齊冠也縞
冠文武子姓之冠也縞冠素紕既祥之冠也垂緌五寸
惰游之士也元冠縞武不齒之服也居冠屬武自天子
下逹有事然後緌
玄武之象冠之在首玄武之象也玄武貎之最嚴威者
象在後反居首者武武至而不用者矣(春秋繁露)
三王皮弁素積冠義始冠之緇布之冠也大古冠布齊
則緇之其緌也孔子曰吾未之聞也冠而敝之可也適
冠於阼以著代也醮於客位加有成也三加彌尊喻其
志也冠而字之敬其名也委貎周道也章甫殷道也母
追夏后氏之道也周弁殷冔夏收三王共皮弁素積(禮記)
五采天皇太帝比辰星也含元秉陽舒精吐光居紫宫
中制御四方冠有五采文曰黃帝冠黃冠白帝冠曰又
黑帝冠黑文(春秋合城圖)
大帛狄人滅衛齊桓公封衛于楚&KR0960;衛國忘亡衛文公
大布之衣大帛之冠(左閔公)
高冠昔齊桓公高冠慱帶以治其國楚莊王鮮冠組縷
絳衣慱袍以治其國(墨子)
遺冠齊桓公飲酒遺其冠恥之三日不朝管仲曰此有
國家之恥公胡不雪之以政公曰善因發囷倉賜貧窮
論囹圄出薄罪三日而民歌之曰公胡不復遺其冠乎
(韓子)
鷸冠鄭子華之弟子臧出奔宋好聚鷸冠鄭伯聞而惡
之使盗誘之八月盗殺之于陳宋之間君子曰服之不
哀身之灾也(僖一十)
獬冠楚文王好服獬冠楚國效之趙武靈王具帶鵕䴊
而朝趙國化之(淮主術)
制冠莊王誅史里孫叔敖制冠澣衣(淮南)
貃冠公孫屈子曰屈到貃冠
簡彛定王使單襄公聘于宋遂假道於陳以聘楚及陳氏
靈公與孔寗儀行父南冠以如夏氏單于歸告王曰陳
我太姬之後也棄衮冕而南冠以出不亦簡彛乎(國語)
豹冠范獻子卜獵命人占之此其繇也曰君子得黿小
人遺冠范獻子獵而無得遺其豹冠(瑣語)
未能言冠哀公會晉侯吳子于黃池吳王夫差曰好冠
來孔子曰大矣夫差未能言冠而欲冠也(穀梁𫝊)
舜冠哀公問孔子曰昔舜何冠孔子不對公曰有問於
子不對何也對曰舜之為君好生惡殺任能授賢君舍
此不遵而冠是問是以緩對(家語)
文竹成王將加元服周公使人來零陵取文竹為冠
烏萃曾参鋤瓜三足烏來萃其冠(古今注)
枝木之冠盗跖責孔子曰爾作言造語言稱文武冠枝
木之冠帶死牛之脅多辭繆說搖脣鼓舌擅生是非以
迷天下之主(莊子)
制冠傳記言魏牟北見趙王王方使冠工制冠於前問
治國於牟對曰太王誠能重國若此二尺縱則治國且
安王曰國所受於先人宗廟社稷至重比之二尺縱何
也牟曰大王制冠不使親近而必求良工者非為其敗
縱而冠不成與今治國不善則社稷不安宗廟不血食
大王不求良士而任使其私愛此非輕國於二尺縱之
制耶王無以應(桓子新論)
鵕䴊高祖時籍孺孝惠時閎孺婉侫貴倖與人卧起故
惠帝時郎中皆冠鵕䴊具帶傳脂粉此閎籍之屬(史記)
不冠不見丞相公孫叔燕見上或時不冠至於汲黯見
上不冠不見嘗坐武帳中黯前奏事上不冠望見黯避
帳中敬禮如此(上)
劉氏冠高祖為亭長以竹皮為冠至貴所謂劉氏冠也
後令爵非公乘母得冠劉氏冠也(漢書)竹皮今之鵲尾冠
高山冠酈食其謁沛公衣儒衣冠側注注一名高山冠
溺冠沛公略地陳留麾下騎士酈食其里中子也食其
見之曰沛公吾所欲從騎士曰沛公不喜儒諸客冠來
者沛公輙觧其冠溺其中未可以儒生說也(上)
小冠杜欽字子夏家富而目偏盲茂陵杜業亦字子夏
時人號欽為盲杜子夏以相别欽惡以疾詆迺為小冠
廣裁一寸由是京師更謂欽為小冠杜子夏而業為大
冠社子夏(上)
冠大冠盖寬饒初拜衛司馬冠大冠帶長劍躬按行士
卒之室(上)
步搖冠江充召見衣紗縠禪衣冠禪纚步搖冠飛翮之
纓上見之燕趙固多竒士(上)
彈冠王陽與貢禹為友陽為益州刺史禹聞之彈其冠
以待陽薦陽薦禹於成帝召為大夫(上)
掛冠王莾居攝子字諫莾殺之逢萌謂其友人曰三綱
絶矣不去禍將及人即觧冠掛東門而去(東觀漢記)
交讓冠馬援與公孫述有舊援入蜀述見之甚喜令冠
交讓之冠立舊友之位(上)
儉素為操劉虞為公孫瓉所誅初虞以儉素為操冠敝
不改乃就補其穿及遇害瓉兵搜其内而妻妾服羅紈
盛綺飾時人以此疑之(後漢書)
狹冠梁冀改輿服别制卑幘狹冠(續漢書)
法冠劉暾字長生轉侍御史武庫火尚書郭彰率百人
自衛而不救火暾正色詰之彰怒曰我能截君角也暾
勃然謂彰曰何敢恃寵作威作福天子法冠而欲截角
乎求紙筆奏之彰伏不敢言衆人觧釋乃止(晉書)
歛髮襲冠慕容廆曾祖父慕容䟦見燕代少年多冠步
搖冠好之乃歛髮襲冠諸部因呼之為步援其後音訛
而為慕容遂以慕容為氏(崔鴻十六國春秋前燕錄)
鹿皮冠張欣泰為直閣步兵校尉領羽林監欣泰通涉
雅好交結多士名素正直輒着鹿皮冠挾素瑟有以啟
武帝曰將家兒何敢作此舉止(梁書)
鹿皮冠武帝幸劉悛第帝着鹿皮冠劉悛設兔毛衾於
牗中宴樂以冠賜悛至夜乃出(齊書)
獺皮冠陳伯之濟隂睢陵人也年十三四好着獺皮冠
(梁書)
金長冠婆利國以瓔珞繞身頭着金長冠高尺餘形如
弁綴以七寳之飾(上)
崔逞舊冠崔休兼給事黃門侍郎參定禮儀帝常閱故
府得舊冠題曰南部尚書崔逞制顧謂休曰此卿家舊
事也(後魏書)
金蝉翠緌帝臨軒冠太子于太極殿舊制太子著遠避
觀金蝉蟾翠緌纓至是詔加金博山(梁書)
進賢進賢冠古緇布遺象也盖文儒之服有五梁三梁
兩梁一梁人主五梁三公三梁卿大夫尚書兩梁漢太
官令冠兩梁親省御膳為重也博士兩梁崇儒也(晉輿服志)
翼善冠貞觀中太宗初服翼善冠賜貴臣進德冠因謂
侍臣曰幞起自周武帝盖取便於軍容今四海無虞息
武事此冠頗採古樣兼類幞頭乃宜常服可與袴褶通
用(唐書)
冠加一星肅宗時司天韓穎奏五官正其官配五方臣
請冠上加一星衣從方色(上)
冠髻在首令狐德操帝嘗問丈夫冠婦人髻比高大何
邪德操對曰冠髻在首君之象也晉之將亡君弱臣彊
故江左士女衣小而裳大宋武帝受命君德尊嚴衣裳
隨亦變改此近事驗也
冠冕之制董晉金吾將軍沈房有朞喪公除常服入閤
帝疑以問晉又問晉對曰古者服冠冕以佩玉節步堂
上接武堂下布武君前趨進而已今或奔走以致顛仆
在式朝臣皆綾袍五品而上金玉帶所以盡飾而奉上
故漢尚書郎含香老萊綵服君父一也若然服絁縵亦
非禮也帝然其言詔入閤官無趨走期以下喪不得以
惨服會令羣臣衣本品綾袍金玉帶自晉而復
玉葉冠太平公主玉葉冠虢國夫人夜光枕楊國忠鎻
子帳皆輪代之寳不能計其直(明皇雜錄)知有持盈玉葉冠
(比紅兒詩)
輕金冠寳政二年浙東貢舞女戴輕金冠以金絲結之
為鵉鶴狀仍餙以五綵細珠玲瓏相續可高一尺秤之
無二三分(唐杜陽編)
狎蕩不冠嚴武鎮成都奏杜甫為参謀甫於浣花里種
竹植樹結廬枕江縱酒嘯咏與田畯野老相狎蕩無拘
檢武過之有時不冠其傲誕如此(舊史)
賣平天冠廖融潘居冲更唱迭和宋太宗懲五代之弊
以詞賦論策取士融曰豈知今日詩一似大市裏賣平
天冠並無人問耶(荆湖近事)
惠文武冠一曰惠文或曰趙惠文王所造或曰齊人見
于歲涸澤之神名曰慶忌冠乘小車疾馳因象其冠而
服焉
裂冠梁邵陵王綸於婁湖立園廣讌酒後好聚衆賓冠
手自裂破投之唾壺皆莫敢言謝舉常預宴王欲取舉
幘舉正色曰裂冠毁冕下官弗敢聞命拂衣而退王屢
召不返甚有慚色(南史)
華山宋鈃尹文為華山之冠以自表(莊子)
示勇宋康王為無顔之冠以示勇(桓子新論)
加首冠雖敝禮加之於首履雖新法踐之於地(六韜)
通天冠通天冠一曰高山冠上之所服(三禮圖)天子通天
冠高九寸黑介幘金慱山(徐廣輿服雜注)通天冠金博山蟬謂
之金顔(徐爰釋)
遠遊冠遠遊冠諸王所服(三禮圖)天子雜服遠遊冠太子
及諸王遠遊冠制似通天也天子五梁太子三梁(徐廣輿服)
(雜注)皇太子遠遊冠翠緌(張鏡宋東宫儀)魏文帝與于禁詔曰昔
漢高脱衣以衣韓信光武觧綬以帶李忠誠皆人主當
時貴敬功勞今以遠遊冠與將軍
章甫章甫殷冠名甫大夫也殷以之表章大夫也(釋名)殷
統十二月為正其餙微大故為章甫(白虎通)孔子曰某長
居宋冠章甫之冠(禮記)宋人有資章甫而適於越越人斷
髮文身無所用之(莊子)
委貎端冠一曰委貎今之進賢則其遺象也夏曰母追
殷曰章甫周曰委貎後世轉以巧意改易其名耳(三禮圖)
周襄王賜晉文公命晉侯端委而入孔朝曰侯端之衣
委貎之冠也(國語)委貎者何周朝廷理政事行道德之冠
名所謂委貎者周統十一月為正萬物始萌冠餙最小
故為委貎言委曲有貎也(白虎通)
鶡冠虎賁冠插鶡尾鶡鷙鳥中之果勁者也每所櫻撮
應瓜摧碎其尾上黨所貢(漢官儀)武冠加雙鶡尾為鶡鷄
羽林虎賁冠之鶡鷄勇鬭死乃止故趙武靈王以表武
士秦施用之(漢輿服志)
武弁武弁大冠也士服之或曰千歲涸澤之神名慶忌
冠大冠乘小車馬好疾馳齊人服之(三禮圖)武冠一曰武
弁大冠武官冠之侍中常侍加黃金璫附蟬為餙謂之
趙惠文冠(漢輿服志)武冠或曰繁冠今謂之大冠(蔡邕獨斷)陳思
王植上疏曰臣若得辭遠遊戴武弁觧朱組佩青紋乃
臣之至願也(魏志)武弁世謂之籠冠也(宋志)
却敵冠却敵冠前廣四寸後高三寸衛士服之(三禮圖)却
敵冠制似進賢衛士服之(漢輿服志)
却非冠却非冠宫殿門僕射服之高五寸禮不記又司
馬彪續漢書云插以燕尾(三禮圖)却非冠似長冠(漢輿服志)
巧士冠巧士冠前高五寸後相通掃除從官服之禮不
記(三禮圖)巧士冠高七寸不常服唯郊天黃門從官四人
冠之在鹵簿中次乘輿車前以備宦者四星(漢輿服志)
方山冠五綵方山冠各以其綵縠為之祠廟天子八佾
樂五行舞人所服(三禮圖)方山冠似進賢冠以五彩縠為
之(漢輿服志)昌邑王賀為王時冠方山冠(漢五行志)
牟追母追夏后氏之道也(儀禮士冠禮)
收收夏后氏冠名也言收歛髮也(釋名)夏收而祭謂之收
者十三月陽氣收本舉生萬物而逹出之故謂之收(白虎)
(通)
冔殷冔而祭謂之冔者十二月施氣受化冔張而後得
牙(上)殷人哻而祭縞衣而養老(禮記)
法冠法冠一曰柱後惠文一曰獬豸冠柱高五寸以縱
裏鉄柱卷秦制法冠服之禮不記(三禮圖)法冠秦制執法
者服之天子冠通天漢制之侍中中常侍皆冠惠文加
貂附蟬(蔡邕獨斷)太傳胡公說春秋左氏傳有南冠而縶者
則楚冠也秦滅楚以其服賜執法近臣御史服之(漢輿服志)
武冠一曰武弁大冠侍中中常侍加黃金璫附蟬為文
貂尾為餙為之趙惠文冠(上)定王使單襄公聘於宋假
道於陳陳靈公與孔寧儀行父南冠以如夏氏留賓不
見單子歸告王曰陳侯棄衮冕而南冠以出不亦簡彛
乎簡略彛常也言簡略常服犯先王之令國其亡乎賈
逵曰南冠楚冠也(國語)張敞弟武為梁相敞遣吏送之曰
何以治梁武曰馭黠馬者利其御策當以柱後惠文弹
治之耳秦獄吏冠柱後惠文冠如淳曰蟪蟬也冠細如
蟬趐今御史冠也(漢書)昌邑王賀短衣大袴冠惠文冠服
處曰武冠也趙惠文所服故號惠文(上)侍御史周官也
為柱下史冠法冠一曰柱後以鉄為柱言其審固不撓
或說古有獬豸獸主觸不直故執憲者以角形為冠耳
(漢官儀)侍御史朱放請復置朱衣豸冠於内郎有犯者御
史服以弹後御史張著服之以弹京兆尹嚴郢(唐書)
樊噲冠樊噲冠楚漢會於鴻門項羽圖危高祖樊噲聞
急乃裂衣苞楯戴以為冠排入羽營(輿服雜事)
夜光上元夫人戴九星靈芝夜光之冠(漢武内傳)
晨嬰王母戴太真晨嬰之冠履嬰璚鳳文之舄(上)
芙蓉神仙服食經曰漢武帝閒居未央殿有人乘白雲
車駕白鹿冠芙蓉冠曰我中山衛叔度也又陶元景真
誥曰桐栢山真人王子喬戴芙蓉冠著朱衣以朱綴縫
帶劍金棺葬狗
北斗曹植與陳琳書曰夫披翠雲以為衣戴北斗以為
冠帶虹霓以為紳連日月以為佩此服非不美也然而
帝王不服者望殊於天志絶于心矣
骨蘇高麗冠曰骨蘇多以紫羅為之(周書)
冕
垂旒冕大夫以上冠邃延垂旒紞纊昔者黃帝初作見
(說文)冕所以前後邃延者何示進賢退不能也垂旒者示
不視邪纊塞耳示不聽䜛故水清無魚人察無徒明不
尚極知下故禮曰天子玉藻十有二旒前後邃延也(白虎)
(通)黃帝作旃冕宋均曰通帛為旃冕冠之有旃應劭云
周始垂旒也(世本)黃帝戴黃冕(三礼圖)
祭服祭服曰冕冕猶俛俛平直貎也珠上纁下前後垂
珠有文餙也(釋名)
麻冕麻冕者何周宗廟之冠也十一月之時陽氣俛仰
黃泉之下萬物被施如冕前俛而後仰故謂之冕也所
以用麻為之者女功之始示不忘本不以皮皮乃太古
未有禮聞之服也(白虎通)
弁師弁師掌王之五冕豸冕朱裏延紐冕綖之覆也紐
小鼻笄所貫也五綵繅十有二就繅合五色絲為之垂
于延之前後各十有二所謂邃延也就迎也繩之每一
匝而貫五綵玉十二斿則十二玉也(周禮)
司服司服掌王之吉及祀昊天上帝則大裘而冕祀五
帝亦如之六服同冕享先王則衮冕享先公饗享外則
鷩冕祀四望山川則毳冕祭社稷五祀則□冕祭羣小
祀則麻冕(上)
冕而祭有虞氏皇而祭周人冕而祭皇冕屬畫羽餙之
(禮記)
冕而舞諸侯冕而舞大武諸侯之僣禮也(上)
天數王戴冕璪十有二旒則天數也(上)
玄冕玄冕齋戒鬼神隂陽也隂陽夫婦(上)
文為貴天子之冕朱綠藻十有二諸侯九上大夫七下
大夫五士三此以文為貴也(禮記)
恐卧魏文侯問於子夏曰吾端冕而聽古樂則惟恐卧
鄭玄曰端曰衣(樂記)
敬色君子端冕則有敬色(表記)
前旒古者冕而前旒所以蔽明黈纊塞耳所以揜聽也
(大戴禮)
冕危石龍逢諫桀曰臣觀君之冕非冕冕危石觀君之
履非履履春冰未有冠危石而不壓蹈春冰而不䧟也
(符子)
三命周襄王賜晉文公命晉侯端委入太宰以王命命
之冕服内史贊之三命而後即冕服(國語)
黻冕晉士會帥師滅赤狄晉侯請于王戊申以黻冕命
士會將中軍且為太傳(左傳)
德賞公還及方城季武子使公冶問問公起居公冶季
氏屬大夫公與公冶冕服以卿端冕賞之固辭而後受
公冶疾聚其臣曰我死必無以冕服歛非德賞也言公
畏季氏而賞其使非以我有德(襄六)
裂冠毁冕王使詹桓伯辭於晉曰我在伯父猶衣服之
有冠冕未水之有本源民人之有謀主伯父若裂冠毁
冕拔本塞源專棄謀主雖戎狄其何有余一人(昭三)
定冕制漢明帝採尚書臯繇及周官禮記以定制冕皆
廣七寸長尺二寸係白珠子其端十二旒三公及諸侯
九旒卿七旒(蔡邕獨斷)秦除六冕之制明帝漢明帝也永平
中使諸儒案古文始復造衮冕(摯氏决疑要注)
彰德郭賀拜荆州刺史明帝巡狩到南陽特見嗟嘆賜
以三公之服黼黼旒冕勑去幨露冕使百姓見此衣服
以彰其德(陳夀益部耆舊傳)
用白珽珠初中興儀服不備又冕旒餙以蓊翠珊瑚雜
珠顧和奏舊冕十二旒皆用玉今不能得玉可用白珽
珠於是始下太常治改(晉中興書)
大冕郊祀明帝詔曰滕以大冕郊祀天地宗祀明堂以
治冕祀太廟元正大會朝諸侯以絺冕小會宴嚮餞送
諸侯臨軒命王公以繡冕征伐不賓講武校獵(宋記)
黃錦六等之冕皆有黈纊黃錦為之其大如橘自皇太
子以下並犀導青纓(隋書)
繁露牛亨問曰冕旒如繁露何也答曰綴而下垂如露
之繁多故曰繁露(古今注)
圓方制冕皆前圓後方朱裏朝上(三禮圖)
高下冕者俛也後高前下有俯伏之形(上)
黃帝作冕黃帝作冕垂旒目不邪視(通典禮篇)
堯舜為堯舜以德化為冠冕(王制)
用玉珠叔孫通制禮多依周法古今冕俱廣八寸長尺
六寸前圓後方漢用白玉珠各十二三公九青珠二千
石七黑珠(上)
魏用珊瑚魏因漢故事明帝好婦人之餙改以珊瑚(通典)
設司服後周設司服之官掌皇帝十二冕祀昊天則蒼
冕五帝各隨其方色朝日同青冕夕月同素冕地祗同
黃冕神州社稷同元冕享先生加元服笄象冕享先帝
食三老耕籍等以衮冕視朝大射等以山冕視朝臨法
門適宴等以鷩冕皆十有二旒(通典)
用采玉北齊採陳之制旒玉用五采以組為纓色如其
綬其四時祭祀封禪皆服衮冕(上)
垂組纓隋採北齊之法衮冕垂白珠十二旒組為纓色
如其綬充耳玉笄裴正奏色並用元(上)
去珠玉乾德元年閏十二月詔乘輿所服冠冕去珠玉
之餙(長編)
改組紘元豐四年臣僚言古者冕弁則用紘冠則用纓
今衣服令乘輿服大裘冕以組為纓色如其綬衮冕朱
絲組帶為纓冕而用纓不與禮合請改用朱組紘仍改
平冕為元冕用纓不赤而微黑者又别圖改上&KR0008;制從
之
品服衮冕者一品之服也鷩冕者二品之服也毳冕者
三品之服也絺冕者四品之服也端冕者五品之服也
平冕者郊廟武舞郎之服也爵弁者六品以下九品以
上從祀之服也武弁者武官朝參殿廷武舞郎堂下鼓
人鼓吹按工之服也弁服者文官九品公事之服也(輿服)
(雜志)
執玉子路問於孔子曰有人於此披褐而懷玉如何子
曰國無道隠者可也國有道則衮冕而執玉(家語)
平天宋更名曰平天冕天子郊禮及宗廟服之(通典)
貂蟬冠貂蟬冠胡服也貂者取其有文而不煥外柔而
易内剛而勁蟬者取其清虚而識時變在位者有文而
不自耀有武而不示人清虚自牧識時而動(古今注補冠)
帽
帽釋名曰帽冐也
冐絮漢薄太后以冐絮提文帝(晉輿服志)
紫綸帽趙飛燕為后其弟在昭陽殿遺飛燕書曰令月
嘉辰貴姉懋膺大冊上遺金花紫綸帽以陳踴躍
白綸帽孟逹與諸葛亮書曰貢白綸帽一顔以示微意
皂帽管寧在家恒着皂帽布裙隨時單複(魏志)
織成帽朱然破魏將李典等軍斬首五百級得鼓車三
乘拜然左大司馬加錫御織成帽(吳書)
翠帽陸遜破曹休於石亭還上脱翠帽以遺遜(上)
遺帽王濛字仲祖美姿容居貧帽敗自入肆買之嫗悦
其貎争遺新帽(晉書)
金鏤石季龍將獵頭冠金鏤之帽(蕭方等三十國春秋)季龍獵着
金鏤織成合歡帽(陸翽鄴中記云)
狐皮帽沈慶之隨宗慤等代沔北諸山蠻大破之威震
諸山羣蠻皆稽顙慶之患頭風好着狐皮帽羣蠻惡之
號曰蒼頭公(宋書)
簮帽墜側元凶劭姓生三日帝往視之簪帽甚堅無風
而墜于劭側上不悦(上)
鹿皮帽何尚之大明二年以左光禄開府儀同三司侍
中如故尚之在家常着鹿皮帽及拜開府天子臨軒百
僚陪位沈慶之於殿廷戲之曰今日何不着鹿皮冠(上)
四種帽東昏侯自造遊宴之服綴以花采錦綉羣小又
造四種帽帽因勢為名一曰山鵲歸林以詩曰鵲巢夫
人之德東昏寵嬖滛亂故鵲反藪二曰兔度坑天意言
天下將有逐兔之事也三曰反縳黃離嘍黃口小鳥也
反縳之應也四曰鳳凰度三橋鳳凰者嘉三橋梁王宅
處也(齊書)
破後帽永明中蕭諶開博風帽後裠之製又為破後帽
世祖崩後建謀廢正誅滅諸王(上)
黃綸帽徐龍駒常住含章殿着黃綸帽被貂裘南面向
案代帝書勅(上)
烏紗帽豫章王嶷妃庾氏常有病廖上幸嶷邸後堂設
金石樂官人畢至登桐臺使嶷着烏紗帽因極宴盡歡
脱帽到溉嘗夢武帝遍見諸子至湘東而脱帽與之於
是尤敬事焉(梁書)初賀革之江陵也意甚不悦過别御史
中丞江革以情告之答曰吾常梦主上遍見諸子惟至
湘東王手脱帽以與之此人後必當璧卿其行乎(上)
三布帽沙門寳誌忽重着三布帽亦不知於何得之俄
而武帝崩文惠太子豫章文獻王相繼夢(上)
襍采帽倭國男女皆露髻富貴者以錦繡雜采為帽似
中國胡公頭(上)
將刑索帽庚信遠字士操清實有仕譽仕齊為江州長
史刺史陳題逹舉兵敗斬於朱雀航將刑索帽着之曰
子路結纓吾不可以不冠而死(上)
白紗帽桓崇祖為豫州刺史魏攻夀春崇祖着白紗帽
肩輿上城决水破之
簪荷為帽安開者安成之俗師也善於幼術時王凝之
為江州相王當行陽為王刷頭簮荷葉以為帽與王著
當時亦不覺帽之有異到座之後荷葉乃見舉坐驚駭
王不知(幽明錄)
皂帽辛紹先有至性丁父憂三年口不甘味頭不櫛沐
髮遂落盡故常垂着裙皂帽(後魏書)
紗帽絨帽齊制宫内唯天子紗帽臣下皆絨帽特賜平
秦王歸彦紗帽以寵之(上)
側帽獨孤信在秦州嘗因獵日暮馳馬入城其帽微側
詰旦而吏人有戴帽者咸慕信而側帽焉(後周書)
司徒帽高昂轉司徒公好着小帽世因稱司徒帽(後魏書)
𤬪上加帽后魏元孚貎短而秃性機辨周文以酒十𤬪
上皆加帽戲之孚曰吾兄弟甚無禮竊入王家宜早還
家因持酒歸周文撫掌大笑(史)
艾帽陳陳暄為后主狎客後傲弄轉甚后主不能容摶
艾為帽使加于首爇之然及髮垂涕求哀弗什柳莊遽
起發之并悸死(上)
哭騎帽後周之時着突騎帽如今胡帽垂裙覆帶盖索
髮之遺象也又文帝項有瘤疾不卻人見每常着焉相
魏之時着而謁帝故後周一代將為雅服小朝公宴咸
許戴之(隋書)
著榖帽唐初以榖為之以隔風塵(唐寶錄)
練帽自表唐李晟收京師每與朱泚戰必錦裘繡帽自
表李懷光惡之箴曰將務持重豈宜自表襮為賊餌裁
晟曰昔在涇原士頗相畏伏欲令見之奪其心耳(本傳)
(闕)
田秀榮潜與通或以告還曰晨出戰以碧帽為識視之
如言盡覆其衆還輒日中誘之也請以精騎往易為識
砑硝帽汝陽王璡戴砑硝帽打曲明皇自摘紅槿花置
帽上極滑久而方安喚曰花奴
壓耳帽代宗禁帽皂衫壓耳帽以異官(唐書)
危帽散衣李紳河南惡少危帽散衣(白孔六帖)
砑光帽李珣子七歲夢王母宴羣仙舞者帶砑光帽帽
上簮花舞山香曲未終百花盡落仇池筆記作李陶子
好戴大帽蜀王衍晩年俗競為小帽僅覆其頂俛首即
堕謂之危腦帽衍以為不祥禁之而衍好大大帽(五代史)
膩顔蛤王仲郎坦之與楊公絶不相得王謂林公危辨
陳公道王云着膩顔蛤綸巾布衣挾左傳逐鄭康成車
後問是何物塵垢囊(世說)林公云文度着膩顔挾左傳逐
鄭康成自為高足弟子篤而論之不離塵垢囊也(語林)
巾
謹修四教巾謹也二十成人士冠庶人巾當自謹修於
四教也(釋名)
承露兩複結謂之幘巾或謂之承露巾或謂覆髮巾(方言)
帽巾光武徵鮑永永疑不至及更始亡乃發去上將軍
列侯印綬悉罷兵但幅巾與諸將詣河内幅巾謂不着
冠但幅巾束首也(後漢書)華歆為豫章太守孫策略地歆
知策善用兵乃幅巾迎策(魏志)
秃巾曹操既猜嫌忌孔融令丞相軍謀祭酒路粹枉狀
奏融云位為九列不遵朝儀秃中微行唐突宫掖(後漢書)
巾幗諸葛亮出斜谷司馬宣王拒之堅璧不與戰亮致
巾幗婦人之餙以怒宣王(魏志)
葛巾諸葛武侯與宣王在渭濱將戰宣王戎服涖事使
人視武侯乘素輿葛巾毛扇指揮三軍皆隨其進止宣
正聞而嘆曰可謂名士矣(蜀書)
縑巾漢末王公多委王服以幅巾為雅袁紹崔釣之徒
雖為將軍皆着縑巾太祖以天下未定擬古皮爾裁縑
帛以為之[巾夾]合簡易隨時之義以色别貴賤可謂軍容
非國容也(𫝊子)
餙巾何進袁隗欲特表陳寔以不次之位寔謝四久絶
人事餙巾待終而已
大刀巾王敦欲伐甘卓遣使送大刀巾(晉書)
着白綸巾謝萬字萬石簡文辟為從事中郎着白綸巾
鶴&KR0769;裘版而前帝與談移日(上)
葛巾漉酒陶潜在家郡將侯潜值其酒熟取頭上葛巾
漉酒還暴着之(宋書)
賜鹿皮巾武帝賜陶元景以鹿皮巾後屢加禮聘並不
出(梁書)武帝與何點有舊及踐祚手詔論舊賜以鹿皮巾
等召之點以巾褐引入華林園(上)
脱白綸巾賀德基少遊學都門積年不歸衣資罄乏又
恥服故敝盛冬止衣裌𥜗袴嘗於白馬寺前逢一婦人
容服甚盛呼德基入寺門脱白綸巾以贈之仍謂曰君
方為重器不久貧寒故以此相遺耳問姓名不答而去
鬻巾自業王僧孺遷尚書左丞俄兼御史中丞僧孺幼
貧其母鬻紗巾以自業(上)
折角巾宣政元年初服常冠以皂紗為之加簮而不施
纓其制若今之折角巾也(後漢書)
桐子巾隋大業十年左丞相牛儒下議請着桐子巾以
桐木為之内皆漆詔從之(劉馮事始)
剪紙帖巾張易之兄同休嘗謂王公大臣宴於司禮寺
因謂御史大夫楊再思曰公面似高麗請作高麗舞再
思欣然剪紙自帖其巾反紫袍遂作之(唐書)
踣樣巾武后擅政多賜羣臣巾子綉袍靳以回文之銘
皆無法度不足紀至中宗又賜百官英王踣樣巾帝在
藩時冠也(車服志)
以葛為巾武攸暨安樂公主出降遣通事舍人李邈以
璽書邀之詔見曰以葛為巾不名不拜
自製巾裴冕自製巾子工甚人争效之號僕射巾(孔帖)
夾羅巾唐文宗性儉素不喜華侈駙馬韋處仁戴夾羅
巾帝謂之曰慕卿門第清素以之選尚如此巾服從他
戚為之惟卿非所宜也
聞變不及巾李愿節度鳳翔用婚家竇綏典帳中兵驕
驁怠沓衙將李臣則等因衆不忍夜斬綏首愿聞變不
及巾與左右數人縋而逸
圓頭巾楊供奉官及詣司長官則有羅巾圓頭巾子後
遂不改(車服志)
以珠飾巾昭宗播迁於鳳翔朱梁率諸道甲馬奉迎車
駕時侯王將帥在歧下者皆以珠一顆盤幞頭脚貫以
銀線而簮之又軍人咸以珠飾巾競相誇尚洎朱梁纂
立乃知珠已居人上者久矣(秦再思紀異)
辟塵巾皇甫玄真于新羅得一辟塵巾持與高瑀乞田
知性命翌日試于郭外時久旱塵埃且甚高顧視馬尾
鬛及左右騶從並無纖塵執之體覺虚凉(酉陽器竒)
尖巾前蜀王衍好褁尖巾其狀如錐(車服志)
白接籬山簡鎮襄陽優游卒歲唯酒是耽諸習氏荆土
豪族有佳水池簡每出嬉遊多之池上置酒輒醉名之
曰高陽池時有兒童歌曰山公出何許往至高陽池日
夕倒載歸酩酊無所知時時能騎馬倒着白接籬舉鞭
向葛彊何如并州兒彊家在并州簡愛將也(晉本傳)
幘
覆髻覆髻謂之幘巾或謂之承露或謂之覆髻皆趙魏
之間通語也(方言)
不冠之服幘古卑賤執事不冠者之所服也(漢官儀)
無屋未冠童子幘無屋者未成人也入學小童幘也句
卷屋示尚幼小未遠冐也(通典)
晢幘齊侯伐晉夷儀東郭書讓登犂彌從之(云云)齊侯
賞犂彌犂彌辭曰有先登者臣從之晢幘而衣貍裘晢
白也齒上下相值製裘也(上)
首餙古者有冠無幘秦加其武將首飾為絳栢以表貴
賤後稍作顔題漢興續其顔却結之施巾連題却覆之
今喪幘是也至孝文乃高顔續為之耳崇其巾為屋貴
賤皆服之(漢輿服志)
綠幘武帝從舘陶公主飲董偃綠幘傳韝伏殿下乃贊
曰館陶公主庖人臣偃昧死再拜謁(漢書)
絳衣赤幘光武初起與諸李市弓弩綘衣赤幘(東觀漢記)
坦幘馬援初見帝令中黃門引入上在宣德殿南軒下
坦幘坐援曰陛下何知臣非刺客姦臣而簡易若是(上)
幘見寡嫂馬援外類儻蕩簡易而内重禮事寡嫂雖在
閨内必幘然後見(上)
幘壞不改巴祇字敬祖為揚州刺黑幘毁壊不復改易
以水澡墨傳而用之許慎說文曰澡洗也(後漢書)
幘肆許劭字子將劭知人入幘肆拔樊子昭(續漢書)
脱幘間出孫堅屯七梁東為董卓所攻衆少而不敵與
其驍騎潰圍得出常着赤罽幘卓騎追堅堅脱罽幘令
親近持祖茂着之堅從間道得出(春秋)
冠幘顧悌字子通疾篤妻出省之悌命左右自扶起冠
幘加襲令妻還真㓗不黷如此(吳書)
隋機就穿廋顗字子嵩性儉家富劉與說東海王越令
就換錢千萬冀其有吝因此可乘越於衆坐中間顗顗
頽然已醉幘墮機上以頭就穿取徐答示下官家故有
兩千萬隨公所取矣與於是乃服越甚喜(晉書)
脱幘投地檀道濟數拒魏有功及誅憤怒氣盛目光如
炬俄爾間引飲一斛乃脱幘投地曰乃壊汝萬里長城
(宋書)
裂冠毁冕謝舉臨川始興諸王常所遊踐邵陵王綸於
婁湖立園廣燕酒後好聚衆賓冠手自裂破投之唾壺
皆莫敢言舉嘗預宴王欲取舉幘舉正色曰裂冠毁冕
下官弗敢聞命拂衣而去王屢召不反甚有慙色(梁書)
着幘不安平秦王歸彦額骨三道着幘不安文宣見之
怒使以馬鞭箠其額血出面曰爾反時當以此骨三道
後歸彦竟反云(比齊書)
施屋漢元帝額有壯髮不欲使人見始進幘服羣臣皆
隨焉向無巾王莾頭秃因施巾故里語曰王莾秃幘施
屋(蔡邕獨斷)
庫幘梁冀改易輿服之制作平上軿車庫幘㣣冠也(漢書)
幘皆顔短桓帝延熙中梁冀誅後京師作幘皆顔短耳
長短上長下以為服妖(輿服雜事)
平幘公孫瓉字伯珪上計吏郡太守劉基以事公車徵
伯珪褠衣平幘御車洛陽身執徒養(英䧺記)
白幍無顔昔魏武軍中無故作白幍此喪徵也白横縫
其前名之曰顔晉永嘉初乃去其縫名無顔幘其後綴
平四海分崩下因悲嘆無顔以生也(搜神記)
涉冰幘湜晉明帝年少不倫常微行詔喚入以衣幘迎
之涉冰過衣幘悉&KR0668;元帝已不重明帝忽復有此以為
無不廢理既入幘不正元帝自為正之明帝大喜(語林)
緗幘改素哀帝隆和元年太學博士曹攸之等議立秋
應讀令不應着緗幘改為素(晉書要事)
緗幘謁者着緗幘大冠(漢官)
赤幘凡救曰蝕者皆着赤幘以助陽也侍臣皆赤幘帶
劍(摯虞夫疑)
翡翠幘交阯蒼梧俗以翡翠為幘(廣志)
介幘中書監令着介幘
衣
衣始世本曰胡曹作衣宋衷注曰黃帝臣也
隠形衣者隠也裳者鄣也所以隠形自鄣蔽也(白虎通)
庇寒暑衣者依也人所依以庇寒暑也(釋名)
衣襟衣梳謂之視黼領謂之襮緣謂之純&KR0008;謂之褮衣
眥謂之襟衱謂之裾衿謂之袸佩衿謂之褑執衽謂之
祮扱衽謂之襭衣蔽前謂之䄡婦人之禕謂之縭縭緌
也裳削幅謂之纀(爾雅)
治絲麻孔子曰昔先王未有火化食草木之實鳥獸之
肉飲其血茹其毛未有絲麻衣其羽皮後果有作治其
絲麻以為布帛(禮器)
昭物臧哀伯曰衮冕黻珽帶裳幅舄衡紞紘綖昭其度
也藻率鞞鞛□厲游纓昭其數也火龍黼黻昭其文也
五色比象昭其物也(相二)
藍縷欒武子曰訓之以若敖蚡冐篳路藍縷以啟山林
(宣下)
不得曳地文帝衣弋綈所幸慎夫人令衣不得曳地(史記)
三服齊國有三服之官奉獻冠幘縱為首服紈素為冬
服輕綃為夏服(漢書)
錦衣武帝末郡國賊盗羣起暴勝之為置指使者衣錦
衣持斧捕之(上)
褒衣朱慱為瑯琊太守勅官屬多作褒衣大祒不中節
度自冬掾吏衣皆令去地三寸(上)
上禇下禇帝賜南粤玉佗上禇五十衣中禇三十衣下
禇二十衣
常服見上江充初召見犬臺宫自請願以所常被服冠
見上上許之充衣紗縠禪衣曲裙後垂交輸冠禪纚綴
搖冠飛翮之纓容貎甚壯帝望而異之謂左右曰燕趙
固多竒士(上)
盛服至門雋不疑佩環玦褒衣博帶盛服至門下謁暴
勝之(上)
衣服鮮明王吉字子陽好車馬衣服自奉養極為鮮明
而遷徙所載不過囊衣天下服其潔而怪其奢世傳陽
能作黃金也(上)
庖人着綉更始時授官爵皆羣小賈竪膳夫庖人多着
綉而衣錦袴䄡䄖諸子罵詈道中時智者見之以為服
之不中身之災也(後漢)
衣韋祭遵為人廉節家無私財常衣韋袴寝布被夫人
裳不加綠(上)
無兼副祭彤在遼東幾三十年衣無兼副題宗美其清
約賜之衣被什物無不悉備(上)
衣屨耿恭自疏勒還衣屨穿敝形容枯稿(上)
衣大練明德為后身長七尺二寸方口美髮能卜易好
讀春秋常衣大練裾不加緣朔望諸姬主朝請望見后
袍衣疎麄反以為綺縠就視乃笑后辭曰此繒特直染
色故用之耳六宫莫不歎息(上)
青絳采衣袁忠乘船戴笠詣王朗見朗左右僮從皆着
青絳采衣非其奢麗即辭疾發而退(謝承後漢書)
賜服郭賀拜荆州刺史有殊政題宗巡狩到南陽特見
嗟嘆賜以三公之服黻黼冕旒勅行部去䄡幃令百姓
見其容服以彰有德(上)
三世長者文帝詔曰三世長者知被服五世長者知飲
食此言被服飲食難曉也(魏志)
白布皂衣明帝徵管寧為光禄勲辭不就詔問青州刺
史程喜寧守節高乎審疾至頓耶喜上言寧相着皂帽
布𥜗袴而裙隨時單複出入閨庭能自任杖不須扶持
四時祭祀輒自力強改加衣服着絮巾故在遼東所有
白布单衣親薦饌饋跪拜成禮(上)
玉衣覆上文昭甄后以漢光和五年十二月丁酉生每
寢寐家中髣髴見有人持玉衣覆其上者常共怪之(魏略)
衣敗清吏王允為吏部郎中選郡守明帝疑其所用非
次召入將加罪允妻阮出謂曰明主可以理奪難以請
求允頷之而入帝怒詰之允對曰某郡太守雖限滿文
書先至年限在後月限在前帝取事視之乃釋遣山望
其衣敗曰清吏也(吕氏春秋)
賜衣百領孫權每賜周瑜衣寒暑皆百領諸將皆不能
及(吳書)
如厠易新石崇以奢豪矜物厠常有十餘婢列侍置香
粉有容如厠皆易新衣而出客多羞脱故而王敦脱故
着新意氣無怍婢相謂曰此必能作賊(晉書)
韋布衣高士郭文字文舉河内軹人也洛陽䧟入吳居
大辟山恒着鹿裘葛巾餘杭令顧颺與葛洪造之颺使
致韋布衣不納使置室中乃爛於内竟不服用(上)今本
作袴褶一具
百結董威輦不知何許人忽見洛陽止宿白社中於市
得殘許繒輒結以為衣號曰百結衣(王隠晉書)
不容換服沈慶之領隊防東掖門劉湛被收之夕上開
門召慶之慶之戎服履韎縳袴入上見而驚曰卿何意
乃爾急装慶之曰夜半喚隊主不容換服(宋書)
着小皮衣明帝體肥憎風夏月常着小皮衣(上)
召着黃羅明帝疾召禇彦回入帝坐帳中流涕曰吾近
危篤故召卿欲使着黃羅耳指床頭大凾曰文書皆凾
得不復開彦回亦悲不自勝黃羅&KR1596;乳母服也(上)
增損制度范曄性精微有思致觸類多善衣裳器服莫
不增損制度世人皆法學之(上)
澣衣稱疾江湛字微深為吏部尚書家甚貧不營財利
餉饋盈門一無所受無兼衣餘食嘗為上用召遇澣衣
稱疾經日衣成然後起(上)
不衣自煖謝超宗為義興太守昇明二年公事免詣東
府門自通其日風寒高帝謂曰座曰此客至使人不衣
自煖(上)
白服侍宴宋元嘉制諸王入齋各得自服裾帽見主人
唯出太極西廂乃備朝衣車駕幸其弟乃白服烏紗帽
以侍宴焉至於衣服制度動皆陳啟事無專制(齊書)
裁減稱體高帝即位後手詔賜張融衣曰見卿衣服粗
故成乃素懷有本交爾藍縷亦虧朝望今送一通故本
意謂雖故乃勝新也是吾所着已令裁減稱卿之體衣
履一量(上)
脱朝服陶元景永明十年脱朝服掛神武門上表辭禄
詔許之(上)
衣垢不前王思遠立身簡㓗諸容詣己者覘知衣服垢
穢方便不前儀形新楚乃與促膝雖然及去之後猶令
二人交帚拂其坐處(上)
戒嚴須紫王琨性儉約景和中討義陽王㫤六軍戒嚴
應須紫服左右欲雲辨琨曰元嘉初征謝晦有紫服在
匣不須臾製檢取果得焉
朝服穿補劉溉性率儉不好聲色庭室單牀傍無姬侍
冠履十年一易朝服或至穿補(梁書)
衣裳熨燋何敬容為吏部尚書侍中領太子中庶子敬
容身長八尺白哲美鬚眉性矜莊衣冠鮮麗武帝雖衣
而左右衣必須㓗嘗有侍臣衣帶卷摺帝怒曰卿衣帶
如繩欲何所縳敬容希旨故益鮮明常以膠清刷鬚衣
裳不整伏牀熨之或暑月皆為燋(上)
冬月葛帔任昉有子東里西華南容北庾西華冬月着
葛帔練裙(上)
遺裙衫迎任昉為義興太守友人彭城劉溉弟洽從昉
共為山澤遊及被代登舟止有絹七疋米五石至都無
衣鎮軍將軍沈約遺裾衫迎之(上)
着百戲衣樂浪王萬夀孫忠明帝時位太常少卿孝武
帝汎舟天泉池命宗室諸王陪宴忠愚而無智性好衣
服着紅羅𥜗繡作領碧納袴錦為緣帝謂曰朝廷衣冠
應有常式何為着百戲衣忠曰臣少來所愛情存綺羅
歌衣儛服是臣所願帝曰人之無良乃至此乎(後魏書)
䓙靡見譏胡叟於高允館中見書侍郎李璨被服華靡
叟貧老衣褐璨頗忽之叟謂曰老子今若相脱體上袴
褶衣帽君欲作何計也譏其唯假成服璨愓然失色(上)
絶食㗖袖文宣因元韶幽於京畿地牢絶食㗖衣䄂而
死(上)
竇走易衣爾朱敞字乾羅彦伯之誅敞小隨母養於宫
中年二十敞自竇走大街見童兒羣戲觧所着綺羅金
翠服易衣而遁追騎至不識敞便執綺衣兒比䆒門知
非會日已暮由是免(北齊書)
絲袍拂踝徐陵為吏部尚書精簡人物縉紳之士皆嚮
慕焉陳暄以玉帽簮插髻紅絲布褁頭袍拂踝靴至膝
不陳爵里直上陵坐陵不知識命吏持下暄徐步而出
舉止自若竟無怍客作書謗陵陵甚病之(陳書)
衣繿縷齊後主於苑内作貧兒村親衣繿縷之服而行
乞其間以為笑樂多令人服烏衣以相執縳後主果為
周所敗被虜妃后窮困至以賣燭為業(隨書)
差等太宗詔冠冕制度已備令文尋常服飾未為差等
於是三品以上服紫四品以上服緋六品七品以綠八
品九品以青婦從夫之色仍通服(唐書)
鳴玉曳組李綱帝以舞工安叱奴為散騎常侍綱諫曰
魏武使禰衡擊鼓衡光解朝衣曰不敢以先王法服為
伶人衣今先令舞胡鳴玉曳組位五品趨丹地殆非創
業垂統貽子孫之道
衣婦人服李密簡驍勇數十人衣婦人服戴羃内離藏
刀裙下詐為家婢要者入桃林傳舍須臾變服出據其
城
制六服閻立德遷尚衣奉御制衮冕六服腰輿傘扇咸
有典法
羽裳吹簫張易之時無檢輕薄者又謟言昌宗乃王子
晉後身后使被羽裳吹蕭乘寓鶴裴回庭中如仙去狀
刺繡楊妃寵愛特甚宫中主貴妃刺繡者七百人楊益
及諸戚里每歲進衣服布之於庭光奪人目
紫袍主事楊國忠侍郎韋見素張倚與本曹郎趨走堂
下抱按牘國忠顧女弟曰紫袍二主事何如皆大噱
竒服玄宗貴妃楊氏竒服變化若神
衣帶絶孫孝哲契丹部人禄山對側門俟召衣帶絶不
知所為孝哲箴縷素具徐為紉綻禄山大悦
覆以己袍安禄山林甫稍厚之引至中書覆以己袍
寳雞袍賜安禄山品目有金鵉紫羅緋羅立馬寳雞袍
(酉陽雜爼)
結今生緣開元中賜邊衣製自宫中有軍校袍中得一
詩云留意多添線含情更着綿令生已過了重結後生
緣持詩白帥帥以聞明皇問之有一宫人自言萬死即
以嫁得詩者與汝結今生緣(本事詩)
朝服黃裙天寳初貴族及士民好為胡服胡帽婦人則
簮步搖釵袗䄂窄小楊貴妃常以假䰎為首餙而好服
黃裙近服妖也時人為之語曰義髻抛河裏黃裙逐水
流
百鳥毛裙安樂公主使尚方合百鳥毛織二裙正視為
一色旁視為一色日中為一色影中為一色而百鳥之
狀皆見以其一獻韋后(五行志)
碧羅籠裙安樂公主初出降益州獻单絲碧羅籠裙縷
金為花鳥細如絲髮大如黍米眼鼻觜甲皆備瞭視者
方見之
着白者山人李泌肅宗即位欲授以官固辭願以客從
入議國事出陪輿輦衆指曰着黃者聖人着白者山人
帝聞因賜金紫
縫戰士衣肅宗廢后張氏駐靈武産子三日起縫戰士
衣太子敕止對曰今豈自養時耶
已三浣肅宗性節儉嘗出衣䄂示近臣曰此衣已三浣
矣
乞𥜗袴初德宗居奉天儲蓄空窘嘗遣卒視賊以苦寒
乞𥜗袴帝不能致剔親王帶金而鬻之(食貨志)
蜀襭袍韋綬德宗時為翰林學士帝嘗幸其院韋妃從
會綬方寢學士鄭栶欲馳告之帝不許時大寒以妃蜀
襭袍覆而去其待遇若此
文綵非制貞元六年德宗初賜節度觀察使新製時服
尚方織作呈閱所宜上曰頃來賜衣文綵不恒非制也
朕今思之節度使以雕銜綬帶取武毅以靖封内觀察
使以鴈銜威儀委取其竹列有序牧人有威儀也
褐衣到闕下陽城德宗召拜諫議大夫遣長安尉楊寧
齎束帛詣其家城褐衣到闕下辭讓帝遣中人持緋衣
衣之
親紉綻衣和政公主代宗以主貧詔諸節度餉億主一
不取親紉綻裳衣諸子不敢服紈絺
綠袍木簡楊炎道州還也家人以綠袍木簡棄之炎止
曰吾嶺上一逐吏超登上台可常哉且有非常之福必
有非常之禍安可棄是及貶還所服
無文綺餙盧懷謹服無文綺之餙
解衣衣之陸贄帝親倚至解衣衣之同類莫敢望
垢衣敗服武儒衡宰相鄭餘慶不事華㓗門下客多垢
衣敗服獨儒衡上謁未嘗有所易
常衣垢弊蕭復傳常衣垢弊
澣衣小節柳公權嘗與六學士對便殿帝稱漢文帝恭
儉因舉袂曰此三澣矣學士皆賀獨公權無言帝問之
對曰人主當進賢退不肖納諫諍明賞罰服瀚濯之衣
此小節爾
朝服擅着賈直言始劉悟子從諫貴甚見直言輒衣紫
擁笏以兵自衛直言諫悟曰郎少年無使襲山東熊朝
服可擅着耶
踰制得罪文帝朝淮南節度使李德裕奏比以婦人長
裾大袖朝廷制度尚未頒行微臣之分合副天心比聞
閭閻之間神闊四尺今令闊一尺五寸裙曳四尺今曳
五寸初延安公主以衣服踰制駙馬竇澣得罪德裕因
而奏之
正服李德裕臣在先朝嘗獻大明賦以諷二曰正服諷
服御非法也
視衣製廣狹漢陽公主文宗尤惡世流侈因主入問曰
姑所服何年法也今之弊何代而然對曰妾自貞元時
辭宫所服者皆當時賜未嘗敢變元和後數用兵悉出
禁藏纖麗賞戰士由是散於人間内外矜似以成風若
陛下示所好于下誰敢不變帝悦詔宫人視主衣製廣
狹徧諭諸主
衣紫韋澳一日召入屏左右問曰朕於敕使何如澳陳
帝烕制前世無比帝搖首曰未也策安出澳倉卒答曰
若謀之外廷則大和事可用追鍳不若就擇可任者與
計事帝曰朕固行之矣自黃至綠自綠至緋猶可衣紫
即合為一矣
解衣以贈夏侯端夀春人王世充遣人以淮南郡公尚
書少吏部印綬召端解衣服以贈端曰吾天子使寧汚
賊官耶非持首去不可見即焚書及衣
以衣敝辭張仲武范陽人子直方時鄭畋輔政頗言仲
武會昌中功第一今直方百口不自存每内燕以衣敝
惡辭不赴陛下錄功念舊宜少優假
衣紙自蔽周智光先是淮西李忠臣入朝次潼關聞智
光反率兵討之會敗忠臣因入華大掠自赤水至潼關
畜産財物皆盡官吏至衣紙自蔽累日不食者
危帽散衣開成初李紳為河南尹河南多惡少或危帽
散衣擊大毬當官道車馬不敢前紳治剛嚴皆望風遁
去
不為鮮明盧鈞玩服不為鮮明
衣服喜鮮明李貞素衣服喜鮮明
衣錦半臂來子珣遷遊擊將軍常衣錦半臂自異
軿羅衣敬宗寳歷二年閩東國貢舞女二人衣軿羅之
衣無縫而成其文巧織人未之識焉
裙曳地淮南觀察使李德裕令管内婦人衣褒四尺者
皆闊一尺五寸裙曳地四五寸者減三寸
銀緋張宿使淄青裴度欲為請銀緋韋貫之曰宿㚥侫
吾等縱不能斥柰何欲假以寵乎
蒿冰濕衣唐咸通末淮南李公游江舟子刺船誤為竹
蒿所濺水濕近侍衣李公為之變色裴餘慶時佐幕適
在坐遽獻詩云半額鵝黃金縷衣翠翹浮動玉釵垂從
教水濺羅𥜗濕疑是巫山行雨歸
散幅裙周逢行為武安節度婦人所着裙皆不縫謂之
散幅裙或曰裙之于身以幅多為尚周匝子身今乃散
開是不周也不周不縫是姓與名俱去矣幅者福也福
破散其能久乎未幾行逢卒(陶岳荆湖近事)
畫雲霞蜀王衍嘗與太后太妃遊青城山宫人衣服皆
畫雲霞飄然望之若仙
遺浦浣衣楊行密嘗過楚州臺濛盛供帳之行密一夕
去遺衣卧内皆經補浣濛帳之行密曰吾興細微不敢
忘本君笑我耶濛大慙
黃衫昭宗既誅宦官第五可範等凖國故事量留三十
人各賜黃絹衫一領以備宫中指使仍不得輒有養男
其左右神策軍諸道監軍並令停廢
寒不假衣陳無已趙挺之邢和叔皆郭大夫壻陳在館
職當侍祠郊&KR0588;非重裘不能禦寒氣無已止有其一其
内子為於挺之家假以衣之無已詰所從來内以實告
無已曰汝豈不知我不着渠衣邪却之既而遂以凍病
而死謝克家作其文集序中有云篋無副裘又云此豈
易衣食者盖指此事(朱語錄)
寳衣武王伐紂紂蒙寳衣投火而死(六韜)
紫衣齊桓好服紫國人盡服之公患之管仲曰君謂左
右甚惡紫臭於是三日境内莫有紫衣者(韓子)
妾不衣帛季文子相宣成無衣帛之妾無食粟之馬仲
孫它諫曰子為魯上卿妾不衣帛馬不食粟人其以子
為愛且不華國乎文子以告孟獻子獻子囚之七日自
服之妾衣不過七升之布文子聞之曰過而能改者民
之上也使為上大夫(魯語)
偏裻之衣晉獻公使太子申生伐東山衣之偏裻之衣
偑之金玦僕人贊聞之曰大子殆哉君賜之竒竒生怪
怪生無常無常不立使之出征先以觀之且是衣也狂
夫阻之衣也(晉語)狂夫方相氏之士也阻古詛字將服是
衣必先詛之
䍧羊之裳晉文公好仕之惡衣故文公之臣皆䍧羊之
裳韋以為帶(墨于)
大布之衣昔晉國苦奢文公以儉矯之乃衣不重帛食
不兼肉無幾時國人皆大布之衣脱粟之飯(尹文子)
四時衣宋景公之時懸四時衣春夏以珠玉為飾秋冬
以翡翠為温(拾遺錄)
觧衣夜死戎夷違齊如魯天大寒而後與門弟子一人
宿於郭外寒逾急謂其弟子曰子與我衣我活我與子
衣子活我國士也為天子惜死子不肖也不足愛子與
我衣弟子曰夫不肖之人安能與國士衣哉戎夷觧衣
與弟子夜半而死弟子遂活(吕氏春秋)
懸蓑林類榮啟期衣若懸蓑(淮南)
小人衣齊林既者衣葦朝景公景公曰何忽服小人衣
耶林既曰衣狗裘者必不羊鳴今君衣狐裘音必能不
狐乎(說苑)
賜衣魏文侯封太子擊於中山三年使不往來舍人趙
倉唐奉使侯問子之君長大孰與寡人倉唐曰君賜之
外府之衣則能勝之文侯遣倉唐賜太子衣一襲令倉
唐鷄鳴時至太子迎拜賜發篋衣盡顛倒太子趣具駕
曰賜之衣非以為寒也欲召擊也無誰與謀故遺予以
衣詩曰東方未明顛倒衣裳顛之倒之自公召之(上)
懸鶉子夏家貧衣若懸鶉人曰子何不仕曰諸侯之驕
我者吾不為臣大夫之驕我者吾不復見也(孫卿子)
緇衣狗吠楊朱之弟楊布衣素衣而出天雨緇衣而反
其狗吠之布恐將擊之朱曰使汝狗白而往黑而來能
不怪哉(韓子)
大布之衣莊子衣大布之衣而過魏王魏王曰何先生
之憊耶莊子曰士有道德不能行憊也衣弊履穿而貧
者非憊也(莊子)
短褐田文謂其父靖郭君曰君後宫蹈綺縠之衣而士
不得短褐(春秋後語)
五時衣高祖時大謁者臣章受詔長樂官令羣臣議天
子所以服以安天下謁者趙堯舉春李舜舉夏倪湯舉
秋貢禹舉冬四人各職一時制曰可舉者以各舉一時
之事白之五時衣始於是(漢雜事)
綴草為衣天漢三年渠搜國之西有祈淪國其俗淳和
人夀三百歲有大夀木之林一樹千尋若經憩此木皆
不死不病或有泛海繩山來會其國綴毛草為繩結網
為衣如今之羅紈也至元狩六年獻網衣一襲帝焚於
九逹之道恐後人徵求此物故燒之烟如金石之氣(拾遺)
以茅為衣員嶠山南有池移國人長三尺夀萬歲以茅
為衣衣服皆長裾大䄂因風以昇烟霞若鳥用羽毛也
織茅為衣禮敬國其俗人年三百歲而織芳茅以為衣
盖尚書云島夷卉服之類也
觀書題衣任末年十四時學無常師夜則映星望月暗
則縷麻蒿以自照觀書有合意者題其衣裳以記其事
門徒悦其勤學更以静衣易之時人謂任氏為經苑
金縷衣王昌字公伯為東平相散騎常侍早卒婦是任
成王曹子大女昌弟式字公儀為渡遼將軍長史婦是
尚書令桓階女昌母聰明有典教二婦入門皆令變服
下車不得踰侈後偕子嘉尚魏主欲金縷衣見其式婦
歸嘉止之曰其嫗嚴固不聽善耳不須持往犯人家法
(襄陽耆舊傳)
賭衣明帝寵愛肇與帝戲賭衣服有所獲輒入御帳服
之趣出親狎如此(曹肇傳)
襲私服齊王冏為大司馬輔政稽紹為侍中詣冏諮事
冏召葛旟董艾等共論時宜旟等白冏曰稽侍中善於
絲竹公可能操之遂進樂器紹推却不受冏曰今共為
歎卿何却耶紹曰公恊輔皇室今作事可法紹雖官卑
職備常伯豈可以先王法服為令人之業今逼高命不
敢有辭當釋冠冕襲私服此紹之心也旟等不自得而
退(世說)
不好着新衣桓車騎不好着新衣浴訖婦故送新衣車
騎大怒催使將去婦便持還傳語云衣不經新何由而
故桓大笑而着之(上)
鬼着生衣阮宣子論鬼神有無或以人死有鬼阮子獨
以為無曰今見鬼者云着生時衣服若人死有鬼衣服
亦復有鬼乎(上)
五色玉衣太始元年魏帝以陳留王之歲有頻斯國人
來朝以五色玉為衣如今之鎧(拾遺錄)
繡衣賜死曹操遣女皂帳婢婢十人東阿婦以繡衣賜
死王景興以淅米見誚(南齊書崔祖思傳)
玉衣霍光傳珠璣玉衣師古曰漢儀注以玉為𥜗如鎧
□連綴之以黃金為縷要以下玉為札長尺廣二寸半
為柙下至足亦綴以黃金縷也上賜霍光玉衣梓宫
耿秉死上亦賜玉衣貴人死者珍異之服也
染帛為服上古穴居衣毛未有制度後聖人易之以絲
麻觀之翬翟之文榮華之色乃染帛以效之始作五采
成以為服凡十二章(董巴漢輿服志)
適體古之人未知衣服之制故聖人作之冬則綿帛暖
且温夏則絺綌清且凉所以適身體和肌膚也(墨子)
老而衣絲古者庶人老耋而後衣絲其餘則麻□而已
(䀋鉄論)
白越单衫吳選曹令史劉卓並荒夢見一人以白越单
衫與之言曰汝着衫汙火燒便潔也卓覺果有衫在側
汙輒火浣之(魏文帝列傳)
服婦人服何宴好服婦人之服傅玄曰此服妖也夫衣
裳之制所以定上下殊内外也大雅云玄衮赤舄鉤膺
鏤錫歌其文也小雅云有嚴有翼共武之服詠其武也
若内外不殊王制失叙服妖既作身隨之亡姝嬉冠男
子之冠桀亡天下何晏服婦人之服亦亡其家其咎均
也
紫袍狄仁傑轉幽州都督賜紫袍龜帶武后自製十二
金字環統五色雙鵉其文曰敷政術守清勤昇題位勵
相臣乃命錄之(家傳)
不肯服朱桃椎益州成都人澹泊絶俗被裘曳索人莫
能測其為長史竇軌見之遺以衣服鹿幘麂鞾逼署鄉
正委之地不肯服
羣臣之服衮冕者一品之服也鷩冕者二品之服也毳
冕者三品之服也絺冕者四品之服也玄冕者五品之
服也平冕者郊廟武舞郎之服也爵弁者六品以下九
品以上從祀之服也武弁者武官朝參殿庭武舞即堂
下鼓人鼓吹按工之服也弁服者文官九品公事之服
也進賢冠者文武朝參三老五更之服也遠遊冠者親
王之服也法冠者御史大夫中丞御史之服也高山冠
者内侍省内謁者之服也委貎冠者郊廟文舞郎之服
也却非冠者亭長門僕之服也平巾冠者武官衛公事
之服也黑介幘者國官視品府优謁府國子太學生四
門生俊士參見之服也介幘者流外官行署及三品以
下登歌工人之服也綠幘者尚食局主膳典膳局典食
大官署食官署供膳奉觶之服也具服者五品以上陪
祭朝饗拜表大事之服也從省服者五品以上公事朔
望朝謁見東宫之服也
服袍加襴大尉長孫無忌議服袍者下加襴緋紫綠皆
視其品庶人以白出(車服志)
易青以碧則天光宅元年九月甲寅易内外官服青者
以碧(闕)
金字銘袍永夀中勑賜岳牧金銀字銘袍(雞跖集)
機杼伯余之初作衣也緂麻索縷手經指挂其成猶網
羅後世為之機杼(淮南汜論)
甚遼衣服鬼名甚遼
焚衣街齊東昏侯製四種冠五彩袍一月中二十餘出
晨出三更歸夜出清晨反梁廢東昏焚奢滛異服六十
二種于御街後人號其所曰焚衣街(金陵志)
衣小裳大帝嘗問丈夫冠婦人髻皆高大何邪令狐德
棻對曰冠髻在首君之象也晉之將亡君弱臣彊故江
左士女衣小而裳大宋武帝時命君德尊嚴衣裳隨亦
變改此近事驗也(唐書)
紗榖单衣江充召見上衣紗榖单衣曲裾後垂交輸(漢書)
共衣陳留尹苞字延博與同郡范史雲善二人俱貧出
入共一单衣到人門外苞年長常先着单衣前入須臾
出觧與史雲(謝承後漢書)
衣補車幰梁孝王彤宣帝子將軍衣補車幰以此為清
參軍王銓曰晏嬰大官稱清者以為御食七百家也公
無此費宜美衣服使内外相稱彤有慙色(王隠晉書)
賣衣還錢鄭弘為縣嗇夫民有弟斥兄錢者未還之嫂
領詣弘賣中单為叔還錢兄聞之慙遣婦賫錢還弘弘
不受(會稽典錄)
市衣與父吳祐為曜東相嗇夫孫性盗富民錢五百為
父市单衣父恐便以单衣謁門自謝祐遂以单衣遺其
父(陳留耆舊傳)
火浣梁冀作火浣布单衣會賓客行酒失杯而汚之偽
怒觧衣而燒之垢盡火滅粲然潔白(𫝊子)梁冀作狐尾单
衣上短下長(别𫝊)
单衣有餘邊讓才辯俊逸孔融薦讓於武帝曰邊為九
州之被則不足為单衣䄡䄖則有餘(别𫝊)
華曜懷愧張君平與妹憲書曰念諸里舍皆富財賄袿
䙱襲蔽紛華照曜於是之除想汝懷愧(婦人集)
介幘優申石勒參將周承為舘陶令斷官絹數百疋獄
以入坐議宥之後每設大會使優兒着介幘黃絹单衣
優問曰汝何官答曰我本為舘陶令斗藪单衣曰正坐
取是故入汝輩以為本笑(趙書)
緼袍以示靈帝欲以羊續為太尉時拜三公者皆輸東
園禮錢千萬于使督之續乃舉緼袍以示之曰臣之所
資惟斯而已故不登公位(袁山松後漢書)續出黃紙補袍以示
使人時人謠曰天下清苦羊續祖(古今善言)
青絲袍郭璞每自為卦知其凶終嘗逢一趍走來年便
脱青絲袍與之此人不觧其意璞曰身命卒當在君手
故逆相屬耳及當死果此人行刑傍人皆為屬求利璞
曰我常託之久矣此人為之歔欷哽咽行刑既畢乃說
如此(搜神記)
冥婦珠袍有談生者年四十無婦夜有女年十六六姿
色無雙來為生妻經三年遂乃生一兒曰慎勿以火照
我後三年可照耳生不能忍照之腰上肉如人腰以下
但枯骨婦求去將入華堂奥室以珠袍與之生至市賣
袍睢陽王識是女袍收栲談生談生具對呼兒似王女
(搜神記)
䄂長三丈母&KR0588;儉征浟&KR0008;使王頃窮其東界父老云曾
有破船從漢海流得布衫身如中國人但兩䄂俱長三
丈(異苑)
博袍楚莊王觧冠緼紐纓綘衣博袍以理其國政也(墨子)
襦
短衣𥜗短衣也一曰羅衣羅温也奴案反(說文)𥜗煗也言
温煗也单𥜗如𥜗而無絮也反閉𥜗之小者也却向着
之領含於項反於背後閉其衿也(釋名)
小獄𥜗袴子産治鄭鄧析務難之約民大獄一衣小獄
𥜗袴鄭國大亂子産殺鄧析而民服(吕氏春秋)
左開之𥜗勾踐與妻入臣吳夫人衣無緣之裳左開之
𥜗莝以養馬(吳越春秋)
綺繻班伯為侍中與王許子弟為羣在於綺繻紈袴之
間非其好也(漢書)
珠𥜗昌邑王被廢太后被珠𥜗如淳曰以珠飾𥜗晉書
曰貫珠為𥜗盛服坐武帳中王前聽詔
珠𥜗䂊賜哀帝以東園秘器珠𥜗玉柙皆豫以賜董賢
織𥜗趙飛鷰為皇后其弟在昭陽殿上遺織成上𥜗(兩京)
(雜記)
遺𥜗待詔景子春素善占坐事繫其婦朱君至獄門通
言遺𥜗袴子春驚曰朱君來言與朱為誅袴而𥜗中絶
者也我當誅斷也後遂腰斬(桓譚新論)
與徒作𥜗鍾離意為司徒侯覇府議曹掾詔送三百人
到河北遇隆恩到弘農意輒使屬縣令出錢與徒作𥜗
袴光武謂侯覇曰君所使吏仁恕用心乎(吳越春秋)
䄡𥜗來歙詣雒見上上大喜觧所披䄡𥜗衣歙(東觀漢記)
布𥜗第五倫性節儉為二千石常衣布𥜗(上)
布𥜗袴裙梁鴻妻孟氏女布𥜗袴裙鴻曰此真梁鴻妻
也(上)
皂帽布𥜗管寧嘗着皂帽布𥜗隨時单複(魏志)
官中物司馬宣王從遼東還有六十假士寒凍于車乞
一𥜗公乞之酒左右曰官不少𥜗可賜之公乞之酒曰
𥜗官中物臣無私施(世說)
脱𥜗不受謝眺為吏部侍即過侯江革時大寒雪見革
敝絮單席而眈學不倦差嘆久之乃脱其著𥜗并手割
半氊與之充坐具而去
紫羅𥜗謝鎮西着紫羅𥜗據胡床弹琵琶作大道曲(語林)
脱𥜗武陵昭王穎過竟陵王子良宅冬月道逢乞人脱
𥜗與之子良見其衣单進𥜗於穎笑曰我與向人亦復
何異(齊書)
不敢觧𥜗顧恊少清介有志操初為廷尉正冬服单薄
寺卿蔡法度欲觧𥜗與之憚其清嚴不敢發口謂之曰
我願觧身上𥜗與顧即難衣食者竟不敢以遺之(梁書)
常服布𥜗郭祖深清儉常服故布𥜗(上)
神送北斗索君正為豫章内史性不信巫邪有師世榮
稱道術為一郡巫長君正在郡小疾主簿熊&KR0588;簏巫師
云須疾者衣為信命君正以所着𥜗與之事竟取𥜗云
神將送與北斗君君正使檢諸身於衣裏獲之以為亂
政即刑於市而焚神一郡無敢行巫(上)
婦着小𥜗高祖復至鄴見公卿曰朕昨日入城見車上
婦人冠帽而着小𥜗襖者尚書何為不察任城王澄曰
着者猶少帝曰任城意欲全着乎一言可以喪邦其斯
之謂可命史官書之(後魏書)
珠𥜗吳王闔閭葬女以珠𥜗之寳(吳越春秋)
夏着暑𥜗紐伯子者冬着單衣盛暑𥜗袴(列仙傳)
青𥜗東海君以織成青𥜗遺陳節方(列異傳)
着金𥜗乾羅者慕容廆之十一世祖也着金銀𥜗鎧乘
白馬金銀鞍勒自天而墮鮮卑䄂之推為君長(述異記)
衫
末無䄂端衫芟也衫末無䄂端也𥜗襠其一當胸其一
當背也(釋名)
䄡𥜗陳魏宋之間謂之䄡或謂之单𥜗(揚䧺方言)
織衫建康小吏曹著為蘆山使君所迎配以文婉著形
意不安屢求請退婉澘然流涕賦序别并贈織成禈衫
也(晉東宫舊事)
寄愍懷以體上白絹单衣一領因士寄與妃(晉惠帝起居注)
納布徐湛之母會稽公主高祖微時有納布衫襖等衣
皆是武敬皇后手自作高祖既貴以此付公主曰後代
若驕奢不節者以此示之(宋書)
兩襠衫薛安都與魏多縱突騎衆軍患之安都怒甚乃
䏹兜鍪觧所帶鎧唯着絳納兩襠衫馬亦去具装馳馬
賊陣猛氣咆勃所向無當其鋒者(宋書)
求衫到溉為建安太守任昉以詩贈之求二衫云䥫錢
兩當一百代易名實為惠當及時無待凉秋曰溉合云
余衣本百結閩中徒入蠶假令金如粟詎使廉夫貧(上)
青&KR4104;兩襠太始二年御史丞羊希奏山隂令謝洸親憂
未除常着青綘納兩襠請免沈前所居官也(宋起居注)
被衫甲陽休之除散騎常侍監修起居注頃立坐事左
遷驍騎將軍衣兩襠文宣郊天百僚咸從休之為驍騎
將軍衣兩襠用手持白棓時魏收為中書令嘲之曰義
真服未休之曰我昔為常伯首戴蝉冕令處驍遊身被
衫甲允文允武何必減卿談笑晏然議者服其夷曠(齊書)
不獨衣衫德宗在梁州地熱未給將士春衣夾服以侍
朝左右請御衫上曰從我者冬服未易我豈可獨衣衫
乎將士聞之莫不流涕(唐書)
裙
下裳裙下裳也連接裙幅也緝下横縫緝其下也緣裙
裙施緣也(釋名)
裏衣裙裏衣也古服裙不居外皆有衣籠也(上)
帔裙陳魏之間謂裙為帔繞衿謂之裙(方言)
織成趙飛燕為皇后其女弟上織成下裙(西京雜記)
無緣戴良家五女皆布裙無緣裙四等(汝南先賢𫝊)
布裙王良為司徒司徒妻布裙徒跣曳柴(東觀漢記)
秃裙漢明德太后秃裙不緣(續漢書)
長裙上短獻帝時女子好長裙而上甚短(五行志)
攣縮燉煌俗婦人作裙攣縮如羊腸用布一疋皇甫隆
為太守禁改之(魏略)
恒着管寧恒着布裙(魏志)
絳碧崇進皇太后為太皇太后有綘碧絹雙裙綘絹䙱
裙緗綘紗複裙白絹裙(晉宋舊事)
單帛惠帝還洛陽得鹿犢車一乘以單帛裙為幃也(四王)
(起事)
書裙羊欣字敬元年二十時王獻之為吳興太守甚知
愛之欣嘗夏月着新絹裙晝寢獻之入縣見之書裙數
幅而去欣書本工因此彌善(宋書)
啟藏腰中魚復侯子響不道帝以兵圖之有司奏絶子
響屬籍賜為蛸氏子響密作啟數紙藏妃王氏裙腰中
具自申明云輕舫還闕而不得見此苦之深惟願矜之
無使竹帛齊有反父之子父有愛子之名(齊)
得裙繫槊何間人齊與太武攻赤連昌帝以微服入其
城齊固諫不許乃與數人從帝入城内既覺諸門悉下
帝及齊等因入其宫中得婦人裙繫之槊帝乘而上因
此得拔於齊有力焉(後魏書)
真珠裙世祖為胡皇后造真珠裙積所費不可勝計後
被火燒之(比齊)
单裙不換孟卓字君偉少修清苦之志着单裙十六年
不換(後趙錄)
青羽裙南極夫人被錦服青羽裙(真人傳)
留仙裙成帝立飛燕為皇后帝步太液池后歌舞歸風
送遠之曲帝以文犀簮擊玉甌酒酣風起后揚䄂曰仙
乎仙乎去故而就新寧忘懷乎帝令馮無方持后裾風
止裙為之縐他日宫姝或襞裙為縐號留仙裙(外傳)每輕
風至飛燕殆欲隨風入水帝以翠纓結飛燕之裙常怨
曰妾微賤何得復與纓裙之遊(拾遺記)
葛帔練裙梁任昉四子東里西華南容北叟俱元學墜
其家聲流離不自振西華冬月著葛帔練裙道逢劉孝
標泫然矜之曰我為卿作論乃著廣絶交論譏其舊友
五色繡裙梁武帝作五色繡裙以朱繩真珠為餙(事始)
仙裙隋煬帝作長裙十二破名仙裙(上)
借民裙𥜗唐孫伏迦上表近太后常於民間借婦女裙
𥜗以充妓衣于五月五日於神武門遊戱非所以為子
孫法
百鳥毛裙安樂公主使尚方合百鳥毛織二裙正視為
一色旁視為一色月中為一色影中為一色而百鳥之
狀皆見以其一獻韋后(五行志)
碧羅籠裙安樂公主初出降益州獻单絲碧羅籠裙縷
金為花鳥細如絲髮大如黍米眼鼻觜甲皆備瞭視者
方見之
散幅裙周逢行為武安節度婦人所著裙皆不縫謂之
散幅裙或曰裙之于身以幅多為尚周匝于身今乃散
開是不周也不周不縫是姓與名俱去矣幅者福也福
破散其能久乎未幾行逢卒(陶岳荆湖近事)
裩
犢鼻滌器司馬相如初與卓文君至成都遂相謀還成
都賣酒相如自着犢鼻裩滌器以恥王孫也(西記雜)
窮袴昭帝上官后霍光外孫也光欲后擅寵有子帝時
体不安左右及醫者皆阿意言宜禁内雖宫人使令皆
為窮袴多其帶后宫莫有進者
犢鼻上樹王澄之荆州送者傾城澄脱衣着犢鼻禈上
樹取鵲&KR1145;傍若無人(晉書)
以屋為裩客詣劉伶值其祼祖因責伶伶笑曰吾以天
為屋以屋為裩諸君不當入何責乎(晉記)
露禈上聽桂陽侯義融孫冕字茂德性庸鄙為郢州刺
吏暑月露禈上聽事(宋書)
紅縠欝林王常祼袒着紅縠裩(齊書)
紅禈周弘正善玄理為當世所宗藏法司於開善寺講
說門徒數百弘正年少未知名着紅禈錦文髻踞關而
聽衆人茂之弗譴也既而乘間進難舉坐盡傾法師疑
非是人覘之知相賞狎弘正後為左氏尚書夏月着犢
鼻裩衣朱衣為有司所奏弹其放逹如此(梁書)
擲摶無禈吉士瞻少時嘗於南蠻國中擲摶無禈褰露
為儕軰所侮及平魯休烈軍得絹三萬疋乃作百裩其
外并賜軍士不以入室(上)
犢鼻登閣謝幾卿姓通脱在省署夜着犢鼻裩與門生
登閣道飲酒酣呼為有司糺奏坐免(上)
裳
障蔽上曰衣下曰裳裳障也以自障蔽也(釋名)
入祼觧裳禹入祼國欣起而觧裳俗說禹治洪水乃播
入祼國君子入俗不改其恒於是欣然而觧裳也原其
所以當言皆裳祼國今吳即是也被髮文身祼以為餙
盖正朔所不及也猥見大聖之君悦禹文德欣然皆着
衣裳矣(風俗通)
王千服綉桀之時女樂三千人無不服文綉衣裳者(管子)
以裳褁首華登以吳師救華氏齊烏枝嗚曰用少莫如
齊致死齊致死莫如去備彼多兵矣請皆用劍從之華
氏北復即之厨人濮以裳褁首而荷以走曰得華登矣
遂敗華氏于新里(昭二十一)
去冠披裳景公飲酒數日去冠披裳自鼓盆甕而已(晏子)
一衣五采景公飲酒數日衣縠綉之裳一衣而五采具
焉(上)
裂裳至郢楚欲攻宋墨子聞之自魯趋而往十日十夜
足重繭而不休息裂裳而裹之至于郢見楚王(淮南子)
裂裳裹楯樊噲常持鐡楯聞項羽有意殺漢王噲裂裳
以裹楯冠之入軍門立漢王旁(續漢書輿服志)
掛樹化龍東方朔生三日而母死隣母拾而養之經歲
母忽失朔累月方歸後復去家萬里見一枯樹脱白布
裳掛樹裳化為龍因名其地為布龍澤(洞冥記)
裳不加緣祭遵為人廉約夫人裳不加緣(後漢書)
短布衣裳鮑宣妻桓氏女字少君宣嘗就少君父學父
竒其精苦以女妻之裝送甚盛宣謂妻曰少君生富驕
習美餙吾貧賤不敢當禮妻乃悉歸侍御服餙更着短
布衣裳(東觀漢記)
編草為裳孫登字公和於汲郡北山中為土窟夏則編
草為裳冬則以髮自覆(嵇康集自錄)
裘
皮衣說文曰裘皮衣也白虎通曰所以佐女工助温也
古者緇衣羔裘黃衣狐裘禽獸衆多獨以狐羔取其輕
暖因狐死首&KR0588;明君子不忘本也羔取其跪乳遜順也
龍茸狐裘龍茸一國三公吾誰適從(左僖上)
羔䄂齊人以郲寄衛侯右宰糓從而迯歸衛人將殺之
辭曰余不悦初矣余狐裘而羔䄂乃赦之(襄三)
賜羔公賜公衍羔裘使獻龍輔於齊侯遂入羔裘齊侯
與之陽糓(昭六)
衣貍齊侯伐晉夷東郭書讓發犂彌從之齊侯賞犂彌
犂彌辭曰有先登者臣從之晢幘而衣貍製公使視東
郭書曰乃夫子也(定下)
禦寒周昭王綴青鳳毛為二裘一名燠質一名暄肌常
以禦寒也至厲王流于彘彘人得而竒之分裂此裘遍
于彘土罪入大辟者抽裘一毛以贖死價值萬金也(拾遺)
䍧裘晉文公好士之惡衣故文公之臣皆䍧裘(墨子)
衣羖孫叔敖相楚衣羖羊裘(韓子)
繡衣貂裘晉平公使叔嚮聘吳吳人飾舟以送左右各
五百人有繡衣而貂裘者(說苑)
狐裘晉平公出朝有鳥環平公不去平公謂師曠曰吾
聞之覇王之主鳳下之今者出朝有鳥環寡人終朝不
去是其鳳鳥也曠對曰東方有鳥名諫珂其為鳥也文
身而赤足憎鳥而愛狐今者君不衣狐裘以朝乎平公
曰然(上)
羖羊之裘趙簡子敝車瘦馬衣羖羊之裘其宰曰車新
則安馬肥則疾狐裘則温君宜改之(上)
出裘與寒景公時雨雪三日公披狐白之裘曰怪哉雨
雪三日不寒晏子曰古之賢君飽而知人飢温而知人
寒今君不知也公乃命出裘以與寒者發粟以與飢者
(晏子)
反裘負芻晏子至中升賭弊冠反裘負芻者晏子曰子
何者對曰我越石父也不免凍餓為人僕三年晏子觧
左驂贖之也(上)
賜裘不受景公賜晏子狐白裘其賈千金晏子辭而不
受三反曰君服之上而使嬰服之下不可以為教(上)
狗號羊鳴林既衣韋衣而朝齊景公公曰此君子服耶
既作色曰服何足以端士行如君言衣狗裘當狗號羊
裘當羊鳴乎今君衣狐意得無變乎(說苑)
麛裘孔子始用於魯魯人謗之曰麛裘而韠投之無戾
韠而麛裘投之無郵用三年男行乎途左女行乎途右
物之遺者民莫之舉(吕覧)
皮裘負薪延陵季子適見路有遺金當夏五月有披裘
而薪者季子呼取金薪者曰吾五月披裘而負薪豈取
金者哉(吳越春秋)
愛毛魏文侯出遊見反裘負芻者問之對曰愛毛也文
侯曰爾不知皮盡而毛無所附也明年東陽上計其布
十倍大夫賀之文侯曰民不增而税倍亦何異反裘負
芻者厚取於下則上下不安此自危之道也子何用賀
之乎(新序)
得狐白裘秦昭王囚孟嘗君欲殺之孟嘗君使人抵昭
王幸姬求觧姬曰妾願得君狐白裘此時孟嘗君有一
狐白裘值千金天下無雙入秦献之昭王更無他裘孟
嘗君患之客最下坐為狗盗者臣能得狐白裘乃夜為
狗盗以入秦宫藏中取所献裘奉姬姬為言于王王釋
孟嘗君(史記)
委裘賈誼上書諫文帝曰天下咸知陛下之義卧赤子
天下之上而安植遺腹朝委而天下不亂(漢書)服處曰言
天下安雖赤子遺腹在位猶不危也孟康曰委裘若容
衣太子未坐朝事先帝裘衣也
賜貂東平王蒼來朝章帝以王觸寒涉道賜乘輿貂裘
(東觀漢記)
服羊裘馬援嘆曰殖貨財産貴其能施賑也不能守錢
虜耳乃盡散以班昆弟故舊身服羊裘皮袴(後漢)
披裘澤中嚴光世祖時遊學及世祖即位乃變名隠身
不見帝思其賢乃令以物色訪之後齊國上言曰有男
子披羊裘釣澤中帝令齎玄纁聘之三聘而後至(上)
着氊裘劉虞為函州刺史常着氊裘(謝承後漢書)
觧裘覆之高文惠為刺姦令史夙夜匪懈至擁膝袍文
書而窹寐大祖常張微出觀察諸吏見而哀之徐觧裘
覆之而去(魏氏春秋)
&KR0968;子裘陸遜破曹休上為羣僚大會酒與遜對舞觧所
着&KR0008;子裘賜遜(吳志)
盗御裘趙王倫字子彛初封琅邪郡王坐使散騎將劉
緝買工所將盗御裘廷尉杜友正緝弃市綸當與緝同
罪有司奏倫爵重屬親可不坐諫議大夫劉毅駮曰王
法賞罰不阿貴賤然後可以齊禮制而明典刑也倫知
裘非常蔽不語吏與緝同罪(晉書)
着裘走脱步熊字叔羆好學兼術數趙王倫辟熊熊言
倫死不久不足應有人告倫倫怒遣兵圍之熊使諸生
着巳裘南走圍者皆奔之熊密從北道走得脱(王隠晉書)
遺母桓玄殺羅企生先是玄以羔裘遺企生所生母氏
及企生遇害即日焚裘
鶴氅王恭裳披鶴裘氅涉雪行孟旭曰此神仙中人也
故裘賜老王敦參軍摯瞻見敦以故壞裘賜老外部都
督曰此裘雖故不如與卜吏敦曰何故瞻曰上服賜下
貂蟬亦可賜下乎(上)
雉頭裘大司馬程據上雉頭裘一領詔曰據此裘非常
衣服清費功用其於殿前燒之勅内外有造異服詔罪
之(晉咸寧起居注)
孔雀裘文帝製孔雀毛裘(齊書)文惠太子性奢侈製珍玩
之物織孔雀毛為裘光采金翠過於雉頭遠矣(上)
青鼠裘唐邕字道和少明敏有治世才斛律金啟太后
曰唐邕強幹一人當千題祖乃觧所服青鼠皮裘賜之
云意在與卿共弊(北齊)
盛暑重裘汲乘盛暑重裘重茵使人扇之恚不清凉斬
扇者軍中謂之語曰仕為將軍何可羞六月重茵披狐
裘不識寒暑斷人頭(趙書)
羽裘少昊氏都於曲阜鞬鞮毛人獻其羽裘(田休子)
鹿裘堯之王天下也冬則鹿裘夏則葛絺(韓子)
珍裘渠搜之人服夏禹之德獻其珍裘毛出五采光曜
五色(田休子)
褐裘夏禹時渠搜國來獻□裘也(帝王世紀)
裘有尾齊有盗狗子與胡跪子相誇盗狗子曰吾父之
裘獨有尾胡跪子曰吾父冬夏獨有一足袴(韓子)
弊補淳于髠見鄒忌曰狐裘雖弊不可補以黃犬之皮
忌曰諾謹受教請擇君子無雜小人其間(春秋後語)
送黑貂裘蘇春說李兌兌送秦黑貂裘黃衣百鎰(戰國策)
黑貂裘弊蘇秦詣秦王上書十上而說不行黑貂之裘
弊黃金百鎰盡形容枯槁及歸妻不下機嫂不為炊(上)
吉光裘漢武帝大漢三年西國獻吉光裘色黃盖神馬
之類入水不沉入火不灼(十洲記)
鷫鸘裘司馬相如初與卓文君還成都居貧愁懣以所
服鷫鸘裘就市人陽昌貫酒與文君為歡(西京雜記)
青羔裘成帝好蹴踘羣臣以蹴踘為勞體非至尊所宜
帝曰朕好之可擇似而不勞者奏之劉向作弹棋以獻
帝大悦賜青羔裘紫絲履服以朝覲(上)
白裘反衣楊興謂史高曰將軍所舉不過門下賓客富
人而列士不舉是有狐白之裘而反衣也(漢書)
錦裘魏武與楊彪書曰今贈足下錦裘二領
布衣貂裘管寧自幼安至孝每祭祀未嘗不伏地流涕
恒着布衣貂裘
鼲子裘魏文與孫權書曰今因趙咨致文馬一匹鼲子
裘一領
鳴鼓撒裘魏朗字少英為郡功曹佐正旦掾吏顧龕被
裘以加朝服朗以裘非臣服龕不敬勅卒撤去龕恚而
不聽朗右手鳴鼓左手撒裘以聞府君喜朗遂退龕以
朗代之朗辭病不就(會稽典略)
畏寒乞裘謝萬就安乞裘云畏寒答曰君妾與語正欲
以為豪具耳若畏寒無復勝綿者以三十斤綿與萬(語林)
鵠氅謝萬與安共諧簡文萬來無衣幘可前簡文曰俱
但前不須衣幘即呼使入萬着白綸巾鵠氅裘履板而
前共談移日大器重之(世說)
與狐議裘挾夫私計以論公政猶與狐議裘無時而可
也(潜論)
着裘衣覆古者着裘於内而以繒衣覆之乃加以朝服
會之時祖其朝服見裘裏覆衣謂之禓禓之言露可見
之辭所以示美呈好而為飾加以朝服謂之祖謂之禓
大裘不覆反本以其質也(五經要義)
黼裘諸侯黼裘以誓田雜羔狐為黼文也(上)
千鎰之裘或謂孟嘗君曰太廟之掾非一水之枝也千
鎰之裘非一狐之皮也(戰國策)
名裘毛氏國出名裘去朔方七千里(外國圖)
與狐謀為千金之裘而與狐謀之其皮不可得也(符子)
粹白之裘天下無粹白之狐而有粹白之裘取之於衆
白也(吕覧)
狐裘負籠夫夏日之不披裘者非愛之也暖有餘於身
也裘與蓑孰急見雨則裘不用上堂則蓑不御此代為
帝者白狐之裘天子之披也而在朝堂然為狐計者不
若走於澤披羊裘而賃固其事也狐裘而負籠甚可怪
也哉(淮南子)
袴
脛衣袴脛衣也(說文)袴跨也兩股各跨别也留幕冀州所
名大褶下至膝者也留牢也幕絡也言牢落在衣表也
(釋名)
倒頓齊魯之間袴謂之褰或謂之襱關西謂之袴大袴
謂之倒頓小袴謂之芙蓉衫楚通語也(方言)
置兒袴中屠岸賈攻趙朔朔妻晉成公姊有遺腹公宫
匿之生男屠岸賈索於宫中夫人置兒袴中祝曰趙宗
若滅即號若不滅即無聲乃索兒竟無聲(史記)
鑿新為孔鄭人卜子使妻為袴曰寫吾故袴妻因鑿新
袴為孔(韓子)
經冬無袴孟嘗君食客三千人上客食肉中客食魚下
客食菜馮煖經冬無袴面有飢色(列士傳)
俛出袴下淮隂屠中少年有侮韓信者衆辱之曰信能
刺我不能出我袴下於是信熟視之俛出袴下蒲伏一
市皆笑信以為怯(漢書)
溺袴周仁為人隂重不泄當衣弊補衣溺袴甚為不潔
清以是得幸景帝
大袴昌邑王賀衣短衣大袴(上)
褒衣大祒朱博瑯琊郡功曹官屬多褒衣大祒謂大袴
也(上)
窮袴多帶昭帝上官后霍光外孫光欲后檀寵有于帝
體不安左右及醫皆阿意言宜内宫人使令皆為窮袴
多其帶後宫無進者(上)
錦袴更始所爵多羣小被服威儀不以衣冠或繡面衣
錦袴(東觀漢記)
皮袴馬援田牧至有牛馬羊數千頭盡散昆弟故舊身
衣羊裘皮袴(後漢書)
韋袴祭遵賞賜與士共之家無私財身衣韋袴(上)
曹掾無袴吳良字大儀齊國臨淄人以清白守正稱為
郡議曹掾正旦掾吏入賀明下掾王望舉觴上夀曰齊
郡遭離盗賊今明府視事五年家給人足良跪曰門下
掾侫謟明府勿受其觴盗賊未盡人庶困之今良為議
曹掾尚無袴望曰議曹隋窳自無袴寧足為不家給人
足耶太守曰此生言是賜良鰒魚百枚(上)
冬無袴秦護清廉不受禮賂家貧衣服单露鄉人歌之
曰冬無袴有秦護(謝承後漢書)
貧無袴賈逵居貧無袴過其妻兄柳孚家宿其明無何
著孚袴去時人謂為通逹(魏略)
道還取袴許允聞李豐寺被收欲往見大將軍已出門
迴遑不定中道還取袴豐等已收訖大將軍聞允前遽
怪之曰我自收豐等不知士大夫何為忽忽乎(上)
布袴絮巾趙䟦避難至北海着布袴絮中在市中賣餅
壞裳為袴劉穆之壞布裳為袴往見武帝謂曰我中始
舉大義須一軍中甚急誰堪其選穆之曰無見踰者帝
笑曰卿能自屈吾事濟矣(宋書)
綠絲布袴周劉題將之尋陽朝賢畢祖道題懸帛十疋
約曰檢衣來者以賞之衆人競改常服不過短長之間
題曰將有甚於此矣既而弘正綠絲布袴軒昂而至折
而取帛(梁書)
碧絲布袴元帝愍懷太子眤狎羣下好着微服常入朝
見服中着碧絲布袴摳衣元帝見之帝大怪遣尚書周
中正責之(上)
青絞羅袴王裕之常使二老婦女戴五條辨着青絞羅
袴飾以朱彩(上)
作𥜗賜凍安成王秀為郢州冬月常作𥜗以賜凍者
裂裙為袴何點永元中雀景惠圍城人間無薪點悉伐
園樹以贍親黨景惠性好俠義欲交點點不顧之至是
乃逼召點點裂裙衣為袴往赴其軍終日談說不及軍
事其語默之迹如此(上)
藏刀袴中丞相司馬任胄主簿李世林都督鄭仲禮房
子遠等潜謀害神武自魏氏舊俗以正月十五日夜為
打簇戱能中者即時賞帛胄令仲禮藏刀於袴中因神
武臨觀謀竊發後敗(北齊)
見貧遺袴孫略冬日見貧士脱袴遺之(高士論)
綾羅袴武帝嘗降王武子婢子百餘人皆綾羅袴裙手
擎飲食(世說)
弊袴待功昭侯使人藏弊袴侍者曰君上不以賜左右
而藏之昭侯曰吾聞明主愛一嚬一笑有為嚬而嚬有
為笑而笑今袴豈特嚬笑哉吾必待有功者故藏之(韓子)
錦裁為袴孫興公道曹輔佐才云白地明光錦裁為負
板袴非無文綵然酷無裁製(郭子)
文袴出郊謝仁祖年少時喜着刺文袴出郊郭外其叔
父誚責之仁祖於是自改遂為名流(俗說)
直幅無殺晉中興作袴者直幅為口無殺不大夫裁也
王敦之微(搜神記)
柸文綺袴皇太子納妃有降直文羅袴七綵柸文綺袴
(東宫舊事)
都尉布袴中朔字元遊蒼梧人為九真都尉布𥜗布袴
鄉邑歡慕之(廣州光賀傳)
披袴虧體兼司徒員外散騎常侍謝祭應着絳袴而祭
披袴不以貫足有虧常體(蔡廊弹事)
官絹作袴楊平善裁袴以官絹百疋作袴百枚(魏事)
合歡袴石虎獵着金樓合歡袴(鄴中記)
皂袴絳袴司空騎吏以下皂袴因秦水行今漢家火行
宜絳袴(應劭漢官儀)
帶
鞶帶說文曰帶紳也男子鞶帶婦人帶絲象繫佩之形
帶必有巾故從重巾徐曰&KR1852;其帶上連屬結固處
着身釋名曰帶蔕也着於身如物蔕也
朱帶貝餙天子北征舍于珠澤珠澤獻白玉食天子賜
黃金之環三十朱帶貝餙三十西征至赤烏氏赤烏氏
先出自周宗乃賜赤烏之人具帶五十(穆天子傳)
黃金横帶魯仲連謂田单曰將軍黃金横帶騁乎淄澠
之間有生之樂無死之心(戰國策)
金餙貝帶文帝遺匈奴黃金餙具帶一黃金犀毗(漢書)
革帶楊賜拜大常詔賜所服冠幘綬王兼革帶(東觀漢記)
緄帶鄧遵破匈奴上賜金剛鮮卑緄帶一具(上)
赤石帶疎勒王獻大秦赤石帶一枚(魏略)
青石金帶漢陽嘉三年疎勒王獻海西青石金帶
鈎絡帶陸遜破曹休於石亭上脱御金交帶以賜遜又
親以帶為鈎絡帶(吳書)鈎絡者鞍飾革帶也世名為鈎絡
帶(吳錄)大秦國人皆着袴褶絡帶(吳時外國傳)扶南人悉着鈎
絡帶(上)
急帶張融形貎短醜精神清徹王敬則見融革帶寬洽
將至骼謂曰革帶大急融曰既非步吏急帶何為(齊書)
十三鐶帶隋文作相李穆曰周德既衰愚智共悉天時
若此豈能違天仍遣使謁隋文帝并上十三鐶金帶盖
天子服也以微申其意(後周書)
寳餙絡帶夏侯祖忻為兖州刺史喪於官沈僧榮代之
祖欣見形詣僧榮見床上有一織成寳餙絡帶夏侯曰
此帶殊好豈能見與沈曰甚善夏侯曰卿直許中不見
關必以為施可命焚與沈對前燒視此帶已在下腰矣
(述異記)
黃銀帶杜如晦薨帝嘗賜玄齡黃銀帶曰如晦與公同
輔朕今獨見公泫然流淚曰世傳黃銀鬼神畏之更取
金帶遣玄齡送其家
賜魚天授二年改佩魚為龜其後三品以上龜袋餙以
金四品以銀五品以銅中宗初罷龜袋復給以魚郡王
嗣王亦佩金魚袋景龍中令特進佩魚散官佩魚自此
始也(唐車服志)
紅玉帶上自解紅玉帶賜寧王(明皇雜錄)
柴金帶上以紫金帶賜岐王盖昔高宗破高麗所得開
元中高麗遣使來朝宴内殿因從容言於内臣曰紫金
帶本國亡是歲荒民散干戈屢起幸在内帑一見足矣
上聞之命封付其使
佩龜載初元年改内外官所佩魚並作龜(舊史)
魚袋金玉帶高宗咸亨三年勑五品以上賜新魚袋並
餙以銀三品以上賜金裝刀子&KR0008;石一具上元中又勑
文武官三品以上金玉帶四品五品並金帶六品七品
並銀帶八品九品並䃋石帶庶人銅鐡帶文武並帶手
巾算袋刀子礪石武官欲帶亦聽之九月百官具新服
上宴之于麟德殿(上)
隨身魚永徽二年文武職事四品五品並給隨身魚天
后復改魚為龜(唐實錄)
雕銜綴帶貞元之間德宗詔頃來賜衣文綵不常非制
也朕今思之宜有定制節度使宜以緩帶取其武毅以
靖封内觀察使宜以鴈銜威儀取其行列有序翼牧人
有威儀也威儀瑞草也(會要)
于闐玉帶李靖五代孫彦芳其舊物有靖破蕭銑時所
賜于闐玉帶十三胯七方六刓胯各附環以金固之所
以佩物者天子悉留禁中
通天犀帶馬植進中書侍郎初左軍中尉馬元䞇最為
帝寵信賜通天犀帶而植素與元䞇善至通昭穆元贄
以賜帶遺之它日對便殿帝識其帶以詰植植震恐具
言狀於是罷為天平軍節度使
辟塵犀李司封宗易言石駙馬寳吉知陳州其州𪠘一
皆新之每毁舊屋則坐下風塵自分去人皆驚怪盖其
所服帶乃辟塵犀也(本草)
還入玉帶裴晉公質狀眇小相者曰郎君若不至貴即
當餓死一日遊香山寺有婦人以父被罪假得玉帶三
犀帶一以賂津要寘于欄楯忘收而去度得而授之後
相者曰必有隂德及物前途萬里非某所知也(撫言)芝田
錄載白中令事同但以婦為夫耳
通天帶裴度拜淮西宣慰招討處置使入對延英曰主
憂臣辱義在必死賊不斷首臣無還期帝壯之為流涕
及行帝賜通天御帶(本傳)
進玉帶晉公平淮西賜以玉帶公臨薨却進口占奏狀
曰内府之珍先朝所賜既不敢將歸地下又不合留在
人間聞者嘆其不亂(因話錄)
水玉腰帶文宗朝李訓講周易頗叶上意時方盛夏遂
命取水玉腰帶以賜訓(杜陽)
夜明犀唐敬宗時南昌進夜明犀製為寳帶光照百步
富人玉帶萇從簡陳州人許州富人有玉帶欲之而不
可得遣二卒夜入其家殺而取之卒夜踰垣隠木間見
其夫婦相待如賓二卒嘆曰吾公欲奪其寳而害良人
吾必不免因躍出而告之使其速以帶獻遂踰垣而去
求玉帶鳳翔李永吉初朝京師蘇逢吉以永吉故秦王
從曮子家世王侯當有竒貨使人告永吉許以一州而
求其先世玉帶永吉以無為解逢吉乃使人市一玉帶
直數千緡責永吉償之既而不得州(五代史漢臣傳)
犀帶有光楚馬希聲海商有牛犀帶者直數百萬晝夜
有光洞照一室希聲殺商而取之逾月光遂滅(九國志)
雲鶴水犀江西鍾氏既滅子匡範歸武肅獻雲鶴通天
離水犀帶一云玄宗御玩遺在西門門客獻鍾鍾常寳
之武肅回帶賜錢二萬緡範因登碧波亭命與許彦方
擊楫而行水開七尺許至瑞石山岸大為驚賞(僧贊傳載)
歌姬賭犀帶嚴續相公歌姬唐鎬給事通天犀帶皆一
代尤物因出妓觧帶呼廬唐采大勝乃酌酒命美人歌
一曲而别嚴悵然與之(南唐近事)
日月帶韓似夫使金國見北主所係犀帶倒透中正透
如圓鏡狀光彩絢目虜主云此石晉少主歸獻耶律氏
謂唐世所寳日月帶也(揮塵錄)
闊十四稻宋王介甫所賜玉帶闊十四稻號玉抱肚真
宗時趙德明所貢也紹興中王氏猶藏之曾孫奉議郎
璹始復進入禁中(老學筆記)
萬釘寳鈿統葉爾可汗獻萬釘寳鈿金帶(突傳)
天中記卷四十七
