天中記卷十七
明陳耀文撰
宗族
宗漢書顔注祖始也始受命也宗尊也有德可尊也古
者大宗小宗大宗百世不遷小宗五世則遷又流派所
出為宗(韻會)
三族章帝詔云一人犯罪禁至三屬注即三族也謂父
族母族及妻族(後紀)三族父母兄弟妻子也說者或謂父
族母族妻族者非也漢誅英布而不及吳芮則可知矣
布芮婿(海錄)
九族書以親九族孔注高祖元孫之親釋文上自高祖
下至元孫為九族夏侯歐陽等以為九族者父族四母
族三妻族二皆緣異姓有服(注䟽)随季梁曰親其九族以
致其禋祀注九族謂外祖父外祖母從母子及妻父妻
母姑之子姊妹之子女子之子並己之同族皆外親有
服而異族者也(左桓六)
數代昔周時尹氏貴族數代不共别食口數千嘗遭饑
荒羅鼎鑊作糜之聲聞數十里中臨食失三十人入鑊
中墾取鑊㡳糜鑊深大故人不見也(錄異傳)
娛族䟽廣歸鄉里日令家共具設酒食請族人故舊賓
客與相娛樂居歲餘廣子孫竊謂其昆弟老人廣所爱
信爱者請立産業基阯老人即以閒暇為廣言廣曰吾
豈老誖不念子孫哉贒而多財則損其志愚而多財則
益其過且富者衆之忌此金者聖主所以惠養老臣也
故樂與鄉黨宗族共享其賜以盡吾餘日不亦可矣(前傳)
三世共財樊重字君雲世善農稼好貨殖性温厚有法
度三世共財貨至鉅萬而賑贍宗族恩加鄉閭外孫何
氏兄弟争財重恥之以田二頃解其忿訟(後傳)
高義蔡邕字伯喈性篤孝母滯病三年自非寒暑節變
未嘗解襟𢃄不寢寐者七旬與叔父從弟同居三世不
分財鄉黨高其義(後漢)
不過宗門許卲宗人許相沉沒榮利致位司徒舉宗莫
不匐匍相門承風而趋官以賄成惟劭不過其門(先賢傅)
振族顧和字君孝緫角便有清操族叔榮雅重之曰此
吾家麒麟也必振衰族時宗人球亦有令聞為州别駕
榮謂之曰卿速步君孝超卿矣(晉書别傅)
南阮北阮阮咸與叔父藉為竹林之遊咸與藉居道南
諸阮居道北北阮富而南阮貧咸與從子脩相善也每
以得意為歡諸阮皆飲酒咸至宗人間共集不復用杯
觴斟酌以大盆盛酒圓坐相向大酌更飲羣從昆弟莫
不以放達為行(晉書)
人倫之盛初王導渡淮使郭璞筮之卦成璞曰吉無不
利淮水絶王氏滅其後子孫繁衍竟如璞言(晉傅)晉自中
原沸騰介居江左以一隅之地抗衡上國年移三百蓋
有憑焉其初諺云王與馬共天下蓋王氏人倫之盛寔
始是矣及夫休元(弘)弟兄竝舉棟梁之任下逮世嗣無
虧文雅之風其所以簮纓不替豈徒然也(南史王弘傳論)及于
陳王之年淮流實竭曩時人物掃地盡矣斯乃興亡之
兆已有前定(上王裕之傅論)
敦族汜毓字稚春濟北盧人奕世儒素敦睦九族時人
號其家兒無常父衣無常主(晉書)
北舍謝密字洪微繼從叔峻義熙初襲爵建昌縣侯弘
微家素貧儉而所繼豐泰惟受數千卷書國吏數人而
已遺財禄秩一不關預混聞而驚嘆謂國郎中令漆凱
之曰建昌國禄本應與北舍共之國侯既不厝意今可
依常分送弘微重混言乃少有所受北舍弘微本家也
謝混特敬貴弘微號曰微子(南史)
烏衣游謝混風格高峻少所納交唯與族子靈運瞻晦
曜以文義賞會常共宴處居在烏衣巷故謂之烏衣之
游混詩所言昔為烏衣游戚戚皆親姓者也其外雖復
高流時譽莫敢造門(上)
奬勸謝混嘗因酣宴之餘為韻語以奬勸靈運瞻等曰
康樂誕通度實有名家韻若加䋲染功剖瑩乃瓊瑾宣
明體遠識穎逹且沉雋若能去方執穆穆三才順阿多
標獨解弱冠纂華胤質勝誡無文其尚又能峻通遠懷
清悟采采摽蘭訊直轡鮮不躓抑用解偏吝微子基微
尚無倦由慕藺勿輕一簣少進往必千仞數子勉之哉
風流由爾振如不犯所知此外無所慎靈運瞻等并有
誡厲之言唯弘微獨盡褒美曜弘微兄多其小字通遠
即瞻字客兒靈運小名也
素退謝瞻字宣遠一曰名擔字通遠晦次子也後為宋
武帝相國從事中郎晦時為宋臺右衛權位已重于彭
城還都迎家賓客輻凑時瞻在家驚駭謂晦曰吾家以
退為業汝遂勢傾朝野此豈門戶福邪乃籬隔門庭曰
吾不忍見此
德門謝氏自晉以降雅道相傳㬌恒(澹)景仁(裕)以德素
傳美景懋(純)景先(述)以節義流譽方明行已之度元暉
藻績之竒各擅一時可謂德門者矣靈運才名江左獨
振而猖獗不已自致覆亡
甲族王僧虔為御史中丞甲族由來多不居憲臺王氏
分枝居烏衣者位宦微減僧虔為此官乃曰此是烏衣
諸郎坐處我亦可試為耳
誡子王僧虔宋世嘗有書戒子曰于時王氏門中優者
龍鳳劣猶虎豹失蔭之後豈龍虎之議况吾不能為女
蔭政應各自努力耳
長者王志字次道家居建康禁中里馬糞巷父僧虔門
風寬恕志尤敦厚兄弟子姪皆篤實謙和時人號馬糞
諸王為長者
七葉王筠字元禮與兒軰書論家門集云史傳稱安平
崔氏及汝南應氏并累葉有文才所以范蔚宗云崔氏
彫龍然不過父子兩三世耳非有七葉之中名德重光
爵位相繼人人有集如吾門者也沈少傅約常語人云
吾少好百家之言身為四代之史自開闢以来未有爵
位蝉聫文才相繼如王氏之盛也汝等仰觀堂構思各
努力
鄙宗王惠字令明誕從祖弟也恬静不交遊未嘗有雜
事陳郡謝瞻才辯有風氣嘗與兄弟羣從造惠談論鋒
起文史間發惠時相訓應言清理遠瞻等慚而退宋武
帝聞其名以問其從兄誕誕曰惠後來秀令鄙宗之美
也
知名張氏知名前有敷演鏡暢後有克融卷稷(南齊)
不近宗人何之元宗人敬容者勢位隆重頻相顧訪之
元終不造焉或問其故曰昔楚人得寵于觀起有馬者
皆亡夫德薄任隆必近覆敗吾恐不獲其利而招其祸
識者以是稱之(陳書)
百口同㸑楊播一家之内男女百口緦服同㸑庭無間
言魏世以來惟有盧淵兄弟及播昆弟椿津當世莫逮
焉(魏書)
七世同居博陵安平李几七世同居共財家有二十二
房一百九十八口長幼濟濟風禮著聞至于作役卑幼
競進鄉里嗟嘆(上)
義門李知本事親至孝與弟知隐甚稱雍睦子孫百餘
口財物僮僕纖毫無間隋末盗賊過其閭而不入因相
謂曰無犯義門同時避難者五百餘家因而皆獲免(舊唐)
九世同居張公藝九世同居北齊時東安王高永樂詣
宅撫慰旌表焉隋開皇大使卲陽公梁子恭亦親撫慰
重表其門貞觀初特勅吏加旌表高宗有事太山路過
郸州臨幸其宅問其義由其人請紙茟但書百餘忍字
高宗為之流涕賜以縑帛(上)
散禄唐太府卿李襲譽性嚴整所在以威肅聞凡獲俸
禄必散之宗親其餘資多寫書而已及從揚州罷職經
史遂盈數車嘗謂子孫曰吾近京城有賜田十頃耕之
可以充食河内有賜桑千樹蚕之可以充衣江東所寫
之書讀之可以求官吾沒之後女等但能謹此三事亦
何羡於人(上)
異母共乳開元中崔隠甫奏青州北海人呂元膺四代
同居至所畜牛馬羊狗皆異母共乳請加旌表制許之
假蔭李懷遠少孤宗人欲以高蔭相假者懷遠竟拒之
退而歎曰因人之勢高士不為假蔭求官豈吾本志
士族師博陵崔倕緦麻親三世同㸑正元以來言家法
者以倕為首生六子一登輔相五任大僚太常卿邠太
尉卿鄷外台尚書郾廷尉卿郇執金吾鄯左僕射平章
事鄆又邠及郾五知貢舉得一百四十八人邠昆仲自
始仕至貴逹亦同車光德里一宅宣宗聞之歎曰崔鄆
家門孝友可士族師矣(賈氏談錄)
名族裴皥字司東河東人也裴氏自晉魏以來世為名
族居燕者號東眷居涼者號西眷居河東者號中眷皥
出于名家而容止端秀後唐為禮部侍郎(五代史)初裴王
二族盛于晉魏之世時人以為八裴方八王徽比王祥
楷比王衍康比王綏綽比王澄瓉比王敦遐比王導頠
比王戎邈比王元云(晉傳)裴為顕姓入唐尤盛支分族離
各為大家(韓文)
冐族金陵李氏始以唐號國錢文穆王問之曰金陵冐
氏族於巨唐不亦駭人乎沈韜文曰此可取譬也且如
鄉校間有姓孔者人則謂之孔夫子復何足怪哉王大
笑賞巵酒
百犬共牢江州陳氏元和給事中京之後宗族七百口
每日設廣席長幼以次坐而共食有畜犬百餘共一牢
食一犬不至諸犬爲之不食建書樓於别墅以延四方
之士肄業者多依焉鄉里率化獄訟希少遠近嘆異之
(南唐)
四族晉韓宣子起如楚送女叔向為介莊王欲以辱晉
薳啟疆曰箕襄邢𢃄叔禽叔椒子羽皆大家也羊舌四
族皆強家也(左昭五)注四族銅鞮伯華叔向叔魚叔虎兄
弟四人
東京名族楊震至彪四世太尉德業相繼與袁氏俱為
東京名族云(後傅)東京楊氏袁氏累世宰相為漢名族然
袁氏車馬衣服極為奢僣能守家風為世所貴不及楊
氏也(華嶠書)
舊族吳諸顧陸舊族常有高位當報漢德顕祖揚名(陳孔)
(璋檄吳文)陸遜本名議世江東大族(吳志)
宗衮謝元暉和王著作八公山詩云阽危賴宗衮微管
寄明牧注宗衮謝安也明牧謝元也(選十二)
李周翰注宗衮謂王導大誤事文謂康樂稱大傅為
宗衮又誤
百口橋宋太原太守顧訓之五代同居子孫富盛閨門
雍睦家有百口時人重之名其所居橋曰百口橋(唐劉綺莊)
(集類引蘇州志)吳地記云東漢顧訓所居鄉人共議近宅造百
口橋以彰孝義
門高侯景歸梁請娶于王謝武帝曰王謝門高非偶可
于朱張以下求之景恚曰會將吳兒女以配奴
世望唐太宗初山東士人矜尚閥&KR0146;雖累葉陵遲猶恃
其世望嫁娶必多取貲故人謂之賣昏太宗惡之乃詔
高士廉等刊正姓氏撰為士族志士廉等類其等第以
進而崔幹仍居第一太宗曰我與山東崔盧李鄭舊既
無嫌為其世代衰微全無冠蓋猶自云士大夫祇緣齊
家惟據河北梁陳僻在江南當日雖有人物偏僻小國
不足可貴至今猶以崔盧王謝為重我今特定族姓者
欲崇重今朝冠冕遂以崔幹為第三等(新唐書)
七姓十家高宗詔後魏隴西李寳太原王瓊滎陽鄭温
范陽盧子遷盧澤盧輔清河崔宗伯崔元孫前燕博陵
崔懿晉趙郡李楷凡七姓十家不得自為昏先是後魏
太和中定四海望族以寳等為冠其後矜尚門第故士
族志一切降之(新唐)
岡頭澤㡳四姓鄭氏不離滎陽崗頭盧澤㡳李土門崔
皆為鼎甲太原王亦四姓之匹而呼為鈒鏤王家喻銀
質而金鉓(國史補)
八蕭梁蕭氏興江左實有功在民厥終無大惡以寖微
而亡故餘禄及其後裔自瑀逮遘凡八葉宰相名德相
望與唐盛衰世家之盛古未有也(唐贊)
二門穆寧居家嚴事寡姊甚恭嘗著家令訓諸子一通
通先是韓休家訓子姪至嚴貞元間言家法者尚韓穆
二門云
家訓柳郢嘗著書誡其子孫曰夫門地高者立身行已
一事有墜先訓則罪大于他人門高則自驕族盛則人
之所嫉實藝懿行人未必信纖瑕微累十手争指摘矣
故世族遠長不假問龜蓍星數在處心行事而已昭國
里崔山南琯子孫之盛士族罕比仁和里裴尚書寬子
孫衆盛實為名閥夫名門右族莫不由祖考忠孝勤儉
以成立之莫不由子孫頑率奢傲以覆墜之成立之難
如升天覆墜之易如燎毛余家本以學識禮法稱于士
林喪亂以來門祚衰落基構之重属于後生孝慈友悌
忠信篤行乃食之醯醫可一日無哉(唐書)
門族相高唐為國久傳世多而諸臣亦各脩其家法務
以門族相高其材子賢孫不殞其世德(宰相世系表)
宗盛孫皓問丞相陸凱曰卿一宗在朝有幾人陸曰二
相五侯將軍十餘人皓曰盛哉陸曰君賢臣忠國之盛
也父慈子孝家之盛也今政荒民弊覆亾是懼臣何敢
言盛(世說)
荀陳正始中人士比論以五荀方五陳荀淑方陳寔荀
靖方陳諶荀爽方陳紀荀彧方陳羣荀顗方陳泰
南祖趙郡李氏出自趙將武安君牧當楚漢之際廣武
君左車則其先也左車十四世孫恢字仲興漢桓靈間
高尚不仕號有道大夫恢生定字文義仕魏位漁陽太
守有子四人並仕晉平字伯括為樂平太守機字仲括
位國子博士隱字叔括保字季括位並尚書郎兄弟皆
以儒素著名時謂之四括機子楷字雄方位治書侍御史
家于平棘南有男子五人輯晃䒩勁叡輯字護宗晃字
仲黃䒩字秀黃勁字少黃叡字幼黃並以友悌著美為
當世所宗時所謂四黃者也輯位高密郡守二子慎敦
晃位鎮南府長史一子義勁位(治書)侍御史四子盛敏隆
喜叡位高平太守二子勖充其後慎敦居栢仁子孫甚
微義南徙故壘世謂之南祖勖兄弟居巷東盛兄弟居
巷西世人指其所居因以為目蓋自此也(北史)
豪盛李氏宗黨豪盛每春秋二社必高會極宴無不沉
醉諠亂嘗集士謙所盛饌盈前而先為設黍謂羣從曰
孔子稱黍為五榖之長荀卿亦曰食先黍稷古人所尚
寧可違乎少長肅然無敢弛惰退而相謂曰既見君子
方知吾徒之不德也士謙聞而自責曰何乃為人悚頓
至于此(上)
贒哲一門郭祚字季祐魏郭淮弟亮後也從高祖幸長
安行經渭橋過郭淮廟問祚曰是卿祖宗所承耶祚曰
是臣七世伯祖高祖曰先賢後哲頓在一門祚曰昔臣
先人以通儒英博惟事魏文微臣虚薄遭逢明聖自惟
幸甚因勅以太牢祭淮廟令祚自撰祭文(魏書五十二)
南鄭北鄭大傅鄭絪第在南出自南祖司徒鄭真公第
在北出自北祖時謂南鄭相北鄭相司徒堂兄文憲公
前後相德宗謂之大鄭相小鄭相(因話錄)
本出黃帝李繪字敬文為聘梁使與梁人汎言世族袁
狎曰未若我本出自黃帝姓在十四之限繪曰兄所出
雖遠當共車千秋分一字也一坐皆笑(北史二十一)
甲門袁朗雍州長安人陳尚書左僕射樞之子其先自
陳郡仕江左世為望族陳亡徙關中朗勤學好属文在
陳釋褐祕書郎甚為尚書令江總所重陳亡仕隋為尚
書儀曹郎武德時為給事中郎十三代祖漢司徒滂滂
生魏國郎中御史大夫渙渙生晉尚書準準生東晉右
將軍豫章太守冲冲生司徒從事中郎躭躭生瑯瑘内
史質質生丹陽尹宋公長史豹豹生宋吳郡太守洵累
代有高名重位前史有傳五代叔祖宋太尉淑高祖父
左僕射雍州刺史顗高祖司空察皆死國難曾祖梁中
書監司空穆公昂仕齊為吳興太守及梁高祖禪齊久
辭朝命父樞叔公憲仕陳皆為陳僕射叔祖敬中書令
及陳亡憲冐難扶護後主朗自以中外人物為海内冠
族雖瑯瑘王氏繼有台鼎而歷朝首為佐命鄙之不以
為伍朗孫誼又虞世南外孫神功中為蘇州刺史嘗因
視事司馬清河張沛通謁沛即侍中文瓘之子誼揖之
曰司馬何事沛曰此州得一長史是隴西李亶天下甲
門誼曰司馬何言之失門戶湏累代人賢名節風教為
衣冠顧矚始可稱舉此老夫是也夫山東人尚于婚媾
求于禄利作石柱石見危受命則曠代無人何可說之
以為門戶沛懷慙而退時人以為口實(舊唐)
晉書南史及袁氏家傳俱云袁氏陳郡陽夏人名人
不能悉書新云朗其先雍州人豈誤讀舊書耶
華胄梁何昌㝢為吏部尚書有姓閔求官者昌㝢問君
是誰後對曰子騫後昌㝢掩口笑曰遥遥華胄(南史)
諸杜杜正倫與城南諸杜昭穆素遠求同譜不許䘖之
諸杜所居號杜固世傳其地有壯氣故世衣冠正倫既
執政建言鑿杜固通水以利人既鑿川流如血閱十日
止自是南杜稍不振(新唐)
諸李李義府已貴乃言系出趙郡與諸李序昭穆嗜進
者往往尊為父兄給事中李崇德引與同譜既謫普州
亟削去義府銜之及復當國傳致其罪使自殺於獄(上)
同族摭義杜正倫已通貴李義府官尚微及同執政不
能下中書侍郎李友益義府族也晩附正倫同摭義府
釁缺義府使人告正倫友益交通㒺上有異計高宗惡
之出正倫為横州刺史流友益峰州正倫卒于貶(上)
通譜相方唐有士人姓方好矜門地但姓方貴人必認
為親戚或戱之曰豊邑方相何親遽曰再從伯氏戱者
笑曰既是方相姪只堪嚇鬼豊邑坊盖造凶器出賣之
地
認郭汾陽郭崇韜為樞密使用事自宰相豆盧革等皆
附之以其姓郭因問崇韜曰汾陽王本太原人徙華隂
公世家雁門豈其枝𣲖耶崇荅曰因遭亂亡失譜牒嘗
聞先人言上距汾陽四世耳革曰然則固從祖也其伐
蜀也過子儀墓下馬號慟而去聞者頗以為笑(五代唐臣傳)
妄認遠祖有一故相遠𣲖在姑蘇因嬉遊書其壁曰大
丞相再從姪某嘗遊有士人李璋素好仙謔題其傍曰
混元皇帝三十七代孫李璋繼至(談筆)
不忍言族夏侯亶辨給能專對宗人夏侯溢為衡陽内
史辭日亶侍御座高祖謂亶曰夏侯溢于卿疎近亶荅
曰是臣從弟高祖知溢于亶已疎乃曰卿傖人如何不
辨族從亶對曰臣聞服属易疎所以不忍言族時以為
能對(梁書)
渤海柳宗元與劉禹錫同年及第題名于慈恩寺塔談
元茂秉筆題名皆以姓望而辛南容人莫知之談元茂
閣筆曰請辛先軰言其族望辛君適在他處柳曰東海
人元茂曰争得知柳曰東海之大何所不容俄而辛至
人問其望曰渤海衆大笑(嘉話錄)
竿頭吉州士子赴省書先牌云廬陵魁選歐陽伯樂或
誚之曰有客遥來自吉州姓名挑在擔竿頭雖知汝是
歐陽後畢竟從來不識修(夷堅支志)
祖孫
鼻祖祖祚也祚先也(釋名)鼻祖始祖也獸之初生謂之鼻
人之初生謂之首梁益謂鼻為祖或謂之鼻祖(方言)
王父父之考為王父父之妣為王妣(爾雅)
善及秦景伯問士鞅曰大夫誰先亡對曰其欒氏乎黶
汰虐已甚猶可以免其在盈乎欒黶死盈之善未能以
及人武之所施沒矣而黶之怨實彰將于是乎在晉果
滅欒氏(左襄十四)應劭曰晉大夫欒書書子黶黶子盈書賢
而覆黶黶惡而害盈曹大家曰天命祐善災惡非有差
也然其道廣大雖父子百葉猶若一體也
克昌夫子閒居喟然而嘆子思再拜請曰意子孫不脩
將沗祖乎羡堯舜之道恨不及乎夫子曰爾孺子安知
吾志子思曰伋于進膳亟聞夫子之教其父析薪其子
弗克負荷是謂不肖伋每思之所以大恐而不懈也夫
子忻然笑曰然乎吾無憂矣世不廢業其克昌乎(孔叢子)
大父鄭當時字莊年少官薄然其知友皆大父行天下
有名之士也(漢書)
不名石奮歸老于家子孫為小吏来歸謁必朝服見之
不名子孫有過失不誚讓為便坐對案不食諸子相責
肉袒謝罪廼食子孫勝冠者在側雖燕必冠申申如也
(漢書)
字孫虞詡陳國人祖父為郡縣獄吏務在寬恕常稱曰
東海于公高其里門定國卒至丞相吾治獄六十年雖
不及于公子孫何得不為九卿故字詡曰昇卿後遷僕
射尚書令(後漢)
清白楊震性廉子孫常蔬食步行或欲令開産業震曰
使後世稱為清白吏子孫以此遺之不亦厚乎靈帝謂
震孫奇曰卿強項真楊震子孫(上)
純孫原糓者不知何許人祖年老于父母厭患之意欲
棄之糓年十五涕泣苦諫父母不從乃作輿舁弃之糓
乃随收輿歸父謂之曰爾焉用此凶具曰糓乃后父母
不能更作得是以收之耳父感悟愧懼乃載祖歸侍養
克己自責更成純孝榖為純孫(孝子傳)
家公侯覇之子孫稱其祖父曰家公潘尼稱其祖曰家
祖班固書集亦云家孫(顔氏家訓)
興宗陳群字長文祖寔嘗謂宗人曰此兒必興吾宗及
長有識度所善皆父黨(魏書)
異衆衞玠有虚令之秀清勝之氣在群伍之中有異人
之望祖太保瓘見玠五歲曰此兒神爽聦令與衆大異
恐吾年老不及見耳(别傳)
殆聖何曾侍武帝宴退告其子遵曰國家應天受命創
業垂統吾每侍宴未嘗聞經國遠圖惟說平生常事非
貽厥孫謀之兆也後嗣其殆乎此吾諸孫之憂汝等猶
可獲沒指諸孫曰此軰必遇亂亡及遵之子綏死兄嵩
哭之曰吾祖其殆聖乎(晉書)
刺淚符生字長生徤第二子幼而無賴祖洪甚惡之生
而無一目為童兒洪戲之曰吾聞瞎兒一淚信乎生怒
引佩刀自刺出血曰此亦一淚洪大驚鞭之生曰性耐
刀槊不堪箠杖洪曰吾以爾為奴生曰可不如石勒也
洪懼跣而掩其口
佳兒張蒼梧鎮是張憑之祖嘗語憑父曰我不如汝憑
父未解所以蒼梧曰汝有佳兒憑時年數歲斂手曰阿
翁詎宜以子戲父(世說)
幼穎謝靈運祖元晉車騎將軍父㬇生而不慧早亡靈
運幼便穎元甚異之謂親知曰我乃生㬇㬇兒何不及
我
貽厥之力到溉子鏡早卒孫藎早聦慧位尚書殿中郎
嘗随梁武帝幸京口登北固樓賦詩藎受詔便就上以
示溉曰藎定是才子翻恐卿從來文章假手于藎因賜
絹二十疋後溉每和御詩上輒手詔戲溉曰得無貽厥
之力乎(南史)
披簿李遷哲嘗除真州刺史即本州也遷哲妾媵百數
男女六十九人緣漢千餘里第宅相次姬妾之有子者
分處其中遷哲鳴笳導從往來其間縱酒歡宴子孫参
見或㤀其名披簿以審之(後周書)郭子儀諸孫數十人每
晨孫問安不盡辨頷之而已
祈福張元字孝始年十六其祖喪明三年元恒憂泣晝
夜讀佛經禮拜以祈福祐後讀藥師經見無目者得視
之言遂請七僧燃七燈七日七夜轉藥師行道每言天
人師乎元為孫不孝使祖喪明今以燃光普施法界願
祖目見明元求代闇如此經七日其夜夢見一老翁以
金篦療其祖目于夢中喜躍遂即驚覺乃徧告家人三
日祖目果明(北史七十二)
代筆許敬宗孫彦伯昂子也頗有文敬宗晩年不復下
筆凡大典册皆彦伯為之嘗戲昂曰吾兒不及若兒答
曰渠父不及昂父(唐書)敬宗好色無度妻裴侍婢有姿色
敬宗嬖之以為繼室假姓虞氏昂素與通蒸之不絶敬
宗怒黜虞氏加昂以不孝請流于嶺外又納嬖妾讒言
奏流彦伯于嶺外後遇赦得還(舊)以袁思古議請謚敬
宗為穆之憾欲邀擊于路思古曰吾為先子報讐耳彦
伯慙而止(新)
據石薛元超高宗時為中書令人省中有一磐石初祖
道衡為内史侍郎常據而草制元超每見此石未嘗不
泫然流涕(舊唐)
荷杖孔子之弟子從遠方來者孔子荷杖而問之曰子
之公不有恙乎摶杖而揖之問曰子之父母不有恙乎
置杖而問曰子之兄弟不有恙乎杙步而倍之問曰子
之妻子不有恙乎故孔子以六尺之杖諭貴賤之等辨
疎親之義又况于以尊位厚禄乎(吕覧)
委蛻舜問乎烝曰道可得而有乎曰汝身非汝有也汝
何得有夫道舜曰吾身非吾有孰有之哉曰是天地之
委形也生非汝有是天地之委和也性命非汝有是天
地之委順也孫子非汝有是天地之委蛻也故行不知
所往處不知所持食不知所以天地強陽氣也又胡可
得而有邪(列子)
父母
考妣父為考母為妣(爾雅)生曰父曰母死曰考曰妣(曲禮)
喬梓伯禽與康叔見周公三見而三笞康叔有駭色謂
伯禽曰有商子者賢人也與子見之乃見商子而問焉
商子曰南山之陽有木焉名曰橋二三子往觀之見橋
實高高然而上反以告商子商子曰橋者父道也南山
之隂有木焉名曰梓二三子復往觀焉見梓實晉晉然
而循反以告商子商子曰梓者子道也二三子明日見
周公入門而趨登堂而跪拂其首勞而食之曰爾安見
君子乎(書大傳)
盡力盡思子路見于孔子曰負重涉遠不擇地而休家
貧親老不擇禄而仕昔者由也事二親之時常食藜藿
之食為親負米百里之外親歿之後南遊于椘從車百
乘積粟萬鐘累茵而坐列鼎而食願欲食藜藿為親負
米不可復得也枯魚䘖索幾何不蠧二親之夀忽若過
隟孔子曰由也事親可謂生事盡力死事盡思者也(家語)
報讎仲子崔者仲由之子也子路仕衛赴蒯瞶之難衛
人孤黶時守門殺㝉路子崔既長告孔子欲報父讐夫
子曰行矣子崔即行黶子知之曰夫君子之勇不掩人
之不備湏後日于城西抉戰其日黶持蒲弓木戟與子
崔戰而死(師覺授孝子傳)
杖背曾子耘瓜誤斬其根曾晳怒建大杖以擊其背曾
子仆地而不知人久之有頃乃蘇欣然而起進于曾晳
曰嚮也參得罪于大人大人用力教參得無疾乎退而
就房援琴而歌欲令曾晳而聞之知其體康也孔子聞
之而怒告門弟子曰參来勿納曾参自以為無罪使人
請于孔子孔子曰汝不聞乎昔瞽瞍有子曰舜舜之事
瞍欲使之未嘗不在于側索而殺之未嘗可得小棰則
待過大杖則逃走故瞽瞍不犯不父之罪而舜不失烝
烝之孝今參事父委身以待暴怒殪而不避既身死而
䧟父于不義其不孝孰大焉汝非天子之民乎殺天子
之民其罪奚若曾参聞之曰参罪大矣遂造孔子而謝
過(家語)
嚴主公西華之養親也若與朋友處曾參之養親也若
事嚴主烈君(淮齊俗)
烹彘曾子之妻之市其子随之而泣其母曰女還顧反
為女殺彘適市來曾子欲捕彘殺之妻止之曰特與嬰
兒戲耳曾子曰嬰兒非與戲也嬰兒非有知也待父母
而學者也聽父母之教令子期之是教子期也父期子
而不信其母非以成教也遂烹彘(韓非子)
證父楚有直躬者其父竊羊而謁之上上執而將誅之
直躬者請代之將誅矣告吏曰父竊羊而謁之不亦信
乎父誅而代之不亦孝乎信且孝而誅之國將有不誅
者乎荆王聞之乃不誅也孔子聞之曰異哉直躬之為
信也一父而載取名焉故直躬之信不若無信(吕覧)
折笄范文子莫退于朝武子曰何莫也對曰有秦客庾
辭于朝大夫莫之能對也吾知三焉范子怒曰大夫非
不能也讓父兄也爾童子何知而三掩人于朝吾不在
晉國亾無日矣擊之以杖折委笄
啜羹樂羊為魏將而攻中山其子在中山中山之君烹
其子而遺之羹樂羊坐于幕下而啜之盡一杯文侯謂
堵師贊曰樂羊以我故而食其子之肉荅曰烹其子而
食之且誰不食樂羊拔中山文侯賞其功而疑其心(韓子)
秦教秦假道韓魏以攻齊齊威王使章子將而應之與
秦交和而舍使者數相往來章子為變其徽章以雜秦
軍候者言章子以齊入秦威王不應頃之間候者復言
章子以齊兵降秦威王不應如此三者有司請曰言章
子之敗者異人而同辭王何不發將而擊之王曰此不
叛寡人明矣何為而擊之頃間聞齊兵大勝秦兵大敗
左右曰何以知之曰章子之母啟得罪其父其父殺之
而埋馬棧之下吾使章子將也勉之曰夫子之強全兵
而還必更葬將軍之母對曰臣非不能更葬先妾也臣
之母啟得罪臣之父臣之父未教而死夫子不得父之
教而更葬母是期死父也故不敢夫為人子而不期死
父豈為人臣期生君哉(齊策)
分金陸賈使南越趙佗賜賈橐中装直千金他送亦千
金吕后時病免家居以好畤田地善可以家焉有五男
廼出所使越得橐中裝賣千金分其子子二百金令為
生産陸生常安車駟馬從歌舞鼓琴瑟侍者十人寳劒
直百金謂其子曰與汝約過汝汝給吾人馬酒食極飲
十日而更所死家得寳劒車騎侍從者一歲中往來過
他客率不過再三過數擊鮮母久&KR0008;女為也(史漢)
父子之美石奮石建父子之美也無是父無是子無是
子無是父(楊子)
遺休霍去病父中儒以縣吏給事平陽侯家與侯侍婢
衞少兒私通生去病中孺吏畢歸家娶婦生子不相聞
久之去病為驃騎將軍擊匃奴道出河東至平陽傳舍
遣吏迎中孺中孺趋至拜謁將軍迎拜因跪曰去病不
早自知為大人遺體也中孺扶服叩頭曰老臣得託命
將軍此天力也去病大為中孺買田宅奴婢而去(光傳)
諫父吳祐父恢為南海太守祐年十二随官恢欲殺青
簡以寫經書祐諫曰踰越五嶺俗多珍怪上為國家所
疑下為權戚所望此書若成則載之兼兩昔馬援以薏
苡興謗王陽以衣囊徼名恢乃止因撫其首曰吳氏卋
不乏季子矣(本傳)
不凡薛勤仕郡為功曹陳仲舉年十五為父齎書詣勤
勤顧而察之明日造焉仲舉父出迓勤勤曰足下有不
凡子吾來候之不從卿也言議盡日(汝南先賢傳)
佷子有佷子者家貲萬金而自少小不從父語臨亡意
欲葬山上恐兒不從例言葬落渚下召磧上佷子曰我
由來不奉教令今當從此一語遂盡散家財積土繞之
成一洲長數百步元康中始為水所壊佷子前漢人也
(博物志)
老&KR1109;韋康元將弟誕仲將孔融與其父書曰前日元將
來淵才亮茂雅度弘毅偉世之器也昨日仲將來文敏
篤誠保家之主也不意雙珠近出老蚌(後漢)世祖見王廣
之子珍國應堪大用謂廣之曰卿可謂老&KR1109;矣廣之曰
臣不敢辭上大笑(南齊書)
鑿井得銅魏郡龐儉因亂失父時儉三四歲母襁抱轉
客廬中鑿井得錢數萬遂致富因買一蒼頭主家幹一
日堂上作樂老蒼頭在厨中竊言曰堂上老母我婦也
問其故奴曰我婦姓艾字阿宏足下有黑子腋下有赤
志母曰我翁也遂為夫婦時人為之語曰廬里龐公掘
井得銅買奴得翁(風俗通)
舐犢楊彪位至太尉見漢祚將終稱脚攣不復行積十
年后子修為曹操所殺操見彪問曰公何瘦之甚荅曰
悔無日磾先見之明猶懷老牛舐犢之爱操為改容(後漢)
將車陳太丘詣荀朗陵貧儉無僕役乃使元方將車季
方持杖後從長文尚小載箸車中既至荀使叔慈應門
慈明行酒餘六龍下食文若亦小坐著䣛前于時太史
奏真人東行(世說)按本傳淑卒于桓帝建和三年彧生于
延熹六年相去已十三年矣
家君潁川太守髠陳仲弓客有問元方府君何如元方
曰高明之君也足下家君何如曰忠臣孝子也客曰何
有高明之君而刑忠臣孝子者乎元方曰足下言何其
謬也故不相荅客曰足下但因傴為恭而不能荅元方
曰昔高宗放孝子孝己尹吉甫放孝子伯竒董仲舒放
孝子符起惟此三君高明之君惟此三子忠臣孝子客
慚而退(上)
隔坐吳紀隲字子上景皇時隲父亮為尚書令隲為中
書令每朝會詔以御屏風隔其坐(吳錄)宣城記云隔以雲
母屏
家父陳思王稱其父為家父母為家母(家訓)
拜書吳顧悌字子通每得父書常洒掃几席舒書于上
拜跪讀之每句應諾閱畢再拜若父有疾耗之問則臨
書垂泣語聲哽咽(吳雍傳注)
清賞阮藉素與王渾為友渾子戎字濬仲年十五少藉
二十歲而藉與之交每遇渾俄頃輒去過視戎良久然
後出謂渾曰濬冲清賞非卿倫也共卿言不如共阿戎
談
未見其父稽紹始入洛或謂王戎曰昨日于稠人中見
稽紹昂昂然如野鶴之在雞羣戎曰君復未見其父紹
父則中散嵇叔夜也
瓜葛王長豫幼便和令丞相爱恣甚篤每共圍碁丞相
欲舉行長豫按指不聽丞相笑曰詎得爾相與似有瓜
葛
訓導太尉劉子真清潔有志操行己以禮而二子不才
並黯貨致罪子真坐免官客曰子奚不訓導之子貞曰
吾之所行是所聞見不相祖習豈復教誨之所變耶(世說)
寔子名夏
常自教兒謝安夫人教兒問太傅那得初不見君教兒
答曰我常自教兒(世說)宋王裕之字敬弘見兒孫歲中不
過一再相見見輒尅日未嘗教子孫學問各随所欲人
或問之荅曰丹誅不應乏教&KR1108;越不聞被捶(南史十四)
惡扺韋䛕字憲道京兆人雅好儒術善著撰嘗謂其子
伯陽曰我高我曾重光累徽我祖我考父父子子汝為
我對正值惡扺伯陽曰伯陽之不肖誠如尊教尊亦正
值軟扺耳䛕慙無言時人傳之以為笑(晉儒林傳)
作父伏㴞字元度少知名孝武帝嘗會于西堂㴞豫坐
遠下車先呼子系之謂曰百人高會天子先問伏㴞在
坐不此故易得為人作父如此定何如也(晉傳)
鳳毛王敬倫風姿似父作侍中加授桓公公服從大門
入桓公望之曰大奴固自有鳳毛(世說)謝鳳子超宗好學
有文辭帝大嗟賞謂謝莊曰超宗殊有鳳毛
傾朝相送宋何尚之字彦德叔度子也為吏部郎告休
定省傾朝送别于治渚及至郡叔度謂曰聞汝来此傾
朝相送可有幾客答曰殆數百人叔度笑曰此是送吏
部郎耳非關何彦德也昔殷浩亦嘗作豫章定省送别
者甚衆及廢徙東陽船泊征虜亭積日乃至親舊無復
相窺者(南史二十)
要人顔延之少有令名宋文帝嘗問以諸子才能延之
曰竣得臣筆測得臣文㚟得臣義躍得臣酒何尚之曰
誰得卿狂答曰其狂不可及子竣既貴重權傾一朝凡
所資送延之一無所受嘗語竣曰平生不喜見要人今
不幸見汝嘗早候竣遇賓客盈門竣方卧不起延之怒
曰恭敬樽節福之基也驕佷傲慢祸之始也况出糞土
之中而升雲霞之上傲不可長其能久乎
帝為制名顔竣先未有子而司馬江夏王義恭諸子為
元凶所殺至是各産男上自為制名名義恭子為伯禽
以比魯公伯禽周公之子名竣子為辟強以比漢侍中
辟強張良之子也
湯澆雪王瑩字奉光累遷義興太守代謝超宗去郡與
瑩交惡還都就瑩父懋求書属瑩求一吏曰丈人一旨
如湯澆雪耳及至瑩荅旨以公吏不可超宗往懋處對
諸賓謂懋曰湯定不可澆雪懋面洞赤唯大耻愧懋後
往超宗處設精白䱒美鮓麞&KR2477;懋問那得佳味超宗詭
言義興始見餉陽驚曰丈人豈應不得耶懋大忿言于
朝廷稱瑩供養不足坐失郡棄廢久之
名子謝莊生五子颺朏顥崧淪世謂莊名子以風月景
山水
瀝骨梁武帝第二子綜封豫章王初母吳淑媛在齊東
昏侯宫及幸武帝七月而生綜宮中多疑之及綜年十
四常夢一少年肥壯自挈其首對綜非一問母母問夢
中形狀類東昏因密報之勿泄綜遂于别室祠齋廟然
猶無以自信聞俗說以生者血瀝死者骨渗即為父子
綜私發東昏墓出其骨瀝血試之既驗在西州生次子
月餘潜殺之既瘞其骨又試之(南史)唐王少元父隋末死
亂兵遺腹生十歲問父所在母以告即哀泣求尸時野
中白骨覆壓或曰以子血漬而渗者父胔也少元鑱膚
閱旬而獲遂以葬(孝友傳)
似父陸倕次子緬有似于父倕一見殆不能别(南史)
呼子使君畢衆敬宋明帝授兖州刺史後入魏就拜兖
州子元賓繼之父子相代為本州當世榮之時衆敬以
老還鄉嘗呼元賓為使君每賓聽政時乘板輿至賓所
先遣左右勅不聽起觀其决斷忻忻然喜見顔色(北史卄七)
射子羊侃在臺城其長子鷟先為侯景所獲執來城下
示侃侃謂曰我傾宗報主猶恨不足豈復惜此一子幸
早殺之數日復持來侃謂鷟曰久以汝為死猶在耶吾
以身許國誓死行陣終不以爾生進退因引弓射之賊
以其忠義亦弗之害(南五十三)
名傍後魏高祖名子曰恂愉悦懌崔先名子勵勖勉高
祖謂先曰我兒名傍皆有心卿兒名傍皆有力荅曰所
謂君子勞心小人勞力上大嗟悅(魏書)
二奚孝文臨軒令諸州中正各舉所知陽尼與房千秋
各舉其子帝曰昔有一祁名垂往史今有二奚當聞來
牒(魏書)
命降一等楊元感與父素俱為柱國朝會則齊列隋文
帝命元感降一等謝曰不意陛下寵臣之甚許以公庭
展私敬(隋史)
譽兒癖王福畤子勔勵勃皆著才名其後劼助又以文
名顕劼早卒少子勸亦有文福畤常詫韓思彦戲曰武
子有馬癖君有譽兒癖王家癖何多耶使助出其文思
彦曰生兒若是可誇也(新唐)
見父吕向之生父岌客遠方不還後有傳父猶在者訪
索累年不得他日自朝還見一老人物色問之果父也
下馬抱父足號慟行人為流涕
違父崔挹為禮部侍郎子湜為兵部父子同時為南省
副貳有唐以來未有也湜後為中書令挹戶部尚書致
仕挹性貪冐受人請託數以公事干于湜湜多違拒不
從大為時論所嗤(舊唐)崔湜為吏部侍郎貪縱兄憑弟力
父挾子威咸受囑求賍汚狼藉父挹為司業受選人錢
湜不之知也長名放之其人訴曰公親將賂去何為不
與官湜曰所親為誰吾捉取鞭殺曰鞭即遭憂湜大慙
主上以湜父年老瓜初熟賜一顆湜以瓜遺妾不及其
父朝野譏之時崔岑鄭愔並為吏部京中謠曰岑愔獠
子俊崔湜令公孫三人相比較莫賀吐骨渾(朝野僉載)
毁像狄仁傑為魏州刺史有惠政百姓為之生立祠后
其子景輝為魏州司功参軍貪暴人患焉遂毁其像
嘲父陸慶餘為洛州長史善論事而謬于判决其子嘲
之曰陸慶餘筆頭無力觜頭硬一朝受辭訟十日判不
竟送案褥下慶餘得之曰必是那狗遂鞭之時嘲之曰
說事則喙長三寸判事則手重五斤信有之矣(僉載)
相誚裴勛容貎么麽而性尤率易與父垣會飲垣令飛
盞每属其人輒自言狀垣付勛曰矬人饒舌破車饒楔
裴勛十分勛飲訖而復其盞曰蝙蝠不自見笑他梁上
燕十一郎十分垣第十一也垣怒笞之慈恩寺連接曲
江及京輦諸考每榜新得第者畢列姓名于此勛嘗與
親識游見父及諸家榜率多物故因謂人曰此皆鬼錄
也(玉泉子)
直饌貞元初穆寕為和州刺史其子故宛陵尚書贊及
給事中質及員賞尚未分官列事寕前時穆氏家法切
峻寕命諸子直饌稍不如意則杖之諸子將至直日必
探求珍異羅于樽爼之前競新其味計無不為然而未
嘗免笞叱之過者一日給事直饌鼎前有熊白及鹿脩
忽曰白肥而脩瘠相資其宜乎遂同試曰甚異常品即
以白裹脩改之而進寕果再飽宛陵與諸季望給事盛
形羡色曰非惟免笞兼當受賞給事頗亦自得寕飯訖
戒使令曰誰直可與杖俱來于是罸如常數給事將拜
杖遽命前曰如此味奚進之晩耶如是聞者笑而傅之
(資暇錄)
任子令狐綯為相每朝廷大事一取决于子滈如元載
之伯和李吉甫之德裕滈頗招權受賄言事者攻其短
綯乃為子訟冤(南部)
行乞淮南程幹本富家三年間為水火所焚蕩業俱盡
妻茅氏連八年生十六男父子相携行乞於市(上)
異呼荆土方言謂父為爹(舵南史四十二)吳人謂父曰爸(集韵)回
紇呼父曰阿多(會要)閩人呼父曰郎罷謂子曰囝顧况詩
郎罷别囝吾悔生汝囝别郎罷心摧血下
笞父蜀有姜太師者許田人也幼年為黃巾所掠失其
父母有廐卒江老者每被鞭笞后老不任其苦乞告夫
人求歸夫人詢其鄉里詰其妻息皆備言之及姜歸宅
夫人具言其事姜驚疑其父也使人細問之其男身有
何記騐曰我兒脚心上有一黑子餘不記之姜大哭密
遣人送出劒門之外奏先主曰臣父近自關東來遂迎
入宅父子如初姜報打父之過齋僧數萬終身不撻從
者(王氏見聞)玉堂閒話長興中侍衛使康義誠事略同
昭穆父南面故曰昭明也子北面故曰穆順也晉以文
帝名昭故讀曰韶後人因而不改(决疑要錄)
井竈王朗雜箴曰家人有嚴君焉井竈之謂也吳崇賀
人生子云寄語王渾防跨竈阿戎清賞祇湏臾或云竈
上有釜故子賢于父為跨竈
有子蘇䕫字伯尼威子也少聦敏楊素甚竒之素每戲
威曰楊素無兒蘇䕫無父(隋書)中宗嘗召宰相蘇瓌李喬
子進見二丞相子皆童年上近撫于赭袍前賜與甚厚
因語二兒曰尔日憶所通書可奏者為吾言之頲應曰
木從䋲則正后從諫則聖嶠子亦進曰斮朝涉之脛剖
賢人之心上曰蘇瓌有子李嶠無兒(松䆫雜錄)
張孝里張敷字景胤吳興太守卲之子也元嘉初為中
書郎敷小名樝父卲小名黎文帝戲之曰樝何如棃敷
曰棃是百果之宗樝何敢比也父在吳興亡遂毁瘠成
疾世父茂度每止譬之未朞而卒孝武旌其孝名其所
居曰張孝里初卲生而母沒年十許歲求母遺物而散
施已盡唯有一畫扇乃緘錄之每至感思輒開笥流涕
見從母常感哽咽(南史)
純孝鄭莊公寘母姜氏于城潁而誓之曰不及黃泉無
相見也既而悔之潁考叔為潁谷封人聞之有獻于公
公賜之食食舍肉公問之對曰小人有母皆嘗小人之
食矣未嘗君之羹請以遺之公曰爾有母遺繄我獨無
考叔曰何謂也公語之故且告之悔對曰君何患焉若
闕地及泉隧而相見其誰曰不然公從之公入而賦大
隧之(中其)樂也融融姜出而賦隧之外其樂也洩洩遂為
母子如初(君子)曰潁考叔純孝也爱其母施及莊公(左隐元)
母績公父文伯退朝朝其母方績文伯曰以歜之家而
主猶績懼干季孫之怒也其以歜為不能事主乎其母
歎曰魯其亡乎使童子備官而未之聞耶居吾語汝昔
聖王之處民也擇瘠土而處之勞其民而用之故長王
天下夫民勞則思思則善心生逸則淫淫則忘善忘善
則惡心生沃土之民不材淫也瘠土之民莫不嚮義勞
也男女效績愆則有辟古之制也君子勞心小人勞力
先王之訓也自上以下誰敢淫心舍力今我寡也爾又
在下位朝夕勤事猶恐㤀先人之業况有怠惰其何以
避辟吾冀而朝夕脩我曰必無廢先人爾今曰胡不自
安以是承君之官余懼穆伯之絶祀也(魯語)文伯卒其妻
皆行哭失聲敬姜戒之曰吾聞好外者士死之好内者
女死之今吾子早殀吾懼其以好内聞也二三婦人之
欲供先祀者從禮而靜是昭吾子也孔子聞之曰女智
無若婦男智莫若夫公文氏之婦智矣剖情損禮欲以
明其子為令德也(家語)文伯死其母不哭也季孫聞之曰
公甫文伯之女貞女也子死不哭必有方矣使人問焉
對曰昔是子也吾使之事仲尼仲尼去魯送之不出魯
郊贈之不與家珍病不見士之視者死不見士之流淚
者死之日宮女縗絰而徒者十人此不足于士而有餘
于婦人也吾是以不哭也(韓詩外傳)
心痛鄭子産善事母奉命聘晉道中心痛遣人還家起
居問母母曰吾忽身體不調意想汝耳更無他也(世說)
心動曾子從孔子在楚而心動辭歸問母曰思之囓指
孔子曰参之至誠也精感萬里(搜神記)
搤臂曾参出薪于野有客至其家欲去其母曰願留参
方到即以右手搤右臂臂痛参即馳至問母曰臂何故
痛母曰今者客至搤吾臂呼汝耳(論衡)
斷機孟子少時誦其母方織孟輟然中止及復盡其母
知其諠也呼而問之曰何為中止對曰有所失復得其
母引刀裂其織以此誡之自是之後孟子不復諠矣孟
子少時東家殺豚孟子問其母曰東家殺豚何為母曰
欲啖汝其母自悔而言曰吾懷姙是子席不正不坐割
不正不食胎教之也今適有知而期之是教之不信也
乃買東家豚肉以食之明不期也(韓詩外傅)
閉門數子楚將子發攻秦絶糧使人請于王因歸問其
母問使者對曰士卒并分菽豆而食之將軍則朝夕芻
豢黍梁子發破秦而歸其母閉門而不納使人數之曰
子不聞勾踐之伐吳乎夫使人入于死地而自康樂于
其上雖有以得勝非其術也子非吾子也無入吾門子
發于是謝其母然後納之(列女傳)
齧臂吳起東出衞郭門與其母訣齧臂而盟曰吾不為
卿相不復入衞遂事曾子居頃之其母死起終不歸曾
子薄之而與起絶
倚門王孫賈年十五事閔王王出走失王之處其母曰
女朝出而晩來則吾倚門而望女暮出而不還則吾倚
閭而望女今事王王出走女不知其處女尚何歸王孫
賈乃入市中曰淖齒亂齊國殺王欲與我誅者袒右市
人從者四百人與之誅淖齒刺而殺之(戰國策)
辭遺金田稷子相齊受下吏之貨金百鎰以遺其母母
曰子為相三年矣禄未嘗多若此也豈脩士大夫之費
耶安所得此對曰誠受之于下其母曰吾聞士脩身潔
不為苟得夫人臣而事其君猶為人子而事其父也廉
潔公正故遂而無患今子反是遠忠矣夫為人臣不忠
是為人子不孝也不義之財非吾有也不孝之子非吾
子也子起田稷子慙而出反其金自歸罪于宣王請就
誅焉宣王聞之大賞其母之義遂舍稷子之罪而以公
金賜母君子謂稷母廉而有化(列女傳)
知廢陳嬰者東陽人少脩德行著稱鄉黨秦末大亂東
陽人欲奉嬰為王母曰不可自我為女家婦少見貧賤
一旦富貴不祥不如以兵属人事成少受其利不成禍
有所歸(世說)
知興漢王繫項藉王陵以兵属漢藉取陵母置軍中陵
使至則東鄉坐陵母欲以招陵陵母既私送使者曰願
為老妾語陵善事漢王漢王長者毋以老妾故持二心
妾以死送使者遂伏劒而死項王怒烹陵母卒從漢王
定天下(漢書)
湖生雕胡會稽人顧翺少失父事母至孝母好食雕胡
飯常帥子女躬自採擷還家導水鑿川自種供養每有
贏儲家亦近太湖湖中後自生雕胡無復餘草蟲鳥不
敢至焉遂得以為養郡縣表其閭舍(西京雜記)
啚形甘泉金日磾母教誨兩子其有法度上聞而嘉之
母病死詔圖其形于甘泉宫署曰&KR0008;屠王閼氏日磾養
馬苑中每牽馬過見遺像輒拜之涕泣(漢書)
問所平反雋不疑為京兆尹行縣錄囚還其母輒問有
所平反活幾何人即多有所平反母喜笑為飲食異于
他時或無所出母怒為不食故不疑為吏嚴而不殘(本傳)
嚴嫗嚴延年治河南酷刑好屠伯母數責延年天地神
明人不可獨殺我不意當老見壯子被刑戮也行矣去
汝東歸掃除墓地耳遂去歸郡後歲餘棄市東海人莫
不賢智其母延年兄弟五人皆至大官東海號萬石嚴
嫗(本傳)
異稱東家母死其子哭之不哀西家子見之歸謂其母
曰社何爱速死吾必悲哭社(淮南)江淮謂母為社(注)江淮
之間謂母為媞蜀謂母曰姐(說文)齊人呼母曰㜷(迷)吳俗
呼母曰㜆淮南呼母曰媣(集韻)
殺宰祭子王莾時瑯瑘呂母子為縣吏為宰所冤殺母
散家財以聚酒買弓弩隂厚貧窮少年得百餘人遂攻
海曲縣殺其宰祭子墓遂入海中為盗其衆浸多至數
萬(通鑑)
全義遼西太守趙苞字威豪到官遣使迎母及妻子為
賊所劫質載以擊郡苞悲號謂母曰欲以微禄奉養不
圖為母所禍昔為母子今為王臣義不得顧私恩母遥
謂曰威豪人各有命何得相顧以虧忠義昔王陵母對
漢使伏劒以固其志子其勉之苞遂與賊戰母妻皆被
苞葬訖曰食禄避難非忠也殺母全義非孝也歐血而
死(後漢書)
遇母汝南步遊張少失其母及為縣令遇母于臨淮郡
取慮城良馬踟蹰輕軒罔進顧訪病姬乃其母也誠願
夙憑而宜感昭徵矣(水經注)
使誦孝經仇覽字季智為縣陽遂亭長好行教化人陳
元凶惡不孝其母詣覧言元覧呼元誚責元以子道與
一卷孝經使誦讀之元深改悔到母床下謝罪曰元少
孤為母所驕諺曰孤犢觸乳驕子罵母乞今自改母子
更相向泣於是元遂脩孝道後成佳士也(謝承書)
為親屈廬江毛義少時家貧以孝行稱南陽人張奉慕
其名往候之坐定而府檄適至以義守安陽令義捧檄
而入喜動聲色奉者志尚士也心賤之自恨來固辭而
去及義士死去官行服數避公府為縣令進退必以禮
後舉賢良公車徵遂不至張奉嘆曰賢者固不可測往
日之喜乃為親屈也斯蓋所謂家貧親老不擇官而仕
者也(劉平等傳序)
貪官埋母穎川甄邵謟附梁冀為鄴令有同歲生得罪
于冀亡奔邵邵偽納而隂以告冀冀即捕殺之邵當遷
為郡守會母亡邵且埋尸于馬屋先受職然後發喪邵
還至洛陽李爕行逢遇之使卒投車于溝中笞捶亂下
大署帛于其背曰諂貴賣友貪官埋母乃具表其状遂
廢錮終身(後漢)
大人桓帝時大誅黨人范滂詣獄其母就與之訣滂白
母曰仲博孝敬足以供養滂從龍舒君歸黃泉存亡各
得其所惟大人割不可忍之恩勿增感戚母曰女今得
與李杜齊名死亦何恨既有令名復求壽考可兼得乎
滂跪受教再拜而辭(上)
鷄供茅容字季偉郭林宗行見之請寓宿旦日容殺鷄
為饌林宗謂為己設既而以供其母自以草蔬與客同
飯林宗起拜之曰卿賢乎哉因勸令學卒以成德(郭林宗傅)
寄物瓶中曹公令路粹枉狀奏孔融前與布衣禰衡放
言云父之于子當有何親論其本意為情欲發耳而子
之于母亦復奚為譬寄物瓶中出則離矣(孔融傅)
隔絶昔長沙人王毖漢末為上計詣京師既而吳魏隔
絶毖在内國更娶生子昌毖死後為東平相始知吳之
母亡便情係居重不攝職事(北史隋劉珝傅)
四珍秦瑛南鄭楊相妻大鴻臚劉巨公女也有四男二
女相亡教訓六子動有法矩長子元珍出行醉母十日
不見之曰我在女尚如此我亾何以帥群弟子元珍叩
頭謝過次子仲珍白母請客既至無賢者母怒責之仲
珍乃革行交友賢人兄弟為名士泰英之教流于三世
四子才官隆于先人故時人為謠曰三苖止四珍復起
(華陽志)
令德杜泰姬南鄭人趙宣妻也生七男七女若元珪稚
珪有望五人皆令德其教男也曰中人情性可上下也
在其檢耳若放而不檢則入惡也昔西門豹佩韋以自
寬宓子賤𢃄絃以自急故能改身之恒為天下名士後
七子皆辟命察舉牧州守郡而漢中太守南鄭令多與
七子同歲季考上計無不脩敬泰姬執子孫禮(上)
方寸亂先主在樊聞劉琮降曹公率其衆南行諸葛亮
與徐庶並從為曹公所追破獲庶母庶辭先主面指其
心曰本欲與將軍共圖王覇之業者以此方寸之地也
今已失老母方寸亂矣無益于事請從此别遂詣曹公
(蜀志)
遠志姜維天水人既歸蜀與母相失人使其母手書呼
維令反并送當歸以譬之維報曰良田百頃不計一畝
但有遠志無有當歸維卒不免(孫盛雜記宋五行志)
無負王經彦偉少貧苦仕至二千石母語之曰汝本寒
家子仕至二千石此可以止乎經不能用為尚書助魏
不忠于晉被收涕泣辭母曰不從母敕以至今日母都
無慽容語之曰為子則孝為臣則忠有孝有忠何負吾
邪(世說)
作大被吳江夏孟宗少遊學與同學共處母為作十二
幅被其鄰母怪問之母曰小兒無異操懼朋類之不顧
故大其被以招貧生之卧庶聞君子之言耳(列女傅)
持節侍母晉汝南王亮母伏太妃嘗有小疾袚于洛水
亮兄弟三人侍從並持節鼓吹震耀洛濱武帝登陵雲
臺望見曰伏妃可謂富貴矣(本傳)
負母初潘岳母誡岳以止足之道及為孫秀所收與母
别云負阿母(王隐晉書)
絶裾温公初受劉司空使勸進母崔氏固駐之嶠絶裾
而去迄于崇貴鄉品猶不過也每爵皆發詔(世說)元帝即
位以温嶠為散騎侍郎嶠以母亡逼賊不得往臨葬門
辭詔曰嶠以未葬朝議又頗有異同故不拜其令八座
議吾將折其衷(注)
四望苻表朗兄子也家于安成郡太元中表年十六母
姜氏疾侍省晝夜數十日母一食表亦一食母不食表
亦不食見母將絶慟咽至殞俄頃母歿亦歿大守王府
君為立墓四望墪之南在安福(輿地志寰宇記)
祈福瑯瑘王凝之夫人陳郡謝氏名韜元奕女也清心
元詣姿才秀遠喪二男痛甚六年不開帷幕忽見二兒
還鉗鎻大械勸母自寬云罪無得脱為福德可免耳具
叙諸苦母祈福冀獲福裕也(晉錄)
密窺劉裕與何無忌等謀誅桓元無忌夜于屏風裡草
檄文其母劉牢之姊也登樓密窺之泣曰吾不及東海
吕母明矣汝能為此吾復何恨問所與同謀曰與劉裕
母尤喜因為言元必敗舉事必成之理以勸之
錄母沈攸之為荆州刺史招集才力之士随郡人䨇泰
貞有幹力召不肯來攸之遣二十人被甲追之泰貞射
殺數人欲過家將母去事迫不獲单身走入蠻追者既
失之錄其母去泰貞既失母乃自歸攸之不罪曰此孝
子也賜錢一萬轉補隊主其抑情待士如此(南史)
設葅樂頥之字文德吏部郎庾杲之嘗往候頥之為設
食枯魚菜葅而已杲之曰我不能食此母聞之乃出常
膳魚羹數種杲之曰卿過于茅季偉我非郭林宗(南史)
曾子齊宗元卿有至行早孤為母所養母病元卿在速
輒小痛大病則大痛小病則小痛以此為常則鄉里宗
敬率號宗曾子(談藪)
復蘇齊廬陵匡昕隐金華山服食不與俗人交母亡已
經數日昕奔還號呌母便蘇孝感致也(上)
誡讀書高謙之妻中山張氏明識婦人也教勸諸子從
師受業常戒之曰自我為汝家婦未見女父一日不讀
書汝等各宜脩勤勿替先業(魏書)
摩敦宇文護年十餘歲母閻姬因亂䧟齊護居宰相之
後每遣間使尋求莫知音息後許還朝齊主以護既當
權重乃留其母以為後圖仍令人為閻作書報護自稱
曰阿摩敦護得書悲不自勝報書亦稱曰摩敦及母至
舉朝慶悦護與母暌隔多年一旦聚集凡所資俸窮極
華盛每四時伏臘高祖率諸親戚行家人之禮稱觴上
夀榮貴之極振古未聞
藍田生玉陸卬字雲駒居父喪盡禮哀毁骨立母魏上
庸公主初封藍田高明婦人也卬昆弟六人並主所出
邢邵嘗謂人云藍田生玉固不虚矣主教訓諸子皆以
義方雖創巨痛深出于天性然動依禮度亦母氏之訓
焉卬兄弟相率廬于墓側詔改所居里為孝終里(北史)
戒以遠禍高熲初為僕射其母誡之曰女富貴已極但
有一斫頭耳爾宜慎之(附書)齊國太夫人楊氏墓誌云夫
人字季姜僕射高熲之母也本傅稱熲既貴其母常戒
以遠禍可謂賢母不著其姓氏(金石錄)
孝感高士廉事父母以孝聞隋時坐與斛斯政交遊謫
朱鳶主簿嶺南瘴癘不可同行留妻鮮于氏侍養屬天
下大亂久在南方不知母問安否北顧彌切嘗晝寢夢
其母與之言宛如膝下既覺而涕泗橫集明日果得母
訊議者以為孝感之應(舊書)
請代狄仁傑為并州参軍同府司法鄭崇質母老且病
當充絶域仁傑謂曰太夫人有危疾而公遠使豈可貽
親萬里之里詣長史藺仁基請代行仁基與司馬李孝
廉不恊相語曰吾等豈獨無愧耶由是相待如初(上)
願立名王義方以李義甫姦害政將加弹奏以問其母
曰昔王陵伏劒成子之義汝能盡忠立名吾之願也雖
死不恨義方乃奏之左遷華州司戶参軍
先國張易之張昌宗居中用事桓彦範謀誅之以白其
母母曰忠孝不兩全先國後家可也(通鑑)
妻卒約哭李畬事母甚謹閨門邕睦累代同居每四時
拜慶長幼男女咸有禮節及妻卒時母已有病畬恐傷
母意約家人不令哭聲使聞于母朝夕定省不曾見其
有憂念之色士友甚以稱之(舊唐)
刺血濡章駙馬都尉鄭&KR0008;潜曜睿皇之外孫尚明皇第
十二女臨晉長公主母即代國長公主也開元中母寢
疾曜刺血濡奏章請以身代及焚章獨神道許三字不
化翌日主疾間鄭固命左右勿敢言其請天之章門客
尹靈琛之詞也靈琛為人言之
定軍李景讓字後已母鄭治家嚴身訓勅諸子始貧乏
時治墻得積錢童婢奔告母曰士不勤而禄猶災其身
况無妄而得我何取亟使閉坎景讓出為浙西觀察使
嘗怒牙將杖殺之軍且謀變母欲息衆乃召景讓廷責
曰爾鎮撫方面而輕用刑一夫不寧豈特上負天子亦
使百歲母啣羞泉下何面目見先大夫乎將鞭其背吏
大將再拜請皆泣謝乃罷一軍遂定(唐書)
坦施曹成王臯為刺史遭誣在治念其母太妃老將驚
而戚出則囚服就辨入則擁笏垂魚坦坦施施(退之曹王碑)
熊丸柳仲郢字諭蒙母韓即臯女也善訓子故仲郢幼
嗜學嘗和熊膽丸使夜咀嚥以助勤元和末及進士及
為校書郎牛僧孺辟武昌幕府有父風矩僧孺嘆曰非
積習名教安及此耶(唐書)
鞠獄得母杜羔有至性其父河北一尉而卒母非嫡經
亂不知所之會堂兄兼為澤潞判官嘗鞠獄于私第有
老婦辨對見羔出入竊語人曰此少年狀類吾子訊之
故羔母也自此迎侍而歸又往訪先人之墓邑中故老
已盡不知所在舘於佛寺日夜悲泣忽視屋柱煤烟之
下見數行字拂而視之乃父遺迹云我子孫若求吾墓
當于某村家問之羔哭而往村有老人八十有餘指其
坵壠因得歸葬羔官至工部尚書致仕(國史補)
改州憲宗初徵柳宗元劉禹錫至京俄而以柳為柳州
刺史劉為播州刺史柳以劉湏侍親播州最為惡處請
以柳州換上不許宰相對曰禹錫有老親上曰但要與
惡郡豈繫母在裴晉公進曰陛下方侍太后不合發此
言上有愧色既而語左右曰裴度終爱我切劉遂改授
連州(因話錄)
好消息崔元暉為庫部員外郎其母嘗戒之曰往者吾
見姨兄屯田郎中辛元馭云兒子從宦者有人來云貧
乏不能存此是好消息若聞貲貨充足衣馬輕肥此惡
消息吾常重此言以為確論比見親表中仕宦者多將
錢物上其父母父母但知喜悅竟不問此物從何而來
必是俸禄餘資誠亦善事如其非理所得此與盗賊何
别縱無大咎獨不内愧于心耶母不受魚鮓之饋皆為
此也汝今坐食禄俸榮華已多若其不能忠清何以戴
天履地孔子云雖日殺三牲之養猶不為孝又曰父母
惟其疾之憂特宜脩身潔已勿類吾此意也元暉遵奉
母教誡以清謹見稱(舊唐)
棄官尋母司農少卿朱夀昌方在襁褓而所生母被出
及長仕于四方孜孜尋訪不逮治平中官至正郎矣或
傅其母嫁為關中民妻壽昌即棄官入關中得母于陜
州士大夫嘉其孝節多以歌詩美之(東軒筆談)蘇子瞻詩云
感君離合傷我魂此事今無古未聞長陵謁來見大娣
仲儒豈意逢將軍開皇苦桃空記面建中天子終不見
西河太守誰復譏潁谷封人羞自薦
不持生服蔡延慶所生母已亡不為服久矣聞李定不
服所生母為臺所評乃乞追服則知蠏匡蝉綏不獨成
人之弟也是時有朱夀昌其所生母三歲捨去長大刺
血寫經誓畢生尋訪凡五十年乃得之奉養三年而亡
壽昌至毁焉善人惡人相去乃爾遠邪(志林)汴妓郜懿以
色著懿第六郎蔡奴之母也李定之父與郜六遊生定
而郜六死定不之知也及王荆公為宰相擢用李定言
官交攻以為母死不持服為此蔡奴亦以色著云(洛陽花品)
兩生俱貴陳瓘之父與潘良貴父情好甚篤潘一日謂
陳曰吾二人官職年齒相似獨一事不如公陳問之潘
曰公有三子我乃無之陳曰吾一婢已生子矣當以奉
借它日生子即見還既而遣至乃了翁母也未幾生良
貴後其母遂往來兩家焉(羅春伯聞見錄)
二子争葬乾道間單尚書䕫生母本媵也又往耿氏生
侍郎延年及死尚書侍郎争葬其母事逹朝廷孝宗曰
二子母争朕為葬之衣冠之家以為美談
異息周有申喜者亡其母聞乞人歌于門下而悲之動
於顔色謂門者納乞人之歌者自覺而問焉曰何故而
乞與之語乃其母也故父母之于子也子之于父母也
一體而兩分同氣而異息若草木之有花寔也若樹木
之有根心也雖異處而相通隠志相及疾痛相救憂思
相感生則相歡死則相哀此之謂骨肉之親神出于思
而應乎心兩精相得豈待言哉
見子目明吳人陳遺少為郡吏母好食燋飯遺在役恒
𢃄囊每煮食瀌其燋以獻母孫恩作亂遺随例奔逃母
憶遺晝夜哭泣遂失明遺脱難還家入門見母再拜號
泣母目忽然開朗(孝子傳)
刺血點目偽蜀拔山軍卒李夢旗經敵擒歸岐陽老母
悲泣因瞽兩目夢旗在岐陽虔祈切至願見慈母三載
方還夢旗刺股血點母眼即時如故乃知孝道感通其
昭然耳
繼母
如母傳曰繼母何以如母繼母之配父與因親母同故
孝子不敢殊也(儀禮)
放贒子殷高宗武丁有賢子曰孝已事親一夜五起其
母早死高宗信后妻之言放之而死天下哀之(帝王世紀)
掇蜂尹吉甫周卿士子伯竒母早亡吉甫更娶後妻妻
乃譛之于吉甫曰伯竒見妾美欲有邪心吉甫曰伯竒
慈仁豈有此也妻曰置妾空房中君登樓察之妻乃取
毒蜂綴衣領令伯竒掇之於是吉甫大怒放伯竒于野
宣王出遊吉甫從之伯竒作歌以感之宣王聞之曰此
放子之辭也吉甫乃求伯竒而感悟遂射殺其妻(琴操)
羊誓陳元字子元陳侯太子七歲喪母父更娶周氏有
子曰昭周氏䜛元侯將殺元昭欲先死元不聽引白羊
誓曰孝者羊血逆上一丈三尺一如誓言周后又讒之
侯怒令元自殺元投遼水有大魚負之元曰我罪人也
魚乃去昭從後來以問魚者云投水死矣昭氣絶良久
曰吾兄也又投水而死(蕭廣濟孝子傅)
誠感應慎字仲華為東平相事後母至孝精誠感應梓
樹生廳前屋上徙置府庭繁茂長大
掃舍薛包好學篤行喪母以至孝聞父娶後妻而贈苞
分之令出苞日夜號泣不能去至被毆杖不得已廬于
舍外旦入而掃父怒又逐之乃廬于里門晨昏不廢積
歲餘父母慙而還之(汝南先贒傳)
織屨翟方進年十二三失父為太守府小吏因病歸家
辭其后母欲西至京師授經母憐其幼随至京師織屨
以給方進積十餘年至宰相母尚在(漢書)
去梯劉表子曰琦琮表初以琦貎類已乃愛之及後為
琮娶其後妻蔡氏之姪蔡氏遂爱琮而惡琦毁譽之言
日聞于表表惑躭後妻每信受焉又妻弟蔡瑁外甥及
張允並得幸于表又睦於琮而琦不自寧(後漢)琦每欲與
諸葛亮謀自安之術亮輒拒塞未與處畫琦乃將亮游
觀後園共上樓飲宴之間令人去梯因謂亮曰今日者
上不至天下不至地言出于口入于吾耳可以言未亮
荅曰君不見申生在内而危重耳在外而安乎琦意感
悟隂規出計(蜀志)
黃雀入幕王祥字休徵瑯瑘人至孝繼母朱氏不慈由
是失爱于父令掃除牛下祥愈恭敬父母有疾衣不解
𢃄母令守丹㮈實每風雨則抱而泣母嘗思黃雀炙忽
有黃雀數十飛入幕遂以供養(晉書)
扣冰得魚王延九歲喪母行孝有聞后母卜氏御之無
道延恭事彌謹卜常取蒲&KR0034;敗麻與之貯衣延知而不
言卜冬月杖之流血令求生魚延扣冰慟哭而得與之
卜乃心悟撫之如所生也(三十國春秋)
夢虎免難衡農字剽卿東平人少孤事繼母至孝嘗宿
於他舍夜雷雨頻夢虎嚙其足農呼妻相出于庭叩頭
三下屋忽然而壊壓死者三百餘人唯農夫妻獲免(搜神)
(記)
瘞子散騎常侍袁瑜薦會稽郭道事繼母至孝家貧産
子憂不能字謂其妻曰傷慈以終孝吾無恨也遂瘞之
(裴子野志略)
莫辨兄弟高謙之字孝讓事後母李以孝聞李亦撫育
過于已生人莫能辨其兄弟所出同異論者兩重之(魏書)
泉出宋思禮字過庭事繼母以孝聞補蕭縣主簿會天
旱井池涸母羸疾非泉水不適口思禮憂懼且禱忽有
泉出諸庭味甘寒日不乏汲縣人異之尉柳晃為刻石
頌其感(唐書)
為弟驅驢盧操字安節河東人事繼母張氏以孝聞張
氏生三子每命操為三子執勤主炊操執勤不以為勞
張誨其子讀書三子每出張命操随驢以催之即執鞭
引䋲如僮僕三子復謂曰随驢何如我讀書操曰不讀
書所以逐驢恒為三子詬詈操為涕泣拜而解之後明
經擢第(史系)
叱殺五代安重榮雖武夫而曉吏事有夫婦訟其子不
孝重榮授劍授其父使殺之其父泣不忍其婦從傍詬
罵奪其父而逐之問之乃繼母也重榮叱其母出後殺
之
兄弟
兄弟兄荒也荒大也故青徐人謂兄曰荒弟第也相次
第而生也(釋名)
寵弟鄭莊公弟共叔叚居京謂之京城太叔祭仲諫曰
都城過百雉國之害也無使滋蔓蔓草猶不可除况君
之寵弟乎
屬弟宋穆公疾召大司馬孔父而屬殤公焉曰先君舍
與夷而立寡人寡人弗敢忘若大夫之靈得保首領以
沒先君若問與夷其將何辭以對請子奉之以主社稷
寡人雖死亦無悔焉對曰羣臣願奉馮也公曰不可先
君以寡人為賢使主社稷若棄德不讓是廢先君之舉
也豈曰能賢昭光先君之令德可不務乎吾子其無廢
先君之功使公子馮出居于鄭八月庚辰宋穆公卒殤
公即位君子曰宋宣公可謂知人矣立穆公其子饗之
命以義夫
義嗣吳諸樊既除喪將立季札辭曰曹宣公之卒也諸
侯與曹人將立子臧子臧去之以成曹君君子曰能守
節君義嗣也誰敢㚥君有國非吾節也札雖不才願附
於子臧以無失節固立之棄其室而耕乃舍之
家督朱公居於陶生少子少子及壯而朱公中男殺人
囚于楚朱公告其少弟往視之乃装黃金千鎰置褐器
中載以一牛車且遣其少子朱公長男請欲行不聽長
男曰家有長子曰家督今弟有罪大人不遣乃遣少弟
是吾不肖欲自殺其母為言公從之長男竟持其弟喪
歸至其母及邑人盡哀之唯朱公獨笑曰吾固知必殺
其弟也彼非不爱其弟也顧有所不能忍者也是少與
我俱見苦為生難故重棄財至如少弟者生而見我富
乘堅驅良逐狡兔豈知財所從來故輕去之昔日吾所
以為欲遣少子固為其能棄財故也而長者不能故卒
以殺其弟事之理也無足悲者吾日夜固以望其喪之
來也(越世家)
粥庶母子柳之母死子碩請具子柳曰我何以哉碩曰
請粥庶弟之母子柳曰如之何其粥人之母以葬其母
也不可既葬子碩欲賻布之餘具祭器子柳曰不可吾
聞之也君子不家于喪請班諸兄弟之貧者(檀弓)
為衰成人有其兄死而不為衰者聞子臯將為成宰遂
為衰成人曰蠶則績而蠏有匡范則冠而蝉有綏兄則
死而子臯為之衰(上)
布粟歌淮南厲王長高祖少子也有罪文帝徙之于蜀
不食而死民作歌歌淮南王曰一尺布尚可縫一斗粟
尚可㫪兄弟二人不能相容(漢書)淮南歸國為黃屋左纛
稱東帝坐徙蜀嚴道死于雍上閔之封其四子為列侯
時民歌之曰一尺繒好童童一升粟飽蓬蓬兄弟二人
不能相容(淮南序)
雙生霍將軍妻一產二子疑所為兄弟或曰前生為兄
後生者為弟今雖俱日亦宜以先生為兄或曰居上者
宜為兄居下宜為弟居下者前生今宜以前生為弟旹
霍光聞之曰昔殷王祖甲一産二子曰嚚曰良以夘日
生嚚巳日生良則以嚚為兄以良為弟若以在上者為
兄嚚亦當為弟㫺許釐莊公一産二女曰妜曰茂楚大
夫唐勒一産二子一男一女男曰貞夫女曰瓊華皆以
先生者為長近代鄭昌旹文長蒨并生二男勝公一生
二女李黎生一男一女并以前生者為長霍氏亦以前
生為兄焉(西京雜記)
相似有張伯偕仲偕兄弟形貎絶相類仲偕妻新粧竟
忽見伯偕乃戲問曰今日新粧飾好不伯偕應之曰我
伯偕也妻慚乃趋避之湏臾又皆伯偕猶以為仲偕復
呼之曰向大錯誤認伯偕是卿伯偕曰我故伯偕也(風俗)
(通)濟北李登為從事吏病得假皈自嫌不甚羸瘦謂䨇
生弟寧我兄弟相似不得别汝差類病者代我應府後
人所言廢事相見時弊久弟大怒曰濟北而乃欲相為
也
闘得兄陳留太守太山吳文章少孤遭憂衰之世與兄
伯武相失别二十年後會下邳市争計共鬪伯武毆之
文章欲報擊之心中惻愴手不能舉大自怪也因投杖
于地觀者咸嗤笑之因還相尋問乃親兄也相持啼泣
觀者復曰兄杖弟不得報兄向者所笑乃其義也(上)
坐兄北鄉田蚡封武安侯為丞相召客飲坐其兄蓋侯
北鄉自坐東鄉以為漢相尊不可以兄故私撓由此滋
驕(漢書)
讓產讓金廣漢汝婦者汝敦之妻也居世殷富兄弟早
孤而嫂貪恡敦所以受田宅奴婢三百餘萬悉讓于兄
裁留園地數十畝起舍耕作口中得金一器敦以示妻
曰本言讓先祖所有也此非其所有耶敦曰固吾意也
乃俱擔金與兄嫂嫂初謂叔窮乏來欲借貸有不悦之
色見金而喜兄乃惻然感悟棄妻還金(列女傳)
大才晩成馬援字文淵扶風茂陵人也援三兄況余員
并有才能王莾時皆為二千石援年十二而孤少有大
志諸兄竒之嘗受齊詩意不能守章句乃辭況欲就邊
郡田牧況曰汝大才當晩成良工不示人以朴且從所
好會況卒援行服朞年不離墓所敬事寡嫂不冠不入
廬(後本傳)朱勃字叔陽年十二能誦詩書常候援兄況勃
衣方領能矩步辭言嫻雅援裁知書見之自失況知其
意乃自酌酒慰援曰朱勃小器速成智盡此耳卒當從
汝禀學勿畏也勃未二千石扶風請試守渭城宰及援
為將軍封侯而勃位不過縣令援後雖貴常待以舊恩
而卑侮之勃愈身自親及援遇讒唯勃能終焉(東觀記)
行義杜林字伯山博物洽聞時稱通儒初為郡吏王莾
敗客河西魏囂深相敬待林雖拘于囂而終不屈節弟
成物故囂聽林持喪歸既遣而悔追令刺客楊賢于隴
坁遮殺之賢見林身推鹿車載致弟喪廼歎曰當今之
世誰行義我雖小人何忍殺義士因亡去(後漢)
讓國鄧彪字智伯南陽人也父邯世祖中興從征伐以
功封&KR0008;侯彪少脩孝行厲志清高與同郡宗武伯翟敬
伯陳綏伯張弟伯同志好齊名稱南陽五伯彪以嫡長
為世子邯薨當嗣爵讓國與異母弟鳳明帝高其節詔
書聽許鳳襲爵彪仕州郡(東觀記)
諫兄受遺鄭均字虞仲任城人也治尚書好黃老澹泊
無欲清静自守不慕遊宦兄仲為縣游俠頗受禮遺均
數諫止不聽即脱身出歲餘得數萬錢歸以與兄曰錢
盡可復得為吏坐贓終身捐棄兄感其語遂為廉潔稱
清白吏(上)
自撾繆肜字預公少孤兄弟四人皆同財業及各娶妻
諸弟遂求分異又數有鬪争之言肜自掩戸自撾曰繆
肜汝脩身謹行學聖人之法將以齊整風俗奈何不能
正其家乎弟及諸婦聞之悉叩頭謝罪遂為敦睦之行
(後漢書)
兄弟同被姜肱字伯淮與二弟伯海季江俱以孝行著
聞其友爱天至常共起卧及各娶妻兄弟相戀不能别
寢以繼嗣當立乃逓往就室肱嘗與季江謁郡夜于道
遇盗欲殺之兄弟相更争死賊遂兩釋焉但攔奪衣資
而已既至郡中見肱無衣服怪問其故肱話以他辭終
不言盗盗聞遂感悔后乃求見謝罪還所略物肱不受
勞而遣之(上)
服食不偏李銓字元機平邱人也少聦慧有志行銓兄
全前母子後母甚不爱也而衣食皆使下銓銓始年五
歲覺已衣勝兄即脱不着湏兄得與同然後服之其母
遂不得有偏及長銓内匡其母外奉其兄故閨門雍睦
為拜族所稱(江微陳留志)
割臂洒骨陳業字文理業兄度海傾命時依止者五六
十人骨肉消爛而不可辨别業仰皇天誓后土曰聞親
戚者必有異焉因割臂流血以洒骨上應時欿血餘皆
流去(謝承會稽先賢傳)
二黃黃穆字伯開博學為山陽守有德政弟奐字仲開
武陵太守貪穢無行武陵人諺曰天有冬夏人有二黃
言不同也(襄陽耆舊傅)
飲酖代弟汝南李洪為太尉掾弟殺人當死洪自刻詣
閣乞代弟命便飲酖而死弟用得全(孔融汝潁優劣論)
二應應劭字仲遠弟珣字季瑜生二子瑒字德璉璩字
休璉咸以文章顯(後漢魏志)二應克聦亦表汝墳(後書贊)
二難陳元方子群字長文季方子忠字孝先各論其父
功德爭之不能决咨于太邱太邱曰元方難為兄季方
難為弟(世說)一作元方難為弟季方難為兄(上)王珉小字
僧彌少有才藝名出珣右語曰法護非不佳僧彌難為
兄法護珣小字(晉傳)
左右手袁譚攻尚譚敗還欲更攻尚問王脩曰計將□
出脩曰兄弟者左右手也譬人將鬪而斷其右手曰我
必勝若如是者可乎夫棄兄弟而不親天下其誰親之
屬有讒人交搆其間以求一朝之利願塞耳勿聽也(後漢)
成都王穎將討長沙王義卲續諫曰臣聞兄弟如左右
手今明公當天下之任而欲去一手乎續竊惑之(晉傅)
二龍漢末陶邱洪薦劉繇欲令舉茂才刺史曰前年舉
公山(岱)奈何復舉正禮乎洪曰若明使君舉公山于前
擢正禮于後所謂馭二龍于長途騁騏驥于千里不亦
可乎(吳志)慕容德以右僕射封嵩為左僕射尚書韓&KR1202;為
右僕射時嵩&KR1202;並年三十又以嵩弟融為西中郎將&KR1202;
弟軌為東中郎將嵩等俱拜帝臨軒詔令四人同入嵩
等升殿方謝帝顧曰躍二龍于長途騁雙驥于千里朝
野榮之(張詮南燕書)謝舉字言揚幼好學與兄覽景滌齊名
舉為太常博士與覧俱與元會江淹一見並將欽挹曰
所謂馭二龍于長途者也(南史)江革建安王為雍州刺史
表求管記以革為征北記室参軍𢃄中廬令與弟觀少
長共君不忍離别苦求同行以觀為征北行参軍兼記
室時沈約任昉與革書云比聞雍府妙選英才文房之
職揔卿昆季可謂馭二龍于長途騁騏驥于千里矣(上)
不私諸葛瑾字子瑜琅瑘陽郡人也為孫權長史建安
二十年權遣瑾使蜀與其弟亮但公會相見退無私面
(吳志)孫權報陸遜曰元德昔遣孔明至吳孤嘗與子瑜曰
卿與孔明同産且弟随兄于義為順何以不留孔明孔
明若留從卿者孤當以書解元德意自随人耳子瑜逹
孤言弟亮以夫身于人委質定分義無二心弟之不留
猶瑾之不往也
各在一國諸葛瑾弟亮及從弟誕并有盛名各在一國
於時以為蜀得其龍吳得其虎魏得其狗誕在魏與夏
侯元齊名瑾在吳吳人服其宏量(世說)
置毒棗蔕魏文帝忌其弟任城王驍壯因在卞太后閤
圍棋并噉棗文帝以毒置諸棗蔕中自選可食者而進
王弗悟遂雜進之既中毒大后索水救之帝預敇左右
毁缾罐太后徒跣趋井無以汲湏臾遂卒復欲害東阿
太后曰汝已殺我任城不得復殺我東阿(上)
清發劉寔字子真平原高唐人也弟知字子房貞潔有
兄風為穎川太守平原管輅嘗謂人曰吾與劉穎川兄
弟語使人神思清發昏不假寐自此之外殆白日欲寢
矣(晉書)
不使親疎齊王當出藩而王濟諫請無數又累遣常山
王與婦長廣公主共入稽顙陳乞留之世祖甚恚謂王
戎曰我兄弟至親今出齊王自朕家計而甄德王濟連
遣婦入来生哭人耶濟尚如此况餘者乎濟自此被責
左遷國子祭酒(晉諸公贊)武帝語和嶠曰我欲先痛罵王武
子然後爵之嶠曰武子雋爽恐不可屈帝遂召武子苦
責之因曰知愧不武子曰尺布斗粟之謠常為陛下恥
之他人能令疎親臣不能使親疎以此愧陛下(世說)
二俊陸機與弟雲並有俊才司空張華見而悅之曰平
吳之利在獲二俊(晉陽秋)蔡司徒在洛見陸機兄弟住参
佐廨中三間瓦屋士龍住東頭士衡住西士龍為人文
弱可受士衡長七尺餘聲作鐘聲言多慷慨(世說)張華見
禇陶語平原陸曰君兄弟龍躍雲津顧彥先鳳鳴朝陽
(上)婉婉長離陵江而翔長離云誰咨爾陸生(潘安仁陸機詩)雲
六歲能屬文與兄機齊名雖文章不及機而持論過之
號二陸幼時吳尚書閔鴻見而竒之曰此兒若非龍駒
當是鳳雛(晉書)成都王穎陸機弟躭亦有清譽與雲同遇
害孫惠與朱誕書曰不意三陸相携闇朝一旦湮滅道
業淪喪痛酷之深荼毒難言國喪儁望悲豈一人其為
州里所痛悼如此(上)
三張安平張載字孟陽博學有文章弟恊字景陽與載
齊名亢字季陽才藻不逮二昆亦有屬綴時人謂載協
亢陸機雲曰二陸三張(上)張協信都人兄弟三人俱善
屬文語曰二陸入洛三張減價(寰宇記)
三窟王衍雖居宰輔之重不以經國為念而思自全之
計乃以弟澄為荆州族弟敦為青州因相謂曰荆州有
江漢之固青州有負海之險二人在外而吾留此足以
為三窟矣識者鄙之
在三衛玠字叔寳為太子洗馬永嘉四年南至江夏與
兄别于梁里澗語曰在三之義人之所重今日忠臣致
身之運可勉乎行至豫章乃卒(衛玠别傳)
遺書不荅李矩表郭誦為楊武將軍履敗石生誦弟元
為賊所執賊遣元以書說矩曰去年東平曹嶷西賓猗
盧矩如牛角何不歸命矩以示誦曰昔王陵母在賊猶
不改意弟當何論石勒復遺誦塵尾馬鞭以示殷勤誦
不答(晉書)
第五何準字幼道廬江灊人驃騎將軍充第五弟也雅
好高尚徵聘一無所就充位居宰相權傾人主而準散
𢃄衡門不及世事于時名德皆稱之(中興書)驃騎勸之令
仕荅曰予弟五之名何必减驃騎(世說)
家弟戴安道(逵)既厲操東山而其兄欲建式遏之功謝
太傅曰卿兄弟志業何其太殊戴曰下官不堪其憂家
弟不改其樂(上)
輕侮和嶠為少保散騎常侍性至儉恡嶠同母弟郁素
無名稱嶠輕侮之此以為捐
餘年代弟太元中有一師從遠來莫知所出云人命應
終有人樂代則死者可生若逼人求代亦復不過少時
人聞此咸怪其虚誕王子猷子敬兄弟特相和睦子敬
疾屬纊子猷謂之曰吾才不如弟位亦通塞請以餘年
代弟師曰夫生代死者以己年限有餘得以足亡者耳
今賢弟命既應終君侯筭亦當盡復何所代子猷先有
背疾子敬疾篤恒禁往來聞亡便撫心悲惋都不得一
聲背即潰裂推師之言信而有實(幽明錄)
火攻周仲智飲酒醉瞋目還面謂伯仁曰君才不如弟
而横得重名湏臾舉爉燭火擲伯仁伯仁笑曰阿奴火
攻固出下策耳(世說)
投牋冰開河内荀儒字君林乘冰省舅氏䧟河上而死
兄倫字君文求尸積日不得設祭水側又投牋與河伯
一宿岸側冰開手執簡浮上淪又牋謝之(異苑)
謗免散騎常侍祖納初與弟約不睦中宗甚任約疎納
納乃言于中宗曰約為人外有國士之形内懷凌上之
性抑而使之可也若假其權必為亂階中宗弗納納遂
以兄弟相謗免官及後約為逆論者始知納忠誠(晉書)
事兄如父謝弘微少孤事兄如父兄弟友睦之行世莫
能及不言人長短兄曜好臧否人物每言論常以他語
亂之(宋書)
咨行蔡廓奉兄軌如父家事小大皆諮而後行公禄賞
賜一皆入軌有所資湏為就典者請焉從高祖在彭城
妻郄氏求夏服廓荅曰知湏夏服計給事自應相供無
容别寄軌時為給事中(上)
為兄憎述謝景仁爱其第三弟甝而憎述嘗設饌請宋
武帝希命甝豫坐而帝召述述知非景仁夙意又慮帝
命之請急不從帝馳遣呼述湏至乃飱及景仁疾述盡
心視湯藥飲食必嘗而後進衣不解𢃄不盥櫛者累旬
景仁深感愧焉友爱遂篤及景仁卒哀號過禮景仁肥
壯棺木數具皆不合用述哀惶親選乃獲焉(南史)
腰鼓兄弟沈懷文三子淡深冲冲仕齊為御史中丞與
兄淡深名譽有優劣世號為腰鼓兄弟淡深并歴御史
中丞兄弟三人并為司直晉宋所未有也(南史二十四)
着衣後應劉瓛字子珪弟璡字子璥方軌正直兄瓛夜
隔壁呼璡共語璡不答方下床着衣立然後應瓛問其
久璡曰向着衣未竟(南齊)
斫樹更生趙拔扈新城人也兄震動富于財大守樊文
茂求之不已因弑之拔扈亡命聚黨至杜樹呪曰文茂
殺拔扈兄今欲報之若事克斫樹處更生不克即死二
宿三枿生十丈餘人間傳以為神附者十餘茂遂殺文
茂(南史孝義傳)
玉昆金友王琳齊代取梁武帝妹有子九人并知名長
子銓字公衡美風儀善占吐尚武帝女永嘉公主銓雖
學業不及弟錫而孝行齊焉時人以為銓錫二王可謂
玉昆金友(南史)
兩到到溉字茂灌撝弟子也父坦齊中書郎溉少孤貧
與兄沼弟洽俱知名起家王國左常侍樂安任昉大相
賞好提携溉洽二人廣為聲價(南史)時以溉洽兄弟比之
二陸故世祖贈詩曰魏世重雙丁晉朝稱二陸何如今
兩到復似凌寒竹(梁書)
奉嫂甚謹劉潜字孝儀彭城人幼孤與兄弟相厲勤學
并工屬文内行尤篤兄孝熊早卒孝儀奉寡嫂甚謹家
内巨細必先咨决與妻子朝夕供侍未嘗失禮時人以
此稱之
雙璧陸暐字道暉與弟恭之季順并有時譽洛陽令賈
禎見其兄弟歎曰僕以老年更睹雙璧又嘗兄弟共候
黃門郎孫惠慰惠慰謂諸賓曰不意二陸復生坐隅吾
德謝張公無以延譽暐與恭之晩不和睦為時所鄙(魏書)
蜂腰周弘正幼孤及第弘直俱為伯父捨所養弘正醜
而不陋言而能談誹諧似優剛腸似直善元理為當世
所宗自稱有才無相弘直方雅氣調高于次昆或問三
周熟賢人曰若蜂腰矣(南史)
兩周臺城䧟周弘正為侯景所得及僧辯東討弘正先
至僧辯飛騎迎之及見歡甚僧辯即日啓元帝手書與
弘正仍遣使迎之謂朝士曰晉氏平吳喜獲二陸今我
討賊亦得兩周及至禮數甚優朝臣無比(上)
聚廳同食楊播字元慶家世純厚並敦義讓昆季相事
有如父子播剛毅椿津恭謙與人言自稱名字兄弟旦
則聚于廳堂終日相對未曾入内有一美味不集不食
廳堂間往往幃幔隔障為寢息之所時就休偃還共談
笑椿年老曾他處醉歸津扶侍還室仍假寐閤前承候
安否椿津年過六十并登台鼎而津常参問旦暮子姪
羅列階下椿不命坐津不敢坐椿每近出或日斜不至
津不先飯椿還後乃共食食則津親授匙箸味皆先嘗
椿命食然後食津為司空於時府主皆引寮佐人命津
求官津曰此事湏家兄裁之何為見問初津為肆州椿
在京宅每有四時嘉味輒固使次附之若或未寄不先
入口椿每得所寄輒對之下泣(魏書)
白眉馬子結兄弟三人皆涉文史楊休之牧西兖子廉
子尚子結與諸朝士各有詩言贈休之揔為一集酧荅
即詩云三馬俱白眉者也(北齊書)
一時之選温大雅字彦弘性至孝少好學以才辨知名
在隋與顔思曾俱在東宫彦博與思魯弟愍楚同直内
史省彦博與愍楚弟遊秦典校秘閣二家兄弟各為一
時人物之選少時學業顔氏為優其後職位温氏為盛
(舊唐書)
三鳳薛元敬與收及族兄德音齊名世稱河東三鳳收
為長離德音為鸑鷟元敬年少為鵷鶵武德中為文學
舘學士如晦嘆曰小記室不可得而親不可得而疎(上)
兩絶張知謇與兄知元知晦弟知泰知默五人勵志讀
書皆以明經擢第俱為顕官知謇自德州入計則天重
其才幹又目其狀貎過人命畫工寫之以其本賜之曰
人或有才必無其貎卿家昆季可謂兩絶時人稱之(上)
雙舉張楚金少有志行事親以孝聞初與兄越石同預
鄉貢進士州司馬將罷越石而薦楚金辭曰以順則越
石長以才則楚金不如固請俱退時李勣為都督嘆曰
貢士本求才行相推如此何嫌雙舉也乃俱荐擢第(上)
合丹劉巨麟開元中為廣州刺史弟仲邱為麗政殿學
士兄弟友爱有羅浮道者為巨麟合丹劑將分半以遺
仲邱命刀中破之分銖無差焉(傳載)
古荀陸陸景融于象先后母弟也象先被笞景融諫不
入則自楚母為損威人多其友(新唐)象先弟景倩景融景
獻景裔皆有美譽僧一行少時與象先昆弟相善常謂
人曰陸氏兄弟皆有才行古之荀陳無以加也(舊唐)象先
本名景初
杞梓中書令張說重詞學之士知集賢書院韋述張九
齡許景先袁暉趙令㬢孫逖王翰常遊其門趙令㬢兄
冬日弟和璧居貞安貞頥貞等六人述弟逌逌迥退廵
亦六人並詞學登科說曰趙韋昆季今之杞梓也(上述傳)
不引進李揆在相位其兄皆自有時名滯于冗官未嘗
引進揆既黜官數日其兄皆改為司門員外郎(舊唐)
夢神劉師貞兄有疾經旬日不絶師貞衣不解結日一
食為讀道德經夢神人曰若兄苦風取胡王使者酒漬
服即愈師貞求之藥肆皆不能曉忽夢見母曰胡王使
羌活也覺而求之兄遂即愈(史系)
償博滎陽鄭還古天性孝友弟齊古好博戲賭錢還古
帑臧中物雖妻之寳玩恣其所用齊古得之輒盡還古
每出行必封管鑰付家人曰留待二十九郎償博勿使
别為債息為惡人所䧟也弟感其意為之稍節(因話錄)
詔書疊至左丞盧渥字子章軒冕之盛近代無比伯仲
四人咸居顯列乾符初母憂服闋渥自前中書舍人拜
陜府觀察使弟沼前長安令除給事中弟沅自前集賢
校理除左拾遺弟治自畿尉遷監察御史詔書疊至士
族榮之及赴任陜郊洛城自居守分司朝臣以下設祖
筵洛城為之一空都人聳觀亘數十里諸朝客已携酒
饌出城者散于田野選勝四起歌樂四起飄然若澧州
上已會稽禊事也無貴無賤及暮醉歸有白髯馹吏聲
指曰某自擁篲清郵五十載未嘗觀祖送之盛有如此
者渥題詩於嘉祥馹云(唐闕史)
寄箋韓浦韓洎咸有詞學洎常輕浦語人曰吾兄為文
譬如䋲樞草舍聊庇風雨予之為文是造五鳳樓手浦
竊聞其言偶得蜀箋以詩贈洎曰十樣蠻箋出益州寄
來新自涴溪頭老兄得此全無用助爾添脩五鳳樓(談苑)
邀福王平甫該洽善議論與其兄介甫論新政多援據
介甫不能聽姪雱病亟介甫命道士作醮大陳楮錢平
甫曰兄在相位湏要令天下後世人取法雱雖疾邱之
禱久矣為此奚益且兄嘗以君法䋲吏㚥今以楮錢邀
福安知三清門下獨不行君法耶(曲淆舊聞)
一隊李漢英與昆弟同遊倡舘題壁而去有滑稽子書
昔人鴈詩于傍曰兩行何處閑文字一隊誰家好弟兄(遯齋閒覧)
馬闘慕容瘣父涉歸分部落七百戶與長庶子吐谷渾
分馬以給之瘣嗣位而二部馬闘瘣怒遣使讓渾曰先
公分建有别奈何不相遠離而令馬有闘傷渾曰馬食
水草闘其常姓何故怒及于人兄弟至親而闘及于馬
當去女萬里于是遂西移八千里瘣後悔之遣乙那樓
追渾謝之乃擁回渾馬馬東行數百步輒悲鳴西奔如
是者十餘樓曰此非人事遂附隂山面黃河晉永嘉之
亂南遷隴右瘣以孔懷之思作阿干歌歲暮窮思常歌
之乃携垂僣號以為軰后大曲(前燕錄)鮮卑謂兄為阿干
(晉書渾傳)
折箭吐谷渾阿柴有子二十人疾病命諸子各獻一箭
取一箭授其弟慕利延使拆之慕利延拆之又取十九
箭使拆之慕利延不能拆阿柴乃諭之曰女曹知之乎
孤則易拆衆則難摧汝曹當戮力一心然後可以保國
寧家言終而卒
破荆京兆田真兄弟三人共議分財生貲皆均平惟堂
前一株紫荆樹共議欲破三片明日就截之其樹即枯
死狀如火然真往見之大驚謂諸弟曰樹本同株聞將
分斫所以顦顇是人不如木也因悲不自勝不復解樹
樹應聲榮茂兄弟相感合財寳遂為孝門真仕至大中
大夫(齊諧記)陸機詩三荆觀同株
以子易弟上郡王雋字玄英有幹藝之稱雋年七八歲
随兄密子元直西入涼州路中粮匱密留元直于途乞
丐民間比還隽為賤所掠元直逃免密乃將元直追賊
叩頭求哀曰人情自當皆爱其子但此弟未生家君見
背孤遺相長以至于今請以元直易雋賊相謂曰以子
易弟義之大也于是以雋密受元直而去密後亡雋勺
飲不入口者五日雖服喪朞年而心喪六載(前趙錄)
争死袁彖字緯才拜廬陵王諮議時南郡江陵縣人荀
蔣之弟胡之婦為曾口寺沙彌所淫夜入苟家蔣之殺
沙門為官司所檢蔣之列家門穢行欲告則恥欲忍則
不可實已所殺胡之列又如此兄弟争死江陵令宗躬
啟州荆州刺史廬江王求博議彖曰夫迅寒急節乃見
松筠之操危機迥搆方識貞孤之風竊以蔣之胡之殺
人原心非暴辯讞之日友于讓生哀感行路昔文舉引
謗獲漏疎網若䧟以深刑實傷為善由是兄弟免死(南史)
相敬房景先沉敏方正事兄恭謹出告反面晨昏参省
側立移時兄亦危坐相敬如賓客兄曾寢疾景先侍湯
藥衣冠不解形容毁瘁親友莫不哀之(魏書)
願為兄李密聘吳吳主與羣臣汎論道義謂寧為人弟
密曰願為人兄矣吳主曰何以為兄密曰為兄供養之
日長吳主及羣臣皆稱善(華陽志)
天中記卷十七
