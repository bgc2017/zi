天中記卷五
明陳耀文撰
夏
朱明夏曰朱明亦云長嬴(爾雅)朱明盛長敷與萬物敷華
就實既阜既昌(漢郊祀歌)
任方南方者何也任方也任方者物之方任何以為之
夏夏者假耆吁茶萬物養之外者也故曰南方夏也(尚書)
(大傳)夏大也為萬物長大也夏謂南者南任也(三禮義宗)夏為
樂南方為夏夏興也南任也是故萬物莫不任興蕃殖
充盈樂之至(鄒子)
炎帝執衡漢魏相奏曰南方之神炎帝乘離執衡司夏
月令夏月其日丙丁其帝炎帝其神祝融三禮義宗火
正曰祝融者祝甚也融明也言夏時物氣甚明也
蕃秀夏三月此謂蕃秀天地氣交萬物華實(素問)
南陸夏日月行東南赤道曰南陸(易通綂圖)日行南陸謂之
夏(續漢志)日之行夏南從赤道長育萬物月為之佐(月令注)
斗南指鶡冠子曰斗柄南指天下皆夏孝經說曰斗指
午為夏
陽上夏者陽氣畢上故萬物長(管形勢)禮三年一祫五年
一禘禘祭以夏四月夏者陽氣在上隂氣在下故正尊
卑之義也(後張純傳)
火王夫在地為火在天為日夏則火王其精在天温煖
之氣養生百木是其孝也(後荀爽傳)
九暑南方曰日其時曰夏其氣曰陽陽生火與氣九暑
乃至時雨迺降五穀百果乃登此謂日德(管四時)
九夏梁元帝纂要曰夏曰朱夏炎夏三夏九夏天曰昊
天風曰炎風節曰炎節草曰茂草雜草木曰蔚林茂林
密樹茂樹
夏律四月律謂之中吕何言陽氣極將彼故復中難之
也五月律謂之蕤賓何蕤者下也賓者敬也言陽氣上
極隂氣始賓敬之也六月律謂之林鍾何林者衆萬物
成熟種類衆多也(白虎通德論)
月建四月之辰謂為己巳者起也物至此時畢盡而起
也五月之辰謂為午午者長也大也言物皆長大也六
月之辰謂之未未者味也言時萬物向成有滋味也(晉樂)
(志)
夏節立夏為四月節小滿為四月中氣小滿者言物長
於此小得盈滿芒種為五月節夏至為五月中氣芒種
者言有芒之穀可稼種也小暑為六月節大暑為六月
中氣小暑大暑者就極熱之中分為大小月初為小月
半為大(三綂歴)
六氣立夏之節初五日螻蟈鳴次五日蚯蚓出後五日
赤箭生次小滿氣初五日吳葵華次五日靡草死後五
日麥秋至次仲夏芒種之節初五日螗蜋生次五日鵙
始鳴後五日反舌無聲次夏至氣初五日鹿角解次五
日蜩始鳴後五日半夏生木减榮次季夏小暑之節初
五日温風至次五日蟋蟀居壁後五日鷹乃學習次大
暑氣初五日腐草化為螢次五日土潤溽暑後五日大
雨時行凡此六氣一十八候皆夏氣揚蕃秀之令故養
生者必敬順天時也(素問注)月令赤箭生作王瓜生吳葵
華作苦菜秀無木堇榮句
正月左傳曰六月辛未朔日有食之惟正月之朔慝未
作杜注正月夏之四月周之六月謂正陽之月慝隂氣
疏詩云正月繁霜鄭玄云夏之四月建巳純陽用事是
謂正月為正陽之月慝惡也人情愛陽而惡隂故謂隂
為惡未作謂隂氣未起也
隂月董仲舒曰陽德用事則和氣皆陽建巳之月是也
故謂之正陽之月四月陽雖用事而陽不獨存此月純
陽疑於無隂故亦謂之隂月(西京雜記)
孟夏孟夏戴勝降立秋促織鳴(考異)布穀鳴于孟夏蟋蟀
吟于始秋(後㐮楷傳)滔滔孟夏(九章)收恢台之孟夏(九辨)
始夏魯恭曰今始夏百穀權輿陽氣胎養之時(後漢書)
首夏纂要曰四月曰首夏謝靈運詩首夏猶清和
乏月四月也是謂之乏月冬穀既盡夏麥未登宜賑乏
絶救饑窮九族不能自活者救之無固藴蓄而忍人之
貧貪貨殖之宜忘種福之利君子弗取(四時纂要)
臯月爾雅五月為臯注五月得戊則曰厲臯
長夏岐伯曰春勝長夏長夏勝冬注長夏者六月也土
生於火長在夏中既長而王故云長夏也(素問)
諫獵紂嘗以六月獵於西土發民逐禽民諫曰今六月
天務覆施地務長養今盛夏發民逐禽而元元懸於野
君踐一日之苗而民百日不食天子失道後必無福紂
以為妖言而誅之後數日天暴風雨發屋折樹(太公金匱)
斷罟宣公夏濫於泗淵里革斷其罟而棄之曰古者大
寒降土蟄發水虞於是乎講罛罶取名魚登川禽而嘗
之寑廟行諸國人助宣氣也山不槎櫱澤不伐夭魚禁
鯤鮞獸長麑&KR0034;鳥翼鷇夘蟲舍蚳蝝蕃庶物也今魚方
别孕不教魚長又行網罟貪無蓻也公聞之曰吾過而
里革匡我不亦善乎是良罟也(國語)
招凉珠黑蚌珠千年一生燕昭王常懷此珠當盛暑之
月體自輕凉號消暑招凉之珠(拾遺記)
皓露曲洞庭山浮於水上其下有金堂數百間玉女居
之四時聞金石絲竹之聲徹於山頂楚懷王之時舉羣
才賦詩於水湄每四仲之節王常繞山以遊宴舉四仲
之氣以為樂章仲春律中夾鍾乃作輕風流水之詩醼
於山南時中蕤賓乃作皓露秋霜之曲(上)
鐶鑪元帝被病廣求方士漢中逸人王仲都者詔問所
能為對曰但能忍寒暑耳因為待詔至夏大暑日使暴
坐又環以十鑪火不言熱而身汗不出(桓子新論)
招商靈帝初平三年遊於西園起裸遊館千間引渠繞
砌乘船遊漾使宫人執篙檝摇漾渠中其水清澄以盛
暑之時奏招商之歌以來凉氣也渠中有望舒荷帝盛
夏避暑於裸遊館長夜飲宴帝嗟曰使萬歲如此則上
仙也(拾遺記)
竹篠飲語林曰陸機夏在洛忽思東頭竹篠飲語劉寶
曰吾思鄉轉深矣
腹熨棋局劉真長始見王丞相時盛暑之月丞相以腹
熨彈棋局曰何乃渹(吳人以冷為渹)劉既出人問見王公云何
劉曰丞相何竒止能作吳語及細唾也(語林)
小舫周鎮罷臨川郡還都未及上住泊清溪渚王丞相
往看之時夏月暴雨卒至舫至狹小而又大漏殆無復
坐處王曰胡威之清何以過此(世說)
高臥北窗陶潜嘗言夏月虚閒高臥北窗之下清風颯
至自謂羲皇上人(晉書)
重裘桑汲清河貝&KR0588;人力能扛鼎殘惡少恩六月盛暑
重裘累茵使十餘人扇之忽不清凉便斬扇者并州大
姓田蘭薄盛斬於平原士女慶賀奔走道路而歌之曰
奴為將軍何可羞六月重茵披狐(豹)裘不識寒暑斷人
頭雄兒田蘭為報讎中夜斬首謝并州(樂府廣題趙書同)
書裙羊欣年十二随父不疑為鳥程令吳興太守王獻
之愛之欣嘗夏月著新絹裙晝寢獻之入縣見之書裙
數幅而去(宋書)
雲物凝彩元魏高祖有事於方澤質明羣臣問起居高
祖曰昨日方澤殊自大暑遇天雲蔭密行人差得無弊
咸陽王禧曰陛下德感天地故雲物凝彩雖復雨師灑
埽風伯清塵豈過於此高祖曰伊洛南北之中此乃天
地氤氲隂陽風雨之所交會自然之應非寡德所能致
此(魏書)
盛夏嘘雪庾肩吾少事陶先生頗多藝術嘗夏會客向
室大嘘氣盡成雪(廣異記)
逐樹隂僕射魏收字伯起初習武不成改節讀書夏日
坐板床随逐樹隂諷讀累年床為之轉遂工辭令也(北齊)
宴蒲萄園唐高宗時天子饗會夏宴蒲萄園賜朱櫻游
豫惟宰相及學士得從從行給翔麟馬帝賦詩學士屬
和(李適傳)
紾絺乘小駟玄宗幸洛時屬炎暑上曰姚崇多計令力
士探回奏曰崇方紾絺乘小駟按轡木隂上乃命小駟
頓忘繁溽(開元遺事)
犀如意玄宗夏月授楊妃却暑犀如意(楊妃外傳)
冰獸贈王公楊國忠子弟以姦媚結識朝士每至伏日
取堅冰令工人鏤為鳳獸之形或餙以金環綵帶置之
雕盤中送與王公大臣惟張九齡不受此惠
含玉嗛津貴妃素有肉體至夏苦熱常有肺渴每日含
一玉魚兒於口中蓋籍其凉津沃肺也
紅汗貴妃每至夏月常衣輕絹使侍兒交扇鼓風猶不
解其熱每有汗出紅膩而多香或拭之於巾帕之上其
色如桃紅也
迎凉草李輔國家夏則於堂中設迎凉草其象類碧而
幹似苦竹葉細如松雖若乾枯而未嘗彫落盛暑掛之
窗戸間則凉風日至(杜陽編)
龍皮扇王元寶都中巨豪也家有皮扇製作甚精寶每
暑月宴客即以此扇置於坐前使新水洒之則颯然風
生酒筵之間客有寒色遂命撒去明皇亦曾差中使取
看愛而不授曰此龍皮扇子也(開元遺事)
冰絲裀康老子本長安富家子生計蕩盡遇老嫗持舊
錦褥貨鬻乃以半千獲之尋有波斯人見之乃曰此是
冰蠶絲所織暑月置於座滿室清凉即酬千萬(樂府雜錄)
龍髯拂元載有紫龍髯拂色如爛椹刻水晶為柄置於
堂中夜則蚊蚋不敢入拂之有聲鷄犬無不驚逸(杜陽編)
臨水宴李少師(宗閔)善飲酒與賓僚宴暑月臨水以荷為
杯滿酌密繫將近入口以筯刺之不盡則重飲讌罷有
人言昨飲大歡者公曰今日言歡則明前日之不懽無
論好惡一不得言(因話錄)
白龍皮李德裕嘗因夏日邀同列及朝士宴時畏景赫
曦咸有鬱蒸之苦既延入小齋列坐開尊煩署都盡清
颷凛冽如涉高秋及昏而罷出戸則火雲烈日熇然焦
灼有好事者求親信問之云此日以金盆貯水浸白龍
皮置於座末龍皮者新羅僧得自海中(劇談錄)
賦杞菊陸龜蒙自號天随子常食杞菊及夏五月枝葉
老硬氣味苦澁猶食不已因作杞菊賦以自廣云爾杞
未棘爾菊未莎其如余何
聯句文宗夏日與諸學士聯句曰人皆苦炎熱我愛夏
日長公權續曰薰風自南來殿閣生微凉五學士屬和
帝獨諷公權兩句令公權題於壁上字方圓五寸帝視
之嘆曰鍾王復生無以加矣(唐詩紀事)
澄冰帛同昌公主一日大會韋氏族於廣化里玉饌俱
列暑氣將甚公主命取澄冰帛以水蘸之掛于南軒良
久滿座皆思挾纊澄冰帛長八九尺似布而細明薄可
鑒中有龍涎故能消暑毒也(杜陽編)
造榜天陸扆累遷翰林學士始扆舉進士時方遷幸六
月牓出至是每盛暑他學士戲輒曰造牓天也以譏扆進
非其時
作夏課長安舉子落第者六月後不出謂之過夏多借
淨坊廟院作文章曰夏課時語曰槐花黃舉子忙(南部新書)
游浣花成都之俗每歲四月十九日士女泛舟浣花溪
之百花潭府尹亦至潭上置酒高會設水戲渡盡樂而
返相傳唐冀國夫人故事也冀國姓任漢上小家女任
媪嘗禱于神祠夢神人授以大珠覺而有娠明年四月
十九日而生年稍長奉什氏教甚謹有僧過其家瘡疥
滿體衣服垢弊見者心惡女獨敬事之一日僧持衣從
以求浣女欣然濯之溪邊每一漂衣蓮花輒應手而出
里人驚異求僧已不知所在因識其處為百花潭會唐
寧節度西川微服行民間見女心悦之拜其家納以為
妾寧妻死遂為繼室累封至冀國既貴每生日即來置
酒其家艤船江上訪漂衣故處徘徊終日後日因之遂
以為常四月十九日成都謂之浣花遨頭宴于杜子美
草堂滄浪亭傾城皆出錦繡夾道自開歲宴遊至是而
止故最勝於它時蜀人云雖戴白之老未嘗見溪花日
雨也(老學菴筆記)
鮫綃乾符末張建章為函州行軍司馬曾齎府戎命往
渤海遇風濤泊船忽為女仙邀至一島遺一鮫綃自齎
而進后唐明宗有事郊邱建章鄉人掌東序之寶見建
章所進鮫綃篋而貯之軸之如箸以紅線三道扎之亦
云夏天清暑展開可以滿室凛然(比夢瑣言)
撫軍蜀孟知祥其軍戰勝董璋時軍中暑熱知祥巡行
撫問三軍忻然如熱而濯
入寒泉天毒國最大暑熱夏木皆乾死民善沒水以避
日遇時暑常入寒泉之下(括地圖)
激凉風拂菻國盛暑之節乃引水潜流上通於屋宇機
制巧密人莫之知觀者唯聞屋上泉鳴俄見四簷飛澑
懸波如瀑布激氣成凉風(唐書)
南火李白夏日登龍興閣序槿榮芳園蟬嘯珍木蓋紀
乎南火之月也可以處臺榭居高明(本集)
夏樹夏雨夏樹名連隂夏雨名綿雨(陸機纂要)
麥秋百谷各以其初生為春熟為秋故麥以孟夏為秋
(蔡邕月今章句)
蒜枯謂夏必長而蒜麥枯謂冬必凋而竹栢茂日盛陽
宜暑夏天未必無凉日極隂宜寒隆冬未必無暫温也
(尸子)
曹處曹處季夏之位土地勁急音中徵其聲清以急(詩含)
(神霧)
離位離位克明火中宵見峯雲暮起景風晨扇(文粹)
鼓翣盛夏之時當風鼓翣隆冬之月嚮日然爐然而天
終不為冬夏易氣者寒暑有節不為人改變也(論衡)
斗建孟夏之月日月會於實沈而斗建巳之辰也仲夏
之月日月會於鶉首而斗建午之辰也季夏之月日月
會於鶉火而斗建未之辰也(月令鄭注)
立夏
迎夏立夏之日夜漏未盡五刻京都百官皆衣赤衣迎
夏於南郊(續禮儀志)逸禮曰夏則乘赤輅駕赤駵載赤旗以
迎夏於南郊其祭先黍與鷄居明堂正廟啓南戶(皇覽)
赤璋周禮大宗伯以青圭禮東方以赤璋禮南方注禮
東方以立春謂蒼精之帝而太昊勾芒食焉禮南方以
立夏謂赤精之帝而炎帝祝融食焉圭銳象春物初生
半圭曰璋象夏物半死疏云象萬物半死者夏時薺麥
死是半死云
盛德在火太史以先立夏三日謁於天子曰某日立夏
盛德在火天子乃齊立夏之日天子親帥三公九卿大
夫以迎夏於南郊(月令)
玄冰丸或問不熱之道答曰立夏之日或服玄冰丸或
服飛霜散及六壬六癸之符則不熱幼伯子王仲都此
二人衣之以重裘暴之於夏日周以十爐之火口不稱
熱身不流汗蓋用此方也(抱朴子)
四月八日
佛節佛以周昭王二十四年甲寅四月八日生于母之
右脇十九歲于四月八日夜半踰城往雪山入道六年
思道不食又四月八日成佛(歲華記麗)
浴佛荆楚人以四月八日諸寺設齋以五色香水浴佛
共作龍華會(歲時記)四月八日浴佛以都梁香為青色水
鬱金香為赤色水&KR0588;隆香為白色水附子香為黃色水
安息香為黑色水以灌佛頂(高僧傳)大慧禪師浴佛上堂
語云今朝正是四月八淨飯王宫生悉達吐水九龍天
外來捧足七蓮從地發(佛運綂紀)
百金襯齋宋王子鸞建齋灌佛張融獨襯百金
為母灌像劉敬宣四月八日見人灌佛乃下頭上金鏡
為母灌像因悲泣不自勝桓序歎息謂其父牢之曰卿
此兒既為家之孝子必為國之忠臣(宋書)
洗佛藥山四月八日見遵布衲洗佛云汝只洗得這箇
還洗得那箇遵云請將那人來山遂默然歸方丈密印
禪師曰藥山無風起浪被遵布衲一靠直得鋒鋩結舌
羅麽一場(印語錄)
結夏荆楚歲時記云四月十五日天下僧尼就禪刹掛
搭謂之結夏又謂之結制蓋夏乃長養之節在外行則
恐傷草木蟲類故九十日安居什苑宗規云祝融在候
炎帝司方當法王禁足之辰是什子護生之日至七月
十五日應禪寺掛搭僧尼盡皆散去謂之解夏又謂之
解制禪苑宗規云金風漸漸玉露瀼瀼當覺皇解制之
辰是法歲周圓之日大藏經云四月十五日坐樹下至
七月十五日僧尼坐草為一歲禪談語錄謂之法歲
櫻筍厨長安四月已後自堂厨至百司厨通謂之櫻筍
厨公餗之盛常日不同(秦中歲時記)
端午
天節五月五日午時為天中節(提要錄)
地臘五月五日為地臘五帝校定生人官爵血肉盛衰
外滋萬類内延年夀記錄長生此日可謝罪求請移易
官爵祭祀先祖(道書)
蓄蘭大戴禮曰五月五日蓄蘭為沐浴楚辭曰浴蘭湯
兮沐芳華荆楚歲時記今謂之浴蘭節
採艾懸戸玉燭寶典曰五月五日採艾懸於戶上荆楚
歲時記云五月五日荆楚人採艾以為人懸門戶上以
禳毒氣又曰宗則字文度常以五月五日未鷄鳴時採
艾見似人處攬而取之用炙有驗是日競採雜藥
蓄藥夏小正此月蓄藥以蠲除毒氣
朱索後漢書曰五月五日朱索五色印為門戸飾以難
上惡氣風俗通曰五月五日以五色絲綵繫臂辟兵及
鬼令人不病一名長命縷一名續命縷一名辟兵繒一
名五色縷一名五色絲一名百索裴玄新語曰五月五
日集五色繒辟兵余問伏君君曰青赤白黑以為四方
黃居中央名曰襞方綴于胷前以示婦人蠶功也織麥
&KR0008;懸于門以示農工成傳者誤以襞方為辟兵(&KR0008;音涓麥莖也)
角黍仲夏端五烹鶩角黍端初也謂五月初五日也俗
重五日與夏至同先節一日又以菰葉褁粘米以栗棗
灰汁煑令熟節日啖煑肥龜極爛去骨加鹽豉䔉蓼名
葅龜粘米一名糭一曰角黍蓋取隂陽尚包褁未分之
象也龜骨表肉裏陽内隂外之形取以贊時也(風土記)
蹋百草四民並蹋百草今人又有鬭百草之戲(荆楚歲時記)
條達端五又有條達等織組雜物以相贈遺孝經援神
契曰仲夏繭出婦人染練咸有作務玉燭寶典云此節
俻擬甚多其來尚矣又有日月星辰鳥獸之狀文繡金
縷帖畫獻貢所尊詩云繞臂雙條達是也
辟兵符或問辟五兵之道抱朴子曰以五月五日作赤
靈符著心前歲時記云今釵頭符是也
賜梟羹漢令郡國賜梟五月五日為梟羹賜百官以惡
鳥故食之也(樂書注)
泛蒲酒端午以菖蒲或縷或屑泛酒(歲時記)
競渡五月五日競渡俗為屈原投汨羅日傷其死所並
命舟檝以拯之舸舟取其輕利謂之飛鳬又曰水車又
曰水馬州將及土人悉臨水而觀之(歲時記)俗五月五日
為競渡戲自襄州以南所尚相傳云屈原初沉江之時
其鄉人乘舟求之意急而爭前後因為此戲(隋唐嘉話)
祀屈屈原五月五日投汨羅而死楚人哀之每于此日
以竹筒貯米投水祭之漢建武中長沙歐回白日忽見
一人自云三閭大夫謂回曰聞君當見祭甚善但常年
所遺並為蛟龍所竊今若有惠可以楝樹葉塞上以五
色絲轉縳之此二物蛟龍所憚回依其言今五月五日
作粽并帶五色絲及楝葉皆汨羅之遺風(續齊諧記)
誕子齊田文嬰賤妾子也以五月五日生嬰勑令勿舉
之后母私舉文長成因兄弟以見嬰怒文啓曰君所以
不舉五月子者何故嬰曰五月子者長與戸齊將不利
其父母文曰人生受命於天乎將受命於戶邪嬰默然
文曰必受命於天君何憂焉必受命於戸則高其戸耳
誰能至者嬰曰子休矣後文立是為孟嘗君(史記)王鳳以
五月五日生其父以俗諺欲不舉其叔父曰昔田文以
此日生後為孟嘗君號其母為薛公大家以古事推之
非不祥也遂舉之(西京雜記)胡廣本姓黃以五月五日生父
母惡之藏之葫蘆弃之河流岸側居人收養及長有盛
名父母欲取之廣以為背其所生則害義背其所養則
忘恩兩無所歸託葫蘆而生也乃姓胡名廣后七登三
司有中庸之號(殷芸小說)廣後不治其本親服云我本親以
我為已死也世以為深譏焉(世說)紀邁五月五日生其母
弃之村人紀淳妻養之年六歲本父母云汝是我兒邁
涕泣傭所得輒上母(孝子傳)王鎮惡猛孫也以五月五日
生家人以俗忌欲出令繼疎宗猛見竒之曰此非常兒
昔孟嘗君以此日生相齊是兒亦將興吾門矣故名之
為鎮惡(宋書)南陽王綽以五月五日丙時生彊暴無度后
為韓長鸞令親信誣謀反被殺經四百餘日大斂顔色
毛髮皆如生俗云五月五日生者腦不壊故也(北齊書)崔
信明以五月五日正中時生有異雀類頭身形甚小五
色畢備集于樹鼓翼齊鳴其聲清亮隋太史令史良使
至青州遇而占之曰五月為火火為離離為文彩日正
中文之盛也又雀五色奮翼而鳴此兒必文藻煥爛聲
名播於天下雀形既小禄位殆不高矣及長博聞強記
下筆成章鄉人高孝基有知人之鑒每謂人曰崔信明
才學富贍雖名冠一時但恨其位不達耳(舊唐書)唐肅宗
時張嘉字伯達以五月五日生名五郎少好儒術以節
義自負年十五游長安與李泌長源為友禄山叛詣闕
上書補參軍平賊有功為雲居宰有善政卒年二十三
邑人立祠祀之大著靈應李泌遣文弔之(陜西志)宋徽宗
以五月五日生以俗忌因改作十月十日為天寧節(癸幸)
(雜志)金轉運田特秀字彦實易縣人大定十九年進士所
居里名半十行第五以五月五日生小名五兒年二十
五應鄉府省殿四試俱第五名年五十五以八月十五
日卒(困學雜錄)
祭陳陳臨為蒼梧太守推誠而理導人以孝悌臨徵去
後本郡以五月五日祠臨東城門上令小童潔服舞之
(謝承書)
泝濤女子曹娥者會稽上虞人父能絃歌為巫漢安帝
二年五月五日於縣江泝濤迎波神溺死不得尸骸娥
年十四乃緣江號哭晝夜不絶聲七日遂投江而死(會稽)
(典錄)
忌蓋屋曝席薦風俗通云此月蓋屋令人頭秃又曰不
得曝床席薦異苑曰新野庾寔嘗于五月五日曝席忽
見一小兒死于席上俄失所在其后寔子亡因相傳以
為忌
五色縷并州俗以介子推五月五日燒死世人為其忌
故不舉餉食非也北方五月五日自作飲食餉神及作
五色縷五色新盤相問遺不為介子推也(鄴中記)
共浴習鑿齒與褚常侍書曰想往日與足下及江州五
月五日共澡浴戲追尋舊約髣髴玉儀心實悲矣
五時圖北朝婦人五月進五時圖五時花施帳之上是
日又進長命縷宛轉繩皆結為人像帶之(酉陽雜俎)
太常借裙襦唐武德初孫伏迦以三事上諫曰百戲散
樂本非正聲此謂滛風不可不改近者太常官司於民
間借婦女裙襦五百餘具以充散妓之服云擬五月五
日於玄武門遊戲非所以為子孫法也(舊書)
飛白書貞觀十八年五月五日太宗為飛白書作鸞鳳
蝶龍等字筆勢驚絶謂司徒長孫無忌吏部尚書楊師
道曰五日舊俗必用服玩相賀今朕各賜君飛白扇二
庶動清風以增美德(唐會要)
射粉團角黍開元宫中端午造粉團角黍貯金盤中以
小角造弓子纖妙可愛架箭射盤中團粉中者得食蓋
粉團滑膩而難射也都中盛行此戲(天寳遺事)端午作水團
又名白團或雜五色人獸花果之狀其精者名滴粉團
或加麝香又有乾團不入水者(歲時記)
剪靈運鬚晉謝靈運鬚美臨刑因施為南海袛洹寺維
摩誥像鬚唐中宗朝安樂公主五日鬭百草欲廣其物
令馳驛取之又恐為他所得因剪棄其餘(陏唐嘉話)
賜鍾乳端午日玄宗賜宰臣鍾乳宋璟既拜賜而命醫
人鍊之醫請將歸家鍊子弟諫曰此乳珍異他者不如
今付之歸恐招欺換璟誡之曰自隠爾心然疑他心耶
仗信示誠猶恐不至特有猜責豈可得乎(唐新語)
宴武成開元中五月五日宴武成殿賜羣臣襲衣特以
紫服金魚賜李元絃及蕭嵩羣臣無與比(本傳)
擁幼女肅宗廢后張氏端午日帝召見山人李唐帝方
擁幼女顧唐曰我念之勿怪也唐曰大上皇今日亦當
念陛下帝澘然涕下而内制于后卒不敢謁西宫(后傳)
龍生日五月十三日謂之龍生日栽竹多茂盛(岳州風土記)
夏至
司至郯子曰少昊氏以鳥臣伯趙氏司至者也注伯趙
伯勞也以夏至鳴冬至止也(左昭七年)
正氣離南方也夏至日中赤氣出直離此正氣也氣出
右萬物半死氣出左赤地千里(易通卦驗)
景風夏至離五景風用事今君當爵有德封有功(京房易占)
三義夏至為五月中者至有三義一以明陽氣之至極
二以助隂氣之始至三以明日行之北至故謂之至(三禮)
(義宗)
三光盛周髀云冬至三光微夏至三光盛(范子)
朱索連葷仲夏之月萬物方盛日夏至隂氣萌作恐物
不楙其禮以朱索連葷桃印書文以施門戶代以所尚
為餙也(後漢志)
八風立魏相奏曰天地變化必由隂陽隂陽之分以日
為紀日冬夏至則八風之序立萬物之性成各有常職
不得相干(漢書)
止行人魯恭疏曰易五月姤用事經曰后以施命誥四
方言君以夏至之日施命令止四方行者所以助微隂
也行者尚止之况於逮召考掠奪其時(後書)
寢兵鼓夏至隂氣始起麋鹿解角故寢兵鼓身欲寧志
欲静不聽事送迎五日(獨斷)
祀大宗夏至而麥熟天子祀大宗其盛以麥麥者穀之
始也(管子)
不賀夏至隂氣始君道衰故不賀(獨斷)
五綵辟兵夏至著五綵辟兵題曰游光厲鬼知其名者
無温疾五綵辟五兵也(風俗通)
浚井夏至日浚井改水冬至日鑽燧改火可去温病也
(續禮儀志)
禬祭宗伯以夏至致地祗物鬽(昧)以禬國之凶荒民之
禮喪(周禮)
天地合日道家以五月十六日為天地合日夫婦當異
寢違犯者必夭死故世以為忌
分龍節池州俗以五月二十九日三十日為分龍節雨
則多大水閩人以夏至為分龍而各有方(圖經)
六月六日
禹生日蜀石泉有禹廟相傳禹六月六日生(吳越春秋注)
天貺節祥符四年六月六日天書再降詔以此月為天
貺節(宋會要)
清暑日六月六日為清暑之日(道經)此日北極府君生(夢兼)
(錄)
伏
金藏歷忌釋曰伏者何也金氣伏藏之日也四時代謝
皆以相生立春木伐水水生木立夏火代木木生火立
冬水代金金生水至於立秋以金代火金畏火故至庚
日必伏庚者金也
三伏從夏至後第三庚為初伏第四庚為中伏立秋後
初庚為後伏謂之三伏曹植謂之三旬(隂陽書)
始為伏祠史記曰秦德公二年初伏以狗禦蠱年表云
初作伏祠社磔狗邑四門漢郊祀注孟康云六月伏日
也周時無至此乃有之師古曰伏者謂隂氣將欲迫于
殘陽而未得升故為藏伏因名伏日也
自擇伏日風俗通曰漢中巴屬自擇伏日俗云其地温
暑草木密生晩落氣異中國夷狄畜之故令自擇伏上
按漢書高帝分四郡之衆用良平之策還定三秦席卷
天下蓋君子所因者本也論功定封加金帛重復寵異
令自擇伏日不同凡俗
祠黃石張子房始所見下邳圮上老父與大公書者後
十三年從高帝過濟北果見穀城山下黃石取而寳祠
之畱侯死并黃石葬每上塜伏臘祠黃石(史記)
割肉東方朔為郎伏日詔賜從官肉大官丞日晏不來
朔獨拔劔割肉謂其同官曰伏日當密歸請受賜即懷
肉去大官奏之朔入上曰昨賜肉不待詔以劍割肉而
去之何也朔免冠謝上曰先生起自責也朔再拜曰朔
來朔來受賜不待詔何無禮也拔劍割肉一何壯也割
之不多又何廉也歸遺細君又何仁也上笑曰使先生
自責迺反自譽復賜酒一石肉百斤歸遺細君(漢書)
避伏書儀曰六月三日伏日昔賈誼於湘南六月三庚
日有鵬鳥來時以南方毒惡以助太陽銷鑠萬物故損
人因避之
伏臘楊惲報孫會宗書曰田家作苦歲時伏臘烹羊炮
羔斗酒自勞潘安仁閒居賦牧羊酤酩以俟伏臘之費
書儀云漢魏伏日有酒食之會
伏閉盡日和帝永元六年初令伏閉盡日注漢官舊儀
曰伏日厲鬼所行故盡日閉不干它事
避暑飲大駕都許使光禄大夫劉松北鎮袁紹軍與紹
子弟日共宴飲嘗以三伏之際晝夜酣飲極醉至於無
知云以避一時之暑故河朔有避暑飲(典論)
碧筩酒歴城北有使君林魏正始中鄭公殼三伏之際
每率賓僚避暑於此取大蓮葉置硯格上盛酒二升以
簪刺葉令與柄通屈莖上輪茵如象鼻焉持翕之名碧
筩酒(酉陽雜俎)
賜冰石季龍于冰井臺藏冰三伏之月以冰賜其奩(鄴中)
(記)
當風交扇郗嘉賓三伏之月詣謝公炎暑薰赫雖復當
風交扇猶沾汗流離謝著故絹衣食熱白粥晏然無異
郗謂謝公曰非君幾不堪此(世說)
冰山辟暑楊氏子弟每至伏中取大冰使匠琢為山周
圍於宴席間座客雖酒酣而各有寒色亦有挾纊者其
驕貴如此也(遺事)
錦結凉棚長安富家子劉逸李閑衛曠家世富豪而好
待士每至暑伏中各於林亭内植晝柱以錦結為凉棚
設坐具召長安名妹間坐逓請為避暑會人皆愛羡(開元)
(遺事)
辟惡伏日進湯餅名為辟惡(荆楚歲時記)
薦瓜初伏薦麥瓜于祖禰(四民月令)
秋
白藏秋為白藏亦曰收成(爾雅)
西方西方者何也鮮方也鮮訊也訊者始入之貌始入
者何以謂之秋秋者愁也愁者物方愁而入也故曰西
方者秋也(尚書大傳)
容平秋三月此謂容平天氣以急地氣以明注云萬物
夏長華實以成容狀至秋平而定也
少昊執矩漢書魏相奏曰西方之神少昊乘兊執矩司
秋月令秋月其日庚辛其帝少皥其神蓐收禰衡賦少
昊司辰蓐收整轡
禮肅秋為禮西方為秋秋肅也萬物莫不禮肅敬之至
也(尸子)
虚為秋候尚書考靈曜曰虚星為秋候昴為冬期隂氣
相佐德乃不邪子助母收母合子符註虚星北方宿也
昴星西方宿也隂稱母也
日行西陸日行西陸謂之秋易通綂圖曰日行西方白
道曰西陸(律歴志)
斗柄指西斗柄指西天下皆秋(鶡冠子)
六氣立秋之節初五日凉風至次五日白露降後五日
寒蟬鳴次處暑氣初五日鷹乃祭鳥次五日天地始肅
後五日禾乃登次仲秋白露之節初五日育風至鴻鴈
來次五日玄鳥歸後五日羣鳥養羞次秋分氣初五日
雷乃收聲次五日蟄蟲坯戶景天華後五日水始涸次
季秋寒露之節初五日鴻鴈來賓次五日雀入大水為
蛤後五日菊有黃華次霜降氣初五日豺乃祭獸次五
日草木黃落後五日蟄蟲咸俯凡此六氣一十八候皆
秋氣正收斂之令故養生者必謹奉天時也(素問注)月令
無景天華三字
秋律七月律謂之夷則何處傷則灋也言萬物始傷破
刑法也八月律謂之南吕何南者任也吕者拒也言陽
氣尚有任生薺麥也故隂氣拒之也九月之管名無射
射者出也言時陽氣上升萬物收藏無復出也(白虎通)
月辰七月之辰謂為申申者申也言時萬物身體皆成
就也八月之辰謂為酉酉者綇也謂時物皆綇縮也九
月之辰謂為戌戌者滅也謂時物皆衰滅也(晉樂志)
月建孟秋之月日月會於鶉尾而斗建申之辰也仲秋
之月日月會于夀星而斗建酉之辰也季秋之月日月
會於大火而斗建戌之辰也(月令注)
秋冥酉西方也秋也物皆成象而就也有形則復於無
形故曰冥也(太玄經)
九秋一時為三月一月為一秋三月為三秋又一月為
三秋故三月有九秋之名也(隂陽五行歴)
庚辛庚之言更也辛之言新也日之行秋西從白道成
熟萬物月為之佐萬物皆肅然改更秀實新成人因以
為日名焉(鄭氏)
素秋素秋素商高商天曰旻天風曰商風素風凄風高
風凉風激風悲風景曰朗景澄景清景時曰凄辰霜辰
節曰素節高節草曰衰草木曰疎木衰林霜柯霜條(纂要)
蘭秋七月孟秋首秋上秋肇秋蘭秋(纂要)七月為蘭月(提夢)
(錄)
仲商八月仲秋亦曰仲商亦曰桂月(同上)
菊月九月季秋亦曰暮秋末秋暮商季杪秋亦曰授衣
亦曰玄月菊月(上)秋樹名成秋雨名愁(陸機要)
蓼風蔡邕月令章句曰仲秋白露節肓風至秦人謂蓼
風為肓風鄭云肓風疾風也皇氏云秦人謂疾風為肓
風梁文帝初秋詩云肓風度函谷墜露下芳枝
悲秋宋玉九辨曰悲哉秋之為氣也蕭瑟兮草木摇落
而變衰憭慄兮若在遠行登山臨水兮送將歸潘岳秋
興賦云善乎宋生之言彼四慼之疾心兮遭一塗其難
忍嗟秋日之可哀兮諒無愁而不盡
賓雀為蛤淮南子曰季秋之月候鴈來賓雀入大水為
蛤許慎注云賓雀者老雀也栖宿人家堂宇之間如賓
客者也故謂之賓大水海水也傳曰雀入海為蛤也吕
覽高誘注同鄭注月令賓字屬上讀
五政秋三月以庚辛之日發五政一政曰禁博賽二政
曰無見五兵之刃三政曰慎旅農趣聚收四政曰補缺
塞坼修垣墻謹門閭五政曰敬時五穀之皆入也(管子)
決獄斷刑尚書曰寅餞納日平秩西成大傅曰天子以
秋命王公將率選士厲兵以征不義決獄訟斷刑罰趣
收斂以順天道以佐秋殺
西顥郊祀歌曰西顥沆碭秋氣肅殺注西方少昊也沆
碭白氣之貌也(漢禮樂志)
秦地秦地處仲秋之位男懦弱女高膫白色秀身音中
商其言舌舉而仰聲清以揚(詩含神霧)
邠詩周禮籥章掌土鼔豳籥中春晝擊土鼓&KR0008;豳詩以
逆暑中秋夜迎寒亦如之鄭注逆暑以晝求諸陽也迎
寒以夜求諸隂也王元長曲水詩序云籥動邠詩
祫祭周祫以秋者萬物新成可以奉荐宗廟故合先祖
之神而祭之故祫宜在秋也(三禮義宗)
寒露九月寒露為節者九月之時露氣轉寒故謂之寒
露節降為中露變為霜霜降為中(同上)
蠧書仲秋甲戌天子東遊次雀梁蠧書于羽陵注謂暴
書蠧蟲因曰蠧書也(穆天子傳)
圍棋局戚夫人在宫内八月四日出雕房北戶竹下圍
棋勝者終年有福負者終年多病取絲縷就北辰星求
長命乃免(西京雜記)
霜月韓明府脩孔子廟器碑云永夀二年歲在涒灘霜
月之靈皇極之日蓋九月五日也韓名勑字叔節(集古錄)
思蓴張翰字季鷹辟齊王冏東曹掾在洛見秋風起因
思吳中蓴菜羹鱸魚鱠曰人生貴適意耳何能從宦千
里以要名乎遂命駕便歸俄而齊王敗人皆謂見幾而
作(世說)
五明囊鄧紹以八月一日入華山見一童子執五綵囊
盛栢葉上露紹問之答曰赤松先生取以明眼又梁簡
文帝云婦人八月旦多錦翠為眼明囊凌晨取露拭目
(續齊諧記)又述仙記云八月一日作五明囊盛百草露以洗
眼(鷄&KR0008;集)
登慈恩浮圖唐高宗時凡天子遊幸秋登慈恩浮圖獻
菊花酒稱夀(李適傳)
製秋風高曲明皇嘗製秋風高曲每至秋空迥徹纖埃
不起即奏之必遠風徐來庭葉墜下(羯鼔錄)
千秋節源乾曜張說以八月初五明皇生之日請為千
秋節百姓祭皆就此日名為賽白帝羣臣上萬歲夀王
公戚里進金鏡綬帶士庶結絲承露囊更相遺問(隋唐嘉話)
張說上大衍歷序云謹以開元十六年八月端午赤光
照室之夜獻之宋璟請為節表月惟仲秋日在端午
點灸杖盧公範饋餉儀曰凡八月旦取承露盤赤松子
栢上露為囊以膏面皮古人用點灸杖以梨枝為之反
銀盞中者朱硃銀枝子也(盧公範者盧懷慎家之法也)
天灸八月一日是六神日以露水調朱砂蘸小指宜點
灸去百病(風俗通)楚俗以八月十日以朱墨點小兒額為
天灸以壓疾病(荆楚歲時記)
隂氣下西方曰辰其時曰秋其氣曰隂秋者隂氣始下
故萬物收(管子)
廪秋皇天平分四時兮竊獨悲此廪秋白露既下百草
兮奄離披此梧楸收恢台之孟夏兮然欿傺而沈藏(九辯)
蕭晨殷仲文九井詩哲匠感蕭晨肅此塵外軫注秋晨
蕭瑟也
火旻靈運詩秋岸澄夕隂火旻團朝露注七月流火秋
為旻天張景陽詩大火流坤維七命龍火西頽暄氣初
收
素秋魏劉禎書肅以素秋則落晉陸機詩肅肅素秋節
湛湛濃露凝盧諶詩凛凛素秋日促宵長江逌詩祝融
解炎轡蓐收起凉駕長林悲素秋茂草思朱夏述歸賦
云時運逝其何速素秋奄以告季虚柳中於昏日羲和
宿于房位郭景純詩潛潁怨青陽陵苕哀素秋
素節張景陽七命云白商素節月既授衣又雜詩云金
風扇素節注秋為白藏故曰素節
金素詩靈運詩述職期闌暑理棹變金素注秋為金而
色白故曰金素
迅商楚詞曰商風肅而害之百草肓而不長王逸曰商
風西風也秋氣起則西風疾潘岳詩清商應秋至溽暑
隨節闌陶淵明賦云悲商扣林白雲依山仰睇天路俯
促鳴絃謝宣遠詩輕霞冠秋日迅商薄清穹謝惠連詩
寒商動清閨孤燈曖函幔梁周弘譲詩兹晨戒流火商
颷早已驚
商天范絳詩戊日辭巢燕商天向浦鴻(海錄碎事)
隂中春為陽中萬物以生秋為隂中萬物以成是以事
舉其中禮取其和(漢律歴志)
萬寳成庚桑子曰夫春氣發而百草生正得秋而萬寳
成夫春與秋豈無得而然哉天道已行矣注云天道以
萬物為寳至秋而成也(莊子)
輶軒使周太常以八月輶軒使采異俗方言藏之袐府
(風俗通)
開秋阮嗣宗詩開秋兆凉氣蟋蟀鳴床帷
始秋王義方彈李義府云春鸎鳴於獻歲蟋蟀吟於始
秋(唐新語)
杪秋謝靈運詩杪秋尋遠山山遠行不近
神會日八月十八日四海龍王神會之日(道經)
立秋
盛德在金先立秋三日太史謁之天子曰某日立秋盛
德在金天子親帥三公九卿諸侯大夫以迎秋於西郊
(月令)
用白立秋之日夜漏未盡五刻京都百官皆衣白施皂
領緣中衣迎氣於白郊禮畢皆衣絳(後漢志)逸禮曰秋則
衣白衣佩白玉乘白輅駕白駱載白旗以迎秋於西郊
(皇覽)
貙劉立秋之日白郊畢始楊武斬牲於郊東門以薦陵
廟還宫遣使者齎束帛以賜武官肄兵習戰陣之儀斬
牲之禮名曰貙劉(續禮儀志)續漢書云武帝令天下膢五日
蔡邕曰貙獸常以立秋日食母猛蟲之搏擊王者亦以
此日出獵還以祭宗廟漢書音義曰貙獸以立秋日祭
獸王者亦此日出獵用祭宗廟冀州北郡以八月朝作
飲食為膢其俗語曰膢臘社伏漢儀註立秋貗婁楊子
曰不膢臘也與注八月旦也今河東奉以為祭祀北堂書
抄云膢音劉劉殺也古今注曰永平元年六月乙夘初
令百官貙膢白幕皆霜風俗通稱韓子書山居谷汲者
膢臘而寘水楚俗常以十二月祭飲食也又曰當新始
殺食曰貙膢
舞雲翹立秋迎氣於黃郊樂奏黃鍾之宫歌帝臨冕而
執干戚舞雲翹肓命所以養時訓也(後書)
取姦孫寳為京兆尹以立秋日署故吏侯文東部督郵
入見勑曰今日鷹隼始擊當順天氣取姦惡以成嚴霜
之誅掾部渠有其人乎文卬曰無其人不敢空受職寳
曰誰也文曰霜陵杜穉季寳曰其次文曰豺狼横道不
宜復問狐狸(漢書)
謀劫申屠建等與御史大夫隗囂合謀以立秋日貙膢
時共劫更始劉能卿以告執建斬之(後書)
坤王易說曰坤西南主秋秋京房易占曰立秋坤王凉
風用事五行休王論曰立秋坤王兊相乾胎坎沒艮死
震囚巽廢離休
報地德凉風立秋至王者報地德禮西郊(白虎通)立秋西
風閶闔風至一名颷風(符瑞圖)
七月七日
天漢白氣七月七日其夜灑掃於庭露施几筵設酒脯
時果散香粉於河鼓織女言此二星神當會守夜者咸
懷私願或云見天漢中有奕奕正白氣有耀五色以此
為徵應見者便拜而願乞富乞夀無子乞子唯得乞一
不得兼求三年乃得言之頗有受其祚者(周處風土記)
乞巧七夕婦人結綵縷穿七孔針或以金銀鍮石為針
陳瓜果於庭中以乞巧有喜子網於瓜上則以為得(荆楚)
(歲時記)宋孝武七夕詩曰迎風披綵縷向月貫玄針
乘白鶴王子喬見桓良曰告我家七月七日待我於緱
氏山頭其家候之至日果乘白鶴於山頭望之不可到
舉首謝時人而去王子喬者周靈王太子晉也(列仙傳)
騎赤龍陶安公者六安鑄冶師也一朝火散上紫色衝
天安公伏冶下求哀須臾朱雀止冶上曰安公安公冶
與天通七月七日迎女以赤龍至時安公騎赤龍東南
去(上)
百子池戚夫人在宫時至七月七日臨百子池作于闐
樂畢以五色縷相羈謂為連愛(西京雜記)
開襟樓漢綵女常以七月七日穿七孔鍼於開襟樓俱
以習之(上)
竇后神光竇后少小頭秃不為家人所齒遇七夕日人
皆看織女獨不許出乃有神光照室為后瑞(世王傳)
猗蘭殿景帝夢高祖謂已曰王美人生子可名為彘以
乙酉年七月七日旦生武帝於猗蘭殿(漢武故事)景帝夢一
赤彘從雲中下崇芳閣帝覺而坐於閣上果見赤氣如
林來蔽戶乃改閣為猗蘭殿(洞冥記)
九華燈元封元年四月戊辰帝閒居承華殿東方朔董
仲舒在側忽見一青衣女子曰我墉宫玉女王子登也
王母遣來語帝七月七日王母暫來帝于其日乃脩除
宫掖燔百和之香張雲錦之帷燃九光之燈列玉門之
棗酌蒲萄之酒以候雲駕忽見西南如白雲起鬱鬱然
直來起宫有頃王母乘紫雲之輦駕九色班龍扶二侍
女上殿頭上太華髻戴太真晨纓之冠履玄璚鳳文之
舄視之可年三十許自設天厨珍妙非常(漢武内傳)
青鳥集殿前七月七日上於承華殿齋正中忽有一青
鳥從西而來集殿前上問東方朔朔曰此西王母欲來
有頃王母至有二青鳥如烏侍王母傍(漢武故亊)
曝衣閣太液池西有武帝曝衣閣常至七月七日宫女
出后衣登樓曝衣(宋卜子楊□苑疏)
織女嫁牽牛後漢桂陽成武丁有仙道常在人間謂其
弟曰七月七日織女渡河諸仙悉還宫吾向已被召不
得停與爾别矣弟問織女何事渡河兄何當還答曰織
女暫詣牽牛吾去後三千年當還耳明日失武丁所在
世人至今云織女嫁牽牛(續齊諧記)淮南子云烏鵲填河而
渡織女風俗記云織女七夕渡河使鵲為橋故古詩云
寂然香滅後鵲散渡橋空梁范雲詩不辭精衛苦河流
未可填庾肩吾詩寄語雕陵鵲填河未可飛爾雅翼涉
秋七日鵲首無故皆髠相傳是日牽牛與織女會於漢
東役鳥鵲為梁以渡故毛皆脱去
良日魏時人或問董勛云七月七日為良日飲食不同
於古何也勛云七月黍熟七日為陽數故以糜為&KR2123;今
此日唯設湯餅無復有糜矣(風土記)
曝犢鼻褌阮咸字仲容籍兄子也諸阮前世皆儒學内
足於財唯咸一生尚道弃事好酒而貧舊俗七月七日
法當曬衣諸阮庭中爛然莫非綈錦咸時總角乃竪長
竿標大布犢鼻禈曝於庭中曰未能免俗聊復爾耳(竹林)
(七賢論)
曬腹中書郝隆七月七日見隣人皆曝曬衣物隆乃仰
臥曝腹於庭曰我曝腹中書(世說)
伺織女度宋廢帝昱七月七日微行因承露車往青園
尼寺晚至新安寺偷狗就曇度道人煑之飲酒是夜令
楊玉夫伺織女度報已因與内人穿針訖大醉臥于仁
夀殿東阿氊幄中玉夫見昱醉熟無所知乃與楊萬年
同入取千牛刀殺之(南史)
穿針樓齊武帝起層城觀七月七日宫人多登之穿針
以乞巧謂之穿針樓(輿地志)
參合殿道武帝七月七日生於參合殿(後魏書)
登舜山魏僕射臨代七月七日登舜山徘徊顧眺謂主
簿崔曰吾所經多矣至於山川沃壤衿帶形勝天下名
州不能過此唯未審東陽何如崔對曰青有古名齊得
舊號二處山川形勢相似曾聽所論不能踰越公遂命
筆為詩於時新故之際存司缺然求筆不得乃以五伯
杖畫堂北壁為詩曰述職無風政復路阻山河還思麾
蓋日畱謝此山阿(酉陽雜俎)
步虚歌李行言中宗時為給事中能唱步虚歌帝七月
七日御兩儀殿會宴帝命為之行言於御前長跪作三
洞道士音詞歌數曲貌偉聲暢上頻嘆美(紀事)
長生殿私語玄宗與楊貴妃避暑驪山宫七日牛女相
見之夕夜半妃獨侍上上凭肩密相誓心願世世為夫
婦故長恨詞曰七月七日長生殿夜半無人私語時在
天願為比翼鳥在地願為連理枝(長恨傳)
蛛絲卜巧帝與貴妃每至七月七日夜在華清宫遊宴
時宫女輩陳瓜花酒饌列於庭中求恩於牽牛織女星
也又各捉蜘蛛閉於小合中至曉開視蛛網稀密以為
得巧之候密者言巧多稀者言巧少民間亦效之(天寳遺事)
乞巧樓宫女以錦結成樓殿高百尺上可以勝數十人
陳以瓜果酒炙設坐具以祀牛女二星嬪妃各以九孔
針五色線向月穿之過者為得巧之候動清商之曲宴
樂達旦士民之家皆效之(上)秦人風俗夜張錦繡陳飲
食樹花旛香於庭號為乞巧宫掖間尤尚之(長恨傳)
真如得五寳開元中有李氏為尼號曰真如天寳七年
七月七日忽見五色雲墜地一嚢中有五物乃寳玉也
肅宗元年貞如為神人召往化城見天帝授以八寳俾
獻于朝貞如乃併前五物皆獻之(唐寳記)
空中車幄郭子儀從軍沙漠間因入京催軍食迴至銀
州夜見左右皆赤光仰視空中軿車綉幄中有一美女
坐床垂足自天而下子儀拜祝云今七月七日必是織
女降臨願賜長夀富貴女笑曰大富貴亦夀考言訖冉
冉昇天猶正視子儀良久而隠子儀後立功貴盛威望
烜赫大歷初鎮河中疾甚三軍憂惧子儀謂御醫及幕
賓王延昌等曰吾此疾自知未到衰殞因話其事衆稱
賀后九十餘薨(神仙感遇集)
喬琳興元元年七月七日斬偽官喬琳將臨刑書曰琳
以七月七日生亦以此日死豈非命也(國史補)
金針鄭代肅宗時為潤州刺史兄侃嫂張氏女年十六
名采娘七夕夜陳香筵祈于織女是夕夢雲輿羽蓋蔽
空駐車命采娘曰吾織女祈何福曰願乞巧耳乃遺一
金針長寸餘綴于紙上置裙帶中令三日勿語汝當竒
巧不再化為男子經二日以告其母母視之則空紙矣
其針迹猶在張數女皆卒至娠女病而不言張氏有恨
言將服藥以損之藥至采娘驚曰某若終當為男子母
之所懷是也母異之而止采娘尋卒未逾月生一男子
張氏哭女孩兒即啼哭罷即止及能言常戲弄之物乃
采娘後身也因名曰叔子及長位至柱史(桂苑叢談)
金梭蔡州丁氏女精于女工每七夕禱以酒果忽見流
星墜筵中明日瓜上有金梭自是巧思益進(祕閣閒話)武后
七夕曾得金梭于庭乃宫人為之耳(席上輔談)
天門開雜異書曰時有女子尚幼七夕見家人出廳望
候天門開獨在室中不出曰若合當見者雖暗室中亦
應見之至夜深忽見天上門開雲氣赫奕因求富及長
嫁而富家累鉅萬有賈客貨其絹百疋去而船覆溺資
貨皆沒其女子偶開後房見絹在其中但濕耳後賈客
歸女子曰絹歸矣驗之而信(唐夷堅錄)
祭杼織染署七月七日祭杼(唐百官志)
金鈿針中尚署七月七日進七孔金鈿針(唐六典)
置酒前蜀王建子元膺是月七夕元膺召諸王大臣置
酒而集王宗翰樞密使潘峭翰林學士毛文錫不至元
膺怒曰集王不來峭與文錫教之耳(五代史)元膺以延巧
之夕將請建宴于宫遂謀作亂事發元膺伏誅(五國故事)
羅為天河狀南唐后主李煜每七夕延巧必命紅白羅
百疋以昱為日宫天河之狀一夕而罷乃散之(五國故事)
作麴合藥崔寔四民月令曰七月七日作麴合藥丸及
蜀漆丸暴經書及衣裳(初學記)
化生七夕俗以臘作嬰兒浮水中以為戲為婦人女子
之祥謂之化生本出於西域謂之摩㬋羅(歲時紀事)俗云摩
喝樂
嶺池魚游武陵一孤山嶺有池魚鱉無不偹有其七月
七日皆出游嶺顛族類各别(黃閏武陵記)
中元
大慶月七月中元乃大慶之月(修行記)
中元道經云七月十五日中元地官勾搜選衆人分别
善惡以其日作玄都大獻於玉京山以世間竒異好妙
幡幢寳蓋供養之具精膳飲食獻諸衆聖道士於其日
講誦老經十方大聖高詠靈篇正一旨要云九地靈官
名山洞府神仙兵馬同下人間校定罪福又云七氣地
官主禄百司上詣天闕進呈世人罪福宴殊類要云當
地官校籍之辰是白帝乘時之運
盂蘭盆目連以母生餓鬼中佛令作盂蘭盆至七月十
五日以百味五果以著盆中供養十方大德而後母得
食目連白佛凡弟子孝順者以應奉盂蘭盆供養佛言
大善後世因之廣為華飾乃至刻木割竹飴蠟剪綵摸
花葉之形極工妙之巧(盂蘭盆經)七月十五日僧尼道俗悉
營盆供諸寺院案盂蘭盆經云有七葉功德並幡花歌
鼔果食送之蓋由此(荆楚歲時記)中尚署七月十五日進盂
蘭盆(唐六曲)天竺云盂蘭此云倒懸救器謂目連救母飢
厄如解倒懸之具也今人遂餙食味於盆亦誤矣(海錄碎事)
觀禮三元日宜今崇元學士講道德南華等經羣公咸
就觀禮(明皇實錄)
步輦召學士明皇在便殿甚思姚元崇論時務七月十
五苦雨不止泥濘盈尺上令待制者擡步輦召學士來
時元崇為翰長中外榮之(開元遺事)
不典代宗七月望日於内道場造盂蘭盆飾以金翠所
費百萬又設高祖已下七聖神座備幡節龍&KR0987;衣裳之
制各書尊號于幡上以識之舁出内庭陳於寺觀是日
排儀仗百寮序立於光順門以候之幡花鼓舞迎呼道
路歲以為常而識者嗤其不典其傷教之源始於王縉
也(舊唐書)
觀禮空王韓愈直諫表近聞陛下七月十五日幸安國
寺觀禮空王以為崇福施信示天下仁心(孔帖)
中秋
月夕八月十五為月夕(提要錄)
觀濤廣陵客曰將以八月之望與諸侯遠方交游兄弟
並往觀濤乎廣陵之曲江(七發)
撤去燈燭蘇頲與李乂對掌文誥八月十五夜於禁中
直宿諸學士翫月偹文酒之宴時長天無雲月色如晝
蘇曰清光可愛何用燈燭遂使撤去(天寳遺事)
銀橋升月宫羅公遠開元中中秋夜侍玄宗於宫中翫
月公遠奏曰陛下莫要至月中看否乃取柱杖向空擲
之化為大橋其色如銀請玄宗同登約行數十里精光
奪目寒氣侵人遂至大城闕公遠曰此月宫也見仙女
數百皆素練寬衣舞於廣庭玄宗問曰此何曲也曰霓
裳羽衣曲也玄宗密記其聲調遂回却顧其橋隨步而
滅旦召伶官依其聲作霓裳羽衣之曲(唐逸史互見月門)
翫月翫月詩序云月可翫翫古月也謝賦鮑詩朓之庭
前亮之樓中皆翫也貞元秋八月十五予與鄉人夜詣
陳君可封之居修厥翫事八月於秋季始孟中於夜又
月之中稽於天道則寒暑均取於月數則蟾兔圓肌骨
與之疎凉神氣與之清冷(歐陽四門集)
武夷合樂武夷山神號武夷君秦始皇二年一日語村
人曰汝等以八月十五日會山頂是日村人畢集見幔
亭彩屋設寳座施紅雲紫霞褥器用甚設令男女分坐
食酒殽須臾樂作但見樂器不見其人酒行命食味皆
甘美惟酒味差薄諸仙既去衆皆欣喜與神君同會因
名其地曰同亭(諸山記)玉皇與太姥魏真人武夷君建幔
亭綵屋是日與鄉人宴飲曰汝等皆吾之曾孫也(武夷記)
文簫遇綵鸞鍾陵西山有遊帷觀每至中秋車馬喧闐
十里若闤闠豪傑多召名妹善謳者夜與丈夫間立握
臂連踏而唱惟對荅敏捷者勝太和末有書生文簫往
觀覩一妹甚妙其詞曰若能相伴陟仙壇應得文簫駕
綵鸞自有綉𥜗并甲帳瓊臺不怕雪霜寒生意其神仙
植足不去妹亦相盻歌罷獨秉燭穿大松逕將盡陟山
捫石冐險而升生躡其蹤妹曰莫是文簫耶相引至絶
頂坦然之地後忽風雨裂帷覆機俄有仙童持天判曰
吳綵鸞以私慾洩天機謫為民妻一紀妹乃與生下山
歸鍾陵(傅竒)
秋分
中氣秋分八月之中氣也秋分之時日出於夘入於酉
分天之中隂陽氣等晝五十刻夜五十刻一晝一夜二
氣中分故謂秋分也(歴日疏)
物成老子曰天地之炁莫大於和和者隂陽調日夜分
故萬物春分而生秋分而成生與成必得和之精故積
隂不生積陽不化隂陽交接乃能成和(文子)
九月九日
律中無射九月九日律中無射而數九俗尚此日折茱
萸房以插頭言辟除惡氣而禦初寒(風土記)
登高重陽之日必以肴酒登高眺遠為時讌之遊賞以
暢秋志酒必採茱萸甘菊以泛之既醉而還(齊人月令)
籍野荆楚歲時記曰九月九日四民並籍野飲讌杜公
瞻云九月九日宴會未知起於何代然自漢迄今未改
今北方亦重此節近代宴會設於臺榭
菊花酒戚夫人侍兒賈佩蘭後出為扶風人叚儒妻其
在宫内峕九月九日佩茱萸食蓬餌飲菊曄酒令人獻
夀菊曄舒峕并採莖葉雜黍米釀之至來年九月九日
始熟就飲焉故謂之菊曄酒(西京雜記)按此賈佩蘭者戚夫
人侍兒也初學記引之謂為漢武宫人其事類中又云
賈餌夫戚之死及武帝之初已六十年矣徐公之不審
若此而白氏六帖太平御覽及事文類聚合璧事類等
俱互相抄錄不為改正何耶
茱萸囊汝南桓景隨費長房遊學累年長房謂曰九月
九日汝家中當有災宜急去令家人各用絳囊盛茱萸
以繫臂登高飲菊花酒此禍可除景如言舉家登山夕
還見鷄犬牛羊一時暴死長房聞之曰此可代也今世
人九日登高飲酒婦人帶茱萸囊蓋始於此(續齊諧記)仙書
云茱萸為辟邪翁菊花為延夀客故假此二物以消陽
九之厄
陽數歲往月來忽復九月九日九為陽數而日月並應
俗嘉其名以為宜於長久故以享宴高會(魏文帝與鍾繇書)
落帽孟嘉為征西桓温參軍温甚重之九月九日温遊
龍山參僚畢集時佐史並著戎服有風至吹嘉帽堕落
嘉不之覺温勑左右及賓客勿言以觀其舉止嘉良久
如厠温令取還之時孫盛在坐温授紙筆令嘲之置嘉
坐處嘉還見而笑之請紙作答略不容思其文甚美(王隱)
(晉書)
講孝經寧康三年九月九日上嘗講孝經謝安侍坐陸
納卞耽執讀謝石袁宏執經車胤王温摘句(晉陽秋)
白衣送酒陶潜嘗九月九日無酒出宅邊菊叢中摘菊
盈把坐其側久之望見白衣至乃王弘送酒也即便就
酌醉而後歸(續晉陽秋)
九井賦詩姑熟至直瀆十里東通丹陽湖南有銅山一
名九井山山有九井井與江通(更仲雍江圖)九井山即殷仲
文九日從桓公九井賦詩之所(姑熟記)
講武九月九日馬射或說云秋金之節講武習射立秋
之禮也(晉書南齊志同)
望楚山望楚山舊名馬鞍山宋武陵王駿為刺史改為
望楚山後遂龍飛人號為鳳嶺高處有三隥即劉弘山
簡九日宴賞之所(襄陽記)
戲馬臺宋武帝為宋公在彭城九月九日出項羽戲馬
臺至今相承以為舊準(南齊禮志)孔靖字季恭宋臺初建以
為尚書令讓不受辭事東歸高祖餞之戲馬臺百僚咸
賦詩以述其美(宋書)
商飊館武帝永明五年九月己丑詔曰九日出商飊館
登高宴羣臣辛夘車駕幸商飊館館上所立在孫陵崗
世呼為九日臺者也(南齊紀)
雲物甚美蕭子顯為邵陵王友天監六年始預九日朝
宴稠人廣坐獨受旨云今雲物甚美卿將不裴然賦詩
詩既成又降旨曰可謂才子子顯退謂人曰一顧之恩
非望而至遂方賈誼何如哉未易當也(南史)
宴滕王閣王勃道出鍾陵九月九日都督大宴滕王閣
宿命其婿作序以夸客因出紙筆徧請客莫敢當至勃
汎然不辭都督怒起更衣遣吏伺其文輒報一再報語
益竒乃矍然曰天才也請遂成文極歡罷(唐書)
臨渭亭景龍三年九月九日中宗幸臨渭亭登高賦詩
學士皆屬和御製序云萸房薦馥菊蕊含芬陶潜盈把
既浮九醖之歡畢卓持螯須盡一生之興人題四韻同
賦五言其最後成罰之引滿得秋字云九日正乘秋三
杯興已周泛桂迎尊滿吹花向酒浮長房萸早熟彭澤
菊初收何借龍沙上方得恣淹畱韋安石得枝字云金
風飄菊蕊玉露泫萸枝蘇瓌得暉字云恩深答效淺畱
醉奉晨暉李嶠得歡字云令節三秋晩重陽九日歡蕭
至忠得餘字云寵極萸房遍恩深菊酹餘趙彦伯得花
字云簮挂丹萸蕊杯㴠紫菊花楊廉得亭字云遠日瞰
秦坰重陽坐㶚亭岑䂀得涘字云爰豫矚秦坰登高臨
㶚涘盧藏用得開字云萸依珮裏發菊向酒邊開李咸
得直字云菊黃近酒泛松翠凌霜直沈佺期得長字云
年年重九慶日月奉天長竇希玠得明字云九晨陪聖
膳萬歲奉承明薛稷得歷字願陪九九辰長奉千千歷
李乂得濃字捧篋萸香遍稱觴菊氣濃馬懷素得酒字
蘭將葉布席菊用香浮酒于經野得樽字桂筵羅玉俎
菊醴溢芳樽盧懷慎得還字云鶴似聞琴至人疑宴鎬
還是宴也韋安石蘇瓌詩先成于經野盧懷慎最後成
罰酒(文館記)
菊花上夀九月九日中宗幸慈恩寺登浮圖羣臣獻菊
花酒稱夀上官昭容詩云帝里重陽節香園萬乘來却
邪萸入佩獻夀菊傳杯塔類承天湧門疑待佛開睿詞
懸日月長得仰昭回(上)
閏節中宗閠九月九日幸總持登浮圖李嶠應制詩閠
節開重九貞遊下大千花寒仍薦菊座晩更披蓮刹鳳
迴雕輦幡虹間綵旃還將西梵曲助入南薰絃(上)
賜馬故事每三月三日九月九日賜王公以下射中鹿
鳴賜馬第一賜綾其餘布帛有差至開元八年秋舍人
許景先以為徒耗國用而無益於是罷之(嘉話)
射鴈明皇重陽日獵于沙苑有鴈飛帝射中之鴈帶箭
西南而去益州道觀第一院有道士徐佐卿寄寓一日
自外持一箭來曰吾行山中為飛矢所傷已無恙因掛
箭于壁書其月日且云此後十年箭主到此付之後明
皇幸蜀至此觀乃見箭(集異記)
文峯歌開元中永新縣尹氏女姿容頗麗性識敏惠不
因保母而妙善唱歌因重陽與羣女戲登南山文峯而
同輩命之歌乃顰眉緩頰怡然一曲聲逗數十里故俗
耆舊云尹氏之歌聞于長安刺史行部聞而召見之表
進入宫為唱歌供奉(南唐近事)
宴曲江貞元四年九月賜宴曲江亭帝為詩序因詔曰
卿等重陽會宴朕想歡洽欣慰良多情發于中因製詩
序今賜卿等一本文詞士應制同用清字由是百寮皆
和上自考其詩為等第(唐詩紀事)
黃菊歌韋綬為學士以心疾還第會九日德宗作黃菊
歌顧左右曰安可不示韋綬即遣使持往綬遽奉和附
使進帝曰為文不已豈頤養耶勑自今勿復爾(唐書)
曲江别會韋綬為集賢院學士九月九日宴羣臣曲江
綬請集賢院學士得别會帝一順從
不忍食餻袁德師給事中高之子九日出餻謂人曰某
不敢喫請諸公破除且言是其先諱俛首久之(嘉話錄)
題東閣李義山乃令狐楚故吏楚子綯繼相殊不展分
重陽日義山詣綯廳事題云曾共山翁把酒巵霜天白
菊正離披十年泉下無消息九日樽前有所思莫學漢
臣裁苜蓿還同楚客詠江籬郎君官重施行馬東閣無
由得再窺綯乃閉此廳終身不處(北夢瑣言)
鶴林開花潤州鶴林寺杜鵑花高丈餘每春末花爛漫
節使賓僚一城士庶無不賞玩者時或見三女子紅裳
豔麗共游樹下俗傳花神也周寳鎮浙西一日謂殷七
七曰鶴林之花天下竒絶常聞君能開非時花今重九
將近可能開副此日乎七七乃前二日鶴林宿焉中夜
女子來謂七七曰妾為上玄所命下司此花今與道者
共開之來日晨起寺僧忽訝花漸拆蕊及九日爛漫如
春乃以聞寳與一城士庶咸驚之游賞復如春間(續仙傳)
五色餻九月重陽日上五色餻菊花枝茱萸樹飲菊花
酒佩茱萸令人長夀(盧公範)
龍沙堆南昌有龍沙堆北𢃄江沙阜逶迤潔白高峻而
陂有龍形連亘五六里俗為九日登高處(豫章記)權得輿
龍沙宴會詩云龍沙重九會千騎駐旌旗
藥市梓州易玄子以九日上昇今梓州每於初八夜易
玄龍池中買藥謂之藥市成都九日為藥市人盡入市
吸藥氣是日雨則仙人在其中
湖山郡北四十里有湖山形平正可容數百人坐民俗
極重九日每菊酒之晨讌會於此山者常至三四百人
登之見邑屋悉委江海分明(臨海記)
麻葛餻膳部節日食料九月九日麻葛餻(會典)
陽數節蘇頲應制詩願陪陽數節億萬九秋期
菊花節王維詩四海方無事三秋大有年芍藥和金鼎
茱萸插玳筵無窮菊花節長奉栢梁篇
冬
上天冬終也萬物所以終成也冬曰上天其氣上騰與
地絶也故月令曰天氣上騰地氣下降(釋名)
玄英冬為玄英亦曰安寧(爾雅)
顓頊執權漢書魏相奏曰北方之神顓頊乘坎執權司
冬月令冬月其日壬癸其帝顓頊其神玄冥漢郊祀歌
玄冥陵隂蟄蟲盖藏淮南子冬為權權者所以權萬物
也權正不失萬物乃藏
閉藏冬三月此謂閉藏水冰地折無擾乎陽(素問)
日行北陸日行北陸謂之冬(後律歷志)日東行北方黑道曰
北陸(易通統圖)
斗柄指北斗柄指北天下皆冬(鶡冠子)
呼吸北方者何也伏方也伏方者萬物之方伏也伏方
何以謂之冬冬者中也中也者物方藏於中也故曰北
方冬也陽盛則吁茶萬物而養之外也隂盛則呼吸萬
物而藏之内也故曰呼吸者隂陽之交接萬物之始終
(尚書大傳)
德寒冬之德寒寒不信其地不成剛地不成剛則凍閉
不開天地之大四時之化而猶不能以不信成物又况
人乎(吕覽)
為信冬為信北方為冬冬終也北伏方也是故萬物冬
皆伏貴賤若一美惡不减信之至也(尸子)太隂者北方也
北伏也陽氣伏于下於時為冬冬終也物終藏乃可稱
(前律歴志)
月德北方曰月其時曰冬其氣曰寒其德淳起温怒周
密斷刑致罰以符隂氣大寒乃至五穀乃熟此謂月德
月掌罰罰為寒(管子)
月律十月律謂之應鍾何鍾動也言萬物應陽而動下
藏也十一月謂之黃鍾何黃中和之色也鍾動也言陽
氣動於黃泉之下動養萬物也十二月律謂之大吕何
大大也吕者拒也言陽氣欲出隂不許也吕之為言拒
也旅抑拒難之也(白虎通)
月辰十月之辰謂為亥亥者劾也言時隂氣劾殺萬物
也十一月之辰謂之子子者孳也謂陽氣至此更孳生
也十二月之辰謂之丑丑者紐也言終始之際故以紐
結為名也(晉樂志)
月建孟冬之月日月會於析木之津而斗建亥之辰仲
冬之月日月會於星紀而斗建子之辰季冬之月日月
會於玄&KR1102;而斗建丑之辰(月令注)
陽潜易曰潜龍勿用言十一月十二月陽氣潜藏未得
用事雖煦嘘萬物養其根荄而猶盛隂在上地凍水冰
陽氣否隔閉而成冬(後魯恭傳)
六氣立冬之節初五日水始冰次五日地始凍後五日
雉入大水為蜃次小雪氣初五日虹藏不見次五日天
氣上騰地氣下降後五日閉塞而成冬次仲冬大雪之
節初五日冰益壯地始坼鵙鳥不鳴次五日虎始交後
五日芸始生荔挺出次冬至氣初五日蚯蚓結次五日
麋角解後五日水泉動次季冬小寒之節初五日鴈北
鄉次五日鷙鳥厲疾後五日水澤腹堅凡此六氣一十
八候皆冬氣正養藏之令故養生者必謹奉天時也(素問)
(注)
玄冬冬曰玄冬三冬九冬風曰寒風勁風嚴風厲風哀
風隂風景曰冬景寒景時曰寒辰節曰嚴節鳥曰寒鳥
寒禽草曰寒卉黃草木曰寒木寒柯素木寒條(梁元帝纂要)
陽月隂德用事則和氣皆隂建亥之月是也故謂之正
隂之月十月隂雖用事而隂不孤立此月純隂疑於無
陽故謂之陽月所謂日月陽止者也爾雅云十月為陽
孫炎注云純隂用亊嫌於無陽故以名云馬融傳至於
陽月隂慝害作又云吉月之陽朔注云陽朔十月朔也
良月良月十月也就盈數也(左傳)
小春十月天氣和暖似春故名曰小春(荆楚歲時記)
上冬十月孟冬亦曰上冬(纂要)亦曰開冬顔延年田收詩
云開冬眷狙物殘悴盈化先濟曰開冬十月也
暢月吕氏春秋曰仲冬命之曰暢月汪云隂氣在上民
人空閒無所事作故命之曰暢月也
辜月十一月為辜(爾雅)
杪冬十二月季冬亦曰暮冬杪冬除月暮節暮歲窮稔
窮紀(纂要)
日月會於龍&KR1280;國語云日月會於龍&KR1280;國家於是乎蒸
嘗也賈逵曰&KR1280;龍尾也月令孟冬日在尾東京賦日月
會於龍&KR1280;恤民事之勞疚
祀先十月一日閩中風俗皆作&KR0008;糍或作京飩以祀先
祖蓋告冬之義也(南粤志)
天統感精符曰天統者十一月建子天始施之端也注
周以為正漢書紀律以黃鍾為天統
魏地唐地魏地處季冬之位土地平夷唐地處孟冬之
位得常山太岳之風音中羽其地磽确故其民險而好
畜(詩含神霧)
鑿山穿陵夏桀之時以十月發民鑿山穿陵通於河民
諫曰孟冬鑿山穿陵是泄天之氣發地之藏天子失道
後必有敗桀殺之朞年岑山崩為大澤湯率諸侯伐之
(太公金匱)
抱冰越王念復吳怨目臥則攻之以蓼足寒則漬之以
水冬則抱冰夏還握火(吳越春秋)
赤鳳來戚夫人在宫内峕十月十五日其入靈女廟以
豚黍樂神吹笛擊筑歌上靈之曲既而相與連臂踏地
為節歌赤鳳凰來(西京雜記)搜神記曰乃巫俗也
文史足用東方朔初來上書曰臣朔年十二學書三冬
文史足用
斷囚流涕虞詡祖父經為郡縣獄吏案法平正務寬恕
冬月上其狀嘗流涕隨之(後漢書)
作徒衣鍾離意辟大司徒侯霸掾詔部送徒詣河内時
冬寒徒病不能行路過弘農輒移屬縣使作徒衣縣不
得已與之上書言狀意亦具以聞光武得奏以見霸曰
君所使掾何乃仁於用心誠良吏也(後漢書)
書法垂泣盛吉為廷尉每至冬月罪囚當斷其妻執燭
吉持丹筆相向垂泣(會稽典錄)
教織崔寔為五原太守土地不知緝續冬積草伏臥其
中若見吏以草纏身而出寔至官乃賣儲峙得三十餘
萬諸鴈門廣武迎織師使巧手作機及紡以教民織(政論)
寔母劉氏有母儀淑德慱覽書傳初寔在五原常訓以
臨民之政寔之善績母有其助焉
無被孫辰字允公家貧不仕居社城中織箕為業明詩
書為郡功曹冬月無被有藁一束暮臥其中旦收之(三輔)
(決錄)
歲餘董遇好學人從學者遇不肯教云當先讀書百遍
而義自見從學者云苦渴無日遇曰當以三餘冬者歲
之餘雨者晴之餘夜者日之餘(魏略)
致薪顔裴字文林為京兆尹課民當輸租時車牛各致
薪兩束為冬寒冰炙筆硯(上)
涕泗凝冰晉武帝哭羊祜冬月涕泗交下凝鬚為永(獨異)
(志)
季冬學余家貧晝則愍於作勞夜則甘於疲寐以三時
之務卷帙生塵篋不解緘唯季冬末纔得一旬學爾(皇甫)
(謐玄晏春秋)
冬月扇面王敦素憚周顗每見輒面熱雖復冬月扇面
不得休(晉書)
單衣晉孝武年十二時冬天晝日不著複衣但著單練
衫五六重夜則累茵褥謝公諫曰聖體宜令有常陛下
晝過冷夜過熱恐非攝養之術帝曰晝動夜靜謝公出
嘆曰上理不减先帝(世說)
浴湯池唐高宗時凡天子享會冬幸新豐歴白鹿觀上
驪山賜浴湯池給香粉蘭澤帝賦詩學士皆屬和(李適傳)
寳研爐内庫有七寳研爐一所曲盡其巧每冬寒硯凍
置於爐上硯凍自消不勞&KR0034;火冬月帝常用之(天寳遺事)
妓圍申王每至冬月有風雪苦寒之際使宫妓密圍於
坐側以禦寒氣自呼為妓圍(上)
肉陣楊國忠於冬月常選婢妾肥大者行列於前令遮
風蓋籍人之氣相暖故謂之肉陣(天寳遺事)
鳳炭楊國忠家以炭屑用密捏塑成雙鳳至冬月則燃
於爐中及先以白檀木鋪於爐底餘炭不可參雜也(上)
美女呵筆李白于便殿對明皇撰詔誥時十月大寒筆
凍莫能書字帝勑宫嬪數人侍于李白左右令冬執牙
筆呵之遂取而書其詔其受聖眷如此(天寳遺事)
置鳳木李輔國嚴凝之時置鳳首木於高堂大厦中其
木高一尺而雕刻如鸞鳳之形龢照之氣如二三月故
别名曰常春木(杜陽編)
暖金合進士張無頗遇袁天罡女袁大孃受藥以暖金
合盛之曰寒時但出此合則一室暄熱不假爐炭矣金
合乃廣利王宫中之寳(裴鉶傳竒)
星迴節南詔以十二月十六日為星迴節是日登避風
臺命清平官賦詩彼國謂詞臣曰清平官天子曰震旦
(玉溪編事)
除障十二月八日沭浴轉除罪障(荆楚歲時記)
灌佛十二月八日佛成道日據經佛初成道浴於泥蓮
池故北人以是日灌木佛像歲時雜記僧家以乳簟胡
桃百合等造七寳粥亦謂之鹹粥供佛及僧道檀越
宋時東京十二月初八日都城諸大寺作浴佛會并送
七寳五味粥謂之臘八粥
大閱此月戸部奏大閱天下貢物於都堂其日於朝宰
相與百官皆赴戸部宴會一時特盛開元中曾以大閱
一日貢物賜李林甫九州任土盡歸人臣之家國史書
其事也(輦下歲時記)
合習俗冬民既入婦人同巷相從夜續一月得四十五
日必相從者所以省費燎火同巧拙而合習俗也(漢書)
飲飛羽王莽知太后厭居深宫中欲虞樂以市其權迺
令太后四時巡狩四郊春幸繭館遵霸水而袚除夏游
篽宿鄠杜之間秋歴東館望昆明集黃山宫冬饗飲飛
羽校獵上蘭登長平館臨涇水而覽焉(漢元后傳)
立冬
盛德在水孟冬之月是月也立冬先立冬三日太史謁
之天子曰某日立冬盛德在水天子乃齊立冬之日天
子親帥三公九卿大夫以迎冬於北郊還反賞死事恤
孤寡(月令)
黑郊六冬之日夜漏未盡五刻京都百官皆衣皂迎氣
於北郊(後續禮儀志)冬則衣黑衣佩玄玉乘玄輅駕鐵驪載
玄旂以迎冬於北郊其祭先豕居明堂後廟啟北戶(逸禮)
節名十月立冬為節者冬終也立冬之時萬物終成為
節名小雪為中者氣叙轉寒雨變成雪故以小雪為中
(三禮義宗)
卦名立冬乾王坎相艮胎震沒巽死離困坤廢兊休(五行)
(休王論)
十月十五
下元十月十五為下元(道經)
水神校籍下元九江水帝十二河源溪谷大神暘谷神
王水府靈官同下人間校定罪福(正一脩真旨要)
水官解厄下元三品解厄水官主錄百司檢察人間善
惡上詣天闕進呈(上)
張燈開寳四年七月中元節京城張燈(會要)太平興國五
年十月下元京城始張燈如上元之夕至淳化元年六
月始罷中元下元張者
冬至
履長十一月建寅月之正月冬至日南極景極長隂陽
日月萬物之始行堂黃鍾其管最長故有履長之語(玉燭)
(寳典)
亞歲魏晉則冬至日受萬國使百寮稱賀因小會其儀
亞於歲旦(于志)魏曹植表一陽嘉節萬物昭蘇亞歲迎祥
履長納慶
君道長冬至陽氣始動夏至隂氣始起麋鹿角廢故寢
兵鼓身欲安志欲静故不聽事迎送冬至陽氣起君道
長故賀夏至隂氣起君道衰故不賀
玄明天冬至日行遠道周四極命之曰玄明天(吕氏春秋)
辰星升日冬至辰星升(春秋考異郵)
三至十一月大雪為節者形於小雪為大雪時雪轉甚
故以大雪名節冬至為中者亦有三義一者隂極之至
二者陽氣始至三者日行南至故謂之冬至也(三禮義宗)
三極冬至十馬(疑)極有三焉晝漏極短去極極遠晷景
極長極者至極而還之辭也
斗北中繩日冬至則斗北中繩隂氣極陽氣萌故曰冬
至為德日夏至則斗南中繩陽氣極隂氣萌故曰夏至
為刑(淮南子)
日道發南日道發南去極彌遠其景彌長遠長乃極冬
乃至焉日道斂北去極彌近其景彌短近短乃極夏乃
至焉二至之中道齊景正春秋分焉(後律歷志)
成天文易通卦驗曰冬至成天文鄭玄注云天文謂之
三光運行照天下冬至而數訖於是時也祭而成之所
以報也樂叶圖徵曰八能之士常以日冬至成天文日
夏至成地理作隂樂以成天文作陽樂以成地理
諧律歷冬至始人主致八能之士或調黃鍾或調六律
或調五行或調律歷或調隂陽或調正德(易通卦驗)
度晷景天子常以冬夏至日御前殿合八能之士陳八
音聽樂均度晷景候鍾律權土灰效隂陽也(司馬彪續漢書)
蘭射干生陳寵傳云夫冬至之節陽氣始萌故十一月
有蘭射干芸荔之應注易通卦驗云十一月廣莫風至
則蘭射干生射音夜即今之烏扇也
迎至易通卦驗曰冬至始人主與羣臣左右從樂五日
從者就也冬至臣俱就大司樂之公臨其律祭天圜&KR0588;
之樂以為祭事莫大於此
懸璧連月日月五星冬至起牽牛日月若懸璧仰觀天
形如車盖衆星纍纍如連貝(尚書孝靈曜)
立日表易通卦驗曰冬至之日立八神樹八尺之表日
中視其晷晷如度其歲美人民和順不如度者則歲惡
人民多譌言政令為之不平晷進則水晷退則旱進一
尺則日食退一尺則月食月食則正臣下之行日食則
正人主之道注進謂長於度也
天地交讓冬至隂陽合精天地交讓天為尸濕地為不
凍君為不朝百官為不親事不可出游必有憂悔(神農書)
初歲凡候歲美惡謹候歲始歲始或冬至日産氣始萌
臘明日人衆卒歲一會飲食發陽氣故曰初歲(史記)
懸土炭史記曰冬至短極懸土炭炭動麋鹿解角蘭根
出泉出躍略以知日至要決晷景孟康曰先冬至三日
懸土炭於衡兩端輕重適均冬至日陽氣至則炭重夏
至日隂氣至則土重晉灼曰蔡邕律歷紀候鍾律權土
炭冬至陽氣應黃鍾通土炭輕而衡仰夏至隂氣應𬎼
賓通土炭重而衡低進退先後五日之中(天官書)
扶氣成務至日所以休兵不興事閉關商旅不行何此
日隂陽氣微王者承天理物故率天下静不復行役以
扶助微氣成萬物也夏至隂始起反大熱何隂氣始起
陽氣推而上故大熱也冬至陽始起隂氣推而上故大
寒也(白虎通)
迎日黃帝得寳鼎宛朐問於鬼臾區對曰黃帝得寳鼎
神策是歲已酉朔旦冬至得天之紀終而復始於是黃
帝迎日推策後率二十歲復朔旦冬至(史封禪書)
書雲春王正月辛亥朔日南至公既視朔遂登觀臺以
望而書禮也凢今至啓閉必書雲物為俻故也(左傳五年)令
狐楚冬至進鞍馬狀云迎日良辰書雲令節始生一陽
之數首出三統之正(英華)
獻履襪冬至進履襪崔駰襪銘有建子之月助養元氣
之事陽升于下日永于天長履景福至千億年魏曹植
獻襪履表曰伏見舊儀國家冬至獻履貢襪所以迎福
踐長後魏崔浩女儀云近古婦人常以冬至日進履襪
於舅姑踐長至之義也酉陽雜俎云北朝婦人常以冬
至日進襪及鞾
添線晉魏間宫中以紅線量日影冬至後日添長一線
(歲時記)唐宫中以女功揆日之長短冬至後日覺漸長比
常日增一線之功(唐雜錄)
舉觴晉周顗母李氏字絡秀生顗及嵩謨元帝時並列
顯位嘗冬至舉觴賜三子曰吾本謂度江託足無所爾
家有相爾等並羅列吾前復何憂嵩起長跪而泣曰不
如阿母言伯仁為人志大而才短名重而識闇好乘人
之弊此非自全之道嵩性狼抗亦不容於世唯阿奴碌
碌當在母目下耳阿奴謨小字也(世說)
放囚王志字次道僧虔子也為東陽太守郡獄有重囚
十餘冬至日悉遣還家過節皆反惟一人失期志曰此
自太守事主者勿憂明旦果至以婦孕吏人益歎服之
(南史)梁書席闡為東陽太守傳岐為始新令冬至放囚俱
同
設豆餅庫狄伏連冬至之日親表稱賀其妻為設豆餅
伏連問此豆何因而得妻曰於馬豆中分减伏連大怒
(北齊書)
朔日冬至上御含元殿受朝太史奏曰朔日冬至歷數
之元嘉辰之會按樂叶徵圖云朔日冬至聖主厚祚又
按春秋感精符云冬至隂雲祁寒有雲迎日者來歲大
美此並聖德光被上感天心請付有司以彰嘉瑞從之
(玄宗實錄)
駿狼冬至日在狼駿之山(淮南子)郭璞客傲云狼駿之長
暉玄陸之短景
黃鍾天日正南黃鍾踐長粥饘追萌微納休徵(風土記)令
狐楚表云建子實三微之宗黃鍾為六律之本冬氣方
至壁星正中(英華)
荐黍羊四民月令曰冬至日荐黍羊先薦玄冥以及祖
禰其進拜謁賢君師一如元日先後冬至各五日買白
犬養之以供祖禰
作赤豆粥荆州歲時記曰十一月冬至日作赤豆粥注
共工氏有不才之子以冬至死為疫鬼畏赤小豆故冬
至日作赤豆粥以禳之
除夜通函錄是夕冬至除夜盧頊家方偹粢盛之具(廣記)
(三百四十)
日影在北赤土國直崖州南渡海經鷄籠島冬至之日
影在北夏至之日影在南開戶皆向北(洽聞記)
數日驗歲淮南曰以冬至日數至來歲正月朔日五十
日者民食不足不滿五十日者减一升有餘則日日益
一升四時纂要云此占最有據也
天竺冬至西域諸國志云天竺十一月十六日為冬至
則麥秀十二月十六日為臘則麥熟(齊氏)
臘
三戌臘冬至後三戌臘祭百神也(說文)
蜡禮記曰天子大蜡八伊耆氏始為蜡蜡索也歲十二
月合聚萬物而索饗之五經要義曰三代名臘夏曰嘉
平殷曰清祀周曰大蜡總謂之臘晉博士張亮議曰蜡
者合聚百物索饗之歲終休老息民也臘者祭宗廟五
祀傳曰臘接也祭宜在新故交接也俗謂之臘臘明日
為初歲秦漢以來有賀此皆古之遺語也
不臘左傳曰晉侯假道於虞以伐虢宫之竒諫弗聽以
其族行曰虞不臘矣御覽注云臘祭名也日月會于龍
尾百物備合因於是祭羣神也
嘉平秦惠文王十二年初臘始皇三十一年十二月更
名臘曰嘉平(史記)
尋仙改名太原真人茅盈内紀曰始皇三十一年九月
庚子盈曾祖父蒙乃於華山之中乘雲駕龍白日升天
先是其邑謠歌曰神仙得者茅初成駕龍上升入泰清
時下玄洲戲赤城繼世而往在我盈帝若學之臘嘉平
始皇聞謠歌而問其故父老具對此仙人之謠歌勸帝
求長生之術於是始皇欣然乃有尋仙之志因改臘曰
嘉平
臘日祀竈宣帝時隂子方者當臘日晨炊而竈君神形
見子方再拜受慶家有黃羊因以祀之自是以後暴至
巨富故後常以臘日祀竈(搜神記)
王氏臘沛國陳咸為廷尉監王莽簒位還家杜門不出
莽改昜漢法令及臘日咸常言我先祖何知王氏臘乎
(謝承後漢書)
臘取瘦羊甄宇北海人建武中青州從事徵拜博士每
臘詔賜博士羊人一頭羊有大小肥瘦時博士祭酒議
欲殺羊稱分其肉宇曰不可又欲投鈞宇復恥之宇因
先自取其最瘦者後召問瘦羊博士所在京師因以為
號(東觀記)
放囚虞延建武初除細陽令每至歲時伏臘輒休遣徒
繫各使歸家並感其恩德應期而還有囚於家被病自
載論獄既至而死(本傳)華陽志王長文元康初試守江源
令梁書何鳳為建安太守放囚事同
思母第五倫母老不能之官每至臘日常悲戀垂淚(謝承)
(書)
遺錢章帝尊崇舅氏馬廖兄弟並居職任廖等傾身交
結第五倫欲令抑損其權上疏曰聞衛尉廖臘日遺其
在洛中錢各五千越騎校尉光臘用羊三百頭米四百
斛肉五千斤臣以為不應經義(本傳)
竊食祭先韓卓字子助陳畱人臘日奴竊食祭其先人
卓義其心即日免之(袁山松書)
隨母還家鄭玄年十二隨母還家正臘宴會同列十數
人皆美服盛飾語言閒通玄獨漠然如不及父母私督
數乃曰此非我志不在所願(别傳)
僵仆陳修烏傷人家貧為吏常步檐上下恒食乾物每
至正臘僵仆不起同僚飲食請不肯往(會稽典錄)
學華王朗每以識度推華歆歆蜡日嘗集子姪燕飲王
亦學之有人向張華說此事張曰王之學華皆是形骸
之外去之所以更遠(世說)
盗樹范喬字伯孫外黃人臘夕盗斫其樹有告者喬佯
不聞邑人愧而歸之喬曰取柴欲與父母相懽耳何以
愧為(晉書)
賜臘景龍三年臘日帝于苑中召近臣賜臘晚自北門
入于内殿賜食加口脂臘脂盛以碧鏤牙筩(文館記)
伏臘蕭炅李林甫所引不知書嘗與嚴挺之言稱蒸嘗
伏臘乃為伏獵挺之白張九齡曰省中而有伏獵侍郎
乎出炅為岐州刺史林甫恨之(嚴復傳)
停兔貞元九年十一月上此日來京兆府每年及臘日
府縣捕養老兔以充進獻自今以後宜停(唐會要)
三驅貞元十一年十二月臘日畋於苑中止多殺行三
驅禮軍士無不知感
祭先蔡邕獨斷云臘者歲終大祭縱吏民宴飲非迎氣
故但送不迎應劭風俗通云案禮夏曰嘉平殷曰清祀
周曰大蜡漢改曰臘臘者獵也田獵取獸祭先祖也周
時獵與大蜡各為一祭漢改曰臘不蜡而為臘矣(左傳注)
勞農季冬之月星迴歲終隂陽以交勞農大享臘(後漢志)
行衰為臘王者各以其行盛日為祖衰日為臘漢以火
德火衰於戌故戌日為臘魏以土德土衰於辰故辰日
為臘晉以金德金衰於丑故丑日為臘臘與蜡同(魏臺訪議)
高堂隆曰帝王各以其行之盛而祖以其終而臘火生
於寅盛於午終於戌故火家以午祖以戌臘秦靜曰古
禮出行有祖祭歲終有蜡臘無正月必祖之祀漢氏以
午祖以戌臘午南方故以祖冬者歲之終物畢成故以
戌臘而小數之學者因為之說非典文也(後漢志注)
禮止門内蜡本施祭故不賀其明日為小歲賀稱初歲
福始罄無不宜正旦賀稱元正首慶百福惟新小歲之
賀既非大慶禮止門内(徐瑗家儀)
臘酒十月上幸命典饋清麴釀冬酒以供臘祀臘明日
謂小歲進酒尊長脩刺賀君師(四民月令)
藻豆凡臘日上藻豆袋及頭膏面脂口脂(盧公家範)
駐顔膏臘日賜銀合子駐顔膏牙香等繡香袋一枚
臘鼓東夷三韓俗以臘日家家祭祀俗云臘鼓鳴春草
生也(謝承書)
五臘道家有五臘正月一日為天臘五月五日為地臘
七月七日為道德臘十月一日為民歲臘十二月正臘
日為王侯臘王侯臘五帝校定生人處所分野降注三
萬六千神炁其日可謝罪祈求延年益夀(道書)
除夕
大儺東都賦卒歲大儺毆除羣厲譙周論語注曰儺却
之也吕覽注曰大儺逐盡隂氣為陽導也歲前一日擊
鼓驅疫謂之逐除漢舊儀曰昔顓頊氏之有三子已而
為疫鬼一居江水為瘧鬼一居若水為罔兩&KR0558;鬼一居
人宫室區隅善驚人為小鬼於是以歲十二月使方相
氏蒙虎皮黃金四目玄衣丹裳執戈持盾帥百隸及童
子而時儺以索室中而毆疫鬼也月令章句曰日行北
方之宿北方大隂恐為所抑故命有司大儺所以扶陽
抑隂也盧植禮記注曰所以逐衰而迎新
宿歲歲除家家具肴蔌謂宿歲之儲以迎新年相聚酣
飲畱宿歲飯至新年則棄之街衢以為去故納新也(荆楚)
(記)
藏鈎荆楚記曰歲前為藏鈎之戲始於鈎弋夫人按漢
武故事云上巡狩河間見清光自地屬天望氣者云下
有貴子上求之見一女子在空室中姿色殊絶兩手皆
拳數百人擘之莫舒上自披即舒號拳夫人善素女術
大有寵即鈎弋夫人也辛氏三秦記曰漢昭帝母鈎弋
夫人手拳有國色世人藏鈎起於此周處風土記云呼
為行彄盖婦人所作金環以錔指而纏者臘日祭後叟
嫗各随其儕為藏彄之戲分為二曹以較勝負得一籌
者為勝其負者起拜謝勝者俗云戲令人生離有禁忌
之家廢不脩也(彄音鈎)
載土洪矩吳時作廬陵郡載土船頭逐除人就乞矩指
船頭云無物載土耳(宣城記)
逐除京師每歲除日行儺今所謂逐除也結黨連羣通
夜達曉家至門到責其送迎孫興公嘗著戲為儺至桓
宣武家温覺其應對不凡推問之乃興公(建康實錄)儺亦呼
為野雩戲俗訛儺為野胡
放囚謝方明晉末宋武帝加晉陵太守為驃騎長史南
郡相嘗年終江陵縣獄囚事無輕重悉放還家使過正
三日還到罪重者二十餘人主簿弘季咸等固諫方明
不納一時遣之囚及父兄並驚喜涕泣以為就死無恨
至期有重罪一人醉不能歸違二日乃反餘一囚十日
不來巡逡墟里不能自歸鄉村責讓率領將送竞無迯
者遠近歎服焉(南史)舊唐書吕元膺為蘄州刺史放囚事
同著
野雩曹景宗嗜酒好樂臘月于宅中使作野雩逐除徧
往人家乞酒食本以為戲而部下多剽輕因弄人婦女
奪人財貨高祖頗知之景宗乃止(梁書)
設火山唐太宗盛飭宫掖明然燈燭與蕭后同觀之謂
曰朕施設孰與隋主蕭后笑而不答固問之曰彼乃亡
國之君陛下開基之主奢儉之事固不同爾帝曰隋主
何如蕭后曰每至除夜殿前諸院設火山數十車沉水
香根每一山焚沉香數車以甲煎沃之熖起數丈香聞
數十里一夜之中用沉香二百餘乘甲煎二百餘石房
中不然膏火懸寳珠一百二十以照之光比白日妾觀
陛下殿前所焚是柴木殿内所爇是膏油但覺煙氣薰
人太宗良久不言口刺其奢心服其盛(續世說)
阿奢竇懷貞會歲除中宗宴近臣謂懷貞曰聞卿喪妻
今欲繼室可乎懷貞唯唯俄而禁中寳扇障衞有衣翟
衣出者已乃韋后乳媪所謂莒國夫人者故蠻婢也懷
貞納之不辭世謂媪婿為阿奢懷貞每奉事輒自署皇
后阿奢而或謂國奢軒然不慚(本傳)
進儺歲除日太常卿領官屬樂吏并護童侲子于人晚
入内至夜於寢殿前進儺燃蠟燭燎沉檀熒煌如晝上
與親王妃主以下觀之其夕賞賜甚多是日衣冠家子
弟多覓侲子之衣而竊看宫中有進士臧童老者矣偶
為人牽率同入其間為樂吏所驅時有一跌不敢擡頭
望視執㹈牛尾拂子鞠躬宛轉隨隊唱夜好于匝於廣
庭之中及將旦得出不勝困劣扶舁而歸一病六十日
而就試不得(南部新書)
擊鬼圖吳起錢佐卒弟琮以次立歲除畫工獻鍾馗擊
鬼圖倧以詩題圖上胡進思見之大悟知倧將殺已是
夕擁兵廢倧迎俶立之(五代史)
爆竹李畋隣人有仲叟家為山魈所&KR1090;擲瓦石開戸牖
叟求報謝而妖崇彌盛畋謂叟曰公旦夜於庭落中若
除夕爆竹數十竿叟然其言爆竹至曉寂然安帖遂止
(該聞集)山臊在西方深山中長尺餘性不畏人犯之令人
寒熱病畏爆竹聲(神異經)張說守歲詩爆竹好驚眠荆楚
歲時記曰元日庭前爆竹以辟山臊惡鬼也
守歲蜀之風俗晩歲相與餽問謂之餽歲酒食相邀為
别歲至除夕達旦不眠謂之守歲(風土記)
儺翁歲除日儺皆作鬼神狀二老人儺翁儺母(秦中歲時記)
三儺論語疏儺逐疫鬼也為隂陽之氣不節厲鬼隨而
作禍故天子使方相氏黃金為四目熊皮為帽口作儺
儺之聲以驅疫鬼一年三變為之(海錄碎事)
丹首玄製儺選侲子皆赤幘皂製執大鼗方相帥之及
百隸以桃旅棘矢土鼓鼓且射之以赤丸五穀播洒之
持火炬送疫出端門外騶騎傳炬出宫五營騎士傳火
棄洛水中仍土天池絶其橋梁使不得還(後漢志)
天中記卷五
