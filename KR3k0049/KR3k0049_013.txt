天中記卷十三
明陳耀文撰
都邑
都邑都者國君所居人所都會也邑猶俋聚會之稱也
(釋名)凡邑有宗廟先君之主曰都無曰邑邑曰築都曰城
(左莊二十八)
京師京師者何天子之居也京者何大也師者何衆也
天子之居必以衆大之辭言之(公羊桓九)地方千里周城千
雉宫室官府制度廣大四方各以其職來貢莫不備具
所以必自有地者治自近始(註)
徑千里京師者千里之邑號也法日月之徑千里王制
曰天子之田方千里或曰夏曰夏邑殷曰商邑周曰京
師尚書曰率割夏邑謂桀也在商邑謂殷也(白虎通)爾雅
丘之絶高大者為京謂非人力所能成乃天地性自然
也左傳莫之與京國語趙文子與叔向游於九京今京
兆京師其義取於此(風俗通)
甸服天子畿方千里曰甸服甸服之内曰京師(世紀)五百
里甸服(禹貢)祭公謀父曰夫先王之制邦内甸服甸服者
祭(周語)晉文公請隧襄王曰昔我先王之有天下也規方
千里以為甸服以供上帝山川百神之祀以備百姓兆
民之用以待不庭不虞之患(上)千里之内曰甸京邑在
其中央(王制)甸王田也服服其職業也(國語注)
統四方王者受命創始建國立都必居中土所以揔天
地之和㩀隂陽之正均統四方旁制萬國者也(五經要義)
建王城昔先王之經邑也掩觀九隩靡地不營土圭測
景不縮不盈總風雨之所交然後以建王城(東京賦)
神州崑崙東南方五千里謂之神州中有和姜鄉方三
千里五岳之城帝王之宅聖人所生也(王嬰古今通論)
赤縣崑崙東南有赤縣之州風雨有時寒暑有節苟非
此土南則多暑北則多寒東則多隂故聖人宅西焉(靈憲)
廣州凡立國都非大山之下必廣州之上高無近旱而
水用足下無近水而溝防省因天材就地利故城國不
必中規矩道路不必中凖繩(管子)
翼翼詩曰商邑翼翼四方之極(殷武)此成湯所以建至治
保子孫化異俗而懷鬼方也(前匡衡傳)
三亳殷有三亳二亳在梁國一亳在河南也榖熟為南
亳即湯都也蒙為北亳即景亳湯所盟地偃師為西亳
則盤庚所徙也(世紀)
宗周周自后稷至於文武皆都關中號為宗周(博物志)
二周王城者何西周也成周者何東周也(公羊昭)河南即
郟鄏武王遷九鼎周公營以為都是為王城洛陽周公
所營下都以遷頑民是為成周平王東遷之後所謂西
周者豊鄗也東周者洛都也威烈王以後所謂西周者
河南也東周者洛陽也何以稱河南為西周自洛陽下
都視王城則在西也何以稱洛陽為東周自河南王城
視下都則在東也(大事記)
地中大司徒以土圭之法測土深正日景以求地中日
至之景尺有五寸謂之地中天地之所合也四時之所
交也風雨之所會也隂陽之所和也然則百物阜安乃
建王國焉制其畿方千里而封樹之(周禮地官)畿方千里取
象於日(注)土方氏以土圭之法以致日景以土地相宅
而建邦國都鄙(夏官)
造邑量人掌建國之法以分國為九州營國城郭營后
宫量市朝道巷門渠造都邑亦如之(夏官)
營國匠人營國方九里旁三門國中九經九緯經涂九
軌左祖右社面朝後市(冬官)
鄷鄗文王作鄷武王作鄗其民有先王之遺風(地理志)鄷
邑在豊水之西鎬京在豊水之東(詩文王有聲注)周自武王克
殷都於鄷鎬雍州為王畿及平王東遷洛邑以岐鄷之
地賜秦襄公則秦地累世都之(晉地理志)
四塞秦地被山帶河以為固四塞之國也自繆公以來
至於秦王二十餘君常為諸侯雄豈世世賢哉其勢居
然也(過秦論)
金城秦孝公據崤函之固擁雍州之地始皇踐華為城
因河為池據億丈之城臨不測之淵以為固天下已定
自以為關中之固金城千里子孫帝王萬世之業也(上)
搤肮高祖在洛陽婁敬說曰陛下都洛陽豈欲與周室
比隆哉成王即位而營成周洛邑以此為天下之中也
有德則易以王無德則易以亡夫與人鬭不搤其肮拊
其背未能全其勝也今陛下入關而都案秦之故此亦
搤天下之肮而拊其背也(史敬傳)
天府劉敬說高帝都關中上疑之左右大臣皆山東人
多勸上都洛陽曰東有成臯西有殽澠倍河向洛其固
亦足恃張良曰雒陽四面受敵此非用武之國也夫關
中左殽函右隴蜀沃野千里南有巴蜀之饒北有胡宛
之利阻三面而守獨以一面東制諸侯此所謂金城千
里天府之國也(史)
百二秦形勝之國也帶河阻山縣隔千里持戟百萬秦
得百二焉地埶便利其以下兵於諸侯譬猶居高屋之
上建瓴木也(前紀)
陸海漢興去三河之地止灞滻以西都涇渭之南此所
謂天下陸海之地秦之所以虜西戎兼山東者也(東方朔傳)
教化原本長安天子之都親承聖化然其習俗無以異
於遠方郡國來者無所法則或見侈靡而放效之此教
化之原本風俗之樞機宜先正者也(匡衡傳)
御外大漢之崇世藉廱之饒得御外理内之術夫廱州
本帝皇所以育業霸王所以衍功戰士角難之場也關
梁之險多所衿帶一卒舉礧千夫沈滯肇十有二是為
贍腴斯固帝王之淵囿而守國之利器也(後漢杜篤論都賦)
上都漢之初經營也實用西遷作我上都(西都賦)
帝畿漢之西都在於雍州實曰長安華實之毛則九州
之上腴焉防禦之阻則天地之隩區焉是故横被六合
三成帝畿周以龍興秦以虎視(上)
彊幹弱枝英俊之域紱冕所興彊幹弱枝隆上都而觀
萬國(上)畿内數州實惟邦本地狹人稠儲蓄未多特宜
優矜令得休息彊本弱枝自古常事(舊唐高季輔傳)
天邑漢氏初都在渭之涘秦里其朔實為咸陽廣衍沃
野厥田上上實為地之奥區成臯高帝圖時意亦有慮
乎神祗宜其可定以為天邑(兩京賦)逆胡劉曜縱逸西都
敢肆犬羊陵虐天邑(劉琨勸進表)肆予敢求爾天邑商(尚書)
天府之國淳于定說南陽王模曰關中天府之國霸王
之地今以不能綏撫而還於聲望有虧(晉傳七)
天下樞秦地天下樞八分湊才賢(袁淑白馬篇)范子見秦王
曰今韓魏天下之樞也(戰國策)
神明之奥雍州之地古稱天府右控隴蜀左扼崤函前
有終南太華之險後有清渭濁河之固神明之奥王者
所都此用武之國非諸夏所同秦漢因之卒成帝業間
者狂逆構亂九服分崩河北河南盡從逆命然而先帝
仗朔方之衆慶緒奔亡陛下藉西土之師朝義就戮豈
唯天道助順抑亦地形使然(舊唐郭子儀傳)
王業根本今之關中即古者邦畿千里之地也王業根
本於是在焉秦嘗用之以傾諸侯漢嘗因之以定四海
盖由憑山河之形勝宅田里之上腴弱則内保一方當
天下之半可以養力俟時也彊則外制東夏據域中之
大可以蓄威昭德也(陸宣公關中事宜狀)
居重馭輕國家之立也本大而末小是以能固(左師服語)王
畿者四方之本也京邑者又王畿之本也其勢當令京
邑如身王畿如臂四方如指斯乃居重馭輕天子之大
權也太宗列置府兵分隸禁衛大凡諸府八百餘所而
在關中殆五百焉舉天下不敵關中則居重馭輕之意
明矣(上)
内史秦京師為内史(前地理志)師古曰京師天子所都畿内
也秦并天下改立郡縣而京畿所統特號内史言其在
内以别於諸郡守也
厭權遠難翼奉元帝初上疏曰天道有常王道亡常亡
常者所以應有常也願陛下徙都於成周左據成臯右
阻黽池前鄉崧高後介大河建滎陽扶河東南北千里
以為關而入敖倉地方百里者八九足以自娱東厭諸
侯之權西遠羌胡之難陛下共己已為按成周之居兼
盤庚之德萬歲之後長為高宗(前漢)
東都召伯相宅卜惟洛邑周公初基其繩則直泝洛背
河左伊右瀍西阻九阿東門于旋太室作鎮揭以熊耳
底柱為流鐔以大岯(東京賦)增周舊修洛邑扇巍巍顯翼
翼光漢京於諸夏總八方而為之極且夫僻界西戎險
阻四塞修其防禦孰與處乎土中平夷洞達萬方輻凑
秦嶺九嵕涇渭之川曷若四瀆五嶽帶河泝洛圖書之
淵(東祁賦)
大湊周公將致政南繫于洛水北因于郟山以為天下
之大湊(周書作雒解)
天室武王曰我南望過於三塗我北望過於有嶽丕願
瞻過於河宛瞻於伊洛無遠天室其曰茲曰度邑(度邑解)
武王平商維定保天室規擬伊洛作度邑(序)
淳瀯杜篤以關中表裏山河先帝舊京不宜改營洛邑
乃上奏論都賦塪井之潢汙固不容夫吞舟且洛邑之
渟瀯曷足居乎萬乘哉咸陽守國利器不可以久虚以
示姦萌(後漢)成周之隆乃即中洛知而不從久都墝埆(上)
寧姬董卓議遷都長安黃琬駮議之曰昔周公營洛以
寧姬光武卜東都以隆漢天之所啓神之所安大業既
定豈宜妄有遷動以虧四海之望(後漢)卓謂陳紀曰三輔
平敞四面險固土地肥美號為陸海今欲西遷何如紀
曰天下有道守在四夷宜修德政以懷不附若欲徙萬
乘以自安將有累卵之危峥嶸之險也(上)
深根固本荀彧曰昔高祖保關中光武據河内皆深根
固本以制天下進足以勝敵退足以堅守故雖有困敗
而終濟大業(魏志)
王里魏孝文外示南伐意在謀遷謂任城王澄曰國家
興自北土徙居平城用武之國非可文治崤函帝宅河
洛王里因茲大舉光宅中原任城意以為何如澄曰伊
洛中區均天下所據陛下制馭華夏輯平九服蒼生聞
此應當大慶(本傳)
神都孝文議移都南安王禎曰廓神都以延王業度土
中以制帝京周公啓之於前陛下行之於後固其宜也
(李冲傳)則天光宅元年九月改東都為神都(唐書)
紫縣孝文自代還洛詔司州主簿裴仲規曰朕開置神
畿郡望優重卿既首膺司隸美舉復督我名邦何能自
致也仲規曰陛下窮神盡聖應天順民棄彼玄壤來宅
紫縣臣方罄心力躍馬吳會豈一郡而已帝笑曰冀卿
必副此言(延儁傳)
伊域崔僧淵復族兄惠景書曰主上安遷靈荒兆變帝
基維新中壤宅臨伊域河洛之間重隆周道(玄伯傳)
四塞隋煬帝幸洛陽詔曰安安而能遷民用丕變是故
姬邑兩周如武王之意殷人五徙成湯后之業雒邑自
古之都王畿之内天地之所合隂陽之所和控以三河
固以四塞水陸通貢賦等故漢祖曰吾行天下多矣唯
見雒陽成周墟塉弗堪葺宇今可于伊雒營建東京便
即設官分職以為民極也(隋紀)初煬帝登北邙觀伊闕顧
曰此龍門耶自古何為不建都於此僕射蘇威對曰自
古非不知以俟陛下帝大悦然其地北據山麓南望天
關水木滋茂川源形勝自古都邑莫有此也(兩京記)
形勝不如關内貞觀四年詔發卒修洛陽宫張玄素上
書曰昔漢高將都洛陽婁敬一言即日西駕豈不知地
惟土中貢賦所均但以形勝不如關内也太宗顧謂房
玄齡曰洛陽土中朝貢道均朕故修營意在便於百姓
今玄素上表實亦可已所有作役宜即停之(舊唐)
東都高宗嘗謂韋機曰兩京朕東西二宅往來不恒卿
宜善思修建始作上陽等宫(兩京記)建東都詔曰朕聞踐
華固德百二稱乎建瓴卜洛歸仁七百崇乎定鼎是以
稱膏腴於天府啟黃圖於渭濱襟沃壤於王城摛綠宇
於河渚市朝之城麗皇州之九緯丹紫之原邈神臯之
千里二京之盛其來自昔此都心茲宇宙通賦貢於四
方交乎風雨均朝宗於萬國曲阜之規猶勤測圭之地
戴華豈得宅帝之鄉獨稱雄於四塞里王之邑匪建國
於三川宜改洛陽宫為東都
帝宅判官韋損曰東都帝宅侍中何不守之(舊唐)始乎周
卜今自隋革進十八里作唐東宅籠故地之銅駝抱舊
里之玉雞(季庾東都賦)雄都定鼎地勢據萬國尊帝宅夾清
洛丹霞捧朝暾(韋應物望洛詩)
洛賦尋歴代之規兆仍險塞之自然被崑崙之洪流據
伊洛之雙川挾成臯之嵓阻扶二崤之崇山砥柱回波
綴於後三塗太室結於前鎮以嵩高&KR1324;岳峻極於天(傳毅)
南都於顯樂都既麗且康陪京之南居漢之陽割周楚
之豐壤跨荆豫而為疆武闕關其西桐栢揭其東流滄浪
而為隍廓方城以為墉湯谷涌其後濟永蕩其西推瀨
引湍三方通(張衡賦)
蜀都蜀都之地古曰梁州上稽乾度則井絡儲精下按
地紀則巛宫奠位東有巴賨綿亘百濮銅梁金堂火井
龍湫(揚雄賦)夫蜀都者盖兆基於上世開國於中古廓靈
關而為門包玉壘而為宇帶二江之雙流抗峨眉之重
阻水陸所湊兼六合而交會焉豊蔚所盛茂八區而菴
藹焉(左思賦)
吳都張紘言於孫權曰秣陵楚武王所置名為金陵地
勢岡阜連石頭訪故老云昔秦始皇東廵會稽經此縣
望氣者云金陵地形有王者都邑之氣故掘斷連岡改
名秣陵處所具存地有其氣天之所命今宜為都邑權
善之未能從也後劉備之吳宿於秣陵周觀地形亦勸
權都之權曰智者意同遂都焉(江表傳)
龍盤虎踞劉備曾使諸葛亮至京因觀秣陵山阜乃嘆
曰鍾山龍盤石頭虎踞帝王之宅也(吳錄)王導曰建康古
之金陵舊為帝里又孫仲謀劉玄德俱言王者之宅(晉傳)
四面東以赤山為成臯南以長淮為伊洛北以鍾山為
曲阜西以大江為黃河(藝文)
建業水孫皓以建業宫不利謀移都從步闡表徙武昌
揚土百姓泝流供給以為患苦陸凱上疏曰武昌土地
實危險而塉确非王者安國養民之處船泊則沈漂陸
居則峻危且童謠言寧飲建業水不食武昌魚寧還建
業死不止武昌居是明天意知民所苦矣皓還都建業
(志紀傳)
魏都魏都者畢昴之所應虞夏之餘人先王之桑梓列
聖之遺塵考之四隈則八埏之中測之寒暑則霜露所
鈞(左思賦)文帝太和十八年卜遷都鄴登銅雀臺魏御史
大夫崔吉等曰鄴城平原千里運漕四通有西門史起
舊迹可以饒富在德不在險請都之孝文曰君知其一
未知其二鄴城非長久之地石虎傾於前慕容滅於後
國富主奢暴成速敗且西有枉人山東有列人縣北有
栢人城君子不飲盗泉惡其名也遂止乃都洛陽(後魏書)
中都唐玄宗開元九年五月置中都改蒲州為河中府
時揚州功曹參軍韓覃上疏曰建國都乃長久之大業
也若兩都舊制分官衆多費耗用度尚以為損豈况更
建中都乎夫河東者國之股肱郡也勁銳彊兵盡出於
是其地隘狹今又置都使十萬之戶將安投乎且陋東
都而幸西都自西都而造中都取樂一君之欲以遺萬
人之患務在都國之多不恤危亡之變悦在遊幸之便
不顧兆庶之困非所以深根固蔕不拔之長策矣昔漢
帝感鍾離之言息事德陽之殿趙主採續咸之諫止造
鄴都之宫臣願詔罷中都則福履無疆天下幸甚至六
月三日詔停(通典一百七十九注)
北都十一年并州置北都詔曰我國家龍躍晉水鳳翔
太原猶成湯之居亳有周之興岐昔堯理唐郊式建丹
陵之地漢居洛邑更表南陽之都今王業正興宫觀猶
在列於編郡情所未安其并州宜置北都改州為太原
府(册府)
汴都汴州水陸所湊邑居龐雜號為難理(舊唐李勉傳)汴都
日月所會天地之中禹畫為豫周封鄭地觜觹臨而上
直實沉分以為次惟蓬澤之固境昔合縻之所至芒碭
渙渦截其面金隄玉渠累其脊雷夏灉沮繞其脇罍丘
訾婁夾其胰蜀險漢坌荆惑閩鄙惟此中峙不首不尾
利過百二嶮踰四塞鄙秦人之踐華陋荆州之却月(周邦)
(彦賦)汴州水陸要衝山河形勝乃萬庾千箱之地是四通
八達之郊(晉天福元年詔)東京華夷溱湊水陸會通(周顯德元年詔)輦
轂之下謂之浩穰萬國駿奔四方繁會(三年詔)
燕都蘇秦說燕文侯曰燕東有朝鮮遼東北有林胡樓
煩西有雲中九原東有滹沱易水南有碣石雁門之饒
北有棗栗之利此所謂天府者也(史記)燕薊南通齊趙渤
碣石間一都會也(前地理志)因内海以為池即瓊島而為囿
近則東有潞河之饒西有香山之阜南有柳林之區北
有居庸之口遠則易河滹水帶其前龍門狐嶺屛其後
菑時鴨綠浮其左五臺恒山阻其右(黃文仲大都賦)
夀春周馥成都王穎以為河南尹馥覩洛陽孤危乃與
祖納華譚等建策迎天子遷都夀春曰殷人有屢遷之
事周王有岐山之徙方今河朔蕭條崤函沮澀宛都多
敗江左多虞惟淮揚之地北阻塗山南抗靈嶽名川四
帶有重險之固是以楚人東遷遂宅夀春徐邳東海亦
足戍禦且漕運四通無患空乏宜相土遷宅以享永祚
(晉書)彼夀陽者南引荆汝之利東連三吳之富北接梁宋
平塗不過七日西援陳許水陸不出千里外有江湖之
阻内保淮肥之固龍泉之陂良疇萬頃舒六之貢利盡
蠻越金石皮革之具萃焉苞木箭竹之族生焉山湖藪
澤之隈水旱之所不害土産草滋之實荒年之所取給
此則係乎地利者也(伏滔正淮論)
天心遷徙隋文帝嫌舊城制度偪小宫内多鬼妖夜與
高熲蘇威定議遷都庾季才旦而奏曰仰觀玄象俯察
圖記龜兆允襲必有遷都且漢營此城經今將八百歲
水皆鹹鹵不甚宜人願恊天人之心為遷徙之計帝愕
然謂熲等曰是何神也朕自今以後信有天道矣(本傳)開
皇二年移入新邑在漢故城之東南萬年縣界南直終
南山子午谷北枕龍首原今朝堂即舊楊興村村門大
樹今見在(兩京記)
襄鄧乾寧初朱樸上書議遷都曰古之王者不常厥居
皆觀天地興衰隨時制事關中隋家所都我實因之廣
明巨盗䧟覆京闕高祖太宗之制蕩然矣夫襄鄧乃形
勝之地沃衍之墟自古中興之君去已衰之衰就未王
而王今南陽光武雖起而未王也江南土薄水淺人心
囂浮輕巧不可以都河北土厚水深人心彊愎狠戾不
可以都惟襄鄧實惟中原人心質良去秦咫尺而有上
洛為之限永無夷狄侵軼之虞此建都之極選也(唐書)湯
思退以金人議和欲棄唐鄧海泗手詔謂唐鄧非險要
可置度外虞允文奏議鄧為襄漢之藩籬南陽又為鄧
州之藩籬古形勝之國也
大勢議者曰洛陽四戰之地既將不可蒲坂虞舜舊國
表裏山河江陵亦嘗設都控壓吳蜀遠導避翟寧不堪
居荅曰蒲坂土瘠人貧困竭甚於洛邑江陵本非要害
梁主數歲國亡夫臨制萬國尤借大勢秦川是天下之
上腴關中為海内之雄地若居之則勢大而威遠捨之
則勢小而威近恐人心因斯而摇矣非止於危亂乎哉
(通典一百七十四)
京兆京兆絶高曰京京大也十億曰兆欲令帝都殷盈
也左輔右弼蕃翊承風也張掖始開垂張臂掖也(漢官儀)
絶高曰京十億曰兆人衆所聚也(登瀛秘錄注)
輦轂王鳳疏云臣當靡骨輦轂下(前元后傳)至止之日馳心
輦轂(曹植責躬詩表)谷永疏曰薛宣為御史中丞執憲轂下(漢書)
轂下喻在輦轂之下京城之中也(胡廣漢官觧故注)神臯載穆
轂下以清(任彦升竟陵王狀)自我違京輦四載迄于斯(潘安仁懷縣詩)
佳麗壯哉帝王居佳麗殊百城(曹植贈王粲詩)兩京愧佳麗三
都豈能似(謝靈運會吟行)江南佳麗地金陵帝王州(謝玄暉鼓吹曲)地
近華陽金壇之陵故云金陵(建康錄)六代帝王國三吳佳
麗城謂金陵也(李白詩)
皇州升高臨四關表裏望皇州(鮑明遠詩)宛洛佳遨遊春色
滿皇州(謝玄暉)
皇邑清晨發皇邑日夕過首陽(曹子建贈白馬王彪詩)祇役出皇
邑相期憩甌越(謝靈運詩)
京華京華游俠窟山林隠遁棲(郭璞詩)昔余游京華未嘗
廢丘壑(謝靈運)務恊華京想詎存空谷期(上)火燎神州洪
流華域(劉琨)
京洛名都多妖女京洛出少年(子建名都篇)京洛多風塵素
衣化為緇(陸機)誰能久京洛緇塵染素衣(謝玄暉)京洛多妖
麗玉顔侔瓊蕤(陸機)
京室京室密清㒺有不韙(東京賦)引領望京室南路在伐
柯(潘安仁)引顧見京室宫雉正相望(謝玄暉)
京縣灞涘望長安河陽視京縣(玄暉)太微凝帝宇瑶光正
神縣(江淹雜體)
上游項羽陽尊懷王為義帝曰古之王者地方千里必
居上游徙之長沙都郴(前傳)
四方之統王者居中國何順天地之和而同四方之統
也(譙周法訓)
名都燕之涿薊趙之邯鄲魏之温軹韓之滎陽齊之臨
淄楚之宛丘鄭之陽翟二周之三川富冠海内皆為天
下名都居五諸侯之衢跨街衝之路也(鹽鐵論)
居中欲近四旁莫如中央故王者必居天下之中禮也
(荀大略)
奠枕昔在姬公用於周而四海皇皇奠枕于京(楊廣見)
根本京師者諸夏之根本(詩民勞箋)京師以諸夏為障蔽(苕之)
(華箋)京師諸夏之本也將以觀治而豪猾踰檢(劉蕡傳)左襄
四年魏絳諫晉侯曰諸華必叛注諸華中國詩正義曰
猶諸夏也(上)京師者諸侯之父母也(詩沔水傳)
王化之始杜預為河南尹以京師王化之始自近及遠
凡所施論務崇大體(晉書)
百官之府文帝詔京師百官之府四海歸向(隋紀)
衣冠所聚張九齡云京師衣冠所聚身名所出從容附
會不勤而成是大利在于内而不在于外也(本傳)
朝宗玄宗時京城糓貴裴耀卿曰國家帝業本在京師
萬國朝宗百代不易之所(舊唐)國家大本在京師秦地狹
水旱易匱(新唐)
天下本李晟云長安宗廟所在為天下本若皆執羈勒
誰復京師(舊唐)京師天下之本(新書)
寰内寰内諸侯尹更始曰天子以千里為寰(榖梁)
古三都堯治平陽舜治蒲坂禹治安邑三都相去各二
百餘里俱在冀州(春秋疏)冀州者天下之中州自唐虞及
夏殷皆都焉是天子之常居鄒衍著書云九州之内名
曰赤縣赤縣之畿從冀州而起(榖梁疏)
三河昔唐人都河東殷人都河内周人都河南夫三河
在天地之中若鼎足王者之所居也建國各數百千歲
(史貨殖傳)周在中樞三河之分風雨所起四險之國(博物志)
三川張儀曰争名者於朝争利者於市今三川周室天
下之朝市也(奉策)韋昭曰有河洛伊曰三川(今注無)
漢五都五都之貨殖(西都賦)王莽於長安及五都立五均
官更名長安東西市令及洛陽邯鄲臨甾宛成都市長
皆為五均司市稱師東市稱京西市稱畿洛陽稱中餘
四都各用東西南北為稱(食貨志)
魏五都魏黃初二年正月改長安譙許昌鄴并洛陽為
五都立石表西界宜陽北行太行東北界陽平南循魯
陽東界郯為中都之地(魏志注)魏因漢祚復都洛陽以譙
為先人本國許昌為漢之所居長安為西京之遺跡鄴
為王業之本基故號五都(水經注)
唐五都肅宗寳應元年詔曰五都之號其來自久宜以
京兆為上都河南為東都鳳翔為西都江陵為南都太
原為北都(志)
州
州州疇也各疇其土而生也(說文)州注也郡國所注仰也
(釋名)州之言殊也合同類異其界也(春秋說題辭)周禮五黨為
州州疇也州有長使之周相足也(風俗通)
神州地中央曰崑崙其東南地方五千里名曰神州中
有五岳地圖帝王居之(括地象)
九州黃帝受命風后受圖割地布九州置十二國(周公成名)
(錄)自神農已上有大九州柱州迎州神州等名至黃帝
以來德不及遠惟於神州之内分為九州(周禮職方疏)顓帝
帝嚳建萬國而制九州(帝王世紀)堯遭洪水民居水中高土
故曰九州(說文)
州域河漢之間為豫周也兩河之間為冀晉也河濟之
間兖衛也東方為青齊也泗上為徐魯也東南為揚越
也南方為荆楚也西方為雍秦也北方為幽燕也(吕覽有始)
兩河間曰冀州河南曰豫州河西曰雝州漢南曰荆州
江南曰揚州濟河間曰兖州濟東曰徐州燕曰幽州齊
曰營州(爾雅)
星主北斗七星主九州(春秋文耀鈎)五星流為兖鉤鈐星别
為豫昴畢散為冀箕星散為幽營室流為并參伐流為
益虚危流為青天氐流為徐軫星散為荆牽牛流為揚
(元命包)
繫台摘輔象曰兖豫屬上台(九州繋於三台)荆揚屬下級(上之下等)
(一台名有上下)梁雍屬中上(中台之上)冀州屬錯(中台之下下台之上)青州屬
下上(下台之上)徐州屬下下(下台之下)
異氣九州之水泉剛柔各異青徐角羽集寬緩舒遲人
聲緩其泉鹹以酸荆揚角徵會氣漂輕人聲急其泉酸
以苦梁州商徵接剛勇慓人聲騫其泉苦以辛兖豫宫
徵合平静有慮人聲端其泉甘以苦雍冀合商羽端駃
烈人聲揵其泉辛以鹹(河圖)
舜十二州馬融曰禹平水土置九州舜以冀州之北廣
大分置并州燕齊遼遠分燕置幽州分齊為營州於是
為十二州(史記注)
禹九州堯遭洪水分為十二州今虞書是也及禹平水
土還為九州今禹貢是也(帝王世紀)禹登王位還置九州(正義)
魯班石為禹九州圖今在格城石室山東北岩中(述異記)
九牧王孫滿曰昔夏之方有德也貢金九牧(左宣三)
殷九州商頌帝命式于九圍(互見地門)
周九州保章氏以星土辨九州之地所封封域皆有分
星以觀妖祥注星土星所主土也(己見星門)
周敬王魯哀公之時吳為越所滅其後六十九年至
威烈王始命韓魏趙為諸侯後十七年安王之時三
國共滅晉而分其地後五十六年顯王之時而越為
楚所滅又按所列諸國分野具於班固漢書及皇甫
謐帝王世紀下分區域上配星躔固合同時不應前
後當吳之未亡天下列國尚有數十其時韓魏趙三
卿又未為諸侯晉國猶在豈分其土地自吳滅至分
晉凡八十六年時既不同若何分配又按諸國地分
考所在封疆辯詳隸屬甚為乖互不審二子何不依
漢書漢書又云今之蒼梧鬱林合浦交趾九真南海
日南皆越分野夏少康庶子封于會稽後二十餘代
至勾踐滅吳稱伯後六代而亡後十代至閩君摇漢
復立為越王都夷甌則今永嘉郡也是時秦南海尉
趙他亦稱王五嶺之南皆他所有也又按越之本封
在於會稽至勾踐彊盛有江淮之地天子致胙號稱
霸王正當戰國之時凡得百四十二歲後至秦漢方
有閩摇雖虚引其歴代興亡而地分星躔皆不相涉
及趙佗奄有時代全乖未知取舍何所准的凡為著
述誠要詳審者也(通典)
王者規摹夏書禹貢周氏職方中畫九州外薄四海析
其物土制其疆域此盖王者之規摹也(後魏地形志)
增益禹貢有青徐梁而無并幽營爾雅有徐幽營而無
青梁并職方有青幽并而無徐梁營三代不同故也(釋文)
漢興武帝開拓三方立十三州通并梁之數而增交益
焉(物理論)
州十二師古者處師八家而為鄰三鄰而為朋三朋而
為里五里而為邑十邑而為都十都而為師州十有二
師焉家不盈三口者不朋由命士以上不朋(洛誥大傳)
郡
郡郡羣也人所羣聚也秦改諸侯置郡縣隨其所在山
川土形而立其名(釋名)
立郡秦始皇廢五等之爵立郡縣之官以公國為大以
侯伯為小大郡曰守小郡曰都尉(史記)
周制周制天子方千里分為百縣縣有四郡故左氏傳
曰上大夫受縣下大夫受郡(風俗通)至秦始置三十六郡
以監縣矣邑君聲(說文)
取名郡之言君也改公侯之封而言君者至尊也郡守
專權君臣之禮彌崇今郡字君在其左邑在其右君為
元首邑以載民故取名於君謂之郡(黃義仲十三州記)
三十六郡秦用李斯議分天下為三十六郡凡郡或以
列國陳魯齊吳是也或以舊邑長沙丹陽是也或以山
陽太山山陽是也或以川原西河河東是也或以所出
金城城下得金酒泉泉味如酒豫章樟樹生庭雁門雁
之所育是也或以號令禹合諸侯大計東冶之山會計
國名會稽是也(漢官儀)敦煌酒泉其水甘若酒味故也張
掖言張國臂掖以威羌狄(應劭地理風俗記)又曰昔者天子建
國名都或以合名或以山林故豫章以樹氏都酸棗以
棘名邦(水經注)
郡縣城渾出周至楚新城說其令曰王何不以新城為
主郡也邊邑甚利之(楚策)甘茂曰宜陽大縣也上黨南陽
積之久矣名為縣其實郡也(秦策)春秋時郡屬於縣趙簡
子所謂上大夫受縣下大夫受郡是也戰國時縣屬於
郡所謂上郡十五縣者是也(大事記)
按此則郡縣之設自春秋已然矣柳子厚封建論乃
云秦有天下裂都會而為之郡邑廢侯衛而為之守
宰據天下之雄圖都六合之上游攝制四海運於掌
握之内此其所以為得也不數載而天下大壊其有
由矣夫左傳楚子入陳因縣陳策中楚有新城令趙
有上黨守靳黈且下有四太守字是郡縣守宰俱不
始於秦也司馬索隠云漢景時始稱太守然賈誼傳
河南守吳公又先于景帝矣
縣
縣周禮百里曰同所以奬王室恊風俗總名為縣縣者
玄也首也從系倒首與縣易偏矣言當玄靜徭役也(上)
縣懸也懸於郡矣(釋名)
取名縣絃也絃以貞直言下體之居臨民之位不輕其
誓施繩用法不曲如絃絃聲近縣故以取名今縣字在
半也(黃義仲十三州記)
子男縣萬戶以上為令則子國也千戶為長男國也今
人呼縣為百里子男本方百里也故言今之百里古之
諸侯(黃恭十四州記)
縣有四郡郊甸方六百里因西土為方千里分以百縣
縣有四郡郡有四鄙鄙不過百室以便野事(周書)
邢丘武王伐紂到于邢丘乃修武勒兵於甯更名邢丘
曰懷甯曰修武行克紂于牧之野(韓詩外傳)
武丘武王祭南嶽廻至汝水西野宿于武丘夜夢云築
城在此兼祭天地可王七百年遂城于武丘北因名武
隂在沉丘縣(城記)
猗氏猗氏縣猗丘所居之地猗頓魯窮士也問術于陶
朱公公教之蓄五牸遂富漢因之名縣(郡國志)
九門九門縣本為九室而居趙武靈王改之為九門縣
(戰國策)
新豊京兆新豊秦曰驪邑高祖七年置(漢志)太上皇不樂
關中思慕鄉里高祖徙豊沛酤酒煮餅商人立為新豊
(三輔舊事)高帝既作新豊并移舊社衢巷棟宇物色惟舊士
女老幼相㩦路首各知其室放犬羊雞鴨於通塗亦競
識其家其匠人胡寬所營也移者皆悦其似而德之(西京)
(雜記)
聞喜武帝元鼎六年將幸緱氏至左邑桐鄉聞南越破
以為聞喜縣(漢紀)
獲嘉七年春至汲新中鄉得吕嘉首以為獲嘉縣(上)
懷德太興三年七月丁亥詔先公武王先考恭王臨君
琅邪四十餘年惠澤加百姓遺愛結人情朕創基江表
兆庶宅心繦負子來琅琊國人近有千戶在此今立為
懷德縣統丹陽郡優復之科一依漢氏沛及南頓故事
(晉元紀)
昭應唐玄宗幸温泉見白鹿升天改會昌為昭應縣(會昌)
(觧頓)會昌新豊也
平陸天寳中上以三河道險束漕運艱難乃旁北山鑿
石為月河以避湍急(傳信錄)陜州刺史李齊物開砥柱之
險以通流運於石中得古鐵犁鏵有平陸字因改河北
縣為平陸縣(舊唐)
咸陽咸陽縣本秦舊縣也山南曰陽水北曰陽在北山
之南渭水之北故曰咸陽(元和郡縣圖志)
錢塘秦始皇三十七年東游丹陽至錢塘臨浙江(史記)錢
塘屬會稽郡西部都尉治(漢志)防海大塘在縣東一里符
郡議曹華信家議立此塘以防海水始開募有能致一
斛土者即與錢一千旬月之間來者雲集塘未成而不
復取於是載土石者皆棄而去塘以之成故改名錢塘
焉(錢塘縣記)錢塘在餘杭初為潮水所損州人華信云云(九域志)
希通錄云錢塘史漢但作唐字今人以唐為塘非也
其失本於世說注云晉人沈姓而令其縣者詭令致
土云云不知秦漢已有此名豈至晉而然乎
世說雅量篇云褚裒送人投錢唐亭住爾時吳興沈
充為縣令遇之云云注云錢塘縣記云縣近海為潮
漂沒縣諸豪姓歛錢顧人輦土為塘因以為名沈令
未詳今謂以唐為塘其失本於世說注且云晉人沈
姓而令其縣者為之句義俱差不有誤於後學耶
陳留陳留郡鄭邑後為陳所併故曰陳留瓚曰宋亦有
留彭城留是也留屬陳故稱陳留也(漢志)
浚儀浚儀縣北有浚水像而儀之故曰浚儀縣有倉頡
師曠城上有列仙之吹臺北有牧澤中出蘭蒲土多儁
髦今帶牧澤方一十五里俗謂之蒲關澤(陳留風俗傳)
尉氏圈稱云尉氏鄭國之東鄙尉獄官名也鄭大夫尉
氏之邑故欒盈曰盈將歸死于尉氏也(水經)
洛陽周公相成王以鄷鎬偏在西方職貢不均乃使邵
公卜居洛水之陽以即中土(帝王世紀)八方之廣周洛為中
於是遂築新邑營定九鼎以為王之東都(援神契)周在中
樞西阻崤谷東望荆山南面少室北有太嶽三河之分
風雨所起四險之國(博物志)互見都
江都廣陵之江都縣城臨江應劭地里風俗記曰縣為
一都之會故曰江都也(水經)
馮翊馮翊翊蕃故以為名(應劭漢官觧詁)
盩厔山曲曰盩水曲曰厔故以名縣(圖經)
梓潼東倚梓林西枕潼水故以名縣
南陽南陽劉善曰在中國之南而居陽地故以為名(水經)
青田青田縣有草葉似竹可染碧名為竹青此地所産
故名青田(永嘉記)
古田屬福州開元以前嘗為土豪所據至二十八年始
建為縣有謝能者十餘戶言因古田畝懇闢而居故曰
古田又曰青田者其地有青田鄉父老言田中嘗得青
玉(圖經)
兩當鳳州兩當縣古老相傳嘉陵江與牛洹水相會於
縣界故縣界名兩當又云東京西蜀至此皆三十程故
名兩當(上)兩當縣水出陳倉縣之大散嶺西南流入故
道川謂之故道水縣因水取名或云縣西有兩山相當
故名之也(水經)
陽曲陽曲屬太原應劭曰黃河千里一曲當其陽故曰
陽曲(漢書)
九原正平縣有九原一名九京即趙簡子觀處(十道志)
封丘封丘衛地故燕之延鄉也高祖與項羽戰於延鄉
有翟母免其難故以延鄉封翟母焉(國都記)
晉江泉州屬邑漢平粤之後其地既虚而晉之衣冠避
地者多㳂江以居故以名之
盧奴安喜縣即古盧奴縣也有黑水故池深而不流俗
謂黑水為盧不流為奴(圖經)
壯哉高帝北征南過曲逆上其城望室屋甚大曰壯哉
縣吾行天下獨見雒陽與是耳更封陳平為曲逆侯(漢書)
章帝北巡北岳以曲逆名不善改為蒲隂(後漢)
鄙小韓安國傳即以嫮鄙小縣師古曰鄙小縣言在外
鄙之小縣也(前漢)
六等大唐縣有赤畿望緊上中下六等之差京都所治
為赤縣京之旁邑為畿縣其餘則以戶口多寡資地美
惡為差(郡國志)開元中以近畿之州為四輔同華岐蒲其
餘為六雅十望十緊及上中下之差六雄鄭陜汴絳懷
魏十望宋毫渭許汝晉洛號衛相初有十緊州後入緊
者甚多
麗水麗水縣有惡道惡道有突星瀨謝靈運與弟書曰
聞惡道溪中九十九里有五十九灘永嘉記曰王右軍
遊惡道歎其奇絶遂書突星灘於石(圖經)
松陽松陽縣東南臨大溪有松陽樹大八十一圍腹中
空容三十人坐故取此為名王右軍嘗往看之云(吳地記)
漢晉以後帝王之割據無常州郡之更置不一其載
在本志者固可考而知也藝文略具九州初學止叙
十道嗣後類集各依本朝或語焉而不詳或棼紜而
無統誠亦有難于述志者今按舊籍少存梗概以備覽云
城
城城以盛民也墉城垣也(說文)城盛也盛受國都也城上
垣謂之睥睨言於孔中睥睨非常也亦曰陴言禆助城
之高也亦曰女牆言其卑小比之於城若女子之於丈
夫也(釋名)堞城上女垣(說文)雉堞也以白堊之故曰粉堞(增韻)
雉鄭叔段居京謂之京城大叔祭仲曰都城過百雉國
之害也(左隠元)家不蔵甲邑無百雉之城雉者何五板而
堵五堵而雉百雉而城(公羊定十二)天子之城千雉高七雉
公侯百雉高五雉子男五十雉高三雉(五經異義)
仞天子之城高九仞公侯七仞伯五仞子男三仞(五經異義)
崇城天子曰崇城言崇高也諸侯曰干城言不敢自專
禦於天子也(白虎通)
周城天子周城諸侯軒城軒城者缺南面以受過也(春秋)
(說文)
城始堯聽四岳之言用鮌修水鮌曰帝遭天灾厥黎不
康乃築城以衛君造郭以守民此城郭之始也(吳越春秋)鯀
為三仞之城(淮南子)處士東里槐責禹亂天下事禹退作
三城彊者攻弱者守敵者戰城郭盖禹始也(博物志)
堯城故堯城在濮洲鄄城縣東北十五里竹書云昔堯
末德衰為舜所囚也又有偃朱故城在縣西北十五
里竹書云舜囚堯復偃丹朱使不得與父相見也(括地志元)
(和志云十道志已錄今不欲去之)小城陽城在陽城西南半里許俗云
囚堯城(續述征記)王僧辨上元帝表云閶闔受白登之辱象
魏致堯城之疑(梁書)
鶴城長垣縣有鶴城昔夏累養鶴于此遂號鶴城(城塜記)
保民夏城中丘榖梁曰城為保民為之也民衆城小則
益城益城無極凡城之志皆譏也注夫保民以德不以
城也如民衆而城小輙益城是無極也(隠七)
亟城梁伯好土功亟城而弗處民罷而弗堪則曰某寇
將至乃溝公宫曰秦將襲我民懼而潰秦遂取梁(僖十九)
城惡楚子重自陳伐莒圍渠丘渠丘城惡衆潰奔莒莒
城亦惡莒潰楚遂入鄆莒無備故也君子曰恃陋而不
備罪之大者也備豫不虞善之大者也莒恃其陋而不
修城郭浹辰之間而楚克其三都無備也夫(左成九)
飾城古者大國過小邑必飾城而請罪禮也(榖襄二十五)
城成周王使富辛與石張如晉請城成周晉士彌牟營
成周計丈數揣高卑度厚薄仞溝洫物土方議遠邇量
事期計徒庸慮材用書餱糧以令役於諸侯屬役賦丈
書以授帥(左昭三十二)孟懿子會城成周宋仲幾不受功士
伯怒乃執仲幾以歸城三旬而畢(宣元)
城叛中行穆子圍鼓鼓人有以城叛者不許軍吏曰師
徒不勤可得城奚故不受曰有以吾城叛者吾所甚惡
也人以城來我獨奚好焉賞所以甚惡是失賞也(說苑)
馬城昔秦人築城於武周塞内以備胡將成而崩者數
矣有馬馳走周旋反覆父老異之因依馬跡以築城城
乃不崩遂以名焉(搜神記)
城沂楚令尹蒍艾獵城沂使封人慮事以授司徒量功
命日分財用平板榦稱畚築程土物議遠邇略基址具
餱糧度有司事三旬而成不愆于素(宣十一)
羊城廣州廳事梁上畫五羊像又作五榖囊隨像懸之
云昔高固為楚相五羊銜榖萃於楚庭故圖其像為瑞
六國時廣州屬楚(廣州記)固為楚相有五仙人騎五色羊
各持糓穗一莖六出以遺州人騰空而去今呼為五羊
其城周十里初尉佗築之步陟修之既而為黃巢所焚
(寰宇記)吳修為廣州刺史未至州有五仙人騎五色羊負
五榖而來令州庭上圖之為瑞故廣南謂之五羊城(五部)
龜城初張儀築成都城城屢壊不能立忽有大龜周旋
行走巫言依龜行處築之城乃得立所掘處成大池龜
乃復入於中龜每出則州境有賊刺史或病(寰宇記)益州
城張儀所築錦州城在州南蜀時故宫也亦為錦里(益州)
(記)蜀王孟昶於成都城上種芙蓉花開爛漫如錦因以
為名一曰以江山明媚錯雜如錦也一曰以蜀有錦官
如銅官鹽官之類故名亦曰錦里
代城盧植去代城始築版幹一夜亡去西南五十里大
澤中營城自護結葦為九門於是就以為治城圓匝而
不方周四十七里開九門更名其故城曰東城(博物志)
雲中城武侯自五源河曲築長城東至隂山又於河西
造大城一箱崩不就乃改卜隂山河曲而禱焉晝見羣
鵠遊于雲中徘徊經日見大光在其下武侯曰此為我
乎乃即于其處築城今雲中城是也(虞氏記)
新城韓氏城新城期十五日而成叚&KR1324;為司空有一縣
後二日叚&KR1324;執其吏而囚之囚者之子走告封人子高
曰惟先生能活臣父之死願委之先生封人子高曰諾
乃見叚&KR1324;自扶而上城封人子高左右望曰美哉城乎
一大功矣子必有厚賞矣自古及今功若此其大也而
能無有罪戮者未嘗有也封人子高出叚&KR1324;使人夜觧
其吏之束縛也而出之(吕氏春秋開春)
長城秦始皇使蒙恬北築長城西屬流沙東至弱水以
捍胡(史御覽)恬築長城因地險周制險塞起臨洮至遼東
延袤萬餘里恬將吞藥自殺嘆曰恬罪固當死矣起臨
洮屬之遼東城塹萬餘里此其中不能無絶地脉哉(本傳)
始皇使蒙恬築長城死者相屬民歌曰生男慎弗舉生
女哺用餔不見長城下尸骸相支柱(陽泉物理論)秦所築長
城土色皆紫漢塞亦然故稱紫塞者焉(古今注)
趙成侯六年中山築長城(史記)太山西北有長城緣河
徑太山千餘里至瑯瑯臺入海(太山郡記)齊宣王乘山嶺
之上築長城東至海西至濟洲千餘里以備楚(齊記)周
王築防以為長城(竹書)齊之長城巨防足以為塞(韓非子史)
(注)秦昭王滅義渠築長城以備胡(漢匈奴傳)梁惠成王十
二年龍賈帥師築長城于西邊(竹書)唐劉貺武指云朔
塞之上多古長城未知起自何代七國分争國有長
城趙簡子起長城以備胡燕秦又築長城以限中外
則長城之築其來遠矣(通典二百)
據此諸書則長城之築固非止于始皇也而邊防之
利萬世且永頼焉乃儒書之劇秦者率以是為言鳴
呼惡居下流始皇固以之矣功過相準耳學者類習
非哉
赤色長安城中地皆黑壤今城赤何也且堅如石如金
父老所傳云盡鑿龍首山中土以為城及諸城闕亦然
(三秦記)
斗城長安故城漢之舊都高帝七年方修長安宫城自
櫟陽徙居此城本秦離宫也初置長安城本狹小至惠
帝更築之周廻六十五里城南為南斗形北為北斗形
至今人呼漢舊京為斗城(三輔黃圖)長安城面三門四面十
二門皆通達九逵以相經緯衢路平正可並列車軌十
二門並洞闢隠以金椎周以林木左右出入為往來之
徑行者升降有上下之别(三輔决錄)城郭之制則旁通三門
參塗夷庭方軌十二街衢相經(西京賦)披三條之廣路立
十二之通門(西都賦)
廣陵廣陵城吳王濞所築(王逸廣陵郡圖經)城周十四里半(後志)
(注)侈秦法佚周令劃崇墉刳濬洫板築雉堞之殷井幹
烽櫓之勤格高五嶽袤廣三墳崪若斷岸矗似長雲製
磁石以禦衝糊赬壤以飛文觀基扄之固護將萬祀而
一君(蕪城賦)
雎陽梁孝王築雎陽城方十三里鼔倡節杵而後下和
之者稱雎陽曲今踵以為故今之樂家雎陽曲是其遺
音(晉太康地記)
金城金城郡漢昭元始六年所置應劭云築城初得金
故曰金城凡城皆稱金言其固也故墨子稱金城湯池
(秦州記)安陽有金城城皆如金色堅勁不崩摧先儒云上
古時天雨黃金也(述異記)
玄菟昭帝元鳳六年春正月募郡國徒築遼東玄菟城
(漢紀)
疑城魏文帝之在廣陵吳人大駭乃臨江為疑城自石
頭城至於江乘以木為植衣以葦席加彩飾焉一夕而
成(干寶晉紀)
石頭石頭城吳時悉土塢義熙初始加磚累甓因山以
為城因江以為池地形險固尤有竒勢亦謂之石頭城
也(丹陽記)
白下齊武帝欲修白下城難於動役劉係宗啓謫役在
東者上從之後武帝講武白下履行其城曰係宗為國
家得此一城(南史)白下城本江乘之白石壘武帝以其地
𢃄江負山移琅邪居之(輿地志)武德九年更金陵曰白下
(唐地里志)
夫人晉朱序鎮襄陽苻堅遣兵攻之序母自登城履行
謂西北角當先受弊遂領百餘婢并城中女子於其角
斜築城二十餘丈賊攻西北角果潰衆守新城賊遂引
退襄陽人謂此城為夫人城(晉書)
遷城吳興郡城秦時為下菰城又為項王故城晉郭璞
欲移郡於東遷璞女亦善於地理啓璞無從因舊址損
益之可以永無殘破之慮璞從之初璞欲移城于東遷
每立標輙為飛鳥銜去會其女又啓遂定於今處女號
遷城小娘子從璞廟祀(宋知州鄭建撰郭尚書璞記)
江陵江陵城地東南傾故緣以金隄自靈溪始桓温令
陳遵造遵善於防攻使人打鼓遠聽之知地勢高下依
傍創築略無差矣城西有棲霞樓俯臨通隍吐納江流
(水經注)
統萬赫連勃勃以叱於阿利領將作大匠營統萬城阿
利乃蒸土築城以錐刺之錐入土數寸沒其錐而并築
之不入即殺行錐者勃勃以為忠(晉載記)
柳城魏太武伐蠕蠕軍中有告失驢去者楚之曰必覘
賊截之為驗耳賊將至矣乃伐柳為城灌水令凍城立
而賊至不可攻逼乃走散(北史)
五利魏太和八年中書監高閭請於六鎮築長城云長
城有五利罷遊防之苦一也北部放牧無抄掠之患二
也登城觀敵以逸待勞三也省境防之憂息無時之備
四也歲常遊運永得不匱五也帝優詔荅之(本傳)
城精梁武帝攻郢城夜郢城有數百毛人踰堞且泣因
投黃鵠磯盖城之精也及旦城降(南史紀)
六壁六壁府魏太平真君五年討胡於六壁即此城俗
以城有六面因以為名焉(郡國志)
玉壁絳州稷山縣後周置勲州有玉壁城後周王思政
所築為重鎮齊神武再攻圍不克韋孝寬代思政鎮玉
壁高歡攻之智力皆困(周書二傳)
六合隋何稠為煬帝制行殿及六合城帝於遼左與賊
相對夜中施功其城周廻八里城及女垣合高千仞上
布甲士立仗建旗四隅置闕面别一觀觀下三門遅明
而畢高麗望見謂若神功(本傳)
受降景雲三年朔方總管張仁愿於河北築三受降城
絶虜南寇路六旬而三城就(本傳)吕温銘曰俯視隂山仰
看昭回一夫登陴萬里洞開仁愿封韓公制曰横却月
於天街劃長雲於地脉
奉天建中元年五月築奉天城四年十月上避難於奉
天初術士桑道茂奏請城奉天為王者之居至是方驗
(唐書)
江夏牛僧孺出為鄂州刺史江夏城風土散惡難立垣
墉每年加板築賦菁茒以覆之吏緣為姦蠧弊綿歲僧
孺至計菁茒板築之費歲十餘萬即賦之以塼以償板
築之價凡五年墉皆甃葺蠧弊永除(舊唐)
三城李德裕出為滑州節度使徙劒南西川築仗義城
以制大度青溪關之阻作禦侮城以控榮經犄角勢作
柔遠城以扼西山吐蕃(新唐)
大玄高駢徙劍南西川節度成都城歲壊駢易以塼甓
陴堞完新負城丘陵悉根平之以便農桑訖功筮之得
大畜駢曰畜者養也濟以剛徤篤實輝光日新吉孰大
焉文宜去下存上因名大玄城(上)
獻圖王使陳章城衢州工畢以圖獻王視西門樟樹密
謂左右曰此樹不入城章終非我畜其後章果叛(備史)
青澗真宗時种世衡知延州築青澗城初苦無水鑿地
百五十尺至石屑石得泉城成賜名青澗城
鬼工魏鑵侍郎知廣州子城一角忽頽一古塼有四大
字云委於鬼工是魏字公感其字大築新之罷還未幾
儂寇廣州外城一擊而圮獨子城堅民頼以生賊平以
公有前知之備加諫議大夫再知五羊公以築城之功
自論久不報作感懷詩内云螭頭賜對恩雖厚雉堞論
功事己空文潞公採詩呈加龍圖閣學士尹應天府(古今詩話)
人為長城宋文帝有疾義康矯詔收檀道濟付廷尉道
濟引飲一斛脱幘投地曰乃壊汝萬里長城魏人聞之
皆曰道濟已死吳子輩不復足憚後魏軍至瓜步文帝
登石頭城望甚有憂色嘆曰若道濟在豈至此(南史)
金城唐邕字道利晉陽人有治世才具齊文宣嘗登童
佛寺望并州城曰此是何等城或曰此是金城湯池天
府之國帝云我謂唐邕是金城此非金城也(北齊書)犬吠
不驚命曰金城常避危殆命曰不侮(說苑)賈誼云上設廉
耻禮義以遇其臣故化成俗定父兄之臣誠死宗廟法
度之臣誠死社稷輔翼之臣誠死君上守圄扞敵之臣
誠死城郭封疆故曰聖人有金城者此物此志也注云
言聖人厲此節行以御郡下則人皆懷德戮力同心國
家安固不可毁状若金城也(漢書)建金城之萬雉呀周池
而成淵(西都賦)
石城神農之教曰有石城十仞湯池百步帶甲百萬而
無粟弗能守也(食貨志)
亞字吳罷城作亞字形周敬王六年丁亥造其城南北
長十二里東西九里城中有大河三横四直蘇州名摽
十望地號六雄八門皆通水陸郡郭三百餘巷(吳地記)
却月沌陽縣至沔口水北有却月城西一里有馬騎城
周廻五里高一丈(荆州記)
太平朔方太平城後魏穆帝治也太極殿琉璃臺及鴟
尾悉以琉璃為之(郡國志)
千秋張掖郡竇融築千秋城萬歲城(上)
織錦梁山宫在好畤城皆文石名織錦城(三秦記)
益陽益陽城魯肅築也云登之望見長沙城邑人馬形
色宛然相去三百里故老云長沙益陽一時相望
李城秦圍邯鄲急傳舍吏子李同說平原君得敢死士
三千人與赴秦軍秦兵遂罷李同戰死趙封其父為李
侯(平原傳)徐廣曰河内成臯有李城正義曰懷州温縣本
李城也李同父所封昭明名士悦傾城詩經居李城北
來往宋家東元稹會真詩因遊李城北偶向宋家東
夏口江夏郡所治夏口城其西南角因磯為高墉枕流
上則廻眺山川下則激浪﨑嶇是曰黃鵠磯(荆州圖經)
羅娑北方秃髮譯語謂吐蕃其王為贊普其國都羅娑
城重兵死惡病終以累世戰沒者為甲門臨陣奔北者
懸狐尾於首以表其性似狐之性(唐會要)
鷰子北燕人趙應良者為偽丞相高公堂後官常從公
至鷰于城登重閣注鷰子城北燕留都于此(海錄)
泥犁泥犁城梁言寄條城又云閉城也文句云地獄北
名梵稱泥犁秦言無有或言卑下或言堕落
郭或謂之郛郛者亦大也(風俗通)郭廓也廓落在城外也
(說文)内謂之城外謂之郭(管子)
鐵郭金城鐵郭上下同力寇不敢賊(焦贑易林)
表城夫城之有郭猶裏之有表骨之有皮表裏各異則
保障不完皮骨分離則一體不具(王肅表)
壕城下道曰壕壕翺也言都邑之内翺翺祖駕之處也
(釋名)
櫓櫓露也露上無覆屋也(上)洛陽城周公所制東西十
里南北十三里城上百步有一樓櫓外有溝渠(陸機洛陽記)
隍隍城池也有水曰池無水曰隍易曰城復於隍(說文)
宫
宫釋名曰宫穹也言屋見於垣上穹崇然也郭璞云宫
謂圍繞之記曰君為廬宫之是也爾雅云室謂之室宫
謂之宫詩云作於楚宫又曰入此室處是也風俗通曰
宫室一也秦漢以來尊者以為常號下乃避之也吕覽
慎大云武王克殷靖箕子之宫禮記曰由命士以上父
子皆異宫又曰儒有一畝之宫環堵之室又曰季夫子
入宫不敢哭是士庶人皆有宫稱也
便生上古之人未知為宫室就陵而居處下潤傷民故
聖人作為宫室之法高足以避潤濕中足以禦風寒上
足以待霜雪牆高足以别男女故以便生不以為樂也
今之為宫室必厚歛百姓暴奪民財為曲直之室青黃
刻鏤之餙故國貧而人難訴也(墨子)
合宫黃皇有合宫以廣政堯開衢室聽於民(管子)欲觀黃
帝之行於合宫觀堯舜之行於總章(尸子)黃帝合室有虞
總期(東京賦)昔黃帝有合宫之聽堯有衢室之問舜有總
章之訪皆議之謂也(文中子)
作宫黃帝作宫室以避寒濕(白虎通)堯使禹作宫(世本)
貳宫堯見舜處於貳宫帝王接禮貳宫考庸太室(王元長曲)
(水詩序)
撝宫堯垂貝殼於撝宫(嚴助相貎經)
鑣宫天命湯於鑣宫有神來告曰夏德大亂往攻之予
必使汝大戡之(墨子)初學記云湯所受命之宫
長夜夏桀之時為長夜宫於深谷之中男女雜處三旬
不出聽政其後大風飄沙一夕填此宫谷(博物志)
傾宫紂造傾宫作瓊室瑶臺飾以美玉七年乃成其大
十里其高千丈其大宫百其小宫七十三處宫中九市
(帝王世紀)
蒿宫周時德澤洽和蒿茂大以為宫柱名為蒿宫也(大戴)
(禮)周德既隆草木茂盛蒿堪為宫室因名蒿室既有天
下遂都於鎬(竹書)
吕覽云周明堂茅茨蒿柱土階三等以示節儉正此
事也注云茅可覆屋蒿非柱任雖云節儉實所未聞
誤
紫微周穆時西極之國有化人來謁王同游王乃執化
人之袪騰而上者中天乃止暨及化人之宫化人之宫
搆以金銀絡以珠玉出雲雨之上王寶以為清都紫微
鈞天廣樂帝王之所居(列子)
楚宫公作楚宫穆叔曰大誓云民之所欲天必從之君
欲楚也夫故作其宫若不復適楚必死是宫也六月辛
巳公薨于楚宫(左襄三十)
銅鞮子産相鄭伯如晉盡壊其館之垣而納車馬焉士
文伯讓之子産曰今銅鞮之宫數里而諸侯舍於隸人
門不容車而不可踰越若獲薦幣修垣而行趙文子曰
是吾罪也(上)
虒祁石言於晉晉侯方築虒祁之宫叔向曰是宫也成
諸侯必叛君必有咎十年晉侯卒(昭八)
碣石鄒衍如燕昭王擁彗先驅請列弟子之座而受業
築碣石宫身親往師之作主運(史記)
春宵夫差築姑蘇臺立春宵宫造千石酒鍾(洞冥記載)
館娃闔閭城西硯石山上有館娃宫(吳越春秋吳地記)美女為
娃吳有館娃宫(方言)幸乎館娃之宫張女樂而娛羣臣(吳都)
(賦)秀峯寺盖吳館娃宫也(蘇志)
美人美人宫周五百九十步土城句踐所習教美女西
施鄭旦宫室也女出於苧蘿山欲獻於吳自謂東垂僻
陋恐女樸鄙故近大道居(越絶書)
阿房阿房宫東西三里南北五百步庭中可受十萬人
車行酒騎行炙千人唱萬人和置銅人十二於宫前(三輔)
(舊事)阿房以木蘭為梁以磁石為門懷刃者止之(黃圖)磁石
門西門在阿房前悉以磁石為之故專其目令四夷朝
者有隠甲懷刃入門而脅之以示神故亦曰却胡門(水經)
(注)一名却胡臺(恬地志)製磁石以禦衝(兼城賦)下可建五丈
旗(史記)
未央蕭何治未央宫上見其壯麗甚怒謂何曰天下匈
匈勞苦數歲成敗未可知是何治宫室過度也何曰天
下方未定故可因以就宫室且夫天子以四海為家非
壯麗亡以重威且亡令後世有以加也上悦遂自櫟陽
徙都之(漢書)營未央宫因龍首山以制前殿至孝武以木
蘭為棼橑文杏為梁柱金鋪玉戶華欀璧璫雕楹玉磶
重軒鏤檻青瑣丹墀左槭右平黃金為璧帶間以和氏
珍玉風至其聲玲瓏然也(三輔黃圖)未央宫周旋三十三里
街道十七里有臺三十二池十二土山四宫殿門八十
一掖門十四宫殿及臺皆疏龍首山上以作之殿基出
長安城上非築也(關中記)覽秦制跨周法正紫微於未央
表嶢闕於閶闔䟽龍首以抗殿状巍峨以岌業(西京賦)未
央者前限未到之辭故漢有未央宫古詩有樂未央(詩正)
(義)未央一名紫微宫(三秦記)
三雍武帝時河間獻王來朝因獻雅樂對三雍宫(本傳)
建章太初元年栢梁殿災粤巫勇之曰粤俗有火災復
起屋必以大用勝服之於是作建章宫度為千門萬戶
前殿度高未央(武紀郊祀志)栢梁既災越巫陳方建章是經
用厭火祥營宇之制事兼未央(西京賦)建章宫周圍數十
里殿東别起閣高二十五丈憑高以望遠(三輔舊事)秦漢規
模廓焉泯毁唯建章鳳闕聳然獨存雖本象魏之制亦
一代之巨觀也(繁欽建章鳳闕賦序)陛下以城中為小圖起建章
左鳳闕右神明號稱千門萬戶土木衣錦繡撞萬石之
鐘擊雷霆之鼓使民不奢侈難矣(方朔傳)
甘泉建元三年武帝因齊人少翁言作甘泉宫中為臺
室畫天地太乙諸鬼神而置祭具以致天神(郊祀志)武帝
起超仙之臺於明庭宫北明庭者甘泉别名思趙捷仔
起通靈臺於甘泉宫(洞冥記)甘泉宫一曰雲陽宫一曰林
光宫本秦造在今池陽縣西甘泉山宫以山為名周匝
十餘里漢武建元中增廣之周十九里去長安三百里
望見長安城黃帝以來員丘祭天處(關輔記)甘泉山天下
顯敞之處也前接大荆後臨北極左撫仁鄉右望素域
(王褒甘泉頌)甘泉山名下有甘泉水因以名之(文選注)冠以九
嵕陪以甘泉乃有靈宫起乎其中秦漢之所極觀淵雲
之所頌歎(西都賦)公孫卿曰黃帝接萬靈明庭明庭者甘
泉也(志)廻天門而鳳舉躡黃帝之明庭(劉歆賦)武帝以五
月避暑於此八月乃還(元和郡縣志)
五柞五柞宫漢之離宫也(黃圖)宫中有五柞樹皆連三抱
上枝蔭覆數十畝(西京雜記)
長楊長楊宫本秦舊宫漢修飾之以備行幸宫中有垂
楊蔭數畝因以為名門曰射熊秦漢游獵之所(黃圖)司馬
相如嘗從武帝至長楊獵天子好自擊熊豕馳壄獸因
上䟽諫(本傳)振師五柞習為長楊(揚雄)會集乎長楊之宫相
羊乎五柞之館(西京賦)建元三年微行北至池陽西至黃
山南獵長楊東遊宜春私置更衣從宣曲以南十二所
中休更衣投宿諸宫長楊五柞倍陽宣曲尤幸(方朔傳)師
古曰皆宫名倍陽即萯陽也
桂宫未央宫漸臺西有桂宫中有光明殿皆金玉珠璣
為簾箔綴明月珠金戺玉階晝夜光明(三秦記)武帝為七
寶牀雜寶案寶屛風列寶帳設於桂宫時人謂之四寶
宫(西京雜記)桂宫在未央宫北周匝十餘里中有明光殿走
狗臺土山複道從宫中西上城西至建章宫神明臺蓬
萊山(三輔故亊)輦路經營修除飛閣自未央而連桂宫北彌
明光而亘長樂(西都賦)鉤陳之外閣道穹隆屬長樂與明
光徑北通於桂宫(西京賦)
明光上起明光宫發燕趙美女三千人充之取年十五
以上二十以下滿三十者出嫁掖庭令總其籍時有死
出者隨補之凡諸宫美人可有七八千建章未央長樂
三宫皆輦道相屬懸棟飛閣皆不由徑路(漢武故事)明光殿
以金為戺玉為階(秦秦記)
長樂高帝五年都長安九月治長樂宫(漢書)漢七年長樂
宫成諸侯羣臣朝十月儀惠帝為東朝長樂宫及間往
數蹕煩民作複道方築武庫南通奏事乃詔立原廟(叔孫)
(通傳)梁孝王嘗上書願賜容車之地徑至長樂宫自使梁
國士衆築作甬道朝太后(鄒陽傳)
長信長信宫漢太后嘗居之(黃圖)武帝夜出夕還齎五日
糧會朝長樂宫(方朔傳)五日一朝長信宫故齎五日糧長
信太后之宫也(注)成帝母王太后居長信宫班婕妤求
共養太后長信宫上許之退處東宫作賦曰奉共養於
東宫托長信之末流(本傳)長信詹事掌皇太后宫景帝中
六年更名長信少府平帝元始四年更名長樂少府(百官)
(表)張晏曰以太后所居官為名也居長信宫則曰長信
少府居長樂宫則曰長樂少府也(注)帝祖母稱長信宫
帝母稱長樂宫後曰永樂宫(漢官儀)后宫在西秋之象也
秋主信故宫殿皆以長信長秋為名又永夀永寧殿皆
后所處也(黃圖)
長門顧成廟遠無宿宫爰叔教董偃白竇太后獻長門
園上大說更名竇太后園為長門宫(方朔傳)武帝陳皇后
擅寵驕貴十餘年而無子元光五年冊曰皇后失序惑
於巫祝罷退居長門宫(外戚傳)陳后時得幸别在長門宫
愁悶悲思司馬相如因作解悲愁之辭以悟主上皇后
復得幸(文選)温泉不到憶拾翠之舊遊長門深閉嗟青鸞
之信修
駘蕩駘蕩宫春時景物駘蕩滿宫中也(黃圖)
馺娑馺娑宫馺娑馬行疾貎馬行迅疾一日之間遍宫
中言宫之大也
枍詣枍詣宫枍詣木名宫中美木茂盛也
天梁天梁宫梁木至於天言宫之高也(上)
集靈宫華隂集靈宫宫在華山下武帝所造欲以懷集
仙者王&KR1324;赤松子故名殿為存仙端門南向署曰望仙
門(相譚仙)武帝巡省五岳禋祀豐備故立宫其下號曰集
靈宫(西岳記)集靈宫集仙宫存仙殿存神殿望仙臺望仙
觀俱在華隂縣界皆武帝宫觀名也(黃圖)
漢西嶽華山廟碑略云孝武修封禪之禮巡省五嶽
立宫其下宫曰集靈宫殿曰存仙殿門曰望仙門集
古錄云集靈唯見此碑按地里志華隂有集靈宫武
帝起水經注云敷水北逕集靈宫引地理志則不獨
見於此碑矣所謂存仙殿望仙門者諸書不載(金石錄)
按集靈存仙各見載記而二公之說若此
望仙元封三年起望仙宫(洞冥記)
步高京兆有步高宫(黃圖)
望遠長安有望遠宫(上)
陽靈天子穆然瑶臺澄心儲精搜述索耦相與齊乎陽
靈之宫集乎禮神之囿登乎頌祗之堂(揚雄甘泉賦)
神光入西園&KR0704;神光蹂蕙圃踐蘭臺(羽獵賦)張晏曰神光
宫名也
濯龍桓帝延熹九年祠黃老於濯龍宫(紀)祠老子於濯
龍宫用郊天樂(續漢志)飾芳林而考濯龍之宫設華盖以
祠浮圖老子斯將所謂聽於神乎(論)
承光順帝擢种暠監太子於承光宫(本傳)
太初昭明吳有太初宫方三百丈權所起也昭明宫方
五百丈皓所作也(太康地記)吳志避晉諱改曰顯明
逍遥慕容熙造逍遥宫(高閭燕志)
九華鄴縣銅雀臺北石虎建宫以三三為位謂之九華
宫梁沈約詩照耀三雀臺徘徊九華宫(圖經)
十宫十宫在江都縣北五里長阜苑内依林傍澗因高
跨阜隨地形置焉並隋煬帝立也曰歸雁宫回流宫九
里宫松林宫楓林宫大雷宫小雷宫春草宫九華宫光
汾宫是曰十宫(十道志夀春圖經)
大明上都大明宫本永安宫貞觀九年改曰大明宫以
備太上皇清暑百官獻貲以助役高宗厭西内湫濕龍
朔二年始大興葺改曰蓬萊宫咸亨元年改曰含元宫
(地理志)大明宫高宗命司農少卿梁孝仁制造北據高原
南望爽磑每天晴日朗南望終南山如指掌京城坊市
街陌俯視如在檻内(長安志)元象著明帝坐維三皇唐設
位俯察仰參翼室正中游宫次南北起含元其容耽耽
總而言之如山之夀則曰蓬萊如日之升則曰大明(李華)
(含元殿賦)
太和長安縣南太和谷有太和宫武德八年置貞觀二
十一年公卿請修太和廢宫可以清暑詔遣將作大匠
閻立本毁壊順陽王第取林瓦以建之包山為苑改為
翠微宫(地志會要)
玉華貞觀二十一年建玉華宫於宜君縣之鳳凰閣(舊紀)
即潤䟽隍憑巖建宇土無文繢木不彫鎪矯鋪首以荆
扉變綺窗於甕牖(詔)徐賢妃疏諫曰為政之本貴在無
為土木之功不可兼遂北闕初建南營翠微曾未逾時
玉華創制雖復因山藉水非無架築之勞損之又損頗
有工力之費終以茅茨示約猶興木石之煩假使和雇
取人不無煩擾之弊故有道之君以逸逸人無道之君
以樂樂身(舊傳)二十一年正月玉華宫李木連理隔澗合
枝(會要)
長春大業十三年高祖起義兵次長春宫(紀)視河外之
離宫信寰中之特美飛重樓之沓秀繚長垣而層趾長
者仁夀之符春者發生之所(長春賦)
九成貞觀六年孟夏皇帝避暑九成之宫此則隋之仁
夀宫也冠山抗殿絶壑為池跨水架楹分巗竦闕高閣
周建長廊四起漢之甘泉不能尚也十六日上及中宫
歴覽臺觀閒步西城俯察厥土微覺有潤因而以杖導
之有泉隨而涌出乃承以石檻引為一渠其清若鏡味
甘如醴(魏徵銘)扄牖六合奔走八神梯霄架極考遺基於
汶上稽故典於淹中陽靈開避暑之宫景福制追凉之
殿洞龍對霤鐵鳳連甍(王勃頌)馬周上䟽曰明勅以二月
幸九成宫臣竊惟太上皇春秋已高陛下宜朝夕視膳
而晨昏起居今所幸宫去京三百餘里鑾輿遠出動輒
經旬非可以旦暮至也太上皇情或思感而欲即見陛
下者將何以赴之且車駕今行本為避暑然則太上皇
尚留熱所而陛下自逐涼處温凊之道臣竊未安然勅
書既出業已成就願示速返之期以開衆惑(舊傳)
上陽高帝時初造蓬萊上陽合璧等宫倉庫漸虚張文
瓘因進諫曰人力不可不惜百姓不可不養養之逸則
富以康使之勞則怨以叛秦皇漢武廣事四夷多造宫
室使土崩瓦觧戶口減半臣聞制化於未亂保邦於未
危人㒺常懷懷於有仁臣願稍安撫之無使生怨(舊傳)上
陽宫在皇城西南東苑苑東垂南臨洛水西距糓水上
元中韋機充使所造列岸修廊連亘掘地得銅器似盆
而淺中有隠起雙鯉之狀魚間有四篆字曰長宜子孫
時人以為李氏再興之符高宗末常居此宫以聽政也
(東京記)上陽别宫丹粉多狀霄倚霞連屹屹言言翼太和
而聳觀側賓曜而䟽軒(李庾東都賦)沓雲宇而承天擎露盖
而洗日(賈登上陽宫賦)
紫桂儀鳳四年造紫桂宫於澠池縣西是年帝入洛乃
移御洛北隂殿尚書左僕射劉仁軌謂侍御史狄仁傑
曰古之陂池臺榭皆在深宫重城之内不欲外人見之
恐傷百姓之心也韋弘機之作列岸修廊在於城堞之
外萬方朝謁無不覿之此豈致君堯舜之意哉弘機聞
之曰天下有道百司各奉職輔弼之臣則思獻替之事
府蔵之臣行詔守官而已吾不敢越分也(間府)調露二年
改曰避暑宫永淳元年改曰芳桂宫(地理志)新書以弘機
事附上陽宫
三陽宫武三思以則天厭居深宫又欲與張易之昌宗
等扈從馳騁以弄其權乃請創造三陽宫於嵩高山興
泰宫於萬夀山請則天每歲臨幸前後工役甚重百姓
怨之(舊傳)久視元年則天幸三陽宫自夏涉秋不時還都
張說上疏諫曰三陽宫去洛城一百六十里有伊水之
隔崿坂之峻過夏涉秋水潦方積道壊山險不通轉運
奈何去宗廟之上都安山谷之僻處是猶倒持劒戟示
人鐏柄臣竊為陛下不取(說傳)
舊事本自明白新書乃為艱澁之詞云后逭暑三陽
宫故知震雷不暇掩聰不獨札闥洪休之誚矣
夫逭暑三陽已不成語而孔帖復云后造逭暑宫抑
又誤已
華清貞觀十八年詔閻立德建温泉宫太宗臨幸製碑
咸亨三年名温泉宫(十道志)房琯天寳五年為給事中時
元宗有逸志數巡幸廣温泉為華清宫環宫置百司區
舍以琯資機算詔總經度驪山疏巖剔藪以為天子遊
觀(本傳)楊妃每十月帝幸華清宫五宅車騎皆從家别為
隊隊一色俄五家隊合爛若萬花川谷成錦繡遺鈿墮
舄瑟瑟璣琲狼藉於道香聞數十里(本傳)
望春西京禁苑内有望春宫在高原之上東臨灞滻今
上曾登北亭賦春臺詠朝士奉和凡數百(西京記)代宗時
姚南仲䟽曰王者必據高明燭幽隠先皇所以因龍首
而建望春也(本傳)青門之左層谷嶙峋標上苑而獨出儼
複道而明望南山之翠色盈前渭水之素光在下(李景遜賦)
魚藻順宗為皇太子後侍宴魚藻宫張水嬉綵艦宫人
為擢歌衆樂間發德宗驩甚顧太子曰今日何如太子
誦詩好樂無荒以為對(順紀)元和十五年八月壬辰幸魚
藻宫發神策軍二千人浚魚藻池九月辛丑大合樂於
魚藻宫觀競渡(穆舊紀)
玉清古之離宫别館而已踵事相增迄無究極至于後
人金帛作離宫游獵故時劉氏有南宫大明昌華甘泉
玩華秀華玉清太微諸宫凡數百不可悉紀(五代史)
紫宫閌閬閬其廖廓兮似紫宫之峥巆師古曰紫宫天
帝之宫也(甘泉賦)體象乎天地經緯乎隂陽據坤靈之正
位放太紫之圓方(東都賦)煥若列宿紫宫是環(上)天宫紫
微宫北極天一太一鉤陳後宫也(樂汁圖徵)王者師天地體
天而行是以明堂之制内有太室象紫微宫南出明堂
象太微(七略)紫之言此也宫之言中也言天神圖法隂陽
開閉皆在此中也(春秋元命苞)紫宫太帝室太一之精也(春秋)
(合誠圖)中宫天極星環之匡衛十二星藩臣皆曰紫宫也
(漢書)青丘山上有紫宫天真仙女多遊於此(十洲記)
琉璃方丈洲有金玉琉璃之宫三天司命所治之處(十異)
天地東方有宫青石為牆高三仞左右闕高百丈畫以
五色門有銀榜以青石碧鏤題曰天地長男之宫西方
有宫白石為牆五色黃門有金榜而銀鏤題曰天地少
女之宫西南方有宫以金為牆門有金榜以銀鏤題曰
天皇之宫南方有宫以赤石為牆赤銅為門有銀榜題
曰天地中女之宫北方有宫以黑石為牆題曰天地中
男之宫東南有宫以黃石為牆以黃碧鏤題曰天地少
男之宫西南有宫以黃銅為牆題曰地皇之宫(神異經)
珠宫魚鱗屋兮龍堂紫貝闕兮珠宫(楚辭)鈴絛無響閉珠
宫(鄭畋請序)
行宫自襄國至鄴二百里中四十里輒立一宫宫有一
夫人侍婢數十黃門宿衛石虎下輦即止凡虎所造内
外大小殿臺觀行宫四十四所(鄴中記)
汾陽大業十六年自江都還洛陽勅於汾州北臨汾水
起汾陽宫即管涔山汾河源所出之處當盛暑之時臨
河盥潄即凉風凛然如八九月其地多雨經夏罕有晴
日一日之中倏忽而雨倏忽而晴晴雨未曾經日雖高
嶺千仞嶺上居人掘地深二三尺即得清泉用之(隋圖經)
三宫廬山有三宫上宫在懸崖之表人所不及次宫在
山岩下兩邊有隂陽溝有石羊馬夾道相對下宫在彭
蠡湖際(郡國志)
五宫大秦國城中有五宫相去各十里宫室皆以水晶
為柱食器亦然(魏略)
秦漢宫秦有蘄年宫(信宫)梁山宫並始皇所居(史記)漢有沛
宫林光宫龍泉宫交門宫萬歲宫池陽宫蒲陶宫竹宫
昭臺宫黃山宫太一宫思子宫(漢書)夜光宫棠梨宫七里
宫增城宫修池宫扶荔宫長定宫回中宫(黃圖)鼎湖宫谷
口宫望仙宫通天宫(漢武故事)長安有鼓簧宫承光宫延夀
宫祈年宫長平宫(漢宫闕名)後漢有南宫北宫胡桃宫(東觀漢記)
魏有鄴宫(魏略)此諸宫皆範金合玉而為之(初學記)
首山漢武元封元年封禪後夢高祖坐明堂朝羣臣於
是祀高祖於明堂以配天還作首山宫以為高靈館(黃圖)
夀宫北宫有神仙宫夀宫張羽旗設供具以禮神君神
君來則肅然風生帷帳皆動(上)
七業七業宫大霞宫太素宫琅華宫滄浪宫(丹臺新錄)
逃夏宫今太守舍者春申君所造後壁屋以為逃夏宫
(越絶書)
宵遊宫漢成帝好微行於太液池傍起宵遊宫好夕出
遊造飛行殿方一丈如今之輦選羽林之士負之以趨
帝於輦上覺其行快疾聞其中若風雷之聲言其行疾
也名曰雲雷宫(拾遺記)
殿
殿殿大堂也(蒼頡篇)殿堂之高大者(說文)漢書黃霸令郡國
上計吏有舉孝子弟弟貞婦者為一輩先上殿師古曰
丞相所坐屋也古者屋之高嚴通呼為殿不必宫中也
(本傳)殿共也取衆屋擁從如軍之殿(蘇氏演義)
稱殿商周以前其名不載商子定分篇云臣侍殿上兵
陳殿上兵陳殿下史荆軻傳秦法羣臣侍殿上者不得
持尺寸之兵諸郎中執兵皆陳殿下始皇紀先作前殿
阿房周馳為閣道自殿下直抵南山
殿陛凡大殿乃有陛堂則有階無陛也左墄右平平者
以文磚相亞次墄者為陛級也九錫之禮納陛以登謂
受此陛以上殿堂之正者為路寢凡殿堂坐位以近尊
為上無尊者則東向者以北為上南向者以西為上西
向者以南為上北向者以東為上也殿堂之上唯天子
居牀其餘皆匍匐席前設筵禮天子之殿東西九筵南
北七筵(摯虞决疑要注)天子殿高九尺階九齒各為九級(薛綜西京)
(賦注)
象井殿堂象東井形刻作荷菱菱水物也所以厭火(風俗)
(通)
明光甘泉殿函德殿明光殿臯門殿麒麟殿白虎殿金
華殿(漢書)
椒房未央宫有椒房殿長樂宫前殿宣德殿通光殿高
明殿(三輔宫殿名)
朱鳥長安有臨華殿神仙殿高明殿朱鳥殿曾城殿宣
室殿永明殿鳳皇殿飛雲殿昭陽殿鴛鴦殿釣臺殿合
歡殿蕭何曹參韓信並有殿(漢宫閣名)
温明光武居邯鄲宫晝卧温明殿耿弇入造牀下請間
(後傳)趙王如意之殿也故基在今洺州邯鄲縣内(注)
玉海歴代殿名書此於六國趙下誤
承明孝文皇帝躬行節儉其時未有甘泉建章及上林
中諸離宫館也未央宫又無高門武臺麒麟鳳凰白虎
玉堂金華之殿獨有前殿曲臺漸臺宣室温室承明耳
(前翼奉傳)
宣室宣室未央前殿正室也淮南子曰周武王殺紂於
宣室漢取舊名也漢書曰文帝受釐宣室夜半前席賈
生問鬼神之事即此也(黃圖)
靈光魯靈光殿者盖景帝程姬之子恭王餘之所立也
初恭王始都下國好治宫室遂因魯僖基兆而營焉遭
漢中微盗賊奔突自西京未央建章之殿皆見隳壊而
靈光巋然獨存意者豈非神明依憑支持以保漢室者
也然其規矩制度上應星宿亦所以永安也(宫殿賦)孔子
廟東南立百步雙石闕即靈光之南闕北百餘步即靈
光殿基東西二十丈南北二十丈高丈餘東西廊廡别
舍中間方七百餘步闕之東北有浴池池方四十二步
池中有釣臺方十步池臺之基岸悉石也遺基尚整故
王延夀賦曰周行數里仰不見日者是也(水經注)
温室温室殿武帝建冬處之温煖也(黃圖)温室以椒塗壁
被之文繡香桂為柱設火齊屛風鴻羽帳規地以罽賓
氍毹(西京雜記)
清凉清凉殿夏居之則清凉也亦曰延清室漢書曰清
室則中夏含霜即此也
曹子建七啓温房則冬服絺綌清室則中夏含霜此
云漢書誤
栢梁武帝太初元年栢梁殿災於是作建章宫前殿下
視未央其西則唐中殿受萬人又有䟽圃鳴鑾竒華銅
柱函德二十六殿(黃圖)
鴛鴦未央殿東有鴛鴦殿(潘岳關中記)
紫殿帝又於甘泉宫起紫殿雕文刻鏤黼黻以玉飾之
(黃圖)成帝設雲帳雲幄雲幕於甘泉紫殿世謂三雲殿漢
掖庭有雲灮殿九華殿不在簿籍皆繁華窈窕之所棲
宿焉(西京雜記)
明光尚書奏事於明光殿省中以丹朱漆地故曰丹墀
尚書伏其下奏事黃門侍郎揖䟽受事(漢官儀)
金華班伯少受詩於師丹大將軍王鳳薦班伯宜勸學
召見宴昵殿拜為中常侍時上方鄉學鄭寬中張禹朝
夕入講尚書論語於金華殿中詔伯受焉數年金華之
業絶(叙傳)劉尹與桓玄共聽講禮記桓云時有入心處便
覺咫尺玄門劉曰此未關至極自是金華殿之語(世說新語)
八區武帝時後宫八區有招陽飛翔增城合歡蘭林披
香鳳凰鴛鴦等殿後有增修安處常寧茝若椒風發越
蕙草等殿為十四位(黃圖)
昭陽成帝趙皇后居昭陽殿(黃圖)後寵少衰而弟絶幸為
昭儀居昭陽殿其中庭彤朱而殿上髤漆砌皆銅沓冐
黃金塗白玉階壁帶往往為黃金釭函藍田璧明珠翠
羽飾之自後宫未嘗有焉(前傳)昭陽特盛隆於孝成屋不
呈材牆不露形(西都賦)
靈波甘泉宫南有昆明池池中有靈波殿皆以桂為殿
柱風來自香(黃圖)
陽明嚴遵字子陵建武五年詔召遵設宴陽明殿命宴
會暮留宿其夜客星犯天子宿(會稽典錄)
德陽明帝欲起北宫尚書僕射鍾離意上書諫出為魯
相後起德陽殿殿成百官大會上謂公卿曰鍾離尚書
若在不得成此殿(東觀漢記)正月旦天子幸德陽殿臨軒公
卿將相大夫百官各陪朝賀蠻貊胡羌朝貢畢見屬郡
計吏皆陛覲庭燎宗室諸劉雜會(蔡質漢儀)偃師去宫四十
三里望朱雀五闕德陽其上鬱律與天運(洛陽宫閣疏)逮至
顯宗既新崇德遂作德陽啓南門之特闈立應門之將
將其内則含德章臺天祿宣明温飭迎春夀安永寧飛
閣神行莫我能形(東京賦)皇穹垂象以示帝王紫微之側
靈誕彌光大漢體天承以德陽崇高弘麗包受萬方内
摠朝貢外供遐荒(李尤德陽殿賦銘)德陽殿周旋容萬人激洛
水於殿下(漢官典職)
九龍明帝青龍三年洛陽崇華殿災丁巳行還洛陽宫
命有司復崇華殿改名九龍殿(魏志)帝復崇華殿時郡國
有九龍見故改曰九龍殿(高堂隆傳)
太極魏明帝上法太極於洛陽南宫起太極殿於漢崇
德殿之故處(水經注)魏有太極九龍芙蓉九華承光諸殿
(洛陽宫殿簿)太極殿周制路寢也秦漢曰前殿今稱太極曰
前殿洛宫之號始自魏案史記秦皇改命宫為廟以擬
太極魏號正殿為太極盖採其義而加以太亦猶漢夏
門魏加曰大夏耳咸康中散騎侍郎庾闡議求改大為
泰盖謬矣(山謙之丹陽記)
百子景福殿賦遂及百子後宫攸處注韋誕景福殿賦
曰美百子之時居嘉休&KR1444;之令名毛詩箋云太姒十子
衆妾則宜百子殿名盖取於此(文選)
神龍太初宫中有神龍殿去縣三里左太冲吳都賦云
抗神龍之華殿施榮楯而捷獵是也(建康宫殿簿)
赤烏赤烏殿在縣東北五里吳昭明宫内制度上應星
宿吳都賦云崇臨海之崔嵬飾赤烏之暐曜是也(上)
謙光張駿霸西河於姑臧起謙光殿畫以五色飾以金
玉窮盡珍巧四面各起一殿東方曰宜春青殿南方曰
朱陽赤殿西方曰政刑白殿北方曰玄武黑殿各同方
色各以時居之(晉書)
清暑烈宗起清暑殿䜟者曰清暑反語楚聲也為殿以
酸楚之聲為號非吉&KR1444;也頃烈宗崩桓玄自號楚(晉中興書)
太極孝武太元三年僕射謝安作新宫太極殿欠一梁
有梅木流至石頭城下因取用之畫梅花於梁上以表
瑞焉因名梁殿歷宋齊後為梁武帝所居(金陵覽古)孝武帝
造太極殿郭璞筮云二百十年此殿為奴所壊後梁武
帝毁之捨身為奴(晉中興書)
璞明帝時為王敦所殺已五十餘年誤
玉燭宋永初所居唯稱西殿及孝武更造正光玉燭紫
極諸殿雕欒綺節珠窗網戶(南史)
玉夀齊東昏出游火燒璿儀曜靈諸殿乃大起芳樂仙
華等殿又别為潘淑妃起神仙永夀玉夀三殿皆帀飾
以金璧其玉夀中作飛仙帳四面繡綺窗間盡畫神仙
(南史紀)
樟柱初侯景之平也火焚太極殿梁元議欲營之獨缺
一柱至陳永定二年有大樟木大十八圍長四丈五尺
流泊陶家後渚監軍鄒子度以聞詔中書令沈衆大府
卿蔡儔起太極殿(陳書)昔晉朝繕造文杏有闕梅梁瑞至
畫以摽花自是迄今又獲神物即樟樹□殿之某間即
某柱是也(太極殿銘)
麟趾宗懍名重南土江陵平與王褒等入關明帝初與
褒等在麟趾殿刊定羣書數蒙宴賜(周書)武帝開麟趾殿
招集學士蕭大圜預焉(上)
觀風隋煬帝北巡宇文愷造觀風行殿上容侍衛者數
百人離合為之下施輪軸推移倏忽有若神功戎狄見
之莫不驚駭(本傳)
中華武德九年四月甘露降於中華殿之桐木泫如冰
雪以示羣臣(會要)永徽初高宗召宰臣弘文館學士坐中
華殿問何修而王何若而伯令狐德棻曰王任德霸任
刑(舊傳)
丹霄太宗宴羣臣於丹霄殿命魏公圍棋賜尚乘馬并
金裝鞍轡勒(魏公鍊錄)
飛霜貞觀二十年七月宴五品已上於飛霜殿絲竹遞
奏羣臣上夀賜綾錦殿在元武門北因地形高敞層閣
三成引水為潔淥池以滌炎暑(實錄)
兩儀貞觀十六年帝謂侍臣曰因覽劉聰傳為劉后將
起䳨儀殿陳元達諫朕於藍田市木將别為一殿取制
兩儀仍建重閣遠想聰事而止(舊唐)中宗宴兩儀殿令胡
人唱合笙武平一上書諫曰兩儀承慶殿者陛下受朝
聽訟之所比大饗羣臣不宜以倡優媟狎(上)
瑶池太宗嘗御瑶池殿顧謂侍臣曰西蕃通來幾時(魏鄭)
(公諫錄)
相思貞觀十六年薛延陀真珠可汗請使其姪實利設
納幣及獻饌上御相思殿大饗羣臣設十部樂(通鑑)
紫微貞觀二十一年七月帝遊幸勅奉御王孝積於顯
道門内起紫微殿十三間文甓重基高敞宏壯帝見之
甚悦(實錄)
紫宸龍朔三年四月移仗就蓬萊宫始御紫宸殿聽政
百寮奉賀(會要)
麟德明皇天性順睦雖讒說無以摇時有鶺鴒千數集
麟德殿廷木翔棲浹日魏光乘作頌以為天子友悌之
祥帝喜亦為作頌(寧王憲傳)金鑾西南曰長安殿長安北曰
仙居殿仙居西北曰麟德殿此殿三面故以三殿名大
福殿在三殿北拾翠殿在大福殿東南(兩京記)
金鑾李白天寳中賀知章言於玄宗召見金鑾殿論當
世事奏頌一篇賜食親為調羹(本傳)大明宫紫宸殿北曰
蓬萊殿西龍首山支隴起平地上有殿名金鑾殿殿旁
坡名金鑾坡(兩京記)殿因金鑾坡以為名與翰林院相接
(五代會要)
含元大明宫龍朔三年移伏就蓬萊宫新作含元殿(會要)
含元路寢大朝會之所御也(五行志)含元殿左右立栖鳳
翔鑾二閣有龍尾出於閣前殿門去南門五里元會來
朝者仰瞻玉座如在霄漢(康駢劇談錄)
九龍馬希範作九龍殿以八龍繞柱自言身一龍也
太和玉清宫中有寥陽殿太和殿(登真隠訣)
天中記卷十三
