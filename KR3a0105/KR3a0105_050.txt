欽定四庫全書
御定孝經衍義卷四十八
天子之孝
隆郊配
(臣)按經言周公郊祀后稷以配天宗祀文王於明
堂以配上帝說經者謂有虞尚德不郊其祖夏殷
始尊祖于郊無父配天之禮周公大聖而首行之
此諸儒未達夫王父已上統得言父之義也要以
君行嚴配之禮則德教刑于四海海内諸侯各脩
其職以来助祭得萬國之驩心以事其先王是為
隆盛耳夫其考究也則諸儒有紛紜異同之說其
舉行也則歴代有分合疏數之疑要之冬至夏至
圜丘方丘每歲一祭配以始祖斯不易焉為天為
帝名殊實一創業之君功崇德大别配明堂亦義
所宜也故廣敬之道在隆郊祀
書舜典肆類于上帝禋于六宗望于山川徧于羣神
(臣)按陳祥道禮書曰禮記曰天子將出類于上帝
造于廟則類者類其神而造之也造者即而祭之
也類之所施或于上帝或于日月星辰或于社稷
或于宗廟類之所因或以廵狩或以大師或以大
烖造則或于上帝或于祖廟類造之禮其詳不可
得而知要之劣于正祭與旅祭也然則旅祭殺于
當祭類祭又殺于旅祭皆非無故而祭者矣上帝
孔傳以為天及五帝王肅云天也鄭氏篤信讖緯
以為天皇大帝北辰之星五帝謂靈威仰等大微
宫中五帝座星是也唐孔氏亦不從鄭氏引家語
孔子之言曰天有五行金木水火土分時化育以
成萬物其神謂之五帝王肅曰五行之神助天理
物者也據周禮祀昊天上帝祀五帝並言凡冠昊
天于上帝之上者乃天之專稱而但言上帝自兼
五帝矣四時寒暑日月星辰水旱山川百神皆祭
而不言祭地及社稷唐孔氏以為史略文臣以為
統于所尊也中庸言郊社之禮所以事上帝也六
宗之說謂時寒暑日月星水旱至若張髦所云祀
祖考所尊者六三昭三穆以訓六宗朱子闢之曰
古者昭穆不盡稱宗惟祖有功宗有德惟唐以後
盡稱宗此不可為據蓋張髦本亦訓宗為尊而以
三昭三穆當六之數則何以觧于宗祀文王于明
堂以配上帝之義乎故蘇氏曰祭法所叙舜典之
章句義疏也
歲二月東廵狩至于岱宗柴望秩于山川
(臣)按燔柴以祀天特以告至非有受命告代之說
也境内山川以秩望祭其于泰山又不過上公之
禮耳安得有所謂登封者哉自餘山川皆祭又安
得獨舉所謂梁父社首云云亭亭者哉此一經已
足以證封禪之非古矣而鄭氏禮器因名山升中
于天注引孝經緯曰封乎泰山考績燔燎禪乎梁
父刻石紀號陳澔云後世封禪之說遂根著于此
牢不可破皆鄭氏祖緯說啓之也
詩大雅生民(篇名)其卒章曰卬(我也)盛于豆于豆(木曰豆以薦葅醢)
于登(瓦曰豋以薦大羔)其香始升上帝居歆胡臭(香也)亶(誠也)時(得其)
(時)后稷肇祀庶無罪悔以迄于今
朱熹曰夫莫高于天莫尊于帝若不可得而感格也
而香之始升上帝已安而饗之豈為其芳臭之薦得
其時而已哉盖自后稷之肇祀也載謀(卜日擇士)載惟(齋戒)
(具脩)之致其誠取蕭(蒿也合脂爇之)取羝(牡羊也祭不用牝)之致其謹
載燔(傅之火也)載烈(貫之而加于火)之致其戒固未嘗有一毫之
罪悔由后稷而公劉公劉之心無以異于后稷也由
公劉而大王大王之心無以異于公劉也由大王而
文武文王武王之心又無以異于大王也今至于後
王之時而此之敬畏猶前日也則上帝之饗之也豈
徒以其物哉正以周人之用心同一敬畏之相傳也
(臣)按經言嚴父配天而以郊祀后稷宗祀文王並
言是尊祖亦所以嚴父也由周公而言則文王為
父由成王而言則文王為祖矣更由後王而視文
王亦猶周公之于后稷矣孔穎達曰周公成王致
太平制禮以王功起于后稷故推舉之以配天謂
配夏正郊天焉祭天而以祖配祭者天無形象推
人道以事之當得人為之主禮記稱萬物本于天
人本于祖俱為其本可以相配是故王者皆以祖
配天是同祖于天故為尊也祖之定名父之父耳
但祖者始也已所從始也自父之父已上皆得稱
焉此后稷之于成王乃十七世祖也竊意爾雅釋
親自父之父曰王父已上皆有王父之稱是皆得
稱祖即皆稱父也然則所謂嚴父者自嚴其父以
至于王父已上幾十世之祖皆嚴父矣夫子曰周
公其人明其孝思深遠非學士大夫所得與乃後
儒之說有以天子之父即當配天者胡以成康之
賢而不聞臚于明堂之位必欲伸其說將幽厲之
暴不妨配帝也是未達乎嚴父之義者也
周頌我將(篇名)
序我將祀文王于明堂也
孔穎達疏曰即孝經所謂宗祀文王于明堂以配上
帝也
陳氏曰古者祭天于圜丘掃地而行事器用陶匏牲
用犢其禮極簡聖人之意以為未足以盡其意之委
曲故于季秋之月有大享之禮焉天即帝也郊而曰
天所以尊之也故以后稷配焉后稷遠矣配稷於郊
亦所以尊稷也明堂而曰帝所以親之也以文王配
焉文王親也配文王于明堂亦以親文王也尊尊而
親親周道備矣然則郊者古禮而明堂者周制也周
公以義起之也
問帝即是天天即是帝却分祭何也朱子曰為壇而
祭故謂之天祭以屋下而以神祗祭之故謂之帝又
曰后稷生于姜嫄以上更推不去故配天須以稷然
上帝即天也聚天之神而言之則曰上帝此武王祀
文王推父以配上帝者配帝須以父也
(臣)按明堂之祭古禮所無周公所創為之者極誠
致敬仁人事天孝子事親之心于是乎無以復加
者也其為在武王之時成王之時盖未可知要之
禮樂出于周公之制作以作禮樂者言故曰孝莫
大于嚴父嚴父莫大于配天則周公其人也濮氏
曰文王之祀既不敢同后稷于郊又無屈天神于
宗廟之理故特尊其祀于明堂也斯其為曲盡矣
明堂之祀于郊為文于廟為質郊掃地藁秸而已
明堂則有堂有筵郊特牲而已明堂則惟羊惟牛
然郊有燔燎而明堂固有升禋漢武帝明堂祀畢
燎于堂下古之遺制也或問于朱子曰不知周公
以後將以文王配耶以時王之父配耶朱子曰諸
儒正持此二義至今不决且周公制禮不知在武
王之時成王之時若在成王之時則文王乃其祖
也又問繼周者當何如曰只以有功者配之明堂
之制諸家之論紛然要以考工記明堂有五室者
近是以上帝為統而五帝在其中朱子言聚天之
神亦猶是也配帝之說得朱子而折衷矣必以時
王之父配者是不知自王父曾祖王父高祖王父
統得云嚴父也父之父以上皆為祖祖者始也太
祖即父之父之始也或說祖有功而宗有德是以
有文武並配之說也降武王于庭中以配人五帝
不可云嚴父矣後世乃或以二帝三帝或以羣祖
並配之誤之甚也故曰得朱子而折衷矣
思文(篇名)思文后稷克配彼天
孔穎達疏曰孝經曰昔者周公郊祀后稷以配天是
后稷配天周公為之
(臣)按箋云周公思先祖有文德者后稷之功能配
天是后稷肇祀實以其功德隆盛然萬物本乎天
人本乎祖報本反始之義百王所同夏后則郊鯀
矣殷人則郊冥矣無論鯀績弗成而冥勤其官其
功德亦豈能及契哉而不可以三代之推崇為非
禮也後世崛起受命其先世實無德善功烈議禮
者疑于克配之義或虚太祖之位或始則以始祖
配天而後易以太祖于本始之義似有未安也夫
仁孝誠敬之至且推及于始祖之所自出而可以
無始祖哉禮也者可以義起也協諸義而協斯可
矣一代之興發祥鍾靈必有所自不知厥初生民
之義至索諸渺茫不可知之間而有太微五帝感
生之祀斯何以異于空桑之說哉
禮記禮運故祭帝于郊所以定天位也祀社于國所以
列地利也祖廟所以本仁也
(臣)按此即易觀卦象傳所謂聖人以神道設教而
天下服也然而郊社宗廟之禮非徒行之而已必
有盥而不薦有孚顒若之敬著存不㤀形之于外
然後天神地祗人鬼可得而格矣經曰天明地察
神明彰矣宗廟致敬鬼神著矣此之謂也
郊特牲社祭土而主隂氣也君南鄉于北牗下答隂之
義也日用甲用日之始也天子大社必受霜露風雨以
達天地之氣也是故喪國之社屋之不受天陽也薄(書作)
(亳)社北牗使隂明也社所以神地之道也地載萬物天
垂象取財于地取法于天是以尊天而親地也
方慤曰取財則有所養養者母道也故親而不尊取
法則有所教教者父道也故尊而不親
(臣)按孔穎達正義此一節總論社神之義兼明祭
社之禮但社稷先儒所觧不同鄭康成之說以社
為山林川澤丘陵墳衍原隰五土之總神稷為原
隰之神句龍以平水土之功配社稷有播種之功
配稷社即地神稷是社之細别謂稷為原隰之神
者以稷為原隰所生也王肅之說直以為社祭句
龍稷祭后稷人鬼非地神鄭又以社稷是地之别
體有功于人報其載養之功庶人蒙其社功故亦
祭之非是方澤神州之地也今考朱子嘗云社是
土神或問社如何有神曰能生物便是神也中庸
章句云社祭地是朱子主鄭說也但鄭謂地之别
體非方澤神州之地而朱子特取五峰胡氏之言
以為無北郊只祭社便是要之地祗之為社稷為
后土為土神亦猶天神之為天為帝為皇天昊天
上帝五帝而已社有二并勝國誡社為三也為羣
姓立者大社自為立者王社社之祭一歲有三仲
春命民社一也詩云以社以方謂秋祭二也孟冬
云大割祠(割牲以祭)于公社三也然則并夏至方澤而
為四以春夏祈而秋冬報之義推之當不誣矣
郊之祭也迎長日之至也
程頤曰萬物本乎天人本乎祖故冬至祭天而以祖
配之以冬至氣之始也萬物成形于帝而受形于父
故季秋享帝而以父配之以季秋成物之府也
朱熹曰以始祖配天須在冬至一陽始生萬物之始
宗祀九月萬物之成父者我所自生帝者生物之祖
故推以為配而祀于明堂
萬物本乎天人本乎祖此所以配上帝也郊之祭也大
報本反始也
周諝曰孝經曰郊祀后稷以配天宗祀文王于明堂
以配上帝是祖之所配于圜丘者昊天而考之所配
于明堂者上帝此言萬物本乎天人本乎祖而反言
配上帝何也天言其體帝言其用故對而言則天與
帝離而言則帝即天也天即帝也易之象曰先王以
作樂崇德殷薦之上帝以配祖考其言上帝與此同
意
(臣)按郊祀之說王鄭紛然異觧今一以程朱之說
為正則子月寅月之異魯禮周禮之分固可以不
復詳辯但冬至之圜丘與啓蟄之祈榖其為二祭
則徵之載籍盖未可混而為一也郊者是國外之
名圜丘乃其所也郊丘固無二處而不得無二祭
特啓蟄之禮殺于冬至耳後世議禮之臣以禮文
崇重經費浩煩一歲之中必不能以再舉故謂先
王之世亦如是也若宋之三歲一郊而乂天地合
祭安得謂之禮乎
祭法燔柴于泰壇(即圜丘)祭天也瘞埋于泰折(即方丘)祭地
也用騂犢
埋少牢于泰昭(壇名)祭時(四時)也相(讀作祖)近(讀作迎)于坎(以祭寒)
壇(以祭暑)祭寒暑也王宫(祭日之壇)祭日也夜明(祭月之壇)祭月也
幽宗(壇名)祭星也雩宗(壇名)祭水旱也四坎壇祭四方也山
林川谷丘陵能出雲為風雨見怪物皆曰神有天下者
祭百神
(臣)按先儒以為此即書肆類于上帝禋于六宗望
于山川遍于羣神之義疏是也
祭義惟聖人為能饗帝孝子為能饗親饗者鄉也鄉之
然後能饗焉是故孝子臨尸而不怍
葉夢得曰聖人具天道其德同乎帝故饗帝帝必有
天也孝子具人道其仁篤于親故饗親親必有祖也
推其祖以配天推其祖以配上帝亦孝子之事離而
言之則異故曰聖人之德無加于孝乎志之所嚮然
後能饗故聖人推其尊尊之義以向乎天孝子推其
親親之仁以向乎親
(臣)按先儒以為仁人之心與天地為一體孝子之
心與父母為一人王者父事天母事地是以向乎
親者向乎天地也祖配天考配帝是以向乎天者
向乎親也祭義之云以各極其盛者為至其實以
乾天稱父坤地稱母之理觀之則仁人孝子之所
自為者見其合而未見其分也
夏后氏祭其闇殷人祭其陽周人祭日以朝及闇
(臣)按此三代祭時也陳祥道禮書曰祭義曰夏后
祭其闇殷人祭其陽周人祭日以朝及闇檀弓曰
夏后氏大事用昏商人大事用日中周人大事用
日出然則春秋之書大事于太廟傳稱國之大事
在祀與戎則祭亦大事也夏尚黑用昏故祭其闇
商尚白用日中故祭其陽周尚赤用日出故祭以
朝及闇盖三代正朔之所尚正則夏以建寅商以
建丑周以建子朔則夏以平旦商以鷄鳴周以夜
半是皆夏據其末商周探其本則祭之早晏亦若
此也少牢大夫之祭宗人請期曰旦明行事子路
祭于季氏質明而始行事晏朝而退孔子取之此
周禮也然禮與其失于晏也寧失于早則周雖未
明之時祭之可也故曰以朝及闇
周禮春官宗伯大宗伯之職掌建邦之天神人鬼地示
(音祇)之禮以佐王建保邦國以吉禮事邦國之鬼神示以
禋祀祀昊天上帝以實柴祀日月星辰以槱燎祀司中
司命飌(風通)師雨師以血祭祭社稷五祀五嶽以貍(芒皆反祭)
(山林曰貍)沈(祭川澤曰沈)祭山林川澤以疈(音劈披牲胸中分曰疈)辜(磔曰辜)
祭四方百物
(臣)按宗伯之職唐虞所謂秩宗舜咨四岳有能典
朕三禮是也賈公彦云典禮以事神為上亦所以
使天下報本反始不言司者鬼神祗人之所尊不
敢主之故也國語曰使名姓之後能知四時之生
犧牲之物玉帛之類采服之宜彛器之量次主之
度屏攝之位壇場之所上下之神祗氏姓之所出
而率舊典者為之宗然則能是任者之難也五禮
之别三十有六吉禮之别居十有二祀祭天地各
有三享人鬼有六所以尊鬼神者然也禮官之屬
既有所率而祀大神享大鬼祭大祗五十九官皆
執事之人也大宗伯總掌其禮而小宗伯肆師别
職同官轉相副貳並佐大宗伯陳列祭祀及牲器
粢盛故小宗伯于國中則建社稷宗廟之位辨廟
祧之昭穆于郊外則兆五帝于四郊四望四類亦
如之兆山川丘陵墳衍各因其方而牲齍彛尊之
名物滌濯饔㸑之時備皆其職也肆師每事皆佐
大宗伯故于神鬼祗辨大次小(為三等)而用玉帛牲
牷大祭祀展犧牲繫于牢頒于職人而徽識(旌書其名)
其齍盛展陳其器皿築(搗之也)鬻(音煑)其鬱鬯而兆中
廟中掌其禁令使人不犯皆其職也鬱人之掌祼
器也鬯人之掌共秬鬯而餙之也鷄人之掌共鷄
牲而辨其物也夜嘑旦以&KR1127;(古弔反音呌)百官也尊彜
几筵有專司之者也天府所掌玉鎮(玉瑞)大寳器藏
之始祖之廟大祭則陳之以華國也若祭天之司
民司禄(二星名)而獻民數榖數則受而藏之也典瑞
之四圭有邸(圭本也)以祀天旅上帝两圭有邸以祀
地旅四望祼圭有瓉(于圭頭為器可以挹鬯謂之瓉)以肆(肆觧牲體以祭)
(因名肆)先王圭璧以祀日月星辰璋邸射(矢頭銳穿物曰射)
以祀山川也司服之掌王之吉服祀昊天上帝則
服大裘而冕祀五帝亦如之享先王則衮冕享先
公饗射則鷩冕祀四望山川則毳冕祭社稷五祀
則希(讀為絺)冕祭羣小祀則元冕也典祀之掌外祀
之塋域修除(芟掃也)禁蹕(遮列禁人不令入)是其政令也守
祧掌守先王先公之廟祧而修除黝(讀為幽黑也)堊(音惡)
(白也)之也所藏遺衣服祭祀則授之尸也以至于世
婦掌女宫之宿戒而庀具所濯溉及粢盛之㸑也
内宗掌加爵之豆籩而佐傳其徹也外宗之掌贊
佐王后薦徹羞獻也而祭享祀之樂則大司樂詳
之矣而太卜龜人菙(時髓反荆木也灼龜用之故名)氏占人&KR0034;(筮通)
人之屬亦卜日卜牲所有事也而又有專其職者
大祝之所掌六祝六祈六辭六號九祭九&KR0596;(音拜)而
小祝凡事佐之也司巫祭祀則共匰主(音丹噐名以共木主)
及道布(功布)及蒩(讀鉏籍也)館(筐也所以承蒩)而守瘞牲玉也而
又有男巫女巫也大史大祭祀與執事卜日也戒
及宿之日與羣執事讀禮書而協事祭之日執書
以次位常(教其所當居之處)也小史以書叙昭穆之爼簋
也典路掌王及后之五路若有大祭祀則出路贊
駕說(贊僕與趣馬)也司常建其旗也而又有男巫之俊
有學問才智者謂之神仕掌三辰之法以猶(圖也)鬼
神祗之居也如此乎官有六而秩宗一官之掌莫
重于祭先王之致嚴于天地宗廟也莫具于周禮
一書矣
春秋夏四月四卜郊不從乃免牲猶三望(僖公三十有一年)
(臣)按陳祥道禮書曰古者正祭有常數非正祭者
無常時故歲祭天者四詩序曰春夏祈榖于上帝
又曰豊年秋冬報則春祈榖左氏所謂啓蟄而郊
是也夏祈榖所謂龍見而雩是也秋報月令所謂
季秋大饗帝冬報周禮所謂冬日至于地上之圜
丘是也凡此正祭也旅類造禱祠之屬非正祭也
非正者于正祭禮有殺矣周公郊祀后稷以配天
宗祀文王于明堂以配上帝故啓蟄龍見之二祭
禮亦異數不得比隆焉魯無冬至大郊之事降殺
于天子是以不同則是魯所行之郊乃祈榖之禮
耳上中下辛皆不吉則無可卜矣而有四卜五卜
不知其可也經書猶三望者三郊後必望祭若不
郊則不當望書猶非禮也天子四望魯闕其一亦
猶不敢用冬至圜丘大郊也四望則四方羣神日
月星辰風伯雨師五嶽四瀆及餘山川盡八極之
内天之所覆地之所載無所不至矣三望之異同
說左氏者以為分野及封内山川說公羊者以為
泰山河海說榖梁者以為海岱淮三傳皆不以三
望為非禮止譏不郊而望之失盖言如此而猶如
此甚之之詞也若蘇氏之說三望也反以為不如
此而猶如此幸之之詞也誤矣
御定孝經衍義卷四十八
