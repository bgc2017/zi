欽定四庫全書
御定孝經衍義卷五十一
天子之孝
嚴宗廟
(臣)按配天之祭既丁寧其義于經矣而又曰宗廟
致敬鬼神著矣蓋鬼享時思所以致其嚴者春秋
冬夏三年五年制度自古昔而精禋在主人也都
宫世室規模崇重陋自東京仍沿莫復而世數以
七斯不易焉夫庶人之薦寢亦得申其霜露哀愴
論尊親之極至則諸侯之降殺猶未得言德厚流
光也故廣敬之道次嚴宗廟古之葬禮其期之緩
促視會者之遠邇故同軌畢至需以七月若山陵
之度祗謁之儀經籍無聞緣孝子之心則先王未
之有可以義起也故以上陵附
易萃(卦名)亨王假有廟
彖曰王假有廟致孝享也
渙(卦名)亨王假有廟
彖曰王假有廟王乃在中也
象曰風行水上渙先王以享于帝立廟
(臣)按萃渙二卦皆有王假有廟之辭夫子于萃言
致孝享于渙言王乃在中而渙之大象又申之以
享帝立廟據孔疏則以時之大聚為萃難之既散
為渙時之大聚所以假有廟者疏以為天下崩離
則民怨神怒雖復享禮與無廟同王至大聚之時孝
德乃洽始可謂之有廟矣難之既散所以假有廟者
疏以為險難未平方勞經略今在渙然之中故至于
有廟也然則享帝立廟所以告成功于上帝祖考者
也據朱子之意則萃之假廟是言聚已之精神以聚
祖考之精神也渙之假廟是祖考之精神旣散至于
廟中以聚之也致孝享乃王者自致其孝享而程傳
則云祭祀人心之所自盡也故萃天下之心者無如
孝享王者萃天下之道至于有廟則其極也乃在中
朱子直訓為廟中而程𫝊又以為求得其中攝其
心之謂也是一萃一渙朱子但以一己之精神與
祖考之精神聚散為言而程子則以報本之誠收
合天下之精神為說矣而隆山李氏又以為萃因
民之聚立廟以堅其歸向之心所以為懷保之道
渙憂民之散立廟以收其蕩析之心所以為招攜
之術蓋亦即程子之說而推言之爾臣以大雅周
頌及中庸之義考之如古公亶父自豳遷岐于人
心播越之餘作廟翼翼則渙立廟之義頌美盛德
之形容以薦告鬼神如於穆清廟諸什則萃立廟
之義要之鬼神之道幽深微渺不可度思非誠敬
仁孝之極不足以言祖考來格也經曰宗廟致敬
鬼神著矣又曰為之宗廟以鬼享之春秋祭祀以
時思之所以朱子之說獨得其本而又足以兼衆
說者歟
書說命黷于祭祀時謂弗欽禮煩則亂事神則難
(臣)按鬼神無常享享于克誠商人開國之時其所
主之論如此其于典祀固不致于疏而怠亦不致
于數而黷也尚鬼之俗其自後王歟高宗恭默夢
帝于天人之際謂其感應至速而執喪盡孝其于
禰廟之祭或過于豐故說既戒之于平日而祖已
又訓之于雊雉之後明黷則不敬鬼神所不享其
不誠與怠忘者等皆不得謂致其嚴也
詩小雅天保(篇名)其四章曰吉(諏日擇士之善)蠲(齋戒滌濯之潔)為饎(炊黍)
(稷曰饎)是用孝享禴祠蒸嘗于公先王君曰卜爾萬夀
無疆神之弔(至也)矣詒爾多福
鄭康成箋曰神至者宗廟致敬鬼神著矣此之謂也
(臣)按天保六章序言臣下歸美以報其上其辭皆
所以祝君之多福而此章言其宗廟四時之祭諏
日擇士之善齋戒滌濯之潔以致其誠敬于先王
先公而神降之福而尸傳神辭以嘏主人如儀禮
少牢饋食所云皇尸命工祝承致多福無疆于汝
孝孫者也箋引經文宗廟致敬鬼神著矣詒爾多
福之意明祖考來格惟其敬也敬之著存不忘者
不可得而見所見者吉蠲致享之事也祭名既革
殷禮而文王之時周未有稱先王者故朱子以為
此必武王以後所作然據魚麗序言文武以天保
以上治内則序意已兼言武王矣春礿夏禘春祠
夏礿鄭以為夏殷與周之異然禴祭用禴已見于
易則殷之夏祭固名禴矣不若從草廬吳氏王制
篇内礿讀為祠禘讀為礿之善也
大雅思齊(篇名)其二章曰惠(順也)于宗公(先公)神罔時怨神罔
時恫(痛也)刑(儀法也)于寡妻至于兄弟以御于宗邦
其三章曰雝雝在宫肅肅在廟不顯亦臨無射亦保
嚴粲曰在宫則和在廟則敬其誠隨所寓而形見也
不顯之處人所不見而亦若有所聽洋洋乎如在其
上也無厭之時踐履既熟而亦自保守悠久無間也
(臣)按文王之所以誠于事神而神無不格者由其
誠以治人而人罔不孚也刑寡妻至兄弟則夫子
所謂父母其順者也然而文王在閨門之内則極
其和和生于所刑法和而敬也在宗廟之中則極
其敬敬致于所惠順敬而和也在廟之肅肅固無不
敬即在宫之雝雝亦無非敬也清廟言肅雝顯相
是宗廟主敬亦兼肅雝也至于不顯亦臨則已之
所處雖幽隠之中而心之戒懼則常若有臨之者
無射亦保則人之于我雖無所厭射而心之操存
則常若有所守焉夫惟鬼神所享者正此純亦不
已之誠也
周頌清廟(篇名)於穆清廟肅雝顯相濟濟多士秉文之德
對越在天駿奔走在廟不顯不承無射于人斯
吕祖謙曰士虞禮祝詞曰孝子某顯相夙興然則主
人之外餘皆顯相也成王祭主也周公及助祭之諸
侯皆顯相也言顯相之肅雝則成王穆然奉祭之氣
象不言可見矣
(臣)按此升歌清廟之歌辭也詩人于文王之德實
亦未明言之但言苟在廟中之人嘗見文王者愀
然如復見文王焉則文王之德所以起發人之誠
敬而齊明盛服以承祭祀者不但主祭之孝子有
文王肅肅雝雝之德而助祭之臣亦秉其德也又
不但助祭之臣有其德也朱弦疏越一唱三嘆但
以熟弦廣孔少唱寡和遲遲而發不極聲音即執
事之樂工亦有肅肅雝雝氣象矣此孔氏所謂祭
宗廟之盛歌文王之德莫重于清廟故以為周頌
之首歟
雝(篇名)有來雝雝至止肅肅相維辟公天子穆穆
朱熹集𫝊曰此武王祭文王之詩言諸侯之來皆和
且敬以助我之祭祀而天子有穆穆之容也
(臣)按天子宗廟之祭歌雝以徹蓋當祭畢收俎之
時而助祭之諸侯雝雝然肅肅然主祭之天子穆
穆然是始終一于敬者也
載見(篇名)率見昭考(武王)以孝以享以介眉夀
鄭康成箋曰諸侯既以朝禮見于成王至祭時伯又
率之見于武王廟使助祭也以致孝子之事以獻祭
祀之禮以助夀考之福
(臣)按疏周公居攝七年而歸政成王成王即政諸
侯來朝于是率之以祭武王之廟詩人述其事而
為此歌焉武王之廟至于成王即政歷年多矣立
廟久矣于此乃言始見武王廟者成王于此時親
為祭主竊以成王喪畢之時已為祭主鄭于閔予
小子既言除喪朝廟矣不俟歸政之日也特以禮
成樂備之後其車服禮儀文章制度于前或有不
同者于是四海之内各以其職來祭見辟王而求
厥章因率之而見于昭考之廟以申命之也經曰
昔者明王之治天下也不敢遺小國之臣而況公
侯伯子男乎故得萬國之歡心以事其先王此之
謂也
商頌那(篇名祀成湯之詩)湯孫奏假綏我思成
朱熹集𫝊曰禮記曰齊之日思其居處思其笑語思
其志意思其所樂思其所嗜齊三日乃見其所為齊
者祭之日入室僾然必有見乎其位周旋出戶肅然
必有聞乎其容聲出戶而聽愾然必有聞乎其嘆息
之聲此之謂思成
自古在昔先民有作温恭朝夕執事有恪
朱熹集𫝊曰閔馬父曰先王之𫝊恭猶不敢專稱曰
自古古曰在昔昔曰先民
輔廣曰馬父解自古在昔先民有作深得其旨可以
涵泳便見得敬是徹頭徹尾制始制終之意
(臣)按曲禮言毋不敬儼若思凡人之有越思皆不
敬也祖考之精意既散而我以思成之是致齋之
敬也然此敬必有用力于平時者温恭朝夕執事
有恪為思成之本然以為聖人之行此恭敬之道
久矣不敢言創之于已乃云受之于先古也如奏
假者湯孫之敬即聖敬日躋之敬又卽敬敷五教
之敬也
長發(篇名)其三章曰帝命不違至于湯齊湯降不遲聖敬
日躋昭假遲遲上帝是祗帝命式于九圍
輔廣曰聖敬云者言湯之敬乃聖人之敬也無一毫
虧缺無一息間斷故能昭格于天與天為一也以此
觀之敬之一字乃入聖之門而學者成始成終之道
可見矣
(臣)按帝王學問所𫝊者惟敬宗廟之中所主者惟
敬頌美盛德所言者惟敬商王智勇天錫其于學
問更日新又新者此敬商家賢聖之君六七作其
于奉宗廟必能致愛致慤以盡此敬商書駿發嚴
厲其于頌美盛德又有以極其形容此敬也
禮記王制天子七廟三昭三穆與太祖之廟而七諸侯
五廟二昭二穆與太祖之廟而五大夫三廟一昭一穆
與太祖之廟而三士一廟庶人祭于寢
朱熹曰謂后稷始封文武受命而王故三廟不毁與
親廟四而七者諸儒之說也謂三昭三穆與太祖之
廟而七文武為宗不在數中者劉歆之說也如歆之
說則周自武王克殷即增二廟于二昭二穆之上以
祀高圉亞圉遞遷至于懿王而始立文世室于三穆
之上至孝王時始立武世室于三昭之上耳前代說
者多是劉歆愚亦意其或然也
(臣)按積厚者流澤廣積薄者流澤狹降殺之數諸
侯卿大夫士亦以其德之厚薄自致之以七以五
以三以一孝治天下之聖人所以教天下之為人
祖父者以善貽其子孫為人子孫者保世滋大以
顯揚其祖考也而韋元成等諸儒之說則天子不
必取盈于七而諸侯顧必取盈于五必無是理也
故班史曰䆒觀諸儒之議劉歆博而篤矣但周公
嚴父之孝居攝制禮其文武二廟之不毁則必既
有成訓在成王之時則為祖禰二廟未可以不遷
故自孝王之時二世室乃正位乎七廟之上矣非
必俟親盡當祧始議及于祖有功而宗有德也
天子犆(音特)礿祫禘祫嘗祫烝
(臣)按此時祭之祫非三年大祫也然一廟之中三
時祫而一時犆四祭而三虚主豈所以貌其生而
妥其神哉陳氏祥道曰君子以義處禮則祭不至
于數煩以仁處禮則祭不至于疏怠悽愴發于霜
露之既降怵惕生于雨露之既濡此所以有四時
之享也前期十日而齋戒前祭一日而省眎祭之
日禮交動乎上樂交應乎下自再祼以至九獻其
禮非一舉自致神以至送尸其樂非一次以一日
而歴七廟則日固不足而強有力者亦莫善其事
矣若日享一廟前祭視牲後祭又繹則彌月之間
亦莫既其事矣故惟春一特祭于夏于秋于冬羣
廟之主合食于太祖而時祫之禮行焉若三年大
祫則毁廟之主陳于太祖未毁廟之主皆升合食
此其異于時祫者也
月令天子乃鮮(鮮當為獻)羔開冰先薦寢廟(仲春)
鄭康成注曰獻羔謂祭司寒也祭司寒而出冰薦于
宗廟乃後賜之
天子始乘舟薦鮪于寢廟(季春)
農乃登麥天子乃以彘嘗麥先薦寢廟(孟夏)
農乃登黍天子乃以雛嘗黍羞以含桃先薦寢廟(仲夏)
孔穎達疏曰諸月無薦果之文此獨羞含桃者以此
果先成異于餘物故特記之其實諸果皆于時薦
農乃登穀天子嘗新先薦寢廟(孟秋)
以犬嘗麻先薦寢廟(仲秋)
天子乃以犬嘗稻先薦寢廟(季秋)
命漁師始漁天子親往乃嘗魚先薦寢廟(季冬)
(臣)按薦新之禮自天子達于庶人雖禮數不同其
為自盡其孝思則一也故大夫士有田則既祭而
又薦新庶人則薦于寢而已陳氏曰人子之于親
飲食與藥必先嘗而進四時新物必先獻而後食
寢廟之薦蓋亦推其事先之禮以盡其誠敬而已
先儒謂廟藏神主而祭以四時寢藏衣冠几杖之
具而祭之以新物然國語曰大寒取名魚登川禽
嘗之寢廟月令四時新物皆先薦寢廟者蓋有寢
廟者薦于寢廟無寢廟者薦于寢非謂薦止于寢
也又曰古者祭必卜日而薦新不擇日祭有尸而
薦無尸以至不出神主奠而不祭有時物而無三
牲黍稷此薦之大略也祭以致禮有常月薦以致
孝而無常時周禮王者享烝之略皆在仲月是祭
有常月也月令王者薦新或于孟月或于仲季唯
其時物而已是薦無常時也漢舊儀嘗韭之屬皆
于廟而不于寢故韋元成𫝊以為廟二十五祠而
薦新在焉唐禮使太常卿一人奉薦新物有司行
事然薦非盛禮一之于廟失之太瀆有司行事失
之太輕既夕禮朔月薦新不饋于下室(下室燕寢也)檀
弓亦曰薦新如朔奠古人之重薦如此則躬祭可
知
禮器大饗(祫祭也)其王事與三牲魚腊四海九州之美味
也籩豆之薦四時之和氣也内金(納侯邦所貢之金)示和也束
帛加璧尊德也龜為前列先知也金次之見情也丹漆
絲纊竹箭與衆共財也其餘無常貨各以其國之所有
則致遠物也其出(諸侯助祭者出)也肆夏(樂工歌肆夏之樂章)而送之盖
重禮也祀帝于郊敬之至也宗廟之祭仁之至也
方慤曰遠而尊者主乎敬近而親者主乎愛祀帝于
郊所以為敬祭親于廟所以為仁仲尼燕居曰郊社
所以仁鬼神則郊無非仁也要之以敬為主爾記曰
太廟之内敬矣則廟無非敬也要之以仁為主爾
(臣)按孝經云四海之内各以其職來助祭故知此
大饗是祫祭也諸侯雖有時祫而無大祫不可致
有九州之物合萬國之懽心以事其先王惟王者
乃然也祀帝于郊仁人之事親也而曰敬之至也
宗廟之祭孝子之事親也前言太廟之内敬矣而
曰仁之至也知其解者可以語于張子之西銘也
大𫝊禮不王不禘王者禘其祖之所自出以其祖配之
方慤曰此禘也以其非四時之常祀故謂之間祀以
及其祖之所自出故謂之追享以其比常祭為特大
故謂之大祭以其猶事生之有享焉故謂之肆獻祼
名雖不同通謂之禘也
陳氏曰祀先之禮自禰而祖自祖而推之以及始祖
其禮已備矣而禘之祭又推始祖之所自出而以祖
配之也夫報本追遠而至于及其祖之所自出則非
仁孝誠敬之至者莫能行也
(臣)按鄭康成以禘為祭天而以郊天祭昊天分為
二禘以此為郊天之禘非祭昊天之禘又以為始
祖感天神靈而生祭天則以祖配之蓋篤信䜟緯
之書而不自知其支離誕妄者也
祭綂及時將祭君子乃齊齊之為言齊也齊不齊以致
齊者也是故君子非有大事也非有恭敬也則不齊不
齊則于物無防也耆欲無止也及其將齊也防其邪物
訖其耆欲耳不聽樂故記曰齊者不樂言不敢散其志
也心不苟慮必依于道手足不苟動必依于禮是故君
子之齊也專致其精神之德也故散齊七日以定之致
齊三日以齊之定之之為齊齊者精明之至也然後可
以交於神明也
(臣)按君子不見不聞戒慎恐懼孝子出言舉足不
敢忘親所謂必依于道必依于禮者豈特于齊之
日哉然其喜怒哀懼愛惡慾則以情之所不能已
可以節而不可以絶故曰不齊則于物無防也耆
欲無止也三日齊七日戒致一之謂也是故精意
以享曰禋而又曰明禋明享焉齊宫之義陳祥道
言之詳矣曰祭綂曰君致齊于外夫人散齊于内
然後會于太廟祭義曰致齊于内散齊于外檀弓
曰非致齊也非疾也不晝居于内儀禮疾者齊處
適寢(適室也)國語耕籍之禮王即齊宫百官御事各
即其齊三日蓋君齊于路寢夫人齊于正寢而大
夫士亦各齊于適寢散齊夜處適寢亦豫外事所
謂致齊于内散齊于外是也致齊晝處適寢不豫
外事所謂非致齊也不晝夜居于内是也鄭氏曰
致齊不御不樂不吊則散齊雖豫外事其他與致
齊同矣故不飲酒不茹葷不賓不鳴珮喪者則弗
見也不蠲則弗見也凡不以哀欲惡貳其心而已
御定孝經衍義卷五十一
