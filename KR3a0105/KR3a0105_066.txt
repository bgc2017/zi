欽定四庫全書
御定孝經衍義卷六十四
天子之孝
論官材
考課附
書舜典敷(陳也)奏(進也)以言明試以功車服以庸
(臣)按此舜攝位時巡狩述職慶讓諸侯之事蓋巡
狩之年諸侯各朝于方岳其間四年諸侯來朝于
京師敷奏以言是問其治狀明試以功是以其言
而驗其狀之然與否也車服以庸蓋功成則賜車
服以表顯之易晉卦康侯用錫馬蕃庶采菽詩路
車乘馬元衮及黼皆為有功於民之諸侯而言其有
功者以車服為榮則不蒙其賜者自足以為愧而
言之不善則必有以告勅之此所以養諸侯而兵
不試者也
帝曰咨汝二十有二人欽哉惟時亮天功三載考績三
考黜陟幽明庶績咸熙分北三苖(北音佩)
孔穎達疏曰三年一閏天道成人亦可以成功故以
三年考校其功之成否也九年三考則人之能否可
知幽明有别黜退其幽者或奪其官爵或徙之遠方
升進其明者或益其土地或進其爵位也分北三苖
即是黜幽之事分北流之不令相從俱徙之則善從
惡俱不徙則惡從善言善惡不使相從言黜陟善惡
明也
陳大猷曰人情太寬則肆太嚴則拘故考績于三載
時加警策以作其怠黜陟于九載期之久遠以要其
成不拘不肆所以為善成
(臣)按此舜即真以後咨命羣臣史因述其考績黜
陟之法而卒言其效然是法非自此始立也堯之
試鯀亦以九載三考功用弗成而黜之至此更申
飭之也三苖負固叛服不常攝位之時已竄其君
於三危矣而舊都頑不即工伯禹徂征猶然逆命
振旅而還然後來格于是始考其善惡而分背之
然黜幽之典惟加于三苖而已此所以為庶績咸
熙而史臣繫此一句在庶績咸熙之下又因以見
有苖之格乃二十有二人之亮天工所致而非師
武之力也
禮記王制司會(冢宰之屬掌計要者)以歲之成(計要也)質(平也平其計要)于
天子冡宰齊戒受質(贊王受質)大樂正(宗伯之屬)大司寇市(司市也司)
(徒之屬)三官以其成從(從于司會)質于天子大司徒大司馬大
司空齊戒受質百官(此三官之屬)各以其成質于三官大司
徒大司馬大司空以百官之成質于天子百官齊戒受
質(受平報也)
孔穎達疏曰司會總主羣臣治要故以歲治要之成
質于天子質謂奏上文簿聽天子平量之冢宰是貳
王治事故亦齊戒贊王受羣官所平之事共王論定
也大樂正大司寇市三官各以其當司成要隨從司
會平于天子以周法言之司會總主羣吏簿書則司
徒司馬司空簿書亦司會掌之下文司徒司馬司空
各質于天子不由司會惟大樂正大司寇市三官從
司會質于天子者司會總主治要先質于王樂正司
寇司市三官當司事少即徑從司會以質于王其司
徒司馬司空總主萬民其事既大雖司會進其治要
仍須各受質屬官親自質于天子天子平斷畢當須
報下故在下百官齊戒受天子所平之要又曰大樂
正大司寇及市亦當受屬官之質以其事少文不見
耳
(臣)按此一節先儒以為夏殷之制然周禮司會中
大夫二人屬冡宰與此正同大樂正于周為大司
樂市于周為司市當是稱名少異其實職守則同
也周禮注歲計曰會月計曰要日計曰成夫以一
日之計謂之成而夫子曰三年有成古人朝乾夕
惕夙興夜寐謂生平之善敗得失在于須臾之頃
所以必慎其獨也以一日之計而必要之三年者
官怠于宦成所以慎厥終如始者也一月之成即
一日之成一歲之成即一月之成三年之成其非
此一日之成乎此三載考績黜幽陟明之義所由
起也然而萬事之隳由元首叢脞所致必有兢兢
業業一日二日萬幾之心而後可以期庶績咸熙
之效至于受質之際君臣上下罔不齊戒以致其
敬此亦欽哉惟時亮天功之意也方慤曰必于歲
終乃齊戒以受之何哉蓋今歲于是乎終來歲于
是乎始朔易(冬月歲畢除舊更新)之事將有所平(均也)在(察也)始
和之政將有所布宣既驗者可因為之監未然者可
豫為之防君臣上下其可以不慎乎則齊戒以受
之不為過矣又按陳澔集說云六官獨不言大宗
伯者宗伯禮樂事行則天子六卿皆在無可歲會
者惟大樂正教國子及一歲禮樂之費用當質之
爾臣以為六官惟宗伯無懸象之事可見不從歲
會周制亦然乃先王所以重禮樂也
周禮天官冢宰大宰之職歲終則令百官府各正其治受
其會
賈公彦釋曰正其治謂正處其所治文書大宰乃受
其計會也
聽其致事而詔王廢置
賈公彦釋曰百官致其治政功狀與冢宰聽斷其所
置之功狀文書而詔告于王有功者置之進其爵
有罪者廢之退其爵也
三歲則大計羣吏之治而誅賞之
賈公彦釋曰上計當年已有廢置今三年上大計大
無功不徒廢更加罪大有功不徒置更加賞也
(臣)按陳大猷于舜典三載考績以為成周歲終受
會詔廢置三歲大計行誅賞世變不同竊以虞廷
亦必有歲會之廢置周官亦必有三考之黜陟蓋
一歲之廢置者乃其不可一日立於民上者治狀
卓異者及調簡調煩使人地相宜也三考之黜陟
者要其成于久寬其效於後者也大無功大有功
乃更加誅賞耳虞周帝王之法豈以世變異同哉
小宰之職以聽(平治也)官府之六計弊(斷也)羣吏之治一曰
廉善二曰廉能三曰廉敬四曰廉正五曰廉法六曰廉
辨
(臣)按善能正敬法辨六者皆以廉為本鄭注云既
斷以六事又以廉為本賈疏云既以廉為本又計
其功過多少而聽斷之辭氣似有先後之不同要
之廉為六者之本故六計皆貫以廉濫濁不潔之
人六者自不足觀如犯入己贓則更不必别論功
過多少準除矣既廉矣然後聽斷其六事孟公綽
優為趙魏老而不可以為滕薛大夫此即夫子所
以聽斷公綽之法也賈疏迴易鄭句得之矣
漢元帝時京房言古帝王以功舉賢則萬化成瑞應著
末世以毁譽取人故功業廢而致災異宜令百官各試
其功災異可息詔使房作其事房奏考功課吏法上令
公卿朝臣會房會議温室皆以房言煩碎令上下相伺
不可許上意向之時部刺史奏事京師上召見諸刺史
令房曉以課事刺史復以為不可行
(臣)按考課殿最乃漢見行之法房特為之煩瑣細
碎故公卿大臣及刺史皆以為不可行史亦不著
其得失若何大率舊制刺史以六條(一條彊宗豪右田宅踰制)
(以彊凌弱以衆暴寡二條二千石不奉詔書遵奉典制倍公向私旁詔守利侵漁百姓聚斂為奸三)
(條二千石不䘏疑獄風厲殺人怒則任刑喜則滛賞煩擾刻暴剝截黎元為百姓所疾山崩石裂訞)
(祥譌言四條二千石選署不平苟阿所愛蔽賢寵頑五條二千石子弟恃怙榮勢請託所監六條二)
(千石違公下比阿附豪強通行貨賂割損正令)察二千石房必于六條之
内更分析多欵且又為功過相凖之格此則受任
未幾負累山積矣安能久于其位至于三載三考
之從容者耶
魏明帝詔散騎常侍劉劭作考課法劭作都官考課法
七十二條詔下百官議司隸校尉崔林曰案周官考課
其文備矣自康王以下遂以陵夷此即考課之法存乎
其人也及漢之季其失豈在佐史之職不密哉且萬目
不張舉其綱(舉網提綱)衆毛不整振其領(振裘挈領)臯陶仕虞伊
尹臣殷不仁者遠若大臣能任其職式是百辟則孰敢
不肅烏在考課哉黃門侍郎杜恕曰明試以功三載考
績誠帝王之盛制也然歷六代而考績之法不著閱七
聖而課試之文不垂臣誠以為其法可粗依其詳難備
舉故也語曰世有亂人而無亂法若使法可專任則唐
虞可不須稷契之佐殷周無貴伊吕之輔矣司空掾𫝊
嘏曰夫建官均職清理民物所以立本也循名責實糾
勵成規所以治末也本綱未舉而造制末程國略不崇
而考課是先懼不足以料賢愚之分精幽明之理也議
久之不决事竟不行
司馬光曰為治之要莫先于用人而知人之道聖賢
所難也是故求之于毁譽則愛憎競進而善惡渾淆
考之于功狀則巧詐横生而真偽相冒要之其本在
于至公至明而已矣為人上者至公至明則羣下之
能否灼然形于目中無所復逃矣苟為不公不明則
考課之法適足為曲私欺罔之資也何以言之公明
者心也功狀者迹也己之心不能治而以考人之迹
不亦難乎為人上者誠能不以親疎貴賤異其心喜
怒好惡亂其志欲知治經之士則視其記覽博洽講
論精通斯為善治經矣欲知治獄之士則視其曲盡情
偽無所冤抑斯為善治獄矣欲知治財之士則視其
倉庫盈實百姓富給斯為善治財矣欲知治兵之士
則視其戰勝攻取敵人畏服斯為善治兵矣至于百
官莫不皆然雖詢謀于人而决之在己雖考求于迹
而察之在心研覈其實而斟酌其宜至精至微不可
以口述不可以書𫝊也安得豫為之法而悉委有司
哉或者親貴雖不能而任職疎賤雖賢才而見遺所
喜所好者敗官而不去所怒所惡者有功而不錄詢
謀于人則毁譽相半而不能决考求其迹則文具實
亡而不能察雖復為之善法繁其條目謹其簿書安
能得其真哉或曰人君之治大者天下小者一國内
外之官以千萬數考察黜陟安能不委有司而獨任
其事哉曰非謂其然也凡為人上者不特人君而已
太守居一郡之上刺史居一州之上九卿居屬官之
上三公居百執事之上皆用此道以考察黜陟在下
之人為人君者亦用此道以考察黜陟公卿太守奚
煩勞之有哉或曰考績之法唐虞所為京房劉劭述
而修之耳烏可廢哉曰唐虞之官其居位也久其受
任也專其立法也寬其責成也遠是故鯀之治水九
載績用弗成然後治其罪禹之治水九州攸同四隩
既宅然後賞其功非若京房劉邵之法校其米鹽之
課責其旦夕之效也事固有名同而實異者不可不
察也考績非可行于唐虞而不可行于漢魏由京房
劉劭不得其本而犇趨其末故也
晉武帝詔河南尹杜預為黜陟之課預奏古者黜陟擬
議于心不泥于法末世不能紀遠而專求密微疑心而
信耳目疑耳目而信簡書簡書愈繁官方愈偽魏氏考
課即京房之遺意其文可謂至密然失於苛細以違本
體故歷代不能通也豈若申唐堯之舊制取大捨小去
密就簡俾之易從也夫曲盡物理神而明之存乎其人
去人而任法則以文傷理莫若委任達官各考所統歲
第其人言其優劣如此六載主者總集採按其言六優
者超擢六劣者廢免優多劣少者平叙劣多優少者左
遷其間所對不鈞品有難易主者固當凖量輕重微加
降殺不足曲以法盡也其有優劣徇情不叶公論者當
委監司隨而彈之若令上下公相容過此為清議大頽
雖有課考之法亦無益也事竟不行
(臣)按劉劭之法即祖京房之遺意而司馬光所謂
三公九卿刺史太守各考察其在下之人即杜元
凱委任達官各考所綂之說也其不欲豫為之法
悉委有司亦猶元凱之言主者當凖量輕重不足
曲以法盡矣成周六計先漢六條簡易故可行也
唐虞之敷奏明試必非預為煩文密法可知則安
用此京劉之術為也
唐房元齡王珪掌内外官考考法凡百司之長歲校其
屬功過差以九等内外之官叙以四善一曰德義有聞
二曰清慎明著三曰公平可稱四曰恪勤匪懈善狀之
外有二十七最一曰獻可替否拾遺補闕為近侍之最
二曰銓衡人物擢盡才良為選司之最三曰揚清激濁
襃貶必當為考校之最四曰禮制儀式動合經典為禮
官之最五曰音律克諧不失節奏為樂官之最六曰决
斷不滯與奪合理為判事之最七曰部綂有方警守無
失為宿衛之最八曰兵士調習戎裝充備為督領之最
九曰推鞠得情處斷平允為法官之最十曰讐校精審
明于刊定為校正之最十一曰承旨敕奏吐納明敏為
宣納之最十二曰訓導有方生徒充業為學官之最十
三曰賞罰嚴明攻戰必勝為軍將之最十四曰禮義興
行肅清所部為政教之最十五曰詳錄典正詞理兼舉
為文史之最十六曰訪察精審彈舉必當為糾正之最
十七曰明於勘覆稽失無隠為勾檢之最十八曰職事
修理供承彊濟為監察之最十九曰功課皆充丁匠無
怨為役使之最二十曰耕耨以時收穫成課為屯官之
最二十一曰謹于蓋藏明于出納為倉庫之最二十二
曰推步盈虚䆒理精密為歷官之最二十三曰占候醫
卜效驗多著為方術之最二十四曰檢察有方行旅無
壅為關津之最二十五曰市㕓弗擾姦濫不行為市司
之最二十六曰收養肥殖蕃息滋多為牧官之最二十
七曰邊境清肅城隍修理為鎮防之最一最四善為上
上一最三善為上中一最二善為上下無最而有二善
為中上無最而有一善為中中職事粗理善最不聞為
中下愛憎任情處斷乖理為下上背公向私職事廢闕
為下中居官謟詐貪濁有狀為下下凡定考皆集于尚
書省唱第然後奏
(臣)按唐之書考先善狀而後課最而以一最四善
為上上謟詐貪濁為下下此與周官六計皆以廉
為本何異但所謂最者各以官之職守而言故一
人不得而兼二最也最有二十七正乃不求備于
一人其為疏節闊目異于漢京房魏劉劭遠矣此
元齡珪之所以輔太宗致貞觀之治之本也
宋仁宗慶歷八年詔近臣言時政翰林學士張方平言
祖宗之時文武官不立磨勘年歲不為升遷次序有才
用名實之人或從下位便見超擢無才用名實之人有
守一官十餘年不改轉者其任監當或知縣通判知州
有至數任不得遷者故當時人皆自勉非有勞績知不
得進自祥符之後朝廷之議益循寬大故令自監當入
知縣知縣入通判通判入知州皆以兩任為限又守官
及三年即例得磨勘先朝行之人始知恩未見有弊及
今歲年深久習以為常皆謂本分合得無賢不肖莫知所
勸願陛下稍革此制其應磨勘叙遷者必有勞績可襃
或朝廷特敇擇官保任者即與遷轉如無勞績又不因
保任者更增展年考其保任之法不當一例應須選擇
清望有才識之人即命舉之如此則是委執政之臣舉
清望官委清望官舉親民官官有闕員隨員數令舉又
以見聖恩急才愛民之意也
(臣)按宋仁宗時更定磨勘法初太祖舊制文武常
參官各以曹務閒劇為月限考滿即遷非循名責
實之道乃罷之而置審官院考課中外職事受代
京朝官引對磨勘非有勞績不得進秩其後立法
文臣五年武臣七年無贓私罪始得遷秩曾犯贓
罪則文臣七年武臣十年中書樞密取旨其七階
選人則考第資歷無過犯或有勞績者遞遷謂之
循資淳化四年始置磨勘司然每遇恩慶百僚多
得叙進真宗即位始罷之惟遇郊恩始加勛階爵
邑至是范仲淹富弼以官冗由磨勘亟易至高位
故獲蔭者衆奏定磨勘保任之法自朝官至郎中
少卿須清望官五人保任始得遷其後御史劉元
瑜以為適長奔競非所以養士廉恥乃罷之此慶
歷三年事也八年方平復應詔以為言要之磨勘
保任法行之不善亦長奔競行之而善適成治功
也舜命九官十二牧廷臣交推非以循資進秩也
而三年而考其功績三考而行其黜陟則知磨勘
之後仍須保任保任之後仍須磨勘也以此法施
之于京朝官誠宜矣何也方今令甲所以待外官
小吏者文網太密其遭罣誤而去者常不及待考
績之期其被參罰且留者遂無由致俸滿之日蓋
錢糧盜逃之案一有差錯前功盡棄雖欲如京房
之法功過準除不可得矣豈不甚哉而京朝大官
乃無止限遷轉甚亟此臣所謂宜行保任之法也
洪邁曰國朝尚存唐制考課之法慶歷皇祐中黃亞夫
庶佐一府三州幕其集所載考詞十四篇黃司理者曰
治訐獄歲再周矣論其罪棄市者五十四流若徙者三
百十有四杖百八十六皆得其情無有冤隠不伸非才
也其孰能其考可書中舞陽尉者曰舞陽大約地廣他
盜往往囊槖於其間居一歲為竊與強者凡十一前件
官捕得之其亡者一而已矣非才焉固不能可書中法
曹劉昭遠者曰法者禮之防也其用之以當人情為得
刻者為之則拘而少恩前件官以通經舉進士始掾于
此若老于為法者每抱獄具必𫝊之經義然後處故無
一不當其情其考可書中他皆類此不知其制廢于何
時今但付之主案吏据定式書于紙尾比者又令郡守
定縣令臧否高下人亦不知所從出若使稍復舊貫似
為得宜雖未必人人盡皆公實然思過半矣
(臣)按宋慶歷皇祐中考詞如此純雅可為法則其
于虚實之論固已核矣要非文無害吏所能為也
當洪邁時此制廢已久迄今數百餘年皆踵据定
式書紙尾之陋斯則舊貫可復奚必當今之是乎
以上考課
御定孝經衍義卷六十四
