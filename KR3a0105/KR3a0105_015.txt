欽定四庫全書
御定孝經衍義卷十三
衍教所由生之義
(臣)按經曰夫孝德之本也教之所由生也邢昺正
義曰案禮記祭義稱曾子云衆之本教曰孝尚書
敬敷五教在寬解者謂教父以義教母以慈教兄
以友教弟以恭教子以孝則其餘順人之教皆可
知也然則明王之以孝治天下也亦在于教之而
已先王見教之可以化民也亦教以孝而已然其
教之之具則何也曰朱熹中庸章句所謂若禮樂
刑政之屬是已樂記(禮記篇名)曰先王愼所以感之者
故禮以道其志樂以和其聲政以一其行刑以防
其姦禮樂刑政其極一也所以同民心而出治道
也其教之之具如此而四者皆由孝而生所以不
肅而成也唐虞之世伯夷典禮后䕫典樂臯陶作
士其時以刑官治兵故不别建司馬以掌邦政盖
用甲兵而陳原野者大刑也然而吕刑(尚書篇名)曰伯
夷降典折民惟刑士制百姓于刑之中孔安國傳
曰言伯夷道民典禮斷之以法臯陶作士制百官
于刑之中則伯夷臯陶皆必有所以告喩戒督百
姓使無出于禮而入于刑者所謂政也又夏書仲
康之征羲和稱政典曰知唐虞已有政典矣周官
禮樂皆掌于宗伯故無樂典有禮典政典刑典而
鄭注邦政以爲政者正也政所以正不正者也又
引孝經緯文曰政者正也正德名以行道則是法
制禁令疑爲政官之所專掌而他官皆以之者也
要之設官分職其間或世異時殊而禮樂刑政未
有廢其一者也然是四者之施于民則又有緩急
輕重之異故曰禮樂者刑政之本政刑者禮樂之
輔言禮則必及樂言政則必兼刑故曰樂自順此
生刑自反此作經曰道之以禮樂而民和睦示之
以好惡而民知禁則是禮樂重于刑政也然而禮
之爲教則又先王所以制爲品節綱紀夫人道之
大倫使賢者俯而就之不肖者跂而及之者也經
曰移風易俗莫善于樂安上治民莫善于禮禮者
敬而已矣故敬其父則子悦敬其兄則弟悦敬其
君則臣悦所敬者寡而悦者衆明能敬而後能和
是禮又重于樂也然則親生之膝下以養父母日
嚴聖人因親教愛因嚴教敬于是乎有禮有禮而
後有樂有禮樂而後有政有政而後有刑又相因
之義也臣故析爲四條以衍教所由生之義而于
禮之一條爲詳亦如五性之仁五常之父子也
禮
易履(卦名)象傳(解一卦之象孔子十翼之一)曰上天下澤履君子以辯
上下定民志
程頤傳曰天在上澤居下天下之正理也人之所履
當如是故取其象而爲履君子觀履之象以辯上下
之分以定其民志夫上下之分辯然後民志有定民
志定然後可以言治民志不定天下不可得而治也
古之時公卿大夫而下位各稱其德終身居之得其
分也位未稱德則君舉而進之士修其學學至而君
求之皆非有豫于已也農工商賈勤其事而所享有
限故皆有定志而天下之心可一後世自庶士至于
公卿日志于尊榮農工商賈日志于富侈億兆之心
交騖于利天下紛然如之何其可一也欲其不亂難
矣此由上下無定志也君子觀履之象而分辯上下
使各當其分以定民之心志
(臣)按禮樂刑政皆先王教人之具而禮者尊之親
之之等殺也故張子曰恭敬撙節退讓以明禮仁
之至也愛道之極也非禮則不仁不仁則不孝故
經曰安上治民莫善于禮禮履而行之者也上天
下澤以卑承尊至安至當人非是不治亦猶行之
必藉履然而程子所言禮教廢弛之弊則末流之
失既然矣欲復古之禮則有議其扞格而不可施
于今者則民志果何由而定哉亦正其本而已矣
履德之基也仁善之長也夫人子之于父母于其
所不能致者莫不有無窮之思而經分之爲五等
之孝則是上下之分莫辨于此也不得不可以爲
悦無財不可以爲悦則民志之定莫定于此也天
子之不敢惡慢于人諸侯之高而不危滿而不溢
卿大夫之非法不言非道不行士之忠順不失庶
人之謹身節用皆辯上下定民志之成功明效也
如此乎古之禮制雖不可盡復而禮意則周流不
息于人倫日用之間矣夫五性之德統于仁五常
之道統于親親禮樂刑政統于禮克己復禮仁也
仁即孝也先王之本教也
序卦傳(孔子十翼之一)曰物畜然後有禮故受之以履履而泰
然後安故受之以泰
董眞卿曰人有禮則安無禮則危正此意也
(臣)按物之畜聚則參錯不齊之數形矣故當齊之
以禮然乃天叙天秩非人力也不曰物不可以無
禮而云物畜然後有禮者物自有之如家庭之内
則父子兄弟夫婦之所聚也而禮行于家庭矣朝
廷之上鄉黨之中則君臣朋友之所聚也而禮行
于朝廷鄉黨矣故曰先王之制禮所因者本也有
禮則安無禮則危者如雞鳴盥漱子事父母之禮
小宛之詩曰明發不寐有懷二人蓋雖欲偃息在
牀而中心有所不安也夫不以偃息爲安而以夙
興爲安所謂履而泰也經曰安上治民莫善于禮
臣子之心安而君父之心亦安矣
書舜典曰修五禮(吉凶賓軍嘉見周禮)
孔穎達正義曰帝王之名既異古今之禮或殊而以
周之五禮爲此五禮者以帝王相承事有損益後代
之禮亦當是前代禮也且歷驗此經亦有五事此篇
類于上帝吉也如喪考妣凶也羣后四朝賓也大禹
謨曰汝徂征軍也堯典曰女于時嘉也五禮之事並
見于經和與後世不異也
(臣)按五禮曰修則不但周因殷殷因夏也唐虞亦
因于上古而已蓋經緯天道品節人倫而不得與
民變革者禮記祭義所謂禮有五經是也
帝曰咨四岳(分掌四岳之諸侯故以名其官)有能典朕三禮僉曰伯夷
(虞臣名姜姓)帝曰俞咨伯汝作秩宗(秩序宗尊也主郊廟之官)夙夜惟寅
直哉惟清
孔穎達正義曰早夜敬服其職謂侵早已起深夜乃
卧謹敬其職事也典禮之官施行教化使正直而清
明不枉曲不暗昧也
(臣)按經言禮者敬而已矣故舜咨命伯夷爲秩宗
之官以典天地人之三禮而告之如此明禮本于
敬施禮教之官必先自敬也前言五禮此言三禮
經三緯五兼治幽明因嚴教敬敬爲禮本故曰孝
弟之至通于神明
臯陶謨(虞書篇名史臣記臯陶之謨謀)曰天叙有典勑我五典五惇哉
天秩有禮自我五禮有庸哉同寅協恭和衷哉
朱熹曰因其生而第之以其所當處者謂之叙因叙
而與之以所當得者謂之秩天叙便是自然故君則
教之居君之位臣則教之居臣之位父則教之居父
之位子則教之居子之位天叙乃天秩中事如天子
祭天地諸侯祭山川大夫祭五祀庶人祭其先天子
八諸侯六大夫四士二皆是有此叙便是自然之秩
典禮在天叙天秩之中因而用之也
(臣)按五典孔疏以爲父義母慈兄友弟恭子孝宋
儒以爲父子之親君臣之義長幼之序夫婦之别
朋友之信其義皆通此五禮與修五禮異當依王
肅鄭玄訓作天子諸侯卿大夫士庶蓋有此五等
之孝即有此五等之禮如朱熹所論亦以五等之
人言之也
禮記曲禮曰道德仁義非禮不成教訓正俗非禮不備
分爭辯訟非禮不決君臣上下父子兄弟非禮不定宦
學事師非禮不親班朝治軍涖官行法非禮威嚴不行
禱祠祭祀供給鬼神非禮不誠不莊是以君子恭敬撙
節退讓以明禮
吕大臨曰禮者敬而已矣故君子恭敬所以明禮之
實也禮節文乎仁義者也君子撙節所以明禮之文
也辭讓之心禮之端也君子退讓所以明禮之用也
(臣)按正義曰夫禮者經天地理人倫本其所起在
天地未生之前其用以治則與天地俱興者也然
則天因人故有天地自然之禮聖人因天故有聖
人所爲之禮人自有之天地定之聖人因而成之
君子恭敬撙節退讓以明之夫天地自然之禮無
成壞者也孩提知愛稍長知敬凡不待教而然者
皆是也聖人所爲之禮有盈減者也道德仁義以
下並非禮不成故君子身行恭敬抑情趨法應進
而迂以退應受而推以讓然後聖人之教可得而
明也是故禮有深疑則舉君子以正之如春秋左
氏傳君子曰禮也非禮也之類是已春秋禮義之
大宗故與禮家同取正于君子夫子作孝經曰安
上治民莫善于禮禮者敬而已矣君子之明禮主
乎恭敬其立教之旨同也故曰志在春秋行在孝
經
檀弓孔子曰之死而致死之不仁而不可爲也之死而
致生之不知而不可爲也是故竹不成用瓦不成味木
不成斵琴瑟張而不平竽笙備而不和有鐘磬而無簨
虡其曰明器神明之也
陳澔集說曰之死謂以禮往送于死者也往于死者
而極以死者之禮待之是無愛親之心爲不仁故不
可行也往于死者而極以生者之禮待之是無燭理
之明爲不知故亦不可行也備物則不致死不可用
則亦不致生
(臣)按夫子所論作明器之意如此所以惡作俑(爲木)
(偶人以送葬)而善芻靈(束草爲之略似人形)也以此防民宋襄公
猶葬其夫人醯醢以百甕經曰卜其宅兆而安厝
之既不致死則生者安亦不致生則死者安厚葬
之塚往往被發蓋有天道矣夫喪致其哀經所訓
也而喪過乎哀取諸小過則是可以小過不可以
大過故經又有無以死傷生毁不滅性之戒古之
葬者厚衣之以薪葬之中野不封不樹後世聖人
易之以棺槨宜于非過也而曰蓋取諸大過則夫
衣足以飾身棺周于衣槨周于棺土周于槨斯已
安矣若殉之以生平之服御玩好而殫耗生人有
用之貲財未可謂禮之善經也
喪禮哀戚之至也節哀順變也君子念始之者也
陳澔集說曰孝子之哀發于天性之極至豈可止遏
聖人制禮以節其哀蓋順以變之也言順孝子之哀
情漸變而輕減也始猶生也生我者父母毁而滅性
是不念生我者矣
(臣)按此亦父母生之續莫大焉之義蓋孝子之哀
情無物可以變之者惟曰念始之者乃有輕減之
期耳此經所謂教民無以死傷生者也
奠以素器以生者有哀素之心也惟祭祀之禮主人自
盡焉耳豈知神之所饗亦以主人有齊敬之心也
吴澄曰虞以前親喪未久奠而不謂之祭其奠也非
不敬其親也哀心特甚故用素器虞以後親喪漸久
卒祔練祥猶在喪制之中然已是祭祀之禮其祭也
非不哀其親也敬心加隆非初喪之素器也然其盡
禮而漸文豈是爲死者眞能來享而然亦是自盡其
禮以致敬親之心焉爾大概喪主于哀祭主于敬故
哀奠以素器之質而見其哀祭祀則盡禮之文以寓
其敬
(臣)按致哀致嚴乃喪祭自然之别若四時吉祭則
主于致其敬不待言矣以虞易奠異于純凶卒祔
練祥漸趨于吉皆在喪制之中故須分别言之也
曾子問(篇名)子夏問曰三年之喪卒哭金革之事無辟(音避)也
者禮與初有司與孔子曰夏后氏三年之喪既殯而致
事(致事還其職位于君)殷人既葬而致事記曰君子不奪人之親
亦不可奪親也此之謂乎(喪不勝事致還于君凡事皆然而况兵革)子夏曰
金革之事無辟(音避)也者非與孔子曰吾聞諸老聃(老聃古夀)
(考者之稱非著道德五千言者)曰昔者魯公伯禽有爲爲之也今以三
年之喪從其利者(利爲例言無故而以三年之喪從伯禽之例)吾弗知也
(臣)按禮家記變禮必曰自某人始也蓋此一人者
變而得其正必無餘美變而不得其正必有效尤
數十百世之久猶曰昔者某人爲之也同時同地
之人即曰某人已先行之也子夏曰初有司與夫
子曰從其例者蓋有司者以奉成例爲稱職者也
例之所無雖是而不從例之所有雖非而不革朝
廷以爲舊章惟曰成例則然鄉黨不敢私議而曰
有例則可春秋冒喪而興外事者十國皆自以爲
從伯禽之例也夫子曰是有爲爲之也古之君子
爲人上而其臣有遭父母之喪者許其致事是不
奪人之親也爲人臣者遭父母之喪雖君有命而
終不忍違離喪次亦不可奪親也噫弗思而已矣
如以例則既殯而致事夏后氏不奪親之例也既
葬而致事殷人不奪親之例也卒哭而致事周人
不奪親之例也例有正有變不從其正而從其變
不從夏商周而從魯伯禽何異巧吏鬻獄奸法以
濟其貪乎不意三代之季而例之爲說遂便于爲
非如此也
禮運孔子曰夫禮先王以承天之道以治人之情故失
之者死得之者生詩曰相鼠有體人而無禮人而無禮
胡不遄死(詩鄘風相鼠之篇小序刺無禮也)是故夫禮必本于天殽于
地列于鬼神達于喪祭射御冠昏朝聘故聖人以禮示
之故天下國家可得而正也
馬希孟曰天降衷于民而先王之爲禮所以繼天之
衷也故曰承天之道夫口之于味目之于色耳之于
聲鼻之于臭四肢之于安佚人情之所同也人情之
所同而縱之則滅天理而窮人欲故先王制爲禮以
節之也故曰以治人之情
(臣)按先儒以爲法于天地鬼神者理也所以承天
之道也達于天下國家者事也所以治人之情也
(臣)以爲天理者人之所以生之理人事者有生所
當爲之事經言父母生之續莫大焉人而無禮則
有生所當爲之事廢而所以生之理絶故未至于
死而欲其速死也先言天道人情而不言地者舉
天則地在其中再言本天殽地而不言人者古注
引經文則天之明因地之利以爲訓則人在其中
也此先王之所以順天下者也
又曰禮者君之大柄也所以别嫌明微儐鬼神考制度
别仁義所以治政安君也
(臣)按經言所因者本所敬者寡所悦者衆此執其
大柄故也雖天子必有尊也言有父也必有先也
言有兄也所以别嫌明微也郊祀后稷以配天宗
祀文王于明堂以配上帝所以儐鬼神也制節謹
度非法不服所以考制度也因親教愛因嚴教敬
所以别仁義也安上治民莫善于禮故曰所以治
政安君也禮運此條正合經旨
禮器(禮記篇名器有二義一是學禮者成德器之美一是行禮者明用器之制)曰先王之制
禮也有本有文忠信禮之本也義理禮之文也無本不
立無文不行
(臣)按忠信者所因之嚴義理者所教之敬義者遷
善合宜故孔子去麻冕以從衆則適于義理者條
理分辯故孔子從拜下以違衆則歸于理且如父
子異宫不同席是適于義者也父前子名父坐子
伏是歸于理者也然而所教者敬所因者嚴故記
又曰苟無忠信之人則禮不虛道
禮也者合于天時設于地財順于鬼神合于人心理萬
物者也是故天時有生也地理有宜也人官有能也物
曲有利也故天不生地不養君子不以爲禮鬼神弗饗
也居山以魚鼈爲禮居澤以鹿豕爲禮君子謂之不知
禮
(臣)按經言則天之明邢昺正義曰天有常明日月
星辰照臨于下紀于四時人事則之以夙興夜寐
無忝爾所生此所謂合于天時也經言因地之利
邢昺正義曰地有常利山川原隰動植物産人事
因之以晨脩夕膳色養無違此所謂設于地財也
天地之經而民是則之鬼神依于人者也萬物人
之所曲成也天不能強以所不生地不能強以所
不養人不能強于心之所不然故孝者禮之教所
由生也
又曰經禮三百曲禮三千其致一也未有入室而不由
戸者(禮以敬爲本一者敬而已豈有行禮而不由敬乎)君子之于禮也有所竭
情盡愼致其敬而誠若有美而文而誠若(誠實也若語辭)
(臣)按一即誠也誠則敬之因乎嚴者
經解(禮記篇名首節解詩書樂易禮春秋之教故以名篇)曰是故隆禮(其崇重之心)由
禮(其踐行之迹)謂之有方(方猶法也)之士(持守理法之人稱之爲士)不隆禮不
由禮謂之無方之民(踰越禮法之人儕于編氓)敬讓之道也故以奉
宗廟則敬(敬先)以入朝廷則貴賤有位(敬貴)以處室家則父
子親兄弟和(讓父兄)以處鄉里則長幼有序(讓長老)孔子曰
安上治民莫善于禮此之謂也(是故以下記者之言故引孝經孔子之言以結)
(之)
(臣)按此言人皆由敬讓之道則安且治也然而孰
使之然哉惟君子以其所能者教百姓也邢昺孝
經正義論之詳矣昺之言曰樂記曰禮殊事而合
敬樂異文而同愛敬愛之極是謂要道神而明之
是爲至德故必由斯人以弘斯敬而後禮樂興焉
政令行焉以盛德之訓傳于樂聲則感人深而風
俗移易以盛德之化措之禮容則悦者衆而名教
著明藴乎其樂章乎其禮故相待而成矣然則韶
樂存于齊而民不爲之易周禮備于魯而君不獲
其安亦政教失其極耳夫豈禮樂之咎乎今按失
其極謂失道失德而教不行于下也經並言禮樂
而但申之曰禮者敬而已矣故昺以爲相待而成
仲尼燕居(篇名)子貢退言游進曰敢問禮也者領惡(克去己私)
而全好(全天理之善)者與子曰然然則何如子曰郊社之義
(義者禮之所尊故于郊社獨言之)所以仁鬼神也嘗禘之禮所以仁昭
穆也饋奠(喪奠也非吉祭)之禮所以仁死喪也射鄉(鄉射鄉飲酒)之
禮所以仁鄉黨也食饗(食以養隂氣饗以養陽氣)之禮所以仁賓(賓以)
(君言)客(客以臣言)也
(臣)按張載曰禮儀三百威儀三千無一事而非仁
也其義本此仁則愛之因乎親者也五者之禮皆
發于本心之仁可以知禮之教所由生矣
周禮(周公居攝而作六典之職謂之周禮)大司徒之職(掌教典之長官)一曰以
祀禮教敬則民不苟(凡祭祀者所以追養繼孝事生死者尚敬則生事其親不苟且也)
二曰以陽禮教讓則民不爭(謂鄉飲酒之禮酒入人身散隨攴體陽主分散故號)
(鄉社飲酒爲陽禮也飲酒之時五十者堂下六十者堂上皆以齒讓爲禮則無爭也)三曰以隂禮
教親則民不怨(謂昏姻之禮不可顯露故曰隂禮也男女本是異姓親迎使之親已皆姻及時)
(則男女無有怨曠也)四曰以樂禮教和則民不乖(樂亦云禮者謂饗燕作樂之時)
(舞人周旋皆合禮節也凡人乖離皆由不相和合樂生和同民心故民不乖也)
(臣)按此十有二教之四也首言教敬之道在于祀
禮乃以宗廟致敬教民居則致其敬也隂陽二禮
教以長幼之序夫婦之别樂禮則教之以異文而
同愛也
以五禮(吉凶軍賓嘉)防萬民之僞而教之中
賈公彦釋曰禮者辯尊卑别貴賤皆有上下之宜不
得奢侈僭僞故禮所以節止民之侈僞使其行得中
上不逼下下不僭上也
(臣)按此亦大司徒之職也前云以鄉(六鄉)三物(德行藝三)
(事)教萬民而賓興之(以鄉飲酒之禮賓客之興猶舉也)一曰六德
知仁聖義中和二曰六行孝友睦婣任恤三曰六
藝禮樂射御書數而獨申禮樂二事賈公彦亦引
証經文安上治民莫善于禮移風易俗莫善于樂
以見二者爲化民之急此句乃覆申禮教之著誠
去僞也
大宗伯(掌禮典之長官)之職掌建邦之天神人鬼地示(古祗字)之
禮以佐王建(立也)保(安也)邦國
(臣)按此與虞書之言典朕三禮同三者吉禮爲五
禮之首以其主天地人之事最爲尊嚴舉之以包
凶賓軍嘉之四禮神非人不事人非神不福五禮
皆重也吉禮之别十有二(天地各有三祀禋祀實柴槱燎血祭貍沉疈辜)
(人鬼有六享祫禘及四時之祭也貍同埋疈孚逼反磔牲以祭)凶禮之别有五
(喪哀死亡荒哀凶札弔哀禍烖禬哀圍敗恤哀寇亂禬戸外反會合貨財以濟之也)賓禮
之别有八(春朝夏宗秋覲冬遇時會殷同時聘殷頫)軍禮之别有五(大師)
(出征大均地政大田閱車徒大役築宫邑大封正封界)嘉禮之别有六(飲食昏冠)
(賓射饗燕脤燔賀慶)凡五禮之别三十有六大宗伯一官總
掌之其屬六十轉相副貳皆爲禮官始自邦國以
至萬民以尊鬼神以重人事而禮達于上下矣而
大司徒十二教鄉三物之教又稠叠施之不厭其
煩也經曰安上治民莫善于禮此周禮所以爲致
太平之書歟臣又按禮典獨無懸象魏一條者王
朝大禮或非民間所行無用都鄙聚觀若三千三
百載有常經學校之所肄業師儒之所傳誦無事
别爲班示也又他典並是一年更始若禮乃一代
之定制無事調和而後布之也又五禮之行遇事
則舉非可月要歲會也天神人鬼地示難以畫象
懸于雉門又典禮天之叙秩固結于心非可以象
求者若子婦事父母舅姑之事衆兆所同后王命
降當是家有内則一篇無煩更布新令反滋其惑
也經曰君子之教孝也非家至而日見之也此之
謂也
御定孝經衍義卷十三
