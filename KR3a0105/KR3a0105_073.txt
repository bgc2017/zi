欽定四庫全書
御定孝經衍義卷七十一
天子之孝
制國用
(臣)按古之用財所以行禮禮者一定之經制然猶
視其年之上下為盈減蓋稱財而舉取足以崇恪
表迹而止矣豐年物備從其厚非加隆也凶年時
詘從其薄非降殺也惟祭祀之禮豐年不奢凶年
不儉則所以致敬于神祗祖先者不敢以卑承尊
而有所損益也夫自氓庶之賤苟知義理雖有菜
色猶將進其甘旨也王者于父母天地何遽不若
是乎自祭祀而外王之服御膳羞工作器用賞賜
玩好賓客往來則皆可稱財而舉豈以盈禮為貴
也是故量入為出者敬以約也量出為入者肆以
侈也歛而不散厚自封殖者與夫錙銖取之泥沙
用之者敢慢于人之甚者也易曰甘節吉(九五)又曰
苦節不可貞(上六)有中正之道焉以廣敬也述制國
用
易節(卦名)彖𫝊曰天地節而四時成節以制度不傷財不
害民
程頤傳曰天地有節故能成四時無節則失序也聖
人立制度以為節故能不傷財害民人欲之無窮也
苟非節以制度則侈肆至于傷財害民矣
(臣)按乾卦文言曰利者義之和也繫辭曰理財正
辭禁民為非曰義然則聖人未嘗不言利言理財
也其亦主于義而已矣義者裁制之宜宜即當而
通者是也故聖人之言利言理財皆言節道也天
地之氣序自然之節王者制度法天地自然之節
故其不過取不濫用信于四時也一不能節則必
至於傷財傷財必至於害民而禍不可勝言矣故
天生時而地生財以養民也王者父母天地法其
自然之節亦所以養民也此之謂敬天此之謂敬
親
禮記曲禮積而能散
鄭康成註曰謂己有蓄積見貧窮則當能散以賙救
之
(臣)按阜財利用民生之原洪範五福其二曰富故
聖人之制國用也不禁人之費而患其不能節不
惡人之積而患其不能散也
王制冡宰制國用必于歲之杪五榖皆入然後制國用
鄭康成註曰制國用如今度支經用杪末也
用地大小視年之豐耗
鄭康成註曰小國大國豐凶之年各以歲之收入制
其用多少多不過禮少有所殺
以三十年之通制國用量入以為出
國無九年之蓄曰不足無六年之蓄曰急無三年之蓄
曰國非其國也三年耕必有一年之食九年耕必有三
年之食以三十年之通雖有凶旱水溢民無菜色(食菜飢色)
然後天子食日舉以樂(侑食)
(臣)按冢宰制國用是宰相自領度支也歲杪五榖
畢登而四方之豐耗皆可知也鄭註云大國小國
豐凶之年者天災流行非必一歲四方皆耗一歲
四方皆豐孔疏但云地大年豐則制用多地小年
耗則制用少其實亦有大國年耗小國年豐之時
不得而齊也通三十年為率者每年所入均分為
四分一分擬為儲積三分為當年所用二年又留
一分三年又留一分是三年總得三分為一年之
蓄也三十年之率當有十年之蓄此云當有九年
之蓄者三十年之間大略有閏月十三足為一年
孔穎逹言假令一年有四萬斛以一萬斛擬三十
年通融積聚為九年之蓄以現在三萬斛制國之
來歲一年之用蓋無問豐耗必有現在所入四分
之一為積貯而用之多少視此三分為損益諸凡
給百官賓客人民及為國家造器物之類雖有一
定之禮然亦以現在所入為率多則不過儉有所
殺初非拘繋於常法而無所損益也若三十年之
通則蓄積足以備水旱可謂禮成樂備之日矣然
猶大荒則不舉又可見其與民同患之意古之制
國用者如此則宰相安得不身任其事耶若唐時
則量出為入也久矣會計當而已矣安用宰相領
度支耶
禮器故必舉其定國之數以為禮之大經禮之大倫以
地廣狹禮之厚薄與年之上下是故年雖大殺(色介反)衆
不匡(與恇同恐也)懼則上之制禮也節矣
陳澔集說曰定猶成也數賦税所入之數也禮非財
不行故必以此數為行禮經常之法也禮之大倫以
地之廣狹天子諸侯卿大夫地有廣狹故禮之倫不
同地廣者禮備地狹者禮降也禮之厚薄則與年之
上下為等大殺謂年凶而賦斂之入大有減殺也衆
不匡懼謂無溝壑之憂此其制禮有節財不過用故
能如此
(臣)按此一節以制禮而言王制以用財而言然其
大經大倫設於地財者係於一定而其厚薄之數
合於天時者不限於一定也制禮故於其一定者
而以不一定者參之用財故於其不一定者而以
一定者為則也則是此經主於言入而王制主於
言出此經定國之數地之廣狹是先定之法制其
為厚薄亦必先有定式年豐舉厚年凶舉薄不待
臨事始議減省衆知國家自有凶年之禮必不取
盈故不恐懼也冡宰又於歲杪視年上下於成例
有所考校均節故先儒以為制禮之數用財之節
相繼而不離者矣
周禮天官冡宰大宰之職以九式均節財用一曰祭視
之式二曰賓客之式三曰喪荒之式四曰羞服之式五
曰工事之式六曰幣帛之式七曰芻秣之式八曰匪頒
之式九曰好用之式
賈公彦釋曰以九式均節財用者謂依常多少用財
法式也一曰祭祀之式者謂若大祭次祭用大牢小
祭用特牲之類二曰賓客之式者謂若上公饔餼九
牢飱五牢五積之類三曰喪荒之式者謂若諸侯諸
臣之喪含禭贈奠賻賵之類王家之喪所用大非此
所供也荒謂凶年榖不熟有所施予也四曰羞服之
式者謂王之膳羞衣服所用也五曰工事之式者謂
百工所作器用之法六曰幣帛之式者謂若贈勞賓
客也七曰芻秣之式者謂牛羊草榖也八曰匪頒之
式者謂若分賜羣臣也九曰好用之式者燕好所施
予也此九者亦依尊卑緩急為先後之次也
大府(為王治藏之長)掌九貢九賦九功之貳以受其貨賄之入
頒其貨于受藏之府頒其賄於受用之府
賈公彦釋曰言掌九貢九賦之貳者大宰掌其正此
官掌其副以其物入大府故也九功之貳者謂九職
之功大宰以九職之成熟歛其税則是九功也亦大
宰掌其正物入大府故亦掌其副貳也頒其貨于受
藏之府者内府是也頒其賄于受用之府者職内是
也
凡頒財以式法授之關市之賦以待(給也)王之膳服邦中
之賦以待賓客四郊之賦以待稍秣家削之賦以待匪
頒邦甸之賦以待工事邦縣之賦以待幣帛邦都之賦
以待祭祀山澤之賦以待喪紀幣餘之賦以待賜予(削同)
(稍所教反)
賈公彦釋曰大宰歛得九賦之財給九式之用待來
則給之授以舊法式多少
凡邦國之貢以待弔用(此九貢之財以給凶禮之五事)凡萬民之貢以
充府庫(此九職之財)凡式貢之餘財以共玩好之用
鄭康成註曰謂先給九式及弔用足府庫而有餘財
乃可供玩好明玩好非治國之用
歲終則以貨賄之入出會之
賈公彦釋曰貨賄之入者謂九貢九賦九功入來至
大府言出者大府以貨賄分置於衆府及給九式之
用亦是至歲終總會計之
司會(計官之長)掌邦之六典八法八則之貳以逆邦國都鄙
官府之治
賈公彦釋曰司會是鈎考之官逆謂鈎考知得失
以九貢之法致邦國之財用以九賦之法令田野之財
用以九功之法令民職之財用以九式之法均節邦之
財用掌國之官府郊野縣都之百物財用凡在書(簿書)契
(總目)版(戶籍)圖(土地形象田地廣狹)者之貳以逆羣吏之治而聽其會
計以參互考日成以月要考月成以歲會考歲成
賈公彦釋曰以參互考日成者司會鈎考之官以司
書等相參交互考一日之成一日之中計筭文書也
以月要考月成者月計曰要亦與諸職參互考一月
成事文書也以歲會考歲成者歲計曰會以一歲之
會計考當歲成事文書也
司書(主會計之簿書)掌邦之六典八法八則九職九正(九貢九賦正税)
(也)九事(謂九式變言之者重其職)邦中之版土地之圖以周知出入
百物以叙其財受其幣(受財幣之簿書)使入於職幣
賈公彦釋曰司會主鉤考司書掌書記故二官所掌
其事通焉
三歲則大計羣吏之治以知民之財器械之數以知田
野夫家六畜之數以知山林川澤之數以逆羣吏之徵
令
賈公彦釋曰此書知民之財器已下川澤已上恐其
羣吏濫徵斂萬民故知此本數乃鉤考其徵令也
職内掌邦之賦入辯其財用之物而執其總以貳官府
都鄙之財入之數以逆邦國之財用
賈公彦釋曰掌邦之賦入者謂九職九貢九賦之税
入皆掌之辯其財用之物凡所税入者種類不同湏
分别之而執其總者總謂税入多少總要簿書言貳
者謂職内受取一通副貳文書
及會以逆職歲與官府財用之出
賈公彦釋曰言會者謂至歲終會計以逆職歲者逆
謂鉤考也職歲主出職内主入以已之入財之數鉤
考職歲出財之數
而叙其財以待邦之移用
賈公彦釋曰叙財謂比次職内藏中餘見為簿書以
待邦之移用更給他官職内所藏者惟當歲所用故
用不盡者移用之也
職歲掌邦之賦出以貳官府都鄙之財出賜之數以待
會計而考之
鄭康成註曰以貳者亦如職内書其貳令而編存之
賈公彦釋曰二官一入一出皆書其貳共相鉤考故
職内云以逆邦之賦用此職歲云以待會計而考之
其事通也
凡上之賜予以叙與職幣授之
鄭康成曰叙受賜者尊卑
及會以式法贊逆會
賈公彦釋曰歲終會計之時則以法式贊助司會鉤
考會計之事
職幣(掌餘財)掌式法以斂官府都鄙與凡用邦財者之幣
鄭康成註曰幣謂給公用之餘凡用邦財者謂軍旅
振掌事者之餘財
賈公彦釋曰振者抍(音拯)也檢也以財與之謂之抍知
其足剩謂之檢掌事奉王命有所造為故職幣檢掌
事者有餘則受取
皆辯其物(防其或以賤貿貴)而奠其錄(防其或以多為寡)以書揭之以
詔上之小用賜予
賈公彦釋曰奠其錄者謂定其所錄簿書色别各入
一府以書揭之者謂府各别為一牌書知善惡價數
多少
歲終則會其出凡邦之會事以式法贊之
賈公彦釋曰職幣主出故歲終與司會會之贊之亦
謂贊司會之事也
(臣)按易曰天地節而四時成節以制度不傷財不
害民聖人之當位中正其用財有節猶天地之平
分四時也詳攷周官大宰之職愈知夫古之冢宰
制國用者異乎後世之以宰相領度支之意焉夫
其均節財用猶之天地之平分四時也斯亦爕理
陰陽之事也大宰者總其大要者也則有大府為
之副貳焉物皆入于大府者也則又有受藏之府
受用之府以出納焉司會鉤考之官也司書書記
之官也二官通事者也然必與職内職歲二官者
參互焉賦入職内主之者也然乃謂受用之府者
亦有財物出給職歲主一歲之出也而其藏中亦
有餘見以待更給他用是言入亦出言出亦入二
官又自相鉤考者也職幣之官以受百官餘幣而
使人占賣之不致久藏朽蠧是以陳易新而遷化
於藏用出入之間者也若是乎藏之用之出之入
之其為均節之者蓋不專繫於一官之職守而不
使胥吏之屬得緣為奸徵斂之官得以溢取也故
疏於司書計羣吏之治言恐其濫徵歛萬民故知
此本數乃鉤考其徵令真得先王制節謹度之大
指矣夫其鉤考第嚴於在官出入之數而初非鉤
其在民者也嚴於在官又祇以節夫一己之濫取
予亦非督促官吏務為聚斂也後世勾勘之使徵
理之司則意全在於剥民奉上不特苦民官吏亦
坐累無窮矣其間如邦國之貢以待弔用則以其
入之多者待其用之寡者常使之有餘畿内之賦
以給九式則以其入之少者待其費之廣者無使
之不足又分置於衆府則不見其充積而無侈肆
之心别藏於内府則會其羞服而有裁量之意蓋
古制之善如此
御定孝經衍義卷七十一
