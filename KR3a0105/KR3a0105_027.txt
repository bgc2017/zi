欽定四庫全書
御定孝經衍義卷二十五
天子之孝
親九族
(臣)按人之一身上有父下有子三而一者也親之
至也因而由父以親祖由子以親孫又因之由祖
以親高曾二祖由孫以親曾玄二孫此喪服小記
所謂親親者以三為五以五為九也制服之義由
父而上殺之至高祖由子而下殺之至玄孫是上
殺下殺也同父則期同祖則大功同曾祖則小功
同高祖則緦麻是旁殺也祖遷於上宗易於下故
高祖外無服是服親畢也乃若大宗者族人百世
宗之雖絶屬猶為之服則始為諸侯大夫者且然
至于天子則其收族之道益以廣矣緣尊尊貴貴
之義則有天下者絶宗緣親親之情則族人百世
宗之者其恩數不得同於異姓也此同姓之九族
也通異姓之親而言之則有以父族四(父之姓為一族父女)
(昆弟適人有子為二族己女昆弟適人有子為三族己女子適人有子為四族)母族三(母之)
(父為一族母之母為二族母之昆弟為三族)妻族二(妻之父為一族妻之母為一族)為
九族者是同姓之九為一族而異姓之族居其八
也其序則由父族而母族由母族而妻族若司徒
六行先孝而友而睦而婣也有天下者推愛親之
心而周遍於同姓之九族而後及於四父族中異
姓之三族而後及於三母族二妻族而後及於朋
友故舊亦由任恤之行在孝友睦婣之後故博愛
之道次親九族而以勲舊附焉
書堯典克明峻德以親九族
(臣)按聖人之德無以加於孝九族皆自親而推而
即以親吾親者及之盖親親之殺孝之至德之至
也朱子論仁以孝弟為第一坎仁民二坎愛物三
坎若本孝而推九族固孝之第一坎與故首親睦
次平章也
詩王風葛藟(篇名)其一章曰緜緜葛藟在河之滸終遠兄
弟謂他人父謂他人父亦莫我顧
小序曰葛藟王族刺平王也周室道衰棄其九族焉
孔穎達正義曰棄其九族者不復以族食族燕之禮
叙而親睦之故王之族人作此詩以刺王也
(臣)按周之東遷晉鄭焉依若平王能糾合宗盟以
勸來者則人心固而國勢強周轍猶可以西也而
蔑棄宗族以坐成孤危之勢諸侯自是離心而
各欲自樹王室之衰始此矣然則葛藟一詩王之
所以降而為風也
小雅湛露(篇名)其二章曰湛湛露斯在彼豐草厭厭夜飲
在宗載考
鄭康成注曰豐草喻同姓諸侯也載之言則也考成
也夜飲之禮在宗室同姓諸侯則成之於庶姓其讓
之則止昔陳敬仲飲桓公酒樂桓公命以火繼之敬
仲曰臣卜其晝未卜其夜乃止此之謂不成也
(臣)按此言天子燕同姓諸侯至於厭厭安閒之夜
以其宗室故留之而成飲不許其讓以崇親厚也
其三章云在彼杞棘以喻庶姓諸侯四章云其桐
其椅以喻二王後皆以令德令儀為言異於厭厭
夜飲者矣此亦周之宗盟先同姓之意宜其有旣
醉之作也
頍弁(篇名)其一章曰有頍(缺婢反舉首貌)者弁(皮弁)實維伊何爾酒
旣旨爾殽旣嘉豈伊異人兄弟匪他蔦(音鳥)與女蘿施于
松柏未見君子憂心奕奕(憂心無所薄也)旣見君子庶幾說(音悦)
懌(音亦)
小序曰頍弁諸公刺幽王也暴戾無親不能宴樂同
姓親睦九族孤危將亡故作是詩也
朱熹集𫝊曰此亦燕兄弟親戚之詩
(臣)按集𫝊但以為燕兄弟親戚而序謂刺幽王然
意均主於親睦九族自足兩存也蔦與女蘿施于
松柏毛傳以為蔦與女蘿非自有根依于松柏之
根故松柏在而茂松柏殞而亡是存亡在松柏以
興同姓與九族非自有尊託王之尊王政明而榮
王政衰而微亦有纏綿依附之意曹植表云今臣
與陛下踐冰履炭登山浮澗寒溫燥濕高下共之
亦是詩之解也此詩卒章云豈伊異人兄弟甥舅
而角弓云兄弟昏姻盖二詩皆兼父族之異姓三
母族三妻族二而言也
角弓(篇名)其一章曰騂騂(調和貌)角弓翩其反矣(弓張則内向弛則外)
(反)兄弟昏姻無胥遠矣二章曰爾之遠矣民胥然矣爾
之教矣民胥傚矣三章曰此令兄弟綽綽有裕不令兄
弟交相為瘉(病也)
小序曰角弓父兄刺幽王也不親九族而好讒佞骨
肉相怨故作是詩也
(臣)按幽王不親九族而好讒佞不獨骨肉離散而
民俗皆然而傚之上好之下必有甚焉者也綽綽
有裕兄弟本天性坦懷相待一無猜嫌自可處之
裕如若不令兄弟則彼以逆來吾以逆往機心機
事膠固不解而所處之途皆險巇矣此所謂交相
瘉者也
大雅行葦(篇名)其一章曰敦(聚貌勾萌之時也)彼行(道也)葦牛羊勿
踐履方苞(甲而未拆)方體(成形)維葉泥泥(柔澤貌)戚戚兄弟莫遠
具(俱也)爾(邇同)或肆之筵或授之几
小序曰行葦忠厚也周家忠厚仁及草木故能内睦
九族
孔穎達正義曰作行葦詩者言忠誠而篤厚也言周
家積世能為忠誠篤厚之行其仁恩及於草木以草
木之微尚加愛惜况在於人愛之必甚以此仁愛之
深故能親睦九族之親此是成王之時則美成王之
忠厚矣不言成王者欲見先世皆然非獨成王
(臣)按周家忠厚能篤親親之恩故仁及草木詩意
若以草木之微尚加愛惜况在於人者是極形其
仁愛之所至塞天地横兩間真有不忍斷一樹殺
一獸之意以明其戚戚具爾者至誠而無偽也成
周太和之景象於此可見之矣
篤公劉(篇名)其四章曰篤公劉于京斯依蹌蹌(士蹌蹌)濟濟
(大夫濟濟)俾筵俾几旣登(登筵)乃依(依几)乃造其曹(羣牧之處)執豕于
牢酌之用匏食之飲之君之(羣臣從而君之)宗之(宗尊也主也嫡子孫主祭)
(祀族人尊之以為主)
朱熹集𫝊曰此章言宮室既成而落之既以飲食勞
其羣臣而又為之君為之宗焉東萊呂氏(祖謙)曰既饗
燕而定經制以整屬其民上則皆統於君下則皆統
於宗盖古者建國立宗其事相須
(臣)按公劉初遷即為宗法以聯屬宗族明仁愛焉
周室之忠厚篤於此矣宜數世而後有行葦既醉
雅詩之作也
板(篇名)其七章曰宗子維城無俾城壞無獨斯畏
(臣)按朱熹集𫝊云宗子同姓也上文言藩垣屏翰
皆所以為固言城則四者之功皆包之矣宗子為
王之城者同姓義均休戚可以寄心膂而禦外侮
左𫝊士蔿引此語云君其脩德而固宗子何城如
之盖城壞則藩垣屏翰靡不傾圯寡助之至傷之
者至矣獨之可畏無難知也要在務德以為本哉
禮記月令命樂師大合吹而罷
鄭康成注曰歲將終與族人大飲作樂於太寢以綴
恩也言罷者此用禮樂於族人最盛後年若時乃復
然也凡用樂必有禮用禮則有不用樂者王居明堂
禮季冬命國為酒以合三族君子悅小人樂
(臣)按經意鄭注釋之詳矣云罷者孔疏復云於此
歲終與族人燕飲樂師之官大合諸樂管籥之吹
以綴恩慈之心而遂休罷至來年季冬乃更為之
此與箋為異竊意疏說為長歲終合族不應儉於
兩年一舉也
文王世子庶子之正于公族者教之以孝弟睦友子(子讀)
(慈)愛明父子之義長幼之序
孔穎達正義曰庶子司馬之屬掌國子之倅者按周
禮諸子下大夫二人屬夏官司馬諸侯謂之庶子職
掌與諸子同
(臣)按國子之倅諸侯卿大夫士之適子謂之庶者
以其適子衆多故謂之庶非適庶之謂也倅是副
貳于父之稱故知為適子也燕義云掌其戒令與
其教治教治謂脩德學道戒令即謂國有大事率
國子而致于太子惟所用之者也王制亦云王太
子王子羣后之太子卿大夫元士之適子皆入學
先王之心至公教國子之倅至于與教太子同故
世子之篇即次庶子一官以示重也
公族朝于内朝内親也雖有貴者以齒明父子也外朝
以官體異姓也宗廟之中以爵為位崇德也宗人授事
以官尊賢也登餕受爵以上嗣尊祖之道也喪紀以服
之輕重為序不奪人親也公與族燕則以齒而孝弟之
道達矣其族食世降一等親親之殺也戰則守于公禰
(禰當作祧)孝愛之深也正室守太廟尊宗室而君臣之道著
矣諸父諸兄守貴室子弟守下室而讓道達矣五廟之
孫祖廟未毁雖及庶人冠取妻必告死必赴不忘親也
親未絶而列于庶人賤無能也敬弔臨賻賵睦
古者庶子之官治而邦國有倫邦國有倫而衆鄉(音向)方
矣公族之罪雖親不以犯有司正術也所以體百姓也
刑于隱者不與國人慮兄弟也弗弔弗為服哭于異姓
之廟為忝祖遠之也素服居外不聽樂私喪之也骨肉
之親無絶也公族無宫刑不翦其類也
(臣)按此二十一條先王之為正于公族者詳矣仁
之至義之盡也而其教一領于庶子故曰庶子之
官治而邦國有倫然則後世如宗正一官宜講明
其遺意而重其選矣
(臣)又按降等謂親者稠疏者稀親兄弟歲四從父
昆弟歲三從祖昆弟歲二族昆弟歲一非謂其食
之豐儉也
大𫝊上治祖禰尊尊也下治子孫親親也旁治昆弟合
族以食序以昭繆别之以禮義人道竭矣
孔穎達正義曰此一節論武王伐紂之後因治親屬
合族之禮叙昭繆之事
又曰合族以食者言旁治昆弟之時合會族人以食
之禮又次序族人以昭繆之事所謂旁治昆弟也
(臣)按合族二句統上治下治旁治而為言族人中
上有祖禰之行下有子孫之行旁有從兄從弟上
治以教尊下治以教親旁治以教睦不言為省文
也故正義云此一節論合族之禮序昭穆之事而
武王伐紂之後柴于上帝祈于社奠于牧室追王
其親即序其族焉盖體先王之心為心愛其所親
之義也
君有合族之道族人不得以其戚戚君位也
孔穎達正義曰不敢計已親戚與君齒列是尊君也
兄弟親屬多有篡代之嫌令遠守卑退是殊别嫌疑
也又曰此一經明人君旣尊族人不以戚戚君明君
有絶宗之道也
(臣)按合族謂會合族人燕飲也君與族燕之禮見於
經者有時燕有祭燕國語曰時燕不滛月令曰命
樂師大合吹而罷此時燕也楚茨之詩曰諸父
兄弟備言燕私此祭畢而燕也竊意周雖大封同
姓然皆尚德五叔即無官而宗廟中亦序事辨賢
否故有祖廟未毁親未絶而列為庶人者可見任
官者亦少而情不可已歲時及祭輙會合燕飲極
歡樂也周禮大宗伯以飲食之禮親宗族兄弟爵
賞不濫加常飲食之親親之厚也領以大宗伯以
示重禮也故為之服皮弁服即于路寢設主賓焉
其物肴烝其食世降一等其序以昭穆其時以夜
爵樂無算其儀脫屨升坐立監相禮王與族人燕
于堂后帥内宗之屬燕于房雖其詳不可盡考大
校禮從其隆而不殺也若族人不得以其戚戚君
故賓必異姓而主人則膳宰為之以明君有絶宗
之道盖必如是而親親之恩為無弊義者仁之節
也
别子為祖繼别為宗繼禰者為小宗有百世不遷之宗
有五世則遷之宗百世不遷者别子之後也宗其繼别
子之所自出(之所自出四字衍文)者百世不遷者也宗其繼高祖
者五世則遷者也尊祖故敬宗敬宗尊祖之義也
鄭康成注曰别子謂公子若始來在此國者後世以
為祖也繼别為宗别子之世嫡也族人尊之謂之大
宗是宗子也繼禰者為小宗父之適也兄弟尊之謂
之小宗遷猶變易也繼别子别子之世嫡也繼高祖
者亦小宗也先言繼禰者據别子子弟之子也以高
祖與禰皆有繼者則曾祖亦有也則小宗四與大宗
凡五
孔穎達正義曰别子謂公子者諸侯適子繼世為君
其適子之義别于正適是諸侯之子故謂之别子也
云若始來在此國者此謂非君之親或是異姓始來
在此國者故亦謂之别子以其别于在本國不來者
小宗四謂一是繼禰與親兄弟為宗二是繼祖與同
堂兄弟為宗三是繼曾祖與再從兄弟為宗四是繼
高祖與三從兄弟為宗是小宗四幷繼别子之大宗
凡五宗也
(臣)按穀梁曰燕周之分子也分子即别子之謂然
别子有三一是諸侯適子之弟為大夫别于正適
者二是異姓公子來自他國别于本國者三是異
姓崛起于是邦為卿大夫而别于不仕者故舊註
皆云此條是通言卿大夫大小宗之制也繼别者
族人宗之為大宗雖至于絶屬猶為之服齊衰三
月母妻亦然故云百世不遷也既云繼别為宗又
云繼别子之所自出者孔穎達以為别子所由出
或由此君而出或由他國而來若是則以公子而
推其所自出即國君矣又可宗乎故朱子定為衍
文也
有小宗而無大宗者有大宗而無小宗者有無宗亦莫
之宗者公子(謂先君之子今君昆弟)是也
孔穎達正義曰君無適昆弟遣庶兄弟一人為宗以
領公子禮如小宗是有小宗而無大宗君有適昆弟
使之為宗以領公子更不得立庶兄弟為宗是有大
宗而無小宗公子惟一無他公子可為宗是無宗亦
無他公子來宗于已是亦莫之宗也
陳澔集說曰前所論宗法是通言卿大夫大小宗之
制此則專言國君之子上不得宗君下未為後世之
宗有此三事也
(臣)按此國君之子方一世為公子時統領之宗法
即所謂别子是也若𫝊之後世即無是三者矣
公子有宗道公子之公為其士大夫之庶者宗其士大
夫之適者公子之宗道也
陳澔集說曰此又申言公子之宗道公子之公謂公
子之適兄弟為君者為其庶兄弟之為士為大夫者
立適公子之為士大夫者為宗使此庶者宗之故云
宗其士大夫之適者此適是君之同母弟適夫人所
生之子也
(臣)按此即所謂有大宗而無小宗者也若無適可
立則但立庶子為小宗是有小宗而無大宗若公
子惟已則無宗亦莫之宗故知此節是申言之義
也先王合族之道已有燕飲以綴之而族人不得
戚其君是不得宗君也君有絶宗之道是君不與
族人為宗也故立宗法以統領庶子使其子孫知
敬宗知尊祖吉凶有以相及有無得以相通尊卑
有序而不亂親疎有别而不貳貴賤有繫而不間
一宗如出乎一家如出乎一人以此治國而國有
倫以此繫民而民不散所以刑禮俗而明人倫者
莫善于此也方周之盛時宗族之法行列于太宰
九兩繫民之制(兩猶耦也所以協耦萬民繫聯綴也九兩五曰宗以族得民)而
自厲王以後多親戚離散之詩則宗法之不講久
矣及秦用商君法富民有子則出分貧民有子則
出贅風俗大壞而王公貴人益莫知有敬宗之法
後世所為合族之道惟服紀之律而已間有糾合
宗族數𫝊而不散或置產以相贍者亦不足以化
民而成俗轉移之權固在上也
坊記因其酒肉聚其宗族以教民睦也
(臣)按先王于祭畢而燕意深遠矣盖七日戒三日
齋親之居處笑語無一不宛然于心則對此羣昭
羣穆咸在固有僾然如見親之愛之者因以酒肉
燕樂之亦冀親之庶或饗之之意也不然祭之明
日尚為繹祭以求神而豈正祭甫徹即弛其莊敬
為厭厭之飲哉
周禮春官宗伯小宗伯掌三族之别以辯親疎其正室
皆謂之門子掌其政令
鄭康成注曰三族謂父子孫正室適子也將代父當
門者也政令謂役守之事
(臣)按三族舉其本九族極其末舉三族則九族見
矣禮仲尼燕居曰閨門之内有禮故三族和士昏
禮請期曰惟是三族之不虞使某也請吉日皆舉
三族為言辯親疎則三族親而餘族疎也正室為
門子以示敬宗之義政令即諸子職云掌國子之
倅若有甲兵之事致于太子惟所用之者也
儀禮覲禮諸侯前朝皆受舍於朝同姓西面北上異姓
東面北上(舍去聲)
鄭康成注曰言諸侯者明來朝者衆矣顧其入覲不
得並耳受舍於朝受次於文王廟門之外聘禮記曰
宗人受次次以帷少退於君之次則是次也言舍者
尊舍也天子使掌次為之諸侯上介先朝受焉此覲
也言朝者覲遇之禮雖簡其來之心猶若朝也分别
同姓異姓受之將有先後也春秋𫝊曰寡人若朝于
薛不敢與諸任齒則周禮先同姓
(臣)按入覲不得並其行自有先後也受次于文王
廟門之外以祖臨之自以親親為主故周之宗盟
異姓後也曲禮云天子當依而立諸侯北面而見
天子曰覲則入見天子皆北面此謂序于廟門外
而入故西面東面皆北也
天子曰非他伯父實來予一人嘉之伯父其入予一人
將受之
賈公彥釋曰伯父其入不云迎之禮記郊特牲云覲
禮天子不下堂而見諸侯故無迎法
(臣)按此上儐𫝊天子命告諸侯入之辭非他鄭注
云親之詞漢書亦云不自他于太后言伯父不言
伯舅即所謂先同姓也
春秋宋人殺其大夫(文公七年)
左𫝊昭公將去羣公子樂豫曰不可公族公室之枝
葉也若去之則本根無所庇廕矣葛藟猶能庇其本
根故君子以為比况國君乎此諺所謂庇焉(藉其庇)而
縱尋(量之)斧(伐之)焉者也必不可君其圖之親之以德皆
股肱也誰敢擕貳若之何去之不聽穆襄之族率國
人以攻公殺公孫固公孫鄭于公宮六卿和公室(六卿)
(使穆襄之族與昭公為和)書曰宋人殺其大夫不稱名衆也且言
非其罪也
(臣)按宋成公卒時六卿皆公族穆襄之族不與昭
公欲去羣公子者去穆襄之族也公不聽樂豫之
諫卒使其大夫横受屠戮大抵春秋時公族皆強
而偪然其始皆不能懷之以德坐使其勢滋蔓而
後圖之不勝則其勢益盛而誰何矣人莫不患公
族之難制而不知遇之不以道也
仲孫羯會晉荀盈齊高止宋華定衛世叔儀鄭公孫叚
曹人莒人滕人薛人小邾人城杞(襄公二十有九年)
左𫝊晉平公杞出也故治杞六月知悼子(荀盈)合諸侯
之大夫以城杞孟孝伯(仲孫羯)會之鄭子太叔(游吉不親事不)
(書)與伯石(公孫叚)往子太叔見太叔文子(衛世叔儀)與之語
文子曰甚乎其城杞子太太叔曰若之何哉晉國不
恤宗周之闕而夏肄(餘也指杞)是屏(城也)其棄諸姬亦可知
也已諸姬是棄其誰歸之吉也聞之棄同即異是謂
離德詩曰洽比其鄰昏姻孔云(孔甚也云猶旋旋歸也)晉不鄰
(不恤鄰近之親)矣其誰云之
胡安國𫝊曰古之建國立家者必親九族然有父族
而後及母族有母族而後及妻族此葛藟之詩所為
次也平公不能修文襄悼公之業尊奬王室恤宗周
之闕而夏肄是屏輕棄諸姬可謂知夲乎平王惟不
撫其民而遠屯戌于母家周人怨思焉揚之水所以
降為國風不列于雅也城杞之役亦不待貶絶而可
見矣
(臣)按有父族而後及母族有母族而後及妻族𫝊
言九族之序最為明切而後世如兩漢之君徒篤
于母妻之族而于同姓少恩者為昧于葛藟之詩
之義矣葛藟一章云謂他人父二章云謂他人母
三章云謂他人昆所謂次也
國語周語郊禘之事則有全烝王公立飫則有房烝親
戚宴饗則有餚烝夫王公諸侯之有飫也將以講事成
章建大德昭大物也故立成禮烝而已飫以顯物宴以
合好故歲飫不倦時宴不淫
(臣)按此周定王語晉士會之辭其平居無事固燕
以申好及有大疑謀則飫以圖事詩曰儐爾籩豆
飲酒之飫飫私也不脫履升堂謂之飫箋云私者
固非常之事若議大疑于堂則有飫禮焉先王有
大疑必與族謀盖以與國家同休戚共安危故委
心膂焉竊意此亦必宗室之賢者非必會合族人
也又其意不主飲故不脫履不坐而立其牲體半
解而房烝禮簡于燕也歲飫亦非必歲舉對時祭
而為言明其疎數故約以歲
晉語司空季子曰(胥臣臼季)同姓為兄弟黃帝之子二十五
人其同姓者二人而已惟青陽與夷鼔皆為己姓青陽
方雷氏(西陵氏之姓)之甥也夷鼔肜魚(國名)之甥也其同生而
異姓者四母之子别為十二姓凡黃帝之子二十五宗
其得姓者十四人為十二姓姬(二姬)酉祁己(二己)滕箴任荀
僖佶儇依是也惟青陽與蒼林氏同于黃帝故皆為姬
姓同德之難也如是
(臣)按同姓為同德故黃帝諸子各自為宗其得姓
者一十四人是以德居官而得賜姓者矣以德不
與黃帝同各自受姓古之難乎其同姓也如是非
必賢不肖之相去苟德少有不類即不得附于所
生之姓故八元八愷亦别為十六族而不才之子
亦不得以出于帝鴻少皥顓頊縉雲而蔽其誅也
成周之公族有祖廟未毁列于庶人者其出仕為
卿大夫而有功德則亦别賜姓先王之意非欲别
異本支以示子孫使各起其家不得依附屬籍為
重以隳其德也能同姓固善即異姓無嫌而惟其
德民然無聞者于斯兩無所處焉其愧之也有甚
于除屬籍者矣後世士大夫之家其子弟往往有
自倚門戶坐長驕奢而又况乎席天家之重挾誰
何之勢者乎宜乎姓猶是也而德已非矣
欒伯(欒武子書)請公族大夫公曰荀家惇惠荀禬文敏黶也
(書之子)果敢無忌(韓厥之子)鎮靖使兹四人者為之夫膏梁之
性難正也故使惇惠者教之使文敏者道之使果敢者
諗之(諗告得失)使鎮靖者脩之(脩治氣性)惇惠者教之則徧而不
倦文敏者道之則婉而入果敢者諗之則過而不隱鎮
靖者脩之則壹
(臣)按晉悼公初即位慎選公族大夫使為政于公
族可謂知本矣晉自驪姬之亂詛無畜羣公子自
是遂廢公族之官及成公乃宦卿之適而為之田
以為公族又宦其餘子至是悼公修其制而重其
選誠以膏梁之性習于驕奢而弗嫺于教訓或䧟
于大戮以傷親親之恩故妙選其官而教之以豫
斯為善遇而曲全之者也昔周原父(周大夫原伯魯)不說
(音悅)學閔子馬(魯大夫)聞之曰周其亂乎夫必多有是
說(國亂俗壞言者適多)而後及其大人(在位者)夫學殖也不學
將落原氏其亡乎然則公族之政亦在道之以學
而已先王立庶子之官掌國子之倅教之以孝弟
睦友子愛使明于父子之義長幼之序而春合之
于學秋合之于射以考其藝而定其等夫是以公
族多才彬彬軰出足以屏衛王家而自周以後宗
室之令者寥寥無幾常不足以備國家之任使夫
豈其有不逮不學故也漢之河間東平為宗藩之
賢王皆以好學聞故享有福禄以禮始終而宋之
彭城卒以不學致敗後讀漢書淮南厲王事歎曰
前代乃有此吾得罪宜也時沙門慧琳亦云恨公
不讀數百卷書吁可悲也已故敦睦宗親者當時
加訓誨使之束身禮教明于大義俾可以為宗子
維城之寄如常山王衮江夏王鋒之語其臣者是
不欲以好學之名自居尤可見當時之不以興賢
為切務也
中庸第二十章曰親親則諸父昆弟不怨
或問親親而不言任之以事者何也朱熹曰此親親
尊賢並行不悖之道也苟以親親之故不問賢否而
輕屬任之不幸而或不勝焉治之則傷恩不治則廢
法是以富之貴之親之厚之而不曰任之以事是乃
所以親愛而保全之也若親而賢則自當置之大臣
之位而尊之敬之矣豈但富貴之而已哉觀于管蔡
監商康叔𥅆季相與夾輔王室而五叔者有土而無
官焉則聖人之意亦可見矣
(臣)按宗藩中有足兼親賢之寄者自當隆以事權
夾輔王室如其不然富貴之足矣恩誼兩至之道
也夫周公猶失之于管蔡雖于公無憾然不若待
五叔者之釋然無過也故經但言親親不輕言任
之以事
漢高帝八年初置宗正官以序九族
(臣)按班固表宗正秦官掌親屬平帝元始中更名
宗伯高帝立國之初而即以序九族為急可謂知
所當務矣然而宗室之令者鮮焉毋亦徒備其官
而未講于周官諸子之職所以教導之方與
鄧太后徵和帝弟濟北王壽河間王開子男女五歲以
上四十餘人及鄧氏親近子孫三十餘人並為開邸第
教學經書躬自監試詔從兄河南尹豹越騎校尉康等
曰末世貴戚食禄之家温衣美飯乘堅驅良而面墻術
學不識臧否斯故禍敗所從來也
(臣)按宗室貴戚但以教學為亟進可以佐國退可
以保福禄溫衣美飯乘堅驅良古人比之酖毒何
可長也
唐太宗命魏徵錄古來帝王子弟成敗事名為古諸侯
王善惡錄以賜諸王其序曰自軒分二十五子舜舉十
六族爰歴周漢以逮陳隋分裂山河大啓磐石者衆矣
考其盛衰察其興滅功成名立咸資始封之君國喪身
亡多因繼體之后其故何哉始封之君時逢草昧見王
業之艱阻知父兄之憂勤是以在上不驕夙夜匪懈或
設醴以求賢或吐飡而接士故甘忠言之逆耳得百姓
之歡心樹至德于生前流遺愛于身後暨乎子孫繼體
多屬隆平生自深宫之中長居婦人之手不以高危為
憂懼豈知稼穡之艱難昵近小人疎遠君子綢繆哲婦
傲很明德犯義悖禮淫荒無度不遵典憲僭差越等恃
一顧之權寵便懷匹嫡之心矜一事之微勞遂有無厭
之望棄忠貞之正語蹈奸宄之迷塗愎諫違卜往而不
返雖梁孝齊冏之勲庸淮南河東之才俊摧摩霄之逸
翮成窮轍之涸鱗棄桓文之大功就梁董之顯戮垂為
明戒可不惜乎皇帝念華萼之棠棣寄維城于宗子心
乎愛矣靡日不思爰命下臣考覧載籍博求鑑鏡貽厥
孫謀臣輙竭愚淺稽諸前訓凡為藩為翰有國有家者
其興也必由于積善其亡也皆在於積惡故知善不積
不足以成名惡不積不足以滅身然則禍福無門吉凶
由已惟人所召豈徒然哉今錄自古諸王行事得失分
其善惡各為一篇名曰諸王善惡錄欲使見善思齊足
以揚名不朽聞惡能改得以免乎大過興亡是係可不
勉與
(臣)按徵此序開陳二端垂訓千古(臣)是以少節其
文而著之篇
宋仁宗景祐二年秋七月作睦親宅上以皇族散處都
城或睽燕集詔以玉清昭應宫地作睦親宅以處之三
年秋七月置大宗正司以宗室允讓領之時諸王子孫
衆多既聚居睦親宅詔以祖宗後各擇一人使司訓導
糾遺失
張方平論奏略曰昔在帝舜命后䕫典樂胄冐子夏
有東西之序商建左右之學周則有大司樂掌成均
之法樂師治國學之政自王及羣后之子皆訓以四
術三行之事近建睦親之宮制度周大前模宸極後
固國基夫漢立諸侯之邸纔備乎朝宿唐建諸王之
院專寵乎近親未有能糾合宗族均義等義如今之
美者也其設司分局綱維備矣至于教育勸勵之道
其諸院講說教授之官宜擇學問志行定其員數中
開廣堂為之學舘凡公族子弟尊卑咸會而以齒序
焉晨以談經晝以學文學官分掌之而命耆德近臣
一人總攝焉其勤業特優者遷秩禄加賜賚則不率
教者不待罰而知勸矣
(臣)按馬端臨帝系考東都故事宗子皆築大舍聚
居之太祖太宗九王後曰睦親秦王後曰廣親英
宗二王曰賢親神宗五王曰棣華徽宗諸王曰蕃
衍渡江後宗子始散居郡邑然仙源類譜所載以
淳熙八年計之太祖太宗魏王以下子孫已二萬
一千六百餘人即非渡江亦豈能聚居大舍故其
制雖善竊意止可行于近屬而不及于疎遠然則
國家當歴年未遠宗支未蕃聚之學舍而擇其人
教育之可也如其鞏萬年之歴衍瓜瓞之盛至于
繩繩千億則必講明大宗小宗之制以始封之别
子長者為大宗如姬姓之宗魯者而餘以世次遞
為四小宗各統領其支屬倣司訓導糾遺失之制
以教誨督察之嘗以大宗知宗正事統攝之多其
學舍豐其禄給妙簡賢才為講說教授之官以德
行文藝分科教之不率者以聞于宗正而加罰焉
如是則如漢之宗室隨郡國歲計上籍可也舉茂
材可也唐之歲送進士可也宋之以經義論試亦
可也以特恩任子進身亦可也朱虛(劉章)之忠間平
(河間東平)之賢向歆(劉向劉歆父子)之學臯勉(以下六人皆李唐宗室)之
事業白賀之文章道宗孝恭之方略將必彬彬軰
出為國家之用而可以比隆于成周之賜姓命氏
出入為王腹心股肱爪牙而無有世官世族之譏
嫌者矣或曰族領于宗固善矣如為宗者未必皆
賢何臣應之曰先王之制為宗法也豈獨序之而
已盖自庶子之官主諸侯卿大夫士之庶子之倅
而復有師氏保氏以教養之大學正復以詩書禮
樂而教之于學先王之為教固莫重乎其為適也
大宗之適一小宗之適四先王以為為宗者必使
之為可宗故設官以層累相司使無不成之材他
日將任以有國有家之重則固未聞公子有宗道
而不可以糾帥族人者也使後世實講于先王大
小宗之制則必能參以先王教適子之法自可以
責其為公族之表率而為公族者亦不患于無所
觀法矣史稱允讓知宗正事總領輯睦甚有恩意
教養子孫崇尚藝學莫不勸服此其明驗也夫一
允讓如此况賢于允讓者哉惜乎後世宗法不講
先王教諸子之法亦不復舉行僅有宗正一官不
以德不以齒惟所付授掌玉牒屬籍而已甚非所
以重本根而固宗子也
神宗熙寕五年夏五月詔宗室非袒免親者許應舉初
試黜其不成文理者餘令覆試累覆試不中者亦量才
擢用
(臣)按古者支子為羣公子公子之子為公孫皆得
仕其國為卿大夫士而或氏其王父之字或即以
先人之謚與官名封邑以為族明子孫之賢者得
自為族而不必專緣肺腑丐恩澤也漢世宗室隨
歲計上籍劉向以高才進對待詔唐宗正寺歲送
進士二十人李程李肱皆為舉首盖近世取士之
法既束于應舉一途則自袒免外使之應舉得官
于朝而不限其所至其不中者仍量才擢用雖于
先王所為教育之法未之或講而亦不失為厚也
勲舊附
詩小雅裳裳者華(篇名)其三章曰我覯之子乘其四駱乘
其四駱六轡沃若
鄭康成注曰守先人之禄位乘其四駱之馬六轡沃
若然
四章曰左之左之(左陽道朝祀之事)君子宜之右之右之(右隂道喪)
(戎之事)君子有之惟其有之是以似(嗣也)之
鄭康成注曰君子斥其先人也多才多藝有禮于朝
有功于國惟我先人有是二德故子孫嗣之今遇讒
諂並進而見絶也
(臣)按小序裳裳者華刺幽王也古之仕者世禄小
人在位則讒諂並進棄賢者之類絶功臣之世焉
序言世禄而鄭兼言禄位者古者有世禄亦有世
位也子孫不能象賢但使之食先人之禄故有世
禄子孫象賢則令復居父之位故有世位也惟先
王之心至公且厚故賢而有功者以其德澤覆露
後人而世保其禄惟古之貴遊子弟人主念其先
人之勤則養之于學校嚴之以師保皆為教成之
材故又世保其位幽王之時去古未遠其故家大
宗非若後世之降為皂隸也此作詩之人其被棄
絶因與讒諂共仕宦于朝為彼所譖疾其蔽明害
公而思古刺今焉三章四章所陳四駱六轡大夫
之車左宜右有吉凶之事盖失位而念昔先人尚
不致憂其貧窶則固未嘗失禄也先王之待勲舊
其貽謀也長矣
春秋夏曹公孫會自鄸出奔宋(昭公二十年)
胡安國𫝊曰曹無大夫其曰公孫賢之也何以賢之
為公子喜時之後賢之也喜時者曹之社稷鎮公子
能以國讓不取乎為諸侯所謂子臧是也春秋之義
善善也長惡惡也短善善及子孫惡惡止其身以其
賢者之後苟可善焉斯進之此舜典罰弗及嗣賞延
于世之意也後世議者有乞錄用賢者之類功臣之
世盖得春秋之旨矣
(臣)按人君之待其勲舊或及身僅能以禮終而其
子孫往往不章苟以春秋善善及子孫之義推之
功臣之世當錄用以示勸然不度其才而處非其
據則寵之適以速禍是在加之以教訓使克世其
家以篤其慶用昭前人休世世富貴可共之矣此
春秋善善也長之義也
論語故舊無大故則不棄也
(臣)按此周公告魯公之辭大故謂惡逆盖故舊多
藉前勞邀異數一不滿望常觖觖失圖以䧟于大
故而遂啓人君猜忌之端謂舊人都不可信任者
則非也聖人之言不傷恩不掩義使夫干于大戮
者不得援昔日之成勞以寬其誅而其謹愿無他
者亦不必以地望之近于偪而逆為之所而凡小
嫌細故則固蕩然悉與含覆不以繁文苛法繩之
如漢文帝賜金以媿張武其忠厚之道也
漢高祖封功臣為列侯百四十有三人時兵革之餘大
城名都民人散亡戶口可得而數裁什二三大侯不過
萬家小者五六百戶其封爵之誓曰使黃河如帶泰山
若礪國以永存爰及苖裔申以丹書之信重以白馬之
盟逮文景四五世間流民既歸戶口亦息列侯大者至
三四萬戶小國自倍富厚如之子孫驕逸多抵法禁隕
身失國至是現侯裁四人罔亦少密焉
(臣)按此言功臣之為列侯者而其安危善敗之故
盖可覩矣當時之享王爵連城數十者尤可攷而
知也賈誼曰曩令樊酈絳灌據數十城而王今雖
以殘亡可也令信越之倫列為徹侯而居雖至今
存可也夫徹侯之不嗣多在其子孫而王數十城
者及身之不保盖假之以利器畀之以重權形勢
既極翻覆自便一搖足輒為亂階而卒以殘亡可
不悲哉先王惟謹微慎始之為慮遠也故雖分藩
定封之時而參錯之以同異姓之國分之以百里
七十里之地嚴之以三軍二軍之制來之以比年
五年朝貢之期卿必命于其君而官爵不得專除
也賜弓矢然後征而軍旅不得擅調也名山大澤
不以頒而利權不得輙攬也車服不妄加鬯卣不
濫及財物賞賚不至于無數凡所以示之節以留
不盡之歡使不至乎怙寵已極以啓其邪心夫是
以胙土田者相望而無有反畔之患然其後猶攻
伐四起爭奪不休而漢世功臣大者王小者侯王
之者始惟恐不得當其意坐使之速于敗亡至唐
之節度以使為名而事權過重遂有藩鎮之禍夫
先王處封建之勢猶能斂天下之權銷奪未形之
變後世尺土一民皆天子有也而可不制之于始
以逆折其萌貽尾大不掉之患哉
宣帝元康四年春正月求高祖功臣子孫失侯者賜金
復其家凡三百十六人
(臣)按賜金給復近于古之世禄也更當論其祖宗
功之大小及前所坐失侯之故興滅繼絶任賢官
材則足以勸能者矣
光武帝建武十三年夏四月吳漢自蜀振旅而還于是
大饗將士功臣皆增邑更封已殁者封其子孫或支庶
自隴蜀平未嘗復言軍旅鄧禹賈復知帝偃干戈脩文
德不欲功臣擁衆京師乃去甲兵敦儒學帝亦思念欲
完功臣爵土不令以吏職為過遂罷左右將軍官耿弇
等亦上大將軍印綬皆以列侯就第加位特進奉朝請
鄧禹内行淳備有子十三人各使守一藝脩整閨門教
養子孫皆可以為後世法資用國邑不脩產利賈復為
人剛毅方直多大節既還私第闔門養威重朱祐等薦
復宜為宰相帝方以吏事責三公故功臣並不用是時
列侯惟高密固始膠東三侯與公卿參議國家大事恩
遇甚厚帝雖制御功臣而每能曲容宥其小失遠方貢
珍甘必先徧賜諸侯而大官無餘故皆保其福禄無誅
譴者
(臣)按古昔盛時所以疇其勲庸者雖錫山土田而
常入為王卿士盖古之親臣即其世臣而無有不
可任以職事之嫌也蕭曹依日月之光而迭居相
位皆以功名終豈可謂不可以居三公哉然而人
之情固有可與圖危而不可與居安者當天下既
定大難削平功高而久握大權既非人臣所以自
安全之術而為之君者雖寬仁大度一不以芥蔕
于其中顧其深愛而曲全之者亦必有道矣又人
之才分固各有宜長于戰鬭者多不嫺于吏治使
之從政其甚者怙寵弄權胥于禍敗而其謹厚無
他者亦多以不學致譏一有負累繩之則傷恩舍
之則枉法必也恩為私而法者天下之公則雖欲
保全夙昔之驩而不可得矣光武之不以吏事責
功臣政恐其得過此真善處之道而是時高密膠
東固始三侯仍參議國家大事曷嘗盡置之不用
哉詩曰文武吉甫萬邦為憲如其人也于從政乎
何有而要不可以一概而論也
唐高祖武德九年九月(是年秋七月太宗即位)定勲臣爵邑
房玄齡常言秦府舊人未遷官者皆嗟怨曰吾屬奉
侍左右幾何年矣今除官反出前宫齊府人之後上
曰王者至公無私故能服天下之心朕與卿軰日所
衣食皆取諸民者也故設官分職以為民也當擇賢
才而用之豈以新舊為先後哉必也新而賢舊而不
肖安可捨新而取舊乎今不論其賢不肖而直言嗟
怨豈為政之體乎
(臣)按人君之于天下當如衡然衡誠懸不可欺以
輕重必以舊人不足信任而疎遠之者固非也以
其非舊人也而疑之可乎四海皆吾赤子也百職
三事皆吾腹心股肱爪牙也又何置新舊于其間
乎太宗之朝如王魏如敬德皆其讐也而曷嘗有
毫髮之負其君者哉先王有大疑謀必謀及卿士
謀及庶人使無不竭之情而設官分職親疎並用
毋以内圖外而亦不以外而間内也毋以小謀大
而亦不以大而遺小也毋以遠言近而亦不以近
而忽遠也廓然大公表裏洞達天下如一家一家
如一人自然榮衛周通精神凝聚而必無有鬱結
否塞之患矣
宋太祖建隆二年秋七月罷侍衛都指揮使石守信等
典禁兵
(臣)按宋祖最能御將當時邊將分屯諸州要害皆
其親信歴十餘年不易其任然位不過廵檢使兵
不過三五千人曾鞏稱之以為任專則勢便位不
極則士勵兵少則用約御將亦多術矣此後人所
當法也
以上親九族(勲舊附)
御定孝經衍義卷二十五
