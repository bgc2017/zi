欽定四庫全書
御定孝經衍義卷八十二
卿大夫之孝
愛親
唐溫大雅性至孝與弟彦博大有皆知名薛道衡見之
歎曰三人者皆卿相才也後封黎國公改葬其祖卜人
占其地曰弟則吉不利於君若何大雅曰如子言我含
笑入地矣歲餘卒諡曰孝彦博子振居喪以毁卒
高士廉子履行居母喪毁甚太宗諭使彊食襲爵許國
公
竇抗父榮定為隋洺州總管陳國公母隋文帝姊安成
公主也侍父疾束帶五旬不弛居喪哀癯過常母卒數
號絶詔宫人節哭
薛萬備有至行居母喪廬墓前太宗詔表異其門仕至
左衛將軍
王珪孫燾性至孝為徐州司馬母有疾彌年不廢帶視
絮湯劑數從高醫遊遂窮其術因以所學作書號外臺
祕要討繹精明世寶焉
薛收隋内史侍郎道衡子也以父不得死于隋不肯仕
房元齡言之秦王後從平劉黑闥封汾隂縣男子元超
九歲襲爵高宗即位轉中書舍人弘文館學士省中有
盤石道衡為侍郎時常據以草制元超每見輒泫然流
涕
陳叔達陳宣帝子少封義陽王武德初封江國公嘗賜
食得葡萄不舉帝問之對曰臣母病渴求不能致願歸
奉之帝流涕曰卿有母遺乎因賜之又賚物百段貞觀
初居母喪又有疾太宗憂之遣使禁卻弔者
褚無量母喪廬墓左鹿犯所植松柏無量號訴曰山林
不乏忍犯吾塋樹耶自是羣鹿馴擾不復掁觸無量為
終身不御其肉
劉延祐子知柔居親喪廬墓側詔築闕表之
虞世南出繼叔陳中書侍郎寄之後父荔卒世南毁不
勝喪文帝遣使至其家護視寄陷於陳寶應世南雖服
除衣布飯蔬寄還乃釋布啖肉宇文化及弑煬帝間殺
其兄世基而世南抱持號訴請代不能得自是哀毁骨
立
李百藥名臣子才行世顯為天下推重侍父母喪還鄉
徒跣數千里服雖除容貌癯瘠者累年貶桂州遇盜將
加以刃子安期跪泣請代盜哀釋之
阿史那忠居父喪哀慕過人
王方翼祖裕尚同安大長公主方翼早孤哀毁如成人
時號孝童母李為主所斥居鳳泉墅方翼尚幼雜庸保
執苦不棄日墾田植樹治林垠塈完墻屋燎松丸墨為
富家主薨還京師居母喪哀瘠甚帝遣侍醫療視
崔從少孤貧與兄能偕隠太原山中母喪兄弟廬墓手
藝松柏喪闋不應辟命
陳集原父為欽州刺史有疾集原即不食及亡嘔血數
升即塋作廬盡以田貲讓兄弟里人高之武后時歴右
豹韜衞大將軍
李日知神龍初為給事中母老病調侍數日鬚髮輒白
母未及封而卒方葬吏乃齎贈制日知殞絶于道左右
為泣莫能視巡察使路敬潛欲表其孝使求狀辭不報
劉禕之父子翼在隋為著作郎貞觀初召之以母老詔
許終養江南道巡察使李襲譽嘉其孝表所居為孝慈
里
李乾祐母卒廬墓側負土成墳帝遣使就弔表異其閭
韓思復祖倫封長山縣男思復少孤年十歲母為語父
亡狀感咽幾絶故倫特愛之嘗曰此兒必大吾宗後襲
祖封轉汴州司戸親喪去官鬻薪自給官至太子賓客
卒諡曰文天子親題其碑曰有唐忠孝韓長山之墓
高季輔居母喪以孝聞兄元道仕隋為汲縣令縣人反
城應賊殺元道季輔率其黨與縣人戰禽之斬首以祭
賊衆畏服
劉德威閨門友睦為人寬平生平所得俸祿以分宗親
無留藏子審禮少喪母為祖母元所養隋末亂道不通
審禮尚少自鄉里負祖母渡江轉側避地及天下平西
入長安元每疾病必親煮藥嘗而進元曰兒孝通幽顯
吾一顧念疾輒間貞觀中歴左驍衛郎將父喪免比葬
徒跣血流行路咨歎服除當襲爵讓其弟不聽見父執
必感泗滂沱事繼母尤謹與弟延景為聞友得祿多資
之而妻子執寒苦宴如也羣從皆同居合二百口内外
無間言後與吐番戰敗被執特詔其子易從省之既至
而審禮卒易從晝夜哭不止吐番哀其志乃還父尸徒
跣萬里扶護以歸見者流涕
張士衡九歲居母喪哀慕過禮博士劉軌思見之為泣
下奇其操謂其父文慶曰古不親教子吾為君成就之
乃授以詩禮
路敬淳父逸遇隋季大亂闔門死于盜逸遁免流離辛
苦自傷家多難閉口不食行者哀其窮強飲食之更負
以行乃得脫敬淳少志學足不履門居親喪倚廬不出
者三年服除號慟入門形容癯毁妻不之識
張九齡居父喪哀毁庭中木連理母喪毁不勝哀有紫
芝産坐側白鳩白鵲巢家樹子極居父喪有節行
畢構居親喪毁棘甚已除猶屛處丘園始構喪繼母而
二妹襁褓身鞠養至成人妹為構服三年弟栩留司東
都聞疾馳歸哀毁如大喪雖變服未嘗笑天下稱其友
悌
李朝隠授岐州刺史母喪解召為揚州大督府長史固
辭見聽時年已衰而篤于孝自致毁瘠士人以為難
李光弼終父喪不入妻室事繼母至孝
郭子儀居喪以禮疾甚或勸茹葱薤終不屬口
來瑱拾遺張鎬薦瑱能斷大事有禦侮才擢潁川太守
充招討使會母喪免以孝聞
路隋父泌從渾瑊會盟平凉為吐番所執死焉時隋方
嬰孺以恩授八品官逮長日夜號泣坐必西嚮不食肉
母告以貌類泌者終身不引鏡元和中吐番款塞隋五
上疏請修好冀得泌還詔可遣禮部郎中徐復報聘而
泌以喪至帝愍惻贈絳州刺史官為治喪
楊炎祖哲以孝稱父播退居求志棄官歸養炎父喪廬
墓側號慕不廢聲有紫芝白雀之祥詔表其閭炎三世
孝行聞至門樹六闕古所未有
吕向生父岌客遠方不還少喪母失墓所在將葬巫者
求得之不知父存亡招魂合諸墓後有傳父猶在者訪
索累年不獲他日自朝還道見一老人物色問之果父
也下馬抱父足號慟行人為流涕帝聞咨歎官岌朝散
大夫賜錦綵給内教坊樂工娛其心卒贈東平太守
杜讓能喪母以孝聞
王維資性孝友母喪毁幾不生表輞川第為寺終葬其
西
鄭潛曜母代國長公主主寢疾潛曜侍左右造次不去
累三月不靧面刺血為書請諸神丐以身代火書而神
許二字獨不化翼日主愈戒左右無敢言
趙憬志行峻極母喪免官有芝生壤樹
獨孤及子郁郁子庠喪父始十歲有至性聞呼父官及
弔客來輒號痛幾絶仕至尚書丞
李遜弟建母憐其孝每字之曰㹻子勸吾食吾輒飽進
藥吾意其瘳
奚陟少篤志通羣書諫大夫崔河圖持節使吐番表陟
自副以親老辭不拜居親喪毁瘠過禮
崔衍繼母李不慈父倫自吐番歸李敝衣以見問故曰
衍不吾給倫怒召衍將袒而鞭之衍涕泣無所陳倫弟
殷趨白衍所禀舉送夫人尚何云倫悟由是譖無所入
父卒事李益謹
韓皋父喪德宗遣使弔問俾論譔滉(皋父名)行事號泣承
命立草數千言以進帝嘉之皋貌類父既孤不復視鑑
高霞寓其先五代不異居孝聞里閭德宗採訪使洪經
綸言之詔表闕于門
韋處厚事繼母以孝聞親歿廬墓終喪
韋倫居家以孝慈稱
郭承嘏居母喪以孝聞
第五琦子峰婦鄭皆以孝著表闕于門
段秀實六歲母疾母不勺飲秀實亦不食至七日病間
乃肯食時號孝童
李晟幼孤奉母孝有子十五人憲與愬于諸子最號仁
孝
柳晟年十二居父喪為身孝
張孝忠性寬裕事親孝
權德輿七歲居父喪哭踊如成人
伊慎喪母將合葬而不知父墓晝夜哭夢若有導者既
發之舊志可按也乃得葬
馮宿父子華廬親墓有靈芝白兔號孝馮家宿弟定居
喪號毁甚故數移疾
李紳六歲而孤哀等成人葬母有烏銜芝墜輤車
周墀少孤事母孝
賈直言父道冲以藝待詔代宗時坐事賜鴆將死直言
紿其父曰當謝四方神祇使者少怠輒取鴆代飲迷而
踣明日毒潰足而出久乃蘇帝憐之減父死俱流嶺南
直言由是躄
殷踐猷以叔父喪哀慟嘔血而卒少子寅病且死以母
蕭老不忍訣及斂其子亮斷指剪髮置棺中自誓事祖
母如寅在其後侍蕭疾不脫衣者數年有白燕巢其楣
後終給事中杭州刺史
丁公著三歲喪母甫七歲見隣媪抱子哀感不肯食稍
長父勉勅就學授集賢校書郎不滿秩輒去侍養于家
父喪負土作冢貌力癯惙見者憂其死孝觀察使薛苹
表上至行詔刺史弔問賜粟帛旌闕其閭
崔元亮父喪客高郵臥苫終制地下濕因得痺病不樂
進取
高郢父伯祥為好畤尉安祿山陷京師將殺之郢尚幼
解衣請代賊義而幷貸之
李藩居父喪家本饒財姻屬來弔有持去者未嘗問
杜兼從弟羔有至性父死河北母更兵亂不知所之羔
憂號終日及兼為澤潞判官鞠獄有媪辯對不凡乃羔
母因得奉養而不知父墓區處晝夜號慟它日舍佛祠
觀柱間有文字乃其父臨死記墓所在羔奔往亦有耆
老識其壠因是乃得葬
牛徽父蔚避地于梁道病徽與子扶籃輿歴閣路盜擊
其首血流面持輿不息盜迫之徽拜曰人皆有父今親
老而疾幸無駭驚盜感乃止及前途又逢盜輒相語曰
此孝子也共舉輿舍之家進帛褁創以饘飲奉蔚留信
宿去抵梁徽趨蜀謁行在丐歸侍親疾會拜諫議大夫
固辭見宰相杜讓能曰上遷幸當從親有疾當侍而徽
兄在朝廷身乞還營醫藥時兄循已位給事中許之
竇羣母卒齧一指置棺中廬墓次
路巖父羣字正夫性至純潔親沒終身不食肉
孔述睿少與兄充符弟克讓篤孝已孤偕隠嵩山
羅珦子讓父喪幾毁滅服除布衣糲飯不應辟署十餘
年
符令奇為盧龍軍禆將會幽州亂挈子璘奔昭義節度
薛嵩嵩卒田承嗣盜其地田悅拒命馬燧敗之洹水令
奇密語璘吾觀田氏覆亡無時汝能委質朝廷為唐忠
臣吾亦名揚後世矣璘俯泣不能對與父嚙臂别乃以
衆降燧悅怒引令奇切讓令奇曰爾忘義背主旦夕死
吾教子以順殺身庸何悔臨刑色不變燧署璘為軍副
詔拜特進封義陽郡王既聞父見害號絶泣血璘母匿
里中獨免及悦死詔迎於魏賜宴别殿
楊收七歲而孤處喪若成人
五代王仁鎬周世宗時拜安國軍節度制曰眷惟襄國
實卿故鄉仁鎬省其父祖之基周視松檟涕泗嗚咽謁
所親曰仲由以為不如負米之樂信矣時人美之
張昭性至孝長興中丁内艱明宗聞其居喪哀毁賜以
錢幣開寶中封陳國公
李濤慷慨有大志以經綸為己任居家以孝友聞
宋邊光範性至孝母病疽光範常吮之
石熙載事繼母牛氏以孝聞弟熙導牛氏前夫子隨母
歸石氏以熙載故奏補殿直從弟熙古幼弟熙正皆登
進士第熙載撫之如一
李穆性至孝母常臥疾每動止轉側皆親自扶掖乃稱
母意後穆坐秦王事屬吏其子惟簡紿祖母以穆奉詔
鞠獄臺中及責授為省郎還家亦不以白母每隔日陽
為入直即訪親友或游僧寺免歸暨於牽復母終弗之
知及居喪思慕以至滅性
錢若水事繼母以孝聞
陳恕事母孝母亡哀慕過甚不食葷茹遂至羸瘠
顔衎晉祖時官河陽節度副使得家問父在青州有風
痺疾衎不奏棄官去侍疾不復有仕宦意歲餘父疾不
能起衎親自掬矢未嘗少倦後丁父憂哀毁甚俄召為
駕部郎中鹽鐵判官以母老懇辭開運末召拜御史中
丞復抗表求侍養改戸部侍郎又堅乞罷免詔書褒許
即與其母東歸
(臣)按古之人臣往往以養親之故至于棄官不待
奏請當時不以為罪而常加襃擢教孝即所以勸
忠無異道也
高防父從慶戍天井關與梁軍戰死防年十六護柩以
歸事母孝好學
張藏英後唐末舉族為賊孫居道所害藏英年十七僅
以身免後逢居道于幽州市引佩刀刺之不死為吏所
執節帥趙德鈞壯之釋不問以補牙職藏英後因居道
避地關南乃求為關南都巡檢使至則微服攜鐵檛匿
居道舍側伺其出擊之仆于地齧其耳噉之遂禽歸設
父母位陳酒肴縛居道于前號泣鞭之臠其肉經三日
刳其心以祭即詣官首服官為上請而釋之燕薊間目
為報讐張孝子
慎知禮太平興國中知興元府母年八十餘居宛丘懇
乞歸養退處十年縉紳稱其孝
楊礪建隆中舉進士甲科父喪絶水漿數日服除以祿
不足養母閒居無仕進意鄉舊移書敦諭礪乃赴官解
褐鳳州團練推官歲餘又以母疾棄官
宋湜早孤與兄泌勵志篤學事母以孝聞
孫奭性方重事親篤孝父亡䑛其面以代頮
任中正事親孝母入謁禁中與陳彭年王曾張知白妻
同見真宗命中正母為班首恩賜坐
周起父意知衞州坐事削官起年十三詣京師訟父冤
父乃得復故官
高若訥因母病遂兼通醫書雖國醫皆屈伏
范廷召父鐸為里中惡少年所害廷召年十八手刃父
讐剖取其心以祭父墓
郭逵為環慶兵馬都監遭母憂不得解官凡三請乃許
慶帥杜杞贐以錢四十萬謝弗受
(臣)按逵不以金革廢禮可謂賢矣其弗受贐也不
愛官豈愛錢乎
王鬷七歲喪父哀毁過人
李諮幼有至性父文捷出其母諮日夜號泣食飲不入
口父憐之而還其母遂以孝聞舉進士真宗顧左右曰
是能安其親者擢第三人
張觀拜左丞丁父憂哀毁過人既練而卒觀性至孝初
為祕書郎其父居業方為州從事因上書願以官授父
真宗嘉之以居業為京官及觀貴居業由恩至太府卿
常過洛嘉其山川風物曰吾得老于此足矣觀于是買
田宅營林榭以適其意早起奉藥膳然後出視事未嘗
一日廢也
趙師民幼喪父哀感不畜婢妾年四十四始婚
楊察幼孤母頗知書常自教之敏于屬文
查道母常病思鱖羹方冬苦寒市之不獲道泣禱于河
鑿冰取之得鱖尺許以饋母疾尋愈後數年母卒絶意
名宦
彭乘進士及第嘗與同年生登相國寺閣皆瞻顧鄉關
有從宦之樂乘獨西坐悵然曰親老矣安敢舍晨昏之
奉而圖一身之榮乎翼日奏乞侍養乘父卒既葬有甘
露降于墓柏以為孝感
司馬池舉進士當試殿庭而報母亡友匿其書池心動
夜不能寐曰吾母素多疾家豈無有異乎行至宫城門
徘徊不能入因語其友止以母疾告遂號慟而歸
王鼎事繼母孝教育孤姪甚至
姚仲孫早孤事母孝後權三司使出知蔡州因母憂喪
一目卒
李虚己父寅為衢州司理參軍母老棄官歸虚己後知
遂州以南郊恩封羣臣母妻虚己請罷其妻封以授祖
母詔悉封之世以為榮虚己遷屯田員外郎以便親請
通判洪州時寅己謝歸春秋高寅母尚無恙虚己雙轝
迎侍
陳琰丁父憂哀毁墳木連理
郭稹幼孤母邊更嫁王氏既而母亡稹解官服喪知禮
院宋郊言稹服喪為過禮詔下有司博議用馮元等奏
聽解官申心喪
(臣)按喪出母非禮也然可以愧世之不執親喪者
馮元之議折衷而歸厚亦可以救世夫世俗之薄
也不宜喪而喪不猶愈于宜喪而不喪者乎
賈黯知襄州迎父之官父有故人在部中遣直廳卒致
問黯輒笞卒父恚一夕歸鄉里他日疾且亟黯内懷不
自安請徙郡及解官就養不報乃棄官去黯母陳歸宗
繼母史在堂後迎陳歸二母不相善黯能安以事之
(臣)按致問故人非于州事有撓也黯之笞卒失愉
婉之道矣且親即有過豈可直情徑行如是哉棄
官而歸亦不遠之復也
王濟父恕開寶中知秀州盜起城陷為所殺將并害濟
濟伏柩號慟謂賊曰吾父已死吾安用生為但恨力不
能殺汝以報父讐耳賊義之捨去濟攜父骨匿山谷間
既而官軍大集濟脫身謁其帥陳討賊之計
晁宗慤性敦厚事父母孝
張師德孝謹有家法不交權貴
喬維岳為淮南轉運使常按部至泗州司獄法掾誤斷
囚至死維岳詰之掾俯伏且泣曰有母年八十餘今獲
罪則母不能活矣維岳憫之因謂曰他日朝制按問第
云轉運使令處兹罪卒如其言獲免維岳坐贖金百二
十斤
(臣)按此亦錫類之孝也有合于經不敢惡于人之
義矣為法受罰觀過可以知仁
周審玉知鳳翔府代還奉朝請俄丁内艱既而謂親友
曰僕齒髮遲暮而未能辭祿仕者良以慰母心爾今可
行其志矣乃拜章請老
李肅之内行修飭母喪廬墓三年不入城郭季弟承之
生而孤鞠育誨道至于成人隨相繼為侍從
張知白九歲其父終邢州殯于佛寺及契丹寇河北寺
宇多頽廢殯不可辯知白既登第徒行訪之得佛寺殿
基恍然識其處既發其衣衾皆可驗衆歎其誠孝
張逸以謝泌薦引對真宗問欲何官逸對曰母老在家
願得近鄉一幕職官歸奉甘旨足矣
王隨為京西轉運使陛辭且言曰臣父母家洛中乃在
所部歸奉湯藥聖主之澤也真宗因賜詩寵行以羊酒
束帛令過家為夀
祁暐天禧中母卒葬於州城之南暐既解官就墳側構
小室號泣守護蔬食經六冬墮足二指有白烏白兔馴
擾墳側州人異之以狀聞有詔旌美賜粟帛
張士遜生七日喪母其姑育養之既長事姑孝謹姑亡
為行服徒跣扶柩以葬
杜誼事父母至孝父剛嚴誼獨失愛惴惴不自容伺顔
色而後進繼喪父母號慟晝夜不絶勺水不入口者累
日卜葬徒跣負土為墳往來十餘里日渡塘澗泥水沒
骭雖大雨雪未嘗少止手足皸裂血流以漆塗之每覆
一畚必三繞墳號而後去既葬遂苃舍墓傍負土終喪
人往視之輒遣去日一飯不葷雖虎狼交于墓側誼泰
然無所畏
朱夀昌以父㢲蔭歴官知廣德軍母劉氏㢲妾也㢲守
京兆劉氏方娠而出夀昌生數歲始歸父家母子不相
聞五十年行四方求之不置飲食罕御酒肉言輒流涕
熙寧初與家人辭訣棄官入秦曰不見母吾不反矣遂
得之于同州劉時年七十餘矣嫁党氏有數子悉迎以
歸京兆錢明逸以其事聞詔還就官由是以孝聞天下
自王安石蘇頌蘇軾以下士大夫爭為詩美之夀昌以
養母故求通判河中府數歲母卒夀昌居喪幾喪明既
葬有白烏集墓上撫同母弟妹益篤
韓宗師在神宗朝數賜對常弗忍去親側辭官不拜世
以孝與之
包拯知建昌縣以父母皆老辭不就得監和州稅父母
又不欲行即解官歸養後數年親繼亡拯廬墓終喪猶
徘徊不忍去
錢勰以主簿召對將任以清要官王安石使弟安禮來
見許用為御史勰謝曰家貧母老不能為萬里行
張昇累官度支員外郎換涇原秦鳳安撫都監未幾以
母老求歸故官得知絳州改京西轉運使知鄧州又以
母辭或指為避事范仲淹言于朝曰張昇豈避事者乃
許歸養
趙槩郊祀當任子進階爵乞回其恩封母郡太君宰相
謂曰君即為學士擬封不久矣槩曰母年八十二願及
今拜君賜以為榮乃許之後遂為例
胡宿居母喪三年不至私室
曾鞏性至孝友父亡奉繼母益至撫四弟九妹于委廢
單弱之中宦學婚嫁一出其力
黃庭堅性篤孝母病彌年晝夜視顔色衣不解帶及亡
廬墓下哀毁得疾幾殆
彭思永居母喪窶甚鄉人餽之無所受子衞亦孝謹以
父老棄官居十餘年族里稱之
張魁母病輒割股肉和藥以進母遂愈其後母卒廬於
墓自負土植松柏
蔣偕父病常刲股以療父愈詰之曰此豈孝耶曰情之
所感實不自知也
張昭遠父凝殿前都虞侯寧州防禦使契丹入寇凝陷
圍中昭遠年十八挺身掖出之
章楶應舉入京聞父對獄于魏棄不就試馳往直其冤
張景憲母卒一夕鬚髮盡白世以此稱之
孫瑜奭子始奭之亡朝廷錄其子孫時瑜之子為諸孫
長瑜曰吾忍因父喪而官吾子乎以兄之孤上之
張掞幼篤孝父藴病割股肉以療
李載性篤孝侍母病不解帶至病亟不能食載亦不食
母知之強食
沈起監真州轉般倉聞父病委官歸侍有司劾其擅去
終喪薦書應格當選用帝謂輔臣曰觀過知仁今由父
疾而致罪何以厚風教而勸天下之為人子者乃特遷
之
范祖禹幼孤叔鎮撫育如己子祖禹自以既孤每歲時
親賓慶集慘怛若無所容
王巖叟鄉與省試廷對皆第一調欒城簿涇州推官甫
兩月聞弟喪棄官歸養
孔武仲喪二親毁瘠特甚右肱為不舉
姚兕父寶戰死定川兕幼失父事母孝凡圖畫器用皆
刻仇讐未報字
張根性至孝父病蠱戒鹽根為食淡母嗜河豚及蟹母
終根不復食母方病每至雞鳴則少蘇後不忍聞雞聲
任諒九歲而孤舅欲奪母志諒挽衣泣曰豈有為人子
不能養其親者乎母為感動而止諒力學自奮年十四
即冠鄉書登高第
岳飛為宣撫副使置司襄陽居母憂降制起復飛扶櫬
還廬山連表乞終喪不許累詔趣起乃就軍飛至孝母
初留河北遣人求訪迎歸母有痼疾藥餌必親母卒水
漿不入口者三日
楊政父忠崇寧初夏人舉國大入戰歿政甫七歲哀號
如成人其母奇之曰孝于親者必忠于君此兒其大吾
門乎
翟汝文登進士第以親老不調者十年
洪遵父皓留沙漠母亡遵孺慕攀號既葬兄弟即僧舍
肄詞業夜枕不解衣
鄧肅居父喪哀毁踰禮芝産其廬
李植以母老願便養除知桂陽軍丁母憂歸葬哀毁廬
墓有白鷺朱草之祥劉鎮遺之書曰忠臣孝子元直兼
之矣
蕭振調婺州兵曹任滿歸告其親曰家世業農幸有田
可以奉甘旨振不願仕後拜監察御史以親老乞補外
上不許面奏曰臣事親之日短事陛下之日長指心自
誓曰今日之事父母乃他日之事陛下也
洪擬初自海州還居鎮江趙萬兵叛擬挾母出避賊至
欲兵之擬曰死無所避願無驚老母賊舍之他賊又至
臨以刃擬指其母曰吾母也幸勿怖之賊又舍去
曾幾事親孝母死蔬食十五年
陳俊卿幼莊重不妄言笑父死執喪如成人
龔茂良居父母喪哀號擗踊鄰不忍聞
劉珙居家孝喪繼母卓氏年已逾五十盡哀致毁内外
緦功之戚必素服以終月數
汪應辰為吏部郎官遷右司母老乞外丞相苦留之曰
方進用未應爾應辰曰親老矣不可緩
王十朋事親孝終喪不處内
顔師魯孝友天至初為番禺簿喪父以歸扶柩航海水
程數千里甫三日登于岸而颶風大作人以為孝感
李椿父升進士靖康之難升翼其父以背受刃與長子
俱卒椿年尚幼藁殯佛寺深竁而詳識之奉繼母南走
艱苦備嘗竭力以養
彭龜年七歲而孤事母盡孝
王信初為建康府學教授扶其父喪歸草履徒行雖疾
風甚雨弗避也由是得寒濕疾及卒遺訓其子以忠孝
公廉
柳約天性至孝母病甚泣禱於天願損夀以益親夀母
尋愈約竟先母兩月卒
高定子為郪縣主簿吳曦畔乞解官養母曦誅攝府事
宇文公紹以忠孝兩全薦之調中江縣丞父就養得疾
定子衣不解帶者六旬居喪哀毁骨立
高斯得父稼死事于沔斯得日夜西嚮號泣會其僮至
自沔知稼戰歿處與斯得潛行至其地遂得稼遺體奉
以歸見者感泣服除而哀傷不已無心仕進
趙希錧少扶父喪歸道遇寇左右駭散希錧撫棺慟哭
不懾寇義而去
趙必愿未弱冠丁大母憂哀毁骨立丁父憂居喪盡禮
馬廷鸞世貧力學既冠里人聘為童子師遇有酒食饌
則念母藜藿不給為之食不下咽
危禎性至孝父疾願損己算益親年疾尋愈
程公許少知孝敬大母侯疾公許不交睫數月疾革嘗
其痰沬既卒哀毁踰制
吳淵五歲喪母哭泣哀慕如成人
趙葵知滁州母疾謁告省侍不得刲骨雜藥以寄之母
卒葵求解官不許不得已復視事淳祐三年葬其母乞
追服終制不允葵上疏曰臣時于草土被命起家勉從
權制先國家之急而後親喪也今釋位去官已追服居
廬乞從彛制又不許再上疏曰臣昔者奉詔討逆適丁
家難然哀疚之中命以驅馳之事移孝為忠所不敢辭
是臣嘗先國家之急而效臣子之義親恩未報寢踰一
紀食稻衣錦俯仰增愧且臣業已追衰麻之制伸苫塊
之哀負土成墳倚廬待盡喪事有進而無退固不應數
月而除也及命提舉洞霄宫不拜
(臣)按葵在滁以李全故不得去官持服平全之後
便應終制而遲之一紀未可為純孝然兩疏誠懇
猶賢乎已錄之以愧當時之若史嵩之其人者
别之傑為河北安撫副使言親八十乞祠歸養庶幾君
親之義兩全從之
包恢侍其父疾滌濯掃除之役不命僮僕
趙景緯丁母憂以祿不逮養服闋不調景緯天性孝友
雅志冲溢無意仕進故其立朝之日不久云
徐霖丁外艱哀毁號絶水漿不入口七日
吳遵路母喪廬墓蔬食終制
劉清之母不逮養每展閱手澤涕泗交頤
遼耶律安巴父特哩以黨附東丹王(即人皇王倍)死安搏自
幼若成人居父喪哀毁過禮見者傷之事母至孝以父
死非罪未葬不豫宴樂
蕭陽阿父卒自五番部親挽喪車至奚王嶺人稱其孝
蕭樂音奴三歲居父母喪毁瘠過甚
郭企忠幼孤事母孝謹年十三居母喪哀毁如成人
耶律安禮幼孤事母以孝聞遼季間關避難未嘗一日
怠溫清天眷初從元帥于山西母喪不克歸葬主帥憐
之賻禮甚厚安禮冒大暑挽柩行千餘里哀毁骨立行
路嗟歎
馬百祿幼志學事繼母以孝聞
任熊祥事母以孝聞母歿時熊祥年已七十不食三日
人皆稱之
完顔素蘭居父喪不飲酒廬墓三年時論以為難
元布呼密素貧躬自㸑汲妻織絍以養母後因使還則
母已卒號慟嘔血幾不起
郝經金末河南亂民匿窖中亂兵以火熏灼之死經母
許亦死經以蜜和寒葅汁決母齒飲之即蘇時經九歲
時人異之金亡徙順天晝則負薪米為養暮則讀書
烏克遜澤至大元年為福建廉訪使以母年踰八十求
歸養長沙歲餘母喪澤以哀毁卒
雷膺生七歲而孤金末母侯氏挈膺北歸渾源艱險備
嘗織絍以為業課膺篤志于學事母以孝聞
高源幼力學事母孝僉江南浙西道提刑按察司事劾
常州路達嚕噶齊馬恕奪民田及他不法事恕懼走賂
權臣阿哈瑪特以他事誣源既繋獄一日忽釋之莫知所
由先是源所居隣里多阿哈瑪特姻戚素知源事母至孝
至是聞源坐非辜悉詣阿哈瑪特曰源孝子也非但我知
之天必知之况媒孽之罪非實若妄殺源悖天不祥阿
哈瑪特感悟得不死
張起巖性孝友少處窮約下帷教授躬致米百里外以
養父母撫弟如石教之宦學無不備至舉親族弗克葬
者二十餘喪且買田以給其祭
哈喇巴哈幼侍母鄂屯氏居益都嘗歎曰幼而不學有
不墮吾宗者乎父時以斷事官建牙保定合刺普華往
白其志父奇之俾習畏兀書及經史記誦精敏出于天
性李壇畔其母攜季子圖烈巴哈避地登萊間音問隔
絶號泣徹晝夜繼從從叔父薩竒蘇平賊山東卒奉其
母以歸
孫抑(郎中)關保之變挈父母妻子避兵平陽之柏村有亂
兵至村剽掠拔白刃嚇抑母求財不得舉刃欲斫之抑
亟以身蔽母請代受斫母乃得釋而抑父被虜去不知
所之或語之曰汝父被驅而東矣然東軍得所掠民皆
殺之汝慎無往就死也抑曰吾可畏死而棄其父乎遂
往出入死地屢瀕危殆卒得父以歸
以上卿大夫之愛親
御定孝經衍義卷八十二
