欽定四庫全書
御定孝經衍義卷四
衍至德之義
禮
易乾文言曰亨者嘉之會也嘉會足以合禮
朱熹曰春天發生萬物未大故齊到夏時洪纖高下
各各暢茂其在人則禮儀三百威儀三千事事物物
大大小小一齊到恰好處所謂動容周旋皆中禮
臣按此言乾以亨之德通暢萬物使嘉美會聚而
君子嘉美萬物之所會聚以法天之亨也蓋百行
萬善皆原于孝則孝乃嘉美之會聚君子盡敬于
己之親而不敢慢于人親疎厚薄尊卑大小皆有
情文以相接德既充實則動而與禮合也故孝為
禮之本
書堯典(虞書篇名)曰欽明文思安安允恭克讓光被四表格
于上下
朱熹曰堯欽明文思是本領能敬故能明能明故文
理詳察燦然可觀而其間意思自是深遠而皆本于
自然不出于勉強信恭而能讓也
(臣)按經曰禮者敬而已矣欽則敬之主于中者恭
讓則敬之見于外者由其本于天性之嚴故無所
勉強所敬者寡而所悦者衆故光被四表格于上
下也格于上下猶經言天地明察也
(臣)又按易贊乾德首言元書贊堯德首言欽故仁
敬者帝王之心法也全部易書或推天道或論人
事要歸于元全部尚書或本帝德或述王功要歸
于欽推而論之春秋之首元體仁也曲禮之毋不
敬主敬也詩首二南關雎之摯而有别鵲巢之迎
送成禮持己之敬也麟趾騶虞之應逮物之仁也
或專言仁可以統敬或專言敬可以該仁或先言
仁繼之以敬或先言敬繼之以仁乾之九二曰仁
以行之坤之六二即曰敬以直内其體本相成也
堯之欽恭内外一于敬矣而其效則九族百姓萬
邦遠邇一于仁矣其用亦相及也若夫慈愛恭敬
孝敬之大義也愛莫切于愛親仁之本也敬莫切
于敬親敬之本也聖賢之言始終反復變化錯綜
皆是一理天地萬物之高下散殊皆此孝之理之
所發皇充周者故旁通曲暢于後所衍愛敬二條
云
仲虺之誥曰以禮制心
(臣)按此仲虺勉成湯以建中于民者也禮者天理
之節文禮之所在而此心之中自然不敢過不敢
不及若制之者然也如愛親敬親之心無窮極者
也何如而可謂之盡而經曰愛敬盡于事親則亦
有自然之節文而弗敢過也弗敢不及也慢惡于
人之心所本無也而自愛敬其親而推及于人則
施之有等殺所以節之使不過視之如一體所以
文之使無不及也此太極圖說之所以不曰禮而
曰中也
詩大雅大明(篇名)其三章曰維此文王小心翼翼昭事上
帝聿懷多福厥德不回以受方國
朱善曰聖人之德敬為大敬者德之輿也無敬則德
不行聖人之敬上與天心合下與人心合故以之事
天而足以求多福以之治人而足以受方國其德不
回即其心之敬者為之也
臣按此與文王篇之言緝熙敬止皆言文王之德
之至也前章曰乃及王季維德之行大任有身生
此文王朱熹集𫝊曰將言文王之聖而追本其所
從來者如此蓋曰自其父母而已然矣然則文王
者以敬德為無忝者也昭事上帝是乾吾父坤吾
母也以受方國是民吾同胞物吾與也然則敬者
禮之質而孝者禮之本也
臣又按思齊之詩四章曰不聞亦式式謂法度也
皇矣之詩七章曰不識不知順帝之則則亦法也
帝之則者天理自然之則也文王性與天合雖事
之無所前聞者而亦無不合于法度不作聰明而
順天理自然之則所謂無體之禮也而思齊則追
本于大任之齊莊皇矣則追本于王季之能度物
之義然則文王之德之靡悔乃所以合于式則也
商頌(商時祭宗廟之樂歌)長發(首章有長發其祥句因以名篇)其二章曰率履不
越遂視既發三章曰湯降不遲聖敬日躋
朱熹集𫝊曰率循履禮越過發應也言契(商之始祖)能循
禮不過越遂視其民則既以應之矣湯之生也應期
而降其聖敬又日躋升
(臣)按唐虞之世契為司徒教人以五品之人倫而
二典未有形容其德者長發之詩頌其能循禮而
不過越蓋那(商頌首篇)之篇所云自古在昔先民有作
溫恭朝夕執事有恪者疑亦指契也湯之聖敬日
躋乃其家法而夫子之作經則以禮者敬而已矣
一語真切示人此魯大夫閔馬父所謂先王之𫝊
恭不敢專者也(言恭敬之道古人所傳非創自己事見國語)
禮記曲禮(古經之篇名為四十九篇之首)曰毋不敬(毋禁止辭)
范祖禹曰經禮三百曲禮三千可以一言蔽之曰毋
不敬
眞德秀曰曲禮一篇為禮記之首而毋不敬一言為
曲禮之首蓋敬者禮之綱領也毋不敬者謂身心内
外不可使有一毫之不敬也
(臣)按禮記四十九篇雖雜出于諸儒所記而毋不
敬三字乃古經之遺文而記者取以為一書之發
端明學者當知要守約也詩三百篇其要在思無
邪書五十八篇其要在執中禮記四十九篇其要
在毋不敬其致一也如經之言敬而已矣者亦是
竭盡而無餘之詞然必以子敬其父弟敬其兄臣
敬其君者為之要故曰不敬其親而敬他人者謂
之悖禮
春秋左傳子大叔(鄭大夫游吉)見趙簡子(晉卿趙鞅)簡子問揖讓
周旋之禮焉對曰是儀也非禮也簡子曰敢問何謂禮
對曰吉也聞諸先大夫子産曰夫禮天之經也地之義
也民之行也天地之經而民實則之則天之明因地之
性生其六氣用其五行氣為五味發為五色章為五聲
淫則昏亂民失其性是故為禮以奉之(制禮以奉其性昭公二十五)
(年公名稠)
(臣)按經曰夫孝天之經也地之義也民之行也天
地之經而民是則之則天之明因地之性邢昺正
義云此經全與左傳鄭子大叔答趙簡子問禮同
其異一兩字而已明孝之于禮其義同也今按生
其六氣至奉之三十五字悉是論制禮之由故并
及之以後乃是言先王所制之禮以教民者故析
而附之教所由生之義一條
論語有子曰禮之用和為貴
范祖禹曰凡禮之體主于敬而其用則以和為貴
朱熹曰見君父自然用嚴敬此是人情願非由抑勒
矯拂是人心固有之同然者不待安排便是和纔出
勉強便是不和
(臣)按有子專言禮之用而兩先儒皆兼言禮之體
蓋敬之中本有自然之和也論父子之愛愛先于
嚴則和乃是敬之本論君臣之義義斷于恩則敬
乃是和之質要之纔說敬便是和敬君父之心自
然而然不約而同者也纔說和又是敬發而中節
也
子曰非禮勿視非禮勿聽非禮勿言非禮勿動
程頤作四箴以自警其視箴曰心兮本虛應物無迹
操之有要視為之則蔽交于前其中則遷制之于外
以安其内克己復禮久而誠矣其聽箴曰人有秉彝
本乎天性知誘物化遂亡其正卓彼先覺知止有定
閑邪存誠非禮勿聽其言箴曰人心之動因言以宣
發禁躁妄内斯靜專矧是樞機興戎出好(去聲)吉凶榮
辱惟其所召傷易則誕傷煩則支己肆物忤出悖來
違非法不道欽哉訓辭其動箴曰哲人知幾誠之于
思志士勵行守之于為順理則裕從欲惟危造次克
念戰兢自持習與性成聖賢同歸
饒魯曰視聽言動四者橫渠(張載也)東銘只云戲言戲
動却是二件中庸非禮不動又是一件詳略不同何
也蓋詳言之是四件約言之是二件言是言視聽動
是行又約之視是目之動聽是耳之動言是口之動
動是身之動故中庸止言非禮不動聖賢之言有詳
有約顔子是問克復之目故以詳告之
(臣)按此是謂約之以禮者也朱熹曰說文(書名許慎著)
謂勿字是旗脚此旗一麾三軍盡退工夫只在勿
字上蓋心為一身之主耳目口體惟心所令猶大
將之旗一麾而三軍之坐作進退惟其所令也要
之勿之云者非強制之使不行也君子一出言而
不敢忘父母一舉足而不敢忘父母則非禮之來
自然務決去之而無所依違苟且所謂為善必果
為不善必不果者也
中庸二十七章敦厚以崇禮
楊時曰所謂至德者禮其是乎夫禮天所秩也後世
或以為忠信之薄或以為偽皆不知天命者也
(臣)按敦厚然後有以崇禮則不梏于儀章器數之
末敦厚而不崇禮則有直情徑行之弊此朱子一
定不易之說也然楊時天所秩也一語已見得禮
之大原出于孝也以禮為忠信之薄者不能盡其
天性者也以禮為偽者悖禮者也
孟子曰禮之實節文斯二者是也
朱熹曰事親自有事親之節文從兄亦然粗言之如
溫凊定省徐行後長之類各有品節文理又曰親親
之殺尊賢之等此節文也就親親中而言則有親疎
迤邐到仁民愛物上亦是節文纔到節文處功用便
廣了
(臣)按經文言愛敬盡于事親而德教加于百姓刑
于四海由近及遠即其節也于已曰盡于百姓曰
加于四海曰刑既内自盡又必加被于人為所法
則即其文也此功用之所以廣也
張載曰禮所以持性蓋本出于性持性反本也
禮即天地之德也如顔子者方勉之以非禮勿言非
禮勿動勉勉者勉之以成性也
(臣)按性即天地之性也禮之本出于敬親之性而
人之未成性者更須以禮之齊莊祇肅者持之所
謂協于天地之性是以長久者也孝為天經地義
禮亦為天經地義故曰禮即天地之德也顔子至
明至健即四勿工夫便可至于天地明察勉勉以
此亦猶孝如會子而後可以授經也
朱熹曰禮者天理之節文也所以謂之禮而不謂之理
者有著實處只說理却空去了所以謂之天理之節文
者此理無形影故作禮文畫出一箇天理與人看教有
規矩可以憑據有君臣便有事君之節文有父子便有
事父之節文其他莫不皆然
(臣)按愛親嚴君之心乃天理之自然其中亦自然
無過無不及非待節文之後而後等殺其間也然
而無此凖則遂無可憑據則有至性本自過人而
自外于名教者此禮之所由設也
薛瑄曰程子論恭敬謂聰明睿知皆由此出蓋人能恭
敬則心肅容莊視明聽聰乃可以窮衆理之妙不敬則
志氣昏逸四體放肆雖粗淺之事尚茫然而不察况精
微之理乎又曰惟敬足以神明其德又曰敬則卓然敬
則光明又曰敬則立怠則虛
(臣)按敬者因于嚴者也嚴者生于愛者也夫子作
經則于敬之一字加詳焉此先儒所以有主敬之
學也以敬親言之拜伏擎跪是為敬迹恭在外者
也肅肅悚悚是為敬心敬在内者也敬者禮之本
也居則致其敬無往而弗敬者也心肅容莊者卓
然之象視明聽聰者光明之符神明孝弟非二事
也所謂立于禮也由放肆致昏迷由昏迷愈放肆
怠者日偷之謂也悖德悖禮不在于善故曰虛
胡居仁曰古今聖賢說敬字曰欽曰寅曰恭曰畏曰戒
懼曰戰兢曰齊莊字雖不同其實一也洪範貌曰恭是
外面之敬也至曰恭作肅則心亦敬也内外一致也臨
深履薄形容戒懼之意最切孔子言出門如見大賓使
民如承大祭又畫出一箇敬底樣子出來與人做程子
言整齊嚴肅是入敬處朱子曰畏是敬之正意程子主
一無適是就存主處說謝氏惺惺法是就敬之精明處
說尹氏收斂身心不容毫髮事又以人到神祠致敬為
喻即是孔子見大賓承大祭之意形容得精切朱子敬
齊箴說得全備毫釐有差便流于禪定故朱子有三綱
淪九法斁之戒又曰端莊整肅嚴威儼恪是敬之入頭
處提撕喚醒是敬之接續處主一無適湛然純一是敬
之無間斷處惺惺不昩精神不亂是敬之效驗處
(臣)按古今之言敬者備于是矣然諸儒之言大扺
言其工夫效驗處惟曾子之戰戰兢兢如臨深淵
如履薄冰者乃是夫子因嚴教敬之本旨整齊嚴
肅固是入頭處更須以曾子之臨深履薄者為德
之基則必無流于禪定之弊矣
已上禮之德之至
御定孝經衍義卷四
