欽定四庫全書
御定孝經衍義卷五十九
天子之孝
崇聖學
經籍附
漢成帝河平三年以中祕書頗散亡使謁者陳農求遺
書於天下詔光祿大夫劉向校經𫝊諸子詩賦步兵校
尉任宏校兵書太史令尹咸校數術侍醫李柱國校方
技每一書已向輒條其篇目撮其指意錄而奏之
(臣)按明臣王肻堂曰漢懲秦焚書之敗大收篇籍
廣開獻書之路迄孝武世建藏書之策置寫書之
官由是外有太常太史博士之署内有延閣廣内
祕室之府至成帝時頗有散亡乃使謁者陳農求
遺書於天下詔光祿大夫劉向校經𫝊諸子詩賦
步兵校尉任宏校兵書太史令尹咸校數術侍醫
李國柱校方技會向卒哀帝復使向子歆嗣父之
業歆遂總會羣篇著為七略凡三萬三千九十卷
王莾之末焚燒無遺此焚書而後之一厄也光武
明章好文重經術鴻生鉅儒負帙自遠至者不可
勝算石室蘭臺彌以充積初遷洛陽所載經𫝊二
千餘輛自後撰錄三倍於前董卓移都之際自辟
雍東觀宣明鴻都諸藏典冊文章竟共剖散圖書
縑帛軍人以為帷囊及王允收而西者纔七十餘
乘道路艱遠復棄其半長安之亂一時焚蕩此則
書之二厄也魏氏採綴遺亡藏在三閣祕書郎鄭
默始制中經祕書監荀勗更著新簿分經史子集
為四部甲乙丙丁之目合二萬九千九百四十五
卷惠懷之末京華蕩覆石渠文集靡有孑遺此則
書之三厄也東晉之初漸更鳩聚著作郎李充以
勗舊簿校之其見存者但為三千一十四卷其後
中朝遺書稍流江左宋武入關收其圖籍纔四千
卷赤軸青紙文古字拙宋文帝元嘉八年祕書監
謝靈運造四部目錄凡六萬四千五百八十二卷
元徽初祕書丞王儉又造目錄凢萬五千七百四
卷儉又别撰七志曰經典志諸子志文翰志軍書
志隂陽志術藝志圖譜志齊永明中祕書丞王亮
監謝朏又造書目凡一萬八千一十卷齊末兵火
延燒祕閣經籍遺散梁初祕書監任昉受命於文
德殿内列藏衆書華林園中總集經典凡二萬三
千一百六卷而釋氏不預焉普通中處士阮孝緒
更為七錄曰經典錄記𫝊錄子兵錄文集錄技術
錄佛錄道錄元帝克平侯景收文德殿書及公私
經籍歸於江陵凢七萬餘卷周師入郢咸自焚之
此則書之四厄也魏孝文始都洛陽借書於齊祕
府稍以充實爾朱之亂散落復多北齊遷鄴頗更
摉聚後周定鼎書止八千後稍增至萬卷武帝平
齊先封書府所加舊本纔至五千隋開皇三年祕
書監牛弘表請分遣使人摉討異本每書一卷賞
絹一疋校寫既定卷即歸主於是民間異書往往
間出及平陳後經籍漸多煬帝限寫五十副本分
為三品於東都觀文殿前東西廊屋列以貯之唐
之克隋鄭公盡收圖書命司農小卿宋遵貴載之
以船泝河西上行經砥柱多被湮没十存一二而
已貞觀中魏徵虞世南顔師古繼為祕書監請購
天下書選五品以上子孫工書者為書手繕寫藏
於内庫以宫人掌之明皇時又借民間異本𫝊錄
置修書院於著作院又於大明宫光順門外東都
永福門外皆創集賢書院大府月給蜀郡麻紙五
千番季給上谷墨三百三十六丸歲給河間景城
清河博平四郡兔千五百皮為筆材兩都各聚書
四部以甲乙丙丁為次列經史子集四庫其本有
正有副軸帶帙籤皆異色以别之祿山之亂尺簡
不藏此則書之五厄也元載為相奏以千錢購書
一卷又命拾遺苖發等使江淮括訪至文宗又詔
搜採於是四庫之書復完分藏於十二庫黃巢之
亂存者蓋尠此則書之六厄也五季之亂有國之
君疆土既促日尋干戈而猶汲汲以搜訪遺書為
要務後唐莊宗募獻書及三百卷授以試銜其選
調之官每百卷減一選後漢令凡以三館亡書來
上者計卷帙賜之金帛數多者授以官周世宗於
凡獻書者悉加優賜以誘致之又選常參官三十
人校讐刊正是時諸國分據皆聚典籍而吳蜀為
多宋興之初三館有書萬二千餘卷平蜀又得書
萬三千卷平江南得二萬餘卷始平荆南終并兩
浙皆盡收其圖書而朱載錢弼彭幹等皆詣闕獻
書合千二百二十八卷於是羣書漸備矣太宗時
中外購募有以亡書來上及三百卷當議甄錄酬
奬餘第卷帙之數等級優賜不願送官者借本寫
畢還之藏書之所為崇文院自建隆至大中祥符
著錄總三萬六千二百八十卷八年館閣火移寓
右掖門外謂之崇文外院借大清樓本補寫九年
新作崇文院成時已增募寫書史專事完緝先後
上經史子書二萬七百餘卷詔購求逸書復以書
有繆濫不完始命定其存廢因倣開元四部錄為
崇文總目慶歷初成書凢三萬六百六十九卷然
或相重亦有可取而棄不錄者大觀中祕書何志
同言漢著七略凡為書三萬三千九十卷隋所藏
至三十七萬卷唐開元間八萬九千六百卷慶歷
間嘗命儒臣集四庫為籍名曰崇文總目凡三萬
六百六十九卷慶歷距今未遠也按籍而求之十
纔六七號為全本者不過二萬餘卷而脫簡斷編
亡散缺逸之數浸多謂宜及今有所搜採視舊錄
有未備者頒其名數於天下選文學博雅之士求
訪總錄之外别有異書並借𫝊寫或官給札即其
家𫝊之就加校正上之策府從之政和中校書孫
覿言頃因臣僚建白訪求遺書今累年所得總目
之外凡數百家幾萬餘卷乞詔祕書省官討論撰
次增入總目合為一書從之名曰祕書總目宣和
中祕書省言有詔搜訪士民家藏書籍悉上送官
參校有無募工繕寫藏之御府近與三館參校榮
州助教張頤所進二百二十一卷李東一百六十
二卷皆係闕遺乞加褒賞詔頤賜進士出身東補
迪功郎七年祕書言取索到王闡張宿等家藏書
以三館祕閣書目比對所無者凡六百五十八部
二千四百一十七卷及集省官校勘悉善本比前
後所進書數頗多詔闡補承務郎宿補迪功郎然
自熙寧以來搜訪補緝至宣和盛矣靖康之變散
失莫考今見於著錄往往多非曩時所訪求者凡
一千四百四十三部二萬五千二百五十四卷高
宗渡江書籍散佚獻書有賞或以官故家藏者或
命就錄鬻者悉市之淳熙中祕書少監陳騤等言
中興舘閣藏書前後搜訪部帙漸廣乞倣崇文總
目類次後書目成計見在書四萬四千四百八十
六卷校崇文所載實多一萬三千八百一十七卷
後參三朝所志多八千二百九十卷兩朝所志多
三萬五千九百九十二卷嘉定中以四庫之外書
復充斥詔祕書丞張攀等續書目又得一萬四千
九百四十三卷而太常太史博士之藏諸郡諸路
刻板而未及獻者不與焉蓋自紹興至嘉定承平
百載遺書十出八九著書立言之士又益衆往往
多充祕府紹定辛夘火災書又多闕自是而宋且
不祚矣元立經籍所後更為弘文院又立興文署
以編集經史收掌板刻為職宋元遺書賴以不廢
明太祖克燕首命大將軍收祕書監圖書典籍及
太常法服祭器儀象戶口版籍既又詔求遺書散
民間者永樂移都北平命學士陳循輦文淵閣書
以從購書之官四出所蓄甚富正統六年大學士
楊士奇言文淵閣見貯書籍有祖宗御製文集及
古今經史子集之書自永樂十九年南京取來一
向于左順門北廊收貯未有完整書目近奉旨移
貯文淵閣東閣臣等逐一打點清切編置字號寫
完一本總名曰文淵閣書目合請用廣運之寳鈐
識仍藏於文淵閣永遠備照庶無遺失詔從之然
自是而後閣臣既鮮省覈典籍又多竊取而祕府
書籍往往散逸於民間矣嘉靖中御史徐九臯建
言欲將歷代藝文志書目參對今貯經籍凡有不
備者行令中外士民之家借本送官謄寫原本給
還量優賞賚其有志所不載及近中外文僚山林
碩學記著撰述有禆治理者並令搜採解送禮部
發史館看詳校正藏諸中祕而又乞上于便殿省
閱章奏處分政事暇時賜召見講讀侍從諸臣從
容諏訪辨析經旨詔下禮部議尚書夏言覈奏仰
惟皇上尊敬祖宗右文重道邇者恭建皇史宬尊
藏累朝寳訓實錄并列聖御製文集四書五經性
理等書及脩輯歷代全史誠帝王希世之曠典萬
世不刊之事業也今本官具奏前因具見仰贊聖
謨廣敷文治之意合候命下移文翰林院查祕閣
所貯書籍有無缺遺不備之書備開書目行本部
通行兩京及天下撫按衙門轉行提學官員用心
搜訪凡藝文志所載歷代遺書及本朝名臣碩儒
所著文集凡有補於世教足成一家之言者一體
收採藏貯及奏請召見侍從諸臣亦是仰承皇上
緝熙聖學延見講官以備顧問之意尋得旨書籍
充棟學者不用心亦徒虚名耳苟能以經書躬行
實踐為治有餘裕矣此心不養以正召見亦虚應
也都罷是時上漸廢朝講矣而請不時召見文學
之臣為忤旨故并求遺書亦報罷然不遣博雅專
使而徒行提學官員真虛應耳夫以我朝之盛崇
儒右文超軼前代而購書之詔希闊無聞東閣之
藏蕩析殆盡將使萬世之下有遺議焉恐不可以
為迂闊不切事情之務而忽之也肻堂所述累代
藏書卷帙多少及所以聚散之由甚具其所記書
之六厄本隋牛弘之言五厄但弘上數秦灰而下
不逮唐之祿山黃巢為不同耳以五季享國之促
有土之偏而有購求遺書之君以有明全盛而藏
書散帙購遺之詔無聞此有識之士所深嘆者也
(臣)又竊意購書之功莫大於漢而校書之精莫過
於劉向父子漢所購先王六藝秦所燔焚壁藏口
授不至遂冺者幾希向歆所校諸經師所傳習博
士之所爭辯立於學官𫝊之至今微則先王之遺
文或幾乎熄後世非有滅籍之禍挾書之律徒以
兵火之後延閣祕室之書流𫝊人間耳且夫獻書
者可以得金得官而偽撰者比比然也苟非明理
博識之士從而辨之則所謂數十萬卷之多其中
豈無可棄而反錄可錄而反棄者又如士大夫家
好書苟非其求之甚專聚之甚力則其致之也必
鮮國家非專使訪求而以文書通行外吏虚應故
事則民間孰肻以書來獻者昔魏主珪問博士李
光曰天下何物最善可以益人神智對曰莫若書
籍珪曰書籍凡有幾如何可集對曰自書契以來
世有滋益以至於今不可勝計人主所好何憂不
集善哉言乎人主而好書庶幾於求多聞學古訓
之謂也求之專聚之力充牣乎天祿石渠之藏使
文學侍從之士討論講習其間以備燕閒之顧問
而輔聖學之緝熙豈可以為不切事情之務而忽
之也哉
宋神宗時端明殿學士司馬光上資治通鑑初光約戰
國至秦二世如左氏體為通志以進英宗悅之命續其
事就崇文殿開局許自選官屬得借龍圖天章三館祕
閣書籍給御府筆墨繒帛及御前錢以供果餌以内臣
為承受光遂與劉攽劉恕范祖禹及子康編集帝即位
賜名資治通鑑製序文賜之會光出知永興軍以衰病
乞閒乃差判西京留司御史臺及提舉崇福宫前後六
任聽以書局自隨給之祿秩光於是徧閱舊史旁採小
說抉摘幽隱較計毫釐上起周威烈王二十三年下終
五代凡一千三百六十二年脩成二百九十四卷又略
舉事目年經國緯以備檢尋為目錄三十卷又參考羣
書評其同異俾歸一塗為考異三十卷合三百五十四
卷歷十九年而成至是上之帝諭輔臣曰前代未嘗有
此書過荀悅漢紀遠矣
(臣)按通鑑一書其編緝之也至於十九年之久而
其開局選官所同事則又光所自擇書籍則借之
三館筆札則給自上方雖補外亦以書局自隨祿
秩如故此從來所未嘗有者使當時程期有限則
不能從容暇豫以致其精詳而官屬未備一人之
精力容有未及借書人間萬不逮祕府之備書當
幾易稾而後成而筆札之費或不給官有遷轉便
離書局常俸之外别無餐錢則豈能抉摘幽隱計
較毫釐上下千餘年間經緯燦然若是也若明成
祖之命儒臣纂脩五經四書性理大全頒行兩京
六部及國子監天下郡縣學庶幾於漢之武帝罷
黜百家表章六經之功矣然其采摭去取不能免
于繁冗遺漏由其急於告成其間未能精審宣德
間章丘廣文朱應吉疏於朝言其中去取未當請
下其議于禮部禮部下之天下學校兼采衆說一
斷以理事不果行至今有遺憾焉載考永樂大典
一書成祖命儒臣彙萃祕閣書籍分韻采入以備
檢考供事編輯者三千餘人為卷凡三萬有奇書
成貯之文樓蓋因學士解縉之請也明世宗又甚
愛此書常以一二帙置几案三殿火命左右趣登
文樓出大典甲夜中凡三四𫝊旨得不燬其後又
諭大學士徐階選儒士程道南等百餘人就史館
重錄一部以備不虞而命高拱張居正瞿景淳等
校之論者謂以有明全盛之物力刊本𫝊世非所
不逮而未之議及今其書在内閣書庫當未散失
(臣)愚以為此亦一代之鉅觀也宜選國子監生多
錄副本儒臣校對散置他所如禮部翰林國子監
等衙門各貯一部庶幾可永其𫝊使好古之士亦
有所考焉
以上崇聖學(經籍附)
御定孝經衍義卷五十九
