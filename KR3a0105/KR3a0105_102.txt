欽定四庫全書
御定孝經衍義卷一百
大順之徵
禮記禮運故聖人作則必以天地為本以隂陽為端以
四時為柄以日星為紀月以為量鬼神以為徒五行以
為質禮義以為器人情以為田四靈以為畜
馬氏曰自天地為本推而至於人情以為田其為法
備其為治詳宜有休徵以應之也故終以四靈為畜
然四靈以為畜聖人無意於是蓋在己有以立之在
物者亦順之而不敢逆也
何謂四靈麟鳳龜龍謂之四靈故龍以為畜故魚鮪(音委)
不淰(音審羣隊驚散之貎)鳳以為畜故鳥不獝(音橘驚橘也)麟以為畜
故獸不狘(許月反驚走也)龜以為畜故人情不失
(臣)按註天地以至五行其制作所取象也禮義人
情其政治也四靈者其徵報也聖人仰觀俯察近
取人情隂陽四時日月五行天之經也地之義也
禮義民之行也是即謂至德要道也其所致之
徵報以順天下故也蓋如龍圖龜書鳳凰來儀類
亦不盡在一時所謂畜者亦必不與產物為羣在
苑囿庖厨之間矣記者特以徵君人者之脩德召
祥也故侈言之
父子篤兄弟睦夫婦和家之肥也大臣法小臣廉官職
相序君臣相正國之肥也天子以德為車以樂為御諸
侯以禮相與大夫以法相序士以信相考百姓以睦相
守天下之肥也是謂大順大順者所以養生送死事鬼神
之常也
孔穎達疏曰前雖明國家之順皆局有條目而順理
廣被無所不在此更總說其事一切生死鬼神無不
用順為常也故孔子答孟武伯無違之言曰生事之
以禮死葬之以禮是也養生送死事鬼神無違道之
常也
故事大積焉而不苑(音尹屈結不通之意)並行而不謬細行而不
失深而通茂而有間連而不相及也動而不相害也此
順之至也故明於順然後能守危也
王炎曰此極言大順之理萬幾日來庶事總至其大
積者然也以順處之各有其序可以無苑結矣威福
並用剛柔迭施其並行者然也以順施之各得其宜
可以無錯謬矣一嚬笑之微下之休戚存焉一好惡
之微衆之向背係焉此其細行者然也以順為之可
以無過失矣幽遠謂之深其勢則易隔惟順則其情
必通衆多謂之茂其勢則易雜惟順則其分有間連
則易以相干惟順則異而同不相害也天下之大順
至此極矣惟明於順然後上下相得君臣相安可以
守危蓋居高則勢易危守危則可安於民上也
吳澄曰危者順之反不順則違逆違逆者危道也
(臣)按大順之義莫詳於此一家之肥則一家順矣
一國之肥則一國順矣天下之肥則天下順矣要
不過君臣父子夫婦昆弟之間各得其道而極其
終亦不過養生送死事鬼神之常所謂日用飲食
之近即聖神功化之極者也故事大積以下正極
言順之至而歸之以守危順與危相去不啻莛與
楹而聖王以為其間不容髮出乎此即入乎彼故
不曰不危而曰守危刻刻履危然後能時時處順
也自非然者人主萬幾之衆苑者謬者失於細者
窒碍者雜亂者相及相害者不可勝數也危道也
故守危乃大順之根本而醴泉膏露器車馬圖之
屬特餘事耳
故禮之不同也不豐也不殺也所以持情而合危也故
聖王所以順山者不使居川不使渚者居中原而弗敝
也用水火金木飲食必時合男女頒爵位必當年德用
民必順故無水旱昆蟲之災民無凶饑妖孽之疾
吳澄曰居民之順因於地時物之順因於天昏姻任
使力役之順因於人因天地人以行順道故天地人
之應亦順而天地不生水旱昆蟲之災又不罹凶饑
妖孽之疾凶謂疫癘饑謂荒歉草木等怪為妖飛走
等怪為孽
故天不愛其道地不愛其寳人不愛其情故天降膏露
地出醴泉山出器車河出焉圖鳳凰麒麟皆在郊棷龜
龍在宫沼其餘鳥獸之卵胎皆可俯而闚也則是無故
先王能修禮以達義體信以達順故此順之實也
孔穎達疏曰此以下明天地為至順之主下瑞應也
四時和甘露降是天不愛其道也地不愛其寳者謂
五榖豐醴泉生器車出也人不愛其情者皆盡孝弟
及越裳至也
吳澄曰大順之應如此亦無他故而使之然蓋由先
聖王能修治其禮而達之於禮之義以教天下之人
體實理於心而達之一身之順充而為天下國家之
順之故也
(臣)按禮運之極言瑞應止於此聖王所以順必兼
天地人為說則經所謂則天之明因地之利以順
天下者是也所召之祥亦以德居其至道握其要
則三才之理兩間之氣無所弗順非必如緯書所
云王者有其德則有其瑞也記禮運者以禮為義
之實而以仁為義之本即以為順之體仁孝合一
(臣)前引先儒之說而論之詳矣然則烝烝至性肅
肅悚悚為順之體博愛廣敬為順之用明於順則
不敢惡慢不悖德禮故曰然後能守危危與順相
對猶經言以順則逆也經既云通於神明光於四
海無所不通則醴泉膏露器車馬圖之屬特餘事
耳顧無其德而妄命之與偽為之者實難已故曰
此順之實也
禮器天地之祭宗廟之事父子之道君臣之義倫也
鄭康成註曰倫之言順也
陳澔集說曰王者父事天母事地故天地宗廟父子
君臣四者乃自然之序故曰倫也倫不可紊故順次
之
(臣)按經言天明地察神明彰矣宗廟致敬鬼神著
矣又曰父子之道天性也君臣之義也分之有四
合之則一經兩言順天下一言順民一言教禮順
又引詩言四國順之而其所謂以順則逆者則指
立教之人也故一人之順天下之順也記禮器者
其知經義乎
郊特牲隂陽和而萬物得
孔穎達疏曰和猶合也得謂各得其所也若禮樂由
於天地天地與之和合則萬物得其所也
方慤曰樂由陽來禮由隂作獨隂不生獨陽不成生
成相濟其氣乃和和則萬物不失其性矣
(臣)按此諸侯為賓之禮上文言易以敬也易者和
易敬者嚴敬此乃禮樂之實也不敢惡於人故易
不敢慢於人故敬易以敬所以安上治民移風易
俗者也而陽舒隂慘一闔一闢使萬物各得其所
而天下大順矣記於諸侯為賓之禮而發隂陽和
而萬物得之義者經曰昔者明王之以孝治天下
不敢遺小國之臣而况公侯伯子男乎以是而得
萬國之懽心以至於天下和平災害不生禍亂不
作則禮樂之用於賓主之間而其應至於隂陽和
而萬物得自然之理也
樂記樂至則無怨禮至則不爭揖讓而治天下者禮樂
之謂也
鄭康成註曰至猶達也行也
(臣)按無怨爭者經所謂民用和睦上下無怨也愛
親之愛豈不與天地同和乎敬親之敬豈不與天
地同節乎大樂必易大禮必簡簡易非即經所謂
至德要道乎揖讓而天下治非所以順天下乎不
怨不爭是之謂大順之徵
昔者舜作五絃之琴以歌南風䕫始制樂以賞諸侯
鄭康成註曰䕫欲舜與天下之君共此樂也南風長
養之風也以言父母之長養己其辭未聞也
孔穎達疏曰南風詩名是孝子之詩南風長養萬物
而孝子歌之言已得父母生長如萬物得南風生也
舜有孝行故以此五絃之琴歌南風之詩而教天下
之孝者也此詩今無故鄭註云其辭未聞也䕫是舜
典樂之官欲天下同行舜道故歌此南風以賞諸侯
使海内同孝也鄭言其辭未聞則非凱風之篇也熊
氏以為凱風非矣按聖證論引孔子家語難鄭云昔
者舜彈五絃之琴其辭曰南風之薰兮可以解吾民
之愠兮南風之時兮可以阜吾民之財兮鄭言其辭未
聞失其義也今按馬昭云家語王肅所增非鄭所見
又尸子雜說不可取證正經故言未聞也
(臣)按舜欲以孝治天下而以南風之長養萬物喻
父母之長養已蓋其所託者近而易知欲令衆庶
兆民皆習此歌以感發其孝思故以與諸侯而使
其國之人皆得而歌之故疏言使海内同孝也海
内同孝大順孰過是乎今世所傳南風之辭必非
舜作而衛之凱風蓋七子之自以不得乎親而依
倣舜之古調而作歟孟子論凱風之不怨而卒之
引孔子曰舜其至孝矣五十而慕必孟子之時南
風未亡因七子之凱風而遂及舜之南風也
故樂行而倫清耳目聰明血氣和平移風易俗天下皆
寧
鄭康成註曰言樂用則正人理和隂陽也倫謂人道
也
(臣)按慶源輔廣曰倫清言人之倫理清明而無曖
昧昏亂也自一人之身而言之則耳目聰明血氣
和平自天下之大言之則移風易俗而天下皆寧
樂之功效至此極矣蓋倫清者親義序别倫類皆
清美也耳目聰明則能視於無形聽於無聲血氣
和平則能下氣怡色柔聲婉容也敝惡之風自然
變易昏亂之俗自然改革矣順之至也故天下皆
寧
夫古者天地順而四時當民有德而五穀昌疾疢不作
而無妖祥此之謂大當
陳祥道曰天地以順動則四時不忒是天地順利然
後四時各當其分也民有德人之和也五穀昌天地
之和應之也如此災害不生而無疾疢禍亂不作而
無妖祥合是數者無適不當則三才之理豈得不謂
之大當乎
(臣)按此子夏言作禮樂之本必天下大順而後可
以作禮樂而禮樂之用又足以致天下之大順聖
人豫順以動是以作樂崇德天地順而四時當是
天地如之也民有德五穀昌天下和平之象也陳
氏亦以疾疢不作配經文災害不生無妖祥配經
文禍亂不作此之謂大當此之謂大順之徵也
祭統賢者之祭也必受其福非世所謂福也福者備也
備者百順之名也無所不順者之謂備言内盡於己而
外順於道也忠臣以事其君孝子以事其親其本一也
鄭康成註曰世所謂福者謂受鬼神之祐助也賢者
之所謂福者謂受大順之顯名其本一者言忠孝俱
由順出也
孝者畜也順於道不逆於倫是之謂畜
鄭康成註曰畜者謂順於德教
孔穎達疏曰畜謂畜養謂孝子順於德教不逆於倫
理可以畜養其親故釋孝為畜據援神契庶人之孝
為畜五教不同庶人但取畜養而已不能百事皆順
援神契又云天子之孝曰就諸侯曰度大夫曰譽士
曰究庶人曰畜分之則五總之曰畜皆是畜養但功
有大小耳
(臣)按無所不順之謂備經所謂合萬國之懽心以
事其先王也父子之道君臣之義愛敬之交至也
自天子至於庶人孝無終始而患不及者未之有
也故分之則五總之曰畜要之順於德教而已
春秋西狩獲麟(哀公十有四年)
杜預曰仲尼曰文王既没文不在兹乎此制作之本
意歎曰鳳鳥不至河不出圖吾已矣夫蓋傷時王之
政也麟鳳五靈王者之嘉瑞也今麟出非其時虚其
應而失其歸此聖人所以為感也絶筆於獲麟之一
句者所感而起固所以為終也
胡安國傳曰河出圖洛出書而八卦畫簫韶作春秋
成而鳳麟至事應雖殊其理一也易曰大人者先天
而天弗違後天而奉天時舜孔子先天者也先天而
天弗違志壹之動氣也伏羲氏後天者也後天而奉
天時氣壹之動志也有見乎此則曰文成而麟至無
見乎此者以為妖妄而近誣周南關睢之化王者之
風而麟之趾關睢之應也召南鵲巢之德先公之教
而騶虞鵲巢之應也商王恭然思道帝賚良弼得於
傅巖周公欲以身代其兄植璧秉珪而武王疾愈啓
金縢之策天乃反風出罪已之言熒惑退舍至於勇
夫志士精誠所格上致日星之應下召物產之祥蓋
有之矣况聖人之心感物而動見於行事以遺天下
與來世哉簫韶九奏鳳儀於庭魯史成經麟出於野
亦常理爾
(臣)按廬陵李廉曰感麟而作春秋之說杜氏何氏
程子謝氏吕氏張氏諸家多同絶筆獲麟之說諸
家皆不過以為所感而起因以為終而何氏獨以
為春秋之成文致太平托言太平而瑞應至故就
以麟終焉此其異也文成致祥之說本於范氏而
胡氏因之其意直以為孔子自衛反魯即修春秋
經成道備嘉瑞應焉而以天道終之比於關睢之
應而能事畢矣蓋祖於何休之遺也感麟而作書
成致麟二義皆通雖朱子亦不敢指定然麟之為
孔子而出則其理亦有然者也為孔子而出而孔
子者天下萬世之孔子也獲麟者天下萬世之嘉
瑞而非魯公十四年之嘉瑞也天下萬世之君臣
父子兄弟夫婦朋友之大順之徵而非敬王哀公
之大順之徵也麟為夫子而出特記於春秋耳
不必定為春秋一書夫子曰吾志在春秋行在孝
經則亦可謂孝經為致麟之一節也緯書乃云孔
子以此二經告備於天則是欲神其說而反誣聖
人矣
論語夫子之得邦家者所謂立之斯立道之斯行綏之
斯來動之斯和其生也榮(莫不尊親)其死也哀(如喪考妣)
黃榦曰立之謂制其田里道謂道之以德綏謂撫安
之立之固也動謂鼔舞之道之深也立之道之綏之
動之皆聖人教化之施斯立斯行斯來斯和皆天下
感動之速
(臣)按博愛廣敬孝治之全體大用也夫以愛親之
之心立之綏之則斯立斯來矣以敬親之心道之
動之則斯行斯和矣非至德孰能順民如是乎夫
子於經屢述昔之明聖惜未得於身親見之也四
者蓋大順之治故子貢稱之以擬夫子
中庸天地位焉萬物育焉
(臣)按朱子釋禮運體信以達順曰信是實理順是
和氣體信是致中達順是致和實體此道於身自
然發而中節推之天下而無所不通也無所不通
正用經語此節集註亦用順字蓋朱子亦以天地
位萬物育為順之實也西山真氏有言如洪範所
謂肅乂哲謀聖而雨暘燠寒風之時若應之董仲
舒所謂人君正心以正朝廷正百官正萬民而隂
陽和風雨時諸福之物畢至皆是此理中庸十五
章曰父母其順矣乎二十章言順乎親有道反諸
身不誠不順乎親矣盡人物之性而贊天地之化
育順之至也
子曰父母其順矣乎
(臣)按此夫子讀常棣之詩而贊之如此(詩已入兄弟之道一)
(條)自天子以至於庶人和於妻子宜於兄弟而父
母或不順者未之有也由毛鄭之解詩則於順天
下之義有可通矣毛傳九族會曰和鄭箋王與族
人燕於堂上則后與宗婦燕於房中王之族人傚
王之親親與其妻子自相和好志意合和如琴瑟
相應和於時兄弟既會聚矣其族人非直内和妻
子又和好忻樂之至族人和則得保其家中之大
小毛鄭云爾者蓋以為燕兄弟而賦其實也若以
成王周公言之則夫子所謂父母順者其文武姒
姜在天之靈乎要自妃匹之際而至於宗婦内宗
(同宗之内女嫁於卿大夫)自共父同懷之戚推而廣之同姓宗
族衆而萬邦遠而四海胥被和親之化猶然關睢
麟趾之德意矣當此之時太平刑措嫓美唐虞誠
矣大順之世而夫子以為始可謂之父母順也己
故順逆之徵不在天下而在家庭也
國家將興必有禎祥
(臣)按疏國本有今異曰禎本無今有曰祥何胤云
如國本有雀今有朱雀來是禎也國本無鳳今有
鳳來是祥也許謙曰禎者正也人有善天以符瑞
正告之祥者詳也天欲降以禍福先以吉凶之兆
詳審告語之諸經祥宇亦有兼善不善者亦有專
屬凶咎者此禎祥對妖孽言猶易言吉事有祥書
言作善降之百祥也至誠之道始於事親中於順
民終於順天地萬物故禎祥可必也禎祥者大順
之徵也
舟車所至人力所通天之所覆地之所載日月所照霜
露所隊凡有血氣者(人類也)莫不尊親(尊之為君親之如父母)
(臣)按此亦大順之實也尊親者愛敬之應凡有血氣
者皆資始於父受形於母亦皆資始受形於乾父
坤母故極於所至所通覆載照隊而愛敬之道無
所不通也
詩(商頌烈祖之篇)曰奏(進也)假(格同)無言時靡有争是故君子不賞
而民勸不怒而民威於鈇(莝斫刀也莝音剉)鉞(斧也)
詩(周頌烈文之篇)曰不顯惟德百辟(諸侯)其刑之是故君子篤恭
而天下平
朱熹集註曰篤恭而天下平乃聖人至德淵微自然
之應中庸之極功也
(臣)按賞勸怒威乃聖人之政教孝治天下者所不
廢也烈祖詩所云幾於不肅而成不嚴而治矣淵
微之至德非孝德乎民用和睦上下無怨故烈文
詩言篤恭而天下平也二詩皆為得萬國之歡心
以事其先王四海之内各以其職來祭而作商周
盛王之孝其大順之徵見於頌者可考也
(臣)又按是經之作夫子為脩道立教以降德於衆
庶兆民者究其極尋其源非匹庶閨門抑搔痾癢
循飾盥潄之事故其功效之遠感應之神亦非幽
通竹筍冥致江魚之細微者也蓋宇宙順逆之機
緘生民理亂之根柢係之矣以人心之一順一逆
而分世道之一理一亂其為默運而潛移之非有
他術亦曰孝而已矣孩提知愛稍長知敬五等之
人未之或殊故博愛廣敬順天下之事為也盡愛
盡敬順天下之主宰也和睦無怨災害不生禍亂
不作順天下之氣象也諸侯賓服卿大夫師濟交
讓士慎修職業庶人耕鑿飲食順之質也隆禮盛
樂郊壇明堂降神格祗鬼享時思純嘏介休洊臻
叠告順之文也夫子追維昔者稱𫐠聖明為經發
端蓋亦有志未逮之辭乎虞夏之交成康之際大
順之時矣祗載允若永世嗣服之孝醖釀委積而
成焉者也曠古以來於斯為盛若後世史書所載
禎祥之記蓋未足深信惟六經之言無可疑者(臣)
是以錄大順之徵而止于經也
以上大順之徵
御定孝經衍義卷一百
