欽定四庫全書
御定孝經衍義卷九十六
庶人之孝
愛親
左傳趙宣子(盾)田於首山舍于翳桑(桑之多隂翳者)見靈輒餓
問其病曰不食三日矣食之舍其半問之曰宦三年矣
未知母之存否今近焉請以遣之使盡之而為之簞食
與肉寘之槖以與之既而與為公介(晉靈公伏甲攻盾)倒戟以
禦公徒而免之問何故對曰翳桑之餓人也問其名居
不告而退遂自亡(宣公二年)
(臣)按輒本晉人三年於外至是而歸矣已近其家
而病不能行也食之舍半其念母豈不勤哉寘槖
之賜母子俱感是以有倒戟之報也
史記刺客列傳聶政者軹深井里人也殺人避仇與母
姊如齊以屠為事嚴仲子與韓相俠累有隙求人可以
報俠累者或言聶政勇敢士也避仇隠于屠者之間嚴
仲子至門請數反然後具酒自暢(當作觴)聶政母前酒酣
嚴仲子奉黃金百鎰前為聶政母壽聶政驚怪其厚固
謝嚴仲子嚴仲子固進而聶政謝曰臣幸有老母家貧
客遊以為屠狗可以旦夕得甘毳以養親親供養備不
敢當仲子之賜嚴仲子辟人因為聶政言曰臣有仇而
行遊諸侯衆矣竊聞足下義甚高故進百金者將用為
夫人粗糲之費得以交足下之驩豈敢以有求望耶聶
政曰臣所以降志辱身居市井屠者徒幸以養老母老
母在政未敢以身許人也久之聶政母死既以葬除服
聶政曰嗟乎老母今以天年終政將為知己用乃遂西
至濮陽見嚴仲子仗劒至韓刺殺俠累
(臣)按刺客至抗暴也尚知愛其母合于禮之所謂
父母存不許友以死者也
鍾離意遷堂邑令縣人防廣為父報讎繫獄其母病死
廣哭泣不食意憐傷之乃聽廣歸家使得殯殮丞掾皆
爭意曰罪自我歸義不累下遂遣之廣斂母訖果還入
獄意密以狀聞廣竟得以减死論
(臣)按防廣之孝賴意以全在意則為錫類在廣則
至愛結心矣
晉王談父為鄰人竇度所殺談隂有復讎志而懼為度
所疑寸刃不畜日夜伺度未得至年十八乃密市利鍤
陽若耕鉏者度常乘船出入經一橋下談伺度行還伏
草中度既過談于橋上以鍤斸之應手而死太守孔巖
義其孝勇列上宥之
吳逵吳興人也經荒飢疾疫合門死者十有三人逵時
亦病篤其喪皆鄰里以蓆裹而埋之逵夫婦既存家極
貧窮冬無衣被晝則傭賃夜燒磚甓晝夜在山未嘗休
止遇毒蛇猛獸輒為之下道期年成七墓十三棺時有
&KR0608;贈一無所受太守張崇義之以羔雁之禮禮焉卒於
家
夏統幼孤貧養親以孝聞睦于兄弟每採梠求食星行
夜歸或至海邊拘螊&KR1209;以資養
吳猛少有孝行夏日常手不驅蚊懼其去已而噬親也
南史劉瑜七歲喪父事母至孝年五十二喪母三年不
進鹽酪號泣晝夜不絶聲勤身力以營葬事服除二十
餘年布衣蔬食言輒流涕常居墓側未嘗暫違
陳遺少為郡吏母好食鍋底飯遺在役恒帶一囊每煮
食輒錄其焦以遺母後孫恩亂聚得數升恒帶自隨以
此得活母晝夜泣涕目為失明耳無所聞遺還入戶再
拜號咽母豁然即明
張楚母病命在屬纊祈禱苦至燒指自誓精誠感悟疾
時得愈
丘傑十四遭喪以熟菜有味不嘗于口歲餘忽夢見母
曰死止是分别耳何事乃爾荼苦汝噉生菜遇蝦蟇毒
靈牀前有藥三丸可取服之傑驚起果得甌甌中有藥
服之下科斗子數升丘氏世寶此甌
王彭家貧力弱無以營葬兄弟二人晝則傭力夜則號
感鄉里並哀之乃各出夫力助作塼塼須水而天旱穿
井數十丈泉不出墓處去淮五里荷擔遠汲困而不周
彭號天自訴如此積日一旦大霧霧歇塼竈前忽生泉
水鄉鄰助之者並嗟神異葬畢水便自竭
許昭先父母皆老病家無僮役竭力致養甘旨必從宗
黨嘉其孝行
余齊人少有孝行為邑書吏父殖在家病亡信未至齊
人謂人曰比肉痛心煩有如割截居常惶駭必有異故
信尋至以父病報之四百餘里一日而至至門方知父
死號踊慟絶良久乃甦問父所遺言母曰汝父臨終恨
不見汝齊人即曰相見何難於是號呌殯所須臾遂絶
有司奏改其里為孝義里賜其母穀百斛
崔懷順父邪利為魏所獲懷順與妻房氏篤愛聞父見
獲即日遣妻布衣蔬食如居喪禮歲時北向流涕邪利
後仕魏書戒懷順不許如此懷順得書更號泣淮北入
魏懷順因歸北至代都而邪利己卒懷順絶而復甦載
喪還青州徒跣冰雪土氣寒酷而手足不傷時人以為
孝感
王虚之十三喪母三十三喪父二十五年鹽酢不入口
病疾着牀忽有一人來問疾謂之曰君病尋差俄而不
見病果尋差庭中楊梅樹隆冬三實又每夜所居有光
如燭墓上橘樹一冬再實時人以為孝感所致時又有
顧昌衍江柔之江軻並以篤孝知名
蕭叡明母病風積年沉卧叡明晝夜祈禱時寒下淚為
之冰如筯額上叩頭血亦冰不流忽有人以小石函授
之此療夫人病叡明跪受之忽不見以函奉母函中惟
有三寸絹丹書為日月字母服之即平復時又有鮮于
文宗年七歲喪父父以種芋時亡至明年芋時對芋嗚
咽如此終身
公孫僧遠居父喪至孝事母及伯父甚謹年饑僧遠省
飱減食以養母
韓係伯事父母孝謹
孫淡事母至孝母疾不眠食以差為期母哀之後有疾
不使知也
華寶(晉陵無錫人)父豪戍長安寶年八歲臨别謂寶曰須我
還當為汝上頭長安陷寶年至七十不婚冠或問之寶
號慟彌日不忍答也同郡薛天生母遭艱菜食天生亦
菜食母未免喪而死天生終身不食魚肉又同郡劉懷
義與弟懷則年十歲遭父喪不衣絮帛不食鹽菜並表
門閭
解叔謙母有疾叔謙夜于庭中稽顙祈福聞空中語曰
此病得丁公藤為酒便差即訪醫及本草注皆無識者
乃求訪至宜都郡遥見山中一老公伐木問其所用答
曰此丁公藤療風尤驗叔謙便拜伏流涕具言來意此
公愴然以四段與之并示以漬酒法叔謙受之顧視此
人不復知處依法為酒母病即瘥時又有宗元卿庾震
朱文濟匡昕魯康祚謝昌㝢皆有素履而叔謙尤高元
卿有至行蚤孤為祖母所養祖母病元卿在遠輒心痛
大病則大痛小病則小痛以此為常鄉里號曰宗曾子
滕曇恭年五歲母楊氏患熱思食寒瓜土俗所不産曇
恭歴訪不能得銜悲哀切俄遇一桑門問其故曇恭具
以告桑門曰我有兩瓜分一相遺還以與母舉室驚異
尋訪桑門莫知所在及父母卒曇恭並水漿不入口者
旬日感慟嘔血絶而復甦隆冬不著繭絮蔬食終身每
至忌日思慕不自堪晝夜哀慟人號為滕曾子時有徐
普濟者居喪未葬而鄰家火起延及其舍普濟號慟伏
棺上以身蔽火鄰人往救之焚炙已悶絶累日方甦
韓靈敏早孤與兄靈珍並有孝性母尋又亡家貧無以
營葬兄弟共種瓜朝採瓜子暮生已復遂辦凶事
張景仁父為同縣韋法所殺景仁時年八歲及長志在
復仇遇法于公田渚手斬其首以祭父墓事竟詣縣自
縳乞依刑法時簡文在鎮乃下教褒美原其罪下屬長
蠲其一戶租調以旌孝行
賈恩少有志行母亡居喪過禮未葬為鄰火所逼恩及
妻柏氏號哭奔救鄰近赴助棺櫬得免恩及柏俱燒死
有司奏改其里為孝義里
張昭字德明幼有至性父患消渴嗜鮮魚昭乃身自結
網捕魚以供朝夕弟乾亦有至性及父卒兄弟並不衣
綿帛不食鹽酢日惟食一升麥屑粥每一感慟必致歐
血鄰里聞之皆為涕泣父服未終母陸氏又卒兄弟遂
六年哀毁形容骨立家貧未得大葬遂布衣蔬食十有
餘年杜門不出屏絶人事
王知元居家以孝聞及丁憂哀毁而卒詔改所居青苦
里為孝家里
剡縣小兒年八歲與母俱得赤斑病母死家人以小兒
猶惡不令其知小兒疑之問云母嘗數問我病昨來覺
聲羸今不復問何也因下牀扶匐至母尸側頓絶而死
鄉鄰告之縣令宗善才求表廬事竟不行
北史樊遜祖琰父衡竝無官宦而衡性至孝喪父負土
成墳植柏方數十畝朝夕號慕
楊引三歲喪父為叔所養母年九十二終引年七十五
哀毁過禮三年服畢恨不識父追服斬衰食粥粗服誓
終身命經十三年哀慕不改郡縣州閭三百餘人上狀
稱美有司奏宜旌賞復其一門
長孫慮母因飲酒其父真呵叱之誤以杖擊便即致死
真為縣囚執處以重坐慮列辭上書云父母忿爭本無
餘惡直以謬誤一朝横禍今母喪未殯父命旦夕慮兄
弟五人並沖幼慮身居長今年十五有一女弟向始四
歲更相鞠養不能保全父若就刑交墜溝壑乞以身代
老父命使嬰弱衆孤得蒙存立尚書奏云慮于父為孝
子于弟為仁兄尋情究狀特可矜感孝文帝詔特恕其
父死罪以從遠流
孫益德其母為人所害益德童幼為母復仇還家哭于
殯以待縣官孝文文明太后以其幼而孝決又不逃罪
特免之
董洛生居父喪過禮詔遣秘書中散温紹伯奉璽書慰
之令自抑割以全孝道又詔其宗親使相喻奬勿令有
滅性之譏
吳悉達兄弟三人年並幼小父母為仇所殺四時號慕
悲感鄉鄰及長報仇避地永安昆弟同居四十餘載閨
門和睦讓逸競勞鄉里五百餘人詣州稱頌焉刺史以
悉達兄弟行著鄉里版贈悉達父渤海太守悉達後欲
改葬亡失墳墓推尋弗獲號哭之聲晝夜不止呌訴神
祗忽于悉達足下地陷得父銘記因遷葬曾祖以下三
世九喪傾盡資業不假于人哀感毁瘁有過初喪有司
奏聞標閭復役以彰孝義時有齊州人崔承宗其父于
宋世仕漢中母喪因殯彼後青徐歸魏遂為隔絶承宗
性至孝萬里投險偷路負喪還京師黃門侍郎孫惠蔚
聞之曰吾于斯人見廉范之情矣於是弔贈盡禮如舊
相識
王續生遭繼母憂居喪杖而後起及終禮制鬢髮墮落
形體枯瘁有司奏聞宣武詔標旌門閭甄其徭役
李顯達父喪水漿不入口七日鬢髮墮落形體枯瘁
倉跋喪母水漿不入口五日吐血數升居憂毁瘠見稱
州里有司奏聞孝武詔標門閭
張昇喪父飲水絶鹽哀毁過度形骸枯瘁骨立而已髮
落殆盡聲聞鄉里盜賊不侵其閭州表以聞標其門閭
荆可性質樸容止有異于人能苦身勤力供養其母隨
時甘旨終無匱乏母喪水漿不入口三日悲號擗踊絶
而復甦者數四葬母之後遂廬于墓側晝夜悲哭負土
成墳蓬髮不櫛萊食飲水而已然可家舊墓塋域極大
榛蕪至深去家十餘里而可獨宿其中與禽獸雜處哀
感遠近邑里稱之可鄉人以可孝行足以勵風俗乃上
言焉周文令州縣表異之及服終之後猶若居喪大冢
宰晉公護聞可孝特引見焉護亦至孝其母閻氏沒于
敵境不測存亡每見可自傷久乖膝下而重可至性可
卒後護猶思其純孝收可妻子于京城恒給其衣食
秦族祖白父雚竝有至性聞于閭里族性至孝事親竭
力及父喪哀毁過禮每一慟哭酸感行路既以母在恒
抑割哀情以慰其母意四時珍羞未嘗匱乏與弟榮先
復相友愛尋而其母又沒哭泣無時唯飲水食菜而已
終喪之後猶蔬食不入房室二十許年邑人王元達等
七十餘人上其狀有詔表其門閭榮先亦至孝遭父喪
遂以毁卒邑里記其孝行周文嘉之乃下詔褒美
皇甫遐性純至少喪父事母以孝聞後遭母喪乃廬于
墓側負土為墳曉夕勤力未嘗暫停積以歲年墳高數
丈周迥五十餘步食粥枕土櫛風沐雨形容枯悴家人
不識當其營墓之初乃有鴟鳥各一徘徊悲鳴不離墓
側若助遐者經月餘日乃去遠近聞其至孝競以米麪
遺之遐皆不受郡表上其狀有詔旌異之
張元性謙謹有孝行祖卧疾再周元恒隨祖所食多少
衣冠不解旦夕扶持及祖沒號跳絶而復甦隨其父水
漿不入口三日縣博士楊軌等二百餘人上其狀有詔
表其門閭
田翼養母以孝聞其後母卧疾歲餘翼親易燥濕母食
則食母不食則不食母患暴痢翼謂中毒遂親嘗穢惡
母終翼一慟而絶妻亦不勝哀而死鄉人共厚葬之
鈕因性至孝子士雄少質直孝友喪父廬于墓側負土
成墳其庭前有槐樹先甚鬱茂及士雄居喪樹遂枯死
服闋還宅死槐復榮隋文帝聞之歎其父子至孝下詔
褒揚號其里為累德里
劉仕儁性至孝丁母喪絶而復蘇者數矣勺飲不入口
者七日廬于墓側負土成墳列植松柏虎狼馴擾為之
取食隋文帝表其門閭
華秋幼喪父事母以孝聞家貧傭賃為養其母患疾秋
容貌毁瘁鬢鬚盡改母終遂絶櫛沐髮盡禿落廬于墓
側負土成墳有人欲助之者秋輒拜而止之郡縣大獵
有一兔逐之奔入秋廬中匿秋膝下獵人至廬所異而
免之自爾此兔常宿廬中馴其左右郡縣嘉其孝感具
以狀聞降使勞問而表其門閭後羣盜起常往來廬之
左右咸相誡曰勿犯孝子鄉賴秋全者甚衆
唐張士巖父病藥須鯉魚冬月冰合有獺銜魚至前得
以供父父遂愈母病癰士巖吮血父亡廬墓有虎狼依
之
焦懷肅母病每嘗其唾若味異輒悲號幾絶母終水漿
不入口五日負土成墳廬守日一食杖然後起繼母沒
亦如之
張進昭母患狐刺左手墮而終及殯進昭截左腕廬于
墓
張志寬居父喪而毁州里稱之王君廓兵略地不暴其
閭倚全者百許姓後為里正忽詣縣稱母疾求急令問
狀對曰母有疾志寬輒病是以知之令謂其妄繫于獄
馳驗如言乃慰遣之母終負土成墳手蒔松柏高祖遣
使者就弔拜員外散騎常侍賜物四十段表其閭
王少元父隋末死亂兵遺腹生少元甫十歲問父所在
即哀泣求尸時野中白骨覆壓或曰以子血漬而滲者
父胔也少元鑱膚閱旬而獲遂以葬創甚彌年乃興貞
觀中州言狀拜徐王府參軍
程袁師母病十旬不褫帶藥不嘗不進代弟戍洛州母
終聞訃日走二百里因負土築墳號癯人不復識改葬
曾祖以來閱二十年乃畢常有白猴黃蛇馴墓左每哭
羣鳥鳴翔
梁文貞少從軍守邊逮還親已亡自傷不得養即穿壙
為門晨夕汎掃廬墓左喑默三十年家人有所問畫文
以對會官改新道出文貞廬前行旅見之皆為流涕有
甘露降塋木白兔馴擾縣令刊石紀之刺史表文貞孝
絶倫詔付史官
張琇父審素為雋州都督有陳纂仁者誣其冒戰級私
庸兵明皇詔監察御史楊汪即按纂仁復告審素與總
管董堂禮謀反汪遂當審素實反斬之沒其家琇與兄
瑝尚幼徙嶺南久之逃還汪更名萬頃瑝時年十三琇
少二歲夜狙萬頃于魏王池瑝斫其馬萬頃驚不及鬭
為琇所殺條所以殺萬頃狀繫于斧奔江南將殺構父
罪者然後詣有司吏捕以聞張九齡等稱其孝烈宜貸
死裴耀卿等陳不可帝亦謂孝子者義不顧命殺之可
成其志赦之則虧律凡為子孰不願孝轉相仇殺遂無
已時卒用耀卿議臨刑賜食瑝不能進琇色自若曰下
見先人復何恨人莫不閔之太宗時有王君操父隋末
為鄉人李君則所殺亡命去時君操尚幼至貞觀時朝
代更易而君操窶孤仇家無所憚詣州自言君操密挾
刃殺之剔其心肝噉立盡趨告刺史曰父死凶手歴二
十年不克報乃今刷憤願歸死有司州上狀帝為貸死
高宗時趙師舉父為人殺師舉幼母改嫁仇家不疑師
舉長為人傭夜讀書久之手殺仇人詣官自陳帝原之
永徽初同蹄智壽父為族人所害智壽與弟智爽候諸
塗擊殺之相率歸有司爭為首有司不能決者三年或
言弟始謀乃論死臨刑曰讎已報死不恨智壽自投地
委頓身無完膚䑛智爽血盡乃己見者傷之武后時下
邽人徐元慶父爽為縣尉趙師韞所殺元慶變姓名為
驛家保久之師韞以御史舍亭下元慶手殺之自囚詣
官后欲赦死從左拾遺陳子昂議正國典寘之以刑然
後旌閭墓後柳宗元駁之憲宗時余安常父叔皆為里
人謝全所殺安常八歲已能謀復仇十有七年卒殺全
抵死又梁悅父為秦果所殺悅殺仇詣縣請罪詔曰在
禮父讎不同天而法殺人必死二說異焉下尚書省議
韓愈以為復讎之名雖同而其事各異殺之與赦不可
一宜定其制有復父讎者事發具其事下尚書省集議
酌處有詔以悅申冤請罪詣公門流循州穆宗世康買
得年十四父憲責錢于張莅莅醉拉憲危死買得以莅
趫悍度救不足解則舉鍤擊其首三日莅死刑部侍郎
孫革建言買得救父難不為暴度不解而擊不為凶先
王制刑必先父子之親春秋原心定罪周書諸罰有權
買得孝性天至宜賜矜宥有詔減死
許法慎甫三歲時母病不飲乳慘慘有憂色或以珍餌
詭悅之輒不食還以進母後親喪常廬于塋有甘露降
嘉禾靈芝木連理白兔之祥天寳中表異其閭
陳饒奴年十二親併亡窶弱居喪又歲饑或教其分弟
妹可全性命饒奴流涕身丐訴相全養刺史李復異之
給資儲署其門曰孝友童子
王博武會昌中侍母至廣州及沙涌口暴風溺死博武
自投于水節度使盧貞俾吏沈罟獲二屍焉乃葬之表
其墓曰孝子墓
章全益少孤為兄全啟所鞠母病全啟刲股膳母而愈
及全啟亡全益服斬衰斷手一指以報不畜妻僮僕處
一室賣藥自業居成都四十年號章孝子卒年九十八
潘師正少喪母廬墓以孝聞事王遠知為道士
宋李璘晉開運末有陳友者乘亂殺璘父及家屬三人
乾德初璘隸殿前散祗候友為軍小校相遇于京師璘
手刃殺友不遁去自言復父讎太祖壯而釋之
甄婆兒母劉與同里人董知政忿競知政擊殺劉氏婆
兒始十歲後數年稍長大悲泣曰大讎不報何用生為
袖斧往見知政斫其腦殺之太宗嘉其能復母讎特貸
焉
劉孝忠母病經三年孝忠割股肉斷左乳以食母母病
心痛劇孝忠然火掌中代母受痛母尋愈後數歲母死
孝忠傭為富家奴得錢以葬
羅居通母死廬墓三年有甘露降墳樹芝草生其旁
黃德輿大中祥符初葬父母負土成墳甘泉涌其側
邢神留父超逋官租里胥督租與超鬭超毆里胥死神
留年十六詣吏求代父死縣以聞特詔減死
沈正父端拱初為屯田院衙官凶暴無賴使酒毆平人
死正中塗見父恐慴述其故正即號呼就毆其屍巡警
者捕送官獄具怡然就死聞者悲之
陳偘五世同居事母至孝
郭琮幼喪父事母極恭順娶妻有子移居母室凡母之
所欲必親奉之居常不過中食絶飲酒茹葷者三十年
以祈母壽母年百歲耳目不衰飲食不減鄉里異之母
無疾而終琮哀號幾滅性
李瓊以鬻繒為業事母孝夜常十餘起省母母喜食時
新瓊百方求市得必十倍酬其直
朱泰湖州武康人家貧鬻薪養母常適數十里外易甘
旨以奉母泰服食麤糲戒妻子常候母色一日雞初鳴
入山及明憩于山足遇虎搏攫負之而去泰尚瞑眩行
百餘步忽稍醒厲聲曰虎為暴食我所恨母無託爾虎
忽棄泰于地走不顧如人疾驅狀泰匍匐而歸母扶持
以泣泰亦彊舉動不踰月如故鄉里聞其孝感率金帛
遺之里人目為朱虎殘
陳思道江隂人喪父事母兄以孝悌聞鬻醯市側以給
晨夕母病思道衣不解帶者數月雙目瘡爛飲食隨母
多少母喪水漿不入口七日既葬裒鬻醯之利得錢十
萬奉其兄結廬墓側日夜悲慟其妻時攜兒女詣之拒
不與見
劉斌定州人父加友端拱中為從弟志元所殺斌兄弟
尚幼從母改適人母嘗戒之曰爾等長必復父仇景德
中斌兄弟挾刃伺志元于道刺之不得即詣吏自陳州
具獄上請詔志元黥而配隸汝州釋斌等罪
龐天祐江陵人父疾割股肉食之疾愈又復病目喪明
天祐號泣祈天䑛之父年八十餘大中祥符四年卒天
祐負土成墳結廬其側晝夜號不絶聲
李玭大名宗城人性篤孝力耕以事母母卒讓田與其
弟堅遂廬于葬所晝夜號泣負土築墳高丈餘又以二
代及諸族父母藳葬者盡禮築之凡三年成六墳皆丈
餘不食肉衣帛不預人事皇皇然唯恐築之不及墳成
復留守墳三年常令兄之子賣藥以自給年六十餘足
未嘗入縣門鄉人目為李孝子
侯義應天府楚丘人貧無産傭田以事母里人有葬其
親而遽返者義母過其冢泣謂義曰我死其若是乎義
乃感激自誓而不欲言但慰其母曰勿悲義必不爾咸
平中母卒義力自辦葬不掩墳壙晝則負土築墳夜則
慟哭柩側妻子困匱不給田主曹氏哀憐之資以餱糧
支漸資陽人年七十持母喪既葬廬墓側負土成墳蓬
首垢面三時號泣哀毁瘠甚白蛇貍兔擾其旁白雀白
烏日集于壠木五色雀至萬餘回翔悲鳴若助哀者鄉
人句文鼎自娶婦即與父母離居覩漸至行深自按責
號慟而歸孝養盡至鄉閭觀感而化者甚衆
鄧宗古簡州陽安人父死自培土為墳廬其側晨夕號
慟甘露降于墓木里中號為鄧孝子
沈宣汝州梁人母亡既葬不塞墓門三十有六月晝負
土夜拊棺而卧為墳廣百尺
趙伯深父子佪宣和問為棣州兵官屬會兵動燕雲子
佪被檄往塞上伯深時尚幼與其母張留居棣州既而
金人渡河伯深母子相失子佪亦隔絶建炎二年始得
南歸子佪卒伯深訪尋其母二十餘年一旦聞在瀘南
伯深徒步入蜀間關累年紹興二十一年乃得其母相
持號泣哀感行路曾慥在䕫州時詩以美其孝
李籌吉水人與弟衡生同乳二歲喪母十歲喪父兄弟
每以不逮事親為恨政和中改葬其母于楊山負土成
墳廬于墓側未幾廬所産木一本兩榦高丈許復合于
一至其末乃分兩榦五枝鄉人以為瑞有揚芾者亦同
縣人性至孝歸必市酒肉以奉二親未嘗及妻子紹興
五年大饑為親負米百里外遇盜奪之不與盜欲兵之
芾慟曰吾為親負米不食三日矣幸哀我盜義而釋之
申世寧信州鉛山人紹興六年潘達兵襲鉛山父愈年
七十未及出戶遇賊賊意其有藏金欲殺之世寧年未
冠亟引頭願代父死賊感其孝兩全之
王珠吉州龍泉人以孝謹聞建炎間居父憂芝數本生
墓側倒植竹以為杙復生枝葉紹興間再罹母喪復有
雙竹靈芝之祥
金世宗時有伊喇余里也者契丹人也有一妻一妾妻
之子六妾之子四妻死其六子廬墓下更宿守之妾之
子皆曰是嫡母也我輩獨不當守墳墓乎于是亦更宿
焉三歲如一上因獵過而問之賜錢五百萬仍令縣官
積錢于市以示縣民然後給之以為孝子之勸
陳顔衞州汲縣人世業農父光宋季擢武舉第調壽陽
尉未赴值金兵取汴光病圍城中顔間關渡河往省其
母因扶疾北歸光家奴謀良不可誣告光與賊殺人光
繫獄榜掠不勝因自誣服顔詣郡請代父死太守哀之
不敢決適帥臣至郡以其狀白帥曰此真孝子也遂併
釋之天會七年詔旌表其門閭
劉政治州人性篤孝母老喪明政每以舌䑛母目逾旬
母能視物母疾晝夜侍側衣不解帶刲股肉啖之者再
三母死負土起墳鄉鄰欲佐其勞政謝之葬之日飛鳥
哀鳴翔集丘木間廬于墓側者三年
元王閏父素多貲既老盡廢之不甘淡薄每食必須魚
肉閏朝夕勤苦入市營奉無闕父性復乖戾閏左右承
順甚得其歡心父常卧疾夜燃常明燈室中火延籬壁
間閏聞驚起馳救烟燄蔽寢閏突入解衣蒙父抱而出
肌體灼爛而父無少傷
郭道卿四世祖義重至孝宋紹興間詔旌之鄉里為立
孝子祠至元初盜起居人竄匿道卿與弟佐卿獨守孝
子祠不忍去遂俱被執兄弟爭請代死盜相顧曰汝孝
門兄弟若此吾何忍害兩釋之道卿嘗病疝危甚子廷
煒憂瘁扶護一夕髮盡白
郭古爾古父寧為欽察先鋒使首領官戍大良平宋將史
太尉來攻夜陷大良平寧全家被俘史將殺寧古爾古年
五歲告史曰勿殺我父當殺我史驚問寧曰是兒幾歲
耶寧曰五歲史曰五歲兒能為是言吾當全汝家即以
騎送寧等往合州道遇國兵騎驚散寧家俱得還御史
以聞命旌之
孔全居父成喪盡哀廬墓左負土為墳日六十肩風雨
有虧俟霽則補之三年起墳廣一畝高三丈餘
張子䕫父喪每夜半以背負土肘膝行地匍匐至葬所
篩細土為墳
陳乞兒年九歲母喪哀毁親負土為墳高一丈廣六十
步人憫其幼欲助之則泣拜而辭
胡光遠母喪廬墓一夕夢母欲食魚晨起號天將求魚
以祭見生魚五尾列墓前俱有嚙痕鄰里驚異方共聚
觀有獺出草中浮水去衆知是獺所獻以狀聞于官表
其閭
龐遵母病腫三年不能起忽思食魚遵求于市不得歸
途嘆恨忽有鯉躍入其舟作炙以獻母悅病瘥
陳韶孫番禺人父瀏以罪流肇州韶孫年十歲不忍父
遠謫朝夕號泣願從父不能奪遂與俱往䟦涉萬里不
憚勞苦道遇遼陽平章托爾楚見而憫焉語之曰天子寬
仁罰不及嗣邊地苦寒非汝所堪吾返汝故鄉汝願之
乎韶孫曰既不能以身代父當死生以之歸非所願也
托爾楚驚異以錢賞之瀏死韶孫哀慟見者皆為之泣下
肇州百戶府以聞命還鄉里仍旌異之
羊仁廬江人至元初阿珠兵南下仁家為所掠父被殺
母及兄弟皆散去仁年七歲賣為汴人李子安家奴力
作二十餘年子安憐之縱為良仁蹤跡得母于穎州蒙
古軍塔海家兄于睢州蒙古軍約尼家弟于邯鄲連大
家皆為役尚無恙乃徧懇親故貸得鈔百錠歴詣諸家
求贖之經營百計更六年乃得遂大小二十餘口復聚
居為良孝友甚篤鄉里美之
趙一德新建人元兵南伐被俘至燕為鄭留守家奴歴
事三世號忠幹至大元年一德拜請于其主鄭阿爾斯蘭
及其母澤國太夫人曰一德自去父母得全生依門下
者三十餘年矣故鄉萬里未獲歸省雖思慕刻骨未嘗
敢言今父母已老脫有不幸則永為天地間罪人矣因
伏地涕泣不能起阿爾斯蘭母子皆感動許之歸期一歲
而返一德至家父兄已没惟母在年八十餘一德卜地
葬二柩畢欲少留事母懼得罪如期還燕阿爾斯蘭母子
嘆曰彼賤隸乃能是吾可不成其孝乎即裂劵縱為良
一德將辭歸會阿爾斯蘭以冤被誅詔簿錄其家羣奴各
亡去一德獨奮曰主家有難吾忍同路人耶即留不去
詣中書訴枉狀得昭雪還其故籍太夫人勞一德曰疾
風勁草于汝見之何以報汝因分美田廬遺之一德謝
曰非有利于是也重哀吾主無罪而受戮故留以報主
今老母八十餘得歸侍養主之賜己厚矣何以田廬為
遂不受而去
王薦性孝父嘗疾甚薦夜禱于天願減已年益父壽父
絶而復甦告其友曰適有神人黃衣紅帕首恍惚語我
曰汝子孝上帝命錫汝十二齡疾遂愈後果十二年而
卒母沈氏病渴語薦曰得瓜以啖我渴可止時冬月求
于鄉不得行至深奥嶺值大雪薦避雪樹下思母病仰
天而哭忽見巖石間青蔓離披有二瓜焉因摘歸奉母
母食之渴頓止
郭全幼喪母哀戚如成人及壯父庭玉又卒居廬三載
啜粥面墨事繼母唐古氏甚孝唐古氏生四子皆幼全
躬耕以養既長娶婦各求分財異居全不能止凡田廬
器物悉自取朽弊者奉唐古氏以居甘旨無乏唐古氏
卒全年六十餘哀痛毁瘠廬其墓終喪
尹莘至治初遊學京師忽夢母疾心怪之馳歸母已亡
居廬蔬食哀毁骨立每雞鳴而起手治祭饌詣墓所哭
奠之風雪不廢父輔臣嘗病疫莘侍奉湯藥衣不解帶
嘗其糞以騐差劇夜則禱于天曰莘母亡不能見父病
不能治為人子若此何以自立於世願死以代父命數
日愈鄉里嗟異之
劉通家貧業農母卜氏好聲樂每眩伎者以簫鼔至門
必令娱侍或自歌舞以悅母心卜氏目失明通誓斷酒
肉禱之三十年不懈卜氏年八十五忽復明
張恭以兵部符署鷹房府案牘親老辭歸侍養墾理先
墓身負水灌松柏父喪過哀侍母馮氏尤謹歲凶恭夫
婦采野菜為食而營奉甘旨無乏母有疾恭手除溷穢
喂哺飲食且嘗糞以驗疾勢天歷初西兵至河南居民
悉竄恭守視母病項中一劒不去母驚悸而歿恭居喪
盡禮人稱孝焉
王庸事母李氏以孝聞母有疾庸夜禱北辰至叩頭出
血母疾遂愈及母卒哀毁幾絶露處墓前旦夕悲號一
夕雷雨暴至鄰人持寢席往欲蔽之見庸所坐卧之地
獨不霑濕咸嘆異而去
黃贇父君道延祐間求官京師留贇江南時贇年幼及
既長聞其父娶後妻居永平乃往省之則父沒已三年
矣庶母聞贇來盡挾其貲去更嫁拒不見贇號哭謂人
曰吾之來為省吾父也今不幸吾父已沒思奉其柩歸
而窆之莫知其墓苟得見庶母示以葬所死不恨矣尚
忍利遺財耶久之聞庶母居海濱亟裹糧往庶母復拒
之三日不納庶母之弟憐之與偕至永平屬縣樂亭求
父墓又弗得贇哭禱于神一夕夢老父以杖指葬處曰
見片磚即可得明日就其地求之庶母之弟曰真是已
殮時有某物可驗啟朽棺得父骨以歸
劉琦生二歲而母劉氏遭亂陷于兵琦獨事其父稍長
思其母不置常歎曰人皆有母而我獨無輒歔欷泣下
及冠請于父往求其母遍歴河之南北淮之東西數歲
不得後求得于池州之貴池迎以歸養其後十五年而
父沒又三年而母沒終喪猶蔬食
陸思孝山隂樵者性至孝母老病痢思孝醫禱久之不
效方欲刲股肉為糜以進忽夢寐間怳若有神人者授
以藥劑思孝得而異之即以奉母其疾遂愈
姜兼七歲而孤與二兄養母至孝母死兼哀慕幾絶既
葬獨居墓下朝夕哭奠寂焉荒山中躬自樵爨蔬食飲
水一衰麻寒暑不易同里陳氏戴氏子不能事其父母
聞兼之行慙感而悔皆迎養焉
曾德宗聖公五十七代孫母早亡父仲祥再娶左氏仲
祥遊襄陽樂其土俗因攜左氏家焉亂兵陷襄陽遂失
左氏德遍往南土求之五年乃得于廣海間奉迎以歸
孝養甚至
靳昺兄榮為奎章閣承制學士奉母王氏官于朝母沒
昺與兄護喪還家至平定大雷雨流水驟至昺伏柩上
榮呼之避水昺不忍舍去遂為水所漂沒後得王氏柩
于三里外得昺屍于五里外詔賜孝子靳昺碑
史彦斌嗜學有孝行至正十四年河溢金鄉魚臺墳墓
多壞彦斌母卒慮有後患乃為厚棺刻銘曰邳州沙河
店史彦斌母柩仍以四鐵環釘上然後葬明年墓果為
水所漂彦斌縛草為人置水中仰天呼曰母棺被水不
知其處願天矜憐哀子之心假此芻靈指示母棺言訖
涕泣横流乃乘舟隨草人取之經十餘日行三百里草
人止桑林中視之母柩在焉載歸復葬之
魏敬益性至孝居母喪哀毁骨立有田僅十六頃一日
語其子曰自吾買四莊村之田十頃環其村之民皆不
能自給吾深憫焉今將以田歸其人汝謹守餘田可無
餒也乃呼四莊村民諭之曰吾買若等業使君等貧不
聊生有親無以養吾之不仁甚矣請以田歸若等衆聞
皆愕眙不敢受強與之乃受而言之有司有司以聞丞
相賀太平曰世乃有斯人哉
(臣)按敬益憫村民之有親無以養而折劵以歸其
業眞可謂潁封人之錫類也賢矣哉
湯霖早喪父事母至李母常病熱更數醫弗能效母不
肯飲藥曰惟得冰吾疾乃可愈爾時天氣甚燠霖求冰
不得累日號哭于池上忽聞池中戛戛有聲拭淚視之
乃冰澌也亟取以奉母其疾果愈
王克己父伯通歿克己負土築墳廬于墓側貊高縱兵
暴掠縣民皆逃竄克己獨守墓不去家人呼之避兵克
己曰吾誓守墓三年以報吾親雖死不可棄也遂不去
俄而兵至見其身衣衰絰形容憔悴曰此孝子也遂不
忍害竟終喪而歸
劉思敬事其繼母杜氏沙氏孝養之至無異親母父年
八十兩目俱喪明會亂兵摽掠其鄉思敬負父避于巖
六中有兵至欲殺思敬思敬泣言曰我父老矣又無目
我死不足惜使我父何依乎兵憐其孝不忍殺父子皆
免于難
以上庶人之愛親
御定孝經衍義卷九十六
