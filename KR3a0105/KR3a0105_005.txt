欽定四庫全書
御定孝經衍義卷三
衍至德之義
義
易乾文言曰利者義之和也利物足以和義
朱熹曰義有個分至如親其親長其長則是義之
和如不親其親而親他人之親便是不和如君臣
父子各得其宜此便是和處安得謂之不利如君
不君臣不臣父不父子不子此便是不和安得謂
之利又曰義則是一個宜其初則甚嚴如男正位
乎外女正位乎内直是有内外之辨君尊於上臣
恭於下尊卑大小截然不可犯似若不和之甚然
能使之各得其宜則其和也孰大於是至於天地
萬物無不得其所亦只是利之和爾
(臣)按經文地之義也句注以利物為義釋之邢
昺正義曰文言曰利物足以和義是利物為義
也可見孝經非夫子不能作
家人(卦名)彖曰男女正天地之大義也家人有嚴君焉父
母之謂也
程頤傳曰無尊嚴則孝敬衰
(臣)按經曰孝莫大于嚴父又曰親生之膝下以養
父母日嚴又曰父子之道天性也君臣之義也夫
子於家人彖𫝊稱父母為嚴君盖家人之嗃嗃以
義勝情雖悔厲而吉婦子之嘻嘻以情勝義終吝
也父子之親所謂恩掩義者也且猶如此况萬事
萬物哉此可見義之德之本於孝也
泰(卦名)象(釋一卦之象為大象夫子所作)曰輔相天地之宜以左右民
程頥𫝊曰天地通泰則萬物茂遂人君體之而為法
制使民用天時因地利輔助化育之功成其豐美之
利也民之生必賴君上為之法制以教率輔翼之乃
得遂其生養是左右之也
(臣)按義者宜也必天地明察而後可言輔相彼庶
人之用天之道分地之利實君師左右之也故曰
天子之孝曰就
書仲虺之誥曰以義制事
(臣)按以義制事則事得其宜自天性之親而推之
親疎厚薄各當其分自膝下之養而至於經權常
變無適不然邇之以睦九族遠之以懷萬邦此誥
之所以合於經也其卒乃曰垂裕後昆亦猶既醉
之詩所云孝子不匱永錫爾類也
禮記禮運曰義者藝(藝事也)之分仁之節也協于藝講于
仁得之者強
陳澔集說曰藝以事言仁以心言事之處於外者以
義為分限之宜心之發於内者以義為品節之制協
於藝者合其事理之宜也講於仁者商度其愛心之
親疎厚薄而協合乎行事之大小輕重一以義為裁
制焉上好義則民莫敢不服故得之者強
(臣)按經言德義可尊劉炫(河間景城人仕隋歷官大學博士炫既得王邵)
(所送古文孝經孔安國注本遂著古文稽疑以明之)曰德者得於理也義者
宜於事也理得在於心宜事見於外故能為人所
尊炫之言可與禮運相發明臣又以為經言不愛
其親而愛他人者以德則為悖德盖不商度其愛
心之親疎厚薄而協合乎行事之大小輕重故也
惟其不得於理是以不宜於事民無則焉君子不
貴何強之有表記曰義者天下之制也義方而嚴
人心知所畏憚故得之者強
春秋秋七月(隠公六年)
胡安國𫝊曰四德備而後為乾故易曰乾元亨利貞
一德不備則乾道熄矣四時具而後成歲故春秋雖
無事首時過則書一時不具則歲功虧矣既書時又
書月者時天時也月王月也書時又書月者見天人
之理合也易不云乎君子行此四德者故曰乾元亨
利貞
(臣)按曾子曰樹木以時伐焉禽獸以時殺焉時也
者孝子仁人之所致慎也冬温而夏凊生事之時
也春禴而秋嘗祭享之時也盖天道於此一變也
夫物之向榮也人則有欣悦之情焉物之凋殘也
人則有零落之感焉仁人孝子觀天之道體親之
心盖有惻惕不安者矣公羊𫝊(公羊子名高著春秋𫝊)曰雖
無事首時過必書閱時之變志而不忘也秋七月
者坤土兑金之交天於萬物未忍殺之而且生之
故於德為利其在人則為義所以斷制事物月令
是月也天子命將帥選士厲兵以征不義詰誅暴
慢以明好惡命有司修法制戮有罪嚴斷刑夫子
於此有慎用兵刑之意焉秋七月無事書之亦以
志喜也推仁人孝子之心以為兵刑者不得已而
有事云爾
論語子曰君子義以為質
張栻曰義以方外(易坤卦文言)是義為用也而此章則以
義為體盖物則森然具於秉彝之内此義之所以為
體也
(臣)按夫子於坤之六二小象則曰地道光也文言
則曰方其義也義以方外盖方者坤之德地之形
也經以孝為地之義又曰因地之利而注以為因
地利以行義邢昺正義曰五土分植而一以宜之
者大順之理也百行殊途而一以致之者大中之
要也如父母順而宜兄弟宜家人則是以動而有
常者為方也論語言君子義以為質是方者為體
質而又禮以行之孫以出之信以成之乃所謂義
之和也亦可為因地利以行義矣
孟子曰是集義所生者非義襲而取之也
朱熹集注曰集義猶言積善盖欲事事皆合於義也
襲掩取也言氣雖可以配乎道義而其養之之始乃
由事皆合義自反常直是以無所愧怍而此氣自然
發生於中非由只行一事偶合於義便可掩襲於外
而得之也
(臣)按義是人心之斷制就一事所處而言如父母
宜慈子宜孝君宜仁臣宜敬義也推之兄弟之宜
序夫婦之宜别朋友之宜信百姓之衆四海之大
宜有以遂其生復其性樹木禽獸宜以時伐焉以
時殺焉則事事皆合於義矣浩然之氣亦不過孝
子有深愛者必有和氣耳有和氣者必有愉色有
愉色者必有婉容乃所謂生也如其欲取孝名而
割股(割骨肉以療親疾毁傷遺體或致滅生)廬墓(結廬於墓非先王之制)乃所
謂襲也生是從本而生襲是自外而襲萬事萬物
各自有當然之理然一事一物處之不得其宜心
所不安即為大本之累告子以義為外是先不知
萬事萬物之理皆自一本而推也使告子而為割
股廬墓之事則能之以冥然無覺悍然不顧之心
性而欲其有和氣愉色婉容則必不然矣
孟子曰心之所同然者何也謂理也義也聖人先得我
心之所同然耳(在物為理處物為義)
朱熹曰人皆知君父之當事我能盡忠盡孝天下莫
不以為當然此人心所同然也
(臣)按天下事物雖至衆多然其大端不過倫紀而
君親臨之厚莫重焉尤其天性之真切者也故先
儒每舉以槩其餘聖人孝治天下正以人心之所
同然者莫大於是耳經云敬一人而千萬人悦此
人心無不悦理義之明証也
正蒙(書名張載著)神化篇(篇名)曰義以反經為本經正則精(義以)
(復常道為本不復常道非義也故經正而後義精)精義入神動一靜也(義以處事動也)
(於處事之義而能研精入神由粗造精微而難度是動一靜也)精義入神則無方(精義入神)
(則是萬物之理吾皆能合其精粗隠顯而一之是無方所也)
(臣)按經即五品之人倫反經為本是義以孝為本
也精硏其義至於入神猶經言孝悌之至通於神
眀無方猶經言無所不通若明儒薛瑄所云灑掃
應對之所以然即精義入神之妙則又足以發宋
儒未盡之蘊也
或問程顥敬義何别曰敬只是持己之道義便知有是
有非順理而行是為義也若只守一個理不知集義是
都無事也且如欲為孝不成只守着一個孝字須是知
所以為孝之道所以侍奉當何如溫凊當何如然後能
盡孝道也
(臣)按先儒立論不特舉一以例其餘亦以孝為萬
事萬理之根本如何則為盡愛敬如何則為悖德
禮以至於經權常變處之各適其宜於凡天下之
事理亦自節節迎刃而解矣
程頥曰孔子言仁未嘗兼義獨於易曰立人之道曰仁
與義而孟子言仁必以義配盖仁者體也義者用也知
義之為用而不外焉者可與語道
(臣)按禮記曰春生夏長仁也秋斂冬蔵義也則是
仁可該禮義可該智朱子所謂仁義門庭對立者
也此言仁體義用則又有以見其一闔一闢之妙
人皆膠於太極圖之言中也仁也用之所以行正
也義也體之所以立而不知夫義之為用乃所以
斷制夫萬物一體之心而與以各當之分如以愛
親之心而博愛必無不得其愛之宜者也故程子
表而出之
薛瑄曰義者天命之性也君子行義而盡其性則天命
在是
(臣)按此易所謂窮理盡性以至於命也君子不冀
无妄之福不懼无妄之禍安於義也然而禍之去
非因避也福之來不可辭也西銘曰不弛勞而底
豫舜其功也亶其然乎
高攀龍曰伊川(程頥)先生曰在物為理處物為義此二語
即聖人艮止心法當其寂也心為在物之理義之蔵於
無朕也當其感也必為處物之義理之呈於各當也故
君子不從心以為理但循物而為義不從心為理者公
也循物為義者順也故曰廓然大公物來順應故曰聖
人之喜怒在物不在已八元當舉當舉之理在八元當
舉而舉之義也四凶當罪當罪之理在四凶當罪而罪
之義也此之謂因物付物此之謂内外兩忘澄然無事
也
(臣)按因物付物義也西銘以之言仁矣聖其合德
賢其秀也故元凱十六族謂之才子凡天下疲癃
殘疾惸獨鰥寡皆吾兄弟之顛連而無告者也而
否德敗類亦不得而不誅殛也故四凶謂之不才
子為天之宗子者何所庸心於其間哉知因物付
物之為義則知西銘之不專言仁矣
已上義之德之至
御定孝經衍義卷三
