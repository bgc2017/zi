欽定四庫全書
御定孝經衍義卷五十五
天子之孝
重學校
宋仁宗初即位給兗州學田判國子監孫奭上言知兗
州日建立學舍以延生徒至數百人臣雖以俸贍之然
常不給乞給田十頃為學糧從之諸州給學田始此
(臣)按學田之設贍給生徒於國家所費至少而得
先王養士之意宋世諸州給學田自孫奭請之也
奭但請給于兗州一處而遂得通行於諸州𫝊曰
仁人之言其利溥哉孫奭斯言之謂矣司國計者
奈何忽諸
慶歷四年三月詔天下州縣立學行科舉新法時范仲
淹意欲復古勸學數言興學校本行實詔近臣議於是
宋祁等奏教不本於學校士不察於鄉里則不能覈名
實有司束以聲病學者專於記誦則不足盡人材參考
衆說擇便於今者莫若使士皆土著而教之於學校然
後州縣察其履行則學者修飭矣先策論則文詞者畱
心於治亂矣簡程式則閎博者得以馳騁矣問大義則
執經者不專於記誦矣帝從之至是乃詔天下州縣皆
立學本道使者選部屬官為教授員不足取鄉里宿學
有道業者士須在學三百日乃聽預秋試舊嘗充試者
百日而止試于州者令相保任有匿服犯刑虧行冒名
等禁三場先策論次詩賦通考為去取而罷帖經墨義
士通經術願對大義者試十道
夏四月作太學五月帝謁孔子判國子監王拱辰田況
王洙余靖等言漢太學二百四十房千八百室生徒三
萬人唐學舍亦千二百間今取才養士之法盛矣而國
子監纔二百楹制度狹小不足以容詔以錫慶院為太
學置内舍生二百人
初海陵人胡瑗為湖州教授訓人有法科條纖悉具備
以身率先雖盛暑必公服坐堂上嚴師弟子之禮視諸
生如其子弟諸生每信愛如其父兄時方尚詞賦湖學
獨立經義治事齋以敦實學及興太學詔下湖州取其
法著為令式
(臣)按家有塾黨有庠術有序國有學古之制也古
者以二十五家而建一學乃以天下之大而惟有
一學可乎宋興之初其君若臣非無意于求治者
而百年之間議不及此慶歷四年始詔天下州縣
立學蓋范仲淹之為政可謂知所先務矣夫古之
鄉舉里選之法所以不得行於今者以比閭族黨
之制廢也比閭族黨之制所以廢者五等之侯不
復建而十夫有溝八家同井之相親相援不可復
矣雖有三物之所當興八刑之所當糾者不有師
長孰為耳而目之乎今以百里數十里之地而始
建一學焉是則古者侯國之學也而鄉里之中蕩
然無有簡稽之者也此其為覈名實之道猶疎也
古之取士以德行而今之取士以文章而所謂文
章者則又拘于聲病專于記誦而于修齊治平之道
蓋無所用之雖更之以先策論後詩賦而當時亦
遂有學子先為策料之譏雖有善教如胡瑗知以
經義治事為先務而士之敦實學者亦未必其濟
濟而興也此無他文與行終不出于一而教之之
術未備也誠有意于復古勸學則必自比閭族黨
法始矣
程顥論修學校尊師儒取士曰治天下以正風俗得賢
才為本宋興百餘年而教化未大醇人情未盡美士人
微謙退之節鄉閭無廉恥之行刑雖繁而姦不止官雖
冗而材不足者此蓋學校之不修師儒之不尊無以風
勸養勵之使然耳竊以去聖久遠師道不立儒者之學
幾於廢熄惟朝廷崇尚教育之道則不日而復古者一
道德以同風俗苟師學不正則道德何從而一方今人執
私見家為異說支離經訓無復綂一道之不明不行乃
在于此臣謂宜先禮命近侍賢儒各以類舉及百執事
方岳州縣之吏悉心推訪凡有明先王之道德業克備
足為師表者其次有篤志好學材良行修者皆以名聞
其高尚之士朝廷當厚禮延聘其餘命州縣敦遣萃於
京師館之寬閑之宇豐其廩餼䘏其家之有無以大臣
之賢典領其事俾羣儒朝夕相與講明正學其道必本
於人倫明乎物理其教自小學灑掃應對以往修其孝
悌忠信周旋禮樂其所以誘掖激厲漸摩成就之道務
皆有節序其要在於擇善修身至於化成天下自鄉人
而可至於聖人之道其學行皆中于是者為成德又其
次取材識明達可進于善者使日受其業稍久則舉其
賢傑以備高任擇其學業大明德義可尊者為太學之
師次以分教天下之學始自藩府至于列郡擇士之願
學民之俊秀者入學皆優其廩給而蠲其身役凡其有
父母骨肉之養者亦通其優游往來以察其行其大不率
教者斥之從役漸自太學及州郡之學擇其道業之成
可為人師者使教于縣之學如州郡之制異日則十室
之鄉達于黨遂皆當修其庠序之制為之立師學者以
次而察焉縣令每歲與學之師以鄉飲之禮會其鄉老
學者衆推經明行修材能可任之士升于州之學以觀
其實學荒行虧者罷歸而罪其吏與師其升于州而當
者復其家之役郡守又歲與學之師行鄉飲酒之禮大
會羣士以經義性行材能三物賓興其士于太學太學
又聚而教之其學不明行不修與材之下者罷歸以為
郡守學師之罪升于太學者亦聽其以時還鄉里復來
于學太學歲論其賢者能者於朝謂之選士朝廷問之
經以考其言試之職以觀其材然後辨論其等差而命
之秩凡處郡縣之學與太學者皆滿三歲然後得充薦
其自州郡升于太學者一歲而後薦其有學行超卓衆
所信服者雖不處于學或處學而未久亦得備數論薦
凡選士之法皆以性行端潔居家孝悌有廉恥禮遜通
明學業曉達治道者在州縣之學則先使其鄉里長老
次及學校推之在太學者先使其同黨次及博士推之
其學之師與州縣之長無或專其私苟不以實其懷姦
罔上者師長皆除其仕籍終身不齒失者亦奪官二等
勿以赦及去職論州縣之長蒞事未滿半歲者皆不薦
士師皆取學者成否之分數為之賞罰凡公卿大夫之
子弟皆入學在京師者入太學在外者各入其所在州
之學謂之國子其有當補蔭者並如舊制惟不選于學
者不授以職每歲諸路别言一路國子之秀者升于太
學其升而不當者罪其監司與州郡之師太學歲論國
子之有學行材能者于朝其在學賓興考試之法皆入
選士國子自入學中外通及七年或大學五年年及三
十以上所學不成者辨而為三等上者聽授以筦庫之
任自非其後學業修進中於論選則不復使親民政其
下者罷歸之雖歲滿願畱學者亦聽其在外學七歲而
不中升選者皆論致太學而考察之為二等之法國子
之大不率教者亦斥罷之凡有職任之人其學業材行
應薦者諸路及近侍以聞處之太學其論試亦如選士
之法取其賢能而進用之凡國子之有官者中選則增
其秩臣謂既一以道德仁義教養之又專以行實材學
升進之去其聲律小碎糊名謄錄一切無義禮之弊不
數年間學者靡然丕變矣豈惟得士浸廣天下風俗將
日入醇正王化之本也
(臣)按程顥所論修學校尊師儒取士之法斟酌于
周官王制比于范仲淹宋祁為能得其本原而益
加密矣顥嘗上言庠序之教先王所以明人倫化
成天下今師學廢而道德不一鄉射亡而禮義不
興貢士不本于鄉里而行實不修秀民不養于學
校而人材多廢此蓋詳言其措置之方也凡學之
道嚴師為難正學廢弛師道不立一旦自成均以
至閭塾列置一師其為人執私見家為異說也益
甚矣孟子曰待文王而後興者凡民也若夫豪傑
之士雖無文王猶興苟推訪而延禮之則德行道
藝聚于京師矣又有以誘掖激厲漸摩成就之則
皆可以為人師矣然後自成均以至閭塾莫不得
師而教之之具始可施焉而舉之之法始可嚴焉
此大儒之言所為切實而有本舉而措之斯還至
而立效苟為不然則學校非不立師儒非無人取
士非不始于鄉里一切虛應故事而已
神宗熙寧四年立太學生三舍法宋初國子生以京朝
七品以上子孫應廕者為之太學生以八品以下子孫及
庶人子孫俊異者為之試論策經義如進士法及帝即
位垂意儒學以天下郡縣既皆有學歲時月各有試程
其藝能以差次升舍其最優者為上舍免發解及禮部
試而特賜之第遂專以此取士又以慶歷中嘗置太學
内舍生二百人帝漸增至九百人至是因言者論太學
假錫慶院西北廊甚湫隘乃盡以錫慶院及朝集院西
廡建講書堂四自主判官外增置直講為十員率二員
共講一經令中書遴選或主判官奏舉釐生員為三等
始入太學為外舍定額為七百人外舍升内舍員三百
内舍升上舍員一百各執一經從所講官受學月考試
其業優等以次升舍上舍免發解及禮部試召試賜第
其正錄學諭以上舍生為之經各二員學行卓異者主
判直講復薦之於中書除官其後增置八十齋齋三十
人外舍生至二千人歲一試補内舍生間歲一試補上
舍生彌封謄錄如貢舉法
時置諸路學官更新學制有司立為約束過於煩密劉
摯上疏曰學校為育材首善之地教化所從出非行法
之所雖羣居衆聚帥而齊之不可無法亦有禮義存焉
治天下者遇人以君子長者之道則下必有君子長者
之行而應乎上若以小人犬彘遇之彼將以小人犬彘
自為而況以此行於學校之間乎願罷其制
哲宗元祐元年命程頤孫覺顧臨同太學長貳看詳修
定條制頤大槩以為學校禮義相先之地而月使之爭
殊非教養之道請改試為課有所未至則學官召而教
之更不考定高下置尊賢堂以延天下道德之士鐫解
額以去利誘省繁文以專委任勵行檢以厚風教及置
待賓吏師齋立觀光法如是者亦數十條
(臣)按學校勸懲之法自唐虞即有司徒樂正二者
之教成周並建四代之學自外而内自鄉而國觵
撻其隋慢者簡稽其不率教者此固導之以思齊
之美而非啟之以相爭之端也三舍之法蓋倣古
意其于考校之勤且嚴尙不逮于古也特所謂彌
封謄錄者非惟不以君子長者之道待學子而且
不以君子長者之道待師長矣此不獨劉摯以為
言而程顥亦曾言之者也若試士考定高下固與
禮義相先之義無傷古亦有上中下士之異其廩
餼特古之人以德行道藝為高下而後之人以其
論策之中程式經義之明習與否為高下耳雖教
之成亦未有以大過乎聲病記誦之學也程頤所
以欲去之者正以德行為本文章為末成均首善
之地教化之原不當區區競於其末也
朱熹學校貢舉私議略曰古者學校選舉之法始于鄉
黨而達于國都教之以德行道藝而興其賢者能者蓋
其所以居之者無異處所以官之者無異術所以取之
者無異路今之為法不然雖有鄉舉而其取人之額不
均又設太學利誘之一塗監試漕試附試詐冒之捷徑
其所以教者既不本於德行之實而所謂藝者又皆無
用之空言至于甚弊則所謂空言者又皆誕妄無稽而
適足以敗壊學者之心志蓋嘗思之必欲乘時改制以
漸復先王之舊則必如明道先生熙寧之議然後可以
大正其本如曰未暇則莫若且均諸州之解額以定其
志立德行之科以厚其本罷去詞賦而分諸經子史時
務之年以齊其業又使治經者必守家法命題者必依
章句答義者必通貫經文條舉衆說而斷以己意學校
則遴選實有道德之人使專教諭以來實學之士裁減
解額舍選謬濫之恩以塞利誘之徒至于制科詞科武
舉之屬亦皆究其利病而頗更其制則有定志而無奔
競之風有實行而無空言之弊有實學而無不可用之
材矣此其大略也
(臣)按朱熹此議最為詳密其欲均減解額罷詞賦
依章句與夫更制科詞科武舉之屬皆救當時之
弊而為言而其立德行之科分諸經子史時務之
年治經者守家法答義者貫經文學校則遴選實
有道德之人使專教諭以來實學則固千古不可
易之常道也立德行之科欲以逐州新定解額之
半而又折其半以為德行之科明立所舉德行之
目專委逐縣令佐從實搜訪此即古者鄉舉里選
之遺意分諸經子史時務之年謂合所當讀之書
而分之以年使天下之士各以三年而共通其三
四之一則亦若無甚難者欲以易詩書為一科子
午年試之周禮儀禮及二戴禮為一科卯年試之
春秋及三𫝊為一科酉年試之諸經皆兼大學論
語中庸孟子論則分諸子為四科而分年以附焉
策則諸史時務亦然則士無不通之經無不習之
史皆可為當世用矣其治經必耑家法者謂漢之
諸儒專門名家各守師說不敢輕變但其守大拘
不能精思明辯以求真是為病然近年以來習俗
苟偷學無宗主今莫若討論諸經之說各立家法
而皆以注疏為主如易則兼取胡瑗石介歐陽修
王安石邵雍程頤張載吕大臨楊時書則兼取劉
敞王安石蘇軾程頤楊時晁說之葉夢得吳棫薛
季宣呂祖謙詩則兼取歐陽修蘇軾程頤張載王
安石呂大臨楊時呂祖謙周禮則劉敞王安石楊
時儀禮則劉敞二戴禮記則劉敞程頤張載呂大
臨春秋則啖助趙正陸淳孫明復劉敞程頤胡安
國大學論語中庸孟子則又皆有集解等書而蘇
軾王雱吳棫胡寅等說亦可采熹此論因當時舉
於學校者治經不復讀其經之本文與先儒之傳
注而但取近時科舉中選之文諷誦摹倣而發真
切中習俗之病熹固云以注疏為主而當時諸家
之說即蘇軾王安石雱亦所不廢可以見窮經之
難非專一家無以致精而非兼討衆家亦無以名
一家也而近世之治經者不惟分經子史之年而
盡通之為甚難即專一經而不讀本文不習注疏
僅摹倣剽竊於近科中選之文即有知章句𫝊注
者直抄寫而無復體會雖治經而未嘗覩全經雖
作文而不適于實用此學校所以日卑經術所以日
陋而人材所以不振之故也豈非司教者之責哉
熹又曰古者聖王設為學校以教其民由家及國大小
有序使其民無不入乎其中而受學焉而其所以教之
之具則皆因其天賦之秉彜而為之品節以開導而勸
勉之使其明諸心修諸身行於父子兄弟夫婦朋友之
間而推之以達乎君臣上下人民事物之際必無不盡
其分焉者及其學之既成則又興其賢且能者置之列
位是以當是之時義理休明風俗醇厚而公卿大夫列
士之選無不得其人焉此先王學校之官所以為政事
之本道德之歸而不可以廢焉者也至於後世學校之
設雖或不異乎先王之時然其師之所以教子弟之所
以學則皆忘本逐末懷利去義而無復先王之意以故
學校之名雖在而其實不舉其效至于風俗日敝人材
日衰雖以漢唐之盛隆而無以彷彿乎三代之叔季然
猶莫有察其所以然者顧遂以學校為虛文而無所與
於道德政理之實於是為士者求道於老子釋氏之門
為吏者責治乎簿書期會之際蓋學校之僅存而不至
於遂廢者亦無幾耳
(臣)按老釋之學所以日盛者賢知之士方其在學
校之中則既厭薄科舉之文而學校之所重其實
則止於此及其當官任職則簿書期會不得有毫
釐之差而此外更無可自效者試求諸老釋之說
則固有超然遠出於鄙儒俗吏者矣浸淫汨没乎
其中而若將有得焉為之誘致吾徒而叛棄焉鼓
動人主而尊尚焉雖窮鄉僻壤而老釋之宫相望
比于古之二十五家為閭閭有塾者不啻倍蓰之
矣百里之地學舍僅處其一焉老死而不得瞻拜
先聖先師者十之八九老死而不得瞻拜老子釋
家者十無一二也生而不聞學校之鐘鼔管弦者
雖都邑之士有之生而不聞老釋之步虚梵唱者
雖鄙邑之民無之也尚可謂吾徒有人乎吾道未
墮乎故曰彼之所以盛此之所以衰也夫吾道之
于異端猶元氣之于邪氣也邪之所凑元氣必虚
今欲使二氏之邪不足以干吾道之正也使學校
之士所求者必道德政理之實而無徒以科舉之
文當官受任有以致乎其用而無徒以簿書期會
為稱職也雖俛焉日有孜孜而不足將終身焉而
不能自已又何暇求之二氏之說乎然則崇學校
者非徒以名而已虞書五教周官三物所終日誦
說者在是而所以取之者不在乎是所以用之者
不必以是也此學校之所以僅存而遠不逮老釋
之宫之盛也
吕祖謙曰先王之制度雖自秦漢以來皆弛壊廢絶然
其他如禮樂法度尚可因影見形因枝葉可以尋根本
惟是學校幾乎與先王全然背馳不可復考如唐虞三
代設教與後世學校大段不同只舉學官一事可見在
舜時命䕫典樂教胄子在周時大司樂掌成均之法以
治建國之學政而合國之子弟焉何故皆是掌樂之官
掌教蓋其優游涵養鼓舞動蕩有以深入人心處却不
是設一箇官司自秦漢以後錯把作官司看故與唐虞
三代題目自别雖足以善人之形而不足以善人之心
雖是法度具舉然亦不過以法制相臨都無深入人心
道理大抵教與政自是兩事後世錯認便把教做政看
且如周禮一書設官設教所以便民若師氏保氏大司
樂大胥小胥之類所教者不過是國子然當時所謂鄉
遂所以興賢能在周三百六十之官並不見有設教之
官雖是州序黨遂略見于周禮然而未嘗見其州序是
何人掌之其法又何如先王之意只緣不是官司凡領
於六官者皆是法之所寓惟學校之官不領於六官非
簿書期會之事其上者三公論道不載于書其下者學
官設教不領于六官蓋此二者皆是事大體重非官司
所領惟是國子是世禄之家鮮克由禮以蕩凌德實悖
天道不可不設官以教養之然而均非有司簿書期會
之可領要當識先王之意雖非六官之所掌而所以設
教未嘗有理無事有體無用本末亦自備見但不官聯
官屬之耳舜之時自國子之外略不見其掌教之官然
庶頑讒說若不在時侯以明之撻以記之書用識哉工
以納言時而颺之如此之備在周人學官雖不領于一
屬然而比年入學中年考校一年視離經辨志三年視
敬業樂羣五年視博習親師七年視論學取友謂之小
成九年知類通達強立而不反謂之大成始終備具至
于不率教者屛之遠方終身不齒又見體用本末無窮
大抵學校大意唐虞三代以前不做官司看秦漢以後
却做官司看所以後世之學不可推尋求之唐虞三代
足矣秦漢之事當束之不觀大抵看後世秦漢一段錯
認教為政全然背馳自秦至五代好文之君時復能舉
如武帝表章六經興太學不足論如光武為諸生投戈
講義初建三雝亦不足論如後魏孝文遷都洛陽欲改
易風俗亦不足論如唐太宗貞觀之初功成治定將欲
文飾治具廣學舍千二百區遊學者至八千餘人亦不
足道都是鋪張顯設以為美觀惟是擾攘之國僻陋之
邦剛明之君其視學校若敝屣斷梗然而有不能己者
見得義理之在人心不可已處武帝光武魏孝文唐太
宗是文飾治具其去唐虞三代却遠却是擾攘之時剛
武之君偏迫之國本不理會如南北朝雖是草創若不
足觀却不是文飾自有一箇不能已處其去唐虞三代
學校却近惜乎無鴻儒碩師發明之
(臣)按東萊所論古今學校之異考䆒經史而發微
闡幽程朱疏義所未及也古之大夫致仕教于鄉
里其人自有爵秩非可定屬于何官為不敢煩以
政豈可復責之以簿書期會乎惟其為師長而不
為官司故施教者與受教者俱有和順從容無所
勉強之意若作官司看其勢遂相懸其事皆煩文
又不特此鄉則曰鄉師比則曰比長雖官司也亦
以師長名之先王之意蓋有在矣學者但知三代
以後興學校重師儒者莫如漢孝武光武魏孝文
唐太宗為能舉累代之曠典稱一時之盛事䆒其
鋪張顯設于以文致治平可耳先王所為降德於
衆兆民者不若是之震而矜之也惟是偏隅之主
反側擾攘之餘宜無暇以及此時復有及之者而
三綱五常之道卒亦未嘗泯滅於當此之時學者
能深體此意固不必文王而後興而人君能深體
此意則不徒以是為史冊觀美所以長育人才者
以師長之教而非官司之政也則庶乎其君子豹
變小人革面者矣
張栻曰先王所以建學造士之本意蓋將使士者講夫
仁義禮智之彜以明夫君臣父子兄弟夫婦朋友之倫
以之修身齊家治國平天下其事蓋甚大矣而為之則
有其序教之則有其方故必先使之從事於小學習乎
六藝之節講乎為弟為子之職而躬行乎灑掃應對進
退之事周旋乎俎豆羽籥之間優游乎絃歌誦讀之際
有以固其肌膚之會筋骸之束齊其耳目一其心志所
謂大學之道格物致知者由是可以進焉至於物格知
至而仁義禮智之彜得于其性君臣父子兄弟夫婦朋
友之倫皆以不亂而修身齊家治國平天下無不宜者
此先王之所以教而三代之所以治後世不可以跂及
者也後世之學校朝夕所講不過綴緝文辭以為規取
利祿之計亦與古人之道大戾矣上之人所以教養成
就之者夫豈端為是哉
許衡曰先王設學校養育人材以濟天下之用及其弊
也科目之法愈嚴密而士之進于此者愈巧以至編摩
字樣期于必中上之人不以人材待天下之士下之人
應此者亦豈仁人君子之用心也哉雖得何益于用上
下相待其弊如此欲使生靈蒙福其可得乎先王設學
校後世亦設學校但不知先王何為而設也上所以教
人人所以為學皆本于天理民彜無他教也無異學也
(臣)按張栻許衡皆以近世學校取士非先王造士
育才之本意綴緝文辭以規利禄編摩字樣以竊
科名其所講求者大戾于古人之道其待之者之
密而得之者之巧均非仁人君子之用心可為言
之痛切者矣然皆未有說焉以革其弊而復於古
初之盛也即而論之今之學校所以取士者已勝
于漢唐以來之所以取士者矣何也五經四子之
書修齊治平之要言也程朱傳注五經四子之指
南也讀書窮理又程朱之所示人以最切者也於
是而窮極乎諸儒之學問淵源則有性理大全一
書矣於是而參稽乎古今之成敗而折衷於所以
致此者之是非得失則有司馬光之通鑑朱熹之
綱目真德秀之大學衍義矣此皆學宫之所以教
士而為士子者果於是乎無所不通則三才之道
上下數千年之治法學之而有獲監之而無愆希
聖希賢亦不難矣如或未能然也彝倫之重大故
不至于乖張書卷之氣亦足以變化人之氣質因
其言以求其所以言者則在乎主司有知人之明
務乎其實而無徒務乎其名則在賢師長之勸課
也
元仁宗時方以科舉取士說者謂治平可力致集賢修
撰虞集獨謂當治其源因會議學校乃上議曰師道立
則善人多學校者士之所受教以至于成德達材者也
今天下學官猥以資格授強加之諸生之上而名之曰
師爾有司弗信之生徒弗信之於學校無益也如此而
望師道之立可乎下州小邑之士無所見聞父兄所以
導其子弟初無必為學問之實意師友之遊從亦莫辨
其邪正然則所謂賢才者非自天降地出安有可望之
理哉為今之計莫若使守令求經明行修成德者身師
尊之至誠懇惻以求之其德化之及庶乎有所觀感也
其次則求夫操履近正而不為詭異駭俗者確守先儒經
義師說而不敢妄為奇論者衆所敬服而非鄉愿之徒
者延致之日諷誦其書使學者習之入耳著心以正其
本則他日亦當有所發也其次則取鄉貢至京師罷歸
者其議論文藝猶足以聳動其人非若泛泛莫知根抵
者矣
(臣)按周官大宰之職以九兩繫邦國之民三曰師
以賢得民四曰儒以道得民鄭氏以為即諸侯之
師氏保氏大司徒以本俗六安萬民四曰聯師儒
注云師儒鄉里教以道藝者孔穎達以為以其鄉
立庠州黨及遂皆立序致仕賢者使教鄉閭子弟
鄉閭子弟皆相聯合同就師儒故曰聯師儒也又
按保氏掌教國子以道故云教以道藝也詳二官
之文則古之為師者或名德至行以家學而世其
官或致仕居鄉而教其子弟必非猥用資格強加
之諸生之上程頤欲徵集羣儒萃于京師講明正
學然後擇其學業大明德義可尊者為太學之師
次以分教天下之學蓋師得其人不患教化不行
人材不出所謂師嚴道尊道尊然後民知敬學者
也然謂之嚴者人嚴之古者詔于天子無北面而
今之監司郡守輒以奴隸視學校之官而學校之
官蠅營狗苟保其微禄於殘喘之日尚安望其施
教化乎此虞集所以欲使守令求經明行修成德
之士身師尊之也蓋當時之弊則已然矣
仁宗延祐元年復以齊履謙為國子司業初履謙與吳
澄俱在國學既罷去學制稍廢至是復以履謙為司業
乃酌舊制議立升齋積分之法每季考其學行以次第
升既升上齋踰再歲始與私試辭理俱優者一分辭平
理優者為半分歲終積至八分者為高等禮部集賢歲
選六人以貢帝從其議
(臣)按升齋積分即三舍法而小變其說也但宋之
上舍生免發解及禮部試召試賜第無異今之中
式舉人其彌封謄錄亦一如貢舉法且試而後升
舍與既升齋而積分為不同也今若參用其制則
積分合在升齋之前惟高等始得升齋既升上齋
滿歲試之如貢舉法試題略倣博學宏詞科舊目
中式者免禮部試召試賜第與進士一體亦所以
重國學拔異才也昔吳澄為司業用程純公學校
奏疏胡文定公六學教法朱文公學校議約為四
條一經學二行實三文藝四治事皆有禆教法云
養老附
禮記王制凡養老有虞氏以燕禮夏后氏以饗禮殷人
以食禮周人修而兼用之
孔穎達疏曰人君養老有四種一是養三老五更二
是子孫為國難而死主養死者父祖三是養致仕之
老四是引戶校年養庶人之老天子視學之年養老
一歲有七謂四時皆養老按文王世子云凡大合樂
(春合舞秋合聲)必遂養老通前為六又世子云凡視學必遂
養老是總為七也燕者殽烝於俎行一獻之禮坐而
飲酒以至于醉以虞氏帝道弘大故養老以燕禮饗
則體薦而不食爵盈而不飲依尊卑而為獻取數畢
而已夏貴尚于禮故養老以饗禮相養敬也食者不飲
酒饗大牢以禮食之殷人質素威儀簡少故養老以
食禮周人備三代之禮而兼用之春夏用虞氏燕禮夏
后氏饗禮秋冬用殷人食禮以周極文故兼用三代
之法也
(臣)按燕禮有二種若燕同姓夜則飲之其於異姓
讓之而止饗禮有四饗上公則房烝九獻其禮兼
燕與食饗王親戚及諸侯之臣國語曰親戚宴饗
則有殽烝謂以燕禮而饗也其外國使臣王不親
饗以牲體委與之也惟饗宿衛及耆老孤子則以
醉為度也食禮有二有禮食大行(周禮大行人以九儀辨諸侯之)
(命)諸侯食禮九舉及公食大夫也有燕食臣下自
與賓客旦夕共食也孔穎達以為此燕饗食致仕
之老則當用正饗正食正燕之禮以其有賢德者
不可以䙝禮待之其死事之老不必有德又是老
人不宜久立當用折俎之饗燕食之食老人不合
夜飲當用異姓之燕禮(臣)以為三老五更是賢德
之著者則亦必用正饗正燕正食之禮庶人之老
但校戶引年不必有德亦當用折俎之饗燕食之
食異姓之燕也
五十養於鄉六十養於國七十養於學達於諸侯
(臣)按此一條鄭注孔疏以為子孫死國難而王養
其祖父盧植王肅等以為養庶人之老所以然者
養三老五更必于大學則無於鄉於國之養大夫
七十而致仕則無五十六十之義也養死事者之
祖父與庶人之老其禮當同但死事之家自不從
力政不與服戎而庶人則有養於鄉者不從力政
養於國者不與服戎之異耳年彌高者養彌厚養
彌厚者禮彌尊於斯二者之老且然而況老更及
致仕之大夫乎凡天子諸侯之禮皆有降殺而養
老之禮無降殺者禮自老者而起不自養之者而
起所為天下之達尊也
五十異(與少者殊)粻(音張)六十宿肉(恒隔日備)七十貳膳(每有副貳)八十
常珍(食加珍味)九十飲食不離寢膳飲從於遊可也六十歲
制七十時制八十月制九十日修(皆預為送終之備)唯絞紟衾
冒(所以斂者)死而後制五十始衰六十非肉不飽七十非帛
不煖八十非人不煖九十雖得人不煖矣五十杖于家
六十杖于鄉七十杖于國八十杖于朝九十者天子欲
有問焉則就其室以珍從七十不俟朝(不待朝事畢)八十月
告存(告問存否)九十日有秩(日致常膳)五十不從力政六十不與
服戎七十不與賓客之事八十齊喪之事弗及也五十
而爵六十不親學七十致政唯衰麻為喪
(臣)按疏自五十異粻以下雜記卿大夫士及庶人
年老節制在家奉養之法隨年為品也夫以養老
之禮歲惟七舉而八十以上筋力既衰則又不得
至于學而受之於家則是先王尚齒之事有所未
備而教孝之意有所未安也於是乎導其妻子使
養其老凡飲食起居之事悉與少壯者不同所以
為仁之至義之盡而所以推廣其敬親之心者為
無窮也
有虞氏養國老于上庠養庶老于下庠夏后氏養國老
于東序養庶老於西序殷人養國老于右學養庶老於
左學周人養國老于東膠養庶老于虞庠虞庠在國之
西郊
(臣)按方慤曰四代之養老必以學何也蓋王者之
養老所以教天下之孝也孝者所以盡乎子道而
父子者人倫之始也學所以明人倫而已教之以
養老不亦宜乎此虞夏殷周養老之處所以未之
或改也上下以尊卑言之東西以方言之左右以
位言之各惟其所上而相異其名要其實則大學
小學而已所以國老庶老皆養之于學者專以老
老為教所以國老養之大學庶老養之小學者於
老老之中而寓貴貴尊賢之義也
凡三王養老皆引年
陳澔集說曰四海之内老者衆矣安得人人而養之
待國老庶老之禮畢即行引戶校年之令而恩賜其
老者焉
(臣)按鄭氏以為老人衆多非賢不可皆養則所謂
引戶校年而養庶人之老是其人雖不必有三老
五更與致仕大夫之德行而亦賢于鄉人者矣此
又於禮成之後引戶校年而行復除之令也又可
以不崇朝而遍四海者也
文王世子聖人之記事也慮之以大愛之以敬行之以
禮修之以孝養紀之以義終之以仁
孔穎達疏曰此一節申說視學養老之義記事謂聖
人親行養老之禮記序前代之事也慮謀也大謂孝
弟也言謀慮于養老之事是本于孝弟故也適饌省
醴是愛而又敬也遂發咏焉而自迎之如見父兄之
禮也既迎又親獻醴薦饌是修於孝養故也既歌而
語是紀錄德音之義亦存天下之大義也樂闋而又
命諸臣各行此禮是終之以仁心也
(臣)按于燕之末而又因以命畿外諸侯畿内羣吏
各奉行此禮則經所謂德教加於百姓者天子以
一人倡之而諸侯羣吏莫不率之以至於鄉師黨
正亦有正齒位飲酒之禮則舉之愈勤而推之愈
廣矣今鄉飲酒禮以有司虚應故事僅存什一于
千百而大學老更之席廢而不修此固無古今之
異不可以迂闊而置不講者也
漢明帝永平二年冬十月幸辟雍初行養老禮以李躬
為三老(知天地人三才為三老)桓榮為五更(知五行更代為五更)遣使者安
車迎三老五更於大學講堂天子迎于門屏交禮道自
阼階三老升自賓階至階天子揖如禮三老升東面三
公設几九卿正履天子親袒割牲執醬而饋執爵而酳
(潄以潔口)祝哽(食畱咽中也)在前(未食前)祝饐(食窒氣不通也)在後(已食後)五
更南面三公進供禮亦如之禮畢引桓榮及弟子升堂
上自為(去聲)下說(天子自為其下說書)諸儒執經問難於前冠帶縉
紳之人圜橋門(辟雍四門外水圜繞以節觀者門外皆有橋觀者在水外故云)而觀聽
者蓋億萬計於是下詔賜榮爵關内侯三老五更皆以
二千石祿養終厥身賜天下三老(謂鄉縣之三老見職役條)酒人一
石肉四十斤上自為太子受尚書於桓榮及即帝位猶
尊榮以師禮嘗幸太常府令榮坐東面設几杖會百官
及榮門生數百人上親自執業諸生或避位(猶言出席)發難
上謙曰太師在是既罷悉以大官供具賜太常家榮每
疾病帝輒遣使者存問大官太醫相望於道及疾篤上
疏謝恩讓還爵土帝幸其家問起居入街下車擁經而
前(擁持經書而前進)撫榮垂涕賜以牀茵帷帳刀劒衣被良久
乃去
魏孝文帝太和十六年八月親養三老五更於明堂詔
以司徒尉元為三老大鴻臚卿游明根為五更帝再拜
三老親袒割牲執爵而饋肅拜五更且乞言焉元明根
勸以孝友化民又養庶老國老於階下禮畢各賜元明
根以步挽車及衣服祿三老以上公五更以元卿
周武帝保定三年將視學以太傅燕國公于謹為三老
仍賜以延年杖遂幸大學謹入門帝迎拜于門屏之間
謹答拜有司設三老席於中楹(兩楹之間)南向大師宇文護
升階設几謹升席南面憑几而坐大司馬豆盧寧升階
正舄(履也)帝升階立於斧扆(形如屏風畫為斧文)之前西面有司進
饌帝跪設醬豆親為袒割謹食畢帝親跪授爵以酳有
司撤訖帝北面立而訪道謹起立於席後對曰木受繩
則正后從諫則聖明王虚心納諫以知得失天下乃安
又曰去食去兵信不可去願陛下守信勿失又曰有功
必賞有罪必罰則為善者日進為惡者日止又曰言行
者立身之基願陛下三思而言九慮而行勿使有過天
子之過如日月之食人莫不知願陛下慎之帝再拜受
言謹答拜禮成而出
(臣)按三代而下行養老乞言之禮者惟漢明帝魏
孝文周武帝三君而已若魏主曹髦亦且養老乞
言于學蓋不足述也在先王之世一歲而七舉行
故以為常事而不書在後世曠數千百年而一再
見宜史臣之大書特書以垂勸于願治之君稽古
之士舉而行之罔俾三君專美者也而尹起莘綱
目發明于魏孝文無褒貶之詞于周孝武則以其
大權不預祗事虚文而于漢明則深嘉而亟予之
者豈非其繼志述事之孝足以光前裕後非二君
之所可及者哉起莘之言曰光武中興投戈講藝
息馬論道其畱意于文治久矣末年肇建三雍未
及臨饗明帝繼之舉宗祀望雲物行大射養老之
禮東都文物于是彬彬可觀書之于策足為美稱
詩曰貽厥孫謀以燕翼子光武以之又曰昭哉嗣
服繩其祖武顯宗有焉
以上重學校(養老附)
御定孝經衍義卷五十五
