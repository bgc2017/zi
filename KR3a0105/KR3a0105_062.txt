欽定四庫全書
御定孝經衍義卷六十
天子之孝
教宮闈
(臣)按經言以飬父母日嚴而易家人卦謂父母為
嚴君蓋女正位乎内男正位乎外斯為嚴矣正則
琴瑟鐘鼓適所以為嚴也不正則終風曀霾之威
虐祗為謔浪笑傲而已孝子之事親也生致其飬
則夫婦共之祭致其嚴則夫婦親之此肅肅悚悚
之本教也閨門燕私之際無有師保如臨父母斯
無不敬者矣家道正而四國不順者未之有也述
教宮闈
易坤彖𫝊曰至哉坤元萬物資生乃順承天
(臣)按乾坤天地之道陰陽之本故為上篇之首咸
恒夫婦之道生育之本故為下篇之首中庸言君
子之道造端乎夫婦及其至也察乎天地乾稱父
坤稱母始乎夫婦而終乎父母也天地之德相共
而大生焉廣生焉夫婦之德相成而正乎外正乎
内夫子嘆美乾元則曰大坤元則曰至於乾元則
曰統天於坤元則曰承天然而其為元也則一而
已元之德於人為仁故乾道之仁聖人所以首出
庶物也坤道之仁皇后所以母儀天下也仁與孝
又一理也以臨羣臣百姓則為父母以事天地祖
宗則宗子冢婦也而奉先事親乃所為宜民宜人
者也故元也者以言乎大固無所不統以言乎至
亦無所不承然則仁孝之道備於乾元坤元矣
家人彖𫝊曰家人女正位乎内男正位乎外男女正天
地之大義也
(臣)按經止言女正而孔子推明一家之人皆利於
正而一家之人則以二五為主疏言必須女主於
内男主於外然後家道乃立今此卦六二柔而得
位是女正位乎内九五剛而得位是男正位乎外
也正位所以有嚴君有嚴君所以父子兄弟夫婦
無不正然而正家之本在正其身正身之道一言
一動不可易也身脩則家治矣文王但曰女貞乃
關雎麟趾之意夫子推原其致此者則曰由君子
之慎言慎行也又明言其故於其上爻曰反身之
謂也然則身脩而后家齊乃可謂有家不然而家
非其有也王者以天下為家王假有家即天下大
順諸爻之義大率以誠信嚴威為治家之道夫子
獨於五爻申之曰交相愛也當依古註兼一家之
人父子兄弟夫婦相和順為說盖刑家内助雖非
情欲之愛而少過其則則為燕眤之私而非嚴君
之象必也身敬於人而人亦敬於己斯相愛在其
中矣楊萬里有言以文王為君以太姒為妃以王
季為父以大任為母以武王為子以邑姜為婦其
不交相愛乎詩人歌之曰刑于寡妻至于兄弟以
御於家邦此之謂矣
書堯典觀厥刑於二女釐降二女於媯汭嬪於虞帝曰
欽哉
蔡沈𫝊曰莊子所謂二女事之以觀其内是也盖夫
婦之間隱微之際正始之道所繫尤重故觀人者於
此為尤切
(臣)按周惇頤曰家難而天下易家親而天下疏也
家人離必起於婦人故睽次家人以二女同居而
志不同行也堯所以釐降二女于媯汭舜可禪乎
吾兹試矣是治天下觀乎家治家觀乎身而已家
人合巽離二女而成卦正合釐降嬪虞之事盖妃
匹之際正始為難且以帝女下降而使執婦道二
女同居使不至於睽乖而所事之舅姑為舜之父
母以此試可而治國平天下易易矣堯觀舜則曰
觀厥刑而詩人於文王亦曰刑于寡妻則皆有義
勝恩而非寡恩威克愛而交相愛之意此帝王治
家之法也
詩周南關雎(篇名)其一章曰關關(雌雄相應之和聲)雎鳩(水鳥摯而有别)
在河之洲(水中可居之地)窈窕(幽深閑静)淑女君子好逑(匹也)
毛萇𫝊曰后妃說樂君子之德無不和諧又不淫其
色慎固幽深若關雎之有别焉然後可以風化天下
夫婦有别則父子親父子親則君臣敬君臣敬則朝
廷正朝廷正則王化成
匡衡曰妃匹之際生民之始萬福之原婚姻之禮正
然後品物遂而天命全孔子論詩以關雎為始言大
上(天子)者民之父母后夫人之行不侔乎天地則無以
奉神靈之統而理萬物之宜自上世以來三代興廢
未有不由此者也
朱熹曰讀關雎詩便使人有齊莊中正意思與記言
毋不敬書言欽明文思皆同
(臣)按關雎一詩只性情之正四字可盡其義德如
雎鳩摯而有别是后妃性情之正樂而不淫哀而
不傷是詩人性情之正而所云寤寐反側琴瑟鐘
鼓極其哀樂而皆不過乎則者所以形容性情之
正也作詩者不過妾媵之流而能言其所以然者
如此則文王大姒德化之深可知矣古者以關雎
為房中之樂而鄉射燕飲亦皆用之所以使夫上
自朝廷下至委巷人人聽其和平之聲而皆有以
中其哀樂之節而閨房衽席之際其尤易至於悲
傷淫佚者日聞此詩而起發其齊莊中正之思則
亦可以無大過矣曾鞏之序劉向列女𫝊曰先王
之政必自内始故其閨門之治所以施之家人者
必為之師傅保姆之助詩書圖史之戒珩璜琚瑀
之節威儀動作之度其教之者有此具然古之君
子未嘗不以身化也故家人之義歸於反身二南
之業本於文王豈自外至哉世知文王之所以興
能得内助而不知其所以然者盖本於文王之躬
化故内則后妃有關雎之行外則羣臣有二南之
美與之相成其推而及遠則商辛之昏俗江漢之
小國兔置之野人莫不好善而不自知此所謂身
脩故家國天下治者也由鞏之說而繹之則小序
之云后妃之德者其立說之偏不待辯而自明矣
小雅白華(篇名)
小序曰白華周人刺幽王也幽王取申女以為后又
得褒姒而黜申后下國化之以妾為妻以孽代宗而
王弗能治周人為之作是詩也
其一章曰白華菅兮白茅束兮之子之遠俾我獨兮
孔穎達疏曰言人刈白華已漚為菅又取白茅纏束
之是二者以潔白相束而成用興婦人有德己納為
妻又用禮道申束之是二者以恩禮相與而成今幽
王遠外我不復答耦欲使我獨老而無子是不以潔
白恩禮相申束使己茅菅之不若也
(臣)按前漢外戚𫝊曰自古受命帝王非獨德茂亦
有外戚之助焉夏之興也以塗山而桀之放也用
妹喜殷之興也以有娀而紂之滅也嬖妲己周之
興也以大任大姒而幽王之禽也淫褒姒故易基
乾坤詩首關雎書美釐降夫婦之際人道之大倫
也可不慎歟盖自古未有寵嬖並后庶孽亂宗而
無亡國敗家之禍者赫赫宗周離離禾黍詩人於
幽王褒姒之事言之每痛心焉而白華之詩所謂
天步艱難者則已逆知其禍之必至於此也
禮記昏義古者天子后立六宮三夫人九嬪二十七世
婦八十一御妻以聽天下之内治以明章婦順故天下
内和而家理天子立六官三公九卿二十七大夫八十
一元士以聽天下之外治以明章天下之男教故外和
而國治故曰天子聽男教后聽女順天子理陽道后治
陰德天子聽外治后聽内職教順成俗外内和順國家
理治此之謂盛德
呂大臨曰此章因講明昏禮之義推而上之至於天
子后聽天下之外治内治則男女之義盡矣
(臣)按天子六官王后六宮各立其官掌内外之事
法陰陽之所為但以周官三百與夫人以下百二
十人之數不相應故記禮者取夏官百二十為對
也陰統於陽陽得兼陰宜先言六官而後六宮且
六宮陰禮又皆冢宰之所掌内宰閽寺内豎之屬
皆職宮寢之事九嬪世婦女御亦屬於天官固未
得言内外敵應也記者因婚姻之禮而推致其極
以為欲治其國先齊其家故必先婦順後男教亦
猶家人彖𫝊先言女正位乎内後言男正位乎外
也真德秀曰易言其理禮述其法盖相表裏云
周禮天官冢宰内宰(治婦人之事對大宰治百官)以陰禮教六宮
鄭康成注曰六宮謂后也婦人稱寢曰宮言后象王
立六宮而居之亦正寢一燕寢五教者不敢斥言之
謂之六宮若今稱皇后為中宮也
以陰禮教九嬪
鄭康成注曰教以婦人之禮不敢教夫人世婦者舉
中省文
以婦職之法教九御使各有屬(自夫人以下至九御三三為屬)以作二
事正其服禁其竒衺展其功緒
鄭康成注曰婦職謂織紝組紃縫線之事九御女御
也二事絲枲之事正其服止踰侈竒衺若今媚道展
猶錄也緒業也
大祭祀后祼獻則贊瑤爵亦如之
鄭康成注曰謂祭宗廟王既祼而出迎牲后乃從後
祼也獻謂王薦腥薦熟后亦從後獻也瑤爵謂尸卒
食王既酳尸后亞獻之其爵以瑤為飾(此三事内宰皆佐后)
正后之服位而詔其禮樂之儀(禮當與樂相應)
賈公彦釋曰服謂若内司服褘衣以下六服皆正之
使服當其用位后助祭之位按九嬪職云贊后薦徹
豆籩天子之禮薦時歌清廟及徹歌雍皆有樂節
贊九嬪之禮事
鄭康成注曰助九嬪贊后之事九嬪贊后薦玉齍薦
徹豆籩
致后之賓客之禮
賈公彦釋曰畿内同姓諸侯夫人有會見王后之法
故亦致禮焉
凡喪事佐后使治外内命婦正其服位
賈公彦釋曰凡有喪事内宰皆佐后使其屬官治内
外之命婦正其服之精麤位之前後也
凡建國佐后立市設其次置其叙正其肆陳其貨賄出
其度量淳(讀為凖布帛之廣)制(布帛之長)祭之以陰禮
鄭康成注曰市朝者君所以建國也建國者必面朝
後市王立朝而后立市陰陽相承之義
賈公彦釋曰凡建國内宰佐后立市設其次謂司市
所居置其叙謂胥師賈師等所居正其肆謂諸行列
肆之等陳其貨賄謂有諸物皆陳列之也出其度量
謂内宰佐后出度之丈尺量之斗斛及出淳之幅廣
狹并制之丈八尺(天子廵狩禮云制幣丈八尺)又於市中祭之以
陰禮(祭市中之社)謂婦人之祭禮也
中春詔后帥外内命婦始蠶于北郊以為祭服歲終則
會内人(女御)之稍食稽其功事
賈公彦釋曰會計女御之稍食又當計絲枲二者之
功事以知多少
佐后而受獻功者比其小大與其麤良而賞罸之
賈公彦釋曰内宰佐助后而受女御等獻絲枲之功
布帛等縷小者則細良縷大者則麤惡良則賞之麤
則罸之以示懲勸也
會内宮之財用(計夫人以下所用財)
正歲均其稍食施其功事憲禁令於王之北宮而糾其
守
鄭康成注曰均猶調度也施猶賦也北宮后之六宮
謂之北宮者繫於王言之明用王之禁令令之守宿
衛者
上春詔王后帥六宮之人而生穜稑(先種後熟謂之穜後種先熟謂之稑)
之種而獻之於王
鄭康成注曰六宮之人夫人以下分居后之六宮者
古者使後宮藏種以其有𫝊類蕃孳之祥必生而獻
之示能育之使不傷敗且以佐王耕事共禘郊也
内小臣(閹人之賢者為之)掌王后之命正其服位后出入則前
驅
賈公彦釋曰此小臣是閹人與后導道是其常也
若有祭祀賓客喪紀則擯詔后之禮事相九嬪之禮事
正内人之禮事徹后之爼
鄭康成注曰擯為后傳辭有所求為詔相正者異尊
卑也爼謂后受尸之爵飲于房中之爼
后有好事(恩好之事以物而問遺者)於四方則使往有好令(恩好之令以言)
(而弔慰之者)于卿大夫則亦如之
鄭康成注曰后于其族親所善者使往問遺之
内豎(未冠者之官名亦閹人也)掌内外之通令凡小事
賈公彦釋曰凡通小事復白也明大事待朝自復不
使内豎
九嬪掌婦學(古有婦學)之法以教九御婦德婦言婦容婦功
各帥其屬而以時御叙於王所
鄭康成注曰婦德謂貞順婦言謂辭令婦容謂婉娩
婦功謂絲枲
女史(職與王之大史同)掌王后之禮職掌内治之貳以詔后治
内政
鄭康成注曰内治之法本在内宰書而貳之
逆内宮
賈公彦釋曰逆謂逆而鉤考之六宮所有費用財物
及斗粟皆當鉤考之也
書内令
賈公彦釋曰内令后之令謂書而宣布於六宮之中
也
凡后之事以禮從
賈公彦釋曰女史執禮書以從后
(臣)按大宰之職重矣哉自後世言之宮闈之事宜
非外庭之所得而預也如周禮所載則不特閹寺
女官隸于大宰之屬也即中宮亦秉其教而况夫
人以下乎三夫人猶三公也故不列於官而嬪婦
女御則内官也在三百六十之屬矣自祭禮賓客
喪紀以至于衣服禄廩之細自親蠶獻種以至於
絲枲布帛之功外之則中門之出入禁令内之則
燕寢之尊卑次序㒺不詔相聯比幾察鉤考而又
有女史記事禁中而内宰則為中官之長而太宰
總之則其用意之深慮事之詳為法之備立制之
嚴以之閑有家而定天下者豈後世之所得而及
也哉夫宮闈之事固非閹寺女官之流不足以通
復語言給任奔走也而閹寺女官之流若非以外
庭之官為之長屬則桀黠恣肆必至于干預朝政
矣然後知先王之世雖閹寺女官亦統之以治官
以是故也
御定孝經衍義卷六十
