欽定四庫全書
御定孝經衍義卷三十
天子之孝
課農桑
漢文帝二年詔曰農天下之大本也民所恃以生也而
民或不務本而事末故生不遂朕今親率羣臣農以勸
之其賜天下民今年田租之半
(臣)按漢孝文時民近戰國多背本趍末帝屢下詔言
農者天下之本感賈誼之言躬耕以勸百姓晁錯復
言方今之務莫若使民務農欲民務農在于貴粟帝
從之其後務敦農業百姓充實景元年制郡國或地
磽陿無所農桑或地饒廣薦草莽議民徙寬大地聽
之令郡國務勸農桑益種樹可得衣食物武帝末年
悔征伐之事下詔務在力農以趙過為摉粟都尉行
代田之法用力少而得穀多至孝昭時流民少還田
野開闢孝宣地節三年詔流民還歸者假公田貸種
食孝元初元元年以郡國公田苑振業貧民江海陂
湖園池屬少府者以假貧民勿租賦建昭五年詔
方春農桑興百姓戮力自盡之時也故是月勞農勸
桑無使後時孝成陽朔四年詔洪範八政以食為首
方東作時其令二千石勉勸農桑出入阡陌致勞來
之因循致哀平之世及莽簒位紛紛置勸農之丞嚴
受田之制人民反以失業海内日以凋弊略舉西京
諸帝勸農之詔其時之盛衰得失亦可考而自是而
後蓋可知矣惟其發于至誠惻怛之意其臣奉行無
敢不盡力者則亦旋至立效如其不然則雖勸農使
者冠盖相望結轍于道亦無益也
晁錯言於上曰聖王在上而民不凍饑者非能耕而食
之織而衣之也為開其資財之道也故堯有九年之水
湯有七年之旱而國無捐瘠者以畜積多而備先具也
今海内為一土地人民之衆不減湯禹加以無天災數
年之水旱而畜積未及者何也地有遺利民有餘力生
榖之土未盡墾山澤之利未盡出游食之民未盡歸農
也夫寒之于衣不待輕煖饑之于食不待甘旨饑寒至
身不顧廉耻人情一日不再食則饑終歲不製衣則寒
夫腹饑不得食膚寒不得衣雖慈父不能保其子君安
能以有其民哉明主知其然也故務民于農桑薄賦斂
廣畜積以實倉廩備水旱故民可得而有也
(臣)按錯言聖王所以衣食天下之民在于勸課有
道盖遂末者多則地有餘利民有餘力至于末業
之民亦有居竒而累鉅萬者亦有折閱而成游惰
者此其人身不能耕妻不能織饑寒切身不顧廉
恥而其富人亦必驕滛踰制聖主抑末崇本于農
則時有蠲除而商賈之子孫不得仕宦為吏以是
故也
武帝征和四年以趙過為摉粟都尉過能為代田其耕
耘田器皆有便巧以教民用力少而得榖多民皆便之
司馬光曰天下信未嘗無士也武帝好四裔之功而
勇銳輕死之士充滿朝廷闢土廣地無不如意及後
息民重農而趙過之儔教民耕耘亦被其利此一君
之身趣好殊别而士輙應之誠使武帝兼三王之量
以興三周之治其無三代之臣乎
(臣)按代田者班志一畆三甽歲代處師古曰代易
也即周禮一易再易三易之義武帝末年悔征伐
之事詔以方今之務在于力農而其封丞相侯曰
富民則所以深陳既往之失者既非空言矣過以
能教民耕耘而為摉粟都尉則非前此桑弘羊為
摉粟都尉之比也而千秋一言寤主乃在人父子
之間帝緣此自悔所為狂悖曰高廟神靈使公教
我公當遂為吾輔佐緣此遂棄輪臺下令止擅賦
力本農此其哀痛惻怛之誠由其歸來望思之心
而念及于天下之老弱孤獨無所文飾強假宜天
下之士應之者之速也
吳徐知誥為淮安帥以宋齊丘為謀主先是吳有丁口
錢又計畆輸錢民甚病之齊丘以為錢非耕桑所得使
民輸錢是教之棄本逐末也請蠲人口錢自餘税悉收
榖帛紬絹匹值千錢者税三十知誥從之由是曠土盡
闢國以富強
洪邁容齋隨筆曰自用兵以來民間以見錢紐納税
直既為不堪然于其中所謂和買折帛尤為名不正
而斂最重偶閱大中祥符間太常博士許載著吳唐
拾遺錄所載多諸書未有者其勸農桑一篇正云吳
順義年中差官興販簿定租税厥田上上者每一頃
税錢二貫一百文中田一頃税錢一貫八百下田一
頃千五百皆足陌見錢如見錢不足許依市賈折以
金銀并計丁口課調亦科錢宋齊丘時為員外郎上
策乞虚擡時價而折紬絹綿本色曰江淮之地唐季
以來戰爭之所今兵革乍息黎氓始安而必率以見
錢折以金銀此非民耕鑿可得也必興販以求之是
為教民棄本逐末耳是時絹每疋市價五百文紬六
百文綿每兩十五文齊丘請絹每匹擡為一貫七百
紬為二貫四百綿為四十文皆足錢丁口課調亦請
蠲除朝議喧然沮之謂虧損官錢萬數不少齊丘致
書于徐知誥曰明公總百官理大國督民見錢與金
銀求國富庶所謂擁篲救火撓水求清欲火滅水清
可得乎徐知誥得書曰此勸農上策也即行之自是
不十年間野無閒田桑無隙地自吳變唐自唐歸宋
民到于今受其賜齊丘之事美矣徐知誥亟聽而行
之可謂賢輔相而九國志齊丘𫝊略不書資治通鑑
亦佚此事今故備錄之
(臣)按經言庶人之孝惟用天道分地利謹身節用以飬
父母而已疏云庶人孝行曰畜以畜飬為義言能
躬耕力農以飬其親也然而始終成就之者在于
天子故天子孝曰就假使戰闘不休棄穡弗務展
轉溝壑之中雖有飬父母之心無可奈何矣今觀
齊丘之為知誥畫策者尚知以農事為兢兢不然
則朝不及夕之道也馬端臨曰五季雜亂之時世
主所尚者用兵爭強而已其間唐明宗周世宗粗
為有志于愛民重農者有如農務未開而受理詞
訟徵科既足而追會科斂皆官吏奸貪之情為閭
里隠微之害而天成顯德之詔敕丁寧禁切之于
使之有餘力餘財則民自趨其事自勸其功雖均
田之圖可弗賜度田之使可弗遣也民生于勤勤
則不匱節以制度則不傷財民富由于勤且節則
民貧由于惰且侈易知也大司徒之保息六貧窮
者固所當賑恤而富者亦所當安如必欲抑富以
益貧則是所謂磨其厚而等其薄薄者未已而厚
者先穿也周世宗之欲定均田租而度田之使俱
未稱宋祖繼之欲究其弊精擇常參官分詣諸州
究亦無補君子勞民勸相之道當亦不在于泥古
者也
宋太宗務興農事直史館陳靖言先王之欲厚生民莫
先于積榖而務農鹽鐵𣙜酤斯為末矣按天下土田除
江淮湖湘兩浙隴蜀河東諸路地里夐遠雖加勸督未
遽獲利今京畿周環二十二州幅員數千里地之墾者
十纔二三税之入者又十無五六復有匿里舍而稱逃
亡棄耕農而事游惰賦額歲減國用不充詔書累下許
民復業蠲其租調寬以歲時然鄕縣擾之每一戶歸業
則刺報所由朝耕尺寸之田暮入差徭之籍追胥責問
繼踵而來雖蒙蠲其常租實無補于捐瘠况民之流徙
始由貧困或避私債或逃公税及既亡遁則鄕里檢其
資財至于室廬什器桑棗材木減計其值或里胥用以
輸税或債主取以償逋生計蕩然茫無所詣以兹浮蕩
絶意歸耕如受以閒曠之田廣募游惰誘之耕墾未計
賦租許令别置版圖便宜行事酌民力豊寡農畆肥磽
均配督課令其不倦其逃民歸業丁口受田煩碎之事
並取大司農裁决耕桑之外令益樹雜木蔬菓孳畜羊
犬雞豚給授桑土潛擬井田營造室居使立保伍飬生
送死之具慶弔問遺之資並立條制候至三五年間生
計成立即計戶定征量田輸税若民力不足官借糴錢
或以市餱糧或以營耕具凡此給授委于司農比及秋
成乃令償直依時價折納以其成數關白戶部帝覽之喜
詔靖條奏以聞靖又言逃民復業及浮客請佃者委農
官勘騐以給授田土收附版籍州縣未得議其差役乏
糧種牛者令司農以官錢給借其田制為三品以膏沃
而無水旱之患者為上品雖沃壌而有水旱之患埆瘠
而無水旱之慮者為中品既埆瘠復患于水旱者為下
品上田人受百畆中田百五十畆下田二百畆並五年
後收其租亦只計百畆十收其三一家有三丁者請加
受田如丁數五丁者從三丁之制七丁者給五丁十丁
給七丁至二十三十丁者以十丁為限若寬鄕田多即
委農官裁度以賦之其室廬蔬韭及梨棗榆柳種藝之
地每戶十下者給百五十畆七丁者百畆五丁者七十
畆三丁者五十畆不及三丁者三十畆除桑功五年後
計其租餘悉蠲其税宰相吕端謂靖所立田制多改舊法
又大費資用以其狀付有司詔鹽鐵使陳恕等共議請如
靖奏乃以靖為京西勸農使按行陳許蔡穎㐮唐鄧汝等
州勸民懇田以大理寺丞皇甫選光禄寺丞何亮副之選
亮上言功難成願罷其事帝志在勉農猶詔靖經度未幾
三司以費官錢數多萬一水旱恐致散失事遂寢
薛應旂曰陳靖之言募民墾荒給以牛種亦不為無
見若今之濟上七十二泉所經西北凉原涇渭並流
諸處予嘗親歴而感歎者屢矣使有西門豹鄭國其人
豈不成沃壌哉若以為地寒不生五穀則蕞爾米脂
(縣名)逼于沙漠何以遂有江南之稲耶奈甲可乙否世
無百年之人而其勢卒不可為宜乎陳靖託之空言
也
(臣)按墾荒之法陳靖條析最詳然必有強固精敏
之人久于其職巡行郡縣經度其宜其間均配督
課仍責令有司一禀科條從事尤當不惜官錢給
其耕具牛種亦不必拘新集之戶復業之民就令
地著富民願僱募開墾者亦計口授田以是為率
其富民即為團保耆長三五年後量田輸税亦一
如新集之戶復業之民以此行之于陳許蔡穎襄
鄧唐汝之間自是曠土游民相得兩利行之積歲
坐致富強若使謀之計臣而但以散失官錢為憂
問之守令而反以詐增戶口塞責在朝廷未見後
效可期而閭里先有包賠之累非但託之空言而
且反以厲民也
真宗大中祥符間知袁州何蒙言本州二税請以金折
納上曰若是則盡廢耕農矣不許
(臣)按吳唐拾遺錄所載租税率以見錢如見錢不
足許依市價折以金銀猶未必勒令以金銀為税
也而宋齊丘以為是乃教民棄本逐末今何蒙無
故忽欲以金折納若從其請不特農桑自此而廢
即錢法亦自此而廢長民者固不可以邀一事之
小忠而貽將來無窮之實禍也
程顥疏曰古者四民各有常職而農者十居八九故衣
食易給而民無所困苦今京師浮民數逾百萬游手不
可貲度觀其窮蹙辛苦孤貧疾病變詐巧偽以自求而
常不足以生日益歲滋久將若何事已窮極非聖人能
變而通之則無以免患豈可謂無可奈何而已哉此在
酌古變今均多恤寡漸為之業以救之耳此亦非有古
今之異者也
(臣)按宋人都汴陳許蔡穎襄鄧唐汝環之如陳靖
募民開荒一法實能行之自可驅數十萬浮民使
之業作也然而所都之地不一而所聚之勢恒然
所謂變詐巧偽以自求而常不足以生者苟非司
徒以教飬歸之于比閭族黨州鄕之中則亦非泛
然有所為均多恤寡之術若得廉能京兆撫馭有
法使變詐巧偽之風日息而浮寄無所得食窮而
反本于以云救亦什得伍也
神宗熙寧二年頒農田水利約束自是進計者紛然數
年間諸路凡得廢田萬七百九十三處三十六萬一千
一百七十八頃有竒而民給役勞擾
(臣)按王安石新法(臣)于周官旅師一條已論其概
如謂必無可行之理則經術世務遂為兩事且因
循苟且勸課無聞國勢必至貧弱但令官必得人
人皆盡職行之一處而效推之天下可知如其但
以治法則郡守春秋行縣觀風俗課農桑豈非美
事而暴吏乘時千騎五馬賓客廚𫝊重擾屬邑前
代亦曾以為不便民而罷之者民之難與慮始事
之所以鮮終豈不以是哉
廣州教授林勲上本政書十三篇言國朝兵農之政率
因唐末之故今農貧而多失職兵驕而不可用是以饑
民竄卒類為盗賊宜倣古井田之制使民一夫占田五
十畆其有羡田之家毋得市田其無田與游惰末作者
皆驅之使隸為農以耕田之羡者而雜紐錢榖以為十
一之税宋二税之數視增至七倍今本政之制每十六夫
為一井提封百里為三千四百井率税米五萬一千斛
錢萬二千緡每井賦二兵馬一匹率為兵六千八百人
馬三千四百匹歲取五之一以為上番之額以給征役
無事則又分為四番以直官衛以給守衛是民凡三十
五年而役使一遍也悉上則歲食米萬九千餘斛錢三
千六百餘緡無事則減四分之三皆以一同之租税供
之匹婦之貢絹三尺綿一兩百里之縣歲收絹四千餘
匹綿三千四百觔非蠶鄕則布六尺麻二兩所收視絹
綿率倍之行之十年則民之口筭官之酒酤與凡茶鹽
香礬之𣙜皆可弛以予民其說甚備書奏以勲為桂州
節度掌書記其後勲又獻比校書二篇大略為桂州地
東西六百里南北五百里以古尺訃之為方百里之國
四十當墾田二百二十五萬二千八百頃有田夫二百
四萬八千出米二十四萬八千斛禄卿大夫以下四千
人禄兵三十萬人今桂州墾田約萬四十二頃丁二十
一萬六千六百一十五税錢萬五千餘緡苖米五萬二
百斛有竒州縣官不滿百員官兵五千一百人盖土地
荒蕪而游手末作之人衆是以地利多遺財用不足皆
本政不修之故其後朱子甚愛其書陳亮亦曰此書考
古驗今思慮周密世之為井田之學者無以加矣
(臣)按漢世去古未遠而董仲舒限田之議竟不能
用師丹又建言于孝哀之世詔書須後(俟後命也)不行
新莽更名天下田曰王田禁不得賣買民以大困
天下後世言井田者以是為鑒戒也荀悦漢紀以
為井田之制不宜于人衆之時大亂之後田廣人
寡方乃可為朱子極取其說故曰唐之口分世業
是從魏晉積亂之極至元魏及北齊後周乘此機
方做得而杜氏通典乃云雖有此制開元之季天
寳以來法令弛壊兼并之弊有踰于漢成哀之間
則勢固有無如何者也宋林勲所上政本書考驗
周密諸儒稱之誠得其人為農田之吏俾其益覃
其精思酌古今之變推而行之以盡利則于務農
重榖足食足兵之計豈無當哉惜乎未竟其用也
光宗紹熙元年臣僚言古者賦租出于民之所有不強
其所無如税絹出于蠶苖米出于耕是也今一倍折而
為錢再倍折而為銀銀愈貴錢愈艱得榖愈不可售使
民賤糶而貴折則大熟之歲反為民害願明詔州郡多
取而多折者重寘于罰從之
(臣)按本色折色並徵此近世徵收定制也如使折
色一項必欲仍徵其帛其尺幅之廣狹修短精麤
美惡驗視不勝其煩而姦弊叢生矣獨是本色决
不可變為折色以致賤糶貴折重困農人也其折
色只合盡數輸錢不但錢法流通而公私齎送亦
可略用見錢交會但不應竟用空楮為弊耳近世
之弊正坐榖賤傷農而泉流壅滯臣故兩及之
朱熹知漳州會臣僚請行閩中經界詔監司條其事下
郡熹初為泉之同安簿知閩中經界不行之害至是訪
問講求纖悉備至乃奏言經界冣為民莫大之利紹興
已推行處公私兩利獨泉漳汀未行臣不敢先一身之
勞逸而後一州之利病切獨任其必可行也然必推擇
官吏委任責成度量步畆筭計精確畫圖造帳費從官
給隨産均税特許過鄕通縣均紐庶幾百里之内輕重
齊同今欲每畆隨九等高下定計産錢而合一州租税
錢米之數以産錢為母每文輸米幾何錢幾何止于一倉一
庫受納既輸之後却視原額分隸為省計為職田為學糧
為常平各撥入諸倉庫版圖一定則民業有經矣但此
法之行貧民下戶固所深喜然不能自逹其情豪家滑
吏實所不樂皆善為說辭以惑羣聽賢士大夫之喜安
靜怨紛擾者又或不深察而望風沮却此則不能無慮
(臣)按朱熹奏行經界區處事宜共六條一推擇官
吏果得其人則事克濟而民無擾一打量紐折筭
計之法人所難曉乞紹興中戶部行下格式印本點
照行事一里正里長書人紙札之費有以處之則
可舉行一乞特許産錢過鄕通縣均紐一諸色之
田散漫參錯難于檢計欲將見在土田隨九等高
下别定等則諸色税租錢米一概均敷收納一荒
廢寺院田産出榜召人實封請買一時田業有歸
免向後官司賦税因循失䧟此六條中前四條乃
是丁寧揆度求其至當不得其人不可行也其法
式不使人人共曉不可行也書人紙札之費不出于
官而以不貲之費重煩百姓不可行也隨畝均産
不許過鄉害多利少不可行也至于後二條于行
經界中指言均平賦税攘斥異議之意其慮事盖
詳矣
以上課農桑
御定孝經衍義卷三十
