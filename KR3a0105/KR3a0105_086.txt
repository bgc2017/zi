欽定四庫全書
御定孝經衍義卷八十四
卿大夫之孝
法服
易繫辭黃帝堯舜垂衣裳而天下治蓋取諸乾坤
謝枋得曰乾天在上衣象衣上闔而圜有陽竒象坤
地在下裳象裳下兩股有隂偶象上衣下裳不可顛
倒使人知尊卑上下不可亂則民志定天下治矣
(臣)按此法服之所始也始於黃帝備於堯舜法乾
坤以定尊卑以各有等次為重故鄭法服註云不
敢僭上偪下
書臯陶謨天命有德五服五章哉
孔安國傳曰五服天子諸侯卿大夫士之服也尊卑
采章各異所以命有德
(臣)按此即易所謂垂衣裳取諸乾坤者也故命曰
天命五服日一也月二也星辰三也山四也龍五
也華蟲六也畫於衣法天陽宗彛七也藻八也火
九也粉米十也黼十一也黻十二也繡於裳法地
隂云五服五章者自日月以下十二章為天子之
服自山而下九章為公侯之服自華蟲而下七章
為伯之服自藻而下五章為子男之服自粉米以
下三章為卿大夫之服至周制則以日月星辰畫
於旌旗天子冕服惟九章象陽之極數又登龍於
山登火於宗彛謂龍為衮宗彛為毳故衮冕之衣
五章裳四章鷩冕之衣三章裳四章毳冕之衣三
章裳二章絺之衣一章裳二章所謂衣裳數象竒
偶者也制雖少變而致謹於尊卑等差者則同上
得兼下故天子諸侯下至黼黻大夫粉米兼服火
藻下不得僭上故士不得服粉米大夫不得服黼
黻大較上必其有德者而後命下必其德宜也而
後受命先王之法服非徒以其位宜云爾故德自
三而盡於九服章亦自三以訖於九約略相凖也
詩召南羔羊(篇名)其一章曰羔羊之皮素絲五紽(織絲為紃施之)
(縫中連屬兩皮因以為飾)退食自公委蛇委蛇
(臣)按此大夫燕居之服也南國大夫化文王之政
在位皆節儉正直德如羔羊故詩人即其服以美
之若鄭風之羔裘思古也晉風之羔裘刺時也德
不及召南之大夫遠矣故君子恥服其服而無其
容
弼風柏舟(篇名)其三章曰威儀棣棣(富而閑習也)不可選也
(臣)按左氏傳曰服以旌禮禮以行事事有其物物
有其容故慎威儀斯所以稱其服也申鍳曰衣裳
焉而不愛其容止外矣柏舟之詩仁人以自明其
德而狀其威儀棣棣然之富至於不可數斯誠德
盛之容也
曹風候人(篇名)其一章曰彼其之子三百赤芾
毛萇傳曰芾韠也一命緼芾黝珩再命赤芾黝珩三
命赤芾葱珩大夫以上赤芾乘軒
孔穎逹正義曰芾服祭祀所用也形制同于韠但尊
祭服别言之則祭服謂之芾他服謂之韠也韍之言
蔽也緼赤黃之間色珩珮玉之珩黑謂之黝青謂之
葱
(臣)按芾韠異稱則芾為祭服芾黻通稱則赤芾通
為卿大夫之命服先王之法服其取義也遠而辨
分也嚴輕予之而輙膺之者皆非也曹國之乘軒
三百何以異於後世續貂之誚乎後晉文入曹責
其獻狀然則人臣無功狀可稽而于于焉濫承珩
韍之寵要皆為非法之服也
小雅都人士(篇名)
小序曰周人刺衣服無常也古者長民衣服不貳從
容有常以齊其民則民德歸壹傷今不復見古人也
孔穎達正義曰都人士詩者周人所作刺其時人所
著之服無常也以古者在上長率其民所衣之服不
變貳雖從容休燕之處其容貌亦有常不但公朝朝
夕而已身自行此以齊正其人則下民皆為一德謂
其德如一與上齊同亦衣服不貳從容有常也
其一章曰彼都人士狐裘黃黃其容不改出言有章行
歸於周萬民所望(依古注行讀去聲)
鄭康成箋曰古明王時都人之有士行者冬則衣狐
裘黃黃然取温裕而已其動作容貌既有常吐口言
語又有法度文章疾今奢淫不自責以過差都人之
士所行要歸於忠信其餘萬民寡識者咸瞻望而法
效之又疾今不然
(臣)按先王衣服之制凡短長高下方圓平直之間
莫不纖悉備具使人人被體而固其肌膚筋骸一
其耳目心志以為存風俗而定人心莫近於此也
讀都人士之詩可見當時長民者秉公勅法衣裳
襘結之間皆可觀而傚如尹姞諸大家女子亦莊
莊乎有士君子之行焉則其風俗之齊一於下可
知也後世士大夫往往以奢淫倡如所謂一狐裘
三十年者邈不可得而厭故喜新不衷程度杼軸
則怵他人之我先體製則哂往者之猶拙貳而不
常莫此之甚小民安所法乎宜乎民德之不壹而
民俗之不歸於厚也
禮記曲禮夫為人子者三賜不及車馬故州閭鄉黨稱
其孝也兄弟親戚稱其慈也僚友稱其弟也執友稱其
仁也交遊稱其信也
(臣)按周禮九儀壹命受職再命受服三命受位受
位即受車馬卿大夫士之子於父在之時不敢以
成尊比踰於父故以不受為孝也然則人臣膺車
服之榮益當克念厥孝迨其存不敢與之竝也既
其没不敢遺之辱也庶幾乎其能承君之賜者矣
王制制三公一命卷若有加則賜也不過九命
陳澔集說曰命數止於九天子之三公八命著鷩冕
若加一命則為上公與王者之後同而著衮冕故云
一命衮若為三公而有加衮者是出於特恩之賜非
例當然
(臣)按周禮司服公之服自衮冕而下如王之服侯
伯之服自鷩冕而下如公之服子男之服自毳冕
而下如侯伯之服此云天子之三公八命著鷩冕
者按典命云王之三公八命其卿六命其大夫四
命及其出封皆加一等則三公非出封者祇八命
也八命六命四命其數皆偶為隂爵出封皆為陽
爵以在王下為臣不可為陽爵也故云有加衮者
則是特恩之賜而非例當然也然上公之衮雖其
章數同於王而其旒數止於九且有降龍無升龍
則亦自有等殺而豈有上偪之嫌哉
玉藻衣正色裳間色非列采不入公門振絺綌不入公
門表裘不入公門襲裘不入公門
孔穎達正義皇氏云正謂青赤黃白黑五方正色也
不正謂五方間色也綠紅碧紫駵黃是也青是東方
正綠是東方間東方木木色青木尅土土黃並以所
尅為間故綠色青黃也赤是南方正紅是南方間南
為火火赤尅金金白故紅色赤白也白是西方正碧
是西方間西為金金白尅木木青故碧色青白也黑
是北方正紫是北方間北為水水黑尅火火赤故紫
色赤黑也黃是中央正駵黃是中央間中央為土土
黃尅水水黑故駵黃色黃黑也
(臣)按正色之有間蓋五色相間而成文然皆取為
正所尅有尊卑之義綠衣黃裳詩人所以刺也不
入公門皆主於敬經云夫禮者敬而已矣
君子狐青裘豹褎元綃衣以裼之
鄭康成注曰君子大夫士綃綺屬染之以元與狐青
裘相宜狐青裘蓋元衣之裘
麛裘青豻褎絞衣以裼之
鄭康成注曰絞蒼黃之色也孔子曰素衣麛裘
狐裘黃衣以裼之
鄭康成注曰黃衣大蜡時臘先祖之服孔子曰黃衣
狐裘
(臣)按錦衣狐白裘天子諸侯得同服其天子卿大
夫及諸侯卿大夫在天子之朝亦狐白裘惟士不
衣狐白耳是狐白亦不獨君服也狐青裘為元衣
之裘皇氏云元衣謂元端也熊氏云六冕皆有裘
此云元謂六冕及爵弁也則天子諸侯皆然而云
大夫士者君用純狐青大夫士雜以豹褎是狐青
亦不獨大夫士服也素衣麛裘君以視朔緇衣羔
裘君以視朝卿大夫皆然惟狐裘黃衣則不用諸
侯之錦衣耳先王之制豈為是無别哉良以當時
崇尚簡樸初不羅鳥獸之㲝毨以示竒異故天子
祭天則用大裘不過黑羔以教質也誓省則用良
裘不過羔與狐白雜為黼也季秋則頒賜羣臣功
裘不過此狐青麛裘之屬且君亦共之以示御此
人功微麤之裘為天下先也作而不法後世何觀
裘尤服之美者先王謹之以為奢儉之際也故服
服曰法服言可為世世法也
裘之裼也見美也
鄭康成注曰君子於事以見美為敬
弔則襲不盡飾也
鄭康成注曰喪非所以見美
君在則裼盡飾也
孔穎達正義曰盡其文飾之道以敬於君也
服之襲也充美也
孔穎達正義曰此謂君之不在臣所加上服掩襲裼
衣以君不在敬心殺故也
是故尸襲
鄭康成注曰尸尊
執玉龜襲
陳澔集說曰執玉之禮有裼時有襲時執龜為享禮
庭實則裼以卜則襲此特主襲而言耳非謂執玉龜
無裼之禮也
無事則裼弗敢充也
孔穎達正義曰行禮已致龜玉之後則裼不敢充襲
其美也亦謂在君之前故裼也
(臣)按敬一也有以裼衣為敬者有以襲衣為敬者
裼主文襲主質曲禮執玉有藉者則裼無藉者則
襲亦欲其文質相稱也正義曰凡敬有二體一則
父也二則君也父是天性至極以質為敬故臣於
君所則裼斯舉其要矣
天子素帶朱裏終辟(辟音皮緣也終辟竟此帶盡緣之也)
而素帶終辟
陳澔集說曰而下缺諸侯字諸侯亦素帶終辟而不
朱裏
大夫素帶辟垂
陳澔集說曰大夫之素帶則惟緣其兩耳及垂下之
紳腰後不緣
士練(繒也)帶率(音律謂緶緝也)下辟
陳澔集說曰士以練為帶單用之而緶緝其兩邊故
謂之率腰及兩耳皆不緣惟緣其紳故云下辟
居士(道藝處士)錦帶弟子縞帶
孔穎達正義曰用錦為帶尚文也弟子用生縞為帶
尚質也
并紐約用組三寸長齊於帶紳長制士三尺有司二尺
有五寸子游曰參分帶下紳居二焉紳韠結三齊
孔穎達正義曰并並也謂天子下至弟子其所紐約
之物並用組為之
方慤曰紐則帶之交結也合并其紐用組以約則帶
始束而不可解矣三寸其廣也長齊於帶者組之垂
適與紳齊也紳之長制士三尺者自腰而下為稱也
士如此亦舉卑以見尊也有司欲便於趨走故特去
五寸引子游之言言人長八尺自腰而下四尺五寸
分為三分而紳居二故長三尺也韠蔽膝也結即組
也紳韠結三者皆長三尺故曰三齊
大夫大帶四寸雜帶君朱綠大夫元華士緇辟二寸再
繚四寸
陳澔集說曰四寸廣之度也雜帶謂以雜色為辟緣
也朱綠者上以朱下以綠元華者外以元内以華華
黃色也士帶之辟則内外皆緇大夫以上帶皆廣四
寸士練帶唯廣二寸而冄繞腰一迎則亦是四寸矣
凡帶有率無箴功
孔穎達正義曰有率謂但繂襵之而已無别裨飾之
箴功故云無箴功
(臣)按此皆言帶之制古者衣有襘帶有結視不得
過結襘之間而下於帶則近於憂故帶亦所以道
容貌也先王為之定其等寓其義或以素或以練
或終辟或辟垂或下辟其飾或朱綠或元華陳祥
道以為素得於自然練成於人功終辟則所積者
備垂辟下辟則所積者少朱者正陽之色綠者少
陽之雜元與緇者隂之體華者文之成天子體陽
而兼乎下故朱裏而裨以朱綠大夫體隂而有文
故飾以元華士則體隂而已故飾以緇者是也無
箴功集說謂箴線細密不見用箴之功若此則近
於淫巧不如疏說謂無别裨飾之箴功為近古陳
祥道亦云
韠君朱大夫素士爵韋圜殺直天子直諸侯前後方大
夫前方後挫角士前後正韠下廣二尺上廣一尺長三
尺其頸五寸肩革帶博二寸
孔穎達正義曰韠象裳色天子諸侯元端服朱裳大
夫素裳上士元裳中士黃裳下士雜裳此言元端服
之韠若皮弁服則皆素韠也圜殺直三者之形制也
天子之韠直謂四角無圜無殺也下為前上為後公
侯上下各去五寸所去之處以物補飾之使方變於
天子也大夫則圜其上角變於君也正即直與方之
義士賤不嫌與君同也頸之廣五寸在中故謂之頸
肩兩角也肩與革帶皆廣二寸
(臣)按此言韠之制殊諸侯大夫於天子明嫌也同
士於君非偪也禮有順而討也有摲而播也者此
也下廣三尺以象地上廣一尺以象天長三尺以
象三才頸五寸以象五行肩革帶博二寸以象隂
陽禮有放而文也者此也其制之謹嚴如此宜乎
德稱者則有斯皇之歌而否則有曹風三百之刺
也
深衣(篇名)古者深衣蓋有制度以應規矩繩權衡短毋見
膚長毋被土續衽鈎邊要縫半下
孔穎達正義曰稱深衣者以餘服則上衣下裳不相
連此深衣衣裳相連被體深邃故謂之深衣
楊氏曰所謂續衽者指在旁兩幅言之謂屬連裳旁
兩幅不殊裳之前後也合縫者為續衽覆縫為鈎邊
要縫七尺二寸是比下齊之一丈四尺四寸為半之
也
制十有二幅以應十有二月袂圜以應規曲袷如矩以
應方負繩及踝以應直下齊如權衡以應平
陳祥道曰十二月者天數也袂圜以應規而圜者天
之體曲袷如矩以應方而方者地之象負繩及踝以
應直下齊如權衡以應平而直與平者人之道
故規者行舉手以為容負繩抱方者以直其政方其義
也故易曰坤六二之動直以方也下齊如權衡者以安
志而平心也五法已施故聖人服之故規矩取其無私
繩取其直權衡取其平故先王貴之故可以為文可以
為武可以擯相可以治軍旅完且弗費善衣之次也
(臣)按深衣在虞為燕服有虞氏深衣而養老是也
在周為夕與喪服諸侯夕深衣祭牢肉通服焉大
夫士朝元端夕深衣將軍文子除喪受弔練冠深
衣是也庶人吉服亦惟深衣蓋燕私簡便之服非
朝祭皆可服之故曰善衣之次而制度之詳至於
參三才而施五法使人雖當燕居之時不啻如臨
在廟在朝而惰慢邪僻之氣不設於身體矣先王
衣服之制纖細周密皆有禆於身心故君子以不
知其名為㒺而大學之教亦必有雜服之學也
(臣)又按朱熹論深衣制度云去古益遠其冠服制
度僅存而可見者獨有此耳然遠方士子亦所罕
見往往人自為制詭異不經近於服妖甚可歎也
因審定古深衣之制其詳具家禮及宋史志中
儒行(篇名)魯哀公問於孔子曰夫子之服其儒服與孔子
對曰丘少居魯衣逢掖之衣長居宋冠章甫之冠丘聞
之也君子之學也博其服也鄉丘不知儒服
(臣)按衣服之制貴賤有等不可易也儒者豈得有
異服哉末世上下僭亂無别儒者獨守法度有異
於衆遂謂之儒服而不知君子亦惟其宜與稱而
已焉居魯衣魯居宋冠宋曷嘗峩峩焉于于焉以
自别異為哉魯論君子不以紺緅飾一章詳記夫
子之服合考之與周禮皆合而特當僭亂無章之
時夫子一一考衷復識古法亦其學也博之一徵
歟
左傳鄭子華之弟子臧出奔宋好聚鷸冠鄭伯聞而惡
之使盜誘之八月盜殺之於陳宋之間君子曰服之不
衷身之灾也詩曰彼其之子不稱其服子臧之服不稱
也夫(僖公二十四年)
(臣)按候人之詩以赤芾本為法服但非彼其之子
所宜稱故刺之如子臧之聚鷸冠豈特不稱哉亦
蹈於異服之誅矣
鄭駟秦富而侈嬖大夫也而常陳卿之車服於其庭鄭
人惡而殺之子思曰詩曰不解於位民之攸塈不守其
位而能久者鮮矣商頌曰不僭不濫不敢怠皇命以多
福(哀公五年)
(臣)按服為衷之旗駟秦以大夫而陳命卿之車服
至無等也大不敬也夫以約失之者鮮不守其位
則不約不約亡無日矣
宋淳熙中朱熹定祭祀冠婚之服時頒行之
(臣)按歷代法服具詳各志大都斟酌損益垂為一
代盡善適中之制君相之事也遵一王之法不敢
生今而反古臣子之分也自漢以後收拾先王之
遺文於殘闕之餘其服章名數固未能一一皆合
古制而士大夫亦往往投棄規矩不能禀遵如儒
生為短衣之制侍中效鵔鸃之冠岑牟單䘨自辱
斯極斜簮散幘風流已甚衷諸古則不經徵諸時
則非法至於骸骨而申黃冠之乞髠緇而為道林
之侣則惑世驚愚尤有不可勝言者矣又况侈心
一開僭端愈熾上無弋綈之素下無羔羊之節而
徒欲崇節儉謹制度不清其源而制其流豈可得
哉上下千餘年間禮制日變禮意愈失自宋司馬
光朱熹諸大儒益講明古者衣服之制度而南渡
後祭祀冠婚之服得熹論定而古禮復明云
朱熹閒居未明而起深衣幅巾方履拜於家廟以及先
聖退坐書室几案必正書籍器用必整其飲食也羹食
行列有定位匕箸舉措有定所倦而休也瞑目端坐休
而起也整步徐行中夜而寝既寝而寤則擁衾坐或至
達旦威儀容止之則自少至老祁寒盛暑造次顛沛未
嘗有須臾之離也
(臣)按魯論一書於聖人之一言一動無不熟審而
詳記之而先儒以為非真知而善言德行者不能
記蓋親炙聖人之光華而日與周旋上下故能言
之親切有味而學之亦跬步而勿敢失也蓋夫子
嘗與門人立拱而尚右二三子亦皆尚右子曰予
則有姊之喪故也二三子乃尚左一左一右之頃
惟聖人之師二三子之嗜學如此而至於聖人既
没又欲得有若之似者而師之而曾子以為不可
則雖其所見於聖人者有深淺之不同而其一言
一動必欲起聖人以為依歸若飲食裘葛凖繩規
矩之不可須臾離者意豈有異也自聖人既没千
有餘年所為親炙之者其人既已在千載之上猶
幸而有其書之所記可以窺尋聖人之聲光顧其
書若存若亡能尊之者蓋鮮而行之者尤已鮮矣
有宋諸大儒身體力行心存目想一言一動必師
聖人千載之上語其難則百倍於弟子之得親炙
之者語其所至則與曾子蓋未知孰先孰後而餘
固未足以云也夫聖人諸賢惟顔子好學然不幸
短命而随事精察篤實踐履者惟曾子卒唯一貫
者亦惟曾子也明道之静坐伊川之誠敬横渠之
學恭而安十五年不成朱子之造次顛沛未嘗少
違威儀容止之則之數子者固已深自得之於聖
道之大而其随事精察篤實踐履惟恐有一失足
一惰容之頃夫道固在是而豈必於高者遠者也
詩曰各敬爾儀天命不又記曰服其服則文以君
子之容(臣)是以三復於斯焉
熹嘗訓子起居坐立務要端莊不可傾倚恐至昏怠出
入步趨務要凝重不可剽輕以害德性
(臣)按古者教子弟自能言能食即有教以至灑掃
應對之類皆有所習蓋少成若天性凡所以陶養
變化其氣質者不可不豫也自後為弟子之法廢
手不習禮器目不覩禮容而長而成人欲其檢束
收斂端莊凝重是責中人以下之材以自然合禮
必不可得也熹又嘗謂工夫自小失了要補填實
難只得教人且把敬為主夫主敬之功徹上徹下
誠可以該小學而至於有成人之道亦不可以復
退而為弟子然而無可補填必多所闕漏其用力
為益難矣所謂時過然後學則勤苦而難成也誠
莫若修明小學之教於曲禮内則少儀諸書務為
講明以俾其誦習雖其去古已遠禮容禮器多有
不可復見於當今者而因其文以求其義行其可
行者於日用出入之間則自其少小之時固已無
惰慢傾側之容而入大學後心存於誠敬無難矣
夫古者小學之教雖不耑於誦讀然力行而必學
文固以誦讀為非可緩者朱子嘗謂曲禮衣毋撥
足毋蹶將上堂聲必揚將入戶視必下等叶韻處
皆是古人初教小兒語而管氏書弟子職一篇或
四言五言六言皆韻語句短而音諧朱子取以入
小學蓋以其誦讀之易而便於童而習之也夫服
以旌禮故必習威儀而習威儀必自小學始臣是
以終及之
以上法服
御定孝經衍義卷八十四
