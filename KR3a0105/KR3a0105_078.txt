欽定四庫全書
御定孝經衍義卷七十六
諸侯之孝
愛親
(臣)按正義舊問曰(自舊問曰至反相通也皆邢昺作正義時所引經師與時人問)
(答之辭)天子以愛敬為孝及庶人以躬耕為孝五者
並相通否梁王答曰天子既極愛敬必須五等行
之然後乃成庶人雖在躬耕豈不愛敬及不驕不
溢已下事耶以此言之五等之孝反相通也然則
諸侯以下尊卑雖殊愛敬同致審矣何獨於士章
復陳愛敬也蓋士則上達於天子之元子下逮於
庶人之野處不䁥其秀者也故梁王曰天子章陳
愛敬以辨化士章陳愛敬以辨情(梁王曰至此亦昺所引之文)
又經聖治章之言親生之膝下以養父母日嚴者
無有天子諸侯卿大夫士庶人之異也因親教愛
因嚴教敬是則聖人天子之事已教成政治而加
百姓刑四海即諸侯以下皆無悖德悖禮者已諫
諍文包五等而以慈愛恭敬安親揚名發問卒章
義備死生而以生事愛敬死事哀感並提愈知夫
愛敬之達於上下也故諸侯以下各著愛敬之事
於卷始
禮記檀弓晉獻公之喪秦穆公使人弔公子重耳且曰
寡人聞之亡國恒於斯得國恒於斯雖吾子儼然在憂
服之中喪亦不可久也時亦不可失也孺子其圖之公
子重耳對客曰君惠弔亡臣重耳身喪父死不得與於
哭泣之哀以為君憂父死之謂何或敢有他志以辱君
義稽顙而不拜哭而起起而不私子顯(使者公子縶字也)以致
命於穆公穆公曰仁夫公子重耳夫稽顙而不拜則未
為後也故不成拜哭而起則愛父也起而不私則遠利
也
(臣)按重耳拒秦之言本受之於舅犯亦其天資仁
孝故其哭泣拜跪皆合於義
左傳晉文公卒將殯於曲沃出綘柩有聲如牛卜偃使
大夫拜曰君命大事將有西師過軼我擊之必大捷焉
(僖公三十有二年)子墨衰絰(子襄公也)敗秦師于殽遂墨以葬文公
晉于是始墨(三十有三年)
(臣)按晉襄公以凶服從戎故墨染其衰而加絰後
遂以為常俗春秋傳記禮之所由變故曰始且以
父死而忘秦施其亦不愛其親之甚矣
立敬歸之娣齊歸之子公子稠(稠昭公名)穆叔不欲曰是人
也居喪而不哀在慼而有嘉容是謂不度不度之人鮮
不為患比及葬三易衰衰衽如故衰於是昭公十九年
矣猶有童心君子是以知其不能終也(襄公三十一年)
(臣)按乾侯之辱兆於此矣昭十一年五月齊歸薨
大蒐于比蒲傳曰非禮也公於嚴父慈母膝下之
愛已薄卒致富貴離其身而社稷之不保宜也
東漢清河孝王慶常以貴人(慶母宋氏)葬禮有闕(被誣自殺葬于樊濯)
(聚)每竊感恨至四節伏臘輙祭於私室竇氏誅後始令
乳母於城北遙祠及竇太后崩慶求上塜致哀帝許之
詔大官四時給祭具慶垂涕曰生雖不獲供養終得奉
祭祀私願足矣欲求作祠堂恐自同恭懷梁后(和帝母梁貴人)
之嫌遂不敢言泣向左右以為没齒之恨後病謂舅宋
衍曰清河埤(音婢)薄願乞骸骨於貴人塜傍下棺而已朝
廷大恩猶當應有祠堂庶母子并食魂靈有所依庇死
復何恨乃上書太后曰臣國土下濕願乞骸骨從貴人
於樊濯及今日口目尚能言視冒昧干請命在呼吸願
蒙哀憐遂薨
(臣)按清河没不忘親庶幾於終身之慕矣記曰非
終父母之身終其身也諡之以孝宜哉
濟北孝王次(釐王子)九歲喪父至孝建和元年梁太后下
詔曰濟北王次以幼年守藩躬履孝道父没慟哀焦毁
過禮草廬土席衰杖在身頭不節沐體生瘡腫諒闇以
來二十八月自諸國有憂未之聞也朝廷甚嘉焉書不
云乎用德彰厥善詩云孝子不匱永錫爾類今增封五
千戶廣其土宇以慰孝子惻隱之勞
魏曹休年十餘歲喪父獨與一客擔喪假葬携將老母
渡江至吳休祖嘗為吳郡太守休于太守舍見壁上祖
父畫像下榻拜涕泣同座者皆嘉歎焉喪母至孝帝(文帝)
(曹丕)使侍中奪喪服使飲酒食肉休受詔而形體益憔悴
乞歸譙葬母帝復遣越騎校尉薛喬奉詔節其憂哀
吳孫登權長子也魏黃初二年以權為吳王拜登中郎
將封萬戶侯登辭侯不受是歲立登為太子權遷都建
業徵上大將軍陸遜輔登鎮武昌後弟慮卒權為之降
損登晝夜兼行見權悲泣因諫曰慮寢疾不起者此乃
命也方今朔土未一四海喁喁而陛下減損大官肴饌
過于禮制臣竊憂惶權納其言為之加膳住十餘日欲
遣西還深自陳乞以久離定省子道有闕又陳陸遜忠
勤無所顧憂權遂留焉初登所生庶賤徐夫人少有母
養之恩後徐氏以妬廢處吳而步夫人最寵步氏有賜
登不敢辭拜受而已徐使至所賜衣服必沐浴服之登
將拜太子辭曰本立而道生欲立太子宜先立后權曰
卿母安在對曰在吳權默然立凡三十三年卒諡曰宣
太子
(臣)按蜀漢為正統所在魏且不得稱帝而吳又受
魏封登雖為太子宜在諸侯之列其於愛弟之卒
有號泣之正諫焉慈母之廢有隱痛之微辭焉亦
可謂愛親以德也
晉新野莊王歆母臧太妃薨居喪過禮以孝聞
齊獻王攸(文帝子)景帝無子命攸為嗣及景帝崩攸年十
歲哀動左右奉景獻羊后於别第事后以孝聞居文帝
喪哀毁過禮杖而後起左右以稻米乾飯雜理中丸進
之攸泣而不受太后自往勉諭曰若萬一加以他疾將
復如何宜遠慮深計不可專守一志常遣人逼進飲食
司馬嵇喜又諫曰毁不滅性聖人之教且大王地即親
密任惟元輔匹夫猶惜其命以為宗祧况荷天下之大
業輔帝室之重任而可盡無極之哀與顔閔争孝也喜躬
自進食攸不得已強為之飯喜退攸謂左右曰嵇司馬
將令我不忘居喪之節得存區區之身耳
梁吳平侯景居喪以毁聞子勵位太子洗馬母憂去職
殆不勝喪每一思至必徒步之墓或遇風雨仆卧中路
坐地號慟起而復前家人不能禁景特所鍾愛使左右
節哭景薨于郢鎮或以路遠祕其凶問以疾漸為辭勵
乃奔波届於江夏不進水漿者七日廬于墓所親友隔
絶會叔父曇詔獄勵乃率昆弟羣從詣大理雖門生故
吏莫能識之後襲封對揚王命悲慟嗚咽傍人亦為隕
涕
安成康王秀年十三吳太妃亡秀母弟始興王憺時年
九歲與秀並以孝聞居喪累日不進飲食慈母陳太妃
薨水漿不入口六日居喪過禮武帝優詔勉之秀將之
雍州薨於道憺聞喪自投於地不飲不食者數日傾財
産賻送部伍大小皆取足焉天下稱其悌
(臣)按二王同母並以喪致其哀稱孝若憺之克恭
厥兄匍匐喪紀益見其能愛親矣
宜豐侯修性至孝年十一丁所生徐氏艱自荆州反葬
中江遇風前後部伍多致沈溺修抱柩長號血淚俱下
隨波蕩漾終得無他葬訖因廬墓次先時山中多猛獸
至是絶迹野鳥馴狎棲宿簷宇武帝嘉之以頒告宗室
南海王大靈年十一遭左夫人憂哭泣毁瘠以孝聞臨
義安王大昕年四歲母陳夫人卒哀毁有若成人晨夕
涕泣眼為之傷及武帝崩立昕奉慰簡文嗚咽不自勝
左右莫不掩泣
鄱陽王伯山遭所生憂居喪以孝聞後主往弔之伯山
號慟殆絶
魏艾陵伯子華母房氏曾就親人飲食夜還大吐以為
中毒母甚憂懼子華遂掬吐盡啖之其母乃安
任城王雲少聰慧年五歲景帝崩號哭不絶聲太武抱
之曰汝何知而有成人之意也大妃蓋氏薨表求解任
獻文不許雲悲號慟疾乃許之長子澄居喪以孝聞母
太妃孟氏薨居喪過毁當世稱之子東阿縣公順拜大
常卿以父憂去職哭泣嘔血身自負土時年二十五便
有白髮免喪抽去不復更生世人以為孝思所致後為
吏部尚書兼右僕射及上省登階向榻見榻甚故問都
令史徐仵起仵起曰此榻曾經先王坐順即哽塞涕泗
交流久而不能言遂令換之
(臣)按任城父子繼王逮孫東阿重踐省階永世克
孝有光史傳矣
彭城王勰生而母潘氏卒其年獻文崩及有所知啟求
追服文明太后不許乃毁容憔悴心喪三年不參吉慶
孝文大竒之
臨淮康王昌好文學居父母喪哀號孺慕悲感行人
臨淮王彧爾朱榮入洛殺害元氏彧撫膺慟哭遂奔梁梁
武帝見彧于樂遊園因設宴樂彧聞聲歔欷涕淚交下
梁武為之不樂彧表啓常云魏臨淮王及知莊帝踐祚
彧以母老請還辭旨懇切梁武惜其人才又難違其意
遣僕射徐勉私勸彧留彧曰死猶顧北况於生也梁武
乃以禮遣還彧性至孝自經違離不進酒肉憔悴容貎
見者傷之
齊趙郡王琛子叡為神武所愛養於宫中令游氏母之
年四歲未嘗識母其母魏華山公主也其從母姨戲謂
曰汝是我姨兒何倒親游氏叡因訪問遂失精神神武
疑其感疾叡曰兒無患苦但聞有所生欲得暫見神武
驚命元夫人至就宫見之叡前拜跪因抱頸大哭神武
甚悲傷謂平秦王曰此兒至孝吾子無及者叡讀孝經
至資於事父輙流涕歔欷十歲喪母神武親詣領軍府
為發哀舉聲隕絶水漿不入口神武與武明太后慇懃
敦譬方漸順旨居喪長齋骨立杖而後起神武令常山
王與同卧起日夜喻之并敕左右不許進水雖絶潄午
輙不食由是神武食必呼與同案神武崩哭泣嘔血及
壯將婚貎有戚容文襄謂曰我為爾娶鄭述祖女何嫌
而不樂對曰自痛孤遺方從婚冠彌用感切言未卒嗚
咽不自勝文襄為之憫然天統中追贈父琛假黃鉞母
元氏追贈趙郡王妃諡曰貞昭有司備禮儀至墓拜受
時隆冬盛寒叡跣步號哭面皆破裂嘔血數升及還不
堪參謝
清河王岳性至孝母疾衣不解帶哀毁骨立神武憂之
每日使人勞勉
周邵惠公顥性至孝居德皇后喪哀毁過禮德皇帝與
衞可環戰墜馬顥與數騎奔救乃免顥遂戰没子什肥
導護什肥事母以孝聞文帝入關不能離母遂留晉陽
導子廣初廣母李氏以憂患而成疾遂歿廣居喪加篤
乃以毁薨世稱母為廣病廣為母死慈孝之道極於一
門護母閻與皇第四姑及諸戚屬並沒齊皆被幽繫護
居宰相後每遣使尋求莫知音息後並許還朝且請和
好四年皇姑先至齊主以護權重乃留其母以為後圖
仍令人為閻作書與護曰吾十九入汝家今已八十矣
凡生汝輩三男二女今日目下不睹一人興言及此悲
纏肌骨含悲抱戚多歷年祀禽獸草木母子相依吾有
何罪與汝分隔今復何福還望見汝世間所有求皆可
得母子異國何處可求假汝貴極王公富過山海有一
老母八十之年飄然千里死亡旦夕不得一朝暫見一
日同處寒不得汝衣飢不得汝食汝雖窮榮極盛光耀
世間汝何用為於吾何益吾今日之前汝既不得申其
供養事往何論今日以後吾之殘命惟繫于汝戴天履
地中有鬼神勿云冥昧而可欺負楊氏姑今雖炎暑猶
能先發關河阻遠隔絶多年書依常體慮汝致惑是以
每存欵質兼亦載吾姓名當識此理勿以為怪護性至
孝得書悲不自勝左右莫能仰視報書云區字分崩遭
遇災禍違離膝下三十五年受形禀氣皆知母子誰同
薩保(護字)如此不孝宿殃積戾上嬰慈母但立身立行不
負一物神明有識宜見哀憐而子為公侯母為俘隸熱
不見母熱寒不見母寒衣不知有無食不知飢飽冺然
天地之外無由暫聞晝夜悲號繼之以血分懷冤酷終
此一生死若有知冀奉見于泉下耳不謂齊朝解網惠
以德音並許哀放初聞此旨魂爽飛越號天叩地不能
自勝伏讀未周五情屠割當鄉里破敗之日薩保年已
十歲隣曲舊事猶自記憶况家門禍難親戚流離奉辭
時節先後慈訓刻肌刻骨常纏心府天長喪亂四海横
流太祖乘時齊朝撫運原其事迹非相負背薩保身居
重任職當憂責至於歲時稱慶子孫在庭顧視悲摧心
情斷絶胡顔履戴負媿神明齊朝沛然之恩既已沾洽
愛敬之至施及旁人草木有心禽魚感澤况在人倫而
不銘戴有國有家信義為本伏度來期已應有日一得
奉見慈顔永畢生願生死骨肉豈過今恩負山戴岳未
足勝荷二國分隔理無書信主上以彼朝不絶母子之
恩亦賜許奉答不期今日得通家問伏紙嗚咽言不宣
心蒙寄薩保别時所留錦袍表年歲雖久宛然猶識抱
此悲泣至於拜見事歸忍死知復何心母至舉朝慶悦
大赦天下護與母睽隔多年一朝聚集凡所資奉窮極
華盛每四時伏臘武帝親率諸親戚行家人禮稱觴上
夀榮貴之極振古未聞
(臣)按護與母閻二國分隔觀其書詞往復至情真
欵溢於楮墨迄乎復合舉朝稱慶人主為之肆赦
舉觴窮榮極盛可以償前痛矣然護專權怙寵不
知持盈之道親歿之後身陷大僇而母祀且至於
不可問迹其所為不過世人之愛其親非孝子之
愛其親也
唐韓王元嘉在潞時年十五聞太妃病涕泣不食居喪
毁甚太宗數慰勉
(臣)按元嘉武后垂拱中徙絳州刺史糾合宗室舉
兵謀泄后逼令自殺神龍初追復爵土其舉兵義
也使其媚武氏以守富貴君子弗貴也夫喪致其
哀大本立矣死義而有後宜也
霍王元軌高祖崩去官毁瘠甚服除遂菜食布衣終身
至忌日輙累晝不進飲食
(臣)按魏徵稱元軌經學文雅漢河間東平也至孝
行曾閔不能過焉曾閔豈可及乎其言亦少褒矣
夫愛可及也敬為難觀其居喪盡禮久而彌至則
元軌亦古人之亞與
武都縣伯暠少孤事母孝居母喪柴瘠訖除家人未嘗
見顔笑
曹成王臯事母太妃鄭以孝聞授衡州刺史為觀察使
謾劾貶潮州會楊炎起道州為宰相知臯直復用為衡
州刺史初御史覆訊臯懼憂其母出則囚服入乃衣冠
貎言如平常及為潮以遷入告至是乃言其實
太子弘始王代顯慶元年立為皇太子受春秋左氏於
率更令郭瑜至楚世子商臣弑其君喟而廢卷曰聖人
垂訓何書此耶瑜曰孔子作春秋善惡必書褒善以勸
貶惡以懲故商臣之罪雖千載猶不得滅弘曰然所不
忍聞願讀他書瑜拜曰里名勝母曾子不入殿下睿孝
天資黜凶悖之迹不存視聽臣聞安上治民莫善於禮
故孔子稱不學禮無以立請改受禮
(臣)按弘始王代其後又未及君天下故附於諸侯
之例若諸王之子未嗣王而卒者亦例書也
宋熙懿王子惟吉太祖崩惟吉裁六歲晝夜哀號孝章
皇后慰諭再三始進饘粥惟吉性至孝孝章皇后撫養
備至親為櫛沐咸平初以太祖孝章后畫像服玩器用
賜惟吉歲時奠享哀慕甚至每誦詩至蓼莪篇涕泗交
下宗室推其賢孝
周恭肅王元儼事母王德妃孝妃每有疾躬侍藥晨夕
盥潔焚香以禱至憂念不食母喪哀戚過人
鎮恭懿王元偓子允弼丁母憂悲痛不勝喪固辭起復
母葬有日而允弼病篤顧諸子以不得終大事為恨子
宗景事母孝居喪如不能勝居第火災急赴家廟不恤
其他火亦不為害
東陽郡王宗悌所生母早卒宗悌不識也問父婢語平
生輙掩泣繼得其肖貎繪而奉之如生
昭成太子元僖無子以允成子宗保為孫宗保子仲鞠
好學能詩事親居喪以孝聞
濮安懿王允讓長子宗懿宗懿次子仲汾居父喪鄰於
毁瘠
宗懿子仲佺父歿不食者數日母葬時天大雪步泥中
扶翼道路歎惻
宗暉子仲璲父喪哀痛不能勝纔服除而卒
景王杞從上幸青城及上皇(徽宗)出郊杞日侍左右衣不
解帶食不食肉上皇製發願文述祈天請命之意以授
杞杞頓首泣及北行鬚髮盡白
遼人皇王倍太祖長子太祖訃至即日奔赴山陵倍知
皇太后欲立德光(太宗)乃謂公卿曰大元帥功德及神人
中外攸屬宜主社稷乃與羣臣請於太后而讓位焉後
浮海歸唐雖在異域常思其親問安之使不絶
(臣)按史臣論曰自古新造之國一傳而太子讓豈
易得哉遼之義宗可謂盛矣(倍追諡讓國皇帝廟號義宗)束書
浮海寄跡他國思親不忘問安不絶其心甚有足
諒者焉臣以為泰伯之讓承太王也倍之讓承母
后也浮海之舉其諸荆吳之遊乎守節之義皆本
於事親之孝也
元世祖嫡子真金少從姚樞竇默受孝經中統三年封
燕王常從幸宜興世祖不豫憂形於色夕不能寐聞母
皇后暴得風疾即悲泣衣不及帶而行
(臣)按真金後為太子追諡裕宗此其居藩時之孝
行故附著之
以上諸侯之愛親
御定孝經衍義卷七十六
