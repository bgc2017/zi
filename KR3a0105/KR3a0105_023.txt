欽定四庫全書
御定孝經衍義卷二十一
天子之孝
愛親
(臣)謹按天有四時而統于一元人有四德而具于
一仁仁者天地生物之心而人獨得其全焉者也
既得天地生物之心為心自有惻怛慈愛之意而
父母其身之所以生者也于其生生之本故愛悉
呈焉西銘狀仁之體極備其言君臣民物以至于
惸獨鰥寡殘疾無告莫非吾性吾體之分内事而
皆自父母推之若者為同胞若者為吾與若者為
宗子家相若者為長幼兄弟極仁之全體大用不
過成其為孝子之身而止而人欲求盡乎孝子之
分量苟不至于足以仁天下則亦不得為仁人即
不得為孝子可知也自夫人或挾可致之具無得
為之時則詘于力之所無如何然欲立欲達之心
固在而特施之濟之之未果也若夫聖人既有其
德矣而又乘其位而遇其時其身固為萬物之父
母而吾親尤萬物之大父母也其身則誠宗子也
其臣則誠家相也其民物誠胞與也其賢聖誠兄
弟之合德而秀者其孤窮殘疾誠兄弟之顛連無
告者也其老幼誠即吾老幼也藉使有一事之未
當一夫之不獲即非所稱踐形惟肖而有愧于繼
志述事者也故經云愛親者不敢惡于人夫不驗
其愛于親而驗其愛于人愛人者愛親之實也且
夫惡于人則不獨惡人而已岌岌乎人惡之將及
焉以累吾親也故一則曰不敢再則曰不敢可畏
之甚也夫不敢惡于人斯為能愛人愛人斯為能
愛親天子之孝固與其下者不同也臣竊觀古之
聖王惟以孝為先務或以不得乎親為憂或自傷
先人之功不成為憾或以世德積累墜越之為懼
凡所以視無形而聽無聲者皆吾親耳矣而出而
觀其治其遇兄弟宗族子姓有恩其待臣下有禮
其惠百姓者至厚其休養萬物者至纖悉其為教
則優柔而不迫其法律則簡約而可守其取民有
節而徵發有度不幸而有水旱之不時亦有蓄積
備禦而可發久之民服于其化而安于其俗和氣
洋溢休問旁流作為詩歌薦之宗廟歸功德之成
于先王而享有丕基永永無極可不謂榮焉蓋聖
王之以其所愛達之無不愛而無不愛以成其所
愛者固如此也蓋老吾老以及人之老幼吾幼以
及人之幼推恩以保四海如此而始為合萬國之
歡心以事其先王于帝王愛親之量無所虧闕也
漢唐末季之君親睦之誼衰而恩禮之道薄其于
百姓也無惠鮮懷保之德意重賦繁刑使萬物咸
不得其所加之天災流行而不知恤則皆不能以
其所愛達之于其所不愛而以其所不愛累其所
愛以至此也臣故釋愛親之條廣為之衍不敢惡
於人之義凡由此一念所推而及者皆必詳焉以
為是乃天子之愛親云爾蓋經意也衍愛親之條
十有二曰早諭教曰均慈愛曰敦友恭曰親九族
曰體臣工曰重守令曰愛百姓曰課農桑曰薄稅
斂曰備凶荒曰省刑罰曰恤征戍其有與是為類
而于國家為切務者則亦間各附于其條之下云
書堯典克諧(和也)以孝烝烝(進也)又不格姦
孔安國傳曰言能以至孝和諧頑嚚昏傲使進進以
善自治不至于姦惡
(臣)按禮云孝子之有深愛者必有和氣故孝至于
克諧而愛斯極矣更能使烝烝然以孝自治而諧
斯極矣孟子推舜之心以為惟順乎父母然後可
以解憂而必底豫乃可以言順蓋底豫則和之極
也夫推一家之和而達之天下無不和舜之格有
苗格以此也儀鳳鳥儀以此也祿位名壽可致之
祥無不畢至至以此也夫聖王脩禮以達義體信
以達順必自父母之順始矣
禮記文王世子(篇名)文王之為世子朝于王季日三雞初
鳴而衣服至于寢門外問内豎之御者曰今日安否何
如内豎曰安文王乃喜及日中又至亦如之及暮又至
亦如之
其有不安節則内豎以告文王文王色憂行不能正履
王季復膳然後亦復初食上必在視寒煖之節食下問
所膳命膳宰曰末有原應曰諾然後退
(臣)按夫子曰無憂者其惟文王乎以王季為父以
武王為子父作之子述之合之此篇而益知文之
無憂也人倫之變莫如舜父子之盛莫如文舜有
憂而文無憂今觀世子之篇所載旦夕起居而已
視膳而已疾痛疴癢抑搔而已而一室間太和極
盛之象蓋二南之化基此矣千古孝行至文而甚
庸至文而甚順無憂者父子之道固如是所謂性
也父子間豈有憂患乎舜之憂至于底豫則憂亦
解矣將訢訢然樂而忘天下也而後世人倫廢壊
父子天性往往啓讒搆之端為猜嫌之府如肅宗
受制于輔國光宗見迫于李后兩宫闊絶起居不
聞雖羣臣痛哭引裾而不一省也(唐肅宗宋光宗事載後)甚
哉乎天性之愛至斯極乎尚忍言哉
武玉帥而行之不敢有加焉文王有疾武王不說冠帶
而養文王一飯亦一飯文王再飯亦再飯旬有二日乃間
(臣)按武王為有周一代受命之主夫子稱其達孝
而其事親之細行復誠篤無間如此愛結于心不
自已也今按周書所載如泰誓武成諸篇一則曰
文考再則曰文考真有一舉足不敢忘父母一出
言不敢忘父母之意與此篇所載意相類也且云
帥而行之不敢有加亦正得武王之意若曰非余
有加也朕文考行之矣善則歸親之義也
漢孝文帝居代時太后嘗病三年帝不交睫不解衣湯
藥非口所嘗弗進
(臣)按此具史記袁盎傳盎稱帝有高世之行此其
首也臣以為文帝三代以後不世出之賢主即位
二十三年海内富庶興于禮義真有德教加百姓
刑四海之實效以故史稱其仁而此則其施仁之
本也盎嘗從霸陵帝欲西馳下峻阪盎諫曰陛下
縱自輕奈高廟太后何乃止欲作露臺召匠計之
費百金帝曰百金中人十家之産吾奉先帝宫室
常恐羞之何以臺為則誠跬步而弗敢忘孝者矣
其致治之盛也宜哉
明帝永平七年皇太后陰氏喪帝性孝愛追慕無已
(臣)按帝初即位詔曰予末小子奉承聖業夙夜震
畏不敢荒寧又曰方今上無天子下無方伯若涉
淵冰而無舟楫率是心也可以負荷聖業式隆堂
構矣十八年之間祀明堂臨辟雍養三老耕耤田
何莫非其愛親之心所積乎史臣稱其危心恭德
增光文考信矣光烈之喪追慕無已後謁陵甘露
降于陵樹蓋誠孝所感云
章帝母賈貴人明帝為太子以選入宫生帝而明德馬
后無子明帝令后養之后盡心撫育勞悴過于所生章
帝亦孝性淳篤恩性天至母子慈愛始終無纖芥之間
建初三年帝饗士于南宫因從太后周行掖庭池閣乃
閱陰太后舊時器服愴然動容乃命留五時衣各一襲
(五時衣謂春青夏朱季夏黃秋白冬黑也衣單複具曰襲)及常所御衣合五十篋餘
悉分布諸王主及子孫在京師者各有差特賜東平王
蒼及瑯琊王京書(二王陰太后子)曰歲月騖過山陵寖遠孤心
悽愴如何如何間饗衞士于南宫因閱親舊時衣物聞
于師曰其物存其人亡不言哀而哀自至信矣惟王孝
友之德亦莫不然今送光烈皇后假紒帛巾(婦人首服三輔謂之)
(假紒)各一及衣一篋可時奉瞻以慰凱風寒泉之思又欲
令後世子孫得見先后衣服之製今魯國孔氏尚有仲
尼車服冠履明德盛者光靈遠也其光武皇帝器服中
元二年已賜諸國故不復送
(臣)按史稱章帝奉承明德太后盡心孝道其賜東
平王等詔恫乎桮棬之餘悲斯所謂親親故尊祖
也後漢之盛明章並稱皆于孝德無愧焉
晉文帝之喪臣民皆從權制三日除服既葬帝亦除之
猶素冠疏食哀毁如居喪者將謁崇陽陵詔曰漢文不
使盡哀亦帝王自謙之志當見山陵何心無服其議以
衰絰行羣臣自依舊制尚書令裴秀奏曰陛下既除而
復服義無所依若君服而臣不服亦未之敢安也詔曰
患情不能跂及耳衣服何在諸君勤勤之至豈苟相違
遂止
(臣)按以日易月之制始於漢文後世人君踵而行
之二千有餘年相沿而不能改雖有仁孝之主創
鉅痛深激發於中心慨然欲變其制如晉武帝者
而在廷諸臣咸謂古者天子未有行三年喪之說
揆厥所由略有數端一謂三年不言委政冢宰設
主少國疑付託非人為可憂一謂若衰麻聽政則
吉凶事雜禮難並舉一謂喪三年不祭則春秋蒸
嘗禮難廢闕一謂君不除服於上臣除服於下則
為臣之道不足且於臣民嫁娶嘉禮若久為禁塞
亦多所未便此後世之所以扞格而難行雖羊祜
杜預持復行古禮之說而卒未能易歴代以來相
沿之制也
明帝性至孝太寧元年二月葬元帝於建平陵帝徒跣
至陵所
康帝建元元年四月有司奏成帝山陵已逾時請改素
服御進膳如舊詔曰禮之隆殺因時而寢興誠無常矣
至于君親相準名教之重莫之改也權制之作蓋出近
代雖曰適事實弊薄之始先王崇之後世猶怠而况因
循又從輕降義弗可矣
簡文帝為瑯琊王年七歲鄭夫人薨帝號慕泣血固請
服重元帝哀而許之
魏太武皇帝元明皇帝長子帝生不逮事密太后及有
識言則悲慟哀感傍人元明聞而喜及元明不豫衣不
解帶
魏孝文皇帝幼有至性年四歲獻文皇帝曾患癰帝親
吮膿五歲受禪悲泣不能自勝獻文問之帝曰代親之
感内切于心獻文甚歎異之
(臣)按魏孝文在位二十九年親政以後美不勝書
禮樂文章爛然可述廢革舊俗恢弘遺緒真孝治
之大者禪位時止五歲代親之感根于至性故其
居天位若弗勝終成大業享令名為前人光也居
祖母文明太后喪能致其哀不廢喪紀然律以春
秋書文姜哀姜之義君子不能無致憾焉故略而
弗書
梁武帝性淳孝六歲獻皇太后崩水漿不入口三日哭
泣有過成人及丁文帝憂時為齊王諮議隨府在荆鎮
以病聞便投劾星馳不復寢食倍道就路憤風驚浪不
暫停止帝形容本壯及至都銷毁骨立坐宅奉諱氣絶
久之每哭輒嘔血數升服内惟日食麥二溢拜掃山陵
涕泗所灑松草變色
(臣)按有天下者以宗廟饗之子孫保之為孝之大
武帝在孩幼之年微賤之日已能思慕所生盡哀
致毁因心之愛未嘗不篤即位以後又自製孝經
義及孝經講疏亦不可謂不知本者矣然觀其所
為崇信佛氏至捨身同泰以麵為宗廟犧牲而祖
宗不血食且築淮堰以殘生靈納叛臣以召内寇
卒乃身被幽囚國家傾覆所謂饗之保之者安在
歟
隋高祖初仕周為大將軍遇皇妣寢疾三年晝夜不離
左右世稱純孝
(臣)按高祖雅性沉猜史譏其無寬仁之度有刻薄
之實而其至性篤于所生如此然卒不能推而擴
之者以不悅學故也後以生日令海内為武元帝
元明后斷屠孟子曰恩足以及禽獸而功不至于
百姓者獨何與此之謂也
唐高祖性至孝初葬元貞太后時遇祁寒跣行二十餘
里足皆流血毁頓之極哀感行路言及二親未嘗不流
涕有得時物及諸方異膳必先薦享而已方食
(臣)按高祖所行未能事事盡美乃史紀其居喪哀
戚如是猶知加厚于根本之地所以能戡亂除殘
創有唐三百年之基業也
貞觀三年夏四月上皇徙居大安宫
尹起莘曰上皇授位太宗既得傳子之善太宗承統
高祖未聞尊父之禮故上皇徙居大安宫綱目以自
徙為文不然將書曰帝奉上皇徙居大安宫矣豈不
深可惜哉
七年十二月帝奉太上皇置酒未央宫
尹起莘曰人主一日萬幾若質以昏定晨省之禮朝
夕娱侍之樂誠未易然者至于以時侍奉如五日一
朝之類獨不可舉而行之乎太宗自正位以來至于
終上皇之身未聞有所謂奉親之樂孝養之事獨此
一書于册則夫武德九年之後貞觀九年之前首尾
十載所謂為天子父以天下養者僅有是耳中間徒
聞欲幸九成宫避暑而上皇留于暑中見諸馬周之
疏而亦不聞為之少柅其行後雖欲營大明宫為上
皇清暑之所然亦不果居之臣故因置酒未央事而
知太宗之簡于事親正所謂至美之中有不美者此
也
(臣)按史稱太宗丁穆皇后憂(高祖后竇氏)毁瘠哀慟杖
而能起即位後過慶善宫覽觀哽欷顧侍臣曰朕
生于此今母后永違育我之德不可報因號慟左
右皆流涕他日幸九成宫夢后若平生既寤澘然
不自止明日詔有司大發倉賑貧瘠以為后報焉
又貞觀四年六月高祖不豫帝廢朝視藥膳于大
安宫如家人之禮尋有瘳百寮稱慶詔曰書不云
乎一人有慶兆民頼之朕虔奉大安愛敬崇極日
嚴之養祇慄斯在近日聖躬違豫寢膳有虧憂懼
有懷不遑寧處博求醫術備盡蠲療祈告明靈具
極懇篤上天降福遂蒙昭佑應手康愈萬福咸宜
慶幸之隆實兼家國思頒愷樂洽于卿士然而尚
齒興教德教所先饗餼是加義超常等諸州都督
刺史及文武官老人八十以上并孝旌表門閭者
並宜節級賜物以申饗宴庶使萬國之内同此歡
心施于四海皆知朕意八年三月高祖讌于兩儀
殿帝與文德皇后互進御膳并上服御衣物皆珍
寳竒異又上珍寳巾與皇后執櫛理鬢手自冠焉
因言至尊年高髮白都盡帝與皇后皆流涕蒸蒸
就養一同家人常禮高祖亦喜形于色史所稱乃
爾帝亦非薄于事親者矣而綱目書法如此之嚴
蓋盡歡于菽水與以四海之富為養不過所遇之
不同而愛親之心則一故經言五孝而于庶人章
結之曰自天子至于庶人孝無終始而患不及者
未之有也若以天子之富而奉養之禮有一之未
盡則是貴為天子而患不及也太宗賢主貞觀之
治幾致刑措獨于此未能無憾朱子大書之固春
秋責備賢者之義例也
上將幸九成宫監察御史馬周上疏以為太上皇春秋
已高陛下宜朝夕視膳今九成宫去京師三百餘里太
上皇或時思念陛下陛下何以赴之又車駕此行欲以
避暑太上皇尚留暑中而陛下獨居凉處温清之禮竊
所未安今行計已成不可復止願速示返期以解衆惑
上深納之
(臣)按禮為人子者出必告反必面所遊必有常所
習必有業凡以上慰親心而自慎其出入起居之
節也况人君一出為四海所瞻又不獨于朝夕視
膳有曠且山川之悠遠寒暑之非時皆親之所甚
念而頃刻不能釋者故養志在于謹身謹身之大
在慎其出入起居之節夫君子豈可跬步而忘孝
哉周之言可謂剴切而不傷于激矣宜乎帝深嘉
之也
二十年十二月癸未上謂長孫無忌等曰今日吾生日
世俗皆為樂在朕翻成傷感今日臨天下富有四海而
承歡膝下永不可得此子路所以有負米之恨也詩云
哀哀父母生我劬勞奈何以劬勞之日更為宴樂乎因
泣數行下左右皆悲
(臣)按三代之時下之歸美其上者無不以致壽于
其君為祝卷阿天保七月諸詩可見矣而生民之
篇復追其載震載夙無菑無害者溢為歌詠以相
稱歎則于生日張樂宴賀誌長發之祥為宗社生
靈慶亦臣子不能已之至情然而仁人孝子之心
則愈益悲而無如何矣夫思㒺極之恩于三年思
三年之愛于一日斯何日也而賀乎必也父母春
秋高康彊無恙于斯日也率羣臣伏謁奉觴示以
天下樂之之義其可也不然則雖以萬乘之尊四
海之富與負米之恨何以異哉觀太宗之言可為
沉痛而開元間輒以生日宴百官花萼樓下以每
歲是日為千秋節又移社以就之何其相去之遠
哉
肅宗在東宫數為李林甫所搆勢危甚及即位怨之欲
掘冢焚骨李泌以天子而念宿嫌示天下不廣帝不悅
曰往事卿忘之乎對曰臣不念此上皇有天下五十年
一旦失意南方氣候惡且春秋高聞陛下錄故怨將内
慚不懌萬有一感疾是陛下以天下之廣不能安親也
帝感悟抱泌頸以泣曰朕不及此二京平帝奉迎上皇
自請歸東宫以遂子道泌曰上皇不來矣人臣尚七十
而傳况欲勞上皇以天下事乎帝曰奈何泌乃為羣臣
通奏具言天子思戀晨昏請促還以就孝養上皇得初
奏答曰當與我劍南一道自奉不復東矣帝甚憂及再
奏至喜曰吾方得為天子父
(臣)按李泌感悟其君以愛親者至矣可謂有潁封
人之錫類也林甫固可罪而親心不可傷肅宗如
能勞而不怨固當不待泌言而感泣矣上皇避位
而不欲東尤可見天下無不慈之父而他日西内
之遷益不能不為肅宗致憾也
肅宗上元元年李輔國遷太上皇于西内
上皇愛興慶宫自蜀歸即居之上時自夾城往起居
上皇亦時至大明宫陳元禮高力士侍衞上又命玉
真公主如仙媛(唐制九嬪中有昭媛修媛充媛如仙必媛之名)及梨園弟子
往娱侍之上皇多御長慶樓父老過者往往瞻拜呼
萬歲上皇常于樓下置酒食賜之又嘗召將軍郭英
乂等上樓賜宴李輔國言于上曰上皇居興慶宫日
與外人交通元禮力士謀不利于陛下今六軍將士
盡靈武勲臣皆反仄不安臣不敢不以聞上泣曰聖
皇慈仁豈容有此對曰上皇固無此意其如羣小何
陛下當為社稷大計消亂于未萌豈得徇匹夫之孝
且興慶淺露非至尊所宜居大内深嚴奉迎居之有
何不可又令六軍將士叩頭請之上泣不應會上不
豫輔國矯稱上語迎上皇遊西内輔國將射生(至德中擇)
(善騎射者千人為射生手)五百騎露刃遮道奏曰皇帝以興慶宫
湫隘迎上皇遷居西内上皇驚幾墜馬高力士曰李
輔國何得無禮叱令下馬力士因宣上皇誥曰諸將
士各好在(好在存問之辭)將士皆納刃再拜呼萬歲力士又
叱輔國共執上皇馬鞚侍衞如西内侍衞兵纔尫老
數十人元禮力士皆不留左右輔國遂與六軍大將
素服見上請罪上曰卿等防微杜漸以安社稷何所
懼也刑部尚書顔真卿首率百寮上表請問上皇起
居輔國惡之奏貶蓬州長史高力士流巫州陳元禮
勒致仕更選後宫百餘人以備灑掃令萬安咸宜二
公主視服膳四方所上珍異先薦上皇然上皇日以
不懌因不茹葷辟穀浸以成疾上初猶問安既而上
亦有疾但遣人問起居其後上稍悔悟惡輔國欲誅之
然畏其握兵竟不能决
尹起莘曰上皇之遷肅宗始雖不從輔國所請然未
幾專輒行之上皇不敢拒肅宗不敢詰反以甘言順
適其意遂至慈父愛子兩不相保此信任小人之禍
也綱目直書輔國遷上皇于西内則肅宗當置何地
哉遷者強遷不順之詞肅宗身為人子位居九五一
父且不能保則亦寄生焉耳于輔國乎何誅
二年上朝上皇于西内
先是山人李唐見上上方抱幼女謂唐曰朕念之卿
勿怪也對曰太上皇思見陛下計亦如陛下之念公
主也上泫然泣下然畏張后不敢詣西内至是始往
朝
(臣)按肅宗以張后李輔國之故上皇近在西内不
能朝夕起居感山人李唐之言僅一往省父子之
恩抑何薄也先儒嘗議其不孝以為不待此日而
後見當靈武之役急于為君不俟父命遽即大位
比于衞蒯瞶輒之爭立蓋此時已不復知有親矣
(臣)則謂祿山入關明皇奔蜀中原幾于無主自非
勉從衆請顯正位號無以繫天下之心作將士之
氣于是驅策英能光復舊物奠九廟于磐石返上
皇于舊都不循退讓之小節而就安天下之大功
揆諸達節未為不可使迎復之後一日三朝恪恭
匪懈萬世豈有非之者哉惟其受制于悍妻家奴
遂致不得自行其意省覲疎闊子道有虧使人因
此而疑其心并苛責其靈武之事凡皆自有以取
之也
宋太祖性孝友節儉質任自然不事矯飾
(臣)按開創之主英武豁達大約皆質任自然至於
家庭之間孝友之道尤以率其真摰不事矯飾為
貴此史臣所為以此美太祖也
真宗咸平二年九月甲午奉安太宗聖容於啓聖新院
帝拜而慟左右皆掩泣
(臣)按人子思念其親至無窮極禮言父没則不忍
讀父之書策為其手澤存焉爾母没則不忍飲母
之杯圈為其口澤存焉爾於父母所常用之物且
然况肖其容貌乎真宗居至尊之位篤孺慕之誠
覩御容而深慟一時左右皆飲泣信乎天性之良
感人者速所謂加百姓型四海洵無逾於孝德也
仁宗天性仁孝寬裕喜愠不形于色
章獻明肅劉皇后保護帝既盡力而仁宗所以奉太后
亦甚備上春秋長猶不知為宸妃李氏所出終太后之
世無毫髮間隙焉及不豫帝為大赦悉召天下醫者馳
傳詣京師諸嘗為太后謫者皆内徙死者復其官其後
言者多追詆太后時事范仲淹以為言上曰此朕所不
忍聞也下詔戒中外無輒言
(臣)按仁宗宋之賢主其奉事嫡母蓋始終不失其
愛者他日左右為帝言陛下乃李宸妃所生號慟
累日下詔自責追尊為皇太后而待劉氏卒加厚
尤明于大義也
英宗自居睦親宅孝德著聞初辭皇子奏十餘上不允
始就召戒舍人曰謹守吾舍上有適嗣吾歸矣
(臣)按英宗之于追崇濮安懿王典禮似亦稍貳于
正統然其執心固讓若將終身亦可謂孝于本生
也
英宗初即位疾甚舉措或改常度遇宦者尤少恩左右
多不悅乃共為讒間兩宫遂成隙内外洶懼韓琦見帝
帝曰太后待我少恩琦對曰自古聖帝明王不為少矣
獨稱舜為大孝豈其餘盡不孝哉父母慈而子孝此常
事不足道惟父母不慈而子不失孝乃為可稱但恐陛
下事之未至矣父母豈有不慈者哉帝大感悟
(臣)按父子之道天性也孝慈有各足之分而無相
待之理即父母有不慈而孝子之心終無不慈之
父母也故大舜五十而慕(臣)又按英宗育宫中方
四歲后拊鞠周盡迨入為嗣子贊策居多英宗又
素以孝德著聞者一旦即位而兩宫遂成隙以内
侍任守忠等讒間之故也小人之難養如是哉
神宗天性孝友入事兩宫必侍立終日雖寒暑不變神
宗初即位尊慈聖光獻曹皇后為太皇太后宫曰慶壽
帝致極誠孝所以承迎娱悅無所不盡從行登翫每先
後策掖后亦慈愛天至或退朝稍晩必自至屏扆間親
持膳飲食帝元豐二年冬疾甚帝視疾寢門衣不解帶
旬日及崩帝哀慕毁瘠殆不勝喪
(臣)按后之慈與神宗之孝是難能也后之所以教
誡神宗者皆君天下之大道尤為不可及也語詳
敬親條
高宗事昭聖慈獻太后孟皇后極孝雖帷帳皆親視或
得時果必先獻太后然後敢嘗紹興五年春患風疾帝
旦暮不離左右衣不解帶者連夕
金人遣蕭毅邢具瞻來議和帝曰朕有天下而養不及
親徽宗無及矣今立誓信當明言歸我太后帝母韋賢
妃朕不恥和不然朕不憚用兵毅等還帝又語之曰太
后果還自當謹守誓約如其未也雖有誓約徒為虚文
命何鑄曹勛報謝召至内殿諭之曰朕北望庭闈無淚
可揮卿見金主當曰慈親之在上國一老人耳在本國
則所繫甚重以至誠說之庶彼有感動鑄等至金國再
三懇請金主始允帝初見太后喜極而泣帝侍太后先
意承志惟恐不及或一食稍減輒不勝憂懼常戒宫人
曰太后年已六十惟優游無事起居適意即壽考康寧
事有所闕慎毋令太后知第來白朕
(臣)按高宗愛其母矣雖然此孝之小者當日北望
庭闈無淚可揮者豈止一韋太后已哉
孝宗本紀贊曰高宗以公天下之心擇太祖後而立之
乃得孝宗之賢聰明英毅卓然為南渡諸帝之稱首可
謂難矣哉自古人君起自外藩入繼大統而能盡宫庭
之孝未有若帝其間父子怡愉同享高壽亦無有及之
者宋之廟號若仁宗之為仁孝宗之為孝其無愧焉
(臣)按孝宗之孝史臣言之備矣若其銳意圖治欲
恢張祖緒尤其孝之大者固不獨宫庭色養之足
稱已也
光宗紹熙三年冬十一月日南至越六日帝始朝重華
宫
丙戌日南至丞相留正率百官詣重華宫稱慶兵部
尚書羅點等上疏請帝朝重華宫不從吏部尚書趙
汝愚入對往復規諫帝意乃悟汝愚又屬嗣秀王伯
圭調護於是兩宫之情始通辛卯帝朝重華宫皇后
繼至從容竟日而還都人大悅
(臣)按光宗紹熙元年正月朝壽皇於重華宫明年
為近習所間至是始朝父子之間留連歡洽都人
始以為憂此遂大悅亦可以徵天性之愛人心所
同矣謝深甫之言曰父子至親天理昭然太上之
愛陛下猶陛下之愛嘉王光宗聞之未嘗不感悟
也其如說而不繹何哉
寧宗慶元五年秋八月帝始朝太上皇於壽康宫
(臣)按綱目書曰始則在位已六年矣惟此一朝至
明年八月太上皇崩一年之中不復繼此更朝也
一月四朝之家法未遠如之何弗率乃祖攸行也
遼太祖征烏爾固部聞皇太后不豫一日馳六百里還侍
太后病間復還軍中
遼太宗會同五年六月在南京聞太后不豫上馳入侍
湯藥必親嘗仍告太祖廟
(臣)按開國之初經營外事日不暇給而一聞母后
不豫必馳還入侍固知創業垂統未有不篤于所
生者也
元世祖仁明英睿事太后至孝(莊聖太后克哷氏)
至元八年奉御九住舊以梳櫛奉太祖奉所落鬚髮束
上詔櫝之藏于太廟
仁宗天性慈孝聰明恭儉通達儒術常曰儒者可尚以
能維持三綱五常之道也平居服御質素澹然無欲不
事游畋不喜征伐不崇貨利事皇太后終身不違顔色
仁宗不豫英宗憂形于色夜則焚香以泣曰至尊以仁
慈御天下庶績順成四海清宴今天降大厲不如罰殛
我身使至尊永為民主仁宗崩帝哀毁過禮素服寢于
地日歠一粥
英宗初即位恭謝太廟至仁宗太室即流涕左右感動
(臣)按仁宗元之賢主其通達儒術乃其致治之本
夫能知三綱五常之重其于二親也豈有恝焉即
位以來不事游畋不喜征伐不崇貨利蓋皆推愛
親之心以及之者英宗之致憂致哀亦可稱不匱
之孝也
以上天子之愛親
御定孝經衍義卷二十一
