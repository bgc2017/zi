欽定四庫全書
御定孝經衍義卷九十四
士之孝
事長順
易隨初九官有渝貞吉出門交有功
(臣)按疏官為執掌之職官有渝變未離於隨是改
調而未遷擢也然而官長則非其舊矣故戒以從
正則吉隨之為義雖主順從然甚患其有私暱也
不立異也不苟同也事長之道得而公家之事亦
蔑有不濟矣故曰有功
六三隨有求得利居貞
(臣)按四大臣當任而三係之係之為隨嫌近邪媚
之術有求必得殆於上下相比居貞為利明不以
詭為順也
書立政司徒司馬司空亞旅
(臣)按自官長以至於旅下士轉相副貳而以亞旅
二字括之王臣止於旅矣旅以理衆事為義周禮
於其長則云帥其屬於其屬有不順其長者乎蒙
上庶常吉士是此之旅下士亦吉士也雖下士亦
各以其官長之號貫之有事之之道也故吳氏謂
立政一書戒成王以任賢用才而其旨意則又在
專擇百官有司之長任自擇其屬其長既賢則其
所舉用無不賢者矣
詩大雅卷阿(篇名)其七章曰藹藹王多吉士維君子使媚
於天子
八章曰藹藹王多吉人維君子命媚于庶人
(臣)按此詩以鳳凰飛而來衆鳥喻得大賢而致羣
士大賢所在羣士慕而從之故濟濟然衆多也在
位之君子既大賢矣又率化羣士羣士維其所命
使上以奉職盡力以愛其君下以清靜安養以愛
其民此羣士之維其命使者順也此詩言媚天子
媚庶人而冏命戒其側媚者愛君愛民是媚之正
媚其官長因是以諂佞其君故為側也
周禮天官冢宰治官之屬大宰卿一人小宰中大夫二
人宰夫下大夫四人上士八人中士十有六人旅下士
三十有二人
鄭康成注曰旅衆也下士治衆事者自大宰至旅下
士轉相副貳皆王臣也
賈公彥疏曰此經陳官有尊卑多少轉相副貳之事
也凡官尊者少卑者多以其卑者宜勞尊者宜逸是
以下士稱旅以其理衆事故特言旅也
大宰之職陳其殷
鄭康成注曰殷衆也謂衆士也
小宰之職以官府之六屬舉邦治一曰天官其屬六十
掌邦治大事則從其長小事則專達二曰地官其屬六
十掌邦教大事則從其長小事則專達三曰春官其屬
六十掌邦禮大事則從其長小事則專達四曰夏官其
屬六十掌邦政大事則從其長小事則專達五曰秋官
其屬六十掌邦刑大事則從其長小事則專達六曰冬
官其屬六十掌邦事大事則從其長小事則專達
(臣)按五官皆上士八人中士十有六人旅下士三
十有二人冬官雖亡從可推也異者惟夏官上士
為輿司馬中士為行司馬秋官上士為卿士以八
人分主六鄉之獄而已冢宰總衆職居一書之首
故鄭氏孔氏於此發明轉相副貳尊卑多少勞逸
之義以例其餘夫轉相副貳則亦遞相長也非獨
卿大夫為士之長而已倍八人者即以八人為長
倍十六人者即以十六人為長總以人數多少殊
尊卑異勞逸也尊卑殊而勞逸異而順在其中矣
此謂施法於官府而陳其殷也其諸侯之國各立
三卿三卿下各立五大夫各陳士九人三九二十
七此則施典於邦國而陳其殷也其王之公卿六
命賜官及王之子弟食采邑者皆得立兩卿五大
夫其下亦有二十七士此則施則於都鄙而陳其
殷也邦國建牧都鄙建長雖各自置其臣以大一
統尊天王之義臨之亦不過轉相副貳則遞相長
而已其三百六十之屬冬官不可考治官惟大府
下大夫司會中大夫内宰下大夫酒人漿人籩人
醢人醯人鹽人冪人内司服縫人奄及女奚也閽
人刑人墨者使守門也寺人奄人也内豎未冠之
童豎也九嬪世婦女御婦官也女祝女史女奴也
内小臣則奄而士者也其餘則皆士也教官則鄉
老公鄉大夫卿州長中大夫黨正下大夫師氏中
大夫保氏下大夫自胥師至司稽皆司市之所辟
除也舂人饎人稾人奄女奚也其餘皆士也禮官
惟冢人下大夫墓大夫下大夫大司樂中大夫樂
師下大夫大師下大夫大卜下大夫大祝下大夫
大史下大夫内史中大夫下大夫巾車下大夫其
大師則瞽而賢智者為大夫也守祧奄女奚也世
婦之官卿大夫士與女府女史奚同居並奄人也
内宗外宗内外女之有爵者也其餘皆士也政官
射人下大夫司士下大夫諸子下大夫虎賁氏下
大夫大僕下大夫司甲下大夫司弓矢下大夫戎
右中大夫齊右下大夫大馭中大夫戎僕中大夫
齊僕下大夫校人中大夫職方氏中大夫下大夫
家司馬家臣其餘皆士也刑官大行人中大夫小
行人下大夫及罪隸以下五者之隸各百有二十
人其餘則皆士也凡官首皆長也故士以大夫為
長士亦以士為長而其間有一官而為衆官之長
者有一官各自為長者故曰大事從其長小事則
專達也或從其長或得專達以有六官為之大長
也其六屬之中又立之長者宫正宫中官之長膳
夫食官之長甸師主共野物官之長醫師衆醫之
長酒正酒官之長大府為王治藏之長司會計官
之長内宰宫中官之長典婦功主婦人絲枲功官
之長内司服主宫中裁縫官之長此治官六十之
以長稱者也載師者閭師縣師遺人均人官之長
師氏者保氏司諫司救官之長司市市官之長廪
人者舍人倉人司禄官之長此教官六十之以長
稱者也大司樂樂官之長大卜卜筮官之長大祝
祝官之長司筮筮官之長大史史官之長巾車車
官之長此禮官六十之以長稱者也大僕以下至
御僕别職同官而大僕為其長司甲者兵戈盾官
之長司弓矢弓弩矢箙官之長大馭馭之最尊羣
僕之長校人馬官之長職方氏主四方官之長此
政官六十之以長稱者也叙官鄭注獨刑官六十
屬無以長稱者而大行人小行人司儀行夫四官
者别職同官而其府史胥徒則大行人亦其長凡
言長者必叙所長之衆官于其後而其各自為長
者亦以其職事先後連類叙之夫以大宰統攝衆
職則為三百六十屬之長退帥其屬則六卿各自
為六十屬之長此其大都也而六十屬之中有羣
官之長其各為一官者雖不立長而當官行
事各有主守是亦長也以至於居則比有比
長隣有隣長行師則伍有伍長長之為道極
於大宰而窮于隣比伍而通於一人之身夫
至於五家而下則一家之中人自有其兄長
也已故有長乎長者而未有莫為之長者也
經曰事兄悌故順可移於長得經之說而推
之周禮之叙官也亦所以昭其順也
地官司徒師氏三行三曰順行以事師長
(臣)按師亦長也長亦長也國子皆當仕者也其始
仕皆士也既曰友行以尊賢良而又曰順行以事
師長者尊賢良是進德脩業之事事師長是居官
任職之事也
儀禮士相見禮第三
鄭康成注曰以職位相親始承贄相見之禮
士相見之禮贄冬用雉(取其耿介)夏用腒(備臭腐)左頭(頭陽也)奉
之曰某也願見無由達某子(所紹介之姓名)以命(稱述主人之意)命某
見
賈公彥疏曰謂新升為士者欲見舊為士者謂久無
紹介中間之人達彼此之意雖願見無由得與主人
通達相見也
主人對曰某子命某見吾子有辱請吾子之就家也某
將走見賓對曰某不足以辱命請終賜見主人對曰某
不敢為儀固請吾子之就家也某將走見賓對曰某不
敢為儀固以請主人對曰某也固辭不得命將走見聞
吾子稱贄敢辭贄
鄭康成注曰辭其贄為其大宗也
賓對曰某不以贄不敢見
鄭康成注曰見於尊敬而無贄嫌大簡
主人對曰某不足以習禮敢固辭賓對曰某也不依於
贄不敢見固以請
鄭康成注曰言依於贄謙自卑也
(臣)按士與士職位不殊然新升為士與舊為士者
則亦有長之道存焉猶今之同官而有前後輩之
别也故必須紹介以通姓名又必執贄以將其厚
意是故凡卑於尊曰見今士與士敵而曰見謙敬
之辭也所以致其順也
士見於大夫終辭其贄於其入也一拜其辱也賓退送
再拜
鄭康成注曰終辭其贄以將不親答也凡不答而受
其贄惟君於臣耳大夫於士不出迎入一拜正禮也
送再拜尊賓
凡侍坐於君子(卿大夫及國中賢者)君子欠伸問日之早晏以食
具告改居則請退可也夜侍坐問夜膳葷請退可也
(臣)按此士見於大夫之禮又侍坐於卿大夫之法
亦事長順之一端也蓋有卿大夫而致仕居鄉者
又有有大德行而不仕者鄉射禮所謂鄉先生君
子者也士之事之一視其在事卿大夫達尊故也
聘禮(篇名)習享士執庭實
鄭康成注曰士士介也庭實必執之者皮則有攝張
之節
士為紹(繼也)擯
上介受賓幣從者(士介)訝受焉
禮請受賓辭
鄭康成注曰禮請受者一請受而聽之也賓為之辭
士介賤不敢以言通於主君
上介特面
鄭康成注曰特面者異於主君對覿君時衆介從而
入士介不從而入也君尊衆介始覿不自别也上賓
則衆介皆從之
衆介北面踰焉
賈公彥疏曰此謂賓行聘衆介從入門左北面曲禮
曰大夫濟濟士蹌蹌
(臣)按士卑惟得作介從卿大夫出向他國其每事
諮秉且有成命至於周旋揖讓之際聘禮所載名
位不同禮亦異數士之所以自謙退者非直為儀
而已又非直循分而已凡官長於其屬自以職事
相承故小德役大德小賢役大賢也介介於其賓
為時雖暫而亦自以職事相承也敢不順哉
春秋左傳其士競於教
(臣)按此楚子囊之稱晉悼公者也職勞競力以奉
卿大夫之命順也卿讓於善大夫不失守此為賢
卿大夫矣宜順其教者也其後三駕而楚不敢與
之爭非直卿大夫之力而士之用命者然也
漢兒寬治尚書事歐陽生以郡國選詣博士受業孔安
國以射策為掌故功次補廷尉文學卒史時張湯為廷
尉府盡用文史法律之吏而寬以儒生在其間見謂不
習事不署曹除為從史之北地視畜數年還至府上畜
簿會廷尉時有擬奏已再見卻矣掾史莫知所為寬為
言其意掾史因使寬為奏奏成讀之皆服以白廷尉湯
湯大驚召寬與語乃竒其材以為掾上寬所作奏即時
得可異日湯見上問曰前奏非俗吏所及誰為之者湯
言兒寬上曰吾固聞之久矣湯由是向學以寬為奏讞
掾以古法義決疑獄甚重之及湯為御史大夫以寬為
掾舉侍御史見上語經學上說之從問尚書一篇擢為
中大夫
(臣)按兒寬之未擢為中大夫也蓋久矣夫以廷尉
御史府之掾屬事張湯也湯未知寬則視畜數年
而未嘗憾於湯之不署已及武帝既善寬奏湯由
是向學遂舉用寬推賢揚善之美宜歸於湯而寬
之在府得順長之義矣
貢禹為河南令以職事為府官所責免冠謝禹曰冠壹
免安復可冠也遂去官
(臣)按禹後官至御史大夫其為人以明經潔行著
聞在位數言得失書數十上其言雖未盡行於時
如令民七歲乃出口賦及罷上林宫館希御幸者
減省建章甘泉及諸侯王廟衛卒多見施用卓然
為漢名臣者也乃其為令一免冠謝遂以去官豈
其好陵其上哉蓋云以職事見責則必有不得於
府官者矣為令而不能得於其府官也雖欲勉思
職事將安得乎欲委蛇以善事上官又不可也則
惟有去而後可故事長之道順固順也不苟同亦
順也在不失已而已矣
孫寳以明經為郡吏御史大夫張忠辟寳為屬欲令授
子經更為除舍儲偫寳自劾去忠固還之心内不平後
署寳主簿寳徙入舍祭竈請比鄰忠隂察怪之使所親
問寳前大夫為君設除大舍子自劾去者欲為高節也
今兩府高士例不為主簿子既為之徙舍甚說何前後
不相副也寳曰高士不為主簿而大夫君以寳為可一
府莫言非士安得獨自高前日君男欲學文而移寳自
近禮有來學義無往教道不可詘身詘何傷且不遭者
可無不為況主簿乎忠聞之甚慙上書薦寳經明質直
宜備近臣為議郎遷諫大夫
(臣)按孫寳之不詘於授教而詘於為簿蓋以義為
去就者也忠官長也寳其屬也署之簿則斯簿矣
能無順乎欲令授經而不知有來學無往教寧自
劾去耳此與越石父請絶晏子同意
吳良為郡議曹掾歲旦與掾吏入賀門下掾王望舉觴
上夀諂稱太守功德良於下坐勃然進曰望佞邪之人
欺諂無狀願勿受其觴太守斂容而止讌罷轉良為功
曹恥以言受進終不肯謁時驃騎將軍東平王蒼聞而
辟之署為西曹甚相愛敬上疏薦良顯宗以為議郎
郅惲建武三年至廬江因遇積弩將軍傅俊東徇楊州
俊素聞惲名乃禮請之上為將兵長史授以軍政惲乃
誓衆曰無掩人不備窮人於戹不得斷人支體裸人形
骸放淫婦女俊軍士猶發冢陳尸掠奪百姓惲諫俊曰
昔文王不忍露白骨武王不以天下易一人之命故能
獲天地之應尅商如林之旅將軍如何不師法文王而
犯逆天地之禁多傷人害物虐及枯尸取罪神明今不
謝天改政則無以全命願將軍親率士卒收傷葬死哭
所殘暴以明非將軍本意也俊從之百姓悦服所向皆
下久之太守歐陽歙請為功曹汝南舊俗十月享會百
里内縣皆齎牛酒到府讌飲時臨享禮訖歙教曰西部
督郵繇(音徭咎繇之後)延天資忠貞稟性公方摧破姦凶不嚴
而理今與衆儒共論延功顯之於朝太守敬嘉厥休牛
酒養德主簿讀書教戶曹引延受賜惲於下坐愀然前
曰司正舉觥以君之罪告謝於天按延資性貪邪外方
内員朋黨搆姦罔上害人所在荒亂怨慝並作明府以
惡為善股肱以直從曲此既無君又復無臣惲敢再拜
奉觥歙色慙動不知所言門下掾鄭敬進曰君明臣直
功曹言切明府德也可無受觥哉歙意少解曰實歙罪
也敬奉觥
(臣)按吳良之諫太守勿舉觴郅惲之舉觴屬太守
此皆以逆為順者也夫阿意詭隨以事其長上非
所望於士君子也則良惲之敬其長也莫大焉易
曰師出以律否臧凶惲之誓衆而諫俊者知用師
哉知用師哉
劉茂建武二年為門下掾時赤眉二十餘萬衆攻郡縣
殺長吏及府掾史茂負太守孫福踰牆藏空穴中得免
其暮俱奔盂縣(盂縣在并州)晝則逃隱夜求糧食積百餘日
賊去乃得歸府明年詔書求天下義士福言茂曰臣前
為赤眉所攻吏民壞亂奔走趨山臣為賊所圍命如絲
髮茂負臣踰城出保盂縣茂與弟觸冒兵刃緣山負食
臣及妻子得度死命節義尤高宜蒙表擢以厲義士詔
書即徵茂拜議郎
(臣)按茂義士也茂𫝊附載漁陽太守張顯兵馬掾
嚴授死戰主簿衛福以身蔽顯并見殺及太原小
吏所(姓也前漢有所忠)輔向賊叩頭求哀願以身代縣令
賊以矛刺輔貫心洞背死二事蓋孫福以其屬吏
而生衛福所輔為其官長而死其節俱為可尚也
又有彭修者守吳令與太守俱出討賊以身障扞
太守為流矢所中死自有𫝊
廉范永平初隴西太守鄧融備禮謁范為功曹會融為
州所舉案范知事譴難解欲以權相濟乃託病求去融
不達其意大恨之范於是東至洛陽變姓名求代廷尉
獄卒居無幾融果徵下獄范遂得衛侍左右盡心勤勞
融怪其貌類范而殊不意乃謂曰卿何似我故功曹耶
范訶之曰君困戹瞀亂耶語遂絶融繫出困病范隨而
養視及死竟不言身自奉喪至南陽葬畢乃去
(臣)按叔度西迎父喪却故吏之資送(見愛親卷中)能守
經也變姓名代獄卒周旋府主患難之際能行權
也范史曰權也者反常者也將從反常之事必資
非常之會使夫舉無違妄志行名全豈知夫權者
反乎經然後有善公羊傳之言不能無弊乎觀叔
度之固辭資送可以必其不負太守鄧融矣經所
以言移孝移敬也
周章初仕郡為功曹時大將軍竇憲免封冠軍侯就國
章從太守行春到冠軍太守猶欲謁之章進諫曰今日
行春豈可越儀私交明府剖符大臣千里重任舉止進
退其可輕乎太守不聽遂便升車章前拔佩劒絶馬鞅
於是乃止及憲被誅公卿以下多以交關得罪太守幸
免以此重章舉孝廉
(臣)按竇憲勢去禍萌而太守乏見微之識此周章
所以絶鞅而諫也經曰大夫有爭臣三人雖無道
不失其家太守有其一矣所以幸免於罪也章智
且勇以成其順不亦善乎
鍾離意少為郡督郵時部縣亭長有受人酒禮者府下
記案考之意封還記入言於太守曰春秋先内後外詩
云刑于寡妻以御于家邦明政化之本由近及遠今宜
先清府内且闊略遠縣細微之愆太守甚賢之遂任以
縣事舉孝廉再遷辟大司徒侯霸府詔部送徒詣河内
時冬寒徒病不能行意輒移屬縣使作徒衣縣不得已
與之而上書言狀意亦具以聞光武得奏以見霸曰君
所舉掾何乃仁於用心誠良吏也
(臣)按酒禮之受亭長細過太守輒欲案考未為知
治也意封還符記引春秋先内後外之義誠以正
人必先責己苛察有傷大體也送徒河内移縣製
衣仁人用心得蒙嘉嘆雖舉者與有榮焉郡守司
徒亦何幸而有是屬也夫使奉記考案但事推驗
無所建白承詔送徒惟加督促漫無隱恤此於公
事固已無誤也而為之長者安賴有若屬乎故君
子之所謂順者敬也非從之者也
何敞性公正自以趣舍不合時務每請召常稱疾不應
元和中辟太尉宋由府待以殊禮敞論議高常引大體
多所匡正司徒袁安亦深敬重之是時京師及四方累
有竒異鳥獸草木言事者以為祥瑞敞通經傳能為天
官意甚惡之乃言於二公曰夫瑞應依德而至災異緣
政而生不可不察由安懼(紀其反)然不敢答竇氏專政外
戚奢侈賞賜過制倉帑為虚敞奏記由宜先正己以率
羣下還所得賜因陳得失奏王侯就國除苑囿之禁節
省浮費賑恤窮孤由不能用時齊煬王子都鄉侯暢奔
吊國憂(時章帝崩)上書未報侍中竇憲遂令人刺殺暢於城
門屯衛之中而主名不立敞又說由曰宗室肺府茅土
藩臣來吊大憂上書須報親在武衛致此殘酷奉憲之
吏莫適(音的)討捕蹤迹不顯主名不立敞備數股肱職典
賊曹故欲親至發所以糾其變而二府(司徒司空也敞在大尉府)以
為故事三公不與賊盜上蹤姦慝莫以為咎敞不勝所
見請獨奏案由乃許焉二府聞敞行皆遣主者(主知盜賊之曹)
(也)隨之於是推舉具得事實京師稱其正
(臣)按何敞奏記由安抗言災異深惟職典推求姦
慝其為公府掾屬既以正直有聞及其冠法冠立
柱下彈射糾察甘心彊詖蓋以其所以事夫長者
事其君也
朱穆初舉孝廉順帝末江淮盜賊羣起州郡不能禁或
說大將軍梁冀曰朱公叔兼資文武海内竒士若以為
謀主賊不足平也冀亦素聞穆名乃辟之使典兵事甚
見親任及桓帝即位順烈太后臨朝穆以冀地勢親重
望有心扶持王室因推災異以勸戒冀
(臣)按穆勸冀親忠正絶姑息專心公朝割除私欲
廣求賢能斥遠佞惡為人主置師傅侍講與小心
忠篤敦禮之士參勸講授師賢法古此真儒者之
言矣其後冀驕暴不悛朝野嗟毒穆以故吏懼其
釁積招禍復奏記諫冀不納而縱放日滋穆又奏
記極諫冀終不悟報書云如此僕亦無一可邪穆
言雖切然亦不甚罪也范氏論曰朱穆見比周傷
義偏黨毁俗志抑朋游之私遂著絶交之論臣觀
其奏記切直至於再三庶幾夫上交不諂者也蔡
邕以穆為貞而孤也不其然乎
陳寵曾祖父咸成哀間以律令為尚書性仁恕常戒子
孫曰為人議法當依於輕雖有百金之利慎無與人重
比寵舊習家業少為州郡吏辟司徒鮑昱府是時三府
掾屬專尚交遊以不肯視事為高寵常非之獨勤心物
務為昱陳當世便宜昱高其能轉辭曹掌天下獄訟其
所平決無不厭服衆心時司徒辭訟久者數十年事類
溷錯易為輕重不良吏得生因緣寵為辭訟比七卷決
事科條皆以事類相從昱奏上之其後公府奉以為法
(臣)按明習家業不忝祖矣其所平決厭服衆心又
為科條比類以防因緣其仁恕亦大似咸也其後
歴二郡三卿卒為司空于公高門於兹益信矣寵
之勤心物務其視諸掾屬之尚交遊不視事者為
官長者將奚擇焉可謂順也已矣
王渙為太守陳寵功曹當職割斷不避豪右寵風聲大
行入為大司農和帝問曰在郡何以為理寵頓首謝曰
臣任功曹王渙以簡賢選能主簿鐔顯拾遺補闕臣奉
宣詔書而已帝大悦渙由此顯名
(臣)按渙盡職於所事而陳寵風聲大行寵歸美其
下而渙名由此顯其上下之間相與有成應經義
矣
李恂少習韓詩教授諸生常數百人太守潁川李鴻請
署功曹未及到而州辟為從事會鴻卒恂不應命而送
鴻喪還鄉里既葬留起冢墳持喪三年
陳禪仕郡功曹舉善黜惡為邦内所畏察孝廉州辟始
中從事時刺史為人所上受納臧賂禪嘗𫝊考(謂捕逮而考之)
也無他所齎但持喪斂之具而已及至笞掠無算五毒
畢加禪神意自若詞對無變事遂散釋車騎將軍鄧隲
聞其名而辟焉
橋元梁國睢陽人也少為縣功曹時豫州刺史周景行
部到梁國因伏地言陳相羊昌罪惡乞為部(猶領也)陳從
事窮案其姦景壯其意署而遣之元到悉收昌賓客具
考臧罪昌素為大將軍梁冀所厚冀為馳檄救之景承
旨召元元還檄不發案之益急昌坐檻車徵元由是著
名舉孝廉補洛陽左尉時梁不疑為河南尹元以公事
當詣府受對恥為所辱棄官還鄉里
陳寔少作縣吏常給事厮役後為都亭刺史佐而有志
好學坐立誦讀縣令鄧邵試與語竒之聽受業太學後
令復召為吏乃避隱陽城山中時有殺人者同縣楊吏
以疑寔縣遂逮繫考掠無實而後得出及為督郵乃密
託許令禮召陽吏遠近聞者咸嘆服之家貧復為郡西
門亭長尋掌功曹中常侍侯覽託太守高倫用吏倫教
署為文學掾寔知非其人懷檄請見言曰此人不宜用
而侯常侍不可違乞從外署不足以塵明德倫從之於
是鄉倫怪其非舉寔終無所言倫後被徵為尚書郡中
士大夫送至輪氏(縣名)𫝊舍倫與衆人言曰吾前為侯常
侍用吏陳君密封教還而於外白署比聞議者以此少
之此咎由故人畏憚彊禦陳君可謂善則稱君過則稱
己者也寔固自引愆聞者方太息由是天下服其德
朱儁為縣門下書佐好義輕財鄉閭敬之本縣長山陽
度尚見而竒之薦於太守韋毅稍歴郡職後太守尹端
以儁為主簿熹平二年端坐好賊許昭失利為州所奏
罪應棄市乃羸服間行輕齎數百金到京師賂主章吏
遂得刊定州奏故端得輪作左校端喜於降免而不知
其由儁亦終無所言
(臣)按此數人者皆過乎中庸者也雖陳仲弓之以
德報怨為君引愆此亦有意立名者乎後世為官
長之視其屬其恩禮既已薄矣其屬吏之視官長
也路人焉已或官長且如束濕薪也則寇仇焉已
之數者之高義又曷可少哉
繆彤仕縣為主簿時縣令被章見考吏皆畏懼自誣而
彤獨證據其事掠考苦毒復𫝊換五獄踰涉四年令卒
以自免太守隴西梁湛召為決曹史湛病卒官彤送還
隴西始葬會西羌反叛湛妻子悉避亂他郡彤獨留不
去為起墳塚乃潛穿井旁以為窟室晝則隱竄夜則負
土及賊平而墳已立關西咸稱𫝊之
戴就仕郡倉曹掾揚州刺史歐陽參奏大守成公浮臧
罪遣部從事薛安案倉庫簿領收就於錢塘縣獄考掠
五毒參至就慷慨直辭色不變容安呼見就謂曰太守
罪穢狼籍受命考實君何故以骨肉拒扞耶就據地答
言太守剖符大臣當以死報國卿雖銜命宜申冤毒奈
何誣枉忠良彊相掠理令臣謗其君子證其父安深竒
其壯節即解械更與美談表其言辭解釋郡事
(臣)按彤就二子之節亦李恂陳禪數子之儔也范
史引孔子不得中庸必也狂狷之語以為獨行篇
發端有以也夫
御定孝經衍義卷九十四
