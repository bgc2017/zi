欽定四庫全書
御定孝經衍義卷五十四
天子之孝
重學校
(臣)按古者教胄子於國學教萬民於鄉學教法有
所不同而孝德紀於三德孝行首於六行是則同
也故孟子曰夏曰校殷曰序周曰庠學則三代共
之皆所以明人倫也然以鄉學計之則古閭門之
内皆有學矣其為數至多以國學計之天子諸侯
卿大夫士之子與夫庶人之俊秀鄉學所教成之
材乃與其間其為地至重夫以五等之人皆出於
學是以五等之孝各盡其事也惟天子綂天下之
孝故使天下之人莫不興于學所以廣敬也述崇
學校視先聖先師于學之中而有釋奠釋菜之祀
以報焉貴老為其近于父也敬其父則子悦附養
老
詩小雅菁菁者莪(篇名)
小序曰菁菁者莪樂育材也君子能長育人材則天
下喜樂之矣
鄭康成注曰樂育材者人君教學國人秀士選士俊
士造士進士養之以漸至于官之
其一章曰菁菁(盛貌)者莪(蒿也)在彼中阿(大陵曰阿)既見君子樂
且有儀
鄭康成注曰既見君子者官爵之而得見也見則心
既喜樂又以禮儀見接
四章曰汎汎楊舟載沉載浮既見君子我心則休
鄭康成注曰舟沉物亦載浮物亦載喻人君用人文
亦用武亦用於人之材無所廢
(臣)按莪蒿在大陵則易長遂士升于學則易成材
故自二十五家之塾以至於天子之大學自比閭
族黨之書其德行道藝以至大樂正之所論之秀
莫不在於學之中於是乎入使長之出使治之而
天下之人材未有不出于學校者矣五士者升之
以漸接之以禮而又隨其材而用之用其文者又
用其武者俱致在朝如楊舟之載物沉者浮者俱
浮水上此所以兔罝之武夫虎賁之侍衛皆有士
人君子之行而無有以不學未成之材姑試之而
卒敗者也古者諸侯之學小學在内大學在外故
王制言小學在公宫南之左大學在郊以其選士
由内以升於外然後達于京師故也天子之學小
學居外大學居内故文王世子言凡語于郊然後
於成均取爵于上尊以其選士由外以升于朝故
也然則成周盛時兼用四代之學以教天下之士
而天下之士所以興起於學校之中者於菁莪之
詩猶可想見之也
大雅文王有聲(篇名)其六章曰鎬京辟廱自西自東自南
自北無思不服
鄭康成注曰武王于鎬京行辟廱之禮自四方來觀
者皆感化其德心無不歸服者
朱熹集𫝊曰此言武王徙居鎬京講學行禮而天下
自服也
(臣)按張載曰靈臺辟廱文王之學也鎬京辟廱武
王之學也又曰辟廱古無此名其制蓋始于文王
及武王有天下遂以名天子之學而諸侯不得立
焉蓋武王廣文王之聲聞自豐遷鎬即建立辟廱
雖用武之時徙都之際教學為先也周先王之崇
學校者如此
禮記王制天子曰辟廱諸侯曰頖宫
鄭康成注曰尊卑異學名辟明也廱和也所以明和
天下頖之言班也所以班政教也
(臣)按辟廱之教東西朔南無所不暨而建立諸侯
復命之教而立學者士自外而升于内也此道德
之所以一也
文王世子凡學世子及學士必時春夏學干戈秋冬學
羽籥皆於東序(學字俱音效)
鄭康成注曰干戈萬舞象武也用動作之時學之羽
籥籥舞象文也用安靜之時學之
春誦夏弦大師詔之瞽宗(商學樂祖在焉故名)秋學禮執禮者詔
之冬讀書典書者詔之禮在瞽宗書在上庠(虞學)
鄭康成注曰誦謂歌樂也弦謂以絲播詩陽用事則
學之以聲隂用事則學之以事因時順氣於功易成
也周立三代之學學書于有虞氏之學典謨之教所
生也學舞于夏后氏之學文武中也學禮樂于殷之
學功成治定與己同也
(臣)按陳祥道曰此言春誦夏弦秋學禮冬讀書王
制言春秋教以禮樂冬夏教以詩書者言書禮則
知誦之為詩弦之為樂言弦誦則知禮之為行書
之為事也蓋春秋陰陽之中而禮樂皆欲其中故以
二中之時教之凡皆合而教之也分而教之則誦
詩以春弦樂以夏學禮以秋讀書以冬古之時大
學小學並立文事武備兼肄教之以詩書禮樂則
未嘗不教之干戈羽籥也
天子視學大昕(旦明日將出也)鼔徵所以警衆也
(臣)按天子視學者謂仲春合舞季春合樂仲秋合
聲於此之時天子往視學也釋菜釋奠祭之輕者
而天子必親往觀禮於昧爽之時擊鼓以警衆聽
所以使有司與學士不以舉常禮而忽之也
學記未卜禘不視學游其志也
(臣)按集說此又非仲春仲秋視學之禮方慤曰禘
蓋五年之祭未五年不視學所以優游學者之志
故也且中年考校乃當視學之年五年視學則再
視學乃當大成之年矣蓋春秋之視學所以警之
五年一視學所以游之聖人之教不亟不徐者然
也
凡學之道嚴師為難師嚴然後道尊道尊然後民知敬
學是故君之所不臣于其臣者二當其為尸則弗臣也
當其為師則弗臣也大學之禮雖詔于天子無北面所
以尊師也
鄭康成注曰嚴尊敬也尊師重道不使處臣位也武
王踐阼召師尚父而問焉昔黃帝顓頊之道存乎意
亦忽不見與師尚父曰在丹書王欲聞之則齊矣王
齊三日端冕師尚父亦端冕奉書而入負屏而立王
下堂南面而立師尚父曰先王之道不北面王行西
折而南東面而立師尚父西面道之言
方慤曰以一人之貴而師匹夫之賤以四海之富而
師環堵之貧此嚴師之所以為難也嚴師者人嚴之
人嚴其師則師道嚴矣師所以𫝊道故師嚴然後道
尊學所以為道故道尊然後民知敬學以神言故為
尸則弗臣以道言故為師則弗臣
(臣)按古帝王皆聖人而無不尊德重道者未至于
聖而好臣其所教其治之所以不古帝王若也陳
澔集說以為嚴師如孝經嚴父之義謂尊禮嚴
重之也夫敬親者不敢慢于人而況道德高厚為
之師者乎嚴師之心一敬親之心也
漢武帝時董仲舒對策曰夫不素養士而欲求賢譬猶
不琢玉而求文采也故養士之大者莫大乎太學太學
者賢士之所關也教化之本原也今以一郡一國之衆
對亡應書者是王道往往而絶也臣願陛下興太學置
明師以養天下之士數考問以盡其材則英俊宜可得
矣
元朔五年夏六月詔曰蓋聞導民以禮風之以樂今禮
壊樂崩朕甚閔焉其令禮官勸樂興禮以為天下先於
是丞相弘等奏請為博士官置弟子五十人復其身第
其高下以補郎中文學掌故即有秀才異等輙以名聞
其不事學若下材輒罷之又吏通一藝以上者請皆選
擇以補右職上從之自此公卿大夫士吏彬彬多文學
之士矣
(臣)按董仲舒之對策以太學養士為教化之本原
卓乎巨儒之言漢朝一人而已武帝發德音下明
詔慨然有志於勸樂興禮公孫弘請置博士弟子
員於是六藝之學蔚然興矣惜乎濂洛諸君子不
得生乎其世與諸經師學士上下其議論使先王
之道燦然復明而當時儒林經師僅以詞章訓詁
𫝊也雖然使後之君子得從先王之遺文以極乎
窮理盡性之玅者漢儒為有功焉固不得以其未
純而議之也三代以後之君能崇學校者以漢武
為稱首矣其後成帝時犍為郡於水濱得古磬十
六枚議者以為善祥劉向因言宜興辟廱設庠序
陳禮樂隆雅頌之聲盛揖讓之容以風化天下成
帝以向言下公卿議丞相大司空奏請立辟雍按
行長安城南營表未作而罷時又有言孔子布衣
養徒三千人今天子太學弟子少於是增弟子員
三千人歲餘復如故向號稱博極羣書有骨鯁之
節操班書贊為直諒多聞古之益友蓋董生之流
亞其言先後同揆而成無武之雄才大略是以卒
不果行也
世祖建武五年初起太學帝還視之
(臣)按東京再創初起太學車駕臨幸稽式古典修
明禮樂煥然文物可觀矣明章之際崇尚經學石
渠虎觀博徵羣儒孝質本初之元太學增盛三萬
餘生則諸王大臣子孫四姓小侯皆遊學校矣故
東都文學之盛以明章為稱首而非西京之所能
匹也
桓帝時太學諸生三萬餘人郭泰賈彪為其冠與李膺
陳蕃王暢更相褒重學中語曰天下模楷李元禮不畏
彊禦陳仲舉天下俊秀王叔茂
(臣)按太學生徒互相褒重臧否人物不避患禍雖
不無太激固皆合于是是非非之公歷晉唐宋之
世如稽康之戮陽城之去李綱之逐丁大全之横
其出身排難頌言於朝者皆太學生也此可以見
當時清議猶出於學校有古者遊鄉校以論執政
之意而輓近世教化益微勸導不備墮窳敗業者
日聞而激揚清濁以名教自任者罕矣則以其途
日雜其地日輕而其人材每日陋也
魏略儒宗序曰從初平之元至建安之末天下分崩人
懷苟且綱紀既衰儒道尤甚至黃初元年之後新主乃
始掃除太學之灰炭補舊石碑之缺壊備博士之員錄
依漢甲乙以考課申告州郡有欲學者皆遣詣太學太
學始開有弟子數百人至太和青龍中中外多事人懷
避就雖性非解學多求詣太學太學諸生有千數而諸
博士率皆麄疎無以教弟子弟子本亦避役竟無能習學
冬來春去歲歲如是又雖有精者而臺閣舉格太高加
不念綂其大義而問字指墨法點注之間百人同試度
者未十是以志學之士遂復陵遲而來求浮虚者各競
逐也正始中有詔議圜丘普延學士是時郎官及司徒
領吏二萬餘人雖復分布見在京師者尚且萬人而應
書與議者略無幾人又是時朝堂公卿以下四百餘人
其能撡筆者未有十人多皆相從飽食而退嗟夫學業
沈隕乃至于此
(臣)按此序言學校之壊極矣然是時所進之塗猶
未雜也自後世有納粟監生固皆飽食之徒也豈
能復責之操筆與辨字指墨法點注哉聚不學之
人而教之學難矣故不如清其源也
晉元帝時征南軍司戴邈上疏以為喪亂以來庠序隳
廢議者或謂平世尚文遭亂尚武此言似之而實不然
夫儒道深奥不可倉卒而成比天下平泰然後修之則
廢墜已久矣又貴遊之子未必有斬將搴旗之才從軍
征戍之役不及盛年使之講肄道義良可惜也世道久
喪禮俗日弊猶火之消膏莫之覺也今王業肇建萬物
權輿謂宜篤道崇儒以勵風化從之始立太學
(臣)按古之教學者藝有射御舞有干戈皆所以寓
武備于文事也記言受成于學詩言在泮獻馘則
自出師以至凱旋始終不離乎學校矣其軍士則
比閭之民其將率則公朝之卿大夫所謂殺敵為
果致果為毅者不過尊君親上死長之義知之明
而守之固耳子衿佻達學子散去鄭風所以刺也
而高克之師逍遥河上未嘗禦敵潰散而歸此豈
無駟介二矛之威怒哉亦孝弟忠信之風微矣夫
子相定公會齊侯於夾谷具左右司馬以從所以
却萊兵而返侵地者雖聖人德盛化神之事亦以
有文事者必有武備故也平世尚文而不廢武遭亂
尙武而不廢文所由適于治者同出於一原也所
造就人材而致于用者皆出于一途也古之建國
君民教學為先蓋亦謂王業肇建萬物權輿之日
也三綱五常之道未嘗一日熄於天下仁義禮智
信之德未嘗一日不在於人而政教廢弛禮樂崩
壊則誠有不可以倉卒而成者戴邈之論知本哉
魏顯祖時初立郡學置博士助教生員從中書令高允
相州刺史李訢之請也
(臣)按魏自世祖以議郎孔羨為宗聖侯奉孔子祠
立太學置博士依漢世試五經課試之法矣至是
從高允李訢之請立郡學置博士助教生員凡書
初者美惡不嫌於同辭此則深嘉而亟予之者也
李延夀曰江左草創日不暇給以迄宋齊國學時
或開置而勸課未博建之不能十年蓋取文具而
已然則魏之為魏乃獨優乎大抵南北數姓之君
國祚既促於學校尤開置不恒又往往雜以老莊
虚無文史浮靡之敝梁武天監四年有崇尚經術
之詔於是置五經博士各主一館有數百生給其
廩餼未嘗非盛舉也然以其篤於奉佛之心而乃
飾此崇儒之事其于辭章之學且不能有以挽江
湖日下之勢則所謂數百生一館者毋乃非先王
之所取所養者乎
隋文帝仁夀元年詔以天下學校生徒多而不精唯簡
畱國子學生七十人太學四門及州縣學並廢殿内將
軍河間劉炫上表切諫不聽
唐高祖武德元年置國子太學四門生合三百餘員郡
縣學亦各置生員
武德七年上詣國子監釋奠詔諸王公子弟各就學
(臣)按隋文帝混一天下不思廣厲學宫而簡汰生
徒毁壊學校與暴秦何異其不能延于再世審矣
隋之所廢唐之所置雖欲勿興得乎
太宗貞觀十四年二月上幸國子監觀釋奠命祭酒孔
穎達講孝經賜祭酒以下至諸生高第帛有差是時上
大徵天下名儒為學官數幸國子監使之講論學生能
明一經以上皆得補官增築學舍千二百間增學生滿
三千二百六十員自屯營飛騎亦給博士使授以經有
能通經者聽得貢舉於是四方學者雲集京師乃至高
麗百濟新羅高昌吐蕃諸酋長亦遣子弟請入國學升
講筵者至八千餘人上以師說多門章句繁雜命孔穎
達與諸儒撰定五經疏謂之正義令學者習之
(臣)按唐太宗之崇學校如此所以成貞觀之政也
穎達等所撰定五經正義於性命精微之理雖未
有以深造而發明之然六代淫靡破析聖義則漢
人訓詁之學亦幾於晦矣得穎達為之反覆推䆒
援據精詳斯其有功於漢人之箋注始足以資有
宋諸儒之討論也今文孝經分十八章者即石臺
本太宗之所定也先儒雖有今文不若古文之論
然其尊聖法成孝治使學者的然信為孔曾授受
之書無疑者以帝王之尊而親為講說比於漢世
虎賁羽林之士皆得明習尤為躬親倡率使人知
所信從也
周太祖如曲阜謁孔子廟既奠將拜左右曰孔子陪臣
也不當以天子拜之帝曰孔子百世帝王之師敢不敬
乎遂拜之又拜孔子墓命葺孔子祠禁孔林樵採訪孔
子顔淵之後以為曲阜令及主簿
(臣)按以孔子之後為曲阜令主簿蓋亦待以不臣
之禮宋太祖亦以孔宜為曲阜簿奉孔子祠蓋五
季以來襲封廢絕斯為曠典今上公之封世守而
曲阜之令即用其所推擇於尊事孔子之禮為有
加矣
御定孝經衍義卷五十四
