欽定四庫全書
御定孝經衍義卷一
衍至德之義
臣按德者天所賦人所受之正理曰仁曰義曰禮
曰智曰信是為五性之德愛曰仁宜曰義理曰禮
通曰智守曰信其用有五者之别而皆以孝為之
本故經謂之至德曾子親受經于聖師者也禮記
祭義(篇名)載曾子之言則曰仁者仁此者也禮者履
此者也義者宜此者也信者信此者也強者強此
者也不言智者強而不變即知而弗去之意蓋曾
子固以五性發明至德矣有宋大儒朱熹亦云以
愛親而言則為仁之本也其順乎親則為義之本
也敬乎親則為禮之本也其知此者則為智之本
也其誠此者則為信之本也孟子論仁義禮智樂
之實正為是爾此其所以為至德要道也熹之言
正解經文又與曾子相為表裏臣今衍至德之義
以五者分疏一遵先賢先儒之遺旨而仁為衆善
之首若元氣之統貫于四時故于仁之德又加詳
焉諸凡經𫝊之言五性有連而及之者則析而置
之各條之内或詞意相須不可割裂者則統之于
仁以見仁之德之大實孝之德之至也
仁
易(周易)乾(卦名)彖𫝊(彖即文王所繫之辭𫝊者孔子釋經之辭也彖斷也)曰大哉乾元
萬物資始乃統天(貫乎天德之始終)
蘭廷瑞曰乾元者天陽一元之氣亦如人之有元氣
也人知萬物之生于地而不知天以乾元之氣為之
始亦如人之生于母而不知資始于父之元氣也始
之于未生之前生之于有始之後
臣按廷瑞之說蓋以父道明天道也人物之生同
此生理經所謂續莫大焉者也物之生資始于天
之元物物有此元之德所以物又生物人之生資
始于父之元人人有此元之德所以人又生人不
然而人物或幾乎息矣桂實生桂桐實生桐夫物
則有然者也詩言君子有孝子君子既孝而嗣子
又孝其所以為始終終始者也
乾文言(他卦彖𫝊象𫝊而已獨乾坤更設文言以發明其義謂釋二卦之經文故稱文言)曰元
者善之長也
朱熹曰仁包義禮智三者仁是長兄管束得義禮智
又曰春秋𫝊(左丘明傳)作體之長也覺得體字較好是一
體之長也
君子體仁足以長人
游酢曰猶萬物發育乎春而震為長子也
臣按依左氏𫝊作體之長則乾父坤母與六子為
一體自父母而言為長子自六子而言為長兄文
言推乾之道施于人事蓋以父母萬物之意責備
于天之宗子者也凡厥庶民莫不知其身為父母
之遺體故能各親其親各子其子君子以其身與
萬物為一體故不獨親其親不獨子其子九二仁
以行之所以為君德
坤(卦名)彖𫝊曰至哉坤元萬物資生乃順承天坤厚載物
德合無疆
程頤曰萬物資乾以始資坤以生父母之道也順承
天施以成其功坤之厚德持載萬物合于乾之無疆
也
臣按萬物資乾以始而有氣資坤以生而有形坤
所生之物乃乾所始之物也經曰資于事父以事
母而愛同惟其德之合也乾坤者萬物之父母故
為上篇之首咸恒者人之父母故為下篇之首聖
人之于天地猶人子之于父母則事天地事父母
皆在于體元而已
繫辭(孔子贊易之辭)上𫝊第四章曰安土敦乎仁故能愛
朱熹曰安土者隨寓而安也敦乎仁者不失其天地
之心也安土而敦乎仁則無適而非仁矣所以能愛
也
臣按此聖人道濟天下之仁也篤厚于仁則其愛
自廣愛者仁之用也立愛自親始故必愛親之心
在在皆安充足盈滿而後濟物之心循循有序普
遍周浹不然而墨子之兼愛乃仁道之賊子貢之
博濟亦仁術之窮也正蒙(宋儒張載著)曰安所遇而敦
仁故其愛有常心有常心則物被常愛也旨哉言
乎又可鍼兼愛博濟之病矣
第五章曰顯諸仁藏諸用鼓萬物而不與聖人同憂盛
德大業至矣哉
朱熹本義曰顯自内而外也仁謂造化之功德之發
也藏自外而内也用謂機緘之妙業之本也
楊萬里曰聖人之于天地可同者聖人顯藏之德業
也不可同者天地無心聖人有心也聖人仁萬物而
獨任其憂天地鼓萬物而不與聖人同其憂蓋聖人
有心則有憂天地無心則無憂也
臣按聖人之德業既與天地同矣何以復有憂也
先儒言聖人循天理而欲萬物同之所以有憂患
是已天地氣化之偏必待聖人財(財與裁同)成輔相如
帝堯時洪水懷山襄陵逸居無教乃所當財成輔
相之大者舜禹益稷契並起而分堯之憂當是時
也堯為天之宗子舜禹益稷契為宗子之家相苟
不至于地平天成於變時雍何以為事天明事地
察且舜禹二聖人亦何以致克諧何以為幹蠱聖
人之所憂者𫝊重于親亦𫝊重于天地一物不得
其所即為子道之未盡也
富有之謂大業日新之謂盛德生生之謂易
臣按富有者萬事萬物無非得此理所謂藏用也
日新者運用流行生生不已所謂顯仁也生生之
謂易邢昺作孝經正義釋父母生之續莫大焉句
引以為証昺之言曰按說文續連也言子繼父母
相連不絶易稱生生之謂易言後生次于前生也
此則𫝊續之義臣以為生生不已者惟其顯諸仁
耳無是仁則無以生矣所謂心如穀種者也所以
果木之實可復種而生者亦謂之仁也詩云孝子
不匱永錫爾類豈非美其能𫝊續耶𫝊曰其父析
薪其子弗克負荷斯不能𫝊續之謂矣朱熹本義
云理與書皆然亦推廣言之也
繫辭下𫝊第一章曰天地之大德曰生聖人之大寶曰
位何以守位曰仁(古本作人)何以聚人曰財理財正辭禁民
為非曰義
吳澄曰生生不已者天地之大德然天地生物生人
又生與天地合德之聖人命之居君師之位為人物
之主而後能使天地之所生各遂其生也苟或有其
德而無其位則亦不能相天地而遂人物之生故位
為聖人之大寶守謂保有之必得衆人歸嚮乃能保
有君師之位聚謂養之而使蕃盛衆多也
臣按萬物父母者天地作民父母者聖人聖人之
至德天地之大德也生即父母生之續莫大焉之
生在天曰元而亦可言仁前言顯諸仁者是也在
人曰仁而亦可言元書稱其惟王位在德元者是
也大寶曰位乃位乎天德也人以守位財以聚人
義以理財所以曲全此好生之心而終天地生物
之責要惟推此愛親之心而加百姓刑四海耳先
儒以為此聖人以義成其仁也臣以為此見聖人
之愛人無已而成其孝治者矣使庶人用天之道
分地之利謹身節用以養父母理財之大者也使
卿大夫非法不言言滿天下無口過正辭之大者
也五刑之屬三千而罪莫大于不孝禁非之大者
也是故聖人德足以父母天下而後父天母地
書仲虺之誥(商書篇名仲虺湯之左相作此以告成湯)曰克寬克仁彰信兆
民
臣按元儒陳櫟以為六經言仁始于此遂開萬世
言仁之端是已臣請因其說而推論之蓋史臣贊
堯曰以親九族契為司徒敬敷五教莫先于父子
有親則親之一字乃仁之根柢唐虞以來不言仁
而仁之全體大用已發露于親之一字矣成湯乃
契之後裔反身修德屏去聲色貨利之私其學問
以仁為體以寬為用夫子又其聖孫其道統心法
祖契而宗湯者也其所自言仁與答門弟子之問
仁屢矣有若之言似夫子者也其言孝弟也者其
為仁之本與則欲使人知仁之本在于此也曾子
授孝經而卒𫝊一以貫之之旨者也而大學𫝊曰
一家仁一國興仁仁即孝弟慈也曰堯舜帥天下
以仁而民從之言其親睦九族而後百姓昭明萬
邦於變也子思夫子之孫也于中庸哀公問政章
反覆言仁而一章之要則曰仁者人也親親為大
第三十二章言惟天下至誠為能經綸天下之大
經肫肫其仁孟子私淑子思者也其七篇之書首
言未有仁而遺其親者也然則聖賢之學帝王之
治莫大于仁而夫子之作經則直指之曰愛親者
不敢惡于人而于心之德愛之理一言蔽之矣求
仁者于此當知愛親為人所共知共能亦終身由
之而不能盡者無庸虚談性命可也
泰誓(周書武王誓師之辭)曰惟天地萬物父母惟人萬物之靈亶
聰明作元后元后作民父母
蔡沈集𫝊曰亶誠實無妄之謂言聰明出于天性然
也大哉乾元萬物資始至哉坤元萬物資生天地者
萬物之父母也萬物之生惟人得其秀而靈具四端
備萬善知覺獨異于物而聖人又得其最秀而最靈
者先知先覺首出庶物故能為大君於天下而後天
下之疲癃殘疾得其生鰥寡孤獨得其養舉萬民之
衆無不得其所焉則元后者又所以為民之父母也
臣按天地之父母萬物者生物之仁元后之父母
萬民者養民之仁惟人萬物之靈猶經言天地之
性人為貴
召誥(周書召公所作以告成王)曰其惟王位在德元
陳大猷曰德元亦猶乾元坤元之始生萬物者也
臣按此因洛邑既成成王始政召公勉之以𫝊統
嗣服當思體仁以長人也人之行莫大于孝君之
德莫大于仁武王誓師既稱元后亦稱曾孫召公
告成王既稱元子亦稱德元以至于春秋之書改
元即位合觀之而仁孝之義備矣
詩小雅(雅者正也正樂之歌也小雅燕饗之樂)車舝(篇名)其五章曰高山仰
止景行(大道)行止
朱熹集𫝊曰表記曰子曰詩之好仁如此鄉(音向)道而
行中道而廢忘身之老也不知年數之不足也俛焉
日有孳孳斃而後已
朱善曰于六義屬興而斷章取義則于行道進德之
喻為尤切仁之不如堯也孝之不如舜也學之不如
孔子也猶之陟高山而不至其巔行大路而不達乎
國都是即所謂半塗而廢也豈不惜哉
(臣)按此夫子即詩人思慕賢女之情以喻求仁者
之心體由其望之甚切好之無厭悦之甚誠以至
于人欲淨盡天理流行無一息之間斷如陟高山
者之必至其巔行大道者之必達國都苟非力極
罷頓不能復行不肻自畫也蓋仁之為德瞻之則峻
極由之則康莊故取喻于高山景行
大雅(會朝之樂受釐陳戒之辭)板(篇名)其卒章曰昊天曰明及爾出王
(往通)昊天曰旦及爾游衍
朱熹集𫝊曰張子載曰天體物而不遺猶仁體事而
無不在也禮儀三百威儀三千無一事而非仁也昊
天曰明及爾出王昊天曰旦及爾游衍無一物之不
體也
臣按朱熹言天與仁非有二也言仁體事而無不
在是指心而言物物各有天理灑掃應對進退皆
以天為體事事皆有仁温凊抑搔拜伏擎跪皆以
仁為體知天與仁之非二即知仁與孝之非二也
禮記(漢儒戴聖所輯竝儀禮周禮為三禮)禮運(篇名)曰仁者義之本也順之
體也得之者尊
陳澔集說曰仁者本心之全德故為義之本是乃百
順之體質也元者善之長也體仁足以長人故得之
者尊
臣按禮運先言人者天地之德五行之秀氣亦猶
經之言天地之性人為貴也五行之秀氣即為五
性之德而五性之德以仁為首故又言天地之心
也五行之端也天地之心非仁而何五行之端非
善之長而何此一節以仁為義之本亦如經文以
孝為德之本之意順即經之言以順天下者是也
義則所行合宜盡愛于其親而愛及他人無不在
于善者故為百順之體質如是則能成其德教而
行其政令故曰得之者尊孟子以仁為天之尊爵
亦此意也
祭義(篇名)曾子曰樹水以時伐焉禽獸以時殺焉夫子曰
斷一樹殺一獸不以其時非孝也
(臣)按王制(禮記篇名)曰草木零落然後入山林樹木非
終不伐也豺祭獸(季秋之月)鳩化為鷹(仲秋之月)然後設罻
羅(罻音尉罻羅皆捕鳥獸之網)禽獸非終不殺也取之有時用
之有節但惡其不時耳此親親而仁民仁民而愛物
由本及末之義也釋氏以殺生為戒于衆人萬物
則當發大慈悲于父母妻子則當割慈忍愛可謂
顛倒迷惑之甚也
哀公問(禮記篇名哀公問而孔子對也)曰仁人不過乎物孝子不過乎
物是故仁人之事親也如事天事天如事親是故孝子
成身(物者實然之理不過乎物猶大學之言止于仁止于孝也)
方慤曰仁人者主事天言之也孝子者主事親言之
也親則近而疑其不尊天則遠而疑其難格徒以近
而不尊則父子之間或幾乎䙝矣徒以遠而難格則
天人之際或幾乎絶矣故事親如事天者所以致其
尊而不欲其䙝也事天如事親者所以求其格而不
欲其疎也
馬希孟曰孝者仁之始仁者孝之終親則邇而不嫌
乎無愛嫌於無敬而已故事親如事天所以致其敬
也天則遠而不嫌乎無敬嫌於無愛而已故事天如
事親所以致其愛也愛與敬兩得之而後孝子之行
全故曰成身成身者言其德之不虧也
(臣)按仁人之事親二句先儒以為非聖人不能言
或問朱子西銘(宋儒張載著)仁孝之理朱子曰是將孝
形容仁事親之道理即事天之樣子也臣以為西
銘一書原于乾坤二卦其作用則在此二語方馬
二說又推究得精切深合孝經愛敬交盡之旨
表記(禮記篇名記君子之德見于儀表者)曰子言之君子之所謂仁者其
難乎詩云凱弟君子民之父母凱以強(平聲)教之弟以說
(音悦)安之樂(音洛)而母荒有禮而親威莊而安孝慈而敬使
民有父之尊有母之親如此而後可以為民父母矣
非至德其孰能如此乎
陳澔集說曰強教之者以道驅之如佚道使民雖勞
不怨者也說安之者得其心之謂也說以使民民忘
其勞說以犯難民忘其死者也樂說安也毋荒則有
教矣威莊強教也安則說矣孝慈說也敬則有教矣
強教則父之尊存焉說安則母之親存焉此言君子
仁民之道如此非聖人莫能與也
臣按此以德教加于百姓者推本君子之仁故贊
之以至德
春秋(本魯史記之名孔子修之遂為聖經)隠公(魯君名息姑諡曰隠)元年
董仲舒曰一者萬物之所從始也元者辭之所謂大
也謂一為元者視大始而欲正本也
杜預曰凡人君即位欲其體元以居正故不言一年
一月
胡安國傳曰即位之一年必書元年者明人君之用
也乾元資始天之用也坤元資生地之用也成位乎
其中則與天地參故體元者人君之職而調元者宰
相之事元即仁也仁即人心也
臣按胡安國傳又以為舜典(虞書篇名典者常也)紀元日伊
訓(商書篇名伊尹作以訓太甲)稱元祀而夫子祖述其義書元
年也然而泰誓之言元后召誥之言元子皆以元
為君德矣易書即天德以著之人事是以謂元為
仁春秋援人事以合于天德是以謂一為元孝經
又深探其本但曰愛親而元之德已備原夫未踰
年稱子踰年而後改元則承國于先君當永言孝
思者矣推是心以及于人則必如董仲舒所謂隂
陽調而風雨時羣生和而萬民植五榖熟而草木
茂諸福之物莫不畢至而後體元之事盡而後為
王道之成孝治之順也
論語有子(孔子弟子)曰其為人也孝弟而好犯上者鮮矣不
好犯上而好作亂者未之有也君子務本本立而道生
孝弟也者其為仁之本與
程顥曰孝弟本其所以生乃為仁之本
程頤曰孝弟順德也德有本本立則其道充大孝弟
行于家而後仁愛及于物所謂親親而仁民也故為
仁以孝弟為本論性則以仁為孝弟之本
朱熹曰仁是性孝弟是用譬如一粒粟生出為苗仁
是粟孝弟是苗便是仁為孝弟之本又如木有根有
幹有枝葉親親是根仁民是幹愛物是枝葉便是行
仁以孝弟為本
臣按二程之釋此章其義精矣朱熹復推程顥之
言而釋之曰推原孝弟之理本于人之所以生所
以為行仁之本也臣以經義揆之經言夫孝德之
本也德既為仁義禮智之總名而以孝為德之本
則有子之言孝弟為為仁之本正應經義熹又稱
程頤順德二字足以盡孝弟之義而不好犯上作
亂之事已具乎其中臣今更以經義揆之夫不愛
其親而愛他人者經謂之悖德亦曰凶德又曰以
順則逆民無則焉(立教者將以順示則而先以應順者而逆行之民又何所取法)
(乎)蓋未有本亂而末治者也若夫親親而仁民仁
民而愛物以是順天下而民亦順之矣犯上作亂之
事何自而起乎二程俱有會于是經之深旨者矣
子曰仁者安仁
臣按此指處境遇而言也先儒以為舜之飯糗茹
草若將終身被袗衣鼓琴若固有之此安仁者之
久處約長處樂也臣今復申其義曰虞舜不得于
親負罪引慝號泣于田濱危井廩若將終身安仁
者之可以久處約也及至克諧底豫祿位名夀尊
富饗保若固有之安仁者之可以長處樂也故曰
中心安仁者天下一人而已矣
子曰據於德
朱熹曰德是得這物事于我故事親必孝必不至于
不孝事君必忠必不至于不忠若今日孝明日又不
孝今日忠明日又不忠是未得于我不可謂之德又
曰如孝便是自家原得孝道理非從外旋取來
依於仁
朱熹曰據德是因事發見如因事父有孝因事君有
忠依仁是本體不可須臾離底又是據於德之骨子
臣按據則一本萬殊從萬處理會仁義禮智信因
事而發見然自性中所自有非從外來也依則萬
殊一本從一處歸宿義禮智信統于一仁亦所謂
本于人之所以生也
顔淵問仁子曰克己復禮為仁(克勝也已謂身之私欲也復反也)一日
克己復禮天下歸仁焉為仁由己而由人乎哉
程頤曰不能克己則為楊氏為我不能復禮則為墨
子兼愛故曰親親而仁民仁民而愛物此之謂也
真德秀曰仁之一字見於經者自仲虺之誥始曰克
寬克仁彰信兆民伊尹繼之曰民罔常懷懷于有仁
前乎此者如虞書所謂好生之德安民則惠即所謂
仁而未有仁之名至商書而名始著然其所言大抵
皆仁之用顔子之問孔子之答乃仁之體也二帝三
王雖無己之可克然舜所謂人心惟危道心惟微惟
精惟一成湯之以義制事以禮制心者其用功初無
異于顔子也蓋必有顔子之仁而後有二帝三王之
仁
臣按克己則與天地萬物為一體如盡愛于其親
亦必愛人之親初無彼此間隔故不流為楊氏之
為我復禮則知本末輕重之序而為之品節等差
親親之殺禮所生也何至如墨氏之兼愛哉孔顔
問答固仁之體然曰天下歸仁焉乃教不肅而成
政不嚴而治之氣象亦仁之用也
中庸第二十章曰脩道以仁
黃洵饒曰脩道以仁猶論語以孝為仁之本
仁者人也親親為大
朱熹章句曰人指人身而言具此生理便有惻怛慈
愛之意
臣按仁是生理本其所以生故曰親親為大經曰
父母生之續莫大焉親親所以續也若王者父天母
地便當推此親親之仁以及天下國家然後與
乾元坤元之氣相連續也三十二章之言肫肫其
仁亦謂經綸人道須如此之懇切詳細耳至于淵
淵其淵浩浩其天則聖人與天地為一矣
孟子曰人皆有不忍人之心
朱熹集注曰天地以生物為心而所生之物因各得
夫天地生物之心以為心所以人皆有不忍人之心
也
臣按血氣之身父母生之亦天地生之也續莫大
焉續此天地生物之心耳各得夫天地之心以為
心亦各得夫父母之心以為心所以乍見孺子將
入於井而怵惕惻隠者也
今人乍見孺子將入於井皆有怵惕惻隠之心非所以
内交於孺子之父母也非所以要譽於鄉黨朋友也非
惡其聲而然也由是觀之無惻隠之心非人也無羞惡
之心非人也無辭譲之心非人也無是非之心非人也
惻隠之心仁之端也羞惡之心義之端也辭讓之心禮
之端也是非之心智之端也
朱熹曰仁字是箇生底意思通貫周流于四者之中
仁固仁之本體義則仁之斷制禮則仁之節文智則
仁之分别正如春之生氣貫徹四時春則生之生也
夏則生之長也秋則生之收也冬則生之藏也又曰
春時盡是温厚之氣仁便是這般氣象夏秋冬雖不
同皆是春生之氣行乎其中若曉得此理便見得克
己復禮私欲盡淨純是温和冲粹之氣乃天地生物
之心也
胡居仁曰性之理一而已矣名其德則有四焉以其
渾然無間也名之曰仁以其燦然有條也名之曰禮
以其截然有止也名之曰義以其判然有别也名之
曰智凡其燦然截然判然者皆不出於渾然之中此
仁之所以包四德而為性之全體也截然者即其燦
然之不可移者也判然者即其截然之不可亂者也
名雖有四其實一也然其所以如是之渾然燦然截
然判然莫非自然而然不假纖毫布置安排之力此
其所以為性命之理也
臣按仁包四德之義莫著于此毋容辭費矣不忍
之心天地父母之心也能擴充之則為善事天地
父母正蒙(張載著)曰惻隠仁也如天亦仁也擴而充
之不可勝用知本哉
孟子曰仁之實事親是也義之實從兄是也(實對華而言凡仁義)
(之見于日用者惟此為根本)
蔡模曰有子以孝弟為為仁之本孟子乃以事親屬
之仁從兄屬之義若不同矣朱子乃以為其意亦猶
此何耶蓋有子言仁專言之仁也孟子言仁義偏言
之仁也事親主乎愛而已義則愛之宜者也合而言
之推其事親者以從兄此孝弟所以為為仁之本分
而言之則事親而孝從兄而弟所以為仁義之實也
臣按經之所明者孝而廣至德章則教以孝教以
弟並提廣揚名章則以事親孝事兄弟並提而感
應章則曰孝悌之至蓋兄者為吾親所均愛之人
而吾與之共事吾親者故曰從若曰吾之兄則既
致孝于吾親矣而吾乃從其後也
御定孝經衍義卷一
