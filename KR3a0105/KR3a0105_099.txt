欽定四庫全書
御定孝經衍義卷九十七
庶人之孝
敬親
魏鮑出少游俠興平中三輔亂出與母兄弟五人家居
本縣以飢餓留其母守舍相將行採蓬實合得數升使
其二兄初雅及其弟成持歸為母作食獨與小弟在後
採蓬初等到家而噉人賊數十人已掠其母以繩貫其
手驅去初等怖恐不敢追逐須臾出從後到知母為賊
所掠欲追賊兄弟皆云賊衆當如何出怒曰有母而使
賊衆貫其手將去煮啗之用活何為乃攘臂結衽獨追
之行數里及賊賊望見出乃共布列待之出到斫賊四
五人賊走復合聚圍出出跳越圍斫之又殺十餘人時
賊分布驅出母前去賊連擊出不勝乃走與前輩合出
復追擊之還見其母與比舍嫗同貫相連出復奮擊賊
賊問出曰卿欲何得出責數賊指其母以示之賊乃解
母還出比舍嫗獨不解遥望出求哀出復斫賊賊謂出
曰已還卿母何為不止出又指求哀嫗此我嫂也賊復
解還之出得母還遂相扶侍客南陽建安五年關中始
開出來北歸而其母不能步行兄弟欲共輿之出以輿
車歴山險危不如負之安穏乃以籠盛其母獨自負之
到鄉里鄉里士大夫嘉其孝烈欲薦州郡辟召出出曰
田民不堪冠帶至青龍中母年百餘歲乃終出時年七
十餘行喪如禮
(臣)按出以筋力既衰之年而行喪如禮惟其有至
愛是以有恒敬也
晉孟陋少孤喪母毁瘠殆于滅性不飲酒食肉十有餘
年親族迭謂之曰少孤誰無父母誰有父母聖人制禮
令賢者俯就不肖企及若使毁性無嗣更為不孝也陋
感此言然後從吉
(臣)按孟陋居喪過禮幾於滅性無後不遠而復可
謂敬也
孫法宗父隨孫恩入海澨被害屍骸不收母兄並餓死
單身勤苦霜行草宿營辦棺槨造立冢墓送葬母兄儉
而有禮以父屍不測入海尋求見枯骨則刻肉灌血臂
脛無完皮血脉枯竭終不能逢遂衰絰終身常居墓所
山禽野獸皆悉馴附
(臣)按經言禮者敬而已矣故凡史之言有禮盡禮
當禮皆錄於敬之條法宗求父屍不得衰絰終身
又不得為過于禮也
南史賈恩少有志行母亡居喪過禮未葬為隣火所逼
恩及妻柏氏號哭奔救鄰近赴助棺櫬得免恩及柏俱
燒死有司奏改其里為孝義里
郭世通年十四喪父居喪殆不勝哀家貧傭力以養繼
母婦生一男夫妻恐廢侍養乃垂泣瘞之母亡負土成
墳親戚或共賻助微有所受葬畢傭賃還先直服除後
思慕終身如喪者未嘗釋衣幍仁孝之風行于鄉黨文
帝嘉之勑榜表門閭蠲其租調改所居獨楓里為孝行
里子原平又禀至行養親必以力傭賃以給供養主人
設食原平自以家貧父母不辦有肴味唯飱鹽飯而已
若家無食則虚中竟日義不獨飽須日暮作畢受直歸
家於里糴然後舉㸑父篤疾彌年原平衣不解帶口不
食鹽菜者跨積寒暑又未嘗睡卧父亡哭踊慟絶數日
方甦以為奉終之義情禮自畢塋壙凶功不欲假人本
雖巧而不解作墓乃訪邑中有營墓者為人運力經時
展勤久乃閑習窀穸之事儉而當禮及父喪終自起兩
間小屋以為祠堂每至節歲哀思絶飲粥父服除後不
復食肉及母終毁瘠彌甚僅乃免喪墓前有數畝田不
屬原平每至農月耕恒裸袒原平不欲使人慢其墳墓
乃貿家資貴買此田三農之月輒束帶垂泣躬自耕墾
王文殊父沒魏文殊思慕泣血終身蔬食不衣帛服麻
緼而已不婚不交人物立小屋於縣西端拱其中歲時
伏臘月朔十五未嘗不北望長悲如此三十餘年表所
居為孝行里
陶子鏘母終居喪盡禮與范雲隣雲每聞其哭聲必動
容改色欲相申薦會雲卒初子鏘母嗜蓴母沒後恒以
供奠梁武義師初至此年冬營蓴不得子鏘痛恨慟哭
而絶久之乃甦遂長斷蓴味
北史猗氏縣人令狐仕兄弟四人早喪父泣慕十載奉
養其母孝著鄉邑力田積粟博施不已又河東郡人楊
風等七百五十人列稱樂戶皇甫奴兄弟雖沉屈兵伍
而操尚彌高奉養繼母甚著恭孝之稱又東郡黃縣人
董吐渾兄弟事親至孝三世同居閨門有禮景明初畿
内大使王凝奏請標異詔從之
張公藝九世同居北齊東安王永樂隋大使梁子恭躬
慰撫表其門高宗有事泰山臨幸其居問本末書忍字
以對天子為流涕賜縑帛而去
(臣)按聚族同居即古宗法之遺意禮之所取也蓋
必有肅肅悚悚之心而後能忍也歟
沈季詮少孤事母孝未嘗與人争皆以為怯季詮曰吾
怯乎為人子者可遺憂於親乎哉貞觀中侍母渡江遇
暴風母溺死季詮號呼投江中少選持母臂浮出水上
都督謝叔方具禮祭而葬之
徐孝肅事親以孝聞雖在幼小宗黨間每有争訟皆至
孝肅所平論短者無不引咎而退孝肅早孤不識父及
長問其母父狀因畫工圖其形搆廟置之而定省焉朔
望享祭養母至孝母老疾孝肅親易燥濕憂悴數年見
者莫不悲悼母終孝肅茹蔬飲水盛冬单縗毁瘠骨立
祖父母父母皆負土成墳廬於墓所奕世稱孝焉
宋許唐父信世家薊州以財雄邊郡後唐之季唐知契
丹將擾邊白其父曰苟不即去且為所虐矣信不樂他
徙唐遂潛齎百金而南未幾晉祖革命果以燕薊賂契
丹唐歸路遂絶卜居睢陽娶李氏女生驤郡人戚同文
以經術聚徒唐携驤詣之且曰唐頃者不辭父母死有
餘恨今拜先生即吾父矣又自念不學思教子以興家
緒此子雖幼願先生成之
(臣)按唐之不辭父母而南誠有餘責然其自知痛
恨思教子以興宗緒其志有足矜者驤後詣貢舉
與呂蒙正齊名歴官雖無他才略而人以重厚長
者稱之唐之能教其子庶幾能敬其親者與
姚宗明河中永樂人十世祖栖雲當唐貞元中調卒戍
邊栖雲之父語其兄曰兄嗣未立可無往某幸有子請
代兄行遂戰歿塞上時栖雲方三歲其母再嫁栖雲養
於伯母既長事伯母如其母伯母亡栖雲葬之又招魂
葬其父痛其父死於邊乃廬於墓次終身哀慕不衰河
中尹渾瑊上其事詔加優恤表其門名其鄉曰孝悌社
曰節義里曰敬愛栖雲生岳岳生君儒君儒生師正自
岳至師正四世廬墓五世孫曰厚六世曰雅七世曰文
八世曰敬真九世曰直十世曰宗明當慶歷初有司以
姚氏十世同居聞於朝仁宗詔復其家十一世孫用和
十二世孫士明十三世孫德自宗明至德又三世自慶
歷以後又五十餘年而其宗孝睦不替姚氏世為農無
為學者家不甚富有田數十頃聚族百餘人子孫躬事
農桑僅給衣食歴三百餘年無異辭者經唐末五代兵
戈亂離而子孫保守墳墓骨肉不相離散求之天下未
或有焉
(臣)按史氏紀累世同居者多有不能悉載唐張公
藝其最著矣然未若姚氏之盛其世次皆可考又
業農不仕合於經文用天道因地利之義洊更離
亂不墜其家也宜哉
陳旭家孝友儉讓近於淳古太宗嘗對近臣言之參知
政事張洎對曰旭宗族千餘口世守家法孝謹不衰閨
門之内肅於公府上為之歎息
顧忻十歲喪父以母病葷辛不入口者十載雞初鳴具
冠帶率妻子詣母之室問其所欲如此五十年未嘗離
母左右
成象渠州流江人以詩書訓授里中事父母以孝聞淳
化中李順盜據郡縣象父母驚悸而死燼骨寄浮圖舍
象號泣營葬廬於墓側以衰服襟袂篩土於墳上日三
斗每慟聞者悽慘未嘗食肉衣帛或&KR0608;之亦不受虎豹
環廬而卧象無畏色燕百餘集廬中禾生墓側吐九穗
服終猶未還家制禮者為書以諭之遂歸教授遠近目
為成孝子
(臣)按象過禮而復可謂曰敬
苟與齡滁州來安人志尚高潔事其親生養死葬力竭
而禮盡鄉黨稱之母沒廬墓前有芝十九莖生於墓亭
顔詡唐太師真卿之後詡少孤兄弟數人事繼母以孝
聞一門千指家法嚴肅男女異序少長輯睦匜架無主
廚饌不異義居數十年終日怡愉家人不見其喜慍
蘇慶文臺亨皆夏縣人慶文事父母以孝聞母少寡慶
文懼其妻不能敬事每戒之曰汝事吾母少不謹必逐
汝妻奉教母得安其室終身亨工畫元豐中朝廷脩景
靈宫調天下畫工詣京師選試其優者待詔翰林畀以
官祿亨名第一以父老固辭歸養閭里賢之
(臣)按慶文之戒其妻蓋凱風寒泉之思其辭肅肅
悚悚誠敬心之發也亨畫工乃能辭歸養亦達於
禮者
仰忻温州永嘉人力學以篤行稱年五十餘執母喪盡
孝禮躬自負土廬於墓側有慈烏白竹之瑞
遼蕭普爾普父母早喪鞠於祖父烏爾固納性孝悌年十
三烏爾固納卒自以早失怙恃復遭祖喪哀毁踰禮嘗謂
人曰我於親不得終養今誰為訓者苟不自勉何以報
鞠育恩自是力學於文藝無不精
金孟興早喪父事母孝謹母沒喪葬盡禮事兄如事其
父明昌三年詔賜帛十疋粟二十石
韓不疑以父死非命(父王官節度副使被誣死)誓不祿仕蔵其父臨
終時手書云此去冥路吾心浩然剛直之氣必不下沉
兒可無慮世亂時艱努力自護幽明雖異寧不見爾讀
者惻然
元蕭道壽母年八十餘事養盡禮每旦候母起夫婦親
侍盥櫛日三飯必待母食然後退就食至夕必待母寢
然後退就寢出外必以告母許乃敢出母或怒欲罰之
道壽自進杖伏地以受杖及母命起乃起起復再拜謝
違教拱立左右俟色喜乃退
尹夢龍母喪負土為墳結廬居其側手書孝經千餘卷
散鄉人讀之有羣鳥集其冡樹
樊淵幼失父事母篤孝至元十二年奉母避兵茅山兵
至欲殺其母淵抱母號哭以身代死兵兩釋之三十年
江東廉訪使辟為吏母亡發喪哀感行路服闋奉神主
事之起居飲食十年如平生臺憲交薦淵不忍去墳墓
終不起
王思聰素力田農隙則教諸生得束脩以養親母喪盡
哀父繼娶母楊氏事之如所生以家多幼稚侵父食别
築室曰養老堂奉之朝夕定省愈久不怠父嘗病劇思
聰憂甚拜祈於天額膝皆成瘡得神泉飲之愈後復失
明思聰䑛之即能視
徹辰特古斯氏幼喪父事母篤孝稍壯母歿慟哭頓絶
水漿不入口者三日既葬居喪有禮每節序祭祀哭泣
常如袒括時年四十餘思慕猶如孩童每見人父母則
嗚咽流涕人問其故曰人皆有父母我獨無是以泣耳
鄭大和浦江人方正不奉浮屠老子教冠婚喪葬必稽
朱熹家禮而行執親喪哀甚三年不御酒肉子孫從化
皆孝謹
訾汝道父興卒居喪以孝聞母高氏治家嚴汝道承順
甚恭母嘗寢疾晝夜不去側一日母屏人授以金珠若
干曰汝素孝室無私蓄我一旦不諱此物非汝有矣可
善蔵之毋令他兄弟知也汝道泣拜曰吾父母起艱難
成家業今田宅牛羊已多汝道恨無以報大恩尚敢受
此以重不孝之罪乎竟辭之母卒哀毁終喪不御酒肉
性尤友愛二弟將析居汝道悉以美田廬讓之二弟早
逝撫諸孤如己子
(臣)按汝道不私受母授金珠真乃不欺暗室其為
敬不在拜伏擎跪之跡也
王士弘父摶有疾士弘傾家貲求醫見醫即拜遍禱諸
神叩額成瘡父沒哀毁盡禮廬墓三年足未嘗至家廬
墓上竒鵲來巢飛鳥翔集與士弘親近若相狎然衆咸
異之終喪復建祠於塋前朔望必往奠祭雖風雨不廢
也
祝公榮隠居養親事母甚孝母沒居喪盡禮竈突失火
公榮力不能救乃伏按悲哭其火自滅鄉里異之塑二
親象於堂朝夕事之如事生焉
高必達建昌人五歲時父明大忽棄家遠遊莫知所適
必達既長晝夜哀慕乃娶妻以養母而歴往四方求其
父十餘年不得見心愈悲忽𫝊黃縣全真道院有虚明
子者學道三十年矣本姓高氏建昌人也匿姓名為道
人云必達詢問知為父即往拜之具言家世及已之所
生歲月大父母之喪葬始末因哀號叩頭不已虚明猶
瞑坐不顧久之斥曰我非汝父不去何為必達留侍左
右不少懈辭氣哀惻可矜其徒謂虚明曰師有子如此
忍弗歸乎虚明不得已乃還家必達孝養篤至鄉里稱
之
黃道賢適母唐無子道賢在襁褓而生母蘇以疾去既
長思念生母屢請於父得召之歸道賢竭力養二母得
其歡心父病篤道賢晝夜奉湯藥不離膝下遍求良醫
莫效乃夜禱於天願減已一紀之算以益父壽其父遂
愈至元統二年乃沒果符一紀之壽道賢居喪盡禮負
土築墳廬於墓側蔬食終制
以上庶人之敬親
御定孝經衍義卷九十七
