欽定四庫全書
御定孝經衍義卷七十七
諸侯之孝
敬親
左傳戰于鞌齊師敗績齊侯使賓媚人賂以紀甗(魚輦反)
玉磬與地不可則聽客之所為晉人不可曰必以蕭同
叔子(同叔蕭君之字齊侯外祖父子女也難斥言其母故云)為質對曰蕭同叔子
非他寡君之母也若以匹敵則亦晉君之母也吾子布
大命于諸侯而曰必質其母以為信其若王命何且是
以不孝令也詩曰孝子不匱永錫爾類若以不孝令於
諸侯其母乃非德類也乎(成公二年)
(臣)按晉人以一勝之威敢于慢人而言必質其母
出爾反爾祇自辱其親矣齊人援大義責之其亦
何辭之與有
楚子(恭王名審)疾告大夫曰不榖不德少主社稷生十年而
喪先君未及習師保之教訓而應受多福是以不德而
亡師于鄢以辱社稷為大夫憂其弘多矣若以大夫之
靈獲保首領以殁于地唯是春秋窀穸之事(春秋謂祭祀窀張倫)
(反厚也穸音夕夜也厚夜猶長夜謂葬埋)所以從先君於禰廟者請為靈若
厲(襄公十有三年)
(臣)按楚子能知其過欲受惡諡以歸先君其辭甚
恭雖其將死之善言亦殁而不忘敬其親者矣此
所以卒獲諡共也
國語周語宣王欲得國子(同姓諸姬)之能訓導諸侯(為州伯)者
樊穆仲(即山甫諡)曰魯侯孝王曰何以知之對曰肅恭明神
而敬事耉老賦事行刑必問于遺訓而咨于故實不干
所問不犯所咨王曰然則能訓治其民矣
(臣)按宣王問何以知魯侯之孝而仲山甫舉肅恭
明神云云者亦敬親者不敢慢于人之義也
晉孫談之子周(晉悼公名)適周事單襄公立無跛視無還(音旋)
(轉睛為還)聽無聳言無遠言敬必及天言忠必及意言信必
及身言仁必及人言義必及利(能利人物然後為義)言知必及視
言勇必及制言教必及辯(能分辯是非)言孝必及神言惠必
及和言讓必及敵晉國有憂未嘗不戚有慶未嘗不怡
(臣)按單襄公稱周子其行也文又曰孝文之本也
又曰象天能敬蓋其立視聽言之間能慎成端正
庶幾于敬其身以敬其親矣其憂戚慶怡急其宗
國又可謂不背本也此所以卒有晉而為盟主與
漢梁孝王慈孝每聞太后病口不能食居不安寢常欲
留長安侍太后太后亦愛之
(臣)按竇太后愛少子心欲以梁王為景帝嗣帝亦
有千秋萬歲後傳王之言及膠東王(武帝)立為太子
怨望失親愛以卒太后哭極哀不食曰帝果殺吾
子然則史之稱孝慈諡之云孝王者其果無忝乎
夫冀非望而行不義以貽慈母憂則所謂寢食不
遑者適所以成其大不敬者矣喪服子夏傳曰禽
獸知有母而不知有父野人曰父母奚别焉都邑
之士則知有父矣學士大夫則知有祖矣諸侯則
知有太祖矣梁王諸侯也欲干大統是不知有太
祖也不知有太祖則不知有祖父矣蓋亦徒知有
母而已禽獸知有母者也不敬何以别乎褚少孫
(仕元成間一云宣帝時博士)援經文非法不言非道不行責景
帝以驕子不孝責梁王(少孫所補梁孝王世家中語)誠篤論也
東平思王宇事太后内不相得太后上書言之上於是
遣大中大夫張子蟜奉璽書敕諭之曰蓋親親之恩莫
大於孝尊尊之義莫大於忠故諸侯在位不驕以致孝
道制節謹度以翼天子然後富貴不離其身而社稷可
保今聞王自修有闕本朝(東平國朝)不和流言紛紛謗自内
興朕甚慘焉為王懼之詩不云乎無念爾祖聿修厥德
永言配命自求多福朕惟王之春秋方剛忽於道德意
有所移忠言未納故遣大中大夫子蟜諭王朕意孔子
曰過而不改是謂過矣王其深惟熟思之又特以璽書
賜王太后曰福善之門莫美于和睦患咎之首莫大於
内離今東平王出襁褓之中而託于南面之位加以年
齒方剛涉學日寡驁忽臣下不自它(猶俗語云非外人即下父母子同氣)
(之意也)於太后以是之間能無失禮義者其惟聖人乎傳
曰父子為隱直在其中矣閨門之内母子之間同氣異
息骨肉之恩豈可忽哉已遣使者諭王王既悔過服罪
太后寬忍以貰之後宜不敢宇慚懼因使者頓首謝死
罪願洗心自改
(臣)按東平之不得於太后由其恃恩而失禮義既
釁咎内生復驁忽臣下始之不敬孰大焉璽書切
責援引經文卒能改行自新尊修經術享國三十
餘年又可謂能敬之效也
河間惠王良修獻王之行(獻王名德)母太后薨服喪如禮哀
帝下詔褒揚曰河間王良喪太后三年為宗室儀表其
益封萬戶
東海恭王疆帝(世祖光武)以王廢不以過去就有禮故優以
大封兼食魯郡疆臨之國數上書讓還東海又因太子
固辭帝不許深嘉嘆之王恭謙好禮以德自終
沛獻王輔矜嚴有法度好經書善說京氏易孝經論語
作五經論時號之曰沛王通論在國謹節終始如一稱
為賢王
瑯琊孝王京性恭孝好經學顯宗尤愛幸賞賜恩寵殊
異莫與為比
清河孝王慶小心恭孝自以廢黜尤畏事慎法每朝謁
陵廟常夜分嚴裝衣冠待明約勅官屬不得與諸王車
騎競驅
東海孝王臻及弟蒸鄉侯儉並有篤行母卒皆吐血毁
眥(眥或為瘠)至服練紅(既祥之後)兄弟追念初喪父幼小哀禮有
闕因服重行喪制順帝美之制詔大將軍三公大鴻臚
曰東海王臻克己率禮孝敬自然事親盡愛送終竭哀
降儀從士寢苫三年和睦兄弟恤養孤弱至孝純備仁
義兼弘朕甚嘉焉曩者東平孝王敞兄弟行孝居喪如
禮有增戶之封(敞喪母至孝因相陳珍上其行狀永寧元年鄧太后增邑五千戶)詩云
永世克孝念兹皇祖今增臻封五千戶儉五百戶光啓
土宇以酬厥德
任城孝王博有孝行喪母服制如禮增封三千戶
晉高密文獻王泰性廉静不近聲色雖為宰輔食大國
之租服飾肴膳如布衣寒士事親恭謹居喪哀戚謙虚
下物為宗室儀表子孝王略孝敬慈順小心下士有父
風
長沙厲王乂武帝第六子武帝崩乂時年十五孺慕過
禮會楚王瑋奔喪諸王皆近路迎之乂獨至陵所號慟
以俟瑋
(臣)按由近路至陵所此敬慢之分
扶風王駿有孝行母伏太妃隨兄亮在官駿常涕泣思
慕若聞有疾輙憂懼不食或時委官定省少好學能著
論與荀顗論仁孝先後文有可稱
齊衡陽王鈞年五歲所生區貴人病便加慘悴左右依
常以五色䬳飴之不肻食曰須待姨差年七歲出繼衡
陽元王見高帝未拜便涕泗横流高帝執其手曰伯叔
父猶父勿怨所以令汝出繼以汝有意堪奉蒸嘗故耳
區貴人卒居喪盡禮服闋當問訊武帝尫羸骨立登車
三上不能升乃止典籤具以聞武帝即幸鈞邸見之愴
然還謂褚蓁曰昨見衡陽猶竒毁損卿可數相撫說先
是貴人以華釵厨子并剪刻錦繡中倒炬鳳皇蓮芰星
月之屬賜鈞以為玩弄貴人亡後每歲時及朔望輙開
視再拜哽咽見者皆為之悲
(臣)按衡陽居身清率好學屬文手寫五經置之巾
箱其風情素韻名流雅重使生漢京之盛當必如
間平之保令終與
周齊煬王憲有至性事母以孝聞太妃舊患屢經發動
憲衣不解帶扶侍左右憲或東西從役每心驚母必有
疾乃馳使參問果如所慮子貴少聰敏始讀孝經便謂
人曰讀此一經足為立身之本
唐道孝王元慶事母謹及喪請躬修墳墓
(臣)按修墳墓必有工匠徒役之事焉而元慶請親
之此亦所謂國非無良農工女而必躬耕親蠶以
為粢盛祭服之意也敬也
信安郡王瑋少有志尚事繼母謹撫異母弟祇以孝友
稱
襄武縣公涵寶應初方母喪奪哀持節宣慰所至州縣
非公事未嘗言蔬飯水飲席地以瞑使還固請終制代
宗見其癯毁許之
(臣)按非公不言蔬水席地此非直不奪其哀抑亦
不奪其禮矣方于役以勞王事而所至如瞻帷幕
而察几筵也可謂敬矣
宋濮安懿王子宗愈以鎮安節度使開府儀同三司檢
校司徒嗣封故事嗣王以四時詣祠所宗愈方屬疾或
曰不可以暑行曰吾身主祠而不往非禮也強輿以行
疾遂亟是年八月薨
宗楚既嗣爵當詣園薦獻會疾以弟宗漢代行嘆曰不
能奉籩豆饗我先王而浮食厚禄安乎請以爵授弟不
許
宗祐從父允初未立嗣咸推其賢詔以宗祐為後泣曰
臣不幸幼失怙恃將終身悲慕忍為人後乎敢以死請
仁宗憐而從之紹聖四年八月嗣濮王時已病當祀園
廟不肻移疾自秋涉冬連往來元符元年又亟往遂薨
于祠下
(臣)按經言祭則致其敬論語曰吾不與祭如不祭
三王之必欲躬親祀事也可不謂敬乎
崇國公不&KR1418;性篤孝遭父北遷每思慕涕泣長力學母
曹氏止之答曰君父仇未報非敢志富貴也登第時已
入仕法當超兩秩請回授其母母封法止令人高宗嘉
其志特封郡夫人
遼晉王額嚕温天祚皇帝長子保大二年耶律薩巴等
謀立之不克上知額嚕温得人心不忍加誅命縊殺之
或勸之亡額嚕温曰安忍為蕞爾之軀而失臣子之大
節遂就死聞者傷之
(臣)按史氏以為類申生之恭者是也比于殺之不
得者雖有間然其志有足悲者天下豈有無父之
國哉未可以從父之令而輙非之也
以上諸侯之敬親
御定孝經衍義卷七十七
