欽定四庫全書
御定孝經衍義卷四十九
天子之孝
隆郊配
漢孝文皇帝十五年夏四月上始幸雍郊見五帝(秦昭襄王)
(時郊見上帝于雍)
趙人辛垣平以望氣見上言長安東北有神氣成五采
于是作渭陽五帝廟十六年夏四月上郊祀五帝于渭
陽五帝廟
(臣)按漢孝文三代以下之賢君其于郊祀大典不
與儒學之臣恭議行事顧獨信辛垣平之詐雍畤
既仍秦舊不能有更革反作五帝廟廟則非兆也
夏四月則非長日之至也啓蟄也其制複廟重屋
上同下異帝一殿面各五門各如其帝則有似乎
明堂而又不在季秋之月不聞祖考之配于古何
居乎宜武宣之世甘泉泰畤碧鷄金馬諸非正之
祠繼踵而作也
成帝建始元年冬作南北郊罷甘泉汾隂祠二年春正
月罷雍五畤(秦時名其祭處曰畤)及陳寳祠始親祠南郊三月始
祠后土于北郊(陳倉縣寳雞神祠秦文公時立)帝初即位丞相匡衡言
甘泉泰畤紫壇八觚(觚角也)宣通象八方五帝壇周環其
下又有羣神之壇以尚書禋六宗望山川徧羣神之義
紫壇有文章采鏤黼黻之餙及玉女樂石壇仙人祠瘞
鸞路騂駒寓(寄也寄生龍形于木也)龍馬不能得其象于古臣聞
郊柴壇饗帝之義掃地而祭尚質也歌大呂舞雲門以
竢天神歌大簇舞咸池以竢地祗其牲用犢其席稾稭
其器陶匏皆因天地自然之性貴誠尚質不敢脩其文
也以為神祗功德至大雖修精微而備庶物猶不足以
報功唯至誠為可故上質不餙以章天德紫壇偽餙女
樂鸞路騂駒龍馬石壇之屬宜皆勿修衡又言王者各
以其禮制事天地非因異世所立而繼之今雍鄜密上
下畤本秦侯各以其意所立非禮之所載術也漢興之
初儀制未及定即且因秦故祠復立北畤今既稽古建
天地之大禮郊見上帝青赤白黃黑五方之帝皆陳各
有位饌祭禮備具諸侯所妄造王者不當長遵及北畤
未定時所立不宜復修天子皆從焉及陳寳祠由此皆
罷
永始三年冬十月復泰畤汾隂五畤陳寳祠初帝用匡
衡議罷甘泉泰畤其日大風壞甘泉宫折拔畤中樹木
十圍以上百餘帝異之以問劉向對曰家人尚不欲絶
種祠况于國之神寳舊畤且其始立皆有神祗感應誠
未易動上意恨之又以久無繼嗣白太后令詔有司復
甘泉泰畤汾隂后土如故及雍五畤陳寳祠長安及郡
國著名者皆復之
(臣)按成帝用匡衡言廢諸不經之祠正漢興以来
百年之謬是也以劉向之骨鯁忠直而不免於鬼
神禍福之見蓋亦淮南鴻寳之術有以惑之也罷
由衡而復由向君子為向也惜之自綏和以後逓
相罷復三十餘年間天地之祠凡五徙皆向之初
辭有以致之也朱子于平帝元始四年書春正月
郊祀高祖以配天宗祀文帝于明堂以配上帝于
五年書南郊豈以百王所同之典禮不以政由新
莽而加貶絶之辭歟
宋武帝永初二年春二月祀南郊大赦
(臣)按裴子野曰郊祀天地修歲事也赦彼有罪夫
何為哉後世如趙宋乃以大禮告成必有思赦禮
鉅費繁不克時舉三年之中曠祀二焉其失甚矣
魏孝文帝太和十五年八月正祀典先是魏常以正月
吉日于朝廷設幕中置柏樹設五帝座而祠之又有探
策之祭(探策以卜世數)魏主皆以為非禮罷之移道壇于桑乾
之隂改曰崇虚寺詔曰國家饗祀諸神凡一千二百餘
處今欲減省務從簡約朝日夕月皆欲以二分之日于
東西郊行禮然月有餘閏行無常凖若一依分日或値
月于東而行禮于西序情即理不可施行昔秘書少監
薛謂等謂朝日以朔夕月以朏卿等以為何如游明根
等請如謂說從之魏舊制四時之祭皆用仲節至是詔
用孟月擇日而祭舊制每歲祀天于西郊魏主與公卿
從二千餘騎戎服遶壇謂之蹋壇明日戎服登壇祀畢
又遶壇謂之遶天至是亦罷之
(臣)按祀典自王鄭以後諸儒各言爾志無所取裁
歴世紛更皆自以為應經義遵古禮可以施之于
一時傳之于後世要之倚于一偏而互有得失也
觀孝文之正祀典既未嘗拘牽于衆多之議而又
能以先王之遺文變易其舊制綱目書此蓋有深
嘉而急予之之意前此書冬十月魏主始親祀七
廟書秋九月魏作明堂辟雍書春正月魏主祀南
郊始備大駕書作明堂大廟後此書九月魏主祥
祭于廟十一月魏主禫祭遂祀圜丘明堂饗羣臣
遷神主于新廟書魏主始祀明堂書魏主初朝日
于東郊魏脩堯舜禹周公孔子之祀書魏主養老
于明堂書魏主始耕籍田書魏主南廵祭比干墓
書夏四月魏罷西郊祭天書魏主如魯城祠孔子
封其後為崇聖侯書十一月魏主祀圜丘書夏五
月魏主祭方澤凡太和一十三年大書特書不一
書而足者豈非誠賢君也哉
魏孝明帝不親視朝過崇佛法郊廟之事多委有司諫
議大夫張普惠上疏曰臣聞明德䘏祀成湯六百之祚
嚴父配天孔子稱周公其人也故能馨香上聞福傳遐
世伏惟陛下天地屬心百神佇望故宜敦崇祀禮咸秩
無文而告朔朝廟不親于明堂嘗禘郊社多委于有司
殖不思之冥業損巨費于生民減禄削力近供無事之
僧崇餙雲殿遠邀未然之報昧爽之臣稽首于外元寂
之衆遨遊于内愆禮忤時人靈未穆愚謂修朝夕之因
求祗劫之果未若收萬國之懽心以事其親使天下和
平灾害不生者也伏願淑慎威儀萬邦作式躬致郊廟
之虔親行朔望之禮釋奠成均竭心千畆明發不寐絜
誠禋祼孝弟可以通神明德教可以光四海則一人有
喜兆民頼之
(臣)按魏明之所為其去梁武不遠矣萬乘之主上
承祖考垂則子孫不致嚴于宗廟祭祀之禮弗肯
躬親而以修除黝堊之物力窮極土木于浮圖眞
不敬其親而敬他人非聖無法大悖于周公孔子
者也
梁武帝時有請封會稽禪國山(山在會稽郡陽羡縣)者上命諸儒
草封禪儀欲行之許懋建議以為舜柴岱宗是為廵狩
而鄭引孝經鉤命訣云封于泰山考績柴燎禪乎梁甫
刻石記號此緯書之曲說非正經之通義也舜五載一
廵狩春夏秋冬周徧四嶽若為封禪何其數也又如管
夷吾所說七十二君燧人之前世質民淳安得泥金檢
玉結繩而治安得鐫文告成夷吾又云唯受命之君然
後得封禪周成王非受命之君云何得封大山禪社首
神農即炎帝也而夷吾分為二人妄亦甚矣若聖主不
須封禪若凡主不應封禪蓋齊桓公欲行此事夷吾知
其不可故舉怪物以屈之秦始皇嘗封泰山孫皓嘗遣
兼司空董朝至陽羡封禪國山皆非盛德之事不足為
法古者祀天祭地禮有常數誠敬之道盡此而備至于
封禪非所敢聞上嘉納之因推演懋議稱制旨以答請
者由是遂止
(臣)按司馬遷史記特立封禪一書班書改為郊祀
志學者皆以班為得體要之遷史深遠矣封禪之
事前無所據行之者惟秦始皇耳至如管子之書
亦不類一人之筆所言封禪事蓋亦燕齊之士託
為之耳遷之意本謂前此書詩所載惟柴望郊社
為正祀自秦㐮公始作西畤祠白帝至始皇始封
禪固已意在言表矣自鄭氏篤信緯書引所謂鉤
命訣云云以証柴望之義而舜典之文遂為方士
藉口矣若史遷則固未嘗以柴望為封禪也梁武
帝推演許懋此議稱制旨以答請者則非必有眞
見于經義之不其然與夫管子之或出于偽特以
深嗜佛乘其于神仙道流之說殆如冰炭之不相
入而屏去宗廟犧牲自絶祖宗血味亦可謂明于
此而闇于彼也臣又因以知唐之明皇宋之眞宗
皆以東封為潤色太平之事耳豈以是為典禮之
必不可已哉唐太宗之拒羣臣封禪之請也其始
可謂善矣曰卿軰皆以封禪為帝王盛事朕意不
然若天下乂安家給人足雖不封禪庸何傷乎昔
秦始皇封禪而漢文帝不封禪後世豈以文帝之
賢不及始皇耶且事天掃地而祭何必登泰山之
巔封數尺之土然後可以展其誠敬乎盖亦辭嚴
而義正矣及羣臣請之不已詔秘書監顔師古等
議其禮雖魏徵力持不可而亦止以賞賚不貲給
復連年為說綱目于貞觀十一年書曰詔議封禪
禮其後以星孛太微從褚遂良之言而罷盖由太
宗之明故終不為世俗之說所動也
御定孝經衍義卷四十九
