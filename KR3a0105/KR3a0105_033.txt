欽定四庫全書
御定孝經衍義卷三十一
天子之孝
課農桑
藉田附
禮記月令天子乃以元日祈穀于上帝乃擇元辰天子
親載耒耜(今謂之犁耜其銳而耒其柄也)措之于參(參乘)保(衣也)介(甲也)之御
間帥三公九卿諸侯大夫躬耕帝藉天子三推三公五
推卿諸侯九推反執爵于太寢三公九卿諸侯大夫皆
御命曰勞酒(燕勞羣臣)
(臣)按此論帝藉之禮與國語略同鄭注以郊與祈
穀為一祭據春秋左氏𫝊孟獻子曰郊祀后稷以
祈農事也是故啓蟄而郊郊而後耕彼祈農事者
則此祈穀也彼云郊而後耕此是祈穀之後即躬
耕帝藉盖元日者上辛元辰者郊後吉日也天子
所乘車上親載藉田之耒耜置之于車右與御者
之間明以勸農也以其供上帝之粢盛故曰帝以
其借民之力而終之故曰藉
季秋之月乃命冡宰農事備收舉五穀之要藏帝藉之
收于神倉祗敬必飭
(臣)按帝藉之收登之倉而神之盖以為神之賜也
云爾以供粢盛奈何弗敬要之莫非敬親之心所
推也
祭義君子反古復始不忘其所由生也是以致其敬發
其情竭力從事以報其親不敢弗盡也是故昔者天子
為藉千畆冕而朱紘躬秉耒諸侯為藉百畆冕而青紘
躬秉耒以事天地山川社稷先古以為醴酪粢盛於是
乎取之敬之至也
(臣)按耕藉之義一以報親一以勸民身致其誠信
所以報親貴賤皆有事于天下所以勸民王耕一
發公三發卿九發大夫二十七發天子三推公五
推卿諸侯九推貴賤耕發班次有差而庶人終畆
于此一舉之中而見皆有事于天下之義也然而
隨季良之言民神之主也務其三時修其五教親
其九族以致其禋祀于是乎民和而神降之福則
勸民乃以報親愛親是以愛人也
周禮甸師掌率其屬而耕耨王藉以時入之
(臣)按此即所謂藏之神倉者也盖掌于甸師而領
之冡宰矣
國語周語宜王即位不藉千畆虢文公(虢仲之後)諫曰不可
夫民之大事在農上帝之粢盛於是乎出民之蕃庶於
是乎生事之共給於是乎在和協輯睦於是乎興財用
蕃殖於是乎始敦龐純固於是乎成是故稷為大官古
者大史順時[瓜見](音脉視也)土陽癉(病也)憤(積也)盈土氣震發農祥
(房星)晨正(立春之日晨中于午)日月㡳(音止至也)於天廟(營室)土乃脉(理也)發
先時九日大史告稷曰自今至于初吉陽氣俱烝(升也)土
膏其動弗震(動也)弗渝(變也)脉其滿眚(脉滿氣結更為災病)穀乃不殖
稷以告王曰史帥陽官以命我司事曰距今九日土其
俱動王其祗祓(齊戒祓除)監農不易(不易物上之宜)王乃使司徒咸
戒公卿百吏庶民司空除壇於藉命農大夫咸戒農用
先時五日瞽告有協風至王即齊宫百官御事各即其
齊三日王乃淳(沃也)濯(洗也)饗醴(飲醴酒)及期鬱人(掌祼器)薦鬯
(和鬱鬯以實彝)犧人(掌供酒醴者)薦醴王祼鬯饗醴(皆所以自香潔)乃行百
吏庶民畢從及藉后稷監之膳夫農正陳藉禮大史贊
王王敬從之王耕一墢(音發一耜之發)班(次也)三之庶人終于千
畆其后稷省功大史監之司徒省民大師監之畢宰夫
陳饗膳宰監之膳夫贊王王歆(饗也)大牢班嘗之庶人終
食是日也瞽帥音官以省風土廩於藉東南(生長之處)鍾(聚也)
而藏之而時布之于農稷則徧戒百姓紀農協(同也)功曰
陰陽分布震雷出滯(蟄蟲)土不備墾辟(辠也)在司寇乃命其
旅(衆也)曰徇(徇行)農師一之農正再之后稷三之司空四之
司徒五之太保六之大師七之大史八之宗伯九之王
則大徇(親行農也)耨穫亦如之民用(謂田器也)莫不震動恪恭於
農脩其疆畔日服其鎛(音博鋤屬)不解於時財用不乏民用
和同是時也王事惟農是務無有求利於其官以干(亂也)
農功三時務農而一時講武故征則有威守則有財若
是乃能媚(悦也)于神而和于民矣則享祀時至而布施優
裕也
(臣)按藉田之禮莫詳于此
漢文帝二年春正月詔開藉田上親耕以率天下之民
詔曰夫農天下之本也其開藉田朕親率耕以給宗廟
粢盛民讁作縣官及貸種食未入入未備者皆赦之
後漢禮儀志正月始耕晝漏上水初納執事告祠先農
已享耕時有司請行事就耕位天子三公九卿諸侯百
官以次耕推數如周法力田種各耰訖有司告事畢是
月命郡國守相皆勸民始耕(漢舊儀曰先農即神農炎帝也祠以一太牢百官皆)
(從立藉田倉置令丞)
晉武帝泰始四年正月丁亥帝躬耕藉田于東郊詔曰
近代以來耕藉田于數步之中空有慕古之名曾無供
祀訓農之實而有百官車徒之費今循千畆之制當與
羣公卿士躬稼穡之艱難以帥先天下於東郊之南洛
水之北帝御木輅以耕
宋元嘉二十一年將親耕先立春九日司空大司農京
尹令尉度宫之辰地八里之外整制千畆中間阡陌立
先農于中阡西陌南御耕壇於中阡東陌北將耕宿青
幕於耕壇之上皇后帥六宫之人出穜稑之種付藉田
令耕日太祝令以一太牢祠先農如帝社儀孟春上辛
後吉亥御乘耕根二盖車駕蒼駟建青旂著通天冠青幘
青衮佩蒼玉藩王以下至六百石皆衣青唯三臺武衛
不耕不改章服駕出如郊廟儀至藉田侍中跪奏至尊
降車臨壇大司農跪奏先農已享請皇帝親耕太史贊
曰皇帝三推三反於是羣臣以次耕王公及諸侯五推
五反孤卿大夫七推七反士九推九反藉令率其屬耕
竟畆灑種即擾禮畢乃班下州縣悉備其禮焉
魏道武帝天興三年春始躬耕藉田於平城南唐太宗
貞觀三年正月親祭先農藉於千畆之甸
初議藉田方面所在給事中孔穎達曰禮天子藉田
于南郊諸侯于東郊晉武帝猶于東南今于城東不
合古禮帝曰禮緣人情何常之有虞書之平秩東作
則堯舜敬授人時已在東矣又乘青輅載黛耜者所
以順於春氣故知合在東方且朕見居少陽之地田於
東郊盖其宜也於是遂定自後每歲常令有司行事
玄宗開元二十三年正月親祀先農禮畢降至耕位侍
中執耒太僕執轡上謂左右曰帝藉之禮古則三推朕
今九推庶九榖之報也遂進耕五十餘步盡壠乃止耕
畢還齋宫大赦侍耕執牛官皆加級賜帛其年十一月親
祀神農于東郊以后稷配親耕耒耜而九推焉
宋太宗雍熙四年九月詔以來年正月有事於郊行藉
田之禮令所司詳定儀注以聞毋致煩勞務遵典故
端拱元年正月十五日帝齋于乾元殿翌日鑾駕出宫
備大駕鹵薄於丹鳳門外帝服通天冠絳紗袍執圭乘
玉輅赴東郊行宫齋宿十七日未明三刻帝服衮冕執
鎮圭親饗神農氏于壇上以后稷氏配禮畢次詣耕藉
位行三推禮有司板奏禮畢帝顧謂侍臣曰朕志在勸
農恨不能終千畆豈止于三推為限乎遂耕數十步侍
臣固請乃止又御觀耕臺南向坐觀公王耕耕訖侍中
奏禮畢觧嚴還行宫百官稱賀帝改御大輦服通天冠
絳紗袍鼓吹振作而還御乾元門肆赦改元文武逓進
官有差
仁宗明道二年二月十一日帝親耕藉田禮儀准端拱
之制微有增損
詔藉田青城及壇壝所占或先有民家塋塜府縣不
得因茲夷剗宜權用箔曲遮蔽以便行禮
大禮使言藉田禮希曠已久比聞修舉内外翹屬况
親屈萬乘勸農力本伏請下有司令通諭密近村農
候御耕日特許父老鄕民觀望盛禮勿令呵止從之
(臣)按藉田之制自漢以後相因而以時舉之其大
略如此要之不惟其文惟其實盖一禮也而敬天
勤民事親之道備必實有祇敬之心以帥先而將
事斯神降之福親受其饗而民亦莫不用勸不然
則晉武所云空有慕古之名與百官車徒之費者
也至其儀文小有損益則有司存亦可考而知焉
以上課農桑(藉田附)
御定孝經衍義卷三十一
