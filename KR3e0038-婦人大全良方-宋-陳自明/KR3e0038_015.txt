婦人大全良方卷十一
宋陳自明撰
脉例第一
王子亨云若姙娠其脉三部俱滑大而疾(在左則男在右則女)
經云隂摶陽别謂之有子摶者近也隂脉逼近於下陽
脉别出於上隂中見陽乃知陽施隂化法當有子又少
隂脉動甚者姙子也手少隂屬心足少隂屬腎心主血
腎主精精血交會投識于其間則有娠又三部脉浮沉
正等無病者有姙也餘病如脉經說左手尺部浮洪
者為男胎也右手尺部浮洪者為女胎也兩手尺部俱
洪者為兩男俱沉實者為兩女又云中指一跳一止者
一月胎二跳二止者二月胎也
診婦人有姙歌第二
肝為血兮肺為氣血為榮兮氣為衞隂陽配偶不參差
兩臟通和皆類例血衰氣旺定無孕血王氣衰應有體
(肝藏血為榮屬隂肺主氣為衞屬陽隂陽配偶者是夫婦匹配偶合構精乃有子也若血少氣盛則無娠孕若)
(血盛氣少則有孕也)尺微關滑尺帶數流利往來并雀啄小兒之
脉已見形數月懷躭猶未覺(尺脉微關脉滑尺脉帶數及流利雀啄皆是經脉閉)
(塞不行成胎已上之脉皆是血多氣少之脉是懷小兒之脉已見形状也)左疾為男右為女
流利相通速來去兩手關脉大相應已形亦在前通語
(左手脉疾為懷男右手脉疾為懷女及其脉流行滑利相通疾速來去是或兩手關部脉洪大相應是其胎已)
(有形状也)左手帶縱兩箇兒(縱者夫行乘妻水行乘火金行乘木即鬼賊脉也名曰縱見在)
(左手則懷兩箇男兒也)右手帶横一雙女(横者妻乘夫也是火行乘水木行乘金即所勝)
(脉也名曰横見於右手則懷一雙女兒也)左手脉逆生三男(逆者子乘母也是水行乘金火)
(行乘木即己生脉也名曰逆見於左手則懷三箇男兒也)右手脉順還三女(順者母乘子也)
(是金行乘水木行乘火即生己之脉也名曰順見於右手則懷三箇女兒也)寸關尺部皆相
應一男一女分形證(寸關尺部脉大小遲疾相應者是懷一男一女形證之脉也謂關前)
(為陽關後為隂隂陽脉相應故懷一男一女也)有時子死母身存或即母亡存
子命(此二句之文無辨子母存亡之法)往來三部通流利滑數相參皆
替替陽實隂虚脉得明遍滿胸膛皆逆氣(若寸關尺三部通行流利)
(皆替替有力而滑數皆是陽實隂虛之脉主姙婦逆氣遍滿胷膛而不順也)左手太陽浮大
男(左手寸口為太陽其脉浮大則是懷男子脉)右手太隂沉細女(右手寸口為太隂其)
(脉沉細是懷女脉也)諸陽為男諸隂女指下分明長記取(諸陽脉皆為男)
(即浮大疾數滑實之類是也當懷男子諸隂脉即沉細之類是也當懷女子)三部沉正等無
絶尺内不止真胎婦(寸關尺三部脉沉浮正直齊等舉按無絶斷及尺内舉按不止住者)
(真的懷胎婦也)夫乘妻兮縱氣霧(經云縱者夫乘妻也水行乘火金行乘木即鬼賊脉也縱)
(氣霧霧者露也又上下也謂夫之陽氣乘妻之隂氣二氣上下相逐如霧如露潤澤結子也)妻乘夫
兮横氣助(横者妻乘夫也見前注謂兩傍横氣相佐助也)子乘母兮逆氣參(逆者)
(子乘母也謂子氣犯母氣相乘兮逆行之氣相參合也)母乘子兮順氣護(是母氣乘於子)
(氣為順氣相護衞也凡胎聚縱横逆順四氣以榮養方能成形也)小兒日足胎成聚身
熱脉亂無所苦(婦人懷小兒五箇月是以數足胎成就而結聚也必母身體壮熱當見脉息躁)
(亂非病苦之證謂五月胎已成受火精以成氣故身熱脉亂是無病也)汗出不食吐逆時
精神結備其中住(謂姙胎受五行精氣以成形禀二經以榮其母懷脤至五月其胎雖成其)
(氣未備故胎氣未安上衝心胷則汗出不食吐逆名曰惡阻俗呼選飯唯思酸辛之味以謂胎氣也)滑疾
不散胎三月(姙娠三月名始胎此是未有定儀心包脉養之故脉見滑疾流利為少氣多血不散)
(為血氣盛則始結為胎也)但疾不散五月母(其脉但疾數而不散者是五个月懷胎之母也)
弦緊牢強滑者安沉細而微歸泉路(孕婦之脉宜弦緊牢強滑利為安吉)
(之脉若沉細而微謂脉與形不相應故云死也前文雖云太隂沉細又云諸隂為女其說似有相違謂三部脉)
(皆不沉細及微故不同也)
驗胎法第三(凡一方)
婦人經脉不行已經三月者欲驗有胎
川芎(生不見火)為細末空心濃煎艾湯調下方寸匕覺腹
内微動則有胎也
胎殺避忌産前將護法第四
一受孕之後切宜避忌胎殺所遊如經云刀犯者形必
傷泥犯者竅必塞打擊者色青黯繫縳者相拘攣甚至
母殞驗若返掌斷不可忽
月遊胎殺第五
立春在房床驚蟄在戶(單扇)清明在門(雙扇)立夏在竈
芒種在母身小暑在竈立秋在碓(按京本云在正北方子位)
白露在厨厠寒露在門立冬在戶及厨大雪在
爐及竈小寒在房及母身
十干日遊胎殺第六
甲己日占門乙庚日占碓磨丙辛日占井竈丁
壬日占厨廨戊癸日占米倉
十二支日遊胎殺第七
子丑日占中堂寅夘辰酉日占竈巳午日占門
未申日占籬下戌亥日占房
六甲旬遊胎殺第八
甲子旬遊窗碓甲戌旬遊正廳甲申旬遊中庭
甲午旬遊房内甲辰旬遊房中甲寅旬遊(闕)
太史局日遊胎殺第九
每遇癸巳甲午乙未丙申丁酉五日在房内北庚子
辛丑壬寅三日在房内南癸夘一日在房内西甲
辰乙巳丙午丁未四日在房内東六戊六巳日在房
内中餘日在外無占
凡遊在房内不宜於方位上安牀帳及掃舍皆凶
又有小兒殺及本年三殺及産婦身黃定命皆不可犯
凡姙娠之後將此貼於當眼常照應之切不可穿鑿修
掘移釘繫籬壁重物展壓之類犯之重則胎死腹中母
亦不利輕則子受其殃成人之後必定破形拳攣跛縮
瘖瘂犯之極驗
食忌論第十
一受孕之後不可食之物切宜忌食非惟有感動胎氣
之戒然於物理亦有壓忌者設或不能戒忌非特延月
難産亦能令兒破形母殞可不戒哉
食雞肉糯米(合食令子)生寸白蟲食羊肝令子生多厄
食鯉魚鱠及雞子令兒成疳多瘡食犬肉令子無聲音
食兔肉令子缺唇(蓋兔乃不雄而孕生子則口中吐出是以忌馬)
鴨子與桑椹同食令子倒生心寒食鱉令子項短
及損胎雀肉合豆醬食之令子面生䵟□黑子
食豆醬合藿食之墮胎食冰漿絶産
食雀肉令子不耻多淫食山羊肉令子多病
食子薑令子多指生瘡食螃蟹令子横生
食蝦䗫鱓魚令兒瘖瘂食驢騾馬肉延月難産
如此之類無不驗者則知聖人胎教之法豈非
慮有自其然乎
孕婦藥忌謌第十一
蚖□水蛭地膽蟲烏頭附子配天雄
躑躅野葛螻蛄類烏喙側子及䖟虫
牛黃水銀并巴豆大戟蛇蜕及蜈蚣
牛膝梨蘆并薏苡金石錫粉及雌雄
牙硝芒硝牡丹桂蜥蜴飛生及□䖝
代赭蚱蟬胡粉麝芫花薇䕔草三稜
槐子牽牛并皂角桃仁蠐螬和茅根
蘋根碙砂與乾漆亭長波流菵草中
瞿麥䕡茹蟹爪甲蝟皮赤箭赤頭紅
馬刀石蠶衣魚等半夏南星通草同
乾薑蒜雞及雞子驢馬兔肉不須供
切忌婦人産前忌此歌宜記在心胷
婦人大全良方卷十一
