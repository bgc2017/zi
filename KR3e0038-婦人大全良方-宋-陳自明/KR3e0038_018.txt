婦人大全良方卷十四
宋陳自明撰
姙娠中風方論第一
論曰夫四時八方之氣為風也常以冬至之日候之若
從其鄉來者長養萬物若不從其鄉來者名為虚邪賊
害萬物人體虚則中之若風邪客於皮膚入於經絡即
頑痺不仁若入於筋脉挾寒則攣急喎僻挾温則㢮縱
若入臟腑則恍惚驚悸凡五臓俞皆在背臟腑虚風邪
皆從俞而入隨所傷臟腑經絡而為諸病也姙娠中風
若不早治則令墮胎也
防風散治姙娠中風卒倒心神悶亂口噤不能言四
肢強急
防風桑寄生葛根(各一兩)菊花防己北細
辛秦芁當歸桂心茯神甘草羚羊
角(各半兩)
右為粗末每服四錢水一盞薑三片煎至六分去滓
入竹瀝半合温服
白术酒治姙娠中風口噤語言不得
白术(一兩半)獨活(一兩)黑豆(一合炒)
右細剉以酒三升煎取一升半去滓温分肆服口噤
者拗口灌之得汗即愈
治姙娠中風口眼不正手足頑痺
防風羌活防己(各一兩)麻黃(去節半兩)黃松木節(一兩)
桂心荆芥穗羚羊角(屑)桑寄生甘草薏
苡仁(各半兩)
右㕮咀每服三錢水一琖生薑半分煎至六分去滓
温服
治姙娠因感外風如中風狀不省人
熟艾(三兩)
右以米醋炒令極熱乘熱以絹帛褁熨臍下良久即
省陳緫領(曄)云余女夫趙汝磐居天台親見王清叔
舍人療其嫂氏
姙娠風痙方論第二(凢三方)
論曰夫姙娠體虚受風而傷太陽之經絡後復遇風寒
相摶發則口噤背強名之曰痙(又云)其候冐悶不識人
須臾自醒良久復作謂之風痙亦名子癎亦名子冐甚
則反張
治姙娠中風角弓反張口噤語澁
麻黃(去節)防風獨活(各一兩)羚羊角屑桂心升
麻酸棗仁(炒)甘草秦芁(各半兩)川芎當歸
杏仁(製各三分)
右㕮咀每服四錢水一琖薑四片煎至六分去滓入
竹瀝半合温服
治姙娠中風腰背強直時復反張
防風葛根川芎生乾地黃(各二兩)杏仁(製)麻
黃(去節各兩半)桂心獨活甘草防己(各一兩)
右㕮咀每服四錢水一琖煎至七分去滓温服
小品療姙娠忽悶眼不識人須臾醒醒復發亦有不醒
者名為痓病亦名子癎亦名子冐葛根湯若有竹近可
速辦者當先作瀝汁次辦湯也其竹遠不可即辦者當
先辦湯此二療會得其一種其竹瀝偏療諸痓絶起死
也非但偏療姙娠産婦絶死者有效小兒或癎痓金瘡
發痓療之亦驗作竹瀝法(見第三卷第一論)
葛根湯療姙娠臨月因發風痓忽悶憒不識人吐逆
眩倒小醒復發名為子癎
葛根貝母(去心)牡丹皮(去心)木防己防風當歸
川芎白茯苓桂心(熬)澤瀉甘草(各二兩)獨
活石膏(碎)人參(各三兩)
右細切以水九升煑取三升分二服貝母令人易産
若未臨月者升麻代之忌海藻菘菜酢物(其詳見第三卷第二)
(論亦可選方詳而用之)
姙娠腹内有鬼胎方論第三(凢三方)
夫人臟腑調和則血氣充實風邪鬼魅不能干之若榮
衛虛損則精神衰弱妖魅鬼精得入於臟狀如懷娠故
曰鬼胎也
雄黃元療姙娠是鬼胎致腹中黑血散下腹痛
雄黃(細研)鬼臼(去毛)莽草丹砂(細研)巴豆(去皮心油)獺肝(炙令)
(黃各半兩)蜥蜴(一枚炙黃)蜈蚣(一條炙微黃)
右為細末蜜元如梧桐子大空心温酒下二元日兩
服後當利如不利加至三元初下清水次下虫如馬
尾狀無數病極者下蛇蟲或如段卵雞子或如白膏
或如豆汁其病即除
療婦人鬼胎及血氣不可忍方
斑猫(去頭翼足製)延胡索(炒各三枚)
右為細末再研如麫以温酒調下半錢以胎下為度
治婦人虚羸有鬼胎癥塊經侯不通
芫花根(三兩)
右剉炒令黃色為細末每服一錢桃仁煎湯調下當
下惡物
姙娠傷寒方論第四(凢二十方)
論曰夫冬時嚴寒人體虚為寒所傷即成病為傷寒輕
者淅淅惡寒翕翕發熱微咳鼻塞數日乃止重者頭疼
體痛先寒後熱久而不愈則傷胎凡姙婦傷寒仲景無
治法用藥宜有避忌不可與尋常婦人一槩治之也
姙婦産前腹痛及治月事或多或少或前或後胎氣不
安産後血塊不散或亡血過多或惡露不下宜加减四
物湯
當歸川芎白芍藥熟乾地黃(一方用生者各一兩)
右㕮咀每服四錢水一琖半煎至八分取六分清汁
熱服日四服以知為度姙孕下血即入艾六七葉
阿膠末一錢同煎病勢甚大散藥不及以四味各半
兩細剉以水四琖煎至二琖半去滓分四服食前熱
服一日之中令盡以知為度平常産乳服至三臘止
如虛弱血臟不調至一月止因虚致熱熱與血摶
口舌乾渴欲飲水者加栝樓根一兩麥門冬三分
腹中刺痛惡物不下加當歸芍藥各一分血崩加
地黃蒲黃各一兩因熱生風加川芎一分柴胡半
兩身熱脉躁頭昏項強加柴胡黃芩各半兩大
便祕結加大黃半兩桃仁一分炒如大便滑洩加
桂心熟附子各一分發寒熱加乾薑牡丹皮芍藥各
一分嘔者加白术人參各半兩腹脹加厚朴枳
實各一分虚煩不得眠加竹葉人參各一分煩
躁大渴加知母石膏各半兩水停心下微吐逆加
猪苓茯苓防己各一分虚寒状類傷寒加人參柴胡
防風各三分
姙婦傷寒瘟疫時氣先服此以安胎宜阿膠湯却以治
病藥相間服
阿膠白术桑寄生人參白茯苓
右等分為細末煑糯米飲調服方寸匕日三服
姙婦傷寒憎寒發熱當發其汗宜葱白湯
葱白(十莖)生薑(二兩)
右細切以水二琖煑取一琖連服取汗愈
姙婦傷寒頭痛壮熱肢節煩疼宜前胡湯(出廣濟方)
石膏(一錢二分)前胡(六分)甜竹茹(三分外臺无)黃芩大青(五分)
知母梔子仁(各四分)
右㕮咀每服五錢水一琖半葱白三寸煎至八分去
滓温服集驗文仲備急救急同
姙婦傷寒或中時行洒淅作寒振慄而悸或加噦者宜蘇
木湯
赤芍藥橘紅黃芩黃連甘草蘇木(等分)
右㕮咀每服五錢水一琖煎至六分去滓温服汗出
瘥若胎不安兼服阿膠湯(方見前)
姙婦寒熱頭疼嘿嘿不欲食脇下痛嘔逆痰氣及産後
傷風熱入胞宫寒熱如瘧幷經水適來適斷病後勞復
餘熱不解宜黃龍湯
柴胡(去節一兩)黃芩人參甘草(各一分半)
右㕮咀每服五錢水一琖半煎至一中琖去滓温服
姙婦傷暑頭痛惡寒身熱躁悶四肢疼痛項背拘急口
乾躁宜柴胡石膏湯
柴胡(四兩)甘草(二兩)石膏(八兩)
右㕮咀每服二錢水一琖薑五片煎至六分去滓温
服若氣虚體冷加人參四兩
姙婦傷寒四日至六日以來加心腹脹上氣渴不止飲
食不多腰疼體重宜枳實散
枳實(一兩炒)陳皮(三分)麥門冬(半兩)
右為細末每服三錢水一中琖生薑半分葱白七寸
煎至六分去滓温服
姙婦傷寒頭目旋疼壯熱心躁宜旋覆花湯
旋覆花赤芍藥甘草(各半兩)前胡石膏(各一兩)
白术人參麻黃(去根節)黃芩(各三分)
右㕮咀每服四錢水一琖半薑半分煎至六分去滓
温服
麥門冬湯治姙婦傷寒壯熱嘔逆頭疼不思飲食胎
氣不安
人參石膏(各一兩)前胡黃芩(各三分)家葛根麥
門冬(各半兩)
右㕮咀每服五錢水一琖半生薑四片棗二箇淡竹
茹一分煎至八分去滓温服
姙婦發癍變為黑色尿血宜梔子大青湯
升麻梔子仁(各二兩)大青杏仁黃芩(各一兩半)
右㕮咀每服五錢水一琖半葱白三寸煎至一琖去
滓温服
芍藥湯治姙娠傷寒五箇月已前嘗用此方(出傷寒括要)
黃芩當歸芍藥(各四錢)川芎(一兩六錢)白术(八錢)
右為細末温酒調服方寸匕日二服産後百病悉皆
主之常服則易産無病苦(王子亨為産後常服之藥)
當歸茯苓散治婦人傷寒腹中隠痛
當歸茯苓白术(各二兩)白芍藥(半斤)澤瀉川芎
(各四兩)
右為細末酒服方寸匕日三
白术散治姙婦傷寒煩熱頭痛胎氣不安或時吐逆
不下食
白术橘紅麥門冬人參前胡赤茯苓
川芎(各一兩)甘草半夏(各半兩)
右㕮咀每服四錢水一中琖薑四片淡竹茹一分煎
至六分去滓無時温服
柴胡散治姙娠熱病骨節煩痛頭疼壯熱若不治熱
不止則損胎
柴胡家葛根知母梔子仁甘草(各半兩)石
膏(一兩)大青黃芩升麻(各三分)
右㕮咀每服四錢水一琖葱白三寸煎至六分去滓
無時熱服
麻黃散治姙娠五六箇月傷寒頭疼壯熱四肢煩疼
麻黃桂心柴胡赤芍藥(各一兩)甘草(半兩)
右㕮咀每服三錢水一琖薑三片煎至六分去滓無
時温服
升麻散治姙娠傷寒頭痛身體壯熱
川升麻蒼术(炒)麥門冬麻黃(各一兩)黃芩大
青(各半兩)石膏(二兩)
右㕮咀每服四錢水一琖薑半分淡竹葉二七片煎
至六分去滓無時温服
治孕婦傷寒
柴胡前胡川芎當歸人參芍藥粉
草生地黃(等分)
右為細末每服二錢薑三片棗四箇煎至七分去滓
温服要出汗加葱
良方白术散治姙婦傷寒
白术黃芩(各等分新瓦上炒令香)
右為散每服三錢水一中琖薑三片棗一枚煎至七
分温服但覺頭痛發熱便可喫二三服即瘥唯四肢
厥冷隂證者未可服此方本常州一士人賣此藥醫
皆論斤售去行醫用之如神無人得此方予自得此
治疾無有不效者仍安胎益母子
治姙婦傷寒頭疼腹痛
升麻黃芩(各六分)家乾葛大青石膏甘草
(各三分)苦竹葉(一握並細剉)
右用水一升半先煑苦竹葉乾葛减一半入諸藥再
煑至六合去滓温服
姙娠時氣方論第五(凡三方)
論曰夫四時之間忽有非節之氣如春應暖而反寒夏
應熱而反冷秋應凉而反熱冬應寒而反暖非其節而
有其氣而一氣之至無人不傷長少雖殊病皆相似者
多挾於表毒也言其時普行此氣故云此時氣也姙娠
遇之重者致傷胎也
秦芁散治姙婦時氣五六日不得汗口乾多喫冷水
狂語嘔逆
秦芁柴胡(各一兩)石膏(二兩)赤茯苓前胡甘草
犀角屑家葛根川升麻黃芩(各半兩)
右㕮咀每服四錢水一琖薑半分淡竹茹一分煎至
六分去滓無時温服
葛根飲子治姙婦時氣煩熱口乾頭痛
家乾葛麻黃(去節根各半兩)石膏(一兩)䜴(一合)白米(半合)梔子
仁(二七枚)葱白(二莖連根)
右細切以水二大琖煎至一琖三分去滓無時分温
三服汗出為效
消熱飲子治姙婦時氣六七日熱甚大小便不利最
宜服之
川芒硝(一兩細研)葵子(三兩𢷬)
右如前煎服以利為效
敗毒散
升麻葛根湯皆可用(凢用葛根宜用家葛曬乾用野葛能動胎氣養生必用方)
(言之甚詳)
姙婦熱病方論第六(凢五方)
論曰夫冬時嚴寒觸冐傷之藏於肌骨夏至乃發壯熱
又為暑病即熱病也此寒氣藴積發即為病若姙娠遇
之多致墮胎也
經云熱病與中暑相似但熱病者脉盛中暑者脉虚
治姙娠熱病壯熱頭痛嘔吐不止不食心胷煩悶
人參(一方無)竹茹家葛根(各一兩)蘆根(二兩)麥門冬(去心)
(一兩半)知母(三分)
右㕮咀每服四錢水一琖連根葱白三寸煎至七分
去滓温服
梔子仁飲子治姙娠熱病癍出黑色小便如血氣急
欲絶胎欲落
梔子仁升麻石膏乾地黃(各二兩)黃芩大
青(各一兩)
右㕮咀每服半兩葱白七寸䜴四十九粒水一盞煎
至五分去滓無時温服救急有杏仁無地黃石膏
大黃飲子治姙娠熱病六七日熱入腹中大小便祕澁煩熱
川大黃(微炒)石膏(各一兩)知母前胡赤茯苓(各三分)
梔子仁甘草黃芩(各半兩)
右㕮咀每服半兩水一大琖生地黃一分煎至六分
去滓無時温服
又方
以伏龍肝細研無時水調下一錢(亦可調為泥塗臍下)
又方
以家葛根煑汁無時服一小琖
姙娠傷寒熱病防損胎方論第七(凡七方)
論曰非節之氣傷於姙婦熱毒之氣侵損胞胎遂有墮
胎漏血俱害子母之命也
治姙娠傷寒骨節疼痛壯熱不急治則胎落
葱白(切一升)前胡家葛根石膏(各一錢)青黛(六分)升
麻(八分)梔子仁(一錢二分)
右㕮咀以水七升煑取二升半去滓分温三服
治姙娠時氣頭痛腰背強壯熱
升麻青黛前胡梔子仁黃芩(各二兩)石膏
(八分)家葛根(三兩)
右㕮咀以水五升煎取二升半去滓分為三服
治姙婦六七箇月傷寒熱入腹大小便祕結不通蒸熱
前胡(一錢)大黃石膏(各二錢)梔子仁(十枚)知母黃芩
茯苓生薑(各八分)
右水八升煎取二升半後下大黃更煎三五沸分作
三服
治姙娠傷寒苦熱不止身上班出忽赤忽黑小便如血
氣欲絶胎欲落
梔子仁升麻(各四兩)青黛(二兩)石膏(八兩)葱白(切一升)黃
芩(三兩)生地黃(二錢)
右㕮咀以水九升煎取三升去滓作三服忌熱物
治姙娠時氣身大熱令子不落護胎方
伏龍肝(研令極細)
右水調塗臍下二寸乾則易差即止泔清亦可
又方
井中泥塗心下乾則易(二方出本事再錄有效)
又方
浮萍川朴硝蛤粉藍根(等分)大黃(微炒)
右為末水調傅臍上安胎解煩熱極妙
姙娠熱病胎死腹中方論第八(郭稽中凢四方)
論曰熱病胎死腹中者何荅曰因母患熱病至六七日
以後臟腑極熱熏煑其胎是以致死緣兒死身冷不能
自出但服黑神散暖其胎須臾胎即自出何以知其胎
之已死但看産母舌青者是其候也
黑神散(又名烏金散散靈苑方名肉桂)
桂心當歸芍藥甘草(炙)乾薑(炮)生乾地黃
(各一兩)黑豆(炒去皮二兩)附子(炮去皮臍半兩)
右為細末每服二錢空心温酒調下(一方無附子有地黃)
陳無擇評曰夫姙娠謂之重身二命係焉將理失宜皆
能損胎不特病熏煑所致或因頓仆驚恐出入觸冐及
素有癥瘕積聚壊胎最多其候舌青即知子死養胎論
曰面青舌赤母死子生唇青吐沬子母俱斃又有雙懷
二胎或一死一活其候尤難知自非臨岐觀變未易預
述不可不備學也然以黑神散温胎未若補助産母使
其氣正免致虚乏困頓胎自下矣催生湯殊勝黑神散
催生湯治胎死腹中或産母氣乏委頓産道乾澁
蒼米(泔浸洗炒二兩)苦梗(一兩)陳皮(六錢)白芷桂心甘草
(各三錢)川芎(一錢五分)川烏當歸乾薑(炮)厚朴(製)芍
藥茯苓半夏(湯泡)附子(炮去皮)南星(炮各二錢)枳殼(四錢)
(製)木香(一錢)杏仁(去皮尖炒)阿膠(炒各一分)
右為細末每服一大錢温酒調下覺熱悶加白蜜新
汲水調服只是五積散無麻黃有川烏附子南星阿
膠木香杏仁六味
鹿角散治姙娠熱病胎死腹中下之
鹿角屑(一兩)
右以水一琖葱白五莖䜴半合煎至六分去滓温服
良效
又方取死胎
烏雞(一隻去毛)
右細剉以水三升煑取二升去雞通手用衣帛蘸摩
臍下胎自出
姙娠瘧疾方論第九(凢四方)
論曰夫姙娠病瘧者由夏傷於暑客於皮膚至秋因勞
動血氣腠理虚而風邪乘之動前暑熱隂陽交争陽盛
則熱隂盛則寒隂陽相離寒熱俱歇若邪動氣至交争
則發故瘧休作有時其發寒時節漸晏者此由風邪客
於風府循膂而下衛氣至一日一夜常大會於風府故
發日晏其發日早者衛氣之行風府日下一節二十一
日下至尾骶二十二日入脊内上注於伏衛之脉其行
九日出缺盆之内其氣既止故發更早其間日發者由
風邪内摶五臟横連募原其道遠其氣深其行遲不能
日作故間日搐積乃發也姙娠而發則寒熱之氣相迫
傷於胎故多損動也
治姙娠瘧疾不差(出集驗方千金救急古今錄驗同)
常山石膏(各一兩)甘草(炙)黃芩(各半兩)烏梅(十四箇炒)
右細切以酒水各一大琖相和浸一宿平旦煎至一
琖去滓分二服
千金療姙娠患瘧方
恒山竹葉(各三兩)石膏(八兩碎)糯米(百粒)
右切以水六升煑取二升半去滓分三服第一服未
發前一食久服之第二服取臨欲發時服餘一服用
塗頭額及胷前五心藥滓置頭邊當發一日勿進水
及飲食發過後乃進粥飲忌生葱菜(集驗文仲備急同)
治姙婦患瘧寒熱頭疼心煩
黃芩麥門冬(去心各一兩)石膏(二兩)甘草(半兩)烏梅(十四箇)
右㕮咀每服四錢水一琖煎至陸分去滓温服
七寳散治男子婦人一切瘧疾或先寒後熱或先熱
後寒或寒多熱少或熱多寒少或一日一發或一日兩
三發或連日或間日發或三四日一發不問鬼瘧食瘧
不伏水土山嵐瘴氣似瘧者並皆治之
常山厚朴(薑製)青皮陳皮(並不去白)甘草梹榔
草菓(去皮)
右等分㕮咀每服半兩於未發隔夜用水一碗酒一
琖煎至一大琖濾出露一宿却將滓再用酒水更依
前煎一次去滓别以碗盛貯亦露一宿來日當發之
早盪温面東先服頭藥少歇再服藥滓大有神效(出楊)
(氏家藏)僕嘗治一姙婦六七箇月而沾瘧疾先寒後
熱六脉浮緊衆醫用柴胡桂枝無效僕言此疾非常
山不愈衆醫不肯因循數日病甚無計黽勉聽僕治
之遂用七寳散一服愈黃帝問曰婦人重身毒之奈
何岐伯曰有故無殞帝曰願聞其故何謂也岐伯曰
大積大聚其可犯也衰其太半而止豈不以審藥之
性味明治療之方處以中庸與疾適好於半而止之
勿過而餘則何疑於攻治哉
姙娠霍亂方論第十(凢四方)
(此方論專治姙婦霍亂然亦可就第七卷第二論選方通用也故不繁引)
論曰夫隂陽清濁相干謂之氣亂於腸胃則為霍亂也
但飲食過度觸冐風冷使隂陽不和致清濁相干腸胃
虛者受之故霍亂也熱亂者先吐或心腹痛則吐痢並
發有頭痛體疼發熱而吐痢者亦為霍亂所以然者挾
風而有實故也風折於氣皮膚緻密故血氣不得宣通
故令壯熱風邪乘其經脉氣上衝頭則頭痛風氣入於
腸胃則洩痢胃逆則嘔逆故為吐痢也吐痢甚者則多
煩臓腑虚故也又手逆冷陽氣暴竭謂之四逆也姙娠
之病吐痢甚者則傷胎也
人參散治姙婦霍亂吐瀉心煩腹痛
人參(去蘆)厚朴(薑製)橘紅(各一兩)當歸(炒)乾薑(炮)甘草(炙各)
(半兩)
右為散每服四錢水一琖棗三箇煎至六分無時温
服
白术散治姙娠霍亂腹痛吐逆不止
白术(炒)益智仁枳殼(製)橘紅(各三分)草豆蔻(煨去皮)
良薑(炒各半兩)
木瓜煎治姙娠霍亂吐瀉轉筋入腹則悶絶
吳茱萸(湯泡七次)生薑(切各一分)木瓜(切一兩半)
(一方有茴香一分甘草一錢茱萸半兩加紫蘇煎)
右細剉水二琖煎一琖二分去滓分三服無時熱服
一方止渴飲治姙婦霍亂吐瀉心煩悶亂作渴
右用糯米一合泡令淨細研以水一大琖研濾取汁
入蜜一合生薑汁半合相和渴即頓服立止縮脾
飲亦妙
五苓散(局方)訶子散理中元(局方)胡椒湯香薷散(夏月預宜)
(合此以防霍亂若有是證以此藥療之其效神速但要極冷服一方有黃連無扁豆)已上五方並
見第七卷第二論
縮脾飲方解伏熱除煩渴消暑毒止吐痢霍亂之後服
熱藥太多致煩躁者宜沈令冰冷頓服
草菓仁(四兩)烏梅肉(三兩)甘草(二兩半)
右㕮咀每服半兩水一椀生薑十片煎至八分侵以
熟水温冷任意
婦人大全良方卷十四
