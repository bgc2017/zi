婦人大全良方卷五
宋陳自明撰
勞瘵叙論第一(凡二十一方)
夫骨蒸殗殜復連尸疰勞疰䖝疰毒疰熱疰冷疰食疰
鬼疰等皆曰傳尸以疰者注也病自上注下與前人相
似故曰疰其變有二十二種或三十六種或九十九種
大略令人寒熱盗汗夢與鬼交遺泄白濁髮乾而聳或
腹中有塊或腦後兩邊有小結核連復數箇或聚或散
沉沉默默咳嗽痰涎或咯膿血如肺痿肺癰狀或復下
利羸瘦困乏不自勝持積月累年以致於死死後乃疰
易傍人乃至滅門者是也更有蜚尸遁尸寒尸喪尸尸
注等謂之五尸及大小附着等證不的知其所苦無處
不惡乃挾諸鬼邪而害人以三因攷之内非七情所忤
外非四氣所襲雖若麗乎不内外因奈其證多端傳變
遷移難以推測故自古及令愈此病者十不得一所謂
狸骨獺肝天靈盖銅鑑鼻徒有其說未嘗見效唯膏肓
俞崔氏穴名四花有六穴若聞早灸之可否幾半晚亦
不濟也病者增寒發熱自汗面白目乾口苦精神不
守恐畏不能獨卧其傳在肝病者增寒發熱面黑鼻
燥忽忽喜忘大便苦難或復泄瀉口瘡其傳在心病
者增寒發熱面青唇黃舌本強不能嚥飲食無味四肢
羸瘦吐涎沫其傳在脾病者增寒發熱面赤鼻白乾
燥毛折咯嗽喘急時吐白涎或有血線其傳在肺病
者增寒發熱面黃耳輪焦枯胻骨㾓痛小便白濁遺瀝
胸痛其傳在腎
二十四種蒸病論
所謂勞蒸者二十四種隨證皆可考尋毛折髮焦肌膚
甲錯其蒸在皮外人覺熱自反惡寒身振瞤劇其蒸
在内髮焦鼻衂或復尿血其蒸在血身熱煩躁痛
如針刺其蒸在脉爪甲焦枯眼昏兩脇急痛其蒸在
筋版齒黑燥大杼酸痛其蒸在骨背膂疼痛胻骨
酸&KR2329;其蒸在髓頭眩熱悶口吐濁涎眼多眵淚其蒸
在腦男子失精女子白淫其蒸在玉房乍寒乍熱
中脘與膻中煩悶其蒸在三焦小便赤黃凝濁如膏
其蒸在膀胱傳道不均或祕或泄腹中雷鳴其蒸在
小腸大腹隱痛右鼻乾疼其蒸在大腸口鼻乾燥
腹脹睡卧不安白汗出其蒸在胃口苦耳聾脇下痛
其蒸在膽裏急後重肛門澁祕其蒸在回腸小腹
㽲痛筋脉縱緩隂噐自強其蒸在宗筋眼昏淚下時
復眩暈躁怒不常其蒸在肝舌焦黑氣短煩悶洒洒
浙浙其蒸在心唇乾口瘡胷腹脹悶畏寒不食其蒸
在脾咳嗽喘滿咯痰吐血聲嘶音遠其蒸在肺耳
輪焦枯脚氣酸疼起居不得其蒸在腎情想不寧無
故泄精白物綿綿而下其蒸在右腎心主胞絡心膈
噎塞攻擊疼痛俛仰煩冤其蒸在鬲諸證雖曰不同其
根多有䖝囓其心肺治之不可不絶其根也
神仙秘法取傳尸勞䖝服此藥須先擇良日焚香禱
祝令病人設榻面向福德方服即有神效不可使病人
知其藥味及子細
青桑皮楊柳枝梅枝桃枝(已上要取東引者各七莖)
葱白(七莖)青蒿(一握如無以子代)真安息香(一分研去石)阿魏(一分)
右八味除阿魏外用童子小便一升半煑取藥耗及
一半去滓將藥汁化阿魏再煑十數沸去滓候温作
貳次調下件藥末
朱砂(半兩)小㯽榔(半兩)麝香(半分)
右三味研令極細分為二服用前湯使調下五更初
一服三點再一服辰時間取下䖝遂絶根本若見䖝
色白者此病必差若黑色則已傳入腎經不可救也
服藥後只以淡粥補之並不動元氣效驗無比切須
祕之世傳勞䖝有靈輕易傳之則傷醫者此說殆醫
者祕惜其方不可以授人耳要須密重之則無洩慢
天機乃起死還生功同造化鬼神護助自有靈效大
凢傳屍勞者必須先服此一藥後十五方隨證治不
可以槩用藥調治三五箇月再服此取䖝藥則永除
根本如取下䖝色已黑縱服後藥亦無補也然亦能
使不傳它人
治心胷積氣作胷痺引兩脇痛昏悶不收音聲不清虚
熱上壅作鼻衂方
桑白皮(三分)枳殼木通子芩生乾地黃白
芍藥甘草(各半兩)
右為粗末每服三錢重水琖半煎至七分去滓温服
食後
治伏瘀血在心肺時作衂心胷徹背痛方
白芍藥牡丹皮(各一兩)生犀屑(半兩)生地黃(三兩别槌碎入)
右㕮咀每服半兩水一大琖煎至七分去滓温服
調榮衞消瘀血出聲音治痰嗽方
川當歸牡丹皮白芍藥子芩木通麥
門冬甘草華隂細辛(各半兩)生乾地黃(一兩)
右㕮咀每服三錢水一琖薑三片煎至七分去滓温
服
治虚熱昏冐倦怠下虚上壅嗽血衂血雞蘇圓
雞蘇葉(半斤)黃耆(半兩)甘草川芎(各一分)防風(一兩)苦梗
(半兩)荆芥穗(一兩)甘菊花(一分)真腦子(半錢重)生乾地黃(半兩)
右為細末煉蜜圓如彈子大每服一圓用麥門冬去
心煎湯嚼下又治肺損吐血日漸乏力瘦弱行步不
得喘嗽痰涎飲食不美或發寒熱小便赤澁加車前
子一分每服一圓煎桑枝湯嚼下日可六七服桑枝
剉炒香每用水三琖煎至一琖去滓下藥
治勞氣食後身疼倦夜間盗汗此病因失血榮衞損也
宜防風湯方
黃耆(一兩)白芍藥防風(各三分)甘草(半兩)當歸生乾
地黃(各三分)
右㕮咀每服三錢水一琖薑三片棗一箇煎至七分
去滓温服食前服
治勞嗽温金散
甘草黃芩桑白皮防風(各一兩)杏仁(二十七粒製)
人參(去蘆)茯神(各半兩)麥門冬(一分)
以前五味用米泔浸一宿曬乾次入人參茯神麥門
冬三味同為細末每服二錢水一琖蠟一豆大煎至
八分食後温服
治勞嗽有四滿員極妙(方見勞嗽門)
治心氣不足觧勞倦益血桔梗飲子
苦梗甘草黃耆人參(去蘆)麥門冬(各一兩)青皮
(半兩)
右為末每服二錢水一琖煎至七分温服
治胷痺瓜樓湯
枳殼(四箇)厚朴薤白(各一兩)瓜樓(一箇)桂枝(一兩有熱除此一味)
右㕮咀水七升煎取四升去滓温服
涼心肺觧勞除熱使榮衛順血不絶子芩散
黃耆(一兩)白芍藥子芩人參白茯苓麥門
冬苦梗生乾地黃(各半兩)
右為粗末先用竹葉一握小麥七十粒水三琖薑三
片煎至水一琖半入藥末三錢重煎至七分去滓温
服
治積氣堅硬作氣噎胷脅引背痛方
白芍藥(一兩半)鱉甲(醋炙)枳殼(去穰麩炒)北柴胡(各一兩)甘草
赤茯苓(各半兩)
右㕮咀每服三錢水一大盞薑三片棗一箇煎至七
分去滓温服
治伏連傳注腹中有堅硬積氣壅心胷作痺痛引脇背
痛脘膈滿悶方
鬼臼天門冬(去心各三分)巴豆(一分去皮心炒)莽草不蛀
皂角(酥炙各半兩)葉子雄黃(一兩)
右為細末煉蜜為圓如小豆大每服一圓漸加至三
二圓空心湯水吞下臨卧一服常宜斟酌勿令泄瀉
忌鯉魚山猪蘆笋
出聲音方
訶子(炮去核)木通(各一兩)甘草(半兩)
右㕮咀用水三升煎至升半入生地黃汁一合再煎
數沸放温分六服食後日作半料
治咽喉痛方
百藥煎(去黑皮)鵬砂甘草生白礬(等分)
右四味為細末每服一錢食後米飲調細細呷嚥
治肺間邪氣胷中積血作痛失音含化圓方
蛤蚧(一䨇去口足炙)訶子(去核)阿膠(粉炒)麥門冬(去心)北細辛
甘草生乾地黃(各半兩)
右為細末煉蜜為圓如雞頭子大食後含化一圓
已上諸方辰州李倅名景遹錄示云傳之於五羊大
帥方侍郎(上務下德)
治瘵疾得效方河車圓治勞𠻳一切勞瘵虚損骨蒸
等疾
河車一枚(初生男子者尤良於長流水中蕩洗盡血净入鍋内煑熟以手擘成小片焙乾)
(須在一日内便碾成末纔經宿即不乾碾不成末矣按本草云人肉治瘵病胞衣飄生者尤佳主血)
(氣羸瘦婦人勞損面䵟皮黑腹内諸疾漸漸瘦悴者以五味和之如䭔&KR0008;法與服之勿令病者知亦)
(治天行熱癘立效胞衣埋地中七八年化成水澄清如真水南方之人以甘草升麻和諸藥罐盛埋)
(之三五年揆之此為藥服)雪白茯苓(半兩)揀參(一兩)乾山藥(二兩)
右為細末麫糊為圓如梧桐子大以少麝香末為衣
每服三五十圓米飲温酒鹽湯送下空心服嗽甚者
五味子湯下
又方治肌瘦咯血肺痿等疾
蛤蚧(一䨇全者酒浸一宿酥炙)知母貝母(去心)人參(去蘆)甘草
杏仁(去皮尖麩炒)枇杷葉(去毛炒)鹿角膠(粉炒)
右各一兩依方事治净秤為末每服三錢水一琖入
桑白皮煎至八分温服日三夜二
治勞嗽補肺湯
桑白皮熟地黃(各二兩)人參(去蘆)紫苑黃耆川
五味子(各一兩)
右為細末每服二錢水一琖煎至七分入蜜少許食
後温服
又四君子湯加秦芁黃蠟煎服尤妙
(辰陽李倅云已上藥方乃趙世則傚之次子公璵並服此乃安傳之仲弟屢救人甚驗服藥止可食淡煑)
(猪蹄肉仍須先煑熟肉去元汁再以白湯熟煑仍忌房勞一切生冷魚腥鹹毒醃藏等物無不痊愈修合)
(藥及煎藥時忌生人孝子婦人雞犬猫畜見仍勿令病人知用藥味大有功效)
治傳尸出汗取䖝辟邪養正膏
鼈甲(一兩醋炙)青蒿(一握)淡䜴(三七粒)葱白(兩莖)安息香(一分研)
桃柳桑枝(各七莖)桃仁(四十九箇去皮尖䨇仁)天靈盖(用七頭大一片)
(酥炙)
右十味隔夜以水一升浸至五更煎至半升再以童
便半升同煎取四合又用㯽榔一箇為末麝香一錢
匕將所煎藥去滓調下至日高二丈時放温頓服以
衣覆出汗審看十指汗出如藕絲五色臭穢汗出後
仍瀉下䖝狀惡物盡甚者旬日再服永效
猪肚元治骨蒸勞唇頰赤氣粗口乾遍身壯熱或多
虚汗大腸澁祕小便赤黃飲食全少(出博濟方)
青蒿鼈甲(醋炙)北柴胡木香生乾地黃(各一兩)
青皮(半兩)宣黃連(二兩)
右為末以猪肚一箇洗净入藥在内繫定蒸令極軟
研如泥為圓如綠豆大湯下十五元空心日三服忌
濕麫毒物
婦人骨蒸勞方論第二(凢十五方)
夫骨蒸勞者由熱毒氣附骨故謂之骨蒸也亦曰傳尸
亦謂殗殜亦稱復連亦名無辜丈夫以痃癖為根女人
以血氣為本無問少長多染此病内既傷於臓腑外則
損於肌膚日久不痊遂至羸瘦因服冷藥過度則傷於
脾脾氣既衰而傳五臓脾初受病或脹或妨遂加洩痢
肌肉瘦瘠轉增痿黃四肢無力飲食少味脾既受已次
傳於腎腎既受病時時盗汗腰膝冷疼夢鬼交侵小便
赤黃腎既受已次傳於心心既受病往往忪悸或喜或
嗔兩頰常赤唇色如朱乍熱乍寒神氣不守心既受已
次傳於肺肺既受病胷滿短氣咳嗽多唾皮膚甲錯狀
如麩片肺既受已次傳於肝肝既受病兩目昏暗脇下
妨痛不欲見人常懷忿怒五臓既病漸漸羸瘦即難療
也
天靈盖散治婦人骨蒸勞四肢無力每至晚間即熱
兩頰紅色食飲不下心神煩躁
天靈盖(酥炙)安息香地骨皮當歸山梔子仁
人參(去蘆)貝母(去心)黃連桃仁(去皮尖䨇仁麩炒黃)㯽榔(各一兩)
鼈甲(醋炙)北柴胡生乾地黃赤茯苓麥門冬
(各一兩半)阿魏
右為粗末以童子小便一大琖桃柳枝各七寸薑五
片葱白五寸藥四錢煎至七分去滓温服
獺肝元治婦人骨蒸勞熱體瘦煩疼不欲飲食
獺肝(一具)鼈甲(醋炙)北柴胡(各兩半)朱砂桃仁(去皮尖䨇仁麩)
(炒黃)川升麻天靈盖(酥炙)犀角屑梔子仁地骨
皮知母(各一兩)黃耆(三分)甘草(半兩)麝香(一分研)
右為細末煉蜜員如梧桐子大温水下三十員無時
候
黃耆元治婦人骨蒸煩熱四肢羸瘦疼痛口乾心躁
不得眠卧
黃耆麥門冬(去心)茯神北柴胡甘草生乾
地黃(各一兩)酸棗仁(炒)郁李仁杏仁(去皮尖䨇仁麩炒黃)枸
杞子人參(去蘆)黃芩(各三分)百合枳殼(去穰麩炒)赤芍
藥知母(各半兩)鼈甲(二兩製)
右為細末煉蜜為員如梧桐子大清粥吞下三十員
無時候
煞鬼員治婦人骨蒸傳尸勞瘦鬼氣伏連(已上出聖惠方)
麝香(三分)犀角屑木香白术(各一兩)鬼箭羽虎
頭骨(酥炙)天靈盖(酥炙)辰砂桃仁(去皮尖䨇仁麩炒黃)雄黃(各兩)
(半)
右為細末煉蜜為員如梧桐子大温水下二十員此
藥亦辟瘟疫亦可帶之
鼈甲煎治勞(見專治婦人方)
雄鼈(一个重一斤者)杏仁(去皮尖双仁炒)北柴胡貝母(去心)知母
(各四兩)
右除鼈外諸藥細剉以好酒五升入鍋内將活鼈在
中以藥和停圍定上用板子石壓定令鼈在藥内喫
酒藥候来日却以慢火煮候酒盡為度却取鼈令患
人喫盡次將鼈甲用醋炙黃入在前項諸藥内焙乾
為細末用酒煮麫糊元如梧桐子大用米飲吞下三
十元無時候日五服
麥煎散治少男室女骨蒸婦人血風攻疰四肢心胷
煩壅
赤茯苓當歸乾漆(生)鼈甲(醋炙)常山大黃(煨)
北柴胡白术生乾地黃石膏(各一兩)甘草(半兩)
右為細末每服二錢水一琖小麥五十粒煎至六分
食後臨卧時温服有虚汗加麻黃根一兩蘇東坡云
此黃州吳判官方療骨蒸黃瘦口臭肌熱盗汗極效
麥煎散甚多此方吳君寳之如希世之珍其效可知
筒骨煎治諸虚勞疾羸瘦乏力腰背引痛心煩喘嗽
唾膿嘔血頑涎壅盛睡卧有妨胷滿氣促夜多盗汗髮
焦耳鳴皮寒骨熱一切五勞七傷骨蒸等候並皆療治
(許元林先生方)
地骨皮粉草北柴胡前胡烏藥麻黃
(不去節)乾葛青蒿苦梗知母天仙藤北
黃芩(各一兩)人參生乾地黃秦芁鼈甲黃
耆(各半兩)
右㕮咀每服三錢水一琖酒一分猪筒骨一莖炙焦
分為四服桃柳枝各七寸杏仁五粒去皮尖槌碎煎
至七分去滓温服加烏梅半箇尤妙(一方加當歸白芍藥)
華佗方大靈治傳尸明月丹方
雄黃木香(各半兩)天靈盖(炙一兩)輕粉(一分)鼈甲(醋炙一兩)
兔屎(二兩)
右為末用法酒一大升大黃半兩為末熬膏入前藥
為元如彈子大朱砂為衣傳尸勞肌瘦面黃嘔吐咳
嗽不定先燒安息香令烟出吸之不嗽非傳尸也不
可用此藥若烟入口咳不能禁止乃傳尸也宜用此
藥五更初服勿令人知以童便共酒一琖化一元服
如人行十里久必吐出䖝狀如燈心細長及寸或如
爛瓜李又如蝦蟇狀各不同未效次日再服以應為
度
蘇沈良方治諸勞明月丹
兔糞(四十九枚)碙砂(如兔屎大四十九枚)
右細研生蜜元如梧桐子大以甘草半兩碎之水浸
一宿取汁五更初下七元勿令病人知勞藥下後頻
看若有䖝急打殺以桑火油煎使焦棄急水中三日
不下更服須在月望前日服忌見喪服色衣婦人猫
犬之類後服治勞補氣藥取差(沈内翰云威愍孫元規藏此方數能活人)
(江隂萬融病勞四體如焚垂困一夜夢人腹壅一月如大盤明爛不可正視逼人心骨皆寒已而悸寤俄)
(頃扣關乃威愍使人遺之藥服之遂差問其名則明月丹也始悟向之所夢大體此藥最治熱勞又云傷)
(寒煩躁骨熱皆能治療一方有鵬砂等分)
觧勞生肌進食活血養心地黃煎元(有人云甚妙)華佗方
生地黃汁杏仁汁生薑汁藕汁(各五升)薄荷
汁鵝梨汁(各一升)法酒(二升)沙蜜(四升)
右慢火熬成膏入後藥
北柴胡(去蘆三兩)木香人參茯苓山藥栢子
仁(去皮炒研)遠志(去心)枳實(去穣麩炒)白术(各一兩)秦芁苦梗
(並去蘆各二兩)麝香(半兩研)熟地黃(洗焙酒蒸四兩)
右為末以前膏子和員如梧桐子大食後甘草湯下
二十元
治骨蒸寒熱名醫錄云睦州楊寺丞有女事鄭廸功女
有骨蒸肉熱之病時發外寒寒過内熱附骨蒸盛之時
四肢微瘦足趺腫者其病在五臓六腑之中衆醫不瘥
因遇處州吳醫看曰請為治之只單用石膏散服之體
微凉如故
石膏散方(見靈苑方)
真石膏(不以多少研令極細)
右新汲水和服方寸匕取身無熱為度(外臺秘要本草同)
青蒿散治男子婦人肢體倦疼虚勞寒熱(靈苑方)
青蒿八九月間成實時採去枝梗以蒿用童子小
便浸三日㬠乾為末每服二錢烏梅一箇煎至七
分温服
青蒿鼈甲煎元治骨蒸勞退熱觧肌進食(出博濟方)
九肋鼈甲(一箇)北柴胡(二兩)甘草杏仁桔梗當
歸人參地骨皮赤芍藥(各一兩)胡黃連宣
連(各一分)官桂木香(各半兩)麝香(一字)酥蜜(各三兩)
右十四味同為細末用青蒿一斤童子小便五升好
酒一升熬青蒿汁約二升已來摝去青蒿不用入酥
蜜再熬成膏冷後入藥末搜和為元如梧桐子大每
服十五元温酒下米飲亦得日進三服如秋後合時
更入桃柳枝七莖此藥甚妙
五心煩熱附
五心煩熱頰赤宜局方逍遥散秦芁散(方見第六卷第一論)
逍遥散治血虚勞倦五心煩熱肢體疼痛頭目昏重
心忪頰赤口燥咽乾發熱盗汗减食嗜卧及血熱相摶
月水不調臍腹脹痛寒熱如瘧又療室女血弱隂虚榮
衞不和痰嗽潮熱肌體羸瘦漸成骨蒸
白茯苓白术當歸(去蘆酒浸半日微炒)白芍藥北柴
胡(去苗各一兩)甘草(炙兩半)
右㕮咀每服三錢水一琖煨生薑一塊切片薄荷三
葉同煎至七分去滓熱服無時候
枳殼散治婦人手足煩熱夜卧多汗肌肉黃瘁經候
不調四肢煩倦心胷滿悶狀如勞氣
枳殼(去穰麩炒二兩)半夏麴赤芍藥(各一兩)柴胡黃芩
(各一兩半)
右為細末每服二錢水一琖生薑一塊擘破棗二枚
煎至八分去滓温服候五心煩熱及身體壯熱潮熱
退方續服
婦人血風勞氣方論第三(凡十四方)
夫婦人血風勞者由氣血虚損經候不調或外傷風邪
或内挾宿冷致使隂陽不和經絡否澁腹中堅痛四肢
酸疼月水或斷或來面色萎黃羸瘦又有因産後未滿
百日不謹將護臓腑虚損百脉枯竭遂致勞損之疾也
人參荆芥散治婦人血風勞氣身體疼痛頭昏目澁
心忪煩倦寒熱盗汗頰赤口乾痰嗽胷滿精神不爽或
月水不調臍腹㽲痛痃癖塊硬疼痛發歇或時嘔逆飲
食不進或因産將理失節淹延瘦瘁乍起乍卧甚即着
床
荆芥穗人參桂心生乾地黃北柴胡
鼈甲(醋炙)酸棗仁(炒)枳殼(製)羚羊角屑(别為末)白术(各七)
(錢半)川芎當歸防風甘草(各半兩)
右為粗末每服三錢水一琖半生薑三片煎至八分
去滓熱服無時候日二服常服除一切風虚勞冷宿
疾孕婦休服
鼈甲元治婦人血風勞氣四肢羸瘦疼痛經脉不利
飲食無味漸加虚困
鼈甲紫苑桂心川芎防風川牛膝
當歸秦芁人參桃仁琥珀(各一兩)麝香(一分)
黃耆赤芍藥蝱䖝(製)水蛭(製)鬼箭羽白术
羌活(各三分)熟乾地黃(兩半)
右為細末煉蜜元如梧桐子大食前温酒吞下三十
元
琥珀元治血風虚勞上熱下冷或發動即心中煩燥
困乏無力不美飲食醋心口瘡月水不調肌肉黃瘁腹
痛腸鳴或有氣塊攻衝或時作寒熱頭旋痰逆手足麻
痺大宜常服(出傳濟方)
琥珀當歸木香川芎防風㯽榔(各四分)
三稜(炮)乾薑(炮)桂心(各五分)吳白术(洗)柴胡人參
(各二分)青皮吳茱萸(洗泡炒黑)全蝎(炒)附子(炮)草豆䓻
赤芍藥柏葉白芷(各三分)桃仁(去皮尖炒)敗龜(醋炙)
鼈甲(各六分)天麻(三分)
右為細末煉蜜元如梧桐子大每日空心酒下二十
元午前近晚更進一服如覺煖近晚不須服如腹内
塊積攻築於鼈甲桃仁㯽榔三稜各加一倍為妙忌
生冷葱莧菜毒魚等物
香甲散治婦人血氣虚勞四肢少力肌肉黃瘁多困
減食遍身痠疼真邪相擊心腹撮疼
木香乾薑(各三分)鼈甲(醋炙二兩)牡丹皮赤芍藥
橘紅桂心人參茯苓熟地黃秦芁
柴胡白术(炒)當歸(炒)附子(炮去皮各一兩)甘草(半兩)
右為粗末每服二錢水一琖生薑三片棗二枚煎至
七分去滓稍熱服如煩渴心躁入烏梅一兩同杵為
末
地黃煎治婦人血風勞心忪發熱不退(出經驗方)
生乾地黃熟乾地黃
右二味等分為細末用生薑自然汁入水相和打糊
為元如梧桐子大每服三十元用地黃湯下或只茶
酒醋湯下亦可食後日三服覺臓腑虚冷早間先服
八味員一服(不可謂地黃性冷沮洳壞脾大槩隂虚則發熱盖地黃大能補隂精血也)
荆芥散治血風諸般疾産後並宜服食久服諸疾除
去
荆芥雀腦芎(各三兩)當歸人參(各半兩)桂心牡
丹皮羌活防風苦梗大腹子甘草
蒲黃白茯苓枳殼厚朴半夏杏仁
欵冬花(各三分)附子(炮)乾地黃鼈甲白芍藥
北柴胡黃耆(各一兩)乾薑木香(各半分)沉香(一分)
右為細末每服二錢薑三片棗一枚水一琖煎至七
分温服
荆芥煮散治婦人血海虚冷手足煩疼頰赤口乾背
甲勞倦寒熱往來咳嗽痰涎飲食進退血經不調多驚
盗汗胷膈不快但是風勞氣冷並皆治之
荆芥穗(四兩)比柴胡秦芁白芷黃耆(各二兩)當
歸莪荗川芎麥門冬白茯苓人參
白芍藥沉香海桐皮枳殼熟地黃甘
草酸棗仁木香㯽榔(各一兩)鼈甲(製)白豆䓻
桂心苦梗(各二兩)
右為細末每服二錢生薑三片烏梅一箇煎至七分
無時温服如極虛去㯽榔每日兩服臨卧服尤佳忌
生冷動風甜物腹有顆塊服之便消
如聖散治婦人所禀血氣不足不耐寒暑易冐疾傷
月水不調久而心虚狀若心勞四肢易倦筋骨少力盗
汗易驚或時不寧五心煩熱肌膚不長間作頭昏飲食
無味胷膈不利或産前産後受病並可服之
北柴胡白茯苓甘草熟地黃人參當
歸(各一兩)鼈甲胡黃連沉香知母(各半兩)桑寄
生乾葛(各三分)
右為細末每服二錢水一琖烏梅一箇棗二枚麥門
冬數粒煎至八分無時候
乞力伽散治血虛肌熱又治小兒脾虚蒸熱羸瘦不
能飲食
白术白茯苓白芍藥(各一兩)甘草(半兩)
右為細末薑棗煎二錢服
油煎散治血虚寒熱四肢酸倦無力瘦瘁不進飲食
日三服
川烏海桐皮地骨皮五加皮桂心牡
丹皮陳橘皮白芍藥川芎當歸烏藥
白芷莪茂(等分)
右為末每服二錢水二琖入生麻油三四點煎至七
分温服無時候
大效油煎散治血風勞氣攻疰四肢腰背疼痛嘔逆
醋心不思飲食日漸羸瘦面色痿黃手足麻痺血海冷
敗服此神效
五加皮川烏(炮)芍藥海桐皮牡丹皮(各一兩)
桂心乾薑川芎(各半兩)
右為細末每服二錢水一琖油浸錢一文同煎至六
分温服常服以油浸二錢煎藥時不可攪喫藥時不
可吹
局方亦有油煎散(方見和劑)四白散子亦妙(見四卷第九論)
治血風勞方
牡丹皮地骨皮防風甘草黑豆白芷
白芍藥(各一兩)荆芥穗(二兩)川芎(一分)
右為細末每服二錢水一琖薑三片棗一箇葱白一
寸煎至八分温服無時候
香甲散治熱病後虚勞或四肢倦怠脚手疼痛飲食
無味肌膚黃瘦或熱瘧盗汗頭暈虚煩此藥久服駐顔
其妙不可具述
鼈甲(三兩醋浸去裙炙黃又入醋蘸炙七次)當歸木香人參
羌活川芎沉香肉豆䓻酸棗仁附子
㯽榔大腹子(各半兩)北柴胡(兩半)厚朴川牛膝
白茯苓秦芁(各兩)一桂心(半兩)
右㕮咀每服五錢水一琖生薑三片烏梅一箇煎至
八分去滓温服日三服空心忌生冷麫食雞肉鮓醬
之類
馬鞭草散治血風攻透肢體疼痛或覺㿋痒或覺痺
麻作寒作熱飲食减味並皆治之(已上出專治婦人方)
馬鞭草(去粗梗)荆芥穗北柴胡烏梅肉(各二兩)枳
殼白术羌活白芍藥(各一兩)秦芁天台烏
藥麻黃(各兩半)木香(半兩)當歸川烏(炮)甘草(各一兩)
右為細末每服二錢水一盞生薑二片棗一枚葱白
二寸煎至七分日午臨卧温服常服無忌有孕莫服
婦人風虚勞冷方論第四(凡二方)
夫婦人風虛勞冷者是人體虚勞而受於冷也夫人將
攝順理則血氣調和風寒暑濕不能為害若勞傷氣血
便至虚損則風冷乘虚而干之或客於經絡或入於腹
内其經絡得於冷則氣血凝滯不能自温於肌膚也腹
内得於風冷則脾胃氣弱不能消於飲食也隨其所傷
變成疾病若大腸虚者則變下利若風冷入於子臓則
令臓冷致令無子若摶於血則澁壅亦令經水不利斷
絶不通也
澤蘭散治婦人風虚勞冷氣攻心腹疼痛肢節拘急
體瘦無力經候不調飲食减少
牡丹皮赤芍藥栢子仁續斷(各半兩)麝香(一分)
澤蘭葉(二兩)當歸延胡索桂心附子(炮)川牛
膝川芎桃仁乾漆(炒)琥珀没藥木香
(各三分)
右十七味為細末每服二錢温酒調下
紫石英圓治婦人風虚勞冷經候不調四肢羸弱不
能飲食
紫石英熟乾地黃白石英(各二兩)續斷白芍
藥桂心木香當歸白术乾薑白薇
(各半兩)川牛膝川芎北五味子人參(各三分)椒
紅(炒)附子黃耆(各一兩)
右為末煉蜜為元如梧桐子大每服三十元温酒吞
下空心服
婦人冷勞方論第五(凢七方)
夫婦人冷勞者由血氣不足表裏俱虚臟腑久挾宿冷
致令飲食不消腹内積聚臍下冷痛月候不調骨節痠
痛手足無力肌膚羸瘦面色痿黃故曰冷勞也
桃仁散治婦人冷勞氣滯經脉不通腹脇妨悶四肢
羸瘦不思飲食
木香訶子白薑桃仁人參(各半兩)陳皮
琥珀桂心(各一兩)赤芍藥延胡索赤茯苓
川牛膝當歸白术(各三分)
右㕮咀每服四錢水一盞薑三片煎至七分去滓空
心温服
木香元治婦人冷勞經脉不調臓腑氣滯四肢疼痛
飲食無味漸加羸瘦
木香琥珀吳茱萸(泡)當歸牡丹皮赤芍
藥三稜附子(炮)延胡索川芎(各三分)乾薑
人參桂心(各半兩)北柴胡白术鼈甲(醋煮去裙炙)
厚朴熟地黃陳橘皮(各一兩)
右為末煉蜜元如梧桐子大每服三十元空心温酒
下
熟乾地黃元治婦人冷勞虚損肌體消瘦顔色痿黃
四肢無力月候不調少思飲食
乾熟地黃鼈甲陳皮(各一兩)北五味子當歸
川芎桂心(各半兩)川牛膝人參白芍藥
白术附子白茯苓黃耆(各三分)甘草(一分)
右為細末煉蜜元如梧桐子大空心温酒下三十元
碙砂煎元治婦人冷勞心腹積聚腹脇疼痛四肢羸
瘦不食
鼈甲(醋炙)桃仁(去皮尖麩炒)木香五靈脂(去砂石炒)當歸(各一)
(兩)碙砂(二兩醋一升熬成膏)
右為細末用碙砂膏為元如梧桐子大空心温酒下
二十元
煑肝散治婦人冷勞脾胃虚乏大腸轉洩水榖不化
四肢羸瘦口内生瘡不思飲食漸加無力宜服此藥
北柴胡縮砂仁蒔蘿蓽撥(各三分)白术白
芷胡椒白薑陳皮山茵蔯人參蕪
荑仁木香紫苑白芍藥北細辛桂心
(各半兩)
右為細末以獖猪肝一具去脂膜切如柳葉片以新
汲水洗過入葱白三寸細切入藥末半兩於銚内以
新水二大琖入鹽醋少許以瓷椀合煑令水盡空心
以意食之喫粥飲下食後良久飲暖酒一盞為妙晚
食前再服亦佳
煮肝散治婦人冷勞面色痿黃不多思食或時腹痛
四肢少力積漸羸瘦
白芍藥川芎苦梗厚朴桂心(各三分)陳皮
(一兩半)白薑當歸荆芥穗蒔蘿胡椒蕪
荑仁藁本柴胡紫苑(各半兩)
右為細末每服半兩以獖猪肝一具用鹽醋葱白各
少許相和如尋常煑熟空心任意食之然後飲温酒
二琖尤佳
大香甲元散治婦人血臓風虚冷氣肌肉黃瘦飲食
進退經候不調心腹多脹漸變如勞補血海調氣
鼈甲(醋炙一兩)沉香柴胡人參川芎羌活
當歸附子(炮去皮)木香安息香桔梗茯苓
藿香葉陳橘皮牡丹皮三稜厚朴(薑汁)
(炙)桂心桃仁(去皮尖炒)牛膝(去苗各半兩)㯽榔和皮大
腹子(各一分)
右為細末每服二錢水一琖生薑烏梅各少許煎至
八分温服餘一半更加乾漆(炒一分)阿魏(半分)赤芍藥(一分)
同為末煉蜜元如梧桐子大空心煎烏梅地黃湯下
二三十元與散子相間服(博濟方)
婦人大全良方卷五
