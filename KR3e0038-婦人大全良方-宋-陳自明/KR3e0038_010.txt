婦人大全良方卷六
宋陳自明撰
婦人熱勞方論第一
夫婦人熱勞者由心肺壅熱傷於氣血氣血不調臟腑
壅滯熱毒積蓄在内不得宣通之所致也其候心神煩
躁頰赤頭疼眼澁唇乾四肢壯熱煩渴不止口舌生瘡
神思昏沈多臥少起飲食無味舉體痠疼或時心怔或
時盜汗肌膚日漸消瘦故名熱勞也
黃耆散治婦人熱勞羸瘦四肢煩疼心躁口乾不欲
飲食
人參黃芩當歸(各三分)北柴胡(去苗兩半)黃耆地
骨皮赤茯苓麥門冬生地黃赤芍藥(各一)
(兩)甘草(一分)
右㕮咀每服四錢水一盞薑五片煎六分去滓温服
無時
半夏散治婦人熱勞煩渴口乾體瘦無力四肢疼痛
或時寒熱痰逆嘔吐不思飲食
半夏知母苦梗人參赤茯苓秦芁
赤芍藥麥門冬烏梅肉(各半兩)鼈甲(醋炙)北柴胡
黃耆(各一兩)大腹皮(三分)甘草(一分)
右為粗末每服四大錢水一盞半生薑三片煎至七
分去滓温服無時候
猪肚元治婦人熱勞羸瘦
北柴胡赤茯苓人參黃耆(各一兩)黃連(三兩)地
骨皮木香(各半兩)桃仁鼈甲(各一兩半)
右為細末用好嫰猪肚一枚淨洗將藥末入猪肚内
以線縫合烝令爛熟於砂盆内研如膏員如梧桐子
大食前粥飲下三十元午食前再服
秦芁散治血經有熱月脈凝滯五心煩倦(出婦人經驗方)
麥門冬秦芁(各一兩)生地黃當歸(各半兩)地骨皮
鬱金蘇木(各一分)
右為細末每服一錢半水一盞紅花少許同煎至七
分温服若經脉調不用紅花忌酒與熱物此方可服
一年
婦人客熱方論第二(凡三方)
夫婦人有氣血隂陽臟腑虛實實則生熱虚則受邪邪
熱加人隂陽冷熱自相乘也今云客熱者是體虚而將
温過度外熱加之非臟腑自生故云客熱其狀上焦胷
鬲之間虚熱口躁心煩手足壯熱者是也
麥門冬散治婦人客熱四肢煩悶疼痛不下飲食
麥門冬北柴胡赤茯苓(各一兩)羚羊角屑赤
芍藥桑白皮黃耆(各三分)生乾地黃甘草(各半)
(兩)
右㕮咀每服四錢水一盞薑三片煎六分去滓温服
無時候
犀角散治婦人客熱四肢煩悶疼痛不下飲食
犀角屑赤芍藥地骨皮紅花甘草(各半兩)
北柴胡(一兩)黃耆(一兩半)麥門冬人參枳殼
赤茯苓(各三分)
右㕮咀每服四錢水一盞半薑三片煎七分去滓無
時温服
黃耆散治婦人客熱心胷壅悶肢節煩疼不思飲食
生乾地黃黃耆(各一兩)犀角屑甘草瓜樓子
仁黃芩(各半兩)人參茯神(各三分)
右為細末每服二錢水一中盞淡竹葉五片煎至七
分温服無時候
婦人寒熱方證第三(凡四方)
經云陽不足則先寒後熱隂不足則先熱後寒夫婦人
勞傷氣血虚弱令隂陽交爭虚實不調故令寒熱如瘧
也
地骨皮散治婦人血風氣體虚發歇寒熱
北柴胡地骨皮(一兩)桑白皮枳殼前胡
黃耆(各三分)白茯苓五加皮人參甘草桂
心白芍藥(各半兩)
右㕮咀每服三錢水一盞生薑三片煎至七分去滓
温服無時候
生地黃散治婦人血氣不調或時寒熱體痛不思飲
食
生乾地黃北柴胡(各一兩)羌活木香桂心
防風(各半兩)酸棗仁羚羊角屑白芍藥白术
黃耆川牛膝白茯苓當歸枳殼(各三分)
右㕮咀每服三錢水一盞薑三片煎至七分去滓温
服空心
柴胡散治婦人寒熱體瘦肢節疼痛口乾心煩不欲
飲食
北柴胡黃耆赤茯苓白术(各一兩)人參地
骨皮枳殼(製)生乾地黃苦梗桑白皮赤
芍藥(各三分)鱉甲(炙二兩)麥門冬(三兩)甘草(半兩)
右㕮咀每服四錢水盞半薑三片煎七分去滓温服
無時候
荆芥散療時氣風温寒熱瘴瘧往來潮熱並宜服之
陳皮麻黃香附子甘草(各一兩)荆芥穗厚
朴(各二兩)草果仁(三箇)川白芷桂心(各半兩)
右㕮咀每服二錢水一大盞薑三片棗兩枚煎至七
分去滓温服無時候
寡婦寒熱如瘧方論第四(凢一方)
論曰寡婦之病自古未有言者惟倉公傳與褚澄略而
論及言寡者孟子正謂無夫曰寡是也如師尼喪夫之
婦獨隂無陽欲男子而不可得是以懨懨成病也易曰
天地絪緼萬物化醇男女媾精萬物化生孤陽獨隂可
乎夫既處閨門慾心萌而不遂致隂陽交争乍寒乍熱
有類瘧疾久則為勞又有經閉白淫痰逆頭風膈氣痞
悶面䵟瘦瘠等證皆寡婦之病診其脉獨肝脈弦出寸
口而上魚際究其脈原其疾皆血盛而得經云男子精
盛則思室女人血盛則懷胎觀其精血思過半矣
生地黃元許學士云有一師尼患惡風體倦乍寒乍
熱面赤心煩或時自汗是時疫氣大行醫見寒熱作傷
寒治之大小柴胡湯雜進數日病劇予診視之曰三部
無寒邪脈但厥隂肝脈弦長而上魚際宜服抑隂等藥
予製此方治之愈
北柴胡秦芁黃芩(各半兩)生地黃(二兩)赤芍藥(一兩)
右為細末煉蜜為元如梧桐子大烏梅煎湯下三十
元無時候日三服(許學士云嘗讀史記倉公傳載齊北王侍人韓女病腰背痛乍寒乍)
(熱衆醫皆以為寒熱病也倉公日病得之欲男子而不可得也何以知欲男子而不可得診其脈肝脈弦)
(出寸口是以知之又有婦人熱入血室寒熱如瘧一證在本卷第十論)
婦人惡寒方論第五(凡一方)
論曰夫婦人惡寒者亦有隂陽二證發熱而惡寒者發
於陽也無熱而惡寒者發於隂也發於陽者宜解表脈
必浮數發於隂者宜温裏脈必沈細又有汗後利後惡
寒及背惡寒已上疾證方治并載百問不復繁引僕嘗
治一婦人但惡寒别無他證六脈平静遂用敗毒散而
安此藥能去表中風邪故也經云惡寒家慎不可過當
覆衣被及近火氣寒熱相薄脈道沈伏愈令病人寒不
可遏但去被徹火兼以和表之藥自然不惡寒矣婦人
惡寒尤不可近火寒氣入腹血室結聚針藥所以不能
治矣
敗毒散見局方
婦人血風煩悶方論第六(凡四方)
夫婦人血風煩悶者由臟腑勞傷血氣虚而風邪乘之
搏於血使氣不宣而否澁則生於熱或肢節煩疼口乾
少臥皆因虚弱而氣血壅滯故煩悶也
川烏頭元治婦人血風虚冷月候不調或即脚手心
煩熱或即頭面浮腫頑麻
川烏頭(一斤用好清油候各四兩一處於銚内炭火炒不住手攪裂者仍須如桑根色為)
(度逐旋取出了於新瓦上或不裂者不用裂者則去皮尖臍)五靈脂(去土石揀净四兩生)
右為細末更入臼中或乳鉢内研令停後將烝餅水
浸後却瀝去水漸漸入臼中和杵直待元得即元如
梧桐子大空心溫酒或鹽湯下二十元忌動風物丈
夫風疾亦治
赤芍藥散治婦人氣血不和心胷煩悶不思飲食四
肢少力頭目昏眩身體疼痛
牡丹皮白茯苓赤芍藥白芷甘草(各一兩)
柴胡(一兩半)
右為細末每服二錢水一盞生薑三片棗一枚同煎
至七分温服食後臨臥
酸棗仁散治婦人血風煩悶四肢疼痛心神多躁喫
食減少
酸棗仁赤芍藥當歸羚羊角屑赤茯苓
紅花生地黃(各三分)防風羌活川牛膝麥
門冬桂心川芎地骨皮甘草(各半兩)
右㕮咀每服四錢水盞半薑三片薄荷少許煎七分
温服
當歸散治婦人血風潮熱
當歸(二兩)芍藥延胡索不灰木熟地黃(各一兩)
大黃(三分烝)桂心(半兩)甘草(一分)
右為細末每服二錢水一盞胭脂一小角子煎至六
分去滓如躁時放冷服細呷清者
婦人血風攻脾不能食方論第七(凡四方)
夫脾象於土脾為中州意智之藏也其肝心肺腎皆受
脾之精氣以榮養焉脾與胃為表裏脾主化榖納食胃
為水榖之海故經言四時皆以胃氣為本也婦人血氣
不調臟腑勞損風邪冷氣藴蓄在内攻於脾胃脾胃既
虚為邪所乘則不能摧伏五榖故令不能食也
草豆䓻散治婦人血風冷氣攻脾胃嘔逆不納飲食
人參(一兩)草豆䓻仁(麪裹煨)白茯苓半夏(各三分)良薑
白术縮砂仁枇杷葉(去毛炙)桂心木香青
皮甘草(各半兩)
右為粗末每服三錢水一大盞薑三片煎至七分去
滓溫服無時候
神麯元治婦人血風攻脾胃腹脇氣滿不思飲食
白术附子(炮)枳殼(製)訶子桂心人參木
香食茱萸(泡)陳皮(各一兩)苦梗乾薑(各半兩)
右為細末以酒煮神麯末二兩作糊為元如梧桐子
大每服二十元空心薑湯吞下
椒紅元治婦人血風攻脾胃臟腑虚冷全不思食臍
腹多痛體瘦無力
椒紅沉香附子(炮)莪荗訶子當歸白
术(各一兩)良薑白豆䓻仁丁香(各半兩)麝香(一分)
右為細末酒煮麪糊員如梧桐子大空心温酒下三
十元
進食散李潜云治脾胃虚寒不思飲食及久病人脾
胃虚全不入食者只兩服能食(出蘇沈良方)據愚見此方既
有川烏治血風攻脾不食豈無良驗
青皮陳皮粉草良薑桂心(各一分)川烏(炮去)
(皮尖)草豆䓻仁(各三箇)訶子(五箇)
右為細末每服一錢水一盞薑二片煎至七分温服
婦人夢與鬼交方論第八(凢三方)
夫人稟五行秀氣而生承五藏神氣而養若隂陽調和
則臟腑強盛風邪鬼魅不能傷之若攝理失節而血氣
虚衰則風邪乘其虚鬼邪干其正然婦人與鬼交通者
由臟腑虚神不守故鬼氣得為病也其狀不欲見人如
有對晤時獨言笑或時悲泣是也脈息遲伏或如鳥啄
皆鬼邪為病也又脈來綿綿不知度數而顔色不變此
亦是此候也
茯神散治婦人風虚與鬼交通妄有所見聞言語雜
亂
茯神(一兩半)茯苓人參石菖蒲(各一兩)赤小豆(半兩)
右㕮咀每服三大錢水一盞煎至六分去滓食前温
服
桃仁元治婦人與鬼魅交通
辰砂檳榔當歸桃仁(各三分)水銀(一分棗肉研令星盡)
麝香阿魏(麪裹煨)沉香(各半兩)
右為細末煉蜜元如梧桐子大空心桃仁湯吞下十
元
又方似辟瘟丹
虎頭骨(二兩)朱砂雄黃雌黃鬼臼皂莢
蕪荑仁鬼箭梨蘆(各一兩)
右件生為末煉蜜為元如彈子大囊盛一元男左女
右繫臂上及用一元當病人戶前燒之一切邪鬼不
敢近
太乙神精丹蘇合香元皆可用也
婦人傷寒傷風方論第九(凢八方)
論曰古人治病先論其所主男子調其氣婦人調其血
血室不蓄則二氣諧和血室凝結則水火相刑傷寒氣
口緊盛即宜下人迎緊盛即宜汗婦人左關浮緊不可
下當發其汗以救血室榮衛得和津液自通浹然汗出
而解仲景云婦人傷寒經水適斷晝日明了暮則譫語
如見鬼狀此為熱入血室無犯胃氣及上二焦無犯胃
氣者言不可下也小柴胡湯主之若行湯遲則熱入
胃令津燥中焦上焦不榮成血結胷狀須當針期門也
五行相尅以生相扶以出平居之日水常養於木水木
相生則榮養血室血室不蓄則脾無藴積脾無藴積則
剛燥不生剛燥既生若犯胃氣則晝夜譫語喜忘小腹
滿小便利屬抵當湯證也(傷寒胃實譫語宜下之婦人熱入血室譫語者不可下也)
雖然婦人傷寒與男子治法不同男子先調氣婦人先
調血此大略之詞耳要知脈緊無汗名傷寒脈緩有汗
為傷風熱病脈洪大中暑脈細弱其證一也假如中暍
用白虎胃實用承氣豈必調血而後行湯邪仲景傷寒
論所以不分婦人者良亦在學者皆可隨病於男子藥
證中以意選用也若姙婦傷寒藥性須涼慎不可行
桂枝半夏桃仁等藥小柴胡去半夏名黃龍湯蓋為姙
婦而去也大抵産前先安胎産後先補益次服傷寒藥
若病稍退則止藥不可盡劑此為大法黃帝問婦人
重身毒之奈何岐伯曰有故無殞亦無損也大積大聚
其可犯衰其太半過其厄男子婦人傷寒仲景治法
别無異議比見民間有婦人傷寒方書稱仲景所撰而
王叔和為之序以法考之間有可取疑非古方特假聖
人之名以信其說於天下今取金匱玉函治婦人傷寒
與俗方中可採者列為一卷雖不足以盡婦人傷寒之
詳並可以百問中參用也
婦人傷寒發熱惡寒四肢拘急口燥舌乾經脈凝滯不
得往來宜桂枝紅花湯
桂枝芍藥甘草(三兩)紅花(二兩)
右㕮咀每服五錢水一盞半薑四片棗二个煎至七
分去滓温服良久再服汗出而解
婦人傷寒口燥咽乾腹滿不思飲食黃芩芍藥湯療之
黃芩白芍藥白术生乾地黃
右各一兩㕮咀每服五錢水一盞煎至七分去滓温
服寒則加生薑
婦人傷寒喘急煩躁或戰而作寒隂陽俱虛不可下宜
服當歸湯
柴胡(三兩)白术(二兩)人參甘草赤芍藥當歸(各一)
(兩)五味子木通(各半兩)
右㕮咀每服半兩水一盞半生薑四片棗二枚煎至
八分去滓稍熱服
婦人傷寒六七日胃中有燥屎大便難煩躁譫語目赤
毒氣閉塞不得通宜瀉心三黃湯
川大黃鼠尾黃芩鷹爪黃連(等分)
右為粗末每服四錢水一盞煎至八分去滓温服取
微利如目赤睛疼宜加茯苓嫰竹葉瀉肝之餘氣
婦人傷寒差後猶有餘氣不去謂之遺熱宜乾地黃湯
乾地黃(一兩)大黃黃連黃芩柴胡白芍藥
甘草(各一兩半)
右㕮咀每服四錢水一盞半煎至七分去滓温服取
溏利汗出解
男子病新差婦人與之交合得病名曰陽易其證裏急
腰胯及腹内痛身重宜燒裩散
用男子裩襠燒灰為末以水調方寸匕服即愈
婦人病未平復因有所動致熱氣上衝胷手足拘急搐
搦如中風狀宜青竹茹湯
栝樓根(二兩)淡青竹茹(半升)
右以水二升半煮取一升二合去滓分作三服
婦人病未平復因有所動小腹急痛腰胯疼四肢不任
舉動無力發熱者宜當歸白术湯
桂枝白术當歸甘草芍藥人參黃
耆(各一分)生附子(一箇破作八片各一分)生薑(半兩)
右㕮咀水三升煮取一升半去滓通口服一湯盞食
頃再服温覆微汗差
婦人熱入血室方論第十(凡五方)
婦人傷寒發熱經水適來晝日明了暮則譫語如見鬼
狀此為熱入血室無犯胃氣及上二焦宜小柴胡湯
婦人傷風七八日續得寒熱發作有時經水適斷此為
熱入血室其血必結故使如瘧狀宜服小柴胡湯
柴胡(八錢重)黃芩人參生乾地黃甘草(各三錢重)
半夏(二錢重)
右㕮咀每服五錢水盞半薑三片棗二枚煎至八分
去滓温服
局方四物湯不用熟地黃只用生乾地黃加北柴胡
等分煎服亦療此證
婦人傷寒經脉方來初斷寒熱如瘧狂言見鬼宜服乾
薑柴胡湯
柴胡(四兩)桂枝(一兩半)栝樓根(二兩)牡蠣乾薑甘草
(各一兩)
右㕮咀每服五錢水琖半煎七分去滓温服初服微
煩再服汗出而愈
婦人傷寒血結胷膈揉而痛不可撫近宜海蛤散婦人
血結胷法當針期門仲景無藥方此方疑非仲景然其
言有理姑存焉
海蛤滑石甘草(各二兩)芒硝(一兩)
右為細末每服二錢雞子清調下小腸通利則胷膈
血散膻中血聚則小腸壅小腸既壅則膻中血不流
行宜此方小便利血數行更宜桂枝紅花湯發其汗
則愈
婦人傷風發熱惡寒經水適來得七八日熱除脈遲身
涼和胷脇下滿如結胷狀譫語者此為熱入血室也當
刺期門穴隨其實而取之期門穴在乳直下筋骨近腹
處是也凡婦人病法當刺期門不用行子午法恐纏藏
膜引氣上但下針令病人吸五吸停針良久徐徐出針
此是平瀉法也凡針期門必瀉勿補可肥人二寸瘦人
寸半深也
婦人咳嗽方論第十一(凡九方)
夫婦人咳嗽者由肌體虚外受於寒熱風濕所得也肺
為四臟之華蓋内統諸臟之氣外合於皮毛若為寒熱
風濕所傷邪氣自皮毛而入於肺中外皆傷故令咳也
大抵治咳不可一槩治當以脈息辨之其脈浮而弦者
起於風濡而弱者起於濕洪而數者起於熱遲而澁者
起於寒風者散之濕者燥之熱者涼之寒者温之虚者
補之未有不安者也
咳嗽用温藥方論第十二
經曰微寒為嗽寒甚為腸澼古人立方治嗽未有不本
於温藥如乾薑桂心細辛之屬以寒氣入裏非辛甘不
能發散以此準之未有不因寒而嗽也又曰熱在上焦
因欬為肺痿又實則為肺癰虚則為肺痿此人其始或
血不足或酒色滋味太過或因服利藥重亡津液燥氣
内焚肺金受邪脈數發熱咳嗽膿血病至於此亦已危
矣古人立方亦用温藥如建中之屬今人但見發熱咳
嗽率用柴胡鱉甲門冬葶藶等藥旋踵受弊而不知非
可為深戒就使不可進以温藥亦須妙以湯元委曲調
治無為鹵莽致傷人命
黃耆散治虚中有熱咳嗽膿血口苦咽乾
黃耆(四兩)甘草(二兩)
右為細末湯點一二錢服日三一方甘草一兩黃
耆六兩名黃耆六一湯只㕮咀水煎服
蛤蚧元治婦人咳嗽不止漸成勞氣宜服
蛤蚧(一對酥炙)紫苑欵冬花鱉甲(炙)貝母(去心)皂莢
子仁(各一兩炒)杏仁(炒去皮尖一兩半)
右為細末煉蜜員如梧桐子大每服二十元淡薑湯
吞下
含化元昔有婦人患肺熱久嗽身如炙肌瘦將成肺
勞服此安寇宗奭方
枇杷葉(去毛)桑白皮欵冬花木通紫苑杏
仁(各等分)大黃(減半)
右為細末煉蜜元如櫻桃大食後夜卧含化一元
貝母湯治諸嗽久不差(出本亊方)
貝母(生薑汁浸半日)北五味子黃芩乾薑(熱者減半)陳皮
(各一兩)半夏桑白皮桂心北柴胡(熱者加一半各半兩)
木香甘草(各一分)
右為粗末每服五錢水一琖半杏仁七箇去皮尖碎
之生薑二片煎至七分去滓熱服黃師文云戊申冬
有姓蔣者其妻積年嗽製此方授之一投而瘥以此
治諸嗽悉皆愈
定喘湯治丈夫婦人遠年日近肺氣咳嗽上氣喘急
喉中涎聲胷滿氣逆坐臥不安飲食不下及治肺感寒
邪咳嗽聲重語音不出鼻塞頭昏並皆治之
半夏麯(炒)明阿膠(炒)甘草(各錢半)鸎粟殼(半兩製)北五
味子桑白皮麻黃(去節)人參(各一分)
右㕮咀每服三大錢薑三片烏梅半箇煎至七分去
滓漸漸温服食後臨臥服(方同和劑分兩加減不同有效)
滄州李官人宅補肺湯治狀同前(又名清金湯)
鸎粟殼(二兩製)人參粉草(各半兩)陳皮茯苓杏
仁(製)白术明阿膠(炒)北五味子桑白皮薏
苡仁紫蘇莖(各一兩)
右㕮咀為末每服三大錢水琖半薑三片棗兩枚烏
梅半箇煎至一琖臨卧温服僕每用則無效遂加百
合貝母去心半夏麯欵冬花各一兩服之良驗
金不換散治男子女人肺胃虚寒久嗽不已喘促滿
悶咳嗽涎盛腹脇脹滿腰背倦痛或虚勞冷嗽咳唾紅
痰及遠年日近一切喘咳疾諸藥不效者並治之
鸎粟殼(半兩製)杏仁(製)甘草(各三錢)枳殼(四錢)
右㕮咀每服三錢水一盞半薑三片烏梅半箇煎至
八分食後臨卧漸漸熱服(許元林先生方乙夘年七月僕嘗治一婦人咳嗽不)
(已服諸藥無效漸成勞瘵求余診之六脈濡弱以愚考之此是血弱又因憂慼太過而成斯疾合用當歸)
(等藥治之必愈遂先用古今錄驗橘皮湯空心服蘇子降氣湯後用金釵煎熟地黃元當歸元調理得安)
又治一婦人時行感熱咳嗽遂用小柴胡湯去人參薑
棗只加北五味子煎服愈
古今錄驗橘皮湯療春冬傷寒秋夏冷濕咳嗽喉中
作聲上氣不得下頭痛方
陳皮紫苑麻黃(去根)杏仁(製)當歸桂心甘
草黃芩(各等分)
右㕮咀每服五錢水琖半煎至一琖去滓熱服
勞嗽方論第十三(凡二方)
經曰人感於寒則受病微則為咳甚則為泄為痛凡咳
嗽五臟六腑皆有之惟肺先受邪蓋肺主氣合於皮毛
邪之初傷先客皮毛故咳為肺病五臟則各以治時受
邪六腑則又為五臟所移古人言肺病難愈而善卒死
者肺為驕藏怕寒而惡熱故邪氣易傷而難治以其湯
散逕過針灸不及故也十種咳嗽者肺咳心咳脾咳腎
咳肝咳風咳寒咳支飲咳膽咳厥隂咳華佗所謂五嗽
者冷嗽氣嗽鱢嗽飲嗽邪嗽孫真人亦有方治寒毒注
嗽者歴代方論著之甚詳惟今之所謂勞嗽者無所經
見意其華佗所謂邪嗽真人所謂注嗽者是也此病蓋
酒色過度勞極傷肺損動經絡其重者咯唾膿血輕者
時發時差又有因虛感邪惡之氣且傳注得之或先嘔
血而後嗽或先咳嗽漸就沈羸此則非特内損肺經又
挾邪惡傳疰之氣所以特甚病之毒害無過此也真人
治注嗽通氣元方用蜈蚣四節又云夢與鬼交通及飲
食者全用蜈蚣外臺方四滿元治五嗽亦用蜈蚣遇世
名公能推原其旨意率用蛤蚧天靈盖桃柳枝麝香丹
砂雄黃安息香之類以通神明之藥療之高出古人之
意矣又肺中有蟲如蚕令人喉痒而咳嗽湯散逕過針
灸不及以藥含化蟲死即嗽止(見張銳方)
深師四滿元療五嗽一上氣嗽二飲嗽三鱢嗽四冷
嗽五邪嗽
乾薑桂心躑躅花芎藭紫苑芫花根
皮(各二分)蜈蚣(一枚去頭足炙)細辛甘草(炙)鬼督郵人
參半夏(洗各一分)
右十二味為細末煉蜜元如大豆許每服五元米飲
下日三未知加至七八元服此藥無不差忌羊肉餳
生葱生菜海藻菘菜
古今錄驗四滿元療五嗽一氣嗽二痺嗽三鱢嗽四
邪嗽五冷嗽悉療之方
蜈蚣(二枚炙)芫花(根五分熬)躑躅花(炒)乾薑芎藭桂
心(各四分)人參細辛(各二分)
右為末煉蜜元如梧桐子大米飲下一十元日三服
加至十五元忌生葱生菜
喘滿方論第十四(凡六方)
夫喘之為病黃帝問岐伯岐伯對曰夜行則喘出於腎
淫氣病肺有所墮恐喘出於肝淫氣害脾有所驚恐喘
出於肺淫氣傷心度水跌仆喘出於腎與骨當是之時
勇者氣行則已怯者則着而為病也原疾之由雖曰皆
本於肺與氣然感外邪則有太陽證脈浮無汗而喘者
宜麻黃湯陽明病汗出不惡寒腹滿而喘有潮熱者宜
承氣湯若表邪未解誤服下利藥不止脈促喘而汗出
者宜葛根黃連黃芩湯若微喘者桂枝厚朴杏子湯汗
出而喘若無大熱者宜麻黃杏子甘草石膏湯若表邪
未解心下停水發熱而喘或嘔者小青龍湯去麻黃加
杏仁主之若隂證喘促者四肢逆冷脈息沈細或寸大
尺小或六脈促疾或心下脹滿結硬或冷汗自出或大
便頻數上氣喘促或咽喉不利者此是本氣極虚内外
挾寒冷所致使隂寒内消陽氣得復則愈宜返隂丹主
之(已上方並見百問不復錄)僕且以大槩而言之諸藏相乘而喘者
以杏子散如感寒伏熱而喘者以華蓋散九寶湯若暴
寒向火覆衣被過當傷熱肺實而喘促者其狀多有熱
證宜洗心散冷水調服若因氣宇不調痰盛喘促者宜
四七湯兼官局桔梗湯薑煎服若涎多而喘者宜千緡
湯橘皮半夏湯若不得臥卧即喘者此由水氣逆行上
乘於肺肺得水則浮而開使氣不得通流其脈沈大宜
神秘湯肺之積名曰息賁在右脅下大如杯令人洒淅
寒熱喘咳發癰疽宜棗膏元若上氣喘者神授湯若上
盛下弱而喘促者宜蘇子降氣湯吞黑錫丹若尊年之
人素來稟賦太厚不任熱藥者不可輕投丹劑及諸熱
藥但以秘傳降氣湯分心氣飲論之梗槩不出於此矣
若素有脚氣而喘者當作脚氣治之又有骨蒸勞喘自
有專門不敢濫及
神秘湯治水氣乘肺而喘兼療支飲而喘
陳橘皮(洗去白)紫蘇葉人參桑白皮生薑(等分)
右㕮咀每服半兩水煎去滓温服
杏子散治諸藏相乘喘急
杏仁(去皮尖雙仁麩炒黃細研如膏)麻黃根(為細末等分)
右和煎橘皮湯調下二錢無時候
千緡湯
齊州半夏(七枚炮裂四片破之)皂角(去皮炙二寸)甘草(炙一寸)生薑
(如指大)
右同以水一椀煮去半頓服沈興宗待制嘗病痰喘
不能臥人扶而坐數日客有見之曰我曾如此得良
藥一服差我以千緡酬之謂之千緡湯可試為之興
宗得湯一服而差
棗膏元療息賁
葶藶(研細)陳皮苦梗(各等分)
右後二味為末入葶藶令停煮肥棗肉研為膏和圓
如梧子大每服五七元飲下許學士云予嘗患停
飲水積肺經食已必啑漸喘覺肺系急服此良驗
神授湯治上氣喘急不得卧
橘紅苦梗紫蘇人參北五味子(等分)
右㕮咀每服四錢水一琖煎至六分去滓食後服
九寳湯治感風伏熱一切咳𠻳喘急不問高年小兒
室女産前産後皆可服惟虚勞自汗不可服
薄荷葉紫蘇大腹皮(洗)麻黃(去根節各四錢)桑白皮
桂心杏仁(去皮尖)陳橘皮甘草(各二兩)
右㕮咀每服半兩水一琖半薑十片烏梅一箇煎至
六分去滓温服食後有兩浙張大夫病喘二十年
每至秋冬輙劇不可坐卧百方不差後得臨平僧法
本方服之遂差法本凡病三十年服此藥半年乃絶
根本永不復發凡服此藥須久乃差
官局桔梗湯橘皮半夏湯洗心散華蓋散(並見局方)
(不復贅錄)四七湯(見本卷二十卷)僕嘗療羅安人年近六十遇秋
冬之交上氣喘促不能坐卧六脈洪實服諸藥無效問
疾之原少年自川中任所服餌丹砂又恐是丹毒為害
遂服洗心散無效僕以華蓋散數服而愈謾記之
婦人風痰方論第十五(凡八方)
夫婦人風痰者由臟腑風冷水飲停積在於胸膈所成
也人皆有痰少者不能為妨多者成患但胸膈有痰飲
漬於五臟則令眼暈亦令頭眩頭痛也
評曰夫痰之為害多因外感五邪(五邪者寒暑燥濕風)内傷七
氣(七氣者喜怒憂思驚恐恚)因五邪而得者得風為風痰得寒為
寒痰得冷為冷痰得熱為熱痰得暑為暑痰因七氣
所傷者多因婦人性情執著不能容忍而有此證豈
特只因風冷而成哉所以外感五邪内傷七氣則一
身之中血液淚汗涕唾身中濕者敗濁變而成痰乘
間而為害也經云清則運為精華濁則凝為痰飲此
之謂也然有痰涎飲沫四種相類宜仔細詳辯調治
因風而生痰者宜服三生飲星香飲青州白元子化
痰元(方見局方)因寒冷而得者宜服降氣湯黑錫丹養正
丹(並見局方)因熱而得者宜服金沸草散柴胡半夏湯因
暑而得者消暑元(並見局方)因氣宇不調鬱結而成者宜
服參蘇飲四七湯二陳湯痰在上者以瓜蒂散吐之
在下者以控涎丹利之雖曰可吐可下亦要觀人之
勇怯察脈之虚實方可投之切記不宜痛擊暴下所
以初虞世有金虎碧霞之戒者此也
三生飲星香飲參蘇飲(方並見第三卷第一論)
控涎丹(方見第三卷第六論)養正丹(方見第四卷第四方論)
旋覆花湯治婦人風痰嘔逆不下飲食頭目昏悶
旋覆花(去蒂)枇杷葉(去毛炙)川芎北細辛藿香
桂心枳殼(去穰麩炒)前胡人參(去蘆)羌活半夏
(各半兩)甘草羚羊角(屑)赤茯苓(各三分)
右為粗末每服三錢水一琖薑三片煎至七分去滓
温服
天南星元治婦人風痰心膈壅滯
天南星白附子(並炮)皂莢仁(炒黃)半夏麯(各一兩)晉礬
(半兩枯)
右為細末以酒煮麪糊圓如梧桐子大每服十元生
薑薄荷湯吞下
又方
半夏天南星(各二兩)肥皂莢(五挺剉)生薑(三兩)
右以水五升一同煮令水盡去皂莢生薑只用半夏
南星焙乾為末以酒煮麪糊圓如梧桐子大生薑薄
荷湯下七元
柴胡半夏湯治痰熱頭痛利膈除煩悶手足煩熱榮
衞不調肢節拘倦身體疼痛嗜卧少力飲食無味兼治
五𠻳痰癖
柴胡(八兩)半夏(三兩半)人參(去蘆)甘草黃芩麥門冬
(各三兩)白术(二兩)
右㕮咀每服五錢水琖半薑五片棗一枚煎至八分
去滓服
金沸草散治傷寒中脘有痰令人壯熱頭痛筋緊急
時發寒熱皆類傷風
荆芥穗(四兩)半夏甘草北細辛(各一兩)赤茯苓(二兩)
前胡旋覆花(各三兩)
右為細末每服二錢水一琖生薑五片棗一枚煎至
六分熱服未知再服(局方有麻黃赤芍藥無細辛茯苓)
瓜蒂散療病如桂枝證頭不痛項不強寸脈微浮胸
中痞鞭氣上衝喉咽不得息者此為胸中有痰也當吐
之宜服此
瓜蒂(炒黃)赤小豆(各半兩)
右為細末取一錢匕豉一合湯七合先漬之須臾煮
作稀糜去滓取汁和散温頓服不吐少少加得快吐
乃止諸亡血虚家不可與之(脈微大忌令人吐)
大半夏湯治痰飲及脾胃不和
半夏白茯苓生薑(各一分)
右㕮咀作一服每遇膈間有寒痰以水二琖煎至一
琖去滓臨卧温呷如有熱痰加炙甘草一分如脾胃
不和去甘草加陳橘皮一分同煎此即二陳湯加減
得理
四七湯治喜怒悲思憂恐驚之氣結成痰涎狀如破
絮或如梅核在咽喉之間咯不出嚥不下此七氣所為
也或中脘痞滿氣不舒快或痰涎壅盛上氣喘急或因
痰飲中節嘔逆惡心並宜服之婦人性情執着不能
寬解多被七氣所傷遂致氣填胸臆或如梅核上塞咽
喉甚者滿悶欲絶産婦尤多此證宜服此劑間以香附
子藥久服取效切不可謂紫蘇耗氣且謂新産氣血俱
虛不肯多服用之效驗不可具述
紫蘇葉(二兩)厚朴(三兩)茯苓(四兩)半夏(五兩)
右㕮咀每服四錢水一琖半薑七片棗一箇煎至六
分去滓熱服無時候若因思憂過當小便白濁用此
藥吞青州白元子極妙
婦人心胸嘈雜方論第十六(凡二方)
夫心胸嘈雜婦人多有此證原疾之由多是痰也皆血
液淚汗變成或云是血嘈今人多用猪餘血炒而食之
則愈詳其此理是以血導血歸原爾恰如以鹽梅下涎
之義不若用許學士旋覆花湯治心腹中脘痰水冷氣
心下汪洋嘈雜腸鳴多睡口中清水自出脇肋急脹滿
痛不欲食此胃氣虚冷所致其脈沉遲弦細是其證也
旋覆花湯方
旋覆花北細辛橘紅桂心人參甘草
苦梗白芍藥半夏(各半兩)赤茯苓(三分)
右㕮咀每服四錢水琖半薑七片煎至八分去滓温
服
局方治惡阻半夏茯苓湯亦妙(方見惡阻論中)
婦人大全良方卷六
