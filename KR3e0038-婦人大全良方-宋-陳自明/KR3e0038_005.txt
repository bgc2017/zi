婦人大全良方卷一
宋陳自明撰
調經門(凡醫婦人先湏調經故以爲初)
月經序論第一
岐伯曰女子七歲腎氣盛齒更髮長二七而天癸至任
脉通太衝脉盛月事以時下天謂天真之氣降癸謂壬
癸水名故云天癸也然衝為血海任主胞胎腎氣全盛
二脉流通經血漸盈應時而下所以謂之月事者平和
之氣常以三旬一見以像月盈則虧也若遇經脉行時
最宜謹於將理將理失宜似産後一般受病輕為宿疾
重可死矣蓋被驚則血氣錯亂經脉斬然不行逆於身
則為血分勞瘵等疾若其時勞力則生虛熱變為疼痛
之根若恚怒則氣逆氣逆則血逆逆於腰腿則遇經行
時腰腿痛重過期即安也逆於頭腹心肺背脇手足之
間則遇經行時其證亦然若怒極則傷肝而有眼暈脇
痛嘔血瘰&KR0659;癰瘍之病加之經血滲漏於其間遂成竅
穴淋瀝無有己也凡此之時中風則病風感冷則病冷
久而不愈變證百出不可言者所謂犯時微若秋毫感
病重如山岳可不畏哉
精血篇第二(齊光禄大夫禇澄遺書)
飲食五味養髓骨肉血肌膚毛髮男子為陽陽中必有
隂隂中之數八故一八而陽精升二八而陽精溢女子
為隂隂中必有陽陽之中數七故一七而隂血升二七
而隂血溢皆飲食五味之實秀也方其升也智慮開明
齒牙更始髮黃者黑筋弱者強暨其溢也凡充身體手
足耳目之餘雖針芥之歴無有不下凡子形肖父母者
以其精血嘗於父母之身無所不歴也是以父一肢廢
則子一肢不肖其父母一目虧則子一目不肖其母然
雌鳥牝獸無天癸而成胎何也鳥獸精血往來尾間也
精未通而御女以通其精則五體有不滿之處異日有
難狀之疾隂已痿而思色以降其精則精不出而内敗
小便道澁而為淋精已耗而復竭之則大小便道牽疼
愈疼則欲大小便愈便則愈疼女人天癸既至踰十年
無男子合則不調未踰十年思男子合亦不調不調則
舊血不出新血誤行或漬而入骨或變而之腫或雖合
而難子合男子多則瀝枯虛人産乳衆則血枯殺人觀
其精血思過半矣
産寶方序論第三
大率治病先論其所主男子調其氣女子調其血氣血
人之神也不可不謹調護然婦人以血為基本氣血宣
行其神自清所謂血室不蓄則氣和血凝結則水火相
刑月水如期謂之月信不然血凝成孕此乃調爕之常
其血不來則因風熱傷於經血故血不通或外感風寒
内受邪熱脾胃虛弱不能飲食食既不充榮衞抑遏肌
膚黃燥面無光澤時發寒熱腹脹作痛難於子息子藏
冷熱久而勞損必挾帶下便多淋瀝忽致崩漏經云腹
中如塊忽聚忽散其病乃癥血涸不流而搏腹脹時作
寒熱此乃成瘕或先後爽期雖通而或多或寡究病之
原蓋本於此
王子亨方論第四
論曰經者常候謂候其一身之隂陽愆伏知其安危故
其來必以月太過不及皆為不調過於陽則前期而來
過於隂則後時而至其有乍多乍少斷絶不行崩漏不
止亦由隂陽衰盛寒熱為邪詳說於下
月水不調方論第五
夫婦人月水不調者由勞傷氣血致體虛風冷之氣乘
也若風冷之氣客於胞内傷於衝任之脉損手太陽少
隂之經衝任之脉皆起於胞内為經絡之海手太陽小
腸之經手少隂心之經也此二經為表裏主上為乳汁
下為月水然則月水是經絡之餘若冷熱調和則衝脉
任脉氣盛太陽少隂所生之血宣流依時而下若寒温
乖適經脉則虛若有風冷虛則乘之邪搏於血或寒或
温寒則血結温則血消故月水乍多乍少故為不調也
紫石英圓(出本事方)治婦人病多是月經乍多乍少或前或
後時發疼痛醫者一例呼為經病不曾說是隂勝陽是
陽勝隂所以服藥少得有效蓋隂氣勝陽則胞寒氣冷
血不運行經所謂天寒地凍水凝成冰故令乍少而在
月後若陽氣勝隂則血流散溢經所謂天暑地熱經水
沸溢故令乍多而在月前當知隂陽調其氣血使不相
勝以平為福
紫石英禹餘糧人參龍骨川烏官桂
桑寄生杜仲五味子遠志澤瀉當
歸石斛蓯蓉乾薑(各一兩)川椒牡蠣甘
草(各半兩)
右為細末煉蜜圓如梧桐子大每服三五十圓空心
米飲吞下指迷方同
加减吳茱萸湯治衝任衰弱月候愆期或前或後或
崩漏不止赤白帶下小腹急痛每至經脉行時頭眩飲
食减少氣滿心忪肌膚不澤悉皆主之(出張氏方)
吳茱萸(半兩)麥門冬乾薑白茯苓牡丹皮
南木香苦梗(各三錢)甘草(三錢半)當歸(半兩)北細辛(一錢)
(半)防風官桂(各一分)半夏(七錢)
右㕮咀每服四大錢水一盞半生薑五片棗子一枚
煎至七分去滓空心温服
治婦人室女經脉不調臍腹冷痛惡心腹常脹滿至晩
則增宜服小烏沉湯吞下艾煎圓(見和劑局方)
薑黃散治血臟久冷月水不調臍腹刺痛(出專治婦人方)
川薑黃(成片子者四兩)蓬莪术紅花桂心川芎(各一)
(兩)延胡索牡丹皮當歸(各二兩)白芍藥(三兩)
右為細末每服一錢水半盞酒半盞煎至七分熱服
桃仁散治婦人月水不調或淋瀝不斷斷後復來狀
如瀉水四體虛翕不能飲食腹中堅痛不可行動月水
或前或後或經月不來舉體沉重惟欲眠睡多思酸物
桃仁粉草半夏(各一兩)赤芍藥生地黃(各三兩)
澤蘭葉川牛膝當歸桂心牡丹皮人
參蒲黃川芎(各二兩)
右為粗末每服五大錢水盞半薑三片煎七分空心
去滓温服
月水不通方論第六
夫婦人月水不通者由勞傷血氣致令體虛受風冷邪
氣客於胞内傷損衝任之脉并手太陽少隂之經致胞
絡内血絶不通故也衝任之脉起於胞内為經脉之海
手太陽小腸之經也手少隂心之經也此二經為表裏
主上為乳汁下為月水風冷傷其經血血性得温則宣
流得寒則澁閉既為風冷所搏血結於内故令月水不
通也又云腸中鳴則月水不來病本在胃胃氣虛不能
消化水榖使津液不生血氣故也(所以梅師方單用厚朴其理可見再出易)
(簡方)又云醉以入房則内氣竭絶傷於肝使月水衰少不
來所以爾者肝藏於血勞傷過度血氣枯竭於内也又
先唾血及吐血下血謂之脱血名曰血枯亦月水不來
也所以爾者津液减耗故也但益津液其經自下也診
於腎脉微澁者是月水不通也又左手關後尺内浮為
陽絶無膀胱脉也月水則閉又肝脉沉而急隱之亦然
時小便難苦頭眩痛腰背痛足寒時疼月水不來時恐
得之時有所墮墜也月水不通久則血結於内生塊變
為血瘕亦作血癥血水相并壅澁不通脾胃虛弱變為
水腫也所以然者脾候身之肌肉象於土土主尅消於
水水血既并脾氣衰弱不能尅消故水氣流溢浸漬肌
肉故腫滿也
産寶方論
論曰經脉不通日久此非細事實為沉病若是室女經
脉不通初因貪食酸鹹之物遂致血脉乾涸變成勞疾
若因經脉正行誤食熱麫生冷房室遂成此疾腹内顆
塊誤認為胎時日稍深必見困篤
養生必用論經病第七
初虞世云女子十四天癸至任脉通月事以時下故令
有子天癸者物之自然月者以月至經者有常也其來
不可過與不及多與少反此皆謂之病不行尤甚百疾
生焉血既不能滋養百體則髮落面黃身羸瘦血虛則
發熱故身多熱水不足則燥氣燔燥氣燔則金受邪金
受邪則肺家嗽嗽則為肺癰肺痿必矣醫見經不行則
用䖟虫水蛭等行血藥見熱則用除熱諸寒藥實出妄
意就中不行以藥行之為害滋大經水枯竭則無以滋
養其能行乎譬猶索萬金於乞丐之人雖捶楚並下不
可得也但服以養氣益血諸藥天癸自行又有一種婦
人盛實月經瘀閉利之則行自有證候學者宜審焉
當歸散治血脉不通
當歸穿山甲(灰炒)蒲黃(各半兩炒)辰砂(一錢)麝香(少許)
右為細末研停每服二錢熱酒調下如不喫酒薄荷
醋湯亦可
琥珀散治心膈迷悶腹臟撮痛氣急氣悶月信不通
等疾
天台烏藥(二兩)當歸莪茂(各一兩)
右為細末每服二錢温酒調下服後以食壓之大忌生
冷油膩等物若産後諸疾用炒薑酒調下(已上出婦人經驗方)
救急療婦人月經不調或一月不來或隔月不來或多
或少臍下絞痛面色痿黃四體虛吸羸瘦不能食方
當歸川牛膝牡丹皮桃仁(各一兩半)大黃芎
藭土瓜根芍藥朴消桂心䖟虫(去翅足炒)
水蛭(各半兩炒)
右㕮咀以水九升煑取三升分温五服忌如常法
療月經不通腹中痛(見産寶方)
牛膝(六分)大黃桃仁(去皮尖䨇仁炒)細辛(各五分)川芎當
歸(各四分)水蛭(三分糯米炒黃)
右為末煉蜜圓如梧桐子大每服二十圓空心温酒下
治月水不通(出梅師方)(已試有驗)
厚朴(薑汁炙香細切)不以多少濃煎去滓空心温服
治婦人經候不來數月臍腹㽲痛或有一塊上下相拄
飲食減少腹滿惡心大便祕澁者宜服局方北亭圓用
石菖蒲馬鞭草煎湯送下三四十圓兩服必通
萬病圓治女人月經淤閉月候不來繞臍寒疝痛徹
及産後血氣不調腹中生瘕結而不散及癥瘕等病
乾漆(杵碎炒令大煙出煙頭青白如此一時久)牛膝(去苗酒浸一宿焙各一兩)
右為末以生地黃汁一升入二味藥末銀石器内慢
火熬俟可圓即圓如梧桐子大空心米飲或温酒下
二圓日再勿妄加病去止藥
紅花當歸散治婦人血藏虛竭或積瘀血經候不行
或斷續不定時作腹痛腰胯重疼攻刺小腹緊硬及室
女月經不通並宜服之
紅花當歸尾紫葳牛膝甘草蘇木(搥碎)
(細挫各二兩)白芷桂心(各一兩半)赤芍藥(九兩)劉寄奴(去梗五兩)
右為細末空心熱酒調三錢服食前臨卧再服若血
久不行濃煎紅花酒調下孕婦休服一名凌霄花散
鱉甲圓治婦人月經不調肌肉黃瘁脇下積氣結硬
時發刺痛漸成勞狀(出博濟方)
鼈甲(去裙醋炙)桂心三稜(醋煑急炒)牡丹皮牛膝(去苗炒)
訶子肉琥珀大黃(煨)土瓜根桃仁(去皮尖雙仁麩炒)
右各等分為細末煉蜜圓如梧桐子大煎桃仁湯送
下十五圓破血癥氣塊尤妙
桃仁煎治月水不調阻滯不通(博濟方)
大黃(炮)朴硝桃仁(去皮尖䨇仁麩炒各二兩)䖟虫(一兩去足翅炒黑用)
右為細末用醋五升入銀石器内慢火熬成膏可圓
圓如梧桐子大當日晩不湏喫食五更初以温酒吞
下一圓至明日午際取下如赤豆汁或似雞肝蝦蟇
衣其病下了即一圓分作二服未下再服候鮮紅即
住服仍以調氣湯散補之
室女月水不通方論第八
論曰夫衝任之脉起於胞内為經脉之海手太陽小腸
之經手少隂心之經也二經為表裏心主於血上為乳
汁下為月水也女子十四而天癸至腎氣全盛衝任流
通經血既盈應時而下名之月水常以三旬而一見謂
之平和也若愆期者由勞傷血氣壅結故令月水不通
也
通經圓治婦人室女月候不通疼痛或成血瘕
桂心青皮大黃(煨)川椒莪茂川烏(炮去皮)
乾漆(碎之炒令煙盡)當歸桃仁(去皮尖䨇仁麩炒)乾薑(各等分)
右為細末分為四分用一分以米醋熬成膏和餘分
藥末成劑臼中治之圓如梧桐子大㫰乾每服二十
圓淡醋湯下至三十圓温酒亦得空心食前服
治室女月水不通(出聖惠方)
雄鼠屎一兩燒存性為細末空心温酒調下一錢
神效
室女經閉成勞方論第九
寇宗奭曰夫人之生以氣血為本人之病未有不先傷
其氣血者世有室女童男積想在心思慮過當多致勞
損男子則神色先散女子則月水先閉何以致然蓋憂
愁思慮則傷心心傷則血逆竭血逆竭則神色先散而
月水先閉也火既受病不能榮養其子故不嗜食脾既
虛則金氣虧故發嗽嗽既作水氣絶故四肢乾木氣不
充故多怒鬢髮焦筋痿俟五臟傳遍故卒不能死者然
終死矣此一種於勞中最難治蓋病起於五臟之中無
有已期藥力不可及也若或自能改易心志用藥扶接
如此則可得九死一生舉此為例其餘諸勞可按脉與
證而治之張氏云室女月水久不行切不可用青蒿
等凉藥醫家多以為室女血熱故以凉藥解之殊不知
血得熱則行冷則凝養生必用方言之甚詳此說大有
理不可不知
若經候微少漸漸不通手足骨肉煩疼日漸羸瘦漸生
潮熱其脉微數此由隂虛血弱陽往乘之少水不能滅
盛火火逼水涸亡津液當養血益隂慎無以毒藥通之
宜栢子仁圓澤蘭湯
栢子仁圓
栢子仁(炒别研)牛膝卷栢(各半兩)澤蘭葉續斷(各二)
(兩)熟地黃(三兩)
右為細末煉蜜圓如梧桐子大空心飲下三十圓
澤蘭湯
澤蘭葉(三兩)當歸芍藥(各一兩)甘草(半兩)
右為粗末每服五錢水二盞煎至一盞去滓温服
沉香鼈甲散治室女榮衞不調經候凝滯或時頭目
昏悶上膈積涎肢體不利五心虛煩飲食進退多困少
力(博濟方)
沉香甘草(炙)㯽榔(各三分)木香(一兩)鼈甲(一兩半)常山
當歸柴胡人參半夏桂心生地黃
白茯苓青皮陳皮(各一兩)
右為細末每服二錢水一盞生薑三片煎至七分温
服空心日三服
金花散治室女骨蒸熱勞
藿香零陵香延胡索芍藥白芷川芎
當歸桂心(各一分)蓮子心晩蠶蛾(各二分)
右為細末温酒調下一錢日二服
劫勞散治心腎俱虛勞嗽二三聲無疾遇夜發熱熱
過即冷時有盗汗四肢倦怠體劣黃瘦飲食減少夜卧
恍惚神氣不寧睡多異夢此藥能治微嗽有唾唾中有
紅線名曰肺痿若上件疾不治便成羸劣之疾
白芍藥(六兩)綿黃耆甘草人參當歸半夏
白茯苓熟地黃五味子阿膠(各二兩炒)
右㕮咀每服三大錢水盞半生薑十二片棗三箇煎
至九分無時温服日進三服陳緫領(日華)云鄉人
楊元鼎女及筓病證甚危一歲之間百藥俱試無有
效者亦嘗從予求治法無有應之者偶遇名醫得此
方只一料遂除根專錄此方傳人
資血湯治婦人血熱氣虛經候澁滯不通至使血聚
肢體麻木渾身疼痛煩倦或室女年及經脉未行日漸
黃瘦將成勞疾切不可便投紅花破硬等藥他日為患
也若是前證則增寒發熱五心煩躁飲食減少宜服此
藥滋養而通利之
馬鞭草荆芥穗(各四兩)桂心枳殼川芎當
歸赤芍藥(各二兩)牡丹皮(一兩)
右為粗末每服四錢烏梅一箇水二盞同煎至一盞
去滓空心食前日四服有此證服至半月經脉自通
此方至妙不可輕視非一二服便見特逹之效而鄙
之仍服後素有諸疾因此藥皆去矣
麥煎散治少男室女骨蒸婦人血風攻疰四肢心胷
煩壅(出蘇沈艮方)
鼈甲大黃(煨)常山赤茯苓柴胡白术
當歸乾漆(炒令煙盡)生地黃石膏(各一兩)甘草(半兩)
右為細末每服二錢水一盞小麥五十粒煎至六分
食後臨卧時温服有虛汗加麻黃根一兩此黃州吳
判官方治骨熱黃瘦口臭肌熱盗汗極效麥煎散甚
多此方吳君寳之如希世之珍其效可知
鼈煎圓治男子婦人童男室女五勞七傷傳疰飛尸
尸注八極骨蒸肺痿黃瘦虛勞無力肌肉不生婦人血
蒸五心煩熱血風勞氣室女月閉黃瘦氣塊腹痛經脉
不調乾嗽咽膈不利癥瘕積塊臉赤口瘡已上等疾無
不效驗
黃耆柴胡枳殼知母白茯苓沉香
人參附子木香升麻肉桂胡黃連
杏仁當歸常山羌活京三稜烏梅肉
安息香(明者同胡桃肉細研)
右十九味修製了各秤一兩為末用活鼈一箇重十
兩或半斤者以河水養七日湏逐日換新水用童子
小便五升無灰酒五升銀石器内慢火熬百沸先更
入桃柳枝東南上者各剉三合烏梅五十箇拍破此
三味用綿裹同鼈煎煑至一半去桃柳枝等三味鼈
爛取去將肉研如膏骨併殼焙乾為末再入汁中熬
如漆色或更入酒少許此在臨時斟酌盛放甆器中
搜和前藥入臼中杵千下圓如梧桐子大丈夫婦人
十五歲已上二十圓至三十圓温酒下婦人荆芥酒
下所煑膏子湏契勘多少勿令剩却但少些子不妨
却别熬酒若膏剩恐鼈不全故也凡服此藥恐熱三
日更湏服八僊飲子一服解之
八僊飲子
常山白术秦芁洪州鬼臼赤芍藥甘
草紫蘇銀州柴胡
右等分洗净為粗末每服半兩水一碗烏梅肉二个
葱白薤白桃柳槐枝各七寸同煎至一盞去滓温服
滓併煎
治女子經脉不行胷膈滿悶身體麻木或有寒熱證候
厚朴牡丹皮茅香藿香甘草(各三錢)陳皮
生半夏麥芽當歸蒼术(炒各半兩)赤芍藥(三分)
右㕮咀每服半兩水一大盞薑三片煎服熱甚加北
柴胡三錢半(羅宅大師傳有效)
血枯方論第十(出駱龍吉方)
腹中論曰有病胷脇支滿者妨於食病至則先聞腥臊
臭出清液四肢清目眩時時前後血病名曰血枯此得
之年少時有所大脱血若醉入房中氣竭肝傷故月事
衰少不來也(注云)夫藏血受天一之氣以為滋榮者也
其經上貫膈布脇肋今脱血失精肝氣已傷故血枯涸
而不榮胷脇滿以經絡所貫然也妨於食則以肝病傳
脾胃病至則先聞腥臊臭出清液則以肝病而肺乘之
先唾血四肢凊目眩時時前後血皆肝病血傷之證也
烏賊魚骨圓治婦人血枯胷膈四肢滿妨於食飲病
至聞腥臊臭氣先唾血出清液或前後泄血目眩轉月
事衰少不來
烏賊魚骨(去甲四兩)䕡茹(一兩)
右為末以雀卵和成劑圓如小豆大每服五圓加至
十圓以鮑魚煎湯下以飯壓之
蓯蓉圓治婦人胷脇支滿聞腥臊氣唾血目眩不能
飲食泄血不已日久血枯
蓯蓉(酉浸)熟地黃白茯苓兔絲子(製)附子(炮)當
歸(炒)白石英(研)五味子禹餘糧(製研)烏賊魚骨(去甲)
(各一兩)人參(半兩)
右為末煉蜜為圓如梧桐子大酒下二三十圓米湯
亦可空心日中臨卧各一服
治婦人先有所脱血或醉入房勞傷故月事衰少不來
宜乾地黃湯
乾地黃澤蘭葉白茯苓人參五味子
附子(炮)禹餘糧(製)當歸
右等分為粗末每服三錢薑五片水一盞煎至七分
空心温服
磁石圓治婦人隂氣衰弱血枯不榮月事不來
磁石(製研)白茯苓附子(炮)乾地黃人參當歸
右各一兩為細末煉蜜圓如梧桐子大酒下三十圓
米湯亦可空心日中臨卧各一服
月水不利(不流利也)方論第十一
夫婦人月水不利者由勞傷血氣致令體虛而受風冷
客於胞内損傷衝任之脉手太陽少隂之經故也衝任
之脉為經脉之海皆起於胞内手太陽小腸之經手少
隂心之經也此二經為表裏主下為月水風冷客於經
絡搏於血氣血得冷則壅滯故令月水來不宣利也診
其脉寸口弦苦腹痛主月水不利孔竅生瘡又肝脉沉
是厥隂經也沉為隂主月水不利腰腹痛尺脉滑血氣
實經絡不利又尺脉來而斷絶者月水不利也寸關調
如故而尺脉絶不至者月水不利也當患小腹引腰痛
氣滯上攻胷膈也
白薇圓治婦人月水不利四肢羸瘦喫食减少漸覺
虛乏故令無子
白薇栢子仁白芍藥當歸桂心附子
&KR1181;薢白术吳茱萸木香細辛川芎
㯽榔(各半兩)熟地黃(二兩)牡丹皮(一兩)紫石英(一兩)人參
(三分)石斛白茯苓澤蘭葉川牛膝(各三分)
右為細末煉蜜為圓如梧桐子大每服三十圓空心
晚食前温酒吞下
療女人臍下憋逆氣脹滿月經不利血氣上攻欲嘔不
得睡(出產寶方)
當歸(四錢)乾漆(三錢炒令煙盡)
右為細末煉蜜圓如梧桐子大空心温酒下十五圓
牡丹散治婦人月水不利臍腹疼痛不欲飲食
牡丹皮川大黃(炒各一兩)赤茯苓生地黃桃仁
當歸桂心赤芍藥白术(各三分)石韋(去毛)木
香(各半兩)
右㕮咀每服三大錢水一盞薑三片煎七分去滓空
心温服
牛膝散治婦人月水不利臍腹㽲痛
牛膝(一兩)桂心赤芍藥桃仁延胡索當歸
牡丹皮川芎木香(各三分)
右為末每服方寸匕温酒調下食前
月水行或不行心腹刺痛方論第十二
論曰夫婦人月經來腹痛者由勞傷氣血致令體虛風
冷之氣客於胞絡損於衝任之脉手太陽少隂之經衝
脉任脉皆起於胞内為經脉之海也手太陽小腸之經
手少隂心之經也此二經為表裏主下為月水其經血
虛則受風冷故月水將行之際血氣動於風冷風冷與
血氣相擊故令痛也(亦可就第七卷第十五論尋方)
若經道不通繞臍寒疝痛徹其脉沉緊此由寒氣客於
血室血凝不行結積血為氣所衝新血與故血相搏所
以發痛譬如天寒地凍水凝成冰宜温經湯及桂枝桃
仁湯萬病圓(方見第一卷第七論)
温經湯方
當歸川芎芍藥桂心牡丹皮莪茂(各半)
(兩)人參甘草牛膝(各一兩)
右㕮咀每服五錢水一盞半煎至八分去滓温服
桂枝桃仁湯
桂枝芍藥生地黃(各二兩)桃仁(製五十个)甘草(一兩)
右為粗末每服五錢水二盞薑三片棗一箇煎至一
盞空心温服
若經候頓然不行臍腹疼痛上攻心脇欲死或因不行
結積漸漸成塊臍脹如覆杯久成肉塊不可復治由驚
恐憂思意所不决氣鬱抑而不舒則乘於血血隨氣行
滯則血結以氣主先之血主後之宜服桂枝桃仁湯不
瘥宜地黃通經圓已成塊者宜萬病圓(方見前)
地黃通經圓
熟地黃(三兩)䖟䖝(去頭足翅炒)水蛭(用糯米同炒黃去糯米)桃仁(製各)
(五十箇)
右為細末煉蜜圓如梧桐子大空心温酒下五圓未
知加至七圓
琥珀散治婦人月經壅滯每發心腹臍㽲痛不可忍及治
産後惡露不快血上搶心迷悶不省氣絶欲死(出本事方)
三稜莪术赤芍藥牡丹皮劉寄奴當
歸熟地黃桂心甘菊花真蒲黃(炒各一兩細剉)
右前五味用烏豆一升生薑半斤切片米醋四升同
煑豆爛為度焙乾入後五味同為細末每服三錢空
心食前温酒調下一方不用菊花蒲黃却用烏藥
延胡索亦佳予家之祕方也若是尋常血氣痛只
一服産後血衝心二服便下常服尤佳前後救人急
切不少此方易合宜多合以救人烏豆一升約用五兩
又一方延胡索當歸(各等分)
右二味為粗末每服三錢薑三片水一大盞煎至七
分去滓稍熱服陳氏方有桂名如神湯最治腰痛
雷公炮炙論只用延胡索一味治心痛僕詳此
方大能治血氣腰腹痛藥簡功專治疾有效
蓽撥圓治婦人無時月水來腹痛
蓽撥(鹽炒去鹽為末)蒲黃(各一兩炒)
右為細末煉蜜圓如梧桐子大每服三四十圓食後
用鹽米飲吞下
月水不斷方論第十三
夫婦人月水不斷者由損傷經血衝任脉虛損故也衝
任之脉為經脉之海手太陽小腸之經也手少隂心之
經也此二經為表裏主下為月水若勞傷經脉衝任氣
虛故不能制經血令月水不斷也凡月水不止而合隂
陽則冷氣上入於臟令人身體面目痿黃亦令絶子不
産也
若經候時行時止或淋瀝不斷腹中時痛其脉沉細此
因寒熱邪氣客於胞中衝任不調此非虛弱蓋邪氣伏
留滯於血海譬如有積之人下利不定有所去即愈宜
牡丹圓
牡丹皮牡蒙附子(炮)大黃(蒸)葶藶(炒)苦梗
茯苓(各半兩)當歸製厚朴吳茱萸川椒(炒出汗)
人參川芎北柴胡桂心乾薑(各半兩)細辛
(一兩半)䖟䖝(五十箇去頭足翅炒)
右為細末煉蜜圓如梧桐子大空心温酒下十圓未
知漸加至二十圓以知為度
續斷圓治婦人月水不斷口乾心煩四肢羸瘦飲食
無味漸加乏弱
川續斷當歸烏賊骨黃耆牛角䚡(燒)五
味子甘草龍骨(煅研)赤石脂熟地黃(各一兩)地
榆(半兩)艾葉附子乾薑川芎(各三分)
右為末煉蜜圓如梧桐子大每服三十圓食前温酒
下
禹餘糧圓治婦人久冷月水不斷面色痿黃四肢瘦
弱心神虛煩飲食減少
禹餘糧(二兩)鹿角膠(三分粉炒)紫石英續斷赤石脂
熟地黃川芎(各一兩)乾薑黃耆艾葉栢
葉(炒)當歸(炒)人參白茯苓(各半兩)
右為末煉蜜圓如梧桐子大每服三十圓空心米飲
下
牡蠣圓治婦人血海虛損月水不斷
牡蠣粉赤石脂代赭石(各一兩)阿膠川芎
當歸鹿茸續斷乾薑(各三分)甘草(一分)
右為末煉蜜圓如梧桐子大每服三十圓食前温酒下
療經血不止
黃芩(五分)當歸栢葉蒲黃(各四分)生薑(二分)艾葉(一分)
生地黃(二十四分)伏龍肝(十二分)
右㕮咀用水二升煎取八合分為二服
療經血不止謌曰(出婦人經驗方)已試有效
婦人經血正淋漓舊瑞蓮蓬燒作灰
熱酒一杯調八字自然安樂更無疑
又一方
蓮蓬殼拒霜花
右二味等分為末每服二錢空心米飲調服
婦人殺血心痛方論第十四
凡婦人血崩心痛甚者名殺血心痛小産血過多而心
痛甚者亦然
烏賊魚墨炒醋湯調下(此魚腹内有墨汁遇見人過必吐其墨以蔽其身)
崩暴下血不止方論第十五(凡三十六方)
論曰夫婦人崩中者由臟腑傷損衝脉任脉血氣俱虛故
也衝任之脉為經脉之海血氣之行外循經絡内榮臟
腑若無傷損則隂陽和平而氣血調適經下依時若勞
動過度致臟腑俱傷而衝任之氣虛不能約制其經血
故忽然而下謂之崩中暴下診其寸口脉微長尺脉微
弦寸口脉微長為寒在上焦但吐爾今尺脉微弦如此
即小腹痛引腰脊痛者必下血也
若經候過多遂至崩漏色明如水下得温則煩甚者至
於昏悶其脉數疾小為順大甚者逆此由隂陽搏為熱
所乘攻傷衝任血得熱則流散譬如天暑地熱則經水
沸溢陽傷於隂令人下血當補其隂宜服小薊湯阿茄
陁圓
小薊湯
小薊莖葉(洗切研取汁一盞)生地黃汁(一盞)白术(半兩剉)
右三件入水一盞煎至一半去滓温服
阿茄陁圓
胡椒紫檀鬱金茜根小蘖皮(乃山石榴皮也)
右等分為細末滴水圓如梧桐子大阿膠湯化下二圓
琥珀散治崩暴下血(陳緫領方)
赤芍藥香附子荷葉(枯)男子髮(皂莢水洗)當歸
棕櫚(炒焦)烏紗帽(是漆紗頭巾取陽氣衝上故也)
右等分除棕外其餘並切麄片新瓦上煅成黑炭存
性三分為細末每服三五錢空心童子小便調下如
人行十里再進一服不過七八服即止如産後血去
多加米醋京墨麝少許親戚黃守正卿為和劑局
日内子凌夫人忽苦此疾危殆百藥不效偶得此方
旋即安愈張聲道云大率治血崩先用此譬如治
痢有積不先去之徒服斷下藥一時暫止久則毒氣
愈深甚至危殆血崩乃經脉錯亂不循故道淖溢妄
行一二日不止便有積瘀之血凝成窠臼更以藥澁
住轉見增劇宜先以五積散加醋煎投一二服次服
靈脂散及順氣藥去故生新自能平治此切當之說
五靈脂散治婦人血山崩及治丈夫脾積氣張氏
云治血崩諸藥不能止者妙好五靈脂炒令煙盡為末
每服一錢温酒調下此藥兼能解藥毒及蛇蝎蜈蚣咬
塗傷處立愈一方每服三錢水酒童便各半盞煎至
八分通口服名抽刀散治産後有病服三服散惡血或
心腹脇肋脚痛不可忍者或只用童子小便尤佳或中
風即入草烏頭半錢重同煎此鄧知縣方張氏云亦
治腸風下血如不能飲酒者煎烏梅栢葉湯調下如心
煩口乾渴者加蒲黃炒減半用一方燒存性霹靂酒調
下然此藥氣惡難喫燒之存性極妙
又一方
五靈脂十兩為末水五大盞煎至三盞去滓澄清
再煎成膏入神麴二兩為末和圓如梧桐子大每
服二三十圓温酒下
荆芥散治婦人崩中連日不止(夏太君娘娘方)
用荆芥穗於燈盞多着燈心好麻油點燈就上燒荆
芥焦色為細末每服三錢童便調下
獨聖散治婦人血山崩不止(出經驗方)
防風(去义蘆)右不以多少為細末酒煑白麫清調下
二錢空心食前日二服更以麫作糊酒投之極驗
已上三方似非止血之藥如靈脂荆芥防風皆
是去風之藥然風為動物衝任經虛被風所傷
致令崩中暴下僕因覧許學士傷寒脉歌曰脉
浮而大風傷榮榮血也而用此藥方悟古人見
識深奥如此
一方
熟艾(如雞子大)阿膠(半兩)乾薑(一錢)
右為粗末用水五盞先煑艾薑至二盞半入膠消洋
温分二服空心服一日服盡
又一方
牛角䚡烏賊骨(各一分)麝香(一錢)
右為細末入麝香令停酒調下一錢匕日二三服
神應散治婦人血崩不止
桂心不以多少甘鍋内煅微存性為末每服一二
錢米飲調下
一方治崩中下血(出本事方)
黃芩不以多少為細末每服一錢霹靂酒調下(許學)
(士云崩中多是用止血藥補血藥此治陽乘於隂前所謂天暑地熱經水沸溢是也近朝有王御醫)
(值夜忽有一宫女血如山崩其時暑月藥笥中只有大順散兩服用冷水調服旋即奏效以此知醫)
(要權變金華散亦可)
金華散治婦人血室有熱崩下不止服温藥不效者
延胡索瞿麥穗當歸乾葛牡丹皮(各一兩)
石膏(二兩)桂心(别為末三分)蒲黃(半兩)葳靈仙(三分)
右為細末每服二錢水一盞煎至六分空心温服日
二服
凡血崩之疾亦有隂陽冷熱之不同不可一槩用藥
僕嘗療一婦人崩漏暴下諸醫投薑桂附子等藥服
之愈甚召予診之六脉緊數遂用此藥兼局方龍腦
雞蘇元數服即安本事方單用黃芩者亦此意也
如聖散治婦人血山崩
棕櫚烏梅(各一兩)乾薑(一兩五分並燒過存性)
右為細末每服二錢烏梅酒調下空心食前服久患
者不過三服即愈
一方用烏梅燒灰為末烏梅湯調下
一方用棕櫚燒存性為末湯破酒令淡調下三錢空心
服
一方用棕櫚白礬(煅)為末酒調二錢服
治婦人血崩屢效方
當歸白芍藥乾薑棕櫚(各等分)
右各煅存性碾為細末秤過醋湯調以有節朱筋左
攪四十九轉食前服
千金翼治婦人崩中去血不止
大小薊根(一斤)用酒一㪷漬五宿任意服之千金方
有白茅根六兩半酒煑服
縮砂散治血崩
新縮砂仁不以多少於新瓦上炒香為細末米飲
調下三錢
一方用益智炒為細末鹽米飲調下
如神散治婦人血崩不止赤白帶下
香附子赤芍藥(各等分)
右為細末每服二錢鹽一捻水一盞煎至七分温服
無時候日二服十服見效
一方
用香附子去毛炒焦為細末用極熱酒調下二錢放
温服不過兩服立愈昏迷甚者三錢匕如山崩不可止
者亦能解之米飲調亦可許學士云治下血不止
或成五色崩漏常服資血調氣是婦人仙藥也(已上並出)
(婦人經驗方)
煑附圓治婦人室女一切血氣經脉不調臍腹㽲痛
面色痿黃心怔乏力腹脹脇痛頭暈惡心飲食减少崩
漏帶下大腸便血積聚癥瘕並皆治之虔心服餌自見
其功爾(已上三方大同小異出産寳方)
香附子不以多少先擦去毛用好醋煑出焙碾為末
醋煑糊為圓如梧桐子大每服三十圓米飲送下無
時候婦人數墮胎由氣不下降所以胎氣不固此藥
尤妙一方有艾同煑亦好
治血崩方
夏枯草為細末每服二錢米飲調下無時候
治崩中下血不止小腹痛
芍藥(一兩半炒黃)栢葉(六兩微炒)
右水一升煎取六合入酒五合再煎取七合空心分
為兩服一方為細末酒調二錢一方有鹿角膠等分
炒燥為細末酒調服方寸匕治白帶臍腹疼痛面黃
瘦悴(出千金聖惠方)
治崩中下血久不止或赤或黑臍下痛
側栢(炒)芍藥龜甲(炙)桑耳(各六分)乾地黃黃耆
續斷(各五分)當歸(炒)艾葉牛角䚡(煅各四分)禹餘糧
(十分)
右為末煉蜜圓如梧桐子大每服三十圓煎黃耆湯
空心下
治崩中晝夜不止醫不能治
芎藭(一兩)生地黃汁(二合)
先用酒五升煑芎藭一升去滓下地黃汁再煎三二
沸分為三服不耐者漸進(小品方無地黃汁不飲酒者水煑亦可)
一方
丁香(二兩)為細末用酒三升煑取一升空心頓服必
效方用丁香百顆酒煎服(梅師方同)
治忽患崩中血不止結作血片如雞肝色碎爛
芎藭(十二分)阿膠青竹茹(各八分)續斷地榆小
薊根(各十分)當歸(六分)生地黃伏龍肝(各十二分)
右用水九升煑取三升去滓分作三服先服此藥後
服補藥圓子
阿膠鼈甲川芎當歸赤石脂丹參(各六)
(分)續斷甘草鹿茸(各五分)龍骨(十一分)龜甲(十分)地
榆(四分)烏賊骨(八分)
右為末煉蜜圓如梧桐子大空心酒下二十圓日二
服常煑小薊汁服之尤佳
治崩中泄血無度經年淋瀝并黃瘦骨立
芍藥白芷黃耆龜甲川芎烏賊骨(各八)
(分)乾地黃牡礪五色龍骨乾薑(各十分)桂心
(六分)附子(五箇炮)
右為細末空心酒調方寸匕
又一方
白芷牡蠣龍骨芍藥赤石脂阿膠
當歸川芎鼉甲烏賊骨人參(各六分)艾葉
(四分)乾地黃(八分)呵子(四分)乾薑黃耆(各五分)
右為細末空心酒調方寸匕
竹茹圓治婦人崩中赤白帶下(鄧元老方)
當歸白术青木香蠶蜕(煅)墨棕刷(煆)穿山
甲(煅各一兩)地榆竹茹川芎白茯苓粉草
血餘(煅)牡蠣(煅)綿子(煅各半兩)熟地黃(四兩)赤石脂(煅三兩)
右七味煅藥用綿子裹定入瓶子内用鹽泥固濟用
炭則半煅存性却同前藥碾為細末煉蜜圓如梧桐
子大每服四十圓空心温酒吞下
經驗方治崩暴下血
百草霜(二錢)狗膽汁一處拌停分作兩服當歸酒調下
如聖無比散治血山崩
晩蠶沙(一兩)伏龍肝(半兩)同為細末酒調二錢匕
千金治崩中去血不止千金翌無茅根
白茅根(二斤)小薊根(五斤)(一方無小薊根)
右二味細切用酒五升煑取四升去滓分温四服
婦人崩中無問久近悉皆治之
伏龍肝(一斤)小薊根桑寄生續斷地榆艾
葉(各三兩)阿膠當歸赤石脂厚朴(各二兩)生薑
(五兩)
右十味切以水一㪷煑取三升絞去滓分作三服忌如
常法
崩中帶下方論第十六(凡三十方)
論曰崩中帶下者何答曰其患有五夫病之中人皆有
受處因起之候湏盡心講究竊尋方書惟言帶下有色
之與形此不參先賢醫中之理也且五崩是婦人極重
之患療之最難後之學者莫識其源殷幼習醫方濟衆
服餌當極濟人之道徧以思慮於兹彌久其功頗有精
妙夫此病者起於風氣寒熱之所傷或産後早起不避
風邪風邪之氣入於胞門或中經脉流傳臟腑而發下
血名為帶下若傷足厥隂肝之經其色則青如泥色若
傷手少隂心之經其色赤如紅津若傷手太隂肺之經
其色則白形如涕若傷足太隂脾之經則其色黃如爛
瓜若傷足少隂腎之經則其色黑如衃血此為其因也
問曰風邪氣之所中是人皆受之何為婦人獨患此
病答曰五臟六腑男女雖同其中細微各有差别緣婦
人有胞門子臟風冷中之則為所病若男子則為他病
矣又問何以名為帶下復有冷熱者何答曰脉有數
經名字不同竒經八脉有帶在腰如帶之狀其病生於
帶脉之下其有冷熱者即隨其性也又號崩中者二帶
之下别名也諸君子有留心於醫存志備急者以此推
之萬不失一
崩中漏下生死脉方論第十七
論曰夫婦人崩中漏下者由勞傷血氣衝任之脉虛損
故也衝脉任脉為經脉之海皆起於胞内而手太陽小
腸之經也手少隂心之經也此二經上為乳汁下為月
水婦人經脉調適則月水依時若勞傷衝任氣虛不能
制其經脉血非時而下淋瀝而不斷謂之漏下也致
五臟傷損五臟之色隨臟不同若五臟皆虛損者則其
色隨血下診其脉寸口弦而大弦則為藏大則為芤藏
則為寒芤則為虛虛寒相搏其脉為牢婦人即半産而
漏下又云尺脉急而弦大風邪入少隂之經女子漏自
下赤又漏下赤白不止脉小虛滑者生脉大緊實數者
死也又漏血下赤白日下血數㪷脉急疾者死遲者生
也又云尺寸脉虛者漏血漏血脉浮不可治也
若經候過多其色瘀黑甚者崩下吸吸少氣臍腹冷極
則汗出如雨尺脉微小由衝任虛衰為風冷客乘胞中
氣不能固可炙關元百壯(在臍下當中三寸)宜鹿茸圓
鹿茸(燎去毛酥炙)赤石脂禹餘糧(製各一兩)艾葉栢葉
附子(炮各半兩)熟地黃(冼焙)當歸續斷(各二兩)
右為細末酒糊圓如梧桐子大空心温酒下三十圓
栢葉散治婦人崩中漏下不問年月遠近
栢葉續斷川芎當歸生乾地黃龜甲
鼉甲(各一兩半)禹餘糧(二兩半)阿膠赤石脂牡蠣
地榆艾葉鹿茸(各一兩)
右為末每服二錢食前粥飲調下一方有丹參如
鹿茸數煉蜜圓如梧子大每服三四十圓空心温酒
吞下
益母草散治赤白惡露下不止
益母草開花時採隂乾為細末空心温酒調二錢
日三服
療帶下赤白年月深久不差
乾薑(半兩)白芍藥(二兩)
右各炒黃色同為末空心米飲調二錢日兩服
張氏方
乾薑芍藥(等分)又云加香附子(等分)甘草(减半)
各炒黃色同為末空心米飲調下方寸匕
白芷散治婦人赤白帶下
白芷(一兩)海螵蛸(二箇燒)胎髮(一團煅)
右為細末空心温酒調下二錢
乳香散治赤白帶下
草菓(一箇去皮入乳香一小塊用麫餅裹火炮焦黃留性取出和麫用之)
右為細末每服二錢陳米飲調下(重者三錢)
破故紙散治赤白帶下
破故紙石菖蒲(等分並剉炒)
右為末每服二錢用菖蒲浸酒調温服更入斑猫五
分(去翅頭足糯米同炒黃去米)
搐鼻香治子宫久冷赤白帶下
牡蠣(煅)黃狗頭骨(煅)紫梢花韶腦母丁香
蛇床子破故紙桂心(等分)
右為細末煉蜜圓如雞頭大臨事用一粒
白礬圓治婦人血臟久冷赤白帶下補虛進食暖血海
北礬(四兩枯)大附子(二箇二兩)黃狗頭骨灰(四兩)
右為末粟米粥為圓如梧桐子大每服三十圓醋湯
吞下或飯飲亦可空心日三服忌生冷毒物
伏龍肝散治婦人赤白帶下久患不差肌瘦黃瘁多
困乏力
棕櫚(不以多少燒灰火然急以盆盖蔭令火住)伏龍肝(於鍋竈直下去取赤土炒令煙)
(盡)屋梁上塵(懸長者如無以竈頭虚空中者炒令煙盡於净地出火毒)
右三味等分碾和令停入龍腦麝香各少許每服二
錢温酒調下淡醋湯亦可患十年者半月可安(一親戚婦)
(人年四十五經年病崩漏不止面黃肌瘦髮黃枯槁語言聲嘶服諸藥無效召僕診之六脉微濡問之服)
(何藥云凡是當歸川芎澁血諸品丹藥服之皆不作效僕遂合博濟方伏龍肝散兼白礬圓服之愈)
茯苓散治婦人血海不調因虛冷成積經絡無定赤
白帶下崩中不止面色痿黃胎氣多損(三方出博濟)
白茯苓青木香杜仲菖蒲乾地黃栢
子仁秦芁青皮兔絲子訶子皮當歸
艾葉青石脂五加皮牛角䚡烏賊骨(等分)
右為末每日空心以糯米粥一盞將一匙粥攤温抄
藥一錢相和喫下後喫餘粥或有胎息用鯉魚糯米
粥下
治冷白帶下
桑寄生芍藥栢葉(各四分)桑耳禹餘糧(各六分)
吳茱萸乾地黃(各八分)烏賊骨(五分)
右為細末空心用飯飲調下二錢七
治白崩中不絶
牡蠣禹餘糧鼉甲(各六分)黃皮阿膠烏賊
骨續斷白芷(各四分)當歸赤石脂(各六分)白石
脂龍骨(各五分)
右為末煉蜜圓如梧桐子大每服四十圓空心温酒下
治帶下
茅花(一握炒)棕櫚炭(三寸)嫰蓮葉(三張)甘草節(一錢)
右為細末空心酒調方寸匕
治赤白帶下骨立者(崔元弼方)
地榆(一斤洗剉)用水三升煑至一半去滓再煎如稠餳
絞濾空心服三合日二服
聖惠方治漏下五色亦治嘔血
地榆(三兩剉)(木草注云地榆主帶下十二病一曰多赤二曰多白三曰月水不通四曰)
(餘蝕五曰子藏堅六曰子門僻七曰合隂陽患痛八曰小腹寒痛九曰子門閉十曰子宫冷十一曰)
(夢與鬼交十曰五臟不足)用醋一升煑十餘沸去滓食前稍
熱服一合
治婦人漏下不斷方
亂髮(皂莢水冼燒為細末)空心温酒調下一錢
又一方鹿角燒灰細研食前温酒調下二錢
又一方桃仁燒灰細研食前温酒調下二錢
千金温經湯治女人曾經小産或帶下三十六病腹脹
唇口乾日暮發熱小腹急痛手足煩熱大腑不調時時
泄利經脉不調久不懷孕
吳茱萸(三兩)白芍藥當歸芎藭(各二兩)麥門冬(去心)
半夏(各二兩半)人參阿膠(粉炒)牡丹皮(去心)甘草桂心
(各一兩)
右為粗末每服三錢水一盞薑五片煎七分去滓空
心食前温服忌生冷羊肉生葱海藻菘菜等千金
方同
紫金散治衝任虛損月水過多崩漏帶下淋瀝不斷
腰腹重痛凡是五色帶疾並皆治之(男六德續添)
禹餘糧(煅赤釅醋中淬如此者七次細研水飛挹乾秤三兩)赤石脂(煅)龍骨
(煅石器研各一兩)白芍藥川芎附子熟地黃當
歸(各一兩)乾薑(炮)肉桂(各半兩)
右為細末每服二錢入麝香少許米飲調下空心食
前一日二服
文仲治婦人崩中漏下青黃赤白使人無子方
禹餘糧(煆研)赤石脂(煅研)牡蠣(煆研)桂心烏賊骨(去皮)伏
龍肝(炒研)
右等分為末温酒調下方寸匕日二服忌生葱
又一方
鹿茸(酥炙)當歸(各二兩)蒲黃(半兩炒)
右三味為末温酒調下五分匕日三服
又一方京墨為末二匕若燒露蜂房為末三指撮酒調服
又一方常炙猪腎食之
千金療婦人白崩中方
乾地黃(四兩)芎藭阿膠桂心赤石脂小薊
根(各二兩)伏龍肝(七枚如雞子大)
右七味切以酒六升水四升煑取三升去滓入膠令
洋分為三服日三服(千金翼有白馬通汁二升用白石脂)
沉香牡丹圓治婦人血海久虛經候不利赤白帶下
血氣衝心多發刺痛四肢困煩(博濟方)
沉香(三分)牡丹皮(去心)赤芍藥當歸桂心川芎
黃耆(去蘆蜜炙)人參茯苓山藥白芷橘紅
吳茱萸(炮七次炒)白巴戟(去心)木香牛膝(酒洗去苗)枳殼
(去瓠麩炒)肉豆䓻製厚朴生乾薑白龍骨(各半兩)
右為末煉蜜圓如梧桐子大每服二十圓空心温酒
下若心腹痛煎白芷酒下
廣濟治帶下病方
芍藥(七兩熬令黑)為末每服三錢匕以酒調下
千金治帶下方脉數者可用
枸杞根(一斤)生地黃(五斤)
右二味以酒一㪷煑取五升分為三服
白芷暖宫圓暖血海實衝任治子宫虛弱風寒客滯
因而斷緒不成孕育及數嘗墮胎或帶下赤白漏下五
色頭目虛暈吸吸少氣胷腹苦滿心下煩悸臍腹刺痛
連引腰背下血過多兩脇牽急嘔吐不食面色青黃肌
膚瘦瘁寢常自汗
禹餘糧(製一兩)白薑(炮)芍藥白芷川椒(製)阿膠
(粉炒)艾葉(製)川芎(各三分)
右為末煉蜜圓如梧桐子大每服四十圓米飲下或
温酒醋湯亦得常服温補胞室和養血氣光澤顔色
消散風冷退除百病自成孕育性平不熱
竹茹圓治婦人赤白帶下(方見崩暴下血不止方)
地黃圓治婦人月經不調每行數日不止兼有白帶
漸漸瘦瘁飲食少味累年無子(龐安常方)
熟地黃(一兩一分)山茱萸蕪荑仁(各一兩)乾薑(三分)白芍
藥(微炒)代赭石(各一兩)白殭蠶厚朴(各三分)
右為細末煉蜜為圓如梧桐子大空心温酒下五十
圓日三服(許學士云凡婦人有白帶是第一病令人不産育宜速治之此扁鵲過邯鄲聞貴婦)
(人有此病所以專為帶下醫也)
婦人白濁白淫方論第十八
論曰夫婦人小便白濁白淫者皆由心腎不交養水火
不升降或由勞傷於腎腎氣虛冷故也腎主水而開竅
在隂隂為溲便之道胞冷腎損故有白濁白淫宜服局
方金鏁正元丹或因心虛而得者宜服平補鎮心丹降
心丹威喜元若因思慮過當致使隂陽不分清濁相干
而成白濁者然思則傷脾故也宜用四七湯吞白圓子
此藥極能分利(方見簡易方)更宜小烏沉湯每貼加茯苓一
錢重益智二十枚去殼碾鹽煎服
薑黃散治血臟久冷腹脹疼痛小便濃白如泔
片子薑黃(二兩)大附子(炮一兩)赤芍藥柳桂紅藍
子三稜(各半兩)牡丹皮芫花(醋浸炒)木香郁李
仁(去皮)没藥(各一分)
右為細末每服一錢酒煎服如腹痛用當歸没藥為
末以水七分酒三分同煎至七分熱服
婦人天癸過期經脉不調方論第十九
許學士云婦人天癸過期而經脉不調或三四月不行
或一月再至腰腹疼痛素問云七損七益謂女子七七
數盡而經脉不依時者血有餘也不可止之但令得依
時不腰痛為善宜服當歸散
當歸川芎白芍藥黃芩白术(各半兩)山茱
萸肉(兩半)
右為細末空心食前温酒調下二錢日三如冷者去
黃芩加桂心一兩
茱萸鹿茸圓補氣固血治本臟因虛生寒月經行多
或來不及期腹痛怯風臟腑不和
鹿茸五味子蓯蓉杜仲赤石脂(各一兩)吳
茱萸附子乾薑黑龍骨肉豆蔲白茯
苓(各半兩)乾地黃(一兩半)
右為細末酒煑麫糊為圓如梧桐子大空心食前熱
米飲吞下五七十圓一月後血氣已安(去龍骨加沉香半兩)可
以常服中年已後婦人最宜服此藥
婦人血分水分腫滿方論第二十
夫婦人腫滿若先因經水斷絶後至四肢浮腫小便不
通名曰血分水化為血血不通則復化為水矣宜椒仁
圓若先因小便不利後身面浮腫致經水不通名曰水
分宜服葶藶圓
治血分椒仁圓
椒仁甘遂續隨子(去皮研)附子郁李仁黑
牽牛五靈脂(碎之炒)當歸吳茱萸延胡索(各半)
(兩)芫花(醋浸一宿炒黃)石膏(各一分)信砒膽礬(各一錢)斑猫
(糯米炒黃去米不用)蚖青(各三十枚去頭足翅糯米炒黃)
右為細末麫作糊為圓如豌豆大每服一圓橘皮湯下
治經脉不利即為水水流走四肢悉皆腫滿名曰血分
其候與水相類醫作水治之非也宜此方(養生必用方)
人參當歸大黃(濕紙裹三斗米下蒸米熟去紙切焙)桂心瞿
麥穗赤芍藥白茯苓(各半兩)葶藶(炒别研一分)
右為末煉蜜圓如梧桐子大空心米飲下十五圓至
二三十圓
葶藶圓治水分(王氏指迷方)
葶藶(炒刑研)續隨子(去殼各半兩研)乾笋末(一兩)
右為末棗肉圓如梧桐子大每服七圓煎扁竹湯下
如大便利者減續隨子葶藶各一分加白术半兩
又有腸覃臚脹脾氣血氣血蠱水蠱石蠱血癭(此數證亦與腫)
(相頥)並見後拾遺門(出三十四卷)
婦人大全良方卷一
