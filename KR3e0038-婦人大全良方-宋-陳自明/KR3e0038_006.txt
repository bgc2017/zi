婦人大全良方卷二
宋陳自明撰
衆疾門(經脉不調衆疾生焉故以次之)
極一方總論第一
夫天地造端於夫婦乾坤配合於隂陽雖清濁動静之
不同而成象效法之有類原兹婦人之病與男子不同
者亦有數焉古方以婦人病比男子十倍難治不亦言
之深乎但三十六病産蓐一門男子無之其餘外傷風
暑寒濕内積喜怒憂思飲食房勞虚實寒熱悉與丈
夫一同也依源治療可得而知之
産寳方論第二
古書治婦人别著方論者以其胎姙生産崩傷之異况
婦人之病比之男子十倍難療盖女子嗜慾多於丈夫
感病倍於男子加之慈戀愛憎嫉妬憂恚染着堅牢情
不自抑所以為病根深治之難差况懷胎姙娠而挟病
也不特避其毒藥仍須審其虚實冷熱而調治之無使
妄投湯劑以致夭枉
博濟方論第三
夫人將攝順理則血氣調和風寒暑濕不能為害若勞
傷血氣則風冷乘虚而干之或作之於經絡或循入於
腹中内受風邪脾胃虚弱故不能消於飲食也食既不
充榮衞凝澁肌膚黃燥面不光澤若大腸氣虚則變為
下利若流入關元致絶子嗣隨其所傷而變成疾醫經
曰凡婦人三十六種病皆由子臓冷熱勞損而挾帶下
起於胞内也是故衝任之脉為十二經之會海婦人之
病皆見手少隂太陽之經而候之
寇宗奭論第四
治婦人雖有别科然亦有不能盡聖人之法者今豪足
之家居奥室之中處帷幔之内復以帛幪手臂旣不能
行望色之神又不能殫切脉之巧四者有二闕焉黃帝
有言曰凡治病察其形氣色澤形氣相得謂之可治色
澤已浮謂之易已形氣相失謂之難治色夭不澤謂之
難已又曰診病之道觀人勇怯骨肉皮膚能知其情以
為診法若患人脉病不相應既不得見其形醫人止據
脉供藥其可得乎如此言之烏能盡其術也此醫家之
通患世不能革醫者不免盡理質問病家見所問繁遂
謂醫業不精往往得藥不肯服似此甚多扁鵲見齊侯
之色尚不肯信况其不得見者乎嗚呼可謂難也已
通用方序論第五
夫通用方者盖産前産後皆可用也或一方而治數十
證不可入於專門皆是名賢所處世之常用有效之方
雖曰通用亦不可刻舟求劒按圖索驥而膠柱者也
加减四物湯治婦人經病或先或後或多或少疼痛
不一腰足腹中痛或崩中漏下或半産惡露多或停留
不出姙娠腹痛下血胎不安産後塊不散或亡血過多
或惡露不下服之如神張聲道云此方治婦人百疾
只是四物湯加茱萸煎服若陽臓少使茱萸若隂臓多
使茱萸吳興周端仁郎中頃赴省試照矚一鄰案出場
云某本醫家凡婦人百病只是四物湯加茱萸無不效
者謹以此為報(徐明仲方加香附子)
當歸白芍藥川芎(陸氏云川芎减半)生乾地黃(洗焙養生)
(必用方熟者和劑亦然本草云男子宜熟者女子宜生者合用生者為是)
右等分為粗末每服四錢水一盞半煎至八分去滓
取六分清者帶熱服食前若平常血氣不調及常
服只用本方日二三服治經血凝滯腹内血氣作
疼加莪茂官桂等分用之(王碩膚云熟地黃滯血安能止痛不若用五味子代)
(之)如因産後欲推陳致新補血海治諸疾加生薑煎
若胎動不安下血每服加艾葉五七片更加葱白
阿膠末減四味之半當歸用小半如疾勢甚者以四
味各半兩細剉以水四盞熟艾一塊如雞子大阿膠
五七片煎至二盞半去滓分作四服一日令盡(一方有粉)
(草乾薑黃耆)日二三服至二臘(以一七日為一臘)以前産後每日
可一二服如氣虚弱血海不調服一月不妨如
産後被驚氣滯種種積滯敗血一月内惡物微少敗
血作病或脹或疼胸膈脹悶或發寒熱四肢疼痛加
延胡索没藥香白芷與四物等分為細末淡醋湯或
童子小便酒調下如血風於産後乘虚發作或産
後傷風頭痛發熱百骨節痛加荆芥穗天麻香附子
石膏藿香各一分四物料共一兩中加之每服三錢
水一盞煎七分服如虚熱心煩與血相搏口舌乾
渴欲飲水者加栝樓根一兩麥門冬(去心)三分如腹
刺痛惡物不下加當歸芍藥一分如血崩不止加
熟地黃蒲黃各一兩嘔逆加白术人參各半兩
如寒熱往來加炮了乾薑牡丹皮各一分因熱生
風加川芎一分柴胡半兩腹脹加厚朴枳實各一
分身熱脉數頭昏項強加柴胡黃芩各半兩如
臓腑滑泄加桂心附子(炮熟)各一分若虚煩不睡加
竹葉人參各一分煩躁引飲頭痛大渴加知母石
膏各半兩若水停心下微吐逆加术猪苓防已各三
分同煎若平常些少虚眩肢體瘦倦月信不調只
用生薑薄荷如常煎服(此是婦人常服之藥盖味寡而性緩效遲而功深)一
方治婦人血虚心腹㽲痛不可忍者去地黃加乾薑
名四神湯治老人風秘加青皮等分煎服一方
治小便澁大便秘加大黃桃仁去皮尖炒黃減半煎
一方治血痢不止加阿膠艾葉煎(陳氏方治痢疾腹痛難忍以此)
(名六物湯)一方治婦人腹痛作聲經脉不快加熟地黃一
倍添桂心半倍煎治瘡疾加荆芥酒煎常服一方
添柴胡名五神湯柴胡大能補虚退虚熱一方以
四物湯共四兩為細末煉蜜為圓如梧桐子大空心
米飲下三四十圓以療年高婦人白帶又良驗也請
詳用之一方四物湯共四兩加甘草半兩細末煉
蜜為圓每兩作八圓酒醋共半盞温湯同化調停下
名當歸煎去敗血生好血如人行五里再進一圓無
時候(用生地黃為正)此藥不知起於何代或云始自魏華佗
按巢氏云佗之術精微方類單省傳稱佗術鍼灸不
過數處千金方云自三代以來醫方論藥未有如此
詳偹者其間有漢普名公諸方今産寳方乃朱梁時
節度廵官昝膺所撰其中有四物散國朝太平興國
中修入聖惠方者數方自後醫者易散為湯雖無傑
特之功但善用者若馭良馬以意驅策之則隨意無
所不至自可珍也自皇朝以來名醫於此四物中
增損品味随意虚實寒燠無不得其效者然亦非
止婦人之疾可用而已
懷娠産前後加减良方
川芎(洗)當歸桂心(不見火)白芍藥(洗)
右四味各為細末取净一兩各隨病證加減用
産前初覺胎動川芎芍藥各半錢米飲下臨産腹
痛甚川芎芍藥當歸各半錢桂末一錢(温酒下扶産婦運行)産
後惡露未快川芎當歸各半錢童子小便調下仍時
時打醋炭令香不絶則血脉自收安樂無病切不可
妄投藥恐逐血過多則心虚氣劣三日内只服當歸
川芎末各一錢童便調下日三服三日後只服四順
理中圓空心童子小便吞下七日内補虚當歸川
芎末各一錢童子小便或米飲調下七日外方可
服補藥補得太早則留住惡血纔平善四味各半
錢童便調下産後頭昏目暈川芎芍藥當歸末各
半錢童子小便調下未滿月已滿月四味各半錢水
一盞煎至八分温服腹痛當歸末一錢桂心末半
錢童子小便調下心胷煩悶當歸芍藥各一錢童子
小便調下惡露過多桂心芍藥當歸各一錢童子
小便調下大便冷用理中圓水一盞煎八分温服
佛手散治産前産後腹痛體熱頭疼及諸疾纔産了
未進别物即先服此藥能除諸疾逐敗血生新血
川芎(二兩)川當歸(三兩)
右為細末每服二錢水一盞酒二分煎七分温服
一方為粗末每服四錢水七分酒三分同煎至七分
熱服將産前先安排此藥將兩服藥末煎之産了速
進之三日内日二服三日外日一服一方名芎歸
湯只是此二味等分吺咀水煎專治失血傷胎去血
産後去血崩中去血金瘡去血拔牙去血不止及一
切去血過多心煩眩暈悶絶不省人事頭重目暗舉
頭欲倒悉能治之若産後眩暈宜加芍藥服之一
名桂香散治産後腹疼不可忍者加桂心等分酒與
童子小便合煎服之立效一名當歸湯治姙娠子
死或未死胎動不安每服用酒水合煎連進數服胎
若已死服之便下若未死其胎即安此經累效萬不
失一一名琥珀散臨月服之則縮胎易産兼治産
後諸疾一名羊肉湯治虚損羸乏腹中㽲痛往來
寒熱吸吸少氣不能支持頭眩自汗腹内拘急每服
用精羊肉一兩薑十片水二盞煎至六分温服一
名君臣散治婦人室女心腹㽲痛經脉不調用水煎
服若姙婦胎氣不安産後諸疾加酒煎服一名芎
當散治婦人血氣上喘下腫二味等分為細末每服
二錢空心煎艾湯調下又治産後損身血衝心及
腹脹氣絶者神驗難生倒横子死腹中先用黑豆
一大合炒熟水一盞入童子小便一盞藥末四錢煎
至一盞以上分為二服未效再作産後惡血注心
迷悶喘急腹痛依前用黑豆加生薑自然汁半合煎
服又此藥兼治臓毒每服一錢半入炒槐花末半
錢水一盞煎至六分無時候服三日取下血塊即愈
如産後頭痛加荆芥煎如吐血亦宜服
論丹參散主治(出明理方論)
四物湯婦人多用者以其不問産前産後經水多少皆
可通用惟丹參散一味其主治頗相類何者以其能破
宿血補新血安生胎落死胎止崩中帶下調經脉大類
當歸地黃芍藥川芎也
丹參散治婦人經脉不調或前或後或多或少産前
胎不安産後惡血不下並治之兼治冷熱勞暖脊痛骨
節煩疼
丹參(不以多少去土切)
右為細末每服二錢温酒調下經脉不調食前服冷
熱勞無時候服
勝金圓(一方名不換金圓治婦人諸虚不足心腹疼痛一名勝金丹有沉香)治婦人久
虚無子産前産後一切病患兼療男子下虚無力此藥
能安胎催生姙娠臨月服五七圓産時減痛婦人無子
是子宫冷如服二十圓男女自至又治積年血風脚手
麻痺半身不遂赤白帶下血如山崩及治産後腹中結
痛吐逆心痛子死腹中遶臍痛氣滿煩悶失盖汗不出
月水不通四肢浮腫無力血勞虚勞小便不禁中風不
語口禁産後痢疾消渴眼前見鬼迷運敗血上衝寒熱
頭痛面色痿黃淋澁諸疾血下無度血痢不止飲食無
味産後傷寒虚煩勞悶産後血癖産後羸瘦凡婦人衆
疾不論年月日深並皆治之
白芍藥藁本石脂(赤白皆可)川芎(不見火)牡丹皮
當歸白茯苓人參白薇白芷桂心
延胡索白术没藥甘草(炙藥江西安撫司没甘草減半)
右十五味等分為細末煉蜜為圓如彈子大每服一
圓温酒化下初産了並用熱醋湯下空心食前此
方係王承宣臺祖傳渠家凡婦人懷身便服此藥甚
神妙常服尤好係在京師於能家傳到
金釵煎專治婦人諸疾産前産後風虚痼冷手足&KR0146;
痺豆淋酒化下血風頭痛産後中風荆芥酒化下産前
産後痰涎咳嗽桑白皮湯下經脉不調或前或後或多
或少血氣攻刺腰脇重痛温酒化下經脉不通産後血
喘蘇木人參煎湯化下血崩不止赤白帶下側栢燒灰
調酒下姙娠將理失宜或因驚動痛極妨悶漏胎下血
膠艾煎湯化下臨産艱難乳香研酒化下子死腹中胎
衣不下用朴消三錢重研細童便和酒化下産後勞倦
傷敗血氣如瘧寒熱遍身疼痛喘𠻳盗汗地黃烏梅煎
湯化下産後敗血浮腫薑汁少許和酒半盞化下産前
服之則安胎臨産亦易産産後則逐去惡血不生諸疾
用童便和酒化下常服活血駐顔大暖血海升降隂陽
滋養榮衞或子宫久冷多病少子能久服之見效立致
忌生冷油膩魚腥猪母白猪一切毒物
當歸白芍藥川芎石斛(酒炒)香附子(炒)糯米
(各二兩炒)降真香(細剉)熟地黃(各四兩)秦芁貝母(去心)羌活
桂心粉草乾薑(炮)北細辛牡丹皮大
豆卷(炒)茴香(炒)枳殼(去穣麩炒)延胡索白芷(各一兩)人
參木香石膏(煆)沉香黃芩(各半兩)川椒(三分)交
加(修製八兩)
右為細末煉蜜為圓每兩作七圓依前服餌常服温
酒化下(檀峯曉公方)
交加散治産前後百病治婦人榮衛不通經脉不調
腹中撮痛氣多血少結聚為瘕産後中風尤妙
生地黃(一斤研取自然汁)生薑(十二兩研取自然汁)
右將地黃汁炒生薑滓薑汁炒地黃滓各稍乾焙為
細末每服三錢温酒調下尋常腹痛亦宜服産後尤
不可缺
交加散治榮衛不和月經湛濁大能滋養血絡逐散
惡血臍腹撮痛腰腿重墜血經諸疾並皆治之
生薑(十二兩)生地黃(一斤如二味製度前法)白芍藥延胡索
(醋紙裹煨令熟用布揉去皮)當歸桂心(各一兩)紅花(炒无惡血不用)没
藥(别研各半兩)蒲黃(一兩隔紙炒)
右為細末每服二錢温酒調下如月經不依常蘇木
煎酒調下若腰疼用糖毬子煎酒調下無時候
玉露通真圓治婦人諸疾(出經驗婦人方)
半夏(薑汁製炒)人參(各半兩)食茱萸(醋炒)製厚朴(各兩一分)澤蘭
葉(二兩半)甘草蟬蛻(炒)白芍藥石膏蚕蛻(炒用)
(如无以蚕繭紙三張代)白术當歸羌活熟地黃(洗焙)白
茯苓(各二兩)防風乾薑栢子仁蒼术白薇
木香黃耆川牛膝附子白蕪荑(與蟬蛻同)
(炒然此方無蟬蛻想馬鳴蛻是也)川芎藁本(各一兩)川椒苦梗
(各三兩)白芷(一兩半)
右為細末煉蜜為圓每九錢重分作十圓切記煉蜜
無令太過及生男子婦人諸虚不足狀如勞疾黃
耆煎酒下血氣痛燒秤鎚淬酒下産前安胎用
醋湯下産後諸疾用酒或鹽湯下産前産後瀉
用米飲送下男子婦人牙疼用半圓揩疼處良久
鹽湯嚥下産前産後血悶用童子小便送下經
脉不調用紅花煎酒送下産後風毒生瘡疥荆芥
茶下冷痰翻胃醋心乾嚼下婦人子宫久冷崩
漏赤白帶下用童子小便米醋好酒一處煖熱下
補中圓常服
川芎白芍藥黃耆當歸人參陳皮(各半)
(兩)白术地黃(各一兩)
右為末煉蜜圓如梧子大每服五七十圓温水下
二聖散産前服之則安胎産後惡血不盡胎衣不下方
川芎羌活(二味等分)
右為細末每服二大錢水七分盞酒少許煎七沸温
服
二聖大寳琥珀散
生地黃(一斤)生薑(一斤二味修製如前交加散)當歸川芎牡
丹皮芍藥莪荗蒲黃香白芷羌活(八味)
(各炒)桂心(不見火)熟地黃(炒)
右十味各一兩同前二味為細末於甆合内收之湯
使于後婦人冷氣痛并血海不調膈氣炒薑酒下
二錢産後胞衣不下暖酒調下二錢産婦臨月
日進三服則滑胎易産温酒調二錢産後血犯心
眼見鬼神用童便半&KR0678;酒半盞同煎調二錢婦人
久服則顔色紅白無血來相攻一生無子者久服則
有孕此藥治療婦人百病空心日午食前日二服
産後百病並暖酒調下
朱翰林白术煎治婦人胎前産後血氣諸疾(出眀理方論)
木香(半分炮)三稜莪荗白术(各一兩)枳殼(去穣麩炒黃)
白茯苓當歸延胡索人參熟地黃(洗)牡
丹皮粉草(各半兩)
右為末米糊圓如梧桐子大每服十五圓至二十圓
常服温酒吞下湯使于后胎前渾身并脚手痛炒
薑酒下胎前腹内疼并安胎紫草煎酒下胎前
嘔逆吐食糯米飲下胎前飲食不得渾身倦怠豆
淋酒下胎前渾身發熱甘草湯下胎前咳嗽煨
薑鹽湯下胎前頭痛煨葱茶下胎前産後瀉紫
蘇薑酒下催生胎衣不下嚼葱白三寸煖酒下
産後赤白痢乾薑甘草湯下産後下血不止燒紗
帽灰一錢調酒下(無燒漆亦可)産後渾身虚腫陳皮去白
焙乾浸酒下頭疼薄荷茶下常服飯飲下赤
白帶下燒棕櫚灰三錢調酒下久年血氣成塊築
心痛温酒下炒薑酒下及良薑浸酒下皆可婦人
室女經脉不通煎紅花蘇木酒下經脉不調或前
或後或多或少煎當歸酒下大小便秘結燈心煎
湯下乳汁不行苦虀煮猪蹄羹下産後腰疼煎
芍藥酒下
沉香琥珀煎益榮衛滋氣血經脉不調心忪倦乏腰
膝疼痛赤白帶下五心煩熱面無顔色血海久冷胎孕
不固增寒壯熱婦人諸疾並能治之
沉香琥珀(别研)附子(炮)川芎肉桂五味子
石斛(去根切酒蒸炒)辰砂(研)阿膠(各半兩)没藥(研)續斷蓯
蓉(酒洗)人參當歸牛膝(各三分)木香地黃(各一兩)
右為末蜜圓如梧桐子大每服四十圓空心酒吞下
日午再服
滋血湯滋養榮血補婦人諸虚治血海久冷(二方並出胡氏方)
當歸川芎芍藥人參麥門冬牡丹皮
阿膠(各二兩)琥珀(三分别研)酸棗仁(炒)粉草桂心(各一)
(兩)半夏麯(一兩半)
右為粗末每服三大錢水一盞薑三片煎七分去滓
温服一日三服
烏雞煎圓治婦人百病(出三因方)
吴茱萸良薑白薑當歸芍藥延胡索
(炒)椒(炒)陳皮青皮劉寄奴生地黃莪荗
川芎(各一兩)荷葉灰(四兩)北艾(二兩)破故紙(炒一兩)
右為細末醋煑麫糊元如梧子大每服四五十圓
月水不通紅花蘇木酒下白帶牡蠣粉酒下子
宫久冷白茯苓煎湯下赤帶建茶清下血崩豆
淋酒調綿灰下胎不安蜜和酒下腸風陳米飲
調百草霜下心疼菖蒲煎酒下漏胎下血烏梅
温酒下耳聾臘茶煎湯下胎死不動斑猫三箇
煎酒下腰脚痛當歸酒下胞衣不下芸臺研水
下頭風薄荷茶下血風眼黑豆粉草湯下生
瘡生地黃湯下身體疼痛黃耆末調酒下四肢
浮腫麝香湯下咳𠻳喘滿桑白皮湯下腹痛芍
藥末調酒下産前産後白痢乾薑湯下赤者甘草
湯雜者二宜湯常服温酒醋湯任下並空心食前服
婦人大全良方卷二
