婦人大全良方卷八
宋陳自明撰
婦人淋瀝小便不通方論第一(凡十一方)
夫婦人淋者由腎虛而膀胱熱也膀胱與腎為表裏俱
主於水行於脬者為小便也臟腑不調為邪所乘腎虛
則小便數膀胱熱則小便澁其状小便疼痛澁數淋瀝
不宣故謂之淋也(小便不通脹滿氣喘急用藥無異)
木通散治婦人五淋
木通榆白皮瞿麥穗大麻仁滑石(各一兩)
貝齒葵子白茅根(各二兩)甘草(半兩)
右為粗末每服五錢水煎空心温服
石韋散治婦人小便卒淋瀝
石韋黃芩木通榆白皮葵子瞿麥穗
甘草
右等分為粗末每服半兩水盞半薑三片煎七分去
滓熱服
桃膠散治婦人氣淋勞淋
桃膠榆白皮(各一兩)車前子冬瓜子鯉魚齒
葵子瞿麥木通(各半兩)枳殼(一分)
右㕮咀每服四錢重水一琖煎至七分去滓温服
金沙散治淋
海金沙草隂乾為末煎生甘草湯調二錢甚者不過
三四服
又方
真琥珀研細不以多少研麝香白酒調下(此二方出陳總領方)
雞蘇散治婦人血淋
雞蘇葉木通(各二兩)生乾地黃滑石(各三兩)刺薊根(一兩)
右為粗末每服半兩水琖半筀竹葉三七片煎至七
分去滓食前温服
治婦人血淋及尿血澁痛
生乾地黃(三兩)鬱金蒲黃(各二兩)
右為細末每服二錢車前子葉煎湯調下日三服以
利為度
亦有血瘕似淋小便不通臍腹脹滿痛宜桃仁煎
(方見血瘕門第七卷第九論)
後有用亂髮方治脬轉不得小便亦可治血淋尿血(亦好)
火府丹治心經熱小便澁及治五淋(加甘草㕮咀煎名導赤散本事方)
生地黃(二兩)木通黃芩(各一兩)
右為細末煉蜜為圓如梧桐子大木通煎湯下三十
圓此藥治淋瀝臍下滿痛(許學士云壬戌年一卒病渴日飲水一㪷不食者三)
(月心中煩悶時已十月予謂心經有㐲熱與此藥數服越二日不覺來謝當日三服渴止又三服飲食如)
(故此本以治淋用以治渴可謂通變也)
治婦人諸般淋
苦杖根俗呼為杜牛膝多取净洗碎之以一合用水
五盞煎至一盞去滓用麝香乳香少許調下(鄞縣武尉耿夢)
(得其内人患沙石淋者十三年每漩痛楚不可忍溺器中小便下砂石剥剥有聲百方不效偶得此方服)
(之一夕而愈目所視也本草云牛膝治莖中痛)
婦人脬轉不得小便方論第二(凡十方)
夫婦人脬轉之病者由脬為熱所廹或忍小便俱令水
氣廹於脬屈辟不得充張外水應入不得入内溲應出
不得出内外壅滯脹滿不通故為脬轉其状少腹急痛
不得小便甚者至死不可治也
局方有八味圓治婦人脬轉不得小便
滑石散治婦人丈夫脬轉小便數日不通
滑石(一兩)寒水石(二兩)葵子(一合)
右為末以水一斗煑取五升時時服一升即利
又方
亂髮(燒灰)葵子車前子
右等分為細末每服二錢茶湯調下
蒻葉散治婦人脬轉小便不通亦可治男子
褁茶蒻葉(燒灰一兩)滑石(研細半兩)
右研停沸湯調二錢服
石葦湯治脬轉小便不通(出指迷方前同)
石韋(去毛)車前子
右等分為粗末每服五錢水二琖煎至一琖去滓服
治婦人忍小便不得依時而起致令脬轉經四五日困
篤欲死方
滑石(二兩)亂髮灰(一兩)
右研停取桃白皮一斤熟𢷬以水三琖絞取汁無時
温半琖調二錢服
又方以滑石末葱湯調下二錢服
千金翼治婦人不得小便
杏仁(七粒去皮尖)
右一味麩炒黃為細末水調服立通
又方
紫草為末井華水調取三指撮立通又云紫苑皆可用
若卒暴不通小腹膨急氣上衝心悶絶欲死此由暴寒
乘并膀胱或從憂驚氣無所伸鬱閉而不流氣衝脬系
不正診其脉右手澁小左手急大宜葱白湯方
橘皮(三兩)葵子(一兩)葱白(一莖)
右㕮咀水五升煑取二升分三服(出指迷方)
婦人小便數方論第三(凡二方)
夫婦人小便數者由腎與膀胱俱主於水腎氣通於隂
此二經俱虛而有熱乘之則小便澁虛則小便數也
鹿茸散治婦人久虛冷小便日夜三五十行
鹿茸烏賊骨桑寄生龍骨(各一兩)白芍藥
當歸附子(各三兩)桑螵蛸(半兩)
右為細末食前温酒調下二錢
桑螵蛸散治婦人虛冷小便數
桑螵蛸(三十枚)鹿茸牡蠣粉甘草(二兩)黃耆(半兩)
右為細末食前薑湯調一錢服
遺尿失禁方論第四(凡七方)
經云膀胱不利為癃不約為遺尿者乃心腎之氣傳送
失度之所為也故有小便澁而遺者有失禁出而不自
知者又婦人産蓐産理不順致傷膀胱遺尿無時又有
脬寒臟冷而遺尿不禁治之各有方
鹿茸圓治婦人久積虛冷小便白濁滑數不禁
鹿茸椒紅桂心附子牡蠣補骨脂
石斛蓯蓉雞䏶胵沉香(各一兩)桑螵蛸(三分)
右為細末酒煑麫糊圓梧桐子大空心温酒下三十
圓
又方以鹿角屑炒令黃為細末空心温酒調二錢
又方雞䏶胵炙為末空心酒調二錢
治婦人遺尿不知出時(出千金翼)
白薇白芍藥(等分)
右為末酒服方寸匕日三服空心
又方桑螵蛸酒炒為細末每服二錢生薑湯調下
又方
白礬牡蠣(等分)
右為細末飲服方寸匕亦能療丈夫遺尿
療婦人小便不禁以雄雞翎燒灰為末酒服方寸匕
婦人小便出血方論第五(凡九方)
夫婦人小便出血者由心主於血血之行身通遍經絡
循環臟腑血牲得寒則凝澁得熱則流散失其常經溢
滲入於脬内故小便出血也
治婦人卒傷於熱尿血(陳總領云余頃在章貢時年二十六忽小便後出鮮血數點不)
(勝驚駭全却不疼如是一月苦不飲酒則血少終不能止偶有鄊兵告以市醫張康者常療此疾遂呼之來供)
(一器清汁云是草藥添少蜜解以水兩服而愈既厚酬之遂詢其藥名乃鐃面草一名螺靨草其色青翠所在)
(石階縫中有之)
鹿茸散治婦人勞損虚羸尿血
鹿茸當歸熟地黃葵子蒲黃續斷(等分)
右為細末酒調二錢日三服
髮灰散治小便尿血或先尿而後血或先血而後尿
亦遠近之謂也又治飲食忍小便或走馬房勞皆致脬
轉臍下急痛不通兼治肺疽心衂内崩吐血一兩口或
舌上血出如針孔若鼻衂吹内立已
亂髮燒灰(本草云能療瘀血通關鬲利水道破癥瘕癰腫狐尿刺尸疰雜瘡療脬轉通大)
(小便止欬嗽鼻衂)
右一味用二錢以米醋二合湯少許調服井華水調
亦得服藥訖即炒黑豆葉蹲其上則通
生乾地黃散治婦人尿血不止
生乾地黃(二兩)栢葉黃芩(各半兩)阿膠(炒成珠一兩)
右為粗末每服三錢水一琖薑三片煎七分去滓温
服
又方
羚羊角屑龍骨當歸蒲黃(各一兩)生地黃(二兩)
右為細末粥飲調下二錢食前服
當歸散治婦人小便出血或時尿血
當歸羚羊角屑赤芍藥(各半兩)生地黃(一兩)刺薊葉(三分)
右為粗末每服三錢水煎去滓服
又方以生地黃𢷬取汁每服一小琖日三服
又方以蒲黃末酒調二錢服之水調亦可
又方鹿角膠三兩炙令黃以水一大琖煎至半琖去
滓分為三服食前服
婦人大便不通方論第六(凡八方)
夫婦人大便不通者由五臟不調冷熱之氣結於腸胃
則津液燥竭大腸壅澁故大便不通也仲景云婦人經
水過多則亡津液亦大便難也
局方四物湯(加)青皮煎服
大三脘散(又名三和散見第七卷第十七論)
七宣圓麻仁(並見局方不復重錄)
牽牛子散治婦人大便不通
木香(半兩)郁李仁(去皮微炒)青皮(去白)木通枳殼(去白麩炒)
桂心(各一兩)黑牽牛(三兩半生半炒)
右為細末每服二錢如煎茶一沸攪起放温空心服
通神散治婦人大便不通(熱而實者方可投此藥其證心腹脹痛手不得近心)
(胷煩悶六脉沉滑而實是其證也)
大黃芒硝㯽榔桃花郁李仁(湯浸去皮微炒各一兩)
木香(半兩)
右為細末空心粥飲調下二錢
牽牛圓(博濟方有大黃㯽榔名氣針員)治婦人大便不通心腹虛脹
黑牽牛(二兩)青皮(去白一兩)木香(半兩)
右為細末煉蜜圓如梧桐子大空心温水下二十圓
大麻仁圓治婦人腸胃風結大便常祕
大麻仁(去殼秤别研如膏)大黃(各二兩炒)㯽榔木香枳殼(各一兩)
右為細末與麻仁研停煉蜜圓如梧桐子大空心温
水下二十圓
論老人虛人風人大便祕不可用駃藥
初虞世云余歷觀古人用通藥率用降氣等藥蓋肺氣
不下降則大腸不能傳送以杏仁枳殼訶子等藥是也
又老人虛人風人津液少大便祕經云澁者滑之故用
胡麻杏仁麻子仁阿膠之類是也今人學不師古妄意
斟酌每至大便祕燥即以駃藥蕩滌之既走津液氣血
大便隨手愈更祕澁兼生它病余昔在魯山日有一譞
少自稱太醫曹鎮有寄居王世安少府本京師人始病
風淫末疾為此生以駃藥累累利之後為肺痿咯膿血
卒至大便不通而死古人服藥尤所謹重不若今人之
輕生故舉此以戒後人
治風入腸間或祕或利方論第七(凡四方)
經云春傷於風夏必飱泄蓋木氣刑土也土不能滲泄
則木氣勝故泄風氣行津液燥故祕即不可專以祕燥
為風也余家中宗親張公度母氏年七十日下利數十
行百方治之不愈又苦腰脚拘攣公度以蒺藜酸棗仁
治拘攣而利愈黃魯直母安康郡太苦祕結以公度藥
投之而大便利故知祕與利皆出於風公度潞人名騤
世有令德公度承父醫學而克其家清修不妄取真有
德君子今見於此
治風人脚氣人大便或祕或利虛人尤宜方
皂莢子(三百枚破作兩片慢火炒燥甚即入酥一棗大又炒至燥又入酥至焦黑為細末)
右煉蜜圓如梧桐子大每服三十圓煎蒺藜酸棗仁
湯下空腹服兩時久未利再進一服漸加至百圓不
妨以通為度
蒺藜湯方
蒺藜不以多少炒至赤黑色臼内以木棒舂(去刺)揀簸
净每蒺藜三兩以酸棗仁一兩炒令香同杵為麄末
馬尾羅篩每三錢水一琖煎至七分去滓温服下前
圓子藥
大五柔圓主臟氣不調大便難通榮衛利九竅進飲食方
大黃(㪷米下蒸切焙)枳殼(去穰麩炒)白芍藥葶藶(炒香别研)
牛脂(去筋膜熬成油與葶藶杏仁杵)蓯蓉(酒浸軟温水洗切焙各一兩)桃仁(百枚)
杏仁(四十枚並去皮尖麩炒黃别杵)
右除有油藥並為末煉蜜圓入牛脂桃杏仁葶藶杵
數千下圓如梧桐子大米飲下三圓日三服腹稍空
時服未知稍增以知為度
安康郡太苦風祕予為處只可二仁圓
杏仁(去皮尖麥炒黃)麻仁(别研)枳殼(去穰麩炒赤)訶子(慢火炒搥去核)
右二物各一兩為細末同二仁杵煉蜜和杵圓如梧
桐子大温水下二三十圓未知稍增(潞公在北門日盛夏間苦大腹)
(不調公隨行醫官李琬本衢州市戶公不獨終始涵容之又教以醫事公病泄利琬以言動摇之又求速)
(效即以赤石脂龍骨乾薑等藥饋公公服之不大便者累日其勢甚苦予方自共城來見公未坐定語及)
(此事公又不喜服大黃藥予告曰此燥糞在直腸藥所不及請以蜜兊導之公為然時七月中苦熱予撝)
(汗為公作蜜兊是夕三用藥下結糞四五十枚大如胡桃色黑如橡栗公二三日間飲食已如故世有一)
(種虛人不可服利藥今載其法)
蜜兊法
好蜜四五兩銀石器中微火熬不住手以匙攪候可
圓見風硬即以蛤粉塗手捏作人指状長三寸許坐
厠上内之以手掩定候大便通即放手未快再作(已上)
(四方出初虞世)
婦人泄瀉方論第八(凡八方)
三因論曰夫婦人泄瀉者經中所謂洞泄飱泄溏泄濡
泄胃泄脾泄大腸泄大瘕泄小腸泄水榖注下其實一
也原疾之由皆因腸胃虛冷而邪氣乘之經云寒甚則
泄春傷於風夏必飱泄(蓋風傷肝肝正旺而移氣尅於脾也)
又云寒則溏熱則垢此得於外也喜怒憂思恐致使臟
氣隔絶精神奪散必致溏泄此屬内也如飲食生冷食
傷脾胃而泄者屬不内外也寒者温之熱者凉之滑者
澁之濕者燥之治利之法無以過也
香朴圓治腸胃虚冷泄瀉注下無度脾虚氣閉不進
飲食
大厚朴(五兩)北茴香白术陳皮(各三兩)訶子
赤石脂(各一兩半)
右為細末麵糊圓如梧桐子大空心米飲下五十圓
如常服暖脾胃
桂香圓治臟腑虛為風濕寒所摶冷滑注下不禁老
人虛人危篤累效
附子肉豆蔲(並炮)白茯苓(各一兩)桂心木香(炮)
白薑(炮各半兩)丁香(一分)
右為細末米糊圓如梧桐子大空心米飲下五十圓
豆蔲分氣飲治臟腑虛寒泄瀉無度瘦極及婦人産
後洞泄危篤甚
藿香葉草豆蔲(仁炮)青橘皮(各四兩)甘草丁香(各半兩)
烏梅(五十箇)肉豆蔲(十箇炮)
右㕮咀每服四錢水二琖糯米一撮煎七分去滓温服
五香散治食魚傷泄瀉不止氣刺奔衝及婦人産前
産後腹痛血氣等疾用温酒下産後敗血衝心用敗蒲
煎湯下安胎以糯米飲調下孕婦脾泄瀉痢煎陳米飲
調下食前
烏藥白芷(炒)枳殼白术(炒)良薑(炒)甘草
莪术(有孕减半)
右等分為細末每服二錢温酒調下
豆蔲圓治臟寒泄瀉不止服諸藥無效(亦可治男子)
肉豆蔲(麫褁煨香)不以多少碾細入陳米白飯搗令得所
圓如綠豆大空心煑粟米飲吞下百圓本家累以此
藥救人有效
胃苓散(亦療男子)治夏秋之間脾胃傷冷水榖不分泄瀉不止
五苓散平胃散(並見局方)
右合和薑棗煎空心服妙陳日華方
人參豆蔲散治久瀉不止服諸藥無效僕累試之有效
人參肉豆䓻乾薑厚朴甘草陳橘皮(各一兩)
川芎桂心訶子北茴香(各半兩)
右為細末每服三錢水一小琖薑三片棗一枚煎至
六分服方出石道人
木香散治臟腑冷極及久冷傷憊口瘡下泄米穀不
化飲食無味肌肉瘦悴心多嗔恚婦人産後虛冷下泄
及一切水瀉冷痢
木香破故紙(炒各一兩)良薑縮砂仁厚朴(製各三分)
赤芍藥橘紅桂心白术(各半兩)胡椒吳茱
萸(湯泡七次各一分)肉豆蔲(四箇)㯽榔(一箇)
右為散每服三錢用不經水猪肝四兩許去筋膜批
為薄片重重摻藥置一鼎中入漿水一碗醋一茶脚
許蓋覆煑肝熟入鹽一錢葱白三莖細切生薑彈子
許拍破同煑水欲盡空心為一服冷食之初服微瀉
不妨亦是逐下冷氣少時自止經年冷痢滑瀉只是
一服渴即飲粥湯忌生冷油膩如不能食冷物即添
少漿暖服嘉興謝醫得此方惡其繁只用漿水煑
猪肝圓如梧桐子大粥飲下五十圓其效亦若暴瀉
痢只是一服唯熱痢熱瀉不治(趙府博上與下輈婺州人也宜人病泄瀉)
(不止如附子木香訶子肉豆蔲龍骨等藥及諸丹服之皆無效召僕診之肝腎脉虛弱此肝腎虛也府博)
(云其說見在何經僕曰諸方論泄瀉止是言脾胃病不過謂風冷濕毒之所侵入及飲食傷滯遇腸虚則)
(泄痢而不知肝腎氣虛亦能為洩痢古書所載甚明不可不辨經曰洩痢前後不止腎虛也又曰諸厥固)
(泄皆屬於下下謂下焦肝腎之氣也門戶束要肝之氣也守司於下腎之氣也肝氣厥而上行故下焦不)
(能禁固而泄痢腎為胃關門戶不要故倉廪不藏也若病泄痢其源或出于此而專以脾胃藥治之則謬)
(固千里矣遂服木香散數服而愈)
協熱下利方論第九(凡三方)
論曰若下利清水其色赤黃或米糓不化但欲飲冷時
時嘔逆小便不利得熱則極心胷煩躁脉虛大而數此
由乘虚熱入於胃凑滲下焦津液不分併於大腸謂之
恊熱下利先用五苓散利小便次以玉粉丹四味阿膠圓
玉粉丹
蛤粉硫黃(等分)
右同研細白麵糊和圓如梧桐子大飲下五十圓
四味阿膠圓
黃蓮赤茯苓(去皮二兩)芍藥(三兩)阿膠(炒燥一兩)
右先將三味為末却以好醋熬阿膠成稀膏圓如梧
桐子大飲下三十員
滯下方論第十(凡十三方)
夫赤白痢疾者古人名之滯下是也究疾之原皆因外
感五邪之氣内傷生硬冷熱之食其證不一有赤有白
有赤白相雜有冷有熱有虛有實大抵四時皆以胃氣
為本未有不因外感寒暑燥濕風之氣而傷於脾胃脾
胃既虧而又内傷飲食飲食不能尅化致令積滯而成
滯下古人云無積不成痢者此也經云春傷於風夏生
飱泄蓋風喜傷肝然春時肝木正旺而不受邪反移氣
尅於脾土然脾既受尅又不能忌慎口腹恣飡生冷粘
硬之物致令脾胃不能尅化因此積滯又夏秋之間或
再感暑濕風冷之氣發動而成痢也其證必先臍腹㽲
痛洞泄水瀉裏急後重或有或無或赤或白或赤白相
雜日夜無度如有此證不問冷熱虛實但當先服神术
散可以發散風冷寒濕之氣次服五苓散分利水榖兼
用加巴感應圓温脾胃去積滯或六神圓未有不安者
也或曰雖古人有言無積不成痢亦不專以去積為先
豈有一歲之内獨於夏秋之間人皆有積而春冬無之
蓋風邪入胃木來勝土不為暴下則為痢疾其神术散
要藥也又有一方一郡之内上下傳染疾状相似或只
有一家長幼皆然或上下隣里間相傳染或有病同而
證異亦有證異而治同或用温劑而安或用凉藥而愈
有如此等是毒疫痢也治疫毒痢者雖當察五運六氣
之相勝亦不可狎泥此說且如運氣相勝豈獨偏於一
方一郡而獨於一家二家者乎如有此證當先察其虚
實冷熱首以敗毒散多加人參甘草陳米薑棗煎服及
三黃熟艾湯黃連阿膠圓五苓散駐車圓可選而用之
如下痢赤多或純下鮮血裏急後重大便不通身體壮
熱手足心熱大煩躁渴腹脇脹痛小便赤澁六脉洪大
或緊而數或沉而實此熱痢也宜白頭翁湯及三黃熟
艾湯五苓散可選而用之若風痢下血太過宜用胃風
湯加木香黑豆煎服若夏秋之間下痢或赤或白或赤
白相雜臍腹㽲痛裏急後重增寒發熱心胷煩悶燥渴
引飲嘔逆惡心小便不利及五心煩熱六脉虛弱此等
脉證正因伏暑而得此疾宜服香薷散加黃連甘草當
歸酒水濃煎沉令冰冷頓服仍兼服酒烝黃連圓或小
紫胡湯加人參煎服必愈(沈内翰云治痢之藥極多然無如此藥之妙蓋小柴胡湯)
(能治暑毒)如雜證一退而痢尚未止則以四物湯加膠艾煎
服以調隂陽未有不安者也如水榖不分小便不利宜
用五苓散淡竹葉煎湯調服如煩渴甚者亦宜服之若
不明伏暑之證但以脉虛而妄投硫附薑桂丹石之藥
而殺之深可嘆息若下痢純白状如魚腦臍腹冷痛日
夜無度手足逆冷或有嘔逆全不入食飲食欲温而惡
冷六脉微細此由臟腑虛冷之極宜木香散加服四味
理中湯及鍾乳建脾圓甚者四肢逆冷六脉沉絶當一
味峻補兼灸氣海丹田二穴更以助胃之藥此守而不
攻之意也宜四順附子湯三建丹白丹加味參附湯薑
附湯皆可選用如年尊虚弱之人或素來禀受怯弱亦
宜以此法詳酌調理然大宜開胃進食為先食可得入
則脾胃運化糟粕便聚糟粕既聚垢膩鮮血瘀滯不患
其不除矣如久痢不差腸滑不禁溏洩不止諸藥無效
方可施之澁腸止痢之劑亦宜先以龍骨肉豆蔲訶子
鍾乳胡粉之藥近人多用鶯粟殼地榆之屬然此物性
太緊澁能損胃氣如少壮之人壮徤者服之間奏竒功
若是疫毒受暑受濕之證及年尊之人或禀受怯弱服
此莫不受其大害若以固祕澁腸為先則風寒暑濕之
邪非惟澁而不去而胃管閉而不通禁口不食日見羸
瘦糟粕不入腸中所患無由可除矣若有此證宜以參
苓白术散四君子湯及以石蓮山藥之劑治之必愈治
利欲投補藥必須有温通之意在焉如四君子湯理中
湯十全湯加木香白豆蔲茯苓官桂厚朴之屬可以散
風邪可以分水道可以開胃管可以治纏擾可以通祕
澁此攻守之意兩全也大抵治痢之法虛者補之實者
瀉之滑者澁之閉者通之有積者推之風則散之暑則
滌之濕則燥之熱則涼之冷則温之冷熱者調之以平
為期不可以過此為大法藥隱老人序
白頭翁方治熱痢下血連月不差
白頭翁(二兩)黃連黃蘗皮秦皮(各三兩)
右㕮咀每服四錢水一琖半煎至七分去滓無時温
服
神术散治春傷於風夏生飱泄大治傷風頭痛項背
拘急鼻流清涕
蒼术(一斤)藁本川芎(各六兩)羌活(四兩)粉草(二兩六錢)細辛(一兩六錢)
右為粗末每服三錢水一盞薑三片煎七分要出汗
加葱去滓稍熱服無時候
六神圓治赤白痢
神麴(别為末留作糊)麥芽茯苓枳殼木香(煨倍白痢之)
黃連(六味等分赤痢倍之)
右為末用神麴末作糊為圓如梧桐子大每服五十
圓赤痢甘草湯下白痢乾薑湯下赤白痢乾薑甘草
湯下(此藥得之山東饒殿講云是京城醫官見傳愚詳此方有黃連可以解暑毒清臟腑厚腸胃有)
(木香能温脾胃逐邪氣止下痢有枳殼能寬腸胃有也茯苓能水道有神麵麥芽可以消滯真痢中之要藥)
三黃熟艾湯治傷寒四五日大下熱痢時作白通湯
諸藥多不止宜服此湯除熱止痢亦有人作圓子熟水
吞下四十圓治時行毒痢良驗
黃芩黃連黃蘗(各二分)熟艾(半箇雞子大)
右㕮咀每服三錢重水一琖煎至七分去滓温服無時
四順附子湯
生附子(去皮)白薑(炮)甘草人參(各一兩)
右㕮咀每服四錢重水二琖煎至七分去滓空心服吐
瀉腹痛加桂半兩小便不利者加茯苓半兩大凡痢疾
雖體寒手足逆冷冷汗自出六脉沉伏不宜輕用附子
多因伏暑而得此疾亦有冷汗自出四肢逆冷六脉虛
弱但背寒面垢或面如塗油齒乾煩冤燥渴引飲此伏
(闕)
之證若手足和暖則為陽只須服五苓散用粟米飲調下
次服感應圓二十粒即愈若覺手足厥冷則為隂當服暖
藥如巳寒圓附子之類如此治痢無不效此方親曾用有
效有人夏月患痢一日六七十行用五苓散兩服止
酒烝黃連圓(局方治状不言治痢疾僕嘗用之良驗)薑附湯
小柴胡湯參苓白术散香薷散
敗毒散理中圓四君子湯
黃連阿膠圓鍾乳建脾圓駐車圓
感應圓(亦有用蘇合香元和圓服名蘇感圓亦有外加黃䗶圓如梧桐子大十粒兼服)
胃風湯四物湯玉華白丹
十全大補湯斗門散五苓散
真人養臟湯水煑木香圓大巳寒圓
已上諸方並出官局不復重錄
如斗門散養臟湯水煑木香圓參香散豆蔲餅
其中皆使罌粟殼然此藥大能壊脾胃古方不用
如脾胃壮健之人服者多有良驗姑存於後
參香散治男子婦人小兒隂陽不和冷熱相搏積而
成痢或赤或白或赤白相雜日夜無度裏急後重臍腹
㽲痛甚不可忍又治水瀉不止腸鳴腹痛或熱毒中傷
或寒氣久積並宜治之
罌粟殼(製)陳皮(去白)粉草(各一兩)厚朴(半兩)青皮白薑(各一分)
右為末每服二錢赤痢甘草湯調白痢陳米飲調赤
白相雜紫蘇湯調如冷瀉陳米飲調熱瀉新井水調
空心服此藥正脾去積和氣理中忌生冷肥膩油麵
醃藏
豆蔲餅治赤白痢臍腹刺痛久而不愈大治冷痢
罌粟殼(製一兩)白芍藥黃耆(三錢)陳皮青皮木香
訶子肉豆蔲人參(各錢半)羌活當歸(各一錢)
右為末蜜煉圓如彈子大每服二圓水一小琖煎至
七分温服(二方余明仲先生方不曾有一婦人病痢疾月四十日服諸藥愈召僕診之六脉)
(沉弱大凡下痢之脉宜沉宜弱但服十全大補湯薑棗煎成加白蜜半匙再煎數沸服之愈甲子夏秋)
(間僕處趙經略&KR0550;有姪孫年九歲病痢甚重召小方脉未至遂令僕診之六脉平細以證觀之云是血痢)
(其實非也只是血水而已僕云記得調中湯治状云治夏月初秋忽有暴寒折於盛熱結於四肢則壮熱)
(頭痛寒傷於胷則下痢或血或水或赤壮熱冥悶脉數宜服此遂合之去大黃服之而愈)
調中湯方
葛根黃芩芍藥桔梗藁本赤茯苓
白术甘草(炙等分)
右㕮咀每服三錢水一琖煎至七分去滓温服移時
再服(又有一婦人泄瀉不止似痢非痢似血非血其色如濁酒召予診之則六脉沉絶衆醫用熱藥)
(及丹藥服之則發煩悶僕先用敗毒散數服加陳米煎次又用胃風湯加粟米煎愈調中湯去大黃亦療)
(此證)
痢後嘔噦方論第十一(凡七方)
凡滯下病之稍久或欲愈之時多有咳逆及嘔逆之證
然欬逆者古人所謂噦是也噦者胃寒所生此證最危
其它病亦惡欬逆如見此證宜用橘皮乾薑湯半夏生
薑湯丁香柿蒂湯若陽證欬逆者小柴胡湯橘皮竹茹
湯僕嘗治一痢疾欬逆不止六脉沉弱諸醫用藥灼
艾皆無效僕投退隂散兩服愈又嘗治許主簿痢疾
愈後咳逆不止服諸藥無效遂灸期門穴不三壮而愈
(其穴在第六卷十五論中)如有咳逆之證雖經云無隂則嘔然多有
胃熱而嘔亦有胃寒而生亦有暑毒而生如胃熱而嘔
宜服小柴胡湯孫兆竹茹湯蘆根湯官局桔梗湯竹葉石
膏湯加生薑主之嘔而發渴者猪苓湯僕嘗治一痢
後嘔不止六脉虛弱此胃寒而嘔又似暑毒凝於胃脘
投局方香薷圓愈
橘皮乾薑湯治噦
橘皮通草乾薑桂心甘草(各四錢)人參(二錢)
右㕮咀每服四錢水一琖煎至七分去滓温服
半夏生薑湯治噦欲死
半夏(一兩一分洗)生薑(二兩切)
右以水二琖煎至八分去滓分為二服
丁香柿蒂湯治欬逆
丁香(十粒)柿蒂(十五箇)
右㕮咀用水一琖半煎至八分去滓温服
橘皮竹茹湯治噦逆
橘皮(二兩)竹茹(二升)甘草(二兩)人參(半兩)半夏(一兩湯洗)
右㕮咀每服四錢水二琖生薑六片棗一枚煎至七
分去滓温服
生薑橘皮湯治乾嘔噦若手足厥冷者
橘皮(四兩)生薑(半升)
右㕮咀每服半兩水一琖煎至七分去滓温服
退隂散治隂毒傷寒手足逆冷脉沉細頭痛腰重連
進三服小小傷寒每服一字入正元散内同煎入鹽一
捻隂毒傷寒咳逆煎一服細細熱呷便止
乾薑烏梅
右等分為粗末炒令黃色候冷搗為末每服一錢水
一琖鹽一捻煎至半琖服
猪苓湯治咳而嘔渴心煩不得眠
猪苓赤茯苓澤瀉阿膠(炒)滑石(各半兩)
右㕮咀每服三錢水一琖煎候膠消盡服
孫兆竹茹湯(方見第六卷)蘆根湯(方見第六卷)小柴胡湯
官局桔梗湯竹葉石膏湯香薷圓(已上並出局方不復重錄)
婦人大便下血方論第十二(凡八方)
夫婦人臟腑損傷風邪易入凡熱氣在内令人下血風
氣在内亦大便血色或如豆汁腹中疼痛若糞後下血
者其來遠糞前有血者其來近遠近者言病在上下也
婦人面無血色時寒時熱脉浮弱按之絶者為下血也
防風如神散治婦人風虛大便後時時下血宜服
防風枳殼(等分)
右㕮咀每服三錢水一琖煎至七分去滓空心服
治腸風下血
赤芍藥(一兩瓦上燒存性)
右為末温酒調下二錢
又方
枳殼(十五合每合入巴豆三粒去殼皮安在内以綿裹之用好米醋於砂盆内煑候醋乾更加無灰)
(酒煑令糜爛去巴豆研成膏)以黃耆(五兩為末)入膏内為圓如梧桐子
大每服二十圓空心米飲吞下酒亦可
治痢久不安下血成片
頭髮一團洗燒灰研每服一二錢新汲水調下瘡癤
之毒以温酒服佳空心
木香烏荆圓治腸風酒痢(已上四方出專治婦人方)
木香(一分)荆芥穗川烏(炮各一兩)
右為末酒糊圓如梧桐子大每服二十圓食前臨卧
濃煎栗根白皮酒吞下忌羊血此同舍處傳之曾服
有效
又方
荆芥穗黃耆熟地黃當歸桑耳地榆
樗白皮皂角利乾薑槐豆牛蒡子甘草
右等分為細末每服二錢粥飲調下空心服
治腸風下血
蒼术(不以多少以皂角濃挼汁浸一夕次日煑令水乾焙燥)
右一味為細末麵糊圓如梧子大米飲空心下五十
圓日三
經云結隂者便血一升再結者二升三結三升宜用地
榆湯(駱龍吉方)
地榆(四兩)甘草(一兩半)縮砂仁(四七枚)
右為粗末每服三錢水一琖煎至七分去滓空心温
服
腸風黑散治榮衛氣虛風邪冷氣進襲臟腑之内或
食生冷或啖炙&KR1572;或飲酒過度積熱腸間致使脾虛弱
糟粕不聚大便鮮血臍腹疼痛裏急後重或肛門脱出
或久患酒痢大便頻併並皆治之
敗棕(燒)木饅頭(燒)烏梅(去核)粉草(炙各等分)
右為細末每服二錢水一琖煎至七分空心温服
僕嘗治一婦人便血不止用煑附圓加五靈脂效(方見)
(第一卷)
婦人痔瘻方論第十三(凡五方)
夫婦人痔瘻者皆由酒色氣風食及勞傷經絡其血滲
而成之亦有長年久坐而成者其痔有五種肛邊瘡如
乳出於外時出膿血者為牡痔也肛邊腫生瘡而出血
者為牝痔也肛邊生瘡痒而復痛者為脉痔也肛邊腫
核痛發寒熱而出血者為腸痔也因便轉而清血隨出
者為血痔也治之各有方
鼈甲散治婦人五種痔疾
鼈甲露蜂房蛇蛻蝟皮猪後懸蹄甲(五味)
(燒存性各二分)麝香(一分)
右各研為末和藥令停每服一錢空心用生乾地黃
煎湯調下若肛門有竅腫痛傅之即愈忌莧菜
局方釣腸圓黑玉丹服之皆驗
僕嘗治一婦人久病心焦多怒遂成痔疾状如蓮子
熱腫而痛遂用熊膽入梅花腦子並研更用猪膽汁
調開塗痔立愈(方出張氏)
又方療痔熱腫痛(鄔子華解元方)
蛞蝓大者一條(江西名蜒蚰湖廣名石夾子廣州名鼻涕虫)研令爛入研
了龍腦一字坯子半錢研令停傅之愈先以石薜荔
煑水熏洗尤妙(五羊大帥趙尚書上汝下暨云母夫人病此只用蛞蝓與京墨研塗亦愈)
婦人脱肛候方論第十四(凡五方)
夫肛門者大腸候也大腸虛冷其氣下衝肛門反出亦
有因産用力努躽氣衝其肛亦令反出也
治大腸久積虛冷每因大便脱肛收不得(出聖惠方)
蝸牛(一兩去殼生研)猪脂和傅之立縮(藥性論云蝸牛有小毒能治大腸脱)
(肛小范旺方云此螺全似蝸牛色黃而兩後好緣桑葉者佳孫真人同)
姚和衆治男子女人小兒大腸虛冷肛門脱出
以鐵精粉傅之良(聖惠方亦治隂脱隂腫)
集驗方療脱肛歷年不愈
以生鐵三斤水一㪷煑取五升去鐵以汁洗日再
姚和衆治大人小兒因痢脱肛
鼈頭骨燒灰研取粉撲之(日華子云鼈頭燒灰療脱肛圖經同藥性論鼈頭血塗脱肛)
孫真人療脱肛
腸頭若挺出一片蝦蟇皮瓶中燒烟熏功效覺玄微
婦人隂腫方論第十五(凡六方)
夫婦人隂腫者是虛損受風邪所為胞絡虚而有風邪
客之風氣乘於隂與血氣相摶令氣否澁腠理壅閉不
得泄越故令腫也
菖蒲散治婦人月水澁滯隂間腫痛
菖蒲當歸(各一兩炒)秦芁(三分)吳茱萸(半兩製)
右為粗末每服三錢水一琖葱白五寸煎至六分去
滓空心温服
經心錄治婦人隂中腫痛不可忍
艾葉(五兩)防風(三兩)大戟(二兩)
右剉細以水一㪷煑取五升熱洗日三切宜避風冷
麻黃湯洗方古今錄驗治婦人隂腫或瘡爛者
麻黃黃連蛇床子(各二兩)北艾葉(一兩半)烏梅(十箇)
右剉細以水一㪷煑取五升去滓熱洗避風冷
白&KR0552;散古今錄驗治婦人隂腫堅痛
白礬(半兩)甘草(半分生)大黃(一分生)
右為細末每用棗大綿裹内隂中日兩換
肘後方療隂中腫痛方
枳殼(半斤)炒令熱以故帛褁熨冷即換之
子母祕錄療隂腫
鐵精粉傅上
婦人隂痒方論第十六(與第二十三卷第十論通用凡十方)
夫婦人隂痒者是蟲蝕所為三蟲在於腸胃之間因臟
虛三蟲動作蝕於隂内其蟲作熱微則為痒重者乃痛
也
大黃散治婦人隂痒
大黃(微炒)黃芩黃耆(炙各一兩)赤芍藥玄參丹參
山茱萸蛇床子(各半兩)
右為細末食前温酒調二錢服
廣濟方療婦人隂痒不止
蚺蛇膽雄黃硫黃朱砂硝石蕪荑(各半兩)
藜蘆(二錢半)
右為細末研停以臘月猪脂和如膏用故布作纏子
如指長一寸半以藥塗上内隂中日一易之易時宜
用猪椒根三五兩水煑稍熱洗乾拭内之效
又方小蘇不拘多少水煑作湯熱洗日三用之
崔氏療隂痒不可忍方
杏仁燒作灰承熱綿褁内隂中日二易之
又方蒜煑湯洗之一方用枸杞根
又方
狼牙(二兩細剉)蛇床子(三兩)
右以水三升煑十沸熱洗
又方取雞肝承熱内隂中如有蟲蟲當盡下
古今錄驗療婦人隂痒如有蟲状
右取牛肝切取三寸内隂中其蟲盡入肝内出之效
猪肝亦可
礬石散千金翼治婦人隂痒脱
礬石為末空心酒服方寸匕日三服
婦人隂冷方論第十七(凡六方)
婦人胞絡勞傷子臟虚損風冷客之冷乘於隂故令冷也
療婦人癖瘦隂冷五加皮浸酒方
五加皮乾薑丹參蛇床子熟地黃杜仲(製各三兩)
鍾乳粉(四兩)天門冬(一兩)地骨皮(二兩)
右細剉以生絹袋盛用酒十五升漬二宿每服温一
中琖空心晩食前各一服
治婦人隂冷痒方
遠志(二分)乾薑(生)蓮花(各三分)蛇床子五味子(各四分)
右為細末先以兔尿塗隂門中然後綿褁一錢内隂
中熱即為效
傳心方治玉門寬冷方
硫黃末煎湯洗
近效坐導藥主隂冷子門痒閉方
吳茱萸葶藶子(炒各二分)蛇床子(三分)没石子(一枚)
右為末以綿褁如棗子内子宫中
又方五味子(四兩)為細末每用以口中玉泉和如兔屎
大内隂中熱即效
通真論療婦人子門冷坐藥法
蛇床子(四分)吳茱萸(六分)麝香(少許)
右為細末煉蜜圓如酸棗大以綿褁内隂中下惡物
為度
婦人隂挺出下脱方論第十八(凡八方)
夫婦人胞絡傷損子臟虛冷氣下衝則令隂挺出謂之
下脱亦有因産而用力躽氣而隂下脱者診其少隂脉
浮動浮為虛動為悸故令下脱也
當歸散千金翼療婦人隂挺下脱
當歸(炒)黃芩(各二兩)牡蠣(二兩半)蝟皮(一兩炙焦)赤芍藥(一兩半)
右為細末每服二錢食前煖酒調下米飲亦可
又方
當歸(三兩)敗醬(二兩)獨活白芷地榆白礬(各半兩)
右細剉水一㪷煑取二升去滓稍熱洗
廣濟方治状同前
皂角(去皮弦子炙焦黃)半夏(炒令黃)大黃北細辛(各一兩)
蛇床子(一兩半)
右為細末薄絹袋盛如指長内隂中日二易之
又方
蛇床子(五兩)烏梅(十四枚)
右剉以水五升煑取三升去滓熱洗日五次
又方
川烏白及(等分)
右為細末綿褁一錢内隂中令入三寸腹内熱即止
來辰再用一方有生椒一兩
千金翼療婦人隂脱兼療脱肛
羊脂煎訖適冷暖塗上以鐵精粉傅脂上多少令調
以火炙布令温以熨上漸漸推内之更細末磁石酒
調服方寸匕日三服
婦人隂中生瘡方苐十九(又見二十三卷第十論凡五方)
集驗療婦人隂中痛生瘡
羊脂(一斤)當歸杏仁白芷芎藭(各一兩)
右五味細切羊脂和置甑中蒸之藥成取如大豆一枚
綿裹藥内隂中日一度
肘後療女人隂中生瘡方
杏仁(燒末)雄黃礬石(各二分)麝香(半分)
右四味研細和傅隂中
又方硫黃細研傅之
黃芩湯洗方古今錄驗療婦人隂中生瘡
雄黃當歸黃芩芎藭大黃礬石(各二分)
黃連(一分)
右七味切以水五升煑取四升洗瘡日三度
又方雄黃散
雄黃芎藭辰砂梨蘆北細辛當歸
川椒(等分)
右為末綿褁内隂中又傅外瘡上忌如常法
女人傷丈夫頭痛方第二十(凡二方)
集驗療女人傷丈夫四體沉重嘘吸頭痛方
生地黃(八兩)芍藥(五兩)香豉(一升)葱白(一升)生薑(四兩)甘草(二兩)
右六味切以水七升煑取二升半分三服不得重作
忌房事千金同
桑白皮湯千金翼療諸婦人傷丈夫苦頭痛欲嘔悶
桑白皮(半兩)乾薑(二絫)桂心(五寸)大棗(二十枚)
右四味切以酒一㪷煑三四沸去滓分温服衣適厚
薄毋令汗出千金同
女人交接輙血出痛方第二十一(凡二方)
千金療女人交接輙血出方
桂心伏龍肝(各二分)
右為末酒服方寸匕差止
又方
黃連(六分)牛膝甘草(各四分)
右三味細切以水四升煑取二升洗之日三四度差
止
女人交接它物傷方第二十二(凡三方)
集驗療女人交接陽道違理及它物所傷犯血出流漓
不止方取釡底墨斷葫蘆塗藥内之
又療女童交接陽道違理血出不止方
燒髮并青布末為粉塗之
又方割雞冠血塗之
小戶嫁痛方第二十三(凡四方)
千金療小戶嫁痛連日方
甘草(三分)白芍藥(二分)生薑(三分)桂心(一分)
右四味細切以酒二升煑取三沸去滓温服神良
又療小戶嫁痛單行方
牛膝(五兩)
右一味切以酒三升煑取二升分三服
又療婦人嫁痛單行太和湯方
大黃(三兩)
右一味切以酒一升煑一沸頓服
又療婦人小戶嫁痛海螵蛸散方
烏賊魚骨(二枚)
右一味燒研為細末酒服方寸匕日三服
婦人大全良方卷八
