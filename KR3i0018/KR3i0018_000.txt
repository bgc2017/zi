雲林石譜譜錄類一(器物之屬)
提要
(臣)等謹案雲林石譜三卷宋杜綰撰綰字季
揚號雲林居士山隂人宰相衍之孫也是書
彙載石品凡一百一十有六各具出産之地
採取之法詳其形狀色澤而第其高下然如
端溪之類兼及硯材浮光之類兼及器用之材
質不但譜假山清玩也前有紹興癸丑闕里
孔𫝊序𫝊即續白居易六帖者序中稱綰為
杜甫之裔因引甫詩水落魚龍夜句謂長沙
湘鄉之山魚龍化而為石甫因形容于詩綰
作是譜為能紹其家風考甫此句見于秦州
雜詩乃由陜赴蜀之時何由得至楚地且甫
之詩意本非咏石殊附會無理未附宣和石
譜皆記艮岳諸石有名無說不知誰作又附
漁陽公石譜皆載嗜石故事亦不知漁陽公
為誰其中列周公謹元遺山諸名則必非綰
書蓋明周履靖刻是書時所竄入也今惟錄
綰書以資考證而所附二譜悉削而不載又
毛晉嘗刻是書併為一卷又佚去孔𫝊之序
而文句則無大異同今亦不别著錄焉乾隆
四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雲林石譜原序
天地至精之氣結為石負土而出狀為竒怪或巖竇逶
迤峯嶺層稜凡棄擲於媧鍊之餘遁逃於秦鞭之後者
其類不一至有鵲飛而得印鱉化而銜題叱羊射虎挺
質之尚存翔燕鳴魚類形之可騐怪或出於禹貢異或
隕於宋都物象宛然得於髣髴雖一拳之多而能藴千
巖之秀大可列於園館小或置於几案如觀嵩少而面
龜蒙坐生清思故平泉之珍祕於德裕夫餘之寶進於
武宗皆石之瑰竒宜可愛者然人之好尚故自不同葉
公之好龍支遁之好馬衞懿公之好鶴王右軍之好鵝
齊宣王之好竽嵇康之好鍛所好自異然無所據依殆
無足取聖人常曰仁者樂山好石乃樂山之意蓋所謂
静而夀者有得於此竊嘗謂陸羽之於茶杜康之於酒
戴凱之於竹蘇太古之於文房四寶歐陽永叔之於牡丹
蔡君謨之於荔枝亦皆有譜而惟石獨無為可恨也雲
林居士杜季揚蓋嘗採其瑰異第其流品載都邑之所
出而潤燥者有别秀質者有辨書於編簡其譜宜可傳
也且曰幅&KR0695;之至遠聞見或遺山經地志未能淹該編
覧尚俟講求當附益之居士實草堂先生之裔大丞相祁
國公之孫余嘗聞之詩史有水落魚龍夜之句蓋長沙
湘鄉之山魚龍墊土化而為石工部固嘗形容於詩矣
讀是譜者知居士之好古博雅克紹於餘風不忘於著
錄云時宋紹興癸丑夏五月望日闕里孔傅題
