雲林石譜卷下
宋杜綰撰
密石
密州安丘縣瑪瑙石産土中或出水際一種色微青一
種色瑩白紋如刷絲盤繞石面或成諸佛像外多麄石
籠絡擊而取之方見其質土人磨治為硯頭之類以求
售價頗廉亦不甚珍至有材人以此石疊為墻垣有大
如斗許者頃因官中搜求其價數十倍
黃岩石
台州黃岩縣有山名方山其山之顛狀如斗因以得名
凡中所産石不以巨細有數色率皆方形其質稍麄
鸚鵡石
荆南府有石如巨碑峙路隅率皆方形其質淺綠不甚
堅名鸚鵡石擊取以銅盤磨其色可靖笙(器皿紫色亦堪作硯頗緻)
(發墨)
紅絲石
青州縣紅絲石産土中其質赤黃紅紋如刷絲縈繞石
面而稍軟扣之無聲琢為硯先以水漬之乃可用蓋石
質燥渴頗發墨唐林甫唐猷頃作墨譜以此石為上品
器
石綠
信州鉛山縣石綠産深穴中一種融結為山岩勢不甚
堅一種稍堅於練色中及如刷絲極深者鐫礲為器向
眀視之頗光燦閃色又有一種淡綠或細碎者入水烹
研可裝飾
無為石
無為軍石産土中惟甚軟凡就土揭取之見風即勁兩
面多栢枝如墨描寫石色帶紫或灰白間有紋理或成
岡巒遍列寒林中有徑路全若圖畫之狀頗竒特又有
彷彿類諸佛像土人裝治為屛頗自然
泗州石
泗州竹墩鎮瑪瑙石出沙土中其質礧磈外多沙泥積
漬或如灰粉籠絡凡擊去粗面中有本色微青白稍瑩
徹無刷絲紋工人治為器物頗亦珍貴
礬石
鸛巢中有石亦名礬或如雞卵色灰白鸛於巢側為泥
池中多置鰍鱔之物蓄水中以此物養之每探取則吞
而飛去頗難得頃年温州瑞安縣佛舍嘗有鸛巢因端
午晨朝一人忽登屋謀取為人所捕致訟詢之云竊取
可以致富不利於寺今本草所載礬石凡有數種産漢
川武當西遼諸處舊𫝊鸛巢中最佳鸛嘗入水冷故取
壅卵令熱今不復可得之
金華石
婺州金華山有石如羊蹲狀余於僧寺見之耳角尾足
彷彿形似高六七尺𫝊云黃初平叱石之山正與筆談
中所載無異但未見偶者
松滋石
荆南府松滋縣溪水中出五色石間有瑩徹紋理温潤
如刷絲正與真州瑪瑙石不異土人未知貴
菩薩石
嘉州蛾眉石正與五臺山石相似出岩竇中名菩薩石
其色瑩潔狀如太山狼牙信州永昌之類映日射之有
五色圓光其質六稜或大如棗栗則光彩微茫間有小
如櫻珠則五色燦然可喜
于闐石
于闐國石出堅土中色深如藍黛一品斑斕白脉點點
光燦謂之金星石一品色深碧光潤謂之翡翠屢試之
正可屑金潤而無聲然石之一叚凡廣尺餘擇其十分
之一二無纖毫瑕玷者極少故所産處貴翡翠而賤金
星
黃州石
黃州江岸與武昌赤壁相對江水中有石五色斑斕光
温潤徹紋如刷絲其質或成諸物像率皆細碎頃因東
坡先生以餅餌易於小兒得大小百餘枚作怪石供後
亦為士大夫所採玩
華嚴石
温州華嚴石出川水中一種色黃而斑黑一種色紫石
理有横紋微粗扣之無聲稍潤土人鐫治為方圓器紫
者亦堪為硯頗發墨
建州石
建州石産土中其質堅而稍潤色極深紫扣之有聲間
有如豆點不甚圓亦有兩三重石暈琢為硯頗發墨往
往以石點名鴝鵒眼作端石以求售
汝州石
汝州瑪瑙石出沙土或水中色多青白粉紅瑩徹少有
紋理如刷絲其質頗大堪治為盤盒酒器等十餘年來
方用之
鍾乳
廣連豐郴等州多鍾乳洞洞有石龜蛇蟾蟹蝘蜒及果
蓏一一堅質或顔色如生蓋因鍾乳石點化成石余頃
年屢於洞中獲此數種攷之本草載石蟹如尋常蟹生南
海因年月深久水沫相著遂化為石每遇海潮即飄出
又一般入洞穴年深亦然因鍾乳點化無疑
飯石
婺州東陽縣雙林寺傅大夫道場山中産石凡有青白
紫綠色皆瑩徹謂之飯石石質細碎堪治為數珠或作
鎮紙
量土石
西蜀諸山多産墨玉在深土中其質如石色深黑體甚
輕軟土人鐫治為帶胯或器物極潤
南劍石
南劍州黯淡溪水出石石質深青黑而光潤扣之有聲
作硯發墨宜筆土人琢治為香爐諸器極精緻(東坡所謂鳳尾)
(硯硃是也)
石鏡
永州祁陽縣浯溪山岩之側有立石一片廣數尺色深
青潤光可照物數十步工人謂之石鏡焉杭州臨安縣
山中一石光明如鏡頗類此
琅玕石
明州昌國縣沿海近淺岸水底生琅玕狀似珊瑚或高
三二尺尤繁茂漁獵者多得之初出水色甚白經久微
紫黑紋理如彊枝幹一律遍多圓圈跡扣之有聲稍燥
土人不甚貴西北遠方往往多裝治假山
菜葉石
漢州郡菜葉玉石出深土凡鐫取條叚叚廣尺餘一種
微色如藍一種微青面多深青斑剝透明甚堅潤扣之
有聲土人澆沙水以鐵刃觧之成片為響板或界方壓
尺亦磨礲為器
滄州石
滄州海岸沙中出石石質長短不等色白如粉以細條
縈繞石謂之絡絲石甚軟燥而無聲每見裝綴假山餘
無所用
方城石
唐州方城縣石出土中潤而頗軟一淡綠一深紫一灰
白色質細膩扣之無聲堪鐫治為方斛器皿紫者亦堪
為硯頗精緻發墨
登州石
登州下臨大海有沙門鼉磯島多産黑白石磨礲為棋
子又有車牛大竹小竹凡五島唯沙門甚近石有挺然
而出者頗焦枯他處者紫翠巉岩出波濤中及多秀美
五彩斑斕或如金紋者熙寕間士大夫就諸島上取石
得十二枚皆燦然竒怪因船舶載歸南海為東坡稱賞
之
玉山石
信州玉山縣地名賓賢鄕石出溪澗中石色清潤扣之
有聲土人採而為硯頗剉墨比來翻製新樣如蓮杏葉
頗適人意
雪浪石
中山府土中出石灰黑燥而無聲温然成質其紋多白
脉籠絡如披麻旋繞委曲之勢東坡常往山中採一石
置於燕處目之為雪浪石
杭石
杭州石出土中色多潔白扣之無聲其質無峯巒勢偏
多磊磈若梅李大尖銳或如硃砂床有稜角望之光眀
積瑩頗宜裝綴假山小有可觀
大沱石
歸州石出江水中其色青黑有紋斑如鷓鴣質頗粗可
為硯土人互相貴重甚發墨峽人謂江水為沱故名大沱
石
青州石
青州石多紫金産深土中可琢為硯其質稍粗不堪發
墨土人多用之
龍牙石
潭州寕鄕縣石産水中或山間斷而出之名龍牙石色
稍紫潤堪治為硯亦發墨土人頗重之
石碁子
鄂州沿江而下隔羅濮之西土名石匱頭水中産石如
自然碁子圓熟扁薄不假人力黑者宜試金白者如玉
温潤山下有老姥鬻此石以為生相傳神憐媪故以此
給之
分宜石
袁州分宜縣江水中産石一種色紫稍堅而温潤扣之
有聲縱廣不過六七寸許亦罕産不常得土人於水中
採之磨為硯發墨宜筆但形製稍朴須藉鐫礲
鍾乳石
婺州金華縣智者三洞洞中産石巉岩如雪洞土間有
懸石如鍾乳色灰白嵌空頃余於洞上獲一石大如拳
高數寸若二龍交尾纏繞鱗鬛爪甲悉偹石之中有數
竅因植蓀為好事者求去亦疑鍾乳點化所成又洞中
有石鼓石磬擊之各有聲
浮光石
光州浮光山石産土中亦潔白質微粗燥望之透明扣
之無聲彷彿如階州者土人琢為斛器物及印材粗佳
雲林石譜卷下
