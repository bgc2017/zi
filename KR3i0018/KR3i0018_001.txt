雲林石譜卷上
宋杜綰撰
靈璧石
宿州靈璧縣地名磬山石産土中歲久穴深數丈其質
為赤泥漬滿土人多以鐵刃遍刮凡三兩次既露石色
即以黃蓓箒或竹箒兼磁末刷治清潤扣之鏗然有聲
石底多有漬土不能盡去者度其頓放即為向背石在
土中隨其大小具體而生或成物狀或成峯巒巉岩透
空其眼少有宛轉之勢或多空塞或質匾朴或成雲氣
日月佛像或狀四時之景須藉斧鑿修治磨礲以全其
美或一面或三四面若三四面全者即是從土中生起
凡數百之中無一二有得四面者多是磇者石尖擇其
竒巧處鐫治取其底平頃歲靈璧張氏蘭皋亭列巧石
頗多各高一二丈許峯巒嵓竇嵌空具美大抵亦三兩
面背亦著土又有一種石理蹸踆若胡桃殼紋其色稍
黑大者高二三尺小者尺餘或如拳大坡陁拽脚如大
山勢鮮高峯岩竇又有一種産新坑黃泥溝峯巒嵌空
竒巧亦須刮治扣之稍稍有聲但石色清淡稍燥軟易
於人為不若磬山清潤而堅此石宜避風日若露處日
久即色轉白聲亦隨減書所謂泗濱浮磬是也
青州石
青州石産之土中大者數尺小亦尺餘或大如拳細碎
磊磈未成物狀在穴中性頗軟見風即勁凡採之易脆
不可勝舉其質玲瓏竅眼百倍於他石眼中多為軟土
充塞徐以竹枝洗滌淨盡宛轉通透無峯巒峭拔勢石
色帶紫微燥扣之無聲土人以石藥粘綴四面取巧像
雲氣枯木怪石欹側之狀
林慮石
相州林慮石地名交口其質堅潤扣之有聲一種出土
中採之穴地見石則尋坑坎處石多倒生向下垂如鍾
乳融結皆天然鏨去麄石留石座如板山多自載山一
座峯巒下秀高拔或如無物狀石色甚碧曾貢入内府
有藍關蒼虬洞天凡十餘品各高數寸甚竒異又有一
種色稍斑而微黑産土中微有土漬易於洗滌有大山
勢四面徘徊無背稍着土千岩萬壑峯巒迤邐頗多嵌
空洞穴宛轉相通不假人為至有中虚可施香燼静而
視之若烟雲出沒岩岫間此石因崇寕年方田相視地
脉偶得之大不踰三五尺至如拳大竒巧百怪
平江府太湖石
産洞庭水中石性堅而潤有嵌空穿眼宛轉嶮怪勢一
種色白一種色青而黑一種微黑青其質文理縱横籠
絡起隐於石面遍多坳坎盖因風浪中衝激而成謂之
彈子窩扣之微有聲採人擕鎚鏨入深水中頗艱辛度
竒巧取鑿貫以巨索浮大舟設木架絞而出之其間稍
有巉岩特勢則就加鐫礲取巧復沉水中經久為風水
冲刷石理如生此石岩最高有三五丈低不踰十數尺
間有尺餘惟宜植立軒檻裝治假山或羅列園林廣榭
中頗多偉觀鮮有小巧可置几案間者
無為軍石
無為軍石産土中連接而生擇竒巧者即斷取之易為
洗滌不着泥漬石色稍黑而潤大者高數尺亦有盈尺
及五六寸者多作羣山勢扣之有聲至有一叚二三尺
間羣峯聳拔連接高下凡數十許巉嵓澗谷不異眞山
頃年維揚俞次契大夫家獲張氏一石方圓八九尺上
有峯巒高下不知數中有谷道相通目之為千峯石又
米芾為太守獲異石拜者四面巉峻但石苗所出不廣
佳者頗艱得之
臨安石
杭州臨安縣石出土中有兩種一深青色一微青白色
其質竒怪無尖峯崒嵂勢高者十數尺小者數尺温潤
而堅扣之有聲間有質朴從而斧鑿修治磨礲增巧頃
歲錢塘千頃院有石一塊高數尺舊有小承天法喜堂
徒弟授衣鉢得此石價値五百餘千其石置方斛中四
面嵌空嶮怪洞穴委曲於石罅間植枇杷一株頗年遠
岩竇中嘗有露珠凝滴目為醜石元居中有詩略云人
久衆所憎歲久衆所惜為負磊落姿不隨寒暑易政和
間取歸内府此石之尤者
湖州武康石
出土中一青色一黃黑而斑其質頗燥不堅無混然巉
岩峯巒雖多透空渲眼亦不堪宛轉採人入穴石多卧
生甚廣潤度竒巧處以鐵鏨揭取之或多細碎大抵石
性匾側多涮道摺疊勢浙中假山藉此為山脚石座間
有險怪尖銳者即側立為峯巒頗勝青州穿眼宛轉渾
然可觀
崑山石
平江府崑山縣石産土中多為赤土積漬既出土倍費
挑剔洗滌其質磊塊巉岩透空無聳拔峯巒勢扣之無
聲土人唯愛其色之潔白或種植小木或種溪蓀於竒
巧處或置立器中互相貴重以求售至正初杭州皋亭
山後太山出石與崑山石無分毫之異
江革石
道州江革永寕二縣皆産石在亂山間於平地土空礲
積永寕石疊而生成或大或小不相粘綴江革一種稍
青色一種灰黑間有巉岩特勢其質例皆麄澁枯燥扣
之有聲未見絶竒巧者唯永寕所産大者十數尺或二
三尺至有尺餘或大如拳或多細碎每就山採石散處
地土莫知其數蓋率皆竒怪大抵各隨人所欲旣擇絶
佳者多為泥土苔蘚所積以水漬一兩日用磁末痛刷
一種色深青一種微青一種微黑其色質堅潤扣之有
聲或多坳坎頗類太湖彈子窩峯巒巉岩四面亦多透
空嶮怪萬狀或有數尺若大山氣象千岩萬壑羣峯環
遶中有谷道拽脚類諸物像不可槩舉非人力能為之
大抵其石多白脉又有如大山之巔合三兩峯間因石
脉相連數道而成瀑布直落澗壑凡遇石塞路迸濺即
散漫分流石之兩邊如圖寫之狀
常山石
衢州常山縣思溪又地名石洪或云空字石去水底側
垂似鍾乳雜沙泥不相聯接採人車戽深水甚難得之
或大或小不踰數尺竒巧萬狀多是全質每一石則有
聯續尖銳十數峯高下峭拔嵌空全若大山氣勢亦有
如拳大者又於巉岩嶮怪岩竇中出石筍或欹斜尖細
互相撐拄之勢蓋石生溪中為風水衝激融結而成竒
巧又有峯巒聳秀洞穴委曲相通底座透空堪施香燼若
烟雲縈遶亂峯間一種色深青石理如刷絲捫之輒隱
手又一種青而滑或以磁末刷治而顔色皆溫潤扣之
有聲間有質朴全無巧勢者石性稍礦不容人為非靈
璧可增嶮怪
開化石
衢州開化縣龍山深土中出石雖磈或巉岩可觀色稍
燥扣之有聲又地鱉灘亦多産石水中色稍青潤石質
骨麄而肉細率皆全質間有羣峯前後羅列若大山氣
勢比之思溪無峭崪勢扣之亦有聲
澧州石
澧州石産土中磊磈而生大者尺餘亦有絶小者頗多
嶮怪巉岩類諸物狀其質為沙泥積漬費工刷治石理
遍鋪絲捫之隐手青白稍潤有白脉籠絡土人不知貴
士大夫多擕歸裝視假山高視之頗類鴈蕩諸竒峯
英石
英州含光眞陽縣之間石産溪水中有數種一微青色
有白通脉籠絡一微灰黑一淺綠各有峯巒嵌空穿眼
宛轉相通其質稍潤扣之微有聲又有一種色白四面峯
巒聳拔多稜角稍瑩徹面面有光可鑒物扣之無聲採
之人就水中度竒巧處鏨取之此石處海外遼遠賈人罕
知之然山谷以謂象州太守費萬金載歸古亦然耳頃
年東坡獲雙石一綠一白目為仇池石鄉人王郭夫亦
嘗擕數塊歸高尺餘或大或小各有可觀方知有數種
不獨白綠耳
湖口石
江州湖口石有數種或在水中或産水際一種色青混
然成峯巒岩壑或類諸物狀一種匾薄嵌空穿眼通透
幾若木板似利刀剜刻之狀石理如刷絲色亦微潤扣
之有聲土人李正臣蓄此石大為東坡稱賞目之為世
中九華有百金歸買小玲瓏之語然石之諸峯間有外
來竒巧者相粘綴以增嶮怪此種在李氏家頗多適偶
為大賢一顧彰名今歸尚方久矣又有一種挺然成一
兩峯或三四峯高下峻峭無拽脚有向背首尾一律或
大或小土人多綴以石座及以細碎諸石膠漆粘綴取
巧為盆山求售正如僧人排設供具兩兩相對殊無意
味
袁石
袁州萬載縣去縣十餘里石無數在野田間其質嶙峋
微青色間多峯巒岩竇四向又有石罅中上下生小林
木蓊鬱可喜或高三四尺或五六尺全如一大山氣勢
經行凡數百步不斷目地名為亂石里土人以石占田
壠有妨布種恨不之去惜乎地遠人罕知之
平泉石
平泉石出自關中考之李德裕平泉莊記草木花石之
美其石産水中每獲一竒皆鐫有道二字頃余於潁昌
杜欽益家賞一石雙峯高下有渲道挺然長數寸許無
嵌空岩竇勢其質不露圭角磨礲光潤而青堅於石罅
中鐫有道二字扣之有聲
兗石
兗州出石如褐色謂之栗玉有巉岩峯巒勢無穿眼其
質甚堅潤扣之有聲堪為器頗費鐫礲土人貴重之與
北方所産栗頗相類但見峯巒一律耳
永康石
蜀水永康軍産異石錢遜叔遺余一石平如板厚半寸
闊六七寸於面上如鋪一紙許甚潔白上有山一座高
低前後凡十數峯劇有佳趣迴邊不脱其底山色皆青
黑温潤而堅利刃不能刻扣之有聲清越目為江山小
平遠遜叔得自蜀中部使者云出自永康軍後未見偶
者
排牙石
臨安府府署之側一山甚高名拜郊臺錢氏故跡向山
之巔險峻處兩邊各有列石數十塊從地生出者峯巒
巉岩穿眼委曲翠潤而堅謂之排牙石
品石
建康府有石三塊頗雄偉有岩洞嶮怪色稍蒼翠遍産
竹木茂鬱可觀石罅中有六朝唐宋諸公刻字謂之品
石
永康石
永州州署依山廳事之東隅頃歲太守黃叔度因其地
稍露山骨除治積壤十餘尺得眞山一座凡八九峯岩
洞相通翠潤可喜遍有唐人刻字於諸峯之側甚竒右
有一石横尺餘聯綴石上全若水禽因引泉出水瀦滿
岩竇其石正浮水面亦有唐人刻字目之為鸂鶒石又
羣山之後下廣二頃餘率皆怪石羅布田野間或為居
人蔽隱元次山剏萬石亭於郡之山巔
石筍
石筍所産凡有數處一出鎮江府黃山一産商州一産
益州諸郡率皆卧生土中採之隨其長短就而出之或
有斷而出者大者二三尺小者尺餘皆微著土者其質
挺然尖銳或匾側有三面紋理如刷絲起隐於石面或
得涮道徹扣之或有聲石色無定間有四面停者又有
高一二丈首尾一律因斧鑿修治而成
泰岩
襲慶府泰山石産土中大小踰三四寸間有磊塊碎小
者色灰白或微青亦有嵌嶮竒怪勢其質甚軟可施鐫
礲土人不甚珍愛
嶧山石
嶧山在襲慶府鄒縣山土中産美石間有岩穴穿眼眼
不甚宛轉深邃亦有峯巒高下無崷崪勢其質堅礦不
容斧鑿色若拔藍或如木葉翠潤可喜
耒陽石
耒陽縣土中出石磊磈巉岩大小不等石質稍堅一種
色青黑一種灰白一種黃而斑四面竒巧扣之無聲可
置几案間小有可觀
襄陽石
襄陽府去城十數里有山名鳳凰地中出石橫長尺餘
或如拳者巉岩嶮怪往往如大山勢色稍青黑間有如
灰褐者扣之有聲土人不甚重政和間惟鎮江蘇仲恭
留臺家有數塊置几案間
黃山石
鎮江府去城十五里地名黃山在鸐林寺西南
峴山石
峴山在黃山之東皆産石土中小者或全質大者或鐫
取相連處竒怪有萬狀色黃清潤而堅扣之有聲間有
色灰褐者石多穿眼相通可出音
排衙石
鎮江蘇仲恭留臺家有一石如蹲獅子或如睡鸂鶒羅
列八九狀太守梅知勝目之為蘇氏排衙石又有一石
筍高九尺有竒混然天成目之為蘇棟樑悉歸内府矣
崇寕間米元章取小石為峴山甚竒特峴山石多青潤
而産黃山者色多土脉少有可鐫治者
清溪石
廣南清溪鎮之三五十里土中出石巉岩險怪一種色
甚清潤扣之有聲韵清越一種色白頃年蘇仲恭家置
於几案間有七八石甚竒巧此石所産相隣青綠坑尤
竒於他處
刑石
刑州西山接太行山山中有石石色黑亦有峯巒竒巧
亦可置几案間土人往往採石為硯名曰烏石頗發墨
稍燥蘇仲恭有三硯樣製殊不俗
仇池石
韶州之東南七八十里地名仇池土中産小石峯巒岩
竇甚竒巧石色清潤扣之亦有聲頗於清溪品目相類
盧溪石
袁州石出溪水中色稍青黑有嵌空嶮怪勢大者高數
尺鮮有小巧者唐盧肇隱居草堂溪水之側堂前立一
大石高丈餘三峯九竅甚竒怪指謂盧溪石崇寕間欲
輦置内府以石背多有前人刻字語或時忌遂止之
卞山石
湖州西門外十五里有卞山在郡山最為崷崒頃朱先
生所居産石竒巧羅布山間嵌石礧磈色類靈璧而清
潤尤勝葉少藴得其地蓋堂以就其景故號石林石上
皆有李唐遊人題字自顔魯公而下悉署焉又州之西
北鳳凰山後地名前山於亂篠間有石生土中下多流
泉石質嵌空嶮怪往往多穿眼青翠如湖口悉高大鮮
有小者宣和間嘗使土人取之重不可致今有數塊留
道傍
涵碧石
婺州東南縣之南五里有涵碧池唐令于典宗得其勝
槩鑿池面瀑布有二大石魚置池面魚之前有石一塊
高二尺許嶮岩可觀石之半間凹然如掌羅列江東著
書嘗以為硏好事者每往遊覽劉禹錫有詩在集中
吉州石
吉州安福縣之東二三里有秀嶺石産土中不相聯綴
其質巉岩清潤扣之有聲間有三兩面或混然窒塞高
數尺無小巧者又有白馬廟去縣之東二十餘里土中
亦出石石質稍青或色稍白四面嵌空嶮怪又有佛僧
潭在縣之西十四五里産潭上土中亦清潤嵌空穿眼
宛轉扣之或有聲又有一種如大山四面&KR0886;崒勢間有
小巧者或云潭遠處則皆枯燥無聲色亦灰白又縣西
六十里慶雲鄕地名久石岩山極高峻中有一岩深邃
可容千餘人岩之側土中出石或大或小嵌空巉岩四
面峙石少有穿眼多類物像宛然天成凡此四種若白
馬廟石加之清潤有全美矣
全州石
全州湘江一帶泝流而上江邊兩岸狹處間有土石山
懸石如鍾乳嵌空巉岩萬狀扣之聲清越其色若靈璧
青翠可喜余舟過石側擊取數塊高尺餘甚竒巧
雲林石譜卷上
