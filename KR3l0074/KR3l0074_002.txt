耆舊續聞卷二宋陳鵠撰
陸辰州子逸左丞農師之孫太傅公之元孫也晚以疾
廢卜築於秀野越之佳山水也公放傲其間不復有榮
念客到終日清談不倦尤好語及前輩事纚纚傾人聽
余嘗登門出近作贈别長短句以示公其末句云莫待
柳吹綿柳綿時杜鵑公賞誦久之是後從游頗密公嘗
謂余曰曾看東坡賀新郎詞否余對以世所共歌者公
云東坡此詞人皆知其為佳但後攧用榴花事人少知
其意某嘗於晁以道家見東坡真迹晁氏曰東坡有妾
名朝雲榴花朝雲死於嶺外東坡嘗作西江月一闋寓
意於梅所謂高情已逐曉雲空是也惟榴花獨存故其詞
多及之觀浮花浪蘂都盡伴君幽獨可見其意矣又南
歌子詞云紫陌尋春去紅塵拂面來無人不道看花回
惟見石榴新蘂一枝開冰簟堆雲髻金罇灔玉醅綠隂
青子莫相催留取紅巾千點照池臺意有所屬也或云
贈王晉卿侍兒未知其然否也
余謂後輩作詞無非前人已道底句特善能轉換爾三
山老人語錄云從來九日用落帽事東坡獨云破帽多
情却戀頭尤為竒特不知東坡用杜子美詩羞將短髮
還吹帽笑倩旁人為整冠近日陳子高作謁金門云春
滿院飛去飛來雙燕紅雨入簾寒不捲小屏山六扇乃
花間集和凝詞拂水雙飛來去燕曲檻小屏山六扇趙
德莊詞云波底夕陽紅濕紅濕二字以為新竒不知盖
用李後主細雨濕流光與花間集一簾疎雨濕春香愁
紅濕辛幼安詞是他春帶愁來春歸何處却不解帶將
愁去人皆以為佳不知趙德莊鵲橋仙詞云春愁元自
逐春來却不肯隨春歸去盖德莊又體李漢老楊花詞
驀地便和春帶將歸去大抵後之作者往往難追前人
盖唐詞多豔句後人好為謔語唐詞多冷曲後人增為
大拍又况屋下架屋陳腐冗長所以全篇難得好語也
公之詞𫝊於曲編獨瑞鶴仙臉霞紅印枕之句有和李
漢老呌雲吹斷横玉詞語高妙惜其不𫝊於世其詞云
黃橙紫蠏暎金壺㶑灔新醅浮綠共賞西樓今夜月極
目雲無一粟揮麈高談倚欄長嘯下視鱗鱗屋轟然何
處瑞龍聲噴蘄竹何况露白風清銀河澈漢髣髴如懸
瀑此景古今如有價豈惜明珠千斛灝氣盈襟泠風入
袖只欲騎鴻鵠廣寒宫殿看人顔似冰玉觀公之詞亦
可以知其風流醖藉矣
黃魯直䟦東坡道人黃州所作卜算子詞云語意高妙
似非喫火烟食人語此真知東坡者也盖揀盡寒枝不
肯棲取興鳥擇木之意所以謂之高妙而苕溪漁隱詩
話廼云鴻雁未嘗棲宿𣗳枝惟在田野葦叢間此亦語
病當為東坡稱屈可也又古詞水竹舊院落櫻筍新蔬
果蓋唐制四月十四日堂厨百司厨通謂之櫻筍厨此
乃夏初詞正用此事而叢話乃云鶯引新雏過而以櫻
筍為非豈知古詞首句多是屬對而櫻筍事尤切時耶
趙右史家有顧禧景蕃𥙷注東坡長短句真蹟云按唐
人詞舊本作試教彈作忽雷聲盖樂府雜錄云康崑崙
嘗見一女郎彈琵琶發聲如雷而文宗内庫有二琵琶
號大忽雷小忽雷鄭中丞嘗彈之今本作輥雷而傅幹
注亦以輥雷為證考之𫝊記無有又云余頃於鄭公實
處見東坡親蹟書卜算子斷句云寂寞沙洲冷今本作
楓落吳江冷詞意全不相屬也又南歌子云遊人都上
十三樓不羡竹西歌吹古楊州十三間樓在錢塘西湖
北山此詞在錢塘舊注云汴京舊有十三樓非也
曩見陸辰州語余以賀新郎詞用榴花事乃妾名也退
而書其語今十年矣亦未嘗深考近觀顧景蕃續注因
悟東坡詞中用白團扇瑶臺曲皆侍妾故事按晉中書
令王珉好執白團扇婢作白團扇歌以贈珉又唐逸史
許澶暴卒復寤作詩云曉入瑶臺露氣清坐中惟見許
飛瓊塵心未盡俗緣重十里下山空月明復寢驚起改
第二句云昨日夢到瑤池飛瓊令改之云不欲世間知
有我也按漢武帝内𫝊所載董雙成許飛瓊皆西王母
侍兒東坡用此亊乃知陸辰州得榴花之事於晁氏為
不妄也本事詞載榴花之事極鄙俚誠為妄誕
徐師川云東坡橄欖詩云紛紛青子落紅鹽盖北人相
𫝊以為橄欖樹高難取南人用鹽擦則其子自落今南
人取橄欖雖不然然猶有此語也東坡遂用其事正如
南海子魚出於莆田通應王祠前者味最勝詩人遂云
通印子魚猶帶骨又云子魚俎上通三印盖亦𫝊者之
訛也世只疑紅鹽二字以為别有故事不知此只本草
論鹽有數種北海青南海赤橄欖生於南海故用紅鹽
也又太平廣記云交河之間平磧中掘數尺有戎鹽紅
紫色味頗甘本朝建炎間亦有貢紅鹽者紅鹽字雅宜
用之
韓退之文渾大廣遠難窺測柳子厚文分明見規模次
第學者當先學柳文後熟讀韓文則工夫自見
韓退之答李翺書老蘇上歐陽公書最見為文飬氣妙
處西漢自王褒以下文字專事詞藻不復簡古而谷永
等書雜引經𫝊無復已見而古學遠矣此學者所宜深
戒
學文須熟看韓柳歐蘇先見文字體式然後更考古人
用意下句處
學詩須熟看老杜蘇黃亦先見體式然後遍考他詩自
然工夫度越過人
學者須做有用文字不可盡力虚言有用文字議論文
字也議論文字須以董仲舒劉向為主周禮及新序說
苑之𩔖皆當貫串熟考則做一日便有一日工夫
後生學問且須理會曲禮少儀等學灑掃應對進退之
事及先理會爾雅訓詁等文字然後可以語上下學而
上逹學者當以質直為本孔子曰質直而好義孟子曰
不直則道不見我且直之放勲曰匡之直之孟子曰以
直飬而無害楞嚴經亦言三世諸佛皆以直心成等正
覺因地不直果招迂曲維摩經言直心是菩薩净土歷
觀古人為學只是一箇直字學者不可忘也
學問當以孝經論語孟子中庸大學為主此數書既深
曉然後專治一經以為一生受用(說受用已是不是只要成自己之性而已)
大凡為學須以見賢為主孟子言友一鄉之善士至友
天下之善士孔子言事其大夫之賢者友其士之仁者
所謂賢者大須取舍分明不可二三易所謂定其交而
後求者是也既能見賢須尊賢若但見而不能尊則與
獸畜無異今人於有勢者則能屈而於賢者不能尊是
未之熟思韓退之作師說曲中今世人之病大抵古人
以為榮今人以為耻於不能尊賢之𩔖是也
威儀辭令最是古人所謹春秋時人以此定吉凶興衰
曾子臨死以此等事戒孟敬子此等事最宜留意最是
君子養成處
作文不可強為要須遇事乃作須是發於既溢之餘流
於已足之後方是極頭所謂既溢已足者必從學問該
博中來也
後生為學必須嚴立課程必須數年勞苦雖道途疾病
莫可少渝也若是未能深曉且須廣以文字淹漬久久
之間自然成熟
古來語文章之妙廣偹衆體出竒無窮者惟東坡一人
極風雅之變盡比興之體包括衆作本以新意者惟豫
章一人此二者當永以為法
老蘇作文真所謂意盡而言止也學者亦當細觀
老杜歌行並長韻律詩切宜留意
外弟趙承國至誠樂善同輩殆未見其比盖其性質甚
良不可以他人語也若少加雕琢少下勤苦便當不愧
古人政和三年四月相遇於楚州寳應求余論為學之
道甚勤因錄余之聞於先生長者本末告之隨其所問
信筆便書不復銓次當更求充之老人印證也
古人年長而為學者多矣但看用功多與寡耳近時司
馬子立年踰二十不甚知書人多以為懦弱後更激勵
苦學不舍晝夜從伊川張思叔諸人講求大義數年之
間洛中人士翕然稱之向之笑者皆出其下此學之不
可以已也承國既以余言為然便當有力行之實臨川
羡魚不如退而結網此眞要語也東萊此帖今藏承國
之家承國乃侍講滎陽公之外孫也
慈聖光獻大漸上純孝欲肆赦后曰不須赦天下兇惡
但放了蘇軾足矣時子瞻對吏也后又言昔仁宗策賢
良歸喜甚曰吾今日又為子孫得太平宰相兩人盖軾
轍也而殺之可乎上悟即有黃州之貶故蘇有聞太皇
太后服藥諸詩及輓詞甚哀
王嵎升之少從東坡學甚俊敏東坡既除西掖乃以古
槐簡贈嵎曰此笏曾奉制策入三等曾召對議事不合
而逐曾對御史詔獄曾不試除正字毋輕吾笏
宣和間重華葆眞宫(曺王南宫也)燒燈都下癸卯上元
舘職約集而蔡老携家以來珠翠闐溢僮僕雜行諸名
士幾遭排斥已而步過池北游人縱觀時少蓬韓駒子
蒼詠小詩曰玉作芙蓉院院明博山香度小峥嶸誰言
水北無人到亦有槃珊勃窣行
陳無已少有譽曾子固過徐徐守孫莘老薦無已往見
投贄甚富子固無一語無已甚慚訴於莘老子固云且
讀史記數年子固自明守亳無已走泗州間攜文謁之
甚歡曰讀史記有味乎故無已於文以子固為師元祐
初東坡率莘老李公擇薦之得徐州教授徙潁州東坡
出守無已但呼二丈而謂子固南豐先生也過六一堂
詩略云向來一瓣香敬為曾南豐世雖識孫行名在惡
子中斯人日已遠千歲幸一逢吾老不可待露草泣寒
蛩盖不以東坡比歐陽公也至論詩即以魯直為師謂
豫章先生無已晚得正字貧且病魯直荆州十詩曰閉
門覓句陳無已對客揮毫秦少游正字不知温飽未春
風吹淚古藤州無已殊不樂以閉門覓句為歉又與死
者相對為惡未幾果卒也
耆舊續聞卷二
