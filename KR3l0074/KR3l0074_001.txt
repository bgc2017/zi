耆舊續聞卷一宋陳鵠撰
朱司農載上嘗分教黃岡時東坡謫居黃未識司農公
客有誦公之詩云官閒無一事蝴蝶飛上階東坡愕然
曰何人所作客以公對東坡稱賞再三以為深得幽雅
之趣異日公往見遂為知已自此時獲登門偶一日謁
至典謁已通名而東坡移時不出欲畱則伺候頗倦欲
去則業已逹姓名如是者久之東坡始出愧謝久候之
意且云適了些日課失於探知坐定他話畢公請曰適
來先生所謂日課者何對云抄漢書公曰以先生天才
開卷一覽可終身不忘何用手抄耶東坡曰不然某讀
漢書至此凡三經手抄矣初則一段事抄三字為題次
則兩字今則一字公離席復請曰不知先生所抄之書
肯幸教否東坡乃命老兵就書几上取一册至公視之
皆不解其義東坡云足下試舉題一字公如其言東坡
應聲輙誦數百言無一字差缺凡數挑皆然公䧏歎良
久曰先生真謫仙才也他日以語其子新仲曰東坡尚
如此中人之性豈可不勤讀書耶新仲嘗以是誨其子
輅叔𤾉云
中書待制公翌新仲嘗言後學讀書未博觀人文字不
可輕詆且如歐陽公與王荆公詩曰翰林風月三千首
吏部文章二百年荆公答曰他日若能窺孟子終身安
敢望韓公歐公笑曰介甫錯認某意所用事廼謝朓為
吏部尚書沈約與之書云二百年來無此作也若韓文
公迨今何止二百年耶前後名公詩話至今博洽之士
莫不以歐公之言為信而荆公之詩為誤不知荆公所
用之事乃見孫樵上韓退之吏部書二百年來無此文
也歐公知其一而不知其二故介甫嘗曰歐公坐讀書
未博耳雖然荆公亦有強辨處嘗有詩云黃昏風雨滿
園林殘菊飄零滿地金歐公見而戲之曰秋英不比春
花落𫝊語詩人仔細吟荆公聞之曰永叔獨不見楚詞
夕餐秋菊之落英耶殊不知楚詞雖有落英之語特寓
意朝夕二字言吞隂陽之精蘂動以香静自潤澤爾所
謂落英者非飄零滿地之謂也夫百卉皆彫落獨菊花
枝上枯雖童孺莫不知之荆公作事動輙引經為証故
新法之行亦取合於周官之書其大槩𩔖此爾
待制公十八歲時嘗作樂府云流水泠泠斷橋斜路横
枝亞雪飛下全勝江南畫白璧青錢欲買春無價歸來
也風吹平野一點香隨馬朱希真訪司農公不值於几
案間閱見此詞驚賞不已遂書於扇而去初不知何人
作也一日洪覺範見之叩其所從來朱具以告二人因
同往謁司農公問之公亦愕然客退從容詢及待制公
公始不敢對既而以實告司農公責之曰兒曺讀書正
當留意經史間何用作此等語耶然其心實喜之以為
此兒他日必以文名於世今諸家詞集及漁隱叢話皆
以為孫和仲或朱希真所作非也正如詠摺叠扇詞云
宫紗蜂趁梅寳扇鸞開翅數摺聚清風一捻生秋意搖
搖雲母輕裊裊瓊枝細莫解玉連環怕作飛花墜余嘗
親見藁本於公家今于湖集廼載此詞盖張安國嘗為
人題此詞於扇故也大抵公於文不苟作雖游戱嘲謔
必極其精妙嘗詠五月菊詞云玉臺金盞對炎光全似
去年香有意莊嚴端午不應忘却重陽菖蒲九節金英
滿把同泛瑶觴舊日東籬陶令北窗正卧羲皇又與秦
師垣啟鷄鳴函谷孟嘗由是以出關雁落上林屬國已
聞於歸漢蓋秦使北見留未幾縱還既而金人復悔遣
騎兵追之已無及矣公之用事親切多𩔖此遂得擢用
吕伯恭先生嘗言往日見蘇仁仲提舉坐語移時因論
及詩蘇言南渡之初朱新仲寓居嚴陵時汪彦章南遷
便道過新仲適值清明朱送行詩云天氣未佳宜且住
風波如此欲安之盖用顏魯公帖及謝安事語意渾成
全不覺用事二十年欲效此體用意不到比作陸仲高
挽章偶然得之云殘年但願長相見今雨那知更不來
盖用杜子美詩句但使殘年飽喫飯只願無事常相見
及秋述常時車馬之客舊雨來今雨不來亦不覺用事
也恐可庶幾焉乃知待制公之詩在當時已為前輩所
推重如此蘇訓直云有問劉元城先生吾猶及史之闕
文也有馬者借人乘之今亡矣夫先儒說此多矣但難
得經旨貫穿元城曰子但熟味及字與亡字自然意貫
有馬者借人乘之便是史之闕文夫有馬而借人乘之
非難底事而史且載此必是闕文及如見之謂聖人在
衰周猶及見此等史存而不敢削亦忠厚之至後人
見此語頗無謂遂從而削去之故聖人嘆曰今亡矣夫
蓋歎此句之不存也故聖人作春秋於郭公夏五皆存
之於經者盖慮後人妄意去取失古人忠厚之意書之
所以示訓也故先生嘗言直其正也方其義也君子敬
以直内義以方外當為正以直内能悅諸心能硏諸侯
之慮當為能硏諸慮如此𩔖者五經中極多前輩恐倡
後生穿鑿之端故不敢著論若或為之倡後生競生新
意以相誇尚六經無全書矣其害甚於無人論說之時此
前軰所以謙重姑置之不可言也此正有得於聖人闕
文之意又問漢之四皓揚子雲嘗稱其美行子雲於高
帝世為近必其事之不可誣者司馬温公作通鑑削而
去之以為高祖不廢太子者但以大臣皆不從恐身後
趙王不能獨立故不為耳豈山林四叟片言能柅其事
哉若四叟實能制高祖使不廢太子是留侯為子立黨
以制其父留侯豈為是哉此特辯士欲誇大其事故云
司馬遷好竒多愛而採之今皆不取斯言果然否元城
曰此殆有深意老先生作通鑑欲示後勸戒之意正如
子夏問巧笑倩兮美目盼兮素以為絢兮夫子既告之
繪事後素又發起予之歎至於删詩則削而去之今碩
人詩之二章無素以為絢兮一句盖禮與生俱生不可
後也子夏疑之曰禮後乎故夫子許其可與言詩若此
𩔖又不可以槩論(曾原伯云)
曾文清公吉甫三孔出也少從諸舅遊見元城先生談
論間多及論語其言曰知之為知之不知為不知是知
也真實處便是真知纔以不知為知必是欺偽的人如
此則所喪者多矣故老先生常守一箇誠字又云誠自
不妄語中入盖為是也又曰民可使由之不可使知之
如此則大有識義理者豈可禁之使勿知殊非人皆可
以為堯舜途人可以為禹之意盖當熟味使字如孟子
言梓匠輪輿能與人以規矩不能使人巧之義聖人能
以理曉人至於知處貴乎自得非口耳所𫝊授故曰人
莫不飲食也鮮能知味也
陸太傅軫會稽人神采秀異好為方外遊七歲猶不能
語一日乳媪携至後園俄而吟詩曰昔時家住海三山
日月宫中屢往還無事引他天女笑謫來為吏在人間
後仕至兵部郎官力請老歸稽山宋元憲公杜祁公一
時名勝皆有送行詩篇中多及神仙之事盖公之雅志
也公晚年專意爐鼎丹將成偶一日妻夫人因事怒擊
碎其丹化為雙鶴飛去嘗視諸孫中指農師之弟倚承
奉公曰此兒有仙風道骨
承奉公倚少無宦情家人勉其從吏初為餘杭尉沿檄
出邑道逢一皓髮翁遽下拜之翁趨避公隨其所之翁
知其勢不可辭遂曰尊官何以知某為異人公曰凡人
行皆有影惟公獨無所以知之翁曰尊官所欲學者何
術耶貧道有黃白之術當奉𫝊曰不願又欲授以黃帝
房中秘術皆不願翁曰然則尊官所欲者何曰所願延
年益夀神仙之術爾翁遂授以秘訣同行里許忽不見
公即弃官徑歸其家築草堂三間於家側日夜寢處其
中獨一老兵執役每日濯其冠弊則更之老兵不執役
則屛於舍外常聞其中若有對語者近聽之則寂然如
是者四十餘年雖去家跬步未嘗過而問焉一日忽召
其子令掃灑具朝衣香案其子怪問其故公曰少頃有
召命至矣已而果召公赴闕翁謝恩畢辭命復入草堂
其後將終謂其子曰死生如旦晝勿以為念笑坐而逝
先一夕天慶觀羽士夢有神人告之曰陸某廼河伯水
官交代急遣騎迎之是夜天大雨水暴漲浸没其家三
尺許家人登避救死不暇沃及公尸頃刻水退舁斂輕
如紙則公為水仙矣
太傅公嘗守會稽上元夕放燈特盛於時士女駢闐有
一士人從貴官幕外過見其女樂甚都注目久之觀者
狎至觸墮其幕貴官者執士人以聞於府公呼而責之
曰為士不克自檢何耶對曰觀者皆然徑自脱去獨某
居後所以被辱公觀其應對不凢必是佳士因謂曰子
能賦此斑竹簾詩當釋子罪盖用斑竹簾為幕也士人
索筆落紙立就其詩曰春風摵摵動簾帷綉戶朱門鎮
日垂為愛好花成片段故教高節有參差又曰昔年珠
淚裛虞姬今日侯門作妓衣世事乘除每如此榮華到
底是危機公覽詩大奇之延為上客
吕紫微居仁嘗云大凢為文必要悟入處悟入處必自
工夫中來非僥倖可得也如老蘇之於文魯直之於詩
盖盡此理
耆舊續聞卷一
