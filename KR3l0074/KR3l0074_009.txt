耆舊續聞卷九宋陳鵠撰
夏文莊舉制科對策罷方出殿門遇楊徽之見其年少
遽邀與語曰老夫他則不知唯喜吟詠願丐賢良一篇
以卜他日之志公欣然援筆曰殿上衮衣明日月硯中
旗影動龍蛇縱横禮樂三千字獨對丹墀日未斜楊公
歎服曰真宰相器也此青緗雜記所載又東軒筆錄與
此少異云公舉制科對策廷下有老宦者前揖曰吾閱
人多矣視賢良他日必貴求一詩以誌今日之事因以
吳綾手巾展前公乘興題曰簾内衮衣明黼黻殿中旗
旆雜龍蛇縱横落筆三千字獨對丹墀日未斜然不若
前詩用字之工所謂宦者以吳綾手巾求詩想必有此
至今殿試唱名宦者例求三名詩但句語少有工者詩
亦不足重矣祖宗朝一時翰苑諸公唱和有上李舍人
詩西掖深沉大帝居紫微西省掌泥書天關啟鑰趨朝
後侍史焚香起草初又黃扉陪漢相彩筆代堯言又和
人見賀分班曉入翔鸞閣直殿旁聯浴鳳池彩筆閒批
五色詔好風時動萬年枝又掖垣西入鳳池邊西閣凌
雲為起烟彩筆時批尺一詔直廬深在九重天又内直
詩紫泥初草詔書成紅藥翻階晝影清屋瓦生烟宫漏
永時聞幽鳥自呼名李昉燕會詩衣惹御香拖瑞錦筆
宣皇澤洒春霖賈黃中青綸輝映輕前古丹地深嚴隔
世塵錢若水日上花梢簾捲後柳遮鈴索雨晴初楊徽
之詔出紫泥封去潤朝回蓮燭賜來香皆粲然有貴氣
王元之嘗作三黜賦以見志後知制誥忤時相出知黃
州蘇易簡榜下放孫何等進士三百餘人奏曰禹偁禁
林宿儒累為遷客臣欲令牓下諸生送於郊奏可之禹
偁作詩謝曰綴行相送我何榮老鶴乘軒媿谷鶯三
入承明不知舉看人門下放門生時交親徇時好惡不
敢私近獨竇元賓執手泣於閣門公後以詩謝之曰惟
有南宫竇員外為余垂淚閣門前權德輿不由科第知
貢舉三年門下諸公繼為公相以元之之才不得知貢
舉抑命也夫
前輩論藏書畫者多取空名偶傳為鍾王顧陸之筆見
者争售此所謂耳鑒又有觀畫以手摸之相傳以為索
隱指者為佳畫此又在耳鑒之下謂之揣骨聽聲畫之
妙當以神會不可以形器求也此固善於評畫者然余
觀近代酷收古帖者無如米元章識畫者無如唐彦猷
元章廣收六朝筆帖可謂精於書矣然亦多贗本東坡
䟦米所收書云畫地為餅未必似要令痴兒出饞水山
谷和云百家𫝊本略相似如月行天見諸水又云拙者
竊鈎輙折趾盖譏之也楊次翁守丹陽元章過都留數
日元章好易化人書畫次翁作羹以飲之曰今日為君
作河豚其實他魚元章疑而不食次翁笑曰公可無疑
此贗本爾因以譏之唐彦猷博學好古忽一客携黃筌梨
花卧鵲於花中斂羽合目其態逼真彦猷蓄書畫最多
取蜀之趙昌唐之崔彝數名畫較之俱不及題曰錦江
釣叟筆絹色晦淡酷𩔖古縑其弟彦範揭圖角絹視之
大笑曰黃筌唐末人此乃本朝和買絹印後人矯為之
遂還其人以此觀之真贗豈易辨耶世之溺於書畫者
雖不失為雅好然亦一癖爾歐陽公有牡丹圖一猫卧
其下人皆莫知一日有客見之曰此必午時牡丹也猫
眼至午睛細而長至晚則大而圓此亦善於鑒畫者
歐陽公石月屏序云張景山在虢州時命治石橋小版
一石中有月形石色紫而月白中有樹森森然其文黑
而枝葉老勁雖世之工於畫者不能為盖竒物也景山
因謫留以遺予因令善畫工摹寫以為圖并書以遺蘇
子美其月滿而旁微有不滿處正如十三四時其樹横
生一枝外出皆其實如此不敢增損貴可信也子美聖
俞皆有詩余嘗於赤岸陳文惠裔孫忠懿家出示余此
屏自言文忠公所藏之本其月樹枝葉與公之序無少
異但其圖與石屏微不𩔖爾豈公所謂世之工於畫者
不能為乎忠懿且求余䟦語余謂歐公方誇此石自云
每到月滿時石在暗室光出簷聖俞則曰曾無纖毫光
未若燈照席徒為頑瑛一片圖温潤又不如圭璧何貶
此石之甚耶雖然此屏不幸而遇聖俞亦幸而有聖俞
則此屏可以長寶而不為好事者奪豈願復有歐陽公
者出而見之乎
容齋先生語余云唐金城馮贄編雲仙散錄不著出處
皆為偽撰初無此事予偶得此本退而讀之有張曲江
語人曰學者常想胷次吞雲夢筆頭湧若耶溪量既并
包文亦浩瀚殊不可觧若耶在會稽雲門寺前特一澗水
耳何得言湧耶以此知其偽明矣觀贄自叙之文乃是
近代人文格亦非唐人之文也世有偽作東坡注杜詩
内有邅田父泥飲篇欲起時被肘云孔文舉就里人飲
夜深而歸家人責其遲曰欲命駕數被肘工部造詩奥
妙胷中無國子監書者不可讀其詩此大疎脫處不知
國子監能有幾書何嘗有此書耶余謂筆頭湧若耶溪
與胸中無國子監書可謂的對後以語容齋遂共發一笑
偽注贈王中允維末句云窮愁應有作試誦白頭吟舊
注虞卿著白頭吟以人情樂新而厭舊義自明白偽注
乃云張䟦欲娶妾其妻曰子試誦白頭吟妾當效之跋
慙而止此婦人女子善警戒者也是以白頭吟為文君
事有何干涉註特引史𫝊所有之事及東坡已載於筆
錄者飾偽亂真其言又皆鄙繆近日有刊東萊家塾詩
武庫如引偽注苦吟詩瘦翠屏晚對眼前無俗物短髮
不勝簮日月不相饒獨立萬端憂等事偽作東坡注不
知此何𫝊記耶世俗淺識輩又引其注為故事用豈不
誤後學哉所謂詩武庫者又偽指為東萊之書也余後觀
周少隱竹溪錄云東城煑猪肉詩有火候足之句乃引
雲仙錄火候足之語以為證然此亦常語何必用事乃
知少隱亦誤以此書為真後來引用者亦不足怪
梅詞漢宫春人皆以為李漢老作非也乃晁升用贈王
逐客之作仲甫為翰林權直内宿有宫娥新得幸仲甫
應制賦詞云黃金殿裏燭影雙龍戲勸得官家真箇醉
進酒猶呼萬歲錦裀舞徹凉州君恩與整搔頭一夜御
前宣喚六宫多少人愁翌旦宣仁太后聞之語宰臣曰
豈有館閣儒臣應制作狎詞耶既而以彈章罷館中同
僚相約祖餞及期無一至者獨升用一人而已因作梅
詞贈别云無情燕子怕春寒輕失花期正謂此爾又云
問玉堂何似茅舍疎籬指翰苑之玉堂苕溪叢話却引
唐人詩白玉堂前一樹梅今朝忽見數枝開謂人間之
玉堂盖未知此作也又傷心故人去後零落清詩今之
歌者𩔖云冷落不知用杜子美酬高適詩自從蜀中人
日作不意清詩久零落蓋零字與泠字同音人但見泠
字去一點為冷字遂云冷落不知出此耳王仲甫字明
之自號為逐客有冠卿集行於世陸務觀云
余嘗見本事曲魚遊春水詞云因開汴河得一碑石刻
此詞以為唐人所云嫩草初抽碧玉簮綠柳輕拂黃金
穟此盖用唐人詩楊柳黃金穟梧桐碧玉枝今人不知
出處乃作黃金蘂或黃金縷又如周美成西河詞賞心
東畔淮水今作傷心如此之𩔖甚多
景德中夏英公初授館職時方早秋上多宴後庭酒酣
遽命中使詣公索新詞問上在甚處云在拱宸殿按舞
公即抒思立進喜遷鶯曰霞散綺月沉鈎簾捲未央樓
夜深河漢截天流宫殿鎻清秋瑶階曙金花露鳳髓香
和雲霧三千珠翠擁宸遊水殿按凉州上大悦
熙寧中高麗遣使入貢且求王平甫學士京師題詠有
旨令權知開封府元厚之内翰抄錄以賜厚之自詣平
甫求新著平甫以詩戲之曰誰使詩仙來鳳詔欲𫝊賈
客過雞林
王建宫詞百首多言唐禁中事皆正史小說所不載者
每見於詩如内中數日無呼喚𫝊得滕王蛺蝶圖滕王
元嬰高帝子新舊唐書皆不著其所能惟名畫錄略言
其善畫不云其工蛺蝶也唐世一藝之善如公孫大娘
舞劍曹剛琵琶米嘉榮歌皆見唐賢詩句遂知名於當
世其時山林田畆潛德隱行君子不聞於世者多矣而
賤工末技得所附托乃垂於不朽蓋各有幸不幸也
晏元獻公文章擅天下尤喜為詩而多稱引後進一時
名士往往出其門聖俞平生所作詩多矣然公獨稱其
兩聯云寒魚猶著底白鷺已飛前又絮暖鮆魚繁波添
&KR1052;菜紫魏泰嘗於聖俞處見公自書手簡再三稱賞此
二聯疑而問之聖俞曰此非我之極致豈公偶自得意
於其間乎乃知詩人好惡去取不可強同也
元獻嘗問曾明仲云劉禹錫詩有瀼西春水縠紋生此
生字作何意明仲曰作生育之生晏曰非也作生熟之
生語乃健(宋景文筆記)
趙龍圖師民名重當世而文章之外詩思尤精如麥天
晨氣潤槐夏午陰清又曉鶯林外千聲囀芳草階前一
尺長前輩名流所未到也
耆舊續聞卷九
