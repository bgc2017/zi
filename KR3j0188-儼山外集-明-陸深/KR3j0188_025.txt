儼山外集卷二十五
眀陸深撰
史通會要中
書凡
荀悅有言立典有五志焉一曰達道義二曰彰法式三
曰通古今四曰著功勲五曰表賢能干寳釋之曰體國
經野之言則書之用兵征伐之權則書之忠臣烈士孝
子貞婦之節則書之文誥專對之言則書之才力伎藝
殊異則書之劉知幾廣之以三科一曰叙沿革二曰眀
罪惡三曰旌怪異禮儀用舍節文升降則書之君臣邪
僻國家喪亂則書之幽眀感應禍福萌兆則書之
修詞
傳曰言之無文行之不遠信哉詞命專對古之所重也
若尚書所載伊尹之訓臯陶之謨洛誥康誥牧誓泰誓
春秋所載吕相絶秦子産獻捷臧孫諫君納鼎魏絳對
戮揚干史記所載蘇秦合從張儀連衡范雎反間以相
秦魯連解紛而全趙則世隨文降矣是以選言布策者
雖有潤色討論終存體質梗槩夫後之視今亦猶今之
視昔而作者皆怯書今語勇效昔言不其惑乎是以好
丘眀者則偏模左傳愛子長者則全學史公用使周秦
言詞見於魏晉之代楚漢應對行乎宋齊之日故裴少
期譏孫盛錄曹公平素之語而全作夫差滅亡之辭雖
言則似而事殊乖矣世之議者又以北朝衆作周史為
工蓋賞其記言之體多同於古故也殊不知善為政者
不擇人而理故俗無精粗咸被其化工為史者不選事
而書故言無美惡盡傳於後若事皆不謬言必近真何
止得古人之糟粕而已
叙事
夫史以叙事為本而史之叙事以簡為工故尚書所載
務於寡事春秋變體貴於省文若文約而事豐尤述作
之美者也自漢而降斯文日煩可謂費矣蓋叙史之體
有四有直紀才行有唯書事跡有因言而知有假論而
顯尚書稱堯標以允恭克讓左傳之叙大叔目以美秀
而文所謂直紀其才行者左氏載申生為驪姬所譛自
縊而亡漢書稱紀信為項籍所圍代君而死所謂唯書
其事跡者武王之聲罪獨夫也但曰焚炙忠良刳剔孕
婦随會之論楚事也才曰篳路藍縷以啓山林所謂因
言而知者史記衛青傳後曰蘇建嘗責大將軍不薦賢
待士漢書孝文紀末曰吳王詐病不朝賜以几杖所謂
因論而顯者若四者相兼而畢書其費尤廣矣簡約之
中復有二類一曰省句二曰省字左傳書華耦稱先人
得罪於宋魯人以為敏夫以魯為敏此省句也春秋書
隕石於宋五夫聞之隕視之石數之五此省字也大抵
省句易省字難洞識此心始可與言史矣
效法
效法之體有二一曰貎同而心異二曰貎異而心同何
以言之古者命官有别卿與大夫各為名秩此春秋之
例也秦有天下列為帝王譙周撰古史書李斯之棄市
也云秦殺其大夫以天子之丞相名諸侯之大夫此與
春秋所謂貎同而心異也當春秋之世列國分書至於
魯國直云我而已如典午既嘗統一干寳晉紀每葬必
云葬我某皇帝且無二君何我之有此與春秋又所謂
貎同而心異也齊桓繼絶左傳云邢遷如歸衛國忘亡
言上下安堵不失舊物也如孫皓之成擒也干寳亦云
吳國既滅江外忘亡豈司馬氏之所能致與此與左氏
又所謂貎同而心異也春秋諸國皆用夏正魯以行天
子禮樂故獨用周正至如書元年春王正月者年則魯
君之年月則周王之月如曹馬受命躬為帝王非是以
諸侯守藩行天子班歷而孫盛魏晉二陽秋每年必書
某年春帝正月夫年既編帝紀而月又列帝名此與春
秋又所謂貎同而心異也春秋三傳各釋經義如公羊
屢云何以書記其事也此則先引經語而繼以釋辭勢
使之然非史體也如吳均齊春秋每書災變亦曰何以
書記異也夫事無他議言從已出輒自問答者豈叙事
之體耶此與公羊又所謂貎同而心異也史漢每於列
傳首書人名字至傳内有呼字處則於傳首已詳而漢
書李陵傳稱隴西任立政陵字立政曰少公歸易耳夫
上不言立政之字而輒言字立政曰少公者此省文從
可知也至令狐德棻周書於伊婁穆傳首云伊婁穆字
奴干既而續云太祖字之曰奴干作儀同面向我也夫
上書其字而下復曰字豈是事從簡易文去重複者耶
此與漢書又所謂貎同而心異也世之述者喜編次古
文撰叙今事可謂宋人守株者矣語曰世異則事異事
異則治異求其偶中亦有可言者焉是故君父見害臣
子所不忍言故左叙桓公之在齊也而云彭生乘公薨
於車如干寳晉紀叙愍帝歿于平陽而云晉人見者多
哭賊懼帝崩此與左氏實所謂貎異而心同也一時所
記詳其始末若左成七年鄭獲楚鍾儀以獻晉至九年
晉歸鍾儀於楚以求平是也至裴子野宋略叙索虜臨
江太子劭使力士排徐湛江湛僵仆於是始與劭有隙
其後三年有徐江為元凶所殺事此與左氏亦所謂貎
異而心同也凡列姓名罕兼其字如左傳上言羊斟則
下曰叔牂前稱子産則次是國僑是也至裴子野宋略
亦然上書桓玄則下有敬道後叙殷鐡則先著景仁此
與左氏又所謂貎異而心同也左氏論語叙人酬對或
去其對曰問曰等字如裴子野宋略云李孝伯問張暢
卿何姓曰姓張張長史乎此與左氏又所謂貎異而心
同也附見者如左稱楚武欲伐隋熊率且比曰季梁在
何益蕭方三十國春秋說朝廷聞慕容雋死曰中原可
圖矣桓温曰慕容恪在其憂方大此與左氏又所謂貎
異而心同也事應者如左稱叔輒聞日蝕而哭昭子曰
子叔其將死乎秋八月叔輒卒王邵齊志稱張伯德夢山
上掛絲占者曰其為幽州乎秋七月拜為幽州刺史此
與左氏又所謂貌異而心同也至如左叙晉敗於邲先
濟者賞而云上軍下軍爭舟舟中之指可掬夫不言攀
舟亂以刃斷指而但曰舟指可掬則讀者自覩其事矣
王邵述高季式破敵於韓陵追奔逐北而云夜半方歸
槊血滿袖夫不言奪槊深入擊刺甚多而但稱槊血滿
袖則聞者亦知其義矣此與左氏又所謂貎異而心同
也
雋永
夫文章之變化無窮矣必有餘音足句為其始末是以
伊惟夫蓋發語之端也焉哉矣兮斷句之助也去之則
不足加之則有餘厥有定理而史之叙事時亦類此故
將述晉靈公厚斂彫牆則且以不君為稱欲云司馬安
四至九卿而先以巧宦標目所謂說事之端也書重耳
伐原示信而續以一戰而霸文之教也書匈奴為偶人
象郅都令馳射莫能中則云其見憚如此所謂論事之
助也寄抑揚於片言隻字之間有雋永者矣
篇目
史記一百三十卷司馬遷采左氏國語删世本戰國策
據楚漢列時事上自黃帝下訖麟止作十二本紀十表
八書三十世家七十列傳謂之史記藏諸名山副在京
師至宣帝時遷外孫楊惲祖述其書遂宣布焉而十篇
未成有錄而已元成之間會稽褚先生更補其闕作武
帝紀三王世家龜策日者列傳辭多鄙陋非遷本意也
西漢書一百卷漢司徒掾班彪以太初後史記未善於
是采舊事徵異聞作後傳六十五篇其子固以所續未
詳乃起元高皇終乎新莽十有二世二百三十年為十
二紀八表十志七十列傳其事未畢會有訟其私作史
記者有詔收繫固弟超詣闕自陳固續父舊書明帝意
解乃詔固詣校書卒業至章帝建初中乃成後坐竇氏
事卒於洛陽獄書頗散亂其妺曹大家博學能屬文奉
詔緝校又選高才郎馬融等十人從大家授讀其八表
天文志或云是待詔馬續所作而古今人物表頗不類
本書云
後漢書一百三十卷宋宣城太守范煜作凡十紀十志
八十列傳合百篇窮覽舊集删煩補略會以罪收十志
未成而死梁劉昭因舊本補注三十卷
三國志晉著作陳夀集三國史撰為國志凡六十五篇
宋文帝命中書郎裴松之補注
晉書一百三十卷紀十志二十列傳七十載記三十序
例一目錄一唐房玄齡等奉勑修時太宗與焉故又總
之曰御撰云
宋書一百卷紀十志三十列傳六十梁沈約撰河東裴
子野又删為略二十卷宋治平中南豐曾鞏等奉詔校
定政和中頒之學官
南齊書五十九卷梁蕭子顯撰八紀十一志四十列傳
宋曾鞏等校定
梁書五十六卷唐姚思廉撰六本紀五十列傳思廉名
簡以字行梁史官察之子
陳書三十六卷唐姚思廉撰六本紀三十列傳察在陳
嘗删撰梁陳事未成且死屬思廉繼其業唐貞觀中與
梁書同時上之宋曾鞏等校定
後魏書一百三十卷齊魏收撰本紀十二列傳十二志
十宋劉恕等校正
北齊書五十卷唐李百藥撰本紀八列傳四十二初李
德林在齊嘗撰著紀傳貞觀初百藥續成父書獻之
周書五十卷唐令狐德棻等撰本紀八列傳四十二宋
仁宗時出太清樓本合史館秘閣本又取夏竦李巽家
本校定其後林希王安國上之
隋書八十五卷唐魏徵等撰本紀五列傳五十長孫無
忌等撰志三十
南史八十卷
北史八十卷唐李延夀撰南起宋盡陳百七十年北起
魏盡隋二百四十二年
唐書一百三十卷唐韋述撰初吳兢撰唐史止於開元
凡一百十卷述因兢本刊去酷吏傳為紀志列傳一百
十二卷至德乾元以後史官于休烈增肅宗紀二卷令
狐峘等復隨紀志傳後增緝成之
新唐書二百二十五卷宋嘉祐中曾公亮等奉詔删定
歐陽修撰紀志宋祁撰列傳
五代史七十五卷宋歐陽修撰梁唐晉漢周事
宋史本紀四十七卷志一百六十二卷表三十二卷列
傳世家二百五十五卷
遼史本紀三十卷志三十一卷表八卷列傳四十六卷
金史本紀十九卷志三十九卷表四卷列傳七十三卷
已上三史元至正間中書右丞相托克托等奉命修
元史本紀三十七卷志五十二卷表六卷傳六十三卷目錄
二卷通計一百六十一卷洪武二年翰林學士宋濂等
奉勑修
儼山外集卷二十五
