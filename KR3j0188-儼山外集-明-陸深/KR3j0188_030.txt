儼山外集卷三十
明陸深撰
蜀都雜抄
蜀人多竒姓今百家姓以為出於宋朝故首以趙錢孫
李尊國姓也我朝千家姓亦以朱奉天運起文然未
見有天姓者而蜀姓或有出於二家外自魏晉以来
取才於門閥故姓氏尤重唐重八姓論相於此至不
許與他姓為婚婣自八姓而下凡有三百五十姓宋
嘉祐中亦有千姓編鴈門邵思撰姓解則分為一百
七十門至有二千五百六十八氏漢潁川太守聊氏
復有萬姓譜古姓之存於今者鮮矣按左氏因生賜
姓胙土命氏以字以諡以官以邑才五者而已
峨眉山本以兩山相對如蛾眉故名字當从虫不當从
山
月竹嘉定州之産每月生笋
吾郡松江本緣淞江得名其地下每有水災乃去水而
作郡吳淞江今吳江寳帶橋一路是已亦名松陵眉
州有江亦名松江即蜀江分派過州城與醴泉江合
嘉靖十五年丙申二月二十八日癸丑四更點將盡地
震者三初震房屋有聲雞犬皆鳴隨以天鼓自西北
而南後數日得報惟建昌尤甚城郭廨宇皆傾死者
數千人都司李某亦與焉
蜀都大抵雨多風少故竹樹皆修聳少陵古栢二千尺
人譏其瘦長詩固有放言要之蜀産與他迥異若謂
栢之森森者惟蜀為然所謂喬木如山者亦惟蜀為
然
楊柳多寄生狀類冬青亦似紫藤經冬不凋春夏之交
作紫花散花滿地省衙前有數株冬月望之榮枯各
異
峨眉山周迴千里高八十里中有光怪每天晴雲湧浩
若銀濤其光五采如輪俗云佛見是已夜半有光熠
熠来自天際者又謂之聖燈光相寺在大峨絶頂登
其處遥望西天見雪山一云有小鳥如鷦鷯鳴類人
言一云自白水躡其巔六十里
峨眉古今之勝境也山中光怪若虹蜺然每見於雲日
映射之際俗所謂佛光者是已予自陕入川巡撫陕
西黃都憲臣伯鄰為予言曩為川轄時親登其上觀
佛光光未發時有鳥先飛過若言施主發心菩薩来
到光既散復来作聲施主布施菩薩去了又拾藏山
中白石大小皆六稜照燿有光采疑光怪即此石所
為也理當或然但鳥聲何為者耶近余編修承勛懋
昭為余言嘗從楊修撰慎用修兩宿其上登絶頂亦
見光具五色俯視在雲壑中其言白石與黃都憲同
惟云鳥聲只三字若言佛現了其鳥類雀而稍大只
有三枚别無種類三鳥飛入佛殿中嘗就僧食但不
見有長育耳佛殿自西望見三峯插天皆積雪如銀
每日下峯頭則殿中燃燈云此西域崑崙山豈所謂
日月相掩映為晝夜者耶夏日從北峯西下冬日從
南峯惟春秋之間從中峯下不爽云西域去此尚遠
恐目力難及今省城西望亦有雪山聳出晴霽時可
見疊茂才三百里爾宋田錫賦詩云高高百里作一
盤八十四盤青雲端豈以至高求至高耶東坡亦云
峨眉山西雪千里今峨眉當省城南東三百餘里而
城樓登望不及要之言八十里六十里者近是
同年安給事磐字公石作州志亦云有白石如泰山之
狼牙上饒之水晶之類置之日隙則有五色光日中
則無僧曰佛現者此也予近覓視之大類水晶
嘉定高任說禽言亦云施主佛現施主請回
夾江縣之伏龜山有仙掌洞今稱紫府洞是已其山雲
常五色黃色居其中亦佛光之類耶
蜀中山水稱嘉定自古名人寓居其間漢則揚子雲晉
則郭景純唐則李太白宋則蘇東坡黃山谷晁公武
咸淳間文尚忠字敦詩隠居夾江愛邑西江山之勝並
大觀堂築二亭前臨翠嶺下瞰大江暇則擊鮮治具
招避地名勝相與登臨觴咏為樂
五塊石在今萬里橋之西其一入地上疊四石俱方或
云其下有一井相傳以為海眼其南即漢昭烈陵予
疑是當時作陵時所餘嘉定州之金銀岡亦有所謂
五塊石
黎州安撫司内小廳東有梨樹一株高九丈圍九尺州
人取其枝以接果豈黎以梨名耶州人呼為三藏梨
相傳為唐僧西遊植黎杖於此曰他日州治在此恐
非實事古稱黎杖黎即苜蓿養之歷霜雪經一二歲
其本修直生鬼面可杖取其輕而堅非梨木也
嘉定州有鳥一名山和尚一名雨道士堪作對偶
大藏西域記云阿耨達池在香山之南大雪山北周八
百里東南流入海者曰殑伽河西南流入海者曰縛
芻河西北流入海者曰徙多河又潛流地下出積石
山東北流入海者為中國之河源阿耨達華言無煩
惱似指所謂星宿海者殑伽華言天堂縛芻華言青
徙多華言冷
梵文甚細如敘果有五棗杏等謂之核果梨柰等謂之
膚果椰子胡桃等謂之殼果松子栢仁等謂之檜果
大小豆等謂之角果核殼易解膚皮膚可啖也角華
言亦稱豆角惟檜頗奥按字書空外反麤糠皮謂之
檜豈取義華梵不能無相通云
金王子可南雲咏西瓜云一片冷裁潭底月六灣斜捲
隴頭雲又在元世祖前矣
深淘灘淺作堰六言石刻在灌縣相傳以為秦李冰鑿
離堆以利蜀時所為此恐後人所為非古詞也至於
節宣水利無過此言
蜀城謂之芙蓉城傳自孟氏今城上間栽有數株兩歲
著花予適閱視見之皆淺紅一色花亦凋瘵殊不若
吳中之爛然數色也
支機石在蜀城西南隅石牛寺之側出土而立高可五
尺餘石色微紫近土有一窩傍刻支機石三篆文似
是唐人書跡想曾横置故刻字如之事本荒唐此石
蓋出傅會然亦舊物也
天涯石在城東門内寳光寺東之側有亭覆之舊志以
為在寧川衞李小旗家問之蜀人莫詳所始意亦萬
里橋之類行旅之人志遠也石首銳而微頑爾
日行黃道月行月道月道交絡黃道外十三日有竒而
入經黃道謂之交朔凡月之行歷二十九日五十三
分而與日相會謂之合朔
李侍御鳳翺號五石其居近五塊石故云予問成都石
筍遺跡五石指五塊石是也與少陵所賦石筍行不
肖又云五塊為南筍天涯石為北筍云
永嘉林石介夫婆娑泉石間作萱堂以養母客至竹床
瓦豆具酒簌延之佳山水無不到獨不到郡縣
宋寧宗嘉定十三年興元軍士張福與其黨莫簡作亂
以紅巾為號
予嘗欲取今之州縣推而上之以會于禹貢之命名因
以著古今離合遷改之實為一書宋浦江倪朴文卿
嘗作地輿會元志四十卷惜當時以布衣著書力不
能傳其自叙有曰今學者大抵急於利祿而專務於
時文故不識者不肯目而識者未暇觀也其言亦可
悲矣
撫州出兩大儒前有王荆公安石後有吳文正公澄向
使荆公無熙豐之事文正高不仕之節皆程朱等輩
人也荆公值宋祚將衰故釀禍多文正當元運方隆
故享福盛此士難以成敗論也
范文穆公成大當宋孝宗時起祠知處州陛對論力之
所及者三曰日力曰國力曰天力今盡以虛文耗之
不知一時所指者何事後世讀之令人有流涕者
進宋史表或云歐陽玄所為最警策者是聲容盛而武
備衰論建多而成效少不若議論多而成功少差為
渾成至齊亡而訪王蠋乃存秉節之臣楚滅而諭魯
公堪矜守禮之國温厚典雅之旨尤為藹然一時史
官若張翥吳當號稱博洽而危素亦與焉
姚牧菴燧送暢純序稱先師賞其辭而戒之曰弓矢為
物以待盜也使盜得之亦待其人文章固發聞士子
之利器然先有能一世之名將何以應人之見役者
哉非其人而與之與非其人而拒之鈞罪也非周身
斯世之道也其論極為痛切牧菴嘗受業劉静修先
師必静修今文集中無此議論
岷嶓潛沱之義難解今蜀山連綿延亘凡居左者皆曰
岷右者皆曰嶓凡水出於岷者皆曰江出於嶓者皆
曰漢江别流而復合者皆曰沱漢别流而復合者皆
曰潛恐屬方言爾故岷謂之汶今汶川是也漢謂之
漾或謂之沔或謂之羌今沿漢水而東有寧羌州有
沔縣又東有洋縣即古洋州也洋漾聲相近豈皆得
名於漢水云
按華陽國志云漢有二源東源出武都氐道漾山因名
漾禹貢流漾為漢是也西源出隴西嶓冢山會白水
經葭萌入漢始源曰沔故曰漢沔
楠木材巨而良其枝葉亦森秀可翫成都人家庭院多
植之有成行列者其枝葉若相迴避然謂之讓木文
潞公詩所謂移植虞芮間者以此
成都學宫前綽楔題曰神禹鄉邦予始至視學見而疑
之昔堯舜禹嗣興冀為中州兩河之間聲教暨焉而
輿地尚未拓也後千餘年而周始有江漢之化至秦
盛強蜀始通焉彼所謂蠶叢魚鳬鼈靈望帝者文物
未備且在衰周之世蜀之先可知也禹都在今之安
邑鯀實四嶽封為崇伯崇今之鄠縣其地遼絶何得
禹生於此乎新志亦以此為疑問之人士皆曰禹生
於汶川之石紐村禹穴在焉檢舊志稱唐元和志廣
柔縣有石紐村禹所生也以六月六日為降誕云是
蓋幾於巫覡之談至宋計有功作禹廟碑始大書曰
崇伯得有莘氏女治水得天下而禹生於此其言頗
為無據有莘氏於鯀亦不經見按莘今之陳留與崇
近鯀娶當或有之鯀為諸侯厥有封守九載弗績多
在河北今諸處之鯀城是已安得治水行天下乎又
安得以室家自隨荒裔之地如石紐者乎予益疑之
雖有功亦曰稽諸人事理或宜然蓋疑詞也此必承
元和志之誤而後說益紛紛矣此雖於事無所損益
而蜀故不可以不辨按揚雄蜀都賦止云禹治其江
左思三都所賦人物竒若相如君平文若王褒揚雄
怪若萇弘杜宇僭若公孫劉璋皆列獨不及禹生耶
至宋王騰不平左詞作賦致辨頗極辭鋒亦云岷山
導江歷經營於禹蹟其後云鯀為父而禹子此概人
倫之辨爾亦不言禹所生也又按華陽國志載禹治
水命巴蜀以屬梁州禹娶於塗山辛壬癸甲而去生
子啟呱呱啼不及視三過其門而不入室務在救時
今江州之塗山是也帝禹之廟銘存焉志作於晉常
璩可謂博雅矣况留意蜀之材賢然亦不云禹所生
也今徒以石紐有禹穴二字證之又安知非後人所
為耶禹穴實在今會稽窆石在焉古稱穴居衆詞也
禹平水土時已為司空恐不穴居今言穴蓋葬處非
生處也古今集記則云岷山水源分二派正南入溢
村至石紐過汶川則禹之所導江也由是言之石紐
蓋禹蹟之始而非謂禹所生也又按塗山亦有數說
江州今重慶之巴縣有山曰塗鳳陽之懷遠古鍾離
也自有塗山啓母石在焉江州治水所經鍾離帝都
為近未知孰是蘇鶚又云塗山有四皆禹跡也併指
會稽與當塗云宋景濓遊山記甚詳然亦不能決孔
安國曰塗山國名非山也史記所載啓禹之子其母
塗山氏之女又似姓氏猶司馬氏歐陽氏之謂恐亦
非國名也聊附所疑於此
嘗聞前輩云本朝國體與前代不同者三事其一指邊
隘以為不可一日忘備漢唐故事但防守境内而已
近得戶部移文開稱宣府歲用銀九十二萬五千九
百餘兩大同歲用銀九十九萬二千四百六十餘兩
遼東歲用銀三十九萬四千八百七十餘兩延綏歲
用糧料五十二萬一千三十六石零寧夏歲用糧料
五十三萬四千二百五石草三百九十三萬九千六
百餘束甘肅歲用糧料六十九萬七千六百零草五
百二十萬三千八百五十四束大約歲費四百餘萬
而隨時用兵不與焉今上大工之費近得工部總計
九百餘萬只大木一項四川已用九十萬尚須九十
萬可足川之民力可念也
貴州金竺長官司有僧寺曰羅永菴有一僧題二詩於
壁間曰風塵一夕忽南侵天命潛移四海心鳳返丹
山紅日遠龍歸滄海碧雲深紫微有象星還拱山漏
無聲水自沈遙想禁城今夜月六宫猶望翠華臨閱
罷楞嚴磬懶敲笑看黃屋寄團瓢南來瘴嶺千層迥
北望天門萬里遙欵段久忘飛鳳輦袈裟新換衮龍
袍百官此日知何處惟有羣烏早晩朝人知為建文
君僧遂避去其詩至今畱菴中衞方伯正夫傳其事
漫記之以備一說
儼山外集卷三十
