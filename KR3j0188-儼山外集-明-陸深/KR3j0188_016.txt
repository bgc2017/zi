儼山外集卷十六
明陸深撰
續停驂錄中
宋章楶知渭州請城葫蘆河川以偪夏朝廷許之遂合
熙河秦鳳環慶鄜延四路之師陽繕他砦數十以示
怯而隂具版築守戰之備築二砦于石門峡江口好
水川之隂凡二旬有二日城成名曰平夏城靈平砦
章惇因請絶夏人歲賜而命沿邊相繼築城于要害
進拓境土凡五十餘里由是夏人遂衰按范文正公
亦城大順禦戎之法此為上策予意今河套之地倣
而為之宜無不可如遼東二十五衛之設當為永利
若先城花馬池以次或可修舉也
石城滿四名俊人以滿四呼之其先元末有滿氏巴勒丹
者雄長西陲國初款附太祖高皇帝斥平凉固原荒
地俾之耕牧入隸版圖以騎射獵逐為利號滿家營
生聚日蕃有衆數千人成化元年遂據石城以叛石
城四面陡崖深溝極險固俊以火四火能為腹心馬
冀南斗為股肱要格保格為爪牙滿能滿玉為羽翼
先是掘地得行元帥府事銅印以是部署帳下而反
勢甚猖獗命都御史項公忠馬公文升討平之馬自
有記
地網吳璘作於天水長道二縣之間於平地鑿渠每渠
八尺深丈餘連綿不斷如布網然以礙敵騎亦能制
勝湖州士人仰臣字思忠喜談兵嘗與余議以鐵作
三矛鑽刺地如鍤散列以陷馬足予為名之曰土鑽
少林寺有達磨面壁庵壁上有達磨身影透入人有屢
磨之不能去宋仁宗嘗作一贊云坤之上乾之下中
間一寳難酬價十萬里來作證明面壁九年不說話
如何贊如何畫一回提起一回怕此金丹之說不知
仁宗御製耶抑代言也
蕭齊衡陽王鈞好學嘗細書五經置巾箱中謂之巾箱
五經宋博學宏辭科許士子持書入試故巾箱板行
其書甚多巾箱盖始於六朝
道鄉先生鄒志完敘遷上表有云昏昏瘴霧信為提耳
之師兀兀愁居因得致身之道古人所謂經患益能
遭蹶得便者意盖如此雖然苟非踐此實境終為未
能深知蘇東坡有表云嘗對便殿親聞德音似蒙聖
知不在人後而狂狷妄發上負恩私既有司皆以為
可誅雖明主不得而獨赦一從吏議坐廢五年又云
受性剛褊賦命奇窮既獲罪於天又無助於下怨仇
交積罪惡横生羣言或起於愛憎孤忠遂陷於疑似
中雖無愧不敢自明向非人主獨賜保全則臣之微
生豈有今日此語使他人聞之或未知其工也惟予
讀之則有悲喜交集者矣古人謂不行萬里道不讀
萬卷書看不得杜詩有以哉
洮河綠石出洮州衛上關西與西番接境唐以來名人
多採之以製硯宋失其地故士夫尤貴重之色有淺
深體有老嫩猿頭斑瓜皮黃蚤子紋者為佳雪花無
景者不足貴今泯州亦産硯石似一類云
清明前三日謂之寒食節天下皆然其事出於介子推
山西尤重王惲有詩云晉人熟食一月節店舍無烟
竈厨冷
山西三關比諸邊為弱一被寇患當事者皆甘心得罪
勢不得不然也若蒙恬之累土為山植榆為塞因地
形制險最為上策近有栽柳之法尤便易於榆按古
人之成法可用於三邊者若趙充國之屯田李牧用軍
市之租日椎牛享士趙奢為將所得賞賜盡與軍吏
魏尚守雲中出私養錢以享賓客軍吏皆要策也夫
謂之賓客所該甚廣凡游說探諜之人皆是宋田錫
亦謂厚賜將帥使之賞用足充供億若在今日能使
將帥不尅減軍士抑亦可矣
唐武后崩將合葬乾陵給事中嚴善思建言尊者先葬
則卑者不得入又曰合葬非古也漢世皇后别起陵
墓魏晉始合又曰葬得其所則神安而後嗣昌失其
宜則神危而後嗣損又以漢祚長而魏晉短乃合葬
之驗其言頗流於術家至謂使神有知無所不通若
其無知合亦何益山川精氣上為列星乃為至論
沉香出林邑土人破斷之積以歲年朽爛而心節獨在
置水中則沉故曰沉香不沉者曰𣝕香乃是一種木
耳
金鋼鑽可以刻玉其質類水晶而色微黃出西域土人
於鳥糞中得之生極高峯巒鷹鷂之屬打食於上遂
吞而復出其大者極難得一云生百丈水底盤石上
如鍾乳扶南人没水取之竟日乃得二說未知孰是
云畏羚羊角則同
火浣布出西域火鼠毛織之一云漲海中有燃火洲其
上有樹生火中土人剝取其皮紡作布若垢汚投火
中燒之復精潔余嘗得方寸作白色乃蕉麻之類疑
後說近之又南海中有彀焚洲有獸名狤&KR2077;狀如水
獺其頭身及他處了無毛惟從鼻上竟脊至尾廣寸
許有毛青色長三四分土人捕得之投烈火中薪盡
而此獸不傷見抱朴子豈火鼠類耶
吕申公晦叔當國時嘗籍記人才已用未用姓名事件
當行已行條目謂之掌記聞之前輩云我朝楊文貞公
士奇當國時亦有手摺子書知府已上名姓懷之袖
中暇即展閱
李邕字泰和江都人仕至北海太守世稱李北海杜子
美所指李邕欣識面者即其人也其父名善注文選
文選有五臣者吕延濟劉良張銑吕向李周翰并李
善為六臣皆唐人也意當時奉旨注釋故稱臣唐又
有中散大夫李邕撰金谷園記者不知即一人否耶
予昨記後唐明宗與我太祖加耗以為仁政按周世宗
顯德中每石與耗一斗此出之於官以資轉運非謂
取之於民也胡致堂論之曰受挽而取耗未嘗為耗
用直多取以實倉廩耳又謂不宜取而取者省耗是
也當與而未嘗與者漕耗是也其意善矣我太宗定
鼎燕都轉漕江南較之汴宋其費宜倍今運軍給耗
每石已至三斗餘而漕政疲弊盖有兩端京通交納
監督者太多運官部領刻剝者至巧東坡知揚州上
言謂祖宗以來通許綱運攬載物貨既免征税而脚
錢又輕故物貨流通緣路雖失商税而京師坐獲富
庶按此事想古所不禁若今日更有法以通融之亦
漕運之一利也
司馬温公救荒疏謂富室有蓄積者官給印歷聽其舉
貸量出利息候豐熟日官為收索示以必信不可誑
誘按此今日救荒之上策要在得人行之勝於官粥
賑濟多矣
朱文公為浙東提舉時與丞相王季海書曰今上自執
政下及庶僚内而侍從外而牧守皆可以交結附託
而得明公不此之愛而顧愛此迪功文學承信校尉
十數人之賞以為重惜名器之計愚亦不知其何說
也大抵朝廷愛民之心不如惜費之甚是以不肯為
極力救民之事明公憂國之念不如愛身之切是以
但務為阿諛順旨之計此其自謀可謂盡矣然自旁
觀論之則亦可謂不思之甚也吁可謂危言矣當時
猶能容之季海殆未易及也
蘇黃門古史序曰古之帝王其必為善如火之必熱水
之必寒其不為不善如騶虞之不殺竊脂之不穀晦
翁極歎服之以為非子長所及東坡范文正公集序
亦曰其於仁義禮樂忠信孝弟盖如饑渴之於飲食
如火之熱水之濕盖其天性有不得不然者其言如
出一轍若其名理則當以水之濕為勝世有温泉湯
泉寒固不足以盡水也
林竹溪論歐曾老蘇東坡所以絶出於唐以後者以其
詞必已出不蹈襲前人而又自然也蹈襲者非剽竊
言語但體製相類筆力相似皆是也斯言甚足以救
今日之弊
劉原父嘗謂歐九不甚讀書歐陽公亦謂原父文章未
佳古人各以其短相箴規其長自見耳非後世相傾
之謂嘗讀原父所行修書制詞可謂高出一代相傳
食頃草九制各得其體豈獨長於此耶
宋朝王氏文章之盛出於一時者臨川王安石介甫王
安禮和甫王安國平甫介甫之子雱元澤侯官王回
深父王向子直王冏容季皆一家又有揚州王令逢
原並稱大家又有王鞏定國王詵晉卿王無咎補之
稍後有王適子立蘇潁濱壻也
自古典籍廢興隋牛弘謂仲尼之後凡有五厄大約謂
秦火為一厄王莽之亂為一厄漢末為一厄永嘉南
渡為一厄周師入郢為一厄雖然經史具存與孔壁
汲冢之復出見於劉向父子之所輯略者為書凡三
萬三千九十卷孔氏之舊盖未嘗亡也至隋嘉則殿
乃有書三十七萬卷可謂富矣柳顧言等之所校定
才七萬七千餘卷則是重復猥雜張其數耳七略之
外所增才倍之而諸史羣撰具焉南朝盛時梁武之
世公私典籍七萬餘卷尚有重本則傳世之書惟存
舊數而已散亡之極猶不失萬卷唐世分為四庫開
元著錄者五萬三千九百一十五卷魏晉所增與釋
老之編雜出其間亦不過三萬餘卷而唐之學者自
為之書又二萬八千四百六十九卷自是日有所益
矣安史亂後備加搜採而四庫之書復完黃巢之禍
兩京蕩然宋建隆初三館有書萬二千餘卷自後削
平諸國盡收圖籍重以購募太平興國初六庫書籍
正副本凡八萬卷固半實爾慶歷崇文總目之書三
萬六百六十九卷校之七略顧有不及參互乘除所
亡益者何等書耶洪容齋謂御覽引用一千六百九
十種書十亡八九而姚鉉所類文集亦多不存因以
為歎然經史子集之舊宋亦未嘗闕焉宣和訪求一
日之内三詔並下四方竒書由此間出見於著錄者
溢出二萬五千二百五十四卷以充館閣高宗渡江
書籍散逸加意訪求淳熙間類次見書凡四萬四千
四百八十六卷其數雖過於崇文而新籍兼之至于
紹定之災而書復闕矣元氏亦有儲蓄至我朝文獻
日新今秘閣所有者多宋元之舊間有手抄予初入
館時見所蓄甚富若文苑英華大書尚有數部正德
間梁厚齋在内閣援用監生入官始以校正為名而
官書乃大散逸于外矣為之浩歎因記歴代故實于
左
蕭何入秦收圖籍
漢興大收篇籍廣開獻書之路
景帝末年募求天下遺書藏之秘府
魯共王壊孔子故宅得古文科斗尚書孝經論語等
書
武帝建藏書之策置寫書之官
成帝使謁者陳農求天下遺書詔光禄大夫劉向等
校定每一書畢向輒條其篇目據其指意錄而奏之
光武中興日不暇給而入洛之書二千餘兩後於東
觀及仁夀閣集新書校書郎班固傅毅等典掌焉
明帝大會諸儒於白虎觀考詳同異連月乃罷
靈帝詔諸儒正定五經刊於石碑為古文篆隸三體
書法樹之學門
魏道武命郡縣大收書籍悉送平城
隋文帝分遣使人搜討異本每書一卷賞絹一疋校
寫既定本即歸主
煬帝於東都觀文殿東西廂構屋貯書東屋蔵甲乙
西屋蔵丙丁
唐貞觀中魏徵虞世南顔師古繼為秘書監請購天
下書選五品以上子孫工書者為書手繕寫蔵于内
庫以宫人掌之
玄宗幸東都議借民間異本𫝊錄及還京師遷書東
宫麗正殿置修書院於著作院歲給紙墨筆材元載
為相奏以千錢購書一卷又命拾遺苗發等使江淮
括訪
後唐莊宗同光中募民獻書及三百卷授以試銜其
選調之官每百卷減一選
明宗長興中初令國子監校定九經雕印賣之
後漢乾祐中禮部郎司徒調請開獻書之路凡儒學
之士衣冠舊族有以三館亡書來上者計其卷帙賜
之金帛數多者授秩
周世宗銳意求訪凡獻書者悉加優賜以誘致之民
間之書傳寫舛誤乃選常參官校讎刊正令於卷末
著其名銜焉
宋太祖乾德四年下詔購募亡書三禮涉弼三傳彭
幹學究朱載等皆詣闕獻書合千二百二十八卷詔
分置書府弼等並賜以科名閏八月又詔史館凡吏
民有以書籍來獻當視其篇目館中所無者收之獻
書人送學士院試問吏理堪任職官者具以名聞
太宗太平興國初搆崇文院以藏書院之東廊為昭
文書庫南廊為集賢書庫西廊分經史子集四庫為
史館書庫謂之六庫九年又詔以館閣所闕書中外
購募有以亡書來上及三百卷當議甄錄酬奬餘第
卷帙之數等級優賜不願送官者借本寫畢還之
仁宗嘉祐中詔中外士庶並許上館閣闕書卷支絹
一疋五百卷與文資官
神宗熙寧中成都府進士郭友直及其子大亨獻書
三千七百七十九卷得秘閣所無者五百三卷詔官
大亨為將作監主簿
徽宗宣和中詔令郡縣諭旨訪求秘書許士民以家
藏書所在自陳不以卷帙多寡先具篇目申提舉秘
書省以聞聽旨遞進可備收錄當優與支賜或有所
閟未見之書有足觀采即命以官議加崇奬給還於
是榮州助教張頥所進二百二十五卷李東一百六
十卷皆係闕遺詔賜頥進士出身東補迪功郎又取
到王闡張宿等家藏書以三館秘閣書目比對所無
者凡六百五十八部二千四百一十七卷悉善本比
前後所進書數稍多詔闡補承務郎宿補迪功郎
高宗渡江獻書有賞故官家藏或命就錄鬻者悉市
之又令監司郡守各諭所部悉上送官多者優賞又
復置補寫所令秘書省提舉掌求遺書定獻書賞格
元世祖至元庚辰以許衡言遣使至杭州等處取在
官書籍版刻至京師
我太祖高皇帝於至正丙午秋命求遺書
太宗文皇帝遷都北京勑翰林院凡南京文淵閣所
貯古今一切書籍自一部至有百部以上各取一部
送京
牛弘購求遺書劉炫遂造偽書百餘卷題為連山易
魯史記等錄上送官取賞後事覺坐除名
秦始皇三十四年燒詩書百家語
按秦焚書所不去者醫藥卜筮種樹之書說者謂易
以卜筮傳若醫藥惟素難最古其次本草雖稱黃帝
然皆漢人以後之書不知先秦所遺者今果何書耶
儼山外集卷十六
