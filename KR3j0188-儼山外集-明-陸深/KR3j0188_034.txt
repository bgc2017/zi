儼山外集卷三十四
明陸深撰
書輯下
古今訓
凡書之道一須人品高二須師法古三須紙筆佳四須
險勁五須高明六須潤澤七須向背八須時出新意
又有九生之法一生筆二生紙三生硯四生水五生
墨六生手七生神八生目九生景
夫字形在紙筆法在手筆意在心小心布置大膽落筆
夫初學之際宜先筋骨筋骨不立肉何所依故曰多力
豐筋者聖無力無筋者病
夫用筆之法腕豎則鋒正而勢全指實則筋力均平掌
虚則運用便易
稜骨者書之弊薄也脂肉者書之滓穢也字有態度心
之暢也
夫欲書先乾研墨凝神靜慮預想字形大小偃仰平正
振動須令筋骨相連意在筆前然後作字若平直相
似狀如算子上下方整前後齊平便不是書
夫書貴注意詳雅起發緜密一字須數體俱入一紙須
字字意殊紙強筆弱紙弱筆強強弱不等則蹉跌矣
學古之法多張法書古刻於壁間觀之入神則筆隨人
意矣
初學之士所貴臨摹蓋節度其手易於成就耳對書之
謂臨覆書之謂摹夫臨書易失古人位置而多得古
人筆意摹書易失古人筆意而多得古人位置是故
臨書易進摹書易忘
夫運筆斜則無芒角執筆寬則書軟弱點掣短則法臃
腫點掣長則法離澌畫短則字埶横畫疎則字形慢
拘則乏埶放又少則純骨無媚純肉無力少墨浮澁
多墨莽鈍
用筆不欲太肥肥則形濁不欲太瘦瘦則形枯不欲多
露鋒鋩露鋒鋩則意不持重不欲深藏圭角藏圭角
則體不精神
夫世之論書多病肥瘦而不知肥之病在於剩肉瘦之
病在於露骨肥不剩肉瘦不露骨正自為佳爾
寸以内法在指掌寸以外法兼肘腕晉魏間帖掌指間
字也
凡篆之用筆最宜單苞(亦曰單鈎)則方圓平直無不如意人
失師傳故字多欹斜且埶不活動若初學時能虚手
心伸中指并二指於几上空畫不拗方可埶筆
篆法匾者謂之螎匾徐鉉稱為老手石鼔文是也
小篆俗皆喜長太長則無法但以方楷一字半為度一
字為正體半字為垂脚脚不過三凡有三脚當以正
脚為主餘略收短如旛脚可也若生甘之等字却以
上出為脚如草木之為物正生則上出枝倒懸則下
出枝耳
篆口圈中字不可填滿如井斗中着一字任其下空可
放垂筆方不覺大圈比諸字亦須略收口不可圓亦
不可方只以炭墼範子為度自好若日目等字須更
放小若印文中匾口并口及子字上口却須略寬使
口中見空稍多字始渾厚
徐鉉小篆映日視之有一縷濃墨正當畫中乃筆鋒直
下爾
凡隸書人謂宜匾殊不知妙不在匾挑拔平硬如折刀
頭法曰方勁古拙斬釘截鐵備矣隋唐以降古法盡
廢目漢字為分唐字為隸殊不知漢有隸分唐有分
楷體不同也
凡楷書之法如快馬斫陣草書欲左規右矩此古人妙
處也
作楷墨欲乾不可太燥行草則燥潤相雜以潤取妍以
燥取險墨濃則筆滯滯則筆枯
凡草書之體如人坐卧行立揖遜忿爭乘舟躍馬歌舞
擗踊一切變態各有義理不可忽也
古人作草如今人作真何嘗苟且故云匆匆不及草書
其相連處特是引帶耳
真生行行生草真如立行如行草如走未有未能立而
能行未能行而能走者也
草書之法有緩有急有有鋒有無鋒有承接上字有牽
引下字乍徐還疾忽往復收緩以倣古急以出竒有
鋒以耀其精神無鋒以含其氣運横斜曲直鉤環盤
紆皆以埶為主最忌相帶横畫不欲太長長妨轉換
直畫不欲太多多則神癡以捺代走亦以發代走亦
以捺代乀惟丿則間用之意盡則用懸針或兼用垂
露
夫草下筆之始須藏鋒轉腕前緩後急字體形埶狀如
蟲蛇意相鉤連莫令間斷仍須簡略為上不貴繁冗
至如稜側起伏隨勢所立大抵圓規最妙其有誤發
不可再摹恐失其筆埶若有點處須空中遥擲下埶
猶高峰墜石下筆要如放箭箭不欲遲遲則中物不
入雖則施於草迹亦須時時象其篆勢八分章草古
隸等體要相合雜發人意思若直取俗字則不能先
發牋毫尤須靜思閒雅發中於慮則得之
凡書有二法曰疾曰澁二法者該之矣
夫趨變適時行書為要題勒方幅真乃居先草不兼真
殆於專謹真不通草殊非翰墨真以點畫為形質使
轉為性情草以點畫為性情使轉為形質草乖使轉
不能成字真虧點畫猶可記文夫縱横牽掣之謂使
鉤環盤紆之謂轉向背得宜謂之點畫
篆尚婉而通隸欲精而密草貴流而暢章務險而便又
曰真書難於飄揚草書難於嚴重
下筆作字初是折鋒次乃搭鋒耳若一字之間右邊多
是搭鋒應於左也隸畫平起篆畫藏鋒大扺折鋒多
精神平藏善含蓄兼之者至也
凡字之體不能齊一如東字之長西字之短口字之小
體字之大朋字之斜黨字之正千字之疎萬字之密
畫多者宜瘦少者宜肥魏晉書法之高良由各盡字
之真態不以私意參之耳
題署及八分肥密可也自此之外皆宜消散恣其運動
唐人以書判取士故士大夫字畫勻整齊密類有科舉
氣習顔魯公干禄字書是其證也
張伯英臨池學書池水盡墨鍾繇入抱犢山十年木石
俱黑王羲之五十二歲而書成永禪師不下樓者四
十餘年要非一朝一夕之故也
古人書法皆由悟入若長史之舞劒器魯公之錐畫沙
理宜有之故李陽冰亦曰於天地山川得方圓流峙
之形於日月星辰得經緯昭回之度於雲霞草木得
霏布滋蔓之容於衣冠文物得揖遜周旋之體於鬚
眉口鼻得喜怒舒慘之分於魚蟲禽獸得屈伸飛動
之理乃知夏雲隨風擔夫爭道與觀盪漿聽江聲見
蛇鬭進於書也
碑帖(附)
昔賢評書如龍跳天門虎卧鳳闕之語既為米元章所
嗤若夫魏晉以來墨蹟存世又寡間或流傳人加祕惜
非學者之所共見是故類舉姓氏極肆褒彈等之無益
耳予錄之所未暇也惟碑帖之傳今猶徧衍資於範模
者不少故復次第云
淳化法帖十卷
宋太宗雅意翰墨乃出御府所藏歴代真跡命侍書
王著摹板禁中深得古意此諸帖之祖也
絳帖
潘師旦模刻骨法清勁足正王著肉勝之失然駁馬
露骨又未免羸瘠之歎耳
潭帖
僧希白模刻風韻和雅骨肉停勻但形勢俱圓頗乏
峭健之氣
大觀帖
蔡京模刻精工之極蓋閣帖之亞也
太清樓續閣帖
劉燾模刻工夫精緻亞於淳化肥而多骨求備於王
著乃失之麤硬遂少風韻
戲魚堂帖
劉次莊模刻在淳化翻刻中頗為有骨格者淡墨搨
尤佳
武岡帖
絳帖之次也
修内司帖
亦有淡墨搨者絶佳
福州諸帖
鼎帖
石硬而刻手不精雖博而乏古意
星鳳樓帖
曹士冕模刻工緻有餘清而不濃太清之亞也
玉麟堂帖
吳琚模刻濃而不清多雜米家筆仗
寶晉齋帖
曹之格模刻諸帖中之劣者
百一帖
王曼慶模刻筆意清遒雅有勝趣恨刻手不精耳
鳳墅續法帖二十卷
曾宏父模刻
羣玉堂法帖十卷
予少溺志於書無傳焉而未有所得也頗喜考尋前人
之遺論纂輯既久恍乎若有以見其指意之所在而亦
未敢遽以為是也中歲以來抱詞賦之悔不復數數然
正德戊寅假館老氏之宫新涼病後再加刪次深懼古
人之法不盡傳於將來也昔人有言經術之不明由小
學之不振小學之不振由六書之無傳嗚呼予亦安敢
少哉是歲中秋日雲間陸深識
儼山外集卷三十四
