儼山外集卷十一
明陸深撰
玉堂漫筆卷上
薛文清公觀崖石每層有紋横界而層層相沓謂為天
地之初隂陽磨盪而成若水之漾沙一層復一層也
殊不知實是水所漾耳蓋天地之初混沌一物惟有
水火二者開闢之際火日升水日降而天地分矣凡
山阜皆從水中洗出觀江河間沙洲可見余嘗謂水
天下之至高者也山天下之至卑者也故海底有石
而山顛有水然水亦實至高霜露雨雪是也
孟子塞乎天地之間塞字與吾往矣字相應是充然不
撓屈之義與塞天地貫金石語微不同雖横渠亦有
天地之塞吾其體之言恐與孟子之意不同
性字從心從生若以耳目口鼻手足動靜為性此近於
作用之說釋氏嘗曰狗子有佛性是也然釋氏之所
謂性其義亦與吾儒不同
薛文清公與吳康齋嘗言夢見朱子孔子二公皆質實
人雖無妄語然不書亦可也
釋氏之所謂心吾儒之所謂氣也所謂性似吾儒之所
謂心者命名取義各有宗旨不必比而議之可也
昔人謂月體無光借日為光朱子亦有粉丸之喻故新
月之闕向東殘月之闕向西此之謂映日可也惟望
後之月闕亦向西似與映日之說稍礙戊戌正月十
九日予寓東長安是夜客散適見闕月初升闕處乃
西向疑之明日晉陽諸生來見因舉予月影辨因識
之
虞伯生集題耕織圖大意謂元有中原置十道勸農使
總於大司農皆慎擇老成重厚之君子親歴原野安
輯而教訓之功成省歸憲司憲司置四僉事其二乃
勸農之官由是天下守令皆以勸農繫銜憲司以耕
桑之事上大司農至郡縣大門兩壁皆畫耕織圖此
意甚好我朝立法最為周密似少此耳
漢哀帝時王舜劉歆議天子三昭三穆與太祖之廟而
七七者其正法數可常數者也宗不在此數中宗變
也苟有功德則宗之不可預為設數殷之三宗是已
宗無數也所以勸帝者之功德博矣又云宗其道而毁
其廟此皆據統一之君而論又曰迭毁之禮親疏相
推祖宗之序多少之數經傳無明文漢儒之說不過
如此似涉傅會姑錄出
天包地外水在地中恐名理亦未盡天包水外水包地
外地水皆在天中晉志述黃帝書曰天在地外水在
天外水浮天而載地恐亦難據使天果有外恐只是
氣耳豈容有水耶氣無窮理亦無窮却倒說
嘗見閻閎尚友憲副云龍袖嬌民為我文皇帝白溝之
役時事歐陽圭齋南詞中已有此語想是元時方言
不知是何等也
圭齋論風雅取名最有理前輩說詩者之所不及也其
言曰風即風以動之之風雅即雅烏之雅以其聲能
動物也又曰風雅惟其聲不必惟其辭故有聲而無
辭者有之無聲而有辭者無有也
月光生於日之所照魄生於日之所蔽當日則光盈就
日則光盡此張衡靈憲生魄生明之說也嘉靖戊戌
九月望在十六十四日晨入朝有事於太廟見月西
墜而闕處向東南此時日在寅宮矣廿一日晨起見
月闕正向西周髀步日自東而南而西而北穹天所
論日繞辰極沒西而還東不出入地中恐亦有理
予登乙丑科今三十六年矣浮沉中外六十有三歲己
亥蒙御筆親題以學士掌行在翰林院印扈從南廵
時同年在朝者九人掌十印亦盛事也内閣未齋顧
公居守賜關防石門翟公新起行邊改兵部尚書兼
都察院右都御史鑄關防禮部行在則介溪嚴公兵
部尚書則東瀛張公禮部印則甬川張公兼掌翰林
院印刑部印則南塘宋公戶部右侍郎三峯高公出
辦糧草亦給關防以行順天府尹則石峯邵公云
俞貞木洞庭人石澗先生之孫年九十六而卒嘗見其
題趙仲穆畫馬一絶頗有風致房星方墮墨池中飛
出蒲梢八尺龍想像開元張太僕朝回騎過午門東
楊文貞公跋玉海云松江府學有刻板蓋得之傳聞其
實無之
聞前輩翰林先生嘗道抑菴先生王文端公直為吏部
尚書頗致憾於楊文貞公蓋以為擠之也今抑菴集
中有東里翰墨卷引正記其事其序楊文敏公集謂
直在翰林三十七年其出也惟公深惜之而反為忌
者病焉意亦有所指又題梁用之詩後謂内閣在東
角門内常人所不能到其外為文淵閣則翰林諸公
之所處也今内閣榜文淵而不在東角門之内諸學
士所處者則在左順門之南廊而榜為東閣云
漢制以本官任他職者曰兼常惠以右將軍兼典屬國
是也以高官攝卑職者曰領劉向以光禄大夫領校
書是也唐制有曰攝者如侍中之攝吏部是也又有
行守試之别職事高者為守職事卑者為行未正名
命者為試宋制則高一品為行下一品為守下二等
為試元祐以後又置權官如以侍郎權尚書之類漢
制趙充國為假司馬則又有假職矣
宋制以翰林學士帶知制誥謂之内制以他職帶知制
誥謂之外制今制惟翰林列銜散官署於職事之下
未聞所據獨楊文貞公以為故事南京太學碑文學
士宋公訥奉勅撰散官書於職事之上
本朝開科自洪武四年辛亥始後至十七年甲子復設
乙丑會試楊文貞謂國初三科猶循元制作經義至
二十一年戊辰始定今三場之制
揚州漕河東岸有墓道題曰&KR0034;國公&KR0034;(音虔)與夏字相類
少一發筆下作乂行人遂訛呼為夏國公蓋鎮遠侯
顧公玉之賜葬也玉丙申歲歸太祖累立戰功靖難師
起輔仁宗居守北京内難平論功封鎮遠侯年八十
有五永樂十二年卒國初功臣未有壽考如玉者也
玉最有功於貴州出鎮貴州時辭仁宗於文華殿曰
殿下於事君父恤兵民素行有誠惟於小人當置度
外凡事有天理不足計意謂漢府然其辭指温厚亦
武臣中之難得者獨與姚少師論兵不合云
金陵陳先生遇字中行自少篤學仕元為温州路學教
授時兵亂棄官歸隱閒居一室署曰靜誠每夙興焚
香叩天願生聖主以救世我太祖克金陵南臺侍御
史秦元之薦於上即日召見與語大悦稱先生而不
名既定鼎贊畫實多命為翰林學士者再皆辭又命
為禮部侍郎又辭又除為禮部尚書又固辭上嘉奬
連稱君子數諭之曰卿即老不欲仕有子令帶刀侍
衞亦叩首以子幼辭洪武甲子年七十二卒董倫誌
其墓
石首劉永清永樂辛丑進士庶吉士授檢討修五經四
書成陞侍講正統初陞廣東左布政陳莊靖文自及
第以侍講陞雲南右布政
宋太祖北征因河東諜者語劉承鈞曰君家與周世讎
宜其不屈今我與爾無間何為重困此一方之民承
鈞復命曰河東土地甲兵不足以當中國之什一然
承鈞家世非叛者區區守此蓋懼漢氏之不血食也
自漢魏以來詞命簡潔未有其比
儀銘郕府長史在景皇監國時忠智可觀即文簡公智
之季子父子可謂克肖者矣
陳束字約之以翰林編修出官二司今以參議捧表入
京過余問近世詩體予未及答明日以所作高子業
集序為贄其持論甚當但詩貴性情要從胷次中流
出近時李獻吉何仲默最工姑自其近體論之似落
人格套雖謂之擬作亦可也楊載有云詩當取裁漢
魏而音節以唐為宗殆名言也
己亥八月當六年考察予循例自陳俟命閒居少宰張
先生甬川以革朝遺忠錄見貽題其㨔曰及謝客時
一覽予閉關讀之義例蕪雜似是藁草前有三序文
不知誰所為觀其引用亦近日之作也予嘗有意整
齊其事在國子時嘗作編年未就今日就衰退恐無
成矣
國初書法以詹孟舉希原為第一奕棋以江隂相子先
為國手奉化胡廷鉉與孟舉同書千文太祖以廷鉉
書法過孟舉令書皇陵碑鄞人樓得達亦累勝子先
得賜冠帶都南濠亦記一僧屢勝子先云
儼山外集卷十一
