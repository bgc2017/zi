儼山外集卷二十七
眀陸深撰
春雨堂雜抄
宋初王贄方奉命均兩浙雜税錢氏舊法畝稅三斗王
至悉令畝税一斗朝廷責其擅減王曰今兩浙已為
王民其可復循偽國之法畝稅一斗自䞇方始今兩
浙之稅繁重或云起於賈似道公田或云張士誠以
租為稅今遂因之大抵減稅者必當治朝加稅者必是亂世
孝廟升遐武宗以正德改元出扵劉少師健所定盖
犯前文馬端肅公文升在吏部考選以宰相
湏用讀書人命題諷之今上入繼紀元内閣初擬明
良次嘉靖次紹治上特用嘉靖云
王荆公作相裁損宗室恩數於是宗子相率馬首陳狀
訴云均是宗室子孫且告相公看祖宗面荆公厲聲
曰祖宗親盡亦湏祧遷何况賢輩於是皆散去(見陸放翁)
(老學菴筆記)
諡莫美於忠獻而文貞次之至宋以避諱始易貞為正
世遂以文正為儒臣節惠之極實則不然夫貞者正
而固也義尤該洽宋宰相韓億諡忠獻當時稱為長
者四子綜絳維縝同奏名禮部忠獻啓上曰臣子叨
陛下科第雖非有司觀望然臣既備位政府豈當受
而有之天下將以謂由臣致此臣雖不足道使聖眀
之政人或議之非臣所安也臣教子既已有成又何
必昭示四方以為榮觀哉乞盡免殿試唱第幸甚誠
懇再三仁宗嘉歎而允據此一事雖涉於避嫌之過
然持正有體足以磨鈍厲世者多矣忠獻易名夫豈
徒然
容齋隨筆謂唐世制舉科目猥多徒異其名耳其實與
諸科等也今考之唐朝科名高宗顯慶中有志烈秋
霜科乾封中有幽素科上元中有辭殫文律科武后
垂拱中有辭標文苑科永昌中有蓄文藻之思科有
抱儒素之業科長夀中有臨難不顧徇節寧邦科證
聖中有長才廣度沉迹下僚科通天中有文藝優長
科神功中有絶倫科大足中有拔萃科有疾惡科長
安中有龔黃科中宗神龍中有才膺管樂科有才高
位下科有材堪經邦科景龍中有抱器懷能科有茂
才異等科睿宗景雲中有文經邦國科有藻思清萃
科有寄以宣風則能興化變俗科有道侔伊吕科有
手筆俊拔超越輩流科玄宗開元中有哲人竒士科
有逸淪屠釣科有良才異等科有文儒異等科有文
史兼優科有博學通議科有文辭雅麗科有將帥科
有武足安邊科有高才沉淪草澤科有高才未達沉
迹下僚科有博學宏詞科有多才科有王霸科有智
謀將帥科天寳中有文辭秀逸科有風雅古調科有
辭藻宏麗科代宗大歷中有樂道安貧科有諷諫主
文科德宗建中中有賢良方正能直言極諫科外又
有文辭清麗科有經學優深科有軍謀越衆科有力
田聞於鄉閭科正元中有博通墳典達於教化科有
洞識韜略堪任將帥科有清廉守節政術可稱堪任
縣令科有孝弟力田聞於鄉閭科復有博通墳典通
於教化科有詳眀政術可以理人科元和中有才識
兼茂明於體用科有達於吏理可使從政科有軍謀
宏達材任將帥科至長慶寳歷泰和之間多循舊章
並用賢良方正能直言極諫與詳眀政術可以理人
軍謀宏達材任將帥博通墳典達於教化等科特小
異耳别有軍謀宏達材任邊將一科似為專設云大
抵名義瑣屑因時就俗固不若賢良方正直言極諫
與秀才茂異之雅重也若究本論之則孝弟力田聞
於鄉閭一科猶有鄉舉里選之遺意施之實用有足
徵者按唐室名臣多起於科目惟張九齡嘗應二科
一則才堪經邦一則道侔伊吕後來相業誠不負科
名矣而裴晉公度在裴垍下第四人及第顔魯公真
卿之忠節乃在於文辭秀逸之科世謂科目不足以
得士寧可據哉開元天寳之際文章宣朗是時有風
雅古調科乃薛據及第而李白杜甫不在兹選往往
皇甫鎛牛僧孺吳通玄之流皆大科高選謂科目盡
足以得士亦豈容遽信哉又按手筆俊拔超越輩流
有科頗疑專為字學而設始知唐人工書亦有自来
矣
武舉緣起於漢羽林期門唐宋設科取士法制漸密蔭
襲外誠不可少慶歷間以策為去留弓馬為高下固
不若今制以弓馬為去留以論策為高下尤密
唐太宗貞觀十八年引汴鄜諸州所舉孝廉賜坐於御
前上問以皇王政術及皇太子問以曾參說孝經並
不能答太宗謂曰昔楚莊王言事羣臣莫逮退而有
憂色曰諸侯能自得師者王自謀而莫巳若者亡今
以不榖之不德羣臣莫能逮吾國其幾於亡乎朕發
詔徵天下俊異纔以淺近問之咸不能答海内賢哲
將無其人耶朕甚憂之按此旨裁深厚優容真帝王
雅度漢武元光中初策公孫弘帝猶怒以為不能似
有綜核之意雖然並駕馭賢豪之術也質文則有間
矣
劉晏興利士大夫所恥言觀其總理之密亦豈易及哉
只如委士人以出納吏人惟書符牒一事最得要領
常言士多清修以名重於利吏多貪汙以利重於名
雖非名理抑可謂察於世變矣
三代而下惟光武具聖人之體只圖䜟一事甚為累德
鄭興賈逵以附同顯榮桓譚尹敏以乖忤淪敗此去
求仙覆轍何大相遠往事可勝歎耶
唐高宗時文武官一品已下九品已上計一萬三千四
百六十五員當時傷其多且濫也典選者往往以僻
書隠學為判目峻為黜落之計遂至蔽壅大抵銓衡
之法尤貴知數入官之數與入流之數相為乘除此
補偏救弊之道若夫官員有數入流無限以有數供
無限此唐之所以失也故曰省事不如省官
宋慶歷中黃庶字亞夫常考所屬黃司理者曰治訐獄
歲再周矣論其罪棄市者五十四流若徒三百十有
四杖百八十六皆得其情無有冤隠不伸非才也其
孰能其考可書中舞陽尉者曰舞陽大約地廣他盗
往往囊槖於其間居一歲凡竊與強者凡十一前件
官捕得之其亡者一而已非才焉固不能可書中法
曹劉昭遠者曰法者禮之防也其用之以當人情為
得刻者為之則拘而少恩前件官以通經舉進士始
掾於此若老於為法者每抱具獄必傅之經義然後
處故無一不當其情其考可書中載在容齋隨筆予
每見今世考語只用一二語遂定殿最彌文者或用
駢儷語至數十言於事實頗略私心病之乃知宋時
綜核如此儻可據以為法耶
周禮六官文密意詳固是聖人之制作後世惟漢制最
得簡易之道只以丞相總百官而九卿分治天下之
事誠所謂運天下於掌上也使人主擇相相擇九卿
九卿分職各擇其屬雖世守之可也宋承唐敝神宗
有為其意以為據今日之事實考前世之訛謬刪定
重複去其冗長必有此事乃置此官其意可謂善矣
唐開元中置麗正書院聚文學之士修書以張說為使
有司供給優厚中書舍人陸堅欲奏罷之惜費也說
曰自古帝王於國家無事之時莫不崇宫室廣聲色
今天子獨近禮文儒發揮典籍所益者大所損者微
宋太宗平列國所得祼將之士頗多無地處之於是
設館修三大書命宋白等總之三大書者册府元龜
太平御覽文苑英華也御覽外又别修廣記五百卷
亦皆優為供給蓋將以馳驅一時之人才使之樂而
㤀老其本意初不為書籍也明君賢相真自有度
錢唐徐子健以醫術游江湖間故兵部尚書徐賓之孫
也為予言其祖征交趾時過鴨嘴灘為飛石所拒有
兵噐曰李公車孩兒把(音霸)上設伏機其下只用一人
引繩發之石遂亂飛能渡江椎擊其灘闊一二里許
中遠如神又聞有水底連天礟先沉銅鐵大砲於水
中以蘆葦接長洞中藏藥線於其内水戰時用之亦
曰神妙
宋承唐制以同平章事為宰相之職無常員有二人則
分日知印以丞郎已上至三師為之其上相為昭文
殿大學士監修國史其次為集賢殿大學士或置三
相則昭文集賢兩學士并監修國史並除焉太祖乾
德間以趙韓王普為相為置參知政事以副之參知
政事者與參庶務以毗大政其除授不宣制不押班
不知印不預奏事不升政事堂殿庭别設專位於宰
相及勑尾署銜降一等至道元年詔與宰相體例並
同親王樞密使留守節度使兼中書令侍中同平章
事者則謂之使相不預政事不書勑惟宣勑除授者
勑尾存其銜而已神宗新官制於三省置侍中中書
尚書二令而不除人而以尚書令之貳左右僕射為
宰相左僕射兼門下侍郎以行侍中之職右僕射兼
中書侍郎以行中書令之職復别置中書門下侍郎
尚書左右丞以代參知政事之職徽宗政和間左右
僕射為太宰少宰仍兼兩省侍郎靖康間復為左右
僕射高宗建炎間改尚書左右僕射各同中書門下
平章事門下中書二侍郎並改為參知政事廢尚書
左右丞乾道間又改尚書左右僕射為左右丞相云
按唐宋置相沿革如此陳平有言宰相上佐天子理
隂陽順四時下遂萬物之宜外鎮四夷諸侯内親附
百姓使卿大夫各任其職此確論也元儒馬端臨亦
謂相業無所不統不容拘以一職乃有同中書門下
三品同平章事參知機務參預政事之名又謂宰相
總百官弼天子既不當儕之他官而其上不當復有
貴官矣唐自開元以來郭元振李光弼相繼以平章
事為節度使謂之使相而宰相之職儕於他官自此
始宋自元祐以後文潞公吕申公相繼以平章國家
重事序宰相上而宰相之上復有貴官自此始然郭
李以勲臣名將為之宜也自此例一開於是田承嗣
李希烈之徒俱以節鎮帶同平章事非一人極而至
於王建馬殷錢鏐之輩蠭起盗地者皆欲效之蓋鄙
他官而不為而必欲儕於宰相以自附於郭李則唐
中葉以後所謂平章者如此文吕以碩德老臣為之
宜也自此例一開於是蔡京王黼相繼以太師總知
三省事三日一朝赴都堂治事以至於韓侂胄賈似
道擅權專政之久者皆欲效之蓋卑宰相而不屑為
而必求加於相以自附於文吕則宋中葉以後所謂
平章者如此其感歎於世變者深矣
儼山外集卷二十七
