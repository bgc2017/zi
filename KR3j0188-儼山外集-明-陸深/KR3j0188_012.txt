儼山外集卷十二
明陸深撰
玉堂漫筆卷中
相傳永樂初遣胡忠安公巡行天下以訪邋遢張仙人
即張三丰名通號玄玄子天師之後寓居鳳翔寳雞
縣之金臺觀修煉洪武壬申常應蜀獻王之召辭還
山金時人也都太僕玄敬嘗為予言蘇城人家有三
丰手筆蓋與劉太保秉中冷協律起敬同學於沙門
海霅者南陽張朝用嘗記三丰遺跡云三丰陜西寳
雞人元時於鹿邑之太清宮學道與朝用高祖毅相
識往來其家為親密亦愛朝用之父叔廉元末兵亂
叔廉避地寳雞洪武中三丰亦來寳雞與西關李道
士白雲先生交契相厚朝用時方年十三三丰見之
問曰汝誰家子答曰吾父柘城張叔廉也兵亂徙家
於此三丰曰我張玄玄也昔客柘城時擾汝家名毅
者為誰答曰吾高祖也三丰曰吾曾見其始生時童
子其勉力讀書後當官至三品越月朝用與李白雲
送之北去見其行足不履地云朝用官詹事府主簿
忠安公以其常識三丰薦之為均州知州與同往尋
訪竞無所遇而還十五年文皇再遣寳雞醫官蘇欽
等齎香書遍訪名山求之又遣龍虎山道士奉書云
皇帝致書真仙張三丰先生足下朕久仰真仙渴思
親承儀範嘗遣使致香奉書遍詣名山虔請真仙道
德崇高超乎萬有體合自然神妙莫測朕才質疎庸
德行菲薄而至誠願見之心夙夜不忘敬再遣龍虎
山道士謹致香奉書虔請拱候雲車夙駕惠然降臨
以副朕拳拳仰慕之懷敬奉書或云此舉實託之以
别有所為忠安行事有密勑云又淮安王宗道字景
雲學仙嘗與三丰往來游從永樂三年國子助教王
達善以宗道識三丰薦文皇召見文華殿賜金冠鶴
&KR0769;奉書香徧訪於天下名山越十年足跡滿天下竟
無所遇而還復命近見都公談纂記三丰在洪武永
樂中事三則祝希哲野記冷謙作仙奕圖以遺三丰
一條此不錄
洪武二十八年戶部節奉太祖聖旨山東河南民人除
已入額田地照舊徵外新開荒的田地不問多少永
遠不要起科有氣力的儘他種按此可為各邊屯田
之法
彭惠安集有云天時不同地利亦異亢旱則低處得過
而高處全無水澇則高處或可而低處不熟按此可
論吾縣東西鄉之利害
國初歲遣監察御史巡按方隅大災重患乃遣廷臣行
視謂之巡撫事迄而止無定員宣德間以關中江南
地大而要始命官更代巡撫不復罷去正統末南北
兵興於是内省邊隅徧置巡撫官矣今惟浙江福建
無巡撫時設巡視陜西一省則有四巡撫北直隸則
有兩巡撫云
丁酉歲予自四川左轄召為光禄入朝面見候五日乃
罷因免朝故也後轉太常兼讀學詹事兼學士皆不
得面恩當時叙菴李公時在内閣曾與論請行午朝
禮敘菴以為難彭惠安公韶弘治初因彗星上䟽云
臣獲隨午朝竊念日奏尋常起數於事無補但於祖
宗勤政之典乞師其意可也臣願今午朝惟議經邦
急務如吏部有大陞除禮部有大災異戶部兵部有
緊急錢粮邊報工部法司有緊關工程囚犯之類許
令先期開具事由奏乞聖駕定日出御左順門侍衞
一如午朝之儀事該各衙門會議者各官就於御前
公同計議如吏部陞除大臣明言某官才德堪任某
官資望未可之類内閣輔臣亦同議可否事體既定
就行口奏取旨奉行次日補本備照若係本衙門自
行者亦就御前逐一陳說有無故事兩疑情由請旨
定奪若是事體重大一時難決者聽各官先行博議於
下候至朝時再議奏行仍乞温顔俯詢曲折如此不
惟世事日熟而聖明耳目開達羣臣高下邪正亦自
可見有事則行不分寒暑無事則止勿勞聖駕既不
廢午朝之典乂可率羣臣興事則凡時政得失軍民
利病自可次第弛張矣其議如此若用之今日尤切
事宜老成先見可敬可服己亥南廵還有旨各衙門
俱嚴公座仍許禮部都察院參劾予掌詹事印日往
衙門與崔少詹後渠坐堂復至東閣畫會一時冷局
為之振作時見左順門陳御座設黃幄於上將朝廷
欲修午朝故事耶因讀惠安新集備記於此
張文潛以水喻作文之法至謂激溝瀆而求水之奇此
無見於理而欲以言語句讀為奇反覆咀嚼卒亦無
有文之陋也此言切中今日之弊
太祖時南京官僚想用傘蓋襲封誠意伯劉基有華蓋殿
侍宴退朝詩云團團褐羅傘被服金文章可見
史記扁鵲傳飲以上池之水上池水竹木上未到地水
宋高宗南渡建炎初有臣僚召對所陳劄子首曰恭惟
陛下歲二月東巡狩至於錢塘吕頥浩當國見之笑
曰秀才家識甚好惡文章之弊一至於此為之浩歎
柘湖今在華亭縣南六十五里本海鹽縣地王莽時改
曰展武因陷為湖
扈瀆今在上海縣北十里本海鹽之東堰晉袁崧築壘
以禦孫恩者
上海縣元末割華亭東北之五鄉分置唐天寳初割海
鹽之北境置華亭縣
至正十六年張士誠陷姑蘇據浙西五郡十九年發松
江嘉興湖州杭州民夫築杭州城松江入皇朝當在
龍鳳年間吳元年上海錢鶴臯平
靜安寺在縣西北十里中有赤烏碑陳朝檜
永定二年割海鹽鹽官隸海寧郡上海又嘗屬錢塘矣
蘇丑字叔武歙人易簡之後年八十餘正統間卒以隱
逸自高性愛古法書名畫不惜萬金購之曰此足養心
性非他玩好可比其人品亦可謂博雅矣近時江南
人家有好古玩物至於敗家亡身者此又可為監戒
也
懷素自敘帖近刻石於蘇州兼刻古今題跋出於文徵
明父子之手爛然可觀内蘇欒城一跋云予兄和仲
蓋謂東坡自題曰蘇轍同叔在紹聖三年三月謫高
安時所寫豈有所諱耶將别有字行而子曕子由特
顯著者耶其印仍曰子由李西涯跋云舊聞秘閣有
石本今不及見在弘治十一年九月所寫時已入閣
似指今内閣而言空青曾紆紹興三年三月曾跋一
過而文徵明所引曾空青云馮當世本後歸上方而
石刻為内閣本此指宋内閣而言按宋無内閣而本
朝無秘閣用字微有不同而制度當考釋文虚蕩字
細觀刻本當是薄字草法稍作轉摺爾若蕩字亦可
通不若薄義為順也建業文房之印當是徐鼎臣兄
弟筆意尚存繆篆之體爾嘉靖庚子四月廿日晨起
偶觀因書所疑南窗下兩目作花投筆浩歎
張戶侍西磐潤字汝霖山西平陽人一日過予與論薛
文清公西磐云曾聞劉少師脢菴言讀書錄乃公記
每日所得故不厭重詞複說以資尋繹玩味最可觀
後來為人分類剖析作著述之體殊非本旨近樊御
史得仁所寄重刻本則又決裂破碎矣不但著書之
難而傳書之難如此
全椒樂韶鳳洪武中以兵部尚書轉翰林院大學士以
病免起為國子司業
永州府舊志李應宗零陵人洪武五年進士蔣奬洪武
八年進士亦零陵人道州李克遜洪武丁卯科進士
丁卯為十九年皆不開科當有誤唐福領永樂乙酉
科進士永樂有丙戌亦無乙酉科
國朝進士科始於洪武四年辛亥吳伯宗為狀元自後
罷試至十八年乙丑為丁顯榜二十一年戊辰為任
亨泰榜二十四年辛未為許觀榜是年五月重試則
韓克忠為狀元二十七年甲戌為張信榜洪武中又
有張顯忠花綸皆稱狀元送花狀元歸娶詩見練子
寧集丁丑年有陳安榜庚辰則胡靖也
衡山後生竹最大名曰南竹土人截取其筒以為甑節
處可製盥盆然在深山中人蹟不到之處
世傳七賢過關圖或以為即竹林七賢爾屢有人持其
畫來求題跋漫無所據觀其畫衣冠騎從當是晉魏
間人物意態若將避地者或謂即論語作者七人像
而為畫爾姜南舉人云是開元間冬雪後張說張九
齡李白李華王維鄭虔孟浩然出藍田關遊龍門寺
鄭虔圖之虞伯生有題孟浩然像詩風雪空堂破帽
温七人圖裏一人存又有槎溪張輅詩二李清狂狎
二張吟鞭遥指孟襄陽鄭虔筆底春風滿摩詰圖中
詩興長是必有所傳云
元高德基云吳人尚奢爭勝所事不切廣置田宅計較
微利不知異時友貽子孫不肖之害故謂之蘇州獃
自今觀之獃豈獨蘇哉
儼山外集卷十二
