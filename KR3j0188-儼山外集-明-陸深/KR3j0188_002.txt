儼山外集卷二
明陸深撰
傳疑錄下
王政謹權量聖人於粗迹皆有精義存焉諺曰大秤小
斗用以掊克聚歛高下其手亂之始也故謹之亦在
於始所謂探賾索隠鉤深致遠者是物也
權以權輕重也五權之法銖两斤鈞石二十四銖為
兩十六兩為斤三十斤為鈞四鈞為石
量以量多少也五量之法龠合升斗斛十龠為合十
合為升十升為斗十斗為斛
度以度長短也五度之法分寸尺丈引秬黍一為分
十分為寸十寸為尺十尺為丈十丈為引
衡以凖曲直也五則之法衡規矩繩凖衡運生規規
圓生矩矩方生繩繩直生凖
夫權起於黃鍾之重一龠容千二百黍為十二銖兩
之為兩故曰兩一兩二十四銖也乘之而為石石一
百二十斤也
量起於黃鍾之龠十龠為合以十乘之而為斛後世
斛容五斗黍榖出入兩斛當一石凡糧稅入籍為石
者皆兩斛也此或便於轉輸俗因用之漢書糧榖稱
斛鹽亦稱斛茭藁稱石注曰石百二十斤也斛石權
量用同
度起於黃鍾之長後世十寸謂之尺十尺謂之丈凡
公私所度皆以丈計矣
衡起於黃鍾之平權與物鈞而為衡衡平而權鈞矣
按黃鍾為萬事根本其要在中氣元聲而已但纍黍
候氣之法無授受之真必當有神解妙悟者此禮樂
之本也
虞書曰乃同律度量衡三代共之至秦不師古而後
紛綸莫定矣迨南渡六朝割裂之際乃有大升大兩
長尺之法當時調鍾律測晷景及冠冕制用小升小
兩自餘公私用大升大兩或云隋制以三兩當一兩
三升當一升一尺二寸當一尺然後魏高祖已有廢
大斗去長尺之令矣
漢書黃鍾之龠以子榖秬黍中者千有二百實其龠
以井水凖其槩十龠為合杜氏通典所載黍同而以
二龠為合當從杜說千二百黍為十二銖以十乘之
至鈞石則不合矣故兩之為兩兩龠為合兩斛為石
古今宜然
纍黍之法
以子穀秬黍中者度之九十黍為黃鍾一黍一分
九十分之得九寸子北方也秬黍黑黍也
愚按子穀以冀州黑羊山所出為中但時有豐歉
實有虧成固亦難凖若和氣須候之
候氣之法
於三重密屋内以木為案十有二具每取律吕之
管隨十二辰置於案上内卑外高而以土埋之上
平於地中實葭莩之灰以輕緹素覆律口每地氣
至於律冥符則灰飛衝素散出於外而氣應矣
凡節氣有早晩故灰飛有多少或初入月其氣即
應或至中下旬間氣始應者或飛灰出三五夜而
盡或終一月纔飛少許各有徵應大扺管灰小動
為氣和大動為君弱臣彊不動為君嚴猛云
一說律管入地以葭灰實其端其月氣至則灰飛
而通
北齊信都芳為輪扇二十四埋地以測二十四氣
每一氣感則一扇自動他扇並住與管灰相應無
少異
旋相為宫之法
每律皆可以起宫如黃鍾為宫則太簇為商姑洗
為角林鍾為徵南吕為羽皆以三分損益隔八相
生得之餘律皆然
宫者君主之義十二管更迭為主自黃鍾始當其
為宫五聲皆備黃鍾第一宫下生林鍾為徵上生
太簇為商下生南吕為羽上生姑洗為角餘倣此
林鍾第二宫太簇三南吕四姑洗五
應鍾六蕤賓七大吕八夷則九
夾鍾十無射十一仲吕十二
三分損益之法
凡陽律三分其數而損一分以下生隂
凡隂律三分其數而益一分以上生陽如林鍾未
至應鍾亥皆在子午以東故謂之下生大吕丑至
蕤賓午皆在子午以西故謂之上生一說數多者
上生少者下生
黃鍾三分之得二十七數凡三損去一分得五十
四數是為下生林鍾為徵
三分林鍾一十八數凡三益一分得七十二數是
為上生太簇為商
三分太簇二十四數凡三損去一分得四十八數
是為下生南吕為羽
三分南吕十六數凡三益一分得六十四數是為
上生姑洗為角
三分姑洗二十一數凡三零一數不行
隔八相生之法
如子為黃鍾之宫歴丑寅夘辰巳午至未為林鍾
之徵餘以類推又如黃鍾九以林鍾六為妻太簇
九以南吕六為妻隔八而生子則林鍾生太簇夷
則生夾鍾之類故曰律娶妻而吕生子也
五聲宫(土)商(金)角(木)徵(火)羽(水)
黃鍾為宫八十一濁君復子
太簇為商七十二次濁臣泰寅
姑洗為角六十四次濁民夬辰
林鍾為徵五十四次清事遯未
南吕為羽四十八清物觀酉
數之多少聲之尊卑分焉
宫最大而沈濁羽最細而輕清商之大次宫徵之
細次羽角居四者之中
大抵歌聲長而濁者為宫以漸而清且短為商為
角為徵為羽
律吕相間以次而短故黃鍾最長至應鍾而短極
黃鍾之數八十一三分損一下生徵徵三分益一
上生商商三分損一下生羽羽三分益一上生角
角聲之數六十四以三分之不盡一算數不可行
此聲之所以止於五也
二變
變宫四十二(小分六)
變徵五十六(小分八)
五聲宫與商商與角徵與羽相去各一律至角與
徵羽與宫相去乃二律相去一律則音節和相去
二律則音節遠故角徵之間近徵收一聲比徵少
下故謂之變徵羽宫之間近宫收一聲少高於宫
故謂之變宫古人謂之和繆盖所以濟五聲之不
及也
角聲既不可行必當有以通之故因角數以九歸
之得五百七十六三分損益再生變徵變宫以從
五聲之數存其餘數以為彊弱至變徵之數五百
一十二以三分之又不盡二算數又不行此變聲
所以止於二也
五聲十二律旋相為宫各有七聲合八十四聲宫
商角徵羽各十二聲凡六十聲為六十調變宫十
二在羽聲之後宫聲之前變徵十二在角聲之後
徵聲之前宫不成宫徵不成徵凡二十四聲不可
為調非正聲也
揚雄琴清曰舜彈五弦之琴而天下化堯加二弦以
合君臣之恩桓譚新論曰文武各加一弦五弦第一
為宫次商角徵羽餘二弦為少宫少商按此豈即二
變為七聲耶一說商以前但有五音
劉彝曰宫屬土絃用八十一絲為最多而聲至濁於
五聲獨尊故為君象商屬金絃用七十二絲聲次濁
故次於君而為臣象角屬木絃用六十四絲聲半清
半濁居五聲之中故次於臣而為民象徵屬火絃用
五十六絲其聲清有民而後有事故為事象羽屬水
絃用四十八絲為最少而聲至清有事而後用物故
為物象此其大小之次也愚按彝言特指絲聲耳八
音皆具五聲
愚按通典以應鍾為變宫蕤賓為變徵淮南子曰姑
洗生應鍾比於正音故為和應鍾生蕤賓不比於正
音故為繆按二變不得為調以其非正聲也所謂和
繆者盖以繆和之取濟助耳醫家有繆刺左病則鍼
右恐其意亦當然
十二律
黃鍾子管長九寸空圍九分
大吕丑管長四寸二百四十三分寸之五十二倍
之為八寸分寸之二百四十
太簇寅管長八寸
夾鍾卯管長三寸二千一百八十七分寸之一千
六百三十一倍之為七寸分寸之一千七十五
姑洗辰管長七寸九分寸之一
中吕巳管長六寸萬七千六百八十三分寸萬二
千九百七十四
蕤賓午管長六寸八十一分寸之二十六
林鍾未管長六寸
夷則申管長五寸七百三十九分寸之四百五十
一
南吕酉管長五寸三分寸之一
無射戌管長四寸六千五百六十一分寸之六千
五百二十四
應鍾亥管長四寸二十七分寸之二十
一說黃鍾長八寸七分一宫
大吕長七寸五分三分一
太簇長七寸七分二角
夾鍾長六寸一分三分一
姑洗長六寸七分四羽
中吕長五寸七分三分二徵
蕤賓長五寸六分三分一
林鍾長五寸七分四角
夷則長五寸四分三分一商
南吕長四寸七分八徵
無射長四寸四分三分二
應鍾長四寸二分三分二羽
律者候氣之管也漢書律歷志云十二律黃帝之所
作也黃帝使伶倫自大夏之西崑崙之隂取竹之
嶰谷生其竅厚均者斷兩節間而吹之以為黃鍾
之宫制十二筩以聽鳳之鳴其雄鳴為六雌鳴為
六比黃鍾之宫而皆可以生之是謂律本陽六為
律隂六為吕律以統氣類物吕以旅陽宣氣只言
六律者陽統隂也
古用玉為律漢末用銅律史記注律述也所以述
陽氣也一說律法也言陽氣與隂氣為法吕助也
言隂氣助陽宣氣俱稱律故曰十二律
按劉昭曰吹以考聲列以候氣皆以聲之清濁氣
之先後求黃鍾者也
其法多截竹以擬黃鍾之管或極其長或極其短
每管皆差一分吹之而聲清候之而氣應則黃鍾
可得矣
氣至升降之數
冬至黃鍾九寸(升五分一釐三毫)
大寒大吕八寸三分七釐六毫(升三分七釐六毫)
雨水太簇八寸(升四分五釐一毫六絲)
春分夾鍾七寸四分三釐七毫三絲(升三分三釐七毫三絲)
穀雨姑洗七寸一分(升四分□□五毫四絲三忽)
小滿仲吕六寸五分八釐三毫四絲六忽(升三分□□三)
(毫四絲六忽)
夏至蕤賓六寸三分八釐(升二分八釐)
大暑林鍾六寸(升三分三釐四毫)
處暑夷則五寸五分五釐五毫(升二分五釐五毫)
秋分南吕五寸三分(升三分□□四毫一絲)
霜降無射四寸八分八釐四毫八絲(升二分二釐四毫八絲)
小雪應鍾四寸六分六釐
漢京房作律凖後魏王仲孺按京房凖九尺之内若
十七萬七千一百四十七分一尺之内為萬九千六
百八十三分又復十之是為於凖一寸之内亦為萬
九千六百八十三分然則於凖一分之内乘為二千
分又為小分以辨彊弱中間至促離婁之明亦未易
以辨也
十二律解
黃鍾所以宣養六氣九德也
太簇所以金奏贊揚出滯也
姑洗所以修潔百物考神納賓也
蕤賓所以安靖神人獻酬交酢也
夷則所以詠歌九則平民無貳也
無射所以宣布哲人之令德示民軌儀也
大吕助宣氣也
夾鍾出四隙之細也
中吕宣中氣也
林鍾和展百事俾莫不任肅純恪也
南吕贊陽秀也
應鍾均利器用俾應復也見國語
黃鍾(復卦)陽氣鍾黃泉而出也鍾者踵也律有形有
色五色莫盛於黃故陽氣鍾於黃泉孳萌萬物
為六氣元也位於子十一月
太簇(泰卦)太大也簇凑也言萬物隨於陽氣太簇而
生也位於寅正月
姑洗(犬卦)姑故也洗鮮也萬物去故就新改柯易葉
莫不鮮明也位於辰三月
蕤賓(姤卦)言隂氣幼少故蕤萎陽不用之故曰賓位
於午五月
夷則(否卦)夷傷也則法也言萬物始傷被刑法也位
於申七月
無射(剥卦)射終也言萬物隨陽而終當復隨隂而起
無有終已也位於戌九月
六律之吕
大吕(臨卦)吕助也謂陽氣方生隂氣助其宣物位於
丑十二月
夾鍾(大壯)夾孚甲言萬物孚甲種類分出也又當隂
陽相夾厠位於夘二月
仲吕(乾卦)言萬物盡旅而西行又謂陽氣盛長隂助
成功也位於巳四月
林鍾(遯卦)林茂也盛也六月陽皆茂盛積於林野又
林衆也萬物成就種類衆盛也位於未六月
南吕(觀卦)南任也謂時物皆秀有懷姙之象八月初
物皆含秀懷吐之象隂任陽功助陽成功也位
於酉八月
應鍾(坤卦)應和也謂歲功皆應和陽功收而聚之也
又陽氣應不用事隂雜陽氣閉塞萬物作種也
位於亥十月見史記
愚按六律六吕律屬陽吕屬隂通之為十二律古
稱黃帝所作其名必亦黃帝所命有理有象大抵
取諸聲氣云夫聲以器出氣由物形非可妄論也
國語是先秦古書但言其義與其用耳史記所叙
兼及歴卦而義衍居多亦未指名其體耳二書未
詳本始果出於何人也若毛鄭以義說詩而聲氣
遂亡漢儒之失大槩俱然又按黃帝初斷十二筩
以置律盖竹管也淮南子謂律之數六分為雌雄
此與嶰谷之事合又曰十二鍾以副十二月則非
徒取於義而實有其器本律名鍾者亦四但古器
毁闕遂生後来紛紜之論
揚子雲曰聲生於日律生於辰夫謂十二律為十
二辰可也以十干并為五如甲巳為角以配五聲
子雲之學零星若此
八音金石絲竹匏土革木
金之屬(鐘鐸)(棧鐘方響)(鎛鼔銅)(錞于銅鈸)(鐃)(鐲)
石之屬(磬)(毊)
絲之屬(琴篌箜)(瑟)(筑)(筝)(琵琶)(阮咸)
竹之屬(簫篥&KR1227;)(管笳)(箎角)(七星)(籥)(笛)
匏之屬(笙)(竽)
土之屬(塤)(缶)
革之屬(鼔臘鼔齊鼔鼔答鷄樓)(擔鼔正鼔)(羯鼔都曇鼔節鼔撫拍)(毛圓鼔雅)
木之屬(柷敔)(舂牘)(拍板)
通典八音之外又有三(桃皮)(貝)(葉)
舜時用八音用金石絲竹匏土革木計用八百般樂
器至周時改用宫商角徵羽用製五音減樂器至五
百般至唐朝又減樂器至三百般太宗朝三百般樂
器内挑絲竹為别部用宫商角徵羽並分平上去入
四聲其徵音有其聲無其調見唐鄭安節樂府雜錄
八音之中金聲最高竹革之聲次之匏音次之絲音
又次之石音最低
陽管六黃鍾太簇姑洗蕤賓
夷則無射
隂管六大吕夾鍾中吕林鍾
南吕應鍾
黃鍾為宫太簇為商姑洗為角林鍾為徵南吕為羽
應鍾為變宫五百七十六數蕤賓為變徵五百一十二
數
子者孳也陽氣至此更孳益而生故謂之子丑者紐也
言居終始之際故謂之丑寅者津也津者塗之義正
月之時生萬物之津塗故謂之寅夘茂也言陽氣至
此物生孳茂也故謂之卯辰者振動之義此月物皆
震動而長故謂之辰巳者起也物至此時皆長而起
也故謂之巳午者長也明物皆長故謂之午未者味
也言時物向成皆有氣味故謂之未申者身也言萬
物皆身體而成就故謂之申酉者猶縮之義此月時
物皆縮小而成也故謂之酉戌者滅也言時衰滅也
故謂之戌亥者劾也言隂陽氣劾收萬物故謂之亥
漢儒十二辰解盖依月令而傅會之若推之歲辰又
推之日辰則窒礙矣大撓作甲子本於周天度數以
日為主故因日生時積時為日積日為月積月為歲
以其餘四分度之一推測盈虚置閏焉用以起歷冬
至夜半乃歷元也十二辰為十二宫蓋周天之位次
耳字書日之所寺為時因日之所寺以紀昏明隂陽
之候如日在子宫為子在午宫為午餘以類推未必
可以義解也
歷法有月建辰在辰與建交錯貿易處其在天體似表
裏然
十一月建子辰在星紀十二月建丑辰在玄枵
正月建寅辰在娵訾二月建卯辰在降婁
三月建辰辰在大梁四月建巳辰在實沈
五月建午辰在鶉首六月建未辰在鶉火
七月建申辰在鶉尾八月建酉辰在壽星
九月建戌辰在大火十月建亥辰在析木
儼山外集卷二
