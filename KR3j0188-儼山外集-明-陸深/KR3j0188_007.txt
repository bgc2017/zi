儼山外集卷七
明陸深撰
金臺紀聞上
孔子曰多聞擇其善者而從之多見而識之夫聞
見難矣多又難也多而能擇又難也能擇而能從
識之又難也此非聖人之神不足以與此予忝登
朝為史官記載職也偶有所得輒漫書之蓋自乙
丑之夏訖于戊辰九月錄為二卷題曰金臺紀聞
藏之庶以便自考焉爾江東陸深書于靜勝軒
弘治癸亥蘭谿章先生德懋起為南京國子祭酒一見
予遂蒙顧待嘗以事見輒慰諭之曰大凡為禮貴敬
而和不必太促縮令人氣索孟子曰說大人則藐之
凡見一有爵位者須自量吾胷中所有若不在其人
之下何為畏之哉比為庶吉士與座主劉學士司直
忠先生偶道此先生微哂曰此老失言矣孟子所謂
藐者是藐其勢位若如所云是藐其人矣章公接引
之至劉公析理之精前輩風度如此
世所傳張僊像者乃蜀王孟昶挾彈圖也初花蕊夫人
入宋宮念其故主偶擕此圖遂縣於壁且祀之謹一
日太祖幸而見之致詰焉夫人跪答之曰此吾蜀中
張僊神也祀之能令人有子非實有所謂張僊也蜀
人劉希召秋官向余如此說蘇老泉時去孟蜀近不
應不知其事也
李少卿子陽旻自南京來與余論綱目數事其論書新
莽云莽操温之徒皆簒弑之賊於魏書太祖於梁書
太祖於新獨斥云莽者何實錄也何以謂之實錄各
因當時之文也新者國也莽者名也魏梁之繼世皆
有天下廟號儼然而莽死於亂兵之手美惡無一定
之諡將從何書書其國繫之名爾此春秋據事直書
之舊例也其言有理又謂莽大夫揚雄死與晉徵士
陶潛卒則為贅筆春秋之法大夫致仕卒而不書若
曰借二人以為漢晉起例則孔子何以不得卒於春
秋耶
北人驗時以天明三星入地為河凍之候正德丙寅冬
至在十一月廿八日都下寒最遲而河亦遲凍是月
望日與諸吉士早朝共試觀之黎明三星正人地而
河冰亦適合云
天妃宫江淮間濱海多有之其神為女子三人俗傳神
姓林氏遂實以為靈素三女太虚之中惟天為大地
次之故製字者謂一大為天二小為示故天稱皇地
稱后海次於地者宜稱妃耳其數從三者亦因一大
二小之文蓋所祀者海神也元用海運故其祀為重
司馬溫公則謂水隂類也其神當為女子此理或然
或云宋宣和中遣使高麗挾閩商以往中流遭風賴
神以免使者路允迪上其事於朝始有祀(丘濬碑)
東白先生張吏侍廷祥云自余登朝而内閣待中官之
禮凡幾變英廟天順間李文達公賢為首相司禮監
巨璫以議事至者便服接見之事畢揖之而退後彭
文憲時繼之門者來報必衣冠見之與之分列而坐
閣老面西太監面東太監第一人位對閣老第三人
常虚其上二位後陳閣老文則送之出閣後商閣老
輅又送之下階後萬閣老安又送至内閣門矣今凡
調旨議事則掌司禮者間出其餘或使少監并用事
者傳命而已
牐口上以石鑿獸置兩傍狀似蜥蜴首下尾上其名曰
&KR2694;&KR2772;昔鴟鴞氏生三子長曰蒲牢好聲以飾鐘今之
鐘紐是也次曰鴟吻好望以飾屋今之吻頭是也次
曰&KR2694;&KR2772;好飲即今牐口所置是也
郿縣河灘上有亂石隨手碎之中有石魚長可二三寸
天然鱗鬛或雙或隻不等云藏衣笥中能辟蠧魚人
平陽府候馬驛澮河兩岸仄土上皆婦人手跡或掌
或拳儼然若印削去之其中復然又大同山中有人
骨在山之腰上下五六十丈皆石耳惟中間一帶可
四五尺皆髑髏脛節齦齦然關中之山數處亦爾余
聞之陜西舉人張守後以訪之士大夫云果然造化
變幻何所不有也
平江伯陳睿好飲涼酒京師童謠曰平江不飲熱酒怕
火腮弘治庚申北敵入邊其大酋號火篩長偉赤頰
驍勇善戰兵勢頗張孝廟遣平江禦之臨軒掛印平
江畏怯失措跌而失印孝廟不樂後竟以逗留削爵
家居未幾卒
正德二年六月二十九日自翰林晩退吏適來報云明
早入朝俱須早赴但云出院長劉先生仁仲之命叵
測明早奉天門駕退中使宣旨府部堂上官科道掌
印官翰林院官皆待命闕下未幾左順門開出一朱
櫃中使六七人作傳宣狀余等皆立内閣門外北望
洶洶適勑房中舍過云昨進呈通鑑纂要書札忤旨
今特布示時西涯在告焦王二公皆請罪須臾中官
復出手持若詔旨於是衆皆叩頭謝而退即日科道
官舉劾而修書官自西涯以下皆待罪明日有旨内
閣三公不問外自禮侍劉公機少卿費宏學士劉春
侍讀徐穆編修王瓉皆罰俸書寫則光禄卿周文通
等皆罰俸中書沈世隆吳瑶等二十餘人悉放為民
外議藉藉以為是舉也意不出於主上當有主之者
(是時劉瑾正擅威福力行之)時蔣諭德冕先期數日聞内艱衆皆
惜其不與進書之列故事書成奏御必有恩賚或遷
官加俸至是蔣公獨得免塞翁之喻豈不誠然
蚯蚓糞能治蜂螫余少時摘黃柑為遊蜂所毒急以井
泉調蚯蚓糞塗之其痛立止聞之昔人納涼簷際見
石蜂為蜘蛛所罥蛛出取蜂受螫而墮少甦爬沙墻
角以後足抵蚯蚓糞掩其傷須臾健行卒啖其蜂於
網信乎物亦有知也沈存中筆談亦記一事與此相
類但謂以芋梗耳姑試之
偷桃事有兩一說王母獻桃於武帝東方朔從旁竊視
之王母指之曰此兒已三度偷吾桃矣一說武帝時
東方之國貢小人至使朔辨之朔曰王母種桃三千
歲一結子此兒已三度偷桃矣未知孰是
正德二年八月十四日加恩諸元老内閣則西涯李公
時以少師兼太子太師吏部尚書華蓋殿大學士加
俸一級守靜焦公以太子太保吏部尚書兼武英殿
大學士升少傅兼太子太傅謹身殿大學士吏書如
故守谿王公以戶部尚書兼文淵閣大學士升少傅
兼太子太傅武英殿大學士戶書如故冡宰許公進
司馬劉公宇俱太子少保宗伯李公傑司寇屠公勲
司徒顧公佐司空李公鐩皆賜玉帶余嘗聞前輩云
本朝文班玉帶不過五條余初登朝所見亦止五條
為内閣劉少師健李東陽謝遷二太保冡宰馬少師
丈升司寇閔太保珪皆官至一品云今上登極明年
五月馬少師致仕時守靜焦公以吏侍進吏書不久
遂賜玉十月劉謝二公致仕焦公以吏書入閣文班
才三條既而守谿公被賜曾司空以進呈奉天殿&KR0034;
毯被賜復如五條之數數日曾公卒閱兩月閔公致
仕自是六卿無腰玉者又三月許冡宰劉司馬同日
被賜復如五條之數時四明屠公滽以太子太傅吏
書起復兼都察院左都御史適過其數今至十玉盛
矣哉景泰初九列皆加太子少保而鹽山王公翺泰
和王公直並為吏書時有滿朝皆少保一部兩尚書
之語弘治末學士最多而謝閣老木齋鴻臚寺卿賈
斌太常寺卿崔志端俱帶禮書時有翰林十學士禮
部四尚書之語今可謂六卿皆玉帶吏部四尚書矣
内閣李焦二公與左都御史屠公俱吏書但二王公
並莅天官而今則帶銜云
史記司馬相如傳贊云揚雄所謂曲終而奏雅云云雄
後遷不應預引余常疑此傳非遷之舊不然此一贊
必是班書竄入耳遷史甚多無謂若武帝本紀與封
禪書不差一字亦豈應然且非紀體疑别自有武帝
紀而不傳或以其為謗書故耶
儼山外集卷七
