儼山外集卷二十三
明陸深撰
中和堂隨筆下
昔人收蓄蘭亭多至三百餘匣當時好事其盛若此今
何寥寥耶間有流傳摧泐之餘考其工拙往往俱有
可喜語云蘭亭無下本信哉吾松舊有數刻家往時
搜得一石於郡齋及承乏國子復得一石於載道所
合為一帙充匣藏一種夫金珠犀玉之珍雖號一時
精絶安知後出者不愈勝耶惟是懷易嗜寡之物好
古之士宜以日惜之可也
儒先謂月中山河之影電為光於同雲之際皆非也隂
精之融而未盡者月也陽光之迸而成形者電也故
日中之烏亦陽精之融而未盡者也故日月物也非
神也詩曰上天之載無聲無臭
余往來漕渠未嘗不三致意焉通塞者天幸也使北方
無惰農有此焉而不恃可也國家詳於講漕而略於
講農豈未之思乎
吳淵穎立夫所著有樂府類編辨次其時代又有楚漢
正聲專取宋玉司馬相如揚雄柳宗元四家之作惜
未見其全書
每歲濱海之地至秋間輙有颶風挾雨推潮而上謂之
風潮然不常作作輒損秋田木綿豆尤甚余今年四
十有六凡經幾次惟今嘉靖元年七月廿五日尤異
余所居小樓頗堅亦動搖不已其尤異者則北風挾
雨擁入北窗如注雨皆自下而上飛灑屋梁先壠新
建兩石亭皆摧倒予夫婦相對而泣兩年精力一旦
盡矣自餘各處小房屋頽塌數十間皆可不問惟壓
死一小兒夫水逆行謂之洚水若兹雨者不亦可謂
之洚雨乎
葉文莊公水東日記載熊天慵先生朋來文深所推與
余近見其鐘鼎篆韻序文尤博雅朋來墓誌見虞文
靖集
王源字啓澤别號韋菴永樂甲申進士福建漳州龍巖
縣人為松江同知奏免逋租數十萬(金寔文集)
洪武三年庚戌徐士全榜(見蘇志)十八年乙丑景清榜
魏尚守雲中其軍市租盡以給士卒出私養錢享賓客
軍吏賓客所該尤廣凡游說探諜之人皆是此雲中
鴈門尤要策也宋田錫謂厚賜將帥使之賞用足充
供億若在今日能使將帥不刻減軍士抑亦可矣
龍鳳十二年實為丙午丁未為吳元年
葉宗行松江上海人永樂間以言事稱旨擢知錢塘縣
清白自將均徭役簡詞訟民甚親之卒於官浙江按
察使周新自為文祭之曰惟錢塘之山水與公萬古
同清
宋宰相王淮字季海本朝黃閣老淮字宗豫皆温州人
元大德間有王淮字玉淵博學美容儀嘗受業於石
塘胡先生大德間授瀏陽州教授歴松江路判官處
州人
陳迪字景道少倜儻有志操領洪武乙卯鄉薦辟郡學
訓導嘗為郡撰萬夀賀表上覽而異之除翰林編修
進侍講預修大典擢山東布政司左參議捕蝗弭盜
民甚德之再遷雲南左布政時普定曲靖烏撒烏蒙
諸夷煽亂迪擊破之捷聞有白金綵幣之賜召入為
禮部尚書革除二年朝廷因災求言廸條陳清刑獄
恤流民等事多見采納尋加太子少保辭不受靖難
師起迪與太常寺卿黃子澄兵部尚書齊泰等上書
陳論大計事敗文廟召迪等責問迪杭辭不屈遂與
子丹山鳳山等六人同日伏誅子孫俱盡迪既刑人
於衣𢃄中得詩有曰三受天王顧命新山河𢃄礪此
絲綸千秋公論明於日照徹區區不貳心又有五噫
詞並悲烈蒼頭侯來保者拾其遺骸以歸是時宗婣
悉戍邊徼洪熙改元始詔釋之同時有俞逢辰者字
彦章永陽西鎮人洪武初選充燕府伴讀靖難師起
嘗以力諫被誅先是逢辰寓書其家示以必死至是
果然予得之王給諫蓋云
葉春字景陽海鹽人由吏員仕至刑部右侍郎
唐以雄緊望三等分别内郡縣以上中下三等分别外
郡縣
馮益字損之慈谿人永樂九年鄉試舉人盛有時名水
東日記載其以人才薦内閣試記里鼓賦曳白而出
以為無實後以館於曹欽家與謀逆伏誅嘗為隴西
教諭近見清道觀天開圖畫記文亦特作
孫權有舸名馳馬曹真有騎曰驚帆正堪作對
唐庚子西眉州人及登東坡之門予在蜀時欲為刻其
文而未成詩刻在綿州亦嘗為補亡數首近見次強
幼安冬日旅舍五言云殘歲無多日此身猶旅人客
情安枕少天色舉杯頻桂玉黃金盡風埃白髮新異
鄉梅信遠誰寄一枝春又次留别七言云白頭重踏
軟紅塵獨立鴛行覺異倫往事已空誰叙舊好詩乍
見且嘗新細思寂寂門羅雀猶勝纍纍塜卧麟力請
宫祠如意否漸謀歸老錦江濱其文筆尤勝嘗云六
經不可學亦不湏學最尊史記而不取漢書當是為
新唐書發憤之過也又謂立意之初必有難易二塗
學者往往舍難而趨易故文章罕工此論亦當
王文恪公筆記稱王行止仲才敏蘇志傳在文章止仲
嘗識姚少師廣孝於未遇中皆圖王斷伯之人然止
仲死於藍黨豈其學術所遭有幸不幸哉
曹子建號繡虎王仲宣泥下潛蛙鄧艾伏鸞陸雲隱鵠
皆喻其文也(見玉箱雜記)
隋煬帝命虞世南等四十人選文章自楚辭訖大業共
五千卷為一部今所存者無幾
天文分野角亢氐屬鄭兗州東郡入角一度東平任城
山隂入角六度濟北陳留入亢五度濟隂入氐一度
東平入氐七度泰山入角十二度房心屬宋豫州潁
川入房一度汝南入房二度沛郡入房四度梁國入
房五度淮陽入心一度魯國入心三度楚國入房四
度尾箕屬燕幽州涼州入箕十度上谷入尾一度漁
陽入尾三度右北平入尾七度西河上郡北地遼西
東入尾十度涿郡入尾十六度渤海入箕一度樂浪
入箕三度玄莬入箕六度廣陽入箕九度斗牽牛湏
女屬吳越揚州九江入斗一度廬江入斗六度豫章
入斗十度丹陽入斗十六度會稽入牛一度臨淮入
牛四度廣陵入牛八度泗水入女一度六安入女六
度虚危屬齊青州齊國入虚六度北海入虚九度濟
南入危一度樂安入危四度東萊入危九度平原入
危十一度菑州入危十四度營室東壁屬衛并州安
定入營室一度天水入營室八度隴西入營室四度
酒泉入營室十一度張掖入營室十二度武都入東
壁一度金城入東壁四度武威入東壁六度燉煌入
東壁八度奎婁胃屬魯徐州東海入奎一度琅琊入
奎六度高密入婁一度城陽入婁九度膠東入胃一
度昴畢屬趙冀州魏郡入昴一度鉅鹿入昴三度恒
山入昴五度廣平入昴七度中山入昴八度清河入
昴九度信都入畢三度趙郡入畢八度安平入畢四
度河間入畢十度真定入畢十三度觜參屬魏益州
廣漢入觜一度越嶲入觜三度蜀郡入參一度犍為
入參三度牂牁入參五度巴蜀入參八度漢中入參
九度益州入參七度東井輿鬼屬秦雍州雲中入東
井一度定襄入東井八度鴈門入東井十六度代郡
入東井二十八度太原入東井二十九度上黨入輿
鬼二度柳七星張屬周三輔弘農入柳一度河南入
七星三度河東入張一度河内入張九度翼軫屬楚
荆州南陽入翼六度南郡入翼十度江夏入翼十二
度零陵入軫十一度桂陽入軫六度武陵入軫十度
長沙入軫十六度此二十八宿分屬十有二州星家
相傳若此余每求其說而難通夫天常運而不息地
一成而無變以至動求合至静未易以齊此其難通
者一也若以為形象所主必有相當氣類之應乃出
自然不應各有入度之限况天之一度當地之二千
九百餘里則天大而地小尤礙脗合此其難通者二
也且以輿地言之閩粤廣交通謂之揚州實當中國
之半而分星所屬止此此又地廣而天狹矣此其難
通者三也姑記所疑以俟深明此學者辨焉
儼山外集卷二十三
