儼山外集卷三十一
明陸深撰
古竒器錄(附江東藏書目錄小序)
開元中張說為宰相有人惠說一珠紺色有光名曰記
事珠或有闕忘之事則以手持弄此珠便覺心神開
悟事無巨細渙然明曉一無所忘說秘而寳之
龜兹國進奉一枕其色如瑪瑙温温如玉其製作甚樸
素若枕之則十洲三島四海五湖盡在夢中所見玄
宗帝因名為遊仙枕後賜與楊國忠
内庫有一酒杯青色而有紋如亂絲其薄如葉於杯足
上有縷金字曰自煖杯上令取酒注之温温然有氣
相吹如沸湯遂收於内藏
開元二年冬至交趾國進犀一株色黃如金使者請以
金盤置於殿中温温然有煖氣襲人上問其故使者
對曰此辟寒犀也頃自隋文帝時本國曾進一株直
至今日上甚悦厚賜之
太白山有隠士郭休字退夫有運氣絶粒之術於山中
建茅屋百餘間有白雲亭煉丹洞注易亭修真亭朝
玄壇集神閣每於白雲亭與賓客看山禽野獸即以
槌擊一鐡片子其聲清響山中鳥獸聞之集於亭下
呼為喚鐡
内庫中有七寳硯罏一所曲盡其巧每至冬寒硯凍置
於罏上硯冰自消不勞置火冬月玄宗常用之
葉法善有一鐵鏡鑒物如水每有疾病以鏡照之盡見
腑臟中所滯之物後以藥療之竟至痊瘥
王元寳家有一皮扇子製作甚質每暑月燕客即以此
扇置於坐前使新水灑之則颯然風生巡酒之間客
有寒色遂命撤去明皇曾命中使取視愛而不釋曰
此龍皮扇子也
隠士郭休有一拄杖色如朱漆叩之則有聲每出入遇
夜則此杖有光可照十步之内登危涉險未嘗失足
杖之力也
學士蘇頲有一錦文花石鏤為筆架嘗置於硯席間每
天欲雨此石架即津出如汗逡巡而雨頲常以此為
雨候無差
虢國夫人有夜明枕設於堂中光照一室不假燈燭
岐王有玉鞍一面每至冬月則用之雖天氣嚴寒而此
鞍在坐如温火之氣(已上開元天寳遺亊)
東方朔得西域國玉枝以進武帝帝賜近臣年高者云
病則枝汗死則枝折老聃得之七百年不汗偓佺得
之三千年不折(洞冥記)
高祖初入咸陽宫周行府庫金玉珍寳不可勝言其尤
驚異者有青玉九枝燈高七尺五寸下作盤龍以口
銜燈燃則鱗甲皆動爛炳若列星盈室復鑄銅人十
二枚座皆高二尺列於筵上琴筑笙竽各有所執皆
點綴華采儼若生人筵下有二銅管上口高數尺出
筵後其一管空一管内有繩大如指一人吹出一人
納繩則琴筑笙竽等皆作與真樂不殊有琴長六尺
安十三絃二十六徽用七寳飾之銘曰渥璵之樂有
玉笛長二尺三寸六孔吹之則見車馬山林隠隠相
次吹息則不復見銘曰昭華之琯有方鏡廣四尺高
五尺九寸表裏通明人直来照之影則倒見以手掩
心而照之則知病之所在腸胃五臟歴然無礙又女
子有邪心則膽張心動
烽火樹積草池中有珊瑚樹高一丈二尺一本三柯上
有四百六十二條是南越王趙佗所獻號為烽火樹
至夜光景常然
余尚書靖慶歷中知桂州境窮僻處有林木延袤數十
里每至月盈之夕輒有笛聲發于林中甚清遠土人
云聞之已數十年終不詳其何怪也公遣人尋之見
其聲自一大栢木中出乃伐取以為枕笛聲如期而
發公甚寳惜凡數年公之季弟欲窮其怪命工解視
之但見木之文理正如人月下吹笛之像雖善畫者
不能及重以膠合之則不復有聲矣
附江東藏書目錄小序
余家學時喜收書然覼覼屑屑不能舉羣有也壯遊兩
都多見載籍然限於力不能舉羣聚也間有殘本不售
者往往廉取之故余之書多斷闕闕少者或手自補綴
多者幸他日之偶完而未可知也正德戊辰夏六月寓
安福里宿痾新起命僮出曝既乃次第于寓樓數年之
積與一時長老朋舊所遺歴歴在目顧而樂焉余四方
人也又慮放失是故錄而存之各繫所得儻后益焉將
以類續入是月六日史官江東陸深識
夫書莫尚於經經聖人之書也後有作焉凡切於經咸
得附矣故錄經第一
性理之書倡於宋而盛之然經之流亞也故錄性理第
二
語曰經載道史載事故錄史第三
書作于經史間而非經史可附者槩曰古書故錄古書
第四
聖轍既逝諸子競馳故錄諸子第五
質漸趨華而文集興焉故錄文集第六
四詩既刪體裁益衍按厥世代考高下焉故錄詩集第
七
山包海匯各適厥用然妍媸錯焉類書之謂也故錄類
書第八
紀見聞次時事而掌不在官通謂之史可也故錄雜史
第九
山經地志具險易敘貢賦寓王政矣故錄諸志第十
聲音之道與天地通而禮樂所由出也故錄韻書第十
一
不幼教者不懋成不早醫者不速起其道一也故錄小
學醫藥第十二
方藝伎術故有成書者孔子曰雖小道必有可觀者焉
故錄雜流第十三
聖作物覩一代彰矣宣聖從周遵一統故也特為一錄
以次宸章令甲示不敢瀆云目曰制書
儼山外集卷三十一
