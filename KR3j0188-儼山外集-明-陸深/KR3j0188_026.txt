儼山外集卷二十六
明陸深撰
史通會要下
叢篇一
夫愛憎之情忘而後是非之論定故史必修於異代豈
曰才難而已乎堯典述德標以虞書此聖人之志也重
華協帝毋亦身親筆削與禹貢夏后之書也或曰伯益
所記云
書之二典不獨記其事并與其深微之意傳之蓋當時
執筆皆聖人之徒也又曰古之良史眀足以周萬事之
理道足以徧天下之用知足以通難知之意文足以發
難顯之情(並曾鞏文)
古之王者代有史官以日繫月屬辭比事君舉必書用
存有法書而不法是謂空言蓋褒貶之重慎也(蘇頲文)
國史眀乎得失之跡(詩大序)
國史之興將明得失使一代之典煥然可觀(温嶠表)
夫勸善懲惡正言直筆紀聖朝功德述忠臣賢士事業
載姦臣佞人醜行以傳無窮者史官之職也(李翺文)
夫天之生人也有賢有不肖若乃其惡可以戒世其善
可以示後而死之日亡得而稱焉是誰之過與蓋史官
之責也
史之為義也不隠惡不虚美美者因其美以美之雖有
其惡不加毁也惡者因其惡而惡之雖有其美不加譽
也
史之為用也記功司過彰善闡惡得失一朝榮辱千載
苟違斯法豈曰能官
自古置史官書事以明鑒戒人君但為善事不患史官
不書若所為錯忤史官縱不書天下之人書之
因大臣之除罷而識君子小人進退消長之機因政事
之因革而識取士養民治軍理財之方(陳君舉文)
别統系以明大一統之義表歲年以倣首時之體辨名
號以正名紀即位改元以正始書尊立崩葬以叙始終
書篡弑廢徙以討亂賊書祭祀以著吉禮之得失書行
幸田狩以著巡遊之荒怠書恩澤制詔以著命令之美
惡書朝會聘問以著賓禮之是非書封拜黜罷以見賞
罰之當否書征伐戰攻以志用兵之正偽書人事以寓
予奪書災祥以垂勸戒
叢篇二
書法之難也有五煩而不整一也俗而不典二也書不
實錄三也賞罰不中四也文不勝質五也(袁崧文)
史有三長才也學也識也(劉知幾文)
史之叙事也辨而不華質而不俚其文直其事核若斯
而已可也
古之國史異聞則書
國史表言行昭法式至於人理常事不足備列
史之為書也有其事則記無其事則闕
夫直筆者不掩惡不虚美雖然存大體而已若錄及細
碎如宋孝王王劭之徒專言鄙事訐以為直吾無取焉
古者刊定一史纂成一家體統各殊指歸咸别
史以好善為主嫉惡次之子長孟堅史之好善者也南
史董狐史之嫉惡者也兼此二長而重之以文其惟左
氏乎
史官掌修國史凡天地日月之詳山川封域之分昭穆
繼代之序禮樂師旅之事誅賞興廢之政皆本起居
夫記事之體欲簡而詳疎而不漏若煩則盡取省則都
損二者皆過也
論史之煩省者但當求其事有妄載言有闕書可矣必
量世事之厚薄限篇第以多寡失其折衷矣張世偉著
馬班優劣論以為遷叙三千年事五十萬言固叙二百
四十年事八十萬言非通論也
史氏所書以正為主若馬卿之子虛上林揚雄之甘泉
羽獵班固兩都馬融廣成費矣
史論立言理當雅正
表歲以首年而因年以著統大書以提要而分注以備
言使夫歲年之久近國統之離合事辭之詳略議論之
同異通貫曉析如指諸掌名曰資治通鑑綱目粤自紀
傳創興而編年之法廢細大不捐猥瑣不綱而策書之
法廢是非去取由其一隅之見不能不謬於聖人而懲
勸之法又廢矣
叢篇三
夫飾言為文編文為句句積而章立章積而篇成章句
之言有顯有晦顯也者繁詞縟說理盡於篇中晦也者
省字約文事溢於句外觀太史公之創表也於帝王則
叙其子孫於公侯則紀其年月列行縈紆以相屬編字
戢孴而相排雖燕越萬里而於徑寸之内犬牙可接雖
昭穆九代而於方寸之中鴈行有叙使讀者閱文便覩
舉目可詳此其所以為快也
史之為道以古傳今非以今博古也如春秋諸國賦詩
左氏惟錄其篇名史漢語在某傳是已
史漢作傳多以品類相從如韓非老子以其著書俱有
子名董卓袁紹並生漢末各稱英雄耳
莊青翟劉舍位登丞相而班史無錄姜詩趙壹身止掾
吏而謝書有傳後之修史者不然位官通顯必為操筆
其立傳也止具官歷贈典若斯而已乎
司馬史記子雲太玄皆成一家言傳之以傳世可也至
於短編小說多載傳中甚矣其煩也若梁孝元撰同姓
名人錄一卷是已
宇文初習華風事由蘇綽至於軍國詞令皆准尚書當
時風行頗去淫麗若夫矯枉過正多矣故其書文而不
實雅而無檢真跡甚寡客氣尤繁云
漢武帝怒司馬遷議已收景武二紀自毁之
司馬相如傳子長錄其自叙孟堅因之宋書臧質魯爽
王僧達諸傳皆孝武自造而叙事多虚
夫晉宋以前帝王傳授始自錫命終於登極其有牋疏
詔策並皆偽飾然款曲頻煩猶云備其文物也若梁武
之居江陵齊宣之在晉陽作史者固宜削之以見例也
叢篇四
史才不其難乎班固之議司馬遷曰論大道則先黃老
而後六經序游俠則退處士而進奸雄述貨殖則崇勢
利而羞貧賤傅玄之議固曰論國體則飾主闕而折忠
臣叙世教則貴取容而賤直節述時務則謹詞章而略
事實劉知幾之議王孫令狐曰論王業則黨悖逆而誣
忠義敘國家則抑正順而褒篡奪述風俗則矜外夷而
陋華夏君子皆不以為過惟新唐書成表進有曰其事
則增於前其文則損於舊議者謂歐宋之失正坐於此
元人之進宋史表曰聲容盛而武備衰論建多而成效
少宋之國是實符斯言我朝丘文莊公濬擬題於國學
作進元史表云非無一善之可稱終是三綱之不正聞
者亦快之
叢篇五
監修國史監者總領之義明立科條各當任使則人思
自勉書可立成矣
古之國史皆出自一家如左氏司馬氏故能垂諸不朽
漢東觀大集羣儒著述而制作始可議矣是以伯度譏
其不實公理以為可焚非過也
唐修晉隋二史仍用衆手志則李淳風于志寧紀傳則
顔師古孔穎達然用當其才不失所長
宋修唐書歐陽文忠則表志宋景文公則紀傳各出姓
名以示撰述有工拙焉
五代史成於一人之手歐陽可以上踵班馬矣
今史司取士滋多人自為荀袁家自為政駿每記事敷
言則閣筆相視含毫不發頭白可期汗青無日
叢篇六
史官善惡必書使驕臣賊子懼此權顧輕哉班生受金
陳夀求米僕乃視如浮雲耳
司馬遷氣本好竒復因論事遭刑意多憤激故葛洪論
之曰伯夷居列傳之首以為善而無報也項羽列於本
紀以為居高位者非關有德也論者又謂武帝表章儒
術而海内凋弊反不若文景之恭儉其先黃老而後六
經以此武帝刻深羣臣多誅顧當刑者得以貨免其羞
貧賤者以此其進奸雄者蓋歎時無魯朱家能脫已於
禍耳李方叔謂之用意深遠此類是已
陳夀嘗為諸葛亮書佐得撻百下其父亦為亮所髠故
蜀志多誣妄云
丁儀丁廙有盛名於魏陳夀謂其子曰可覓千斛米見
與當為尊翁作佳傳丁不與之竟不為立傳
魏收性憎勝已喜念舊惡名門盛德與之有怨者莫不
被以醜言沒其善事遷怒所至毁及高曾尚書令楊遵
一代貴臣勢傾朝野收撰其家傳甚美世號穢史收初
得楊休之助因謝曰無以報德當為卿作佳傳又納爾
朱榮子金故減其惡而增其善前後伏訴者百餘人頼
僕射楊素高德正而解
宋朝有朱墨史
叢篇七
司馬文正公六任冗官皆以書局自随小人欲中傷之
乃倡為書局之人利尚方筆墨絹帛及御府果餌金錢
之賜
柳子厚曰冒居館下近密地食奉養役使掌故利紙筆
為私書取以供子弟費
劉知幾曰史曹崇扃峻宇深附九重雖地處禁中而人
同方外可以養拙可以藏愚或終年卒歲竟無删述而
人莫之知也或輒不自揆輕弄筆端而人莫之見也繡
衣直指所不能繩強項申威所不能及斯固素餐之窟
宅尸祿之淵藪也
丘文莊公濬之論史官其略曰天下不可一日無史亦
不可一日無史官也百官所任者一時之事史官所任
者萬世之事唐宋宰相皆兼史官其重如此我朝法制
可謂簡要矣然是職也是非之權衡公議之所繫也若
推其本必得如元揭徯斯所謂有學問文章知史事而
心術正者然後用之則文質相稱本末兼該足為一代
之良史矣深又嘗聞之王文恪公鏊曰臺諫者一時之
公論史官者萬世之公論也並名言云
儼山外集卷二十六
