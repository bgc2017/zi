仕學規範卷三十七宋張鎡撰
作詩
詩者始於舜臯之賡歌三代列國風雅繼作今之三百
五篇是也其句法自三字至八字皆起於此三字句
若鼓咽咽醉言歸之類四字句若關關雎鳩在河之
洲之類五字句若誰謂鼠無角何以穿我屋之類七
字句若交交黃鳥止於棘之類八字句若十月之交
曰我不敢效我友自逸之類漢魏以降述作相望梁
陳以來格致寖多自唐迄於國朝而體制大備矣
范元實云古人文章必謹布置如老杜贈韋見素詩云
紈袴不餓死儒冠多誤身此一篇立意也故令靜聽
而具陳之自甫昔少年日至再使風俗淳皆儒冠事
業也自此意竟蕭條至蹭蹬無縱鱗言誤身如此也
則意舉而文偹固已有是詩矣然必言所以見韋者
於是有厚愧真知之句所以真知者謂傳誦其詩也
然宰相職在薦賢不當徒愛人而已士固不能無望
故曰竊效貢公喜難甘原憲貧果無益則去之可也
故曰焉能心怏怏秖是走踆踆必入海而去秦也其
去於人情必有遲遲不忍去之意故曰尚憐終南山
回首清渭濱所知不可以不别故曰常擬報一飯况
懷辭大臣夫如是則忘江海之外雖見素亦不可得
而見矣故曰白鷗沒浩蕩萬里誰能馴終焉此詩前
賢錄為壓卷為其布置最得正體如官府甲第廳堂
房室各有定處不可亂也韓文公原道與書之堯典
蓋如此其他雖謂之變體可也
元實又云形似之語蓋若詩之賦蕭蕭馬鳴悠悠旆旌
是也激昂之語蓋若詩人之興周餘黎民靡有孑遺
是也古人形似之語必實錄是事决不可易故老杜
所題詩往往親到其處益知其工激昂之言孟子所
謂不以文害辭不以辭害志初不可以形迹考然如
此乃見一時之意如古栢詩柯如青銅根如石視之
信然雖聖人復生不可改此形似之語霜皮溜雨四
十圍黛色參天二千尺雲來氣接巫峽長月出寒通
雪山白此激昂之語不如此則不見古栢之大也文
章故多端然警策處往往是此兩體爾
蔡絛言少陵飲中八仙歌用韻船字眠字天字各再前
字凡三於古未見其體予嘗質之叔父文正曰此歌
分八篇人人各異製雖重韻無害亦周詩分章意也
學者可不知乎
六一居士云國朝楊大年與錢惟演劉筠數公唱和自
西崑集出時人爭效之詩體一變而後生晚輩患其
多用故事至於語僻難曉殊不知自是學者之弊如
大年新蟬詩云風來玉宇烏先覺露下金莖鶴未知
雖用故事何害為佳句也又如峭帆横渡官橋柳疊
鼓驚飛海岸鷗其不用故事又豈不佳乎蓋其雄文
博學筆力有餘故無施不可非如當世號詩人者區
區於風雪草木之類為許洞所困者也
東坡居士云古詩押韻惟入聲可通用須本音或引韻
則不拘四聲普用隣韻無妨至於作律詩七言首句
須要引韻苟或不然即須得一聮對句也大凡詩章
若對偶多即為實而成體
筆談云古人文章自應律度未以音韻為主自沈約崇
韻學論文則欲宫羽相變低昂殊節若前有浮聲則
後須切響一簡之内音韻盡殊兩句之中輕重各異
妙達此旨始可言文自後浮巧之語體制漸多如傍
對蹉對雙聲疊韻之類詩又有正格偏格三十四格
十九圖四聲八病之類如徐陵云陪游馺娑騁纖腰
於結風長樂鴛鴦奏新聲於度曲又云厭長樂之疎
鍾勞中宫之緩箭雖兩長樂意義不同不為重復此
類為旁犯如九歌蕙殽蒸兮蘭籍奠桂酒兮椒漿當
曰蒸蕙殽對奠桂酒今倒用之謂之䟦對如自朱耶
之狼狽致赤子之流離不惟赤對朱耶對子兼狼狽
流離乃獸名對鳥名乂如厨人具雞黍稚子摘楊梅
當時物議朱雲小後代聲名白日長以雞對楊以朱
雲對白日如此之類又為假對如幾家村草裏吹唱
隔江聞幾家村草吹唱隔江皆雙聲如月影侵簮冷
江光逼履清侵簮逼履皆疊韻詩第二字側入謂之
正格如鳳歷軒轅紀龍飛四十春第二字平入謂之
偏格如四更山吐月殘夜水明樓之類唐名賢多正
格如杜甫律詩用偏格者十無一二
以聲律作詩其末流也自唐至今詩人謹守之獨黃魯
直一掃古今弃律作五七言如金石未作鐘磬和聲
渾然有律吕外意近來作詩者頗有此體然自吾魯
直始也
續金針格云詩以聲律為竅物象為骨意格為髓又云
鍊句不如鍊字鍊字不如鍊意鍊意不如鍊格又云
詩有自然句有神助句容易句率然遂成辛苦句深
思而得又云詩之四聮謂之破題欲如狂風卷浪埶
欲滔天第二聮謂之景聮須字字對第四聮謂之落
句欲如高山放石一去不回又第一與第三句對第
二與第四句對如云去年花下留連飲暖日夭桃鶯
亂啼今日江邊容易别淡烟衰草馬嚬嘶謂之扇對
歐陽文忠公云聖俞子美齊名於一時而二家詩體特
異子美筆力豪雋以超邁横絶為竒聖俞覃思精微
以深遠閑淡為意各極其長雖善論者不能優劣也
予嘗於水谷夜行詩略道其一二云子美氣尤雄萬
竅號一噫有時肆顛狂醉墨灑滂沛譬如千里馬已
發不可殺盈前盡珠璣一一難揀汰梅翁事清切石
齒漱寒瀨作詩三十年視我猶後輩文詞愈清新心
意雖老大有如妖韶女老自有餘態近詩尤苦硬咀
嚼苦難嘬又如食橄㰖真味久愈在蘇豪以氣轢舉
世徒驚駭梅窮獨我知古貨今難賣語雖非工謂粗
得其彷彿然不容優劣之也
名賢詩話言黃魯直自黔南歸詩變前體且云要須唐
律中作活計乃可言詩如少陵淵蓄雲萃變態百出
雖數十百韻格律益嚴蓋操制詩家法度如此予觀
魯直和吳餘干廖明略白雲亭燕集詩江靜明花燭
山空響管絃風生學士麈雲繞令君筵百越餘生聚
三吳喜接連庖霜刀落鱠執玉酒明船葉縣飛來舄
壺公謫處天談多時屢謔舞短更成妍而我孤登覽
觀詩未究宣老夫看鏡罷衰白敢爭先直可拍肩挽
袂矣
賀鑄字方回言學詩於前輩得八句云平澹不流於淺
俗竒古不隣於怪僻題詠不窘於物象叙事不病於
聲律比興深者通物理用事工者如已出格見於成
篇渾然不可鐫氣出於言外浩然不可屈盡心於詩
守此勿失
東坡居士云予嘗論書以謂鍾王之迹蕭散簡遠妙在
筆畫之外至唐顔柳始集古人筆法而盡發之極書
之變天下翕然以為宗師而鍾王之法益微至於詩
亦然蘇李之天成曹劉之自得陶謝之超逸蓋亦至
矣而杜子美李太白以英偉絶世之姿凌跨百代古
之詩人盡癈然魏晉以來高風絶塵亦少衰矣李杜
之後詩人繼出雖間有遠韻而才不逮意獨韋應物
柳子厚發纖濃於簡古寄至味於淡泊非餘子所及
也唐末司空圖﨑嶇兵亂之間而詩文高雅猶有承
平之遺風其論詩曰梅止於酸鹽止於醎飲食不可
無塩梅而其美常在於酸醎之外蓋自列其詩之有
得於文字之表者二十有四韻恨當時不識其妙予
三復其言而悲之
詩人詠歌文武征伐之事其於克密曰無矢我陵我陵
我阿無飲我泉我泉我池其於克崇曰臨衝閑閑崇
墉言言執訊連連攸馘安安是類是禡是致是附四
方以無侮其於克商曰維師尚父時維鷹揚諒彼武
王肆伐大商會朝清明其形容征伐之盛極於此矣
韓退之作元和聖德詩言劉闢之死曰宛宛弱子赤
立傴僂牽頭曳足先斷腰膂次及其徒體骸撑拄未
乃取闢駭汗如雨揮刀紛紜爭切膾脯此李斯頌秦
所不忍言而退之自謂無愧於雅頌何其陋也
大雅綿九章初頌太王遷豳建都邑營宫室而已其九
章乃曰虞芮質厥成文王蹶厥生予曰有疏附予曰
有先後予曰有奔走予曰有禦侮事不接文不屬如
連山斷嶺雖相去絶遠而氣象聮絡觀者知其脉理
之為一也蓋附離不以鑿枘此最為文之高致也老
杜䧟賊詩有曰少陵野老吞聲哭春日潛行曲江曲
江頭宫殿鎖千門細柳新蒲為誰綠憶昔霓裳下南
苑苑中萬物生顔色昭陽殿裏第一人同輦隨君侍
君側輦前才人帶弓箭白馬嚼囓黃金勒翻身向天
仰射雲一箭正墜雙飛翼明眸皓齒今何在血汙遊
魂歸不得清渭東流劔閣深去住彼此無消息人生
有情淚沾臆江水江花豈終極黃昏胡騎塵滿城欲
往城南忘南北予愛其詞如百金戰馬注坡驀澗如
履平地得詩人之遺法如白樂天詩詞甚工然拙於
紀事寸步不遺猶恐失之此所以望老杜之藩垣而
不及也(已上出古今緫類詩話)
仕學規範卷三十七
