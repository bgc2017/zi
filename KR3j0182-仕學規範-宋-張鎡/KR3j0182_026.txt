仕學規範卷二十六宋張鎡撰
涖官
邵曄知廣州鑿内河以泊舟楫不為颶風所害相次陳
世卿代之奏乞免本州計口買鹽之害五羊之民始
有温衣飽食廣人歌曰邵父陳母除我二苦(出玉壺清話)
伯温初入仕程侍講曰凡作官雖所部公吏有罪亦當
立案而後決或出於怒比具案怒亦散不至倉卒傷
人每決人有未經杖責者宜謹之恐其或有所立也
伯温終身行之
樞密張公楶謂余曰某初官入川妻子乘驢某自控兒
女尚幼共一驢䭾之近時初官非車馬僕從數十不
能行可歎也前輩勤儉不自侈大蓋如此因錄之
元祐初哲宗幼冲起文潞公以平章軍國重事召程頥
正叔為崇政殿說書正叔以師道自居每侍上講色
甚莊繼以諷諫上畏之潞公對上恭甚進士唱名侍
立終日上屢曰太師少休公頓首謝立不去時公年
九十矣或為正叔曰君之倨視潞公恭議者為未盡
正叔曰潞公三朝大臣事幼主不得不恭吾以布衣
為上師𫝊其敢不自重吾與潞公所以不同也識者
服其言
熙寧三年四月朝廷初行新法所遣使者皆新進少年
遇事風生天下騷然州縣始不可為矣康節先生閑
居林下門生故舊仕宦四方者皆欲投劾而歸以書
問康節先生康節先生答曰正賢者所當盡力之時
新法固嚴能寬一分則民受一分之賜矣投劾而去
何益(已上出邵氏聞見錄)
范忠宣公語江民表作小官時便作取宰相時事舜居
歴山及得天下若固有之者養之素也(出步里客談)
人有語及為政者和靖曰子張問政子曰居之無倦倦
最害事若能無倦推而行之為尉為邑為郡以至為
宰相皆可了若倦即雖居家至小事也不能了(出涪陵記)
(善錄)
士大夫若止一官之廩禄計則不知其為素飡請以驅
役之卒奉承之吏供帳居處詳陳悉筭則凜然如履
冰岌然如臨淵有媿於方寸者多矣若於奉公治民
之道不加思則竊人之財不足為盜矣(出省心雜言)
葉石林云余在許昌歲適大水災傷京西尤甚殍自鄧
唐入吾境不可勝計令盡常平所儲奏乞越常制賑
之幾十餘萬人稍能全活惟遺棄小兒無由皆得育
之一日詢左右曰人之無子者何不收以自畜乎曰
人固願得之但患既長或來歲豐稔父母來識認爾
余為閱法則凡因災傷棄遺小兒不得復取乃知為
此法者亦仁人也夫彼既棄而不有則父母之恩絶
若人不收之其誰與活乎遂作空劵數千具載本法
印給内外廂界保伍凡得兒者但白明所從來書於
劵付之略為籍記使以時上其數給多者賞且分常
平餘粟貧者量授以為資事定按籍給劵凡三千八
百人皆奪之溝壑置之襁褓此雖細事不足道然每
以告臨民者恐緩急不知有此法或不能出此術也
富韓公為樞密副使坐石守道謗自河北宣諭使還道
除知鄆州徙青州䜛者不已人皆為公危懼會河北
大水流民轉徙東下者六七十萬人公皆招納之勸
民出粟自區畫散處境内屋廬飲食醫藥纖悉無不
備從者如歸市有勸公非所以處疑弭謗禍且不測
公傲然弗顧曰吾豈以一身易此六七十萬人之命
哉卒行之愈力明年二土大熟始皆襁負而歸則公
所全活也於是雖䜛公者亦莫不畏服知不可撓而
疑亦因是浸釋公在政府不久而青州適當此疑每
見其與一所厚書云在青州二年偶能全活得數萬
人勝二十四考中書令遠矣張侍郎舜民常刻之石
余舊有其模本今亡之不復見也(並出石林避暑錄)
吳龍圖中復性謹約詳於吏治自潭州通判代還孫文
懿公為中丞聞其名初不知識即薦為監察御史裏
行或問文懿何以不相識而薦之文懿笑曰昔人恥
為呈身御史吾豈薦識面臺官耶當時服其公
真宗幸澶淵丁晉公以鄆齊濮安撫使知鄆州虜既入
塞河北居人驚奔渡河欲避於京東者日數千人舟
人邀阻不時濟丁聞之亟取獄中死囚數人以為舟
人悉斬於河上於是曉夕並渡不三日皆盡既渡復
擇民之少壯者分畫地分各執旗幟鳴金鼓河上夜
則傳更點申號令連數百里虜人莫測訖師退境内
晏然(並出石林燕語)
王尚書敏仲每事必為人求方便之道如河朔舊日北
使經由州郡每北使將至於民間假貸供帳之具至
煩擾敏仲奉使即言之朝乞令河朔人使經由處皆
支官錢置什物儲之别庫專待人使自此河朔無復
假貸之擾矣王公臨事每如此也
吕滎陽公語人云自少官守處未嘗干人舉薦以為後
生之戒仲父舜從守官會稽人或譏其不求知者仲
父對詞甚好云勤於職事其他不敢不謹乃所以求
知也
當官之法唯有三事曰清曰謹曰勤知此三者則知所
以持身矣知此三者可以保禄位可以遠恥辱可以
得上之知可以得下之援然世之仕者臨財當事不
能自克常自以為不必敗持不必敗之意則無所不
為矣然事常至於敗而不能自已故設心處事戒之
在初不可不察借使役用權智百端補治幸而得免
所損已多不若初不為之為愈也司馬子微坐忘論
云與其巧持於末孰若拙戒於初此天下之要言當
官處事之大法用力簡而見功多無如此言者人能
思之豈復有悔吝耶
事君如事親事官長如事兄與同僚如家人待群吏如
奴僕愛百姓如妻子處官事如家事然後為能盡吾
之心如有毫末不至皆吾心有所未盡也故事親孝
故忠可移於君事兄弟故順可移於長居家理故治
可移於官豈有二理哉當官處事常思有以及人如
科率之行既不能免便就其間求所以使民省力不
使重為民害其益多矣不與人爭者常得利多退一
步者常進百步取之廉者得之常過其初約於今者
必有垂報於後不可不思也惟不能少自忍者必敗
此實未知利害之分賢愚之别也
予嘗為泰州獄掾顔岐夾仲以書勸予治獄次第每一
事寫一幅相戒如夏月取罪人早間在西廊晚間在
東廊以避日色之類又如獄中遣人勾追之類必使
之畢此事不可更别遣人恐其受賂已足不肯畢事
也又如監司郡守嚴刻過當者須平心定氣與之委
曲詳盡使之相從而後已如未肯從再當如此詳之
其不聽者少矣
當官之法直道為先其有未可一向直前或直前反敗
大事者須用馮宣徽所稱惠穆公秤停之說此非特
小官然也為天下國家當知之(已上出吕氏童蒙訓)
仕學規範卷二十六
