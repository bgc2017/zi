仕學規範卷三十八宋張鎡撰
作詩
黃魯直書王知載胊山雜詠後云詩者人之情性也非
若諫爭於廷忿詬於道怒隣罵坐之為也其人忠信
篤欽抱道而居與時乖迕遇物悲喜同牀而不察並
世而不聞情之所不能堪因發於呻吟調笑之聲胷
次釋然而聞者亦有所勸勉比律吕而可歌列干羽
而可舞是詩之美也其發為訕謗侵陵引頸以承戈
披襟而受矢以快一朝之忿者人皆以為詩之禍是
失詩之旨非詩之過
又云寧律不諧而不可使句弱用字不工而不可使語
俗此庾開府之所長也然有意於詩者也至於淵明
所謂不煩繩削而自合者雖然巧於斤斧者多疑其
拙窘於隠括者輙病其放孔子曰寗武子其智可及
也其愚不可及也淵明之拙與放豈可謂不知道哉
要當與一邱一壑者共之耳
冷齋夜話載魯直云詩意無窮人才有限以有限之才
追無窮之意雖少陵淵明不得工也然不易其意而
造其語謂之換骨法規模其意而形容之謂之奪胎
法如鄭谷十日菊曰自緣今日人心别未必秋香一
夜衰此意甚佳病在氣不長曾子固曰詩當使人一
覽語盡而意有餘荆公菊詩云千花百卉凋零後始
見閑人把一枝東坡則曰萬事到頭都是夢休休明
日黃花蝶也愁又如李白詩曰鳥飛不盡暮天碧又
青天盡處沒孤鴻然其病如前所論山谷詩云不知
眼界闊多少白鳥去盡青天回荆公云一日君家把
酒杯六年波浪與塵埃不知烏石江邊路到老相尋
得幾回樂天詩曰臨風杪秋木對酒長年人醉兒如
霜葉雖紅不是春東坡云兒童悞喜朱顔在一笑那
知是酒紅凡此之類皆奪胎法也
蘇尚書符東坡先生之孫嘗與人論詩或曰前輩所好
不同如文忠公於常建詩愛其竹徑通幽處禪房花
木深謂此景與意會常欲道之而不得也至山谷乃
愛山光悦鳥性潭影空人心則與文忠公異矣又二
公所愛和靖梅花詩亦然公曰祖父謂老杜四更山
吐月殘夜水明樓以為古今絶唱此乃祖父於此有
妙悟處他人未易曉也大凡文字須是自得自到不
可隨人轉也
詩以意義為主文詞次之或意深義高雖文詞平易自
是竒作世人見古人句平易倣傚之而不得其意義
隨入鄙野可笑盧仝詩有云不唧𠺕鈍漢非其篇前
後意義自可掩口矣寧可傚之耶韓吏部古詩高卓
至其律詩雖可稱善要是有不工者而好韓之人句
句稱述未可謂然也韓詩云老翁真箇似童兒汲井
埋盆作小池此直諧語以為戲爾歐陽永叔江隣幾
論韓雪詩以隨車飜縞帶逐馬散銀杯為不工而以
坳中初蓋底凸處遂成堆為勝不知正得韓意否永
叔云知聖俞者莫如修常問聖俞平生所最好句聖
俞所自負者皆修所不好聖俞所卑下者皆修所稱
賞云知賞音之難如是其評古人之詩得無似之乎
六一居士曰聖俞嘗語予詩家雖率意而造語亦難若
意新語工得前人所未道者斯為善也必能状難寫
之景如在目前含不盡之意見於言外然後為至矣
賈島云竹籠拾山果瓦缾擔石泉姚合云馬隨山鹿
放鷄逐野禽棲等是山邑荒僻官况蕭條不如縣古
槐根出官清馬骨高為工也予曰語之工者固如是
状難寫之景含不盡之意何詩為然聖俞曰作者得
於心覽者會以意殆難指陳以言也雖然亦可略道
其彷彿若嚴維柳塘春水漫花塢夕陽遲則天容時
態融和駘蕩豈不如在目前乎又若温庭筠雞聲茅
店月人迹板橋霜賈島怪禽啼落日曠野恐行人則
道路辛苦羇愁旅思豈不見於言外乎
晏元獻公喜評詩嘗曰老覺腰金重慵便枕玉凉未是
富貴語不如笙歌歸院落燈火下樓臺此善言富貴
者也人皆以為知言公雖起自田里而文章富貴出
乎天然嘗覽李慶富貴曲云軸裝曲譜金書字木記
花名玉篆牌公曰此乃乞兒相未嘗諳富貴故公每
吟詠富貴不言金玉錦繡而惟說其氣象若曰樓臺
側畔楊花過簾幕中間燕子飛又云梨花院落融融
月柳絮池塘澹澹風故公以此句語人曰窮兒家有
此景致也無
東坡云司空表聖自論其詩以為得味於味外綠柳連
村暗黃花入麥稀此句最善又云棋聲花院靜幡影
石壇高吾嘗遊五老峯入白鶴院松隂滿庭不見一
人惟聞棋聲然後知此句之工也但恨其寒儉有僧
態若杜子美云暗飛螢自照水宿鳥相呼四更山吐
月殘夜水明樓則才力富贍去表聖之流遠矣又鄭
谷詩云江上晚來堪畫處漁人披得一簔歸此村學
中詩也柳子厚云千山鳥飛絶萬徑人蹤滅扁舟簔
笠翁獨釣寒江雪人性有隔也哉
又云詩人有寫物之功桑之未落其葉沃若若他木殆
不可以當此林逋梅花詩云疎影横斜水清淺暗香
浮動月黃昏決非桃李詩皮日休白蓮花詩云無情
有恨何人見月曉風清欲墮時決非紅蓮詩此乃寫
物之功若石曼卿紅梅詩云認桃無綠葉辨杏有青
枝此至陋語蓋村學中體也柳子厚詩在陶淵明下
韋蘇州上退之豪放竒險則過之而温麗靖深不及
也所貴乎枯澹者謂其外枯而中膏似澹而實美淵
明子厚之流是也若中邊枯澹亦何足道佛云如人
食蜜中邊皆甜人食五味知甘苦者皆是能分别其
中邊者百無一二也
山谷云予評李白詩如黃帝張樂於洞庭之野無首無
尾不主故常非墨工槧人所可擬議吾友黃介讀李
杜優劣論曰論文正不當如此予以為知言及觀其
藁書大類其詩彌使人遠想慨然白在開元至至德
間不以能書傳今其行草殊不减古人蓋所謂不煩
繩削而自合者歟謝康樂庾義成之於詩鑪錘之功
不遺力也然陶彭澤之墻數仞謝庾未能窺其彷彿
者何哉蓋二子有意於俗人贊毁其工拙淵明直寄
焉耳又云歐陽文忠公極賞林和靖疎影横斜水清
淺暗香浮動月黃昏之句而不知和靖别有詠梅一
聮云雪後園林才半發水邊籬落忽横枝似勝前句
不知文忠公何緣去此而賞彼文章大概亦如女色
好惡繫於人
筆談云唐人以詩主人物故雖小詩莫不埏揉極工而
後已所謂月鍜季鍊者信非虛言退之城南聮句首
句云竹影金鎻碎者乃見日光耳非竹影也若題中
有日字則曰竹影金鎻碎可也
鄭棨相國善詩或曰相國近為詩否對曰詩思在灞橋
風雪中驢子上此處何以得之蓋言平生苦心
白樂天賦性曠達其詩曰無事日月長不羈天地闊此
曠達者之詞也孟東野賦性褊狹其詩曰出門即有
碍誰謂天地寬此褊狹者之詞也然則天地又何嘗
碍郊蓋郊自碍耳
王文康公天姿質實厚重作詩曰棗花至小能成實桑
葉雖柔解吐絲堪笑牡丹如許大不成一事又空枝
此亦質實厚重者之詞也
張太史來云唐之晚年詩人類多窮士如孟東野賈閬
仙之徒皆以刻琢窮苦之言為工或謂郊島孰貧曰
島為甚也何以知之以其詩知之郊曰種稻耕白水
負薪斫青山島曰市中有樵山客舍寒無煙井底有
甘泉釡中常苦乾孟氏薪米自足而島家俱無以是
知之耳然及其至也清絶高遠殆非常人可到唐之
野詩稱兩人為最云
王荆公云梨花一枝春帶雨桃花亂落如紅雨珠簾暮
捲西山雨皆警句也然終不若院落深沉杏花雨為
優言盡而意有餘也(已上出古今緫類詩話)
仕學規範卷三十八
