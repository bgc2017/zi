仕學規範卷八宋張鎡撰
行己
端眀蔡公襄於朋友重信義聞其喪則不御酒肉為位
以哭盡哀乃止嘗飲會靈東園坐客有射矢誤中傷
人者客遽指為公矢京師喧然事既聞上以問公公
即再拜愧謝終不自辨退亦未嘗以語人
趙清獻公平生日所為事夜必衣冠露香九拜手告于
天應不可告者則不敢為也
内翰蜀郡范忠文公鎮清眀坦夷表裏洞達遇人以誠
恭儉謹默口不言人過及臨大節决大議色和而語
壯常欲繼之以死雖在萬乘前無屈
丞相温國司馬文正公光忠信孝友恭儉正直出於天
性其好學如饑渴之嗜飲食於財利紛華如惡惡臭
誠心自然天下信之退居於洛往來陜洛間皆化其
德師其學法其儉有不善曰吾君實得無知之乎博
學無所不通音樂律歴天文書數皆極其妙晚節尤
好禮為冠婚喪祭法適古今之宜不喜釋老曰其微
言不能出吾書其誕吾不信不事生産買第洛中僅
庇風雨有田二頃喪其夫人質田以葬惡衣菲食以
終其身自以遭遇聖眀言聽計從欲以身徇天下躬
親庶務不舍書夜賓客或以諸葛孔眀事多食少之
語戒之公曰死生命也為之益力病革諄諄不復自
覺如夢中語然皆朝廷大事也既沒其家得遺奏八
紙上之皆手扎論當世要務京師民畫其像刻印鬻
之家置一本飲食必祝焉四方皆遣人市之京師時
畫工有致富者
崇政殿說書滎陽吕公希哲嘗說攻其惡無攻人之惡
盖自攻其惡日夜且自點檢絲毫不盡即不慊扵心
矣豈有工夫點檢他人耶
或問滎陽公為小人所詈辱當何以處之公曰上焉者
知人與己本一何者為詈何者為辱自然無忿怒心
也下焉者且自思曰我是何等人彼為何等人若是
荅他却與此人等也如此自處忿心亦自消也
丞相魏國韓忠獻王琦器量過人性渾厚不為畦畛峭
塹功盖天下位冠人臣不見其喜任莫大之責蹈不
測之禍身危累卵不見其憂怡然有常未嘗為事物
遷動平生無偽飾其語言其行事進立于朝與士大
夫語退息于室與家人言一出于誠門人或從公數
十年記公言行相與反復考究表裏皆合無一不相
應其所措置規摹閎大高遠外視如甚略已而詳觀
其中則細故小物莫不各有區處故有志必成平居
與人接禮下之問勞慰存氣語和易容人過失不以
為己忤小大無所較計及朝廷事則守其所當争及
扵義理而後止毅然終不可奪
公謂小人不可求遠三家村中亦有一家當求處之之
理知其為小人以小人處之更不可校如校之則自
小矣人有非毁但當反己是不是己是則是在我而
罪在彼烏用計其如何
公在魏府僚屬路拯者就案呈有司事而狀尾忘書名
公即以袖覆之仰首與語稍稍潜卷從容以授之
頃時丁寇立朝天下聞一善事皆歸之萊公未必盡出
萊公也聞一不善事皆歸之晉公未必盡出晉公也
盖天下之善惡争歸焉人之脩身養誠意不可不謹
蘇子瞻有盛名扵世而退無自矜之色此為過人
子由崇寧中居潁昌方以元祐黨籍為罪深居自守不
復與人相見逍遥自處終日默坐如是者幾十年以
至扵没亦人所難能也
門下侍郎韓公維弱不好弄篤志問學嘗以進士薦禮
部父任執政不就廷試乃以父任守將作監主簿丁
外艱服除闔門不仕仁宗患搢紳奔競諭近臣曰恬
退守道者旌擢則躁求者自當知恥扵是宰相文彦
博宋庠等言公好古嗜學安於静退乞加甄錄以厚
風俗召試學士院辭不赴除國子監主簿
韓公性純厚貌重氣和而寡言其遇人不設城府與人
語唯恐傷之至當言職論事上前亹亹不窮正直確
切無所回隱左右為懼而公益安徐不見聽終不已
平生自奉養甚約室無媵妾食纔脫粟一肉所用服
器雖敝敗不易篤扵孝友家事付昆弟得任子恩亦
先推與之為守令本扵豈弟而能擊姦豪以安良民
其在徐前守侵用公使錢公寖為償之未足而公罷
後守反以文移公當償千緡公竭資且假貸償之久
之鈎攷得實公盖未嘗侵用也公卒不辨其容物不
校類如此故司馬温公嘗歎曰清直勇三德吾於欽
之畏焉洛之君子邵雍曰欽之至清而不耀至直而
不激至勇而能温此為難爾人以雍言為然
丞相范忠宣公純仁在永三年怡然自得或加以横逆
人莫能堪而公不為動亦未嘗含怒扵彼也
丞相蘇公頌平生於人無纖芥仇怨在杭州日有要人
以事屬公公不從後其人當言路懷忿抵&KR1077;或謂其
事迹書札具存可辨公笑曰吾豈為是者
丞相劉忠肅公摯教子孫先行實後文藝每曰士當以
器識為先止號為文人無足觀矣
樞密王公巖叟近臣被詔薦御史意屬公而未及識或
謂公曰可一往見之公笑曰此所謂呈身御史也卒
不見
諫議劉公安世儀狀魁碩聲吐如鍾見賓客談論踰時
體無欹側肩背竦直身不少動至手足亦不移性嚴
毅雖家居無墯容子弟進見侍側肅如也其孝悌忠
信恭儉正直不好聲色不殖貨財誠心自然非勉強
而行之也窮經樂道至老不衰
公嘗知潞州部使者希蔡京旨治郡中事無巨細皆詳
考然終不得毫髮過雖過往驛劵亦無違法予者部
使者亦歎服之公在南京奉祠府尹因徧取宫觀寄
居官白直歷閱之或差禁卒或過其數至公獨無其
持身廉謹如此
内翰范公祖禹每誦董仲舒之語正其義不謀其利眀
其道不計其功謂沖曰君子行己立朝正當如此若
夫成功則天也
諫議陳忠肅公瓘性謙和與物無競與人議論率多取
人之長雖見其短未嘗面折唯微示意以警之人多
退省愧服尤好奬進後軰一言一行苟有可取即譽
美傳揚謂己不能
節孝徐先生積平日教學者每以治心養氣四字為先
曰脩身務學為文之要莫大扵此其效甚眀其術甚
易晚乃著書未成而病嘗曰吾之書大要以正治心
以直養氣而已(已上出皇朝名臣言行錄)
竇儀開寳中為翰林學士時趙普專政帝患之欲聞其
過一日召儀語及普所為多不法且譽儀早負才望
之意儀盛言普開國勲臣公忠亮直社稷之鎮帝不
悅儀歸家召諸弟張酒引滿語其故曰我必不作宰
相然亦不詣珠崖吾門可保矣
楊玢靖恭虞卿之曾孫也仕前偽蜀王建至顯官隨王
衍歸後唐以老得工部尚書致仕歸長安舊居多為
鄰里侵占子弟欲詣府訴其事以狀白玢玢批紙尾
云四鄰侵我我從伊畢竟須思未有時試上含光殿
基望秋風秋草正離離子弟不敢復言
魏咸熙仁浦之子性寬厚任太僕少卿累典藩郡知杭
州日晨興視事掌舍卒掛油缸中門簾鈎上正中其
額翻汙冠紱咸熙戒左右勿得輒言使老卒亟還卧
内易衣巾而出歸朝大治具賓友集饌陳越中銀釠
陶器僮僕數人共舉食案而前相嘲誚足跌盡破之
坐客皆失色咸熙殊不變容但令易他器别具蔬果
亦不加笞責人皆服其量以為劉寬之比
徐鉉曰江南處士朱正白語人言世皆云不欺神眀此
非天地百神但不欺心即不欺神眀也(已上出楊文公談苑)
仕學規範卷八
