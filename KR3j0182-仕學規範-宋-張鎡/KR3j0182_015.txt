仕學規範卷十五宋張鎡撰
涖官
李給事賀為江淮制置發運使東南歲漕米京師置軍
將大將隸發運司部糧而江南多物産利於商販常
賂三司吏以求善地以故不能均而貧者多盜官糧
賀乃籍諸州所出物厚薄為三等較其功過下泗州
預定當運之地於是人知賞罰而絶干求之敝是歲
增漕米一百七十萬降詔奬諭蘇州水壊太湖外塘
又海旁支渠堙塞廢民耕田詔賀與兩浙轉運使徐
奭領塘事伐石築堤浚積潦自吳江東赴海流民得
自占者二萬六千家歲出苖租三十萬塘成特遷刑
部郎中
宋宣獻公綬判三司憑由司建言比歲下赦令釋逋負
而稽期未報者六十八州軍請諸路選人覈校之限
半月以聞於是脫械繫三千二百人所除數百萬
燕禮部肅權審刑院先是天下疑獄雖聽奏讞而多以
不應奏得罪故州郡不敢上讞而冤獄常多肅建請
諸獄疑皆聽讞讞而不當者官吏皆不坐自是全活
者甚衆
王忠穆公&KR0934;徙蘇州還為三司鹽鐵副使龍圖閣待制
馬季良建言京師賈人常以賤價居茶鹽交引請官
置務收市之時季良方貴用事有司莫敢忤其意鬷
獨執不可曰與民競利非國體也他日上見勞之曰
官市交引頼卿力言罷之甚善知益州會戍卒有夜
焚營脅軍校為亂者鬷潜遣兵環其營下令曰不亂
者歛手出門無所問於是衆皆出令軍校指亂卒得
十餘人戮之及旦人皆不知也其為政有大體不為
苛察蜀人愛之
司馬待制池歴睦州建德益州郫縣尉蜀人妄言戍兵
叛又傳蠻人將入寇富室急瘞金玉逃山谷間縣令
閭丘夢松假他事上府主簿稱疾不出池攝縣事會
上元乃張燈作樂縱民游觀凡三夕民心遂安調鄭
州防禦判官知光州光山縣頃之大内火詔諸州調
竹木州符期三日畢輸池以土不産大竹轉市蘄黃
非三日可至乃更與民自為期日過期不輸者罪之
時盛度謫守光州聞之怒甚既而光山民輸竹為諸
縣先度喜薦於朝
范給事諷通判淄州是歲春大旱六月始民乏種食諷
行縣至鄒平發官廪貸民縣令爭之諷曰令無與也
即貸以萬斛比秋民皆先期而輸
姚龍圖仲孫大中祥符八年進士及第為許州司理參
軍時王嗣宗知州事民有被盜殺者其妻訴里胥常
責賄於其夫不與而怨此必盜也乃捕繫獄將傅以
死而仲孫疑之嗣宗怒曰若保非盜也邪然亦不敢
遽决後數日果得真盜者嗣宗方喜曰審獄當如是
也再調卭州軍事推官改資州轉運使檄往富順監
按疑獄而全活者數十人
韓文忠公億知洋州里豪李甲者兄死廹嫁其嫂因誣
其子為他姓以專其貲嫂歴訴於官甲輙賂吏使掠
服之積十餘年其訴不已億為索舊牘視之獨未嘗
引乳醫為證一日盡召其黨出乳醫示之衆亡以為
辭冤遂辨
吕文靖公夷簡通判通濠二州往河北按行水災還奏
田器有筭非所以重本請除之因詔天下農器皆免
筭為提點兩浙刑獄公事大中祥符初大建宫觀京
師南方伐材木有司責期會至有死者則以為亡命
捕繫其妻子乃上疏請緩其程役又方冬水涸民苦
於挽運宜湏河流通易以兵卒送之他日真宗謂曰
觀卿所奏知有愛民憂國之心
陳文惠公堯佐就遷府推官以言事切直降通判潮州
州去京師七千里民俗僻陋堯佐至州修孔子廟作
韓吏部祠堂於是人率以知學時張氏子年十六與
其母濯於惡溪為鰐魚所噬堯佐以為昔韓愈患鰐
之害以文投谿中而鰐為遠去今復害人不可不除
使捕得更為文鳴鼔於市而戮之
俞刑部獻卿補壽州安豐縣尉有僧積施財甚厚其徒
殺而瘞之已而告縣曰師出遊矣獻卿揣其有姦曰
吾與師善不告而去何也其徒色動因執之得其所
瘞尸一縣大驚
王待制質通判蘇州與知州黃宗旦數爭事宗旦曰少
年乃敢與文人抗邪質曰受命佐公事有當爭職也
嘗以病告居一日宗旦省視因言獄有盜鑄錢百餘
人吾以術陰鉤得之質曰弋不射宿惡陰中於物也
今殺數人而徒流者又數十百人公中之也宗旦矍
然大驚為貸其死罪而餘悉輕出之還判尚書刑部
南曹出知蔡州人歲時祠吳元濟廟質曰安有逆醜
而廟食於民者毁之為更立狄仁傑李愬像而祠之
蔡人號雙廟云嘗權知荆南有媪訴其婦薄於養婦
曰舅亡姑嫁既窮而歸且奉事無不謹質曰姑雖不
良獨不顧若夫耶因取家人衣以衣媪又給以廩粟
使歸養之皆感泣而去
李太傅若谷知常州宜興縣縣歲市湖洑茶數十萬斤
舊以稅錢多數為差等初吏不置籍得以高下其數
若谷因為籍以揭示之吏遂不能欺出知荆南府王
蒙正為駐泊都監倚章獻太后姻故多不法若谷屢
繩之監司佑蒙正奏徙若谷知潭州時有盜上下洞
庭間邀劫舟船殺人即投湖中没其尸及捕獲多蒙
讞得减死然配他州既而復逃歸為患滋甚若谷潜
使人禽致之條前後殺人狀磔于市繇是湖中盜息
鄭文肅公戩又徙永興軍建言凡軍中所須願下有司
相度緩急折為三等非急者一切罷之先是衙吏輸
木京師浮渭泛河多漂没既至則斥不中程往往破
家不能償戩為言歲减二十餘萬又罷括糴之法勸
邊民積粟
張文孝公觀徙潭州河嚙孫陳埽又壊浮橋州人大恐
或請趨北原以避水患觀曰太守獨去如州民何乃
躬率卒徒以增築之隄成水亦退徙鄆州兼西路安
撫使舊法京東止通安邑鹽而瀕海之地禁私煮觀
上言民之犯法者雖日殺于市恐不能止也請㢮其
禁以便民歲免黥鈐者不可勝計
夏文莊公竦徙壽州歴安洪二州洪州俗尚巫病者輒
屏去親愛其醫藥飲食一聽於神以故饑渴死者不
可勝計竦索部中凡得千九百餘家毁其滛祠朝廷
因下令江浙以南悉禁絶之
郎刑部簡知袁州分宜縣徙知竇州縣吏死子幼贅壻
偽券取其田後子長屢訴不得直因訟于朝下簡劾
治簡示以舊案曰此爾婦翁書邪曰然又取偽劵示
之弗類也贅壻遂伏罪
尹龍圖洙知河南府伊陽縣民有女幼孤而冒賀氏産
鄰人證其非是而籍之後鄰人死女訴復請所籍産
久不能決洙問若年幾何曰三十二乃按咸平籍二
年賀死而妻劉為戶詰之曰若五年始生安得賀姓
邪女遂伏
杜正獻公衍又徙永興軍時西邊用兵民勞於調發至
破産不能給衍為區處計較量物有無貴賤道里遠
近寬其期會使得次第輸送而車牛芻秣宿食來往
比他州省費十六七拜同中書門下平章事兼樞密
使集賢殿大學士每内降與恩澤者積十數面納上
前上嘗謂諫官歐陽脩曰外人知衍封還内降邪有
求恩澤者每以衍不可告之而止者多於所封還也
由是僥倖寖不說
吳正肅公育徙蔡州設保伍法以檢制盜賊是時京師
讙言妖人數千在蔡州詔遣中使名捕者十人至則
請以巡檢兵趨確山索之育謂曰使者欲得妖人還
報耶請留勿往此特鄉民依浮圖法相聚耳可走一
介召之則立至今以兵往人心驚疑柰何中使以為
然頃之召十數人者果至械送闕下皆以無罪得釋
而告者遂伏辜
陳恭公執中在中書八年人莫敢干以私四方問遺無
及門者
劉觀文沆出知衡州大姓尹氏者欲買鄰人田莫能得
鄰人老而子幼乃偽為買券及鄰人死逐其子二十
年不得直沆至子又出訴尹氏持積歲所收戶抄為
騐沆曰若田千頃戶抄豈特收于此乎又問其始為
券時嘗問他鄰乎其人固多在尹氏不能對遂伏
周諫議湛通判戎州其俗尚巫有病輒不醫皆聽巫以
飲食往往不得愈湛嚴禁俗之習為巫者又刻方書
於石自是人始用醫藥病者更得活以太常博士通
判荆南遷尚書屯田員外郎知虔州提點廣南東路
刑獄初江湖之民略良人鬻嶺外為奴婢湛至聽其
自陳得男女二千六百餘人還其鄉
曹龍圖穎叔通判儀州除䕫州路轉運判官䕫峽人有
疾者不事醫藥而專祈神穎叔移所部悉禁滛祠奏
以方書頒之為陜西都轉運使兩川和買絹以給陜
西軍衣而遠人苦於歛重穎叔請歲出本路緡錢五
十萬坐庫收市之遂紓兩川之患
魏吏部瓘知潭州衡山縣衡祠旁舊禁民采伐而寺僧
倚中貴人輒犯禁無敢問瓘捕送于州州將依違不
為決而瓘抗議不已卒抵以罪歴通判壽州知隨安
州徙提點廣南西路刑獄嵠峒婦人緣逋責没邕州
為庸使者二千餘人悉還之劉鋹時舟船皆計口有
稅而雷化欽廉高五州獨未除瓘為除其稅
包孝肅公拯出知揚州天長縣有訴盜割牛舌者拯使
歸屠其牛鬻之既而有告私殺牛者拯曰何為割某
家牛舌而又告之盜者驚伏拯立朝剛嚴聞者皆憚
之至於閭里童稚婦女亦知其名貴戚宦官為之歛
手舊制凡訟訴不得徑造府吏坐門先收訟牒謂之
牌司拯即命大開衙門使徑至庭下自道曲直吏民
不敢欺(已上出仁宗朝名臣傳)
仕學規範卷十五
