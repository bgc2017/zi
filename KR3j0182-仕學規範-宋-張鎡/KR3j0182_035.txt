仕學規範卷三十五宋張鎡撰
作文
吕居仁云東坡三馬贊振鬛長鳴萬馬皆瘖此皆記不
傳之妙學文者能&KR0636;泳此等語自然有入處
左氏之文語有盡而意無窮如獻子辭梗陽人一段所
謂一唱三歎有遺音者也如此等處皆是學文養氣
之本不可不深思也
班固叙事詳密有次第專學左氏如叙霍上官相失之
由正學左氏記秦穆晉惠相失處也
孫子十三篇論戰守次第與山川險易長短小大之状
皆曲盡其妙摧高發隱使物無遁情此尤文章妙處
讀三蘇進策㴠養吾氣他日下筆自然文字霶霈無吝
嗇處
韓退之文渾大廣遠難窺測柳子厚文分明見規摹次
第初學者當先學柳文後熟韓文則工夫自易
張文潛嘗云但把秦漢以前文字熟讀自然滔滔地流
也又云近世所當專學者惟東坡
古人文章一句是一句句句皆可作題目如尚書可見
後人文章累千百言不能就一句是理只如選詩有
高古氣味自唐以下無復此意此皆不可不知也
文章不分明指切而從容委曲辭不迫切而意以獨至
惟左傳為然如當時諸國往來之辭與當時君臣相
告相誚之語蓋可見矣亦是當時聖人餘澤未遠㴠
養自别故辭氣不迫如此非後世人專學言語者也
讀莊子令人意寬思大敢作讀左傳便使人入法度不
敢容易此二書不可偏廢也近世讀東坡魯直詩亦
類此
文章大要須以西漢為宗此人所可及也至於上面一
等則須審已才分不可勉強作也如秦少游之才終
身從東坡步驟次第止宗西漢可謂喜學矣
檀弓云南宫縚之妻之姑之喪三之不能去其一進使
者而問故夫子之所以問使者使者之所以答夫子
一進字足矣豐不餘一言約不失一辭諒哉
陸士衡文賦云立片言以居要乃一篇之警策此要論
也文章無警策則不足以傳世蓋不能竦動世人如
老杜及唐人諸詩無不如此但晉宋間人專致力於
此故失於綺靡而無高古氣味老杜詩云句不驚人
死不休所謂驚人句即警策也
漢高紀詔令雄健孝文紀詔令温潤去先秦古書不遠
後世不能及至孝武紀詔令始事文采文亦寖衰矣
醫書論脉之形状病之證驗無一字妄發乃於借物為
諭尤見工夫大抵見之既明則發之於言語自然分
曉觀此等書可見
又云東坡云意盡而言止者天下之至言也然而言止
而意不盡尤為極至如禮記左氏可見
韓退之答李翺書老蘇上歐公書最見為文養氣妙處
西漢自王褒以下文字專事詞藻不復簡古而谷永
等書雜引經傳無復已見而古學遠矣此學者所宜
深戒
檀弓與左氏紀太子申生事詳略不同讀左氏然後知
檀弓之高遠也
作文必要悟入處悟入必自工夫中來非僥倖可得也
如老蘇之於文魯直之於詩蓋盡此理矣
老杜云新詩改罷自長吟文字頻改工夫自出
學者須做有用文字不可盡力虛言有用文字議論文
字是也議論文字須以董仲舒劉向為主禮記周禮
及新序說苑之類皆當貫穿熟考則做一日便有一
日工夫近世文字如曾子固諸序尤須詳味(已上出吕氏童)
(蒙訓)
張子韶云文字有眼目處當&KR0636;泳之使書味存於胷中
則益矣韓子曰沉浸醲郁含英咀華正謂此也
又云歐陽公之文粹如金玉東坡之文浩如河漢盛矣
哉
又云書猶麹蘖學者猶秫稻秫稻必得麴蘖則酒醴可
成不然雖有秫稻無所用之今所讀之書有其文雄
深者有其文典雅者有富麗者有俊逸者合是數者
雜然列于胷中而咀嚼之猶以麴蘖和秫稻也醖釀
既久則凡發於文章形於議論必自然秀絶過人矣
故經史之外百家文集不可不觀也
又云歐公五代史其間議論多感嘆又多設疑蓋感嘆
則動人設疑則意廣此作文之法也(已上出張横浦日新)
四六之工在於裁剪若全句對全句亦何以見工四六
以經語對經語史語對史語詩語對詩語方妥帖
太祖郊祀陶榖作赦文不以籩豆有楚對黍稷非馨而
曰豆籩陳有楚之儀黍稷奉惟馨之薦近世王初寮
在翰苑作寶籙宫青詞云上天之載無聲下民之虐
匪降時人許其裁剪
王荆公在金陵有中使傳宣撫問并賜銀合茶藥令中
外各作一表既具藁無可於公意者公乃自作今見
集中其詞云信使恩言有華原隰寶奩珍劑增賁邱
園蓋五事見四句中言約意盡衆以為不及也
王岐公在中書最久生日例有禮物之賜集中謝表其
用事多同而語不蹈襲唐李衛公作文箴譬諸日月
雖終古常見而光景常新
四六全在編類古語唐李義山有金鑰宋景文有一字
至十字對司馬文正亦有金桴王岐公最多
靖康間劉觀中遠作百官賀徽廟還京表云漢殿上皇
本是野田之叟唐朝肅帝又非揖遜之君何㮚文縝
時為中書侍郎索筆塗之用此二事别作一聯云擁
篲却行陋未央之過禮執鞚前引笑靈武之曲恭文
縝以四六知名其謝召還表云兩曾參之是非浮言
猶在一王尊之賢佞更世乃明(已上出四六談麈)
凡為文須要有主客先識主客然後成文字如今作文
須當使一件故事後却以已說佐之此是不知主客
也須是先自已意然後以故事佐吾說方可
古人用故事當頭便使者必有疑難或與已說異故便
用引話頭出已見到這田地方喚做不隨人脚根轉
凡為文章須是文字外别有一物主之方為高勝韓愈
之文濟以經術杜甫之詩本於忠義太白妙處有輕
天下之氣此衆人所不及也
作文字須認體位謹布置如大匠掄材各著色額廳堂
亭榭等屋材料制度色色區别不可一律如大廳材
料不可作亭榭使用也(已上出蒲氏漫齋語錄)
東坡在儋耳時葛延之自江隂擔簦萬里絶海往見留
一月坡嘗誨以作文之法曰儋州雖百家之聚州人
所須取之市而足然不可徒得也必有一物以攝之
然後為已用所謂一物者錢是也作文亦然天下之
事散在經子史中不可徒使必得一物以攝之然後
為已用所謂一物者意是也不得錢不可以取物不
得意不可以用事此作文之要也延之拜其言而書
諸紳(出韻語陽秋)
作文他人所詳者我略他人所略者我詳若用言語必
不得已只與點過
須做過人工夫方解做過人文字如何操筆便會做好
文字
看文字須要看他過換處及接處
結文字須要精神不要閑言語
文字不必多用事只用意便得
文字貴曲折斡旋
文字一意貴生叚數多
凡做文字每段結處必要緊切不可以動人言語凡造
語不要塵俗熟爛
凡作簡短文字必要轉處多凡一轉必有意思則可
大抵做文字不可放令慢轉處不假助語而自連接者
為上然會做文字者亦時一用之於所當用也
文字若緩須多看雜文雜文須看他節奏緊處若意思
新轉處多則自然不緩善轉者如短兵相接蓋謂不
兩行又轉也講題若轉多恐碎了文字須轉雖多只
是一意方可若使覺得碎則不成文字若鋪叙處間
架令新不陳多警策句則亦不緩
凡作文須要言語健須會振發轉換亦不要思量遠過
纔過便晦
文字有三等上焉藏鋒不露讀之自有滋味中焉步驟
馳騁飛沙走石下焉用意庸庸專事造語
鼓氣以勢壮為美勢不可以不息不息則流蕩而忘返
亦猶絲竹繁奏必有希聲窈𦕈聽之者悦聞如川流
迅激必有洄洑逶迤觀之者不厭(已上出麗澤文說)
仕學規範卷三十五
