仕學規範卷十六宋張鎡撰
涖官
胡文恭公宿為真州楊子尉縣大水漂溺居民令不能
救宿率公私舟活數千人以張士遜薦召試館閣校
勘改集賢校理通判宣州知湖州築石塘百里捍水
患大興學校學者盛於東南自湖學始既去而人思
之名其塘曰胡公塘
蔡端明襄遷起居舍人知制誥兼判流内銓吕景初吳
中復馬遵坐論宰相梁適罷臺職除他官襄封還詞
頭不草制其後屢有除授非當者皆輒封還之仁宗
嘉其守命賜其母以冠帔
韓忠獻公琦益州歲饑為兩路體量安撫使異時有司
督責賦役煩急收市上供物不以其直琦為輕减蠲
除之逐貪殘不職吏罷冗役數百人活饑民以百餘
萬琦少有大志天下想聞其風采識量宏偉臨事不
見憂喜之色仁宗方選用大臣以理天下之務至琦
為相倚任尤至琦因得選勑羣司使奉法循理各安
其職其所建明顧義如何不私與己輕財好施家無
留資折節下士旡貴賤禮之如一奬拔賢俊苟公論
所與雖素所不悅必收用之故終琦之去得人為多
卒之天下晏然百姓遂寧刑罰衰止衣食滋殖琦之
力也後之論賢相必稽焉盖其所自立凛乎有大臣
之風矣
王光禄罕知常州宜興縣臨湖民歲訴水多幸免罕召
父老列其田高下為圖明年以訴状親往視之曰某
戶輸可免某戶不可免衆皆服范仲淹知潤州奏罕
檢田法下諸路西方用兵三司仍年科箭羽下東南
諸州調發若星火其直踊貴富家蓄羽以待價罕白
州盡括所有倍時直而官市之乃令民輸直一路聞
之皆詣轉運使願得如常州法
李光禄孝基所治郡邑雖甚劇至午即却掃隠几庭無
人跡有問其術者曰吾治無他省事而已
曾宣靖公公亮知越州會稽縣民開田鑑湖旁湖溢常
害田公亮即曹娥江隄䟽為斗門泄湖水入江田以
不病民至今賴之
王給事舉元知明州鄞縣有治聲徙知潮州江水壊隄
盜乘間竊發一郡大恐舉元夜召里豪計議明旦悉
禽之然後治隄而水患亦息居久之擢京東轉運使
先是罪人流沙門島者衆守吏取其財物往往隂殺
之以病死舉元奏請舉官監㠀而立賞罰禁專殺者
自是多所全活
李尚書兊知鄧州有富人榜僕至死係頸投井中而以
自經為解者兊曰投井故不自經自經豈復能投井
必吏有受財者故使不承爾已而案吏果然
朱少監壽隆知彭州九龍縣吏告一家七人以火死壽
隆曰豈有一家無一人脫者此必有姦逾月獲果乃
殺其人而縱火爾
歐陽文忠公脩秉政時英宗以疾未親政事慈聖光獻
太后垂簾脩與二三大臣主國論每簾前奏事或執
政聚議事有未可脩未嘗不抗是非力爭臺諫官至
政事堂論事雖非己出同列未及啓口而脩已直前
折其短以至士大夫建明利害及所祈請前此執政
多媕阿不明白是非至脩必一二數之曰某事可行
某事不可行用是怨誹者益多英宗嘗面稱脩曰性
直不避衆怨脩亦嘗稱誦故相王曾之言曰恩欲歸
己怨使誰當(已上出神宗朝名臣傳)
程修撰師孟知吉州吉水縣以戢吏聞累遷提點䕫州
路刑獄夷數犯渝州邊而提點刑獄司故治萬州有
警浹日乃至師孟奏徙治渝州夷不敢復為患屬郡
無常平倉師孟請置之歲大饑發轉運倉奏不待報
吏懼白不可師孟曰必待報至民斃矣趣發之徙河
東路麟州保德岢嵐火山軍寧化軍故無常平粟邊
民饑則竄境外師孟奏出度牒募民入粟置倉以備
荒政並汾晉與諸州山谷水可灌田者悉相其地釃
為渠除三司度支判官居一歲自祠部郎中遷刑部
知洪州積石為堤垾江浚豫章溝揭北閘以節水升
降民無水患
劉舍人攽治曹州曹素多盜朝廷立重法而盜不息攽
曰民不畏死柰何以死懼之至則尚寬平務在不擾
歲中盜賊衰息
李龍圖肅之知慶州既至嚴師律益攻守之具常若寇
至數月徙瀛州熙寧初河北大雨地震數州城壁官
舍民廬摧䧟殆遍肅之躬按行泥潦中結草為囷以
儲倉粟之暴露者出其所積以賑流移又為茇舍以
處之嚴盜禁一以軍法從事有叛卒夜掠民財立斬
以徇人遂安息帝嘉之遣中使勞問賜茶藥
李龍圖常調江州判官宣州觀察推官方重自持人畏
憚之發運使楊佐欲薦改官常推其友劉琦佐曰不
見此風久矣并薦之改大理寺丞又徙齊州齊多盜
論報無虚日常得黠盜刺為兵使在麾下他日詢其
姦狀對曰此由富家為之囊橐吏迹捕及門禽一人
以首則免矣於是令藏盜之家並發屋破柱拔其根
株自是姦無所匿
孫觀使覺徙知湖州松江隄為民患覺易以石高一尋
有竒長百餘里隄下悉為良田除知蘇州監倉官鄭
伋倚宰臣為姦覺至以伋屬吏按治不少貸徙知福
州閭俗厚於㛰喪覺裁為中法使富家不得過百緡
令出一日嫁娶者數百家葬埋費减十五徙徐州徐
多盜嘗有五盜殺人而乙僅勝衣訊之云遇甲于途
甲以四尺挺授我半夜持我東使候諸門他不與知
也覺問吏法何如曰死覺惻然請誅其首如乙者宥
之遂為例
趙懿簡公瞻移河中府萬泉縣令以圭田修黌舍鄰邑
之士褁糧而至知彭州永昌縣築六堰均灌溉以絶
水訟民以比召杜
吕龍圖公孺就知河陽洛口役兵千餘人憚役不禀令
排關不得入西趨河橋其徒有來告者諸將請出兵
擊之公孺曰此曹亡命窮之則生變乃令曰敢殺一
人者斬於是乘馬東出令牙兵數人前諭曰爾輩久
役固當還然有不禀令之罪若復度橋則罪加重矣
太守在此願自首者止道左衆皆請罪索其為首并
助謀者黥配之餘置不問復送役所語洛口官曰如
尚敢偃蹇者即斬之衆恬然不敢動乃自劾不俟命
詔釋之
陳正議述古入為三司戶部判官故事吏案經使副裁
決判官無所可否述古至事無巨細擇可書者書之
不詭隨也出為京東轉使時執政帥青鄆事有不
治部使者莫敢問述古曰豈以大臣廢朝廷法繩治
如列郡一道肅然
曾資政孝寬以選知開封府咸平縣歲饑冬苦雨傷麥
民詣府訴府以妄訴杖之孝寬為躬視田辨其不誣
得蠲歲租
王通議端知襄邑縣有鬻犢於市者或執以為盜詰之
不服端命取兩家犢識其母輒從之盜遂服有禁卒
遠戍亡歸為捕者所得端詰之自言母老不勝子母
情端曰此自首也法當原卒免死嘉祐赦敕服綠十
五年者改緋端曰公卿子率襁褓得官未嘗從事而
錫服與年勞者等何以示勸請從涖事日始遂著為
令
滕章敏公元發復為鄆州歲方饑乞淮南米二十萬石
為備郡學生多不給民爭訟田二十年不决者甫曰
學無糧而以良田飽頑民乎乃請以為學田遂絶其
訟淮南京東饑召城中富民與約曰流民且至無以
處之則疾疫起并旤汝矣吾得城外廢營欲為蓆屋
以待之民曰諾為屋二千五百間一夕而成流民至
以次授地井竈器用皆具上遣工部郎中王古按視
古圖上其事有詔褒美蓋活五萬人云
苖待制時中主寧陵簿邑有古河歲久湮塞時中建請
䟽導溉民田為利甚博邑人謂苖公河為潞州司法
參軍鞫囚獄具郡守欲論以死時中執不可守怒詰
責甚峻時中曰寧歸田里誓不可奪守悟卒從其議
遷桂州臨桂令為司農寺丞體量梓州路常平役法
等事書成上之薦能吏十人後皆進用時中未嘗以
語人人亦莫知時中薦也
魯冀州有開知韋城縣曹濮有劇賊入境聞有開為政
相戒曰魯公去乃可來因遁去知確山縣獨破一大
姓能撼邑事者縣遂無事興廢陂溉民田數千頃飛
蝗不入境富弼守蔡薦有開有古循吏風守金州有
蠱毒獄坐死幾十人有開曰欲毒人衷謀之可矣安
得若是衆者訊之果誣時方旱獄決而雨
張文定公方平知蘇州崑山縣初吳越歸國郡邑地曠
民占舊無紀歲久多侵越訟數十年不能決方平召
問所輸租稅幾何大約百一二方平悉收其餘以賦
貧民自是無訟
李密學承之調安州司理明州司法參軍郡守任情縱
法人莫敢辨承之獨毅然不從守怒曰郡掾敢如是
耶承之曰事在公自斷可也若下有司當循三尺法
守憚其言
高通議賦衢民好巫鬼毛氏柴氏二十餘家世畜蠱毒
與人忿爭輒毒之賦守衢命捕繫治伏辜者數人毒
蠱遂絶其守唐也土曠民寡稅入至薄賦至郡取圖
籍考之自唐乾元時領縣七戶四萬二千六百四十
有四歴五代之亂及本朝承平久纔領縣四戶六千
一百五十有五乃相其川原曰是皆沃壤可闢而人
力不至與棄之無異募兩河流移之民計口與田比
賦罷歸增戶萬一千三百八十給田三萬一千三百
二十八頃而山林榛莾之地皆為良田歲益稅二萬
二千二百五十七作陂堰四十有四
謝安撫麟移虔州會昌令民有酒酣夜與仇鬭既而為
所親殺之其家因誣仇麟知死者無子所親利其財
訊鞠輒服邑人皆稱神明為江陵府石首令縣多水
患隄成屢圯麟教民疊石以禦之至今獲其利號謝
公隄
韓殿撰宗師知河中府為政務正身率下常鄙俗吏苛
察近名遇僚屬有恩人為之竭力邊警有所調發視
緩急為之期會民不勞而事集
杜修撰紘少強於學問中進士第調深州司法參軍移
洺州永年縣令歲饑民將徙畀印券使貸於兼并家
約歲豐償之於是民咸得食無徙者會明年稔民德
之皆先期而償(已上出哲宗朝名臣傳)
仕學規範卷十六
