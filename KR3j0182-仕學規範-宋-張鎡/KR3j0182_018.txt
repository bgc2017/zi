仕學規範卷十八宋張鎡撰
涖官
薛簡肅公奎為隰州軍事推官民嘗聚博僧舍者一日
盜殺寺奴取財去而博者四人至啓戶踐血汙衣遽
驚走邏者因捕送州考訊引伏奎獨疑之使緩其獄
後數日果得殺人者
范忠宣公純仁知慶州諸院罪人皆滿公詰其所以坐
屠販盜竊而督償者三分之二公曰此何不責保在
外使之輸納邪通判州事起白公曰非不知此第以
此輩兇暴不可釋釋之不旋踵復紊官司矣公曰終
當如何曰往往以其疾斃於獄中是亦與民除害耳
公蹙然曰法不當死而在位者以情殺之豈理也耶
遂盡呼出立于庭下戒飭之曰爾輩為惡不悛在位
者不欲釋汝懼為良民害復紊官司也汝等自能悔
過自新我欲釋汝皆叩頭曰敢不佩服教令遂釋之
歡呼而出轉相告語公之仁恩浹於一境之内矣是
歲犯法者减舊歲之半
通議大夫王端知襄邑縣有鬻牛犢於市者或執以為
盜詰之不服端命各取犢母雜寘庭下犢走從之盜
遂服
王罕知潭州州素號多事知州者多以威嚴取辦罕獨
以仁恕為之州事亦治有老嫗病狂數赴知州訴事
言無倫理知州却之則悖罵先後知州以其狂但命
徼者屏逐之罕至嫗又出言雖雜亂無次時有可曉
者乃本為人嫡妻無子其妾有子夫死為妾所逐家
資妾盡據之屢訴於官不得直因憤恚發狂罕為直
其事盡以家資還之吏服其能察冤
張文定公齊賢真宗時為相戚里有分財不均者更相
訴訟又因入宫自理於上前更十餘斷不服齊賢曰
是非臺吏所能決也臣請自治之齊賢坐相府召訟
者曰汝非以彼分財多汝所分財少乎皆曰然即命
各狀結實乃召兩吏趨徙其家令甲家入乙家乙家
入甲家貲財皆按堵如故分書則交易之訟者乃止
明日奏狀上大悅曰固知非卿莫能定者(已上出皇朝名臣四)
(科事實)
天章閣待制許元知潤州丹陽縣縣有練湖決水一寸
為漕渠一尺故法盜決湖者罪比殺人會歲大旱公
請借湖水溉民田不待報決之州守遣吏按問公曰
便民罪令可也竟不能詰由是溉民田萬餘頃歲乃
大豐
端明殿學士蘇軾知杭州歲適大旱饑疫並作公請于
朝免本路上供米三分之一故米不翔貴復賜僧度
牒三百易米以救饑者明年方春即减價糴常平米
民遂免大旱之苦又作饘粥藥劑遣吏挾醫分坊治
病活者甚衆公曰杭水陸之會因疫病死比他處常
多乃裒羨緡得二千復發私槖得黃金五十兩以作
病坊稍畜錢糧以待之至于今不廢是秋復大雨太
湖泛溢害稼公度來歲必饑復請于朝乞免上供米
半又多乞度牒以糴常平米并義倉所有皆以備來
歲出糶朝廷多從之由是吳越之民復免流散
蘇耆為陜西轉運景祐中洛陽大旱榖貴百姓饑殍甚
衆京西轉運司亦無可以為賑洛陽守移書耆求粟
二十萬斛遂移文陜府如數與之仍奏於朝時同職
謂耆曰陜西㳂邊之地屯軍甚多若有餘止可移之
以實邊鄙柰何移之别路耆曰天灾流行春秋有䘏
隣之義生民皆繫於君無内外之别柰何知其垂亡
而不以竒贏賑䘏耶苟有饋運耆當自謀必不以
此相累朝廷甚嘉之
文潞公彦博在成都米價騰貴因就諸城門相近寺院
凡十八處减價糶賣仍不限其數張牓通衢翌日米
價遂减前此多减勝㪷以糶或抑市井價直適足以
增其氣熖而終不能平其價大抵臨事當須有術也
如此
趙清獻公抃熙寧中以大資政知越州時兩浙旱蝗米
價踴貴餓死者十五六諸州皆榜衢路立賞禁人增
米價抃獨榜衢路令有米者任增價糶之於是諸州
米商輻湊詣越米價更賤民無餓死者
中書舍人曾鞏通判越州歲饑度常平不足仰以賑給
而田居野處之人不能皆至城郭至者羣聚有疾癘
之虞前期諭屬縣召富人使自實粟數㧾得十五萬
視常平價稍增以予民民得從便受粟不出田里而
食有餘粟價為平
富文忠弼知青州河朔大水饑民流京東擇所部豐稔
者一州勸民出粟得十萬斛蓋以官廪隨所在貯之
得公私廬舍十餘萬區散處其人以便薪水官吏自
前資待闕寄居者皆給其禄使即民所聚選老弱病
瘠者廪之山林河泊之利有可取以為生者聽流民
取之其主不得禁官吏皆書其勞約為奏請使他日
得以次受賞於朝率五日輒遣人以酒肉糗飯勞之
出於至誠人人為盡力流民死者為大冢葬之謂之
叢冢自為文祭之明年麥大熟流民各以遠近受糧
而歸凡活五十餘萬人募人而為兵者又萬餘人上
聞之遣使勞公即拜禮部侍郎公曰救灾守臣職也
辭不受前此救灾者皆聚民城郭中大為粥食之饑
民聚而為疾疫及相蹈籍死或待次數日不食得粥
皆僵仆名為救之而實殺之自公立法簡便周至天
下傳以為法至于今不知所活幾千萬人矣
范忠宣公純仁知慶州餓殍滿路官無榖以賑恤公欲
發常平封椿粟麥賑之州郡官皆不欲曰常平擅支
獲罪不赦公曰環慶一路生靈付某豈可坐視其死
而不救衆皆曰何不奏請于上得旨而後散公曰人
七日不食即死何可待報朝廷雖有恤民之意亦無
及矣諸公但勿預吾寧獨坐罪
李諫議紳權知貝州會歲旱百姓失業紳大市酒務所
用薪草貧者得以樵採自給而官有餘積
治平間河北凶荒繼以地震民無粒食往往賤賣耕牛
以苟歲月是時劉渙知澶州盡發公帑之錢以買牛
明年震搖息逋民歸無牛可以耕鑿而其價騰踊十
倍渙復以所買牛依元直賣與是故河北一路唯澶
州民不失所由渙權宜之術也
張文定公方平為三司使前三司使王拱辰請搉河北
鹽既立法矣而未下公見上問曰河北再搉鹽何也
仁宗驚曰始立法非再也公曰周世宗㩁河北鹽犯
輒處死世宗北伐父老遮道泣訴願以鹽課均之二
稅而弛其禁世宗許之今兩稅鹽錢是也豈非再㩁
乎且今未㩁也而契丹常盜販不已若㩁之則鹽貴
虜鹽益售是為我歛怨而虜獲利乎虜鹽益多非用
兵莫能禁也邊隙一開所獲鹽利能補用兵之費乎
仁宗大悟曰卿語宰相立罷之公曰法雖未下民已
戶知之當直以手詔罷不可自有司出也仁宗大喜
命公密撰手詔下之河朔父老相率拜迎於澶州為
佛老會者七日以報上恩且刻詔書北京至今父老
過其下必稽首流涕
唐質肅公介為三司使有司議增官屋僦錢公引唐稅
間架事罷之
龍圖閣直學士李紘知歙縣初縣産金以代賦後金盡
而輸賦如初紘因奏罷之
包孝肅公拯為三司戶部副使奏罷秦隴所科谷務材
木數十萬及罷七州所賦河樁竹索十萬民皆便之
劉主客立之守鄂州官歲市茶五百萬斤君為轉運使
時三司請益市一百萬君上言曰鄂人利茶以為生
今官市之多反以茶為病縱不能减柰何增之天子
為君許寬一年君曰事苟可行何必一年如其不可
雖寬十年不可也爭之不已後卒為君罷之
馬忠肅公亮為西川轉運使時施州鹽井歲久泉涸而
官督所負州繫捕各數百人亮盡釋繫者而廢其井
凡除所負二百餘萬(已上出皇朝名臣四科事實)
仕學規範卷十八
