仕學規範卷二十宋張鎡撰
涖官
許仲宣青社人三為隨軍轉運使心計精敏無絲髮遺
曠征江南軍中之須當不備之際曹武惠公固欲試
之凡所索則隨應王師將夜攻城仲宣隂計之曰永
夕運鍤寧不食耶既膳無器可乎預科陶器數十萬
夜半爨成食兵將就食果索其器如數給之他率類
此征交州為廣西漕士死於瘴者十七八大將孫全
與失律仲宣奏乞罷兵不待報以兵屯湖南諸州開
帑賞給縱其醫餌謂人曰吾奪瘴嶺客魂數萬生還
中國已恨後時若更候報將積屍於廣野矣誅一族
活萬夫吾何恨哉又飛檄諭交人以禍福交人果送
欵乞内附遣使脩貢仲宣上表待罪太宗褒詔大嘉
之
夏秋㳂納之物如鹽麴錢之類名件頗碎慶歴中有司
建議併合歸一名以省帙鈔程文簡為三司使獨以
謂仍舊為便若没其舊名異日不知或再敷鹽麴則
致重復此亦善慮事也
范文正公鎮青社會河朔艱食青之輿賦博州置場納
青民大患輦置之苦而河朔斛價不甚翔踴公止戒
民本州納價每㪷三鍰給鈔與之俾簽幕者輓金往
幹曰博守席君夷亮余嘗薦論又足下之婦翁也携
書就彼坐倉以倍價招之事必可集齎巨牓數十道
介其境則張之設郡中不肯假廪寄僧舍可也僉禀
教行焉至則皆如公料村斛時為厚價所誘貿者山
積不五日遂足而慱斛亦衍斛金尚餘數千緡按等
差給還青民因立像祠焉
王文康治蜀頗以法御下有謗其太苛會劉燁召還為
右正言真宗召問凌策王某治蜀孰優曰凌策在蜀
值歲豐故得以平易治之王某值歲小歉慮民為盜
故以法治之使之易治則皆然真宗善其言
王晦叔遷諫議大夫知益州賊盜贓無輕重一切戮之
蜀中股慄不數月賊寇屏竄列郡皆外戶不閉先是
張詠守蜀季春糶廪米其價比時估三之一以濟貧
民凡十戶為一保一家犯罪一保皆坐不得糴民以
此少敢犯法至是獻議者改詠之法窮身無所濟復
為寇晦叔奏復之蜀人大喜為之謠曰蜀守之良先
張後王惠我赤子俾無流亡何以報之俾壽而康
程琳知益州治大體略細務嚴肅簡重蜀民畏而愛之
蜀州有不逞者聚惡少百餘人作灌口二郎神隊私
立官号作士卒衣裝鐃鼓簫吹日椎牛為會民有駿
馬者遂遣人取之曰神欲此馬民拒之其馬遂死又
率良民從其羣有不願往者尋得疾病蓋亦有妖術
爾有白其事琳皆捕而戮之曰李順由此而起今鋤
其根本且使蜀中數十年無恙
田況移守成都其在蜀治尚和易法去苛細奬進儒素
禁戢姦暴以德化人人不忍欺時謂張乖崖之明王
文康之平程文簡之肅韓忠獻之愛公皆兼而有之
入為三司使金榖利害纖悉罔不備舉時有副使不
甚曉事京師号為皮燈毬以況處事通明号為照天
䗶燭議者謂三司使自陳恕李士衡之後惟況為稱
職也
李南公知長沙縣有鬭者甲強乙弱各有青赤南公召
使前自以指捍之曰乙真甲偽也詰之果服蓋南方
有櫸柳以葉塗膚則青赤如毆傷者剥其皮横置膚
上以火熨之則如棓傷者水洗不落南公曰毆傷者
血聚内硬偽者不然故知之有一村多豪戶稅不可
督所差戶長輒逃去南公曰然則此村無用戶長知
縣自督之書其村名帖於柱豪右皆懼是歲初限未
滿此村稅最先集又諸村多詭名稅存戶亡每歲戶
長代納亦不可差南公悉召其村豪右謂之曰此田
不過汝曹所典買耳與汝期一月為我推究不則汝
曹均分輙輸之及期盡得冒佃之人使各承其稅河
北提點刑獄有班行犯罪下獄按之不服閉口不食
百餘日獄吏不敢考訊甚患之南公曰吾立能使之
食引出問曰吾欲以一物塞君鼻君能終不食乎其
人懼即食且服罪人問其故南公曰彼必善服氣者
以物塞鼻則氣結故懼
李南公寢室中張燈炷香通夕宴坐郡樓上鼓番漏水
歴歴分明儻一刻差誤公必詰之守籖者指名伏辜
謂公為神明公曰鼓角為中軍號令號令在前尚不
分明其餘外事將如何也
丹陽顧方篤行君子也皇祐末登進士第再調明州象
山令視事之日召邑中父老詢究民間利害及境内
士民之善惡善者召而勸之使勿怠惡者諭而戒之
使自修又為建學舍率其子弟之秀者教之暇日親
為講解誘掖使進於善逾年民大化服俄而方病邑
民相率出錢詣塔廟祈禱者千人為臠股者十三人
方竟不起百里之内號泣思慕如失父母相與立祠
以歲時祀方余觀近世為縣者類以簿書期會為急
務鮮有能及教化者而方獨以仁義禮教治其民使
民之愛慕如此丹陽錢君竒毗陵胡全夫皆為方記
其事刻石祠中而士大夫以詩頌方之遺美者不可
勝紀
劉彛所至多善政其知虔州也會江西饑歉民多棄子
於道上彝揭榜通衢召人收養日給廣惠倉米二升
每月一次抱至官中看視又推行於縣鎮細民利二
升之給皆為字養故一境生子無夭閼者一日謁曾
魯公公亮魯公曰久知都官治狀屢欲進擢然議論
有所未合姑少遲之吾終不忘也彝曰士之淹速詘
伸亦皆有命今姓名已蒙記錄而尚屈於不合之論
亦某之命也魯公歎曰比來士大夫見執政未始不
有求求而不得即多歸怨而君乃引命自安吾待罪
政府行十年未見如君之言者
祥符中有劉偁者久困銓調為陜州司法參軍廉謹至
貧及罷官無以為歸計賣所乘馬辦裝跨驢以歸魏
野以詩贈行曰誰似甘棠劉法掾來時騎馬去騎驢
未幾真宗祀汾隂過陜召野赴行在野避不奉詔上
遣中使就野家索其所著得贈偁詩上嘆賞久之語
宰臣曰小官有廉貧如此者使召之偁方為江南幕
吏至以為京官知青州博陵縣後每有差除上曰得
如劉偁者可矣未數年亟遷主客郎中三司戶部判
官真宗之奬拔廉吏如此然由野一詩發之也(已上出皇)
(朝名臣四科事實)
李相簡穆公沆嘗被同年馬亮責之曰外議以兄為无
口匏公笑曰吾居政府然無長才但外所陳利害一
切報罷聊以此報國爾今國家防制纖悉密若凝脂
苟畢徇所陳一一行之則所傷實多陸象先曰庸人
擾之正所謂也憸人苟一時之進豈念於民耶
王文正公曾為人方正持重在中書最為賢相嘗謂大
臣執政不當收恩避怨公嘗語尹師魯曰恩欲歸已
怨使誰當聞者歎服以為名言
薛簡肅公天禧初為江淮發運使辭王文正公王無他
語但云東南民力竭矣薛退而謂人曰真宰相之言
也
慶歴初仁宗服藥久不視朝一日聖體康復思見執政
坐便殿促召二府宰相吕許公聞命移刻方赴召比
至中使數輩促公同列亦贊公速行公愈緩步既見
上曰久疾方平喜與卿等相見而遲遲之來何也公
曰陛下不豫中外頗憂一旦聞急召近臣臣等若奔
馳以進慮人心驚動耳上以為深得輔臣之體
文彦博知永興軍起居舍人母湜鄠人也至和中湜上
言陜西鐵錢不便於民乞一切廢之朝廷雖不從其
鄉人多知之市以鐵錢買物者不肯受長安為之亂
民多閉肆僚屬請禁之彦博曰如此是愈使惑擾也
召絲絹行人出其家縑帛數百疋使賣之曰納其直
盡以鐵錢勿以銅錢也於是衆曉然知鐵錢不廢市
肆復安
淳化中張鄧公為射洪令會歲旱禱于白崖山陸史君
祠遂雨立廷下若聽命然須雨足乃退蜀人刻石記
其事祠中真皇時為廣東轉運會詔天下置天慶觀
公因請即舊觀為之以紓天下土木之勞
曹侍中彬為人仁愛多恕平數國未嘗妄斬人嘗知徐
州有吏犯罪既立案逾年然後杖之人皆不曉其旨
彬曰吾聞此人新娶婦若杖之彼其舅姑必以婦為
不利而惡之朝夕笞罵使不能自存吾故緩其事而
法亦不赦也其用志如此(已上出皇朝𩔖苑)
仕學規範卷二十
