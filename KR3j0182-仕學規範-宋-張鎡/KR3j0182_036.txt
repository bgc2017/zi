仕學規範卷三十六宋張鎡撰
作詩
薛許昌答書生贈詩百首如一首卷初如卷終譏其不
能變態也大抵屑屑較量屬句平勻不免氣骨寒局
殊不知詩家要當有情致抑揚高下使氣宏拔又用
事能破觚為圓剉剛成柔始為有功者昔人所謂縛
虎手也(出皇朝類苑)
孫公昔與杜挺之梅聖俞同舟遡汴見聖俞吟詩日成
一篇衆莫能和因密伺聖俞如何作詩蓋寝食游觀
未嘗不吟諷思索也時時於坐上忽引去奮筆書一
小紙内筭袋中同舟竊取而觀皆詩句也或半聯或
一字他日作詩有可用者入之有云作詩無古今惟
造平淡難乃筭袋中所書也(出孫氏談圃)
作詩切不可斥言亊至於美人亦不可斥言試觀詩之
風雅頌所美所刺未嘗不婉順而歸之於正(出節孝先生語)
陶淵明詩所不可及者沖澹深粹出於自然若曾用力
學然後知淵明詩非著力之所能成
羅仲素問詩如何看曰詩極難卒說大底須要人體會
不在推尋文義在心為志發言為詩情動於中而形
於言言者情之所發也今觀是詩之言則必先觀是
詩之情如何不知其情則雖精窮文義謂之不知詩
可也子夏問巧笑倩兮美目盼兮何謂也子曰繪事
後素曰禮後乎孔子以謂可與言詩如此全要體會
何謂體會且如關雎之詩詩人以興后妃之德蓋如
此也須當想象雎鳩為何物知雎鳩為摯而有别之
禽則又想象關關為何聲知關關之聲為和而通則
又想象在河之洲是何所在知河之洲為幽閒遠人
之地則知如是之禽其鳴聲如是而又居幽閒遠人
之地則后妃之德可以意曉矣是之謂體會惟體會
得故看詩有味至於有味則詩之用在我矣(並出龜山語錄)
古人作詩正以風調高古為主雖意遠語疎皆為佳作
後人有切近的當氣格凡下者終使人可憎
有道之士胷中過人落筆便造妙處彼淺陋之人雕琢
肝肺不過僅能嘲風弄月而已(並出李希聲詩話)
陳去非謂予曰秦少游詩如刻就楮葉陳無己詩如養
成内丹又曰凡詩人古有柳子厚今有陳無己而已
又曰崔鷗能詩或問作詩之要答曰但多讀而勿使
斯為善(出泊宅編)
昔人有言人有三百四病馬有三百八病詩病多於馬
病信哉高子勉能詩涪翁與之詩云更能識詩家病
方是我眼中人此亦苦口也(出吳子書詩話)
世人嘗言老杜讀盡天下書過矣老杜能用所讀之書
耳彼徒見其語有讀書破萬卷下筆如有神萬卷人
誰不讀下筆未必有神(出陳輔之詩話)
舊說皎然欲見韋蘇州恐詩體不合遂作古詩投之蘇
州一見大不滿意繼而皎然復獻舊詩蘇州大稱賞
曰幾誤失大名何不止以所長見示而輒希老夫之
意且蘇州詩格如此高古而皎然卒然傚之宜乎不
逮也士欲迎合者以此少戒(出懶真子錄)
東坡詩不可指摘輕議辭源如長河大江飄沙捲沫枯
槎束薪蘭舟繡鷁皆隨流矣珍泉幽澗澄潭靈沼可
愛可喜無一點塵滓只是體不似江河讀者幸以此
意求之
作詩淺易鄙陋之氣不除大可惡客問何從去之僕曰
熟讀唐李義山詩與本朝黃魯直詩而深思焉則去
也(並出許彦周詩話)
劉貢父云詩以意義為主文詞次之或意深義高雖文
詞平易自是竒作世人見古人詩句平易倣傚之而
不得其意義隨入鄙野可笑盧仝詩有不唧𠺕鈍漢
非其篇前後意義自可掩口矣寧可效之耶(出分門詩話)
王介甫嘗論杜詩云無人覺來往下得覺字大好瞑色
赴春愁下得赴字大好若下見字起字即小兒言語
足見吟詩要一字兩字工也
詩文用故事有直用其事者有反其意而用之者王元
之謫守黃岡謝表云宣室鬼神之問豈望生還茂陵
封禪之書唯期死後此一聯每為人所稱道然皆直
用賈誼相如之事耳李義山詩云可憐半夜虚前席
不問蒼生問鬼神雖說賈誼然反其意而用之矣林
和靖詩云茂陵他日求遺藁猶喜曾無封禪書雖說
相如亦反其意而用之矣直用其事人皆能之反其
意而用之者非夫學識素高超越尋常之見不規規
然蹈襲前人陳迹者何以臻此(並出藝苑雌黃)
詩以意為主又須篇中練句句中練字乃得工耳以氣
韻清高深𦕈者絶以格力雅健雄豪者勝元輕白俗
郊寒島瘦皆其病也
篇章以含蓄天成為上破碎雕鎪為下如楊大年西崑
體非不佳也而弄斤操斧太甚所謂七日而混沌死
也
予讀杜詩云江漢思歸客乾坤一腐儒功業頻看鏡行
藏獨倚樓歎其含蓄如此及云虎氣必騰上龍身寧
久藏蛟龍得雲雨鵰鶚在秋天則又駭其奮迅也草
深迷市井地僻懶衣裳經心石鏡月到面雪山風愛
其清曠如此及云退朝花底散歸院柳邊迷君隨丞
相後我住日華東則又怪其華豔也久客得無淚故
妻難及晨囊空恐羞澁留得一錢看嗟其窮愁如此
及云香霧雲鬟濕清輝玉臂寒笑時花近眼舞罷錦
纏頭則又疑其侈麗也至讀䜟歸龍鳳質威定虎狼
都風塵三尺劔社稷一戎衣則又見其發揚而蹈厲
矣五聖聮龍衮千官列鴈行聖圖天廣大宗祀日光
輝則又得其雄深而雅徤矣許身一何愚自比稷與
契雖乏諫諍姿恐君有遺失則又知其許國而愛君
也對食不能飡我心殊未諧人生無家别何以為烝
黎則知其傷時而憂民也未聞夏商衰中自誅褒妲
堂堂太宗業植立甚宏達斯則隠惡揚善而春秋之
義耳巡非瑶水遠迹是雕墻後天王守太白竚立更
搔首斯則憂深思遠而詩人之旨耳至於上有鬱藍
天垂光抱瓊臺風帆倚翠蓋暮把東皇衣乃神仙之
致耶惟有摩尼珠可照濁水源欲問第一義回向心
地初乃佛乘之義耶嗚呼有能窺其一二者便可名
家况深造而具體者乎此予所以稚齒服膺華顛未
至也(已上出珊瑚鈎詩話)
王荆公晚年詩律尤精嚴造語用字間不容髮然意與
言會言隨意遣渾然天成殆不見有牽率排比處如
含風鴨綠鱗鱗起弄日鵝黃褭褭垂讀之初不覺有
對偶至細數落花因坐久緩尋芳草得歸遲但見舒
閑容與之態耳而字字細攷之若經櫽括權衡者其
用意亦深刻矣嘗與葉致遠諸人和頭字韻詩往返
數四其末篇有云名譽子真矜谷口事功新息困壺
頭以谷口對壺頭其精切如此後數月復取本追改
云豈愛京師傳谷口但知鄉里勝壺頭今集中兩本
並存
詩之用事不可牽強必至於不得不用而後用之則事
辭為一莫見其安排鬭凑之迹蘇子曕嘗為人作挽
詩云豈意日斜庚子後忽驚歲在己辰年此乃天生
作對不假人力
池塘生春草園柳變鳴禽世多不解此語為工蓋欲以
竒求之耳此語之工正在無所用意粹然與景相遇
借以成章不假繩削故非常情所能到詩家妙處當
須以此為根本而思苦言艱者往往不悟
詩語固忌用巧太過然緣情體物自有天然之妙雖巧
而不見刻削之痕老杜細雨魚兒出微風燕子斜此
十字殆無一字虛設雨細着水面為漚魚常上浮而
淰若大雨則伏而不出矣燕體輕若風猛則不能勝
惟微風乃受以為勢故又有輕燕受風斜之語至穿
花蛺蝶深深見點水蜻蜓欵欵飛深深字若無穿字
欵欵字若無點字皆無以見其精微如此然讀之渾
然全似未嘗用力此所以不碍其氣格超勝使晚唐
諸子為之便當入魚躍練江抛玉尺鶯穿絲柳織金
梭體矣
古今論詩者多矣吾獨愛湯惠休稱謝靈運為初日芙
蕖沈約稱王筠為彈圓脱手兩語最當人意初日芙
蕖非人力所能為而精彩華妙之意自然見於造化
之妙靈運諸詩可以當此者亦無幾彈圓脱手雖是
輸寫便利動無留得然其精圓快速發之在手筠亦
未能盡也然作詩審到此地豈復更有餘事韓退之
贈張籍云君詩多態度靄靄春空雲司空圖記戴叔
倫語云詩人之辭如藍田日暖良玉生煙亦是形似
之微妙者但學者不能味其言耳
詩禁體物語此學詩者類能言之也歐陽文忠公守汝
隂嘗與客賦雪於聚星堂舉此令往往皆閣筆不能
下然此亦定法若能者則出入縱横何可拘碍鄭谷
亂飄僧舍茶煙濕密灑歌樓酒力微非不去體物語
而氣格如此其卑(已上出石林詩話)
仕學規範卷三十六
