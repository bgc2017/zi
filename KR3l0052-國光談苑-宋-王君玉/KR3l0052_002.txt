國老談苑卷二
王旦在中書祥符末内帑災縑帛幾罄三司使林特請
和市於河外草三上旦悉抑之頃而特率屬僚訴於
宰府旦徐曰瑣微之帛固應自至奈何彰國弱於四
方居數日外貢併集受帛四百萬蓋旦先以密符督
之也
王嗣宗為御史中丞真宗一日幸相國寺回自北門嗣
宗上言曰天子行黃道豈可由後門臣任當風憲詎
敢廢職上悅其直給内帑三千緡以自罰北門由是
不常開焉
曺璨彬之子也為節度使其母一日閱宅庫見積錢數
千緡召璨指而示曰先侍中履歴中外未嘗有此積
聚可知汝不及父遠矣
寇準出入宰相三十年不營私第處士魏野贈詩曰有
官居鼎鼐無地起樓臺洎準南遷時北使至内宴宰
執預焉使者歴視諸相語譯導者曰孰是無地起樓
臺相公畢坐無答者
王旦在中書二十年常日罷歸徑趨書閤闔扉以自息
非家人之親密者不復接焉嘗以蝗旱憂愧辭位俄
而疾發不食真宗命内饔為肉糜宸翰緘器以賜日
常三四旦疾亟聚家人謂曰吾無状久坐台司今且
死矣當祝髮緇衣以塞吾平昔之志未幾而絶家人
輩皆欲從其言惟壻蘇耆力排而止之
張知白為參知政事嘗言參政之名實貳彼相禮當隆
之每乘馬直入政事堂下
寇準鎮大名府北使路由之謂準曰相公望重何以不
在中書準曰主上以朝廷無事北門鎖鑰非準不可
李允則守雄州契丹不敢南牧朝廷無北顧之憂一日
出官庫錢千緡復斂民間錢起浮圖即時飛謗至京
師至於監司亦屢有奏削真宗悉封付允則然攻者
尚喧沸真宗遣中人密諭之允則謂使者曰某非留
心釋氏實為邊地起望樓耳蓋是時北鄙方議寝兵
罷斥堠允則不欲顯為其備然後謗毁不入畢其所
為
陶穀以翰林學士奉使吳越忠懿王宴之因食蝤蛑詢
其名𩔖忠懿命自蝤蛑至蟚蚏凡羅列十餘種以進
穀視之笑謂忠懿曰此謂一代不如一代也
田錫知制誥太宗命三班奉職出使回上殿因訪民間
利病錫上言曰陛下苟令三班奉職上殿言事未審
設吕蒙正以下何用乃罷之
趙世長以宗正卿北使時九月既宴薦瓜主客舉謂世
長曰此方氣候誠早彼想未也世長對曰本朝來歲
季夏此味方盛故知其節物晩也
滕涉以戶部副使聘北朝既至宴主客謂涉曰南朝食
肉何故不去皮涉曰本朝出産絲蠶故肉不去皮
楊億在翰林丁謂初參政事億列賀焉語同列曰骰子
選爾何多尚哉未幾辭親逃歸陽翟别墅
陳彭年在翰林所兼十餘職皆文翰清祕之目時人謂
其署銜為一條冰
馮拯姬媵頗衆在中書密令堂吏市珠絡自持為遺或
未允所售出入懷之有及三四者
魯宗道為正言言事違忤真宗稍忌之宗道一日自訟
於上前曰臣在諫列言事乃臣之職陛下以數而忌
之豈非有納諫之虚名俾臣負素飱之辱矣臣竊愧
之謹願罷去上喜其忠慤勉而遣之他日追念其言
御筆題殿壁曰魯直
蘇易簡在翰林太宗一日召對賜酒甚歡上謂易簡曰
君臣千載遇易簡應聲答曰忠孝一生心上悅以所
御金器盡席悉賜之
种放隱終南山至老不娶養母非力耕之粒不饋四方
從學者幾百人由此被召
寇準有飲量每飲賓席常闔扉輟驂以留之未嘗點油
雖溷軒馬廏必用蠟炬
陳恕長於心計為鹽鐵使釐宿弊大興利益太宗深器
之嘗御筆題殿柱曰真鹽鐵陳恕
李宗諤為翰林學士家雖百口雍睦有制真宗嘗語侍
臣曰臣僚家法當如宗諤
李遵勗為駙馬都尉折節待士宗楊億為文於第中築
室塑像晨夕伸函文之禮刻石為記未幾億卒
寇準年三十餘太宗欲大用尚難其少準知之遽服地
黃兼餌蘆菔以反之未幾髭髮皓白
查道以謹儉率己為龍圖閣待制每食必盡一器度不
勝則不復下筯雖蔬茹亦然嘗謂諸親曰福當如是
惜之
祥符中議營昭應宫計其工十五年而成丁謂總領其
事以夜繼晝每繪一料給燭二條踰七年而就
杜鎬廣博為龍圖閣學士真宗一日問櫝食原於何代
鎬對曰漢景帝為太子文帝鍾愛既居東朝文帝念
之曰太子之食必料差殊乃命大官每具兩檐櫝以
一賜之此其始也
魯宗道為參政以忠鯁自任嘗與宰執議事時有不合
者宗道堅執不回或議少有異則遷諍不已然多從
宗道所論時人謂曰魚頭公蓋以骨鯁目之也
天聖初朝廷清明賞罰必信時王欽若王曾張知白魯
宗道皆以忠義許國故風采聳動雖姚宋佐唐蕭曺
出漢無以方此數君子者
戚綸待制龍圖閣天書初降羣臣表賀詞皆溢美綸獨
言曰曠古未有此事不可恃之為祥當戒慎修省以
答天意真宗覽而嘉之
張詠鎮杭州有訴者曰某家素多藏某二歲而父母死
有甲氏贅於某家父將死手券以與之曰吾家之財
七分當主於甲三分吾子得之某既成立甲氏執遺
券以析之數理於官咸是其遺言而見抑詠嗟賞之
謂曰爾父大能微彼券則為爾患在乳臭中矣遽命
反其券而歸其貲
魯宗道以孤直遇主公家之事知無不為每中書罷歸
私宅别居一小齋繪山水題曰退思巖獨游其間雖
家人罕接焉
查道罷館陶尉與程宿寓於逆旅中夕有盜取其衣既
覺呼宿曰衣有副乎翌日當奉假盜聞之棄獲而去
寇準謫營道惟衣裘繫為相時所得金笏頭帶當權希
時者諷其逾禮準拒之曰君父所賜服之不忘未見
禮之失也諷者慙恧而退
丁謂在朱崖家於洛陽為書叙致真宗恩遇厚自刻責
且勵家人不可興怨遂寄洛守託逹於家洛守不敢
私開遽奏之上覽而感動遂有雷州之命
王旦在中書東封西祀悉嘗總領祥符中處士魏野令
山童持詩以獻曰聖朝宰相頻頻出君在中書十四
秋西祀東封俱禮畢好来相伴赤松遊旦袖其詩累
於上前求退不遂
查道初應舉自荆州湖遊索獲貲十餘萬至襄陽逆
旅見女子端麗秀出非塵中之偶因詰其所來乃故
人之女也遂以行橐求良謹者嫁之是歲由此罷舉
又嘗於旅邸牀下獲金釵一束且百隻意所遺者必
復來求之向晚果二人至見道但嗟惋而已道詰之
具言其所遺如道所獲遂盡以付之其人驚喜請留
三之一以為謝道固拒之而去
丁謂既竄朱崖路由湘潭佛寺飯僧為文以自叙其略
曰補仲山之衮雖盡巧心和傅說之羹難調衆口既
至貶所教民陶瓦先為公宇次營所居之第為小樓
日遊其上閱書焚香怡然以自得後將有衡陽之命
諫官劉隨上言曰彼擅移於陵域將不利於嗣君合
取頭顱置之郊廟遂中止
王旦在中書祥符末大旱一日自中書還第路由潘氏
旗亭有狂生號王行者在其上指旦大呼曰百姓困
旱焦勞極矣相公端受重禄心得安邪遂以所持經
擲旦正中於首左右擒之將送京尹旦遽曰言中吾
過彼何罪哉乃命釋之
寇準初為密學方年少得意偶撰江南曲云江南春盡
離腸斷蘋滿汀洲人未歸又云日暮江南一望時愁
情不斷如春水意皆悽慘末年果南遷
种放以諫議大夫還山真宗命宴餞於龍圖閣羣臣賦
詩以贈行杜鎬學士獨跪上前誦北山移文音句鏘
越一坐盡傾上尤善之
徐鉉為散騎常侍太宗謂曰官家之稱其義安在鉉曰
三皇官天下五帝家天下蓋皇帝之謂也淳化中上
苑象斃無膽太宗命使宣問鉉鉉對曰請於前左足
求之果得以進詔復詢之鉉曰象膽隨四時在足今
方二月臣故知耳初自南唐入京市宅已歲餘見宅
主貧困之甚因召而謂曰得非售宅虧直而致是耶
予近撰碑獲潤筆二百千可償爾矣宅主固辭不獲
亟命左右輦以付之後黜邠州年七十手不釋卷常
親寫許慎說文一部謹細無誤一日櫛罷命紙大書
曰道者天地母投筆而絶
賀蘭歸真有奇志異術隱居嵩山景德中真宗朝陵因
訪異人左右以歸真聞乃召對問曰知卿有點化之
術可以言之歸真奏曰臣請言帝王點化之術願以
堯舜之道點化天下可致太平惟陛下用之
盧多遜既卒許歸葬其子察護喪權厝襄陽佛寺將易
以巨櫬乃啓其屍不壞儼然如生遂逐時易衣至祥
符中猶然
王欽若毋賓古同倅三司一日賓古曰天下宿逃之財
自五代迄今理督未已亡族破家疵民大矣俟啓而
蠲之欽若即命吏理其數翌日上奏真宗大驚曰先
帝豈不知耶欽若曰先帝非不審其弊蓋與陛下收
天下心真宗霑泣久之遽詔有司俾盡釋焉欽若自
此宸眷之厚
張詠鎮永興有父老訴牛舌為人所割詠詰之爾於鄰
仵誰氏最隙訴者曰有甲氏嘗貸粟於某家不遂搆
怨之深詠遽遣去戒云至家徑解其牛貸之父老如
教翌日有百姓訴殺牛者詠謂之曰爾割某氏牛舌
以償貸粟之怨而反致訟耶其人遂伏罪而謂神明
焉
寇準掾雷康丁謂謫朱崖將假路於雷康準聞之竄逐
誠冤於謂今謂窮來而吾僕有剛者必將致仇當為
防之於是聚令博奕亦閱之詰旦聞夜三更謂往矣
乃令散
李宗諤以京秩帶館職不預賞花釣魚故事賦詩云戴了
宫花賦了詩不容重見赭黃衣無憀獨出金門去恰
似當年不第歸太宗覽之大喜特詔預宴即日改官
祥符中天書降羣臣稱賀魯宗道上疏略曰天道福善
禍淫不言示化人君政得其理則作佑以垂報治乖
於上則出異以警戒又何書哉臣恐姦臣肆其誕妄
妖惑上聽真宗雖不開納然甚奇之
查道性淳古早寓常州琅山寺躬事薪水以給衆常衣
巨衲不復洗濯以育蚤虱晚年待制龍圖閣朝列服
其重德咸謂之查長老
丁謂為侍中嘗賦詩云千金家累非良寳一品高官是
強名未幾而籍沒貲産削免官爵果符言志也其中
書時總領山陵事李維在翰林將授其親職為挽郎
懇請於謂曰更在陶鑄謂應聲曰陶鑄復陶鑄齋郎
又挽郎維對曰自然堪淚下何必更殘陽未幾而謂
敗至朱崖撰詩賦文論數十篇號知命集其詩有草
解忘憂憂底事花能含笑笑何人之句
國老談苑卷二
