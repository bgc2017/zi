太平御覽卷第九百一十八
羽族部五
雞
春秋運斗樞曰玉衡星散爲雞
周禮春官上大宗伯曰工商執雞(郭玄曰取其守時而動也)
禮記曲禮下曰祭宗廟之雞曰翰音
又月令曰季冬之月雉雊雞乳
又内則曰子事父母雞初鳴咸盥漱
左傳宣下曰楚子爲乘廣三十乘分爲左右廣雞鳴而駕
日中而說
又成(下曰)晉與楚旦而戰見星未已子反命軍吏察夷傷𥙷
卒乘繕甲兵展車馬雞鳴而食唯命是聽
又襄二荀偃令曰雞鳴而駕塞井夷竈唯余馬首是瞻
又襄三齊莊公朝指殖綽郭最曰是寡人之雄也州綽曰
君以爲雄誰敢不雄然臣不敏平隂之役先二子鳴(晉伐齊及)
(平隂州綽獲殖綽郭最故自比於難闘勝而先鳴)
又襄五曰公膳日雙雞
又昭五曰賓孟適郊見雄雞自斷其尾問之侍者曰自憚
其犧也
又昭六曰季郈之雞闘(季平子郈昭伯二家相近故闘雞)季氏芥其雞(以芥)
(子播其羽)郈氏爲之金距平子怒
毛詩曰女曰雞鳴刺不說德也陳古義以刺今不說德而
好色也女曰雞鳴士曰昧旦子興視夜明星有爛
又曰君子于役不知其期曷(其至)哉雞捿于塒日之夕矣
又緇衣曰風雨思君子也亂世則思君子不改其度風雨
凄凄雞鳴喈喈旣見君子云胡不夷風雨蕭蕭雞鳴膠膠
旣見君子云何不瘳風雨如晦雞鳴不巳旣見君子云胡
不喜
又雞鳴思賢妃也雞旣鳴矣朝旣盈矣匪雞則鳴蒼蠅之
聲尚書牧誓曰古人有言曰牝雞無晨牝雞之晨惟家
之索論語曰子路遇丈人以杖荷蓧止子路宿殺雞爲
黍而食之又曰子之武城聞絃歌之聲夫子莞爾而笑
曰割雞焉用牛刀
爾雅曰雞大者蜀蜀子稚未成雞曰僆絶有力奮雞三尺
爲鶤棲於杙爲桀鑿垣而棲爲塒(郭璞注曰蜀雞也稚鶵子各也今江東呼雞少)
(者爲健古之雞)
春秋說解辭曰雞爲積陽南方之象火陽精物炎上故陽
出雞鳴以類感也雞之爲言佳也隹而起爲人期莫寳也
(善爲人制晏早之期)
春秋考異郵曰雞應旦鳴
詩記曆樞曰候及東次氣發雞泄三號冰始冸卒于丑以
成歲(及東及於寅也承丑之季故謂之次氣也雞爲畜陽也丑之季向晨鳴雞得其氣感之而喜故鳴也)
周書曰大寒之日雞始乳
易通卦驗曰萬民聞雞鳴皆翹首結帶正衣裳
史記曰子路性鄙好勇力冠雄雞佩假豚陵暴孔子孔子
乃設禮義稍誘之子路乃委質請爲弟子
又曰孟嘗君至關關法雞鳴出客孟嘗君客之居下坐者
有能爲雞鳴遂發傳出
又曰越巫立越祀而以雞卜上信之
漢書曰徵昌邑王賀到濟陽求長鳴雞
又曰昌邑王之立爲皇太子私置雞豚以食
又曰龔遂爲渤海太守使人家養五雞
又曰王奉先好闘雞宣帝微時數與奉先會後即位以其
女爲婕妤立爲皇后奉先封侯
又曰方士曰益州有金馬碧雞之寳可祭祀致也宣帝使
王褒往祀焉
范曄後漢書曰河南樂羊子妻不知何氏女嘗有他舍雞
謬入垣内姑盗殺食之妻對不食而泣怪問之妻曰自傷
居貧使食他肉姑竟棄之
後漢書曰范式字巨卿與汝南張元伯爲友二人春到京
以暮秋爲期元伯以九月十五日殺雞炊黍以待巨卿母
謂元伯曰相去千里汝何信之審也言末畢而巨卿至相
隨升堂再拜母極悅
九州春秋曰魏王入漢中討劉備不得進欲守復難意欲
弃之乃發令云雞肋官属不知主簿楊脩曰夫雞肋弃之
則可惜噉之無所得以比之漢中王欲去也白戒嚴王遂
還吴錄曰魏文帝遣使於吴求長鳴短鳴雞群臣以非禮
欲不與孫權勑付使
江表傳曰南郡獻長鳴承露雞(南越志曰雞冠四間如蓮花鳴清聲澈也)
魏志曰馬韓國出細尾雞其尾皆五尺餘
郭頒魏晉世語曰劉放孫資共典樞要夏侯獻曹肇心内
不平殿中有雞棲樹二人相謂此亦久矣其能復幾指謂
中書監劉放中書令孫資
王隱晉書曰郄詵母病若車及亡不欲車葬而貧無以得
馬乃養雞種蒜竭其方術喪過三年得馬八匹舉棺至冢
晉書曰祖逖與劉琨俱爲司州主簿情好綢繆共被同寢
中夜聞雞鳴蹴琨覺曰此非惡聲因起舞
又曰桓玄旣被殺安帝反正其餘擁衆假号皆平桓氏遂
滅元興中衡陽有雌鷄化爲雄八十日而冠萎及玄建國
於楚衡陽属焉自篡至敗凡八旬矣
晉中興書曰殷浩北伐江逌爲長史及丁零反叛浩令逌
伐之乃取數百雞以長繩連之脚皆繫火一時駈放群雞
駭散飛過壍集羌營皆燃因其驚亂縱兵擊之
晉書庾征西翼書少時與右軍齊名右軍後進庾猶不分
在荆州與都下人書云小兒輩賤家雞愛野雉皆學逸少
書須吾下當比之
又載記曰符朗善知味會稽王道子殺雞以食之旣進朗
曰此雞栖恒半露檢之驗焉
晉書武帝嘗幸琅邪城宮人常從早發至湖北埭雞始鳴
今呼爲雞鳴埭
南史曰齊鬱林王好闘雞密買雞至數千價
又曰傳琰字季珪爲山隂令二野父争雞琰問雞何食一
云粟一云豆琰使破雞得粟罪言豆者
魏收後魏書曰崔光字長仁東清河鄃人也正始元年夏
有典事史元顯獻四足四翼雞詔散騎侍郎趙邕以問光
光表曰翅足衆多亦羣下相扇動之象離而未足大脚弱
差小亦其勢尚微易制御也武帝覽之悅後數日而茹晧
等並以罪失伏法於是禮光逾重
又曰傅乾受嗜雞肉葵菜食傳靈越乃爲作之下以毒藥
乾愛飯還而卒
北史曰宋世良爲清河太守發姦擿伏有若神明嘗有一
吏休滿還郡食人雞豚又有一幹受人一帽又食二雞世良
叱而語之吏幹叩頭伏罪於是上下震悚莫敢犯禁
又曰齊彭城王浟爲滄州刺史有隰沃縣主簿張逹嘗詣
州夜投人舍食雞羹浟察知之守令畢集浟對衆曰食雞
羹何不償價直也逹即伏罪合境号爲神明
三國典略曰齊長廣王湛即皇帝位於南宮大赦改元其
日將赦庫令於殿門外建金雞宋孝王不識其義問於光
禄大夫司馬膺之赦建金雞其義何也膺之曰案海中星
占曰天雞星動當有赦由是帝王以雞爲候
唐書曰劉武周父匡徙家馬邑匡嘗與其妻趙氏夜坐庭
中忽見一物狀如雄雞流光燭地飛入趙懷振衣無所見
因而娠遂生武周爲人驍勇善騎射
莊子曰莊子謂惠子曰年溝之雞(司馬彪注曰年溝闘鷄處)三歲爲秣
(秣魁帥也)相者視之則非良雞也然而數以勝人者以狸膏塗
其頭也(雞畏狸故)
又曰越雞不能伏鵠夘魯雞固能矣(司馬彪曰越雞小雞也魯雞大雞今蜀雞也)
列子曰紀渻子爲周宣王養闘雞十日而問雞可闘乎曰
未也方虚驕而恃氣十日又問之曰未也猶疾視而盛氣
十日又問之曰幾矣雞雖有鳴者巳無變望之似木雞矣
其德全矣異雞無敢應者
燕丹子曰燕太子丹質於秦逃歸到關丹爲雞鳴遂得逃
歸
尸子曰戰如闘雞勝者先鳴
韓子曰使雞司夜令狸執鼠皆用其能
淮南子曰雄雞夜啼庫兵動而戎馬驚
淮南萬畢術曰孤桃之象令雞夜鳴(取孤桃南)
(北行枝長三尺折以爲象塗以三歲雄血夜居拪下)
戰國策曰秦惠王謂寒泉子曰蘇秦欺弊邑欲以一人智
反覆山東之君夫諸使之不可一猶連雞之不能俱止於
栖也
吕氏春秋曰善學者若齊王之食雞也食其距數千而後
足
又曰白圭謂魏王曰市丘之鼎以烹雞多洎之則淡而不
可食(市丘魏邑肉汁曰洎)少洎之則焦而不熟然而視之蝺焉羹無
所可用(蠕者齲)
韓詩外傳曰田饒爲魯哀公曰夫雞平頭戴冠者文也足
傅距者武也敵在前敢闘者勇也見食相告者仁也守夜
不失時者信也雖有五德猶日瀹而食之者何也以其所
從來近也
神異經曰東方有人長七丈頭戴雞朝吞惡鬼三千暮吞
三百名黃父又名食邪以鬼爲飯以霧爲漿也
西京雜記曰成帝時交阯越嶲獻長鳴雞即下漏驗之晷
刻無差長鳴雞一鳴一食時不絶長距善闘
崔豹古今注曰雞一名燭夜
列仙傳曰祝雞翁者雒陽人也居尸鄕北山下養雞皆有
名字千餘頭暮栖樹晝放散食欲取呼名即至販雞及子
得千萬錢輙置錢去
論衡曰傳書言淮南王得道畜皆仙犬吠天上雞鳴雲中
陳子要言弃晨雞犬俟鳳警亦猶弃當世之實才湏故人
之執政也
太元經曰雌雞鳴晨雄雞宛頸隋侯墮井河伯除川
風俗通曰呼雞朱朱俗說雞本朱公化而爲之今呼雞者
朱朱也謹桉說文解喌喌二口爲讙州其聲也讀若祝祝
者誘致禽畜和順之意喌與朱音相似耳
又曰臘除夕以雄雞着門上以和隂陽按今人卒病皆殺
雄雞傅其心病風者雞散治之東門雞頭治蠱信善也
異苑曰朱文繡與羅子鍾爲友俱仕於梁繡旣死羅鍾哭
之其夜俱亡梁南七里有雞山葬繡於其中北九里有雉
澗埋鍾於其内繡神靈變爲雞鍾魂魄化爲雉清鳴哀響
來往不絶故詩曰雞山別飛響雉澗和清音
荀悅申鑒曰覩孺子之駈雞而見御民之術孺子之駈雞
急則驚緩則滯馴而安之然入門
嵇康宅無吉凶論曰天同栖之雞一攔之羊賓至而有死
者豈異之哉
幽明錄曰晉兖州刺史沛國宋處宗嘗買得一長鳴雞愛
養甚至栖籠着䆫間雞遂作人語與宗談語極有言致終
日不輟處宗因此言功大進
越絶書曰雞山勾踐以畜雞將伐吴以食死士也
吴越春秋曰婁門外雞陂墟者吴王牧雞處
西河記曰涼州罪人於市將刑忽有一白雄雞飛於人邊
請命引頸長鳴伏地向吏駈之去輒來刺史張義免其坐
王子年拾遺記曰太初二年月氏貢雙頭雞四足一尾鳴
則俱鳴
又曰含塗國去王都七萬里人善服鳥獸雞犬皆使能言
郭子撗洞冥記曰有遠飛雞夕則還依人曉則絶飛四海
外朝往夕還
裴玄新言曰正朝縣官殺羊懸其頭於門又磔雞以副之
俗說以厭厲或以問河南任君任君曰是月土氣上
升草木萌動羊齧百草雞啄五榖故殺之以助生氣
崔寔四民月令曰十二月東門磔白雞頭可以合藥本草
經曰丹雞一名載丹
又曰烏雄雞主𥙷中其血治踒折骨凡雞肉不食小兒令
生蚘蟲又令消髓
葛洪方曰五月七日深井深冢多有毒氣不可入也宜先
以雞毛試投井中直下無毒毛廽四邊不可入也
師曠占曰長吏乘車出入行步道上有雞飛集車上者雄
遷雌去
雜五行書曰欲求婦取雄雞兩毛燒著酒中飲之所求必
得用戊子日此是天地合日必得三往不得女當死
龍魚河圖曰玄雞白頭食病人雞有六指亦殺人雞有五
色殺人
焦贑易林旅之爻曰十雉百鶵常與母俱抱雞捕虎誰者
爲怙
又歸妹之無妄曰雞方啄粟爲狐所逐走不得息惶懼喘
息
又歸妹之損曰争雞失羊亡其金囊利得不長
又巽之遯曰三雞啄粟十鶵從養飢鵝卒擊亡其兩寂
廣志曰雞有胡溝五指金骹及翹之種大者蜀小者荆白
雞金體者美舊并州所獻吴中送長鳴雞長倍於常雞永
昌郡無雞
異物記曰伺潮雞潮水上則鳴
博物志神農本草經曰雞卵可以作虎魄法取茯苓雞㱭
卵黃白渾雜者熟煑之及尚軟隨意刻作物形以苦酒漬
數宿旣堅内着粉中假者乃亂真(此世所恒用作無不成也)
于寳搜神記曰安陽城南有亭宿者輒死書生明術數入
亭宿端坐誦書夜半有人着皂衣來戶外呼亭主此有宿
客耶應曰然喑嗟而去湏臾有赤衣問如前生問曰向黑
衣者誰荅曰北舍母猪赤幘者誰荅曰西舍老雄雞也汝
是誰荅曰我是老蝎也明旦掘之得蝎大如琵琶身長四
尺并及猪雞亭遂安静
劉欣期交州記曰長鳴雞出日南
南州異物志曰狼盲之雞特禀異聲(狼盲地名)
白澤圖曰老雞能呼人姓名殺之則止
又曰雞有四距重翼者龍也殺之震死
夢書曰雞爲武吏有冠距也夢見雄雞憂武吏也衆雞入
門吏所捕也群闘舍中驚兵怖也
論墓書曰養白雞令識其主聲形以五月五日九月九日
任意用五色綵長五寸係雞頸將雞於名山放雞著山仰
頭呪曰必存鳴晨雞心開悟
沈懷遠南越志曰雞冠四開如蓮花鳴聲清徹也
荆楚歲時記曰正月一日三元之日雞鳴而起先於庭中
爆竹帖畫雞或斵鏤五彩及雞於戶上
風土記曰乃有雞子五薰練形(正旦皆會生吞雞子一个謂之練形又晨噉五辛以)
(助五藏氣)
吴錄曰合浦朱虚縣有山雞黑色樹栖
魏志曰平原太守劉邠印囊及山雞毛着器中使管輅筮
輅曰内方外圓五色成文含寳寸信出則有章此即囊也
高岳巖巖有鳥朱身羽翼玄黃鳴不失晨此山雞毛也
異苑曰山雞愛其毛羽映水則儛魏武時南方獻之帝欲
其鳴舞而無由公子蒼舒令人取大鏡著其前雞鑑形而
儛不知止遂至死韋仲將爲之賦甚美
博物志曰山雞有美毛自愛其毛終日映水目眩則溺
臨海異物志曰山雞狀如人家雞安陽諸山中多此雞恃
距好鬪當時以家雞置其處取即可得
南越志曰曾城縣多鵔䴊鵔䴊山雞也利距善闘世以家
雞闘之可禽也光色鮮明五采炫燿
辛氏三秦記曰陳倉山在太白之西去長安八百里上有
石雞與山雞各別趙高使燒山山雞飛去石雞不去晨鳴
山頭聲聞三十里或云是玉雞陳倉城上有神雞人取不
得雄者王雌者覇穆公得雌故覇
山海經曰鷩雉一名山雞養之穰火
左思吴都賦曰山雞歸飛而來栖
顧愷湘中賦曰陽鸞山雞
陸機與弟書曰天淵池養山雞甚可嬉
周書曰成王時蜀人獻文翰者若皇雞(鳥有文采者皇雞似鳬冀州謂之澤)
(時)爾雅曰翰天雞也(郭璞曰翰雞赤羽見周書)
說文曰翰天雞也一名晨風
玄中記曰東南有桃都山上有大樹名曰桃都枝相去三
千里上有天雞日初出照此木天雞即鳴天下雞皆隨之
鳴
臨海異物志曰杉雞黃冠青綏常在杉樹下頭上有長黃
毛頭及頰正青如垂緌
南越志曰新夷縣鳥多杉雞
尹子曰楊州之雞祼無毛
南越志曰高興縣多容雞如家雞五采至則年穰
孫綽望海賦曰石雞清響以應潮慧軀輕近以遠㓗(石雞形似)
(家雞而灰色在海中山上每潮水將至輙鳴相應若家雞司晨也商人欲知水道往來以至此爲候也)
周景式廬山記曰白水南行十餘里有雞山傍有大山竦
(立上)有石雞冠距如生道士李鎮於此下住常寳玩之雞一
旦忽摧毀鎮告人曰雞卒如此吾其終乎因與親知訣別
後月餘果卒似知命云
太平御覽卷第九百一十八
