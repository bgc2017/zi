太平御覽卷第三十三
時序部十八
臘小歲膢
臘
許慎說文曰臘冬至後壬戌臘祭百神也
禮記月令曰孟冬是月也天子乃祈來年于天宗大割牲
祠于公社及門閭臘先祖五祀(此周禮所謂蜡祭也天宗日月星辰也大殺群牲割)
(之也臘謂以畋獵所得禽祭也五祀門戶霤井竈也或曰祈年或曰大割或曰臘牙其文也)勞農休息
之(黨正屬民飲酒正齒位也)天子乃命將帥講武習射御角力(講武角力校武)
(士材力所以備田獵之禮)
又曰郊特牲天子大蜡八伊耆氏始爲蜡(伊耆氏古天子號也)蜡也
者索也(謂永索也)歲十二月合聚萬物而索饗之也(歲十二月周之正數)
(謂建亥之月饗者祭其神也萬物有功民者神使爲之也祭之以報焉)蜡之祭也主先嗇也
(先嗇苦神農者司嗇后稷神也)
又曰昔者仲尼與於蜡賓(蜡者索也歲十二月索合聚萬物而索饗之亦祭宗廟孔子仕)
(魯在助祭之中)事畢出遊於觀之上喟然而嘆(觀闕也子見魯君於祭禮有不備於)
(此文覩象魏舊章之處感而嘆之)仲尼之歎盖歎魯也
又曰子貢觀於蜡(蜡索也歲十二月索群神而祀之臘也)孔子曰賜也樂乎
對曰一國之人皆若狂賜未知其爲樂也孔子曰百日之
勞一日之澤非爾所知(言民皆勤豫穡百日之勞喻久也今一日使之飲酒宴樂是君之恩)
(澤也)
周禮曰國祭蜡則吹豳頌擊土鼓以息老(鄭玄曰十二月礼謂建亥之月)
(也索萬物而祭之者萬物天成歲事至此爲其老而勞其禮而息之也豳頌七月又有穫稻作酒觥觴萬壽無疆之)
(事是亦歌其類也謂之頌也以其言歲終又功成也周以今之十一月爲正月以今十月爲臘月也)
傳曰晉侯復假道於虞以伐虢宫之竒諫弗聽以其族行
曰虞不臘矣(獵祭名也日月會於龍尾百物備合國於是祭群神也)
史記曰秦惠文王十二年初臘始皇三十一年十二月更
名臘曰嘉平(太原眞人茅君内記曰始皇三十一年九月庚子君魯祖父濛乃於華山之中乘雲駕龍)
(白日昇天先是其邑歌謠曰神仙得者茅初成駕龍上昇八太清時下玄虚戲山赤城繼世而往在我羸帝若學之)
(臘嘉平始皇聞謠歌而間其故父老具對此仙人之謠勸帝求長生之志也於是始皇欣然乃有尋仙之志因改臘)
(日嘉平也)
又曰張良見老父出一編書曰讀是書爲王者師後十三
年濟北城山下黃石即我也良後得黃石取寳而祠之及
死葬黃石每上塚伏臘祠黃石焉
漢書曰高祖十年春有司奏令縣道常以春二月及臘祠
社稷以羊彘
又曰嚴延年爲河南太守初延年母從東海來從延年臘
到洛陽適見報囚(報行决也)母大驚便止都亭不肯入府延年
出至都亭謁母母閉閤不見延年免冠頓首閤下良久乃
見之因數責延年曰幸得備郡守專治千里不聞人愛多
刑殺人欲以立威豈爲民父母意哉延年重謝自爲母御歸
府舍母畢正臘巳謂延年曰天道神明人不可獨殺我不
自意當老見壯子被刑戮也行矣汝南東歸掃除墓地耳
後延年遂敗
司馬彪續漢書曰季冬之月星逥歲終隂陽已交勞農夫
享臘已送故焉
又禮儀志先臘一日大儺謂之逐疫
又舊儀曰臘者報諸鬼即古聖賢有功於民者皆享之
袁山松後漢書韓卓字子助陳留人臘日奴竊食祭其母
卓義其心即日免之(免從良也)
謝承後漢書曰弟五倫母老不能之官至臘日常悲戀垂
涕
又曰沛國陳咸爲廷尉監至官王莽篡位還家杜門不出
莽改易漢法令及臘日咸常言我先祖何知王氏之臘乎
又東夷列傳曰三韓俗以臘日家家祭祀俗云臘鼔鳴春
草生也
東觀漢記曰甄宇字長文北海人建武中自青州從事徵
拜博士每臘詔書賜博士所在京師因以號之
高堂隆魏臺訪議曰詔問何以用未祖丑臘臣隆對曰按
月令孟冬十月臘先祖五祀謂薦田臘所得禽獸謂之臘
左傳曰虞不臘矣唯見此二者而皆不書曰聞先師說曰
王者各以其行之盛祖以其終臘水始生於申盛於子終
於辰故水行之君以子祖辰臘火始生於寅盛於午終於
戍故火行之君以午祖戍臘木始生於亥盛於夘終於未
故木行之君以夘祖未臘金始生於巳盛於酉終於丑故
金行之君以酉祖丑臘土始生於未盛於戍終於辰故土
行之君以戍祖辰臘今魏據土德宜以戍祖辰臘也
又曰華歆常以臘日宴子弟王朗慕之盖其家法由來漸
矣(杜公瞻云蜡者息民之祭故孔子云百日之勞一日之懌其所祭八神者皆報其成功則於十月農隙是也後)
(世臘有新故交接之義遂移於夏正月十二月晉博士張亮說蜡聚饗臘者祭廟初云蜡則黃服蜡臘不同惣非也)
(臘宜在新故交接二祭月同而名異祭但而服殊今推諸經傳無正說蜡臘之文月令云蜡臘此則同日祭但牙名)
(耳據田臘取獸之名爲臘因索饗百神號之曰其曰上祭先祖旁饗百神下息萬民無别祭也即鄭玄云旣蜡臘)
(先祖五祀於是勞農者也近日蜡臘兼設蜡在十月臘在歲終隋開皇四年始停建元之蜡直爲建丑之臘依五行)
(火衰於戍而用戍日故也)
晉書范喬字伯孫喬邑人臘夕盗斫其樹有告者喬佯不
聞邑人愧而還喬曰節日取柴欲與父母相歡耳何以愧乎
遂不取
又曰陳&KR0942;問方士戴洋曰江南有貴人頋彦先周宣珮是
否洋曰顧不及臘周不及明年八月其年十二月十九日
頋卒明日臘宣珮以明年七月晦亡
又晉起居注曰安帝安隆四年十二月辛丑臘祠作樂
又博士張亮議曰臘接也登宜在新故交接也俗謂之臘
之明日爲初歲秦漢以來有賀此古之遺語
晉宋舊事曰魏帝遜位祖以酉日臘以丑日魏名臣奏曰
大司農董遇議曰土行之君故宜以未祖以丑臘爲得盛
終之節不可以戍祖辰臘
梁書曰何鳳爲建安太守物不敢忤伏臘每放囚還家依
期而返
唐會要曰貞元九年十一月上比日來京兆府每年及臘
日府縣捕養狐兔以充進獻自今巳後宜停
又曰貞元十一年十二月臘日畋於苑中止多殺行三驅
之禮軍士無不知感
鄭玄列傳曰玄年十二隨母還家正臘讌會同列十餘人
皆美服盛飾語言閑適君獨漠然如不及母私督數乃曰
此非我志不在此願
列女傳曰魯之母師者魯九子之寡母也臘日休家作悉
召諸子謂曰婦人之義非有大故不出夫家然吾父母家
初歲時祀不理吾從汝謁(謁告諸子欲往)往監之慎房戶之守
吾夕而反於是天隂還失早至閭外而止待夕而入魯大
夫從臺上見而怪之使人問對妾歸視私家諸奴孺子期
夕而反妾恐其酺歠醉飽人情公有也妾反早故止閭外
盡期而入大夫美之言於穆公公賜母尊號曰母師
搜神記曰宣帝時隂子方者當臘日晨炊而竈神形見子
方再拜受慶家有黃羊因以祠之自是以後暴至巨冨故後
常以臘日祠竈
風土記曰醇以告蜡竭恭敬於明祀乃有藏彄(盖因婦人所作金鐶)
(以錔指而纏者彄音鈎)臘日之後叟嫗(叟嫗皆男子婦人之老稱)各隨其儕爲藏
彄分二曹以效勝負
荆楚歲時記曰又爲藏彄之戲辛氏以爲鈎弋夫人所起
周處成公綏並作彄字藝經庾闡則作鈎字其事同也俗
云戲令人生離有禁忌之家廢不修也(辛氏三秦記曰漢昭帝母鈎弋夫人)
(手拳有國色世人藏鈎因此安漢鈎弋夫人姓趙爲武帝婕妤生昭帝漢武故事云上巡狩河間見靑氣自地屬天)
(望氣云下有貴子上求之莫舒上自披即舒號拳夫人善素女術大有寵即鈎弋夫人也周處風土記云呼爲行彄)
(盖婦人所用銀作環以錔指而縫者臘日祭後叟嫗兒意皆藏彄戲分爲二曹以效勝負爲一籌爲一都負者起拜)
(謝勝者)
又曰孔子所以預於蜡賓一歲之中盛於此節
又曰俗又以此月爲臘月案史記陳勝傳有臘月之言是
謂此也諺云臘鼓鳴春草生村人並擊細腰鼓戴明頭及
作金剛力士以逐大疫
華陽國志曰王長文字德雋元康初守江源令縣收得盗
馬賊及發冢賊長文引見誘慰時適臘晦皆遣歸家獄先
有擊囚亦遣之謂曰教化不厚使汝等如此長吏之過也
蜡節慶祚肆汝就上下善相歡樂過節來還當爲汝思他
理群吏惶怖争請不許尋有赦無不感恩
三十國春秋曰江州刺史胤自武昌以一疾被徵爲右將
軍而王舒未至猶在盆口後將軍郭默旋而過胤胤不禮之
臘日遺默酒五升一頭默大怒投之於江遂與故將張
丑宋侯孟純等矯詔入城門莫有禦者胤獨與其妾寢默
至斬于床下及其司馬張滿參荀揩李纂慠默故也
王肅議禮曰季冬大儺旁磔鷄出土牛以送寒氣節令之
臘除逐疫磔鷄葦絞桃梗之屬
風俗通曰夏曰清祀殷曰嘉平周曰大蜡漢曰臘臘者臘也
因獵取獸以祭先祖或曰臘接也新故交接狎臘大祭以
報功也漢火行衰於戍故以戍爲臘也
又曰兔&KR2635;俗說臘正旦食得兔&KR2635;者名也曰幸賞以寒酒
幸者善祥令人吉利也(&KR2635;毗忍切&KR2635;膝盖)
又曰上古之時有神荼與鬱壘昆弟二人性能伏鬼度朔
山桃樹下簡閱百鬼鬼無道理妄爲人禍者神荼與鬱壘
縳以葦索執以食虎於是縣官常以臘除文飾桃人垂葦
終絞畫於門皆追效前事冀以禦凶也
會稽典錄曰陳脩字奉遷烏陽人家貧爲吏常步擔上下
恒食乾糒(音備乾飵也)每至正臘僵卧不起同僚以飲食請不
往其志操如此
世說曰王朗中年以識度推伏華歆歆蜡日嘗乃集子姪
宴飲王亦斆之有人向張茂先稱此事張曰王之學華皆
是形骸之外去之所以更遠
玉燭寳典曰臘者祭先祖蜡者報百神同日異祭也
蔡邕獨断曰臘者歲終大祭縱吏民宴飲非迎氣故但送
不迎也
崔寔四民月令曰十月上辛命典饋清麹釀冬酒以供臘
祀
又曰臘明日謂小歲進酒尊長修刺賀君師
又曰十二月臘時祠祝炙蓬樹瓜田四角去甘䖝(瓜中䖝謂之甘)
(䖝)
蔡邕王喬錄曰漢永和元年十二月腋夜王喬墓上哭聲
王伯聞但往視之天大雪見大鳥跡并祭祀處採薪者尹
秃見人冠衣曰我王喬也汝莫取吾墓樹忽不見
徐爰家儀曰蜡夲施祭故不賀其明日爲小歲賀稱初歲
福始罄無不宜正旦賀稱元正首慶百物惟新小歲之賀
旣非大慶禮止門内
西域諸國志曰天笁國以十二月十六日爲臘臘則麥熟
盧公家範曰九臘日上澡豆帒及頭膏面脂口脂
淮南萬畢術曰歲暮臘埋圓石於宅隅雜以桃弧七枚則
無鬼疫
養生要術云臘夜持椒卧井旁勿與人言投于井中除温
疫
盛翁子藏鈎賦叙曰以臘之後因祭祀餘胙要命中外以
行鈎爲戲
嵆含蜡賦序曰大蜡之夕雖天地同有至携金蘭以齊聲
利得意以遺榮勢孰尚我
裴秀大蜡詩曰有肉如丘有酒如淵有肴如林有貨如山
小歲
說文曰膢楚十二月祭飲食也一日嘗新馨食新日貙膢
(貙勑俱切)
漢書曰武帝太初二年令天下酺五日膢五日祠門戶北
臘(如淳曰漢儀注立社貙膢許慎日俗以十二月祭飲食冀州北部或以八月朝作飲爲膢其俗語曰膢)
(臘社伏蔡邕曰&KR1236;獸常以立秋日還食其母猛䖝摶鷙時王者亦以此臘還以祭廟膢劉劉殺也言擊殺之時者也)
續漢書禮儀志曰立秋之日郊禮畢始楊威武斬牲於郊
東門以薦陵廟其儀乘輿御戎輅白馬朱鬛躬執弩射牲
薦廟太宰令謁者各一人載獲車馳駟送廟還宮遣使者齎
束帛以賜武官肆兵習戰陣之儀斬牲之禮名曰&KR1236;劉
風俗通曰謹案韓子書曰山居谷汲者膢臘寡水楚俗常
以十二月祭飲也
又曰嘗新始殺也食新曰貙膢也
又曰謹案自郊貙膢春秋饗射天子射麑掩雉獻諸宗廟
扶陽發滯養老致敬化之至也
太平御覽卷第三十三
