太平御覽卷第二百六十
職官部五十八
良太守上
漢書曰黃霸字次公淮陽人也爲穎川太守咸稱神明姦
人去入他郡盗賊日少霸力行教化而後誅罰霸以外寬
内明得吏民心是時鳳皇神雀數集郡國穎川尤多天子
下詔稱揚曰穎川太守霸飬視鰥寡贍助貧窮獄或八年
無重罪囚可謂賢人君子矣書不云乎股肱良哉元首明
哉其賜霸爵關内侯黃金百斤
又曰文翁廬江人也少好學景帝末年爲蜀郡太守仁愛
好教化見蜀地僻陋有蠻夷風文翁欲誘進之乃選郡縣
小吏開敏有才者張叔等十餘人親自飾厲遣詣京師受
業蜀地學於京師者比齊魯焉
又曰龔遂字少卿山陽人宣帝問遂曰渤海廢亂朕甚憂
之君何以息其盗賊以稱朕意遂曰海濱遐遠不霑聖化
其民困於飢寒而吏莫恤今欲使臣勝之將安之上曰選
用賢良固欲安之遂曰臣聞治亂䋲不可急唯緩之然後
可治願丞相御史無拘臣以文法得一切以便宜從事上
許焉遂單車獨行至府郡中翕然盗賊亦皆罷斃民有
帶持刀劒者使買劒買牛賣刀買犢所謂帶牛而佩犢
乎
又曰朱博遷琅邪太守齊俗舒緩飬名博新視事右曹掾
史皆移病卧博問對言惶恐故事二千石新到輙遣吏存
問致意乃敢起就職博奮髯抵几曰觀齊兒欲以此爲俗
耶乃召見諸曹吏書佐及縣大吏選其可用者出教署之
皆斥罷諸病吏郡中大驚又勑功曹官屬多襃衣大祒(袑音)
(紹謂大袴也)不中節度自今掾史衣皆令去地三寸
又曰尹翁歸字子况爲東海太守郡中吏人賢不肖及姦
邪盡知之東海大治以高第入守右扶風滿歲爲真政雖
任刑其在公卿之間清潔自守語不及私温良廉退不以
行能驕人甚得名譽於朝廷
又曰薛宣字貢君東海太守左馮翊滿歲稱職宣爲吏賞
罰明用法平而必行所居皆有條教可紀多仁恕愛利(愛人)
(而安利之)
又曰朱邑字仲卿廬江人少時爲舒桐鄕嗇夫廉平不苛
以愛利爲行未嘗笞辱人存問孤寡遇之有恩所部吏民
愛敬焉遷北海太守
又曰趙喜字伯陽爲平原太守後青州大蝗入平原界輒
死歲屢有年百姓歌之
又曰汲黯爲東海太守治官好清静擇丞史任之責其大
指而巳黯素多病卧閤内不出歲餘東海大治召爲淮陽
太守黯辭之上曰君薄淮陽耶吾欲得君卧而治之乃行
又曰王尊爲中郡太守河溢堤壞尊執珪請以身填金堤
而水稍却
又曰王尊字子貢涿郡人也爲安定太守到官出教告屬
縣曰令長丞尉奏法守城爲民父母禦強扶弱宣廣澤甚
勞苦矣太守以今日至府願諸君自免正身
又曰馮立字聖通以任爲郎遷五原太守徙西河上郡立
在職公廉治行略與兄野王相似而多知有恩貸好爲條
教吏人嘉美野王立相代爲太守人歌之曰大馮君小馮
君兄弟繼踵相因循聦明賢智恩惠民政如魯衛德化均
周公康叔猶二君後遷爲東海太守土下濕病痺天子聞
之徒太原太守更治五郡所居有迹
又曰韓延壽字長公燕人爲淮陽太守治甚有名徙穎川
多豪強難治延壽教以禮讓令文學校官諸生冠皮弁執
爼豆爲吏民行喪娶禮百姓遵用其教徙爲東郡太守吏
無追捕之苦人無捶楚之憂皆便安之接待下吏恩施甚
厚入守左馮翊行縣至高陵民有昆弟相與訟田延壽大
傷之曰幸得爲郡不能宣明教化至令民有骨肉争訟旣
傷風化咎在馮翊當先退是日稱病不聽事因入卧傳舍
閉閤思過於是訟者宗族傳相責讓此兩昆弟皆自髠肉
袒謝終死不敢復爭延壽恩信周遍二十四縣莫敢復以
辭訟自言者其志誠吏民不忍欺
又曰邵信臣字翁卿九江壽春人也以明經甲科爲郎超
爲零陵大守病歸復徵爲諫議大夫遷南陽太守躬勸耕
農開通溝渠爲民作均水約束刻石立於田畔以防争吏
民親愛之號曰邵父荆州刺史奏信臣爲百姓興利郡以
殷冨賜黃金四十斤遷河南太守治行常爲第一
又曰班伯爲定襄太守定襄聞伯素貴年少自請治劇畏
其下車任威吏民竦息伯請問耆老父祖有故人舊恩者
延之滿堂日爲供具執子孫禮諸所賓禮皆名豪懷恩醉
共諫伯曰宜頗攝錄盗賊具言夲謀亡匿處伯曰是所望
於父師矣乃召屬縣長吏選精進掾史分部收捕旬日盡
得郡中震懾咸稱神明
又曰蕭育字次君哀帝時南郡多盗賊拜育爲南郡太守
上以育耆舊名臣乃以三公使車載育入殿中受策(使車三公)
(奉使之車也如安車)加賜黃金二十斤育至南郡盗賊斷絶
東觀漢記曰杜詩字君公爲南陽太守性節儉而治清平
以誅暴立威信善於計略省愛民役造作水排鑄爲農器
用力省見功多時人方於邵信臣故南陽人爲之語前有
邵父後有杜母
又曰馬援字文淵扶風人爲隴西太守務開寬信恩以待
下任吏以職但惣大體而巳賓客故人日滿其門諸曹時
白外事輙曰此丞掾任何足相煩若大姓侵小民黠羌欲
旅距此乃太守事耳
又曰朱暉字文季再遷臨淮太守暉好節槩有所拔用皆
厲行之士吏民畏愛謂之歌曰強直自遂南陽朱季吏畏
其威民懷其惠
又曰祭彤爲遼東太守&KR0686;之威聲揚於北方胡夷皆來内
附野無風塵乃悉罷緣邊屯兵及彤卒烏桓鮮卑追思無
巳每朝京師過&KR0686;冡拜謁仰天號泣乃去
又曰張堪字君遊遷漁陽太守教民耕種百姓殷冨童謠
曰桑無附枝麦穗兩歧張君爲政樂不可支視事八年匈
奴不敢犯塞
又曰第五倫字伯魚爲會稽太守性節儉雖身居二千石
位常𬞞食布衣妻自炊㸑初代到當發百姓老小闐府門
攀車叩馬啼呼曰捨我何之其得人心見愛如此
又曰郭伋爲穎川太守辭去之官光武詔曰郡得賢能太
守去帝城不遠何潤九里冀京師并蒙其福也
又曰秦彭遷山陽太守時山陽新遭地動後飢旱榖貴米
石七八萬百姓窮困彭下車經營勞來爲民四誡以父母
夫妻兄弟長幼之序擇民能率衆以爲鄕三老選鄕三老
爲縣三老令與長吏參職崇儒雅貴庠序上德化春秋饗
射升降揖讓務禮示民吏民畏愛不敢欺犯
又曰侯霸字君房爲臨淮太守治有能名及王莽之敗霸
保固守卒全一郡更始元年遣使徵霸百姓老弱相携號
哭遮使者車或當道而卧皆曰乞侯君復留民乃誡乳婦
勿得舉子侯君當去必不能全使者慮霸就徵臨淮必亂
不敢受璽書而具以狀聞
又曰耿純字伯山鉅鹿人請治一郡盡力自效上笑曰卿
乃欲以治民自效乃拜純爲東郡太守後坐事免上過東
郡數千人號呼涕泣云願復得耿君上復以純爲東郡太守
又曰王阜爲益州太守邊郡吏多放縱阜以法繩正吏民
不敢犯禁政教清静百姓安業甘露降白烏見連有瑞應
世謂其持法平政寬慈有化所致
又曰魏霸爲鉅鹿太守霸性清約質朴爲政寬恕正色而
巳不求備於人掾吏有過輙私責數不改休罷之終不暴
揚其惡
又曰秦彭字伯夲爲山陽太守以禮訓民不任刑名崇好
儒雅百姓懷之莫敢欺犯轉潁川太守鳳皇騏驎嘉禾甘
露之瑞集於郡境元成間宗族五人同爲二千石故號爲
万石秦氏
又曰沈豐字聖逹爲零陵太守爲政慎刑重殺罪法辭訟
初不歷獄嫌疑不决一斷於口鞭杖不舉市無刑戮僚友
有過初不暴揚有竒謀異略輙爲談述曰太守所不及也
到官一年甘露降芝草生
又曰宗慶字叔平爲長沙太守民飬子者三千餘人男女
皆以宗爲名
後漢書曰光武南定河内而更始大司馬朱鮪等盛兵據
洛陽又并州未安光武難其守問於鄧禹曰諸將誰可使
守河内者禹曰昔高祖任蕭何於關中無復西顧之憂所
以得專精山東終成大業今河内帶河爲固戶口殷實北
通上黨南迫洛陽冠恂文武備足有牧人御衆之才非此
子莫可使也乃拜恂河内太守行大將軍事
又曰寇恂字子翼爲潁川太守拜執金吾後光武幸潁川
百姓遮道曰願陛下復借寇君一年乃留之
又曰楊震遷東萊太守當之郡道經昌邑故所舉荆州茂
才王密爲昌邑令謁見至夜懷金十斤以遺震曰故人知
君君不知故人何也密曰暮夜無知者震曰天知神知我
知子知何謂無知密愧而出轉涿郡太守性公廉不受私
謂子孫常𬞞食步行故舊長者或欲令爲開産業震不肯
曰使後代稱爲清白吏子孫以此遺之不亦厚乎
又曰孟嘗遷合浦太守郡不産榖實而海出珠寳與交阯
比境常通商販貿糶糧食先是宰守並多貪穢詭人採求不
知紀極(詭貴)珠遂漸徙於交阯郡界於是行旅不至人物無
資貧者餓死於道嘗到官革易前弊求人病利曾未踰歲
去珠復還
又曰任延爲九真太守九真不識父子之性夫婦之道延
乃移書屬縣各使男年二十至五十女年十五至四十皆
以年齒相配其貧無禮娉令長吏以下各省俸禄以賑助
之同時相娶者二千餘人是歲風雨順節榖稼豊衍其産
子者始知種姓咸曰使我有是子者任君也多名子爲任
又曰陳寵轉廣漢太守西川豪右并兼吏多姦貪訴訟日
百數寵到顯用良吏王渙鐔顯等以爲腹心(鐔音徒南反)訟者
日減郡中清肅先是洛縣城南(洛縣名故城在今益州雒縣南也)每隂雨
常有哭聲聞於府中積數十年寵聞而疑其故使吏案行
還言前代衰亂時此下多死亡者而骸骨不得葬寵愴然
歎即矜勑縣盡收歛葬之自是哭聲遂絶
又曰宋均爲九江太守山陽楚沛多蝗其飛至九江界者
輙東西散去
又曰劉寵爲會稽太守簡除煩苛禁察非法郡中大化徵
爲將作大匠山隂縣有五六老叟尨眉皓髮自若耶山谷
間出人齎百錢以送寵寵爲人選一大錢受之
又曰曹襃爲河内太守時春夏大旱粮榖踊貴襃到乃
省吏併職退去姦殘澍雨數降其秋大熟百姓給足流寓皆
還
又曰鮑德爲南陽太守時歲多荒災唯南陽豐穰吏人愛
悅號爲神父
又曰廉范遷蜀郡太守其俗尚文辨好相持短長范每厲
以淳厚不受偷薄之說成都民物豐盛邑宇逼側舊制禁
民夜作以防火災而更相隱蔽焼者范乃毀削先令但嚴
使儲水而已百姓爲便乃歌之曰廉叔度來何暮不禁火
民安堵平生無𥜗今五袴
又曰馬嚴爲陳留太守下車明賞罰發姦匿郡界清静時
京師訛言賊從東方來百姓奔走轉相驚動諸郡遑急各
以狀聞嚴察其虚妄獨不爲備詔書勑問使驛係道嚴固
執無賦後卒如言
又曰黃香爲魏郡太守郡舊有内外園田常與人分種收
榖歲數千斛香曰田令商者不農王制仕者不耕(王制曰上農夫)
(食九人下士視上農夫禄足以代耕也)伐冰食禄之人不與百姓争利乃悉
以賊人課令耕種
又曰中平三年江夏兵趙慈反叛殺南陽太守奏頡攻没
六縣拜羊續爲南陽太守當入郡界乃羸服間行童子一
人觀歷縣邑採問風謠然後乃進其令長貧㓗吏民良猾
悉迸知其狀郡内驚竦莫不震懾乃發兵與荆州刺史王
敏共擊趙慈斬之獲首五千餘級屬縣餘賊並詣續降
又曰羊續爲南陽太守續妻後與子秘俱往郡舍續閉門
不内妻而自將秘行其資藏唯有布衾弊祗禂監麥數斛
而已(說文曰祗裯短衣而巳祗者丁奚反禂音丁勞也)顧勑祕曰吾自奉若此何
以資爾母乎使母俱歸
又曰三府舉主棠治劇拜巴郡太守棠馳兵赴賊斬虜千
餘級巴庸清静吏民生爲立祠
又曰樊淮拜鉅鹿太守時飢荒之餘人庶流迸家戶且盡
淮課督農桑廣施方略朞年間榖粟豐賤數十倍而趙魏
之郊數爲羌所鈔暴淮外禦寇虜内撫百姓郡境以安
又曰伏湛更始立以爲平原太守倉卒兵起天下驚擾而
湛獨晏然教授不廢謂子曰夫一榖不登國君撤膳(禮記曰年)
(榖不登君膳不祭肺)今人皆飢奈何獨飽乃共食麄糲(糲麄米者九章筭術曰粟)
(五十糲率三十一斛粟得六斗米爲糲也)悉分俸禄以賑鄕里來客者百餘家
又曰鮑昱後拜汝南太守郡多陂池歲歲决壞年費常三
千餘萬昱乃上作方梁石洫(洫渠也以石爲之猶今之水門也)水常饒足
漑田倍多人以殷冨
又曰第五訪爲張掖太守歲飢粟石數千訪乃開倉賑給
以救其弊吏懼譴争欲上言訪曰若上湏報是棄人也(湏待)
(也)太守樂以一身救百姓遂出榖賦人順帝璽書嘉之由
是一郡得全
謝承後漢書曰鄭弘遷淮隂太守消息傜賦政不煩苛行
春天旱隨車致雨白鹿方道夾轂而行弘怪問主簿黃國
曰鹿爲吉爲凶國拜賀曰聞三公車&KR1650;畫作鹿明府必爲
宰相
續漢書曰宋均爲九江太守五日一聽事冬以日中夏以
平旦時多虎均曰夫虎豹在山黿鼉在泉物性之所託故
江淮之間有猛獸猶江北之雞豚也數爲民害咎在貪殘今
退檻穽進忠良虎遂東渡江
又曰劉寬字文饒弘農人爲南陽太守温仁多恕遇民如
子口不出詈言吏人有過但用蒲鞭罰之示辱而巳
又曰羊茂字季寳豫章人爲東郡太守冬坐白羊皮夏處
單版榻常食乾飯出界買鹽致妻子不歷官舍
華嶠後漢書曰岑熙爲東郡太守好聘禮隱逸顯之於朝
與參政事視事三年人歌之曰我有枳棘岑君伐之我有
蝥蠈岑君遏之狗吠不驚足下生釐含哺鼓腹焉知凶災
我嘉我生獨丁斯時美矣岑君於戲如兹
張璠漢記曰宋登字叔楊出爲潁川太守市無豫價道不
拾遺病免卒於家汝陰人配社祀之
又曰陳球爲零陵太守球到郡設方略朞月間賊虜消散
而州兵朱益等反與桂楊賊胡蘭數萬人轉攻零陵零陵
下濕編木爲城不可守備郡中惶恐掾吏白請遣家避難
球怒曰太守分國虎符受任一郡豈顧妻孥而坦國威乎
重復言者斬乃悉郡内吏民老弱與共城守
漢雜事曰蔣滿爲上黨太守長子萬爲北地都尉次子輔
爲安定太守滿與萬俱知名並見徵時徵爲二千石者十
三人俱引見萬退却不敢與父併詔遣贊謁者曰何以不
齊左右曰此父子也上歎息曰乃父子剖符耶即先詔曰
上黨太守滿經行篤著信行山東其以滿爲淮陽王相誨
導東蕃弘農股肱郡其以萬爲弘農太守父子同日拜於
前上嘉之
太平御覽卷第二百六十
