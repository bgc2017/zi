太平御覽卷第三百六十九
人事部十
頸項肩胛臂
腕腋肘
頸項
釋名曰頸徑也徑挺而長也
說文曰頸頭莖也脰項也
河圖曰黑帝脩頸
毛詩碩人曰領如蝤蠐(領頸也)
禮斗威儀曰君乘木而王其民長頸(宋均曰以青龍也)
春秋元命苞曰北方至寒其人形短頸(短頸畏寒)
傳曰晉伐齊齊侯禦諸平隂晉州綽射殖綽中肩兩矢夾
頸(脰頸也)
史記曰范蠡遺大夫種書曰越王長頸鳥喙可與共患難
不可與共樂
又曰沛公軍至灞上秦王子嬰以組係頸降軹道傍
漢書曰張耳陳餘相與爲刎頸之交(刎頸之交者言託契深重雖断頸絶頭無)
(所顧也)
又曰周昌嘗燕入奏事高帝方擁戚姬昌還走高帝逐得
騎昌項問曰我何如主也昌仰曰陛下即桀紂主也
又曰田蚡取燕王女爲夫人太后詔列侯宗室皆往賀灌
夫行酒至臨汝侯灌賢賢方與程不識耳語夫無所發怒
廼罵賢坐迺起更衣稍稍去竇嬰去因戲(音麾招麾之令出也)
夫出蚡遂怒曰此吾驕灌夫罪也迺令騎留夫夫不得出
籍福起爲謝按夫項令謝夫愈怒不肯順蚡迺戲騎(戲亦音麾)
令縛夫置傳舍
後漢書曰董宣旣格殺胡陽公主家蒼頭帝使宣謝公主
宣不伏上使人按其項於地宣不肯起因號爲強項侯
東觀漢記曰班超字仲升常行遇見相工工謂超曰䴏頷
虎頭飛而食肉此萬里封侯相
魏書曰文帝旣立爲嗣喜因抱辛毗頸曰辛君知吾喜不
魏志曰母丘儉使王傾至海上海上人云得一破舡有生
人項有面與語不曉不食而死
蜀志曰先主率其屬從校尉鄒靖討賊因有功除安喜尉
督郵以公事到縣先主求謁不通直入縛督郵杖二百解
綬繫其頸着馬枊(五葬切)棄官亡命
王隱晉書曰杜預初伐吴吴人知預病癭每見大樹似癭
者輙以刀斬破白題曰杜預頸
唐書曰屈突通或說歸降義軍通泣曰吾蒙國重恩歴事
兩主受人厚禄安可逃難有死而巳自摩其頸曰要當爲
國家受人一刀耳
家語曰孔子其頸似臯陶
孔叢子曰子高遊趙還魯平原君客邹文李節與子高別
文節流涕交頸子高撫手而已
尸子曰禹長頸鳥喙
扶南傳曰毗塞國王身長一丈二尺頸長三尺自古不死
莫知其年知未然事號爲長頸王
繁欽三胡賦曰罽賓之胡面象炙蝟頂須如持囊
肩
釋名曰肩堅也
說文曰肩髆也
春秋元命苞曰文王龍顔阜肩
左傳昭二十年曰衛公孟縶狎齊豹初齊豹見宗魯於公
孟(薦逹也)爲驂乘焉將作亂而謂之曰公孟之不若子所知
也勿與乘吾將殺之對曰吾由子事公孟今聞難而逃是
僣子也(使子言不信)子行事乎吾將死之公孟有事於蓋獲之
門外宗魯驂乘齊氏用戈擊公孟宗魯以背蔽之斷肱以
中公孟之肩皆殺之
又昭二十六年成大夫公孫朝告于齊曰孟氏魯之敝室
也(敝壞也)用成巳甚弗能忍也請息肩於齊齊師圍成
又定上曰楚子涉睢(七余切)濟江入于雲中(雲夢澤也)王寢盗攻
之以戈擊王王孫由于以背受之中肩
爾雅曰北方有比肩民焉迭食而迭望(此即半體之人各有一目一鼻一孔)
(一臂一脚亦由魚鳥之相舍也)
崔鴻十六國春秋後趙錄曰初太式殿旣成圖畫自古賢
聖忠臣烈士是月皆變爲胡狀旬餘頭悉入肩中喉冠忦
(音介)髣髴微出石虎大惡之
國語曰叔魚鳶肩其母曰是必爲賄死
莊子曰支離䟽肩高於頂
又曰盧敖見若士深目鳶肩
淮南子曰東方之人鳶肩北方人大肩
梁冀別傳曰冀鳶肩文傳曰趙壹肩高二尺高自抗竦爲
鄕黨所擯
車頻秦書曰符堅生肩背有赤色隱起狀如篆文
洛神賦曰肩若削成
胛
釋名曰胛闔也與匈脇背相會闔
說文曰髆肩胛也
春秋元命苞曰胛之爲言附着也如龍蟠虎伏合附着也
吴越春秋曰專諸刺王僚貫胛逹背
臂
釋名曰臂禆也在傍曰禆也
左傳莊公初公築臺臨黨氏見孟任從之閟而以夫人
言許之割臂盟公生子般焉
又襄公公孫丁射尹公佗貫臂
春秋元命苞曰湯臂四肘是謂神剛象月推移以綏四方
史記曰吴起東出衛郭門與其母訣嚙臂而盟曰起不爲
卿相不復入衛門果如其言
漢書曰李廣隴西人援臂善騎射
又曰陳湯擊郅支時中寒病臂不屈伸湯入有詔無拜
又王莽傳曰甄豐子尋作符命而誅尋手理有天子字莽
解其臂入視曰此一太子也或曰一六子也明尋子父當
戮死也
又曰劉歆上議曰武帝立五廟國伐朝鮮起玄莬樂浪以
斷匈奴左臂西伐大宛結烏孫以裂匈奴左臂
續漢書曰單超河南人梁冀振動天下延熹二年皇后崩
帝呼單超等入謀誅冀及更召徐璜具瑗等五人遂定其
議帝嚙超臂出血以爲盟冀及宗親黨與悉誅之
後漢書曰楊璇平蒼梧桂陽猾賊荆州刺史趙凱誣奏璇
實非身破賊而妄有其功遂檻車徵璇防禁嚴密無由自
訟乃嚙臂出血以書衣爲章具陳破賊形勢以付子弟詣
闕通之詔原璇更拜議郎凱受誣人之罪
魏志曰太祖所乘馬名絶影流矢所中并中太祖右臂
吴志曰太史慈字子義東來人也長七尺美鬚髯猿臂善
射
蜀志曰先主長七尺五寸自顧見耳垂臂下膝
又曰關羽爲流矢所中貫在左臂隂雨常痛伸臂與醫刮
骨去毒血流盤器而羽割炙引酒自若
晉書曰都官從事濟南劉享奏何曾綺麗華飾瑩牛蹄角
後曾辟享爲掾因小事杖享破臂
晉中興書曰交州刺史王諒爲州人梁碩所圍城䧟碩逼
奪諒節諒不與碩遂斷諒右臂諒正色曰死不畏臂斷何
有哉
崔鴻十六國春秋後趙錄曰石勒引李陽懽酣陽臂笑視
之曰卿雖老臂中由有力頗復與人鬪不孤往日懕卿老
拳卿亦飽孤毒手
後秦記曰姚襄垂臂過膝
三國典略曰陸法和進於巴陵見王僧辯謂之曰貧道巳
却侯景一臂更何能爲檀越宜即逐取侯景
三國典略曰高歡營主尉景欲執爾朱兆歡嚙臂止之
唐書曰高宗幸東都太子於京師監國因留薛元超以侍
太子臨行謂元超曰朕之留卿如去一臂關西之事悉以
委卿
列子曰甘蠅古之善射者飛衛學射於甘蝇紀昌學射於
飛衛盡飛之術計天下之敵巳一人而巳乃謀殺飛衛相
遇於野二人交射矢鋒觸而墜於地飛矢先窮紀昌唯一
旣發飛衛以棘刺之端扞之而無差於是二子泣而投弓
相拜於途請爲父子剋臂以誓不得告術於人也
莊子曰仲尼謂顔淵曰吾終身與汝交臂而失之可不哀
與
又曰浸假而化子之左臂以爲鷄予因以求時夜浸假而
化予之右臂以爲彈予因以求鷄炙
又曰韓魏相争侵地子華子見昭僖侯昭僖有憂色子華
子曰今使天下書銘於君之前曰左手攫之則右手廢右
手攫之則左手廢然而攫之必有天下君攫之乎僖侯曰
寡人不攫也子華子曰自是觀之兩臂重於天下也身又
重兩臂韓之輕於天下遠矣
燕丹子曰荆軻拾瓦投鼃(音圭)太子令人奏奉盤金軻用竭
復進軻曰非爲太子愛金也但臂痛耳
淮南子曰羿右臂長而善射
新序曰崔杼殺莊公申蒯漁於海將入死之門者以告崔
杼令勿内蒯曰汝疑我乎乃斷其左臂以與門者以示杼
陳八列令其入蒯拔劒呼天而鬪殺七列不及崔杼一列
而死
白虎通曰湯臂二肘是謂抑翼攘去不義萬民蕃息
璅語曰晉師曠晝侍平公鼓瑟輟而笑曰齊君與嬖人戲
墜床傷臂公書記之使問齊侯果如其言
山海經曰長臂國人捕魚水中兩手各操一魚
又曰竒肱之國其人唯有一臂
劉欣期交州記曰儋耳之東人臂一骨
外國事曰大拳國人援臂長脇
西京雜記曰宣帝被收繫郡邸獄臂上猶帶史良娣合綏
宛轉繩係寳鏡一枚
幽明錄曰有人相羊叔子父墓有帝王之氣叔子於是乃
自掘斷墓後相者又云此墓由當出折臂三公叔子工騎
乘及爲襄陽縣督盤馬落地遂折臂
論衡曰書傳稱曾子孝與母同氣曾子出薪於野客至而
欲去曾子母以右手搤左臂曾子左臂立痛即馳至此虚
也臂痛曾子臂亦痛母死曾子亦死乎(搤於革切)
俗說曰釋道安生便左臂上一肉廣一寸許着臂如釧將
可上下時人謂之印手菩薩
楚辭曰九折臂而成醫
腕
釋名曰腕者言宛屈也
左傳定下曰晉師將盟衛侯于鄟澤(鄟音專)
趙簡子曰羣臣誰敢盟衛君者涉佗成何曰我能盟之將
㰱涉佗捘衛侯之手及腕(捘子對切捘擠也血至於腕)衛侯怒
腋
釋名曰腋繹也言可張翕尋繹也
說文曰胳略下也胠腋下也(胳音各胠香刧反又去魚二切)
漢書五行志曰高后八年三月祓霸上還過軹道見物如
蒼狗戟高后腋忽不見卜之趙王如意爲祟遂病腋下而
崩
東觀漢記曰江革爲五官中郎將將朝會詔使虎賁迎送
扶腋寵遇甚厚
孔融上書曰先帝褒厚老臣懼其殞越是故扶接助其氣
力三公刺腋近爲憂之非警戒也云備大臣非其類也
神仙傳曰老子母感大流星而娠懷之七十歲乃生剖母
左腋而出
肘
釋名曰肘注也可隱注也
傳曰師陣于鞌郄克傷於矢曰余病矣張侯曰自始合而
矢貫余手及肘余折以御左輪朱殷豈敢言病吾子忍之
又曰欒盈之亂范鞅遇欒樂曰樂免之死將訟汝於天樂
射之不中又注則乘槐本而覆或以戟鈎之斷肘而死
春秋後語曰智伯率韓魏之兵以伐趙襄子於晉陽决晉
水以灌晉陽之城不没者三板智伯行水魏桓子御韓康
參乘智伯曰吾不知水之可以亡人國乃今知之然汾水
可以灌安邑綘水可以灌平陽魏桓子肘韓康子韓康子
履桓子之足接於車上而智伯地分身死國亡爲天下笑
謝承後漢書曰羊續爲南陽太守志在矯俗裳不下膝彈
琴出肘
叚龜龍凉州記曰吕光左肘生肉印及征西域印内隱起
文字曰巨霸也
莊子曰子貢往見原憲憲杖策而應正衿肘見
又曰支離叔與滑介叔觀於宜伯之丘崑崙之墟黃
帝之所休俄而柳生於其左肘其意蹷蹷然惡之支離叔
曰子惡之乎滑介叔曰亡予何惡生者假借也假之而生
生塵垢也生爲晝夜且吾與子觀化化及我何惡哉
吕氏春秋曰密子賤治單父恐魯君聽䜛令巳不得行術
將行請迎史二人俱至單父使其書將書密子掣其肘書
不善則怒史患之請歸報魯君太息曰密子以此諫寡人
自今以去單父非寡人有
太平御覽卷第三百六十九
