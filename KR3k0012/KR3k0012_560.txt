太平御覽卷第五百六十禮儀部三十九
冢墓四
禮論曰問郡將臨墓主人先以除身無服將若不哭主人
當哭否賀循荅之云凡君臣民皆湏先君哭禮也此祭君
宜哭則主人不敢以哭煩君耳
又曰問墓中有何面爲上荀納以爲緣生奉終宜依禮坐
蔡謨難據周公明堂位東西以此爲上與納反納又引廟位
以荅王濮陽北墓向南以西爲上
上黨郡記曰令狐徵君隱城東山中令狐終即云葬焉諸
生遵師法而陪葬者三百餘家松三千樹大皆十數圍高
四五十丈今俗名其山曰令狐墓漢史所稱壷關三老令
狐茂者是也
伏琛齊地記曰臨淄小城北門東二百餘步有晏嬰冢
又曰齊桓公冢齊城之南東十五里在牛山桓公冢西南八
里有仲父冢葬於牛山之阿
又曰朱虎城東二十里有柴阜其西南隅有魏獨行君子
管寧墓石碑猶存城東北三十里柴阜東頭有魏徵士邴
原墓石碑猶存
又曰牛山西南二里有孫賓墓石碑猶存
吳地記曰昌門外女墳者吳王闔閭女墓也乃以文石爲
槨藏金王珍玩以人從死高墳深池池水成湖故名曰女
墳亦與虎丘俱見發掘皆無所得也
又曰昌門南有要離墓吳王闔閭旣殺王僚而代之僚子
慶忌亡奔衛慶忌勇捷過人恐結諸侯還爲國難伍子胥
與要離爲行人要離弱而謀於王曰殺臣妻子刑臣左手
要離因亡奔衛慶忌聞吳王暴虐如此甚信之遂與俱還
圖共襲吳王行及大江要離刺殺慶忌因亦自殺闔閭葬
之於昌門南大城内齊門外有慶忌墓
丘淵之齊道記曰先是嬴博二縣共界漢武帝封禪合作
此縣以供祀故曰奉高東南三十里有延陵兒冢夲云其
高可隱今乃二丈餘似是後人陪之
伍輯之從征記曰齊襄王墓在汝水西墓西有僖公墓東
有四田墓傳云倨榮廣布也墓皆方墓圓墳
戴延之西征記曰彭城南有亞父范曾冢冢高四十餘丈
東北有隧道其城北三里有劉向墓泗水東三里漢大夫
龔勝冢石碣猶存(耻登王莾之朝不食而死)
又曰金鄕焦氏山北數里有漢司&KR0674;校尉魯峻冢前有古
石祠堂堂壁皆青石隱起自書契以來忠臣孝子貞婦孔
子及弟子七十二人形像皆刻石記之
伏滔北征記曰姑熟九井山北十里有吳大將諸葛瑾墓
墓墻猶存西北十八里直瀆前墓是吳將甘寧墓也相者
云此墓有王氣孫皓鑿其後計里名爲直瀆
續述征記曰太公冢在堯山北五里平地爲墳高十丈曾
有發之者冢深數十仞得一銅槨金玉甚多尚父五世葬
周斯寔田和冢也和遷齊居於海上而別爲諸侯亦稱太
公也又曰宿預縣水南大徐城古之徐國城北徐君墓
季子解劒墳樹則斯地也
又曰城陽縣城二里小城二里小城南九里有堯陽自漢
迄于晉二千石及丞尉刊名堯即位至永嘉三年二千七
百有二十一載記于堯碑城東南六里堯母慶都墓稱曰
靈臺堯陵北二里仲山甫墓墓前祠堂石室儼然若新
皇覽冢墓記曰顓頊冢在東郡濮陽縣頓丘城外廣陽里
中王莽時使使者祠顓頊冢
又曰秦始皇冢在驪山古之驪戎國今之所豊也晉獻公
伐驪戎獲二女其山隂多黃金其陽多美玉謂藍田是也
故貪而葬焉并天下徒七十餘萬穿入地洞三泉而致椁
宫觀竒器珍怪諸物藏之令一匠人作機弩人有近穴輙
射之以水銀爲百川江河大海金銀爲鳬鸖機關轉相斡
終而復始上具畫天文以人魚膏爲燈度久不滅後宫無
子者皆殉從死者甚衆恐工匠知之殺工匠於藏中因閇
羡門復土樹草木以像山墳高五十餘丈周迴五里餘後
項籍燒其宫觀關東賊發之後牧羊兒亡羊羊入藏中持
火炤羊燔其椁後賊遂取其銅
又曰太上皇葬萬年高帝父也高帝葬長陵孝惠帝覇
陵諸陵皆用瓦器不爲墳王莽之亂天下無道獨無災害孝景
帝葬陽陵孝武皇帝葬茂陵孝昭皇帝葬平陵孝宣皇帝
葬杜陵孝元帝葬渭陵元帝下詔曰無置從民令天下無騷
動之憂自是陵園不置邑孝成帝葬延陵孝哀帝葬義陵
孝平帝葬康陵孝文皇帝弟淮南厲王長坐謀反後置園
如諸王長好道事八公世之愚者云長仙醫巫訖曰淮南
好道百官皆得仙狗吠雲中雞鳴天上東平思王冢在東
平松皆西靡
又曰蒼頡冢在馮翊衙縣利陽亭南道傍墳高六尺學書
者皆往上姓名投刺祀之不絶
又曰蚩尤冢在東郡壽張縣閿鄕城中高七尺民常十月
祀之有赤氣出如一疋絳帛民名爲蚩尤旗又肩髀冢在
山陽郡鉅野縣傳言蚩尤與黃帝戰於涿鹿之野黃帝克
之身體異處皆葬之
又曰奚仲冢在魯國縣東去縣二十五里山上因名奚仲
山下亭名奚仲亭
又白湯冢在濟陽薄縣北郭冢四方方八十步高七丈上
平
又曰吳太伯冢在會稽吳縣北去城十里
又曰周文王武王周公冢在京兆長安聚
又曰王子黽(音猛)冢在南陽鄂縣西
又曰夏育冢在濟南歴山上
又曰秦繆公冢在甘泉宮祈年觀下
又曰&KR0593;公冢在河内温縣東濟水南大冢是也其城南有
&KR0593;公臺
又曰葉公諸梁子高冢在南郡葉縣西北去城三里所近
縣民皆祠之
又曰魯大夫叔梁紇冢在魯國東陽聚安泉東北八十四
步名曰防冢民傳言防墳於墳地微高
又曰孔子冢在魯城北便門外南去城一里冢塋方百畝
冢南北廣十步東西十步高丈二尺冢爲祠壇方六尺與
地方平無祠堂冢塋中樹以百數皆異種魯人世世皆無
能名其樹者民云孔子弟子異國人各持其國樹來種之
孔子塋中不生荆棘及刺人草伯魚墓在孔子冢東與孔
子並大小相望子思冢在孔子冢南大小相望
又曰伯樂冢在濟隂定陶東南一里冢高五丈
又曰師曠冢在右扶風名曰師曠山人民不敢上其上
又曰楚武王冢在汝南郡鯛(音紂)陽縣葛陂鄕城東北民謂
之楚王岑
又曰鄭相子産冢在河南郡新鄭城外大冢是也
又曰靖郭君冢在魯國薛城中東聚孟常冢在魯薛城中
又曰文信君吕不韋冢在河南洛陽城北邙山道西大冢
是也民傳言吕母冢不韋先墓故其冢名吕母不韋死獲
過於始皇矣民傳云不韋好經書皆以葬漢明帝朝公卿
大夫諸儒八十餘人論五經誤失符節令宋元上言臣聞秦
昭王與不韋好書皆以書葬王至尊不韋久貴冢皆以黃
腸題湊豦地高燥未壞臣願發昭王不韋冢視未燒詩書
又曰亞夫冢在盧江居巢縣郭東居巢亭中
又曰齊桓公冢在臨淄城二十里淄水南孟嘗君與齊桓
公冢同處唐書新語曰開元中集賢學士徐堅葬妻問
兆域之制於張說曰長安神龍之祭有黃州僧泓者能通鬼
神之意而以人事參之僕嘗聞其言猶記其要墓欲深而
狹深者取其幽狹者取其固平地之下一丈二尺爲土界
又一丈二尺爲水界各有龍守之土龍六年而一暴水龍
十二年而一暴當其隧者神道不安故深二丈四尺之下
可以設窀穸墓之四維謂之折壁欲下闊而上歛其中項
謂之中樵中樵欲俯嶔而傍煞墓中末粉爲飾以代石堊
不置瓴甋瓷瓦以其近於火不置黃金以其久而爲怪不
置朱丹雄黃譽石以其氣燥而烈使墳上草木枯而不潤不
置羽毛其近於屍也鑄鐵爲牛豕之像可以禦二龍王潤而
潔能和百神寘之墓内以助神道僧泓之說如此
又曰大理卿徐有功持法不濫及其葬也將穿墓筮者曰
必有異應以旌善人果獲石堂其大如倉中空外堅四門
入牗占曰此天所以祚有德也置之墓中其後終告後優
詔褒贈寵及其子
圖墓書曰大墓天剛嚴父之門八將之首位處乾尊欲得
連堽隱軫狀如亂雲望之&KR1304;&KR1304;絶而復連小頓大起千里
相牽壽過期頥世世登仙
又曰望之如飛雷即之如鳥驚法出勇士伏節御兵
又曰夫欲依山葬者其山連延百里不絶一高一下小頓
則大起出公卿若三重之山望之似城郭多諸支別者亦
出公卿如新月形在腹中葬冢之所若至日没見日光者
出封侯
又曰凡相山陵之法山望如龜狀葬之出公卿封侯代代
不絶山望如龍狀有頭尾蜲蛇者葬之出二千石凡依山
作冢皆當立在山東爲利得山之形力也山如龜形又巍巍
直上如闕狀出二千石
又曰欲知貧富堽陵肥薄狀如肥馬草木茂盛色黃紫皆
冨也堽陵多傷缺土色赤白地瘠草木黃赤不茂或多細
石皆貧
相冢書曰冢欲得見郡縣城郭欲得連屬長長無極冢
青氣鬱鬱出二千石赤氣出公卿白氣出刑戮黃氣出封
侯欲得雌龍地多子孫不用雄龍堽武子堽
又曰凡葬於龍耳貴出侯青烏子稱山三重相連名傘山
葬之出二千石
張載七哀詩曰北邙何纍纍高陵有四五借問誰家冢皆
云漢世主
魏武帝遺令曰汝等時時登銅雀臺望吾西陵墓田
魏文帝爲漢帝置守冢詔曰朕承符運受終革命其敬事
山陽公如舜之宗堯有始有卒傳之無窮前羣司奏處正朔
欲使一皆從魏制意所不安其令山陽公於其國中正朔服色
祭祀禮樂自如漢又爲武昭宣明帝置守冢各三百家
宋孝武置自古帝王守冢戶詔曰先代帝王因時創業君
人建國禮尊南面而歴運推移年代久遠丘壠殘毀撨牧
相趍瑩兆堙蕪封樹莫辨自古以來帝王陵墓可隨近十
戶蠲其役以供守視
宋高祖脩楚元王墓詔曰夫褒賢崇德千載弥尊敦夲敬
始義隆自遠楚元王積仁基德啓藩斯境素風道隆作
範後昆夲支之祚實隆鄙宗遺芳餘烈奮于百代而丘封
依然墳塋莫翦感遠存往慨焉永懷夫愛人懷樹甘棠且
猶勿翦追甄墟墓信陵尚或不絶况瓜瓞所興開源自夲者
乎可蠲復近墓五家長給灑掃
太平御覽卷第五百六十
