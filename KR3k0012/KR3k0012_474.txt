太平御覽卷第四百七十四
人事部一百一十五
禮賢
易曰賁于丘園束帛戔戔
又曰康侯用錫馬蕃庶晝日三接
尚書曰所寳惟賢則邇人安
又曰釋箕子囚封比干墓式商容閭
毛詩曰鹿鳴燕群臣嘉賓也旣飲食之又實幣帛筐篚以
將厚意我有嘉賓鼓瑟吹笙吹笙鼓簧承筐是將
又曰南山有臺樂得賢也得賢則能爲邦家立太平之基
周禮曰三年則大比考其德行道藝而興賢者以禮賓
之
禮記曰賢者狎而敬之
又曰天子二代之後尊賢也尊賢不過二代
又曰孔子曰吾食於少施氏而飽少施氏食我以禮
左傳曰晉伐魯范文子謂欒武子曰季孫於魯相二君矣
妾不衣帛馬不食粟可不謂忠乎信讒慝而弃忠良若
諸侯何
家語曰孔子之鄭遇程子於途傾盖與語盡日而別
國語曰勾踐滅吴反至五湖范蠡辭於王曰君王勉之
臣不復入於越國矣遂乘輕舟以浮五湖莫知所終極王
命工以良金寫蠡之狀而朝禮之又令大夫朝之環會稽
三百里爲蠡地
史記曰周公戒伯禽曰我一沐三握髮一飯三起以待士
猶恐失天下之賢人
又曰子貢所至國君無不分庭與之抗禮
又曰鄒奭者齊諸鄒亦頗采鄒術之術以紀文於是齊王
嘉之自淳于髠以下皆命曰列大夫爲開第臨康莊之衢
又曰魏有隱士曰侯羸爲大梁夷門門者公子聞之於是
置酒大會賓客坐定公子從車騎虚左自往迎侯生侯生
攝弊衣冠直上上坐公子執轡愈恭
又曰成王使由余於秦繆公示以宫室積聚由余曰使鬼
爲之則勞神矣使人爲之亦苦人矣繆公於是與由余曲
席而坐傳器而食
又曰百里奚曰臣友蹇叔賢而時莫知繆公使人厚幣迎
蹇叔以爲上大夫
又曰伊尹名阿衡或云處士湯使聘迎之五反然後肯往
又曰騮子如燕昭王擁篲先驅請列弟子之坐而受業
又曰越石父賢在於縲紲之中晏子出遇之途解左驂贖
之載歸弗謝入門久之越石父請絶晏子懼然攝衣冠謝
又曰楚威王聞莊周賢使使厚幣迎之許以爲相
又曰趙良說商君曰夫五羖大夫荆之鄙人也聞穆公好
賢願見披褐食牛朞年穆公知之舉之牛口之下而加百
姓之上秦國莫敢毀也
又曰四皓隱商洛山惠帝爲太子爲書卑辭安車迎以爲
客乃出
漢書曰曹參之相齊七十城天下初定悼惠王冨於春秋
參盡召長老諸先生問所以治諸儒以百數參未知所定聞
膠西有蓋公善治黃老言使人厚幣請之旣見蓋公蓋公
爲言治道貴清静而民自定推此類言之參於是避正堂
舍公焉
又初楚元王交禮待申公等穆生不嗜酒元王每置酒常
爲穆生設醴及王戊即位常醴忘設焉穆生退曰可以逝
矣
又曰雋不疑字曼倩㴾海人治春秋爲郡文學進退必以
禮名聞州郡武帝末郡國賊盗群起暴勝之爲直指使者
衣繡持斧逐捕盗賊東至㴾海素聞不疑賢遣吏請與相
見不疑冠進賢冠帶攂具劒佩環玦褒衣博帶盛服至門
門下使解劒不疑叱曰劒者君子武備所以衛身不可解
請退勝之望見不疑容皃衣冠甚偉躧履起迎
又曰高祖詔曰賢士大夫有肯從我遊者吾能尊顯之布
告天下有意稱明德者必身勸爲之駕遣詣相國府
又曰武帝初即位王臧迺上書請立明堂以朝諸侯不能
就其事乃言師申公於是上使使束帛加璧安車以蒲裹
車輪駕四馬迎申公弟子二人乘軺傳從至見上問治亂
之事申公時巳八十餘對曰爲治者不至多言頋力行何
如耳以爲太中大夫舍魯邸議明堂事
又曰御史大夫朱博奏王莽爲庶人莽就國南陽太守以
莽貴重選門下椽孔休守新都相休謁莽莽盡禮自納休
亦聞其名與相荅後莽疾休候之莽緣恩意進其玉具寳
劒欲以爲好休不肯受莽曰誠見君面有瘢美玉可以滅
瘢欲獻其彘耳解其彘休復辭莽曰君嫌其價耶遂推碎
之自裹以進休休乃受莽徵去欲見休休稱疾不見莽
又曰大將軍旣益尊然汲黯與亢禮或說黯曰天子欲羣臣
下大將軍尊貴誠重君不可不祥黯曰夫以大將軍有揖
客反不重耶大將軍聞愈賢黯
又曰梁孝王大營宮室爲複道自宫連屬於平臺招延四
方豪傑自山東遊士莫不至
又曰光武側席以求幽人
又曰沛公至高陽見酈食其沛公方踞使兩女子洗足食
其入即長揖不拜曰足下必欲聚徒合兵誅無道秦不宜
踞見長者於是沛公輟洗起衣延食其上坐
又曰趙壹字元淑舉羣上計到京師司徒袁逢受計吏皆
拜伏庭中莫敢仰視壹獨長揖而巳逢令讓之曰計吏
而揖三公何也對曰酈食其長揖漢王今揖三公何遽訝
哉逢即歛枉下堂執其手延置上坐
又曰井太春名丹少通五經善談難故京師爲之語曰五
經紛綸井太春守静不交勢利建武中帝子沛獻王輔等
五人皆好賓客請丹不能致信陽侯隂就光烈皇后弟也
以外戚别使人要劫之丹不得巳旣至就故爲設夌飯葱
菜之食丹推去曰以君侯能供養故來何爲如此就便設
饌就欲起左右進輦丹曰昔桀駕人輦者是耶坐上失色
就去輦談終日乃去
謝承後漢書曰帝東廵過任城乃幸鄭均舍勑賜尚書禄
以終其壽故人號爲白衣尚書
又曰包咸字子良永平五年遷大鴻臚每進見錫以机杖
入屏不趍贊事不名經傳有疑輙遣小黃門就舍即門顯
宗以咸有師傅恩而素清苦常時賞賜珍玩束帛俸禄增
於諸卿
又曰徐穉字孺子豫章人家貧常自耕稼恭儉義譲所居
服其德屢辟公府不起時陳蕃爲太守以禮請署功曹穉不
免之旣謁而退蕃在郡不接賓客唯穉來特設一榻去則
懸之後舉有道拜太原太守皆不就
袁山松後漢書曰周璆字孟玉爲樂城令逍遥無事縣中
大治去官徵聘不至陳蕃爲太守璆來置榻去懸之
續漢書曰皇甫規安定人有以貨買鴈門太守還家書刺
謁規規卧不迎旣入而問曰卿前在郡食鴈美乎有頃白
王符在門規素聞符名乃遽起衣不及帶屐履出迎援符
手而還與同坐極忻時人爲之語曰徒見二千石不如一
縫腋言書生道義之爲貴
東觀漢記曰顯宗以張酺授皇太子經爲東郡太守元和
二年東廵狩幸東郡引酺及門生并郡縣掾吏並會夜中
帝先備弟子之儀使酺講尚書一篇然後脩君臣之禮賞
賜殊特
又曰和帝永元三年詔曰高祖功臣蕭曹爲首有傳世不
絶之義曹相國容城侯無嗣朕甚閔焉望長陵東門見二
臣之墓生旣有節終不遠身可遣使者以中牢祠大鴻臚
悉求近宜爲嗣者
又曰永平中江革爲五官中郎將朝會帝詔使虎賁迎扶
腋革每進拜上輙自禮之小有疾輙太官送食寵遇甚厚
京師貴戚衛尉順陽侯馬廖侍中竇憲等各奉書致禮遺
革終不發書無所當受上以此重之
又曰東平憲王蒼上書表薦名士左馮翊桓虞等虚巳禮
下與參政事
又曰上還幸祭遵營時遵病上爲重茵席覆以御盖
又曰東平憲王蒼開東閤延英雄
袁宏後漢記曰崔駰詣竇憲始及門憲倒屣迎之曰吾受
詔交公公何得薄哉
魏志曰文帝引故漢太尉楊彪待以客禮詔曰乃祖以來
世著名節年過七十行不踰涯可謂老成人矣所宜寵異
以彰舊德其賜公延年杖
又曰太祖北征烏丸未至先遣使辟田疇又命由豫喻指
疇戒其門下趍治裝門人謂曰昔袁公慕君禮命五至君
義不屈今曹公使一來而君若恐弗及者何也疇嘆而應
之曰此非君所識遂隨使者到軍署司空戶曹掾引見諮
談明日出令曰田子泰非吾所宜吏者即舉茂才隨軍
又曰管寕遇天下亂往遼東投公孫度度虚舘以待之
又曰鉅鹿張臶字子明養志不仕廣平太守盧毓到官三
日綱紀白承前致板謁致毓教曰張先生所謂上不事天
子下不友諸侯豈此板謁所可光飾哉但主簿奉書致羊
酒之禮
又曰太祖北征柳城過涿郡令曰比中郎將盧植名著海
内舉爲儒宗乃國之棟幹也孤到此州嘉其餘風春秋之
義賢者之後有異於人亟遣丞掾修飾墳墓并致薄酹以
彰厥德
又曰王粲徙長安左中郎將蔡邕見而竒之時邕才學顯
著貴重朝廷常車騎瑱巷賓客盈座聞粲在門倒屣迎之
粲至年旣幼弱容狀短小一坐盡驚邕曰此王公孫有異
才吾不如也吾家書籍文章盡當與
吳志曰孫策得張昭甚悅謂曰吾方有事於四方待子不
得輕矣乃上爲校尉待以師友之禮
又曰頋邵年二十起家爲豫章太守下車禮先賢徐孺子
之墓優待其後
又曰吕蒙疾發孫權迎置内廐欲數見又恐其勞動常穿
壁瞻之
又曰太守王明以虞翻爲功曹孫策征會稽復命爲功曹
待以交友之禮
蜀志曰先主得諸葛亮情好日密關羽張飛不悅先主解
之曰孤之有孔明猶魚之有水也
又曰諸葛亮表曰先帝不以臣卑鄙猥自枉屈三顧臣於
草廬之中諮臣以當世之務
蕭子雲晉書曰明帝以太常桓榮爲五更躬式其閭親行
養老之禮
崔鴻北凉錄曰且渠蒙遜令曰秘書郎中燉煌劉彦明學
冠當時道先區内可授玄虚先生拜以三老之禮起陸沉
觀於東苑以處之
崔鴻前凉錄曰宋纖字令文不應州郡辟命唯與隂顒齊
好友善太守楊宣畫其象於閤出入視之
崔鴻前秦錄曰符堅要結英豪王景略吕婆樓強汪梁平
等皆有王佐之才堅並傾身禮之以爲股肱羽翼
管子曰桓公在位管仲隰朋侍立有間二鴻飛而過桓公
歎曰仲父今彼鴻鵠有時而南有時而北有時而往有時
而來寡人之有仲父猶飛鴻之有羽翼
孔藂子曰子魚居衛與張耳陳餘相善會陳勝吳廣自立
爲王耳餘並爲之將遂言之陳王大悅遣使者齎千金加
束帛以車三乘迎之子魚遂往陳王郊迎而執其手議時
務
孟子曰舜見帝帝館於貳室迭爲賓主是天子而交疋夫
用下敬上謂之貴貴用上敬下謂之尊賢其義一也
韓子曰文王伐崇與大夫謀襪係解視左
又曰齊桓公時有處士小臣稷桓公三往見之不得見公
曰吾聞布衣之士而輕爵禄雖萬乘無以異萬乘之主不
好仁義亦無以下布衣之士於是五往乃得見
董子曰禹見耕者五耦而式過十室之邑而下見山仰之
見谷俯之避有道德之人避俗之士也
淮南子曰淮南王安養士數千人其中高才八人
又曰一目之羅不可以得鳥無餌之鈎不可以得魚遇士
無禮不可以得賢
吕氏春秋曰魏文侯見段干木立倦而不敢息及見翟黃
踞於堂而與之言翟黃不悅文侯曰段干木官之則不肯
禄之則不受今汝欲官則相至欲禄則上卿旣受吾爵又責
吾禮無乃難乎
韓詩外傳曰周公攝天子位七年布衣之士執贄所師見
者十人所友見者十二人窮巷白屋所先見者四十九人
時進善者百人教士者千人官朝者萬人當此之時誠使
周公驕而且吝則天下賢士至者寡矣
又曰楚襄王遣使者持金千斤白璧百雙聘莊子欲以爲
相莊子曰獨不見未入廟之牲乎衣以文繡食以芻豢出
則清道而行止則居帳之内此豈不貴乎及其不免於死
宰執旌居前或持在後當此之時雖欲爲孤犢從雞鼠遊
豈可得乎僕聞之左手據天下之國右手刎其吭愚者不
爲也
環濟吳記曰皇太子登字子高上爲選置師傳妙簡俊秀
於是諸葛恪張休頋譚陳表等以選入侍誦講詩書其待
接僚屬以布衣之禮與休譚等咸同輿而載或共床而
寝
劉縚先聖本紀曰伊尹耕於有莘之野王馳往見之彭氏
子諫曰伊尹賤人可徒致之君無辱車乘王曰夫一草之
本可巳天子病者天子難欣喜食之子誠不欲樂人病也
遂黜彭氏之子
皇甫士安高士傳曰老萊子楚人耕於蒙山之陽雚葭爲
牆蓬爲屋板木爲床蓍艾爲席或言楚王楚王遂至老萊
子之門曰寡人愚陋獨守宗廟先生幸臨之老莱子曰僕
山野之人不足以守政
又曰亥唐者晉人也晉平公時朝多賢臣祁奚趙武師曠
叔向皆爲卿大夫名顯諸侯唐獨守道不官隱於窮巷平
公聞其賢致禮與相見而請事焉平公待於門唐曰入公
乃入唐曰坐公乃坐唐曰食公乃食唐之食公也雖𬞞食
菜羹公不敢不飽
又曰朝福也者涿郡人以行義脩㓗著名昭帝時大將軍
霍光秉政表顯義士詔郡國條奏行狀天下得福等五人
福治義最高以德行徵至京兆病不進
會稽典略曰范蠡字少伯越之上將軍也本楚宛三戶人
被髮佯狂倜儻負俗文種爲宛令遣吏奉謁吏還白范蠡
本國狂人生有此病種笑曰吾聞士有賢聖之資必有佯
狂之議内有獨見之明外有不知之毀此固非二三子知
之所知也駕車而往蠡知種之必來謂兄㛐曰今日有客
願假衣冠有項種至抵掌而談旁人觀者聳聽
說苑曰鄒子說梁王曰伊尹有莘氏之勝臣湯立以爲三
公管仲城隂之狗盗齊桓以爲仲父百里奚乞食於路穆
公委之以致寗戚叩轅行歌桓公任之以國太公望出夫
朝歌之屠年七十而相周九十而封齊故詩云綿綿之葛
在于曠野良工得之以爲絺紘良工不得枯死於地
又曰齊桓公設庭燎爲士之欲造者朞年而士不至東野
鄙人有以九九之術見者桓公曰九九足以見乎對曰臣
非以九九爲足以見也臣聞主君設庭燎以待士朞年而
士不至夫士之所以不至者君天下賢君也四方之士皆
自論不及君故不至也夫九九薄能耳而君猶禮之况賢
於九九者乎桓公曰善乃因禮之朞月四方之士相携而
至矣
又曰齊桓公使管仲治國管仲對曰賤不能臨貴公以爲
上卿而國不治桓公曰何故管仲對曰貧不能禦冨桓公
賜之齊市租一年而國不治桓公曰何故曰䟽不能制近
桓公立以爲仲父齊國大安而遂覇天下孔子曰管仲之
賢而不得此三權者亦不能使其君南面而伯
又曰燕昭王問於郭隗曰寡人地狹民寡齊人削取八城
匈奴驅樓煩之下以孤之不肖得承宗廟恐危社稷存之
有道乎郭隗對曰帝者之臣其名臣其實師也王者之臣
其名臣其實友也覇者之臣其名臣其實僕也亡國之臣
其名臣其實虜也今王將東面目指氣使以求臣則厮役
之才至矣北面等禮不乘之以勢求臣則朋友之才至矣
西面逡廵以求臣即師傅之才至矣誠欲興道隗請爲天
下之士開路於是燕王置郭隗爲上客
又曰宋司城子罕之貴子韋也人與共養出與同衣司城
子罕亡子韋不從復召子韋而貴之左右曰君善子韋也
亡不後來貴之君獨不愧於君之忠臣乎子罕曰吾唯不
用子韋故至於亡今吾之得復尚是子韋之遺德餘教也
又曰楊回北見趙簡子曰臣居鄕三逐事君五去聞君好
士故走來見簡子聞之絶食而歎左右進諫曰居鄕三逐
是不容衆也事君五去是不忠上也簡子曰子不知也夫
美女醜婦之仇盛德君子亂世所䟽也正直之行邪枉所
憎也遂出見之因授以爲相而國大治
又曰朝無人猶鴻鵠之無羽翼也
劉向新序曰魏文侯過段干木之閭而軾其僕曰君何爲
軾曰段干木盖賢者安敢不軾且吾聞段干木未肯以巳
易寡人之貴也段干木光乎德寡人光於地干木冨於義
寡人冨乎財地不如德財不如義寡人當事之
世說曰陳仲舉爲豫章太守至便問徐孺子所在欲先省
之主簿曰群情欲府君先入廨陳曰武玉軾商容之閭席
不暇暖吾之禮賢有何不可
又曰何晏爲吏部尚書有位望時談客盈坐王弼未弱冠
往見之聞弼來乃到屣迎之
邴原別傳曰原字根短上北伐單于還住昌國原至門下
通謁上甚喜覽履而起遠出迎原曰誠副飢虚之心
虞老叔高士傳曰宋少文慱學善屬文清心簡務宋高
祖領荆州辟爲主簿少文不應高祖乃徹衛率尔從之遊
延登第樹聽其高談歎曰不知禮乃覺心明
張璠漢記曰荀爽兄弟八人時人謂之八龍舊居豪里縣
令苑康曰昔高陽氏有才子八人署其里曰高陽里
葛洪西京雜記曰公孫弘自以布衣爲宰相乃開東閤營
客館以招天下之士
阮籍秦記曰昔子夏處西河之上而文侯擁篲鄒子居黍谷
之隂而昭王陪乘夫布衣窮居韋帶之士王公大人所以
屈體而下之者爲道存也
葛洪西京雜記曰公孫弘營客館以招天下之士其名曰欽
賢之舘以待大賢次曰翹材之舘以待眞材次接士之舘以
待國士
又曰文帝爲太子立思賢苑以招賓客
虞預會稽典錄曰陳囂山隂人宗正劉向黃門侍郎楊雄
薦囂德義可厲薄俗孝成皇帝特以公車徵囂時巳年七
十每朝請上常待以師傳之禮
又曰光武嘗出南郊嚴遵曳長裾持鹿扇住立不動天子
下車揖而別
曹植公讌詩曰公子敬愛客終宴不知疲清夜游西園飛盖
相追隨
太平御覽卷第四百七十四
