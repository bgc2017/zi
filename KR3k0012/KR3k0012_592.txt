太平御覽卷第五百九十二
文部八
御製下
唐書曰德宗製中書麟德殿會百寮觀新樂詩仍令皇太
子書以示百寮其序曰朕聞天地之德莫大於和萬物以
生九功乃叙是以中春之首紀爲令節布陽和之政暢亭
育之功式宴且歡順時而舉盖取象於交泰之義也今歲
華載陽嘉雪呈慶君臣同樂實獲我心近以聽政之餘參
比音律播於絲竹韻於歌詩象中和之容作中和之樂教
習甫就畢陳于兹於是闢廣庭臨内殿張大會示群臣千
載成文威儀有序禮洽歡浹中心是嘉上下之志通乾坤
之理得善固未盡和莫甚焉聊復成篇以言其志詩曰芳
歲肇佳節物華當仲春乾坤旣昭泰煙景含絪緼德淺荷
玄貺樂成思治人前庭列鍾鼎廣殿延群臣八卦隨意舞
五音傳曲新頋非咸池奏庶叶南風薰式宴禮所重浹歡
情必均同和諒在兹萬國希可親
又曰貞元六年二月戊辰朔中和節宴百寮於曲江亭上
賦詩賜之曰東春變梅柳萬寓生春光中和紀月令方與
天地長躭樂豈子尚懿兹時景良庶遂亭育恩同致寰海
康君臣永終始交泰符隂陽曲沼水新碧華林桃稍芳勝
賞信多歡戒之在無荒
又曰貞元六年春三月庚子百寮宴於曲江亭上賦詩以
賜之曰歲閏節華晚衆芳繁暮春霽日天地晴元巳風景
新禊飲傳舊俗古今歡此辰至樂在同和絲竹奚所陳薰
琴是賞心姑射可凝神何必尚躭湎浮觴曲水濱
又曰貞元七年秋七月癸酉上幸章敬寺賦詩序皇太子
在侍進和兼題干壁百寮畢和以班列焉其後京兆尹薛
珏請皇太子書上詩序刻石而填之以金
又曰貞元九年春正月庚辰朔上御含元殿受朝賀禮畢
上賦退朝觀軍仗歸營詩以示宰臣曰獻歲視元朔萬邦
咸在庭端旒揖群后廻軰閱師貞分行左右出轉旆風雲
生眷此戍旅節載嘉良士誠順時頒宴賞亦以助文經
又曰貞元十年秋九月戊子以重陽日宴餞賜百寮追賞
初九日以雨罷宴及是方會宴上賦詩以賜百官曰雨霽
霜氣肅天高雲日明繁林已墜葉寒菊仍舒榮懿此秋節
晚更延遐賞情池臺列廣宴絲竹傳新聲至樂非外奬浹
歡同中誠庶敦朝野意永使風化清
又曰德宗至自興元御宣政殿冊拜李晟爲司徒上思晟
勲力爲製紀功碑俾皇太子勒于石立於渭橋與天地悠
久方多不載
又曰德宗以馬燧平河中詔賜上所撰宸扆台衡二銘并
序曰朕每讀上古之事及唐虞之際君臣相得聖賢同時
日夕孜孜講論至道或陳其鑒戒或諷以詠歌煥乎典謨
百代之式有以見啓沃之道理化之端意甚慕之而未能
逮也頃靈鹽節度杜希全著文上獻多所規陳聊爲君臣
箴用荅其意河東等道副元帥司徒燧固請勒石貽厥後
人朕以文旣非工義又未備垂諸來裔良所恧焉起予者
商因之有作庶乎朝夕自儆且俾後代知我有文武殿邦
之臣也其宸扆銘曰天生蒸人性本元淳嗜慾交馳利害
紏紛無主乃亂樹之以君九域茫茫萬情云云目不備覩
耳難徧聞覩之聞之矧又非眞事失其源道遠莫親理得
其要化行如神失源惟何不正其身得要惟何在能任人
正身之方先誠其意罔從尔欲罔載尔僞體道崇德本仁
率義必信若寒暑無私象天地感而遂之通百慮一致任
人之術各當其器捨短從長理難求備多士揔集衆材咸
遂知而必任任而勿貳以天下之目爲我鑒我鑒斯明以
天下之心爲我謀我謀則智求賢惟廣辨理惟精逆耳咈
心必嘉乃誠順旨苟容亦察其情斥去姦䛕全固忠貞先
人立言爲代作程諤諤者昌唯唯者傾繫以興亡曷云其
輕承天子人夫豈不貴伊昔哲王夙夜祇畏馭朽爲戒納
隍在志神將害盈天匪假易四海爲家夫豈不冨伊昔哲
王勤儉固陋土階罔飾露臺罷構遠竒技滛巧放珍禽怪
獸敬之愼之天命必祐欲令必行順人之情欲誠必著清
己之慮心無億詐事必忠恕凢將有爲靡不三思喜怒以
節動静以時毫釐或差禍害亦隨慢易於初悔其曷追刑
不可長武不可恃作威逞力厲階斯起垂旒蔽聦黈䌙塞
耳含弘光大是以爲美覆之如天愛之如子仁心感人率
土自理嗟余寡昧嗣守丕圖寇戎荐興德化未敷業業兢
兢其敢以愉俯察物情上稽典謩作斯式言寘于座隅其
台衡銘曰天列台星垂象于人聖人則天亦立輔臣以翼
以佐爲衡爲鈞如耳目應心如股肱運身是則同體孰云
非親隂陽相推四序成歲君臣相得萬邦作乂感同風雲
應若符契以道匡救盡規獻替木必從繩金其用礪帝者
之盛時惟陶唐乃聞疇咨仄陋明揚洎乎有虞二八騰芳
爰逮伊尹相于成湯載生姜牙諒彼武王道無不臧君聖
臣賢運泰時康漢高旣興簫曹亦彰昭烈我祖膺期而昌
剗滅羣凶砥平四方惟衛及英啓闢封壃維綱亦有魏徵忠
謇昂昂偉兹衆材爲國棟樑蕩蕩巍巍邦家有光是知道
之廢興繫于時主主之得失資乎台輔經之以文緯之以
武出爲方邵入作申甫絶維載張闕衮斯𥙷惟德是倚惟
才是求才不易知德亦難周傳說板築夷吾射鈎任之不
疑千載垂休體於至公何鄙何讎其惟哲王必頼良弼矧
予不德闇於理術師旅繁起政刑多失遘兹艱屯夙夜祗
慄翊我戴我實惟勲賢内熙庶績外揔十連威武載揚謀
猷日宣長城壓境巨艦濟川同心同德扶危持顚予嘉𡭗
誠尔相予理惟后失道亦臣之恥自昔格言愼終如始功
載鼎彝道冠圖史無俾伊夔克專厥美作鑒勒銘永代是
紀尋有詔命勒石於起義堂西偏上爲題額
又曰貞元十二年上以聽政之餘深思理本迺著刑政箴
并序序曰朕以南面勵精理道雖及和平之際未臻玄古
之風夙夜孜孜勤求不怠夫安人以政輔政以刑盖爲之
立中非使人從欲也是以務兼聽以酌羣情擇庶官以咨
共理恒勉不足而遏其過我欲仁矣尚逮夫意哉然萬務
是殷必戒其失聽政之暇常志所存聊綴斯文庶乎自儆
爾大朴旣散利欲是生惟辟御時建極作程導以仁政齊
以典刑惠此下人致之和平立政伊何必循道德詳刑伊
何必去煩刻不以人從欲不以枉傷直故百度惟貞萬物
作式匪陽不生匪隂不成寬則致慢猛亦取怨酌于大猷
戒厥偏見罔咈人志罔興人患邇言必察芻蕘必詢奉無
私之心以誠其意廣無情之聽思得其真憙怒有節措置
有倫是以令肅如秋化行如春無邇憸人無信側言憸人
則敗政側言乃惑聽罔攻異端愼乃出令知人不易在觀
其行事實求理法乃因時法非生弊聖哲不爲導物類之
情以通其變相天地之道咸盡其宜教必明於順動必慮
於違是以天覆之德日用不知六馬並馳在鈞銜策五音
並奏在理金石苟去回邪可行蠻貊因人而理自古不易
唐堯赭服夏禹泣辜以弼于理冀遷其愚寕漏吞舟豈求
噬膚䧟之於過是曰毒痡天監孔明無臭無聲罔載爾僞
必先爾誠蟻壤不防太山可傾患生所急禍起所輕故作
事謀始而戒於未形予臨兆人道存化育祇荷玄貺幸清
九服一夫不獲若履深谷思正其源庶登於撲監于往躅
書以自勖
又曰杜希全將赴靈州獻體要八章多所規諫德宗深納
之乃著君臣箴以賜之其詞曰惟天惠人惟辟奉天從諫
則聖共理惟賢皇立有極駿命不易揔萬機以成務齊六
合之殊致一心不能獨鑑一目不能周視敷求哲人式序
在位於戲君之任臣必求一德臣之事君咸思正直何啓
沃之所宜亘古今而未得良以讜言者逆耳䜛䛕者伺側
故下情未通而上聽巳惑俾夫忠賢敗於凶慝譬彼涇舟
蒸徒檝之亦有和羹宰夫膳之孰云理國不自得師覆車
之䡄予其懲而高以下升和由甘受惟君無良亦臣之咎
聞諸辛毗牽裾魏后則有禽息竭忠碎首勉思獻替以平
可否勿謂無傷自微而彰勿謂何害積小成大事有隱而
必見令旣出而焉悔鼓鍾在宫聲聞于外浩然涉水朕未
有艾將貞扆以虚心期盡忠而納誨在昔稷契實匡舜禹
近兹魏徵佑我大祖君臣叶德混一區宇肆予寡昧獲纉
丕緒臣哉鄰哉尔翼𡭗輔高秋始肅我武惟揚輟此禁衛
殿于大邦戀聞方甚嘉言乃昌是規是諫金玉其相詞
高理要入德知方緫彼千慮備于八章宣父有言起予
者商殷有盤銘周有欹器或誡以詞或警以事披圖演
義發于爾志與全鏡而高懸將座右而同置人皆有初鮮
愼厥終汝其夙夜明保朕躬無曰爾身在外而尔誠不通
一言之應千里攸同導彼遐俗逹余四聦華夷仰德時乃
之功旣往旣來懷賢忡忡唱予和汝式示深衷
又曰貞元中上賜群臣會宴于曲江上令中使劉希昂宣
慰上賜詩曰令節曉澄霽四郊煙靄空天清白露㓗菊散
黃金叢寡德荷玄貺順時休百工豈懷歌鍾樂思與君臣
同至化在亭育相成資始終未知康衢詠所仰唯年豐
又曰張建封來朝覲還鎮德宗賜詩曰牧守寄所重才賢
生爲時宣風自淮甸授鉞膺藩維入覲展遐戀臨軒慰來
思忠誠在方寸感激陳情詞報國尔所尚恤人予是資歡
宴不盡懷車馬當還期糓雨將應候行春猶未遲切以千
里遥而云無巳知
又曰貞元十八年九月賜宰臣及中書門下兩省官宴于
故馬璘池亭御製豐年多慶九日示懷詩以賜群臣曰爽
氣肅時令早衣聞朔鴻重陽有佳節具物欣年豐皎㓗暮
潭色芬敷新菊叢芳罇滿衢室繁吹凝煙空惠洽信吾道
保和惟尔同推誠致玄化天下期爲公
又曰憲宗以天下無事留意典墳每覽前代興亡得失之
事皆三復其言
又讀貞觀開元實錄見太宗撰金鏡書及帝範上下篇玄
宗撰開元訓誡思繼前躅遂採尚書春秋後傳史記班范漢
書三國志晉書晏子春秋吳越春秋新序說苑等書君臣
行事可爲龜鏡者集成十四篇一曰君臣道可合二曰辨
邪正三曰戒權倖四曰戒微行五曰任賢臣六曰納忠諫
七曰愼征伐八曰愼刑法九曰去奢泰十曰崇節儉十
一曰獎忠直十二曰修德政十三曰諫畋獵十四曰錄勲
賢分爲上下卷上自製其目曰前代君臣事跡至是以其
書寫於屏風列之御座之右復遣中使程文幹以書屏六
扇至中書宣示宰臣李藩裴垍曰朕近撰此屏風常所觀
覽故令暫將示卿藩等上表稱賀
又曰文宗嘗夏日與學士聮句帝曰人皆苦炎熱我愛夏
日長柳公權續之曰薰風自南來殿閣生微凉帝嘉之
又曰裴度卧疾文宗遣中使賜度詩曰注想待元老識君
恨不早我家柱石衰憂來學丘禱
又曰文宗開成中駕幸龍首池觀内人賽雨自春不雨上
孜孜憂勤徧禮羣望至是甘澤屢降中外感悅上賦喜雨
詩云風雲喜際會雷雨遂流滋薦弊虚陳禮動天實精思
漸侵又夏節復在三春時霡深垂朱闕飄颻入綠墀郊埛
旣霑足黍稷有豐期百辟同憂樂萬方佇雍熙宰臣洎文
武百官咸有屬和
家語曰昔者舜彈五弦之琴造南風之詩其語曰南風之
薰兮可以解吾民之愠兮(薰風至之皃也)南風之時兮可以阜吾
民之財兮(時得其時阜盛)
穆天子傳曰丙辰天子南遊于黃室之丘天子乃休日中
天子北風雨雪有凍人天子作詩三章以哀民(哀愍也)我徂
黃竹員閟塞(閟閉也)帝收九行(九行九道也傳曰經啓九道)嗟我公侯百
辟冢卿皇我萬民(皇正也)旦夕勿忘(恒念也)我徂黃竹員閟寒
帝收九行嗟我公侯百辟冡卿皇我萬民旦夕勿窮有皎
者(烏名音路)翩翩其飛嗟我公侯勿則遷居樂其寡(言守一居)
(少樂)不如遷土(居無求安也)禮樂其民(言當以禮樂化其民)天子曰余一人
則淫(淫于遊樂)不皇萬民
漢武帝集曰奉車子侯暴病一日死上甚悼之乃自爲歌
詩
西京雜記曰始元元年黃鸖下太液池上爲歌曰黃鸖飛
兮下建章羽肅肅兮行蹌蹌金爲衣兮菊爲裳唼喋荷荇
出入蒹葭自顧菲薄媿尔嘉祥
漢武帝栢梁詩曰日月星辰和四時梁王曰驂駕駟馬從
梁來於是羣臣各賦一句
魏文帝典論自叙曰初平之元董卓弑主鴆后蕩覆王室
是時家家思亂人人自危名豪大俠冨室強族飄揚雲會
萬里相赴兖豫之師戰於滎陽河内之甲軍於孟津卓遂
遷大駕西都長安而山東大者連郡國中者嬰城邑小者
聚阡陌百姓死亡暴骨如莽時余年五歲上以世方擾亂
教余學射六歲而知射又教余騎馬八歲而能騎射矣是
以少好弓馬于今不衰建安十年始定冀州獩㹮貢良弓
燕代獻名馬時歲之暮春弓燥手柔草淺獸肥與族兄子
丹獵于鄴西終日手獲麞鹿九雉兔三年十餘又學擊劒
桓靈時有虎賁王越善斯術河南史何得其法於越余從
何學之甚精嘗與平虜將軍劉勲奮威鄧展共飲展有手
臂曉五兵法其能空手入白刃時酒後耳熱方食蔗以蔗爲
杖下殿數交三中其臂左右大笑展意不平更求爲之復
正截其顙坐中驚視余還坐笑曰昔陽慶使淳于意去其
故方授以祕術余亦願鄧將軍捐弃故伎更受要道也一
坐盡歡余於它戲弄之事少所喜唯於彈棋略盡其巧少
爲之賦上雅好書籍雖在軍旅手不釋卷每定省從容常
言人少學則思專長則善忘長大而能勤學者唯吾與袁
伯業耳余是以習詩論及此而備歴五經四部史漢諸子
百家之言靡不畢覽
魏文帝芙蓉池詩曰乘輦夜行遊逍遥步西園雙渠相灌
漑佳木遶通川卑枝拂羽盖脩條摩蒼天驚風扶輪轂飛
鳥翔我前丹霞夾明月華星出雲間上天垂光彩五色一
何鮮壽命非松喬誰能得神仙遨遊快心意保巳終百年
魏文帝遊宴詩曰置酒坐飛閣逍遥臨華池神颷自遠至
左右芙蓉披綠竹映清水秋蘭被幽崖月出照園中冠佩
相追隨客從南方來爲我吹參差潜魚猶伏浦聽者未云
疲高文一何綺小儒安足爲肅肅廣殿隂雀聲愁北林衆
賓還城邑何以慰吾心
太平御覽卷第五百九十二
