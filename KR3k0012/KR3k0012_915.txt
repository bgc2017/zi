太平御覽卷第九百一十五
羽族部二
鳳鸑鷟鶵鵕䴊
鳳
春秋演孔圖曰鳳火精
春秋元命苞曰火離爲鳳
禮運曰鳳以爲畜故鳥不獝(况必切)
又曰升中于天而鳳皇降龜龍假
又曰四靈爲畜何謂四靈麟鳳龜龍之謂
又曰無水旱昆蟲之灾凶飢妭孳之疾故天不愛其道地
不愛其寳人不愛其情則鳳凰在郊藪其餘鳥獸卵胎皆
可俯而窺也
左傳曰陳大夫卜妻敬仲妻占之曰吉鳳皇于飛和鳴鏘
鏘有嬀之後將育于姜
又曰我高祖少皡(摯之)立也鳳鳥適至故紀於鳥爲鳥師而
鳥名鳳鳥氏司曆者也(杜預注曰鳳知時故以名曆官)
詩曰鳳皇于飛翽翽其羽亦傅於天鳳皇鳴矣於彼高崗
梧桐生矣于彼朝陽
又䟽曰鳳皇一名鸑鷟非梧桐不栖非竹實不食
書曰蕭韶九成鳳皇來儀
論語曰鳳鳥不至河不出圖吾巳矣夫
又曰鳳兮鳳兮何德之衰
爾雅曰鶠鳳其雌皇(郭璞注瑞應鳥雞頭蛇頸燕領龜背魚彩色高六尺)
大戴禮曰羽蟲三百六十而鳳皇爲之長
禮斗威儀曰君乘土而王其政太平則鳳集於林菀
春秋感精符曰王者上感皇天則鸞鳳至
春秋繁露曰恩及羽蟲則鳳皇翔
春秋運斗樞曰(天樞)得鳳皇翔
春秋合成圖曰黃帝遊玄扈雒上與大司馬容光等臨觀
鳳皇銜圖置帝再拜受圖
又曰堯坐舟中與太尉舜臨觀鳳皇負圖授堯圖以赤
玉爲柙長三尺廣八寸厚(五寸)黃玉檢白玉檢白玉繩封兩
端其章曰天赤帝符璽五字
吕氏春秋曰帝嚳有聖德作樂六英乃令人卞使鳳皇鼓
翼而舞
又曰黃帝聽鳳皇之鳴以別十二律
又曰鷰雀爲鴻鵠鳳皇慮則必弗得矣其所求者瓦孔之
間隟屋之翳蔚也
韓詩外傳曰黃帝即位施(聖仁)恩承天明命一道脩德唯仁
是行字内和平未見鳳皇乃召天老而問之曰鳳皇何如
天老對曰夫鳳象鴻前而麟後蛇頸而魚尾龍文而龜身
䴏&KR1984;而鷄喙首戴德頸揭義背負仁心入信翼採義足履
正尾繫武小音金大音鼓延頸奮翼五光備舉食有質飲
有儀住即文來則喜游必擇所飢不妄下其鳴也雄曰節
節雌曰足足昏鳴曰固常晨鳴曰發明晝鳴曰保章舉鳴
曰上翔集鳴曰歸昌夫唯鳳爲能究萬物通天地象百物
逹乎道律五音成九德覽九州觀八極則有福備文武王
下國故得鳳象之一則鳳過之得鳳
象之二則鳳翔之得鳳象之三則鳳集之得鳳象之四則
鳳春秋下就之得鳳象之(五則鳳没身居)之黃帝曰於戲允哉朕
何敢與焉於是黃帝乃服黃衣帶黃紳戴黃冠齊于
(中宮)鳳乃蔽日而至黃帝降于東階西面再拜稽首皇天降祉
不敢不承命鳳乃止帝東園集梧樹食竹實没身不去
尚書考靈曜曰通天文者明(於明天道也)審地理者昌(昌猶盛也盛於)
(万物)明者天之時也昌者地之財也明王治鳳皇下之
尚書中候曰黃帝時天氣伏通五行期化鳳皇巢阿閣讙
樹(注曰阿榮名宮中之御門曰閣鳳皇於榮屋徒而出讙鳴於朝廷之樹)
又曰堯即政七十年鳳皇止庭伯禹拜曰黃帝軒提象鳳
皇巢阿閣
又曰帝舜云朕惟不乂百獸鳳晨(百獸率舞鳳皇司晨鳴也)
又曰周文王作豐一朝扶老至八十萬戶草居陋然歌即
曰鳳皇下豐也
尚書(帝命)驗曰舜授終赤鳳來儀
尚書大傳曰舜好生惡殺鳳皇巢其樹
論語摘襄聖曰鳳有六像(九苞一曰)頭像天二曰目像日三曰
背像月四曰翼像風五曰足像地六曰尾像緯(九苞一曰頭符)命二
曰眼合度三曰耳聦逹四曰舌詘伸五曰色彩光六曰冠
短周七曰距銳鈎八曰音激揚九曰腹文戶行鳴曰歸嬉
上鳴曰提扶夜鳴曰善哉晨鳴曰賀世飛鳴曰即都知我
者唯黃持竹實來故子欲居九夷從鳳嬉(宋均注曰緯五緯也度天度數)
(也周當作朱米色好也戶所由出入隂陽出入亦閉戶善哉應天下興平也賀世慶賀於時也黃帝中通理者也鳳)
(遇亂則潜居夷狄也)
孝經援神契曰王者德至鳥獸則鳳皇翔
孝經鈎命决曰孝悌之至通於神明則鳳皇巢
樂動聲儀曰鎮星不逆行則鳳皇至
樂計圖曰五音克諧各得其倫則鳳皇至冠類鷄頭䴏喙
蛇頸龍形麟翼魚尾五彩不喙生蟲
帝王世紀曰黃帝服齊于中宫坐于玄扈洛上乃有大鳥
鷄頭䴏喙龜頸龍形麟翼魚尾其狀如鶴體備五色三文
成字首文曰順德背文曰信義膺文曰仁智不食生蟲不
履生草或止帝之東園或巢阿閣其飲食也必自歌舞音
如簫笙
又曰國安其主好文則鳳皇翔
史記曰四海之内咸戴舜功興九韶之樂而鳳皇翔天下
明德自虞帝始
漢書曰昭帝始元三年鳳皇集東海遣使祠其處
又曰宣帝幸河東之明年春鳳皇集於所集處得玉寳
迺下詔赦天下
又曰鳳皇集上林乃作鳳皇殿以荅嘉瑞
又曰幸甘泉郊泰畤改元曰五鳳(論衡云宣帝時鳳皇五至)
又曰本始元年鳳皇集膠東十四年(鳳皇)集魯群鳥從之詔
曰威鳳爲寳(鳳皇有威儀也)神爵四年鳳皇十一集社稷
又曰帝祠后土鸞鳳翶翔
又曰五鳳三年鸞鳳又集長樂宮東園(樹上)飛下至地文章
五色留十餘刻吏民並觀之
東觀漢記曰光武生於濟陽先是鳳皇集濟陽故宫皆畫
鳳皇聖瑞始於此
又曰建武十七年鳳皇五高八九尺(毛羽五群)采集穎川郡
鳥從之盖地數頃留十七日乃去章帝時鳳皇三十九見
又曰安帝延光三年鳳皇集濟南臺丞霍穆舍樹上賜帛
各有差
魏略曰文帝欲受禪郡國奏鳳皇十三見明帝鑄銅鳳皇
高三丈餘置殿前
吴曆曰太元元年有鳥集苑中似鴈高足長尾毛羽五色
咸以爲鳳皇改年爲鳳皇元年
晉書曰荀勖自中書監遷守尚書令勖久在中書專管機
事及失之甚罔罔悵悵或有賀之者勖曰奪我鳳皇池諸
君賀我耶
晉陽春秋曰升平四年鳳皇將九子見鄖鄕之豐城冬復
見衆鳥從焉
宋書曰王曇首與兄弟集會子孫任其戲適僧逹跳下地
作彪子僧虔累十二博基旣墜落亦不重作僧綽採蠟燭
珠爲鳳皇僧逹奪取於懷亦復不惜伯父弘稱其長者
又曰王僧虔子慈少與從弟儉共書謝鳳子超宗嘗候僧
虔仍往東齊詣慈正學書未即放筆超宗曰卿書何如虔
乃荅曰慈書比大人猶雞之比鳳
又曰謝鳳子超宗有文辭盛得名譽選𥙷新安王子鸞國
常侍王母殷淑儀卒超宗作誄奏之帝大嗟賞謂謝莊曰
超宗殊有鳳毛時右衛將軍劉道隆在御坐出候超宗曰
聞君有異物可見乎超宗曰懸罄之室復有異物耶道隆
武人無識正觸其父名曰旦侍宴至尊說君有鳳毛超宗
徒跣還内道隆謂檢覓毛至闇待不得乃去
又曰元嘉十四年春鳳皇二見干都下衆鳥隨之改其地
曰鳳皇里
又曰何承天爲著作佐郎年巳老而諸佐郎並名家年少
穎川荀伯子嘲之常呼爲妳母承天日卿當云鳳皇生九
子妳母何言耶
齊書曰江夏王鋒年五歲性方整好學書高帝使學鳳尾
詔一學即工高帝大悅以玉騏驎賜之曰以騏驎賞鳳尾
矣
梁書曰武帝初平東昏入于閱武堂是日鳳皇見
又曰天監初鳳皇見建康縣同夏里又集南蘭陵
崔鴻十六國春秋前秦錄曰永興三年九月鳳皇(集于)東闕
民因歌之曰鳳皇于飛其羽翼翼淵哉聖后其齡萬億
陸翽鄴中記曰石季龍與皇后在觀上爲詔書五色紙著
鳳口中鳳旣銜詔侍人放數百文緋繩轆轤佪轉鳳皇飛
下鳳以木作之五色&KR0238;畫脚皆用金
又曰鳳陽門五層樓去地三十丈安金鳳皇二頭石虎將衰
一頭飛入漳河會晴日見於水中一頭以鐡釘釘足今存
二石僞事曰石昆降說鄴中有鳳皇將九鶵在延明門外
道西
後魏書曰彭城王勰與帝昇金墉顧見堂後桐竹曰鳳皇
非梧桐不栖非竹實不食今桐竹並茂詎能降鳳乎勰曰
鳳皇應德而來豈桐竹能降帝曰朕亦望降之
唐書曰薛收從子元敬選部郎邁之子也亦有文學爲收之
亞初大業末薛德音及收元敬俱有才名時人謂之河東三鳳
又曰武德九年海州言鳳見于城上群鳥數百隨之東北
飛向蒼梧山
又曰太宗時莒州言鳳皇二見群鳥隨之其聲若八音之奏
又曰太宗嘗追思王業艱難佐命之臣乃作威鳳賦以賜
長孫無忌其辭曰有一威鳳憩翮朝陽晨遊紫霧夕飲玄
霜資長風以舉翰戾天衢而遠翔
徐整正曆曰黃帝之時以鳳爲雞
莊子曰老子見孔子從弟子五人問曰前爲誰對曰子路
勇且多力其次子貢爲智曾子爲孝顔回爲仁子張爲武
老子歎曰吾聞南方有鳥名爲鳳所居積石千里天爲生
食其樹名瓊枝高百仞以璆琳瑯玕爲寳天又爲生離珠
一人三頭逓起以伺琅玕鳳鳥之文戴聖嬰仁右智左賢
文子曰主有積道德天與之地助之神鬼輔之則鳳皇翔
其庭也
孫卿子曰古之王者其政好生惡殺鳳在列樹
又曰鳳鳥啾啾其翼若竿其聲若簫有皇有鳳樂帝之心
此聖不蔽福也
韓子曰昔者黃帝合鬼神於西大山鳳皇覆上作爲清角
淮南子曰鳳皇之翔至德必也過崑崙之䟽圃飲砥柱之
涔瀨邅廻濛汜之渚當此之時鴻鵠蒼鶴莫不憚驚伏竄
注喙江介又况䴏雀之類乎昔者二皇鳳至於庭(二皇宓羲神農)
三代鳳至於門(三代堯舜禹)周室鳳至於澤德弥确所至弥遠
德弥精所至弥近
抱朴子曰夫木行爲仁爲青鳳頭上青故曰戴仁也金行
爲義爲白鳳纓白(故曰)纓義也火行爲禮爲赤鳳赤故曰負
禮也水行爲智爲黑鳳匈黑故曰尚智也土行爲信爲黃
鳳足下黃故曰蹈信也古者太平之世鳳皇常居其國而
生乳焉
又曰夫麟鳳以形爲別始食鳳卵而鳳去則鳳有
種明矣
又曰鸞鳳競粒於庭則授辱於鷄䳱也
鶡冠子曰鳳火鳥鶉火之禽陽之精也德能致之其精畢
至
任子曰鳳爲羽族之美麟爲毛類之俊龜龍爲介蟲之長
楩楠爲衆材之最是物之貴也
山海經曰軒轅之丘鷰鳥自歌鳳鳥自舞皇卵民食之
又曰丹穴之山有鳥焉其狀如鶴五采而文名曰鳳鳥首
文曰德翼文曰順背文曰義膺文曰仁腹文曰信是鳥也
飲食自歌自舞見則天下大安
楚辭曰鳬鴈皆唼夫梁藻兮鳳逾翶而高舉衆鳥皆有所
登棲兮鳳獨皇皇而無所集欲銜枚而亡言兮嘗君之渥
洽驥不驟進而求服兮鳳亦不貪餧而忘食
又曰爲鳳皇作鶉籠雖歙翼而不容
又曰獨不見鸞鳳之高翔大皇之野循四極而周回見盛
德而後下宋玉對曰聞鳳鳥上九千里絶雲霓負蒼天呼
窈冥之中藩籬之鷃豈能與之料天地之高哉
說文曰鳳神鳥也天老曰鳳像麟前鹿後蛇頸魚尾龍文
龜背燕頷鷄喙五色備舉出東方君子之國翶(翔四)海之外
過崑崙砥柱濯羽弱水暮宿丹穴見則天下安寧從鳥凢
聲也飛則群鳥從以萬數故古鳳作鵰字鷗鳥也其雌皇
一曰即鳳皇也鳳者羽蟲之長也
漢武内傳曰西王母曰仙之上藥有九色鳳腦次藥有蒙
山白鳳之脯
白虎通曰鳳皇禽之長上有明王太平乃來
西京雜記曰楊雄讀書有語之曰無爲自若苦玄故難傳
忽不見雄着太玄經夢吐白鳳皇集其項上而滅
楊子法言曰鳳鳥蹌蹌匪堯之庭或問君子在治曰若鳳
治則見亂則隱
太元經曰鸞鳳不遷甘於竹實騶虞不移於生物醜婦以
明鏡爲害無所逃其陋
論衡曰瑞指篇鳳皇麒麟爲聖人來即是聖人之禽也桉
聖人遊於人間麟鳳亦應與衆鳥同何故遠去中國處於
邊外
崔贛易林曰神鳥五色鳳凰爲主集於王谷使君得所
又曰鳳有十子同巢共母懽以相保
又曰鳳生五鶵長于南郭君子康寧悅樂身榮
括地圖曰孟虧人首鳥身其先爲虞氏馴百禽夏后之未
世民始食卵孟虧去之鳳凰隨焉止于此山多竹長千仞
鳳凰食竹實孟虧食木實去九疑萬八千里
十洲記曰鳳麟洲在西海之中四面有弱水繞之鴻毛不
浮不越也上多鳳麟數萬餘群仙家煑鳳喙及麟角合煎
作膠名之爲集絃膠或名連金泥能連弓弩斷弦連刀剱
斷斫
蔡邕琴操曰周成王時天下大治鳳皇來舞於庭成王乃
援琴而歌曰鳳皇翔兮於紫庭余何德兮以感靈列仙
傳曰簫史教弄玉作鳳鳴居數十年吹簫作鳳聲鳳皇來
至其屋爲作鳳臺夫婦止其上一日一夜皆隨鳳皇飛去
王子年拾遺記曰周昭王以青鳳之毛爲二裘一曰燠質
二曰暄肌常以禦寒至厲王末猶寳此物及厲王流于彘
人得而珍(之人)罪有䧟大辟者以青鳳毛贖罪免死片毛則
准千金
異苑曰東莞劉穆之字道民素居京口晉隆安中鳳皇集
其庭相人韋藪調之曰子必恊贊大猷
李彤四部曰吊鳥山俗傳曰鳳死於上歲七月至九月群
鳥常來集其上
鸑鷟
國語曰周之興鸑鷟鳴于歧山
說文曰鸑鷟鳳屬神鳥也
三輔决錄注曰太史令蔡衡云毛色多紫者爲鸑鷟
後漢書曰永平中有神雀集宫殿官府冠羽
有五采色帝異之以問臨邑侯劉復復不能對薦賈逵博
物多識帝乃召見逵問之對曰昔武王終父之業鸑鷟在
歧鸑鷟鳳之別名也周大夫内史過對周宣王曰周之興
也鸑鷟鳴歧山事見國語宣帝威懷戎狄神雀仍集此胡
降之徵也
唐書曰張鷟字文成聦警絶倫書無不覽爲兒童時夢紫
色大鳥五色成文降于家庭其祖謂之曰五色赤文鳳也
紫文鸑鷟也爲鳳之佐兒當以文章瑞於明廷因以爲(名字)
鵷鶵
山海經曰南禺之山其鳥鵷鶵
莊子曰惠子相梁莊子往見之惠子恐代其相搜國中三
日三夜莊子伏主人馬棧下往見之曰南方有鳥名鵷鶵
南海而飛之北海非梧桐不栖非竹實不食非醴泉不飲
於是鴟得腐鼠鵷鶵過仰而視之曰嚇子欲以梁國嚇我
耶
鵕䴊
倉頡解詁曰鵕䴊神鳥飛竟天漢以爲侍中冠雜字解詁
曰鵕䴊似鳳凰
史記曰孝惠郎中皆冠鵕䴊
南越志曰曾城縣多鵕䴊(鵕䴊山鷄也利)距善闘光色鮮明五色
炫燿楚辭曰曳彗星之皓肝兮撫朱雀與鵕䴊(朱雀鵕䴊神俊)
(之鳥也動以神物自喻當差鵕䴊飛能冲天)
司馬相如子虚賦曰掩翡翠射鵕䴊
太平御覽卷第九百一十五
