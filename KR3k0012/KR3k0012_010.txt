太平御覽卷第十
天部十
雨上
釋名曰雨羽也如鳥羽動則散
又曰雨水從雲下也雨者輔也言輔時而生養
說文曰零徐雨也(音斯)小雨裁落也(一林本反)霖雨也南陽
名霖雨曰(音酸)小雨也(子廉反)微雨也(音資)雨聲也溟
小雨也澍時雨也滑(子八反)雨下也
易曰密雲不雨自我西郊
又曰匪寇婚媾遇雨則吉
又曰雲行雨施
又曰雨以潤之
書曰若歲大旱用汝作霖雨
又曰洪範休徵曰肅時雨若
又曰納于大麓烈風雷雨弗迷
詩曰有渰淒淒興雨祁祁雨我公田遂及我私(渰隂雲㒵淒淒雲行)
(之㒵祁祁猶徐徐也)
又曰月離于畢㑭滂沲矣(月離隂星則雨)
又曰我來自東零雨其濛鸛鳴於垤婦歎於室鄭玄注曰
將隂則穴處者先知之鸛好水將雨長鳴而喜也
又曰習習谷風以隂以雨
禮記月令曰仲春之月始雨水孟春行夏令則雨水不時
行秋令則暴雨惣至行冬令則水潦爲敗
又曰季春行夏令則時雨不降行秋令則淫雨早降
又曰時雨將降下水上騰
又曰立夏命有司祀雨師
又曰孟夏行秋令則苦雨數來
又曰六月中氣後五日大雨時行
又曰仲秋行春令則秋雨不降
又曰仲冬行秋令則天時雨汁瓜瓠不成
又曰諸侯朝天子雨霑服失容則止
又曰天降時雨山川出雲
又曰風雨不節則飢
又曰疾風迅雷甚雨則必變
傳曰隱公九年三月癸酉大雨霖以震書始也
又曰宋大水魯莊公吊焉曰天作淫雨以害于粢盛若之
何不吊
又曰如百榖之仰膏雨
又曰雨三日以往爲霖
又曰衛旱卜有事於山川不吉寗莊子曰昔周飢克殷而
年豐今邢方無道欲使衛討邢焉從之師興而雨
又曰臧文仲如晉雨過御叔在其邑將飲酒(御叔魯大夫)曰焉
用聖人(武仲多知時人謁聖人也)我將飲酒而巳雨行何以聖焉
公羊傳曰觸石而出膚寸而合(側手爲膚案指爲寸信觸石理而出無有膚寸而不)
(合也)不崇朝而遍雨天下者惟太山之雲爾
榖梁傳曰春正月不雨者勤雨也(欲雨之心勤也)夏四月不雨言
不雨者閔雨也(經一時不雨民之至憂也閔憂)六月雨者喜雨也
爾雅曰甘雨時降萬民以嘉謂之醴泉
又曰暴雨謂之凍小雨謂之霡霂久雨謂之霪霪雨謂之
霖
易稽覽圖曰降隂爲雨降隂之雨潤而不破塊
京房易飛候曰凡候雨以朔弦望雲漢四塞者皆當雨東
風曰當雨有黑雲氣如覆船於日下當雨有黑雲氣如牛
彘當雨暴有異雲如水牛不出三日大雨有黑雲如羣羊
奔如飛鳥五日必雨有雲如浮船皆爲雨北斗獨有雲不
出五日大雨四望見青白雲名曰天塞之雲雨徵也有蒼
黑雲細如杼軸蔽日月五日必雨雲如兩人提鼔持桴皆
爲暴雨
又曰太平之時十日一雨凡歲三十六雨此休徵時若之
應
尚書說曰淮雨(淮暴雨之名也)
尚書大傳曰五岳皆觸石而出雲不崇朝而雨
又曰成王時有越裳氏來朝曰久矣天之無烈風東西南
北來也無澍雨(暴雨也)意中國有聖人乎
禮統曰雨者輔時生養均遍故謂之雨
太戴禮曰天地之氣和即雨
禮斗威儀曰君乘金而王其政象平則嘉雨時至
春秋說題辭曰一歲三十六雨天地之氣宣十日小雨應
天文十五日大雨以升運也
又曰陽制隂故水爲雨
春秋元命包曰隂陽和而爲雨
春秋繁露曰木有變則春多雨此徭役衆賦歛重故也
史記曰秦始皇時置酒而天雨陛䙉者沾寒優旃見而哀
謂之曰汝欲休乎陛䙉者曰幸優旃曰我即行呼汝疾應
曰諾居有頃殿上上夀呼万歲旃大呼曰陛楯郎曰諾優
旃曰汝雖長何益幸雨立我短幸休居於是使得半相代
又曰夫子當行命第子持雨具旣而果雨曰昨夜月不宿
畢故知之
范曄後漢書曰高鳳字文通家貧好學不休其家曝麥令
鳳守雞以竿授其手中鳳執竿讀書雨大至鳳讀書不覺
執竽如故其妻還麥流甚以爲怒鳳亦不愧
後漢書曰郭林宗嘗於陳梁間行遇雨巾一角蟄時人乃
故折角以爲林宗巾其見慕如此
謝承後漢書曰百里嵩字景山爲徐州刺史境旱嵩出巡
遽甘雨輒澍東海祝其合鄕等三縣父老訴曰人等是公
百姓獨不迃降廻赴雨隨車而下
東觀漢記曰王郎起光武自薊東南馳及至南宫遇大風
雨而引車入道傍舍馮異抱薪鄧禹爇火光武對竈燎衣
又曰順帝陽嘉元年立順烈皇后是時自冬至春不雨尊
后之日嘉澍沾渥
又曰沛獻王輔善京氏易永平五年京師少雨上御雲臺
自卦以周易林占之其繇曰蟻封穴戶太雨時至上以問
輔輔上書曰蹇艮下爲山坎上爲水山雲爲蟻穴居知雨
將至故以蟻爲興
漢書名臣奏曰天隂雨人之病爲之先動是隂相應而起
也天將隂雨又使人睡卧者隂氣也
魏志曰曹眞伐蜀從子午道南入諸軍或從斜谷道會大
霖雨四十餘日棧道断絶詔眞還
又曰太祖在長安使曹仁討關羽於樊秋大霖雨漢水溢
平地水數丈六軍皆没
晉書曰詔以王雅爲太子少傅將拜遇雨請以繖入王珣
不許因冒雨而拜
又曰樊英隱於壷山嘗有暴風從西南起英謂學者曰成
都市火甚盛因含水西向漱之乃令記其時日後有從蜀
郡來者云是日大火有雲從東起湏臾大雨
神仙傳曰欒巴蜀人徵爲尚書大朝得酒不飲西南噀之
詔問巴巴曰臣夲縣成都大火臣以酒爲雨救之帝驚驛
問咸云是時雨從北來猶有酒氣
襄陽傳曰巫山神女朝爲行雲暮爲行雨
西京雜記曰董仲舒曰太平之時雨不破塊津莖潤葉而
巳
又曰董仲舒曰隂陽二氣之初蒸也若有若無若實若虚
團攅聚合其體稍重乘虚而墜風多則合速故雨大而疎
風少則合遲故雨細而密
湘州記曰零陵山有石鷰遇風雨即飛止還爲石
王采安成記曰萍鄕西津名玉女崗天當雨輙先涌五色
氣於石間俗謂玉女披衣
搜神記曰武王伐紂至河上雨甚疾雷晦冥揚波於河衆
甚懼武王曰余在天下誰敢干余者風波立濟
𫐠異記曰廬山有康王谷北嶺上有一城號劉城天每有
雨輒聞山上有鼔角笳簫之聲村人以爲常候
武昌記曰武昌城東南有金牛崗西有石鼔山上有三石鼔
石鼔鳴天必雨
羅浮山記曰山有龜淵淵有神龜龜鼻貫銅鐶若有人穢
此淵即注雨
周處風土記曰榆莢雨(春雨)黃雀風濯梅雨(六月之風雨也)
又曰六月有大雨名濯枝雨
荆楚歲時記曰六月必有三時雨田家以爲甘澤邑里相
賀曰嘉雨
王子年拾遺記曰甘雨濛濛似露委草木則滴瀝雨也
又曰香雲成香雨
帝王世紀曰黃帝遊洛水上見大魚殺五牲以醮天乃甚
雨七日七夜魚流始得圖書今河圖是也
家語曰孔子將行遇雨不假蓋於子夏護其短也
又曰齊有一足之鳥集於殿前舒翅而跳齊侯異之使聘
魯訪諸孔子曰此鳥名曰商羊昔童兒有屈一脚振訊兩
臂而跳且謠曰天將大雨商羊鼔舞今齊有之其應至矣
急告趣治溝渠脩隄防將有大雨水爲災果大霖雨水溢
泛諸國傷害人民唯齊有備不敗景公曰聖人之言信而
有徵矣〇老子曰暴雨不終日
莊子曰宋景公時大旱三年卜云以人祀乃雨公下堂頓
首曰吾所求雨者爲人今殺人不可將自當之言未卒天
大雨方千里
又曰堯讓天下於許由許由曰日月出矣而爝火不息時
雨降矣而猶浸灌不亦勞乎
文子曰若與俗處猶走逃雨也無之而不濡
列子曰赤松子神農時雨師也
廣成子曰黃帝時雲不待族而雨
尸子曰神農理天下欲雨則五日爲行雨旬爲谷雨旬五
日爲時雨萬物咸利故謂之神雨
孟子曰油然作雲霈然下雨
抱朴子曰軍始發大風甚雨起於後大勝之徵也軍始出
雨沾衣者是謂潤兵軍有功雨不足沾衣裳是謂泣軍必
敗
又曰無雲而雨是謂雨血將軍當楊兵講武以應之雨軍
中尤甚者將軍戰必無功也
管子曰冬作土功發地藏則夏多暴雨秋霖不止
又曰春發五政一曰論幼孤赦有罪二曰賦爵列授禄位
三曰脩溝洫復亡人四曰治封壃正阡陌五曰無殺麑卵
無絶華萼五政徇時春雨乃來
淮南子曰失火遇雨禍中有福
又曰人莫鑑於沬雨而鑑於止水者以其淨也(沫雨雨潦上沫起覆)
(孟也言其濁擾不見人形也)
又曰朱鼈浮於水上必大雨
又曰天且雨也魚巳噞噞(音宜撿反)
又曰黑蜧神虬潜泉而居將雨則躍(蜧音麗)
鄒子曰朱買臣孜孜脩學不覺雨之流粟
韓子曰荆人伐陳吳救之軍間三十里雨十日夜左史倚
相謂子期曰雨十日甲輯兵聚吴人必至不如備之乃爲陣
未成而吳人至見荆有戒而反
傳子曰昔者伯牙子遊於泰山之隂逢暴雨止於巖下援
琴而鼔之爲淋雨之音更造崩山之曲每奏鐘期輒窮其
趣曰善哉子之聽也
孔叢子曰子思荅懸子曰以子産仁愛譬夫子猶浸水之
與膏雨夫浸所及則生不及則死民皆知焉膏雨之所生
也廣莫大焉民之受賜也普矣莫識其由也
吕氏春秋曰武王伐紂至鮪水使膠鬲候周師問武王曰
西伯何時至曰將以甲子日至膠鬲行矣大雨日夜不休
武王疾行不輟軍吏諫武王曰吾疾行以救膠鬲之死也
楊子法言曰震風凌雨然後知夏屋之帡幪(震雨凌暴也夏大也帡彰)
(懞覆)
廣雅曰雨師謂之屏翳
纂要曰疾雨曰驟雨徐雨曰零雨雨久曰苦雨亦曰愁霖
雨晴曰啓雨水曰潦雨雲曰渰雲亦曰油雲
戰國策曰文侯與虞人期獵是日天雨文侯將出左右諫
止曰吾與虞人期不可失乃往魏於是始強
易林變占曰雷君出裝隱隱西行霖雨不止流爲江河
周易集林雜占曰占天雨否外卦得隂爲雨得陽不雨其
爻發變得坎爲雨得离不雨巽化爲巽先雨後風
博物志曰太公爲灌壇令武王夢婦人當道夜哭問之曰
吾是東海神女嫁於西海神童今爲灌壇令當道廢我行
我行必有大風疾雨大風疾雨是毀君之德也武王覺召
太公問之果有疾雨暴風在太公邑外而過〇六韜曰文王
問散宜生卜伐紂吉乎曰不吉鑚龜龜不兆數蓍交加而
折將行之日雨輜車至軫行之日幟折爲三散宜生曰此
卜四不祥不可舉事太公進曰是非子之所知也祖行之
日輜車至軫是洗濯甲兵也
師曠占曰候月知雨多少入月一日二日三日月色赤黃
者其月少雨月色青者其月多雨常以五夘日候西北有
雲如羣羊者即有雨至矣冬戊巳春辰巳日雨蝗蟲食禾
稼立春日雨傷五木立秋日雨害五榖常以戊巳日日入
時出時欲雨日上有冠雲大者即雨小者少雨
天文要集曰北斗之旁有氣往往而黑狀似禽獸大如皮
席不出三日必雨
又曰河有雲黑狀似船若一疋布維河不出十日大雨
又曰辰口守心有水災一日大雨不可當
又曰北斗者不欲雲覆之黑雲覆之大雨
范子計然曰風爲天氣雨爲地氣風順時而行雨應風而
下命曰天氣下地氣上隂陽交通萬物成矣
劉義慶世說曰謝太傳無嗔喜曾送兄征西葬還日暮雨
馭人皆醉不可處分公乃於車中手取車柱撞馭人聲色
甚怒
劉義慶幽明錄曰河南人趙良與其鄕人諸生之長安至
新安界遇霖雨糧乏相謂曰飢郍得美食邪應時羹飯備
具有人聲語云進疎食
黃子發相雨書曰常以戊申日候日欲入時日上有冠雲
不問大小視四方黑者大雨青者小雨候日始出日正中
有雲覆日而四方有雲黑者大雨青者小雨四方有雲如
羊猪雨立至四方北斗中有雲後五日大雨四方北斗中
無雲唯河中有雲三枚相連狀如浴猪狶三日大雨以丙
丁之辰四方無雲唯漢中有者六十日風雨和常以六甲
之日平旦清明東向望日始出時日上有雲大小貫日中
青者以甲乙雨赤者丙丁雨白者庚辛雨黑者壬癸雨黃
者戊巳日雨六甲日四方雲皆合者即雨以天方雨時視
雲有五色黑赤並見者即雹黃白雜者風多雨少青黑雜
者雨隨之必滂沛流潦
又曰四方有濯魚雲遊疾者即日雨遊遲者雨少至
說苑管仲曰吾不能以春風風人夏雨雨人吾道窮矣
又曰楚莊王伐陳吳救之雨十日十夜晴左史倚相曰吳
師必夜至甲裂壘壊彼必薄我何不行列鼔出待之吳師
至見楚軍成陣而還
又曰武王伐紂過隧則斬岸過水則析舟示人無反志也
至於有戎之隧大風折旆散宜生諫曰此其妖歟武王曰
非也天落兵也風霽而乘以大雨散宜生又諫曰此非妖
歟王曰非也天洗兵也
風俗通曰雨師爲玄冥
山海經曰羽山其上多雨將陽之山多怪雨
括地圖曰谷山有藂雲甘雨
太平御覽卷第十
