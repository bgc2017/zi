太平御覽卷第三百九十二
人事部三十三
吟嘯嚬
吟
釋名曰吟嚴也其聲夲出於憂愁故聲嚴肅使聽之悽歎
也
說文曰吟歎也
毛詩關雎序曰吟詠情性以諷其上
東觀漢記曰梁鴻常閉戶吟咏書記遂潜思著書十餘篇
魏志曰管輅隨軍而行過母丘儉墓下倚樹哀吟精神不
樂人問其故輅曰林木雖茂無形可久碑誄雖美無後可
守玄武臧頭蒼龍無足白虎銜尸朱雀悲哭四危以備法
當滅族不過二載應至矣卒如其言
蜀志曰諸葛亮字孔明早孤躬耕壠畒好爲梁甫吟每自
比於管樂
唐書曰蔡允恭荆州江陵人有風彩解綴文雅善吟詠煬
帝所屬詞賦多令諷誦之
莊子曰北門成問黃帝曰帝張咸池之樂於洞庭之野吾
聞之藹藹默默乃不自得帝曰吾奏以隂陽之和燭以日
月之明其聲能長慮之不知望之不見曭然立於四虛之
通倚槁梧而吟
又曰莊子謂惠子曰今子外乎子之神勞乎子之精依樹
而吟處槁梧而瞑
文士傳曰李康清廉有志節不能和俗爲卿里豪右之所
共害故官塗不進作遊山九吟辭曰蓋人生天地之間若
流電之過戶牖輕塵之捿弱草矣
湘中記曰涉湘千里但聞漁父吟中流相和其聲綿邈也
盛弘之荆州記曰新城郡瀙(初覲切)水别有一溪其傍有白
馬塞孟逹登之歎曰金城千里遂爲上瀙吟彼方人猶傳
此聲韻悽激其哀思之音乎
西京雜記曰相如將娉茂陵人爲妄文君作白頭吟
鹽鐡論曰曾子倚山而吟山鳥下翔
世說曰韓壽美姿容賈公辟爲掾充每聚會其女於青璅
中看見壽心甚悅之乃問其婢識此人不婢說是其先主
女内懷存想發於吟咏婢後往壽家具說如此并言女色
麗壽聞之心動乃因婢通意婢以白女女大喜乃期往宿
壽趫捷絶人乃踰墻而入家中莫知自是賈公覺女悅暢
有異於常
陳武別傳曰陳武字國夲休屠胡人常騎驢牧羊諸家牧
竪十數人或有知歌謠者武遂學太山梁父幽州馬客吟
及行路難之屬
阮籍樂論曰漢順帝上恭陵過樊濯聞鳴鳥而悲泣下横
流曰善哉鳥鳴使左右吟之使聲若是豈不佳乎此謂以
悲爲樂也
王粲登樓賦曰鍾儀幽而楚奏莊舄顯而越吟
嘯
說文曰嘯吟也
雜字解詁曰嘯吹聲也
毛詩江有汜曰之子歸不我過不我過其嘯也歌(箋大嘯蹙口而)
(出聲也)
又白華白嘯歌傷懷念彼碩人
後漢書曰南陽太守成瑨委功曹岑晊郡中謠曰南陽太
守岑公孝弘農成瑨但坐嘯
漢晉春秋曰桓帝幸樊城百姓莫不觀有一老父獨耕不
輟議郎張温使問焉父嘯而不荅
魏略曰諸葛亮在荆州遊學每晨夜常抱膝長嘯
魏氏春秋曰阮籍少時嘗遊蘇門山山有隱者莫知其姓
名有竹實數斛臼杵而巳籍從之與談太古無爲之道五
帝三王之義蕭然曾不經聽籍乃對之長笑清韻響亮蘇
門生逌𡭗而笑籍旣降蘇門生亦嘯若鸞鳳之音
晉陽春秋曰嵇康見孫登對之長嘯逾時不言康辭還曰
先王竟無言乎登曰惜哉
晉中興書曰桓石秀風韻秀徹叔父冲嘗與石秀共獵獵
徒甚盛觀者傾坐石秀未嘗瞻盻嘯咏而已
晉書曰石勒年十四隨邑人行販洛陽倚嘯上東門王衍
見而異之謂左右曰向胡鶵吾觀其聲視有竒志將恐爲
天下之患馳遣收之會勒去
又曰謝弈桓温辟爲安西司馬猶推布衣之好在温座岸
幘嘯咏無異常日温曰我方外司馬
又曰王徽之在吴中一士大夫家有好竹欲往觀之乃遥
造竹下諷嘯良久主人洒掃請坐徽之不頋將去主人乃
閉門徽之盡歡而去
又曰謝鯤隣家高氏有女常往挑之女方織以梭投折鯤
齒旣歸微然長嘯曰猶不廢我嘯也
趙書曰石勒屯葛陂值天雨不息勒長史刀應勸勒降晉
勒愀然而嘯張賓勸勒還北勒攘臂曰賓計是也應宜斬
吴越春秋曰越王念吴欲復之乃中夜抱拄而哭哭訖承
之以嘯於是羣臣咸曰君王何愁心之甚也夫復讎誅敵
非君王之憂自是臣下之急務
又曰吴王闔閭將欲伐楚登臺南向而嘯有頃而歎羣臣
莫有暁王意者子胥乃薦孫子孫子者吴人名武善爲兵
法僻隱幽居世人莫知其能
英雄記曰向栩爲性卓詭不凢好讀老子狀如學道又復
似狂居嘗竈北坐被髮喜長嘯人客從就輙伏不視人有
於栩前獨拜栩不荅
山海經曰玉山者是西王母所居也西王母其狀如人豹
尾虎齒而善嘯蓬髮戴勝(蓬髮亂髮勝玉勝也)
莊子曰童子夜嘯鬼數若齒
孫登列傳曰孫登字公和汲郡共縣人清静無爲其情志
悄如也好讀易彈琴頽然自得觀其風神若遊六合之外
當魏末共處北山中以石室爲宇編草自覆阮嗣宗聞登
而往焉適見公和苫蓋被髮端坐巖下鼓琴嗣宗自下趨
進旣坐莫得與言嗣宗乃嘹嘈長嘯與琴音諧會雍雍然
登乃逌𡭗而笑因嘯和之妙響動林壑風氣清太玄
竹林七賢論曰阮籍字嗣宗性樂酒善嘯聲聞百步箕踞
嘯歌酣放自若時蘇門山中忽有真人在焉籍親往尋其
人於巖巔遂登嶺從之箕坐相對籍乃商略終古以問之
仡然不應籍因對之長嘯有頃彼乃斷然嘆曰可更作籍
又嘯意盡退還(半嶺聞嶺)巔然有聲若數部鼓吹頋瞻乃向
人之嘯也(世說同)
王廙別傳曰王道與庾亮遊于石頭會遇廙至是日迅風
飛帆廙倚樓而長嘯神氣甚逸
王子年拾遺記曰太始二年南方有囙霄之國人皆善嘯
大丈夫嘯聞百里婦人嘯聞五十里如笙竽之音秋冬則
聲清高春夏則聲沉下人舌尖處倒向喉内亦云有兩舌
重沓以爪徐徐刮之則嘯聲踰遠故吕氏春秋云反舌殊
鄕之國即此之謂也
列女傳曰魯&KR0238;室之女者過時未適人當穆公之時君老
太子幼女倚柱而嘯隣人婦從謂曰何嘯之悲也子欲嫁
乎女曰吾憂魯君老而太子少也
西京雜記曰東方生善嘯每一曼聲長嘯塵落瓦飛
郭子曰劉道眞少時(劉寳字道眞高平人安北將軍)漁釣而憊於草澤善
歌嘯聞之者無不留連有一老嫗識其非常人甚樂歌嘯
乃殺豚進道眞食豚盡了不謝
世說曰晉文王德盛功大坐席嚴敬擬於王者惟阮籍在
坐箕踞嘯歌酣飲自若
又曰劉越石爲胡騎所圍數重窘迫無計劉依夕乘月登
樓清嘯胡賊聞之皆悽悲長歎
又曰謝太傅盤桓東山時與孫興公諸人泛海戲風起浪
湧諸人色動並唱使還太傅神情方雅王逸少吟嘯不言
又曰王子猷嘗寄人空宅便令種竹嘯詠良久直指竹曰
何可一日無此君
又曰謝萬北征嘗以嘯詠自高未嘗撫慰衆士謝公謂曰
汝爲元帥宜數喚諸將慰勞之萬都無其說直以如意指
四座曰諸公皆是勁卒諸將甚怨之
搜神記曰趙炳嘗臨水從舡人乞渡舡人不許炳乃張盖
坐其中長嘯呼風亂流而濟
潯陽記曰桓宣穆使人尋廬山見一人謂之曰君過前嶺
必逢二年少相隨長嘯試要問之若不與言者可速去此
人過嶺果見二年少以𬒮掩鼻長嘯狀如惡獸呼不與言
神境記曰營道郡西有靈源山有石髓紫芝者有採藥此
山聞林谷間有長嘯者今樵人往往猶聞焉
異苑曰潯陽姑石在江之坻初桓玄西下令人登之中嶺
便聞長嘯聲甚清徹至峯頂見一人踑踞石上嘯旨曰嘯
者其氣激於喉中而濁謂之言激於舌端而清謂之嘯言
之濁可以通人事逹情性嘯之清可以感鬼神致不死出
其言善千里應之出其嘯清萬靈授職故古之學道者重
矣
又曰太上道君授於西王母西王母授於南極眞人南極
眞人授於廣成子廣成子授於嘯父嘯父授於務光務光
授於舜舜演之爲琴以授禹自後而廢續有晉太行山仙
君孫公得之乃得道而無所授焉阮嗣宗所得少分其後
堙滅不復聞矣
又曰嘯有一十五章一曰權輿嘯之始也二曰流雲乃古
之善嘯者聽韓娥之聲而寫之三曰深溪虎古之善嘯者
聽溪中虎聲而寫之四曰高柳蟬古之善嘯者聽而寫之
五曰空林夜鬼古之善嘯者夜過空林聞而寫之六曰巫
峽猿古之善嘯者聞而寫之七曰下鴻鵠出於師曠演清
角之音善嘯者寫之八曰古木鳶九曰龍吟皆嘯者聞而
寫之十曰動地出於孫公其音亦師曠清徵也十一曰蘇
門孫公隱蘇門山之作也十二曰劉公命鬼仙人劉根之
所爲也十三曰阮氏逸韻阮籍所作也十四曰正章深遠
極大非常聲也十五曰畢音五音之極而大道畢矣
晉成公綏嘯賦曰逸羣公子體竒好異傲世忘榮絶棄人
事於是延友生集同好精性命之至機研道德之玄奥邈
跨俗而遺身乃慷慨而長嘯發妙聲於丹脣激哀音於皓
齒響抑揚而潜轉氣衝鬱而熛起恊黃宫於清角雜商羽
於流徵飄遊雲於泰清集長風乎萬里諒自然之至音非
絲竹之所擬
桓玄與袁宜都書論嘯曰讀卿歌賦序詠音聲皆有清味
然以嘯爲髣髴有限不足以致幽旨將未至耶夫契神之
音旣不俟多瞻而通其致苟一音足以究清和之極阮公
之言不動蘇門之聽而微嘯一鼓玄默爲之解顔若人之
興逸響惟深也哉
袁山松荅書曰嘯有清浮之美而無控引之深歌窮淵根
之致用之彌覺其遠至乎吐辭送意曲究其奥豈脣吻之
切發一往之清吟而巳若夫阮公之嘯蘇門之和盖感其
一竒何爲徵此一至大疑嘯歌所拘邪
嚬
韓子曰韓昭侯使人藏弊袴或曰君亦不仁矣弊袴不以
賜左右而藏之昭侯曰吾聞明君嚬有爲嚬笑有爲笑袴
之與嚬笑相去遠矣吾必待有功故藏之未有與也
莊子曰西施病心而嚬其里之醜人見而美之歸亦捧心
而嚬其里之冨人見之堅閉門而不出貧人見之挈妻子
而走之夫彼知美嚬而不知嚬之所以美
嵇康高士傳曰於陵仲子齊人常歸省母人饋其兄鵝仲
子嚬蹙曰惡用是鶂鶂者哉
太平御覽卷第三百九十二
