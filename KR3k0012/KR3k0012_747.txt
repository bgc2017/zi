太平御覽卷第七百四十七
工藝部四
書上
釋名曰書庶也紀庶物也亦言著也著之簡編永不滅也
說文曰依類象形之謂文形聲相益之謂字著於竹帛之
謂書
廣雅曰書如紀也
易曰上古結繩以治後世聖人易之以書契百官以治萬
民以察蓋取諸夬(央决也書契所以决斷万事也)
家語曰宓子賤字不齊仕魯爲單父令恐君聽用䜛人使
巳不得行其政故請君近吏二人與俱至官令二吏書輙
掣其手書不善則從而怒之吏患焉辭歸魯子賤曰子書
甚不善子勉而歸報於君曰宓子使臣書而掣搖臣肘書惡
而又怒臣邑吏皆笑之所以去之而來也君以問孔子孔
子曰不齊君子也其材任霸王之佐屈節治單父以自試
意者其以此諫乎公寤太息歎曰寡人亂宓子之政而責
其善數矣
漢書曰陳遵長八尺餘長頭大鼻容貌甚偉略涉傳記贍
於文辭性善書與人尺牘主皆藏去以爲榮
又曰宣帝時中郎將張彭祖少與帝微時同席研書及帝
即尊位彭祖以舊恩封陽都侯
又曰田蚡學盤盂諸書孔甲二十六篇雜家書
後漢書曰孫敬字文寳少時畫地學書日進焉
東觀漢記曰樂成静王黨善吏書喜正文字也
魏志曰胡昭善尺牘動見模楷衛覬好古文鳥篆隷草無
所不善也
晉書曰王羲之嘗詣門生家見棐几滑淨因書之真草相
半後爲其父刮去之門生驚懊者累日
又曰王羲之山隂有道士好養鵝羲之觀焉意甚悅固求
市之道士云爲寫道德經當舉羣相贈耳羲之欣然寫畢
籠鵝而歸
又曰羲之每自稱我書比鍾繇當抗行比張芝猶當鴈行
也曾與人書云張芝臨池學書池水盡黑使其人躭之若
是未必後之也
又曰羲之嘗在蕺(音戢)山老姥持六角竹扇賣之羲之因書
其扇各爲五字姥初有愠色乃謂姥曰但言是王右軍書
以求百錢姥如其言人&KR1313;買之他日姥又持扇來羲之笑
而不荅
又曰王獻之七八歲時學書父羲之從後掣其筆不得歎
曰此兒後當復有大名常書壁爲方丈字羲之甚以爲能
觀者數百人
又曰謝安嘗問獻之君書何如君家尊荅曰故當不同安
曰外論不𡭗荅曰人郍得知
又曰衛常字巨山轉黃門郎常善草&KR0674;書爲四體書勢曰
昔者在黃帝創制造物有沮(側魚切)誦蒼頡者始作書契以
代結繩蓋覩鳥跡以興思也因而遂滋則爲之字有六義
焉一曰指事上下是也二曰象形日月是也三曰形聲江
河是也四曰會意武信是也五曰轉注老考是也六曰假
借令長是也
又曰索靖作書狀其辭曰聖皇御世隨時之宜蒼頡旣生
書契是爲科斗鳥篆類物象形叡哲變通意巧滋生損之
隷草以崇簡易百官畢脩事業正厲草書之爲狀也婉
若銀鈎漂若驚鸞舒翼未發若舉復安䖝蛇虬蟉(力幽切)或
往或還頽阿郍以羸羸欻奮釁而桓桓及其逸遊盻蠁乍
正乍邪騏驥暴怒逼其轡海水窳隆揚其波芝草蒲萄還
相結棠棣融融反其華玄熊對踞于山岳飛燕相追而差
池舉而察之又似乎和風吹林偃草扇樹枝條順氣轉相
比附窃嬈(奴鳥切)廉苫隨體散布紛擾擾以綺靡中持疑而
猶豫玄螭狡獸嬉其間騰猿飛鯢相奔趣凌魚奮尾蛟龍
反據投空自竄張設㸦距或若登高望其類或若旣往而
中顧或若倜儻而不羣或若自檢於常度於是多才之英
篤藝之彦役心精微躭此文憲守道兼權觸類生變離拆
八體靡形不判去繁存微本象末亂上理開元下周謹按
騁辭放手兩行冰散高音翰厲溢越流漫忽班班而成章
言竒妙之煥爛體磥落而壯麗姿光潤以璀璨命杜度運
其指使伯英廻其腕著絶勢於紈素垂百世之殊觀
宋書曰劉穆之傳高祖書素拙穆之曰此雖小事然宣被
四遠願公少復留意高祖旣不能措意又禀分有在穆之
乃曰公但縱筆爲大字一字徑尺旣足有所苞且其名亦
美高祖從之一紙不過六十字便滿
齊書曰太祖善書及登位篤好不巳與王僧虔賭書畢謂
虔曰誰爲第一僧虔對曰臣書臣中第一陛下書帝中第
一上笑曰卿可謂善自爲謀矣
宋書曰謝超宗謂王慈曰卿書可及虔公慈曰我之不及
父猶雞之不及鳳也時人以爲名荅
宋書曰江夏王鋒字宣穎高帝第十三子也四歲好學書
畜於母張氏舍張氏無紙乃倚井欄爲書之滿則洗之己
而復書如此累月又每晨不肯去䆫塵而就塵書帝嘗使
學鳳尾詔一學即工帝大悅以玉麒麟賜之曰以麒麟賞
鳳尾矣
梁書曰武帝論蕭子雲書曰筆力勁駿心手相應巧踰杜
度美過崔寔當與元常(鍾繇也)並驅争先其梁蕭子雲出爲
東陽太守百濟國使人至建業求書逢子雲維舟將發使
人於渚次候之望舡三十許步前行子雲遣問之荅曰侍
中尺牘之美遠流海外今日所求唯在名迹子雲乃爲停
舡三日書三十紙與之獲金貨數百萬性恡自非荅餉不
書好事者重加賂遺以要其荅
又曰顔恊博涉羣書工於草&KR0674;飛白時吴人范懷約能&KR0674;
書恊學其書殆過真也荆楚碑碣皆恊所書時人有會稽
謝善勛能爲八體六丈方寸千言京兆韋仲善飛白並在
湘東王府善勛爲錄事參軍仲爲中兵參軍府中以恊優
於韋仲而減於善勛善勛飲酒至數升醉後輒張眼大罵
雖復貴賤親疎無所擇也時謂之謝方眼而胷襟夷坦有
士君子之操焉
後魏書曰崔潛爲兄渾誄手筆草夲會昌初著作佐郎王
遵業買書於市而遇得之計誄至今將二百載寳其書迹
深秘藏之武定中遵業子松年以遺黃門郎崔季舒人多
摹搨之
又曰崔玄伯尤善草&KR0674;行狎之書爲世模楷玄伯祖悅與
范陽盧諶並以博藝著名諶法鍾繇悅法衛瓘而俱習索
靖諶傳子偃偃傳子邈悅傳子潛潛傳玄伯故魏初重崔
盧之書
唐書曰太宗嘗謂侍中魏徵曰虞世南死後無人可與論
書徵曰禇遂良下筆遒勁甚得王逸少體太宗即日召令
侍讀嘗以金帛購求王羲之書跡天下爭賫古書詣闕以
獻當時莫能辯其真僞遂良備論所出一無所誤
又曰虞世南字伯施同郡沙門釋智永(智永羲之裔孫)善學王羲
之書世南師焉妙得其體由是聲名藉甚
又曰柳公權字誠懸幼嗜學十二能爲詞賦元和初進士
擢第釋褐祕書省校書郎李聽鎮夏州辟爲掌書記穆宗
即位入奏事帝召見謂公權曰我於佛寺見卿筆蹟思之
久矣即日拜右拾遺充翰林侍書學士遷右𥙷闕司封員
外郎穆宗政僻嘗問公權筆何盡善對曰用筆在心心正
則筆正上改容知其筆諫也公權初學王書遍閱近代筆
法體勢勁媚自成一家當時公卿大臣家碑板不得公權
手筆者人以爲不孝外夷入貢皆別署貨貝曰此購柳書
上都西明寺金剛經碑備有鍾王歐虞禇陸之體尤爲得
意文宗夏日與學士聮句帝曰人皆苦炎熱我愛夏日長
公權續曰薰風自南來殿閣生微凉時丁袁五學士皆屬
繼帝獨諷公權兩句曰詞清意足不可多得乃令公權題
於殿壁字方圓五寸帝視之歎曰鍾王復生無以加焉
又曰柳公權大中初轉少師中謝宣宗召昇殿御前書三
紙軍容使西門季玄捧硯樞密使崔巨源過筆一紙真書十
宇曰衛夫人傳筆法於王右軍一紙行書十一字曰永禪師
真草千字文得家法一紙草書八字曰謂語助者焉哉乎
也賜錦綵缾盤䓁銀器仍令自書謝狀勿拘真行帝尤竒
惜之
又曰歐陽詢潭州臨湘人也初學王羲之書後更漸變其
體筆力險勁爲一時之絶時人得其尺牘文字咸以爲楷
範焉高麗甚重其書嘗遣使求之高祖歎曰不意詢之書
名遠播夷狄彼觀其跡固謂其形貌魁梧耶(詢形體么麽故高祖有是)
(言耳)
又曰歐陽通詢之子也早孤母徐氏教其父書每遺通錢
紿云質汝父書跡之直通慕名甚悅晝夜精力無倦遂亞
於詢
唐書曰龍朔二年四月上自爲書與遼東諸將謂許敬宗
曰許圉師常自愛朕書可於朝堂開示圉師見驚憙私謂
朝官曰圉師見古跡多矣魏晉巳後唯稱二王然逸少少
力而研子敬研而少力今觀聖跡兼絶二王鳳翥鸞廻實
古今書聖
又曰太宗嘗於晉史右軍傳後論之曰鍾書布纖濃分䟽
密霞舒雲卷無所間然但其體古而不今字長而逾制獻
之雖有父風殊非新巧䟽瘦如陵冬之枯樹槎而無屈
伸拘束若嚴家餓隷羈羸而不放縱蕭子雲無丈夫之氣
行行如縈春蚓字字若綰秋蛇卧王濛於紙中坐徐偃於
筆下以兹播美豈非濫名耶所以詳察古今研精篆素盡
善盡美其唯王逸少乎
又曰孔若思早孤母禇氏親自教訓遂以學行知名年少
時有人賫禇遂良書跡數卷以遺若思唯受其一卷其人
曰此書當今所重價比黃金何不揔取之若思曰若價比
金寳此爲多更截去半以還之矣
又曰盧知猷器度長厚文詞美麗尤工書一落簡翰人爭
摸倣
又曰鍾紹京虔州贑人也初爲司農錄事以工書直鳳閣
則天時明堂門額九鼎之銘及諸宫殿門牓皆紹京所題
又曰王涯旣誅涯家書數萬卷侔於書府前代法書名畫
人所保惜者必以厚貨致之不受貨者必以官爵致之厚
爲垣竅而藏之覆壁至是人破其垣取之或剔取凾奩金
寳之飾與其玉軸而弃之
蔡琰別傳曰琰對曹操曰乞給紙筆真草唯命也
邴原別傳曰原年五六歲過書舍而泣師曰何泣原曰孤
子易傷感夫書者皆有父母也今顧其書故惻然涕零也
師哀原言而爲之泣曰欲書不須費也遂就書
江偉家傳曰偉性善書人得其手䟽莫不藏之以爲寳
神仙傳曰東郭延服靈飛散能夜書(言目明)
又曰王遠字方平東海人也博學尢明天文䜟緯河洛之
要逆知天下盛衰之期漢桓帝聞之連徵不出使郡國逼
載詣京師低頭閇口不肯荅乃題官門扇四百餘字皆說
方來帝甚恐之使刮去外字復見墨皆徹入版裏
石虎鄴中記曰石虎有馬妓着朱衣進賢冠立於馬上馬
走而作書字皆端正
永嘉郡記曰昔王右軍遊永嘉經於惡道右軍書南邊大
石今猶見墨跡而字不甚了了
抱朴子曰英葱實天雄鶴腦服之令人夜書
孫卿子曰作書者衆而蒼頡獨傳用心一也
淮南子曰昔蒼頡作書而天雨粟鬼夜哭(高誘日有書契作詐僞萌生去)
(本趣未弃耕墾之業而務筆刀之利天知其將餓故爲雨粟也鬼恐爲文所劾故哭也鬼或作兔兔恐有取毫是筆)
(害及之故哭)
又曰明月之光可以遠望而不可以細書也
慎子曰書契所以識公信也
隋巢子曰史皇産而能書
三輔決錄曰韋誕字仲將除武都太守以書不得之郡轉
侍中典作魏書號散騎書一名大魏書凡五十篇洛陽鄴
許三都宫觀始就命誕銘題以爲永制以御筆墨皆不任
用因奏曰夫工欲善其事必先利其器用張芝筆左伯紙
及臣墨兼此三具又得臣手然後可以逞徑丈之勢方寸
千言
俗說曰桓玄取羊欣爲征西行軍參軍玄愛書呼欣就坐
仍遣信呼顧長康與共論書至夜良久乃罷
世論曰鍾會有異志密白鄧艾有反狀又會善效人書於
劒閣要艾章表皆易其言令倨傲多有矜伐以疑之
論衡曰夫河出圖雒(與洛同)出書聖帝明王之瑞應也蒼頡
作文字筆與天地同指與鬼神合何悪而致雨粟鬼哭之
怪哉
又曰書官諱丙日云蒼頡以丙日死也
世說曰韋仲將善書魏明帝起殿安牓使仲將登梯題之
旣下頭髮皓然因是勑誡兒孫勿復學書
王升之懷舊序曰余與從甥孫道濟交好特至昔寓荊州
同處一室冬多閑暇長共學書余收而錄之欲以爲索居
之愛道濟因記紙末曰舅還山之曰覽此相存閑書見其
手跡皎若平日悽悵傷心
太平御覽卷第七百四十七
