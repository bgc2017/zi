太平御覽卷第二百四十七
職官部四十五
太子率更令太子家令太子僕
典膳丞侍讀門大夫
左衛率右衛率前衛率
後衛率左右内率府長史
太子率更令
六典曰率更令之職掌宗族次序禮樂刑罰及刻漏之政令
凢皇太子釋奠於先聖先師講學齒胄皆揔其儀注而爲
之導引若皇太子備禮出入乘軺車位亞家令焉
漢書曰顔師古注曰掌知漏刻曰率更
續漢書百官志曰率更令秩千石與庶子舍人更直職似
光禄勲掌宫殿門戶之禁郎將屯衛之士
晉起居注曰武帝太康八年詔曰太子率更僕東宫之逹
官也其進品第五秩與中庶子左右衛率同職擬光禄勲
也
隋書曰明克讓轉率更令進爵爲侯太子以師道處之恩
禮甚厚有四方珍味輙以賜之于時東宫盛徵天下才學
之士至於博物洽聞皆出其下
唐書官品志曰率更令掌伎樂漏刻也
物理論曰今有吕子義清賢士也爲太子率更令
太子家令
六典曰家令之職掌皇太子之飲膳食儲庫藏之政令揔
食官典倉司藏三署之官屬皇太子備禮出入則乘軺車
威儀先諸臣以導引若祭祀賓客則供酒食以爲獻王
漢書曰文帝以晁錯爲太子家令多所獻替稱爲智囊
漢書曰疎受字公子爲太子家令恭謹敏而有辤宣帝置
酒太子宫受奉觴上壽辝禮閑雅上甚歡愜
續漢書百官志曰太子家令秩千石主倉榖物職如司農
少府擬廷尉也
蜀志曰譙周字尹南後主爲太子以周爲家令後主時頗
出遊觀增廣聲樂周上諫曰昔王莽之敗豪桀並起跨州
據郡欲併神器於是賢才智士思望所歸未必以其勢之
廣狹唯其德之薄厚也
宋書曰太子家令主内茵蓐床机諸供中之物又知官奴
婢月用錢内庫米塩車牛刑獄
唐書官品志曰家令掌刑法食膳倉庫什物奴婢等事
太子僕
六典曰太子僕之職掌車輿乘騎儀仗之政令及喪葬之
禮物卞其次叙與其出入而供給之皇太子之車輅三一曰
金輅二曰軺輅車三曰四望凢皇太子備禮而出則率廐
牧令進輅僕親馭焉
後漢書太子少傅屬官有太子僕一人秩千石主車馬職
如太僕太子五日一朝非入朝日遣僕及中允朝朝入請
問起居
沈約宋書曰太子僕秦官也
宋起居注曰元嘉中以散騎常侍荀伯子爲太子僕
隋書曰柳粛迁太子僕太子廢坐除名爲民大業中帝與
叚逹語及庶人罪惡之狀逹云柳粛在宫大見疎斥帝問其故
荅曰學士劉臻嘗進章仇太翼於宫中爲巫蠱事粛知而諫
曰殿下帝之冢子位當儲二誡在不孝無患見疑劉臻書
生鼓搖脣舌適足以相誑誤願陛下勿納之庶人不懌他
日謂臻曰汝何故漏洩使柳肅知之令面折我
唐書官品志曰僕掌宗族親疎車輿騎乘也
太子典膳丞
六典曰典膳郎掌進膳嘗食之事丞爲之貳每夕局官於
厨更直
北齊書曰門下妨始別置典膳局有監丞各二人
唐書曰邢文偉滁州全椒人也迁太子典膳丞時孝敬在
東宫罕與宫臣接見文偉輙減膳上書曰臣竊見禮戴記
曰太子旣冠成人免於保傅之嚴則有司過之史徹膳之宰
史之義不得不司過宰之義不得不徹膳今皇帝式稽前
典妙簡英俊自庶子巳下至諮議舍人及學士侍讀等使
翼佐殿下以成聖德近者以來未甚延納談議不狎謁見
尚稀三朝之後但與内人獨居何由發揮聖智使睿哲文
明者乎今史雖闕官宰當奉職忝備所司不敢逃死謹守
禮經輙申減膳太子荅書曰頋以庸虚早尚墳典每欲研
精政術極意書林但往在幼年未閑將衛竭誠躭誦因即
損心比日以來風虚更積中奉恩旨不許重勞加以趨侍
含元温清朝夕承親無自專之道遵禮以色養爲先所以
屢闕坐朝時乖學緒公潜申雅勖式薦忠規敬尋來請良
符宿志自非情思審諭義均弼諧豈能進此藥言形於簡
墨撫躬三省感愧兼深文偉自此益知名
太子侍讀
唐書曰玄宗在東宫張說與國子司業禇無量俱爲侍讀
深見親敬
又曰元和十二年諫議大夫韋綬罷皇太子侍讀綬好諧
戲兼通小說太子因侍上或以綬所能言之上謂宰臣曰
侍讀者當以經術輔導太子使深知君臣父子之教令或
聞綬之談論有異於是豈所以導太子者因命罷其職
又曰吕元膺爲同州刺史及中謝上問時政得失元膺論
奏辭氣激切上嘉之翌日謂宰臣曰吕元&KR0574;有讜言直氣
宜留在左右使言得失卿等以爲何如李藩裴垍賀曰陛
下納諫超冠百王乃宗社無疆之休臣等不能廣求端
士又不能數進忠言孤負聖心合當罪戾請留元&KR0574;給事
左右尋兼皇太子侍讀
五代史後唐史曰倉部郎中何澤上䟽請置太子侍讀勑
旨何澤早處班行深明典制固根夲而別彰憂國上封章
而足表匡君其所敷陳實爲允當特議施行
太子門大夫
六典曰宫門郎掌内外宫門管籥之事凢宫殿門夜漏盡
擊漏鼓門夜漏上水一刻擊漏鼓閉每歲終行儺應經所
由門並先一刻早開若皇太子不在則閉東宫正門其宫
城使宿衛人應入宫殿者各於左右廂便門出入至皇太
子還仗乃開
續漢書百官志曰門大夫員二人秩六百石職比郎將
漢書曰文帝晁錯爲太子舍人轉太子門大夫
晉書曰(太子門大)夫局准公車令班同中書舍人主通遠近牋表
宫門禁防
唐書曰龍朔二年改門大夫爲宫門郎職比城門郎
三輔決錄曰桓帝以平陵魯寬爲太子門大夫
太子左衛率
六典曰左右衛率掌東宫兵仗羽衛之政令揔諸曹之事
凡親勲翊府及廣濟等五府屬焉副率爲之貳凢元正冬
至皇太子朝宫臣及諸方使則率衛府之屬以儀仗爲左
右廂以衛之若皇太子備禮出入則如鹵簿之法以從
續漢書百官志曰衛率四百石主門衛
晉志曰凢太子出前衛率導在前廣麾外左右二率從夾
導輿車後衛率從在烏皮外並帶戟執刀其服並視左右
衛將軍
晉書曰劉卞爲愍懷太子左率知賈后必害太子乃問張
華華曰君欲如何卞曰東宫儁乂如林四率精兵万人公
居阿衡之任若得公命皇太子因朝使錄尚書事廢賈后
金墉兩黃門力耳華曰廢立大事又非所能賈后微聞迁
卞爲雍州刺史卞恐終露乃服藥卒
晉中興書曰禇翼字謀遠少失父以才藝堪幹立名粛祖
即位徵拜屯騎校尉迁太子左衛率
隋書曰宇文述每與晉王謀事及晉王爲皇太子以述爲
左衛率舊令率官第四品上以述素貴遂進率品爲第三
其見重如此
唐書官品志曰左右衛率各一人位視御史中丞各有丞
左率領果毅統遠立忠建寧凌鋒夷冠祚德等七營右率
領崇榮永吉崇和細射等四營二率各置尉
山公啓事曰太子左率鈌侍威重宜得其才無疾患者城
陽太守石崇忠讜有文武河東太守焦勝清貞有信義皆
其選也
右衛率
晉中興書曰郄恢字道弲爲太子右衛率恢八尺美鬚髯
風神魁梧烈宗異之
又曰吴隱字處默太元中以國子博士爲太子右衛率
沈約宋書曰元嘉中以王琳謝弘徵並爲太子右衛率
隋書曰高祖以太子勇知時政欲重宫官之資故以大臣
領其職蘇孝慈自兵部尚書拜右衛率尚書如故上將廢
太子憚其在東宫乃出爲浙州刺史
荀綽冀州記曰裴康字仲預與弟揩爲名士仕至太子右
衛率
荀氏家傳曰車騎將軍悝字茂中山濤舉之爲太子右衛
率稱君清和理正從容頋問動可觀採真侍衛之美者
前衛率
晉中興書曰徐邈字仙民建元中爲太子前衛率
後衛率
晉起居注曰建元十四年以太子中舍人郄儉爲太子後
衛率〇宋起居注曰永初元年以徐佩爲太子後衛率
左右内率府長史
六典曰左右内率府長史掌判諸曹官吏及千牛備身之二
唐書曰永淳中以雍人元讓爲太子右内率府長史旌孝
行也讓弱冠明經擢第以母疾遂不求仕躬親藥膳蒸蒸
致養不出閭里十餘年及母終廬於墓側蓬髮不櫛沐菜
食飲水而巳咸亨中孝敬監國下令表其門閭至是廵察
使奏讓孝悌殊異由是拜職
太平御覽卷第二百四十七
