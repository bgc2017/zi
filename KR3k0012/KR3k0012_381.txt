太平御覽卷第三百八十一
人事部二十二
美婦人下
莊子曰西施毛嬙人之所美也魚見之深入鳥見之高飛
尹文子曰齊有黃公者好謙卑有二女皆國色常謙辤毁
之以爲醜惡醜惡之名遠布年過而一國無敢聘者衛有
鰥夫失時冐娶之果國色
闞子曰西施自窺於井不恃其美猶佐湯沐堯舜自窺於
世不恃其賢猶湏才德況中庸而距諫嫫母自窺於井以
爲媚於西施桀紂自窺於世以爲賢於堯舜
韓子曰魏王遺楚王美女王甚悅之
慎子曰毛嬙西施天下之至姣也衣以皮褐則見者皆走
昜以玄錫則行者皆止
淮南子曰曼顔皓齒形姱骨佳不待脂粉芳澤而美者西
施陽文也(許慎注曰陽文楚好女也)
又曰蔡之幼女衛之稚質纂組竒綵抑黑質楊赤文(慕組織紀)
(也如今之綬也没黑見赤其工也)湯禹之智不能逮也(言不能及二國女之行也)
神仙傳曰介象字元則會稽人入山求仙見谷上有石皆
紫色如雞子象取二枚見一美人被五綵象向之叩頭乞
長生女曰汝急送手中物還著故處汝未應取此象乃送
石還女授丹方一首
穆天子傳曰赤烏之人獻二女于天子女聦女列赤烏氏
美人之地也
劉向列傳曰蕭史者秦穆公時人善吹簫能致孔雀白鶴
穆公女弄玉好之公以妻焉一朝隨鳳飛去
漢武内傳曰西王母乘紫雲之輦履玄瓊之舄下輦上殿
呼帝共坐命侍女許飛瓊鼓雲和之簧
續列女傳曰曹節弟破石爲越騎校尉越騎營伍伯妻有
美色破石從求之伍伯不敢違妻執意不肯行遂自殺
襄陽耆舊記曰楚襄王遊雲夢望朝雲之餘上有雲氣宋
玉曰昔先王遊高唐怠而晝寢夢一婦人曖乎若雲皦乎
若星將行未至如浮如傾對曰我帝季女名曰瑶姬未行
而喪封乎巫山之臺精䰟爲草實爲靈芝
西京雜記曰卓文君好眉色如望遠山臉際常若芙蓉肌
膚柔如脂十七而寡爲人放誕風流故悅長卿之才而越禮
焉長卿作美人賦以自刺
王子年拾遺記曰魏文帝所愛美人姓薛名靈芸常山人
也靈芸年十七容皃絶世時明帝選良家子入宫靈芸別父
母戲欷累曰淚下沾衣至升車就路之時玉唾壷承淚壺
即如紅色及至京師壼中之淚凝如血矣
又曰蜀先主甘后沛人生微賤里中相者云此後後貴位
極宫掖及后長體貌特異年十八玉質柔肥態媚容冶先
主置后白綃帳中戶外望者如月下聚雪河南獻玉人高
三尺乃取玉人置后側常稱玉人之所貴比德君子况爲人
形而不可說乎后與玉人㓗白齊色觀者殆相亂惑嬖者
非唯嫉於后亦妬在玉人后欲毀之乃誡上曰昔子罕不
以玉爲寳春秋美之今吴魏未滅安以妖玩經懷勿復進
也上乃徹玉人衆嬖皆退當時以甘后爲神智婦人
又曰吴王潘夫人父坐法夫人輸入織室容態少儔江東
絶色同幽者百餘人謂夫人曰神女敬而遠之有司陳於
吴主使圖其容夫人憂戚不食减瘦改形工人寫之以進
吴主主見喜以虎魄如意撫案嗟曰此神女也愁皃尚能
感人况在懽樂乃納于後宫
又曰孫亮作緣瑠璃屏風每於月下淸夜舒之常愛寵四
姬皆振古絶色一名朝姝二名儷居三名㓗華四名洛寳
又曰周成王時有因祗國去王都九萬里獻女工一人善
於工巧體皃輕㓗被纖羅雜繡之衣長䄂脩裾風至則結
其襟帶恐飄颻不能自止善織以五色絲引而結之則成
文錦
吴會分地記曰土城者勾踐時索美女欲以獻吴於羅山
得西施鄭旦作土城貯之使近道習見人令賢傳母教之
三年
叚龜龍涼州記曰隠王美人張氏色豔出家爲道乃自投
門樓雙股頻折口誦經顔色自若俄而死
鄴中記曰廣陵公陳逵妹才色甚美髮長七尺石虎以爲
夫人
三國典略曰崔孝芬取貧家子賈氏以爲養女有姿色騰
納之請以邑號
又曰齊武成曾有疾自云初見空中有五色物稍近變成
一美婦人去地數丈亭亭而立徐之才云此至靈所致即
進湯服一劑便覺稍遠又服還變成五色物數劑疾平
帝王世紀曰紂以鬼侯爲三公鬼侯有女美而進之於紂
悅之妲巳乃泣而譛之紂怒鬼侯女遂殺之而醢鬼侯
何集續帝王世紀曰張天錫疾篤閻薛二姬並有國色天
錫謂曰吾死之後汝二人豈可更爲他妻皆曰尊若不諱
請效死尊前誓無他志二人自殺天錫有瘳追悼二姬葬
以夫人禮
說苑曰齊王起九重之臺募國中有畫者賜之錢狂卒敬
君居常飢寒妻端正敬君工畫貪賜畫臺去家曰久思念
其妻像向之憘笑旁人瞻見之以白王王即設酒與敬君
相樂謂敬君曰國中獻女無好者以錢百萬謂妻可乎不
者殺汝敬君慞惶聽許
又曰太祖下鄴文帝先入袁尚府有婦女被髮垢面立紹
妻後文帝問之荅曰是熙妻顧攬髮以䄂拭面姿貌絶倫
遂納之
世說曰漢元帝宫人旣多乃令畫工圖之欲有呼者輙披
圖召焉其中皆行貨賂王昭君姿容甚麗志不可苟求工
遂毁爲甚醜終身不召後匈奴來和求美女於帝以昭君
充行旣召見而嘆之
又曰桓宣武平蜀以李勢妹爲妾主始不知旣聞與數十
婢拔白刃襲之(温尚明帝女南康長公主)正值梳頭髮籍地膚色玉曜
不爲動容徐曰國破家亡以至今日若能見殺乃其本懷
主慙而退
俗說曰宋禕是石崇妓綠珠弟子有色善吹笛後在晉明
帝處帝疹患篤羣臣進諫請出宋禕帝曰卿諸人誰欲得
之阮遥集時爲吏部尚書對曰願以賜臣即與之
典說曰司隷馮方女國色也避地楊州袁術登城見而遂
納焉諸婦害其寵給言將軍以貴人有志節但見時示憂
色必長見敬重馮氏如其言術益哀之諸婦因絞懸之厠
言自殺術誠以爲不得志而死乃厚葬之〇方言曰娥㜲(音盈)
好也秦曰娥(言娥娥也)宋謂之㜲(言㜲㜲也)秦晉之間凡好而輕者
謂之娥自關而東河淆之間謂之媌(今關西人亦呼好爲媌吾交切)或謂
之姣(言姣㓗也音姣)趙魏燕岱之間曰姝(音姝亦四方通語耳)或曰妦(言妦容也)
(音蜂)自關而西秦晉之間故都曰(秦舊都今扶風雍縣也晉舊都今太原晉陽縣)
(也其俗通呼好爲忓五干切)
又曰釥(錯眇切)嫽(夭切)好也青徐海岱之間曰釥或謂嫽(今通)
(呼小姣㓗喜好者爲嫽眇)好凡通語也朦(巳紅切)庬(鴟鴻)豐也自關而西秦
晉之間凡大貌謂之朦或謂之庬豐其通語也娃(烏佳切)媠
(諾過切)窕(途了切)艷美也吴楚衡淮之間曰娃南楚之外曰媠
(言婑媠也)宋衛晉鄭之間曰艷陳楚周南之間曰窕自關而西
秦西之間凡美色或謂之好或謂之窕故吴有館娃之宫
秦有枈娥之臺(㭍音七)秦晉之間美貌謂之娥美狀爲窕美
色爲艷美心爲窈弈偞容也自關而西凡美容謂之弈或
謂之媟(弈弈媟媟皆輕麗之皃也)
書紀年曰桀伐岷山獻女于桀二女曰琬曰琰桀受女刻其
名于苕華之玉苕是琬華是琰
楚辭曰姱容脩態絙洞房娥眉慢睃目騰光
又曰粉白黛黑施芳澤
又曰美人旣醉朱顔&KR0755;
又曰室中之觀多珍怪蘭膏燭明華容備
山海經曰丹山西即巫山也帝女居焉宋玉所謂我帝之
季女名曰瑶姬其間首尾一百六十里謂之巫峽盖因山
爲名也
崔豹古今注曰魏文帝宫人有莫瓊樹薛夜來陳回夜陳
巧笑瓊樹始製蟬鬢望之縹緲如蟬翼故號曰蟬鬢
桓譚新論曰或曰陳平爲高帝解平城圍隠而不傳子能
知乎曰陳平說閼氏言漢有美女其容貌天下無有今急
馳使歸迎欲進單于單于見必愛之則閼氏言之單于而
得免也
六韜曰紂囚文王於羑里散宜生受命而行宛懷條塗之
山有玉女三人宜生得之因費仲而獻之於紂以免文王
何承天纂文云孚瑜美色也
服虔通俗文云容麗曰媌(莫豹切)形美曰媠(湯火切)容媚曰婠
(烏活切)南楚以好爲娃(烏佳切)肥骨柔弱曰婐(烏果切奴果切)頰
妍美曰嫵(七府切)媚容茂曰㜰(羊灼切)
越絶書曰越王勾踐得採薪二女西施鄭旦以獻吴王
崔駰七依曰閭娵之孕旣麗且閑紫脣素齒雪白玉睴迴
眸百萬一笑千金孔子傾於阿谷浮屠忘其桑門彭祖飛
而溶集王喬忽而墮雲
司馬相如上林賦曰若夫青琴宓妃之徒(皆古神女名也)絶殊離
俗妖冶閑都靚粧刻飾
又美人賦曰臣之東隣有一女子玄髮豐豔蛾眉皓齒顔盛
色茂景曜光起離宫閑館寂寞重虚門閣晝掩曖若仙居
芳香郁烈黼帳高張有女獨處婉然在牀竒葩逸麗素質
艷光辭不具載
蔡邕恊初賦曰其在近也若神龍彩鱗翼將舉其旣遠也
若披雲掃漢見織女
陳思王洛神賦曰其形也翩若驚鴻蜿若游龍榮輝秋菊
華茂春松髣髴兮若輕雲之蔽月飄飄兮若流風之迴雪
遠而望之皎若太陽昇朝霞迫而察之灼若芙蕖出渌波
醲纖得中脩短合度肩若削成腰如約素延頸秀項晧質
呈露芳澤無加鉛華弗御丹脣外㓪皓齒内鮮明眸善睞
靨輔承權辤不具載
曹植扇賦曰情駘蕩而外得心悅豫而内安增吴氏之姣
好發西子之玉顔
阮籍清思賦曰靨白玉以爲面披丹霞以爲衣襲九英之
曜精佩瑶光以發輝
袁宏夜酣賦曰開金扇坐瓊筵衛姬進鄭女前形窈窕以
纖弱豔妖冶而清妍似春蘭之齊秀象明月之雙懸
宋玉神女賦曰楚襄王遊於雲夢之浦使宋玉賦高唐之
事王夢神女其狀甚麗王異之明日以白玉玉曰其夢若
何王曰見一婦人狀甚異撫心定氣復有所夢其始來也
耀乎若日初出照屋梁其少進也皎乎若明月舒其光穠
不短纖不長步裔裔兮曜殿堂忽兮改容蜿若遊龍乘雲翔
王曰此盛矣試爲寡人賦之玉曰夫何神人妖麗兮含隂
陽之渥飾被華藻之可好兮若翡翠之奮翼其象無雙其
極毛嬙
又登徒子賦曰夫天下之佳人莫若楚國楚國之麗者莫
若臣里臣里之美者莫若臣東家之子增之一分則太長
減之一分則太短著粉太白施朱太赤眉如翠羽肌如白
雪腰如束素齒如含貝
又高唐賦曰昔者先王嘗遊高唐怠而晝寢夢一婦人曰
妾巫山之女也爲高唐之客辭曰妾在巫山之陽高唐之
岨朝爲行雲暮爲行雨朝朝暮暮陽臺之下王曰朝雲始
出狀若何玉對曰其始出也㬣兮若松榯其少進也晣兮
若姣姬楊𬒮障日而望所思忽兮改容偈兮若駕駟馬建
羽旌湫兮如風淒兮如雨風止雨霽雲無處所
王粲神女賦曰髮似玄鑒鬢類刻成質素純皓粉黛不加
朱顔熙曜曄若春華口譬含丹目若瀾波美姿巧笑靨輔
竒牙
傳毅舞賦曰鄭女出進二八飾侍眉連娟以增繞目流睇
而撗波
劉楨魯都賦曰衆媛侍側鱗附盈房娥眉青眸顔若濡霜
含丹吮素巧笑妍詳掖耀日之珍笄珥明月之珠璫圭衣
紛裶振佩鳴璜
應瑒神女賦曰騰玄眸而俄青陽離朱脣而耀雙輔紅顔
曄而和妍時調聲以笑語
張衡舞賦曰裾若飛煙䄂如廻雪窣若霆震瞥若電滅於
是粉黛施兮玉質粲朱簪挺兮緇髮亂
謝靈運江妃賦曰小腰微骨朱顔皓齒綿視騰采靡膚膩
理天台二娥宫庭雙媛青袿晨接紫衣形見或飄翰凌烟
或潜泳浮海萬里俄頃寸隂未改辭不具載
魏文帝與繁欽書曰今之妙舞莫巧於絳樹清歌莫激於
宋臘
古詩曰青青河畔草鬱鬱園中柳盈盈樓上女皎皎當䆫
牖娥娥紅粉粧纖纖出素手
又曰燕趙多佳人美者顔如玉被服羅衣裳當戶理清曲
音響一何悲絃急知柱促願爲雙飛燕㗸泥巢君屋
梁簡文帝晚景出行詩曰細樹含殘影春閨散晚香輕花
鬢邊墮微汗粉中光
梁徐悱妻詩曰東家挺竒麗南國檀容暉夜月方神女朝
霞喻洛妃
西阮籍詩曰妖冶閑都子英曜何芬葩玄鬢發朱顔睇盻
有光華
又曰西方有佳人皎若白素光被服織羅衣左右佩雙璜
又詩曰二妃游江濱逍遥順風翔交甫懷玉珮婉孌有芬
芳
左思嬌女詩曰吾家有嬌女嬌女皦白晢小字爲紈素口
齒自清歴髻髮覆廣額雙耳似連璧明朝弄梳臺黛眉類
掃跡(五言)
傳玄歌曰有女懷芬芳媞媞步東廂蛾眉雙翠羽明眸發
清光丹脣翳皓齒秀顔若珪璋巧笑露靨輔衆媚不可詳
令儀希世出無乃古毛嬙首戴金步摇耳繫明月璫
李延年歌曰北方有佳人絶世而獨立一顧傾人城再顧
傾人國豈不言傾城國佳人難再得
陸機艷歌行曰美目楊玉澤蛾眉象翠翰〇古樂府陌上
桑行曰日出東南隅照我秦氏樓秦氐有好女自言名羅
敷羅敷善𧖟桑採桑城南隅青絲爲籠繩桂枝爲籠鈎頭
上髮墮髺耳中明月珠
鮑昭堂上行曰暉暉朱顔&KR0755;紛紛織女梭滿堂皆美女目
我對湘娥箏笛更彈吹高唱好相和
曹植美女篇曰美女妖且閑採桑𡵨路間桑條芬苒苒落
葉何翩翩攘䄂見素手皓腕約金鐶頭上金雀釵腰佩翠
琅玕
太平御覽卷第三百八十一
