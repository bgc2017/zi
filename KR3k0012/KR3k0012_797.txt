太平御覽卷第七百九十七
四夷部十八
西戎六
蒲類小宛精絶渠勒
依耐無雷難兜孤胡
山國烏貪卑陸郁立師
却國烏弋山離拘弥德若
高附東離移支者舌
拔豆烏利者至拔朱居
權烏摩伽色尼薄知牟知
阿弗太汗呼似密諾色波羅畢伽至
伽不單伽倍折薛莫孫鉗敦
弗敵沙臨兒貲虜盤越
鹽長竒恒石尖扶伏
可蘭鵠國無不逹無継民
錄民無首民納民拘夷
波羅秦斯鼠王摩訶頼波麗越
雞城和訶條播黎曰舍衛
維耶離迦維羅越郍訶維碓國
拘郍含波羅柰拘宋婆罽密
拘私郍竭摩竭提
蒲類
漢書曰蒲類王治天山西䟽榆谷去長安八千三百六十
餘里
後漢書曰蒲類國王居天山西䟽榆谷廬帳而居逐水
草頗知田作有牛馬駱駞羊畜能作弓矢國出名馬蒲類
本大國也前西域屬匈奴時蒲類王得罪單于單于怒徙蒲
國人民六千餘口内之匈奴右部阿惡地号曰阿惡國初徙
居時甚貧羸不能者逃亡在山谷間故得留爲蒲類國云
小宛
漢書曰小宛國王治扞零城去長安七千二百一十里東
與婼羌接
精絶
漢書曰精絶城國王治精絶城去長安八千八百二十里
地阨狹西通扞弥四百六十里
渠勒
漢書曰渠勒國王治鞬都城去長安九千九百五十里東
與戎盧接
依耐
漢書曰依耐國王治去長安萬一百五十里北至䟽勒六
百五十里少糓寄田莎車䟽勒
無雷
漢書曰無雷國王治無雷城去長安九千九百五十里衣
服類烏孫
難兜
漢書曰難兜國王治(難兜城去長安)一萬五千一百五十里西與
大月氐接種五糓有金銀銅䥫作兵
孤胡
漢書曰孤胡國王治車柳谷長安八千餘里
山國
漢書曰山國王治去長安七千一百七十里出鐵民山居
寄田糴糓於焉耆
烏貪
漢書曰烏貪訾離國王治于婁谷去長安萬三百三十里
卑陸
漢書曰卑陸國王治天山乾當谷去長安八千六百八十
里
郁立師
漢書曰郁立師國王治内咄谷去長安八千八百三十里
却國
漢書曰却國王治天山東丹渠谷去長安八千五百七十
里
烏弋山離
漢書曰烏弋山離國王去長安萬二千二百里不属都護
烏弋地暑熱其草木畜産五糓菓菜飲食宫室市列錢
貨兵器金珠之屬與罽賓同有桃枝(桃枝似鹿或名天禄)師子犀牛
俗重妄殺錢文爲人頭幕爲騎馬
拘弥
後漢書曰拘弥王治寧弥城去洛陽萬二千八十里靈帝
熹平四年于闐王安國攻寧弥殺其王死者甚衆戊巳校
尉西域長史各發兵輔立寧弥侍子定興爲王
德若
後漢書曰德若國王東去洛陽一萬二千一百五十里與
子合相接其俗皆同
高附
後漢書曰高附國在大月氐西南其俗似天笁而弱易服
善賈販内冨於財所属無常天笁罽賓安息三國強則得
之弱則失之
東籬
後漢書曰東離國王治沙竒城在天笁東南三千餘里其
地暑熱風氣物類與天竺同有城十數其人民男女皆長
大可八尺乘象往來隣國有寇乘象以戰
移支
後漢書曰移支國王居蒲類地其民勇猛敢戰以寇鈔爲
事皆被髮隨畜逐水草不田作
者舌
後魏書曰者舌國故康居國也在破洛郍西北去代一萬
五千四百五十里大武延平三年遣使朝貢
拔豆
後漢書曰拔豆國去代五萬一千里國中出金銀雜寳白
象水牛犛牛蒲桃五菓土宜五糓
烏利
後魏書曰烏利國去代二萬五百里國中出金玉良馬白
疊土宜五糓
者至拔
後魏書曰者至拔國都城在疎勒西去代一萬一千六百
二十里其國東有藩賀郍山出美鐵師子等
朱居
後魏書曰朱居國在于闐西其民山居有麦多林果咸事
佛與于闐相類役屬嚈噠
權烏摩
後魏略曰權烏摩國故烏耗國也其王治烏耗城西接悉
居半國西南去代一萬二千九百七十里
伽色尼
後魏書曰伽色尼國治伽色城在万斤南去代一萬二千
九百里出赤鹽多五菓
薄知
後魏書曰薄知國治城在伽色尼南去代一萬三千三百
二十里
牟知
後漢書曰牟知國都牟知城在忸密西南去代二萬二千
九百二十里土平禽獸草木類中國
阿弗太汗
後漢書曰阿弗太汗國治阿弗太汗城在忸密西去代二
萬三千七百二十里土平多五菓
呼似密
後魏書曰呼似密國治呼似密城在阿弗太汗西去代二
萬七百里土平出金銀琥珀有師子多五菓
諾色波羅
後魏書曰諾色波羅國治諾色波羅城在忸密南去代二
萬三千四百二十八里土平宜稻麥多五菓
卑伽至
後魏書曰卑伽至國治卑伽至城東接忸密國去代二萬
三千七百二十八里土平少少田殖取稻麦於隣國有五
菓
伽不單
後魏書曰伽不單國治伽不單城在悉万斤西北去代一
萬二千七百八十里土宜稻麥有五菓
伽倍
後魏書曰伽倍國故休密翎侯所治和墨城也在莎車西
去代萬三千里民居山谷間
折薛莫孫
後魏書曰折薛莫孫國故雙靡翎侯所治雙(靡城)也在伽倍
西去代一萬三千五百里居山谷間
鉗敦
後魏書曰鉗敦國古之貴霜翎侯所治護藻城也在折薛
莫孫西去代一萬三千五百六十里居山谷之間
弗敵沙
後魏書曰弗敵沙國古盻頓翎侯所治薄芳城也在鉗敦
西去代一萬三千六百里居山谷間
臨兒
魏略曰臨兒國浮屠經云其國王生浮屠太子也父曰屑
頭耶母曰莫耶浮屠身服黃色髮青乳有青毛冬青始莫
耶夢白象而孕及生從母右脅出墮地能行七步漢哀帝
元壽元年慱士景庸從月氐王使伊存口授浮屠經其所
載與老子經相出入蓋以老子西出關教胡爲浮屠也
貲虜
魏略曰貲虜本匈奴之奴也匈奴名奴婢爲貲始建武
時匈奴衰分其奴婢亡匿在金城武威酒泉此黑水東畜
牧逐水草抄盗凉州不與東部鮮卑同也其種非一有大
胡丁零羌雜處並本亡奴婢也
盤越
魏書曰盤越國一名漢越王在天竺東南數千里與益部
相近其人小大與中國人同
鹽長
山海經曰西海中有鹽長國其人烏首亦名鳥民
竒恒
括地圖曰竒恒民善爲機巧設百禽爲車飛從風遠行湯
時西風多竒恒車至於豫州湯破其車十年西風倒乃令
復作車遣歸去玉門四萬里
石尖
玄中記曰玉門之西南羌之東有一國五六百戶無他事
役國中有山山上有祠廟國人每歲出石尖數千枚輸于
廟中名霹靂尖以給霹靂所用從春雷出而尖日减至
秋尖盡
扶伏
玄中記曰扶伏民者黃帝軒轅之臣曰茄豊有罪刑而放
之扶伏而去後是爲扶伏民去玉門關二萬五千里
可蘭
沙州記曰大白蘭西北千二百里有可蘭虜風俗卑陋從
開闢後口不知糓味目不識五色耳不聞六律五聲是四
夷中不臧者土無所出直大飬群畜而巳戸落萬餘然其
人頑弱不鬪戰忽見異人舉國便走
鵠國
神異經曰西海之中有鵠國男女皆長七寸爲人自然有
禮好經論跪拜其人歲壽三百行如飛日行千里百物不
敢犯之唯畏海鵠鵠遇吞之亦壽三百歲人在鵠腹中不
死而鵠一舉千里
無不達
神異經曰西南大荒中有人烏長一丈腹圍九尺龜蛇戴
朱烏左手憑青龍右手憑白虎知河海升斛識山石多少
知鳥獸言語知百糓可食識草木鹹苦名曰聖一名哲一
名仙一名通一名無不逹凢人見拜者令人神知
無継民
外國圖曰無継民穴居食土無夫婦死則埋之心不朽百
年復生去玉門四萬六千里
錄民
外國圖曰錄民穴居食土無夫婦死則埋之肺不朽百二
十年復生去玉門萬一千里
無首民
外國圖曰無首民乃與帝爭神帝斬其首勑之此野以乳
爲目臍爲口去玉門三萬里
納民
外國圖曰納民陛居食土無夫婦死埋之其肝不朽八年
復生去玉門五萬里
拘夷
釋道安西域志曰拘夷國北去城數百里山上有石駱駞
溺水滴下以金銅鐡及木器手掌承之皆漏唯瓢瓠不漏
服之令人身臭毛皮盡脫得止其國(掌有)婆羅門守視
波羅秦斯
釋道安西域志曰波羅秦斯國佛轉法輪調逹入地獄土
䧟處皆在其國
鼠王
釋道安西域志曰于闐道中有鼠王國大者如㺃小者如
菟着金袈裟沙門過不禮白衣不禮輒害人
摩訶頼
釋道安西域志曰摩訶頼國又南得訶頼國有阿耨逹山
王舍城在耨逹山東南角竹園精舍在城西佛六年若行
貝多樹去城五十里
波麗越
釋道安西域志曰羅衛國東西四百里至波麗越國波麗
越國即佛外祖國也
鷄城
釋道安西域志曰胡國北有鷄城北有人皆冠象鷄也
和訶條
支僧載外國事曰和訶條國在大海中地方二萬里大山
名三漫屈有石井井中生千葉白蓮花數種井邊石上有
四佛足迹每月六齋日弥勒菩薩常以諸天神禮佛迹畢
便飛去國王長者常作金樹銀花銀樹金花以供奉佛
播黎曰
支僧載外國事曰播黎曰國者昔是小國耳今是外國之
大都流沙之外悉稱臣妾
舍衛
支僧載外國事曰舍衛國今無復王盡屬播黎曰國王遣
小兒注國人不奉佛法
維耶離
支僧載外國事曰維耶離國去(合衛)五十由旬者晉言三十
里維摩詰家在城内國人不復奉佛悉事水火餘外道也
迦維羅越
支僧載外國事曰迦維羅越國令今無復王也國人亦屬
播黎曰國今尚精進昔太子生時有二龍一吐水一吐火
一冷一暖今有二池尚一冷一煖
郍訶維
支僧載外國事曰郍訶維國土豐樂多民物在迦維越南
相去三十里
碓國
支僧載外國事曰迦葉佛生碓國今無復此國故處在舍
衛國西相去三十里
拘郍舍
支僧載外國事曰拘郍舍國牟尼佛所生也亦名拘郍舍
在迦維羅越西相去復三十里
波羅奈國
支僧載外國事曰弥勒佛當生波羅奈國是屈陁羅經所
說在迦羅越南
拘宋婆
支僧載外國事曰拘宋婆國今見過去佛四所住處四屋
迦葉佛住中教化四十年釋迦文佛住五年二佛不說
罽密
支僧載外國事曰罽密小國耳在舍衛之西國王民人悉
奉佛土地寒羅漢道人及沙門到冬月日未中前飲少酒
過中後不復飲酒食果國屬大秦
拘私郍竭
支僧載外國事曰佛在拘私郍竭國佛欲入涅槃時自然
有寳床從地出有八萬四千國王爭將佛歸神妙天人曰
佛應就此士郍竭王乃作金棺枬檀車送佛喪積薪不燒
自燃王將舍利歸宫八萬四千國興兵爭舍利婆羅門分之
乃用金外量舍利得八斛四㪷諸國各得少許還國各立浮屠
摩竭提
支僧載外國事曰摩竭提國在迦維羅城之南相去三十里
由旬有貝多樹佛在此樹下坐六年卷終
