太平御覽卷第八十一
皇王部六
帝舜有虞氏
史記曰虞舜名重華冀州人也作什器於壽丘就時於負
夏舜父頑母嚚第傲皆欲殺不可得即求在側舜耕歷山
歷山之人皆讓畔漁雷澤雷澤之人皆讓居陶河濱器皆
不苦窳堯乃賜舜絺衣與琴爲築倉廪與牛羊舜舉八凱
使主后土以揆百事舉八元使布教于四方臯陶爲大理
民服其實伯夷主禮上下咸讓垂主工師百工攻功益主
虞山澤開闢棄主農則百榖時茂契主司徒百姓和親龍
主賓客遠人至興九韶之樂鳳皇來翔舜年五十攝行天
子事年五十八而堯崩年六十一代堯踐帝位踐位三十
九年南廵狩崩于蒼梧之野葬於九疑是爲零陵
帝王世紀曰舜姚姓也其先出自顓頊顓頊生窮蟬窮
蟬有子曰敬康生勾芒勾芒有子曰橋牛橋牛生瞽瞍妻
曰楃登見大虹意感而生舜於姚墟故姓姚名重華字都
君龍顔大口黑色身長六尺一寸有聖德始遷於夏於頓
丘責於傳虚家本冀州每徙則百姓歸之其母早死瞽瞍
更娶生象象傲而父頑母嚚咸欲殺舜舜能和諧大杖則
避小杖則受年二十始以孝聞堯以二女娥皇女英妻之見
舜於貳宫設饗禮迭爲賓主南面而問政命爲司徒太尉試
以五典有大功二十夢眉長與髮等堯乃賜受以昭華之
玉老而命舜代巳攝政明年正月上日始受終于文祖太
尉行事堯崩三年喪畢以仲冬甲子月次于畢始即眞以
土代火色尚黃乃詢四岳闢四門明四目逹四聦東廵狩
登南山觀河渚受圖書表賜群臣尊伯禹稷契皐繇皆益
地有苗氏負固不服禹請征之舜曰我德不厚行武非道
也吾前教由未也乃修教三年執干戚而舞之有苗請服
立誹謗之木申命九官十二牧及殳斨朱虎熊羆等二十
五人三載一考績黜陟幽明於是俊乂在官群后德讓百
僚師師以五采章施于五色之服以六律五聲八音恊治
蒸民乃粒萬邦作乂庶績咸熙乃作大韶之樂簫韶九成
鳳皇來儀擊石拊石百獸率舞故孔子稱韶盡美矣又盡
善也景星曜於房群瑞畢臻德被天下初舜旣踐帝位而
父瞽瞍尚存舜常戴天子車服而朝焉天下大之故曰大
舜都乎咸陽或營蒲坂嬀汭嬪于虞故因號有虞氏有二
妃元妃娥皇無子次妃女英生商均次妃登北氏生二女
霄明燭光有庶子八人皆不肖故以天下禪禹舜年八十
一即真八十三而薦禹九十五而使禹攝政攝五年有苗
氏叛南征崩于鳴條年百歲殯以瓦棺葬蒼梧九疑山之
陽是爲零陵謂之紀市在今營道縣下有群象爲之耕雒
書靈准聽曰有人方面日衡重華(衡有骨表如日也眉上曰衡重華重童子)握
石椎懷神珠(椎讀曰錘錘平輕重也握謂如琁璣玉衡之道懷神珠喻有聖性也)西王母受
益地圖(西王母西荒之國也在西方得此益地之圖來獻)舜受終鳳皇儀黃龍感
朱草生蓂莢孳
尚書舜典曰愼徽五典五典克從納于百揆百揆時序賓
于四門四門穆穆納于大麓烈風雷雨不迷帝曰咨𡭗舜
詢事考言乃言底可績三載汝陟帝位
尚書帝命驗曰虞舜聖在側陋光耀顯都握石椎懷神珠
(椎讀曰錘神珠喻聖性)
尚書中候考河命曰帝舜曰朕維不仁蓂莢浮着百獸鳳
晨(蓂莢浮着萌牙百獸率率鳳皇司辰也)
又曰若稽古帝舜曰重華欽翼皇象(翼奉也象歷也舜敬奉皇天之歷數七政)
(得失也)
又曰舜至于下稷榮光休至(稷讀曰側下之側曰西之時休美也榮光氣也)黃龍
負卷舒圖出水壇畔赤文綠錯(錯分也文而以綠色分其間)
尚書大傳曰舜不登而高不行而遠
又虞夏傳曰維元祀廵狩四嶽八伯(堯始得義和今爲六主春夏秋冬并掌)
(方嶽之事是爲四嶽出則爲伯後乃分置八伯)壇四奥沉四海(祭水曰沉)封十有二山
肇十有二州
韓詩外傳曰昔舜甑盆無膻而功不以巧獲罪
詩含神霧曰握登見大虹意感生帝舜大戴禮曰宰我
曰請問帝舜孔子曰蟜牛之孫瞽瞍之子也曰重華好學
孝友聞於四方陶家事親寬𥙿温良教而知時畏天而愛
民恤遠而親親世以孝聞於天地三十在位嗣帝所五十
乃死葬于蒼梧之野
禮記曰舜作五絃之琴以歌南風
又曰舜其大智也與德爲聖人尊爲天子冨有四海之内
宗廟饗之子孫保之
又曰舜其大智也與舜好問而好察邇言隱惡而揚善執
其兩端用其中於民其斯以爲舜乎(邇近也近言而善易以進人察而行之也)
(兩端過與不及也用其中於民賢與不肖皆能行之也斯比也其德如此乃号爲舜舜之言充也)
又曰子曰之後世雖有作者虞帝弗可及也矣君天下生
無私死不厚其子子民如父母有&KR0579;怛之愛有忠利之教
禮含文嘉曰舜損已以安百姓
樂動聲儀曰孔子曰簫韶者舜之遺音也温潤以和似南
風之至其爲音如寒暑風雨之動物如物之動人雷動獸
含風雨動魚龍仁義動君子財色動小人(言樂之動人也深故舉見事以)
(爲喻)是以聖人務其夲
春秋演孔圖曰舜目四童謂之重明承乾乾踵堯海內冨
昌(童童子也踵猶履也履其所行也)
春秋運斗樞曰舜以太尉受號即位爲天子五年二月東
廵狩至于中月與三公諸侯臨觀(太尉公官名也唐虞五載一廵狩中月月半也)
(臨觀河月或爲舟以也)黃龍五彩負圖出置舜前圖以黃玉爲匣如
櫃長三尺廣八寸厚一寸四合而連有戶(此含樞紐之命故龍匣黃也四)
(合有撗道相合也有戶言可開闔)白玉撿黃金繩芝爲泥封兩端章曰天
黃帝符璽五字廣袤各三寸深四分鳥文(文字也四或爲三)舜與
大司空禹臨侯望博等三十人集發(大司空公官名臨候國氏望博名)圖
玄色而綈狀可舒卷長三十二尺廣九寸(而如也三或爲五)中有
七十二帝地形之制天文官位度之差
孝經援神契曰舜龍顔重童大口手握襃(龍顔取象&KR2343;故有此骨表也重)
(童取象雷多精光也大口以象斗星又爲天作喉舌握襃手中襃字喻從勞苦起受襃飾致大位者也)
論語曰舜有臣五人而天下治(五人者禹稷契臯陶伯益)
又曰無爲而治者其舜也與夫何爲哉恭巳正南面而巳
矣(爲猶安也言舜相堯去四凶旋四門穆穆也)
論語比考䜟曰堯舜等昇首山觀河渚有五老遊於河渚
相謂曰河圖將來告帝期五老流星上入昴有頃赤龍負
玉苞舒圖出堯與大舜等共發曰帝當摳百則禪虞(百年而禪)
(與舜)堯喟然歎曰咨爾舜天之歷數在爾躬
孔叢子曰舜身六尺有竒面頷無毛亦聖也
朝子曰歷山農者侵畔舜往而耕者讓河濱漁者爭坻舜
往朞年而漁者讓長東夷之陶者窳舜往陶朞年而器以
牢
墨子曰堯舉舜於服澤之陽
孟子曰雞鳴而起孳孳爲善者舜之徒也雞鳴而起孳孳
爲利者跖之徒
又曰堯之於舜使其子九男事之二女女焉百官牛羊倉
廪備以養舜於畎畝之中而後舉之加諸上位
又曰舜生於諸馮遷於負夏卒於鳴條東夷之人也(諸馮負夏)
(鳴條皆地名也負夏在海東方夷之地故曰東夷之人也)
又曰舜之飯糗茹草也若將終身焉及其爲天子也被袗
衣鼔琴二女果若固有之(袗衣畫繪者也此言舜窮居之時若將終身及其爲萬乘之主)
(被服繪繡若固常自所有也分定使之然也)
又曰舜之居深山之中也與木石居與鹿豕遊其所以異
於深山之野人者幾希(舜耕歷山之時居山之間豕近人若與人遊希遠也當此之時舜)
(與野人相去豈遠哉)及其聞一善言見一善行若決江河沛然莫之
能禦也
又曰舜流共工于幽州放驩兜于崇山殺三苗于三危殛
鯀于羽山四罪而天下咸服
又曰大舜有大焉善與人同舍已從人樂取於人以爲善
(大舜虞舜也孔子稱曰巍巍故曰大舜也有大善焉能舍巳從人子路與舜同也)自耕稼陶漁以
至爲帝無非取於人者取諸人以爲善是與人爲善也
又曰天下大悅而將歸巳視天下悅而歸巳猶草芥也唯
舜爲然(舜不以天下歸巳爲樂號泣于田也)不得乎親不可以爲人不順乎
親不可以爲子舜盡事親之道而瞽瞍底豫瞽叟底䂊
而天下化瞽叟底豫而天下之爲父子者定此之謂大孝
又曰堯崩三年喪畢舜避堯之子於南河之南天下諸侯
朝覲者不之堯之子而之舜訟獄者不之堯之子而之舜
謳歌者不謳歌堯之子而謳歌舜曰天也夫然後之中國
踐天子之位也
莊子曰羊肉不慕蟻蟻慕羊肉羊肉羶也舜有羶行百姓
悅之故三徙成都至鄧之墟十萬家堯聞舜之賢舉之童
土之地(童土不生草之地)曰冀得其來之澤(舜來施恩澤也)
又曰舜讓天下於善卷善卷曰余立於宇宙之中冬日衣
皮毛夏日衣葛絺春耕種足以勞動秋收歛足以休食日
出而作日入而息逍遥於天地之間而心意自得吾何以
天下爲悲夫子之不知余也遂不授於是去而入深山莫
知其處
又曰舜以天下讓其友北人無擇北人無擇曰異哉后之
爲人也居於畎畝之中而遊堯之間不若是而巳又欲以
辱行汗漫我吾羞見之自投清冷之泉
尸子曰舜兼愛百姓務利天下其田也荷彼耒耜耕彼南
畝與四海俱有其利雷澤也旱則爲耕者鑿瀆儉則爲
獵者表虎故有光若日月天下歸之若父母
又曰舜南面而治天下天下太平燭於玉燭息於永風食
於膏火飲於醴泉舜之行其猶河海乎千仞之溪亦滿焉
由此觀之禹湯之功不足言也
又曰堯問於舜曰何事曰事天問何任曰任地問何務曰
務人
又曰舜一徙成邑再徙成都三徙成國其致四方之士堯
聞其賢草茅之中與之語政至簡而易行與之語道廣大
而不窮於是妻之以皇媵之以娥九子事之而託天下焉
又曰舜云從道必吉反道必凶如影如響也
又曰舜事親養兄爲天下法其遊也得六人曰雒陶方回
續牙伯陽東不識秦不空皆一國之賢者也
又曰昔者舜兩眸子是謂重明作事成法出言成章
又曰舜舉三后而四死除何爲飢渴寒暍勤勞鬪争
又曰有虞之君天下也使天下貢善商周之君天下也使
天下貢財
公孫弘曰舜牧羊於黃河遇堯舉爲天子
陸賈新語曰舜藏黃金於嶄巖之山捐珠玉於五湖之淵
以塞淫邪之欲
淮南子曰舜之時共工振滔鴻水(滔漫之共工炎帝之後隨高堙下壅百川以爲)
(民害)以薄空桑(空桑地名在魯)龍門未開吕梁未發江淮通流
四海涬溟民皆上丘陵赴樹木舜乃使禹䟽三江五湖決
伊闕導瀍澗通溝洫注之東海鴻水漏九州乾萬民皆
寧其性
又曰昔者舜耕于歴山(歴山在濟隂成陽)朞年而田者爭處磽硧
以封畔肥饒相讓也釣於河濱朞年而漁者争處湍瀨
(湍疾瀨淺)以曲隈深澗相與也
又曰舜作室築墻茨屋辟地樹糓令民皆蒼梧
又曰舜不降席而天下治
周生列子曰舜嘗駕五龍以騰唐衢武嘗服九駮以馳文
塗此上御也
徐氏中論曰小人恥其面不如子都君子恥其行不如舜
禹
杜夷幽求曰以舜禹之登庸視孔氏之窮屈不以跛鱉之
與晨驥乎
符子曰舜禪夏禹於洞庭之野
吕氏春秋曰舜有子九人不予其子而授禹至公也
風土記曰舜東夷之人生於桃丘嬀水之汭損石之東舊
說言舜上虞人也虞即會稽縣距餘姚七十里如寕上虞
