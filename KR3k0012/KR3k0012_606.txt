太平御覽卷第六百六
文部二十二
簡策牘札牒
板刺函衮槧
槴封書泥水滴器
簡
說文曰簡牒也
釋名曰簡書編也言間也
爾雅曰簡謂之畢(郭璞曰今簡札也)
毛詩鹿鳴曰豈不懷歸畏此簡書
張璠漢記曰吳祐父恢爲南海太守欲以殺青寫書祐年
十二諫曰海濱多珍玩此書若成載必盈兩昔馬援以薏
苡興謗王陽以書槖邀名疑惑之戒先賢所愼恢大喜
范曄後漢書曰大夫司徒鄧禹西征定河東張宗詣禹自
歸禹聞宗多權謀乃表爲將軍禹軍到恂邑赤眉大衆且
至禹以恂邑不足守欲引師進就堅城而衆人多畏賊追
憚爲後拒禹乃書諸將名於竹簡署其前後亂著笥中令
各探之宗獨不肯探曰死生有命宗肯辭難就逸乎禹歎
息謂曰愚聞一卒畢力一百人不當万夫致死可以横行
宗今擁兵數千以承天威何遽其必敗乎
魏略曰宣王討王陵陵面縛迎遥謂太傳曰卿直以折簡
召我我當不至耶而引軍來乎太傳曰以卿非肯逐折簡
者也
瀨鄕記曰老子母碑曰老子把持仙錄玉簡金字編以白
銀紀善綴惡
楚國先賢傳曰孫敬編楊柳簡以爲經本晨夜誦習
劉向別傳曰孫子書以殺青簡編以縹絲繩
文士傳曰人有嵩山下得竹簡一版上有兩行科斗之書
中外傳示莫能知張華以問束晢晢曰此明帝顯節陵中
策文也驗校果然
風俗通曰劉向別錄殺青者直治竹作簡書之耳新竹有
汁善折蠧凢作簡者皆於火上炙乾之陳楚間謂之汗汗
者去其汁也
吳越曰殺亦治也劉向爲孝成皇帝典校書籍二十餘年
皆先書竹改易刊定可繕寫者以上素也由是言之殺青
者竹斯爲明矣
神仙傳曰隂長生裂黃表寫丹經一通封以文石之函著
嵩高山一通黃櫨簡染之書封以青玉之函著華山一通
黃金之簡刻而書之封以白銀之函著蜀綏山
自汝隂徙平陵代爲名族
吳曆曰孫皓時吳郡民掘地得物似銀長一尺三寸刻畫
有年月字因改年爲天策
唐書曰貞觀中房玄齡議封禪儀玉策四枚各長一尺三
寸廣一寸五分厚五分每策五簡俱以金編其一奠太祖
一奠地祇一奠高祖
穆天子傳曰癸巳至於群玉之山阿平無險(言邊無險阻也)四徹
中繩(言皆平直)先王之謂策府(言往古帝王以爲藏書策之府)
家語曰哀公問政於孔子孔子曰文武之政布於方策
牘
說文曰牘謂書板也
釋名曰牘睦也身執之以進見所以爲恭睦也
史記曰文帝遺單于尺一寸牘單于以尺二寸牘荅
又曰東方朔初入長安至公車上書凡用三千奏牘公車
令兩人共持舉其書僅能勝之人主使從上方讀之止
輙記其處讀之二月乃盡詔拜以爲郎
東觀漢記曰時天下墾田多不實詔撿覆覈百姓嗟怨諸
郡遣使帝見陳留吏牘上有書視之云潁川弘農可問河
陽南陽不可問上得之怒時東海公年十二在幄後言曰
吏受郡勑欲以懇田相方耳帝曰即如此何故言河(陽南陽不)
可問對曰河南帝城多近臣南陽帝鄕多近親田宅踰制不
可爲准帝令虎賁詰問吏吏首服遣謁者栲實具知姦狀
夢書曰牘札爲薦舉夢得牘札欲薦舉也
韓詩曰趙簡子太子名伯魯小子名無恤簡子自爲二牘
親自表之書曰節用聽聦敬賢勿慢使能勿賤與二子使
恒誦之居三年簡子坐青臺之上問二子書所在伯魯亡
其表令誦不能得無恤出其書於左𬒮令誦習焉乃黜伯
魯而嘉無恤
韓詩外傳曰趙簡子有臣周舍立於門下三日三夜簡子
問其故對曰臣爲君諤諤之臣秉筆操牘從君之後伺君
過而書之
札
劉熙釋名曰札櫛也編之如櫛齒相比也
晉令曰郡國諸戶口黃籍籍皆用一尺二寸札巳在官役
者載名
漢書曰司馬長卿未死時爲一卷書曰有使來求奏之其
遺札書言封禪事
又曰谷永字子雲便於筆札故時人云子雲之筆札婁君
卿之脣舌
後漢書曰樊崇等西攻更始百萬之衆而無稱號欲立帝
求軍中景王後者得七十餘人唯盆子與茂及前西安侯爲
最崇等議曰聞古天子將兵稱上將軍乃書札爲符曰上
將軍又以兩空札置笥中(札簡也笥篋也)遂於鄭北設壇埸祠城
陽景王諸三老從事皆大會陛下列盆子三人居中立以
年次探札盆子最幼後探得符諸將乃皆稱臣
續漢書曰賈逵字景伯時有神雀入宫章帝勑蘭臺給
筆札使逵作神雀頌
晉張華有文雅之才晉儀禮釐革制度勑有司給筆札多
有損益
晉陽秋曰梁國張惲字義元爲郡吏入值太守圍棋投札
於地惲曰知府君患風取以支戶太守輟棋令坐漢武故
事曰上崩後有一人騎馬馬異於常馬持一尺札賜將作
大匠丞文曰汝績克成賜汝金十斤因忽不見札變爲金
稱之重十斤
抱朴子曰魏武帝以左慈爲妖妄欲殺之使人收之慈故
欲見而不去欲栲之而獄中有七慈形狀如一不知何者
爲真以白武帝帝使人盡將殺之湏臾七慈盡化爲札而
一慈徑出走赴群羊詩云有客從南來貽我一書札上叙
長相思下言久離別
牒
說文曰牒札也
文心雕龍曰牒者葉也如葉在枝也短簡爲牒議事未定
故短牒諮謀牒之尤密謂之籖
左傳昭六年曰趙簡子令諸侯大夫輸王粟宋樂大心曰我
不輸粟我於王爲客(二王後爲賓客)晉士伯曰自踐土以來宋何
役不會而何盟不同王室子焉避之右師不敢對受牒而
退(右師樂大心也)
漢書曰路温舒字長君鉅鹿東野人父爲里監門使温舒
牧羊取澤中蒲截爲牒編用寫書
板
釋名曰板昄昄平廣也(昄半旱切)
春秋演孔圖曰孔子曰丘作春秋天授演孔圖中有大玉
刻一版曰珽璣一低一昂是七期驗敗毀滅之徵也
蜀志曰譙周勸劉禪降後元熙二年夏巴郡文立從洛還
過見周周語次因書板示立曰典午忽兮月酉没兮典午
者謂司馬也月酉八月也至八月而司馬昭果崩
王隱晉書曰惠帝時謠曰二月盡三月初桑生裴雷柳葉
舒荆筆楊板行詔書宮中大司馬作幾驢而楊駿荆王反
幽明錄曰王文度鎮廣陵忽見二騶持鵠頭板來召之王
大驚問騶我作何官云尊作平北將軍徐兖二州刺史王
曰吾巳作此官何故復召耶鬼云此人間耳且令所作是
天上官也王大懼亦尋見迎官玄衣人及鵲衣小吏甚多
王尋疾薨
桂陽先賢畫讃曰胡滕部南陽從事遇大駕南廵求索揔
猥滕表曰天子無外乘輿所幸便爲京師臣請荆州刺史
比司隷臣比都官從事帝竒其才悉許大將軍西曹椽亡
馬召滕因作都官鵠頭板召百官敬服
相板經曰板有芒角形勢上狹下廣右薄左厚光采流澤
文色調逹木理通直皆爲吉反是凶板細理輕蹙其人性
簡逹周正其人寬博板有横節爲病在面内喪在背外喪
板有蝎穿及節對過其人凶板中字皆令筆迹調利有形
勢字欲當右行空中不用對對則多牽制又上官多憎之
官字欲令故官字小新官字大有波勢墨色分明板形平通
無絶傷刀迹是元吉官字無形勢點染不分明皆免官或
不到官官字小它字墨散入材理中必入獄死板色欲類
其姓角家板色青爲吉亦不宜子白不利官屬墨不利父
母黃不利妻財凢齎板來者其人姓名善爲喜祥不善則
否也相板時要以手持板之若手近板後則板前低而落
此則左遷板有病累皆可治改治之用庚申寅曰庚更也
申伸也寅引也言更引吉祥也
刺
釋名曰畫姓字於奏上曰畫刺作再拜起居字皆逹其體
使書盡邊徐引筆書之如畫者也下官刺長書中央一行
而下也又有爵里刺書其官爵及郡縣鄕里也
典略曰王符字節信安定人感激著書名曰潜夫論故渡
遼將軍皇甫規去官歸安定或有人前以貨買鴈門太守
者亦去官歸畫刺規規卧不迎使人呼入旣坐問啖鴈美
乎又以其刺刮髀有湏聞王節信在外規乃驚起衣不及
帶倒履而出援其手而還與同席坐大設賓日暮別去人
或歎曰何有二千石之賤不如諸生之貴乃如此耶
魏名臣奏曰黃門侍郎荀俁奏曰今吏初除有二通爵里
刺條䟽行狀
夏侯榮傳曰榮字幼權淵第五子幼聦明經目輙識文帝
聞而請焉賓客百餘人一奏刺悉書其鄕邑姓名世所謂
爵里刺示之一過而使之遍談不謬一人帝竒之
長沙耆舊傳曰夏侯叔仁氏族單微丁母憂居喪過禮同
郡徐元休弱冠知名聞而弔焉旬日之中積刺盈案
吳錄曰孟宗爲豫章太守謂倉掾曰君昔負太守一刺寕
識之否掾曰不識宗曰吾昔家貧親老爲官賃運以刺詣
君感見發遣何乃久屈耶
雜事曰高彪字義方吳郡人志尚甚高遊太學博覽經史
善屬文嘗詣大儒馬融辭不見彪覆刺其書曰伏聞高問
爲日久矣冀一見龍光叙腹心之願以啓其蔽不圖辭之
以疾昔周公父文王兄武王九命作相以尹華夏猶握沐
吐食以接白屋之士天下歸德歷載邈矣今君不能相見
宜哉融省大愧遣人辭謝追請徑去不肯還
郭林宗別傳曰林宗名益顯士争歸之載刺常盈車
祢衡別傳曰衡初遊許下乃懷一刺旣到而無所之適至
於刺字漫滅
幽明錄曰一士人姓王坐齋中有一人通刺詣之題刺云
舒甄仲旣去疑非人尋刺曰是予舍西士瓦中人令掘果
於瓦器中得一銅人長尺餘
函
吳志曰張温字惠恕使蜀謂先主曰謹奉所賫函書封
晉安帝紀曰朱齡石伐蜀太尉與齡石書署函曰至白帝
乃發書曰衆悉從外水取成都臧燾於中水出廣漢使嬴
弱乘高艦十餘由内水向黃虎
傳子曰太祖徵劉曄授以腹心之任每有疑事輙以函令
問曄乃一夜數十至
袠
說文曰秩書衣也
晉中經簿曰盛書有縑袠靑縑袠布袠絹袠
後漢書曰楊春卿臨命戒子統曰吾綈袠中(說文曰綈厚繒也綈音提)
有先祖所傳祕記爲漢家用𡭗其修之統感父遺言服闋
辭家從捷爲周脩學習先法又就同郡鄭伯山受河洛書
及天文推步之術
益部耆舊傳曰廣漢王棠妻文拯其前妻子博學好寫書
拯嘗爲手自作袠常過其意
宋謝靈運書祑銘曰懷幽卷頥戢妙抱密用舍以道舒卷
不失亮唯勤翫無或暇逸
梁昭明太子詠書帙詩曰擢影免園池抽莖淇水側幸雜
緗囊用聊因班女織
槧
說文曰槧牘牒也
釋名曰槧板長三尺者也槧漸也言漸漸然長也
論衡曰断木爲槧
楊雄荅劉歆書曰以鉛擿松槧二十七年矣
西京雜記曰楊子雲好事嘗懷鉛提槧從諸計吏訪殊方
絶俗四方之語
㨭
後漢杜篤書㨭賦曰惟書㨭之麗容象君子之淑德載方
矩而履規加文藻之修飾能屈伸以和禮惟高下而消息
雖轉旋而屈橈時傾邪而返側抱六蓺而卷舒敷五經之
典式
封泥書
春秋說曰龍圖赤玉匣封泥如黃珠
又曰黃龍五采負圖黃玉匣黃金繩縷黃芝泥
王子年拾遺曰元封元年浮折國貢蘭金之泥此金湯淵
盛夏之時水常沸湧有若湯火飛鳥不能過國人行者見
水邊有人治此金爲器混混若泥如紫磨之色百鍊其色
變白如銀名曰銀燭嘗以此泥封諸函匣令諸宮門鬼魅
不敢干當漢世上將出征多以泥爲印封衛青張騫蘇武
傳介子之使皆受金泥之壐封也
續漢書曰光武封禪乃求元封封禪事奏用玉牒玉撿以
水銀和金爲泥
東觀漢記曰鄧訓嘗將黎陽營兵屯狐奴後迁護烏桓校
尉黎陽故吏最貧羸者舉國志訓嘗所服藥北州少乏又
知訓好青泥封書從黎陽步推鹿車於洛陽市藥還趙國
昜陽并載青泥一襆至上谷遺訓其得人心如是
西京雜記曰漢以武都紫泥爲壐室加綈其上
水滴器
西京雜記云晉靈公冡甚瑰壯器物皆杇不可別唯玉蟾
蜍一枚大如拳腹空容五合如新玉取以成水滴硯
傳玄水龜銘曰鑄兹靈龜體象自然含源未出有似清泉
潤彼玄墨染此弱翰申情寫意經緯群言
太平御覽卷第六百六
