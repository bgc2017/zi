太平御覽卷第一百七
皇王部三十二
隋恭皇帝(李密竇建德附)
隋恭皇帝
隋書曰恭皇帝諱侑元德太子之子也母曰韋妃性聦敏
有器度大業三年立爲陳王後數載徙爲代王邑万戶及
焬帝親征遼東令於京師惣留事十一年從幸晉陽拜太
原太守尋鎮京師義兵入長安尊焬帝爲太上皇奉帝纂
業大業十三年十一月壬戌上即皇帝位於大興殿詔大赦
天下改義寧元年大辟罪巳下咸赦除之甲子以光禄大夫
大將軍太尉唐公爲假黃鉞使持節大都督内外諸軍事
尚書令大丞相進封唐王二年三月丙辰右屯衛將軍宇
文化及弑太上皇於江都宫立秦王浩爲帝戊辰詔唐王
俻九錫之禮加璽紱遠遊冠綠綟緩位在諸侯王上唐國
置丞相以下一依舊式五月戊午詔曰天禍隋國大行太
上皇遇盗江都酷甚望夷釁深驪北憫子小子奄逮不諐
哀號永感心情麋潰仰惟荼毒仇復靡申形影相吊罔知
啓處相國唐王膺期命世扶危拯溺自北徂南東征西怨
惣九合於一匡决百勝於千里紏率夷夏大庇氓黎保乂
朕躬繄王是頼德侔造化工格蒼旻兆庶歸心曆數斯在
屈爲人臣載違天命在昔虞夏揖讓相推苟非重華誰堪
命禹當今九服崩離三靈改卜大運去矣請避賢路兆謀
布德頋已莫能私僮命駕湏歸蕃國予夲代王及予而代
天之所廢豈其如是庶憑稽古之聖以誅四凶幸值惟新
之恩預充三恪雪冤耻於皇祖守禋祀於孝孫朝聞夕殞
及泉无恨今遵故事遜于舊邸庶官群辟改事唐朝宜依
前典趣上尊号若釋重負感泰兼懷假手真人俾除醜逆
濟濟多士明知朕意仍敕有司凡有表奏皆不得以聞是
日上遜位于大唐唐以上爲&KR0566;國公武德二年夏五月崩
時年十五
史臣曰恭帝年在幼冲遭家多難一人失德四海土崩羣
盗蜂起犲狼塞路南巢遂往流彘不歸旣鍾百六之期躬
踐數終之運謳歌有屬笙鏞變響雖欲不遵尭舜之迹其
庸可得乎
李密
唐書曰李密字玄䆳夲遼東襄平人也父寬隋上柱國蒲
山公密以父蔭爲左親侍常在仗下焬帝頋見之退謂許
公宇文述曰向者左仗下黑色小兒爲誰許公對曰故蒲
山公李寬子密也帝曰箇小兒視瞻異常勿令宿衛他日
述謂密曰弟聦今如此當以才學取官三衛叢脞非飬賢
之所密大喜因謝病專以讀書爲事時人希見其面嘗欲
尋包愷乘一黃牛被以蒲韉仍將漢書一帙掛於角上一
手捉牛靷一手翻卷書讀之尚書令越國公楊素見於道
從後按轡躡之旣及問曰何處書生躭學若此密識越公
乃下再拜自言姓名又問所讀書荅曰項羽傳越公竒之
與語大悅謂其子玄感等曰吾觀李密識度汝等不及於
是玄感傾心結託大業九年焬帝伐高麗使玄感於麗陽
監運時天下騷動玄感將謀舉兵潜遣人入關迎密以爲
謀主密至謂玄感曰今天子出征遠在遼外今公擁兵出其
不意長驅入薊直扼其喉前有高麗退無歸路不過旬朔
賫粮必盡舉麾一召其衆自降不戰而擒此計之上也關
中四塞天府之國若西入長安掩其無備天子雖還失其
襟帶據險臨之故當必尅万全之勢此計之中也若隨近
逐便先向東都頓堅城之下勝負殊未可知此計之下也
玄感曰公之下計乃上策也密計遂不行及玄感敗密乃
間行入關爲捕者所獲時焬帝在高麗密與其黨俱送帝
所及出關外防禁漸㢮密請通市酒食每夜醼飲喧譁竟夕
使者不以爲意行至邯鄲密等七人夜穿牆而遁詣淮陽隠
姓名自稱劉智遠聚徒教授經數月蜜鬱鬱不得志爲詩曰
金風蕩初節玉露凋晚林此夕窮塗士鬱陶傷寸心野平葭葦
合村落藿䔧深眺聽良多感徙倚獨霑襟霑襟何所爲悵
然懷古意秦俗猶未平漢道將何冀樊噲市井屠蕭何刀
筆吏一朝時運會万古傳名謚寄言世上英虚生眞可愧詩
成而泣下數行會東郡賊帥翟讓聚黨万餘人密往歸之
密因王伯當以策干讓曰當今主昏於上人怨於下銳兵
盡於遼東和親絶於突厥方乃廵遊楊越委弃京都此亦
劉項奮起之會以足下雄才大略席卷二京誅滅暴虐則
隋氏之不足亡也讓深加敬異遣說諸小賊所至皆降密
又說讓曰今兵衆旣多粮無所出若直取滎陽休兵館榖
待士馬肥充然可與人爭利讓以爲然於是破金堤關掠
滎陽諸縣城堡多下之滎陽太守楊慶及通守張湏陁以兵
討讓讓大懼將遠避之密曰湏陁勇而無謀兵又驟勝旣
驕且佷可一戰而擒之公但列陣以待爲公破之將戰密
分兵千餘人於林木間設伏讓與戰不利稍却密發伏自
後掩之湏陁衆潰與讓合擊大破之遂斬湏陁於陣讓於
是令密別統所部密尋復說讓曰昏主蒙塵播蕩吴越群
兵竟起海内飢荒明公以英傑之才統驍雄之旅宜當廓清
天下誅剪羣凶豈可求食草間常爲小盗而巳今東都
士庶中外離心留守諸官政令不一明公親率大衆直掩
興洛倉發粟以賑窮乏遠近孰不歸附百万之衆一朝可
集先發制人此機不可失也讓曰請君先發僕領諸軍便
爲後殿得倉之日當別議之大業十三年春密與讓領精
兵七千人出陽城北踰方山自羅口襲興洛倉破之開倉恣
人所取老弱襁負道路不絶衆至數千万隋越王侗遣虎
賁郎將劉長恭率步騎二万五千討密密一戰破之長恭
僅以身免讓於是推密爲主号爲魏公二月於鞏南設壇
埸即位稱元年其文書行下稱行軍元帥魏公府拜翟讓
爲司徒封東郡公於是城洛口以居之隋虎賁郎將裴仁
基率其子行儼以武牢歸密因遣仁基與孟讓率兵二万
餘人襲興洛倉破之入東都郛郭掠居人燒天津橋東都
出兵乘之仁基等大敗密復親率兵三万逼東都將軍叚
逹等出兵七万拒之戰於故都城隋軍敗走密復下興洛
倉而據之大修營塹以逼東都仍作書數煬帝十罪以移
郡縣密兵鋒甚銳每入苑與隋軍連戰會密爲流矢所中
卧於營内東都復出兵乘之密衆大潰弃興洛倉歸于洛
口煬帝遣王世充率勁卒五万擊之密與戰不利世充營
於洛西與密相拒百餘日大小六十餘戰武陽郡丞元寳
藏黎陽賊帥李文相平原賊帥郝孝德等並歸於密共襲
破黎陽倉據之翟讓部將王儒信勸讓爲大冡宰㹅統衆
務以奪密之權讓兄寬復謂讓曰天子止可自作安得與
人若汝不能作我當爲之密聞其言隂有圖讓之計會世
充列陣而至讓出拒之爲世充所擊讓軍少失利密率精
銳赴之世充敗走明日讓至密所欲爲宴樂具饌以待之
密引讓而坐以良弓示讓讓方引滿密遣壯士自後斬之
并殺其兄寬及王儒信讓部將徐世勣單雄信等頓首求
哀密並釋而慰諭之乃命徐世勣單雄信王伯當分統其
衆末幾世充襲倉城密復破之世充復移營洛北造浮橋
悉衆以擊密密與千餘騎拒之不利而退世充因薄其城
下密簡銳卒數百人以邀之世充大潰乘勝䧟偃師於是
修金墉城居之有衆三十餘萬將作大匠宇文愷叛東都
降于密東至海岱南至江淮郡縣莫不遣使歸密竇建德
朱粲楊士林孟海公徐圖㓪盧祖尚周法明等並隨使通
表於密勸進於是密下官屬咸勸密即尊號密曰東都未
平不可議此及義旗建密負其強盛欲自爲盟主乃致書
于高祖爲請兄合從以滅隋高祖覽書笑曰李密陸梁於
肆不可以折簡致之吾方安輯京師末遑東討即相阻絶
便是更生一秦密今適所以爲吾南幸恐同永嘉之勢顧
此中原鞠爲茂草興言感歎實疚于懷脫知動靜遟數貽
報未面虚襟用增勞&KR0942;名利之地鋒鏑縱横深慎垂堂勉
兹鴻業密得書甚悅示其部下曰唐公見推天下不足可
定於是不虞義師而專意於世充俄而宇文化及率衆自
江都北指黎陽兵十餘萬密乃自將步騎二萬拒之隋越
王侗稱尊號遣使者授密太尉尚書令東南道大行臺行軍
元帥魏國公令先平化及然後入朝輔政密將與化反相抗
恐前後授敵因卑辭以報謝焉化及至黎陽與密相遇密
遣徐世勣守倉城化及攻之不能下密知化及糧且盡因
僞與和以弊其衆化及弗之悟大喜恣其兵食冀密饋之
後知其計化及怒與密大戰于衞州之童山下密爲流矢
所中頓於汲縣化及力竭糧盡衆多叛之掠汲縣北趣魏
縣密引兵而西遣使朝于東都執弑焬帝者于弘逹以獻
越王侗侗召密入朝至温縣聞世充作難而止乃歸金墉
城密雖據倉而無府庫兵數戰皆不獲賞又厚撫初附之
兵由是衆心漸怨武德元年九月世充以其衆五千來决
戰密留王伯當守金墉自引精兵就偃師北阻邙山以待
之世充軍至密遂敗績於萬餘人馳向洛密將入洛口倉
城邴元真以遣人潜引世充密隂知之不發其事欲待世
充兵半渡洛水然後擊之及世充軍至密候騎不時覺比
將出戰世充軍巳濟矣密自度不能支引騎而遁徑赴武
牢元眞以城降於世充密將如黎陽或謂密曰殺翟讓之
際徐世勣幾至於死今向其所安可保乎時王伯當弃金
墉保河陽密以輕騎自武牢歸之謂伯當曰兵敗矣久苦
諸君我今自刎請以謝衆伯當抱密號叫慟絶衆皆泣莫
能仰視密復曰諸軍幸不相弃當共歸關中密身雖媿無
功諸君必保冨貴於是從入關者尚二萬人高祖遣使迎
勞相望於道密大喜謂其徒曰我有衆百萬一朝至此命
也今事敗歸國幸蒙殊遇當思竭忠以事所奉耳且山東
連城數百知吾至此遣使招之盡當歸國比於竇融勲亦
不細豈不以一台司見處乎及至京師禮數益薄尋拜光
禄卿封邢國公未幾聞其所部將帥皆不附世充高祖使
密領夲兵往黎陽招集故時將仕經略世充時王伯當爲
左武衛將軍亦令爲副密行至桃林高祖復徵之密大懼
謀將叛伯當頗止之密不從因謂密曰義士之立志也不
以存亡易心伯當荷公恩禮期以性命相報乃簡驍勇數
十人着婦人衣戴羃䍦藏刀裙下詐爲妻妾自率之入桃
林縣舍湏臾變服突出因據縣城驅掠畜産直趣南山時
右翊衛將軍史万寳留鎮熊州遣副將盛産師率步騎數
千追躡至陸渾縣南七十里與密相及彦師伏兵山谷密
軍半渡横出擊敗之遂斬密時年三十七(王世充附)
又曰王世充字行滿夲姓支西域胡人也世充頗涉經史
尤好兵法及龜筴推步之術開皇中以軍功拜儀同善敷
奏明習法律然舞弄文法高下其心或有駮難之者世充
利口飾非辭議鋒起衆雖知其不可而莫能屈大業中累
遷江都郡丞兼領江都宫監時煬帝數幸江都世充善候
人主顔色阿䛕順旨每入言事帝必稱善乃雕飾池臺隂
奏遠方珍物以媚於帝由是益昵之十年齊郡賊帥孟讓
自長白山宼掠諸郡至旴𣅿有衆十餘萬世充以兵拒大
破之煬帝以世充有將帥才略復遣領兵討諸小盗所向盡
平十一年突厥圍煬帝於鴈門世充盡發江都人將往赴
難在軍中蓬首垢面悲泣無度暁夜不解甲藉草而卧煬
帝聞之以爲忠益信任之十二年遷江都通守及李密攻
䧟洛口倉進逼東都焬帝特詔世充大發兵於洛口以拒密
又遣就軍拜世充爲將軍趣令破賊世充引軍渡洛冰與
李密戰世充軍敗績乃率餘衆歸河陽時天寒大雪北至河
陽纔以千數世充自繫獄請罪越王侗遣使赦之徵還洛
陽置營於含嘉倉城收合亡散復得萬餘人俄而宇文化
及作難越王侗嗣位於東都拜世充爲吏部尚書封鄭國
公進拜尚書左僕射揔督内外諸軍事世充去含嘉城移
居尚書省專宰朝政以其兄世惲爲内史令入居禁中子
弟咸擁兵馬鎮諸城邑未幾李密破宇文化及還其勁兵
良馬多戰死士卒疲倦世充欲乘其弊而擊之恐人心不
一乃假託鬼神言夢見周公乃立祠於洛水遣巫宣言周
公欲令僕射急討李密當有大功不(音否)則兵皆疫死充兵
多楚人俗信妖言衆皆請戰世充簡練精勇得二萬餘人馬
二千餘疋軍於洛水南密軍偃師北山上世充令軍人秣馬
蓐食遟明而薄密密軍潰以數十騎走河陽率餘衆入朝世
充盡收其衆振旅而還侗進世充太尉以尚書省爲府備
置官属世充嘗於侗前賜食還家遂大嘔吐疑遇毒所致
自是不復朝請與侗絶矣遣雲定興叚逹入奏於侗請加
九錫之禮二年三月遂策授相國揔百揆封鄭王加九錫
備物叚逹雲定興等入見於侗曰天命不常鄭王功德甚
盛願陸下揖讓告禪遵唐虞之迹侗怒四月假爲侗詔策
禪位遣兄世惲廢侗於含涼殿僣即皇帝位建元曰開明
國號鄭立子玄應爲皇太子世充每聽朝必殷勤誨諭言
詞重複千端萬緒或輕騎遊歴街衢亦不請道百姓但避
路而巳按轡徐行謂百姓曰昔時天子深㘴九重下情無
由聞徹世充非貪寳位夲欲救時今當如一州刺史每事
親覽當與士庶共評朝政今止於順天門外置座聽朝又
令西朝當受抑屈東朝堂受直諫於是獻書上事日有數
百條流旣煩省覽難遍數日後不復更出世充遣其姪行
夲鴆殺侗謚曰恭皇帝十月世充率東衆徇地至于滑州
仍以兵臨黎陽世充屯兵不散倉粟日盡城中人相食七
月秦王率兵攻之陳兵於青城宫世充悉兵來拒隔澗而
言曰隋末喪乱天下分崩長安洛陽各有分地世充唯願
自守不敢西侵王乃盛相侵軼遠入吾地三崤之道千里
饋糧以此出師未見其可太宗謂曰四海之内皆承正朔
唯公執迷獨阻聲教東都士庶亟請王師關中義勇咸思
致力至尊重違衆願有斯吊伐若轉禍來降則冨貴可保
如欲相抗無假多言世充無以報太宗分遣諸將攻其城
鎮所至輙下九月王君廓攻拔世充之轘轅縣於是河南
州縣相次降附十一月竇建德遣人結好井陳救援之意
世充乃遣其兄子琬及内史令長孫安世報聘且乞師四
年二月世充率兵出方諸門與王師相抗世充軍敗因乘
勝追之屯其城門世充不復敢出但嬰城自守以待建德
之援三月秦王擒建德并王琬長孫安世等于武牢廻至
東都城下以示之且遣安世入城使言敗狀世充惶惑不
知所爲將潰圍而出南走㐮陽問於諸將皆不荅乃率其將
吏詣軍門請降秦王以世充至長安高祖數其罪世充對
曰計臣之罪誠不容誅但陛下愛子秦王許臣不死高祖
乃釋之與兄芮妻子同徒于蜀將行爲讎人獨孤修德所
殺世充自篡位凡三歲而滅(竇建德附)
又曰竇建德貝州漳南人也少時頗以然諾爲事初里長
犯法亡去會赦得歸父卒送葬者千餘人有所贈皆讓而
不受大業七年募人討高麗夲郡遂𥙷建德爲二百長時
山東大水人多流散同縣有孫安祖家爲水所漂妻子餒
死縣以安祖驍勇亦選在行中安祖辭貧自言于漳南令
令怒笞之安祖刺殺令亡投建德建德舍之是歲山東大
饑建德謂安祖曰丈夫不死當立大功豈可爲逃亡之
虜也我知高鷄泊中廣大數百里莞蒲阻深可以逃難承
間而出虜掠足以自資旣得聚人且觀時變必有大功於
天下矣安祖然其計建德招誘逃兵及無産者得數百人
令安祖率之入泊中爲羣盗安祖自稱將軍時鄃人張金
稱亦結聚得万人在河阻中蓨人高士逹又起兵得千餘
人在清河界中時諸盗往來漳南者所過皆殺掠居人焚
燒舍宅獨不入建德之閭由是郡縣意建德與賊徒交結
收繫家属無少長皆殺之建德聞其家被屠滅率麾下二
百人亡歸士逹士逹自稱東海公以建德爲司兵後安祖
爲張金稱所殺其兵數千人又盡歸于建德自此漸盛兵
至萬餘人猶往來高雞泊中十二年涿郡通守郭絢卒兵
萬餘人來討士逹士逹自以智略不及建德乃推爲軍司
馬咸以兵受焉建德旣初統衆欲立竒功以威羣賊請士
逹守輜重自簡精兵七千人以拒絢大破絢軍絢以數十
騎遁走遣將追及於平原斬其首以獻士逹由是建德之
勢益振隋遣太僕卿楊義臣率兵萬餘人討張金稱破之
於清河所獲賊衆皆屠滅餘散在草澤間者復相聚而投
建德義臣乘勝至平原欲入高雞泊建德謂士逹曰歴觀
隋將善用兵者唯義臣耳新破金稱遠來襲我其鋒不可
當請引兵避之令其欲戰不得空延歲月必將疲倦乘便
襲擊可有大功今與争鋒恐公不能敵也士逹不從其言
因留建德守壁自率精兵逆擊義臣義臣果大破士逹於
陣前斬之乘勢追奔將圍建德守兵旣少聞士逹敗衆皆
潰散建德率百餘騎亡去義臣既殺士逹以爲建德不足
憂建德復還平原招集亡卒得數千人軍復大振始自稱將
軍此後隋郡縣長吏稍以城降之軍容益盛勝兵十餘萬
人十三年正月築壇場於河間樂壽界中自稱長樂王年
號丁丑署官属於是建德進攻河間頻戰不下其後城中
食盡又聞煬帝被殺郡丞王琮率士吏發喪建德遣使吊
之琮因使者請降始都樂壽號曰金城宫自是郡縣多下
之武德二年宇文化及僣號於魏縣建德即日引兵討化
及連戰大破之化及保聊城建德四面攻城䧟之建德入
城先謁隋蕭皇后與語稱臣悉收弑煬帝元謀者斬之梟
首轅門之外囚化及并其二子同攻以檻車至大陸縣斬
之攻䧟洺州虜刺史袁子幹遷都于洺州號萬春宫又與
王世充結好遣使朝隋越王侗於洛陽後世充廢侗自立
乃絶之始自尊大建天子旌旗出入警蹕下書言詔追謚
隋煬帝爲閔帝然猶依倚突厥隋義城公主先嫁突厥又
傳化及首以獻公主旣與突厥相連兵鋒益盛南侵相州
河北大使淮安王神通不能拒退奔黎陽相州䧟又進攻
衛州䧟黎陽九月建德自帥師圍幽州羅藝出與戰大破
之斬首千二百級先是曹州濟隂人孟海公擁精兵三萬
據周橋城以掠河南之地其年十一月建德自率兵渡河
以擊之四年二月建德尅周橋虜海公留其將范願守曹
州悉發海公及徐圓㓪之衆來救世充軍至滑州世充行
臺僕射韓洪開城納之遂進逼元州梁州管州皆䧟之屯
于滎陽三月春秦王入武牢進薄其營多所傷殺并擒其
將殷秋石瓉時世充弟世辯爲徐州行臺遣其將郭士衡
領兵千人從之合衆十餘萬號爲三十萬次城臯築宫于
板堵以示必戰又遣間使約世充共爲表裏秦王遣將軍
王君廓領輕騎千餘抄其糧運獲其大將張青特虜獲其
衆建德數不利人情危駭將帥已下破孟海公皆有所獲
思歸洺州凌敬進說曰宜悉兵濟河攻取懷州河陽使重
將居守更率衆鳴鼓建旗踰太行入上黨先聲後實傳檄
而定漸趨壷口稍駭蒲津收河東之地此策之上也行此
必有三利一則入無人之境師有萬全二則拓土得兵三
則鄭圍自解建德將從之而世充之使長孫安世隂賫金
玉㗖其諸將以亂其謀衆咸進諫曰凌敬書生耳豈可與
言戰乎建德從之敬固争建德怒扶出焉於是悉衆進逼
武牢官軍按甲挫其銳建德結陣於汜水秦王遣騎挑之
建德進軍而戰竇抗當之建德少却秦王馳騎深入大破
之建德中瘡竄於牛口渚車騎將軍白士讓楊武威生獲
之建德所領兵衆一時奔潰妻曹氏及其左僕射齊善行
將數百騎遁于洛州餘黨欲立建德養子爲主善行曰夏
王平定河朔士馬精強一朝旣被擒如此豈非天命有所
歸也不如委心清命無爲塗炭生人遂以府庫財物悉分
與故將各令散去善行乃與建德右僕射裴矩行臺曹旦
及建德妻率僞官属舉山東之地奉傳國八璽來降七月
秦王俘建德至京師斬于長安市年四十九自起軍至滅
凡六歲河北悉平
太平御覽卷第一百七
