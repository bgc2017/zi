太平御覽卷第三十七
地部二
地下土壤
塊塵
地下
淮南子曰東方之極自碣石(碣石山在東北海中)過朝鮮(朝鮮東夷)貫大
人之國(東方有大人之國也)東至日出之次扶木之池青土樹木之
野(皆日所出之地)太皥勾芒所司者萬二千里其令曰挺群禁開
閉闔通窮窒逹障塞行優游棄怨惡解赦罪免憂患休罰
刑開關梁宣出財和外怨撫四方行柔惠止剛強南方之
極自北戶烏孫之界(北戶日在其北嚮以爲戶)貫顓頊之國(南方有顓頊之國也)
南至委火炎風之野赤帝祝融之所司者萬二千里(帝赤著明)
(審諟也祝屬也融工也萬物盛長屬續而工也)其令曰爵有德賞有功惠賢良救
飢渴舉力農振貧窮惠孤寡養老疾出大禄行大賞起毁
宗立無後封建侯立賢輔中央之極自崑崙東絶恒山(崑崙在西)
(方恒山北岳也)日月之所道(謂二十八宿舍在地之分野)江漢之所出人民之
野五糓之宜龍門河濟相貫以息壤堙鴻水之州(禹以息土堙洪)
(水以爲中國九洲洲水中可居也)東至於碣石黃帝后土之所司者萬二
千里(黃中色帝道諟地道載物故稱后也)其令曰平而不阿明而不苛包裹
覆露無不囊懷普大無私正静以利和行麋粥養衰弔死
問疾以送萬物之歸西方之極自崑崙絶流沙沉羽(沉羽弱水)
(也其弱至沉毛羽也)西至三危之國石城金室飲氣之民不死之野
少皡蓐收之所司者萬二千里(少皥白帝之號少皡隂用事物浩成也蓐荗也万物)
(茂可收用之)其令曰審用法誅必辜備盗賊禁姦邪勑群牧謹
貯聚脩城郭𥙷决竇塞蹊徑隄溝瀆止流水壅谿谷守門
閭陳兵甲百官誅不法北方之極自九澤(九澤北方之澤也)窮夏
海之極(夏海大海也)北至令止之俗(令止丁令北海胡地)有凍寒積冰雪
雹霜霰漂潤群水之野顓頊玄冥所司者萬二千里(顓頊黑帝)
(之號頊大言大隂用事振翕而寒也陰閉不見故神爲玄冥也)其令曰申群禁固閉藏脩
塞障繕關梁禁外徒断罰刑殺當罪閉閭大搜客止交游
禁夜樂早閇晏開以索姦人姦人巳得執之必固節巳
幾(幾終也)刑殺母赦雖有盛尊之親斷以法度母行水母發
藏母釋刑罪
又曰任一人之能不足以治三畒之宅也循道理之數因
天地之自然則六合不足均也(均平也)
又曰盧敖游乎北海(盧敖燕人秦始皇帝召以爲博士使求神僊亡而不返也)徑乎太
隂入乎玄闕(太隂北方玄也)至於蒙糓之上見一士焉深目而玄
鬢渡注而鳶肩豊上而殺下軒軒然迎風而舞顧見盧敖
慢然下臂遯逃乎碑盧敖就而視之方倦龜殼而食合梨
(合梨海&KR1109;)盧敖與之語曰唯敖爲背群離黨窮觀於六合之外
者非敖而巳乎敖幼而好遊至長不渝解周行四極唯北隂
之不闚今卒賭夫子於是子殆可與敖爲友乎若士者
(音拳)然嘆曰噫子中州民寕肯而遠至此此猶光日月(言太隂之)
(地尚見日月)而載列星隂陽之所行四時之所生此其比夫不
名之地猶突奥(言我所游不可字名之地以盧敖所行之則如突奥中也)若我南游乎
岡䍚之野北息乎沉墨之鄕西窮冥冥之黨東開澒濛之
光此其下無地而上無天聽焉無㫬此其外猶有狀沐之
汜(狀沐四海與天之際流聲也汜崖也)其餘一舉而千萬里(千萬里狀沐之外也)吾猶
未能之在(吾尚未至此地)今子游始此乃於語窮觀豈不亦遠哉
然子處矣哉(吾與若汗)漫期於九垓之上(汗漫不可知之地九垓九天也)吾不
可以久居士舉臂而竦身遂入雲中盧敖仰而視之弗見
乃止駕(止其所駕而居)
尸子曰八極之内有君長者東西二萬八千里南北三萬
六千里故曰天左舒而起牽牛地右闢而起畢昴
孟子曰天子之地方千里不方千里不足以待諸侯諸侯之
地方百里不方百里不足以守宗廟
吕氏春秋曰凢四極之内東西五億有九萬七千里南北
五億有九萬七千里
又曰長廬子曰山海岳河水金石火木此積形成乎地也
又曰冬之德寒寒不信其地不成剛地不成剛則凍閇不
開天地之大四時之化而猶不能以不信成物又况於人
關令内傳曰地厚萬里其下得大空大空四角下有自然
金柱輙方圓五千里
土
釋名曰土吐也吐生物也徐州貢土五色色有黃青白赤
黑也土赤者鼠肝色也土色黑曰盧盧然解散也土黃而
細密白埴埴職也如脂之職也土色青䔧似䔧草也土色
白曰漂漂輕散也
尚書禹貢曰冀州土白壤(孔安國曰無塊白壤)兖州土黑墳(孔安國曰色黑)
(而墳起)青州土白墳(徐廣曰黎土也)楊州土塗泥(馬融曰漸如也)荆州土塗
泥豫州土白墳下墳盧(孔安國曰盧疎也馬融曰豫州地青三等下者墳盧也)雍州
土黃壤徐州土赤戠墳(謝沉注曰戠音志)梁州土青驪(孔安國曰色青黑)
又洪範曰五行其五曰土土爰稼穡稼穡作甘(孔安國曰土可以種)
(可以歛甘味生百榖)
尚書帝命驗曰土者金之父也
周書作雒曰周公建太社於國中其壝東青土南赤土西
白土北驪土中央以黃土將遣諸侯鑿其方一面土苴以
白茅以土卦之故曰裂土
詩曰溥天之下莫非王土
又曰孔樂韓土川澤滸滸
周禮地官上曰大司徒辯十二土名以相民宅知其利害
以任土事
禮記曰范金合土以爲臺榭
又曰土弊則草木不長
又曰地一撮土之多及其廣厚載華岳而不重
又曰衆生必死死必歸土此之謂鬼骨肉斃于下隂爲野
土(隂蔭也)
蔡邕月令章句曰色別曰土(言五方土色各異也)
崔寔四民月令曰正月雨水中地氣上騰土長昌撅陳根
可拔
春秋元命苞曰土爲言吐也言子成父道吐也氣精以輔
也陽立於三故成生其立字十夾一爲土
春秋繁露曰天有十端其土爲之一端
春秋考異郵曰后族專則土踊(宋均注曰陰盛也)
論語里仁曰君子懷德小人懷土
家語曰孔子曰堯以土德王而尚黃黃土之色也
又曰食土者無心而不息
又曰宰我問於孔子曰聞鬼神之名而不知其所謂敢問
孔子曰人生有魂氣有魄氣氣也者神之盛也衆生必死死
必歸土此之謂鬼魂氣歸天此之謂神
戰國策曰孟嘗君將入秦蘇秦曰臣來過於淄上有土偶
人與桃梗相與語桃梗語人曰子岸上土也八月降雨淄
水至則汝殘則復爲岸矣今子淄水至則水漂何所之也
漢書張釋之傳曰文帝拜釋之爲廷尉人有盗高廟坐前
玉環文帝怒下廷尉治奏當棄市上大怒釋之頓首謝曰
假令愚民盗長陵一柸土陛下復何以加其法乎
後漢書曰朱浮與彭寵書曰亦猶河濱之人捧土以塞孟
津
謝承後漢書曰東郡趙咨病自置小素棺使人取乾黃土
二十石細擣篩之遺令亡後置土棺底厚一尺内屍於中
以土壅上
又曰范訓母亡以布囊盛土負以成壙
魏志曰魏明帝起芳林園建昭陽殿公卿以下至於學生
莫不展力帝乃躬自握土以率之
後魏書曰高昴父次同語人曰吾四子皆五服我死後豈
有人與我一鍬土邪及次同死昴大起塚對之曰此老公
子平生畏無一鍬土今日被壓竟知之否
唐書天寳十三載冊楊國忠爲司空其日雨土
江表傳曰孫權討袁術舉兵攻晥城術閇門自守粮食乏
盡士女或丸土而呑之
晉安帝紀曰劉敬宣在鮮卑夢丸土而服之旣而占焉或
荅曰此服土呑丸也旣覺而喜曰丸者桓也桓旣吞矣我復
夲土也旬日中聞桓玄敗得來歸
世本曰禀君名務相姓巴與樊氏暉氏相氏鄭氏凢五姓
俱出皆争神以土爲舡雕丈畫之而浮水中其舡浮因立
爲君佗舡不能浮獨禀君舡浮因立爲君
蜀王本紀曰蜀王獵於褒谷見秦王以金一笥遺蜀王蜀
王報以禮物盡化爲土秦王大怒臣下拜賀曰土地也今
秦當得蜀矣
崔鴻十六國春秋後趙錄曰建武十二年沙門吴進言於
帝曰胡運將衰晉當復興當苦役晉人以厭其氣帝於是
使尚書張郡發近郡男女十六萬車十萬乘運土築華林
園及長墟一作墻于鄴北廣長五里
白虎通曰土在中央中央者主吐含萬物
聖證論曰孔&KR1007;云能吐生百糓謂之土
河圖挺佐輔曰自此百世之後地高天下山陵消去不風
不雨不寒不暑民復食土皆知其母不知其父
雷煥別傳曰煥與張華見異氣起牛斗之間煥曰此寳劒
也拜煥豐城令到縣掘屋基入四十餘尺得一石凾中有
雙劒琢錯文采翳而未明君初經南昌遣人取西山北巖
下土二升黃白色拭劒光豔照耀莫不驚愕張公得劒喜
置坐側曰此土南昌西山北巖土也不如華隂山赤土封
一斤與君荅書云詳觀劒體眞干將也君更用赤土磨拭逾
益精明
晉書符堅傳初秦之未亂也關中土無火而煙氣火起數
十里月餘不滅
宋躬孝子傳曰宗承字世林父資喪葬舊塋負土作墳不
役僮僕一夕間土壤高五尺松竹生焉
荆州先德傳曰羅獻守巴東吴遣盛曼說獻合從之計詣
獻求借城門獻遣參軍楊宗謾曰城中土一撮不可得何
言城門乎
三輔舊事曰成帝作延陵及起廟竇將軍有青竹田在廟
南恐犯蹈之言作陵不便乃徙作昌陵取土十餘里土與
粟同價
關中記曰未央宫蕭何所造周廽二十三里䟽龍首山土
爲殿基殿基出長安城上也
宣城記曰江矩吴時爲廬江太守以清稱徵還舡輕皆載
土時歲暮逐除者就乞所獲甚少江乃語之逐除人見而
去
盛弘之荆州記曰武當縣有一谿岸土色鮮黃乃可噉
義興記曰陽羡縣塘西潜壤中有黃土色如精金
法顯記曰阿育王昔在小兒時當道戲遇迦葉佛乞食小
兒欣喜即以一掬土施佛佛持還泥經行地因此果報作
鐡輪王〇晉太康地記城陽姑募縣有五色土
吳郡記曰吳縣餘杭山出白土光潤如玉〇墨子曰商王紂
不德兼夜十日雨土於亳孫卿子曰子貢問於孔子賜
未知爲人下者其猶土也深掘之而得甘泉樹之而五糓
蕃草木植焉禽獸育焉生則主焉死則入焉多其功而不
得爲人下者猶土也(韓詩外傳說苑並載也)
申子曰四海之内六合之間曰奚貴曰貴土土食之本也
淮南子曰伊尹曰興土功也脩脚者使之蹠鏵強脊者使
之負土
淮南萬畢術曰東行馬蹄中土含人卧不起(取東行白馬蹄下土三家)
(井中泥合土和之置卧人臍上即不能起)
又曰竈之土不思故鄕(取竈前三寸方半寸取中土持之遠出令人不思故鄉)
裴玄新言曰俗間有土公之神云土不可動玄有五歲女
孫卒得病詣市卜云犯土玄即依方治之病即愈然後知
天下有土神矣
物理論曰游濁爲土土氣合和而庶類自生
抱朴子曰土飯瓦胾不療於飢
壤
說文曰壤軟土也
尚書康誥曰賓奉珪弊執壤奠(孔安國注曰賓諸侯執壤地所出而奠贄)
尚書孔安國注曰土無塊曰壤
周禮地官上司徒職曰大司徒辦十二壤之物而名其種
教稼穡樹蓺
史記曰李斯上書曰太山不讓土壤故能成其高河海不
擇細流故能就其深
王隱晉書曰解結問别駕治中曰河北白壤高良何故少
人士每以三品爲中正
山海經曰洪水滔天鯀竊帝息壤以堙洪水不待帝命祝
融殺鯀于羽郊(郭璞注曰息壤謂土自長故可以堰水也漢元帝時臨除縣地埇長六里高二丈即)
(息壤類)
帝王世紀曰禹葬會稽下不及泉上不通臭旣葬收餘壤
爲壟
蕭廣濟孝子傳曰巴郡文讓母死墳土未足耕一畝地爲
壤群鳥數千銜所作壤以着墳上
關中記曰長安地皆黑壤城今赤如火堅如石
韓子曰蟻冬居山之陽夏居山之隂蟻壤寸而有水乃掘
遂得水
塊
禮記檀弓上曰寢苫枕塊
左傳曰晉文公過衛出五鹿乞食於野野人予之塊公怒
咎犯曰天賜也稽首受而載之
國語曰楚靈王於乾溪彷徨於山林枕疇人之股疇人枕
王以璞而去之(賈遠曰璞瑰也)
徐整長曆曰黃帝時風不鳴條雨不破塊也
淮南子曰土勝水者非一墣塞江也(許愼注曰墣瑰也)
塵
詩曰無將大車維塵冥冥
禮記曰前有埃塵則載鳴鳶(鄭玄注曰鳴則將風)
又曰爲長者糞之禮必加箒於箕上以𬒮拘而退其塵不
及長者
左傳曰晉楚戰狐毛設二旆而退之欒枝使曳柴而僞遁
(曳柴起塵詐言聚衆走)
又曰潘黨望其塵使騁而告曰晉師至矣楚人懼遂出陳
史記曰鈎弋夫人死雲陽暴風揚塵
漢書酷吏傳曰長安中姦猾多受財報仇相與探丸得
赤丸者斫武吏黑者斫文吏城中薄暮塵起死傷横道枹
鼔不息
謝承後漢書曰范雲爲萊蕪長閭里歌之曰甑中生塵范
史雲
魏志曰歲朝西北大雲風塵埃蔽天十餘日間何晏乃誅
晉書王導傳庾亮以望重地逼出鎮於外南蠻校尉陶稱
聞說亮當舉兵勸導密爲之防導曰吾與元規休戚是同
悠悠之談宜絶智者之口元規若來吾便角巾還第復何
懼哉時亮執朝廷之權趍向者多歸之導内不能平常遇
西風塵起舉扇自蔽徐曰元規塵汙人
家語曰顔回拾甑中塵
博物志曰徐州人謂塵土爲蓬塊吴人謂塵土爲坱
崔鴻十六國春秋前秦錄曰慕容冲叛符堅遣平原公暉
討之冲乃令婦人各將一囊盛塵皆令騎牛服文采衣執
持長槊於陳後冲晨攻暉兵刃交接昌言班隊何在於是
奔競而進皆毀囊揚塵埃霧連天莫測多少暉衆大潰
晏子春秋曰余家素貧晝則苦於作勞夜則甘於疲寢三
時之際書皆生塵
山海經曰黑水之南有玄蛇食塵
又曰大人國有青蛇頭方食塵
帝王世紀曰黃帝夢大風吹天下塵埃皆去又夢人執千
鈞之弩駈羊數萬群帝歎曰風爲號令垢去土后在也豈
有姓風名后者哉千鈞之弩異力能遠駈羊數萬群牧民
爲善豈有姓力名牧者得風后於海隅得力牧於大澤
神仙傳王方平曰聖人言海中復揚塵
老子曰和其光同其塵
莊子曰野馬也塵埃
淮南子曰地不滿東南故水潦塵埃歸焉
又曰蒙塵而欲無昧涉水而欲無濡不可得也
語林曰劉道奠年十五六在門前弄塵垂鼻涕至&KR0909;
葛洪肘後方曰治暍死方取道中熱塵土以積暍人心下
即活
楚辭曰安能以皓皓之白蒙世俗之塵埃也
宋謝莊月賦曰陳王初喪應劉端憂多暇綠苔生閣芳塵
凝榭
曹子建洛神賦曰羅襪生塵
古詩云君爲淸路塵妾爲濁水泥
又曰京洛多風塵素衣化爲緇
世說虞公善歌發聲動梁塵
李康遊仙序曰人生天地之間若流電之過戶牖輕塵之
棲弱草
兵書曰名將望塵知馬步之多少也
晉書曰潘岳謟事賈謐望塵而拜
又曰簡文帝性冲澹所居凝塵滿席湛如也
太平御覽卷第三十七
