太平御覧卷第九百四十九
蟲豸部六
蟾蜍蝦蟇蟋蟀
虭蟧鼠負蠹
強蝆齧桑守瓜
蚰蜒蜰蜚廉
蠁螋塵蟲
蛇公螲蟷金花
兹母
蟾蜍
春秋運斗樞曰紀乖政則蟾蜍月精四頭感翔(感翔為妖)
韓詩外傳曰魚網之設鴻則離之嬿婉之求得此戚施(薛君)
(曰戚施蟾蜍喻醜惡)
文子曰蟾蜍辟兵壽在五月之望
淮南子曰月照天下而蝕於蟾諸騰蛇游霧而殆於蝍蛆
(蟾諸月中蝦蟇食羽故曰食於蟾諸殆猶畏也蝍蛆蟋蟀爾雅謂之蜻&KR1465;之大腹也上蛇蛇不敢動故曰殆於蝍蛆)
抱朴子曰蟾蜍壽三千歲
又曰肉芝者謂萬歲蟾蜍頭上有角頷下有丹書八字再
重以五月五日日中時取之隂乾百日以其足畫地即爲
流水帶其左手於身辟五兵若敵人射巳者弓弩矢皆反
還自向也
又曰辟兵法或以月蝕時刻三歲蟾蜍喉下有八字者血
以書所持之刀劒
玄中記曰蟾蜍頭生角得而食之壽千歲又能食山精
張衡靈憲曰羿請不死之藥於西王母姮娥竊之以奔月
遂託身於月是爲蟾蜍(淮南子同)
河圖曰蟾蜍去月天下大亂
西京雜記曰廣川王發晉靈公冡得玉蟾蜍一枚大如拳
腹空容五合如新王取以盛水滴硯
崔寔四民月令曰五月五日取蟾蜍可治惡疽瘡
傅玄詩曰蟾蜍食明月虹蜺薄朝日
蝦蟇
易通卦驗曰夏至小暑蝦蟇無聲
山海經曰藟(音誄)山湖水出焉東流于食水其中多活即師
(科斗也小雅或曰活東也)
爾雅曰蟼蟇(郭璞注云蛙類音驚亦曰景)科斗活東(蝦蟇子也)
周禮秋官下曰蟈氏掌去鼃黽焚牡蘜(菊同)以灰洒之則死
(齊魯之間謂鼃爲蟈黾耿黽也蟈與耿黾尤怒鳴而聒人耳故去之)
漢書曰武帝元鼎五年秋蛙與蝦蟇俱鬪是歲四將軍
衆十萬征南越開九郡
後漢書曰馬援爲隗囂使公孫𫐠歸謂囂曰子陽井底蛙
耳(言述志識𥚹狹如坎井之蛙事見莊子)而妄自尊大不如專意東方
東觀漢記曰彭寵堂上聞蝦蟇聲在火鑪下鑿地求之無
所得寵爲奴所殺
張璠漢記曰靈帝鑄天禄蝦蟇吐水於平昌門外橋東約
入宫又作翻車渴烏施於橋西洒南北郊
晉書曰有蛙鳴于華林園惠帝問左右曰爲官乎爲私乎
侍中賈㣧對曰在官地爲官在私地爲私
宋書曰張暢弟收嘗爲猘大所傷醫云宜食蝦蟇膾收甚
難之暢含笑先嘗收因此乃食創亦即愈
齊書曰沈僧照別名法朗少事文師道土梁武陵王紀爲
會稽太守宴坐池亭蛙鳴䀨耳王曰殊廢絲竹之聽僧照
呪厭十許口便息及日晚王又曰欲其復鳴僧照曰王歡
巳闌令汝鳴即便喧聒
又曰卞彬蝦蟆賦云紆青拖紫名蛤魚世謂比令僕也
又云蝌斗唯唯羣浮暗水唯朝繼夕筆役如鬼比令史諮
事也
南史孝義傳曰丘傑字偉跱吳興烏程人也年十四遭母喪
以熟菜有味不嘗於口歲餘忽夢見母曰死亡是分别耳
何事乃爾荼苦汝噉生菜遇蝦蟆毒靈牀前有三丸藥可
取服之傑驚起果得甌甌中有藥服之下科斗子數升
三國典略曰周天和二年齊武安妖人與其徒僞云盲躄
因飲泉水下得金佛其疾並愈於是遠近信之男女霧集
水中有老黃蝦蟆全如金色乍出乍没齊武成及百官巳
下莫不飲之
隋書曰焬帝在東宫宫中數有妖變乃命衛尉少卿蕭
吉禳邪氣於宣慈殿座祭神是時孟冬地久無水乃有蝦
䗫從西南來入至座忽然而失
文子曰禽子曰多言有益乎墨子曰蝦蟇蛙黽日夜恒鳴
口乾舌擗然而不聽今觀晨雞時夜而鳴天下俱動多言
何益唯其言之時也
韓子曰越王勾踐欲伐吳欲民輕死出見鬪鼃乃下軾從
者曰王何敬也曰以其(有勇)氣故也其後國人而輕命死戰
淮南子曰夫蝦蟇爲鶉水蠆爲䗓(音聦)皆生於非其類(老蝦蟇化)
(爲鶉水中蠆蟲化爲蟌蟌者蜻蜓也)唯聖人能知其化
又曰蘭芝以芳未嘗見霜(芳香也)鼓造辟兵壽盡五月之望
(鼓造蓋謂梟一曰蝦蟇今世人五月望作梟羹亦作蝦蟇羹)
國語曰趙襄子以尹鐸有寬政於晉陽其心必和乃守晉
陽後晉師圍而灌之沉竈生鼃民無叛意
神仙傳曰(葛玄指蝦)蟇使舞皆應絃節使止乃止
燕丹子曰太子自喜得荆軻永無秦憂日與軻之東宫臨
池而觀軻拾塼投鼃太子令人奉槃金以進
物理論曰夫虚无之談尚其華藻此無異於春蛙秋蟬聒
耳而巳
國俗通曰肅肅蝦蟇掉尾俗說蝦蟇一跳八尺再跳丈六
從春至冬袒祼相逐無他所作掉尾肅肅謹按蝦蟇旣處
水中其尾又短正能使掉之豈能肅蕭乎原其所以當言
夏馬患蚋掉尾振擊常肅肅也蝦蟇夏馬音相似
崔豹古今注曰科斗蝦蟇子也一名懸針一名玄魚形圓
有尾聞雷則尾脫脚生也
廣五行記曰懷州凝眞觀東廊下柱巳五十餘年道士往
往聞有蝦䗫聲不知的處後因柱朽壞以他柱易之斫之
於柱中得一蝦䗫其柱又無孔隙
嶺表錄異曰唐林藹爲高州太守有鄕墅小兒牧牛聞田
中有蛤鳴(蛤即大蝦蟇)牧童遂捕之蛤躍(入一穴中遂掘之乃蛮酋塚也得一)銅鼓
其色翠綠土射數處損缺其上隱起多鑄蛙黽之狀疑其
鳴蛙即銅鼓精也
楚辭七諫曰蝦鼃遊於藥池(芳藥之池)
成公綏隂霖賦曰百川泛濫潢潦流竈中生鼃庭運舟
蟋蟀
易通系卦曰蟋蟀之蟲隨隂迎陽居壁向外趣婦女織績
女工之象今失節不居壁似女事不成有淫佚之行因夜
爲姦故爲門戶夜開門戶人之所由出入今夜不閉明非
也
易通卦驗曰立秋蜻(音精)蛚(音列)鳴白露下蜻蛚上堂
京房易妖占曰七月建申爲夷則蟋蟀鳴
毛詩蟋蟀曰蟋蟀在堂歲聿其暮今我不樂日月其除
又豳七月曰七月在野八月在宇九月在戶十月蟋蟀入
我牀下(箋云自七月至十月入我牀下皆謂蟋蟀也言將寒有漸非卒來也)
陸機毛詩䟽義曰蟋蟀似蝗而小正黑有光澤如&KR0238;有角
翅一名蛬一名蜻蛚楚人謂之王孫幽州人謂之促織督
促之言也里語曰趣織鳴懶婦驚
詩義問曰蟋蟀食蠅而化成也
劉芳毛詩義筌曰蟋蟀今促織也一名蜻蛚楚謂之蟋蟀
或謂之蛬南楚謂之王孫也(方言同)
蔡邕月令章句曰蟋蟀或謂之蛬亦謂之蜻蛚斯螽莎雞
之類
禮記月令曰季夏之月蟋蟀居壁
春秋考異郵曰立秋趣織鳴(宋均曰趣織蟋蟀也立秋女功急故趣也)
春秋潜潭巴曰蟋蟀集天子無遠兵
春秋說題辭曰趣織爲言趣織也織興事遽故趣織鳴女
作兼
爾雅曰蟋蟀蛬也(郭璞曰今促織也亦名青蛚也)
周書時訓曰小暑之日温風至又五日蟋蟀居壁
袁宏後漢書曰崔駰上書曰竊聞春陽發而倉庚鳴秋風
厲而蟋蟀吟盖氣使之然也
于寳搜神記曰朽葦爲蛬麥爲&KR3716;蝶
崔豹古今注曰蟋蟀一名吟蛬秋初生得寒則鳴噪濟南
謂爲嬾婦也
又曰沙雞一名促織一名絡緯一名蟋蟀促織謂鳴聲如
急織也絡緯謂其聲如紡也促織一曰促機絡緯一名紡
緯
阮籍詩曰開秋肇涼氣蟋蟀鳴牀帷感物懷殷憂消然
心悲
盧諶蟋蟀賦曰何兹蟲之資生亦靈智之攸授享神氣之
么眇體形容之微陋于時微凉旣戒火靈告去玄乙辭宇
翔鶤(音昆)南顧風戾戾而動柯露零零而隕樹月轉景而西
頽漢廻波而東注厲清響於長宵激悲聲以迄署
王襃聖主得賢臣頌曰虎嘨而風洌龍興而致雲蟋蟀候
秋吟蜉蝣出以隂
楚辭曰澹容與而獨倚兮蟋蟀鳴於西堂
虭蟧
詩義䟽曰蝘(音偃)一名虭(音刃)蟧(音勞)蟪蛄也
爾雅曰蜓蚞螇螰(即蝭蟧也一名蟪蛄齊人呼螇題木奚鹿四音)
家語曰孔子謂宰予曰違山十里蟪蛄之聲猶在於耳
莊子曰蟪蛄不知春秋(司馬彪注曰蝭蟧春生夏死夏生秋死故不知歲之春秋也)
楊雄方言曰蛥蚗(上音折下音夬)齊謂之螇螰(奚鹿兩音)楚謂之蟪蛄或
謂之蛉蛄(上音零)秦謂之蛥蚗自關而東謂之虭蟧(貂料兩音)或謂
之蝭蟧(音帝)或謂之蜓蚞(音廷木)西楚與秦通名(江東又呼為蟂蟧)
風土記曰秋而蟪蛄鳴於朝寒螿鳴於夜
鼠負
爾雅曰蟠鼠負也(郭璞曰此瓮器底蟲也舊說伊威竄婦别名未詳也)
毛詩東山曰伊威在室(伊威委黍也)
陸機毛詩䟽義曰伊威一名委黍一名鼠婦在壁瓮底土
中似白魚者也
說文曰蟠蟅(音柘)鼠婦也蛜威委黍鼠負也
于寳搜神記曰豫章有一家婢在竈下忽有人長數寸來
竈間婢誤以履踐殺一人湏臾遂有數百人着縗麻持棺
迎喪凶儀皆備出東門入園中覆船下就視皆是鼠婦作
湯澆殺遂絶
葛洪治瘧方曰取鼠婦蟲十四枚各以糟封裹之凢十四
丸臨發服七丸便愈
陶弘景夲草經曰鼠婦一名蟠負一名伊威一名委人俗
言鼠多在坎中背則負之今作婦字如似乖理又一名鼠
姑家用此悅媚人甚多方而應少
蠹
韓詩外傳曰枯魚銜索于何不蠹
爾雅曰蝎蛣&KR1298;(木中蠹蟲)蝎桑蠹(即蛣&KR1298;也)
漢書曰文帝賜尉佗書衣物佗因使者獻桂蠹一器
文子曰山生金反自刻木生蠧還自食
穆天子傳曰天子東遊次雀梁蠹書于羽陵(謂暴書蠹蟲囚曰蠹書也)
杜寳大業拾遺錄曰七年始安郡獻桂蠹四瓶瓶別一千
頭紫色香辛有味噉之去隂痰之疾
強蝆(音芈)
爾雅曰蛄䗐強蝆也(郭璞曰米穀中蠹小墨蟲也建平人呼爲蛢子音芉)
方言曰蛄䗐(音施)謂之強䖫(郭璞注曰江東謂之蛄䗐也)
齧桑
爾雅曰蠰(音餉)齧桑(郭璞曰似天牛也長角體有白點喜齧桑樹作孔藏其中江東呼爲齧髮)
守瓜
爾雅曰蠸(音權)輿父守瓜也(郭璞曰今瓜中黃小蟲喜食瓜葉故曰守瓜)
蚰蜒
爾雅曰螾&KR2602;入耳(蚰蜒也&KR2602;音衍)
方言曰自關而東蚰蜒謂之螾&KR2259;或謂之入耳或謂之䗅
(音長)&KR2785;(所宜切)趙魏之間或謂之蚨虶(音扶于)北燕謂之䖡蚭(廣雅)
(同䖡奴六切蚭音尼)
蜰(音肥)
廣五行記曰春秋魯莊公二十九年蜰劉向以爲此非中
國所有南越盛暑男女同川澤滛亂所生爲蟲臰惡時公
娶齊淫女爲夫人
後漢書曰王莽地皇元年蜰蔽天至長安入未央宫緣奔
發吏捕之于時天下大亂尋而莽敗見殺
蜚廉
夲草經曰蜚廉味鹹治血瘀逐下血破積聚喉痺生晉地
山澤中二月採之
吳氏本草曰蜚廉蟲神農黃帝云治婦人寒熱
蠁
爾雅曰國(音或)貉蟲蠁也(音許兩切今呼蛹蟲爲蠁廣雅曰土蛹蠁蟲)
螋(音求搜)
說文曰多足蟲也
廣雅曰矜螋也
博物志曰蠷螋蟲溺人影亦隨所着處生瘡(盧氏曰以雞腸草搗塗經)
(日即愈)
塵蟲
吳氏本草曰塵蟲一名土鼈
蛇公
異苑曰海曲有物名蛇公形如覆蓮花正白
庾闡楊都賦曰蛇公沉光於海曲
螲蟷(上知栗切下多郎切)
爾雅曰三蛈(音䥫)蝪(音湯)也(郭璞注曰即螲蟷也似蜘蛛在穴中有盖今河北人呼蛈蝪也)
金花
笁法眞登羅山䟽曰金花蟲大如斑猫形色文采如金是
龜屬得之養翫彌日
兹母
淮南子曰朝秀不知晦朔(許愼注曰朝生暮死蟲也生水上似𧖟蛾一曰兹母)
太平御覽卷第九百四十九
