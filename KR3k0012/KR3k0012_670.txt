太平御覽卷第六百七十
道部十二
服餌中
眞誥曰七月十五日夜清虚眞人與許玉斧言曰五公石
腴彼體所便急宜服之可以少顔术散除疾是𡭗所宜次
服䭀飰兼榖勿違
又曰明大洞爲仙卿服金丹爲大夫服衆芝爲御史若得
太極隱芝服之便爲左仙公
又曰性幾乎道用之眞來紫陽眞人云可令許玉斧數沭
浴濯其水疾之氣消其積考之瑕此致眞之階也學養生
之道不可泣淚涕唾所損甚多是以眞人道士常吐納咽
味以和六液
又曰昔漢成帝獵於終南山中見一人無衣身生毛飛騰
不可及乃圍得之問之乃秦宫人說秦王子嬰軹道之事
因宫室燒燔驚走入山飢無所食垂當餓死有一老人令
食松葉松實其獵者將歸以榖食之歐吐累日乃安一年
餘死向不爲人獲即仙矣
又曰龍述字伯高京兆人也後漢從仙人刀道林受胎氣
之法又受䭀飰方託形醉亡隱處
又曰武當山道士戴孟者夲姓燕名濟字仲微漢明帝時
人也少修道德不仕入華山餌芝术黃精雲母丹砂受法
於清靈眞人王君得長生之道又裴眞人授以玉佩金璫
經并石精金光符
又曰食草木之藥不知行氣導引服藥無益也終不得道
若志之感靈所存必至者亦不湏草藥之益也若但知行
氣不知神丹之法亦不仙也若得金液神丹不湏他術也
若大洞眞經不湏得金丹之道而仙也人生有骨籙必有
篤志道使之然故不學而仙道自來也過此以下皆湏篤
志
又曰東海玉華妃青童君之妹降授張微子服霧之法
又曰栢成納氣腸胃三腐
三五順行經曰廣平眞人頂負圓光執華幡於上帝前問
修鍊之法
又曰羅江大霍山洞臺中有五色隱芝華陽山亦有五種
夜光芝良常山有螢火芝其實似草其在地如螢狀大如
豆如紫華夜視有光得食之者心明可夜書計得食四十
七枚者壽
又曰包山中有白芝又有隱泉其色紫華陽雷平山有
田公泉且玉沙之流津用以浣衣佳
又曰服九靈日月華者得降太極之家玄眞之法也
又曰郎宗字仲綏北海安丘人少士宦後漢時人也爲吳
令學精道術占候風氣後一旦有暴風庭起占知洛陽大
火燒長夏門遣人往參問果𡭗朝廷聞之以博士徵宗宗
耻以占術就徵夜解印綬負笈遁去居華山下服胡麻得
道今在洞中
又曰傳禮和漢桓帝外孫傳建安也常服五星氣得道爲
含眞臺主
抱朴子曰余祖鴻臚少時嘗爲臨沆令云此縣有民家皆
壽考後徙去子孫轉多夭折他人居其故宅又累世眉壽
疑其井水殊赤乃試掘井左右得古人埋丹砂數十斛况
餌丹砂者乎
又曰上黨趙瞿者病癩歷年衆治之不愈垂死其家興載
弃之賫粮送置山谷中瞿自怨不幸晝夜悲歎涕泣弥月
有仙人行過穴口見而哀之具問訊瞿知異人乃叩頭自
陳乞哀於是仙人以囊藥賜之教其服法瞿服以病愈顔
色豐悅肌膚玉澤仙人又過視之瞿謝之乞其方仙人告
曰此松脂耳此山中多汝鍊之可以長生瞿乃歸家家甚
駭問得愈狀瞿年百七十歲齒髮豪徤在人間二百餘年
入抱犢山去
又曰要於長生去留各從所好耳服還丹金液之後若且
欲世間者但服其半若求仙去當盡服之昔安期先生龍
眉寗公修羊公隂長生皆服金丹半劑者也其止人間或
近千年然後去耳
又曰按玉鈐經中篇云立功爲上除過次之爲道者以救
人危爲上功也欲求仙者要當以忠孝和順仁信爲本若
德行不修而但務方術終不得長生也行惡事大者奪紀
小過奪等積善未滿雖服仙藥亦無益也余覽養生之書
莫不以還丹金液爲大要蓋仙道之極也昔左慈字元放
於天柱山中精思積久乃神人授以金丹仙經會漢末大
亂不遑修鍊而避地來渡江東志欲投名山以修斯道從
祖仙公又從元放受之凢授太清丹經三卷及九鼎丹經
一卷金液經一卷予師鄭君者仙公之弟子也又於從祖
受之而家貧無用買藥予親事之酒掃積久乃於馬迹山
中立壇盟受之并具諸口訣之不書者江東先無此書出
於左慈慈授從祖仙公仙公授鄭君鄭君授予故它道士
了無知者此益假求於外物以自堅固復有太清神丹其
法出於元君元君者老子師也太清觀天經有十篇云其
上七篇不可以教授其下三篇世無足傳當沉之三泉也
下三篇者正是丹經其經曰上士得道昇爲天官中士得
道栖集崑崙下士得道長生世間近後漢末新野隂君合
此太清丹其人有才氣著詩及丹經讃序言初學道隨師
本末列已所知識之得道者四十餘人甚分明也又有九
光丹與九轉異法又有岷山丹法道士張盍蹹精思於岷
山石室中得此方也至於諸丹法各別也金液者太一所
服而仙者也
又曰長生制在大藥非祠醮之所定也秦漢二代犬興祈
禱所祭太一五帝陳寳八神之屬動費億萬絶無所益况
疋夫無德欲以三牲妄祝以祈延年惑亦甚矣
又曰合金丹之大藥鍊八石之氣英者尤忌凢俗聞見則
仙物不成或云上士得道於軍旅中士得道於都市下士
得道於山林此謂仙藥已成未欲輕舉雖三軍兵刃不能
傷都市凶禍不能加下士未及於此故上山林耳古之道
士飛鍊神藥必入名山又按入山經可以精思修餌其藥
有太華恒霍嵩少太白終南女凢地肺王屋抱犢安丘衡
灊青城峨嵋雲臺羅浮陽駕黃金大小天台盖竹括蒼四
望山皆是正神在其中其上皆生芝草可以避大兵大水不
但中以合藥也若有道者登之則此山之神必助之爲福
其藥必(成若不登)此諸山者海中大島嶼亦可合藥
又曰余師鄭君年出八十先鬢髮班白數年間復黑又顔
色豊澤能引強弩日行數百里飲酒二斗不醉上山又體
力輕便年少追之不及飲食與凢人無異又不見其絕糓
余問先生隨之弟子黃章言鄭君常從豫章還於浦中連
值大風遇盗君推粮以給諸人已不復食五十日亦不飢
又不見其所施爲不知以何事也燈下細書過少年性解
音律閑夜鼓琴侍坐數人口荅咨聞其言不輟響而耳益
料聽左右操弦者數譴長短無毫氂得逃余晚爲鄭君門
人請見方書告余曰要道不過尺素上足以度世又曰君
所知者雖多而未精又意存於外學不能專一未可以經
深涉遠耳自當以佳書相示也久許漸得見短書縑素所
寫者積年之中合集所見當出二百許卷經不可頓得了
也
又曰語余曰新書卷卷有佳事但當校其精麄擇所施行
若金丹一成此書等一切不用也亦或當有所教授宜得
夲末先從淺始以勸進學者無所希准階由也鄭君亦不
肯悉令人寫其書皆當訣其意雖久借之然莫有敢盗寫
一字者也鄭君夲大儒晚而好道由以禮記尚書教授不
絶其體望高亮風格方整接見者肅然每咨問恒待其温
顔不敢輕脫也門人五十餘人惟余見受金丹之經及三
皇内文枕中五行記其餘人不得一觀此書首題者
集仙錄曰夫茂實者翹春之明珠也巨勝者玄秋之沉靈
也丹棗者盛陽之雲芝也伏苓者絳神之伏胎也五華含
烟三氣陶精調安六氣養魄護神
又曰太玄玉女者帝少昊時人也居蜀之長松山修長生
之道遇山中人授以八天隱文使之修佩謂曰修道之要
以無爲爲夲八天之書眞無爲也而道自成然而琅玕曲
晨之液八瓊九華之丹使鍊而餌之即太極所祕可以入
侍帝宸下覽萬化授九華方於江上鍊丹江畔有金砂泉
是其遺迹
又曰高辛時有仙人展上公常說昔在華陽下食白李異
美憶之未久而忽已三千年矣
又曰李脫居蜀金堂山龍橋峯下修道蜀人歴代見之約
其來往八百餘年因號曰李八百初以周穆王時來居廣
漢栖玄山合九華丹成去遊五岳十二洞二百餘年於海
上遇紫陽君授水玉之道又來龍橋峯作金鼎鍊九丹丹
成三於此山學道故世號此山爲三學山亦號爲栖賢山
又曰南陽文氏說其先祖漢末大亂逃壼山中飢困殆絶
有一人教食术遂不飢十年來歸鄕里顔色更少身輕欲
飛履險不倦行冰雪内了不知寒术一名山葪一名山精
又曰薛女眞者不知何許人也晉室亂離人多栖寓林藪
服餌避世因居衡山尋眞臺外出行常有黃鳥白猿曰豹
隨之不知所修何道
又曰玉姜者毛女也居華山自言秦人始學食松葉不飢
寒止巗中其行如飛今號其處爲毛女峯
又曰㳙子齊人子餌术著三才經淮南王劉安得其文不
解其旨又著琴書三篇甚有條理
又曰張微子漢昭帝時將作大匠張慶女也微子好道常
服霧氣自云霧是山澤水火之精金石之盈氣久服之則
能散形入空與雲氣合體微子自言受此法於東海東華玉
妃淳文期青童君妹也微子亦以此霧法教諸學者
九眞華妃曰日者霞之實霞者日之精人惟聞服日實之
法未見其知霞之精也夫飡霞之經甚祕致霞之道甚易
此謂體生玉光霞映上清之法也
太平御覽卷第六百七十
