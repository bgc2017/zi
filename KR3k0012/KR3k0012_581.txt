太平御覽卷第五百八十一
樂部十九
簫笳笙竽簧塤
簫
釋名曰簫肅也其聲肅肅清也
爾雅曰大簫謂之䇾小者謂之筊(郭璞注曰䇾二十二管長尺四寸筊十六管長)
(尺二寸簫一名籟也)
博雅曰簫大者二十三管無底小者十六管有底
通禮義纂曰伏犧作簫十六管
蔡邕曰簫編竹有底大者二十三管小者十六管長則濁
短則清以密蠟實其底而增减之則和然則邕時無洞聲
者矣
易說曰夏至之樂𥙷以簫簫長四寸
鄭玄曰簫亦管形似鳥翼鳥火禽也火數七夏時火用事
二七十四簫之長由此也
三禮圖曰雅簫長尺四寸二寸四彄頌簫二寸十六彄仲
夏之月令樂師均管簫簫長則濁短則清以密蠟實其底
而增减之則和管成而音定無所復調當與琴瑟相參
風俗通曰舜作簫其形參差象鳳翼十管長尺二寸
白虎通曰簫者中吕之氣也
尚書益稷曰簫韶九成鳳凰來儀
毛詩臣工有瞽曰旣備乃奏簫管備舉
春秋說曰夏至作樂聞以簫笙
周禮春官小笙師曰小笙師掌吹簫
史記曰五子胥鼔腹吹簫乞食於吳市也
又曰周勃吹簫給喪事
謝承後漢書曰靈帝善鼓琴吹洞簫
丹陽記曰江寕縣南三十里有慈姥山積石臨江生簫管
竹王褒洞簫賦所稱即此也其竹圓緻異於衆處自伶倫
採竹嶰谷其後唯此簳見珍故歴代掌給樂府而俗呼曰
鼓吹
涼州記曰吕纂咸寕二年有盗發張駿墓得白玉罇玉笛
紫玉簫
列仙傳曰簫史者秦繆公時人善吹簫能致孔雀白鶴繆
公女弄玉好之以妻焉其後隨鳳去故秦人作鳳女祠於
雍宫代有簫聲
江表傳曰孫權攻合肥不下而還休兵皆上道權與吕蒙
等在後魏將張遼奄至鼓吹驚怖不能復鳴簫唱甘寕援
刀欲斫之於是始作之
莊子曰南郭子綦謂顔成子遊曰汝聞人籟曰而未聞地
籟汝聞天籟郭象曰天籟簫也
秦子曰一人執規十手自負一人吹簫長短皆應
傳子曰馬先生能使木人吹簫比妙般輸墨翟不劣古矣
笳
杜䞇笳賦序曰昔伯陽避亂入戎戎越之思有懷土風遂
建斯樂美其出於戎貉之俗有大韶夏之音
曹嘉之晉書曰劉疇曾避亂塢壁賈胡百數欲害之疇無
懼色援笳而吹之爲(出塞入塞)之聲動其遊客之思於是群胡
皆泣而去
蔡琰別傳曰琰字文姬先適河東衛仲道夫亡無子歸寕
于家漢末大亂爲胡騎所獲在左賢王部伍中春月登胡
殿感笳之音
晉先蚕儀注曰車駕住吹小菰發大菰即笳也
又曰胡笳漢舊錄有其曲不記所出夲末笳者胡人卷蘆
葉吹之以作樂也故謂曰胡笳
夏仲御別傳曰激南楚吹胡笳風雲爲之搖動星辰爲之
變度
世說曰劉越石爲胡騎所圍數重城中窘迫無計越石始
乘月登樓清嘯胡賊聞之皆悽然長嘆中夜奏胡笳賊皆
流涕人有懷土之切向曉又吹之賊並棄圍奔走
笙
釋名曰笙生也象物管地而生以匏爲之其中空以受簧
爾雅曰大笙謂之巢小者謂之和(郭璞曰大笙列管匏中施簧也管端大者十九)
(簧小音十三簧犍爲舍人曰大笙音聲衆而高也小者音相和也)
白虎通曰笙之言施也牙也萬物始施而牙笙者太簇之
氣也象萬物之生也故曰笙有七正之節焉有六合之和
焉天下樂之故謂之笙古之善吹笙者有王子晉見列仙
傳周靈王之太子也
毛詩鹿鳴曰我有嘉賓鼓瑟吹笙吹笙鼓簧承筐是將
尚書益稷曰笙鏞以間鳥獸蹌蹌(孔安國曰間迭也吹笙擊鍾鳥獸仰德相率而)
(舞蹌蹌然也)
禮記檀弓上曰孔子旣祥五日彈琴而不成聲十日而成
笙歌(五日彈十日笙歌除曲外也琴以手笙歌以氣也)
又曰女媧之笙簧
周禮曰春官笙師掌教吹笙
鄕飲酒曰笙入奏南陔白華
邯鄲綽五經折疑曰夫笙者法萬物始生導逹隂陽之氣
故有長短黃鍾爲始象法鳳凰
蔡邕月令章句曰季秋之月上丁入學習吹笙所以通氣也
管簫笙竽塤箎皆以吹鳴者也
穆天子傳曰西王母吟月吹笙鼓簧(簧在笙中)衷心翔翔民之
子惟天之望
吕氏春秋曰墨子見荆王衣錦吹笙
竽
易通卦驗曰冬至吹黃鍾之律間音以竽竽長四尺二寸
(鄭玄曰管類也竹爲之形參差象鳥羽也)
周禮曰笙師掌教吹竽竽三十六簧也
禮記月令曰仲夏之月命樂師調笙竽
風俗通曰謹案禮記竽竹簧長四尺二寸今二十三管
世夲曰隨作竽
楚辭曰代奏鄭衛鳴竽張伏獻駕辯楚勞商(伏羲作琴造駕辯之曲楚)
(人自作勞商之歌皆妙曲也)
通禮義纂曰漢武帝時丘仲作竽笙三十六管
樂府雜錄曰將竽形類小鍾以手捋之即鳴
樂府圖曰吹竽有以知法度竽音調則度數得見
列仙傳曰商丘子骨者高邑人也好牧豕吹竽年七十不
取婦而老邑人乃竒怪之從受道問其要言但食木菖蒲
根飲水不飢不老如此傳世見之三百餘年貴戚冨室聞
之取而服之不能終歲輙止墯慢矣謂將復有匿術也
文心雕龍曰林籟結響諷如竽琴
淮南子曰孟夏南方御女衣赤采吹笙竽煦也立春之氣
煦生萬物也管三十六宮管在左右和十三宮管在中今
之竽並以木代瓠而&KR0238;之無復八音矣荆梁之南尚仍古
制
桓譚新論曰成少伯工吹竽見安昌侯張子夏鼓瑟謂曰
音不通千曲以上不足以爲知音
韓子曰齊宣王使人吹竽有三百人南郭處士請爲王吹
粟食與三百人等宣王死文王即位一一聽之處士走或
云韓昭侯田巖使一一聽之乃知其濫吹也
新序曰楚王使謁者徐光迎方與盲人能吹竽者龔遂乃
止
簧
毛詩曰巧言如簧
又曰君子陽陽左執簧右招我由房(陽陽無所用其心也)
漢書内傳曰西王母命侍女許飛瓊鼓震簴之簧
世夲曰女媧作簧(宋均曰女媧黃帝臣也)
三禮圖曰雅簧上下各六
神仙傳曰王遥有竹篋未嘗開後將茅子擔篋入石室室
中有二人遥自取一枚以二枚與室中人對共鼓之
潜夫論曰簧削銳其頭有傷害之象塞蠟密有口舌之類
皆非吉祥善應也
塤
世夲曰塤暴新公所造亦不知何人周畿内有暴國豈其
時人乎夲作壎(音許袁切)圍五寸半長三寸半凢六孔宋均注
云暴公國平王諸侯也
樂書曰壎者喧也周平王時暴辛公燒土爲之
說文云壎爲樂器亦作塤也壎謂聲濁而喧喧然今雅樂
部用也
爾雅釋樂曰大壎謂之&KR1127;即塤也銳上平底形象秤鍾大
者如鵝子聲合黃鍾大吕也小者如鷄子聲合太簇夾鍾
也皆六孔與箎聲相諧故曰壎箎相應
風俗通曰塤燒土爲也圍五寸半長一寸半有四孔其二
通凢六孔也塤一作壎字也
太平御覽卷第五百八十一
