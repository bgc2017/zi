太平御覽卷第二十四
時序部九
秋上
釋名曰秋者緧(音秋)也緧迫萬物使得時成也
又曰七月謂之夷則何夷者傷也則者法也言萬物始傷
被刑法也
又曰八月謂之南吕何南者任也言陽氣尚有任生薺麥
也
說文曰天地反物爲秋字從禾燋省聲〇易曰兊正秋也
萬物之所說也(王弼注曰秋萬物成所以悅也)
書曰分命和仲宅西曰昧谷寅餞納日平秩西成霄中星
虚以殷仲秋厥民夷鳥獸毛毨(毨理毛更生整理也)
詩曰秋日凄凄百卉具腓(腓病也凉風用事而衆草皆病興也貪殘之政行而万民因病)
又曰七月流火(流下也火星中而寒暑退)
又曰彼采蕭兮一日不見如三秋兮
禮曰七月之節日在張(立秋爲七月之節)昏尾中曉婁中斗建申
位之初其日庚辛(庚辛属金主秋故云其日庚辛)其帝少皡其神蓐收(昔少)
(皡氏以金德繼天而王故爲秋帝金正曰蓐收故蓐收爲金神佐少皡於秋)其蟲毛(西方白虎毛蟲之長)
(凢有毛之類昔属於金故曰其蟲毛)其音商(三分微一益以生商商數七十二属金以其濁次宫臣之象也)
(秋氣和則商聲調樂記曰商乱則陂其官壞)律中夷則(七月氣至則夷則之律應夷則者大吕之所生)
(三分去一管長五寸六分)其數九(金生數四成數九但言九者㪯其成數)其性義其事言
(洪範五行傳曰西方金其性義其事言言曰從從作者王者言從義和則神龜至)其味辛其臭腥
(凢臭味辛腥者皆属於金)其祀門祭先肝(秋隂氣出祀之於門外隂也祭先肝者秋爲隂中於藏值)
(肝凢祀門爲俎先進肝)立秋之日涼風至後五日白露降後五日寒
蟬鳴天子居緫章左个乘白輅駕白駱載白旂衣白衣服
白玉食稻與魚其器廉以深(緫章左个當申上之室乘白輅衣白衣從秋色也食稻與)
(魚秋味之宜也其器廉以深象金傷害物入藏)太史以先立秋三日謁於天子曰
某日立秋盛德在金天子乃齋立秋之日天子親率諸侯
大夫以迎秋於西郊(迎秋爲祖白帝白招拒於西郊以少皡配坐以蓐收太白三辰七宿從祀)
還乃賞軍帥武人於朝乃命將帥選士勵兵簡練傑俊專
任有功以征不義詰誅暴慢以明好惡順彼遠方(詰謂問其罪順禉服)
(也)
又曰七月中氣日在張(處暑爲七月中氣)昏箕中曉夘中斗建申
位之中處暑之日鷹乃祭鳥後五日天地始肅後五日禾
乃登修宫室坯垣墻(爲經夏雨損立秋後修𥙷)
又曰八月之節日在翼(白露爲八月之節)昏南斗中曉畢中斗建
酉位之初律中南吕(八月氣至則南吕之律應南吕者大蔟之所生三分去一管長五寸三分)
(其日其音其數並同孟秋)白露之日鴻鴈來後五日玄鳥歸後五日羣
鳥養羞是月也養衰老授几杖行糜粥飲食(行猶鷄也)天子乃
儺以達秋氣(此儺儺陽氣恐陽暑至此不衰害亦將及人故儺以通秋氣方欲助秋故不磔犬)命
樂正習吹(春夏尚舞秋冬尚吹習之爲將釋奠)
又曰八月中氣日在軫(秋分爲八月中氣)昏南斗中曉東井中斗
建酉位之中秋分之日雷乃收聲後五日蟄蟲坯戶後五
日水始涸是月也祀夕月於西郊(秋分日祭之)命有司享壽星
於南郊(秋分日祭壽星於南郊壽星南極老人星)日夜分則同度量平權衡(因秋)
(分晝夜平則正之)祭馬社(謂仲秋祭馬社於大澤用剛日)
又曰九月之節日在角(寒露爲九月之節)昏牽牛中曉東井中斗
建戍位之初律中無射(九月氣至則無射之律應無射者夾鍾之所生三分去一管長四寸)
(九分其日其音其數並同孟秋)寒露之日鴻鴈來賓後五日雀入大水化爲
蛤後五日菊有黃花是月也命有司伐蛟取鼍登龜取黿
(四者甲類秋乃堅成故是月登取)
又曰九月中氣日在氐(霜降爲九月中氣)昏湏女中曉柳中斗建
戍位之中霜降之日豺乃祭獸後五日草木黃落後五日
蟄蟲咸俯是月也霜始降則百工休(謂膠膝之作停)天子嘗稻先
薦寢廟(稻初熟)藏帝藉於神倉祗敬必飾(重祭祀之榖)是月也乃
伐薪爲炭(伐必因殺氣)
又曰秋歛冬藏義也
又曰西方者秋秋之爲言愁也
周禮曰大司馬之職仲秋教理兵掌建邦國之九法以佐
王平邦國
又曰司裘掌爲大裘以供王祀天之服仲秋獻良裘季秋
獻功裘
又曰籥章氏掌仲秋擊土鼓吹豳詩以迎寒氣(鄭玄注曰迎寒以夜)
(來諸侯也)
又曰司矢仲秋獻矢箙(弓弩成於秋矢箙成於堅箙盛矢器也以獸皮爲之箙音服)
又曰南吕酉之氣八月建焉而辰在壽星
又曰秋見曰覲(覲之言勤也其勤王之事大行人云秋覲以比天下功也)
又曰秋獻龜魚
又曰司爟(音貫)掌行火之政令季秋内火(九月黃昏心星伏在戍上使民内)
傳曰歲云秋矣我落其實而取其材
爾雅曰秋爲白藏
又曰秋曰收成
又曰秋爲旻天(李廵日秋万物成熟皆有文章郭璞云旻愍也万物凋可愍)
又曰秋獵曰獮(獮殺也順秋氣)
漢書曰太白西方秋金義也言也義虧言失逆秋令傷金
氣罰見太白
又曰秋(如淳曰音樵也)物歛乃成熟也
漢書曰八月賜大臣羊酒以助衰氣
後漢書曰范式字巨卿與汝南張元伯爲友二人春别京
師以暮秋爲期元伯以九月十五日殺雞以待巨卿母曰
相去千里汝何信之也言未卒而巨卿至相隨上堂再拜
母極歡悅
續漢書曰仲秋祀老人星于國南郊
孟康漢書義律曰春曰朝秋曰請如古諸侯朝聘也師古
曰請音才性反(吴王濞不朝使人爲秋請是也)
晉書曰袁宏孤貧運租自業謝尚時鎮牛渚秋夜乘月泛
江會宏在舫中諷詠遣問即其詠史之作尚迎昇舟與談
申旦不寐自此名譽日茂
梁書曰朱异除中書郎時秋日始拜有飛蟬正集异武冠
上時咸謂蟬珥之兆
焦贑易林曰秋風生哀花落悲心
易通統圖曰日行西方白道曰西陸
尚書太傳曰萬物非秋不收
又曰寅餞入日辯秩西成傳曰天子以秋命三公將率選
士厲兵以征不義决獄訟斷刑罰趣收歛以順天道以佐
秋殺
又曰西方者何也鮮方也鮮訊也訊者始入之貌始入者
何以謂之秋秋者愁也愁者物方愁而入也故曰西方者
秋也(秋收歛貌)
尚書中候曰周文王爲西伯季秋之月甲子赤雀㗸丹書
入豊鄗止于昌戶乃拜稽首受取曰姬昌蒼帝于亡殷者
紂也
尚書考靈曜曰政失於秋太白出入不常
尚書考靈曜曰虚星爲秋候昴星爲冬期隂氣相佐德乃
弗邪子助母母合子符(虛星北方宿也昴星西方宿也隂稱母也)
毛詩傳曰壯士悲秋感隂氣也
詩含神霧曰秦地處仲秋之位男懦弱女高膫(膫明也落瀟切)白
色身音中商其言舌舉而仰聲清而揚
三禮義宗曰九月大享帝於明堂之中
孝經云宗祀文王於明堂是也
三禮義宗曰秋曰庚辛者庚更也辛新也言物皆改更而
新也
又曰周祫以秋者萬物新成可以奉薦宗廟故合先祖之
神而祭之故祫宜在秋也
又曰九月寒露爲節者九月之時露氣轉冷故謂之寒露
節霜降爲中露變爲霜故以霜降爲中
春秋繁露曰秋之爲言猶湫湫者憂悲之狀又曰秋怒氣
(故殺)
春秋元命包曰堯爲天子季秋下旬夢白帝遺吾鳥喙子
其母索扶始升高丘白帝上有雲如虎感巳生臯陶索扶
始問之如尭言(又淮南子云臯陶鳥彖)
春秋感精符曰霜殺伐之表季秋霜始降鷹隼擊王者順
天行誅以成肅殺之威
穆天子傳曰仲秋甲戍天子東遊次雀梁(一宿爲舍再宿爲信過信爲次)
蠹書于羽陵(謂暴書蠹蟲因曰蠧書也)
聖賢記曰馮夷弘農潼鄕隄首里人服八石得道爲水仙
河伯又一說華隂人八月上庚日渡河溺死天帝署爲河
伯
荆楚歲時記曰八月十日四民並以朱點小兒頭名爲天
灸以厭疾也
又曰以綿綵爲眼明囊赤松子以八月囊承栢樹露爲宜
服後世以金薄爲之遞相餉遺
西京雜記曰賈佩蘭云在宫時八月四日出彫房北戶竹
林下圍碁勝者終年有福負者終年疾病
又曰漢宗廟八月飲酎用九十牢
王子年拾遺記曰漢武嘗以季秋之月泛靈鶂之舟於淋
池之上窮夜逹晝以晝達夜於桂臺之下以香金爲鈎縮
紉絲爲輪以丹鯉爲餌不踰旬釣一白蛟長三四丈若大
蛇無鱗甲帝曰非龍也於是付太官爲鮓而肉紫骨清香
美無倫詔賜臣下時以上爲神感所獲後更不得
續齊諧記曰弘農鄧紹八月朝入華山見一童子以五色
囊承取栢葉下露露皆如珠子亦云赤松先生取以明目
今八月朝作眼明囊像此也
鄧明德南康記曰平固縣有湖中有石鴈浮在湖中每至
秋石鴈飛鳴如候時也
莊子曰舜以天下讓善卷曰余立於宇宙之中冬日衣皮
毛夏日衣葛絺春耕種足以勞秋收之足以休日出而作
日入而息逍遥於天地之間何以天下爲哉入深山莫知
其處
又曰荆之南有冥靈者以五百歲爲春五百歲爲秋上古
有大椿者以八千歲爲春以八千歲爲秋
管子曰東方曰歲星其時曰春其氣曰風風生木南方曰
日其時曰夏其氣曰陽陽生火西方曰辰其時曰秋其氣
曰隂隂生金北方曰月其時曰冬其氣曰寒寒生水
管子曰秋三月以庚辛之日發五政一政曰禁博賽二政
曰無見五兵之刃三政曰愼旅農趨聚收四政曰𥙷缺坼
修垣墻謹門閭五政曰徇時五糓之皆入也
又曰歲有四秋春農事旣成農夫賦耜鐵此春之秋夏
至蠶纊之所作此夏之秋秋成五糓之所會此謂大秋冬
營室中女事紡績之所作此謂冬之秋
文子曰日月欲明浮雲盖之藂蘭欲茂秋風敗之
又曰政失於秋大白出入無常
文子曰因春而生因秋而殺所生不德所殺不怨即幾於
道矣(春秋無心生殺有時人主無爲當罰必當遠違其理近合其道)
又曰唯神化爲貴精至爲神精之所動若春氣之生秋氣
之殺(其生也暄然如春物得其生死也肅然如秋物終於死故生不祈報死無歸怨生之死之以其無心也)
幽求子曰秋風晨厲則慘然多悽
抱朴子曰南海之中蕭丘之上有自生火火常以秋起而
秋减
鄒子曰秋取柞楢之火
淮南子曰春氣發而百草生正得秋而萬物成實
又曰春女怨秋士悲感物化矣
又曰至秋三月青女乃出降霜雪(青女乃天神青霄玉女主霜雪)
又曰一葉落而知天下秋
又曰太隂治秋則欲脩備繕兵(金德断割故脩兵也)
又曰孟秋之月西宫御女白色白采橦白鍾其兵鉞其畜
狗八月官尉其樹柘九月官候其樹槐
又曰秋爲矩者所以方物也
又曰九月失政三月春風不濟(濟止也)
又曰時則曰六合孟春與孟秋爲合仲春與仲秋爲合季
春與季秋爲合孟夏與孟冬爲合仲夏與仲冬爲合季夏
與季冬爲合孟春始盈孟秋始縮仲春始出仲秋始内(二出)
(月播植也内八月收歛也)季春大出季秋大内孟夏始緩孟冬始急(緩四)
(月陽炎急十月寒肅)仲夏至脩仲冬至短(夏至北極冬至南極)季夏德畢季冬
刑畢(德畢陽施窮也刑畢隂殺盡也)
又曰西方金也其帝少昊其佐蓐收執矩而治秋其神爲
太白
又曰西方之極自崐崘絶流沙沉羽西至三危之國(流沙盖在)
(崐崙之西南也)石城金室飲氣之民不死之野少昊蓐收之所司
者萬二千里其令曰審用法誅必辜備寇賊禁姦邪飾羣牧
謹着聚脩城郭𥙷决竇塞蹊徑遏溝瀆擁谿谷守門
閭陳兵甲選百官誅不法(應金断也)
鶡冠子曰斗柄西指天下皆秋
尸子曰秋爲禮西方爲秋秋肅也萬物莫不肅敬禮之至
也
商子曰螟螣春生秋死出而民失食今一民耕而百人食
焉螟螣大矣
吕氏春秋曰秋早寒冬必暖春多雨夏必旱
太玄經曰酉西方也秋也物皆成象而就也有形則復於
無形故曰冥也(謂物終藏)
太平御覽卷第二十四
