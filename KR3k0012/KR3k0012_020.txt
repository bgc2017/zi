太平御覽卷第二十
時序部五
春下立春春分
春下
說苑曰管仲曰吾不能以春風風人夏雨雨人吾道窮矣
白虎通曰嫁娶以春何春者天地交通萬物始生隂陽交
接之時也
京房占曰春當退貪吏進柔良恤幼孤賑不足求隱士即
萬物應節而生隨氣而長所爲春令
司馬法曰春不東征秋不西伐月食班師所以省戰也(謂春)
(不成生秋不伐熟夫兵隂象也月食則隂毀故息戰也)
顔氏家訓曰夫學者猶種樹也春翫其華秋取其實講說
文章春之華也脩身利行秋之實也
徐子中論曰夫名之繫於實也猶物之繫於時也生物者
春也吐華者夏也布葉者秋也收成者冬也斯無爲而自
成者若強爲之則傷其性矣
風俗通曰赤春俗說赤春從人假貸家皆自乏之時謹案
詩曰春日載陽有鳴鶬鶊月令衣青衣服蒼玉又爾雅春
曰青陽凡三春時不得復赤也今里語曰相斥角牛原其
所以言不當角牛春從人求索也(斥與赤音相似)
周生烈曰仁如春風惠如冬日
汜勝之書曰三月榆莢雨高地強土可種禾
投荒錄曰南方春時晴霽即如夏隂雨即如冬不復有韶
光麗景若通四時言之夏多而微有冬春與秋不復辯矣
陸機要覽曰九花樹生南岳雖經雪凝寒花必開便落時
人謂之應春花
眞誥曰正月庚申上帝殺害日不可請乞百事無益
登眞隱訣曰正月午天地凶門日不可建造穿鑿
又曰正月亥地破日不可開山動土
虞世南史略曰北齊盧士深妻崔林義之女有才學春日
以桃花靧兒面(靧荒内切洗面也)呪曰取紅花取白雪與兒洗面
作光悅取白雪取紅花與兒洗面作光澤取雪白取花紅
與兒洗面作華容
楚辭曰獻歲發春兮洎吾南征
又曰目極千里兮傷春
又曰開春發歲兮承陽施惠養百姓兮
又曰王孫遊兮不歸春草生兮萋萋
又曰青春受謝(謝去也)白日昭(昭者明也)
崔駰臨洛觀春賦曰迎夏之首桃之夭夭楊柳依
依
張衡歸田賦曰仲春令月時和氣清原隰鬱茂百草滋榮
王睢鼓翼鶬鶊哀鳴交頸頡頏關關嚶嚶於焉逍遥聊以
娛情
湛方生惜春賦曰夫榮凋之感人由色象之在鏡事隨化
而遷廻心無主而虚映眄秋林而情悲遊春澤而心令孰
云知其所以乘天感而叩性
古樂府詩曰青青園中葵朝露待日晞陽春布德澤萬物
生光暉
張衡歌曰浩浩陽春發楊柳何依依百鳥自南歸翺翔萃
我枝
李充春遊賦曰蓋適性莫暢乎遊而時和莫踰乎春
陸機樂府詩曰遊容芳春林春芳傷客心和風飛清響鮮
雲垂薄隂蕙草饒淑氣時鳥多好音翩翩鳴鳩羽喈喈鶬
鶊吟
王廙春可樂曰春可樂兮樂孟月之初陽野暉赫以揮綠
山翠蒨以發蒼
立春
禮記月令曰孟春之月是月也立春太史先三日謁於
天子曰某日立春盛德在木天子乃齊(太史禮官之屬謁告)立春之
日親率公卿諸侯大夫以迎春於東郊(起春祀青帝靈威仰於東郊之北也)
(周禮迎郊五十里也)還乃賞公卿大夫於朝命相布德和令行慶施
惠下及兆民
傳曰凡分至啓閉必書雲物爲備故也(立春爲啓立冬爲閉)
又曰郯子對孔子曰少皡摯爲鳥師而鳥名青鳥氏司啓
者也(青鳥倉鶊也以立春鳴立夏止)
開元禮曰立春祀青帝於東郊(以太昊配以勾芒氏歲星三辰七宿從祀)立春
後丑日祀風師於國城東北
易通卦驗曰立春條風至宋均注曰條風者條逹萬物之
風也
孝經鈎命决曰先立春七日勑獄吏决詞訟有罪當入無
罪當出立春勑門欄無關籥以迎春之精下弓戴楯鼓示
音聲動昆蟲也
孝經緯曰周天七衡六間曰立春後十五日斗指寅爲雨
水後十五日斗指甲爲驚蟄後十五日斗指乙爲清明後
十五日斗指辰爲榖雨
續漢書禮儀志曰立春之日夜漏未盡五刻京都百官皆
衣青郡國縣官下至令史皆服青幘立青幡施土牛耕人
于門外以示兆民
又曰立春之日下寬大書曰制誥三公方春東作敬始愼
微動作順之罪非殊死且勿案驗
漢書曰元始中故事兆五帝郊於洛陽四方壇皆三尺無
等立春于東郊祭東帝勾芒(月令章句日東郊去邑八里木數也)車旗服飾皆青歌
青陽八佾舞雲翹之舞返因賜文官太博司徒以下縑各
有差(漢官名秋曰賜司徒司空帛三十匹九卿十五匹古今注曰建武八年立春勑賜公十匹卿七匹也)
又曰立春之日皆青幡幘迎春于東郭外令一童男冐青
衣先在東郭外野中迎春至自野中則迎者拜之而還弗
祭三時不迎
又郎顗上䟽曰今立春之後火卦用事當温而寒違反時
節由功賞不至而刑罰必加也宜須立秋順氣行罰臣伏
案飛候參察衆政(京房作易飛候)以爲立夏之後當有震裂涌水
之害又曰自司徒居位隂陽多謬(時劉爲司徒至陽嘉二年榮免)久無
虚巳進賢之策天下興議異人同咨(咨嗟歎也)且立春巳來金
氣再見(謂元年十二月己丑夜白氣入玉井二年正月巳丑白虹貫日此金氣再見也)金能勝木
必有兵氣宜黜司徒以應天意
又郎顗對問曰方春東作報德之始元氣開發養導萬物
王者因天視聽奉順時氣務崇温柔遵行月令(禮祀月令孟春天子)
(命相布德和令行慶施惠下及兆人仲春安萌芽養幼少存諸孤省囹圄去桎桔止獄訟)而今立春之
後考事不息秋冬之政行乎春故虹春見掩蔽日曜凡邪
氣乘陽則虹蜺在日斯皆執事刻急所致殆非朝廷優寬
之本此其變常之咎也
又曰孔子作春秋書正月者敬歲之始也(公羊傳曰元年春王正月元年)
(者何君之始年也正月者何歲之始)王者則天之象因時之序宜開發德號
爵賢命士流寬大之澤垂仁厚之德(禮祀迎春於東郊還乃賞公卿諸侯大夫)
(於朝命相布和令行慶施惠下及兆人慶賞遂行無有不當)順助元氣含養庶類如此
則天文昭爛星辰顯列五緯循軌四時和睦(五帝五星)否則天
陽不光天地溷濁時氣錯逆霾霧蔽日(爾雅曰風而雨土爲霾也)自立
春以來累經旬朔未見仁德有所施布但聞罪罰考掠之
聲夫天之應人疾於影響而自從入歲常有蒙氣月不舒
光日不宣曜日者太陽以象人君政變於下日應於天清
濁之占隨政抑揚天之見異事無虚作豈獨陛下倦於萬
機帷幄之政有所闕歟
晉書禮志曰太史每歲上年曆先立春讀五時令服各隨
方色帝御座尚書以下就席訖賜酒一巵
唐書曰景龍中中宗孝和帝以立春日宴別殿内出剪綵
花令學士賦之
又曰景龍四年正月八日立春上令侍臣自芳林門經苑
東度入仗至望春宫迎春内出綵花樹人賜一枝
荆楚歲時記曰立春日悉剪綵爲鷰以戴之帖宜春之字
傳咸鷰賦有其言矣(傳咸鷰賦云四氣代王敬逆其始彼應運而方臻乃設鷰以迎止羣輕翼)
(之𡵨𡵨若將飛而未起何夫人之功巧式儀形之有以御青書以贊時着亘春之嘉社)
周書時訓曰立春之日東風不解凍號令不行蟄蟲不震
隂氣姦陽魚不上冰甲胄私藏雨水之日獺不祭魚國多
盗賊鴻鴈不來遠人不服草木不萌動果瓜不熟
國語曰農祥晨正唐固注曰農祥房星也晨正謂晨見南
方謂立春之日
齊人月令曰凡立春日食生菜不可過多取迎新之意而
巳及進漿粥以導和氣
四時纂要曰立春貯水謂之水神釀酒不壞
修眞入道秘言曰以立春日清朝北望有紫緣白雲者爲
三元君三素飛雲也乘八輿之輪上詣天帝(是太素三元君女眞也天)
(帝是天帝玉清君)天子候見再拜自陳某乙乞得侍給輪轂(以意云云若雖)
(不見與服之形亦宜拜乞之他放此)三過見元君之輦者白日昇天(按舉場常試立春日)
(望三素雲詩取此事)
眞誥曰立春日勿行威刑(八節同此)
論衡曰立春爲土象人男女各二秉耒鉏(與鋤同)或立土牛
象人土牛未必耕也順氣應時示率下也
春分
禮曰春分之日玄鳥至後五日雷乃發聲後五日始電
傳曰玄鳥氏司分者也(春分來秋分去)
易通卦驗曰震東方也主春春分日青氣出直震此正氣
也氣出右物半死氣出左蛟龍出震氣不出則歲中少雷
萬物不實人民疾熱
孝經說曰春分之日日在中衡
