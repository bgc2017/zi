太平御覽卷第二百七十二
兵部三
將帥上
開元文字曰將率也
春秋元命苞曰上天一星爲郎將
左傳曰楚子及諸侯圍宋宋公孫固如晉告急(公孫固宋莊公孫)
先&KR0942;曰報施救患取威定霸於是乎在矣(先&KR0942;下軍之佐原&KR0942;也報宋贈)
(馬之施也)狐偃曰楚始得曹而新㛰於衛若伐曹衛楚必救之
則齊宋免矣(前年楚使申叔戌榖以逼齊)於是乎蒐于被廬(晉常以蒐禮改政令)
(敬其始也被廬晉地)作三軍(閔元年晉獻公作三軍令復大國之禮)謀元帥(中軍師)趙衰
曰郤縠可臣亟聞其言矣說禮樂而敦詩書詩書義之府
也禮樂德之則也德義利之本也夏書曰賦納以言明試
以功車服以庸(尚書虞夏書也賦納以言觀其志也明試以功考其事也車服以庸報其勞也賦猶)
(取也庸功也)君其試之乃使郤縠將中軍郄溱佐之使狐偃將
上軍讓于狐毛而佐之(毛狐偃之兄)命趙衰爲卿讓於欒枝先
&KR0942;(欒枝貞子也欒賓之孫)使欒枝將下軍先&KR0942;佐之荀林父御戎魏
犨爲右(荀林父中行桓子)
公羊傳曰君將使射姑將陽處父諫曰射姑民衆不說不
可使將於是廢將
戰國策曰秦與趙兵相距長平趙孝成王使趙奢之子將
藺相如曰王以名使括若膠柱而鼓瑟耳此子徒能讀其
父奢書傳而不知合變也趙王不聽奢子括少時學兵法
言兵事以天下莫能當嘗與其父言兵事奢不能難然不
謂之善其母問其故奢曰兵死地也而乃易言之趙若以
爲將破軍者必是兒及是其母上書具言不可曰始妾事
其父時爲將大王及宗室所賞者盡以與軍吏士大夫受
命之日不問家事今此兒爲將東向而朝軍吏無敢仰視
之者王所賜金帛歸藏家而日視便利田宅買之王以爲
如其父父子異心願王母遣王曰吾巳决矣其母因曰即
有如不稱妾得無隨罪乎王許之諾遂與秦軍戰死軍敗
數十萬降秦秦悉坑之
國語曰公使趙衰爲卿辭曰欒枝貞愼(枝晉大夫欒共子之子也)先&KR0942;
有謀胥臣多聞皆可以爲輔臣弗若也乃使欒枝將下軍
先&KR0942;佐之前取五鹿先&KR0942;之謀也(五鹿衛地)郄縠使先&KR0942;代之
(從下軍之佐超將中軍傳曰尚德也代先&KR0942;之)胥臣佐下軍
又曰公使原季爲卿(原季趙衰也文公二年爲原大夫卿次卿)辭曰夫三德者
偃之出也(偃狐偃三德謂勸文公納襄王以示民義伐原以示民信大蒐以示民禮故以三德紀民三德)
(紀之語在下)以德紀民其章大矣不可廢也(章著也)使狐偃爲卿
辭曰毛之智賢於臣其齒又長(毛偃之兄也)毛也不在位不敢
聞命乃使狐毛將上軍狐偃佐之(尚齒也傳曰使狐偃將上軍讓于狐毛而佐之)
(是也)狐毛卒使趙衰代之(虞唐云代將新軍昭謂代將上軍)辭曰城濮之役
先且居之佐軍也善(先且居先&KR0942;之子蒲城伯復受霍爲霍伯也)軍伐有賞(伐功也)
善君有賞能其官有賞且居有三賞不亦可廢也且臣之
倫箕鄭胥嬰先都在(倫疋三子晉大夫)乃使先且居將上軍(代狐毛也)
公曰趙衰三讓(三使爲卿三讓之進欒枝等八人)其所讓皆社稷之衛也
廢讓是廢德也以趙衰之故蒐于淸源作五軍(清源警地晉本三軍)
(有中軍上下今有五益新上下)使趙衰將新上軍箕鄭佐之胥嬰將新下
軍先都佐之子犯卒蒲城伯清佐(蒲城伯先且居)公曰夫趙衰三
讓不失義(義宜也)讓推賢也義廣德也廣德賢至有何患矣
請令衰也從子(從先且居)乃使趙衰佐新上軍(此有新字誤也趙衰從新上軍)
(之將進佐上軍爲升一等新上軍之將位在上軍佐之下此章或在狐毛卒上非也當左下)
史記孟嘗君傳曰文聞將門必有將相門必有相
又項羽本紀曰項氏世世爲楚將封於項故姓項氏
又曰章邯已破項梁軍則以爲楚兵不足憂乃渡河擊趙
大破之當此之時趙歇爲王陳餘爲將張耳爲相
又曰魏文侯問曰吳起何如人李克曰起貪而好色然其
用兵司馬穰苴弗能過也於是魏文侯以爲將擊秦拔五
城
又王翦傳曰或曰王離秦之名將也今將彊秦之兵攻新
造之趙舉之必矣客曰不然夫將三世者必敗何以其殺
伐多矣其後受其不祥
又淮隂侯傳曰韓信曰陛下非能將兵而善將將此迺信
之所以爲陛下禽也
漢書韓信傳曰漢王使酈生往說魏王豹不聽乃以信爲
左丞相擊魏信問酈生魏得母用周叔爲大將乎曰栢直
也信曰竪子耳遂進擊魏
又陸賈傳曰賈謂陳平曰天下安注意相天下危注意將
將相和則士豫附士豫附天下雖有變則權不分爲社稷
計在兩君掌握耳
又齊王傳曰祝干給琅邪王曰吕氏爲亂齊王發兵欲西
誅之齊王自以兒子年少不習兵革之事願舉國委大王
大王自高帝將也言高帝之時爲將也
又高紀曰帝置酒雒陽南宫曰通侯諸將母敢隠朕
後漢書虞詡傳曰李循曰關西出將關東出相觀其習兵
壯勇實過餘州
又曰大將曹公每攻城破邑得靡麗之物則悉以賜有功
者若勲勞宜賞則不恡萬金無功冀施分毫不與
魏志曰太祖旣破張繍東擒吕布定徐州遂與袁紹相距
孔融謂荀彧曰紹地廣兵彊田豊許悠智計之士爲之謀
審配逢紀盡忠之臣也任其事顔良文醜勇冠三軍統其
兵殆難尅乎彧曰顔良文醜疋夫之勇可一戰而擒
又曰太祖征荆南劉備奔吴論者以爲權必殺備程昱料
之曰孫權新立未爲海内所憚曹公無敵於天下初舉荆
州不能獨當劉備英名關羽張飛皆萬人敵權必資之禦
我難解勢分備資以成又可得而殺也權果多與備兵以
禦太祖
晉書曰王導字茂引光禄大夫覽之孫也父裁鎮軍司馬
導少有風鑒識量清遠年十四陳留高士張公見而竒之
謂其從兄敦曰此兒容貌志氣將相之器也
又張華傳曰今之所要在軍師然議者舉將多推宿舊
又慕容德載記曰昔韓信以禆將伐齊有征無戰耿弇以
偏軍討張涉尅不移朔
後周書曰王勱性忠果有才幹年七十從太祖入關及太
祖平秦隴定關中勱常侍從太祖嘗謂之曰爲將坐見成
敗者上也被堅執銳者次也勱曰意欲兼之太祖大笑
隋書曰煬帝之在東宫嘗謂弼曰楊素韓擒虎史万歲三
人俱稱良將其間優劣何如弼曰楊素是猛將非謀將韓
擒虎是鬪將非領將史万歲是騎將非大將太子曰然則
大將誰也弼拜曰唯殿下所擇弼意自許爲大將(弼賀若弼)
唐書曰太宗嘗論將帥謂左右曰當今名將唯李勣任城
王道宗薛万徹三人而已李勣道宗不能大勝亦不大敗
万徹非大勝即夫破
又曰太宗與長孫無忌薛万徹等宴於丹霄殿各賜膜皮
而悮呼万徹爲万均因愴然曰万均朕之勲舊不幸早亡
不覺呼名豈其魂靈欲朕之賜也因取膜皮呼万均以同
賜而焚之於前侍坐者無不感泣潞公薛万均万徹兄也
國初立大功故太宗思之
又曰賈言忠乾封中爲侍御史時朝廷有事遼東言忠奉
使往支軍糧及還高宗問以軍事言忠畫其山川地勢具
陳遼東可平之狀高宗大悅又問諸將優劣言忠曰李勣
先朝舊臣聖鑒所悉龐同善雖非鬪將而持軍嚴整薛仁
貴勇冠三軍名可振敵高偘儉素自處忠果有謀契苾何
力沉毅持重有統御之才然頗有忌前之癖諸將夙夜小
心忘身憂國莫逮於李勣者高宗深然之
又曰裴度使蔡州行營宣諭諸軍旣還帝問諸將之才度
曰臣觀李光顔見義能勇終有所成不數日光顔奏大破
賊軍於時曲帝尤歎度之知人
又曰朱滔效順代宗臨軒勞問旣而曰卿自謂才孰與泚
多滔曰各有長短統御士衆方略明辯臣不及泚臣年二
十八獲謁龍顔泚長臣五歲未朝鳳闕泚不及臣代宗愈喜
古司馬兵法曰上貴不伐之士上之器也苟不伐則無求
無求則不争國中之聽必得其情軍旅之聽必得其宜此
貴不伐之士也(不伐之士治國必得其實在軍必得其宜故先貴而用之)從命爲士上
賞犯命爲士上戮故其勇力不相犯旣致教其民然後謹
選而使之事極脩則百官給矣教極省則人興良矣
又曰凢戰則與衆分善(將雖有獨見之知戰勝不自取功常推與下分者也)選良先
無功者(勇猛勁才戰不得功後戰必選爲前當以激致其銳氣也)若使不勝使過在巳
(戰有失利當爲吏士引其過咎今無慙愧使復可使)
又曰上同無獲(將智與衆同等不能自用又不能用人隨衆取同故無功也)上專不死
(將無明智耻求賢問智自專事爲衆所弊故戰多死也)上生多疑(將無義心苟求全免害避難則士多)
(疑者也)上死不勝(將無善略苟以死當敵故不勝也)凢民死愛死怒死威死
義死利(視下如子則民生愛志意激楊則民㤪怒使民以禮征伐以義則民死威賞賜分明則民死義賞爵)
(重則民死利)
孫子曰將者智信仁勇嚴也故知兵之術人之司命國家
安民之主也將者國輔輔周國必彊(將周密謀不泄也)輔隙則國
必弱
又曰故君之所以患於軍者三三者何也曰不知軍之不
可進而謂之進不知軍之不可退而謂之退是謂縻軍(縻御)
不知軍中之事而同軍中之政則軍士惑也不知三軍之
任權而欲同三軍之任則軍事覆疑(不得其人也)三軍旣惑旣
疑則諸侯之難至矣是謂亂軍而引勝(引奪也)故知勝者五
知可以戰與不可以戰者勝識衆寡之用者勝上下欲同
者勝以虞時不虞者勝將能君不御者勝(司馬法曰進退唯時無白寡人)
此五者知勝之道(此上五事)故曰知彼知己百戰不殆不知彼
而知己一勝一負不知彼不知己每戰必殆
又曰凢用兵之法將受命於君合軍聚衆汜地無舍(無所依也)
衢地交舍(結諸侯也)絶地無留(無久止也)圍地無謀(發竒兵也)死地則戰
塗有所不由(阨難之地所不當從也不得也)軍有所不擊(軍難可擊以地險難不留之失)
(前利若得之又利薄)城有所不攻(城小固粮饒不可攻也)地有所不争(皆與上同操所)
(以置華費而深入徐州拔十四縣)君命有所不受(苟便於事不苟於君命也)故將通於
九變之利者則知用兵矣(九事之變)將不通於九變之利雖知
地形不能得地之利矣
又曰治人不知五變雖知五利不能得人用之矣(下五事也)是
故智者之慮必雜於害(在利思害在害思利)雜於利而務可信(計敵不能)
(依五地爲我害信務爲可信也)雜於害而患可解(并計於害雖有患可解也害中雜利䧟之死地)
(而後生也)趣之以利(令自來也)故用兵之法無恃其不來恃吾有以
待之(安不忘危常備之也)無恃其不攻吾也恃吾不可攻故將有五
危必死可殺(勇無疑也)必生可虜(見利不進將怯弱必生之意上下猶豫可急而取也)忿
速可侮(忿疾之人可忿怒侮而致也)廉潔可辱(廉潔之人可汚辱而致必來戰)愛人而
煩(出必所走愛人者必倍道兼行救之則煩勞也)凢此五者將之過用兵之災覆
軍救將必以五危不可不察也
又曰吏彊卒弱曰䧟(吏疆欲進卒弱輙䧟敗也)大吏怒而不服遇敵懟
而自戰將不知其能曰崩(大吏小將也大將怒之不厭服忿而赴敵不量輕重則必崩壞)
(也)將弱而嚴教道不明吏卒無常陣兵縱橫曰亂(爲將若此亂之)
(道也)將不能料敵以少合衆以弱擊彊兵無避鋒曰北(兵勢若是)
(必走也)凢此六者勝敗之道將之至任也
又曰明主慮之良將修之非利不起非得不用非危不戰
(不得已而用兵)主不可以怒而興軍將不可以愠而合戰合於利
而用不合於利而止(不得以喜怒而用兵)怒不可復喜愠不可復悅
亡國不可復存死者不可復生故曰明主慮之良將警之
此安國之道也
吳子曰人有三不和不和於國不可以出軍不和於軍不
可以出陣不和於陣不可以進戰
又云將之所愼者五一曰理二曰備三曰果四曰戒五曰
約戒者雖尅如始戰孔叢子曰子思居衛言荀變於衛
君曰其才可將五百乘君任軍旅率得此人則無敵於天
下矣衛君曰吾知其才可將變也嘗爲吏賦於民而食人
三雞子以故弗用也子思曰夫聖人官人猶大匠之用木
也取長棄短故材連抱而有數尺朽者良工不棄以其所
妨者細也卒成不訾之器今君處戰國之世選爪牙之士
以三卵焉弃扞城之將此不可使聞于隣國也衛君再拜
曰謹受詔矣太平御覽卷第二百七十二
