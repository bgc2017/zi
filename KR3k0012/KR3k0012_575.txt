太平御覽卷第五百七十五
樂部十三
鍾錞于
鍾
釋名曰鍾空也空内受氣多故聲大
說文曰鍾秋分之音物鍾成也
易通卦驗曰人主冬至日縱八能之士擊黃鍾之宫則人
主敬善公卿大夫誠信
禮記曰知悼子卒未葬平公飲酒師曠李調侍鼓鍾杜蕢
自外來聞鍾聲曰安在曰在寢杜蕢入寢歴階而升酌曰
曠飲斯又酌曰調飲斯又酌堂上北面坐飲之
又樂記曰鍾聲鏗鏗以立号号以立横横以立武君聽鍾
聲則思武臣
周禮冬官鳬氏曰鳬氏爲鍾鏄薄厚之所震動清濁之所
由出侈弇之所由興有說(說由意)鍾已厚則石(大厚則声不發)巳薄
則播(大薄則声散)侈則柞(柞讀爲棹咋咋然之咋爲声大外也)弇則鬱(声不舒揚)長
甬則震(鍾棹則声不正)鍾小而短則聲疾而短聞(淺則驂驂昜竭也)鍾小
而長則其聲舒而遠聞(深則安安則息)
又曰鳬氏爲鍾兩欒謂之銑
又曰磬師掌教擊編鍾
又春官曰鍾師掌教金奏(擊金以爲奏節金謂鍾鏄也)
左傳襄二曰莒人伐我東鄙圍台季武子救台遂入鄆取
其鍾以爲公盤
又襄六年曰吴公子札自衛如晉將宿於戚(戚孫文子之邑)聞鍾聲
曰異哉吾聞之辯而不德必加於戮夫子獲罪於其君以
在此也懼猶不足而又何樂夫子之在此也猶鷰之巢於
幕上也君又在殯而可以樂乎(献公卒未葬也)
又曰鄭伯有嗜酒爲窟室而夜飲酒擊鍾焉朝至而未巳
又曰鄭人賂晉侯歌鍾二肆注曰肆列也懸鍾十六爲一
肆二肆三十二枚
又昭五曰天王將鑄無射(周景王無射鍾名律中無射)泠州鳩曰樂天
子之職夫音樂之輿也而鍾音之器也天子省風以作樂
器以鍾之(鍾聚也以噐聚音)輿以行之小者不窕大者不槬窕則
不感(不充滿瓜人心也挎)則不容(心不堪容也)心是以感感實生疾今鍾摦
矣王心不堪其能久乎
又曰宋左師每食擊鍾
又曰鄭伯始朝于楚楚子賜之金旣而悔與之盟曰無以
鑄兵故以鑄三鍾
爾雅大鍾曰鏞其中謂之剽(音瓢)其小者謂之棧(音醆郭璞醆曰鏞一)
(曰鏄)
國語曰晉克潞之役魏顆以身却退秦于
輔氏親止杜回其勲銘之景鍾
又曰周景王二十三年鑄無射而爲之大林鍾成伶人告
和王謂冷州鳩曰鍾果和矣對曰上作噐民樂之則爲和
今民莫不怨恨諺曰衆心成城衆口鑠金臣不知其和(賈逵)
(曰大林無射副也)
漢書曰高祖廟有十鍾受千石撞之聲聞百里
後漢書鄭司農曰于鍾脣之上祛也鼓所擊處也舞縣謂
之旋旋蟲謂之斡旋属鍾柄所以懸之
魏志曰初漢鑄鍾銅工柴玉巧意多所造作杜夔令工鑄鍾
其聲清濁多不法故毀改作王甚厭之白太祖太祖取所
鑄鍾雜錯更試然後知䕫爲精而玉之妄也
晉書裴頠令荀藩終父勗之志鑄鍾鑿磬以俻郊廟
宋書曰漢中城固縣漢水崖際有聲如雷俄頃崖崩有銅
鍾十二
趙書曰將軍張珍領郡縣民丁萬人徙洛陽六鍾猛簴九
龍翁仲銅駞飛廉鍾一没盟津中
蕭子顯齊書曰張瓌字祖逸吴郡吴人父永右光禄大夫
曉音律宋孝武問永以爲太極殿前鍾聲嘶永荅曰鍾其
處鑿而去之聲遂清越
十六國春秋曰石勒耕輙聞鍾鐸之音或在前後懼以問
翼伽伽曰作勞耳鳴無不祥也勒至平原常在平人師驩
家爲奴有老父謂勒曰君魚龍髮際際四道巳成當貴爲
人主甲戍之歲王彭祖可圖勒曰若如公言不敢忘德忽
然不見每耕又聞鼓角之聲勒又告諸奴又聞之因曰吾
初在家恒聞如是諸奴白驩驩竒而免之至是衆歸焉
莊子曰梓慶削木爲鐻見者驚猶鬼神魯侯問其術對曰
臣將爲鐻未嘗敢以耗氣齊七日忘吾四支然後入山林
觀天性區別見成鐻然後加手鐻似夾鍾也
管子曰黃帝作五聲以正五鍾一曰青鍾大音二曰赤鍾
心三曰黃鍾洫光四日景鍾昧其明五曰黑鍾隠其帝五
聲旣調然後作五行
尸子曰鄭公謂子産曰飲酒之不樂鍾鼓不鳴寡人之性
也國家之不乂朝廷之不理與諸侯交之不得志也子之
任也子無入寡人之樂寡人無入子之朝自是以來子産
理鄭城門不閉國無盗賊道無餓人孔子曰若鄭公之好
樂也雖抱鍾而朝可也
戴延之西征記曰陜縣城西北二面帶河河中對城西北
角水涌起銅鍾翁仲頭髮常出水上漲減恒與水齊晉軍
當至髮不復出唯見水異嗟嗟有聲聲聞數里翁仲本在
城内大司馬門外爲賊所徙當西入關至此而沒
吕氏春秋曰晉平公鑄爲鍾使工聽之皆以爲調矣師曠
日不調請更鑄之公曰吾皆以爲調矣師曠曰後世有知
音者知鍾不調也臣竊耻之至於師㳙而果知鍾之不調
也
慎子曰魯莊公鑄大鍾曹翽入見曰今國𥚹小而鍾大君
何不圖之
鬻子曰大禹治天下也以五聲聽之政曰教寡人以義者
擊之鍾
韓子曰叔孫相魯有子曰孟丙竪牛妬之叔孫爲丙鑄鍾
鍾成丙不敢擊使竪牛請之叔孫竪牛不爲之請又欺之
曰吾巳爲𡭗請之矣使𡭗擊之叔孫聞之曰丙不請而擅
擊鍾遂怒之丙出奔齊
尸子曰鍾鼓之聲怒而擊之則武憂而擊之則悲喜而擊
之則樂其意變其聲亦變意誠感之逹於金石而况人乎
晏子曰景公爲大鍾將懸之仲尼伯常騫晏子三人俱朝
曰鍾將毀之撞之果毀公見三子問之晏子對曰鍾大不以
禮故曰將毀仲尼曰鍾大懸下氣上薄故曰將毀伯常騫
曰今日庚申雷日也隂莫勝於雷故曰將毁
韓子曰智伯欲伐仇由而道難不通鑄大鍾遺之方車二
軌仇由大悅除塗將内之赤草曼支諫曰此小所以事大
也今以大事小兵必隨之仇由君不聽曼支因斷轂而馳
至齊十月仇由亡
淮南子曰闔閭伐楚破九龍之鍾(許愼注曰刻簴爲九龍懸鍾也賈于云毀十龍)
(之鍾)
又曰齊景公族鑄大鍾撞之於庭下郊雉皆雊許愼注曰
族聚也鍾聲如雷震雉皆應之
又曰孟秋之日西舘御好白色白綵撞白鍾故處西宫
又曰鍾之與磬也近之則鍾音亮遠之則磬音彰(磬石也音清明)
(遠聞而彰著)物固有近不若遠遠不若近者
山海經云豊山者有鍾霜降則鳴
又曰炎帝之孫伯崚伯崚生鼔延是爲鍾
吕氏春秋曰黃帝又命伶倫鑄十二鍾和五音始奏之曰
咸池
東方朔傳曰漢武帝未央宫殿前鍾無故自鳴三日三夜
不止大怪之召待詔王朔問之朔對曰有兵氣上更問東
方朔朔對曰王知其一不知其二臣昔聞銅土之子以隂
陽氣類言之子母相感山恐有崩㢮者故鍾先鳴昜曰鳴
鶴在隂其子和之上曰應在幾日朔曰在五日内居三日
南郡太守言有山崩延袤二十餘里上大笑賜帛三十疋
郭緣生𫐠征記曰洛陽太極殿前大鍾六枚父老云曾有
欲移此鍾者聚百數長絙挽之鍾聲震地咸懼不敢復犯
陸翽鄴中記大面廣外一丈二尺小面廣七尺或作蛟龍
或作鳥獸繞其上
何法盛晉中興書曰義熙十一年霍山崩毁出銅鍾六枚
上有文古科斗書人莫能識
晉潘岳開中記曰漢昭帝平陵宣帝杜陵二陵鍾在長安
夏侯征西欲徙詣洛陽重不能致懸在清明門門裏道南
其西者平陵鍾東者杜陵鍾也
王子年拾遺記曰帝顓頊居位文德者則錫以鍾磬武德
者錫以干戈
戴延之西征記曰鍾大者三十二博山頭形瓌紐作師子
頭鍾大者三十二博山頭二丈厚八尺大面廣一丈二尺
小面七尺或作蛟龍或作鳥獸周繞其外
唐雜制曰凢私家不設鍾磬三品巳上女樂五人五品巳
上不過三人也
虞喜志林曰吴時於江水中得鍾有百餘字募求讀者並
無人曉
樂什圖徵曰君子鑠金爲鍾四時九乳是以撞鐘以知君
鍾調則君道得宋均注曰九乳法九州
又曰聖王往承天定爵禄人者不過其能尊卑有位位有
物物有宜功成者賞功敗者罰故樂用鍾宋均注曰不過
能謂量能授爵也有罪鳴鍾以攻之也
白虎通日鍾之爲言動也隂氣用事萬物動成鍾爲氣用
金聲也鏄者時之聲也節度之所生也有節度則萬物昌
無節度則萬物亡
異苑曰魏時殿前鍾忽鳴張華曰蜀銅山崩〇說苑曰鼓
法天鍾法地秦始皇建千石之鍾立萬石之簴〇傳玄歌辭
曰雷師鳴鍾鼓風伯吹笙簧西母出穴聽王父吟東廂
三禮圖曰凢鍾十六枚同爲一筍簴爲編鍾特懸者謂之
鏄
又曰鏄鍾之大者也形如鍾但大耳其在簴亦一枚而巳
三輔黃圖曰始皇簴高三丈鍾小者千石
通禮義纂曰鍾磬半爲堵全爲肆軒懸三面歌鍾三肆判
憑懸兩面歌鍾二肆特懸一面唯磬而巳
又曰圓鍾夾鍾也於位在卯氣生於房心爲宫天帝之明
堂故奏樂先奏圓鍾爲宫
又曰駕入撞蕤賓之鍾左右鍾皆應者案蕤賓位居午午
主陽陽主動象王自外動而入方居之始故先作之而東廂
應者東爲陽陽主動明以静主動使之相應也駕出撞黃
鍾右五鍾皆應黃鍾位居子子爲陽陽主動象王自内動
而出方行之始故先作之而西廂應者西爲隂隂主静明
以動告静使之相和也
廣古今五行記曰會稽人陳清於井中得小鍾長七寸二分
上有古文十八字其四字可識云會稽岳命郭璞云愍
懷喪覆元帝中興之應自宣帝至恭帝數十人
又曰陜州黃河有銅鍾在水水大小恒自浮出每晦朔隂
雨之日輙鳴聲響悲亮行客聞之莫不愴然
又曰晉中朝有人懸銅爲盤晨夕恒鳴如人扣打以白張
華華曰此盤與洛鐘宫商相諧故聲相應可錯令輕則韻
乖自止
古今樂錄曰高廟中四鍾皆奏時廟鍾也重十二萬斤明
帝徙二鍾在南宫
張衡東京賦曰發鯨魚鏗華鍾薛綜注曰天子出則鳴滿
牢海中大魚名鯨海島中又有大獸名蒲牢畏鯨魚鯨魚
一擊蒲牢輙大嗚呼凢鍾欲令大鳴故作蒲牢於上所以
擊之者鯨魚有篆刻文故曰華鍾也
戴延之西征記曰洛陽太極殿前左右各三銅鍾相對鍾
大者三十二圍小者二十五圍
唐書曰唐太宗召張文收於太常令與少卿祖孝孫參定
雅樂有古鍾十二近代唯用其七餘有五鍾俗号啞鍾莫
能通者文收吹律調之聲皆響徹時人咸服其妙
錞于
周禮曰以金錞和鼓
宋史云廣漢什邡人叚祖以錞于獻始興王鑑其器高三
尺六寸六分圍二尺四寸圓如筩色黑如&KR0238;甚薄上有銅
馬以䋲懸馬令去地尺餘灌之以水又以噐盛水於下以
芒當心跪注錞于以手振芒則其聲如雷清響良久乃絶
後周書斛斯徵遷太常卿樂有錞于者近代絶無此器或
有自蜀得之皆莫之識徵見之曰此錞于也衆弗之信徵
遂引于寳周禮注以芒筒捋之其聲極振衆乃歡服徵乃
取以合樂焉
樂書曰錞于者以銅爲之其銅象鐘頂大腹&KR3088;口弇上以
伏獸爲鼻内懸子鈴銅舌凢作樂振而鳴之與鼓相和
又曰凢金爲樂器有六皆鍾之類也曰鍾曰鏄曰錞曰鐲
(音濁)曰鐃(奴交切)曰鐸(大各切)鏄如鍾而大錞于也圓如椎頭上
大下小所謂金錞和鼓鐲鉦也形如小鍾軍行爲鼓節鐃
鈴而無舌有柄而執之鐸如大鈴
太平御覽卷第五百七十五
