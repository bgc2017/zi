太平御覽卷第八百九
珍寳部八
琅玕火齊碧
瑤瑊珉
木難碝石璿瑰
玟瑰武夫金上
琅玕
孝經援神契曰神靈滋則琅玗景(宋均注曰事神明得理則琅玉有光)
爾雅曰西北之美者則崑崙之璆琳琅玕焉
說文曰琅玕石之似玉者
魏略曰大秦國出琅玕
山海經曰開明東有琅玕樹塊火山多琅玕
管子曰崑崙墟不朝請以璆琳琅玕爲幣簮珥而千金琳
琅玕也然後八千里之崑崙可令而朝也
淮南子曰崑崙侵城九重琅玕樹在其東
拾遺記曰崑崙山傍有瑶臺上有琅玕璆琳之玉煎可以
爲脂
夲草經曰青琅玕一名珠圭
張衡南都賦曰珍羞琅玕充溢員方(注曰飾樂用金銀及琅玕)
王延壽魯靈光殿賦曰駢密石與琅玕齊玉璫與璧瑛
盧湛朝霞賦曰想神芝於&KR0801;洲若琅玕於層城
火齊
說文曰火齊玫瑰也
韻集曰琉璃火齊珠也
漢武故事曰上起神屋綴以火齊
吳錄曰南西倦縣有火齊如雲母重沓可開色黃似金
南州異物志曰火齊出天笁狀如雲母色如紫金離別之
節如蟬翼積之如紗縠重沓
張衡西京賦曰翡翠火齊絡以美玉
碧
孝經援神契曰神靈滋液則碧出
廣雅曰碧有縹碧綠有碧出越嶲雲南
說文曰碧石之美者
漢書曰宣帝時或言益州有金馬碧雞之神可醮而致之
於是遣王褒持節求焉(如渟曰金形似馬碧形似雞)
紀年曰惠成王七年雨碧于郢
漢武故事曰帝起神屋基及戶悉以碧石
魏略曰大秦國出碧
晉太康地記曰雲南青蛉縣出碧
異苑曰越嶲會元縣元馬河畔有祠河中有碧珠若不祭
祀取之不祥
莊子曰萇弘死于蜀藏其血三年化爲碧(司馬彪曰萇必忠而流故其血)
(不朽而化爲碧也)
矯世論曰碧似玉唯猗頓別之
張衡羽獵賦曰乘瑶碧之雕軒建輝天之華旗
左思吳都賦曰紫貝流黃縹碧素玉也
又蜀都賦曰其中則有青珠黃環碧弩芒消
張衡南都賦曰綠碧紫英青艧丹粟
劉琨與兄子書曰單于但欲得碧汝不可不撿送之
瑶
尚書禹貢曰楊州厥貢瑶琨(孔安國曰皆美石也)
毛詩衛淇澳木瓜曰投我以木桃報之以瓊瑶
周禮天官下曰内宰以婦職教九御大祭祀后祼獻則贊
瑶爵亦如之
左傳昭二曰燕人歸燕姬賂以瑶甕
說文曰瑶石之美者
山海經曰章義之山是多瑶瑶王屬
劉公幹清慮賦曰憑文瑶之几對金精之盤
馬融廣成賦曰鎮以瑶臺純以金提
張衡四愁詩曰美人贈我金錯刀何以報之美瓊瑶
瑊
廣雅曰瑊石次玉也
山海經曰葛山之下多瑊石(郭璞注曰瑊玏似玉之名)
司馬相如子虚賦曰其石則瑊玏玄厲(玏音力也)
珉
禮記聘義曰子貢問於孔子曰敢問君子貴玉而賤珉者
何也爲玉之寡而珉之多與孔子曰非爲珉之多故賤之
也玉之寡故貴之也夫昔者君子比德於玉焉
說文曰珉石之次玉也
司馬相如子虚賦曰其玉則琳珉昆吾
木難
玄中記曰木難出大秦
廣志曰木難珠其色黃生東夷
南越志曰木難金翅鳥口結沬所成碧色珠也大秦土人
珍之
曹植樂府詩曰珊瑚間木難
瑌石(音儒兖)
禮記玉藻曰士瑌玫而緼組綬
廣雅曰鴈門出石白也(郭璞曰仐鴈門出碝石白也)如冰亦有赤者也
山海經曰北渚之山其上多碝石
司馬相如子虚賦曰碝石武夫
璿瑰
山海經曰沃民之國爰有璿瑰瑶碧
玫瑰
廣雅曰神靈滋液百寳用則玫瑰出
魏略曰大秦國出玫瑰
班彪上事曰吏民葬埋有馬被毛鬣角蹄玫瑰目眥以法
禁之
司馬相如子虚賦曰其石則赤玉玫瑰
武夫
廣雅曰武夫石次玉也
戰國策曰西門豹爲鄴令魏文侯曰夫物多相類而非白
骨疑象武夫類玉
漢書曰董仲舒曰五伯其比三王猶武夫之與美玉也
山海經曰會稽之山其上多砆石(郭璞注曰今武夫石也似玉長沙臨湘縣出之)
(赤地白文色䓗蘢不分也)
廣志曰武夫有白黑以爲枋碁
杜萬年相風賦曰太僕傳侯命余賦之誠知武夫非荆寳
之倫長庾啓明非曜靈之疋
金上
說文曰金五色金也黃金爲之長久埋不生衣百淘不輕
從革不違西方之行也生於土從土左右注象金在土中
形
釋名曰金禁也氣剛毅能禁制物也
尚書舜典曰金作贖刑(孔安國曰金黃金誤而入刑出金以贖刑也)
又禹貢曰淮海惟楊州厥貢惟金三品(孔安國曰金銀銅也)
又洪範曰五行四曰金從革作辛(孔安國曰金可以政更)
周禮考工記曰攻金之工築氏執下齊冶氏執上齊鳬氏
爲聲㮚氏爲量叚氏爲鑄器桃氏爲刃(鄭玄注曰多錫為下齊少錫爲上齊)
金有六齊六分其金而錫居一謂之鍾鼎之齊五分其金
而錫居一謂之斧斤之齊四分其金而錫居一謂之戈戟
之齊三分其金而錫居一謂之大刃之齊五分其金而錫
居二謂之制殺之齊金錫半謂之鑒燧之齊(鄭玄曰鑒鏡也金多錫則)
(刃白且明)
毛詩魯頌泮水曰憬彼淮夷來獻其琛元龜象齒大賂南
金
周易噬嗑卦曰六五噬乾肉得黃金
又鼎卦曰六五鼎黃耳金鉉利貞
又上擊曰二人同心其利斷金
又說卦曰乾爲金
爾雅曰黃金謂之其美者謂之鏐鉼金謂之鈑絶澤謂
之銑(美金最有光澤)西南之美者有華山之金石焉
史記秦夲紀曰獻公十八年雨金櫟陽公自以得金瑞故
作鄜畤於櫟陽祀白帝
又曰秦始皇葬驪山以黃金爲鳬鴈
又曰衛鞅入秦孝公以鞅爲左庶子長卒定變法令乃立三
丈之木於國都市南門募民有能徙置北門者予五十金
有一人徙之輙子五十金以明不欺
又曰吕不韋乃使其客人人著所文號吕氏春秋布咸陽
市門懸千金其上有能增損一字者予千金
又曰項羽以陳平爲信武君擊殷而還拜平爲都尉賜金
三十鎰居無何漢攻下殷項王怒將誅定殷者平懼迺封
其金與印使歸間行杖劒亡渡河
又曰漢王與陳平金四萬斤以間䟽楚君臣不問其出入
也
又曰吳楚反孝景以竇嬰爲大將軍賜金千斤嬰陳之廊
廡下軍吏過輙令財取爲用金無入家者
漢書曰文帝初立以陳平爲丞相位第二賜平金千鎰封
三千戶
又曰梁孝王未死時金以巨萬計不可勝數及死藏府餘
黃金尚三十餘萬斤
又曰季布爲任俠有名楚人諺曰得黃金百不如得季布諾
又曰董偃見寵舘陶長公主安陵袁叔謂偃曰顧成廟遠
無宿宫何不白主獻長門園於上董君入白主主獻之上
大悅更名爲長門宫主大喜董君以黃金百斤爲袁叔
夀
又曰武帝即位欒大曰臣之師曰黃金可成而河决可塞
又曰衛青北伐將十餘萬衆擊破斬首虜之士受賜黃金
三十餘萬斤
又曰劉向字子政夲名更生宣帝時更生言黃金可成上
令典尚方鑄作事費甚多方不驗
又曰直不疑爲郎其同舍郎有告歸誤持同舍郎金去主
意不疑不疑買金償之而告歸者來歸金亡者大慙
又曰韋賢少子玄成復以明經歴任至丞相故鄒魯諺曰
遺子黃金滿籝不如一經(如淳曰籯作器受三升今陳留俗有此器淳以爲滿籝言甚多)
(耳非器名謂陳留之俗則吾陳留人也不聞有此器)
又曰尹翁歸卒家無餘財天子賢之賜翁歸子黃金百斤
以奉其祭祠
又曰疎廣徙爲太傅兄子受爲少傳父子並爲師傅俱乞
骸骨皆許之加賜黃金二十斤皇太子賜以五十斤
又曰秦幣黃金方寸而重一斤以溢爲名(孟康子二十兩爲溢臣瓉曰秦)
(以一溢爲一斤漢以一斤爲一金)金爲貨夏殷無聞周黃金方寸而重一
斤故貨寳於金武帝時衛青擊匈奴斬捕首虜賜黃金二
十餘斤
又曰王莽敗省中黃金萬斤者一匱尚六十匱
續漢書曰扶風人士孫奮居冨而性恡梁冀認奮母爲其
守藏婢云盗紫金千斤
又曰楊震爲東萊太守道經昌邑初震爲茂才王密時爲
昌邑令謁見至夜懷金十斤以遺震震曰故人知君君不
知故人何也密曰暮夜無知者震曰天知神知子知我知
何謂不知密愧而出
又曰張奐遷安定屬國都尉羌豪帥感奐恩德上馬二十
疋先零酋長遺金渠八枚奐受之而召主簿於諸羌前以
酒酹地曰使馬如羊不以入廐使金如粟不以入懷悉以
金馬還之
太平御覽卷第八百九
