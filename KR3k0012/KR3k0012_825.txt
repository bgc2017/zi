太平御覽卷第八百二十五
資産部五
蠶繰繀車籰
絡車柅機杼梭
蠶
周禮天官下内宰曰中春詔后帥外内命婦始蠶于北郊
以爲祭服(蚕于北郊婦人以純隂爲尊郊必有公桑蚕室焉)
又夏官馬質曰馬質掌質馬禁原𧖟者(原再也天文辰爲馬蚕書蚕爲龍精)
(月直大火則浴其種是蚕與馬同氣也物莫能兩大禁再蚕者爲傷馬也)
禮記月令季春曰是月也命有司無伐桑柘(愛蚕食有司謂主山林之)
(官)乃修蠶器(蚕器謂簿槌鈳筐之類)后妃齊戒享先蠶而躬桑以勸
蠶事(季春吉祀皇后享先蚕先蚕天駟享先蚕而後躬桑示率先天下也)
又孟夏曰是月也蠶事旣登后妃獻繭乃收繭稅以桑爲
均貴賤長幼如一以給郊廟之服(后妃献繭進其成功也乃收繭税十而取一以)
(桑爲均者謂用桑多則繭多桑少則繭少貴賤長幼如一各自以桑爲不得以人貴賤長幼爲差)
又檀弓曰成人有其兄死而不爲衰者聞子臯將爲成宰
遂爲衰成人曰蠶則績而蟹有匡范則冠而蟬有緌兄則
死而子臯爲之衰(蚩兄死者言其衰之不爲兄死如蟹有匡蟬有緌不爲蚕之績范之冠也范蜂)
(也蟬蜩也緌謂蜩啄長在腹下)
又祭義曰古者天子諸侯必有公桑𧖟室近川而爲之築
宫仞有三尺棘牆而外閉之及大昕之朝君皮弁素積卜
三宫之夫人世婦之吉者使入𧖟室奉種浴于川桑于公
桑風戾以食之(大盺季春朔月之朝也諸侯夫人三宫半王后也風戾之者及早凉脆采之風戾之)
(使露氣燥乃以倉蚕蚕性惡濕)歲旣單矣世婦卒𧖟奉繭以示于君遂献
繭于夫人
又祭統曰是故天子親耕于南郊以共齊盛王后蠶于北
郊以共純(音緇)服諸侯耕於東郊以共齊盛夫人蚕於北郊
以共冕服天子諸侯非莫耕也王后夫人非莫𧖟也
春秋文耀鈎曰商絃絶蠶合絲(絃將絶蚕含絲以待用也)
春秋考異郵曰𧖟陽者大火惡水故食不飲桑者土之液
木生火故𧖟以三月葉類會精合相食
爾雅曰蛾羅(蚕蛾)螝蛹(音龜蚕蛹)蟓桑繭(食桑葉作繭即今蚕也)雔由樗繭
(食樗葉)棘繭(食棘葉)欒繭(食欒葉)蚢蕭繭(食蕭葉者皆蚕類)
史記天官書曰正月上甲風從東方來宜𧖟
續漢書曰光武建武二年野蠶成繭民收其絮
又輿服志曰貴人助蠶瑇瑁釵簪珥
東觀漢記曰明德馬后置織室𧖟於濯龍中往來觀内
以爲娛樂
謝承後漢書曰南陽范充爲吳桂陽太守教民植桑絺紵
之属養蠶織履民得利益
吳錄曰南陽郡一歲蠶八績
後魏書曰世宗正始年徐州蠶蛾喫人尫殘者一百一十
餘人死者二十二人時高肇專政聚歛不息
隋書曰江湖之南一年𧖟四五熟
唐書曰武德中梁州言野蠶成繭百姓採而用之
又曰文德太后率内外命婦有事於親𧖟
又曰開元中上命官中食蠶親自臨視欲使嬪御巳下知
女工之事及蠶罷獲絲甚多因以賜焉
又曰天寳中益州獻三熟蠶緊厚白淨與常蠶不殊
又曰大曆中太原府清河縣人韓景暉養冬蠶成繭詔給
復終身
韓子曰鱓似蛇𧖟似蠋人見蛇驚駭見蠋則毛起而漁者
持鱓婦人㭘𧖟利之所在皆賁育也
淮南子曰季春后妃齋戒東鄕就桑省婦使觀蠶事
又曰蠶食而不飲三十日而化
又曰食桑者有絲而蛾
又曰蠶食礜而不飲
又曰蠶餌絲而商絃絶(商絃金聲也春蚕吐絲金死故絶)星墜而渤海
决(星流星也勃海水之勃怒也)
又曰原蠶一歲再登非不利也然王法禁之者以其殘桑
淮南方畢術曰白芳七結浴蠶
又曰僵蠶使馬不食(欲愈之以桑拭口鼻即食矣馬喜齧人亦以僵蠶眉拭脣即不齧也)
抱朴子曰甘始以藥粉桑長蠶蠶得十月不老
金樓子曰楊泉蠶賦序曰古人作賦者多矣而獨不賦蠶
乃爲蠶賦是何言歟楚蘭陵荀如有蠶賦德淵近不見之
有文不如無𫐠也
東方朔別傳曰武帝求神仙朔言能上天取藥上知其謾
欲極其言即遣方士與朔上天朔曰當有神來迎我後方
士晝卧朔遽口呼若極眞者吾從天上還方士遽以聞上
以爲面欺下朔獄朔泣曰臣幾死者再天公問臣下方何
衣朔曰衣𧖟蠶何若曰啄呥呥(仁廉切)類馬色班班類虎天
公大怒以臣爲謾繫臣司空使使下問還報有之乃出臣
今陛下以臣爲詐願使使上問之上曰齊人多詐欲以喻
我我止方士也罷方士
東方朔占曰正月旦竟日不風清明宜蠶
列仙傳曰園客濟陽人姿皃好而良邑人多欲以女妻之
客終不娶種五色香草積數十年服食其實一旦五色蛾
止其香末客收而薦之以布生桑蠶焉蠶時有女夜至自
稱客妻客與俱蠶得繭大如盆
郭子横洞宜記曰寒青之國其國人皆以鳥爲衣其地多
霜雪隂翳忽見日從南方出則百獸皆鳴國俗以爲祥異
有蠶色青長一丈亦曰青𧖟績其絲大如指一絲可羈絆
牛馬國人常以十丈充黃門之厩以拘馬也巨象師子帝
令以此一絲繫之
古今注曰元帝永元四年東萊郡東弁山有野蠶爲繭收
得萬餘石民人以爲絲絮
司馬徽別傳曰人有臨𧖟求徽蔟者徽便以與之自弃其
蠶
搜神記曰舊說太后古時有人遠征家唯有一女并馬一
疋女思父戲馬曰尔能爲我迎得父吾將嫁汝馬乃絶韁
而去至父所父疑家中有故乘之而還馬後見女輒怒而
奮繫父怪之密問女女具以荅父乃射殺馬曝皮於庭女
至皮所足蹙之曰尔馬而欲人爲婦自取屠剥何如言未
竟皮蹷然起卷女而行父還失女後大樹枝得女及皮乃
盡化爲蠶績於樹上其繭厚大異於常蠶隣婦取養之其
收二倍今世或謂𧖟爲女兒古之遺語也
拾遺錄曰員嶠之山名環丘有冰𧖟長七寸黑色有角有
鱗以霜雪覆之然後作繭長一尺其色五綵織爲文錦入
水而不濡投火則經宿不燎海人獻堯以爲黼黻顔氏家訓
曰胡人見錦不信有虫食樹吐絲所成昔在江南不信有
千人氈帳及來河北不信有萬石舟舡皆實驗也
齊諧記曰正月半有神降陳氏之宅云我是𧖟神能見祭
當令蠶百倍今人正月半作餻糜像此也(一云吳郡張誠)
皇后親蠶儀注曰皇后躬桑始將一條執筐受桑將三條
女尚書跪白曰可止執筐者以桑授蠶母蠶母以桑適金
室也
先𧖟儀注曰親蠶前三日太祝令質明以太牢祠先蠶也
周遷古今輿服雜事曰蠶始生后食之三灑而止
三輔故事曰始皇后葬用金蚕二十箔
玄中記曰大月支有牛名爲日及今日割取其肉三四斤
明日瘡愈漢人入此國以牛示之以爲珍異漢人曰吾國
有虫大小如指名爲蠶食桑葉爲人吐絲外國人不復信
有蠶也
又曰化民食桑三七年化能以自裹如𧖟績九年生翼七
年而死去琅耶四萬里(神異經同)
林邑記曰九眞郡蠶年八熟繭小輕薄絲弱綿細
永嘉郡記曰永嘉有八軰蠶&KR2980;珍蠶(三月績)柘蠶(四月初績)&KR2980;蠶
(四月初績)愛珍(五月績)愛蠶(六月未績)寒珍(七月未績)四出蠶(九月初績)寒蠶(十月)
(績)凡蠶再養者前軰皆謂之珍少飬之愛蠶者故&KR2980;蠶種
也&KR2980;珍三月旣績出蛾取卵七月八月便割𧖟生多養之
是爲&KR2980;蠶欲作愛者取&KR2980;珍之卵藏内瓮器中隨器大小
亦可十紙百紙盖覆器口安冷水使冷氣折其出勢僅得
三七日然後劄生養之謂爲愛珍亦愛子績成繭蛾生卵
卵七日又剖成蠶多養之此則愛蠶也
頋微廣州記曰吳黃武三年遣交州治中吕瑜發趙嬰齊
冡得金𧖟曰珠各數斛
廣志曰有原𧖟有冬蠶有野蠶有柞蠶食柞葉可以作綿
崔贑易林兊之坎曰飢蠶作室緒多亂纏端不可得
又震之說曰秋蠶不成冬種不生
龍魚河圖曰蠶沙宅亥地大富得𧖟絲吉利
仲長子昌言曰北方寒其人壽南方暑其人夭此寒暑之
方驗於人也約之蠶也寒而餓之則引日多温而飽之則
用日少此寒温飢飽之爲脩短驗於物者也
物理論曰使人主養民如蠶母之養蠶則其用豈徒絲蠶
而已哉
雜五行書曰含南種棗九株辟縣官宜蠶桑
又曰二月上壬取土泥屋四角宜𧖟吉
吕氏夲草曰石𧖟一名沙蜯神農雷公醎無毒生漢中治
五淋破隨肉解結氣利水道除熱
孫卿蠶賦曰食桑而吐絲前亂而後治夏生而惡暑疾
温而惡雨蛹以爲母蛾以爲父三俯三起事乃大巳是謂蠶
理
閔鴻蠶賦曰體龍頸而驥喙邁皦素於羔羊
左思吳都賦曰國稅再熟之稻鄕貢八蠶之綿
古豔歌曰日出東方隅照我秦氏樓秦氏有好女自名爲
羅敷羅敷善蠶桑採桑城南隅
陸機詩曰老蠶晚績縮老女晚嫁辱曾不如老鼠飜飛成
蝙蝠
蔡邕書曰家祖君常言客有三當死夜半蚕時至人室家
也今者一行而犯其兩
嵇康養生論曰火𧖟十八日寒蠶三十餘日
裴頠崇有論曰鳥無&KR2075;肺蛤無五藏蛭以空中而生蠶以
無&KR2075;而育也
繰
禮記祭義曰古之獻繭者其率用此與(問者之辭)及良日夫人
繅三盆手遂布于三宫夫人世婦之吉者使繅遂朱綠之
玄黃之以爲黼黻文章服旣成君服以祀先王先公敬之
至也(三盆手者三淹也凡繅每淹大揔而手振之以出緒也)
說文曰繰繭爲絲也
尸子曰夫繭合而弗治則腐蠧而弃使女工繰之以爲美
錦
列仙傳曰園客𧖟得繭大如盆繰一繭數十日繰訖俱去
莫知所如濟陽今有革蠶祠(巳備於前故此小略)
繀車
通俗文曰織纖謂之繀(音碎)受緯曰孚(繀車)
方言曰繀車趙魏之間謂之歴鹿車東齊海岱之間謂之
道軌
孫德施繀車賦曰惟工藝之多門偉英麗乎創形擬老氏
之一轂兮應天運以廻行秉轉屈以成規兮不辭勞以自
傾故其用同造物功參天地軒轅垂衣因其以濟衮冕龍
旂用康上帝勲存王室惠流皂隷觀其微風興於輪端霧
雨散于輻制以靈木絡以竒竹危朝日以投員兮准暈
月以造象若洪輪之在雄兮似蜘蛛之結網𡭗乃才藝妻
妾工巧是嘉或織綿組或匠綾羅舒皓腕於輕輪兮煥擬
景乎鏡華絲成妙於指端號兮幽而相和象蟋蟀之鳴
戶兮類寒蟬之吟家
籰
方言曰籰援也(音爰)兖䂊河濟之間謂之轅(郭璞注曰所以絡絲)
說文曰籰收絲者也或作從角間聲
絡車
方言曰河濟之間絡謂之格(郭璞注日所以轉籰紿事也)
柅
易姤卦曰繫于金柅(金者堅剛之物柅者制動之至)
通俗文曰張絲曰柅也
說文曰擟絡絲檷從木爾聲讀若柅
機杼
毛詩谷風大東曰小東大東杼軸其空
字林曰康(女涉切)機下所履
史記曰公儀休相魯見布好出家婦燔其機也
列女傳曰河南貞義者樂羊子之妻也羊子出學後得遺
金一餅以與貞義曰妾聞君子不以利洿行反裘負薪古
人知其害夲羊子慙而弃之學一年復歸貞義引刀趣機
曰此織生於𧖟桑治於絲繭加之機杼一絲而累以至丈
尺今若断之損弃成功稽廢日月夫子積學當日知所無
中而廢歸何異斷機哉羊子大慙復出七年不歸
列子曰紀昌者學射於飛衛曰尔先學不瞚而後可言射
矣紀昌歸偃坐其妻之機下以目承牽挺(牽挺機躡)二年之後
雖錐末到眥而不瞚也
淮南子曰伯余之初作衣也(伯余黃帝臣也)緂麻索縷手經指挂
後世爲之機杼勝復以便其用
傳子曰舊機五十綜者五十躡六十綜者六十躡馬生者
天下之名巧也患其遺日喪功乃皆易以十二躡其竒文
異變因感而作
王逸機賦曰舟車㨂㝢麄工也杵臼碓磑直巧也槃材縷
小用也至於織機功用大矣上自太始下訖羲皇帝軒龍
躍庾業是創俯系聖思仰攬三光悟彼織女終日七襄爰
制布帛始垂衣裳於是取衡山之孤桐南岳之洪樟勝復
廻轉刻象乾形大庭淡泊擬則川平先爲日月盖取昭明
三轉列布上法台星兩驥齊首儼若將征方圓綺錯極妙
窮竒兔耳跧伏若安若危猛犬相守竄身匿蹄高樓雙峙
以臨清池遊魚銜餌瀺灂其陂鹿盧並趍纖繳俱垂宛若
星圖屈膝推移尔乃垂輕杼㰖床帷動摇多容俯仰生姿
古詩曰纖纖擢素手扎扎弄機杼
又曰皎皎白素絲織爲寒女衣寒女雖巧妙不得秉機杼
梭
通俗文曰梭織具也所以行緯之(䕴戈)
鄧粲晉書曰謝鯤隣家有美女鯤挑之女以梭投之折其
兩齒
異苑曰陶偘嘗捕魚得一梭還插着壁有頃雷雨梭變成
赤龍從屋而躍
太平御覽卷第八百二十五
