太平御覽卷第二百四十二
職官部四十
諸校尉(凡三十二號)羽林監
期門僕射冗從僕射
屯騎校尉
陶氏職官要錄曰屯騎越騎步兵長水射聲五校尉案晉
官晉承漢置以爲宿衛官各領千兵興寧三年桓温奏省五校
尉永初元年復置以叙勲舊
東觀漢記曰劉磐字仲興兼屯騎校尉時五校官顯職閑
府寺寬敞輿服光麗伎巧畢給故多宗室肺腑居之
後漢書曰鄧閶妻耿氏有節操痛鄧氏誅廢子忠早卒乃
養河南尹豹子嗣爲閶後耿氏教之書學遂以通博稱永
壽中與伏無忌延篤著書東觀官至屯騎校尉
蜀志曰宗預字德豔爲屯騎校尉鄧艾自江州來朝
謂預曰禮六十不服戎而卿受兵何也預荅曰卿七十不
還兵我六十何爲不受耶復東聘吳孫權提預手涕泣遺
大珠一斛
晉書曰濮陽王允爲屯騎校尉給千人營置長史
司馬無忌讓屯騎校尉表曰屯騎之任職典禁旅禦衛事
重必宜其人豈臣微弱所可克堪
越騎校尉
漢書百官表曰屯兵越騎校尉如淳曰越人内附以爲騎
也晉灼曰其才力超越
後漢書曰越騎校尉鄧康以太后久臨朝政宗門盛满數上
書長樂宫諫爭宜崇公室自損私權言甚切至太后不從
康心懷畏懼永寧元年遂謝病不朝
又曰桓郁遷越騎校尉詔勑太子諸王各奉賀致禮郁數
進忠言多見納錄
又曰董卓傳越騎校尉汝南伍孚忿卓凶毒忘手刃之及
朝懷佩刀以見卓孚語畢辭去卓起送至閤以手撫其背
孚因出刀刺之不中卓自奮得免急呼左右執殺孚而大詬
曰虜欲反耶孚大言曰恨不得磔裂姦賊於都市以謝天
地言未畢而斃
謝承後漢書曰曹節弟破石爲越騎校尉越騎營五伯妻
有美色破石從求之五伯不敢違妻執意不肯行遂自殺
破石淫暴無道多此類也
步兵校尉
漢書曰步兵校尉掌上林苑門
東觀漢記曰崔篆王莽時爲郡文學以明經徵詣公車太
保甄豐舉爲步兵校尉篆辭曰吾聞伐國不問仁人戰陣
不訪儒士此舉奚至哉遂投劾歸
又曰梁不疑拜步兵校尉上書曰刊校之職上應天工下
厭羣望實非過少所任
梁史曰韋粲長八尺容觀甚偉初爲雲麾晉安王行參軍
後爲外兵參軍兼中兵時穎川庾仲容吳郡張率前軰才
名與粲同府並忘年交好及王爲皇太子粲自記室遷步
兵校尉
後魏春秋曰阮籍以世多故禄仕而巳聞步兵鈌厨多美
酒營人善釀求爲校尉遂縱酒昏酣遺落世事
長水校尉
釋名曰長水校尉長於水戰用船之事韋昭辯云長水校
尉典胡騎不主水戰也其厩近水故以爲名
東觀漢記曰賈宗字武孺爲長水校尉數言便宜賞賜殊
特上美宗旣有武節又兼經術每燕會令與當世大儒司
徒丁鴻問難經傳
蜀志曰秦密爲長水校尉吳遣張温來聘百官皆往餞而
密後往旣至温曰彼何人也亮曰益州學者也及至温問
密曰君學乎荅曰五尺童子皆學何必小人荅問如響應
聲而出温大敬服之
王隱晉書曰下邳王晃起家爲長水校尉給千人營置長
史司馬
射聲校尉
漢書曰射聲校尉掌待詔射聲(應劭曰士工射者冥中聞聲射之則中因以名也湏)
(待所命而射故曰待詔射聲)
東觀漢記曰班超在西域三十一歲還洛陽拜爲射聲校
尉
續漢書曰曹襃遷射聲校尉案行營舍不葬者悉爲買空
地葬之設祭吏士咸稱其仁
王隱晉書曰武帝詔曰射聲校尉胡奮外掌方任内參九
列不宜同之常例勿使入直
何法盛晉中興書曰劉超字世踰中書郎遷爲射聲校尉
時軍校兵義興人多義隨超因領之號爲君子營以實宿
衛
中壘校尉
漢書曰中壘校尉(武帝置世祖中興省更置北軍中候掌兵官)掌北軍壘門内外
胡騎校尉
漢書曰胡騎校尉掌池陽胡騎不常置
虎賁校尉
漢書虎賁校尉掌輕車武帝初置有丞司馬秩二千石
城門校尉
後漢書曰赤眉與李松戰生得松時松弟汎爲城門校尉
赤眉使使謂之曰開城門活汝兄汎即開門環濟要略
曰城門校尉高帝置秩二千石出從緹騎百二十人
嫖姚校尉(漢書爲嫖姚服虔音剽摇師古曰勁疾之皃)
漢書曰霍去病以皇后姉子年十八爲侍中善騎射爲嫖
姚校尉
護羌校尉
東觀漢記曰鄧訓爲羌校尉諸胡皆喜義從羌胡俗恥病
死每疾臨困輒以刀自刺訓聞其困者輒抅持纏束不與
兵刀使醫藥療理愈者非一小大莫不感悅及訓病卒官
吏人羌胡愛惜旦夕臨者數千人
護烏桓校尉
續漢書曰護烏桓校尉一人主烏桓校尉比二千石
應劭漢官儀曰護烏桓校尉孝武帝時烏桓屬漢始於幽
州置之擁節監領秩比二千石
魏略曰母丘儉字仲恭爲荆幽二州刺史持節領護烏桓
校尉
戊巳校尉
東觀漢記曰耿恭字伯宗永平中始置西域都護戊巳校
尉乃以恭爲戊巳校尉
南蠻校尉
傳暢晉諸公讃曰王戎爲荆州刺史楊烈將軍領南蠻校
尉
南夷校尉
沈約宋書曰護南夷校尉晉武帝立領治寧州江左改曰
護鎮蠻校尉
西夷校尉
沈約宋書曰護西夷校尉晉武帝立治寧州江左平蜀後
治涪城終晉世(晉太康三年置永嘉中益州刺史領西夷校尉太元末殷荆州表復之又治涪城也)
西域校尉
沈約宋書曰護西域校尉晉武帝立治雍州江左廢安帝
元興中又置寄治西陽
寧蠻校尉
沈約宋書曰寧蠻校尉晉安帝置治襄陽郡以授魯宗之
三巴校尉
齊職儀曰三巴校尉銀印青綬虎冠絳朝服宋太始五年
置以巴東巴西梓橦建平五郡隷焉建元二年省校尉改
置巴州刺史
忠義校尉
吳志曰是儀從孫權討關羽拜忠義校尉儀上表陳謝權
令曰孤雖非趙簡子卿安得不自屈爲周舍耶
懷義校尉
吳志曰太傳馬日磾伏節案兵集東關在夀春以禮辟孫
策表拜懷義校尉
折衝校尉
吳志曰袁術表孫策爲折衝校尉行殊宼將軍
翊軍校尉
王隱晉書曰太康中伐吳還欲以王濬爲五官校尉而無
缺始置翊軍校尉班同長水步兵以梁益所省兵爲營
材官校尉
魏略曰材官校尉黃初中置秩比二千石主天下材官屬
少府
驍騎校尉
魏略曰董卓表太祖爲驍騎校尉又被徵爲典軍校尉
典農校尉
魏略曰典農校尉太祖置秩比二千石
司農度支校尉
魏略曰司農度支校尉黃初四年置比二千石掌諸軍兵
田
建義校尉
吳志曰朱據傳孫權咨嗟將帥追思吕蒙張温以爲據才
兼文武可以繼之由是拜建義校尉領兵屯姑熟
武衛校尉
吳志曰朱才字君業爲人精敏善騎射權愛異之常侍從
遊戲少以父任爲武衛校尉
滅虜校尉
吳志曰賀景爲滅虜校尉御衆嚴而有恩兵器精飾
西園八校尉
范曄後漢書曰中平五年初置西園八校尉
東宫三校尉
沈約宋書曰武帝永初二年置東宫屯騎步兵翊軍三校
尉
羽林監
漢書百官表曰羽林佽飛期門武帝太初元年置名曰建
章營騎後更名羽林取從軍死事之子孫教以五兵號曰
羽林孤兒
又曰甘延夀字君况以良家子善騎射爲羽林投石拔距
絶於等倫超踰羽林亭樓由是遷爲郎
續漢書曰羽林左右監皆冠鶡冠
應劭漢官儀曰羽林者言其爲國羽翼如林盛也一名爲
嚴郎言其禦侮嚴厲其後簡取五營高才别爲左右監監
羽林左右騎父死子繼與虎賁同
漢雜事曰竇固以羽林監爲中郎將征西羌還中郎印綬
復爲羽林監
漢名臣奏曰曹襃上䟽王者莫不制禮樂詔襃即先序禮
樂以帝新制一篇冠首擢襃監羽林左騎
魏略曰桓範字元則爲羽林左監以才學與王象等典集
皇覽
魏志曰夏侯玄宇太初弱冠爲黃門侍郎嘗進見與皇后
弟毛曾並坐玄恥之不悅形於色明帝恨左遷羽林監
梁冀别傳曰冀妻孫夀從弟安以童幼拜黃門侍郎羽林
監
期門僕射
漢書曰建元三年上微行始出北至池陽西至黃山南獵
長楊東遊宜春微行常用飲酎八九月中與侍中常侍武
騎及待詔隴西北地良家子能射者期諸殿門故有期門
之號自此始也
後漢書曰隂興守期門僕射典將武騎從征伐平定郡國
興每從出入常操持小盖障翳風雨躬履塗泥率先期門
光武所幸之處輒先入清宫甚見親信
冗從僕射
續漢志曰冗從僕射秩比六百石武帝置期門郎有僕射
常從游獵或以宦者爲之號冗從黃門僕射居則直門戶
行則騎從桓帝永夀三年置冗從僕射
續漢志曰先臘一日大儺逐疫鬼冗從僕射將之逐惡鬼于
禁中
魏中曰冗從僕射畢䡄表尚書僕射王思精勤舊吏計
略不及辛毗宜以毗代思
晉武起居注曰東莞王世子瑾貞固和詳有識見才幹以
爲冗從僕射
傅暢晉諸公讃曰司馬滕字元邁文獻王泰之第三子也
性沉壯起家爲冗從僕射滕意欲業官以自顯出爲郡守
太平御覽卷第二百四十二
