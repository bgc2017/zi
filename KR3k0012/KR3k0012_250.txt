太平御覽卷第二百五十
職官部四十八
司隷校尉州牧
司隷校尉
通典曰司隷周官也掌五隷之法辨其物而掌其政令(五隷)
(謂罪隷蠻隷閩隷夷隷貉隷也物謂衣服兵器之属)帥其民而捕其盗賊
漢書曰諸葛豐爲司隷無所廽避京師爲之語曰間何闊
逢諸葛言間者何久闊不相見以逢諸葛故也侍中許章
以外属貴幸賓客犯法與章相連豐欲劾奏適逢章出豐
駐車舉節招章曰下欲收之章馳去豐奔車逐之章突入
殿得免由此成帝遂收豐節也
又曰鮑宣字子都明經爲司隷丞相孔光行園陵官属行
馳道中宣使鈎止丞相掾史没入其車馬以摧辱宰相事
下御史中丞官欲捕從事閉門不内宣坐閉拒使者大不
敬下獄博士弟子王咸舉幡太學下曰欲救鮑司隷者會
此下諸生會者千餘人朝日遮丞相孔光自言丞相車不
得行宣罪减死一等
又曰蓋寬饒字次公爲司隷校尉子常步行好直言犯上
無所廻避
又曰王駿爲司隷校尉奏免丞相匡衡
東觀漢記曰鮑永爲司隷校尉時趙王良從上送中郎將
來歙喪還入夏城門中與五官將軍相逢道迫良怒召門
候岑尊叩頭馬前永劾奏良曰今月二十七日車駕臨故
中郎將來歙喪還車駕過湏臾趙王良從後到與右中郎
將張邯相逢城門中道迫狹叱邯旋車又召門候岑尊詰
責使前走數十步按良諸侯藩臣蒙恩入侍知尊帝城門
使候吏六百石而肆意加怒令叩頭都道走馬頭前無藩臣
之禮大不敬也
後漢書曰鮑昱爲隷在職奉法守正有父風永平五年坐
救火遟免
又曰鮑永爲司隷鮑恢爲都官從事並不避強禦詔策曰
貴戚且當歛手以避二鮑其見憚如此永子昱復爲司隷
初拜使封胡降檄世祖遣問昱曰有所怪否對曰臣聞故
事通官文書不著姓名又當司徒露布怪使司隷下書而
著姓也上曰吾故欲令天下知忠臣之子復爲司隷
又曰李&KR0574;字元禮拜司隷校尉張讓弟朔爲野王令貪殘
無道畏膺而逃藏讓舍柱中&KR0574;率將吏破柱取朔付獄殺
之讓訴冤於帝帝詔詰&KR0574;&KR0574;曰昔仲尼爲魯司寇七日而
誅少正夘今臣到官巳積旬懼以淹留爲諐不意獲速疾
之罪乞留五日克殄元惡帝謂讓曰汝弟之罪也自是宦
官屏氣休沐不敢復出帝問其故並叩頭泣曰畏李司隷
也
又曰司隷校尉下邳趙興亦不䘏諱忌(䘏憂也)每入官舍輙
更繕脩館宇移穿改築故犯妖禁而家人爵禄益用豐熾
官至穎川太守子峻太傅以才器稱孫安代魯相三葉皆
爲司隷時稱其盛
又曰江馮上言宜令司隷校尉督察三公陳元議以爲不
宜使有司省察公輔乃止
續漢書曰陽球字方正漁陽人也少有勇氣尚書令中常
侍王甫曹節等秉權勢球常唾手拊髀曰陽球作司隷此
曹子何得𡭗耶尋爲司隷明日詣闕謝恩甫時休下在舍
恩表甫罪收送洛陽詔獄自臨栲之甫子萌亦見收
又曰牟融拜司隷校尉典司京都執憲持平多所舉正百
僚莫不敬憚
又曰百官志曰司隷校尉一人比千石孝武持節常察舉
百僚以下及京師近都犯法者
謝承後漢書曰華松擢爲司隷校尉是時貴戚專勢有司
軟弱莫敢糺罰松下車閉閤不通私書不與豪右相見姦
慝犯者輙死奏馬氏三侯群豪歛手
應劭漢官儀曰司隷校尉糺皇太子三公以下及旁州郡
國無不統陛坐見諸卿皆獨席
魏志曰徐宣遷司隷校尉從至廣陵大軍乘舟風浪暴起
帝船廽到宣船在後凌波而前群竂無至者帝壯之
又曰鍾會爲司隷校尉雖在外司時政損益當世與奪無
不畢綜
晉書曰傅玄轉司隷校尉獻皇后崩於弘訓宫設喪位舊
制司隷於端明外坐在諸卿上絶席而入殿按夲品秩在
諸卿下以次坐不絶席而謁者以弘訓宫爲殿内制玄位
在卿下玄恚怒厲聲色而責謁者妄稱尚書所處玄對百
寮而罵尚書以下御史中丞庾純奏玄不敬玄又自表不
以實坐免官然玄天性峻急不能有所容每有奏劾或值
日暮捧白簡整簮帶竦踊不寐坐而待旦於是貴游懾㐲
臺閣生風
臧榮緒晉書曰傳咸以議郎長兼司隷校尉咸前後固辭
辭旨懇切上不聽切勑使者逼就拜授咸悲鯁傷咽以身
無兄弟職無假到官之日喪祭無主重自陳乞遂不見聽
聽於官舍設靈坐朔望秦祭咸卧病治職時朝廷寬㢮豪
右放恣郡縣容縱寇盗充仞攻篡囚徒掠奪市道交私情
託朝野溷淆咸於是奏免河南尹京都肅然貴戚憚之數
月之間三奏免選官奏按謇諤終無曲撓雖不見從有司
肅然
晉志曰漢武帝初置十三州刺史各一人又置司隷校尉
察三輔三河弘農七郡
晉諸公贊曰劉毅字仲雄爲司隷奏太尉何曾尚書劉寔
父子及羊琇張他等所犯狼藉司部守令事相連及覩風
投印綬者甚衆皆以爲毅能継諸葛豐蓋寬饒也
崔鴻十六國春秋前秦錄曰王猛望燕師之衆惡之謂鄧
羌曰今日之事非將軍莫可以捷也成敗之機在斯一舉
將軍其勉之羌曰若以司隷見與者公無以爲憂
唐書官品志曰司隷臺大夫一人正四品掌諸廵察其所
掌六條一察品官以上理政能不二察官人貪殘害政三
察豪強姦猾侵害下人及田宅踰制官司不能禁止者四
察水旱蟲災不以實言枉徵賦役及無災妄蠲免者五察
部内賊盗不能窮逐隱而不申者六察德行孝悌茂才異
行隱而不貢者每年二月乘軺廵郡縣十月入奏
英雄記曰董卓謂王允曰欲得一快司隷校尉誰可作者
允曰唯有蓋勲元周京兆耳卓曰此明智有餘不可假以
雄職
列異傳曰故司隷校尉上黨鮑子都少時上計掾於道中
遇一書生獨行時無伴卒得心痛子都下車爲按摩奄忽
而亡不知姓名有素書一卷銀十鉼即賣一鉼以殯其餘銀
及素書着腹上呪之曰若子魂靈有知當令子家知子在
此今使命不獲久留遂辝而去至京師有&KR0865;馬隨之人莫
能得近唯子都得近子都歸行失道遇一關内侯家日暮
住宿見主人呼奴通刺奴出見馬入白侯曰外客盗騎昔
所失&KR0865;馬侯曰鮑子都上黨高士必應有語侯曰若此乃
吾馬昔年無故失之子都曰昔年上計遇一書生卒死道
中具述其事侯乃驚愕曰此吾兒也侯迎喪開椁視銀書
如言侯乃舉家詣闕上薦子都聲名遂顯至子永孫昱並
爲司隷及其爲公皆乘騘馬故京師歌曰鮑氏騘三入司
隷再入公馬雖疲行步轉工
傳咸集教曰司隷校尉舊號卧虎誠以舉綱而萬目理提
領而衆毛順
州牧
漢書曰何武與翟方進奏曰古選諸侯賢者以爲州伯今
部刺史居牧伯之位選第大吏所爲位高至九卿所惡立
退任重職大春秋之義用貴治賤不以卑臨尊刺史位下
大夫而臨二千石輕重不相凖請罷刺史更置州牧以應
古制奏可
續漢書曰皇甫嵩領冀州牧奏請一年租以賑飢民民歌
曰天下亂兮市爲墟母不保子兮妻失夫頼有皇甫兮復
安居
吴志曰吕範拜楊州牧性好威儀州民如陸遜全琮及貴
公子皆脩敬虔肅不敢輕脫也其居家服飾於時奢靡然
勤事奉法故懽悅其忠不怪其侈
又曰吕岱傳廖式作亂圍城邑零陵蒼梧欝林諸郡騷擾
岱自表輙行星夜兼路權遣使追拜岱交州牧
晉書曰張茂爲凉州牧武公軌之子也築靈鈞臺周輪八
十餘堵其高九仞武陵人閻曾夜叩門呼曰武公遣我來曰
何故勞百姓而築臺乎姑臧令辛巖以曾妖妄請殺之茂
曰吾信勞人曾稱先君之令何爲妖乎太府主簿馬魴諫
曰今世難未夷唯當弘道業不宜勞役崇師臺榭比年已
來轉覺衆務日奢於往每所經營輕違雅度實非士女所
望於明公也茂曰吾過也命止作役
又曰張駿爲涼州牧刑清國冨群寮勸進稱涼王領秦凉
二州牧置公卿百官如魏武晉文故事駿曰此非人臣所
宜言也敢有言此者罪在不赦然境内皆稱之爲王
北史曰裴俠嘗與諸牧守俱謁周文文命俠別立謂諸牧
守曰裴俠清慎奉公爲天下之最令衆中有如俠者可與
之俱立衆皆默然無敢應者周文乃厚賜俠朝野歡服焉
號爲獨立使君
北史曰後魏廣陽王嘉遷司州牧嘉表請於京四面築坊
三百二十三各周一千二百步乞發三正復丁以充兹役
雖有暫勞姦盗永止詔從之
後周書曰蘇綽爲六條詔書奏施行之太祖甚重之常置
諸座右又令百司習誦之其牧守令長非通六條計帳者
不得居守
太平御覽卷第二百五十
