太平御覽卷第二百一十八
職官部十六
刑部尚書刑部侍郎
刑部四司郎中員外
禮部尚書禮部侍郎
禮部四司郎中員外
工部尚書工部侍郎
工部四司郎中員外
刑部尚書
六典曰刑部尚書侍郎之職掌天下刑法及徒隷勾覆關
禁之政令其屬有四一曰刑部二曰都官三曰比部四曰
司門揔其職務而行其制命凡中外百司之事由於所屬
咸質正焉
唐書曰柳公綽爲刑部尚書京兆人有姑鞭婦致死者府
斷以償死公綽議曰尊毆卑非鬪且其子在以妻而戮其
母非教也竟減死
又曰李適之拜刑部尚書適之雅好賓友飲酒一斗不亂
夜則宴賞晝决公務庭無留事
刑部侍郎
唐書曰太宗謂侍臣曰張亮有義兒五百畜養此輩將何
爲也正欲反耳命百寮議其獄多言亮當誅唯將作少匠
李道𥙿言亮反形未具明其無罪太宗旣盛怒竟斬于市
籍没其家歲餘刑部侍郎有闕令執政者妙擇其人累奏
皆不可太宗曰朕得其人也往者李道𥙿議張亮云反形
未具此言當矣當時雖不即從至今追悔遂授道𥙿刑部
侍郎
又曰劉瑑轉刑部侍郎瑑精於法律選大中已前二百四
十四年制勑可行用者二千八百六十五條分爲六百四
十六門議其輕重別成一家法書號大中統類奏行用之
刑部郎中刑部員外郎
六典曰刑部郎中員外郎各二員掌舉其典憲而辨其輕
重凡文法之名有四一曰律二曰令三曰格四曰式凡律
一十有二章一曰名例二曰衛禁三曰職制四曰戸婚五
曰廏庫六曰擅興七曰盗賊八曰鬪訟九曰詐僞十曰雜
律十一曰捕亡十二曰斷獄而大凡五百條焉
唐書曰長慶中刑部員外郎孫革奏准京兆府雲陽縣人
力張蒞欠羽林官騎康憲錢米憲徵之蒞乘醉拉憲氣息
將絶憲男買德年十四將救其父以蒞角觝力人不敢撝
解遂持木鍤擊蒞之首見血後三日致死者准律文爲人
所毆人往救擊其人折傷減凡鬪三等至死依常律即買
德救父難是性孝非暴擊張蒞是功非兇以髫丱之歲正
父子之親若非聖化所加童子安能及此王制稱五刑之
理必原父子之親以權之測淺深之量以別之春秋之義
原心定罪周書訓諸罰有權今買德生被皇風幼符至孝
哀矜之宥伏在聖慈職當讞刑合分善惡先具事由陳奏
伏冀賜下中書門下商量勑旨康買德尚在童年得知子
道雖殺人當死而爲父可哀若從沉命之科是失原情之
義宜付法司減死罪一等處分
都官尚書
南史曰徐孝克爲都官尚書自晉巳來尚書官僚皆擕家
屬居省省在臺城内下舍門中有閣道東西跨路通干朝
堂其第一即都官省西抵閣道年代久遠多有鬼怪每夜
昏之際無故有聲光或見人着衣冠從井中出湏臾復没
或門閣自然開閉居者多死云尚書周確卒於此省孝克
代確便即居之經兩載祅變皆息時人咸以爲貞正所致
梁書曰羊侃遷都官尚書時尚書令何敬容用事與之並
居未嘗遊造有宦者張僧㣧候侃曰我牀非閹人所坐竟
不前之時論美其貞正
後周書曰梁元帝以沈重領江陵遷都官尚書領羽林監
察又令重於合歡殿講周禮
比部郎中比部員外郎
六典曰比部郎中員外郎掌勾諸司百寮俸料公廨贓贖
調歛徒役課程逋懸數物以周知内外之經費而揔勾之
凡内官料俸以品第高下爲差外官以州縣府之上中下
爲差
魏志曰何貞奏許都賦明帝竒之擢爲比部郎中
李綽尚書故實曰杜牧嘗於宰執求小儀不遂請小秋又
不遂嘗夢人謂曰辭春不及秋昆脚與皆頭後果得比部
員外
司門郎中司門員外郎
六典曰司門郎中員外掌天下諸門及關出入往來之籍
賦而審其政凡關二十有六而爲上中下之差所以限中
外隔華夷設險作固閑邪正禁者周禮司徒職司門下大
夫掌授管鍵以啓閉國門幾出入不物者正其賄貨凡財
物犯禁者舉之以財養死政之老與其孤
禮部尚書
六典曰禮部尚書侍郎之職掌天下禮儀祭饗貢舉之政
令其屬有四一曰禮部二曰祠部三曰膳部四曰主客揔
其職務而行其制命凡中外百司之事由於所屬皆質正
焉
尚書堯典帝曰咨四岳有能典朕三禮僉曰伯夷帝曰俞
伯夷汝作秩宗
家語曰父子不親長幼失序君臣上下乖離異志曰不和
不和則飭宗伯(飭謂整攝)
後魏書曰孝文車駕征馬圈留宋弁以夲官兼祠部尚書
攝七兵事及行執其手曰國之大事在祀與戎故令卿綰
攝二曹弁頓首辭謝(東晉始置祠部尚書宋齊梁陳後還北齊皆同東晉至隋乃更爲禮部尚)
(書)
禮部侍郎
唐書曰韋陟爲禮部侍郎陟好引接後輩尤鑒于文雖詞
人後生靡不諳練曩者主司取與皆以一場之善登其科
目不盡其才陟先責舊乃令舉人自通所工詩筆先試一
日知其所長然後依常式考覆片善無遺美聲盈路
又曰賈至轉禮部侍郎是歲至以時艱歲歉舉人赴省者
奏請兩都分試從之兩都試舉人自此始也
又曰高郢拜禮部侍郎時應進士舉者多務朋游馳聲名
每歲冬州府薦送後唯追奉讌集罕隷其業郢性剛正尤
嫉其風旣領職拒絶請託雖同列通熟無敢言者志在經
藝專考程試凢掌貢部三歲進幽獨抑浮華朋濫之風翕
然一變
又曰貶劉太眞爲信州刺史太眞爲禮部侍郎性愜懦詭
隨其掌貢舉宰臣姻族方鎮子弟先收擢之又嘗叙陳少
遊勲勣擬之桓文大招物議因斯貶
禮部郎中
六典曰禮部郎中員外郎掌二尚書侍郎舉其儀制而辨
其名數
梁書曰武帝謂徐勉云今帝業初構湏一人有學藝解朝
儀者爲尚書儀曹郎勉曰孔休源識見清通詳練故事自
晉宋起居注略誦上口遂拜爲儀曹郎
禮部員外郎
唐書曰韋叔夏授春官員外郎則天將拜洛及享明堂皆
别受制共當時大儒祝欽明郭山惲撰定儀注凡所立議
衆咸推服之
祠部郎中祠部員外郎
六典曰祠部郎中員外郎掌祠祀享祭天文漏刻國忌廟
諱卜筮醫藥僧尼之事凡祭祀之名有四一曰祀天神二
曰祭地祇三曰享人鬼四曰釋奠于先聖先師其差有三
若昊天上帝五方帝皇地祇神州宗廟爲大祀日月星辰
社稷先代帝王岳鎮海瀆帝社先蠶孔宣父齊太公諸太
子廟爲中祀司中司命風師雨師衆星山林川澤五龍祠
等及州縣社稷釋奠爲小祀
梁書曰賀德基少遊學都下積年不歸衣資罄乏又車服
故弊盛冬止衣裌𥜗袴嘗於白馬寺前逢一婦人容服甚
盛呼德基入寺門脫白綸巾以贈之仍謂曰君方爲重器
不久貧寒故以此相遺耳問姓名不荅而去德基於禮記
稱爲精明位尚書祠部郎雖不至大官而三世儒學俱爲
祠部郎時論美其不墜
主客郎中主客員外郎
六典曰主客郎中員外郎掌二王後及諸蕃朝聘之事
後漢書何遠少有美望公府中十辟一無所就由是名重
華夏起家爲尚書主客郎
膳部郎中膳部員外郎
六典曰膳部郎中員外掌邦之牲豆酒膳辨其品數凡郊
祀天地日月星辰岳瀆享祀宗廟百神在京都者用牛羊
豕滌養之數省閱之儀皆載於廪犧之職焉
五代史後唐書曰膳部郎中鄭兟先奏諸司諸使職掌人
吏乘暖坐帶銀魚席帽輕衣肥馬參雜庭臣尊卑無别汙
染時風請下禁止上嘉其事促行之中書覆爲不可趙鳳
亟言於執政曰此禮誡人不可不切爲權吏所庇竟寢其
事
工部尚書工部侍郎
六典曰工部尚書侍郎之職掌天下百工屯田山澤之政
令其屬有四一曰工部二曰屯田三曰虞部四曰水部揔
其職務而行其制命凡中外百司之事由於所屬咸質正
焉
隋書曰長孫平爲工部尚書名爲稱職時有人告大都督
邴紹非毀朝廷爲憒憒者上怒將斬之平進諫曰川澤納
汙所以成其深山嶽藏疾所以就其大臣不勝至願願陛
下弘山海之量茂寬𥙿之德鄙諺曰不癡不聾未堪作大
家翁此言雖小可以喻大邴紹之言不應聞奏陛下又復
誅之臣恐百代之後有虧聖德上於是赦紹
唐書曰閻立夲代兄立德爲工部尚書兄弟相代爲八座
時論榮之
五代史晉書曰裴皥知貢舉擢桑維翰進士第後維翰居
相位徵拜皥工部尚書舍於相國寺維翰謁之不迎不送
或問之荅曰皥見維翰於中書則庶寮也維翰見皥於館
則門生也何送迎之有人重其耿介
五代史周書曰盧文紀嗣業之子爲工部尚書時新除工
部郎中于鄴公參文紀文紀以父名同音不見或謂鄴曰
南宫故事郎中入省如夲行尚書侍郎不容參何以省上
鄴憂畏太過一夕醉歸遂經于室其甥鄭鐐以事聞謫文
紀爲石州司馬
工部郎中工部員外郎
六典曰工部郎中員外掌經營興造之衆務凡城池之脩
濬土木之繕葺工匠之程式咸經度之凡興建修築材木
二匠則下少府將作以奉其事
屯田郎中屯田員外郎
六典曰屯田郎中員外郎掌天下屯田之政令凡軍州邊
防鎮守轉運不給則設屯田以益軍儲其水陸腴瘠播植
地宜功庸煩省收率等咸取決焉諸屯田役力各有程數
三國典略曰裴讓之十七舉秀才爲屯田郎中與祖班俱
聘宋邢劭省中語曰多竒多能祖孝徵能賦能詩裴讓之
讓之弟讞之謀之訥之謁之並清立楊愔曰河東士族京
官不少裴讓兄弟都無鄕音裴文季爲不亡也
隋書曰柳彧爲屯田郎時三品以上門皆列戟左僕射高
穎子弘德封應國公申牒請戟彧判曰僕射之子更不異
居父之戟槊已列外門尊有厭卑之義子有避父之禮豈
有外門旣設内閤又施事竟不行穎聞而歎伏
唐書曰沈扶字雲翔太和初爲屯田郎中五年充山南道
宣撫使至鄧州奏内鄕縣行市黃澗兩場倉督鄧琬等先
主掌湖南江西運到糙米至浙川縣於荒野中囤貯除支
用外六千九百四十五石裛爛成灰塵度支牒徵元掌所
由自貞元二年鄧琬父子兄弟至玄孫相承繫二十八年
前後禁死九人今琬孫及玄孫見在枷禁者勑曰如聞鹽
鐵度支兩使此類極多其鄧琬等四人資産全巳賣納禁
繫三代瘐(音庾)死獄中實傷和氣鄧琬等並䟽放天下州府
監院如有此類不得禁經三年巳上速便䟽理以聞物議
嘉扶有宣撫之才
虞部郎中虞部員外郎
六典曰虞部郎中員外郎掌天下虞衡山澤之事辨其時
禁凡採捕畋獵必以其時
水部郎中水部員外郎
六典曰水部郎中員外掌天下川瀆陂池之政令以導逹
溝洫堰坎河渠凡舟檝漑灌之利咸揔而舉
梁書劉孝綽兼尚書水部郎奉啓陳謝手勑荅曰美錦未
可便製簿領亦宜稍習頃之即眞
太平御覽卷第二百一十八
