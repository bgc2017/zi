太平御覽卷第四百二十九
人事部七十
公平
尚書洪範曰無偏無黨王道蕩蕩無黨無偏王道平平
礼記曰昔衛献公出奔反國及郊將班邑於從者而後入
柳莊曰如皆守社稷則孰執羈勤而從如皆(從則)孰守社稷君
反其國而有私也無乃不可乎於是弗果班
又孔子間居曰子夏曰三王之德參於天地敢問何如孔
子曰奉三無私以勞天下曰敢問何謂三無私子曰天無
私覆地無私載日月無私照奉斯三者以勞天下
又儒行曰儒有内稱不避親外舉不避怨
左傳文上曰賈季奔狄宣子使臾駢送其孥(孥妻子也宣子以賈季中)
(軍之佐同官故也)夷之蒐賈季戮臾駢臾駢之人(人臾駢從臣也)欲盡殺
賈氏以報之臾駢曰不可吾聞前志有之曰敵惠敵怨不
在後嗣忠之道也(敵猶對也)夫子禮於賈季我以其寵報私怨
無乃不可乎介人之寵非勇也(介因也)損怨益仇非智也以
私害公非忠也釋此三者何以事夫子盡具其孥與其噐
用財賄親帥扞之送致諸境
又襄上曰祁奚請老晉侯問嗣焉稱解狐其讎也將立之
而卒(解狐之卒)又問焉對曰午也可(午祁奚子)於是羊舌職死矣晉
侯曰孰可以代之對曰赤也可(赤職之子伯華)於是使祁年爲中
軍尉羊舌赤佐之君子謂祁奚能舉善矣稱其讎不爲謟
立其子不爲比舉其偏不爲黨商書曰無偏無黨王道蕩
蕩其祁奚之謂矣
又昭七年曰晉韓宣子卒魏献子爲政(魏舒)魏戊爲梗陽大
夫(戊舒之庶子也梗陽在太原也)魏子謂成鱄(鱄晉大夫)吾與戊也縣人其以
我爲黨乎對曰何也夫舉無他唯善所取親疎一也
論語雍也曰子游爲武城宰孔子問之曰汝得人焉耳乎
(汝爲此宰寧得賢人與之耳語助也)對曰有澹臺滅明者行不由徑非公事
未嘗至於偃之室
史記曰邑人出獵任安常爲人分麋鹿雉兔部署小大劇
易衆人皆喜曰任少卿分別平
又曰陳平爲社宰分肉甚均里父老曰善哉陳孺子之爲
宰平曰嗟乎使平得宰天下亦如此肉
漢書曰蕭何不與曺參相能及何病惠帝自臨視因問君
即百歲後誰可代君對曰知臣莫若主帝曰曺參何如何
稽首曰帝得之矣臣死不恨
又曰朱邑惇篤於故舊然性公正不可交以利天子器之
東觀漢記曰耿嵩字文都鉅鹿人履清高之節髫童介然
特立不隨於俗鄕黨大人莫不敬異之王莾敗盗賊起宗
族在兵中榖食饑貴宗家數百人升合分粮時嵩年十二
三宗人長少咸共推令主廩莫不稱平
又曰隂興字君陵盡忠竭思其無益於國雖在骨肉不以
私好害公義與張宗鮮于褒不相喜而知其有用猶稱其
所長而薦之張汜杜禽之徒與興厚善以其華而少實私
貨以財終不爲言是以世稱其忠平
又曰第五倫字伯魚京兆尹閻興召爲主簿時長安鑄錢
多姦巧乃署倫爲督鑄錢掾領長安市長倫平銓衡正斗
斛市無阿枉百姓悅服
又曰吳漢嘗出征妻子在後買田業漢還讓之曰軍師在
外吏士不足何多買田宅乎遂盡以分與昆弟外家
謝承後漢書曰張陵清河人初爲梁冀弟胤舉孝廉正
月初歲百官朝賀冀恃豪勢不卹王憲帶劔入省陵主臺
中威儀呵冀使出勑羽林虎賁奪其劔胤爲陵曰昔舉君
適所以自伐也荅曰明府不以陵之不德誤見擢序不敢
阿公以報私恩㣧有媿色
華嶠後漢書蔡孟喜汝南頓人以禮化鄕里鄕里有諍
訟者輙詣喜决之其所平處皆曰無怨
范曄後漢書曰袁紹官渡之役審配二子爲曹操所擒逢
紀與配不睦紹以問之紀對曰配天性烈直每所言行慕
古人之節不以二子在南爲不義也公勿疑之紹曰君不
惡之耶紀曰先所爭者私情今所陳者國事紹曰善乃不
廢配
又曰蘇章字孺文扶風平陵人順帝時遷冀州刺史故人
爲清河太守章行部案其姦贓乃請太守爲設酒殽陳平
生甚欣太守喜曰人皆有一天我獨有二天章曰今夕蘇
孺文與故人飲者私恩地明日冀州刺史案事者公法也
遂舉正其罪
典略曰荀彧在臺閣不以私欲撓意彧有群從一介才德
實薄或謂彧曰以君當事不可以某爲議郎耶彧笑曰官
者所以表才也若如汝言衆人其謂我何其持心平實皆類
此也
魏志曰王觀字偉臺東郡廩丘人爲南陽太守明帝即位
下詔書使郡縣條爲劇中平者主者欲言郡爲中平觀教
曰此郡濱近外虜數有寇害云何不爲劇耶主者曰若郡
爲外劇則恐於明府有任子觀曰夫君者所爲民也郡外
劇則於役調當有降差豈可爲太守之私而負一郡之民
遂言爲外郡送任子詣鄴時觀但有一子而又幼弼其心
公如此
又曰魏國初建時未立太子臨淄侯植有才而愛太祖狐
疑以亟令密訪於外唯崔琰露荅曰蓋聞春秋之義立子
以長加五官郎將仁孝聦明宜承正統琰以死守之植琰
之兄女壻太祖貴其公亮
蜀志廖立傳曰諸葛亮爲人公直表廢立徙汶山立聞亮
卒泣曰吾其左祍矣
又李傳曰亮表廢平徙梓潼平聞亮卒乃發病死(習鑿齒曰夫水)
(至平而邪者取法鏡至公而醜者忘怒水鏡之所以能窮物而不怨者以其無私也水鏡無私猶以免謗况大人君)
(子懷樂生之心流矜恕之德爵之而非私誅之而非怒天下豈有不服也哉)故蜀志評曰諸葛
亮之爲國開誠心布公道其盡忠益時者雖讎必賞犯法
怠慢者雖親必罰
吳志曰吕蒙字子明嘗以部曲事爲江夏太守蔡遺所白
蒙無恨意及豫章太守顧邵卒權問所用蒙因薦遺奉職
佳吏權笑曰君欲爲祁奚耶於是用之甘寧麁暴好殺旣
嘗失蒙意又時逹權令權怒之蒙輙陳請曰天下未定闘
將如寧者難得宜容忍之權遂原寧卒得其用
徐廣晉紀曰劉弘字和季在襄陽帝在西京命弘選良才
乃稱守宰徵士武陵五朝字世朗高尚荆王牙門將魯國
皮初有勲江漢弘上言朝爲零陵太守初爲襄陽内史詔
以襄陽顯郡初資名未允以弘壻前東平太守夏侯陟爲
襄陽弘曰夫揔天下者當與天下同心治一國者當與一
國推實吾揔荆州十郡安得十女壻然後爲治乃表陟㛰
親舊制不得相臨
燕書曰梁琛使秦琛從兄弈先在秦爲尚書郎會罷秦主
欲令琛止弈舍琛語有司曰昔諸葛亮兄弟各處三國及
其聘集公朝相見退無私面君子之志余敢忘乎竟不詣
弈數就邸舍因問東國起居琛曰今二方鼎據兄弟並蒙
附寵論心各有所在今欲以東國事語君恐非西國之所
欲聞
周書曰王羆字熊京兆覇陵人也性嚴急處物必當每至
享會自秤量酒肉給付將士時人尚其均平
宋書曰張邵有佐命功元嘉五年爲征虜將軍領寧蠻
校尉初王華與邵不和及華參要親舊爲之危心卲曰子陵
方弘至公豈以私隙害正義是任也華實舉之
唐書曰房玄齡爲尚書左僕射旣任揔百司虔恭夙夜盡
心竭節不欲一物失所聞人之善若巳有之明逹吏事而
緣飾以文雅審定法令意在寬平不以求備取人不以已
長格物隨能收叙無隔卑賤論者稱爲良相焉
又曰張文瓘爲大理卿旬日決遣疑事四百餘條莫不允
當自是人有抵罪者皆無怨言
又曰奚陟字殷卿知吏部選事銓綜平允有能名遷吏部
侍郎所莅之官時以爲稱職
又曰韋承慶自天授巳來三掌天官選事銓授平允海内
稱之
又曰楊纂除吏部侍郎典選十餘載銓叙人倫稱爲允當
然而抑文雅進黠吏觀時任數頗爲時論所譏
尸子曰自井中窺星所見不過數星自丘上望之則見其
始出也夫私心井中公正丘上也
愼子曰有權衡者不可欺以輕重有尺寸者不可差以長
短有法度者不可巧以詐僞
又曰夫投鈎分財投策分馬非以鈎策爲均也使得美者
不知所以德得惡者不知所以怨故蓍龜所以立公識也
權衡所以立公正也書契所以立公信也度量所以立公
審也法制禮籍所以立公義也凢立公所以弃私也
國語曰趙宣子言韓獻子於靈公以爲司馬(宣子趙孟獻子韓厥)河
曲之役趙孟使人以其乘車奸行獻子執而戮之衆咸曰
韓厥必不役矣其主朝登之而夕戮其車(車車僕也)宣子召禮
之告諸大夫曰可賀我矣吾舉厥而忠吾乃今知免於罪
矣
家語曰澹臺滅明公正無私
韓詩外傳曰直者順道而行順理而言公平無私不爲安
肆志不爲危易行
又曰楚有白公之難有壯之善者辭其母將死君難其母
曰棄母死君何乎壯之善曰聞事君者内其禄而外其身
今之所養母者君之禄也請往死之比至朝三廢車中其
僕曰子懼如是何不返也壯之善曰懼吾私也死吾公也
吾聞君子不以私害公遂往死之
韓子曰古之全大體者則天地觀江海不以智累心不以
私累巳寄治乱於法術託是非於賞罰属輕重於權衡
不逆天理不傷情性不引繩之外不推繩之内不急法之外
不緩法之内守成理因自然禍福主乎道法而不出乎愛
惡榮辱之責在巳而不在乎人故名成於前德垂於後治
之至也
又曰解狐與荆伯柳爲怨趙簡主問於解狐曰孰可以爲
上黨守對曰荆伯柳可趙簡主曰非子之讎乎對曰臣聞
忠臣舉賢不避仇讎其廢也不阿親近簡主曰善遂以荆
伯柳爲守(韓詩外傳曰魏文侯問解狐曰寡人將立西河之守誰可用解狐舉其讎荆伯柳文侯乃用)
又曰爲人臣者北面委質有口不以私言有目不以私視
又曰解狐薦其讎以爲相其讎性拜謝解狐引弓迎而射
之
吕氏春秋曰堯有子十人不予其子而授舜舜有子九人
不予其子而授禹至公也(周語曰舜有商均此曰九子不知出何書)墨者鉅子
腹䵍居秦(鉅姓子男子通稱䵍續大車啍啍之啍也)其子殺人秦惠王曰先生
之年長矣非有他子寡人已令吏弗誅對曰墨者之法殺
人者死傷人者刑此所以禁殺傷天下之義也王雖爲之
賜(賜愛)而令吏弗誅腹䵍不可不行墨者之法遂殺之子人
之所私也忍所以行大義鉅子可謂公矣
又曰晉平公問祁黃羊曰南陽無令其誰可乃舉其讎解
狐又問國無尉其誰可乃舉其子午孔子聞之曰祁黃羊
可謂至公也
又曰天無私覆地無私載日月無私燭四時無私爲
又曰昔先聖王之治天下必先公(公正也)公則天下平矣其
得之必以公其失之必以偏(偏私下正)
又曰荆人有遺弓者弗肯索曰荆人遺之荆人得之又何
求焉孔子聞之曰去其荆而可矣老聃聞之曰去其人而
可矣故老聃則至公得矣
又曰天下非一人之天下也天下之天下也(書云皇天無親惟德是輔)
(故天下之天下)隂陽之和不私長一類甘露時雨不私長一物(私猶)
(異也)萬民之主不阿一人
又曰夏不衣裘非愛裘也煖有餘也冬不用翣(翣扇也)非愛
翣也清有餘也(清寒)聖人不爲私非愛費也節乎巳也
說苑曰人臣之公治官事則不營私處公門則不言貨當
公法則不阿親奉公舉則不避仇讎忠於事君謂之公
又曰楚令尹虞丘子言於莊王曰臣聞奉公行法可以得
榮能淺行薄無望上位臣爲令尹十年國不加治竊選俊
士孫叔敖秀才多能其性無欲君舉而授之政則國可寧
莊王從之賜虞丘子田三百號曰國老以孫叔敖爲令尹
少焉而虞丘子家干法孫叔敖執而戮之虞丘子喜入見
於王言孫叔敖果可使持政奉國法而不黨施刑戮而不
乱可謂公平莊王曰夫子之賜也
又曰楚令尹子文之族有奸法者廷理拘之聞其令尹族
也釋之子文召廷理而責之曰今立廷理者將以伺犯王
令察觸國法者也於犯法甚明而使廷理緣吾私心釋之
是吾不公之心明著於國執一國之柄而以私聞吾生無
義吾不若死遂致其族人於廷理曰不是刑也吾將死廷
理懼遂刑其族人
又曰晉文侯問於咎犯誰可使爲西河守者對曰盧子羔
可曰子羔非汝之仇歟曰君問可爲守者非問臣之仇也
子羔見咎犯謝之曰君幸赦臣之過薦於君得爲西河守
咎犯曰薦子者公也吾不以私事害公義子其去矣頋吾
射之矣
周生列子曰天下所以平者政平也政所以平者心平也
心所以平者衡平也衡所以平者銖兩平也銖兩所以平
者毫釐平也無所不均也無所不平也謂之太平夫天之
於物無所偏阿君之散恩無所外内
任子曰以義事主不私其巳以仁接人不謀其欲火佚焚
家家不罪火食過傷人人不罪食以其積之於仁義無私
害也伊尹放太甲太甲無怨心管仲黜伯氏伯氏無怨言
以其積之於公正無私惡也
抱朴子曰君人者必脩諸巳以先四海去偏黨以平王道
遣私情以摽至公
魏武令曰今壽春漢中長安先欲使一見各往督領之欲
擇慈孝不違吾令亦未知用誰也兒雖小時見愛而長大
能善必用之吾非有二言也不但不私臣吏兒子亦不欲
有所私
諸葛亮書曰吾心如秤不能爲人作輕重應享與州將牋
曰夫公正治化之夲德教之基公則無私正則無邪無邪
無私而患政教不行未之有也昔叔向論叔魚之罪石碏
討石厚之亂祁奚稱解狐之賢臧紇思孟孫之愛春秋嘉
之敦崇世教經乎百王厝乎盛衰其義不傾公正之德弘
矣重矣明君之所以揔天下賢臣之所以奉上民庶之所
以繫仰德化之所以美盛公正之可不勉哉
曹羲至公論曰夫世人所謂掩惡揚善者君子之大義保
明同好朋友之至交斯旨之作盖閭閻之白談所以救愛
憎之相謗崇居厚之大分耳篤正之至理折中之公議也
世士不料其數而係其故善惡不分以覆過爲弘朋友忽
義以雷同爲美善惡不分亂實由之朋友雷同敗必從焉
談論以當實爲清不以過難爲貴相知者以等分爲交不
以雷同爲固是以逹者存其義不察於文識其心不求於
言
嵇康釋私論曰不知冒隂之可以無景而患景之不匿不
知無情之可以無患而恨情之不巧豈不哀哉未有抱僞
而身立清世藏情而信著明君者也是以君子旣有其質
又覩其鑒貴夫亮逹希而存之惡夫矜恡弃而遠之言無
苟諱而行不苟隱不也愛之而苟善不以惡之而苟非心
無所矜而情無所擊體清神立而是非允當忠感明天子
而信篤乎萬民寄胷懷於八荒垂坦蕩於永日斯非賢人
君子高行之美者乎
太平御覽卷第四百二十九
