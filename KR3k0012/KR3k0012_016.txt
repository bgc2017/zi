太平御覽卷第十六
時序部一
律曆
律
吕氏春秋曰黃帝命伶倫作爲律伶倫自大夏之西乃之
阮隃之隂山取竹於嶰谷以生空竅厚均者斷兩節間長
三寸九分而吹之以爲十二筒聽鳳鳴以别十二律其雄
鳴爲六雌鳴亦六故曰黃鍾之宫律之本也(鳳有雌雄故律有隂陽)
書曰肆覲東后恊時月正日同律度量衡
又曰帝曰䕫命汝典樂教胄子詩言志歌永言聲依永律
和聲聲謂五聲宫商角徵羽律謂六律六吕十二月之音
氣言當依聲律以和樂八音克諧無相奪倫倫理也八音
能諧理不錯奪則神人咸和命䕫使勉之
又曰予欲聞六律五聲八音在治忽以出納五言汝聽(孔昏)
(言欲以六律和聲音察天下治理及忽者又以出納仁義礼智信五德之言汝當聽審之也)
禮曰孟春之月律中太蔟蔟湊也言萬物始大而湊也
周禮曰大司樂以六律六吕五聲八音六舞(六代舞)大合樂
致鬼神
又注曰律吕相生者上生者三分益一下生者三分減一
黃鍾律長九寸下生林鍾六寸律也
左傳曰六律七音八風九歌以相成也清濁大小長短疾
徐哀樂遲速高下出入周流以相濟也君子聽之以平其
心
爾雅曰律謂之分(郭璞注曰律管可以分氣者也)
易是類謀曰聖人興起不知姓名當吹律聽聲以别其姓
律者六律也
春秋元命包曰律之爲言率也所以率氣令逹也(率猶導也)
春秋孔演圖曰孔子曰丘援律吹命隂得羽之宫
孝經援神契曰聖王吹律有姓
漢書張蒼傳曰蒼乃自秦時爲柱下御史明習天下圖書
計籍又善用笇律曆故令蒼以列侯居相府領王郡國上
計
又曰張蒼代灌嬰爲丞相漢興二十餘年天下定公卿皆
軍吏蒼爲計吏時正緒律曆故漢家言律曆者法張蒼蒼
好書無所不通而尤邃律曆(邃深)
又京房傳曰房字君明東都頓丘人好鍾律知音聲房夲
姓李推律自定爲京氏
又曰夫五音生於夲姓分爲十二律轉生六十二律皆所
以紀升氣效物類也天效以影地效以響響即律也隂陽
和則影至以律氣應則灰除是故天子常以冬夏至御前
殿合八能之士陳八音聽樂均度晷影候鍾律權土灰校
隂陽冬至陽氣應則均清景長極黃鍾通土灰輕而衡仰夏
至隂氣應則均濁景短極蕤賓通土灰重而衡低進退於
先後五日之中八音能各以候狀聞大史合封上效則和
否則占候氣之法爲室三重戶開塗舋必周密布緹㦥室
中以木爲案每律各一内庫外高從其加律其上以葭莩
灰抑其内端案曆而候之氣至者灰去其爲氣所動者其
灰散風所動者其灰聚殿中候用玉律十二唯二至乃候
靈臺用竹律六十
又曰凡律度量衡用銅銅爲物也精不爲燥濕寒暑變其
節不爲風雨曝露改其形介然常似於士君子之行是以
用銅也用竹爲引者事之宜也
又曰至治之世天地之氣合以生風天地之風氣定十二律
王隱晉書曰荀勖以魏杜䕫所制律吕撿校太樂揔章
鼓吹八音與律吕乖錯始知後漢至魏度漸長於古四分
餘而䕫依爲律吕故致不韻(不和)部佐著作劉恭依周禮制
尺所謂古尺也依古尺作新律吕以調聲韻以律量黍以
尺度古器皆與本銘尺寸無差又故冡得古玉律鍾聲亦
與新律闇合遂班下太常使太樂㹅章鼓吹清商施用勖
遂典知樂事
晉諸公讃曰世祖時以荀勖所造律班示朝臣散騎侍郎
阮咸唱議謂勖所造聲高必由古今尺有長短所致然勖
亦依案經典笇而制之又求古器得周時玉律比校正同
荀勖奏曰中所出御府銅竹律二十五具部太常樂郎正
劉秀等校試其三具與杜䕫左延年法同其二十二具視
其銘題尺寸是笛律也問恊律中郎將列和云昔魏明帝
時令和丞受笛聲以作此律欲使學者別居一坊歌詠講
習依此律調至於都合樂時但識其尺寸之名則絲竹歌
皆得均合歌聲濁者用長笛長律歌聲清者用短笛短律
凡弦歌調張清濁之制不依笛寸尺名之則不可知也
趙書曰劉矅築建德殿取土城西南墎内得圓石狀若水
碓其銘曰律推石重四鈞同律度量衡有辛氏造議者未
之詳或以爲瑞參軍事續咸曰王莽時物
東方朔十洲記曰武帝時有西胡月氏國遣使曰臣國去
此三十萬里國有常占東風入律百旬不休青雲干吕連
月不散者閻浮國將有好道之君矣
孟子曰師曠之聦不以六律不能正五音
淮南子曰䕫合六律調五音通八風
又曰天文曰帝張四維(帝天帝也)運之以斗(運提)月徙一辰復反
其所正月指寅十一月指子一歲而匝終而復始寅則萬
物螾螾也(螾虫也)律受太蔟蔟者湊而未出也(太蔟正月律)指卯
卯則茂茂然律受夾鍾夾鍾者鍾始夾也(夾鍾二月律)指辰辰
則振振之也律受沽洗沽洗者陳去而新來也(沽洗三月律)指
巳巳則生巳定也律受中吕中吕者中充大也(中吕四月也)指
午午者忤也律受蕤賓蕤賓者安而服也(蕤賓五月律)指未未
者味也律受林鍾林鍾者引而止之也(林鍾六月律)指申申者
呻也律受夷則夷則易其則也德去矣(夷則七月律也德以去生氣尽也)
指酉酉者飽也律受南吕南吕者任苞大也(南吕八月律)指戍
戍者滅也律受無射無射者人之無厭也(無射九月律)指亥亥
者閡也律受應鍾應鍾者應其鍾也(應鍾十月律)指子子者兹
也律受黃鍾黃鍾者巳鍾也(黃鍾十一月律)指丑丑者紐也律受
大吕大吕者旅旅而去也(大吕十二月律也)
又曰一律而生五音十二律而爲六十音因而六之六六
三十六故三百六十音以當一歲之日故律曆之數天地
之道
國語曰天王將鑄無射(王景王也)問律於伶州鳩(律鍾律也)對曰律
所以立均出度也(律謂六吕六律也均鍾木長七尺有弦擊之以均鍾者度鍾大小清濁也漢大)
(予樂官有之也)紀之以三(三天地人也)平之以六(平之以六律)成以十二(十二)
(律吕也)天之道也(天之大數不過十二)夫六中之色也故名之曰黃鍾
(六者天地之中天有六氣降生五味天有六甲地有五子十一而天地畢矣而六爲中故六律六吕而成天道也)
所以宣養六氣九德也(宣徧也六氣隂陽風雨晦明也九德九功之德水火金木土榖政德)
(利用厚生之者也)由是第之(由從也弟次也次其日也)二曰太蔟所以金奏贊
陽出滯也三曰沽洗所以脩潔百物考神納賓也四曰蕤
賓所以安靖神人獻酬交酢也五曰夷則所以詠歌九則
平民無二也六曰無射所以宣布哲人之令德示民軌儀
也爲之六間以楊沉伏而黜散越也(六間六吕在陽律之間沉滯也黜去也越)
(楊也吕隂律所以吕間陽成其功發楊滯伏之氣而去越散者也)元間大吕助宣物也二
間夾鍾出隟之細也(四時之間氣微細)三間中吕宣中氣也四間
林鍾和展百事㑭莫不任肅純恪也五間南吕贊陽季也
六間應鍾均利器用俾應復也律吕不易無姦物也
蔡邕月令曰律率也聲之管也中應也太蔟鍾名上古本
隂陽別風聲審清濁別風聲不可以文載口傳也故鑄金
作鍾以正十二月之聲然後以效升降之氣而鍾不可用
乃截竹爲管曰律爲清濁之率也以律長短爲制正月之
律與太蔟相中也言出於鍾乃置深室葭莩爲灰以實其端
其月氣旣至則灰飛管通古以鍾律齊其聲後人不能則數
以正其度度正則音亦正矣仲春中夾鍾(仲春夾鍾也管長七寸四分強)
(夾鍾類分也)季春中姑洗(管長七寸一分強故鮮也言萬物去故就新莫不鮮明也)孟夏中
仲吕(長六寸二分陽氣將極後中難)仲夏中蕤賓(六寸一分小二分陽氣上極隂始起故賓敬之)
(蕤下也)季夏中林鍾(長六寸九分物成熟鍾類也林鍾衆也)孟秋中夷則(長五寸六)
(分二分夷傷則法也萬物始傷)仲秋中南吕(長四寸三分小三分南任也言陽氣尚有任也生孳長也)
季秋中無射(長四寸八分小三分射終也言万物隨陽終也)孟冬中應鍾(長四寸八分言)
(万物應陽而動下藏)仲冬中黃鍾(長九寸律之始言陽於黃泉下動也鍾動也)季冬中大
吕(長八寸吕距也言陽氣欲出隂不許也)
京氏律術曰律難以度調故作准以代之准之狀如瑟長
丈而十三弦隱間九尺中共一弦下盡分寸均中其弦使
應黃鍾之聲然案分寸以求諸律則稍皆如盡而應矣然則
上古有鍾其次有律近古有准皆稍簡易之意其相生也
黃鍾下生林鍾林鍾上生太蔟太蔟下生南吕南吕上生
沽洗沽洗下生應鍾應鍾上生蕤賓蕤賓下生大吕大吕
下生夷則夷則上生夾鍾夾鍾下生無射無射上生中吕
中吕上生黃鍾上下相生終六十執始以下四十八律文
多不載孟春之月則太蔟爲宫沽洗爲商蕤賓爲角南吕
爲徵應鍾爲羽大吕爲變宫夷則爲變徵他月效此也
六韜曰武王問太公曰聽律之音聲何以知三軍之消息
勝負之决乎公曰深哉王之問也夫律管十二其要以五
宫商角徵羽此其正聲也萬物不易五行之神道之常也
可以知敵金木水火各以其勝攻之其法以天清静無霧
雨風雲夜遣輕騎往至敵人之壘九百步偏持律管横管
當耳大呼驚之有聲應管其來甚微角管聲應當以白虎
徵管聲應當以朱雀羽管聲應當以勾陳五管盡不應無
有應聲當以青龍此五行之符佐勝之徵成敗之機也
白虎通曰十一月律謂之黃鍾何黃中和之氣鍾者動也
言陽於黃泉之下動養萬物也十二月律謂之大吕何大
者太也吕者距也言陽氣欲出隂不許也正月謂之太蔟
何太者大也蔟者湊也言萬物始大湊地而出也二月謂
之夾鍾何夾者物孚夾言萬物孚夾種類分也三月謂之
沽洗何沽者故也洗者鮮也言萬物去故就新莫不鮮明
也四月謂之中吕何言陽氣將極故復中難之也五月謂
之蕤賓何蕤者下也賓者敬也言陽氣上極隂氣始起故
賓敬之六月謂之林鍾何林者衆也萬物成熟其類衆多
也七月謂之夷則何夷傷則法也言萬物始傷被刑法也
八月謂之南吕何吕任也言陽氣尚有任也生孳長也故
隂之也九月謂之無射何射終也言萬物隨陽而終也當
復隨隂起無有終也十月謂之應鍾何應者動也言萬物
應陽而動下藏也
蔡邕月令章句曰鍾以斤兩尺寸中所容受升之數爲法
律亦以寸分大小長短爲法故也黃鍾之管長九寸孔徑
三分圍九分其餘皆稍短唯大小圍數無增減以度量者
可以文載口傳與衆共知然不如耳决之明也
周官曰太師掌六律六吕文以五聲播以五教以六詩六
德爲之本以六律爲之音也
劉向別錄曰鄒子在燕燕有黍谷地美而寒不生五榖鄒
子居之吹律而温氣至今名黍谷
論衡曰孔子推律自知殷之苗裔
楊泉物理論曰聽清濁五聲之和然後制爲鍾律取弘農
宜陽縣金門山竹爲管
夏侯玄辯樂論曰阮生云律吕恊則隂陽和音聲適則萬
物類天下無樂而欲隂陽和調灾害不生亦以難矣此言
律吕音聲非徒化治人物乃可以調和隂陽蕩除灾害也
夫天地定位剛弱相摩盈虚有時堯遭九年之水憂民阻
飢湯遭七年之旱欲遷其社豈律吕不和音聲不通哉此
乃天然之數非人道所招也
楊雄太玄經曰調律者度竹爲管蘆莩爲灰列之九閉之
中漠然無動寂然無聲微風不起纖塵不形冬至夜半黃
鍾以應矣
曆
世本曰容成作曆(容成黃帝之臣)
易曰君子以治曆明時
書曰乃命羲和欽若昊天曆象日月星辰敬授民時
又曰天之曆數在爾躬
又曰叶用五紀其五曰曆數
易乾鑿度曰堯以甲子天元爲推術(注云甲子爲蔀首起十月朔)
又曰曆原名握先紀曰甲子(握先爲曆始之名始言無前者也)七十六歲
爲一紀二十紀而一蔀首
易是類謀曰其觸耀而出師曠曆推音筭以度知旦(觸耀而出)
(謂師曠得聖人之一體故觸耀而生其人能曆數樞機之事又能推五音知將來之事)
漢書律曆志曰曆數之起上矣傳述顓頊命木正重司天
火正黎司地其後三苗亂德二官咸廢而閏餘乖次孟陬
殄滅攝提失方(攝提星名隨斗柄所指建十二月若曆誤春三月當指辰乃指巳是爲失方也)堯
復育重黎之後使纂其業後以授舜舜亦以命禹至周武
王訪箕子箕子言大法九章而五紀明曆法(歲月日星辰爲五紀也)
五伯之末史官喪記疇人子弟分散(如淳曰家業世相傳爲疇律年三十三傳)
(之疇官各從父學)或在夷狄故其所記有黃帝顓頊夏殷周及魯
曆戰國擾攘秦兼天下未遑暇也亦頗推五勝(五行相勝秦以周爲火周)
(水勝之也)而自以爲獲水德迺以十月爲正色尚黑漢興方綱
紀大基庶事草創襲秦正朔以北平侯張蒼言用顓頊曆
比於六曆疎闊中最爲微近然正朔服色未暏其眞而朔
晦弦望多虧矣至武帝元封七年漢興百二歲矣太中大
夫公孫卿壷遂太史令司馬遷等言曆紀壞廢宜改正朔
遂詔卿遂遷與侍郎尊大典星射姓等(師古曰姓射名姓也)議造漢
曆迺定東西立晷儀下漏刻以進二十八宿相距於四方
舉終以定朔晦分至&KR4019;離弦望(應劭&KR4019;俓也離遠臣瓉案籬曆也日月之曆也)姓
等奏不能爲筭願募治歷者更造密度各自增減以造漢
太初歷迺選治歷鄧平及長樂司馬可酒泉侯宜君侍郎
尊及與民間治歷者凡二十餘人方士唐都巴郡洛下閎
與焉(晉灼日史記曆書云唐部分天部而巴郡洛下閎運笇推歷也)都分天部(謂分部二十八宿爲)
(距度也)而閎運筭轉曆與鄧平所造八十一分律歷律昏明
疎遠者十七家使校歷律昏明官者淳于陵渠復覆太初
歷晦朔弦望皆最密日月如合璧五星如連珠(謂太初上元甲子夜)
(半朔旦冬至時七曜皆會聚斗牽牛中如合璧連珠也)陵渠奏狀遂用鄧平歷以平
爲太史丞後二十七年元鳳三年太史令張壽王上書言
曆者天地之大紀上帝所爲傳黃帝調律歷漢元年以來
用之今隂陽不調宜更歷之過也詔下主歷使者鮮干妄
人請與治歷大司農中丞麻光等二十餘人雜候日月晦
朔弦望八節二十四氣鈞校諸歷用狀奏可詔與丞相御
史大將軍右將軍史各一人雜候上林青臺諸曆疎密凡
十一家以元鳳三年十一月朔旦冬至盡五年十二月各
有第壽王課疎遠案漢元年不用黃帝調歷壽王非漢歷
逆天道非所宜言大不敬有詔勿劾復候盡六年太初歷
第一即墨徐萬旦長安徐禹治太初歷亦第一壽王及待
詔李信治黃帝調歷課皆疎闊壽王歷迺太史官殷歷也
定至孝成世劉向緫六歷列是非作五紀論向子歆究其
微眇作三統歷及譜
又曰路温舒從祖父受曆數天文以爲漢阨三七之間(張宴)
(曰三七二百一十歲也自漢初至哀帝元年二百一年也至平帝崩二百一十一歲也)上封事以豫
戒成帝時谷永亦言如此
又王莽傳曰莽見盗賊多乃令太史推三萬六千歲曆紀
布天下書曰紫閣圖昌太一萬帝皆仙而上天張樂崑崙
處山之上後世聖主得瑞者當張樂秦終南山上(長安南山詩所)
(謂終南南故秦地故言秦)予之不敏奉行未明乃今諭矣
又孝武紀曰夏五月正歷以正月爲歲首(鄭玄曰先是以十月爲歲首)
色上黃數用五(張晏曰漢據土德土數五)定官名恊音律
又曰曆譜有序四時之位正分至之節以會日月五星之
辰以考寒暑殺生之實故聖王必正曆以深知五星日月
之會凶阨之患其術皆出焉此聖人知命之術也
續漢律曆志曰自太初元年始用三統曆施行百餘年曆
稍後天朔先於曆朔或在晦月或朔見建武八年中太僕
朱浮太中大夫許叔等數上書言朔曆不正宜當改更時
分度覺差尚微上以天下初定未遑考正至永平五年官
曆署七月十六日日蝕待詔楊岑見時月食多先曆即縮
用筭因上言月當十五日食官曆不中詔書令岑普候與
官曆課起七月盡十一月弦望凡五官曆皆失岑皆中庚
寅詔書令岑署弦望月食官復令待詔張盛景防鮑業等
六四分法與岑課歲餘盛等所中多岑六事
又曰黃帝造曆元起辛卯而顓頊用乙卯虞用戊午夏用
丙寅殷用甲寅周用丁巳魯用庚子漢初用乙卯至武帝
元年以丁丑王莽之際劉歆作三統追太初前世一九得
五星會庚戌之歲以爲上元太初曆到章帝元和施復疎
闊徵能術者課效諸曆定朔稽元追漢四十五年庚辰之
歲退朔一日乃與天合以爲四分曆
又曰昔者聖人之作曆觀璿璣之運三光之行道之發軔
景之長短斗綱所建青龍所踵參五以變錯綜其數而制
術焉日月相推日舒月速當其同所謂之合朔舒速先後
近一遠三謂之弦相與爲衡分天之中謂之望以遠及舒
光盡體伏謂之晦朔合離斗建移辰謂之朔
魏略曰太史上言漢曆不及天時因更推步弦望朔晦爲
太和曆帝以高堂隆學問優深於天文又精乃詔使隆與
尚書郎楊偉太史待詔駱禄參共推校更相刻奏紛紜數
歲禄得日蝕而月晦不盡隆不得日蝕而晦盡詔從太史
隆所争雖不得而遠近猶知其精微
又曰景初元年山茬(音在狸切)縣言黃龍見有司奏以爲魏得
地宜以建丑之月爲正乃定曆年改太和曆爲景初曆
吴志曰孫權黃武二年改四分曆用乾象曆
王隱晉書曰張載弟前烏程令亢依蔡邕注明堂月令中
台要綴諸說曆數而爲曆讃祕書監荀崧見讃異之亦信
該羅曆義
唐書曰王勃聦警絶衆於推步曆笇尤精嘗作大唐千歲
曆言唐德靈長千年合承周漢運曆不合承周隨短祚其
論大旨云以土王者五十代而一千年金王者四十九代
而九百年水王者二十代而六百年木王者三十代而八
百年火王者二十代而七百年此天地之常期符曆之大
數也自黃帝至漢並是五運眞主五行之匝土運復歸唐
德承之宜矣魏晉至于周隨咸非正統五行之沴氣也故
不可承之大率如此
鴻範五行傳曰聖人所以揆天行而紀萬國也孔子作春
秋正春正秋所以重曆也五家之曆多疎闊唯顓頊曆爲
微近故張蒼用顓頊曆元封中立太初曆測弦望皆最密
益部耆舊傳曰巴郡落下閎漢武帝時改顓頊曆更作太
初曆曰後八百歲此曆差一日當有聖人定之
風土記曰自黃帝瑞顓下逮三王治曆十有一家考課損
益各有變衰非運之錯考察意異故也
尸子曰造曆者羲和之子也
楊泉物理論曰疇昔神農始治農功正節氣審寒温以爲
早晚之期故立曆日
董巴議曰武王作周曆周公作魯曆
蔡邕議曰邕以爲曆數精微去聖人久遠得失更迭術無
常是漢丞秦正曆用顓頊元用乙卯百有二歲孝武皇帝
始改正朔曆用太初元用丁丑行之百八十九歲孝章皇
帝用清河李梵之言改從四合元用庚辰今馮光陳晃各
以庚申爲非甲寅爲是案曆法黃帝顓頊夏殷周魯凡六
家各自有元先晃所據則殷曆元也他元雖不明圖䜟各
自一家之術皆當有效於當時昔太初始用丁丑之後六
家紛錯争訟是非太史令張壽王挾甲寅元以非漢曆雜
候清臺課在下第卒以疎闊連見剥奏太初效驗無所漏
失是則非圖䜟之元而有效於前者也及用四分以來考
之行度密於太初是知新元有效於今者也延光元年中
謁者擅誦亦非四分庚申上言當用命曆序甲寅元公卿
百寮參議正處竟不施行且三光之行遲遲進退不必若
一術家以笇追而求之取合於當時而巳故有古今之而
行不能上通於古猶古術不能下通於今也由此言之有
文於䜟無驗於今未必爲是有驗於今無文於䜟未必爲
非
太平御覽卷第十六
