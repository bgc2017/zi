太平御覽卷第三百一十三
兵部四十四
决戰下
隋書曰文帝遣將賀若弼伐陳後主令軍魯廣逹陳兵白
土崗居衆軍之南偏鎮東大將軍任忠次之護軍樊毅都
官尚書孔範又次之侍中車騎大將軍蕭摩訶軍最居北
衆南北亘二十里首尾進退各不相知賀若弼初謂未戰
將輕騎登山觀視形勢及見衆因馳下置陣廣逹首率所
部進薄弼軍屢却俄而復振更分軍趣地突諸將孔範出
戰於交而走諸將支離陣猶未合騎卒會散駐之弗止因
而大敗
又曰楊義臣拜朔州㹅管漢王諒作亂并州時代州㹅管
李景爲漢王將喬鍾葵所圍詔義臣救之義臣率馬步二
萬夜出西陘遲明行數十里鍾葵覘見義臣兵少悉衆拒
之鍾葵亞將王拔驍勇善用矟射之者不能中將軍楊思
恩請當之義臣見思恩氣貌雄勇顧之曰壯士也賜以巵
酒思恩望見拔立於陣後投觴於地策馬赴之再往不克
義臣後選騎士十餘人從之思恩遂突擊殺數人直至拔
麾下短兵方接所從騎士退思恩爲拔所殺拔遂乘之義
臣軍北者十餘里
又曰煬帝征高麗隋大將宇文𫐠與九軍過鴨綠水又東
注薩水去高麗平壤城三十里因山爲營高麗國相乙支
文德遣使僞降請𫐠曰遂旋師者奉其主高元朝行在所
𫐠見士卒疲弊不可復戰又平壤嶮固卒難致力遂因其
詐而還半濟賊擊後軍於是大潰不可禁止九軍敗績一
日一夜還至鴨綠水行四五十里初度遼九軍三十萬人
還至遼東城唯二千七百人
唐書曰太宗嘗謂群臣曰朕自興兵每執金鼓必自指揮
習觀其陣即知強弱常以吾弱對其強以吾強對其弱敵
犯吾弱追奔不踰百數十步吾擊其弱必突過其陣自背
而反擊之不無潰多用此而制勝思得其理深也
又曰武德中李靖隨河間王孝恭討蕭銑於江陵不從靖
謀致敗委舟大掠人皆負重靖見其兵亂進兵擊之賊大
敗又乘勝進入其郛郭攻其水城克之悉取其舟檝散於
江中賊救兵見之謂城以䧟莫敢輕進銑内外阻絶城中
携貳由是懼而出降
又曰光宅初武太后臨朝稱制徐敬業於楊州起兵以匡
復皇家爲辭月餘致精卒數萬太后遣將軍李孝逸領兵
討之敬業率軍拒於下呵溪方成列敬業謂其徒曰自知
衣甲非厚者居後衆乃爭退孝逸之師因其動譟而奔擊
乃大破焉
又曰建中初田悅反以兵圍臨淄洺邢州詔以李晟爲神
策先鋒都知兵馬使與河東節度使馬燧昭義軍節度使
李抱真合兵救臨淄尋加兼御史中丞河東昭義軍攻楊
朝光於臨淄南晟與河東騎將李自良奉國擊悅於雙崗
悅兵却遂斬朝光戰于臨淄諸軍皆却晟引軍渡淄水乘
兵而濟横擊悅諸軍復振擊悅大破悅於洹水以功加
檢校左散騎常侍實封百戶
又曰德宗以李晟兼魏府左司馬居無何朱滔王武俊皆
反聮兵救田悅悅深壁不戰以老王師時武俊遣兵圍康
曰知於趙州晟乃獻狀請解趙州圍因合義武節度使張
孝忠以軍圖范陽上大壯之乃加御史大夫俾禁兵將莫
仁擢趙光銑杜季玼皆隷焉晟乃自魏州直趨趙州賊解
圍而去晟留趙州三日與義武合軍而北略恒州圍朱滔
將鄭景濟於清苑決水灌之田悅朱滔王武俊皆遣兵來
救戰於白樓賊犯義武義武軍却晟引步騎數百擊破之
景濟所乘馬連中流矢踰月城中益急滔武俊大懼乃自
魏縣悉兵來救復圍晟軍晟内圍景濟外與滔等拒戰日
數合自正月至于五月會晟病甚不知人數焉軍使合謀
乃以馬與晟引軍還定州賊不敢逼
三國典略曰後周軍圍晉陽齊人望之如黑雲四合高延
宗勝兵四萬人嬰城布陣躬與齊王憲交兵自申至酉死
者甚衆帝逐北入城當天門頓營焚佛寺光燭天地延宗
率衆排車向前我軍遂却人相蹂死者頗衆齊人欲閉門
以閫下積屍扉不得闔帝從數騎﨑嶇危嶮僅得出門侍
臣殱焉唯左仕上士庫狄嶔侍從時四更也延宗以帝辰
鬚使於積尸之下求之不得士卒旣勝乃入坊飲延宗不
復能整頓之帝出城飢甚將謀遁免開府宇文忻進曰陛
下乘勝至此今者破竹其勢巳成奈何棄之而去會延宗
使開府叚暢以千人擊帝暢以衆降盛言城内空虚更無
繼援帝乃駐馬召兵旗鼔復振攻三門剋之延宗率衆苦
戰尸骸塞路辰時力屈輕騎走出城北於人家擒之延宗
見帝自投於地帝欲執其手固辭曰死人手也恐逼至尊
帝強執之曰兩國天子有何怨惡直爲百姓而來耳勿怖
終不殺
又曰齊師伐梁大至于鐘山龍尾周文育請戰陳霸先曰
兵不逆風文育曰事急矣當決之何用古法抽槊上馬殺
傷數百人齊軍乃移營于莫府山
又曰侯景次于渦陽有車數千兩馬數千疋甲士四萬人
慕容紹宗戎卒十萬旗甲耀日方䡄長駈鳴鼓並進景使
謂之曰公等爲欲送客爲欲定雄雌紹宗對曰當欲公決
勝負遂順風以陣景閇其壘風止乃出紹宗曰侯景多詭
詐好掩人背咸宜備之景果令入陣者背短兵但斫人脛
及馬足東魏軍大敗紹宗墜馬
又曰陳霸先衆軍自覆舟東移頓郊壇北齊人相對侯安
都謂蕭摩訶曰卿驍勇有名千聞不如一見摩訶對曰今
日令公見矣命衆軍秣馬蓐食遲明攻之侯安都墜馬被
圍蕭摩訶獨騎大呼直衝齊軍齊軍披靡安都乃免霸先
自率帳内麾下出莫府山南吳明徹沈泰等衆軍首尾擊
之齊人大潰自相蹂藉壅川塞谷
莊子曰惠子見戴晉人戴晉人曰有所謂蝸者君知之乎
曰然有國於蝸之左角者曰觸氏有國於蝸之右角者曰
蠻氏時相與爭地而戰伏尸數萬逐北旬有五日而後返
誠知所爭者若此之細則天下無爭矣
文子曰廟戰者帝神化者王廟戰者法天道也神化者明
四時也
列子曰黃帝與炎帝戰于阪泉之野率熊羆狼豹貙虎而前
駈鵰鶡鷹鳶爲旗幟此以力使禽獸也
孟子曰爭地以戰殺人盈野爭城以戰殺人盈城此所爲
率土地而食人肉罪不容於死也
六韜曰以少擊衆必以日之暮以衆擊衆必以日之早
穰苴兵法曰以戰去戰戰雖戰可也戰春不東秋不西月
食還師所以止戰也
古司馬兵法曰凡軍使法在巳曰專與下畏法曰法軍無
小聽戰無小利(小聽謂輕弱敵人稱其虚弱危敗昜勝以喜士衆沮備預也小利謂小敵擊誘於鉺)
(數爲小戰也)
又曰凡五兵長以衛短短救長迭戰則久皆戰則強(迭更也言)
(更息則可堪久悉舉兵戰衆多者強)
孫子曰兵以詐立以利動以分合變者也(兵一分合以敵爲變兵法詭詐)
(以利動敵心或合離爲變化之術也)故其疾如風(言進退應機)其徐如林(不見利不前也)
(如風吹林木小動而其大不移)侵掠如火(疾也抄掠財物如炎火之猛烈)不動如山(守也不信)
(敵之誑惑安固如山)難知如隂(莫測如天之隂雲不見列宿之象)動如雷霆(盛猛速疾不及)
(應也故太公曰疾雷不及掩耳疾電不及瞋目也)指嚮分衆(因敵而制勝也旌旗之所指向則往分離)
(其師衆也)先知迃直之計者勝此軍爭之法也
又曰我專而敵分(我專一而敵分散也)我專爲一敵分爲十是以十
共其一也(我料見敵形審其虚實故所備者少專爲屯以我之專擊彼之散卒爲十共擊一也)則
我衆而敵寡(我專爲一故衆敵分爲十故寡)能以衆敵寡者則吾所與戰
者約矣(言約少而易勝)吾所與戰之地不可知也(言舉動微密情不可使彼知吾)
(所舉不知吾所集也)不可知則敵所備者多敵所備者多則吾所與
戰者寡矣(形藏敵疑則分離其衆備我也言少而易擊故也)故備前則後寡備後
則前寡備左則右寡備右則左寡無不備者無不寡(言敵之所)
(備者多則士卒無不分散而少)寡者備人者也(敵分散而少者皆先備人也)衆者使人
備已者也(敵所以備多已者由我專而衆散故也)故知戰之地知戰之日則
千里而會戰(以度量知空虚先知戰地之形又必戰之日則可千里期會先往以待之若敵以先至不)
(往可以勞之)不知戰地不知戰日則左不能救右右不能救左
前不能救後後不能救前而况遠者數十里近者數里乎
(敵以先居形勢之地已方趨利欲戰則左右前後惑疑進退不能相救況數十里之間也)故善用兵者
譬如帥然帥然者常山之蛇也擊其首則尾至擊其尾則
首至擊其中則首尾俱至(夫善戰也必知戰之日知戰之地度道設期分軍離卒遠者先)
(進近者後發千里之會同時而合若會都市其會地之日無令敵知知之則所備處少知所備處多備寡則專備多)
(則分分則力散專則力并也)
又曰夜戰多火鼓晝戰多旌旗所以變民之耳目也故三
軍可奪氣將軍可奪心(左氏傳言一鼓而作氣再而衰三而竭也)是故朝氣銳
晝氣墮暮氣歸故善用兵者避其銳氣擊其墮歸也
又曰勝者之兵先勝而後求戰敗者之兵先戰而後求勝
又曰圍地則謀死地則戰疾戰則存不疾戰則亡者爲死
地
吳子曰用兵之道先明四輕二重使地輕馬使馬輕車使
車輕人使人輕戰鋒銳甲堅則人輕戰
吕氏春秋曰趙氏攻中山中山之多力者五兵鳩衣鐵甲操
鐵杖以戰所擊無不碎所衝無不䧟以車投車以人投
人
又曰趙簡子攻衛自將兵及戰且遠立又居於犀櫓之下
鼓之而士不起簡子投桴而歎曰嗚呼士之弊一若此乎
行人燭過免胄横戈而進曰君不能耳士何弊之有簡子
艴然作色曰寡人之無使而身自將是衆也子親謂寡人
無能有說則可無說則死對曰昔吾先君獻公即位五年
兼國十九用此士也惠公即位二年淫色暴嫚身好玉女
秦人襲我去絳七十用此士也文公即位二年底之以勇
三年而士盡果敢城濮之戰五敗荆人圍衛取曹拔石社
定天子之位成尊名於天下用此士也亦有君不敢耳士
何弊之有簡子乃去犀蔽屏櫓而立矢石之所及一鼓而
士畢乘之簡子曰與吾得革車千乘也不如聞行人燭過
之一言行人燭過可謂能諫其君矣
又曰昔荆恭王與晉厲公戰於鄢陵荆師敗共王傷臨戰
司馬子反渴而求飲竪陽榖操參酒而進之(酒器受三升曰參)子
反曰訾退酒也竪陽糓曰非酒也子反曰訾退却竪陽糓
又曰非酒也子反受而飲之子反之爲人也嗜酒甘而不
能絶於口醉戰旣罷共王欲復戰而謀使召司馬子反子
反辭以心疾共王駕而往視之入幄中聞酒臭而還曰今
日之戰不糓親侍所恃者司馬也而司馬又若此是忘荆
國之社稷而不恤吾衆不糓無與傷戰矣於是罷師去之
斬司馬子反以爲戰故竪陽糓之進酒也非以醉子反也
其心以忠也而適足殺之故曰小忠大忠之敗也
又曰齊晉與戰平阿之餘子亡戟得矛(平阿齊邑餘子官氏)退而去
不自快謂路之人曰亡戟得矛可以歸乎路之人曰戟亦
兵也矛亦兵也亡兵何爲不可以歸心猶不自快也遇高
堂之孤叔無孫(孤特位尊也叔姓無孫名)餘子當其馬前曰今者戰亡
戟得矛可以歸乎叔孫曰矛非戟也戟非矛也亡戟得矛
豈亢責也哉(亢當)平阿餘子曰嘻還反戰趨尚及之遂戰而
死
又曰吳起謂商文曰馬與人敵在前援桴一鼔三軍之士
樂死若生子與我孰賢商文曰吾不如子
淮南子曰昔晉文公將與楚戰城濮問於咎犯曰爲之奈
何咎犯曰仁義之軍不厭忠信戰陣之戎不厭詐僞君其
詐之而巳問雍季雍季對曰焚林而獵偷多獸必無獸以
詐僞愚人雖偷利厚亦無復利其正之而巳矣於是不聽
雍季之計而用咎犯之謀與楚人戰大破還賞有功者先
季雍(左右曰城濮之戰咎犯之謀也賞先季雍者何也文公言曰咎犯之言一時之)權也季雍之言
萬世之利吾豈可以一時之權而先萬世之利哉
又曰敵潰而走後必可移適迫而不動名之曰奄遲擊之
如雷霆斬之若草木燿之若火電欲疾以速人不及步車
不及以轉轂兵如植木弩如羊角人雖衆多勢莫敢格
春秋感精符曰強傑並侵兵雷合龍門溺驂(宋均曰龍門魯門也時與)
(宋齊戰敗相殺血溺驂馬者也)
賈誼新書曰黃帝行道炎帝不聽故戰涿鹿之野血流漂
杵〇三輔舊事曰武帝發兵攻衛太子連闘五日白虎門
前溝中血流没足
列女傳曰湯受命而伐桀戰于鳴條(鳴條南夷地名)桀師不戰湯
遂放桀與末嬉嬖妾同舟浮海死於南巢之山
諸葛亮兵法曰山陵之戰不仰其高水上之戰不逆其流
草上之戰不涉其深平地之戰不逆其虚此兵之利也故
戰闘之利唯氣其形也
衛公兵法曰凡事有形同而勢異者亦有勢同而形别者
若順其可則一舉而功濟如從未可則暫動而必敗故孫
臏曰計者因其勢而利導之兵法曰百里趨利則蹶上將
五十里而趨利者半至善動敵者形之而敵從之與之而
敵取之以竒動之以夲待之此戰勢之要術也若我士卒
以齊法令以行竒正以設置陣以定誓衆以畢上下巳怒
天時巳應地利也據鼔角以震風勢巳順敵人雖衆其奈
我哉譬虎之有牙兕之有角身不蔽捍手無寸刃而欲搏
之勢不可觸其亦明矣故兵有三勢一曰氣勢二曰地勢
三曰因勢若將勇輕敵士卒樂戰三軍之衆志厲青雲氣
等飄風聲如雷霆此所謂氣勢也若關山狹路大阜深澗
龍蛇蟠隂羊腸拘門一夫守險千人不過此所謂地勢也
若因敵怠慢勞役飢渴風波驚擾將吏縱横前營未舍後
軍半濟此謂因勢也若遇此勢當潜我形出其不意用竒
設伏乘勢取勝是以良將用兵審於機勢而用兵仍湏鼔
而怒之感而勇之賞而勸之激而揚之若鷙之玃獸之搏
必修其牙距度力而下遠則氣衰而不及近則形見而不
得故良將之戰必整其三軍礪其鋒甲設其竒伏量其形
勢遥則力疲而不及近則敵知而不應若不通此機乃智
不及於鳥獸亦何能取勝於勍寇乎仍須怒士勵衆使之
奮勇故能無強陣於前無堅城於外以弱勝強必因勢也
楊子雲長楊賦曰高祖奉命順斗極運天關横巨海漂崑
崙提劒而叱之所過麾城摲邑下將降旗一日之戰不可
殫紀
潘安仁西征賦曰追皇駕而驟戰望玉輅而縱鏑
潘安仁射雉賦曰若夫多疑少決膽劣心捐内無固守出
不交戰
謝玄暉詩曰炎靈劒遺璽當塗駭龍戰
