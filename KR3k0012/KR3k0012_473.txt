太平御覽卷第四百七十三
人事部一百七十三
遊俠
漢書曰意氣高作威於世謂之遊俠
又曰背公死黨之義成守節奉上之義廢
又曰朱家魯人魯皆儒教而朱家用俠聞諸所嘗施唯恐
見之賑人不贍先從貧賤專趍人之急自關而東莫不延
頸願交焉
又曰楚田仲以俠聞父事朱家田仲死而有雒陽劇孟以
任俠顯吳楚反時條侯爲太尉乘傳東至河南得劇喜曰
吳楚舉大事而不求孟吾知其無能爲也天下騷動宰相
得之若一敵國而劇孟行大類朱家孟母死自遠方送喪
車盖千乘
又曰郭解河内軹人字伯翁善相者許負外孫也解父以
任俠孝文時誅死解爲人短小精悍不飲酒少時隂賊感
槩不快意身所役甚衆以軀借支報仇藏亡令作姦剽劫
不休及鑄錢掘冡不可勝數年長更折節爲儉以德報怨
厚施薄望然其自喜爲俠益甚解姉子負解之勢與人飲
之嚼(徐廣曰盡酒也音子妙反)非其任強灌之人怒拔刀刺殺解使人
徵之賊窘自歸且以實告解解曰公殺人當吾兒不直遂
去諸公聞之皆多解之義益隱焉
戰國策曰韓傫相韓嚴遂重於君二人相害也嚴遂正議
直指舉韓傫之過韓叱之於朝嚴遂拔劒趍之於是懼亡
去求人可以報韓傫者至齊人言聶政勇敢士也避仇隱
於屠肆之間嚴遂隂交於政以意厚之政母死旣喪除政
曰嗟乎政乃市井之人鼓刀以屠而嚴仲子乃諸侯之卿
相也不遠千里枉車騎而交臣舉百金爲親壽我雖不受
然是深知政也至濮陽見嚴仲子曰前日所以不許子曰
徒以親也親今不幸死仲子所欲報者爲誰仲子具告之
政獨行拔劒至韓韓適有東孟之會韓王及相皆在焉持
兵戟而衛者甚衆政直入上階刺韓傫傫走而抱哀侯聶
政刺之兼中哀侯左右大亂
又曰大史公曰吾嘗過薛其俗閭里多暴桀子弟與鄒魯
殊問其政曰孟常君招致天下任俠姦人薛中盖六萬家
矣
又曰鄭衛俗與趙伯類濮上之邑徙衛野王縣也王好氣
任俠衛之風也
又曰寗成抵罪得脫乃詐刻傳出關歸家稱曰仕不至二
千后賈不至千萬安可比人乎乃貫貸買陂田千餘頃役
使數千家數年産至千金爲任俠其役民重於郡守
又曰列國時魏有信陵趙有平原齊有孟嘗楚有春申皆
藉王公之勢悉爲遊俠鷄鳴狗盗無不賓禮而趙相虞卿
弃國捐君以周窮支魏齊之厄信陵無忌竊符矯命殺將
專師以赴平原之急皆以取重諸侯顯名天下搤腕而遊
談者以四豪爲稱首
又曰季布爲人任俠有名項籍滅高祖購求布千金敢舍
匿罪三族布匿濮陽周氏周氏曰漢求將軍急且至能聽
臣敢進計布許之迺髠鉗布衣褐置廣柳車中而共其家
僮數十人之魯朱家所賣之朱家心知其季布也置田舍
乃之雒陽見汝隂侯滕公說曰季布何罪臣各爲其主項
氏臣豈可盡誅耶今上始得天下而以私怒求一人何示不
廣且以季布之賢漢求之急如此不北走胡則南走越耳夫
忌壯士資敵國此伍子胥所以鞭平王之墓也君何不從
容爲上言之滕公心知朱家大俠意布匿其所迺許諾侍
間果言如朱家指上乃赦布
又曰布弟季心氣盖關中遇人恭謹爲任俠方數千里士
争爲死
又曰孝文時鄭當時以任俠自喜孝景時爲太子舍人每
五日洗沐常置驛馬長安郊請謝賓客夜以繼日常恐不
遍當時好黃老其知友皆天下有名之士
又曰袁盎爲楚相免家居與閭里闘雞走狗雒陽劇孟嘗
過盎盎善待之安陵冨人有謂盎曰吾聞劇孟博徒將軍
何自通之盎曰孟雖博徒然母死客送喪車千餘乘此亦有
過人者
又曰灌夫爲人剛直使酒不好面䛕貴戚權勢在巳之右
欲必凌之在巳之左尤益禮待稠人廣衆薦寵下士士亦以
此多之不好文學喜任俠重然諾所與交通無非豪傑大
猾也
又曰公孫賀子聲以皇后姉子嬌奢不奉法征和中擅用
北軍錢千九百萬發覺下獄是時捕陽陵朱安世不能得
求之賀請逐捕安世以贖聲罪上許之安世者京師大俠
也聞賀欲以贖子笑曰丞相禍及宗矣從獄中上書告聲
與陽石公主私通及使巫祭祠上幸甘泉當馳道埋偶人
祝詛有惡言下有司案驗賀窮所犯遂父子死獄中
又曰睦弘字孟嘗國番人少時遊俠闘鷄走狗長乃變節
從羸公受春秋(羸公姓字)以明經爲議郎至符節令
又曰朱博字子元杜陵人家貧少時給事縣爲亭長稍遷
功曹任俠好交從士大夫不避風雨
又曰萬章字子夏長安熾盛街閭各有豪俠章在城西柳
京號曰城西萬子夏爲京兆尹門下督從至殿中諸侯貴
人争欲揖章莫與京兆言者
又曰婁護字君卿是時王氏方盛賓客滿門兄弟争其客
各有所厚唯誰盡入其門咸得其懽心結士大夫無不傾
心交長者尤見親禮爲人短小精辯論議常依名節聽之
者皆竦會母死送葬致車千兩
又曰陳遵字孟公杜陵人身長八尺餘容皃甚偉性善書
與人尺牘主皆藏去以爲榮時列侯有子與遵同姓字者
每至人門曰陳孟公坐中莫不震動旣至而非因號曰陳
驚坐
又曰原涉爲谷口令時年二十餘谷口聞其名不言而治人
嘗置酒請涉入里門客有道涉所知母病避疾在里宅者
涉即往候叩門哭因問以喪事家無所有涉乃削牘爲䟽
具記衣被飯含之物分付市買日跌皆會其周急待人如
此後人有毁涉者乃姦人之雄喪家子即時刺殺
又曰卭成太后外家王氏貴而侍中王林卿通輕俠傾京
師後坐法免賓客愈盛
又曰漢興禁網疎闊外戚大臣魏其武安之屬競逐於京
師遊俠劇孟郭解之徒馳騖於閭閻
荀悅漢記曰立氣勢作威福結私交以力強於時者謂之
遊俠
又曰俗有三遊德之賊也一曰遊俠二曰遊說三曰遊行
亂之所由生也傷道害德敗法惑時先王之所慎也
東觀漢記曰郅惲之友董子張父及叔爲鄕里盛氏一時
所殘害子張病困將終惲往候張張視惲歔郗惲曰吾知
子不悲天命長短而痛二父讎不復也惲即將客遮仇人
取其頭以示張張憙氣因絶惲見令以狀首令應之遟趍
出詣獄令跣追之不及即自入獄謝惲拔刃自嚮以要惲
曰子不從我出敢不以死明心乎惲遂出
魏志曰典韋陳留人已皃魁梧力過人好豪俠襄邑劉氏
與睢陽李禮爲讎韋報之禮故冨春長備怨其謹韋乘車
載鷄酒僞候者開懷匕首入殺禮并妻徐出取車上刀戟
步去禮居近市一市盡追莫敢近者
又曰楊阿若後名豊字伯陽少遊俠常以報仇解怨爲事
故時人爲之號曰東市相斫楊阿若西市相斫楊阿若
魚豢典略曰徐福字元直好任俠擊劒未嘗爲人報
讎爲吏所得問其姓字閉口不言
吳志曰甘寕字興覇少有氣力好遊俠招合輕薄少年爲
之渠帥群聚相挾持弓弩負眊帶鈐聲即知是寕
裴子野宋略曰寕朔將軍何邁素豪俠好聚歛士出入遊
從者塞路
孫盛晉陽秋曰祖逖字士稚好俠每之田舍輙稱兄命散
榖帛以贈貧者
唐書丘和河南洛陽人也父壽魏鎮東將軍和少便弓馬
重氣任俠及長始折節與物無忤無貴賤皆愛之
列子曰虞氏者梁之冨人也家旣充盛錢金無量財貨無
訾登高樓臨大路設樂陳酒擊博樓上俠客相隨而行樓
上慱者大笑鳶飛適墜其腐鼠而中之俠客曰虞氏冨樂
之日久矣常有輕易人之志乃辱我以腐鼠率徒屬而滅
其家
韓子曰儒以文亂法而俠以武犯禁
裴啓語林曰李陽大俠士庶無不傾心爲幽州刺史當之
職盛暑一日詣數百家別賓客常填門
張衡西京賦曰都邑游俠張趙之倫輕死重氣結黨連群
寔蕃有徒其從如雲
劉邵趙都賦曰遊俠之徒晞風擬類貴交尚信輕命重氣
義激毫毛節成感槩
張華慱陵王宫俠曲曰俠客樂幽險築室窮山隂轑獵野
獸盡施網川無禽
又曰雄兒任氣俠聲蓋少年場借友行報怨殺人都市旁
腰間义素戟手持白頭鑲
古詩曰失意杯酒間白刃起相讎
曹子建詩曰借問誰家子幽并遊俠兒
太平御覽卷第四百七十三
