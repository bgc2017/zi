孝經左契曰元氣混沌孝在其中
漢書律曆志曰黃鍾黃者中之色故陽氣施於下泉孳萌
萬物爲六氣元也故以黃色名元氣焉
又曰太極運三辰五星於上元氣轉三統五行於下
家語曰夫禮必夲之太一太一分爲天地轉爲隂陽變爲
四時列爲鬼神(太一謂元氣也)
淮南子曰道始生虚霩虚霩生宇宙宇宙生元氣有涯垠
清陽者薄(音博)劘(音摩)而爲天
又曰古未有天地之時唯象無形幽幽冥冥茫茫昧昧幕
幕閔閔鴻濛澒洞莫知其門有二神混沌生(高誘注曰二神經天營地)
(之神)經地營天孔(深也)乎莫知其終滔乎莫知其所止息於是
乃别爲隂陽離爲八極剛柔相成萬物乃形
遁甲開山圖曰有巨靈者徧得元神之道故與元氣一時
生混沌
又曰南溟之山金堂玉室上無元氣寔滋神化
又曰麗山氏分布元氣各生次序産生山谷
帝系譜曰天地初起溟涬濛鴻即生天皇始萬八千歲以
木德王
十洲記曰崑陵崑崙山也上有金臺玉闕亦元氣之所合
天帝之居治處
六韜曰天之爲天遠矣地之爲地久矣萬物在其間各自
利何世莫之有乎夫使世俗皆能順其有是乃溟涬濛鴻
之時爲王故莫之能有七十六聖發起其所繫天下而有
之豈一日哉
楊泉物理論曰楊雄非渾天而作蓋天圓其蓋左轉日月
星辰隨而東西桓譚難之雄不解此蓋天者復難知也元
氣皓大則稱皓天皓天元氣也皓然而巳無他物焉
楊雄檄靈賦曰自今推古至於元氣始化古不覽今名號
迭毁請以詩春秋言之
又解嘲曰太玄五千文支葉扶疎獨說十餘萬言深者入
地底高者出蒼天大者涵元氣纖者入無倫(等也)
班固東都賦曰萬樂備百禮曁皇情浹群臣醉降烟煴調
元氣
又漢頌論功歌詩曰后土化育兮四時行脩靈液養兮元
氣覆冬同雲兮春霡霂膏澤洽兮殖嘉榖
張衡玄圖曰玄者包含道德搆掩乾坤橐籥元氣禀受無
原
陳思王魏德論曰元氣否塞玄黃漬薄星辰逆行隂陽舛
錯國無完邑陵無掩槨四海歸沸蕭條沙漠
又七啓曰有形必杇有端必窮茫茫元氣誰知其終
孫楚石人銘曰大象無形元氣爲母杳兮冥兮陶冶衆有
陸機雲賦曰攄神景於八幽合洪化於烟煴充宇宙以播
象恊元氣而齊勲
潘岳西征賦曰古往今來邈矣悠哉寥廓惚恍化一氣而
甄三才
太易
老子曰有物混成先天地生
易乾鑿度曰夫有形者生於無形故有太易者未見氣也
帝王世紀曰天地未分謂之太易
列子曰夫有形者生於無形則天地安從生(自然而生)故有太
易太初太始太素(此有物之始自微至著變化自相因襲)太易者未見氣也
(易者不窮滯之稱凝寂於太虚之域將何見乎即如易繫之太極老氏之混成)太初者氣之始也
(隂陽未判下句所謂渾淪)太始者形之始也(隂陽旣判品物流形)太素者質之始
也(質性也旣爲物矣則方圓剛柔静躁各有其性)氣質具未相離(此直論氣之形質不復說太易)
(爲三者宗本下句别自明之)故曰渾淪渾淪者言萬物相渾淪而未相
離(雖渾然一氣不相離襲而三才之道實潜兆乎其中淪語助也)視之不見聽之不聞循
之不得故曰易也易無形畔(老子曰視之不見名曰希而曰易易簡之别稱也太易之)
(義如此而巳故能爲萬物宗性真一而不變也)易變而爲一(所謂易者窈冥忽恍不可變也一氣持之)
(而化變故寄名變也)一變而爲七七變而爲九九變者之究也(究窮也一)
(變而爲七九不足以次數者全舉陽數頋其都會也)乃復變而爲一一者形變之始
(既涉於有形之域理數旣終乃復反而爲一反而爲一歸形變之始也此蓋明變化往復無極)
太初
易乾鑿度曰太初者氣之始也
帝王世紀曰元氣始萌謂之太初
詩推度灾曰陽夲爲雄隂夲爲雌物夲爲魂(宋均注曰本即原也變隂)
(陽爲雄雌䰟也亦言未有形也皆無兆朕故謂之氣)雄生八月仲節號曰太初行三
節(節猶氣也太初者氣之始也必知生八月仲者據此時薺夌生以爲驗也陽生物行三節者湏雌俱行物乃著)
(也)
廣雅曰太初氣之始也清濁未分
莊子曰太初有無(言太古之初上下未形所有者無)無有無名(旣無有形人無有名)
一之所起有一而未形(一謂道也)物得以生謂之德
淮南子曰稽古太初人生於無(當太初天地之始人生於無形無形生有形也)成
形於有有形而制於物(爲物所制)
楊雄檄靈賦曰太易之始太初之先馮馮沉沉奮搏無端
王阜老子聖母碑曰老子者道也乃生於無形之先起於
太初之前行於太素之元浮遊六虚出入幽冥觀混合之
未别窺清濁之未分
陳思王魏德論曰在昔太初玄黃混并渾沌濛鴻兆朕未
形
阮籍孔子誄曰養徒三千升堂七十潜神演思因史作書
考混元於無形夲造化於太初
又大人先生傳曰太初眞人惟太之根專氣一志萬物以
存
又曰馳騖乎太初之中休息乎無爲之宫太初何始無後
無先
太始
易乾鑿度曰太始者形之始也
又曰雌生戍仲號曰太始雄雌俱行三節(俱行起自戍仲至亥)
帝王世紀曰氣形之初謂之太始
楚辭天問曰遂古之初誰傳道之(王逸注曰初始也太始之元虚廓無形神物未)
(生誰傳此道)上下未形何由考之(言天地未分混沌無根誰考述而知也)
張衡玄圖曰玄者無形之類自然之根作於太始莫之與
先
阮籍大人先生傳曰登乎太始之前覽乎忽漠之初慮周
旋於無外志浩蕩而遂舒
太素
易乾鑿度曰太素質之始也
又曰雄含物䰟號曰太素(雌雄俱行故能含物魂而生物也獨言雄雌主於陽故也)
帝王世紀曰形變有質謂之太素太素之前幽清寂寞不
可爲象惟虚惟無蓋道之根自道旣建猶無生有太素質始
萌萌而未兆謂之厖洪蓋道之幹旣育萬物成體於是剛
柔始分清濁始位天成於外而體陽故圓以動蓋道之實
禮斗威儀曰二十九萬一千八百四十歲而反太素冥莖
蓋乃道之根也
禮含文嘉曰推之以上元爲始起十一月甲子朔旦夜半
冬至日月五星俱起牽牛之初(鄭玄注上元太素巳來至所永年)
廣雅曰太素質之始也巳有素朴而未散也
樂動聲儀曰作樂制禮時有五音始於上元戊辰夜半冬至
北方子(鄭玄注曰戊辰土位土爲宫宫爲君故作樂尚之以爲始也夜半子亦天時之始禮稽命微起於太)
(素十一月閼逢之曰歲在攝提格之紀是云作樂制禮蓋作樂則有禮通其文耳)
張衡靈憲注曰太素之前幽清玄靜寂寞冥默不可爲象
厥中惟靈如是者永久焉斯謂冥莖蓋乃道根旣建由無
生有太素始萌萌而末兆并體同色坤屯不分(坤屯音渾沌)
陳思王髑髏說曰昔太素氏不仁勞我以體苦我以生今
也幸變而之死是反吾眞也
又魏德論曰不能貫道義之清英窮混元於太素亦以明
矣
又魏文帝誄曰皓皓太素兩儀始分沖和産物肇有人倫
又大暑賦曰壯皇居之瑰瑋兮步八閎而爲宇節四運之
常氣兮踰太素之儀矩
阮籍通老論曰聖人明於天人之理達於自然之分通於
治化之體審於大愼之訓故君臣垂拱太素之撲百姓熙
怡保性命之和
又詩曰焉得松喬頥神太素逍遥區外登我年祚
又老子讃曰隂陽不測變化無倫飄颻太素歸虚反祚
陸機孫權誄曰皇聖膺期有命太素承亂下萌清難天步
又浮雲賦曰集輕浮之衆采厠五色之藻氣貫元虚於太
素薄紫微而竦戾
又詩曰太素卜令宅希微啓奥基玄冲慕懿文虚無承先
師
又詩曰澄神玄漠流棲心太素域弭節欣高視俟我大夢
覺
頋公直荅陸機曰恢恢太素萬物初基在昔哲人觀衆濟
時
太極
易繫辭曰易有太極是生兩儀兩儀生四象四象生八卦
漢書律曆志曰太極元氣凾三爲一
又曰太極中央元氣故爲黃鍾
又曰元以統始易太極之首也
帝王世紀曰質形巳具謂之太極
樂動聲儀曰神守於心遊於目窮於耳往乎萬里而至疾
故不得而不速從胸臆之中而徹太極援引無題人神皆
感神明之應音聲相和
班固典引曰太極之先兩儀始分烟烟煴煴有沉而奥有
浮而清
陳思王七啓曰夫太極之初混沌未分萬物純純與道俱
運
又畫讃叙曰上形太極混元之前却列將來未萌之事
阮籍通老論曰道者法自然而爲化侯王能守之萬物將
自化易謂之太極春秋謂之元老子謂之道
陸機雲賦曰覽太極之初化判玄黃於乾坤考天壤之靈
變莫稽美乎慶雲
傅玄風賦曰嘉太極之開元美天地之定位樂雷風之相
薄悅山澤之通氣
張華詩曰混沌無形氣奚從生兩儀元一是能分太極焉
得離玄爲誰翁子道是誰家兒天行自西廻日月曷東馳
陸士龍荅士衡詩曰伊我世族太極降精昔在上代軒虞
篤生
天部(上)
釋名曰天顯也在上高顯也天坦也坦然高而遠也
易曰天垂象見吉凶聖人則之
又曰觀乎天文以察時變觀乎人文以化成天下
又曰立天之道曰隂與陽
又曰天行健君子以自強不息
又曰夲乎天者親上本乎地者親下
又曰天地之道貞觀者也
又曰天道虧盈而益謙
又曰天地設位而易行乎其中
又曰乾爲天
又曰時乘六龍以御天
又曰天尊地卑乾坤定矣
又曰在天成象在地成形
又曰大哉乾元萬物資始乃統天
書曰高明柔克沉潜剛克(高明謂天也)
又曰乃命義和欽若昊天
又曰皇天無親惟德是輔
又曰皇天震怒命我文考肅將天威
詩曰敬天之威不敢馳驅
又曰天步艱難之子不猶
又曰悠悠蒼天此何人哉
又曰謂天蓋高不敢不跼謂地蓋厚不敢不踳(跼典也蹐累足也箋)
(云跼蹐者天高而有雷電地厚而有淪䧟此民疾若王政上下皆可畏怖之言)
禮曰天地之道慱也厚也高也明也悠也久也今夫天斯
昭昭之多及其無窮也日月星辰繫焉萬物覆焉
又曰天則不言而信天無私覆是天道也無爲而物成
又曰天秉陽垂日星(秉持也)
又曰天不愛其道故天降甘露
又曰天有四時春夏秋冬風雨霜露無非教也
又曰著不息者天也聖人作樂以應天
又曰燔柴於泰壇以祭天也
又曰孟冬之月天氣上騰地氣下降
又曰祭天於南郊就陽之義也祭天掃地而祭於其質而
巳矣
又曰清明象天
傳曰天有六氣降生五味(六氣者隂陽風雨晦明)
又曰叔孫穆子夢天壓巳弗勝
又曰公孫歸父會楚子於宋宋人告急於晉晉侯欲殺之
伯宗曰不可天方授楚未可與爭雖晉之強能違天乎
又曰晉侯賜畢萬魏卜偃曰畢萬之後必大萬盈數也魏
大名也以是始賞天啓之矣
爾雅曰穹蒼天也(天形穹隆其色蒼蒼因以名云)春爲蒼天(萬物蒼蒼生也)夏爲
昊天(言氣晧旰)秋爲旻天(旻猶愍也愍萬物凋落也)冬爲上天(言時無事在上臨下而巳)
語曰天何言哉四時行焉百物生焉
又曰惟天爲大惟堯則之
又曰夫子之不可及也猶天之不可階而升也
易乾鑿度曰天動而施曰仁地靜而理曰義
又曰輕清者上爲天重濁者下爲地
又曰天有隂陽地有柔剛人有仁義是謂三才
京房易傳曰地動隂有餘天裂陽不足此臣下盛強害君
上之變也景帝三年天東北有赤氣廣長十餘丈或曰天
裂其後七國兵起
春秋說題辭曰天之爲言顛也居高理下爲人經也(白虎通亦)
(云)羣陽精也合爲太一分爲殊名故立字一大爲天
禮統曰天地者元氣之所生萬物之祖也天之爲言鎮也
神也珍也施生爲夲運轉精神功效列陳其道可珍重也
尚書考靈耀曰中央鈞天其星角亢東方臯天(吕氏春秋日蒼天廣)
(雅曰上天)其星房心東北變天其星斗箕北方玄天其星須女
西北幽天其星奎婁西方成天(吕氏春秋曰晧天)其星胃昴西南
朱天其星參狼南方赤天(吕氏春秋廣雅皆曰炎天)其星輿鬼柳東南
陽天其星張翼軫(吕氏春秋曰天有九野東方曰蒼天西方曰晧天南方曰炎天其餘悉同)
周書曰神農之時天雨粟神農耕而種之
尚書中候曰天地開闢甲子冬至日月若懸璧五星若編
珠
詩記曆樞曰箕爲天口主出氣
大戴禮曰放勛其仁如天其智如神就之如日望之如雲
春秋感精符曰人主與日月同明四時合信故父天母地
兄日姊月(父天於圓丘之禮也母地於方澤之祭也兄日於東郊姊月於西郊也)
春秋繁露曰天有十端天爲一端地爲一端陽爲一端隂
爲一端水爲一端土爲一端人爲一端金爲一端木爲一
端火爲一端凡十端天亦有喜怒之氣哀樂之心與人相
副以類合之天人一也春喜氣故生秋怒氣故殺夏樂氣
故養冬哀氣故藏四者天人同有之
春秋内事曰天有十二分次日月之所躔也
春秋元命包曰天不足西北陽極於九故周天九九八十
學者温問曰天有頭乎密曰有詩曰乃眷西頋天若無頭
何以頋之又曰有耳乎曰有詩云鶴鳴于九臯聲聞于天
無耳何以聞之天有足乎曰有詩云天步艱難若無足何
以步天有姓乎曰有曰何姓曰姓劉何以知之曰其子姓
劉故以知之温大敬之
晉書曰世祖登祚探策得一羣臣失色吏部郎中裴揩進
曰天得一以清王侯得一爲天下貞上大悅
又曰惠帝末天裂爲二無雲有聲如雷
晉中興書徵祥說曰大興二年天鳴東南有聲如水相薄
三年又鳴後哀帝廢
後魏書曰聖武田於野見輜軿自天而下至則見美女曰
天使我偶君遂寢宿旦乃還期周年復會於此旣而以所
生男授帝曰善養之世爲帝王子即始祖也
齊書曰王摛史學博聞永明中天忽黃色照地衆莫能解
摛云是榮光世祖大悅用爲永陽郡守
陳書曰高祖夢天開數丈有一人朱衣捧日令帝張口納
之及覺猶熱後二百日爲帝
太平御覽卷第一
