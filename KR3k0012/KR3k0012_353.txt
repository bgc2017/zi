太平御覽卷第三百五十三
兵部八十四
戟下
殳
矛
戟下
世說曰舊制三公領兵入見皆交戟义頸而前初曹公將
討張繡入覲天子時始復此制公自是不敢朝見(一出郭頒世語)
孫盛異同難語曰太祖嘗私入中常侍張讓室讓覺之乃
舞手戟于庭前踰垣而出材力絶人莫之能害
于寳搜神記曰漢武帝時張寬爲楊州刺史先是有二老
翁争山地詣州訟疆界連年不决寬視事復來寬視二翁
形狀非人令卒持戟將入問汝何等精翁欲走寬呵格之
化爲巨蛇
又曰成都王之攻長沙也反軍于鄴内外陳兵是夜戟鋒
皆有火遥望如懸燭就則亡焉(三十國春秋又載)
劉敬叔異苑曰彭城劉黃雅以太元中爲京口府佐被使
還都路經竹里亭多虎劉極自防衛牛馬繫於戶前手戟
布於地上宵中士庶同睡虎乘間跳入跨越人畜獨取劉
而去
劉義慶幽明錄曰項縣姚牛十餘歲父爲鄕人所殺牛常
賣衣物市刀戟圖欲報讎後在縣門前相遇手刃之於衆
中
東陽無疑齊諧記曰東陽郡朱子之有一鬼恒來其家子
之兒病心痛鬼語之我爲汝尋方云燒虎丸飲即差汝覓
大戟與我我爲汝取也其家便持戟與鬼鬼持戟去湏臾
還放戟中庭擲虎丸着地猶尚暖
束晢發蒙記曰師子五色而食虎於巨木之岫一噬則百
人仆唯畏鈎戟
顧愷啓蒙記曰玉精名委似美女而靑衣見以桃戟刺之
以其名呼之可得也
周處風土記曰戟長一丈三尺奮楊俯仰乍跪乍立兼五
兵而能乃謂名人
又曰教學講武戒遠慮戎首玄戈奮長雄迎來送往斫截
横從扶強頓弱唯敵所從(首先也玄戈北斗杓端招摇之内貫索之外獨星也戟爲五兵)
(雄盖取威奮振也凢用戟法必先小振動之陵上攝下收功於中恒在首煩之間來迎去送順而不逆也)植則
虎龍交牙神變無常去者厚餞來者不攘(言用雙戟之法交相向左手)
(爲龍右手爲虎更出更入更上更下上下無常隨變而改顚倒入懷轉如回風敵斃孤勝攝戟徐反可謂上下無常)
(非爲邪也進退無恒非離羣也蓋乃進足奮手欲及機也如敵來輕去疾進而送之來重進疾開而待之)
南州八郡志曰宋昌郡西南三千里有剽國以金爲刀戟
焦贑易林曰桃弓葦戟除殘去惡
又曰倚鋒據戟傷我胷臆
春秋考異郵曰劉子單子折猛入城天王奔走尹氏立朝
國有三王天下兩主周分爲二莫能救討強弩張於前楴
(音剃)戟拔於後
管子曰黃帝問於伯高伯高曰雍狐之山發水出金蚩尤
受而制之以爲雍狐之戟
晏子春秋曰景公飲酒移於晏子前驅欵門曰君至晏子
立於門曰君何爲非時而夜辱公曰酒醴之味金石之聲
願與夫子樂之晏子曰夫鋪薦席陳簠簋者有人臣不敢
與焉又移司馬穰苴介胄操戟立於門曰鋪薦蓆陳簠簋
者有人臣不敢與焉
又曰崔杼殺莊公盟諸大夫令有敢不盟者戟鈎其頸
孫卿子曰雖有戈矛之戟不如恭儉之利與人善言煖於布
帛傷人以言深於矛戟
又曰狐父戈以钃牛愚莫甚焉(钃徐玉切)
又曰鉏擾棘矜非錟(音談)於句戟長也(如淳曰長刃矛也又曰矛刃下有鐵)
(上句曲)然而成敗異變功業相反也
尉繚子曰夫殺之五十步之内者誰也曰矛戟也
韓子曰譬如劒戟愚人行忿則禍生聖人誅暴則福成
淮南子曰孟夏之月南宫御女赤色衣赤采吹竽笙其兵
戟(高誘曰有披幹象陽布散也)
劉向新序曰趙簡子上羊腸之坂群臣皆偏袒推車而席
會獨擔戟行歌簡子曰寡人上坂會獨不推車而侮其主
者其罪何若會曰爲人臣侮其主者其罪死而又死簡子
曰何謂死而又死席會對曰身死妻子爲戮謂之死而又
死
又曰齊景公遊海上樂之六月不歸令左右敢言歸者死
顔歜諫曰君樂治海上不樂治國儻有治國者君且安得
樂此海也公據戟將斫之歜撫衣而侍之曰君奚不斫也
昔桀殺關龍逢紂殺王子比干君奚不斫以臣參此二人
不亦可乎公遂歸
枹朴子曰太阿臨項長戟指心而操不可奪也
又曰拙者得工輸之斤斧不能以成雲梯怯者得馮婦之
刀戟不能以格兕虎
蔣子曰士有一飡而倒戟義所驅也
應璩詩曰丈夫要雄戟更來宿紫庭今者宅四海誰復有
不并
又曰郡國貪慕將馳騁習弓戟雖妙未更事難用應卒迫
司馬相如上林賦曰曳明月之珠旗建干將之雄戟(干將韓王劒師)
(雄戟干將所造也)
左思吴都賦曰吴鈎越棘(越鐵利故稱越棘也)
又曰羽旄楊雄戟耀芒
繁欽撰征賦曰左騎雄戟右攅干將
兩都賦曰郎將司階虎戟交(煞音金殺)
又曰周廬千列陛戟百重
陶侃表曰伏惟武庫傾蕩宿衛有闕輙簡選其差可者奉
獻金鈴大戟五十張
孫盛奏事曰諸違令私作鎧一領角弩力七石以上一張
戟十枚以上皆弃市
張載劒閣銘曰人荷戟萬夫趑趄(難行皃也)
李尤戟銘曰鼓戟之設以戒非常秉執操持邪暴是防湏
臾之忿終日爲殃山陵之禍起於豪芒
張恊手戟銘曰錟錟(音談)雄戟清金練鋼名配越棘用過于
將嚴鋒勁枝摛鍔耀芒
魏文帝書曰漢中地形實爲險固四嶽三塗皆不及也張
魯有精鉀數萬臨高守要一夫揮戟千人不得進而我軍
過之若駭鯨之决網罟奔兕之觸魯縞未足以喻其易
應㻛表曰長戟百萬胡馬千群
應貞華覽曰強弩連城長戟指塞
傳玄朝會賦曰流蘇粲粲華蓋重隂羽林虎旅長戟㩋撡
(上音蕭下音參)
賈誼過秦論曰陳涉以戍卒散亂之衆數百奮臂大呼不
用弓戟之兵鉏擾(音優)白挺横行天下秦人長戟不刺強弩
不射楚師深入戰於鴻門曾無藩籬之艱
殳
釋名曰殳殊也長丈二尺而無刃有所撞(直降切)桎(陟降切)於
車上使殊離也
說文曰殳以杖殊人也禮殳以積竹八觚長丈二尺建於
兵車旅賁以先驅也
詩曰伯也執殳爲王前驅
又曰彼候人兮荷戈與祋(候人道路送迎賓客者也荷揭也祋殳也祋丁外切)
周禮曰車六等之數殳長四尺崇於人四尺謂之四等
左傳曰宋張匂與子皮臼任鄭翩殺華多僚(子皮華貙也任翩貙家臣)
華氏居盧門以南里叛公子成以晉師至(成前奔晉今還救宋也)會
晉齊衛救宋與華氏戰于赭立公子城射華豹殪張匂抽
殳而下(殳長丈二在車邊)
又曰莒子庚輿將出奔聞烏存執殳而立於道左懼將止
苑羊牧之曰君過之烏存以力聞可矣何必弑君成名遂
奔齊
韓子曰楚國法太子不得乘車至弟門時天雨王急召太
子庭中有水太子遂驅車至弟門廷尉舉殳擊馬遂敗其
駕
焦贑易林曰大過之訟秉鉞執殳挑戰先驅
蕭子良古今蒙隷文體曰殳書者伯氏之職也古者文旣
記笏武亦書殳也
司馬兵法曰兵雜則不利長兵以衛短兵以守太長則犯
太短則不及太輕則閱閱則易亂太犯則不濟(季氏曰兵長短相爲)
(衛守合同爲用太長太短太輕皆不如法度者也犯者觸推故不濟不及者不還於利閱者不固則破敗故奔北走)
(擾亂煩也)故初列即戟間焉(一弓一戟相間也)次列殳矛間焉(一殳一矛相間)
(也)
又曰周左執黃鉞右執白旄所以不進者審察斬殺之
威也有司皆執殳戈示諸鞭朴之辱(歐使不行不進者也)
又曰弓矢圉殳矛守戈戟助(五兵長短各有所宜因事而施)凡五兵當長
以衛短短以救長以戟則久皆戰則疆
淮南子曰武王執戈秉鉞以勝殷搢笏杖殳以臨朝
魏文帝詩曰行行遊且獵且獵路南隅彎我烏號弓騁我
纖驪駒走者貫鋒鏑伏者飢戈殳白日未及移手獲三十
餘
王粲七釋曰流鋒四射罼罕撗厲奮千殳而捎擊㢮鷹犬
以搏噬(罼音必)
夏侯湛獵兔賦曰擬以銳殳規以良弓都毫末而放鏃兮
殪之于窟中
左思吴都賦曰于鹵殳鋋賜夷勃盧(殳鋋皆矛也)
謝惠連從軍行曰趙騎馳四牡吴舟浮三翼弓矛有恒用
殳鋋無暫息
太公六韜曰方凶兩枝鐵义柄長三丈以上三百枝
矛
釋名曰矛冒也刃下冒矜也下頭曰鐏(徂悶切)鐏入地也松
櫝長三丈其矜宜徑以松作之櫝速也前速之言也矛長
丈八尺曰矟馬上所持言其矟矟便殺也
又曰繳矛繳也可以繳截敵陣之矛也仇矛頭爲三义言
以討仇敵之矛也矛戟戟常也其矝丈六尺不言常而云
夷者言可夷滅敵也亦車上所持也務矛長九尺務霍也
所中霍然即破裂也
方言曰五湖之間矛謂之鍦(音施)或謂之鋋或謂之鏦(音䆫)其
柄謂之矝
又曰矛骹(音敵)細如鸖脛者謂之鸖膝
世夲曰杼作矛
太公兵法曰矛之神名趺蹌
書曰鍜乃戈矛礪乃鋒刃
又曰門之内一人冕執銳(銳矛也)立于階側(周成王崩士衛殯也)
詩曰清人在彭駟介旁旁(箋云清者高克所軍之邑也駟介四馬也)二矛重英
河上乎翺翔(重英矛之英飾)二矛重喬河上乎逍遥(箋云二矛酋矛夷矛也)
又曰厹(音求)矛鋈鐓(三隅矛也鋈音沃鐓音隊)蒙伐有苑(蒙郭羽也伐干也苑文貌也)
禮記曰進矛戟者前其鐓後其刃
大戴禮曰武王踐祚矛之銘曰造予少聞弗忍終身之羞
予一人所聞以戒後世子孫
左傳曰齊伐魯冉有用矛於齊師故能入其軍
史記曰武王牧野誓曰立𡭗矛
漢書曰姑句家矛端生火光其妻曰矛端生火光此兵噐
也
魏志曰公孫瓉手執兩頭矛殺鮮卑數十人
魏書曰議者多言關中兵強習長矛非精選前鋒則不可
以當也曹公謂諸將戰在我非在賊雖習長矛將使不得
以刺諸君但觀之
魏略曰閻行金城人後名豔字彦明少有徤名始爲小將
隨韓約建安初約與馬騰相攻擊騰子超亦號爲徤行嘗
刺超矛折因以矛撾超幾殺之
吴書曰孫策討山越斬其渠帥悉令左右分行逐賊騎與
虞飜相隨飜喜用矛謂在前得平地勸策乘馬策曰卿無
馬奈何荅曰飜能步日可行三百里
三國異同傳曰公孫瓉爲遼東属國長史嘗從數十騎出
行塞卒遇鮮卑百騎以矛擊殺傷數十人鮮卑由是畏之
蜀志曰先主爲曹公所逐弃妻子走令張飛將二十騎拒
後據水斷橋瞋目横矛曰我張益德也可來决死無敢進
者
晉書載記曰蜀李雄無事小出丞相楊裒於後持矛馳馬
過雄雄怪問之對曰夫統天下之重者如乘惡馬持矛也
急之則慮自傷緩之則懼其失是以馬馳而不制也雄寤
即還
晉太康起居注詔曰諸王中尉及諸軍皆典兵以備不虞
乃有着中戰衣木履持長矛者此爲兒戲而無相彈懾也
趙書曰劉曜討陳安於隴城城䧟安死乃謠曰隴上徤兒曰
陳安愛飬將士同心肝騄騘馬鐵鏤鞍丈八蛇矛左右盤
百騎俱出如雲浮追者十萬騎脩脩戰始三交失蛇矛十
騎俱蕩九騎留
吳越春秋曰越屈盧之矛(越絶書云勃盧之矛)步光之劒獻吴王
六韜曰紂之卒握炭流湯者十八人綰矛殺百步之外者
千人
韓子曰人有鬻矛楯者譽之曰吾楯之堅物莫能䧟也又
譽其矛曰吾矛之利於物無不䧟也或曰以予之矛䧟子
之楯何如其人弗能應也
劉向說苑曰秦急圍邯鄲邯鄲傳舍吏子李談謂平原曰
邯鄲之民炊骨易子而食之而君之後宮婢妾荷綺縠餘
梁肉士民兵盡或剡木爲矛戟而君之噐物鐘磬自恣
吕氏春秋曰齊晉相與戰平阿餘子亡戟得矛退而不自
决謂路人曰亡戟得矛可以歸乎路人曰戟亦兵也矛亦
兵也亡兵得兵何爲不可以歸心猶不决遇高唐之孤叔
無孫當其馬前曰今者戰亡戟得矛可以歸乎叔無孫曰
矛非戟也戟非矛也亡戟得矛豈無責乎阿餘子曰嘻還
反戰死之
神仙傳曰左慈見孫討逆討逆使慈着馬前欲手刺殺之
討逆着鞭駈馬操矛逐慈慈着木履策杖徐步終不能及
乃止
列女傳曰巴趙娥者趙萬之妻郡縣遭亂萬得足疾不能
行爲賊所殺賊欲殺娥娥守喪不去賊舉矛指娥欲以怖
之娥知賊必劫略乃以身赴矛貫心逹背而死
劉敬叔異苑曰河間沐堅字壁強石勒時監作水田御下
苛虐百姓怨毒爲堅形以刃矛斫刺呪令速斃堅尋得病
若被捶割於是遂殞
夢書曰矛戟爲相待期蚤晚也夢得矛戟者憂相勑也持
矛待交友見人持矛待於巳也持矛來倒却中止也
魏文帝詩曰戈矛成山林玄甲曜日光
樂府左延年秦女休行曰始出上西門遥望秦氏廬秦氏
有好女自名爲女休女休十四五爲宗行報讎左執白陽
刀右執宛景矛
張奐與崔子眞書曰僕以元年到任有見兵二百馬如羖
羊矛如錐鈇楯如榆葉
諸葛亮集曰勑作部皆作五折剛鎧十折矛以給之
太平御覽卷第三百五十三
