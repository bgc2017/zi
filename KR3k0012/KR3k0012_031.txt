太平御覽卷第三十一
時序部十六
五月五日伏七月七日
五月五日
大戴禮曰五月五日蓄蘭爲沭
謝承後漢書曰陳臨爲蒼梧太守推誠而理導人以孝悌
臨徵去後夲郡以五月五日祠臨東城門上令小童㓗服
舞之
又禮儀志曰五月五日朱索五色桃印爲門戶飾以止惡
氣也
沈約宋書曰元徽五年五月五日皇太后賜帝玉柄毛扇
帝嫌其毛柄不華因此欲加酖害〇宋略曰王鎮惡以五
月五日生家人欲弃之其祖猛曰昔孟嘗君以此日生卒
得相齊此兒必興吾宗以鎮悪爲名
唐書曰崔信明以五月五日正中時生有異雀數頭身形
甚小五色皆備集于庭樹鼓翼齊鳴其聲清亮隋太史良
使至青州遇而占之曰五月爲火火爲離離爲文采日正
中文之盛也又有雀五色奮翼而鳴此兒必文藻煥爛聲
名播於天下雀形旣小禄位殆不高矣及長博聞強記下
筆成章鄕人高孝基有知人鑒每謂人曰崔信明才學富
贍雖名冠一時但恨其位不逹耳
孝子傳曰紀邁五月五日生其母弃之村人紀淳妻養之
年六歲夲父母云汝是我兒邁涕泣傭所得輒上母
續齊諧記曰屈原五月五日投汨羅而死楚人哀之每至
此日竹筒貯米投水祭之漢建武年長沙歐回見人自稱
三閭大夫謂回曰嘗見祭甚善但常年所患蛟龍所竊今
若有惠可以練樹葉塞其上以五綵絲約之此二物蛟龍
所憚也回依言後乃復見感之今人五日作糭子帶五色
絲及練葉皆是汨羅之遺風也
西京雜記曰王鳳以五月五日生其父欲不舉其叔曰昔
田嬰勑其母勿舉田文文後爲孟嘗君以古事推之非不
祥遂舉之
鄴中記曰并州俗以介子推五月五日燒死世人爲其忌
故不舉食飼非也北方五月五日自作飲食飼神及作五
色縷五色辛盤相問遺不爲介子推也
荆楚歲時記曰五月五日西人並蹋百草今人又有闘百
草之戲
又曰五月五日競渡俗爲屈原投汨羅日傷其死所並命
舟檝以拯之舸舟取其輕利謂之飛鳬一自以爲水軍一
自以爲水馬州將及土人悉臨水而觀之
又曰是月俗忌盖屋及曝薦席(風俗通云五月盖屋令人頭秃又異苑云新野庚寔)
(家嘗以五月暴席忽有一小兒於席下俄失所在其後寔女子遂亡相傳弥以忌爲此條通五月之事今附於此)
又曰五月五日荆楚人並蹋百草將艾以爲人懸門戶上
以攘毒氣故師曠占曰歲病則艾草先生也
風土記曰仲夏端五端初也俗重五日與夏至同先節一
日又以菰葉褁粘米以粟棗灰汁煑令熟節日啖煑肥龜
令極熟去骨加鹽豉蓼名曰𦵔龜黏米一名糭一曰角
黍盖取隂陽尚包褁未之象也龜表肉裏陽内隂外之形
所以贊時也
抱朴子曰或問辟五兵之道荅以五月五日作赤靈符着
心前
又曰蟾蜍萬歲者頭上有角頷下丹書八字再重五月五
日中時取之隂乾百日以其足畫地即爲流水
風俗通曰五月五日以五彩絲繫臂者辟兵及鬼令人不
病温
又曰亦因屈原一名長命縷一名續命縷一名辟兵繒一
名五色絲一名朱索又有條逹等織組雜物以相贈遺(孝經)
(援神契云仲夏始出婦人染練或有作務玉燭寳典云此節備擬甚多其尚矣又曰日月星辰鳥獸之狀文繡金縷)
(帖畫貢獻所尊古詩云繞臂雙條逹是也)
又曰五月五日集五色繒辟兵余問服君服君曰青赤白
黑以爲四方黃爲中央襞方綴於胸前以示婦人蠶功也
織麥&KR4180;懸於門以示農工成傳聲以襞爲辟兵耳(音清麥莖)
(也)
養生要集曰木味苦小温生漢中南鄭山谷五月五日採
之
琴操曰介子綏(國語曰介子推)割腓股以啖重耳重耳復國子綏
獨無所得綏甚怨恨乃作龍蛇之歌以感之終不肯出文
公令燔山求之子綏遂抱木而燒死文公令民五月五日
不得發火
玉燭寳典曰五月五日採艾懸於戶上以攘毒氣按荆楚
歲時記云宗則字文度常以五月五日未鷄時採艾見似
人處攬而取之用灸有驗是日競渡採雜藥
夏小正曰此月蓄藥以蠲除毒氣也
異苑曰五月五日剪鴝鵒舌以能學人語
又曰田文母嬖五月五日生文父勑令勿舉之後母私舉
文長成童以實告之文遂啓父曰不舉五月予何父云生
及戶損父文曰壽命於天豈壽命於戶若壽命於戶何不
高其戶誰能至其戶耶父知賢爲嗣齊封爲孟常君
世說曰胡廣夲姓黃五月五日生父母惡之置瓮中投於
江胡翁聞瓮中有兒啼往取之養爲子遂七登三司
會稽典錄曰女子曹娥者會稽上虞人父能絃歌爲巫漢
安二年五月五日於縣江泝濤迎波沉溺死不得尸娥年
十四㳂江號哭晝夜不絶聲七日遂投江而死
習鑿齒與禇常侍書曰想往日與足下及江州五月五日
共澡浴戲處追尋宿眷髣髴王儀心實悲矣
國史𥙷曰揚州舊貢江心鏡五月五日楊子江中所鑄也
或言中有百鍊者六七十鍊則已易破難成往往有自鳴
者
酈元注水經曰如深水有異魚按正光元年五月五日天
氣清爽聞池中鎗鎗若鉦鼓聲池水驚而沸湏臾雷電晦
冥有五色蛇自池上屬於天久之乃滅波上水定唯見一
魚在其一變爲龍
伏日
曆忌釋曰伏者何也金氣伏藏之日也四時代謝皆以相
生立春木代水水生木立夏火代木木生火立冬水代金
金生水至於立秋以金代火金畏火故至庚日必伏庚者
金也(隂陽書日候夏至後第三庚爲初伏第四庚爲中伏立秋後初庚爲後伏謂之三伏曹植謂之三詢)
(也)
史記曰張子房始見下邳圯上老父與一編書曰讀是爲
王者師後十三年濟北殿糓城山下黃石即我也良後從
高帝過濟北果見糓城下黃石良取寳而祠之留侯死并
黃石葬之每上塚伏臘祠黃石
又曰秦穆公始爲伏祠
漢書曰東方朔爲郎伏日詔賜諸郎肉朔獨拔劒割肉謂
其同官曰當早歸請受賜即懷肉而去上問朔曰賜肉不待
詔而去何也上令自責朔曰受賜不待詔何無禮也拔劒割
肉一何壯也割之不多又何廉也歸遺細君又何仁也上
笑曰令生自責而反自譽復賜酒一巵肉百斤遺細君
又曰楊煇報孫會宗書曰田家作苦歲時伏臘烹羊炰羔
斗酒自勞(去聲)
漢官儀曰伏日萬鬼所行故謹漢魏日有食之會故漢書
楊煇閑居曰養羊沽酪供伏臘之費〇典略曰大駕都許
使光禄大夫劉松北鎮袁紹軍與紹子弟日共宴飲常以
三伏之際晝夜酣飲極醉至於無知云以避一時之暑故
河朔有避暑飲
王翽鄴中記曰石季龍於冰井臺藏冰三伏之月以冰賜
大臣
荆楚歲時記曰六月伏日並作湯餅名爲辟惡
宋玉玄謨壽陽記曰明義井三伏之日炎暑赫曦男女行
來其氣短急望見義井則喜不可言未至而憂旣至而樂
號爲歡樂井
世說曰郗嘉賓三伏之日詣謝公炎暑熏赫復當風交扇
猶沾汗流離謝著故絹衣食熱白粥晏然無異郗謂謝公
曰非君幾不堪此
崔寔四民月令曰初伏薦麥瓜於祖禰也
風俗通曰漢中巴蜀自擇伏日俗說漢中巴蜀廣漢土地
温暑草木蚤生晚枯氣異中國夷狄畜之故令自擇伏日
也謹案漢書高帝分四都之衆用良平之策還定三秦席
卷天下盖君子所因者夲也論功定封加以金帛重復寵
異令自擇伏日不同於風俗也
書儀曰六月三日伏日昔賈誼在湘南六月三庚日有&KR2609;
鳥來時以南方毒惡以助太陽銷爍萬物故損人因避之
稽含因熱賦序曰三伏之節始奏商秋之辰未期余下俚
貧生居室卑陋狹巷不來清風短廡不足增蔭歎彼夏屋
之士體逸高廊並天而寒暑殊同世而憂樂異矣
程曉詩曰平生三伏時道路無行車閉門避暑卧出入不
相過今世能襶子觸熱到人家主人聞客來嚬蹙柰此何
摇扇臂中疼流汗正滂沲傳戒諸高明熱行宜見呵
晉潘岳懷縣詩曰南陸迎脩景朱明送末垂初伏啓新節
隆暑亦赫曦
七月七日
漢武帝故事曰景帝嘗夢高祖謂巳曰王美人生子可名
爲彘以乙酉年七月七日旦生武帝於猗蘭殿(謹按同冥記漢武帝)
(未生之時景帝夢一赤彘從雲中直下崇芳閤帝覺而坐於閣果見赤氣從雲中直下如林木蔽戶牖望閣上有丹)
(霞蓊欝旣而乃改崇芳閣爲猗蘭殿後王夫人生武帝也)
又曰七月七日上於承華殿齋其日忽有鳥從西方來集
殿前上問東方朔朔曰此西王母欲來也有頃王母至有
二青鳥如烏夾侍王母旁之
又曰王母遣謂帝曰七月七日我當暫來帝至日掃宫内
燃九華之燈
又曰漢武帝内傳曰帝登尋眞之臺齊至七月七日夜忽
見天西南如白雲起鬱鬱直來趨宫有頃西王母至乘紫
雲之輦
又曰七月七日乃掃除宫掖之内張雲錦之帷燃九光微
燈夜二唱後西王母駕九色之班龍上殿
又曰七月七日西王母降武帝戴太真晨纓之冠履玄瓊
鳳文之舄
宋卜子楊園苑䟽曰太液池西有武帝曝衣閤常至七月
七日宫女出后登樓襮衣
晉書曰魏武帝辟高祖以漢祚將終不欲屈節於曹氏辭
以風痺不能起居魏武遣親信令史微服於高祖門下樹
蔭下息時七月七日高祖方曝書令史竊知還具以告乃
重遣辟之勑行者曰若復不動便可收之高祖懼而應命
後魏書曰太祖道武皇帝韓珪七月七日生於參合陂
又曰任城王澄爲雍州功縗在身故以七月七日集文武
馬射張普惠字洪賑爲錄事參軍奏記請停
列仙傳曰陶安公者六安鑄治師也一朝火散上紫色衝
天安公伏治下求哀須臾朱雀止治上曰安公治與天通
七月七日迎汝以赤龍至日龍來安公騎之東南而去邑
中數萬人預共送之皆與辭訣
又曰王子喬周靈王太子晉也好吹笙作鳳鳴遊伊洛之
間浮丘公椄以上嵩高山二十餘年後於山中謂桓良曰
告我家七月七日待我緱氏山頭是日果乘白鶴駐山嶺
望之不得到舉手謝時人數日而去
又曰吴蔡經去家時巳老及還更少壯頭髮皆黑語家中
言七月七日王君當來可作數百斛飲擬之至期日王方
平果來乘羽車駕五龍聞金鼓簫管人馬之聲
荆楚歲時記曰七夕婦人結綵縷穿七孔針或以金銀鍮
石爲針(宋孝武七夕詩曰迎風披綵縷向月貫玄針)陳瓜果於中庭以乞巧有
喜子網於瓜上以爲符應
周處風土記云七月初七日重此日其夜灑掃中庭然則
中庭乞願其舊俗乎
又曰魏時人或問董勛云七月七日爲良日飲食不同於
古何也勛云七月黍熟七日爲陽數故以麋爲珍今北人
唯設湯餅無復有麋矣
又曰陸雲與兄平原書曰(機爲平原相)一日按行曹公器物書
刀五板瑠璃筆一枚景初二年七月七日劉婕妤云見此
使人恨然案魏武帝於漢爲相不得有婕妤又景初是魏
明帝年如此則文帝物也與曹公器玩同處故致舛雜矣
日緯書曰牽牛星荆州呼爲河鼓主開梁織女星主瓜果
嘗見道書云牽牛娶織女取天帝錢二萬備禮久而不還
被驅在營室是也言雖不經有是爲怪也
西京雜記曰戚夫人侍兒賈佩蘭云在宫時見戚夫人侍
高祖至七月七日於臨百子池作于滇樂畢以五色縷相覇
謂爲連受
又曰漢彩女常以七月七日穿針於開襟樓俱以習俗也
輿地志曰齊武帝起層城觀七月七日宫人多登之穿針
世謂之穿針樓
淮南子曰七月七日午時取生瓜葉七枚直入北堂中向
南立以拭面靨即當滅矣
又萬畢術曰七月七日採守宫隂(去聲)乾之合以井華水和
塗女身有文章即以丹塗之不去者不淫去者有姦
晉周處風士記曰七月初七日其夜灑掃於庭露施几筵
設酒脯時果散香粉於筵上以祈河鼓(爾雅曰河鼔謂之牽牛)織女
言此二星辰當會守夜者咸懷私願咸云見天漢中有弈
弈白氣有光耀五色以此爲徵應見者便拜而願乞冨乞
壽無子乞子唯得乞一不得兼求三年乃得言之頗有受
其祚者
梁吴均齊諧記曰桂陽成武丁有仙道忽謂其弟曰七月
七日織女何事渡河荅曰暫詣牽牛世人至今云織女嫁
牽牛也
韋氏月錄曰龍魚河圖云七月七日取赤小豆男吞一七
女吞二七令人畢歲無病
又曰七月七日曬曝革裘無虫
又曰合烏鷄藥是七月七日取烏鷄血和三月三日桃花
末塗面及遍身三二日肌白如玉此是太平公主法曾試
有效
世說曰郝隆七月七日見隣人皆曝曬衣物隆乃仰出腹
卧云曬書
崔寔四民月令曰七月七日作麴合藍丸及蜀&KR0238;丸暴經
書及衣裳習俗然也
世傳竇后少小頭秃不爲家人所齒遇七夕人皆看織女
獨不許后出乃有神光照室爲后之瑞
竹林七賢論曰阮咸字仲容籍兄子也諸阮前世儒學善
屋室内足於財唯籍一巷尚道業好酒而貧舊俗七月七
日法當曝衣諸阮庭中爛然莫非綈錦咸時揔角乃堅長
竿摽大布犢鼻禈於庭中曰未能免俗聊復共爾
酉陽雜俎曰魏僕射收臨代七月登舜山徘徊顧眺謂主
簿崔撫曰吾所經多矣於山川沃壤襟帶形勝天下名州
不能過此唯未審東陽何如撫對曰青得古名齊得舊號
二處山川形勢相似曾聽所論不能踰越公遂命筆爲詩
雜異書曰時有女子尚幼七夕見家人出庭望候天門開
獨在室中不出曰若合當見者雖暗室中亦應見之至夜
深忽見天上門開雲物赫弈因求冨及長嫁而冨旣寡衆
累鉅萬有賈客貨其絹百匹去而船覆溺資貨皆没其女
子偶開後房見絹在其中但濕耳後賈客歸而自首女子
曰絹歸矣驗之而信(亦出夷堅每亦是開元巳後事)
國史𥙷曰興元元年七月七日斬僞官喬琳將臨刑嘆曰
琳以七月七日生亦以此日死豈非命也夫
古詩曰迢迢牽牛星皎皎河漢女纖纖擢素手軋軋弄機
杼終日不成章泣涕零如雨河漢清且淺相去復幾許盈
盈一水間脉脉不得語
晉潘尼七月七日侍皇太子宴玄圃園詩曰商風初授辰
火微流朱明送夏少昊迎秋嘉木茂園芳草被疇於時我
后以豫以游宋孝武七夕詩曰開庭鏡天路餘光不可
臨㳂風披弱縷迎曜貫玄鍼薄藝誠無取時務聊可尋
宋謝惠連詠牛女詩曰落日隱簷楹外月照簾櫳團團滿
葉露淅浙振條風蝶足年闕相從遐川阻昵愛
脩渚曠清容弄杼不成藻聳轡騖前蹤昔離秋巳雨今聚
夕無雙傾河易廻幹欵情難久悰沃若靈駕旋寂寞雲幄
空留情顧華寢遥心逐奔龍
宋顔延之織女贈牽牛詩曰婺女麗經星姮娥捿飛月慙
無一媛靈託身侍天闕閭殊闔未央銀河豈沐髮漢隂不
夕悵長河爲誰越有促讌歸期萬頃涼風發非怨杼柚勞
但念芳菲歇
宋謝莊七夕詠牛女應詔詩曰輟機起春暮停箱動秋襟
琥車照漢右芝駕肅河隂珠殿釭未暗瑶庭露巳深夜清
豈淹抑弦徽無久臨
蘇彦七月七日詠織女詩曰火流凉風至少昊恊素藏織
女思北征牽牛歎南陽時來嘉慶集整駕巾玉箱瓊佩
垂藻蕤霧裙結雲裳金翠耀華輜軿軒散流芳釋轡紫微
庭解襟碧琳堂忻燕未及究晨暉照扶桑仙童唱道情盤
螭起騰驤悵悵一霄促遲遲別日長
梁簡文帝七夕穿針欹疑詩曰憐從帳裏出想見夜䆫開
針欹疑月暗縷散恨風來
梁劉孝儀詠織女詩曰金鈿已照耀白日未蹉跎欲待黃
昏至含嬌渡淺河
梁庾肩吾七夕詩曰玉匣卷懸衣針縷開夜扉姮娥隨月
落織女逐星移離前看促夜別後對空機寄語雕凌鵲填
河未可飛
隋庾信七夕賦曰兔月先上羊燈次安覩牛星之曜景視
織女之闌干於是秦娥麗妾趙豔佳人窈窕名鷰逶迤姓
秦娥麗裝而半故憐晚飾之全新此時併捨房櫳共往庭
中縷條緊而貫中針鼻細而穿空
隋王眘七夕詩曰天河横欲暁鳳駕儼應飛落日移粧鏡
浮雲動別衣懽逐今霄盡愁隨還路歸猶將宿昔淚更上
去年機
張文恭七夕詩曰鳳律驚秋氣龍梭静夜機星橋百枝動
雲路七香飛映月廽雕扇凌霜曳綺衣含情向華幄流態
入重闈歡餘夕漏盡怨結暁驂歸誰念分河漢還意兩心
違
太平御覽卷第三十一
