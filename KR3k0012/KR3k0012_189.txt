太平御覽卷第一百八十九
居處部十七
井
釋名井清也泉之清㓗者也
風俗通云井者法也節也言法制居人令節其飲食無窮
禍也久不滯渫滌爲井泥(易云井泥不食)不停汚曰井渫(易云井渫不食)
滌井曰浚井水清曰洌井(易云井洌寒泉)甃聚塼修井也(易云井甃無咎)
易傳曰井通也物所通用也
禮記曰井與門戶竈中霤爲五祀
世夲曰伯益作井
周書云黃帝作井
說文云八家一井
易曰改邑不改井無喪無得往來井井
又曰井洌寒泉
周禮曰挈壷氏掌挈壷以令軍井
左傳曰楚伐蕭還無社謂申叔展日目於眢井而拯之若
爲茅絰哭井則已
又曰鄭公子歸生受命于楚伐宋戰于大棘宋師敗績囚
華元獲樂吕狂狡輅鄭人入於井(狂狡宋大夫輅迎也)倒戟而出之
獲狂狡君子曰失禮違命宜其爲擒也戎昭果毅以聽之
之謂禮(聽謂常在於耳著於心想聞其政令)殺敵爲果致果爲毅易之戮也
史記曰瞽叟使舜穿井穿井匿空旁出舜旣入深瞽叟與
弟象共下土實井從匿空出去
漢書曰蜀多鹽井羅襃以鹽井致冨
又曰陳遵每大飲會賓客滿堂輙閉門取客車轄投井中
漢書曰元帝時謠曰井水溢滅竈烟灌玉堂流金門至成
帝北宫井水溢王莽之徵也
又曰朱博爲御史大夫府吏舍百餘區井水俱竭長老異
之後果廢焉
又曰王莽時井得白石上圓下方有丹書著文曰告安漢
公莽爲皇帝符命之興自此始矣莽使羣公白太后太后
曰此誣罔天下不可施行宗廣劉京上書言七月中齊郡
臨淄縣昌興亭長辛當歹暮數夢曰吾天公使也公使我
告亭長曰攝皇帝當爲眞即不信我此亭中當有新井亭
長晨起視亭中有新井入地且百尺也
後漢書曰琅邪有冰井冰厚尺餘
又曰耿恭之攻匈奴以䟽勒城傍有澗水可固五月引兵
據之七月匈奴復攻恭恭募先登數千人直馳之胡騎散
走匈奴遂於城下擁絶澗水恭於中穿井十五丈不得水
吏士渴乏笮馬糞汁而飲之恭仰天歎曰聞昔貳師將軍
拔佩刀刺山飛泉涌出今漢德神明豈有窮哉乃整衣服
向井再拜爲吏士禱有頃水泉奔出衆皆稱万歲乃令士
揚水以示虜(東觀記曰恭親自挽籠於是令士且勿飲先和泥塗城并揚示之)虜出不意
以爲神明遂引去
又曰淳于恭門側有井鄕里小兒爭飲牛恭惡之名置水
器汲水滿之
又曰張讓刧天子至河掌璽者投璽井中後孫堅討董卓
至𣏌國見井有五色光後浚井得璽
吳書曰孫策功曹魏滕有罪譴欲殺之左右憂恐計無所
出夫人乃倚大井召策謂曰汝新造江南其事未集方當
優賢禮士闡過錄功功曹在公盡規汝今殺之他人明日
皆叛汝矣吾不忍見汝禍及當先投此中策大驚遽釋滕
罪
晉書曰阮瞻嘗羣行冒熱渴甚逆旅有井衆人競趣之瞻
獨逡巡在後須臾飲者畢乃進其夷退無競如此
又曰元帝爲晉王使郭璞筮遇豫之睽璞曰會㮷當出鍾
以告成功上有勒銘應在人家井泥中得之繇所謂先王
以作樂崇德殷薦之上帝也及帝即位太興初會稽剡縣
人果於井中得一鍾長七寸二分口徑四寸半上有古文
竒書十八字云會稽岳命餘字時人莫識之璞曰蓋王者
之作必有靈符塞天人之心與神物合契然後可以言受
命矣
梁書曰巴郡忽有地自開成井方六丈深三十二丈
帝王世紀曰堯時老人擊壤於路而歌曰鑿井而飲耕田
而食帝力於我何有哉
南史曰延陵縣季子廟沸井之北忽聞金石聲疑有異鑿
深三尺得沸井奔涌若浪其地又響即復鑿之復得一井
涌沸亦然井中得一木簡長一尺廣二分上有隱起字曰
廬山道人張陵再拜謁簡大堅白字色乃黃
魚豢魏略曰明帝九龍殿前爲玉井綺欄
高士傳曰管寧所居井會汲者或男女雜錯或爭井鬪寧乃
多買器分置井旁汲以待之
唐書曰長慶中長安主簿鄭翦主役太清宫御院忽於院
前西序見一白衣老人云此下有井正直皇帝過路汝速
實之不然罪在不測翦惶恐遽領役人視之其處巳䧟數
尺發之則一古井宛然驚頋之際巳失老人所在翦以聞
上旣至宫羣臣及供奉官於馬前蹈舞賀有詔命翰林學
士韋處厚紀述以表其異
孟子曰有爲者譬若掘井九軔而不及泉猶爲弃井也(有爲)
(仁義也軔八尺也雖深不及泉喻有爲者中道而盡弃前行也)
莊子曰公孫龍問於魏牟曰龍困百家之智窮衆口之辯
以爲至逹今吾聞莊子之言茫然異之無所開吾喙公子牟
笑曰子獨不聞塪井之鼃謂東海之鼈曰吾跳梁乎井幹
之上入休乎缺甃之岸赴水則接掖持頥蹶泥則滅足没
跗還虷蠏與科斗莫吾能若也且夫擅一壑之水而跱塪
井之樂亦至矣夫子奚不時來入觀乎東海之鼈左足未
入而右膝已墊矣於是逡廵而却告之海若曰夫万里之
遠不足舉其大千仞之高不足極其深禹之時十年九潦
而水不爲加益湯之時八年七旱而崖不爲加損夫不爲
頃久之推移者此亦東海之大樂於是塪井之鼃聞之適
適然驚規規然自失墨子云備城五十步一井
范子曰直木先伐甘井先竭
孫子兵法曰地多䧟曲曰天井
墨子云二舍共一井
抱朴子内篇曰臨沅縣有寮氏家世老壽後子孫輙夭賤折
他人居其故宅復世夀乃知是宅所爲不知何故疑井中
赤乃掘井左右得古人埋丹砂數十斛丹汁入井是以飲
其水而得壽
吕氏春秋曰天下之美者崑崙之井
又曰宋丁氏無井常一人漑汲於外及自穿井喜而告人
吾穿井得一人人傳之者聞於宋君召問其故對曰得一
人之使非得一人於井中也
說苑曰季桓子穿井得土缶中有羊以問孔子言得狗孔
子曰以吾所聞非狗乃羊也木之怪夔罔兩水之怪龍罔
象土之怪棼羊也非狗也桓子曰善哉管子曰桓公將與
管仲飲十日齋戒掘新井而柴焉注新井以柴蓋覆之取
其清㓗示敬也
葛仙公傳曰仙公取數十錢使一人投井水公從井上呼
錢又一一飛從井中出入公器中也
桂陽列仙傳曰蘇躭啓母曰有賓客來會躭受性當仙今
招耽去違於供養今年多疫竊有此井水飲之可得無恙
賣此水過於供養使賓客隨去焉
水經注曰華林園䟽圃中有古井悉珉玉爲之以繢石爲
口玉作精密獨不變古粲焉如新
異苑曰蘭陵昌慮縣郳城有華山山上有井鳥巢其中金
喙黑色而團翅此禽見則大水井又不可窺窺者盈歲輙
死
又曰廣陵郡東界有黃公塚高墳二所前有一井面廣數
尺每旱不竭有於其中得銅釡及鑵各一
又曰謝晦字宣明宅南路上有古井以元嘉二年汲者忽
見三龍甚分明行道住觀莫不嗟異有人入井始知是塼
隱起作龍形
又曰潯陽曇椿世居長沙宅有古井每夜輙聞有如炮竹
聲相承謂爲龍吒
風俗通曰龐儉父先逃走隨母流宕後居鄕里鑿井得銅
生遂温冨後買奴曰堂上者我婦也問其故奴曰我婦姓
艾字阿宏足下有黑子腋下有赤志母曰我翁也遂爲夫
妻時人曰鑿井得銅買奴得翁
又曰龐儉鑿井得錢數万
又曰郄子路行飲馬投錢井中
續漢禮儀志曰夏至日浚井改水冬至日鑚燧改火
淮南子曰伯益作井而黃龍登
異物志曰盧陵城中有一井井中有二色半青半黃黃者
似炭汁作麋粥皆金色因名之金井
幽明錄曰山隂縣九侯神山上有靈壇壇前有古井常無
水及請告神即水涌出供用足乃復漸止
潯陽記曰盆城漢灌嬰所築孫權經此城自立摽井令人
掘得井銘曰潁隂侯所開三百年當塞不滿百年爲當運
者所開權忻以爲瑞井江中風浪井水輙動
豫章記曰厭源山西北余侔村五六里有洪井說云洪崖
先生之井
蜀都賦曰火井炤熒於幽泉注蜀都有火井欲出其火先
將家火投之隆隆如雷聲須臾火出光耀十里以竹筩盛
之其光不滅
博物志曰臨卭有火井縱廣五尺深二三丈在縣南百里
昔時有竹木投之以取火諸葛丞相往視之後火轉盛熱
以盆着井煑鹽得鹽後以燭火投井中即滅迄今不復也
盛弘之荆州記隨郡北界有廟鄕村南有重山山下有一
村父老相傳云是神農所生村西有重塹内周廻一頃二
十畝地中有九井相傳神農旣育九井自穿又云汲一井
則衆井水動則以地爲神農社年常祀之〇尋陽記龍窟
有深泉泉側常見龍曾有人於水邊洗銅椀忽浪起水漲
便失椀此人没水逐取旣出復失去後人見龍銜椀在城
裏井邊
幽明錄曰襄邑縣南有瀨鄕老子廟廟中有九井㓗齋入
者温清隨人意念
瀨鄕記老子廟中有九井汲一井餘井水並動
廣志曰臨卭有粉井得其水汰粉則益光
嵩山記少室山有雲母井出雲母
洛陽記宫牆西有兩銅井連御溝名曰濛汜
羊頭山記衛青破月支月支有井色如酒因名曰酒井
又曰東阿城北門有大井深七尺煑之得膠貢之
又曰雍丘縣有神井興霧雹享祀不輟
又曰盤固山有大井銅人嘗守之五十年一踊水起數十
丈銅人每以手掩之即止
又曰零浦有鹽井二十四其一出火筩取密閇万里不滅
又曰金龍井西京太極殿上有之金龍負山於上兼金鹿
盧
山海經曰崑崙山墟在西北帝之下都高百仞面有九井
以玉爲檻
洞冥記珠甜水去虞淵八千里有甜溪水如蜜東方朔遊
此水還將數斛以獻帝帝投隂井井裏遂恒甜而寒洗肉
肌理柔滑瑤琨去玉門九万里有碧草如麥剉之以釀則
味如酒而驗烈看之則顔色如醉飲一合則三旬不醒啜
甜水則隨飲隨醒
又曰長安東七百里有雲山山頭有井雲從中出若土德
王則黃雲出火德王則赤雲出水德王則黑雲出金德王
則白雲出木德王則青雲出
荆州記風井夏則風出冬則風入
又曰益陽縣有岡岡上有金井數百尺傳云昔有金人以
杖撞地而輙成井
王子年拾遺記峻鍰山石下有金井白氣冠其上井中金
桑弱可緘縢
又曰范蠡相越致千金僮者万人收四海難得之貨盈於
越都以爲兵器銅鐵之類知山阜者或藏之井壍謂之寳
井竒容麗色溢於閨房謂之遊宫自歴古已來未之有也
又曰頻思之國人皆多力拳頸不食五榖日中無影飲桂
漿雲露羽毛爲衣髮大如縷堅韌如筋申之裁至一丈置
則自縮如螺績此人髮以爲繩以汲丹井之水至久方得
升合之水水中有白蛙兩翅去來常在井上仙者食之至
周王子晉臨井而窺有青雀銜土杓以授子晉取而飲之
乃有雪飛子晉以衣䄂撝雪則雪自止白蛙化爲雙白鳩
入雲
又曰王傳先時家貧穿井得鐵印銘曰傭力得冨至億庚
一土三田軍門主果大冨永初中以錢買官至中壘校尉
三田一土乃壘字也
郡國誌曰姑衍州有湯井風穴深不可測常有微風雖三
伏盛暑猶須衣裘
又曰恒州常穿井得白玉方四尺下有石石有龜長二尺
許
又曰連渾府姑衍州遥火山西有火井深不可見底炎氣
上昇常若微電以草㸑之則煙騰火發其山似火從地發
故名熒臺
又曰濮州姚墟有二井是舜井也以物投一井即二井水
皆動耕於歴山漁於雷澤即此也
又曰硤州宜陽山有風井穴大如甕夏出冬入有樵人置
笠穴口風翕之入後於長溪口得笠則知潜通也
又曰朔州有神泉人歌曰紇眞山頭有神井入地千尺絶
骨冷
又曰貴州有司命井半甘半淡潜涌江波虚盈如勢
又曰衡山侯曇山山有溪豪神祠壇壇傍有石井常無水
人祀之即水出事了即乾
又曰柳州昔相嶺西麓下有潮井廣半畝一日三湧三落
又曰堯井在汜水縣東十五里漢高祖敗項羽追之入此
井得免見井中有雙鳩飛出有踟跦網因而得免
又曰濟州榖城管仲私邑今城内有夫子五井焉
又曰洪州龐源山山上有風雨池言山高水深流激着樹
灑如風雨云是洪崖之井
又曰廣州越井岡一云越王井云趙佗誤墜酒杯於井遂
浮出石門故詩云石門通越井是也
又曰儋州滔㳂井與淪水通有人以竹置井口淪水得之
俚人呼竹爲滔㳂因以爲名
師曠問天老曰人家忌臘日殺生于堂上有血光一不祥
井上種桃花落井二不祥也
天文志曰玉井四星在參左足下水爲符瑞王者清淨則
浪井出
符瑞圖曰浪井者不鑿自成王者清淨則有仙人主之
丹陽記曰句容縣有沸井亦曰沸潭
兩京記曰醴泉坊夲名承明坊開皇初繕築此坊忽聞金
石之聲因掘得甘泉浪井七所飲者疾愈因以名坊
水經注云襄國西石岡上有井大如車輪圖志云此井光
武營軍所鑿
魏都賦曰墨井鹽池注鄴西高陵有石墨井
嶺表錄曰綠珠井在白州雙角山下昔梁氏之女有容貌石
季倫爲交趾使以眞珠三斛買之梁氏之居舊井存焉
渚宫故事云江陵城東二十里有天井周廻二里其深不
測旱而禱之即大雨時至
隋圖經云常山唐縣中出城西北隅有一大井俗名趙母
井昔云醇酎千日即是此井所醖後以石蓋之人不敢開
齊刺史博陵王濟欲開之即有雲霧隠蔽懼不敢開
魏文詩曰雙桐生空井枝葉自交加
白澤圖曰井神曰吹簫女子
江文通井賦曰穿重壤之千仞兮構玉甃之百節營之不
日旣汲旣渫
晉郭璞井賦曰𡭗乃冠玉檻甃鱗錯鼔鹿盧捍勁索
魏明帝猛虎行曰雙桐生空井枝葉自交加通泉浸其根
玄雲潤其柯
太平御覽卷第一百八十九
