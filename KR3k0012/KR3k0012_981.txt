太平御覽卷第九百八十一
香部一
香麝葳香欝金
鷄舌龍腦雀頭
香
書曰至治馨香感于神明
左傳曰黍稷非馨(馨者香之遠聞)明德惟馨
說文曰香芳也
吴志曰士爕兄弟並爲列郡雄長一州車騎滿道胡人夾
轂焚香者常有數千
世說曰桓車騎時有陳莊者入武當山學道所居恒有白
烟香氣聞徹續晉安帝紀曰王鎮惡亡經曰魏興太守郭
宣之晝坐忽見(陳莊來因)叙舊事相對悲泣勸營功德去後郡
内悉聞香狀如芳烟流散
晉書曰杜太后傳曰海西公之世太后復臨朝稱制桓温
之廢海西公也太后方在佛屋燒香内侍啓云外有急奏太
后乃出尚倚戶前視奏
宋書曰范曄撰和香方其序之曰麝夲多忌過分必害沉
實易和盈斤無傷零藿虚慘詹唐黏濕甘松蘇合安息欝
金奈多和羅之属並被珍於外國無取於中道又棗膏昏
鈍甲煎淺俗非唯無助於馨烈乃當弥增於尢疾也所言
悉以比類朝士麝夲多忌比庾仲丈零藿虚慘比何尚之
詹唐黏濕比沈演之棗膏昏鈍比羊玄保甲煎淺俗比徐
湛之甘松蘇合比慧琳道人沉實易和以自比也
齊書曰韓懷明上黨人也客居荆州十歲母患尸疰每發
輙危殆懷明夜於星下稽顙祈禱時寒甚切忽聞香氣空
中有人曰童子母須臾永差無勞自苦未曉而母平復
梁書曰庾詵尢遵釋教宅内立道埸環繞禮懴六時不息
誦法華經每日一遍後夜中忽有一道人自稱願公容止
甚異呼詵爲上行先生授香而去
又曰梁武帝祀南郊先是一日景夜南郊令解除之等到郊
所履行忽聞異香(隨風而至)及將行事奏樂迎神有異光圓
滿壇上朱紫黃白雜食頃乃滅
又曰王琛夲無令問爲太子中舍人謟事何敬容爲其階
前種植香草脫履躡其草根敬容意以爲善
郭子曰陳騫以韓壽爲椽每會聞壽有異香氣是外國所
貢一着衣歷日不歇騫計武帝唯賜巳及賈充他家理無
此香嫌壽與巳女通考問左右婢具以實對騫以女妻壽
壽時未婚(晉書云賈充女切香與韓壽)
金樓子曰齊東婚以錦石爲殿内開千門万戶又有和香
香氣紛馥聞之使人歡悅生諸雅態兼令睡眠
又曰昔玉池國有民軰面十二醜婦國色鼻齆壻乃求媚
此婦終不肯廻頋遂往西市無價名香而燻之還入其室
婦旣齆矣豈分香臭哉
吕氏春秋曰懷腐而欲香入水而惡濡
漢武故事曰上作栢梁臺悉以香栢香聞數十里也
漢官典職曰尚書郎懷香握蘭
神仙傳曰淮南王爲八公張錦綺之帳燔百和之香
佛圖澄傳曰澄以鉢盛水燒香呪之須臾生青蓮花
林邑記曰朱吾以南有文狼野人居無室宅依樹止宿
食生肉採香爲業與人交市若上皇之民矣
鄴中記曰石虎作流蘇帳頂安金蓮花花中懸金簿織成
綩(音苑)囊囊受三升以盛香注帳之四面上十二香囊采色
亦同
竺法登真羅山䟽曰越王擣薰陸香扶南傳曰頓遜國人
恒以香花事天神香有多種區撥葉逆花途致各遂花摩
夷花冬夏不衰日載數十車於市賣之燥乃益香亦可爲
粉以傳身體𫐠征記曰北芒有張母墓舊說是王氏妻
葬有年載後開墓而香火猶
十洲記曰漢武時長安大疫人死日以百數帝乃試取月
氏國神香燒之於城内死未滿三日者活芳氣經三月不
歇帝始信神物也乃祕錄餘香郭子横洞冥記曰漢武
帝於招仙閣燒靡離之香屑如粟一粒香氣三月不歇
又曰跋塗闍者胡人也剪髮祼形不食糓唯飲清水食都
夷香如棗核食一斤則歴月不飢以一粒如粟大投清水
中俄而滿大孟也
博物志曰西域使獻香(漢制献香不蒲)斤不得受西使臨去又發香
器如大豆者試着宫門香氣聞長安四面數十里中經月
乃歇
搜神記曰渤海史良好一女子許嫁而未果良怒殺之後夢
見曰還君物覺而得昔所與香纓金釵之属
又曰初鈎弋夫人有罪以譴死殯尸不臰而香
又曰合淝有一大白舡覆在水中漁人夜宿其傍聞箏笛
之音又香氣非常相傳云曹公載妓舡覆於此
任昉𫐠異記曰魏武帝陵中有泉謂之香水(古詩云安得香水泉)
(濯郎衣上泉塵)一說香水在并州香山其冰㓗香浴之去病吴故
宫有香水溪俗云西施浴處又呼爲脂粉塘吴王宫人濯
莊於此溪上源至今馨香
又曰南海出百步香佩之聞於千步也今海隅有千步香
是其種也葉似杜若而紅碧間雜貢藉云日南郡貢千步香
漢雍仲子進南海香物拜爲涪陽尉時人謂之香尉日南
郡有香市商人交易諸香處南海郡有香戶日南郡有千
畝香林名香出其中香洲在朱崖郡洲中出諸異香往往
不知其名千年松香聞十里亦謂之十里香也
夢書曰夢得香物婦女歸也
曹植洛神賦曰踐椒塗之郁烈步蘅(音衡)薄而流芳
魏武令曰昔天下初定吾便禁家内不得香薰後諸女配
國家爲其香因此得燒香吾不好燒香恨不遂所禁今復
禁不得燒香其以香藏衣着身亦不得
秦嘉荅婦徐淑書曰令種好香四種各一斤可以去穢淑
荅書曰未得侍帷帳則芬芬不設
陸機吊魏武文曰余爲著作郎遊祕閣見魏武令曰餘香
可分與諸夫人諸舍中無所爲學作履組賣也吊曰紆家
人於履組塵清慮於餘香
麝
𡭗雅曰麝父麋足(郭璞注日脚似&KR0874;臍有香)
許慎說文曰麝如小麋臍有香從鹿射聲黑色也
義熙起居注曰倭國獻貂皮人參等詔賜細笙麝香
齊書曰東昏侯鑿金蓮花帖地令潘妃行其上曰此步步
蓮花也塗地皆以麝香
唐書曰波斯國人皆以麝香如蘇塗鬚點額及於耳鼻用
以爲敬
抱朴子曰辟蛇法入山以麝香丸著足爪中皆有效又麝
香及野猪皆啖蛇故以壓之也又作筆墨法曰作墨用雞
子白真珠麝香合以和墨宜用九月二日
南夷志曰南詔有婆羅門波斯闍婆渤泥崑崙數種外道
交易之處多珠珍寳以黃金麝香爲貴貨
嵩高山記曰有人在嶺上聞異聲清和雅妙尋不復聞唯見
一麝香在嶺上側足䨥跳忽失所在
荆州圖記曰臨澧縣南有龍寄山有獸多麝
西京雜記曰趙飛鷰爲皇后女弟在昭陽殿遺飛鷰書曰
今日嘉辰貴姉懋膺洪冊上三十五條以陳暐曜之志
焉榔葉扇同心梅合枝李青木香香螺(出南海一曰丹螺申)九真
雄黃麝香沉水香
續搜神記曰桓哲字明期居豫章時梅玄龍爲太守巳病
哲往省之語梅曰吾昨夜忽夢作卒迎卿來作太山府君
梅聞之愕然曰吾亦夢見卿爲卒着衣來迎我數日復同
夢如先云二十八日當拜至二十七日晡後桓忽中惡
腹脹滿遣人就梅索麝香丸梅聞便令作凶具桓便亡八
日而梅卒
夲草經曰麝香味辛辟惡殺鬼精生中臺山也
秦嘉與婦書曰今奉麝香一斤可以辟惡氣
嵇康養生論曰麝食柏而香
葳香
孫氏瑞應圖曰葳者禮備至則生一曰王者愛人命則
生一名葳香也
欝香
說文曰欝芳草也十葉爲貫築以煑之爲鬯一合而釀之
以降神也
周禮春官上曰鬱人掌祼器(祼噐謂彛及舟與瓉)凡祭祀賓客之祼
事和鬱鬯以實彛而陳之(築鬱金煑之以和鬯酒鄭司農云鬱金草名七葉爲貫百二十)
(賈爲築以煑之鑊中停於祭前鬱爲草若蘭)
後周書曰秦國出鬱金
後周書曰波斯國大月氏之別種也地出毹(翟俞二音)玄麞
皮及薰陸欝金蘇合青木香等胡椒畢撥石蜜千年棗香
附于訶黎勒無食子塩綠雌黃等物
唐書曰天竺國卑濕暑熱稻歲四熟有金剛似紫石英百
鍊不銷可以切玉又有旃檀欝金諸香通於大秦
又曰太宗時伽毗國獻欝金香似麦門冬九月花開狀似
芙蓉其色紫碧香聞數十步花而不實欲種者取根
文士傳曰朱穆字公叔作欝金賦曰英熠爍以焜煌似九
日之普照遠而望之粲若星羅出雲嶠近而觀之曄若丹
桂耀湘涯
應劭地理風俗記曰周禮欝人掌祼器凡祭醊賓客之祼
事和欝鬯以實樽彛欝芳草也謂用百草之華煑以合釀
黑黍以降神香也或說今欝金香是也
南州異物志曰欝金者出罽賓國國人種之先取上佛積
曰萎熇乃載去之然後取欝金色正黃細與芙蓉華裏披
蓮者相似可以香酒
鷄舌
應劭漢官儀曰桓帝侍中廼存年老口臰上出鷄舌香與
含之鷄舌頗小辛螫不敢咀咽嫌有過賜毒藥歸舍辭决
就便宜家人哀泣不知其故僚友求眡其藥出在口香咸
嗤笑之
吴時外國傳曰五馬洲出鷄舌香
抱朴子曰或以鷄舌黃連乳汁煎之注之諸有百疹之在
目愈而更加精明倍常俞益期牋曰外國老胡說衆香
共是一木木花爲鷄舌香
南洲異物志曰鷄舌出在蘇州云是草花可含香口
廣志曰雞舌出南海中及剽國蔓生實熟貫之
續搜神記曰王廣豫章人年少未昏至田舍見一女云我
是何參軍女年十四而夭爲西王母飬使與下土人交廣
與之纏綿其日於席上得手巾褁鷄舌香其母取巾燒之
乃是火浣布
龍腦
唐書曰正觀中烏萇國遣使獻龍臘香
夲草曰龍腦香味苦微寒主心腹邪氣風濕積聚出婆律
國形似白松脂作杉木氣明淨者善云合粳米灰相思子
貯之則不耗(樹似杉言婆律膏是樹根下清脂龍腦是樹中乹脂子似豆蔻)
雀頭
江表傳曰魏文帝遣使於吴求雀頭香
太平御覽卷第九百八十一
