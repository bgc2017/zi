太平御覽卷第三百五十六
兵部八十七
甲下兜鍪楯上
甲下
吴越春秋曰勾踐使大夫種於吴曰竊聞大王興大義誅
彊救弱越使賤臣種以先人藏噐及甲二十領以賀君
又曰公子光㐲甲士於私室具酒而請王僚王僚乃被棠
夷之甲三重使兵衛至光家之門夾陛帶甲左右皆王僚
之親戚也專諸置魚腸劒炙魚腹中而進之刺王僚貫逹
背王僚立死
獻帝春秋曰越騎挍尉伍孚以董卓無道欲身自殺之內
貫小鎧拔佩刀詣卓卓送出閤執手告别孚引刀刺卓卓
多力却不中即殺孚夷其族
董卓傳曰卓孫年七歲愛以爲己子爲作小鎧胄使騎駃
(音决)騠(音啼)馬與玉甲一具俱出入以爲麟駒鳳鶵至殺人之
子如蚤虱耳
晉建武故事曰王敦死秘不發喪賊於水南北渡攻官壘
柵皆重鎧浴鐵都督應詹等出精銳距之
宋元嘉起居注曰御史中丞劉損奏前廣州刺史韋㓪於
廣州所部作犀皮鎧六領請免㓪官也
鄴中記曰石季龍左右置直衛萬人皆五色細鎧光曜奪目
伏侯古今注曰章帝建初三年丹陽宛陵民掘地得甲一
述異記曰乹羅者慕容廆之十一世祖也着金銀𥜗鎧乘
白馬金銀鞍勒自天而墜鮮卑神之推爲君長
家語曰孔子言於定公曰家不藏甲古之制也今三家過
制請皆損之
管子曰葛盧之山發而得黃金蚩尤受之制以爲劒鎧(言其)
(始也)
孟子曰矢人豈不仁於函人哉矢人唯恐不傷人函人唯
恐傷人巫匠亦然故術不可不慎也(趙岐章句曰矢箭也函鎧也)
孫卿子曰楚人鮫革犀兕以爲甲堅如金石
慎子曰藏甲之國必有兵道
鹽鐵論曰強楚勁鄭有犀兕之甲
吕氏春秋曰田贊𥙷衣而見荆王王曰先生之衣何其惡也贊
曰衣又有惡於此者王曰可得而聞乎對曰甲惡於此王
曰何謂也對曰甲冬日則寒夏日則暑衣無惡乎(惡乎甲者)贊
也貧貧故衣惡今大王萬乘之主冨厚無敵而好衣民以
甲臣弗得也意者爲其義也甲之事兵之事也刈人之頸
刳人之腹墮人之城郭刑人之父子其名又甚不榮也
吕氏春秋曰邾之故爲甲裳以帛(以帛綴甲)公息忌謂邾君曰
不若以組凡甲之所以爲固者以滿竅也今竅滿矣而任
力者半組則不然竅滿則盡任力矣邾君以爲然曰將何
所得組公息忌對曰上用之則民爲之矣邾君曰善下令
令官爲甲必以組公息忌知說之行也因令其家皆爲組
人有傷之者曰公息忌之所以欲用組者其家多爲組也
邾君不說於是乎止官無以組(以用)邾君有所尤也爲甲以
組而便公息忌雖多爲組何損以組不便公息忌雖無爲
組亦何益爲組與不爲組不足以累公息忌之說用組之
心不可不察
又曰趙攻中山中山有多力者曰丘鳩衣鐵甲操杖擊
無不碎衝無不䧟以車投車以人投人
說苑曰孔子之匡簡子殺陽虎孔子似之甲士以圍孔子
之舍子路怒奮戟將下鬪孔子止之曰何仁義之不免俗
也夫詩書之不習禮樂之不脩是吾之過也若非陽虎而
以爲陽虎則非丘之罪也夫由歌方和汝子路歌孔子和
之三終而甲罷
崔寔政論曰貪饕之吏&KR1313;納財用狡猾之工復盗竊之至
以麻枲被弓弩鐵焠醘中令脆易治鎧孔又𥚹小不足容
入凢漢所以能制胡者徒𥜗鎧弩之利也今鎧則不堅弩
則不勁永失所恃矣
抱朴子曰屠犀爲甲給乎專征之服裂翠爲華集乎后妃
之首雖出於幽谷迁于喬木然爲二物之計未若棲竄於
林薄攝生乎榛藪
文選曰介胄被霑汗
又曰金練照海浦(注練甲也)
又曰玄甲耀日
陳林武庫賦曰鎧則東胡闕鞏百鍊精剛函師震推韋人
製縫玄羽縹甲灼爚流光
孔融寘刑論曰古聖作犀兕革鎧今盆領鐵鎧絶聖甚遠
魏武軍策令曰袁夲初鎧萬領吾大鎧二十領夲初馬鎧
三百具吾不能有十具見其少遂不施也吾遂出竒破之
是時士卒精練不與今時等也
曹植表曰先帝賜臣鎧黑光明光各一具兩當鎧一領環
鏁鎧一領馬鎧一領今世以昇平兵革無事乞悉以付鎧
曹
殷仲堪相王牋曰奉所賜馬鎧旣足以奬厲懦心又以光
華遠任
庾翼與燕王書曰今致𥜗鎧一領兜鍪一副
又曰鄧百山昔送此犀皮兩當鎧一領雖不能精好復是
異物故復致之
李尤鎧銘曰甲鎧之施扞禦鋒矢尚其堅剛或用犀兕内
以存身外不傷害有似仁人厥道廣大好德者寧好戰者
危專智恃力君子不爲
兜鍪
廣雅曰兜鍪謂之胄錏鍜謂之鏂鍭(上音歐下音侯)
說文曰胄兜鍪首鎧也
易曰離爲甲胄
詩曰公徒三萬貝胄朱綅(毛萇曰貝胄具飾也朱綅以朱綅綴之綅子林切)
禮記曰獻甲者執胃獻杖者執末
又曰臨哀則必有哀色執紼(甫勿切)不笑臨樂不歎甲胃則
必有不可犯之色(貌與事宜相配也)
又曰車則梚綏執以將命甲若有以前之則執以將命無
以前之則袒櫜奉胄(鄭玄注曰袒其衣出兜鍪以致命櫜鎧衣也)
左傳曰公及邾師戰于井陘我師敗績邾人獲公胄懸諸
魚門(杜預曰胄兜鍪也魚門邾城門)
又曰秦師襲鄭過周北門左右免胄而下
又曰晉侯敗狄于箕先&KR0942;曰匹夫逞志於君而無討敢不
自討乎免胄入狄師死焉狄人歸其元面如生
又曰晉楚戰於鄢陵郄至見楚子必下免胄而趨風(疾如風也)
楚子使工尹襄問之以弓(問遺也)郄至見客免胄承命曰君
之外臣從寡君之戎事以君之靈間蒙甲胄(間尢近也)不敢拜
命(介者不拜)三肅使者而退
又曰楚白公亂葉公亦至及北門或遇之曰君胡不胄國
人望君如望慈父母焉盗賊之矢若傷君是絶民望也若
之何不胄乃胄而進又遇人曰君胡胄國人望君如望歲
焉冐日以冀若見君面是得艾也(艾安也)而又掩面以絶民
望不亦甚乎乃免胄而進(言葉公得民心也)
榖梁傳曰古者被甲嬰胄非以興國也則以征無道豈曰
以報其恥哉
漢書曰王莽傳云元始五年策王莽加九命之錫於是稽
首拜受甲胄一具
後漢書曰劉虞積忿公孫瓉不巳自率兵十萬攻瓉將出
從事代郡程緒免胄而前曰公孫瓉雖有過惡而罪名未
正明公不先告曉使得改行以武臨之瓉必悔禍謝罪所謂
不戰而服人也虞以緒臨事沮議斬之以徇戒軍士曰無
傷餘人殺一伯珪而巳虞遂大敗斬虞於薊市
東觀漢記曰祭遵薨喪至河南博士范升上䟽曰遵爲將
軍雖在軍旅心存王室不忘爼豆可謂守死善道者也乃
贈將軍給侯印綬遣校尉發騎士四百人被玄甲兜鍪兵
車軍陣送葬
又曰建武六年馬武與衆將上隴擊隗囂身被甲兜鍪持
戟犇擊殺數十人囂追兵盡還武中矢傷
又曰上征彭寵朱浮上䟽切諫曰連年距守吏士疲勞
甲胄生蟣虱弓弩不得㢮上下相率焦心大兵冀蒙救護
生活之恩陛下輟忘之於河北誠不知所以然
獻帝春秋曰孫策獲太史慈謂曰孤昔與卿神亭之役若
爲卿先如何慈謂曰不敢面欺若兜鍪帶不斷未可量也
吴志曰太史慈與孫策戰於䄂亭策得慈兜鍪
吴曆曰諸葛恪作東關遏魏軍距之時寒雪恪使丁奉等
皆解鎧但着兜鍪持刀緣遏上北軍見祼身緣遏皆大笑
不即嚴兵便亂斫遂破北軍
晉書天文志曰魏文帝黃初六年十月有星孛于少微歷
軒轅占曰兵喪除舊布新之象時帝軍廣陵辛丑帝親御
甲胄觀兵
沈約宋書曰元嘉二十七年北討至陜虜多縱突騎衆軍
患之薛安都怒甚乃脫兜鍪解所帶鎧唯着絳納兩當械
馬亦具裝馳奔以入賊陣猛氣咆哱所向無前當其鋒者
應刃而倒賊忿之夾射不能中如是者數四每一入衆無
不披靡
王琰宋書曰晉康太守劉思道攻廣州殺刺史羊希龍驤
將軍陳伯紹討之思道迎擊之殺傷甚衆會紹髻解兜鍪
墜地退走見禽
車頻秦書曰符登堅族曾孫堅死登自立皆刻兜鍪作死
休字示士以必死爲度故戰所向無前
崔鴻前秦錄曰符堅末慕容冲率衆登城堅身貫甲胄飛
矢滿身
後周書曰突屈之先臣於茹茹居金山之陽爲茹茹鐵工
金山形似兜鍪其俗謂兜鍪爲突厥因以爲號
春秋繁露服制象曰夫執介胄而後能距敵者固非人之
所貴也
孝經威嬉拒曰欲去惡鬼五刑具五人皆持大斧着鐵兜
鍪將之常使去四五十步不可令近人也
戰國策曰蘇秦說韓王曰韓之劒當敵則斬甲楯鞮鍪
國語曰靡笄之役郄獻子傷曰余病矣張御曰受命於廟
受脤於社甲胄而效死戎之政也
又晉語曰郄至甲胄而見客免胄而聽命
樂資春秋後傳曰吴越令魏武侯厲衆五年秦人興師而
臨西河魏士聞之介胄不待令而奮擊殺秦人者萬數
英雄記曰袁紹爲公孫瓉所圍别駕田豐扶紹入空垣紹
脫兜鍪抵地云丈夫當前鬪死而返逃入牆間豈可得活
(一云入匿牆間)
盧綝晉四王起事曰建武元年天子還洛陽右將軍張方
啓曰陛下自鄴來還宜謁宗廟天子出因便刦(居鄴切)啓移都
其夜方悉引兵從西明廣陽諸城門入自領五千騎皆捉
鐵纏矟擊兜鍪燋茸皆用凉州白鶡毛望之若荼
周遷輿服雜事曰刺校者挍人之執刺兵者也首戴虎皮
胄〇傳曰蒙臯貔以犯陳蔡因是有虎皮胄焉蜀隊戴貝
胄被犀角此古制也詩云貝胄朱綅謂以貝齒飾胄朱縷
綴之也胄插以翟尾垂以紅絮朱綅之象也
晉令曰軍列營步騎士以下皆着兜鍪
郭義恭廣志曰獠(音老)在䍧柯興古鬱林交阯蒼梧皆以朱
&KR0238;皮爲兜鍪
家語曰孔子對魯哀公曰介胄執戈者無退懦之氣非體
純猛服使之然
孔叢子曰陳王曰將居軍之禮勝敗之變如之何太師曰
介胄在身執銳在列雖君父不拜
又曰子高曰夫儒者居德行道則衮冕之服統師旅則有
介胄之服
韓子曰天下無道攻戰不巳甲胄生蟣虱燕雀處帷幄
虞喜志林曰宋祭酒云可以扞禦者爲械謂鎧甲兜鍪也
抱朴子曰夫德教者黼黻祭服也刑罰者杆刃之甲胄也
若以德教治狡暴猶以黼黻禦剡(音琰)鋒也以刑罰施平世
是以甲胄升廟堂也
又曰忍痛苦之藥石者所以除伐命之疾嬰甲胄之重冷
者所以扞鋒鏑之集
又曰盤旋揖讓非禦寇之容摜甲纓胄非廟堂之飾
曹植表曰兩當鎧二十領兜鍪自副鎧百領兜鍪自副
陶侃荅温嶠書曰奉所送帳下得蘇峻兜牟兜牟作之巧
劼用功殊多戰噐不事湏此也意謂不如三甲者逆賊身
所服此是凶噐古人惡其名得此兜牟者猶以有功今賞
其細葛一端
魏武帝上事曰臣前上言逆賊袁尚還即厲精銳討之今
尚人徒震蕩部曲喪守引兵遁亡臣陳軍被堅執銳朱旗
震燿虎士雷譟望旗眩精聞聲喪氣投戈解甲翕然沮壞
尚單騎迸走捐弃僞節鉞鈇大將軍邥鄕侯印各一枚兜
鍪萬九千六百二十枚其矛楯弓戟不可勝數(苦浪切又古)
(衡切)
于寳百志詩曰壯士禀傑姿氣烈有自然俯仰羣衆中胡
能救世艱閱鞏代縫掖兜鍪易進賢
楊雄長楊賦曰高祖奉命順斗極運天關横鉅海漂崑崙
提劒而叱之所過麾城摲邑下將降旗一日之戰不可殫
記當此之勤鞮鍪生蟣虱介胄被霑汗
文選曰朝食不免胄夕息常負戈
又曰貝胄星離(以貝飾之)
楯上
釋名曰楯遯也跪其下避刃以隱遯也大而平者曰吳魁
夲出於吴爲魁師者所持也隆者曰滇盾夲出於蜀蜀滇
所持也或曰羌盾言出於羌也約脅而邹者曰䧟虜言可䧟
破虜敵今謂之曰露是也狹而長者曰步盾步兵所持與
刀相配者也狹而短者曰夾子盾車上所持者也子小稱
也以䩼(音逢)編板者謂之木絡盾以犀皮作之曰犀盾以木
作之曰木盾皆因所用爲名也
許慎說文曰楯(音伐)也所以杆(音汗)身蔽目象形聲也樐大
楯也(樐音魯)
楊雄方言曰楯自關而東或謂之或謂之干(干者杆也)關西
謂之楯
張揖埤蒼曰盾也
廣雅曰果科于&KR3323;戟盾也
龍魚河圖曰楯名自障
禮記曰仲夏之月命樂師脩鞀(音桃)鞞鼓均琴瑟管簫執干
戚戈羽
又曰春夏學干戈秋冬學羽籥皆於東序
又曰季夏以禘禮祀周公於太廟朱干三戚冕而舞大武
(鄭玄曰朱干亦大楯也)
周禮曰旅賁氏掌執戈楯夾王車而趨喪紀則衰葛執戈
楯
又曰方相氏掌蒙熊皮黃金四目衣朱裳執戈楊楯帥百
隷而時儺
又曰司兵掌五兵五楯各辯其物與之等以待軍事(鄭玄曰五)
(楯干櫓之属其名未盡聞也)
又曰司戈楯掌戈楯之物而頒之
又曰魯及齊戰于炊鼻(杜預曰炊鼻魯地)齊子泉捷從泄聲子(声子)
(魯大夫也)射之中楯瓦(瓦楯脊也)繇軥(音鈎)汰輈匕入者三寸(入楯瓦也繇過)
(汰矢激也)
又曰宋樂祁獻趙簡子楊楯六十
太平御覽卷第三百五十六
