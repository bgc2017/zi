太平御覽卷第八百十一
珍寳部十
金下
國語曰范蠡乘輕舟以浮於五湖莫知其所終王令工以
良金寫范蠡之狀而朝禮之
穆天子傳曰觀天子寳黃金之膏(金膏亦猶玉膏皆其精液也)
春秋後語曰尉繚來說王曰以秦之強諸侯譬如郡縣其
君臣俱怨若或合從醮而出不意(醮謂祭盟誓之義也)此智伯夫差
湣王所以亡也願大王無愛財物賂其豪臣以亂其謀秦
不過亡三十萬金則諸侯可盡王大善之
又曰邯鄲旣存平原君欲封魯仲連仲連辭謝者三終不
肯受平原君乃置酒酒酣起前以千金爲仲連壽仲連笑
曰所貴於天下之士者爲人排患釋難解紛而無取也即
有取者乃商賈之人仲連不忍爲也遂辝平原君而去終
身不復見也
又曰邯鄲之北有蘇人侯蘇秦往說之蘇人侯送以黃金
百溢其家丞諫曰君侯之與客無故舊而送之百金其說
可得聞耶蘇人侯曰客天下辯士立談之間再奪我地而
復歸之吾地雖小豈其百金
韓詩外傳曰田子爲相三年歸休以金百鎰奉其母母曰
不義之物不入於館爲人臣不忠是爲人子不孝子其去
曰子慙愧走出自歸於王還金請退就獄王赦田子罪以
金賜其母
又曰楚襄王遣使者持金千斤白璧百雙聘莊子欲以爲
相莊子固辭
又曰延陵季子遊於齊見遺金於路呼牧者取之牧者曰
何子居之高而視之下也類君子而言野也有君不臣有
友不友當暑衣裘吾豈取金者乎延陵季子知其賢者請
問姓字牧者曰子乃皮相之士也何足語姓字哉遂去
周易參同契曰黃土金之父流水珠之母
英雄記曰董卓塢有金二三萬斤
漢武故事曰帝年數歲長公主遍指侍者與作婦好否皆
不用後指陳后帝曰若得阿嬌作婦當以金屋貯之
漢武内傳曰帝受西王母眞形經盛以黃金之几
又曰西王母有丸丹金液金漿
漢東園祕記曰亡人以黃金塞九竅則尸終不朽
陸賈新語曰舜藏金於嶄巖之山損珠玉於五湖之淵杜
媱邪絶覬媚之情也
東方朔神異經曰北荒中有二金闕高百丈金銀盤圍五
十丈
又曰西方白宫之外有金山上有人長五丈餘名曰金犀
守之
蜀王夲紀曰秦王以金一笥遺蜀王蜀以禮物荅而盡化
爲土秦王怒羣臣拜賀曰土者地也秦當得蜀矣
說苑曰申鳴者孝聞於楚王授之相辝不受其父曰使汝
有禄於國立義於庭吾無憂矣申鳴從父命爲楚相及白
公亂申鳴曰今不得爲孝子矣遂援鼓殺白公其父亦死
王賜金百斤申鳴曰何面目見天下遂自殺
新序曰齊桓公見麥丘邑人問之曰年幾何對曰八十矣
曰以子之壽祝寡人乎曰使主君甚壽金玉是賤以人爲
寳
又曰公孫敖問伯象先生曰今先生收天下之術博觀四
方之久矣未能禆世主之治明君臣之義是則未有異
於府庫之藏金玉筐篋之囊間有書
又曰郭隗語燕昭王曰古之人君有以千金求千里馬已
死買骨五百金不能朞年千里馬至者二
論衡曰盧江民小男曰陳爵陳挺相與浴於湖崖有酒樽
色正黃没水中爵以爲銅涉水取之重不能舉挺往助之
樽更爲沉盤動入深淵中挺爵留顧見如錢等正黃數百
千枚即共棳樚各得滿手歸示其家乃黃金也
論衡曰衆口鑠金者五行二曰火五事二曰言言與火宜
故云鑠金
風俗通曰衆口鑠金俗說有美金此衆人咸共詆訿言其
不純賣金者欲其售因取鍜燒以見眞此爲衆口鑠金
又曰漢書說王陽好車馬衣服及遷徙所載不過囊衣俗
傳王陽能作黃金語曰金不可作世不可度王陽居食禄
雖爲潔白車馬衣服亦能幾何何足推之乃傳俗語
白虎通曰金在西方西方者隂始起萬物禁止金之爲言
禁也
西京雜記曰韓嫣好彈常以金爲丸一日所失者十餘長
安爲之語曰若飢寒逐金丸京師兒僮每聞嫣出輙隨之
望丸所落而拾之
樂說稽熠嘉曰君臣之義生於金
葛洪神仙傳曰容成公服三黃得仙所謂雄黃雌黃黃金
搜神記曰魏郡張巨賣宅與程應應舉家疾賣何文文獨
持大刀暮入北堂梁上一更中有一人丈餘高冠赤幘呼曰
細腰應諾何以有人氣荅曰無文問曰高冠者誰荅曰金
也在西屋壁下文掘得金三百斤
又曰漢文微服懷金過魯少年少年柱金杖出應門
王子年拾遺記曰少昊時金鳴於山銀涌於地或如龜蛇
之類乍似人鬼之形
又曰方丈山有池泥色金而味辛以泥爲器可作丹矣百
鍊可爲金矣金色青照鬼魅猶如照面不得藏形也
異苑曰汝南殷陶市同縣張南宅掘地得錢百萬金二斤
即以還南南曰君至德感寳爲君出終不肯受陶送付縣
令河南張摽表上尚書
又曰新野黃舒義熙中耕田得一船金卜者云三年勿用
長守冨也舒不能從遂成土壤
又曰永康王曠井上有一洗浣石時見赤氣後有胡人寄
宿忽求買之曠怪所以求及度錢子婦孫氏覩二黃鳥闘
於浣石上疾往掩取變成黃金胡人不知索市逾急旣得
撞破石内正有二鳥處
又曰即墨有古冡發之有金牛塞埏門不動犯之則大垧
述異記曰南康雩都縣㳂江西出去縣三里名夢口穴狀
如石室舊傳常有神鷄色如好金出此穴中奮翼廻翔長
鳴響徹見人輙飛入穴因號此石爲鷄石昔有人耕此山
側望見鷄出遊戲有一長人操彈彈之鷄遥見便飛入穴
彈丸正着穴上丸徑六尺許下垂蔽穴猶有門隙不復容
人又有人乘船從下流還縣未至此崖數里一人通身黃
衣檐兩籠黃紙求寄載因載之黃衣人乞食船主與之食
訖船適至崖下船主乞瓜此人不與仍唾盤上徑下崖直
入石中船主初甚忿之見其入石始知神異取食器視之
見盤上唾悉是黃金
又曰先儒說禹時天下雨金三日古詩曰安得天雨金使
金賤如土周成王時咸陽雨金今咸陽有雨金原秦二世
元年宫中雨金旣而化爲石漢惠帝二年宫中雨黃金黑
錫又翁仲孺家貧力作居渭川一旦天雨金十斛於其家
由是與王侯争冨今秦中有雨金翁世世冨
錄異傳曰隗炤者汝南隂鴻壽亭民善於易臨終書板授
其妻曰吾死當大荒窮雖尔愼莫賣宅後到五年春當有
詔使頓來此亭姓龔此人負吾金卿以此板往責之亡後
果大困欲賣宅者數矣憶夫言輙止到期日有龔使者果
至亭妻遂賫板往責使者使者執板不知所言曰我生平
不踐此處何緣𡭗也沈吟良久謂曰賢夫何能妻曰夫善
易而未曾爲人卜使者曰可矣乃顧命侍者取蓍而筮之
卦成謂炤妻曰吾不相負金賢夫自有金乃知亡後暫窮
故藏金以待太平所以不告婦兒者恐金盡而困無巳也
知吾善易故書板以寄意耳金有五百斤盛以青缾覆以
銅拌埋在堂屋東頭去壁一丈入在九尺妻還掘之皆如
卜焉
異物志曰狼㬻民與漢人交關嘗夜市以鼻齅金知其好
惡
幽明錄曰淮牛渚津水深無可筭計人見一金牛形甚魁
壯以金鏁絆也
又曰巴丘縣百金崗以上二十里名黃金潭上有瀨亦名
黃金瀨古有釣於此潭獲一金鏁引之遂滿一船而有金
牛出聲貌奔壯釣人波駭牛因奮躍還潭
又云晉南頓王平新營一宅始移夢見一人云平輿令黃
欲以一器金賂暴勝之爲暴所戮埋金在吾上見鎮迮甚
若君復築室無復入金明旦即鑿壁下入五尺果得
金
又曰譙縣城東因城爲臺方二十丈高八尺一曰古之冢
也魏武帝即築以爲臺東面墻崩金玉流出取者多死因
築復之
又曰海中有金臺臺内有金几玄記紀金之精爲牛
又曰長安有張氏者晝獨處室有鳩自入止于對床張惡
之披懷祝曰鳩爾來爲我禍耶止承塵爲福耶入我懷鳩
翻飛入懷以手探之不知所在而得一金帶鈎焉遂寳之
自是之後子孫昌盛
世說曰劉曄譛陳矯明帝以金五餅授矯曰君明朕心顧
君妻子未知也
又曰管寧華歆共園中鋤菜見地有斤金管揮鋤與瓦石
不異華捉而擲去
曹操別傳曰操引兵入峴發梁孝王冡破棺收金寳數萬
斤天子聞之立泣
益部耆舊傳曰王忳字少林詣京師於客舍見諸生病甚
因謂忳曰腰下有金十斤願以相與乞收藏骸骨未問姓
名因絶忳賣金一斤以給絮棺九斤置生腰下
魯國先賢志曰叔孫通草創朝儀拜通爲奉常賜金五百
斤通悉以金賜諸生諸生乃喜曰叔孫生聖人也知當世
務廬江七賢傳曰陳翼字子初到覽鄕見馬旁有一人病呼
曰我長安魏少公聞卿廬江樂來遊今病不能前翼迎歸
養之有金十餅素二十疋旣死翼賣素買棺衣衾以金置
棺下騎馬出入後其兄長公見馬告之吏捕翼翼具言棺
下得金長公叩頭謝以金十餅投其門翼送長安還之
邴原別傳曰邴原字根矩以喪亂方熾遂往遼東時同郡
劉舉亦在遼太守公孫度度掩捕其家而舉得免窘
逼歸原東萊太守太史子義素有義原以舉付之舉臨去
以其手所杖劒金三餅與原原受金辭劒還謂度曰將軍
平日與舉無郄而欲殺之者但恐其爲蜂蠆耳令舉以去
若以拘閉其家毒螫必滋甚矣度即出舉家原以金還之
茅君内傳曰漢帝及王莽獻金鍾之屬今埋在小茅山上
又曰取鉛十斤着鐵器中猛火燒之三沸投九轉之華一
銖於鉛中攬之湏臾立成黃金九斤
吳時外國傳曰斯調國作金床
扶南傳曰毗騫國食器皆以金爲之金如此間之石露出
山邊無有限
吳越春秋曰伍子胥伐楚還漂陽瀨水上欲報自殺婦人
百金不知其家投金瀨水中而去湏臾有一姥哭而來自
言是女母取金而去
蜀李書曰武帝諸將進金銀或以得官者楊襃諫曰陛下
爲天下主何有以官買金耶帝謝之
列女傳曰樂羊子出學其妻貞義截髮供其費後羊子得
遺金一餅以與妻貞義曰君子不以利汚行羊子慙而去
之
又曰廣漢汝婦者汝敦妻也敦以所受田地奴婢三百餘
萬悉讓與兄裁留園地數十畒起舍耕作土中得金一器
敦以示妻妻曰夲言讓先祖所有此獨非其有耶敦曰固
吾意也俱擔金送與兄嫂
郡國誌曰蘇秦宅在洛陽利仁里後魏高顯業每夜見赤
光於光處掘得金百斤銘曰蘇家金業爲之造寺
秦州記曰金城郡應劭云初築城得金城
臨海記曰白石山去縣邑三十里望之如雪上有淵相傳
云金鵝之所集
鄭緝之東陳記曰金㹠山之康縣南三里故老傳云有人
得金㹠於此故名山
劉欣期交州記曰趙嫗者九眞人乳長數尺入山聚盗遂
攻郡常着金擒提屐
又曰金有華出珠崖謂金華采者也雪山在新昌南人曾
於山中得金塊如升迷失道還置夲處乃得出
錢塘記曰縣東南有峴山長老相傳採金於此
羅浮山記曰州南十里有牛潭漁人見金牛自水出義熙
中縣民張安躡得金鏁大如指遂數十尋尋尋不巳俄有
物從水引之掘不能禁以刀斷得數尺安遂致冨其後義
興周雲甫掩此牛掣斷其鏁得二丈遂以財雄
林邑記曰從林邑往金山三十日至遠望金山嵯峨如赤
城照耀似天光澗壑谷中亦有生金形如䖝豸細者似蒼
蠅大者若蜂蟬夜行燿熠光如瑩火
地鏡圖曰黃金之氣赤黃千萬斤以上光大如鏡盤
白澤圖曰黃金之精石名唐狀如豚居人家使人不宜妻
白鼠以昏時見於丘陵之間視所出入中有金
關令内傳曰老子與尹喜登崑崙上金臺玉樓七寳宫殿
晝夜光明乃天帝四王之所遊處有珠玉七寳之牀
宗躬孝子傳曰郭巨河内温人也妻生男謀曰養子則不
得營業妨於供養當殺而埋焉鍤入地有黃金一釡上有
鐵劵曰黃金一釡賜孝子郭巨
揚雄集曰單于上書願朝哀帝以問公卿公卿虚費府帑
可且勿許單于使辭去未發雄上書諫天子召還匈奴使
者更報單于書而許之賜雄黃金十斤
孔融聖人優劣論曰金之優者名曰紫磨猶人之有聖也
陳思王辯道論曰甘陵始其語余曰夲師姓韓字世雄始
常與師於南流作金前後數四投數萬斤金於海
嶺表異錄曰五嶺内冨州賓州澄州江溪間皆産金側近
居人以木箕陶金爲業自旦多暮有不獲一星者(鄭玘傷淘者詩云披)
(沙辛苦見傷懷往往分毫望亦乖力盡半年深水裏難全爲一鳳凰釵)就中澄州者最爲良
金余頃年使于上國親友(不欲書其姓字)附澄州金二十兩與當
時權臣余訝其單鮮友人曰金雖少貴其夜眀有異於常
金耳遂留宿驗之信然也
太平御覽卷第八百一十一
