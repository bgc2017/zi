太平御覽卷第七十七
皇王部二
叙皇王下
吕氏春秋曰始生之者天也養成之者人也能養天之所
主而勿纓之謂之天子帝者天下之所適也王者天下之
所往也
又曰天地大矣生而弗成子而弗有(高曰天大地大生育民人巳不爲不以爲)
(巳子子成遂萬物不以爲巳有也)萬物皆被其澤得其利而莫知其所由
始(由從也萬物皆蒙天地之澤而得其利時父老無徭役之勞擊壤於里陌自以爲然故曰莫知其所從始者也)此
三皇五帝之德也
又曰黃帝曰芒芒昧昧因天之威與元同氣(高誘曰芒芒昧昧廣大貌)
(也因天之威無不敗也與元同氣無不恊也)故曰同氣賢於同義同義賢於同
力同力賢於同居帝者同氣(同元氣也)王者同義(同仁義也)霸者同
力(同武力也)
又曰軍必有將所以壹之也(高誘曰將主也)國必有君所以壹之
也天下必有天子所以壹之也天子必執一所以博之也
又曰五帝固相逓興矣逓興逓廢勝者用事
又曰蚩尤作兵也利其栻(高誘曰蚩尤少昊氏之末九黎之君名也始作亂伐無罪殺無)
(辜善用兵爲無道非始造之也故非作兵者也)未有蚩尤之時民固剥林木以戰
矣勝者爲長(長率也)長猶不足以治之故立君君又不足以治
之故立天子
又曰人固不能自知人主獨甚存亡安危勿求於外(高誘曰言)
(皆在已)務在自知堯有欲諫之鼓(欲諫者擊其鼓)舜有誹謗之木(書其)
(過失於表木也)湯有司過之士(司主也過闕也)武王有戒慎之鞀(欲戒者搖其鞀)
猶恐不能自知(尚恐不能自知過也)今賢非堯舜湯武而有揜蔽之
道奚由自知哉
又曰五帝先道而後德故德莫盛焉三王先德而後事故
功莫大焉五伯先事而後兵(五伯昆吾大彭豕韋齊桓晉文是也)故兵莫強
焉
又曰凢爲天下治國家必務夲而後末所謂夲者非耕稼
種植之謂也務本莫貴於孝人主尊孝則名章榮下服聽
天下譽人臣孝則事君忠處官廉臨難死士民孝則耕耘
疾守戰固不敗北三考三皇五帝之夲務而萬事之紀也
夫執一術而百善至百邪去天下從之者唯孝乎
又曰古先聖王之所以導其民者先務於農民農非徒爲
地利也貴其志也民農則樸樸則易用易用則邊境安主
位尊民農則重重則少私義少私義則公法立力專一民
農則其産復其産復則重徙重徙則死其處而無二慮
又曰昔先聖王之治天下也必先公公則天下平矣嘗試
觀於上志(古記也)有天下者衆矣其得之必以公其失之必
以偏凢主之立也生於公故鴻範曰無偏無黨
又曰昔舜欲稽古而不成旣足以成帝矣禹欲帝而不成
旣足以成王矣湯欲繼舜而不成旣足以服田荒矣武王
欲及湯而不成旣足以爲諸侯長矣
董仲舒荅問曰三皇三才也五帝五常也三王三明也五
霸五嶽也
淮南子曰至德之世(謂太古三皇之時)其瞑乎混淆之域而徙倚
乎瀾澷之宇提挈天地委萬物以鴻濛爲景性而浡楊乎
無畛崖之際是故聖人呼吸隂陽之氣而群生莫不喁喁
然仰其德和順止當此之時莫不領理決離隱愍而自成
渾渾若若純樸未散滂薄爲一而萬物大優是故雖有明
知無所用之
又曰古者至德之世賈便其肆農樂其業大夫安其職而
處士循其道當此之時風雨不毀折草木不夭死九鼎重
(王者之德休明則鼎重姦因淫乱則鼎輕也)珠玉潤澤洛出丹書河出綠圖故
許由方回(堯使方回求子列藥得之)善卷披衣得逹其道何則世主有
欲利天下之心是以人得自樂其間四子之材非能盡大
蓋今之世也然莫能與之同光者遇唐虞之時也
又曰人主之居如日月之明也天下之所同側目而視傾
耳而聽延頸舉踵而望也是故非淡漠無以明德非寕
靜無以致遠非寬大無以兼覆非慈厚無以懷衆非平正
無以制斷
又曰古者有鍪而綣領以王天下者矣(古者蓋三皇以前也鍪頭着兜鍪帽)
(言未知制冠也綣領皮衣屈而𬒮之如今胡家韋襲文攝以爲領也一說鍪放髮也綣繞頸而巳皆無飾也)其
德生而不辱(刑措不用也)予而不奪(予其則也不奪無所徵求於民也)天下不
非其服同懷其德(非猶譏也懷歸)當此之時隂陽和平(風雨時節)萬物
蕃息(政不虐生無天折)烏鵲之巢可俯而探也禽獸可羇而從也
(從猶牽也)豈必襃衣博帶句襟委貌章甫哉
又曰國之所以存者道德也(道德施行民說其化故國存也)家之所以亡
者理塞也(理道)堯無百戶之郭舜無植錐之地以有天下禹
無十人之衆湯無七里之分以王諸侯文王處歧周之間
地方不過百里而立爲天子者有王道也
又曰聖人有貴尺之璧而重寸之隂時難得而易失也禹
之趨時也履遺而弗納冠掛而不頋非爭其先也而争其
得時也是故聖人守清道而抱雌節(清和静也雌柔弱也)因循應變
常後而不先柔弱以靜舒安以定(舒詳也)攻大磨堅莫能與
之爭(攻大磨堅喻難也)
又曰帝者體太一王者法隂陽霸者則四時君者用六律
體太一者牢籠天地彈壓山川含吐隂陽中曳四時紀綱
八極經緯六合覆露照導普汜而無私(普天汜衆也無私愛增言皆公也)
翾飛蠕動莫不仰德而生法隂陽者承天地之和形萬殊
之體含氣化物以成垀類(垀形也)盈縮卷舒淪於不測(盈長縮短)
(卷屈舒散入於不可測盡之源也)終始虚滿轉於無源則四時者春生夏
長秋收冬藏取與有節出入有時開闔張翕不失其序喜
怒剛柔不離其理用六律者生之與殺賞之與罰與之與
奪非此無道也(明四時六律之君非用此上事其餘無池道也)
又曰古之立帝王者非以奉養其欲也聖人之踐位者非以
供樂其身也爲天下強掩弱衆暴寡詐欺愚勇侵怯懷
知而不相教積財而不以相分故立天子以齊一之
又曰五帝三王之法籍風俗一世之跡也譬若土龍芻狗
之始成文以青黃飾以綺繡纏以朱絲及其巳用則壤土
草芥而巳誰貴之哉
又曰神農無制令而人從唐虞有制令而無刑罰夏后氏
不負言殷人誓周人盟
又曰聖人在上位者賞罰不施而天下賓服日計之不足
而歲計之有餘(譬若百梅足爲百人酸一梅不足爲一人酸也)
又曰使堯度舜則可使桀度堯是猶以升量石也
又曰周氣者帝同義者王同力者亡(於三者無一雖於世俱滅亡)
又曰秦古二皇(許慎曰庖犧神農)得於中央德覆天地而和隂陽
節四時調五行虹蜺不出賊星不行(五星逆行謂之賊星也)
又曰人主者以天下之目視以天下之耳聽以天下之智
慮以天下之力動是故號令能下究而臣情得上聞百官
脩通群臣輻湊喜不以賞賜怒不以罪誅是故威立而不
廢聦明光而不蔽法令察而不苛耳目逹而不闇善否之
情陳於前而無所逆
楊子法言曰五常者帝王之筆舌寕有書不由筆言不由
舌哉
桓譚新論曰儒者或曰圖王不成其弊可以霸此言未是
也傳曰孔氏門人五尺童子不言五伯事者惡其違仁
義而尚權詐也
又曰夫上古稱三皇五帝而次有三王五伯此皆天下君
之冠首也故言三皇以道治而五帝用德化三王由仁義
五伯以權智其說之曰無制令刑罰謂之皇有制令而無
刑罰謂之帝賞善誅悪諸侯朝事謂之王興兵約盟以信
義矯世謂之伯也
論衡曰古之帝王建鴻德者湏鴻筆之臣襃頌紀德也
潜夫論曰天作道皇作極臣作輔人作基
又曰王之政普覆兼愛吉凶禍福與人共之
應劭風俗通曰春秋運斗樞曰皇天不言四時行焉百物
生焉垂拱無爲謹言而民不違道德玄泊有皇天故稱曰
皇皇者中也光也合元履中開隂布綱上合皇極其施光
明指天畫地神化潜通煌煌盛美不可勝量
又曰大傳說遂人爲遂皇伏戲爲戲皇神農爲農皇也遂
人以火紀火陽也陽尊故託遂皇於天伏戲以人事紀故
託戲皇以人蓋天非人不固人非天不成也神農悉地力
植糓故託農皇於地天地人之道備而三五之運興矣
又曰五帝易傳禮記春秋國語太史公記黃帝(顓頊帝嚳)帝堯
帝舜是五帝也謹案易尚書大傳天立五帝以爲相四時
施生法度明察春夏慶賞秋冬刑罰帝者任德設刑以則
像之言其能行大道舉措審諦也黃帝者先也厚也中和
之色德施四季與地同功故先王以别之地顓者專也頊
者信也慤也言其承文易之以質使天下遵化皆貴貞慤
也嚳者考也成也言其考明法度醇美嚳然若酒之芬香
也堯者高也言其隆興煥炳最高明也舜者准也循也言
其准行道以循堯緒也
又曰禮號謚記說夏禹殷湯周武王是三王也禹者輔也
輔續舜後庶績洪茂自堯以上王者子孫據國而起功德
浸盛故造美謚舜禹夲以白衣砥行顯名升爲天子雖復
制謚不如名著故國名焉湯者攘也言其禳除不䡄改亳
爲商成就王道天下熾昌文武皆以其長夫擅國之謂王
能制殺生之威之謂王王者往也天下所歸往也
又曰易稱天先春而後秋地先生而後凋日月先光而後
幽是以王者則之亦先教而後刑三皇結繩五帝畫像三
王肉刑霸世黜巧此言步驟稍有優劣也
傅子曰庖犧神農順民之性育之者也黃帝除民之害
救之者也舜治天下垂拱無爲者以咎繇旣舉而不仁遠
也禹治洪水冠桂不頋者不以下憂累其上也湯去三面
之網歸之者四十國文王葬城隅之枯骨天下懷其仁所
惠者小所感者大仁心先之也
又曰不使不仁加乎天下用武勝殘而百姓以濟此仁形
於撥亂黃帝是也時有萬物必世而後仁此著於治平堯
舜是也
周生烈子曰居堯舜之位而不行唐虞之政者猶反衣狐
白步牽騄耳
黃石公三略曰夫三皇無言化流四海故天下無所歸功
帝者體天則地有言有令而天下太平君臣讓功四海行
焉王者制人道德降心服志設矩備衰有察察之政甲兵
之事備而無争戰血刃之用天下太平君無疑於主國定
主安臣以義退亦能美而無害
又曰任德者縱任義者橫縱成者王橫成者霸王兵法天
霸兵法地天者德不可量地者威不可圖不量不圖者萬
物之父母也
袁子正論曰堯舜之人比屋可封非盡善也猶在防之水
非不流也桀紂之人比屋可誅非盡悪也猶在壑之水非
不停也〇班彪王命論曰帝王之作必有明聖顯懿之德
豐功厚利積累之業然後精誠通于神明流澤加於生民
故能爲鬼神福所向天下所歸往未見運世無本功德不
紀而能倔起在斯立者也
傅彦林王令叙曰帝王之起必有天下瑞應自然之符明
統顯祚豐懿之業加以茂德成功賢智之助而後居世臨
民爲神所保祐永世所尊崇未見運叙無紀次勲澤不加
於民而可力爭覬覦神噐者也
阮籍通老論曰三皇依道五帝仗德三皇施仁五霸行義
強國任智蓋優劣之異薄厚之降也
韓子曰明主制其臣下者二柄而巳矣二柄者刑德也殺
戮之謂刑慶賞之謂德也
崔寔政論曰自堯舜之帝湯武之王皆頼明哲之佐博物
之臣故臯陶陳謨而唐虞以興伊箕作訓殷周以隆及継
體之君欲立中興之功者曷嘗不頼賢哲之謀乎
鄧子曰堯置敢諫之鼓舜立誹謗之木湯有司直之人武
有貳慎之銘此四君者聖人也而由此之勤至於栗陸殺
東里子宿沙君戮箕文桀誅龍逢紂刳比干此四誅者亂
君故其疾賢若仇是以賢愚之相較若百丈之谿萬仞之
山若九地之下與重天之顚
墨子曰古者民生未有刑政之時選擇天下之賢可者立
以爲天子
又曰凢國之萬民皆尚同乎天子而不敢下比天子之所
是必亦是之天子之所非必亦非之去而不善言學天子
之善言去而不善行學天子之善行天子者固天下之仁
人也舉天下萬民以法天子夫天下何說而不治哉
又曰古者聖王制爲衣服之法曰冬服紺緅之衣輕且煖
夏服絺綌之服輕且清則止諸加費不加於民利者聖王
弗爲
又曰天子者天下之窮貴也天下之窮冨故冨且貴者當
天意而不可不順順天意者兼相愛交相利必得賞反天
意者別相惡交相賊必得罰尸子曰人之欲見毛廧西
施美其面也夫黃帝堯舜湯武美者非其面也人之欲觀
焉其行也所欲聞焉其言也而言之與行皆在詩書矣
又曰夫堯舜所起至治也湯武所起至亂也問其成功孰
治則堯舜治問其孰難則湯武難
又曰孔子曰商汝知君之君乎子夏曰魚失水則死水失
魚猶爲水也孔子曰商知之矣
又曰治天下有四術一曰忠愛二曰無私三曰用賢四曰
度量通財足用賢則多功無私百知之宗也忠愛父母之
行也
又曰堯舜黑禹脛不生毛文王至日仄不暇飲食故冨有
天下貴爲天子矣
太平御覽卷第七十七
