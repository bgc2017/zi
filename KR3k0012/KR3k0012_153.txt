太平御覽卷第一百五十三皇親部十九
公主中
沈約宋書曰山隂公主淫恣過度謂帝曰妾與陛下男女
雖異俱託體先帝陛下六宫百數而妾唯一駙馬事不均
平乃如此帝爲主置面首左右三十人進爵會稽郡長
公主秩同郡王食湯沐邑二千戶給鼔吹一部加班劒二
十人帝每出主與朝臣常共陪輦主以吏部禇淵貌美就
帝請以自侍帝許之淵侍主十日備見逼迫誓死不廻遂
得免也
又曰徐逵之尚武帝長女會稽宣公主爲彭城沛二郡太
守子湛之字孝源幼孤爲武帝所愛常與江夏王義恭食
不離帝側永初三年詔以公主一門嫡長湛之致節之㣧
封枝江縣侯數歲與弟淳之共車行牛奔車壞左右人馳
來赴之湛之先令取弟衆咸歎其幼而有識及長頗涉文
義事祖父母及母以孝聞元嘉中爲黃門侍郎祖母年老辭
以朝直不拜後拜祕書監會稽公主身居長嫡爲文帝所
禮家事大小必諮而後行西征謝晦使公主留止臺内揔
攝六宫每不得意輒號哭上甚憚之初武帝微時貧陋過
甚常自往新洲伐荻有衲布衣襖等皆是敬皇后手自作
武帝旣貴以此衣付公主曰後世若有驕奢不節者可以
此衣示之湛之爲大將軍彭城王義康所愛與劉湛之等
頗相附及劉湛之得罪事連湛之文帝大怒將致大辟湛
之憂懼無計以告公主公主即日入宫及見文帝因號哭
下牀不復施臣妾之禮以錦囊盛武帝衲衣擲地以示上
曰汝家本貧賤此是我母爲汝父作此衲衣今日有一頓飽
食便殘害我兒子上亦號哭湛之由此得全
又曰王僧綽幼有大成之度衆便以國器許之好學練悉
朝典年十三父曇首卒文帝引見拜便流涕哽咽上亦悲
不自勝襲封豫寧縣侯尚文帝長女東陽獻公主初爲江
夏王義恭司徒參軍累遷尚書吏部郎參掌大選宏識流
品任舉咸盡其分
又曰宋世諸公主莫不嚴妬明帝每疾之湖熟令袁慆妻
以妬賜死使近臣虞通之撰妬婦記左光禄大夫江湛孫
斆尚孝武帝女上乃使人爲斆作表讓婚曰伏承詔旨當
以臨海公主降嬪臣寒門悴族人凡質陋閭閻有對本隔
天姻如臣素流家貧業寡年近將冠皆巳有室荆釵布裙
足得成禮自晉氏巳來配尚公主者雖累經美胄亟有名
才至如王敦懾氣桓温歛威眞長佯愚以固辭子敬炙足
以求免王偃無仲都之質而祼雪於北階何瑀闕龍工之
姿而見投於深井謝莊迨自害於朦膄殷仲幾不免於強
鉏制勒甚於僕隷防閑過於婢妾行來出入人理之常當
待賓客朋從之義而令掃轍息駕無窺門之期廢筵抽席
絶接對之理非唯交友離異仍乃兄弟疎闊姆妳爭媚相
勸以嚴妮媪競前相謟以急其間又有應荅問訊卜筮師
母乃至殘飲餘食詰辨與誰衣被故弊必責頭領或進不
獲前或入不聽出入則嫌於欲疎出則疑有别意召必以
三更爲期遣必以日出爲限夕不見晚魄朝不識曙星至
於夜步月而弄琴晝拱𬒮而披卷一生之内與此長乖又
聲影才聞則少婢奔迸裾𬒮向席則醜老叢來左右整刷
以疑寵見嫌賓客未冠以少容致斥如臣門外代荷殊榮
足定家聲便預提拂清宫美宦或由才升一叨婚戚咸成
恩假是以仰冒非宜披霧丹質非唯上陳一已規全身之
願實乃廣申諸門受患之切㐲願天慈照察特賜蠲停若
恩制頒降披請不申便當刑膚剪髮投山竄海帝以此表
遍示諸主以諷切之并爲戲笑
梁書曰武帝諸女臨安安吉長城三主並有文才而安吉最
得令稱
又曰王琳字孝璋位司徒左長史琳齊代娶梁武帝妹義
興昭長公主有子九人並知名長子銓字公衡美風儀善
占吐尚武帝女永嘉公主拜駙馬都尉銓雖學業不及弟
錫而孝行齊焉時人以爲錫銓二王可謂玉昆金季母長
公主疾銓形貌瘠貶人不復識及居喪哭泣無常因得氣
疾位侍中丹陽尹卒於衛尉卿
又曰柳偃字彦游年十二梁武帝引見詔問讀何書對曰
尚書又問有何美句對曰德惟善政政在養民衆咸異之
詔尚武帝女長城公主拜駙馬都尉
又謝覽字景滌尚齊錢唐公主拜駙馬都尉武帝平建業
朝士皆拜覽時年二十餘爲太子舍人長揖而巳意氣閑
雅視瞻聦明武帝目送良久謂徐勉曰覺此生芳蘭竟體
想謝㽵正當如此自此乃被賞味
又曰謝眺及殷叡素與梁武以文章相得帝以大女永興
公主適叡子鈞第二女永世公主適眺子謨及帝爲雍州
二女並暫隨母向州及帝即位二公主始隨内還武帝意
薄謨又以門單欲更適張弘策子弘策卒又以與王志子
謨而謨不堪歎恨爲書狀如詩贈公主公主以呈帝甚加
矜歎而婦終不得還尋用謨爲信安縣稍遷王府諮議
又曰殷叡子鈞尚武帝永興公主自宋齊巳來公主多驕
淫無行永興公主加以險虐鈞形貌短小爲公主所憎每
被召入先滿壁爲殷叡字鈞輒流涕以出主命婢束而反
之鈞不勝怒而言於帝帝以犀如意擊主碎於背然猶恨
鈞
又曰張纉字伯緒纉年十一尚武帝第四女冨陽公主拜
駙馬都尉封利豪亭侯召𥙷國子生起家祕書郎時年十
七身長七尺四寸眉目疎朗神采爽發武帝異之嘗曰張
壯武云後八世有逮吾者其此子乎
後魏書曰金根車公主封君皆乘之但右騑而巳
又曰太祖嘗引崔玄伯講論漢書至婁敬說漢高祖欲以
魯元公主妻匈奴善之嗟嘆良久是以諸公主皆釐降于
賓附之國
又曰陸昕之風望端雅尚常山公主拜駙馬都尉公主奉
姑有孝稱初與穆氏瑯瑘長公主兹並爲女侍中又性不
妬忌以昕之無子爲納妾媵而皆育女公主有三女無男
以昕之從兄希道第四子彰爲嗣
又曰蕭寳寅尚南陽長公主賜帛一千疋并給禮具公主
有婦德事寳寅盡肅雍之禮好合雖積年而敬事不替寳
寅每入室公主必立以待之相遇如賓自非太妃疾篤未
曾歸休寳寅器性温順自處以禮奉敬公主内外諧穆清
河王懌親而重之
又曰馮穆尚順陽公主宋翻爲河隂令公主家奴爲劫攝
而不送飜將兵圍主宅執主婿馮穆步驅向縣時正炎暑
立之日中流汗霑地
又曰陳留公主寡居泰州刺史張彛意願尚主主亦許之
僕射高肇亦望尚主主意不可肇怒譛彛於世宗停廢數
年
又曰高道穆爲御史中尉莊帝姊壽陽公主行犯清路執
赤棒卒河之不止穆令棒破其車公主深以爲恨泣以訴
帝帝謂主曰高中尉清貞之人彼所行者公事豈可以私
責之
又曰宿石元明帝時拜中壘將軍嘗從獵帝親欲射虎石
扣馬諫引帝上高原上後虎騰躍殺人詔石爲忠臣切諫
免虎之害賜馬一疋尚上谷公主拜駙馬都尉
又曰劉昶尚武邑公主主薨更尚建興公主又尚平陽長
公主及昶終與三公主同塋異穴
又曰劉輝字重昌正始初尚蘭陵長公主世宗第三姊也
公主頗嚴妬輝嘗私幸主侍婢有身主笞殺之割其孕子
節解以草裝實婢腹祼以示輝輝遂忿憾疎公主公主姊
因入聽講言其故靈太后太后初勑清河王懌窮其事懌
與高陽王雍廣平王懷奏其不知之狀無可爲夫婦之禮
請離婚削除封位太后從之
又曰嵇拔世爲訖奚部帥其父根皇始初率衆歸魏太祖
嘉之拔尚華隂公主生子敬元紹之逆也公主有功超授
敬大司馬封長樂王
又蠕蠕曰太昌元年六月阿那瓌遣使朝貢并爲長子請
尚公主孝武詔以范陽王誨之長女瑯瑘公主許之未及
成婚帝入關東西魏競結阿那瓌爲婚好西魏文帝乃以
孝武時舍人元翌女稱爲化政公主妻那瓌兄弟塔寒
又曰阿那瓌遣使朝貢復因求㛰詔以常山王隲妹樂安公
主許之改封爲蘭陵郡長公主阿那瓌奉馬千疋以爲娉
禮請迎公主詔兼宗正卿元壽兼太常卿孟韶等送公主
自晉陽北邁資用器物咸出豐渥阿那瓌遣迎公主於新
城之南
陳書沈君理美風儀博涉有識覽陳武帝鎮南徐州深見
器重命尚會稽長公主及帝受禪拜駙馬都尉封永定亭
侯爲吳郡太守時兵革未寧百姓荒弊君理揔集士卒修
飾器械深以幹理見稱
又曰蔡凝字子居美容止及長博學有文詞尤工草隷累
遷太子中舍人以名家子選尚信義公主拜駙馬都尉中
書侍郎遷晉陵太守及將之郡更令左右修中書廨宇謂
賓友曰庶來者無勞尋授吏部侍郎凝年位未高而才地
爲時所重常端坐西齋自非素貴名流罕所交接趣時者
多譏焉宣帝常謂凝曰我欲用義興主壻錢肅爲黃門郎
卿意何如凝正色曰帝戚恩由聖旨則無所復問若格以
僉議黃散之職故湏人門兼美帝默然而止肅聞而不平
義興公主日譖之尋免官遷交阯
後周書尉遟俟兜性弘𥙿有鑒識尚太祖姊昌樂大長公
主生迥及俟兜病且卒呼二子撫其首曰汝等並有貴相
但恨吾不見爾各宜勉之
隋書曰文帝時蘭陵公主寡上爲之求夫選親衛柳述及
蕭瑒等以示相者孫鼎鼎曰瑒當封侯而無貴妻之相述
亦通顯而守位不終上曰位由我耳遂以主降述
又曰蘭陵公主字阿五高祖第五女也美姿儀性婉順好
讀書高祖於諸女中特所鍾愛初嫁儀同王奉孝卒適河
東柳述時年十八諸姊並驕踞主獨折節遵於婦道事舅
姑甚謹遇有疾病必親奉湯藥高祖聞之大悅由是述漸
見寵遇初晉王廣欲以主配其妃弟蕭瑒高祖初許之後
遂適述晉王因不悅及述用事彌惡之高祖旣崩述徙嶺
表煬帝令主離絶將改嫁之公主以死自誓不復朝謁上
表請免主號與述同徙帝大怒曰天下豈無男子欲與述
同徙耶主曰先帝以妾適于柳家今有罪妾當從坐願陛
下屈法申恩帝不從主憂而卒
又曰南陽公主煬帝長女也美風儀有志節造次必以禮
年十四嫁許國公宇文士及以謹肅聞及述病且卒主親
調飲食手自奉上世以此稱之及宇文化及逆弑主隨至
聊城而化及爲竇建德所敗士及自濟北西歸大唐時隋
代衣冠並在其所建德引見之莫不惶懼失常唯主神色
自若建德與語主自陳國破家亡不能報怨雪恥淚下盈
襟聲辭不輟情理切至建德及觀聽者莫不爲之動容隕
涕咸肅然敬異焉及時主有一子名禪師年且十歲建德
遣武賁郎將於士澄謂主曰宇文化及躬行弑逆人神所
不容今將族滅其家公主之子法當從坐若不能割愛亦
聽留之主泣曰武賁旣是隋室貴臣此事何湏見問建德
竟殺之主尋請建德削髮爲尼(士及右衛將軍述之子也以父勲封新城縣公隋文)
(帝嘗引入卧内與語竒之令尚煬帝女南陽公主)
太平御覽卷第一百五十三
