太平御覽卷第八百四十四
飲食部二
酒中
魏略曰太祖時禁酒而人竊飲之故難言酒以白酒爲賢
人清酒爲聖人
又曰王陵表滿寵年過躭酒不可居方任帝將召寵給事
中郭謀曰寵爲汝南太守豫州刺史二十餘年有勲方岳
及鎮淮南吳人憚之若不如所表將爲所闘可令還朝問
以方事以察之帝從之寵旣至進見飲酒至一石不亂帝
慰勞遣還
又曰華歆能劇飲至石餘不亂衆人微察常以其整衣冠
爲異
又曰烏桓東胡俗能作白酒而不知作麴蘖常仰中國
九州春秋曰曹公制酒禁而孔融書嘲之曰夫天有酒旗
之星地列酒泉之郡人有旨酒之德故堯不先千鍾無以
成其聖且桀紂以色亡國今令不禁㛰姻也太祖外雖寬
容之内不能平御史大夫郄憲知旨以免融官
吳志曰孫權於武昌臨釣臺飲酒大醉令人以水灑群臣
曰今日酣飲唯醉墮臺中乃當止耳張昭正色不言出外
車中坐權遣人呼昭還謂曰爲共作樂耳公亦何爲怒乎
昭對曰昔紂爲糟丘酒池長夜之飲當時亦不以爲惡也
權默然有慙色
又曰孫權常令中書郎詣頋雍有所咨訪若合雍意事可施
行即與相反覆究而論之爲設酒食如不合意雍即正色
改容默然不言無所施郎退造權曰頋公歡悅是事合宜
也其不言者是事未平也孤當重思之其見敬信如此
又曰孫權嘗命諸葛恪行酒至張昭前昭先有酒色不肯
飲曰此非養老之禮也權曰卿其能令張公辭屈乃當飲
之耳恪難昭曰昔師尚父九十擁旌仗鉞猶未告老也今
軍旅之事將軍在後酒食之事將軍在先何謂不養老也
昭卒無辭遂爲盡爵
又曰曹公出濡湏甘寧爲前部督受勑斫敵前營權特賜
米酒衆肴寕刀特賜手下百餘人食之畢寕先以銀盌酌
酒自飲兩盌乃酌與其都督不時肯持寕引刀置膝上呵
謂之曰卿見知於至尊孰與甘寕尚不惜死卿何以獨惜
死都督見寕色厲即起拜持酒及通酌兵各一兩盌至二
更時銜枚出斫敵敵驚動遂退寕益貴重
又曰孫皓每饗宴無不竟日坐席無能不率以七升爲限
雖不悉入口皆澆灌取盡韋曜素飲酒不過二升初見禮
異時常爲裁減或密賜茶茗以當酒至於寵衰更見逼強
輙以爲罪又於酒後使侍臣難折公卿以嘲弄侵尅發擿
私短以爲歡笑焉
又曰笮融督廣陵運漕大起浮圖祠每浴佛多設酒飯布
席於路經數十里民人來觀及就食且萬人費以巨万計
蜀志曰簡雍拜昭德將軍時天旱禁酒釀者有刑吏於人
家索得釀具論者欲令與作酒者同罰雍從先主遊觀
見一男子行於道謂先主曰彼欲淫何以不縛先主曰卿
何以知之對曰彼有其具與欲釀者同先主大笑而原欲
釀者
晉書曰王戎嘗如阮籍飲時兖州刺史劉昶字公榮在坐
籍以酒少酌不及昶昶無恨色戎異之他日問籍曰彼何
如人荅曰勝公榮不可不與飲若減公榮則不敢不共飲
惟公榮可不與飲
晉書曰山濤飲酒至八斗方醉帝欲試之以酒八斗飲之
密益其酒濤極本量而止
又曰陸抗與羊祜推之好抗嘗遺祜酒祜飲之不疑
抗有疾祜饋之藥抗亦推心服之于時以爲華元子反復
見於今
又曰阮孚爲散騎常侍以金貂換酒爲有司所彈
又曰謝弈爲桓温司馬謂之方外司馬因以酒逼温走入
南康王門避之主曰君無狂司馬何由得相見弈遂引温
一兵卒於廳事共飲曰失一老兵得一老兵亦何所怪
又曰陸納字祖言爲吳興太守將之郡先至姑熟辭桓温
因問温曰公致酒可飲幾升食肉多少温曰年大來飲三
升便醉白肉不過十臠卿復云何曰素不能飲正可二升
肉亦不足言後伺温閑曰外有微禮方守遠郡欲與公一
醉以展下情温欣然納之時王坦之刁協在座及受禮唯
有酒一斗鹿肉一拌座客驚愕納徐曰明公近云飲酒三
升納正可二升今有一斗以備杯酌餘瀝温及賓客並歎
其眞率温更勑中厨設精饌酣宴極歡而罷
又曰何充字次道能飲酒雅爲劉恢所貴恢每云見次道
飲令人欲傾家釀言其能温克也
又曰陶侃每飲酒有常限歡有餘而限巳竭殷浩更勸少
進侃悽然曰年少時嘗誡之乃巳
宋書曰王弘爲江州刺史欲識陶潜不能致也潜嘗往廬
山弘令潜故人龐通之遺酒於半道栗里要之潜有脚疾
使一門生二兒舉籃轝及至欣然便共飲酌俄頃弘至
亦無忤也先是顔延之爲劉柳後車功曹在尋陽與潜情
欵後爲始安郡經過潜每往必酣飲致醉延之臨去留二
萬錢與潜潜悉送酒家稍就取酒嘗九月九日無酒出宅
邊菊叢中坐久之逢弘送酒至即便就酌醉而後歸潜不
解音聲而畜素琴一張每有酒適輙撫弄以寄其意貴賤
造者有酒輙設潜若先醉便語客我醉欲眠卿可去其真
率如此郡將候潜逢其酒熟取頭上葛巾漉酒畢還復着
之
又曰頋憲之爲建康令清儉強力爲政甚得人和故都下
飲酒者醇旨輙號爲頋建康謂其清且美焉
又曰孔顗爲江夏内史性便酒每醉輙彌日不醒居常貧
罄無有豊約未嘗關懷爲府長史典籖諮事不呼前不敢
前不令去不敢去雖醉日居多而曉明政事醒時判决未
嘗有擁衆咸云孔公一月二十九日醉勝世人二十九日
醒也
又曰顔延之好騎馬遨遊里巷遇舊知輙據鞍索酒得必
傾盡欣然自得
又曰沈文季出爲吳興太守文季飲酒至五斗妻王氏飲
亦至三斗常對食竟日而視事不廢
又曰袁粲爲丹陽尹嘗步&KR1231;白揚郊野間道遇一士大夫
便呼與飲酣明日此人謂被知頋到門求進粲曰昨飲酒
無偶聊相要耳竟不與相見
又曰蕭思話嘗從文帝登鍾山北嶺中道有盤石清泉上
使於石上彈琴因賜以銀鍾酒謂曰相賞有松石間意
又曰彭城王義康傳曰會稽長公主於兄弟爲長文帝所
親敬上嘗就主宴集甚歡主起再拜頓首悲不自勝上不
曉其意起自扶之主曰車子歲暮必不見容特乞其命因
慟哭上亦流涕指蔣山曰必無此慮若違今誓便是負初
寕陵即封所餘酒賜義康曰會稽姉飲憶弟所餘今封送
車子義康小字也
齊書曰高帝幸東宫召諸王宴飲因遊玄圃園長沙王晃
捉華盖臨川王暎執雉尾扇聞喜公子良持酒鎗南郡王
行酒武帝與豫章王嶷及王敬則自捧肴饌高帝大飲賜
武帝巳下酒並大醉盡歡日暮乃去
又曰謝朏爲吳興太守與弟瀹於征虜渚送別朏指[卄瀹]口
曰此中唯宜飲酒[卄瀹]建武之朝專以長酣爲事與劉瑱沈
昭略交飲各至數斗朏旣至郡致[卄瀹]數斛酒遺上曰力飲
此物勿豫人事[卄瀹]嘗與劉悛飲推辭久之悛曰謝莊兒不
可云不能飲[卄瀹]曰苟得其人自可沉湎千日悛甚慙無言
又曰王琨儉於財用酒不過兩爵輙云取酒難遇之
梁書曰初梁武帝揔延後進二十餘人置酒賦詩臧盾以
詩不成罰酒一斗飲盡顔色不變言笑自若蕭介染翰便
成文無加點帝兩美之曰臧盾之飲蕭介之文席之美也
又曰隂鏗嘗與賓友飲宴見行觴者因廻酒炙以授之衆
坐皆笑鏗曰吾儕終日酣飲而執爵者不知其味非人情
也及侯景之亂鏗嘗爲賊擒或救之獲免鏗問之乃前所
行觴者
又曰張纉爲湘州刺史初吳興吳規頗有才學邵陵王綸
引爲賓客深相禮遇及綸作牧郢藩規隨從江夏遇纉出
之湘鎮路經郢服綸餞之南浦纉見規在坐意不能平忽
舉杯曰吳規此酒慶汝得陪今宴規尋起還其子翁孺見
父不悅問而知之翁孺因氣結𡭗夜便卒規恨纉悲慟而
憤哭兼至信次之間又殞規妻深痛夫子翌日又亡時人
爲張纉一杯酒殺吳氏三人
南史曰南海有頓遜國在海﨑上有酒樹似安石榴採其
花汁停瓮中數日而成酒
後魏書曰太宗引崔浩論事語至中夜太宗大悅賜浩縹
醪酒十斛水精戎塩一兩曰朕味卿言若塩酒故與卿同
其味也
又曰高允被勑論集往世酒之敗德以爲酒訓孝文覽而
悅之
又曰胡叟少孤每言及父母則淚下若孺子之號春秋常
祭之前則先求旨酒時燉煌汜潜家善釀酒每節送一壷
與叟論者以潜爲君子
又李元忠拜南趙郡太守好酒無政績及莊帝崩弃官
潜圖義舉會齊神武東出元忠便乘露車載濁酒以奉迎
神武聞其酒客未即見之元忠下車獨坐酌酒擘脯食之
謂門者曰夲言公招延豪傑今聞國士到門不能吐哺輟
洗其人可知還吾刺勿復通也門者以告神武遽見之
又曰齊神武自太原來朝見朱遊道曰此人是遊道邪常
聞其名今日始識其面遷遊道別駕後日神武之司州
饗朝士舉觴屬遊道曰飲高歡手中酒者大丈夫卿之爲
人合飲此酒
又曰魏帝宴華林園謂神武曰自頃所在百司多有貪暴
朝廷中有能公平直言彈劾不避親戚者王可勸酒神武
降階跪言唯御史中尉崔暹一人謹奉明旨敢以酒勸并
臣所射賜物千叚乞以廻賜帝又褒美之
又曰劉藻字彦先父宗之廬江太守涉獵群籍美談笑善
與人交飲酒至一石不亂藻爲平東別將辭於洛水之南
孝文曰興卿石頭相見藻對曰臣雖才非古人度亦不留
賊虜而陛下輙當釃曲阿之酒以待百姓帝大笑曰今未
至曲阿且以河東數石賜卿
又曰裴粲傳元顥入洛以粲爲西兖州刺史尋爲濮陽太
守崔巨倫所逐棄州入嵩高山節閔帝初復爲中書令後
正月晦帝出臨洛濱粲起御前再拜上壽酒帝曰昔北海
入朝暫竊神器𡭗曰卿誡之以酒今欲我飲何異於往情
粲曰北海志在沈湎故諫其所失陛下齊聖温克臣敢獻
微誠帝曰甚愧來譽仍爲命酌
又曰齊郡王簡性好酒不能理公私之事妻常氏燕郡公
喜女也文明太后以賜簡幹綜家事頗節簡酒乃至盗竊
求乞婢侍卒不能禁
又曰阮孚性機辯好酒貌短而秃周文帝偏所眷顧常於
室内置酒十缾餘一斛上皆加帽欲戲孚孚適入室見即
驚喜曰吾兄弟軰甚無禮何爲竊入王家匡坐相對宜早
還宅也因持酒歸周文撫手大笑
北齊書曰叚韶尤嗇於財雖親戚故舊略無施與其子孫
尚公主并省丞郎在家佐事十餘日事畢辭還人唯賜一
杯酒
又曰高季式豪率好酒又恃舉家勲功不拘儉節與光州
刺史李元忠生平遊欵在濟州夜飲憶元忠開城門令左
右乘驛馬持一壷酒往光州勸元忠朝廷知而容之
又曰齊河南王孝瑜武成禮遇特隆帝在晉陽手勑之曰
吾飲汾清二杯勸汝鄴酌兩盌其親愛如此也
又曰齊皇甫亮性質朴純厚終無片言矯飾属有勑下司
各列勤墮亮三日不上省文宣王親詰其故亮曰一日雨
一日醉一日病酒文宣以其實優容之
又曰周文帝聞韋夐養高不仕辟之不能屈明帝即位禮
敬逾重乃爲詩願時朝謁帝大悅勑有司日給河東酒一
斗號之曰逍遥公
唐書曰定州㹅管李玄通性剛烈無所屈撓初城䧟爲劉
黑闥所囚其故吏有以酒食餽之者玄通謂之曰諸君哀
吾困辱故以酒食來相寬慰耳吾要當爲諸君一醉可乎
遂與樂飲因請劒起舞舞畢以劒潰腹而死
又曰蒲桃酒西域有之前代或有貢獻及破高昌收馬乳
蒲桃實於苑中種之并得其酒法上自損益造酒酒成
味兼醍盎旣頒賜羣臣京師識其味
又曰麟德元年九月壁州刺史鄧弘慶制酒令平索看精
四序
又曰張鎮州拜舒州都督舒州即其夲邑鎮州乃多市酒
肴就望江舊宅盡召故人親戚與之酣宴散髮箕踞敦疇
昔之歡十日贈以錢帛旣而垂泣謂親賓曰比者張鎮州
與故人爲歡今日以後舒州都督治百姓耳君民禮隔不
得交遊因與之訣自是親戚有犯法一無所縱州境因兹
肅然
又曰李景伯景龍中爲諫議大夫中宗嘗與宰臣貴戚
内宴酒酣遞唱廻波樂甚諠雜失禮次至景伯歌曰廻波
𡭗時酒巵微臣職在箴規禮飲只合三爵君臣雜混非宜
席爲之散時人稱之
又曰李適之雅好賓友飲酒一斗不亂夜則宴賞晝决公
務廷無留事
管子曰桓公飲管仲酒仲弃其半公問其故對曰臣聞酒
入舌出舌出言失言失身弃臣弃身不如弃酒桓公笑焉
晏子曰景公飲酒移於晏子之家晏子立於門曰國德無
有故乎君今何爲非時而夜辱公曰酒醴之味金石之聲
願與夫子樂之晏子曰臣不敢與焉公乃移於司馬穰苴
之家穰苴荅如晏子公復移於梁丘據據左執琴右擁竽
行歌而至公曰樂哉無彼二子何以持國無此一臣何以
樂身
孫卿子曰醉者越百步溝以爲跬步也俯而出城門以爲
萬丈之門酒亂其神也
太平御覽卷第八百四十四
