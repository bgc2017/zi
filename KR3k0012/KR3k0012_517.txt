太平御覽卷第五百一十七
宗親部七
姊妺舅姑㛐叔
娣姒
姊妺
爾雅曰女子先生爲姊後生爲妹
毛詩曰泉水曰問我諸姑遂及伯姊
禮記檀弓曰孔子與門人立栱而尚右二三子亦尚右孔
子曰二三子之嗜學也我則有姊之喪故也二三子皆尚左
左傳成上曰潞子嬰兒之夫人晉景公之姊也鄷舒爲政
而殺之又傷潞子之目晉侯欲伐之諸大夫皆曰不可鄷
舒有三雋才不如待後之人伯宗曰必伐之狄有五罪雋
才雖多其何𥙷焉遂滅潞鄷舒奔衛衛人歸請晉晉人殺之
又昭元曰鄭徐吴犯之妹美公孫楚聘之矣公孫黑又使
強委禽焉犯懼告子産子産曰是國無政非子之患也惟
所欲與犯請于二子使女擇焉子晢盛飾而入布弊而出
(哲公孫黑)子南戎服而入左右射超乘而出女自房觀之曰子
晢信美矣抑子南夫也(子南公孫楚字)夫夫婦婦所謂順也適子
南氏焉
又定上曰吴伐楚楚昭王取其妹以出涉濉水鍾建負之
以從復國王將嫁季芉季芉辭曰所以爲女子遠丈夫也
鍾建負我矣王遂使妻鍾建以爲樂尹
春秋感精符曰人主含天地據璣衡齊七政秉八極父天
母地兄日姊月
史記曰聶政爲嚴仲子殺韓相俠累因自披面披抉眼出
腸以死韓取政屍暴於市購之曰有能言殺俠累者與千
金政姉嫈聞之乃伏屍哭曰是軹深井里聶政也妾奈何
畏殁身之誅滅賢人之名乃大呼天者三遂死於政旁也
又曰萬石君石奮高祖問曰君有何人對曰有姊善鼔琴
高祖乃召爲美人
又曰張敬叔姊善鼓琴高祖召爲宫人徙其家就戚里戚
里在長安與親戚別居故曰戚里
漢書曰李延年妹絶美延年侍上酒酣歌曰北方有佳人
絶世而獨立一顧傾人城再顧傾人國不惜傾城傾國佳
人難再得武帝聞之乃召入宫
又曰秦彭字伯平爲山陽太守民江伯欲嫁寡姊姊乃引
鎌自割伯因前救姊觸鎌傷姊遂亡縣正論法彭曰救無
惡志乃輕罪之
謝承後漢書曰范冉姊病往看之姊爲設飰冉留錢一百
文姊使人追還之冉竟不受
又曰曹壽妻班超之妺也超字仲叔扶風人爲都護在絶
域年老思入關妺乃上書曰妾兄超延命沙漠三十餘年
骨肉生離不復相識書奏帝乃徵還
又曰宋弘字仲子爲司空帝姉胡陽公主新寡帝與論朝
臣美惡以觀其意主曰宋弘容德莫及帝曰方圖之後引
弘入令主坐屏風後因謂弘曰貴易交冨易妻人情乎弘
曰貧賤之交不可忘糟糠之妻不下堂帝謂主曰事不諧
矣
又曰汝南袁隗妻馬融之女少有才辨融家世豐豪裝遣
甚盛及初成禮隗謂之曰婦奉箕箒而巳何乃過珍麗對
曰慈親垂愛不敢逆命君欲雹宣梁鴻之行者妾亦請從少
紹孟光之事又問曰弟先兄舉世以爲笑今處姊未適人
而君先行可乎對曰妾姉高行殊邈未遇良匹不如鄙薄
苟然而巳又問南郡學窮道奥文爲辭宗而所在之識輙
以資財爲損何耶對曰孔子大聖不免武叔之毀子路至
賢猶有伯寮之愬家君固其宜也
蜀志曰初孫權以妹妻蜀先主孫氏性才捷剛猛有諸兄
之風侍婢百餘人皆執刀劒而侍立先主心常凛凛然也
晉書曰郭奕字大業太原人遷雍州刺史有寡姉隨其之
官姉下僮僕多有姦犯而爲人所糺弈按省畢曰丈夫豈
當以老姉求名遣而不問
又曰桑虞字子深衛人年十四喪父哀毀過禮以米百粒
糝藜藿其姉喻之曰滅性非孝子對曰藜藿雜米足以勝哀
又曰凉州刺史羊欣姉喪末經旬車騎長史韓預強聘其
女其妻張酺爲御史中丞貶預以清風俗論者稱之
又曰陳統字元方弟絃字偉方俱清秀知名姉妹四人並
有才美姉適東莞徐氏生邈及二姉適同郡劉氏文章最
盛
又曰慕容垂妻叚氏字元妃光禄大夫叚儀女婉惠有志
操常謂妹季妃曰我終不作凡人妻季妃曰我亦不作庸
夫婦隣人聞笑之後燕王納元妃爲室范陽王德娉季妃
並如其言
又曰王凝之妻謝氏名道韞安西將軍弈之女也聦明有
才辯同郡張玄妹亦有才質滴顧氏謝玄每之以敵道韞
有濟尼者遊於二家或問之荅曰謝夫人神情散㓪故有
林下之風顧家婦清心玉映自是閨房之秀
宋書新野庾彦逹爲益州刺史携姉之官資給中分禄秩
西土稱之
齊書曰永興中有王氏女年五歲得毒病兩目皆盲性至
孝年二十父亡盲女臨屍一呌眼皆血出小妺娥䑛之其
左眼即開愈時人皆以爲孝感所致也
梁典曰長廣橋者宋武帝姉昔賣紗籴米還橋小不敢過
無舡得渡日晚宋武帝大飢久方見姉負米還乃謂姉曰
若異曰冨貴當長廣此橋遂爲名也
新子曰梁車新爲鄴令其姉往見之值暮郭門閉遂踰郭
而入梁車新因刖其足趙成侯以爲不慈遂奪璽免官
應劭風俗通曰郝廉太原人飢寒不受人衣食曾過姉家
飰留五十文置席下而去
世說曰郗嘉賓死婦弟欲迎其姉還姉終不肯歸曰生縱
不得與郗郎同室死寧不同穴也
又曰袁彦道有二姉一適殷源一適謝祖嘗語桓宣武切
恨不更有一人配卿也
王子年拾遺曰賈逵年六歲其姉聞隣家讀書日日抱逵
就籬聽之逵年十歲乃暗誦六經父曰吾未嘗教𡭗安得
三墳五典誦之乎對曰姉嘗抱于籬邊聽隣家讀書因記
得而誦之
簫韶太清記曰劉孝儀諸妺文彩豔質甚於神人也
荆州圖南北岸曰屈原之鄕里原旣流放忽然歸鄕人喜
悅因名南岸曰歸鄕岸原有姉聞原還亦來歸責其矯世
鄕人又名其北岸曰姉歸岸
舅姑
釋名曰夫之父曰舅舅言久也父老之稱也夫之母曰姑
姑言故也
爾雅曰婦稱夫之父曰舅稱夫之母曰姑姑舅在則曰君舅
君姑殁則曰先舅先姑
禮記檀弓曰婦人不飾不敢見舅姑
又内則曰婦事舅姑如事父母雞初鳴咸盥漱櫛蹝笄緫衣
紳左佩紛悅刀礪小觽金燧右佩箴管線纊施縏袠大觽
木燧衿䙬綦屨以適舅姑之所及所下氣怡聲問衣燠寒
疾痛苛癢而敬抑搔之
又曰婦將有事大小必請於舅姑(不敢專行也)
儀禮婚禮曰舅饗送者以一獻禮酬以束錦姑饗婦人送
酬亦如之
左傳襄元曰魯齊姜薨初穆姜使擇美檟以自爲櫬與頌
琴季文子取以葬君子曰非禮也禮無所逆婦飬姑者也
虧姑以成婦逆莫大焉(穆姜成公母禮姜成公婦也)
列女傳曰鄒孟軻旣娶將入室其婦祖而内孟子不悅遂
去不入婦辭孟母求去曰妾聞夫婦之道私室不與焉今
妾竊惰在室而夫子見妾悖然不悅是客妾也婦人之義
盖不客宿請歸於父母姑召軻而謂之曰夫禮將上堂聲
必揚所以戒人也將入戶視必下恐見人過今子不察於禮
而責於妻不亦遠乎孟子遂留其婦謝之君子謂孟母知
禮而明姑婦之道
㛐叔
釋名曰㛐叟也老稱也叟縮也人及物老皆小縮於舊也
叔少也幼者稱也叔亦俶也見㛐俶然却退也
爾雅曰女子謂兄之妻爲㛐弟之妻爲婦
禮記曲禮曰㛐叔不通問
又檀弓曰子思之哭㛐也爲位婦人倡踊
又曰㛐叔之無服也盖推之遠之也
又雜記曰㛐不撫叔叔不撫㛐
史記曰蘇秦洛陽人從鬼谷歸大困窮困兄㛐姉妹妻皆
笑之不爲下機秦乃閉室不出讀周書隂符後合六國從
約并力相六國北報趙過洛陽車騎輜重擬於王者乃歸
昆弟㛐側目不敢仰視秦謂㛐曰何前踞而後恭㛐匍匐
以面伏地謝曰見季子位高金多也
漢書曰高祖長兄伯妻高祖微時嘗避事時與賓友過其
丘㛐(丘空也無壻日丘乃寡㛐也)㛐厭叔引客來食佯爲羹盡轑釡客
去高祖視釡尚有羹由是怨之後定天下而伯子獨不得
封太上皇爲言之高祖曰非敢忘也但其母不長者耳後
七年封爲羹頡侯
又曰陳平兄伯常耕田縱平遊學㛐疾之不親家事或問
平食何物而肥對曰食糠籺耳㛐曰有叔如此不如無伯
聞而逐其妻
晉書曰鄭休妻石氏爲九族所重休前妻女旣幼又休父
布臨終生庶子沈休命棄之石氏曰柰何使舅之㣧不存
乎遂飬沈及前妻女力不兼舉九年之間三不舉子
又曰王渾妻鍾氏字琰生子濟渾嘗共琰坐濟趨庭而過
渾欣然曰生子如此足慰人心琰曰若新婦得配參軍(爲渾)
(弟淪也)生子固不啻如此耳
又曰王澄字平子衍季弟也衍妻郭氏性貪鄙令婢於路
檐糞澄年十四諫郭郭大怒謂澄曰昔先人臨終之日以
小郎囑新婦不以新婦囑小郎因捉其衣裾欲杖之澄懼
踰䆫而走得脫
又曰王凝之妻謝氏字道韞弈之女也聦識有才辨凝之
弟獻之嘗與賓客談議詞理將屈道韞使婢白獻之曰新
婦欲與小郎解圍乃以青綾步障自蔽申獻酬之義客遂
不能屈也
又曰晉中書令王珉與㛐婢私通㛐撻甚苦婢素善歌而
珉好執白團扇故製白團扇歌
又曰顔含字弘都㛐老而失明含奉飬如親束帶躬侍㛐
病困湏蚺蛇膽求之不獲憂歎盈懷方獨坐愁苦忽有一
童子持一青囊授含含聞之乃蚺蛇膽也童子出戶化爲
青鳥飛去含得藥成㛐病遂愈
齊書曰吴逹之義興人㛐亡無以具葬乃自賣爲十夫傭
以營葬
三十國春秋曰晉吏部郎魏衡謂姪舒曰汝後得爲小縣
長舒曰堪八百戸長將老便入官舍即斯願畢矣
孟子曰淳于髠曰男女授受不親禮與孟子曰禮也曰㛐
溺則援之以手乎曰㛐溺不援是犲狼也男女授受不親
者禮也㛐溺援之以手者權也
逸士傳曰高鳳爲太守所召恐不得免自言不應爲吏乃
與寡㛐僞争田遂免仕
世說曰阮籍㛐嘗還家籍見㛐與之別或譏之籍曰禮豈
爲我軰設也
常璩華陽國志曰汝敦兄弟共居有父母時財物㛐心欲
得之敦妻勸敦盡讓田宅奴婢與兄弟出別居敦後耕田
得金器妻勸送與兄夫妻共往㛐性嗇見金器踊躍欲留
之兄因感悟即去妻悉讓財物還弟弟又不受相讓積年
鄴洛鼎峙記曰盧道虔後妻元氏升堂講老子道德經虔
弟元明隔紗帷以聽之
娣姒
爾雅曰女子同出謂先生爲似後生爲娣(同出爲俱嫁事一夫)長姉
謂稚婦爲娣婦娣婦謂長姉爲姒婦也
左傳成下曰魯聲伯之母不聘(不聘無婦禮)穆姜曰吾不以妾
爲姒(昆弟之妻相謂爲姒)
又昭七曰晉叔向欲娶於申公巫臣氏其母不許平公強
使取之生伯石伯石始生子容之母走謁諸姑(子容母叔向㛐伯華)
(妻也)姑視之及堂聞其聲而還曰是豺狼之聲也狼子野心
非是莫喪羊舌氏矣
晉書曰王渾妻鍾氏名琰太尉之孫也渾弟湛妻郝氏有
德行琰雖貴門不陵郝郝亦不下琰時稱鍾夫人之禮郝
夫人之法
太平御覽卷第五百一十七
