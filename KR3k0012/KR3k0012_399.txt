太平御覽卷第三百九十九
人事部四十
應夢
禮記文王世子曰文王謂武王曰汝何夢矣武王對曰夢
帝與我九齡(帝天也)文王曰汝以爲何也武王曰西方有九
國君王其終撫諸文王曰非也古者謂年爲齡齒亦齡也
我百爾九十吾與爾三焉(九齡九十年之祥也文王以憂勤損夀武王以安樂延年與汝)
(三者明傳業於汝汝受而成之)文王九十七而終武王九十三而終
左傳僖公下曰楚子玉自爲瓊弁玉纓未之服也先戰夢
河神謂巳曰卑余余賜汝孟諸之麋
又成公上曰鞍之戰晉韓厥夢子與(厥父)謂巳曰避左右
故中御而從齊侯邴夏曰射其御者君子也公曰謂之君
子而射之非禮也射其左越于車下射其右斃于車中
又昭二曰鄭子産聘于晉晉侯有疾韓宣子曰寡君寢疾
於今三月矣並走羣望有加而無&KR2716;今夢黃熊入於寢門
其何厲鬼也對曰以君之明子爲大政其何厲之有昔堯
殛鯀于羽山其神化爲黃熊以入于羽淵實爲夏郊三代
祀之晉爲盟主其或者未之祀乎韓子祀夏郊晉侯有間
(間愈也)
又昭二曰鑄刑書之歲二月或夢伯有介而行(介甲也)曰壬
子餘殺帶也明年壬寅餘又將殺叚也及壬子駟帶卒國
人益懼齊燕平之月壬寅公孫叚卒國人愈懼
又昭四曰晉荀吴帥師滅陸渾韓宣子夢文公携荀吴而
授之陸渾(宣子韓起文公晉文公荀吴仲行穆子也)故使穆子帥師獻俘於文
宮(欲以應夢)
又昭七曰十二月辛亥朔日有蝕之是夜也趙簡子夢童
子羸而轉以歌(轉婉轉也)旦占諸史墨子曰吾夢如是今而日
蝕何也對曰六年及此月也吴其入郢乎終亦弗克
漢書曰孝文帝嘗夢欲上天不能進有一黃頭郎推之上
天頋見其衣後穿覺而之漸臺見郞鄧通衣後穿即夢中
所見也因而寵之
又曰衛太子爲江充所譛敗久之田千秋上急變訟太子
冤曰子弄父兵罪當笞天子之子過誤殺人當何罪哉臣
嘗夢見一白頭翁教臣言是時上頗知太子惶恐無他意
乃大感寤召見千秋謂曰父子之間人所難言也公獨明
其不然此高廟神靈使公教我公當遂爲吾輔佐立拜千
秋爲大鴻臚
又曰韋玄成爲丞相言孝文太后寢園宜如禮勿復修奏
可後歲餘上寢疾夢祖宗譴罷郡國廟上少弟楚孝王亦
夢焉上召問匡衡議欲復之衡深言不可
東觀漢記曰桓帝時張奐爲武威太守其妻懷孕夢帶奐
印綬登樓而歌占曰必生男復臨此郡命終此樓旣而生
子猛建安中爲武威太守前郡守邯鄲商爲猛所殺據郡
反爲韓遂所攻自知必死乃登樓自燒而終
魏志曰武帝問周宣曰我昨夜夢有青氣自地属天宣曰
天下當有貴女子死死時帝巳遣賜甄后璽書文帝復問
周宣曰吾夢摩錢文欲令滅而更明何曰此陛下家事而
太后不聽故更明耳時治弟植罪逼於太后也
晉書曰明帝時張茂夢得一大象問人曰何祥對曰君爲
大郡然而不善或問其故曰象者大獸獸者守也故當爲
大郡然象以齒見焚必爲人害後爲吴國内史沈充所害
又曰明帝太寧元年王敦謀逆帝與王導温嶠等决計征
之敦屯於湖隂帝欲察其營壘乃乘駿馬微行至湖隂敦
方晝寢夢日環其城驚起曰此必黃鬚鮮卑奴來何以不
縛之
又曰簡文見䜟云晉氏祚盡昌明及孝武之在孕也李太
后夢神人謂之曰汝生男以昌明爲字及生東方始明因
以名焉簡文后後悟爲之流涕
後魏書曰高祖遷洛謂任城王澄曰朕昨夜夢一老公頭
鬢皓白正理冠服拜立路左朕怪而問之自云晉侍中嵇
紹故此奉迎神爽卑懼似有求焉澄對曰晉世之亂紹以
身衛主殞命御側亦是晉之忠臣於是求其兆域遣使吊
祭焉
又曰莊帝在藩任城王順夢一叚黑雲從西北直來觸東
南上日月俱破復翳諸星天地晝闇俄雲消霧解日出莊
帝復閶闔門入登太極殿呼萬歲者三百官咸加朝服旣
覺占之曰黑雲氣之惡者北方之色必有北敵亂京師日
君象月后象星百官象以此言之京邑其當禍乎後如其
夢
又曰盧元明爲中書侍郎友人王由寓居潁川忽夢見由
携酒就之言別因賦詩贈乃覺元明憶其十字云自兹一
去後朝市不復遊元明歎曰必有他故經三日果聞爲亂
兵所殺尋其曰乃是發夢之夜
又曰酈範字世則范陽涿人範嘗夜夢隂毛拂踝他日說
之時齊人有占夢者曰史進云豪盛於齊下矣使君臨撫
東秦道光海岱必當重牧全齊再禄營丘矣範笑而荅曰
吾將爲卿必驗此夢果如其言爲青州刺史
又曰裴安祖閑居養志不出城邑曾行值天熱舍於樹下
有鷙鳥逐雉雉急投之遂觸樹而死安祖愍之乃取置隂
地徐徐護視良久得蘇安祖喜而放之後夜夢一丈夫衣
冠甚偉着曲領向安祖再拜安祖怪而問之此人云感君
前日見放故來謝德聞者異焉
北齊書曰張亮字伯德西河隰城人也拜太中大夫薛琡
常夢於山上挂絲以告亮且占之曰山上絲幽字也君其
爲幽州乎數月出爲幽州刺史
又曰宋潁爲凉州刺史潁前妻鄧氏亡後十年夢見白潁
拜曰新婦今被處分爲高崇妻故來辭別穎見崇言之
祟數日而卒
梁書曰吉士瞻少時夢得一積鹿皮而數之有十一領及
覺喜曰鹿者禄也吾當居十一禄乎自其後仕進所莅者
九及除二郡心惡之遇疾不肯療普通七年卒於郡
梁後略曰初賀革之往江陵也意甚不悅過別御史中丞
江革以情告之荅曰吾嘗夢主上遍見諸子唯至湘東王
所手脫帽以與之此人後必當辟卿其行乎革因頷之遂
往荆州
三國典略曰江陵平梁御史中丞沈炯遷長安太祖授儀
同三司甚禮待之炯恐太祖愛其文才桓閉門却掃無所
交遊時有文草隨即毀弃不令流布嘗獨行經漢武通天
臺爲表奏之陳已思歸之意奏訖其夜炯夢見有宫禁之
所兵衛甚嚴炯便以情事陳訴聞有人言甚不惜放卿幾
日可至若一月内見關出此恐不復由我寤而異之當時
以爲怳忽十餘日便有命放還遂與王克等並得東歸
又曰隂子春嘗爲東莞太守時青州刺史三神念毁壊臨
海神廟當座㨂上有一大蛇役夫下擒入於海水爾夜子
春夢見一人詣其府云有人見苦被壞宅舍旣無所託欲
憩此境子春心密記之經二日方知神念毀廟因辦牲醑
立宇祠之數日夢一朱衣人謝曰得君厚惠當以州相報
經月餘魏軍欲襲朐山子春預知設伏摧破梁武以爲南
青州刺史
陳書曰武帝初受襌之日其夜有會稽人傳史普直省夢
人自天而下着朱衣武冠導從數十手持板板上有字傳
視之其文曰陳氏五主三十四年遂凌空而上旦白黃門
侍郎孔宗範歎曰吾事去矣其爲子孫憂乎自武帝已後
并廢帝五主自永定初迄禎明末共三十四年
晏子春秋曰景公舉兵將伐宋過太山公夢見二丈夫意
怒甚盛公問占夢曰師過太山不用事太山神怒也公問
晏子晏子曰非太山之神也宋之先湯與伊尹也湯修以
長髯兊上而豐下倨身高聲(伊尹)黑短蓬頭而髯豐上兊下
僂身下聲公曰然
又曰景公田於梧宫夜猶早公坐睡夢有五丈夫北面稱
無罪公覺召晏子告所夢公曰我其嘗殺無罪歟晏子對
曰昔先君靈公田五丈夫駭獸故并斷其頭葬之命曰五
丈夫之丘豈此耶命人掘其葬處求之則五頭同穴而存
焉公嘉之命吏葬之
莊子曰宋元君夜半夢人披髮而窺阿門曰子自宰之淵
爲清江使河北之所漁者豫且得子元君覺召占夢者占
之占夢者曰此神龜也君乃刳龜以卜七十鑚而無遺策
又曰匠石之齊至于曲轅(曲轅之道)見櫟社樹其大蔽千牛曰
是不材之木也故能若是之壽匠石歸櫟社見夢曰汝將
比予於丈木耶柤梨橘柚果蓏之屬耶實熟則剥(剥擊也)剥
則辱大枝折小枝泄(泄亦折也)此以其能若生者也子求年所
可用久矣乃今得之
吕氏春秋曰尹儒學御三年而無得焉夜夢受秋駕於其
師時日往朝其師而謂之曰吾非愛道也恐子之未可教
也今日將教子以秋駕(秋駕御法)尹儒反走北面再拜曰今昔
臣夢受之先爲其師言所夢因授秋駕也
賈誼書曰文王晝卧夢人登城而呼巳曰我東北陬之腐
骨也速以人君葬我文王曰諾覺召吏使視之信有焉文
王曰速以人君葬之吏曰此無主請以大夫禮王曰吾夢
中已許之矣奈何背之也
桓譚新論曰楊子雲亦言成帝時上甘泉召使作賦子雲
爲之卒暴倦卧夢其五藏出在地以手收内及覺大少氣
病一歲卒
世說曰王東亭嘗夢人以大筆與之管如掾子大旣覺語
人云他日當有大手筆事少日烈宗晏駕哀策謚議王所
作
辛氏三秦記曰昆明池漢武停舡立之習水戰也中有靈
沼神池云堯時治水訖停舡池通白鹿源人釣魚於此綸
絕而去夢於漢武求去其鈎明日帝戲於池見大魚&KR0742;索
帝曰豈非昔時所夢也取而去其鈎放之
博物志曰靈帝時遼西太守黃翻上言海邊有流屍露冠
綘衣感翻夢曰我伯夷弟孤竹君也求見掩藏吏民有嗤
者皆死
虞翻別傳曰翻注易奏上曰臣都吏陳挑夢臣與道士相
遇放髮被鹿裘布易六爻燒其三以飲臣臣乞盡吞之道
士曰易在天三爻足矣豈臣受命應當知經
皇甫謐高士傳曰桓帝好老子之書夜夢見老子乃詔於
陳爲老子立祠
三輔决錄曰子以去冬脩夜思而未之得也忽然而寢夢
此黃髮之叟姓爲玄明字曰子眞與寐言言必有中(夢中指言)
(褒貶之事)子授其人子眞評之析微通理善否之間無所依違
因命操筆者書之謂之决錄
襄陽耆舊記曰楚襄王與宋玉遊於雲夢之野將使宋玉
賦高唐之事望朝雲之館上有雲氣崪乎直上忽而改容
湏臾之間變化無窮王問宋玉曰此何氣也對曰昔者先
王遊於高唐怠而晝寐夢一婦人曖乎若雲煥乎若星將
行未至如浮如停詳而視之西施之形王悅而問焉曰我
帝之季女也名曰瑶姬未行而亡封巫山之臺精魂依草
寔爲莖之媚而服焉則與夢期所謂巫山之女高唐之姬
聞君遊於高唐願薦枕席王因而幸之
漢武故事曰上自封禪後夢高祖坐明堂羣臣亦夢於是
祀高祖於明堂
列異傳曰吴選曹令史長沙劉卓得病夢一人以白越單
衫與之語曰汝着此衫汗即火燒便㓗也覺果有衫在側
後汗便火燒之
搜神記曰有周擥(力感切)嘖(音責)者貧而好道夫婦夜耕息卧
夢天公過而哀之勑有以給與司命案錄籍此人相貧限
不過此唯有張車子應賜錢千萬車子未生請以借之天
公曰善曙覺言之於是所爲輙得貲至千萬先時有張嫗
者常往擥嘖家傭賃合有身月滿當孕便遣出生車屋
下産得兒主人往視間言當名汝兒作何嫗曰今在車下夢
天告之名爲車子擥嘖乃悟自是居日衰减車子長大冨
於周家
續搜神記曰承儉者東莞人葬後十年忽夜與其縣令夢
云没故民承儉今見劫明府急見救令便敕外内裝束往
冢上日巳向出天忽大霧對面不相見但聞冡中㕳㕳破
棺聲有二人墳上望但霧冥不見人往令旣至收得冡内
三人墳上二人遂得逸走棺未壊令即使人脩復之即其
夜又夢儉云二人雖得走民悉誌之一人面上有青誌如
藿葉一人㧻其前兩齒折明府但案此尋覓自得也令從
其言追捕皆擒獲
又曰宗淵字叔林南陽人晉太元中爲尋陽太守有數十
頭龜付厨敕旦且以二頭作臛便着潘汁甕中飬之其暮
夢有十丈夫並着烏布袴褶自反縛向宗淵叩頭若求哀
明日厨人宰二龜其暮復夢八人求哀如初宗淵方悟令
勿殺明夜還夢見昨八人來跪謝恩於是驚覺明朝自入
廬山放之遂不復食龜
又曰荆州刺史殷仲堪布衣時在丹徒忽夢見一人自說
巳是會稽上虞人死亡浮喪飄江中明日當至君有濟物
之仁豈能見移着高燥處則恩及枯骨殷明日與諸人共
江上看果見一棺逐水流下飄飄至殷坐處令人牽取題
如夢所即移着崗上酹以酒飯其夕又夢此人來謝恩
又曰嘉興徐泰幼喪父母叔又隗養之甚於所生隗病侍
甚謹三更中夢二人乘舡持箱上泰床頭發箱出簿書示
曰汝叔應死泰即於夢中下地叩頭良久曰汝縣有同姓
名人不泰思得語鬼云有張隗不姓徐此人云亦可強逼
念汝能事叔父當爲汝受之遂不復見
異苑曰高平檀茂崇以義熙中喪亡其母沛郡劉氏畫眠
夢見崇手捉團扇云崇年命未盡撗被災厲方永違離今
以此扇奉別母涕驚覺果於屏風門得扇上皆如踟跦網
絡撫執悲慟
又曰海陵如睪縣東城村邊海岸崩見一古墓有方頭&KR0238;
棺以朱題云七百年墮水元熹二十年墜於縣巘和蓋從
潮漂沉輒泝流還依夲處村人朱護等異而啓之見老姥
年可七十許璠頭着袿(古携切)鬢髮皓白不殊生人釵髻衣
服粲然若新送終噐物枕屨悉存護乃齎酒酺施于柩側
爾夜護婦夢見姥云向獲名貺感至無已但我墻屋毀廢
骸形飄露今以直一千託爲治護也置錢便去明覺果得
即用改殮移于高阜焉
述異記曰陳留周氏婢民與入山取樵忽夢見一女子曰
吾目中有刺煩爲拔之當有厚報此婢乃見朽棺髑髏草
生眼中便爲拔草即於某處得一雙金指環
靈䰟志曰濡湏口有一大舶船覆在水中水小時便出見
嘗有漁人夜宿其傍以船繫之但聞筝笛絃管之音夢人
驅遣云勿近官妓此人驚覺即移船去傳云是曹公載妓
舡覆于此于今存在
智瓊傳曰弦超字義超夢神女從之自稱天上玉女姓成
字智瓊早喪父母天帝愍之遣令得下嫁如此三四旦覺
寤欽想顯然來遊乃駕輜軿車從八婢自言我天帝玉女
遂爲夫婦贈詩二百餘言又著易七卷超皆能通其旨
太平御覽卷第三百九十九
