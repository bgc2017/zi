太平御覽卷第三百六十二
人事部三
姓名
姓
說文曰姓人所生也古之神聖人母感天而生子故稱天
子因生以從女生生亦聲也
易類謀曰黃帝吹律以定姓
左傳隱八年曰無駭卒羽父請謚與族公問族於衆仲衆
仲對曰天子建德因生以賜姓(因其所由生以賜姓謂若舜由嬀汭故謂陳爲嬀姓)
胙之土而命之氏諸侯以字(諸侯位卑不得賜姓故其臣因氏其王父字)爲謚
因以爲族官有世功則有官族邑亦如之公命以字爲展
氏(無駭公子展之孫故爲展氏也)
又襄四年曰穆叔如晉范宣子逆之問焉曰古人有言曰
死而不朽何謂也穆叔未對宣子曰昔匄之祖自虞以上
爲陶唐氏在夏爲御龍氏在商爲豕韋氏在周爲唐杜氏
晉主夏盟爲范氏其是之謂乎穆叔曰以豹所聞此之謂
世禄非不朽也
史記曰太公望吕尚者東海上人其先祖嘗爲四嶽佐禹
平水土甚有功虞夏之際封於吕本姓姜氏從其封姓故
曰吕尚
漢書曰夏侯嬰爲滕令故號滕公及曾孫頗尚主主隨外
家姓號孫公故滕公子孫更爲孫氏
又曰戍卒婁敬求見說上曰陛下取天下與周異而都雒
陽不便不如入關據秦之固上以問張良良因勸上是日
車駕西都長安拜婁敬爲奉春君賜姓劉氏
又曰灌夫潁隂人也父張孟嘗爲潁隂侯灌嬰舍人因得
幸進之至二千石故蒙灌氏姓爲灌孟(師古曰蒙冒也)
又曰衛青字仲卿其父鄭季河東平陽人也以縣吏給事
侯家平陽侯曹壽尚武帝姊陽信長公主季與主家僮衛
嫗通生青青有同産兄衛長君及子夫子夫自平陽公主
家得幸武帝故青冒姓衛氏
漢書曰京房字君明東郡頓丘人也房夲姓李推律自定
爲京氏
後漢書曰第五倫字伯魚京兆人也其先齊諸田諸田徙
園陵者多故以次第爲氏
崔鴻三十國春秋夏錄曰赫連勃勃下書朕之皇祖自
北遷幽朔姓改姒氏音殊中國故從母氏爲劉子而從母
之姓非禮也朕將以義易之帝王者係天爲子是爲徽實
與天連今改姓曰赫連氏庶恊皇天之意其非正統皆以
鐵伐爲氏庶朕宗族子孫剛銳如鐵皆堪伐人
三國典略曰周蔡祐字承先陳留圉人齊安郡守襲之子
也有膂力便騎射太祖以其戰功賜姓大利稽氏
唐書曰康國即漢康居之國也其王姓温月氏先居張掖
祁連山北昭武城爲突厥所破南依䓗嶺遂有其地枝庶
皆以昭武爲姓示不忘本也
又曰則天朝博州刺史琅邪王沖據博州起兵沖父豫州
刺史越王貞又舉兵於豫州與相應討平之改姓爲虺氏
又曰尚可孤東部鮮卑宇文之别種也代居松漠之間天
寳末歸國隷安禄山後事史思明上元中歸順累授左右
威衛二大將軍魚朝恩之統禁軍愛其勇力甚委遇之俾
爲養子奏改姓魚氏
又曰李全略者本姓王名簡爲鎮州小將事王武俊元和
中節度使王承宗殁軍情不安自拔歸朝授代州刺史及
長慶初鎮州軍亂害田弘正穆宗爲之旰食以簡嘗爲將
召問其計簡遂極言利害願有以自效明年擢拜横海軍
節度使賜姓李氏名全略以崇寵之
白虎通曰人所以有姓者何所以崇恩愛厚親親遠禽獸
别婚姻也故紀世別類使生相愛死相哀同姓不得相娶
皆爲重人倫也姓者生也人禀天氣所以生者也詩云天
生蒸民尚書曰平章百姓姓所以有百者何以爲古者聖
人吹律定姓以記其族人含五常而生正聲有五宫商角
徵羽轉而相雜五五二十五轉生四時異氣殊音悉備故
姓有百也所以有氏者何所以貴功德下伎力或氏其官
或氏其事聞其氏即可知矣所以勉人爲善也或氏王父
字者何所以別諸侯之後爲興滅國繼絶世也王者之子
稱王子王者之孫稱王孫諸侯之子稱公子公子之子稱
公孫公孫之子各以其王父字爲氏故春秋有王子瑕論
語有王孫賈又有衛公子荆公孫朝魯有仲氏孟氏叔氏
季氏楚有昭屈景氏齊有高國崔盧氏以知其子孫也王
者之子亦稱王子兄弟立而皆封也或曰王者之孫亦稱
王孫刑德放曰堯知命表稷契賜姓于姬臯陶典刑不表
姓言天任德遠刑禹姓姒祖昌意以薏苡生殷姓子氏祖
以玄鳥子生也周姓姬氏祖以履大人跡生也
風俗通曰萬類之中唯人爲貴春秋左氏傳官有世功即
有官族邑亦如之公羊譏衛滅邢論語貶昭公娶於吳諱
同姓也蓋姓有九或氏於號或氏於謚或氏於爵或氏於
國或氏於官或氏於字或氏於居或氏於事或氏於職典
號唐虞夏殷也以謚戴武宣穆也以爵王公侯伯也以國
曹魯宋衛也以官司馬司徒司宼司空司城也以字伯仲
叔季也以居城郭園池也以事巫卜陶丘也以職三馬五
鹿青牛白馬也
三輔舊事曰堯母字慶都配高辛氏而生堯因主人伊長
孺爲姓謂之伊
陳留風俗傳曰侯氏氏侯爵周微官失其守故以侯爵爲
姓
又曰秦之先曰伯翳佐舜擾馴鳥獸錫姓曰嬴氏其後分
封以國爲姓有徐氏郯氏黃氏江氏
文士傳曰束晳字廣微疎廣後也王莽末廣曾孫孟造自
東海避難歸蕪城改姓去疎之足爲束氏
世說曰諸葛令恢與王丞相共争姓族前後王曰何不言
葛王而言王葛諸葛曰譬言驢馬不言馬驢驢寕勝馬耶
論衡曰孔子推律自知殷之苗也
名
禮記曲禮上曰名子者不以國不以日月不以隱疾不以
山川(此在常語之中爲後難諱也春秋傳曰名終將諱之)
又曰二名不偏諱孔子之母名徵在言徵不稱在言在不
稱徵也
又曲禮下曰君子已孤不更名(重本也)
又大傳曰名者人治之大也可無慎乎(人治行以正人)
左傳桓公曰初晉穆侯之夫人姜氏以條之役生太子命
之曰仇其弟以千畝之戰生命之曰成師師服曰異哉君
之名子也夫名以制義義以出禮禮以體政政以正民是
以政成而民聽易則生亂嘉耦曰妃怨耦曰仇古之命也
(自古有此言也)今君命太子曰仇弟曰成師始兆亂矣兄其替乎
又曰子同生以太子生之禮舉之公問名於申繻對曰夫
名有五有信有義有象有假有類以名生爲信(若唐叔虞魯公子友)
以德命爲義(若文王名昌武王名發也)以類爲象(若孔子首象尼丘山)取於物爲
假(若伯魚生人有饋之魚因名之曰鯉)取於父爲類(若子同生有與父同者也)不以國
(國君之子不自以本國爲名也)不以官不以山川不以隱疾不以畜牲不
以器幣周人以諱事神名終將諱之(君父之名固非臣子所斥禮旣卒器以)
(木鐸徇曰舍故而諱新謂舍親盡之祖而諱新死者)故以國則廢名以官則廢職以
山川則廢主以畜牲則廢祀以器幣則廢禮晉以僖侯廢
司徒(僖侯名司徒廢爲中軍也)宋以武公廢司空(武公名司空廢爲司城也)先君獻
武廢二山(二山具敖也魯獻公名具武公名敖)是以大物不可以命公曰是
其生也與吾同物命之曰同(物類也謂同日也)
又閔公曰成季之將生也桓公使卜楚丘之父卜之曰男
也其名曰友及生有文在其手曰友遂以命之(遂以爲名)
又文下曰鄋瞞侵齊(鄋瞞狄國名)遂伐我公卜使叔孫得臣追
之吉冬十月敗狄于鹹獲長狄僑如(僑如鄋瞞國之君)以命宣伯
(得臣待事而名其三三子因名宣伯曰僑如以旌其功也)
又宣上曰楚鬪伯比淫於䢵子之女生子文弃諸夢中虎
乳之䢵子畋見之使收之楚人謂乳爲榖謂虎爲於莵故
命曰鬪榖於莵
又宣上曰鄭文公有賤妾曰燕姞夢天使與巳蘭曰予爲
伯儵余爾祖也以是爲而子以蘭有國香人服媚之如是
旣而文公見之與之蘭而御之辭曰妾不才幸而有子將
不信敢徵蘭乎公曰諾生穆公名之曰蘭
又定下曰魯苫越生子將待事而名之陽州之役獲焉名
之曰陽州(欲自比僑如)
漢書曰司馬相如小名犬子及長慕藺相如爲人更名相
如
後漢書曰趙歧字臺卿生於御史臺因字臺卿
東觀漢記曰廉范爲蜀郡守令民不禁火百姓皆喜家得
其願時生子皆以廉爲名者千
魏志曰程昱本名立夢登太山捧日人或以夢告太祖太
祖曰終爲吾腹心遂上加日
又曰鄧艾字士載棘陽人年十二隨母至潁川讀故太丘
長陳寔碑文言爲世範行爲士則艾遂自名範字士則後
宗族有與同者故改焉
又曰王昶字文舒太原人其爲兄子及子作名字皆一依
謙實以見其意故兄子默字處静沉字處道其子渾字玄
沖深字道遂書戒之曰夫人之道莫大於寳身全行以顯
父母
吳志曰立子[雨單]爲太子注曰休制曰孤今爲四子作名字
太子名[雨單]音如湖水灣澳之灣字莔音如迄今之迄次子
名音如兕觥之觥字音如玄㘋首之㘋(音玄)次子名
音如草莽之莽字盥音如舉物之舉次子名音如襃衣
下寬大之襃字寅音如有所推持之推此都不與世所用
者同故鈔舊文會合作之
江表傳曰頋雍從蔡伯喈學專一清静敏而易教伯喈貴
異之謂曰卿必成致今以吾名與卿故雍與伯喈同名由
此也吳錄曰雍字元歎言爲蔡雍之所歎也
晉書曰謝玄破符堅於淮淝先有童謠云誰謂爾堅石打
破故桓豁以石名子以邀其功
晉中興書曰咸和元年當徵蘇峻司徒導欲出王舒爲外
授及更拜撫軍將軍會稽内史秩中三千石舒上䟽以父
名會不得作會稽朝議以字同音異於禮無嫌舒陳音雖
異而字同乞換他郡於是改會字爲鄶(古會切)舒不得巳親
職
崔鴻十六國春秋前涼錄曰李弇字子隴西狄道人也
弇夲名良又妻姓梁張駿戲之曰卿名良妻姓梁夫妻相
同稱子孫將何以目其舅氏昔耿弇以少年立功立事吾
今頼卿有同於耿氏乃賜名曰弇
又曰陳安成紀平㽵人也少慷慨讀書見許禇而慕之乃
自字虎侯
後魏書曰游肇字伯始高祖賜名尚書令高肇世宗之舅
爲百寮懾憚以肇名與巳同欲令改易肇以高祖所賜秉
志不許高肇甚銜之世宗嘉其剛梗
又曰太和初宋弁爲殿中郎中高祖嘗因朝會之次歴訪
風月景山水
梁書曰張&KR0792;字四山初&KR0792;父稷爲剡令至&KR0792;亭生之因名
&KR0792;字四山少敦孝行年三十餘猶班衣受稷杖動至數百
收淚歡然
三國典略曰周陸逞字季明綏德郡公通之弟也初名彦
字世雄魏文帝嘗從容謂之曰爾旣温𥙿何乃字世雄且
爲世之雄非所宜也於爾兄弟又復不類遂改焉
南史曰陳文帝嘗謂宣帝曰我諸子皆以伯爲名汝諸子
宜用叔爲稱宣帝因以訪毛喜喜即條自古名賢杜叔英
虞叔卿等二十餘人以啓之文帝稱善
白虎通曰人必有姓名何以吐情自紀尊事人者也論語
曰名不正則言不順三月名之何天道一時物有其變人
生三月目煦亦能咳笑與人相荅故因其始有知而名之
故禮傳曰子生三月則父名之名之於祖廟者謂子之親
廟也明當爲宗祖子也一說名之於燕寢名者幼小卑賤
之稱也質略故於燕寢殷以日名子何殷家質直故以生
日名也尚書言太甲帝乙武丁也於名臣亦得以甲乙生
日名子不使亦不止也以尚書道殷臣有巫咸有祖巳也
何以諸侯不象王者以生日名子也以大王名亶甫王季
名歴此殷之諸侯也不以子丑爲名何曰甲乙者幹也子
丑者枝也幹者夲夲貫故以甲乙爲名也名或兼或單何
名子非一或聽其聲律定其名或依其事旁於形故或兼
或單也依其事者若后稷是也棄之因名爲棄旁其形者
孔子首類魯尼丘山故以爲之名也
風俗通曰袁賀字元服祖父京爲侍中安帝始加元服京
入賀而賀始生因名之曰賀而字元服
鄭玄別傳曰玄一子名益字益思年二十三相國孔府君
舉孝廉府君以多寇屯都昌爲賊管亥所圍乃令從家將
兵奔救遇賊見害時年二十七也妻有遺體生男玄以太
歲在丁夘生此男以丁夘日生生又手理與玄相似故名
曰小同
孟宗別傳曰孟宗爲豫章太守民思其惠路有行歌故時
之生子者多以孟爲名
江祚別傳曰祚爲南安太守民思其德生子多以爲名字
蜀李書曰賈夷字景叔梓潼人也太始初内移河東少仕
晉臺爲倉部令史懷帝時爲安冨令中原喪亂玉衡七年
歸國武帝素聞夷名重之皇子雅生因名賈夷
秦記曰後帝泓字元時東宫生邵弘言於父曰君之於臣
先生之與其門人名之可也至於同官之於僚黨同姓之
於昆弟同門之於朋友可以稱其字而不可斥其名故公
羊傳曰名不如字者非謂其人之名不如其字尊乃謂爲
人所字則近乎見尊爲人所名則近乎見卑也古之君子
之名子也必以信義而擇淑令所以祥其名也不以官職
所以殊其名也不以畜幣所以重其名也不以隱疾所以
顯其名也遍告内外所以昭其名也書而藏之所以寳其
名也賤者避焉所以貴其名也冠而有字所以尊其名也
名成乎禮字依乎名名字之本字名之末也爲本故尊爲
末故卑尊故其禮詳卑故其事略也且婦人無名故賤於
丈夫野人無名故賤於學士名者巳之所以事尊尊者之
所以命巳字則巳之所以接卑卑者之所以稱己未有用
之於尊而爲卑用之於卑而爲尊者也
搜神記曰齊惠之妾蕭桐子見御有身以其賤不敢言也
取薪而生頃公於野又不敢舉也狸乳鸇覆之人見而收
之因名無野
何槇玄壽賜名叙曰新婦荀氏所生女以歲在丁丑四月
五日日始出時生此月斗建巳其日又巳其時加夘甲乙
夘皆東南春夏天地動發萬物滋生今月吉月之善時也又
於易卦震位在夘巽位在巳震爲長男巽爲長女而此女
孫正用兹日斯時始瞻日月豈伊先祖之靈寔臨祐之玄
髮素顔婦人之上姿也壽考無疆生民之至願也故賜名
曰玄壽焉
太平御覽卷第三百六十二
