太平御覽卷第九百七十五
果部十二
甘蕉扶留芋菱
芡蓮藕
甘蕉
晉宫閣名曰華林園芭蕉二株
南夷志曰南詔土無食器以芭蕉葉藉之
廣志曰芭蕉𦵔或曰甘蕉莖如荷芋重皮相裏大如盂升
葉廣二尺長一丈子有角子長六七寸或三四寸生爲行
列兩兩共對若相抱形剥其上皮色黃白味似蒲萄甜而
飽人其根大如芋魁大一石青色其莖解散如絲織以爲
葛謂之蕉葛雖脆而好色黃白不如葛色出交阯建安
南州異物志曰甘蕉草類望之如樹株大者一圍餘葉長
一丈或七八尺廣尺餘二尺許花大如酒杯形色如芙蓉
著莖末百餘子大名爲房根似芋塊大者如車轂實隨華
每華一闔各有六子先後相次子不俱生花不俱落此蕉
有三種一種子大栂指長而銳有似羊角名羊角蕉味最
甘好一種子大如雞卵有似牛乳味微減羊角蕉一種大
如耦子長六七寸形正方少甘味最弱其莖如芋取以灰
練之可以紡績
異物志曰芭蕉葉大如筵席其莖如芋取鑊煑之爲絲可
紡續女工以爲絺綌今交阯葛也其内心如䔉鵠頭生大
如合柈因爲實房一房有數十枚其實皮赤如火剖之中
黑剥其皮食其肉如蜜甚美食之四五枚可飽而餘滋
味猶在齒牙間一名甘蕉
顧徽廣州記曰甘蕉與吴花實根葉不異真是南土暖不
經霜凍四時花葉展其熟其未熟時亦苦澁也
南方草物狀曰蕉樹子房相連累甜美亦可蜜藏
遊名山志曰赤巖山水石之間唯有甘蕉林高者十丈
卞敬宗甘蕉讃曰扶疎似樹質則非木
扶留
吴錄地理志曰始興有扶留藤緣木而生味辛可以食㯽
榔
蜀記曰扶留木根大如箸視之似柳根又有蛤名古賁生
水中取燒爲灰曰牡厲粉先以㯽榔着口中又扶留長寸
古賁灰少許同嚼之除胸中惡氣
異物志曰古賁灰壯厲灰也與扶留㯽榔三物合食而後
善也扶留藤似木防巳扶留㯽榔所生相去遠爲物甚異
而相成俗曰㯽榔扶留可以忘憂
交州記曰扶留有三種一名扶留其根香美一名南扶
留葉青味辛一名扶留藤味亦辛
廣志曰扶留藤緣樹生其花實即蒟也可爲醬
左思吴都賦曰石忛水松東風扶留
芋
說文曰齊人謂芋爲莒
孝經援神記曰仲冬昴星中收莒芋(宋均曰莒亦芋)
廣雅曰藉如水芋也亦曰烏芋
漢書曰汝南郡有鴻隟大陂翟方進爲丞相奏破之郡中
追怨童謠曰壞陂誰翟子威飯我豆食羹芋魁
漢書曰秦破趙遷卓氏曰吾聞岷山之沃野下有蹲鴟(注曰)
(蹲鴟芋也)至死不飢乃求遠遷致之臨卭至僮百人
崔鴻十六國春秋蜀錄曰李雄剋成都衆甚飢餒乃將民
就榖於郪掘野芋而食之
南史孝義傳曰鮮于文宗漁陽人年七歲喪父父以種芋
時亡至明年芋時對芋嗚咽如此終身
汜勝之書曰區種芋法區收三石
汝南先賢傳曰袁安字召公除隂平長時年飢荒民皆菜
食租入不畢安聽使輸芋曰百姓飢困長何得食榖先自
引芋吏皆從之
汝南先賢傳曰薜苞歸先人冡側種稻芋以祭祀芋以充
飢耽道說禮玄虚無爲
列仙傳曰酒客爲梁承使民益種芋三年當大餓卒如其
言梁民不死
風土記曰博士芋蔓生根如鵝鴨卵
華陽國志曰何隨字季業蜀郫人母亡歸送吏飢輙取道
側民芋隨以帛繫其處使足所取直民相語曰聞何安漢
清民取糧令爲之償
博物志曰野芋食之煞人家芋種之三年不收後旅生亦
不可食
廣志曰凡十四芋有君芋大如魁有車轂芋有旁巨芋有
青邊芋此四芋魁大如鉼少子葉如繖蓋緗色紫莖長丈
餘易熟長味芋之最善者也莖可作羹臛有蔓芋綠支
生大者二三升有雞子芋色黃有百果芋畝收百斛有卑
芋七月熟有九面芋大不美有蒙控芋有青芋有曹芋子
皆不可食莖可爲𦵔又有百子芋出葉榆縣有魁芋無旁
子生永昌
本草經曰芋土芝八月採
左思蜀都賦曰瓜疇芋區
菱
爾雅曰菱厥(郭璞注曰今水中芰也)
尚書大傳曰鉅野夌(鉅野大野也魯藪今蜀山陽也)
周書曰冬食菱藕
周禮天官下籩人職曰加籩之實菱
國語曰屈到嗜芰有疾召其宗老而屬之(屈到楚卿宗老家臣)曰祭
我必以芰及祥宗老將薦芰屈建命去之(建屈到之子子木)曰夫
子不以私欲干國之典也
漢書循吏傳曰龔遂爲渤海太守勸民秋冬益蓄菓實菱
芡
謝承後漢書曰袁閎父賀爲彭城相亡閎到郡迎喪飢食
菱芡渴飲行潦
梁書曰魚弘爲湘東王鎮西司馬𫐠職西上道中乏食緣
路採菱作菱飯給所部弘度之所後人覓一菱不得又於
窮洲之上捕得獼猴數百爲脯以供酒食
淮南子曰楚靈王作章華之臺棄疾承民之怨而立公子
比百姓避而去之乃食芰飲水枕塊而死
吕氏春秋曰厲叔事莒閔公自以爲不知而去居於海上
夏日則食菱芡冬日則飱橡栗
杜恕篤論曰夫蓱之浮與菱之浮相似也菱植根萍隨波
是以堯舜歎巧言之亂德仲尼惡紫之奪朱
風俗通曰殿堂象東井形刻作荷菱水物所以厭火也
羅浮山記曰綏寧縣元龜淵中出菱甚爲甘旨
廣志曰鉅野大菱大於常菱淮漢以南凶年以芰爲𬞞
范汪祠制曰孟秋之祭菱芡
楚辭曰制芰荷以爲衣兮集芙蓉以爲裳
左思蜀都賦曰其沃嬴則有綠菱紅蓮
潘岳西征賦曰鳬躍漸唼喋菱芡
郭璞江賦曰忽忘夕而宵歸詠採菱以叩舷
曹植九愁曰採菱華而結辭
孫楚論屈建文曰加籩之品菱芰存焉楚多陂塘菱所生
父自嗜之而抑按宰祝旣毀就養無方之禮又失奉死如
生之義奪乎素欲建何忍焉
芡
周禮天官下籩人職曰加籩之實芡
漢書曰龔遂爲渤海太守勸民冬益蓄果實菱芡
淮南子曰貍頭愈鼠雞頭巳廔(音漏鼠齧人創狸愈之廔頸腫疾雞頭水中草幽州)
(謂之鴈頭亦愈瘻)
崔豹古今注曰芡雞頭也一名鴈頭一名菱葉似荷而大
葉上蹙衂如沸實有芒刺其裏如珠可以療飢止渴
方言曰䓈(音役)芡雞頭也北燕謂之䓈青徐淮泗之間謂之
芡
說文曰芡雞頭也
廣雅曰南楚江湘之間謂之雞頭或謂之鴈頭
夲草經曰雞頭一名鴈實生雷澤
劉騊駼玄根賦曰芳林臻臻朱竹離離菱芡吐榮若攄錦
而布繡
蓮
爾雅曰荷芙蕖其實蓮(蓮謂房也)其中的(蓮中子也)的中薏(中心苦者也)
毛詩曰陳宛丘澤陂曰彼澤之陂有蒲與蓮有美一人碩
大且卷
史記曰龜千歲遊於蓮葉之上焉
吴時外國志曰大秦國有蓮藕雜菓
宋起居注曰元嘉十八年有司奏楊州刺史王濬解稱州
治後池有兩蓮駢生雙房分體又十六年華林丞伍泳刺
雙蓮同幹秀出華池
宋起居注曰泰始二年八月嘉蓮雙葩並實合跗同莖生
豫州鱧湖又六年雙蓮一蔕生東宫玄圃池
三國典略曰齊主還鄴高麗新羅並遣使朝貢先是徐州
蓮一莖兩蔕占云異木蓮枝遠人入欵斯其應也
北齊書曰後主武平中特進侍中崔季舒宅中池内蓮莖
皆作胡人面仍着鮮卑帽俄而季舒見煞
三國典略曰周平齊齊幼主胡太后等並歸于長安初武
成殂後有謠云千錢買菓園中有芙蓉樹破劵不分明蓮
子隨他去調甚悲苦至是應焉
又曰高緯所幸馮淑妃名小怜也
後唐書曰監軍張承業夲朝舊人權貴任事人士脅肩低
首候之唯馬郁以滑稽侮狎每賓僚宴集承業出異方珍
菓陳列於前客無敢先嘗者當郁前者食必盡承業私戒
主膳者曰他日馬監至唯以乾蓮子置前而巳郁至窺之
知其不可啖異日鞾中置鐵鎚出以擊之承業大笑曰爲
公易饌勿敗予按
夏侯孝芙蓉賦曰綠房翠葉紫飾紅敷黃螺圓出垂蕤散
鬚纓以金牙點以素珠
孫楚蓮華賦曰攅聚星列纖離相扶皦若玄黎投幽夜粲
若鄧林飛鵷鶵
樂府歌曰江南可採蓮蓮葉何田田
藕
爾雅曰荷芙蕖其根藕
吴時外國志曰大秦國有蓮藕雜菓
齊書曰永明中巴東王子響殺行事劉夤等武帝聞之謂
群臣曰子響遂反戴僧靜大言曰諸王應自反豈唯巴東
武帝問其故荅曰天王無罪而一時被囚一挺藕一杯漿
皆諮籖師籖師不在則竟日忍渴
唐史曰蘇州進藕其最上者名傷藕或云荷名或云葉
甘爲蟲所傷或云故傷其葉以長其根近多重臺荷蓋
蓮實中又生花亦甚異也
司馬相如子虚賦曰咀嚼菱藕
夏侯孝若芙蓉賦曰咀菱藕於玄泉
謝眺詩曰秋藕折輕絲
太平御覽卷第九百七十五
