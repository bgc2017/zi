太平御覧卷第八百六十八
火部一
火上
釋名曰火化物也亦言燬也物入即皆毀壞也
易曰水流濕火就燥
又曰風自火出家人(由内以相成熾也)
又曰天與火同人君子以類族辨物(君子小人各得所同)
又曰火在天上大有君子以遏惡揚善順天休命(大有包容之象)
(也故遏惡揚善成物之美順夫天德休物之命)
又曰燥萬物者莫熯(呼旱切)乎火
書曰火炎崐崗玉石俱焚
又曰惟女含德不惕予一人予若觀火(惕懼也觀執也我觀火者喻刑罰可)
(畏之也)
又曰若火之燎于原弗可嚮迩(火之燎于原其炎熾之明不可嚮近也)
又曰五行二曰火火曰炎上炎上作苦
詩曰叔在藪火烈具舉
禮曰孟夏之月盛德在火
又曰季春出火爲焚也(謂焚菜也凢出火以火出建辰之月火始出)
又曰火之於民也尊而不親
左傳曰人火曰火天火曰災
又曰兵猶火也不戢將自焚也
又曰火龍黼黻(火畫爲龍)
又曰古之火正或食於心或食於咮以出内火是故味爲
鶉火心爲大火(謂火正之官配食於火星也建辰之月鶉火星昏在南方則令民放火建戍之月大)
(火星伏在日下夜不得見則令民内火禁放火也)陶唐氏之火正閼伯居商丘(閼伯)
(高辛氏之子也傳曰遷閼伯於商丘主辰大火也今爲宋星然則商丘在宋地也)祀大火而火紀
時焉(謂出内火時也)相土因之故商主大火(相土契孫商之租也始代閼伯之後居商)
(丘祀大火也)
又曰郯子云炎帝以火紀故爲火師而火名
又曰昭公十七年冬有星孛于火辰西及漢(夏之八月辰星見在天漢)
(西今孛星出辰西光芒東及天漢)申湏曰彗所以除舊布新也(申須魯大夫)天
事恒象(天道恒以象穎告示人)今除於火火出必布焉諸侯其有火
災乎(今火向伏故知當湏火乃布散爲災)
周禮曰春秋以木鐸脩火禁(火星以春出以秋入因天時而以成)
又曰亨人掌供鼎鑊以給水火之齊(鑊所以煑肉及魚腊之器旣熟乃脀于鼎)
(齊多少之量齊音劑)
又曰卜師掌開龜揚火以作龜致其墨(揚火猶熾也致其墨者熟灼之明其兆)
又曰司爟掌行火之政令四時變國火以救時疾(行猶用也变猶)
(易也鄭司農說以鄹子曰春取榆柳之火夏取棗杏之火季夏取桑拓之火秋取柞梄之火冬取槐檀之火)季
所觸輙死壯士擊之城上大譟燕師大駭
又曰龐㳙追孫臏量其行暮當至馬陵乃斫大樹白而書之
曰龐㳙死此下於是令齊軍万弩(夾道而伏日暮見火)舉而俱發龐
㳙夜至見白書乃鑚火讀之未畢万弩俱發龐㳙大敗
又曰蘇代謂魏王曰夫以地事秦猶抱薪救火薪不盡火不
滅也
又曰顔叔子獨居室夜雨比舍屋角有女子投之叔子令
秉燭燭盡乃徹屋草續之至明不亂
又曰武王旣渡河有火自上復於王屋流爲烏其色赤
漢書曰項羽西屠咸陽燒其宫室火三月不滅
又曰孝平后王莽女有節操及漢兵誅莽燔燒未央宫后
曰何面目見漢家因自投火而死
又曰漢兵圍王莽城中少年房朱張魚等恐見虜掠私燒
作室門呼曰反虜王莽何不出降火及掖庭莽避火宣室
前殿火輙隨之
又日陳勝吴廣夜構火狐鳴呼曰大楚興陳勝王
又郡國志曰連渾府遥火山而有火井深不可見底炎氣
上昇常若微電以草㸑之則煙騰大發其山似火從地而
發故名熒臺
東觀漢記曰梁鴻牧豕長安上林苑中失火延及人家問
所燒財物悉推豕償之其主言少鴻願以身作躬執其勤
又曰長沙有義士古初遭父喪未葬隣人火起及初舍棺
不可移冒火伏棺上火乃滅
又曰廉范字叔度爲蜀郡太守成都地迫屋狹百姓夜作
以供衣食又禁火民覆蔽之失火者日屬范放令夜作但
使儲水百姓皆悅歌曰廉叔度來何暮不禁火民安堵昔
日無𥜗今五袴
魏略曰秦伯出獵至於咸陽有火流下化爲白雀銜綠丹
書集於公車
吳志曰張昭字子布孫權以公孫淵稱藩遣張珍許晏至
遼東拜淵爲燕王昭諫權權不從昭忿稱疾不朝權恨之
土塞其門昭又於内以土封之淵果殺珍晏權數慰謝昭
固不起權因出過其門呼昭昭辭病篤權燒其門欲以恐
之昭更閉戶孫權使人滅火往問良久昭諸子扶昭起權
載以還宫
晉書曰愍懷太子遹字熙祖惠帝長子也宫中嘗夜失火
武帝登樓望之太子時年五歲牽帝裾入闇中帝問其故
太子曰暮夜倉卒宜備非常不宜令照見人也由是竒之
又曰張華字茂先武庫火華懼因此變作列兵固守然後
救之果累代之寳及漢高斬蛇劒王莽頭孔子履等盡焚
焉
又曰韓康伯家貧窶伯年數歲至大寒母方爲作𥜗令伯
投熨斗而謂之曰且著𥜗尋當作複禈伯曰不復湏母問
其故對曰火在斗中而柄尚熱今旣著𥜗下亦當煖母甚
異之
又曰王獻之常與兄徽之共在一室忽然火發徽之遽走
出不遑取履獻之神色恬然徐呼左右扶出
又曰郭璞字景純門人趙載嘗竊青囊書未及讀而爲火
所焚
又曰庾亮鎮武昌夜半望見城内有數炬火從城上出如
火車狀白布慢覆與火俱出城東北行至江乃滅
又曰佛圖澄嘗與石季龍升中臺澄忽驚曰幽州當火
災仍取酒噀之久而笑曰救巳得矣季龍遣驗幽州云是
曰火從四門起西南有黑雲來驟雨滅之雨亦頗有酒氣
又曰嵇康從孫登遊三年康問其所終不荅康每歎息將
別謂曰先生竟無言乎登乃曰子識火乎生而(有光不用其光而果)
在於用光人而有才不用其才而果在於用才故用光在乎
得薪所以保其曜用才在於識眞所以全其年今子才多
識寡難乎免於仐之世矣子無求乎康不能用果遭
非命
鄧粲晉紀曰胡母輔之過河南尹門下將飲酒使門卒王
子博取火子博曰卒也唯不乏吾事安能爲人使輔之與
語歎曰吾不及也因言於河南尹以爲功曹
晉中興書曰殷浩北伐江逌爲長史逌取數百雞以長䋲
連脚皆繫火一時驅放過壍集營皆燃焉
宋書曰周朗爲廬陵内史郡後荒蕪頗多野獸母薛氏欲
見獵朗乃合圍縱火令母觀之火逸燒廨朗悉以秩米起
屋償所燒之限
梁書曰阮孝緒家貧無以爨僮妾竊隣人樵以継父孝緒
知之乃不食更令撤屋而炊
後魏書曰祖瑩好學以晝継夜父母恐其成疾禁之後燃
火讀書以衣被蔽塞䆫戶恐爲人家所覺
蕭鵉遣魯康祚侵太倉口傅永以賊若夜來必應於渡淮
之守以火記其淺處永旣設伏乃密令人以瓠盛火渡淮
南岸當深處置之教之云若有火起即亦燃之其夜康祚
等果親率領來斫永營東西二伏夾擊之康祚等奔趣淮
水火旣競起不能記其夲濟之處遂望永所置之火而争
渡焉水深溺死斬首者數千級
北齊書曰神武西征登鳳陵命中外府司馬李義深相府
城局李士略共作檄文皆辭請以孫搴代神武乃引塞入
帳自爲吹火催促之搴神色安然授筆立䟽
又曰文宣曾近出令張曜居守帝夜還曜不時開門勒兵
嚴備駐蹕門外久之催迫甚急曜以夜深湏火至面識門
乃可開於是獨出見帝帝使曜前開
門然後入
又曰張亮守河州周文帝於上流放火舡欲燒河橋亮乃
備小艇百餘皆載長鏁鏁頭施釘火舡將至即馳小艇以
釘釘之引鏁向岸火舡不得及橋全亮之功也
尚書大傳曰燧人爲燧皇以火紀物火陽尊故託燧皇於
天〇春秋元命苞曰火之爲言委隨也故其字人散二者
爲火也
韓詩外傳曰晉平公藏寳之臺燒救火三日三夜乃勝之
公子晏束帛而賀曰臣聞王者藏於天下諸侯藏於百姓
農夫藏於囷庾商賈藏於篋匱今百姓乏於外而賦歛無
已昔桀紂殘賊爲天下戮今皇天降災於皇臺是君之福
也
戰國策曰楚王遊雲夢野火之起也若雲蜺
吳越春秋曰越王思報吳冬則抱冰夏則握火
後趙錄曰石勒禁火百鼔之後燃火者鞭之一百延火燒
一家斬五部都督
汝南先賢傳曰郭憲從南郊含酒東北三噀云齊失火以
厭之後齊果上火事
又曰蔡君仲有至孝之心母終棺在堂西舍失火火將至
君仲伏屍號哭火越向東家
陳留耆舊傳曰劉昆爲江陵令民有火災昆向火叩頭即
霈然下雨詔問反風滅火虎北渡河何以致此昆曰偶然
耳帝曰此長者之言也
鄭玄別傳曰玄年十七在家見大風起詣縣曰某時當有
火災宜祭爟禳廣設禁備時火果起而不爲害
樊英別傳曰英隠於苑山嘗有黑風從西方起英謂學者
曰成都市火甚盛因含水西向漱之乃令記其日後有客
從蜀來者云是日有大火有黑雲平旦從東起湏臾大雨
火遂得滅
葛仙公别傳曰公與客談話時天寒公謂客曰居貧不能
得爐火請作一大火公遂吐氣火赫然從口而出湏臾火
滿室坐客皆熱而脫衣也
列仙傳曰陶安公六合冶師也數行火火一旦散上紫色
衝天湏臾朱雀止冶上曰安公安公冶與天通七日迎汝
以赤龍龍至安公騎之東南而上
又曰欒巴爲尚書王會得酒西向嗽云成都失火嗽而作
兩驛至果如其言
又曰寗封子黃帝陶正掌火能作五色烟
列女傳曰梁節姑其室失火兄子與巳子在内欲取兄子
輙得巳子火盛不復得入婦人曰梁國豈可戶告人曉耶
被不義之名何面目以見兄弟家人哉遂赴火而死
搜神記曰麋笁嘗從洛歸未至家數十里見路次有好新
婦從求寄載行二十餘里新婦謝笁我天使也當往燒東
海麋家感君見載故以相語笁因請之曰不得不燒君快
去我緩行行日中必火發笁乃急行逹家使出財物日中
而火大發
玄中記曰南方有炎火山焉在扶南國之東加營國之北
諸薄國之西從四月而火生十二月火滅正月二月三月
火不燃山上但出雲氣而草木生枝條至四月火燃草木
葉落如中國寒時草木葉落也行人以正月二月三月行
過此山下取此木爲薪燃之無盡時取其皮績之爲火浣
布
十洲記曰炎洲在南海中地方二千里去岸九萬里上有
風生獸似豹青色大如鯉張取之積薪數車以燒之薪盡
而此獸在火中不燃以鐵椎鍜其頭十數下乃死以其口
向風湏臾便活而起以石上菖蒲塞即死取腦以花服之
盡十斤得壽五百歲又有火林山山中有火獸大如鼠毛
長三四寸或赤或白山可二百許里晦望見山林及此獸
光火照人乃取其獸毛績以爲布名曰火浣布國人服之
此中布垢汚唯以火燒布兩食許出振之其垢即去㓗白
如雪
述征記曰北征有張母墓舊說張母是王氏妻王家葬經
數百載後開墓而香火猶燃其家奉之稱清火道
英雄記曰周瑜鎮江夏曹操欲從赤壁渡江南無舡乘&KR1097;
(步皆反)㳂漢水下至浦口未即渡瑜夜密使輕舡走舸百余
艘艘有五十人拖掉人持炬火持火者數千人立於舡上
以萃於&KR1097;至乃放火火燃即回舡走去湏臾燒數千&KR1097;火
起光上照天操乃夜去
齊地記曰東武有火生木燒之不死亦不損也
太平御覽卷第八百六十八
