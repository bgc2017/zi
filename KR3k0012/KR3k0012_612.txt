太平御覽卷第六百一十二
學部六
博學博物
博學
論語曰大哉孔子博學而無所成名
禮記曰君子之學也傳其服也鄕
易大畜卦云君子以多識前言往行以畜其德
續漢書曰班固字孟堅九歲能屬文誦詩賦及長遂博覽
載籍九流百家之言無不窮究
東觀漢記曰楊震字伯起受歐陽尚書於桓郁明經博覽
無不窮究諸儒爲之語曰關西孔子楊伯起
謝承後漢書曰王充字伯任好學博覽常遊洛陽市閱所
賣書一見輙能誦憶遂博通衆流百家之言
又曰黃香知古今羣書無不涉獵帝以香先帝所異每有
疑帝時特訪問又詔香詣東觀讀所未嘗見書
又曰賈逵字景伯弱冠誦左氏語云問事不休賈長頭也
王隱晉書曰皇甫謐羸病手不釋卷歴觀今古無不皆綜
又曰張華博覽圖籍四海之内若指諸掌世祖問華千門
萬戶畫地而成
晉書曰何劭惠帝即位初建東宫太子年幼欲令親萬機
以劭爲太子師劭博學善屬文陳說近代事若指諸掌
三國典略曰陳遺兼通直散騎常侍姚察聘於周沛國劉
臻竊於公舘訪漢書疑事十餘條並爲剖析皆有經據臻
謂所親曰名下定無虚士
齊書曰賈希鏡宋孝武時青州人發古冢銘云青州世子
東海女郎帝問學士鮑昭徐爰蘇寳生並不能悉希鏡對
曰此是司馬越女嫁苟晞兒檢訪果然由是見遇
又崔慰祖傳曰國子祭酒沈約吏部郎中謝眺嘗於吏部省
中賓友俱集各問慰祖地理中所不悉十餘事慰祖口吃
無華辭而酬據精悉一座稱服之眺歎曰假使班馬復生
無以過此
蕭子顯齊書曰王儉自以博聞多識讀書過陸澄澄曰僕
少小來無事唯以讀書爲業其年巳倍今君少便鞅掌王
務雖復一覽便諳然見卷軸未必多僕儉集學士何寧等
盛自商略澄待儉詩畢然後談所遺漏數百千條皆儉所
未覩儉乃敬服儉在尚書省出巾箱机案新服飾令學士
隷事多者與之人各得一兩物澄後來更出諸人所不知
事復各數條并奪物將去
梁書曰韋叡子稜字威直性恬素以書史爲業博物強記
當代之士咸就質疑
隋書曰王邵初在齊時祖孝徵魏收陽休之等嘗論古事
有遺忘討閱不能得因呼邵問之邵具論所出取書驗之
一無舛誤自是大爲時人所許稱其博物
唐書曰李守素尤爲譜學妙諳人物自晉宋以降四海士
流及周魏以來諸貴勲等華戎閥閱靡不詳究時號爲肉
譜嘗與虞世南等六人同直學舘其夜七夕内出珍饌有
教賦詩因共談人物初言江左東南猶相酬對及言北臺
諸姓次第如流顯其歴葉皆有據證世南但撫掌而笑不
復能荅旣而歎曰肉譜定可畏許敬宗因謂世南曰李倉
曹以善人物乃得此名雖爲美事然非雅號曰君旣言成
准的宜有以改之荅曰卿言是也昔任彦昇善談經籍梁
代稱爲五經笥今目倉曹爲人物志可乎杜如晦等咸以
爲佳
又曰蔣乂幼好學德宗嘗幸凌煙閣見左壁頽剥上有殘
缺文記每行可辯三五字命錄之以問宰臣宰臣卒然無
以對遽召乂訪之對曰此聖歴年侍臣圖贊也暗誦諷不
失一字宰臣上奏德宗歎曰虞世南暗寫列女傳無以加
也
國語曰晉文公使趙衰爲卿辭云欒枝貞慎先&KR0942;有謀胥
臣多聞皆可以爲輔也
孟子曰人皆知糞其田而莫知糞其心何謂糞心博學多
聞也
莊子曰惠施多方其書五車稱連環可解
袁子正書曰學莫大於博行莫過於約聖人者天下之至
智也博學以聚之兼聽而辯之
抱朴子曰洪年十六始習孝經論語易但貪廣覽於衆書
曾披涉自正經諸史百家之言近將萬卷
又曰夫周公上聖而日讀百篇仲尼天縱而韋編三絶墨
翟大賢載文盈車仲舒命世不窺園圃倪寬帶經以芸鋤
路生截蒲以寫書黃覇桎梏以受業寗子夙夜以倍功故
能究覽玄奥窮測微言
典論曰孔融陳琳王粲徐幹阮禹應瑒劉楨七子者於學
無所遺於文無所假
文士傳曰張華窮覽古今嘗徙居有書三十乘
金樓子曰丘遟出爲永嘉郡公祖道於東都亭敬子沈隱
侯俱至丘云少來搜集書史頗得諸遺書無復首尾或失
名姓凡有百餘卷皆不得可知今併欲焚之二客乃謂主人
云可皆取出共看之傳金紫末至二客以向諸書示之傳
乃發擿剖判皆究其流出所得三分有二賓客咸所悅伏
國朝傳記曰太宗嘗出行有司請載副書以從上曰不湏
虞世南在此行祕書
又曰太宗稱虞監博聞德行書翰詞藻忠直一人而巳兼
是五善
博物
家語曰夫子曰子産於民爲惠主於學爲博物吾以兄事
之也
左傳昭元年曰晉侯有疾鄭伯使公孫僑如晉聘且問疾
叔向問焉曰寡君之疾病卜人曰實沈臺駘爲崇史莫之
知敢問此何神也子産曰昔高辛氏有二子伯曰閼伯季
曰實沈居于曠林不相能也日尋干戈以相征討后帝不
臧遷閼伯于商丘主辰商人是因故辰爲商星遷實沈于
生疾矣僑又聞之内官不及同姓(内官嬪御)其生不殖(殖長也)美
先盡矣則相生疾(同姓之相與先美矣美極則盡盡則生疾之)君子是以惡之
故志曰買妾不知其姓則卜之違此二者古之慎也(一四時取)
(同姓二者古人所慎)男女辨姓禮之大司也(辨別也)今君内實有四姬
焉(同姓姬四人)其無乃德是也乎若由是二者弗可爲也已(爲治也)
四姬有省猶可無則必生疾矣(據異姓去同姓故言省)叔向曰善哉
肸未之聞也晉侯聞子産之言曰博物君子也重賄之
又昭七年傳曰子産聘于晉晉侯有疾韓宣子逆客私焉
(私語)曰寡君寢疾於今三月矣並走羣望(晉所望祀山川皆走往祈禱)有
加而無瘳今夢黃熊入於寢門其何厲鬼也對曰以君之
明子爲大政其何厲之有昔堯殛鯀于羽山(羽山在東海祝其縣西南)
其神化爲黃熊以入于羽淵實爲夏郊三代祀之(鯀禹父夏家郊)
(祭之歴殷周二代又通在羣神之數并見祀)晉爲盟主其或者未之祀乎(言周衰晉)
(爲盟主得佐天子祀羣神)韓子祀夏郊(祀鯀)晉侯有間(間差也)賜子産莒之
二方鼎(方鼎莒所貢)
漢書曰張安世字子孺給事尚書上幸河東亡書三篋詔
問莫能知唯安世識之具作其事後求得書以相校無所
遺失上竒其材擢尚書令
晉書張華傳曰人有得鳥毛長三丈以示華華見慘然曰
此謂海鳬毛也出則天下亂矣陸機嘗餉華鮓于時賓客
滿座華發器便曰此龍肉也衆未之信華曰試以苦酒濯
之必有異旣而五色光起機問鮓主果云園中茅積下得
一白魚質狀殊常以作鮓過美故以相獻武庫封閉甚密
其中忽有雉雊華曰此必蛇化爲雉開視雉側果有蛇蛻
焉吴郡臨平岸崩出一石鼓槌之無聲帝以問華華曰可
取蜀中桐材刻爲魚形扣之則鳴矣於是如其言果聲聞
數里初吴之未滅也斗牛之間常有紫氣道術者皆以吴
方強盛未可圖也唯華以爲不然及吴平之後紫氣愈明
華聞豫章雷焕妙逹象緯要之宿因登樓仰觀煥曰寳劒
之氣耳在豫章豊城因以煥爲豊城令使求之煥到縣掘
獄屋基得雙劒其夕斗牛間氣不復見焉煥以南昌西山
北巖下土以拭劒光芒豔發遣使送一劒并土與華留一
自佩華以南昌土不如華隂赤土因以華隂土一斤致煥
煥更以拭劒倍益精明又魏時殿前鍾忽大鳴震駭者華
云此蜀山毀故鍾鳴尋蜀郡上其事也
又曰武帝常問摯虞三日曲水之義虞對曰漢章帝時平
原徐肇以三月生三女至三日俱亡材人以爲怪乃招携
之水濱洗祓遂因水以泛觴其義起此帝曰必如所談便
非好事束晳進曰虞小生不足以知臣請言之昔周公城
新威斗王莽三公亡皆賜之一在冢外一在冢内時三台
江左者唯甄邯爲大司徒必邯之墓俄而又啓冢内更得
一斗復有一石銘大司徒甄邯之墓
蕭子顯齊書曰東海王摛亦史學博聞歴尚書左丞竟陵
王子良校試學士唯摛問無不對永明中天忽黃色照地
衆莫能解摛云是榮光世祖大悅
梁書裴子野傳曰時西北遠邊有白題及滑國遣使由岷
山道入貢此二國歴代弗賓莫知所出子野曰漢潁隂侯
斬胡白題將一人服虔注曰白題胡也又漢定遠侯擊虜
入滑此其後乎時人服其博識
又曰樂藹爲御史中丞時長沙宣武王將葬而車府忽於庫
失油絡欲推主者藹曰昔晉武庫火張華以爲積油萬石
必燃今庫若有灰非吏罪也旣而檢之果有積灰時稱其
博物引恕
三國典略曰齊徐之才見有人以五色班蘭骨爲刀把者
之才曰此人瘤也問所得處云於塚見髑髏骨長數寸試
削視有文理故用之
又曰周平蜀還得樂器者皆莫之識太常少卿斛斯瀓(直陵)
(切)見之曰此錞于也人弗之信瀓遂依于寳周禮注以芒
筒捋之其聲極振衆乃歎服瀓取以合樂焉
隋書曰崔頥大業四年從駕汾陽宮次河陽鎮藍田令王
曇於藍田山得一玉人長三尺四寸着大領衣冠幘奏之
詔問群臣莫有識者頥荅曰謹案漢文以前未有冠幘即
是文帝以來所制作也臣見魏大司農盧元明撰嵩山廟
記云有神人以玉爲形像長數寸或出或隠出則世延長
伏惟陛下應天順民定鼎嵩雒岳神自見臣敢稱慶因再
拜百官畢賀天子大悅賜縑二百
國語曰海鳥爰居上於魯東門之外三日臧文仲使國人
祭之(文仲不知以爲神)展禽曰越哉臧孫之爲政也(越迂也言其迂闊不知所)
(要也)夫祀國之大節也而節政之所成也故慎制祀以爲國
典今無故而加典非政之宜也夫聖王之制祀也功施於
民則祀之以死勤事則祀之以勞定國則祀之能禦大災
則祀之能扞大患則祀之非是族也不在祀典今海鳥至
巳不知而祀之以爲國典難以爲仁且智矣夫仁者講功
而智者處物無功而祀之非仁也不知而不問非智也今
兹海其有災乎夫廣川之鳥獸恒知而避其災也是歲也
海多大風冬煖(爰居所避)文仲聞柳下季之言使書以爲三筴
(筴簡書也三篋三卿卿一通也謂司馬司徒司空)
又曰季桓子穿井獲如土缶其中有羊焉使問之仲尼曰
吾穿井而獲狗何也(獲羊言狗者以孔子博物測也)對曰以丘之所聞羊
也丘聞之木石之怪曰䕫蝄蜽水之怪曰龍罔象土之怪
曰墳羊
又曰吴伐越隳會稽獲骨一節專車(骨一節其長專車專壇也)吴子使
來好聘問之仲尼仲尼曰丘聞之禹致群臣於會稽之山
防風氏後至禹殺而戮之(防風汪茫氏君之名違命後至故禹殺之陳尸爲戮)其骨
專車焉此爲大矣客曰敢問誰守爲神仲尼曰山川之靈足
以紀綱天下者其守爲神(紀綱天下謂名山大川龍興雲致兩以利天下)社稷之守
爲公侯(封國立社稷而山川之祀者爲諸侯令守之是公侯)皆屬於王者客曰防風何
守仲尼曰汪茫氏之君(汪芒長翟國名)守封嵎山者也(封封山嵎嵎山在今)
(吴郡永安縣也)爲七姓(柒汪芒氏之姓)在虞夏商爲汪茫氏於周爲長翟
(周世其國北遷爲長翟)今爲大人(今孔子時)客曰人長之極幾何仲尼曰
僬僥氏長三尺短之至也(僬僥西南蠻之别也)長者不遇十之數之
極也(十之三丈則防風氏)
又曰仲尼在陳有隼集于陳侯之庭而死楛矢貫之石砮
其長尺有咫(隼鷙鳥鶚也楛木名砮鏃也石爲之八寸曰咫楛矢貫之墜而死也)陳惠公使
以隼如仲尼之館問之(惠公哀公之孫悼太子之子吴也)仲尼曰隼之來
也遠矣此肅慎氏之矢也(肅慎北夷之國)昔武王克商通道于九
夷八蠻使各以其方賄來貢使無忘職業於是肅慎氏貢
楛矢石砮其長尺有咫先王欲昭其令德之致遠物也故
銘其栝曰肅慎氏貢楛矢以分大姬配虞胡公而封諸侯(分矛)
(也大姬武王元安胡公舜後虞遏父之子胡滿)古者分同姓以寳玉所以展親也
(展重若夏后氏氏之璜也)異姓以遠方之職貢使無忘服也故分陳以
肅慎氏之貢(陳僞姓)君若使有司求諸故府其可得也(故府舊府)
使求得之金櫝如之
家語曰楚昭王渡江江中有一物大如斗員而赤直觸王
舟舟人取之王大怪之徧問群臣莫能識使使聘於魯問
孔子孔子曰此萍實也唯覇者爲能獲之使者返王食之
大美久之使來以告魯大夫大夫因子游問曰何以知其
然曰吾昔之鄭過陳之野聞童謠曰楚王渡江得萍實大
如斗赤如日剖而食之甜如蜜此是武王之應也
益部耆舊傳曰蜀郡張寬漢武帝時爲侍中從祀甘泉至
渭橋有女子浴於渭水乳長七尺上怪其異遣問之女曰
帝後第七車知我所來時寬在第七車對曰天皇主祭祀
者齋戒不嚴則女人見
郭璞注山海經曰漢宣帝使人上郡發盤石石室中得一
人徒祼被髮反縛裓一足以問群臣莫能知劉子正對曰
昔貳負之臣曰免與貳負殺窫窳帝乃括之於疎屬之山
(括繫縛也音适)桎其右足反縛兩手繫之山上盤石之下宣帝大
驚於是時人争學山海經
國朝傳記曰潤州得玉磬十二以獻張率更叩其一曰是
晉某歲所造又有人於古墓中得銅物似琵琶而身正圓
元行冲云此阮咸所造(事並具樂部)
太平御覽卷第六百一十二
