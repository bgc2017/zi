太平御覽卷第二百一十七
職官部十五
兵部尚書兵部侍郎
兵部四司郎中員外
戶部尚書戶部侍郎
戶部四司郎中員外
兵部尚書
六典曰兵部尚書侍郎之職掌天下武官選授及地圖輿
馬甲仗之政令其屬有四一曰兵部二曰職方三曰駕部
四曰庫部揔其職務而行其制命凡中外百司之事由於
所屬咸質正焉
五代史晉史曰王權轉兵部尚書高祖德契丹屈節以事
之馳馹乘軺道路交織一日勑權爲使權以前世累爲將
相未嘗有稱臣於戎虜者謂人曰我雖不才年今耄矣豈
能稽顙於穹廬之長乎違詔得罪亦所甘心由是停任
兵部侍郎
唐書曰太宗以楊弘禮有文武材擢拜兵部侍郎專典兵
機之務弘禮每入參謀議出則統衆攻戰駐蹕之陣領馬
步二十四軍出其不意以擊之所向摧破太宗自山下見
弘禮所統之衆人皆盡力殺獲居多甚壯之謂許敬宗等
曰越公兒郎故有家風矣
又曰崔湜遷兵部侍郎父挹爲禮部侍郎父子同爲南省
副貳有唐已來未有其事
兵部郎中兵部員外郎
六典曰兵部郎中二人一人掌判帳及天下武官之階品
衛府之名數一人掌判簿以揔軍戎差遣之名數員外郎
二人
職方郎中職方員外郎
六典曰職方郎中員外郎掌天下之地圖及城隍鎮戍烽
候之數辨其邦國都鄙之遠近及四夷之歸化者(外夷每有蕃客)
(至委鴻臚訊其人本國山川風土修圖以進)
周禮曰夏官職方氏中大夫之職掌天下地圖主四方之
職貢
駕部郎中駕部員外郎
六典曰駕部郎中員外郎掌邦國輿輦車乘傳驛厩牧官
私馬牛雜畜簿籍辨其出入司其名數
北史曰馮子琮爲尚書駕部郎中攝庫部孝昭曾閱簿領
試令口陳子琮闇對無有遺失
隋書曰辛公義爲駕部郎勾撿馬牧所獲十餘萬疋帝喜
曰唯我公義奉國竭心
庫部郎中庫部員外郎
六典曰庫部郎中員外郎掌邦國軍州戎器儀仗凡元正
冬至陳設并祠祭喪葬所供之物皆辦其出入之數量其
繕造之功以分給焉
宋書曰文帝宴會有荒外歸化人帝問尚書庫部顧琮曰
庫中仗有幾許琛跪對曰有十萬人仗舊武庫仗多祕不
言帝旣問失言及琛跪對甚善之
又曰江智泉除尚書庫部郎時高流官序不爲臺郎智泉
問孤援寡獨有此選意甚不悅固辭不拜
唐書曰孔若思遷庫部郎中若思常謂人仕至郎中足矣
至是持一石止水滿於座右以示有止足之意
戸部尚書
六典曰戸部尚書侍郎之職掌天下田戸均輸錢榖之政
令其屬有四一曰戶部二曰度支三曰金部四曰倉部揔
其職務而行其制命凡中外百司之事由於所屬皆質正
焉
漢書曰成帝置尚書五人其三曰民曹主人吏上尚書事
吳志曰孫休初即位戸部尚書階下讀奏
梁書曰到漑爲左民尚書漑身長八尺美風儀善容止所
蒞以清白自脩性又率儉不好聲色虚室單牀傍無姬侍
自外車服不事鮮華冠履十年一易朝服或至穿𥙷傳呼
清露示有朝章而巳
又曰何㣧字子季爲左人尚書後辭官隱於若邪山雲門
寺勑給白衣尚書禄胤固辭
又曰到洽爲御史中丞兄漑爲左人尚書舊中丞不得入
尚書下舍洽引服親不應有礙刺省詳決乃許入漑省亦
以其兄弟素篤不能相別也
又曰周弘正爲左民尚書夏月著犢鼻禈衣朱衣爲有司
所彈其放逹如此
戶部侍郎
唐書曰李林甫引蕭炅爲戸部侍郎嘗與何挺之同行慶
弔客次有禮記一卷炅讀之曰蒸嘗伏臘炅早從宦無學
術不識伏臘之意誤讀之挺之戲問炅對如初挺之白張
九齡曰省中豈得有伏獵侍郎由是出爲歧州刺史
又曰李絳爲戸部侍郎嘗因次對憲宗曰戸部比有進獻
至卿獨無何也絳曰將戶部錢獻入内藏是用官物以結
私恩上聳然益嘉其直
又曰長慶中孟簡代崔羣爲戸部侍郎是官有二員其判
使案者別居一署謂之左戸元和以還號爲清重之最宰
輔登用多由此而去
又曰張平叔長慶中爲戶部侍郎平叔狡險大言囚王播
以進旣掌財用常屈公利以便嬖倖多狎之旣有寵於上
進退便僻雜以優諧或自稱老奴無復大臣之體嘗奏事
畢降階復昇又有論奏佻盪輕脫上每爲笑容之在班列
間玩狎郎吏譁肆無忌請變榷鹽法請宰相爲之使因以
自求樞機之任每有内制出輙疑授巳整衣冠以俟後人
多笑之
又曰庾敬休字順之爲戸部侍郎奏兩川米價騰踊百姓
流亡請糶兩川闕官職田禄米以救貧人從之
戶部郎中
六典曰戸部郎中員外郎掌分理戸口井田之事凡天下
十道任土所出而爲貢賦之差
隋書曰高構徵拜比部郎尋轉民部時内史侍郎晉平東
與兄子長茂爭嫡尚書省不能断朝臣三議不決構斷而
合理上以爲能召入内殿勞之曰我聞尚書郎上應列宿
觀卿才識方知古人之言信矣嫡庶者禮敬之所重我讀
卿判數過詞理愜當意所不能及也賜米百石由是知名
唐書曰韋維少習儒業博涉文史舉進士自大理丞累至
戶部郎中善於剖判時員外郎宋之問工於詩時人以爲
戶部有二妙
戸部員外郎
唐新語曰吕太一遷戶部員外戸部與吏部隣司吏部移
牒戸部令牆宇悉竪棘以防令史交通太一報牒曰眷彼
吏部銓綜之司當湏簡要清通何必竪籬插棘省中賞其
俊拔
度支尚書
晉書曰初魏文帝置度支尚書專掌軍國支計朝議以征
討未息動湏節量及明帝嗣位欲用安平王孚問左右曰
有兄風不荅曰似兄帝曰吾得司馬懿二人復何憂哉轉
爲度支尚書
又曰當陽侯杜元凱爲度支尚書內以利人外以救邊備
物致用以濟當時之益者五十餘條
朱鳳晉書曰文帝立度支尚書軍糧計校一由之以司馬
孚爲之
晉起居注曰咸寧五年詔曰一年不收使公私俱匱不唯
天時乃人事有不盡也故揔要者正在度支尚書也其以
散騎常侍中書令張華爲度支尚書
後魏書曰陽平王子匡除度支尚書匡與尚書令高肇不
平常無降下之色時世宗委政於肇朝廷傾憚惟匡與肇
抗衡先自造棺置於廳事意欲輿棺詣闕論肇罪惡
隋書曰長孫平開皇三年徵拜度支尚書平見天下州縣
多罹水旱百姓不給奏令民間每秋家出粟麥一石巳下
貧富爲差等儲之閭里以備凶年名曰義倉
度支郎中
唐書曰崔仁師爲度支郎中嘗奏度支財物數千言手不
執夲太宗怪之令黃門侍郎杜正倫齎夲仁師對唱一無
差殊太宗大竒之
六典曰度支郎中員外掌判天下租賦少多之數物産豐
約之宜水陸道路之利每歲計其所出而支其所用凡物
之精與地之近者以供國物之固與地之遠者以供軍皆
料其遠近時月衆寡好惡而節制之
度支員外郎
唐書曰張濬爲度支員外郎黃巢將逼關輔濬託疾請告
侍其母挈族避亂商州賊犯京師僖宗出幸途無供湏衛
軍不得食漢隂令李康獻糗餌數百騾綱軍士始得食僖
宗召康問之曰卿爲縣令安操心及此康對曰臣爲塵吏
安敢有此進獻張濬員外教臣也帝異之
金部郎中金部員外郎
隋書曰盧昌衡字子均爲僕射祖孝徵所薦遷尚書金部
郎孝徵每曰吾用盧子均爲尚書郎自謂無愧幽明矣
六典曰金部郎中員外郎掌判天下庫藏錢帛出納之事
頒其節制而司其簿錄
倉部郎中
六典曰倉部郎中員外郎掌判天下倉儲受納租稅出給
禄廪之事凢中外文武官品秩有差歲再給之
唐書曰畢諴歷駕部員外郎倉部郎中故事勢門子弟鄙
倉駕二曹居之者不悅惟諴受命恬然恭遜口無異言執
政多之
倉部員外郎
唐書曰長慶中孟簡遷倉部員外郎屬順宗登極王叔文
竊政驟爲戶部侍郎簡爲其屬中立正色挺然不附叔文
心忌而不敢退黜言於宰相韋執誼換刑部員外郎
太平御覽卷第二百一十七
