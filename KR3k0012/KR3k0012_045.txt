太平御覽卷第四十五
地部十
河北諸山
大伾山枉人山鮒鰅山天門山
蘇門山萬谷根山郡山嬰山
牢山介山静巖山風山
管涔山五臺山謁泉山懸罋山
五指山紇眞山元姬山白登山
火山三山稷山霍山
平山發鳩山抱犢山房山
韓信山湯山干山言山黑山
雷公山鼔山隆慮山鮮卑山
大碣石山白狼山鳴雞山歷山
川喬山大翮山小翮山飛龍山
無終山燕山龍山
孔山
大伾山
隋圖經曰大伾山按書云至于大伾又名青檀山今名黎
陽東山
劉澄山川記云黎國也詩云黎侯寓于衛衛以中露泥中
二邑處之以國名也
又張揖云成臯山是大伾山即謬矣
枉人山
隋圖經曰枉人山俗名上陽三山或云紂殺比干於此山
因得名古凢伯國之地也
鮒鰅山
山海經曰鮒鰅山顓頊葬其陽九嬪葬其隂四蛇衛之鮒
鰅山者盖今廣陽山之别名也
郡國志曰顓頊所葬俗名青冢山焉
天門山
水經注曰天門注曰謂之百家巖下可容百家故以爲名
山有石穴狀如門纔得通人自平地東南入便至天井
蘇門山
十道志曰蘇門山一曰蘇嶺俗又名五巖山魏氏春秋云
即阮籍見孫登長嘯有鳳皇集登隱之處故號登爲蘇門
先生
萬谷根山
郡國志曰晉陽萬谷根山即羊腸坂也
皇甫謐云羊腸塞在龍山西即晉陽西北古西河上郡關
於此隋焬帝大業四年經此幸汾陽改名深谷嶺
十二州志云晉陽有羊腸蟠曲在其西北九十里也
又隋國經曰失山去萬谷根山二十里頭上有石墟魏太
武避暑之所羊腸坂在焉
郡山
後魏興國土地記曰太原郡山有石室方丈四尺四壁有
篆字人莫之識
嬰山
隋圖經曰嬰山爲并州之主
牢山
又曰牢山在太原縣東北
後魏書劉聦遣子粲襲據晉陽猗廬救之遂獵于受陽年
山陽閱皮肉山爲之赤也
介山
并州記曰介山一名撗嶺
左傳僖二十四年晉侯賞從亡者介之推不及禄遂與母
階隱而死晉侯求不獲以綿上田封之以志吾過且旌人
杜注曰西河介休縣南有地名綿上也
静巖山
郡國志曰靈石縣有静巖山在東北二十里即太岳也下
有五龍泉即文公封推綿上之田是也
風山
水經注曰河水南經北屈縣故城西十里有風山上有穴
如輪風氣蕭瑟習常不止當其衝飄也而略無生草盖常
不定衆風之門故也
管涔山
水經注曰管涔山汾水所出土人亦云箕管山見多管草
或以爲名又爲管字
前趙錄云劉元海族子曜嘗隱避於管涔之山夜忽有二
童子入跪曰管涔王使小臣奉謁趙皇帝獻劒一口置前
再拜而去以燭視之劒長二尺光輝非常背有名云神劒
服御除衆毒矅遂服之隋時變爲五色也又有三城堆故
縣城於此置也又有汾陽宫隋大業四年置隋末廢也又
有汾水出山陽
山海經云管涔之山汾水出焉西流至于河
十二州記云汾水出周武縣之燕京山盖管涔之異名也
五臺山
水經注曰五臺山其山五蠻巍然故曰五臺
晉永嘉三年鴈門郡人五百餘家避乱入此山見山中人
爲先驅因而不返遂寧巖野往還之士稀有望見其村居
者至詣尋訪莫知所在故俗人以爲仙者之都矣中臺之
山山頂方三里西北陬有一泉水不流謂之太華泉盖五
臺之層秀仙經云此山名爲紫府仙人居之其北臺之山
冬夏常冰雪不可居即文殊師利常鎮毒龍之所今多佛
寺四方僧徒善信之士多往禮焉
謁泉山
隋圖經曰西河謁泉山一名隱泉山有石室子夏退居之
所
水經注曰謁泉山俗云陽雨愆時謁禱是應故得其名
懸罋山
郡國志曰懸罋山一名龍山亦名結絀山多鮆魚食之不
驕晉水出焉又有象山前錄云劉聦征劉琨不克略晉陽
踰象山而歸也又汾水自陽曲縣界流入南過晉陽縣晉
水從縣南流注之又有洞過水西入于汾晉水下口也
又有晉祠水經注曰倨西山枕水有唐叔虞祠水側有凉
堂晉川之中最爲勝處
姚最序行記云高洋天保年中大修樓觀
五指山
李穆叔趙記曰轑陽東北有五指山巖石孤聳上有一手
一足之迹厥大如箕指數俱全
又郡國志云北齊宣王遣人量之長七尺
又十六國春秋云石勒當生之時此山上草木皆爲鐡騎
之形
紇眞山
冀州圖經曰紇眞山在城東北登之望桑乾代郡數百里
内宛然
又郡國志云望之數百里内夏恒積雪故彼人語曰紇眞
山頭凉死雀何不飛去生處樂
又有神泉人歌曰紇眞山頭有神丹入地千尺絶骨冷是
山北十里有白登山
元姬山
冀州圖經曰元姬山在馬邑後魏書云道武侍人姓李善
謳歌死葬此山魏主思之樂府爲之曲其曲存焉
白登山
冀州圖經曰白登山在定襄縣東北漢高所困之處上有
臺因山爲名
火山
冀州圖經曰火山在定襄縣西五里
水經注曰西溪水源出火山山有火井南北七十步深不
見底炎熱上升常若雷之發嚮以草㸑之則煙騰火發其
山一名熒臺井東五六尺有陽井廣輪與火井相狀熱勢
亦同東有火井祠歲時祀之井北百步有東西谷廣十許
步南岸下有風穴厥大容人其深不測而穴中肅肅常有
微風雖三伏亦凛列
三山
隋圖經曰河東都三山即舜所耕歷山也禹貢所謂壷口
雷首至于太岳壷口山在慈州太岳在晉州雷首在河東
界此山有九名謂歷山首山薄山襄山甘棗山渠猪山獨
頭山陑山等之名又湯伐桀升自陑之所
稷山
隋圖經曰稷山在綘郡后稷播百榖於此山亦左氏傳謂
晉侯治兵於稷以略狄土是此也
後魏曰高凉山隋巳後又爲稷山
霍山
隋圖經曰霍山在洪洞縣東北霍水出焉
水經注云發源成潭潭闊七十步而不測其深
爾雅云霍山之珠玉焉
又有聖人崖崖有七穴相通
又水經云霍山北有雀鼠谷中道險左右柱結成偏梁閣
道累石成路俗謂之魯班橋也
平山
隋圖經曰平山在平陽一名壷口山尚書謂壷口治梁及
歧即此地也今名姑射山在縣西平水出其下
又山海經云憲山之南三百里有姑射山
冀州圖經云西入文成郡以山爲界
又莊子云堯見姑射神人杳然喪其天下即是此山也
發鳩山
山海經曰上黨發鳩山多柘木有鳥狀如烏而文首白喙
赤足名曰精衛其鳴自相呼云炎帝女東遊溺海化鳥今
猶銜石以填之
抱犢山
道書福地記曰抱犢山在上黨東南高七丈有石城高十
丈方一里東南角有草名玉照下枝冬生花高五六尺味
頗甘取其末服之方寸匕日三不飢宜五糓多食物無惡
毒宼賊不至〇玉匱云抱犢山東北去恒山之南數百里云
南有穴行三百里出美陽縣西七十里名洞口
又隋圖經日卑山卑音蔽今名抱犢山四面危絶山頂有
二泉後魏葛榮亂百姓抱犢上山因以名之也
房山
隋圖經曰房山嶺上有王母祠甚靈俗號爲王母山
後漢書曰章帝永和三年幸趙祠房山即謂此山也在縣
西北十里濊水出焉亦謂石臼水又謂之鹿水出行唐東
入博陵謂之木刀溝一謂袈裟水又從此過石童山南流
入滹沱河
前燕慕容雋時房山王母祠前大樹自拔根下得玉圭壁
八十三顆光色稍苛雋以爲岳神之命以太牢祭之每祀
有一虎來往祠側性頗馴狎而不害於物
韓信山
隋圖經曰韓信山圓峻俗呼爲韓信臺又乎爲土門口西
入井陘即向太原路是此也又有韓信城信破趙駐軍於
此
湯山
山海經曰湯山湯水出焉此湯能愈疾爲天下最
又按隋圖經云湯後側巖上有石室一戶無塵穢俗號曰
聖人室下經銅鳥廟有碑題云漳河神壇是也
干山言山
李公緒記曰栢仁縣有干山言山衛詩云出宿于干飲餞
于言是此也
黑山
九州要記曰墨子昔居汲郡黑山採茯苓餌五百歲或老
或少
又魏志漢獻帝初平二年黑山賊爲毒自統睦固等十万
餘衆以掠魏郡也又云一名青山
列仙傳曰犢子鄴人在黑山常牽一黃犢來過鄴城沽
酒陽都女見悅之遂留相奉都女生死連眉即此者
也
土地十三州志云黑山險爲逋逃幽藪
隋區宇圖志云周太祖諱黑因改黑山爲青山也
雷公山
隋圖經曰雷公山耆老傳曰魏時黑山群盗張燕等不立
君長直以名號爲稱多髯者謂之羝公大聲者謂之雷公
時雷公賊保此山因以爲名
鼓山
隋圖經曰鼔山亦名塗山
宋永初古今山川記云鼔山如石鼔形二所南北相當二
鼔相去十里
冀州圖經云鄴城西有石鼔鼔自烏即有兵魏都賦云神
誕召逓於高巒是也高齊末此鼔鳴未幾云鄴城有兵而
齊滅隋文季年又鳴聞數百里也
隆慮山
隋圖經曰隆慮山一名林慮盖隋縣西二十里山有三峯
南第一峯名仙人樓高五十丈下有黃花谷北巖出瀑布
水注成池黃花谷西北有洞穴去地十餘仞下有小山孤
竦謂之玉女臺高九百丈其山北一峯名舉峯其北有偏
橋即抱犢因也南接大行北連恒岳
又按顔脩内傳曰橋順字仲產有二子曰璋曰琮師事仙
人盧子基於隆慮山栖霞谷教二子清虚之術服飛龍藥
一丸千年不飢
魏文帝詩曰西山有雙童不飲亦不食謂此也
鮮卑山
隋圖經曰鮮卑山在柳城縣東南
崔鴻十六國春秋慕容廆先代君遼左號曰東胡其後雄昌
與勾奴爭盛秦漢之際爲匈奴所敗分保鮮卑山因復以山
爲號也棘城之東塞外又有鮮卑山在遼西之西北一百
里與此異山而同號
大碣石山
地理志曰大碣石山在右北平驪城縣西南王莽改曰碣
石也漢武帝亦常登之以望巨海而勒其石今於此枕海
有石如埇道數十里當山頂有大石如柱形往往而見立
於海之中潮水大至及潮波退不動不没不知深淺世名
之天橋柱也狀若人造亦非人力所就韋昭亦指此以爲
碣石也
白狼山
郡國志曰白狼山一曰鹿首山魏武於此逢師子處(事具獸部)
鳴鷄山
隋圖經曰鳴鷄山在懷戎縣東北本名磨笄山昔趙襄子
殺代王其夫人曰代已亡矣吾將何歸遂磨笄於山而自
殺代人憐之爲立祠焉因名其山爲磨笄山每夜有野雞
群鳴於祠屋上故亦謂爲鳴鷄山
歷山
後魏輿地圖風土記曰潘城西北三里有歷山形似覆釡
故以名之其下有舜祠瞽叟祠存焉
川喬山
山海經曰川橋山有黃帝祠大荒内有軒轅臺射者不敢
西向畏軒轅故也
梁湘東王臨終詩云寂寥千載後誰畏軒轅臺
大翮山小翮山
山海經曰大翮山小翮山有王仲廟仲字次仲年小入學
而遠常先到其師怪之謂不歸使人候焉實在家等軰常
見次仲捉一小棘木長三尺餘至著屋間欲取輙不見及
年弱冠變蒼頡舊文爲今隷書秦始皇時官務繁多次仲
爲文簡略赴急用之大嘉使徵不至始皇大怒詔檻車送
之次仲吟詠化爲大鳥出車外翮然高飛徘徊長引至于
西門山落二翮因名之也
飛龍山
隋圖經曰飛龍山又名封龍山
十六國春秋前趙錄云王俊遣祁弘率鮮卑討石勒戰於
飛龍山下勒師大敗
酈元水經注云汶水東經飛龍山北
又趙記云每歲有疾風雹雨東南而行俗傳此山神女爲
東海而三石人猶存衣冠全具其北即張耳故墟耳
無終山
隋圖經曰無終山一名步隂山又名翁同山
神仙傳云仙人白仲理者遼東人也隱居無終山中合神
丹又於山中作金五千斤以救百姓即此山也
又水經云翁伯周末避亂適無終山山前有泉水甚清夏
嘗澡浴得玉藻架一雙於泉側
又搜神記云無終山又有陽翁玉田昔雍伯雒陽人父母
終葬於無終山山高八十里上無水雍伯置飲有人就飲
與石一升令種之後玉生得白壁五雙娉北平徐氏遂家
焉
燕山
隋圖經曰燕山在易縣東南七十里巖側有石鼓去地百
餘丈望之若數百石囷左右梁貫之鼓東南有石人援桴
之狀同擊勢云燕山石鼓鳴則有兵
龍山
隋圖經曰龍山在易縣西南三十里有龍山石上往往有
仙人及龍跡西麓谷有一坈大如車輪春則風出東夏出
南秋出西冬出北有沙門法猛以夏日入其東穴見石堂
石人欲窮諸穴便有一人厲聲云法師有滯三穴皆如東
者不宜仍來見穢猛仍意不息不覺忽在穴外也
孔山
水經注曰易水東經孔山北
又隋圖經云孔山有孔表裏通徹故名𡭗
太平御覽卷第四十五
