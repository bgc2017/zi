太平御覽卷第八百五十
飲食部八
飯飱黍
飯
周禮曰黃帝始蒸榖爲飯
周禮天官食醫曰食齊眡春時(飯宜温也)
禮記曰飯(曰諸飯也)黍稷稻梁白黍黃梁稰樵(熟獲曰稰生獲曰穛黍黃黍也)
又曰文王有疾武王不晚冠帶而養(言常在側)文王一飯亦一
飯文王再飯亦再飯(欲知氣力箴藥所勝)
又曰燕侍食於君子則先飯而後巳(所以勸也)母放飯母流歠
小飯而亟之(亟疾也備噦噎若見問也)數噍母爲口容(口容弄口)
論語曰子曰飯𬞞食飲水曲肱而枕之樂亦在其中矣
爾雅曰饙餾稔也(今呼飯爲饙熟爲餾稔或作餁也饙音甫云切餾力又切音脩)食饙
謂之餲(飯穢臭)博者謂之&KR3466;(&KR3466;飯相着也)米者謂之檗(飯中有未熟者)
春秋運斗樞曰粟五變而以陽化生爲苗秀爲禾三變而
祭謂之粟四變入臼米出甲五變而蒸飯可食
說文曰饙脩食飯也餾飯氣蒸也饡(音贊)以羹澆飯也饖(一月切)
飯傷熟也(一煎切)飯傷濕也
釋名曰飯分也使其粒各自分也乾飯而暴乾之也
史記曰廉頗之奔魏也魏不能用也而趙數困於秦趙人
思復得廉頗廉頗亦思復爲趙用趙王因使使魏視頗尚可用
不郭開怨頗(郭開頗之仇也)不欲令還多與使者金令毀之使者
視頗爲之一飯一斗米十斤肉被甲上馬以示可用使者
還報曰廉將軍年雖老尚善飯然與臣少頃三遺尿矣王
以爲老遂不召
又曰孟嘗君待客夜食有人蔽火光客怒以爲飯不等輟
食辭去孟嘗君起自持其飯比之客慙自刎
漢書曰公孫弘爲丞相食脫粟之飯
又曰王莽使中黃門王葉領長安莽聞城中飢饉以問葉
(葉取)市所賣梁飯肉羹持入視莽曰民食咸如此莽信之
續漢書曰羊陟拜河南尹常食乾飯
後漢書曰王郎起光武至南宫遇大風雨引車入道傍空
舍溤異抱薪鄧禹爇火光武對竈燎衣異進麥飯兔肩
謝丞後漢書曰左雄爲冀州刺史長食乾飯司馬苞爲太
尉常食漉飯李固爲太尉常食麥飯王暢爲南陽太守作
飯塩豉菜茹羊茂爲東郡太守常食乾飯胡劭爲淮南太
守使鈐下閣外炊曝作乾飯
漢舊儀曰齊法二人施案陳三十六肉食九榖飯
魏書曰卞太后左右食菜粟飯
魏略曰王朗會稽敗太祖盛會啁之曰不能效君昔在會
稽折粳米飯朗曰宜適難值如朗者未可折而折明公今
日可折而不折也
吳書曰袁術在壽春百姓飢窮以桑椹蝗蟲爲乾飯
又曰是儀服不精細食不重膳家無儲稸孫權聞之幸儀
舍求視𬞞飯親嘗之歎息即增俸賜
晉書曰石崇家稻米飯在地經宿皆化爲螺時人以爲
族滅之應
又曰衛瓘家人炊飯墮地盡化爲螺歲餘而及禍也
又曰殷仲堪自在荆州連年水旱百姓飢饉仲堪食常五
椀盤餘肴飯粒落席間輙拾以噉之雖欲率物亦緣其性
真素也
宋書曰衡陽王義季都督荆州嘗大蒐於郊者野老帶苫
而耕命左右斥之老人擁來對曰昔有楚子盤遊受譏令尹
今陽和扇氣播厥之始一日不作人失其時大王馳騁爲
樂驅斥老夫非勸農之意義季止馬曰此賢者也命賜之
食老人曰吁願大王均其賜也苟不奪人時則一時皆享
王賜老人不偏其私矣斯飯也弗敢當問其名不言而退
南史曰宋初吳郡人陳遺少爲郡吏母好食鐺底飯遺在
役恒帶一囊每煑食輙錄其焦以貽母後孫息亂聚得數
斗恒帶自隨及敗逃竄多有餓死遺因此得活母晝夜泣
涕目爲失明耳無所聞遺還入戶再拜號咽母豁然即明
梁書曰謝蘭五歲時父亡未食乳媪欲令飯蘭終不進舅
阮孝緒聞之歎曰此兒在家則曾子之流事君則藺生之
疋因名曰藺稍授以經史過日便能諷誦孝緒每曰吾家
陽元也(袁淑家陽元)
又曰齊荀兒之役臨汝侯嘲羅研之曰卿蜀人樂禍貪亂
一至於此對曰蜀中積弊實非一朝百家爲村不過數家
有食窮迫之人十有八九縛束之使旬有二三貪亂樂禍
無足多怪若令家畜五母之雞一母之豕牀上有百錢布
被甑中有數升麥飲雖蘇張巧說於前韓白按劒於後將不
能使一夫爲盗况貪亂乎
又曰魚私爲湘東王鎮西司馬述職西上道中乏食緣路
採麥米飯給所部弘度之所後人覓一麥不得又於窮洲
之上捕得數百猕猴以爲脯以供酒食
又曰傳翽代劉玄明爲山隂令問玄明曰願以舊政造新令
尹荅曰我有竒術卿家譜所不載臨別當相示旣而曰作
縣唯日食一升飯而莫飲酒此第一策也
又曰裴元禮爲西豫州刺史母憂居喪唯食麥飯
又曰沈衆永定二年兼兵部尚書監起太極殿恒衣布袍
芒屩以麻繩爲帶又囊麥飯䬳以噉之朝士咸共誚其所
爲
陳書曰孔奐爲武康令武帝尅日决戰乃令奐多營麥飯
以荷葉褁之一宿之間得數萬褁軍人食訖盡弃其餘
崔鴻前秦錄曰符堅以乞活夏點爲左鎮郎胡人護磨那
爲右鎮郎奄人申香爲拂蓋郎點等身長一丈八尺並多
力善射三人每食飯一石肉三十斤
後魏書曰楊播兄弟雍睦播每出或日斜不至不先飯待
還然後食
又曰盧義僖爲都官尚書性清儉不營財利雖居顯位每
至困乏麥飯𬞞食然亦甘之也
又曰闞因甚貧弊不免飢寒性能多食一飯至三㪷乃飽
卒無後
唐書曰太宗謂侍臣曰朕自皇太子立也遇物必誨見其
將飯告稼穡艱難不奪農時乃可常有
又曰蔣沅乾元後授陸渾盩厔咸陽高陵西令當軍旋之
後瘡痍未平沅竭心撫勞所至安輯副元帥郭子儀每統
兵由其縣必誡軍吏曰蔣令清嚴幹辦供億固當有素士
衆得𬞞飯見饋則已無撓清政其爲時人所知如此
墨子守備曰乾飯人二升以備隂雨
晏子春秋曰晏子相齊食脫粟之飯
尹文子曰晉國俗奢文公儉以矯之因食脫粟之飯
莊子曰子輿與子桑友而霖雨十日子輿曰子桑殆病矣
裹飯而往食之
又曰宋鈃尹文其爲人太多其自爲太少日請置五升之
飯足矣(斯明自爲之大少也)
列子曰楚靈王好細腰臣皆以三飯爲節朞年有黧黑之
色
孟子曰齊人有一妻一妾其良人出行則饜酒肉而後返欺
其妻云冨貴人共飲食也其後妻向其所之乃就郊外乞
人祭飯
韓子曰堯糲蒸之飯
又曰孫叔敖爲令尹糲飯菜羹枯魚之膳
又曰嬰兒之相與戲以塵爲飯以水爲飲以泥爲羹以木
爲胾
淮南子曰爲客治飯而自食䔧藿名尊於實(仁義之名重於治飯之實)
(也)
六韜曰堯王天下滋味重累弗食温飯煖羹不酸餒不易
也
家語曰孔子厄於陳蔡從者七日不食飯子貢以所齎貨
竊犯圍出告糴於野人得米一石焉顔回仲由炊之于壞
屋之下有埃塵墮飯中顔回取而食之
吕氏春秋曰飯之美者玄山之禾不周之粟陽山之穄南
海之稻
吳越春狄曰勾踐載飯與羹以遊國中行子戲之遇孤孤
即脯而啜之
神異經曰東南有人名黃父以鬼爲飯以霧爲漿
說苑曰吕望行年五十賣飯棘津也
論衡曰鼠涉飯中捐而不食
風俗通曰俗說不大餓不在車飯謂正得一車飯不復活
也或曰輔車上飯小小不足濟也案吳郡名酒杯爲&KR2461;
(音章)言大餓人得一&KR2461;飯無所益也寕相六不守熟案蒸飯
更泥謂之餾音與六相似也
潜夫論曰夫梁飯食肉有好於面目不若糲粢䔧蒸之可
食於口也
物理論曰忿㸑之未熟覆甑而弃之所害亦多矣
西京雜記曰公孫弘起家徒步爲丞相故人齊賀從之弘
食以脫粟覆以布被賀怨曰何用故人冨貴乎脫粟布被
我自有之弘大慙賀乃告人曰公孫弘内服貂蟬外衣麻
枲内厨五鼎外膳二肴豈可以示天下哉於是朝廷自此
疑矯焉弘聞之歎曰寧逢惡賓不逢故人
風土記曰精浙米十取七八浙使香蒸而飯色乃紫紺於
東流水飯食而洗除不祥
通俗文曰飯臭曰沙入飯曰慘
錄異傳曰袁公路年十八常飯乳食蜜飯
異苑曰衛士度苦行居士也其母常誦經曾出自齋空中
下大鉢滿中香飯母分賦齊人皆七日不飢
祢衡別傳曰劉表嘗作上事極以爲快衡見之便滅投
地曰作此筆者爲食飯不
孟宗別傳曰宗爲光禄勲大會醉吐麥飯察者以聞詔問
食麥飯意宗荅臣家足有米麥飯直愚臣所安是以食之
孔衍在窮記曰彭城王送飯十斛
葛仙公傳曰仙公與客對食吐口中飯盡成飛蜂良久乃
張口蜂皆飛還入口中成飯
安成記曰安成郡毛亭二十里田疇膏腴厥稻馨香飯若
凝脂
四王起事曰惠帝還洛陽路中作飲食宫人有持升餘米
飯者澆以供至尊
世說曰葛公曾在武帝坐上食進飯曰此是勞薪炊也帝
密遣問外云實是故車脚
時鏡新書曰歲暮家家具有肴蔌謂爲宿歲之儲以入新
年也相聚酣歌名爲送歲留宿飯至新年十二則弃於街
衢以爲去故取新除貧取冨陶朱公猗頓此事無輟又留
此飯湏驚蟄雷鳴擲之屋上令雷聲遠
焦贛易林曰南箕無舌飯多沙糖
離騷曰精瓊靡以爲飯(精鑿玉屑以爲飯也)
宋玉風賦曰主人之女爲臣炊彫胡之飯
潘尼釣賦曰紅麵之飯精以菰梁五味道洽餘氣芬芳
枚乘七發曰楚苗之食安胡之飯搏之不解一啜而散
桓麟七說曰香箕爲飯雜以粳菰散如細蚳搏似凝膚
應璩薪詩曰竈下炊牛矢甑中莊豆飯
孫子楚祀介子推祝文曰棗飯一盤
王祭七釋曰西旅遊梁御宿素祭瓜州紅麹參糅相半軟
滑膏潤入口流散
傅選七誨曰孟冬香秔上秋膏梁彫胡菰子丹貝東牆濡
潤細滑流澤芬芳
飱
釋名曰飱散也投飯於水中各散也(通俗文曰水澆飯曰飱音孫)
春秋左氏傳曰晉公子重耳及曹曹共公聞其駢脅欲觀
其祼薄而觀之(薄迫也駢䝱合幹)僖負羈之妻曰吾觀晉公子之
從者皆足以相國若以相(若遂以爲傅相)夫子必反其國反其國必
得志於諸侯得志於諸侯而誅無禮曹其首也子盍早自
貳焉(自貳自別異於曹)乃饋盤飱寘璧焉(臣無境外之交故用盤藏壁飱中不欲令人見)
(也)公子受飱反璧
又曰晉侯問原守於寺人勃鞮對曰昔趙衰以壷飱從徑
餧而不食遂使處原
韓子曰晉文出亡箕鄭挈壷飱而從迷失道與公相失飢
而道泣不敢食及公反國克原而使爲原之守曰夫經飢
餧之患而必全壷飱是將不以原畔也渾軒聞
而非日以不動壷飱之故其不以原畔不亦無術乎夫
(明主不恃其不我畔)吾不可畔也不恃其不我畔恃吾不可欺也
戰國策曰中山君走有二人隨其後曰臣父嘗戲君下壷
飱餔臣父故來死君也
國語曰越王召范蠡而問焉曰諺有之(諺俗之善語)曰觥飯不
及壷飱(觥大也大飯盛饌也盛饌未具不能以虚待之不及壷飱之救飢疾也巳欲滅吳取快意得之而巳)
(不能待有餘力)
又曰敵國賓至關尹以告膳宰致飱(熟食日飱)廪人獻餼
沈約宋書曰文帝爲王玄謨作四時詩曰粟飱充夏飡
頋和與蔡謨書曰夏侯家言食漿酪飱猶勝於羹飯耳
黍
釋名曰黍汝也相黏汝也
禮記曲禮上曰飯黍無以箸
又曲禮下曰祭宗廟黍曰薌合
論語微子曰文人止子路宿殺雞爲黍食之
家語曰孔子侍坐於哀公賜之桃與黍孔子先食黍而後
食桃左右皆掩口而笑公曰黍者所以雪桃非爲食之也
孔子對曰丘知之矣夫黍者五榖之長也郊祀宗廟以爲
上盛果属有六而桃爲其下祭祀不登郊廟丘聞之也君
子以賤雪貴不聞以貴雪賤今以五糓之長雪果之下者
是從上雪下也臣以爲妨於教害於義故不敢公曰善
謝承後漢書曰范式與張元伯爲友春別京師以秋爲期
至九月十五日殺雞爲黍言未絶而巨卿至
魏略曰沐並字德信名有志介嘗過姉姉爲殺雞爲黍而不
留
北齊書曰李士謙自以少孤未嘗飲酒食肉口無殺害之言
親賓至輙陳罇爼對之危坐終日不倦李氏宗族豪盛每
春秋二社必高會極宴無不沉醉誼亂嘗集士謙所盛饌
盈前而先爲設黍謂群從曰孔子稱黍爲五榖之長荀卿
亦云食先黍稷古人所尚寕可違乎少長肅然無敢㢮惰
退而相謂曰旣見君子方覺吾徒之不德也
又曰盧道虔爲尚書會同寮於草屋下設雞黍之膳談者
以爲高
幽明錄曰漢武帝與近臣宴于未央殿噉黍臛也
襄陽記曰司馬德操嘗造龐德公值其渡沔上先人墓徑
入上堂呼德公妻子使速作黍
祢衡別傳曰黃祖在蒙衝舟賓客作黍臛衡得便自飽食
不頋左右復搏弄以戲
竹林七賢論曰阮咸兄子簡亦曠逹自居大喪行過大
雪寒凍遂詣浚儀令令爲他賓設黍臛簡又食之以致清
議廢頓三十年孟子曰葛伯率其民要其有酒肉黍稻
者而奪之有一童子以黍肉餉又殺而奪之
淮南万畢術曰取冡墓黍啖兒不思母(取新冢前祠黍用啖兒則不思母也)
風俗通曰今宴飲大會皆先黍臛
盧諶祭法曰祠用白黍黃黍
太平御覽卷第八百五十
