太平御覽卷第六百二十二
治道部三
治政一
釋名曰政者正也下所以取正也
周禮天官太宰之職曰正月之吉始和布治于邦國都鄙
乃縣(讀爲懸)治象之灋(與法同)于象魏使萬民觀法象挾日而
歛之(太宰以正月朔日布王治之事於天下至正歲又書而縣於象魏振木鐸以徇之使萬民觀焉小宰)
(亦帥其屬而往皆所以重治法新王事也凡治有故言始和者改造云耳挾日九十日)乃施典于邦
國而建其牧立其監設其參傅其伍陳其殷置其輔(乃者)
(更申勑之也以侯伯有功德者加命作州長謂之牧所謂八命作牧者也監謂公侯伯子男各監一國也鄭司農云)
(殷治律輔爲民之平也)乃施則干都鄙而建其長立其兩設其伍陳
其殷置其輔(長謂公卿大夫兩謂兩卿也)乃施法于官府而建其正立
其貳設其攷陳其殷置其輔凢治以典待邦國之治以則
待都鄙之治以灋待官府之治以官成待萬民之治以禮
待賓客之治凢邦之小治則冢宰聽之待四方賓客之小
治(大事决乎王小事冡宰專平之)歲終則令百官府各正其治受其會(正正)
(處也會大計也)聽其政事而詔王廢置(平其事來至者之功狀而奏白王)三歲則
大計羣吏之治而誅賞之(事久則聽之大無功不徒廢必罪之有大功不徒置又賞之鄭)
(司農云三載考績是也)
又曰天官小宰之職曰正歲帥治官之屬而觀治象之法
徇以木鐸曰不用灋者國有常刑(正歲謂夏之正月得四時之正以出教令者審)
(也古者將有新令必奮木鐸以警衆使明聽之木鐸木舌也文事奮木鐸武事奮金鐸)
禮曰故政者君之所以藏身也(藏謂輝光於外而形體不見若日月星辰之中)是
故夫政必本於天殽以降命(降下也殽天之氣以下教今天有運移之期隂陽之節也)
命降于社之謂殽地(教謂令由社下者也社土地之主也周禮土會之法有五地之物生也)
降於祖廟之謂仁義(謂教令由社下者大傳曰自禰率而上至于祖遠者輕仁也自至率而下)
(至于禰高者重義也)降於山川之謂典作(謂教令由山川下者也山川有草木禽獸可作器物)
(共國事)降於五祀之謂制度(謂教令由五祖下者玉祀有中霤門戶竈行之神此始爲宫室)
(制度)此聖人所以藏身之固也(政之行如此何用城郭溝池之爲)故聖人參
於天地並於神鬼以治政也
又曰政以一其行禮樂刑政其極一也(極至也)所以同民心
而出治道也是故治世之音安以樂其政和亂世之音怨
以怒其政乖聲音之道與政通矣是故審聲以知音審音
以知樂審樂以知政而治道備矣
又曰敢問何謂爲政孔子對曰政者正也君爲正則百姓
從矣君之所爲百姓之所從也君所不爲百姓何從公曰
敢問爲政何如孔子對曰夫婦别父子親君臣嚴三者正
則庶物從之矣
又曰哀公問政子曰文武之政布在方策其人存則其政
舉其人亡則其政息人道敏政地道敏樹夫政也者蒲盧
也(蒲盧課羸謂土蜂也詩曰螟蛉有子蜾贏負之螟蛉桑蟲也蒲盧取桑蟲之子去而變化之以成爲巳子政之)
(於百姓若蒲盧之於桑蟲)故爲政在人
又曰子曰夫人教之以德齊之以禮則民有格心教之以
政齊之以刑則民有遯心(格來也遯逃也)
又曰子曰政之不行也教之不成也爵禄不足勸也刑罰
不足耻也故上不可以褻刑而輕爵(言政教所以明賞罰也)
又曰聖人南面聽天下所且先者五民不得與焉一曰治
親二曰報功三曰舉賢四曰使能五曰存愛五者一得於
天下民無不足無不贍者五者一物紕繆民莫得其死(物猶事也)
(紕錯也五事得則民足一事夫則民不得其死明政之難)
大戴禮曰曾子曰敢問不費不勞以爲明乎孔子愀然揚
眉曰參汝以明主爲勞乎古者舜左禹而右臯陶不下席
而天下治
左氏傳曰宣子於是乎始爲國政(宣子趙盾)制事典正法罪辟
獄刑(辟猶理也)董逋逃由質要治舊洿夲秩禮續常職出滯淹
旣成以授太傅陽子與大師賈佗使行諸晉國以爲常法
又曰晉悼公即位于朝始命百官(始爲改)施舍巳責(施恩惠舍勞役)
(逋止責)振廢滯(起舊德)匡乏困救災患(亦救也)禁淫慝薄賦歛宥
罪戾(宥寬也)節器用(節省也)時用民(使民以時)欲無犯時(不縱私欲)
又曰季札聘于鄭謂子産曰鄭之執政者侈難將至矣政
必及子子爲政愼之以禮不然鄭國將敗
又曰鄭子皮授子産使都鄙有分(國都及邊鄙車服尊卑各有分部)上下
有服(公卿大夫服不相踰)田有封洫廬井有伍大人之忠儉者(謂卿大夫)
從而與之泰侈者因而斃之從政一年輿人誦之曰取我
衣冠而禇之(禇蓄也奢侈者畏法故畜藏)取我田疇而伍之孰殺子産
吾其與之及三年又誦之曰我有子弟子産誨之我有田
疇子産殖之(殖生也)子産而死誰其嗣之(嗣續也傳言鄭所以興)
又曰禮之於政如熱之有濯以救熱何患之有
又曰鄭人游于鄕校以論執政(論其得失)然明謂子産曰毁鄕
校如何子産曰何爲夫人朝夕退而游焉以議執政之善
否其所善者吾則行之其所惡者吾則改之是吾帥也若
之何毀之
又曰子皮欲使尹何爲邑子産曰少未知可否子皮曰愿
吾愛之不吾叛也使夫往而學焉夫亦愈知治矣子産曰
不可人之愛人求利之也今吾子愛人則以政(以政與之)猶未
能操刀而使割也其傷實多子之愛人傷之而巳其誰敢
求愛於子子於鄭國棟折榱崩僑將厭焉敢不盡言子有
美錦不使人學製焉其爲美錦不亦多乎僑聞學而後入
政未聞以政(學者也田)獵射御貫則能獲禽(貫習也)若未嘗登車
射御敗績厭覆是懼何暇思獲子皮曰善哉學者也若果
行此必有所害
又曰周任有言曰爲政者不賞私勞不罰私怨詩云有覺
德行四國順之(詩大雅覺直也言德行直則四方順從之)
又曰鄭子産有疾謂子太叔曰我死子必爲政唯有德者
能以寬服民其次莫如猛火烈民望而畏之故鮮死焉水
懦弱民狎而翫之則多死焉故寬難(難以治)疾數月而卒太
叔爲政不忍猛而寬鄭國多盗聚大於雚蒲之澤(雚蒲澤名也於)
(澤中劫人音符浦)太叔悔之曰吾早從夫子不及此興徒兵以攻
蒲之盗盡殺之盗少止仲尼曰善哉政寬則民慢慢則糺
之以猛猛則民殘殘則施之以寬寬以濟猛猛以濟寬政
是以和詩曰民亦勞止汔可小康惠此中國以綏四方施
之以寬也
書(大禹謨日后克)艱厥后臣克艱厥臣政乃乂黎民敏德(敏疾也能知爲)
(君難爲臣不易則其政治而衆民皆疾修德)禹曰於帝念哉德惟善政政在養
民(難而言念重其言爲政以德則民懷之)水火金木土糓惟修(言念民之本在先修六府)
正德利用厚生惟和(正德以率下利用以阜財厚生以養民三者和所謂善政)九功惟
叙九叙惟歌(言六府三事之功有次叙皆可歌樂乃德政之所致)戒之用休董之用
威勸之以九歌俾勿壊(言善政之道美以戎之威以督之歌以勸之使政勿壞在此三者而)
(巳)
又太甲下曰德惟治否德亂與治同道罔不興與亂同事
罔不亡(言安危在所念治亂在所法)終始愼厥與惟明明后(明愼其所興治亂之)
(機則爲明王明君)
又盤庚上曰古我先王亦惟圖任舊人共政(先王謀任久老成人共治)
(其政)王播告之修不匿厥指(王布告人以所修之政不匿其指)王用丕欽罔
有逸言民用丕變(王用大敬其政教無有逸豫之言民用大變從化)
又洪範曰乂用三德(治民必用剛柔正直之三德)一曰正直二曰剛克
(剛能立事)三曰柔克(和柔能治三者皆德)平康正直(平出安用正直治之)疆弗友剛
克(友順也世疆禦不順以剛能治之)爕友柔克(&KR1858;和也世和順以柔能治之)沈潜剛克
(沈潜謂地雖柔亦有剛能出金石)高明柔克(高明謂天言天爲剛德亦有柔克不干四時喻臣當執剛)
(以正君君亦當執柔以納臣)
又(立政曰周)公若曰拜手稽首告嗣天子王矣用咸戒于王曰
王左右常伯常任凖人綴衣虎賁(周公用王所立政之事皆戒於王曰常所長事)
(常所委任謂三公六卿凖人平法謂士官綴衣掌衣服虎賁以武力事王皆左右近臣宜得其人)周公曰
嗚呼休兹知恤鮮哉(歎此五者立政之本知憂得其人者少)古之人迪唯有
夏乃有室大競籲俊尊上帝(古之人道惟有夏禹之時乃有卿大夫室家大強猶乃招)
(呼賢俊與共尊事上帝)迪知忱恂于九德之行(禹之臣蹈知成信於九德之行謂賢智大)
(臣九德臯陶所謀也)乃敢告教厥后曰拜手稽首后矣曰宅乃事宅乃牧宅
乃凖兹惟右矣(知九德之臣乃敢告教其君以立政后矣亦猶王矣宅居也居汝事六卿掌事者牧)
(牧民九州之伯居外内之官及平法者皆得其人則此惟君矣)嗚呼孺子王矣(歎稚子今以爲王矣)
(不可不勤法祖考之德)繼自今我其立政立事凖人牧夫我其克灼
知厥若丕乃俾亂(繼用今已往我其立政大臣立事小臣及凖人牧夫我其能灼然知其順者則)
(大乃使治之言知臣下之勤勞然後莫不盡心力也)相我受民和我庶獄庶愼時則
勿有間之(能治我始受天民和平我衆獄衆之事如是則勿有以伐之言不可復變)自一話一
言我則末惟成德之彦以乂我受民(言政賞用一善善在一言而巳欲其口無)
(擇言如此則我終惟有成德之美以治我所受之民)嗚呼予旦已受人之徽言咸告
孺子王矣(歎所受賢聖說禹湯之美言皆以告稚子王矣)繼自今文子文孫其勿
誤于庶獄庶愼惟正是乂之(文子文孫文王之子孫從今巳往惟以正是人道治衆獄)
(衆愼無忽誤也)
又曰成王旣黜殷命滅淮夷還歸在豐作周官王曰若昔
大猷制治于未亂保邦于未危(言當順古大道制治安國必于未亂未危之前思患)
(預防之)曰唐虞稽古建官惟百内有百揆四岳外有州牧侯
伯(道堯舜考古以建百官内置百揆四岳象天之有五行外置州收十二及五國之長上下相惟内外咸治言有)
(法)庶政惟和萬國咸寧(官職有序故庶政惟和萬國皆安所以爲治也)夏商官倍
亦克用又(禹湯建官二百亦能用治言不及唐虞之清要也)明王立政不惟其官
惟其人(言聖帝明王立政修教不惟多其官惟在得其人)王曰嗚呼凢我有官君
子欽乃攸司慎乃出令令出惟行弗惟反(有官君子大夫已上歎而戒之)
(使敬汝所司慎汝出令從政之本令出必惟行之不惟反改若二三其令亂之道)以公滅私民其
允懷學古入官議事以制政乃不迷其爾典常作之君作
之師無以利口亂厥官蓄疑敗謀怠忽荒政不學牆面莅
事惟煩(積疑不决必敗其謀大道怠忽必亂其政人而不學祖由正牆面而立臨政事必煩)
又君陳曰惟爾令德孝恭惟孝友于兄弟克施有政(言善父母)
(者必友于兄弟能施其政令)命汝尹兹東郊敬哉圖厥政莫或不艱有
廢有興出入自爾師虞庶言同則繹(謀其政無有不先慮其難有所廢有所起)
(出納之事當用汝衆言度之衆言同則陳而布之禁其&KR0825;也)有弗若于汝政弗化于汝
訓辟以止辟乃辭(有不順於汝政不變於汝教刑之而懲上犯刑者乃刑之)狃于姦宄
敗常亂俗三細不宥(習於姦䆒凶惡毁敗玉常之道以乱風俗之教罪雖小三犯不赦所以絶)
(惡源也)
論語曰子禽問於子貢曰夫子至於是邦也必聞其政求
之與抑與之與子貢曰夫子温良恭儉讓以得之夫子之
求之也其諸異乎人之求之與
又曰爲政以德譬如北辰居其所而衆星拱之
又曰子貢問政子曰足食足兵民信之矣
又曰齊景公問政於孔子孔子對曰君君臣臣父父子子
公曰善哉信如君不君臣不臣父不父子不子雖有粟吾
得而食諸
又曰子張問政子曰居之無倦行之以忠
又曰季康子問政於孔子孔子對曰政者正也子帥以正
孰敢不正
又曰季康子問於孔子曰如殺無道以就有道何如孔子
對曰子爲政焉用殺子欲善而民善矣君子之德風小人
之德草草上之風必偃
又曰子路問政子曰先之勞之請益曰無倦
又曰子曰魯衛之政兄弟也
又曰衛君待子而爲政子將奚先子曰必也正名乎子路
曰有是哉子之迂也奚其正子曰野哉由也君子於其所
不知蓋闕如也名不正則言不順言不順則事不成事不
成則禮樂不興禮樂不興則邢罰不中刑罰不中則民無
所措手足故君子名之必可言也言之必可行也君子於
其言無所苟而已矣
又曰葉公問政子曰近者說遠者來
又曰子夏爲莒父宰問政子曰無欲速無見小利欲速則
不逹見小利則大事不成
又曰無爲而治者其舜也與夫何爲哉恭已正南面而巳
矣
又曰子張問於孔子曰何如斯可以從政矣子曰尊五美
屏四惡斯可以從政矣
太平銜覽卷第六百二十二
