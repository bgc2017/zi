太平御覽卷第三百三十七
兵部六十八
攻具下旝鹿角
箛槍弋
攻具下
通典衛公兵法攻城戰具篇曰作四輪車上以繩爲脊生
牛皮蒙之下可藏十人填隍推(土回切)之直抵城下可以攻
掘金火木石所不能敗謂之轒輼車(凢力有餘者攻先絶諸國之交使無外救)
(粮多而人少攻而勿圍粮少而人多圍而勿攻)
又曰以大木爲牀下置六輪上立雙牙牙有檢梯節長丈
二尺有四桄(音光)桄相去三尺勢微曲遞牙相檢飛於雲間
以窺城中有上城梯首冠雙轆轤枕城而上謂之飛雲梯
又曰大木爲牀下安四獨輪床上建雙陛間撗括中立獨
竿首如桔槹狀其竿高下長短大小以城爲凖竿首以窠
盛石大小多少隨力所制人挽其端投之其推轉逐便而
用之亦可埋脚著地而用其旋風四脚亦隨事而用之謂
之抛車
又曰作轉軸車車上定十二石弩以䥫鈎縄連轉車行軸
轉引弩持滿弦挂牙上弩爲七衢中衢大箭一鏃刃長七
寸廣五寸箭簳長三尺圍五寸以鐵鍱(音業)爲羽左右各三
箭次小於中箭其牙一發諸箭齊起及七百步所中城壘
無不摧隕樓櫓亦顚墜謂之車弩
又曰以木爲脊長一丈徑一尺五寸下安六脚下闊而上
尖高七尺内可容六人以濕牛皮蒙之人蔽其下舁直抵
城下木石鐵火所不能敗用攻其城謂之尖頭木驢
又曰於城外起土爲山乘城而上古謂之土山今之壘道
用生牛皮作小屋并四面蒙之屋中置運土人以防攻擊
者(土山則孫子所謂距閩)鑿地爲道行於城下用攻其城往往建柱
積薪於柱間而燒之柱折城摧謂之地道
又曰以八輪車上樹高竿竿上安轆轤以䋲挽板屋上竿
首以窺城中版屋方四尺高五尺有十二孔四面列布車
可進退圜城而行於營中遠視亦謂之巢車如鳥之巢即
今之版屋也以版爲慢立桔橰於四輪車上懸幔逼城堞
間使趫捷者(大白隂經曰使趫卒蔽之)蟻附而上矢石所不能及謂之
木幔
又守城篇曰禽滑釐問墨翟守城之具墨翟荅以五六十
事皆煩冗不便於用其後韋孝窺守晉州羊偘守臺城皆
約封胡子伎巧之術法古不妙非合今之用也今述所便
於事者如後渭浚湟(深池)增城(修堞)懸門(懸板爲重門也)
又曰突門於城中對敵營自鑿城内爲闇門多少臨事令
五六寸勿穿或於中夜或於敵初來營列未定精騎從突
門躍出擊其無俻襲其不意
又曰塗扇以泥塗城門扇厚可三寸俻火
又曰鑿門爲敵所逼門先自鑿門扇爲數十孔出強弩射
之長矛刺之則敵不得近門
又曰塗棧以泥塗門上木棧厚可五寸俻火
又曰轉關橋一梁爲橋梁端着撗括去其橋轉人馬不得
渡皆傾水中秦用此橋而殺燕丹
又曰積石備抛石大小隨事
又曰樓櫓却敵上建候樓以板爲之跳出爲櫓笓籬戰隔於
女墻上跳出椓去墻三尺内着撗括㧻端安轄以荆柳編
爲之長一丈闊五尺懸椓端用遮矢石
又曰布㡢以複布爲幄以弱竿懸挂於女墻外去墻外七
八尺以折抛石之勢矢石不復及墻
又曰木弩以黃連桑柘爲弩弓長一丈二尺徑七寸兩弰
二寸以絞車張之大矢一發聲如雷吼敗隊之卒
又曰鷰尾炬縛葦草爲炬尾分爲兩歧如鷰尾狀以油臘
灌之加火從城墜下便騎木驢而燒之
又曰松明以木明燒之夜以鐵鏁縋下廵城照敵人乘城
而上
又曰脂油燭炬燃燈秉燭於城中四衢要路門戶晨夜不
得絶明用備非常
又曰行爐融鐡汁爐舁行於城上以灑敵人
又曰遊火以鐵筐盛火加脂臘鐵鏁懸縋下燒穴中孔城
人
又曰灰越糠粃因風於城上擲之以眯敵人目因以鐵汁
灑之
又曰連捧如打禾連拁狀用打女墻外上城敵人
又曰扠竿如槍刃爲兩歧用义飛梯及人
又曰鈞竿如槍刃兩旁有曲刃可以鈎塔
又曰油囊盛水於城上擲安火車中嚢敗火盛
又曰天井敵攻城爲地道來乃自於城道上直下穿井以
邀之積薪安井中以火薰之敵人自焦灼
又曰地聽於城内八方穿鑿井各深二丈令頭覆戴新甕
於井中坐聽則城外百步之内有孔城地道者並聲聞甕
中而辯知方所近遠矣
又曰䥫莢杖狀如䥫蒺䔧要路水中置之以刺人馬
又曰䧟馬坈坈長五尺闊一尺深三尺坈中埋鹿角槍竹
籖其坈十字相交狀如鈎鏁以覆芻草葦木加之土種草
實令生苗蒙覆其上軍城營壘要路皆設之(衛公兵法曰坈如亞字相)
(連以草及細塵覆其上)
又曰拒馬槍以木徑一尺長短隨事十字鑿孔從撗安槍
(一作檢)長一丈銳其端可以塞城門要路巷人馬不得奔馳
又曰木柵爲敵所逼不及築城壘或因山河險勢多石少
土不住版堞乃建立木柵方圓高下隨事深埋木根重複
弥縫其闕内重加短木爲閣道柱外重長出四尺爲女墻
皆泥塗之内七尺又立閣道内柱上布板木爲棧立欄竿
行於柵上懸門擁墻壕壍拒馬防守一如城壘法
太白隂經曰蜀钁鐵塹鏨蜀钁短柄钁也鐵鏨鑿井鏨城
也
旝
許愼說文曰旝建大木置石其上發爲機以拒敵也從方
會聲(一云從衣會声)
左傳曰周桓王伐鄭鄭爲三拒命二拒曰旝動而鼔(社預注曰)
(旝旗也執以爲号令)
魏武本紀曰上與袁紹軍於官度賊射營中行者皆被田
衆皆恐上令傳言旝動而鼔
說文曰旝發石車也乃造發石車擊紹櫓一日盡壞紹衆
號之礕礰車
沈懷文宋侍中趙倫之碑曰君戮力以致誠吐規以會機
一鼔則寇騎雲徹旝動則敵車霧消
鹿角
袁曄漢獻帝春秋曰揚州刺史劉馥上言荆州牧劉表與
會稽太守孫權謀襲京城遂壍許設鹿角砦
王沈魏書曰李通拜汝南太守劉備與周瑜圍曹仁於江
陵與諸將擊之通親下馬入圍拔鹿角勇冠諸將軍
魚豢魏略曰夏侯霸字仲權爲偏將軍大和中在長安及
子午之役霸占爲前鋒蜀人望知其是霸也指下兵攻之
霸手戰鹿角間頼救然後解
魏志曰徐晃討關羽於樊羽自將步騎五千出戰晃擊之
退走遂追與俱入圍破之或自投沔水死魏太祖令曰賊
爲塹鹿角十里將軍致戰全勝遂䧟賊圍將軍之功踰孫
武穰苴
虞溥江表傳曰曹公出濡須甘寕拔曹公鹿角踰壘入斬
數十人
王隠晉書曰馬隆爲武威太守之郡作八陣圖地廣則鹿
角車營進攻則木屋抱輪並戰並前虜弗能逼
于寳晉紀曰曹爽留車駕宿伊水南伐木爲鹿角發屯田
兵數千人以爲衛
習鑿齒漢晉陽秋曰曹芳謁曹叡墓於大石山曹爽兄弟
皆從於是司馬懿閇四城遂與太尉蔣濟俱屯洛水南浮
橋奏罷爽兄弟不知所爲芳還宿伊水南發屯田數千人
樹鹿角爲營
晉惠帝起居注曰王浚乘勝追石超軍於斥丘超持重不
與戰以鹿角爲營(一云以鹿角步安立營)
晉起居注曰義熙六年築壘起城于祖浦石頭城施鹿角
以禦盧循
司馬彪戰略曰遼東太守公孫淵反明帝召太尉司馬公
討之軍到襄平公圍之北面東面有圍不合連車置水中
積石鎮其上以鹿角塞之
魏武帝表曰臣前遣討河内獲嘉諸屯獲生口辭云河内
有一神人宋金生令諸屯皆云鹿角不湏守吾使狗爲汝
守不從其言者即夜聞有軍兵聲明日視屯下但見虎跡
臣輙部武猛都尉吕納將兵掩捉得生口輙行軍法
諸葛亮教曰前到武都一日鹿角壞刀斧千餘枚頼賊巳
走若未走無所復用
晉宣帝教曰今日當將作四千人東爲三軍作營壍壘又
當將斧三百枚破樹木作鹿角塞諸郵漏處
諸葛亮軍令曰敵以來進持鹿角兵悉却在連衝後敵巳
附鹿角裏兵但得進踞以矛戟刺之不得起住起住妨弩
魏武軍策令曰夏侯淵今月賊燒都鹿角鹿角去本營十
五里淵將四百兵行鹿角因使士捕之賊山上望見從谷
中卒出淵使兵與闘賊遂繞出其後兵退而淵未至甚可
傷淵本非能用兵也軍中呼爲白地將軍爲督帥尚不當
親戰况𥙷鹿角乎
王曠與楊州論討陳敏計曰賊今下屯固横江
又云復據烏江皆壍壘彭排鹿角步安嚴峻以襲歴陽諸
軍辛昞洛戍時與桓郎牋曰桓振武今下官將千二百人
奄襲營值天洪雨器仗沾濕壍廣深丈餘鹿角五重樓櫓
嚴設自四更三唱攻逼至小食時不尅
箛搶
張揖廣雅曰謂之箛槍(箛音孤)
服虔通俗文曰剡葦傷盗謂之槍何承天纂文曰(音就)箛
槍也
謝靈運自理表曰星言奔馳歸骨陛下及經山隂方衛彰
赫彭排馬搶斷截衢巷
宋起居注曰泰始二年有司奏賊帥劉胡等從南城蘭道
領馬步萬餘人樹排槍陌山從東五道直來攻營
杜預奏秦州軍事曰臣嘗聞邊人說虜專以騎爲寇穿壍不
如作馬塪馬塪法坈方三尺錯平穿之虜騎非下馬平治
則終不得入又其外蹊要路亦可隨作塢施槍著塪中訖
薄覆其上如此則虜當築地而行不敢輙往來也
蔡謨與何驃騎書曰公失櫓上人吾亦具之矣在深草中
立櫓無故以櫓自標令賊見之而自不得見賊賊不病癡
何故不來取邪今令數百步内皆露見布竹箛如蝟毛賊
不能飛何得卒至邪
弋
張揖埤蒼曰拱大弋也
許愼說文曰擑弋也麋弋也
太公六韜曰委環鐡弋長三丈千三百
左傳曰齊人戰獲臧堅使宿沙衛喭之曰無死堅曰使刑
臣禮於士以弋抉其傷而死
司馬彪戰略曰遼東太守公孫淵反太尉司馬公討之軍
到襄乎去城百步穿重壍堅連柵安諸營立樓櫓其近水
沙地不得作圍壍而車輪以大弋㧻穿中又堅輪障其前
韋昭吳書曰賀齊討賊陳僕於林歴山山四面壁立不可
攻齊乃隂作鐵弋於賊不備處以弋拓山爲道夜潜上破
賊
太平御覽卷第三百三十七
