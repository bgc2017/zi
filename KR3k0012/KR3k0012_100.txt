太平御覽卷第一百皇王部二十五
東晉安皇帝桓玄恭皇帝
安皇帝
晉書曰安皇帝諱德宗孝武帝長子也泰元十二年立爲
皇太子二十一年九月庚申孝武崩辛酉太子即位大赦
癸亥以司徒會稽王道子爲太傳攝政隆安元年春正月
巳亥朔帝加元服改元增文武位一等太傳會稽王道子歸政
四月甲戍兖州刺史王恭豫州刺史庾揩舉兵以討尚書左
僕射王國寳建威將軍王緒爲名甲申殺國寳及緒以悅于
恭恭乃罷兵二年七月兖州刺史王恭豫州刺史庾揩荆州
刺史殷仲堪廣州刺史桓玄南蠻校尉楊佺期等舉兵反八
月江州刺史王愉奔于臨川九月加太傅會稽王道子黃鉞
遣征虜將軍會稽王元顯等討桓玄等輔國將軍劉牢之次
新亭使子敬宣擊敗恭恭奔曲阿長塘湖湖尉收送京師斬
之尋遣太常殷茂諭仲堪及玄玄等走于尋陽三年十一月
妖賊孫恩䧟會稽内史王疑之死之吴國内史桓謙等並委
官而遁遣衛將軍謝琰等逆擊走之四年五月孫恩寇浹口
謝琰爲孫恩所䧟死之恩轉寇臨海六月輔國司馬劉𥙿破
恩于南山恩將盧循䧟廣陵元興元年正月庚午朔大赦改
元以後將軍元顯爲驃騎大將軍征討大都督鎮北將軍劉
牢之爲元顯前鋒將軍譙王尚之爲後部以討桓玄二月
景午帝戎服餞元顯于西河丁巳遣兼侍中齊王柔之以
騶虞幡宣告荆江二州丁卯桓玄敗王師于姑孰壬申桓
玄自爲侍中丞相錄尚書事二年春二月辛丑建威將軍
劉𥙿破徐道覆于東陽乙卯桓玄自稱大將軍丁巳冀州
刺史孫無終爲桓玄所害秋八月玄又自號相國楚王九
月南陽太守庾庂起義兵爲玄所敗冬十一月壬午玄遷
帝于永安宫癸未移太廟神主于琅耶國十二月壬辰玄
纂位以帝爲平固王辛亥帝蒙塵于尋陽三年春二月帝
在尋陽庚寅夜濤水入石頭漂殺人戶乙夘建武將軍劉𥙿
帥沛國劉毅東海何無忌等舉義兵景辰斬桓玄所署徐
州刺史桓脩于京口及青州刺史桓弘于廣陵丁巳義師濟
江三月戊午劉𥙿斬玄將吳甫之于江乘斬皇甫敷於羅
落巳未桓玄衆潰而逃庚申劉𥙿置留臺具百官壬戌桓
玄司徒王謐推劉𥙿行鎮軍將軍徐州刺史都督楊徐兖
豫青冀幽并八州諸軍事假節劉𥙿以謐領楊州刺史錄
尚書事辛酉劉𥙿誅尚書左僕射王愉及愉子荆州刺史緩
司州刺史温詳辛未桓玄逼帝西上景戍密詔以幽逼於
玄萬機虚曠令武陵王遵依舊典承制揔百官行事加侍
中餘如故并大赦謀反大逆巳下唯桓玄一祖之後不宥
夏四月巳丑大將軍武陵王遵稱制緫萬機庚寅帝至江
陵庚戌輔國將軍何無忌振武將軍劉道規及桓玄將庾
稚何澹之戰于湓口大破之玄復逼帝東下五月癸酉冠
軍將軍劉毅及玄戰于崢嶸洲又破之巳卯帝復幸江陵
辛巳荆州别駕王康産南郡太守王騰之奉帝居于南郡壬
午督護馮遷斬桓玄於南貊盤洲乘輿反正于江陵閏月巳
丑桓玄楊武將軍桓振䧟江陵帝復蒙塵于賊營義熙元
年正月帝在江陵太守魯宗之起義兵襲破襄陽巳丑劉
毅次于馬頭桓振以帝屯于江津辛卯宗之破振將温揩
于祚溪進次紀南爲振所敗振武(將軍)劉道規擊桓謙走之
乘輿反正帝與琅耶王幸道規舟二月丁巳留臺備乘輿
法駕迎帝于江陵三月桓振復襲江陵荆州刺史司馬休
之奔于襄陽建威將軍劉懷簡討振斬之帝至自江陵六
年十二月劉𥙿破盧循于豫章七年春二月右將軍劉藩
斬徐道覆于始興傳首京師夏四月盧循走交州刺史杜
慧斬之十二年八月劉𥙿及琅耶王德文率衆伐姚泓景
午大赦冬十月景寅姚泓將姚光以洛陽降巳丑遣兼司
空高密王恢之脩謁五陵十三年秋七月劉𥙿尅長安執
姚泓收其彛器歸京師十四年十二月戊寅帝崩于東堂
在位二十三年時年四十七葬休平陵帝不慧自少及長
口不能言雖寒暑之變無以辨也凡所動止皆非巳出故
桓玄之纂因此獲全
桓玄
晉書曰桓玄字敬道一名靈寳大司馬温之孽子也其母
馬氏嘗與同輩夜月下坐見流星墜銅盆中忽爲二珠璨
然明静&KR1313;以瓢接取馬氏得而吞之若有感遂(有及生有光照室)
占者竒之故小名曰靈寳妳媪每抱詣温輙昜人而後至
其重兼常兒温甚愛異之臨終命以爲嗣襲爵年七歲温
服終府州文武辭其叔父冲冲撫玄頭曰此汝家故吏也
玄因涕淚被面衆並異之及長形皃瓌竒風神疎㓪博綜
藝術善屬文常負其才地以雄豪自處時咸憚之年二十
三拜爲太子洗馬時議謂温有不臣之迹故折玄兄弟而
爲素官後出𥙷義興太守鬱鬱不得志嘗登高望震澤歎
曰父爲九州伯兒爲五湖長弃官歸國自以元勲之門而
負謗於世乃上䟽曰臣聞周公大聖而四國流言樂毅王
佐而被謗騎刧巷伯有豺獸之慨蘇公興飄風之刺惡直
醜正何代無之先臣蒙國殊遇姻婭皇極西平巴蜀北
清伊(洛使)竊號之寇繫頸北闕園陵修復大恥載雪飲馬
灞滻懸旌趙魏勤王之師功非一捷泰和末皇基有潜移之
懼遂奉順天人翼登聖朝晉室之機危於殷漢先臣之功高
於伊霍矣至於先帝龍飛九五陛下之所以繼明南面請問
談者誰之由也若陛下忘先臣大造之功信具錦萋斐之說
臣等自當奉還三封受戮市朝然後下從先臣歸先帝玄宫
耳䟽寢不報玄在荆楚積年優遊無事荆州刺史殷仲堪敬
憚之及中書令王國寳用事謀削弱方鎮内外騷動知王恭
有憂國之言玄潜有意於功業乃說仲堪宜興晉陽之師以
内匡朝廷巳當悉荆楚之衆順流而下推王恭爲盟主此桓
文之舉也俄而王恭信至招仲堪及玄匡正朝廷國寳旣
死於是罷兵詔以玄爲廣州刺史其年王恭又與庾揩起
兵討江州刺史王愉及譙王尚之兄弟玄仲堪謂恭事必
尅捷一時響應仲堪令玄與楊佺期爲前鋒玄至盆口獲
王愉詔以玄爲江州各西還屯于尋陽共相結約推玄爲
盟主後荆州大水仲堪振恤飢者倉廩空竭玄乘其虚而
伐之至江陵仲堪數道拒之不尅佺期自襄陽來救期敗
走殷仲堪亦見害於是平荆雍詔以玄督八州荆州牧玄
於是樹腹心兵馬日盛其後孫恩逼京師玄建牙旗聚衆
外託勤王實欲觀釁以兄偉爲冠軍江州刺史留偉守
江陵抗表率衆下至尋陽移檄京邑罪狀元顯玄旣興師
犯順慮衆不爲用恒有廻旆之計旣過尋陽不見王師意
甚悅將吏亦振先使其將馮該等攻譙王尚之敗之劉牢
之遣子敬宣降玄至新亭元顯自潰玄入京師矯詔加巳
揔百揆爲丞相加黃鉞羽葆鼓吹府置官属乃徙太傅道
子于安成害元顯于市多戮朝望改昜百官各置所親大
赦改年爲大亨玄將出居姑孰其中書令王謐對曰公羊
有言周公何以不之魯欲天下一乎周也願静根本以公旦
爲心玄善其對而不從遂大築城府乃出鎮焉大政皆諮
之小事則决其僕射桓謙及卞範之後諷朝廷封諸子弟
爲公自知怨满天下欲速定纂逆殷仲文卞範之等又共
催促之於是先改授郡司其黨皆三公又矯詔封十郡爲
楚王加九錫備物楚國丞相以下一遵舊典又諷天子御
前殿而策授焉玄屬僞讓詔遣百僚敦勸乃就命玄僞上
表求歸藩又自作詔留之遣使宣旨玄又上表固請又諷
天子作詔固留十一月矯制加其備天子禮服御禮樂(皆僣)
焉又矯詔使王謐兼太保奉皇帝璽禪位於巳出居永安
宫移晉神主于琅耶廟初玄恐帝不爲手詔又慮璽不可
得逼臨川王寳請帝自爲手詔因奪取璽比臨軒璽巳久
出玄甚喜百官到姑孰玄僞讓朝臣固請玄乃於城南七
里立郊壇以玄牡告天百僚陪列而儀注不備妄稱萬歲
遂升壇燎于南郊大赦改元永始初僞詔改年爲建始右
丞王攸之曰建始復是王莽始執權之歲也其兆號不祥
冥符僣逆如此國號大楚以南康平固縣奉晉帝爲平固
王車旗正朔如舊典遷居尋陽依陳留王處鄴宫故事追
尊其父温宣武皇帝諸子皆爲王玄入建康宫逆風迅激旌旗
儀飾皆傾及小會西堂設妓樂殿上施絳綾帳鏤黃金爲
顔四角作金龍頭銜五色羽葆旒蘇群臣竊相謂曰此頗
似轜車亦王莽仙蓋之流也玄以其妻劉氏爲皇后更造
大輦容三十人坐以二百人舁之性好畋遊以體大不堪
乘馬又作徘徊輿施轉閞令廻動無滯玄自纂盗之後驕奢
荒侈遊獵無度以夜繼晝性又急暴呼召嚴速直官咸繫
馬省前禁内雜亂無復朝廷之體於是百姓疲苦朝野勞
悴怨怒思亂者十室八九焉劉𥙿劉毅何無忌等共謀克
復𥙿等斬桓脩于京口斬(桓引)于廣陵𥙿率義軍至竹里玄遣
吳甫之皇甫敷北距義軍𥙿等於江乘與戰臨陣斬敷及
甫之玄聞之大懼乃召諸道術人推筭數爲厭勝之法乃
問衆曰朕其敗乎曺靖之對曰神怒人怨臣實懼焉玄曰
人或可怨神何爲怒對曰移晉宗廟飄泊無所失楚之祭
不及於祖此其所以怒也玄曰卿何不諫對曰輦上君子自
以爲堯舜之世何敢妄言玄愈忿懼使桓謙何澹之屯東
陵卞範之屯覆舟山西衆二萬拒義軍𥙿至蔣山使羸弱
登山分張旗幟數道並前玄偵候還云𥙿軍四塞不知多
以玄益憂惶于時東北風急義兵放火煙塵張天鼔譟之
音震駭京邑劉𥙿執鉞麾而進謙等諸軍一時奔潰玄率
親信數千人聲言赴戰遂出南掖門西至石頭使殷仲文具
船相與南莾或勸其戰玄不暇荅直以策指天而經日不
得食左古進以麄飯咽不能下其子昇時年數歲抱玄胷
而撫之玄悲不自勝劉𥙿以武陵王遵攝萬機立行臺揔
百官遣劉道規躡玄玄至尋陽江州刺史郭昶之給其器
用殷仲文自後至望見玄舟旌旗輿服備帝者之儀歎息
曰敗中復振故可也玄於是逼乘輿西上於道作起居注叙
其拒義軍之事自謂經略指授筭無遺策諸將違節度以
致虧喪非戰之罪玄至江陵石康納之未三旬衆盛謂其
群黨曰卿等並清塗翼從朕躬都下竊位者方應謝罪軍
門其觀卿等入石頭並雲霄中人也玄遣何澹之守湓口
何無忌劉道規等破之帥舟艦二百發江陵以徐放爲常
侍遣說無忌等解軍謂放曰諸人不識天命致此妄作遂
懼禍屯結卿三州所信可明示朕心若退軍解甲當與之
更始授任江水在此朕不食言時道規巳至玄與戰於崢
嶸州于時義軍數千玄兵甚盛而玄懼敗常漾輕舸於舫
側故其衆莫有闘心義軍乘風縱火盡銳争先玄衆大潰
玄留永安太后及皇后於巴陵殷仲文時在玄艦求出别
船收集散軍因叛玄奉二后奔于江陵玄欲出投漢州而制
令不行左右於闇中斫之不中前後相殺交撗玄僅免於
是荆州別駕王康産奉帝入南郡時益州刺史毛璩使其
從孫祐之送帝璠喪葬江陵有衆二百璩弟子脩之先爲玄
校尉誘玄以入蜀幸枚回洲祐之迎擊玄矢下如雨玄被箭
其子昇拔去之益州督馮遷抽刃而前玄拔頭上玉簮與
之仍曰是何人邪敢殺天子遷曰欲殺天子之賊耳遂斬
首時年三十六自篡逆至敗凡八旬矣
恭皇帝
晉書曰恭帝諱德文安帝母弟也初封琅耶王歴中軍將
軍散騎常侍衛將軍開府儀同三司加侍中領司徒錄尚書
六條事元興初遷車騎大將軍桓玄執政事進位太宰加
衮冕之服綠綟綬玄篡位以帝爲石陽縣公與安帝俱居
尋陽及玄敗隨至江陵玄死桓振奄至躍馬奮戈直至階
下瞋目謂安帝曰臣門戶何負國家而屠滅若是帝乃下
牀謂振曰此豈我兄弟意耶振乃下馬致拜振平復爲琅
耶王又領徐州刺史尋拜司馬領司徒加殊禮義熙五年
置左右司馬長史從事中郎四人加羽葆鼔吹十二月戊
寅安帝崩是日即帝位大赦元熙元年春正月壬辰朔改
元以山陵未厝不朝會立后禇氏甲午徵劉𥙿還朝二年
夏六月壬戌劉𥙿至于京師傳亮承𥙿密旨諷帝禪位草
詔請帝書之帝欣然謂左右曰桓玄之時天命已去爲劉
公所延二十載矣今復何恨乃書赤紙爲詔甲子遂遜于
琅耶第劉𥙿以帝爲零陵王居于秼陵行晉正朔車旗服
色一如其舊有其文而不備其禮宋永初二年九月崩于
内房時年三十六謚恭皇帝葬冲平陵
續晉陽秋曰初安皇不慧起居動止不自巳帝每侍左右
(消息)涼温飢飽之中而恭謹備焉時人稱其順悌又雅信(佛法)
鑄貝貨十萬造丈六金像於瓦官寺外國齊日迎像宫步
從十許里安皇帝歸陵有詔當出送八座奏諫以爲宜加
珍攝乃止
沈約宋書曰禇秀之妹爲恭帝后兄弟並盡忠孝高祖恭
帝每生男轍令方便殺焉或誘賂内人或密加毒害前後
如此非一恭帝居秼陵宫帝懼見禍與禇后共止一室慮
酖毒自煑食於床前高祖將殺之不欲遣人入内令禇淡
之兄弟(侍禇)后出別宫官相見兵人乃踰垣而入進藥於恭
帝帝不肯飲曰佛教自殺者不得復人身乃以被掩殺
之
中興書曰昔中宗以丁丑之歲始稱晉王改築宗廟使郭
璞筮之云載祀二百曁今禪代庚申之歲凡百有二年而
天禄永終璞精於數術理無乖二抑以百四期促故(謬其)嗣
爲二百乎
史臣曰安帝即位之辰鍾無妄之日道子元顯並傾朝政
主昏臣亂未有不亡者也雖有手握戎麾心存舊國回首
無良忽焉簫散於是桓玄承釁勢踰飈指六師咸泯隻馬
徂遷是以宋高非典午之臣孫恩豈金行之寇若乃世遇
顛覆則恭皇斯甚於越之民詎燻丹穴會稽之侣寕歎入
臣去黃屋而歸來灑丹書而不恨夫五運攸革三微數盡
猶高秋凋候理之自然觀其零落人有爲之流涕者也
太平御覽卷第一百
