太平御覽卷第二百七十六
兵部七
良將下
後周書曰王思政初入穎川士卒八千人城旣無外援亦
無叛者思政常以勤王爲務不營資産嘗被賜園池思政
出征後家人種桑菓及還見而怒曰匈奴未滅去病辭家
況大賊未平何事産業命左右拔而弃之故身䧟之後家
無蓄積
又曰元定有勇略每戰必䧟陣然未嘗自言其功太祖深
重之諸將亦稱其長者
又曰蔡祐少有大志與鄕人李穆布衣齊名嘗相謂曰大
丈夫當建立功名以取富貴安能久處貧賤耶言訖各大
笑穆即申公後皆如其言
又曰王羆爲華州刺史時茹茹渡河南寇候騎巳至豳州
朝廷慮其深入乃徵兵發士馬屯守京城壍諸街巷以備
侵軼右僕射周專逹召羆議之羆不應命謂其使曰若茹
茹在渭北者王羆率鄕里自破之不煩國家兵馬何爲天
子城中遂作如此驚動由周家小兒性怯致此羆輕侮權
勢守正不同皆此類也
又曰劉亮夲名道德累遷左大都督從擒竇泰復弘農與
沙苑之後並力戰有功遷車騎大將軍開封府長廣公亮
以勇敢見知爲當時名將并屢陳謀策多合機宜太祖謂
之曰卿文武兼資即孤之孔明也乃賜名亮并賜姓侯莫
陳氏出爲東州刺史卒喪還京師太祖親臨之泣而謂人
曰股肱喪矣腹心何寄
又曰王傑夲名文逹太祖竒其才擢授楊烈將軍羽林監
尋加都督太祖嘗謂諸將曰王文逹万人敵也伹恐勇决
太過耳復潼關破沙苑争河橋戰邙山皆以勇敢聞親待
日隆賞賜加於倫等於是賜姓宇文氏
又曰于謹平江陵還太祖親至其第宴語極歡賞謹奴婢
一千口及寳物并金石絲竹樂一部謹自以久當權望隆
位功名旣立願保優閑乃上先所乘駿馬及所着鎧甲等
太祖識其意乃曰今巨猾未平公豈得便𡭗獨善遂不受
又曰蔡祏字承先有膂力便騎射從征伐常潰圍䧟陣爲
士卒先軍還之日諸將争功祏終無所競太祖每歎之嘗
謂諸將曰承先口不言勲孤當代其論叙其見知如此
三國典略曰周高琳每征伐勇冠諸軍太祖謂之曰公即
我之韓白也
又曰胡僧祐爲梁名將常以鼓吹置于齋中恒坐對之以
自娛玩或諫之曰公名望隆重朝野具瞻此是羽儀可自
居外僧祐曰我性愛之恒須見耳
又曰北齊斛律金字阿六敦朔州勑部人光禄大夫郍瓌
之子世敦直善騎射行兵用匈奴法望塵識馬步多少嗅
地知軍度遠近神武戒文襄曰有讒此人者勿信之文宣
嘗與金宴射親持矟走馬以擬金胷者三金堅不動賜帛
千疋因過其宅置酒作樂
北史曰隋文帝嘗從容命高穎與賀若弼言及平陳事穎
曰賀若弼先獻十策後於蔣山苦戰破賊臣文吏耳焉敢
與將論功帝大笑時論嘉其有讓
又曰周將王思政久經軍旅每戰唯着破衣弊甲敵人疑
非將帥故得免
又曰韓果從平竇泰於潼關周文依其規畫軍以勝返賞
眞珠金帶一腰
隋書曰李密父寬驍勇善戰幹略過人自周及隋數經將
領至柱國蒲山郡公號爲名將
又曰史万歲少英武善騎射驍捷若飛好讀兵書兼精占
候
又曰宇文忻每參帷幄出入卧内禪代之際忻有力焉後
拜右領軍大將軍恩賜彌重忻妙解兵法馭戎齊整當時
六軍有一善事雖非忻所建在下輙相謂曰此必忻法也
其見推服如此
又曰薛世雄性廉謹凢所行軍破敵之處秋毫無犯帝由
是嘉之帝嘗從容謂群臣曰我欲舉好人未知諸君識不
羣臣咸曰臣等何能測聖心帝曰我欲舉者薛世雄羣臣
皆稱善帝復曰世雄廉正節槩有古人之風於是超拜右
翊衛將軍
又曰楊玄感欲立名隂求將領謂兵部尚書叚文振曰玄
感世荷國恩寵踰涯分自非立效邊裔何以塞責若方隅
有風塵之警庶得執鞭行陣少展絲髮之功明公兵革是
司敢布心腹文振因言於帝帝嘉之顧謂群臣曰將門必
有將相門必有相故不虚也於是賚物千叚禮遇益隆
又曰突厥入朝上賜之射突厥一發中的上曰非賀若弼
無能當此於是命弼弼再拜而呪曰若赤誠奉國者當一發
破的如其不然發不中也旣射一發而中上大悅頋謂突
厥曰此人天賜我也
唐書曰劉黑闥爲竇建德將竒兵東西揜襲多所尅獲每臨
危難而色不變軍中號爲神勇
又曰屈突通平薛仁果之際寳物山積諸將争取通一無
所犯高祖聞之曰通清正奉國著於終始名下定不虚也
賜金銀六百兩雜綵千叚
又曰右武候將軍張士貴破反獠而還太宗劳之曰聞公
親蒙矢石爲士卒先雖古名將無以加也朕嘗聞以身報
國者不顧性命嘗聞其語未覩其實於公方見之矣
又曰文德皇后之葬也叚志玄與宇文化及分統士馬出
宿於章武門太宗夜使宫官至三將軍處宇文士及營内
使者志玄閉門不内曰軍門不可夜開使者曰此有手勑
志玄曰夜中不辯眞僞竟停使者至暁太宗聞而歎曰此
眞將軍也周亞夫何以加焉
又曰霍王元範高祖第十四子也母曰張美人元範少善
騎射初爲吳王時嘗從太宗遊獵遇群獸命射之矢不虚
發獸無遺者太宗撫其背曰汝才藝過人恨今無所施耳
當天下未定我得汝豈不安乎
又曰王君廓統兵經略東都王世充將郭士行許羅漢前後
入掠君廓輙擊退之拜右武衛將軍詔勞之曰卿以十三
人破賊一万自古以少擊衆未之前聞非唯驍勇絶人亦
足以顯卿忠節也
又曰突厥入寇王君廓邀擊破之俘斬二千餘人獲馬十
五疋高祖聞而大悅徵之入朝賜與御馬令殿廷乘之而
出又謂侍臣曰吾聞藺相如叱秦王目皆出血君廓往擊
建德將出戰徐勣遏之君廓憤發大呼目及鼻耳一時流
血此之壯氣何謝古人不可以常例賞之復賜錦袍金帶
還領幽州
又曰高宗時吐蕃䧟安西四鎮長壽初蕃軍逼安西府則
天令武威軍緫管王孝傑將軍阿史那忠節等率師拒之
孝傑至安西合戰屢捷大破蕃軍收復龜兹于闐疎勒碎
葉四鎮而還則天大悅謂侍臣曰昔貞觀年中俱統得此
蕃域其後西陲不守並䧟吐蕃今旣復舊邊境自然無事
孝傑建兹功效竭盡欵誠遂能裏足徒行身與士卒齊力
如此忠懇深足可嘉遷左衛大將軍
又曰薛仁貴擊九姓突厥於天山軍將發高宗出甲令仁
貴射之射穿五重九姓衆十餘万令驍徤十人逆來挑戰
仁貴發三箭中三人其餘下馬請降並坑之更就磧北安
撫餘衆而還軍中歌曰將軍三箭定天山將士長歌入漢
關
又曰劉仁䡄顯慶四年出爲青州刺史五年大軍征遼令
仁䡄監統水軍以後期免特令以白衣隨軍自效尋撿校
帶方州刺史兼熊津道行軍長史仍別領水軍二万襲破
倭賊數万於白波虜獲舡艦四百餘艘倭及躭羅等國皆遣
使詣之請降初仁軌將發帶方州謂人曰天將富貴此翁
耳乃於州司請歴日一卷并七廟諱人怪其故荅曰擬削
平遼海頒示國家正朔使夷俗遵奉焉至是果以軍功顯
正除帶方州刺史
又曰郭元振爲安西大都護時安西突厥首領烏質勒部
落強盛欵塞通和元振就其牙帳計會軍事時天大雪元
振立於帳前與烏質勒言議湏臾雪深風冷元振未嘗移
足烏質勒年老不勝寒苦會罷而死
又曰李晟臨洮人也祖思恭父欽代居隴右嘗爲禆將晟
數歲而孤事母孝聞少雄烈有材力善騎射年十八從軍
身長六尺勇敢絶倫時河西節度使王忠嗣擊吐蕃有驍
將乘城拒闘頗多殺士卒忠嗣募軍中能射者射之晟乃
引弓一發而斃三軍大呼忠嗣厚賞之因撫其背曰此万
人之敵也
又曰貞元五年九月馬燧與太尉晟召見於延英殿上嘉
其有大勲力皆圖形於凌煙閣列於元臣之次九年十月
召見延英殿因拜手仆于地上親起之
又曰王栖耀性謹厚善騎射始起兵涉寇境太深遇遊騎
四合百步内立表俾之環視發必破的虜相顧恐懼徐而
解去嘗獵會稽山中有逸林白額獸卒起草中應弦而斃
在蘇州嘗與諸文士遊虎丘寺平野霽日先一箭射空再
發貫之江東文士自梁肅巳下歌詠焉
又曰李愬旣執送吳元濟裴度建彰義軍節擁降卒万餘
人次入焉李愬具橐鞬候度馬首度將避之愬曰此方不
識上下等威之分久矣請公因以示之度以宰相禮受愬
謁衆聳觀焉明日愬以師還文成柵度乃視節度使觀察
及刺史事蔡人大悅
又曰李光顔爲河東禆將討李懷光楊惠琳皆有功後隨
高崇文平蜀搴旗斬將出入如神由是稍稍知名授兼御
史大夫時兄光進官亦至兼御史大夫軍中號曰大大夫
小大夫
國語周語曰邵公告單公曰晉有三伐勇而有禮返之以
仁吾三逐楚君之卒勇也見其君必趨禮也能獲鄭伯而
捨之仁也
老子曰以道佐人主者不以兵強天下果而勿矜果而勿
伐河上公注云當果敢推讓勿自伐取其美也
六韜曰兵入殷郊見太公曰是吾新君也而商容曰非也
其人虎據而鷹峙威怒自副見利欲發進不頋前後見武
王曰是新君也見敵不怒
獻帝春秋曰張遼問吳降人曰紫髯將軍長上短下誰也
荅曰是孫會稽
會稽典錄曰張立之爲人剛毅志意慷慨太祖嘗抑之曰
爾不念詩書慕聖道而好乘汗馬擊劒此一夫之用何足
貴也謂左右曰丈夫一爲衛霍將十万馳沙漠驅戎狄立
功建號耳何能作博士耶
荆州記曰鄧遐襄陽人也勇力絶人歴位冠軍將軍數郡
太守號名將
袁子世說曰吕布之破也太祖給衆官車乘使取軍中物
唯所欲衆人皆重載唯袁渙取書數百卷資粮而已衆人
聞之大慙
劉向新序曰孫武樂毅之徒皆前世之賢將也久遠深奥
其事難知至於吳漢近時人耳起於販馬立爲良將乘名
竹帛天下歸德此可慕也
太平御覽卷第二百七十六
