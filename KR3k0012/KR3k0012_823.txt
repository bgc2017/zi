太平御覽卷第八百二十三
資産部三
耒耜犂耦種殖
耘耔耨钃耰
銍銚鏄
耒
釋名曰耒耜也
古史考曰神農作耒耜
世夲曰咎繇作耒耜
周禮冬官考工下曰車人爲耒庇長尺有一寸中直者三
尺有三寸上句者二尺有二寸(鄭司農云耒謂耜耒庇讀為其顙有庇之庇謂耒下)
(歧玄謂庇讀爲棘刺之刺耒下前曲接耜)自其庇緣其外以至於首以弦其
内六尺有六寸與步相中也(緣外六尺有六寸内弦六尺應一步之尺數耕者以田器)
(爲度宜耜異材不在數中)堅地欲直庇柔地欲句庇直庇則利推句庇
則利發倨句磬折謂之中地(中地之耒其庇與直直者如磬折則調矣調則弦六尺)
禮記月令季冬曰冰巳入令告人出五種命農計耦耕(事脩)
耒耜具田器(冰旣入而令有司告人出五榖之種明大寒氣過農將興修田器)
韓詩曰三月之時可預取耒耜脩繕之至於四月始可以
舉足而耕也
魏志曰叚灼上䟽理鄧艾曰昔姜維有斷隴之志艾修治
備守積榖彊兵值歲凶旱又爲區種身被鳥衣手執耒耜
以率將士上下相感莫不盡力
梁書曰賀革字文明少以家貧躬耕供養年二十始輟耒
就父受業精力不怠
唐書曰永徽三年高宗親享先農躬御耒耜
淮南子曰清英之美始於耒耜(清英酒也)
耜
釋名曰耜齒也如齒之斷物也
周禮地官下山虞曰凡服耜斬季材以時入之(季猶稺也服與耜宜)
(用穉材尚柔刃也服此服車之材)
又秋官下曰薙氏掌殺草春始生而萌之夏日至而夷之
秋繩而芟之冬日至而耜之(鄭玄謂萌之者以兹其斫其生者夷之以鈎鎌迫地芟之)
(也若今取茭矣含實曰䋲芟其䋲則實不成熟耜之以耜測凍士剗之)
禮記禮運曰治國不以禮猶無耜而耕也(無以入也)
毛詩國風曰三之日于耜四之日舉趾同我婦子饁彼南
畝田畯至喜(三之日夏正月也豳士晚寒于耜始脩耒耜也四之日周四月也民無不舉足而耕矣)
又小雅大田曰以我覃耜俶載南畝(覃利也時至民以其利耜熾菑發所受之)
(地趨農巳急也)
又周頌曰良耜秋報社稷也畟畟良耜俶載南畝播厥百
榖實函斯活(畟畟猶測測也箋云良善也農人測測以利善之耜熾菑是南畝也種此百穀其種皆成)
(好含生氣言得其時)
王隱晉書曰徐苗少孤家貧好學書晝執耒耜夜不廢讀
誦
後魏書曰趙琰遣人買耜刃得剰利六百即命送還刃主
刃主高之義而不受琰命委之而去
唐書曰高宗行籍田之禮躬執耒耜而九推焉禮官奏陛
下合三推上曰朕以身率下自當過之恨不終於千畝耳
初將籍田先止于先農之壇因閱耒耜有雕刻文飾者謂
左右曰田器農人執之在於朴素心豈貴文飾乎及乃命
徹之
國語曰周制有人曰民無懸耜(言常用入士曰耜耜柄曰耒)野無奥草
(皆墾辟與深也)
吕氏春秋曰六尺之耜所以成畝其博八寸所以成畎(高誘)
(注曰六尺爲畝三尺爲畎)
犂
釋名曰犂利也利則發土絶草根也
魏略曰皇甫隆爲燉煌太守民不曉作樓犂用工甚費隆
乃教作樓犂省力過半
又曰弘農太守劉類多市犂鎋載所部貿絲
管子曰距國門以外窮四竟之内丈夫二犂童子五尺一
犂以爲三日之功令農始作服于公田
鹽鐵論曰庶人乘馬者足以代勞而巳故行則服軛止則
就犂下種軛樓皆取備焉日種一頃至今三輔猶頼其利
遼東耕犂轅長四尺廻轉相妨旣用兩牛兩人牽之一人
耕一人種二人軛樓凡用兩牛六人一日則種二十五畝
其懸絶如此
陳留耆舊傳曰蕭令陳弇字叔明躬自握犂種五種榖有
黃雀隨犂翔上
崔寔政論曰武帝以隨遇爲搜粟都尉教民耕植其法三
犂共一牛一人將之
唐書曰天寳初開砥柱之險以通流石中得古鐵犂鏵有
平陸縣字因改河北縣名爲平陸縣
後唐史明宗上顧謂侍臣曰朕昨日出城觀稼見百姓父
子三人同曳犂耒者力農如是深軫子懷可賜耕牛二頭
耦
說文曰耦耕廣五寸爲伐二伐爲耦
周禮地官下曰里宰以歲時合耦于耡以治稼穡趨其耕
耨行其秩叙以待有司之政令而徵斂其財賦(考工記日耜廣五寸)
(二耜爲耦此言兩人相助耦而耕也鄭司農云耡讀爲籍杜子春云耡讀爲助謂相佐助)
又冬官曰匠人爲溝洫(主通利田間之水道)耜廣五寸二耜爲耦一
耦之伐廣尺深尺謂之&KR0850;田首倍之廣二尺深二尺謂之
遂(古者耜一金兩人併發之其壟中曰&KR0850;畎上日伐伐之言發也&KR0850;畎也今之耜岐頭兩金象古之耦也)
毛詩周頌曰駿發爾私終三十里亦服爾耕十千維耦(私民)
(田也言上欲冨其民而讓於下欲民之大發其私田耳終三十里言各極其望也於是民大事耕其私田萬耦同時)
(舉也)
國語曰吳王還自伐齊乃誶申胥(誶吉讓也)曰昔吾先王體德
聖明逹于上帝(先王闔廬上帝天也)譬如農夫作耦以刈殺四方之
蓬蒿(爲言子胥佐先王猶耕者之有耦以成其事)
董仲舒云禹見耕者五耦而軾過十室之邑而下見山仰
之見谷俯之
種殖
周禮地官大司徒之職曰辨十有二壤之物而知其種以
教稼穡樹藝
禮記月令曰孟春行冬令則水潦爲敗首種不入(舊說云首種謂)
(稷也)
又仲秋曰是月也勸人種麥無或失時
又禮運曰爲禮不夲於義猶耕而弗種也(嘉穀無由生也)
尚書洪範五行曰土爰稼穡(種曰稼斂曰穡土可以耕可以歛)稼穡作甘
(甘味生於百穀)
尚書酒誥曰妹土嗣爾股肱純其藝黍稷奔走事厥考厥
長(今往當使妺土之人繼汝股肱之教爲純一之行其當勤種黍稷奔走土其父兄也)
尚書考靈耀曰春鳥星昏中以種稷(鳥朱鳥謂鶉火)夏火星昏中
以種黍菽(火大火也)
孝經援神契曰土黃白宜種禾黑墳宜黍麥蒼赤宜菽汙
泉宜稻
說文曰禾之秀實曰稼莖節爲禾從禾家聲一曰稼家事
也一曰在野曰稼
史記曰棄爲兒時其游戲好種樹麻菽
漢書曰景帝三年春正月詔曰農天下之夲也黃金珠玉
饑不可食寒不可衣以爲弊用不識其終始間歲或不登
意爲末者衆農民寡也其令郡國務勸農桑益種樹可得
衣食物吏發民若取庸採黃金珠玉者坐贓爲盗二千石
聽者與同罪
又曰王莽篡位二年興神仙事以方士蘇樂言起八月臺
於宫中臺成萬金作樂其上順風作液湯(如淳言藝丈志有液湯經其義)
(未聞)
又種五梁禾於殿中(或日五色禾也)先鬻鶴髓(鬻音煑也)瑇瑁犀玉二
十餘物漬種計粟斛成一金言此黃帝榖仙之術以樂爲
黃門郎令主之
東觀漢記曰范充爲桂陽太守俗不種桑無蚕織絲麻之
利類皆以麻枲頭緼着衣民墮窳少麄履盛冬皆以火燎
充令屬縣教民益種桑柘養蚕桑織履復令種紵麻數年
之間人刺其利衣履温煖
吳會分地記曰卞山者勾踐於此山鑄銅銅不鑠埋之生
馬箠勾踐遣使者取徙於南社種之飾治以爲馬箠獻於
吳
陳書曰陳靈洗爲重安公性好播植躬勤耕稼至於水陸
所宜刈穫早晚雖老農不能及也
淮南子曰夫樹林者灌以梁水疇以肥壤(疇壟也梁或作潦也)一人
養之十人拔之林必無餘枿
又曰昏&KR1249;中則務種糓(二月昏時&KR1249;星中於南方朱鳥之宿也)大火中則種
黍菽(大火東方蒼龍之宿四月建巳中南方也菽豆也)虚中則種粟麥(北方玄武之宿也八)
(月建酉中於南方也)
又曰古者民茹草飲水食樹木之實蠃蚌之肉多疹毒傷
之患(患害)於是神農乃始教民播五穀相土地原隰燥濕肥
墝高下百草之滋味水泉甘苦令民知避就當此之時一
日而七十毒
又曰文公種米
吕氏春秋曰冰凍方固后稷不種后稷之種必待春
論衡曰后稷爲兒種藝爲戲
汜勝之書曰稗水旱無不熟之時又特滋盛易得蕪穢良
田畝得二三十斛宜種之以備凶年又稗中有米熟時一
可擣取炊之不減粢米又可釀作酒武帝時令典農種之
一頃收二千斛斛得米三升大儉可磨食之
又曰三月榆莢雨時高地強土可種禾薄田不能糞者以
原蚕矢雜禾種之則禾不虫又取馬骨莝之一石以水三
石煑之三沸漉去滓以汁漬附子五枚漬三四日去附子
以汁和蚕矢撓如粥先種二十日以溲種曝勿令濕至種
時以餘汁溲而種之則不蝗虫無馬骨汁亦可用雪雪者
五榖之積也常以冬藏雪汁器盛埋地中治種如此則收
萬倍
又曰種傷濕鬱熱則生虫取麥種候熟可穫䆁穗大彊者
秆束立場之高燥處無令有白魚取乾艾雜藏之欲知歲
所宜以布囊盛粟諸物種平量埋隂垣之下冬至後五十
日發取量之息最多者歲所宜
又曰凡田種麥爲首傷於太稠者鋤而稀之秋以鋤以棘
柴曳之以壟麥根故曰子將欲富黃金覆士至春凍解棘
柴曳之絶其乾葉到榆莢雨時候土白復鋤如此收必倍
冬雨雪止掩雪勿令從風飛去後雪復如此麥能旱多實
春凍解耕和土種遊麥麥生成茂大鋤如宿麥也
又曰黍者暑也未生心天雨灌其心必傷無實初種時天
霧令兩人對持長索戞去其露日出乃止種黍覆出鋤治
如禾法欲稀於禾
又曰大豆保歲易爲宜古之所備凶年也大豆生載甲而
出種土不可厚厚則折項不能上達屈於土中而死
又曰種稻春凍解地氣和時耕冬至後百三十日種大稻
時也
又曰種麻預軟和田二月下旬三月上旬傍雨種其秕
又曰種葈春凍解耕治其土春草生布糞田復耕平摩之
又曰種小豆忌夘稻忌辰禾忌丙黍忌丑麻忌辰秫忌未
寅小麥忌戍大麥忌子大豆忌甲凡九穀忌日不種之避
其忌不可敗傷諸事忌禁日此非空言也其道自然若燒
黍穰則害瓠也
崔寔四民月令曰正月可種葵四月可收冬葵子六月六
日可種葵中伏之後可種冬葵八九月可種乾葵
物理論曰稼借種也古今之言云余夫稼農之夲也
耘
說言曰耘除田間穢也
左傳昭元年曰晉趙文子曰譬如農夫是穮是蓘(穮耘也壅苗爲)
(蓘)
毛詩甫田曰或耘或耔黍稷薿薿
又周頌曰載芟載旅其耕澤澤千耦其耘徂隰徂畛
論語曰子路從而後遇丈人以杖荷蓧(色曰丈夫老人也蓧竹器)
子路問曰子見夫子乎丈人曰四體不勤五穀不分孰爲
夫子(包曰夫丈人云不勤勞四體不分殖五榖誰爲夫子而索之邪)植其杖而芸(孔曰植倚也除)
(草曰芸)
宋書曰柳元景顔師伯嘗詣沈慶之會其遊田元景等鳴
笳列卒滿道慶之獨與左右一人在田見之悄然改容曰
夫貧賤不可畢富貴亦難守吾與諸公並出貧賤因時際
會策貴至此唯當共思損挹之事老子八十之年目見成
敗者巳多諸君炫此車服欲何爲於是插杖而耘不爲之
顧元景等徹侍褰裳從之
管子曰萬室之都必有萬鍾之藏藏鏹千萬千室之都必
有千鍾之藏藏鏹百萬春以奉耕夏以奉耘
孟子曰人病舍其田而芸人之田所求於人者重而所以
自任者輕
賈誼書曰鄒穆公有令食鳬鴈必以秕吏請以粟公曰夫
百姓呴牛而耕曝背而芸勤而不敢惰者豈爲鳥獸哉粟
養人也何以其養鳥也
耔
說文曰耔壅禾夲也
晉書曰陶潜歸去來曰懷良辰以孤往或植杖而耘耔
耨
釋名曰耨似鋤以耨禾也
左傳僖公下曰初臼季使過冀見冀缺耨其妻饁之(曰季胥臣)
(也冀晉邑耨鋤也野饋曰饁)敬相待如賓與之歸言諸文公曰敬德之
聚也能敬必有德德以治民君請用之
爾雅曰斪斸謂之定(郭璞曰鋤屬也犍爲舍人曰拘&KR2049;名定廣雅曰定耨纂又曰養苗之道鋤)
(耨如銍柄長三尺刃廣三寸以封地除草也)
魏書曰公孫淵官屬上書曰七營虎士五部蠻夷各懷素
飽不謀同心奮臂大呼排門遁出近郊農民釋其耨鏄
淮南子曰耨者剡耜而耕摩蜃(蜃大蚌也摩令利用耨除草也)
又曰茢先稻熟農夫耨之者不以小利害大穫(茢稈)
又曰聖人之用兵若櫛髮耨苗所去者少所利者多
吕氏春秋曰先生者美米後生者爲秕是故其耨也長其
兄而去其弟(養大殺小)不知稼者其耨也去其兄而養其弟不
收其粟而收其秕
钃
釋名曰钃誅也主以誅除物根株也
說文曰钃斫也齊謂兹基一曰斤柄性自曲者也
管子曰美金以鑄戈劒矛戟試諸狗馬惡金以鑄斤斧鉏
夷屬欘試諸木士(夷鉏類也屬欘钁類)
又曰匠人有感斤欘故繩可得斷也
孟子曰齊人有言曰雖有智慧不如乘勢雖有鎡基不如
待時(兹基田器)
耰
說文曰耰摩田器也
論語曰長沮桀溺耦而耕孔子過之使子路問津焉桀溺
曰子爲誰曰爲仲由曰是魯孔丘之徒與對曰然滔滔者
天下皆是也誰以易之且而與其從辟人之士也豈若從
辟世之士哉耰而不輟
賈誼書曰秦民借父耰鋤猶有德色
銍
廣雅曰銍謂之刈(綦文曰江湖以銍爲刈也)
尚書禹貢曰二百里納銍(銍刈謂禾穗也)
說文曰銍穫禾短鎌
釋名曰銍穫禾鐵也銍銍斷禾穗聲也
銚
說文曰錢銚也古田器也
世夲曰倕作銚
管子曰一農之事必有一銚然後成農
鏄
釋名曰鏄亦鋤類迫也迫地去草也
毛詩周頌良耜曰其饟伊黍其笠伊紏其鏄斯趙以荼
蓼
又周頌臣工曰命我衆人庤乃錢鏄奄觀銍艾(庤其錢銚鑄銍穫也)
(箋云奄觀多也教我庶民具女田器終久必多銍艾觀之也)
太平御覽卷第八百二十三
