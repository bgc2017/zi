太平御覽卷第三百八十四
人事部二十五
幼智上
說文曰幼小也
釋名曰兒始能行曰孺子懦弱也十五曰童故禮有陽童
牛羊之無角者曰童山無草木亦曰童言末巾冠似之
左傳僖下曰楚子將圍宋使子文治兵於聧終朝而畢不
戮一人子玉復治兵於蔿終日而畢鞭七人貫三人耳國
老皆賀子文飲之酒蔿賈尚幼後至不賀子文問之對曰
不知所賀子之傳政於子玉曰以靖國也靖諸内而敗諸
外所獲幾何子玉之敗子之舉也舉以敗國將何賀焉且
子玉剛而無禮不可以治民過三百乘其不能以入矣苟
入而賀何後之有
又曰秦師過周北門左右免胄而下超乘玉孫滿尚幼觀
之曰秦師輕而無禮必敗輕則寡謀無禮則脫(脫易也)入險
而脫又不能謀能無敗乎
又成公下曰晉變書中行偃使程滑殺厲公使荀罌士魴
逆周子于京師而立之(悼公周公)生十四年矣大夫逆于清原
周子曰孤始願不及此雖及此豈非天乎抑人之求君使
出令也立而不從將安用君二三子用我今日否亦今日
恭而從之神之所福也(傳言少而有才所以能自固)對曰羣臣之願也
敢不唯命是聽
戰國策曰文侯疾故使張唐相燕弗肯行少庶子甘羅請
行之文侯叱甘羅羅曰夫項橐七歲爲孔子師今臣年十二
君其試焉奚遽言叱乃見張卿說而行之
又曰王孫賈年十五事閔王其母曰汝朝出而晚還則吾
倚門而望汝暮出不還則吾倚廬而望汝汝事王王出走
不知其處汝尚歸王孫賈乃入市中曰淖齒亂齊殺王欲
與我誅者袒右市人從者四百人與之誅淖齒
史記曰項羽擊陳留外黃不下數日巳降項王令男子年
十五以上詣城東欲抗之外黃令舍人兒年十三往說項
王曰彭越強劫外黃外黃恐故且降待大王大王至又皆
坑之百姓豈有所歸心從此以東梁地十餘城皆恐莫肯
下矣項王然其言乃赦外黃當坑者
漢書曰賈誼洛陽人年十八以能誦詩書稱於郡中河南
守吴公聞其秀才召置門下甚愛之乃言賈誼年少頗通
諸家之書文帝召以爲博士
又曰翟方進汝南上蔡人年十三失父給事太守府爲小
吏號遟鈍不及事數爲掾史所辱方進自傷乃詣京師受
經學
後漢書曰任延字長孫南陽宛人也年十二爲諸生學於
長安明詩昜春秋顯名太學學中號爲任聖童
續漢書曰黃琬字子琰江夏人少失父母而辨惠祖父瓊
初爲魏郡太守建和元年正月日蝕京師不見梁太后詔
問所蝕多少琬年七歲在傍曰何不言日蝕之餘如月之
初瓊大驚即以其言應詔後深竒愛之時司空盛元疾瓊
遣琬候問會江夏上蠻賊事到府元發書視畢微戲琬曰
江夏大邦而蠻多士少琬舉手對曰蠻夷猾夏責在司
空又曰應奉字世叔聦明自爲童兒及長凢所經歴莫
不暗記讀書五行並下
又曰樂恢字伯竒京兆長陵人父爲縣吏得罪令收將殺
之恢時年十一常于府寺門晝夜號泣令聞之即解出父
又曰陳蕃字仲舉汝南平輿人年十五常閑處一室而庭
宇蕪穢父友同郡薛勤來候之謂蕃曰孺子何不洒掃以
待賓客蕃曰丈夫處世當除天下安事一室乎勤知其有
清世志
東觀漢記曰馬援字客卿幼而𡵨嶷年六歲能應接諸公
專對賓客嘗有死罪亡命者來過客卿逃匿不令人知外
若訥而沉敏兄甚竒之以爲將相器故以客卿字焉
又曰班固字孟堅年九歲能屬文誦詩賦及長遂博貫載
籍九流百家之言無不窮究學無常師不爲章句大義而
巳性寬和容衆不以才能高人諸儒以此慕之
又曰丁鴻年十三從桓榮受歐陽尚書三年而明章句善
論難爲都講遂篤志精銳布衣荷檐不遠千里
又曰張堪字君遊年六歲受業長安治梁丘易才美而高
京師號曰聖童
又曰鄧禹字仲華南陽新野人年十三能誦詩受業長安
時上亦遊學京師禹年雖幼而見上知非常人遂相親附
及漢兵起即策杖北渡追及上於鄴
又曰承宫琅瑘姑蘇人少孤年八歲爲人牧猪鄕里徐子
盛明春秋經授諸生數百人宫過其廬下見諸生講誦好
因弃其猪而聽經猪主怪其不還來索見宫欲笞之門下
生共禁止因留精舍門下樵薪
又曰魯恭父建武初爲甘陵太守卒官時年十二弟平年
七歲晝夜號踊不絶聲郡中&KR0608;贈無所受歸服喪禮過成
人
又曰吴祐字季英陳留長垣人父恢爲南海太守祐年十
二恢欲殺青簡以寫經書祐諫曰今大人踰越五嶺遠在
海濱其俗舊多珍怪此書若成則載之兼兩昔馬援以薏
苡興謗其陽以衣囊邀名嫌疑之間誠先賢所愼也恢乃
止撫其首曰吳氏世不乏季子矣
又曰和熹鄧后年五歲太夫人爲斷髮夫人年耆目冥并
中后額雖痛忍而不言左右怪問之后言曰難傷老人意
故忍之
又曰黃香字文強江夏安陸人年九歲失母思慕憔悴殆
不免喪鄕人稱其至孝年十二博覽傳記京師號曰日下
無雙江夏黃香
英雄記曰曹純字子和年十四喪父業富於財僮使人僕
以百數純綱紀督御之不失其理好樂學問敬愛學士學
士多歸焉由是爲遠近所稱年十六爲黃門郎
漢雜事曰陳寔字仲弓漢末太史家瞻星有德星見當有
英才賢德同遊者書下諸郡縣問穎川郡上事其日有陳
太丘父子四人俱共會社小兒季方御大兒元方從拘孫
子長文此是也
魏氏春秋曰袁氏之敗也孔融與太祖書曰武王伐紂以
妲巳賜周公太祖後見問之對曰以今度之想其當𡭗融
被收二子年八歲時方弈棋端坐不起左右曰而父見執
不起何也二子曰安有巢毀而卵不破者乎
魏志曰鍾會字士季穎川長社人太傳繇小子也少敏惠
夙成中護軍蔣濟著論曰觀其眸子足以知人會年五歲
繇遣見濟濟甚異之曰非常人
又曰賈逵字梁道河東襄陵人自爲童戲弄常設部伍祖
父習異之曰汝大必爲將帥口授兵法數萬言
又曰楊俊同郡王象少孤時爲人僕隸年十七八見使牧
羊而私讀書固獲捶楚俊美其才質即贖象着家娉娶立
屋然後與別
又曰劉廙字恭嗣南陽安衆人年七歲戲講堂上穎川司
馬德操撫其頭曰孺子孺子黃中通理寧自知不
又曰司馬㓪字伯逹河内温縣人年九歲人有稱其父字
者㓪曰慢人者不敬其親客謝之十二試爲童子郎
又曰王粲爲中郎蔡邕見而竒之時邕顯著貴重朝廷常
車騎填巷賓客盈坐聞粲在門倒屣迎之及至年旣幼弱
容狀短小一㘴盡驚邕曰此王公孫也有異才吾不如也
吾家書籍文章盡當與之
又曰陳羣字長文穎川許昌人祖父寔父紀叔父諶皆有
盛名羣爲兒時寔常竒之謂宗人父老曰此兒必興吾宗
又曰常林字伯槐河内温人年七歲父黨造門問林曰伯
先在不汝何不拜林曰對子字父何拜之有於是咸共嘉
之
又曰曹休字文烈太祖族子年十餘歲見太祖太祖謂左
右曰此吾家千里駒也使與文帝同止見待如子常從征
討使領虎豹騎
又曰夏侯惇字元讓沛國譙人年四歲求師就學人有辱
其師者惇殺之由是以烈氣聞
吳書曰虞翻少好學有才氣年十二客有候其兄者不過
翻翻追與書曰僕聞琥珀不授腐草礠石不授曲針過而
不存不亦宣乎客得書異之
又曰沈友字子正吳郡人年十一華歆行風俗見而異之
因呼沈郎可登車語乎友逡廵却曰先生銜命將以禆𥙷
先王之教齊風俗也而輕脫威儀猶負薪救火無乃更崇
其熾乎歆慙曰自桓靈來未有幼童若此者
又曰陸績年六歲於九江見袁術術出橘與績績懷三枚
去拜辤墮地術曰陸郎作賓客而懷橘乎績跪荅曰欲歸
遺母術大竒之
蜀志曰諸葛亮子瞻字思遠亮與兄瑾書曰瞻今巳八歲
聦惠可愛嫌其早成不爲重器耳
晉書曰王戎幼而潁悟神彩秀徹視日不眩裴楷見而目
之曰戎眼爛爛如巖下電年六七歲於宣武埸觀戲猛獸
在檻中虓闞震地衆皆奔走戎獨立不動神色自若魏明
帝於閤上見而竒之
又曰王澄字平子生而警悟雖未能言見人舉動便識其
意衍妻郭性貪鄙欲令婢路上擔糞澄年十四諫郭以爲
不可
又曰中宗太子紹幼而聦哲年數歲嘗置中宗膝上會長
安使來中宗因問曰汝謂日與長安孰遠對曰日遠中宗問
其故荅曰不聞人從日邊來然可知耳中宗異之明日會
羣臣又問之對曰日近中宗失色曰何異昨日之言對曰
舉目見日不見長安由是益竒之
又曰王舒字允之揔角時嘗從從伯敦敦與錢鳳謀逆而
允之時飲酒帳中卧悉聞其言慮敦疑之便於卧處吐涕
狼藉敦果疑遣看之見吐唾以爲醉
又曰謝尚字仁祖豫章太守鯤之子幼有至性八歲風神
夙悟鯤嘗携之送客或曰此兒一座之顔回也尚應聲曰
座無尼父焉識顔回賓客莫不歎異年十歲遭父憂丹陽
尹温嶠吊之尚號哭極哀旣而收涕告訴舉止有異常童
嶠甚竒之
又曰韓康伯早孤家貧年數歲母爲作𥜗子令康伯捉熨
母謂曰且着尋爲汝作袴伯曰巳足不復煩母問其故荅
曰如火在熨斗中而柄亦熱今旣着𥜗皆當暖也母異之
王隱晉書曰王儉字元衡内史下邳陳邵擅名徐州邵聞
儉年十四善属文請作祝文邵謂郡客曰此生爲文有可
觀採命爲督郵主簿邵迁給事儉每爲定表
晉中興書曰謝安字安石年四歲桓彛見而歎曰此兒風
神秀徹後當不减王東海揔角神識深敏氣宇條暢丞相
王導知之由是著名
又曰范宣陳留人年十歲能誦詩書嘗以刀傷手捧手改
容人問痛耶荅曰受全之體而致毁傷不可處耳少好學
手不釋卷博覧衆書善三禮
又曰戴逵字安道譙國人少博學好談論善屬文能鼓琴
工書畫其餘巧藝靡不畢綜揔角時以雞卵汁溲白瓦屑
作鄭玄碑又爲文手自刻字文旣綺藻器亦妙絶時人莫
不驚歎知其深敏
宋書曰劉秀之字道寳少孤貧有志操十許歲時與諸兒
戲於前渚忽有大蛇來勢甚猛無不顛怖驚呼秀之猶不
動衆並異焉
又曰王僧逹幼聦敏弘爲州縣僧逹六七歲遇有通訟者
竊覧其辤謂爲有理及入訟者亦進弘意其小留左右僧
逹爲申理闇誦不失一句
又曰徐湛之幼與弟淳之共車行牛奔車左右人馳來赴
之湛之先令取弟衆咸歎其幼而有識
又曰蔡興宗字興宗幼爲父廊所重謂有巳風與親故書
曰小兒四歲神氣似可不入非類室不與小人遊故以興
宗爲之名興宗爲之字
齊書曰王慈字伯寳琅耶臨沂人司空僧虔子也八歲外
祖宋江夏王義恭施寳物恣聽所取慈唯取素琴石硯義
恭善之
又曰傳昭六歲而孤哀毁如成人爲外祖所養十歲於朱
雀航賣曆曰雍州刺史袁顔見而竒之顗嘗來昭所昭讀書
自若神色不改顗歎曰此兒神情不凢必成佳器
又曰頋恊從祖右光禄大夫張永嘗携内外孫姪遊武丘
山恊年數歲永撫之曰兒欲何戲恊曰兒正欲枕石漱流
永歎息曰頋氏興於此子及長好學以精力稱
又曰頋歡年六七歲父使驅田中雀遂作黃雀賦而歸雀
食稻過半父怒將撻之見賦乃止
梁史曰沈璞字道真童孺神意閑審武帝召見竒璞應對
曰謂林子曰此非常兒也初除南平王左常侍
陳書曰王元規八歲而孤兄弟三人隨母依舅氏往臨海
郡時年十二郡土豪劉瑱者資財巨萬欲妻以女母以其
兄弟幼弱欲結強援元規泣謂曰姻不失親古人所重豈
得苟安異壤輙婚非類母感其言而止
崔鴻十六國春秋前凉錄曰辛攀字懷遠年七歲隨父爽
在京師北地程曉爽之親友目攀而笑曰犁牛騂犢孺子
之謂攀曰戲及人親非雅訓也暁及衆賓大竒異之
又後趙錄曰徐光字季武頓丘人父聦以牛醫爲業光幼
好學有文才年十三嘉平中王陽攻頓丘掠之令主抹馬
光但書柱爲詩賦而不親馬事陽怒撻之啼呼終夜不止
左右以白陽陽召光付紙筆光立爲頌陽竒之
又夏錄曰吐谷渾拾寅者虔國之弟也年數歲猶大啼笑
母氏念憂其不惠父樹洛于曰此兒吾家驪肩馴駒伯樂
尚不能目之而况庸人哉終成吾門戶者必在此子年六
七歲而器識不恒或謂之神童
後魏書曰裴駿字神駒河東聞喜人幼而聦惠親表異之
稱爲神駒因以爲字駿從弟子安祖少而聦惠年八九歲
就師講誦詩至鹿鳴篇語兄云鹿雖禽獸得食相呼而况
人也自此之後未嘗獨食
又曰任城王澄之子順字子和年九歲師事樂安陳豐初
書王羲之小學篇數千言晝夜誦旬有五日一皆通利豐
竒之白澄曰豐十五從師迄于白首耳目所經未見此江
夏黃童不得無雙也澄笑曰藍田生玉何容不𡭗
三國典略曰趙隱字彦深年五歲母傳便孀居傳謂之曰
家貧兒小何以能濟隱泣而言曰若天矜兒大當仰報年
十歲司徒崔光竒之謂賓客曰古人云觀眸子足以知之
此兒必當遠至
太平御覽卷第三百八十四
