太平御覽卷第六百三十
治道部十一
薦舉上
禮記檀弓下曰趙文子知人所舉於晉國管庫之士七十
有餘家(管庫之士府史以下官長所置也舉之於君以爲大夫士也管鍵也庫物所藏)
禮記雜記曰管仲遇盗取二人焉上以爲公臣曰其所與
遊僻也可人也(言此人可也但居惡人之中使之犯法)
又儒行曰儒有内稱不避親外舉不避怨程功積事推賢
而逹逹之不望其報苟利國家不求冨貴其舉賢援能有
如此者
左傳莊公曰鮑叔帥師來言曰子糺親也請君討之(鮑叔乘勝)
(而進軍志在生得管仲故言不忍之辭)管召讎也請受而甘心焉(管仲射桓公故曰讎)
(甘心言欲快意戮殺之)乃殺子紏于生竇召忽死之管仲請囚鮑叔
受之及堂阜而稅之(堂阜齊地或日鮑叔解夷吾縛於此因以爲名)歸而以告曰
管夷吾治於高傒(高傒齊卿高敬仲也言管仲治理政事之才多於敬仲)使相可也
公從之
又僖中曰晉侯問原守於寺人勃鞮對曰昔趙衰以壷飱
從徑餒而弗食(言其廉且仁不忘君也徑猶行也)故使處原(從披言也衰雖有大功猶)
(簡小善以進之示不遺勞)
又僖下曰楚子將圍宋使子文治兵於暌終朝而畢不戮
一人(暌楚邑自旦及食時爲終朝)復使子玉治兵於蔿終日而畢鞭七
人貫三人耳(蔿邑自旦及夕爲終日)國老皆賀子文子文飲之酒蔿
賈尚幼後至不賀子文問之對曰不知所賀子之傳政於
子玉曰以靖國也靖諸内而敗諸外所獲幾何子玉之敗
子之舉也舉以敗國將何賀焉
又曰初臼季使遇冀見冀缺耨其妻饁之敬相待如賓與之
歸言諸文公曰敬德之聚也能敬必有德德以治民請君
用之公曰其父有罪可乎對曰舜之罪也殛鯀其舉也興
禹管仲桓公之賊也實相以濟康誥曰父不慈子不祗兄
不友弟不恭不相及也詩曰採葑採菲無以下體君取節
焉可也文公以爲下軍大夫
又曰晉蒐于被廬作三軍謀元帥趙襄曰郤縠可臣亟聞
其言矣說禮樂而敦詩書詩書義之府也禮樂德之則也
德義利之夲也夏書曰賦納以言明試以功車服以庸君
其試之乃使郤縠將中軍
又曰秦伯伐晉濟河焚舟取王官及郊晉人不出遂自茅
津濟封殽尸而還遂覇西戎用孟明也君子是以知秦穆
之爲君也舉人之周也(周備也不偏以一堊弃其善)與人之壹也(一無二心)
孟明之臣也其不解也能懼思也子桑之忠也其知人也
能舉善也(子桑公孫枝舉孟明者)詩曰于以采蘩于沼于沚于以用
之公侯之事秦穆有焉夙夜匪解以事一人孟明有焉詒
厥孫謀以燕翼子子桑有焉(言子桑有舉善之謀)
又曰晉蒐于夷舍二軍使狐射姑將中軍趙盾佐之陽處
父至自温改蒐于董易中軍陽子成季之屬也故黨於趙
氏且謂趙盾能曰使能國之利也是以上之宣子於是乎
始爲國政
又文下曰昔高陽氏有才子八人(高陽帝顓頊之號八人其苗裔)蒼舒隤
敳檮戭大臨尨降庭堅仲容叔逹(此即垂益禹臯陶之倫庭堅即臯陶字)齊
聖廣淵明允篤誠天下之民謂之八愷高辛氏有才子八
人伯奮仲堪叔獻季仲伯虎仲熊叔豹季貍(高辛帝嚳之號此八人稷)
(契朱虎熊羆之倫)忠肅共懿宣慈惠和天下之民謂之八元此十
六族也世濟其美不隕其名以至于堯堯不能舉舜臣堯
舉八愷使主后土以揆百事莫不時序地平天成舉八元
使布五教于四方父義母慈兄友弟恭子孝内平外成是
以堯崩而天下如一同心戴舜以爲天子以其舉十六相
去四凶也
又襄三曰祁奚請老(老致仕)晉侯問嗣焉(嗣續其職者)稱解狐其
讎也將立之而卒(解狐卒)又問焉對曰午也可(午祁奚子)於是羊
舌職死矣晉侯曰孰可以代之對曰赤也可(赤職之子伯華)於是使
祁午爲中軍尉羊舌赤佐之(各祁其父)君子謂祁奚於是能舉
善矣稱其讎不爲謟立其子不爲比舉其偏不爲黨商書
曰無偏無黨王道蕩蕩其祁奚之謂矣解狐淂舉(未得位故曰得)
(舉)祁午得位伯華得官建一官而三物成(一官軍尉物事也)能舉
善也夫唯善故能舉其類詩云惟其有之是以似之祁奚
有焉
又襄六曰鄭子皮授子産政辭曰國小而偪(偪近大國)族大寵
多不可爲也子皮曰虎帥以聽誰敢犯子子善相子之國
無小(言在治政)小能事大國乃寬(爲大所恤故也)
論語子夏曰冨哉言乎舜有天下選於衆舉臯陶不仁者
遠矣湯有天下選於衆舉伊尹不仁者遠矣
又曰仲弓爲季氏宰問政子曰先有司赦小過舉賢才曰
焉知賢才而舉之曰舉爾所知爾所不知人其舍諸(孔曰女所)
(不知者人將自舉之各舉其所知則賢才無遺)
又曰公叔文子之臣大夫僎與文子同升諸公(孔曰大夫僎本文子)
(家臣薦之使與巳並爲大夫同升在公朝)子聞之曰可以爲文矣(孔曰言行如是可謚爲文)
史記曰秦繆公以羖羊皮贖百里奚釋其囚與語國事百
里奚讓曰臣不及臣友蹇叔蹇叔賢而世莫知臣嘗遊困
於齊而乞食銍人蹇叔收臣困而欲事齊君無知蹇叔止
臣臣得脫齊難遂之周周王子頽好牛臣以養牛干之及
頽欲用臣蹇叔止臣臣去得不誅事虞君蹇叔止臣臣知
虞君不用臣臣誠私利禄爵且留再用其言得脫一不用
及虞君之難是以知其賢於是繆公使人厚幣迎蹇叔以
爲上大夫
又曰秦孝公下令曰賓客群臣有能出竒計強秦者吾且
尊官與之分土衛鞅聞是令下西入秦因景監求見孝公
說孝公變法脩刑内務耕稼外勸戰士明行賞罰孝公善
之卒用鞅法百姓便之乃拜鞅爲左庶長
又曰王稽使於魏問鄭安平魏有賢人可與俱西乎安平
曰臣里中有張禄先生欲見君言天下事王稽知其范雎
乃載以入秦
又曰趙烈侯好音謂相國公仲建曰寡人有愛可以貴之
乎公仲曰冨之則可貴之則否烈侯曰然夫鄭歌者槍石
二人吾賜之田人萬畝公仲曰諾不與居一月烈侯問歌
者曰公仲曰求未有可者有頃復問公仲終不與乃稱疾
不朝番吾君謂公仲曰君實好善而未知所持今公仲相
趙四年亦有進士乎曰未也番吾君曰牛畜荀欣徐越皆
賢可公仲乃進三人牛畜侍烈侯以仁義約以王道明日
荀欣侍以選練舉賢任宫使能明日徐越侍以節財儉用
察度功德所與無不充君悅乃使使謂相國曰歌者之田且
止官牛畜爲師荀欣爲中尉徐越爲内史賜相國衣二襲
史記藺相如者趙人也爲趙官者令繆賢舍人趙惠文王
時得楚和氏璧秦昭王聞之使人遺趙王書願以十五城
請易璧趙王與諸大臣謀欲與秦恐秦城不得見欺欲勿
與即患秦兵之來計未定求人可使報秦者未得官者令
繆賢曰臣舍人藺相如可使王問何以知之對曰臣嘗有罪
竊計欲亡走燕舍人藺相如止臣曰君何以知燕王臣語曰
臣嘗從大王與燕王會境上燕王私握臣手曰願結交以此
知之故欲往相如謂臣曰夫趙強而燕弱而君幸於趙王
故燕王欲結交於君今君乃亡趙走燕燕畏趙其勢必不
敢留君而束君歸趙矣君不如肉袒伏斧鑕請罪則幸得
脫矣臣從其計大王亦幸赦臣臣竊以爲其人勇士有智
謀宜可使於是王召問藺相如以爲賢遂使奉璧入秦
又曰趙奢趙之田部吏也收租稅而平原君家不肯出趙
奢以法治之殺用事者九人平原君怒將殺奢奢因說曰
君於趙爲貴公子今縱君家而不奉公則法削法削則國
弱國弱則諸侯加兵是無趙也君安得有此冨乎當以君
之貴奉公如法則上下平上下平則國強國強趙固而君
爲貴戚豈輕於天下耶平原君以爲賢言之於王王用之
治國賦太平民冨而府庫實卒爲名將
又曰陳平亡楚歸漢因魏無知求見漢王與語而說之乃
拜爲都尉使爲參乘典護軍諸將盡讙後絳侯灌嬰等咸
䜛平曰臣聞平居家時盗其嫂事魏不容亡歸楚歸楚不
忠又忘歸漢今日大王尊官之令護軍臣聞平受諸將金
多者得善處金少者得惡處平反覆亂臣也願王察之漢
王疑召讓魏無知無知曰臣所言者能也陛下所問者行
也今有尾生孝巳之行而無益於勝負之數陛下何暇用之乎
楚漢相距臣進竒謀之士顧其計誠足以利國家不耳且
盗嫂受金又何足疑乎王乃厚賜平拜爲護軍中尉盡護
諸將後高祖定天下與平剖符世世勿絶爲戶牖侯平辭
曰此非臣之功也上曰吾用先生謀計戰勝尅敵非功而
何平曰非魏無知臣安得進上曰若子可謂不背本矣乃
復賞魏無知
漢書曰韓信投漢蕭何等巳數言上不用即亡何聞信去
不及以聞自追之人有言上曰丞相何亡上怒如失左右
手一二日何來謁上見怒且喜罵何曰若亡何也曰臣非敢
亡追亡者耳上曰亡者誰曰韓信上曰亡者十數公無所追
追信詐也何曰信國士無雙王必欲長王漢中無所事信
(張晏日無事用信也)必欲争天下非信無可與計事者
又曰叔孫通降漢從弟子百餘人然無所進專言諸故群
盗壯士進之弟子皆曰事先生數年幸而得從降漢今不
進臣等專言大猾何通乃言曰漢王方蒙矢石争天下諸
生寕能闘乎故先言斬將搴旗之士諸生且待我我不忘之
又曰張釋之字季南陽人與兄中同居以貲爲騎郎事孝
文帝十年不得調亡所知釋之曰久宦減仲之産不遂欲
免歸中郎將爰盎知其賢惜其去乃請徙釋之𥙷謁者
又曰賈誼年十八以能誦詩書屬文稱於郡中河南守吳
公聞其秀才召置門下甚愛幸文帝初立聞河南守吳公
治平爲天下第一故與李斯同邑而嘗學事焉徵以爲廷
尉廷尉乃言誼年少頗通諸家之書文帝召以爲博士
又曰武帝初即位是時丞相田蚡每入奏事移日所言皆
聽薦人或起家至二千石權移主上上迺曰君除吏盡未
吾亦欲除吏也
又曰韓安國爲人多大略知當世取捨而出於忠厚貪嗜
財貨然所推舉士皆賢於己者
又曰張安世嘗有所薦人來謝弗復爲通有郎功高不調
自言安世應曰君之功高明主所知人臣執事何長短而
自言乎絶不許已而郎果遷幕府長史辭去之官安士問
以過失長史曰將軍明主股肱而士無所進論者以爲譏
安世曰夫明主在上賢不肖較然臣下自脩而巳何知士
而薦之其欲匿名迹遠權勢如此
又曰朱買臣隨上計吏爲卒將重車至長安詣闕上書久
不報待詔公車粮用乏上計吏卒更乞與之會邑子嚴助
貴幸薦買臣召見說春秋言楚辭帝甚悅之拜買臣爲大
夫與嚴助俱侍中
又曰前將軍韓增舉馮奉世以衛侯使持節送大宛諸國
客至伊修城都尉宋昌言莎車與旁國攻殺漢使奉世與
其副嚴昌計遂以節諭諸國王發其兵進擊莎車攻拔其
城莎車王自殺傳其首詣長安諸國悉降威振西域奉世
乃罷兵以聞宣帝召見韓增曰賀將軍所舉得人
又曰王章奏王鳳不忠天子感悟謂章曰微京兆言吾不
聞社稷計且唯賢知賢君誠爲朕求可以自輔者於是章
奏封事薦中山孝王舅瑯瑘太守馮野王上欲以代鳳章
於此爲鳳所忌
又曰何武爲人仁厚好進士奬稱人之善爲楚内史厚兩
龔在沛郡厚兩唐及爲公卿薦之朝廷此人顯於世者何
侯之功也世以此多焉
又曰大將軍王鳳用事上遂謙讓無所專左右嘗薦光禄
大夫劉向少子歆通遠有異材上乃召見誦讀詩賦甚悅
之欲以爲中常侍召取衣冠臨當拜左右皆曰未曉大將
軍
又曰王鳳病天子數自臨問親執其手垂涕曰將軍病如
有不諱平阿侯譚次將相矣鳳頓首泣曰譚等雖與臣至
親行奢僣無以率遵百姓不如御史大夫音臣敢死保之
初譚等倨不肯事鳳而音敬鳳卑恭如子故薦之
又曰哀帝有詔舉太常王莽私從何武求舉武不敢舉後
數月哀帝崩太后即日引莽入收大司馬董賢印綬詔有
司舉可代司馬者莽故大司馬辭位辟丁傅衆庶稱以爲
賢又太右近親自大司徒孔光以下舉朝皆舉莽武爲前
將軍素與大將軍公孫禄相善二人獨謀議以爲往時孝
惠孝昭少主之外戚吕霍上官持權幾危社稷今孝成孝
哀比世無嗣方當選立親近輔幼主宜令異姓大臣持權
親疎相錯爲國計便於是武舉公孫禄可大司馬而禄亦
舉武太后竟自用莽爲大司馬莽諷有司劾奏武公孫禄
㸦相稱舉皆免
又曰王嘉薦儒者公孫光蒲昌及能吏蕭咸薛脩皆故二
千石有名稱天子納而用之
續漢書曰虞詡以左雄有忠公節上䟽薦之曰伏見議郎
左雄數上封事至引陛下身遭危難以爲警戒實有王臣
蹇蹇之節周公謨成王之風宜擢在喉舌之官必有匡弼
之益由是拜雄尚書
又曰陳蕃胡廣等上䟽薦徐稺等曰臣聞善人天地之紀
治之所由也伏見處士豫章徐稺城陽姜肱汝南袁閬京
兆韋著潁川李曇德行純備著於民聽若使擢登三事恊
亮天工必能翼宣盛美增光日月矣桓帝乃以安車玄纁
徵之
又曰橋玄遷司空轉司徒素與南陽太守陳球有隙及在
公位而薦球爲廷尉
又曰皇甫規字威明安定人拜度遼將軍尚書薦中郎將
