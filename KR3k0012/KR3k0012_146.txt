太平御覽卷第一百四十六
皇親部十二
太子一(并世子見)
周易離卦曰黃离元吉(离南方之卦离爲火土記位焉士色黃火之子喻子有明德能附麗)
(於其父之道文王太子發是也愼成其業故吉矣)象曰明兩作离大人以繼明照
于四方(王肅曰兩离相續維明之義也)
周易鼎卦曰初六鼎顚趾利出否得妾以其子无咎(鄭玄曰顚)
(踣也趾足也無事曰趾設陳曰足爻體選爲服初爻在服之下足象也足所以承正鼎也初隂爻而柔與乾同體以)
(否正承乾乾爲君以喻君夫人事君若失正禮踣其爲足之道情無怨則當以和義出之然如否者嫁於天子雖失)
(禮無出道遠之而已遠之子廢坤爲順又爲子母牛在后妃之旁側妾之例也有順德子必賢賢而立以爲世子又)
(何咎也)
周易震卦曰震驚百里不喪匕鬯彖曰震驚百里驚遠而
懼迩也出可以守宗廟社稷以爲祭主(王肅曰在有靈而尊者莫若於天有)
(靈而貴者莫若於王有聲而威者莫若於雷有政而嚴者莫若於侯是以天子當乾諸侯用震地不過一同雷不過)
(百里政行百里則匕鬯亦不喪祭祀國家大事不喪宗廟安矣處則諸侯執其政出則長子掌其祀)
周易說卦曰震一索而得男故謂之長男
又曰震爲長子
易經曰震下乾上无妄天精起(鄭玄注曰起猶立也乾爲天文震爲長子聖人立爲)
(天子天下之民各得其所也)
又曰主器者莫若長子故受之以震
尚書大傳曰唯四月太子發上祭于畢下至於盟津之上
乃告于司馬司徒司空諸節元才予無知以先祖先父之
有德之臣左右小子予受先公戰力賞罰以定厥功明于
先祖之遺(鄭玄注曰四月者周四月也發周武王也卒父業故稱太子也)太子發升于舟
中流白魚入于舟王跪取出俟以燎羣公咸曰休哉
尚書中候曰廢考立發爲太子(鄭玄曰定王業也)
又曰我終之後怛稱太子(終卒恒常也稱太子者明非諸侯王事未定矣)
又曰太子發以紂存三仁附即父位不稱王(發武王名也三仁箕子比)
(干微子文王得赤雀丹書故號以應天道未成而崩武王以天誅未行謙不自成故稱太子明統諸而未爲王)
又曰予稱太子發明愼父以名卒考(予我也父死曰考文王命武王我終之後)
(桓稱太子者明愼文王之命也君存稱世子薨稱太子旣葬稱子踰年稱公今踰年而稱太子發若父業有不成者)
(而將軍)
周書曰文王受命九年時維暮春在鄗召太子發曰嗚呼
吾語女所保所守之哉厚德廣惠忠信志愛人君之行(四者)
(君德)不爲驕侈不爲太靡不淫於美括柱茅茨爲民愛費(言務)
(儉也因就木枚曰括也)
春秋演孔圖曰聖人在後曰望陽苞懷至德據少陽(文王子也)
(故曰在後嗣文王矣)
賈誼書曰文王使太公望傅太子發嗜鮑魚不登于俎豈
有非禮而可養太子哉
帝王世記曰武王納太公之女曰邑姜脩教于内生太子
誦
尚書頋命曰爾尚明時朕言用敬保元子釗(時是也元子釗康王名也)
弘濟于艱難
穆天子傳曰成姬之喪邢侯曹侯來弔内史將之以見天
子天子告不䂊而辭焉邢侯曹侯乃弔太子太子哭出廟
門以送邢侯再拜勞之侯不荅拜(謙不與太子亢也)
周書曰晉平公使叔譽于周見太子晉與之言(叔譽叔向)五稱
而三窮逡廵而退其言不遂(五稱說五事遂終矣)歸告公曰太子晉
行年十五而臣不能與言師曠見李先稱曰吾聞太子之
語高於太山願一言王子應之曰吾聞太師將來吾心甚
喜旣見子喜而又懼吾聞女知人年長短吉凶也曠對曰
女聲清女色赤火色不壽太子曰然却後三年吾將上賓
於帝所女愼母言殃將及女師曠歸未及三年告死者至
也
春秋傳曰靈王二十一年榖洛闘將毀王宫王欲壅之太
子晉諫曰不可晉聞古之長民者不隳山不崇藪不防川
不竇澤
列仙傳王子喬周靈王太子晉也好吹笙作鳳皇鳴遊伊
洛間有道士浮丘伯引上嵩山仙去
尚書大傳曰堯爲天子朱爲太子舜爲左右(鄭注曰左右助也若周之)
(冢宰典國事)堯知朱之不肖必將壞其宗廟滅其社稷而天下
同賊之(肖似也堯受運行知天命在受又深知朱之不似不欲命於天誅如桀紂也)故堯推尊
舜而尚之屬諸侯致天下於大麓之野
又曰高宗有親喪居廬三年然未嘗言國事而天下無背
叛之心者何也及其爲太子之時盡以知天下人民之所
好惡是以雖不言國事也知天下無背叛之心
家語曰子張問曰書云高宗諒闇三年不言言乃雍有諸
(王肅曰雍權貌書言乃雍雍和也)孔子曰胡爲其不然古者天子崩則世
子委政於家宰三年成湯旣没太甲聽於伊尹武王旣喪
成王聽於周公其義一也
尚書大傳曰太子年十八曰孟侯孟侯者於四方諸侯來
朝迎於郊者問其所不知也問人民之所好惡土地所生
美珍怪異山川之所有無及父在時皆知之(鄭玄注曰十八嚮入大斈)
(爲成人博問庶事也)
又曰棄法律逐功臣殺太子以妾爲妻則火不炎上
又曰古之帝王者必立太學小學(禮記曰斈在公宫之左大斈在郊)使公
卿太子大夫元士之嫡子十有三年始入小學見小節焉
踐小義焉年二十入太學見大節焉踐大義焉故入小學
知父子之道長幼之序入太學知君臣之儀上下之位小
師取小學之賢者登之天子天子以爲左右(天子當爲太子禮志曰周)
(公居攝踐祚而治亢世子法於伯禽使之爲成王居欲使成王之知父子君臣長幼之義所以善成王也)
尚書洪範五行傳曰心之大星天王也其前星太子也後
星庶子也
荆州星占曰少微星一名處士星儲君副主之宫
韓詩外傳曰五帝官天下三王家天下家以傳子官以傳
賢故自唐虞巳上經傳無太子稱號夏殷之王雖則傳嗣
其文略矣至周始見文王世子之制
又曰趙簡子太子名伯魯小子名無恤簡子自爲二書牘
親自表之書曰節用聽聦敬賢勿慢使能勿賤與二子使
誦之居三年簡子坐清臺之上問二書所在伯魯忘其表
令誦不能得無恤出其書於䄂令誦習焉乃黜伯魯而立
無恤
又曰魏文侯封太子擊於中山三年不往來趙倉唐曰君
何不遣人使大國太子曰願之久矣未得可使者對曰臣
願奉使侯何好太子曰侯嗜晨鳬好北犬於是遣倉緤北
犬奉晨鳬獻之侯曰擊愛我知我所嗜好(說苑又載事具奉使部)
說苑曰經侯過魏太子左帶羽玉具劒右帶環珮左光照
右右光照左太子不視經侯曰魏國有寳乎太子曰主信
臣忠百姓戴上此魏國之寳也
毛詩曰渭陽康公念母也康公之母晉獻公之女文公遭
驪姬之難未返而秦姬卒穆公納文公康公時爲太子贈
送文公於渭之陽念母之不見也
毛詩曰小弁刺幽王也太子之傳作焉弁彼鸒斯歸飛提
提(興也弁樂也鸒卑居卑居雅島也提提羣飛貌箋云樂乎技雅烏出食在野其飽羣飛而歸提提然興者喻凡)
(人父子兄弟出入宫庭相與飲食亦提提然樂傷今太子獨不然)民莫不榖我獨于罹(幽王)
(取申女生太子宜咎又悅褒姒生子伯服立以爲后而放宜咎將殺之箋云榖養也于日也罹憂也天下之人無不)
(父子相養者我太子獨不然日以憂也)
又曰懷德維寧宗子維城無俾城壞無獨斯畏(懷和也箋云斯離也)
(和女德無行酷虐之政以安女國是以爲宗子之城使免於難遂行酷虐則禍及宗子是謂城壞城壞則乖離而散)
(女獨居而畏矣宗子嫡子也)
周禮曰惟王建國辨方正位(于寶注曰辨方謂别東西南北之名以表隂陽也正位謂)
(若君南面當陽臣北面即隂居於北宫以體太隂居太子於東宫以位少陽之類)
又曰膳夫掌王之食飲膳羞以養王及后世子歲終則會
唯王及后世子之膳不會(不會計多少優尊者其頒賜諸臣則計之)
又曰凡其死生鱻薧之物以供王之膳與其薦之物及后
世子之膳羞(鄭司農云鮮謂生肉薧謂乾肉也)
又曰内饔掌王及后世子膳羞之割烹煎和之事選百羞
醬物珍異以俟饋供后及世子之膳羞
又曰籩人爲王及后世子供其内羞(於其飲食以供房中之羞)
又曰醯人供后及世子之醬韲葅
又曰外府掌邦布之出供王及后世子之衣服之用
又曰國君過市則刑人赦夫人過市罰一幕世子過市罰
一弈(市者人之所交利而行刑之處君子無故不遊觀焉若遊觀則施惠以爲說也)
又曰王之諸子國有大事則帥國子而致於太子唯所用
之若有甲兵之事則授之車甲合其卒伍置其有司以軍
法治之司馬弗正(軍法百人爲卒五人爲伍弗不也國子屬太子司馬雖有軍事不賦之也)凡
國之政事國子存遊倅使之脩德學道春合諸學秋合諸
射以考其藝而進退之(遊倅之未仕者斈太斈也射名也王制曰春秋教以禮樂冬夏教以)
(詩書王太子羣子卿大夫元士之適子國之後選皆造焉)
儀禮聘禮曰遭夫人世子之喪君不受使大夫受於廟其
他如遭君喪(夫人世子死君爲喪主使大夫受聘礼不以凶接吉也其他謂礼所降)
大戴禮曰古之王者太子生因舉之禮使士負之有司參
夙興端冕見之南郊見之天也過闕則下過廟則趨孝子
之道也故自爲赤子則教固以行矣
又曰太子旣冠成免於保傳之嚴則有司過之史有虧膳
之宰太子有過史必書史之義不得不書過不書過則死
過書而宰徹其膳宰之義不得不徹膳不徹膳則死於是
有進善之旌誹謗之木敢諫之鼓
禮記曰大夫士之子不敢與世子同名(鄭玄注曰避僣邪也其先生則亦弗改)
(世或爲太)
又曰王太子王子羣后之太子卿大夫元士之適子凡入
學以齒(皆以長幼受斈尊卑不同)
又曰文王之爲世子朝於王季日三雞初鳴而衣服至於
寢門之外問内竪之御者曰今日安不何如(内竪小臣之屬掌内外之)
(通令也如今小史直日矣)内竪曰安文王乃喜(孝子恒兢兢也)及日中又至亦
如之(又復)及暮又至亦如之(暮夕)其有不安節則内竪以告文
王文王色憂行不能正履(節謂居處故事履蹈地)王季復膳(飲食安也)然
後亦復初(憂解)食上必在視寒煖之節(在察)食下問所膳(所食)命
膳宰曰末有原應曰諾然後退(末猶勿也原再進也勿有所再進爲失餁臭味惡也)
(退反其寢)武王帥而行之不敢有加焉(庶幾程式之帥循也)
又曰樂正司業父師司成一有元良萬國以貞世子之謂
也
又曰成王幼不能蒞阼周公相踐阼而治(踐履也代成王履阼階攝王位治天)
(下)抗世子法於伯禽欲令成王之知父子君臣長幼之道
(抗猶舉也謂舉世子之法使與成王居而學之也)成王有過則撻伯禽所以示成
王世子之道(以成王之過擊伯禽則足以感喻焉)凡學世子及學士必時(四時)
(各有宜斈士謂司徒論俊選所升於學者)春夏學干戈秋冬學羽籥皆於東序
又曰凡三王教世子必以禮樂樂所以脩内禮所以脩外
也禮樂交錯於中發形於外是故其成也懌恭敬而温文
(中心中也懌悅懌也)立太傅少傅以養之欲其知父子君臣之道也
仲尼曰昔者周公攝政踐阼而治抗世子法於伯禽所以
善成王也聞之曰爲人臣者殺其身有益於君則爲之況
于其身以善其君乎周公優爲之(于讀曰迂迂猶廣也)是故知爲人
子然後可以爲人父知爲人臣然後可以爲人君知事人
然後能使人成王幼不能蒞阼以爲世子則無爲也(以爲世子)
(若爲世子時也)是故抗世子法於伯禽使之與成王居(亦學此禮於成王側)
欲令成王之知父子君臣長幼之義也君之於世子也親
則父也尊則君也有父之親有君之尊然後兼天下而有
之是故養世子不可不愼(處君父之位覽海内之士而近不能以教其子則其餘不足觀)
(也)行一物而三善皆得者唯世子而巳其齒於學之謂也
(物猶事也)
又世子之記曰朝夕至于大寢之門外問内竪曰今日安
否何如(朝夕朝朝暮夕也日中又朝文王爲世子也非禮之制世子之禮亡此存其記)内竪曰今
日安世子乃有喜色其有不安節則内竪以告世子世子
色憂不滿容(色憂憂淺不及文王不能正履也)内竪言復初然後亦復初
朝夕之食上世子必在視寒煖之節食下問所膳羞必知
所進以命膳宰然後退(羞必知所進必知親所食)若内竪言疾則世子
親齊玄冠而養(親猶自也養疾者玄冠玄端)膳宰之饌必敬視之(疾者之食)
(齊和所欲或異)疾之藥必親嘗之(試毒味也)嘗饌善則世子亦能食(善謂)
(多於前也)嘗饌寡世子亦不能飽(又不及武王一飯再飯)以至于復初然
後亦復初也(復常所服)
禮記曰國君世子生告於君接以太牢宰掌具(接續如捷捷勝也謂)
(食其母使之𥙷虚強氣也)凡接子擇吉日(雖三日之内尊卑皆必選其吉日也)冢子則太
牢(冢大也)庶人特豚士特豕大夫少牢國君世子太牢(皆謂長子)
又曰世子生則君沐浴朝服夫人亦如之皆立于阼階西
鄕世婦抱子升自西階君名之乃降(子升自西階則人君見世子於露寢也)
適子庶子見於外寢(比適子謂世子弟庶子妾子也)冢子未食而見必執
其右手適子庶子巳食而見必循其手(未食巳食急正緩庶之義也)
又曰世子佩瑜玉而綦組綬
左傳桓公曰北戎伐齊齊侯使乞師於鄭鄭太子忽帥師
救齊六月大敗戎師獲其二帥大良少良甲首三百以獻
于齊於是諸侯之大夫戍齊齊人饋之餼使魯爲其班後
鄭鄭忽以其功也怒故有郎之師公之未婚於齊(也齊侯欲)以
文姜妻鄭太子太子忽辭人問其故太子曰人各有偶齊
大非吾偶也詩云自求多福在我而巳大國何爲君子曰
善自爲謀及敗戎師也齊侯又欲妻之固辭人問其故太
子曰無事於齊吾猶不敢今以君命奔齊之急而受室以
歸是以師婚也民其謂我何遂辭諸鄭伯
又曰九月乙夘子同生(服虔注曰桓太子莊公同)以太子生之禮舉之
接以太牢(接者子初生接見於父)卜士負之士妻食之公與文姜宗
婦命之
又曰曹太子來朝(曹太子桓公子莊公射姑)賓之上卿之禮(曹伯有故使其太子)
(攝而朝曲禮曰諸侯之嫡子攝其君未誓於天子則以皮帛継子男如諸侯之上卿禮也上卿出入三積食三牢牽)
(二年一享一食宴之也)饗曹太子初獻樂奏而歎(初獻酒如獻爵樂奏人上堂也初獻)
(爵奏樂太子歎而哀歎也)施父曰曹太子其有憂乎非歎所也(施父魯大夫古)
(之享食所以觀威儀省禍福無喪而慼憂必及焉曹太子臨樂而歎故曰其有憂乎父將死兆先見之也)
又曰晉侯使太子申生伐東山臯落氏里克諫曰太子奉
冢祀社稷之粢盛以朝夕視君膳者故曰冢子君行則守
有守則從從曰撫軍守曰監國古之制也夫帥師專行謀
誓軍旅君與國政之所圖也非太子之事師在制命而巳
禀命則不威專命則不孝故君之嫡嗣不可以帥師君失
其官帥師不威將焉用之且臣聞臯落氏將戰君其舍
之(舍置置申生勿使將兵也)公曰寡人有子未知其誰立焉不對而退
(里克不對)太子帥師公衣之偏衣佩之金玦(偏衣偏裝之衣偏異色駮不純裝在)
(中左右各異故曰偏金玦以金爲玦也)太子將戰狐突諫曰不可昔辛伯諗
周桓公曰内寵並后外寵貳政嬖子配嫡大都耦國亂之
夲也周公弗從故及於難今亂夲成矣立可必乎孝而安民
子其圖之與其危身以速罪也(速召也疾也言太子不去身必危疾召罪狐突知其)
(雖夲旣成而太子拘於一節不逹至孝之義與臯落戰雖勝而歸猶不能免於難而使父有悖惑殺子之罪故傳曰)
(備衆賢之言以迹太子所以死也經在僖公五年晉侯殺其世子申生)
又曰會于首止會王太子鄭謀寕周也(惠王以惠后故將廢太子鄭而立王)
(子帶故齊桓帥諸侯會王太子以定其位)
又曰盟會於寗母謀鄭故也鄭伯使太子華聽命于會言
於齊侯曰泄氏孔氏子人氏三族實違君命君若去之以爲
成我以鄭爲内臣君亦無所不利焉齊侯將許之管仲曰
君以禮與信屬諸侯而以姦終之無乃不可乎子華由是
得罪於鄭(鄭伯罪之也)
又曰初鄭公子蘭出奔晉(公子蘭鄭文公賤妾燕姞之子穆公也鄭逐羣公子故奔晉也)
從於晉侯伐鄭請無與圍鄭許之(晉善蘭不忘夲國故也)故使待命
於東(待命於鄭東也)鄭石甲父侯宣多逆以爲太子以求成於晉
晉人許之
又曰秦康公送公子雍於晉也(康公秦穆公太子罃晉出也)曰文公之
入也無衛故有吕郤之難(吕甥郤芮欲焚公害也)乃多與之徒衛(衛徒)
(兵也)穆嬴日抱太子(穆嬴襄公夫人太子靈公)以啼于朝曰先君何罪其
嗣亦何罪舍嫡嗣不立而外求君將焉寘此(寘置也此太子)出朝
則抱以適趙氏頓首於宣子之門曰先君奉此子而屬諸
子曰此子若才吾受子之賜(如子爲吾教誨此子使之有賢才知人君之道也明吾受)
(子之賜賜猶惠)不才吾唯子之怨材(而受賜美其教也不怨子惡其教不至也)今君雖
終言猶在耳(君没未久其言聲言氣尚在耳)而棄之若何宣子與諸大夫
皆患穆嬴且畏偪(言諸大夫患穆嬴之言以君顧命之言責己也畏偪迫無置靈公一曰畏他公)
(干徒來相逼迫矣)乃背先蔑而立靈公以禦秦師
又曰郕太子朱儒自安夫鍾(自安猶處也夫鍾郎邑)國人弗徇(徇順也)
十二年春郕伯卒郕人立君(文君改立君不周太子者)太子以夫鍾與
郕邽來奔(郕邽亦邑名也一曰郕邦之寶圭太子父在而自安於夫鍾國人以爲不順故郕伯卒而更立)
(君太子以其國寳輿地夫鍾來奔也)
又曰齊高厚相太子光以會諸侯於鍾離不敬士莊伯曰
高厚相太子會諸侯將社稷是衛而皆不敬(高厚与光俱不敬)棄
社稷也其將不免乎(免脫也言將不脫罪禍不以壽終也傳舉此者爲十九年齊殺其大夫高)
(原二十五年崔杼弑君光起夲也)
又曰齊侯娶於魯曰顔懿姬無子其姪鬷聲姬(兄子曰姪懿姬所從)
(也顔鬷皆其母姓懿聲謚也傳家從後言之故舉謚也)生光以爲太子諸子(諸子妾生子氏)
仲子戎子子嬖(二子宋女)仲子生牙(公子牙也)屬諸戎子(戎子取牙養之)戎
子請以爲太子許之(齊侯許之)仲子曰不可廢常不祥(立長爲常立而)
(廢之爲不祥也)間諸侯難(間犯謂光巳列於諸侯難成)光之立也列於諸侯矣
(謂上數從諸侯北伐盟會)今無故而廢之是專黜諸侯也(專獨也光比與諸侯列於)
(盟不可黜也)而以難犯不祥(以難成之事犯不善)君必悔之公曰在我而
巳遂東太子光(東徙之東垂也)使高厚傅牙以爲太子夙沙衛爲
少傅齊侯疾崔杼微逆光(微隱匿也)疾病而立之(疾困也而立爲太子)
太平御覽卷第一百四十六
