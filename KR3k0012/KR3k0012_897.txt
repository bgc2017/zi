太平御覽卷第八百九十七獸部九
馬五
古今注曰秦始皇有七名馬一曰追風二曰逐兔三曰躡
影四曰追電五曰飛翮六曰銅雀七曰晨鳬崔豹古今
注曰曹真有駃馬名爲驚帆言其馳驟如烈風之舉帆也
風俗通曰馬一疋俗說馬比君子與人相疋或曰馬夜行
目明照前四丈故曰一疋或說度馬從橫適得一疋或說
馬死賣得一疋帛或云春秋左氏說諸侯相贈乘馬束帛束
帛爲疋與馬之相匹耳又曰疲馬不能度繩俗說馬之
疲羸不能復度繩索言其極也或云不能度畦塍也謹按
齊有繩水裁三四步馬疲不能度此水耳
又曰殺君馬者路傍兒也語云長吏食重禄芻藁豐美馬
肥希出路傍小兒觀之却驚致死按長吏馬肥觀者快馬之
走驟也騎者驅馳不足至於瘠死
金樓子曰鳥與鳥遇則相躅獸與獸遇則相觸馬與馬遇
則趹蹄相傷天之生此物多其力而少其智也
傅子曰九日養親一日餓之寧可言飽飽多飢少同爲孝
子榖馬一日餓之馬肥不損於義無傷非可同之
夏侯子曰一舟之覆無一毫不濕一馬之走無一毛不動
故大同萬物不一也
又曰魯人有善相馬者與余俱遊夜方寐聞馬有行者魯
人驚曰七百里也吾恐此暗中耳
符子曰齊景公好馬命畫工圖而訪之殫百乘之價朞年
而不得像過實也今使愛賢之君考古籍以求其人雖期
百年不可得也
又曰吾與玄子觀東海釋駟而升乎&KR3450;山未中路而忘馬
符子使人求之不獲使鬼索之而獲符子曰六合不可忘
故知良馬在其中矣請以六合之觀觀之也
鄒子曰董仲舒三年不闚園圃乘馬不知牝牡
諸葛教曰昔孫叔敖乘馬三年不知牝牡稱其賢也
常璩華陽國志曰神馬四疋出滇(音顛)池河中
三國典略曰神馬者河之精也代馬隂之精也
西京雜記曰文帝自代還有良馬九疋皆天下駿足也名
曰浮雲赤電絶羣逸驃紫鷰騮綠螭&KR0865;龍子驎駒絶塵號
爲九逸
又曰衛將軍生子或有獻騧馬者乃命其子爲騧字叔馬
東方朔傳曰驃騎難諸博士朔對曰騏驎綠耳蜚鴻華騮
天下良馬也將以捕鼠於深宫之中曾不如跛猫
神異經曰西南大宛有馬其大二丈髯至膝尾委地蹄如
升踠可握日行千里至日中而汗血乘者當以絮緾頭以
避風病其國人不緾
揚子法言曰或問治巳曰治巳以仲尼(問治巳何用益以用孔子之道)或
曰治巳以仲尼奚寡矣(言學孔子道多而成者何少也)曰率馬以驥不亦
可乎
又曰希驥之馬亦驥之乘也希顔之人亦顔之徒也
桓譚新諭曰顔淵所以命短者慕孔子所以傷其年也若庸
馬良馬相追至暮共列宿所良馬鳴食如故庸馬垂頭不
復食何異顔淵與孔丘優劣
又曰衛后園有送葬時乘輿馬十疋吏卒養視善飲不能
乘而馬皆六十歲乃死
又曰薛翁者長安善相馬者也於邊郡求得駿馬騎以入
市去來人不見也後勞問之因請觀馬翁曰諸卿無目不
足示也
論衡曰儒書稱孔子與顔淵俱登魯東山望吳昌門謂曰
氽何見曰見一疋練前有生藍孔子曰噫此白馬盧芻使人視
之果然
王子年拾遺記曰周穆王即位廵行天下馭八龍之駿名
曰絶地翻羽奔霄越影踰暉超光騰霧挾翼
又曰曹洪與魏武帝所乘之馬名曰白鶴時人諺曰憑空
虚躍曹家白鸖
洞冥記曰脩弥國有馬如龍騰虚逐日兩足倚行或藏形
於空中唯聞聲耳時得天馬汗血是其類也
又曰畢勒國有小馬如駒日行千里毛垂至地東王公常
騎此馬朝發湯泉夕飲虞淵一日一夕往返七八度亦言
馬毛長於空中自放則吹之或東或西也
又曰東方朔遊吉雲之地越扶桑之東得䄂馬一疋高九
尺股裏有旋毛如日月之狀如月者夜光如日者晝光毛
色隨四時之變漢朝之馬見之即垂頭振毛一國衆獸見
皆避之帝問東方朔是何獸也朔曰昔西王母乘靈光之
輦以適東王公之舍稅此馬於芝田及食芝草王公怒弃
馬於清津天岸臣至王公之壇因騎而返繞日三匝此馬
入漢關關猶未掩臣於馬上睡眠不覺遂至帝曰其馬名
云何朔曰因事爲名則步景
抱朴子曰韓子治嘗以地黃甘草哺五十歲老馬以生三
駒又百三十歲乃死
又曰李南乘赤馬行道逢他人乘白馬者白馬先鳴而南
赤馬鳴應之南謂從者曰彼馬言汝今當見一黃馬左目
盲者是吾子可爲告使駛行相及從者不信行二里所果
逢黃而左目盲南之馬先鳴而盲馬應之問其主果向白
馬子也
論衡曰廣漢翁偉能聽鳥獸之音乘蹇馬之野而田間有
放馬者相去數里鳴聲相聞翁偉謂其銜曰彼放馬目眇
其銜曰何以知之曰罵此轅中馬蹇馬蹇馬亦罵之曰眇
馬御者不信使往視之馬目果眇
鹽䥫論曰騏驥負鹽車垂頭於太行之坂屠者持刀睨之
又曰古者諸侯不秣馬天子有命以車就牧庶人之乘馬
者足以代勞而巳故行則服軛止則就犁一馬服櫪當中
家六口之食
孔融論曰馬之駿者名曰騏驥犬之駿者名曰韓盧犬之
有韓盧馬之有騏驥人之聖也名號等設使騏驥與韓盧
並走寧能頭尾相當八脚如一無有先後之覺矣
英雄記曰公孫瓉每聞邊警輙厲色作氣如赴讎常乘白
馬又白馬數十疋選騎射之士號爲白馬義從以爲左右
翼胡甚畏之相告曰當避白馬長史
曹暪傳曰吕布有駿馬名赤兔常騎乘之時人爲之語曰
人中有吕布馬中有赤兔
袁淮正書曰牛馬之爲人駕乘者非樂負千鈞之重行千
里之險鞭策痛矣
桓公世論曰朝鮮之馬被鬛踶齧能使其成騏驥者習之
故也
博物志曰穢貃國南與辰韓北與句麗沃沮接東窮大海
海中出班魚皮陸出文豹又出果下馬高三尺漢時獻之
駕輦車正始六年樂浪太守劉茂帶方太守弓遵領東穢
屬勾麗伐之舉邑降
博物志曰唐公有驌驦項羽有騅馬
華陽國志曰元馬日行千里死於蜀今元馬冢是也縣有
元馬祠馬牧山下或産駿駒元馬子也
長沙耆舊傳曰虞芝州命部南陽從事太守張忠連姻王
室罪名入重芝依法執按刾史畏勢召芝芝曰年往志盡
譬如八百錢馬死生同價且欲立效於明時耳遂投傳去
三輔决錄曰安陵有項仲山飲馬渭水先投三錢
襄陽記曰中盧山西去襄陽一百三里有一地道漢時嘗
有數疋白馬出其中遂名其地爲白馬穴陸遜攻襄陽又
值此穴中數十疋馬出戰還建鄴蜀使有五部兵家滇(音顚)
池者識其馬色云是巳亡父所乘對之流涕
世語曰劉備屯樊城劉表禮焉憚其爲人不甚信用曾諸
宴會荆越蔡瑁欲因會取備備覺之僞如厠潛遁出行所
乘馬名爲的顱騎的顱走墮襄陽城西檀溪水中溺不得
出備急曰的顱今日厄可不努力的顱乃一踴三丈遂得
過
異苑曰符堅爲慕容冲所襲堅馳馬墮澗追兵幾及計無
由出馬即踟蹰臨澗垂控與堅堅不能及馬又跪而授焉
堅攀之得登岸西走廬江
七賢傳曰陳衆辟州從事楊州部有賊擊之多死衆請取
之因單車乘白馬往賊束身歸降遂生爲立祠號曰白馬
從事
竹林七賢論曰王戎簡脫不持儀形好乘巴&KR1516;馬雖爲三
司率爾私行廵省園田不從一人以手巾插腰戎故吏多
至大官相逢戎輙下道避之
搜神記曰昔秦人築城於武州塞内以備胡城將成而崩
者數焉有馬馳走周旋反覆父老異之因依以築之爲城
乃定遂名爲馬邑
又曰吳先主殺武衛兵錢小小刑見大街頋借賃人吳永
使永送書與桁南廟借木馬二疋以酒噀之皆成好馬鞍
勒全耳
志怪集曰孫弘常自云見鬼神與其言語委曲衆未之信
鎮西將軍謝尚常所乘馬忽暴死會弘詣尚尚愛惜至甚
弘謂尚曰我爲公活馬何如尚常不信弘荅曰卿若能
令此馬更生者卿真實通神矣弘於是便下床去良久還
語尚曰廟神愛樂君馬故耳向我詣神請之初殊不許後
乃見聽馬即便活尚時甚不信怪其所言須
臾其馬忽從門外走還衆咸見之莫不驚惋旣至馬屍應
時能動有頃奮迅呼鳴尚於是歎息
述異記曰東平畢衆寳家在彭城有一&KR0865;馬甚快常乘出
入至所愛惜宋大明六年衆寳夜夢見其亡兄衆慶曰吾
有戎役方置艱危而無得快馬汝可以&KR0865;馬見與衆寳許
諾旣覺呼同宿客說所夢始畢仍聞馬倒聲遣人視之裁
餘氣息狀如中惡衆寳心知其故爲試治療向晨馬死衆
寳還卧如欲眠聞衆慶語云向聊求馬汝治護備至將不
惜之今以相還别更覓也至曉馬活食時復常
續搜神記曰趙固常乘一疋赤馬以征戰甚所愛重常所
繫看齋前忽腹脹少時死郭璞從北過因往詣之門吏云
將軍將馬今死甚愛惜今盛懊惋景純使語門吏云入通
道吾能活此馬則必見我門吏聞驚喜即啓固固踊躍令
門吏走迎之始交寒温便問卿能活我馬不璞曰馬可活
耳固忻喜即問須何方術璞云得卿同心健兒二三十人
皆令持長竹竿於此東行三十里當有丘陵林樹狀若社
廟有此者便以竿攪擾打拍之當得一物便急持歸旣得
此物馬便活矣於是命左右驍勇之士五十人使去果如璞
言得大藂林有一物似猴而非走出人共逐得便抱持歸
入門此物遥見死馬便跳梁欲往璞令放之此物便自走
往馬頭間嘘吸其鼻良久馬即起噴鼻奮迅鳴喚便不復
見此物固厚資給璞得過江
靈鬼志曰陳安爲河間王顒給使甚壯健常樂一馬駿駃
非常後馬死雙赤蛇出其鼻
列異記曰胡司隷校尉上黨鮑子都少時舉上計於道遇
一書生卒得心痛子都下車爲按摩奄忽不知姓字有素
書一卷銀十餅即賣一餅以資殯殮其餘以枕之素書着
腹上埋之謂曰子若魂靈有知當令子家知子在此末至
京師有&KR0865;馬隨之唯子都得近子都歸行失道遇一關内
侯家住宿侯問曰君何以致此馬子都因說之侯乃驚愕
曰此吾兒也侯迎喪開棺視銀書如言侯乃舉送詣闕上
薦子都辟公府侍御史䂊州牧司隷校尉至子永孫昱俱
爲司隷其在公皆復乘&KR0865;馬故京師歌之曰鮑氏&KR0865;三入
司隷再入公馬雖瘦行步工
傳玄乘輿馬賦曰往日劉備之初降也太祖賜之駿馬使
自至廐選之歴名馬以百數莫可意者次至下厩有的顱
馬委弃莫視瘦悴骨立劉備撫而取之衆莫不笑之馬超
破蘇氏塢塢中有駿馬百餘疋自超巳下俱爭取肥好者
而將軍龐恩獨取一騧馬形觀旣醜衆亦笑之其後劉備
奔於荆州馬超戰於渭南逸足電發追不可逮衆乃服焉
傳玄馳射馬賦曰耳小易使鼻大勢怒來往若鷹鷂超騰
如逸虎
劉琬馬賦曰吾有駿馬名曰騏雄龍頭鳥目麟腹虎匈尾
如雲彗耳如插筒
太平御覽卷第八百九十七
