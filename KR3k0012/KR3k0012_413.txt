太平御覽卷第四百一十三
人事部五十四
孝中
陳書曰徐孝克陵第三第事所生母盡孝每侍宴無所食
噉至席散當其前膳羞又損减高祖密記以問中書舍人
管斌嘗不能對自是斌以意伺之見孝克取珍果内紳帶
斌常莫能識其意後更尋訪方知還以奉母斌以啓高祖
高祖歎嗟久之乃勑所司自今享孝克前饌賜以餉其母
後屬兵荒母病思粳米粥不能得而孝克終身不食粳米
崔鴻十六國春秋前趙錄曰太宰王詳字季海性至孝言
及二親未嘗不嗚咽摧慟每忌日輙三日不食
燕書曰周存字道名上谷俱陽人王彭祖叛母遇宼離
失所在分崩州郡隔異存謂難尋求自河以北無不周
遍存亡無問後傳在昌黎而存已属叚氏昌黎土地燕之
所統存徑投高祖客之爲置酒於坐問存君失母來幾年
相見當識否高祖言音未止存涕泗覆面尋聲而對辭甚
悲酸舉坐莫不忼慨高祖亦爲之動容由是意遇倍加存
停朞不得母問將辭歸高祖意欲留之而未顯也存覺微
旨陳謝曰聶政荆軻刺客之流意氣之顧甘死秦韓今明
公無求於徵用而見椄以國士應終身奉給以荅厚恩然
老母未審存亡弟小無所依倚寢食未敢廢心昔徐庶指
方寸以未辭今存披肝以表情願明公恕之高祖矜而聽
去
後魏書曰趙琰字叔起天水人爲淮南王他府長史時禁
制甚嚴不聽越關葬於藉兆琰積四十餘年不得葬二親
及烝嘗拜未嘗不嬰慕卒事每於時節不受子孫慶賀年
餘耳順而孝思彌篤歲月推移坐遷窆無冀乃絶鹽粟斷
諸肴味二十年間食麥而已年八十卒遷都洛陽子應等
乃還鄕葬焉
又曰長孫盧代人也母因飲酒其父眞呵叱之誤以杖擊
便即致死眞爲縣囚執處以重坐盧列辭尚書乞盧身代
父老命使嬰稚衆孤得蒙存立書奏云盧於父爲孝子於弟
爲仁兄尋情究狀特可矜感高祖詔特恕其父死罪以從
遠流
又曰辛少雍字季冲隴西狄道人也少聦潁有孝行尤爲
祖父紹先所愛紹先性嗜羊肝嘗呼少雍共食及紹先卒
少雍終身不食羊肝
又曰張彛字慶賓清河東武城人太和中爲給事黃門侍
郎後從駕南征母憂解任彛居喪過禮送葬自平城逹家
千里徒步不乘車馬顔皃毀瘠當世稱之
又曰寇治字祖禮上谷人也世宗時爲荆州刺史治兄弟
並孝友敦睦白首同居父亡雖久而猶於平生所處堂宇
備設幃帳几杖以時節開堂列拜垂涕陳薦若宗廟然吉
凶之事必先啓告遠出行返亦如之
又曰孝文帝以文明太后再周忌日哭於陵左絶膳二日
哭不輟聲
又曰元順字子和任城文宣王之子遭父憂哭泣歐血身
自負土時年二十五便有白髮免喪抽去不復更生除吏部
尚書兼右僕射上省登階見榻甚故問都令史徐仵仵對
曰此榻曾經先王所坐順即哽塞涕泣交流久不能言遂
令換之
又曰楊弘三歲喪父爲母所養母年九十三終弘年七十
五哀毀過禮三年服終恨不識父追服斬衰誓終身命經
十三年哀慕不改爲郡縣鄕閭三百餘人上狀稱美有司
奏宜旌賞復其一門旌其純孝
後周書曰樂運少好學涉獵經史而不持章句年十五而
江陵滅運隨例遷長安其親属等多被籍沒運積年爲人
傭保皆贖免之又事母及寡㛐甚謹由是以孝義聞梁故
都官郎中琅邪王澄美之爲次其行事爲孝義傳
又曰荆可河東猗氏人也性質朴容止有異於人能苦身
勤力供養其母隨時甘旨終無匱乏及母喪水漿不入口
三日悲號擗踴絶而後蘇者數四葬母之後遂於墓側晝
夜哭負土成墳蓬髮不&KR0808;沐菜食飲水而已然可家舊塋
城極大榛蕪至家十餘里而可獨宿其中與禽獸雜處遠
近邑里稱之大統中可鄕人以可孝行之至足以勸勵風
俗乃言焉太祖令州縣表異之及服終之後猶若居喪大
冡宰晉公護聞可孝特引見與言論時有會於護護亦至
孝其母閻氏沒於敵境不測存亡每見可自傷久乖膝下
而重可至性及卒之後護猶思其純孝收可妻子於京城
常給其衣食
北齊書曰李元忠母老多病患乃專心醫藥研習積年遂
善方伎性仁恕見有疾者不問貴賤皆爲救療矣
又曰李密平棘人元忠族弟性方直有行撿因母病積年
得名醫治療不愈乃精究經方洞曉針藥母病乃除
唐書曰高祖嘗宴侍臣果有蒲桃侍中陳叔逹執而不食
問其故對曰臣母患口乾求之不得高祖曰卿有母遺乎
遂嗚咽流涕因賜帛百疋以市甘珍
又曰歐陽通爲中書舍人調露中起服每入朝必徒跣至
城門然後着靴直宿則席地藉蒿非公事不言未常啓齒歸
必哀號無時國朝奪情唯通得禮
又曰聊城人王少玄者父隋末於郡西爲亂兵所害少玄
遺腹生年十餘歲問父所在其母告之因哀泣便欲求屍
以葬時白骨蔽野無由可辨或曰以子血沾父骨即滲焉
少玄乃剡其體以試之凡經旬曰竟獲父體以葬盡體病
創歷年方瘉(音庾)貞觀中夲州聞薦拜徐王府參軍
又曰陳集愿瀧州開陽人也代爲嶺表酋長父龍樹欽州
刺史集愿幼有孝行父纔有疾即終日不食永徽中喪父
嘔血數升枕服苫廬悲感行路資財田宅及僮僕三千餘
人並以讓兄弟則天時官至左豹韜衛將軍
又曰元讓雍州武功人也弱冠明經擢第以母疾遂不求
仕躬親藥膳蒸蒸致養不出閭里者數十年及母終廬於
墓側蓬髮不&KR0808;沐菜食飲水而已咸亨中孝敬監國下令
表其門閭永淳元年廵察使奏讓孝悌殊異擢拜太子左
内率府長史後以歲滿還鄕里鄕人有所争訟不詣州縣
皆就讓决焉聖曆中中宗居春宫詔拜太子司議郎及謁
見則天謂曰卿旣能孝於家必能忠於國今授此職湏知
朕意宜以孝道輔弼我兒尋卒
又曰張志寬河東人隋末喪父哀毀骨立爲州里所稱寇
賊聞其名不犯其閭後爲里尹在縣忽稱母疾取給縣令
問其故志寬對曰母嘗有所苦志寬亦有所苦向患心痛
是以知母有疾令初怒曰妖妄之詞繫於獄外遣馳驗之
果如斯言令異之以聞高祖旌表門閭就拜門外散騎侍郎
又曰裴敬彛綘州聞喜人也曾祖子通隋開皇中太中大
夫母終廬於墓側哭泣無節目遂喪明俄有白鳥巢於墳
樹子通兄弟八人皆友悌著名詔旌表其門鄕人至今稱
爲義門裴氏敬彛少聦敏七歲解属文性又端謹宗族咸
重之號爲甘露頃年十四侍御史唐臨爲河北廵察使敬
彛父智周時爲内黃令爲部人所訟敬彛詣臨論其冤臨
大竒之因命作詞賦智周事竟釋特表薦敬彛𥙷陳王府
典籖智周在官忽暴卒敬彛時在長安忽泣涕不食謂所
親曰大人每有痛處吾即輙然不安今日心痛手足皆廢
事在不惻得無戚乎遂請急倍道言歸果聞父喪嬴毀逾
禮事母復以孝聞乹封初累轉監察御史時母病有醫人
許仁則足疾不能乘馬敬彛每自背負母卒高祖特詔贈
以縑帛仍官造靈轝服闋拜著作郎兼修國史儀鳳中自
中書舍人歷吏部侍郎左庶子則天臨朝爲酷吏所䧟配
流嶺南尋卒
又曰給事中李日知事母至孝時母年老常疾病日知輙
急數日而鬢髮變白尋加朝散大夫其母未受命婦邑而
卒將葬發引吏人齎告身而至日知於路上即時慟絶久
之乃酥左右皆哀慟莫能仰視廵察使衛州司馬路敬潜
聞其孝悌之跡使求其狀日知辭讓不報服闋累遷黃門
侍郎
莊子曰夫事其親者不擇地而安之孝之至也
尸子曰孝子一夕五起看其親衣之厚薄枕之高卑
淮南子曰公西華之養親也若與朋友處曾參之養親也
若事烈君嚴主
又曰孔子立孝不過勝母之閭
說苑曰曾子芸而誤斷其根曾晢怒援大杖擊之曾子仆
有頃乃蘇蹷然而起進曰曩者參得罪大人用力杖參得
無疾乎退屏鼓琴而歌欲令晢知其平也孔子聞之告門
人曰參來勿内也曾子自以無罪使謝孔子孔子曰汝不
聞瞽瞍有子名舜舜事瞽瞍求之未嘗不在側索而殺之
未嘗可得小箠則待大箠則走今子委身以待暴怒殺身
以䧟父不義不孝孰是之大乎
說苑曰韓伯逾有過其母笞之泣曰他日未嘗泣今日何
泣也對曰逾他日得笞常痛今母力衰不能使痛是以泣
也
家語曰子路問於孔子曰有人於此夙興夜寐耕芸樹藝
手足腁胝以養其親然而名不稱孝何也子曰意者身不
敬與辭不愼與色不悅與(有一於此破其孝名)古之人有言曰人與
不女欺(言人與事實相通不欺也)今盡養親之道而無三者之闕何爲
無孝之名乎孔子謂子路曰舉其身非力之少勢不可也
夫内行不修身之罪也修身而身不彰友之罪也故君子
入則篤行出則交賢何爲無孝名也
吕氏春秋曰樂正子春下堂傷足瘳而數月不出猶有憂
色門人問之荅曰吾聞曾子曰父母全而生之子當全而
歸之吾忘孝道是以憂也
又曰凡理國家者必先務夲務夲莫過於孝夫孝三皇五
帝之夲務而萬事之紀也執一術而百善至
盧盤估孝子傳曰華光字榮祖彭城人父亡六日年四歲
問父所在母辛送光至父冡光再拜伏哭欲留冡下母抱
歸悲咽三日不食至年十歲欲見父像雇畫師畫其父像
朝夕拜謁如父
師覺授孝子傳曰老萊子者楚人行年七十父母俱存至
孝蒸蒸常着班蘭之衣爲親取飲上堂脚胅恐傷父母之
因僵仆爲嬰兒啼孔子曰父母老常言不稱老爲其傷老
也若老萊子可謂不失孺子之心矣
又曰閔損字子騫魯人孔子弟子也以德行稱早失母後
母遇之甚酷損事之彌謹損衣皆藁枲爲絮其子則綿纊
重厚父使損御冬寒失轡後母子御則不然父怒詰之損
默然而已後視二子衣乃知其故將欲遣妻諫曰大人有
一寒子猶尚垂心若遣母有二寒子也父感其言乃止
又曰程曾字孝孫桂陽人年七歲喪母哀號哭泣不異常
人祖母憐之嚼肉食之覺有味便吐去
蕭廣濟孝子傳曰申屠勲字君遊河内汲人少失父與母
孤貧傭作供養夏天多蚊子卧母床下以身遮之
又曰宿倉舒陳留尉氏人也年七歲遭荒父母飢苦倉舒
求自賣與潁川王氏得大夌九斛後王氏免之累官除上
黨太守後尋覓父母經太原南郭忽見母遂還舊居母卒
悲號而死
又曰王驚廬陵石陽人父喪未葬假瘞宅後野火熛燎驚
力不能救投火而死
又曰嬀皓字元起吳郡餘杭人父昆南郡太守被劾入重罪
皓年十六髠頭詣闕通章不省皓不飲食懷石腰中但詣公
卿及行路時輙出石置地叩頭流血覆面莫不傷懷遂奏
理昆罪
又曰伏恭字叔齊琅邪東武人也伯父大司徒湛孝謹敦睦
世號伏不闘恭事後母著孝建武初累遷太僕上臨辟雍
於萬人中拜司空衆以恭孝行故光之
又曰朱百年會稽山隂人家貧母以冬月亡無絮自此不
依緜帛與同縣孔凱善時寒月就孔宿飲酒醉眠孔以卧
具覆之百年覺引去謂孔子曰緜定意温因流涕悲慟
又曰郭世道會稽永興人年十四喪父事後母勤身供養
婦生男夫婦共議養此兒所廢者大乃瘞之母亡服竟追
思未嘗釋衣
又曰桑虞字子綱魏郡黎陽人晉黃郎沖之子喪父虞年
十四毀瘠過禮日食百粒以慘藜藿
又曰何子平廬江灊人事母至孝爲楊州從事月俸得白
米輙貨市粟麦人或問之荅曰尊老不辦常得生米何容
得食白粲有贈鮭(音圭)者不可寄家訓不肯受母喪年將六
十有孺子之慕宋大明末飢荒八年不得營葬晝夜號叫
居屋不蔽雨日兄子伯與爲葺治子平曰我情事未申天
地一罪人屋何宜覆
孟宗別傳曰宗事母至孝母亦能訓之以禮宗初爲雷池
監奉魚於母母還其所寄遂絶不復食魚後宗典知糧榖乃
表陳曰臣昔爲雷池監母三年不食魚臣者典糧榖臣母
不可以三年不食米臣是以死守之
世說曰晉王祥事繼母朱氏甚謹家有柰樹結子殊好常
使守之時大風雨至祥猶抱樹而住母常夜持刀往祥所
暗斫之值祥私起刃及被而已祥知母怪意不已因跪前
請死朱氏於是感悟愛之如已子
搜神記曰吴猛蜀人小兒時在父母傍時卧夏月多蚊而
終不摇扇懼蚊虻之去我及父母也
太平御覽卷第四百一十三
