太平御覽卷第九百七十
果部七
梅石榴㮏
梅
爾雅曰梅柟(似杏實酢)
尚書說命曰若作和羹爾爲塩梅
毛詩鵲巢標有梅曰標有梅男女及時也標有梅其實七
兮(標落也盛極則墮落者梅也)求我庶士迨其吉兮
詩義䟽曰梅杏類也樹及葉皆如杏而黑煑而乾爲蘇置
羹臛韲中又可含以香口
又谷風四月曰山有嘉卉侯栗侯梅
又墓門曰墓門有梅有鴞萃止
大戴禮夏小正曰正月煑梅爲豆實
吴曆曰孫亮出西苑方食生梅使黃門至中藏取蜜以漬
蜜中有鼠矢侍中請付獄推亮曰此易知耳令破鼠矢矢
裏燥亮大笑曰久在蜜中中當濕今外濕裏燥必黃門爲
搆黃門首服左右莫不驚悚
宋書曰武帝女壽陽公主人日卧於含章簷下梅花落公
主額上成五出之華拂之不去皇后留之自後有梅花粧
後人多效之
南史曰柳惲嘗與琅瑘王瞻博射嫌其皮闊乃摘挴帖烏
珠之上發必命中觀者驚駭
梁書曰任眆爲新安太守郡有蜜嶺及楊梅舊爲太守所
採眆以冒險多毒物故即時停之
唐書曰蕭倣爲嶺南節度使倣性公廉南海雖冨珍竒月
俸之外不入其門家人疾病醫工治藥湏烏梅左右於公
厨取之倣知而令遷之促買於市
淮南子曰百梅足以爲百人酸一梅不足以爲百人酸(喻衆)
(能濟少少不能有所成也)
枹朴子曰綺里丹法以鉛百斤合五石煑之皆成銀以雄
黃煑之皆成黃金金太剛以猪膏煑之太柔以梅煑之
山海經曰靈山其木多梅(郭樸注曰似杏而酢)
說苑曰越使諸發執一枝梅遺梁王梁王之臣韓子顧謂
左右惡有一枝梅遺列國之君乎
論衡實知篇曰使聖人空坐獨思則不知百世後有馬生
牛牛生驢桃生李李生梅也
世說曰魏武帝行失道三軍皆渴帝令曰前有大梅林饒
子甘酸可以解渴士卒聞之口皆水出
地理志曰南陵有梅根治
風俗通曰夏禹廟中有梅梁忽一春生枝葉
又曰五月有落梅風江淮以爲信風又有霖霪號爲梅雨
沾衣服皆敗黦
桂陽先賢傳曰有人謂蘇統後園梅樹下種藥可治百病
吴氏夲草曰梅核明目益氣不飢
東方朔別傳曰朔與三門生俱行見一鳩占皆不同一生
曰今日當得酒一生曰其酒必酸一生曰雖得酒不得飲
也三生皆到主人湏臾主人出酒樽中即安於地羸而覆
之訖不得酒出門問見鳩飲水故知得酒鳩飛集梅樹上
故知酒酸鳩飛去所集枝折墮地折者傷覆之象故知不
得飲也
西京雜記曰上林苑有朱梅同心梅紫蔕梅燕支梅麗枝
梅紫花梅侯梅
周處風土記曰夏至之雨名爲黃梅雨
廣志曰蜀名梅爲䕩大如鴈子梅䕩皆可以爲油脯黃梅
以熟䕩作之(䕩音老)
伍瑞休江陵記曰洪亭村下有白藉洲東南得邴洲上頭
有枚迴村舊云是梅槐合生成樹是以名之音訛謂之梅
迴
荆州記曰陸凱與范曄相善自江南寄梅花一枝詣長安
與曄并贈花詩曰折花逢驛使寄與隴頭人江南無所有
聊贈一枝春
神異經曰北方荒外有石胡焉方千里中有横公魚夜化
爲人刺之不入煑之不死以烏梅二七煑之即熟可巳邪
病
述異記曰嘉興縣睪陶村朱休之有弟朱元元嘉二十五年
十月清旦兄弟對坐家中有一犬來向休蹲遍視二人而
笑遂搖頭歌曰言我不能歌聽我歌梅花今年故復可柰
汝明年何其家驚懼斬犬榜(音滂)首路側至歲末梅花時兄
弟相忿奮戟傷兄官收治並被囚繫經歲得免至夏舉家
時疾母及兄弟皆卒
任昉述異記曰邯鄲有故邯鄲宮基存焉中有趙王果園
梅李至冬而花春得食
嶺南異物志曰南方梅繁如北杏十二月開
語林曰范汪至能啖梅人嘗致一斛奩湏臾啖盡
潘岳閑居賦曰梅杏郁棣之属
左思蜀都賦曰梅杏羅生
栢梁臺太官令曰柤梨橘栗李桃梅
張恊七命曰燀(音闡)以秋橙酢以春梅接以商王之箸承以
帝辛之杯
石榴
廣雅曰若榴石榴也
晉隆安起居注曰武陵臨沅縣安石榴子大如椀其味不
酸一蔕六實
宋書曰元嘉末魏太武征彭城遣使求甘蔗安石榴張暢
曰石榴出自鄴下亦當非彼所乏
北史曰齊安德王延宗納趙郡李祖收女爲妃後帝幸李
宅宴而妃母宋氏薦二石榴於帝前問諸人莫知其意帝
投之問魏收曰此竟何意收曰石榴房中多子王新㛰妃
母欲子孫衆多帝大喜詔收卿還將來仍賜美錦二疋
唐書曰孔紹安大業末爲監察御史時高祖爲隋討賊於
河東詔紹安監高祖之軍深見接遇及高祖受禪紹安自
洛陽間行奔高祖見之甚悅拜内史舍人時夏侯端亦嘗
爲御史監高祖軍先紹安歸朝授祕書監紹安因侍宴應
詔詠石榴詩曰秪爲來朝晚開花不及春時人稱之
神仙傳曰劉馮者沛人也封桑鄕侯學道於樓丘子常服
石桂英及中岳石榴垂四百年如十五幼童
瀨鄕記曰老子祠堂北有石榴二株
鄴中記曰石虎苑中有安石榴子大如椀盞其味不酸
廬山記曰香爐峯頭有大盤石可坐數百人石垂生山石
榴三月中作花色似石榴而小淡紅敷𬗋萼輝曄可愛
襄國記曰龍崗縣有好石榴
博物志曰張騫使西域還得安石榴
廣志曰安石榴有甜酢二種
陸機與弟雲書曰張騫爲漢使外國十八年得塗林安石
榴也
李尤德陽殿賦曰蒲挑安若曼延蒙籠
應吉甫安石榴賦曰余往日爲中書直廬上有安石榴枝
葉甚茂故爲之賦
傳玄安石榴賦曰虎宿中而纖條結龍辰升而丹華繁其
在晨也灼若九日栖扶桑其在夕也爽若燭龍吐潜光
庾儵若石榴賦曰遠而望之若摛績被山阿迫而察之
赫若龍輝耀渌波也
夏侯孝若石榴賦曰接翠萼於綠蔕冒紅牙於丹鬚赩然
含蕤璀爾散珠雪酲解䬼怡神實氣
潘岳閑居賦曰若榴蒲陶之珍磊落蔓廷於其側
又安石榴賦曰實有嘉木名安石榴採條外暢縈幹内樛
丹輝綴於朱房緗的點於紅鬚煌煌煒煒熠耀入蘃似長
離之栖鄧林苦珊瑚之暎流水光明燐爛含丹耀紫味滋
芳䄂色麗瓊蘂
潘岳安石榴賦曰若榴者天下之竒樹九州之名菓也是
以屬文之士或叙而賦之遥而望之煥若隨珠耀重淵詳
而察之灼若列宿出雲間千房同模十子如一御飢療渴
解酲止醉
左思吴都賦曰蒲桃亂潰若榴竟裂
張載重作石榴賦曰於是天廻節移龍火西夕流風晨激
行露朝白紫房獨熟頳膚自坼剖之則珠散含之則冰釋
充嘉味於庖籠極酸甜之滋液上薦清廟之靈下羞玉堂
之客
張恊安石榴賦曰乃剖乃折金房緗隔
范堅安石榴賦曰紅鬚肉艷頳牙外摽似華燈之映翠幕
若丹瓊之厠碧瑶
殷元安石榴賦曰余以暇日散愁翰林覩潘張若榴二賦
雖有其美猶不盡善客復措辝故聊爲之賦曰或珠離於
琁琬或玉碎於雕觴璘彬洒暎曄紫嬰緗璀若瑶英之攅
鍾巘粲若靈&KR1109;之含珠璫
徐藻妻陳氏石榴賦曰惟木之珍莫美石榴擢鮮葩於青
春結芳實於素秋
王倫妻羊氏安石榴賦曰振綠葉於柔柯垂彤子之累衰
張載詩曰大谷石榴木滋之冣膚如凝脂汁如清瀨渴者
所思銘之裳帶
曹植弃妻詩曰石榴植前庭綠葉搖縹青翠烏飛來集拊
翼以悲鳴
麋元詩曰蒼蒼陵上栢參差列成行童童安石榴列生神
道傍
㮏
晉書曰成帝杜皇后崩先是三吴女子相與簮白花望之
如素㮏傳言天公織女死爲之着服至是而后崩
三國典略曰楊愔一門四世同居家甚隆盛昆弟就學三
十餘人庭有㮏樹實落于地羣兒咸争愔獨坐不顧季父
暐見之謂賓客曰此兒恬𥙿有我風
蕭廣濟孝子傳曰王祥後母庭有㮏樹始着子使守視祥
晝駈鳥雀夜則驚鼠時雨忽至祥抱樹至曙母見惻然
紫虛南岳夫人傳曰夫人姓魏名華存性樂神仙季冬夜
半有四真人並年可二十降夫人靖室因設酒饌陳玄雲
紫㮏夫人還王屋山王子喬等並降時夫人與真人爲賓
主設三玄紫㮏
玄晏春秋曰衛倫過子論及於時味倫因命僕取糗進予
予曰夌也有杏李㮏味(具杏部)
杜恕篤論曰日給之華與㮏相似也㮏結實而日給零落
虚僞之然與真實相似也虛僞敗而真實成
西京雜記曰上林苑有白㮏紫㮏(花紫)綠㮏(花綠)
廣志曰㮏有白赤青三種張掖有白㮏酒泉有赤㮏西方
例多㮏家以爲脯數十百斛以爲蓄積如收藏棗栗若㮏
汁黑其方作羹以爲豉用也
漢武故事曰上握蘭園之金精摘圓丘之紫㮏
釋名曰㮏油擣㮏實也和以塗繒上慘而發之形似油也
㮏脯切㮏曝乾之如脯也
盧諶祭法曰夏祠法用白㮏秋祠用赤㮏
晉太始起居注曰太始二年六月嘉㮏一蔕十五實或七
實生於酒泉
王子年拾遺記曰崑崙山上有㮏冬生子碧色湏玉井之
水洗方可食郭子横洞冥記曰有紫㮏大如升甜如蜜
核紫花青〇虎丘山䟽曰山下三面有春秋二㮏
夲草經曰㮏味苦令人臆脹病人不可多食
晉宫閣名曰華林園有白㮏四百株
左太冲蜀都賦曰朱櫻春就素㮏夏成
潘安仁閑居賦曰二㮏燿丹白之色
潘尼東武觀賦曰飛甘瓜於浚水投素㮏於清渠
曹植求祭先王表文帝曰乞請白㮏二十枚
又謝賜㮏表曰即夕殿中虎賁宣詔賜臣等冬㮏一奩詔
使温啖夜非食時而賜見及㮏以夏熟今則冬至物以非
時爲珍甘以絶口爲厚實非臣等所宜蒙荷詔曰此㮈乃
從梁州來道里旣遠來轉暖故㮈變色
張載詩曰江南都蔗釀液豊霈三巴黃甘瓜州素㮏凡此
數品殊美絶快渴者所思銘之裳帶
太平御覽卷第九百七十
