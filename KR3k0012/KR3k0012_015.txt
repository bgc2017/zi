太平御覽卷第十五
天部十五
氣霧霾曀
氣
釋名曰氣猶餼也餼然有聲而無形也
易曰天地氤氲萬物化醇
又曰潜龍勿用陽氣潜藏
又曰精氣爲物遊魂爲變(精氣烟煴聚而成物聚極則散而遊䰟爲變)
又曰天地定位山澤通氣
禮曰仲春行秋令則其國大水寒氣惣至
又曰三月之節是月也生氣方盛陽氣發洩勾者畢出萌
者盡逹
又曰三月之節是月也命國儺九門磔攘以畢春氣
又曰季春行冬令則寒氣時發草木皆肅
又曰孟秋行冬令則隂氣大勝行春令則其國乃旱陽氣
復還
又曰八月之節是月也天子乃儺以逹秋氣
又曰九月之節霜始降則百工休乃命有司曰寒氣惣至
人力不堪
又曰季秋行春令則煖風來至人氣懈惰
又曰小雪之日後五日天氣上升地氣下降
又曰孟冬行春令則凍閇不密地氣上洩
又曰地氣且洩是謂發天地之房諸蟄則死
又曰十二月中氣命有司大儺旁磔以送隂氣
又曰社祭土而主隂氣也
又鄕飲酒曰天地嚴凝之氣始於西南而盛於西北此天
地温厚之盛氣也此天地之仁氣也
周禮曰眡祲掌十煇之法以觀妖祥辨吉凶(妖祥善惡之徵鄭司農云)
(煇謂日光之氣)
又曰視祲之官春分望氣
傳曰節宣其氣
尚書中候曰堯沉璧於河休氣四塞
春秋繁露曰氣之清者爲精人之清者爲賢治身以賢積
精爲道
春秋元命苞曰隂陽聚爲雲氣
史記曰海旁蜃氣象樓臺廣野氣成宫闕
又曰項羽夲紀曰范增說項羽曰沛公志不在小吾令人
望其氣皆爲龍虎成五彩此天子氣也宜急擊勿失
又秦紀曰始皇東遊望氣者云五百年後金陵有天子氣
於是始皇東遊以猒之改金陵爲秣陵壍之以絶其氣
漢書曰武帝巡狩過河間見紫青氣自地屬天望氣者云
下有竒女求之得拳夫人後生昭帝
又曰宣帝幼時號曰曾孫生數月遭巫蠱事雖在襁褓猶
繫郡邸獄邴吉爲廷尉監治巫蠱憐曾孫無辜至後二年
武帝疾望氣者云長安獄中有天子氣上遣使者分條中
都官詔獄繫者亡輕重皆殺之内者令郭穰夜至郡邸獄
吉閉門拒使者不得入曾孫頼吉得全
應劭漢官儀曰世祖封禪夕有青氣上與天屬遥望不見
山巔
又曰高祖在沛隱芒碭山每遊上輒不欲令吕后知常在
深僻處后亦常知其處高祖問曰何以知之后曰君所居
處上有紫氣
又曰孝靈熹平年八月辛未白氣如疋練衝北斗第四星
爲大獸狀明年楊州刺史臧旻攻盗賊斬首數千級
東觀漢記曰和帝永和十二年癸酉夜白氣長三丈起國
東北指軍市十日是月西域蒙竒疎勒二國歸義
謝承後漢書曰郎顗上書曰去年閏月白氣從天苑入玉
井西將有叛戾之患金精之變太尉所掌宜責以灾異
漢書五行志曰永興二年光禄勲舍壁下有青氣視之得
玉鈎玦
漢光武封禪儀曰元年封禪晝有白氣夜有赤光
又曰建武三十二年二月十九日之山虞此日山上雲氣
成宫闕百官皆見之二十一日夕牲時有白氣廣一丈東
南極望二十二日禮畢正直壇所有氣與天屬遥望不復
見山
楚漢春秋曰亞父謀曰吾望沛公其氣衝天五色相摎或
似龍或似蛇或似虎或似雲或似人此非人臣之氣也
王隱晉書曰武帝咸寕元年洛陽太祖廟中有青氣占者
云以爲東莞(音官)王後當有天子後改封琅邪江東之應也
又曰魯勝字叔時以歲日望氣乃長歎知將來多故便稱
疾去官中書令張華敬之欲用之遣二子諭意遂不動
又曰張華察牛斗間有紫氣乃豐城之劒氣也
吳志曰朝宫井上旦有五色氣孫堅令浚之得漢傳國璽
又曰孫堅葬冨春城東塚有光上屬天下蔓數里皆曰非
凡氣也孫氏其興乎
蜀志曰劉毅向攀等上言建安(二十二年數有氣)必有天子出其
方
南中八郡志曰永昌郡有禁水水有惡毒氣中(去聲)物則有
聲中樹木則折名曰鬼彈中人則奄然青爛
宋永初山川記曰寧州瘴氣&KR1938;露四時不絶
西升記曰老子西出關關令尹喜占氣知神仙過
荆州記曰夷道縣有望州山山下有泉欲雨泉中有赤氣
騰上于天
莊子曰若夫乘天地之正而御六氣之辨以遊無窮者彼
惡乎待哉(郭象曰御六氣之辦即是遊變化之塗也)
又曰人之生氣聚則爲生散則爲死
列子曰太初者氣之始也
又曰天積氣之成者也
孫卿子曰水火有氣而無生草木有生而無知
抱朴子曰軍上氣黑如樓將軍移軍必敗其將勇則氣如
火火勢如張弩雲如日月赤氣繞之所見之地大勝不可
攻也
又曰或問登陟之道曰或用棗心爲飛車存念則五蛇六
龍而乘之上升三十里名爲太清其氣甚剛勝人也師言
鳶飛漸高直舒兩翅而自進漸乘剛氣也
淮南子曰土地各以類生人是故山氣多男澤氣多女水
氣多瘖(於金)風氣多聾林氣多癃木氣多傴(高誘曰自此上至山氣多男皆)
(生子乃有此疾也)下氣多尰(岸下下濕腫足日尰)石氣多力(象石也)險阻氣多
癭暑氣多殀(音夭)寒氣多壽谷氣多痺丘氣多狂廣氣多仁
(下而平者爲廣)陵氣多貪(象陵積聚也)輕土多利(利疾也)重土多遲清水
音小濁水音大湍水人重(湍急流悍水也)中土多聖人皆應其類
也
又曰太清之始世天覆以德地載以樂四時不失其序風
雨不降其虐日月淑清而楊光五星循軌而不失其行此
時玄元氣至休氣者也
吕氏春秋曰天圓爲精氣圓通周復無雜故曰圓
魏子曰北夷之氣象群羊南夷之氣類船山海之氣象樓
臺宫闕都邑之氣象林木
家語曰食氣者神明而夀
洛書曰有氣象人青衣無手在日西天子之氣也
遁甲開山圖曰巨靈者偏得元氣之道故以元氣一時生
混沌
又曰自老子生周青氣凌遲俗儒道士無所通驗
河圖曰崑崙山有水水氣上蒸爲霞
地鏡圖曰望百姓家黃氣者蘖梔子樹也山有白氣而鬱
鬱中有神龍
三輔舊事曰漢作靈臺以四孟月登而觀黃氣爲疾病赤
兵黑水
荆州圖曰宜都郡望州山(袁山松宜都記曰武鍾山)山根有涌泉成溪
溪注丹水天隂欲雨輒有赤氣故名丹溪
論衡曰陳留虞延字君人夜生母見其上氣如一疋絹徑
上天以問人人曰吉氣與天通後仕至司徒
楚辭曰飡六氣而飲沆&KR1197;兮漱正陽而含朝霞(王逸日飡吞日精食)
(元符也陵陽子明經曰春食朝霞朝霞者日始出赤氣也秋食淪漢淪漢者日没後赤黃氣也冬食沆瀣沆瀣者北)
(方夜半氣也夏食正陽正陽者南方日中氣也)
又天問曰伯強安處惠氣安在注曰伯強是大疫鬼也所
至恣惡氣傷和氣
霧
釋名曰霧冒也氣蒙冒覆地物也昏暗之時則爲妖灾明
王聖主則爲祥瑞
禮記月令曰仲冬行夏令則其國乃旱氛霧冥冥
爾雅曰地氣發天不應曰霧
尚書中候曰桀無道地吐黃霧
春秋元命包曰霧隂陽之氣也隂陽怒而爲風亂而爲霧
漢書曰爰盎諫文帝勿遷淮南王恐其逢霧露病死
又曰王氏五侯同日俱封其日黃霧四塞
又曰漢高祖至平城匈奴圍上七日天大霧漢使人還往
胡不覺後得免平城之難
又曰孝成帝建始元年夏四月黃霧四塞上問楊興等對
曰隂盛侵陽之氣也
東觀漢記曰馬援謂官屬曰吾在浪泊西里間下潦上霧
毒氣薰蒸仰視烏鳶跕跕(都業吐業二音)墮水中
謝承後漢書曰河南張楷字公超性好道術能作五里霧
於華隂時關西人裴優亦能作三里霧
魏略曰劉雄鳴每出雲霧中識道不迷惑時人因謂爲雲
霧
王隱晉書曰樂廣爲尚書令衛瓘見而竒之令諸子造焉
曰此人之水鏡也每見瑩然若開霧覩青天
又曰大寧元年黃霧四塞王敦之應也
宋元嘉起居注曰盱眙民王彭先丁母艱居喪至孝元嘉
之始父又喪亡彭兄弟二人土功未就鄕人助彭作塼塼
事須水濟值天旱穿井盡力不得水彭號窮無計一旦天
霧霧消之後於塼竈前自然水生
沈約宋書曰後漢正月朝天子臨德陽殿受朝賀舍利從
南方來戲於殿前激水化成比目跳躍嗽水作霧翳日
燕書烈祖後記曰無璽六年蔣幹遣侍中繆高太子詹事
劉猗賷傳國璽詣晉求救猗負引行數百里黃霧四塞迷
荒不得進乃還易取行璽始得去
帝王世紀曰凡重霧三日必大雨雨未降霧不可冒行
又曰帝沃丁八年伊尹卒年百有餘歲天霧三日沃丁葬
以天子之禮祀以太牢親自臨喪三年以報大德焉
又曰黃帝時天大霧三日帝遊洛水之上見大魚殺五牲
以醮之天乃甚雨七日七夜魚流始得圖書今河圖也世
傳大霧三日必有甚雨自此始也
漢武内傳曰東方朔乘雲飛去仰望天霧覆之不知所在
劉向列女傳曰陶荅子妻者陶大夫荅子之妻也荅子仕
陶三年名譽不興家冨三倍其妻數諫曰夫子能薄而官
大是謂嬰害無功而家昌是謂積殃昔楚令尹子文之仕
家貧而國冨福結於子孫名垂於後代今夫子貪冨務大
不顧後害妾聞南山有玄豹霧雨七日不下食者何也欲
以澤其衣毛而成其文章故藏以遠害今君與此背不無
後患乎
葛洪神仙傳曰欒巴爲尚書郎一旦天大霧對坐不相見
失巴所在後問其故乃是巴還成都與親故别也
又曰淮南王聞有道術之士必卑辭厚幣以致之於是八
公乃往一人能坐致風雨立起雲霧王試之無不效
李先生傳曰先生名廣字祖和夲南陽人劉備遣軍欲取
先生先生起霧半天備騎自相殺先生因此乃入吳
宜都山川記曰郡西北三十里有丹山天晴山嶺忽有霧
起迴轉如煙不過再朝雨必降
王烈之安成記曰縣人有謝廩者行田歸路中忽遇雲霧
霧中有一人乘龜而行廩知神人拜請求隨去父曰汝無
仙骨不得去也
湘州記曰曲江縣有銀山山常多素霧
嵩高山記曰有獵師在山見浮圖竒妙異常有金像比來
尋求白霧忽起不知寺處
東方朔十洲記曰漢武帝天漢中西胡國獻猛獸使者曰
猛獸之出生崑崙或生玄圃食氣飲霧解人語當其神也
立起風雲吐嗽霧露百邪迸走因名猛獸
王粲英雄記曰曹公赤壁敗行至雲夢大澤中遇大霧迷
失道路
王子年拾遺記曰平沙千里色如金細如粉風吹起如霧
亦曰金霧
西京雜記曰太平之代霧不塞望浸滛被薄而已
又曰東海人黃公立興雲霧坐成山河
叚龜龍凉州記曰吕光幸天淵池時天清朗忽然起霧有
五色雲在光上
陳留風俗記曰雍丘縣有祠名夏后公祠有神井龍能致霧
雹
博物志曰王爾張衡馬均者昔俱冒霧行一人無恙一人
病一人死無恙者飲酒病者食死者空腹
莊子曰騰水上溢故爲霧
抱扑子曰白霧四面圍城不出百日大兵至城下
又曰與善人遊如行霧中雖不濡&KR0668;潜自有潤
又曰通天犀角有白理如線自夲徹末者以此角大霧重
雲之夜置中庭終不沾濡
蘇子曰蜀郡鄧公呼吸成霧
韓子曰飛龍乘雲騰蛇游霧雲罷霧散與螾(與蚓字同)蟻同矣
淮南子曰甚霧之朝可以細書不可以望尋常之外
又曰騰蛇遊霧困於蝍蛆
又曰昔者馮夷大丙之御也(皆古得道能御隂陽)遊微霧經霜雪而
無迹照日光而無影
魏子曰雲霧之盛須臾而訖暴雨之盛不過終日是以人
君喜怒不見於容
魚龍河圖曰山冬天霧十日巳上不除者山崩之後出水
脉也
京房易占曰大霧君迷惑雲霧四起則時多隱士
伏侯古今注曰漢元帝竟寧元年大霧樹皆白
潜潭巴曰大霧三十日群猾起上下相蒙上少下多故群
猾起
志林曰黃帝與蚩尤戰於涿鹿之野蚩尤作大霧弥三日
軍人皆惑黃帝乃令風后法斗機作指南車以別四方遂
擒蚩尤
望氣經曰十月癸巳霧赤爲兵青爲殃
又曰六月三日有霧則歲大熟
地鏡圖曰玉之千歲者行遊諸國其所居國必三日變爲
日中之霧
漢武帝故事曰武帝葬茂陵芳香之氣異常積於憤之間
如大霧
黃帝玄女戰法曰黃帝與蚩尤九戰九不勝黃帝歸於太
山三日三夜霧冥有一婦人人首鳥形黃帝稽首再拜伏
不敢起婦人曰吾玄女也子欲何問黃帝曰小子欲萬戰
萬勝遂得戰法焉
徐幹中論曰文王遇姜公於渭陽執竿而釣文王得之灼
若披雲而見白日霍若開霧而覩青山
温嶠與陶侃箋曰霧氣過差則君道幽晦
霾
釋名曰霾晦也如物塵晦之色也
詩曰終風且霾惠然肯來
爾雅曰風而雨土爲霾
崔豹古今注曰漢昭帝元鳳三年天雨黃土晝夜昏霾
曀
說文曰曀天隂沉也
詩曰終風且曀惠然肯頋
又曰曀曀其隂
爾雅曰隂而風爲曀
太平御覽卷第十五
