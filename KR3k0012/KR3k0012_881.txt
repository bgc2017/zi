太平御覽卷第八百八十一
神鬼部一
神上
易曰隂陽不測之謂神(神者變化之極妙萬物而爲言不可以形詰者也)
又曰知變化之道者其知神之所爲乎(夫變北之道不爲而自然故知變化)
(者則知神之所爲)唯神也故不疾而速不行而至
毛詩嵩高曰維嶽降神生甫及申
禮記孔子間居曰清明在躬氣志如神
又中庸曰鬼神之爲德也其盛矣乎視之而弗見聽之而
弗聞體物而不可遺(體猶生也可猶所也不有所遺言萬物無不以鬼神之氣生也)使天
下之人齊明盛服以承祭祀洋洋乎如在其上如在其左
右
詩曰神之格思不可度思矧可射思(格來也矧况也射厭也言神之來其形象)
(不可億度况可厭倦乎)
又祭法曰山林川谷丘陵能出雲爲風雨見怪物皆曰神
又祭義宰我曰吾聞鬼神之名不知其所謂子曰氣也者
神之盛也魄也者鬼之盛也合鬼與神教之至也衆生必
死死必歸土此之謂鬼骨肉斃于下隂爲野土其氣發
揚于上爲昭明焄蒿悽愴此百物之精也神之著也因物
之精制爲之極明命鬼神以爲黔首則百衆以畏萬民以
服
又樂記曰明則有禮樂幽則有鬼神(聖人之精氣謂之神賢智之精氣謂之鬼)
左傳曰莊公有神降于莘(有神聲以接人莘號地)惠王問諸内史過
曰是何故也對曰國之將興明神降之監其德也將亡神
又降之觀其悪也故有得神以興亦有以亡虞夏商周皆
有之王曰若之何對曰以其物享焉其至之日亦其物也
三從之内史過往聞&KR0593;請命反曰&KR0593;必亡矣虐於民而聽
於神神居莘&KR0593;公使祝應宗區史嚚享焉神賜之土田史
嚚曰&KR0593;其亡乎吾聞之國將興聽於民將亡聽於神神聦
明正直而壹者也依人而行&KR0593;多凉德其何土之能得(凉薄)
(也爲僖二年晉滅下陽傳)
又宣上曰昔夏之方有德也遠方圖物(圖畫山川竒異之物獻之)貢金
九牧鑄鼎象物(象所圖物著之於鼎)百物爲之備使民知神姦(圖鬼神百)
(物之形使民逆備之)故民入川澤山林不逢不若(若順也)螭魅罔兩(螭山)
(神獸形魅怪物罔兩水神)莫能逢之
又昭元曰晉侯有疾鄭伯使公孫僑如晉聘且問疾叔向
問焉曰寡君之疾病卜人曰實沈臺駘爲崇敢問此何神
也子産曰昔高辛氏有二子長曰閼伯季曰實沈居于曠
林不相能也日尋干戈(以相征討后帝不臧遷閼伯于商丘主辰)遷實沈于大
身主參由是觀之則實沈參神也昔金天氏有裔子曰昧
爲玄冥師生允格臺駘臺駘能業其官宣汾洮障大澤以處
大原帝用嘉之封諸汾川由是觀之則臺駘汾神也
又昭三曰石言于晉魏榆(魏榆晉也)晉侯問於師曠曰石何故
言對曰石不能言神或馮焉(謂有精神馮依石而言)不然民聽濫也
抑臣又聞之曰作事不時怨讟動於民則有非言之物而
言今宫室崇侈民力凋盡怨讟並作莫保者性石言不亦宜
乎
論語曰子不語怪力亂神(神謂鬼神之事)
又曰子路問事鬼神子曰未能事人焉能事鬼(鬼神難明語之無益)
(故不荅)
家語曰不食者不死而神
國語曰&KR0593;公夢在廟有神人面白色虎瓜執鉞立於西阿
之下公懼而走神曰無走帝命曰使晉襲于爾門公拜稽
首覺召史嚚占之對曰如君之言則蓐收也天之刑神也
天事官成公使囚之且使國人賀夢舟之僑告其族曰衆
謂&KR0593;不久吾乃今知之
又曰有神降於莘王問内史過曰是何故對曰昔夏之興
祝融降於崇山其亡也回禄信於聆隧商之興也檮杌次
於丕山其亡也夷羊在牧周之興也鷟鳴於歧山其衰
也杜伯射王於鄗(宣王殺杜伯不辜後宣王田于囿中杜伯起於道左衣朱冠操朱弓矢射宣王)
(中心拆脊而死)今則丹朱之神也&KR0593;其亡也(賈逵注曰祝融回禄火之神也檮也)
(丹朱堯子)
又曰長勺之役曹劌問所以戰於莊公公曰余不愛衣食
於民不愛牲玉於神對曰夫惠本而後民歸之志民和而
後神降之福今將惠以小賜祀以獨恭小賜不咸民弗歸
也獨恭不優神弗福也
又曰夏之衰也褒人之神降化爲二龍以同于王庭而言
曰余襃之二君也夏后卜殺之與去之與止之莫吉卜請
其漦而藏之吉乃布幣焉而策告之龍亡其漦在櫝而藏
之
又曰古者民神不雜(謂司民司神之官各異)民之精爽不携貳者而
又能齊肅衷正其智能上下比義其聖能光遠宣㓪其明
能光照之其聦能聽徹之如是則明神降之在男曰覡在
女曰巫
河圖曰東方蒼帝神名靈威仰精爲青龍南方赤帝神名
赤熛怒精爲朱鳥中央黃帝神名含樞紐其精爲麟西方
白帝神名白招矩精爲白虎北方黑帝神名叶光紀精爲
玄武
龍魚河圖曰天歲星主德慶其精下爲大社之神天太白
星主兵凶其精下爲雨師之神天熒惑星主司非其精下
爲風伯之神天辰星之氣司災其精下爲先農之神天鎮
星主得士之慶其精下爲靈星之神
又曰東方太山君神姓圓名常龍南方衡山君神姓丹名
靈峙西方華山君神姓浩名鬱狩北方恒山君神姓登名
僧中央嵩山君神姓壽名逸群呼之令人不病東方太山
將軍姓唐名臣南方霍山將軍姓朱名丹西岳華隂將軍
姓鄒名尚北岳恒山將軍姓莫名惠中岳嵩高山將軍姓
石名玄恒存之却百邪東海君姓馮名脩青夫人姓朱名
隱娥南海君姓視名赤夫人姓翳名逸寥西海君姓勾大
名丘百夫人姓靈名素簡北海君姓是名禹帳里夫人姓
結名連翹河伯公名子夫人姓馮名夷君有四海河神名
並可請之呼之却鬼氣
又曰髮神名壽長耳神名嬌女目神名珠殃鼻神名勇盧
齒神名丹朱夜卧三呼之有患亦便呼之九過悪鬼自却
史記曰趙襄子爲智伯所敗走弃晉陽原過從後至於王
澤見三神人自帶以上可見自帶以下不可見與原過竹
二節莫通曰爲我以是遺趙無䘏原過旣至以告襄子襄
子齊三日親自剖竹有朱書曰趙無䘏余霍太山之陽侯
天使也三月丙戊余將使汝反滅智氏汝亦立我百邑余
將賜汝林胡之地襄子再拜受如三神之令果以丙戍滅
智氏又曰始皇夢與海神戰如人狀問占夢博士曰水
神不可見以大魚鮫龍爲候今上禱祠謹而有此惡神當
除去而善神可致
又曰始皇西南渡淮水之衡山南郡浮江至湘山神逢大
風幾不得渡上問博士曰湘君何神博士對曰聞堯女舜
之妻也而葬此於是始皇大怒使刑徒三千人伐湘山樹
赭其山上
漢書曰高祖夜徑澤中有大蛇當逕乃前拔劒斬蛇後人
來至蛇所見一老嫗夜哭人問何哭嫗曰人殺吾子人曰
嫗子何爲見殺曰吾子白帝子也化爲蛇當道今赤帝子
斬之因忽不見
又曰張良嘗遊下邳圯上有老父至良所直墮其履道下
謂良曰孺子下取履良因取之父笑而去良殊大驚父去
里餘復還曰孺子可教矣後五日平明與我會良怪之跪
曰諾五日平明往父巳先在怒曰與老人期後何也後五
日復會早來良半夜往有頃父亦來喜曰當如是出一編
書曰讀此當爲王者師矣後十三年孺子見我濟北榖城
又曰游水發根言上郡有巫病鬼而下之上召置之甘泉
及病使人問神君神君言曰天子無憂病病少瘉強與
我會甘泉於是上病瘉遂起幸甘泉病良巳大赦置壽宫
神君神君最貴者曰太一其佐曰大禁司命之屬皆從之
非可得見聞其言言與人音等時去時來則風肅然居室
帷中時晝言然常以夜天子祓然後入因巫爲主人關飲
食所欲言行下又置壽官北官張羽旗設共具以禮神君
所言上使受書其名曰盡法其所言世俗之所知也無絶
殊者而天子心獨喜其事祕世莫知也
又曰公孫卿言見神人東萊山若云欲見天子天子於是
幸緱氏城拜卿爲中大夫遂至東萊東萊宿留之數日無
所見見大人迹云
又曰祠神人於交門宫若有鄕坐拜者(師古曰如有神景象嚮祠坐而拜也)
或言益州有金馬碧雞之神可醮祭而致於是遣諫大夫
王襃使持節而求之
又曰谷永說成帝曰昔周史萇弘欲以鬼神之術輔導靈
王會朝諸侯而周愈微諸侯叛楚懷王隆祭祀事鬼神欲
以獲福助却秦師而兵挫地削身辱國危秦始皇并天下
甘心於神仙之道遣徐福韓終之屬多賫童男童女入海
求神采藥因逃不還天下怨恨
漢書曰文帝思賈誼徵之至入見上方受釐坐宣室上因
感鬼神事而問鬼神之夲誼具道所以然之故至夜半文
帝前席
後漢書曰光武渡呼沲河至下博城西遑惑不知所之有
白衣老父在道傍指曰努力信都郡爲長安守光武即馳
赴之
又曰何敞祖父比干字少卿經明行修爲汝隂縣獄吏决
曹掾平活數千人淮汝號曰何公征和三年三月天大隂
而比干在家日中夢見貴客車騎滿門覺以語妻語未竟
而門有老嫗八十餘頭白求寄避雨雨甚而衣履不霑漬
雨止遂謂比干曰公有隂德今天錫君策以廣公之子孫
因出懷中符策狀如簡長九寸凡九百九十枚以授比干
曰子孫佩印綬者如此筭比干年五十八有六男又生三
子本始元年自汝隂徙平陵代爲名族
又曰宣帝時隂子方者至孝有仁恩嘗臘日晨炊見竈神
形見(雜五行書曰竈神長衣黃衣夜被髮從竈中出知其名呼之而可除凶悪)子方再拜受慶
家有黃羊因以祀之自是巳後暴至巨冨田有七百餘頃
輿馬㒒隷比於邦君子方常言我子孫必將強大至孫識
三世而遂繁昌故後常以臘日祀竈而薦黃羊焉
又曰班超至于寘王廣德禮意甚疎且其俗信巫巫言神怒
何漢使有騧馬急求取以祠我廣乃遣使就超
請馬超密知其狀報許之而令巫自來取馬有頃巫至超
斬其首以送廣德
吴志曰臨海羅陽縣有神自稱王表語言飲食與人無異
然不見其形又一婢名績紡遣中書郎李崇賫輔國將軍
羅陽王印綬迎表表隨崇俱出所歴山川輙遣婢與其神
相聞表至權於倉龍門外爲立第舍表說水旱小事往往
有驗何法盛晉中興書曰王猛北海人少貧賤嘗至洛
陽貨畚有一人於市買其畚而云無直家近在此可隨我取
利猛隨去行不覺遠而忽至深山中此人語猛且住樹下
當先啓道君來湏臾猛進見一公踞床頭鬚悉白侍從十
許人有一人引猛云大司馬公可進猛因拜老公公曰王
公何緣拜即十倍償畚直遣人送猛出旣頋視乃嵩山也
晉書曰符堅入寇會稽王道子以威儀鼓吹求於鍾山之
神奉以相國之號及堅至壽春望八公山草木皆類人形
若有力焉
後魏書曰初聖武皇帝嘗率數萬騎田於山澤歘見輜軿
自天而下旣至見美人侍衞甚盛帝異而問之對曰我天
帝女受命相偶遂同寢宿且請還曰明年周時復會此言
終而別去如風雨及周歲前所由處果復相見天女以所
生男授帝曰此君之子也善養視之子孫相承當世爲帝
語訖而去子即世祖也
又曰段暉師事歐陽湯湯甚噐愛之有童子與暉同志後
二年童子辤歸從暉請馬暉戲作木馬與之童子甚悅謝
暉曰吾太山府君子奉勑遊學今將欲歸煩子厚贈無以
報德子後位至常伯封侯非報也且以爲好言終乘木馬
騰空而去暉乃自知必將貴也
太平御覽卷第八百八十一
