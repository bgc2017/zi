太平御覽卷第三百二十三
兵部五十四
敗
易曰投戈散地六親不相能保
禮記曰謀人之軍販則死之
又曰魯莊公及宋人戰于乘丘馬驚敗績
左傳曰凡師敵未陣曰敗某師皆陣曰戰大崩曰敗績得
儁曰尅覆而敗之曰取某師京師敗績曰王師敗績于某
又曰夫其敗也如日月之蝕何損於明
又曰及齊師戰于乾時我師敗績
又曰公及邾師戰于井陘我師敗績
又曰鄭伯侵陳大獲往歲鄭伯請成於陳五父諫曰親仁
善鄴國之寳也陳侯不從故敗
又曰晉侯及秦師戰于彭衙秦師敗績
又曰宋師及齊師戰于獻齊師敗績
又曰息侯伐鄭鄭伯與戰于境息師大敗而還君子是以
知息之將亡也不度德(鄭莊賢也)不量力(息國弱也)不親親(鄭息同姓之國)
不徵辭不察有罪(言語相恨當明徵其辭以審曲直不宜輕闘)犯五不韙(韙是也)
而以伐人其喪師也不亦宜乎
又曰鄭師伐宋將戰華元殺羊食士(食音嗣)其御羊斟不與
及戰斟曰疇昔之羊子爲政(疇昔猶前日也)今日之事我爲政與
入鄭師故敗
又曰狄人伐衛戰于滎澤衛師敗績衛侯不去其旗是以
甚敗遂滅衛
史記曰管仲曰吾嘗三戰三北鮑叔不以我爲怯知我有
老母也
又曰曹沬者魯人也以勇力事魯莊公爲魯將與齊戰敗
三北魯莊公猶復以爲將
又曰齊桓公許與魯會于柯而盟於壇上曹沬埶匕首劫
齊桓公問曰子將何欲曹沬曰齊強魯弱大國侵魯亦以
甚矣今魯城壞即壓齊境君其圖之桓公乃許盡還魯之
侵地曹沬三戰所亡盡復于魯(案魯連與燕將書曰曹子爲將三敗三北亡地五百)
(里向使曹子計不及顧義不旋踵刎頸而死則亦不免爲敗軍擒將矣曹子棄三北之恥而退與魯君討桓公朝天)
(下會諸侯三戰之所亡一朝而復之天下震動諸侯驚駭威加吳越)
又晉世家曰襄公墨經四月敗秦師于殽虜秦王將孟明
視西乞術白乙丙以歸遂墨以葬文公夫人秦女謂襄公
曰秦欲得其三將戮之公許遣之先&KR0942;聞之謂襄公曰患
生矣&KR0942;追秦將渡河巳在舡中頓首謝卒不及後三年秦
果使孟明等伐晉報殽之敗也
後漢書曰建武三年春正月甲子以偏將軍馮異爲征西
大將軍杜茂爲驃騎大將軍大司徒鄧禹及馮異與赤眉
戰于回谿禹敗績後閏九月乙巳馮異與赤眉戰於崤底大
破之
又曰鄧禹與赤眉戰敗帝徵禹還勑曰赤眉無糓自當來
東吾折捶笞之非諸將憂也無得進兵禹慙於受任而功
不遂數以飢卒徼戰輙不利(徼古堯切)
又曰鄧禹與車騎將軍鄧弘擊赤眉遂爲所敗衆皆死散
禹獨與二十四騎還詣宜陽謝上大司徒梁侯印綬有詔
歸侯印綬數月拜右將軍
又曰鄧弘與赤眉大戰移日赤眉佯敗棄輜重走車皆載
土以豆覆其上兵士飢争取之赤眉引兵還擊弘弘軍潰
亂馮異與禹合兵救之赤眉小却異以士卒飢倦可且休
禹不聽復戰大爲所敗
又曰龐萌反攻殺楚郡太守引軍襲敗盖延延走北渡泗
水破舟擑壞津梁僅而得免
又曰公孫瓉爲袁紹所圍遣子續求救于黑山賊張燕燕
率兵十萬三道來救瓉未及至瓉乃密使行人齎書告續
曰昔周末喪亂僵屍蔽地以意而推猶爲否也不圖今日
親當其鋒袁氏之攻狀若鬼神梯衡舞於樓上鼔角鳴於
地中日窮月急不遑啓處汝當碎首於張燕馳以告急
父子天性不言而動(言相感也)且厲五千鐵騎於北隰之中(下隰)
(曰隰)起火爲應吾當自内出奮揚威武决命於斯不然吾亡
之後天下雖廣汝欲求安足之地其可得乎紹候得其書
(獻帝春秋候者得書紹使陳琳昜其詞即此書)如期舉火瓉以爲救至遂便出戰
紹設伏瓉遂大敗復還保小城自計必無全乃悉縊其姉
妹妻子然後引火自焚
魏志曰太祖在長安使曹仁討關羽於樊又遣于禁助仁
秋大霖雨漢水溢平地水數丈禁等七軍皆没禁與諸將
登高望水無所廽避羽乘大舟就攻禁遂降會孫權擒羽
獲其衆禁復在吳文帝踐祚權稱藩遣之帝引見禁鬚髮
皓白形容憔悴泣涕頓首帝慰喻以荀林父孟明視之事
(魏書詔曰昔荀林父敗績於邲孟明喪師於郩晉秦不替使復其位後晉獲狄士秦覇西戒區區小國猶尚若斯而)
(况萬乘乎樊城之敗水災暴至非戰之咎也其復禁等官)拜安遠將軍
晉書曰陸機河橋之戰始臨戎而牙旗折意甚惡之列軍
自朝歌至于河橋鼓聲聞數百里&KR1499;魏以來出師之盛未
嘗有也長沙王乂奉天子與機戰於鹿苑軍大敗赴七里
澗而死者如積焉
又曰張駿爲凉州牧西域長史李栢請討叛將趙真爲真
所敗議者以栢造謀致敗請誅之駿曰吾每念漢世宗之
殺王恢不如秦穆之赦孟明竟以减死論群心咸悅
又曰孫恩爲劉𥙿所擊窮蹙乃赴海自沉妖黨及妓妾謂
之水仙投水從死者百數餘衆以恩妹夫盧循爲主
又曰盧循旣敗走召妓妾問曰我今將自殺誰能同者多
云雀鼠貪生就死實難有云官尚當死某豈願生於是悉
配諸辭死者因投于水同黨盡誅
又曰符堅敗走劉牢之進屯鄄城討諸未服河南諸城堡
承風歸順者甚衆符堅子丕據鄴爲慕容垂所逼請降牢
之引兵救之垂聞軍至出新興城北走牢之與沛郡太守
田次追之行二里至五橋澤中急取輜重軍稍亂爲垂所
擊牢之敗績士卒殱焉牢之策馬跳五丈澗得脫會丕
救至因入臨濟集亡散兵復少振牢之以軍敗徵而還
又曰符堅敗壽春單騎遁還於淮北飢甚人有進壷食豚
髀者堅食之大悅曰昔公孫豆粥何以加也命賜帛十疋
又曰母丘儉文欽反司馬景王遣鄧艾督太山諸軍屯樂
嘉欽將攻艾景王䘖枚徑造樂嘉欽子鴦年十八勇冠三
軍謂欽曰及其未定請登城鼓譟擊之可破也旣謀而行
三譟而欽不能應鴦退相與引而東景王謂諸將曰欽走
矣發銳軍以追之諸將曰欽舊將鴦小而銳引軍内入未
有失利必不走也王曰一鼓作氣再而衰三而竭鴦三鼓
而欽不應其勢已屈不走何待欽將遁謂鴦曰不先折其
勢不得去也乃與騎十餘摧鋒䧟陣所向皆披靡遂引去
王遣驍騎八千翼而追之欽父子與麾下走保項儉聞欽
敗棄衆霄遁淮南安風津都尉追儉斬之
又曰符堅率衆百萬屯壽陽列陣淝水謝玄謂符融曰臨
水爲陣是不欲速戰請君稍却堅遂麾使陣退衆因亂不能
止玄以精銳决戰堅衆奔潰聞風聲鶴唳皆以爲王師至
草行露宿飢凍以死獲堅乘輿雲母車軍資山積
又曰符堅望八公山上草木皆類人形又見王師部陣謂
融曰此亦勍敵也憮然有懼色及敗軍騎遁于淮北飢甚
人有進壷飱者曰臣聞白龍厭天地之樂而見困豫且今
蒙塵之難豈自天乎
晉中興書曰謝琰爲會稽内史督五郡事隆安四年孫恩
攻上虞進及刑浦上黨太守張虔碩戰敗于刑浦人情震
懼群賊銳進咸以宜持重嚴備且列水軍於南湖又應分
軍設伏以待之琰不聽外白賊至時尚未食琰曰要先滅此
宼而後食耳跨馬而出廣武將軍桓寳爲前鋒果敢能戰
殺賊甚多而塘路迮狹魚貫不聚賊於艦中傍射前後断
絶琰至千秋亭與二子肇峻俱被害寳亦死之
又曰劉道規及下邳太守孟懷玉等與桓玄戰於峥嶸洲
義軍乘風縱火盡銳争先玄衆大潰燒輜重夜遯玄故將
劉統馮雅等聚黨四百人掩没潯陽城建威將軍劉懷肅
討平之其黨自相斬以降玄入江陵太守馮談勸使更下
戰玄欲步出漢川投梁州而人情崩阻不可復合益州刺
史毛璩弟璠卒璩使其從孫祐之參軍費恬送璠喪葬江
陵璩弟子脩之爲玄屯騎校尉玄計窮欲走漢中脩之誘
以入蜀遂與石康等乘艦泝江數十里恬與祐之迎擊玄
益州督護馮遷斫玄玄曰是何人耶敢殺天子遷曰欲殺
天子之賊耳遂斬玄首并石康等五級庚頥之及殿中監
萬盖丁仙期皆死之玄年六十息昇六歲云我是豫章王
諸軍勿見殺遂送至江陵市斬之
三十國春秋曰後燕慕容垂遣其子寳步騎七萬伐後魏
戰於參合陂大敗寳以數千騎奔免士衆還者十一二寳
恨參合之敗屢言魏有可乘之機由是自率大衆伐魏至
參合見往年戰處積骸如山設吊祭之禮死者父兄一時
號哭軍中皆慟垂慙憤嘔血因而寢疾却還道卒
宋書曰晉安王子勛舉兵潯陽宋將殷孝祖討之時賊據
赭析(赭音者)孝祖將進攻之與賊合戰常以鼔盖自隨軍中
人相謂曰殷統軍可謂死將矣今與賊交鋒而以羽儀自
摽顯若此射者十手攅射欲不斃得乎是日於陣中流矢
死
又曰王玄謨北圍滑臺爲魏軍所追大破之流矢中臂二
十八年正月還至歷城義恭與玄謨書曰聞因敗爲成臂
上瘡將非金印之徵邪
梁後略曰丙午軍帥蕭方等至于長沙河東王譽率左右
七千人置陣登高以禦之方等兵精衆盛暗江水滿争來
赴戰俄尔之間方等衆潰譽軍以騎汩之悉皆透水方等
與左右二百餘人馳往赴舟舟中之指可掬方等溺于江
中
通典曰東魏大將齊神武與西魏大將周文帝戰印山時
周文見齊神武出旗鼓識之乃暮敢勇士三千令賀拔勝
㹅之犯其軍適與齊神武相遇時募士皆用短兵接戰勝
逐齊神武數里刃垂及之會勝馬爲流矢所中死比副騎
至齊神武已逸去
隋書曰(高麗之役)之使宇文述進軍東濟薩水去平壤城三十里
因山爲營乙支文德復遣使僞降請述曰若旋師者當奉高元
朝行在所述見士卒疲弊不可復戰又平壤嶮困卒難致
力遂因其詐而還衆半濟賊擊後軍於是大潰不可禁止
九軍敗績一日一夜還至鴨渌水行四百五十里初渡遼
九軍三十萬五千人及還至遼東城唯二千七百人帝怒
以𫐠等屬吏至東都除名爲民
唐書曰屈突通將自武關趍藍田以赴長安軍過潼關爲
劉文静所遏不得進相持月餘通又令顯和以步騎萬人
夜襲文静詰朝大戰義軍不利顯和縱兵入我二柵而戰
者往復數焉文静爲流矢所中義軍氣奪垂至於敗而文
静遊軍數百騎自南山而來擊其背顯和大販疋馬而歸
通勢弥蹙自摩其頸曰要當爲國家受人一刀耳勞勉將
士未嘗不流涕人亦以此懷之
又曰安禄山之亂哥舒翰領兵馬步十五萬賊將崔乾祐
會戰初哥舒翰造氊車以氊蒙其車以馬駕之畫以龍虎
之狀五色相宣以金銀飾其畫獸之目及瓜將衝戰焉因
其驚駭擬從而椅角攅戈矢而逐之賊知其計積薪芻於
隘路候氊車至順風縱火焚之駕馬奔駭燒氊車薪芻煙
焰昏黑兩軍不相辯我師謂賊軍在煙熖中遂集弓弩併
力射之賊軍抽退盡日矢盡方覺無賊我師衆從關門六
七十里路狹北抵黃河南是古岸排蹴進不得賊抽軍從
南山設疑曳柴楊塵以同羅詣直習險直透黃河古岸撗
截我師我師敗績沉河而死十有二三
又曰潼關之戰哥舒翰在河北高阜上觀軍陣進退之勢
于時有般粮舡在河北岸左右言取舡渡兵可得遂令將
舡百餘隻到南岸渡人舟中之指可掬登舡争渡者不可
勝數每備即沉如是登舡沉者數十渡餘軍盡散走還入
關
三國典略曰齊師旣敗軍士奔至江者縛荻爲筏多被没
溺浮屍翳江至于京先是童謠曰虜馬萬疋入南湖城南
酒家使虜奴至是梁軍士以齊兵質酒一人纔得一醉
又曰周武伐齊齊主亦於壍北列陣謂高阿郍肱曰戰是耶
不戰是耶郍肱曰不如勿戰却守高梁橋安吐根曰一把子
賊馬上刺取擲著汾陽中諸内參曰彼亦天子我亦天子彼
能懸軍遠來我何爲守壍示弱齊主曰此言是也使讓郍肱
曰𡭗富貴足惜性命耶乃填壍南引帝大喜齊主親戰東
偏頗有退者淑妃怖曰軍敗矣穆提婆進曰大家去大家
去齊主以淑妃奔高梁關奚長樂諫曰半進半退戰家常
體今兵衆全整未有傷敗陛下捨比安之御馬一動人情
驚擾願速還安撫齊主將從之穆提婆引其肘月曰言何
可信齊衆大潰軍資甲仗數百里間委棄山積在陣死者
八千餘人齊主夜走至洪洞戍
又曰周遣大將軍王軌破陳於吕梁擒其司空南平郡公
吳明徹北徐州刺史董安公程文季等俘斬三萬餘人初
䡄潜於清水入淮口多堅大木以鐵鎻貫車輪撗截水流
遏斷舡蕭摩訶謂明徹曰聞王䡄正鏁下流其兩邊築城
今尚未立若見遣擊之彼必不敢相拒彼城若立則吾屬
且爲虜矣明徹乃奮髯曰搴旗䧟陣將軍事也長筭遠略老
夫事也摩訶失色而退一旬之間我兵益至摩訶又請明
徹曰今求不得進退無路若潜軍突圍未足爲耻願公率
步乘車輿徐行摩訶領鐵騎數千騎前後必當使公安逹
京邑明徹曰弟之此計乃良圖也然老夫受脤專征不能
戰勝攻取今被圍逼慙寡無地且步軍旣多吾爲惣督必
湏身居其後相率兼行遂欲破堰大軍以舫載馬北譙州
刺史裴子烈議曰若決堰下舡舡必順倒不如前遣馬出
於事爲允會明徹疾篤知事不濟遂從之乃遣摩訶率馬
數千前還明徹决堰乘水而退至清口水勢漸微舡礙車
輪並不得度䡄圍而蹙之明徹力窮就執陳之銳卒於是
殱焉
衛公兵法曰或若軍有賢智而不能用者敗上下相親而
各述己長者敗賞罰不當而衆多怨言者敗知而不敢擊
不知而擊之者敗利地利不得而卒多戰阨者敗勞逸無别
不曉車騎之用者敗覘候不審而輕敵懈怠者敗行於險
道而不知深溝絶澗者敗陣無選鋒而竒正不分者敗凢
此十敗非天之殃將之過也夫兵者乍千日而不使不可
一時而不勝故白起對秦王曰明王愛其國忠臣愛其名
寧伏其重誅不忍爲辱軍之將又嚴顔謂張飛曰卿等無
狀侵奪我州有斷頭將軍無降將軍也故二將咸重其名
節寧就死而不求生者盖知敗衂之恥斯誠甚矣
說苑曰晉荆戰於邲晉師敗績荀林父將歸請死景公將
許之士貞伯曰不可城濮之役晉勝于荆夫文公猶有憂
色曰子玉猶存憂未歇也困獸猶鬪况國相乎及荆殺子
玉乃憙今天或者大警晉也林父之事君進思盡忠退思
𥙷過社稷之衛也今殺之是重荆勝也景公曰善乃使復
將潘安仁汧馬督誄序曰昔乘兵之戰縣賁父御魯莊公
馬驚敗績賁父曰他日未嘗敗績今而敗績是無勇也遂
死
又曰偏師禆將殞首覆軍者蓋以十數
太平御覽卷第三百二十三
