太平御覽卷第七百六十九
舟部二
叙舟中
方言曰舟自關而東謂之舡自關而西或謂之舟方舟或
謂之航
又曰船首謂之閭或謂之鷁首(郭璞注曰今江東貴人舡前作青雀是其象也)
東觀漢記曰鄧訓爲護羌校尉綘革爲舡置於箄上以渡
河掩擊明羌
張璠漢記曰梁冀弟池中舡無故自覆問椽朱穆穆曰舟
所以濟渡萬物不施遊戲而巳今覆者天戒將軍濟渡萬
民不可長念遊戲也
漢宫殿䟽曰武帝作大池周匝四十里名昆明池作豫章
大舡可載萬人舡上起宫室
吴記曰孫皓問中書令張尚詩言汎彼栢舟唯栢中舟乎
尚曰詩云檜檝松舟亦中也皓忌其勝巳因下獄
晉令曰水戰飛雲舡相去五十步蒼隼舡相去四十步金
舡相去三十步小兒先登飛鳥舡相去五十步
晉朝雜事曰太康八年七月大雨殿前地䧟方五尺深數
丈中有破舡
晉宫閣記曰天淵池中紫宮舟升進舡曜陽飛龍舟射獵
舟靈芝池有鳴鶴舟指南舟舍利池有雲母舟無極舟都
亭池有華潤舟常安舟
崔鴻後趙錄曰張彌師衆一萬徙洛陽鍾簴九龍翁仲銅駞
飛廉鍾一没於河募浮没三百人入河以竹絙牛頭轆轤
引之乃出造萬斛舟載以渡之至于鄴
穆天子傳曰天子乘鳥舟龍本浮于大沼(沼池龍下宜有舟皆以龍鳥爲形制)
(今吴之青雀昉遺象)
山海經曰大人之國㘴而削舡
世夲曰共鼔貨狄作舟(共鼔貨狄黃帝二臣)
又曰廪君名曰豫相姓巳氏即與樊氏曋(音審)氏栢氏鄭氏
凡五姓争神以土爲舡雕文畫之而浮水中其舡浮者神
以爲君他姓舡不能浮獨廪君舡浮因立爲君
蜀王本紀曰秦爲舶舡萬艘欲攻楚
吕氏春秋曰虞姁作舟(姁音劬詡二音)
又曰荆有佽飛者得寳劒涉江中流而有蛟夾繞其舡佽
飛拔寳劔赴江刺蛟殺之舟中之人皆活荆王聞之位以
執圭
又曰楚人有涉江者其劒自舟中墜於水遽契其舟曰是
吾劒所從墜也舟去從所契處入求之而舟巳行劒不行
若此不亦惑乎
又曰伍員如吴過於荆至江上欲涉見一丈人刺小舡方
將漢從而請焉丈人渡之
又曰管夷吾百里奚覆王之舡驥也絶江者託於舡致遠
者託於驥
淮南子曰湯武聖主也而不能與越人乘舲(音靈)舟而浮於
江湖(舲舟小舡者也)
又曰楚人有乘舡而遇大風者投於水非不貪生而畏死
也或於死而反忘於生
又曰龍舟鷁首浮吹以虞此道於水也(於舡中吹籟與竿以爲樂故曰浮吹)
(以虞者也)
衡波傳曰孔子使子貢久而不來孔子謂弟子占之遇鼎
(鼎易卦也)皆言無足不來顔回掩口而笑子曰回也哂謂賜來
也曰無足者乘舟而來至矣(子貢朝至如顔回)
說苑曰梁相死惠子欲之梁渡河而遽墮水中船人救之
曰子欲何之而遽也曰梁無相吾欲往相之舡人曰子居
舡檝之間而溺無我則死矣子何能相梁乎惠子曰居艘
長檝之間不如子至於安國家社稷子比我矇矇如未
視狗耳
又曰晉平公使叔向聘吴吴人飾舟以逆之左右各五百
人有繡衣豹裘者錦衣狐裘者叔向歸以告平公吴其亡
乎潜夫論曰人行之動天地譬車上御駟馬蓬中櫂舟雖
有覆載猶在我所之
蔣子萬機論曰吴越争於五湖用舟檝而相觸怯勇共
覆鈍利俱傾
顧譚新言曰蓬蒿生于泰山之上豫章長于窮藪之中
良匠造舟興宮建廟必不取泰山之陋質而弃窮藪之美
材明矣
又曰奔事失轄泛舟無檝欲以不覆未之有也
譙周法訓曰以道爲天下者猶乘安舟而由廣路安舟難
成可久處也廣路難至可常行也
又曰乘舡曲折不失其瀆是善乘舟者
袁准正書曰非其所事而強學猶以百萬之師積之河濟之
中其用舟擑固不如江漢之良
杜夷幽求曰輕舟可以救溺濡幕可以濟焚
抱朴子曰欲以弊藥必升騰者何異策蹇驢而欲尋遺風
櫂籃舟而欲濟大川
語林曰劉道真遭亂於河側自牽舡見一老嫗採桑逆旅
劉謂之曰女子何不調機利杼而採桑逆旅女荅曰丈夫何
不跨馬揮鞭而牽舡
王子年拾遺記曰周昭王二十四年塗脩國獻青鳳丹鵠
各一雌一雄孟夏之時鳳羽皆脫易毛羽聚鵠翅爲羽扇
鳳羽以飾車蓋扇名遊飄二名條翮三名虧光四名側影
時東甌獻二美女一名延娟二名造娱使此二人更摇此
扇侍於王側輕風乍至冷然自凉昭王淪於江漢二女與
乘舟來願同没漢水故江漢之民到今異之丘祠於江湄
數十年間人於江漢之上猶見王與二女乘舟檝於水際
至暮春上巳之日禊集於祠間或以時鮮甘味採杜蘭之
葉以包褁之沉於水中或結五色紗囊盛食或用金䥫之
器並沉於波中以言蛟龍水中一褁之不侵食也其祠號
曰招祇之祠
又曰軒皇變乘採以造舟檝水物爲之翔踴滄海爲之恬
波
又曰周武王東伐夜郎濟河時雲明如晝八百之旅皆薦賢
而歌有大蜂狀如舟鳥飛集王舟困以鳥畫幡旗翌日而
梟紂名其舡曰蜂舟魯哀公二年鄭人擊趙簡子得其蜂
旗則其遺類也事出太公六韜
又曰漢成帝嘗與飛鷰汎舟戲太液池以沙棠爲舟貴不沉
没也以雲母飾於鷁首一名雲母舟又刻大桐木爲虬龍
雕飾如真像以夾雲舟而行
又曰比翼鳥多力狀似鵠㗸南海之舟泥巢昆岑之去木
而止其中遇聖人則來翔集以表周公輔聖人之力也
又曰漢武思李夫人之儔不可復得時始穿昆靈池汎翔
螭舟帝自歌曲使女伶歌之時日巳西傾凉風激水女伶
歌甚道自賦葉落哀蟬之曲
又曰張丞之母孫氏懷丞之時乘輕舫遊於江浦之際忽
有白蛇長三尺騰入舟中母呪曰若禎吉勿毒噬我及將
還置諸房内一宿視之不復見蛇嗟而惜之
韻集曰蠲鷁首天子舡也
吴越春秋曰吴王僚二年使公子光伐楚以報前來誅
慶封也吴師敗而亡舟光懼因復得王舟之而還
又曰范蠡旣滅吴乃乘扁舟出三江入五湖人莫知其所
適
郡國志曰濟州有浮山故老相傳云堯時大雨此浮水上
時有人䌫舡於巖石間今猶有斷鐵鎻
吴時外國傳曰扶南國伐木爲舡長者十二尋廣肘六尺
頭尾似魚皆以䥫鑷露裝大者載百人人有長短襓及篙
(音高)各一從頭至尾面有五十人作或四十二人隨舡大小
立則用長撓坐則用短橈水淺乃用篙皆當上應聲如一
杜蘭香别傳曰香降張碩碩既成婚香便去絶不來年餘
碩舡行忽見香乘車於山際碩不勝驚喜遥往造香見香
悲喜香亦有悅色言語頃時碩欲登其車其婢舉手排之
嶷然山立碩復欲車前上車奴攘臂排之碩於是遂退
續搜神記曰臨淮公荀序字休玄母華夫人憐愛過常年十
歲從南臨歸經青草湖時正帆風駃(音文十也)序出塞郭上落
水比得下帆巳行數十里洪波淼漫母撫膺遠望少頃見
一掘頭舡漁父以檝撥舡如飛載序還之云送府君還荀
後位至常伯長沙相故云府君也
又曰合肥口有大舶舡云是曹公舶舡常有漁人夜宿傍
以舡繫之但聞箏絃節之音又音氣非常漁人又夢人駈
遣去云勿近官舡此人驚覺即移舡去相傳云曹公載數
妓舡覆於此今猶存焉
異苑曰扶南國治生皆用黃金僦舡東西遠近雇一斤時
有不至所届欲减金數舡主便作幻誑使舡底砥拆狀欲
淪滯海中進退不動衆人驚怖還請賽舡合如初也
又曰越雀門會無縣有元馬河有銅舫舡
嵩陽記曰山東北五了山上有池池有破舟云禹乘來也
三秦記曰俗云太一山有水神人乘舡今有故&KR0238;舡也
劉欣期交州記曰安定縣有越王銅舡潮退時有見者合
浦四十里有潮隂雨日百姓撨採見銅舡出水上
南州異物志曰外域人名舡曰舡大者長二十餘丈高去
水三二丈望之如閣道載六七百人物出萬解
太平御覽卷第七百六十九
