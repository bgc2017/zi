太平御覽卷第四百二十八
人事部六十九
正直下
王隱晉書曰劉毅字仲雄爲司隷校尉言議切直無所回
撓故不至公輔王基薦毅方正亮直介然不群言不苟合
行不苟容
又曰初武帝知太子闇弱後必亂國然不能擇才遣荀勖
及和嶠重往觀之勗還盛稱太子德更進茂不同西宫之
時嶠曰臣以爲太子如故不見更勝此自陛下家事非臣
所盡知於是天下貴嶠而賤勗
于寳晉紀曰高貴鄕公薨太祖會朝臣而謀其日太常陳
泰不至使其舅荀顗召之垂涕而入太祖謂曰玄伯何以
處我對曰誅賈充以謝天下太祖曰不可爲更思其次泰
曰但見其進不知其次太祖乃不復問
郭粲晉紀曰初王敦將下朝士共議周顗以爲敦剛愎不
仁親害乎子必能稱兵以向朝廷敦旣尅石頭顗與戴淵
共詣敦謂顗曰伯仁卿負我顗荅曰公戎車内侮下官親
帥六軍不能其事使王旅敗績以此負公又問淵吾此舉
動天下爲何如荅曰見形者謂之逆體識者以爲忠敦笑
曰若思卿能言
晉中興書曰紀回字恭則雅性方範不畏強禦舟陽尹桓
景頗以佞事司徒導甚昵之會熒惑守南斗經旬導語回
曰南斗楊州分而熒惑守之吾當遜位以厭此讁回荅曰
公與桓景造膝熒惑何由退舍導甚愧之
又曰初庾冰兄弟每說顯宗國有強敵宜湏長君顯宗晏
駕何充建議曰父子相傳先王舊典忽妾改易懼非長計冰
等不從遂立康帝康帝臨軒冰充侍坐帝曰朕嗣洪業二
君之力也充對曰陛下龍飛臣冰之力若如臣議不覩升
平之世其強正不撓率皆如此
又曰王彬字世儒從兄敦入石頭中宗使彬銜命慰勞會
周顗被殺彬往哭顗旣而見敦敦怪其有涕洟問其所以
彬曰向哭伯仁情不能巳敦曰伯仁自致刑戮且凡人遇
汝復何爲哉彬曰伯仁世譽與君齊行忠烈之軌邈焉難
逮其有何罪而致禍戮勃然數敦曰兄抗旌内侮戮殺忠
義謀圖不軌禍及門戶敦大怒厲声曰𡭗之狂悖乃可至
此爲吾不能殺汝耶丞相導在坐勸彬起謝彬曰昨暴脚
痛不能拜且此復何所謝意氣自若敦曰脚痛孰若頸痛
然猶以至親忍不加害
檀道鵉續晉陽秋曰初淮陵内史虞珧子妻裴以尺牘辯
利兼服食絶谷常衣黃衣狀若學道司馬道子常延致
甚悅其才每與百官飲宴裴亦預焉悉令與賓客談衆人
皆爲降節王恭辝曰恭聞男女之別國之大節未聞宰相
之坐有失行婦人一坐竦然道子爲慙
崔鴻十六國春秋後趙錄曰張進元城屠各人也爲刺姦
外部都督糺舉不避豪右軍中憚之號曰張霹靂
又前凉錄曰汜禕字休臧燉煌人爲福禄令剛直不事上
府酒泉太守馬漢遣督郵張休祖劾禕休祖曰君不聞寧
逢三千頭虎不逢張休祖乎禕怒以印擊肘出而就縛縛
訖發印以告從事聞休祖坐不解印擅縛令長以大不敬
論禕迁居延令
又前秦錄曰王墮字安生京兆覇城人也博學有雄才性
剛愎疾惡雅好直言疾董榮如仇讎每朝見之略不與言
人謂之曰董尚書貴幸一時公宜降意墮曰何雞狗而令
國士與之言乎榮聞而慙恨故說符生誅之及刑榮謂墮
曰君今復敢不數董龍作雞狗乎墮瞋目而叱之龍榮之
小字也
後魏書曰尉聿字成興性耿介肅宗時爲武衛將軍領軍
元乂秉權百寮莫不致敬聿獨長揖不拜出爲凉州刺史
凉州緋色天下之最又送白綾二千疋令聿染之聿拒而
不許
又曰古弼代人也少忠謹善騎射初爲獵郎使長安稱旨
轉門下奏事以敏正著稱太宗嘉之賜名曰筆取其直而
有用後改名弼言其有輔佐才也上谷民上書言苑囿過
度民無田業宜減太半以賜貧者弼覽而善之入欲陳奏
遇世祖與給事中劉樹棋志不聽事弼侍坐良久不獲申
聞乃起於世祖前捽樹頭掣下床以手搏其耳以拳歐其背
曰朝廷不治寔𡭗之罪世祖失容曰於棋不聽奏事實在
朕躬樹有何罪置之弼乃具狀以聞世祖竒弼公直皆可
其所奏以與百姓
又曰游肇之爲廷尉也世宗嘗私勑肇有所降恕肇執而
不從曰陛下自能恕之豈是令臣曲筆也其執意如此
又曰于烈世宗初咸陽王禧當權遣家奴傳信於烈曰湏
舊羽林虎賁執仗出入烈曰天子諒闇事歸宰輔領軍典
掌宿衛有詔不敢違理無私給奴惘然而返以報禧禧遣
謂烈曰我號天子兒天子叔元輔之命與詔何異烈厲色
曰其若是詔應遣官人何由遣私奴索官家羽林烈頭可
得羽林不可得禧惡其剛直遂議出之乃授恒州刺史
又曰于忠嘗侍宴世宗賜之劒杖令出入周旋恒以自衛
遷侍中辭無文世宗曰今文人少心直不如卿欲使卿劬
勞於下我無憂於上
又曰錄尚書高陽王雍欲以令史朱暉爲廷尉評頻煩託
吏部尚書元順順不爲用雍遂下命用之順投之於地雍
聞大怒昧爽坐都廳召順曰身天子之子天子之弟四海
之内親尊莫二元順何人以身成命投弃於地順徐謂雍
曰高祖迁宅中土創定九流官方清濁軌儀萬古而朱暉
小子身爲省吏何合爲廷尉清官殿下旣先皇同氣宜遵
成旨自有短垣而復踰之也
周書曰王羆字熊覇陵人也質直木強處物平當州閭敬
憚焉
三國典略曰初周萬年縣令樂運抑挫豪右時稱強直帝
甚嘉之特許通籍事有不便咸令奏聞至是召運赴行在
所旣至問之曰卿來日見太子否運曰臣來曰奉辝帝曰
卿言太子何如人也運曰中人時齊王憲等並在帝側帝
顧之謂曰百官佞我皆云太子聦明唯運獨云中人方驗
之忠直因問中人之狀運曰班固比齊桓爲中人管仲相
之則覇竪貂輔之則乱可與爲善可爲與惡帝曰我知之
矣超拜運爲京兆郡丞
吳均齊春秋曰王僧虔性甚方直遠近望之咸曰如水鏡也
唐書曰蘇世長高祖待之意甚厚高祖謂曰卿自謂謟佞
耶正直耶對曰臣實愚直高祖曰卿若直何爲背世充而
歸我對曰洛陽旣平天下爲一臣智窮力屈始歸陛下向
使世充尚在臣據漢南天意雖有所歸人事足爲勍敵
高祖大笑嘗又嘲之曰名長意短口正心邪弃忠貞於鄭
國忘信義於吾家世長對曰名長意短實如聖旨口正心
邪未敢奉詔
又曰桓彦範爲大理凡所奏議若逢人主詰責則辝色無
懼爭之愈厲又常謂所親曰今旣躬爲大理人命所懸必
不能順旨詭辝以求苟免
又曰高宗使宦者緣江採異竹將於苑中植之宦者所在
縱暴還過荆州蘇良嗣囚之因上䟽切諫稱遠求珍異以
疲道路恐非聖人抑巳愛人之道又小人竊弄威福以虧
皇明言甚切直䟽奏高宗下詔慰勉遽令弃竹於江中
又曰高宗謂侍臣曰邢文偉事我兒能減膳切諫此正直
人也遂擢拜右史
又曰憲宗以李緯爲相同列李吉甫便僻善逢迎上意絳
梗直多所規諫故與吉甫不叶絳性剛訐每與吉甫爭論
人多直絳憲宗察絳忠正自立故絳論奏多所允從
又曰武元衡從父弟儒衡字庭碩才度俊偉氣直貌莊言
不妄發與人交友終始不渝相國鄭餘慶不事華㓗後進
趍其門者多垢衣敗服以望其知而儒衡謁見未輙易所
好但與之正言直論餘慶因亦重之
晏子春秋曰景公觀於淄上歎曰使國可長保而傳之子
孫豈不樂哉晏子曰今君臨民若寇讎見善如避熱不亦
難乎
又曰景公晝被髮乘六馬御婦人以出正閨肘跪擊馬而
反之曰非吾君也公慙而不朝晏子曰臣聞下無直辝上
有墮君民多矯行今君有失行而刖跪直禁是君之福也
於是令刖跪倍資
又曰景公見梁丘據公曰與我和晏子曰此同也和者君
甘則臣酸君淡則臣醎今據也君甘則甘所謂同也安得
爲和
尸子曰范献子遊河大夫皆在君曰孰知欒氏之子大夫
莫荅舟人清㳙捨揖荅曰君奚問欒氏之子君曰自吾亡
欒氏也其老者未死少者壯矣清㳙曰善脩晉國之政内
得大夫外不失百姓雖栾氏子其若君何若不脩晉國之
政内不得大夫而外失百姓則舟中之人皆栾氏子也君
曰善
呂氏春秋曰熊意見齊宣王曰寡人聞子好直有之乎對
曰意何能直意聞好直之士家不處乱國身不見汗君今
意身得見君而家託乎齊意何能直夫賢主所以貴士者
以其能直言也言直則枉者見人主欲聞枉而惡直是鄣
水源而欲其流也
說苑曰魏武侯浮西河而下中流謂吳起曰美哉山河之
固此魏之寳也對曰在德不在險昔三苗氏左洞庭而右
彭蠡德義不脩而禹滅之夏桀之居左河濟而右太華伊
闕在南羊腸在北脩政不仁而湯放之殷紂之國左孟門
而右太行常山在其北大河經其南脩政不德而武王伐
之由此觀之在德不在險若君不脩德舡中之人盡敵國
也武侯曰善
又曰秦始皇旣有天下乃召群臣而議曰昔五帝禪賢三
王世繼孰是將爲之博士七十人未對鮑白令之對曰天
下官則禪賢是也天下家則世繼是也故五帝以天下爲
官三王以天下爲家秦皇帝仰天歎曰吾德出乎五帝將
官天下誰何使代我後者鮑白令之對曰陛下行桀紂之
道欲爲五帝之禪非陛下所能行也秦皇大怒曰令之前
若何以言我桀紂之道也速說之不解則死令之對曰陛
下築臺于雲宫殿五里建千石之鍾立萬石之&KR1206;婦女連
百倡優累千興作麗山宫室至雍相繼不絶所以自奉者
殫天下竭民力陛下所謂自營僅存之主耳何暇比德於
五帝欲官天下哉秦皇帝闇然無以應面有慙色
新序曰齊景公遊於牛山之上而北望齊曰美哉國乎使
古無死者則寡人將去斯如之何乃泣沾襟高子曰然賴
君之賜𬞞食惡肉可得而食也駑馬棧車可得而乘也且
不欲死而况吾君乎俯而垂泣晏子拊手而笑曰樂哉今
日嬰之遊也見怯君一而䛕臣二使古之無死者則太公丁
公至今猶存吾君方將被蓑笠而立乎畎畒之中唯事之
恒何暇念死乎景公慙焉
又曰晉平公間居師曠侍坐平公曰子生無目子之默默
也師曠對曰天下有五默默而臣不得預一焉平公曰何
謂也師曠曰群臣行賂以採名譽百姓侵冤無所告愬而
君不悟此一默默也忠臣不用用臣不忠下才處高不肖
處賢而君不悟此二默默也姦臣欺詐空虚府庫以其少
才覆塞其惡賢人逐邪臣貴而君不悟此三默默也國貧民
罷上下不和而好財用兵嗜欲無厭謟䛕在傍而君不悟
此四默默也至道不明法令不行吏民不正百姓不安而
君不悟此五默默也國有五默默而不危者未之有也臣
之默默何害乎國家哉
又曰周舍立趙簡子門三日三夜簡子使問之曰夫子將
何以教寡人對曰願爲君諤諤之臣墨筆操牘隨君之後
伺君過而書之簡子悅之
又曰魏文侯與士大夫坐問曰寡人如何君也群臣皆曰
君仁君也至任座曰君非仁君也曰子何以言之對曰君
伐中山不以封君之弟而封君之子是以知君非仁君也
文侯怒逐任座次到翟璜對曰君仁君也曰何以言之對
曰臣聞其君賢者其臣言直向任座之言直是以知君之
仁也文侯曰善復召任座
郭子曰王含爲廬江(含字處弘敦兄也)貪強狼藉王敦欲護其兄
故於衆坐中稱家兄在郡爲政定善廬江人咸稱之時何
充爲主簿在坐正色曰充即廬江人所聞異於此
汝南先賢傳曰李宣字公休爲太尉黃瓊所辟是時寒暑
不和羌夷數起瓊見掾属曰是太尉無德願諸掾有以匡
之掾東平王象對曰昔堯遭洪水之變湯有六年之旱自
上聖之君誰能無此明公日&KR0628;恪勤衮職脩理小掾等無
以加增如此至數人瓊欣笑次及宣乃仰曰明公被日月
之衣居上司之位輔弼天子處諫諍之職未有對楊謇謇
之言其所旌命不授巖谷之士小掾私以於邑小掾聞之
三台不明責在三公願明公深思消復災異進納忠良衆
人默然慙愧
華陽國志曰中山諸王每過温縣必責求供給温吏民患
之李密至縣中山王過欲徵芻茭薪蒸密引高祖過沛賓
客老幼礼桑梓之恭一無煩擾伏惟明王孝思惟則夲國
望風式歌且儛誅求之疲所未聞命後諸王經過不煩温
縣
又曰陳禪字紀山安漢人也拜諫議大夫西域献幻伎天
子與公卿觀之禪獨伏不視
李固外傳曰梁冀欲立清河王䔉常侍曹騰聞議定見冀
曰清河爲人嚴明若遂即位將軍受禍不久矣冀更會議
立蠡吾侯子唯固與杜喬深據本議桓帝立固與杜喬以
夲立䔉下獄太后詔出固冀乃復令黃門常侍作飛章虚
奏收固等繫獄皆死京師諺曰直如絃死道邊曲如鈎反
封侯
孔融別傳曰袁術僣亂曹操託楊彪與術婚姻誣以欲圖
廢置奏收下獄劾以大逆融聞之不及朝服往見操曰楊
公四世清德海内所瞻周書父子兄弟罪不相及况以袁
氏歸罪易稱積善餘慶徒欺人耳操曰此國家之意融曰
假使成王殺邵公周公可得言不知耶纓綏搢紳所以瞻
仰明公者以公聦明仁智輔相漢朝舉直措枉致之雍熙
今横殺無辜則海内觀聽莫不解體孔融魯國男子便當
拂衣而去操不得巳遂理出彪
樊英別傳曰順帝策書備禮玄纁徵英詔切郡縣駕載上
道英不得巳到京師稱疾不肯赴乃強輿入殿猶不以禮
屈帝怒曰朕能生君能殺君能貴君能賤君能冨君能貧
君君何慢朕英曰臣受命於天生盡其命天也死得其命
亦天也陛下焉能殺臣臣見暴君如見仇讎立朝猶不肯
可得貴乎雖在布衣列環堵之中晏然自得不易萬乘之
尊又何得而賤乎陛下焉能賤臣臣非禮之禄萬鍾不受
也申其志雖簞食不厭也陛下焉能冨臣焉能貧臣帝不
能屈而敬其名使出就太醫養疾日置羊酒
語林曰晉王敦與世儒議下都世儒以朝廷無亂且唱兵
始自古所難諫諍甚苦處冲變色曰吾過蒙恩遇受任南
夏卿自同姦邪阻遏義舉王法焉得相私因目左右令進
世儒正色曰君昔歲害兄今又殺弟自古多士豈有如此
舉動言畢流涕敦意乃止
王符論曰國以賢興以謟衰君以忠安以佞危此古今之
常論而時所共知也然衰國危君繼踵不絶者豈時無忠
信正直之士哉誠苦其道不得行耳
太平御覽卷第四百二十八
