太平御覽卷第七百八
服用部
簟褥氊
卧具氍㲣[翕毛]㲪
簟
說文曰簟竹席也
釋名曰簟簟也布之簟然正平
禮曰莞簟之安藁秸之談
又曰父母舅姑之簟席枕几不傳
詩曰下莞上簟乃安斯寢(莞蒲曰席蒲竹葦曰簟)
方言曰簟宋魏之間謂之笙或謂之蘧曲自關而東謂之
簟其粗者謂之蘧蒢行唐(以蘧蒢直文而粗也)自關而東周楚魏之
間謂之倚佯(音陽)自關而西謂之行唐
東觀漢記曰殤帝詔省荏弱平簟
又曰馬稜爲會稽太守詔詰會稽車牛不務堅強車皆以
桃枝細簟
又曰尚書令王允奏曰太史令王立說孝經六隱事能消
却姦邪常以良月允與立入爲獻帝誦孝經一章以杖二
竹簟畫九宫其上隨日時入焉及允被害乃不復行也
晉書曰王恭字孝伯與王忱齊名友善恭有六尺簟枕見
之謂其有餘因求之恭輟以送遂坐薦上忱聞而大驚恭
曰吾平生無長物
王隱晉書曰車永爲廣州刺史永子溢使工作象牙細簟
工患之
晉公卿禮秩曰太宰何曾遜位賜簟褥一具
蕭子顯齊書曰林邑王永明九年遣使貢獻金簟等物
孫卿子曰輕煖平簟而體不知其安
淮南子曰席之上先雚簟尊之上先玄酒王貴之先夲而
後末也
東宫舊事曰太子納妃有赤花䨥文簟
西京雜記曰武帝以象牙爲簟賜李大夫
又曰會稽獻竹簟供御世號爲流黃簟
諸葛亮轉教曰計一歲運用蓬旅簟十萬具
庾翼與王書曰今致八尺丈二細桃枝簟十枚黃篾雙文
簟二領黃篾獨坐雙文簟一枚
王廙春可樂曰弱簟平端
潘岳悼亡詩曰展轉睇枕席長簟竟床空
左思吳都賦曰桃笙象簟韜於筒中
王鍳竹簟賦曰楚簟陳於玉房巴箱列於椒臺
褥
𡭗雅曰褥謂之兹
釋名曰褥人所坐䙝辱也
又曰茵車中所坐用虎皮也
詩曰文茵暢轂駕我騏馵(文茵虎皮)
漢書曰霍禹廣治第室作乘輿輦加繡茵憑黃金塗(如淳曰馮)
(謂所馮者也金塗以黃金塗飾之也)韋絮廌輪(晉灼曰御輦以韋緣輪貯之如絮也)
東觀漢記曰祭遵有疾詔賜重茵
魏略曰焦先字孝然河東人也高尚不仕自作蝸牛廬淨
掃其中榮木爲床布蓐其上天寒搆火以自炙
魏志曰太祖性節儉帷帳屏風壞則𥙷衲茵褥取温無有
緣飾
又曰王朗上䟽曰老臣慺慺願國家同祚於軒轅之伍某
少小常苦被褥泰温則不能使軟膚弱體是以難可防護
而易用感慨若常全小緼袍不至於甚厚則必咸保金石
之性而比壽於南山矣
吳錄曰孟仁字恭武江夏人也從李肅學其母爲作厚
褥大被人問其故母曰小兒無德客多貧故爲廣被大
褥
齊書曰宗測高尚不仕王儉亦雅重之贈以蒲褥筍席
又曰禇彦回弟澄爲左戶尚書彦回薨澄以錢一萬一千
就招提寺贖高帝所賜彦回白豹坐褥
又柳慶遠爲儀同初慶遠從父兄世隆嘗謂慶遠曰吾夢
太尉以褥席見賜吾遂亞台司適又夢以吾褥席與汝汝
必光我門族至是慶遠亦継世隆焉太尉謂元景也
後魏書曰𡭗朱世隆將被誅此年正月晦日令僕並不上
省西門不開忽有河内太守田帖家奴告省門亭長云今
且爲令王借車牛一乘終日於洛濱遊觀至晚王還省將
軍自東掖門始覺車上無褥請爲之記識
世說曰晉孝武年十三四時冬天晝日不着衣夜則累茵
褥謝公云體宜令常和陛下晝過冷夜過熱恐非攝生之
術帝曰夜静宜温謝公出歎之也
南越傳曰尉佗卧象牀錦茵(茵褥也)
東宫舊事曰皇太子拜有八尺禱一重中褥一步輿褥一
納妃有承床禱三
會稽後賢傳曰丁潭以光禄大夫還第詔賜床帳席褥
鄴中記曰石虎作褥長三丈用綿緣之
神異經曰北方有冰萬里厚百丈奚鼠在冰下土中其毛
長八尺可以爲褥也
西京雜記曰趙飛鷰爲皇后其女弟上遺鴛鴦褥
拾遺錄曰周穆王時紫羅文褥者壇孫國獻之
語林曰大將軍收周侯至石頭坐南門石盤上將戮之送
巳褥與周
司馬相如美人賦曰高茵重設
氊
說文曰蛩毛可以爲氊
釋名曰氊旃也毛相著旃旃然也
韻集曰氊細罽也
周禮春官掌次曰王大旅上帝則張氊案(大旅上帝祭天於圓丘也張氊)
(案以氊爲林於堀中)
又曰掌皮供其毳爲氊以待邦用事
漢書曰蘇武使匈奴匈奴絶不與食天雨雪武卧齧雪與
氊毛裹咽之也
漢書曰王吉諫昌邑王遊獵曰夫廣厦之下細氊之上明
師居前勸誦在後上論唐虞之際下及殷周之盛其樂豈
徒銜撅之間也哉
又曰江都王女細君歌云遠適異國烏孫王穹廬爲室氊
爲壇
魏志曰李勝爲荆州刺史往辭太傳曹爽因察之太傳曰
謬問勝曰并州有佳氊可致之勝出曰太傅耄無能爲也
又曰鄧艾伐蜀自隂平行無人之地鑿山通道作橋以氊
自裹推轉而下
魏武帝與楊彪書曰今贈足下青氊牀褥三具也
晉書曰杜預子錫爲愍懷太子舍人屢直諫於太子太子
患之置針於錫坐處氊中錫上刺足血出
又曰戴記曰慕容熙后符氏卒慕容隆妻張氏熙之㛐也
美姿容有巧思熙將以符氏之殉欲以罪殺之乃毀其檖
鞾有中弊氊遂賜死三女叩頭求哀熙不許
齊書曰孔奐爲晉陵太守清白自守妻子並不之官唯
以單舡臨郡所得秩俸隨即分贍孤寡郡中號曰神君
曲阿冨人殷綺見奐居處儉素乃餉以衣氊一具奐辭
不受
北齊書曰裴寬與東魏將彭樂戰於新城因傷被擒至河
隂見齊文襄寬舉止閑雅善於占對文襄甚賞異之解鏁
付館厚加禮遇寬乃裁所卧氊夜縋而出因得遁還
又曰清河三年周師及突厥至并州突厥謂周人曰尔言
齊亂故我伐之今齊人眼中有鐵何可當耶乃還至陘嶺
凍滑乃鋪氊以渡之
卧而不動偷遂登榻欲有所覓子敬因呼曰偷兒石染青
氊是我家舊物可特置否於是羣偷置物驚走
南傳曰調斯國有青石染氊絳染氊也
王褒聖主得賢臣頌曰夫荷氊被毳者難與道純錦之麗
密
陸雲詩曰冬坐比肩氊(比肩獸名也取其毛爲氊)
卧具
風俗通曰扶風蘇不違父爲司隷李暠所遷司農不違穿
府北垣徑上廳事斫暠卧具暠一宿數遷
沈約宋書曰朱百年隱居山隂家素貧母以冬月亡衣並
無絮自此不衣綿帛嘗寒時就孔顗飲酒醉眠顗以卧具
覆之百年不覺也旣覺引卧具去體謂覬曰綿定竒温因
流涕悲慟覬亦爲之感傷
齊書曰謝眺嘗行還過候江革時大寒雪見革弊絮單席
而躭覺不倦眺嗟歎久之乃脫其所着𥜗并手割半氊與
革充卧具而去
又曰劉孝綽與到漑兄弟甚狎漑少孤宅近僧寺孝綽往
漑宅適見黃卧具孝綽謂僧物色也撫手笑漑知其旨奮
拳擊之傷口而去
氍㲣
通俗文曰織毛褥謂之氍㲣
聲類曰氍㲣毛席也
廣志曰氍㲣田㲲毛織也近出南海文稱北漢之氍㲣非
其所生
魏略曰大秦國以野蠒作織成氍㲣文出黃白黑綠氍㲣
後周書波斯國大月氏之别種也其地出氍㲣
吳時外國傳曰天笁國出細靡氍㲣
陶侃别傳曰外國獻氍㲣公舉之曰我還國當與牙共眠
牙名惔之字處静是公庶孫小而被知以爲後嗣
南州異物志曰氍氀以(羊毛)雜羣獸之毳爲之鳥獸人物草
木雲氣作鸜鵡遠望軒若飛也
古樂府詩曰請客上北堂坐氊及氍㲣
張衡四愁詩曰美人贈我氊氍㲣
諸葛亮集詔荅恢曰行當離别以爲惆悵今致氍㲣一以
逹心也
[翕毛]㲪(上音榻下音登)
通俗文曰氍㲣細者謂之[翕毛]㲪名[翕毛]㲪者施大牀之前小
榻之上所以登而上牀也
東觀漢記曰景丹率衆至廣阿光武出城外馬坐按氊[翕毛]
㲪上設酒肉
魏略曰大秦國以羊毳木皮野絲作[翕毛]㲪之屬有五色九
色[翕毛]㲪其毛鮮於海東諸國所作也
南史中天笁國出好裘[翕毛]㲪
世說曰王子猷詣郄雍州雍州在内未出王見鋪[翕毛]㲪云
阿乞那得此令左右送向家㕁出王曰向有大力者負
之以趍郄無忤(郄愔爲雍州刺史阿乞愔小字)
異苑曰沙門有法存者生廣州善醫術遂冨有八尺[翕毛]㲪
作百種形像又有沉香八尺板牀太原王淡爲刺史大兒
邵之屢求二物法存不與王殺而藉焉法存後形見於府
内經日王尋得疾亡邵之又喪
杜篤邊論曰匈奴請降[翕毛]㲪罽褥帳幔氊裘積如丘山
班固與弟超書曰月支[翕毛]㲪大小相雜但細好而巳
馬融奏馬賢於軍中帳内施[翕毛]㲪士卒飄於風雪
太平御覽卷第七百八
