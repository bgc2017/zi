太平御覽卷第四百四十
人事部八十一
貞女中
唐書曰魏衡妻王氏梓州郪人也武德初薛仁果舊將旁
企地侵掠梁部因獲王氏逼而妻之後企地漸強盛衡謀
以城應賊企地領衆將趍梁州未至數里飲酒醉卧王氏
取其佩刀斬之携其首入城賊衆乃散高祖大悅封爲崇
義大夫人
又曰絳州孝女衛氏字無忌夏縣人也初其父爲鄕人衛
長則所殺無忌時年六歲母又改嫁更無弟兄及長常思
復讎無忌從伯嘗設宴爲樂長則時亦預坐無忌以搏擊
殺之旣而詣吏稱父讎旣報請就刑戮廵察大使黃門侍
郎禇遂良以聞太宗嘉其孝烈特令免罪
又曰鄒侍徵妻薄氏待徵大曆中爲嘗州山隂縣尉其妻
爲海賊所掠薄氏守節出待徵官告於懷中託付村人使
謂待徵曰義不受辱乃投江而死賊退潮落待徵於江岸
得妻屍焉江左文士多著節婦文以紀之
又曰奉天縣竇昇朝二女伯娘仲娘雖長於村野而幼有
志操住與邠州接界永泰中草賊數千人持兵刃入其村
落行剽劫聞二女有容色姉年十九妹年十六藏於巖窟
間賊徒擬爲逼辱乃先曳伯娘出行數十步又曳仲娘出
賊相顧自慰行臨深谷伯娘曰我豈受賊汚辱乃投之於
谷賊方驚駭仲娘又投於谷谷深數百尺姉尋卒仲娘脚
折面破血流被體氣絶良久而蘇賊義而去
又曰崔玄暐博陵安平人也父行謹爲胡蘇令夲名畢以
字下體有則天祖諱乃改爲玄暐少有學行深爲叔父秘
書監行功所器重龍朔中舉明經累𥙷庫部員外郎其母
盧氏嘗誡之曰吾見姨兄屯田郎中辛玄馭云兒子從官
者有人來云貧乏能有立此是好消息若聞貲貨充足衣
馬輕肥此是惡消息吾嘗重此言以爲確論比見親表中
仕官者多將錢物上其父母但知喜悅竟不問此從何而
來必是禄俸餘資誡以善事如其非理所得此與盗賊何
别縱無大咎獨不内媿於心孟母不受魚鮓之饋盖爲此
也汝今坐食禄俸榮幸巳多若其不能忠清何以戴天履
地孔子云雖日用三牲之飬猶爲不孝又曰父母唯其疾
之憂特宜修身㓗巳勿累吾此意也玄暐遵奉母氏教誡
以清謹見稱
又曰于琮尚廣德公主琮爲黃寇所害而赦公主主視琮
受禍爲賊曰妾李氏女也義不獨存願與于公并命賊不
許公主入室自經而死
又曰幽州兵亂殺判官韋雍雍妻蕭氏聞難號呼專執夫
𬒮左右格去以死不從及雍臨刃蕭氏泣而告曰妾不幸
年少義不苟活今日之事願先就死執刃者斷其臂詞氣
不撓雖兇捍圜視無不傷歎其夕蕭氏亦卒
趙畢吳越春秋曰子胥至吳乞食至於溧陽溧陽有女子
澣紗瀨水之上筥中有少飯子胥遇見長跪而請之曰夫
人豈可乞一飡乎女子曰妾獨與母居年三十不嫁飯不
可得也子胥曰夫人賑窮者少飯有何嫌乎女知非恒人
言曰妾豈可逆人情乎即發其簞飯清其壷漿長跪而與
子胥子胥去顧見女子自沉
孔演漢魏春秋曰龐濟外祖父酒泉趙君安爲同縣李壽
所殺濟舅兄弟三人同時病死壽家喜相賀濟母娥自傷
讎不報乃推車䄂劔白日刺壽於都亭前訖徐詣縣顔色
不變曰父讎巳報請受戮禄福長尹嘉解印綬縱娥娥不
肯去遂強載還會赦得免州郡莫不嗟歎嘉其烈義刊石
以表其閭
張勃吳錄曰吳入郢也自王以下位班處宮而妻其室次
及伯嬴伯嬴者昭王之母也伯嬴操刃曰公侯一國之儀
表也有失則其邦危亂夫婦之禮人倫之始王教之端若
君王棄儀表則無以臨民妾犯非禮則無以自存貪生受
辱固不如死王乃止
和苞漢趙記曰今上殺晉散騎常侍梁緯召妻辛氏伏地
大哭仰白今上曰妾聞女不再醮男以義烈聞妾夫巳死
理無獨生乞就辟有司地下以事舅姑且婦人再娉明公
亦安用哉遂號哭不止上曰貞婦也其任之亦自殺
又曰魯陽侯王廣字廣之爲西揚州刺史晉末聚衆避世
爲蠻梅芳扇動山夷圍廣城䧟蠻囚廣將詣芳廣女有美
色芳引入甚有寵入經一旬王伺芳睡引刀斬芳芳驚起
曰何故反耶王罵曰蠻畜我欲誅反賊何等謂我反乎吾
聞父仇不同天母仇不同地汝反逆無狀害我父母而復
無禮凌人吾所以不死者欲誅汝耳今死自吾分不待汝
殺我但恨不得梟汝首於通逵以塞大耻辭氣猛厲色無
變容乃自殺時年十五
劉義慶幽明錄曰武昌陽新縣北山上有望夫石狀若人
立者傳云昔有貞婦其夫從役遠赴國難婦携弱子餞送
此山立望而死形化爲石
列女傳曰息夫人者息君之夫人伐息破之虜其君使守
門將其夫人而納之於宫楚王出遊夫人遂出見息君謂
之曰人生要一死而巳何自苦乃作詩曰糓則異室死則
同穴謂予不信有如皎日息君止之夫人不聽遂自殺息
君亦自殺
又曰安定陳仲妻者同郡張叔明之妹名芝字李張年十
四適仲朞年而寡執節不嫁叔明從軍芝與二嫂没賊恐
見侵略而相謂曰婦人以不汙身爲高不虧節爲美豈可
委身待辱哉於是自刺二嫂旣死芝獨不死叔明言於將
軍耿弇耿弇以駙馬負芝芝曰女子亡之餘汙將軍服乘
不可也弇竒其言更以他馬負芝至營爲致醫藥因乃得
全郡表其閭九十壽終
又曰譙國曹文叔妻者同郡夏侯文寧之女字令女文叔
早死無子喪畢斷髮自誓不貳其後家欲嫁之又截兩耳
依文叔從兄爽爽後被誅文寧上書與曹氏絶婚復欲嫁之
乃割鼻其母謂曰曹氏夷滅巳盡守此欲爲譙乎令女曰
仁者不以盛衰改節義者不以存亡易心曹氏前盛尚欲
保終况今衰滅何忍棄之太傅司馬公聞而嘉嘆聽乞子
爲曹氏後
又曰吳孫竒妻者廣陵范慎女名姬十八配竒一年而竒
亡慎以姬少寡無子起還其家姬不肯歸迎者以父命迫
之姬遂操刀割耳及鼻曰父迎我者不過以我年少色美
今巳殘矣行將焉之於是迎者空反
又曰丹陽華穆妻者下邳劉方之女字桃樹生一男而早
亡吳丁諝(相與反)知名之士家將嫁許焉桃樹聞之乃操刀
割耳其子又亡樹桃安身守正動不踰禮
又曰吳沈伯陽妻者顧文宣之女字昭君早寡無嗣盡禮
供養其父隂許人姑聞之而哭昭君乃引刀剪髮割兩耳
以明其志
又曰吳許昇妻吕氏之女名榮升遊誕博戲不治操行榮
躬勤家業以養其姑勸升學問未嘗不垂淚而言榮父疾
升呼榮欲改嫁之榮曰命之所遭義無離貳終不肯歸升
後感悔尋師遠學四年乃歸遂致名譽爲州所辟遇劫害
歲餘姑亡夫族多欲娉之誓不肯嫁後黃巾賊欲犯之榮
踰垣而走賊拔刀追榮曰從我則生不從立死榮曰義不
畏死而見虜辱也賊遂殺之
又曰河南貞義者樂羊子之妻羊子出學七年不歸鄰人
欲犯貞義而劫其姑貞義操刀而出鄰人曰從者可不從
者殺汝姑貞義仰天而歎以刀刎頸而死太守以大夫葬
之號曰貞義
皇甫謐列女傳曰漢中趙嵩妻者同郡張氏之女也字禮
脩遭賊嵩死君難理脩以碧塗面亂髮稱病懷刀在身意
氣列决賊不迫也叔父矜其年少又世方喪亂欲更嫁禮
脩慷慨以死爲誓
又曰丹陽羅静者廣德羅勤之女爲同縣朱曠所婚禮未
成勤遇疫疾喪没鄰比齗絶曠觸冒經營尋復病亡静感
其義遂誓不嫁與弟妹共居求者過十餘志無傾移有楊
祚者多將人衆自往納幣静乃逃竄祚劫其弟妹静懼爲
祚所害乃出見之曰實感朱曠爲妾父而死是以託身亡
者自誓不貳辛苦之人願君哀而舍之如其不然請守之
以死祚乃舍之静守純固年六十餘卒
又曰蜀景竒妻者羅氏之女字貢羅竒亡無嗣貢羅專心
供養父青以許同郡宰詩貢羅與父母書陳其情志曆年
不歸後青使詩白州告縣發遣貢羅乃由徑道詣州自訴
言意慷慨請死不從州嘉而許焉貢羅恐詩於道路迫脅
乃請吏兵自衛還家執義終身
又曰犍爲相登妻者周氏之女名度適登一年而寡牢令
吳厚因人問度心執匪石引刀截髮縣長吏復遣媒欲娉
度曰前巳斷髮謂足表心何誤復有斯言哉取刀欲割鼻
左右救止表其閭
又曰廣漢馮季宰妻者季氏之女名珥字進娥早寡無嗣
奉飬繼姑及宰兄顯守心純固以義自防珥母愍其姑苦
隂有所許珥斷髮自明遂乞飬男女各一率道有法鄕人
稱之
又曰廣漢王輔妻彭氏之女也名非輔遊學數年遂卒京
師迎喪葬訖事姑孝敬彌篤非叔父以許蘇孟非叩心泣
血訴情九族猶不見聽乃剪髮諸府乞終供養遂乞養子
静居年踰七十而卒
又曰沛國劉長卿妻者同郡桓始春之女少有名於桓宗
嫁於劉氏生一男字玉玉五歲而長卿卒懼見誘嫁旣不
歸寧兄弟時往防漸遠疑言不及外玉年十五死其弟會
喪援刀割耳明巳不貳在喪側者無不感傷宗婦謂之曰
家未有相嫁之計若其有也徐可因姉妹以喻意何貴義
輕身之甚耶荅曰昔我君五更學爲儒宗尊爲帝師歴世
不替以忠孝顯女以貞順稱是以懼忝諸姑或以我年未
衰又喪子卒迫之間非所能防豈可不豫見其意哉郡表
其閭號曰景行義桓
皇甫謐列女傳曰沛公孫去病妻者同郡戴元世之女旣
嫁久而無子謂其夫曰妾不才得奉巾櫛歴年無嗣禮有
七出請願受訣以其夫不許復進曰福莫大於昌熾禍莫
大於絶嗣君不忍見遣當更廣室夫復不肯夫死服除父
母欲嫁之女遂操刀割鼻郡表其閭
又曰梁夏文生妻者沛國劉景賓之女名娥生一女而寡
娥誓不再嫁父以配同郡衡氏逼迫入門娥謂衡氏曰妾
聞婦人不改嫁越義失節妾所不爲君可見遣衡氏曰相
取有媒禮何遣之有衡氏妻服未闋娥因數之曰君衰麻
在身犯禮納室雖顔之厚奈相鼠何妾必死不爲君妻相
留不知辱乎奮衣而出衡氏不敢強留父復以許臨睢倪
氏強扶上船俄陽不憂書與女别乃以刀割耳鼻曰所以
不死者老姑在堂孤女尚幼故耳執義終身
太平御覽卷第四百四十
