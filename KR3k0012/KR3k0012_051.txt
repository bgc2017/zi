太平御覽卷第五十一
地部十六
石上
釋名曰山體曰石石硌硌也(硌音落)堅捍硌也山多大石曰
礜(口學切)礜學也大石之形學學然山多小石曰磝(五交切)磝
堯也每石堯堯獨處而出也礫小石也磊(雷罪切)衆石也碭
(杜浪切)文石也琅玕石似珠也(出尚書注)碔砆石似玉也(出廣雅)
易曰困于石據于蒺䔧(石在水中所以爲隂難)
又說卦曰艮爲小石
書曰青州厥貢鉛松怪石(孔安國曰怪異好石似玉)
又曰泗濱浮磬(孔安國注云泗水濱涯也水中見石可以爲磬也)
詩曰我心匪石不可轉也
又曰漸漸之石維其高矣
又曰它山之石可以攻玉
禮曰昔者夫子居於宋見桓司馬自爲石槨三年而不成
(桓司馬宋向戍孫也名魋也)夫子曰若是其靡也死不如速朽之愈也
又曰今夫山一拳石之多及其廣大草木生之禽獸居之
寳藏興焉
周禮曰王行洗乘石(乘石王所登上居之石也)
又曰石有時而&KR1575;(音勒石解散也)
又曰大司宼以嘉石平罷民有罪者坐諸嘉石以肺石達
窮民凢焭獨老幼欲復於上而未達者立於肺石(注曰嘉石文石)
(地肺石赤石也)
傳曰隕石于宋五隕星也(注曰但直言星則嫌星使石隕故重言隕星)
又曰齊高固入于晉師磔石以投人
又曰昭三年石言於晉魏榆晉侯問於師曠曰石何故言
對曰石不能言或憑焉不然民聽濫也抑臣又聞之曰作
事不時怨讟動於民則有非言之物而言今宫室崇侈民
力彫盡怨讟並作莫保其性石言不亦宜乎
春秋說題辭曰周易艮爲山爲小石石隂中之陽陽中之
隂隂精輔陽故山合石石之爲言託立法也
史記始皇二十年星墜于東郡至地爲石或刻其文曰始
皇死而地分始皇盡誅石勞人燔銷其石
又按說苑云石隕東郡是也
又曰王翦代李信擊荆州兵數挑戰終不出久之翦使人
問軍中戲乎對曰方投石超距翦曰士卒可用矣
又曰張良見老人出一篇書讀是則爲王者師後十三年
見我濟北榖城山下黃石即我也良後果得黃石寳而祠
之及死并葬黃石伏臘祠之
又曰李廣出獵見草中石以爲虎而射之中石没鏃視之
石也因復更射之終不能復入石矣
後漢書曰梁鴻妻孟光有力能舉石曰
又趙歧曰吾死後置一圓石墓前刻曰漢有逸人姓趙名
歧有志無時命也柰何
謝承後漢書曰吳郡嬀皓父爲南郡太守坐事繫獄皓懷
小石至公卿門輙出石叩頭流血覆面父遂得免
東觀漢記曰涿郡太守張豐舉兵反初豐好方術有道士
言豐當爲天子以五綵囊盛石繫豐肘云石中有玉璽豐
信之遂以反旣當斬猶曰肘有玉璽椎破之豐乃知被詐
仰天歎曰當死無所恨
魏略曰梁州柳谷有石無故自崩石有丈如率馬之狀後
司馬氏得天下之應
又曰太秦國石爲城郭山出九色玉石
魏志曰魏明帝增崇宫殿雕鏤觀閣鑿太行之石英採榖
城之文石起景陽山於芳林園建昭陽殿於太極之北
又曰辰韓在馬韓之東兒生便以石押頭欲其扁今辰韓
人頭皆扁
又曰公孫度爲遼東太守時生大石長丈餘下有三小石
爲足
魏武帝末年鄴中雨五色石
王隱晉書曰永康元年襄陽郡上言得鳴石鍾聞七八里
又石勒傳曰初勒鄕里所居原上地中石生日長類鐵之
象
又曰陳緫遷殿中侍御史詔遣詣終南山請石緫先除小
石祠唯有大石一所而祁之上文曰峩峩大石佐岳通理
合滋吐潤惠我四海
又曰孫子荆謂王武子曰當枕流漱石曰石非可嗽流非
可枕孫曰所以枕流洗其耳漱石礪其齒
晉陽秋曰董威輦遁去莫知所之於其寢所得一石及竹
子并詩二首
齊書曰虞愿爲晉平太守海邊有越王石常隱雲霧相傳
云清廉太守乃得見愿往觀視清澈無隱蔽
南史曰到漑山池有竒礓石長一丈六尺梁武覩之輸焉
即迎置華林宴居殿前移石之日都下傾城縱觀所謂到
公石
趙書曰劉耀築建德殿取土城西得圓石狀若水碓其銘
曰律推石重四釗同律度量衡有辛氏造議者未之詳或
以爲瑞參軍續咸曰王莽時物
後周書曰高琳母嘗祓禊泗濱遇見一石光彩朗潤遂持
以歸是夜夢見一人衣冠有若仙者謂其母曰夫人向所
將來之石是浮磬之精能寳持必生令子其母驚寤便舉體
流汗俄而有姙及生子因名琳字季珉也
隋書曰帝令江都郡丞王世充發淮南兵擊劉元進有大
流星墜於江都未及地而南逝磨拂竹木皆有聲至吳郡
而落于地元進惡之令掘地入二丈得一石徑丈餘後數
日失石所在
唐書曰車騎將軍劉山濤上言祖龍潜時數往來落郊之
莊舍嘗踐子石靴迹見於石中至今猶在高祖令鑿之深
寸餘其迹逾明乃止
又曰則天時有人於洛水中得白石數點赤詣闕輙進諸
宰相詰之對曰此石赤心所以來進李昭德叱曰此石赤
心洛水中餘石豈能盡反耶左右皆笑
又曰薛元超道衡孫也爲中書舍人省有盤石初道衡爲
内史侍郎嘗踞而草制元超每見此石未嘗不泫然流涕
又曰甘露事敗王璠舉家無少長皆死初璠在浙西繕城
壕役人掘得方石上有十二字云山有石石有玉玉有
瑕即休璠視莫知其旨京口老人講之曰此石非尚書
之吉兆也尚書祖名崟崟生礎是山有石也礎生尚書
是石有玉也尚書之子名遐休休絶也庸非吉徵果赤
族
老子曰落落如石
列子曰昔者女媧練五色之石以𥙷天(淮南子又載)
又曰趙襄子率徒十萬狩於山中藉芿燔林煽赫百里有
一人從石壁中出隨烟燼上下衆謂鬼物察之人也
孫卿子曰以桀詐桀猶有巧拙以桀詐堯若卵投石
又曰負石而走赴河行之難爲者也而申徒狄能之
闕子曰宋之愚人得燕石於梧臺之東歸西藏之以爲大
寳周客聞而觀焉主人端冕玄服以發寳華匱十重緹巾
十襲客見之盧胡而笑曰此燕石也與瓦甓不異主人大
怒藏之愈固
符子曰水生石未有居山而溺者火生木未有抱樹而焦
者
吕氏春秋曰石可破也而不可奪其堅
淮南子曰禹娶塗山化爲石在嵩山下方生啓曰歸我子
石破北方而生啓
又畢萬術曰埋石四隅家無鬼(取蒼石四枚及桃七枚以桃&KR1249;射之乃取併埋弓矢)
(四隅故無鬼殃)
抱朴子曰白石似玉姦佞似賢
又曰礠石引針
又曰浮磬息音未別於衆石
又曰燒泥爲瓦燔木爲炭蜂窠爲蠟水沬爲浮石
隋巢子曰禹産於䃂石啓生於石(王韶之云啓生即母化爲石)
六韜曰武王伐殷得二大夫而問之曰殷國將亡亦有妖
乎其一人對曰殷國常雨血雨灰雨石小者如雞子大者如
箕武王曰大哉妖也
樂資春秋傳曰秦始皇使鄭容將入凾關見華山上有素
車白馬疑之鬼神熟視稍近問鄭容曰安之荅曰之咸陽
素車上人曰吾華山使願託一牘書致鎬池君所子之咸
陽道過鎬池見一大梓樹有文石以欵樹當有應者即以
書與之鄭容如其言以石欵梓樹果有人來取書
吳越春秋曰禹案黃帝中經見聖人所記曰在乎九疑上
東南號曰宛委承以文玉覆以盤石其書金簡玉字禹乃
退齋三日發石取書
荆楚歲時記曰張騫尋河源得一石示東方朔朔曰此石
是天上織女支機石何至於此
神仙傳曰壷公内費長房於石室中頭上有大石方數丈
以茅縄懸之諸蛇競齧且斷長房不移公撫之曰子可教
矣
又曰介象字元則會稽人入山求神仙見谷有石子皆紫
色大如雞子象取二枚見一美女被服五采象叩頭乞長
生女曰急送汝手中物還着故處象送石還女授以還丹
方一首
列異傳曰豫寧女子戴氏久疾出見小石曰𡭗有神能差
我疾者當事汝夜夢人告之吾將祐汝後漸差遂爲立祠
名石侯祠
益部耆舊傳曰公孫述時蜀武檐山石折任文公曰西州
智士死我將死矣後三月果卒
韓詩外傳曰楚渠子夜行見寢石以爲伏虎彎弓而射之
没金飲羽下視知其石也因復射之矢摧無迹(漢書載李廣亦如之)
文士傳曰魏文帝之在東宫也宴諸文學酒酣命甄后拜
坐者坐者咸伏惟劉楨平仰觀之太祖以爲不敬送徙隷
簿後太祖乘步牽車乘城降閱簿作諸徒咸敬而楨坐磨
石不動太祖曰此非劉楨也石如何性楨曰石出荆山玄
巖之下外炳五色之章内秉堅貞之志彫之不增文磨之
不加瑩氣質貞正禀性自然太祖曰名豈虚哉
神仙傳曰白生者常煑白石爲粮就白石山居故號曰白
石先生
穆天子傳曰天子升于采石之山是取采石鑄以成器
于黑水之山
三齊略記曰始皇作石塘欲過海看日出處時有神人驅
石下海石去不速神輙鞭之皆流血至今石悉赤陽城山
盡起立嶷嶷東傾狀如相隋行(事具神部)
盛弘之荆州記曰興安縣水邊有平石其上有石櫛石履
各一具俗云越王渡溪脫履墮櫛於此
郭緣生述征記曰秦梁圯名也或云秦始皇東巡弗行舊
道過此水率百官巳下人提一石以填之俄而梁成今覩
所累石無造之處也
搜神記曰常山張顥爲梁相天新雨後有鳥如山鵲飛翔
入市人擲之墯地人争取化爲圓石顥椎得一金印文曰
忠孝侯印
太平御覽卷第五十一
