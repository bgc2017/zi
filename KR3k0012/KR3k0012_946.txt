太平御覽卷第九百四十六
蟲豸部三
莎雞螽斯蜙蝑
蝙蝠守宫蜣蜋
白魚螗蜋蝍蛆
莎雞
毛詩豳七月曰六月莎雞振羽(莎雞羽成而振之)
陸機毛詩䟽義曰莎雞如蝗而斑色翅數重下翅正赤或
謂之天雞六月飛而振羽索索聲幽州人謂之蒲錯也
爾雅曰翰天雞也(孫炎注曰小蟲黑身赤頭一名莎雞郭璞注曰一名樗雞也)
廣志曰莎雞似蠶蛾而五色亦曰犨雞
螽斯
毛詩螽斯曰螽斯后妃子孫衆多也言若螽斯不妬忌則
子孫衆多也螽斯羽詵詵兮(螽斯蜙蝑也)
毛詩豳七月曰五月斯螽動股(斯螽蜙蝑也)
蜙蝑
陸機毛詩䟽義曰爾雅云螽蟴蜙(宣龍切)蝑(相魚切)也楊雄云
舂黍也幽州謂之舂箕角長青色斑黑其股似瑇琩文五
月中以兩股相瑳作聲間數十步
毛詩題網曰螽斯名蜙蝑一名舂黍似蝗而小青色長股
而鳴喻后妃之性不妬忌子孫衆多
爾雅白蜇(音斯)螽蜙蝑(郭璞注曰蜙䗥也俗呼蝽)
蝙蝠
春秋運斗樞曰搖光携則服翼兩頭並翔廢江淮山瀆之
祠搖光不明服翼九足(服翼附鼠也)
孝經援神契曰蝙蝠伏匿故夜食
爾雅曰蝙蝠服翼也(齊人呼爲蟙䘃或謂之仙鼠職墨二音)
抱朴子曰千歲蝙蝠色如白雪集則倒懸䐉重故也此物
得而隂乾末服之令人壽四萬歲
玄中記曰百歲伏翼其色赤止則倒懸千歲伏翼色白得
食之夀萬歲
水經曰交州丹水亭下有石穴甚深未嘗測其遠近穴中
蝙蝠大者如烏多倒懸得而服之使人神仙
荆州記曰宜都夷道縣有石穴穴中有蝙蝠如烏多倒懸
崔豹古今注曰蝙蝠一名仙鼠又曰飛鼠五百歲則色白
腦重集物則頭垂故謂爲倒挂鼠食之得仙
幽明錄曰淮南郡有物髠人髮太守朱誕曰吾知之矣多
置黐(音離)以塗壁夕有數蝙蝠大如雞集其上不得去殺之
乃絶屋簷下巳有數百人頭髻
范汪治瘧方曰蝙蝠七枚合擣五百發雞鳴服一丸禺中
一丸遇發乃與粥清一升耳
守宫
毛詩節正月曰哀今之人胡爲虺蝪(蝪螈也虺蜴之性見人則走)
陸機毛詩䟽義曰蜴一名榮原水蜴也或謂之䗂蜼(音濉)蛇
醫如蜥蝪青綠色大如指形狀可惡也
春秋考異郵曰土勝水故守宫食蠆(宋均曰守宫生於土蠆藏物屬坎水也)
爾雅曰蠑螈&KR1340;蝪&KR1340;蝪蝘蜓(蝘蜓守宫)也(轉相解慱異語别四名也)
漢書東方朔傳曰武帝置守宫盆下使射之朔曰臣以爲
龍又無角謂之爲蛇又有足跂跂脉脉善緣壁若非守宫
即&KR1340;蝪上曰善賜帛十匹
抱朴子曰謂蜥蝪爲神龍者非但不識神龍亦不識&KR1340;蝪
又曰沙礫無量而珠壁甚尠鴟隼屯飛而鸞鳳罕出虺&KR1340;
盈藪而虬龍希覿
王充論衡曰禹南濟於江黃龍負舟舟中人人五色無主
禹乃咲而稱曰我受命於天竭力以勞萬民生寄也死歸也
視龍猶蝘蜓也龍去而亡患
楊雄方言曰秦晉西夏謂之守宫其在澤者謂之&KR1340;蝪南
楚謂之蛇毉或謂之蠑螈北燕謂之祝蜓桂林之中守宫
大能鳴者謂之蛤蠏
許愼說文曰榮蚖蛇毉以注鳴者也在壁曰蝘蜓在草曰
蜥蝪蜥蝪守宫也
淮南萬畢術曰守宫塗齊婦人无子取守宫一枚置甕中
及蛇衣以新布密褁之懸於隂処百日治守宫蛇衣分等
以唾和之塗婦人齊磨令温即无子矣
又曰守宫飾女臂有文章取守宫新合隂陽巳牝牡各一
藏之甕中隂乾百日以飾女臂則生文章與男子合隂陽
輙滅去
又曰取七月七日守宫隂乾之治合以井花水和塗女人
身有文章則以丹塗之不去者不淫去者有姦
徐懷遠南越志曰成陽縣樹多守宫大者能鳴謂之蛤蠏
郭義恭廣志曰守宫鱗色如蛇而四足似蝘蜓有尺餘蝘
蜓有屋壁間者有草野者有石上者
博物志曰蜥蝪或蝘蜓以器養之食以朱砂體盡赤所食
满七斤擣萬杵以點女人支體終身不滅故号曰守宫
崔豹古今注曰蝘蜓一曰守宫一曰龍子善於樹上捕蟬
食之其長細五色者名爲蜥蝪其短大者名爲蠑螈一曰
蛇毉大者長三尺其色玄紺善魅人一曰玄螈一名綠螈
曹叔雅異物志曰魚跳躍則蜥蝪從草中下稍相依近便
共浮水上而相合事竟魚還水底蜥還草中
于寳搜神記曰淮南書佐劉雅夢見青&KR1340;蝪從屋棟落其
腹内因苦腹痛
夢書曰守宫爲寡婦着垣牆也夢見守宫憂寡婦人也
吳氏夲草經曰石龍子一名守宫(一名石蜴)一名山龍子
楊子雲解嘲曰今子乃以鴟梟而咲鳳皇執蝘蜓而謿龜
龍不亦病乎
蜣蜋
爾雅曰蛣蜣蜣蜋也(郭璞曰黑甲蟲噉糞者也)
張揖廣雅曰天柱蜣蜋也(一作天社)
許愼說文曰蜣蜋一曰天柱
衝波傳曰蜣蜋無鼻而聞香
抱朴子曰玄蟬㓗飢不羡蜣蜋穢飽
郭義恭廣志曰交州無蜣蜋
崔豹古今注曰蜣蜋能以土包糞轉而成丸莊周所謂蛣
蜣之智在於轉丸者也(一名蜣蜋)一名結蜣一名弄丸一名轉
丸
夢書曰蜣蜋爲憂財輔矣行者夢見蜣蜋憂財粮也
白魚
爾雅曰蟫(音淫)白魚也(衣書中蟲一名蛃魚音丙)
張揖廣雅曰白魚蛃魚也
齊書曰明帝初有疾無輟聽覽羣臣莫知及疾篤勑臺省
府署求白魚以爲藥外始知之
夲草經曰白魚一名衣魚治婦人疝疵小便不利小兒頭
中風項彊皆宜摩之生咸陽
吳氏夲草經曰衣中白魚一名蟫
范汪方曰治小便不利取白魚二七擣之令糜爛分爲數
丸頓服之即通也
螳蜋
易通繫卦曰螳蜋搏蟬之蟲乘寒而殺物自隱蔽而有所
害捕搏之象也
周書時訓曰芒種之日螳蜋生不生是謂隂息
韓詩外傳曰齊莊公出獵有螳蜋舉足將搏其輪問其御
曰此何蟲對曰此螳蜋也爲蟲知進而不知退不量力而
輕就敵公曰此爲天下勇士矣廻車避之勇士歸焉(淮南子同)
又曰楚莊王將伐晉告士大夫有諫者死孫叔敖曰臣園
中有榆榆上有蟬蟬方奮翼悲鳴不知螳蜋在後欲攫而
食之螳蜋方取蟬不知黃雀在其後也
禮記月令曰仲夏之月螳蜋生(蔡邕月令章句曰螳蜋蟲名食蟬殺蟲)
鄭禮記注曰螳蜋螵蛸母也王瓉曰爾雅云莫貈螳蜋同
類物色也今沛魯以南謂之螳蜋燕趙之際謂之食肬齊
兖以東謂之馬敷
爾雅曰莫貈螳蜋蛑(螳蜋有斧蟲江東呼爲石蜋蛑音謀貈戶各反)不過蟷蠰(螳蠰)
(螳蜋别名堂襄二音)其子蜱蛸(一名蟭螳蠰卵也蜱音禆音搏蟭音焦)
張揖廣雅曰羊羊蛻蚘堂蜋也博焦夷冒焦螵蛸也
華嶠後漢書曰蔡雍在陳留其鄰人有以酒食召雍者比
至而酒酣焉客有彈琴於屏雍至門潜聽之曰嘻以樂召
我而有殺心何也遂反將命者告主人曰蔡君向來至門
而去主人遽自追而問其故雍具以告彈琴者曰我向鼓
絃見螳蜋方向鳴蟬蟬將去未飛螳蜋爲之一前一却吾
心聳然唯恐螳蜋失之也此豈爲殺心而形於声者乎雍
曰此足以當之矣
吳越春秋曰吳王夫差令於邦中曰寡人欲伐齊敢有諫
者死太子友因諷諫以激於王以清且懷丸挾彈從後園
而來衣浹履濡吳王夫差怪而問之太子對曰臣遊後園
聞秋蟬之鳴往而觀之秋蟬登高樹自以爲安不知螳蜋
超枝緣條曳要舉刃欲哺其形也螳蜋貪心務進志在有
利不知黃雀盛緣茂林俳徊枝葉欲啄螳蜋也
莊子曰莊周游於雕陵之樊覩一異鵲自南方來者執彈
而留之(宿留伺其便也)覩一蟬方得美蔭而忘其身螳蜋執翳且
搏之(執草以自翳)見得而忘其形異鵲從而利之見利而忘其
眞(眞身也)莊周怵然曰噫物固相累二類相召也捐彈而反
走
又曰螳蜋怒臂以當車轍不知不勝任也是才之美者也
(司馬彪曰非不有美才顧不勝任耳)
楊雄方言曰螳蜋謂之髠或謂之丁或謂之羊羊(郭璞曰江東呼)
(齕按爾雅丁應下屬方言依此失其旨)
許愼說文曰螳蜋不過也一名蟷蠰一名研父
邯鄲氏笑林曰楚人居貧讀淮南方得螳蜋伺蟬自鄣葉
可以隱形遂於樹下仰取葉螳蜋執葉伺蟬以摘之葉落樹下
樹下先有落葉不能復分別掃取數斗歸一一以葉自鄣
問其妻曰汝見我不妻始時怕荅言見經日乃厭倦不堪
紿云不見嘿然大喜賫葉入市對面取人物吏遂縛詣縣
縣官受辝自說夲末官大笑放而不治
夢書曰螳蜋爲亡人蔽匿草也夢見螳蜋憂亡命者
范子許然曰螵蛸出三輔上價三百
吳氏夲草經曰桑蛸條蝕一名害焦一名致神農鹹無
毒成公綏螳蜋賦曰戢翼應時延頸鵠望推翳俟前翹翼高
抗鳥伏蛇騰鷹擊隼放俯飛蟬而奮猛躍蟪蛄而逞壯距
車輪而軒翥固齊侯之所尚
郭璞螳蜋讃曰螳蜋氣蟲揮斧奮臂當轍不迴勾踐是避
勇士致斃勵之以義
蝍蛆
春秋考異郵曰土勝水故蝍蛆搏蛇(宋均曰蝍蛆生土蛇藏物屬於坎坎水也)
(爲隱伏)
爾雅曰蒺䔧蝍蛆(郭璞曰似蝗大腹長角能食蛇腦)
張揖廣雅曰蝍蛆吳公也
莊子曰蝍蛆甘帶(司馬彪曰帶小蛇也蝍蛆喜食其眼)
抱朴子曰南人入山皆以竹管盛活吳公吳公知有蛇之
地便動作於管中如此則草中便有蛇也吳公見蛇能以
氣禁之蛇即死
淮南子曰月照天下蝕於蟾蜍螣蛇游霧而殆蝍蛆(蟾諸月中)
(蝦蟇也食月故曰食於蟾諸蝍蛆蓋吳公也殆猶畏者也)
沈懷遠南越志曰綏定縣多吳公其大者能以氣吸蜥蝪
劉欣期交州記曰大吳公出徐聞縣界取其皮可以冠鼓(宋永)
(初記亦同)
沈瑩臨海異物志曰晉安東南吳嶼山吳公千萬積聚或
云長丈餘者以作脯味似大蝦
嶺南異物志曰珠崖人每晴明見海中遠山羅列皆如翠
屏而東西不定悉吳公也
嶺表錄異曰蜈蚣南越志云大者其皮可以鞔鼓取其肉
曝爲脯美於牛肉又云長數丈能噉牛人或遇之則鳴
鼓燃火炬以驅逐之
陶潜續搜神記曰曇遊道人清苦沙門也剡縣有一家事
蠱人噉其食飲无不吐血死遊詣之主人下食遊依常呪
願一雙吳公長尺餘便於拌中跳走遊快飲食安然无他
王琰冥祥記曰沙門安法開者北人也嘗見吳公長三尺
自屋墮地旋徊而去
葛洪遐觀賊曰吳公大者長百步頭如車箱可畏惡越人
獵之屠裂取肉白如瓠稱金爭買爲羹炙
太平御覧卷第九百四十六
