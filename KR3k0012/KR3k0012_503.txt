太平御覽卷第五百三
逸民部三
逸民三
王隱晉書曰龔莊字子偉巴西人也㓗巳自守與鄉人譙
秀齊名父叔爲李特所害莊積年不除喪力弱不能復讎
及李壽戍漢中與李期有嫌期特孫也壯欲假壽以報乃
說壽曰節下若能并有西土稱藩於晉人必樂從且捨小
就大以危易安莫大之策也壽然之遂率衆討期果克之
壽猶襲僞号欲官之壯誓不仕賂遺一無所受壯書說壽
以歸順允天心應人望永爲國藩福流子孫壽不納壯謂
曰百行之夲莫先忠孝旣假壽殺期私仇巳雪又欲使其
歸朝以明臣節壽旣不從壯遂稱耳聾又云手不制物終
身不復至成都下帷研考經典覃思文章至李勢時卒
又曰韓績字興齊廣陵人也先避世居于吳之嘉興父建
仕吳至大鴻臚績少好文學以潜退爲操布衣𬞞食不交
當世由是東土並宗敬焉司徒王導聞其名辟以爲掾不
就咸康末會稽内史孔愉上䟽薦之詔以安車束帛徵之
稱老病卒于家
又曰譙秀字元彦巴西人也少而静默不交於世知天下
將亂預絶人事雖内外宗親不相見郡察考廉州舉秀才
皆不就及李雄據巴蜀慕秀名具束帛安車徵皆不應常
冠皮弁弊衣躬耕山藪後避難宕渠鄕里宗族依憑之者
以百數秀年出八十衆代之負檐秀曰各有老弱當先營
護吾氣力猶足自堪豈以垂朽之年累諸君也年九十餘
卒
又曰辛謐字叔重隴西狄道人也少有志尚博學善属文
恬靜不接交遊召拜太子舍人諸王文學累徵不起永嘉
末沒于劉聦拜太中大夫固辭不受又歷石季龍之世並
不應辟命雖處喪亂之中頽然高邁視榮利蔑如也及冉
閔僭亂復備禮徵爲太常謐遺閔書因不食而卒
又曰索襲字偉祖燉煌人也虚靜好學不應州郡之命舉
孝廉賢良方正皆以病辭遊思於陰陽之術著天文地理
十餘篇多所啓發不與當世交通或獨語獨笑長歎涕泣
或請問不言燉煌太守陰澹奇而造焉經日忘返而歎曰
索先生碩德名儒眞可以諮大義澹欲行鄕射之禮請爲
三老會病卒時年七十九
又曰楊軻天水人也少好易長而不娶學業精微養徒數
百常食麄飯飲水衣短褐人不堪其憂而軻悠然自得疎
賓異客音旨未嘗交也雖受業門徒非入室弟子莫得親
言欲所論授入室弟子令相與宣授劉曜僭號徵拜太常
軻固辭不赴曜亦敬而不逼遂隱於隴山及曜爲石勒所
擒秦人東徙軻留長安石季龍嗣位備玄纁束帛安車徵
之軻以疾辤迫之乃發旣見季龍不拜與語不言有司以
軻倨傲請從大不敬論季龍弗從下詔任軻所尙常卧土
床覆以布被倮寢其中下無茵褥潁川荀輔好奇之士也
造而談經軻瞑目不荅輔發軻披露其形大笑之軻神體
頽然無驚怒之狀于時咸以爲焦先之徒未有能量其深
淺也後上䟽陳思鄕求還季龍送以安車蒲輪自歸秦州
仍教授不絶
又日公孫鳳字子鸞上谷人也隱于昌黎之九城山冬衣單
布寢土床彈琴吟咏陶然自得人咸異之莫能測也慕容暐以
安車徵至鄴及見暐不言不拜衣食舉止如在九城賓客造請
鮮得與言數年病卒
又曰公孫永字子陽襄平人也少而好學恬虚隱於平郭
南山不娶妻妾非所墾植不衣不食吟咏巖間忻然自得
年逾九十操尚不虧與公孫鳳俱被慕容暐徵至鄴王公
巳下造之不與言雖經隆寒盛暑端然自若一歲餘詐狂
暐送之平郭後符堅又將備禮徵之難其年耆路遠乃遣
使致問未至卒堅深悼之
又曰張忠字巨和中山人也永嘉之難隱於太山恬静寡
欲清虚服氣飡芝餌石修導飬之法冬無緼袍夏則帶索
端拱尸居無琴書之適不修經典勸教但以至道虚無爲
宗其居依崇巖幽谷鑿地爲窟居去忠六十餘步五日一
朝其教以形不以言弟子授業觀形而退立道壇于窟上
每旦朝拜之食用瓦器鑿而爲谷左右居人饋之衣食一
無所受年在期頥而視聽無爽符堅遣使徵之乃至長安
堅賜以衣冠辝曰年朽髮落不堪衣冠請以野服入謁從
之後堅以安車送之行逹華山歎曰我東岳士殁於西岳
命也柰何行五十里及關而死堅謚安道先生
又曰石垣字洪孫自云北海劇人居無定處不娶妻妾不
營産業食不求美衣必麄弊或有遺其衣服受而施人人
有喪葬輒杖策弔之路無遠近時有寒暑必在其中或同
日共時咸皆見之姚萇之亂莫知所終
又曰郭荷字承休洛陽人也六世祖整漢安順之世公府
八辟公車五徵皆不就自整及荷世以経學荷明究群籍
特善史書不應州郡之命張祚遣使者以束帛安車徵爲
博士祭酒後上䟽乞還祚以安車蒲輪送還張掖東山年
八十卒謚曰玄德先生
又曰祁嘉字孔賓酒泉人也少清貧好學年二十餘夜忽
䆫中有聲呼曰祁孔賓隱去來脩飾人間甚苦不可諧所
得未毛銖所喪如山崖旦而逃去至燉煌依學官誦書貧
無衣食爲儒生都飬以自給遂博通經傳精究大義而教
授門生百餘人張重華徵爲儒林祭酒常謂爲先生而不
名之以壽終
又曰瞿硎先生者不得姓名亦不知何許人也泰和末常
居宣城郡界山中有瞿硎因以名焉大司馬桓温常往造
之旣至見先生被鹿裘坐于石室神無忤色温及僚佐數
十人皆莫測之乃命伏滔爲之銘贊竟卒於山中
又曰宋纖字令文燉煌人也少有遠操沉静不與世交隱
於酒泉南山酒泉太守馬岌高尚之士也具威儀鳴鍾鼓
造纖纖高樓重閤拒而不見岌歎曰名可聞而身不可見
德可仰而形不可觀吾乃今而後知先生人中之龍也題
詩於石壁曰丹崖百丈青壁萬尋竒木蓊欝蔚若鄧林其
人如玉維國之琛室邇人遐實勞我心纖注論語及爲詩
頌數萬言年八十篤學不倦張祚復遣使者備禮徵爲太
子友逼喻甚切纖喟然歎曰德非干木何敢稽停明命遂
至姑臧祚遣其太子太和以執友禮造纖稱疾不見贈遺
一皆不受後卒謚曰玄虚先生
又曰鄧粲長沙人也少以高㓗著名與南陽劉驎之南郡
劉尚公同志友善並不應州郡辟命荆州刺史桓公卑辤
厚禮請粲爲别駕粲嘉其好賢乃起應召驎之尚公謂粲
曰卿道學深衆所推懷忽然改節誠失所望粲荅曰足下
可謂有志於隱而未知隱夫隱之爲道朝亦可隱市亦可
隱隱初在我不在於物公等無以難之
又曰汜騰字無忌燉煌人舉孝廉除郎中天下兵亂去官
還家太守張閟造之閉門不見禮遺一無所受歎曰吾聞
亂世貴而能貧乃可以免散家財五十萬以施宗族柴門
灌園琴書自適刺史張軌徵之爲府司騰曰門一杜其可
開乎固辤病卒
又曰王長文字德郁廣漢人少以才學知名放蕩不羈州
郡辟爲别駕乃微服竊出舉州莫知所之後於成都市中
蹲踞而坐齧胡餅食之刺史知其不出乃禮遣之於是閉
門自守不交人事著通玄經四卷文言卦象可用以爲卜
筮
晉中興書曰虞喜字仲寧好學博古中宗初鎮江左上䟽
薦喜公車徵不至司空賀循每一詣喜輙經信宿云不能
測也康帝以爲散騎常侍又不起永和初將禘太廟應有
遞毀尚書郎徐禪詣喜諮焉喜所著數十萬言
又曰高陽許詢字玄度丹陽許玄字遠遊並治高不仕詢
有才藻能清言玄山居服食志求仙道遊會稽臨海山誓
不歸家乃與婦書令改適後入剡深山莫知所止或以爲
昇仙
又曰翟陽字長淵尋陽人耕而後食凡有饋贈一無所受
庾亮薦湯以國子博士徵不起湯子莊字祖休遵湯之操
雅好弋釣及長不復獵人或問莊曰同是害生之道而先
生止去其一何也莊曰獵自我釣自物故先節其甚者且
貪餌吞釣豈我哉時人以爲知言晚節亦不復釣端坐蓽
門啜菽飲水徵辟皆不就莊子矯矯子法賜並徵不至世
有隱行
又曰郭翻字長翔不交世事家于臨川唯以漁獵爲娛常
以車獵道逢病人以車送之徒步而返庾亮薦公車徵不
就乘小舡歸武昌庾翼躬往造之以翻船狹小欲引入大
船翻曰使君不以名鄙賤而辱臨之此固野人之舟也遂
不肯翼便俯屈入其船中終日而去
又曰孫略字文度吳人少佃於野人有刈其稲者略避之
旣而刈一擔自送與之鄕人感愧終日屢空怡然自足辟
命皆不就妻虞預女也少禀伯喜風共安儉約
又曰何琦(音竒)字萬倫飬志衡門不交人事豊約與隣鄕共
之頻徵不起桓温登琦縣界山喟然歎曰此山南有人焉
何某真正是也
又曰陶淡字處静侃之孫雅好仙道年十五六便服食於
山中立小草屋設小床獨坐故舊入山候者輒移渡澗莫
得近夲州舉秀才淡聞遂逃羅縣山中終身不返莫知所
終
又曰范宣少尚隱遁博綜衆書徵辟並不應雖閑居屢空
常研講爲業諷誦之聲有若齊魯
太平御覽卷第五百三
