太平御覽卷第三百八
兵部三十九
戰上
尚書大傳曰戰者憚也驚之也
說文曰戰鬪也
開元文字曰仲秋大閱戒衆庶脩戰法隂疑於陽必戰是
也凡師皆陣曰戰謂堅而有備各得其所成敗決於志力
也
易曰上六龍戰于野其血玄黃(隂之爲道甲順不盈乃全其美盛而不巳固陽之地)
(陽所不堪故戰于野也)
又曰隂疑於陽必戰爲其嫌於無陽也故稱龍焉(爲其嫌於非陽)
(而戰也)
書曰湯與桀戰于鳴條之野
又曰武王戎車三百兩虎賁三千人與受戰于牧野
左傳曰魯宣公十二年晉荀林父與楚子戰于邲晉師敗
績
又曰吳伐楚王使執燧象以奔吳師
又曰齊伯郭啓伐莒子將戰宛羊牧諫之曰齊師賤其求
不多不如下之
又曰諸侯之戌謀曰若華氏知困而致死楚恥無功而疾
戰非吾利也
又曰孟懿子陽虎伐鄆鄆人將戰
又曰宋多責賂於鄭鄭人不堪故以絶魯及齊與宋衛燕
戰不書所戰後也
又曰冬宋人以諸侯伐鄭報宋之戰也
又曰齊人侵魯疆疆吏來告曰疆埸之事愼守其一而備
其不虞姑盡所備焉事至而戰又何謁焉
又曰狄人伐衛衛懿公好鶴鶴有乘軒者將戰國人受甲
者皆曰使鶴鶴實有禄位余焉能戰
又曰里克諫曰故君之嗣適不可以帥師君失其官帥師
不威將焉用之且臣聞臯落氏將戰君其舍之
又曰楚人伐宋以救鄭宋公將戰大司馬固諫曰天之棄
商久矣君將興之弗可赦也巳
又曰子魚曰君未知戰勍敵之人阨而未成列天贊我也
又曰公曰君子不重傷不禽二毛子魚曰且今之勍者皆
吾敵也雖及胡耉獲則取之何有於二毛明恥教戰求殺
敵也傷未及死如何勿重
又曰晉公子重耳之及於難也晉人伐諸蒲城人欲戰重
耳不可
又曰齊晉將戰高固入晉師桀石以投人(桀擔)擒之而乘其
車(旣獲其人固釋巳車而載所獲)繫桑本焉以徇齊壘(將至齊壘以桑樹繫車而桑走欲自)
(異也)曰欲勇者賈余餘勇(賈賣也言巳勇有餘欲賣之也)
又曰晉楚將戰而楚晨壓晉軍而陣軍吏患之范丐趍進曰
塞井夷竈陣於軍中而䟽行首晉楚唯天所授何患焉文
子執戈逐之曰國之存亡童子何知焉
又曰齊侯還自晉不入(不入國)遂襲莒門于且于(且于莒邑)傷股
而退(齊侯傷)明日將復戰期于壽舒(夀舒莒邑)𣏌殖華還載甲夜
入且于之隧宿於莒郊(郊子齊大夫也且于隧狹路)明日先遇莒子於
蒲侯氏(蒲侯氏近莒之邑)莒子重賂之使無死曰請有盟(欲以盟二子無)
(致死戰)華周對曰貪貨棄命亦君所惡也(華周即華還也)昏而受命
日未中而棄之何以事君莒子親鼓之從而伐之獲𣏌梁
(𣏌梁即𣏌植)
又曰齊師伐我公將戰曹&KR1304;請見其鄕人曰肉食者謀之
又何間焉(肉食在位者也間猶与也)&KR1304;曰肉食者鄙未能遠謀乃入見
問何以戰公曰衣食所安弗敢專也必以分人對曰小惠
未徧民不從也公曰犧牲玉帛不敢加也必以信對曰小
信未孚神不福也公曰大小之獄雖不能察必以情對曰
忠之屬也(上思吏民忠也)可以一戰戰則請從公與之乘戰于長
勺公將鼓之&KR1304;曰未可齊人三鼓曰可矣遂逐齊師旣克
公問其故對曰夫戰勇氣也一鼓作氣再而衰三而竭我
盈彼竭故克之夫大國難測也懼有伏焉吾視其轍亂望
其旗靡故逐之
又曰丙戌復戰大敗吳師獲太子友王孫彌庸
又曰郤獻子曰二憾往矣弗備必敗彘子曰鄭人勸戰弗
敢從也楚人求成弗能好也
又曰夫禮樂慈愛戰所蓄也
又曰楚子與若敖氏戰于睪滸(睪滸楚地)伯棼射王汰輈及鼔
跗着於丁寧(伯棼子越椒也輈車轅汰過也箭過車轅上也丁寕鉦也)又射汰輈以貫
笠轂(兵車尊者則邊人執笠依轂下以禦寒暑)師懼退王使廵師曰吾先君文
王克息獲三矢焉伯棼竊其二盡於是矣鼓而進之遂滅
若敖氏
又曰晉楚交戰叔山冉搏人以投中車折軾晉師乃止
又曰晉侯使張骼輔躒致楚師求御于鄭(欲得鄭人自御知其地利者也)
鄭人卜宛射犬吉(射犬鄭公孫也)將及楚師而後從之乘皆踞轉
而鼓琴(轉衣裝也)近不告而馳之皆取胄於橐而胄入壘皆下
搏人以投收禽挾囚(禽獲也)弗待而出
又曰子蒲曰吾未知吳道使楚人先與吳人戰
又曰吳師居麋子期將焚之子西曰父兄親暴骨焉不能
收而又焚之不可子期曰國亡矣豈憚焚之焚之而又戰
又曰吳伐楚師及清發(清發水名)將擊之夫槩王曰困獸猶闘
況人乎若知不免而致死必敗我若使先濟者知免後者
慕之蔑有闘心矣半濟而後可擊也從之又敗之楚人爲
食吳人及之奔食而又從之敗諸雍澨五戰及郢(奔食食者走不)
(陣故不在戰數數也澨時制切)
又曰晉侯逆秦師使大夫韓簡視師復曰師少於我闘士
倍我公曰何故對曰出因其資(謂奔梁求秦也)入用其寵(爲秦所納也)
飢食其粟三施而無報是以來也今又擊之我怠秦奮倍
猶未也戰于韓原晉戎馬還濘而止(濘泥也還便旋也小駟不調故還泥中濘)
(乃定切)秦伯獲晉侯以歸(晉曲而怠秦直而怒所以勝也)
又曰楚子伐隋軍於漢淮之間隋將季梁謂隋侯曰請下
之弗許而後戰(下之請服)所以怒我而怠寇也隋少師曰必速
戰不然將失楚師戰于速𣏌隋師敗績(若用季梁之謀必勝矣)
又曰吳楚二師陣于栢舉吳子闔閭之弟夫槩王晨請於
闔閭曰楚相囊瓦不仁其臣莫有死志先伐其卒必奔而
後大師繼之必克以其屬五千先擊囊瓦之卒楚師亂吳
師大敗之
又曰晉師伐楚苗賁皇言於晉侯曰楚之良在其中軍王
族而巳請分良以擊其左右而三軍萃於卒(萃集)必大敗之及
戰晉將吕錡射楚恭王中目(錡魚綺切)楚師霄遁晉師入楚三
日館糓
又曰求曰若不可則君無出一子帥師背城而戰不屬者
非魯人也當子之身齊人伐魯而不能戰子之恥也
又曰彭城之役晉楚遇於靡角之谷晉侯將遁矣雍子發
命於軍曰恤老幼反孤疾二人役歸一人簡兵蒐乘秣馬
蓐食師陣焚次明日將戰行歸者而逸楚囚楚師霄潰
又曰入我河曲伐我涑川俘我王官翦我羈馬我是以有
河曲之戰
又曰欒武子欲報楚韓獻子曰無庸使重其罪民將叛之
無民孰戰
又曰晉楚遇於鄢陵范文子不欲戰郄至曰韓之戰惠公
不振旅
又曰潘尫之子黨與飬由基蹲甲而射之以示王曰君有
二臣如此何憂於戰
又曰苗賁皇徇曰蒐乘𥙷卒秣馬利兵脩陣固列蓐食申
禱明日復戰乃逸楚囚
又曰智武子曰大勞未艾君子勞心小人勞力先王之制
諸侯皆不欲戰乃許鄭成
又曰晉陽處父侵蔡楚子上救之與晉師夾江而軍陽子
患之使謂子上曰吾聞之文不犯順武不違敵子若欲戰
則吾退舍子濟而陣遲速唯命
又曰宣子曰秦獲穿也獲一卿矣秦以勝歸我何以報乃
皆出戰交綏
公羊傳曰巳巳晉侯及楚戰城濮楚師敗績此大戰也
又曰詐戰不日此何以日(詐卒也齊人語也)
又曰晉人及秦伯戰于殽秦敗或曰襄公稱人何貶也君
在殯而用師詐戰
又曰狐壤之戰隱公獲焉然則何以不言戰諱獲也
又曰齊侯衛侯鄭伯來戰于郎此偏戰也何以不言師敗
績内不言戰乃敗績
又曰及鄭師伐宋丁未戰于宋戰不言伐何避嫌也惡乎
嫌嫌與鄭人戰也此偏戰也何以不言師敗績内不言戰
言戰乃敗績(與鄭人戰於宋地故學伐以明之也)
家語曰齊國書伐魯(書齊卿也)季康子使冉求帥左師衛之樊
遲爲右季氏曰須也弱(湏遲名弱幼也)有子曰能用命矣及齊師
戰于郊未踰溝(前有溝衆不肯踰也)樊遲曰非不能也不信子也(言季)
(孫德不素著不爲民所信也)請三交而踰之(與衆要信三交而踰溝也)如之衆從之
師入齊齊軍遁冉有用戈故能入焉子聞之曰義也(在軍能却)
(敵合於義)旣戰季孫問冉有曰子於戰學之乎性逹之乎對曰
學之季孫曰從事孔子兹于學冉有曰即學於孔子也孔
子者大聖兼該文武並用也適聞其戰法猶未之詳也季
孫樊遲以告孔子子曰季孫於是乎可謂悅人之有能矣
又曰孔子曰黃帝服牛乘馬擾馴猛獸以與炎帝戰于阪
泉之野
又曰子貢言志曰願得齊楚合戰於漭蕩之野埃塵連
接挺刃交兵
國語曰申包胥曰夫戰智爲始仁次之勇次之不智則不
知人之極不仁則不共三軍饑勞之殃不勇則不能斷疑以
發大計戰國策曰魏太子自將過宋水黃徐子曰臣有
百戰之術今太子自將攻齊大勝不過有魏而貴不益爲
王若不勝即墨世無魏矣此臣百勝之術也太子曰請從
公言而還太子上車請還其御曰將出而還與敗北同不如
遂行乃與齊戰而死
史記曰黃帝教熊羆貙虎以與炎帝戰于阪泉之野(服虔曰阪)
(泉地名皇甫謚曰在上谷)三戰然後得行其志蚩尤作亂不用帝命黃帝
乃徵師諸侯與蚩尤戰於涿鹿之野(服虔曰涿鹿山名在涿郡張晏曰涿鹿在)
(上谷)遂擒蚩尤(皇覽曰蚩尤冡在東平郡壽張縣闞鄕城中高七尺民常十月初祀之有赤氣出如疋綘)
(帛名為蚩尤旗)
又曰卿子冠軍威振楚國名聞諸侯乃遣當陽君蒲將軍將卒
(張晏曰率黥布)二萬人渡河救鉅鹿戰小利陳餘復請兵羽悉引
兵渡河巳渡皆沉船破釡甑燒廬舍持三日糧示士必死
無還心於是至即圍秦將王離與秦軍遇九戰絶其甬道
大破之虜王離當是時楚兵冠諸侯諸侯軍救鉅鹿者十
餘壁皆莫敢縱兵及楚擊秦諸將皆從壁上觀楚戰士無
不一當十楚兵呼聲動天地諸侯無不人人惴恐於是巳破
秦軍羽見諸侯入轅門(張晏曰軍行以車爲陣轅相向爲門曰轅門)無不膝
行而前莫敢仰視羽於是始爲諸侯上將軍兵皆屬焉
又淮隂侯傳曰信云此謂驅市人而戰之其勢非置之死
地使人人自爲戰今予之生地皆走寧尚可得而用之乎
又曰項王至東城乃有二十八騎漢騎追者數千人項王
自度不得脱謂其騎曰吾起兵至今八年矣身七十餘戰
所當者破所擊皆服未常敗北霸有天下今卒困於此天
之亡我非戰之罪也今日固決死願爲諸君決戰
又商君傳曰鞅今行之十年秦民道不拾遺山無盗賊民
勇於公戰怯於私闘
又藺相如傳曰廉頗曰我爲趙將有攻城野戰之功而藺
相如徒以口舌爲勞而位居我上
又曰秦人開關延敵九國之師遯逃追亡逐北伏尸百萬
流血漂鹵(徐廣曰鹵盾也)
漢書曰漢王入彭城收羽美人貨賂置酒高會羽聞之令
其將擊齊而自以精兵三萬人從魯出胡陵至蕭晨擊漢
軍大戰彭城靈壁東(胡陵縣在彭城南)睢水上大破漢軍多殺士
卒睢水爲之不流圍漢王三匝大風從西北起折木發屋揚
沙石晝晦楚軍大亂而漢王得與數十騎遁去過沛使求
室家而室家亦巳亡不相得漢王道逢孝惠魯元公主載
行楚騎追急漢王推墮二子滕公下收載遂得脱
又張騫傳曰身毒國在大夏東南可數千里其俗土著與
大夏同而卑濕暑熱其民乘象以戰
又叙傳曰述趙充國辛慶忌云兵家之策惟在不戰
又曰西南夷傳曰姑繒葉瑜復反遣水衡都尉吕辟胡將
郡兵擊之(辟音壁)辟胡不進蠻夷遂殺益州太守乘勝與辟
胡戰戰士乃溺水死者四千餘人復攻武威張掖酒泉燒
民廬舍六年隴西太守孫羌擊破之
又曰蕭何功最盛封鄼侯所食邑最多功臣皆曰臣等被
堅執銳多者百餘戰少者數十合攻城略地大小各有差
今何未嘗有汗馬之勞顧居臣上何也
又曰高帝末黥布友渡淮擊楚楚發兵與戰徐潼間楚三
軍欲以相救爲竒兵或說楚將曰布善用兵人素畏之且
兵法自戰其地爲散地今別爲三軍彼敗吾一軍餘皆走
安能相救楚將不聽布果破其一軍二軍散走遂西與上
兵遇蘄西大戰布軍敗走
又曰趙充國討先零羌久屯聚解㢮覩見大軍棄輜重欲
度湟水道阨狹充國徐行驅之或曰逐利行遲充國曰此
窮宼不可迫也緩之則走不顧急之則還致死諸將校皆
曰善虜果赴水溺死者數百於是破之
又司馬遷傳報任少師書云又不能拾遺𥙷闕招賢進能
顯巖穴之士又不能備行伍攻城野戰有斬將搴旗之功
太平御覽卷第三百八
