太平御覽卷第三百六
兵部三十七
請征伐出師軍行
請征伐
家語曰孔子北遊登於農山子路子貢顔回侍側孔子四
望喟然而歎曰二三子各言爾志吾將擇焉子路進曰由
願得白羽若月赤羽若日鍾鼔之音上震于天旌旍&KR0813;紛
下蟠于地(蟠委也)由當一隊而敵之必也攘地千里(攘却也)搴
(取也)旗執馘唯由能之使夫二子從我焉孔子曰勇哉
史記曰終軍請願受長纓必羈南越王而致之闕下
又曰單于爲書慢罵太后樊噲曰臣願得十萬衆横行匈
奴中季布曰高皇帝以三十萬困於平城噲亦在其中且
秦以事胡陳勝等起
後漢書曰劉尚擊武陵五溪蠻深入軍沒援因復請行時
年六十二帝恐其老未許之援自請曰臣尚能被甲上馬
帝令試之援據鞍顧盻以示可用笑曰矍鑠哉是翁也(矍鑠)
(勇皃也東觀記作矍哉是翁矍音許約反)遂遣援(援馬援也)
又曰更始郾王尹尊及諸大將在南方未降者尚多帝召
諸將議兵事未有信言沉吟久之乃以檄叩地曰郾最強
宛爲次誰當擊之賈復率然對曰臣請擊郾帝笑曰執金
吾擊郾吾復何憂
唐書曰李晟以軍功授特進光禄卿尋轉試太常卿大曆
初李抱玉鎮鳳翔署晟爲左軍都將四年吐蕃圍靈州抱
玉遣晟將兵五千以擊吐蕃晟辭曰以衆則不足以謀則
太多乃請將兵二千人疾出大霰闕至臨洮屠定秦堡焚
其積聚虜堡師慕容谷鍾而還吐蕃因解靈州圍而去也
又曰馬隧討李懷光師次於焦離堡其夜賊將吳冏棄太
原堡走其下皆降燧率諸軍濟河兵凡八萬陣於城下是
日賊將牛俊斬懷光首以降降者一萬六千斬賊將閻晏
孟寳張清吳冏等七人以徇爲懷光所虜脅捨之燧自從
京師至河中凡二十七日上乃下詔褒美遷光禄大夫兼
侍中初德宗欲罷兵燧不可請得一月芻糧足以平河中
至是果然矣
又曰德宗幸奉天詔李晟與李懷光合軍拒朱泚時每將
出合戰晟必自異衣錦裘繡帽於前親自指導懷光望見
之乃謂晟曰將師當持重豈宜自裘飾以㗖賊耶晟曰前
久在涇源軍士頗相畏服故欲令其先識以奪其心耳懷
光益不悅隂有異志兵遷延不進晟因入說懷光曰寇賊
偷據天子行在近縣兵柄廟略属在於公公宜以時速進
晟願以所部得奉嚴令爲公前驅雖死不悔懷光益拒之
又曰史敬奉靈武人少事本軍爲衙將元和十四年敬奉
大破吐蕃於塩州城下賜實封五千戶先是西戎頻歲犯
邊敬奉白節度使杜叔良請兵三千人備一月糧深入蕃
界叔良以二千五百人授之敬奉旣行十餘日人莫知其
所向皆謂吐蕃盡殺之矣乃由他道深入突出蕃衆之後
戎人驚潰敬奉率衆大破之殺戮不可勝紀驅其餘衆於
蘆河獲羊馬駞牛萬數敬奉形甚短小若不能勝衣至於
野外馳逐能擒奔馬自執鞍勒隨鞍躍上然後羈帶矛失
在手前無強敵甥姪及僮使僅二百人每以自隨臨入敵
輙分其隊爲四五隨逐水草每數日各不相知及相遇巳
皆有獲虜矣
三國典略曰北齊乎廣陵王孝珩曰奈何嗣君無獨見之
明宰相非柱石之寄内參羣竪離間骨肉恨不得握兵符
受廟筭出萬死身先士卒展我力耳
又曰齊主曰今日飲酒樂哉武衛將軍斛光進曰關西未
平人爲仇敵陛下亦何樂哉會當馬步十萬三道渡由平
道䧟玉璧拔長安自瓜涼色來納在掌握使百官襲冠冕
軍士釋介胄然後稱樂齊主謂羣臣曰明月常有此意憂
國如家卿輩無及之者平原王叚韶出謂光曰卿勝先帝
耶先帝以四十萬攻玉璧不利而還將兵如盤擎水誤即
傾覆何容易而輕言之光笑曰非卿所知
出師
易曰師出以律失律凶也
書曰張皇六師肅將天威兼弱攻昧推亡固存無作神羞
詩曰維師尚父時維鷹揚
禮記曰師出不踰時爲怨思也踰時即内有怨女外有曠
夫
又曰天子將出征類于上帝宜乎社造乎禰禡於所征之
地(禡師祭也)受命于祖(告袒)受成於學(定兵謀也)出征執有罪反釋奠
於學以訊馘告
周禮曰牙璋以起軍旅
又曰類祭先出師告天祭也造祭將興兵造於先祖祭也
糓梁曰甲午治兵出曰治兵習戰入曰振旅習戰也
後漢書曰光武起王莽徵天下能爲兵法者六十三家數
百人並以爲軍吏選練武衛招募猛士(說文云慕廣求也)旌旗輜
重千里不絶時有長人巨無霸(王莽連率韓慱上言有竒士長一丈大十圍自謂巨)
(無霸出於蓬萊東南五城西北昭如海濱軺車不能載三馬不能勝卧則枕鼔以鐵箸食見前書)長一丈
大十圍以爲壘尉(鄭玄注周禮六軍壁三壘崔瑗中壘校尉箴曰堂堂皇帝設爲壘尉尉者主壘)
(壁之事)又驅諸猛獸(猛或作獷獷猛貌音古猛反)虎豹犀象之屬以助威
武自奏漢出師之盛未嘗有也
又曰車駕東歸勑岑彭書曰兩城若下便可將兵南擊蜀
虜人若不知足旣平隴復望蜀每一發兵彭頭鬚爲白
又曰馬嚴拜將軍長史將北軍五校士羽林禁兵三千人
屯西河美稷(美稷縣名)衛護南單于聽置司馬從事牧守謁敬
同之將軍勑嚴過武庫祭蚩尤(武庫掌兵器令一人秩六百石前書音義曰蚩尤古)
(夫子好五兵故合祭之見高祖紀過)帝親御阿閣(阿曲)觀其士衆時人榮之
又曰馬成拜楊武將軍督誅虜將軍劉隆振威將軍宋登
射聲校尉王賞發會稽丹陽九江六安四郡兵擊李憲時
帝幸夀春設壇埸祖禮遣之
又曰涼部叛羌搖蕩四州朝廷憂之於是詔鄧騭將左右
羽林北軍五校士及諸部兵擊之車駕幸平樂餞近
又曰馬援出師詔百官祖道
又曰光武籌赤眉必破長安欲乘舋并入關中而方自事
山東未知所寄以鄧禹沉深有大度故授以西討之略乃
拜爲前將軍持節中分麾下精兵二萬人遣西入關令自
選偏禆以下可與俱者
晉書曰何曾正始中爲鎮北將軍都督河北諸軍事假節
將之鎮文帝使武帝齊王攸辭送數千里曾盛爲賓主備
太牢之饌侍從吏騶莫不醉飽
又載記曰符堅以符融爲鎮東大將軍代王猛爲冀州牧
融將發堅祖于霸東奏樂賦詩堅母苟氏以融少子甚愛
之比發王至灞上其夕又竊如融所内外莫知是夜堅寢
于前殿魏延上言天市南門屏内后妃星失明左右閣守
不見后妃移動之象堅推問知之驚曰天道與人何其不
遠遂重星官
後魏書曰車駕南伐以劉藻爲征虜將軍督統軍高聦等
四軍爲東道別將辭於洛水之南孝文曰與卿石頭相見
藻對曰臣雖才非古人度亦不留賊虜而陛下輙當釃曲
阿之酒以待百官帝大笑曰今未及曲阿且以河東數石
賜卿
後周書曰武帝保定四年冬十月甲子詔大將軍大冢宰晉
國公護率軍伐齊帝於太廟庭授以斧鉞護緫大軍出潼
關大將軍權景宣率山南諸軍出豫州少師楊檦出枳關
丁夘幸沙苑勞師
三國典略曰侯景西逼梁湘東王遣晉州刺史蕭惠正率
兵援于巴陵惠正辭以不堪舉天門郡守胡僧祐以自代
王以爲武猛將軍令其進發僧祐謂其子玘曰汝可開兩
高門一朱一白吾當以死決之不捷不歸也王聞而壯之
厚撫其家謂僧祐曰景便於陸道不閑水鬪賊若水戰但
以大艦臨之自當必克若其步戰自可鼓棹直就巴丘不
湏交鋒
又曰周遣常山郡公子謹率中山公宇文護大將軍楊忠
等步騎五萬南伐太祖餞於青泥谷時庾信來聘未返太
祖問之曰我遣此兵馬縛取湘東關西作博士卿以爲得
不信曰必得之後王勿以爲不忠太祖笑而頷之
白虎通曰王者之伐所以皮弁素幘何服皮弁素幘也王者
將出辭於禰還假禰祖言辭反之禮尊親之義王制曰王
者將出類于上帝宜于社造于禰尚書曰歸假于蓻祖出
以告天至告祖也先告廟後告天者示不敢留尊者之命
也告天何示不敢專也非出辭反面道也與宗廟異義還
不復告天者天道質無内外故不復告也尚書言歸假于
祖社不見告天知不告也
又曰遣將軍必於廟何示不敢自專獨於祖廟何制法度
者祖也王制曰受命于祖受成于學此言於祖廟命遣之也
摯虞決疑要注曰古者帝王出征以齊車載遷廟之主及
社主以行故尚書甘誓曰用命賞于祖不用命戮于社秦
漢及魏行不載王也
衛公兵法曰諸大將出征且約授兵二萬人而即分爲七
軍如或多或少臨時更定(大率十分之中以三分爲竒兵)
太白隂經曰參七星伐三星連體十星爲十將西方白虎
宿也主殺伐此星出而天下秋草木摇落有若軍威故兵
出而法焉
張平子南都賦曰爾其則有謀臣武將皆能獲戾執猛破
堅摧剛
虞子陽霍將軍北伐詩曰擁旄爲漢將汗馬出長城
魏明帝善哉行曰我祖我征伐被蠻虜練師簡卒爰整其
旅輕舟竟川傍江依浦桓桓猛毅如熊如虎發桴若雷吐
氣成雨旌旄指麾進退合矩
軍行
禮記曰軍行在青龍而右白虎前朱雀而後玄武招摇在
上急繕其怒前有水則載青旌前有車騎則載飛鴻前有
塵埃則載鳴鳶
左傳曰凡師出一宿爲舍再宿爲信過信爲次
後魏書曰于栗磾太宗南臨孟津請衆磾曰可作橋乎對
曰杜預造橋遺事可相乃編次大舡搆橋於野坂六軍旣
濟太宗深歎焉
隋書曰煬帝征高麗宇文述爲扶餘道將軍臨發帝謂述
曰禮七十者行役以婦人從公宜以家累自隨古稱婦人
不入軍臨戰時耳至於營壘之間無所傷也項籍虞姬即
其故事
唐書曰太宗率衆平汾晉趨龍門闕履冰而渡進屯柏璧
白虎通曰王法年四十受兵法何重不絶人世也師行不
必反戰不必勝故湏其有世也年六十歸者何不忍並門
人父子也孫子曰凡用兵之法馳車千乘(輕車也駕駟千乘也)革車
千乘(重車也言萬騎之重也一車駕四卒十騎一重養一人主炊冡子一人主保國守衣裝厮二人主養馬凡)
(五人步兵十人重以大車駕牛養二人主炊冡子一人主保國裝凡三人也)帶甲十萬(士卒數也)千
里而饋糧(境越千里)則外内之費(資費)賓客之用膠&KR0238;之財車甲
之奉曰千金然後十萬之衆舉矣
又曰出其所必趣(使敵不得往相救也)行千里而不勞者行於無人
之地(出空擊虚擊其不意)
又曰凡用兵之法將受命於君合軍聚衆(聚因人結行位也)交利
而舍(軍門爲利門左右門爲期門以軍營爲轅門以人爲營爲人門兩軍相當爲交利也)莫難於軍
争(從始受命至於交利軍争難也)
又曰凡處軍相敵絶山依谷(近水草也)視生處高(向陽也處視謂目前生世)
(處軍當在高)戰降無登(無迎高也降下也謂山下也戰於山下敵引之上山無登遂也)此處山
谷之軍也絶水必遠水(引敵使渡)客絶水而來迎之於水内令
之半渡而擊之利欲戰無附於水而迎於客也視在處高
(水上亦當處其高也)無迎水流(恐漑我也)處水上之軍也絶斥澤唯亟去
無流交軍於斥澤之中必依水草而倍衆樹(不得巳與敵戰而會斥澤)
(之中)此處斥澤之軍也平陸處易(車之利也)而左右倍高前死後
生(戰便)此處平陸之軍也凡四軍之利黃帝所以勝四帝者
也(黃帝始立四方諸侯亦稱帝以此四地勝之也)凡軍喜鬲而惡下貴陽而賤隂
(喜一作好山南曰陽山北曰隂)養生處實是爲必勝軍無百疾丘陵隄防
必處其高陽而右背也(堤者積土所背當處其陽而右之戰之便也)此兵之利
而地之助也故用兵之法高陵勿向也(敵若據山陵依附險阻陳待敵勿輕)
(攻趣也旣地勢不便有損石之衝也)背丘勿迎(敵背丘陵爲陣無有後患則當引置平地勿迎而擊之)
又曰上雨水水沬至欲渡者待其定(恐半渡而水便漲也)絶磵過天
井天牢天羅天䧟天郄(去逆切)大害必亟之勿近也(山也深大爲絶)
(澗四方高中央下爲天井深水所居朦朧者爲天牢四維絶人者爲天羅地形䧟者爲天䧟山澗夾地深數尺長數)
(尺者謂之天郄也)吾遠之敵近之吾迎之敵倍之也(用兵常遠六害令敵近倍)
(則利敵凶)軍旁有險阻蔣潢井生葭葦小林翳薈(烏會反)者必謹
覆索之此伏姦之所藏處也(險者一高一下之地阻者必水草也潢者池也井生葭葦)
(者衆草所聚也小林者衆木所居也翳薈者所以屏蔽之處也)
衛公兵法曰軍馬行動湏知次第出先右虞候馬軍爲首
次右虞候步軍次右軍馬軍次右軍步次前軍馬軍次前
軍步軍次右軍馬軍次中軍步軍次右軍馬軍次右軍步
軍次左軍馬軍次左軍步軍次左虞候馬軍次左虞候步
軍其馬軍去步軍一二里外行每有高處即令三五騎馬
於上立顧以候不虞以後餘軍准前立馬四顧右虞候旣
先發安營踏水道路脩理泥溺橋津檢行水草左虞候排
比隊仗整齊軍次使不交雜若軍廻入先左虞候馬軍次
左虞候步軍次左馬軍次左步軍其次第准前却轉其虞
候軍職掌初發交換諸軍營各量虞候子並使排比依軍
次行如此發引卒逢寇賊部伍甚易若零疊散行牽率難
就萬一賊至並非所管
又曰諸軍討伐例有數營發引逢賊首尾難救行引之時
湏先爲方陣應行之兵分爲四輜重爲兩道引戰鋒等隊
亦爲兩道引其第一分初發輜重及戰鋒分爲四道行兩
行(戸郎切下同)輜重在心雙引兩行戰鋒隊並合各在輜重外
左右夾雙引其次一分戰鋒隊與前般左右行戰鋒隊相
當輜重隊與前行輜重隊相當又其次一分准上最後一
分亦准上初發第一分別戰鋒輜重相當如其逢賊前分
四行兩行輜重抽縮兩行戰鋒横列作前面甚易其次兩
分先作四行長引其戰鋒旣在外便充兩面其後分亦先
作四行其輜重進前其戰鋒隊横列相接使充後面亦易
其方陣立即可成如此發引縱使狹路急緩亦得成陣每
軍戰鋒等隊湏過夲軍輜重尾輜重稠行戰鋒等隊稠引
常令輜重併近前頭戰鋒隊相去十步下一隊輜重隊相
去十步下一隊輜重隊相去兩步下一隊如此即湏相裏
得若逢川陸平坦彌加穏便其戰鋒輜重等隊分布使均
又曰諸兵馬發行或逢泥溺或阻山河其路有湏填𥙷有
湏開拓左右虞候軍兵先多於軍取充虞候子右虞候先
將此兵脩理橋梁泥濘開拓窄路左虞候排窄路捍後收
拾闌遺諸兵士每下營訖先令兩隊共掘一厠
又曰軍行沙磧鹹鹵之中有野馬黃羊蹤尋之有水鳥烏
所集處有水地生葭葦蘆菼(吐敢反)菰蒲之處下有伏泉地
有蟻壤之處下有伏泉
太白隂經濟水具篇曰軍行過大水河渠溝澗無津梁舟
筏難以濟渡太公以天艎天舡皆質朴不便於用令隨事
逐物變化而用之以濟巨川
又曰木甖以木縛甕爲筏甕受二石力勝一人甕間闊五
寸底以繩勾聮編槍於其上形長而方前置拔頭後置梢
左右置棹
又曰槍茷槍十根爲一束力勝一人四千一百六十六根
即爲一筏皆去鑚刃以束爲魚鱗以横栝而縳之可渡四
百一十六人爲三筏計用槍一萬二千五百根率渡一千
二百五十人十渡則一軍必濟
又曰蒲筏以蒲九尺圍㒹倒爲束十道縳之似束鎗爲筏
量長短多少隨蒲豐儉無蒲亦用葦筏量大小以濟人
又曰挾縆以善水者継小繩先浮渡水次引大縆於兩岸
立大橛急定縆使人挾縆浮渡大軍可爲數十道
又曰浮囊以渾脫羊皮吹氣令滿擊其孔束於腋下而浮
渡
太平御覽卷第三百六
