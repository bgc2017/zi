太平御覽卷第一百二十六
偏霸部十
南涼秃髮烏孤
秃髮利鹿孤
秃髮傉檀
南燕慕容德
慕容超
秃髮烏孤
崔鴻十六國春秋南涼錄曰秃髮烏孤河西鮮卑人也八
世祖疋孤自塞北遷于河西孤卒子壽闐立闐孫機能壯
果多謀略晉太始中殺秦州刺史胡烈於萬斛堆敗涼州
刺史蘇愉于金山又殺涼州刺史楊欣於丹嶺盡有涼州
之地武帝爲之肝食能死從弟務丸代立丸死孫推斤立
斤死子思復鞬立部落轉盛遂據涼土鞬卒子烏孤襲位
養民務農循結隣好吕光進封孤廣武郡公益州牧左賢
王太初元年正月改元自稱大將軍大單于西平王以弟
鹿孤爲驃騎將軍傉擅爲車騎將軍二年改稱武威王三
年正月徙治樂都八月孤因酒走馬馬倒傷脇笑曰幾使
吕光父子大喜俄而患甚頋謂羣臣曰方難未靖宜立長
君言終而薨謚武王廟號烈祖
晉書曰秃髮烏孤其先與後魏同出八世祖疋孤率其部
自塞北遷于河西其地東至麥田牽屯西至顯羅南至澆
河北接大漠疋孤子壽闐之在孕母胡掖氏因寢而産於
被中鮮卑謂被爲秃髮因而氏焉
秃髮利鹿孤
崔鴻十六國春秋南涼錄曰利鹿孤烏孤弟太初三年八
月即位大赦改治西平建和元年正月大赦改年延耆老
訪政治二年羣臣固請即尊號不許乃僣稱河西王三年
三月寢疾令曰昔我諸兄弟傳位非子者蓋以泰伯三讓
周道以興故也武王創踐寳曆垂諸樊之試終能克昌家
業者其在車騎乎吾寢疾惙頓是將不濟内外多虞國機
務廣其令車騎經惣百揆以成先王之志薨謚康王葬西
平陵
秃髮傉檀
崔鴻十六國春秋南涼錄曰傉檀利鹿孤弟也少機警有
才略建和三年襲位徙號涼王遷于樂都改爲弘昌元年
秦遣使拜車騎將軍廣武公四年六月秦遣授河右諸軍
事涼州刺史鎮姑臧七月醼羣寮于宣德堂仰視而歎曰
古人言作者不居居者不作信矣前昌松太守孟禕進曰
張文王築城苑繕宫廟構此堂爲貽厥之資萬世之業秦
師濟河漼然瓦解此堂之建年垂百載十有三主唯信順
可以久安仁義可以永固願大王勉之檀曰非君無以聞
讜言也八月以鎮南大將軍文攴鎮姑臧檀遷于樂都雖
受制於秦車服禮制一如王者十一月遷于姑臧嘉平元
年十一月僣即涼王位於南郊大赦改年嘉平置百官立
世子虎臺爲太子二年正月以子明德歸爲南中郎將領
昌松太守歸儁爽聦悟檀甚寵之年始十三命爲昌高殿
賦援筆即成影不移漏檀覽而善之擬之曹子建七年傉
檀議欲西征乙弗孟愷諫曰連年不收上下飢弊南逼熾
盤北迫蒙遜今遠征雖尅後患必深傉檀曰孤將略地卿
無沮衆謂其太子武臺曰今不種多年内俱窘事宜西行
以拯此弊蒙遊近去不能卒來旦夕所慮唯在熾盤彼名
微衆寡易以討禦吾不過一月自足周旋汝謹守樂都無
使失墜傉檀乃率騎七千西襲乙弗大破之獲牛馬羊四
十餘萬熾盤乘虛來襲一旦而城潰安西樊尼自西平奔
告傉檀傉檀謂衆曰今樂都爲熾盤所䧟卿等能與吾藉乙
弗之資取契汗以贖妻子者所望也遂引師而西衆多逃
反遣鎮北叚荀追之荀亦不還於是將士皆散傉檀曰熾
盤昔委質於吾今而歸之不亦鄙乎四海之廣無所容其
身何其痛哉吾老矣寧見妻子而死遂歸熾盤六月至
西平盤遣使郊迎以上賓之禮歲餘爲熾盤所鴆謚景王
時年五十一武臺亦爲熾盤所害少子保周歸魏魏以爲
張掖王自烏孤太初元年歲在丁酉至檀薨之歲甲寅十
有八歲
晉書曰烏孤以安帝隆安元年僣立至傉檀三世凡十九
年以安帝義熙十年滅
南燕慕容德
崔鴻十六國春秋南燕錄曰慕容德字玄明皝之少子皝
每對諸宫人言婦人姙娠夢日入懷必生天子公孫夫人
方娠夢日入臍中獨喜而不敢言晉咸康二年晝寢生德
左右以告方寤而起皝曰此兒易生似鄭莊公長必有大
德遂以德爲名年十二而皝薨哀毀過禮年十八長八尺
二寸額上有日月兩角下偃月重文元璽初封梁公建熙
初進號安北將軍封范陽王入爲魏尹秦滅燕徙於長安
秦伐涼德請征自效後爲張掖太守符堅伐晉垂請德爲
副堅敗德乃隨垂如鄴垂稱燕王復封范陽王建興元年
爲司隷校尉八年拜司徒垂臨薨謂太子寳曰鄴是舊都
宜委范陽王永康元年以德鎮鄴及寳失中山奔龍城以
德爲丞相領冀州承制南夏德曰中山旣没魏必乘勝來
攻鄴元年正月德率戶四萬三千車二萬七千乘自鄴徙
滑臺黎陽魏軍垂至三軍危懼欲堡據黎陽昏日流澌冰
合是夜濟訖冰亦尋消德大悅改黎陽津爲天橋津德入
滑臺趙王麟等九十八人上言今中山傾䧟龍都蕭條趙
魏遺黎鵠企皇澤伏願仰承俯順以安宗廟謹上皇帝尊
號德許之令曰今假順來議且依燕元故事統符行帝制
奏詔而巳改永康三年爲元年大赦殊死巳下置百官封
進有差寳自龍城南奔至黎陽城西數里伏于河西遣中
黃門趙思告北地王鍾曰上以去二月得丞相表即自南
征叚速骨作逆于乙連今失據來此呼丞相奉迎鍾馳使
白狀寳遣思之後見採樵者知德稱帝懼而北奔初符登
旣滅登弟廣率所部三千來降拜冠軍(將軍處之)乞活壍至是
復叛稱秦王德留撫軍魯陽王和守滑臺德率衆攻廣斬
之和長史李辨殺和以滑臺降魏德曰符廣雖平撫軍失
據進有強敵退無所託計將安出尚書潘聦曰滑臺四通
八逹非帝王之居青齊沃壤號曰東秦地方二千里戸餘十
萬四塞之固可謂用武之國德猶預未決於是遣牙門蘇
撫問沙門㓪公報曰山拪絶俗之士不應預問朝議但有
待之累非有託無以立陛下今來即㓪之檀越敬覽潘尚
書之議可謂興邦撫又問以年世㓪以周易筮之曰燕衰
庚戍撫曰幾何曰年則一紀世則及子撫曰何其促乎朗
曰卦兆然也豈關人哉撫祕不敢言德大悅三月德引歸
而南五月次薛城八月入廣固即皇帝位于南郊大赦改
元爲建平元年又曰漢宣憫吏民犯諱故改名朕今增一
備字以爲複名庶開臣子避諱之路於是叙賞有差褒德
任賢新舊咸悅十月太極端門並就以公匠張剛爲材官
將軍尚方令二年十月徐州刺史潘聦青州刺史鞫仲來
朝讌于延賢堂酒酣德嘆謂羣臣曰朕雖寡薄拱巳南面
在上不驕夕惕于位可稱自古何等主也仲曰陛下中興
之聖后少康光武之儔也頋命左右賜仲帛千匹仲疑多
陳讓德曰卿知調朕朕不知戲卿乎卿飾對非實故亦虚
言相賞不賞謬加何足謝也韓範進曰臣聞天子無戲言
忠臣無妄對今日之論可謂君臣俱失德大悅賜範絹五
十匹三年三月德如齊城登營丘望見晏嬰塜頋左右曰
禮大夫不逼城葬平仲古之一賢人逹者而生居近市死
葬近城豈有意乎青州秀才晏謨對曰孔子稱臣先人平
仲賢矣豈不知高其梁豐其禮蓋政在家門故儉以矯世
存居湫隘卒豈擇地而葬乎所以不遠門者猶冀悟平生
意也德悅之三月以太牢祀漢城陽景王廟遂北登社首
山東望鼎足因目牛山問謨以齊之山川賢哲故事謨曆
對詳辨畫地成圖德深嘉之拜尚書郎五年二月夜地震在
栖之雞皆驚擾飛散三月德疾動經旬幾於不振會前尚
書右丞曹默自冀州來奔以白酒解之乃瘳以默爲御史
中丞封永熙侯六年正月兄子超自秦還九月汝水竭十
一月德疾篤夜夢皝曰汝旣無子何不早立超爲太子不
𡭗惡人生心戊午引見羣臣于東陽殿議立超爲太子俄
而震起百寮驚越德亦不安還宫疾甚呼叚后公主及超
申以後事執超手曰若得至暁更見公卿頋託以汝死無
所恨舉目視公主欲有所言竟遂不能叚后大言今日召
董中書造誥立超開目頷之是夕薨于顯安宫年七十爲
十餘棺夜分出門潜瘞山谷莫知其屍所在虚葬于東陽
陵謚獻武皇帝廟號世宗在位五年
慕容超
崔鴻十六國春秋南燕錄曰慕容超字祖明德兄北海王
納之子秦滅燕以納爲廣武太守數歲去官與母公孫太
妃就弟德於張掖德從符堅南征留金刀辭母而去及垂
起山東張掖太守符昌誅納及德之諸子公孫大妃以耄
不合刑納妻叚氏以懷姙未決執于郡獄獄掾呼延平德
故吏也將公孫叚氏逃于羌中而生超焉公孫氏臨卒授
超金刀曰聞汝伯巳中興於鄴都吾杇病將没相見理絶
汝脫得東歸可以此刀還汝叔也後因吕隆歸秦秦徙涼
州民於長安超因而東歸母謂超曰母子得全濟者呼延
氏之力也惠而不報天不祐人平今雖死吾欲爲汝納其
女以荅厚惠於是納之超至長安佯狂行乞由是往來無
禁濟隂人宗正謙善卜相西至長安賣術于路超行而遇
之因就謙相謙竒其姿貌超乃内断于心不告母妻辭母
詣霸上乃與謙俱歸至諸關禁自稱張伏生二十日逹梁
父建平六年四月至廣固呈以金刀且宣祖母臨終之言
德撫之號慟超身長八尺腰帶九圍姿器魁傑有類於德
德愛之名之曰超封北海王拜侍中驃騎大將軍司隷校
尉開府置佐十一月立爲太子巳未僣即皇帝位大赦改
建平六年爲太上元年三年七月遣中書令韓範聘秦姚
興許還超母妻八月秦使兼員外散騎常侍韋宗還聘贈
以千金超復遣右僕射張華給事中宗正元聘秦送大樂
伎一百二十人姚興大悅還超母妻十月華發長安宗正
元馳先反命超大悅遣征虜公孫五樓率騎二千迎于境
上超親率六宫迎於馬耳關四年正月大赦尊父北海穆
王爲穆皇皇帝母叚氏爲皇太后居長樂宫妻呼延氏爲
皇后五年二月晉相劉𥙿率衆來伐三月晉師渡淮超聞
晉軍之盛自率衆四萬距戰大敗奔還廣固徙郭内民入
堡小城晉攻䧟大城長圍列守超請爲藩臣以大峴爲界
𥙿不許六年正月超登天門朝羣臣于城上殺馬以饗將
士十一月尚書悅壽開門納晉師超出奔爲晉所執送建
康市斬之時年二十六殺鮮卑王公巳下三千餘人以男
女萬餘口爲軍賞始德建平元年歲在巳亥僣號居齊
至爲劉𥙿所滅在已酉凡二十一年
晉書曰超在位六年初德以安帝隆安四年僣立至超二
世凡十一年以義熙六年滅
太平御覽卷第一百二十六
