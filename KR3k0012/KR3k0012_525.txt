太平御覽卷第五百二十五
禮儀部四
祭禮中
又祭義曰祭不欲數數則煩煩則不敬祭不欲䟽䟽則怠
怠則忘是故君子合諸天道春禘秋嘗霜露旣降君子履
之必有悽愴之心非其寒之謂也春雨露旣濡君子履之
必有怵惕之心如將見之
又祭義曰文王之祭也事死者如事生祭之明日明發不
寐饗而致之又從而思之祭之日樂與哀半饗之必樂巳
至必哀
又祭義曰郊之祭大報天而主日配以月夏后氏祭其闇
殷人祭其陽周人祭日以朝及闇祭日於壇祭月於坎以
別幽明以制上下祭日於東祭月於西以別内外以端其
位日出於東月生於西隂陽長短終始相廵以致天下之
和
又祭義曰祭之日入室僾然必有見乎其位周還出戶肅
然必有聞乎其容聲出戸而聽愾然必有聞乎其嘆息之
聲(周還出戶謂薦設時也無戶者一戶若食間則有出戶而聽之)
又祭義曰孝子將祭慮事不可以不豫比時具物不可以
不備虚中以治之(此時猶先時也虚中言不兼念餘事)宫室旣脩牆屋旣設
百物旣備夫婦齋戒沐浴盛服奉承而進之洞洞乎屬屬
乎如弗勝如將失之其孝敬之心至也與(脩設謂掃除及黝堊)薦其
薦爼序其禮樂備其百官奉承而進之(百官助主人進之)於是諭
其志意以其慌愡以與神明交庶或饗之庶或饗之孝子
之志也
又志統曰凡治人之道莫急於禮禮有五經莫重於祭(禮有)
(五經謂吉禮凶禮賓禮軍禮嘉禮也莫重於祭謂以吉禮爲首也)夫祭者非物自外至者
也自中出生於心也心怵而奉之以禮是故唯賢者能盡
祭之義(怵感念親之貌也)賢者之祭也必受其福非世所謂福也
福者備也備者百順之名也無所不順者之謂備言内盡
於巳而外順於道也忠臣以事其君孝子以事於親其夲
一也
又祭統曰祭者所以追飬繼孝也孝者畜也順於道不逆
於倫是之謂畜(畜謂順於德教)是故孝子之事親也有三道焉生
則養殁則喪喪畢則祭養則觀其順也喪則觀其哀也祭
則觀其敬而時也盡此三道者孝子之行也(殁終也)
又祭統曰夫祭有十倫焉見事鬼神之道焉見君臣之義
焉見父子之倫焉見貴賤之等焉見親疎之殺焉見爵賞
之施焉見夫婦之別焉見政事之均焉見長幼之序焉見
天下之際焉此之謂十倫(倫猶義也)
又祭統曰凡祭有四時春祭曰杓夏祭曰禘秋祭曰嘗冬
祭曰烝(謂夏殷時禮也)礿禘陽義也嘗烝隂義也禘者陽之盛也
嘗者隂之盛也故曰莫重於禘嘗(夏者尊卑著而秋萬物成)
又祭統曰周公旦有勲勞於天下成王而欲尊魯故賜之
以重祭外祭則郊社是也内祭則大嘗禘是也(言此者善周公功也)
又表記曰祭極敬不繼之以樂朝極辯不繼之以倦(極猶盡也辯分)
(別政事也祭義曰祭之日樂與哀半饗之必樂巳至必哀)
又表記曰子曰后稷之祀易冨也其辭恭其欲儉其禄及
子孫(冨之言備也以傳世之禄兵倫者之祭易備也)
禮稽命徵曰天子祭天地宗廟六宗五嶽得其宜則五糓
豐雷雨時至四夷貢物青白黃馬黃龍翔黃雀集(坤爲地得宜則)
(五榖豐矣土精上爲軒轅主雷雨得宜故又應時至也士瀆四輔故四夷各貢方色之馬也精爲馬不言赤黑義足)
(通也黃龍黃雀皆土精也)
周易豫象曰雷出地奮豫先王以作樂崇德殷薦之上帝
以配祖考
又困九五曰利用祭祀(祭祀所以受福也)象曰利用祭祀受福也
又旣濟曰九五東鄰殺牛不如西鄰之禴祭實受其福(牛祭)
(之盛者也禴祭之薄者也居旣濟之時而處尊位物皆濟矣將何爲焉其所務者祭祀而巳祭祀之盛莫盛脩德故)
(沼沚之毛蘋繁之菜可羞於鬼神故黍稷非馨明德惟馨是以東鄰殺牛不如西鄰之禴祭實受其福也)
又曰觀盥而不薦有孚顒若(王道之可觀者莫盛乎宗廟宗廟之可觀者莫盛於)
(盥也至薦簡略不足復觀)
又萃曰萃亨王假有廟(假至也王以聚至有廟也)彖曰王假有廟致孝
享也(全聚乃得致孝之享也)
左傳桓公曰凡祀啓蟄而郊(言凡祀通下三句天地宗廟之事啓蟄夏正建寅之月祀)
(天南郊)龍見而雩(龍見建巳之月蒼龍宿之體昏見東方萬物始盛時雨而大故祭天遠爲百榖祈膏)
(雨)始殺而嘗(建酉之月隂氣始殺嘉榖始熟故薦嘗於宗廟)閉蟄而丞(建亥之月昆蟲閉戶)
(萬物皆成可薦者衆故烝祭宗廟)
又僖上曰五年晉人執虞公而脩虞祀歸其職貢於王(虞所)
(命也)
又僖中曰初平王東遷也辛有適伊川(辛有周大夫也)見被髮而
祭於野者曰不及百年此其戎乎其禮先亡矣秋秦晉遷
陸渾之戎于伊川
又僖下曰夏四月四卜郊不從乃免牲非禮也猶三望亦
非禮也禮不卜常祀而卜其牲曰牛卜日曰牲成而卜郊
上怠慢也望郊之細也不郊亦無望可也
又僖下曰衛成公夢康叔曰相奪予享(相夏后啓之孫也居帝丘享祭也)
公命祀相寗武子曰不可鬼神非其族類不歆其祀祀鄫
何事相之不享於此矣衛之罪也不可以聞成王周公之
命祀請改祀命(改祀相之命也)
又文下曰大事于太廟躋僖公逆祀也(僖是閔公兄不得爲父子嘗爲臣位)
(應在下今令居閔上故曰逆祀也)於是夏父弗忌爲宗伯(宗伯掌宗廟昭穆之禮也)尊
僖公見明見曰吾見新鬼大故鬼小(新鬼僖公旣爲兄死時年又長也故鬼閔)
(公死時年小弗忌明言其所見也)先大後小順也躋聖賢明也(言以僖公爲聖賢也)
明順禮也君子以爲失禮禮無不順祀國之大事也而逆
之可謂禮乎子雖齊聖不先父食久矣故禹不先鯀湯不
不先契(鯀禹父契湯十二世祖)文武不先不窋(不窋后稷子也)宋祖帝乙鄭
祖厲王猶上祖也仲尼曰臧文仲其不智者三作虚器(謂居)
(蔡山節藻梲也)縱逆祀(聽夏父躋僖公)祀爰居三不智也(海鳥曰爰居止於魯東門外文)
(仲以爲神命國人祀之)
又昭二曰鄭子産聘于晉韓宣子曰寡君寢疾今夢黃熊
入寢門其何厲鬼也對曰昔堯殛鯀于羽山其神化爲黃
熊以入于羽淵實爲夏郊三代祀之晉爲盟主其或未之
祀乎韓宣子祀夏郊晉侯有間
又曰晉侯問於史趙曰陳其遂亡乎對曰陳顓頊之後也
舜重之以明德至胡公不淫故周賜之姓使祀虞帝臣聞
盛德必百世祀虞之世數未也
公羊傳僖公曰曷爲或言三卜或言四卜三十禮也四卜
非禮也三卜何以禮求吉之道三禘嘗不卜郊何以卜卜
郊何禮也(禮天子不卜郊)卜郊何以非禮魯郊非禮也(以魯郊非禮故卜耳)
(昔武王旣没成王幼小周公居攝行天子事制禮作樂致大平有王功周公夢成王以王禮葬之命魯使郊以彰周)
(公之德非正故卜三吉則用之不吉則免牲也)魯郊何以非禮天子祭天諸侯祭
土(土謂社)天子有方望之事(方望謂郊時所望祭四方羣神日月星辰風伯雨師五嶽四瀆)
(及餘山川三十六所也)無所不通諸侯山川有不在其封内者則不
祭也曷爲或言免牲或言免牛免牲禮也免牛非禮也免
牛何以非禮傷者曰牛三望者何望祭也然則曷祭祭泰
山河海山川有能潤千百里者天子秩而祭之(此皆助天宣氣布功)
(故祭天及之)觸石而出膚寸而合不崇朝而徧雨乎天下者唯
泰山爾河海潤于千里
榖梁傳曰宫室不設不可以祭祭者薦其時也薦其敬也
薦其義也非享味也
又僖公曰夏四月不郊四卜非禮也免牲者爲之緇衣纁
裳有司玄端奉送至於南郊免牛亦然乃者亡乎人之辭
也猶者可以巳之辭也
國語楚語曰屈到嗜芰有疾召其宗老而屬之(屈到楚卿屈蕩之子)
(也芰菱也宗老宗臣屬託也)曰祭我必以芰及祥宗老將薦芰屈建命
去之(建屈到之子子木也)宗老曰夫子屬之子木曰不祭然典有之
曰國君有牛享大夫有羊饋士有豚犬之奠庶人有魚炙
之薦不羞珍異不陳庶侈夫子不以其私欲干國之典遂
不用
又楚語曰子期祀平王祭以牛爼於王(子其楚平王之子結也牛爼致爼於)
(王也)王問於觀射父曰祀牲何及對曰祀加于舉(舉人君朔望之盛饌)
(也)天子舉以太牢祀以會(太牢牛羊豕也會亦太牢舉西方之貢)諸侯舉以
特牛祀以太牢卿舉以少牢祀以特羊大夫舉以特牲祀
以少牢(特牲豕也)士食魚炙祀以特牲庶人食菜祀以魚上下
有序則民不慢王曰其小大何如對曰禘郊不過蠒栗烝
嘗不過握把王曰何其小也對曰天神以精明臨下民故
求備物不求豐大是故先王之祀也以一純二精三牲四
時五色六律七事八種九祭十日十二辰以致之(純心純一也二)
(精玉帛也三牲牛羊豕也四時春秋冬夏也五色五采服也六律黃鍾太簇姑洗蕤賓夷則無射也亡事天地人四)
(時之物也八種八音異種也九祭九州之助祭也十日甲至癸也十二辰子至亥也)百姓干品萬官
億醜兆民經入畡數以奉之(百姓百官受民姓也千品姓有徹品十爲干品五物之官)
(陪屬萬爲萬官官有十醜爲億醜天子之田九畡以養兆民王取經入以食萬官也)明德以昭之和
聲以聽之以告徧至(徧至光被四表格于上下也)明無不受休天子禘
郊之事必自射其牲王后必自親春其粢諸侯宗廟之事
必自射牛羊繫豕夫人必自舂其盛况其下之人其誰敢
不戰兢以事百神
春秋繁露曰大雩者何旱祭也難者曰大旱乃雩祭而請
雨大水鳴鼓而攻社天地之所爲隂陽之所起也或請焉
或怒焉何也曰大旱者陽滅隂也陽滅隂者尊壓卑也固
其義也雖大甚拜請之而巳無敢有加也大水者隂滅陽
也隂滅陽者卑勝尊也故鳴鼔攻之朱絲而脅之
又曰古者歲四祭因四時所生熟而祭先祖父母也春曰
祠祠者以正月始食韮也夏曰禴禴者以四月煑麫餅也
秋曰嘗嘗者以七月嘗黍稷冬曰烝烝者以十月進初稲也
論語季氏曰季氏旅於泰山子謂冉有曰汝不能救與(旋祭)
(名也諸侯祭山川在其邦内者今陪臣祭泰山非禮也)對曰不能子曰嗚呼曾謂泰
山不如林放乎(孔子意云泰山之神知禮過林放之賢遠)祭如在祭神如神在
子曰吾不與祭如不祭孝經云春秋祭祀以時思之鄭玄
注曰四時變易物有成熟將欲食之先薦先祖念之若生
不忘親也
爾雅曰春祭曰祠(祠之言食也)夏祭曰礿(新菜可礿也)秋祭曰嘗(嘗新)
(榖也)冬祭曰烝(進品物也)祭天曰燔柴(旣祭積薪燒之)祭地曰瘞埋(旣祭埋藏)
(也)祭山曰&KR1297;懸(或&KR1297;或懸置之於山山海經曰懸以吉王是也)祭川曰浮沉(投祭水中)
(或沉或浮也)祭星曰布(布散祭於地也)祭風曰磔(今俗當大道中磔狗云止風此其象也)
是類是禡師祭也(師出征伐類於上帝禡於所征之地)旣伯旣禱馬祭也(伯祭)
(馬祖也將用馬力必先祭其先祖也)禘大祭也(五年一祭也)繹又祭也(祭之明日尋繹復祭)
東南郊常奉祀如忌方其後人上書言古者天子三年一
用太牢祠三一天一地一太一天子許之令太祝領祠之
於忌太一壇上如其方後人復有上書言古者天子常以
春解祠祠黃帝用一梟破鏡(孟康曰梟鳥名也食母破鏡獸名食父黃帝欲絶其類使)
(百物祠皆用之破鏡如貙而虎眼如淳曰漢使東郡送梟五月五日作梟羹以賜百宫以其惡鳥故食之)冥羊
用羊祠(服虔曰神名也)馬行用一青壯馬太一畢山山君地長用
牛武夷君用乾魚隂陽使者以一牛(孟康曰隂陽之神也)令祠官領
之而祠於忌太一壇旁
漢書曰高祖沛公祠黃帝祭蚩尤於沛庭而釁鼔旗幟皆
赤
又曰高祖微時聞魏公子賢及即位每過大梁常祀公子
高祖十二年從擊黥布還爲公子置守冢歲四時奉祀公
子矣
又張子房從高帝過濟北果得榖城山下黃石取而葆祠
之及留侯死并葬黃石冢伏臘祠黃石留侯
又郊祠志曰文帝下詔曰有異物之神見于成紀無害於
民歲以有年朕親郊祀上帝諸神禮官議無諱以朕勞有
司禮官曰古者天子夏親祠上帝於郊故曰郊於是天子
始幸雍郊見五帝以孟夏四日荅禮焉
又曰宣帝八月飲酎行祠孝昭廟先驅旄頭劒挺墮墜首
插泥中刃向乘輿車馬驚公孫賀筮之有兵謀不吉卜還
使有司侍祠是時霍氏外孫代郡太守任宣坐謀反誅宣
子章爲公車丞亡在渭城界中夜入廟居郎間執戟立廟
門待上至欲爲逆發覺伏誅故事帝夜入廟其後待明而
入自此始也
又曰孔光父霸爲關内侯食邑霸上書求奉孔子祭祀元
帝下詔曰其令師襃成君關内侯霸以所食邑戶八百祀
孔子焉故霸遣長子福數於魯奉夫子祠
又曰初朱邑且死屬其子曰我故爲桐鄕嗇夫其吏民愛
我必葬桐鄕後世子孫奉尚我不如桐鄕民及死其子葬
之桐鄕西郭外民果共立祠歲時祠祭至今不絶
太平御覽卷第五百二十五
