太平御覽卷第七百一十一
服用部十三
箱巾箱笥笈火籠
箱
東宫舊事曰皇太子初拜有馬齒呈事箱四枚
漢武帝内傳曰帝崩時遺詔以雜道書四十卷置棺中至
延康二年河東功曹李及入上黨抱犢山採藥於岩室中
得此書盛以金箱卷後題日月是武帝時河東太守張純
以箱及書奏上之武帝時左右見之涕泣曰此是帝崩時
殯殮物宣帝愴然以書付茂陵安合如故
晉陸雲與兄機書曰一日行曹公器物有書箱五枚想兄
識彦高書箱甚似之
巾箱
漢武内傳曰武帝見西王母巾箱中有一卷書王母曰此
五岳眞形圖昨青城諸仙就我求今當付之
宋書曰元凶劭弑逆南陽公主見女巫嚴道育云天神當
賜符應時主夕卧見流光相隨狀若螢火遂入巾箱化爲
雙珠圓青可愛因是巫蠱而敗
齊書曰衡陽王鈞常手自細書寫五經部爲一卷置于巾
箱中以備遺忘侍讀賀玠問曰殿下家自有墳素復何須蠅
頭細書別藏巾箱中荅曰巾箱中有五經於撿閱易且一
更手寫則永不忘諸王聞而争效爲巾箱五經自此始也
世說曰威法濟者義興人其兒年二十得病經年有神來
語言牀席不淨神何處得坐曰有&KR0238;内箱甚淨神何不入
中因内新果於箱中覺有聲以箱蓋覆之於是便聞箱中
動搖即以衣傳之可五升米重而病愈
異苑曰晉孝武太元末每聞手巾箱中有鼓吹鞞角之音
帝是歲崩天下大亂
笥
說文曰簞笥飯及衣之器也
尚書曰惟衣裳在笥論語曰一簞食一瓢飲(蕇笥也)
東觀漢記曰上問第五倫卿爲市掾人有遺卿母一笥餅
卿從外來見之奪母笥探口中餅出之倫對曰實無此衆
人以臣愚蔽故爲生此語
東觀漢記曰上聞王郎將軍至復驚去馮異進笥麥飯兔
肩
續漢書曰世祖微時繫南鳴市獄市吏以一笥飯與之
吳越春秋曰越以文笥七枚獻吳王
西京雜記曰宣帝以虎魄笥盛身毒寳鏡
風俗通曰孝靈帝建寕中京師長者皆以葦辟方笥爲粧
具時有識者竊言葦方笥郡國讞篋也今珍用天下皆當
有罪讞於理官也後黨錮皆讞廷尉人名悉入方葦笥中
斯爲驗矣
張衡綬笥銘曰南陽太守鮑德有詔所賜先公綬笥傳世
用之更治笥平子爲德主簿故爲之銘也
笈
說文作扱曰笈驢上負也
風俗記曰笈學士所以負書箱如冠籍箱也
謝承後漢書曰徐稚字孺子公車五徵皆不降志其有喪
負笈赴弔行五里也
又曰袁閎字夏甫汝南人也博覽群書常負笈尋師變易
姓名
又曰高弘字伯武河内山陽人爲琅瑘相到官自負笈單
步入界聽採風俗
又曰蘇章字士成北海人負笈追師不遠万里
又曰方儲字聖明負笈到三輔無術不覽
又曰郎宗負笈賣卜給食諸公表上博士徵宗宗負笈遁
去
李固傳曰固父爲三公而固步行負笈千里從師
拾遺錄曰漢惠帝時有仙人韓稚東至泥離國遇其人洞
室負笈而問其年幾何
漢武内傳曰上元夫人語武帝曰阿母令以瓊笈妙藴發
紫臺之文賜汝
火籠
方言曰南楚江沔之間籠謂之篣或謂之笯陳楚宋魏之
間謂之庸君今薰籠是也
齊書曰卞彬性飲酒火籠什物多諸詭異自稱卞田居
又曰范述曾爲永嘉太守有善政徵爲游擊將軍郡故舊
送錢二十餘萬一無所受唯得白桐皮火籠朴十餘枚而
巳〇梁書曰臨賀王正德爲吳郡太守正德自謂應居儲
嫡心常怏怏後奔魏初去之始爲詩一絶内火籠曰楨幹
屈曲盡蘭麝氣氲銷欲知懷炭日正是履冰朝
脩復山陵故事曰當梓宫中有象牙火籠
東宫舊事曰太子納妃有&KR0238;畫手巾薰籠二條大被薰籠
三
西京雜記曰漢制天子以象牙爲籠上皆散花文後宫則
五色(綾文)
劉向别錄曰淮南王有薰籠賦
齊謝朓詠竹火籠詩曰庭雪亂如花井冰粲成玉因炎入
豹䄂懷温奉芳蓐體密用宜通文斜性非曲
梁范静妻沈詠五彩竹火籠詩曰可憐潤霜雪纖剖後毫
分織作廻風莒製爲縈騎文含芳出珠被耀綠接緗裙徒
嗟今麗飾豈念昔凌雲
太平御覽卷第七百一十一
