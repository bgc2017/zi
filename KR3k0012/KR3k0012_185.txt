太平御覽卷第一百八十五
居處部十三
廳事齋房庭階陛墀
序廊塾壇屏扆宁
廳事
郡國志曰廣州吳孫皓時以滕脩爲刺史未至州有五仙
人騎五色羊負五榖來迎而去今州廳事梁上畫五仙人
騎五色羊爲瑞
裴淵廣州記曰州廳事梁上畫五羊像又作五榖囊隨像
懸之云昔高固爲楚相五年銜榖莖于楚庭於是圖其像
廣州則楚分野故因圖象其瑞焉
臨海記曰章安縣南門有赤蘭橋世傳成公綏作縣此橋
上製廳縣令年常祭廳事神用生鹿其年活得白鹿還於
廳事上生以祭神仍遂食之歲時用焉自是以後白鹿不
可復得而必須生鹿歴代相承迄今不絶
世說曰庾太尉兄弟初渡江行路人有避雨者悉聚諸廳
事上征西車騎自譬遣之不肯去太尉新沐頭散髮高詠
從閤内出避雨者退莫有留者
王㓪與許靖書曰武皇帝於江陵劉景升廳事上共論道
足下至于通夜不寐忘倦飢渴無巳〇盧諶祭法曰凡祭
法有廟者置之於座未遑立廟祭於廳事可也
兩京記曰考功員外廳有薛稷畫鶴宋之問爲讃工部尚書
廳有薛稷畫樹石並爲時所重
齊
王安成記曰大和中陳郡殷府君引水入城穿池殷仲堪
又於池北立小屋讀書百姓于今呼曰讀書齋
晉徵祥說曰桓玄鎮姑熟屋壁先畫作黃盤龍號盤龍齋
俄而玄敗將軍劉毅居之毅小名盤
襄沔記曰金城内刺史院有高齋梁昭明太子於此齋造
文選鮑至云簡文爲晉安王鎮襄陽日又引劉孝威庾肩
吾徐防江伯操孔敬通惠子悅徐陵王囿孔鑠等於此齋
綜覆詩集于時鮑至亦在數凡十人資給豐厚曰設肴饌
于時號爲高齋學士〇雍州記云高齋其泥色甚鮮淨故
此名焉南平世子恪臨州有甘露降此齋前竹林昭明太
子於齋營集道義以時相繼
又曰白土齋南道有一齋以栗爲屋梁武帝臨州寢卧於
此齋中常有五色雲廻轉狀如盤龍屋上恒紫雲騰起形
似繖蓋遠近望者莫不異焉梁武帝于此龍飛
又曰高齋東北有一齋名曰下齋次於高齋制度壯麗極
爽塏刺史辯决獄訟舊出此齋
國史𥙷曰梁武造寺令蕭子雲飛白大書一蕭字在焉李
約自江淮竭産買歸洛中置於小亭號曰蕭齋
房
說文曰房室在旁也
釋名曰房旁也室之兩旁也
尚書大傳曰古后夫人將侍於君前息燭後舉燭至于房
中釋朝服襲燕服然後入御于君
毛詩黍離曰君子陽陽左執簧右招我由房
漢書曰哀帝初即位躬行儉約省減諸用政事由已出朝
廷翕然望焉有詔問丞相大司空定陶恭王太后宜當何
居孔光不欲令帝旦夕相近即議以爲定陶王太后宜改
築宫大司空何武曰可居北宫有紫房複道通未央宫
太后果從複道朝夕至帝所求欲稱尊号貴寵其屬使上以
不得直道而行
應劭漢官儀曰皇后稱椒房以椒塗室圭温暖除惡氣也
酈善長注水經曰芭水出南山芒水谷北流遥玉女房水側
山際有石室世謂之玉女房
郡國誌曰葭萌縣玉女房昔有玉女入石穴空有竹數莖
下有青石壇每因風恒自掃壇
王子年拾遺記曰越欲滅吴蓄天下竒寳美人異味以進
於吴殺三牲以祈天地殺龍以祠川海以江南億万戶民輸
爲傭保越又有美女二人一名夷光一名脩明以貢於吴吴
處之以椒華之房貫細珠爲簾熀愰内竊窺者莫不動心
驚魂謂之神人吴王妖惑怠於國政及越兵入乃抱二女
以逃吴苑
晉宮閣名曰洛陽宫内有義和温房
十洲記曰崐崘山有紫翠丹房
拾遺錄曰崐崘丹密雲房東西千步望之如丹霞
尸子曰泰山之中有神房阿閣
楚辭曰姱容脩態絙洞房
又九歌曰桂棟兮蘭橑新夷楣兮葯房
宋玉風賦曰主人女子乃更有蘭房奥室止臣其中
庭
說文曰庭朝中也
尚書曰咸造勿褻在王庭
周易曰揚于王庭孚號有厲造自邑不利即戎利有攸往
禮記曰諸侯之庭
毛詩曰洒掃庭内
又曰俟我于庭乎而
又曰殖殖其庭
又曰子有庭内弗洒弗掃
又曰有瞽有瞽在周之庭
左傳曰庭實旅百
論語曰鯉趨而過庭曰學詩乎
又曰孔子謂季氏八佾舞於庭是可忍也孰不可忍也
周書曰成王四征不庭
漢書曰王商爲人多質有威重(師古曰多質言不爲文飾)長八尺餘身
體鴻大容皃絶人河平四年單于來朝引見白虎殿丞相
商坐未央庭中單于前拜謁商(師古曰單子將見天子而經未央庭中過)商起
離席與言單于仰視商貌大畏之遷延却退天子聞而歎
曰眞漢相矣
晉書曰謝玄字幼度少潁悟與從兄郎俱爲叔父安所器
重安嘗戒約子姪曰子弟亦何豫人事而正欲使其佳諸
人莫有言者玄荅曰譬如芝蘭王樹欲使其生於庭階耳
安悅
說苑曰吳入楚申包胥告急於秦秦哀公曰諾固將圖之
申包胥立哭於秦庭晝夜哭七日七夜不絶聲哀公曰有
臣如此可不救乎興師救楚吳人引兵而還昭王反復欲
封申包胥包胥辭曰救亡非爲名也功成受賜是賣勇也
遂退而隠終身不見
階
釋名曰階梯也言有等差
說文曰階陛也陛升高階也除殿陛也阼主階也
尚書曰舞干羽于兩階七旬有苗格
禮記曰季氏之葬在西階下
又大傳曰天子阼階高九尺
又曰主人與客讓登主人先登客從之拾(音涉)級聚足連步
以上上於東階則先右足上於西階則先左足
又曰夏后氏殯於東階之上則猶在阼也周人殯於西階
之上則猶賓之也
左傳曰石之紛如死于階下
又曰衛孫子來聘公登亦登
論語曰没階趨進翼如也
史記曰堯舜土階三等堂高三尺
三秦記曰明光殿以玉爲階
吕氏春秋曰周之明堂茅茨蒿柱土階三等以見儉節也
文選詩曰紅藥當階翻蒼苔依砌上
又曰阿閣三重階
陛
摯虞决要注云其制有陛右墄(七則反)左平平以文塼相亞
次墄者爲陛級也九錫之禮納陛以登謂受此陛以上殿
靈光殿賦曰飛陛緣雲以上征
蔡邕獨斷曰天子陳兵於陛故呼陛下用卑逹尊之意也
墀
說文曰墀塗地也
禮記曰天子赤墀
漢書典職曰以丹&KR0238;地故曰丹墀漢書有白玉墀
又曰曲陽侯王根僣作赤墀青璅司隷京兆奏根負鉞謝
罪
劉楨清慮賦曰駢雄黃以爲墀
序
爾雅曰東西廂謂之序(郭璞曰所以序别外内也犍為舍人日殿東西堂序尊卑處)
廣雅曰反坫謂之序
說文曰序東西牆也
尚書顧命曰大訓在西序河圖在東序孔安國曰大訓唐
虞書典謨也河圖八卦也王延壽魯靈光殿賦曰東序重
深而奥祕
廊
周書作雒曰凢五宫明堂咸有重廊
史記紂有䛕臣曰左強夸而目巧教紂爲象廊
漢書曰武帝策茂才曰盖聞虞舜之時遊巖廊之上(文穎注曰)
(殿下外屋也晉灼注曰堂邊曰巖峻之廊也)
鄭緝之東陽記曰石步廊去歌山十里臨流虚構高可數
丈長三十丈可容百人坐
韓子曰師曠爲晉平公請角一奏有雲從西北方起再奏
大風而隨之裂幃幕破俎豆墯廊瓦平公懼伏于廊室
兩京記曰隋煬帝從東都至西京御道並作長廊
枚乘七發曰連廊四注臺城增光
陸機與弟雲書曰聽頌觀東作百丈許廊屋
塾
爾雅曰門側之堂謂之塾(郭璞注曰東門堂)
尚書顧命曰先輅在左塾之前次輅在右塾之後
禮記學記曰古之教者家有塾
白虎通曰所以必有塾何以飾門因取其名也明臣下當
見於君先孰思其事也
東觀漢記曰趙孝爲郎每告歸往來常白衣步檐過道上
郵亭但稱書生寄止於亭門塾
魏武制度奏曰三公列侯門施内外塾方三十畝
壇
左傳曰子産相鄭伯以如楚舍不爲壇
漢書曰蕭何薦韓信於高祖高祖擇日齋戒設壇拜爲將
軍
莊子曰孔子遊乎緇帷之林休坐乎杏壇之上弟子讀書
孔子絃歌鼓琴奏曲未終有漁父者下船而來左手據膝
右手柱頥以聽曲終而招子貢子路二人俱對客指孔子
曰彼何爲者也子路曰魯之君子也
徐靈期南岳記曰南岳山上有飛流壇懸水激石飛湍百
仞即孫温伯所喪身處也又有曲水壇水行石上成溝瀆
如世人臨河壇也三月三日時來逍遥
梁州記曰沔陽城先沔陽縣所治也在漢水南舊蕭何所
築劉備爲漢王權住此城盟於城下今門外有盟壇猶存
帝王世紀曰雍郊有五畤壇漢武獲麟處
屏
爾雅曰屏謂之樹(郭璞曰小牆當門中者也犍爲舍人曰以垣當門敝爲樹)
廣雅曰復罳謂之屏
說文曰屏蔽也
釋名曰屏自鄣屏也蕭牆在門内蕭肅也臣將入於此自
肅警之處也罘罳在門外罘復也臣將入請事於此復重
思也
禮記禮器曰康王䟽屏天子之廟飾也(鄭玄注云屏樹也今謂之果罳)
論語八佾曰或問管氏知禮乎曰邦君樹塞門管氏亦樹
塞門管氏而知禮孰不知禮(鄭玄注曰樹屏也)
又季氏曰吾恐季孫之憂不在顓臾而在蕭牆之内(蕭牆謂之)
(屏也)
漢書佞幸傳曰哀帝令將作爲董賢起冡營義陵旁内爲
便房剛栢題湊外徼道周垣數里門闢罘罳甚盛
又曰王莽傳曰莽性好時日小數及事迫急但爲厭勝遣
使壞渭陵園門罘罳曰無使民復思漢也
漢官典職曰省閣下大屏稱曰丹屏尚書郎含雞舌香伏
其下奏事
晉書曰阮籍爲東平相徹去屏障使内外相對
孫卿子曰天子外屏諸侯内屏禮也外屏不欲見於外内
屏不欲見於内也
風俗通曰屏卿大夫以帷士以簾稍有第以自障蔽也示
臣臨見自整屏氣處也
吳越春秋曰越將伐吳越王命於夫人王背屏夫人向屏
而立王曰自今日之後内政無出外政無入各守其職巳
盡其信内中辱者則是子境外千里辱者則是予也吾見
子於是巳明試矣王出宫夫人送王不過屏因反闔其門
填之以土
白虎通曰所以設屏何所以自障也示極臣下之故也天
子德大故外屏諸侯德小所照見近故内屏
扆
爾雅曰戶牖之間謂之扆(郭璞注曰窗東戶西也礼云斧扆形如屏風畫爲斧文置扆地)
(以其所名之耳)
尚書顧命曰設黼扆
儀禮覲禮曰天子負扆南面朝諸侯是升致命也
禮記明堂位曰天子負斧扆南而立
宁
爾雅曰門屏之間謂之宁(郭璞注曰人君視朝門宁立處也)
釋名曰宁佇也見君所佇立定氣之處也
毛詩曰俟我於著乎而
曲禮曰天子當宁而立諸公東面諸侯西面曰朝
太平御覽卷第一百八十五
