太平御覽卷第二百八十八
兵部十九
機略七
三國典略曰周賀若敦陳侯瑱相拒于湘州敦恐瑱知其
粮少乃於營内聚土覆之以米召其側近村人揚有所訪
令其遥見瑱聞以爲實乃據守要險以老敦師敦又增修
壁壘示以持久土人乘輕騎載米粟籠鷄鴨以向瑱軍敦
患之乃僞爲土人裝舡内甲士其中瑱兵見舡至送米爭
取敦甲士出而擒之
後周書曰太祖以王羆爲大都督鎮華州魏孝武西遷拜
驃騎大將軍加侍中開府嘗脩州城未畢梯在外齊神武
遣韓軌司馬子如從河東宵濟襲羆羆不之覺比曉軌衆
以乘梯入城羆尚卧未起聞閤外洶洶有聲便袒身露髻
徒跣持一白挺大呼而出敵見之驚逐至東門左右稍集
合戰破之軌衆遂投城遁走
又曰陸騰陵州木籠獠恃險麤獷每行抄劫詔騰討之獠
旣因山爲城攻之未可拔騰遂於城下多設聲樂及諸雜
技示無戰心諸賊果弃其兵仗或携妻子臨城觀樂騰知
其無備密令衆軍俱上諸賊惶懼不知所爲遂縱兵討擊
盡破之
又曰楊忠梁雍州刺史岳陽王蕭察雖稱藩附而尚有二
忠自穰城觀兵於漢濱易旗逓進實騎二千察登樓望之
以爲三萬懼而服焉
又曰韓襃爲汾州刺史界北接大原當千里徑先是高齊
寇數入人廢耕桑前後刺史莫能防扞襃至適會宼來襃
乃不下屬縣人旣不及設備以故多被抄掠齊人喜相謂
曰汾州不覺吾至先未集兵今者之還必莫能追躡我矣
由是益懈不爲營壘襃已先勒精銳伏北山中分據險阻
邀其歸路乘其衆怠縱伏擊之盡獲其衆
又曰東魏宼龍門屯軍蒲坂造三道浮橋渡河又遣其將
竇泰趣潼關高敖曹圍洛州太祖出軍廣陽召諸將曰賊
今椅吾三面又造橋於河示欲必渡是欲綴吾軍使竇泰
得西入耳久與相持其計得行非良策也且歡起兵以來
泰每爲先驅其下多銳卒屢勝而驕今出其不意襲之必
克克泰則歡不戰而自走矣諸將咸曰賊在近捨而遠襲
事若差跌悔無及也太祖曰歡前襲關吾軍不過霸上今
者大來兵未出郊賊顧謂吾但自守耳無遠鬪意又忸於
得志有輕我之心乘此擊之何往不克賊雖造橋未能徑
度比五日中吾取竇泰必矣公等勿疑庚戍太祖率騎六
千還長安聲言欲保隴右辛亥謁帝而潛出軍癸丑旦至
小關竇泰卒聞軍至惶懼依山爲陣未及成列太祖縱兵
擊破之盡俘其衆萬餘人斬泰傳首長安高敖曹適䧟洛
州執刺史泉企聞泰之殁焚輜重弃城走齊神武亦撤橋
而退
通典曰後周末隋文帝爲丞相益州揔管王謙舉兵拒命
隋文遣將梁睿討之進至龍門謙將趙儼秦會擁衆十萬
據嶮爲營周亘三十里睿令將士銜枚出間道四面奮擊
破之王謙又令高阿郍壞逹奚惎(惎渠記切)等以盛兵攻利州
聞梁睿將至惎分兵據開遠睿顧謂將士曰此虜要欲遏
吾兵勢吾當出其不意破之必矣遣一將趨劒閣一將指
巴西一將水軍入嘉陵睿遣將分道攻惎自午及申破之
惎奔歸于謙睿進逼成都謙令逹奚惎城守親率精兵五
萬背城結陣睿擊之謙不利將入城惎以城降謙將麾下
三十騎遁走斬之
又曰後周將法尚初自陳來歸陳將樊猛濟江討之法尚
遣部曲督韓朗詐爲背已奔于陳僞告猛曰法尚部兵不
願降北人皆竊議盡欲叛還若得軍來必無鬪者自當於
陣倒戈耳猛以爲然引師急進法尚乃佯爲畏懼自保於
江曲猛陣兵挑戰法尚先伏輕舡於浦中又伏精銑於古
村之北自張旗幟逆流拒之戰數合僞退登岸投古村猛
捨舟逐之法尚又疾走行數里與村北軍合復前擊猛猛
走退赴舡旣而浦中伏舡取其舟檝建周旗幟猛於是大
敗僅以身免
又曰後周末隋文帝輔政周大將尉遲迥在河北拒命河
南州縣多從迥遣將檀讓屯成武别將高士儒屯永昌隋
將于仲文詐移書州縣曰大軍將至可移積粟讓謂仲文
未能卒至方搥牛享士仲文知其怠選精騎襲之一日便
至遂拔成武迥將席毗羅衆十萬屯於沛縣將攻徐州其
妻子住金鄕仲文遣人詐爲毗羅使者謂金鄕城主徐善
淨曰檀讓明日午到金鄕將宣蜀公令(即尉遲迥)賞賜將士金
鄕人謂爲信然皆喜仲文簡精兵僞建迥旗幟倍道而進
善淨遥見仲文軍且至以爲檀讓乃出迎謁仲文執之遂
取金鄕諸將多勸屠之仲文曰此城是毗羅起兵之所當
寬其妻子其兵可自歸如即屠之彼意絶矣衆皆稱善於
是毗羅恃衆來薄官軍仲文背城結陣出軍數里設伏於
麻田中兩陣纔合伏兵發俱曳柴鼔噪塵埃蔽夭毗羅軍
大潰仲文乘之賊皆投漆水而死水爲之不流獲檀檻送京
師河南悉平
又曰後周末隋文作相遣將于仲文先以兵定關東破尉
遲迥將檀讓初仲文在蓼隄諸將皆曰軍自遠來士馬疲
弊不可決勝仲文令三軍趣食列陣大戰旣而破賊諸將
皆請曰前兵疲不可交戰竟而尅勝其計安在仲文笑曰
吾所部皆山東人果於進不宜持久乘勢擊之所以制勝
諸將皆以爲非所及
又曰後周將逹奚長儒圍陳將吴明徹於吕梁陳遣驍將
劉景率勁勇七千來爲聲援長儒於是取車輪數百繫以
大石沉之清水連轂相次以待景軍景至舡盤礙輪不得
進長儒乃縱竒兵水陸俱發大破因檎明徹
又曰後周遣將率突厥之衆逼齊晉陽齊將叚韶禦之時
大雪之後周人以步卒爲前鋒從西山而下去城二里諸
將咸欲逆擊之韶曰步人氣力勢自有限今積雪旣厚逆
戰非便不如陣以待之彼勞我逸破之必矣旣而交戰大
破之敵前鋒盡殪無復孑遺自餘通霄奔遁
又曰後周遣將計高圍洛齊將叚韶禦之韶登邙坂
聊欲觀周軍形勢至太和谷便值周軍即遣馳告諸營與
諸將結陣以待之周軍以步人在前上逆戰韶以彼徒我
騎且却且引待其力弊乃遣下馬擊之短兵始交周人大
潰洛城之圍並即奔遁
又曰西魏末岷州羌據州城反魏將獨孤信討之勒兵向
萬年頓三交谷口賊併力拒守信因詭道趨綢松嶺(綢直由切)
賊不虞信兵之至觀風奔潰乘勝逐北徑至城下賊出降
又曰西魏末涼州刺史宇文仲和據州不受代魏將獨孤
信率兵討之仲和嬰城固守信夜令諸將以衝梯攻其東
北信親帥壯士襲其西南遲明克之(遟直吏切未明也天未明之時湏已襲之)
(事畢然後天明明遅於事耳)
又曰西魏末蠕蠕侵魏魏大將元纂禦之蠕蠕遂逃出塞
纂令將于謹率二千騎追之至郁郅原前後十七戰盡降
其衆率輕騎出塞覘賊屬鐡勒數千騎奄至謹以衆寡不
敵退必不免乃散其衆騎使匿叢薄間又遣人升山指麾
若分部軍衆者賊遥見雖疑有伏兵旣恃其衆不以爲慮
乃進軍逼謹謹常乘駿馬一紫一騧賊先所識乃使二人
各乘一馬突陣而出賊以爲謹也皆爭逐之謹乃率餘軍
擊其追騎賊遂奔走因得入寨
又曰西魏末遣將史寕與突厥木汗可汗同伐吐谷渾俱
會於青海寧謂木汗曰樹敦賀眞二城是吐谷渾巢穴今
若拔其夲根餘種自然離散此上策也木汗從之即分爲
兩軍木汗從北道向賀眞寧趣樹敦吐谷渾婆周王率衆
逆寧寧擊斬之踰山履險遂至樹敦即吐谷渾之舊都多
諸珍藏而其主先巳奔賀眞留其征南王及數千人固守
寧進兵攻之僞退果開門逐之因廻兵奮擊門未及闔寧
兵遂得入生獲其征南王俘虜男女財寳盡歸諸突厥
又曰東魏西荆州爲梁將曹義宗所圍東魏召人赴救慕
容儼應募赴之時東魏北淯太守宋帶劒謀叛(淯音育)儼乃
輕騎出其不意直至城語云大軍巳到太守何不出迎帶
劒造次惶恐不知所爲便出迎儼即執之一郡遂定
又曰東魏初齊神武破𡭗朱兆兆奔保秀容分兵守險出
入鈔掠神武每揚聲云欲討之師出復止如此者數四神
武揣兆歲首必應會飲使將竇泰率精騎先一日一夜行
三百里兆軍人因宴休墯忽見泰軍莫不奪氣因而尅之
又曰東魏將齊神武率兵伐西魏大軍濟河集諸將議進
趣之計斛律羌舉曰宇文黑獺雖聚凶黨強弱可知若固
守無粮援可恃今揣其情以同困獸若不然其戰而逕趣
長安空虚可不戰而尅拔其根夲彼無所歸則黑獺之首
懸於軍門矣諸將議有同遂戰於渭曲大敗而歸齊神武
違之故敗也
又曰東魏末齊神武薨子澄立侯景叛歸梁而圍彭城澄
遣慕容紹宗討之將戰紹宗以梁人剽悍恐其衆之撓也
一一引將卒而誑之曰我當佯退誘梁人使前汝可擊之
皆申明誡之景又命梁人逐北勿過二里會戰紹宗實敗
走梁人不用景言乘敗深入魏人以紹宗言爲信爭共掩
擊遂大破之
又曰東魏遣將斛律金寇西魏洛陽師至于河北周文帝
患其度河乃於上流縱火船而下以燒河橋金先備小艇
半盛以水鐵鎻連之亘絶中流火舡至而不前湏臾火滅
而橋獲存遂進軍洛陽
又曰東魏將齊神武伐西魏軍至許原西周文帝至渭南
徵諸州兵皆來會乃召諸將謂之曰高歡越山度河遠來
至此天亡之時也今及其新至便可擊之即造浮橋於渭
令軍人齎三日粮輕騎度渭南夾渭而軍至沙苑距齊神
武軍六十餘里齊神武聞周文至引軍來會覩周文軍少
竟馳而進不行列揔萃於左軍兵將交周文鳴鼔士皆奮
起其將于謹等六軍與之合戰李弼等率鐡騎横擊之絶
其軍爲二遂大破之斬六千餘級臨陣降者二萬餘人齊
神武夜遁追至河上復大尅獲前後虜其卒七萬留其甲
士二萬餘悉縱歸
又曰齊神武大舉伐西魏將渡蒲津其將薛琡曰(琡吕六切)西
賊連年飢饉但宜置兵諸道勿與野戰比及來年麥秋人
衆盡應餓死西賊自然歸降願無渡河也侯景亦曰今者
之舉兵衆極大萬一不捷卒難收歛不如分爲二軍相繼
而進前軍若勝後軍全力前軍若敗後軍承之神武皆弗
納遂有沙苑之敗
又曰齊神武與魏孝武帝搆隙自太原舉兵逼洛陽帝遣
將元斌之斛斯椿鎮武牢(椿丑倫切)遣使告周文帝文帝謂左
右曰高歡數日行八九百里曉兵者所忌正須乘便擊之
而主上以萬乘之重不能度河決戰方緣津據守且長河
萬里扞禦爲難若一處得度大事去矣果知其言帝西奔
長安(孝武違而敗也)
太平御覽卷第二百八十八
