太平御覽卷第六百一十八
學部十二
叙圖書正謬誤
叙圖書
尚書序曰古者伏犧氏之王天下也始畫八卦造書契以
代結繩之政由是文籍生焉伏犧神農黃帝之書謂之三
墳言大道也少昊顓頊高辛唐虞之書謂之五典言常道
也至于夏商周之書雖設教不倫雅誥奥義其歸一揆是
故歴代寳之以爲大訓八卦之說謂之八索求其義也九州
之志謂之九丘丘聚也言九州所有土地所生風氣所宜
皆聚此書也春秋左氏傳曰楚左史倚相能讀三墳五典
八索九丘即謂上世帝王遺書也
左氏傳曰晉荀躒如周籍談爲介謂籍談曰昔高祖孫伯
黶司晉之籍以爲大政故曰籍氏汝司典之後何忘之
漢書蓺文志曰昔仲尼没而微言絶七十子終而大義乖
故春秋分爲五(韋昭曰謂左氏羊榖梁鄒氏夾氏也)詩分爲四(韋昭謂毛氏齊魯韓也)
易有數家之傳戰國從衡真僞分爭諸子之言紛然殽亂
至秦患之乃燔滅文章以愚黔首漢興改秦之敗大收篇
籍廣開獻書之路迄孝武世書缺簡脫禮壞樂崩上喟然
而稱曰朕甚閔焉於是建藏書之策置寫書之官下及諸
子傳說皆充祕府
又曰古文尚書藏於壁中師古注曰家語云孔騰字子襄
畏秦法峻急藏尚書論語孝經於夫子堂壁中而漢記曰
孔鮒所藏二說不同未知孰是也又後漢王莽徵陳咸咸
遂稱疾篤於是乃歛其家律令文書藏於壁中也
後漢書曰吴祐字季英陳留長垣人也父恢爲南海太守
祐年十二隨父到官恢欲殺青以寫經書祐諫曰大人踰
越五嶺越在海濱其俈以陋然舊多珍怪上爲國家所疑
此書若成則載之兼兩昔馬援以薏苡興謗王陽以衣裳
邀名嫌疑之間誠先王之所慎恢乃止撫其首曰吴氏世
不乏季子矣
魏志曰王脩家不滿斗斛有書數百卷太祖歎曰士不妄
有名也
蜀志曰向朗字巨逹潜心典籍積聚篇卷於時最多也
後唐書曰李谿者博學多通文章秀絶家有竒書時號李
書樓
呂氏春秋曰先識覽桀將亡太史令終古執其圖書而奔
于商紂將亡内史向摯載其圖法出奔周
穆天子傳曰癸巳至于群玉之山容成氏之所守山阿平
無隘四徹中䋲(言皆平直)先王謂之策府(言往古帝王以爲藏策之府所謂藏之山)
(者)
莊子曰孔子西藏書於周室(職其所著書於周者)子路謀曰由聞周
之徵藏史有老聃者(徵藏藏名也)免而歸居夫子欲藏書則當
試焉孔子至老聃之門而老聃不許也
博物志曰劉德治淮南王獄得枕中鴻宝祕書及其子向
咸共竒之信黃白之術可成謂神仙之道可致卒亦無驗
乃以罹罪
又曰太古書今見存者有神農山海經山海經或云禹所
作素問黃帝作連山歸藏夏所之書周時曰易蔡邕云禮
記月令周公所作證法司馬法亦云周公所作
論衡曰倉頡作書雨栗鬼哭虚也案圖書文章與書何異
鬼神惡書則河出圖何也若不惡爲書何忽致怪或作書
時會鬼哭雨粟也耳
伏滔北征記曰皇天塢北古時陶穴晉時有人逐狐入穴
行十里許得書二千餘卷
金樓子曰有細書周易尚書周官儀禮禮記毛詩春秋各
一部又寫前漢史記三國志晉陽秋莊子老子肘後方離
騷等合六百三十四卷悉在一巾箱中書極精細
又曰吾今年四十六歲聚書來四十年得書八萬卷也河
間之侔漢室頗謂過之也(此金樓子自稱也)
正謬誤
劉向別傳曰讎校者一人持本一人讀析若怨家相對故
曰讎也
左傳曰晉師閏月濟于隂板杜預注云長曆推之此年無
閏月疑爲門五日五字上與門合也
吕氏春秋曰有讀史者晉師三家涉河子夏曰非也是已
亥也夫巳之與三相近豕之與亥相似至問而問之則曰
晉師巳亥涉河也
漢書蓺文志曰成帝詔光禄大夫劉向言經傳諸子詩賦
步兵校尉任宏校兵書太史令尹咸校術數侍醫李柱國
校方技每一書巳(師古曰巳畢也)向輙條其篇目撮其指意錄而
奏之會向卒哀帝復使向子奉車都尉歆卒父業歆於是
緫群書而奏其七略故有輯略(師古曰輯與集同謂諸書之總要)有六蓺
略(師古曰六蓺六經)有諸子略有詩賦略有兵書略有術數略有
方技略
抱扑子曰書三寫以魯爲胄以帝爲虎
劉向七略曰古文或誤以見爲典以陶爲隂如此類多
穎容春秋例曰漢興博物洽聞著述之士前有司馬遷楊
雄劉歆後有鄭衆賈逵班固近即馬融鄭玄其所著作違
義正者遷尤多闕略舉一兩事以言之史記不識畢公文
王之子而言與周同姓揚雄著法言不識六十四卦云所
從來尚矣
後漢書曰和熹鄧太后從曹大家受經書兼天文筭數晝
省王政夜則讀誦而患其謬誤懼乖典章乃博選諸儒劉
珍等及博士議郎四府掾史五十餘人詣東觀讎校傳記
蜀志曰向朗字巨逹年八十手自校書刊定謬誤也
晉書曰鄭默字思元起家秘郎考覈舊文刪省浮穢中書
令虞松謂曰而今而後朱紫別矣
又曰齊王攸以禮自拘鮮有過事就人借書必手刊其繆
然後反之
後周書曰元偉世宗初拜師氏中大夫受詔於麟趾殿刊
正經籍
又曰明帝幼而好學博覽群書善屬文詞彩温麗及即位
集公卿巳下有文學者八十餘人於麟趾殿刊校經史及
捃採衆書自羲農以來記于魏末叙爲世譜凢五百卷云
所著文章十卷
唐書曰禇元量以内庫舊書自高宗代即藏在中宮漸致
遺逸奏請繕寫刊校以弘經籍之道於是上令於東都乾
元殿前施架排因大加搜寫廣求天下異夲數年間四部
充備
又曰貞觀中頒五經於天下初太平以經籍去聖久遠文
字訛謬詔前中書侍郎顔師古刊正之及成又詔尚書左
僕射房玄齡集諸儒討論得失時諸儒習師說舛謬巳久
皆竊議非之於是異端鋒起師古一一辯荅取晉宋古本
以相發明所立授明據或出其意表諸儒皆驚所未聞歎
服而去太宗善之
太平御覽卷第六百一十八
