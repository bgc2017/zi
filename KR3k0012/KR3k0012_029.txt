太平御覽卷第二十九
時序部十四
元日
書曰正月上日受終于文祖(上日朔日也終謂堯終帝位之事文祖者堯文德之祖廟)
又曰正月元日受格于文祖(月正正月元日上日也舜服堯喪三年畢將即政故復至)
(文祖廟告)
又曰正月朔旦受命于神宗(受舜終事之命神宗文祖之宗廟言神尊之也)率百
官若帝之初(順舜初攝帝位故事奉行之)
漢書曰正月朔歲首立春四時之首
又曰哀帝時鮑宣以正旦日蝕地震宣上書曰陛下父事
天母事地子養庶人今父虧明母震動子詠言三朝始小
民正月朔日俗忌器破尚惡之况日之虧缺乎(三朝日月歲也)
東觀漢記曰戴憑字次仲爲侍中正旦朝賀百僚畢會帝
令群臣能說經史更相難詰義有不通輙奪其席以益通
者憑遂重坐五十餘席
後漢書陳翔拜侍御史時正旦朝賀大將軍梁冀威儀不
整翔奏冀恃貴不敬請收治罪時人竒之
續漢書曰永平四年詔曰比來水旱飢饉加有軍旅正旦
無陳朝賀之儀
又曰歲正日爲大射朝受賀其儀夜漏未盡七刻鍾鳴受
賀及䞇公侯璧中二千石羔千六百石鴈四百石巳下雉
百官賀正曰二千石巳上上殿稱萬歲舉觴御食司空奉
羹大司農奉飯奏食舉之樂百官奏畢宴飲作樂
魏書曰建安中劉邵爲計吏詣許太史言正旦當日蝕邵
時在荀彧所坐者數十人或云當廢或云宜却會邵曰梓
愼禆竈古之良史猶占水火錯失天時然則聖人垂制不
爲變豫廢朝禮者或災消異伏或推術謬誤也彧善其言
勑朝會如故日亦不食
臧榮緒晉書曰熊遠議曰履端元日正始之初有識之士
於是觀禮樂榮耳目之觀崇玩弄之好
又曰晉元會設白獸樽於殿上樽盖上施白獸若有能獻
直言者則發此樽飲酒案禮白獸樽乃杜舉之遺式也爲
白獸盖後代所爲示不忌憚也
晉載記曰南燕慕容超末年正會群臣於正殿方奏樂超
歎曲終不巳其年爲宋高祖所擒
沈約宋書曰舊時歲朔常設葦茭桃梗磔於宮及百寺之
門以穰惡氣
又曰孝武帝大明五年正月旦雪江夏至義恭以衣承雪
作六出花進以爲瑞帝大悅
又曰元嘉三十年正月旦上朝萬國平旦東南有青黑雲
氣非常廣數丈過北覆暎宮上
北齊書神武旣平并州𡭗朱兆北保秀容神武揚聲討兆
旣出而止者數四兆意怠神武揣其歲首當宴會遣竇泰
以精騎襲之一日一夜行三百里神武繼至兆軍人因宴
饗休息驚走遂破之兆自殺
又曰張華原爲兖州刺史獄有繫囚時謂之曰三元之始
念卿幽閉今給假五日足得展謁親親期盡當還也囚果
應期而至
梁書曰天監四十年正月朔旦帝臨軒冠太子於太極殿
舊制太子著遠遊冠金蟬翠緌纓至是別加昭明太子冠
金博山冠以太子美姿容善舉止故也
唐書曰貞元六年正月戊戍朔先是有司奏元日太陽虧
遂罷朝會至時不食百僚稱賀
又曰天后朝王方慶議告朔儀曰今每歲首元日通天宫
受朝讀時令布政事京官九品以上諸州朝集使等咸列
於庭此聽朔之禮畢
又曰新羅俗以元日拜日月神
易通卦驗曰正月五更人整衣冠於家庭中爆竹帖畫雞
子或鏤五色土於戶上厭不祥也
尚書大傳曰正月上日受終于文祖在琁璣玉衡以齊七
政琁璣者何也傳曰琁者還也機者幾也微也其變微微
而所動者大謂之琔璣是故琁璣謂之北極受謂舜也上
日元日
又曰夏以孟春爲正殷以季冬爲正周以仲冬爲正夏以
平旦爲朔殷以雞鳴爲朔周以夜半爲朔不以二三月後
爲正者萬物不齊莫適所立故必以三微月之三正之相
承若連環也
又曰周以至動殷以萌夏以牙(謂三王之正也至動冬至日物動也)物有三
變故正色有三天有三生三死(異時生者怕異時死)是故周以日至
爲正殷以日至三十日爲正夏以日至六十日爲正天有
三統土有三正(統木也)統者所以序生也三正者所以統天
也是故三統三正也若循連環周則又始窮則反夲也夏
以孟春爲正者貴形也
春秋感精符曰人統月建寅物生之端謂之人統夏以爲
正(漢書云於律太蔟爲人統也)
白虎通曰正朔三何夫天有三微之月也三微者何言陽
氣始施黃泉而未上也十一月陽氣始養黃泉之下万物
皆赫赫然感陽之氣也故周爲天正色尚赤十二月之時
萬物時牙而白故殷爲地正色尚白正月之時萬物始逹
孚甲而出皆黑人得加力故夏爲人正色尚黑也後之人
不以二三月爲正者以其萬物不齊莫有所立故必以三
微月也
漢官儀曰正月旦天子御德陽殿臨軒公卿大夫百官各
陪位朝賀蠻貊胡羌朝貢必見属郡計吏皆陛覲
又曰元日朝賀三公拜璧殿上獻壽觴
又曰正月朔賀三公奉璧上殿嚮御西北太常贊曰皇帝
爲王公興三公伏皇帝坐乃前進璧古語曰御坐則起此
之謂也
魏略曰正始元年南風大起數十日發屋折樹動太極殿
東閣正旦大會又甚傾杯案曾休將誅之徵也
典略曰魏明帝使博士馬均作司南車水轉百戲正月朝
造巨獸魚龍蔓延弄馬倒騎備如漢西京故事
晉起居注曰太始元年詔曰朕遭憫凶奉承洪業追慕罔
極正日雖當受朝其伎樂一切勿有所設又殿前反宇及
武帳織成帷之屬皆不湏施
又曰太始四年正月上臨軒朝群臣於太極殿前詔安平
王載輿車昇殿上迎拜於阼階王坐上親奉觴上壽皆如
家人之禮王拜上皆跪而止之
又曰永和元年正月辛未朔雨不會甲戍皇太后登太極
前殿施紗幃鄣與上臨嚮群臣
又曰咸康四年尚書倉部奏下揚州調胡米一升至五年
正旦進御詔停
又曰十二月丙子正旦會百僚增賜綠醽酒人二外
又曰咸康七年十二月尚書樂謨奏八年正會儀注唯作
鼓鍾其餘伎樂盡不作詔曰若元日大嚮萬國朝宗庭廢
鍾鼓之奏朕聞起居之節朝無磬折之音賓無蹈履之度
其於事儀不亦闕乎卿諸人當准量輕重以制事中則情
典並隨國無滯儀矣
又曰永和中廷尉王處之與揚州刺史殷浩書曰太史上
元日合朔談者或有疑應却會與否昔建元元年亦元日
合朔庾車騎寫劉孔才所論爲不得禮苟令從之是勝人
之一失何者禮云諸侯旅見天子入門不得終禮而廢者
四太廟大饗曰蝕后之喪雨沾服失容尋此四事之指自謂
諸侯雖巳入門而卒暴有之則不得終禮非爲先存其事
而僥倖史官推術錯謬故不豫廢朝禮也夫三辰有災莫
大日蝕史官告譴而無懼容不修豫防之禮而廢消救之
術方大饗華夷君臣相慶豈復是將虔天災罪已之謂且
檢之事實合朔之儀至尊静躬殿堂不聽政事冕服御坐
門闥之制與元會禮異自不得兼行當權其事宜合朔之
禮不輕於元會元會有可却之禮唯合朔無可廢之義謂
應依建元故事却元會浩從之竟却會
又曰咸和二年正月饗萬國有鷗鳥五集殿明年蘇峻反
三齊略曰滎陽有免井漢沛公避項羽追逃於井中有雙
鳩集其上人云沛公逃入井羽曰井中有人鳩不集其上
遂下道沛公遂免難後漢世元日放鳩盖爲此也
列子曰邯鄲之民以正月之旦獻鳩於簡子簡子大悅厚
賞之客問其故簡子曰正旦放生示有恩也客曰民知君
欲放之故竟而捕之死者衆矣君而欲生之不若禁民勿
捕捕而放之恩不過不相捕矣簡子曰善
孔叢子曰邯鄲民以正月旦獻雀於趙王而綴以五綵王
大悅申叔告子順子順曰王何以爲也對曰正旦放之求
有生也子順曰此委巷之鄙事非先王之法且又不順夫
雀者取其名則宜受之於上不宜取之於下一國之王受
民雀將何悅焉
淮南子曰以日冬至數至來歲正月朔日五十日者民食
足不滿五十日日减一升有餘日日益一斗(四時纂要日此占最有據)
(也)
世說曰元帝正會引王丞相登御牀王公固辭中宗引之
弥苦文獻曰(文献王導謚)太陽與萬物同輝臣下何以瞻仰乃
止
又曰陶公作荆州時勑舡官使鋸木屑不限多少悉藏之
時咸不解此意後正會值積雪會日始晴廳事前除雪地
甚潤濕於是悉用木屑覆之都無所妨
桂陽列仙傳曰成武丁正旦大會以酒沃庭中有司問其
故對曰臨武縣失火以酒救之遣驗果然
又曰永寧元年西南夷獻樂及幻人能吐火自支解易牛
馬頭時元會作之於庭安帝與群臣觀木竒之唯陳禪獨
離席曰帝王之庭不宜作夷狄伎
荆楚歲時記曰元日庭前爆竹以辟山臊惡鬼也山臊按
神異經在西方深山中長尺餘犯人則病畏煨竹聲又俗
爆竹燃草起於庭燎
又曰元日至于月晦民並酺食之名又似之矣出錢爲醵
出食爲酺竟分明擲摴名爲博射蓺經爲擲慱
又曰元日鏤懸葦炭桃捧戶上却癘疫也
又曰元日服桃湯桃者五行之精厭伏邪氣制百鬼今人
進屠蘇酒膠牙餳盖其遺事也
又曰正月一日三元之日也(元始也)雞鳴而起案周書緯通
卦云雞陽鳥也以爲人候四時人得以翹首結帶正衣
常也(注云案禮内則云子事父母婦事舅姑雞初鳴咸盟潄櫛纚笄則惟其常非獨此日但元正之朝存亡慶)
(弔官有朝賀私有祭享虔恭宜早復位於餘辰所以標而異焉)先於庭前爆竹帖畫雞或
斵鏤五綵及土雞於戶上
莊周云有挂雞於戶懸葦炭於其上樹桃其旁而鬼畏之
括地圖曰桃都山有大桃樹盤屈三千里上有金雞日照
此則鳴下有二神一名鬱一名壘並執&KR1239;索以伺不祥之
鬼得則殺之
又曰崔氏月令云過獵一日是謂小歲拜賀君親進椒酒
從小起按成子安椒花銘曰肇惟歲首月正元日厥味惟
新蠲除百疾是知小歲用之
周處風土記曰元日造五辛盤正元日五熏鍊形注曰五
辛所以發五藏氣
莊子曰春月飲酒茹葱以通五藏
又曰乃有雞子五熏練形(正旦皆當生吞雞子一枚謂之練形又晨食五辛菜以助發五)
(藏氣)
又玄中記曰今人正朝作兩桃人立門旁以雄雞毛置索
中盖遺勇也
應劭風俗通曰有桃人葦炭畫虎鬱壘以此鬼食虎今或
畫虎於門此並其事猛獸之聲有如爆竹神異經云西方
深山中有人焉其長尺餘性不畏人犯之令人寒熱名曰
山臊以竹著火挂(畢音必火扑也)而山臊驚憚玄黃經云謂此鬼
是也俗人以爆竹起於庭燎不應濫於王者(魏時人問議郎董勛云今)
(正臘月門前作烟火桃人絞索松栢殺雞着門戶逐疫禮也勛荅云禮十二月索室逐疫舋門戶磔雞漢火行故作)
(火助行氣桃鬼所惡畫作人首可以有所收縳不死之祥勛又云正月一日爲雞二日爲狗三日爲羊四日爲猪五)
(日爲牛六日爲馬七日爲人正旦畫雞於門七日帖人於帳當爲此日今一日不殺雞二日不殺狗三日不殺羊四)
(日不殺猪五日不殺牛大日不殺馬七日不行刑亦此義但古乃磔雞令畏鬼今則不殺未知孰是北間人於此日)
(向辰至門前呼牛馬雜畜令來乃置粟豆於灰散之宅内云以招牛馬未知所出也)於是長幼悉正
衣冠以次拜賀進椒酒飲桃湯及柏故以桃湯柏葉爲酒
(董勛云俗以歲首用椒酒椒性芬香人中爲藥㕨而飲之亦一時之禮故於此日採椒花以貢尊者晉海西令又問)
(董勛曰俗人正日飲酒先飲小者何也勛云俗人小者得歲先酒賀之老者失歲故後與酒然則從小起義在於斯)
(乎其敷子散出葛洪練化篇方用柏子人麻人細辛乾薑附子等分爲散井花水服之又方江夏劉次卿受彈鬼九)
(方武都雄黃丹沙二兩五物合禱洋五兩䗶和令謂如彈九正月旦令男左女右帶之又云敷子散出胡洽方)於
是下五辛菜膠牙糖各進一雞子梁有天下不食葷荆自
此不復食雞子以從常則(周處風土記云正旦當生吞雞子一枚謂之練形又啖五辛)
(菜以助發五藏氣則行之久矣膠牙者盖以使其牢固不動今北人亦如之熬麻子大豆兼糖散之案練化篇云正)
(月旦吞雞子赤豆各七枚辟温氣又肘後方云且及七日吞麻子小豆各二七枚消疾疫張仲景方云歲有惡氣中)
(人不幸便死取大豆二七枚雞子白麻井酒吞之然麻豆之設當起於此今則熬之未知所據也)又以錢
貫繫牀脚廻以投糞掃上云令如願一
錄異記云有商人區明者過彭澤湖有車馬自稱青洪君
要明過厚禮之問何所湏有人教之但乞如願及問以此
言荅之青洪君甚惜如願不得以許之乃其婢也旣而送
出自𡭗商人或有所求如願並爲即得後至正旦如願起
晚乃打如願如願走入糞中商人以杖打糞掃喚如願竟
不還也如此願遺事(今北人正月十五日夜立於糞掃籩令人執杖打糞堆上云以治腰痛意)
(者亦爲如願故事耳)
鄧德明南康記曰昔有盧躭仕州爲治中少學仙術身能
奮飛每夕輒凌虚歸家曉則還州嘗赴元會至曉不及預
朝列化爲白鵠至閣前廻翔欲下威儀以箒擲之得一隻
履躭乃驚還就列内外左右莫不駭異時步隲爲廣州刺
史意甚惡之便以狀聞遂至誅滅
王子年拾遺記曰堯在位七年有鸞鳳而來集麒麟遊於
藪澤鴟梟逃於絶漠有祇友之國献重明之鳥一名重精
雙晴在目狀如雞鳴似鳳時解落毛羽以肉翮而飛能搏
逐猛虎使妖惡不能爲害食以瓊膏或一歲數來或數歲
不至國人莫不掃洒門戶以望重精之集其來至之時國
人或刻鑄金寳爲此鳥之狀置於戶牖之間則魑魅鬼類
自然退伏今人每歲元日刻畫爲雞於戶牖之上者蓋重
精之遺像也
西京雜記曰漢置宗廟飲酎用九十大牢皇帝侍祠以正
月旦作酒八月成名曰酎一曰醖
鄴中記曰石虎正會虎於正殿南面臨軒施流蘇帳皆竊
擬禮制整法服冠通天珮王璽玄衣纁裳畫日月火龍黼
黻華虫粉米尋改車服著遠遊冠前安金博山蟬翼丹紗
裏服太學行禮公執珪卿執羔大夫執鴈士執雉一如舊
禮充庭車馬金銀王賂革輅數千
董勛荅問曰歲首祝椒酒而飲之以椒性芬香又堪爲藥
又折松枝男七女二七亦同此義
又雜修養書曰正月一日取五木煑作湯以浴令人至老
鬚髮黑(案道家謂青木香爲五木香亦云五木道家多以此浴是其義也)
雜五行書曰常以正月旦及正月半以麻子赤豆二七顆
置井中辟温病甚效
萬歲曆曰漢成帝詔除正旦殺雞與雀可謂仁於用心(謂非)
(正旦則禁殺)
崔寔四人月令曰元日進椒柏酒椒是王衡星精服之令
人身輕能(音柰)老柏是仙藥又云進酒次第當從小起以年
少者爲先
又曰正月之朔是謂正月躬率妻孥絜祀祖祢及祀日進
酒降神畢乃室家尊卑無大無小以次列于先祖之前子
婦曾孫各上椒酒於家長稱觴舉壽欣欣如也
玉燭寳典曰正月爲端(春秋傳曰履端於始也)其一日爲元日(元者善之)
(長也先王體元以居正又元者元也始也一也首也)亦云上曰亦云正朝亦云三元
(歲之元時之元日之元)亦云三朔(尚書大傳曰夏以平明爲朔殷以雞鳴爲朔周以夜半爲朔)
又曰元日造桃板着戶謂之仙木像鬱壘山桃樹百鬼畏
之
王羲之月儀書曰日往月來元正首祚大簇告辰微陽始
布罄無不宜和神養素
李膺家錄曰膺坐黨事與杜密荀翊同繫新汲縣獄時歲
日翊引杯曰正朝從小起膺謂翊云死者人情所惡今子
無吝色者何翊曰求仁得仁又誰恨也膺乃歎曰漢其亡
矣漢其亡矣善人天地之紀而多害之何以存國
裴玄新言曰正旦縣官殺羊懸其頭於門又磔雞以覆之
俗說厭癘氣今以問河南伏君伏君曰是日也土氣上
昇草木萌動羊囓百草雞啄五漀故殺之助生氣
古史考曰元日太史乃占氣象以知水旱吉凶隨分野書
之
王渾集曰詔問明正旦會四方計吏入見臨朝當何所宜
渾奏舊正會前計吏軒下侍中讀詔書計吏詭奏臣以詔
常文相承陛下留心訪問之意可令中書恒詔問方土所有
士人賢才隠伏未達風俗好尚禮教之宜勸農務本以盡
懇殖之利刑獄清理無枉濫之失郡守長吏勤心治政爲
民興利除害訓化之續授以紙筆盡意陳聞以明聖旨垂
心四遠
劉臻妻正旦獻椒花頌曰昊穹周廽三朝肇建青陽散暉
澄景載煥美此靈莖爰採爰獻聖容暎之永壽於萬
後漢張衡東京賦曰於是孟春元日羣后旁戾百寮師師
于斯胥洎(孟春元日正旦也旁四方也戾至也)蕃國奉聘要荒來質(音致)時惟
帝臣獻琛執贄當覲于殿下者盖數萬以計𡭗乃九賓重
(謂朝公至侯卿二千石以上六百石以下及郎吏匈奴侍子凢九等)臚人列(鴻臚所主羌胡之人皆雞列也)
崇牙張鏞鼓設郎將司階席戟交煞(虎賁中郎將主夾階而立虎賁或軌戟殺)
(相對立也)
晉傳玄元日朝會賦曰前三朝之夜中夜燎晃以舒光華
燈若乎火樹熾百枝之煌煌六鍾隠其駭奮鼓吹作乎雲
中
晉庾闡楊都賦曰歲惟元辰隂陽代紀履端歸餘三朝告
始皇帝廼坐露寢御組帷冠(去聲)華冕戴翠蕤襲日月珮王
緌懷六璽紉文龜
魏曹植正會詩曰初歲元祚吉日惟良乃爲嘉會讌此高
堂尊卑列叙典而有章衣裳鮮㓗黼黻玄黃清酤盈爵中
坐騰光珍膳雜遝充溢圓方笙磬旣設筝瑟俱張悲歌厲
響咀爵清商俯視文軒仰瞻華梁願保兹善千載爲常歡
笑盡娱樂哉未央家室榮貴壽若東王
太平御覽卷第二十九
