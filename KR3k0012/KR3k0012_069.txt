太平御覽卷第六十九
地部三十四
澗洲湍(瀨附)灘
澗
釋名曰澗者言在兩山間也
詩曰秩秩斯干(秩秩流行也干澗也)
又曰于以采蘩于澗之中
又曰于以采蘋南澗之濱
又曰考盤在澗碩人之寬
爾雅曰兩山夾水曰澗
漢書曰沛公與項籍臨廣武澗而語數籍十罪
東觀漢記曰耿恭以疎勒城傍有水徙居之匈奴來攻絶
其澗水吏笮馬糞汁飲之
水經注曰洛水東北流注于公路澗但世俗音訛號之曰
光禄澗非也
異苑曰符堅爲慕容冲所襲堅馳騧馬墮而落澗追兵幾
及計無由出馬即踟蹰臨澗垂鞚與堅堅不能及馬又跪
授焉堅攀之得登岸而走
幽明錄曰人有山行墜澗者無出路飢餓僅死見龜蛇甚
多朝暮引頸向四方人因學之遂不復飢體殊輕便能登
巖岸經數年後竦身舉臂遂超出澗上即得還家顔色悅
澤頗更聦慧洎食榖啖滋味百日復其本質
郡國志曰漢武元封二年有白羊出庸澗初出一羊野中
婦人大驚拍手羊因止今俗生羊禁婦人拍手是也
又水經曰吳房縣山溪有白羊淵淵水出羊
又曰赤松澗在東陽赤松子遊金華山以火自燒而化故
山上有赤松子之祠澗自山出故曰赤松澗
十道志曰廣武澗在今滎澤縣西
又西征記三皇山上有三城謂東西廣武城相去二百餘
步隋河水從中東南流今無水今城東有高壇即項羽㘴
太公於上以示漢軍處一謂鴻溝
盧氏嵩山記曰半馬澗人或云百馬澗亦曰拜馬澗故老
傳王子晉得仙而馬還國人思之不見乃拜其馬於此也
韓子曰董安于爲趙上地守行石阜山見深澗深百仞問
其御左右曰人嘗有入此乎曰無有嬰兒狂聾人入此乎
曰無有牛馬犬彘入此乎曰無有安于歎曰吾能治矣使
吾法之無赦猶入澗之必死則民莫之犯也
洲
詩曰關關睢鳩在河之洲
爾雅曰水中可居者曰洲(四方有水中央獨高可居也)
史記曰越王勾踐平吳徙夫差於甬東韋昭曰即句章東
溪口外洲是也
晉書曰殷仲堪爲荆州刺史先是仲堪遊於江濱見流棺
接而葬焉旬日間門前之溝忽起成岸其夕有人通仲堪
自稱徐伯云感君之惠無以報也仲堪因問門前之岸是何
祥乎對曰水中有岸其名爲洲君將爲州言終而没至是
果臨荆州
王隱晉書曰朱崖在大海中遥望朱崖洲大如&KR0818;舉忛一
日一夜至洲周匝二千里徑度七八百里可十萬家女多
姣好長髮美鬢
吳錄地理志曰吳富春縣有沙漲武烈爲郡吏赴府鄕人
餞之會於沙上父老曰此沙狹而長君後當爲長沙太守
後果然因名孫洲
吳志曰孫權遣衛温諸葛直將甲士萬人浮海求夷洲及
亶洲在海中長老傳言秦始皇帝遣方士徐福將童男女
數千人入海求蓬萊神仙及仙藥止此不還世世相承有
萬家其上人民時有至會稽貨市
隋圖經曰漢水逕琵琶谷至滄浪洲洲即漁父棹歌處庾
仲雍記云謂之千齡洲
水經注曰龍陽縣之洲洲長二十里吳丹陽太守李衡植
甘橘於其上臨死勑其子曰吾洲里有木奴千頭不匱汝
衣食歲絹千疋
又曰峥嶸洲冠軍將軍劉毅破桓玄於此洲
山海經曰郁洲一曰都洲在海中郭璞注曰即東海鬱洲
山也傳此洲從倉梧徙來上有南方物
扶南傳曰漲海中倒珊瑚洲洲底有盤石珊瑚生其上也
西京雜記曰梁孝王兔園之中又有鴈池池有鶴洲諸宫
館相連異樹怪獸靡不畢備王與宫人賓客弋釣其中
吳地記曰長洲在姑蘇南大湖北岸闔閭所遊獵處也吳
主遣徐祥至魏魏太祖謂祥曰孤比者願越横江之津與
孫將軍遊姑蘇之上獵長洲之苑吾志足矣詳對曰大王
欲奉至順以合諸侯若越横江而遊姑蘇是踵亡秦而躡
夫差恐天下之事去矣太祖笑曰徐生得無逆詐耶
湘中記曰或曰昭潭無底橘洲浮(昭潭湘水至深處也橘洲每大水諸洲悉没而)
(橘洲獨存焉)
王韶之始興記曰城西百餘步有棲霞樓臨川王營置清
暑遊焉羅君章居之因名爲羅公洲樓下洲上菓竹交蔭
長楊傍映高梧前竦雖即城隍趣同丘壑
盛弘之荆州記曰南江上有龍洲下有寵洲二洲之間舊
云多魚而投罟揮網輙便掛絶乃有客没而視之中水有
牛二頭常爲破網故魚者患之
又曰江津東十餘里有中夏洲洲之首江之汜也故屈原
云經夏首而西浮又二十餘里有涌口所謂閻敖遊涌而
逸二水之間謂之夏洲首尾七百里
又曰枝江縣西至上明東及江津其中有九十九洲楚諺
曰洲不滿百故不出王者桓玄有問鼎之志乃增一爲兩
以充百數僣號旬時身屠宗滅及其傾覆洲亦消毀至宋
文帝在藩忽生一洲果龍飛江表斯有驗矣
荆州圖副曰百里洲其上平廣土沃人豊湖澤所産足穰
儉歲又特宜五果甘柰梨蔗於此是出
荆南志曰枝江縣界内洲大小凡三十七其十九有人居
十八無人
劉禎亰口記曰嘉子洲西一里得貴洲周廻四十里許上
多有居民昔魏文帝伐孫權至此洲南望曰彼人有焉而
退因名曰貴洲
𫐠征記曰晉寧縣有龍莽洲父老云龍蛻骨於此洲其水
今猶多龍骨
山謙之丹陽記曰江寧縣南二十五里有列洲晉簡文帝
爲相時會桓温處也
郡國志白潮州白嶼洲亦自浮來後會稽人姓丁識之云
曾藏銅熨斗於洲上往取果得
又曰潤州長命洲梁武放生處後魏使李諧來聘武帝問
曰彼國亦放生否諧曰不取亦不放帝大慙
荆州圖經曰襄陽縣南八里峴山東南一里江中有蔡洲
漢長水校尉蔡瑁所居宗族強盛共保蔡洲爲王如所没
一宗都盡
又曰武當縣西北四十里江中有滄浪洲長四里廣十三
里禹貢稱漢水東流爲滄浪水疑此洲是也
方言曰水可居者爲洲三輔謂之洲淤(郭璞注曰上林賦云行於洲淤之浦)
輿地志曰伍子胥叛楚出關於江上見漁父永渡時傍多
人漁父歌曰灼灼兮侵巳私與子期兮蘆之﨑子胥旣渡
解百金之劒與漁父漁父曰楚購子粟五萬爵執圭豈百
金之劒乎子胥曰勿令其露漁父知意遂覆舟而死其處
是[泳-永+羅]洲水路去洲一百九十里
江夏記曰鸚鵡洲在縣北案後漢書曰黃祖爲江夏太守
時黃祖與太子射賓客大會有獻鸚鵡於此洲故以爲名
又荆州記曰江夏郡城西臨江有黃鶴磯又有鸚鵡洲侯
景令宋子仙夜襲江夏藏舡於鸚鵡洲
建安記曰郡西南大溪之中有仙人洲昔梅真人上昇墜
馬於此洲故後名墜馬洲
鄱陽記曰蠙洲在縣西南溪中有蚌出珠貞觀年中因雨
雹乃有&KR1109;出珠百姓採之咸亦不空其水平淺可涉
丹陽記曰白鷺洲在縣西三里隔江中心南邊新林浦西
對白鷺洲洲在大江中多聚白鷺因名之
又曰烈洲在縣西南輿地志云吳舊津所也内有小水堪
泊舡商客多停以避烈風以名焉王濬伐吳宿於此簡
文爲相時會桓玄之所也亦曰溧洲洲上有山山形以栗
伏滔北征賊謂之烈洲
又曰吳時客舘在蔡洲上以舍遠使蘇峻作逆陶侃等率
所統同赴京師直指石頭次于蔡洲是
又曰張公洲在縣西南梁書太清二年豫州刺史裴東之
等舟師二万次張公洲二年陳霸先擊破侯子監師至張
公洲並此處
又曰加子洲在縣西南
三十國春秋曰晉咸和二年温嶠與陶侃起義兵伐蘇峻
帥師四万直指石頭侃泊加子洲即此處也夏月堪泊舡
冬月淺涸自永昌之初其洲忽一朝崩䧟數里隨其形曲
折凡作九灣行者所依東西浩然矣
尋陽記曰鵲洲在縣北
傳曰昭公五年楚以諸侯伐吳吳敗之於鵲岸桉鵲頭與
鵲尾相去八十里杜預注曰吳地也廬江舒縣東南有鵲
尾渚
湍
廣雅曰湍瀨也
水經注曰益陽縣西有關羽瀨所謂關侯灘也南對甘寧
故壘昔關羽屯軍水北孫權令魯肅甘寧拒之於是水寧
謂肅曰羽聞吾咳唾之聲不敢渡也渡則成擒矣羽夜聞
其處分曰興霸聲也遂不渡
又曰漢水東爲鱣湍洪波奔蕩崩浪雲頽古老言有鱣魚
奮鰭遡流望濤直上至此則曝鰓失濟故因名湍
異苑曰永嘉郡有百簿瀨郡人斷水捕魚宰牲禱祭以祈
多獲逾時了無所得衆侣忿怨弃業將罷其夕並夢見老
公云諸君且可小停要思其宜夜忽聞有跳躍聲驚起共
看乃是大魚剉以爲頓獲百薄故因以百薄名瀨
益部耆舊傳曰犍爲符泥和氏女名光雄和父乘船城湍
墮水物故尸喪不得雄哀慟號咷乘小船於父没處哭數
聲自投水死後與父相持浮出
盛弘之荆州記曰桂陽耒陽縣有兩瀨每縣旱百姓共壅
之甘雨普降若一鄕獨壅雨亦徧應東有博望灘張騫使
外國經此&KR0657;没因以名灘灘下接魚復縣界有羊腸虎臂
瀨陽亮爲益州至此覆没人至今猶名爲使君灘
鄭緝之東陽記曰信安縣去石門四十里瀨邊悉有石牒
長三尺許似羅列雜繒如店肆也
劉德明南記曰康贑水奔流二百餘里横波嶮瀨二十四
處
灘
益州記曰伏犀灘東南六十里有黃牛像其崖峻嶮遠望
之班潤頗像黃牛
又水經云昔有黃牛從棘入溪出而上此崖乃化爲石是名
伏犀灘
又曰荔枝灘東南二十里山頂上有一冡冡唯有女貞樹
樹上恒有白猿栖息郡國志云棘入道有玉女冡是
水經注曰江水又東逕狼尾灘而歷人灘袁山松云二灘
相去二里人灘水至浚峭南岸有青石夏没冬出其石嶔
崟數十步中悉作人面形或大或小其分明者鬢髮皆具
因名人灘也江水又東逕黃牛山下有灘名曰黃牛灘南
岸重嶺疊起最外高崖間有色如人負刀牽牛人黑牛黃成
就分明旣人跡所絶莫得究焉此巖旣高加以江湍紆廻
雖途逕信宿猶望見此物故行者謠曰朝發黃牛暮宿黃
牛言水路紆深廻環望如一矣
太平御覽卷第六十九
