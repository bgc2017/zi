太平御覽卷第九百五十一
蟲豸部八
蚤虱蟣螕
蜼螟蛕叩頭
食屍蟯蛻
蛾蛹蛓
蟥蛢班猫地膽
蛤蚧龐降蛆
蚤
焦贛易林萃之大過曰亂頭多憂蚤虱生愁膳夫仲年
使我無聊
說文曰蚤齧人跳蟲也
韓子曰子韋見孔子於商太宰曰吾見孔子則視子猶蚤
虱之細者也今吾見之於君子韋恐孔子貴於君也因謂
太宰曰且君巳見孔子亦將視子猶蚤虱太宰弗復見
也
又曰韓昭侯搔而佯亡一蚤求之甚急左右因取其蚤虱
而殺之昭侯以此察左右不誠也
淮南子曰昌羊去蚤虱而人弗席者為其來蛉窮也(高誘曰窮)
(幽冀謂之蜟蚳入耳之蟲蜟音育)
又曰釋大道任小枝無異使蟾諸捕蚤
論衡曰人在天地之間猶蚤虱之在衣裳螻蟻之在穴隙
也
趙壹解擯賦曰丹鴻可殺蚤虱
抱朴子曰蚤虱羣攻卧不獲安
曹植論曰孟春之旦從陽徑生貴放鳥雀者加其禄也得
者莫不馴而放之爲利人也得蚤者莫不摩之齒牙爲害
身也
虞翻與弟書曰其餘幾何老更衣希爲蚤虱所咋故一二
相告省書一過悉以付火
齊卞士蚤虱賦序曰余居貧布衣十年不製一袍之緼有
生所託資其寒暑無與易之爲之多病起居甚疎縈寝敗
絮不能自釋兼攝性懈惰嬾事皮膚澡刷不謹澣沐失時四
體㲰㲰(乃耕切)加以臭穢故葦席蓬纓之間蚤虱猥流探揣
獲撮日不替手
虱蟣
說文曰虱齧人蟲也蟣虱子也
漢書曰項羽謂宋義曰疾引兵渡河破秦必矣義曰不然
夫搏牛之䖟不可以破虱(䖟諭秦虱諭章邯等言大小不同勢)
又曰王莽校尉韓威進曰以新室之威而吞胡虜無異口
中蚤虱
東觀漢記曰馬援擊尋陽山賊上書曰除其竹木譬如嬰
兒頭多蟣虱而剃之蕩蕩然蟣虱無所復依書奏上大悅
因出小黃門頭有虱者皆剃之
續晉陽秋曰咸陽王猛被緼袍而詣桓温一靦談當時之
事猛摸虱而言傍若無人温察而竒之
晉書曰阮籍著大人先生傳曰少稱鄕黨長聞鄰國上欲
圖三公下不失州牧獨不見羣虱之處禈中逃乎深缝匿
乎壞絮自以爲吉宅行不敢離縫匿乎禈襠自以爲得䋲
墨也然炎丘火流焦邑滅都羣虱處於禈中而不能出也
君子之處域内何異夫虱之處禈中乎
齊書曰江泌性行仁義衣弊虱多綿裏置壁上恐虱飢死
乃置衣中數日中終身無復虱
又曰卞彬爲南康郡丞彬頗飲酒擯棄形體仕旣不遂乃
著蚤虱&KR1599;蟲蝦蟇等賦皆大有指斥
三國典略曰梁劉殼常有飛書謗殼梁主怒曰劉殼似衣
中虱少湏搯之(音恰)
北史司馬子如爲大行臺及文襄輔政見之哀其憔悴以
膝承其首親爲擇虱賜酒百缾羊五百口粳米五百石子
如曰無事尚被囚幾死若受此豈有生路耶
列子曰紀昌學射於飛衛使學視小如大紀昌以氂懸虱
於牗南面而望之二年之後如車輪焉以覩餘物皆丘山
也乃以燕角之弧孤蓬之簳射之貫虱之心而懸不絶以
告飛衛飛衛曰汝得之矣
莊子曰濡需者豕虱是也擇䟽鬛自以爲廣宫大囿奎蹄
曲限乳間股脚自爲安室利處不知屠者一旦布燥烟火
而與豕俱燋
韓子曰天下無道攻擊不巳甲胄生蟣虱燕雀處帷幄而
兵不歸故曰戎馬生於郊(淮南子亦云)
又曰應侯謂秦王曰王得宛臨陳陽夏断河内臨東陽邯
鄲猶口中虱也
又曰三虱食彘相與訟一虱遇之曰奚訟三虱曰爭肥饒
者一虱曰若爾不患臘之將至而烹之也躁目若有奚患
於是乃相與聚其目而食之彘瘦人乃不殺
淮南子曰牛馬之氣蒸不能生蟣虱蟣虱之風蒸不能
生牛馬故化生於外非生於内也
又曰湯沐具而蟣虱相吊大厦成而鷰雀相賀
抱朴子曰夫虱生於我我非虱之父母虱非我之子孫也
又曰眼能察天衢而不能周項領之間耳能聞雷霆而不
能周蟣虱之音也
又曰今頭虱著身皆稍變而白身虱著頭皆漸化而黑則
玄素果無定質移易在乎所漸也
符子曰齊魯爭汶陽之田魯侯有憂色魯隱者周豊往觀
曰臣嘗晝寢愀然聞羣虱之鬪乎衣中甘臣膏腴之肌珍
臣項膂之膚相與樹黨爭之日夜不息相殺者太半虱父
止之曰我與汝(廬不過縫所飡食)不過容口奚用竊乎交戰爲哉羣虱
止今君以七百里地爲君之城亦以足矣而以汝汶陽數
步之田感君之心曾不如一虱之知竊爲君羞之魯侯曰
善
語林曰顧和始爲楊州從事月且當朝未入停車州門外
湏臾周侯巳醉著白恰憑兩人來詣丞相歴和車邊和先
在車中覓虱夷然不動周始見遥過去行數步覆反還指
顧心曰此中何所顧擇虱不輟徐徐應曰此中最是難測
量地
風俗通曰河南趙仲讓爲梁冀從事郞中冬月坐庭中向
日觧壞裘捕虱襄成君使推問之冀笑曰此我從事絶清
高士也
楊偉時務論曰夫吞八荒者不咀蟣虱也
神異經曰西荒之中有人焉長短如人着百結敗衣手足
虎爪名獏㺔(張茂先曰俗曰貌僞音撝)伺人眠輙往就人欲食人腦先
使捕虱得卧而舌出盤地丈餘聞其聲常燒大石伺其得
卧舌出以石投舌上於是低頭絶氣而死
異苑曰太孫廣頭上不得有虱虱大者便遭朞喪大功小
則小功殤服
劉義慶宣驗記曰晉義熙中京師長年寺道人惠祥與法
向連堂夜四更中惠遥喚向暫來往視祥仰眠交手胷上
足脡(欶鼎切)直云可解我手足繩曰上並無繩也祥因得轉
動云向有人衆以我手足鞭箠交下問何故齧虱語祥若
更不止當入兩間礚之(音盍)祥後徵戒於虱餘無精進
相牛經曰治牛虱用苦梗生魚汁清坎底土若酒和塗之
夢書曰夢梳篦爲憂解也其髮滑澤心喜也蟣虱盡去百
病愈也蟣虱爲憂齧人身也夢見蟣虱有憂至也
揚雄長楊賦曰鞮鍪生蟣虱介胄被霑汗
趙壹作非草書曰俯而擇虱不睱見地仰而觀鍼不睱見
天天地至大而不見者銳精於鍼虱也
魏文帝與王朗書曰蚤虱雖細虐於安寢鼷鼠至微猶毁
郊牛
嵇康養生論曰夫虱處頭而黑麝食桓而香
又與山濤書曰危坐一時痺不得搖性復多虱把搔無巳
而當襲以章服揖拜上官三不可堪也
螕(邊奚切)
字林曰螕齧牛蟲也
蟭螟
晏子春秋曰景公問晏子曰天下有極細乎對曰東海有
蟲生於蚊睫再乳而飛蚊不爲驚臣嬰不知其名東海者
者命曰蟭螟
列子曰江浦之間生麽(細麽也)蟲其名曰焦螟羣飛而集於
睫不相觸也捷宿去來蚊不覺也離朱子羽方晝栻皆楊
眉而望之弗見其形(離未黃帝時明目人子羽未聞也)
抱朴子曰焦螟也蚊眉之中而笑彌天之大鵬寸鮒遊牛
迹之水不貴横海之巨鱣也
蛕(音囿)
說文曰蛕蝮中長蟲也
叩頭
異苑曰有小蟲形色如大豆呪令叩頭又使吐血皆從所
教如似請放稽顙輙七十而有聲故俗呼爲叩頭也
傅咸叩頭蟲賦叙曰叩頭蟲蟲之微細者然觸之輙叩頭
人以其叩頭殺之不祥故莫之害也
食屍
裴氏廣州記曰林任縣有甲蟲嗜臭肉人死食屍都盡紛
紛满屋非可驅殺
博物志曰景初中蒼梧刺史京師云廣州西南數郡人病
將死便有飛蟲狀如麥集舍人死便食不可斷截惟殘骨
在便去以梓板爲器則不集
蟯(音饒)
說文曰蟯蝮中短蟲也
史記曰臨菑汜里女子薄吾病甚衆醫皆爲寒熱篤當死
不治淳于意侯其脉曰蟯瘕蟯瘕爲腹大上膚黃麤修之
戚戚然意飲以元華一撮即出蟯可數升病巳三十日如
故
淮南子曰天下物莫不資於水澤及(音𡵨)蟯而不求報(高誘)
(曰蟯微蟲也)
蛻
廣雅曰復育蛻也
論衡曰蟬生於復育開背而出
蛾
詩曰螓首蛾眉
爾雅曰蛾羅也(郭)
廣雅曰蛢(步丁反)蛾也
漢書曰建始元年春三月上幸雍祠五畤秋八月有白蛾
羣飛蔽日從東都門至軹道
宋書曰傳亮少帝失德内懷憂懼直宿禁中睹夜蛾赴
燭作感物以寄意焉
王子年拾遺記曰有谷將子學道也言於燕昭王曰西王
母尋來必語虚尤之術不踰一年王母果至與昭王遊乎
燧林之下談炎上鑚火之術取緣桂之膏燃以眏夜忽有
飛蛾銜火狀如丹雀來拂於桂膏之上蛾出於員丘之穴
郭子横洞冥記曰武帝旣耽於靈怪常得丹豹之髓白鳳
之膏磨青錫爲屑以淳蘇油和之照於神壇夜暴雨火光
不滅有霜蛾如蜂赴燈侍者舉麟鬚之拂以驅之
列仙傳曰園客濟陽人種五色香草服食其實一旦有五
色蛾止其香末收而薦之生蠶焉
符子曰不安其昧而樂其明是猶夕蛾去闇赴燈而死者
也
崔豹古今注曰飛蛾善拂燈一名火花一名慕光
廣志曰有蠶蛾凢草木蟲以蛹化爲蛾甚衆
任昉𫐠異記曰楚莊王宫人一旦化爲野蛾而飛去
夢書曰蛾爲婦女眉儇也夢見蛾者憂婚也
白澤圖曰赤蛾兩頭而白翼者龍也殺之兵死矣
支曇諦火蛾賦序曰悉逹有言曰愚人貪財如蛾投火誠
哉斯言信而有徵
鮑明遠飛蛾賦曰仙人司闇飛蛾候明均靈升化詭態齊生
觀生齊而態詭各會性以憑方凌焦烟之浮景赴熙爛之
明光拔身幽草下畢命君子堂本輕死以邀願得縻願其
何傷豈效南山之文豹避霧雨而巖藏
蛹(蚕具資産部中)
爾雅曰螝蛹也(郭璞曰蚕蛹也)
說文曰螝蛹也讀若潰蛹繭蟲也
韓子曰蟲有螝者一身兩頭爭食相嚙也遂殺巳人臣爭
事亡其國者皆螝類也
蛓(七賜切)
爾雅曰(戶感切)毛蠹(即也)墨蛅(如占切)蟴蛓属今八月角螫
蟲(音虫)
說文曰蛓毛蟲也讀若笥蜭手蠹也
蟥蛢(上音黃下音瓶)
爾雅曰蚑符蟥蛢(郭璞曰甲蟲也大如虎豆綠色江東呼黃蛢孫炎曰翼在甲褱)
說文曰蛢&KR1748;(音韋也)蟥也以翼鳴者也
班猫
本草經曰班猫一名龍尾味寒生谷
吳氏本草經曰班猫一名班蚝(音判)一名龍蚝一名班&KR0818;一
名腃髮一名晏青神農辛歧伯醎桐君有毒扁鵲甘有大
毒河内川谷或生水石
地膽
廣雅曰地膽地要青蠵也
本草經曰元青春食芫華故云元青秋爲地膽地膽黑頭
赤味辛有毒主蟲毒風注秋食葛華故名之爲葛上亭長
吳氏本草經曰地膽一名元青一名杜龍一名青虹
陶洪景本草經曰地膽味辛寒有毒一名元青一名青(蛙一)
眞者出梁州狀如大馬蟻有小翼子僞者即是班猫所化
狀如大豆大都治體略同必不能得眞此亦可用
蛤蚧
嶺表錄異曰蛤蚧首如蝦蟇背有細鱗如蠶子土黃色身
短尾長多巢於樹中端州子墻内有巢於廳署城樓間者
旦暮則鳴自呼蛤蚧或云鳴一聲是一年者里人採之鬻
於市爲藥能治肺疾醫人云藥力在尾尾不具者無功
龐降
嶺表錄異曰龐降生於山野多在橄欖樹上形如蜩蟬腹
青而薄其聲業其鳴自呼爲龐降但聞其聲探者鮮得名
以善價求之以爲媚藥
蛆
梁書曰王琳敗後入齊爲特進侍中所居屋脊無故剥破
出赤蛆數升落地化為血蠕動
又曰元帝時安城人劉敬躬於田間得白蛆化爲黃金龜
將銷之龜生光照室敬躬以爲神而禱之所請多驗遂謀
作亂帝命都督王僧辯討擒之
後魏書曰宣武遐昌三年章武王熙爲相州刺史有蛆生
於庭俄而反伏誅
廣五行記曰北燕馮跋太平二十一年三月蛆觸地而生
月餘跋爲弟洪所殺
又曰唐來俊臣性殘忍貪淫縱異自知制獄數年家積巨
萬凢所殺戮不可勝計俊臣家婢生一塊肉大如二升椀
剖之有赤蛆升餘湏臾皆變爲蜂螫人而去
︻太平御覽卷第九百五十一
