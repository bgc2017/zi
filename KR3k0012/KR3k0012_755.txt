太平御覽卷第七百五十五
工藝部十二
彈碁儒棋擊壤
角抵彈四維
象戲夾食悁悶
射數簸子抃
擲塼
彈碁
東觀漢記晏帝詔曰樂成王居諒闇(音隂)衰服在身彈棋爲
戲不肯謁陵
沈約宋書曰晉平刺王休祐文帝第十三子也在荆州時
左右范景達善彈棋上召之休祐留不遣上怒詰責之
趙書曰冉閔收石遵遵方與女子彈棋兵至殺之
梁冀別傳曰冀好彈棋
抱朴子曰暑夏之月露首袒體唯在樗蒱彈綦不離綺繻
紈袴之側
世說曰劉眞長始見王丞相時暑之月丞相以腹熨彈棋
局曰何如乃㵾(吳人以冷爲㵾也音楚敬切)劉旣出人問見王公何如
劉曰未見他異唯作吳語耳(王丞相遵也)
又曰彈棋始自魏文帝宫内裝器戲也文帝於此伎特妙
用手巾拂之無不中者有客自云能帝使爲之客著葛巾
拂棋妙逾於帝〇魏文帝典論曰余於他戲弄之事少所
喜唯彈棋略盡其功乃爲之賦昔京師先工有馬合鄕侯
東方世安張公子常恨不得與彼數子者對
藝經曰彈棋二人對局黑白棋各六枚先列棋相當下呼
上擊之
彈棋經序曰彈棋者仙家之戲也昔漢武帝平西域得胡
人善蹴鞠者蓋衒其便(平聲)捷跳躍帝好而爲之羣臣不能
諫侍臣東方朔因以此藝進之帝就捨蹴鞠而上彈棋焉
習之者多在宫禁中故時人莫得而傳至王莽末赤眉凌
亂西京傾覆此藝因宫人所傳故散落人間及章帝御宇
好諸伎藝此戲乃盛於當時
彈棋經後序曰自後漢冲質巳後此藝中絶至獻帝建安
中曹公執政禁闌幽密至於博弈之具皆不得妄寘宫中宫
人因以金釵玉梳戲於粧奩之上即取類於彈棋也及魏
文帝受禪宫人所爲更習彈碁焉當時朝臣名士無不争
能故帝與吳季量(吳質字季量)書曰彈碁間設者也
又曰彈棋者雅戲也非同乎五白梟橛(梟橛並樗蒲彩)之數不游
乎紛競詆欺之間淡薄自如固趨名近利之人多不尚焉
蓋道家所爲欲習其偃亞導引之法擊博騰擲之妙自暢
耳
又曰唐順宗在春宫日甚好之時有吉逹高釴崔同揚同
愿之徒悉爲名手後有竇深崔長孺甄顒獨孤遼亦爲亞
焉至于長慶之末好事之家猶見有局尚多解者
後漢蔡邕彈棋賦曰夫張局陳棋取法式備因嬉戲以肄
業託懽宴以講事設兹矢石其夷如砥采若錦繢乎若停
水肌理光澤滑不可履乘色行巧據險用智
魏文帝彈棋賦曰局則荆山妙璞滑如柔荑碁則玄木北
幹桑樹西枝象籌列植下據雙螭
王粲彈碁賦曰文石爲局金碧齊精隆中夷外理緻肌平
晉傅玄彈碁賦序曰漢武帝好蹴鞠劉向以爲蹴鞠勞人
體竭人力非至尊所宜乃因其體而作彈碁以解之
儒碁
後魏書曰侍中游肇性謙廉不競曾撰儒碁以表其志焉
肇述儒碁曰儒碁者蓋博弈之流所以遊思於文亦猶投
壷之習武也故聖人因物設教有實有權情禮稱宜有張
有㢮孔子云不有博弈者乎爲之猶賢乎巳若夫井公之
對周穆叔卿之接許由此或示存恐非有待然則君子之
處世也豈遂躭於所適徒費時日者哉至於几杖盤鑑猶
裁銘戒矧乃諧神之器而不加勸也但古之爲玩者莫不
競進其功塞殺與樂殊途異勢並傳於時未有以謙退爲
勝通生爲樂者故因暇隟聊復措意此即儒碁之一名蓋
遊義之所統夲諸謙淨銓各撰德略依儒行起捨遵道軌
法中庸時然後玩人不厭其遊讓而後勝人逾愜其負矜
勇所以知殘冲遜以之弥隆豈唯崇謙止競而已諒亦階
善全德之所因矣積名會理其殆庶幾致泥之戒寧不愧
乎
儒碁曰投二(方二分六彩也)智一禮二仁三義四信五(各法生數所以記彩)
(而行於道豈唯名義而巳籍數以爲差也)謙(行數無准名顯義耳進退之異唯在梟伏)棋十(生成之數亦不)
(是過)白黑半(各用五分)方五分長寸(分寸所以記法)善六敬七德八忠九
順十(各據成數所以記筭而兼名義名義雖異亦符五德隂陽配合數盡也)方局尺五周道
四十其用三十六(取捨途異)四維之道通數而碁(處惡其雅也)謙退
爲尚故高彩者先投(耻爲道也)彼此二位謂之淨(淨者謂仁義也)左右
二道謂之中(中者謂禮智之道也)其淨中四道彼此左右互有二不
得相干(干則鬪也)行碁之法始附淨起轉㸦相順終因淨出(初不)
(淨出必曲之者避相涉也)通生爲務不存塞殺(志仁恕也)彩越淨中者休則
立梟梟者不伏(彩不會也)會淨中者梟折爲伏伏者不梟(行不越也)
若彩雖會而于彼擬以過之(有碁則不得擬)非干彼者則自居矣
(居擬不同以于彼也)行伏碁者得異彩依數而行兩彩同者唯行一
(常柔齊也)一謙者停兩謙退一等(貴重損也)行梟碁者得異彩亦依
數而行兩彩同者盡行其數(鄙勇均也)一謙行一道兩謙者停
(梟致異也)行伏不得行梟行梟不得行伏(殊謙競也)折梟伏者皆從後定
(重行終也)因綵而閱者屈而申之(謂初得謙信也)緣行致累者越而通
足皆不限道數(進退皆𡭗)梟伏兩閱者但行於梟(先梟者進耻之義道尤多)
(故也)行碁之體不相凌觸所蹈皆靈(行務靈淨唯焚觸關)孤明自在(不以)
(強弱生忻懼也)絶於跪巧而順消息(審理中也)悉遇中道勝負乃分先
梟後伏驗之於淨(謙勇之辦實標先後處淨不安方顯其竟)道梟若促不盡二
彩者則全行伏(先後用永防其爲也自貽全進邊之義成也)梟伏兩少者行於
梟(系不盡彩理無兼也)彼旣出盡此有不出者即許以爲勝者之筭
(以後退爲費也)若全未出則爲之虚投(損巳益人謙者所崇)次局負仍先(梟勇)
(故也)得十筭立一爵三爵立則成勝矣(既尚冲淨豈假務於多筭但謙並見跡故)
(假以勝爲名也)
擊壤
釋名曰擊壤野老之戲也
玄晏(皇甫謚號玄晏先生)曰十七年與從姑子果柳等擊壤于路
逸士傳曰堯時有壤父五十人擊壤於康衢或有觀者曰
大哉堯之爲君壤父作色曰吾日出而作日入而息鑿井
而飲耕田而食帝何力於我哉
風土記曰擊壤者以木作之前廣後銳長可尺三四寸其
形如履臘節僮少以爲戲分部如擿博也
藝經曰擊壤古戲也
又曰壤以木爲之前廣後銳長尺四闊三寸其形如履將
戲先側一壤於地遥於三四十步以手中壤敲之中者爲
上
吳盛彦翁子擊壤賦曰論衆戲之爲樂獨擊壤之可娛因
風託勢罪一殺兩
角抵
左傳曰晉侯夢與楚子搏(搏手相搏)楚子伏巳而盬其腦是以
懼
漢書曰武帝元封三年春作角觝戲(應劭曰戰國之時稍增講之以爲戲樂用)
(相誇亦至秦更名角抵者也武帝大復增廣之至元帝元初五年罷)三百里内皆觀
王隱晉書曰潁川襄城二郡班宣相會累欲作樂襄城太
守責功曹劉子篤曰卿郡人不如潁川人相撲篤曰相撲
下伎不足以別兩國優劣請使二郡更對論經國大理人
物得失
唐書曰裴矩帝幸東都矩以蠻夷朝貢者多諷帝大徵四
方竒技作魚龍㬅延角抵於洛邑以誇諸戎秋月而罷
西京雜記曰三輔人俗用以赤刀爲戲漢朝亦取以爲角
抵之戲焉
漢武故事曰未央庭中設角抵戲角者六國所造也秦并
天下兼而增廣之漢興雖罷然猶不都絶至上復採用之
并四夷之樂雜以竒幻有若鬼神角抵者使角力相抵觸
也
彈
廣雅曰彈行丸也
左傳曰晉靈公臺上彈人觀其避丸者
魏書曰齊王芳爲帝常喜以彈彈人
齊書曰桓榮祖善彈登西樓見翔鵠謂左右曰當生取之
乃彈其兩翅毛脫盡墮地無傷飬之毛生後飛去其妙如
此
隋書曰長孫晟洛陽人也有鳶羣飛上謂晟曰公善彈爲
我取之十發俱中並應丸而落
吳越春秋曰陳音(百)對越王曰弩生於弓弓生於彈彈生
於古之孝子古者人死投之中野孝子不忍父母爲禽獸
所食則作彈以守之故古人歌之曰斷竹屬木飛土逐肉
西京雜記曰韓嫣好彈常以金爲丸一日所失者十餘長
安爲之語曰苦飢寒逐金丸京師兒童每聞嫣出彈輙隨
之望丸之所落而輙拾取
莊子曰以隋侯珠彈千仞之雀必笑所用至重所取至輕
又曰見卵而求時夜見彈而思鴞肉
世說曰潘岳少時挾彈洛陽道婦人見之無不連手縈之
談藪曰齊蕭遥欣爲童子時見一小兒左右彈飛禽未有
不應弦而落者遥欣謂之曰凡戲多端何急彈此鳥自雲
中高翔何關人事小兒感之終身不捉時少年士庶競爲
此戲欣之一說此戲遂廢之
又曰梁王謂惠子曰先生直言無得引喻惠子曰今有人
不識彈問彈狀如何荅曰彈狀如彈則能了否王曰不了
又曰彈狀如弓以竹爲弦可知之乎王曰知矣惠子曰夫
說者欲人知之無諭則不知也王曰善
顧子義訓曰人有善於射而高於顧子顧子曰子之射雖
百中猶不若我之一彈或曰何以爲然顧子曰子之所射
老狸之皮耳我之所彈彈狐之心
潛夫論曰懷丸挾彈携手遨遊外不足防宼盗内不足禁
鼷鼠
四維
晉李秀四維賦序曰四維戲者衛尉贄侯所造也畫紙爲局截
木爲棋取無一分而爲二准隂陽之位擬剛柔之棋而變
動無爲生乎其中
象戲
周武帝造象戲王襃爲象經序曰一曰天文以觀其象天
日月星辰是也二曰地理以法其形地水火木金土是也三
曰隂陽以順其本陽數爲先本於天隂數爲先本於地是
也四曰時以政其序東方之色青其餘三色例亦如之是
也五曰筭數以通其變俯仰則爲天地日月星變通則爲
水火金木土是也六曰律吕以宣其氣在子取未在午取
丑是也七曰八卦以定其位至震取兊至离取坎是也八
曰忠孝以惇其教出則盡忠入則盡孝是也九曰君臣以
事其禮不可以貴凌賤直而爲曲不可以卑畏尊隱而無
犯是也十曰文武以率其務武修七德文表四教是也十
一曰禮像以制其居上不驕爲下盡敬進退有度可法是
也十二曰以考其行定而後求求而後取時然後言樂然
後笑是也或外遷以報言義存遷善或黜退以貶過事在
懲惡或以沈審爲貴正其瞻視或以徇齊爲功明其糺察
得失表於隆替在賤必申怠敬彰於觀沮處尊思屈片善
崇於拱璧一言踰於華衮
夾食
藝經曰夾食者二人黃黑各十七其撗列於前第四道上
甲乙迭推二棋夾一爲食棋不得食兩不得邊食不由道
則不行碁入夾不取食一棋爲籌賭多少隨人所制
悁(於玄反)悶
藝經曰悁悶者先布本位以十二時相從文曰同有文章
虎不如龍豕者何爲來入莬宫王孫晝卜乃造黃鍾大往
就馬非類相從羊奔蛇穴牛入鷄籠
射數
纂文曰詭億一曰射數
梁冀別傳曰冀好意錢
簸子
藝經曰子之多少人之明數隨戲者制始十子爭先以落
多爲不妙
抃
漢書曰甘延壽字君况以良家子善騎射試抃爲期門以
材力愛幸
又曰哀帝時覽抃射武戲(孟康注曰手搏爲抃角力爲武)
左思吳都賦曰抃壷搏
擲塼
續搜神記曰夏侯綜爲庾安西參軍說常見鬼乘車騎馬
滿道與人無異常與人載行忽牽人語指道上一小兒云
此兒正爾大病湏臾此兒果病殆死其母聞之請綜綜云
無他汝兒向於道中擲塗(塗蓋塼也)誤中一鬼脚鬼瞋故病汝
兒耳但以酒飯貽鬼即差母如言兒即愈
藝經曰以塼二枚長七寸相去三十步立爲摽各以塼一
枚方圓一尺擲之主人持籌隨多少甲先擲破則得乙籌
後破則奪先破者
太平御覽卷第七百五十五
