太平御覽卷第一百三十二
偏霸部十六
梁蕭衍蕭網
蕭繹(侯景附)
蕭衍
梁書曰高祖武皇帝諱衍字叔逹小字練兒蘭陵中都里
人漢相國何之後也皇考諱順之齊高帝族弟也參預佐
命封臨湘縣侯高祖以宋大明八年生于秣陵同夏里三
橋宅生而有竒異兩骻駢骨頂上隆起有文在右手曰武
帝及長博學多誦好籌略有文武才幹時流名輩咸推許
焉所居室常若雲氣人或遇者體輙肅然起家巴陵王南
中郎法曹遷衛將軍王儉東閤祭酒儉一見深相器異謂
廬江何憲曰此蕭郎三十内當作侍中出此則貴不可言竟
陵王子良開西邸招文學高祖與沈約謝眺王融等並遊
焉隆昌初明帝輔政起高祖爲寧朔將軍鎮壽春除太子
庶子給事黃門侍郎入直殿省預蕭諶(氏任切)等定策勲封
建陽縣男邑三百戶建武二年魏遣將劉昶王肅帥衆寇
司州高祖爲冠軍將軍帥所領自外進戰魏軍表裏受敵
乃弃圍退走軍罷以高祖爲右軍晉安王司馬淮陵太守
還爲太子中庶子領軍羽林監頃之出鎮石頭四年魏帝
自率大衆寇雍州明帝令高祖赴援又遣崔惠景督諸軍
高祖等並受節度明年三月惠景與高祖進行鄧城魏主
率十萬餘騎奄至惠景軍死傷略盡唯高祖全師而歸俄
以高祖行雍州府事明帝崩東昏即位始安王遥光徐孝
嗣江𣏌更直内省分日帖勑高祖聞之謂從舅張弘策曰
政出多門亂其階矣時高祖長兄懿罷益州還仍行郢州
事乃使弘策詣郢陳計於懿曰若隙開釁起必中外土崩
今得守外藩幸圖身計郢州控帶荆湘西注漢沔雍州士
馬呼吸數萬虎視其間以觀天下此蓋萬全之策如不早
圖之悔無及也懿聞之色變心不之許弘策還是歲至襄
陽於是潜造器械多伐竹木沉於檀溪密爲舟裝之備二
年冬懿被害信至高祖密召長史王茂中兵吕僧珍等謀
之以十一月召僚佐集於廳事謂之曰昔武王會盟津皆
曰紂可伐今昏主惡稔窮虐極暴誅戮朝賢罕有遺育
生人塗炭天命殛之卿等同心疾惡共興義舉公侯將
相良在兹日各盡勲效我不食言是日建牙於是收集得
甲士萬餘人馬千餘匹船三百艘(音騷)出檀溪竹木裝艦東
昏以劉山陽爲巴西太守配精兵三千使過荆州就行事蕭
穎胄以襲襄陽穎胄伏甲斬之送首於高祖仍以南康王尊
號之議來告且曰時月未到當須來年二月遽便進兵恐
非廟筭高祖荅曰所藉義心一時驍銳事事相接猶恐疑
怠天時人謀有何不利處分巳定安可中息三年二月南
康王爲相國以高祖爲征東將軍高祖發襄陽移檄京邑
高祖至竟陵命長史王茂與太守曹景宗爲前軍輕兵濟
江逼郢城張冲出軍迎戰茂等邀擊大破之三月南康王
即帝位於江陵改永元三年爲中興元年遥廢東昏爲涪
陵王以高祖爲尚書左僕射加征東將軍都督征討諸軍事
假黃鉞五月東昏遣寧朔將軍吳子陽等救郢州六月子
陽進據加湖去郢三十里傍山帶水築壘以自固七月高
祖命王茂潜師襲加湖俄而大潰子陽竄走衆盡溺于江
王茂虜其餘而旋郢城主程茂以城降高祖又遣軍主唐
脩期攻隋郡並尅之司州刺史王僧景遣子入質司部悉
平八月天子遣黃門勞軍九月詔高祖平定東夏並以便
宜從事是月豫州刺史申胄弃姑熟走大軍進據之遣曹
景宗蕭穎逹領馬步進頓江寧東昏遣李居士率步軍
迎戰景宗擊走之大軍次新林命王茂進據越城曹景宗
據皂莢橋十月東昏又遣征虜將軍王珍國等列陣於航
南大路精手利器尚萬人閹人王倀(楮羊切)子持白虎幡督
率諸軍王茂曹景宗等掎(居綺切)角奔之鼓噪震天地珍國
之衆一時土崩諸軍望之皆潰茂軍追至宣陽門李居士
以新亭壘徐元瑜以東府城降石頭白下諸軍並霄潰高
祖鎮石頭命衆軍圍六門東昏悉焚燒門内驅逼營府署官
並入城有衆二十萬青州刺史桓和紿(徒亥切)東昏出戰因以衆
來降高祖令諸軍築長圍十二月衛尉張稷北徐州刺史
王珍國斬東昏送首茂師高祖命吕僧珍勒兵封府庫及
圖籍收嬖妾潘淑妃及凶黨王咺(况晚切)之以下四十八人屬
吏宣德皇后令追廢涪陵王爲東昏侯依漢海昏侯故事授
高祖中書監都督楊徐二州諸軍事大司錄尚書驃騎大
將軍揚州刺史封建安郡公食邑萬戸給班劒四十人黃
鉞侍中征討諸軍事並如故高祖入屯閱武堂下令大赦
二年天子遣慰勞京邑贈高祖散騎常侍左光禄大夫考
侍中丞相宣德皇后臨朝入居内殿詔進高祖都督中外
諸軍事劒履上殿入朝不趨讃拜不名加前後部羽葆鼔
吹置左右長史司馬從事中郎掾屬各四人又詔進位相
國揔百揆揚州刺史封十郡爲梁公備九錫之禮高祖固
辭二月進梁公爵爲王以豫州之南譙廬江永嘉等十郡
益梁國并前爲二十郡三月命王冕十有二旒建天子旍
旗出警入蹕景辰齊帝禪位于梁高祖謙讓不受大史令
蔣道秀陳天文符䜟六十四條並明著群臣固請乃從之
夏四月景寅高祖即皇帝位于南郊設壇柴燎告類于天
大赦改齊中興二年爲天監元年封齊帝爲巴陵王八月
詔中書監王瑩等八人參定律令十一月立皇子統爲皇
太子四年正月詔九流常選年未三十不通一經不得解
褐若有才同甘顔勿限年次是歲大穰米斛三十五年三
月魏宣武帝從弟翼率其諸弟來降陳伯之自壽陽率衆
歸降八年正月輿駕親祠南郊赦天下九年三月幸國子
學親臨講肆詔皇太子及王侯之子年在從師者可令入
學十年親祠南郊大赦三月鄧䏳(旨熱切)以昫山引魏軍遣
振遠將軍馬仙琕(按梁書幼名仙婢及長以婢名不興遂去女從琕𥙷鼎切字書又音駢)討
之十月馬仙琕大破魏軍斬馘(古獲切)十餘萬復尅昫山城
十八年親祠南郊普通元年正月改元大赦五年六月龍
闘于曲阿王陂因西行至建陵城所經處樹木倒折七年
赦死罪已下太通元年三月幸同泰寺捨身甲戌還宫赦
天下改元二年十月以魏北海王元顥爲魏主遣東宫直
閤將軍陳慶之衛送還北魏䂊州刺史鄧獻以地内屬中
大通元年九月幸同泰寺捨身公卿巳下以錢一億萬奉贖
十月輿駕還宫大赦改元三年十月幸同泰寺昇法座爲
四部衆說大般若涅槃經義六年春親耕籍田四月熒惑
在南斗大同元年正月改元大赦二年三月詔文武在位舉𡭗
所知公侯將相隨才擢用十年三月幸蘭陵謁建寧陵十
一年四月魏遣使來聘中大同元年四月於同泰寺講說
法會大赦改元十月以前東楊州刺史岳陽王察(音察)爲雍
州刺史太清元年二月魏司徒侯景以豫章廣穎洛陽等
十三州内屬以景爲大將軍封河南大行臺承詔如鄧
禹故事四月大赦改元八月以大將軍侯景錄行臺尚書
事二年八月侯景舉兵反十月景自撗江濟于採石景至
京師臨賀王正德率衆附賊十月攻䧟東府城三年三月
前司州刺史羊鴉仁等進軍東府北與賊戰大敗賊攻䧟
宫城縱兵大掠侯景自爲都督中外諸軍事大丞相錄尚
書四月高祖以所求不供憂憤寢疾五月景辰崩于淨居
殿時年八十六十一月進尊爲武皇帝廟號高祖葬于脩
陵
梁書曰高祖生知淳孝少而篤學洞逹儒玄雖萬機多務
猶卷不輟手後宫職司貴妃巳下皆衣不曳地傍無錦綺
不飲酒不聽音樂歴觀古昔帝主人君恭儉莊敬藝能博
學罕或有焉
蕭網
梁書曰太宗簡文皇帝諱網字世讃小字六通高祖第三
子天監五年封晉安王中大通三年四月昭明太子薨五
月立爲皇太子太清三年五月高祖崩即皇帝位大寳元
年正月太赦改元西魏寇安陸執同州刺史柳仲禮盡没漢
東之地二月邵陵王綸自尋陽至于夏口郢州刺史南平
王恪以州讓綸侯景逼帝幸西州夏大飢人相食京師尤
甚前司州刺史羊鴉仁自尚書省出奔西州八月湘東王
繹遣領軍將軍王僧辨率衆逼郢州侯景自進位相國封
二十郡爲漢王邵陵王綸弃郢州走十月侯景自加宇宙
大將軍都督六合諸軍事二年三月侯景自率衆西寇自
石頭至新林舳艫相接四月西陽景分遣魏將宋子仙任約
襲郢州閏月景進寇巴陵王僧辨連戰不能尅五月湘東王
遣遊擊將軍胡僧祐信州刺史陸法和援巴陵景遣任約
帥衆拒援軍六月僧祐等擊破任約擒之景解圍霄遁王僧辯
督衆軍追景攻魯山城尅之七月景還至京師王僧辯軍次湓
城八月侯景遣衛尉卿彭雋率兵入殿廢帝爲晉安王幽
于永福省害皇太子大器潯陽王大心及潯陽王諸子二十人
矯詔禪于豫章嗣王棟大赦改元十月帝崩于永福省時年四
十九賊僞謚曰明皇帝廟稱高宗明年三月王僧辯率百官
奉梓宫昇朝堂世祖追崇爲簡文皇帝廟曰太宗葬莊陵
梁書曰太宗見幽縶題自序云有梁正士蘭陵蕭世讃立身
行道終始如一風雨如晦鷄鳴不巳弗欺暗室豈况三光
數至於此命也如何又爲連珠二首文甚悽愴
蕭繹
梁書曰世祖孝元皇帝諱繹字世誠小字七符高祖第七
子也天監十三年封湘東郡王大同六年出爲都督江州
諸軍事江州刺史太清元年徙爲都督荆雍湘司郢等九
州諸軍事鎮西將軍荆州刺史三年三月侯景宼没京師太子
舍人蕭歆至江陵宣密詔以世祖爲侍中假黃鉞大都督中外
諸軍事司徒承制餘如故是月世祖徵兵於湘州湘州刺史
河東王譽拒而不遣七月遣世子方等帥衆討譽戰敗又
遣將軍鮑泉伐討譽九月雍州刺史岳陽王察舉兵反來
寇江陵世祖嬰城拒守察將杜崱(七力切)及楊混各率其衆
來降察遁走鮑泉攻湘州不尅又遣左衛將軍王僧辯代
將大寳元年五月王僧辯尅湘州斬河東王譽湘州平二
年二月魏遣使來聘三月侯景悉兵西上會任約軍王僧
辯帥衆屯巴陵景進寇巴陵世祖遣將軍胡僧祐陸法和
帥衆下據任約敗景遂遁走僧辯帥軍追景所至皆捷八
月僧辯下次湓城十月王僧辯等表稱侯景拭逆皇帝賊
害太子宗室在寇庭者竝罹禍酷世祖奉諱大臨三月百
官縞素司空南平王恪率宗室將軍胡僧祐率群寮並奉
牋勸進世祖固讓三年二月王僧辯衆軍發自潯陽世祖
馳檄告四方有能縛侯景及送首者封萬戶開國公三月
王僧辯等平侯景傳其首於江陵告明堂太社四月益州
刺史新除假黃鉞太尉武陵王紀竊位於蜀改號天正元
年世祖遣司空蕭太拜謁塋陵修復社廟五月以尚書令
征東將軍江州刺史王僧辯爲司徒斬賊左僕射王偉尚
書吕季略於江陵市是月魏遣太師潘洛辛等寇秦郡王
僧辯遣杜崱帥衆拒之以陳霸先爲征北大將軍南徐州
刺史是月魏遣使賀平侯景八月蕭紀率巴蜀大衆東下
遣護軍陸法和屯巴峽以拒之是月四方征鎮王公卿士
復勸世祖即尊號表三上乃從之承聖元年十一月景子
即皇帝位於江陵立太子方拒爲皇太子追尊所生妣阮
脩容爲文宣太后二年西魏遣大將尉遲迥襲蹈益州三
月以郢州刺史陸法和爲司徒四月以征北大將軍陳霸
先爲司空九月魏遣其柱國萬紐于謹率大衆來寇冬十
月魏軍至于襄陽蕭察率衆會之内外戒嚴輿駕出行
柵徵王僧辯等軍十一月魏軍至柵下徵廣州刺史王琳
入援辛卯魏軍大攻世祖出枇杷門親臨陣督戰六軍敗績
反者斬西門以納魏師城䧟于西魏世祖見執十二月西
魏害世祖遂崩焉時年四十七太子皆見害明年四月追
尊元皇帝廟曰世祖
梁書曰世祖聦悟俊㓪天才英發年五六歲高祖問汝讀
何書對曰能誦曲禮高祖曰汝試言之即誦上篇左右莫不
驚歎旣長好學博揔群書下筆成章出言爲論才辯敏速
冠絶一時也
侯景附
侯景河朔人也少不羈高歡以爲將軍雄勇冠時征伐數
有大功嘗謂歡曰若假景三萬人當横行天下要須縛取
蕭衍老翁遣作太平寺主後高歡死景乃以河南降于梁
高澄使慕容紹宗圍於長社景謂紹宗曰欲送客耶將定
雄雌耶紹宗曰吾將決戰景乃令戰士皆被甲持短刀但
低視斫人脛足遂敗紹宗軍禆將斛律光尤之紹宗曰吾
戰多矣未見此賊之難相持連月景食盡其將暴顯等降
紹宗景衆乃潰景與腹心數騎濟淮稍收散卒得馬步八
百人晝夜兼行追軍不敢逼使謂紹宗曰景若就擒公復
何用紹宗乃縱之遂攻壽陽下之而據其城梁武以爲河
南王招集戰士乃請錦萬匹爲軍人作袍帝不與以青布
給之又請娶於王謝武帝曰王謝門高非其偶可朱張巳
下訪之景恚曰會將吳兒女以配奴景旣爲朝廷所疑武
帝使謂景曰譬如貧家畜十客尚能得志朕惟有一客致
有忿言是朕之失也明日遂將兵於瀝陽濟江聞邵陵王
綸督衆軍景乃謀於王偉偉曰莫若直掩京都臨賀反於
内大王攻於外天下不足定也兵法曰遲巧不如拙速今
便須進路不然邵陵及人景遂晨夜兼行至都百道攻城
縱火焚諸城門城中倉卒未有備乃鑿門樓下水沃火久
之方滅景又於城南城西各起土山以臨城内内亦作兩
山以應之簡文以下皆親執畚(音本)鍤(楚洽切)景又募人先爲奴
者賞以不次朱异家黥奴踰城投賊景以爲儀同使至闕
下以誘城内乘馬披錦袍詬曰朱异五十年仕宦方得中
領軍我始事侯王巳爲儀同使於是奴僮競出盡皆得
志景決石闕前水百道攻城晝夜不息城䧟景自爲丞相
以甲士五百人自衛帶劒昇殿帝謂景曰卿久在戎得無
勞乎景不對帝曰卿是何州人而至此又默然左右任約
代對及出景謂約曰吾嘗據鞍對敵矢刃交下而意無怖
今見蕭公使人自慴豈非天威難犯吾不可以再見之矣
先是城中積屍不暇理瘞又有巳死未斂或將死未絶景
悉命聚而焚之尚書郎鮑正疾篤賊曳出而焚之宛轉火
中久而方絶武帝崩立簡文又立豫章王景皆殺之遂簒
位國號漢年稱太始王偉請立七廟景問何謂七廟偉曰
古者天子祭七代祖考故致七廟并請七代諱勑太常具
祭祀之禮景曰前代吾不復憶唯記得阿爺名大褾且在
朔州伊郍得來噉衆聞咸笑景頻爲王僧辯所破將走王
偉按劒諫曰自古豈有走天子今宫中衛士尚可一戰寧
可便走景曰我在此時打賀拔勝破葛榮揚名河朔與高
王一種人今來直渡大江取臺城如反掌打邵陵王於北
山摧柳仲禮於南岸皆𡭗所親見也今日之事恐是天士
𡭗好守城吾當一决乃與百騎東走至松江乃與腹心數
十人乘舸入海至湖豆州舍人羊鯤殺景景左足上有肉
瘤狀似龜戰勝應尅捷則隱起分明如不勝則低是日瘤
䧟肉中遂傳首於江陵
太平御覽卷第一百三十二
