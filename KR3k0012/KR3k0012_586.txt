太平御覽卷第五百八十六
文部
詩
文心雕龍曰詩者持也持人情性三百之蔽義歸無邪持
之爲訓有符焉爾人禀七情應物斯感感物吟志莫非自
然堯有大唐之歌虞造南風之詩觀其二文詞逹而巳及
大禹成功九序惟歌少康敗德五子咸諷順美匡惡其來
久矣自商曁周雅頌圓備四始彪炳六義環深子夏鑒絢
素之章子貢悟琢磨之句故商賜二子可以言詩自王澤
弥竭風人輟采春秋觀志以諷誦舊章酬酢以爲賓榮吐
納而成聲文逮楚國諷怨則離騷爲刺秦王滅典亦造仙
詩漢初四言韋孟首唱匡諫之義継䡄周人孝武愛文栢
梁列韻嚴馬之徒屬詞無方至成帝品錄三百餘篇朝章
國采亦云周備而詞人遣翰莫見五言所以李陵班婕見
擬於前代按邵南行露始肇半章孺子滄浪亦有全曲暇
䂊優歌遠見春秋邪淫童謠近在成世閱時取徵則五言
久矣又古詩佳麗或稱放叔其孤竹一篇則傳毅之詞比
采而推固兩漢之作乎觀其結體散文直而不野宛轉附
物惆悵切情實五言之冠冕也至於張衡怨篇清典可味
仙詩緩歌雅有新聲曁建安之初五言騰踴文帝陳思縱
轡以聘節王徐應對望路而争驅並隣風月狎池苑述思
榮序酣宴慷慨以任氣磊落以使才造懷指事不求纖密
之巧驅詞逐皃唯取昭晣之能此其所用也及正始明道
詩雜仙心何晏之徒率多浮淺唯嵇志清峻阮旨遥深若
乃應璩百一獨立不懼詞譎義具魏之遺直也晉世群才
稍入輕綺張左潘陸比肩詩衢采縟於正始力柔於建安
或折文以爲武或流靡以自研此其大略也江左篇製溺
於玄風羞笑徇務之志崇盛忘機之談袁孫巳下雖各有
雕采而詞趣一揆莫與争雄所以景純仙篇挺拔而爲㑺
也宋初文詠體有因革嚴老告退而山水方滋儷采百家
之偶争價一句之竒情必極貌以寫物必窮力而追新此
近代之所竟也故鋪觀列代而情變之數可鑒撮舉同異
而綱領之要可明矣若夫四言正體則雅潤爲本五言流
調則清麗居宗華實異用惟才所安故平子得其雅叔夜
合其潤茂先擬其清景陽振其麗若兼善則子建仲宣徧
美則太冲公幹然詩有恒裁思無定位隨性適分鮮能圓
通若妙識所難其易也將至忽以爲易其難也方來矣至
於三六雜言則出自篇什離合之發則萌於啚䜟逥文所
興則道原爲始聮句共韻則栢梁餘製巨細或殊情理同
致緫歸詩囿故不繁云
列子曰堯微服遊於康衢聞兒童謠曰立我蒸民莫匪𡭗
極不識不知順帝之則堯問曰孰教尔爲此言童兒曰我
聞之大夫問大夫大夫曰古詩也
文章流别論曰詩言志歌永言古有採詩之官王者以知
得失古詩之四言者振鷺于飛是也漢郊廟歌多用之五
言者誰謂雀無角何以穿我屋是也樂府亦用之六言者
我姑酌彼金罍是也樂府亦用之七言者交交黃鳥止于
桑是也於俳諧倡樂世用之古詩之九言者浻酌彼行潦
浥此注兹是也不入歌謠之章故世希爲之夫詩雖以情
志爲本而以聲成爲節
顔延之庭誥曰荀爽云詩者古之歌章然則雅誦之樂篇
全矣是以後之詩者率以歌爲名及秦勒望岳漢祀郊宫
辭著前史者文變之高制也雖雅聲未至弘麗難追矣逮
李陵衆作揔雜不類是假託非盡陵制至其善篇有足悲
者摯虞文論足稱優洽栢梁以來継作非一纂所至七言
而巳九言不見者將由聲度闡誕不恊金石至於五言流
靡則劉楨張華四言側密則張衡王粲若夫陳思王可謂
兼之矣
鍾嶸詩評曰古詩李陵班婕妤曹植劉楨王粲阮藉陸機
潘岳張恊左思謝靈運等十二人詩皆上品曹植詩其原
出於國風其骨氣高竒辭彩華茂情兼雅怨體備文質粲
然逸古卓尔不群嗟乎陳思之文章也譬人倫之有周孔
鱗羽之有龍鳳音樂之有笙竽女工之有黼黻若孔子之
門用文則公幹升堂思王入室王陽潘陸自可坐於廊廡之
間劉楨文體出於古詩伏氣愛竒動多震絶楨骨氣凌霜
高風跨俗但氣過其文彫潤恨少然自陳思巳往楨稱獨
步張恊(字景陽)詩其原出於王粲文章華静實少病累又巧
構形似之言雄於潘岳靡於太冲風流調遠實曠代之高
才其辭彩葱蒨音韻鏗鏘使人味之亹亹不倦阮籍詩其
原出於小雅雖無彫斵之巧而詠懷之作可以陶性靈發
幽致言在耳目之内情寄八荒之表洋洋乎會於風雅矣
陶潜詩其原出於應璩又恊左思風力文體省净殆無長
語篤意真古辭興婉媚至如歡言酌春酒日暮天無雲風
華清靡豈直田家語邪古今隱逸詩之宗也
漢書曰王褒字子淵蜀人也宣帝時修武帝故事講論六
藝劉向張子僑等待詔金馬門褒有俊材使褒作中和樂
職(如淳曰言王政中和在官者樂其職)宣布詩(蓺林曰宣帝詩歌之名)選好事者依鹿
鳴之聲習而歌之
魏書曰李康字蕭遠性介立不和俗爲鄕里所嫉故官不
進嘗作遊九嶷詩明帝異其文問左右斯人安在吾欲擢
之因起爲隰陽長卒
晉書載記曰李壽奢侈殺人以立威其臣龔壯作詩七篇
託言應璩以諷壽壽報曰省詩知意若今人所作時賢之
話言也古人所作死鬼之常辭耳
又曰桓玄旣簒欲引用孟昶問其人於劉邁邁曰臣在京
口不聞昶有異能但父子紛紛更相贈詩爾玄笑之而止
宋書曰顔延之與陳郡謝靈運共以詞彩齊名而遟速懸
絶文帝嘗各勑擬樂府比上篇延之受詔便成靈運久之
乃就延之嘗問鮑昭巳與靈運優劣昭曰謝五言如初發
芙蓉自然可愛君詩若鋪錦列繡彫繪滿眼鍾嶸詩評云
靈運詩其原出於陳思雅有景陽之體嶸謂若人學多才
博寓目輙書内無文思外無遺物其繁且冨宜哉然名章
秀句處處間起妙曲新聲駱驛奔發類青松拔木白玉映
竹未足以貶高才也
又曰謝惠連方明之子也十歲能屬文族兄靈運嘉賞之
云每有篇章對惠連輙得佳語嘗於永嘉西堂思詩竟日
不就忽夢惠連則得池塘生春草大以爲工常云此語有
神工非余語也
趙書曰徐光字季武年十四五爲將軍秣馬光但書馬枊
(吾浪反)柱爲詩頌不親馬事
梁書曰丘遟字希範辝采麗逸時有鍾嶸詩評云范雲婉
轉清便如流風廻雪遟詩點綴映媚似落花依草雖義淺
文通而秀於敬子其見稱如此
三國典略曰周文州氏酋反制鄜州刺史高琳討平之軍
還帝宴群公卿士命賦詩言志琳詩云寄言竇車騎爲謝
霍將軍何以報天子以漠静妖氛帝大悅曰獯獫陸梁未
時欵塞卿言有驗國之福也
又曰齊蕭慤字仁祖爲太子洗馬嘗於秋夜賦詩其兩句
云芙蓉露下落楊柳月中疎曰蕭仁祖之斯文可謂雕章
間出昔潘陸齊䡄不襲建安之風顔謝同聲遂革太乙之
氣自漢逮晉情賞猶自不諧河北江南意製本應相詭顔
黃門云吾愛其蕭散宛然在目而盧思道之徒雅所不愜
箕畢殊好理宜固然
又曰王睎爲常山王司馬睎恬憺寡欲不以世務爲累時
謂之方叔司馬常遊晉祠賦詩曰日落應歸去魚鳥見留
連時常山王遣使召睎睎不時至明日承相西閤祭酒盧
思道問睎昨巳朱顔得無魚鳥致怪乎睎笑曰昨陶然以
酒被責卿軰亦是留連之一物豈直魚鳥而巳哉
又曰辛德源嘗於邢邵座賦詩其十字曰寒威漸離風春
色方依樹衆咸稱善後王昕逢之謂曰今日可謂寒威離
風春色依樹
隋書曰楊素嘗以五言詩七百字贈番州刺史薛道衡詞
氣宏拔風韻秀出亦爲一時盛作未幾而卒道衡歎曰人
之將死其言也善豈若是乎
唐書文苑傳曰元萬頃乾封中從英國公李勣征高麗爲
遼東道管記時别帥馮本以水軍援禆將郭封舡破失期
封欲作書與勣恐高麗知其救兵不至乘危迫之乃令萬
頃作離合詩贈勣勣不逹其意大怒曰軍機急切何用詩
爲必斬之萬頃解釋之乃止
又曰錢起能五言詩初從鄕薦家寄江湖嘗於客舍月夜
獨吟遽聞人吟於廷曰曲終人不見江上數峯青起愕然懾
衣視之無所見矣以爲鬼怪而志之及起就試之年李暐
所試湘靈鼓瑟詩題中有青字起即以鬼謠十字爲落句
暐深嘉之稱爲絶唱是歲登第
又曰元稹聦警絶人年少有才名與太原白居易爲友工
爲詩善狀詠當時風態物色當時言詩者稱元白焉自衣
冠士子至閭閻下俚悉傳諷之號爲元和體穆宗在東宫
有妃嬪左右嘗念及稹篇詠者宫中呼爲元才子至是極
承恩遇嘗爲長慶宫詞數十百篇閭里竟爲傳唱
又曰劉禹錫晚年與少傳白居易友善居昜詩筆文章時
無在其右者嘗與禹錫唱和往來因集其詩而序之曰彭城
劉夢得詩豪者也其鋒森然少敢當者予不量力往往犯
之夫合應者聲同交争者力敵一往一復欲罷不能一二
年來曰尋筆硯同和贈荅不覺滋多大和三年春巳前紙
墨所在者凢一百三十八首其餘乘興仗醉率然作者不
在此數嘗戲微之云僕與足下二十年來爲文友詩敵幸
也亦不幸也吟詠情性播揚名聲其適遺形其樂忘老幸
也然江南士女語才子者多云元白以子之故使僕不得
獨步於吳越閭此亦不幸也今垂老復遇夢得非重不幸
耶夢得文之神妙莫先於詩若妙與神則吾豈敢如夢得
雪裏高山頭白早海中仙果子生遟沉舟側畔千帆過病
樹前頭萬木春之句之類真謂神妙矣在在處處應有靈
物護持豈止兩家子弟秘藏而巳
性說曰夏侯孝若作周詩成示潘岳曰此文非徒温雅乃
見孝悌之性潘因此遂作家風詩
又曰孫秀收石崇潘岳先送石棄市潘後至石謂潘曰安
仁卿亦復尔耶潘曰可謂白首同所歸潘金谷詩云投分
寄石友白首同所歸乃成其詩
又曰孫子荆除婦服作詩以示王武子曰未知文生於情
情生於文覽之悽然憎伉儷之重
文士傳曰張秉自知短命乃作千年歌詩以自傷顔氏家
訓曰王籍入若邪溪詩云蟬噪林逾静鳥鳴山更幽江南
以爲文章斷絶物無異議簡文吟詠不能忘之
金樓子云有何贈智者常於任昉座賦詩而其詩言不類
任云卿詩可謂高厚其人大怒曰遂以我詩爲狗號
國朝傳記曰薛道衡聘陳爲人日詩云入春纔七日離家
巳二年南人嗤之曰是底言語誰謂此虜解作詩及云人
歸落鴈後思發在花前乃喜曰名下固無虚士
國朝雜記曰沈佺期以工詩著名燕公張說嘗謂之曰沈
三兄詩直湏還他第一
國史𥙷曰德宗以二月一日爲中和節宴百寮賦詩群臣
奉和詔寫本賜戴叔倫於容州天下榮之
又曰杜佑在淮南進崔叔清詩百篇上曰此惡詩焉用進
時人謂之淮勑惡詩
陸機文賦曰詩緣情而綺靡
太平御覽卷第五百八十六
