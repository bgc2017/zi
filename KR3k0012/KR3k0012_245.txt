太平御覽卷第二百四十五
職官部四十三
太子賓客太子詹事太子少詹事
太子中庶子太子左右庶子
太子賓客
六典曰太子賓客掌侍從規諫贊相禮儀而先後焉凡皇
太子有賓客宴會則爲之上齒
漢書曰高祖欲廢太子吕后用張良計致商山四皓以爲
賓客又孝武帝爲太子立博望苑以使通賓客則其義也
太子詹事
六典曰太子詹事之職掌統東宫三寺十率府之政令辨
其綱紀而修其職務少詹事爲之貳凡太子六官之典制
皆視其事而承受焉
俗說曰江夷爲右僕射主上欲用其領詹事語王淮卿可
覓比例淮對曰臣當出外尋訪淮後見主上問近所道事
卿巳得比例未淮曰唯謝琰右僕射領詹事琰即謝公之
子恐夷非其例事遂不行
應劭漢官儀曰詹事秦官詹省也給也秩比二千石
漢書曰竇嬰字王孫孝景即位爲詹事帝弟梁孝王母竇
太后愛之孝王朝酒酣上從容曰千秋萬歲後傳王太后
歡嬰引巵酒進上曰天下者高帝天下父子相傳漢之約
也上何以得傳梁王太后由是憎嬰
又曰孔光父覇字次孺宣帝時以授太子經爲詹事
又曰詹事掌皇后太子家有丞屬諸官皆屬焉成帝鴻嘉
三年帝省詹事属大長秋
晉書曰卞壼爲詹事世稱卞壼裁斷切直敦實忠於事上
也
晉起居注曰武帝以王恭丹陽尹領詹事恭讓表曰今皇
儲始建四方是式捴司之任崇替所由宜妙簡才賢盡一
時之勝豈臣最庸所可叨忝
晉公卿禮秩曰太始中立詹事掌宫事
沈約宋書曰詹事一人初領官属成帝時悉属少傅魏氏
置詹事揔衆職晉初又属二傳咸寕復置詹事
齊職儀曰詹事品第三茂陵書秩二千石銀章青綬局擬
尚書令位視領護將軍
陳書曰後主欲以江揔爲太子詹事令管記陸瑜言之於
孔奐奐謂瑜曰江有潘陸之華而無園綺之實輔弼儲宫
竊有所難瑜具以白後主後深以爲恨乃自言於高宗高宗將
許之奂乃奏曰江揔文華之人今皇太子文華不少無藉
於揔如臣愚見頋選敦重之才以居輔導帝曰即如卿言
誰當居此奐曰都官尚書王廊世有懿德識性敦敏可以
居太子詹事奐又奏曰宋朝范瞱即范泰之子亦爲太子
詹事前代不疑後主固争之帝卒以揔爲詹事
唐書曰蘇弁改太子詹事弁初入朝班位失序殿中侍御
史鄒儒立對仗彈之弁於金吾待罪數刻特釋放舊制太
子詹事班次太常宗正卿之下貞元三年御史中丞竇參
叙定班位移詹事在河南太原尹之下弁乃引舊班制立
臺官詰之仍紿云巳白宰相請依舊故爲儒立彈之
又曰龍朔二年改詹事爲端尹詹事府爲端尹府
王珉荅徐邈書曰詹事彈一官如尚書左丞矣
太子少詹事
唐書曰張行成轉太子少詹事太宗東征皇太子於定州
監國即行成夲邑也太子謂行成曰今者送公衣錦還鄕
於是令有司祀其先人墓
太子中庶子
漢書百官表曰太子中庶子職侍中
漢書曰王商字子威涿郡蠡吾人商少爲太子中庶子以
肅敬見稱
又曰歐陽地餘字長賓爲中庶子授皇太子經
又曰馮野王通詩以父任爲太子中庶子
魏志曰鮑勛字叔業清白有高節知名當世爲中庶子在
東宫正色不撓
蜀志曰後主立太子璿以霍弋爲中庶子璿好馳射出入
無度弋援引古事盡言規諫甚得切磋之體
吴志曰孫登爲太子時太傳張温言於權曰夫中庶子官
最親密切問近對宜用俊彦於是乃用陳表等爲中庶子
後又以庶子禮拘復令勑中侍坐
又曰羊衜(音道)初爲中庶子年二十時廷尉監隱蕃結交豪
傑自衛將軍全琮等皆傾心敬待惟衜及宣詔郎楊迪拒
絶不與通時人怪之而蕃後叛逆衆乃服之
晉書曰安平王孚初爲魏太子中庶子魏武帝崩太子號哭過
甚孚諫曰大行晏駕天下恃殿下爲命當上爲宗廟下爲
萬國奈何效疋夫之孝太子良久乃止曰卿言是也時群
臣初聞帝崩相聚號哭無復行列孚厲聲於朝曰今大行
晏駕天下震動當早拜嗣君以鎮海内而但哭耶孚與尚
書和洽奉太子以即位是爲文帝
又曰温嶠爲中庶子獻侍臣箴甚見𥙷益
又曰王恂啓以桓謙爲中庶子曰東宫之選中庶子管揔
門下尤不可不得其才也
晉起居注曰武帝咸寕元年詔曰男子皇甫謐沉静履素
守學好古與流俗異趣其以謐爲太子中庶子
晉中興書曰殷仲堪少好學能清言善属文人士咸欽愛
之以孝行稱烈宗聞其名召爲太子中庶子甚相知悅
又曰温嶠拜太子中庶子嶠在東宫特見嘉寵僚属莫與
爲比嶠與阮放等共勸太子遊談老㽵不教以經史太子
甚愛之數規諫諷議
又曰肅宗之在東宫孔演領太子中庶子于時中興肇構
庶事草創演經學淵博該識舊典朝儀軌制多取正焉由
是元明二帝並親愛之
沈約宋書曰中庶子漢置古者世禄卿大夫之子即爲副
倅謂之國子天子諸侯世子必有庶子官以掌教之
齊書曰袁粲言於帝曰臣觀張緒有正始遺風宜爲宫職
復轉中庶子
陳書曰王瑒父冲嘗爲瑒辭領中庶子世祖顧謂冲曰所
以久留瑒於承華正欲使太子微有瑒風法耳
唐書官品志曰中庶子四人功高者一人爲祭酒行則負
璽前後部護駕
陶氏家傳曰侃遷太子中庶子君少而好學善談玄理尤
明詩易以孝行聞于時儲選殊難其人特召君焉
山公啓事曰中庶子鈌宜得俊茂者以濟隂太守留儼城
陽太守石崇參選
晉齊王攸與山濤書曰太子中庶子東宫顯職加侍接左
右誠宜得篤粹有行檢之人必允衆望
太子左右庶子
六典曰左庶子之職掌侍從贊相駮正啓奏中允爲之二
凡皇太子從祀朝會則版奏外辦中嚴入則解嚴焉凡令
書下左春坊則與中允司議郎等覆啓以畫諾右庶子之
職掌侍從左右献納啓奏中舍人爲之二凡皇太子監國
於宫内下令書太子親畫日至春坊則宣傳之
禮記曰古者天子有庶子之官職諸侯卿大夫之庶子
掌其戒令與其教理別其等正其位國有大事則帥國子
而致於太子唯所用之若有甲兵事則授之車甲合其卒
伍置于有司
漢書曰成帝以傳喜有志行爲太子庶子
魏志曰鮑勛字叔業爲庶子在東宫正色不撓
魏氏春秋曰阮渾字長威籍之子也少知名爲太子庶子
吴志曰華融字德&KR3455;廣陵江都人祖父避亂居山隂時皇
象亦寓居山隂吴郡張温來就象學欲得所舍或告温曰
有華德蕤者雖年少美有令志可舍也温遂止融家朝夕
談講俄而温爲選部尚書乃推擢融爲太子庶子遂知名
顯逹
晉書曰鄭默武帝時太原郭弈俱爲庶子朝廷以太子官
屬宜稱陪臣默上言皇太子體皇極之尊無私於天下宫
臣皆受命天朝不同藩國事遂不施行
晉起居注曰太康十年詔尚書郎王琛每所陳論意在忠
讜其以爲太子庶子
隋書曰劉行夲爲太子左庶子時左衛率長史夏侯福爲
太子所昵嘗於閤内與太子戲福大笑声聞於外行夲時
在閤下聞之待其出行夲數之曰殿下寬容賜汝顔色汝
何物小人敢爲(褻慢付執法者治之數日太子為福致請乃釋之)
隋書曰劉行夲爲左庶子太子嘗得良馬令夏侯福乘而
觀之太子甚悅因欲令行夲乘行夲不從正色而進曰至尊
置臣於庶子之位者欲令輔導殿下以正道非爲殿下作
弄臣也太子慙而止
又曰劉行夲拜太子左庶子領治書如故皇太子虚襟敬
憚時唐令則亦爲左庶子太子昵狎之每令以絃歌教内
人行夲責之曰庶子當匡太子以正道何有嬖昵房帷之
間哉令則甚慙而不能改
又曰劉行夲爲左庶子卒後而太子勇廢文帝曰若使劉
行夲在勇當不及於此
唐書官品志曰庶子四人掌侍從左右献納得失高功者
一人與舍人共掌其坊之禁令
又曰貞觀中詔曰皇太子與百官書䟽未有制式近代巳
來例皆名白無以別貴賤今凡處分論事之書皇太子並
畫令右庶宜巳下署名宣奉行書案畫日其餘與諸子親及師
傅等書不在此限
又曰于志寧爲太子右庶子撰諫苑二十卷以進於太子
承乹也
又曰杜正倫爲太子左庶子太宗謂曰國之儲副自古所
重必擇善人爲之輔佐今太子年在幼冲志意未定朕若
朝夕見之可得隨事誡約今旣委以監國不在目前知卿
志懷貞慤能執直道故輟卿於朕以匡太子宜知委任輕
重也
又曰太宗謂太子左庶子于志寧曰古者太子旣生卜士
負之即置輔弼昔成王幼小周邵爲傳日聞正道習以成
性今皇太子旣幼卿當輔之正道無使邪僻開其心勉之
無怠當稱所委官賞可不次而得也
又曰李百藥授太子右庶子時太子頗留意典墳然閑讌
之後嬉戲過度百藥作贊道賦以諷焉詞多不載太宗見
而遣使謂百藥曰朕於皇太子處見卿所献賦悉述古來
儲二事以誡太子甚是典要朕選卿以輔弼太子正爲此
事大稱所委但湏善始令終耳因賜綵物三百叚
又曰李義琰爲太子右庶子同中書門下三品義琰博學
多識典故上每有顧問言多切直章懷太子之廢也上慰
勉官寮盡捨罪令復其位薛元超等皆舞蹈謝恩義琰獨
引罪涕泣時論美之
山濤啓事曰東宫官属宜得高茂者庶子賈模缺宜𥙷劉
粹周蔚惟加所裁詔用粹
環濟要略曰庶子主宫中并諸吏之適子及支庶在版籍
者也行其秩序作其徒役授八次八舍之職以徼候
太平御覽卷第二百四十五
