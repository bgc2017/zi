太平御覽卷第四百二十五
人事部六十六
清廉上
釋名曰清青也去濁遠穢色如青也廉歛也自檢歛也
左傳襄元曰季文子卒宰庀家噐爲葬具無衣帛之妾無
食粟之馬無藏金玉無重噐備(噐備謂珍寳甲兵之物)君子是以知
季文子之忠於公室也相三君矣而無私積可不謂忠乎
又襄二曰宋人或得玉獻諸子罕子罕弗受獻玉者曰以
示玉人玉人以爲寳也故敢獻之子罕曰我以不貪爲寳
爾以玉爲寳若以與我皆喪寳也不若人有其寳
又襄五曰與晏子邶殿其鄙六十弗受子尾曰富人之所
欲也何獨弗欲對曰慶氏之邑足欲故亡吾邑不足欲也
益之以邶殿乃足欲足欲亡無日矣耳夫富如布帛之有
幅焉爲之制度使無遷也謂之幅利利過則爲敗吾不敢貪
多所謂幅也與子雅邑辭多受少
漢書曰琅瑘邴漢以清行徵爲京兆尹漢遂歸老於鄕里
漢兄子曼容亦飬老自脩爲官不肯過六百石輙自免去
其名過出於漢
又曰盖寬饒身爲司隷子常步行自戍北邊(蘇林日子自行戍不敢伐)
(也)公廉如此
又曰趙禹以佐吏𥙷中都官用廉爲令史事太尉周亞夫
爲丞相史府中皆稱其廉平然亞夫弗任曰極知禹無害
然文深(禹持文法深刻)
續漢書曰第五倫字伯魚京兆長陵人倫脩行清白嘗召
見上曰聞卿爲吏不過從弟兄飯寧有之耶倫對曰臣生
遭飢饉米石萬錢不敢妄過人飯
又曰袁彭字伯楚祖父安歴廣漢南陽太守順帝初爲光
禄勲行至清爲吏麤袍糲食終於議郎
東觀漢記曰司空宋弘嘗受俸得鹽令諸生糶諸生以賤
不糶弘怒悉賤糶不與民爭利
又曰孔奮字君魚右扶風人守姑臧長供飬至謹老母極
膳妻子但食葱菜或啁奮曰置脂膏中不能自潤而奮不
改
又曰楊震字伯起弘農人性公廉不受私謁子孫常𬞞食
步行故舊長者或欲令爲開産業震不肯曰使後世稱爲
清白吏子孫以此遺之不亦厚乎爲東萊太守道經昌邑
邑令王密故所舉茂才夜懷金十斤以遺震震曰故人知
君君不知故人何也密曰夜無知者震曰天知神知何謂
無知(范曄後漢書日天知神知卿知我知也)
又曰閔仲叔客居安邑老病家貧不能買肉日買一片猪
肝屠者或不肯爲斷安邑令候之問諸子何飯對曰但食
猪肝屠或不肯予令出勑市吏後買輙得仲叔怪問其子
道狀乃嘆曰閔仲叔豈以口腹累安邑耶遂去之
又曰梁鴻少孤常獨止不與人同食比舍先炊巳呼鴻及
熱釡炊鴻曰童子鴻不因人熱者也滅竈更然火
又曰廉范年十五至蜀迎祖母喪及到葭萌船没幾死太
守張穆持筒中布數篋與范范曰石生堅蘭生香前後相
違不忍行也遂不受
又曰魯恭弟正耽思閉門講誦兄弟雙高太尉趙喜歲時遺
子送米肉辭讓不受
謝爲後漢書曰黃向字文章爲性廉㓗常步行於路中得
金璣一囊可直二百餘萬募求得其主還之
又曰范丹姉病往看之姉設食丹以姉壻不德出門留二
百錢姉使人追索還之丹不得巳受之聞里中芻藁僮僕
更相怒曰言汝清高豈范史雲軰而云不盗我菜乎丹聞
之曰吾之微志乃在僮竪之口不可不勉遂投錢去
又曰羊茂字季寳豫章人爲東郡太守冬坐白羊皮夏處
丹板榻常食乾飯出界買鹽鼓
又曰巴祗字敬祖爲楊州刺史在官不迎妻子暗坐不然
官燭
又曰左雄字伯豪爲冀州刺史不舉烟火常食乾飯
又曰羊續字興祖泰山人爲廬江太守卧一幅布綯穿敗
糊紙以𥙷綯爲南陽太守初之郡府丞嘗獻其生魚續受
而懸之於庭丞後又進之續乃出所懸者以杜其意
又曰徐稚字孺子豫章南昌人也少爲諸生隱處篤行常
身躬耕非其衣不服非其食不食糠粃不厭所居閭里服
其德化
又曰河南陶碩鄕曲餉之碩無所受但食棗飲水而巳
袁山松後漢書曰范丹字史雲外黃人爲縣吏年十八弃
衣物道邊家以爲死遂西入關學爲萊蕪長去官於市賣
卜妻紡績以自給辟公府步行無被囊自隨常使兒桾麥
得五斛鄕人遺之一斛屬兒曰莫令尊君知兒歸不敢不
道丹即令并送六斛言麥巳雜遂不取丹弟子愷見丹藩
不完載柴將藩之時丹適行還怒勑子拔柴載還之閭里
歌之曰甑中生塵范史雲釡中生魚范萊蕪自以性急每
爲吏常佩韋
范曄後漢書曰張禹字伯逹性篤厚父歆卒於汲令使人
贈送前後數百萬悉無所受
又曰檀敷宇文有山陽瑕丘人少爲諸生貧而志清不受
鄕里施惠
又曰鄭均字仲虞東平人少好黃老書兄爲縣吏頗受禮
遺均數諫止不聽即脫身爲傭餘得錢帛歸以與兄曰物
盡可復得爲吏坐贓身捐弃兄感其言遂爲廉㓗
典略曰程竪字謀甫南陽武隂人仁孝清㓗居貧無資磨
鏡自給不受人施諸嫗共漂更相呼食或不食者相謂曰
汝非程謀甫何爲不食人食
魏略曰沭並字德信河間人少孤苦袁紹父子時始爲吏
名有志介嘗過姉姉爲殺鷄炊黍而不留爲三府長吏時
吳使朱然諸葛瑾攻圍樊城遣船兵於峴山東斫材兵人
作食有先熟者呼後熟者荅言不也呼者曰汝欲作沐德
信耶其名流布播於異域如此
又曰舊故西征有官厨財藉遷轉之際無不因緣而趙儼
又手上車發到㶚上忘持其常所服藥雍州聞之乃追送
雜藥朴數箱儼笑曰人言語殊不易我偶問所服耳何用
是爲遂不取
魏志曰盧欽著書稱徐邈曰徐公志高行㓗才博氣猛其
施之也高而不狷㓗而不介博而守約猛而能寬聖人以
清爲難而徐公之所易也或問欽徐公當武帝之時人以
爲通向在凉州及還京師人以爲介何也欽荅曰往者毛
孝先崔季珪用事貴清㓗之士時皆變易車服以求名高
而徐公不改其常故以爲通比來天下奢靡轉相放效而
徐公雅尚自若不與世同故前日之通乃今日之介是世
人無常而徐公有常也
又曰景初二年以滿寵年老徵還爲太尉寵不治産業家
無餘財詔曰君典兵在外專心憂國有行父祭遵之風賜
田十頃榖五百斛錢二十萬以明清忠儉約之節
又曰胡質爲荆州刺史薨家無餘財唯有賜衣書篋而巳
王隱晉書曰魏舒爲尚書三娶妻皆亡自表求還夲郡葬
上曰魏舒清貧不營財産頓舉衆喪必無以自供其賜葬
地一頃錢五十萬
鄧粲晉記曰王敦籍周顗家笥簏中有故絮故播酒五甕
米數斛在位者服其清
晉陽秋曰胡威字伯虎少有志尚清白歴位宰牧武帝賜
見嘆其父清因謂威曰卿清孰與父清威對曰臣不如也
帝曰以何爲不如對曰臣父清恐人知臣清恐人不知是
臣不如遠矣
晉中興書曰劉驎之字子驥志在逸遁居于岐陽凡人致
贈一無所受
又曰龔玄之字道玄潜處未曾至公門有致餉一無所受
又曰翟湯字道淵尋陽人篤行純素始安太守于寳與湯
通家遣船餉之勑吏翟公廉讓卿致書記便委船還湯無
人送致乃更貨易絹物因寄還寳寳夲以惠而反煩之益
愧嘆焉
徐廣晉記曰中宗令曰太常賀循冰清玉㓗行爲俗表孤
曾造其廬屋室服物周身而巳賜牀褥錢二十萬
崔鴻前凉錄曰汜勝字無忌燉煌人舉孝廉除郎中天下
亂去官還鄕里太守張閟造之閉門不見禮遺一無所受
北齊書曰辛術字懷哲隴西人爲淮南經略所部郡守犯
大辟朝廷以其奴婢及資財盡賜術術三辭不見許術乃
書送詣所司不復聞奏邢邵聞之遺術書曰昔鍾離意云
孔子忍渴盗泉珠璣委地今能如此可謂異代一時
沈約宋書曰柳元景南岸有數十畒菜園人賣菜得錢三
萬送宅元景怒曰我立此園種菜以供家中噉之乃復賣
取錢奪百姓之利耶以錢乞守園人
又曰郭原平性至孝太守蔡興宗以私米遺之固辭不受
許瑤之罷建安郡丞還家以綿一斤遺原平原平不受送
而復反者前後數十瑶之乃自往曰今歲過寒而建安綿
好以此奉尊上下耳原平乃拜而受之原平以種瓜爲業
大旱瓜瀆不復通船世祖令劉僧秀下瀆水與之原平曰
今天大旱百姓俱困豈可減漑田之水以通運瓜之船步
行從他道往錢塘貨賣
又曰孔顗字思遠不尚矯飾服用麄敗終不改易時吴郡
顧顗之亦尚儉素衣裘器服皆擇其陋者宋世言清約稱
此二人顗弟道存從弟微頗營産業二弟請假東還輜
重十餘舡皆是綿絹紙席之屬顗見之令上置岸側命左右
取火燒之盡乃去道存代顗爲江夏内史時都邑米貴道
存慮顗甚乏遣吏載五百斛米餉之顗呼吏載米還彼吏
曰都下米貴乞於此貨之不聽吏乃載米而去
太平御覽卷第四百二十五
