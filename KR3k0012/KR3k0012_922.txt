太平御覽卷第九百二十二
羽族部九
鷰白鷰
赤鷰雀
舞雀神雀
赤雀黃雀
青雀大雀
鷰
春秋運斗樞曰搖光星散爲鷰
禮記曰仲春之月玄鳥至之日以太牢祠于高禖天子親
往
左傳曰郯子云少皥鳥師而鳥名玄鳥氏司分者也(玄鳥鷰也)
(春分來秋分去)
又曰吴公子禮自衛如晉將宿於戚(戚孫文子之邑也)聞鍾聲曰
異哉夫子之在此也猶鷰之巢於幕上也(言至危也)
詩曰鷰鷰衛莊姜送歸妾也鷰鷰于飛差池其羽之子于
歸遠送于野鷰鷰于飛下上其音
又曰天命玄鳥降而生商宅殷土茫茫(玄鳥乙鳥也春分鳥降湯之先祖有)
(娀氏女簡狄配高辛與之祈于郊禖而生契故本以玄鳥至而祠焉茫茫大貌也)
爾雅曰鷰鷰乙也(注云齊曰鷰梁曰乙)
史記曰帝嚳少妃有娀氏(娀音嵩)曰簡狄以春分玄鳥至之
日祠于高媒有玄鳥遺卵簡狄吞之生契
又曰陳勝輟耕歎曰鷰雀安知鴻鵠之志哉
又曰臨江閔王榮坐侵廟壖爲宫上徵榮詣中尉府郅都
責訊王王恐自殺葬藍田鷰數万銜土置冢上百姓憐之
漢書名臣奏曰丞相薛宣對曰茂陵寢上食日玄鳥來集
吐所含大豆紫墨色翶翔殿上此陛下永與天無極天下
幸甚
又曰成帝和平二年秋大水有鷰生雀
又曰王莽開哀帝母丁姬冢有鷰數千銜土投其穿中
魏志曰館陶令諸葛原遷新興太守管輅祖餞之賓客並
會自起取鷰卵蜂窠蜘蛛着器中使輅覆射卦成輅曰含
氣湏變依于宇堂雄雌以分趐未舒張此鷰卵也
晉中興書曰中原喪亂鄕人遂共推郗鑒爲主與千餘家
俱避難於魯國嶧山山有重險百姓飢饉野饌生草時或
掘野鼠蟄鷰而食之
晉書載記曰慕容㑺時鷰巢于㑺正陽殿之西椒生三雛
頂上堅毛几城献異鳥五色成章儁謂羣僚曰是何祥
也咸稱鷰者燕鳥也首有毛冠者言大燕龍興冠通天冕章
甫之象也巢正陽西椒者言至尊臨軒朝萬國之徵也三
子者數應三統之驗也神鳥五色言聖朝將繼五行之籙
以御四海者也㑺覽之大悅
南史曰襄陽覇城王整之姉嫁爲衛敬瑜妻年十六而敬
瑜亡父母舅姑咸欲嫁之誓而不許乃截耳置盤中爲誓
乃止所住戶有鷰巢常雙來去後忽孤飛女感其偏栖乃以
縷繫脚爲誌後歲此鷰果復更來猶帶前縷女復爲詩曰
昔年無偶去今春猶獨歸故人恩旣重不忍復雙飛雍州
刺史西昌侯藻嘉其美節乃起樓於門題曰貞義衛婦之
閭又表於臺
崔鴻北錄曰昔魯人有浮海而失津者至于澶洲見仲
尼及七十子遊于海中與魯人一木杖令閉目乘之使歸
告魯侯築城以備寇魯人出海投杖水中乃龍也具以狀
告魯侯不信俄而有羣鷰數萬銜土培城魯侯信之大城
曲阜訖而齊寇至攻魯不克而還
韓子曰天下無道攻擊不巳甲胄生蟣虱鷰雀處帷幄
淮南子曰故先王之政四海之雲至而修封疆(春分之後四海出雲)
蝦蟇鳴鷰降而逹路除道(春分之後)
又曰大厦成而鷰雀相賀
吕氏春秋曰有娀氏有二佚女爲九成之臺飲食必鼔帝
令鷰往視之鳴若謚隘二女愛而争搏之覆以玉筐少
選(高誘注曰少選湏臾)發而視之鷰遺二卵北飛遂不反二女作歌
曰鷰往飛實始爲北音(北國之音也)
宣驗記曰程德度武昌人昔在潯陽夜見屋裏自明先有
鷰窠忽有小兒長尺餘潔白從窠出至床前曰却後三年
當得長生之道尋闇而滅甚祕密之〇又曰沛國周氏有三
子瘖並不能言有人來乞飲聞其兒聲問之具以實對客
曰君可還内思過旣異其言知非常人良久云都不憶有
罪過客曰試更思幼時事入内食頃出曰記小兒時當床
有鷰巢中有三子母還哺之輙出取食屋下舉手得及指
内巢中鷰子亦出口承受乃取三蒺䔧各與之吞即死母
還不見子悲鳴而去恒自悔責客變爲道人之容曰君旣
自知悔罪今除矣便聞其兒言語周正即不見道人
廣雅曰玄鳥鷰也
說文曰鷰玄鳥也布翅拔尾象形也齊魯之鳳作巢避戊
巳
論衡曰鷰鳥也形似非氣也安得生人且鷰之長不過
五寸安能成七尺之形契母適欲懷妊遭吞鷰卵好竒因
以爲其生耳
楊子法言曰朱鳥翾翾歸其肆矣(侯苞注曰朱鳥鷰别名四海肆也)
博物志曰人食鷰肉不可入水爲蛟龍所吞
又曰鷰戊巳日不銜泥塗巢此非才智自然得之
吴地記曰春申君都吴宫因加巧飾春申死吏照鷰窟失
火遂焚
越絶書曰吴路西宫在長秋周一里二百二十六步秦始
皇十二年守宫者照鷰失火燒之
蘇州塚墓記曰宋青州刺史郁泰玄字義真好黃老故老
相傳泰性仁恕德感禽獸初葬之日有羣鷰數千銜土於
塚上今塚猶高大與他有異村鄕歲時迄今祭祀
茅君内傳曰句曲山有神芝五種弟三名鷰貽芝其色紫
形如葵藿葉上有鷰象如欲飛狀光明洞澈食一株拜爲
太清龍虎仙君
崔豹古今注曰鷰一名天女一名鷙鳥
廣州志曰鷰有三種乳於巖崖者爲土鷰
湘中記曰零陵有石鷰形似得雷風則飛鴶䲳如真鷰
談數曰王景素嘗與劉璡同在小齋有鷰集承塵飛鳴
相追景素曰萬物各有性靈而獨賤於鱗羽乎若斯鳥
也遊則參於雲煙之上止則隱於林木之下飢則啄渴則
飲形體無累乎物得失不關於心一何樂哉
九章筭術曰五雀六鷰飛集于衡適平一雀一鷰飛而易
處則雀重而鷰輕
白鷰
宋元嘉起居注曰元年七月有白鷰集於齊郡遊翔庭宇
經九日乃去衆鷰翼隨恒有數千
陳書曰高士馬樞目常黃能視闇中物有白鷰一雙巢其
庭樹馴狎欄廡時上几案春來秋去幾三十年
抱朴子曰千歲鷰戶向北其色白而尾屈隂乾之服一
頭得五百歲此肉芝也
京房易占曰山見白鷰其君且得貴女(今俗名一爲天女也)
續異記曰孫氏妻見一童子當前以釵擲之躍入雲中
夜聞戶外歌曰昔填夏家冢輦泥頭欲秃今寄黃氏居非意
傷我目尋覓巢中得一白鷰左目傷
宣城記曰侍中紀昌睦初生有白鷰一雙出巢旣表素質
官途亦通
京州記曰吕光大安三年白鷰遊酒泉郡黑鷰列從
王威別傳曰時有白鷰來翔被令爲賦
赤鷰
田俅子曰少昊氏之時赤鷰一銜羽而飛集少昊氏之戸
遺其丹書
雀
春秋運斗樞曰瑶光星散爲雀
禮記月令曰季秋鴻鴈來賓雀入大水化爲蛤
又内則曰雀晏蜩范(鄭玄注云范鋒)
又三年問曰凡生天地之間血氣之属莫不知愛其類今
失喪其疋至於鷰雀猶有啁噍之頃焉然後乃能去之
詩曰誰謂雀無角何以穿我屋
春秋外傳趙簡子曰雀入淮而爲蛤
韓詩外傳曰夫鳳凰之初起也遥遥千里藩籬之雀喔咿
而笑之及其升少陽一詘一信羽雲間藩籬之雀超然
自知不及遠矣
易通卦驗曰立夏雀子飛
史記曰趙武成王自號主父廢長子章而傳國於公子何
主父遊沙丘公子章作亂與何戰敗章士父閉之何
遂圍主父主父飢探雀&KR1145;而食之月餘遂餓死沙丘
范曄後漢書曰楊由字襄侯蜀郡人少習易爲文學椽時
有雀夜集庫門上太守廉范以問由對曰此占郡内當
有小兵然不爲害後二十餘日廣柔縣蠻夷反殺傷長吏
宋書曰蕭思話在青州常所用銅斗覆在藥厨下忽於斗
下得二死雀思話歎曰斗覆而雙雀殞其不祥乎俄而被繫
北史曰後魏河南王曜五歲嘗射雀於道武前中之帝驚
歎焉
又曰潘樂字相貴初生有一雀止其母左肩占者咸言冨
貴之徵因名貴相後以爲字
唐書曰開元二十二年秋八月甲申幽州長史張守珪渝
關界内虸蚄虫食田稼曼延入平州俄頃有羣雀來食此
虫一日食盡平州稼穡無有傷者
莊子曰一雀遇羿羿必得之或曰以天下爲之籠則雀無
所逃是故殷湯以庖人籠伊尹秦穆以五羊之皮籠百里
奚
抱朴子曰千羊不能捍獨虎萬雀不能抵一鷹
戰國策曰莊辛謂楚王曰夫雀俯啄白粒仰栖茂樹鼔翅
奮翼自以爲無患不知夫公子王孫左挾彈右握丸以加
其頸也
晏子春秋曰齊景公探雀&KR1145;弱反之晏子再拜賀曰吾君有
聖人之道矣君探&KR1145;而弱故反之是長幼也禽獸若此而
况人乎此聖人之道也
家語曰孔子見羅者所得雀皆黃口也孔子曰黃口盡得
大雀獨不得何也羅者對曰黃口從大雀者不得大雀從
黃口者得孔子頋語弟子曰君子愼所從孔藂子曰邯
鄲民以正月旦獻雀於趙王而綴以五采王大悅申叔告
子順曰王何以爲也對曰正旦放之
吕氏春秋曰鷰雀争處於一屋之下子母相哺呴呴焉相
樂自以爲安矣突决上焚棟宇鷰雀顔色不變是何也不知
禍之將及爲人臣免鷰雀之智者寡矣
陳留耆舊傳曰圉人魏尚高帝時爲大史有罪繫治獄有
萬頭雀集獄棘樹上拆翼而鳴尚占曰雀爵命之祥其鳴
即即復也我其復故官也有頃詔還故官
說文曰雀依人小鳥也
太玄經曰明珠彈雀貴不當也
風俗通曰中平中懷陵上有雀萬餘亂闘殺頭縣着樹也
郭璞洞林曰丞相府有將鶵鷄雀飛集其背上駈之去復
來如此再三令璞占之此晉王即祚之漸也
崔豹古今注曰雀一名嘉賓言栖宿人家狀如賓客也
王子年拾遺曰舜葬蒼梧之野有鳥如丹雀自來吐五
色氣氛氲如雲名曰憑霄雀能羣飛銜土成墳
異苑曰上虞孫家奚奴多諸方術向空長嘯則羣雀來萃
夜呪蚊䖟悉死於側
又曰任城魏肇之初生有雀飛入其手占者以爲封爵之
祥益部耆舊傳曰楊宣爲河西太守行縣有羣雀鳴桑
樹上宣謂吏曰前有覆車粟此雀相隨欲往食行數里果
有覆車粟
張顯析言曰萬雀不及一鳳凰衆星不如一明月
沙州記曰寒嶺去太陽川三十里便有雀鼠同穴雀亦如
家雀色小白鼠亦如家鼠色如黃瓦無尾
舞雀
述異記曰周成王元年貝多國人獻舞雀周公命返之
神雀
漢武内傳曰西王母仙藥有昆丘神崔
漢書曰宣帝元康三年詔曰前年夏神雀集雍今春五色
鳥以萬數飛屬縣翺翔而舞欲集未下其令三輔母得以
春夏擿巢探夘彈射飛鳥具爲令
東觀漢記曰永安十七年公卿以神雀五色翔集京師奉
觴上壽令賈逵作神雀頌
崔豹古今注曰孝哀帝太初三年泰畤殿有雀五色頭冠
長寸餘始到時鳥環其旁也
隋書曰開皇十六年有神雀降於含章闥高祖召百官賜
醼告以此瑞許善心於座請紙筆製神雀頌奏之高祖甚
悅曰我見神雀共皇后觀之今且召公䓁入適述此事善
心於座始知即能成頌文不加點筆不停毫常聞此言今
見其事因賜物二百叚
赤雀
春秋孔演圖曰鳥化爲書孔子奉以告天赤雀書上化爲
黃玉刻曰孔提命作法爲制赤雀集(將受命制)
尚書中候曰赤雀銜丹書入豊止於昌前
謝承後漢書曰琅琊董仲爲不其令赤雀乳廳事前桑上
民爲作歌頌
吳錄曰景帝永安六年赤雀見於豫章
北齊書曰天保元年京師獲赤雀獻於南郊
唐書曰武德中赤雀巢於殿門宴五品以上頌者十餘人
極歡而罷
抱朴子曰靈寳經仙術也吴王伐石治宫室而合石之中得
紫文金簡之書不能讀之使使者以問仲尼曰吴王間居
有赤雀銜書以置殿前不知其義故遠諮呈仲尼視之曰
此乃靈寳方長生之法禹所服之禹將仙化封之名山石
凾之中今乃赤雀銜之殆天授也
孫氏瑞應圖曰赤雀者王者動作應天時則銜書來
遁甲曰赤雀不見則國無賢白雀不降則無後嗣(赤雀書陽精也)
(白雀主銜鐵劵隂主銜精也不來則國主無後嗣也)
尚書中候曰維天降紀秦伯出狩至于咸陽天振大雷有
火下化爲白雀銜籙集于公車
孝經援神契曰王者奉已約儉臺榭不侈尊事耆老則白
雀見
典略曰泰伯出獵於咸陽大雷有火流下化爲白雀銜丹
書集于公車書曰泰伯霸世
魏略曰文帝欲授禪白雀十九見
吴志曰莘覈上孫皓表曰明珠旣覿白雀繼見
燕書曰愍帝時有異雀素質綠頭集于端門東樹棲翔二
旬而去夏四月以異雀故大赦名東園爲白雀園
涼州記曰吕光大安三年白雀巢陽川令郭敏室
燉煌實錄曰侯瑾字子瑜解鳥語嘗出門見白雀與群雀
同行慨然歎曰今天下大亂君子小人相與雜
北齊書曰臨漳縣令裴鑒蒞官清苦致白雀之瑞樊遜
上清德頌十首
唐書曰初高祖於太原斬王威有白雀飛入高祖之懷
又曰武德九年江州都督太子衛副率侯君集於納義門
獻白雀一
又曰開元十三年兖州奏白雀見景戍上謂宰臣曰往昔
史官唯記災異將令王者懼而循得故春秋不書祥瑞唯
記有年聖人之意明矣勑天下諸州府不得更奏祥瑞
南越志曰魯城縣多白雀大如鳩素質凝映
先賢傳曰周不疑曹公欲以爲議郎不就時有白雀瑞不
疑已作頌授紙筆立令復作操竒異之
羅含傳曰含在家中時有白雀集堂宇此德行幽感所致
䂊章舊志曰太守孔笁臨郡三月白雀出南昌太守夏侯
嵩臨郡六年白雀見
黃雀
禮稽命徵曰祭五岳四瀆得其宜則黃雀見(黃雀士精)
春秋考異郵曰黃帝將起有黃雀赤頭占曰黃
者土精赤者火榮雀者賞萌余當立
古詩曰桂樹華不實黃雀巢其顛
說苑曰吴王欲伐荆有諫者死舍人少孺子欲諫不敢即
懷操彈於後園露沾其衣如是三旦王曰子何來沾衣如
此對曰園中有樹其上有蟬蟬高居悲鳴飲露不知螳蜋
在其後螳蜋委身曲附欲取蟬而不知黃雀在其旁黃雀
延頸欲啄螳蜋不知彈丸在其下臣梜彈欲取黃雀不知
露霑衣如此皆務欲得於前不顧於後患吳王乃罷
漢武故事曰拜孫卿爲郎持節候神自大室至於東萊云見
一人長五丈自稱巨公牽黃犬持黃雀欲謁天子因忽不見
續齊諧曰弘農楊寳字文淵後漢名士也年九歲時至華
隂北見一黃雀爲鵄梟所搏墜于樹下爲螻蟻所困寳見
之愍然命左右取之歸致巾箱中養之唯食黃花百餘日
毛羽成朝去暮還後忽與羣雀俱來哀鳴繞堂數日乃去
及夕三更寳讀書未卧有黃衣童子向寳拜曰我王母使
臣昔使蓬萊不慎爲鵄梟所搏君仁愛極救實成德濟今
當受使南海不得奉侍極以悲傷以白環四枚與寳曰令君
子孫㓗白且位登三事當如此環矣於此遂絶寳生震震
生秉秉生賜賜生彪四世名公爲東京盛族
袁山松後漢書曰陳弇字叔明陳留人學尚書躬自耕種
常有黃雀飛來隨弇翶翔
風俗記曰六月東南長風俗名黃雀風時海魚化爲黃雀
因以爲名
異苑曰永康王曠家井上有一浣衣石時時見有赤氣後
有二胡人寄居忽求買石未及受錢曠子婦孫氏覩二黃
雀闘於石上疾往取之變成黃金
蕭廣濟孝子傳曰王祥後母病欲得黃雀炙祥思念卒難
致湏臾忽有數十黃雀飛入其幕
臨海異物志曰黃雀魚常以八月化爲黃雀到十月入海
爲魚
廣志曰黃雀體純脂江夏竟陵常獻給大官
青雀
禮記曲禮曰前有水則載青旌(鄭玄注載舉於旌首以驚衆青雀水鳥也)
劉偵詩曰翩翩野青雀栖竄茨棘蕃朝拾平田粒夕飲曲
池泉猥出蔚萊中乃至丹丘邊
司馬彪與山巨源詩曰翩翩野青雀受性孤且微昔生三
河側鼓翼帝王畿
䴢元詩曰青雀西飛別鵠東翔
大雀
廣志曰安息大雀鴈身蹄似橐駞色蒼舉頭高八九尺張翅
丈餘卵如瓮
東觀漢記曰永祚元年安息王獻條枝大雀
曹大家集兄超爲西城都護獻大雀詔大家作頌
太平御覽卷第九百二十二
