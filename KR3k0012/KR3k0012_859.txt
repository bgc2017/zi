太平御覽卷第八百五十九
飲食部十七
糜粥膏糜糝
&KR2881;䵄蕡麮(丘與切)
肺䐣(蘇夲切)血(苦濫切)熱洛河
羌煑胡飯
糜粥
周書曰黃帝始烹榖爲粥
記曰仲秋養衰老授几杖行麋粥飲食(行酒賜也)
又曰公叔文子卒其子請謚於君君曰昔者衛國凶飢夫
子爲粥與國之餓者是不亦惠乎
又曰悼公之喪季昭子問於孟敬子曰爲君何食(悼公魯哀)
(公之子昭子康子之曾孫名強敬子武伯之子名捷)敬子曰食粥天下之逹禮也
又曰穆公之母卒(穆公魯哀公之曾孫)使人問於曾子曰如之何(問居)
(喪之礼曾子曾參之于名申)對曰申也聞諸申之父曰哭泣之哀齊斬
之情饘粥之食自天子逹(子喪父母尊卑同)
又曰親始死三日不舉火故鄰里爲之麋粥以飲食之
又曰君之喪子大夫公子衆士皆三日不食子大夫公子
食粥納財朝一溢米莫一溢米食之無筭
又曰大夫之喪主人室老子姓皆食粥
左傳曰晉人執衛侯歸之于京師寘諸深室寗子納橐饘
焉(饘粥餅也)
又曰齊晏桓子卒晏嬰麤縗斬苴經帶杖菅屨食鬻君倚
廬寢苫枕草其老曰非大夫之禮也
又曰正考父鼎銘云饘於是粥於是以餬余口(饘餼也)
爾雅曰鬻麋也(薄糜)餬饘也(麋也)
釋名曰麋(煑米)使麋爛也粥濯於麋粥粥然也寒粥米投寒
水中也
史記曰左師觸龍見趙太后曰食得無衰乎太后曰恃粥
耳
又曰陽盧侯趙章病淳于意侯其脉曰迵(音洞)風迵風者五
日而死後七日乃死曰其人嗜粥故中藏實實故過期
後漢書曰光武爲王郎所追至無蔞亭馮異上豆粥一椀明
日上謂諸將曰昨得公孫豆粥飢寒俱解
又曰樊儵事後母至孝及母卒哀思過禮毀病不自支世
祖常遣中黃門朝暮送饘粥
東觀漢記曰曹褒遷將作大匠上聞襃病使致醫藥糜粥
謝承後漢書曰南陽陸續仕郡戶曹史時飢荒太守尹興
使續於都亭賦民饘粥續悉令簡閱其人訊以名氏事畢
興問所食幾何續因口說六百餘人皆分別姓字無有差
謬興異之
漢獻帝傳曰帝在長安榖一斛五十餘萬帝使侍御史侯
汶出太倉米豆爲飢民作糜粥死者不絶帝疑廪賦不實
勑取米豆五升於御前作糜得滿兩盆詔杖汶五十
九州春秋曰臧洪爲青州刺史爲袁紹所圍粮食巳盡初
尚掘鼠煑筋角後無可復食厨有米三升主簿啓進内稍
以爲糜粥洪歎曰吾獨食此何爲命作薄粥與衆共啜之
魏末傳曰曹爽等令李勝辭司馬宣王并伺察焉宣王見
勝自陳無他勞效横蒙聖恩當爲夲州詣閤拜辭不悟
加恩得蒙引見宣王令兩婢侍衣衣落復上指口言渴主
飲婢進粥宣王持杯飲粥粥皆流出沾胷勝愍然者久之
吳錄曰李壽作糜以食飢者而不自名
又曰朱桓除餘姚長遇疫癘榖食荒貴桓分部良吏隠親
醫藥食粥相継士民感戴之
王隠晉書曰賊杜㢭下蜀蜀人飢陶侃多作粥以待之於
是悉降
晉安帝紀曰桓玄敗走左右進以麄粥咽不能下
郭林宗傳曰林宗嘗止陳國文學見童子魏德公知其有
異德公求近其房止供給洒埽林宗嘗不佳夜中命作粥
德公爲之進焉林宗一啜怒而呵之曰高明爲長者作粥
不如意使沙不可食以杯擿地德公更爲粥三進三呵德
公姿無變容顔色殊悅林宗乃曰始見子之面今乃知卿
心遂友善之卒爲妙士
宋書曰戴顒與兄㪍並隠遁有名中書令王綏嘗携客之
㪍等方進豆粥綏曰聞卿善琴試欲一聽不荅綏恨而去
又曰何子平大明末東土飢荒繼以師旅家有大喪八年
不得營葬晝夜號哭常如袒括之日冬不衣絮暑避清凉一
日以數合米爲粥不進塩菜
齊書曰宣考陳皇后生高帝高帝年二歲乳人乏乳后夢
人以兩甌麻粥與之覺而乳驚因此豊足
梁書曰昭明太子統母丁貴殯薨水漿不入口每哭慟絶
武帝命中書舍人頋恊宣旨曰毀不滅性聖人之制不勝
喪比於不孝有我在那得自毀如此耶即強進飲粥太子
奉勑乃進數合自是至葬日進麥粥一升武帝又敕曰聞
汝所進食過少轉嬴瘦我比更無病正爲汝&KR0909;中亦圯塞
成疾故應加饘粥不使我恒懸心雖屡奉敕勸逼終喪日
止一溢米不嘗菜果之味
又曰張弘策幼以孝聞母嘗有疾五日不食弘策亦不食
母強爲進粥弘策乃食母所餘
又曰蕭景爲南兖州刺史會年荒計口振恤又爲饘粥於
路以賦之
又曰任昉爲義興太守歲荒散私俸米豆爲粥活三千餘
人
又曰王志天監初爲丹陽尹時年飢每旦爲粥於郡門以
賦百姓衆悉稱惠
又曰劉覽字孝智十六通老易位中書郎以所生母憂廬
于墓再朞不嘗塩酪食麥粥而巳
又曰有河南孝廉秦綿遭母喪送葬不忍復還鄕人爲作
菴仍止其中若遇有米食粥無米食菜而巳
又曰庾沙弥母劉氏亡水漿不入口累日初進大麥薄飲
經十旬方爲薄粥終喪不食塩酢
陳書曰張昭弟乾字玄明聦敏好學亦有至性父卒兄弟
日唯食一升麥屑粥
後魏書曰崔浩道武季年威風嚴峻官省左右以微過得
罪莫不逃避隠匿自下皆變浩獨恭勤不怠或終日不歸
帝知之輒命賜以御粥
又曰薛真度爲豫州刺史景明初豫州大飢眞度輙表曰
別出倉米五十斛爲粥救其甚者詔曰真度所表甚有憂濟
百姓之意宜在極䘏也
又曰文明太后崩孝文五日不食楊椿諫曰聖人之禮毁
不滅性縱陛下欲自賢於万代其若宗廟何帝感其言乃
一進粥
又曰楊逸爲光州刺史時災儉連歲逸欲以倉粟賑給而
所司懼罪不敢逸曰國以人爲夲人以食爲命假令以此
獲戾吾所甘心遂出粟然後申表右僕射元羅巳下謂公
儲難闕並執不許尚書令臨淮王或以爲宜貸二萬詔聽
貸五萬逸旣出粟之後其老小殘疾不能自存活者又於
州門造粥飼之將死而得濟者以萬數帝聞而善逸
又曰韋朏字遵顯少有志業年十八辟州主簿時屬歲儉
朏以家粟造粥以飼飢人所活者甚衆
又曰房景遠字升遐重然諾好施與儉分贍宗親又於通
衢以粥食餓者存濟甚衆平原劉郁行造兖境忽遇劫賊
巳殺十餘人次至郁郁曰與君鄕近何忍見殺賊曰若言
鄕里親親是誰郁曰齊州主簿房陽是我姨兄陽是遠小
字賊曰我食其粥得活何得殺其親遂還衣服蒙活者二
十餘人
又曰李搔妹曰法行幼出家爲尼後遭時大儉施糜粥於
路
北齊書曰李士謙遇年飢多有死者士謙罄家資爲之糜
粥頼以全活者萬計
後周書曰皇甫遐字永賢河東汾隂人性至孝遭母喪乃
廬於墓側食粥枕苫櫛風沐雨形容枯顇家人不識
隋書曰陸讓母者上黨馮氏女也性仁愛有母儀讓即其
孽子也仁壽中爲番州刺史贓貨狼籍爲司馬所奏上遣
使按之皆驗乃命公卿百僚議之咸曰讓罪當死詔可其
奏讓將就刑馮氏蓬頭垢面詣朝堂數日無汗馬之勞致
位刺史不能盡誠奉國以荅鴻恩而返違犯憲章贓貨狼
籍若言司馬誣汝百姓百官不應亦皆誣汝言至尊不憐
愍汝百姓何故治書覆汝汝豈誠臣豈孝子不誠不孝何
以爲人於是流涕嗚咽親持盂粥勸讓令食旣而上表求
哀詞情甚切上愍然爲之改容獻皇后甚竒其意致請於
上遂下詔可减死爲民
太公金匱曰武王伐紂都洛邑而雪深丈餘不知何五大
夫乘馬車從兩騎止王門外師尚父使人持一器粥出開
門而進曰先生大夫在内方對天子未有出時天寒故進
熱粥以御寒
莊子曰顔回有負郭之田五十畝足以供饘粥
七略曰宣帝詔徵被公見誦楚辭被公年衰母老每一誦
輙與粥
風俗通曰范滂父字叔矩遭母憂旣葬之後饘粥不贍司
徒召滂滂曰老父年尊絶意世仕遂不得避也
魏武遺令曰吾夜半覺小不佳至明日飲粥汗出服當歸
湯
譙子法訓曰或曰母有疾使其妻爲粥者妻不可以刀擊
之夷其面可以爲孝乎曰以刀刃妻其親必駭而有憂及之
何有於孝
郭子曰許允爲吏部郎多用其鄕里帝遣虎賁收之婦云
無憂尋還作粟粥待之
語林曰石崇爲客作豆粥咄嗟便辦王愷乃密貨崇帳中
都督曰豆難煑唯豫作熟豆以白粥投之
續搜神記曰劉他苟蒙在夏口忽有鬼來喜偷食劉即於
他家煑治葛取二升汁蜜賫還家向夜令舉家糜食餘一
甌因寫治葛汁着中於几上以瓮覆至人定後聞鬼發瓮
啖糜湏臾在屋頭吐至四更中寂然於此遂絶也
徐廣晉記曰愍帝建興四年京城粮盡屑麹爲粥以供帝
食
錄異傳曰周時尹氏貴盛五世不别會食數千人遭飢荒
羅鼎作糜啜之聲聞數十里
鄴中記曰并州之俗以冬至後百五日介子推断火冷食
三日乾粥中國爲寒食
涼州異物志曰高昌僻土有異於華寒服冷水暑啜羅闍
(闍受車切此郡人作糜粥啜之俗號闍世)
南越志曰陵廬城中有井半清半黃黃者甜滑宜作粥色
如金似灰汁甚芬馨
世說曰郄嘉賓三伏之月詣謝公炎暑重赫雖當風交扇
猶霑汗流離謝着故練衣食熱白粥郄謂謝曰自非君體
幾不堪此
又曰賓客詣陳大丘宿使元(方季方炊)太丘問炊何遟留元方
長跪曰君與客語乃俱竊聽炊忘着米今皆成糜太丘曰
𡭗頗有所識不二子長跪俱說言無遺失大丘曰如此俱
成糜自可何必飯耶
俗說曰王東亭嘗之吳郡就汰公宿別汰公設豆藿糜自
噉一大甌東亭有難色汰公強進半甌
王薈別傳曰薈爲吳郡内史其年太飢薈出私財爲百姓
饘粥
風土記曰天正日南黃鍾踐長粥饘追萌微納休昌(是以陽始)
(牙動爲饘粥以養幼扶微俗尚以赤豆爲糜所以象色也)
廣志曰遼東赤梁魏武帝以爲御粥
天文要集曰玉井主粥厨
殷康集曰康爲武康縣教曰郭邑居民有死喪者可令送
兩坩粥
時鏡新書曰齊魏收當寒食餉王元景與收書曰始知令
節湏御麥粥加之以糖弥覺香冷
荆楚歲時記曰正月十五日豆糜加油骨其上以祠門戸
魏武帝苦寒行曰行行日巳遠人馬同時飢擔橐以取薪
斧冰持作糜
唐新語曰李勣旣貴其姉病必親爲煑粥火爇其鬚姉曰
僕妾多何自苦若是勣對曰豈爲無人耶頋姉年老勣亦
年老雖欲久爲姉煑粥其可得乎
膏糜
國語曰勾踐載稻與脂於舟以行(稻有膏糜)國之孺子之遊者無
不餔也無不歠也必問其名(爲後將用之)
續齊諧記曰吳縣張成夜起忽見一婦人立於宅東南角
舉手招成成便往就之婦人曰此地是君家蚕室我即是
此地之神明曰是正月半宜作白粥泛膏於上以祭也當
令君蚕桑百倍言絶失所成如言爲作膏白粥自此巳後
年年大得蚕今世人正月半作膏糜像此
糝
周易曰鼎折足覆公餗(鄭玄曰糝謂之餗震又爲竹竹萌日荀荀者餗之米也詩云其餗唯)
(何)
周禮曰醢人掌羞豆之實酏食糝食
記曰犬羹莬羹和糝不蓼(凢羹齊宜五味之和朱屑之糝蓼則不也)
又曰糝取牛羊豕之肉三如一小切之與稻米稻米二肉
一合以爲餌煎之(此周禮糝食也)
說文曰糂以米和羹也(糂與糝同)
宗躬孝子傳曰桑虞喪父十四日食百粒糝藜藿
墨子曰孔子窮陳蔡之間藜蒸不糂
&KR2881;(所戟切)
通俗文曰煑米&KR2881;食經日作糄法近水則澀
䵄蕡
周禮曰籩人掌朝食之籩其實䵄蕡白黑形塩(蕡熬枲實也鄭司農)
(云䵄麻曰蕡稻日白黍曰黑鄭玄曰今河問以北煑穜麦賣之名曰)
儀禮曰䵄蕡坐設于豆西當外列䵄在東方婦贊者執白
黑以授主婦
又曰主婦薦韭菹醢坐奠于筵前醢在南方婦贊者執二
籩䵄蕡以授主婦主婦不興受之奠䵄于醢南蕡在䵄東
禮曰芼羹菽麥蕡稻黍梁
麮(丘與切)
荅頡解詁曰麮煑麥也
說文曰麮麥甘粥也
釋名曰煑麥曰麮麮亦齲也熟煑之齲壞也
急就曰甘麮殊美奏諸君
肺䐣(蘇夲切)
說文曰䐣切熟肉内於血中和也
釋名曰肺䐣也全米糝之如膏鑚也
盧湛祭法曰四時祠皆用肺䐣
血(苦濫切)
說文曰羊血曰
釋名曰血以血作之增其酸䜴之味使甚苦以消膏而
加菹其中亦以消酒也
盧湛祭法曰春夏秋祠皆用輱血
熱洛河
唐書曰安禄山思順翰並來朝玄宗使驃騎太將軍内侍高
力士及中貴人供奉官於京城東駙馬崔惠童池亭宴會
使射生官射鮮鹿取血煑其腸謂之熱洛河以賜之爲翰
好故也
羌煑
搜神記曰羌煑貊炙翟之食也自太始以來中國尚之戎
翟侵中國之前兆也
胡飯
續漢書五行志曰靈帝好胡服胡飯京師貴戚皆競爲之
太平御覽卷第八百五十九
