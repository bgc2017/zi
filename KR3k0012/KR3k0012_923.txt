太平御覽卷第九百二十三
羽族部十
鴿鸜鵒
倉庚戴勝
扈百舌
伯勞斵木
鳭鷯嶲
鵽鴞
鴟茅鴟
鳶
鴿
說文曰鴿鳩属也
後魏書曰崔光魯於門下省晝讀經有鴿飛集膝前遂入
於懹緣臂上肩久之乃去道俗贊詠詩頌者數十人
梁書曰侯景圍臺城軍士煑弩燻鼠捕雀食之殿堂舊多鴿
羣聚至是殱焉
隋書曰文帝嘗宴逹頭可汗使者於武德殿有鴿鳴於梁上
上命崔彭射之旣發而中上大悅賜錢壹萬
又曰楊秦見赤鴿映棘高二尺
越絶書曰蜀有花鴿狀如春花
戴祚西征記曰祚至雍丘始見鴿大小如鳩色似鸚鵡戲
時兩兩相對
鸜鵒
周禮曰鸜鵒不踰濟(鄭司農注云不踰濟無妨中國有也)地氣然也
禮稽命徵曰孔子謂子夏曰羣鵒至非中國之禽也
左傳曰有鸜鵒來巢書所無也師巳曰異哉吾聞文成之世
童謠有之(師巳魯大夫也)鸜之鵒之公出辱之鸜鵒之羽公在外
野往饋之馬鸚鵒株株公在乹侯(株株跳行貌)徵褰與𥜗(褰袴也)
鸜鵒之巢遠哉遥遥稠父喪勞宋父以驕(稠父昭公死故喪勞也宋父定公代)
(玄以驕)鸜鵒鸜鵒往歌來哭(昭公生出歌也死還哭也)童謠有是今鸜鵒
來巢其將及乎
公羊傳曰有鸜鵒來巢何以書記異也何異爾非中國之
禽也宜穴而巢(何休注曰鸜鵒猶欲此推固欲自下居上之徵)
春秋考異郵曰鸜鵒者飛行属於陽夷狄之鳥穴居於隂
異苑曰五月五日翦鸜鵒舌令學人語
山海經曰衡山多青臒及鸜鵒
晉書曰鎮西將軍謝尚字仁祖善鸜鵒舞
幽明錄曰晉司空桓豁在荆有參軍剪五月五日鸚鵒舌
教令學語遂無所不名頋參軍善彈琵琶鸜鵒每立聽移
時又善能效人語聲司空大會吏佐令悉效四坐語無不
絶似有生&KR1604;鼻語難學學之不似因内頭於瓮中以效焉
遂與&KR1604;者語聲不異主典人於鸜鵒前盗物參軍如厠鸜鵒
伺無人密白主典人盗如千種一二條列銜之而未發後盜
牛肉鸜鵒復白參軍曰汝云盗肉應有驗鸜鵒曰以新荷
褁着屏風後檢之果獲痛加治而盗者患之以熱湯灌殺
參軍爲之悲傷累日遂請殺此人以報其怨司空言曰原
殺鸜鵒之痛誠合治殺不可以禽鳥故極之於法令止五
歲刑也
淮南萬畢術曰寒臯斷舌可使語(取寒臯斷其舌即語寒臯一名鸜鵒)
唐書曰祕書少監崔行功未得五品前忽有鸜鵒銜一物
入其堂置案上而去乃魚袋玦數日加大夫
荆楚歲時記曰五月鸜鵒子毛羽新成俗好登巢取養之
以教其語謂之花鵒
倉庚
禮記曰仲春之月倉庚鳴
毛詩曰春日載陽有鳴倉庚
又曰倉庚于飛熠熠其羽
又曰黃鳥于飛集于灌木
又曰綿綿黃鳥止于丘阿
又曰睍睆黃鳥載好其音
又曰黃鳥哀三良也交交黃鳥止于棘誰從穆公子車奄
息
詩義䟽曰黃麗留也或謂黃栗留幽州謂之黃鸎或謂之
黃鳥一名倉庚一名商庚一名鵹黃一名楚雀齊人謂之
搏黍關西謂之黃鳥常以椹熟時來在桑間此乃應節趣
時之鳥或謂之黃袍
爾雅曰倉庚商庚(即鵹黃也)鵹黃楚雀(即倉庚也)又曰皇黃鳥(郭璞曰俗)
(注黃離留亦呼名黍)
韓詩曰簡簡黃鳥載好其音
說文曰離黃倉庚也鳴即蚕生也
戴勝
禮記曰季春之月戴勝降于桑(鄭玄曰蚕將生之候也戴勝趣織之鳥是時恒在桑)
(言降若時治自天來故重之)
爾雅曰鵖(彼及切)鴒(皮及切)戴勝鵀也(郭璞曰鵀即頭上勝也亦呼爲戴勝鴒者猶)
(今鶝語聲鶰轉耳)
春秋考異郵曰孟夏戴絍降說辞曰戴絍之爲言戴勝
也陽銜表以期逹蚕珥絲在四月故孟夏載絍出以任氣
成天津也故載絍出蚕期起(維而載之明趣時急也銜天表候以于期巳至唯蚕是務珥吐也)
孝經援神契曰戴絍下蚕始生
魏志曰戴絍鳥巢張臶門隂告門人曰夫戴鵀陽鳥而
巢門隂此凶祥也旬日而卒
楊雄方言曰燕之東北朝鮮洌水之間鳲謂之鶝䲹自關
而東謂之戴絍東齊海岱之間謂之戴南南猶絍也或謂
之紡澤或謂之輻燕之東北朝鮮洌水之間謂之&KR2753;&KR2753;(郭璞注尔)
(雅曰尸鳩布榖非戴勝也𡭗雅紡在戴絍下然曰案𡭗王鳥名𡭗方言依此義又失之廣雅同也)
扈
詩曰交交桑扈率場啄粟(桑扈竊脂也牋云竊脂肉食今無肉自場啄粟失其性也不能)
(以自治)
又曰交交桑扈有鶯其羽(詩義疏曰或說有鶯其羽言雖小鳥其鶯然有文章)
左傳曰郯子云少皥摯以鳥名官九扈爲九農正扈民無
淫者也(杜預注云扈止也止民使不滛)
𡭗雅曰春扈頒(扶云切)鶞(敕偷切)夏扈竊玄秋扈竊藍冬扈竊
黃桑扈竊脂棘扈竊丹行扈唶唶(子夜切)宵扈嘖嘖(郭璞注曰諸扈)
(皆因其毛色音声以名也犍爲舍人曰頒主三士宜榖種樹也竊玄黑色移民去黃竊扈青移民收歛竊黃色黃)
(氏盖藏竊丹色赤爲民鳥行扈晝行鳴宵扈夜行鳴皆隨四時同依諸扈爲節候也嘖音債)
山海經曰崌山有鳥焉如鶚赤身白首其名竊脂(郭璞注曰今呼責雀)
(爲竊脂疑非此也)
又曰上申之山鳥多當扈狀如雉以髯飛食之不眴目(上音瞬)
淮南子曰馬不食脂桑扈不啄粟非廉也
左思齊都賦曰四扈推移(春秋冬夏四時鳥也)
百舌
禮記曰仲夏之月反舌無聲(鄭玄注曰反舌百舌也)
又曰郯子曰少皥鳥師而鳥名祝鳩氏司徒者也(杜預注鳩故爲)
(鵙徒主司教民)
春秋保乹圖曰江充之害太子交啄反舌鳥入殿(宋均注曰交啄)
(反舌百舌鳥)
風土記曰祝鳩反舌也鄭注禮記云反舌百舌鳥麋信難曰
案緯書反舌蝦蟇也昔於長安與諸生共至城北水中取蝦
蟇剥視之其舌反成向此則鄭君得過乎喬夙荅曰蝦蟇
五月中始得水當聒人耳何云無聲是知蝦蟇非反舌鳥
易通卦驗曰反舌鳥乃能反覆其舌隨百鳥之音
周書曰芒種之日又五日反舌無聲反舌有聲侫人在側
孔子明鏡曰國臣謀反有反舌鳥入宫
淮南子曰人有多言猶百舌之聲
後魏書曰汝陽王爲東䂊州刺史舉城降
梁梁武以爲北道緫督至項城朝廷出師討之望風退走
梁武責之曰舌同百鳥瞻若鼷鼠遂徙合浦
郭愔百舌鳥詩曰百舌鳴高樹弄音無常則借問聲何煩
永俗不尚嘿
伯勞
禮曰仲夏之月鷃始鳴(鄭云鵙搏勞蔡邕章句鵙伯勞一日伯趙應時而鳴爲隂候也)
左傳曰郯子云少皥時伯趙氏司至者也(杜預注曰伯趙伯勞也夏至鳴冬至)
(止)〇詩曰七月鳴鵙(鄭玄曰伯勞鳴將寒之候五月鳴幽也晩寒鳥物之候後從其氣焉)
爾雅曰鵙伯勞也(郭璞注曰似&KR1534;而大)
大戴禮夏小正曰五月鳲則鳴鳲者伯鷯也鳴者相命也
廣雅曰伯趙鵙也
易通卦驗曰夏至小暑伯勞鳴
孟子曰南蠻鴂舌博勞也
淮南萬畢術曰伯勞使蛇蜿蟬(乃天使然也)
又曰伯勞守金人不敢取(取伯勞血以塗金人不敢取)
東方朔別傳朔與弟子偕行渴令弟子扣道邊家求飲不知
姓名主人門門不與湏臾見伯勞飛集主人門中李樹上
朔謂弟子曰此主人姓李名伯當𡭗但呼李伯當果有李伯
當應即入取飲
陳思王植貪惡鳥論曰國人以伯勞鳥獻諸庭者侍臣謂曰
世同惡伯勞之鳴何謂也王曰月令仲夏鵙始鳴詩云七
月鳴鵙七月夏之五月鵙則博勞也昔尹吉甫信後妻之䜛
而殺孝子伯竒其弟伯封求而不得作黍離之詩俗傳云
吉甫後悟追傷伯竒出遊于田見異鳥鳴於桑其聲噭然
吉甫心動曰無乃伯竒乎鳥乃拊翼其聲尤切吉甫曰果
吾子也乃頋曰伯竒勞乎是吾子栖吾輿非吾子飛勿居
言未卒鳥尋聲而栖其盖歸入門集于井幹之上向室而
號吉甫命後妻載弩射之遂射殺後妻以謝之故俗惡伯
勞鳴言所鳴之家必有尸也好事附名爲之說令俗人惡
之其實否也伯勞以五月鳴應隂氣之動陽爲仁養隂爲
殘賊伯勞盖賊害之鳥也屈原曰鵙鴂之先鳴使百草爲
之不芳其聲鵙鵙故以音名也
晉書曰慕容垂之起於關東歲在癸未苻堅之分氐戸於
諸鎮也趙整因侍援琴而歌曰阿得脂博勞舅父是仇綏
尾長翼短不能飛遠徙種人留鮮卑一旦緩急語阿誰堅
笑而不納至是整言驗矣
周書時訓曰芒種之日螳蜋生又五日鵙始鳴若不鳴号令
壅逼兵書曰軍行卒見伯勞鳴軍前後賊來圍吾軍伯勞鳴
軍中軍分散有所配属
京房易妖占曰伯勞聚邑中歲大水伯勞鳴軍中師分而水
且至鳴於君之宫凶
夢書曰伯勞爲憂口舌聲可惡也夢見伯勞憂口舌也
斵木
爾雅曰鴷斵木也(郭璞注曰斵木虫因名今斵木有兩三種在山中者大有赤色)
臨海異物志曰啄木大如雀喙足背青毛色正青翠鳥類
也凡啄木異種舌長二寸抄有刺針
裴諧集左氏詩曰南山有鳥自名啄木飢則緣樹暮則巢
宿無干於人惟志所欲此盖禽獸性清者榮性濁者辱
閩中名士傳曰薛令之唐開元中爲左𥙷闕兼太子侍講
時東宫官冷落久次難進令之題詩云明月夜團團照見先
生盤盤中何所有苜蓿長闌干飯澁匙難綰羹稀筯易寬
只可謀朝夕郍能度歲寒明皇因幸春宫見之不悅命筆
酬之曰啄木觜距長鳳凰毛羽短旣嫌松桂寒任逐桑榆
䁔令之遂投簮謝爵徒步東還
鳭鷯
爾雅曰鳭鷯剖葦(郭璞注曰好剖葦皮食其中虫因名之鳲音刀)
又曰桃虫鷦其䳄(注云䳺桃雀俗呼爲巧好婦)
詩曰肇允彼桃虫翻飛惟鳥注桃虫鷦鷯是也故爾雅曰
桃虫鷦也微小黃雀其鶵化爲蜩故俗語曰鷦鷯生蜩雀
易林亦謂桃虫生蜩或云布榖生子鷦鷯養之
方言曰自關而東謂之土雀或謂之女匠(今亦名巧婦以東呼希母)自關
而西謂之&KR3537;鴙
爾雅云&KR3537;鴙鵄鴞属也非寗决音自關而西謂之桑死或
謂之蔑雀
莊子曰鷦鷯巢深林不過一枝
說苑曰孟嘗君寄客於齊王三年不見用客反見孟嘗君
曰不知臣罪耶君之過也孟嘗君曰縷因針而入不因針
而急夫子之才必薄矣客曰不然臣見鷦鷯巢於葦之苕
鴻毛著之臨危建之工女不能爲可謂完堅矣大風至則
苕折卵破者其所託者使然也
晉書曰張華素孤貧爲鷦鷯賦成阮籍見之曰王佐之才
也由是聲名始著
巂(音携一名杜宇)
爾雅曰巂周也(郭璞注曰巂鳥孫炎爲鷰別名風土記亦云是赤口鷰也)
蜀王本紀曰望帝使臣鱉靈治水去後望帝與其妻通慙
愧且以德薄不及鱉靈乃委國授之去望帝去時子䳏鳴
故蜀人悲子䳏鳴而思望帝望帝杜宇也從天墮
臨海異物志日鷤䳏一名田鵑春三月鳴晝夜不止音聲
自呼俗言取母血塗其口兩邊皆赤上天自言乞恩至
當陸子熟鳴乃得止耳
吕氏春秋曰伊尹說云肉之美者巂燕鷰之翠(高誘注鳥名翠疎)
異苑曰杜鵑始陽相推而鳴先發聲者便吐血死昔有人
山行見一羣寂然即聊學其聲便嘔血死
鵽
爾雅曰鵽鳩冠雉(郭璞注曰鵽大如鴿似䳄雉鼠脚無後指歧爲鳥憨急羣飛出北方沙漢地)
莊子曰青鵽愛子忘親(司馬彪注曰鵽鳥專愛其子而忘其母也)
唐書曰高宗時突厥犯塞初突厥之未叛也有鳴鵽羣飛
入塞相繼蔽野邊人相驚曰此鳥一名突厥雀南飛突厥
犯塞之候也及是春還復北飛至靈夏之北悉墮地而死
視之則無頭矣裴行儉問於右史苗神容曰鳥獸之祥乃
應人事何也對曰人雖最靈而禀性含氣同於萬類故吉
凶兆於彼禍福應於此聖王受命龍鳳爲嘉瑞者和氣同也
故漢高斬蛇而驗秦之必亡仲尼感麟而知巳之將死夷
羊在牧殷紂以滅鸜鵒來巢魯昭出奔鼠舞端門燕刺誅
死大鳥飛集昌邑以敗是故君子虔恭寅畏動必思義雖
在幽獨如承大事知明神之照臨懼患難之及巳也雉升
鼎耳殷宗側身以修德鵩止坐隅賈生作賦以叙命卒以
無患者德勝祥也
鴞
毛詩曰鴟鴞周公救亂也鴟鴞鴟鴞旣取我子無毀我室
詩義䟽曰鴟鴞似黃雀而小啄刺如錐取茅爲巢以麻紩之
如刺絑靴縣著樹或一房或二房幽州謂之鸋鳲或曰女
匠關東謂之工雀關西謂之蔑雀或謂巧女
爾雅曰鴟鴞鸋&KR2046;
鴟
春秋運斗樞曰玉衡星散爲鴟
莊子曰鴟得腐鼠鵷鶵過之仰而視之
又曰鵄嗜鼠之鳥也
淮南子曰虞氏者梁富人也登高樓臨大路設樂陳酒博
於其上遊俠相隨行樓下博者射中而笑飛鳶墮腐鼠而
中遊俠俠相與語曰虞氏冨人奚有輕人之志乃辱我
以腐鼠其夜乃殺虞氏大滅其家此謂類非也
淮南萬畢術曰鴟腦令鷄自伏(取鴟腦以塗鷄自即伏不能起也)
吕氏春秋曰亂國之妖市有舞鴟
鹽鐵論曰泰山之鴟啄腐鼠於窮澤非有害於人也今有
同盗主財而食之焉得若泰山之鴟乎
後魏書曰孝武即位蠕蠕諸藩並遣使朝貢帝臨軒宴之
有鴟鳥飛鳴於殿前帝素知竇熾善射因欲矜示遠人乃給
熾御箭兩隻命射鴟應弦而落諸蕃人咸歎異焉帝大悅
列仙傳曰李仲甫夜卧床上或爲鴟鳥跱架上後至沓
縣臣山上候北風當飛度南海山上有羅鷹者羅得鴟視
之仲甫也後留更三年自云往崑崙去
茅鴟
爾雅曰狂茅鴟(郭璞注曰鴟也似鷹而白孫炎曰大目鵀鶹也)
廣雅曰盧休茅鴟鳩也
左傳曰叔孫穆子食慶封慶封汜祭穆子不說使工爲之誦茅
鴟(茅鴟逸詩刺不敬)亦不知
鳶
禮記曰前有塵埃則載鳴鳶(鳶鳥則膊風也)
毛詩曰鳶飛戾天魚躍于淵
爾雅曰鳶鳥醜其飛也翔(布翅翶翔)
漢書曰成帝河平元年太山有鳶焚其巢子墮地黑色
東觀漢記曰馬援擊交阯下潦上霧毒氣上蒸仰視烏鳶
跕跕(丁兼切)墮水中
梁書曰永安侯蕭礭字仲正少好弓馬人有笑者礭謂之
曰吾當爲國家破賊故預習之每臨陣對敵意氣安祥帶
甲據鞍自朝至夕馳驟往返不以爲勞侯景愛之恒在左
右常從景出獵見飛鳶景衆射之莫能中礭射之應弦而
落自是王偉忌之
隋書曰崔彭善射逹頭可汗遣使於上曰請得崔將軍一
與相見上曰此必善射聞於虜庭所以來請耳遂遣之及
至匈奴中可汗召善射者數十人因擲肉於野以集飛鳶遣
其善射者射之多不中復請彭射之連發數矢皆應弦而
落突厥相頋莫不歎服可汗留彭不遣百餘日上賂以繒綵
然後得歸又曰長孫晟引啓民可汗歸附賜射於武安殿
選善射者十二人分爲兩列啓民曰臣有長孫大使得見
天子今日賜射願入其列許之給晟箭六隻發皆入鹿啓
民列竟勝時有鳶羣飛上曰公善彈爲我取之十發俱中
應丸而落是日百官獲賚晟獨居多
博物志曰漢舊使綦國送鳶卵給太官
晉中興書徵祥說曰永和九年吳郡獻白鳶
太平御覽卷第九百二十三
