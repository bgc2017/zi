太平御覽卷第四百三十九
人事部八十
貞女上
毛詩曰漢廣德廣所及也文王之道被于南國美化行平江
漢之域無思犯禮求而不可得南有喬木不可休息漢有游
女不可求思漢之廣矣不可泳思江之永矣不可方思
又曰行露召伯聽訟也衰亂之俗微貞信之教興強暴之
男不能侵陵貞女也誰謂雀無角何以穿我屋誰謂女無
家何以速我獄雖速我獄室家不足
又曰栢舟共姜自誓也衛世子共伯蚤死其妻守義父母
欲奪而嫁之誓而弗許故作是詩以絶之也汛彼栢舟在
彼中河髧彼兩髦實唯我儀之死矢靡它母也天只不諒
人只
禮記曰文伯之喪敬姜據其牀而不哭曰昔者吾有斯子
也吾以爲將爲賢人也吾未嘗以就公室今及其死也朋
友諸臣未有出涕者而内人皆行哭失聲斯子也必多曠
於禮矣夫
榖梁傳曰宋災伯姬卒傳曰取卒之日加之災上者見以
災卒也其見以災卒奈何伯姬之舍失火左右夫人少避
火乎伯姬曰婦人之義傅母不在不下堂遂逮於火而死
婦人以貞爲行者也伯姬之義婦道盡矣詳其事賢伯姬
也
戰國策曰韓取聶正尸暴於市縣購之千金久之莫知誰
子正姉聞之曰弟至賢愛妾之軀滅吾弟名非弟意也乃
之韓視之曰勇哉今死而無名父母旣没矣弟兄無有此
爲我故也夫愛身不揚弟之名不吾忍也乃抱尸而哭之
曰此吾弟軹深井里聶正亦自殺於尸旁晉楚齊聞之曰
非獨聶正之能乃其姉者烈女也
史記曰寡婦清其先得丹穴而擅其利數世家亦不訾寡
婦能守其業用財自衛不見犯秦皇帝以爲貞婦而容之
袁宏後漢紀曰初弘農王唐姬故會稽太守唐瑁女也王
薨父欲嫁之不從及關中破爲李&KR1336;所略不敢自說也催
欲妻之姬弗聽尚書賈詡聞之以爲宜加爵號於是迎置
於園拜爲弘農王妃
謝承後漢書曰曹節弟破石爲越騎校尉越騎營五伯妻
有美色破石從求之五伯不敢違妻執意不肯行遂自殺
魚豢魏略曰龐毓外祖父爲人所殺其二子弱不能報毓
母載車出與仇家相逢於府門外乃拔刀下車手斫殺之
州郡義其女人能如此縱而不問及毓長大節行又如此
故令酒泉畫其母子儀像於廳壁而銘贊之
謝靈運晉書曰劉曜王彌入于京都焚燒宫廟六宫幽辱
愍懷太子妃拔刃距賊曰吾皇太子妃義不爲逆胡所汙
遂見害
何法盛晉中興書曰張茂初起義討賊陳武一郡用全中
宗初鎮召爲掾屬中興累遷至太子右衛率出爲吳國内
史爲沈充所殺茂妻陸氏散家財合義軍助國討充詣闕
上書理茂忠節詔書褒歎追贈太僕卿
鄧粲晉紀曰前始興太守尹虞起兵於巴陵日號監軍以
討杜弢連戰稍勝遂進長沙爲弢所没初敗略虞二女皆
國色也將妻之女不肯曰我父二千石終不爲賊作婦有
死而巳及虞攻賊賊殺之
又曰散騎常侍梁緯妻辛氏隴西人也劉曜欲妻之使人
扶取因據地哭從者亦哭曜並殺之
又曰廣平太守崔諒表政榖孰長崔希子休妻石氏年十
餘歲爲邦邑所宗旣歸鄭氏爲九族可重休前妻女少孤
父希臨終庶子沉生是時漢未大亂希命棄之曰奈何使
舅愛之至不存活乎寧割肌膚之恩以存顧援之命飬沉
乃前女力不兼舉九年之中三不舉子
梁書曰王僧辨母貞敬太夫人夫人姓魏氏僧辨父神念
以天監初董率徒衆據東關退保合肥漅胡西因娶以爲
室生僧辨性甚安和善於綏接家門内外莫不懷之初僧
辨下獄夫人流淚徒行將謝罪世祖不與相見時貞惠世
子有寵於世祖軍國大事多問焉夫人往詣閤自陳無訓
涕泗嗚咽衆並憐之及僧辨免出夫人深相責勵辭色俱
嚴云人之事君唯湏忠烈非但保祐當世亦乃慶流子孫
及僧辨剋復舊京功盖天下夫人恒自謙損不以冨貴驕
物朝野咸共稱之謂爲明哲婦人也
崔鴻前秦錄曰符登妻毛氏毛與之女也善騎射營壘旣
䧟猶彎弓跨馬率壯士數百與姚萇交戰殺賊七百餘人
衆寡不敵爲萇所執毛有姿色萇將納之毛罵曰天子皇
后安可爲賊羌所辱萇殺之
崔鴻前趙錄曰陜有婦人十九婺居事叔姑甚謹其家欲
奪而嫁之此婦毀面自誓
崔鴻後凉錄曰建中將軍遼東太守吕憲妻符氏年十五
有姿色憲率自殺
後涼錄曰初吕紹之死也美人敦煌張氏年十四爲沙門
清辯有姿色吕隆見而悅之遣中書郎裴敏說之張氏善
言理敏爲之屈隆親逼之張氏曰欽樂至法故投身道門
且一辱於人誓不毀節今逼如此豈非命也昇門樓自投
於地二脛俱折口誦佛經俄而卒
又曰吕超殺纂纂后楊氏及侍婢數人殯纂于城西超問
楊氏玉璽何在楊氏怒曰盡懷之矣楊氏國色也超將妻
之謂父桓曰后若自殺禍及卿宗桓以言告楊氏楊氏曰
大人本賣女與氐以圖冨貴一之以甚可復使女辱于二
氐乎桓不能強乃自殺
後魏書曰經州貞女仙氏許嫁彭老生爲妻幣娉旣畢未
成禮率行貞淑君貧常自汲以養父母老生輙往逼之女
曰與君禮命雖畢二門多故未相見何由不禀父母擅見陵
辱若苟行非禮正可身死耳遂不肯從老生怒而刺殺之
取其衣服女尚能言臨死謂老生曰先身何罪與君相遇
我所以執節自固者寧更有所邀政欲奉給君耳今反爲
君所殺若魂靈有知自當知報言終而絶老生持女衣服
珠瓔至其叔宅以告叔叔曰此是汝婦奈何殺之天不祐
汝遂執送官太和七年有司劾以死罪詔曰老生不仁侵
陵貞淑原其強暴便可誅戮而女守禮履節没身不移雖
處草萊行合古跡宜賜美名以顯風操其摽墓旌善號曰
貞女
又曰勃海封卓妻彭城劉氏女也成婚一夕卓官於京師
後以事伏法劉氏在家忽然夢想知卓巳死哀泣不輟諸
嫂喻之不止經旬凶問果至遂憤歎而死時人比之秦嘉
妻中書令高允念其義高而名不着爲之詩
又曰平原鄃縣女子孫男王夫爲零縣民所殺追執讎人
男王欲自殺之其弟止而不聽男王曰女人出適以夫爲
天當親自復雪云何假人之手遂以杖敺殺有司處死以
聞顯祖詔曰男王重節輕身以義犯法緣情定罪理可原
其特恕之
隋書曰楊慶王世充以兄女妻之署滎州刺史及世充將
敗慶欲將其妻同歸長安其妻乃告之曰國家以妾奉箕
箒於公者欲以申厚意結公心耳今叔父窮迫家國將危
而公不顧婚姻孤負付嘱爲全家之計非妾所能責公也
妾若至長安則公家一婢耳何用妾爲願得送還君之惠
也慶不許其妻遂沐浴靚粧飲藥而死慶遂歸大唐爲宜
州刺史
又曰元務光母者范陽盧氏女也少好讀書造次以禮盛
年寡居諸子幼弱家貧不能就學盧氏每親自教授勖以
義方世以此稱之仁壽末漢王諒舉兵反遣將綦良往山
東略地良以務光爲記室及良敗慈州刺史上官政薄務
光之家見盧氏悅而逼之盧氐以死自誓政爲人凶悍怒
甚以燭燒其身盧氏執志彌固竟不屈節
又曰孝女王舜者趙郡王子春之女也子春與從兄長忻
不恊屬齊滅之際長忻與其妻同謀殺子春舜時年七歲
有妹桀年五歲璠年二歲並孤苦寄食親戚舜撫育二妹
恩義甚篤而舜隂有復讎之心長忻殊不爲備姊妹俱長
親戚欲嫁之輒拒不從乃密謂其二妹曰我無兄弟致使
父讎不復吾輩雖是女子何用生爲我欲共汝報復汝意
如何妹皆垂泣曰唯姊所命是夜姊妹各持刀踰牆而入
手殺長忻夫妻以告父墓因詣縣請罪姊妹爭爲謀首州
縣不能决高祖聞而嘉歎特原其罪
又曰韓覬妻者洛陽于氏女也字茂德父寔周大左于
氐年十四適于覬雖生長膏腴家門鼎盛而動遵禮度躬
自儉約宗黨敬之年十八覬從軍戰没于氏哀毀骨立慟
感行路每至朝夕奠祭皆手自持及免喪其父以其幼少
無子將嫁之誓無異志復令家人敦喻于氏晝夜涕泣截
髮自誓其父喟然傷感遂不奪其志因飬夫之弟子世隆
爲嗣身自撫育愛同巳生訓導有方卒能成立自孀居巳
後唯時或歸寧至親族之家絶不來往有尊卑就省謁者
送迎皆不出戶庭𬞞食布衣不聽聲樂以此終身
又曰裴倫妻者河東柳氏女也少有風訓大業末倫爲渭
源令屬薛舉之亂縣城爲賊所䧟倫遇害柳時年四十有
二女及兒婦三人皆有美色柳氏謂之曰我輩逢禍亂汝
父巳死我自念不能全汝我門風有素義不受辱於群賊
我將與汝等同死如何其女等皆垂泣曰唯母所命柳氏
自投于井其女及婦相繼而下皆重死於井中
又曰趙元揩妻者清河崔氏之女也父儦在文學傳家有
素範子女皆遵禮度元揩父爲僕射家冨於財重其門望
厚禮以娉之元揩甚敬崔氏雖在宴私不妄言笑進止容
服動合禮儀化及之反也元揩隨至河北將歸長安至滏
口遇盗攻掠元揩僅以身免崔氏爲賊所拘賊請以爲妻
崔氏謂賊曰我士大夫女爲僕射子妻今日破亡自可即
死遣爲賊婦終必不能羣賊毀裂其衣形體悉露縛於簀
牀之上將凌辱詐之曰人力巳屈當聽處分不敢相違請
解縛賊遽釋之妻因着衣取賊佩刀倚樹而立曰欲殺我
任加刀鋸若欲覓死任來相逼賊大怒亂射殺元揩後得
殺妻者支解之以祭崔氏之柩
又曰鍾士雄母者臨賀蔣氏女也士雄仕陳爲伏波將軍
陳主以士雄嶺南酋帥慮其反覆每質蔣氏於都下及晉
王平江南以士雄在嶺表欲以恩義致之遣蔣氏歸臨賀
旣而同郡虞子茂鍾文華等作亂舉兵攻城遣人召士雄
士雄將應之蔣氏謂士雄曰我前在楊都備嘗辛苦今逢
聖化母子聚集没身不能上報烏得爲逆哉汝若禽獸其
心背德忘義者我當自殺於汝前士雄於是遂止蔣氏復
爲書與子茂等諭以禍福子茂不從尋爲官軍所敗上聞
蔣氏甚異之封爲安樂縣君
太平御覽卷第四百三十九
