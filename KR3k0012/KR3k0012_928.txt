太平御覽卷第九百二十八
羽族部十五
衆鳥鳥卵鳥巢
衆鳥
異物志曰錦鳥文如丹地錦而藻繢相交俗人見其似錦
因謂之錦鳥形微大於雉其雌特有文章五色甚可愛
周氏雜字曰鸀鳿鳥似鳬
風土記曰鷫鸘鶖属飛則鳴其翅肅肅者也
楚辭曰鴻鵠代游曼鷫鸘(曼曼行也鷫鸘俊鳥)
風土記曰鷖鴫也以名自呼大如小鷄生於荷葉上
爾雅曰鸛鷒輻蹂也如鵲短尾射之銜矢射人(郭璞注云一名隨羿)
河圖說徵示曰鳥一足曰獨立見則主勇強也
廣州記曰新寧縣有獨足鳥大如鵠其色蒼其鳴自呼獨足
臨海異物志曰東垂有一足鳥俗名曰獨足疑是商羊文
身赤口唯食蟲豸不害稻梁鳴如人嘯聲將雨轉鳴或曰
山譟鳥晝伏夜翔或時晝出則羣鳥譟之
山海經曰有五采之鳥有冠名曰狂鳥
孔融周歲論曰儀鳳屯集狂鳥穢之
爾雅曰鶨䳢老(郭璞注曰鴒鶨也俗謂之癡鳥鶨音丑眷切)
說文曰欺老鶨也
左思蜀都賦曰鷩鴺山栖(綦母遂注曰鷩鴺鳥名如今山鷄其色班其鶵色異出江東)
莊子曰周周銜羽以濟河(司馬彪注周周河士鳥也頭重尾輕是以銜他鳥羽如飛過何)
(人之不可求益於物以𥙷其所短也)
笁法真登羅山䟽曰越王鳥狀似鳶口句末可受二升許
南人以爲酒器珍於文螺不踐地不飲江湖不唼百草不
餌蟲魚唯噉木葉糞似董陸香山人遇之旣以爲香又治
雜瘡
南方草物志曰有鳥或名越王鳥大如孔雀喙長尺八九寸
黃白黑色狀如人晝光飾似&KR0238;瑩磨尤益鮮明多持以飲
酒出交趾九真
劉欣期交州記曰䴌黃喙二尺餘南人以爲酒爵
南越志曰䴌䮵一名越王烏
嶺南錄異曰越王鳥如烏而頸足長頭有黃冠如柸用貯
水㸦相飲食衆鳥鶵取其冠堅緻可爲酒柸
笁法真登羅山䟽曰五距鳥足有重距其音先頋或謂之
先頋鳥似孔雀背連錢文
遊名山記曰芙蓉山有異鳥愛形頋影不自藏故爲羅者
所得人謂
廣州記曰廣寧縣有金鳥純白口脚如金其鳴自呼
異物志曰鳥大如雄鷄色赤或黑而能鳴彈射取之其
肉香美中作炙
盛弘之荆州記曰魚復縣南山有鳥時吐物長數寸丹朱
彪炳形色類綬因名吐綬鳥
又曰晉太元中營道令何諧之於縣内得一鳥大如白鷺
膝上及髀有銅環貫之環大小刻鏤如橄㰖子妙絶人工
于時京師皆觀之
嶺表錄異曰有鳥形如野鵲翅羽黃緣間錯尾生兩技長
二尺餘直而不褭唯尾梢有毛宛如箭羽因目之爲帶(箭鳥)
爾雅曰鳥鼠同穴其鳥爲䳜其鼠爲鼷(郭璞注曰鼠如人家鼠尾短䳜如鷰)
(而小色黃黑穴入地三四尺鼠在内鳥在外今西在隴西鳥鼠同穴出)
臨海異物志曰江潮海鳥大於鸛啄長八寸潮上即鳴
又曰䳽鳥海鳥也喙長八寸天欲風雨内喙於土中向風
海師以爲候鳴如嘯
又曰蜜母小鳥也色黑正月旦爲蜜蜂周行諸山永安處
蜂隨之蜜母暮還入蜂中
郭璞蜜蜂賦曰大君以緫羣氏又恊氣於零雀每先馳而
葺宇番巖穴之經略(蜜母一名零雀)爾雅曰竭水狗又曰鴝頭鵁
(孫炎曰鳥鵁也)
又曰突鶦鳥(孫炎曰榖鶦水鳥)
又曰鷏&KR3776;母也
廣志曰蚊母吐蚊大如鳩
嶺南異物志曰五嶺溪山深處有大鳥如鶬鸛常吐蚊子
輙從口中飛去謂之吐蚊鳥
說文曰䴌水鳥也
南方草物狀曰孔貴如小母鷄
臨海異物志曰獨春鳥聲似㫪聲聲多者五榖傷聲小者
五榖熟
又曰契鳥蘭草占米之貴賤背廻契其莖契一度即解米
百錢再度二百未契仍五十隨契多少以占知之
爾雅曰&KR1829;唐屠(郭璞注曰以鳥蒼白色)
臨海異物志曰焳鳴聲哀俗云繼母欲嫁因㸑使人守
之母遂不還兒因呼母言䲴也
又曰遊鳥如鵝大其色黑以青絲頭繫竹竿呼之即来入
手俗言是東海神所養不可食也
臨海異物志曰獨&KR4668;鳥如隼其色黑其鳴如人呼鷄聲
爾雅曰鷚天籥也
南方草物狀曰金吉鳥其大如小母鷄
臨海異物志曰有鳥耀儀名曰苦姑
又曰除溪鳥小如鴝鵒甚黑天欲隂雨即鳴音言溪瀆
又曰祖端端小鳥天欲雨即鳴
抱朴子曰千秋鳥人面壽如其名
魯連子曰南方鳥名曰邽生而食其翼
南方草物狀曰羽鳥毛羽青黑色小於鳩
俞益期與韓豫章牋曰林邑有鳥名歸飛〇臨海異物志曰
賓師形大如鴝鵒毛正黑色廣雅曰車攝鷦禮也
山海經曰基山有鳥焉名&KR2112;鵃食之無卧
又曰北海蛇山有五采鳥飛蔽一鄕名曰翳鳥
又曰青丘有鳥其狀如鳩名曰灌灌
又曰禱過之山有鳥二足三面名瞿如
又曰松果山有鳥名䳋渠
又曰上申山鳥名當扈狀如雉食之不眴目
又曰符遇之山其鳥名鴖可以衛火
又曰英山有鳥狀如鶉食之巳癘名曰肥遺
又曰宰塗山有鳥名曰數斯食之巳癭
又曰崑崙丘有鳥名曰欽原蠹獸則死蠹木則枯
又曰灌題山有鳥見人則躍名曰竦斯
又曰梁渠之山有鳥名曰囂食之巳腹痛可以止衕(治衕下也)
又曰陽山有鳥自爲牝牡名曰象蛇
又曰廆山有鳥名曰鴒䳩(鈴要兩音)其鳴自呼服之不脒
又曰丑陽山有鳥名曰䳅鵌可以衛火
又曰翼望山有鳥狀如烏三首六尾其名曰鵸䳜(倚餘兩音)服
之使人不眯又以禦凶
又曰青要山有鳥名曰(音窈窕之窈也)狀如烏青身而朱目赤尾
食之宜子
又曰攻離山有鳥名曰嬰勺其狀如鵲赤喙白身其尾若
勺(似勺形)其鳴自呼
又曰鳥名青耕可以禦疫
又曰天帝山有鳥其狀如鶉黑文而赤翁(翁領下毛)名曰櫟食
之巳痔
又曰翏山有鳥名鸓(音畾)其如鵠而兩首四足
又曰北囂山有鳥狀如人面名曰&KR1829;鵑夜飛而晝伏
又曰太行山有鳥焉其狀如鵲白身赤尾六足其名䴅
(音奔)
又曰馬城山有鳥狀如烏白首而身黃足其名曰鶌居食
之不飢
又曰號山有鳥名㝢狀如鼠
又曰夢聮之山有鳥羣居而多飛其毛如雌雉名曰鵁鳥
(音交或作獨)
又曰畢張山有鳥狀如雉而文首白翼黃足名曰白䲽食
之巳嗌
又曰小侯山有鳥其狀如烏而白文名曰鴣&KR2570;(姑習兩音)
又曰北號山有鳥其狀如鷄而白首鼠足虎瓜名曰魁雀
食人
又曰羭次山有鳥狀如梟人面而一足名曰橐&KR1446;(音肥)冬夏
蟄服之不畏雷(看其毛羽令人不畏雷)
鳥卵
左傳哀公下曰子西曰勝如卵余翼而張之〇漢書曰武帝
時大宛諸國獻大鳥卵(應邵曰如二石瓮)條攴國有大鳥卵如瓮
魏志曰清河令徐孝龍取十三種物着篋中使管輅射之
先說鷄子後謂蚕蛹遂一一名之
吳志曰孫權太子嘗朝諸葛恪曰元遜何不食馬矢格曰願
太子食鷄卵權曰人令卿食馬矢卿使人食鷄卵何也恪
曰所出同耳權大笑
晉書曰戴安道少時取鷄卵汁溲白瓦屑作鄭玄碑文手
刻字文旣綺藻器亦妙絶
唐書武德中西蕃突厥葉護可汗遣使貢條支巨卵二
又曰貞觀二十一年西蕃吐陸可汗獻金卵瓶鳥&KR1145;也彫
刻作禽獸而塗以黃金
山海經曰西王母山有沷民國鳳卵是食甘露是飲
韓詩外傳曰卵之性爲鶵不得良雞大育積日累久則不
成爲鶵
管子曰子夏云彫卵然後[卄瀹]之所謂發積藏散萬物
墨子曰以他言非吾者猶以卵投石也盡天下之卵石猶
不毁也
孫卿子曰以桀詐桀則幸詐堯譬若以卵投石
又曰卵有毛是說之難持者也而惠施鄧析能精之然而
長者不貴非禮義之中也
淮南子曰越鷄不能伏鶴卵
又曰鴈北向鵲始加巢雉鴝呼卵
淮南萬畢術曰艾火令鷄子飛(取鷄子去其汁燃艾火内空卵中疾風因舉之飛)
鹽之累卵(取鹽塗卵取也卵置上即累矣)
抱朴子曰夏后始衰食鳳卵而鳳去如此則鳳有種矣
揚子法言曰雌之不才其卵叚君乏才其民野(叚敗也)不屈
其意不累其身不夷不惠可否之間
神仙傳曰有人病就茅君請福煑鷄子十枚以内帳中湏
臾茅君悉擲出其中無黃者並差有黃者不愈常以此爲候
阮藉大人先生傳曰若先生者以天地如卵耶小物細人
欲論其長短議其是非豈不哀哉博物志曰九竅者胎生
八竅者卵生龜黿諸授類皆卵生而影伏
幽明錄曰桂陽羅君章二十許都未有志不属意學問常
晝寢夢得一鳥卵五色雜耀不似人間物夢中因取吞之
於是漸有志向遂更勤學讀九經以清才聞
羅含傳云吞飛鳥卵
吴氏本草曰丹鷄卵可作虎珀
張衡南都賦曰春卵夏笋
張孟陽洛禊賦曰浮素卵以蔽水洒玄醪於中河
鳥巢
尚書大傳曰古人鳳皇巢其樹好生惡殺
說文曰鳥在术上曰巢在穴曰窠
曾子曰鷹鸇以太山爲下而增巢其上
孫卿子曰古之王者烏鵲之巢可俯
莊子曰古者禽獸多而人民少於是民皆巢居以避之晝
拾象粟暮栖木上故命之曰有巢氏之民
又曰鵲上高城之墉而巢於高枝之㒹城壤陵風而起
又曰至德之君烏鵲之巢可攀援而窺
淮南子曰鵲巢知風之所起(言鵲作巢而知風一說背風也)
陸賈新語堯以仁義爲巢舜以稷卨爲杖秦以刑罰爲
巢故有覆巢破卵之患
太平御覽卷第九百二十八
