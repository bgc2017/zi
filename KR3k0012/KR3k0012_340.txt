太平御覽卷第三百四十
兵部七十一
常旂旃物旗
旟旐旞旌
常
釋名曰九旗之名日月爲常畫日月於其端天子所建言
常名也
尚書君牙曰惟乃祖乃父世篤忠貞服勞王家厥有成績
紀于太常
周禮曰日月爲常十二旒
河圖曰風后曰予告汝帝之五旗東方法青龍曰旗南方
法赤鳥曰鼠西方法白虎曰典北方法玄蛇曰旂中央法
黃龍曰常
國語曰吳王會晉於黃池吳王白常白旂赤常赤旗
文選曰建辰旒之太常
又曰建太常兮裶裶
旂
釋名曰交龍爲旂旂倚也畫作兩龍相依倚也通以一赤
色爲之無文采諸侯所建也
爾雅曰有鈴曰旂(郭璞注曰懸鈴竿頭畫交龍於旒)
詩曰王錫韓侯淑旗綏章龍旂陽陽和鈴央央
又曰旂旐央央
禮記月令曰天子春載青旂夏載赤旂秋載白旂冬載玄
旂
周禮曰交龍爲九旂諸侯所建
左傳曰周分魯大路大旂
又曰三辰旂旗昭其明也(三辰日月星也)
旃
釋名曰旃戰也戰戰恭巳而巳三孤所建象無事也
說文曰旃曲柄也所以招士衆也
世本曰黃帝作旃
爾雅曰因章曰旃(郭璞曰以白練爲疏因其文章不復畫也)
周禮曰通帛爲旃(大赤也周正赤無斿飾孤所建也)
左傳曰城濮之戰亡大旆之左旃(旃旗名繫旐曰旃)祁暪奸命(當此)
(之事而不治為奸軍令也)司馬殺之以殉于諸侯
漢書曰田蚡(音憤)前堂羅鍾鼓立曲旃(如淳曰通白爲旃蘇休曰柄上曲也)
孟子曰招庶人以旃(田也)
西京賦曰虹旃蜺旄
又曰樹脩旃
上林賦曰立歴天之旂曳梢星之旃
物
釋名曰雜帛爲物以雜色綴其邊爲翅尾也將帥之所建
也
禮含文嘉曰制度爲科物應以宜明物以類感其方也
左傳曰蔿敖爲宰擇楚之令典軍行右轅左追蓐(右者侠爲軍備)
(左者追草爲宿備)前茅慮無(如今斥候持綘及白幡見騎賊舉綘幡見步賊舉白幡備不虞有無茅明)
(也或以云楚以茅爲旌熾也)中權後勁(中軍制謀後以精兵爲殿耳)百官象物而動
軍政不戒而備能用兵矣
旗
釋名曰熊虎爲旗期也將軍所建象其猛如熊虎與衆期
其下也
禮記曰龍旂九旒天子之旍也
又曰行前朱鳥而後玄武左青龍而右白虎招搖在上急
勁其怒(注曰以此四獸爲軍陣象天也畫招摇星於旌旗上以起居堅勁軍之威怒)
周禮曰司常掌九旗之物名各有属以侍國事日月爲常
交龍爲旂通帛爲旃雜帛爲物熊虎爲旗鳥隼爲旟龜蛇
爲旐金羽爲禭析羽爲旌(物名日所畫異物則異名也)
又曰龍旂九斿以象大火也(交龍爲旗諸侯所建也大火倉龍宿之心也其属箕尾九)
(星也)鳥旟七斿以象鶉火也(鳥隼爲旟州里之所建也鶉火朱鳥宿之柳也其属有七星也)
熊旗六斿以象參伐(熊虎爲旗師都之所建也伐属白虎宿與參連體而六星也)龜蛇
四斿以象營室也(龜蛇爲旐縣鄙之所建營室玄武宿也與東壁連體而四星也)旒旌枉
矢以象弧(勤禮曰侯氏載龍旂弧韣則旌旗之属皆有弧弧以張縿之幅有衣謂之韣又爲設矢象弧星)
(有矢象妖星有枉矢枉矢者蛇行有尾田此云枉矢盖盡之也韣音得)
左傳曰服振振取&KR0593;之旗(袀音均)
又曰三辰旂旗昭其明也(注日月星也)
又曰狄人伐衛衛懿公戰于滎澤衛師敗績滅衛衛侯不
去旗是以甚敗
又曰越伐吳王孫弥庸見姑篾之旗曰吾父之旗也不可
以見讎而勿殺
又曰鄭人擊簡子中肩斃于車中獲其蜂旗(蜂旗旗名)
又曰公孫庬以徒五百人宵攻鄭師取蜂旗於子姚之幕
下
又曰鄭伐許穎考叔取鄭伯之旗蝥狐以先登子都自下
射之顚
史記曰李斯上書云今陛下建翠鳳之旗樹靈鼉之鼓
漢書郊祀志曰武帝將伐南越以班荆畫幡日月北斗登
龍以象太一
東觀漢記曰耿弇追張步步奔平壽乃肉袒負斧鑕於軍
門而弇勒兵入據其城樹下二郡旗鼓令步兵各以部人
詣旗下衆向十餘萬輜重七千餘而皆罷歸鄕里
沈約宋書輿服志曰五旗者五色各一旗以木牛承其下
盖取負重而安隱也五旗纏竿即禮記德車結旌不畫飭
也戎事乃散之又武車綏旌垂舒之也
北史曰廬賁嘗事隋文乃受禪命賁清宮因典宿衛賁乃
奏改周伐旗幟更爲嘉名其青龍騶虞朱雀玄武千秋萬
歲之旗皆賁所創也
隋書曰凢旗太常畫三辰(日月五星)旂畫青龍(皇帝升龍諸侯交龍)旟畫
朱鳥旌畫黃麟旗畫白獸旐畫玄武皆加雲氣其旜物在
軍亦畫其事號加之以雲氣徽幟亦如(通帛爲旜雜帛爲物在軍亦畫其人)
(官與姓名之事號徽幟亦書之盡其所書之例)旌節又畫白獸而折羽於其上
又曰司常掌旗物之藏通帛之旗六以供郊丘之祀一曰
蒼旗二曰青旗三曰朱旗四曰黃旗五曰白旗六曰玄旗
畫繢之旗六以充玉路之等一曰三辰之常二曰青龍之
旗三曰朱鳥之旟四曰黃麟之旌五曰白獸之旗六曰玄
武之旐皆左建旗而右建榻戟(榻它臘切)
又曰有繼旗四以施軍旅一曰麾以供軍將二曰旞以供
師帥三曰旐以供旅師四曰旆以供倅長
唐書曰元和中淮南節度使馬揔進吳元濟旌旗七百三
十九事
家語曰子路言志云願得旌旗&KR0813;紛下蟠于地
詩推度災曰上出號令而化天下震雷起而驚蟄暏旗鼓
動三軍駭觀其前動化而天情可見矣
戰國策曰建七星之旗天子之位也
穆天子傳曰日月之旗七星之文(今旒上盡日月及北斗星也)
周遷車服雜記曰晉元皇始制五牛之旗設青在左黃在
中
六韜曰武王伐紂懸紂之首於白旗
古司馬兵法曰夏后氏玄首人之執也殷曰白天之義也
周曰黃地之道也(旌首有鈴曰旂三王所以立不失天地人之道也)章夏以日月
上明也殷以虎上威也周以龍上文也(章畫飾也三王畫各有所法也)
郝萌占曰旗上有光人主大喜延年益壽
黃石公三略曰欲知敵形色可勝之符先戰以二十八騎角
人青衣赤旗東方七人徵人赤衣黃旗南方七人商人白
衣黑旗西方七人羽人黑衣青旗北方七人凢二十八騎
象二十八宿
軍令曰聞雷鼓音舉白幢絳旗大小船皆進戰不進者斬
聞金音舉青旗舡皆止不止者斬
王孫子曰桀紂或放南巢或頭懸赤旗斯無它不節財而
暴人也
孫子曰言不相聞故爲鼓鐸視不相見故爲旌旗夫金鼓
旌旗所以一民之耳目也
又曰無要正正之旗無擊堂堂之陣
列子曰皇帝與炎帝戰以雕鶡鷹鳶爲旗幟
隋巢子曰天賜武王黃鳥之旗以代殷
淮南子曰凢國有難君自宫召將詔之曰社稷之命在將
軍身今國有難願子將而應之將軍受命乃令祝史太卜
齋三日之太廟鑚靈龜卜吉日以受鼓旗
楚辭曰駕龍輈兮乘雷(斬車轅也)載雲旗兮逶迤
又曰乘廻風兮載雲旗
又曰楊彗星以爲旗
又曰乘赤豹兮狐從文狸新夷車兮結旌桂旗
宋玉高唐賦曰眄兮若妖姬楊𬒮鄣日而望所思忽兮若
駕駟馬建羽旗
相如上林賦曰靡魚須之撓旃(以魚須爲旃柄駈馳逐戰也)曳明月之
珠旗(以明珠綴飾旃)
王沉餞行賦曰曳招搖之脩旗若蜿虹之垂天
崔駰東廵頌曰升九龍之華旗
文選曰雲旗拂霓
又曰牙紛繽
又曰旌旗拂天
又曰揭竿爲旗
又曰曳彗星之飛旗
又曰朱旗所拂九土破攘
又曰朱旗降天
又曰建祝姑(祝姑旗名)
又曰青霞雜桂旗
旟
釋名曰鳥隼爲旟旟譽也軍吏所建也急疾趨事則有稱
譽也
爾雅曰錯革鳥曰旟(郭璞注曰此謂全剥鳥皮毛置之竿頭也舊說刻革烏置竿首也孫叔敖)
(云革急也言畫急疾之鳥於旒也周官鳥隼爲旟也按禮記鄭玄云載之以示衆即此類也書云鳥戰目革詩云如)
(載鳴鳶鳥斯革旌首鳥者自是鳥之皮毛明矣)
詩曰子子干旟在浚之都
又曰彼旟旐斯胡不旆旆(旆旒垂也)
周禮曰鳥隼爲旟州里所建也(州長之属)
旐
釋名曰龜蛇爲旐兆也龜知氣兆之吉凶建之於後察度
事宜之形兆也
爾雅曰績廣充幅長尋曰旐(郭璞注曰帛全愊長八尺者也)
詩曰設此旐矣
又曰建旐設旄薄獸干敖(周宣王也)
周禮曰龜蛇爲旐四斿縣鄙之所建也
旞
釋名曰全羽爲旞旞猶也順滑貌也(一作旞)
說文曰旞者導車所載全羽允允而進也
周禮曰全羽爲旞道車所進(車象路也王以朝夕燕出入也)
旌
釋名曰折羽爲旌旌精光也綏有虞氏之旌也注旄竿首
其形蘂蘂然也綏夏后氏之旌也其形襄也白旆殷旌也以
帛繼旐末也翿陶也其皃陶陶下垂也
爾雅曰旄首曰旌(郭璞注曰戴旌於竿頭如令之幢亦有旄也)
廣雅曰天子之旌高九仞諸侯七仞丈夫五仞士三仞
詩曰孑孑干旌在浚之城
又曰悠悠旆旌
禮記曰前有水則載青旌(鄭玄注曰載所謂舉於旌首所以警衆者也鄭記王贊問曰舉)
(旌於首當皆以皮邪畫之也鄭荅曰皆俱舉皮置於首不畫羽爲旌也)
周禮曰折羽爲旌游車所建(游車木路也王以田也全羽折羽皆五色文也)
又曰掌舍爲帷宮設旌門(樹旌以表門)
左傳曰鄢陵之役欒鍼見子重之旌謂晉侯曰楚人謂夫
旌子重之旌也
又曰范宣子假羽毛於齊而弗歸(折羽爲旌王者游車所建齊私有之因謂之羽)
(毛)
又曰楚靈王之爲令尹也爲王旌芋尹無字斷之曰一國
兩君其誰堪之
又曰衛宣公烝夷姜與朔搆急子公使諸齊使盗待諸莘
而殺之壽子載其旌旗以先盗殺之急子後往盗又殺焉
又曰許伯曰吾聞致師者御靡旌摩壘而還(靡旌驅疾也摩近也)
公羊曰楚莊王伐鄭鄭伯肉袒左執茅旌右執鸞刀以逆
(何休曰茅旌宗廟所用也爲宗廟所用求以宗廟歸首也)
史記曰秦併天下以水德之始旌旄節皆尚黑
漢書文帝詔曰朝有進善之旌(應邵注堯設五逹之道令人進善也)
又曰高祖使韓信與楚戰信潜伏人於楚軍之側方戰兵
遂僞走楚軍逐之乃令拔楚旌立漢旌楚師望見奔走遂
敗楚矣
後漢書曰世祖進師臨河連旌㳂河千餘里
戰國策曰蘇秦爲趙合從於楚威王曰寡人西接秦秦虎
狼之國卧不安席食不甘味心搖搖然如懸旌
漢武故事曰欒大有方術常於殿前樹旌數百人因令自
相擊庭中去地十餘丈觀者大駭
孟子曰齊景公招虞人以旌不至將殺之非其招也夫招
虞人以皮冠庶人以旃士以旂大夫以旌况以不賢招賢
人乎
管子曰舜有告善之旌示不蔽也
莊子曰楚昭王使延屠羊說以三旌之位萬鍾之禄也
抱朴子軍術曰軍始出而旌旗繞竿者急住更待善時而出
軍
天文要集曰翼星明旌旗用
趙氏兵書曰有鳥集將軍旌上將軍增秩禄
文選曰蔽引高旌
又曰旌旗拂天
又曰蜺爲旌翠爲盖
又曰筌撓兮蘭旌(筌此緣切撓音繞)
又曰建虹旍兮威夷
太平御覽卷第三百四十
