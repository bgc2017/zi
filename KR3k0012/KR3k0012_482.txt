太平御覽卷第四百八十二
人事部一百二十三
仇讎下
太公六韜云武王伐殷乘舟濟河兵車出壞舡於河中太
公曰太子爲父報仇令死無生所過津梁皆悉燒之
列子曰魏黑夘以暱嫌殺丘邴章其子來丹謀復讎丹氣
甚猛形甚露計粒而食之順風而趨雖怒不能稱兵耻假
力於人誓手劒以屠黑夘黑夘悍志絶衆力抗百夫筋骨
皮肉非人類也延頸承刃披匈受矢鋩鍔摧屈而體無㾗
負材力視來丹猶鶵&KR1145;也來丹之友申抱曰子怨黑夘至
矣黑夘之易子過矣將奚謀焉丹垂涕曰願爲我謀申抱
曰吾聞衛孔周其祖得殷帝之寳劒童子服之却三軍之
衆奚不請焉(巳下具劒部)
淮南子曰魯人有爲其父報讎於齊者刳其腹而見其心
坐而拭冠起而更衣徐出門上車而步顔色不變其御欲
驅撫而止之曰爲父報讎以出死非爲生也今事巳成矣
有何去之追者曰此有節行之士不可殺也解圍而去之
琴操曰樗里牧恭爲父報怨而亡林岳之下有馬夜降圍
其室而鳴於是覺而聞走馬聲以爲吏追之乃奔而亡明
視天馬迹也乃曰吾以義殺人而天馬來降以驚動吾處
不安以告吾耶乃感懼入沂澤之中作走馬引後果讎家
候之不得也
又曰聶政父爲韓王治劒過期不成王殺之時政未生及
壯問母知之乃入山遇仙人學鼔琴&KR0238;身吞炭七年琴成
入韓逢妻從買櫛對而笑妻泣曰君似政齒政曰天下人
齒盡相似耳乃入山援石擊落其齒以刀内琴中刺韓王
國語曰吳敗越於會稽勾踐說國人曰寡人不知其力之
不足也與大國報仇以暴露百姓之骨於中原此則寡人
之罪也親爲夫差洗馬而歸乃致其衆而誓之寡人聞古
之賢君不患其衆之不足也而患其志行不之少耻今夫
差衣水犀之甲者億有三千人(水犀如牛其甲有朱鑿以爲甲士)不患其
志行之少耻而患其衆之不足也
韓詩外傳曰魏文侯問解狐曰寡人將定西河之守誰可
用對曰荆伯柳賢人殆可文侯曰是非子之讎也對曰君
問可非問讎也於是將以伯柳爲西河守伯柳見解狐而
謝之解狐曰言子者公也怨子者私也
虞溥江表傳曰孫策殺許貢貢客爲貢報讎射策中頰
陸胤廣州先賢傳曰尹牙字猛德太守南陽寵下車牙以
德進幹任喉舌寵雖當國厚禄而懷愧戚見於顔色牙常
用怪焉曰伏見明府四節悲歎有慘瘁之思何也寵謂牙
曰父爲豪周張所害重仇未報並與戴天非孝子雖官尊
禄重而塵耻未判是以長愧而無耻也聞好馬牙與校圉
交通遂充騶馬之職乃先醉張近侍以夜解縱諸馬令之
亂駭知張必將驚起伏側階下張果出問其故牙因手刃
張首而還
孝子傳曰魏湯少失其母獨與父居邑飬蒸蒸盡於孝道
父有所服刀戟市南少年欲得之湯曰此老父所愛不敢
相許於是少年歐撾湯父湯叩頭拜謝之不止行路書生
牽止之僅而得免後父壽終湯乃殺少年斷其頭以謝父
墓焉
師覺授孝子傳曰仲子崔者仲由之子也初子路仕衛赴
蒯聵之亂衛人狐黶時守門殺子路子崔旣長告孔子欲
報父讎夫子曰行矣子崔即行黶知之於城西決戰其日
黶持蒲弓木戟與子崔戰而死
皇甫謐列女後傳曰衛義姬者其夫有先人之讎讎家來
報壻避之仇家得義姬問壻所在乃積薪燎之遂不言而
燒死
又曰郃陽友娣者郃陽邑任延壽之妻也字季兒有三子
季兒兄弟季宗與延壽争葬父之事延壽與其友隂殺季
宗季兒曰殺夫不義事兄之讎亦不義何面目以生而戴
天履地乎遂以繩自縊死馮翊王譲聞之大其義令縣復
其三子而表其墓也
又曰京師節女者長安大昌里人之妻也其夫有仇仇家
欲報夫而無道聞其妻孝義乃劫其妻父使要其女爲中
間父呼其女而告之計念不聽則殺父不孝聽之則殺夫
不義不孝不義雖生不可以行於代欲以身當之且曰諾
夜在樓上新沐頭東首卧則是矣妾請開戶而夜半仇家
果至斷頭持去明視之乃其妻之頭也仇家痛以爲義遂
釋不殺其父
越統書曰伍子胥入吳居三年闔閭將爲之報讎子胥曰
不可臣聞諸侯不爲匹夫興師於是止其後荆將伐蔡子
胥言之闔閭即使子胥救蔡而伐荆十五戰十五勝荆平
王巳死子胥捶笞平王之墓而數之曰昔者吾先人無罪
而子殺之今以此報子也
趙曄吳越春秋曰越王念吳欲復怨非一旦也冬寒則抱
冰夏熱則握火愁心苦思懸膽於戶出入嘗之不絶於口
乃中夜抱柱而哭哭訖復承之以嘯於是群臣聞之咸曰夫
復讎謀敵非君王之憂自臣下之急務也二十一年興師
滅吳
檀道鸞續晉陽春秋曰王談年十許歲父爲隣人竇度所
殺談隂有復讎之志年十八密買市利插刃陽若以耕耘
者度常乘舡出入經一橋下談伺度行還於橋上以插斬
之應手而死旣而歸罪有司太守孔巖義其孝勇列上宥
之
搜神記曰丁蘭河内野王人年十五喪母乃刻木作母事
之供飬如生隣人有所借木母顔和則與不和不與後隣
人忿蘭盗斫木母應刀血出蘭乃殯殮報讎漢宣帝嘉之
拜中大夫
幽明錄曰項縣民姚牛年十餘父爲鄕人所殺牛常賣衣
物市刀戟圖欲報讎後在縣署前手刃之於衆中吏捕得
官長深矜孝節爲推遷其事會赦得免後令出獵逐鹿入
草草有古深穽數處馬將趍之忽見一公舉杖擊馬馬驚
僻不得及鹿令怒引弓將射之曰此中有穽恐君墯耳令
曰汝爲何人公爲跪曰民姚牛父也感君活牛故來謝恩
因滅不見令身感其事在官數年多惠於民
會稽典錄曰魏㓪字少英上虞人少爲縣吏兄爲鄕人所
殺㓪白日操刀報讎於縣中遂亡命到陳國從博士郄仲
信學春秋圖緯又詣太學受五經京師長者李膺之徒争
從之
解系傳曰張華裴頠之被誅也趙王倫孫秀以宿讎收系
兄弟將殺之梁王彤救之倫等怒曰我見水中蟹尚欲殺
之况此人兄弟輕我也遂并戮其妻子
崔鴻前燕錄曰吐谷渾子吐延年少有大志身長七尺八
寸雄姿魁桀羌虜憚之號曰項羽性俶儻不群慷慨謂群
下曰大丈夫生不在中國當高皇光武之代與韓彭吳鄧
並驅中原定天下决雌雄使名垂竹帛而潜竄窮山隔閉
殊俗不聞聖教於上宗不得策名於天府生與麋鹿同群
死作氈裘之鬼雖偷觀日月獨不愧於心乎負其智勇猜
忍不恤下爲帛城羌酋姜聦所刺殺長子業年十歲常縛
草人號曰姜聦哭而射之大號而泣不中瞋目大呼要中
乃止其母謂之曰姜聦諸將巳屠膾之矣汝何如此業泣
曰誠知射草人無益於先公所以申罔極之心耳
陳留志曰韓卓父嘗爲吏所辱卓執兵伏道欲候殺之
而長子暴病將死卓乃歎曰道家有信報讎不欲過今長
子病豈爲是乎於是乃投刃援杖復耻而止
常璩華陽國志曰陳網字仲卿少與同郡張宗受學南陽
以母喪歸宗爲安衆至元所殺網終喪往復之自拘有司
會赦免
應劭風俗通曰汝南陳公思爲五官掾王子祐爲兵曹行
會食下亭子祐曾以縣官事考殺公思叔父斌斌無子父
思欲爲報仇不能得卒見子祐不勝憤怒便格殺之還府
歸死時大守太傳胡廣以爲公思追念叔父仁勇憤發手
刃仇敵自歸司敗便原遣之
梁祚魏國統曰崔周平者漢太尉烈之孫也兄曰元平爲
議郎以忠直稱董卓之亂烈爲卓所害元平常思有報復
之心會病卒
魏文帝雜詔曰喪亂以來兵革從横天下之人多相殺害
昔賈復宼恂私相怨憾至懷手劒之忿光武召而和之卒
共同輿而載
崔鴻後燕錄曰秦滅燕慕容桓阻兵遼東爲秦所殺子鳳
泣血不言年十一告其母曰昔張良養士以擊秦王復君
之仇也先王之事豈可一日忘之
虞預會稽典錄曰朱㓪字恭明父爲道士淫祀不法遊在
諸縣爲烏傷長陳頵所殺㓪隂圖報怨而未有便會頵以
病亡㓪乃刺殺頵子事發亡命奔魏魏聞其孝勇擢以爲
將
又曰董黯字孝治家貧採薪供養母甚肥悅憐人家冨有
子不孝母甚瘦不孝子疾黯母肥嘗苦之黯不報及母終
負土成墳竟殺不孝子置冡前以祭詣獄自繫會赦免
廣德神異錄曰賈氏女不知何許人年十五父爲宗人所
害其弟強仁年幼賈氏撫育之及強仁長乃共殺讎者自
列其罪高祖嘉之
又曰王君操父大業中爲鄕人李君則歐死貞觀初君則
以運代遷革不懼憲網又以君操孤微謂無復讎之志遂
仕州府操密䄂白刃刺殺之刳其心肝咀食立盡詣州自
陳刺史以其擅殺問之曰殺人當死律有明文何方自理
以求生路君操對曰亡父被殺二十餘載聞諸典禮父讎
不可同天早願圖之久而未遂常懼滅亡不展冤情今大
耻旣雪甘從刑憲太宗特原之
又曰張琇蒲州解縣人父審素爲嶲州都督在邊累載有
糺其軍中贓罪勑監察御史楊汪馳傳就軍按之汪在路
爲審素黨與所刧對汪殺告事者脅汪令審素無罪俄曰
州人翻殺審素之黨汪始得還至益州奏稱審素謀反因
深按審素構成其罪斬之籍没其家琇與兄瑝以年幼坐
徙嶺外尋各逃歸累年隱匿汪後累遷殿中侍御史改名
萬頃是年瑝琇候萬頃於東都城挺刀殺之瑝雖年長其
發意及手刃皆琇爲之旣殺萬頃繫表於斧刃自言報讎
之狀便逃奔就江外殺萬頃同謀搆父罪者行至汜水爲
捕者所獲時都城士女皆矜琇等幼稚義烈能復父讎多
言其合矜恕者中書令張九齡又欲活之裴耀卿李林甫
固言國法不可縱讎上以爲然因謂九齡等曰復讎雖禮
法所許殺人亦格律具存孝子之情義不顧命國家設法
焉得容斯殺人成復讎之志赦之虧格律之條然道路諠
議故湏告示乃下勑曰張琇等兄弟同殺推問疑承律有
正條湏合至死近聞士庶頗有諠詞矜其爲父報讎或言
本罪冤濫但國家設法事存經久蓋以濟人期於止殺各
申爲子之志誰非徇孝之夫展轉相讎殺傷何限咎陶作
士法在必行曾參殺人亦不可恕不能加以刑戮肆諸市
朝宜付河南府決殺瑝琇旣死士庶咸傷憫之爲作哀誅
牓於衢路中市人歛錢於死所造義井并葬瑝琇於北邙
又恐萬頃家人發之并作疑冡數所其爲時人所傷如此
唐新語曰杜并父審言善五言尤攻書翰恃才蹇傲深爲
時輩所嫉自洛陽丞貶吉州司戶又與群寮不叶司馬周
季重與司戶郭若訥共構之審言繋獄將因事殺之并年
十三伺季重等酣醼密刃刺季仲而死并亦見害季重臨
死歎曰吾不料審言有此孝子邪若訥誤我至此審言由
是免官歸東都自爲祭文以祭并士友咸哀并孝烈蘇頲
爲墓誌劉充濟爲祭文則天召見審言甚嘉歎之
又曰衢州人余長安父與叔共二人爲同郡衣金所殺長
安八歲自誓十七乃復讎大理斷死刺史元錫奏言臣見
余氏一家橫遭死者實二平人蒙顯戮者乃一孝子引公
羊傳父不受誅子復讎之義請下百僚集議時裴垍當國
李鄘爲有司事竟不行老儒薛伯臯與錫書曰大司宼是俗
吏執人柄老小生余氏子宜其死矣
太平御覽卷第四百八十二
