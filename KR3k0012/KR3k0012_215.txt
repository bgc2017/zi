太平御覽卷第二百一十五
職官部十三
吏部侍郎揔叙尚書郎
吏部侍郎
隋書曰陸彦師爲吏部侍郎隋承周制官無清濁彦師在
職凡所任人頗甄別於士庶論者美之
又曰高孝基爲吏部侍郎房玄齡杜如晦與選孝基特加
賞異後以爲知人
又曰煬帝以尚書六曹吏部禮部兵部刑部民部工部各
置侍郎一人以貳尚書之職
唐書曰高季輔爲吏部侍郎凡所銓叙時稱允當從幸翠
微宫太宗賜金背鏡一面以表其清鑒焉
又曰天后以許子儒爲天官侍郎儒不以藻飾爲意其𥙷
官悉委令史勾直時謂勾直曰平配後崔玄暐爲之介然
自守絶於請謁爲職政者所忌轉文昌左丞選司令史乃
設齋自慶武太后聞之復拜爲天官侍郎
又曰席豫爲吏部侍郎玄宗謂之曰以卿前爲考功職事
平允故有此授豫典選六年復有令譽
又曰房穎叔拜天官侍郎自其高祖景伯至穎叔四代咸
居選部時論榮之
又曰韋陟爲吏部侍郎常病選人冒名接脚竊授闕員旣
少取士良難正調者被擠僞集者冒進陟剛腸嫉惡風彩
嚴正見選人疑其有瑕按聲盤詰無不首伏每歲皆贖得
數百員闕以待淹滯常謂所親曰使陟知銓衡一二年則
無人可選矣
又曰崔羣徵拜吏部侍郎穆宗召見別殿謂羣曰我昇儲
位知卿爲羽翼羣曰先帝意元在陛下頃者授陛下淮西
節度使臣奉命草制且曰能辨南陽之牘允符東海之賢
若不知先帝深旨臣豈敢輕言
又曰崔鄲爲兵部侍郎夲官判吏部東銓事文宗勤於政
道每苦選曹訛弊延英謂宰臣曰吏部殊不選才安得摭
實無濫可釐革否李石對曰令錄可以商量他官且宜循
舊上曰循舊如配官耳賢不肖安能甄別乃召三銓謂之
曰卿等比選令錄如何注擬鄲對曰資叙相當問其爲治
之術視可否而擬之帝曰依資合得而才劣者何授對曰
與邊遠慢官帝曰如以不肖之才治邊民則疾苦可知也
凢朝廷求理遠近皆湏得人苟非其才人受其弊矣
又曰楊纂除吏部侍郎前後典選十餘載銓叙人倫稱爲
允當然而抑文雅進黠吏觀時任數頗爲時論所譏
又曰鄧玄挺爲吏部侍郎旣不稱職甚爲時談所鄙又時
患消渴病選人因目爲鄧渴牓於衢路自有唐巳來掌選
之失未有如玄挺者坐此左遷澧州刺史
唐新語曰裴行儉爲吏部侍郎賞拔蘇味道王勵曰二公
後當相次掌鈞衡之任卒如其言
又曰韋陟嘗任吏部侍郎有一致仕官叙五品陟判之曰
青壇展慶曾不立班朱紱承榮無宜卧拜時人推其強直
又曰姜晦爲吏部侍郎性聦晤識理體舊制吏曹舍宇悉
布棘以防令史與選人交通及晦領選事盡除之大開銓
門示無所禁私引致者晦輙知之召問莫不首伏初朝廷
以晦改革前規咸以爲不可竟銓綜得所賄賂不行舉朝
歎伏
又曰馬載爲吏部侍郎時考功員外劉思立子憲爲河內
尉思立今日亡明日選人有索憲闕者載深咨嗟以爲名
教所不容乃書其無行注於集朝廷咸曰眞銓綜流品之
司可謂振理風俗也其人比出選門爲衆目所視衆口所
訐趑趄失步
揔叙尚書郎
漢書曰南宫二十五星應臺郎位故明帝云郎官上應列
宿即此也
又曰主父偃詣闕上書朝奏暮召人見所言九事其八事
爲律令其一事諫匈奴上謂曰公等安在何相見之晚乃
拜偃爲郎中
又曰韓信爲項羽郎中數干以策而弗用
東觀漢記曰樊𣑽字文高爲郎每嘗直事駐車待漏雖在
閑署冠劒不解於身每齋祠恐失時張燈俯伏爲郎二十
三歲未嘗被奏三署服其愼重
又曰黃香爲尚書郎嘗獨止宿臺上晝夜不離省闥上聞
善之
又曰陽嘉二年汝南童子謝廉河南趙建年十二各通一
經以太學初繕應化而至皆除郎中
又曰黃香知古今記羣書無不涉獵兼好圖䜟天官星氣
鍾律曆筭窮極道術京師號曰天下無雙江夏黃童京師
貴戚慕其聲名更饋衣物拜尚書郎
後漢書曰馮豹拜尚書郎忠勤不懈每事未報常俯伏省
閤或從昏至明肅宗聞而嘉之使黃門持被覆豹勑令勿
驚由是數加賞賜
又曰馮勤除爲郎中給事尚書以圖(議軍)糧在事精勤遂見
親識每引進帝輙顧謂左右曰佳乎吏也由是使典諸侯
封事勤善量功次輕重國土遠近地勢豐薄不相踰越莫
不厭服焉自是封爵之制非勤不定帝益以爲能
又曰藥崧天性朴忠家貧爲郎常獨直臺上無被枕杫(杫思)
(漬反謂爼几也方言云蜀漢之郊曰杫)食糟糠帝每夜入臺輙見崧問其故
甚嘉之自此詔太官賜尚書以下朝夕飡給帷被皂袍
又曰桓彬拜尚書郎時中常侍曺節女壻馮方亦爲郎彬厲
志操與左丞劉歆右丞杜希同好交善未嘗與方共酒食
之會方深怨之遂彰言彬等爲酒黨事下尚書令劉猛猛
雅善彬等不舉正其事節大怒劾奏猛以爲阿黨請收下
詔獄在朝者爲之寒心猛意氣自若旬日得出免官禁錮
彬遂見廢
又曰王譯爲尚書侍郎臺閣議奏常依義據法爲三臺之
表
又曰陳忠䟽曰尚書爲王喉舌而諸郎多文俗鮮有雅才
每爲詔文宣示内外轉相求請也
續漢書曰胡廣字伯始舉孝廉試爲天下第一旬日拜尚
書郎
又曰徐防爲尚書郎性周密畏愼在臺閣典職十年奏事
三世未嘗有過
謝承後漢書曰尚書郎舊典秩滿遷令長鄭弘爲僕射奏
以臺職任尊而賞薄人無樂者請使郎𥙷二千石自此始
也
又曰方儲爲郎中章帝使文郎居左武郎居右儲正位中
曰臣文武兼備在所施用上嘉其才以繁亂絲付儲使理
儲拔佩刀而斷之曰反經任勢臨事宜然
又曰何湯拜郎中守關陽門候上微行夜還湯閉門不納
更從中東門入明旦召詣太官賜食諸門候皆奪俸
華嶠後漢書曰館陶公主爲子求郎不許賜錢千万明帝
謂羣臣曰郎官上應列宿非其人則民受其殃
又曰竇攸篤學退居舉孝廉爲郎世祖會百寮於靈臺得
鼠如豹文問羣臣攸曰鼮鼠詔曰何以知曰見𡭗雅詔書
如攸言賜帛三百更勑諸王子從攸受𡭗雅
又曰明帝性𥚹察嘗以事怒郎樂崧崧逕入牀下上怒甚
疾呼曰郎出郎出崧曰天子穆穆諸侯皇皇未聞人君自
起撞郎上乃舍之
漢官儀曰尚書郎四人一主匈奴單于營部一主羌夷吏
民一主天下戶口土田墾作一主錢帛貢獻委輸
又曰尚書郎主作文書起草夜更直五日於建禮門内
又曰尚書郎給青縑白綾被以錦被帷帳氈褥通中枕太
官供食湯官供䴵餌五熟菓實下天子一等級尚書史二
人女侍史二人皆選端正從直女侍執香鑪燒薰從入臺護
衣奏事明光殿省皆胡粉塗畫古賢人烈女郎握蘭含香
趣走丹墀奏事黃門郎與對揖天子五時賜服若郎處曹
二年賜遷二千石刺史
又曰尚書郎初上詣臺稱守尚書郎滿歲稱尚書郎中三
年稱侍郎
續漢書百官志曰尚書郎三十六人四百石
魏志曰明帝太和四年詔曰世之質文隨教而變兵亂以
來經學廢絶後生進趣不由謨典豈朕訓導未洽將進用
者不以德顯乎其郎吏學通一經才任牧民博士課試擢
其高第者亟用其浮華不務道夲者皆罷退之
又曰賈詡字文和武威姑臧人也少時人莫知唯漢陽閻
忠異之謂有良平之計察孝廉爲郎
魏略曰韓宣字景然爲尚書郎嘗以職事當受罰已縛束
竟杖未行文帝輦過問是誰左右以實對帝曰是子建所
道韓宣耶特原之
又曰姜維字伯約郡欲表維以爲將維家夲衣冠不願爲
將郡因表拜郎中
吳志曰張純字元基少厲操行學博才秀而切問捷對容
止可觀擢拜郎中
又曰士爕字威彦蒼梧廣信人少遊學京師事穎川劉子
竒治左氏春秋察孝廉𥙷尚書郎
又曰孫皓降晉賜號歸命侯諸子爲王者皆拜郎中
晉書曰魏舒字陽元爲尚書郎時選郎或有非其人論者
欲有沙汰之言舒曰吾即其人也乃幞被遥出同寮素無
清議者咸有自愧之色談者莫不詠其高
又曰索靖同郡張勃特表靖以才㙯絶人宜在臺閣不宜
遠出邊塞武帝納之擢爲尚書郎
又曰樂廣爲尚書郎與何晏鄧颺等談講衛瓘見而竒之
曰常恐微言將絶今復聞之命諸子造焉謂曰此人之水
鏡也每見此人瑩然猶披雲霧而覩青天也
又曰索靖子綝字巨秀少有逸羣之量靖每曰綝廊廟之
材非簡札之用州郡吏不足汙吾兒也舉秀才除郎中嘗
報兄讎手殺三十七人時人壯之
又曰吴隱之兄坦之爲袁眞功曹眞敗將及禍隱之詣桓
温乞代兄命温矜而釋之遂爲温所知賞拜奉朝請尚書郎中
又曰嵆含言於長沙王乂曰昔魏武每有軍事增置掾屬
尚書令陳矯以有軍事亦奏增郎況今都官中騎三曹晝
出督戰夜還理事一人兩役內外廢之含謂之各有主師
委之大將不宜復令臺僚雜與其門乂從之乃增郎及令
史也
又曰賈充改爲律令以裴楷爲定科郎
晉中興書曰王彪之字叔虎從伯遵謂曰選官欲以汝逹
可作諸王佐郎彪曰位之多少旣不足計自當任之於時
至於超遷是所不願遂爲郎
又曰王坦之字文度選曹將擬爲尚書郎坦之聞曰自過
江尚書郎正用第二人何得以此見擬其子國寳好傾側
婦父謝安惡之除尚書郎國寳以爲中興膏腴之族唯作
吏部不作餘曹郎怨之辭不拜
晉太康起居注曰故司空王基夙爲先帝授任基子冲尚
書郎中雖在清途猶未免楚撻其以冲爲治書侍御史
齊書曰陸惠曉除尚書殿中郎隣族來相賀惠曉舉酒曰
陸惠曉年踰三十婦父領選始作尚書郎卿輩乃復以爲
慶耶
梁書天監元年詔曰自禮闈陵替歷兹永久郎署備員無
取職事糠粃文案貴尚虚閑空有趨墀之名了無握蘭之
實曹郎可依昔奏事自是始奏事
又曰王筠除尚書殿中郎王氏過江以來未有居郎署者
或勸不就筠曰陸平原東南之秀王文度獨步江東吾得
比蹤昔人何所多恨乃忻然就職
又曰劉洽爲尚書殿中郎洽兄弟羣從遞居此職時人榮
之
又曰殿中郎缺武帝曰此曹舊用文學且居鴈行之首宜
詳擇其人以張緬爲之
後魏書曰高允爲郎二十七年不徙官時百官無禄允恒
使諸子樵采自給初尚書竇瑾坐事誅瑾子遵亡在山澤
遵母焦没入縣官後焦以老得免瑾之親故莫有恤者允
愍焦年老保護在家積六年遵始蒙赦其篤行如此
三國典略曰齊主命百司各列勤惰尚書郎皇甫亮三日
不上齊主親詰其故亮對曰一日雨一日病酒齊主以其
言實遂優容之令杖脛三十
唐書曰韋虚舟家有禮則父子兄弟更踐郎省時稱郎官
家
又曰趙曄字雲卿鄧州穰人早擅高名在官途五十年累
經貶謫蹇躓備至入仕三十年方霑省官身在郎署子嘗
徒步官旣散曹俸禄單寡衣食不充以至亡殁撿者
爲之歎息
三輔决錄曰田鳳字季宗爲尚書郎容儀端正入奏事靈
帝目送之因題柱曰堂堂乎張京兆田郎
又曰陳重與其友雷義俱拜尚書郎義以左黜重見義去
官亦以病免
汝南先賢傳曰陳蕃上書云昔明帝時公主爲子求郎不
許賜錢千萬左右問之帝曰郎天官也以當叙德何可妄
與人耶今陛下以郎比一把菜臣以爲反側也
又曰屈霸字子卿拜尚書郎當五侯之時貴戚傾天下在
朝者莫不愼睫承風子卿終不屈撓
王處冲別傳曰處冲爲尚書郎外望簡縱若有遺漏然事
要機輙執其中中外之間亡所辨明臺閣益歸重之
通典曰故事叔父兄弟不許同省爲郎官格令不載亦無
正勑貞觀二年十一月韋叔謹除刑部員外三年四月韋
季武除主爵郎中其年七月韋叔諧除庫部都中太宗謂
曰知卿兄弟近在尚書省故授卿此官欲成一家之美無
辭稍屈階資也其後同省者甚多近日非特恩除拜即湏
相廻避
抱朴子曰漢末有祢衡者年二十三孔文舉齒過知命身
居九列才學冠羣名位殊絶始友衡於布衣又薦之於朝
以爲宜使起家作臺郎
世語曰青龍中石苞鬻䥫於長安得見司馬宣王知焉擢
爲郎
又曰曹爽解印綬將出主簿楊綜止之爽不從有司奏綜
導爽反宣王曰各爲其主宥之爲郎
桓譚新論曰余年十七爲奉車郎中衛殿中小苑西門
魏武集選舉令曰國家舊法選尚書郎取年未五十者使
文筆眞草有才能謹愼典曹治事起草立義又以草呈示
令僕訖乃付令史書之耳書訖共省讀内之事夲來臺郎
統之令史不行知也書之不好令史坐之至於謬誤讀省
者之責若郎不能爲文書當御令史是爲牽牛不可以服
箱而當取辯於繭角也
魏名臣奏駙馬都尉甄毅奏曰漢時公卿皆奏事選尚書
郎試然後得爲之其在職自賫所發書詣天子前發省便
處當事輕重口自決定或天子難問據案處正乃見郎之
割斷材伎魏則不然今尚書郎皆天下之選材伎鋒出亦
欲騁其能於萬乘之前宜如故事令郎口自奏事自處當
山濤啓事曰雍州久無郎前尚書傳祗坐事免官在職日
淺其州人才無先之者不審可復用否
又曰皇太子東宫多用雜材爲官屬宜令純取清德太子
舍人夏侯孝若有盛文德而不長理民有益臺閣在東宮
巳久命殿中郎缺宜得才學不審孝若可遷此否
陸機謝吴王表曰殿中以臣爲郎中命轉中兵郎復以頗
涉文學見轉爲殿中郎
太平御覽卷第二百一十五
