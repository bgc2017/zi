太平御覽卷第九百二十五
羽族部十二
鴛鴦鸂䳵鵁鶄鷗鷺䳭鴒
鷁鸊虎白&KR1410;鴇鶢居
鵜鶘鸕鷀婟澤鸛雀鶖
鶬精衛水扎鳥
鴛鴦
歸藏曰有鳬鴛鴦有鴈鷫鷞詩曰鴛鴦刺幽王也思古
明王交於萬物有道自奉養有節焉鴛鴦(于飛)畢之羅之君
子萬年福禄宜之鴛鴦在梁戢其左翼君子萬年宜其遐
福西京雜記曰趙飛鷰爲皇后其女弟昭儀在昭陽殿
遺飛鷰書曰今日嘉辰貴姊懋膺洪冊上檖三十五條以
陳踴躍内有鴛鴦𥜗鴛鴦被魏志曰文帝問占夢周宣
曰吾夢殿屋兩瓦墮化爲雙鴛鴦此何爲也宣對曰後宫當
有暴死者上曰吾詐卿耳宣曰夫夢意也苟以形言便占
吉凶言未卒黃門令奏宫人相殺〇于寳搜神記曰大夫
韓憑其妻美宋康王奪之憑怨王囚之憑遂自殺妻乃隂
腐其衣王與之登臺自投臺下左右投衣衣不勝手遺書
於帶曰願以屍還韓氏而合葬王怒令埋之二塚相對經宿
忽有梓木生二塚之上根交於枝下連其上有鳥如鴛鴦
雌雄各一恒栖其樹朝暮悲鳴音聲感人古今注曰鴛鴦
水鳥鳬類雌雄未嘗相離人得其一則一者相思死故謂
之疋鳥〇楚詞曰鴛鴦兮噰噰
古詩曰客從遠方來遺我一端綺文彩雙鴛鴦裁爲合歡被
又曰入門時左顧但見雙鴛鴦鴛鴦七十二羅列自成行
鄭氏婚禮謁文贊曰鴛鴦雌雄相類飛止相疋
鸂䳵
臨海異物志曰鸂䳵水鳥毛有五彩色食短其在溪中
無毒氣
劇談錄曰河南府尹闕前臨大溪每僚佐有入臺者則水
中沙有小灘漲出石礫金光澄澈可愛牛僧孺爲縣尉一旦
忽報灘出翌日宰邑與同僚列筵於亭上觀之因召老宿
備詢其事有老吏云此必分司御史非西臺之命若是西
臺灘上當有鸂䳵雙立前後居人以此爲則僧孺潜揣縣僚
無出巳者因舉柸曰旣能有灘何惜一雙鸂䳵宴未終俄
有鸂䳵飛下不旬日拜西臺御史
鵁鶄
爾雅曰鳽鶄(郭璞注曰似鳬脚高毛冠江東人家畜之以厭火災鳽音鶂肩反)
說文曰鳽鵁鶄也一曰鵁䴒
西京雜記曰魯恭王好闘鷄鴨養孔雀鵁鶄奉榖一年二
千石
異物志曰鵁鶄巢於高樹顛生子未能飛皆銜其母翼飛
下地飲食
夢書曰夢見鵁鶄居不雙也婦見之此獨居也婿見之恐
失妻也雄雌俱行淫佚遊也
唐書曰玄宗嘗遣中官往江南採捕鵁鶄及諸水禽汴州
刺史倪若水上䟽諫曰方今九扈時忙三農作苦田夫擁
耒𧖟婦持桑而以此時採捕竒禽異鳥供國池之翫遠自
江嶺逹於京師水備舟舫陸倦擔負飯之以魚肉間之以
槄梁道路觀者莫不以陛下賤人而貴鳥也陛下當以鳳
凰爲凡鳥麒麟爲凡獸即鵁鶄鸂䳵曷足爲貴也
鷗
倉頡解詁曰鷖鷗也生藕葉上名水鴞
說文曰鷗水鴞也
山海經曰玄服國其人食鷗
南越志曰江鷗一名海鷗在漲海中隨潮上下常以三月
風至乃還洲嶼生夘似鷄夘色青頗知風雲若羣飛至岸
必風漁人及度海者皆以此爲候
列子曰海上之人有好鷗鳥者每旦之海上從鷗鳥遊鷗
鳥之至者百數而不止其父曰吾聞鷗鳥皆從汝遊取來
吾翫之明日之海上鷗鳥舞而不下也
晉咸和起居注曰二年正月饗萬國有五鷗集太極殿前
晉中與徵祥說曰鷗集太極殿殿非鷗所處湖澤鳥也時
蘇峻作逆宫室被焚
唐書曰崔湜旣私附太平公主時人咸爲之懼門客陳振
鷺獻海鷗賦以諷之湜雖稱善而心實不悅
鷺
詩曰坎其擊鼔宛丘之下無冬無夏值其鷺羽(鷺鳥之羽可以翳舞)
(者所持以指麾)
又曰振鷺二王之後來助祭也振鷺于飛于彼西雝我客
戾止亦有斯容
又曰振振鷺鷺于下鼔咽咽醉言舞于胥樂兮
毛詩義䟽曰鷺水鳥好白而潔故謂之白鳥齊魯之間謂
之春鋤遼東樂浪吴楊人皆云白鷺大小如鷂青脚高尺
七八寸解指尾如鷹尾啄長三寸頂上有毛十數枚長尺餘毿
毿然衆毛異甚好將欲取魚時弭之今吴人亦養之好羣
飛行楚成王時有朱鷺合沓飛舞則復有赤色舊鼔吹曲
有朱鷺是也
爾雅曰鷺舂鋤(郭璞注曰白鷺也頭翅背上皆有長翰毛江東以取爲接離名之月白鷺)
穆天子傳曰天子作詩三章以哀民曰有皎者鴼(鴼鳥名音路)
鶣鶣其飛
幽明錄曰巴東有一道士忘其姓名事道精進入屋燒香忽
有風雨至家人見一白鷺從屋中飛出雨住遂失道士所在
古金樂錄曰吴王夫差時有雙鷺飛出鼓中而去
南史曰張融年弱冠同郡道士陸修靖以白鷺羽扇遺之
曰此異物奉異人
䳭鴒
詩曰䳭鴒在原兄弟急難
毛詩義䟽曰䳭鴒水鳥一名渠梁大如鷃雀脚長尾尖
背上青灰色腹下白頸下黑如連錢故桂陽謂之連錢
爾雅曰䳭鴒雝渠(郭璞注曰雀屬也飛則鳥行則摇)
鷁
左傳曰正月戊申六鷁退飛過宋都風也
莊子曰夫白鷁之相視眸子不運而風化
列子曰河澤之鳥視而孕曰鶂
錄異傳曰弘公者吴興烏程人患瘧經年弘後獨至旁舍瘧
發有數小兒或騎公腹或扶公首脚公因佯眠忽起捉得
一兒遂化成黃鷁餘者皆走公乃縛以還家暮懸䆫上云
明日當殺食之比曉失鷁處公瘧遂斷于時人有得瘧者
但依弘便瘧斷
晉書曰武帝謀伐吴詔王濬修舟艦濬乃作大船連舫方
百二十步受二千餘人以木爲城起樓櫓開四出門其上
皆得馳馬來往又畫鷁首怪獸於船首以懼江神
博物志曰白鷁雄雌相視則孕或曰雄鳴上風雌鳴下風
則亦孕
劉禎魯都賦曰綠鷁葱鶖
鸊虎鷉
爾雅曰鷉湏羸(似鳬而小膏中蜇刀)
楊雄方言曰野鳬甚小而好没水中者南楚之外謂之鸊
鵜大者謂之鶻鵜
纂文曰鵅施石撽开零皆野鴨没食曰鵅長頸曰施多白
曰开零在山澗曰石撽
白&KR1410;(音剥)
爾雅曰鵅烏&KR1410;(郭璞注曰水鳥也似鶂而短頸後翅紫白色皆上綠色江東呼爲烏&KR1410;音駮)
卞敬宗&KR1410;賦曰烏真野之性備於俯仰之間專視緩步有
自卑之志
鴇
詩曰鴇羽刺時也晉昭公之後大亂五世君子下從征役
不得養父母也肅肅鴇羽集于苞栩肅肅鴇行集于苞桑
肅肅鴇翼集于苞棘
禮曰鷄肝鴈腎鴇奥鹿胃(鄭玄云奥脾)
鶢鶋
爾雅曰鶢鶋雜縣(郭璞注曰漢文帝時琅琊有大鳥如馬駒時人謂之爰居)
廣志曰馬鳥鶢鶋
莊子曰海鳥止於魯郊魯侯觴之於廟奏九韶以爲樂具太
牢以爲膳鳥胘視憂悲不敢食一臠不敢飲一杯三日而死此
以人養鳥也不如以鳥養鳥(司馬彪曰即鶢鶋也)
國語曰海鳥曰委居止於魯東門之外三日(妥居雜縣東門城門)
臧文仲使國人祭之(文仲不知以爲神)展禽曰越哉臧孫之爲政
也(越足也言其迂闊不知政要也)夫祀國之大節也(節制)而節政之所成也
(言節所以成政)故慎制祀以爲國典今無故而加典非政之宜也
夫聖王之制祀也功施於民則祀之以死勤事則祀之以
勞定國則祀之能禦大災則祀之能扞大患則祀之非是
族也不在祀典今海鳥至巳不知而祀之以爲國典難以
爲仁且智矣夫仁者講功而智者處物無功而祀之非仁
也不知而不問非智也今兹海其有災乎夫廣川之鳥獸
恒知而避其災也是歲也海多大風
鵜鶘
爾雅曰鵜鶘鴮鸅(郭璞注曰今之鵜鶘也好羣飛入水食魚故名夸睪俗呼爲陶河)
毛詩䟽曰唯鵜在梁許愼曰鵜鶘也一名汗澤陶河水鳥
身形似鴆而極大啄長尺餘直而廣目中赤&KR1984;下故大如
數斗囊若有小水魚便抑水满其湖而棄之令水竭盡魚
在陸地乃共食之故曰陶河
魏志曰五月有鵜鶘集靈芝地詔曰此詩人所謂汚澤也
曹詩㓨恭公遠君子而近小人今豈有賢智之士處于下位
乎否則斯鳥胡爲而至其博舉天下雋德茂材獨行君子
以荅曹人之㓨山海經曰憲斯之山沙水出焉其中多鵜
鶘如鴛鴦而人足其鳴自呌見國有土功
莊子曰魚不畏網而畏鵜鶘網者公平無私鵜鶘有心故
魚畏之明主行賞罰如網
淮南子曰鵜鶘飲水數升而不足
鸕鷀
爾雅曰鶿鷧(郭璞注曰即鸕鶿也觜角曲如鈎食魚)
異物志曰鸕鷀不生夘而孕鶵於池澤間又吐生多者八
九少者五六相連而出若系緒水鳥而巢高樹上或在石窟
之間
隋書曰俀國草木冬青土地膏腴水多陸少以小環挂鸕
鷀項令入水捕魚得百餘頭以充食
唐書曰貞元十三年四月上以自春巳來時雨未降正陽
之月可行雩祀遂幸興慶宫龍堂兆庶祈禱忽有白鸕鷀
沉浮水際羣類翼從其後左右侍衛者咸驚異之俄然莫
知所往方悟龍神之變化遂相率蹈舞稱慶至乙丑果大
雨遠近滂沱於是宰臣等上表陳賀
范汪治咽方曰咽鸕鷀啄即愈治鯁燒鸕鷀羽水服半錢
即下若呼鸕鷀鸕鷀亦有下者
婟澤(戶故切)
爾雅曰紡澤虞(孫炎注曰尸鴆或謂紡澤虞其別名郭璞注曰今澤也常在澤中見人輙鳴不去有)
(象主守之官固名之也)
鸛雀
說文曰鸛雀也詩曰我來自東零雨其濛鸛鳴于垤婦歎
于室
毛詩義䟽曰鸛一名負釡一名背竈一名皂君泥其巢一
旁爲池含水滿之取魚置池中食其鶵若殺其子則一村
致災旱
華嶠後漢書曰楊震字伯起年五十始應州郡之辟衆人謂之
晚暮後有鸛雀銜三鱣魚飛集講堂前都講取魚進曰蛇
魚者卿大夫之服象也數三者法三台也先生自此升矣
淮南萬畢術曰天雄鸛胎日行千里(取鸛鳥胎於月中暴一日一增天雄一月)
(用三十天雄而井治爲丸大如梧子欲行吞一丸得騰蛇膽和大良去天雄乃膳獨即行千里)
桓譚新語曰昔有鸛郡國皆殺之而三輔俗不敢取取或
雷霹靂起原天不獨在彼而在此其殺取時正與雷偶耳
抱朴子曰以鸛血塗金丹一丸内衣中以指物隨口變化
神農本草曰鸛骨味甘無毒治鬼虫諸疰五尸心腹疾
博物志曰鸛水鳥也伏卵時數入水卵冷則不孕取礜石
周圍繞卵以助暖氣故方術家以鸛巢中䁔礜石爲眞物
列仙傳曰木羽者鉅鹿人母貧賤主助産(産探)婦婦兒生開
目大笑母大怖暮夢見大冠赤幘者守兒言此即司命君
當報汝恩使汝子木羽得仙母隂識之生兒字木羽所探兒
至年十五夜有車馬來迎之過呼木羽爲我御車遂俱去
又二十餘年鸛雀旦以二尺魚着戶上母匿不道而賣其
魚四十餘年母乃終
鶖
詩曰有鶖在梁
說文曰鶖秃鶖也
環氏吴紀曰嗣主問中書令張尚鳥之中大者唯鶴小者
雀乎尚曰大者有秃鶖小者鷦鷯嗣主忌勝巳因徙尚楚
辭曰鵾鴻群晨雜鶖鶬(鵾鵾鷄也鴻鴻吉也鶖秃鶖)
後魏書曰正光二年八月獲秃鶖扵宫内詔以示崔光崔
光表曰蒙示十四日所得大鳥此即詩所謂有鶖在梁解
云秃鶖也貪惡之鳥野澤所育不應入扵殿庭昔魏氏黃
初中有鵜鶘集于靈芝池文帝下詔以曹恭公遠君子近
小人博求賢俊太尉華歆由此遜位而讓管寧也臣聞野
物入舍古爲不善是以張臶惡(鳥仟)賈誼忌鵩鵜鶘暫集而
去前王猶爲至誡况今親入宫禁爲人所獲方被畜養宴
然不以爲懼准諸往義信有殊矣且號饕餮之禽必資魚肉
菽麥稻梁時或飡啄一食之費容過斤溢今春夏陽旱榖
糴稍貴窮窘之家時有菜色陛下爲民父母撫之如傷豈
可棄人養鳥留意於醜形惡聲哉(衞侯)好鶴曹伯愛鴈身死國
滅可爲寒心陛下學通春秋親覽前事何得口詠其行未
遵誠願遠師殷宗近法魏祖修德延賢消炎集慶放無用
之物弃之川澤取樂琴書頥養神性肅宗覽表大悅即棄
之池澤
南史曰齊晉安王子勛即僞位於尋陽其夕有秃鶖鳥集(城上)
唐書曰會昌元年六月有秃鶖鳥集于禁苑
鶬
爾雅曰鶬縻鴰(郭璞注曰今呼鶬鴰音箭括一音利也)
莊子曰大鶬飽食仰天而嘘
列子曰蒲且子之弋連雙鶬扵青雲之際
楚辭曰酸鵠臇鳥(臇小臛也)煎鴻鶬
江賦曰竒鶬九頭
精衛
山海經曰炎帝之女名媱游于東海溺而不反是爲精衞
常取西山之木石以堙東海
述異記曰昔炎帝女溺死東海中化爲精衞其鳴自呼每
銜西山木石以填東海怨溺死故也海畔俗說精衞無雄
耦海燕而生生雌狀如精衞生雄狀如海鷰今東海畔精
衛誓水處猶存溺扵此川誓不飲其水一名誓鳥一名宛禽
又名志鳥俗呼爲帝女雀
博物志曰有鳥如烏文首白喙赤足名曰精衞昔赤(帝之女名)
女媱往遊于東海溺死而不反其神化爲精衞故精衞常取
西山之木石以填東海
左思衛都賦曰&KR2180;&KR1452;(音祗)精衞銜木償怨
左思吳都賦曰精衛銜石而遇繳文鰩夜飛而觸綸
水扎鳥
南夷志曰水扎鳥出昆明池冬月遍於水際
太平御覽卷第九百二十五
