太平御覽卷第九百六十八
果部五
杏李
杏
典術曰杏木者東方歲星之精
師曠占曰杏多實不蟲者來年秋善
書紀年曰昭公六年十二月桃杏花幽王十年九月桃杏
實山海經白靈山之下其木多杏
盧諶祭法曰夏祠用杏
崔寔四民月令曰三月杏花盛可播白沙輕土之田
後周書曰張元芮城人性廉㓗南隣有杏二樹杏熟多落
元園中諸小兒競取食之元所得者悉以還主
唐史曰馬燧之子暢以第中大杏饋竇文場文場以進德
宗德宗未嘗見頗怪暢令中使就封杏樹暢懼進宅廢爲
奉誠園
管子曰五沃之土其木宜杏
莊子曰孔子遊緇帷之林休坐杏壇之上弟子讀書孔子
絃歌鼓琴
玄晏春秋曰衛倫過予言及於味稱魏故侍中劉子楊食
餅知鹽生精味之至也予曰師曠識勞薪易牙別淄澠子
楊今之妙也定之何難倫因命僕取粮糗以進予嘗之曰
麥也有杏李㮏味三果之熟也不同予焉得兼之倫笑而
不言退告人曰士安之識過劉氏吾將來家實多故杏時
將發故揉以杏汁李時將發又揉之李汁㮏時將發又揉
以㮏汁故兼三味
汜勝之書曰杏始華趣耕輕土杏華落趣耕闌
又曰杏花如何可耕白沙也
盧毓冀州論曰魏郡好杏地産不爲無珍
神仙傳曰董奉字君異居廬山爲人治病重病得愈者令
種杏五株輕病得愈者爲栽一株數年之中杏有十數萬
株鬱然成林杏子熟奉於林中所在作簞食一器宣語買
杏者不復湏來報但自取之一器榖便得一器杏有人少
榖往而取杏多即有三四頭虎逐之奉悉以杏所得榖賑
救貧窮(尋陽記曰杏在北嶺上有樹百株今猶稱董先生杏株)
南岳夫人傳曰仙人有三玄紫杏
西京雜記曰上林有文杏(林有文彩)蓬萊杏(東海都尉于台獻一株花雜五色六)
(出云是仙人所食者)
廣志曰榮陽有白杏鄴中有赤杏有㮏杏
嵩高山記曰嵩高山東北有牛山其山多杏至五月爛然
黃茂自中國喪亂百姓飢饉皆資此爲命人人充飽而杏
不盡
洛陽宫殿簿曰明光殿前杏一株顯陽殿前杏六株含章
殿前杏四株
晉宫閣名曰暉章殿前杏一株
楊衒之洛陽伽藍記曰西方于闐王不信佛法有商胡將
一比丘毗盧旃在城南杏樹下白王伏罪今輙將異國沙
門來在城南杏樹下王聞忿怒即往看毗盧旃語王言如
來遣我來令王造覆盆浮圖一軀使王祚永隆王言使我
見佛我當從命毗盧旃鳴鍾告佛佛即遣羅㬋羅變爲佛
形從空而見真容王五體投地即於杏樹下置立寺舍焉
任昉𫐠異記曰杏園洲南海中多杏海上人云仙人種杏
處漢時常有人舟行遇風泊此洲五六月曰食杏故免死
云洲中有冬杏
王充果賦云冬實之杏春熟之甘
晉郭太機果賦云杏或冬而實
又曰范蠡宅在湖中有海杏大如拳
又曰頼鄕老子祠有縹杏
司馬相如長門賦曰飾文杏以爲梁
王逸荔支賦曰魏土送西山之杏
王廙洛都賦曰豹柌赤杏
胡道安黃甘賦曰越魏都之赤杏
朱超石與兄書曰光武墳邊杏甚美今奉送其核
潘岳閑居賦曰梅杏郁棣之屬華實照爛言所不能極也
李
爾雅曰休無實李(一名趙李)座接慮李(今之麥李也)駮赤李(子赤也)桃
李醜核(子中有核人)棗李曰㚄之
毛詩鵲巢曰何彼穠矣華如桃李平王之孫齊侯之子
又淇澳木瓜曰投我以木李報之以瓊玖
韓詩外傳曰子質仕魏文侯獲罪而北遊謂簡主曰從今
巳去不復樹德於人矣簡主曰春樹桃李夏得蔭其下秋
得食其實春樹蒺䔧夏不採其葉秋得刺焉今子所樹非
其人也
春秋運斗樞曰玉衡星散爲李
又曰遠雅頌著倡優則李生瓜
史記曰桃李不言下自成蹊
晉書曰王戎年七歲嘗與諸小兒遊看道邊李樹子多折
枝諸小兒競走取之唯戎不動人問之荅曰樹在道邊而
子多必苦李也取之信然
又曰王安豊有好李常賣恐人得種恒鑚其核
又曰和嶠性至儉家有好李帝求之不過數十王武子因
其直率將少年能食之人將斧詣園飽啖畢伐之送與嶠
問何如君李
齊書曰王僧孺少時有餽其父冬李先以一與之不受曰
大人未見不容先嘗
三國典略曰齊武成寵任東平王儼而儼器服翫飾同於
齊主嘗於南宫見典御進新冰釣盾獻早李還而怒曰尊
兄巳有我何意無
唐書曰武德中有獻李樹連理盤屈如龍
又曰貞觀中玉華宫李樹連理隔澗合枝
又曰神龍中陳州官舍有李樹黃落將盡忽更鮮茂而生
花焉
管子曰五沃之土其木宜李
晏子曰景公病疽在背欲見不得公問國子國子曰熱如
火色如日大小如未熟李公問晏子曰色如蒼玉大如璧
也公曰不見君子不知野人拙也
孟子匡章曰陳仲子豈不誠廉士哉居於陵三日不食耳
目無聞見也井上有李螬食實者半匍匐往食之三咽而
後聞見也(趙歧注曰李實虫食之過半也)
吕氏春秋曰子産相鄭桃李之垂於街者莫之援也
抱朴子曰五原蔡誕入山而還欺其家人云到崑崙山崑
崙山有玉李光明洞徹而堅湏以玉井水澆之便軟可食
又曰南頓人張助者耕於白田有一李栽應在耕次助意
惜之欲持歸乃掘取之未得即去以濕土封其根以置空
桑中遂忘取之助後作遠職不在後其里中人見桑中忽
生李謂之神有病目痛者蔭息此桑下因祝之言李君能
令我目愈者謝一㹠其目偶愈便殺㹠祭之傳者過差便
言此樹能令盲者得視遠近噏然牙來請福
山海經曰邊春之山多李里人常採之
漢武内傳曰李少君謂武帝溟海之棗大如瓜鍾山之李
大如瓶臣以食之遂生竒光
又曰仙之上藥有圓丘紅李
晉宫閣名曰暉章殿前李一株
鄴中記曰華林園有春李冬華春熟
周處風土記曰南居細李四月先熟
列仙傳曰師門者嘯父弟子也食桃李葩
又曰老子之母適到李樹之下而生老子生而能語指李
樹曰此以爲姓
真人王褒内傳曰五靈丹山上有玄雲之李食之得仙
嵇康高士傳曰長靈安丘生病篤弟子公沙都來省之與
安共於庭樹下聞李香開目見雙赤李著枯枝自墮掌中
安食之所苦除盡
笑林曰趙伯翁醉眠數歲孫兒緣其腹戲因以李子内其
肶(音毗)臍中累七八枚旣醒了不覺數日後乃知痛李爛汁
出以爲臍穴懼死乃命妻子處分家事李核出尋問乃知
是孫兒所爲
夢書曰李爲獄官夢見李者憂獄官
西京雜記曰上林苑有紫李青綺李黃李青房李綠李顔
淵李(出魯志)合枝李(五株)羌李朱李車下李燕李猴李蠻李
廣志曰鼠李朱李可以染
又曰車下李車上李(亦春熟可染也)
又曰麥李細小有溝道李有黃建李青皮李馬肝李赤李
房林李有䭞(余石切)李肌黏茹似䭞有㮏李離核李李似㮏
有璧李熟必先劈裂有經李一名老李其樹數年則枯有
杏李味小酢似杏有黃扁李有夏李有冬李十一月熟此
三李種鄴園有春李冬華春熟
郭子横洞冥記曰琳國去長安九千里多生玉葉李色如
碧五千歲一熟味酸苦韓終常食之亦名韓終李也
唐新語曰安金藏喪母廬於墓側有湧泉自出又有樹盛
冬開花犬鹿相狎採訪使廬慎以聞詔旌其門閭
列異傳曰袁夲初時有神出河東號度索君民共立廟兖
州蘇氏母病往禱見一人着白布單衣高冠似魚頭語度
索君曰昔廬山共食白李未久巳三千年日月易得使人
悵然去後度索君曰南海君也
任昉述異記曰魏文帝安陽殿前天降朱李八枚啖一數
日不食今李種有安陽李大而甘者即其種也
又曰杜陵有金李李之大者爲之夏李尤小者呼爲鼠李
又曰防陵定山有朱仲李園三十六所
潘岳閑居賦云房陵朱仲之李
又曰果賦云三十六之朱李又仙李縹而神李紅
陸士衡果賦云中山之縹李
又曰武陵原在吴中山中無他木盡生桃李俗呼爲桃李
原原上有石洞洞中有乳水世傳秦亂吴人於此避難者
食桃李實者皆得仙
吴氏本草曰李核治仆僵花令人好色
東方朔占曰朔與弟子俱行朔渴命弟子叩道邊人家門
不知室主姓名關門呼不應朔復往之門住湏臾博勞飛
集所呼門中李樹上朔見之語弟子曰此室人當姓李名
博汝呼言李博博自當應汝室中人果姓李名慱出門
應與朔相見入取飲與朔
鹽鐵論曰桃李實多者來歲爲之穣
左思齊都賦曰露桃霜李
王逸荔支賦曰房陵縹李
王廙洛都賦曰銅馬朱櫻房陵緗李
庾玄默水井賦曰接朱李於玄泉來甘瓜於清濤
傳玄李賦曰河沂黃建房陵縹青一樹三色異味殊名
張載瓜賦曰朱李零於桂圃蒲陶潰於椒林
古歌詩曰桃生露井上李樹生桃傍
曹植詩曰南國有佳人容華若桃李
阮籍詩曰嘉樹下成蹊東園桃與李
古樂府歌曰君子防未然不處嫌疑間瓜田不納履李下
不正冠
魏文帝與吴質書曰浮甘瓜於清泉沉朱李於寒水
太平御覽卷第九百六十八
