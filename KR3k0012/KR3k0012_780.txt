太平御覽卷第七百八十四夷部一
東夷
叙東夷朝鮮獩㹮
三韓(辰韓弁辰附)
叙東夷
尚書堯典曰分命羲仲宅嵎夷曰暘谷(東表之地稱嵎夷暘明也日出於谷)
(而天下明)〇又大誥曰武主崩三監及淮夷叛(三監管祭商淮夷徐奄之屬皆)
(叛周)周公相成王將黜殷命作大誥又蔡仲之命曰成王
東伐淮夷遂踐奄(成王即政淮夷奄國又叛王親征之遂滅奄而徙之)作成王政(爲平)
(淮夷徙奄之政令)又費誓曰魯侯命伯禽宅曲阜徐戎並興東郊
不開(徐戎淮夷並起爲寇於魯故東郊不開)徂兹淮夷徐戎並興(令往征此淮浦之夷)
(徐州之戎並起爲寇此戎夷帝王所羇縻統叙故錯居九州之内秦始皇遂出之)善糓乃甲胄敿
乃干無敢不弔備乃弓矢鍜乃戈矛礪乃鋒刃無敢不善
左傳僖下曰𣏌桓公來朝用夷禮故曰子(𣏌先代之後而迫於東夷風俗)
(雜壞言語衣服有時而夷故傳言其夷也)
又成公上莒子曰辟陋在夷其孰以我爲虞
又襄公六曰𣏌夏餘也而即東夷(行夷禮)
又定公下曰公會齊侯于𣏌其實夾谷孔丘相犂彌言於
齊侯曰孔丘知禮而無勇若使萊人以兵劫魯侯必得志
焉(菜人齊所滅菜夷也)齊侯從之孔丘以公退曰士兵之(以兵擊萊人)兩
君合好而裔夷之俘以兵亂之(裔遠也)非齊君所以命諸侯
也裔不謀夏夷不亂華齊侯聞之遽辟之(辟兵萊兵也)
毛詩云苕之華大夫閔時也幽王之時西戎東夷交侵中
國師旅並起因之以饑饉君子閔周室之將亡傷己逢之
故作是詩也
又江漢尹吉甫美宣王也能興衰撥亂命召公平淮夷江
漢浮浮武夫滔滔匪安匪遊淮夷來求
論語子罕曰子欲居九夷(馬曰九夷東方之夷有九種)或曰陋如之何
子曰君子居之何陋之有(馬曰君子所居則化)
後漢書曰王制云東方曰夷夷者抵也言仁而好生萬物
抵地而出故天性柔順易以道御至有君子不死之國焉
又曰會稽海外有東鯷人(鯷達奚切)分爲二十餘國又有夷洲
及澶州傳言秦始皇遣方士徐福將童男童女數千人入
海求蓬萊神仙不得徐福畏誅不敢還遂止此洲代代相
承有數萬家人歲時至會稽市會稽東冶縣人有入海行
遭風流移至澶洲者所在絶遠不可來往
竹書紀年曰后芳即位三年九夷來御曰畎夷干夷方夷
黃夷白夷赤夷玄夷風夷陽夷
又曰后發即位元年諸夷賓于王門諸夷入舞
又曰仲丁即位于藍夷
白虎通曰夷者蹲也言無禮儀
史系曰天監五年丹陽南山得瓦物高五尺圍四尺上銳
下平蓋如合焉中得劒一瓷具十數時人莫識沈約云此
東夷罨盂也葬則用之代棺此制度卑小則隨當時矣東
夷死則坐葬之武帝服其博識
臨海水土志曰夷州在臨海東南去郡二千里土地無雪
霜草木不死四面是山衆山夷所居山頂有越王射的正
白乃是石也此夷各號爲王分畫土地人民各自別異人
皆髠頭穿耳女人不穿耳作室居種荆爲蕃鄣土地饒沃
旣生五榖又多魚肉舅姑子婦男女卧息共一大牀交會
之時各不相避能作細布亦作班文布刻晝其内有文章
以爲飾好也其地亦出銅鐵唯用鹿觡矛以戰闘耳磨礪
青石以作矢鏃刃斧鐶貫珠璫飲食不㓗取生魚肉雜貯
大器中以滷之歴日月乃啖食之以爲上餚呼民人爲彌
麟如有所召取大空材材十餘文以着中庭又以大杵旁
㫪之聞四五里如鼓民人聞之皆往馳赴會飲食皆踞相
對鑿牀作器如稀槽狀以魚肉腥臊安中十十五五共食
之以粟爲酒木槽貯之用大竹筒長七寸許飲之歌似犬
㘁以相娛樂得人頭斫去腦駮其面肉留置骨取犬毛染
之以作鬢眉髮編具齒以作口自臨戰闘時用之如假面
狀此是夷王所服戰得頭着首還於中庭建一大材高十
餘丈以所得頭差次挂之歷年不下彰示其功又卑家有
女乙家有男仍委父母往就之居與作夫妻同牢而食女
以嫁皆缺去前上一齒
又曰安家之民悉依深山架立屋舍於棧格上似樓狀居
處飲食衣服被節與夷州民相似父母死亡殺犬祭之作
四方凾以盛屍飲酒歌舞畢仍懸着高山巖石之間不埋
土中作塚墎也男女悉無履今安陽羅江縣民是其子孫
也皆好猴頭羹以菜和中以醒酒雜五肉臛不及之其俗
言寧自負人千石之粟不願負人猴頭羹臛
朝鮮
尚書大傳曰武王勝殷繼公子禄父(禄父紂之子也)釋箕子之囚
箕子不忍商之亡走之朝鮮(朝鮮今樂浪郡)武王聞之因以朝鮮
封之箕子旣受周之封不得無臣禮故於十二祀來朝
吏記曰朝鮮張晏注曰朝鮮有濕水洌水汕水合爲洌水
疑樂浪朝鮮取名於此
又曰朝鮮王滿燕人也自始燕時嘗略屬眞番朝鮮爲置
吏築鄣塞秦滅燕屬遼東外徼漢興爲遠難守復脩遼東
故塞至浿水爲界屬燕燕王盧綰反入匈奴滿亡命聚黨千
餘人魋結蠻夷服而東走出塞渡浿水居秦故空地上下
鄣稍役屬眞番朝鮮蠻夷及故燕齊亡命者王之都王險
(王險地名)會孝惠高后時天下初定遼東太守即約滿爲外臣
保塞外蠻夷母使侵盗邊以聞上許之以故滿得以兵威
財物侵降其旁小邑眞番臨屯皆來服屬方數千里傳子
至孫右渠所誘漢亡人滋多又未嘗入見眞番旁衆國欲
上書見天子又雍閼弗通元封二年漢使涉何譙諭右渠終
不肯奉詔(師古曰責譲也音才笑切)何去至界臨浿水使馭刺殺送何
者朝鮮禆王長(長禆王名也)即渡水馳入塞遂歸報天子曰殺
朝鮮將上爲其名美即不詰拜何爲遼東東部都尉朝鮮
怨何發兵襲攻殺何天子募罪人擊朝鮮其秋遣樓舡將軍楊
僕自齊浮渤海兵五萬人左將軍荀彘出遼東討右渠右渠
發兵距險天子爲兩將軍未有利乃使衛山因兵威往
諭右渠右渠見使者頓首謝欲降恐兩將詐殺臣今見信
節請服遣太子入謝獻馬五千疋及餽軍粮人衆萬餘持
兵渡浿水使者及左將軍疑其爲變謂太子己服降宜令
人母持兵太子亦疑使者左將軍詐殺之遂不渡浿水復
引歸左將軍破浿水上軍廼前至城下圍其西北樓舡亦往會
居城南右渠遂堅城守數月未能下左將軍急擊之朝鮮大
臣廼隂間使人約降樓舡往來言尚未肯决天子使濟南
太守公孫遂往征之有便宜得以從事遂至以節召樓舡
將軍入左將軍營計事即命左將軍戲下執縳樓舡將軍
并其軍以報天子天子誅逐左將軍己并兩軍即急擊朝
鮮朝鮮相路人韓陶尼谿相參將軍王唊(師古曰相路一人也韓陶二人也尼)
(谿相參三也將軍王唊四也唊音頰)相與謀使人殺朝鮮王右渠來降王
儉城未下故右渠之大臣成己又反復攻吏左將軍使右渠
子長降相路人子最告諭其民誅成己遂定朝鮮爲真番
臨屯樂浪玄莵四郡
漢書地理志曰玄莵樂浪武帝時初置皆朝鮮獩㹮勾驪
蠻夷殷道衰箕子去之朝鮮教其民以禮義田蚕織作樂
浪朝鮮民犯禁八條(如淳曰有其四其四不見)相殺以當時償殺相傷者以
糓償相盗者男沒入爲其家奴女子爲婢欲自贖者人五十
萬雖免爲民俗猶羞之嫁娶無所讎是以其民終不相盗無
門戶之閉婦人貞信不淫辝其田民飲食以籩豆都邑頗放
效吏及内郡賈人往往以杯器食郡初取吏於遼東吏見
民無閉藏及賈人往者夜則爲盗俗稍益薄今相犯禁䆮
多致六十餘條可貴哉仁賢之化也然東夷天性柔順異
於三方之外故孔子悼道之不行乘桴浮於海欲居九夷
有以也
獩㹮
魏志曰獩㹮國南與辰韓北與高勾麗沷沮接東窮大海
今朝鮮之東皆其地也戶二萬餘昔箕子旣適朝鮮作八
條之教無門戶之閉而民不爲盗其後四十餘世朝鮮侯
淮僣號稱王陳勝等起略叛秦燕齊趙民避地東入朝鮮
數萬口燕人衛滿魋結夷服復來王之漢武帝伐滅朝鮮
分其地爲四郡自是之後胡漢稍别無大君長自漢己來
其官有侯邑君三老統主下戶其耆舊自謂與勾麗同種
其人性慤愿少嗜慾有廉耻不請勾麗言語法俗大抵與
勾麗同衣服有異男女衣皆着曲領男子繫錢花廣數寸以
爲飾自單單大嶺以西屬樂浪以東七縣都尉主之皆以獩
爲民後省都尉封其渠帥爲侯今不耐獩皆其種也其俗同
姓不婚多忌諱每疾病死亡輒捐弃舊宅更作新居布麻
蚕綿飲食亦有俎豆曉侯星宿豫知年歲豊約嫁娶喪葬
之法有似勾麗不以珠玉爲寳常用十月節祭天晝夜飲
酒歌儛名爲儛天文祭虎以爲神其邑落相侵犯輒相罰
責生口牛馬之名曰責禍殺人者償死寇盗作矛長三丈
至戰時數人共持之能步闘樂浪檀弓出其地其海出班
魚皮上饒文狗又出菓下馬漢桓時獻之正始六年樂浪
太守鄧茂帶方太守弓遵以嶺東穢屬勾麗興師伐之不
耐侯等舉邑降八年詣闕朝貢詔更拜不耐獩王居處雜
在人間四時詣郡朝謁二郡有軍征賦調供給役使遇之如民
風俗通曰㹮者謹案春秋傳大㹮小㹮㹮者路也薄也不
知送往勞來無宗廟粢盛賦殿輕薄也
三韓(辰韓弁辰附)
後漢書曰韓有三種一曰馬韓二曰辰韓三曰弁辰馬韓
在西有五十四國其北與樂浪南與倭接辰韓在東十有
二國其地與獩㹮接并韓在辰韓之南亦有十二國其有
亦與倭接凢七十二國大者萬餘戶小者數千家各在山
海間地合方四千餘里東西以海爲限皆古之辰國也馬
韓最大共立其種爲辰王都目友國盡王三韓之地其諸
國王先皆是馬韓種人焉馬韓人知田蚕作綿布出大栗
如梨有長尾雞尾長五尺邑落雜居亦無城郭作土室形
如冡開戶在上不知跪拜無長幼男女之別少綱紀國邑
雖有主師不能相制御其葬有棺無槨不知騎乘牛馬不
貴金寳錦罽唯重纓珠以綴衣爲飾及懸頸垂耳大率皆
魁頭露紒(魁頭猶科頭也謂以髮縈繞成科結也紒音計)布袍草履其人壯勇少
年有築室作力者輒以繩貫脊皮縋以大木嚾呼爲徤善
用弓矛櫓雖有闘爭攻戰而貴相屈服俗信鬼神常以
五月竟祭鬼神晝夜酒食群聚歌舞輒數十人相随踏地
爲節十月農功畢亦如之諸國邑各以一人主祭天神號
爲天君又立蘇塗(蘇塗者似浮塗)建大木以懸鈴故事鬼神其南
界近倭亦有文身者
魏志曰馬韓漢桓靈之末韓獩強盛郡縣不能制民多㳘
入韓國建安中公孫康分屯右縣以南荒地爲帶方郡遣
公孫模張敞等收集遺人興兵伐韓獩舊人稍出是後倭
韓遂屬帶方魏景初中明帝遣帶方太守劉昕樂浪太守
鮮干嗣越海定二郡諸韓國臣智加賜邑君印綬其次與
邑長其俗好衣幘下戶詣郡朝謁皆假衣幘自服印綬部
從事吳林以樂浪夲統韓國分割辰韓八國與樂浪
又曰有州胡在馬韓之西海中天島上其人差短小言語
不與韓同皆髠頭如鮮卑但衣韋衣有上無下好養牛豕
乘舡往來市貨韓中矣
辰韓
後漢書曰辰韓耆老自言秦之亡人避苦役適韓韓割東
界地與之其名國爲邦弓爲弧賊爲寇行酒爲行觴相呼
皆爲徒有似秦語故或名之爲秦韓有城柵屋室諸小别
邑各有渠師大者名臣智次有儉側次有樊祗次有殺奚
次有邑偕(皆其官名)土地肥美宜五榖知蠶桑作縑布乘駕牛
馬嫁娶以禮行者譲路國出鐵獩倭馬韓並從市之凡諸
貨易皆以鐵爲貨俗喜歌舞飲酒鼓瑟兒生欲令頭扁皆
押之以石(扁音𥙷典切)
魏志曰辰王常用馬韓人作之世世相繼辰王不得自立
爲王明其爲流移之人故爲馬韓所制也其俗男女有別
以犬馬鳥羽送死其意欲使死者飛揚其國作屋横累木爲
之有似牢獄
弁韓
後漢書曰弁辰與辰韓雜居城郭衣服皆同言語風俗有
異其人形皆長大美髮衣服㓗清而刑法嚴峻其國近倭
故頗有文身者初朝鮮王准爲衛滿所破乃將其餘種數
千人走入海攻馬韓破之自立爲韓王准後滅絶馬韓人
復自立爲辰王建武二十年韓人廉斯人蘇馬諟等詣樂
浪貢獻(廉斯邑名諟音是)帝封蘇馬諟爲漢廉斯邑君使屬樂浪
郡四時朝謁靈帝末韓獩並盛郡縣不能制百姓亂苦多
流亡入韓者
魏志曰弁辰與辰韓雜君亦有城郭衣服居處與辰韓同
言語法俗相似祠祭鬼神有異於竈皆在戶西
太平御覽卷第七百八十
