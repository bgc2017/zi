太平御覽卷第六十一地部二十六
河祥瑞沉祭
决塞淮濟
河(祥瑞決塞並附)
釋名曰河下也隨地下處而通流也
山海經曰崑崙山縱廣萬里高萬一千里去嵩山五萬里
有青河白河赤河黑河環其墟其白水出其東北陬屈向
東南流爲中國河河百里一小曲千里一大曲發原及中
國大率常然東流潜行地下至規期山北流分爲兩源一
出䓗嶺一出于闐其河復合東注蒲昌海復潜行地下南
出積石山西南流又東廻入塞過燉煌酒泉張掖郡南與
洮河合過安定北地郡北流過朔方郡西又南流過五原
郡南又東流過雲中西河郡東又南流過上都河東郡西
而出龍門汾水從東於此入河東即龍門所在吕氏春秋
曰龍門未開河出孟門東大溢是謂洪水禹鑿龍門始南
流至華隂潼關與渭水合又東廻過砥柱砥柱山名河水
分流包山而過山見水中若柱然今陜州東河北陜縣三
縣界及洛陽孟津所在至鞏縣與洛水合成皐與濟水合
濟水出河北至王屋山而南截河渡正對成皐又東北流
過武德與沁水合至黎陽信都信都今冀州絳水所在絳
水亦曰潰水一曰漳水鉅鹿之北遂分爲九河鉅鹿今邢
州大陸所在大陸澤名九河一曰徒駭二太史三馬頰四
覆釡五胡蘇六簡七絜八鉤盤九鬲津又合爲一河而入
海齊桓公塞九河以廣田居故館陶貝丘廣川信都東光
河間以東城池九河舊跡猶存漢伐河決金堤南北多罹
其害議者常欲求九河故迹而穿之未知其所是以班固
云自兹距漢以亡其八枝也河之故瀆自沙丘堰南分河
出焉故尚書稱導河積石至于龍門今絳州龍門縣界南
至于華隂北至于砥柱東至于孟津在洛北都道所湊古
今以爲津東過洛汭至于大伾洛汭今鞏縣在河洛合流
之所也大伾山今汜水縣即故成皐也山爯成曰伾北過
絳水至于大陸其絳水今冀州信都大陸澤名今邢州鉅
鹿又北播爲九河同爲逆河入海是也同合出九河又合
爲一名爲逆河逆迎也言海口有潮夕潮以迎河水
書曰九河旣道(孔安國注曰河水分爲九道)
詩曰關關雎鳩在河之洲
又曰新臺有泚河水瀰瀰
又曰河水洋洋北流活活
又曰誰謂河廣一葦航之誰謂送遠跋予望之
又曰不敢暴虎不敢憑河
大戴禮曰聖人有國則河不滿溢
禮斗威儀曰君乘土而王其政太平則河溓(宋均注曰河不災溢也)
傳曰周詩有之曰俟河之清人壽幾何(詩逸詩也言人壽促而河清遲喻晉)
(之不可待也)
又曰楚昭王有疾卜河爲祟大夫請祭王曰江漢沮漳楚
之望也河非所獲罪
春秋考異郵曰河者水之氣四瀆之精所以流化故曰河
潤千里
孝經援神契曰河者水之伯上應天漢
史記曰秦滅六國自以爲獲水德之瑞更名河曰德水
漢書曰河有兩源一出葱嶺山一出于闐于闐在南山下
其北流與葱嶺河合東注蒲昌海一名鹽澤
又曰長水校尉高竝言河決率常於平原東郡左右其地
形下而土䟽惡也聞禹理河本空此地以爲水猥近察秦
漢河決曹衛之域不過百八十里可空此地勿以爲官亭
民室
張璠漢紀曰郭伋爲穎川太守光武詔曰賢能太守去帝
城不遠河潤九里冀京師并蒙其福
魏志曰袁紹渡河沮授臨舟歎曰上盈其志下務其功悠
悠黃河吾其濟乎
說苑曰甘茂使齊渡河船人曰河水猶澗耳君不能渡何
王之能說乎甘茂曰持擑隨流臣不若子說萬乘之君子
不如我
桓譚新語曰大司馬張仲議曰河水濁一石水六斗泥而
民競決河漑田令河不通利至三月桃花水至則決以其
噎不泄也可禁民勿復引河
韓詩外傳曰申徒狄非世將自投於河崔嘉聞而止之曰
聖人民之父母也今爲濡足之故不救溺人可乎申徒狄
曰昔桀殺龍逄紂殺比干而亡天下吳殺子胥陳殺泄治
而滅其國非無聖知不用故也遂負石而沉於河河圖始
開圖曰黃帝問風后曰余欲知河之始開風后曰河凢有
五皆始開乎崑崙之墟
愼子曰西河下龍門其流駃竹箭
抱朴子曰撮攘不能填決河升水不能冷原火
又曰寸膠不能理黃河之濁尺水不能却蕭丘之火
淮南子曰武王伐紂至孟津陽侯之波逆流而擊疾風晦
冥人馬不相見於是武王左操黃鉞右執白旄瞋目而麾
曰余在天下誰敢害余意者於是風濟波罷
又曰河以委蛇(委蛇音逶迤)故能遠山以陵遲故能高道以優
游故能化
又曰水九折注海而流不絶者有崑崙之輸也
風俗通曰河播也播爲九州也
物理論曰河色黃衆川之流蓋濁之也百里一小曲千里
一曲一直
山海經曰從極之淵深三百仞唯冰夷恒都焉(冰夷馮夷)
(也淮南子曰馮夷得道以潜大川)馮夷人面乘兩龍(乘雲)
(車駕二龍)
水經注曰禹理洪水觀於河見白面長人魚身出曰吾河
精也授禹河圖而還於淵
又曰昔澹臺子羽齎千金之璧渡河陽侯波起兩蛟挾舟
子羽曰吾可以義求不可以威劫操劒斬蛟蛟死波休乃
投璧於河三投而輙躍出乃毀璧而去示無恡意
又曰崑崙在北去嵩高五萬里地之中也高萬一千里河
水出其東北
蕭廣濟孝子傳曰三洲人者各一州人皆孤單焭獨三人
闇會樹下息因相訪問老者曰寧可合爲斷金之業邪二
人曰諾即相約爲父子因命二人於大澤中作舍且欲成
父曰此不如河邊二人曰諾河邊舍幾成父曰又不如河
中二人復填河二旬不立有一書生過之爲縛兩土肫投
河中會父往呼止之曰嘗見河可填耶觀汝行耳相將而
去明日俱至河邊望見河中土高丈餘
祥瑞(河附)
禮記曰河出馬圖言龍馬負圖也
河圖曰黃帝云余夢見兩龍授圖乃齊往河洛而求有魚
折溜而止魚汎曰圖跪而受之
運斗樞曰舜與諸侯觀河洛有黃龍負圖出置帝前䠠入
水而前去(䠠之遊反又音帶䠠去也)
拾遺記曰黃河千年一清聖王之大瑞也
易乹鑿度曰帝王將起河水先清清變白白變赤赤變黑
黑變黃各三日
中候曰榮光出河休氣四塞滎光即五色
論語曰河不出圖吾巳矣夫
沉祭(河附)
穆天子傳曰天子西狩獵獲白狐玄貉以祭于河
禮記曰三王之祭川也皆先河後海此所謂務本言海之
本源自河也
史記曰元光中河決於匏子於是天子臨決河沉白馬玉
璧於河令羣臣從官自將軍巳下皆負薪填決河而取淇
園之竹以爲堰天子旣臨河決悼功之不成乃作瓠子之
歌
决塞(河附)
糓梁傳曰梁山崩壅河三日不流晉君召伯尊伯尊遇輦
者問焉輦者曰君親素縞帥羣臣哭之旣而祠焉伯尊至
君問之伯尊如其言而河流矣(左傳曰伯宗)
漢書曰成帝時河決潰金隄凢灌四郡河隄使者王延世
塞以竹落長四丈大九圍盛以小石兩船夾載而下之三
十六日河隄成改元爲河平
又曰賈讓奏言治河有上中下三策若徙其當水衝之人
以避之放河使北入海泛濫期月自定不勞人力此功一
立河定人安千載無患謂之上策若多穿漕渠使人得以
漑田雖非聖人法然亦救敗術也今㩀堅地作石隄東西
水門但用木以土耳旱則開東方水門以漑田水則開西
方高門以分河此誠冨國安人興利除害謂之中策苟繕
完故堤增卑陪原勞費無巳數逢此害謂最下策也
又曰武帝元光中河水從頓丘發卒十萬救決河起龍淵
宫(武廟也自作之故言宫)
吕氏春秋曰故龍門未開吕梁未發河水孟門大溢逆流
名曰洪水禹乃決江䟽河爲彭蠡之鄣所治者千八百國
此禹之功
文子曰江河之大溢不過三日
水經注曰漢平帝之世河汴決壞未及得修汴渠東侵日
月彌廣門閭故處皆水中也
漢明帝永平十二年議治汴渠上乃引樂浪人王景問水
形便景陳利害應對敏捷帝甚善之乃賜山海經渠書禹
貢圖及以錢帛發卒數十萬詔景與將作謁者王吳治渠
防築隄修堨起自滎陽東至千乘海口千有餘里景乃商
度地勢鑿山開澗防遏衡要疎決壅積十里一門水更相
廽注無復潰漏之患明年渠成帝親隨廵行詔濱河郡國
置河堤員吏如西京舊制由是顯名王吳及諸從事者皆
增秩一等順帝陽嘉中又自汴河口以東緣河積石爲堰
通淮曰金堤靈帝建寧中又增修石門以遏渠口水盛則
通注津耗則輟流
淮
春秋說題辭曰淮出桐栢淮者均也均其務
釋名曰淮圍也圍遶揚州北界東至海(廣雅同)
說文曰淮出南陽平氏桐栢大復山東南水經注及山海
經云淮水出南陽平氏縣桐栢山其源初則涌出復潜流
三十里然後長騖東北經大復山從義陽郡北東過江夏
平春縣北又東過新息縣南期思縣北至原鹿縣南與汝
水合又東過廬江安豐縣與決水合東北至九江壽春縣
東與穎水合壽春縣北與淝水合又東至當塗縣北與渦
水合東北至下邳淮隂縣與泗水合東至廣陵淮浦縣而
入海也近海數百里通朝夕潮尚書稱導淮自桐栢東會
于泗沂入于海是也
書曰淮沂其乂
又曰泗濱浮磬淮夷蠙珠
周禮曰橘踰淮而北爲枳此地氣然也
詩曰率彼淮浦省此徐土
孟子曰禹排淮泗而注諸江
焦貢易林曰江河淮海天之奥府衆利所聚可以饒有
劉向說苑曰莊周貧往貸於魏文侯文侯曰待吾邑粟之
來而奉之周曰乃今者周之來見道牛蹄中有鮒魚焉太
息謂周曰我尚可活也周曰須我爲汝向南詣楚王決江
淮以漑汝鮒魚曰今命在盆甕之中耳乃爲我見楚王決
江淮以漑我汝即索我於枯魚之肆矣
晉陽秋曰秦始皇東遊望氣者云五百年後金陵有天子
氣於是始皇改曰秣陵塹北山以絶其勢今建康即秣陵
西北界所塹即建康南淮也(今謂之秦淮)
淮南子曰夫醉者超江津以爲尋常之溝也
濟
釋名云濟濟也言源出河北濟河而南也
水經注及山海經云濟水出河東垣縣王屋山初名流水
風俗通云濟水出常山房子縣贊皇山此又則是一水耳
應氏以爲流入濟者非也東出温縣西北始名濟水
孔安國注尚書泉源爲沇流去爲濟在温西北平地又東
南流當鞏縣之北而南入河與河並流過成臯成臯今汜
水縣
晉書地道志曰濟自大伾入河與河水鬪大伾成皐古成
皐兼包鞏縣之界溢出爲滎水東流過陽武及封丘縣又
東過冤朐縣南至定陶縣南又東北流與荷水會東至乘
氏縣西分而爲二其一東北流入鉅野澤過壽張西與汶
水合又北過榖城縣西又東北過廬縣北經齊郡東萊郡
而入海也尚書稱導沇水東流爲濟河水所在也又東北
會于汶又東北入于海是也
淮南子曰濟水通和宜麥
風俗通曰濟出常山房子贊皇山廟在東郡臨邑縣濟者
齊也齊其度量也
戴延之西征記曰濟水自大岯入河與河水鬪而東流
劉向說苑曰泗瀆江河淮濟何以視諸侯能蕩滌垢濁焉
能通百川於海焉能蕩出雲雨焉爲德甚美故視諸侯
周禮冬官曰鸜鵒不踰濟地氣然也
左傳曰鄭伯之車僨于濟
韓子曰清濟濁河足以爲限長城巨防足以爲塞齊五戰
之國也
太平御覽卷第六十一
