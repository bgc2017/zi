太平御覽卷第七十四
地部三十九
塘隄島嶼滸
岸泥礫沙
塘
錄異傳曰文翁者廬江人爲兒童時乃有神異及長當起
歷下陂以作田文翁晝日斫伐柴薪以爲陂塘其夜忽有
數百頭野猪以鼻一戴土着柴中比曉成塘
吴地記曰壇塘一名陌城夫差十二年旣殺子胥後悔之
與群臣臨江作塘創設祭奠百姓因以立廟吴越春秋云
夫差設祭杯動酒盡
劉道眞錢塘記曰防海大塘在縣東去邑一里往時郡議
曹華家信冨乃議立此塘以防海水始開募有能運土石
一斛即與錢一升旬日之間來者雲集塘未成而譎不復
取於是載土石者棄置而去塘以之成旣遏絶潮源一境
蒙利也
述異記曰今烏江長亭亭下有騅馬塘即當時烏江亭長
艤舟待項王處
南越志曰丹城縣有釡塘金沙自是而出
裴淵廣州記曰彰平縣朱沙塘水如絳魚鼈皆赤
荆州記曰長沙郡東十餘里有郡人劉壽墓有石闕四所
壽漢順帝時爲司徒其東有龜塘周廽四十五里有靈龜
出其中故塘因名焉
盛弘之荆州記曰始安熙平縣東南有山山西其形長狹
水從下注塘一日再减盈縮因名爲朝夕塘(幽明錄又載)
幽明錄曰耒陽縣東北有蘆塘淹地八頃其深不可測中
有大魚常至五日一躍奮出水大可三圍其狀異常每躍
出水則小魚奔迸隨水上岸不可勝計
異記云蘆塘有鮫魚五日一化或爲美異婦人或爲男子
至於變亂尤多郡人相戒故不敢有害心鮫亦不能爲計
後爲雷電殺之此塘遂涸
劉欣期交州記曰鑿南塘者九真路之所經去州五百里
焉援積石爲塘以通於海逹於象浦建標爲南極之界
淮南子曰壞塘取龜發屋求狸桀跖之徒君子不爲
堤
爾雅曰墳大防也(謂隄)
梁書曰始興忠武王憺(音淡)字僧逹爲荆州刺史遇大江溢
堤壞憺親率將吏冒雨築之雨勢甚猛人皆恐懼或請避
之憺曰王尊尚欲身塞河堤我心何獨以危登堤歎息遂
輟膳而刑白馬以祭江神以身爲百姓請命言終而水退
堤出
郡國志曰長沙金牛堤漢武時有異人牽金牛走入此堤
内因以名焉
水經注曰涿郡王尊自益州刺史遷東郡太守河水盛溢
泛浸瓠子金堤尊躬率吏民投沉白馬祈水神河伯親執
圭璧請身填堤廬居其上吏民皆走尊立不動水齊足而
止公私壯其勇節
水經曰漢安帝永初七年今謁者太山于岑於石門東積
石八所皆如小山以捍衝波謂之八激堤
島
釋名曰海中可居曰島到也人所奔到
漢書曰田橫懼誅入居海島中(孟康海中山曰島)
魏志曰王傾討句驪入沃沮人云嘗乘船捕魚風吹十日
東得一島上有人常以七月取童女沉海
齊地記曰嶗山東北五里入海有管彦島是黃巾賊帥管
承後也又曰東牟城東有盤島城東北有牛島常以五
月海牛及海狸與島産乳其上
嶼
臨海記曰去郡七里東有樊續嶼嶼上空冢裏猶餘敗鼓
角或呼爲樊府君墓今郡公田在此嶼下
滸
爾雅曰岸下地曰滸
詩曰綿綿葛藟在河之滸
岸
爾雅曰重涯曰岸
詩曰高岸爲谷
又曰淇則有岸
晉書曰殷仲堪於江濱見流棺而葬焉旬日之間門溝忽
起爲岸其夕有人自稱感君之恩堪因問岸何祥也荅曰
水中有岸曰洲君將牧州言終而没至是果得荆州也
水經注曰船官浦東即黃鵠山林澗甚美譙郡戴仲若野
服居之山下謂之黃鵠岸
又曰昆明池有金堤石岸益州有金堤左思曰西踰金堤
東曰玉津
孫卿子曰泉生珠而岸不枯
泥
說文曰泥黑土在水中者也
易曰井泥不食舊井無禽(在井之下故稱泥井而泥則不可食)
書曰淮海惟楊州厥土惟塗泥
詩含神霧曰夫齊之地處孟春之位海岱之間土地汙泥
流之所歸利之所聚
傳曰晉楚將戰吕錡夢射之中之退入於泥
論語曰子夏云雖小道必有可觀者焉致遠恐泥是以君
子不爲(小道令諸子書泥滯䧟不通也)
漢書溝洫志曰涇水一石其泥數斗且漑且番長我禾黍
又曰禹泥行乘橇
東觀漢記曰隗囂將王元說囂將背漢曰請以一丸泥爲
大王東封函谷關此萬世一時也
又曰鄧訓將黎陽宫兵屯漁陽遷護烏丸校尉黎陽宫故
吏皆戀慕知訓好以青泥封書從黎陽步推鹿車載青泥
至上谷遺訓其得人心如此
隴石記曰武都紫水有泥其色亦紫而粘貢之用封璽書
故詔誥有紫泥之美
帝王世紀曰周穆王征犬戎得鍊剛赤刀用之割玉如割
泥焉
神仙傳曰董奉君居廬山嘗大旱縣令于士彦詣奉說大
旱之意奉因仰視其屋曰貧家屋皆見天不可以得雨如
何令解其意身率將吏爲起屋屋成當泥壁作人巳掘土
欲取江水沃泥奉曰不須日暮當雨也其夜果大雨聚壤
成泥
頋微廣州記曰鬱林郡山東南有池有石牛在池下民常
祀之歲旱百姓殺牛祀之以牛血和泥泥石牛背祠畢天
雨洪注洗背泥盡而後晴
曾子曰白沙在泥與之皆黑
淮南子曰琬琰之玉在汙泥之中雖廉者不釋也
世說曰石崇以椒爲泥泥屋王君夫以赤石脂泥壁
雜五行書曰二月上王取土泥屋四角宜蠶吉
礫
釋名曰小石曰礫礫析也小石相支其間析析然
抱朴子曰軍術曰地生瓦礫不去有大禍
蔡伯喈青衣賦曰金生沙礫珠出&KR1109;泥
盧子雲相風賦曰楚石雜結綠沙礫厠隋珠
沙
龍魚河圖曰蚩尤兄弟八十一人並銅頭鐵額食沙石
韓詩外傳曰孔子南遊適楚至於阿谷之隧有女子佩瑱
而浣者孔子曰彼婦人其可與言乎執觴以授子貢曰善
爲之辝婦人荅曰阿谷之隧隱曲之汜欲飲則飲何問於
婢子授子貢觴跪坐置之沙上曰禮不親授禮曰自西河
至於流沙千里而遥(雍州是也)
家語曰得其人如聚沙而雨之非其人如會聾而鼓之
史記曰張良以鐵椎擊秦始皇於博浪沙中其副車
又曰上在雒陽南宫從複道望見諸將往往相與坐沙中
語
又曰武帝元封元年旱於是天子乃禱萬里沙(應劭注曰万里沙祠)
戰國策曰齊襄王立田單相之過淄水有老人涉水而寒
不能行坐沙中田單見其寒也解裘而衣之襄王曰弗早
圖恐後悔之(疑單有異心也)
漢書曰韓信擊龍且夾睢水夜令人爲萬餘囊盛沙以壅
水上流
東觀漢記曰朱鮪等共會洧水上沙中設壇立聖公爲天
子
博物志曰石蕃衛臣也背能負千二百石沙
廣志曰流沙在玉門關外南北二千東西數百里有三斷
名曰三隴
列子曰牛缺者上地之大儒也之邯鄲遇盗於耦沙
魯連子曰朝露之蒲工女不能治淄澠之沙計兒不能數
韓子曰孫叔敖請漢間之地沙石之處
曾子曰白沙在泥與之皆黑
淮南子曰河水欲清沙壤穢之
又曰寒凝水熱焦沙
抱朴子曰穆王南征一軍盡化小人爲蟲沙
說苑曰湯之時大旱七年焦沙爛石
葛洪肘後方曰治溺死方熬沙以覆死人使上下有沙但
出口鼻
古今注曰宣帝地節元年上都沙中夜風有火如粟
曹瞞傳曰操征馬超隔渭水婁子伯說曰今天寒可起沙
爲城以水灌之可一夜而成
劉根別傳曰潁川太守高府君到官民人疫郡中掾吏死
者過半夫人郎君悉得病從根求消除病氣之術根曰於
廳事之亥上穿地取沙三斛着中以淳酒三升沃其上府
君從之病者悉得愈疫氣絶
搜神記曰有物處于江水其名曰蜮一曰短狐能含沙射
人以術方抑之則得沙石於肉中
叚國沙州記曰澆河西有黃沙沙南北一百二十里東西
七里西極大楊川望黃沙猶人委乾糒地不生草木黃沙
蕩然沙州取號焉
䂊章記曰龍沙在郡北帶江沙甚㓗白高峻而峙陂陁有
龍形舊俗九月九日登高上處也
新安記曰錦沙村傍山依壑素波澄膜錦石舒文冠軍吴
喜聞之而造焉鼓柂遊泛弥旬忘返歎曰名山美石故不
虚賞使人喪朱門之志
王孚記曰袁州有水春交則上白沙如米於兩岸九十餘
里呼爲米沙若一岸徧米其方豐熟
湘中記曰白沙如霜雪赤岸似朝霞
遁甲開山圖曰沙土之福雲陽之墟可以長生可以隱居
沙土即長沙也雲陽古仙人也
郡國志曰杭州浙江有江沙漲昔武列爲郡吏赴府鄕人
餞之會此沙上父老曰此沙狹而長君必爲長沙太守果
然
又曰伊州䥫勒國也而路多沙磧磧内時聞叫喚聲不見
人或聞歌笑之聲蓋鬼物也
鄱陽記曰新昌水有一砂堆在縣東北五十里其形狀如
覆船鮮淨特異每年豐稔其沙即堆積如舊若砂移向岸
其年儉古來相傳以爲常驗
太平御覽卷第七十四
