太平御覽卷第五百五十一
禮儀部三十
棺
周昜繫辭曰古之葬者厚衣之以薪葬之中野不封不樹
喪期無數後世聖人易之以棺椁
周禮春官喪祝曰及祖飾棺乃載遂御凡卿大夫之喪掌
事而斂飾棺
禮記檀弓上曰有虞氏瓦棺(始不用薪者虞氏上陶)夏后氏聖周(大熟)
(曰堲燒士治以周於棺)殷人棺椁(棺大也以木爲之言椁大於棺殷人上棺)周人牆置翣
(牆柳衣也凡此言後王之制文也)周人以殷人之棺椁葬長殤以夏后氏
之堲周葬中殤下殤以有虞氏之瓦棺葬無服之殤(略未成人)
禮記檀弓上曰有子曰夫子制於中都四寸之棺五寸之
椁以斯知之不欲速朽也(中都魯邑名孔子嘗爲之宰爲民作此制)
禮記檀弓上曰天子之棺四重(尚深邃也諸公三重諸侯再重大夫一重士不重)
水兕革棺被之其厚三寸(以水牛兕牛之革以爲棺被革各厚三寸合六寸也此爲一重)
(也)杝棺一(所謂棺也爾雅曰椵杝)梓棺二(所謂屬與大棺)四者皆周(周匝)棺束
縮二衡三袵每束一(衡亦當爲横袵今小要也)栢椁以端長六尺(以端題湊)
(也其方盖一尺也)
禮記檀弓下曰天子崩虞人致百祀之木可以爲棺椁者
斬之(掌山澤之官百祀畿内百縣之祀以爲棺椁斬伐也)
禮記檀弓上后木曰喪吾聞諸縣子曰夫喪不可不深長
思也(后木魯者孝公子惠伯鞏之後)買棺外内易我死則亦然
禮記檀弓下曰陳乾昔寢疾屬其兄弟而命其子尊巳曰
如我死則必大爲我棺使吾二婢子夾我(婢子妾也)陳乾昔死
其子曰以殉葬非禮也况又同棺乎弗果殺(善尊巳不陷父於不義也)
禮記喪大記曰君大棺八寸屬六寸椑四寸上大夫大棺
八寸屬六寸下大夫大棺六寸屬四寸士棺六寸(大棺棺之在表)
君裏棺用朱綠用雜金鐟大夫裏棺用玄綠用牛骨鐟士
不綠(鐟所以瑑着裏也)君蓋用&KR0238;三祍三束大夫蓋用&KR0238;二祍二
束士蓋不用漆二祍二束(用&KR0238;者塗合牝牡中也祍小要)君大夫鬊瓜實
于綠中士埋之(綠當爲角聲之設角即謂棺之内也)
禮記外傳曰凡棺之重數從内數向外如席之重也兕革
棺一各三寸(内一重有水牛皮次兕皮二者合爲一重都厚六寸)一名椑棺又名櫬
(椑者堅如壁櫬者親於身也)杝棺二厚八寸(杝曰椵木在椑棺之外)屬棺三其厚
四寸(屬者施杝棺外)大棺四厚六寸(屬棺之列也)屬棺大棺皆用梓也
上公去水牛皮(兕皮外有三重也)侯伯巳下去水兕(杝棺外二重)卿大
夫唯屬棺與大棺(一重)士不言重唯棺而巳
左傳宣上曰鄭人討幽公之亂斵子家之棺(以四年殺君故也斵薄其)
(棺不使從卿禮)
左傳成上曰宋文公葬椁有四阿棺有翰檜(杜預注曰翰旁飭檜上飭)
(王礼)
左傳襄上曰齊姜薨初穆姜使擇美槚(檟梓之屬)以自爲櫬與
頌琴(櫬棺也頌琴琴名猶言雅琴也皆微以送納)季文子取以葬君子曰非禮
也禮無所逆婦養姑者也虧姑以成婦逆莫大焉(穆姜成公母齊)
(姜成公婦也)
左傳襄上曰定姒薨不殯于廟無櫬不虞(櫬親身棺也季孫以定姒本賤)
(旣無備器議其喪制欲殯不過廟又不及哭也)匠慶謂季文子曰子爲上卿而小
君之喪不成不終君也(父其母是不終事君之道也)君長誰受其咎初
季孫爲巳樹六檟於蒱圃東門之外(蒱圃場圃名矣)匠慶請木季
孫曰略匠慶用蒱圃之檟季孫不禦(禦止)
左傳哀上曰趙簡子與鄭戰簡子誓曰志父無罪君實圖
之若其有罪絞縊以戮桐棺三寸不設屬辟(屬辟棺之重數王棺四重)
(君再重大夫一重)素車樸馬(以載柩)無入于兆(兆葬域)下卿之罰也
公羊傳定公匂國君薨正棺於兩楹之間然後即位
論語先進曰顔淵死顔路請子之車以爲之椁(欲得賣之以爲顔淵)
(作椁也顔路顔淵之父)子曰才不才亦各言其子也鯉也死有棺而
無椁吾不徒行以爲之椁以吾從大夫之後不可徒行也
(鯉孔子子伯魚)
家語曰孔子之喪公西赤掌殯葬焉桐棺四寸栢椁五寸
家語曰墨子葬法棺三寸足以朽骨衣三領足以朽肉掘
地之深下無漏氣發洩於上襲之以明其所止也
說文曰棺關也可以掩屍櫬附身棺也櫝匱也槥櫝也
史記曰飛廉生惡來俱以材力事紂武王伐紂并殺惡來
時飛廉爲紂使北方還無所報爲壇霍太山而報得石棺
銘曰天令處父與發亂賜汝石棺死遂葬霍太山
古史考曰舜作瓦棺湯作木棺
漢書曰高祖下令士卒從軍死者爲槥(服虔曰槥音衛應劭曰小棺也今謂)
(之櫝)歸其縣縣給衣衾棺葬具(致其尸於家縣官更給衣衾歛)祠以少牢吏
親葬
漢書曰張湯自殺昆弟欲厚葬湯母曰湯爲大臣被惡言
死何厚葬爲載以牛車有棺無椁上聞曰非此母不生此
子
漢書曰哀帝崩有司奏董賢乃自殺死後其父恭等不悔
過乃復以緲畫棺作時之色左蒼龍右白虎上著金銀日
月玉衣珠璧至尊無以加
漢書曰王莽奏貶丁傳太后號改葬發取璽綬太后以爲
旣往之事不湏發莽固爭之太后詔曰因故棺爲致椁作
塜葬旣開傳太后棺臰聞數里
續漢書禮儀志曰王公王貴人皆樟棺朱&KR0238;畫雲氣公特
進樟棺黑漆
續漢書曰楊震數灱諫爲樊豊等所譛遣歸夲郡震行至
城西凡陽亭謂諸子門人曰身死之日以雜木爲棺單被
裁足盖形勿歸塜次勿設祭祠因飲酖而卒
續漢書曰曹襃在射聲營舍有停棺椁不葬者百餘所襃
親自履行愴然爲買空地悉葬其無主者
續漢書曰周盤字伯堅年七十三歲朝集諸生講論終日
因令其二子曰吾日者夢見先師東里先生與我講於隂
堂之奥而長歎豈吾齒之盡乎命終之日桐棺足以周身
外椁足以周棺歛刑懸封濯衣幅巾編四寸簡寫堯典一
篇并刀筆各一以置棺前示不忘聖道其月望無病忽終
學者以爲知命
東觀漢記曰郭鳳字君張善說灾異吉凶占應病先自知
死日豫令弟子市棺斂具至其日如言卒
東觀漢記曰耿秉薨賜朱棺玉衣
東觀漢記曰梁商薨賜東園朱壽器銀鏤玉匣
東觀漢記曰長沙有義士古初遭父喪未葬隣人火起及
初舍棺不可移初冒火伏棺上會火滅
東觀漢記曰大司徒歐陽歙坐在汝南贓罪死獄中歙掾
陳元上書追訟之言甚切至帝乃賜棺木贈&KR0608;三千疋
謝承後漢書曰徐爲長沙郡將死遺令不受贈&KR0608;一疋
私馬賣以買棺
謝承後漢書曰和帝追封太后父梁松爲褒親愍侯改殯
賜東園畫棺玉匣衣衾而葬之
魏志曰李&KR1336;等葬董卓於郿并收所焚屍之灰合斂於棺
而葬之是日大風暴雨霆震卓墓水入藏漂其棺木
魏志曰宣王討王陵赦罪陵自知罪重試索棺釘以觀大
傳意竟給之遂自殺
曹操别傳曰操破梁孝王棺收金寳天子聞之哀泣
晉書曰夏侯湛將殁遺命小棺薄斂不脩封樹論者謂湛
雖生不砥厲名節死則儉約令終是深逹存亡之理也
後魏書曰崔光韶誡子孫曰吾兄弟自幼及老衣服飲食
未曾一片不同至於兒女官婚榮利之事未嘗不先以推
弟弟頃橫禍權作松棺亦可以爲吾作松棺使吾見之
南史曰宋光禄大夫劉鎮之年三十許病篤巳辦凶具旣
而疾愈因蓄棺以爲壽九十餘乃亡此器方用
宋書曰王敬則爲旣陽令初至旣陽縣陸主山下宗侶十
餘舡同發敬則舡獨不進乃令入水推之見烏漆棺敬則
呪云若是吉使舡速進吾富貴當改葬爾舡須臾進入縣
城收此棺葬之
宋書曰袁昂爲豫章内史丁所生母憂去職以喪還江路
風潮暴駭昂乃縛衣着棺誓同沉溺及風止餘舡皆没唯
昂舡獲全咸謂精誠所致
梁書曰衡陽宣王子簡位郢州刺史卒於官喪將引柩有
聲議者欲開視王妃柳氏曰晉文巳有前例不聞開棺無
益亡者之生徒增生者之痛遂止
晉公卿禮秩曰諸公及從公薨者賜東園秘器在外都督
者給秘器直錢三十萬安平王孚薨給東園温明秘器楊
駿誅賜五木棺一具載以官路車
三十國春秋曰晉黃門郎殷仲堪遊於江濱見流棺於水
乃接焉旬日之中門前之溝忽起爲岸是夕有人通夢於
仲堪自稱徐伯感君之惠無以報仲堪因問門岸爲何祥
乎對曰水中之岸其名爲洲君將爲也言終而没
唐書曰玄宗開元二十年自東都幸太原至太行坂路隘
逢椑車問左右曰車中何物左右奏曰禮天子出則載禆
車以從先王之制也上曰焉用此命焚之無椑自此始也
莊子曰古之喪禮貴賤有儀上下有等天子棺椁七重諸
侯五重大夫三重士再重墨子獨生不歌死不服桐棺三
重而無椁以爲法式
愼子曰匠人成棺而無憎於人利在人也死
吕氏春秋曰善棺椁所以俻螻蟻也今世俗大亂人主踰
侈非爲死者慮亦所以相矜
淮南子曰吾生有七尺之形死有一棺之土
淮南子曰鬻棺者欲民之疾疫也蓄粟者欲歲之荒飢也
鹽鐵論曰古者瓦棺堲周足以收形骸髮齒而巳及其後
桐棺不依桑棺不留今冨者䋠題牆湊中者梓棺楩椁貧
者繒囊緹槖
風俗通曰葉令王喬天下一玉棺於廳事前令臣吏試入
終不摇喬曰天帝獨欲召我沐浴服飾寢其中盖便立覆
宿昔葬於城東縣牛皆流汗
風土記曰陽羡縣令袁起生有神靈無疾暴亡殯斂巳竟
風雷冥晦失起喪柩山下居民夜聞山下有數十人晨往
山上見起棺柩俄而潜藏唯有石塚石壇今在
神仙傳曰介象爲吳主所徵至武昌連求去不許象言病
帝使左右以美梨一奩賜象須臾象死帝殯而埋之以中
時死其日晡時到建業以所賜䔧付守苑吏後吏以狀聞
即發象棺棺中無所有有奏符
搜神記曰令有縣孫孤城古孤竹君之國也靈帝光和元
年遼水中有浮棺人破斫之棺中人語曰我伯夷之弟孤
竹君也海水壞我棺椁是以漂汝斫我何爲乃不敢破因
爲立祠民有發視者無疾而死
搜神記曰北有道人能令人與死人相見其同郡人婦死
巳數年聞而往見之曰願令一見死婦死不恨矣道人曰
可然聞鼓聲疾出俄而得見之與婦言語悲喜恩情如生
良久聞鼓音悢悢不能得時出門閇戶掩壻壻乃徒出閇其
衣裾戶間掣絶而去後數歲餘此人死家葬之開塚見婦
棺盖下有衣裾(悢力尚反)
異苑曰海陵如臯縣東城村邊海岸崩壞一古墓有方頭
漆棺以朱題上云百七年墮水元嘉二十載三月墜於懸
獻
巴蜀志曰獠夷死即立埋棺不卧設
盛弘之荆州記曰冠軍縣東一里有張詹墓魏太和時人
也刻碑背曰白楸之棺昜朽之裳銅錢不入瓦器不藏嗟
爾後人幸勿我傷自胡石之亂墳墓莫不夷毀此墓元嘉
初猶儼然六年大水民飢始被發初開金銀錫銅之器爛
然畢俻有二朱&KR0238;棺棺前垂竹薄簾金釘釘之
永嘉郡記曰樂成縣石堂水口先時有一&KR0238;棺逆水入溪
十餘里便住有靈下人云是方姥甚有靈驗
從征記曰劉表塚在高平郡表子琮擣四方珍香數十石
着棺中蘇合消救之香莫不畢俻永嘉中郡人衡熙發其
墓表㒵如生香聞數十里熙懼不敢犯
陸機大墓賦曰覩洪檟而爲櫘櫘小棺也
太平御覽卷第五百五十一
