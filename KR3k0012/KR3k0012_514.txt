太平御覽卷第五百一十四
宗親部四
兄弟上
釋名曰兄荒也荒大也故青徐人謂兄曰荒(第日)第也相次
第而生也
說文曰兄長也
周易曰家人卦曰父父子子兄兄弟弟夫夫婦婦而家道
正正家而天下定矣
尚書五子之歌曰太康尸位以逸豫滅厥德黎民咸貳乃
盤遊無度畋于有洛之表十旬不反有窮后羿因民弗忍
距于河厥弟五人御其母以從徯于洛之汭五子咸怨述
大禹之戒以作歌
又君陳王若曰君陳惟爾令德孝恭惟孝友于兄弟克施
有政
又康誥曰王若曰孟侯朕其弟小子封(孔安國曰封康叔名稱小子明當受教訓)
惟乃丕顯考文王克明德慎罰弗敢侮鰥寡庸庸祗祗
威威顯民
爾雅曰男子先生爲兄後生爲弟
又曰張仲孝友善父母爲孝善兄弟爲友
毛詩棠棣曰棠棣燕兄弟也閔管蔡之失道故作棠棣焉
棠棣之華萼不&KR1661;&KR1661;凡今之人莫如兄弟死喪之威兄弟
孔懷原隰襃矣兄弟求矣鶺鴒在原兄弟急難每有良朋
况也永歎兄弟䦧于牆外禦其侮每有良朋烝也無戎喪
亂旣平旣安且寧雖有兄弟不如友生儐爾籩豆飲酒之
飫兄弟旣具和樂且孺
又何人斯曰伯氏吹塤仲氏吹箎(土曰塤竹曰箎云伯仲喻兄弟也)
又頍弁曰爾酒旣旨爾肴旣嘉(箋云旨嘉皆美也汝猶己美矣汝餚巳美矣何巳不)
(同與族人燕也言其知能具其禮而弗爲之也)豈伊異人兄弟匪他
又氓曰兄弟不知咥其笑矣静言思之躬自悼矣
又葛藟曰綿綿葛藟在河之漘終遠兄弟謂他人昆謂他
人昆亦莫我聞
又曰枤杜刺時也君不能親其宗族骨肉離散獨居而無
兄弟將爲沃所并爾有枤之杜其葉湑湑獨行踽踽豈無
他人不如我同父嗟行之人胡不比焉人無兄弟胡不佽
焉有枤之杜其葉菁菁獨行睘睘豈無他人不如我同姓
嗟行之人胡不比焉人無兄弟胡不佽焉
又六月日四壯廢則君臣缺矣皇皇者華廢則忠信缺矣
棠棣廢則兄弟缺矣
又陟岵曰陟彼岡兮瞻望兄兮兄曰嗟予弟行役夙夜必
偕上慎旃哉猶來無死
又泉水曰嗟我兄弟邦人諸友莫肯念亂誰無父母
又曰黃鳥刺宣王也(刺其以隂禮教親而不至聦兄弟之不固者也)黃鳥黃鳥無
集于桑無啄我梁此邦之人不可與明言旋言歸復我
諸兄
又斯干曰兄及弟矣式相好矣無相猶矣似續妣祖
又行葦曰戚戚兄弟莫遠具爾或肆之筵或授之几
又角弓曰角弓父兄刺幽王也不親九族而信䜛佞骨肉
相怨故作是詩也騂騂角弓翩其反矣兄弟婚姻無胥遠
矣此令兄弟綽綽有𥙿不令兄弟交相爲瘉
又將仲子曰將仲子刺莊公也不勝其母以害其弟弟叔
失道而公不制祭仲諫而公弗聽小不忍而致大亂焉將
仲子兮無踰我墻無折我樹桑豈敢愛之畏我諸兄仲可
懷也諸兄之言亦可畏也
又揚之水曰揚之水不流束楚終鮮兄弟維予與汝無信
人之言人實廷女揚之水不流束薪終鮮兄弟維予二人
無信人之言人莫不信
又皇矣曰維此王季因心則友則友其兄則篤其慶載錫
之光
又蓼蕭曰蓼彼蕭斯零露泥泥旣見君子孔燕愷悌宜兄
宜弟令德壽考(爲兄亦宜爲弟亦宜)
禮記王制曰兄之齒鴈行朋友不相踰
又檀弓曰子柳之母死子碩請具子柳曰何以哉子碩曰
請粥庶弟之母子柳曰如之何其粥人之母以葬其母也
不可旣葬子碩欲以&KR0608;布之餘具祭器子柳曰不可吾聞
之也君子不家於喪請班諸兄弟之貧者
周禮春官曰(大宗)伯之職以脤膰之禮親兄弟之國(脤膰祭社稷宗)
(廟之肉也賜以同姓之國同福禄也兄弟有共先王者也魯定公十四年天王使石尚來歸脤也)
儀禮醮辭曰旨酒旣清嘉薦亶時(亶誠也古文亶爲癉)始加元服兄
弟具來孝友時格永乃保之
左傳桓公曰宋穆公疾召大司馬孔父而属殤公焉曰先
君舍與夷而立寡人寡人不敢忘若以大夫之靈得保首
領以殁先君若問與夷其將何辤以對請子奉之以主社
稷寡人雖死亦無悔焉對曰羣臣願奉馮也公曰不可先
君以寡人爲賢使主社稷若棄德不讓是廢先君之舉
也豈曰能賢光昭先君之令德可不務乎吾子其無廢先
君之功使公子馮出居于鄭(杜預曰公子馮穆公子也)穆公卒殤公即
位
又襄公曰宋向戍來聘且尋盟見孟獻子尤其室曰子有
令聞而美其室非所望也對曰我在晉吾兄爲之毀之重
勞且不敢間(杜預曰傳言獻子友于兄且不隱其實也)
又曰文上曰穆伯如莒莅盟且爲襄仲逆及鄢登城見之
美(鄢城莒邑)自爲娶之仲請攻之文公將許之叔仲惠伯諫(惠伯)
(叔子孫也)曰臣聞之兵作於内爲亂於外爲寇寇猶及人亂自
及也今臣作亂而君不禁以啓寇讎若之何公止之惠伯
成之(平仁子也)使仲舍之公孫敖反之(還莒女也)復爲兄弟如初
又文下曰齊人歸公孫敖之喪爲孟氏且國故也葬視共仲
聲巳不視帷堂而哭襄仲欲勿哭惠伯曰喪親之終也(惠伯)
(叔彭生也)雖不能始善終可也史佚有言曰兄弟致美救乏賀
善弔灾祭敬喪哀情雖不同母絶其愛親之道也子無失
道何怨於人襄仲說帥兄弟以哭之
又昭元曰秦后子有寵於桓如二君於景(后子秦桓公子景公母地鍼也)
(其權寵如兩君也)其母曰弗去懼選鍼適晉具車千乘曰秦伯之
弟鍼出奔晉罪秦伯也后子享晉侯造舟于河十里舍車
自雍及絳歸取酬幣終事八反司馬侯問曰子之車盡於此
而巳乎對曰此之謂多矣若能少此吾何以得見焉
又隠公曰鄭莊公弟共叔叚居京謂之京城太叔祭仲諫
曰都城過百雉國之害也無使滋蔓(蔓難圖也蔓草猶不)可除况君
之寵弟乎
又襄二曰吴諸樊旣除喪將立季札(杜預曰札諸樊弟也)辭曰曹宣公
之卒也諸侯與(曹人不義曹君將立)子臧子臧去之遂弗爲也以成曹
君君子曰能守節君義嗣也(諸樊適子故曰義嗣)誰敢干君有國非
吾節也札雖不才願附於子臧以無失節固立之棄其室
而耕乃舍之(傳言季扎之讓且明吴兄弟相傳)
又曰兄弟天倫(兄先弟後天之倫次)
論語曰周有八士伯逹伯适仲突仲忽叔夜叔夏季隨季
騧(包氏日周時仲乳生八子皆爲顯士故記之也)
又曰子路問曰何如斯可謂之士矣子曰切切偲偲怡怡如
也可謂士矣朋友切切偲偲兄弟怡怡(馬融曰切切偲偲切責之皃也怡怡)
(和順之皃也)
又爲政曰或謂孔子曰子奚不爲政子曰書云孝乎惟孝
友于兄弟施於有政是亦爲政奚其爲爲政
又顔淵曰司馬牛憂曰人皆有兄弟(鄭玄曰牛兄桓魋行惡死喪無日我爲無兄弟)
我獨亡子夏曰商聞之矣死生有命冨貴在天君子敬而
無失與人恭而有禮四海之内皆兄弟也君子何患乎無
兄弟也(包氏曰君子䟽悪而友賢九州之人皆可以禮親之)
史記曰伯夷叔齊孤竹君之二子也父欲立叔齊及卒叔
齊譲伯夷伯夷曰父命也遂逃去叔齊亦不肯立而追之
國人立其中子於是伯夷叔齊聞西伯昌養老往歸焉
又曰信陵君無忌謂魏王曰秦與戎翟同俗有虎狼之心
不顧親戚兄弟禽獸耳故太后母也而以憂死穰侯舅也
功莫大焉而竟逐之兩弟無罪而再奪之國此於親戚若
此而况於仇讎之國乎
又曰漢五年漢王與項羽相距京索之間數使使勞苦丞
相蕭何鮑生謂丞相曰王暴衣露盖數使勞苦君者有疑
君心焉爲君計遣君子孫昆弟能勝兵者悉詣君所上必
益信君於是何從其計漢王大說
又曰卜式者河南人也以田畜爲事親死式有少弟弟壯
式脫身出分獨取畜羊百餘田宅財物盡與弟式入山牧十
餘歲羊致千餘買田宅而其弟盡破其生式輙復分與弟
者數矣
又曰周公旦武王弟也及武王即位旦常輔翼武王用事
居多
又曰朱公居於陶中男殺人囚於楚朱公告其少子生往
視之乃裝黃金千鎰置褐噐中載以一牛車且遣其少子
朱公長男請欲行不聽長男曰家有長子曰家督今弟有
罪大人不遣乃遣少弟是吾不肖欲自殺其母爲言公從
之長男竟持其弟喪歸至其母及邑人盡哀之唯朱公獨
笑曰吾固知必殺其弟也彼非不愛其弟也顧有所不能
忘者也是少與我俱見苦爲生難故重棄財至如少弟者
生而見我冨乘堅駈良逐狡兔豈知財所從來故輕棄之
前日吾所以爲欲遣少子固爲其能棄財而長者不能故
卒以殺其弟事之理也無足悲者吾日固巳望其喪之來
也
又曰蒙恬弟毅仕至上卿出則參乘入則御前蒙恬任外
事而毅常爲内謀名爲忠信故雖諸將相莫敢與之争焉
又曰漢王滅項籍立爲皇帝田横懼誅與其徒属五百餘
人入海居島中高帝聞之以爲田横兄弟夲定齊齊人賢
者多附焉乃使赦田横罪而召之田横與其客二人乘傳
詣雒陽謂其客曰横始與漢王俱南面稱孤今漢王爲天
子而横乃爲亡虜北面事之其耻固巳甚矣且吾烹人之
兄與弟併肩而事主縱彼畏天子詔不敢動我獨不愧於
心乎遂自剄令客奉其頭從使者馳奏之高帝曰嗟乎有
以也匹夫起布衣兄弟三人更王豈不賢哉爲之流涕
又曰季布弟季心氣盖關中遇人恭謹爲任俠方數千里
士皆争爲之死當是時季布以諾心以勇著聞
又曰衛青爲侯家人少時歸其父父使牧羊先母之子皆
奴畜之不以爲兄弟數青常至甘泉居室有一鉗徒相青
曰貴人也官至封侯青笑曰人奴之生得無笞罵即幸
矣何得封侯
漢書曰陳平陽武戶牖人也少時家貧好讀書有田三十
畒與兄伯居伯常耕田縱平游學
又田何武字君公蜀郡郫人武兄弟五人皆爲郡吏郡縣敬憚
之
又曰田蚡封武安侯爲丞相召客飲坐其兄盖侯北鄕自
坐東鄕以爲漢相尊不可以兄故私撓由此滋驕
又曰丞相韋賢封扶陽侯長子方山早終次子弘少子玄
成初弘爲太常丞職奉宗廟典諸陵邑煩劇多罪過父賢
以弘當爲嗣故勑令自免弘懷嫌不去官及賢病篤弘竟
坐宗廟事繫獄罪未决室家問賢當爲後者賢恚不肯言
於是賢門生博士等與宗室計議共矯賢令以玄成爲後
賢薨玄成在官聞喪又言當爲嗣玄成深知其非賢雅意
即陽爲病狂妄笑語士大夫多疑其欲讓爵遜兄者丞相
銜史劾奏之不得巳受侯爵
又曰左馮翊韓延壽行縣至高陵有昆仲相訟田延壽耻
不能明教化因入傳舍閉閤思過於是訟者自髠肉袒謝
罪
又曰嚴延年兄弟五人有吏才至大官東海號其母曰萬
石嚴嫗
又曰金日磾兩子賞建俱爲侍中與昭帝略同年共卧起
賞爲奉車建駙馬都尉及賞賜佩兩綬上謂霍將軍曰金
氏兄弟兩人不可使俱兩綬耶霍光對曰賞自嗣父爲侯
耳上笑曰侯不在我與將軍乎光曰先帝之約有功迺得
封侯
又曰張延壽巳歴位九卿旣嗣侯國在陳留別邑在魏(郡租)
入歲千餘萬延壽自以身無功德何以能久堪先人大國
數上書讓減戶邑又因弟陽都侯彭祖口陳至誠天子以
爲有讓廼徙封平原并一國戶口如故而租稅减半
又曰王商自子威涿郡蠡吴人商少爲太子中庶子以肅
敬敦厚稱父薨商嗣爲侯推財以分異母諸弟身無所受
居喪哀戚於是大臣薦商行可以勵群臣義足以厚風俗
宜備近臣繇是擢爲諸曹侍郎中郎將
范曄後漢書曰光武郭后諱聖通眞定槀人也爲郡著姓
父昌譲田宅財産數萬與母弟國人義之
又曰馬援字文淵扶風茂陵人也援三兄况余員並有才
能援年十二而孤少有大志諸兄竒之嘗受齊詩意不能守
章句迺辭况欲就邊郡田牧况曰汝大才當晚成良工不
示人以䃼直從所好會况卒援行服暮歲不離墓所
太平御覽卷第五百一十四
