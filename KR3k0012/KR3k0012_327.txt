太平御覽卷第三百二十七
兵部五十八
獻俘班師罷兵偃武
獻俘
詩曰一月三捷
左傳曰秋七月丙申振旅凱以入于晉(凱樂也)獻俘授馘飲
至大賞(授數也献楚俘於廟)徵會討貳(徵會諸侯將冬會於温)殺舟之僑以徇
于國民於是大服
又曰晉侯使趙同獻狄俘于周不敬劉康公曰不及十年
原叔必有大咎(劉康公元孝子元趙同也)天奪之魄也
又曰士會帥師滅赤狄甲氏及留吁鐸辰(鐸辰留吁之属也)
三月獻狄俘干廟
晉書載記曰石季龍攻䧟徐龕送之襄國勒嚢盛於百尺
樓自上㩧殺之令步都等妻子刳而食之坈龕降卒三千
又曰杜預平吳王濬先列上得孫歆頭預後生送歆洛中
以爲大笑
梁書曰沈林子獻捷書每以實聞武帝問其故林子曰夫
王者之師夲有征無戰豈可復增張虜獲以示誇誕昔魏
尚以盈級致罰此後乘之良轍也武帝曰乃所望於卿也
後魏書曰裴叔業率王茂先李定等來侵楚王戍傳永適
還州王肅復令傳永討之永將心腹一人馳詣楚王至即
令戍填塞外壍夜伏戰士一千人於城外曉而叔業等至
頓於城東列陣置長圍永所伏兵於左道擊其後軍破之
叔業乃令將佐守所列之陣自率精甲數千救之永上門
樓觀叔業南行五六里許便開門奮擊遂摧破之叔業進
退失圖於是奔走左右欲追之永曰弱卒不滿三千彼精
甲猶盛非力屈而敗直墮吾計中耳旣不測我之虚實足
喪其瞻俘此足矣何暇逐之獲叔業傘扇鼓幕甲仗万餘
兩月之中遂獻再捷高祖嘉之
後周書曰武帝平齊夏四月至自東伐列齊主於前其王
公等並從車轝旗幟及器物以次陳於其後大駕布六軍
備凱樂獻俘於太廟京邑觀者皆稱万歲戊申封齊主爲
温國公
唐書曰武德中西突厥葉護可汗遣使請㛰又入宼邊上
高祖謂群臣曰突厥入宼而復請和和之與戰其策安在
太常卿鄭元璹對曰若擊之則怨深難以和緝中書令封
德彛進曰若不戰而和親夷狄必謂中國畏懼未若擊之
尅捷而和親此則威恩兼舉高祖然之戊辰西突厥遣使
獻名馬巳巳并州大惣管襄邑王神符擊突厥於汾東斬
首五百級虜其馬二千疋汾州刺史蕭顗斬突厥五千餘
級
又曰太宗平東都凱旋親被黃金甲陳鐵馬一万騎甲士
三萬人前後部鼓吹俘二僞主及隨神器輦輅獻捷于太
廟高祖大悅行飲至禮以享焉
又曰張瑾初仕隋歷職顯貴煬帝被圍於鴈門也瑾以驍
果出城擊戰一日九捷煬帝登城望之大悅賜物二千叚
又曰元和中忠武軍節度使李光顔奏破吳元濟之衆上
大悅賜其告捷使奴婢銀錦
又曰元和十二年十月隋唐節度使李愬帥師入蔡州執
賊師吳元濟以聞淮西平辛巳上御宣政殿受朝賀九品
巳上及宗子四夷之使皆會
又曰元和十四年魏博節度使田弘正遣使獻逆臣李師
道命左右軍兵衛之先獻于太廟郊社上御興安門百寮
於門下列位稱賀
又曰元和中昭義節度郗士美以賊首三百來獻詔梟於
通化門外
班師
爾雅曰出曰治兵尚武也入曰振旅反尊卑也(郭璞日幼賤在前貴)
(勇也尊老在後尚儀也)
詩曰出車勞還率也赫赫南仲薄伐西戎昔我往矣黍稷
方華春日遟遟卉木萋萋執訊獲醜薄言還歸
又曰杖杜勞還役也有杖之社其葉萋萋
周禮曰若師有功左執律右秉鉞以先凱樂獻于社
左傳曰三年而治兵入而振旅歸而飲至以數軍實(飲至於廟)
(以數車徒所獲也)
又曰楚子敗晉師于邲潘黨曰君盍築武軍而收晉尸以
爲京觀楚子曰夫文止戈爲武武有七德禁暴戢兵保大
定功安人和衆豐財者也我無一焉何以示子孫祀于河
作先君宫告成事而還
後漢書曰曹操討劉備出教曰鷄助外曹莫暁楊德祖曰
夫雞肋食之則無所得棄則我惜公歸計决矣操乃還軍
又曰馬援自南方振旅還京師軍吏經瘴疫死者十四五
賜援兵車一乘
晉書曰王濬平具上表云間在秣陵諸軍凡二十万衆臣
軍先至爲土地之主百姓之心皆歸仰臣臣切勑所領秋
毫不犯諸有市易皆明破劵契有違犯者凡斬十三人皆
吳人所知也餘軍縱横詐稱臣軍而軍類皆蜀人幸以此
自别耳
又曰賈充爲伐吳大都督孫皓降於王濬充未之知方以
吳未可平抗表請斑師充表與告捷表同至朝野以充佐
居人上智出人下
宋書曰十二月景申大軍次左里將戰帝麾之麾竿折幡
沉于水衆咸懼帝笑曰昔覆舟之役亦如此今勝必矣遂
攻其柵盧循單舸走衆軍皆旋晉帝遣侍中黃門勞師于
行所
至國典略曰齊公憲夜收軍欲待明更戰逹奚武謂之曰
洛陽軍散人情駭動若不因夜速還明日欲歸不得武在
軍旅久矣備見形狀豈可將數營大衆一朝而棄之憲從
其諫遂全軍而反
後魏書曰蕭衍寇徐兖州邢巒大破之旋師世宗臨東堂
勞之曰卿役不踰時尅清妖醜鴻勲碩美可謂不愧古人
巒曰此自陛下威略聖靈加以將士之力臣何功之有
白虎通曰古者師出不踰時者爲怨思也天道一時生物
養人者天之貴物也踰時即内有怨女外有曠夫詩曰昔
我往矣楊柳依依今我來思雨雪霏霏
春秋曰宋人取長葛傳曰外取邑此不書此何謂以書久也
六韜曰武王平殷還問太公曰今民吏未安賢者未定何
以安之太公曰無故如天如地
說苑曰魏文侯攻中山樂羊將巳得中山還反叛文侯命
主書曰群臣賓客所獻書操以進主書者舉兩篋以進令
將軍視之盡難攻中山之事也將軍還北面而再拜曰中
山之舉也非臣之力君之功也
韓子曰晉文公將與楚戰召舅犯問曰吾將與楚戰彼衆
我寡爲之柰何對曰臣聞之君子不厭忠信戰陣不厭詐
僞君其詐之而已又問雍季對曰焚林而田後必無獸以
詐遇民後必無民公曰善以舅犯謀與楚戰大敗之歸行
爵先雍季而後舅犯群臣曰城濮之事舅犯之謀夫用其
言而後其身可乎公曰此非若所知夫舅犯之言權也雍
季之言万世之利也
罷兵
史記曰漢武帝患匈奴屢爲邊患鴈門馬邑豪聶壹因大
將軍王恢言匈奴初和親親信邊可誘以利致之伏兵襲
擊必破之道也帝召問公卿曰今欲舉兵攻之何如韓安
國曰臣聞高皇帝圍於平城匈奴至者投鞍高如城者數
所平城之飢七日不食天下歌之及解圍反位而無忿怒
之心夫聖人以天下爲度者不以巳私怒傷天下之政故
乃遣劉敬奉金千斤以結和親至今爲五代利孝文皇帝
又嘗一擁天下之精兵聚之廣武常谿終無尺寸之功而
天下黔首無不憂孝文悟於兵之不可宿故復合和親之
約此二聖之跡足以爲效矣竊以爲勿擊便
漢書曰元帝時朱崖儋耳二郡夷數反賈捐之上書請不
擊其略曰臣聞堯舜禹三聖之德地方不過千里西被流
沙東漸于海朔南曁声教欲與声教則理之不欲與者不
強理也是以頌声並作視聽之類咸樂其生秦氏興兵遠
攻貪外虛内務欲廣地而天下潰叛頼聖漢爲百姓請命
平定天下至孝武皇帝以國富人逸攘却匈奴西連諸國
至于安息東過碣石造塩鐵酒攉之利以佐用度猶不能
足當此之時寇賊並起征伐不休之故也今陛下不忍悁
悁之忿欲歐士衆擠之大海之中(悁居緣切擠祖奚切)快心幽冥之
地非所以保全元元也詩云蠢𡭗荆蠻大邦爲讎自古患
之久矣何況万里之蠻乎臣竊以往者羌軍言之暴師曾
未一年兵出不踰千里費四十餘萬大司農錢盡乃以少
府禁錢續之夫一隅爲不善費尚如此況於勞師遠攻亡
士無功乎臣愚以爲非冠帶之國禹貢所不及皆可且無
以爲於是遂罷其郡
後漢書曰光武建武中北匈奴衰弱臧宫馬武上書請臨
塞厚懸購賞喻告高勾驪烏桓鮮卑攻其左發河西四郡
及天水隴西羌胡擊其右如此北虜之滅不過數年矣帝
曰舍近謀遠者勞而無功舍遠謀近者逸而有終故曰務
廣地者荒務廣德者強有其有者安貪人有者殘殘滅之
政雖成必敗今國無善政災變不息百姓驚惶人不自保
而復遠事邊外乎孔子曰吾恐季孫之憂不在顓臾自是
諸將莫敢復言兵事
魏志曰諸葛誕據壽春及魏將王基討之司馬文王欲遣
諸將輕兵深入招迎吳將唐咨等子弟因釁有蕩覆吳之勢
基諫曰昔吳將諸葛恪乘東關之勝竭江表兵以圍新城
城旣不拔而衆死者太半蜀將姜維因洮上之利輕軍深
入粮餉不継軍覆上邽(音圭)夫旣勝之後必輕敵則慮難不
深今賊新敗於外又内患未弭是其脩政設慮之時也且兵
出踰年人有歸志俘馘十万罪人斯得自歷代征伐未有
全兵獨克如今之盛者也武皇帝破袁紹於官度自以所
獲巳多不復追奔懼挫威也從之
尸子曰公輸般爲蒙天之階階成將以攻宋墨子聞之赴
於宋至於郢見般曰聞子爲階將以攻宋宋何罪之有無
罪而攻之不可謂仁胡不巳也公輸般曰不可吾旣以言
之王矣墨子曰胡不見我於王公輸般曰諾墨子見楚王
曰今有人於此舍其文軒隣有弊輿而欲竊之舍其錦繡
隣有短褐而欲竊之舍其梁肉隣有糠糟而欲竊之此爲
何若人王曰此爲竊疾耳墨子曰荆之地方五千里宋之
地方五百里此猶文軒之與弊輿也荆有雲夢犀兕麋鹿
盈之以江漢之魚鱉黿鼉爲天下饒宋無雉兔鮒魚者也
猶梁肉之與糠糟也荆有長松文梓楩柟豫章宋無長木
此猶錦繡之與短褐也臣以王之攻宋也爲與此同類王
曰善請無攻宋
吕氏春秋曰秦興兵欲攻魏司馬唐諫秦君曰叚干木賢
者也而魏禮之天下莫不聞無乃不可加兵乎秦君乃按
兵而輟不攻魏文侯可謂善用兵矣聞君子之用兵也莫
見其形其功巳成此之謂也
偃武
易曰澤上於地萃君子以除戎器戒不虞
書曰武王伐殷乃偃武脩文(倒載干戈包以虎皮示不用也行禮射設庠序脩文教也)
歸馬于華山之陽放牛于桃林之野示天下弗服(山南曰陽桃林)
(在華山東北皆非長養牛馬之地欲使自生死示天下不服乘用也脩文教也)
禮記曰武王克商後散軍而郊左射狸首右射騶虞而貫
革之射息矣歸馬于華山之陽放牛于桃林之野干戈弓
矢包之以虎皮示天下不復用兵也
左傳曰宋向戌欲弭諸侯之兵以爲名子罕曰天生五材
民並用之廢一不可誰能去兵兵之設久矣所以威不軌
而昭文德也聖人以興乱人以廢興廢存亡昏明之術皆
兵由也而子求去之不亦誣乎
又曰武王克商作頌曰載戢干戈載橐弓矢
又曰夫文止戈爲武
家語曰孔子北遊登於農山曰二三子各言其志吾將擇
焉子路進曰由願白羽若月赤羽若曰攘地千里搴旗折
馘唯由能之子貢進曰賜願旗鼓相望縞衣白冠陳說其
間二國釋怨唯賜能之顔回曰回聞薰蕕不同器而治回
願得明王聖主王相之鑄劒戟爲農器放牛馬於原藪則
由無所施其勇賜無所用其辯矣孔子曰美哉德也
史記曰始皇曰寡人頼宗廟之靈六王咸服其辜天下大
定收天下兵器銷以爲鍾鐻金人十二重各千斤置咸陽
廷宫中
漢書文帝詔曰朕能任衣冠念不到征討故鷄鳴狗吠煙
火万里也
又食貨志曰武帝末年悔征伐之事乃封丞相爲冨民侯
顔師古曰欲百姓之殷實故取其嘉名也
莊子曰孔子謂盗跖曰將軍有意聽臣臣請南使吳越北
使齊魯東使宋衛西使晉楚使爲將軍造大城數百里立
數十萬戶之邑使尊將軍爲諸侯與天下更始罷兵休卒
收飬昆弟共祭先祖此聖人才士之行而天下之願
又曰見侮不辱救民之鬪禁政寢兵救世之戰
古司馬法曰古者武軍三年不與民覩之勞也上下相報
和之至也(還師罷兵復戎卒三年不傜役以荅人勞)得意則凱樂歌示喜也(聖主)
(誅不義百姓皆得其所喜樂各安其居樂其常)偃伯靈臺荅民之勞告不興也(偃休)
(息也伯主兵也靈臺錯德美之喜以祭天示不復用兵也)
吕氏春秋曰武王以武得之以文持之倒戈㢮矢示天下
不用兵
尸子曰武王巳戰之後三革不累五刃不砥牛馬放之歷
山終身弗乘也
淮南子曰秦之時高爲臺榭大爲苑囿遠爲馳道鑄金人
(秦始皇二十六年初兼天下有長人見於臨洮其高五丈足迹六尺放寫其刑鑄金人以象之翁仲君何是也)發
謫戍入芻槀(戍守長城也入芻藁之說以供國用之也)頭會箕賦於少府(頭會隨民)
(口數人責其稅箕賦似箕檢民則多取意也少府官名如今司農)丁壯大夫西至臨洮
狄道(臨洮隴西之縣能水北狄道漢陽之縣是也)東至會稽浮石(會稽山名浮石隨水高下)
(言不没皆在遼西界一說會稽山在泰山下封于泰山禪於會稽是也)南至豫章桂林(䂊章郡挂)
(林欎林也)北至飛狄陽原(飛狄在代郡南飛狄山也陽原在太原)道路死人以溝
量(言滿備也)當此之時忠諫者謂之不祥而道仁義者謂之狂
逮至高皇帝存亡継絶(漢高祖也)舉天下之大義身自奮𬒮執
銳以爲百姓請命于皇天(執利兵伐无道以求百姓之命祈之皇天也)當此之
時天下雄俊豪英暴露于野澤(才過千人爲俊百人爲豪万人爲英)前蒙矢
石而後墮壑出百死而紹一生以争天下之權(墮入也紹至也)
奮武厲誠以决一旦之命當此之時豐衣博帶而道儒墨
者以爲不肖(言尚武也)逮至累乱以勝(勝暴乱也)海内大定継文之
業立武之功(継文王受命之業武王誅无道之功)履天子之圖籍造劉氏之
貌冠(高祖於新農所作竹冠一曰季貌冠也)揔鄒魯之儒墨通先聖之遺教
載天下之旗乘泰輅建九旒撞大鍾擊鳴鼓奏咸池陽干
戚(周礼天子五輅泰輅上輅也王者功成作樂故撞鍾擊鼓咸池黃帝樂也干楯也戚斧也春夏舞者所執)當
此之時有立武者見疑一世之間而文武代爲雌雄有時
而用也今世之爲武也則非文也爲文者則非武更相非
而不知時世之用也
說苑曰魏文侯與田子方語有兩童子衣青白衣而侍於
君前子方曰此君子之寵子乎文侯曰非也其父死於戰
此其孤幼也寡人收之子方曰臣以君之賊心爲足今滋
甚君之寵此子也又且以誰之父殺之乎文侯愍然曰寡
人受令矣自是已後兵革不用
