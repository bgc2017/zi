太平御覽卷第九百三十四
鱗介部六
蛇下虺
蛇下
風俗通曰車騎將軍巴郡馮緄字鴻卿爲議郎發綬笥有
二赤蛇可長三尺分南北走大用憂怖許李山孫憲得先
人秘要緄請使卜云君後三歲當爲邊將東地四五千里
官以東爲名後五年爲大將軍南征此吉祥也
蜀王本紀曰秦王知蜀王好色乃獻美女五人蜀王遣五
丁迎女還梓潼見一大蛇入山穴中一丁引其尾不能出
五丁共引蛇山崩壓五丁
玄中記曰東海有蛇丘之地衆蛇居之無人民多神蛇或
人頭而蛇身
又曰崑崙西北有山周廻三萬里巨蛇長萬里蛇常居此
山飲食滄海
陳留風俗傳曰小黃縣者宋地故陽武東黃鄕也因黃水
以名縣沛公起兵野戰喪皇妣于黃鄕天下平定乃使者
以梓宮招魂幽野於是丹蛇在水自洗濯入于梓宫其浴
有遺髮故謚曰昭靈夫人
雷次宗豫章記曰永嘉末有大蛇長十餘丈斷道經過者
輙以氣吸引取之吞噬巳百數行旅斷道道士吳猛與弟
子數人往欲殺蛇蛇藏深穴不肯出猛符南昌社公蛇乃
出穴頭高數丈猛於尾緣背而以足按蛇頭着地弟子於
後以斧殺之
裴淵廣州記曰晉興郡蚺蛇嶺去路側五六里忽有一物
大百圍長數十丈行者過視則往而不返積年如此失人
甚多董奉從交州出由此嶠見之大驚云此蛇也住行旅
施符勑經宿往看蛇巳死矣左右白骨積聚成丘
鄧德明南康記曰南野巘山有漢太傅陳蕃塜墓西岸有
廟名曰宫渚昔值軍亂聞墓有三寶軍人爭掘指麾必啓
忽大蛇圍繞墳前崩雷晦雨當時竟不得發
宋永初山川記曰興古郡有大蛇名青葱有大蛇名赤頸
又曰柴幸縣有飛蛇
外國圖曰圓丘有不死樹食之乃壽有赤泉飲之不老有
大蛇多爲人害不可得居帝遊圓丘以雌黃精厭大蛇
郭子橫洞冥記曰蛇璣出塗云國有青靈蛇産珠色光白
如瓊琰之類
博物志曰蝮蛇秋月毒盛無所齧草木以泄其氣草木即
死樵採設爲此草木所傷刺者亦殺人
又曰地三年種蜀黍其後七年多蛇
廣志曰永昌郡有歧尾蛇
又蝮蛇與土色相亂長三四尺其中人以牙歷之裁斷皮
出血則身盡痛九竅血出而死
列異傳曰壽光侯者漢章帝時人劾百鬼衆魅有婦爲魅
所病侯劾得大蛇又有大樹人止之者死鳥過亦死侯劾
樹夏枯有蛇長七八丈懸而死
搜神記曰魯定公元年有九蛇繞柱占以爲九世廟不祀
乃立煬宫
又曰隋侯行見大蛇傷救而治之其後蛇銜珠以報之
又曰竇武母産武而并蛇蛇送之林中後母卒及葬未定
有大蛇自榛草而出赴喪所以頭繫柩涕血頃而去時人
知爲竇氏之祥
又曰宋元嘉中廣州有三人共入山中伐木怱見石窠中
有三卵大如升便取煑之湯始熱便聞林中如風雨聲湏
臾有一蛇大十圍長四五丈逕來於湯中銜卵而去三人
無幾皆死
又曰秦瞻居曲阿彭皇野忽有物如蛇突入其腦中蛇來
先聞臰死氣便於鼻中入盤其頭中覺泓泓冷聞其腦間
食聲咂咂數日而出去尋復來取手巾急縳口鼻亦被人
積年無他病唯患頭重
異苑曰太元中汝南人伐竹見一竹中央蛇形巳成上枝
葉如故吳郡桐廬民嘗伐餘遺竹見一宿竿成雉頭頸盡
就身猶未成此亦竹爲蛇蛇爲雉也
又曰薪野蘇卷常與奴婢居野舍每至飯時輙有一物來
其狀似蛇長七八尺五色光鮮卷異而飴之遂經數載産
業加焉奴後密打殺即得能食病日進三斛飯猶不爲飽
少時而死
又曰丹陽鍾忠以元嘉冬月晨行見有一蛇長二尺許丈
色似青瑠璃頭有雙角白如(王忠)感而畜之於是資業日登
經年蛇自亡去忠及二子相繼殞斃此蛇來吉去凶其
唯龍乎
又曰魯國年縣象山上有寺廟今民欲架室者輙見大蛇
數十丈出來驚人故莫得安焉
周景式廬山記曰安侯世高者安息國太子與友人共出
家學道友人好恚怒死受蟒報爲此宮亭廟神世高於廣
州爲人所殺還生安息國復爲王子年二十又棄國入吳
之宫亭汨舡過呼友人與語友人身長數十丈見世高向
之胡語竟各分去暮有一少年上世高舡跪受呪願囚忽
不見世高語同舡人曰向少年即此廟神也得離惡形矣
蟒旣見世高從山南過死山北今桑柴民所居蛇里是也
幽冥錄曰會稽謝祖之婦初育一男又生一蛇長二尺許
便逕出門去後數十年婦以老終祖忽聞西北有風雨之
聲頃之見一蛇長十數丈腹可十餘圍入戶遶靈座因至
柩所繞數匝以頭打柩目血淚俱出良久而去
又曰會稽郡吏鄮(音懋)縣薛重得假還家夜戶閉聞妻床上
有丈夫眠聲喚妻久從床上出未及開戶重持刀便逆問
妻曰醉人是誰妻大驚愕因若自申明實無人意重家唯
有一戶搜索了無所見見一大蛇隱在床脚酒臭重便斬
蛇寸斷擲於後溝經數日而婦死又數日而重卒死經三
日復生說始死有人祰將重到一官府見官寮問何以殺
人重曰實不曾行凶曰寸斷擲在後溝此是何物重曰此
是蛇非人府君愕然而悟曰我當用爲神而敢淫人婦又
妄訟人勑左右召來吏卒乃領一人來着平巾幘具詰其
淫妻之過將付獄重乃令人送還
廣五行記曰晉吳興太守袁玄瑛嘗之官請郭璞筮吉凶
璞曰至官當有赤蛇爲妖不可殺之後到府果有赤蛇在
銅虎符凾上蟠玄瑛家人䙤殺之其後玄瑛爲徐馥所害
又曰晉安帝義熙末年殷仲文年十三父亡家有大怪有
大蛇長丈或戴其堂屋或拔其炊釡置地家人棄舍奔散
唯仲文居喪如故然仲文後竟爲宋高祖所戮
又曰陳時吳興顧楷在田上樹取桑葉見五尺大蛇入一
小穴其從蛇相次或三尺或五尺次第相隨略有數百楷
急下樹看所入之處了不見有一孔日暮還家楷病口瘂
不復得語
又曰東光人東方飛龍病甚夢化爲大黑蛇以告其妻旣
死遂有大黑蛇入室上棟間飛龍諸子將殺之其母曰此
是爾父諸子不用母言遂殺之即日暴雨諸子皆震(而死)前
唐景龍文館記曰興慶池者長安城東隅形勢之地也中
多王侯第宅天后初有居人王純掘地獲黃金百斤致冨
官司聞之密加搜獲純懼投於井中縣官窺之見雙赤䖵
仰首張吻遂不敢入純以此金當爲巳復入井取之還見
赤蛇赫然蟠屈純懼而出其夜井水涌溢漸成此池可廣
百餘頃
嶺表錄異曰南土有金蛇亦名錫蛇又名地鱓州土出黔
中桂州亦有即不及黔南者其蛇麁如大指長一尺許鱗
甲上有金銀解毒之功不下吉利也
又曰蚺蛇大者五六丈圍四五尺以次者亦不下三四丈
圍亦稱是身有班文如故錦纈俚人云春夏多於山林中等
鹿過(則銜之自尾而吞唯頭角礙於口即深入林樹間閣其首伺鹿壞頭角墜地)鹿身方嚥入
腹如此後蛇極羸弱及其鹿消壯俊悅懌勇徤於未食鹿
者或云一年則食一鹿
又曰兩頭蛇嶺外多此類時有如小指大者長尺餘腹下
鱗紅背錦文一頭有口眼一頭似頭而無口眼云兩頭俱
能進退亦謬也昔孫叔敖見之不祥乃殺而瘞之恐他人見
復受其禍南人見之爲常其禍安在
吳氏本草經曰蛇脫一名龍子單衣一名弓皮一名蛇附
一名蛇筯一名龍皮一名龍單衣
楚辭曰蝮蛇蓁蓁封孤千里
傳玄神蛇銘曰嘉兹蛇靈斷而能續飛不湏翼行不假足
楊雄客難曰獨不見翠蛇絳螭之將登天乎必聳身於蒼
梧之淵階浮雲翼疾風而上
虺
毛詩鴻鴈斯于曰唯虺唯蛇女子之祥
國語曰吳伐越越王請盟吳王將許之申胥(申胥伍子胥)曰不
可許大夫種勇以善謀將還玩吳國於股掌(之上)以婉辭順
志虺而弗剉爲蛇將若之何吳王不聽乃許盟
搜神記曰陳留阮士禹傷於虺不忍其痛數嗅其瘡巳而
虺成於鼻中
任昉述異記曰虺五百年化爲蛟蛟千年化爲龍龍五百
年而爲角龍又千年爲應龍楚辭曰雄虺九首儵忽焉在
孔融荅路粹書曰朱彭冠賈之徒當世壯士惡相攻能爲
國患輕薄劣弱者如兩虺相囓適足還災其身誠無所至
太平御覽卷第九百三十四
