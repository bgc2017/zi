太平御覽卷第六百九十七
服章部十四
履舄韈
履
釋名曰履禮也飾足所以爲禮亦曰抱也所以抱足也複
其下曰舄舄腊也久立地濕故複其下使乾腊也不借言
賤易有宜各自畜不假借之也齊人曰搏借搏借猶把鮓
麁之貌也曰麁絲麻韋草皆同名麁麄措也言所以安措
足也
說文曰履足所依也靸小兒履也鞮革履也
廣雅曰履紟謂之碁
世夲曰於則作履扉(於則黃帝臣草曰扉麻曰履也)
方言曰絲作之麻作之不借組者謂之履屨朝鮮洌水之
上謂之卭角南方江沔之間惣謂之麄梁益謂之屣或謂
之(下几反一音盡)履其通語也徐土邳沂之間(今下邳沂音圻)謂之叩
角緉&KR2413;(上兩下爽)閞之東西或謂之緉或謂之&KR2413;其通語也
史記曰張良嘗遊於下邳圯上有一老父至良所墮其履
圯下頋謂良曰孺子下取之父曰履我良業爲取履因長
跪進之
又曰東郭先生待詔公車貧困飢寒衣幣不完行雪中履
屨有上無下足盡踐地道中人笑之
又曰趙平原君使人於春申君欲誇楚爲瑇瑁簮刀劒之
室飾以珠玉而春申君客三千餘人其上客皆躡珠履趙
使大慙
又曰淳于髠曰杯盤狼籍履舄交錯
漢書曰王莾好高冠厚履
又曰鄭宗哀帝擢爲尚書僕射數諫爭每見曳革履上笑
曰我識鄭尚書履聲
魏志曰曹公令曰議者以祠廟當解履吾受賜命帶劒不
解履上殿今有事于廟而解履是尊先公而替王命敬父
祖而簡君主也吾不敢脫履上殿
蜀志曰先主少孤織履爲業曹公罵云賣履舍長
又曰劉琰妻胡入賀太后后特留胡經月乃出胡有美色
琰疑其與後主有私呼卒伍伯撾胡以履搏面胡具以言
告琰坐下獄有司議曰卒非撾妻之人面非受履之地琰
竟弃市
晉書曰夜武庫火累代之寳皆焚焉孔子履漢祖斬蛇劒
王莽頭並失
又曰符健時霖雨河水溢浦津監寇登得一履於河長七
尺三寸内指跡長一尺深三寸
續晉漢陽春秋曰江州刺史王弘造陶淵明無履弘從人
脫履以給之語左右爲彭澤作履左右請履度淵明於衆
坐伸脚令度及履至着而不疑
晉惠帝起居注曰帝還洛陽至陵下謁無履取左右履着
下拜
趙錄曰佛圖澄卒葬後郭門吏報石季龍云是師携一履
西去季龍發其墓唯見一履與一石
後魏書曰王遵業從容恬素若處丘園嘗着穿履好事者
多毀新履以學之
宋書曰益州道士邵碩元徽二年忽告人云吾命終因卧
而死後人見碩在荆州上明以一隻故履縛左脚而行甚
疾遂不知所之
齊書曰高祖儉素宫人盡令着紫絲履太公金匱履之書
曰行必慮正
六韜崇侯虎曰今周伯昌懷仁而善謀冠雖弊禮加於首
履雖新法以踐地可及其未成而圖之
又曰昔帝堯王天下黼衣絓履不弊不更爲也
晏子曰公問曰子近市識貴賤乎時公繁刑晏子曰踊貴
履賤公愀然遂緩刑
又曰景公爲履黃金之綦飾以銀連以珠良玉之約其長
尺
又曰景公爲履飾以金玉服以聽朝履重僕不能舉之問
曰天寒乎晏子曰古之制衣服冬輕而煖夏重而清金玉
之履是重而寒也公入徹履
孫卿子曰大布之衣簏紃之履可以養體也
莊子曰儒者冠圓冠者知天時履方屨者知地形
又曰曾子居衛捉衿而肘見納履而踵决
韓子曰鄭人有欲買履者先自度足而置其坐往市而忘
操之見履乃曰吾忘度足乃歸取之市罷不得履人曰何
不試以足曰寧信度數無自信也
又曰文王履係解視左右盡賢無可使係者因俛而係之
又曰魯人身善織履其妻善織縞而徙於越或謂之曰子
必窮履飾足也而越人跣縞爲冠之也而越人被髮欲不
窮可得乎
賈子曰天子黑方履諸侯素方履大夫素圓履
賈誼書曰昔楚昭王與吳戰楚軍敗昭王走而履决失之
行三十步復旋取左右問曰何惜此一踦履乎王曰楚國
雖貧豈愛一踦履哉惡與偕出弗與俱反也自是之後楚
國之俗無相弃者
又曰履雖鮮弗加之於枕冠雖弊弗以苴履
又曰二世胡亥之爲公子曰詔置酒享羣臣召諸子賜食
先罷胡亥下階羣臣陳履狀善者因行踐敗而去諸侯聞
之者莫不太息及二世即位皆知天下必弃之
淮南子曰禹之趍時冠挂而弗頋履遺而不取
塩鐵論曰古者庶人鹿菲草履今冨者韋沓絲履
風俗通論數曰踦者竒也履舄之一也
夢書曰履韈爲子属體末也若夢得履韈者必有子息也
履者爲男韈者爲女也
西京雜記曰趙飛鷰爲皇后其弟上遺同心七寳綦履
又曰度安世年十五爲成帝侍郎常着輕絲履
又曰匡衡邑人有說詩者衡從與語質疑邑人推服到履
而去
拾遺錄曰穆王起春宵之宮西王母來焉納丹豹文履
魏武帝遺令曰諸舍中可學作組履賣之
又内式令曰吏民多製文繡之服履絲不得過絳紫金黃
絲織履前於江陵得雜綵絲履以與家約當着盡此履不
得效作也
晉令曰土卒百工履色無過綠青白婢履色無過紅青古
儈(古會切)賣者皆當着巾帖額題所儈賣者及姓名一足着
黑履一足着白履
東宫舊事曰太子妃有絳地絞履一緉
漢舊儀曰乘輿帶七尺斬蛇劒履虎尾約履
徐乹古履儀曰正會大司馬問劒履上殿義徐言所以遂
見從着履上殿時人見咸譏云古無履伹有舄今當着舄上
殿不宜着履案周禮天王赤舄黑舄后素葛履鄭君注曰
複下曰舄單下曰履是則古有履也蔡謨荅臺符分别履
舄之名事曰被符小會義注侍臣劒履升殿而摯虞決疑
言劒舄履之名宜審謹案今時所謂履者自漢以前皆名
屨屨左傳曰踊貴履賤禮曰戶外有二屨不言二履賈誼
曰冠雖弊不以苴屨亦不言苴履言履者猶足所履踐耳
詩云糺糺葛屨可以履霜舄者一物之别名履者足踐之
通稱稱先代以來優崇重臣言劒履則包舄也又大臣昇
殿不唯朝會或私覿獨見臨時所着不必是舄故揔言履
以明不跣而巳摯虞中朝宿臣多識往行親覩其禮退而
書之即是晉之故典令决疑言舄者書時事也儀注言履
者舉揔名也尋文揔意所稱雖異其制一也
鄧德明南康記曰昔有盧躭仕州爲治中當元會至曉不
及朝化爲白鵠至閣前迴翔欲不威儀以帚擲之得一雙
履躭驚還就列内外左右莫不駭異時步騭爲廣州刺史
意甚惡之便以狀聞遂至誅滅
荆州記曰興安水邊平石上有石履
搜神記曰宮亭湖孤石有一估客下都經其下見二女子
云可爲妾買兩緉絲履自厚相報估客至都與置之並一
箱置履在内留廟中去兼一書一刀忘而和留之及下去
乘舟忽有鯉魚躍入剖之得刀與書
幽明錄曰晉太寧元年餘杭人姓王失其名往上舍過廟
乞福旣去亡履巳行五六里嬾復更反取一白衣人持履
後至云宫使還君化爲鵠飛入田中
列仙傳曰嘯父冀州人在曲周市𥙷履數十年不老人竒
之
又曰昭帝旣葬鈎弋夫人空棺無屍但有絲履
列異傳曰胡母班爲太山府君賷書詣河伯貽其青絲履
甚精巧也
漢武内傳曰七月七日西王母降履玄瓊鳳文之舄
列女傳曰翟方進學於京師後母憐其幼隨之長安織履
以給之
皇甫謚高士傳曰陳仲字子終自齊適楚楚王欲以爲相
其妻子曰家織履以食淡然而無爲樂在其中矣謝使者
秦嘉與婦淑書曰今枉虎龍組緹履一緉
高文惠婦與文惠書曰今聊奉組生履一緉
曹植賀冬表曰獻白文履七緉韈百副
崔寔四民月令曰八月制韋履十月作白履
劉楨魯都賦曰纖纖絲履粲爛鮮新表以文組綴以朱蠙
曹植洛神賦曰踐遠遊之人履曳霜綃之輕裙
古樂府詩曰君子防未然不處嫌疑間瓜田不納履李下
不正冠
張華輕薄篇曰足下黃金履手中雙莫耶
甄述女詩曰足躡承雲履豊趺暠春錦
古詩曰頭上金釵十二行足下絲履五文章
傅玄履銘曰戒之哉念履正無履邪正者吉之路邪者凶
之徵
賈誼弔屈原文曰章甫薦履漸不可久嗟若先生獨離此
咎
舄
崔豹古今注曰舄以木置履下乾腊不畏泥溺也
方言曰履中有木者謂之複舄自關而東謂之複履其上
單者謂之宛下單者謂之鞮
詩曰公孫碩膚赤舄几几
又南有嘉魚車攻曰赤芾金舄(箋云金舄黃朱色也)
周禮天官下曰屨人掌王及后之服屨爲赤舄黑舄赤繶
黃繶青句素屨葛屨(鄭玄曰王告服有九舄有三等赤舄爲上冕服之舄也王后亦服唯祭)
(服有舄鄭司農云赤繶黃繶黃繶以黃赤云絲爲下緣繶音憶)
左傳曰楚子次于乾谿雨雪王皮冠秦復陶(秦所遺羽衣也)翠被
(以翠羽飾被)豹舄(以豹皮爲履)執鞭以出
三禮六服圖曰王后翬衣玄舄榆翟赤舄鞠衣着履(鞠衣以下)
(皆履之)
三禮圖曰複下曰舄單下曰履夏葛冬皮也
說苑曰襄成君始封之時衣翠衣帶玉佩玉劒履縞舄
典論曰中常侍張譲子奉爲太醫令與人飲酒輙掣引衣
掌發露形體以爲戲樂將罷又亂其舄履無不顛倒
漢武内傳曰西王母履文鳳之舄
列仙傳曰安期先生瑯瑘阜鄕人秦始皇請見與語三日
三夜賜金壁千萬出於阜鄕皆置去留書以赤玉舄一枚
以報
拾遺錄曰秦王子嬰寢於望夷宫夜夢有人長文鬚鬢絶
青納王舄而乘丹車告云天下當亂王乃殺趙高所夢則
始皇之靈所着舄則安期所遺者
列仙傳曰黃帝葬橋山山崩無尸唯劒舄存
衝波傳曰足履萬錢之舄漂如日光宛如遊龍
風俗通曰孝文身履革舄而衣弋綈
又曰俗說明帝時尚書郎鄴令王喬每月朔常詣臺朝帝
怪其來數而無車馬密令太史候望言其臨至時常有雙
鳬從東南飛來因舉羅得一隻舄使上方識是四年中所
賜尚書履也
杜氏幽求曰褒衣博帶高冠厚舄佩以珠璣結之纓蕤
陳思王七啓曰金華之舄動趾遺光
韤
說文曰韤足衣
釋名曰韤末在脚也
左傳曰衛侯與諸大夫飲酒禇聲子韈而登席公怒
帝王世紀曰武王伐紂行至商山韈係解五人在前莫肯
係皆曰臣所以事君非爲係韈
漢書曰中山王來朝成帝賜食後飽起下韈係解成帝以
爲不能而賢定陶王
又曰景帝時王生者善爲黃老言嘗召居廷中公卿盡會
張釋之爲廷尉王生頋曰吾韈解爲我結韈釋之跪而結之
人或讓王生獨奈何辱張廷尉如此王生曰吾老且賤自
度終亡益於張廷尉方今天下名臣吾故聊使廷尉跪結韤
欲以重之諸公聞之賢王生而重釋之
東觀漢記曰和帝召諸儒侍中賈逵黃香相難罷朝特頒
賜履韈
文子曰均爲縞也或爲冠或爲韈則履之
又曰文王伐崇至鳳皇之墟而韈係解文王自結之太公
問焉文王曰吾聞亡君所與處盡其役寡人雖不肖所與
處皆先君之人也故無令結之(漢舊儀曰凡齋玄豹韈耕用青韈)
會稽典錄曰賀劭爲人美容止與人交久益敬之在官府
常著韈希見其足
崔浩女儀曰近古婦以冬至日進履韈於舅姑
張衡南都賦曰羅韈躡跡而容與
曹植洛神賦曰凌波微步羅韈生塵也
皇甫規與馬融書曰謹上韈一量以通微薄
秦嘉婦與嘉書曰今奉細布韈二量
高文惠婦與文惠書曰今奉織成韈一量
曹植賀冬表曰獻韈七量并爲韈頌曰玉趾旣御履和蹈
貞行與錄邁動以福并
後漢崔駰作韈銘
太平御覽卷第六百九十七
