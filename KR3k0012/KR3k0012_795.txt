太平御覽卷第七百九十五
四夷部十六
西戎西
烏孫悅般迷蜜党項
焉耆小月氏佛菻吐火羅
泥婆羅大食
烏孫
史記曰烏孫在大宛東北可二千里行國隨畜牧與匈奴
同俗
漢書曰烏孫國多馬冨人至四五千疋民貪狼無信多
寇盗最爲強國
北史曰烏孫居赤谷城在龜兹西北去代一萬八百里其
國數爲蠕蠕所侵西徙葱嶺山中無城郭隨畜牧水草後
魏太延中遣使者董琬等使其國後每來朝貢
通典曰烏孫漢時國號大昆弥理赤谷城(烏孫於西城諸戎其形最異青)
(眼赤鬚猕猴者本其種也其國謂王日昆弥亦曰昆莫)去長安八千九百里内地五
千里莽平多雨寒山多松樠(音武凢切其心似松)不田作種樹隨畜
逐水草與匈奴同俗
又曰烏孫昆莫弥皆王號也故烏孫國有塞種大月氐種
始張騫言烏孫本與大月氐共在燉煌間今烏孫強大可
厚賂招令東居故地妻以公主以制匈奴武帝即位令騫齎
金幣往賜昆莫於是使獻馬願尚公主元封中遣江都王
建女細君爲公主以妻焉公主別理宫室居歲時一再與昆
莫會置酒飲食昆莫年老語言不通公主悲愁自作歌曰
吾家嫁我兮天一方遠託異國兮烏孫王穹廬爲室兮氈
爲墻以肉爲食兮酪爲漿天子聞而矜怜之
又曰宣帝時都護鄭吉請分烏孫爲大昆弥小昆弥後叚
會宗爲都護時爲烏孫兵圍騎上書願發城郭燉煌以自
救丞相王商大將軍王鳳及百寮議數日不决上召陳湯
問對曰臣以爲此必無可憂夫胡兵五而當漢兵一刃札
鈍弓弩不利今聞頗得漢工然而猶三當一又兵法曰客
倍而主人半然後料敵今烏孫人衆不足以勝會宗惟陛
下勿憂且兵輕行五十里重行三十里今會宗發城郭燉
煌兵歴時而至所謂報讎之兵非救急之用也烏孫瓦合
不能久攻不過五日當有吉語聞居四日軍書至言已解
悅般
北史曰悅般國在烏孫西北去代一萬九百三十里其先
匈奴北單于之部落也爲漢車騎將軍竇憲所逐北單于
度金微山西走康居其羸弱不能去者住龜兹北地方數
千里衆可二十餘萬凉州人猶謂之單于王其風俗言語與
高昌同而其人清㓗於胡俗剪髮齊眉以醍醐塗之昱昱然
光澤日三澡漱然後飲食其國南界有大山山傍石皆燋鎔
流地數十里乃凝堅人取以爲藥即石流黃也興蠕蠕結好
其王嘗將數千人入蠕蠕國欲與大檀相見入界百餘里見
其部人不浣衣不絆髮不洗手婦人口䑛器物王謂其從
臣曰汝曹誑我將我入此狗國中乃馳還大檀遣騎追之
不及自是相仇讎數相征討後魏大武真君九年遣使朝
獻并送幻人稱能割人喉脉令断擊人頭令骨䧟皆血出
數升或盈斗以草藥内其口中令嚼咽之湏臾血止養瘡
一月復常又無痕世疑其虚乃取死罪囚試之皆驗云
中國諸名山皆有此草乃使人受其術而厚遇之又言其
國有大術者蠕蠕凍死漂亡者十二三是歲再遣使朝貢
求與官軍東西齊契討蠕蠕太武嘉其意命中外諸軍戒
嚴以淮南王他爲前鋒襲蠕蠕仍詔有司以其鼓儛之節
施於樂府自後每使朝貢
迷蜜
北史曰迷密國都迷密城在者至拔西去代萬二千一百
里後魏正平元年遣使獻一峯黑橐駞其國東有山名都
悉滿山出金玉多鐵
党項
隋書曰党項羌者三苗之後也其種有宕昌白狼皆自稱
狝猴種東接臨洮西平西拒葉護南北數千里處山谷間
每姓別爲部落大者五千餘騎小者千餘騎織犛牛尾及
&KR1489;䍽羊毛以爲屋服裘褐被氈以爲上飾俗尚武力無法
令各爲生業有戰則相屯聚無徭賦不相往來牧養犛牛
猪以爲供食不知稼穡無文字但推草木以記年歲時三
年一聚會殺牛羊以祭天人年八十巳上死者以爲令終
親戚不哭少而死者則云夭枉共悲哭之有琵琶撗吹擊
缶爲節
唐書曰党項羌在古析支之地漢西羌之別種也魏晉之
後西羌微弱或臣中國或竄山野自周氏滅宕昌鄧至之
後党項始強其界東至松州西接葉護南雜舂桑迷桑等
羌北連吐谷渾處山谷間延亘三千里其種每姓別爲部
落一姓之中復爲小部落大者萬騎小者千騎不相統一
有細封氏費聽氏頗超氏野辝氏采擒氏拓拔氏最爲強族
俗皆土著居有棟宇其屋織犛毛及羊毛覆之每年一易俗
尚武無法令賦役其人多壽年至百五六十歲不事産業
好爲盗㸦相凌劫尤重復讎若讎人未得必蓬頭垢面跣
足𬞞食要斬讎人而後復常男女並衣裘褐仍披大氈養
馿羊以供其食不知耕稼土無五糓氣候多風寒五月草
始生八月霜雪降求大麥於他界醖以爲酒妻其庶母及
伯叔母嫂子弟之婦淫穢蒸報諸夷中最爲甚自周及隋
或叛或朝常爲邊患貞觀三年南會州都督鄭元璹遣使
招諭其酋長細封步頼舉部内附太宗降璽書慰撫之步
頼因即來朝宴賜甚厚列其地爲軌州拜步頼爲刺史仍
請率所部封吐谷渾其後諸姓酋長相次率部落皆來内
属請同編戶太宗厚加撫慰列其地爲崌(音居)奉巖遠四州
各拜其首領爲刺史
又曰有黑党項在於赤水之西李靖之擊吐谷渾也渾主
伏允奔于黑党項居以空閑之地及吐谷渾舉國内属黑
党項酋長号敦善王因貢方物又有雪山之下及白狗舂
乘白蘭等諸羌
焉耆
北史曰焉耆國在車師南都員渠城白山南七十里漢時
舊國也去代一萬二百里其王姓龍名鳩尸畢郍即前凉
張軌所討龍熙之嗣所都城方二里國内凢有九城國小
人貧無綱紀法令
又曰其丈夫剪髮以爲首飾文字與婆羅門同俗事天神
并崇信佛法尤重二月八日四月八日是日也其國咸依
釋教齋戒行道焉
又曰其國養蚕不以爲絲唯充綿纊俗尚蒲桃酒兼愛音
樂南去海十餘里有魚鹽蒲葦之饒
又曰後魏太武怒之詔成周公万度歸討之鳩尸畢郍以
四五萬人出城守險以距度歸募壯勇短兵直往衝鳩尸
畢郍衆大潰進屠其城西鄙諸戎皆來降服獲其珍竒異
翫殊方譎詭難識之物巨萬時太武幸隂山北宫度歸破
焉耆露板至帝省訖賜司徒
崔浩書曰万度歸以五千騎經五千里拔焉耆三城獲其
珍竒異物及諸委積不可勝數自古帝王雖云西戎即序
有如指注不能控引也朕今手把而有之如何浩書上稱
美
隋書曰焉耆國俗奉佛書類婆羅門婚姻之禮有同華夏
男子剪髮有魚鹽蒲葦之利
唐書曰焉耆在京師西七千三百里其地良沃貞觀六年
其王突騎支遣使貢方物復請開大磧路以便行李太宗
許之自隋末離亂磧路遂閉西域朝貢者皆由高昌及是
高昌大怒遂與焉耆結怨遣兵襲焉耆大掠而去
又曰貞觀十四年侯君集討高昌遣使與之相結焉耆王
大喜請爲聲援乃破高昌其王詣軍門稱謁焉耆人先爲
高昌所虜者悉歸之由是遣使謝恩并貢方物
小月氏
北史曰小月氏國都冨樓沙城其王本大月氏王寄多羅
子也寄多羅爲匈奴所逐西徙後令其子守此城因號小
月氏被服頗與羌同其俗以金錢爲貨
又曰其城東十里有佛塔周三百五十步高八十丈自佛塔
初建計至後魏武定八年八百四十二年所謂百丈佛圖也
佛䔉
唐書曰佛䔉國一名大秦在西海之上東南與波斯接地
方萬餘里列城四百邑連屬其宫宇柱梲多以水精瑠璃
爲之有貴臣十二人共理國政常使一人將囊隨王車百
姓有事即以書投囊中王還宫省發理其枉直其王無常
人簡賢者而立之國中災異及風雨不時輙廢而更立王
冠形如烏舉翼冠及纓絡皆綴以珠寳著錦繡衣前不開襟
坐金花床有一鳥似鵝其毛綠色常在王邊倚枕上坐每進
食有毒其鳥輙鳴其都城疊石爲之尤絶高峻凡有十萬餘
戶南臨大海城東面有一大門其高二十餘丈自上及下飾
以黃金光輝昭爛連曜數里自外至王室凡有大門三重列
異寳雕飾第三門之樓中懸一大金秤以金九十三枚属於
衡端以候日之十二時焉爲一金人其大如人立於側每至
一時其金丸輙落鏗然發聲引唱以紀日時毫釐無失其殿
以瑟瑟爲柱黃金爲地象牙爲門扇香木爲棟梁其俗無
瓦擣白石爲末羅之塗握上其堅密光潤還如玉石至於
盛暑之節人厭囂熱乃引水潜流上遍於屋宇機制巧密
人莫之知觀者唯聞屋上泉鳴俄見四簷飛溜懸波如瀑
布激氣成凉風其巧妙如此風俗男子剪髮披帔而右祖
婦人不開衿錦爲頭巾家資滿億封以上位有羊羔生於
土中其國人候其欲萌乃築墻以院之防外獸所食也然
其臍與地連割之則死唯人着甲走馬及擊鼓以駭之其
羔驚鳴而臍絶便逐水草俗皆髠而衣繡乘輜軿白蓋小
車出入擊鼓建旌旗幡幟土多金銀竒寳有夜光璧明月
珠駭雞犀大貝車渠馬腦孔翠珊瑚虎魄凢西域諸珍異
多出其國
又曰貞觀十七年佛䔉王波多力遣使獻赤頗黎綠頗黎
石綠金精等物太宗降璽書荅慰賜以綾綺
又曰開元七年正月其王遣吐火羅大首領獻師子零羊
各二不數月又遣大德僧來朝貢
吐火羅
北史曰吐火羅國都葱嶺西五百里與挹怛雜居都城方
二里勝兵十萬人皆善戰其俗奉佛兄弟同一妻迭寢焉
每一人入房戶外挂其衣以爲志生子属其長兄其山穴
中有神馬每歲牧牝馬於穴所必産名駒隋大業中遣使
朝貢
通典曰高宗永徽初遣使獻大鳥高七尺其色玄足如駞
鼓翼而行日三百里能噉錢夷謂之駞鳥
又曰龍朔元年吐火羅置州縣使王名遠進西城圖記并
請于圖以西波斯以東十六國分置都督府及州八十縣
一百軍府百二十六仍於其國立碑以紀聖德帝從之
泥婆羅
唐書曰泥婆羅在吐蕃西其俗剪髮與眉齊穿耳揎以竹
筒牛角緩至肩者以爲姣麗食用手無匙筯其器皆銅多
商賈少田作以銅爲錢皆文爲馬牛不穿孔衣服以一幅
布蔽身日數盥漱以板爲屋璧皆雕畫俗重博戲好吹蠡
擊鼓頗解推測盈虚兼通歴術事五天神䥴石爲像每日
清水浴神烹羊而祭其王郍陵提婆身着真珠頗黎車渠
珊瑚琥珀纓絡耳垂金鈎玉璫佩寳裝服突坐師子床其
堂内散花香大臣及諸左右並坐於地持兵數百列侍其
側宫中有七層之樓覆以銅瓦欄檻楹柱皆飾珠寳樓之
四角各懸銅槽下有金龍激水上樓注於槽中從龍口而
出狀若飛泉
又曰貞觀中衛尉丞李義表往使天笁塗經其國郍陵提
婆見之大喜與義表同出觀阿耆婆沴池周廻二十餘步
水常沸涌雖流潦暴集爍石焦金未嘗增減以物投之即
生煙熖懸釡而炊湏臾而熟
大食
唐書曰大食國本在波斯之西大業中有波斯胡人牧駞
於俱紛摩地郍之山忽有師子人語謂之曰此山西有三
穴穴中有大兵器汝可取之穴中并有異石白文讀之便
作王位胡人依言果見穴中有石及矟刃甚多上有文教其
反叛於是糺合亡命渡常曷水劫奪商旅其衆漸盛遂割
據波斯西境自立爲王永徽二年始遣使朝貢其王姓大
食氏名(音呼濫反)密莫未膩自云有國巳三十四年歴三主矣
其國男夫黑色多鬚鼻大而長似婆羅門婦人白晢亦有
文字出駞馬大於諸國兵刃勁利其俗勇於戰闘好事天
神土多沙石不堪耕種唯食駞馬等肉國西隣於大海其
王移穴中異石寳之於圖
又曰其王常遣人乘船將衣粮入海經八年而未極西岸
海中見一方石石上有樹幹赤葉青樹上揔生小兒長六
七寸見人皆笑動其手脚頭着樹枝其使摘取一枝小兒
便死收在大食王宫
又曰龍朔中滅波斯拂䔉其國始有米&KR1287;之属又將兵南
侵婆羅門吞併諸胡勝兵四十餘萬長安中遣使獻良馬
景雲二年又獻方物開元初遣使來朝及進馬并寳鈿帶
等方物其使謁見唯平立不拜憲司欲糺之中書令張說
奏曰大食殊俗遠來慕義不可寘罪上特許之尋又遣使
朝獻自云在本國唯拜天神雖見王亦無致拜之法所司
屢詰責之其使遂請依漢法致拜
杜還經行記云一名亞俱羅其大食王号慕門都其士女
瓌偉長大衣常鮮㓗容止閑麗女子出必擁面無問貴賤
一日五時禮天食肉作齋以殺生爲功德繫銀束佩銀刀
断飲酒禁音樂人相爭者不至歐擊
又曰其菓有偏桃千年棗其蔓菁根大如斗而圓味甚美
蒲桃大者如鷄卵
太平御覽卷第七百九十五
