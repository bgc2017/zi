太平御覽卷第一百三十四
偏霸部十八
陳陳蒨
陳伯宗
陳頊
陳叔寳
陳蒨
陳書曰世祖文皇帝諱蒨字子華始興昭烈王長子也少
沉敏有識量美容儀留意經史舉動方雅造次必遵禮法
高祖甚愛之常稱此兒吾宗之英秀也梁太清初帝夢兩
日闘一大一小大者光滅墜地色正黃其大如斗世祖因三
分取一而懷之侯景之亂鄕人多依山湖寇抄世祖獨保家
無所犯時亂日甚乃避地臨安及高祖舉義兵侯景遣使
收世祖及衡陽獻王世祖乃密裏小刀冀因入見而害景
至便屬吏故其事不行高祖大軍圍石頭景欲加害者數
矣會景敗世祖乃得出赴高祖營起家爲吳興太守高祖
受禪立爲臨川郡王邑二千戶拜侍中安東將軍及周文
育侯安都敗於沌口高祖詔世祖入衛軍儲戎備皆以委
焉尋命率兵城南晥(戶板切)永定三年六月景午高祖崩遺
詔徵世祖入篡皇統甲寅至自南晥入居中書省其日即皇
帝位於太極前殿詔曰上天降禍奄集邦家大行皇帝背離
萬國率土崩心若喪考妣龍圖寳曆眇屬朕躬運鍾擾攘
事務機務南面須主西讓禮輕今便式膺景命光宅四海
可大赦天下改永定四年爲天嘉元年鰥寡孤獨不能自
存立者賜榖人五斛孝悌力田殊行異等加爵一級甲寅
分遣使者宣勞四方辛酉輿駕親祠南郊二年春正月庚
戌大赦天下十二月立始興國廟於京師用王者之禮太
子中庶子虞荔御史中丞孔奐以國用不足奏立煑海鹽
及搉酤之稅並施行三年春正月庚戌設帷宫於南郊幣
告胡公以配天辛亥輿駕親祠南郊二月甲子改鑄五銖
錢三月景子安成王頊至自周詔授侍中中書監中衛將
軍置佐吏是歲周所立梁王蕭察死子巋(丘軌切)代立天康
元年春二月景子詔曰朕以寡德纂承洪緒日&KR0628;劬勞思
弘景業而政道多昩黎庶未康兼疾患淹時元陽累月百
姓何咎寔由朕躬念兹在兹痛加疾首可大赦天下改天
嘉七年爲天康元年三月巳卯以驃騎將軍開府儀同三
司楊州刺史司空安成王頊爲尚書令夏四月乙卯皇孫
至澤生在位文武賜絹帛各有差爲父後者賜爵一級癸
酉世祖疾甚是日崩于有覺殿遺詔曰朕疾苦彌留遂至
不救脩短有命夫復何言但王業艱難頻歲軍旅生民多
弊無忘愧惕今方隅乃定俗教未弘便及大漸以爲遺恨
社稷任重太子可即君臨王侯將相善相輔翊内外叶和
勿違朕意山陵務存儉速大斂竟羣臣三日一臨公除之
制率依舊典六月甲子羣臣上謚曰文皇帝廟號世祖葬
永寧陵
陳伯宗
陳書曰廢帝諱伯宗字奉業小字藥王世祖嫡長子也永
定二年拜臨川王世子世祖嗣位立爲皇太子天康元年
四月世祖崩即皇帝位二年春詔大赦天下改光大元年
孝悌力田賜爵一級輿駕祠南郊二年十一月慈訓大后
集群臣於朝堂令降爲臨海王送還藩邸是日出居别第太
建二年薨時年十九
陳頊
陳書曰高宗孝宣皇帝諱頊字紹世小字師利始興昭烈
王第二子也梁大通二年生有赤光滿室少寬大多智略
及長美容儀身長八尺三寸垂手過膝有勇力善騎射高
祖平侯景鎮京口梁元帝徵高祖子姪入侍高祖遣高宗
赴江陵累官爲直閣將軍中書侍郎時有馬軍主李㧾與
高宗有舊每同遊處高宗嘗夜被酒張燈而寐揔適出尋
返乃見高宗身是大龍揔便驚走時在關右永定元年遙
襲封始興郡王邑二千戶三年世祖嗣位改封安成王天
嘉三年自周還授侍中中書監中衛將軍置佐吏尋授使
持節都督楊南徐東楊南豫北江五州諸軍事楊州刺史
進號驃騎將軍餘如故四年加開府儀同三司六年遷司
空天康元年授尚書令廢帝即位拜司徒進號驃騎大將
軍錄尚書都督中外諸軍事給班劒三十人光大二年正
月進位太傅領司徒加殊禮劒履上殿增邑并前三千戶
餘如故十一月甲寅慈訓太后令廢帝爲臨海王以高宗入
篡是歲春正月甲午即皇帝位于太極前殿詔改光大三
年爲太建元年大赦天下在位文武賜位一階孝悌力田
及爲父後者賜爵一級異等殊才並加策序鰥寡孤獨不
能自存者人賜榖五斛復太皇太后尊號曰皇太后立妃
柳氏爲皇后世子叔寳爲皇太子冬十月新除左衛將軍
歐陽紇據廣州舉兵反辛未遣車騎將軍開府儀同三司章
昭逹率衆討之壬午輿駕祠太廟二年春正月乙酉以征西
大將軍開府儀同三司郢州刺史黃法氍(其於切)爲中護大將
軍丙午輿駕親祠太廟二月癸未儀同章昭逹擒歐陽紇
送都斬于建康市廣州平三月丙申皇太后崩丙午曲赦
廣衡二州丁未大赦天下三年春正月癸丑以尚書右僕
射領大著作徐陵爲尚書僕射辛酉輿駕親祠南郊辛未
親耕藉田三月丁丑大赦天下自天康元年訖大建元年
逋餘軍糧禄秩夏調未入者悉原之五年三月討大都督
吳明徹統衆十萬發自白下夏四月癸卯前巴州刺史魯
廣逹尅齊大峴城辛亥吳明徹尅秦州水柵庚申齊遣兵
十萬援歷陽儀同黃法氍破之辛酉齊軍救秦州吳明徹
又破之癸亥詔北伐衆軍所殺齊兵令埋掩甲子南譙太
守徐槾尅石梁城六年春正月壬戌朔詔曰王者以四海
爲家萬姓爲子一物乖方夕惕猶厲六合未混旰食弥憂
朕嗣纂鴻基思弘經略上符景宿下叶人謀命將興師大
拯淪溺灰琯未周凱捷相繼拓地數千連城將百蠢彼餘
黎毒兹異境江淮年少猶有剽掠鄕閭無賴擿(他歴切)出陰
私將帥軍人罔顧刑典今使符法蠲除仁聲載路且肇元
告慶邊服來荒始覩皇風宜覃曲澤可赦江右淮北南司
霍光歴陽臨江等郡士民罪無輕重悉皆原宥七年春正
月辛未輿駕親祠南郊四月乙末陳桃根表上織成羅文
錦被表各二首詔於雲龍門外焚之八月周遣使來聘是
月甘露頻降樂遊苑丁未輿駕幸樂遊苑採甘露宴羣臣
詔於苑龍舟山立甘露亭十一年春正月丁酉龍見于南
兖州永寧樓側池中二月癸亥輿駕親耕藉田三月丁未
詔淮北義人率戶口歸國者建其夲屬舊名置立郡縣即
隷近州賦給田宅秋七月辛卯初用大貨六銖錢八月甲
子青州義主朱顯宗等率所領七百戶入附丁卯輿駕幸
太社觀閱武十一月詔建子令月微陽初載應此加辰宜
播寬澤可大赦天下甲午周遣柱國梁士彦率衆至肥口
戊戌周軍進圍壽陽以新除中衛大將軍楊州刺史始興
王叔陽爲大都督揔督水步衆軍十二月乙丑南北兖晉
三州及盱眙山陽平馬頭秦歴陽沛北譙南梁等九州並
自拔還京師譙北徐州又䧟自是淮南之地盡没于周矣
十四年春正月巳酉高宗弗豫甲寅崩于宣福殿時年五
十三上謚孝宣皇帝廟號高宗葬顯寧陵
陳叔寳
陳書曰後主諱叔寳字元秀小字黃奴高宗嫡長子也梁
承聖二年生于江陵江陵䧟高宗遷關右留後主于穰城
夫嘉三年歸京師立爲安成王世子太建十四年正月高
宗崩即皇帝位于太極前殿詔大赦尊皇后爲皇太后宫
曰弘範立妃沈氏爲皇后七月辛未大赦是月江水赤色
如血自京師至于荆州九月設無㝵(五漑切)大會於太極殿
捨身及乘輿服御至德元年正月詔大赦改太建十五年
爲至德元年二年十二月夜天開自西北至東南其内有
靑黃雜色隱隱若雷聲後主在東宫好學有文藝及即位
耽於酒色常在後庭不恤政事又於光昭殿前起臨春結
綺望仙三閣閣高數丈竝數十間其牎牖欄檻之類悉以
沈檀香木爲之飾以金玉間以珠翠微風暫至香聞數里
瑰寳竒麗近古未有其下積石爲山引水爲池植以竒樹
雜以花藥後主自居臨春閣孔貴人居望仙閣張貴妃居
結綺閣並複道往來婦人麗質巧態以從者常千餘人張
貴妃孔貴人等八人侍㘴尚書令江揔孔範等十人侍宴
號曰狎客上令八婦人制五言詩十客一時繼和遲則罰
酒君臣酣飲從夕逹曙所司皆因閹人奏事主者由此擅
作威福軍旅警備並皆不修任用沈客卿施文慶等以苛
刻爲忠於是文武離心莫肯用命隋文帝謂高穎曰我爲
百姓父母豈可限一衣帶水不拯之乎命大作戰船人請
密之隋文曰吾將行天討何密之有使投梀於江彼若能
改吾又何求乃遣晉王廣爲元帥以討之及聞隋軍臨江
孔範曰必無渡理但恣妓樂縱酒作詩不輟明日隋軍濟
江陵文武百寮皆遁出唯尚書僕射袁憲侍側憲勸端坐
殿上正色以待之後主曰鋒刃之下未可當之吾自有計乃
逃于井旣軍人窺井呼之後主不應欲下石乃叫以繩引之
驚其太重及出與張貴妃孔貴人三人同束而上賀若弼呼
後主視之惶懼汗流股慄再拜弼謂之曰大國之卿當小
國之君拜禮也入朝不失作歸命侯亦無勞恐懼三月後主
與王公百司發自建鄴至長安後主巳下大小在路五百里
累累不絶隋文宣詔讓後主後主伏地不能對乃宥之給
賜甚厚每侍宴恐致傷心爲不奏吳音後監守者言叔寳
願得官號隋文曰叔寳絶無心肝監守又言叔寳日飲一
石少有醒時隋文曰不爾何以過日及從東廵狩印山賦
詩曰日月光天德山河壯帝居太平何以報願上封禪書
并上表請封禪隋文謙讓不許後從至仁壽宫嘗侍宴及
出隋文目之曰此敗豈不由飲酒作詩將此功夫何如思
安邊計策初賀若弼度京口彼人密啓告急叔寳爲飲酒
遂不省高潁至猶見啓在牀下未開封豈天亡也後主以
隋仁壽四年十一月終於洛陽在位七年年五十二歲
史臣曰後主生深宫之中長婦人之手旣屬邦國殄瘁不
知稼穡艱難初懼阽(音簷)危屢有哀矜之詔後稍安集復扇
淫侈之風賓禮諸公唯寄情於文酒胒近羣小皆委之以
衡軸謀謨所及遂無骨鯁之臣權要所在莫匪侵漁之吏
政刑日紊尸素盈朝耽荒爲長夜之飲嬖寵同豔妻之孽
危亡弗恤上下相蒙衆叛親離臨機不悟自投於井冀以
苟生視其以此求全抑亦民斯下矣遐觀列辟纂武嗣興
其始也皆欲齊明日月合德天地高視五帝俯恊三王然
而靡不有初鮮克有終其故何哉並以中庸之材懷可移
之性口存於仁義心怵(音黜)於嗜慾仁義利物而道遠嗜慾
遂性而便身便身不可久違道遠難以固志佞謟之倫承
顔候色因其所好以悅導之若下坂走丸順流決壅非夫
感靈辰象降生明德孰能遺其所樂而以百姓爲心哉此
所以成康文景千載而罕遇也
太平御覽卷第一百三十四
