太平御覽卷第九百五十九
木部八
楛靈壽樗
荆棘君子
長生萬年黃蘖
支子無患栟櫚
楛
尚書禹貢曰荆州厥貢惟菌簵楛(注曰楛中矢榦皆出雲夢之澤也)
毛詩旱麓曰瞻彼旱麓(山足也)榛楛濟濟
陸機毛詩䟽義曰榛楛似荆而赤葉似著上黨人篾以爲
牛筥箱器又屈以爲釵故上黨調問婦人欲買赭不曰鼃
中自有黃土買釵不曰山中自有楛
又文賦曰彼榛楛之勿剪亦蒙榮於集翠
靈壽
漢書孔光傳曰賜太師靈壽杖(孟康曰扶老杖也服虔曰靈壽木名也似竹有節長)
(不過八九尺)
山海經曰廣都之野靈壽實華
樗
爾雅曰栲山樗(栲似樗色小白生山中亦類&KR0238;樹)
毛詩我行其野曰我行其野蔽芾其樗(惡木也)
陸機毛詩䟽義曰蔽芾其樗樗樹及皮皆似&KR0238;青色耳其
葉臭
莊子惠子曰吾有大樹人謂之樗其本擁腫不中繩墨小
枝拳曲不中規矩立之途匠者不顧今子之言大而無用
衆所同去莊子曰何不樹於無何有之鄕廣莫之野逍遥
乎寢卧其下
風俗通曰嘉平中有兩樗一宿長丈餘作人狀頭目宛然
河洛記曰洛陽北山謂之邙山其上無大樹大業都城之
北嶺上有古樗樹不知其來早晩婆娑周廽四五畒巳來
在伊闕正南相當越公等將建都城之曰據此樹以爲南
北定准嫌樗木名惡號曰婆娑羅樹矣
荆
春秋運斗樞曰玉衡星散爲荆
廣雅曰楚荆也牡荆蔓荆也
廣志曰赤莖大實者名曰牡荆又有山荆
毛詩漢廣曰翹翹錯薪言刈其楚(楚荆也)
又綢繆曰綢繆束楚三星在戶
左傳昭公曰伍舉入鄭聲子將如晉遇之於鄭郊班荆相
與食而言復故(班布也而荆坐地共議之)
史記曰廉頗肉袒負荆因賓客至藺相如門謝罪卒與爲
刎頸之交
漢書曰淮南王安謀反伍被諫曰昔子胥諫吴王云臣今
見麋鹿遊姑蘇之臺臣今亦將見宫中生荆棘露沾衣也
東觀漢記曰尹勤治韓詩身牧豕事親至孝無有交遊門
生荆棘
後漢書曰鮑永爲魯郡太守時董憲別帥彭豐虞休皮常
等各千餘人稱將軍不肯下頃之孔子闕里無故荆棘自
除從講堂至于里門永異之謂府丞及魯令曰方今危急
而闕里自開斯豈夫子欲令太守行禮助吾誅無道耶乃
會人衆修鄕射之禮請豐等共會觀視欲因此擒之豐等
亦欲圖永乃持牛酒勞饗而潜挾兵器永覺之手格殺豐
等擒破黨與帝嘉其略封爲關内侯
晉書曰索靖拜酒泉太守惠帝即位賜爵關内侯有先識
遠量知天下將亂指洛陽宫門銅駞歎曰會見汝在荆棘
中耳
老子曰師之所處荆棘生焉
周景式孝子傳曰古有兄弟忽欲分異出門見三荆同株
接葉連隂歎曰木猶欣然聚况我而殊哉遂還爲雍和
(一曰田真克弟)
神仙傳曰吴有徐隨居丹徒左慈過隨門下有宿客車六
七乘欺慈云徐公不在慈去客皆見牛在楊樹杪車轂中皆
生荆木長一二丈客懼入報隨隨曰此左公遣追之客逐
慈叩頭謝客還見牛在故地無荆木也
顧微廣州記曰撫納縣出金荆
禮弓矢圖曰楚焞(士敦反)以荆爲之燃以灼正以荆者凢木
心圓荆心方也
地理志曰荆楚本多材因名地焉
廣州記曰白荆堪爲履紫荆堪爲牀
淮南萬畢術曰南山牡荆指病自愈節不相當有月暈時
剋之杜寳大業拾遺錄曰五年南方置北景林邑海隂
三郡北景在林邑南大海中與海隂接境其地東西一千餘
里南北三百餘里海水四絶北去大岸三百餘里或云馬
援鑄柱尚存地暑熱多大林木高者數百尋有金荆生於
高山峻阜大者十圍盤屈瘤蹙文如美錦色豔於眞金中
夏時有於海際得之工人數用甚精妙貴於沉檀
棘
毛詩湛露曰湛湛露斯在彼𣏌棘
又黃鳥曰交交黃鳥止于棘
又墓門曰墓門有棘斧以斯之
周書曰太姒夢見商之庭産棘
周禮秋官上曰朝士掌建邦外朝之法左九棘孤卿大夫
位焉右九棘公侯伯子男位焉(鄭玄曰樹棘以爲位者取其赤心而外刺象以赤心)
(三刺也)
左傳昭公曰竪牛奔齊孟仲之子殺之投其首於寧風之
棘上
春秋元命苞曰樹棘聽訟其下者棘赤心有刺言治人者
原心不失其赤實也
後漢書曰馮異朝京師引見帝謂公卿曰是我起兵時主
簿也爲吾披荆棘定關中
又曰仇覽字季智一名香陳留考城人也時考城令河内
王渙政尚嚴猛聞覽以德化人署爲主簿後渙謝遣曰
枳棘非鸞鳳所捿百里豈人賢之路今日太學曳長裾飛
名譽皆主簿後耳以一月俸爲資勉卒景行
晉書曰劉琨至并州荆棘成林犲狼滿道琨剪除荆棘收
葬枯骸造府朝建市獄寇盗牙來掩襲嘗以城門爲戰埸
百姓負楯以耕屬鞬而耨琨撫循勞來甚得物情
又曰祖逖在河南公私豐贍士馬日滋方當推鋒越河掃
淸冀朔會朝廷將遣戴若思爲都督逖以若思是吴人雖
有才望無弘致遠識且巳剪荆棘收河南地而若思雍容
一旦來統之意甚怏怏
又曰石季龍大饗羣臣於太武殿佛圖澄曰殿乎殿乎棘
子成林將壞人衣龍殿石有棘生(冉閔小字棘奴時龍養爲巳子)
又曰崔洪靖厲骨鯁爲尚書左丞時人爲之語曰叢生棘
刺來自博陵在南爲鷂在北爲鷹
又曰顧愷之畫鄰女象以棘針釘之
又曰姚萇符登師於渥源盡俘其衆乃掘符堅屍鞭撻
荐之以棘坎土而埋之
宋書曰袁淑上太祖書曰所謂捷鳥於烈火之上養魚於
叢棘之中
北齊書曰世祖爲後主擇師傅趙彦深進馬敬德入爲侍
講其妻夢猛獸將來向之敬德走超叢棘妻伏地不敢動
敬德占之曰吾當得大官超棘過九卿也爾伏地夫人也
隋書曰流求國居海島之中土人所居曰波羅檀洞壍柵
三重環以流水樹棘爲藩
韓子曰宋人爲燕王以棘刺之端爲沐猴者使王必三月
齊而後觀之右御冶工謂王曰臣聞人主無十日不燕今
王不能久齊故以三月爲期也棘刺至小安可削乎王必
察之王囚而問之果無有乃殺之冶人謂王曰士有虚名
多棘刺之說也
吕氏春秋曰棗棘之有也裘狐之有也食棘之棗裘狐
之皮先王固用非其有而巳有之湯武一日而盡有夏商
之地秦子曰踰枳棘之籬則有絓枉之患登椒桂之圃則
有榮華之芳
陳留耆舊傳曰魏尚被繫詔獄有(雀集)獄棘上尚占曰夫棘
樹者中心赤外有刺象我言有刺而赤心之至誠
李嘗藥錄曰棘實是棗針世人用門冬苗代之非其真
也
廣五行記曰隋文帝開皇末年代州人姓王仕爲驃騎將
軍性好畋獵所殺無數有五男無女後有一女子端正若
畫見者皆竒之父母特加鍾愛鄕里爭爲作好衣而與之
女年七歲一旦失之初疑鄰里戲藏之尋訪終不見者諸
兄遠覓去家三十餘里於棘中見之欲就抱取驚走馬追
不及兄弟以十餘騎圍之而口中唯作兔聲抱歸家不能
言而身體盡棘所傷母爲挑之得刺盈掬不食而死
唐新語曰吕太一爲戶部員外郎戶部與吏部鄰司吏部
移牒令墻宇悉立棘以防令史交通太一牒報曰眷彼吏
部銓綜之司當湏簡要清通何必堅籬插棘省中賞其
俊拔
楚辭曰甘棠枯於豐草号藜棘樹於中庭
君子
晉宫閣名曰華林園君子樹三株
廣志曰君子樹似檉松曹爽樹之於庭
長生
洛陽記曰明光殿前有長生木樹二株
鄴中記曰金華殿後有石虎皇后浴室種雙長生樹世謂
之西王母長生樹
萬年
晉宫閣名曰華林園有萬年樹十四株
謝玄暉詩曰風動萬年枝
黃蘖
說文曰蘖黃木也
永嘉郡記曰青田出枯楊所經山路左側木則黃蘖爲林
草便黃連覆地土人往伐黃蘖者皆有酒食禱祀禱祀若
有違失山神意二藥輙化爲異物不可復得
淮南萬畢術曰蘗令面悅(取蘗葉三寸土苽三枚大棗七枚膏和塗面不得四五日立悅)
(矣先以湯洗面乃傅藥)
抱朴子曰黃蘗芝草者千歲黃蘗根下有如三斛器去本
株三丈細根相連大如縷末服之盡一丈則地仙
支子
漢書貨殖傳曰巵茜千石亦比千乘之家
地鏡圖曰望氣見人家黃氣者支子樹也
晉令曰諸官有秩支子守護者置吏一人
晉宫閣名曰華林園支子五株
遊名山志曰樓石山多支子也
本草經曰支子一名木丹葉兩頭尖如樗蒲(形剥)其子如蠒
而黃赤
葛洪治霍亂轉筋方曰焼支子二枚末服之立愈
無患
纂文曰無患木名也一名曰糅(女放反)婁實可去垢
崔豹古今注曰程雅問櫨木名曰無患何也荅曰昔有神
巫曰眊(音餌)能以符劾百鬼得鬼則以此木爲棒棒殺之
世人相傳此木爲衆鬼所畏競取此木爲器以厭却邪魅
故號曰無患
卞敬宗無患枕讃曰爰兹素朴名爲吉姑匠人斯製以獻
君子
栟櫚
廣雅曰栟(音并)櫚㯶也
吴志曰孫權討黃祖祖横兩蒙衝保守沔口以栟閭大紲
繫石爲釘
齊書曰高帝討晉安王時朝廷器甲皆充南討帝軍容寡
闕乃編楥皮爲馬具裝折竹爲寄生夜舉火進軍賊望見
恐懼未戰而走
梁書曰張孝秀性通率不好浮華常冠榖皮巾躡蒲履手
執栟櫚皮麈尾服寒食散盛冬卧於石上
唐書曰訶陵國在南方海中洲上竪木爲城作大屋重閣
以㯶櫚皮覆之王坐其中
山海經曰翠之山其木多㯶(㯶樹無枝高二丈許葉大而圓枝生杪頭尖實皮相披一)
(行皮者爲一節可以爲索)
廣志曰㯶一名栟櫚葉似車輪乃在樹下下有皮纏之附
地起二旬一採轉復上生
說文曰㯶一名蒲葵
吴錄地理志曰武陵臨沅縣多栟櫚木生山中
晉令曰夷其民守護㯶皮者一身不輸之
太平御覽卷第九百五十九
