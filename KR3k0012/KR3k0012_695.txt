太平御覽卷第六百九十五
服章部十二
𥜗袴袴褶
𥜗
說文曰𥜗短衣也一日衣(温也奴案反)
釋名曰𥜗煗也言温煗也單𥜗如𥜗而無絮也反閇𥜗
之小者也却向着之領含於項反於背後開其衿
漢書曰班伯爲侍中與王許子弟爲群在於綺𥜗紈袴之
間非其好也
又曰昌邑王被廢太后被珠𥜗(如淳曰以珠飾𥜗晉書曰貫珠爲𥜗)盛服坐
武帳中王前聽詔
又曰哀帝以東園祕器珠𥜗玉押皆䂊以賜董賢
東觀漢記曰廉范字叔度爲蜀郡太守舊禁制民夜作范
毀削先令百姓爲便歌之曰廉叔度來何暮不禁火民安
作平生無𥜗今有五袴
又曰來歙詣雒見上上大喜解所被䄡𥜗衣賜歙
又曰第五倫性節儉爲二千石常衣布𥜗
又曰梁鴻妻孟氏女布𥜗袴裙鴻曰此真梁鴻妻也
魏志曰管寧常着皂帽布𥜗隨時單複
晉令曰旄頭羽林着韋腰𥜗
齊書曰武陵昭王曄過竟陵王子良宅冬月道逢乞人脫
𥜗與之子良見曄衣單進𥜗於曄曄曰我與向人亦復何
異
梁書曰頋恊少清介有志操初爲廷尉正冬服單薄寺卿
蔡法度欲解𥜗與之憚其清嚴不敢發口謂人曰我願解
身上𥜗與頋郎難衣食者竟不敢以遺之
又曰郭祖深清儉常服故布𥜗
又曰索君正爲豫章内史性不信巫邪有師世榮稱道術
爲一郡巫長君正在郡小疾主簿熊丘問巫師云須疾者
衣爲信命君正以所着𥜗與之事竟取𥜗云神將送與北
斗君君正使檢諸身於衣裹獲之以爲亂政即刑於市而
焚神一郡無敢行巫
後魏書曰高祖復至鄴見公卿曰朕昨日入城見車上婦
人冠帽而着小𥜗襖者尚書何爲不察任城王澄曰着者
猶少帝曰任城意欲全着乎一言可以喪邦其斯之謂可
命史官書之
東宫舊事曰太子納妃有紫縠𥜗綘紗繡縠𥜗
吳越春秋曰勾踐與妻入臣吳夫人衣無緣之裳左開之
𥜗以飬馬
又曰吳王闔閭葬女以珠𥜗之寳
鍾離意别傳曰意爲司徒侯覇府議曹掾詔送三百人到
河北遇隆冬到弘農意輒使屬縣令出錢與徒作𥜗袴光
武謂侯霸曰君所使吏仁恕用心乎
列仙傳曰細伯子者冬着單衣盛暑𥜗袴
列異傳曰東海君以織成青𥜗遺陳節方
述異記曰乾羅者慕容廆之十一世祖也着金銀𥜗鎧乘
白馬金銀鞍勒自天而墜鮮卑神之推爲君長
西京雜記曰趙飛鷰爲皇后其弟在昭陽殿上遺織成上
𥜗
吕氏春秋曰子産治鄭鄧析務難之約民大獄一衣小獄
𥜗袴鄭國大亂子産殺鄧析而民服
桓譚新論曰待詔景子春素善占坐事繫其婦朱君至獄
門通言遺𥜗袴子春驚曰朱君來言與朱爲珠袴而𥜗中
絶者也我當誅斷也後遂腰斬
世說曰司馬宣王從遼東還有六十假士寒凍于車乞一
𥜗公乞之酒左右曰官不少𥜗可賜之公乞之酒曰𥜗官
中物臣無私施
語林曰謝鎮西着紫羅𥜗據胡牀彈琵琶作大道曲
夢書曰上𥜗爲大夫婦人夢之得賢夫也
束晢近遊賦曰繫明𥜗以御冬
古詩曰羅敷好蠶桑採桑城南隅紺綺爲下裳紫綺爲上
𥜗
又曰妾有繡腰𥜗葳蕤金縷光
陸機與長沙夫人書曰士璜亡恨一𥜗少便以機新𥜗衣與之
袴
說文曰袴脛衣也
釋名曰袴跨也兩股各跨別也留冀州所名大禢下至膝
者也留牢也幕絡在衣表
方言曰齊魯之間袴謂之褰或謂之襱(音襱)關西謂之袴大
袴謂之倒頓小袴謂之芙蓉衫楚通語也
史記曰屠岸賈攻趙務朔等妻晉成公姊有遺腹公宫匿
之生男屠岸賈索於宫中夫人置兒袴中祝曰趙宗若滅
即號若不滅即無聲乃索兒竟無聲
又後魏書云平文皇后王氏年十三因事入宫得幸於平
文生昭成平文崩昭成在襁褓時國有内難將害帝子后
匿帝於袴中呪曰若天祚未終者汝無聲遂良久不啼得
免於難又曰淮隂屠中少年有侮韓信者衆辱之曰信能
死刺我不能出我袴(徐廣曰袴服也袴亦作跨)於是視之俛出袴下蒲伏
一市皆笑信以爲怯
又曰周仁爲人隂重不泄嘗衣弊𥙷衣溺袴(張晏曰隂重不泄下不潔)
(故溺袴)甚爲不㓗清以是得幸景帝
漢書曰昌邑王賀衣短衣大袴
又曰朱博瑯瑘郡功曹官屬多褒衣大祒(孟康曰祒音紹謂大袴也)
又曰昭帝上官后霍光外孫光欲后擅寵有子帝體不安
左右及醫皆阿意言宜内宫人使令皆爲窮袴多其帶後
宫無進者(張晏曰窮袴前後有襠使不得交通)
東觀漢記曰更始所爵多群小被服威儀不以衣冠或繡
面衣錦袴
後漢書曰馬援田牧至有牛馬羊數千頭盡散昆弟故舊
身衣羊裘皮袴
又曰祭遵賞賜與士共之家無私財身衣韋袴
又曰吳良字大儀齊國臨淄人以清白守正正稱爲郡議曹
掾正旦掾吏入賀門下掾王望舉觴上壽曰齊郡遭離
盗賊今明府視事五年家給人足良跪曰門下掾佞謟明
府勿受其觴盗賊未盡人庶困乏今良曹掾尚無袴望曰
議曹惰窳自無袴寧足爲不家給人足耶太守曰此生言
是賜良鰒魚百枚
謝承後漢書曰秦護清廉不受禮賂家貧衣服單露鄕人
歌之曰冬無袴有秦護
魏略曰賈逵居貧無袴過其妻兄柳孚家宿其明無何着
孚袴去時人謂爲通逹
又曰許允聞李豐等被收欲往見大將軍巳出門迴遑不
定中道還取袴豐等巳收訖大將軍聞允前遽怪之曰我
自收豐等不知士大夫何爲怱怱乎
又曰趙跋避難至北海着布袴絮巾在市中賣餅
宋書曰劉穆之壞布裳爲袴往見武帝帝謂曰我始舉大
義湏一軍中甚急誰堪其選穆之曰無見踰者帝笑曰卿
能自屈吾事濟矣
梁書曰周劉顯將之尋陽朝賢畢祖道顯懸帛十疋約曰
儉衣來者以賞之衆人競&KR0776;常服不過短長之間顯曰將
有甚於此矣旣而周弘正綠絲布袴軒昂而至折摽取帛
又曰元帝愍懷太子眤狎群下好着微服常入朝公服中
着碧絲布袴摳衣元帝見之帝大怪遣尚書周弘正責之
又曰安成王秀爲郢州冬月常作𥜗以賜凍者
又曰王𥙿之常使二老婦女戴五條辮着青絞羅袴飾以
朱彩
又曰何點永元中崔惠景圍城人間無薪點悉伐園樹以
贍親黨惠景性好俠義慕交點點不頋之至是乃逼召點
點裂裙衣爲袴往赴其軍終日談說不及軍事其語默之
迹如此
北齊書曰承相司馬任胄主簿李世林都督鄭仲禮房子
遠等潜謀害神武自魏氏舊俗以正月十五日夜爲打蔟
戲能中者即時賞帛胄令仲禮藏刀於袴中因神武臨觀
謀竊發後敗
韓子曰鄭人卜子使妻爲袴曰寫吾故袴妻因鑿新袴爲
孔效之
又曰韓昭侯使人藏弊袴侍者曰君上不以賜左右而藏之
昭侯曰吾聞明主之愛一嚬一笑有爲嚬而嚬有爲笑而
笑今袴豈特嚬笑哉(嚬笑不妄爲袴豈可無幼而與之)吾必侍有功者故
藏之(事具賞賜門)
塩鐵論曰古者鹿裘皮帽及其後大夫士狐狢庶人則毛
袴
高士論曰孫略冬日見貧士脱袴遺之
列士傳曰孟嘗君食客三千人上客食肉中客食魚下客
食菜馮援經冬無袴面有飢色
郭子曰孫興公道曹輔佐才云白地明光錦裁爲負板袴
非文綵然酷無裁製
俗說曰謝仁祖年少時喜着刺文袴出郊郭外其叔父誚
責之仁祖於是自改遂爲名流
董巴輿服志曰祀宗廟絳袴示赤心奉神也
搜神記曰晉中興作袴者直幅爲口無殺不大夫裁也王
敦之徵
東宫舊事曰皇太子納妃有絳直文羅袴七綵杯文綺袴
鄴中記曰石虎獵着金縷合歡袴
廣州先賢傳曰申朔字元遊蒼梧人爲九真都尉布襦布
袴鄕邑歎慕之
蔡廓彈事曰兼司徒員外散騎常侍謝粲應着絳袴而粲
披袴不以貫足有虧常體
應邵漢官儀曰司空騎吏以下皂袴因秦水行今漢家火
行宜絳袴
又曰虎賁中郎將衣紗縠單衣虎紋錦袴
魏舊事曰楊平善裁袴以官絹百疋作小袴百枚
世說曰武帝嘗降玉武子婢子百餘人皆綾羅袴裙手擎
飲食
袴褶
釋名曰褶襲也覆上之言也
晉書曰楊濟字文通歷位鎮南征北將軍遷太子太傅濟
有才蓺嘗從武帝校獵北邙下與侍中王濟俱著布袴褶
騎馬執角弓在輦前
晉中興書曰郭文舉上餘杭大辟山令頋颺以文山行與
韋袴褶一具文不納使者置衣室中而去文亦無言袴褶
爛于戶内
趙書曰中書令徐光奏耕服介幘青縑袴褶
宋書曰元凶邵弑逆袁淑止之劭因起賜淑等袴褶又就
主衣取錦裁三尺爲一叚又中裂之與淑及左右使以縛
袴褶
又曰張暢爲南譙王義宣司空長史南郡太守元凶弑逆
義宣發哀之日即便兵暢爲元佐位居僚首哀容俯仰蔭
映當時舉哀改服着黃韋袴褶出射堂簡人音姿容止莫
不曯目見者皆願爲盡命
蕭子顯齊書曰東昏侯拜愛姬潘氏爲貴妃乘卧與侯騎
馬爲從着織成袴褶
後魏書曰傳靈根及弟靈越南走靈根叔乾愛先在南遣
舡迎之得免靈根差期不得俱渡臨濟人知剉斬殺之乾
愛出郡迎靈越問靈根愆期狀靈越殘不應荅乾愛不以
爲惡勑左右取匣中烏皮袴褶令靈越代所常服虚越言
不湏乾愛云汝可着體上衣服見桓公耶桓公護之爲刺
史靈越竟不肯着
唐書曰玄宗時御史大夫李適之秦每大禮六品官並服
朱衣自是以下許通着袴褶如有慘故不合着朱衣袴褶
者聽不入自餘應着而不着者請奪俸以懲不恪
西河記曰西河無蚕桑婦女以外國異色錦爲袴褶
魏百官名曰三公朔賜青杯文綺長䄂袴褶一方道盛此
北疆記曰盧主南郊著皇班褶繡袴
江表傳曰吕範願暫領督出釋褠著袴褶執鞭詣闕下啓
事
語林曰夏少明在東不知名聞裴逸民知人乃褁粮寄載
入洛從之未至家少許見一人着黃皮袴褶乘馬將獵夏
問曰裴逸民家近遠荅曰君何以問夏曰聞其名知人故
從會稽來投之裴曰身是逸民君明可更來明往逸民果
知之乃用爲西門侯於此遂知名
傅暢自序曰余年五歲散騎常侍魯叔虎與先公甚友善
每來往喜與余戲嘗解余衣褶披其背脫余金環與侍者
謂余恡惜而余笑與之經數日不索
太平御覽卷第六百九十五
