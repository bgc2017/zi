太平御覽卷第六百六十二
道部四
天仙
天仙品日飛行雲中神化輕舉以爲天仙亦云飛仙
神仙衆眞戒經曰大方諸山對會稽之東上有天仙宫室
金玉雜爲棟宇金根經曰天闕上有層樓玉臺主衆仙
出入之所也玉淸刻石隱銘曰佩玉帝隱文者得爲上
仙戒文經曰天西北有仙堂差次職署則度名著九宫
五斗仙府中天上有東西南北及中央也皆有石城應其
方位百官曹局皆在斗中列紀
後聖列紀曰若斗中有玄玉籙藉者皆爲上仙
登眞隱訣曰三淸九宫並有僚屬例左勝於右其高揔稱
曰道君次眞人眞公眞卿其中有御史玉郎諸小號官位
甚多也女眞則稱元君夫人其名仙夫人之秩比仙公也
夫人亦隨仙之大小男女皆取所治處以爲署號並有左
右凡稱太上者皆一宫之所尊又有太淸右仙公蓬萊左
仙公太極仙侯眞伯仙監仙郞仙賓
皇民譜錄曰自三象明曜巳來至于累億劫會天地成敗
非可勝載數極唐堯是爲小劫丁亥之後甲申之年陽九
百六之氣離合壬辰之始數有九周至庚子之年赤星見
于東方白彗見于月窟唐堯之後四十六丁亥是小劫之
周又五十五丁亥至壬辰癸巳是大劫之周也六合冥一
二道盈虧時運周劫始轉一仙階
金根下經曰有學仙品目進敘退降簿錄侍仙玉晨之典
祀集仙籙曰後漢南陽公主降駙馬都尉王咸公主素
尚至道屬漢末亂離謂咸曰伹當自保必可延生若碌碌
隨時與世進退恐不免乖離之苦奔廹之患也咸黽俛世
利未從其言公主遂入華陰山長往咸入山追之無見忽
於嶺上見朱履一雙前取之化爲石謂其山爲公主峯
又曰張正禮漢未在衡山學道服黃精受西城君虹景丹
患藥之難得至廣州爲道士遂得内外洞徹砂兼修守一
之法仙去
眞詰曰章震南郡人少學經晝周幽王時人而常歎曰人
生世閒日失一日去生轉遠乃著道書百餘篇精於五行
演其微妙以飬性治病爲旨後入崆峒山仙去
又曰王遠字方平東海人舉孝廉除郎中累遷至中散大
夫博學尢明天文圖讖河洛之要逆知天下盛衰之期漢
桓帝嗣位聞之連詔不出使郡國逼載以至京師但低頭
閉口不荅詔乃題宫門板四百餘字皆說方來帝惡之歸
鄕里同郡故太尉公陳躭爲方平駕道室旦夕事之方平
在躭家四十餘年後語躭云吾當去明日日中發至明日
果卒躭知仙去曰先生捨我矣
又曰嚴青會稽人家貧常於山中作炭忽有一人與青語
不知其異人也臨别以一卷書與青曰汝得長生故以相
授當以潔器盛之置于高處靑受之後得其術入霍山仙
去
又曰張陵字輔漢沛國豐人也本大儒晚學長生之道得
九鼎丹經聞蜀中多名山乃入嗚鵠山著道書二十餘篇
仙去
又曰趙廣信陽城人魏末來渡江入剡小白山中學道受
左慈玄中之道并徹視法如此積年周行郡國或賣藥人
莫知也多來都下市丹砂作九華丹仙去
又曰郭景世晉初學道於廬江灊山中受孟德然口訣兼
服胡麻玄丹仙去矣
又曰趙伯威東郡人也少學於邯鄲張先生晚在中缶受
玉珮金璫經道成仙去主仙籍并記學道者
又曰李方回晉武帝時人也學道在華山受管成子蒸丹
餌木法又受蘇門周壽陵丹霞之法五十年淸心内視仙
去
又曰李脩著書四十篇名曰道源其書曰弱能制強陰能
蔽陽常若臨深履危御奔乘朽長生之道也年四百歲顔
色不衰後仙去
劉向列仙傳曰馬師皇者黃帝馬師後數有病龍出於水
治之一旦仙去
又曰王子喬周靈王太子晉也好吹笙作鳳鳴浮丘公接
上嵩山三十餘年仙去
葛洪神仙傳曰蘇仙公名林字子玄周武王時人也家濮
陽曲水林少孤以仁孝聞貧常自牧牛得道母食思鮓仙
公以匕著置器中攜錢去即以鮓至母日便縣有魚去此
百餘里汝欺我哉仙公跪曰不妄明日舅至云昨見仙公
便縣市鮓母方駭其神異後仙去有白鶴來止郡城東北
樓以爪畫樓板似漆書云城郭是人民非于今仙公故第
猶在丁令威亦如此
又曰沈文泰者九疑人得紅泉神丹法去土符還年之道
服之甚效欲之崑崙留息積年以傳李文淵曰土符不去
服藥行道無益也文淵遂受其祕要後亦仙去令以竹根
汁煑丹及黃神去三尸法
又曰沉羲吳郡人學道於蜀能治病救人甚有恩德後遇
羽衣持節人以白玉版青玉丹書授羲羲不能讀須臾大
霧霧解失其人羲還後仙去
又曰陳安世京兆人爲灌叔本傭稟性慈仁叔本好道有
二道人託爲書生從叔本遊以觀試之叔本不知其異人
也久而益怠書生乃問安世曰爾好道否曰無緣知之曰
審好道明日早會道北大樹下安世承言早往無所見曰
書生詐我哉三期安世輒早至乃以藥授安世後仙去
又曰吳睦長安人少爲縣吏掌局枉尅人民訟之睦逃去
入山林飢累日行至石室遇孫先生令學種黍及胡麻掃
除駈使經四年先生遂授其道後服丹仙去
又曰董威輦不知何許人晉武帝末在洛陽白社中寢息
土上衣服籃縷常吞一石子經日不食或市乞傭作人或
往觀之亦不奥言時或著詩莫知所終
又曰蕭史秦繆公時人善吹蕭能致孔雀白鵠公女字弄
玉好之以妻焉遂教弄玉作鳳鳴居十數年鳳凰來止公
爲作鳳臺夫婦止其上數年仙去故秦人爲作鳳女祠雍
宫世有蕭聲
又曰河上公莫知姓名也漢孝景時結草菴於河上帝讀
老子經景帝好其言有所不解聞公以問之以素書二卷
與帝曰讀此析疑勿示於非人公後仙去
又曰黃子陽少知長生之道隱博落山中九十餘年伹食
桃飲石泉後逢司馬季主季主以導仙八方與之遂度世
仙去
又曰王生陽城人居壷谷中不知時漢武帝登嵩山東方
朔等從忽見一神人長丈餘帝禮而問之曰某九疑山人
也聞中岳有石菖蒲一寸九節食可長生故來採之忽失
神人帝遂採服之帝性熱煩悶不快從官皆服皆能遟久
惟王生聞神人教服遂採食之仙去
又曰劉根字君安京兆長安人少明五經漢成帝時人也
入嵩山石室峻絶之處嘗曰上藥有九轉還丹太一金液
次有雲母雄黃之屬亦可長生次乃草木之藥能治病益
氣上可數百歲下卽全其所稟而巳必欲長生即先定心
志除嗜慾乃可授神方五色篇根後入雞頭山仙去
又曰陰長生新野人後漢陰皇后之屬籍也少居富貴不
好榮利知馬明生得度世之術乃尋求之遂相見執御者
之禮事之十餘年不懈明生日子眞得道矣乃入靑城山
授以太淸神丹經告別後於平都山仙去
風俗通曰漢明帝時尚書郎王喬爲葉令月朔常詣朝堂
明帝知其來而無車騎密令太史候望言其臨至時常有
雙鳧從東南飛來使因見鳬舉羅得一舄使尚方識之乃
四年所賜尚書官履也每朝葉門下鼓不擊自鳴聞於京
師後天上乃下一玉棺於廳前喬曰天帝召我沐浴寢其
中蓋便上覆葬於城東土自成墳百姓爲立祠號葉君祠
三洞珠囊曰壷公謝元歷陽人賣藥於市不二價治病皆
愈語人曰服此藥必吐某物某日當愈事無不效日收錢
數萬施市内貧乏飢凍者費長房爲市令知其人後詣公
公擕長房去授以治病之術令還壷公後仙去戴公柏有
太微黃書十餘卷卽壷公之師也
又曰樂子長齊人也少好道到霍林山服巨勝赤松散方
去仙
又曰衛叔卿中山人服雲母子度世入山見父叔卿語曰
吾齊書室西北墉大柱下有玉函中有書取而按合服之
度世歸果如言餌五色雲母仙去
又曰魏伯陽者吳人也好道不仕封已養高後入山餌神
丹仙去撰參同契其說以周易爻象論作丹之意而世不
知神丹之事多作陰陽注之殊失其旨
又曰尹軌字公度太原人博極羣書晚乃學道常服黃精
年百餘歲言天下盛衰安危吉凶未嘗不效入太和山仙
去
又曰東郭延年者山陽人也服靈飛散能在暗室中夜書
又身生光遠照小物見其采色一旦數十人乘虎豹來迎
之延年遂詣崑崙山仙去
又曰王眞上黨人七十九乃學道徐行若飛有兼人之力
郄元節事眞十餘年眞以蒸丹小餌法授之容常不衰鄉
人計眞之年以四百餘歲後登女几山仙去
又曰平中節河東人晉以羯胡亂華遂隱蒼梧山受宋君
存心之道積四十五年精思不懈體有眞氣後仙去
又曰葛玄善於變幻拙於用身初在長山近入蓋竹亦能
乘虎使鬼但末得受職耳常與謝稚堅黃子陽郭聲子相
隨也葛玄是抱朴子從祖即鄭思遠之師也時人莫測所
處傳言東海中仙人寄書呼爲仙公
又曰魯妙典者九疑山女道士也生而好道忽謂母曰人
之上壽所傳得者稀喜樂悲哀日以相害況埋没眞性混
于流浴乎有道士過其門授以大洞黃庭經謂曰所患人
不能知知不能修修不能精精不能久不惟有玄科之責
亦將苦報無窮也妙典奉其言入九疑山累有魔試介特
不撓山上一石盆中有泉用之不竭又有大鐵臼不知何
虚來今並在山中石壇上宛然有仙履跡及古鏡一廣三
尺古鍾一形如偃月在無爲觀中妙典後仙去
又曰謝自然女道士也果州人詞氣高異其家在大方山
下頂有古像老君其形自然因拜禮不願下山母從之乃
遷居山頂自此常誦道德經黃庭内篇於開元觀受紫虚
寶籙於金泉山居之山有石壇煙籮脩竹一十三年晝夜
不寐兩膝上忽有印似小於人閒宫印四壖若朱有古篆
六字粲如白玉忽於金泉道場有雲氣遮匝一川散漫彌
久仙去其金泉碑略曰天上有白玉堂壁上列高仙眞仙
之名如人閒壁記時有朱書注其字下曰降世爲某官某
職又自然於所居堂東壁上書數字皆道德之意眞跡有
焉
又曰王奉仙宣州當塗縣民家女也得其道嘗以忠孝正
直之道淸淨儉約之言修身密行之要訓于人故遠近瞻
仰金玉委前弃而不頋後入洞庭山無病而化有雲鶴異
香之瑞仙去
太平御覽卷第六百六十二
