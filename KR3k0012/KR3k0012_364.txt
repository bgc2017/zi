太平御覽卷第三百六十四
人事部五
頭下頂
額
頭下
吳志曰孫權太子和被幽閉驃騎將軍朱據尚書僕射屈
晃率諸將吏泥頭自縛連日詣闕請和
又曰諸葛恪被誅臨淮臧均表乞收葬恪曰臣聞雷震奮
激不崇一朝大風衝發希有極日今恪父子三首懸示積
日觀者數萬詈聲成風國之大刑無所不震
又曰關羽旣敗走權使虞翻筮之得兊下坎上節五爻變
而之臨翻曰不出二日必當斷頭果如翻言權曰卿不及
伏羲可與東方朔爲比矣
晉書曰嵇康謂趙至曰君頭小而銳有白起風童子白黑
分明
又曰桓温卒子玄爲嗣襲爵年七歲温服終府州文武辭
其叔父沖沖撫玄頭曰此汝家故吏也玄因涕淚被面衆
並異之
王隱晉書曰蒼梧太守吳臣據郡邑不恭王命孫權遣步
騭爲交州喻臣臣照鏡不見其頭騭因入斬之
又曰王珣與謝玄俱被辟桓温曰謝掾必擁麾杖節王掾
當作黑頭公未易才也
晉中興書曰庾亮與蘇峻戰於建陽門王師敗績亮於陣
携其三弟懌條翼南奔温嶠顯宗幸嶠舡亮泥首謝罪
崔鴻前秦錄曰東海王符雄字元才洪之季子以功拜龍
驤將軍征伐皆有殊績雄醜形貌頭大足短故軍中稱之
爲大頭龍驤
秦記曰符堅祖洪見堅狀貌欲令頭堅腹軟字之曰堅頭
隋書曰高祖文皇帝生馮翊波若寺皇妣抱帝忽見頭上
出角遍體起鱗大駭墜帝於地
春秋後語平原君曰澠池之會臣察武安君之爲人小頭
而銳瞳子白黑分明視瞻不轉小頭而銳斷敢行也瞳子
白黑見事明也視瞻不轉執志強也可以持久難與争鋒
廉頗足以當之
吳越春秋曰眉閒尺逃楚入山道逢一客客問曰子眉間
尺乎荅曰是也吾能爲子報讎尺曰父無分寸之罪枉被
荼毒君今惠念何所用耶客曰湏子之頭并子之劒尺乃
與頭客與王王大賞之即以鑊煑其頭七日七夜不爛客
曰此頭不爛者王親臨之王即看之客於後以劒斬王頭
入鑊中二頭相齧客恐尺不勝自以劒擬頭入鑊中三頭
相咬七日後一時俱爛乃分葬汝南宜春縣并三冢
山海經曰三首國一身三首羽民國爲人長頭
又曰共工之臣曰相仰氏(共工霸九州者也)九首以食于九山
晏子春秋曰景公遊於梧丘夜夢五大夫稱冤公問晏子
晏子曰昔靈公田有大夫駭獸斷其頭埋之命曰五大夫
丘公令掘之果如其言
又曰湯長頭而寡髮
莊子曰雲將東過扶搖之枝(雲將雲之主師也扶摇木名生海東)而適遭鴻
蒙(鴻蒙自然元氣)雲將曰天氣不和地氣欝結六氣不調四時不
節今我願合六氣之精以育羣生爲之奈何鴻蒙拊髀爵
躍掉頭曰吾弗知吾弗知
又曰亡羊而得牛斷指而得頭
燕丹子曰荆軻謂樊於其曰今得將軍之首與燕地圖秦
王必喜而見軻軻將左手把其䄂右手椹其匈則將軍積
忿除矣於是起扼腕執刀曰是日夜所欲而今聞命於是
自刎頭墮背後兩目不瞑以凾盛於其首與軻入秦
吕氏春秋曰今有人於此斷頭以易冠殺身以易衣世必
惑也是何也冠所以飾頭衣所以飾身今殺所飾而要所
以飾則不知所爲矣世之趨利似此亦不知所爲也
帝系譜曰神農牛首伏羲人頭蛇身
黃帝素問曰頭者精明之主也
董卓別傳曰卓知所爲不得遠近意欲以力服之遣兵於
雒陽城時遇二月社民在社下飲食悉就斷頭駕其車馬
載其婦女財物以斷頭繫車轅軸還雒云攻敗大獲稱萬
歲入關雒陽城門焚燒其頭
神仙傳曰曹公捕左慈數日得之便斷頭以白曹公公大
喜曰果慈頭定視是一束茅耳
搜神記曰南方有落頭民吳時將軍朱桓得一婢每夜卧
後頭輙飛去或從狗竇或從天䆫中出入以耳爲翼將曉
復還數數如此旁人怪之夜照視唯有身無頭其體微冷
氣息裁屬乃蒙之以被至時頭還礙被不得安再三墮地
噫咤甚愁而體氣急疾若將死者乃去被頭復起傳頸
得安復如常人時南征大將亦往往得之又嘗有覆以銅
盤者頭不得進遂死(博物志同)
又曰渤海太守史良好一女子許而不果良斷其頭而歸
投於竈下曰當令火葬頭語曰使君我相從何圖當耳
異苑曰管寧避難遼東還汎海遭風舡垂傾没寧思愆曰
吾嘗一朝科頭三晨晏起今天怒猥集過恐在此
又曰晉惠帝元康三年武軍火燒夫子履漢斬白蛇劒&KR0238;
王莽頭等
錄異傳曰漢武帝時蒼梧賈雍爲豫章太守有神術出界
討賊爲賊所殺失頭雍上馬還營營中咸走來視雍雍匈
中語曰戰不利爲賊所傷諸君視有頭爲佳無頭佳乎吏
泣曰有頭佳雍曰不然無頭亦佳言畢遂死
幽明錄曰河東賈弼小名翳兒具諳究世譜義熙中爲琅
邪府參軍夜夢有一人面齄甚多大鼻瞷目請之曰愛
君之貌欲易頭可乎乃於夢中許易明朝起自不覺而人
悉驚走琅邪王大驚遣傳教呼視弼到琅邪遥見起還内
弼取鏡自看方知怪異因還家家悉驚入内婦女走藏弼
坐自陳說良久并遣人至府檢問方信後能半面啼半面
笑兩手各捉一筆俱書辭意皆美此爲異也餘並如先
列女傳曰京師節女長安大昌里人夫有仇仇家執父使
要其子爲中間女念不聽則殺父殺父不孝聽則殺夫殺
夫不義乃許之曰夜在樓上新沐頭東首卧者是還譎其
夫使卧他處自沐卧樓上仇家斷其頭而去仇悲義之遂
不殺其父
益部耆舊傳曰叚翳字元章善天文風角有一諸生來學
積年諸生略究要術辭歸鄕里翳爲作一脂筒中盛簡書
曰有變乃發視之生至葭萌與吏争津吏檛從人頭破開
筒得書言到葭萌與吏鬪破頭者以此脂裹之生喟然而
歎乃還卒其業
博物志曰人以冷水漬至膝啖瓜數十漬至頭可啖百餘
水皆作瓜氣
括地圖曰白民白首身被髮
三巴記曰巴有將軍曼子請於楚以平巴亂楚使請城曼
子曰城不可得乃自刎其頭與楚楚義之以上卿禮葬其
頭巴以上卿禮葬其身
長沙耆舊傳曰劉壽少時遇相師曰君腦有玉枕必至公
也後至太尉
李郃別傳曰公耳有竒表腦枕如鼎形
易洞林曰郭璞爲左尉周恭卜云君墮馬傷頭尉後乘馬
行黃昏坂下有犢車觸馬馬驚頭打石上流血殆死
語林曰魏郡太守陳異嘗詣郡民尹方方被頭以水洗盤
抱小兒出更無餘言異曰被頭者欲吾治民如理髮洗盤
者欲使吾清如水抱小兒者欲使吾愛民如赤子也
世說曰祖廣字淵度行怕縮頭詣桓南郡下車桓曰天甚
明郎祖參軍如從屋漏中來
又曰諸葛道明初過江左名亞王庾之下先爲臨沂令丞
相謂曰明府當爲黑頭公
楚辭曰魂兮來歸君無上天些一夫九首拔木九千些
頂
說文曰頂巔也
易大過卦曰過涉滅頂凶無咎
韋曜毛詩問曰早鬼眼在頂上
列女傳曰齊鍾離春齊無鹽邑之女(鍾離性春名也)其爲人極醜
無雙臼頭深目頂上少髮折腰出匈
莊子曰支離䟽頥隱於臍肩高於頂
應璩新詩曰醉酒巾幘落頂秃赤如狐
額
釋名曰額鄂也有垠鄂也故幽州人謂之鄂
易說卦曰巽爲廣顙(上大下小故爲廣顙)
河圖曰黃帝廣顙龍額
又曰天之東西南北極各有銅頭鐵額兵長三千萬丈三
千億萬人
毛詩鄘栢舟君子偕老曰子之清揚揚且之顔也(清視明也揚廣)
(揚而顔豊滿也)展如之人兮邦之媛也
詩含神霧曰代漢者龍顔珠額
春秋元命苞曰在天爲文昌在人爲顔顙太一之謂也顔
之言氣畔也陽立於五故顔博五寸
論語&KR0933;輔象曰樊遟山額有若月衡反宇䧟額是謂和喜
方言曰䭭(音稽)額也顔顙也江湘謂之頭中夏謂之額東齊
謂之顙河濟淮泗之間謂之顔
漢書曰成帝幸宫人嚴宫生男帝爲趙昭儀召殺之宫曰
果欲姊弟擅天下我兒男也額上有壯髮類孝元帝令兒
安在危殺之矣奈何令長信得聞之
東觀漢記曰和熹皇后年五歲夫人爲鬋髮夫人年老目
瞑并中后額雖痛忍不言
又曰銚期從擊王郎將兒宏劉奉於鉅鹿下期先登䧟陣
手殺五十餘人瘡中額攝情復戰遂大破之
又曰馬廖上䟽曰夫改政移風必有其本長安語曰城中
好廣眉四方過半額
魏志曰龐意親與關羽交戰射羽中額
王隱晉書曰元帝白毫生額上有光明
崔鴻後趙錄曰石勒征見無劉曜守軍大悅舉手指天又
指額曰天也
北齊書曰文宣帝洋爲王時夢人以筆點記額明日告舍
人王雲哲曰吾其誅乎雲哲賀曰王上加點爲主乎後果
然
隋書曰劉孝焯字士龍信都人犀額龜背望高視遠聦敏
深沉弱不好弄
又曰煬帝令陳稜討杜伏威伏威自出陣前挑戰稜部將
射中其額伏威怒指之曰不殺汝我終不拔箭遂馳之獲
所射者使其拔箭然後斬之
鹽鐵論曰古者君子思德小人思利今人堅額徤舌或以
致業
抱朴子曰老君額有三理上下徹
語林曰賈充問孫皓何以好剥人面皮皓曰憎其顔之厚
吳都賦曰雕題之士注曰鏤額也嶺南並鏤額額題也
相書占氣雜要曰黃氣如帶當額横卿之相也有卒喜皆
發於色額上面中年上是其候也黃色最佳
又曰額臨者男早得官女子早成
太平御覽卷第三百六十四
