太平御覽卷第三百一十四
兵部四十五
突圍追奔乘勢
突圍
漢書曰趙充國武帝時以假司馬從貳師將軍擊匈奴大
爲虜所圍漢軍乏食數日充國乃與壯士百餘人潰圍䧟
陣貳師引軍隨之遂得解身被二十餘瘡
又曰灌夫父張孟嘗爲穎隂侯灌嬰舍人蒙灌氏姓爲灌
孟(師古曰蒙冒也)孟年老穎隂侯強請之鬱鬱不得意故戰嘗䧟
堅遂死吳軍中軍法父子俱有死事得與喪歸夫奮曰願
得吳王下將軍頭以報父仇於是夫被甲持戟募中軍壯
士所善願從數十人及出壁門莫敢前獨兩人及從奴十
餘騎馳入吳軍至戲下(師古曰戲大將之旗音與麾同)所殺傷數十人不
得前復還走漢壁亡其奴獨與兩騎歸
又曰袁尚征袁譚於平原使其將審配守鄴曹公攻鄴城
尚聞鄴急弃平原而永入城以計事者主簿李孚請行尚
曰當何所辦李曰今鄴圍甚急多人則不可孚乃自選温
信者三人不示其謀各給駿馬令釋戎器著平上冠持問
事杖投暮直&KR1328;鄴下自稱曹公都督廵歴圍壘所過呵責
失候者輙捶之自東歴西徑出曹公營當城門復怒守闈
者收縛之因開圍馳入城下配以縋引之孚得入城中鼓
噪皆呼萬歲守圍者以狀聞公笑曰此非徒入方且復出
孚計事訖欲還而外圍益急謂配曰城中糓少無用老弱
爲不如駈出之省榖配乃夜簡得一千人皆令秉白幡持
脂燭從三門而出請降孚所將來騎隨降人而出時守圍
吏聞城中悉降火光照曜但共觀火不復視圍孚出北門
突圍而歸尚明日曹公聞乎以得去曰果如吾言
又曰公孫瓉除遼東屬國長史常從數十騎出行塞下卒
逢鮮卑數百騎瓉乃退入空亭納其從者曰今不奔之
則死盡矣乃自持兩刃矛馳出衝賊殺傷數十人瓉左右
亦亡其半遂得免
又曰賈復從征伐未嘗喪敗數與諸將潰圍解急身被十
二瘡帝以復敢深入希令遠征而壯其勇節嘗自從之
魏志曰張遼爲雜號將軍守合肥爲孫懽所圍獨出麾下
從者千餘人潰圍刺之巳出復入復出權衆破走由是威
震江東
又曰曹仁字子孝太祖從弟也行征南將軍留屯江陵拒
吳將周瑜瑜未渡前鋒數千人始至仁募得三百人遣部
曲將軍牛金逆與挑戰遂爲所圍長史陳矯在城上望見
金等垂没左右皆失色仁氣奮怒遂被甲上馬將其麾下
壯士數十騎出城徑前衝入陣金等乃解餘衆未盡出仁
復直還突之拔出金兵賊衆乃退矯等初見仁出皆懼及
見仁還乃歎曰將軍眞天人也三軍服其勇太祖益壯之
晉書曰李矩將張友與劉粲戰於盟津矩進救之使壯士
三千㲹舟迎友賊臨河列陣作長鈎以鈎船連戰數日不
得渡夜遣部將格增濟入友壘與友選精騎千餘而殺所
獲牛馬焚燒器械夜突圍而出奔武牢
宋書曰劉康祖世居京口便弓馬膂力絶人浮蕩蒲酒爲
事每犯法爲郡縣所錄輒越屋踰墻莫能擒之夜入人家
爲有司所圍突圍去並莫能追因夜還京半夕便至明日
守門詣府州要職俄而建康移書錄之府州執事者並證
康祖其夕在京遂得無恙
追奔
孫子曰歸師勿遏(若窮寇退還依險而行人人懷歸敢能死戰徐觀其變勿遠截也)
後漢書曰曹公圍張繡於穰劉表遣兵救繡以絶軍後公
將引還繡兵來追公軍不得進連營稍前到安衆繡與兵
合守險公軍前後受敵公乃夜鑿險爲地道悉過輜重設
竒兵會明賊謂公爲遁也悉軍來追縱竒兵步騎夾攻大
破之公謂荀彧曰虜遏吾歸師而與吾死地吾是以知
勝矣
又曰曹公征張繡於攘一朝引軍退繡自追之賈詡謂繡
曰不可追必敗繡不從大敗而還詡謂繡曰更追之必勝
繡曰不用公言以至於此今巳敗奈何復追詡曰兵勢有
變亟往必利(亟記力切)繡信之遂收散卒赴追戰果勝以問詡
曰繡以精兵追退軍而公曰必敗乃以敗卒擊勝兵而公曰
必勝悉如公言何其皆驗詡曰此易知耳將軍雖善用兵
非曹公敵也軍新退曹公必自斷後追兵雖精將旣不敵
彼士亦銳故知必敗曹公攻將軍無失策力未盡而退必
國内有故故以破必輕軍速進留諸將斷後諸將雖勇亦
非將軍敵故雖用敗兵而戰必勝也繡大服
又曰睢陽復返城迎劉永盖延復率諸將圍之百餘日收
其野榖永乏食突走延追擊盡得輜重永爲其將所殺永
弟防舉城降
又曰璽書拜馬援爲伏波將軍以扶樂侯劉隆爲副(扶樂縣名)
(屬九眞郡)督樓船將軍叚志等南擊交阯軍至合浦而志病卒
詔援并將其兵遂緣海而進隨山刊道千餘里(刊除也)十八
年春軍至浪泊上與賊戰破之斬首數千級降者萬餘人
援追徵側等至禁溪數敗之賊遂散走明年正月徵側徵
貳傳首洛陽
又曰陳俊與五校戰於安次俊下馬手接短兵所向必破
追奔二十餘里斬其渠帥而還光武望而歎曰戰將盡如
是豈有憂哉
又曰鮮卑萬餘騎寇遼東祭彤率數千人迎擊之自披甲
䧟陣虜大奔投水死過半遂窮追出虜急皆棄兵祼身散
走斬首三千餘級獲馬數千疋
又曰鄧禹進圍安邑更始遣將王匡成丹劉均等合軍十
餘萬復共擊禹禹軍不利樊崇戰死會日暮戰罷軍帥韓
歆及諸將見兵勢已摧皆勸禹夜去禹不聽明日癸亥匡
等以甲窮日不出禹因得更理兵勒衆明旦匡悉軍出攻
禹禹令軍中無妄動旣至營下因傳發諸將鼓而並進大
破之匡等皆弃軍亡走禹率輕騎急追獲劉均及河東太
守楊寳持節中郎將弭彊皆斬之收得節六印綬五百兵
器不可勝數遂定河東
又曰竇固與耿忠引兵出酒泉塞至天山(即祁連山也今在西州交河縣)
(東北今名祁縣羅浸山)擊呼衍王斬首千餘級呼衍王走追至蒲類
海(蒲類海今名蒲悉海在今庭州蒲昌縣東南)留吏士屯伊吾盧城(伊吾今伊州縣也)
又曰馬防拜車騎將軍擊羌軍到冀而羌豪布橋等圍南
部都尉於臨洮防欲救之臨洮道險車騎不得方駕防乃
别使兩司馬將數百騎分爲前後軍去臨洮十餘里爲大
營多樹幡幟揚言大兵且當進羌候見之馳還言漢兵盛
不可當明旦遂鼓噪而前羌虜驚走因走擊破之斬首
虜四千餘人遂解臨洮圍
晉書曰王遜爲寧州刺史越嶲李驤寇寧州遜使將軍姚
崇㸑琛拒之戰于堂狼犬破驤等崇追至瀘水透水死者
千餘人崇以道遠不敢渡水遜以崇不窮追也怒囚于
郡執崇鞭之怒甚髮上衝冠冠爲之裂夜中遂卒
又載記曰慕容寳與魏戰謀還中山乃引歸魏軍追擊之
寳弃大軍率騎二萬奔還時大風雪凍死者相枕於道寳
恐爲魏軍所及命去袍仗戎器寸刃無返
崔鴻十六國春秋曰前秦符堅自征晉於壽春敗還長安
慕容泓起兵于華澤堅將符叡竇衝姚萇討之(叡以苪切)符叡
勇果輕敵不恤士衆泓聞其至也懼率衆將奔關東叡馳
兵邀之姚萇諫曰鮮卑有思歸之心宜馳令出關不可遏
也叡弗從戰于華澤叡敗績被殺
又曰夏赫連㪍㪍伐南涼秃髮傉檀大敗之駈掠二萬七
千口牛馬羊數十萬而還傉檀率衆追之其將焦㓪曰㪍
㪍天姿雄警御軍齊肅未可輕也今因抄掠之資率思歸
之士人自爲戰難與爭鋒不如從温圍北趣萬解惟阻
水結營制其咽喉百戰百勝之術也傉檀不從㪍㪍聞而
大喜乃於楊武下峽鑿凌埋車以塞路㪍㪍乃勒衆逆擊
大敗之殺傷萬計
又曰後涼吕弘攻叚業於張掖不勝將東走業議欲擊之
其將沮渠蒙遜諫曰歸師勿遏窮寇弗追此兵家之戒也
不如縱之以爲後圖業曰一日縱敵悔將無及遂率衆追
之爲弘所敗業歎曰不能用子房之言以至於此
後周書曰晉公護東伐高齊遣將尉遲迥圍洛陽爲敵所
敗周將逹奚武與齊王憲於邙山禦之至夜收軍憲欲待
明更戰武欲還固爭未決武曰洛陽軍散人情駭動若不
因夜速還明日欲歸不得武在軍旅久矣備見形勢大王
少年未經軍事豈可將數營士衆一旦弃之乎憲從之遂
全軍而返
隋書曰張金初旣敗將數百人遁逃後歸漳南招集餘黨
楊善會追捕斬之傳首行在所帝賜以尚方甲矟弓劒進
拜清河通守
唐書曰武德初劉武周入寇僕射裴寂拒戰于度索原寂
軍敗周進過河東太宗出兵拒之江夏王道宗年十七從
征太宗登玉壁城望賊謂道宗曰賊恃其衆來邀我戰汝
謂如何對曰賊乘勝而來其鋒不可當易以計屈難與力
競但深溝高壘以挫其鋒烏合之徒安得持久糧餉旣竭
自當離潰可不戰而擒也太宗曰汝意暗與我合武周食
盡夜遁追及會州一戰滅之
又曰德操領延州道行軍揔管鎮北境梁師都與突厥
之衆數千騎來寇延安營於野猪嶺德操以衆寡不敵按
甲以挫其銳後伺賊稍怠遣副㹅管梁禮率衆擊之德操
以輕騎出其不意賊與禮酣戰久之德操多張旗幟掩至
其後賊大潰逐北二百餘里剋其魏州虜男女二千餘口
經數月師都又以步騎五千來寇德操擊之俘斬略盡師
都與百餘騎而遁以功拜上柱國封平原郡公邑一千戶賜
以貂裘金帶布帛千疋
衛公兵法曰諸戰鋒等隊打賊敗其駐隊隊别量抽驍徤
二十人逐北其輜重隊遥呌作聲不得輒動跳盪隊竒兵
隊趁賊退不得過百步如審知賊徒敗散仍須取機追逐
乘勢
左傳曰晉侯圍曹門焉多死(攻曹城門)曹人尸諸城上(磔晉死人於城)
(上也)晉侯患之聽輿人之誦稱舍於墓(輿衆也舍墓爲將發冡也)師遷焉
曹人兇懼(遷至曺人墓也兇兇恐懼聲也音吁勇切)爲其所得者棺而出因其
兇也而攻之遂入曹也
史記曰漢王遣將韓信破陳餘後信購致廣武君李左車
師事之韓信曰僕欲北伐燕東攻齊何若而有功對曰今
將軍涉西河虜魏王擒夏說閼與一舉而下井陘不終朝
破趙二十萬衆誅成安君名聞海内威振天下此將軍之所
長也然而衆勞卒罷其實難用今將軍欲舉倦弊之兵頓
之燕堅城之下欲戰恐力不能拔情見勢屈曠日糧竭而
弱燕不服齊必距境以自強也燕齊相持而不下劉項之
權未有所分也若此者將軍所短也故善用兵者不以短擊
長而以長擊短爲將軍計莫如案甲休兵鎮趙撫其孤弱
百里之内牛酒日至以饗士大夫醳兵(魏都賦曰醳者順時劉逵曰醳酒也)
北首燕路而後遣辨士奉咫尺之書暴其所長於燕燕必
不敢不聽從燕以東告齊齊必從風而服雖有
智者亦不知爲齊計矣如是則天下事可圖也兵固有先
聲而後實者此之謂也韓信並從之燕齊從風而靡
後漢書曰王莽兵攻昆陽光武自將步騎千餘前去大軍
四五里而陣尋邑亦遣人數千合戰光武奔之斬首十級
(秦法斬首一賜爵一級故因謂斬首爲級)諸部喜曰劉將軍平生見小敵怯今
見大敵勇甚可怪也且復居前請助將軍光武復進尋邑
兵却諸部共乘之斬首數百千級連勝遂前時伯升拔宛
巳三日而光武尚未知乃僞使持書報城中云宛下兵到
而陽墮其書尋邑得之不喜(喜音許記切)諸將旣經累捷膽氣
益壯無不一當百光武乃與敢死者三千人從城西水上
衝其中堅(敢死謂敢而死者凡軍事中軍最尊居以堅銳自輔故曰中堅也)尋邑陳亂乘
銳崩之遂殺尋邑城中亦鼓噪而出中外合勢震動天
地莾兵大敗走者相騰踐奔殪百餘里間(殪仆也)會大雷風
屋瓦皆飛雨下如注滍川盛溢(水經曰滍水出南陽魯陽縣西堯山南經崑陽城北)
(東入汝滍音直理也)虎豹皆股戰士卒爭赴溺死者以萬數水爲不
流(數過於萬故以萬爲數)王邑嚴尤陳茂輕騎乘死人渡逃去盡獲
其輜重車甲珍寳不可勝筭
又曰曹公征張魯定漢中劉曄進說曰明公以步卒五千
將誅董卓北破袁紹南征劉表九州百郡十并其八威震
天下勢慴内外今舉漢中蜀人觀風破膽失守推此而前
蜀可傳檄而定也劉備人傑也有智度而遲新得蜀人猶
未附今破漢中蜀人震恐其勢自傾以公之神明因其傾
而壓之無不剋也若小緩之諸葛亮明於理而爲相關羽張
飛勇冠三軍而爲將蜀人旣定據險守要則不可犯也今
不取必爲後憂曹公不從居數月蜀降者說蜀中一日數
十驚備斬之而不能禁也曹公悔之又問曄曰今已小定
未可擊也
晉書曰何無忌南追桓玄與振武將軍(劉道規俱受劉毅節度留)其龍
驤將軍何澹之前將軍郭鈐江州刺史郭昶之守盆口無
忌等次枽落洲澹之等率軍來戰澹之常所乘舫旌旗甚
盛無忌曰賊帥必不居此欲詐我耳宜亟攻之衆咸曰澹
之不在其中徒得無益無忌謂道規曰今衆寡不敵戰不
全勝澹之雖不居此舫取則易獲因縱兵勝之可一鼓而
敗之也道規從之遂獲賊舫因傳呼曰巳得何澹之矣賊
中驚擾無忌之衆亦爲喟然道規乘勝逕進無忌又鼓噪
赴之澹之遂潰
又曰鎮南將軍都督荆州杜元凱襲吳樂鄕(在今江陵郡松滋縣東六)
(十里)虜都督孫歆沆湖以南至于交廣覩風送欵時衆會議或
曰百年之寇未可盡剋今將暑熱水潦方降疾疫將起宜
俟來冬大舉凱曰昔燕樂毅籍濟西一戰以并強齊今王
師兵威巳震譬如破竹數節之後皆迎刃而解也遂指援
群帥直指抺陵所過城邑莫不束手遂平吳國先議者慙
而謝焉
又曰朱齡石伐蜀賊譙縱縱將譙道福重兵守涪齡石師
次平摸去成都二百里縱遣將侯暉譙悅屯平摸夾岸連
城立柵齡石謂禆將劉鐘曰天方暑熱賊今固險攻之難
拔祗困我師吾欲蓄銳息兵伺隙而進卿以爲何如鐘曰
不然前揚聲言大衆由涪水故譙道福不敢捨涪今重軍
逼之出其不意侯暉之徒巳破膽矣只可因其兇懼而攻
之勢當必剋剋平摸之後自可鼓行而前成都必不能守
若緩兵相持虚實相見涪軍復來難爲敵也進不能戰退無
所資二萬餘人悉爲蜀子虜耳從之翌日進攻皆剋斬侯
暉等縱之城守相次瓦解
又曰盧循率衆數萬方艦而下劉𥙿率兵拒之出輕利鬪
艦躬提幡鼓命衆軍齊力擊之又上步騎於西岸右軍參
軍庾樂生乘艦不進斬而徇之於是衆軍並騰踊爭先軍
中多萬鈞神弩所至莫不摧䧟𥙿自於中流蹙之因風水
勢艦悉泊西岸上軍先備火具乃投火焚之烟熖翳天賊
衆大敗追奔至夜乃歸循等還尋陽初分遣步兵莫不疑
怪及燒賊艦衆乃悅服
又曰周訪討賊杜曾曾大潰殺千餘人訪夜追之諸將請
待明訪曰曾驍勇能戰向之敗也彼勞我逸是以剋之宜
及其衰乘之可滅鼓行而進遂定漢沔
崔鴻十六國春秋蜀李特攻晉將張徽敗徽軍特議欲釋
徽還涪(音浮)諸將進曰徽軍連戰士卒傷減智勇俱竭宜因其
弊遂擒之若舍而寬之徽飬病收亡餘衆更合圖之未易
也特從之復進攻徽潰圍走特遣將水陸追之遂害徽生
擒徽子存以徽喪還之也
唐書曰太宗進逼西河宋金剛果遁走太宗追之身先士
卒奮擊大破之乘勝逐北一日一夜行二百餘里轉戰數
十合士卒疲弊至高壁嶺揔管劉弘基執馬而諫曰大王
功效於此足矣亦宜思自安之計方今草創敵可盡乎且
喉糧巳竭士卒疲頓更欲何之願且停營待兵糧咸集而
後決戰太宗曰功者難成易敗機者難得易失金剛走到
汾州衆心巳沮我及其未定當乘勢擊之此破竹之義也如
更遲留必爲賊計此失機之道吾國家之事當竭忠盡力
豈願身之安危乎遂策馬去諸軍乃進莫敢以飢乏爲辭
夜宿於雀鼠谷之西原太宗不食二日不解甲三日矣軍
中若飢此夕惟有一羊太宗撫將士與之同食三軍感悅皆
飽而思奮激明日趍汾州金剛列陣南北七里以抗官軍
太宗遣揔管李勣程䶧金秦叔寳當其北翟長孫秦武通
當其南親御中軍以臨之諸軍戰小却爲賊所乘太宗率
精騎三千直趣金剛賊衆大潰斬首三千餘級追奔數十
里至張難堡有浩州行軍揔管樊伯通張德政先據此堡
望見太宗輕騎而來初未識之太宗免胄曰我也堡人讙
譟旣而涕泣曰不圖今日生謁大王死無所恨左右以太
宗不食告之乃奉濁酒脫粟飯太宗曰今日飢渴並解雖
公孫豆粥何以加之
又曰武德初太宗征薛仁果大破之乘勝遂逼折撫城竇
抗等苦諫曰賊主猶據堅城雖破其將宗羅侯未可即逼
請按兵以候其變太宗曰筭之久矣破竹之勢不可失也
賊大軍以敗餘衆何足爲虞兇魁之計盡於此矣遂率衆
而進至夜半軍臨賊城守陴者皆亂爭自投而下仁果窮
蹙開門請降
太平御覽卷第三百一十四
