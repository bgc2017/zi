太平御覽卷第五百八十二
樂部二十
鼓柷敔筍簴
鼓
風俗通曰鼓不知誰所造鼓者郭也春分之音萬物皆郭
皮甲而出故謂之鼓
爾雅曰大鼓謂之鼖小者謂之應大鼗謂之麻小者謂之
料徒擊鼓謂之咢(郭璞注曰詩云或歌或咢鼖長八尺應在大鼓側也)
周易通卦驗曰冬至鼓用馬革圓徑八尺一寸夏至鼓用
牛皮圓徑五尺七寸
尚書曰周成王崩鼖鼓在西方長八尺
尚書益稷曰下管鞀鼓
禮記曰廟堂之上罍樽在阼犧樽在西廟堂之下懸鼓在
西應鼓在東
又曰懸鼓周鼓也其小者曰㣧先擊小鼓爲大鼓導引故
曰㣧一名鞞
又曰春官小師掌教鼓朦播鞀眡瞭播鞀
又曰王執路侯執鼖將軍執晉鼓師帥執提旅師執&KR0911;
又曰夏后尺鼓殷人置鼓(置植也亦作樹)周人鼓懸
又曰籥章氏掌出土鼓(杜子春曰以毛土爲匡以革爲面可擊者也)
又曰除水蟲以炮土之鼓鼓之以焚石投之狐蜮之属也
又曰地官鼓人掌教六鼓四金之音聲以節聲樂以和軍
旅以正田役(音五聲合和者也)教爲鼓而辯其聲用(教爲鼓鼓擊鼓者大小之)
(數又别其聲所用事)以雷鼓鼓神祀(雷鼓八面鼓神祀鼓天神)以靈鼓鼓社祭(靈鼓)
(六面鼓社祭及地祗)以路鼓鼓鬼享(路鼓四面鼓鬼享享宗廟)以鼖鼓鼓軍事(大鼓)
(謂之鼖長八尺鼖音扶云切)以鼛鼓鼓役事(鼛鼓長丈二尺鼛音古刀切)以晉鼓鼓
金奏(晉鼓長六尺六寸者是也金奏謂樂作擊編鍾)
又冬官考工記韗人爲臯陶(鄭司農曰臯陶鼓木鄭玄謂鞠者以臯陶名官陶從革耳)
(韗音况萬切又音運&KR1382;音陶)長六尺有六寸左右端廣六寸中尺厚三
寸(板中廣頭挾爲穹崇鄭衆云鼓木一判者其兩端廣六寸而中央廣尺如此乃得有腹矣)穹者三之
一(鄭衆云穹讀爲志無穹耶之穹謂鼓木腹穹崇者居鼓面三之一玄讀如穹蒼之穹穹崇者居鼓面三之一則)
(其鼓四尺者板一尺三寸三分寸之一倍之爲二尺六寸三分寸之二加鼓四尺穹之徑六尺六寸三分寸之二此)
(鼓合二十板)上三正(鄭玄云謂兩頭一半中央一平鄭玄讀三當爲參正言直也參直者穹上一直兩端)
(又直名居二尺二寸不孤曲也此數兩以六鼓差之賈侍中云晉鼓大而短近晉鼓也以晉鼓鼓金奏也)鼓長
八尺鼓四尺中圍加三之一謂之鼖鼓(中圍加三之一者加於面之圍以三)
(分一也面四尺其圍十二尺加以三分一四又則中圍十六尺徑五尺三寸三分寸之一今鼓亦合二十扳則板徵)
(穹六寸三分寸之二爾雅云鼓謂之鼖鼓以鼖鼓鼓軍事鄭衆云鼓四尺謂革所象者廣四尺也)爲臯陶
長尋有四尺鼓四尺倨勾磬折(以臯鼓鼓役事磬折中曲之不參正中圍與鼖鼓同)
(以磬折爲異也)凢冐鼓必以啓蟄之日(啓蟄孟春之中蟄蟲始聞雷聲而動鼓所以取象爲)
(象鼓以革者也)良鼓瑕如積環(革調急也)鼓大而短則其聲疾而短聞
(音問下同)小而長則其聲舒而遠聞
禮記明堂位曰土鼓蕢桴葦籥伊耆氏之樂也(蕢當爲凶伊耆古天)
(子號令有耆氏也)
左傳成上曰師之耳目在吾旗鼓
又僖中曰三軍以利用也金鼓以聲氣也
又昭三曰分唐叔以密湏之鼓注密湏國名也
毛詩曰鄁風擊鼓其鏜踊躍用兵
又采芭曰方叔率止鉦人伐鼓陳師鞫旅顯允方叔伐鼓
淵淵振旅闐闐
又靈臺曰鼉鼓蓬蓬矇瞍奏公
又執競曰鍾鼓喤喤磬筦將將
又山有樞曰子有鍾鼓不擊不考宛其死矣他人是保
又有瞽曰有瞽有瞽在周之廷設業設簴崇牙樹羽應田
懸鼓
又曰猗歟歟置我鞉鼓奏鼓簡簡衎我烈祖
又甫田曰琴瑟擊鼓以御田祖
又有駜曰振振鷺鷺于飛鼓咽咽醉言歸
又宛丘曰坎其擊鼓宛丘之下
論語曰季氏冨於周公而求也爲之聚歛而附益之子曰
非吾徒也小子鳴鼓而攻之可也
漢書曰李陵擊匈奴夜擊鼓起士鼓不鳴陵曰吾士氣少
衰而鼓不起何耶軍中豈有女子乎搜軍中得卒妻皆斬
之
又曰元帝疾不親政事留好音樂或置&KR0911;殿下天子自軒
檻上隤銅丸以撾鼓聲中嚴鼓之節後宫及左右習知音
者莫能爲之
後漢書曰王喬爲葉令每當朝鄴門下鼓不擊自鳴聞於
京昭帝取置其都亭無復有聲
又曰祢衡字正平孔融雅愛其才數稱賞於曹操操欲見
之衡不肯往操懷忿而以其才不欲殺之聞衡善鼓召爲
鼓吏因會賓客閱試音節諸吏過者皆令脫其故衣更着
岑牟單絞之服次至衡方操撾踊躍而前吏呵之曰鼓吏
何不改服而輕進衡於是先解褒衣次釋餘服祼身而立
徐取岑牟單絞而着之復操撾顔色不怍操笑曰夲欲
辱衡衡反辱孤衡對曰不敢以先王之法服爲伶倫之衣
沈約宋書曰蕭思話年十許歲好騎屋棟打細腰鼓也
南史曰孫挹爲延陵縣令國子助教高爽詣之挹了無故
人懷爽出從閤下過取筆書鼓面云徒有此大腹了自無
肝腸面皮如許厚被打未遽央
唐書曰張玄素太子承乾又嘗於宫中擊鼓聲聞於外玄
素叩閤請見極言切諫承乾乃出宫内鼓對玄素毀之
唐書鄭餘慶兼判太常卿事初德宗自山南還宫關輔有
懷光吐蕃之虞都下驚擾遂詔太常習樂去大鼓至是餘
慶始奏復用大鼓
世夲曰王大將軍年少時舊有田舍之名語音亦楚武帝
喚時賢共言伎藝之事人人皆有所能唯王都無所解意
色殊惡自言解打鼓帝即令取鼓令擊之於坐振䄂而起
揚槌奮擊音節諧捷傍若無人舉坐歎其雄爽
春秋孔演圖曰有人金豊擊玉鼓駕六龍(鼓喻所行清嚴人服其威勢也)
古今注曰漢有黃門鼓吹一名樓車
帝王世紀曰黃帝殺夔以其皮爲鼓聲聞五百
後秦記曰姚泓永和元年天水冀石鼓鳴聞數百里野雉
皆雊
神異經曰八方之荒有石鼓焉蒙之以皮其音如雷
韓子曰楚厲王有驚鼓與百姓爲戒飲酒過之而擊民大
驚使人止之曰吾醉戲而擊之民皆罷居數月警而擊鼓
民不起也
穆天子傳曰天子讀書于梨丘奏廣樂遺其靈鼓
虞喜志林曰建武二十四年南郡男子獻銅鼓有銘
五經要義曰鼓所以檢樂爲群音之長也
異苑曰晉武帝時吳郡臨平岸崩出一石鼓打之無聲問
張華華曰可取蜀人桐材刻作魚形扣之則鳴矣於是如
其言聲聞數十里
劉道民詩云亦有遠而合蜀桐鳴吳石
郭緣生述征記曰逢山在廣固南三十里有祠并石人石
鼓齊世將亂石人輙打鼓聞數十里
羅浮山記曰浮山東石樓下有兩石鼓扣之清越所謂神
鉦也
盛弘之荆州記曰始興郡陽山縣有豫章木夲徑可二丈
名爲聖木秦時伐此木爲鼓䫙䫙成忽有奔逸北至桂陽
又王韶之始興記云息於臨武遂之洛陽因名聖鼓城今
在臨武
臨海記曰郡西有白鵠山山上有石鼓元嘉中居人志祭
祀山神乃推此鼓數十里聞如金石之響相傳云此云有
鵠飛入會稽郡雷門鼓中打鼓聲洛陽聞之後逆賊孫恩
斫破此鼓見一白鵠飛出去
通禮義纂曰建鼓大鼓也少昊氏作焉爲衆樂之節夏加
四足謂之節鼓商人挂而貫之謂之盈鼓周人縣而擊之
謂之懸鼓近代相承植而建之謂之建鼓夲出於商制也
唐禮設於四隅
劉瓛定軍禮曰鼓吹未知其始也漢以雄朔野而有之矣
鳴笳以和簫聲非八音也騷人曰鳴箎笳竽鼓吹樓車也
昔蕭史吹簫於秦秦人爲之築鳳臺故鼓吹陸則樓車
水則樓舡其在庭也則以虡爲樓或曰鷺鼓精也昔吳夫
差啓蛇門以厭越越人雷爲門以禳之擊大鼓於雷門之
下而蛇門聞焉其後移鼓建康宮之端門有雙鷺呪鼓而
飛乎雲末或曰皆非也詩曰振振鷺鷺于飛鼓咽咽醉言
歸古之君子仕於伶官悲周道之爲榛傷頌之棳音故飾
鼓以鷺欲其流風好焉今有龍頭大抗中鼓獨揭小鼓隨
品秩焉短簫鐃歌軍樂也帝歧伯所作以建武揚德風韶
勸土地
古今樂錄曰鏄師掌金奏之鼓(謂主擊晉鼓以奏其鍾鎛)又卒長執鐃
(奴交切)兩司馬執鐸公司馬執鐲(音蜀)又金鐃止鼓以金鐸通
鼓以金鐲節鼓以鍾鼓者前擊鍾次擊鼓也
大周正樂曰劉貺曰鼓動也冬至之音萬物含陽氣而動
雷鼓八面以祀天靈鼓六面以祀地路鼓四面以祀鬼神
夏后加之以足謂之足鼓殷人貫之以柱謂之柱鼓周人
懸之謂之懸鼓後世復殷制建之謂之建鼓鼓高六尺六
寸金奏則鼓之傍有小鼓謂之應鼓以和大鼓小鼓有柄
曰鞉搖以和鼓大曰&KR0911;也腰鼓大者瓦小者木皆廣首而
纖腹齊鼓如&KR0238;桶大一頭設齊於鼓面如麝齊故曰齊鼓
又曰馬上之鼓曰提鼓有木可提執施於朝則登聞之鼓
敢諫之鼓是也施於府寺曰朝鼓在村墅曰枹鼓抱一作
桴調擊鼓物也在邊徼曰警鼓
又曰銅鼓鑄銅爲之虚其一面覆而擊其上南蠻扶南天
笁類皆如此嶺南豪家則有之大者廣尺餘
又曰節鼓如博局中開圓孔適容其鼓擊之以節樂也
又曰毛員鼓似都曇而稍大
又曰有鼉鼓節鼓不知誰所造
又曰檐鼓如小甕先冐以革而&KR0238;之
又曰羯鼓正如&KR0238;桶兩手俱擊以其出羯中故號羯鼓亦
謂兩杖鼓板
又曰正鼓和鼓一以正而一以和皆腰鼓也
又曰都曇鼓似腰鼓而小以小槌擊之
又曰荅臘鼓制廣於羯鼓而鼓以指揩之其聲甚震俗謂
之揩鼓
又曰鷄婁鼓正而員首尾可擊之處平可數寸
又曰方鼓大曆元年司馬滔進廣平樂兼此鼓以應黃鍾
一均聲
樂書曰雷鞉者周禮瞽矇掌播鞉鞉如鼓而小以木貫之
作柄柄各四枚爲八面也旁以結皮爲耳搖之還自擊禮
書云掌之人左手播鞉右手擊鼓之是也
柷敔
釋名曰柷如物始見柷柷然也敔止也所以止樂
尚書夔曰戞擊鳴球下管鼗鼓合止柷敔(孔安國曰戞擊柷敔也下管堂)
(下樂也上下合心樂名有柷敔也)
禮記德音之音控揭天子賜諸侯樂則以柷將之
樂記曰聖人作控揭壎箎則所起矣柷衆也立夏之音萬
物衆形皆成也方面各二尺傍開員孔内手於孔擊之以
舉衆樂也
爾雅曰所以鼓柷謂之止所以鼓敔謂之甄(郭璞注曰柷如漆筩方二)
(尺四寸深尺八寸中有椎柄連底之令左右擊止者其椎名也敔如伏虎皆上有二十七鉏鋙刻以木長尺甄者)
(其也)
樂汁圖曰乾主立冬隂陽終始故聖人承天以制柷刑法
使死者不恨生者不怨(宋均曰柷圉從中發聲人情死恨亦從中起)
爾雅曰敔謂之甄(音真)注云敔如伏虎背上二十七鉏鋙刻
以木長尺櫟之甄其名也
筍簴
爾雅曰木謂之簴(郭璞注曰懸磬之本曰簴)方言几其高者謂之簴(郭璞)
(注曰筍簴也)
釋名曰所以懸鍾鼓者撗曰簨簨峻也在上高峻也縱曰
簴簴舉也在旁舉簨者也
毛詩曰設業設簴崇牙樹羽
周禮冬官梓人爲筍簴嬴者羽者鮮者以爲筍簴外骨内
骨却行仄行紆行連行以脰鳴以翼鳴以爲雕琢厚唇弇
口出目短耳大胷耀後者以爲鍾簴銳喙决吻小體騫腹
者以爲磬簴小首而長搏身而鴻者以爲筍注曰爲鍾簴
者有力而不走宜於任重也爲磬簴者其聲清楊宜遠聞
也外骨龜内骨鼈却行螾仄行蟹紆行蛇連行魚脰鳴鼃
黽翼鳴發皇也螾蚰蜒皆以刻晝彝器搏庶物貴野聲
禮明堂位曰夏后氏之龍簨簨殷之崇牙周之壁翣注云
龍上刻畫爲重才又盡繒爲翣載之以壁臿五羽於其下
也
賈誼眞簴賦曰櫻攣拳以蟉虬負大鍾而欲飛楚詞曰簫
鼓兮瑶簴
說苑曰秦始皇建千石之鍾立萬石之簴三輔舊事曰秦
始皇歛天下銅䥫皆著咸陽鑄作銅簴高廟簴二枚魏明
帝徙詣洛陽尚在
太平御覽卷第五百八十二
