太平御覽卷第六百八十一
儀式部二
鹵簿班劒
棨戟節
鹵簿
漢官儀曰漢乘輿大駕儀公卿奉引太僕御大將軍參乘
屬車八十一乘備千乘萬騎法駕公儀公卿不在鹵簿中
河南尹執金吾洛陽令奉車都尉侍中參乘屬車三十六
乘
蔡邕獨斷曰天子出車駕謂之鹵簿有大駕有小駕上所
乘曰金根車駕六馬五色安車五色立車各一皆四馬是
爲五時副車俗人號之曰五帝車非也
又曰前驅有九旒雲罕闟戟皮軒鑾旗車皆大夫載鑾旗
者編羽毛列繫憧旁俗人名之曰鷄翹車非也後有金䤠
黃鉞黃門鼓車
又曰古者諸侯貳車九乘秦滅六國兼其服故大駕屬車
八十一乘
又曰凢乘輿車皆羽蓋金華瓜黃屋左纛金鑁(亡范切)方釳
繁纓重轂副鎋黃屋者蓋以黃爲裏也左纛者以氂牛尾
爲之大如斗在最後左騑馬頭上金鍐者馬冠也高廣各
五寸上如三華形在馬髦前方釳者䥫也廣數寸在馬髦
後有三孔垂翟尾其中繁纓在馬膺前重轂者轂外復有
小轂施轄
晉諸公贊曰賈后女宣華公主葬皆羽葆鼓吹熊渠次飛
爲鹵簿
晉書曰帝自鄴還洛河間王顒將張方遣三千騎奉迎將
渡河橋方又以新乘陽燧車青蓋三百人爲小鹵簿迎帝
至邙山下
又曰王浚都督幽州和演欲殺浚并其衆演與烏丸單于
審登謀之於是與浚期遊薊城南清泉水上薊城内西行
有二道演浚各從一道演與浚欲合鹵簿因而圖之值天
暴雨兵器霑濕不果而還單于由是與其種人謀曰演圖
殺浚事垂克而天卒雨使不得果是天助浚也違天不祥
我不可久與演同乃以謀告浚浚密嚴兵夜與單于圍演
演持白幡詣浚降浚遂斬之
又載記曰石季龍常以女騎一千爲鹵簿皆着紫綸巾熟
錦袴金銀鏤帶五丈織成鞾遊于戲馬觀上安詔書五色
在木鳳之口鹿盧逥轉狀若飛翔焉
宋書曰孝武舉義兵沈慶之有功初慶之嘗夢引鹵簿入
厠中慶之甚悪入厠之鄙時有善占夢者爲解之曰君必
大冨貴然未在旦夕問其故荅云鹵簿故是冨貴容厠中
所謂後帝也知君冨貴不在今主及中興之功自五校至
是而登三事
又曰宋劉韞字彦文歷湘雍二州刺史令畫工圖鹵簿羽
儀常自披翫以示蔡興宗興宗佯不知指韞所畫形云是
誰韞曰是我也其庸如此
又曰顔延之子竣旣貴重權傾一朝凢所資供延之一無
所受器服不改居宅如舊常乘羸牛車逢竣鹵簿即屏住
道側
又曰文帝鎮江陵王華爲西中郞主簿諮議參軍文帝未
親政事悉委司馬張邵華性尚物不欲人在巳前邵性
豪每行來常引夾轂華出入乘牛車從者不過兩三人以矯
之常相逢華陽若不知是邵謂左右曰此鹵簿甚盛必是
殿下乃下牽車立於道側及邵至乃驚
齊書曰虞悰遷太子右率永明八年大水百官戎服救太
廟悰朱衣乘車鹵簿於宣陽門外入行馬内駈逐入被奏
見原
又曰陳顯逹建武世心懷不安深自貶退車乘朽故導從
鹵簿皆用羸小
梁書曰朱异起宅東陂窮采功晚曰麗来下酣飲其中每迫
曛黃慮臺門將闔乃引其鹵簿自宅至城使捉城門停留
管籥
又曰吕僧珍爲兖州刺史姉適于氏住市西小屋臨路與
列肆雜僧珍常導從鹵簿到其宅不以爲恥
南史曰王僧孺爲尚書右丞僧孺少孤貧與母鬻紗爲業
母嘗携之至市道遇中丞鹵簿驅迫墜溝及是拜日引騶
清道悲感不自勝
陳書曰長沙王叔堅與始興王叔陵並招聚賓客各争權
寵甚不平每朝會鹵簿不肯爲先後必分道而趍左右或
争道而闘至有死者
隋書曰晉氏鹵簿御史軺車行中道
班劒
晉公卿禮祑曰諸公及開府位從公者給虎賁二十人持
班劒
晉中興書曰大和元年詔曰會稽王其以爲丞相給羽葆
鼓吹班劒六十人
宋書曰張敬兒加開府儀同旣得開府又望班劒語人曰
我車邊猶少班闌物
又曰大明元年制大臣加班劒者不入宫城門泰豫元年
班劒依舊入殿
徐邈奏議曰東宫班劒議者不處數案公卿故事給虎賁
二十人持劒安平獻王加青盖九旒前後鼓吹虎賁亦二
十人依准此數東宫班劒當不過二十
棨戟
漢書曰韓延壽在東郡殖羽葆鼓車功曹引車皆駕駟馬
載戟五騎爲伍
東觀漢記曰王郞遣諫議大夫杜威持節詣軍門上遣棨
戟迎延請入軍威稱說實成帝遺體子輿也上曰設使成
帝復生天下不可復得況詐子輿乎
又曰建武元年杜詩爲侍御史安集洛陽時將軍蕭廣放
縱兵士暴横民間詩勑曉不改遂格殺廣還以狀聞上召
見賜以棨戟復使之河東誅降逆賊楊異等
漢雜事曰奉車都尉竇固征匈奴騎都尉秦彭副令彭別
屯彭擅斬軍司馬固奏彭不由督率專賊殺人公卿議皆
以爲固議是公府掾郞躬以爲彭得斬人上曰軍正校尉
一統督將何以得專殺躬對曰一統將者謂在部曲也今
彭別將軍事至急勢不得關督漢制假棨戟以當斧鉞
議者皆屈上從之
吳志曰孫權拜諸葛恪撫越將軍領丹陽太守棨戟武騎
三百拜軍令作鼓吹導引歸家時年三十二
又曰陸遜字伯言少爲孫權帳下右部督授棨戟督會稽
鄱陽丹陽三郡
晉書曰羊祜在軍頗以畋漁廢政嘗欲夜出軍司徐胤執
棨當營門曰將軍都督萬里安可輕出今曰胤死此門乃開
爾祜改容謝之此後稀出
宋書曰王曇首領驍騎將軍元嘉四年車駕出北堂使三更
竟開廣莫門南臺云應湏白獸幡銀字棨不肯開門尚書
左丞羊玄保奏免御史丞傳隆已下曇首曰旣無異勑又
闕幡棨雖稱上旨不異單刺其不請白獸幡銀字棨致開
門不時由尚書相承之失亦合糺正上特無問更立科條
唐書曰龍朔中左衛大將軍范陽郡公張延師東夷都護
儉弟也與兄太僕卿大師次兄儉同時三品宅中棨戟齊
列時號三戟張家
又曰徐泗節度李愿奏請換戟有司以官戟五年一換私
家不在昜限詔以李晟忠勲之家特許之
又曰吕諲爲相有司送戟至宅諲釋慘服以受之時譏其
失
襄陽記曰李衡字叔平爲丹陽太守孫休加威遠將軍授
以棨戟
荆州先賢傳曰羅獻字令則以泰始三年進位冠軍假節
增鼓吹棨戟
崔豹古今注曰殳戟前驅之器也以木爲之後世僣僞無
復典刑以亦油韜之赤謂之油戟亦曰棨戟公主以下通
之以前驅
王昶謝棨表曰復假臣棨光榮照赫非臣怯弱所當荷受
節
說文曰節信也象相合之形
釋名曰節者號令賞罰之節也
後漢書注曰節所以爲信以竹爲之長八尺以旄牛尾爲
眊三重
周禮地官下掌節曰掌守邦節而辯其用以輔王命(邦節者鎮)
(圭牙璋糓圭也王有命則別其節之用以授使者輔王命執以行爲信)守邦國者用玉節守
都鄙者用角節(角用犀角其制未聞)凢邦國之使節山國用虎節土
國用人節澤國用龍節皆金也以英蕩輔之(杜子春云凾器盛此節或)
(曰英蕩書凾也)關門用符節貨賄用璽節道路用旌節皆有期以
反命(門關司門司關也貨賄者主通貨符節宫中諸官府也壐節者今之印章也旌節者今使者所權也)凢
通逹於天下者必有節以傳輔之無節者有幾則不逹
禮記玉藻曰凢君召以三節二節以走一節以趍(節所以明信輔)
(君命也使使召臣急則持二緩則持一)
傳曰宋襄夫人襄王之姉也昭公不禮焉(昭公適祖母)夫人因
戴氏之族(華樂皇皆族戴)以殺襄王之孫孔叔公孫鍾離及大司
馬公子卬皆昭公黨也司馬握節以死故書以官(節國之符信也)
(握之以死示不廢命)
公羊傳哀公曰齊景公謂陳乞曰吾欲立舍何如陳乞曰
君欲立請立之陽生謂陳乞曰聞子將不立我也陳乞曰
夫千乘之主將廢正而立不正必殺正者吾不立子者所
以生也與之玉節而走之(節信也折玉與陽生留其半爲後當迎之合以信防稱矯也)
景公死而舍立陳乞使人迎陽生
史記曰袁盎使吳吳王囚之盎解節毛懷之遂歸報吳楚
巳破
漢書曰劉章巳殺吕産帝令謁者持節勞章章欲奪節謁
者不肯章廼從與載因節信持斬長樂衛尉吕更始(因謁者所)
(持之節用爲信)還入北軍復報太尉勃勃賀章曰所患獨産今巳
誅天下定矣
又曰吳王反周丘者下邳人亡命於吳酤酒無行王薄不
任周丘乃上說王曰臣以無能不得待罪行間臣非敢求
有所將也願請王以一漢節必有以報王廼與之周丘得
節夜持入下邳至傳舍召令斬之遂召昆弟所善豪吏一
夜得三萬人
又西域傳曰初公主侍者馮嫽(音繚)能史書習事常持節爲
公主使行賞賜於城郭諸國敬信之號曰馮大夫
又曰蘇武使匈奴單于乃徙武北海上武仗節牧羊卧起
操持節毛盡落
又曰戾太子誅江充初漢節純赤以太子持赤節故更爲
黃毛加上以相别
又曰張騫使月氏匈奴得之謂曰吾欲使越漢肯聽我乎
留騫十餘歲予妻有子然騫持漢節不失
又曰諸葛豐字少季爲司校尉㓨舉無所避侍中許章
以外屬貴幸賓客犯事與章相連豐案劾章欲奏其事適
逢許侍中私出豐駐車舉節詔章曰下欲收之章馳車去
豐追之許因得入宫門自歸奏於是收豐節司隷去節自
豐始也
又南越傳曰遣韓千秋入越越以兵擊千秋等滅之凾封
漢節置塞上好爲慢辭謝罪
又匈奴傳曰漢使王烏等窺匈奴匈奴曰漢使不去節不
以黑黯其面不得入穹廬王烏北地人習胡俗去其節黯
面入穹廬單于愛之
又曰王莽簒位皇孫功崇公宗被誅宗姉妨爲衛將軍王
興夫人祝祖姑被殺婢以絶口事發覺事連及司命孔仁
妻亦自殺仁見莽免冠謝莽使尚書劾仁乘乹車駕坤馬
左蒼龍右白虎前朱鳥後玄武右仗威節左負威斗號曰
赤皇非以驕仁乃以尊新室之威命也仁擅免天文冠大
不敬有詔勿劾更易新冠其怪如此
荀悅漢紀曰征和二年長安擾亂言太子反任安受太子
節懷二心腰斬
續漢書曰鮑永爲更始大將將兵安集河東赤眉害更始
三輔道絶世祖即位遣諫議大夫儲大伯持節徵永永疑
爲不審收繫大伯封節傳舍壁中遣人持至長安知更始
審亡即發喪出降
東觀漢記曰光武拜岑彭爲刺姦大將軍督察營衆授以
常所持節從平河北
又曰郭丹爲更始諫議大夫更始敗諸將軍悉歸上普獲
封爵丹無所歸節傳以弊布纏褁節合如擔晝伏夜行詣
更始妻子奉還節傳因歸鄕里
又曰永平中遣鄭衆北使匈奴衆因上言臣前奉使不爲
匈奴拜單于恚恨遣兵圍臣令復御命必見凌折臣誠不
忍持大漢節對氊裘獨拜如今匈奴遂能服臣將有損大
漢之強上不聽
又曰温序字次房遷護羌校尉爲隗囂別將荀字所拘劫
序素氣力大怒叱宇等曰虜何敢迫脅漢因以節撾殺數
人宇曰此義士可賜以劒序受劒銜鬚於口頋左右曰旣
爲賊所迫殺無令鬚汚地遂伏劒而死
張璠漢記曰董卓謂袁紹曰劉氏種不足復遺紹勃然曰
天下徤者豈唯董公横刀長揖徑出懸節於上東門而奔
冀州
獻帝春秋曰太傳司馬日磾假節循撫州郡袁術在壽春
借節觀之因奪不還日磾失節憂恚而死
魏書曰鎮北將軍劉静卒朝廷以許允代静巳受節傳世
止外舍大將軍與允書曰鎮北雖少事而都典一方念足
下震華鼓建朱節歷夲州此所謂着繡晝行也允心甚悅
又曰桓範黃初中爲洛陽典農中郞將使持節都督青徐
諸軍事治下邳與徐州刺史芻歧争屋引節欲斬歧爲歧
奏不直坐免
吳書曰婁圭字子伯初依劉表後歸曹公曹公向荆州表
子琮降以節迎曹公諸將皆疑曹公以問子伯子伯曰天
下撓攘皆貪王命以自重今以節來必至誠公善之
晉書曰石苞遷徐州刺史文帝之敗於東關也苞獨全軍
而返帝指所持節謂苞曰恨不以此授卿以究大事
又曰京師危逼王澄率衆軍將赴國難而飄風折其節柱
又曰何無忌自豫章拒盧循軍敗握節受害
王隠晉書曰叚疋磾降石勒常着朝服持晉節勒亦不問
晉中興書曰廣州人背刺史郭訥迎王機遂入廣州訥乃
持節出機就訥求節訥曰昔蘇武不失節人以爲美今寧
可以與賊乎義不可得相與自可遣兵來取之機慙而止
又曰王機簒廣州懼王敦來討杜㢰在鬱林與機結好機
勸㢰取交州㢰至機執節曰節當相與迭持何可獨捉機
遂以節與㢰後並爲陶侃所殺
晉永昌起居注曰元帝使司空王導距王敦詔曰以吾征
東時節給司空
晉令曰使信節皆鳥書之
唐書曰穎王璬爲劒南節度大使時玄宗將幸蜀璬赴藩
卒遽不遑受節或說假大槊油囊蒙之璬曰但爲眞王何
用假節
漢武内傳曰西王母降殿前有五十大仙童執綵旄之節
俗說曰殷伯弟爲何無忌參軍在尋陽與何共樗蒲得何
百便住何守請求贖决不聽何大怒罵殷曰戇子敢爾取
節來殷猶慠然謂何曰朝廷授將軍三千&KR0801;兵狗頭節以
威蠻獠乃復擬議國士異事何便令百人收殷付獄中兵歌
嘯自若經一日遂置恚
太平御覽卷第六百八十一
