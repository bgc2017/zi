太平御覽卷第二百七十八
兵部九
邊將
史記曰李牧爲趙將居鴈門備匈奴日擊牛饗士謹烽火
多間諜敢有捕虜者斬王以爲怯代之匈奴數來復使牧
將牧曰如前乃敢奉令王許諾數歲終無所得後進百金
之士五万彀弦者十万大破匈奴
又曰文帝時匈奴大入朝郍殺北地都尉印(音昂)帝以問馮
唐安得廉頗李牧爲將也唐對曰臣聞上古王者之遣將
跪而推轂曰閫以内者寡人制之閫以外者將軍制之軍
功爵賞皆决於外歸而奏之此非虚言也臣大父言李牧
之爲趙將居邊軍市之租皆自用饗士賞賜决於外不從
中御也委任而責成功故李牧乃能得盡智能選車千三
百乘彀騎万三千疋百金之士十万是以北逐單于東破
胡滅澹林西抑強秦南支韓魏當是之時趙幾覇會趙王
遷其母倡也王遷立乃用郭開䜛卒誅李牧令顔聚代之
是以兵破士北爲秦所滅今臣竊聞魏尚爲雲中守其軍
市租盡以給士卒出私養錢五日一殺牛饗賓客軍吏舍
人是以匈奴遠避不近雲中之塞虜嘗一入尚率車騎擊
之所殺甚衆夫士卒盡家人子起田中從軍安知尺籍伍
符終日力戰斬首捕虜上功莫府一言不相應文吏以法
繩之其賞不行而吏奉法必用臣愚以爲陛下法太明賞
太輕罰太重且雲中守魏尚坐上功首虜差六級陛下下
之吏削其爵罰之由此言之陛下雖得廉頗李牧不能用
文帝說是日令馮唐持節赦魏尚復以爲雲中守而受唐
爲車騎都尉
又曰武帝以李廣爲未央衛尉而程不識亦爲長樂衛尉
不識故與廣俱嘗屯邊而廣行無部伍行陣就善水草屯
舍止人人自便不擊刀斗以自衛莫府省約束文籍事然
亦遠斥候未嘗遇害程不識正部曲行伍營陣擊刀斗士
吏理軍簿至明軍不得休息然亦未嘗遇害不識曰李廣軍
極簡易然虜卒犯之無以禁也而其士卒亦佚樂咸樂爲之
死我軍雖煩擾然虜亦不得犯我是時漢邊郡李廣程不識
皆爲名將然匈奴畏廣士卒亦多樂從廣而苦程不識
漢書曰晁錯上言兵事曰自高后以來隴西三困於匈奴
非隴西之民有勇怯迺將吏之製巧拙異也故兵法曰有
必勝之將無必勝之民繇此觀之安邊境立功名在於良
將不可擇也
又曰趙充國奏曰從今盡三月虜馬羸瘦必不敢捐妻子
他種中涉河而來爲宼是臣之愚計所度虜且必瓦解其
處不戰而自破之策也
又曰張安世長子千秋爲中郎將兵隨度遼將軍范明友
擊烏桓還謁大將軍光問千秋戰陣方略山川形勢千秋
口對兵事畫地成圖無所忘失
後漢書曰竇憲懼誅自求擊匈奴以贖死會南單于請兵北
伐乃拜憲車騎將軍金印紫綬官屬依司空(依淮也長一人千石掾屬)
(二十九令史及御屬三十二人見續漢志)以執金吾耿秉爲副發北軍五校(漢有)
(南北軍北軍中候一人六百石掌臨五營)黎陽雍營緣邊十二郡騎士(漢官儀曰光武)
(中興以幽冀并州兵騎克定天下故於黎陽五營以謁者監之又曰扶風郡尉部在雍縣以凉州近羌數犯三輔將)
(兵衛護故俗稱雍營)及羌胡兵出塞明年憲與秉各將四千騎及南
匈奴左谷蠡王師子(師子其名也)万騎出朔方鷄鹿塞南單于
屯屠河(屯屠河單于名)將万餘騎出滿夷谷度遼將軍鄧鴻(鄧禹少子)
及緣邊義從羌胡八千騎與左賢王安國万騎出棝陽塞
(棝陽在五原郡棝音固)皆會涿郡山憲分遣副校尉閻盤司馬耿䕫
耿譚將左谷蠡王師子右呼衍王湏訾等(呼衍其號因以爲姓匈奴貴種也今)
(呼延姓是其後須訾各)精騎万餘與北單于戰於稽落山大破之虜衆
崩潰單于遁走追擊諸部遂臨私渠比鞭鞮海(匈奴中海各)斬
名王巳下方三千級獲生口馬牛羊櫜駞百餘万頭於是
温犢須日逐温吾夫渠王抑鞮等八十一部率降者前後
二十餘万人憲秉遂登燕然山去塞三千餘里刻石勒功
紀漢威德令班固作銘
又曰馬援討五溪蠻軍次下雋(下雋縣名屬長沙國故城今辰州沅陵縣雋音字兖)
(反)有兩道可入從壷頭則路近而水嶮(壺頭山名也今在辰州沅陵東武陵)
(記曰此山頭與東海方壺山相似神仙多所遊集固名壺頭山也)從充則塗夷而運遠(充縣)
(名屬武陵郡充音昌容反)帝初以爲疑及軍至耿舒欲充道援以爲棄
日費粮不如進壷頭搤其喉咽(搤持也)充賊自破以事上之
帝從援策三月進營壷頭賊乘高守隘水疾舡不得上會
暑甚士卒多疾死援亦中病遂困乃穿岸爲室以避炎氣
(武陵記曰壺頭山邊有石窟即援所室也室内有地如百斛舡大云是援之餘靈也)賊每升險鼔譟
援輙曳足以觀之左右哀其壯意莫不爲之流涕
又曰初馬援軍還將至故人多迎勞之平陵人孟冀名有
計謀於坐賀援謂之曰吾望子有善言及同衆人耶昔伏
波將軍路博德開置七郡裁封數百戶(漢書曰平南越以爲南海蒼梧鬱林)
(合浦交阯九真日南朱崖儋耳九郡今此言七郡則與前書不同也)今我微勞猥饗大縣功
薄賞厚何以能長久乎先生奚用相濟冀曰愚不及援曰
方今匈奴烏桓尚擾北邊欲自請擊之男兒要當死於邊
野以馬革裹屍還葬耳何能卧牀上在兒女子手中耶冀
曰諒爲列士當如此矣
又曰鄧訓卒官吏人羌胡愛惜旦夕臨者日數千人戎俗
父母死耻悲泣皆騎馬歌呼至聞訓卒莫不吼號或以刀
自割又殺其犬馬牛羊曰鄧使君巳死我曹亦俱死耳前
烏桓吏士皆奔走道路(訓往烏桓校尉時吏士也)至空城郭吏執不聽
以狀白校尉徐傿傿歎息曰此義也(傿音於建反)乃釋之遂家
家爲訓立祠每有疾病輙請禱求福
又曰竇固復出玉門擊西域詔耿秉及騎尉劉張皆去符
傳以屬固(專將兵者並有符傳擬合之取信今去符皆受固之節度也)固遂破曰山降
車師
又曰祭彤使招呼鮮卑示以財利其大都護偏何(鮮卑名也)遣
使奉獻願得歸化彤慰納賞賜稍復親附其異種滿離高
句驪之屬遂駱驛欵塞上貂裘好馬帝輙倍其賞賜其後
偏何邑落諸豪並歸義願自效彤曰審欲立功當歸擊匈
奴斬送頭首乃信耳偏何等皆仰天指心曰必自效即擊
匈奴左伊祑訾部斬首二千餘級持頭詣郡其後歲歲相
攻輙送首級
又曰烏桓鮮卑追思祭彤無巳每朝賀京師常過冢拜謁
仰天號泣乃去遼東吏人爲立祠四時奉祭焉
又曰耿恭以疎勒城傍有澗水可固五月乃引兵據之七
月匈奴復攻恭慕先登數千人直馳之朝騎散走匈奴遂
於城下擁絶澗水恭於城中穿井十五丈不得水吏士渴
乏笮馬糞汁而飲之(笮謂壓笮也)恭仰歎曰聞昔貳師將軍拔
佩刀刺山飛泉涌出(貳師大宛中城名昔武帝時使李廣利代大宛至貳師城因以爲號)今
漢德神明豈有窮哉乃整衣服向井再拜爲吏士禱有頃
水泉奔出衆皆稱万歲乃令吏士揚水以示虜
又曰光武至薊聞邯鄆兵方到光武將欲南歸召官屬計
議耿弇曰今兵從南來不可南行漁陽太守彭寵公之邑
人(寵南陽宛人也)上谷太守即弇公也發此兩都控弦万騎邯鄆
不足慮也光武官屬腹心皆不肯曰死尚南首奈何北行
入囊中(漁陽上谷北接塞垣至彼路窮如入囊也)光武指弇曰是我北道主人
也
又曰耿䕫爲大將軍左校尉將騎八百出居延塞直奔北
單于庭於金微山斬閼氏名王已下五千餘級單于與數
騎脫亡盡獲其匈奴珍寳財畜去塞五千餘里而還自漢
出師所未嘗至也
又曰班超在䟽勒將還中國䟽勒舉國憂恐其都尉黎弇
日漢使棄我我必復爲龜兹所滅耳誠不忍見漢去因以
刀自剄超還至于寘王侯以下皆號泣曰依漢使如父母
誠不可去㸦抱超馬脚不得所行超恐于寘終不聽其東
又欲遂夲忘乃更還䟽勒䟽勒兩城自超去後復降龜兹
而與尉頭連兵(尉頭國居尉頭谷去長安八千六百五十里南與䟽勒接衣服類烏孫也)超捕
斬反者擊破尉頭
又曰叚穎破羌窮山深谷之中斬其渠師以下万九千級
獲牛馬騾驢氊裘廬帳什物不可勝數
又曰郭凉字公文氣力壯猛雖武將然通經書多智略尤
暁邊事有名北方
又曰張奐前度遼與叚穎争擊羌意不相平及穎爲司隷
欲逐奐歸燉煌將害之奐憂懼奏記謝曰小人不明得過
州將千里委命以情相歸
又曰劉焉傳曰拜張魯鎮夷中郎將領漢寧太守通其貢
獻
謝承後漢書曰臧旻有幹事才逹於從政討賊功拜議
郎還京師見太尉袁逢問其西域諸國土地風俗人物種
數旻具荅悉陳其狀手畫地形逢竒其才歎息言雖班固
作西域傳何以過此
東觀漢記曰黃香爲尚書曉習邊事每行軍調度動得事
中上知其勤數加賞賜
魏志曰母丘儉字仲恭有幹策爲幽州刺史渡遼將軍儉
以高句驪數叛帥軍出玄莬討之句驪王宫將步騎三万
(逆軍隨流水)上大戰宮連販走遂束馬懸車登九都山斬獲首
虜以千數玄菟太守王頎過汶沮千餘里至肅慎界刻石
記功刊九都之山
吳志曰孫歆字公禮爲邊將數十年善食士卒得其死力
將帥姓名盡具識之所問咸對身長八尺儀兒都雅悅曰
吾久不見公禮不圖進益乃此
後魏書曰韋珍高祖初蠻首桓誕歸欵以爲東荆州刺史
令珍爲使與誕招慰諸蠻珍自懸瓠西入三百餘里至桐
栢山窮臨淮源宣揚恩澤莫不附降淮源舊有祠堂變俗
恒用人祭之珍乃曉告曰天地明靈即是民之父母豈有
父母甘子肉味自今巳後悉宜以酒脯代用群蠻從約至
今行之凢所招降七万餘戶置郡縣而還以奉使稱旨除
左將軍樂陵鎮將賜爵覇城子
又曰李崇行梁州刺史時巴丘擾動詔崇以將軍荆州刺
史鎮上洛勑發陜秦二州兵送崇至辭曰邊人失和夲怨
刺史奉詔代之自然易帖但湏一宣詔旨而巳不勞發兵
自防懷懼也高祖從之
又曰宇文測行綏州事每歲河冰合後突厥即來寇掠於
是常預遣居人入城堡以避之測至皆令安堵如舊乃於
要路數百處並多積柴仍遠斥候知其動静是年十二月
突厥從連谷入宼至界數十里測命積柴之處一時縱火
突厥謂有大軍至懼而遁走自相蹂踐委棄雜畜及輜重
不可勝數測徐率所部收之分給百姓自是突厥不敢復
至測因請置戍兵以備之
隋書白帝以薛世雄爲玉門道行軍大將軍與突厥啓民
可汗連兵擊伊吾師次玉門啓民可汗背約兵不至世雄
孤軍度磧伊吾初謂隋軍不能至皆不設備及聞世雄度
磧大懼請降詣軍門上牛酒世雄遂於漢舊伊吾城東築
城號新伊吾因留銀青光禄大夫王威以甲卒千餘人戌
之而還天子大悅進位正議大夫賜物二千叚
唐書曰馬揔爲安南郡都護揔管經略使㹅敦儒學長於
政術在南海累年清廉不撓夷獠便之於漢所立銅柱之
處以銅一千五百斤特鑄二柱刻書唐德以継伏波之迹
又曰范希朝鎮振武蕃落之俗有長帥至必效竒駞名馬
雖廉者猶曰當從以致其歡希朝一無所受積十四年皆
保塞而不爲横
又曰柳公綽爲太原尹北都留守河東節度觀察等使是
歲北虜遣梅禄將軍李暢以馬万疋來市託云入貢所經
州府守帥假之禮分嚴其兵備留館則戒卒於外懼其襲
奪太原故事出兵逆之暢及界上公綽使牙將祖孝恭單
馬勞問待以修好之意暢感義出涕徐驅道中不妄馳獵
及至闢牙門令譯引謁宴以常禮及市馬而還不敢侵犯
陘北有沙陁部落自九姓六州皆畏避之公綽至鎮召其
酋朱耶執宜直枑雲朔塞下治廢柵十一所募兵三千付
之留屯塞上以禦匈奴其妻母來太原者請梁國夫人對
酒食問遺之沙陁感之深得其效
梁吳均邊城將詩曰僕夲邊城將馳射靈關下箭御鴈門
石氣振武安瓦玉摽丹霞歛金絡豔光馬高旗入漢飛長
鞭歴地寫
太平御覽卷第二百七十八
