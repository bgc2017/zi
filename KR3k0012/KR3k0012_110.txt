太平御覽卷第一百一十
皇王部三十五
唐高宗天皇大帝則天皇后
中宗孝和皇帝睿宗玄真皇帝
高宗天皇大帝
唐書曰高宗天皇帝諱治太宗第九子也母曰文德順聖
皇后長孫氏以貞觀二年六月生於東宫之麗正殿五年
封晉王七年遥授并州都督幼而𡵨嶷端審寬仁孝友初
授孝經於著作郎蕭德言太宗問曰此書中何言爲善對
曰夫孝始於事親中於事君終於立身君子之事上也進思
盡忠退思𥙷過將順其美臣救其惡太宗悅曰行此足以
事父兄爲臣子矣及文德皇后崩晉王時年九歲哀慕感
動左右太宗屢加慰撫由是特深寵異尋拜右武候大將
軍十七年皇太子承乾廢魏王泰亦以罪黜太宗與長孫無
忌房玄齡李世勣等計議立晉王爲皇太子太宗每視朝
常令在側觀决庶政或令參議太宗數稱其善十八年太
宗將伐高麗命太子留鎮定州及駕發有期悲啼累日因
請飛驛遞表起居并遞勑垂報並許之及軍旋太子從至
并州時太宗患疽太子親吮(徂兖切)之扶輦步從數日二十
三年五月己巳太宗崩六月甲戌皇太子即皇帝位時年
二十二詔大赦天下内外文武賜勲官一級永徽元年春
正月辛丑朔上不受朝詔改元景午立妃王氏爲皇后二
年春正月戊戌詔曰去歲關輔之地頗弊蝗螟(音冥)天下諸
州或遭水旱百姓之間致有罄乏此由朕之不德兆庶何
辜矜物罪已載深憂惕今獻歲肇春東作方始糧廪或空
事資賑給其遭蟲水處有貧乏者量以正義倉賑貸五年
春三月戊午幸萬年宫辛未曲赦所經州縣繫囚以工部
尚書閻立德領丁夫四萬築長安羅郭八月大理奏决死
囚揔有七十餘人六年九月庚午尚書右僕射禇遂良以
諫立武昭儀貶授潭州都督乙酉洛州大水毀天津橋冬
十月已酉廢皇后王氏爲庶人立昭儀武氏爲皇后大赦
天下七年正月辛未廢皇太子忠爲梁王立代王弘爲皇太
子壬申大赦改元爲顯慶元年五月巳夘太尉長孫無忌
進史館所撰梁陳周齊隋五代史志三十卷五年八月庚
辰蘇定方等討平百濟面縛其王扶餘義慈國分爲五部
郡三十七城二百戶七十六萬以其地分置熊津等五都督
府麟德元年三月辛亥展大射禮十二月景戍殺西臺侍
郎上官儀戊子庶人忠坐與儀交通賜死二年十月司禮太
常伯劉常道上䟽請封禪癸亥高麗王高藏遣其子福男
來朝丁夘將封泰山發自東都是歲大稔米㪷五錢麰(音牟)
麥不列于市麟德三年春正月戊辰朔車駕至泰山頓是
日親祀昊天上帝於封祀壇以高祖太宗配饗已巳帝昇
山行封禪之禮庚午禪於社首祭皇地祇以太穆太皇太后
文德皇太后配饗皇后爲亞獻越國太妃燕氏爲終獻辛未
御降禪壇壬申御朝覲壇受朝賀改麟德三年爲乾封元年
正月景戍發自泰山甲午次曲阜縣幸孔子廟追贈太師
增修祠宇以少牢致祭其襃聖侯德倫子孫並免賦役二
月己未次亳州幸老君廟追號曰太上玄元皇帝創造祠
堂改谷陽縣爲眞源縣縣内宗姓特給復一年夏四月甲
辰車駕至自泰山先謁太廟而後入庚寅改鑄乾封泉寳
錢冬十月己酉司空英國公勣爲遼東道行軍大揔管以
伐高麗三年二月戊寅以明堂制度歴代不同漢魏以還
彌更訛舛遂增損古今新制其圖下詔大赦改元爲緫章
元年二月戊寅幸九成宫九月癸巳司空英國公勣破高
麗拔平壤城擒其王高藏及其大臣男建等以歸境内盡
降其城一百七十上元二年三月丁巳天后親蠶於邙山之
陽時帝風疹不能聽朝政事皆决於天后自誅上官儀後上
每視朝天后垂簾於御座後政事大小皆預聞之内外稱爲
二聖帝欲下詔令天后攝國政中書侍郎郝處俊諫止之調
露元年十月單于大都護府突厥阿史德温傳及奉職二部
相率反叛二年八月甲子廢皇太子賢爲庶人幽於別所乙
丑立英王哲爲皇太子改調露二年爲永隆元年大赦天下
二年閠七月庚申上以服餌令皇太子監國景寅雍州大
風害稼米價翔踊是月裴行儉大破突厥史伏念之衆伏
念爲程務挺急追來降行儉於是盡平突厥餘黨行儉執
伏念振旅凱旋永淳二年春正月甲午朔幸奉天宫遣使
祭嵩嶽少室箕山具茨等山西王母啓母巢父許由等
祠十一月丁未自奉天宫還東都上疾甚宰臣巳下並
不得謁見十二月丁巳詔改永淳二年爲弘道元年將
宣赦書上欲親御則天門樓氣逆不能上馬遂召百姓於
殿前宣之禮畢上問侍臣曰民庶喜否曰百姓蒙赦無不
感悅上曰蒼生雖喜我命危篤天地神祗若延吾一兩月
之命得還長安死亦無恨是夕帝崩於貞觀殿時年五十
六謚曰天皇大帝廟號高宗文明元年八月葬于乾陵天
寳十三載改謚曰天皇大弘孝皇帝
則天皇后
唐書曰則天皇后武氏諱明空并州文水人也父士彠(憂縛切)
隋大業末爲鷹楊府隊正高祖行軍於汾晉每休止其家
義旗初起從平京城貞觀中累遷工部尚書荆州都督封
應國公初則天年十四時太宗聞其美容止召入宫立爲
才人及太宗崩遂爲尼居感業寺大帝於寺見之復召入
宫拜昭儀時皇后王氏良娣蕭氏頻與武昭儀争寵㸦讒
毁之帝皆不納進號宸妃永徽六年廢王皇后而立武宸
妃爲皇后高宗稱天皇武后亦稱天后后素多智計兼涉
文史帝自顯慶巳後多苦風疾百司表奏皆委天后詳决
自此内輔國政數十年威勢與帝無異當時稱爲二聖弘
道元年十二月大帝崩皇太子顯即位尊天后爲皇太后
旣將簒奪是日自臨朝稱制嗣聖元年春正月甲申朔改
元二月戊午廢皇帝爲廬陵王幽于別所仍改名哲巳未
立豫王輪爲皇帝令居於別殿大赦天下改爲文明皇太
后仍臨朝稱制庚申廢皇太孫重照爲庶人九月柳州司
馬徐敬業殺楊州長史陳敞之舉兵移檄天下左玉鈐衛
大將軍李孝逸討平之垂拱四年五月皇太后加尊號曰
聖母神皇秋七月大赦天下八月壬寅博州刺史瑯瑘王
冲據博州起兵命左金吾大將軍丘神勣爲行軍揔管討之
庚戍冲父豫州刺史越王貞又舉兵與冲相應九月命内史
岑長倩鳳閣侍郎張光輔左監門大將軍麴崇裕率兵討之
景寅斬貞及冲等傳首神都改姓爲虺(音卉)氏曲赦博州韓
王元嘉魯王靈夔元嘉子黃國公譔(音選)靈夔子左散騎常
侍范陽王藹霍王元䡄及子江都王緒故虢王元鳳子東
莞(音管)公融坐與貞通謀元嘉靈䕫自殺元䡄配流黔州譔
等伏誅改姓虺氏自是宗室諸王相繼誅死者殆將盡矣
其子孫年幼者咸配流嶺外并誅其親黨數百餘家載初
元年春正月神皇親享明堂大赦天下依周制建子月爲
正月改十二月爲臘月改舊正月爲壹月大酺三日神皇
以曌字爲名遂改詔書爲制書秋九月革唐命改國號爲
周改元爲天授大赦天下乙酉加尊號爲聖神皇帝降皇后
帝輪爲皇嗣景戍立武氏七廟追尊神皇父士彠爲孝明
皇帝證聖元年春正月加尊號曰慈氏越古金輪聖神皇
帝大赦天下改元大酺七日二月上去慈氏越古尊號秋
九月親祀南郊加尊號天冊金輪聖神皇帝大赦天下改
元爲天冊萬歲大辟罪已下及犯十惡常赦所不原者咸
赦除之大酺九日萬歲登封元年臘月甲申上登封于嵩
嶽大赦天下改元大酺九日丁亥禪于少室山聖歴元年
正月親享明堂大赦天下改元大酺九日三月召廬陵王
哲於房州九月景子廬陵王哲爲皇太子令依舊名顯大
赦天下神龍元年春正月大赦改元上不豫制自文明元
年巳後得罪人除楊豫博三州及諸逆魁首咸赦除之癸
夘麟臺監張易之與弟司僕卿昌宗謀反皇太子率左右
羽林軍桓彦範敬暉等以羽林兵入禁中誅之甲辰皇太子
監國大赦天下是日上傳皇帝位于皇太子徙居上陽宫
戊申皇帝上尊號曰則天大聖皇帝冬十一月壬寅則天
將大漸遺制祔廟歸陵令去帝號稱則天大聖皇后是日
崩于洛陽宫之仙居殿年八十三謚曰則天大聖皇后祔
葬于乾陵
中宗和皇帝
唐書曰中宗孝和皇帝諱顯高宗第七子母曰則天順聖后
顯慶元年十一月生於長安明年封周王授洛州牧儀鳳二
年徙封英王改名哲授雍州牧永隆元年章懷太子廢
其年立爲皇太子弘道元年十二月高宗崩皇太子即帝
位皇太后臨朝稱制改元嗣聖元年二月皇太后廢帝爲
廬陵王幽於別所其年五月遷於均州尋徙居房陵聖曆
元年召還東都立爲皇太子依舊名顯時張易之與弟昌
宗潜圖逆亂神龍元年鳳閣侍郎張柬之鸞臺侍郎崔
玄暐(音韋)左羽林將軍敬暉右羽林將軍桓彦範司刑少卿
袁恕巳等定策率羽林兵誅易之昌宗迎皇太子赦天下
鳳閣侍郎韋承慶正諫大夫房融司禮卿崔慶等下獄甲
辰命地官侍郎樊忱(音諶)往京師告陵廟乙巳則天傳位於
皇太子景午即皇帝位於通天宫大赦天下唯易之黨與
不在原限二月甲寅復國號依舊爲唐社稷宗廟陵寢郊
祀行軍旗幟服色天地日月等字臺閣官名並依永淳已
前故事甲子立妃韋氏爲皇后大赦天下詔九品巳上及
朝集使極言朝政得失兼舉賢良方正直言極諫之士景
龍三年十一月乙丑親祀南郊皇后登壇亞獻左僕射舒
國公韋巨源爲終獻大赦天下四年五月丁夘前許州司
兵參軍燕欽融上書言皇后干預國政安樂公主武延秀
宗楚客等同危宗社帝怒召欽融庭見撲殺之時安樂公主
志欲皇后臨朝稱制而求立爲皇太女由是與后合謀進
鴆六月壬午帝遇毒崩于神龍殿年五十五祕不發喪皇
后親揔庶政立温王重茂爲皇太子甲申發喪于太極殿
宣遺制皇太后臨朝大赦天下改元爲唐隆丁亥皇太子
即帝位時年十六皇太后韋氏臨朝稱制大赦天下常赦所
不原者咸赦除之内外兵馬令諸親王掌仍令韋温揔知時
召諸府折衝兵五萬人分屯京城列爲左右營諸軍子姪分
統之庚子夜臨淄王諱舉兵誅諸韋諸武皆梟首於安福門
外韋太后爲亂兵所殺九月丁夘上謚日孝和皇帝廟號中
宗葬定陵天寶十三載二月改謚日大和大聖大昭孝皇帝
睿宗玄眞皇帝
唐書日睿宗玄眞皇帝諱旦高宗第八子中宗母弟龍朔
二年六月己未生於長安其年封殷王遥領冀州大都督
單于大都護右金吾衛大將軍及長謙恭孝友好學工草
隸尢愛文字訓詁之書乾封元年徙封豫王緫章二年徙
封冀王上初名旭輪至是去旭字上元二年徙封相王拜
右衛大將軍儀鳳三年遷洛州牧改名旦徙封豫王嗣聖
元年則天臨朝廢中宗爲廬陵王立豫王爲皇帝仍臨朝
稱制及革命改國號爲周降帝爲皇嗣令依舊名輪徙居
東宫其僟一比皇太子聖曆元年中宗自房陵還帝數稱
疾不朝請讓位於中宗則天遂立中宗爲皇太子封帝爲
相王又改名旦授太子右衛率長安中拜司徒右羽林衛
大將軍自則天初臨朝及革命之際王室屢有變故帝每
恭險退讓竟免于禍神龍元年以誅張易之兄弟功進號
安國相王遷太尉加實封其年立爲皇太弟固辭不受景
龍四年夏六月中宗崩韋庶人臨朝引用其黨分握政柄
忌帝望實素高潛謀危害庚子夜臨淄王與太平公主子
薛崇簡前朝邑尉劉幽求長上果毅麻嗣宗宫苑揔監鍾
紹京等率兵入北軍誅韋溫紀處訥宗楚客武延秀馬秦
客葉靜能趙履温楊均等諸韋武黨與皆誅之辛丑帝挾
少主御安福門樓慰諭百姓大赦天下其日王公百寮上
表咸以國家多難宜立長君以帝衆望所歸請即尊位甲
辰少帝詔日叔父相王高宗之子昔以天下讓于先帝孝
友寬簡彰信兆人神龍之初已有明旨將立太弟以爲嗣
君爲王懇辭未行冊命所以東宫虚位至于歷年撤綴(涉衛)
(切)在辰禍變倉卒然後稱制計立沖人欽奉前懷願遵理
命上申先聖之旨下遂蒼生之心俯稽圖緯之文仰峻祖
宗之烈起今日請叔父相王卽皇帝位朕退守本藩歸于
舊邸凡百卿士敬承朕言克贊我天人之休期光我有唐
之勲業布告遐邇咸使聞知相王上表讓日臣以宗社事
重國家情深誅鋤巨逆奉戴嗣主今承制旨猥推宸極在
臣虚薄不敢祗膺循環震驚無任感哽制荅日皇極大寶
天下至公王者臨之蓋非獲己王先聖舊意蒼生推仰龍
光紫宸實允係望請遵前旨勿或讓推於是少帝遜于別
宫是日卽皇帝位御承天門樓大赦天下景雲三年春正
月辛未朔親謁太廟癸酉上始釋慘(七糝切)服御正殿受朝賀
甲戌并汾絳三州地震壞人廬舍辛巳親祀南郊戊子躬耕
籍田己丑大赦天下改元爲太極二月丁亥皇太子釋奠於
國學追贈顔回爲太子太師曾參爲太子太保每年春秋釋
奠以四科弟子及曾參從祀列干二十三賢之上八月庚子
帝傳位于皇太子自稱日太上皇帝五日一受朝于太極殿
自稱日朕三品已上除授及大刑獄並自決之其處分事稱
誥令皇帝每日受朝於武德殿自稱日予三品已下除授及
徒罪並令決之其處分事稱制勑甲辰大赦天下改元爲先
天二年秋七月甲子太平公主與左僕射竇懷貞侍中岑羲
等謀逆事覺皇帝率兵誅之窮其黨與太子少保薛稷左散
騎常侍賈膺福右羽林將軍李慈李欽中書舍人李猷中書
令崔湜尚書左丞廬藏用太史令傅孝忠僧惠範等皆誅之
兵部尙書郭元振從上御承天門樓大赦天下自大辟罪已
下無輕重咸赦除之翌日太上皇誥日朕將高居無爲自今
後軍國刑政一事已上並取皇帝處分開元四年夏六月甲
子太上皇帝崩于百福殿時年五十五謚曰大聖眞皇帝
廟曰睿宗冬十月葬于橋陵天寳十三載改謚曰玄眞大
聖大興孝皇帝
太平御覽卷第一百一十
