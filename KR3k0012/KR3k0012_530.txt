太平御覽卷第五百三十
禮儀部九
齋戒儺
齋戒
昜上繫曰明於天之道而察於民之欲故興神物以前民
用聖人以此齋戒(洗心曰齋防患曰戒也)
周禮天官冢宰曰祀五帝則掌百官之誓戒與其具脩(祀五)
(帝謂四郊及明堂誓戒要之以刑重失禮也明堂位所謂各楊其職百官廢職服大刑是其辭之略也具所當共修)
(掃除糞洒)前期十日帥執事而卜日遂戒(前期前所諏之日也十日客散齋七日致)
(齋三日執事宗伯大卜之屬旣卜又戒百官以始齋)
禮記曲禮曰齋者不樂不吊(爲哀樂則失正散其思也)
又檀弓曰是故君子非有大故不宿於外(大故謂哀憂)非致齋
也非疾也不晝居於内(内正寢之中)
又王制曰天子齋戒受諫(歲中羣臣奉歲事諫王當所改爲也)司會以歲之
成質於天子(司會冢宰之屬掌計要者成計要也質猶平也平其計要)冢宰齋戒受質
(贊王受之)大樂正大司寇市三官以其成從質於天子(大樂正於周宗)
(伯之屬市司市也於周司徒之屬從從於司會也)大司徒大司馬太司空齋戒受
質百官各以其成質於三官大司徒大司馬大司空以百
官之成質於天子(百官此三官之屬)百官齋戒受質(受平報也)
又郊特牲曰孔子曰三日齋一日用之猶恐不敬二日伐
鼔何居(居讀爲姬語之助何居怪之也伐猶擊也齋者止樂而二日擊鼔則是成一日齋也)
又郊特牲曰齋之玄也以隂幽思也故君子三日齋必見
其所祭者(齋三日者思其居處思其笑語思其志意思其所樂則見之也)
又玉藻曰將適公所宿齋戒居外寢
又祭義曰古者天子諸侯必有養獸之官及歲時齋戒沐
浴而躬朝之犧牲祭牲必於是取之敬之至也
又祭義曰致齋於内散齋於外齋之日思其居處思其笑
語思其志意思其所樂思其所嗜齋三日乃見其所爲齋
者
又祭統曰及時將祭君子乃齋齋之爲言齊也齋不齊以
致齋者也是故君子非有大事也非有恭敬也則不齋不
齋則於物無防也嗜欲無止也及其將齋也防其邪物
訖其嗜欲耳不聽樂故
記曰齋者不樂言不敢散其志也心不苟慮必依於道
手足不苟動必依於禮是故君子之齋也專致其精明之
德也故散齋七日以定之致齋三日以齊之定之之謂齋
齋者精明之至也然後可以交於神明也(定者定其志意)是故先
期旬有一日宫宰宿夫人夫人亦散齋七日致齋三日(宫宰守宫)
(官也宿讀爲肅肅猶戒也戒輕肅重也)君致齋於外夫人致齋於内然後會
於太廟
又坊記曰子云七日戒三日齋承一人焉以爲尸過之者趍
走以教敬也(戒謂散齋也承猶事也)
又表記曰子曰齋戒以事鬼神擇日月以見君恐民之不
敬也
禮記外傳曰凡大小祭祀必先齋敬事天神人鬼也齋者
敬也齋其心思其皃然後可以入廟齋必變食去其葷羶
也居必遷坐易其常處也故散齋於外致齋於内(外者公寢也内)
(者寢中小室)大祀散齋七日(祭曰猶遠客意散)致齋三日(致者至也就祭日近)則
十日齋矣祭前旬外之日則有司戒告内外内外百官齋
謂之夙戒(夙早也)中祀七日(則散齋四日)小祀三日(月令秦書也當戰國之急)
(大小祭祀唯三日散齋二日致齋一日)
春秋合誠圖曰黃帝請問太一長生之道太一曰齋戒六
丁道乃可成(丁取能丁寕常戒懼也)
家語曰季桓子將祭齋三日而二日鍾鼔之音不絶冉有
問於孔子子曰孝子之祭也散齋七日慎思其事致齋三
日而一用之(精一而用之也)猶恐不敬而二日伐鼔何其
論語鄕黨曰齋必有明衣布(明衣親身名所以自㓗清也其物以布爲之)齋必
變食居必遷坐
又述而曰子之所慎齋戰疾(此三者人所不能慎而夫子慎之)
史記曰藺相如謂秦王曰趙送璧時齋五日今大王亦宜
齋遂許齋五日舍相如廣成傳舍秦王齋五日後乃設九
賓於庭引相如
又曰秦二世夢白虎囓其左驂馬殺之心不樂問占夢人
曰涇水爲止示二世乃齋望夷宫閻樂殺之更立子嬰
爲王漢書曰蕭何薦韓信於漢王何曰王宜擇日齋
戒設壇場具禮乃可拜爲大將軍至拜乃韓信也一軍
大驚也
又曰宣帝詔曰迺者鳳凰甘露降集京師嘉瑞見脩興太
一五帝后土之祠祈爲百姓蒙福鸞鳳萬舞集止千旁齋
戒之暮神光顯著薦鬯之夕神光交映或降于天或登于
地或從四方來集于壇上帝嘉饗海内承福
續漢書曰殤帝崩太后與兄車騎將軍鄧騭定策禁中其
夜使騭持節以王青蓋車迎安帝齋于殿中
范曄後漢書曰周澤字稚都爲太常嘗卧疾齋宫其妻哀
澤老病就問所苦澤大怒以妻子犯齋禁遂收送謝罪當
世疑其詭譎時人語曰生世不諧作太常妻一歲三百六
十日三百五十九日齋一日不齋醉如泥
于寳晉紀曰劉毅爲司隷校尉常齋而疾其妻出看之表
解齋
唐書曰貞元九年冬德宗以是歲有年蠻夷朝貢思親告
郊廟於祀事尤重慎及將散齋謂宰臣曰在禮散齋歸正
寢攝心奉祭不可聞外事其常務勿奏乃齋於別殿及命
皇太子諸王行祭者皆受誓一日
又曰貞元中德宗方有事於郊廟詔以皇太子爲亞獻親
王終獻上令問柳冕當受誓戒否冕奏准開元禮並以前
七日受誓戒詞云各揚其職不供其事國有常刑冕以誓
皇太子更其詞云各揚其職肅奉常儀
又曰憲宗元和中南郊隂氣凝閉浹旬不開宰臣議請改
日上曰郊廟事重吾齋戒有日豈可廢乎至享獻之際景
物澄淸人情大悅
鬼谷子曰周有豪士居鬼谷號爲鬼谷先生蘇秦張儀往
見之先生曰吾將爲二子陳言至道子其齋戒擇日而學
後秦儀齋戒而往
莊子曰顔回曰吾無以進矣敢問其方仲尼曰齋吾將語
若顔回曰回之家貧唯不飲酒不茹葷者數月矣若此則
可以爲齋乎曰是祭祀之齋非心齋也回曰敢問心齋
仲尼曰若一志無聽之以耳而聽之以心無聽之以心而
聽之以氣唯道集虚虚者心齋也
又曰梓慶削大木爲鐻鐻成見者驚猶鬼神魯侯曰子一
何巧矣何術以至此日臣工人何術之有雖然有一焉臣
爲鐻未嘗敢以耗氣也必齋以静心器之所以凝神者其
是與
又曰祝宗人玄端以臨牢筴說曰汝奚惡死吾將三月犧
汝十日戒十日齊藉白茅加汝肩尻于彫爼之上
韓子曰燕王欲巧衛人請以棘刺之端爲猴成功人曰君
欲觀之半歲不入宫不飲酒食肉雨霽日出視之晏隂之
間而棘刺之母猴乃可見也燕王固養之不能觀也
搜神記曰王業和帝時爲荆州刺史每出行部沐浴齋㓗
以祈于天地當啓佐愚心無使有枉百姓在州七年惠風
大行苛慝不作
儺
禮記月令季春日命國儺九門磔攘以畢春氣(洪範傳曰言之不從)
(則有犬禍犬屬金也故磔之於九門所以抑金扶木畢成春功東方三門不桀春位不殺其盛德所在無所攘)
又月令仲秋曰天子乃儺以逹秋氣(此儺之陽氣恐陽暑至此不衰害亦將及)
(故儺以通秋氣方欲助秋故不犬)
又月令季冬曰命有司大儺旁磔以送寒氣(大儺爲歲終逐隂除疫以)
(送寒氣故周官命方相氏率百隷索室驅疫以逐之旁謂王城四旁十二門也磔謂磔犬於門也春磔九門冬禮大)
(故偏磔於十二門所以扶陽柳隂之義犬屬金冬盡春興春爲木故殺金以助木氣)
又郊特牲曰卿人禓(揚強鬼也謂時儺索室歐疫逐強鬼也禓或爲獻或爲儺)孔子朝
服立于阼存室神也(神依人也)
禮記外傳曰方相氏之官歲有三時率領群隷駈索癘疫
之氣於宫室之中亦攘送之義也天以一氣化萬物五帝
各行其德餘氣留滯則傷後時謂之不和而災疫興焉大
儺者貴賤至於邑里皆得駈疫命國儺者但於國城中行
之耳(名之儺者取群隷爲儺儺之聲)
周禮夏官曰方相氏掌蒙熊皮黃金四目玄衣朱裳執戈
楊盾帥百隷而時儺以索室歐疫(蒙冐也冐熊皮者以驚歐疫癘之鬼如今魌頭)
(也時儺四時作方相氏以儺却凶悪也月令季冬命國儺索搜也)
續漢書曰先臘一日大儺謂之逐疫其儀選中黃門子弟
十二巳下百二十人爲侲子皆赤幘皂製執大鼗方相氏
服如周制及十二獸裳衣毛角中黃門行人冗從僕射之
以逐惡鬼于禁中設桃梗欝壘葦茭畢執事者皆罷葦戟桃
枝以賜公卿將軍特進諸侯
禮緯曰顓頊有三子生而亡去爲疫鬼一居江水是爲虐
鬼魃鬼一居人宫室區隅善驚人小兒於是常以正歲十
二月令禮官方相氏蒙熊皮黃金四目玄衣纁裳執戈楊
楯帥百隷及童子而時儺以索室而駈疫鬼以桃弧葦矢
土鼓且射之以赤丸五糓播洒之以除疫殃
後魏書曰高宗和平三年十二月因歲除大儺之禮遂耀
兵武更爲制令步兵陣於南騎士陳於北各擊鍾鼔以爲
節度其步兵所衣青赤黃黑別無部隊楯矟矛戟相次周
廻轉易以相赴就有飛龍騰蛇之變爲函箱魚鱗四門之
陣凡十餘法跽起前却莫不應節陣畢南北二軍皆鳴鼓
角衆盡大譟各令騎將交去來挑戰步兵更進退以拒擊
南敗北捷以爲盛觀自後踵以爲常
唐書曰舊駈儺侲子等金吾將軍並具欄笏引入閤門
謹按大儺者所以駈除羣厲合資威武盛其光儀欄笏之
制常參朝服舊制未稱今請各依錦繡具帑祙帶儀力部
引出入
建康實錄曰孫興公嘗着戲爲儺至桓宣武家宣武覺其
應對不凡推問之乃興公
宣城記曰吴時洪巨爲廬陵太守有清稱徵還船輕皆戴
土時歲暮除逐人就乞見土而去
莊子曰游島問雄黃曰今逐疫出魅擊鼔呼噪何也雄黃
曰黔首多疾黃帝氏立巫咸使黔首沐浴齋戒以通九竅
鳴鼔振鐸以動其心勞形趍步以發隂陽之氣飲酒茹葱
以通五藏夫擊鼔呼噪逐疫出魅鬼黔首不知以爲魅祟
也
張衡東京賦曰卒歲大儺駈逐羣厲方相秉鉞巫覡操茢
侲子萬童丹首玄裳桃弧棘矢所發無臬飛礫雨散㓻殫
畢斃惶火馳而星流逐赤疫於四裔然後淩天地絶飛梁
囚耕父於清泠溺女魃於神潢
廉品大儺賦曰於吉日之上戊將大蜡于臘烝先兹日之
酉久宿㓗静以清澄乃班有司聚衆大儺天子坐華殿臨
朱軒凭玉几席文旃率百隷之侲子羣鼔噪於宫垣
太平御覽卷第五百三十
