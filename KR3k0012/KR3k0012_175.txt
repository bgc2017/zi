太平御覽卷第一百七十五
居處部三
殿
說文曰殿堂之高大者也
釋名曰殿典也
摯虞決疑要注曰凡太極殿乃有陛堂則有階無陛也右
磩左平平者以文塼相亞次墄者爲陛級也九錫之禮納
陛以登謂受此陛以上殿堂之正者爲路寢凡殿堂坐位
以近尊爲上無尊者則巳東向者以北爲上南向者以西爲
上西向者以南爲上北向者以東爲上也殿堂之上唯天
子居牀其餘皆鋪幅席席前設筵凡天子之殿東西九筵
南北七筵
史記秦始皇以咸陽人多先王之宫迂小乃營作朝宫渭
南禁苑中先作前殿阿房東西五百步南北五十丈上可以
坐萬人下可以建五丈之旗周旋爲閣自殿下直指南山
之巔爲複道渡渭屬之咸陽
漢書曰宣帝幸河東之明年鳳皇集上林迺作鳳皇殿以
荅嘉瑞(事具祥瑞部鳳皇篇)
後漢書曰董卓傳云建安元年七月帝還至洛陽幸陽安
殿張楊以爲巳功故因以楊爲名殿
范曄後漢書曰中平三年復修玉堂殿
東觀漢記曰明帝欲起北宫尚書僕射鍾離意上書諫出
爲魯相後起德陽殿殿成百官大會上謂公卿曰鍾離尚
書若在不得成此殿
魏志明紀云青龍三年丁巳行還洛陽宫命有司復崇華
殿改名九龍殿又高堂隆傳云帝遂復崇華殿時郡國有
龍九見故改曰九龍殿
又張遼傳曰文帝引遼會建始殿親問破吴賊意狀帝歎
息顧左右曰此亦古之邵虎也爲起殿舍又特爲遼母作
殿
晉書曰張駿覇西河於姑臧起謙光殿畫以五色飾以金
玉窮盡珍巧四面各起一殿東方曰宜陽青殿南方曰朱
陽赤殿西方曰政德白殿北方曰玄武黑殿各同方色各
以時居之
晉載記曰石虎於襄國起太武殿於鄴造東西宫至是就
太武殿基高二丈八尺以文石綷之下穿伏室置衛土五
百人於其中東西七十五步南北六十五步皆&KR0238;瓦金鐺
銀楹金柱珠簾玉壁窮極伎巧又起靈臺于顯陽殿後選
士庶之女以充之後庭服綺縠竒玩者萬餘人内置女官
十有八等教宫人星占及馬步射置女太史于靈臺仰觀
災祥以考外太史之虚實〇魏略曰青龍三年起太極殿洛
陽故諸宫有却非殿銅馬殿敬法殿清涼殿鳳皇殿嘉德
殿黃龍殿壽安殿竹殿
晉中興書曰烈宗起清暑殿䜟者曰清暑反語楚聲也爲
殿以酸楚之聲爲號非吉祥也有頃烈宗崩桓玄自號楚
又孝武帝造太極殿郭璞筮云二百一十年此殿爲奴所
壊後梁武帝毀之捨身爲奴
落享燕書曰秋七月丁夘營新殿昌黎大棘城縣河岸崩
出鐵築頭一千一百七十四枚永樂民郭陵見之詣闕言
狀以是日到詔曰經始崇殿而築具出人神允恊之應也
趙書曰劉曜召構殿巧手三千人發陽平等十郡車牛五
千乘運土築建德殿臺基
齊書武穆裴皇后傳云寵姬荀昭華居鳳華栢殿宫内御
所居壽昌畫殿南閤置白鷺鼔吹二部
又魏虜傳云虜主宏率衆至壽陽軍中黑氈行殿皆烏&KR0238;
楯烏&KR0238;槊綴以黑蝦蟇幡登八公山賦詩而去
又禮志云魏文脩洛陽宫室權都許昌殿狹小元日於城
南立氈殿青帷以爲門
又蕭赤斧子穎胄傳曰建武中荆州大風雨龍入栢齋中
柱壁上有瓜足處刺史蕭欣恐畏不敢居之穎胄改爲嘉
福殿
隋書宇文愷傳云時上北廵愷造觀風行殿上容侍衛者
數百人離合爲之下施輪軸推移倏忽有若神功戎狄見
之莫不驚駭
唐太宗謂侍臣曰今天下無事四夷賓服唯湏守此成功
以養百姓因指殿而言曰安百姓者如造此舍經始斯畢
安可改移若易一榱增一瓦人足竟踐良工揮墨搖其梁
棟所壞益多亦猶百姓旣安因而撫養若慕竒功變法制
不恒其德必致勞擾
又曰太宗謂侍臣曰朕頃覽劉聦傳聦將爲劉后起䳨儀
殿廷尉陳元逹諫聦大怒命斬之劉后手䟽啓請甚切聦
怒解而甚媿之人之讀書欲廣聞見然非知之難也朕近
於藍田市木將别爲一殿取制兩儀仍構重閣其木巳具
遠想聦事斯作遂止
又曰高祖引蘇世長宴於披香殿世長酒酣奏曰此隋煬
帝之所作耶何雕麗之若此高祖曰卿好諫以直其心實
詐豈不知此殿是吾所造何湏姦詭疑煬帝乎對曰臣實
不知但見傾宫鹿臺琉璃之瓦並非受命帝王愛民節用
之所爲也若是陛下作此誠非所宜臣昔在武功幸獲陪
侍見陛下宅宇纔蔽風霜當彼時亦以爲足今目隋之侈
民不堪命數歸有道而陛下得之實謂懲其奢淫不忘儉
約今初有天下而於隋宫之内又加雕飾欲撥其亂寧可
得乎高祖每優容之
又曰玄宗嘗召張說及禮官學士等賜宴於集仙殿上謂
說曰今與卿等賢才同宴於此宜改殿爲集賢殿因下制
改麗正書院爲集賢殿書院
又曰麗正殿高宗降誕之所開元中繕寫圖籍貯之洛陽
宫殿簿有明光殿三秦記云明光殿在桂宫中皆以金王
珠璣爲簾晝夜光明
太冲吴都賦云飾赤烏之暐暐是也
三輔宫殿名曰未央宫有騏驎殿椒房殿
又曰長樂宫前殿宣德殿通光殿高明殿
漢宫殿名曰長安有臨華殿神仙殿高門殿朱鳥殿曾城
殿宣室殿承明殿鳳皇殿飛雲殿昭陽殿鴛鸞殿鈎臺
殿合懽殿蕭何殿曹參殿韓信殿
成都記曰隋蜀王秀常造一殿飛鳥不止其上
戴延之西征記曰太極殿上有金井闌金搏山鹿盧山蛟龍
山負於井上又有金師子
伏滔北征記曰梁城東有韓馮墓去城三里青蘭殿是宋
王住殿
山謙之丹陽記曰太極殿周制路寢也秦漢曰前殿今稱
太極曰前殿洛宫之號始自魏案史記秦皇改命宫爲廟
以擬太極魏號正殿爲太極蓋採其義而加以太亦猶漢
夏門魏加曰大夏耳咸康中散騎侍郎庾闡議求改太爲泰
蓋謬矣東西堂亦魏制於周小寢也皇后正殿曰顯陽東
曰含章西曰徽音又洛宫之舊也含章名起後漢顯陽徽
音亦起魏曰明陽晉避文帝諱改爲此周禮亦有路寢小
寢又其制度也
登真隱訣云寥陽殿太和殿皆云玉清宫中殿名
二京雜記曰漢成帝設雲帳雲幄幕於甘泉紫殿謂之三
雲殿
漢官典職曰德陽殿周旋容萬人激洛水於殿下
郡國志曰秦州上邽縣北十六里有無疆古殿基後魏太
武築也
王子年拾遺記曰漢成帝造飛行殿方丈如今之輦選期
門羽林之士負之而趨一名雲雷宫
兩京記曰東京五殿壁厚五丈高九十尺東西房
廊皆五十餘間西院有厨東院有教坊内庫高宗常御此
殿
又曰流杯殿東西廊殿南頭兩邊皆有亭子以間山池此
殿上作&KR0238;渠九曲從陶光園引水入渠隋煬帝常於此爲
曲水之飲在東都
又曰含元殿陛上高於平地四十餘丈南去丹鳳門四百
步
王文考魯靈光殿賦序曰魯靈光殿者蓋漢景帝程姬
之子恭王餘之所立也初恭王始都下國好治宫室遂因魯
僖基兆而營焉遭漢中微盗賊奔突自西京未央建章之
殿皆見隳壞而靈光巋然獨存意者豈非神明依憑支持
以保漢室者耶然其規矩(制度上應星宿亦所以永安也晉宫閣名曰太極殿十二)間徽
行殿顯陽殿暉章殿含章殿建始殿仁壽殿百福殿清暑
殿章華殿嘉福殿宣光殿修明殿嘉樂殿芙蓉殿崇光殿
華光殿𬞞圃殿華德殿九華殿(右五殿在華林園)章陽殿百兒殿
芳德殿靈殿承光殿永寧殿景福殿延休殿百子殿虞
清殿淵冥殿安昌殿
建康宫殿簿云林光殿在縣東北十里潮溝村覆舟山前
晉以爲藥園
又曰陳永初中於臺城中起昭德嘉德壽安乾明有覺等
殿
又曰光嚴殿在縣東北六里景陽山東嶺南起重雲光嚴
二殿前爲兩樓
又云梁於臺城中立曾城觀觀歷四代修理更起重閣七
間上名重雲殿下名光嚴殿
又云太初宫中有神龍殿去縣三里左太沖吴都賦云杭
神龍之華殿是也
又云臺城温德門内又起三善長春勝辯等殿
又云鳳光殿在縣東北五里一百步舊臺城内
又云宋於臺城立正福清曜等殿
又云臺城中有麗譙閣麗日殿飛香三重閣
又云臺城温德門内有永貞温文文思壽安等殿
輿地志云未央後宫有鴛鴦昭陽飛翔增地合歡蘭林披
香鳳皇等八殿
又云丹陽郡建康縣文德殿梁武帝移張衡渾儀置此殿
又云洛陽有顯陽殿皇后正殿也魏明所建
又云丹陽郡建康縣臺城華光殿梁武帝大通中毀施與
草堂寺人洗取朱貨直百萬以其地起重閣七間
又云丹陽郡建康縣臺城寳雲殿梁武帝以施佛事
又云丹陽郡建康縣臺城惠輪殿梁武帝以供養佛
又云洛陽昭陽殿魏明所治在太極之北鑄黃龍高四丈
鳳皇二丈置殿前
又云新安郡新始縣西十里有大宰殿晉武陵王晞爲太
宰桓温詐言其反徙新安立第於此葬第側後喪還都今
空冢在
楊龍驤洛城記曰顯陽殿北有雲氣殿
洛陽宫殿簿曰明光殿徽音殿式軋殿暉章殿含章殿建始
殿仁壽殿嘉福殿百福殿芙蓉殿九華殿流圃殿華光殿崇
光殿
建康宫闕簿云赤烏殿在縣東北五里吴昭明宫内制度
上應星宿亦所以永安也
注水經曰孔子廟東南立百步有雙石闕即靈光之南闕
(也闕北百)餘步即靈光殿基東西二十丈南北十二丈高丈餘
東西廊廡别舍中間方七百餘步闕之東北有浴池池方
四十餘步池中有鉤臺方十步池臺之基岸悉石也遺基
尚整故王延壽賦曰周行數里仰不見日者也是漢景帝
程姬子魯恭王之所造也殿之東南即泮宫也在高門直
北道西宫中有臺高八十尺臺南水東西一百步南北六
十步臺西水南北四百步東西六十步臺池咸結石爲之
太平御覽卷第一百七十五
