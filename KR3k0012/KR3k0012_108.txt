太平御覽卷第一百八
皇王部三十三
唐高祖神尭皇帝
唐書曰高祖神尭皇帝姓李氏諱淵其先隴西狄道人涼
武昭王暠七代孫也暠生歆歆生重耳仕魏爲弘農太守
重耳生熙爲金門鎮將領豪族鎮武川因家焉儀鳳中追
尊宣皇帝熙生天賜仕魏爲幢主儀鳳中追尊光皇帝生
皇祖諱虎後魏左僕射封隴西郡公與周文帝及太保李
弼大司馬獨狐信等以功參佐命當時稱爲八柱國家仍
賜姓大野氏周受禪追封唐國公至隋文帝作相還復夲
姓武德初追尊景皇帝廟號太祖皇考諱昞(音丙)周安州㹅
管柱國大將軍襲唐國公謚曰仁武德初追尊元皇帝廟
號世祖高祖以周天和元年生於長安七年襲唐國公及
長倜儻豁逹任性真率寬仁容衆無貴賤咸得其歡心隋
受禪𥙷千牛備身文帝獨狐皇后即高祖從母也由是特
見親愛累轉譙隴歧三州刺史有史世良者善相人謂高
祖曰公骨法非常必爲人主願自愛勿忘鄙言高祖頗以
自負大業初受滎陽樓煩二郡太守徵爲殿内少監九年
遷衛尉少卿遼東之役督運於懷遠鎮及楊玄感反詔高
祖馳驛鎮弘化郡兼知關右諸軍事高祖歴試中外素樹
恩德及是結納豪傑衆多欵附時焬帝多所猜忌人懷疑
懼會有詔徵高祖詣行在所遇疾未謁時甥王氏在後宫
帝問曰汝舅何遟王氏以疾對帝曰可得死不高祖聞之
益懼因縱酒沉湎納賄以混其迹焉十一年焬帝幸汾陽
宫命高祖往山西河東黜陟討捕師次龍門賊帥母端兒
帥衆數千薄于城下高祖從十餘騎擊之所射七十發皆
應弦而倒賊乃大潰十三年爲太原留守郡丞王威武牙
部將高君雅爲副將羣賊蜂起江都阻絶太宗與晉陽令
劉文靜及門下客長孫順德劉弘基各募兵旬日間衆且一
萬密遣使召世子建成及元吉于河東威與君雅見兵大
集恐高祖爲變相與疑懼請高祖祈雨於晉祠將爲不利
晉陽鄕長劉世龍知之以告高祖隂爲之備五月甲子高
祖與威君雅視事太宗密嚴兵於外以備非常遣開陽府
司馬劉政會告威等謀反即斬之以徇遂起義兵遣劉文
靜使於突厥始畢可汗令率兵相應六月甲申命太宗將
兵徇西河下之癸巳建大將軍府并置三軍分爲左右開倉
庫以賑窮乏遠近響應秋七月高祖率兵西圖關中以元
吉爲鎮北將軍太原留守癸丑發自太原有兵三萬景辰
師次靈石縣營於賈胡堡隋武牙郎將宋老生屯霍邑
以拒義師會霖雨積旬餽運不給高祖命旋師太宗切諫
乃止有白衣老父詣軍門曰余爲霍山神使謁唐皇帝曰
八月雨止路出霍邑東南吾當濟師高祖曰此神不欺趙
無䘏豈負我哉八月辛巳高祖引師趨霍邑斬宋老生平
霍邑景戍進下臨汾郡及綘郡癸巳至龍門突厥始畢可
汗遣康稍利率兵與劉文静會于麾下隋驍衛大將軍屈
突通鎮河東津梁斷絶關中向義者頗以爲阻於是水濱
居人競進舟檝不謀而至者前後數百人九月壬寅馮翊
賊帥孫華土門賊帥白玄度各率其衆送欵并具舟檝以
待義師高祖令華與統軍王長諧劉弘基引兵渡河屈突
通遣其武牙郎將桑顯和率兵數千夜襲長諧義師不利
太宗以遊騎數百掩其後顯和潰散義軍復振景辰馮翊
太守蕭造以郡來降戊午高祖親率衆圍河東屈突通自
守不出乃命攻城不利而還文武將吏請高祖領太尉加
置僚佐從之華隂令李孝常以永豐倉來降庚申高祖率
軍濟河舍于長春宫三秦士庶至者日以千數高祖禮之
咸過所望人皆喜悅景寅遣隴西公建成司馬劉文静屯兵
永豐倉兼守潼關以備他盗太宗率劉弘基長孫順德等
前後數萬人自渭北徇三輔所至皆下高祖從父弟神通
起兵鄠縣柴氏婦舉兵於司竹至是並與太宗會乙亥命
太宗自渭汭屯兵阿城隴西公建成自新豐趣覇上高祖
率大軍自下邽西上經焬帝行宫園苑悉罷之宫女放還
親屬冬十月辛巳至長樂宫有衆二十萬京師留守刑部
尚書衛文昇右翊衛將軍隂世師京兆郡丞骨儀挾代王
侑(音宥)以拒義師高祖遣使至城下諭以匡服之意再三皆
不報諸將固請圍城十一月景辰攻拔京城衛文昇先巳
病死以隂世師滑儀等拒義兵並斬之癸亥率百僚備法駕
立代王侑爲天子遥尊煬帝爲太上皇大赦改元爲義寕甲
子隋帝詔加高祖假黃鉞使持節大都督内外諸軍事大
丞相進封唐王惣錄萬機以武德殿爲丞相府改教爲令
以隴西公建成爲唐國世子太宗爲京兆尹改封秦王姑
臧公元吉爲齊公十二月癸未丞相府置長史司錄巳下
官僚金城賊帥薛舉寇扶風命太宗爲元帥擊之遣趙郡
公孝恭招慰山南所至皆下癸巳太宗大破薛舉之衆於
扶風屈突通自潼關奔東都劉文静等追擒於閿(音聞)鄕虜
其衆數萬河池太守蕭瑀(音禹)以郡降丙午遣雲陽令詹俊
武功縣正李仲衮徇巴蜀下之二年春正月戊辰世子建
成爲撫疑大將軍東討元帥太宗爲副揔兵七萬徇地東都
三月景辰右屯衛將軍宇文化及弑隋太上皇於江都宫立
秦王浩爲帝自稱大丞相徙封太宗爲趙國公戊辰隋帝
進高祖位相國㹅百揆備九錫之禮唐國置丞相巳下立
皇高祖巳下四廟於長安通義里第夏四月戊戌世子建
成及太宗自東都班師五月乙巳天子詔高祖冕十有二旒
建天子旌旗出警入蹕王后王子王女爵命之號一遵舊
典戊午隋帝詔遣使持節兼太保刑部尚書光禄大夫梁
郡公蕭造兼太尉司農少卿裴之隠奉皇帝璽紱于高祖
高祖辭讓百寮上表勸進至于三乃從之隋帝遜于舊邸
改大興殿爲太極殿甲子高祖即皇帝位於太極殿命刑
部尚書蕭造兼太尉告於南郊大赦天下改隋義寧二年
爲唐武德元年官人百姓賜爵一級義師所行之處給復
三年罷郡置州改太守爲刺史丁夘宴百官于太極殿賜
帛有差東都留守共立隋越王侗(音同)爲帝壬申命相國長
史裴寂等修律令六月甲戍太宗爲尚書令廢隋大業律
令頒新格巳夘備法駕迎皇高祖宣簡公巳下神主祔于
太廟追謚妃竇氏爲穆皇后庚辰立世子建成爲皇太子
封太宗爲秦王齊國公元吉爲齊王諸州揔管加號使持節
癸未封隋帝爲&KR0566;國公薛舉寇涇州命秦王爲西討元帥征
之改封永康王神通爲淮安王壬辰加秦王雍州牧餘官
如故秋七月秦王與薛舉大戰於涇州我師敗績八月壬
午薛舉死其子仁杲復僣稱帝命秦王爲元帥以討之凉
州賊帥李䡄以其地來降拜凉州㹅管封涼王九月乙巳
親錄囚徒辛未追謚隋太上皇爲焬帝宇文化及至魏州
鴆殺秦王浩僣稱天子國號許冬十月李密率衆來降十
一月秦王大破薛仁杲於淺水原降之隴右平乙已凉王
李軌僣稱天子於涼州詔頒五十三條格以約法緩刑十
二月壬申加秦王太尉陜東道大行臺庚子李密叛於桃
林行軍㹅管盛彦師追討斬之二年春二月丁酉竇建德
攻宇文化及于聊城斬之傳首突厥閏月辛丑劉武周侵
我并州己酉李密舊將徐世勣以黎陽之衆及河南十郡
降授黎州㹅管封曹國公賜姓李氏庚戌上微行都邑以
察甿俗即日還宫甲寅賊帥朱粲殺我使散騎常侍叚確
奔洛陽夏四月乙巳王世充簒越王侗位僣稱天子國號
鄭辛亥李䡄爲其僞尚書安興貴所執以降河右平九月
辛未賊帥李子通據江都僣稱天子國號吴沈法興據毗
陵僣稱梁王丁丑和州賊帥杜伏威遣使來降授和州㹅
管東南道行臺尚書令封楚王裴寂與劉武周將宋金剛
戰於介州我師敗績右武衛大將軍姜寳誼死之并州㹅
管齊王元吉懼武周所逼奔于京師并州䧟乙未京師地
震甲子上親祠華岳十一月景子竇建德䧟黎陽盡有山
東之地淮安王神通左武衛大將軍李世勣皆没於賊十
二月景申永安王孝基工部尚書獨狐懷恩惣管于筠爲
劉武周宋金剛掩襲並没焉甲辰狩于華山壬子大風拔
木三年春正月辛巳幸蒲州命祀舜廟癸巳至自蒲州甲
午李世勣於竇建德所自拔歸國建德僣稱夏王四月甲
寅加秦王益州道行臺尚書令秦王大破宋金剛於介州
金剛與武周俱奔突厥遂平并州僞揔管尉遟敬德尋相以
介州降六月壬辰徙封楚王杜伏威爲吴王賜姓李氏加
授東南道行臺尚書令景午親錄囚徒七月壬戌命秦王
率諸軍討王世充遣皇太子鎮蒲州以備突厥景申突厥
殺劉武周於白道冬十月庚子懷戎賊帥高開道遣使降
授蔚州揔管封北平郡王賜姓李氏四年五月己未秦王大
破竇建德之衆於武牢擒建德河北悉平景寅王世充舉
東都降河南平秋七月甲子秦王凱旋獻俘於太廟丁夘
大赦天下廢五銖錢行開通元寳錢斬竇建德於市流王
世充於蜀甲戍建德餘黨劉黑闥據漳南反置山東道行
臺尚書省於洛州八月兖州惣管徐圓㓪舉兵反以應劉
黑闥僣稱魯王冬十月乙丑加秦王天策上將軍位在王
公上領司徒陜東道大行臺尚書令齊王元吉爲司空乙
巳趙郡王孝恭平荆州獲蕭銑五年春正月景申劉黑闥
據洺州僣稱漢東王三月丁未秦王破劉黑闥于洺水上
盡復所䧟州縣黑闥亡奔突厥蔚州惣管北平王高開道
叛寇易州夏四月庚戌秦王還京師高祖迎勞於長樂宫
壬申代州惣管定襄郡王大恩爲虜所敗戰死六月劉黑
闥引突厥宼山東置諫議大夫官員秋七月隋漢陽太守馮
盎以南越之地來降嶺表悉定八月辛亥以洺荆并幽交
五州爲大惣管府改封恒山王承乾爲中山王葬隋焬帝
于楊州景辰突厥頡利宼鴈門巳未進寇朔州遣皇太子
及秦王討擊大敗之冬十月巳酉遣齊王元吉擊劉黑闥於
洺州時山東州縣多爲黑闥所守所在殺長吏以應之行
軍㹅管淮陽王道玄與黑闥戰于下博道玄敗没十一月
甲申命皇太子率兵討劉黑闥景申幸宜州簡閱將士十
二月景辰校獵於華池庚申至自宜州皇太子破劉黑闥
於魏州斬之山東平六年春二月辛亥校獵於驪山三月
乙未幸昆明池宴百官夏四月巳未幸舊宅改爲通義宫
曲赦京城繫囚於是置酒高會賜從官帛各有差癸酉以
尚書右僕射魏國公裴寂爲左僕射中書令宋國公蕭瑀
爲右僕射秋七月突厥頡利宼朔州遣皇太子及秦王屯
并州以備之八月壬子東南道行臺僕射輔公祏據丹陽反
僣稱宋王遣趙郡王孝恭及嶺南道大使永康縣公李靖討
之景寅吐谷渾内附九月景子突厥退皇太子班師七年二
月丁已幸國子學親臨釋奠改大揔管府爲大都督府三月
戊寅廢尚書省六司侍郎增吏部郎中秩正四品掌選事
戊戍趙郡王孝恭大破輔公祏擒之丹陽平夏四月庚子
大赦天下頒行新律令以天下大定詔遭父母喪者聽終
制五月造仁智宫於宜州之宜君縣李世勣討徐圓朗平
之六月辛丑幸仁智宫秋七月巂(音髓)州地震山崩江水咽
流八月戊辰突厥寇并州京師戒嚴壬午突厥退乙未京
師解嚴八年夏六月甲子幸太和宫突厥宼定州命皇大
子往幽州秦王往并州以備突厥八月并州道惣管張公
謹與突厥戰于大谷王師敗績中書令温彦博没於賊九月
突厥退冬十月辛巳幸周氏陂校獵因幸龍躍宫九年春
正月景申命州縣修城隍備突厥尚書左僕射魏國公裴寂
爲司空二月庚申加齊王元吉爲司徒戊寅親祀社稷三月
辛夘幸昆明池六月庚申秦王以皇太子建成與齊王元吉
同謀害已率兵誅之詔立秦王爲皇太子㹅統萬機大赦
天下八月癸亥詔傳位于皇太子尊帝爲太上皇徙居弘
義宫改名太安宫貞觀八年三月甲戌高祖讌西突厥使者
於兩儀殿頋謂長孫無忌曰當今蠻夷率服古未嘗有無
忌上千萬歲壽高祖大悅以酒賜太宗太宗又奉觴上壽
流涕而言曰百姓獲安四夷咸附皆奉遵聖旨豈臣之力
於是太宗與文德皇后氏進御膳并上服御衣物一同家人常
禮是歲閱武於城西高祖親自臨視勞將士而還置酒
於未央宫三品巳上咸侍高祖命突厥頡利可汗起舞又
遣南越酋長馮智戴詠詩旣而笑曰胡越一家自古未之
有也太宗奉觴上壽曰臣早蒙慈訓教以文道爰從義旗
平定京邑重以薛舉武周世充建德皆上禀垩神籌幸而尅
定三數年間混一區宇天慈崇寵遂蒙重任今上天垂祐
時和歲阜被髮左袵並爲臣妾此豈臣智力皆由上禀聖
筭高祖大悅羣臣皆呼萬歲九年五月庚子高祖大漸下
詔從漢制以日易月園陵制度務從儉約是日崩於太安
宫之垂拱前殿年七十謚曰大武皇帝廟號高祖葬獻陵
高宗上元元年改上尊號曰神尭皇帝天寳十三年上尊
號曰神尭大聖大光孝皇帝
太平御覽卷第一百八
