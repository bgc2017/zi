太平御覽卷第九百六十九
果部六
梨樝櫻桃
梨
爾雅曰梨山摛(即金梨樹摛音離)梨曰鑚之(啖食治擇之名)
漢書曰淮北滎南河濟之間千樹梨其人皆與千戸侯等
晉書載記曰符雙據上邽符抑據蒲坂叛于堅符武據安
定並應之將共伐長安堅遣使諭之各齧梨以爲信皆不
受堅命
宋書曰王玄謨征滑臺一疋布責民八百大梨
又曰張敷小名查父邵小名梨文帝嘗戲謂之曰查何如
梨荅曰梨萬果之宗查何敢比也
齊書曰扶桑國有赤梨經年不壞兼多蒲桃
唐書曰貞觀中杭州言木連理二十四株有樝梨二木合
爲一體
又曰玄宗至馬嵬驛令高力士縊貴妃於佛堂前之梨樹
又曰崔遠文才清麗風神峻整人皆慕其爲人當時目爲
釘座梨言席上之珍
韓子曰夫樹柦梨橘柚者食之則甘嗅之則香
莊子曰柤梨橘柚其味雖別各適其口
淮南子曰佳人不同體美人不同面而皆說於目(佳美也)梨
橘棗栗不同味而皆調於口(調適也)
應劭漢官儀曰光武封太山上壇見酢梨酸棗主者云百
官上者所置(具棗門)
晉令曰諸宫有梨守護者置吏一人
晉宫閣名曰明光殿前梨一株
世說曰桓南郡每見人不快輙嗔云君得哀家梨復蒸食
否舊說秣陵有哀仲家梨甚大如升入口消釋言愚人不
别得好梨蒸食之
又曰安公講僧常數百習鑿齒嘗餉十梨正值講安公便
於座中手自剖分梨盡人遍都無偏頗
山海經曰洞庭之中其木多梨
盧毓冀州論曰常山好梨地産不爲無珍
關令尹喜內傳曰老子西遊省太真王母共食紫梨
漢武内傳曰太上之藥有玄光梨
曹暪別傳曰王自漢中至洛陽起建始殿使工蘇黃越徙
美梨掘之根盡血出越以狀聞王王躬自視之以爲不祥
還遂寢疾
神仙傳曰介象言病帝使左右以美梨一奩賜象象死帝
殯而埋之以日中時死其日晡時到建業以所賜梨付苑
吏種之後吏以狀聞即發象棺棺中有一奏符
大士傳曰孔融年四歲與諸兄食梨輙取其小者人問其
故荅曰我小兒法當取小者由此宗族竒之
西京雜記曰上林有紫梨芳梨(實小)青梨大谷梨金柯梨(出瑯)
(瑘王野家太守王唐所献)縹蔕梨紫條梨瀚海梨(出瀚海耐寒不枯)青玉梨
廣志曰洛陽北芒張公夏梨海内唯有一樹常山真定梨
山陽鉅野梨梁園睢陽梨齊郡臨淄梨鉅野槀梨上黨楟
(音亭)梨小而甘新豐箭谷梨關以西弘農京兆右扶風界谷
中梨多供御廣都梨重六斤可數人分食之
嵩高山記曰東嶽脚上有梨樹云是武帝菓園山中諸生
皆取食之
辛氏三秦記曰漢武帝園一名樊川一名禦宿有大梨如
五升落地則破其主取者以布囊盛之名含消梨
三晉山險記曰山陽縣北有谷通得驢馬石勒十八騎昔
在此啖梨生樹今有梨園
叚龜龍涼州記曰吕光時燉煌太守宋歆獻同心梨
永嘉記曰青田村民家多種梨樹名曰官梨子大一圍五
寸樹老今不復作子此中梨子佳甘美少比實大出一圍
恒以供獻名爲御梨吏司守視土人有未知味者梨實落
至地即融釋
郭子横洞冥記曰塗山之北有梨大如斗色紫千年一花
冬月乃實煎之有膏食者身輕亦曰紫輕梨
博物志曰梨類甚多樝杜樸(音卜)皆是有大小甜酢之異耳
神異經曰東方有樹焉高百丈敷張自輔葉長一丈廣六
七尺名曰梨其子徑三尺剖之自如素食之爲地仙(張華注曰)
(是故今梨樹大耳)
幽明錄曰成彪兄喪晝夜哭泣兄提二升酒一槃梨就之
引酌相勸
廣五行記曰宋廢帝大始年江南盛傳種蕭梨先無此樹
百姓爭欲植之識者曰當有姓蕭人王者後齊受禪
楊衒之洛陽伽藍記曰歡農里報德寺有園珍菓出焉有
含消梨重六斤禁苑所無也從樹投地盡散爲水焉世人
云報德之梨承光之柰承光寺亦多菓木柰味甚美冠於
京師
李鄴侯傳曰唐肅宗嘗夜坐召穎王等三弟同於地爐罽
毯上時李泌多絶粒上每爲自燒二梨以賜之潁王恃恩
固求上與曰汝恒飽肉食先生絶粒何乃爭之潁王曰臣
等試大家心何乃偏耶不然三弟共乞一顆可乎上亦不
許賜以他菓潁王等又曰臣等以大家自燒故乞他菓何
用因曰先生恩渥如此臣等請聮句以爲他年故事潁王
曰先生年幾許顔色似童兒信王曰夜抱九仙骨朝披一
品衣一王曰不食千鍾粟唯飡兩顆梨旣而三王請上成
之上曰天生此間氣助我化無爲
王讃梨頌曰太康十年梨樹四枝其條與中枝合生於玄
圃園皇太子令侍臣作頌
魏文帝詔曰真定御梨大若拳甘若蜜脆若凌可以解煩
釋渴
傳選七證曰恒陽黃梨巫山朱橘
何晏九州論曰安平好棗真定好梨
左思蜀都賦曰紫梨津潤
又齊都賦曰菓則昫山之梨
潘岳閑居賦曰張公大谷之梨
孫楚秋賦曰朱橘甘美紫梨甜脆膚不隱於齗牙融液易
於含雪
王廙洛都賦曰梨則大谷冬紫張公秋黃
潘岳金谷園靈圃繁若榴茂林列芳梨
宋武帝戲馬臺梨花讃曰嘉樹之生于彼山基開榮布綵
不離塵緇
王弘謝賜河上梨表曰奉賜河上梨一千遠方味甘每垂
降及仰佩恩逮俯增祗愧
魏武帝爲兖州牧上書曰山陽郡有美梨謹上甘梨二箱
楂
爾雅曰樝梨曰鑚之(樝以梨而酢澁見禮記)
禮記内則曰樝梨薑桂(鄭玄曰樝梨之不臧者皆人君羞)
吕氏春秋曰箕山之東有甘樝
山海經曰平丘有楊柳甘樝
又曰洞庭之上其木多樝
說文曰樝似梨
神異經曰南方大荒有樹焉名曰柦三千歲作華九千歲
作實其花紫色中高百丈敷張自輔葉長七尺五色實長
九尺無核割之如凝蜜(張茂先注曰祖梨)
𫐠異記曰江淮南人至北見榅勃香以爲柦子蓋實異耳
傳玄瓜賦曰龍眼生於南極甘樝引於崑山
櫻桃
禮記月令曰仲夏之月天子羞以含桃先薦寢廟(鄭玄注曰含桃)
(今之櫻桃也)
爾雅曰楔(音革黠反)荆桃(郭璞注曰今櫻桃)
廣雅曰含桃櫻桃
漢書曰惠帝出離宫叔孫通曰今櫻桃熟可獻陛下宜以
櫻桃獻宗廟上許之諸菓獻由此興
唐書曰太宗將致櫻挑於&KR0566;公稱奉則以尊言賜又以卑
問之虞監曰昔梁帝遺齊巴陵王稱餉遂從之
又曰玄宗紫宸殿櫻桃熟命百官▫摘之
又曰蕭潁士李林甫採其名欲拔用之乃召見時潁士寓
居母喪即縗麻而詣京師徑謁林甫於政事省林甫素不
識遽見縗麻大惡之即令斥去潁士大忿乃爲伐櫻桃賦
以刺林甫云擢無庸之瑣質因夲枝而自庇洎枝榦而非
據專階廷之右地雖先寢而或薦豈和羹之正味其狂率
不遜皆此類也
又曰文宗始即位嘗因内園進新櫻桃將以賜三宫太后
上曰送太后焉可以爲賜因援筆易其文簿曰奉太后自
是以爲常
拾遺錄曰漢明帝於月夜讌賜群臣櫻桃盛以赤瑛盤群
臣視之月下以爲空盤帝笑之
吕氏春秋曰仲夏之月羞含桃高誘注曰含桃櫻桃爲鳥
所含故曰含桃
范汪祠制曰孟夏祭用櫻桃
洛陽宮殿簿曰顯陽殿前櫻桃六株明光殿前櫻桃四株
徽音殿前櫻桃二株
廣志曰櫻桃大者如彈丸有長八分者白色多肌者凡二種
虎丘山䟽曰山下有櫻桃三株
唐景龍文館記曰四年夏四月上與侍臣於樹下摘櫻桃
恣其食未後於蒲萄園大陳宴席奏宫樂至暝每人賜朱
櫻兩籠
又曰四年夏四月上幸兩儀殿命侍臣昴殿食櫻桃其櫻
桃並盛以琉璃和以杏酪飲塗麋酒
博物志曰櫻桃或如手指春秋冬夏華實竟歲
吴氏夲草曰櫻桃味甘主調中益脾氣令人好顔色美志
氣一名朱桃一名麥英也
傅咸粘蟬賦序曰櫻桃爲樹則多蔭爲菓則先熟故種之
於廳事前以盛暑逍遥其下
左思蜀都賦曰朱櫻春就素柰夏成
魏文帝與鍾繇書報曰臣繇言賜甘酪及櫻桃惠厚意綢
非言所申
夏侯孝若春可樂曰進櫻桃於玉盤
太平御覽卷第九百六十九
