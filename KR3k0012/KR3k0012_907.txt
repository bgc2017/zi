太平御覽卷第九百七
獸部十九
麞(麕附)兔
麞
春秋運斗樞曰樞星散爲麞
伏侯古今注曰麞有牙而不能噬鹿有角而不能觸麞一
名&KR0874;青州人謂&KR0874;爲麞抱朴子曰麞兔入軍中當徙之
又曰山中稱赤吏者麞也吕氏春秋曰使麞疾走馬弗
及也而得之者時願也瑞應圖曰宋文元嘉二十五年
華林園飬麞生二百子文帝又獲青麞
晉起居注曰咸寧中白麞見魏郡後諸州各送白麞
異苑曰青州劉幡元嘉初射得一麞剖肚藏以草塞之厥
然起走幡怪而拔塞湏臾復還倒如此三焉幡密錄此種
求類治傷痍多愈
北史曰後魏廣平王懷嘗獵於河北馬場間逐一麞入草
命人圍遶將自射之田巳先經燒不見其出遂失麞所在
唯有塼塔存焉懷乃悵然動仁恕之心解鷹放犬遂不復
獵
蕭廣濟孝子傳曰蕭國遭喪有鵠遊其庭至暮而玄麞暮
入其門與馬犬侣至旦而去
王𫐠上白麞表曰所領阮藻之於江寧縣界得白麞一頭
毛色鮮㓗異於類誠嘉祥也
&KR0874;(几筠切)
爾雅曰&KR0874;牡麌牝麋(音栗)其子麆(音助)其跡解絶有力豜(音肩)
說文曰&KR0874;麞也
毛詩曰野有死&KR0874;惡無禮也野有死&KR0874;白茅苞之
穆天子傳曰天子賜曹奴之人白銀之&KR0874;
論衡曰都尉王子鳳時&KR0874;入府中其後迁爲丹陽太守
魏文帝詩曰巾車出鄴宮校獵東橋津湾弓忽高馳一發
連雙&KR0874;
晉書曰中興所在獻白麕
建武故事曰咸和六年計貢合集於樂堂有野&KR0874;走至堂
前左右逐之於池中而獲之
沈約宋書曰宗室傳曰劉慶於廣陵有疾野&KR0874;入府心甚
惡之因陳惡求還太祖許之薨于京邑
兔
爾雅曰兔子嬎(敷万切)其跡迒絶有力(迒音剛又胡剛切)
廣志曰兔大者曰毚(音讒)
春秋運斗樞曰玉衡星散而爲兔
孫氏瑞應圖曰赤兔者瑞獸王者盛德則至
典略曰兔者明月之精
詩小雅曰巧言躍躍毚兔遇犬獲之
又國風有兔曰有兔爰爰雉離于羅(爰爰緩意)
又小雅瓠葉曰有兔斯首炮之燔之(斯白也字或作鮮)
史記曰李斯出獄頋謂其子曰吾欲與𡭗復牽黃犬俱出
上蔡東門逐狡兔其可得乎
又曰范雎謂秦昭王曰夫以秦而治諸侯譬若縱韓盧而
摶蹇兔也
謝承後漢書曰儒叔林爲東郡太守赤烏巢於屋梁兔産
於牀下
又曰方儲字聖明丹陽歙人幼喪父事母母死負土成墳
種樹千株鸞鳥栖集其上白兔遊其下
范曄後漢書曰南徼外蠻夷獻白雉兔
又曰蔡邕性篤孝母嘗滯病三年邕自非寒暑節變未嘗
解衿帶不寢寐七旬母卒廬於冡側動静以禮有兔馴擾
其室傍
漢獻帝春秋曰張楊大將睦固屯於射犬巫戒之曰將軍
本名白兔兔見犬必驚不宜屯此固不從司空曰兔入犬
城伹當取遂進軍擊平之
張璠漢記曰梁冀起兔苑於河南移檄所調發生兔刻其
毛以爲識民有犯者罪至死西域嘗有賈胡來不知禁誤
殺一兔轉相告坐死者十餘人也
晉書載記曰石勒時茬(叔之切)平令師歡獲黑兔獻之於勒
或以爲勒龍飛革命之祥於晉以水承金兔隂精之獸玄
爲水色此殿下宜速副天人之望也於是大赦改咸和三
年曰大和
王隱晉書曰慕容皝田于南鄙見父老曰此非獵所言卒
不見旣明日又出見白兔馳射之墜馬于石即死
後魏書曰有兔入於後宮撿問門官無從得入太祖怪之
令崔浩推其咎徵浩以爲當有隣國貢嬪嬙者明年姚興
果來獻女
三國典略曰周命尉遟迥伐蜀帥甲士一萬二千騎萬疋
自散關由固道而入太祖送於城西見一走兔命弟中領
軍網射之網誓曰若獲此兔必當破蜀俄而獲兔太祖喜
曰事平之日賞汝佳口及剋蜀乃賜侍婢二人
隋書曰華秋汲郡臨河人也幼喪父事母以孝聞家貧傭
賃爲飬其母卒秋髮盡秃落廬於墓側負土成墳有人欲
助之者秋輒拜而止之大業初調狐皮郡縣大獵有一兔
人逐之奔入秋廬中匿秋膝下獵人至廬所異而免之自
𡭗此兔常宿廬中馴其左右郡縣嘉其孝感具以狀聞
春秋考異尤曰熒惑不明雉生兔焉
春秋運斗樞曰行失搖光則兔出月(宋灼注曰隂不銜陽故兔出月也)
春秋元命苞曰君失德則地吐泉魚銜兔(宋灼注曰兔陽精魚是陽見制)
(也)
詩推度災曰八月成光决鼻始明决鼻兔也
黃帝占書曰月望而月兔不見者所見之國崩大水滔民
崔豹古今注曰兔口有缺尻有九孔
括地圖曰天池之出有獸如兔名曰飛兔以背毛飛
莊子曰蹄者所以在兔也得兔而忘蹄(蹄者取兔網)
韓子曰宋人有耕者田中有株兔走觸折頭而死因釋耕
守株冀復得兔爲宋國笑
慎子曰一兔走街百人追之積兔於市過而不視非不欲
得分定不争也
韓子曰趙王遊於圃中左右以兔與虎而輟之虎盻然環
其眼王曰可惡哉虎在左右曰平陽之目可惡過此(平陽君趙)
(王之弟)
文子曰飛鳥反鄕兔走歸窟狐死首丘
抱朴子曰兔壽千歲五百歲其色白
又曰山中夘日稱丈人者兔也
又曰采女丹法以兔血和丹與密蒸之百日服之如梧子
者二丸一百日有神女二人來侍之可役使
淮南子曰以兔之走使大如馬則逐日追風及其爲馬則
不走矣又曰楚王珮玦逐兔爲速破乃取兩玦重而着
之其破愈疾
述異記曰殷紂之時大龜生毛兔生角兵甲將興兆也
春秋後語曰昔齊有良兔曰東郭俊(本或作狡兔以其善走故曰俊)一日
走百里有良狗曰韓子獹(黑犬也獹讀如盧也)亦一日而走百里使
人遥見而指屬(指属猶指蹤也属音之欲切)則雖韓獹不及良兔躡跡
而蹤之則雖東郭不能離也
春秋後語曰淳于髠說齊威王曰韓子獹天下之壯犬也
東郭俊者海内之狡兔也韓子獹逐東郭俊環山者三騰
山者五兔極於前而犬疲於後犬兔俱疲各死其處田父
見而獲之無勞倦之苦而擅其功今齊魏相持頓兵弊衆
臣恐強秦大楚乘其後而有田父之功也威王懼而罷兵
又曰㽵辛對楚王曰臣聞鄙諺曰見兔而頋犬未爲晩也
亡羊而𥙷牢未爲遲也
又曰馮煖謂孟嘗君曰聞狡兔有三穴
范子計然曰兔毫出玄莵樂浪
書紀年曰昭王十九年天大曀雉兔皆震宣王三十年有
兔舞鎬
風俗通曰食兔&KR2635;(音牝)者令人面生&KR2635;食得&KR2635;者賞以寒酒
按秦法言好車裂抽脅黔首飲泣永歎故食兔&KR2635;以爲嘉
瑞全巳之&KR2635;也所以有賞耳
古今注曰成帝建平元年山陽得白兔目赤如朱京房妖
占曰兔止城上邑必虚入宫生子宫空
廣志曰漢諸郡獻兔毫書鴻都門題唯趙國豪中用
論衡曰兔䑛雄豪而孕及其生子從口中出
又博物志曰兔望月而孕兔吐子舊有此說余目所見也
又曰儒者言月中兔夫月水也兔在水中無不死者夫兔
月氣也
又曰任娠者不食兔肉令兒口缺
幽明錄曰桓大司馬温時有參軍夜坐忽見屋樑棟間
有一伏兔張目切齒而向之甚可畏惡兔來轉近遂引
刀而斫之正中於兔而實反傷其膝流血滂沲深怪此意
命家中悉藏刀刃不以自近後忽復見如前意廻或復索
刀重斫因傷委頓幸刀不利故不至死再過而止
傳玄歌辤曰兔擣藥月間安足道神烏戲雲間安足道
楚辤天問曰夜光何德死則又育(夜光月也育生也言月得於天死而復生也)
古豔歌曰焭焭白兔東走西頋衣不如新人不如故
樂府歌詩曰採取神藥山之端白兔擣成蝦蟇九奉上陛
下一玉柈(音盤)
太平御覽卷第九百七
