太平御覽卷第六百九十六
服章部十三
帶大帶裳裙裩
帶
說文曰帶紳也男子鞶帶婦人帶絲象繫佩之形帶必
有巾故從巾
釋名曰帶蔕也着於身如物蔕也
易訟卦曰或錫之鞶帶終朝三禠之(鞶命服之上飾革帶也)
禮記玉藻曰革帶博二寸
漢書曰文帝遺匈奴黃金飾具帶一黃金犀毗
又班固與竇將軍牋云復賜固犀毗金頭帶此將軍所帶
也
東觀漢記曰楊賜拜太常詔賜自所服冠幘綬玉兼革帶
又曰鄧遵破匈奴上賜金剛鮮卑緄帶一具
典略曰文帝嘗賜劉楨廓落帶其後師死欲取以爲象因
書啁楨云夫物因人而貴故在賤者之所不御至尊之側
楨荅曰荆山之璞耀元后之寳隨侯之珠燭衆女之好南
垠之金登窈窕之首鼲鼯之尾綴侍臣之幘此皆伏朽壞
之下潜汙泥之中而楊光千載之上發采疇昔之外楨所
帶無他妙飾若實殊異上可納也
魏略曰疎勒王獻大秦赤石帶一枚
又曰漢陽嘉三年疎勒王獻海西責石金帶
吳書曰陸遜破曹休於石亭上脫御金校帶以賜遜又親
以帶帶之爲鈎絡帶
吳錄曰鈎絡者鞍飾革帶也世名爲鈎絡帶
齊書曰張融形皃短醜精神清徹王敬則見融革帶寬殆
將至骼謂曰革帶太急融曰旣非步吏急帶何爲
後周書曰隨文作相李穆曰周德旣衰愚智共悉天時若
此豈能違天乃遣使謁隨文帝并上十三鐶金帶盖天子
服也以微申其意
戰國策曰魯仲連謂田單曰將軍黃金横帶而馳乎淄䋲之
間有生之樂無死之心
楚漢春秋曰北郭先生獻帶於淮隂侯曰牛爲人任用力
盡猶不置其革
吳時外國傳曰大秦國人皆着袴褶絡帶
又曰扶南人悉着鈎絡帶
穆天子傳曰天子北征舍于珠澤獻白玉食天子賜黃金
之環三五朱帶具飾三十西征至赤烏氏先出自周宗乃
賜赤烏之人具帶五十
鄴中記曰石虎皇后女騎腰中着金環參鏤帶
𫐠異記曰夏侯祖欣爲兖州刺史喪於宫沈僧榮代之祖
欣見形詣僧榮沈牀上有一織成寳飾絡帶夏侯曰此帶
殊好豈能見之與沈曰甚善夏侯曰卿直許終不見關必
以爲施可命焚與沈沈對前燒視此帶巳在夏腰矣
應璩新詩曰革帶䋲爲複舄穿無底
大帶
論語衛靈公曰子張問行子曰言忠信行篤敬雖蠻貊之
邦行矣言不忠信行不篤敬雖州里行乎哉子張書諸紳
(紳大帶)
詩芃蘭曰容兮遂兮垂帶悸兮(容儀可觀佩玉遂遂然垂其紳帶悸悸焉有節度)
又野有死麕曰無感我悅兮無使尨也吠
又都人士曰彼都人士垂帶而厲彼君子女卷髮如蠆匪
伊垂之帶則有餘匪伊卷之髮則有旟(旟揚也)
又鳴鳩曰淑人君子其帶伊絲其帶伊絲其弁伊騏(騏騏文也)
(弁皮弁也其帶伊絲謂大帶也大帶用素絲以雜色飾焉騏當作琪以玉爲之)
禮玉藻曰凡侍於君紳垂足如履齊(紳垂則磬折齊裳下緝)
又曰紳長制士三尺有司二尺有五寸子游曰三分帶下
紳居二焉韠結三齊
又曰素帶終辟大夫素帶辟垂士練帶率下辟居士錦帶
弟子縞帶(素帶終辟謂諸侯也辟讀如禆冕之裨謂以繒采飾其側也)
裳
釋名曰上曰衣下曰裳裳障也以自障也
易坤卦六五曰黃裳元吉象曰黃裳元吉文在中也
又易繫曰黃帝堯舜垂衣裳而天下治
尚書大傳曰舜曰精華巳竭褰裳去之
詩緇衣曰子惠思我褰裳涉洧
又鷄鳴曰東方未明顚倒衣裳(箋云挈壷氏掌漏刻之節東方未明而爲巳明也)
又葛屨曰撡撡女手可以縫裳(撡撡猶纖纖也)要之(音戟)之好人
服之(要領也)
又七月曰載玄載黃我朱孔陽爲公子裳(陽明也)
又鴻鴈曰乃生男子載衣之裳載弄之璋
禮玉藻曰衣正色裳間色
又曲禮上曰諸母不漱裳
左傳曰華登以吳師救華氏齊烏枝明曰用少莫如齊致死
齊致死莫如去備彼多兵矣請皆用劒從之華氏北復即
之厨人濮以裳裏首而荷以走曰得華登矣遂敗華氏于
新里
春秋演孔圖曰駈除名政衣吾衣裳坐吾曲牀濫長九州滅六
王至于沙丘亡
後漢書曰祭遵爲人廉約夫人裳不加緣
東觀漢記曰鮑宣妻桓氏女字少君宣嘗就少君父學父
竒其精苦以女妻之裝送甚盛宣謂妻曰少君生富驕習
美飾而吾貧賤不敢當禮妻乃悉歸侍御服飾更着短布
之裳
續漢書輿服志曰樊噲常持䥫揗聞項羽有意殺漢王噲
裂裳以褁楯冠之入軍門立漢王旁
管子曰桀之時女樂三千人無不服文繡衣裳者
鄧析子曰責疲者以舉千鈞督跛者以及走兔駈騏驥於
廷求猨猴於檻斯逆理而求之猶倒裳以索領也
晏子春秋曰景公飲酒數士衣縠繡之裳一衣而五采具
焉
又曰景公飲酒數日去冠披裳自鼓盆甕而巳
淮南子曰楚欲攻宋墨子聞之自魯趍而往十日十夜足
重繭而不休息裂裳而褁之至于郢見楚王
風俗通曰禹入祼國欣起而解裳俗說禹治洪水乃播入
祼國君子入俗不改其恒於是欣然而解裳也原其所以
當言皆裳祼國今吳即是也被髮文身祼以爲飾盖正朔
所不及也猥見大聖之君悅禹文德欣然皆着衣裳矣
郭子横洞冥記曰東方朔生三日而母死隣母得而飬之
經歲母忽失朔累月暫歸後復去家萬里見一枯樹脫白
布裳掛樹裳化爲龍
嵇康集自錄曰孫登字公和於汲郡北山中爲土窟夏則
編草爲裳冬則以髮自覆
崔駰逹旨曰有事則褰裳濡足
劉梁七舉曰黼黻之服紗縠之裳繁飾參差微鮮若霜
古樂府陌上桑曰秦氏有好女自名爲羅敷緗綺爲下裳
紫綺爲上𥜗
傅玄裳銘曰上衣下裳天地則也服從其宜君子德也
楚辭曰青雲衣兮白蜺裳
又曰採薜荔以爲裳
又曰披綵裳之芬芳
又曰制芰荷以爲衣兮集芙蓉以爲裳
楊雄反騷曰被芙蓉之朱裳
裙
釋名曰裙下裳也連接裙幅也緝下撗縫緝其下也緣裙
之柂緣也
又曰裙裏衣也古服裙不居外皆有衣籠之
楊雄方言曰陳魏之間謂裙爲帔(音披)繞衿謂之裙
東觀漢記曰王良爲司徒司直妻布裙徒跣曳柴
續漢書曰漢明德太后秃裙不緣
又五行志曰獻帝時女子好爲長裙而上甚短
魏略曰燉煌俗婦人作裙攣縮如羊腸用布一疋皇甫隆
爲太守禁改之
魏志曰管寕恒着布裙
宋書曰羊欣字敬元年二十時王獻之爲吳興太守甚知
愛之欣嘗夏月着新絹裙晝寢獻之入縣見之書裙數幅
而去欣書夲工因此弥善
齊書曰魚復侯子響不道帝以兵圍之有司奏絶子響属
籍賜爲蛸氏子響密作啓數紙藏妃王氏帬腰中具自申
明云輕舫還闕而不得見此苦之深唯願矜之無使竹帛
齊有反父之子父有害子之名
後魏書曰河間人齊與太武攻赫連昌帝以微服入其城
齊固諫不許乃與數人從帝入城内旣覺諸門悉閇帝及
齊等因入其宫中得婦人裙繫之槊帝乘而上因此得拔
於齊有力焉
北齊書曰世祖爲胡皇后造真珠裙積所費不可勝計後
被火燒之
晉東宫舊事曰皇太子納妃有絳紗複裙絳碧結綾複裙
丹碧紗紋雙裙紫碧紗紋雙裙紫碧紗紋繡纓雙裙紫碧
紗縠雙裙丹碧杯文雙裙
山陵故事曰梓宮有緗絳雙裙無腰
晉宋舊事曰崇進皇太后爲太皇太后有絳碧絹雙裙絳
絹褥裙緗絳紗複裙白絹裙
四王起事曰惠帝還洛陽得鹿犢事一乘以單帛裙爲幃
河東記曰西河無𧖟桑婦女着碧纈裙上加細布裳
秦州記曰婦人着裙制乃三千餘幅
崔鴻十六國春秋後趙錄曰孟卓字君偉少脩苦之志着
單裙十年不換
西京雜記曰趙飛鷰爲皇后其女弟上織成裙
列女傳曰梁鴻妻孟光布裙荆釵
汝南先賢傳曰戴良嫁五女皆布裙無緣裙四等
眞人内傳曰南極夫人被錦服青羽裙
俗說曰車武子婦大妬夜恒出掩襲車車後呼其婦兄顔
熙夜宿共眠取一絳裙掛着屏風上其婦果來拔刀逕上
牀發欲刃牀上人定看乃是其兄於是慙羞而退
繁欽定情詩曰何以合懽欣紈素三條裙
乘晳近遊賦曰着紫裙之禆
又曰帽有四角之隆裙有三條之殺
裩
晉書曰王澄之荆州送者傾城澄脫衣着犢鼻裩上樹取
鵲&KR1145;(音寇)傍若無人
晉記曰客詣劉伶值其祼袒因責伶伶笑曰吾以天爲屋
以屋爲裩諸君不當入何怨乎
宋書曰桂陽侯義融孫冕字茂德性庸鄙爲郢州刺史暑
月露禈上廳事
齊書曰鬱林王常祼袒着紅縠緄
梁書曰周弘正善玄理爲當世所宗藏法師於開善寺
講說門徒數百弘正年少未知名着紅禈錦紋髻踞關而聽
衆人蔑之弗譴也旣而乘間進難舉坐盡傾法師疑非世
人覘知相賞狎弘正後爲左民尚書夏月着犢鼻裩衣朱
衣爲有司所奏彈其放逹如此
又曰吉士瞻少時嘗於南蠻國中擲摶無禈褰露於儕軰
所侮及平魯休烈軍得絹三萬疋乃作百裩其外並賜軍
士不以入室
又曰謝幾卿性通脫在省署夜着犢鼻裩與門生登閣道
飲酒酣呼爲有司糺奏坐免
西京雜記曰司馬相如初與卓文君至成都遂相謀還成
都賣酒相如自着犢鼻裩滌器以恥王孫也
世說曰范宣㓗行廉約韓伯字康伯爲豫章太守遺百疋
絹不受減五十疋復不受如是减半遂至一疋旣終不受
韓後與范載就車中裂二丈與范云人寧可使婦無裩耶
范笑而受之
阮籍大人先生傳曰羣虱之處禈逃于深縫自以爲吉宅
君子之處城中何異虱處禈中乎
竹林七賢論曰諸阮皆儒學富財唯阮咸好酒家貧俗七
月七日曬衣諸阮庭中並列綈錦咸以長竿掛牘鼻布裩
人問之曰未能免俗聊復爾耳
語林曰桓宣武性儉着故禈上馬不調裩敗五形遂露
太平御覽卷第六百九十六
