太平御覽卷第七百六十四
器物部九
斤鏟鐁
鑢鎌鍠
斨鏵(鍤附)鋤
錐鑚鉗
泥饅橙籃
䈪籠籝
斤
釋名曰斤謹也板廣不可得削又有節則用此釿之所以
詳謹令减斧跡也
崔鴻十六國春秋曰石虎馳獵無度晨出夜歸又多輕行
躬行作所太子太保韋謏諫曰白龍魚服有豫且(子居切)之
禍海若潜遊離葛陂之酷願陛下清宫蹕路思二神爲先
鑒不可忽天下之重輕行斤斧之間一旦有狂夫之變雖
龍騰之勇不暇施也智士之計豈及設哉
莊子曰郢人堊漫其鼻端若蠅翼使匠石斵之運斤成
風盡堊而鼻不傷郢人立而不失容
孫子曰何世之無才何才之無施良匠提斤斧造山林梁
棟阿衡之材櫨柱楣椽之朴森然陳於目前大厦之器具
矣
夢書曰斤斧爲選士取有材夢得斤斧選士來
鏟
釋名曰鏟平削也
廣雅曰籖(子簾切)謂之鏟也
鮑昭蕪城賦曰鏟利銅山
鐁(音斯)
釋名曰鐁彌也有高下迹以此鐁彌其上而平之
鑢(音慮)
說文曰鑢錯銅䥫也
方言曰錯鑢名也
韓詩曰如磨如錯
鎌
釋名曰鎌廉也體廉薄其所刈稍稍取之似廉者也
東觀漢記曰山陽郡人江伯欲嫁姉姉引鎌欲自割
魏略曰孟康字公休爲弘農太守時出桉行勑吏卒各持
鎌自刈馬草
說苑曰孔子聞哭者聲甚悲進見之吾丘子也(吾一曰虞)擁鎌
帶索而哭孔子問何哭之悲對曰吾有三失子曰願聞三
失曰吾少好學周遍天下還後吾親亡是一失也素尚高
節不事庸君臣節不遂二失也少擇交遊寡於親友老而
無託是三失也請從此辭投水而死孔子曰弟子記之此
足以爲戒於是歸養親者十有二三
風俗通曰鎌刀自揆積芻蕘之效
鍠(音撗)
異苑曰長山郭悖元嘉十二年病亡後孫兒見悖着帽布
裙在靈床上呼孫與語云今得七日假假滿便去今將二
小兒捉僕在門可就取也孫求僕即得又云汝叔從都還
得鍠犁鐴(音辟)可試取看便以呈之仍以兩䥫相加鎗鎗作
聲語孫曰我無復歸緣從此而絶
斨(自羊切)
毛詩豳七月曰取彼斧斨以伐遠揚
又破斧曰旣破我斧又缺我斨
鏵(鍤附)
釋名曰鍤鍤地起土也或曰削能有所穿削也或曰鏵刳
也刳地爲坎也
晉書安帝紀曰吴興王淡父爲隣人竇度所殺淡年十歲
隂有復讎之志至年十八密索利鍤刃佯若耕耘經一橋
下伺度舡行還伏杖於草中淡於橋上以鍤斫之而歸罪
有司太守孔嚴義其孝勇上請宥之
又曰劉伶常乘鹿車携一壷酒使人荷鍤而隨之謂曰死
便埋我
淮南子曰故伊尹之興土功也脩脚者使之蹠(音隻)鏵強脊
者使之負土(長脚者蹠得土多鍤入土㳭也)
又曰禹身執畚鍤以爲民先䟽河而導之九支鑿山而通
九洛闢五湖而寧東海
鋤
說文曰鋤薅(音蒿)斫也钁大鋤也
釋名曰鋤助也去穢助苗長齊人謂其柄爲橿(寄良切)橿然
正直也
史記曰高后立諸吕爲王擅權用事朱虚侯年二十有氣
力忿劉氏不得職常入侍高后燕飲曰請爲田歌太后笑
曰若生而爲王子安知田乎章曰臣知之太后曰試爲言
田意章曰深耕穊種立苗欲䟽非其種者鋤而去之吕后
默然
漢書曰雖有鎡錤(上音兹下音基)不如逢時(鎡錤鋤雖有田基值時乃獲)信矣
樊噲夏侯灌嬰之徒方其鼓刀僕御販繒之時豈自知附
驥尾勤功帝籍慶流子孫哉
又曰倪寬受業孔安國貧無資賃作帶經而鋤伏息輙誦
讀
又曰龔遂爲渤海太守遂盗賊諸持鋤鈎田器者爲良人持
杖器者爲賊
又曰嚴延年爲河南太守京兆尹張敞聞延年用刑刻急
以書諭之延年報曰河南天下咽喉二周餘弊莠盛苗穢
何可不鋤也
魏略曰常林爲諸生帶經耕鋤其妻餉之相敬如賓
蜀志曰先主將誅張𥙿諸葛亮表請其罪曰芳蘭生門不
得不鋤
賈子曰商君專任刑法以刻薄爲教秦人父子兄弟無父
兄之恩踸踞反目有若禽獸借父耰鋤意有得色
搜神記曰扶風楊道和於田中值雷雨止桑樹下霹靂擊
之道和以鋤格之折其右肱遂落地色如丹目如鏡
伏侯古今注曰曾子鋤瓜有三足烏卒其冠
世說曰管寧華歆共園中鋤菜忽見地有片黃金管揮鋤
與瓦石不異華捉而擲去
應璩詩曰古有行道人陌上見三叟年各百餘歲相與鋤
禾莠住車問三叟何以得此壽上叟前致辭内中嫗貌醜
中叟前致辭量腹節所受下叟前致辭暮卧不覆首要哉
三叟言所以能長久
錐
左傳曰錐刀之末將盡争之
史記曰平原君曰夫賢士之處世譬若錐之處囊中其永
立見
戰國策曰蘇秦行而歸負書檐囊父母不與之秦歎曰皆
秦之罪也乃夜發書陳篋數十得太公隂符伏而讀之欲
睡引錐自刺其股血流至踵
王隱晉書曰梅陶及鍾雅數記餘事祖約輙困因謂之曰
君汝穎之士利如錐我幽冀之士鈍如椎巳具椎門中
又曰王濬伐吴吴人於江險要害之處作鐵錐長文餘暗
置江中濬乃作大筏先行䥫錐輙着筏去
又曰赫連勃勃勃性工巧然殘忍刻暴乃蒸土築城錐入
一寸即殺作者錐若不入即殺行錐者而并築之
管子曰女有一錐然後成爲女
孫卿子曰無置錐之地而公侯不能與之争名仲尼是也
莊子曰堯舜有天下子孫無置錐之地
韓子曰堯舜無置錐之地於後世而德結
吕氏春秋曰子産相鄭十八年刑三人殺三人錐刀之遺
於道者莫之敢舉
鑚
尚書大傳曰古者中刑用鑚鑿
物理論曰趙堯錐鑚之吏能探高祖深心致位丞相
鉗
漢書曰江充捕巫蠱燒䥫鉗灼強服之
吴時外國傳曰扶南有訟者燒䥫令赤以鉗舉䥫着手
行七步無罪者手不燒有罪者手即燋
泥鏝
爾雅曰鏝謂之圬(郭璞注曰泥鏝也)
說文曰鏝䥫圬也
左傳曰鄭子産相鄭伯如晉晉侯未之見子産使盡壞其
館之垣而納車馬焉曰文公之爲盟主也崇大諸侯之館圬
人以時塓館宫室(圬人塗者)
論語曰宰予晝寢子曰朽木不可雕也糞土之墻不可汚
也
橙(都鄧切)
續晉陽秋曰何無忌母劉牢之姉也無忌與高袒謀夜於
屏風裏制檄文母潜橙於屏風上窺之旣知其謀大喜謂
曰汝能如此吾讎耻雪矣
世說曰謝中郎在壽陽敗臨奔走猶求王帖橙也
籃
集異記曰丹陽張承先家有鬼長爲其取物會有客湏蓴
斤鯉魚二十頭鬼將一小兒持籃至驃騎街十字路小兒
睡覺看籃中巳有蓴鯉
䈪(許的切)
方言曰䈪所以注斛陳魏宋楚之間謂之䈪或謂之籮自
關而西謂之注箕(郭璞注曰盛米穀寫鮮中也江東亦呼爲䈪籮屬形小而高也)
續搜神記曰吴興人章苟者於田中耕乘小舡以歸籮魚
鮭置舡中著菰裏有物輙巳食盡如此非一後日磨鍜於
菰蘆中見一大蛇偷苟以鋘义之中其蛇
籠
史記曰宋元王二年江使神龜使於河至泉陽漁者豫且
舉綱而囚之置籠中見夢於王曰我爲江使於河伯而網
當路豫且得我王有德義故來告愬
又曰齊使淳于髠獻鵠於楚出邑門道飛其鵠揭空籠而
獻之
東觀漢記曰耿恭於䟽勒城穿井十五丈不得水恭乃正
衣冠向井再拜爲吏士禱水身自率士負籠有飛泉涌出
吏士驚喜皆稱萬歲
晉中興徵祥說曰泰元中公王婦女髮緩鬢傾髻以爲盛
飭用髮豐多不可恒戴乃先於籠上榜之名曰假髻或曰
假頭至於貧民不能自辯自號無頭就人借髻亦服之妖
也無幾時烈宗晏駕而天下騷動二十年中兵革不息孫
恩之亂刑斬無數桓玄之役死者萬計凢被戮之家多亡
頭首
沈約宋書曰廢帝狂悖無道誅害羣臣公卿忌憚諸父並
聚之殿内歐棰陵曳無復人理建安王休仁及太宗山陽
王休祐形體並肥壯帝以竹籠盛而稱之
續述征記曰梁鄒西有籠水發源長城山直北流於梁鄒
西注濟水或云齊之孝婦誠感神明湧泉發於室内潜以
績籠蔽之人莫之知由是無谷汲之勞姑及家人疑而嫉
之值出而搜其室旣無所覩試發此籠而泉遂濆涌流漂
居宇所以名曰籠水也
莊子曰一雀過羿羿必得之或以天下爲之籠則雀無逃
矣是故湯以庖籠伊尹秦穆公以五羊之皮籠百里奚以
其所好籠之也
淮南子曰張天下以爲之籠因江海以爲之罟何亡魚失
鳥之有乎
又曰狐裘負籠甚可怪也
世說曰宋處宗甚有思理常得一長鳴雞愛而食之恒籠
盛着䆫間雞遂作人語與處宗談論極有言思終日不輟
處宗因此言巧大進
楚辭曰鳳皇作鶉籠兮雖翕翅其不容
傳咸班鳩賦叙云余楸蔚然成林閑居無爲有時遊之顧
見班鳩音聲可悅於見捕而畜之旣巳擾馴出之於籠無
何失去後時時一來飛翔似如有戀聊爲之賦
成公綏鸚鵡賦曰小禽也以其能言解意故爲人所愛
之以金籠升之以殿堂可謂珍之矣蓋乃未得鳥之性也
古詩曰羅敷好蠶桑採桑城南隅青絲爲籠繩桂枝爲籠
鈎
沈約宋書曰廢帝狂悖無道誅害羣公忌憚諸父並聚之
殿内歐棰陵曳無復人理建安王休仁及太宗山陽王休
祐形體並肥壯帝每以竹籠盛而稱之
籯
說文曰籯笭也
漢書曰韋賢曰遺子黃金滿籯不如一經
太平御覽卷第七百六十四
