太平御覽卷第五百二十九
禮儀部八
五祀四望高禖禱祈
五祀
禮記祭法曰王爲羣姓立七祀曰司命曰中霤曰國門曰
國行曰太厲曰戸曰竈諸侯爲國立五祀曰司命曰中霤
曰國門曰國行曰公厲大夫立三祀曰族厲曰門曰行適
士立二祀曰門曰行庶人立一祀或立戸或立竈(鄭玄注曰五祀)
(門戶中霤也此皆小神居人之間司察小神也)
又月令曰孟春其祀戸孟夏其祀竈季夏其祀中霤孟秋
其祀門孟冬其祀行(餘吉吉禮門)
白虎通曰何謂五祀者門戶竈井中霤也
又曰曲禮下記云天子祭天地四方山川五祀歲遍諸侯
方伯祀山川祭五祀歲遍士祭其先凡祀有廢之莫敢舉
也有舉之莫敢廢也非所當祭而祭之名爲淫祀無福祭
五祀所以歲遍何愼五行也
五經異義曰大戴說禮器云竈者老婦之祭許君按月令
孟夏之月其祀竈五祀之神王者所祭非老婦也鄭玄曰
竈神祝融是老婦
又曰王爲羣姓立七祀一曰司命主督察人命也二曰中
霤王宫室居處也三曰門四曰戸主出入五曰國行主道路
也六曰大厲主殺也七曰竈主飲食也
漢書議曰祠五祀謂五行金木水火土也木正曰勾芒火
正曰祝融金正曰蓐收水正曰玄冥土正曰后土皆古賢
能治成五行有功者也主其神祀之
魏名臣奏曰秦静議云祭法七祀有國行今月令謂行爲
井是以俗廢行而祀井武帝始定天下興復舊祀造祭祀
門戸井竈中霤文帝稱詔靜按凡諸祠祀所以尊敬神靈
不宜稱詔高堂隆議曰國中霤門井竈多不遍唯祀在者
故曰祭五祀在於廟今每門戶輒祭之自漢以來非舊典
也祭井自漢從水類不列五祀宜除井祀行世夲曰徵作
禓五祀(徵者殷王八世孫也禓者強死男也謂時難索宣駈疫逐強死鬼也五者謂門戶及井竈中霤也)
傳玄五祀議曰禮大記云室中央中霤謂四霤之中也祭
於漏井盖失之矣七祀之文皆云祀行而無井祭竈而不
祭井於事則闕夫設祀者非唯報功而巳亦神道設教使
民慎之幽冥也臣以爲帝之都城宜祭一門正宫一門正
室一戶井竈中霤亦各擇其一正者祭之
四望
尚書舜典曰正月上日受終于文祖在璿璣玉衡以齊七
政肆類于上帝禋于六宗望於山川遍于群神歲二月東
廵狩至于岱宗柴望秩于山川肆覲東后(孔安國曰望秩于山川者以尊)
(卑祭之也五岳視三公四瀆視諸侯其餘小者或卿大夫伯子男)
周禮春官上曰大宗伯之職國有大故則旅上帝及四望
(四望五嶽四鎮四瀆也)
又春官曰小宗伯之職掌兆五帝於四郊四望四類亦如
之(兆爲壇之營城)
又春官上典瑞曰掌玉瑞玉器之藏四珪有邸以祀天旅
上帝兩珪有邸以祀地旅四望
又春官下大司樂曰春奏姑洗歌南吕舞大韶以禮四望
公羊傳僖下曰夏四月卜郊不從乃免牲猶三望三望者
何望祭也則曷爲祭祭泰山河海山川有能潤于百里者
天子秩而祭之(比皆助天氣成功故祭天及之)
五經通義曰王者所以因郊祭日月星辰風伯雨師山川
何以爲皆有功於民故祭之也皆天地之别神從官也緣
天地之意亦欲及之故歲一祭之禮日於南門外禮月四
瀆於北門外禮山川丘陵西門外祭風伯雨師於東門外各
即其位也以是明之其祭之柰何乎曰祭日者懸祭月者
毀祭風者明祭雨者布䟽祭山川者沉各象其貌也
三輔黃圖曰宰衡王葬奏曰冬至使有司祭天神於南郊
高祖配而望羣陽夏至使有司祭地祇於北郊高后配而
望羣隂
隋書志曰梁朱异議鄭衆云四望謂日月星海鄭玄云謂
五岳四瀆尋二鄭之說牙有不同竊以望是不即之名凢
厥遥祭皆有斯目豈容局於星海拘於海瀆請今天司有
關水旱之義爰有四海名山大川能興雲致雨一皆備祭
高禖
禮記月令曰仲春玄鳥至之日以太牢祀于高禖天子親
往后妃率九嬪御乃醴天子所御帶以弓韣授以弓矢立
於高禖之前(蔡邕章句曰高禖祀名也高猶尊也禖者所以祈子孫之祀也天子所御謂后妃以下主)
(妾御者韣弓衣也祝以高禖之命飲以醴酒帶以弓衣尚使得男者也鄭玄注曰玄鳥遺卵娀簡狄吞之生契後以)
(爲禖官嘉祥而立祀也)
漢書曰太子據立爲皇太子初上年二十九乃得太子甚
喜爲立禖(張晏曰禖求子禖神)使東方朔枚皐作禖祝
續漢書曰仲春之月立高禖祀於城南禮以特牲
五經異義曰王者一歲七祭天地仲春后妃郊禖禖亦祭
天也
五經要義曰契母簡狄以玄鳥至之日祀於高禖而生契
高禖者盖先王所以祈子孫之祀也玄鳥感陽而至集人
棟宇有孳乳之祥故重其至日因以用事
五經異義曰鄭記曰玄鳥至之日以太牢祀于高禖注曰
高辛氏世娀簡狄吞鷰子而生契後王以爲禖官嘉祥其
祀焉王權問曰以注言之先商之時未有高禖生民詩曰
克禋克祀以祓無子傳以爲古者必以郊禖焉姜嫄禋祀
上帝而生稷是則郊禖之祀非以生契之後立也譙喬荅
曰先商之時自必有禖氏祓除之祀位在南郊盖亦以玄
鳥至之日然其所禋乃於上帝娀簡狄吞乙子之後王以
爲禖官嘉祥祀之以配帝謂之高禖
晉束晳高禖壇石議曰元康六年高禖壇上石破爲二叚
詔書問置此石來幾時出何經典今應復不博士議禮無
高禖置石之文未知造設所由旣巳毀破無可改造設高
辛氏有簡狄吞卵之祥今此石有吞卵之象盖俗說所爲
而史籍無記可但收聚復於舊處而巳太常以爲吞卵之
言盖是逸俗之失義因今毀破便宜廢除下四府博士議
賊曹屬束晢議夫未詳其置之故而欲必其可除之理理
不可然按郊祀志秦漢不祀高禖漢武帝五子傳武帝晚
得太子始爲立禖其事未之能審
許慎五經異說云山陽民祭皆以石爲主然則石之爲主
由來尚矣其此象矣而祭禮龜策祭器弊則埋之而改置
新石今破則宜埋而更造不宜遂廢收集破石積之故處
於禮無依於事不肅思所未安也時公卿從太常所處此
議不用其後得高堂隆故事魏青龍中造立此禮詔書更
鐫石令如舊置高禖壇上埋破石入地一丈
隋書禮志曰梁太廟北門内道西有石文如竹葉小屋覆
之宋元嘉中脩廟所得陸澄以爲孝武時郊禖之石然則
江左亦有此禮矣後齊高禖爲壇於南郊傍廣輪二十六
尺高九尺四陛三壇
禱祈
周書曰四月孟夏王初祈禱于宗乃嘗麥于廟
毛詩甫田曰琴瑟擊鼔以御田祖以祈甘雨以戒我稷黍
以榖我士女
又生民行葦曰曾孫唯主酒醴維醹酌以大斗以祈黃者
又臣工噫嘻曰春夏祈榖於上帝也(祈猶禱求)
周禮春官上小宗伯曰小宗伯掌大災乃執事禱祠于上
下神祇
又春官下太祝掌六祝之辭以事鬼神祈福祥求永貞
(馬融傳曰神天神鬼人鬼祇地祇也)
禮記月令曰孟春是月也天子乃以元日祈糓于上帝
左傳襄上曰郊祀后稷以祈農事也
又定上曰魯昭公出故季平子禱于煬公九月立煬宫(平子)
(逐君懼而請禱於煬公昭公死於外自以爲獲福故立其宫)
又哀上曰衛太子禱曰曾子蒯瞶敢昭告皇祖文王(周文王皇)
(大也)烈祖康叔文祖襄公鄭勝亂從(勝鄭聲公名釋君助臣爲從於亂)晉午
在難(午晉定公名)不能治亂使鞅討之(鞅趙簡子各)
論語八佾曰王孫賈問曰興其媚於奥寕媚於竈何謂也
(王孫賈自周出仕於衛也宗廟及五祀之神皆祭於奥室西南隅謂之奥)子曰不然獲罪於天
無所禱也(明當媚其尊者夫竈者老婦之祭)
又述而曰子疾病子路請禱(禱謝過於鬼神)子曰有諸(觀子路曉禱禮否)
子路對曰有之誄曰禱爾于上下神祇(誄天神之辭也)子曰丘之
禱久矣(孔子自知無過謝)
五經異義曰禮祭法云天子有祧遠廟曰祧將祧而去之
故曰祧去祧曰壇去壇曰墠皆藏於祖廟有事則禱無事
則止
說文曰告事求福爲禱
漢書曰文帝曰昔先王遠施不求其報望祀不祈其福今
吾聞祠官祝釐(如淳曰釐福)皆於朕躬不爲百姓夫以朕之不
德而專饗獨美其福百姓不與是重吾不德也其令祠官
致祀無有所祈
東觀漢記曰鄧太后嘗體不安左右憂惶至令禱祠願以
人爲代太后聞之即譴怒勑掖庭令以下何故乃有此不
祥之言左右咸流涕歎太后臨大病不自頋而念兆民後
病瘳豈非天地之應與
晉中興書曰大旱經久太興四年四月始雨有奏應報賽
宗廟山川中宗詔曰祈廟云報賽非奉尊上辭也吾意有
疑以爲舊山川有許報故雨賽非大事不應告廟臣子無
要君之道黷祭稱賽於禮有違
唐書曰憲宗謂宰臣曰穰災祈福之說其事信否李藩對
曰臣竊觀自古聖逹皆不禱祠故楚昭王有疾卜者謂河
爲崇昭王以河不在楚非所獲罪孔子以爲知天道仲
尼疾病門人子路請禱仲尼以爲神道助順繫於所行巳
旣全德無愧屋漏故荅子路云丘之禱久矣書云惠迪吉
從逆凶言順道則吉從逆則凶詩云自求多福則禍福之來
感應行事若苟爲非道則何福可求是以漢文帝每有祭
祀使有司敬而不祈其見超然可謂盛德若使神明無知
則安能降福必其有知則私巳求媚之事君子尚不可悅
也况於明神乎由此言之則履信思順自天祐之苟異於
此實難致福故堯舜之務唯在脩巳以安百姓管仲云義
於人者和於神蓋以人爲神主故但務安人而巳虢公求
神以致危亡王莽妄祈以速漢兵古今明誡書傳所紀望
陛下每以漢文孔子之意爲凖則百福具臻矣上深嘉美
之
又曰文宗開成中以久旱分命郡官偏祠祈禱於紫宸殿
對宰臣憂形於色宰臣以星官所奏天時當爾乞不過勞
聖慮上懔然改容曰朕爲天下主無德及人致此災旱今
又謫見于上若三日不雨當退歸南位更選賢明以主天下
宰臣嗚咽流涕各請罪乞免相位是夜澍雨大洽
又曰孔戣爲廣州刺史先是准詔禱南海神多令從事代
戣必自越風波而往韓愈爲潮州作詩美之
華陽國志曰梁輔爲郡五官時天大旱請雨不降輔出禱
乃積薪祝神曰二日不雨則欲自焚謝罪百姓言終而雨
長沙郡耆舊傳曰祝良爲洛陽令時亢旱天子祈不得良
乃曝身階庭告誠引罪自晨至中紫雲沓起甘雨登降民
爲之歌曰天久不雨烝民失所天王自出祝令特苦精符
感應滂沲而下
列仙傳曰歴陽有彭祖仙室前世云禱請風雨莫不輙應
常有兩虎在祠左右今日祠訖即有虎迹
異苑曰晉簡文旣廢世子道生次子郁又早卒而未有息
嗣濮陽令在弟前禱至三更鬱有黃氣自西南來逆室
前爾夜幸李太后而生孝武皇帝
韓子曰衛人有夫妻禱者而祝曰使我無故得百束布其
夫曰何少也對曰益是子將以買妾
吕氏春秋曰昔殷湯剋夏而天下大旱五年不收湯乃以
身禱於桑林曰余一人有罪無及萬方萬方有罪在子一人
無以一人之不敏使上帝鬼神傷民之命於是剪其髮麗
其手自以爲牲用祈福於上帝民悅雨乃大至
淮南子曰聖人者不恥身賤而媿道之不行不憂命之短
而憂百姓之窮也是故禹爲水以身解於陽肝之河湯爲
旱以身禱於桑林之下聖人之憂民如此其明也
太平御覽卷第五百二十九
