太平御覽卷第四百七十二
人事部一百一十三
冨下
家語曰魯哀公問政於孔子孔子對曰政之急莫大乎使
人冨且壽也公曰爲之柰何孔子曰省力役薄賦斂則民
冨矣公曰寡人欲行夫子之言恐吾國貧矣孔子曰詩云
愷悌君子民之父母未有子冨而父母貧者
又曰南宫敬叔冨得罪於定公而奔衛朞年衛侯請復之
載其寳以朝夫子聞之曰冨而不好禮殃也敬叔以之喪
矣而又弗改吾懼其將有患也敬叔聞之驟如孔氏而後
備禮散焉
又曰以冨貴而下人向人不與以冨貴而敬人何人不親
國語曰鬪且曰(鬪且楚大夫)昔鬪子文三舍令尹無一日之積
䘏民故也成王每出子文之禄必逃王止而復人謂子文
曰人生求冨而子逃之何也對曰夫從政者以庇民也民
多曠(曠寡)而我取冨是不勤民以自封也(封厚)死無日矣我逃
死非逃冨也
太公六韜曰文王問守土柰何對曰人君必從事於冨弗
冨不足爲人弗與無以合親䟽其親則困失其衆則敗也
太史公素王妙論曰諸稱冨者非貴其身得志也乃貴恩
覆子孫而澤及鄕里也
又曰黃帝設五法布之天下用之無窮盖世有能知者莫
不尊榮如范子可謂暁之矣子貢吕不韋之徒頗預焉自
是以後無其人曠絶一百有餘年管子設輕重九府行伊
尹之術則桓公以覇九合諸侯一匡天下范蠡爲越相三
江五湖之間民冨國強卒以擒吳功成而弗居變名易姓
之陶自謂朱公行十術之計二十一年之間三致千萬再
散與貧
桓寬塩鐵論曰古者盂樽杯飲蓋無爵無觴今冨者銀劒
黃耳罍樽玉鋪
又曰人太冨則不可以禄使也
又曰古者庶賤騎繩校草鞮皮薦而巳今冨者黃金銀鑣
罽繡掩汗
又曰燕之涿葪趙之邯鄲魏之温軹韓之滎陽齊之臨淄
楚之宛陳鄭之陽翟冨冠海内皆爲天下名都也
魏文帝典論曰雒陽郭珍居財巨億每暑夏召客侍婢數
十盛裝飾披羅縠使之進酒
劉義慶記曰王武子移第北芒下于時人多地貴濟好馬
射買地作垀編錢布地竟埒時人號曰金埒
又幽明錄曰餘杭人沈縱家素貧與父同入山得一玉豚
從此所向如意田蠶並收家冨
又曰海陵人黃尋先居家單貧常因大風雨散錢飛至其
家錢來觸籬援誤落在餘處皆拾而得之尋巨冨錢至數
千萬
異苑曰晉陵曲阿湯貺財數千萬三吳人多取其直爲商
賈治生輙得倍直或行長江卒暴風及劫盗者若投錢多
獲免濟貺死後先所埋金皆移去隣人嘗晨起見門外忽
有百許萬錢封題是湯貺姓字然後知財物聚散必由天
運也
又曰張永家地有泉出小龍在焉從此遂爲冨室踰年因
雨騰躍而去於是生貲日不暇給俗說云與龍共居不知
龍神效矣
說苑曰楚王問莊辛曰君子之冨柰何對曰君子之冨假
貸人不買也飲食人不便不役也親戚愛之罪人善之不
尚者事之皆欲其壽樂不傷於患此君子之冨也
論衡曰楊子雲作法言蜀冨賈人齎錢十萬願載書子雲
不能曰夫冨無仁義猶圈中之羊安得妄載
三輔决錄曰平陵士孫奮字景卿少爲郡五官掾起宅得
錢貲至一億七千萬冨聞京師而性儉恡客舍雇錢甚少
主人曰君士大夫惜錢如此欲作孫景卿耶不知實是景
卿從子端梁冀掾奮送絹五疋食以干魚冀問奮何以相
送端以實對冀素聞奮冨且恡乃以一鏤安革遺奮從貸
錢五千萬奮知冀貪暴畏之以三千萬與冀大怒乃告郡
許認奮母爲守官藏婢云盗白珠十斛紫金千萬收考奮
兄弟死獄中財貲盡没
越絶書曰冨中大塘者勾踐治以爲義肥饒謂之冨中
王子年拾遺記曰郭况累金數億庭中起高閣厝衡石於
其上以稱量珠玉也謂爲瓊厨金窟
張淵廣州記曰豪冨子女以金銀爲大釵執以叩銅鼓與
主人名爲銅鼓釵
西京雜記曰茂陵冨人袁廣漢藏鏹萬億八九百人於芒
山下築園東西四里南北五里百步激流注其内構石爲
山高十餘丈連延數里養白鸚鵡紫鴛鴦旄牛青兕竒禽
怪獸委積其間也
劉道真錢塘記曰防海塘去邑一里郡議曹華信家冨立
此塘以防海水始開募有能致土一石即與錢一升旬日
之間來者雲集塘未成而譎不復取皆弃置而去塘以之
成於是改爲錢塘
羅浮山記曰牛潭深洞無極北岸有石周員三丈討魚人
見金牛自水而出磐于此石義興周靈甫嘗見此牛寝伏
石上旁有金鏁如索繩焉周甫素銳勇往掩此牛掣断其
鏁得二丈許遂以財雄
于寳搜神記曰魏郡張巨本冨忽衰死散賣宅與程應舉
家疾病賣與何文文先獨持大刀暮入北堂梁上至一更見
人丈餘高冠赤幘呼曰細腰細腰應喏何以有人氣荅
無便去文往向呼處因問向赤衣冠誰荅是金也在屋西
壁下問君誰荅云我杵也今在竈下文掘得金三百斤燒
去杵由此大富宅清寕
又曰元康中屢縣瑶懷家忽聞池中有犬聲視之得犬子
雌雄各一長老云此名犀大得之者冨
又曰有周擥嘖者貧而好道夫婦夜耕困卧夢天公過而
哀之勑外有以給與司禄案云此人相貧限不過此唯有
張車子應賜錢千萬車子未生請以借之公曰善曙覺言
之於是夫妻戮力晝夜以治生所爲輙得貲至千萬先時
有嫗者常往擥嘖傭賃墅舍有身月滿孕使遣出駐車屋
下産得皃主人往視哀其孤寒作麋粥以食之問當名汝兒
作何嫗曰在車下生夢天告之名爲車子擥嘖乃悟曰吾
昔夢從天換錢外白以張車子錢貸我必是子也財當歸
之矣自是居日衰减車子長冨於周家
又曰京兆長安有張氏者獨處室有鳩自外入于室止于
對床張氏惡之披懷而祝曰爲我禍耶飛上承塵爲我福
耶來入我懷鳩飜入懷以手探之則不知鳩之所在而得
一金帶鈎焉遂寳之自是後子孫昌盛貲財萬倍故關西
稱張氏鈎
又曰河間管弼僑居臨水北岸田作商賈往往如意嘗載
兩舫米下都糶垂行忽於宅中見一物形似鼉而長大行
還輙大得利如此一家遂巨冨二十年恒有萬斛米
續搜神記曰廬陵巴丘人夕晃者世以田作爲業年市田
數十頃家漸冨晉太元初秋收巳過穫刈都畢明旦至田
禾悉復滿鬱然如先即便更穫於是遂巨冨
列女傳曰陶荅子妻者陶大夫荅子之妻也子治陶三年
名譽不興家冨三倍其妻數荅子怒曰非汝所知居五年
從車百乘歸休宗人牽牛酒而賀之其妻抱兒而泣姑怒
其不祥也婦曰夫子能薄而官大是謂縈害無功而家昌
是謂積殃昔楚令尹之治國家貧而國冨君敬之民戴之
故福禄結於子孫名垂於後世今夫子貪冨務大不頋後
害妾聞南山有玄豹霧雨七日不下食何也飽其志飢其
腹將欲以澤其毛衣而成其文章也故藏而遠害豕不擇
食以肥身坐而湏死今夫子治陶家日益冨而國日益貧
君不敬人不戴也夫子之逢禍必矣請去頋與少子俱脫
於是遂弃之出其年荅子之家果以盗誅母老而免婦乃
與少子歸養終始天年
錄異傳曰昔廬陵邑子甌明者從容賈道經彭澤湖每輙
以舡中所有多少投湖中云以爲禮積數年後過見湖中
有大道道上多風塵有數吏乘車馬來候云是青洪君使
要明知是神然不敢不往甚怖問吏恐不得還吏曰無可
怖責洪君以君前後有禮故要君必重送君者皆勿收獨求
如願𡭗去果以繒帛送明辭之乃求如願神大怪明知之
意甚惜不得巳呼如願使隨去如願者青洪婢也常使之
取物明將如願歸所欲輙得之數年大成冨人意漸驕
盈不復愛如願歲朝鷄一鳴呼如願如願不起明大怒欲
捶之如願乃走明逐之於糞上糞上有昨日故歲掃除聚
薪如願乃於此得去明不知謂逃在積薪糞中乃以杖棰
使出久無出者乃知不能困曰汝但使我冨不復捶汝今
世人歲朝鷄鳴時轉往捶糞云使人冨也
韓詩外傳曰陳之冨人有處師氏者校車百乘觴於韞兵
之止
風俗通曰河南平隂龐儉本魏郡鄴人遭倉卒之世失其
父時儉三歲弟纔襁抱耳流傳客居廬里中鑿井得錢千
餘萬遂温冨儉作府吏躬親家事行求老倉頭謹信屬任
者年六十餘直二萬錢使主牛馬耕種有賓婚大會母在
堂上酒酣陳樂歌笑奴在竈下助厨竊言堂上母我婦也
客罷婢語次說老奴無狀爲妄語所說不可道也窮誌具
白母謂婢試問其形狀奴曰家居鄴時在冨樂里宛西婦
艾氏女字阿横大兒字阿嶷小兒曰越子時爲縣吏爲人
所略賣阿撗右足下有黑子右胲下赤誌如半櫛母曰是
汝公也因下堂相對啼泣兒婦前爲汝公拜即洗浴身見
衣被遂爲夫婦如初時人爲之語曰廬里諸龐鑿井得銅
買奴得公子孫羞之言我先人初居廬里者兄弟二人家
買奴得公𡭗
世說曰司徒王戎旣貴且冨區宅僮役膏腴水碓之屬洛
下莫有比契䟽鞅掌夜與夫人燭下散籌筭計
又曰武帝嘗降王武子家武子供饌並不用盤悉用琉璃
器婢子百餘人皆綾羅袴褶以手擎飲食蒸肫肥美於常
味武帝恡問何由得尔云以人乳飲之武帝色甚不平所
下飲食未畢便去
又曰王君夫以&KR0961;䊇澳釡石季倫以蠟炊君夫作絲布步
障四十里崇作錦步障五十里石以椒爲泥泥屏王以赤
石脂泥壁
新序曰魯孟獻子聘於晉韓宣子觴之飲三徒鍾石之懸
不移而具獻子曰冨哉宣子曰子之家孰與我冨獻子曰
吾家甚貧我有二士曰顔回慈無靈此二士者使吾邦家
安平百姓和恊客出宣子曰彼君子也以畜賢爲冨我鄙
人也以鍾石金玉爲富孔子曰孟獻子之冨也可著於春
秋也
歸藏曰上有高臺下有雝池以此事君其貴若化若以賈
市其冨如河漢
列子曰虞氏者梁之冨人也家旣完盛錢金無量財貨無
比登高樓臨大路設樂陳酒擊搏樓上
管子曰凢爲國之道必冨人人冨則易理者也七十九代
之君法制不一號今不同然而俱有天下何也必國冨而粟
衆也
又曰天下有義則冨無則貧
文子曰帝王冨其民霸王冨其地危國冨其吏治國若不
足亂國若有餘存國囷倉實亡國囷倉虛
孟子曰陽虎云爲冨不仁爲仁不冨
荀卿子曰循禮者王爲政者強節民者安聚歛者亡故王
者冨民霸者冨土
又曰仁義禮善之於人譬之若貨財米粟之於家也多有
之者冨少有者貧至無有者窮
韓子曰輿人成輿則願人冨貴也非輿人仁不冨不貴則
輿不集也
又曰人有福則冨貴至冨貴則衣食美衣食美則驕心生
驕心生則行僻邪而動棄理也行僻邪則身夭死動棄
理則無成功
尸子曰家有千金之玉而不知猶謂之貧也良功治之則
冨弇二國身有至貴而不知猶謂之賤也聖人告之則貴最
天下
孔藂子曰子思曰吾不取於人謂之冨不屈於人謂之貴
也
又曰猗頓魯之窮士也耕則常飢桑則常寒聞淘朱公冨往
問術焉朱公告之子欲速冨當畜五㹀於是乃商西河大
畜牛羊于猗氏之南十年之間其孳息不可計貲擬王公
馳名天下以興冨於猗氏故曰猗頓也
淮南子曰天下有至冨而非金玉也至壽而非千歲也適
情知足則冨矣明死生之分則壽矣
又曰冨貴而之不道適足以爲患出車入輦務以自供命
之曰蹷身之機肥肉厚酒務以相強命之曰爛腹之食靡
曼皓齒鄭衛之音命之曰伐性之斧三患者冨貴之所致
又曰隨侯之珠和氏之壁得之而冨失之而貧也
劉邵趙都賦曰爰及冨人郭侯之倫貲衍陶衛奓溢無埌
金碧其輿朱丹其輪會遇燕好其從如雲
太平御覽卷第四百七十二
