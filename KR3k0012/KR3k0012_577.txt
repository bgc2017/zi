太平御覽卷第五百七十七
樂部十五
琴上
說文曰琴禁也神農所作洞越練朱五絃周加二絃
毛詩關睢曰窈宨淑女琴瑟友之(注曰宜以琴瑟友樂之箋云賢女乃與琴瑟之)
(志同也)
又鄘栢舟定之方中曰樹之榛栗椅桐梓&KR0238;爰伐琴瑟
又甫田車轄曰四牡騑騑六轡如琴(箋云御群臣使之有禮如御四馬騑騑然)
(使之均調緩急和也)
又緇衣雞鳴曰琴瑟在御莫不静好
禮記曲禮曰先生之書篋琴瑟在前坐而遷之戒勿越也
又曲禮下曰士無故不去琴瑟
又明堂位曰拊搏玉磬揩擊大琴中琴四代之樂器也
又檀弓上曰子夏旣除喪而見於孔子與之琴和之而不
和彈之而不成聲(樂由人心)作而曰哀未忘也子張旣除喪而
見與之琴和之而和彈之而成聲作而曰先王制禮不敢
不至也
又檀弓上曰顔淵之喪饋祥肉孔子出受之入彈琴而後
食之(彈琴以徹哀也)
又曰絲聲哀哀以立廉廉以立志君子聽琴瑟之聲則思
志義之臣
又雜記曰下大功至辟琴瑟
周禮曰雲和之琴冬至日於地上圓丘奏之空桑之琴夏
至日於澤中萬丘奏之龍門之琴於宗廟奏之
左傳曰初穆姜使擇美檟自以爲櫬與頌琴
又曰晉侯觀于軍府見鍾儀問其族曰伶人也與之琴操
南音公曰君子也言稱先職不背夲也樂操土風不忘舊
也
又曰初衛侯有嬖妾使師曹誨之琴師曹鞭之公怒鞭師
曹三百
爾雅云大琴曰離二十絃或傳此是伏羲所制
周書曰鄒忌以鼓琴見齊威王威王悅之舍之右室須臾王自
鼓琴鄒忌推戶久曰善哉鼓琴也王悖然不悅去琴按劒
曰夫子見之未察何以知其善忌曰大絃濁以温小絃廉
折以淸推之深而釋之舒均諧以鳴大小相盖回邪而
不相害是知其善忌復曰不獨語音夫治國家弭人民皆
在其中王又悖然不悅曰若語五音紀信未有如夫子者
也若治國家弭人民皆在其中又何爲絲桐之間忌曰大
絃急以温者君也小絃廉折以清者相也推之深釋之舒
者刑罰審也均諧之鳴者政令一也大小相盖回邪不相
害者上下和鳴吏民相親也夫復而不亂者所以治昌連
而徑者所以存亡故曰琴音調而天下治治國家弭人民無若
乎五音者矣王曰善忌見三月而受相印淳于髠謂忌曰
髠有愚志願陳諸前忌曰謹受教髠曰得人者昌失人者
亡忌曰謹受命請無觀髠曰狢膏棘軸所以爲猾然而不
能運方穿忌曰謹受命請事左右髠曰弓膠腊幹所以爲
勢然而不能傳合疎遠忌曰謹受命請謹自撫附萬民髠
曰狐裘雖弊不可𥙷以黃犬之皮忌曰謹受命謹請擇君
子無親小人髠曰大車無轂不能載常任琴瑟無軫不能
成五音忌曰謹受命請謹修法律而督姦吏髠說畢趍出
至門而眄其僕曰是人者吾語之微言其應我如響之應
聲是人封不久矣居朞年封於下邳号曰成侯
史記曰箕子諫紂不聽而被髮佯狂爲奴隠而鼓琴以自
悲
又曰司馬相如素與臨卭令王吉相善臨卭冨人卓王孫
有女文君新寡好音相如謬與令相重而以琴心挑之相
如始之臨卭車騎雍容閑雅甚都及飲卓氏弄琴文君竊
從戶窺之心悅恐不得當也
又曰荆軻左把秦王右揕其胷王乞聽琴而死召姬人鼓
琴聲曰羅縠單衣可裂而絶八尺屏風可超而越鹿盧之
劒可負而拔王奮而去
又曰黃帝使素女鼓五十絃琴帝悲不能自禁破爲二十
五絃
又曰萬石君奮年十五爲小吏侍高祖與語愛其恭敬問
曰若何有對曰獨有母不幸失明有姉能鼓琴高祖乃召
其姉爲美人以奮爲中㳙徙其家長安中戚里
東觀漢記曰上嘗問宋弘道通之士弘薦桓譚譚善鼓琴
喜鄭聲上數聽悅之弘聞坐府上遣吏召譚責問之譚叩
頭良久乃遣後上令譚鼓琴譚爲之失次上問之弘言其
故故不復令譚給事
後漢書曰初蔡邕在陳留鄰人有以酒食召邕者比往而
酒巳酣客有彈琴於屏邕至門潜聽之曰以樂召我而有
殺心何也遂返將命者告主人曰蔡君至門而去邕素爲
邦鄕所宗主人遂自追問其故邕具以告莫不憮然彈琴
者曰我向見螳蜋方向鳴蟬蟬將去而未飛螳蜋爲之一
前一却吾心聳然唯恐螳蜋之失蟬也此豈爲殺心而形
於聲乎邕歎曰此足以當之矣
又曰蔡邕字伯喈陳留人性沉審志好琴道以嘉平元年
入清溪訪鬼谷先生所居山五曲曲有幽居靈跡每一曲
制一弄三年曲成出呈馬融王元董卓等異之
晉書曰王敬伯會稽餘姚人洲渚中昇亭而宿是夜月華
露輕敬伯鼓琴感劉惠明亡女之靈告敬伯就體如平生
從婢二人敬伯撫琴而歌曰低露下深幕垂月照孤琴空
絃益霄淚誰憐此夜心女乃和之曰歌宛轉情復哀願爲
煙與霧氛氲同共懷
晉書曰阮瞻善彈琴人聞其能多往來聽不問貴賤長幼
皆爲彈之神氣冲和不知向人所在内兄潘岳每令鼓琴
終日逹夜無忤色
晉中興書曰戴逵字安道少有文藝善鼓琴太宰武陵王
晞聞其能琴使人召焉逵對使者破琴曰戴安道不爲王
門伶人晞怒乃更引其兄𫐠𫐠亦能樂聞命忻然操琴而
往逵不樂當世以琴書爲娱不遠千里
宋書曰蕭思話領左衛將軍嘗從太祖登鍾山北領中道
有盤石清泉上使於石上彈琴因賜以銀鍾酒謂曰相賞
有松石間意
又曰衡陽王義季鎮京口長史張邵與戴顒姻通近來止
黃鵠山林澗甚美顒憩於澗義季亟從之遊顒衣野服爲
義季鼓琴並新聲變曲皆與世異也
又曰衡陽王義季鎮京口戴顒爲義季鼓琴並新聲曲其
三調遊絃廣陵止息之流皆與世異太祖每𣣔見之嘗謂
黃門侍郎張敷曰當讌戴公山也以其好音長給正聲伎
一部顒合何當白鵠二聲以爲一調号爲清曠
又曰陶潜不解音聲而畜素琴一張每有酒適輙撫弄以
寄其意
蕭子顯齊書曰王仲雄善彈琴當時妙絶江左有蔡邕焦
尾琴在王衣庫上勑五日一給仲雄
又曰尚書令柳世隆少立功名晚專以談義自業善彈琴
世稱柳公雙璅爲十品第一常自云馬矟第一清談第二
彈琴第三在朝不取世務垂簾鼓琴風韻清遠甚獲世譽
家語曰孔子學琴於師襄子襄子曰吾雖以擊磬爲官然
能於琴子琴巳習可以益矣孔子曰丘未得其爲志也又
問曰巳習其志可以益矣孔子曰丘未得其爲人也又問
曰子有所&KR1230;然深思焉(繆然深思皃也)有所皇然高望而遠眺(眺見)
曰丘殆得其爲人矣始近黮然黑(黮黑皃也)頎然長(頎長皃也)曠然
如望羊(曠然用志曠遠也望遠也望羊視遠)奄有四方(奄同也文王時三分天下有其二後周有)
(四方文王之功上也)非文王其孰能爲此師襄子避席攝拱而對曰
(攝拱兩手薄心)君聖人也其傳曰文王操
又曰子路鼓琴孔子聞之謂冉有曰甚矣由之不才也夫
先王之制音也奏中聲以爲節流入於南不歸於北夫南
者生育之鄕北者殺伐之域也故君子之音温和居中以
飬生育之氣憂愁之感不加乎心暴厲之動不存乎禮夫
然者乃所以爲治安之風也小人之音則不然亢厲微末
以象殺伐之義中和之感不載乎心温和之動不存於體
夫然者乃所以爲乱亡之風
家語曰伯牙鼓琴鍾子期聽之方鼓而志在太山鍾子期
曰善哉乎鼓琴巍巍乎若太山少選之期而志在流水鍾
子期復曰善哉乎鼓琴湯湯乎若流水鍾子期死伯牙破
琴絶絃終身不復鼓琴以爲世無足爲鼓琴者
莊子曰孔子窮於陳蔡七日不食絃歌鼓琴
又曰孔子遊於緇帷之林休坐杏壇之上弟子讀書孔子
絃歌鼓琴奏曲未半有父者下船而來孔子推琴而起曰
其聖欤
列子曰瓠巴鼓琴鳥舞魚躍鄭師文聞之從師襄三年不
成無幾見師襄曰久得之矣於是當春而叩商絃以召南
吕凉風惣至草木成實秋而叩角温風徐廻草木發榮夏
而叩羽霜雪交下川池暴涸冬其叩徵陽光熾烈堅冰立
散將終而四景風翔慶雲浮甘露降醴泉湧
前秦錄曰符堅末年好色寵幸鮮卑有趙整者援琴歌曰
昔聞盟津河千里作一曲此水夲清白是誰乱使濁
又曰北園有棗樹布葉垂重隂外雖多棘刺内實有赤心
世說曰王子猷病篤而子敬先亡猷問左右曰何以都不
聞消息此以喪矣語時了不悲便索轝臨殯子敬好琴故
以置棺中因大慟曰所謂人琴俱亡於是乃絶
風俗通曰今琴長四尺五寸者法四時五行七絃者法七
星大絃爲君小絃爲臣文王武王加二絃以合君臣之
恩
劉向列仙傳曰子主者不知何許人也言寗先生雇我一
百餘年不還直詣江都王陳辭先生居龍首彈琴是我隣
家九代孫
琴操曰伏羲作琴長三尺六寸六分象三百六十日也廣
六寸象六合也文上曰池下曰宕池水平也前廣後狹象
尊卑也上圓下方法天地五絃官也大絃君也寬和而温
小絃臣也清廉不亂文王加二絃合君臣恩也宮爲君商
爲臣角爲民徵爲事羽爲物
傳玄琴賦叙曰齊桓有鳴琴曰號鍾楚㽵王有琴曰繞梁
司馬相如有綠綺蔡邕有焦尾皆名器也(蔡邕焦尾有證甚多相如政取)
(古名目琴耳無其事也不異号鍾)
世說曰頋彦先平生好琴死後置琴床上張翰直上床彈
琴不與孝子語而去
語林曰嵇中散夜燈下彈琴忽有一人面甚小斯湏轉大
遂長丈餘單衣革帶嵇視之旣熟乃吹燈滅之曰耻與魑
魅争光
阮籍樂論曰漢桓帝聞楚琴悽愴傷心倚戶而悲慷慨長
息曰善哉爲琴若此而足矣
說苑曰應侯與賈子坐聞鼓琴聲應侯曰今日琴一何悲
也賈子曰夫張急調下故使之悲耳因張者良材也調下
者官卑也取夫良材而卑之官安能無悲乎應侯曰善
楊雄琴清英曰晉王謂孫息曰子鼓琴能令寡人悲乎息
曰今處高臺邃宇連屋重戶藿肉漿酒倡樂在前難可使
悲者乃謂少失父母長無兄嫂當道獨坐暮無所止如此
者乃可悲耳乃援琴而鼓之晉王酸心哀涕曰何子來遟
也
蔡邕女訓曰舅姑若命之鼓琴必正坐操琴而奏曲若問
曲名則捨琴興對曰某曲坐若近則琴聲必聞若遠左右
必有贊其言者凢鼓小曲五終則止大曲三終則止無數
變曲無多少尊者之聽未猒不敢早止若頋望視也則曲
終而後止亦無中曲而息也琴必常調尊者之前不更調
張私室若近舅姑則不敢鼓獨若絶遠聲音不聞鼓之可
也鼓琴之夜有姉妹之宴則可也
通禮纂曰堯使無勾作琴五絃
江表傳曰頋雍少從蔡伯喈學鼓琴伯喈貴異之謂曰卿
成必早故以名與卿雍伯喈同名由此
蔡邕月令章句曰凢絃急則清慢則濁
白虎通曰琴禁也以禁止淫邪正人心也
韓詩外傳曰孔子南遊適楚至於阿谷之隧有處女珮横
而浣孔子曰彼婦人可與言矣抽琴去其軫以援子貢曰
善爲之辝以觀其辝子貢曰於此有琴而無軫願借子以
調其音婦人對曰吾野鄙之人也僻陋而無心五音不知
安能調琴子貢致其辝孔子曰丘知之矣
山海經曰帝俊生晏龍始爲琴瑟
又曰東海之外大壑少昊孺帝顓頊於此棄其琴瑟(郭璞曰孺)
(義末詳也)
蔡琰別傳曰琰字文姬陳留人漢左中郎將蔡邕之女少
聦惠秀異年六歲邕夜鼓琴絃絶琰曰第二絃邕故断一
絃而問之琰曰第四絃邕曰偶得之耳琰曰吴札觀化知
興亡之國師曠吹律識南風之不競由此言之何不足知
也
馬明生別傳曰明生隨神女入石室金床玉几時自彈琴
有絃五音普奏聞於數里
幽明錄曰劉琮善琴忽得困病許遜曰近蔣家女鬼相錄
在山石間專使彈琴作樂恐欲致灾也琮曰吾常夢見女
子將吾宴戲恐必不免遜笑曰蔣姑相愛重恐不能相放
耳以爲誄之今去當無患也琮漸差
文士傳曰嵇康臨死顔色不變謂其兄曰向以琴來不兄
曰巳至康取調之爲太平引曲成歎息曰太平引絶於今
日耶
搜神記曰吴人有燒桐以㸑者蔡邕聞其爆聲曰此良桐
也因請之削以爲琴而燒不盡因名燋尾琴有聲也
楊雄琴清英曰昔者神農造琴以定神齊媱僻去邪欲反
其天眞者也舜彈五絃之琴而天下治堯加二絃以合君
臣之恩也
太平御覽卷第五百七十七
