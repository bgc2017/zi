太平御覽卷第六百八十九
服章部六
衣
白虎通曰衣者隱也裳者鄣也所以隱形自鄣蔽也
釋名曰衣者依也人所依以疪寒暑也
爾雅曰衣裗(音旒)謂之䘽(音霓衣䄛也齊人謂之褗或曰袿衣之飾也)黼領謂之
襮(繡刺黼文以褗領也襮音博之)緣謂之純(衣緣飾也)袕謂之褮(衣開孔也孔袕音穴褮音)
(褮)衣皆謂之襟(交領)衱(居業切)謂之裾(衣後裾也)衿謂之袸(辭見切衣小帶)
(也)佩衿謂之禐(佩玉之帶上屬)執衽謂之結(持衣上祍)扱衽謂之襭(音襭)
(扱衣上衽於帶)衣蔽前謂之䄡(今黻膝也)婦人之禕謂之縭緌也(即今之香)
(纓也禕邪交絡帶繫於體因名爲禕緌繫也)裳削幅謂之纀(蒲木切削殺其幅深衣衣裳)
世夲曰胡曹作衣(宗衷注曰黃帝臣也)
易曰黃帝堯舜垂衣裳而天下治盖取諸乾坤(上衣下裳乾坤之象)
又曰訟卦上九或錫之鞶帶終朝三禠之象曰以訟受服
亦不足敬也
書曰予欲觀古人之象日月星辰山龍華蟲作會宗彝藻
火粉米黼黻絺繡以五采彰施于五色作服汝明
又說命曰唯衣裳在笥
禮曰夫爲人子者父母存衣冠不純素孤子當室衣冠不
純采(純緣)
又曰季康之母死陳褻衣(褻衣非上服)敬姜曰婦人不飾不敢
見舅姑將有四方之賓來褻衣何爲陳於斯命撤之
又曰孔子曰昔先王未有火化食草木之實鳥獸之肉飲
其血茹其毛未有絲麻衣其羽皮後聖有作治其絲麻以
爲布帛
又曰朝玄端夕深衣深衣三祛(謂大夫士也祛尺二寸)縫齊倍要祍
當旁袂可以回肘長中繼揜尺祫二寸祛尺二寸緣廣寸
半以帛裏布非禮也士不衣織無君者不貳采衣正色裳
閒色非列采不入公門振絺[絺-巾+ㄙ]不入公門振裘不入公門
襲裘不入公門纊爲繭緼爲袍禪爲網帛爲褶
又緇衣曰子曰長民者衣服不貳從容有常以齊其民則
民德歸一
左傳曰衮冕黻珽(黻韋&KR1302;以敝膝也珽丑笏也)帶裳幅舄(帶革帶也衣下曰裳幅今)
(之行膝者舃複履)衡紞紘綖(衡持冠者紞冠之垂者紘纓從下而上者綖冠上覆)昭其度也
藻率鞞鞛(藻率以韋爲之所以籍王鞞佩刀削上飾鞛下飾)鞶厲游纓(鞶紳帶也一名大帶)
(厲大帶之垂者游旌旗之游纓在馬膺前)昭其文也
又曰狄人伐衛衛懿公與石祁子玦與寗莊子矢使守曰
以此贊國擇利而爲之與夫人繡衣曰聽於二子(取其文章順序)
又曰欒武子曰若敖蚡冐篳路藍縷以啓山林(若敖蚡冒皆楚之先)
(君蓽路柴車一藍縷弊衣也)
又曰吳季札聘於鄭見子産如舊相識與之縞帶子産獻
紵衣焉
詩曰碩人其頎衣錦褧衣(褧單也尚以禪衣謂其文之大著)
又曰縞衣綦巾聊樂我員
又曰蜉蝣之羽衣裳楚楚蜉蝣之翼采采衣服蜉蝣掘閱
麻衣如雪
又曰靑青子衿悠悠我心(青衿青領也學子之所服)
又曰山有樞隰有榆子有衣裳弗曳弗婁
又曰緇衣美鄭武公也緇衣之宜兮敝予又改爲兮緇衣
之好兮敝予又改造兮緇衣之蓆兮敝予又改作兮(蓆大也)
又曰衣錦褧衣裳錦褧裳
又豈曰無衣七兮不如子之衣安且吉兮豈曰無衣六兮
不如子之衣安且燠兮
又豈曰無衣與子同袍豈曰無衣與子同澤(澤褻衣)豈曰無
衣與子同裳
又曰君子至止黻衣繡裳
又曰七月流火九月授衣一之日觱發二之日栗烈無衣
無褐何以卒歲
史記曰文帝衣弋綈所幸愼夫人令衣不得曳地
漢書曰齊國有三服之官奉獻冠幘縱爲首服紈素爲冬
服輕綃爲夏服
又曰韓信旣平齊項羽使武涉說信背漢歸楚信曰臣事
項王官不過郎中位不過執戟漢王予我上將軍印授我
兵數萬解衣衣我推食食我夫人深親信我我背之不祥
雖死不易幸爲信謝項王
又曰武帝末郡國賊盗羣起暴勝之爲直指使者衣繡衣
持斧捕之
又曰朱博爲琅瑘太守勑官屬多作衣褒大祒(音紹祒袴也)不
中節度自令掾吏令去地三寸
又曰帝賜南粵王他上禇五十衣中禇三十衣下禇二十
衣(以綿裝衣曰禇上中下者綿之多少厚薄差)
又曰江充初召見犬臺宫自請願以所常被服冠見上上
許之充衣紗縠單衣曲裾後垂交輸(如淳曰交輸割正幅使一頭狹狀若燕尾)
(垂之兩旁見於後也)冠禪纚步搖冠飛翮之纓(服虔曰冠禪纚故行則摇以鳥羽作纓也)
(步)容貌甚壯帝望而異之謂左右曰燕趙固多竒士
又曰雋不疑佩環玦襃衣博帶盛服至門下謁暴勝之
又曰王吉字子陽好車馬衣服自奉養極爲鮮明而遷徙
所載不過囊衣天下服其廉而怪其奢世傳子陽能作黃金
後漢書曰更始時授官爵皆群小賈竪膳夫庖人多著繡
而衣錦袴䄡䄖諸于罵詈道中時智者見之以爲服之不
中身之災也(漢書音義曰諸于大掖衣也如婦人之袿衣楊雄方言曰襜䄖其短者自關之西謂之裗)
(䘿郭璞注曰俗名䘿䘸據此即是諸子上加繡䘿如今之半臂也䘪音充䘿音屈)
又曰光武見來歙大歡即解衣以衣之
又曰祭遵爲人廉約家無私財常衣韋袴寢布被夫人裳
不加緣
又曰祭彤在遼東幾三十年衣無兼副顯宗美其清約賜
之衣被什物無不悉備
又曰耿恭自䟽勒廻衣屨穿决形容枯槁
又曰東平憲王蒼侍肅宗饗衛士於南宫因從皇太后周
行掖庭池閱隂太后舊時器服愴然動容乃命留五時衣
各一襲(五時衣謂春青夏朱季夏黃秋白冬黑也衣單複其曰襲)及常所御衣合五十
篋餘悉分布諸王公主及子孫在京師者各有差特賜蒼
及琅邪王京書曰間饗衛士於南宮因閱視舊時衣物惟
王有孝友之德今送光烈皇后假髻帛各一及衣一篋可
時奉瞻以慰凱風寒泉之思又欲令後生子孫得見先后
衣服之製
又曰明德馬后身長七尺二寸方口美髮能誦易好讀春
秋常衣大練裾不加緣(大練大帛也杜預注左傳曰大帛厚繒也)朔望諸姬主
朝請望見后袍衣疎麄反以爲綺縠就視乃笑后辭曰此
繒特宜深色故用之耳六宫莫不歎息
謝承後漢書曰袁忠乘舡戴笠詣王㓪見㓪左右僮從皆
著青絳采衣非其奢麗即辭疾發而退也
又曰郭賀拜荆州刺史有殊政顯宗廵狩到南陽特見嗟
嘆賜以三公之服黼黻冕旒勑行部去幨幃令百姓見其
容服以彰有德
魏志曰文帝詔曰三世長者知被服五世長者知飲食此
言被服飲食難曉也
又曰明帝徵管寧爲光禄勲辭不就詔問青州刺史程喜
寧守節高子審疾尫頓耶喜上言寧恒著皂帽布𥜗袴布
裙時單複出入閨庭能自柱杖不須扶持四時祭祀輙自
力強改加衣服著絮巾故在遼東所有白布單衣親薦饋
饌跪拜成禮
魏略曰文昭甄后以漢光和五年十二月丁酉生每寢寐
家中髣髴見有人持玉衣覆其上者常共怪之
魏氏春秋曰王允爲吏部郎中選郡守明帝疑其所用非
次召入將加罪允妻阮出謂曰明主可以理奪難以情求
允頷之而入帝怒詰之允對曰某郡太守雖限滿文書先
至年限在後月限在前帝取事視之乃釋遣出望其衣敗
曰清吏也
吳書曰孫權每賜周瑜衣寒暑皆白領諸將皆不及
晉書曰石崇以奢豪矜物厠常有十餘婢列侍置香粉有
客如厠皆易新衣而出客多羞脫故而王敦脫故著新意
氣無怍婢相謂曰此必能作賊
又曰高士郭文字文舉河内軹人也洛陽䧟奔吳居大辟
山恒著鹿裘葛巾餘杭令顧颺與葛洪造之颺使致韋衣
不納使置室中乃爛於内竟不服用
王隱晉書曰董威輦不知何許人忽見洛陽止宿白社於
市得殘繒輙結以爲衣號曰百結衣
宋書曰沈慶之領隊防東掖門劉湛被收之夕上開門召
慶之慶之戎服履韎縳袴入上見而驚曰卿何意乃爾急
裝慶之曰夜半喚隊主不容換服
又曰明帝體肥憎風夏月常著小皮衣
又曰明帝疾召禇彦回入帝坐帳中流涕曰吾近危篤故
召卿欲使著黃羅(來可切)耳指牀頭大凾曰文書皆凾得不
復開彦回亦悲不自勝黃羅乳母服也
又曰范曄性精微有思致觸類多善衣裳器服莫不增損
制度世人皆法學之
又曰江湛字微深爲吏部尚書家甚貧不營財利餉饋盈
門一無所受無兼衣餘食嘗爲上所召遇澣衣稱疾經日
衣成然後起
又曰謝超宗爲義興太守昇明二年公事免詣東府門自
通其日風寒高帝謂四座曰此客至使人不衣自暖矣
齊書曰宋元嘉制諸主入齋閤得自服裾帽見人主唯出
太極西廟乃備朝衣車駕幸其第乃白服烏紗帽以侍宴
焉至於衣服制度動皆陳啓事無專制
又曰高帝即位後手詔賜張融衣曰見卿衣服麄故誠乃
素懷有本交爾藍縷亦虧朝望今送一通故衣意謂雖故
乃勝新也是吾所著巳令裁减稱卿之體并履一量
又曰陶弘景永明十年脫朝服挂神武門上表辭禄詔許
之
又曰王思遠立身簡㓗諸客詣巳者覘知衣服垢穢
不前形儀新楚乃與促膝雖然及去之後猶令二人交帚
拂其坐處
又曰王琨性儉約景和中討義陽王昶六軍誡嚴應湏紫
服左右欲營辦琨曰元嘉初征謝晦有紫服在匣不湏更
製檢取果得焉
梁書曰到漑性率儉不好聲色庭室單牀傍無姬侍冠履
十年一易朝服或至穿𥙷
又曰波斯國婚姻法一聘財訖女壻將數十人迎婦壻着
金綖錦袴戴天冠婦亦如之
又曰新羅呼其冠曰遺子禮𥜗曰尉解袴曰柯半靴曰洗
百濟呼帽曰冠𥜗曰複衫袴曰禈
又曰張&KR0792;(音盛)稷之子也稷初爲剡令至嵊亭生之因名&KR0792;
字四山少敦孝行年三十餘猶班衣受稷杖動至數百收
淚歡然
又曰胡緭(胡貴切)隨陳伯之入魏時元會緭戲爲詩曰帽上
着籠冠袴上着朱衣不知是今是不知非昔非
又曰何敬容爲吏部尚書侍中領太子中庶子敬容身長
八尺白晳美鬚眉性矜莊衣冠鮮麗武帝衣而左右衣
必湏潔嘗有侍臣衣帶卷摺帝怒曰卿衣帶如繩欲何所
縳敬容希旨故益鮮明常以膠清刷鬚衣裳不整伏牀熨
之或暑月背爲之燋
又曰任昉有子東里西華南容北叟西華冬月著葛帔練
裙(事具交友部)
又曰任昉爲義興太守友人彭城到漑弟洽從昉共爲山
澤遊及被代登舟止有絹七疋米五石至都無衣鎮軍將
軍沈約遺裾衫迎之
後魏書曰樂浪王万壽孫忠明帝時位太常少卿孝武帝
汎舟天泉池命宗室諸王陪宴忠愚而無智性好衣服着
紅羅𥜗繡作領碧納袴錦爲緣帝謂曰朝廷衣冠應有常
式何爲着百戲衣忠曰臣少來所愛情存綺羅歌衣儛服
是臣所願帝曰人之無良乃至此乎
又曰胡叟於高允館見中書侍郞李璨被服華靡叟貧老
衣褐璨頗忽之叟謂曰老子今若相脫體上袴褶衣帽君
欲作何許也譏其唯假盛服璨惕然失色
又曰文宣囚元韶幽於京畿地牢絶食㗖衣䄂而死
北齊書曰爾朱敞字乾羅彦伯之誅敞小隨母養於宫中
年十二敞自竇走至大街見童兒群戲敞解所着綺羅金
翠服易衣而遁追騎至不識敞便執綺衣兒比䆒問知非
會日巳暮由是免
陳書曰徐陵爲吏部尚書精簡人物搢紳之士皆嚮慕焉
陳暄以玉帽簪插髻紅絲布裹頭袍拂踝靴至膝不陳爵
里直上陵坐陵不知識命吏持下暄徐步而出舉止自若
竟無怍容作書謗陵陵甚病之
隋書曰齊後主於苑内作貧兒村親衣藍縷之服而行乞
其間以爲笑樂多令人服烏衣以相執縳後主果爲周所
敗被虜困至以賣燭爲業
唐書曰太宗詔冠冕制度巳備令文尋常服飾未爲差等
於是三品巳上服紫四品巳上服緋六品七品以綠八品
九品以青婦人從夫之色仍通服黃
又曰楊妃寵愛特甚宫中主貴妃刺繡者七百人楊益及
諸戚里每歲進衣服布之於庭光奪人目
又曰肅宗性節儉嘗出衣䄂示近臣曰此衣巳三浣矣
又曰貞元六年德宗初賜節度觀察使新製時服尚方織
作呈閱所宜上曰頃來賜衣文綵不恒非制也朕今思之
節度使以鵰銜綬帶取武毅以靖封内觀察使以鴈銜威
儀委(威儀委瑞草也)取其行列有序牧人有威儀也
又曰文宗朝淮南節度使李德𥙿奏比以婦人長裾大䄂
朝廷制度尚未頒行微臣之分合副天心比聞閭閻之間
䄂闊四尺今令闊一尺五寸裙曳四尺今曳五寸初延安
公主以衣服踰制駙馬竇澣得罪德𥙿因而奏之
六韜曰武王伐紂蒙寶衣投火而死
國語曰晉獻公使太子申生伐東山衣之偏裻(音督)之衣
又魯語曰季文子相宣成無衣帛之妾無食粟之馬仲孫
它諫曰(仲孫它孟獻子之子子服也)子爲上卿妾不衣帛馬不食粟人
其以子爲愛且不華國乎(愛吝也)文子以告孟獻子獻子囚
之七日(囚子服也)自是子服之妾衣不過七升之布
春秋後語曰田文謂其父靖郭君曰君下宫蹈綺縠之衣而
士不得短褐
又曰趙襄子旣滅智伯智伯之臣䂊讓變姓名入宮塗厠
以刺襄子襄子覺而赦之後讓伏於橋下襄子至橋馬驚
使視之復得讓襄子歎曰嗟乎䂊讓之爲智伯名旣成矣寡
人赦子名亦足矣子自爲計寡人不釋子矣讓曰臣固伏
誅願得君之衣而擊之於是襄子義之脫付身之衣以與
之讓拔劒三躍呼而擊之曰吾可以下報智伯矣遂伏劒
而死
漢雜事曰高祖時大謁者臣章受詔長樂宫令群臣議天
子所衣服以安天下謁者趙堯舉春李舜舉夏倪湯舉秋
貢禹舉冬四人各職一時制曰可舉者以各舉一時之事
白之五服衣始於此
董巴漢輿服志曰上古穴居衣毛未有制度後世聖人易之
以絲麻觀翬翟之文榮華之色乃染帛以效之始作五
采成以爲服凢十二章
莊子曰莊子衣大布之衣而過魏王魏王曰何先生之憊
且温夏則絺綌清且涼所以適身體和肌膚也
又曰晉文公好士之惡衣故文公之臣皆䍧羊之裳韋以
爲帶
吕氏春秋曰戎夷違齊如魯天大寒而後與門弟子一人
宿於郭外寒逾急謂其弟子曰子與我衣我活我與子衣
子活我國士也爲天子惜死子不肖也不足愛子與我衣
弟子曰夫不肖之人安能與國士衣哉戎夷解衣與弟子
夜半而死弟子遂活
淮南子曰林類榮啓期衣若懸蓑
說苑曰齊林旣者衣葦朝景公公曰何忽服小人衣耶林
旣曰衣狗裘者不必羊鳴今君衣狐裘音能不狐乎
又曰魏文侯封太子擊於中山三年使不往來舍人趙倉
唐奉使文侯問子之君長大孰與寡人倉唐曰君賜之外
府之衣則能勝之文侯遣倉唐賜太子衣一襲令倉唐雞
鳴時至太子迎拜賜發篋衣盡顚倒太子趣具駕曰賜之
衣非以爲寒也欲召擊知無誰與謀故遣子以衣詩曰東
方未明顚倒衣裳顚之倒之自公召之(事具奉使門)
鹽鐵論曰古者庶人老耋而後衣絲其餘則麻枲而已
拾遺錄曰宋景公之時懸四時衣春夏以珠玉爲飾秋冬
以翡翠爲温
又曰禮敬國其俗人年三百歲而織芳茅以爲衣盖尚書
云島夷卉服之類也
又曰任未年十四好學觀書有合意處則題其衣裳及掌
裏以記其事門徒悅其勤學更以靜衣易之
又曰太始元年魏帝以陳留王之歲有頻斯國人來朝以
五色玉爲衣如今之鎧
又曰天漢三渠搜國之西有折淪國其俗淳和人壽三百
歲有大木一樹千尋若經此木下皆不死不病或有泛海
繩山來會其國綴草毛爲繩網其衣如今之羅紈也至元
狩六年獻網衣一襲帝焚於九逵之道恐後人徵求此物
故燒之煙如金石之氣
又曰員嶠山南有池移國人長三尺壽萬歲茅爲衣衣服
皆長裾大䄂因風以昇烟霞若鳥用羽毛也
鍾會母傳曰夫人幼少衣不過青紺
世說曰齊王冏爲大司馬輔政嵇紹爲侍中詣冏諮事冏
召葛旟董艾等共論時宜旟等白冏曰嵇侍中善於絲竹
公可能操之遂進樂器紹推却不受冏曰今共爲歡何爲
却耶紹曰公恊輔皇室令作事可法紹雖職卑忝備常伯
豈可以先王之服爲伶人之業今逼高命不敢有辭當釋
冠冕襲私服此紹之心旟等不自得而退
又曰桓車騎不好着新衣浴訖婦故送新衣車騎大怒催
使將去婦便持還(冲妻王恬女也)傳語云衣不經新何由而故桓
大笑而著之
又阮宣子論鬼神有無或以人死有鬼阮子獨以爲無曰
今見者云著生時衣服若人死有鬼衣服亦有鬼乎
孝子傳曰老萊子年七十父母猶在萊子常服班襴衣爲
嬰兒戲
曹肇傳曰明帝寵愛肇與帝戲賭衣物有所獲輙入御
帳服之遥出親狎如此
襄陽耆舊記曰王昌字公伯爲東平相散騎常侍早卒婦
是任城王曹子大女昌弟式字公儀爲渡遼將軍長史婦
是尚書令桓階女昌母聦明有典教二婦入門皆令變服
下車不得踰侈後階子嘉尚魏主欲金縷衣見式婦嘉
止之曰其嫗嚴固不聽善耳不湏持往犯人家法
列仙傳曰道士徐延年平陽人也見人持新黃羅衣云延
年五百夜半夜明如晝從五億萬人登仙也
古豔歌曰焭焭白兔東走西顧衣不如新人不如故
離騷屈原曰新沐者必彈冠新浴者必振衣
太平御覽卷第六百八十九
