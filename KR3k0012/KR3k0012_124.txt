太平御覽卷第一百二十四
偏霸部八
前涼張軌張寔張茂
張駿張重華張祚
張玄張天錫
西涼李暠(古老切)李歆
北涼沮渠蒙遜沮渠茂虔
前涼張軌
崔鴻十六國春秋前涼錄曰張軌字士彦安定烏氏人漢
常山王耳十七世孫祖烈魏外黃令父温太官令母隴西
辛氏軌少好學明經與同郡皇甫士安友善拜宮守舍人
與京兆杜預以所注易遺之太康中爲尚書郎太子洗馬
中庶子遷散騎常侍征西軍司馬軌以晉室多難陰圖保
據河西追竇融故事筮之遇泰之觀軌喜曰霸者之兆乃
求爲涼州公卿亦舉軌拜涼州刺史課農桑拔賢才置崇
文祭酒徵九郡胄子五百人立學校以教之永興二年拜
安西將軍封樂安鄕侯惠帝崩遺長史北宫純司馬纂别
駕陰監奉表京師是歲大城姑臧姑臧城匈奴所築也南
北七里東西三里地有龍形故名卧龍城永嘉四年十一
月黃龍出於臨羌河發水昇天身長十餘丈五年帝遣使
拜車騎大將軍開府儀同三司策命未至而劉曜攻䧟長
安遷晉帝於平陽建興元年晉愍帝即位於長安遣使者
拜軌鎮西大將軍開府儀同三司加侍中封西平郡公固
讓不受二年進拜太尉涼州牧以軌年老多疾拜子寔行
撫軍副涼州刺史五月軌寢疾立子寔爲世子己丑薨于
正寢年六十葬建陵冊贈侍中大尉謚武穆公張祚僣號
追尊武王廟號太宗
張寔
崔鴻十六國春秋前涼錄曰張寔字安遜軌之世子也學
尚明察敬賢爱士晉舉秀才除尚書郎永嘉元年固辭驍
騎將軍請還凉州帝許之改授議郎西中郎將建興元年
長史張璽等表寔嗣位十月帝遣使授西中郎將涼州刺
史西平公二年十一月帝將降劉曜進寔侍中司空涼州
牧三年始知劉曜逼遷天子平陽大臨三日五年南陽王
寳聞愍帝崩自稱晉王號年建康置百官遣拜寔征西大
將軍開府儀同三司增邑三千戶六年六月京兆人劉弘
使左道以眩惑百姓密與寔左右十餘人謀殺寔皆懷刀
入内斬寔於外寢時年五十葬寧陵晉王寳冊贈寔大司
馬涼州牧謚元公張祚僣號追尊曰明王廟號高祖
張茂
崔鴻十六國春秋前梁錄曰張茂字成遜寔之母弟虚靖
好學不以勢利爲心建興元年相國南陽王寳辟從事中
郎又薦爲給事黃門侍郎皆不就二年徵爲侍中以父疾
固辭四年拜秦州刺史加散騎常侍領雍州皆不受寔左
司馬陰元等以寔旣初害于駿冲幼宜立長君乃推茂爲
大都督太尉涼州牧茂不從以平西將軍行都督凉州諸
軍事護羌校尉涼州牧西平公大赦境内九月立寔子駿爲
世子三年劉曜遣鴻臚拜茂太師涼王四年茂寢疾執駿
手泣曰吾先人以孝友見稱自漢以來世康忠順汝謹守
忠節無或失墮薨于正寢年四十八劉曜遣使贈太宰謚
成烈王張祚僣號追尊曰成王廟號太宗
張駿
崔鴻十六國春秋前涼錄曰張駿字公庭寔之世子永嘉
元年生幼而竒偉十歲能屬文茂之四年拜使持節大都
督大將軍梁州牧西平公大赦境内劉曜遣使拜大將軍
涼州牧元年正月親耕籍田二月始承晉元帝崩問大臨
三日四年十二月劉曜爲勒所擒曜太子毗及劉㣧等率
衆奔上邦六年二月石勒稱天王遣使拜駿征西大將軍涼
州牧加五錫之禮八年羣寮勸駿稱涼王置百官駿曰此非
人臣所言敢有此言罪不在赦又請立世子乃立重華爲
世子十二月鄯善王元孟献女殊好號曰美人立賓遐觀
以處之十四年五月雨雪降霜駿避正殿素服命羣寮極
言得失十五年以右長史任處領國子祭酒立辟雍明堂
而行禮焉命西曹掾集閤内外事付索綏以著涼春秋十
一月以世子重華行涼州事十九年八月田于建西踰玉
石縣九月改玉石縣爲金澤縣二十一年始置百官官號
皆擬天朝車服旌旗一如王者酒泉太守馬岌上言酒泉
南山旣崑崙之體周穆王見西王母樂而忘歸即謂此山有
石室王母堂珠璣&KR0866;飾煥若神宮禹貢崑崙在臨羌之西
即此明矣宜立西王母祠以禆朝廷無疆之福駿從之二
十二年六月薨子正德前殿年四十晉遣策贈大司馬謚
忠成公七月葬大陵張祚僣號追尊文王廟號世祖
張重華
崔鴻十六國春秋前梁錄曰張重華字泰臨駿第二子寬
和懿重沉毅少言駿薨右長史任處上華爲使持節大都
督太尉涼州牧護羌校尉西平公假涼王大赦境内三年
九月晉遣使者拜侍中大都督隴右諸軍事大將軍涼州
刺史領護羌校尉西平公重華以位號未稱怒不授詔羣
寮上重華爲丞相涼王雍秦涼三州牧五年重華讌羣寮
于閑預庭講論經義頋問索綏曰孔子婦誰家女老&KR2157;父
字爲何四皓旣安大子住乎還山乎綏曰孔子婦姓并官
氏女&KR2157;父名乾字元杲胎則無耳一目不明孤單年七十
二無妻與隣人益壽氏老女野合懷胎十年乃生老子四
皓還否臣所未悉重華曰卿不知乎四皓死于長安有四
皓冡爲不還山也七年十月重華寢疾臨春坊遣左長史
馬岌策拜子靈曜爲世子大赦境内十一月薨于平章殿
年二十七葬顯陵張祚僭號追謚桓王廟號世祖
張祚
崔鴻十六國春秋前涼錄曰張祚字太伯駿之長庶子博
學雄武有政治之才駿之二十一年拜延興太守封寧侯
重華薨子靈曜嗣七年十一月右長史趙長等矯稱遺令
以祚爲使持節都督中外諸軍事撫軍大將軍輔政十二
月趙長等議以靈曜冲幼世難未夷宜立長君廢曜爲涼
寧侯立祚爲大將軍護羌校尉涼州牧涼公趙長等議僭
即王位于謙光殿大赦改年爲和平元年立叱千氏爲皇
后子太和爲太子封弟天錫爲長寧侯重華少子玄靖爲
凉武侯置百官二月尊祖父郊祀天地二年有神降於玄武
殿自稱玄冥與人交語祚日夜祈之神言與福利祚甚信
之征東張瓘遣兵傳檄廢祚以侯還弟復立靈曜八月祚
收瓘弟琚及其子嵩等驍騎將軍宋混兄脩素與祚有隙
祚疑之混西奔招合夷晉衆至萬餘人還向姑臧祚大懼
遣楊秋胡將靈曜於菀拉(音獵)其腰而殺之埋於沙坑九月
宋混次于武始大澤爲靈曜發哀閏月混至姑臧祚登神
雀觀張琚張嵩煞祚守卒死者四百餘人斬西門關内混
領軍趙長開宫門以應琚長馳入殿中大呼稱萬歲祚以
長敗賊下觀勞之長奮槊(音朔)刺祚中額奔入萬秋閣爲厨
士徐里所殺以庶人禮葬之天錫即位備禮改葬于愍陵
追謚威王封子廷堅爲金澤侯
張玄靖
崔鴻十六國春秋前涼錄曰張玄靖字元安重華少子母
郭夫人和平二年宋混張琚等上玄靖爲大將軍涼州牧
護羌校尉西平公時年七歲張瓘至姑臧推立玄靖爲大
將軍涼王自爲使持節都督中外諸軍事尚書令涼州牧張
掖郡公四年五月東菀大冢上忽有池東天澤地燃廣袤
數大執法御史杜逸言於瓘曰此皆變之大者可移之佗
族瓘徵兵數萬集於姑臧謀討宋氏混與弟澄及左右壯
士楊和等四十餘騎奄入南城申令諸營曰張瓘謀逆被
太后詔誅之俄而衆至二千瓘率衆出戰混擊敗之衆悉
去瓘自殺混入見玄靖以混爲使持節都督中外諸軍事
驃騎大將軍酒泉郡侯輔政五年六月大旱令諸祈雨之
官皆詠雲漢詩儒林祭酒索綏曰雲漢陳周宣之美非旱
之文昔神鼎之出漢虞丘不賀今辭與事違恐非致澤之
意也綏字士艾燉煌人父戢晉司徒綏家貧好學舉孝廉
爲記室祭酒母喪去官又舉秀才著涼春秋五十卷又作
六夷頌符命傳十餘篇以著述之功封平樂亭侯六年宋
混卒天錫以使持節都督中外諸軍輔政八月右將軍齊肅
等議以靖多難務殷湏立長君勸天錫自立閏月天錫遣肅
等夜害玄靖時年十四葬平陵謚冲王
張天錫
崔鴻十六國春秋前涼錄曰張天錫字純嘏駿之少子母
曰劉美人玄靖八年即位年十八謁于太廟尊母劉氏爲
太后元年四月秦遣鴻臚回國拜天錫大將軍涼州牧西
平公三年姑臧北山楊樹生松葉西苑牝鹿生角東苑銅
佛生毛延興地震䧟裂水出天錫避正殿引咎責躬晉遣
使拜隴右關中諸軍大將軍涼州牧西平公八年郡國火
燃於泥中三十所符堅復有并兼之規天錫大懼遣從事
中郎韓博奉表於晉又與桓温書尅其年大舉都會上邽
十年以世子懷爲使持節鎮西將軍高昌郡公次子太豫
爲世子豫母焦氏爲左夫人七月大水地震西平五十日
中地十動土樓崩天錫疾美人閻姬薛姬皆自殺二姬國
色並有殊寵天錫每謂之曰汝二人將何以報我我死之
後豈可更爲人妻皆曰尊若不諱妾請效死於前洒掃於
地下無他志十月天錫疾瘳大赦境內追悼二姬葬以夫
人禮十三年五月符堅遣武衛將軍苟長等率衆十萬來
伐天錫遣中衛將軍史景等拒戰赤岸爲秦所敗天錫納
左長史馬芮之言面縛降秦東徙長安拜歸義侯北部尚
書遷右僕射隨符堅敗於淮南又入晉爲員外散騎常侍
復夲封薨贈鎮西將軍謚悼公張軌以晉永寧九年辛酉
之歲牧涼州至天錫敗亡之歲歲在丙午八主七十六年
西涼李暠(古老切)
崔鴻十六國春秋西涼錄曰李暠字玄盛隴西狄道人也
漢前將軍廣十六世孫廣子侍中敢之後世李爲爲西州
右姓祖父弇(音掩)前涼武衛將軍天水太守安世亭侯父昶
字中堅幼有令名世子侍講年十八卒暠昶之遺腹子少
而好學沉敏有器度後涼龍飛二年建康太守叚業自稱
涼牧號神璽元年拜暠郊榖令二年燉煌索仙等以暠温
毅有惠政推暠爲燉煌太守叚業復暠鎮西將軍領護西夷
校尉庚子元年十一月晉昌太守唐瑤移檄六郡推暠爲
大將軍涼公領秦涼二州牧大赦改年追尊祖弇涼公父
昶涼簡公以瑤爲征東將軍三年正月於南門起静恭堂
以議朝政圖讃自古聖帝明王忠臣孝子烈士貞女親爲
序頌以作鑒戒五年正月立泮宮增高門學生百人四月
燉煌有葛緣木而生作黃烏之形世子譚卒九月立好歆
爲世子正月大赦改年爲建初元年三月讌于曲水命羣寮
賦詩暠規爲之序文寫諸葛亮訓厲以誡諸子十三年正月
寢疾頋命長史宋繇曰吾終之後嗣子猶卿子也善相輔
導二月薨于恭德殿年六十七葬建世陵謚昭武王廟號
太祖初暠爲羣雄所推定千里之地謂張氏之業不足成
河西十郡歲月而一旣而傉檀入據姑臧蒙遜基宇稍廣
於是慨然著述志賦初河右不生楸槐張駿之世取秦隴
植之皆死至是而酒泉宫西北有槐生焉乃作槐樹賦又
作婦辛氏誄自餘賦數十篇
李歆
崔鴻十六國春秋西涼錄曰李歆字士業暠弟二子暠薨
左長史宋謠等上爲大將軍涼公領涼州牧護羌校尉大
赦改年爲嘉興元年七月歆聞蒙遜南伐西秦命中外戒
嚴將攻張掖尹太后以爲不可宋繇亦諫歆怒不從遂率
步騎三萬東伐次于都瀆澗蒙遜自浩舋來戰于懷城歆
敗左右勸還歆曰吾違太后明誨遠取敗辱不煞此胡復
何面目以見母也勒衆復戰敗于蓼泉爲遜所煞歆弟驍
騎將軍翻擊虜將軍豫等西奔燉煌遜遂入酒泉翻及燉
煌太守恂與諸子等弃燉煌奔於北山郡人宋承弘等以
恂在郡有惠政密信招恂恂率數千騎入於燉煌宋承推
恂爲涼州刺史遜率衆二萬攻恂宋承等開門出降恂自
煞恂暠之第六子也遜獲翻子寳徙于姑臧歲餘北奔伊
吾後二十餘年至魏太平三年寶自伊吾率流人及虜騎
南壟燉煌據之遣使降魏魏以寶爲使持節侍中都督西
垂諸軍事鎮西大將軍開府儀同三司領護西戎校尉沙
州牧燉煌公承制玉門以西寶寬雅有度量甚著威惠於
西土在燉煌三年徙并州刺史薨謚宣公自暠元年歲在
庚子至爲蒙遜所滅二十一年
北涼沮渠蒙遜
崔鴻十六國春秋北涼錄曰沮渠蒙遜臨松盧水胡人其
先世爲匈奴左沮渠遂以官爲氏遜好學涉羣史雄烈有
英略後涼龍飛二年遜伯父羅仇麴粥從吕光征河南光
前軍大敗皆爲光所煞宗部會葬者萬餘人遜哭謂衆曰
昔漢祚中微吾之乃祖翼奬竇融保寧河右吕王耄荒虐
民無道豈可㘴觀成敗不上繼先祖安民之志下使二父
有恨黃泉衆咸稱萬歲遂立盟約一旬之間衆至萬餘與
從兄男成推建康太守叚業爲涼州牧康公改龍飛二年
爲神璽元年業以遜爲張掖太守男成爲輔國大將軍委
以軍國之任永安元年三月遜以爲業所憚内不自安請
爲安西太守四月業收男成賜死遜聞男成死泣告衆曰男
成忠於叚公枉見屠害諸君能爲報仇乎成素有恩信衆皆
憤泣從之北至氐地衆餘一萬業遣右將軍田昴武衛將軍
梁中庸等攻侯塢遜自氐地救之昴率騎五百歸遜軍遂大
潰中庸來奔五月遜至張掖田昴兄子承愛斬關內遜業左
右散走遜大呼曰鎮西何在軍人曰在此業曰孤單飄一
巳爲貴門所推可見乞餘命投身嶺南庶得東西與妻子相
見遜遂斬之六月右長史梁中庸等推遜爲大將軍涼州
牧張掖公大赦改元四年秦遣鴻艫梁斐拜遜鎮西大將
軍開府儀同三司沙州牧西海公九年二月兩月並出正
始元年冬十月遷都姑臧十一月僭即河西王位于謙光
殿大赦改元置百官始如吕光爲三河王故事二年四月
立子政德爲世子三年二月與西秦通和遜西巡遂循海
至鹽池祀西王母寺寺中有玄石神圖命中書侍郎張穆
賦焉銘之于寺前十四年起遊林堂於内苑圖列古聖賢
之象九月堂成遂讌羣臣談論經傳頋謂郎中劉昞曰仲
尼何如人也昞曰聖人也遜曰聖人者不凝滯於物而能
與世推移畏于匡辱于陳伐樹削迹聖人固若是乎昞不
能對遜曰卿知其外未知其內昔魯人有浮海而失津者
至于亶州仲尼及七十二子遊于海中與魯人一木杖令
閇目乘之使歸告魯侯築城以備寇魯人出海投杖水中
乃龍也具以狀告魯侯不信俄而有羣䴏數萬銜土培城
魯侯信之大城曲阜訖而齊寇至攻魯不尅而還此其所
以稱聖也義和元年十一月魏遣太常李愼拜遜太傳涼
州牧涼王加九錫之禮三年夏四月遜寢疾立子茂虔爲
世子薨於路寢五月葬元陵謚武宣王號太祖
沮渠茂虔
崔洪十六國春秋北涼錄曰沮渠茂虔遜第三子聦穎好
學和雅有度量義和三年立爲世子加中外都督大將軍
錄尚書遜薨僣即河西王位大赦改年爲永和元年立子
封壃爲世子加撫軍大將軍錄尚書事三年正月西中郎
將燉煌太守沮渠唐兒上言月十五日有一老父見於郡
城東門投書於地忽然不見其書一紙八字滿之文曰涼
王三十年若七年虔訪於奉常張愼愼曰昔虢將亡神降
于莘深願陛下尅念脩政以副三十之慶若盤于遊田荒
于酒色臣恐七年將有大變虔不悅七年正月朝羣臣于
謙光殿有狐在于東序門者不見其入左右以告命射之
不獲二月端門崩初虔爲酒泉太守起浮圖於中街有石
像在焉是月目流血五月太廟基䧟六月當陽門崩魏常
山王赤堅率衆至姑臧虔嬰城拒守九月面縛出降魏釋
其縛徙虔及宗室士民十萬戶于平城拜虔征西大將軍
王如故八年賜死謚哀王自遜永安元年歲在辛丑至是
歲庚寅三十九載
晉書曰蒙遜以安帝隆安元年自稱牧義熙八年僭立後
八年而宋氏受禪以元嘉十年死時年六十六在位三十
二年子茂虔立六年爲魏所滅
太平御覽卷第一百二十四
