太平御覽卷第七百四十六
工藝部三
射下御
射下
吕氏春秋曰射扚者欲其中小也射獸者欲其中大也物
固不必可推
又曰荆廷嘗有白猨荆之善射者莫之能中荆王請養由
基射之養由基矯弓操矢而往發之則猨應矢而下
白虎通曰天子所以親射何助陽氣逹萬物也春陽氣微
弱恐物有窒塞不能自逹者天子射熊何示服猛遠巧侫
也熊爲獸猛巧者也非但當服猛巧者示當服天下巧侫
之臣也諸侯射麋何示遠迷惑人者也麋之言迷也大
夫射虎豹何示服猛也士射鹿豕何示除害也各取德而
能服也大夫士射兩物何大夫士俱人臣隂數偶也侯者
以布爲之何布者用人事之始也夲正則末正矣名之爲
侯者何明諸侯有不朝者則當射之君子重同類不忍射
之故畫獸射之射主何爲乎曰射義非一也夫射者執弓
堅固心平體正然後中也二人争勝樂以養德也勝負俱
降以崇禮譲故可以選士夫勝者發近而制遠選士所以
助微抑強調和隂陽戒不虞也天子射百二十步諸侯九
十步大夫七十步士五十步明尊者所服遠卑者所服近
也
列女傳曰晉平公使工爲弓三年乃成射不穿一札公怒
將殺工其妻見公曰妾之夫造此弓亦以勞矣而不穿一
札是君不能射也妾聞射之道左手如矩右手如附枝右
手放發左手不知公以其言爲儀(儀法)而穿七札弓工立得
出賜金三鎰
英雄記曰袁術遣將紀靈率步騎三萬攻劉備吕布遣人
招備并請靈等饗飲謂靈曰布性不喜合鬪但喜解鬪耳
乃令植戟於營門彎弓曰諸君觀布射戟小支中者當解
兵不中留決鬪布一發中戟支遂罷兵
西京雜記曰茂陵人周楊夲瑯耶人善馴野雞以爲媒用
以射雉每三春之月苑障自翳用鮭(古迷切)矢以射之日連
百數茂陵輕薄者化之皆以雜寳錯厠翳障輕騎妖服追
隨於道路以爲歡娱楊死其子亦善其事董司馬(賢也)好之
以爲上客
典論曰文帝自叙曰少好弓馬逐禽輙十里射常出百步
後獩㹮貢良弓燕代獻名馬於鄴西獵終日獲麞鹿九雉
兔二十後尚書令荀彧問余曰聞君善左右射此實難能
余曰執事未覩凡埒有常徑的有定所雖矢發輙中非妙
也若夫馳平原赴豐草逐狡獸截輕禽使弓不虚彎矢不
虚發此乃妙耳
山海經曰軒轅國在窮山之際不敢西射畏軒轅之丘故
也(言敬畏黃帝威靈故不敢向之射也)
論衡曰養由基見寢石以爲虎射之飲羽案精誠所感不
過入一寸耳今勇夫卒見寢石以手推之能令石有跡乎
射經曰夫射者所以觀德也不能則辭之以疾懸孤之義
在焉故曰和容爲上主皮爲次并之者又何加矣乃君子
之所爭也雖欲勿用禮其捨諸乎
王昶戲論曰禮記有投壷之宴論語稱博弈之賢兹三戲
者君子末事不足爲也樗蒲彈碁旣不益人又國有禁皆
不得爲也吾見坐圍碁而死近事非遠昔晉侯以投壷丧
宋公好博弈亡豈不哀哉諸戲中唯有射者男子之事在
於六藝若欲戲唯得射而巳其餘不得爲也
曹植樂府歌曰控弦破左的發矢摧月支仰手接飛猱俯
身散馬蹄
又曰鬪雞東郊道走馬長楸間驅馳未能半雙兔過我前
攬弓挾鳴鏑長驅上南山左挽因右發一縱兩禽連餘巧
未盡展仰手接飛鳶觀者咸稱善衆工歸我妍
御
書曰若朽索之御六馬
禮曰君將駕則㒒執策立於馬前(監駕且爲馬行)巳駕僕展軨(展軨)
(具視)效駕(自巳駕矣)奮衣由右上取貳綏(奮振去塵也貳副也)跪乘(未敢立散也)
執策分轡驅之五步而立(調成之也)君出就車則㒒并轡授綏
(車上㒒所主也)左右攘辟(謂羣臣陪位侍駕者也攘却也或音古讓乎也)車騎而騶至
于大門君撫㒒之手而顧命車右就車門閭溝渠必步(車右)
(勇力之士備制非常者君行則陪乘君式則下步行也)凡㒒人之禮必授人綏若㒒
者降等則撫㒒之手不然則自下拘之(撫小止之議也自下取之也㒒與巳)
(下拘之由㒒手同爵則不受)
又曰魯莊公及宋人戰于乘丘懸奔父御卜國爲右馬驚
敗績公墜左車授綏公曰未之卜也懸奔父曰他日不敗
績而今敗績是無勇也遂死之圉人浴馬有流矢在白肉
公曰非其罪也遂誄之
周禮曰教國子以五馭(一曰鳴和鑾二曰逐水曲三曰過表四曰儛交衢五曰逐禽在)
論語曰子謂門弟子曰吾何執執御乎執射乎吾執御矣
大戴禮曰善御馬者正銜勒齊轡策均馬力和馬心
家語曰閔子騫爲費宰問政於孔子孔子曰以德以法夫
德法者御民之具猶御馬之有銜勒也君子人也吏者轡
也刑者策也人君之政執其轡策而巳矣
又曰子貢問治人於孔子孔子曰懔焉如與腐索御汗馬
(懔懼也汗突之馬也)
國語曰䥫之戰簡子曰鄭人擊我吾伏弢(他刀切弢弓文)流血鼓
音不衰今日之事莫我若也衛莊公爲右(衛莊公奔晉趙簡子將納之爲)
(右也)曰吾九登九下擊人盡殪今日之事莫我加也郵無正
御曰吾兩鞅將絶吾能止之(郵無正大夫王良也鞅引也)今日之事我
止之次也駕而乘材材(横也)兩鞅皆絶
史記曰周穆王乘驊騮騄耳使造父爲御日行千里往見
西王母
莊子曰東野稷以御見莊公進退中繩周旋中規莊公爲
造父弗過也顔闔遇之入見曰稷之馬將敗公密而不應
少焉果敗而反公曰子何以知之曰其馬力竭矣而猶求
焉故曰敗
列子曰造父師曰秦豆氏造父之始從習御也執禮甚卑
秦豆氏三年不告造父執禮愈謹迺告之曰古語曰良弓
之子必先爲箕良冶之子必先爲裘汝先觀吾趨趨如吾
然後六轡可持六馬可御造父曰唯命所從秦豆氏乃立
木爲塗僅可容足計步而置之履之而行趨走往還無缺
失也造父學之三日盡其巧秦豆歎曰子何敏也得之捷
乎御者亦如此也曩汝行之於足應之於心推於御也齊
楫乎轡銜之際急緩乎脣吻之和正度乎胷臆之中節節
乎掌握之間内得於中心外合於馬志是故能進退履繩
而旋曲中規取道致遠而氣力有餘誠得其術矣得之於
銜應之於轡得之於轡應之於手得之於手應之於心則
不以目視不以策驅心閑體正六轡不亂二十四蹄所投
無差迴旋進退莫不中節然後車輪之外可使無餘轍馬
蹄之外可使無餘地未嘗覺山谷之嶮原隰之夷視之一
也吾術窮矣汝其識之
管子曰造父善御者也善視其馬節其飲食量其馬力故
能取遠道而馬不罷(音疲)明主猶造父也善治其民度量其
力也
孟子曰昔者趙簡子使王良與嬖奚乘終日而不獲一禽
嬖奚反命曰天下之賤工也或以告王良良曰請復之強
而後可一朝而獲十嬖奚反命曰天下之良工也
韓子曰鉛陵卓子乘蒼龍桃文乘鈎錦在前錯錣(丁括切)在
後馬欲進則鈎錦之欲退則錯錣貫之馬因旁出造父過
之而爲之泣
孫卿子曰定公問於顔闔曰東野畢之御善乎對曰善則
善矣然甚將爲佚定公不說入謂左右曰君子固誣人乎
三日而牧來謂之曰東野畢之馬佚兩驂引兩服入厩定
公越席而起召顔闔曰子言東野畢其馬將佚不識何以
知之對曰臣以政知之昔者舜巧於使民而造父巧於使
馬舜不窮其民造父不窮其馬是以舜無佚民造父無佚
馬今野畢之御上車執轡銜體正矣步驟馳騁朝禮畢矣
歷險致遠其力盡矣然而求馬不巳是以知之公曰善哉
尸子曰夫馬者良工御之則和馴端正致遠道矣㒒人御
之則遟奔毀車矣民者譬之馬也尭舜御之則天下端正
桀紂御之則天下奔於歷山
淮南子曰急轡數策者非千里之御也
又曰御者非轡不行學御者不爲轡也
又曰舟覆乃見善游馬奔乃見良御(善游故覆舟不溺良御故馬奔車不敗故)
(見之)
又曰夫載重而馬羸雖造父不能以追急車輕而馬良雖
中工可以致遠
又曰良馬不待策錣(丁刮切策端有鐵也)而行駑馬雖兩錣之不能
進爲此不用策錣而御則愚矣
又曰若夫鉗且大丙之御也(鉗且大丙太一之御)除轡銜棄箠策車
莫動而自舉馬莫使而自走星燿而玄運電奔而鬼駭進
退詘伸不見塍(余反四)毀
又曰尹需學御三年而無得焉常寢想之(寢堅思之)中夜夢受
秋駕於師(秋駕善御之術)明日往朝師望而謂之曰吾非愛道於
子也恐子不可予也今日將教子以秋駕尹需反走北面
再拜曰臣有天幸今夕固夢受之
又曰夫馬之爲草駒之時跳躍揚蹄翹尾而走人不能制
(馬五尺以下爲駒放在草中故曰爲草駒之時翹舉也制禁也)之及至圉人擾之良御教
之(圉養馬官擾順也)掩以衝扼連以轡銜則雖歷險趨塹弗敢違
戾故其形之爲馬其可駕御教之所爲也
又曰夫御者馬體調乎車御心和乎馬則雖歷險至遠進
退周旋無不如意雖有騏驥騄耳之良而使烏獲御之則
馬反自恣(恣却行也)而人不御也
太平御覽卷第七百四十六
