太平御覽卷第七百五十一
工藝部八
畫下
歷代名畫記曰夫畫者成教化助人倫窮神變測幽微與
六籍同功四時並運發於天然非由述作古先聖王受命
應籙則有龜字效靈龍圖呈寳自巢燧巳來皆有此瑞迹
暎乎瑶鈴事傳乎金冊庖犧氏發於榮河中典籍圖畫萌
矣黃軒氏得於温洛中央皇蒼頡狀焉
又曰夫畫比之書價則顧陸可同鍾離張僧繇可同逸少書
則逡廵可成畫非歲月可就所以書多於畫自古而然今
分爲三古以定貴賤以漢魏三國爲上古則趙歧劉襃蔡
邕張衡(已上四人後漢)曹旄楊循桓範徐邈(已上四人魏)曹不興(吳)諸
葛亮(蜀)之流是也以晉宋爲中古則明帝荀勖衛恊王廙
顧愷之謝稚嵆康戴逵(已上八人晉)陸探微顧寳先表倩顧景
秀之流是也(已上四人宋)以齊梁北齊後魏陳後周爲下古則
姚曇謝赫劉瑱毛惠遠(已上四人齊)元帝袁昴張僧繇江僧寳
(巳上四人梁)楊子華田僧亮劉殺鬼曹仲逹(巳上四人北齊)蔣少遊楊
乞德(已上二人後魏)顧野王(陳)馮提伽之流是也(後周)隋及唐爲近
代之價則董伯仁展子虔孫尚子鄭法士楊契丹陳善見
(已上六人隋)張孝師范長壽尉遟乞僧王知愼閻立德之流是
也(巳上六人唐)
又曰若言有書籍豈可無九經三史顧陸張吴爲正經楊
鄭董展爲三史其餘畫迹爲百家(吳雖近可爲正經)
又曰昔謝赫云畫有六法一曰氣韻生動二曰骨法用筆
三曰應物象形四曰隨類賦綵五曰經營位置六曰傳摸
移寫自古畫人罕能兼知試論曰古之畫者或有遺其形
似而尚其骨氣以形似之外求其畫此難可與俗人道也
今之畫縱得形似而氣韻不生以氣韻求其畫則形似自
在其間矣上古之畫迹簡而意澹澹而雅正顧陸之流是
也中古之畫細密而精緻以臻麗展鄭之流是也近代之
畫煥爛而求備今人之畫錯亂而無旨衆工之迹是也夫
象物必在於形似形似須全其骨氣骨氣形似皆夲於意
而歸乎用筆故工畫者多攻書然則古之嬪臂纖而骨束
古之馬啄大而腹細古之臺閣竦峙古之服飾容曳故古
畫非獨變態有奇意也抑亦物象殊也
又曰徧觀衆畫唯顧生畫古賢得其妙理對之令人終日
不倦凝神遐想妙悟自然物我兩忘離形去智身固可使
如槁木心固可使如死灰不亦臻於妙理乎所謂畫之道
也
又曰漢張衡字平子昔建州浦城縣山有獸名駭神豕神
人首狀貌惡百鬼惡之好出水邊石上平子往寫之獸入
潭中不出或云此獸畏畫故不出可去紙筆即去之獸果
出平子拱手不動潛以足指畫獸今號巴獸潭
又曰昔張芝學崔瑗杜度草書之法因而變之以成今草
字之體勢一筆而成氣脉通連隔行不斷唯王子敬明其
深旨故後首之字往往繼其前行世上謂之一筆書其後
陸探微亦作一筆畫綿連不斷故知書畫用筆同法陸探
微精利潤媚新奇絶妙名高宋代時無等倫
又曰魏曹植言觀畫者見三皇五帝莫不仰戴見三季暴
主莫不悲惋見篡臣賊嗣莫不切齒見高節妙士莫不忘
食見忠節死難莫不抗首見放臣斥子莫不歎息見淫夫
妬婦莫不側目見令妃順后莫不嘉貴是知存乎鑒者畫
也
又曰蜀諸葛亮字孔明華陽國志云南夷其俗徵巫鬼好
盟詛要之諸葛亮乃爲夷作圖先畫天地日月君長城府
次畫神龍及牛馬駞羊後畫部主吏乘馬幡蓋遠行安䘏
又畫夷牽牛負酒賫金寳詣之以賜夷甚重之
又曰曹不興吴興人也孫權使畫屏風誤落筆點素因就
成蠅狀權疑其眞以手彈之時稱吴八絶(張㝅吳錄云八絶者孤城鄭嫗)
(善相劉惇善星象吳範善候風氣趙達善筭嚴武善碁宋壽善上夢皇象善書曹不興善畫)赤烏中不
興之清溪見赤龍出水上寫獻孫皓皓送秘府至宋朝陸
探微見畫歎其妙因至清溪復見其龍宋時累月亢旱祈
禱無應乃取不興龍置水上應時蓄水成霧累月&KR1480;霈謝
赫云不興之迹代不復見秘閣内一龍頭而巳觀其風骨
擅名不虚在第一品矣
又曰晉顧愷之字長康嘗於瓦官寺北殿畫維摩詰畫訖
光耀月餘日京師寺記云興寧中瓦官寺初置僧衆設會
請朝賢鳴刹注錢其時士大夫莫有過十萬者旣至長康
長康直打刹注百萬長康素貧衆以爲大言後寺衆請勾
䟽長康曰宜備一壁遂閉戸往來一月餘日所畫維摩詰
一軀工畢將欲點眸子乃謂寺僧曰第一日見請施十萬
第二日可五萬第三日可任例責施及開戸光照一寺施
者填咽俄而得百萬錢愷之嘗言畫人物最難次山水次狗
馬臺閣一定器耳差爲易也斯言得之至於鬼神人物有
生動之可狀湏神韻而後全若氣韻不周空陳形像筆力
未到空善賦彩謂非妙也
又曰宋朝頋駿之常結構高樓以爲畫所每登樓去梯家
人罕見若時景融朗然乃含毫天地隂慘則不操筆今之
畫人筆墨混於塵埃丹青和其泥滓徒汚綃素豈曰繪畫
自古善畫者匪衣冠貴胄逸士高人振妙一時傳芳千祀
非閭閻鄙賤所能爲也
又曰南齊宗測宇敬微炳之孫也善畫傳其祖業志欲遊
名山乃寫祖炳所畫尚子平圖於壁隱廬山居炳舊宅畫
阮籍遇孫登於行障上坐卧對之又畫永業寺佛景臺皆
稱妙絶
又曰南齊謝赫姚最云點刷精研意存切似寫貌人物不
俟對看所湏一覽便歸操筆目想毫髮皆無遺失麗服靚
粧隨時變改直眉曲鬢與世爭新別體細微多從赫始遂
使委巷逐末皆類效嚬至於氣韻精靈未躬生動之致筆
路纖弱不副雅致之懷然中興巳後畫人馬貴在沈摽下
毛惠遠上
又曰南齊劉瑱字士温彭城人少聦惠多才藝攻書畫嬪
墻當代第一謝云用意綿密畫體簡細筆力困弱制置單
省婦人最佳但纖削過差飜爲失眞然玩之詳熟甚有姿
態
又曰南齊毛惠遠滎陽陽武人也善畫馬時劉瑱善畫婦
人並當代第一市青碧一千二百斤供御畫用錢六十五
萬有言惠遠納利者勑尚書評價貴二十八萬後家徒壁
立甚悔痛之惠遠弟惠秀永明仲待詔秘閣世祖將北伐
命惠秀畫漢武北征圖中書郎王融監掌其圖成帝極重
之置瑯瑘臺上每披覽焉
又曰北齊楊子華世祖時任直閣將軍嘗畫馬於壁夜聽
啼齧長鳴如索水草圖龍於素舒卷輙雲氣縈集也世祖
重之使居禁中天子號爲畫聖非有詔不得與人畫時有
王子善碁通神號爲二絶
又曰北齊劉殺鬼與楊子華同時世祖俱重之畫鬪雀於
壁間帝見之爲生拂之方覺嘗在禁中錫頼巨萬任梁州
刺史
又曰梁元帝名繹字世誠善畫曾畫聖僧武帝親爲贊之
任荆州刺史日畫蕃客入朝圖帝極稱善又畫職貢圖并
序蓋外國來獻之事長子方智字實相尤能寫眞坐上賓
客隨容點染即成數人問童兒皆識之
又曰梁蕭賁字文奐蘭陵人也多詞學工書畫曾於扇上
畫山水咫尺之内見萬里可知姚最云雅性精密後來難
比含毫命素動必依眞學不爲人自娛而巳人間罕見其
跡
又曰陶弘景字通明丹陽秣陵人幼有異操年十歲讀書
葛洪神仙傳便有隱逸之志居茅山號華陽隱居好著述
明衆藝武帝嘗欲徵用隱居畫二牛一以金籠頭牽之一
則迤邐就水草武帝知其意不以官爵逼之
又曰梁張僧繇吴人也天監中爲武陵王國侍郎直秘書
閣知畫事武帝崇飾佛寺多僧繇畫之時諸王在外武帝
思之遣僧繇乘傳寫貌對之如面江陵天皇寺明帝置也
内有柏堂僧繇畫盧舍那佛及仲尼十哲帝怪問釋門内
如何畫孔聖僧繇曰後當頼此耳及後代滅佛法焚天下
寺塔獨以殿有宣尼像乃不令毀拆又金陵安樂寺畫四
龍不點眼睛即恐飛去人以爲妄誕固請點之遂點二龍
湏臾雷電破壁兩龍乘雲驣而上天二龍未點眼睛者見
在又畫天竺二胡僧侯景亂散坼爲二後一僧爲唐右常
侍陸堅所寳堅疾篤夢一胡僧告云我有同友離拆多時
今在洛陽李家若求合得之當以法力助君陸以錢帛果
於其處購得之其疾乃愈劉長卿爲記述其事張畫所有
靈感不可具記
又曰北齊高孝珩世宗第二子也封廣寧郡王尚書令大
司徒博涉多才藝曾於廳壁上畫蒼膺觀者疑其眞鳩雀
不敢近又畫朝士圖當時妙絶
又曰隋楊契丹官至上儀同僧悰云六法備詠甚有骨氣
山東體制允屬伊人在閻立夲下(契丹之迹非不雄冨此董展則乏精微)李
云田楊聲侔董展昔田楊與鄭法士同於京師光明寺畫
小塔鄭圖東壁北壁田圖西壁南壁楊畫外邊四面是稱
三絶揚以簟蔽畫處鄭竊觀之謂楊曰卿畫終不可學何
勞鄣蔽揚託以㛰&KR0666;有對門之好又求楊畫夲楊引鄭至
朝堂指宫闕衣冠車馬曰此是吾畫夲也由是鄭深歎伏
又唐張孝師爲驃騎尉尢善畫地獄氣候幽默孝師曾死
復蘇具見冥中事故備得之吳道玄見其畫因效之爲地
獄變
又曰唐王陁子善山水幽致峯巒極佳也上言山水者稱
陁子頭道子脚
又曰唐吳道子陽翟人也好酒使氣每欲揮毫必湏酣飲
學書於張長史旭賀監知章學書不成因攻畫曾事逍遥
公韋嗣立爲小吏因寫蜀道山水之體自爲一家其書迹
似薛少保亦甚便利初任兖州瑕丘縣尉玄宗召入禁中
改名道玄因授内教博士非有詔不得畫張懷瓘每云吳
生之畫下筆有神是張僧繇後身也可謂知言矣官至寧
王友開元中將軍裴旻善舞劒道玄觀旻舞畢揮毫益進
時又有公孫大娘亦善舞西河劔氣渾脫張旭見之因爲
之草書杜甫歌行𫐠其事是知書畫之藝皆湏意氣而成
亦非懦夫所能作也
又曰唐盧稜伽吴生弟子也畫迹似吴生但才力有限頗
能細畫咫尺間山水廖廓物像精備經變佛像是其所長
吳生嘗於京師畫揔持寺三門大獲泉貨稜伽乃竊畫莊
嚴寺三門銳思開張頗臻其妙一日吳生忽見之驚歎曰
此子筆力當時不及我今乃類我精爽盡矣居一月稜伽
果卒
又曰唐馮紹政尤善畫膺鶻鷄雉盡其形態觜眼脚爪毛
彩俱妙曾於禁中畫五龍亦稱其善有降雲蓄雨之感
又曰唐李思訓宗室也即林甫之伯父早以藝稱於當代
一家五人並善丹青高宗甚重之書畫稱一時之妙其畫
山水樹石筆格遒勁湍瀨潺湲雲霞縹緲時覩神仙之事
窅然巖嶺之幽時人謂之大李將軍也
又曰唐韓幹尤工鞍馬忽有人詣門稱鬼使請馬一疋韓
君畫馬焚之他日鬼使乘馬來謝其感神若此弟子孔榮
爲之上足
又曰唐張璪字文通尤工樹石山水初畢宏擅名當代一
見驚歎異之璪唯用秃筆成以手摸絹素因問璪所授璪
曰外即造化中得心源畢宏於是閣筆
又曰唐李漸善畫蕃馬騎射射鵰放牧川源之妙筆迹氣
調今古無儔李仲和能繼其藝而筆力不及
又曰天后朝張易之奏召天下畫工修内庫圖畫因使工
人各推所長銳意摸寫仍舊裝背一毫不差其眞者多歸
易之
又曰唐朝吴道玄古今獨步前不見顧陸後無來者授筆
法於張旭此又知書畫用筆同矣張旣號書顚吳宜爲畫
聖神假天造英靈不窮
唐畫斷曰唐吳道玄窮丹青之妙大約宗師張僧繇玄宗
天寳中忽思蜀中嘉陵江水遂假吳生驛逓令往貌之及
迴帝問其狀奏云臣無粉夲並記在心遣於大同殿圖嘉
陵江三百里山水一日而畢時有李將軍山水擅名亦畫
大同殿數月方畢玄宗云李思順數月之功吳道玄一日
之迹皆極其妙又畫殿内五龍鱗甲飛動每欲大雨即生
煙霧吳生常持金剛經自識本身當天寳中有楊庭光與
之齊名潛畫吴生眞於講席衆人之中吴生觀之亦見便
驚語庭光云老夫衰醜何用圖之
又曰唐周昉字景玄郭子儀子壻趙縱常令韓幹寫眞衆
皆稱善後又請昉寫眞二人皆有能名公常列二畫於座
未能定其優劣因趙夫人歸省公(公子儀也)問云此畫何人對
曰趙郎曰何者似云兩畫揔似後畫者嘉又問何以言之
曰前畫空得趙狀貌後兼移其神氣情性笑言之姿公問
後畫者何人乃云周昉是日定其二畫優劣令送錦綵數
百疋
又曰唐閻立夲太宗時南山有猛獸害人太宗使驍勇者
捕之不得虢王元鳳忠義奮發自往取之一箭而斃太宗
壯之使立夲圖其鞍馬僕從皆寫其眞無不驚伏其能太
宗幸玄都池鬪鸂䳵召立夲貌十八學士凌煙閣功臣等
實亦輝暎前古
又曰唐韋無忝京兆人也玄宗朝以畫名馬異獸擅名時
稱韋四足無不妙也曾見貌外國所獻師子酷似其眞後
師子放歸夲國唯畫者在圖時因觀覽百獸見之皆懼又
玄宗射獵一箭中兩野猪詔於玄武北門寫貌傳在人間
乃妙之極也
又曰唐楊光畫松石山水出於人表初稱處士謁盧黃門
(懷愼也)館之甚厚知其丹青之能意欲求之而未敢言楊懇
辭去復苦留之知其家在洛中衣食乏少心所不安乃令
人潛將數百千至洛中供擬取其家書示楊公感之未知
所報盧因從容乃言欲求一蹤以子孫寳之意尚難之遂
月餘圖一松石雲物移動造化人莫能覩也
又曰唐陳閎會稽人也以能寫眞夲道薦之開元中召入
供奉每令寫眞御容妙絶當時玄宗射猪鹿兔鴈等并按
舞圖冥容皆受詔寫貌又太清宫肅宗眞容匪唯龍鳳姿
日角天宇之狀而筆力遒潤神彩英逸實天假其能也閻
令之後一人而巳
又曰唐張萱京兆人也當畫貴公子鞍馬屏幄宫苑子女
等名冠於時善起草點蔟置亭臺竹樹花鳥僕隷皆極精
研
又曰唐王墨不知何許人也名冷善潑墨時人爲之王墨
多游江湖善畫山水松柏雜樹等性疎野好酒每圖障興
酣之後以墨潑之脚蹙手抹或拂或幹隨其形象爲山爲
竹爲樹應心隨意倏若造化圖成雲霞澹澹風雨蕭蕭不
見汚之路也
又曰唐李靈雀落魄不拘檢每圖一障非其所欲不可強
也以酒生思傲然自得王公之尊寒暑之若山水竹樹一
點一抹成於自然或即峯際雲孤或即島嶼極海非常制
也
又曰唐張志和字子同號煙波子常釣魚洞庭初顔魯公
在吴興知其高節以漁歌五首贈之乃圖傳爲卷軸隨句
賦象人魚鳥獸風雨雲月皆依字成形雅叶其妙
太平御覽卷第七百五十一
