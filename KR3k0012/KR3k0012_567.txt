太平御覽卷第五百六十七
樂部五
鼓吹樂四夷樂
鼓吹樂
樂志曰何承天云鼓吹盖短簫饒歌軍樂也黃帝使歧伯
所作以楊德建武漢曲有朱鷺思悲艾如張上之回擁離
戰城南巫嵩上陵將進酒君馬黃芳樹有所思雉子班聖
人出上耶臨高臺遠如期石留務成玄雲黃鶴釣竿魏改
十二曲爲之平戰滎陽獲吕布克官渡舊拜定功平南荆
平開中應帝期邕熙太和晉武改爲靈芝祥宣受命征遼
東景龍飛平玉衡因時運惟庸蜀天序金靈運夏苗畋狄
弥田順天道至梁周隋各述夲朝功業隨而改之以自揚
其勲烈
又曰横吹有雙角即胡樂以從軍也張博望入西凉傳其
法於西京初得摩呵兜勒一曲李延年因胡曲更造新聲
二十八解晉以來有黃鵠隴頭出閞入閞出塞入塞折楊
抑落梅花黃潭子赤枝楊望行人十曲崔豹古今注曰漢
樂有黃門鼓吹天子所以宴樂群臣短簫饒歌鼓吹之常
亦以賜有功諸侯也
唐會要曰大和中太常禮院奏謹按凱樂鼓吹之歌曲也
周官大司樂王師大献捷奏凱樂注云献功之樂也又司
馬之職師有功則凱樂献于社注云兵樂曰凱司馬法曰
得意則凱樂所以示喜也左氏傳載晉文公勝楚振旅凱
以入魏晉巳來鼓吹曲章多述當時戰功是則歴代献捷
必有凱歌太宗平東都破宋金剛其後蘇定方執賀魯李
勣平高麗皆俻軍容凱歌入京都謹撿貞觀顯慶開元禮
書並無儀注今參酌古今俻其陳設及奏歌曲之儀如後
凡命將征討有大功献俘馘者其名曰俻神策兵衛於東
門外如献俘常儀其凱樂用鐃吹二部(笛畢簘笳鐃鼓每色二人歌工二十)
(四人)樂工等乘馬執樂器次第陳列如鹵薄之式鼓吹令丞
前導分行於兵馬俘馘之前將入都門鼓吹振作迭奏破
陣樂應聖期賀朝歡君臣同慶樂等四曲(破陣樂詞曰受律辝元首相將討)
(叛臣咸歌破敵樂共賞太平人應聖期詞曰聖德期昌運雍熙方寓清乾坤資化育海岳共休明開土欣耕稼銷戈)
(遂偃兵殊方歌帝澤執贄賀升平賀朝歡詞曰四每皇風被千年德永清戎衣更不着今日告功成君臣同慶樂詞)
(曰主聖開昌曆臣忠奉大猷君看偃革後便是太平秋)俟行至太社及太廟門工人
下馬陳列於門外(據周礼大司樂注云献於祖大司馬云先凱樂于社謹詳礼儀則社廟之中似)
(合奏樂伏以尊嚴之地鐃吹讙諽旣無明文或乖肅敬今請並於外門陳設不奏歌曲)俟告獻禮畢
復導引奏曲如儀至皇帝所御樓前兵仗旌門外二十步
樂工皆下馬徐行前進兵部尚書介曾執鉞於旌門内中
路前導(周礼師有功則大司馬左執律右秉鉞以先凱樂注曰律所以聽軍声鉞所以示將威吹律聽声其)
(術久廢請以秉鉞以存礼文)次恊律郎二人公服執麾亦於門外分導
鼓吹令丞引樂工等至位立定太常卿於樂工之前跪具
官臣某奏事諸奏凱樂恊律郎舉麾鼓吹大振作遍奏破
陣樂等四曲樂闋恊律郎偃麾太常卿又跪奏樂畢兵部
尚書太常卿退樂工等並於門外立訖然後引俘馘入献
及稱賀如別儀
晉書曰衛瓘領太子少傳加千兵百騎鼓吹之府
又曰汝南王亮母伏太妃常有小疾祓於洛水亮兄弟三
人侍從並持節鼓吹震耀洛濱武帝登凌雲臺望見曰伏
妃可謂富貴矣
又曰劉毅字仲雄轉司隷校尉皇太子朝鼓吹將入東掖
門毅以爲不敬止於門外奏劾保傳以下詔赦之然後得入
又曰謝尚累位江夏義陽隨三郡太守往諮事安西將軍
庾翼於武昌翼呼共射曰君若破的當以鼓吹相賞尚應
聲中之翼即以副鼓吹給之
王隱晉書曰陶侃平蘇峻除侍中太尉加羽葆鼓吹
晉中興書曰漢武時南平百越始置交阯九眞日南合浦
南海&KR1273;林蒼梧凡七郡立交趾刺史以州邊遠山越不賓
宜加威重故刺史輙假節七郡皆加鼓吹
齊書武帝時壽昌畫殿南閣置白鷺鼓吹二部乾光殿東
西頭置鍾磬兩箱皆宴樂處也
又曰王敬則臨淮射陽人也僑居晉陵南沙縣母爲女巫
常謂人云敬則生時胞衣紫色後應得鳴鼓角人笑之曰
汝子得爲人吹角可矣
又曰張敬兒將拜三司謂其妻㛐曰我拜後應開黃閤因
口自爲鼓吹聲初得鼓吹羞便奏之
南史綦母珍之貴倖珍之母隨弟欽之作曁楊令欽之罷
縣還珍之迎母至湖孰輙將靑&KR0769;百人自隨鼓角横吹都
下當人追從者百數
又曰桓崇祖初於淮隂見高帝便自比韓白唯上獨許之
後爲豫州刺史建元二年魏攻壽春崇祖破之啓至上謂
朝臣曰崇祖恒自擬韓白今眞人也進爲都督崇祖聞陳
顯逹李安人皆增給軍儀乃啓求鼓吹上勑曰韓白何可
不與衆異給鼓吹一部
又曰張興世致位給事中興世父嘗謂興世曰我雖田舍
老公樂聞鼓角汝可送一部竹田時欲吹之興世素恭謹畏
法譬之曰此是天子鼓角非田舍公所吹
梁典曰高祖衍生秣陵三樓橋宅生曰有異光頂有五岳
骨當還宅范雲聞鼓吹之聲雲蒙被出視乃高祖也雲乃
深自結託
梁書侯景即位乃以廣柳車載鼓吹橐駞馬負犧牲輦上
置筌蹄垂脚坐焉
又曰胡僧祐字顯果爲天水天門二郡太守性好葺綴文
詞又多鄙拙多被戲謔自矜尤甚後隨伐侯景廻拜領將
軍常以所加鼓部置齋中對之人或獻言此乃羽儀公望
隆重不當如此荅曰我愛之人莫不笑之
陳書劉仲舉字德言爲長安令政號廉平陳文帝居鄕里
嘗詣仲舉時天降雨仲舉獨坐齋内聞外有簘鼓聲俄而
帝至仲舉異之乃深自結託
北史𡭗朱榮少時父新興曾與榮遊池上忽聞簫鼓音謂
榮曰古老相傳聞此聲皆至公輔吾年老當爲汝耳
隋書鼓吹車上施層樓四角金龍銜流蘇羽葆凡鼓吹陸
則樓車水則樓舡在殿庭則畫筍簴爲樓上有翔鷺棲
烏或爲鵠形
又曰蔡徵拜吏部尚書啓後主借鼓吹後主謂所司曰鼓
吹軍樂有功乃授蔡徵不自量揆紊我朝章然其父景歴
旣有締構之功宜且如啓
唐書平陽公主葬特給鼓吹太常議婦人無鼓吹高祖曰
往者公主於司竹園舉兵應義親執金鼓有克定之功宜
特加之
又曰中宗時皇后上言自妃主及五品以上母妻請從婚
葬之日特進鼓吹宫官亦准此左臺御史唐紹上䟽諫曰
竊聞鼓吹之作夲爲軍容昔黃帝涿鹿有功以爲警衛(故鉦)
鼓有靈䕫孔雀雕鶚争石墜崖壯士怒之類自昔功臣俻
禮適得用之假如郊祀天地唯有宫懸而無案架故知軍
樂之用尚不給於神祀豈容接於閨閫哉
鄧德明南康記曰雩都縣君山絶峯高崿遠望以舟舡上
有玉臺方廣數丈周廻盡是白石柱上自然石覆如屋形
風雨之後景氣明淨頗聞山上有鼓吹之聲
吴質別傳曰質爲北中郎將朝京師喜遟其到詔列鹵簿
作鼓吹至闕而止
江表傳曰孫策賜周瑜鼓吹爲治館舍策令曰周公瑾英
俊異才與孤有惣角之好骨肉之分前在丹陽發衆及舡
粮以濟大事論德酬功此未足報也
鄴中記曰石虎正會置三十步鼓吹三十步輙置一部十
二人皆在平閣上去地丈餘又有女鼓吹贄虞新禮儀志
曰漢魏故事將葬設吉凶鹵簿皆鼓吹新禮以禮吉事無
凶事無樂宜除吉鹵簿凶服鼓吹虞按禮葬有客車郎吉
駕之明文也徐廣車服注曰中朝公主有鼓吹
幽明錄曰晉臨川太守謝摛夜中聞鼓吹聲兄澡曰夜者
隂間不及存將在身後及死贈長水校尉加鼓吹
世說曰三都二京五經鼓吹
俗說曰桓公作詩思不來輙作鼓吹旣而得思云鳴鵠響
長阜歡曰鼓吹固自來人思
語林曰陸士衡爲河北督日巳被間搆内懷憂懣聞衆軍
警角鼓吹曰我今聞此不如華亭鵠戾
魏武帝令曰孤所以能常以少兵敵衆者常念增戰士忽
餘事是以往者有鼓吹而使步行爲戰士愛馬也不樂多
署吏爲戰士愛糧也
王渾表曰吴國臨戰牙門將張秦黃辰騎督綦母倪勇揵
效武破賊制勝此三人之所致也秦辰巳亡今倪獨在昔
伐蜀有小戰功牙門數人便加鼓吹至於滅吴一國而有未
得鼓吹者臣愚昧謂聖詔賜倪鼓吹存錄猛將以盡武人
之力也
陸機鼓吹賦曰原鼓吹之所始蓋禀命於黃軒
四夷樂
毛詩谷風鼓鍾曰以雅以南以籥不僭(爲雅爲南舞四夷之)
(樂大德德廣所及也東夷之樂曰昧北夷之樂曰禁西夷之樂曰離南夷之樂曰任以爲籥舞若是)
(和而不僣矣)
周禮春官鞮鞻氏曰鞮氏掌四夷之樂與其歌聲
又曰旄人掌散樂舞夷樂夷樂四夷之樂散樂野人爲之
善者
又曰春官韎師曰韎師掌教韎樂祭祀則帥其属而儛之
(舞東夷之舞也)
周禮春官鞮鞻氏掌四夷之樂(鄭玄注曰東方曰昧南方曰任西方曰朱离北方日)
(禁)
禮記明堂位曰昧東夷之樂也任南蠻之樂也納蠻夷之
樂於太廟言廣魯於天下也
後漢書曰永寧初年西南夷禪國王獻樂及幻人明年元
會作之於庭安帝與群臣共大竒之
又曰陳禪字紀山爲諫議大夫西南禪國王獻樂及幻人
能吐火自支解易牛馬頭大會作之庭禪離席舉手曰帝
王之庭不宜作夷狄之樂
五經通義曰東夷之樂持矛舞助時之生南夷之樂持羽
舞助時之養
又舞四夷之樂明澤廣被四表也東夷之樂曰侏離南夷
之樂曰任西夷之樂曰禁北夷之樂曰昧東方所謂侏離
者何陽始通萬物之属離地而生故謂之侏離南方所以
謂任者何陽氣盛用事萬物懷任故謂之任西方所以謂
之禁者何西方隂氣用事禁止萬物不得長大故謂之禁
北方所以謂之昧者何北方隂氣盛用萬物暗昩不見故
謂之昧四夷之樂何以作之於廟陳於戶
王子年拾遺記曰成王之時南垂之南有扶婁夷國或於掌
中備百獸之樂婉轉屈曲於指間人形或長數分神怪歙
忽樂府傳此末代猶在焉
風土記曰越俗飲讌即鼓拌以爲樂取大素圜柈以廣尺
五六者抱以着腹以右手五指更彈之以爲節舞者蹀地
擊掌以應柈節而舞〇樂部樂志曰龜兹起自吕光滅龜兹
因得其聲樂記有竪箜篌琵琶五絃笙笛簫觱篥毛圓鼓
都荅臘鼓腰鼓羯鼓谿婁鼓銅拔貝等十五種爲一郭工
二十人歌曲有善善摩尼解曲娑伽兒舞曲小天疎勒監
天笁起自張重華據涼州重四譯来貢樂器鳳首箜篌琵
琶五絃笛銅鼓毛圓都曇銅拔貝等九種爲一部工十三
人歌曲有沙石彊舞曲有文曲康國起自周閔帝娉北
狄爲后得其所獲西戎狄伏因得其聲集器有笛正
鼓銅枝等四種爲一部工七人歌曲有三殿農和去舞
曲有賀蘭體鼻始末䟽勒安國高麗並起後魏平馮氏
通西域因得其伎繁會其聲疎勒樂器有竪箜篌琵琶
五絃笛簫觱篥荅臘鼓腰鼓羯鼓谿婁鼓十種爲一部
工十二人歌曲有元利死讓樂舞曲有遠解曲有鹽曲
安國樂器箜篌琵琶五絃笛簫雙觱篥正鼓和銅枝等簫
小觱篥桃皮觱篥腰鼓齊鼓檐鼓貝等十四種爲一部工
十八人歌曲有歌芝栖舞曲有舞芝栖北狄樂皆馬上樂
也鼓吹夲軍旅之音馬上奏之故自漢以來北狄樂㧾歸
鼓吹署後魏樂府始有北歌即魏史所謂真人歌是也代
都時命掖庭宮女晨夕歌之周隋代興西涼樂雜奏今存
者五十三章其名因可解者六章慕容可汗吐谷渾部落
稽鉅鹿公主白淨王太子企俞也其餘不可解或可汗之
詞按今大角即後魏代簸邏迥是也其曲亦多可汗之詞
北虜之俗皆呼主爲可汗吐谷渾又慕容別種知此歌是
燕魏之際鮮卑歌詞虜音不可曉梁有鉅鹿公主歌似
是姚萇時歌詞華音與此歌不同梁樂府鼓吹又有大白
淨皇太子小白淨皇太子企俞等曲隋鼓吹有白淨王太
子曲與北歌校之其音皆異
唐書樂志曰樂安樂後周武帝平齊所作也行列方正象
城郭周代謂之城舞者八十人刻木爲面㺃喙獸耳以金
飾之垂線爲髮畫襖皮帽舞蹈姿制作猶胡狀
唐會要曰驃國樂貞元十八年正月驃國王來獻凡一十
二曲以樂工三十五人來朝樂曲皆演釋氏經綸之詞(驃國)
(在雲南西南以天笁國相近故樂多演釋氏之詞每爲曲皆齊声㗩各以两手十指齊歛爲赴節之狀一低一仲未)
(嘗不相對有類中國柘枝舞驃一作僄其西別有彌臣國樂舞亦與驃國同子習此伎以樂后制使袁滋郗土美至)
(南詔並皆見此樂)
唐會要曰南詔樂貞元十六年正月南詔異牟等作奉聖
樂舞因西川押雲南八國使韋臯以進時御麟德殿以閱
之
又曰高昌樂西魏與高昌通始有此樂至隋開皇六年來
獻聖明樂曲至太宗朝伐其國盡得其樂(事見十部伎門也)
又曰扶南天笁二國樂隋代全用天笁列於樂部不用扶
南因煬帝平林邑國獲扶南工人及其匏琴朴陋不可用
但以天笁樂轉寫其聲
又曰龜兹樂自吕光破龜兹得其聲吕氏云其樂分散至
後魏有中原復獲之至隋有西國龜兹之號凢三部開元
中大盛於時曹婆羅門者累代相承傳其業至務妙逹尤
爲北齊文宣愛之每彈常自擊胡鼓和之及周武帝娉突
厥女爲后西域諸國皆來媵遂荐有龜兹疎勒康國安國
之樂
又曰百濟貞觀中滅二國盡得其樂至天后時高麗樂猶
二十五曲貞元末唯能習一曲衣服亦漸變其土風矣其
百濟至中宗時工人死散開元中歧王爲太常卿復奏
置焉
又曰疎勒樂工人皂絲布頭巾白絲布袍錦衿褾白絲布
袴舞二人白襖錦䄂赤皮鞾赤皮帶樂用竪箜篌琵琶五
絃琵琶横笛簫觱篥荅臘鼔腰鼓雞樓鼓康國樂工人皂
終布頭巾緋布袍錦領舞二人緋襖錦䄂綠綾淩渾襠褲
赤皮鞾白袴帑舞急轉如風俗之胡旋乞寒者夲西國外蕃
之樂也神龍二年三月并州清源縣尉吕無泰上䟽曰臣
謹按洪範八政曰謀時寒若能謀事則時寒順之何必倮露
形體澆灌衢路鼓舞跳躍而索寒也禮曰立秋之月行夏
令寒暑不節隂陽不調政令之失也休咎之應君臣之感
也理均影響可不戒哉至景雲二年左拾遺朝曰宗諫傳
曰辛有適伊川見被髮於野祭者曰不及百年此其戎乎其
禮先亡矣後秦晉遷陸渾之戎於伊川以其中國之人習戎
狄之事一言以貫百代可知今之乞寒濫觴胡俗伏願三
思籌其所至先天二年十月中書令張說諫曰韓宣適魯
見周禮而歎孔子會齊數倡優之罪列國如此况天朝乎
今外國請和選使朝謁所望接以禮樂示以兵威雖曰戎
狄不可輕易焉知無駒支之辯由余之賢哉且乞寒潑胡
未聞典故倮體跳足盛德何觀揮水投泥失容斯甚法殊
魯禮襲比齊優恐非干羽柔遠之義罇爼折衝之道願擇
芻言特罷此戲至開元元年十二月勑臘月乞塞外蕃所
出漸浸成俗因循巳久自今巳後無問蕃漢即宜禁斷
樂府雜錄曰舞有骨鹿舞胡旋俱於一小圓毯子上舞縱
横騰擲兩足終不離於毯上其妙若皆夷舞也
太平御覽卷第五百六十七
