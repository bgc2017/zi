太平御覽卷第二百八十四
兵部十五
機略三
後漢書朱儁傳曰趙弘據宛城儁因急擊弘斬之賊餘帥
韓忠復據宛拒儁儁兵少不敵乃張圍結壘赴土山以臨
城内因鳴鼓攻其西南賊悉衆赴之儁自將精卒五千掩
其東北乘城而入忠乃退保小城惶懼乞降司馬張超及
徐璆秦頡皆欲聽之儁曰兵有形同而勢異者秦項之際
人無定主也故賞附以勸來耳今海内一統唯黃巾造寇
納降無以勸善討之足以懲惡今若受之更開逆意賊利
則進戰鈍則乞降縱敵長宼非良計也因急攻連戰不尅
儁登土山望之顧謂張超曰吾知之矣賊今外圍周固内
營逼急乞降不受欲出不得所以死戰也萬人一心猶不
可當況十萬乎其害甚矣不如徹圍并兵入城忠見圍解
勢必自出自出則意散易破之道也旣而解圍忠果出戰
儁因擊之大破之乘勝逐北數十里斬首萬餘級忠等遂
降
又曰董卓將三萬討先零羌卓於望垣北(望垣縣屬天水郡)爲羌
胡所圍糧食乏絶進退逼急乃於所渡水中僞立&KR0739;以爲
捕魚而潜從&KR0739;下過軍(續漢書&KR0739;字作堰)北賊追之决水巳深不
得渡時衆軍敗退唯卓全師而還
又曰臧宮將兵屯駱越越人謀叛從蜀宮兵少力不能制
會屬縣送委輸車數百乘至宫夜使鋸斷城門限令車迴
轉出入至旦即越人候伺者聞車聲不絶而門限斷相告
以漢兵大至其渠帥乃奉牛酒以勞軍營宫陳兵大會擊
牛釃酒饗賜慰納之
又曰蜀有妖巫維汜弟子單臣傅鎮等復妖言相聚入原
武城(維或作侯)刧吏人自稱將軍於是遣臧宮將北軍及黎陽
營數千人圍之賊榖食多數攻不下士卒死傷帝召公卿
諸侯王問方略皆曰宜重其購賞時顯宗爲東海王獨對
曰妖巫相刧勢無久立其中必有悔欲亡者但外圍急不
得走耳宜小挺緩(挺解也)令得逃亡逃亡則一亭長足以禽
矣帝然之即勑宮撤圍緩賊賊衆分散遂斬臣鎮等
又曰岑彭南擊秦豐與其大將蔡宏拒彭等於鄧數月不
得進帝怪以讓彭彭懼於是夜勒兵馬申令軍中使明旦
西擊山都(山都縣名屬南陽郡)乃緩所獲虜令得逃亡歸以告豐豐
即悉其軍西邀彭彭乃潜兵渡沔水擊其將張楊於阿頭
山大破之(沔水源出武都東狼谷中即漢水之上源也阿頭山在襄陽)從川谷間伐木
開道直襲黎丘擊破諸屯兵豐聞大驚馳歸救之彭與諸
將依東山爲營豐與蔡宏夜攻彭彭預爲之備出兵逆擊
之豐敗走追斬蔡宏
又皇甫嵩傳曰梁州賊王國圍陳倉復拜嵩爲左將軍督
前將軍董卓各率二萬人拒之卓欲速進赴陳倉嵩不聽
卓曰智者不後時勇者不留決速救則城全不救則城滅
全滅之勢在於此也嵩曰不然百戰百勝不如不戰而屈
人之兵是以先爲不可勝以待敵之可勝不可勝在我可
勝在彼彼守不足我攻有餘(孫子之文)有餘者動於九天之上
不足者䧟於九地之下(玄女三宫戰法曰行兵之道天地之寳九天九地各有表裏九天之)
(上六甲子也九地之下六癸酉也子能順之萬全可保)今陳倉雖小城守固備非九
地之䧟也王國雖強而攻我之所不救非九天之勢也夫
勢非九天攻者受苦害䧟非九地守者不拔國今巳䧟受
害之地而陳倉保不拔之城我可不煩兵動衆而取全勝
數十里勢如風雨所至皆奔散初述聞漢軍在平曲故遣大
軍逆之及漢兵至武陽出延岑軍後蜀地震駭
又曰馬援爲隴西太守發步騎三千人擊先零羌將其妻
子輜重移阻於允吾谷(允吾音銳牙)援仍潜行間道掩赴其營
羌大驚壞復遠徙唐翼谷中援復追討之羌引精兵聚北
山上援陳軍向山而分遣數百騎繞襲其後乘夜放火擊
鼓叫譟虜遂大潰
又曰馮異與鄧禹率車騎將軍鄧弘等議攻赤眉異曰賊
衆尚多可稍以恩信傾難卒用兵破也上今使諸將屯澠
池要其東而異擊其西一舉取之此萬成計也禹弘不從
弘遂大戰移日赤眉佯敗弃輜重而走車皆載土以豆覆
其上兵士飢爭之赤眉引還擊弘弘軍大亂異與禹合兵
救之赤眉小却異以士卒飢倦可且休禹不聽復戰大爲
所敗
又曰河南賊張步據地漢將耿弇討之壁於臨淄步與其
三第藍弘壽及故大彤渠帥重異等兵(重姓異名也)號二十萬
至臨淄大城東將攻弇弇先出淄水上與重異遇突騎欲
縱弇恐挫其鋒令步不敢進固示弱以盛其氣乃引歸小
城陳兵於内步氣盛直攻弇營與弇禆將劉歆等合戰弇
升王宫壞臺望之(臨淄夲齊國所都即齊王宫中壞臺也)視歆等鋒交乃自
引精兵横交突步陣於東城下破之
又曰赤眉青犢十餘萬衆並在射犬光武引兵將擊之耿
純軍在前去衆營數里賊忽夜攻純雨射營中士多傷純
勒部曲堅不動選敢死千人俱持強弩各傅三矢使銜枚
間行(傅着)繞出賊後齊聲呼譟強弩並發賊衆驚走追擊之
遂破
又曰光武遣將王霸馬武擊河南賊周建於垂惠賊帥蘇
茂將五校兵四千餘人救建而先遣精騎遮擊馬武軍粮
武往救之建從城中出兵夾擊武武恃霸之援戰不甚力
爲茂建所敗武軍奔過霸營大呼求救霸曰賊兵盛出必
敗努力而巳閉營堅壁軍吏皆爭之霸曰茂兵精銳其衆
又多吾吏士心恐而馬武與吾相恃兩軍不一此敗道也
今閉營固守示不相援賊必乘勝輕進馬武無救其戰自
倍如此茂建衆疲勞吾承其弊乃可尅也茂建果悉出兵
攻武合戰良久霸軍中壯士路潤等數十人斷髮請戰霸
知士心銳乃開營後出精騎襲其背茂建前後受敵驚亂
敗之
又曰西域莎車國王不供將兵長史班超發于闐䟽勒諸
國二萬五千人擊之莎車求救(龜兹龜兹)王遣將發温宿姑墨
尉頭合五萬人助之超召諸將及于闐䟽勒王議曰兵少
不敵莫如各解散去于闐從此東歸長史亦從此西歸夜
半聞聲鼓便發衆皆以爲然乃隂緩所擒得生口歸以超
言告龜兹龜兹聞之喜使其將以萬騎於西界遮超温宿
王將以千騎於東界遮于闐王人定後超密令諸司馬勒
兵至鷄鳴馳赴莎車草營掩覆之胡皆驚走斬首五千級
莎車遂降
又曰光武遣將鄧禹西征至河東禹擊更始將王匡禹軍
不利戰罷明日癸亥匡以六甲窮日不出禹因得更整兵
勒衆明晨匡悉軍出攻禹禹令軍中無得輙動旣至營下
因傳發諸將鼓而並進大破之
又曰馮異將數萬人與賊約期會戰使壯士變服與赤眉
同伏於道側明日赤眉使萬人攻異前部異裁出兵以救
之(裁少出兵所以示弱)賊見勢弱遂悉衆攻異異縱兵大戰日&KR0628;賊
氣衰伏兵卒起衣服相亂赤眉不復識別衆遂驚潰追擊
大破於崤底
又曰岑彭將兵三萬餘人南擊秦豐拔黃郵豐與其大將
蔡宏等拒於鄧數日不得進彭夜勒兵馬申令軍中使明
早西擊山都乃緩所獲虜令得逃亡歸以告豐豐即悉其
軍西邀彭彭乃潜兵度沔水擊其將張揚於河頭山大破
之從川谷間伐木開道直襲黎丘破諸屯兵豐聞大驚馳
歸救之彭依東山爲營豐與蔡宏夜攻彭彭先爲之備出
兵逆擊之豐敗走
又曰張步據齊地漢將耿弇征之步將費邑分遣其弟敢
守巨里弇進兵先脅巨里使多伐樹木揚言以填塞坈塹
數日有降者言邑聞弇欲攻巨里謀來救之弇乃嚴令軍
中趣脩攻具宣勑諸部後三日當悉力攻巨里城隂緩生
口令得亡歸歸者以弇期告邑邑至日果自將精兵三萬
餘人來救之弇喜謂諸將曰吾所以脩攻具者欲誘致邑
耳今來適其所求也即分三千人守巨里自引精兵上崗
坂乘高合戰大破之臨陣斬邑旣而收首級以示巨里城
中兇懼(兇許拱切)費悉衆亡歸
又曰將軍耿秉與竇固合兵一萬四千騎擊車師有後王
前王前王即後王之子其庭相去五百餘里秉議先赴後
王以爲并力根夲則前王自服固計未決秉奮身而起衆
軍不得巳遂進並縱兵鈔掠斬首數千級收馬牛羊十餘
萬頭後王安得震怖從數百騎出迎秉降
又曰袁紹曹公相持於官渡俎授說紹(俎側居切)可遣蔣竒別
爲支軍於外以絶曹公之路紹不從許攸進曰曹公兵少
而悉師拒我許下餘守勢必空弱若分遣輕軍星行掩襲
許伏則操爲成擒如其未潰可令首尾奔命破之必也紹
又不用竟爲曹公所敗
又曰曹公征河北師次頓兵黑山賊于毒等攻東武陽曹
公引丘西入山攻毒等夲屯毒聞之弃武陽還魏武要擊
於内黃大破之
又曰曹公征張繡於穰荀攸曰繡仰食於劉表於久而勢
必離今緩之可誘致急之則相救公不從與繡戰表果救
之公敗歸
又曰青徐黃巾三十萬衆入渤海界欲與黑山合公孫瓉
率步騎二萬人逆擊於東光南大破之斬首二萬餘級賊
弃輜重數萬兩奔走度河瓉因其半濟薄之賊復大破死
者數萬︻太平御覽第二百八十四卷終
