太平御覽卷第四十四
地部九
關中蜀漢諸山
吳山驪山龍首山九嵕山
嶻嶭山鷄頭山牛首山藍田山
笄頭山賀蘭山太白山五將山
仇池山青城山卭崍山岷山
石鏡山綏山覆舡山牛頭山
董政山彭亡山鼎鼻山靈臺山
黃厥山靈山猿門山金山
五婦山玉女山祁山閬山
盤龍山銅梁山高梁山青石山
雲南山禺同山弔鳥山
吳山
周禮雍州其山鎮曰吳嶽孫炎曰雍州鎮有吳嶽山也郭
璞曰吳嶽别名開山
漢書地理志云吳山在汧縣西國語謂之西吳秦都咸陽
以爲西岳〇酈元水經注云流水水發南山西側俗以此山
爲吴山其山三峯望之恒有落勢山下有石穴廣四尺高
七赤水溢石穴懸波傾注涌瀾奔盪發源成川北流注于
汧是也
驪山
三輔故事曰始皇葬驪山起陵高五十丈下錮三泉周廻
七百步以明珠爲日月魚膏爲脂燭金銀爲鳬鴈金蠶三
十箱四門施徼奢侈太過六年之間爲項籍所發放羊兒
墮羊塚中燃火求羊燒其槨藏
述征記曰長安東則驪山西則白鹿原北望雲陽悉見山阜
之形而恒若在雲霧之中孟康曰昔周幽王悅褒姒姒不
笑王乃擊鼔舉烽以徵諸侯至而無寇褒姒乃笑王甚悅
之及犬戎至王舉烽以徵諸侯不至王遂敗身死于驪山
之北
龍首山
辛氏三秦記云龍首山長六十里頭入渭水尾連樊川頭
高二十丈尾漸下高五六丈土赤不毛昔有黑龍從山出
飲水其行道成土山今長安城即䟽山爲臺殿基址不假
築其含元殿即龍首山之東麓高敞爲京城之最階高於
平地三十餘尺南去丹鳳門四百餘步中無間隔左右寬
平東西廣百步兩都賦云漢之西都寔曰長安左據凾谷
二崤之岨右界褒斜龍首之險表以太華終南之山帶以
洪河涇渭之川即此山之形勢也
九嵕山
四夷郡國縣道記曰九嵕山東連仲山西當涇水出焉九
嵕高六百五十丈周十五里在咸陽
嶻嶭山
四夷郡國縣道記曰嶻嶭山在雲陽縣東北十里一名慈峨
山俗嵯峨山頂有雲起即雨里人以爲候昔黃帝鑄鼎於
此山
鷄頭山
崔鴻十六國春秋云石生不能守長安欲西上隴士卒散
盡遂入鷄頭山爲追兵所害山在鄠縣東
牛首山
山海經曰牛首山澇水出焉而注于潏水是多飛魚狀似
魽可療痔疾
又云牛首山有鬼草赤莖葉如葵莠如禾服之使人不憂
藍田山
後魏風土記云藍田山巔方二里仙聖遊集之所劉雄鳴
學道於山下有祠甚嚴亦灞水之源此西又有尊盧氏陵
次北又有媧氏谷則知此地是三皇舊居於是
笄頭山
史記云黃帝西至于崆峒笄頭山
圖經云笄頭山在涇陽西禹貢涇水所出
淮南子云薄落山一名笄頭山
注水經云大隴之山異名耳莊子謂廣成子學道於崆峒
之山亦黃帝問道於廣成子盖在此山按今肅州又有崆
峒山未詳孰是今此見有栢堂在山頂上不知何代所置
也後漢隗囂使王孟塞雞頭道謂此山也
賀蘭山
涇陽圖經曰賀蘭山在縣西九十三里山上多有白草遥
望青白如駮比人呼駮馬爲賀蘭鮮卑等類多依山谷爲
氏族今賀蘭姓者皆因此山名
太白山
辛氏三秦記曰太白山南有陳倉山山有石與山雞不别
趙高燒山雞飛去晨鳴山頭聲聞三十里或謂是玉雞
錄異傳云秦文公時雍南山有大梓樹文公伐之輙有大
風雨樹生合不斷有一人病夜往山中聞有鬼語樹神秦
若使人被髮以朱絲繞伐樹汝得不憂否文公如其言伐
樹樹斷中有一青牛出走入澧水中復出使騎擊之不勝
騎墮地復上髮解牛乃畏之入水不出故置髦頭騎也
五將山
崔鴻十六國春秋云符堅爲慕容冲所逼長安城中有書曰
帝出五將久長得免是又謠曰堅入五將長得堅大信之率
騎數百出五將宣告州郡期以孟冬救長安堅至五將山
姚萇遣將軍吳忠圍堅衆奔散忠執堅以歸新平即此山
也
仇池山
辛氏三秦記云仇池山上有百頃地平如砥其南北有山
路東西絶壁百仞上有數萬家一人守道萬夫莫向山勢
自然有樓櫓却敵之狀東西二門盤道可七里上有岡阜
泉源史記謂秦得百二之固也西晉末爲氐陽茂搜所據
於山上立宫室囷倉皆爲板屋乃氐之所理於此今謂之
洛谷道是也
秦州記曰仇池山本名仇維山形似覆壷上廣百頃下周
數十里高二十餘里壁立千仞自然樓櫓却敵分置均調
竦起數丈有如人力也
青城山
福地記曰青城山高三千六百丈周匝五千里有甘露芝
草天池醴泉
玉匱經云黃帝封爲五岳丈人乃岳瀆之上司眞仙之崇
秩一月之内群岳再朝六時灑泉以代晷漏一名赤城一
名青城都一名天谷山亦爲第五大洞寳仙九室之天對
郡之西北在岷山之南群峯掩映㸦相連接靈仙所宅祥
異則多〇益州記云崗蠻㠋連嶺千里上有仙都
地理志云西徹之外江水所出天彭青城連峯不絶〇李膺
記云入山七里至赤石城有羊馬臺三師壇上五里至瀑
布水澗二百步有二石梯有一石笋高三丈過二石門絶
崖數百丈下起常道觀高峯下有冰六時灑落東北有二
石室名龍宫可容百餘人從龍宫過石室至石梯名龍橋
又有一石梯洞穴深淺莫知所極西北有石室宛然見存又
有黃帝壇石法天地上圓下方闊一丈二尺有十二角觀
東有石日月各闊五尺厚一尺二寸相對柱上烏兔煇鑠
方圓磅礴可觀
五岳真形圖云洞天所在之處其下别有日月分精以照
其中龍橋處二山相去百餘步其峯危竦相對橋在峯首
其橋中半漸漸促小可六七寸長一丈五尺兩邊懸崖俯
臨不測山傍有誓石天師張道陵與鬼兵爲誓朱筆畫山
青崖中絶今驗斷處石並丹色闊二十丈深六七丈望之
赩然
卭崍山
山海經曰崍山江水出焉(今在漢嚴道縣南中江所出有九折坂出貘似熊)其陽
多黃金其隂多麋其木多檀柘也
華陽國志曰嚴道縣縣有卭崍山山上凝冰夏結廻曲九
折王陽去官之所
岷山
山海經曰岷山江水出焉而東海注于大江其中多怪蛇
有鳥焉其狀如鴞而赤身白首其名曰竊脂可以禦火
石鏡山
華陽國志曰疊州合川縣石鏡山在縣西北四十五里其
山有石瑩皎絜照之莫不備見形體故謂之石鏡山山下
又有銅窟隋初於此置監鼔鑄錢刀焉
綏山
列仙傳曰葛由者蜀之羌人周成王時刻木爲羊賣之一
旦乘木羊入蜀蜀中王侯賓之上綏山山在安固縣東三十
里隨之人皆得仙術
覆舡山
十道錄曰覆舡山堯遭洪水維舟樹下舡因覆焉
又益州記云覆舡山中十五里有七里坂一名羊腹坂屈
曲有壁立難昇之路
牛頭山
九州記云牛頭山首日葛仙翁多遊於此今立爲寺與白
獸山相連昔秦時有白獸爲害夷人射因刻白石於此山
今遺像尚存
董政山
十道記曰董政山隋開皇中縣令董叔封高雅之士去官
之後民咸思其德因指此山爲董政山
彭亡山
十道記曰彭亡山後漢將軍岑彭征公孫述於此山戰死
故號曰彭亡山
鼎鼻山
十道記曰鼎鼻山周道衰微九鼎淪一於此山之下其水
清澄今民猶或見其鼎耳
靈臺山
十道記曰靈臺山在縣北一名天柱山高四百丈即漢張
道陵昇眞之所
郡國志曰靈臺山天柱崖下有一桃樹高五尺皮是桃心
肉似栢張道陵與王良趙昇試法於此四百餘年桃迄今
不朽小碑記之
黃厥山
郡國志曰黃厥山有鍾乳穴十九又西岸有自然石塞其
下流水上有一懸石似罄驚之有聲可聽
靈山
郡國志曰靈山昔有神女於此擣衣因號擣衣山山南絶
巖有方石明瑩謂之玉女擣練砧又有盤龍山以山形如
盤龍也
猿門山
益州記云猿門山在涪縣之北二十五里上多猿其山二
峯磔堅如門故曰猿門
金山
益州記曰金山在涪縣東五十步東臨澗水光照映川
又李膺記云金山長七八里每夏潦雨有崩處即金粟散
出是也
五婦山
蜀記云梓橦縣有五婦山一名五婦臺秦王遺蜀王美女
五人蜀王遣五丁迎女至梓橦五丁蹋地大呼驚五女並
化爲石蜀王築臺登而望之因名爲五婦候臺焉
玉女山
梁州記云肥城東南有玉女山山有一石穴中若房宇有
玉女入穴不出穴前有脩竹下有石壇風微動竹拂壇如
箒
祁山
關山圖曰漢陽西南有祁山九州之名阻天下之竒峻
蜀志云建興六年諸葛亮率師攻祁山不扳即謂此也
又按九州志云祁山上有高樓武陟二神祠每歲郡邑祀
之
又周地圖地記云其城即漢時守將所築
閬山
閬山圖經曰閬山四合於郡故曰閬中按名山志云閬山
多仙聖遊集焉
盤龍山
李膺益州記云閬中盤龍山南有一石長四十丈高五尺
當中有戶及扇若人之掩閉古老以爲玉女房
銅梁山
左太冲蜀都賦云外員銅梁宕渠張孟注云銅梁山名也
按其山有桃枝竹西連亘二十餘里山嶺之上平整遠望
諸山而此獨秀也(山在州南九里)
高梁山
江源記云南浦郡高梁山尾東跨江西首劒閣東西數千
里山嶺長峻其峯崔嵬於蜀市望之若長雲垂天一日行之
乃極其頂俯視衆山泯若平原劒閣銘可謂岩梁山積石
峨峨即述此也
青石山
益州記云昔巴蜀爭界久而不決漢高帝八年一朝密霧
石爲之裂今猶如之自上及下破處直若引繩焉於是州
界始判山上有古神祠甚靈今名青石山
雲南山
九州要記云雲南郡山山有祠處石室稱黃石公祀之必
用紙一百張筆一雙墨一丸室内有啓必知吉凶但不見
其形
禺同山
九州要記曰禺同山有金馬碧雞之祠
弔鳥山
九州要記曰弔鳥山在葉檢縣葉檢則雲南郡廢邑也山
上有鳥千百群飛啁啾一歲必一度大集即鳳皇死也
太平御覽卷第四十四
