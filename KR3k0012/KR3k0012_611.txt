太平御覽卷第六百一十一
學部五
勤學
史記曰蘇秦洛陽人與魏人張儀同師事鬼谷先生讀書
至睡秦輙引錐刺股血流至踝
漢書曰董仲舒廣川人景帝時爲博士少躭學業下幃讀
書弟子傳以相受莫見其面十年不窺園圃乘馬三十年
知牝牡
又曰路温舒字長君父使牧羊温舒取澤中蒲截以爲牒
編用寫書
後漢書曰桓榮字春卿沛國龍亢人也少與兄元卿俱在
田捃拾而榮開書讀之講誦不息元卿嗤榮曰但自苦氣
力何時復施用乎榮笑不應日夜不倦世祖聞召拜議郎
使入教授太子帝稱善曰得生幾晚後爲太子少傅帝賜
其車馬衣服榮得之陳於庭謂父兄曰此吾稽古之力也
元卿歎曰我本農家子豈意學之爲利乎
又曰法真隱居大澤講論術藝歴年不窺園圃
又曰何休作公羊解詁覃思不窺園者十有七年
又曰趙昱常就處士東莞綦母公受公羊傳至歴年潜思
不窺園門親疎稀見其面
又曰張覇字伯饒成都人好學七歲通春秋復欲進餘經
父母曰汝小未能也覇曰我饒爲之故字伯饒四遷侍中
謝承後漢書曰戴封字平仲年十五詣太學師事東海申
君申君卒送(喪到東海)道經其家父母以封當還豫爲娶妻封
暫過拜親不宿而去
又曰高鳳字文通南陽蔡人家以農畝爲業而勤學專精
讀誦妻嘗之田曝麥於庭令鳳護之懼雞以竿授之時天
暴雨而鳳持竿讀書不覺潦水大至流其麥矣
又曰袁閎傳黃巾賊起攻没郡縣百姓驚散閎誦不移賊
相約語不入其閭鄕人就閎避難皆得全免
又曰曹褒博雅疎通尤好禮事常感朝廷制度未備慕叔
孫通爲漢禮儀晝夜研精沉吟專思寢則懷抱筆扎行則
誦習文書當其念至忘所之適
又曰承宫少孤年八歲爲人牧豕鄕里徐子盛者以春秋
經授諸生數百承宮過息廬下樂其業因就聽經遂請留
門下
續漢書曰宫過徐子盛好之因弃其猪而留聽經主怪其
不還求索得宮欲笞之門下生共禁止因留之爲諸生拾
薪執苦數年勤學不倦
又曰崔琦字子瑋濟北相瑗之宗也引古今成敗以誡梁
冀冀不能受乃作外戚箴又作鵠賦以爲諷後除臨濟令
不敢之職解印而去冀令刺客求之見琦耕於陌上懷書
一卷息輙偃而詠之刺客賢之以實告琦因得脫走
又曰荀爽字慈明幼好學太尉杜喬見而稱曰可爲人師
爽遂躭思經籍慶弔不行徵命不應
司馬彪續漢書曰杜喬字叔榮累祖二千石以孝稱雖二
千石子常步擔求師
又曰李固少有儁才雅志好學爲三公子常躬步駈驢負
書隨師
魏志曰楊浚同郡王蒙少孤爲人僕隷年十七見使牧羊
而私讀書因獲捶楚浚美其才即贖着家中聘娶立屋然
後與別居官至散騎常侍
魏略曰常林少單貧爲諸生耕帶經鋤其妻自擔餉餽之
相敬如賓
又曰賈逵字梁道好春秋左傳及爲牧守常自課讀之月
一遍
蜀志曰譙周字元南躭古篤學家貧未嘗營産業誦讀典
籍欣然獨笑以忘寢食研精六經頗曉天文而不留意諸
子文章非心所存
吴志曰魯肅爲人方嚴寡於玩飾治軍整頓禁令必行雖
在軍陣手不釋卷
又曰闞澤字德潤山隂人常爲人傭書所寫畢誦之亦遍
虞溥江表傳曰張紘事父至孝居貧躬耕稼帶經而鋤孜
孜汲汲以夜繼日至于弱冠無不窮覽
晉書曰王育少孤貧爲人傭牧羊豕近學堂育常有暇拾
薪以雇書生抄書後截蒲以學書日夜不止亡失羊豕其
主笞之育甚有慙色將鬻巳以償於是郭子敬聞而嘉之
代育還羊豕給其衣食令育與其子同學育遂博通經史
仕僞漢官至太傅
又曰車胤字武子南平人勤學不倦家貧嘗不得油夏月
則練囊盛數十螢火虫以照書
晉中興書曰孫盛字安國爲祕書監好學自少及長手常
不釋卷旣居史官乃著三國晉陽秋
又曰劉寔長不滿七尺精學不倦雖居官職至于皓首手
不釋卷
崔鴻春秋前燕錄曰豫州刺史張悕字文祖清河武城人
也悕少孤貧隨母長於舅氏令其牧牛悕幼而好學事母
以孝聞每日必於牧暇採撨二束菜二本一以供母一以
雇人書晝則折木葉學書夜則誦所書者
宋書曰沈攸之字仲逹晚好讀書史漢事多所諳憶常歎
曰早知窮逹有命恨不七年讀書
又曰鄭鮮之字道子滎陽開封人鮮之下帷讀書絶交遊
之務
又曰王歆字休泰琅邪人家貧好學嘗三日絶粮執書不
輟父母家人或謂之曰困窮如此何不耕農爲求活乎歆
荅曰我當以典籍自耕耳武帝以其博學有文才累遷中
書侍郎揚州牧
後魏甄琛曰中山人也舉秀才入都累歲常以弈碁通夜
不止手下蒼頭奴常令執燭或時睡則加杖之如此非一
奴不勝痛楚乃曰郎君辭父母仕官若爲讀書執燭不敢
辭罪今博弈是何事也琛惕然大慙遂寫書研習經史聞
見日優仕至侍中
蕭子顯齊書曰頋歡字景怡吴郡塩官人也年六十歲書
甲子有蘭三篇歡推計遂知六甲家貧父使駈田中雀歡
作黃雀賦雀食稲過半父怒欲撻之見賦乃止鄕中有學
舍歡貧無以受業於舍壁後倚聽無遺忘者八歲誦孝經
詩論及長篤志好學母年老躬耕誦書夜則燃糠自照
又曰隱士沈驎士火燒書數千卷驎士年過八十耳目猶
聦明乃故手抄寫火下細書復成二三千卷滿數十篋
南齊春秋曰江泌字士清少貧晝日斫&KR1231;夜讀書隨月光
握卷升堂
北齊書曰杜弼字輔玄高祖令弼帶州驃騎府長史弼性
好名理探味玄宗自在軍旅帶經從役
又曰李鉉字實鼎家貧苦學春夏務農秋冬入學三冬不
畜枕每至睡時假寐而巳
後魏書曰李道固頓丘衛國人高祖賜名焉家寒少孤有
大志好學不倦初受業於長樂監伯陽伯陽稱美之晚與
漁陽高悅北平陽尼等將隠於名山不果而罷悅兄閭博
學高才家冨典籍彪遂於悅家手抄口讀不暇寢食
三國典略曰齊右僕射冨平子魏收字伯起鉅鹿曲陽人
幼習騎射欲以武藝自逹太學博士鄭伯猷調之曰魏郎
弄戟多少收慙悟乃折節讀書坐版床積年版亦爲之銳
收嘗爲庭竹賦以自發名伯猷謂之曰卿不值老夫猶當
逐兔
後周書曰樊深博物性好學老而不怠朝暮還往常據鞍
讀書至馬驚墜地損折支體終亦不改後除國子博士
梁史曰沈約十三而遭家難潜竄會赦乃免旣而流寓孤
貧篤志好學晝夜不釋卷母恐其以勞生疾常遣減油滅火
而晝之所讀夜輙誦之遂博通群籍善屬文濟陽蔡興宗
聞其才而善之及爲郢州引爲安西外兵參軍兼記室興
宗常謂其諸子曰沈記室人倫師表宜善師之
梁書曰韋叡族弟受字孝友沉毅有器局年十二嘗遊京
師值天子出遊南苑邑里諠譁老幼争觀受坐讀書不釋
卷宗族莫不異之
沈峻字士嵩師事宗人沈驎士嵩在門下積年晝夜自課
或睡寢輙以杖自擊其爲志如此
又曰江革字休映考城人吏部郎謝眺常過革第時大寒
雪革弊絮單席而耽學不倦眺乃脫其所着衣并手割半
氊與革後建安王爲雍州刺史表求記室人或薦之以爲
征北記室參軍與弟觀少長共居不忍離别苦求同行參
軍沈約任昉同與革書曰此雍府妙選英才文房之職揔
卿昆弟可謂馭二龍於長途騁騏驥於千里
又曰劉峻字孝標平原人勤學去學五六里常行讀書不
息地有坑坎每常倒蹶然後始悟
隋書曰皇甫繢字功明三歲而孤爲外祖韋孝寬所鞠養
嘗與諸外兄博弈孝寬以其惰業篤以嚴訓愍繢歎曰我
無庭訓養於外氏不能克躬何以成立深自感激命在左
右自杖孝寬聞而對之流涕於是學問涉經史
又曰盧思道字子行年十六遇中山劉松爲人作碑以示
思道讀之多所不解於是感激閉戶讀書師事河間邢子
才後思道爲文以示劉松松又不能甚解思道乃喟然歎
曰學之有益豈徒然哉
又曰劉炫字光伯少以聦敏見稱與信都劉焯閉戶讀書
十年不出
又曰王邵篤學好經史道遺落世事用思旣專性頗怳忽至
對食閉目凝思盤中之肉輙爲僕從之所噉邵弗之覺唯
責肉少數罰厨人厨人以情白依前閉目伺而獲之厨人
方免笞辱其專固如此
唐書曰李磎昭宗朝爲宰相磎自在臺省聚書至多手不
釋卷時人號曰李書樓所撰文章及注解書傳之闕疑近
百餘卷經亂悉亡
世說曰管寧華歆嘗同席讀書有乘軒冕過門者寧讀書
如故歆出觀寧割席分坐曰子非吾友也
邴原别傳曰原字根矩家貧早孤隣有書舍原過其傍而
泣師問曰童子何悲原曰一則顧其少孤二則羡其未學
師亦哀原之言而爲之泣曰童子苟有志我從相教不之
求費也
楚國先賢傳曰孫敬好學時欲寤寐懸頭至屋梁以自課
常閉戶號爲閉戶先生
廬江七賢傳曰文黨字翁仲欲之學時與人俱入藂木謂
侣人曰吾欲遠學先試投我斧高木上斧當掛乃仰投之
斧果上掛因之長安受經
七賢傳曰阮籍有竒才異質或閉戸讀書連月不出或遊
行丘林經日不返
益都耆舊記曰朱倉字雲卿廣漢人畜錢八百文之蜀從
處士張寧受春秋籴小豆十斛屑之爲粮閉戸精誦寧矜
之歛得米二十石倉不受
嵇康高士傳曰逢真王莾辟不至嘗爲杜陵門下掾終身
不窺長安城但閉門讀書未嘗問政
吕氏春秋曰寗越中牟之鄙人也苦耕稼之勞謂其友曰
何爲而可以逸此苦也其友曰莫如學學三十年則可以
逹矣寗越曰請以十五歲人將休吾不休人將卧吾不卧
學十五歲而周威公師之
世要論曰有讀書倦而刺其掌
墨子曰墨子使衛載書甚多強唐子見而怪之
墨子曰昔周公旦朝讀書百篇夕見七十士相天子猶如
此况無事敢廢此乎
鄒子曰朱買臣孜孜修學不知雨之流粟
漢武帝洞冥記曰董謁字仲玄出隠無常常息人家於座
以筆題掌還以竹籜寫之書竟䑛掌中加以少來精勤䑛
之累爛世謂之董仲玄掌錄
西京雜記云匡衡好學貧無燭隣家甚冨穿壁引光照書
漢書曰倪寬千乘人受業孔安國貧無資傭作帶經而鋤
在太學爲弟子都養
太平御覽卷第六百一十一
