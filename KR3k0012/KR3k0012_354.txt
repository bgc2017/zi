太平御覽卷第三百五十四兵部八十五
槊槍鋋鈎鑲
槊
通俗文曰矛丈八者謂之矟晉書曰劉邁毅之兄也邁字伯
羣少有才幹爲殷仲堪中兵參軍桓玄之在江陵甚豪橫士
庶畏之過於仲堪玄曾於仲堪廳事前戲馬以矟擬仲堪邁
時在坐謂玄曰馬矟有餘精理不足玄自以才雄冠世而心
知外物不許之仲堪爲之失色〇齊書曰長沙王晃武帝常幸
鍾山晃從駕以馬矟刺道邊枯蘗上令左右數人引之銀纏皆
卷聚而矟不出乃令晃復馳馬拔之應手便去每遠州獻
駿馬上輙令晃於華林中調試之高帝常曰此我家任城也
後魏書曰宋大千驍果善騎射遷中散至於朝賀之日大
千常着御鎧盤馬殿庭莫不歎異嘗從太宗獵見虎在高
巖上大千持矟直前刺之應手而死
又曰于栗磾(音低)代人也從太祖田於白登山見熊將數子
顧謂栗磾曰卿勇幹如此寧能搏之乎對曰天地之性人
爲貴若搏之不勝豈不虚斃壯士也自可駈致御前坐而
制之尋皆擒獲劉𥙿之伐姚泓也栗磾慮其北擾遂築壘
河上親自守焉𥙿甚憚之不敢前進𥙿遺栗磾書遠引孫
權求討關羽之事假道西上題書曰黑矟公麾下栗磾以
狀表聞太宗許之因授黑矟將軍栗磾好持黑矟以自摽
衛𥙿望而異之故有是號累遷豫州刺史
續晉陽秋曰太尉伐羌於濟口入河索虜遣將鵝青步騎
十萬於河北聲云救羌太尉遣隊主丁旿(音五)以車百乘五
北岸爲却月陣相去一步車置七人授以長白毦槊(毦音餌)
三國典略曰文育小字猛奴到都見太子詹事周捨捨命
兄子弘讓教之書計文育謂弘讓曰誰能學取此冨貴但
有大槊耳弘讓壯之教之騎射文育大悅
又曰羊侃字祖忻嘗從梁主宴樂遊苑時少府啓兩刃矟
成長二丈四尺三寸梁主因賜侃河南國紫騮馬令試之
侃執矟上馬左右擊刺特盡其妙勸者登樹梁主曰此樹
必爲侍中折矣俄而果折因號此矟爲折樹矟
又曰北齊安州刺史盧胄入海島得一人脛可長二丈以
爲矟獻於神武諸將咸莫能用唯彭樂舉之胄未幾遇疾
痛聲聞外巫言海神爲祟因此而卒
鄴城故事曰紫陌浮橋在城西北五里案鄴中記云趙王
虎時於此濟置紫陌宫曁齊時因修爲濟口帝廵幸又向
并州百官相餞莫不至此而訣別迄今猶以爲渡口齊文
宣時西廵百官辭於紫陌使矟騎圍之曰我舉鞭一時
刺殺淹留半日文宣醉不能起黃門郎連子暢進曰
陛下如此諸臣恐怖文宣曰大怖耶若然不湏殺乃命解
圍
又曰北齊文宣於臺上以矟刺都督尉子輝應手而死
靈鬼志曰河間王顒旣敗於關中有給使陳安甚壯徤常
乘一赤馬儁快非常雙持二刀皆長七尺馳馬運刀所向
披靡關西爲之歌曰壟上徤兒字陳安頭小面狹腹中寬
丈八長槊左右盤
語林曰桓宣武與殷劉談不如甚喚左右取黃皮袴褶(音十)
上馬持矟數廻或向劉或擬殷意氣始得雄王傳玄歌詩
曰彎我繁弱弓弄我丈八矟一舉覆三軍再舉殄戎貃
梁簡文帝馬槊譜序曰馬槊爲用雖非遠法近代相傳稍
巳成藝鄧蔗縈魏后之庭武而猶質桓馬入丹陽之寺雄
而未巧聊以餘暇復撰斯法搜採抑掦斟酌煩簡至如春
亭落景秋臯晚淨青霜旦盡密雨初晴纖驪沃若天馬半
漢盼金精而轉態交流汗血愛連乾而息影不畏衣春鏤
衢與白刃爭暉翠眊與紅塵俱動足使武夫憤氣觀者衝
冠巴童留玩不待輕舟之檝越女踟蹰無假如皐之箭
槍
風俗通曰刻葦傷盗爲槍
宋元嘉起居注曰謝靈運自理表云及經山隂防禦彰赫
彭排馬槍斷截衢巷
衛公兵法曰聽角聲第一聲絶諸隊即一時散立第二聲
絶諸隊一時捺槍卷幡張弓拔刀第三聲絶諸隊一時舉
槍第四聲絶諸隊一時籠槍跪膝坐
唐書曰郯國公羅士信容皃短小而驍勇絶倫隋末賊起
士信始年十四爲通守張湏陁執衣遇翟讓來寇士信請
自效湏陁小之曰汝形容未勝衣甲何可入陣士信怒重
著二甲左右雙鞬躍而上馬湏陁壯之遂將其衆擊賊于
澭水之上陣纔列士信執長槍立於馬上馳至賊所刺倒
數人斬一人首擲於空中用槍承之戴以略陣賊衆愕然
莫敢逼者士信乃弃筴馳馬爲十下而還湏陁因而奮擊
兵始接賊師大潰士信逐北每殺一人輙劓其鼻而懷之
每歸而數其鼻以表殺賊之多少也湏陁大悅之引置左
右每戰湏陁居前士信爲副賊無敢當者
又曰太宗每當大陣望賊中驍將銳士炫曜人馬出入來
去者意頗怒之輙命秦叔寳往取焉叔寳應命躍馬負槍
而進必刺之萬衆之中人馬俱倒太宗因以是重之叔寳
亦以此頗自矜尚貞觀巳後恒多疾病每謂人曰吾少長
戎馬所經二百餘陣屢中重瘡計吾前後出血亦數斛矣
何能不病乎及卒太宗甚傷惜久之贈徐州都督陪葬于
昭陵令所司於其瑩内立石人馬以旌戰之功焉
又曰哥舒翰爲別將時吐蕃大寇邊翰拒之于苦海吐蕃
之衆三道從山相續而下翰持半叚槍當其鋒逆擊之無
不摧靡又擊其次軍復走之又擊其後軍皆大破由是知
名天寳六載擢受右武衛將軍仍充隴右節度使副都知
關西兵馬使河源軍使先是吐蕃每歲候夌秋即大掠積
石軍前後不能禦至是翰使將王難德楊景暉等潜領兵
候蕃兵至設伏以待之吐蕃五千騎旣至放馬脫甲翰以城
中率驍勇合伏兵馳擊之殺略盡百餘騎奔突得走王難
德追擊之疋馬不還翰常逐馬驚墜于河立於水中吐蕃
三人擬槍方刺之翰大叱之賊驚駭俱廢失槍而走救騎
至賊便解散翰有家臣曰左車年十五每隨翰入陣翰善
使槍追賊及以槍搭其肩而遏之賊驚頋翰從而刺其喉
皆剔高三五丈而墜左車輙下馬斬其首率以爲常
又曰王難得有膽力善騎射天寳元年正月吐蕃大寇河
源軍難得以騎將爲軍鋒贊普有子曰琅支都恃其趫悍
乘諳真馬寳鈿裝鞍軍前求較鬪者難得横槍突往刺殺
之斬其首以其馬歸虜衆無敢追者軍使以聞玄宗召至
御殿問之因令馳突作殺琅支都狀壯之衣以錦袍拜左
金吾衛羽林將軍
五代晉史曰梁將有王彦章者勇力過人常執鐵槍僅百
斤所向辟易莊宗畏之
鋋
釋名曰鋋延也逹也去此至彼之言也
方言曰矛吴楊江淮南楚五湖之間謂之鋋(音蟬)或謂之鏦
(漢書曰鏦殺吴王也)其柄謂之矝
東都賦曰戈鋋彗雲(注鋋小矛也)
鈎鑲(音穰又音襄又音孃戎噐也)
釋名曰鈎鑲兩頭曰鈎中央曰鑲或推鈎推鑲或鈎引用
之宜也
東觀漢記曰詔令賜鄧遵金蚩尤辟兵鈎一
又曰桓帝永興二年光禄勲府吏舍夜壁下忽有氣掘之
得玉玦各有鈎長七寸三分玦周五寸四分身中皆有雕
鏤
漢名臣奏曰丞相薛宣奏漢興以來深考古義惟萬變之
備於是制宫室出入之儀正輕重之冠故司馬殿省門闥
至五六重周衛擊刁斗近臣侍側尚不得着鈎帶入房
梁書曰吉士瞻初爲荆府城局參軍浚池得一金革帶鈎
隱起鏤甚精巧篆文曰錫𡭗金鈎且公且侯士瞻取夏侯
洋兄之女女竊以與洋洋喜佩之及是革命洋果封侯而
士瞻不錫茅土
列仙傳曰鈎戈夫人姓趙病卧左手拳望氣者云東北有
貴人氣推而得夫人武帝發手得玉鈎手亦舒遂幸而生
昭帝後被害殯之尸不臰而香一月
三秦記曰藏鈎因鈎弋夫人世人法之也
瑞應圖曰湯都于亳有神人牽白狼口銜銅鈎入湯庭
搜神記曰京兆長安有張氏者晝獨處室有鳩自外入張
氏惡之披懷而祝曰鳩介來爲我禍耶飛上受塵爲我福
耶來入我懷鳩飜入懷以手探則不知鳩之所在而得一
金帶鈎焉遂寳之自是之後子孫昌盛有爲必偶貲財萬
倍蜀客賈至長安中聞之乃厚賂内婢婢竊鈎以與蜀客
張氏失鈎漸漸耗而蜀客數罹難厄不爲已利或告之曰
天命也不可以力求於是以鈎反張氏復昌故關西稱張
氏傳鈎云
陳留風俗傳曰浚儀周時梁伯所居國都多池沼時池中
出神帶鈎到今其民象而作之號曰大梁氏鈎焉
吴越春秋曰闔閭作金鈎令曰能爲善鈎者賞之百金而
有人貪賞之重殺其兩子以血釁金遂成二鈎獻之闔
閭而詣宮門求賞王曰爲鈎者多而子獨求賞何以異於
衆人之鈎乎作者曰吾之作鈎者貪王之賞殺吾二子以
成兩鈎以示之曰何者是也時王鈎甚衆形體相類不知
所在於是鈎師向鈎而哭呼其兩子名曰吴鴻泥稽我在此
王不知汝之神也聲未絶於口兩鈎俱飛着於父之胷吴
王大驚乃賞之百金
夢書曰夢得鈎帶憂約束也鈎帶着身約勑已也持鈎帶
脫事决已也
莊子曰曲者中鈎
吴都賦曰吴鈎越棘
魏文帝與王朗書曰丕白不愛江漢之珠而愛巴蜀之鈎
此言難得之貴寳不若易有賤物
魏文帝荅劉備書曰獲累紙之命兼美之貺他旣備善雙
鈎尤妙前後之惠非賢兄之貢則執事之貽也來若川流
聚成山積其充匱笥填府藏者固已無數矣
太平御覽卷第三百五十四
