太平御覽卷第五百二十六
禮儀部五
祭禮下
漢書郊祀志曰洪範八政三曰祀祀者所以昭孝事祖通
神明也旁及四夷莫不脩之下至禽獸犲獺有祭(應劭曰今孟春)
(獺祭魚季秋犲祭獸)是以聖王爲之典禮焉秦襄公攻戎救周列爲
諸侯而居西自以爲主少昊之神作西畤白帝其牲用
駒黃牛羝羊各一云其後十四年秦文公東獵汧渭之間
卜居之而吉文公夢黃蛇自天下屬地其口止於鄜衍(李竒)
(曰鄜音孚)文公問於史淳淳曰此上帝之徵君其祠之於是作
鄜畤用三牲郊祭白帝焉自未作鄜畤而雍旁故有吴陽
武畤(李竒曰於旁有吴陽地)雍東有好畤皆廢無祀或曰自古以雍
州積高神明之隩故立畤郊上帝諸神祠皆聚云蓋黃
帝時常用事雖殷周亦郊焉其語不經見搢紳者弗道
又郊祀曰始皇東遊海上行禮祠名山大川及八神求仙
人羡門之屬八神將自古而有之或曰太公以來作之齊
所以爲齊以天齊也(蘇林曰當天中央齊)其祀絶莫知起時
又郊祀志曰文帝始幸雍郊見五畤祠衣皆上赤趙人新
垣平以望氣見上言長安東北有神氣神成五采若人冠
冕焉或曰東北神明之舍西方神明之墓也(張晏曰神明日也日出東)
(北舍謂陽谷日沒於西也故曰墓)天瑞下宜立祠上帝以合符應於是作
渭陽五帝廟同宇(韋昭曰宇謂上同下異禮所謂複廟同屋也)帝一殿面五門
各如其帝色祠所用及儀亦如雍五畤明年夏四月文帝
親拜霸渭之會以郊見渭陽五帝五帝廟臨渭其北穿蒲
地溝水爟火舉而祠若光輝然屬天焉於是貴平至上大
之賜累千金而使博士諸生刪六經中作王制謀議廵狩
封禪事文帝出長門若見五人於道北遂因其直立五帝
壇(孟康曰直植也值其立処以位壇)祠以五牢
東觀漢記曰建武三年上幸春陵祠園廟大置酒與舂陵
父老故人爲樂
又曰桓譚字君山沛人章帝元和中行廵狩至沛令使者
祠譚冡鄉里以爲榮
又曰李通上大司空印綬以特進奉朝請及有司奏請封
諸皇子帝感通首創大謀即日封通少子雄爲邵陵侯
每幸南陽常遣使者以牢祀通父冡
又曰顯宗拜馬嚴持兵長史將北軍五校士羽林兵三千
人屯西河美稷衛護南單于聽置司馬從事牧守謁敬同
之將軍勑嚴過武庫祭蚩尤帝親御阿閣觀其士衆時人
榮之
又曰永平中詔京兆右扶風以中牢祠蕭何霍光出郡錢
糓給蕭何子孫在三百里内悉令侍祠
又曰桓帝初立黃老祠北宫濯龍中以文罽爲壇飾淳金
釦器采色眩曜祠用三牲太官設珍饌作倡樂以求福祥
漢皇德傳云章帝詔使者奉太牢致祠唐堯於成陽雲臺
袁山松後漢書曰韓卓字子助陳留人臘日奴竊食祭其
母卓義其心即日免之
漢舊儀曰宗廟八月飲酎用九大牢元年祭天二年祭地
三年祭五帝於五畤三歲一辯皇帝自行他祠不出祭天
紫壇幄帷高帝配天居室下西嚮紺幄席
又曰宗廟三年一大祫祭之子孫諸帝以昭穆坐於高廟
神皆合食設左右坐高祖南面繡幄帳堂上西北隅曲凡
黃金釦器每太牢中分之右辯上帝左辯上后爼餘委
積於前殿千斤名曰堆爼子爲昭孫爲穆昭西曲屏風穆
東面皆曲凡如高祖饌陳其后各配其左坐如祖妣之座
法
又曰原廟一歲十二祠有閏加皆用太牢
又曰唯八月飲酎駕夕牲牛以繡衣之皇帝暮視牲以鑑
燧取水於月以陽燧取火於日爲明水火左祖以水沷牛
右肩手執鸞刀以切牛毛血薦之而即更衣
又曰五儀元年儒術奏施行董仲舒請雨事始令丞相以
下求雨雪曝城南舞童女禱天神五帝五年始令諸官止
雨朱䋲縈社擊鼔攻之
又曰祭五嶽祠用三正色牲十月涸凍二月解凍皆祭祝
乘傳車稱使者祭四瀆用三正色牲况珪有馬祭人先於
隴西西縣人先山皆有土人山下有畦埒如種菜畦畦中
各王封祭參辰星辰於池陽谷曰夾道左右爲壇營覆地
各周三十六里
又曰祭西王母於石室皆在所二千石令長奉祠漢五年
脩復周室舊祀祀后稷於東南常以八月祭一太牢舞者
七十二人冠者五六三十人童于六七四十二人爲民祈
農報功
又曰凡聖王之法追祭天地日月星辰山川萬神皆古之
人也能紀天地五行氣奉其功以成人者也故其祭祀皆
以人事之禮食之所食也非祭食天與土地金木水火石也
又祭三皇五帝九皇六十四民皆古帝王凡八十一姓
漢末英雄記曰公孫瓉上計吏郡太守劉其以事犯法檻
車徵伯珪褠衣平幘御車到洛陽其當徙日南伯珪具豚
米於墓上祭先舉觴醊祝曰昔爲人子今爲人臣當詣日
南日南多瘴氣恐或不還與先人辭於此再拜慷慨而起
其時州里人在京師者送行見之及觀者莫不歔欷
魏志曰管寧恒着布𥜗袴布裙隨時單複出入閨庭能自
柱杖不湏扶侍四時祠祭輙自力強改加衣服着絮巾故
在遼東所有白布單衣親薦饌跪拜成禮寕少喪母不識
形像常特觸如法泫然流涕
又曰穢南國常用十月祭氏晝夜飲酒歌儛名之爲舞天
又祭虎以爲神
吴志曰赤烏年有兩烏銜鵲墮東館丞相朱據燎鵲以祭
干寳晉紀曰帝配饗魏太祖廟有奏諸功臣從饗者更以
官爲次在荀郭之上
後魏書曰胡處少孤言及父母則若孺子之號燉煌汜潜
家善釀酒每節常送一壷以給祭事也
沈約宋書曰羊玄保自少至老謹於祭奠四時珍新未得
祠薦者口不妄嘗
齊書曰張冲永明八年爲假節監青冀二州行刺史事冲
父初卒遺命曰祭我必以鄕土所産無用牲物冲在鎮西
時還吴國取果菜每至蒸嘗輙流涕薦焉
家語曰魯公索氏將祭而亡其下牲孔子聞之曰公索氏
不及二年必亡矣後一年而亡
孔叢于曰元和二年春帝東廵狩還過魯幸闕里以太牢
祠孔子及七十二子作六代之樂大會孔氏男子二十巳
上者六十三人命儒者講論
尸子曰先王之祠禮也天子祭四極諸侯祭山川大夫祭
五祀士祭其親也
白虎通曰王者祭宗廟親自取禽者尊重先祖必欲自射
加功力
又曰王制曰春薦韮夏薦麥秋薦黍冬薦稻韮以卵麥以
魚黍以豚稻以鴈春曰祠者物微故祠名之夏曰礿者麥
熟進之秋曰嘗者新榖熟冬曰蒸蒸者爲衆冬之時物成
者衆
益都耆舊傳曰蜀郡張寬字叔文漢武帝時爲侍中從祀
甘泉至渭橋有女子浴於渭水乳長七尺上怪其異遣問
之女曰帝後第七車知我所來時寬在第七車對曰天星
主祭祀者齋戒不嚴則女人星見
汝南先賢傳曰薛苞歸先人冢側坊中種稻以祭祀芋以
充飢躭詩悅禮玄虚無爲舉孝廉賢良方正皆不就
王歆之神境記曰九疑山旣出林過溪望見舜廟在郡山之
下而插搆水際杳若靈居矣余親負勁策致祠靈堂乃躬就
齋㓗奉奠其宵水月如鏡焉澗微響乃聞廟裏若有絃歌
者聲調如近察復𬗟邈此其五絃之音南風之響乎
解道虎齊記曰臨淄城南十五里天齊淵五泉並出有異
於常故廟屋以同瓦有天齊字在齊八祠祠天於此故名
云
越絶書曰越王旣得平吴春祭三江秋祭五湖因以其時
爲之立祠垂之來世傳之萬載鄰邦樂德皆來取之
吴越春秋曰夫差帥諸羣臣出國東祠子胥江水濱諸臣
並在夫差乃言曰寡人蒙先王之遺恩爲千乘之主昔不
聽相國之言乃用䜛佞之辭至令相國遠没江海自亡巳
來濛濛惑惑如霧蔽日莫誰與言泣下沾衿哀不自勝左右
羣僚莫不悲傷
十二州記曰昔禹治洪水旣畢乃乘橋車到鍾山祠上帝
於北河歸大功于九河也
襄陽記曰諸葛亮初亡所在各求爲立廟朝議以不合百
姓遂因時節私祭之於道陌也
摯虞雜祀議曰故事祀臯陶於廷尉寺祭先聖於大學也
桓子新論曰昔楚靈王驕逸輕下簡賢務鬼信巫祝之道
齋戒㓗鮮以祀上帝禮羣神躬執羽紱起舞壇前吴人來
攻其國人告急而靈王鼔舞自若頋應之曰寡人方祭上
帝樂明神當蒙福祐焉不敢赴救而吴兵遂至俘獲其太
子及后姬以下甚可傷
論衡曰魯文公逆祀去者三人定公順祀叛者五人貫於
俗者謂則禮爲非曉禮者寡則知是者稀
又曰凡祭祀之義有二一曰報功二曰循先報切以勉力
循先以崇恩也
黃帝問玄女兵法曰六甲將及夫人姓名服色曰其將皆
着赤幘小冠帶白綬絞夫人足皆各象其禽獸足凡欲治
致神當於帛上書諸神名如法祭蔭齊事六曰見形六十
日一祭合諸神祭之祭法脯長一九廣三寸白茅爲籍編
以青絲籍長二尺四寸廣六寸餅棗栗并脯置藉上柸皆
黑中以丹沙九兩盛米囊九枚置北斗座上中爲九星六
甲坐外四面十二座座前一柸受道者壇東北祭南向再
拜祝
軍令曰金鼓幢麾隆衡皆以立秋日祠先時一曰主者請
祠其主者奉祠若出征有所剋獲還亦祠向敵祠血于鍾
鼔秋祠及有所尅獲還但祠不血鍾鼓祝文某官使主者某
敢告隆衡金鼓幢麾夫軍武之器者所以正不義爲民除
害也謹以立秋之日㓗牲黍稷旨酒而敬薦之
又曰常以己丑日祠牛馬先祝文曰某月己丑某甲敢告
馬牛先馬者兵之道牛者軍農之用謹㓗牲黍稷旨酒敬
而薦之
又曰軍行濟河主者常先白沉壁文曰某王使者某甲敢
告于河賤臣某甲作亂天子使某帥衆濟河征討醜類故
以壁沉唯爾有神裁之
曹植求祭先王表臣雖比拜表自計違遠巳來以踰旬日
垂竟夏節方到臣悲感有念先王公以夏至日終是以家
俗不以夏日祭至於先王自可以令辰告祠臣雖卑鄙實
禀體於先王自臣雖貧寠蒙陛下厚賜足供太牢之具臣
欲祭先王於北河之上羊猪牛臣自能辦否者臣縣自有
先王喜鰒臣前以表得徐州臧霸二鰒百枚足自供事請
水瓜五枚計先王崩來未能半歲臣實欲告敬且欲復盡
哀博士鹿優韓蓋等以爲禮公子不得禰先君公子之子不
得祖諸侯謂不得立其廟而祭之也禮又曰庶子不得祭
宗詔曰得月二十八日表知侯推情欲祭先王於河上覽
省上下悲傷感切將欲遣禮以紓侯敬恭之意會博士鹿
優等奏禮如此故寫以下開國承家頋迫禮制惟侯存心
與吾同之
殷允祭徐孺子文曰惟太元六年龍集荒洛冬十月哉生
魄試守豫章太守殷君謹遣左右某甲奉清酌薌合一簋
單羞再拜奠故聘士豫章徐先生
周祗祭梁鴻文曰晉隆和四年十一月陳郡周潁文以藴
藻行潦祠梁先生
殷闡祭王東亭文曰公以少牢之奠敬薦東亭王侯之靈
蓋聞㓪鑒不塵精金能照
伯玉祭孫叔敖文曰謹以豊羞祭楚令尹孫君之靈眇眇
千載悠悠舒荆理無不通事隔者形尚想清塵承風效誠
謝惠連祭古冢文曰東府掘城北壍入一丈餘得古冢上
無封域不用㙛瓦以木爲槨中有二棺正方兩頭無和明
器之屬材瓦銅&KR0238;有數十種刻木爲人長三尺可有二十
餘載開見悉識是人形以物棖撥之應手灰滅棺上有五
銖錢百餘枚水中有甘蔗節及梅李核皆浮出而不甚爛
壞銘志不存世代不可得而知之公命城者改埋於東崗
祭以豚酒旣不知其名字近遠故假爲之號曰冥寞君云
爾
揚泉請辭曰古不墓祭葬於中原而廟在大門裏不敢外
其親平明出葬曰中反虞不敢一日使神無依也周衰禮
廢立寢於廟墓漢因而不改以先帝衣冠四時上盥水進
菓實而禘祫祭祀皆於宗廟及其末因寢之在墓咸往祭
焉蓋由京師三輔酋豪大姓力強財冨婦女贍侈車兩相
追宿止墓下連日厭飫遂以成俗迄乎今日夫死者骨肉
歸乎土神而有靈豈其守夫敗壤而繫乎草莽哉
唐書曰王義方初爲太子校書魏徵張亮皆厚禮之亮誅
坐與交遊貶授儋州吉安丞行至南海舟人將以酒脯致
祭義方曰黍稷非馨義在明德乃酌水而祭
太平御覽卷第五百二十六
