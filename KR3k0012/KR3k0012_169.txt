太平御覽卷第一百六十九
州郡部十五
淮南道
楊楚濠壽滁和
廬舒蘄申光安
黃沔
楊州
元和郡縣圖志曰楊州廣陵郡禹貢九州楊州其一也春
秋時屬吴七國屬楚秦滅楚爲廣陵後併天下屬九江郡
漢爲江都國建武元年復曰楊州
左氏哀九年曰吴城䢴溝通江淮也
魏志曰黃初六年征吴幸廣陵城臨江觀兵見江濤歎曰
天所以限南北也
隋書曰義寧元年詔修江都宫治龍舟鳳舸黃龍赤艦樓
舡萬艘以幸江都爲錦帆黼帳作泛龍舟春江花月夜等
曲以幸之因而都焉
宋書曰徐湛之爲楊州起風亭月吹觀臺琴室以爲遊宴
焉
又曰楊州刺史王謐薨高帝次應入輔劉毅等不欲帝入
謐議以中軍謝混爲州欲令帝於丹徒領州以二議諮帝
劉穆之謂帝曰楊州根本所係不可假人前授王謐事出
權道今若復他授便應受制於人一失於權無由可得帝
從之
郡國志曰廣陵以城置在陵上爾雅云大阜曰陵連接西
蜀一名阜崗一名崑崙崗鮑昭蕪城賦曰拖以漕渠軸以
崑崙崗
河圖括地象曰崑崗山横爲地軸此陵交帶崑崙故廣陵
也
漢志曰廣陵國高帝六年置景帝四年更名江都王莽曰江
平江都易王非廣陵厲王胥皆都此
漢書曰廣陵厲王賜策曰烏呼小子胥受兹赤社建爾國
家封于南土古人有言曰大江之南五湖之間其人輕心
楊州保強(保恃也)三代要服不及以正(要服次荒服之内正政也要一遥反)
圖經曰江陽縣本漢江都縣也以在江之北故曰江陽
漢志曰江都屬廣陵國
又曰海陵縣臨淮郡莽曰亭間
十道志曰六合縣本秦棠邑縣春秋時棠也左傳襄十四
年楚子爲庸浦之役故子囊帥師于棠(庸浦棠皆楚邑)
楚州
元和郡縣志曰楚州淮隂郡禹貢楊州之域春秋時屬吴
越戰國時屬楚秦屬九江郡漢爲射陽縣之地
漢志曰射陽縣屬臨淮郡莽曰監淮亭在射水之陽故曰
射陽
又曰廣陵王胥有罪其相勝之奏奪王射陂(張晏曰射水之陂在射陽縣)
晉書曰穆帝時中郎將荀羡北討云舊淮隂地形都要水
陸交通易以觀釁沃野有開殖之利方舟運漕無他屯阻
乃營立城池焉
郡國志曰北對清泗臨淮守險有平陽石龜田稻豐饒
吴越春秋曰吴將伐齊自廣陵掘溝通江淮(即州地)
史記曰越滅吴而不能正江淮楚乃東侵廣地于泗上
漢志曰盱眙屬臨淮郡都尉治莽曰武
南兖州記曰盱眙本春秋時善道地
漢書曰項羽立楚懷王孫心爲楚懷王都盱眙
南兖州記曰南兖州地有盬亭百二十三所縣人以漁盬
爲業略不耕種擅利巨海用致饒沃公私商運充實四遠
舳艫千計吴王所以冨國強兵而抗漢室也
圖經曰寳應縣本安宜縣即漢之平安縣地屬廣陵郡
唐書曰天寳初有李氏女子旣嫁而寡爲尼名真如忽有
人自天而下以寳與之因名寳應
濠州
十道志曰濠州鍾離郡禹貢楊州之域春秋時爲鍾離子
國戰國時屬吳秦置三十六郡屬九江郡漢置鍾離春秋
成十五年曰叔孫僑如會吴于鍾離始通吴也(始與中國接)又
昭十四曰楚子爲舟師以略吴疆遂滅巢及鍾離
史記曰楚平王十年吴之邊邑卑梁女與楚邊邑鍾離小
童爭桑兩家交怒相攻楚伐卑梁人卑梁大夫怒發兵攻
鍾離楚王聞之大怒吴亦發兵使公子光攻楚遂滅鍾離
莊子曰莊子與惠子遊於濠梁水上見儵魚出遊從容莊
子曰是魚樂乎惠子曰子非魚安知魚之樂耶莊子曰子
非我安知我不知魚之樂也
史記曰昔禹會諸侯於塗山執玉帛者萬國
十道志曰塗山在臨淮郡西
又曰招義縣本漢臨淮縣
漢志曰淮陵縣屬臨淮郡莽曰淮陸
壽州
元和郡縣志曰壽州壽春郡禹貢楊州之域秦併天下爲
九江郡漢爲淮南國
伏滔正淮論曰爰自戰國至于晉之中興六百餘年保淮
南者九姓稱兵有十一人皆亡不旋踵禍溢於世保壽春
者南引荆海之利東連三吴之富北接梁宋平途不過七
百里西援陳許水陸不出千里外有江湖之阻内保淮淝之
固龍泉之陂良田萬頃舒六之貢利盡蠻越金石皮革之
具萃焉苞木管竹之族生焉其俗尚氣力而多勇悍其人
習戰爭而貴詐僞所以屢多亡國也
史記曰楚考烈王自陳徙都壽春號之曰郢又項羽本紀
曰羽封英布爲九江王都六盡有江淮之地
漢書曰六故國也屬六安國咎繇後爲楚所滅如谿水首
受沘東北至壽春入芍陂(沘音匕芍音鷄)
左傳文五年曰楚成大心仲歸帥師滅六(仲歸于家)冬楚公子
爕滅蓼(蓼今安豊蓼縣)臧文仲聞六與蓼滅曰臯陶庭堅不祀忽
諸德之不建民之無援哀哉
漢志曰壽春合肥受南北湖皮革鮑木之輸亦一都會也
(鮑鮑魚也木謂楓柟之屬)
壽春記曰三國時江淮爲戰爭之地其間數百里無復人
居晉平吴其民乃還本土復立爲淮南郡
齊書曰高祖初遣垣崇祖鎮壽陽謂之曰我新有天下
魏必送劉昶爲辭壽春賊之所衝深爲之備旣而果然乃
敗還
十道志曰霍丘縣本漢松滋縣也
漢志曰松滋侯國屬廬江郡莽曰誦善
十道志曰霍山縣灊縣也
漢志曰灊縣屬廬江郡天柱山在南
史記曰吴王闔閭四年伐楚取灊
滁州
元和郡縣志曰滁州永陽郡春秋時楚地在漢爲全椒縣
也〇漢志曰全椒縣屬九江郡
十道志曰隋以爲滁州以滁水爲名
郡國志曰後漢彭城劉平爲全椒令虎皆渡江
和州
元和郡縣志曰和州歷陽郡禹貢楊州之域春秋及戰國
時爲楚地秦爲歷陽縣屬九江郡漢爲淮南國
郡國志曰歷陽西有遏胡城即王導築以禦石虎
漢志曰歷陽都尉治屬九江郡莽曰明義
十道志曰南有歷水故曰歷陽
淮南子曰歷陽之都一夕爲湖(漢明帝時歷陽淪爲麻湖)
十道志曰麻湖在縣西十里
漢書曰漢軍追項羽至江東城烏江亭長&KR0712;舟待之
廬州
元和郡縣志曰廬江郡古廬子國也春秋舒國之地
十道志曰戰國時其地屬楚秦置三十六郡屬九江郡漢
爲合肥縣
左傳魯僖公四年曰徐人取舒杜預注云舒國今廬江舒
縣也
尚書仲虺曰成湯放桀于南巢
魏志曰青龍元年滿寵爲楊州都督請於合肥城西三十
里置新城表曰合肥城南臨江湖北逹壽春賊攻圍之得
據水爲勢官兵救之當先破賊大軍然後圍乃得解賊往
甚易兵救甚難今城西三十里有竒險可依立城固守此
所謂引賊平地而椅其歸路也詔從之
廬江記曰人物語音風土明茂皆勝淮左諸郡
漢志曰廬江郡故淮南文帝十六年別爲國領縣十二
又曰龍舒屬廬江郡應劭曰羣舒邑也
又曰居巢屬廬江應劭曰春秋楚人圍巢巢國也
左傳昭二十五年曰楚子使熊相禖郭巢(爲巢築城郭也)
郡國志曰濡湏水出自巢湖謂之馬尾溝
十道志曰慎縣本漢浚遒縣
漢志曰浚遒屬九江郡(浚音峻遒音才由反)
舒州
釋例曰舒有五名舒庸舒龍舒州舒鳩舒城其實一也
左傳定二年曰吳子使舒鳩民誘楚人
元和郡縣志曰舒州桐安郡禹貢楊州之域春秋時晥國
也
十道志曰春秋時爲楚東鄙戰國時屬楚秦置三十六郡
爲江夏郡
史記曰晥匽姓咎繇之後也春秋時楚滅之
漢志曰晥屬廬江郡
續漢書郡國志曰廬江郡自舒縣徙居晥
魏志曰正始二年孫權遣諸葛恪屯晥城以伺邊隙
吴志曰曹公遣朱光爲廬江太守屯晥大開稻田吕蒙上
言曰晥地肥美若一收熟彼衆必增加是數歲操態見矣
宜早除之於是親征晥破之
宋書州郡志曰晉安帝於舊晥城置懷寧縣
圖經曰桐城春秋時桐國也亦漢樅陽縣也
左傳曰定二年曰桐叛楚(桐小國也廬江舒縣有桐鄕)
漢書武帝紀曰元封五年南廵狩自尋陽浮江射蛟江中
獲之舳艫千里薄樅陽而出作盛唐樅陽之歌
蘄州
十道志曰蘄州蘄陽郡禹貢楊州之域春秋及戰國時並
屬楚秦置三十六郡屬九江郡漢蘄春縣之地
漢志曰蘄春屬江夏郡
史記曰始皇十六年滅楚虜王負芻於蘄
地名記曰蘄春以水隈多蘄菜因以爲名
晉書曰武帝以宣太后諱春改爲蘄陽
吴志曰魏使廬江謝寄爲蘄春郡典農吕蒙襲破之
又賀齊傳曰初晉宗爲浠口將以衆叛如魏還爲蘄春太
守圖襲樂安取保質權以爲耻因軍初罷六月盛夏出其
不意詔齊督䴢芳鮮于丹等襲蘄春生虜宗吴復置蘄春
郡
申州
十道志曰申州義陽郡禹貢荆州之域春秋時申國之地
秦爲南陽郡地漢置平氏縣屬荆州漢武封北地尉衛止
爲義陽侯魏文帝分南陽立義陽郡宋文元嘉末於義陽
立司州周武帝爲申州
輿地志曰義陽有三關之險十道志曰三關謂平靖關(長老)
(云此關因山爲障不營壕隍故名平靖)其一也武陽黃峴二關在安州應山
縣界
光州
十道志曰光州弋陽郡禹貢揚州之域春秋時弦子國秦
置三十六郡屬九江郡漢爲西陽縣
左傳僖五年曰楚人滅弦(弦在弋陽軑縣)弦子奔黃
漢志曰西陽屬江夏郡
又曰[車犬]屬江夏故弦子國(音汰又徒系反)
圖經曰定城縣春秋黃子國也
十三州志曰定城置在古黃子國南十二里
十道志曰定城本漢弋陽縣
漢志曰弋陽侯國屬汝南郡在弋山西北故黃國今黃城
是也
十道志曰固始縣本寢丘孫叔敖所封之邑也
又曰殷城縣本漢期思縣也
漢志曰期思屬汝南郡故蔣國也
左氏傳曰凡蔣周公之裔也
安州
十道志曰安州安陸郡春秋䢵子之國雲夢之澤在焉後
楚滅䢵封鬪辛爲鄖公則其地也戰國時屬楚秦併天下
爲南郡城漢爲安陸縣宋武置安陸郡唐武德四年爲安
州
黃州
十道志曰黃州齊安郡禹貢荆州之域戰國時屬楚秦爲
南郡地漢爲西陵縣高齊置衡州隋開皇三年爲黃州
又曰麻城黃陂縣本漢西陵縣也
沔州
十道志曰沔州漢陽郡禹貢荆州之域春秋鄖國之地戰
國時屬楚秦併天下爲南郡地漢爲安陸縣地晉立沌陽
縣屬江夏郡(沌音篆)唐武德四年置沔州
尚書禹貢曰逾于沔(漢上日沔)
三國志曰魏初定荆州沌陽以爲重鎮
晉書曰永嘉六年王敦表陶侃爲荆州刺史鎮沔陽
宋書州郡志曰晉於臨嶂山置沌陽縣
荆州記曰臨嶂山南峯謂之烏林峯亦謂亦壁
吴志曰曹公臨荆州孫權遣周瑜程普爲左右督領萬人
與劉備俱進退保赤壁
永初山川記曰沔口古以爲滄浪水屈原過漁父處
太平御覽卷第一百六十九
