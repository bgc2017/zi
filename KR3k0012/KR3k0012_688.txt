太平御覽卷第六百八十八
服章部五
貂蟬簮導白筆帢
幍幓頭(纏鬢䋲附)
貂蟬
徐廣車服雜注曰蟬取清高飲露而不食貂取紫蔚温潤
而光彩不彰灼
又曰武官皆惠文冠夲趙服也一名武弁大冠凢侍臣加
貂蟬愚謂北土寒凉本以貂皮煖附施於冠因遂變而成
飾也
應劭漢官儀曰侍中金蟬左貂金取堅剛不朽蟬居高食
潔貂内勁悍而外温潤貂蟬不見傳記者因物論義予
覽戰國策乃知昔趙武靈王胡服也其後秦始皇破趙得
其冠以賜侍中高祖滅秦亦復如之末侍中皇權參乘問
貂璫何法不知其說復問地震云不爲災還宫左遷議郎
又曰中常侍秦官也漢興或用士人銀璫左貂世祖以來
專用宦者石貂金璫
漢書曰燕王旦郎中侍從着貂羽黃金附蟬
又曰劉向上封事曰今王氏一姓乘朱輪華轂者二十三
人皆青紫貂蟬充盈幄内
又曰王莽簒位更漢黑貂爲黃貂又改漢正朔臘日太
后命其官屬黑貂至漢家正臘日獨與其左右相對飲酒
食肉
晉書曰趙王倫簒位同謀者咸超階越次不可勝紀至於
奴卒厮役亦加以爵位每朝會貂蟬盈坐故時喭曰貂不
足狗尾續
又曰劉聦破洛城將壞帝還平陽作赦書以六月十一日
破洛羣王十二束手軍門貂蟬羽葆以充王府
又曰阮孚字遥集爲安東府參軍蓬髮飲酒不以王務嬰
心後拜散騎常侍性旣嗜酒常以金貂換酒爲所司所彈
帝宥之
蕭子顯齊書曰侍中世爲親近職魏晉選用稍增華重宋
文帝元嘉中王曇首殷景仁等並爲侍中情任親密景仁
與帝接膝共語貂拂帝帝手拔貂置案上語畢復手插之
又曰王儉以朝儀草創衣服制則未有定凖議曰漢
景六年梁王入朝中郎謁者金貂出入殿門左思魏
都賦云藹藹列侍金貂齊光此藩國侍臣有貂明
文
又曰張敬兒被收敬兒脱冠貂投地曰用此物誤我
又曰武陵昭王曄武帝即位歷中書祠部尚書巫覡或言
曄有非常之相以此自負武帝聞之故無寵未嘗處方岳
於御座曲宴醉伏地貂抄肉柈帝笑曰汙貂對曰陛下愛
其順毛而疎其骨肉帝不悅
又曰何戢爲侍中上欲轉戢領選問尚書令禇彦回以戢
資重欲加散騎常侍彦回曰宋時王球從侍中中書令單
作吏部尚書資與戢相似領選職方昔小輕不容頓加常
侍聖旨每以蟬冕不宜過多臣與旣巳左珥若復加戢則
八座便有三蟬若帖以驍游亦不爲少廼以戢爲吏部尚
書加驍騎將軍
又曰江淹累遷秘書監侍中衛尉卿初淹年十三時孤貧
嘗採薪以養母曾於樵所得貂蟬一具將鬻以供養其母
曰此故汝之休徵也汝才行若此豈長賤耶可留待得侍中
著之至是果如母言
又曰周盤龍爲東平太守求解職見許還爲散騎常侍武
帝戲之卿著貂蟬何如兜鍪盤龍曰此貂蟬從兜鍪中生
耳
梁書朱异除中書郎時秋日始拜有飛蟬正集异武冠上
時咸謂蟬珥之兆後果如其言
又曰王規爲晉安王長史王立爲太子仍爲散騎常侍太
子中庶子侍東宮太子賜以所服貂蟬并降令書悅是舉
也
又曰陸雲善弈棋常夜侍坐武帝冠觸燭火帝笑謂曰
燭燒卿貂帝將用爲侍中故以此戲之
後魏書曰神龜元年詔加女侍中貂蟬同外侍中之飾任
城王澄上表諫曰高祖世宗皆有女侍中官未見綴金
蟬於象珥極鼲貂於鬚髮江南僞晉穆何后有女尚書而
加貂璫此乃衰亂之世妭妄之服請依常儀追還前詔帝
從之
鄴中記曰石虎征討所得婦女美色萬餘選爲女侍中着
貂璫直皇后
劉楨荅魏文帝牋曰貂鼲之尾挂侍臣之幘
潘岳興賦曰登春臺之熙熙珥金貂之熲熲
成公綏七唱曰金鐺煌煌貂珥峩峩也
孫楚會王侍中座上詩曰顯允君子時惟英邵玄貂左移
華蟬增曜
簮導
釋名曰簪連也所以簪冠於髮也導所以導掠鬢髮使入
巾幘之裏也或曰掠鬢以事名之也
服虔通俗文曰幘導曰簪
史記曰趙平原君使人於春申君趙使欲夸楚爲玳瑁簪
春申君客三千餘人上客皆玳簪躡珠履趙使大慙也
又曰李斯上書曰宛珠之簪傳璣之珥
漢書曰上從館陶公主飲上曰頋謁主人公主乃下殿去
簪珥徒跣頓首謝自引董君董君隨主前伏殿下
又劉向列女傳曰周宣姜后齊女也宣王常晏起姜后脫
簪珥待罪於永巷也
又佞幸傳曰景帝没入鄧通家財一簪不得著身
燕書曰高祖慕容廆晉安北將軍張華雅有人鑒鎮薊撫
御諸部高祖童兒往見華甚異之謂高祖曰君後爲命世
之器匡難濟時者也脱所著幘簪以遺高祖結慇懃而别
梁書曰羊侃家妓孫荆玉能反腰帖地銜得席上玉簪
後魏書曰胡太后幸闕口温水登鷄頭山自射象牙簪一
發中之
董巴漢輿服志曰太皇太后入朝服紺上皂下簪以瑇瑁
爲樀長一尺端爲華勝上爲鳳凰爵以翡翠爲毛羽下有
白珠垂黃金鑷左右各一橫簪之以安幗結諸簪珥
又曰公卿列侯中二千石夫人紺繒幗黃金龍首銜白珠
魚湏長尺爲簪
江表傳曰魏文帝遣使於吳求通犀簪群臣曰貢有常典
魏所求非法宜勿與孫權曰彼在諒闇之中而所求若此
寧可復與言禮皆備以付使
韓詩外傳曰孔子遊少原之野有婦人央澤而哭夫子怪
之使弟子問焉婦人對曰向看刈蓍薪而忘簪是以哀孔
子曰刈蓍而忘簪有何悲焉婦人曰非傷忘簪吾所悲者
不忘故也
淮南子曰楚將子發好伎道之士有善爲偷者往見子發
子發禮之無幾何齊伐楚子發將師當之兵三却齊師逾
強於是善偷則夜出取幘明夕取枕明夕又取簪悉歸之
齊師大駭謀曰今夕不去楚軍恐取吾首還師而去之故
伎無細能無薄在人君用之也
鹽鐵論曰禹理水過門不入當此之時墮簪不顧
郭子横洞冥記曰帝好微行於長安城西夜見一玉螭遊
於路董謁曰昔桀媚末嬉於膝上以金簪貫玉螭腹爲戲
弄今螭腹有金穿痕安知非此耶
神仙傳曰左慈能分杯飲酒曹公聞試之慈拔簪以畫杯
即斷其間相去數寸
幽明錄曰孫權時南方遣吏獻簪吏過宮亭湖廬山君廟
請福下教求簮吏叩頭曰簪獻天子必乞哀念神云臨入
石頭當相還吏遂去達石頭有三尺鯉魚跳入舡吏破腹
得之
吳均續齊諧記曰東海蔣潜嘗至不其縣於林野中見一死
人烏來食之輙見一小兒長三尺許來駈烏乃起去潛乃
往看之見有犀導乃拔取衆鳥争集無復駈者
夢書曰簪者爲身簪者巳之尊也夢着好簪身歡喜
班固與竇憲牋曰將軍哀憐賜以玉躬所喜駭玳瑁簪絳
單衣以魯縞之質被服鸞鳳之彩飾諸葛恢集詔荅恢曰
今送一犀導小物耳然是情發於中而寄乎物
班固與弟超書令遺仲叔瑇瑁黑犀簪
西京雜記曰武帝過李夫人就取玉簪搔頭宫中爭效之
玉價倍貴
漢鐃歌有所思曲曰有所思乃在大海南何以爲問遺雙
珠玳瑁簪
白筆
魏略曰明帝時嘗大會殿中御史簪白筆側階而坐上問
左右此何官侍中辛毗對曰此謂御史舊簮筆以奏不法
今但備官耳
徐廣車服雜注曰古者貴賤皆執笏有事則書之常簪筆
今之白筆是其遺象
帢(苦洽切)
服虔通俗文曰帛幘曰帢
王隱晉書曰陳舒議至尊臨温公夫人喪議曰今白帢深
衣當古弔服至尊臨弔謂深衣而已
崔鴻十六國春秋西凉錄曰燉煌父老令狐熾夢白頭公
衣帢謂熾曰南風動吹長木胡桐椎不中轂言訖忽然不
見李歆小字桐椎至期而亡
南史曰何胤夢見神女二十許人並衣帢行列在前俱拜
牀下覺又見之便命營凶具旣而疾困不復&KR2716;
後魏書曰宋遊道與頓丘李㢡一面便善㢡曰我年位巳
高會用弟爲佐史令弟北面於我足矣遊道曰不能旣而
㢡爲河南尹辟遊道爲中正使者相屬以衣帢待之握手
歡謔謔
潘京别傳曰陳躭初爲州主簿司空何次道帢偏岸謿躭
頓帢有所蔽也應聲報曰躭頓以蔽有明府岸以示無
宜都山川記曰塩水上有石室民駱都到室邊採蜜見一
仙人裙衫白帢坐見都凝瞻不轉
傅子曰漢末魏太祖以天下凶荒資財乏匱擬古皮弁裁
縑帛以爲帢合乎簡昜隨時之義以色别貴賤于今施行
可謂軍容非國容也
世說曰陸雲好笑著帢暎水見影笑不能止
高惠文婦與惠文書曰今奉緫帢拾枚
幍
傳子云幍先未有岐荀文若巾觸樹成𡵨時人慕之因而
弗改今通爲慶弔之服白紗爲之或單或裌初婚冠送餞
亦服之
後魏書曰太和中文明太后崩齊遣其散騎常侍裴昭明
謝峻等弔欲以朝服行事主客不許昭明等執志不移孝
文勑尚書李冲選一與識者更與論執冲奏遣成淹昭明
言不聽朝服行禮議出何典淹言玄冠不弔童[孑(焉-正+?)]共聞昔
季孫將行請遭喪之禮千載之下猶共稱之卿方謂議出何
典何其異哉昭明言唯賫袴褶不可以弔幸借衣幍以申
國命敕送衣幍給昭明等明旦引入皆令文武盡哀
後魏書裴植傳曰植母夏侯道遷姉也性甚剛峻於諸子
皆如嚴君長成後非衣幍不見小有罪過必束帶伏門經
五三日乃引見之督以嚴訓唯少子衍得以常服見之
幓頭(取遥反)
釋名曰幓鈔也鈔髮使上或謂之陌頭言其從横陌而前
也齊人謂之奄髮使上也
禮記玉藻曰士練帶率下辟(士以下皆禪不合而經積如今作澡頭爲之)
東觀漢記曰建武中徵周黨黨著短布單衣榖皮幓頭待
見尚書欲令更服黨曰朝廷夲以是故徵之安可復更遂
以見自陳願守之所志上聽之
後漢書曰向栩河内朝歌人少爲書生性卓詭不倫恒讀老
子狀如學道又似狂生好被髮着絳幓頭
吳越春秋曰勾踐與妻入臣吳王衣獨鼻幓頭夫人衣無
緣衣裳左開之𥜗以養馬
古詩曰羅敷好養蠶採桑城南隅少年見羅敷脫巾著綃
頭
繁欽定情詩曰何以結相於金薄畫幓頭
太平御覽卷第六百八十八
