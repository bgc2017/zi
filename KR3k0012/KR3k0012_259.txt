太平御覽卷第二百五十九
職官部五十七
太守
論語子路曰善人爲邦百年亦可以勝殘去殺矣(善人居中不踐)
(迹不入室也此人爲政不能早有成功百年乃能無殘暴之人)
史記曰萬石君奮其父趙人也姓石氏奮長子建次子甲次子乙
官皆至二千石於是景帝曰石君及四子皆二千石人臣
尊寵乃集其門號奮爲万石君孝景季年万石君以上大
夫禄歸老于家以歲時爲朝臣過宫門闕万石君必下車
趨見路馬必式焉
又曰杜周爲御史大夫家兩子夾河爲守
漢書曰郡守秦官也常治其郡袟二千石有丞邊郡又有
史掌兵馬祑皆六百石景帝中二年更名太守
又曰季布爲河東太守孝文時人有言其賢召欲以爲御
史大夫又言其勇使酒難近至留邸一月見罷布進曰臣
待罪河東陛下無故召臣此人必有以臣欺陛下者今臣
至無所受事罷去此人必有毀臣者夫以一人譽召臣一
人毀去臣臣恐天下有識聞之有以窺陛下(韋昭曰窺見陛下深淺也)
上默然慙曰河東吾股肱郡故特召君耳
又曰嚴助會稽人也上問所欲對曰願爲會稽太守在郡
數年不聞問上賜詔書曰君猒承明之廬(石渠門外)勞侍從之
事懷故土出爲郡間者闊焉久不聞問助惶恐上書謝曰
臣事君猶子事父臣當伏誅願奉二年計最(如淳曰舊法當使丞奉歲)
(計躬自欲入奉之也最凡要也)
又曰朱買臣字翁子拜會稽太守上謂買臣曰冨貴不歸
故鄕如衣錦夜行今子何如買臣蝢首辝謝買臣衣故衣
懷其印綬步歸郡邸時會稽吏方相與羣飲不視買臣買
臣入室中守邸與共食且飽少見其綬守邸怪之前引其
綬又視其印會稽太守章也守邸驚出相語上計椽吏皆
醉大呼曰妄誕耳守邸曰試來視之其故人素輕買臣者
入内視之還走疾呼曰實然座中驚駭丞守相推排陳列
庭中拜謁
又曰龔勝楚人也哀帝以勝守右扶風數月上知勝非撥
煩吏遷勝光禄卿
東觀漢記曰彭寵字伯通南陽宛人也父容哀帝時爲漁
陽太守有名於邊容貌飲食絶衆是時單于來朝當道二
千石皆選容貌飲食者故容徙爲雲中太守
又曰馮勤字偉伯曾祖揚宣帝時爲弘農太守生八男皆
典郡趙魏間號爲萬石諸馮至是世至二千石
漢雜事曰蔣滿爲上黨其子萬爲北地都尉同詔徵見宣
帝曰父子剖符耶即詔滿爲淮陽相萬爲弘農守
後漢書曰郅惲再遷長沙太守先是長沙有孝子古初遭
父喪未葬鄰人失火初匍匐柩上以身扞火火爲之滅惲
真異之以爲首舉
又曰任延爲武威太守帝親見戒之曰善事上官無失名
譽延對曰臣聞忠臣不私私臣不忠履正奉公臣子之節
上下雷同非陛下之福善事上官臣不敢奉詔帝歎息曰
卿言是也
又曰橋玄爲上谷太守上邽姜歧守道隱居名聞西州玄
召以爲吏稱疾不就玄怒勑督郵尹益逼致之曰歧若不
至趣嫁其母(趣音促)益固争不能得遽暁譬歧歧堅卧不起
郡内士大夫亦往諫玄乃止時頗以爲譏
漢官解詁云太守專郡信理庶績勸農賑貧決訟斷辟興
利除害檢察詳姦舉善黜惡誅殺暴殘者也
魏志曰賈逵字梁道太祖征馬超至弘農曰此西道之要
以逵領弘農太守召見計事大悅之謂左右曰使天下二
千石悉如賈逵吾何憂也
又曰劉靖馥之子也黃初中遷廬江太守詔曰卿父昔爲
彼州今卿復爲此郡可謂能克負荷者也
又曰曹仁字子孝太祖征吕布仁别攻句陽拔之數有功
拜廣陽守太祖器其勇略不使之郡
蜀志曰法正字孝直先主以正爲蜀郡太守揚武將軍外
統都畿内爲謀主一飡之德睚䀝之怨無不報覆擅殺毀
傷巳者數人或謂諸葛亮曰法正於蜀郡大縱横將軍啓
主公抑其威福亮荅曰主公之在公安也北畏曹操之強
東憚孫權之逼近則慮孫夫人生變於肘腋當斯之時進
退狼跋法孝直爲之輔翼令翻然翺翔不可復制如何禁
法正使不得行其意也
又曰劉琰字威碩魯國人也先主在豫州辟爲從事以其
宗姓有風流善談論厚親待之遂墮從周旋常爲賓客先
主定益州以琰爲固陵太守
吴志曰士爕爲交阯太守中國士人往依避難者以百數
躭翫春秋爲之注解陳國袁徽與尚書令荀彧書曰交阯
士府君旣學問優博又逹於從政處大亂之中保全一郡
二十餘年疆埸無事民不失業羈旅之徒皆蒙其慶雖竇
融保河西曷以加之
又曰周魴黃武中鄱陽大帥彭綺作亂攻没屬城及以魴
爲鄱陽太守與胡綜等勠力致討遂生擒綺送詣武昌
又曰陸績字公紀孫權統事辟爲奏曹掾以直道見憚出
爲鬱林太守
晉書曰桓玄出𥙷義興太守鬱鬱不得志嘗登高望震澤
歎曰父爲九州伯兒爲五湖長棄官歸國
又曰辛恭靖隴西狄道人也少有器幹才量過人隆安中
爲河南太守會姚興來寇恭靖固守百餘日以無救而䧟
被執至長安興謂之曰朕將任卿以東南之事可乎恭靖
厲色曰我寧爲國家鬼不爲羌賊臣興怒幽之別室經三
年至元興中誑守者乃踰垣而遁歸于江東
又曰鄭冲爲陳留太守冲以儒雅爲德蒞職不爲幹局之
譽而簞食緼袍不營貲産世以此重之
又曰劉世智字子房貞素有寔兄風少貧窶每負薪自給
讀書不輟竟以儒行稱歷吏部郎出爲潁川太守平原管
輅嘗謂人曰吾與劉潁川兄弟語使人神思清發昏不暇
寐自此之外殆白日欲寢矣
又曰劉胤王敦請爲右司馬胤知敦有不臣心枕疾不視
事以是悮敦意出爲豫章太守辭以脚疾詔就家授印綬
郡人莫鴻南土豪族因亂殺夲縣令横恣無道百姓患之
胤至誅鴻及諸豪右界内肅然
晉起居注太康八年詔曰昔先王御俗以興至治未有不
先成民事者也漢宣識其如此是以歎息良二千石今欲
皆先外郡治民著績然後入爲常伯納言及典兵宿衛黃
門散騎中書郎
晉書吕光載記曰吕纂尅金城太守衛鞬鞬瞋目謂光曰
我寕守節斷頭不爲降虜也光義而免之
沈約宋書曰羊玄保爲黃門郎善弈棋棋品第三太祖亦
好棋數蒙引見嘉其温謹與太祖賭郡戲勝以𥙷宣城(太守)
齊書曰王敬則遷吴興太守郡舊多剽掠有十數小兒於
路取遺物敬則殺之以徇自此路不拾遺物郡無劫盗又
錄得一偷召其親屬於前鞭之令偷身長掃街路久之乃
令偷舉舊偷自代諸偷恐爲所識皆逃走境内以清
又曰劉善明太祖踐祚以善明勲誠欲與善明禄召謂之
曰淮南近畿國之形勝自非親賢不使居之卿爲我卧治
也代高宗爲征虜將軍淮南宣城二郡太守
又曰張岱時新安王子鸞以盛寵爲南徐州割吴郡屬焉
高選佐吏孝武帝召岱謂之曰卿美望夙著今欲用卿爲
子鸞㹅刺史之任無謂小屈終當大伸也
又曰王敬則爲吴興太守入烏程從市過見屠肉枅(結賢反)
歎曰吴興昔無此枅是我少時在此作也召故人飲酒說
平生不以屑也
南史曰謝超宗有高名齊高帝以超宗爲義興太守昇明
二年坐公事免詣東府門自通其日風寒高帝謂四坐曰
此客至使人不衣自䁔矣
三國典略曰王慶籍爲京兆太守太祖以其精勤賚以紫
袍及綾裳一襲謂百官曰王慶籍一世清人也
又曰隂鏗爲招遠將軍晉陵太守鏗嘗與賓友宴飲見行
觴者因廽酒矣以授之衆坐皆笑鏗曰吾儕終日酣酒而
執爵者不知其味非人情也及侯景之亂鏗嘗爲賊所擒
或救之獲免鏗問其故乃前所行觴者
梁書曰劉之遴爲南郡太守初之遴在荆府常寄居南郡
廨忽夢前太守袁彖謂曰卿後當爲折臂太守則居此中
之遴後果折臂遂臨此郡
又曰謝朏字敬仲齊時爲義興太守加秩二千石不省雜
事悉付綱紀曰吾不能作主者但吏能作太守耳
又曰任昉爲吴興太守清潔友人到漑與弟洽從昉爲山
澤遊被代而還無衣沈約遺裙衫迎也
又曰范縝爲宜都太守性不信鬼神夷陵有伍相廟唐漢
三神廟胡里神廟縝乃下教斷不祠
後魏書曰房士逹永安末轉濟南太守士逹不入京師而
頻爲夲州郡時人榮之
又曰崔休爲渤海太守時大儒張吾貴有盛名於山東四
方學士咸相宗慕弟子自遠而至者常千餘人生徒旣衆
所在多不見容休乃爲設爼豆招延禮接使肆業而還儒
者稱爲口實
又曰盧道將爲燕郡太守道將下車表樂毅霍光之墓而
爲之立祠
又曰房幼愍安豊新蔡二郡太守坐事奪官居家忽聞有
客聲出無所見還至庭中爲家羣犬所噬遂卒
北史曰宋欽道仕齊歷位中山太守長於撫接然好察細
事其州府佐吏使民間者先酬錢然後敢食臨蒞處稱爲
嚴整
後周書曰盧光爲京兆太守先是舍數有妖怪前後郡將
莫敢居者光曰吉凶由人妖不妄作遂入居之未幾光所
乘馬忽昇廳事昇牀南首而立又食器無故自破光並不
以介懷其精誠守正如此
唐書曰崔玄亮清慎介獨自登朝行不樂趨競歷御史尚
書密湖曹三部守每一遷秩謙譲輙形於色
又曰李暠守太原舊俗有僧徒以習禪爲業及死不歛但
輿屍送近郊以飼鳥獸如是積年土人號其地爲黃坑坑
側有餓犬千數食死人肉因侵害幼弱遠近苦之前後官
吏不能禁止暠到官申明禮憲期不再犯仍發兵捕殺羣
狗其風遂革
三輔决錄曰馬援誡兄子書龐伯高敦篤周慎口無擇言
吾愛之重之願汝曹效之世祖見援書即擢爲零陵太守
在郡四年甚有治化
文士傳曰文帝亦親阮籍常與談戲任其所欲不迫以職
事籍常從容言昔曾遊東平樂其土風願得爲東平太守
文帝大悅即從其意籍便乘驢往之至郡皆壞府舍諸壁
鄣使内外相望教令清當十餘日便復乘驢而去
楚國先賢傳曰耒陽胡紹字伯蕃年十八爲郡門下幹迎
太守許荆荆足中風使紹枊之紹視荆蹠(音跖)下而笑荆怒
問之紹曰見明府蹠下黑子紹亦有之忻而故笑荆視之
果有黑子令其從學學八年遂爲九真零陵二郡太守
華陽國志曰趙瑶字元珪弟琰字稚珪瑶兄弟皆以令德
著聞瑶少有公望遷扶風太守徙爲蜀郡司空張温謂之
曰弟五伯魚從蜀郡入爲司空吾今掃弟以待足下矣
西京雜記曰朱買臣爲會稽太守懷章綬還至舍亭而國
人未知也所知錢勃見曝露乃勞之曰無罷乎遺以紈扇
買臣至郡引爲上客尋遷爲掾吏
韓子曰李悝爲魏文侯上地之守而欲人之善射乃下令
曰民有狐疑之訟者令之射杓中之者勝不中者負令旦
下而人皆習射日夜不休及與秦戰大敗之以民之善射
也
風俗通曰蜀郡任嘉年三四歲時父騰爲諸生於漢中就
師有盗賊道路斷絶蜀亦覆没客轉長沙爲州郡吏後嘉
爲長沙太守騰爲奏曹掾默知嘉實其子曰嘉母語次謂
嘉曰奏曹任掾則汝父也但差老耳嘉曰天下豈獨有一
任夫人何以老更生邪意母曰咄我尚守飬汝數十年無
嫌譏豈以垂没更失計哉顧實真父不可棄捐後嘉問掾
聲音何類太守何州里耶掾曰夲犍爲武陽人蓬轉流宕
到此母察審諦又識左耳前贅因出抱持對之流涕嘉自
拔榻歔欷哽咽
世說曰爰綜爲新安太守南界有刻石爰至其下醼有人
於石下得剪刀者衆咸異之主簿對曰昔長沙桓王嘗飲
餞孫洲父老云此洲狹而長君當爲長沙事果應夫三刀
爲州今得交刀君亦當爲交州後果作交州
世語曰荆州刺史裴潜以南陽周泰爲從事使詣司馬宣
王宣王知之辟泰泰九年居喪留鈌行之後三十六日擢
爲新城太守宣王爲大會使尚書鍾毓嘲之曰君釋褐登
宰府三十六日擁麾盖守兵馬典郡乞兒乘小車一何快
耶泰曰君貴公之子故守吏職猕猴騎土牛一何遟也
潘尼贈二李郎詩序曰元康六年尚書吏部郎汝南李光
彦遷汲郡太守都亭侯江夏李茂曾遷平陽太守此二子
皆弱冠知名歷職顯要旬月之間繼踵名郡離儉劇之勤
就放曠之逸枕鳴琴以俟遠致離別之際各斐然賦詩
太平御覽卷第二百五十九
