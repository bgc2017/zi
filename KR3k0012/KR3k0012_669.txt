太平御覽卷第六百六十九
道部十一
服餌上
神農經曰上藥令人身安命延又云餌五芝丹砂曾青雲
母太一禹餘粮各以單服令人長生中藥養性下藥除病
此上聖之至言方術之實錄也仙藥之上者丹砂次者黃
金白銀衆芝五玉五雲明珠也黃精與术餌之却粒或遇
凶年可以絶粒謂之米脯
西極明科曰上清金液丹經九鼎神圖太一九轉大丹等
凢一百四十卷
五符經曰胡麻夲生大宛又名巨勝服之不息與世長存
五糓之長也服之可以知萬物通神明
又曰眞人謂黃精獲天地之淳精依山寄居神化者也天
仙名此爲戊已芝
玉訣經曰元始五常氣以陽光初明散元始之暉眞人食
其景而無窮
三光經曰三光者仙道鍊胎之術也泥丸者體形之上神
也
吐納經曰八公有言食草者力食肉者勇食糓者智食氣
者神
仙經曰丹爲金服之上士也茹芝導引咽氣者中士也食
餌草木者下士也食金丹大藥雖未去世百邪不近也若
但服草木及餌八石適可令疾除命益耳不足却外禍也
惟守眞一則劇性不犯昔仙公各服一物以得數百年乃
合神丹金液韓衆服菖蒲十三年身生毛日視書萬言皆
誦之冬袒不寒又菖蒲生湏石上一寸九節巳上紫花者
尤善
又曰煑石方東府左卿白石先生造也皆眞人所授但未
見眞夲世有兩夲以省少者爲佳
又東華眞人食石法即東府也亦是太清法
又曰紫微夫人撰术序其略曰吾俱察草木之勝負若速
益於已者並已不及木之多驗乎所以長生久視遠而更
靈我非謂諸物皆當减於术也眞以术之用今之所要末世
多疾宜當服餌夫道有内足猶畏外事之禍有外足者亦
或中崩之弊我見山林隱逸得服术者千年八百年此肩
五岳矣今撰术數方以傳好尚若必信用庶無橫暴之災
矣
又曰南陽酈縣山中有甘谷水所以甘者谷山左右皆生
甘菊菊花墮其中歴世弥久臨此谷中居民皆不穿井悉
食甘谷水食者無不壽高者百四五十歲下者不失八九
十歲故司空王暢太尉劉寬太傅袁隗皆爲南陽太守每
到官常使酈縣月送甘谷水四十斛以爲飲食此諸公多
患風痺及眩冐皆得愈但不能大得其益如甘谷上居民
從幼便飲食此水又菊花與薏花相似直以甘苦別之耳
菊甘而薏苦今眞菊甚少耳率多生於水側緱氏山與酈
縣最多仙方所謂曰精更生周盈皆一菊而根莖花實異
名矣其說甚美而近來服之者略無所效正由不得眞也
八素經曰太上曰飛鍊之法未可得眞人之門戶又四極
明科云金液丹經九鼎神圖並眞仙之祕書藏于名山
太上太霄㓪書曰除欲减私服御吐納
上清列紀曰中黃之書皆白帝君所藏於瑶臺說丹藥祕
法非有眞籙不得其道也
太上丹簡墨籙曰修金液之術當得太清丹經
太丹隱書曰感召靈跡則天人下降上學之士服日月黃
華金精飛根黃氣
五厨經曰修奉和太不虧不盈
天交上經曰太古之人所以壽考者不食糓也身安神樂
修道易成五符經云食月之精可以長生食星之精上升
太清登眞隱訣云服雲牙可絶糓去尸虫也可修眞一之
道裴眞人曰喜怒損志哀樂損性榮華减德隂陽寇身皆
學道之大忌仙法之所嫉也莫若知而不爲爲而不敢散
此仙之要道生生之夲業也欲得延年當吞日華食物多
飲愼便卧多則生病卧則蕩心心蕩則失性病生則藥不
行學道者愼此
劉向列仙傳曰務光夏時人好琴服蒲韮根又彭祖多服
水桂雲母中岳人蘇林字子玄夲衛人靈公末年師仇公
教以服氣之法
又尹喜之長沙服巨勝實
又曰劉奉林周時人也學道嵩高山積年後之委羽山能
閉氣三日不息但服黃連已及千歲不能有所役使
又曰董威輦不知何許人晉武帝末在洛陽白社中藍縷
不蔽恒吞一石子終日不食
南岳魏夫人内傳曰夫人名華存字賢安任城人也晉成
帝時服金屑得道
太元眞人茅盈内傳曰金闕聖君命太極真人使正一玄
玉郎王忠鮑丘等與茅盈四節燕胎流明神芝長躍雙飛
夜光洞草使拜而食之佩璽服衣正冠北首帶符握鈴畢
四使者告盈日食太極四節隱芝者位爲眞卿食金闕燕
胎玉芝者位爲司命食東宫流明金英者位爲司禄食長
躍雙飛者位爲眞伯食夜光洞草者位爲主㹅左右御史
之任子今盡食之矣壽畢天地位當爲司命上眞東岳卿
君都統吳越之神仙
眞人周君内傳曰紫陽眞人周義山字季通汝隂人也漢
丞相勃七世孫父浚官至陳留内史君年十六隨浚在郡
爲人沉重喜怒不形好獨坐静處精思微密常以平旦出
日之初面東嗽日服氣旦旦知此
眞誥曰衡山張正禮漢末受西城君虹景神丹方患丹砂
難得去廣州爲道士仙去颷室爲上仙
又曰張玄賓定襄人也魏武帝時曾舉茂才歸鄕里師事
西河葪公受服餌术方後遇眞人樊子明於少室授以遁
變隱景之道昔在天柱山今來華陽内爲理禁伯
又曰廬江潜山中有學道者鄭景世張重華並以晉初受
仙人孟德然口訣以入山行守五藏含日法兼服胡麻又
服玄丹
又曰平仲節河東人也劉聦亂中夏仲節度江入括蒼山
體有眞氣服餌仙去
又曰趙廣信陽城人魏末渡江入剡小白山受李法服氣
又受左君守玄中之道如此積年或賣藥人間多來都下
市丹砂作九華丹仙去
又曰虞翁生會稽人也受仙人介君食日精法吳時來隱
狼伍山兼行雲氣廻形之道精思積久仙去
又曰朱孺子吳末入赤水山中服窮華及术後遇西歸子
從乞度世西歸子授以要言仙去
又曰明星王女者居華山服玉漿山中頂上有石龜其廣
數畝高且三仞其側有梯磴逹龜背見玉女祠前有五石
曰号曰玉女洗頭盆其中水碧綠澄澈雨不加溢旱不减
耗内有玉女馬一疋
又曰華隂山中有學道者尹受子張石生李方回並晉武
帝時人受仙人管成子蒸丹餌术法又授蘇門周壽陵服
丹霞之法
又曰范幼冲遼西人恒服三氣法青白赤氣各如綖服之
十年遂得仙此高元君太素内景法旦旦爲之視日益佳
其法簡其事驗
又曰姜伯眞在大橫山服石腦石腦如石小班色而軟又
大茅山東亦有形狀員小如曾青而色似鐘乳繁陽子昔
亦服此
裴君内傳曰佛面道人支子元裴君授以長生内術又云
尋藥之與存思雖致道同津而關源異緒服藥所以保形
形康則神安存思所以安神神通則形保二理乃成相資
而有
道學傳日許邁字叔玄少名映後改名遠遊與王羲之父
子爲世外之交羲之亦辭榮養生每造遠弥日忘歸詩書
往復多論服餌
又曰上清左卿黃觀子學道服金丹讀大洞經得道東府
左卿白玉生有煑石方文德石仙監張叔隱受青精方太
清右公李抱祖岷山人受青精飰方
葛洪神仙傳曰劉京從邯鄲張君受餌雲丸
又曰封君逹隴西人入鳥鼠山服餌年百餘歲常乘青牛
又曰衛叔卿中山人也服雲母
又曰孔元許昌人常服松脂伏苓
又曰焦先字孝然河東人也常食白石以分人熟如煑芋
又曰靈壽光扶風人年七十餘乃得未央丸方服之年二
百餘歲不老
又曰中候上仙范邈字度世舊名冰服虹景丹得道撰魏
夫人傳
又曰清虚眞人王褒字子登前漢安國侯王陵七世孫主
仙道君以雲碧陽水晨飛丹腴二斗賜褒服之視見甚遠
坐在立亡役使群神
太平御覽卷第六百六十九
