太平御覽卷第七百七十
舟部三
舟下艦朦衝
䑦艫(音勾)艑航
舫舠舸
舟下
周處風土記曰小曰舟大曰船温麻五會者永寧縣出豫
林合五板以爲大船因以五會爲名也晨鳬即青桐大舡
名諸葛恪所造鴨頭舡也預章㭠(音銑棗木)諸木皆以多曲
理盤節爲堅勁也浩漂者言舡之在水如蓮花散落浮於
川也
武昌記曰樊口北有敗舶灣孫權嘗裝一舡名大舡容敵
士三千人與羣臣泛舶中流值風起至樊口十里餘便敗
故因名其處爲敗舶灣也
戴延之西征記曰檀山凡去洛城水道五百三十里由新
安澠池宜陽三樂三樂男女老劣未嘗見舡旣聞晉使溯
流皆相引蟻聚川側俯仰傾笑
越絶書曰闔閭見子胥敢問船運之備何如對曰船名大
翼小翼突胃樓舡橋舡今舡軍之教北陵軍之法乃可用
之大翼者當陵軍之車小翼者當陵軍之輕車突冐者當
陵軍之衝車樓舡者當陵軍之行樓車也橋舡者當陵軍
之輕足剽定騎也
瑞應圖曰王者德盛則金人下乘舡遊王後池
郡國誌曰越州百塗山有石舡一丈禹所乘者宋元嘉中
有人於舡側得䥫履一量一云有聖姑從海中乘舟張石
帆至此二物廟中有周時樂器名淳于銅作似鍾而有頸
映水用芒刜(音弗)則鳴
又曰硤州遠安縣江有狼尾灘有陸抗故城南有孤山袁
山松爲郡嘗登以四望大江如索帶舟舡如鳬鴈焉
又曰相州魏縣景穆寺西有遭官有石竇橋鳴鶴飛集赤
馬飛龍等舟
西京雜記曰昆明池中有弋樹舡各數百艘舡上建樓櫓
戈舡建戈矛四角迷垂幡(音餌)旌葆麾蓋照灼涯涘
又曰太液池中有鳴鶴舟容與舟清曠舟採菱舟
說苑曰吴赤市使於知氏假道於衛寗文子具紵絺三百
製將以送之大夫豹曰吴雖大國也不壤交假之道則亦
敬矣又何禮焉寗文子不聽遂致之吴赤市至於知氏旣
得事將歸吴智伯命造舟爲梁吴赤市曰吾聞天子濟于
水造舟爲梁諸侯維舟爲梁大夫方舟臣之職也且敬太
甚必有故使人視之則兵在後矣將以襲衛吴赤市曰衛
假吾道而厚贈我我見難而不告是與爲謀也稱疾而留
使人告衛衛人警戒智伯聞之乃止也
列女傳曰趙簡子至河津津吏醉吏女乃持檝而前爲王
掉舟(餘具下檝門中)
江表傳曰孫權於武昌新裝大舡名爲長安
又曰孫權乘飛雲大舡與張昭魯肅等共追送叙别吴
又曰周瑜破魏軍曹公復書與權曰赤壁之役值有疾疫
孤燒舡自退撗使周瑜虚獲此名
又曰劉備進駐鄂縣之樊口諸葛詣吴未還聞曹公軍下
恐懼曰遣邏吏於水次候權軍吏望見周瑜舡馳還白備
備曰何以知非青徐軍耶吏對曰以舡知之備遣人慰勞
瑜瑜曰有軍任不得委署儻能屈威副其所望備謂張飛
關羽曰彼欲致我今自託於東而不往非同盟之意也乃
乘單舸往見瑜問曰今距曹氏深爲得計戰卒有幾瑜曰
此自足用豫州但觀瑜破之吴歴曰曹公出濡湏作油舡
夜渡洲工權乃自乘從濡湏吴公軍行五六里廻作鼓吹
公見舟舡器仗法伍整粛喟然嘆曰生子當如孫權爲劉
景升兒若㹠犬耳
又曰孫綝上䟽景帝曰少帝於宫内作小舡三百餘艘飾
以金銀師工晝夜不恩
王粲海賦曰乘薗桂之舟晨鳬之舸
庾闡楊都賦曰龍坻華屋晨鳬之舸鷁首鋪於芙蓉盤蛟
纏於赤馬
晉令曰水戰有飛倉集舡
說苑曰楚鄂君乘青翰之舟張翠羽之鷁
楚辭曰舡容與而不進奄迴水以凝滯
又曰美要妙兮宜修沛吾乘兮桂舟桂櫂兮蘭枻增水兮
積雪
魏文帝沂淮賦曰建安十四年王師東征泛舟萬艘
楊脩出征賦曰汎順風而廻艫徐日轉而月移旆已入乎
河口殿(都練切)尚集於菌池
班固東都賦曰命舟牧爲水嬉浮鷁首醫雲芝交
又曰東郊則有通溝大漕潰渭洞河泛舟山東控引淮湖
與海通波(漕水運也蒼頡篇月潰傍决也前書武帝渠通渭史記曰滎陽下引河東南爲鴻溝以與淮泗會也)
袁宏東征賦曰驚瀾嶾(音隱)嶙(力軫切)而嶽轉頽波嵔(音猥)&KR1041;(力猥)
(切)以嶺没咨余舟之小狹衝奔湍以檮杌櫂弱檝之弗施
授洪流以藏骨
夏侯弼吴都賦曰嚴嚴舡艫汎汎楊舟權河高跱風駭雲浮
堅壁金扶有若高樓
劉謐之與公牋曰昔甲申之際遭湯旱流烟今子亥之歲值
堯水滔天火延燒其廬水突壞其園何小人兮頓偷雙舡
由是行無擔石室如懸磬
魏文與孫權書曰知巳選擇見舡最大樟材者六艘受五
百里石從汚水送付樊口
王粲詩曰方舟浮大江日暮愁我心
曹植詩曰何以汎舟媿無榜人
嵇康詩曰淵淵綠水淪滑而逝汎汎虚舟載停載滯鼓枻
投竿優遊卒歲
梁王筠詠輕利舡應臨汝侯教詩曰君侯飾輕利搖蕩邁
飛雲凌漾浮鷁采映木煥蛟文雷流巳冠絶鳥逝復超群
倏忽方千里戀兹岐路分
陳張正見後湖泛舟詩曰上苑奢行樂滄池聊薄遊泛荇
分蘭櫂槎觸桂舟残虹收度雨缺岸上乘新流欲知有高
趣長楊送夌秋
又别韋諒賦得江潮泛别舟詩曰千里尋陽岸三翼木蘭
舡鷁泛青鳬後雞鳴白鷺前&KR0636;花没淺纜帶葉動深舡不
言朝夕水獨自限神仙
又與錢玄智泛舟詩曰高門事休沐朝野念逢迎還乘金
谷水俱望洛陽城舟移洛女度檝動渭橋横風高鴈巳落
雨霽水還清葉盡桐門淨花秋菊岸明欲奏江南曲聊習
棹歌行
晉棗據舡賦曰嘉聖王之神化理通微而逹幽悼民萌之
隔塞愍王教之不周立成器以備用因垂象以造舟濟迅
波之絶軌越巨川之湍流運重固之滯質雖載沉而必浮
且論器而比象似君子之淑清外質朴而無飾内空虚以
受盈不辭勞而惡動不偷安以自寧且其行無轍趾止無
所不疾而速忽若馳奔
晉王叔之舟贊曰塗則騁車水惟用舟弱檝輕棹利涉濟
求𬗟彼漁人鼓枻清謳
後漢李尤舟檝銘曰舟檝之利譬猶輿馬載重歴遠以濟
天下相風視波窮究川野安審懼慎終無不可
艦
釋名曰上下重牀曰艦四方施板以禦失如牢檻也
洞冥記曰昆靈弛中有淩波艦棭電艦
吴志曰周瑜逆曹公部將黃公蓋取艨衝闘艦數十艘實以
薪草膏灌其中裏以帷幕上建牙旗同時發火時風猛火盛
悉延燒岸上營曹公軍敗退
晉中興書曰建興九年冬左將軍王敦遣振威將軍周訪
廣武將軍趙誘受陶偘節度征蜀賊杜㢰(音韜)大戰蜀賊以
桔橰打没偘艦二十餘艘人皆投水
義熙起居注曰盧循新作八槽艦九枚起四層高十餘丈連
營繕令曰諸私家不得有戰艦等舡
艨衝
釋名曰外狹而長曰艨衝
吴志曰董襲討黃祖祖横兩艨衝夾守沔口栟(音并)櫚(音閣)大
紲繫石爲矴軍不得前襲與陵統俱爲前部各將敢死百
人人被兩鎧乘舸舡突入艨衝裏身以刀斷兩紲艨衝方
横流大兵遂進
又曰周瑜逆曹公部將黃蓋取艨衝鬪艦數十艦(餘艦上艦門戶)
又曰將軍賀齊性奢綺好軍事所乘舡雕刻丹鏤青蓋綘
居朦衝鬪艦之屬望之若山
營繕令曰諸私家不得有蒙衝等舡(餘具叙舟中門)
䑦&KR1139;
雜字觧詁曰䑦&KR1139;雜舡也
吴志曰吕蒙襲關羽至尋陽晝伏精兵於&KR1139;艑中使白衣
搖櫓作商賈販晝夜兼行故羽不聞知遂到南郡
物理論曰夫工匠徑涉河海爲舸&KR1139;以浮大淵皆成於巧
手出乎聖意
艑
廣雅曰艑舟也
荆州土地記曰湘洲七郡大艑之所出皆受萬斛
吴志曰吕蒙襲關羽至尋陽晝伏精兵於&KR1139;艑中(餘上具䑦&KR1139;門)
温嶠教曰廪者無米受得艑下濕米豈是吾遇兵衆無異
之懷乎雖是數合米欲令齊均若有不如教鞭五十也
荆州土地記曰桓宣穆遣人尋廬山下有一湖中有敗艑
航
說文曰航方舟也
詩曰誰謂河廣一葦航之
異苑曰晉時錢塘浙江有大樟林桁每有乘者軌潭盪摇
揚不可禁嘗鳴鼓錢塘江頭陵浪如故唯桁吏章奥能相
制伏及奥死遂長廢
淮南子曰公孫龍在趙之時謂弟子曰人而無能者龍與
遊有客衣褐帶索而見曰臣能呼公孫龍頋謂弟子曰門
下故有能呼者乎對曰無有公孫龍曰與之弟子之藉後
數日往說燕王至於河側而航在北使客呼之一呼而航
來
楊子灋言曰舍舟航而濟乎瀆者末矣舍五經而濟乎道
者末矣(李軌注曰末無之也)乘國者如乘航乎則民斯安矣
孫綽子曰仲尼見滄海横流故務爲舟航
左思吴都賦曰長鯨吞航脩鯢吐浪也
舫
說文曰舫併舡
吴書陸孫破曹休當還西陵公卿並爲祖道上賜御舡一
舫繒綵舟也
晉書曰王廙性儁率嘗從南下旦自尋陽迅風飛帆暮至
都倚舫樓長嘯神氣甚逸
梁書曰安成康王秀爲江州刺史將發主者求堅舡以爲
齎舫秀曰吾豈愛財而不愛士乃教以牢者給參佐下者
載齎物旣而遭風齎舫遂破
舠
釋名曰舡三百斛曰舠舠豹也短也江南所名短而廣安
不傾危也
詩曰誰謂河廣曾不容舠
舸
王隠晉書曰頋滎徵侍中見王路塞絶便乘舡而還過下
邳遂觧舫爲單舸一日一夜行五六百里遂得免
沈約宋書曰垣護之隨王玄謨入河玄謨攻滑臺護之以
三百舸爲前鋒進據石濟(石濟在滑臺西南百二十里)玄謨敗退不暇
報護之及護之聞知而虜悉巳牽玄謨水軍大艚連以䥫
鎻三重欲以絶護之還路護之中流而下每至鐵鎻輙以
長柯斧斷之虜不能禁唯失一舸
吴志曰甘寧厨下兒有過走投吕蒙蒙恐寧殺之故不即
還後寧齎禮禮蒙母蒙臨當輿斗堂乃出厨下兒出還寧
寧許不殺斯湏還舡縛置桑樹自挽弓射殺之勑舡人更
增舸䌫觧衣卧舡中蒙大怒擊鼓會兵欲攻寧蒙母諫乃
止
江表傳曰劉備進住鄂縣之樊口聞曹公軍下恐懼俄周
瑜舡軍至備乃乘單舸往見瑜(己具舡門)
又曰孫權名舸爲馬言飛馳如馬之走陸地也
洞冥記曰昆靈池中有橦雷舸
太平御覽卷第七百七十
