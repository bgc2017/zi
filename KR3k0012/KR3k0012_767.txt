太平御覽卷第七百六十七
雜物部二
板瓦甎
塹芻茭堊
竿鈎釘
鐷礪
板
葛洪神仙傳曰王遠字太平東海人也博學六經尤明天
文圖䜟河洛之要逆知天人盛衰之期九州吉凶漢桓帝
聞之連徵不出使郡國逼載以詣京師低頭閉口不肯荅
乃題宫門扇板四百餘字皆說方來帝甚怒之使人削之
外字去内字復見黑皆徹入板裏
續搜神記曰聶支豫章新滏(古暗切)人少時貧常夜照見一白
鹿射中之明尋蹤血旣盡不知所在且巳飢極便卧一梓
樹下仰見箭着樹枝視之乃是昨射箭怪其如此於是還
家賫粮命子姪持斧以伐之樹微有血遂裁截爲板二板
牽着破塘中板常沉地然時復浮出輙家有吉慶每欲致
賓客輙便此板於中流欲没客大懼聶君呵之還復浮出
仕宦大如意位至丹陽太守在郡經時外司白云濤入石
頭聶然聶君以板破中板來耳視之果然聶君以板來必
有意即觧職歸家下舡便閉戶二板挾兩邊一日至豫章
自爾之後板出便反有凶禍家大轗軻
幽明錄曰義熙中江乘聶湖忽有一板廣數尺長二丈餘
恒停在此川溪採菱及捕魚者資此以自濟後有數人共
乘板入湖試以刀斫即有血出板仍没數人溺死
瓦
古史考曰夏世昆吾氏作屋瓦
禮曰慕賢而容衆毀方而瓦合(去巳之大圭角下與衆人小合也者)
史是曰秦攻韓軍於武安西秦軍鼔噪勒兵武安屋瓦盡
震
漢書曰霍禹弟卷端人見禹居堂屋上撤瓦投地就視亡
有大怪之舉家憂愁未幾被誅
續漢書曰董卓作亂燒南北宫雒陽城無隻瓦尺木
吴時外國傳曰大秦國以水精爲瓦
晉起居注曰成都王討長沙王使陸機都督三十七萬衆
圍洛陽四匝夜鼓譟京師屋瓦皆裂
晉中興書曰泰寧元年五月大廻風吹劉曜太廟瓦垣外
數十步其欒梁拱捂無離者瓦亦不毀曜素服五月繕治之
淮南子曰以磁石之能連鐵也而求其引瓦則難矣
漢武故事曰武帝起神明殿砌以文石用布爲瓦而淳&KR0238;
其外四門並如之
語林曰晉張載字孟陽甚醜每出爲小兒擲瓦盈車
葛洪神仙傳曰孫博者河東人也有藏人亡奴在軍中者
因以求之不得博語奴主曰吾爲卿燒其營舍奴出走卿
但諦伺取之於是博以一赤瓦擲之湏臾火起張天奴果出
走而得之博乃以青瓦擲之火即滅屋舍百物向巳燋燃
者悉復如故
靈鬼志曰(有士人姓)鄒㘴齋中忽有一人通刺詣之題刺云舒
甄仲旣去疑其非人尋其刺曰吾知之矣是予舍西土瓦
中人耳便往令人將鏵掘之果於瓦器中得桐人長尺餘
管子曰棟橈不勝任則屋覆而人不怨者其理然也弱子
慈母之所愛也不以其理而下瓦則慈母笞之故其理動
者雖覆屋不爲怨不以其理動者下瓦必笞
莊子曰師曠爲晉平公作清角一奏有雲從西北起再奏
大雨大風隨之裂帷幕破爼豆墮廊瓦平公懼伏于室内
抱朴子曰土柈瓦胾不可救飢
甎
爾雅曰瓴謂之甓(甎也今江東呼甓甓音蒲歴切)
古史考曰烏曹氏作甎
魏略曰扈累獨居道側以㼾瓦甎爲障施一厨牀食宿其中
晉書曰吴興吴陸經痑癘死者十三在青唯逵夫妻家貧
冬無被袴晝傭賃夜還燒甎伐木朞年中成七墓葬十二
喪
宋書曰范曄字蔚宗母如厠産之額爲塼所傷故以塼爲
小字
鄭緝之東陽記曰獨公冡在縣東八十里有冡臨溪其甎
文曰筮言吉龜言凶三百年墮水中義熙中冡猶半在自
後稍已崩盡
續搜神記曰順陽范啓母喪當葬前母墓在順陽往迎之
旣至而墳壟沓難可識別不知何許袁彦仁時爲豫州往
看之因云間有一人見鬼范即如言令物色覓之云此墓中
一人衣服顔狀如之即開墓棺物皆爛塜中灰壤深尺餘
意甚疑試令人以足撥灰中土冀得舊物果得一甎銘云
順陽范堅之妻然後信之
述異記曰豫章胡兹家在郡治宋泰始四年空中忽有故
冡墓甎青笞石灰着之礚然擲其母前其數或五三俱至
舉家驚懼然終不中人旬日乃止
語林曰陶太尉旣作廣州優遊無事常朝自運甓(甎也)於齋
外暮運於齋内人問之陶曰吾方致力中原恐爲爾優遊
不復堪事
塹
東觀漢記曰周紆字文通爲渤海太守坐事免家貧身築
塹以自給食
芻茭
書曰峙迺芻茭亡敢弗多
詩曰生芻一束其人如玉
禮曰以足蹙路馬芻有誅
聲類曰茭乾芻也
老子曰天地不仁以萬物爲芻狗聖人不仁以百姓爲芻
狗趙壹嫉邪賦曰勢家多所宜欬唾自成珠被褐懷金玉
蘭蕙化爲芻
堊(音惡)
禮曰在堊室之中不與㘴焉
山海經曰慈聾之山其中有大谷是多白墨青堊(謂有雜色之堊)
太公六韜曰昔帝堯王天下上世謂賢君其治則宮恒室
屋不堊也
莊子曰郢人堊漫其鼻端若蠅翼使匠石斵之運斤成風
盡堊而鼻不傷郢人立而不失容
竿
詩曰籊籊竹竿以釣于淇(籊籊長而殺也)
說文曰竿竹挺也
漢書曰斬木爲兵揭竿爲旗(揭音竭負也)
續漢書曰高鳳字文通南陽人妻將之田曝麦於庭令鳳
護雞忽煞天暴風大雨鳳持竿誦經不覺潦水流麦妻還怪
問鳳方悟
博物志曰詹何以獨蠒之絲爲綸芒針爲鈎荆篠(息了切)爲
竿剖粒爲餌引盈車之魚於百仞之淵
莊子曰楚王聘莊周於濮水之上莊子持竿不頋
鈎
史記曰桀有功能伸鈎索鐵
搜神記曰京兆長安有張氏晝獨處室有鳩自外入止前
牀張氏惡之披懷而祝曰鳩爾來爲我禍耶飛上承塵爲
我福耶來入我懷鳩飜入懷以手探之則不知鳩之所在
而得一金鈎焉遂寳之自是之後子孫昌盛資財萬倍蜀
賈客至長安中聞之乃厚賂内婢婢竊鈎以與客張氏旣
失鈎漸貧死喪而蜀客亦數罹窮厄不爲巳利或告之天
命也不可以力求於是賫鈎以返張氏張氏復昌故關西
稱張氏鈎
風俗通曰順帝時京師謠曰直如弦死道邊曲如鈎乃封
侯
張衡賦曰仰飛纖繳俯鈎長流觸矢而斃貪餌吞釣
釘
魏略曰晉宣王討王陵陵自知罪重試索棺釘以觀太傳
意太傳給之陵夜呼掾属與訣曰行年八十身名並滅遂
自殺
盛弘之荆州記曰冠軍縣東有魏征南司馬張詹墓元嘉
初尚儼然六年民飢始被發金銀朱&KR0238;之器爛然有二朱
&KR0238;棺棺前垂竹薄簾以金釘釘之
楊龍驤洛陽記曰石牛一頭在城西北九重里耆舊傳說
者云石虎當襄國石牛夜喚聲三十里事奏虎虎遣人打
落牛兩耳及尾以䥫釘釘四脚今見存
抱朴子曰吴有趙炳以大釘釘柱入尺許以氣刀吹之即釘
躍出如弩箭之發
鐷
廣雅曰鏶(音集)謂之鐷(弋涉切)
說文曰鏶鐷也
礪
詩曰周道如砥
書曰楊州厥貢礪砥(砥細於礪皆磨石也)
又曰若金用汝作礪
史記曰封爵之誓曰黃河如帶太山如礪(言河山如帶礪國乃絶耳)
蔡邕觀學曰木以繩直金以淬剛必湏砥礪就其鋒鋩
魏志曰殺幽州牧劉虞有童謠曰燕南垂趙北際中央不
合如礪唯有此中可避世公孫瓉以巳當之乃築京固守
積三萬斛
廣志曰礪石出首陽山有紫白彩色出南昌者最善今武
庫有數枚治御刀
山海經曰高梁之山多砥礪
尸子曰鐵使干越之工鑄之以爲劒而勿加砥礪則以刺
不入擊不断磨之以礱礪加之以黃砥則刺也無前擊也
無下自是觀之礪之與弗礪其相去遠矣今人皆礪其劒
而弗知礪其身夫學身之砥礪也
太平御覽卷第七百六十七
