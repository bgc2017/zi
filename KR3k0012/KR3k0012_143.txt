太平御覽卷第一百四十三
皇親部九
齊蕭道成母陳后蕭道成劉后
蕭昭業母王后蕭昭業何妃
梁蕭衍母張后蕭衍郗后
丁貴嬪阮脩容
蕭䌉王后蕭繹徐妃
陳陳霸先章后
陳蒨沈后陳頊柳后
陳叔寳沈后張貴妃
北齊高歡婁后爾朱太后
高澄元后高洋李后
高演元后高湛胡后
高緯斛律后
齊蕭道成母陳后
蕭子顯齊書曰宣孝陳皇后諱道正臨淮東陽人后生太
祖太祖年二歲乳人乏乳后夢人以兩甌麻粥與之覺而
乳大出異而說之宣帝從任在外后常留家治事教子孫
有相者謂后曰夫人有貴子而不見之后歎曰我三兒誰
當應之呼太祖小字曰正應是汝太祖雖從宦而家業夲
貧爲建康令時高宗等冬月猶無縑纊而奉膳甚厚后每
撤去兼肉曰我於此過足矣殂于縣舍年七十三建元元
年重追尊孝皇后
蕭道成劉后
蕭子顯齊書曰高昭劉皇后諱智容廣陵人也父壽之員
外郎后母桓氏夢呑玉勝生后時有紫光滿室后寢卧家
人常見上如有雲氣焉年十餘適太祖嚴整有禮法家庭
肅然宋泰豫元年殂葬宣帝墓側今泰安陵也門生王清
與墓工始下鍤有白兔跳起尋之不得及墳成兔還棲其
上建元元年尊謚昭皇后
蕭昭業母王后
蕭子顯齊書曰文安王皇后諱寳明琅耶臨沂人建元元
年爲南陽王妃四年爲皇子妃無寵太子爲宫人製新麗
衣服及首飾而后牀帷陳故古舊釵鑷十餘枚永明十一
年爲皇太孫太妃鬱林王即位尊爲皇太后稱宣德宫
蕭昭業何妃
蕭子顯齊書曰鬱林王何妃名婧英廬江灊人撫軍將軍
戢之女后將拜鏡在牀無因墮地其冬與太后同日謁太
廟后禀性媱亂爲妃時與外姦通左右柳珉之與同寢處
如伉儷又與帝相愛䙝故帝恣之迎后親戚入宫賞賜人
數十萬以世祖耀靈殿處后家屬帝被廢后貶爲王妃
梁蕭衍母張后
梁書曰太祖獻皇后張氏諱尚柔范陽方城人也祖次惠
宋濮陽太守后母蕭氏即文帝從姑宋元嘉中嬪於太祖
生長沙宣武王懿永陽昭王敷次生高祖初后嘗於室内
忽見庭前菖蒲生花光彩照灼非世中所有后驚視謂侍
者曰汝見不對曰不見后曰常聞見者當冨貴因遽取吞
之是月産高祖將産之夜后見庭内若有衣冠陪列焉次
生衡陽宣王暢義興昭長公主令嫕宋泰始七年殂於秣
陵縣同夏里舍葬武進縣東城里山天監元年五月甲辰
追上尊號爲皇后謚曰獻
蕭衍郗后
高祖德皇后郗氏諱徽高平金鄕人也祖紹宋國子祭酒
領東海王帥父燁太子舍人早卒初后母尋陽公主方娠
夢人云當生貴子及生后有赤光照于室內器物盡明家
人皆怪之巫言此女光適有所妨乃於水濱祓除之后幼
而明慧善隷書讀史傳女工之事無不閑習宋後廢帝將
納爲后齊初安陸王緬又欲結婚郗氏並辭以女疾乃止
建元末高祖始娉焉生永興公主玉姚永世公主玉婉永
康公主玉嬛建武五年高祖爲雍州刺史先之鎮後乃迎
后至州未幾殂於襄陽官舍時年三十二明年歸葬南徐
州武進縣二年齊朝進高祖位相國封梁公詔贈后爲梁
公妃高祖踐祚追崇爲皇后
丁貴嬪
梁書曰高祖丁貴嬪諱令光譙國人也世居襄陽貴嬪生
于樊城初産有神光之異紫煙滿室故以爲名相者云此女
當大貴高祖臨州丁氏因人以聞嬪時年十四高祖納焉
初貴嬪生而有赤誌在左臂治之不滅至是無何忽失所在
事德皇后小心祇敬嘗於供養經案之側髣髴若見神人
心獨異之高祖義師起昭明太子始誕育貴嬪與太子留
在州城京邑平乃還京都天監元年五月有司奏爲貴人
未拜其年八月又爲貴嬪位在三夫人上居于顯陽殿
阮脩容
高祖阮脩容諱令嬴夲姓石會稽餘姚人也齊始安王遥
光納焉遥光敗後入東昏宫建康城平高祖納爲綵女天
監六年八月生世祖尋拜爲脩容常隨世祖出蕃大同六
年六月薨于江州内寢時年六十七歸葬江寧縣通望山
謚曰宣世祖即位追崇爲文宣太后
蕭䌉王后
梁書曰太宗簡皇后王氏諱靈賓瑯瑘臨沂人也祖儉太
尉南昌文憲公后幼而柔明淑德叔父暕見之曰吾家女
師也天監十一年拜晉安王妃生哀太子大器南郡王大
連長山公主䂮妙大通三年十月拜皇太子妃太清三年
三月薨于永福省時年四十五其年太宗即位追崇爲皇
后謚曰簡大寳元年九月葬莊陵
蕭繹徐妃
梁書曰元帝徐妃諱昭佩東海郯人也祖孝嗣齊太尉枝
江文忠公父緄侍中信武將軍妃以天監十六年十二月
拜湘東王妃生世子方等益昌公主含貞妃無容質不見
禮帝三二年一人房妃以帝眇一目每知帝將至必爲半
面裝以俟帝見則大怒而出妃性嗜酒多洪醉帝還房必
吐衣中旣而貞惠世子方諸母王氏寵愛未幾而終元帝
歸咎於妃及方等死愈見疾太清三年遂逼令自殺妃知
不免乃投井死帝以屍還徐氏謂之出妻葬江陵瓦官寺
陳陳霸先章后
陳書曰高祖宣皇后章氏諱要兒吳興烏程人也夲姓劒
父景明爲章氏所養因改姓焉景明梁代官至散騎侍郎后
母蘇氏嘗遇道士以小龜遺巳光彩五色曰三年有徵及
期后生而紫光照室因失龜所在后少而聦慧美容儀手
爪長五寸色紅白每有朞功之服則一爪先折后善書計
能誦詩及楚詞高祖自廣州南征交阯命后與衡陽王昌
隨世祖由海道歸于長城侯景之亂高祖下至豫章后爲
侯景所囚景平高祖爲長城縣公后拜夫人及高祖踐祚
永定元年立爲皇后高祖崩后與中書舍人蔡景歷定計
秘不發哀召世祖入纂世祖即位尊后爲皇太后下令黜
廢帝爲臨海王命高宗嗣位太建元年冊尊后爲皇太后
二年三月景申崩于紫極殿時年六十
陳蒨沈后
陳書曰世祖沈皇后諱妙容吳興武康人也父法深梁安
州事參軍后年十餘歲以梁大同中歸于世祖高祖之討
侯景世祖時在吳興景遣使收世祖及后景平乃獲免高
祖踐祚永定元年后爲臨川王妃世祖即位立爲皇后
陳頊柳后
陳書曰高宗柳皇后諱敬言河東解縣人也曾祖世隆侯
景之亂與弟盼往江陵依梁元帝以長城公主之故待遇甚
原及高宗赴江陵元帝以后配焉承聖二年后生後主於
江陵明年江陵䧟高宗遷于關右后與後主留穰城天嘉
二年與後主還朝后爲安城王妃高宗即位立爲皇后后
美姿容身長七尺二寸手垂過膝初高宗居鄕里先娶吳
興錢氏女及即位拜爲貴妃甚有寵幸后傾心下之每尚
方供奉之物其上者皆推於貴妃而巳御其次焉高宗崩
始興王叔陵爲亂後主頼后與吳媪救而獲免後主即位
尊后爲皇太后宫曰弘範當此之時新失淮南之地隋師
臨江又國遭大喪後主病瘡不能聽政其誅叔陵供大行
喪事邊境防守及百司衆務雖假以後主之命實皆決之
於后後主瘡愈乃歸政焉陳亡入長安隋大業十一年薨于
東都時年八十三葬洛陽之芒山
陳叔寳沈后
陳書曰後主沈皇后諱婺華儀同三司憲侯君之女
也母高祖女會稽穆公主主早亡時后尚幼而毀瘠過甚
服畢每至歲時朔望恒獨坐泣涕哀慟左右内外咸敬異
焉太建三年納爲皇太子妃後主即位立爲皇后后性端
静寡嗜慾聦敏強記涉獵經史工書翰初後主在東宫而
后父君理卒后居憂處别殿哀毀逾禮後主遇后旣薄而
張貴妃寵傾後宫後宫之政並歸之后澹然未嘗有所忌
怨而居處儉約衣服無錦繡之飾左右近侍纔百許人唯
尋閱圖史佛經爲事陳亡與後主俱入長安及後主薨后
自爲哀詞文甚酸切隋煬帝每所廵幸恒令從駕及煬帝
爲宇文化及所害后自廣陵過江還鄕里不知所終
張貴妃
陳書曰後主張貴妃名麗華兵家女也家貧父兄以織席
爲業後主爲太子選入宫是時龔貴嬪爲良娣貴妃年十
歲後主見而悅焉因得幸遂有娠生太子深後主即位拜
爲貴妃妃性聦惠甚被寵遇後主每引見貴妃與賓客遊
宴貴妃薦諸宫女預焉後宫等咸德之競言貴妃之善由
是愛傾後宫又好厭魅之術假鬼道以惑後主置淫祀於
宫中聚諸妖巫使之鼓舞因參訪外事人間有一言一事
妃必知之以白後主由此益重妃内外宗族多被引用及
隋軍䧟臺城妃與後主俱入井隋軍出之晉王廣命斬妃
於青溪中橋
北齊高歡婁后
北齊書武明皇后婁氏諱昭君贈司徒内于之女也以明
悟強族多娉之並不肯行及見神武於城上執役驚曰此
眞吾夫也乃使婢通意又數致私財使以娉巳父母不得
巳而許焉神武旣有澄清之志傾産以結英豪密謀秘策
后恒參預及拜渤海王妃閫闈之事悉決焉后高明嚴斷
雅遵儉約往來外舍侍從不過十人性寬厚不妬忌神武
姬侍咸以恩待神武嘗將西討出師(后夜)㝈生一男一女左
右以危急請追告神武后弗聽曰王出統大兵何得以我
故輕離軍幕死生命也來復何爲神武聞之嗟嘆良久沙
苑敗後侯景言請精騎二萬必能取之神武悅以告于后
后曰若如其言豈有還理得獺失景亦有何利乃止文襄
嗣位進爲太妃文宣將受魏禪后固執不許帝所以中止
天保初尊爲皇太后宫曰宣訓濟南即位尊爲太皇太后
尚書令楊愔等受遺詔輔政疎忌諸王太后密與李昭及
諸大將定策誅之令廢立孝昭即位復爲皇太后孝昭帝
崩太后又下詔立武成帝大寧二年春太后寢疾衣忽自
舉用巫媪言改姓氏四月辛丑崩於北宫年六十二合葬
義平陵
爾朱太妃
北齊書彭城太妃爾朱榮之女魏孝莊后也神武納爲别
室敬重踰於婁妃見必束帶自稱下官神武迎蠕蠕公主
還𡭗朱迎於木井北與蠕蠕公主前後别行不相見公主
引角弓仰射翔鴟應弦而落妃引長弓邪射飛烏亦一發
而中神武喜曰我此二婦並堪擊賊後爲尼神武爲起佛
寺天保初爲太妃及文宣狂酒將無禮於太妃太妃不從
遂遇禍
高澄元后
北齊書文襄敬皇后元氏魏孝靜帝之姊也孝武帝時封
馮翊公主而歸於文襄容德兼美曲盡和敬初生河間王
孝琬時文襄爲世子三日而孝靜幸世子第贈錦綵及布
帛萬疋世子辭求通受諸貴禮遺於是十屋皆滿次生兩
公主文宣受禪尊爲文襄皇后
高洋李后
北齊書曰文宣皇后李氏諱祖娥趙郡李希宗女也容德
甚美初爲太原公夫人及帝將建中宫高隆之高德正言
漢婦人不可爲天下母宜更擇美配楊愔固請依漢魏故
事不改元妃而德正猶固請廢后而立叚昭儀欲以結勲
貴之援帝竟不從而立后焉帝好捶撻嬪御乃至有殺戮
者唯后獨蒙禮敬天保十年改爲可賀敦皇后孝昭即位
降居昭信宫號昭信皇后
高演元后
北齊書曰孝昭皇后元氏開府元蠻女也初爲常山王妃
天保末賜姓步六孤孝昭即位立爲皇后帝崩梓宫之鄴
始渡汾橋武成聞后有竒藥追索之不得使閹人就車頓
辱降居順成宫武成旣殺樂陵王元被閟隔不得與家相
知宫闈内忽有飛語帝令檢推得后父兄書信元蠻由是
坐免官后以齊亡人入周氏宫中隨文帝作相放還山東
高湛胡后
北齊書曰武成皇后胡氏安定胡延之女其母范陽盧道
約女初懷孕有胡僧詣門曰此宅瓠蘆中有月旣而生后
天保初選爲長廣王妃産後主日鴞鳴於産帳上武成崩
尊爲皇太后
高緯斛律后
北齊書曰後主皇后斛律氏左丞相光之女也初爲皇太
子妃後主受禪立爲皇后武平三年正月生女帝欲悅光
詐稱生男爲之大赦光誅后廢在别宫後令爲尼
太平御覽卷第一百四十三
