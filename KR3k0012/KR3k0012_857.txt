太平御覽卷第八百五十七
飲食部十五
蜜沙餳
蜜
張璠易注序曰蜜蜂以兼採爲味
韻集曰蜜蜂百草華所作也
漢武帝故事曰西王母曰太上之藥有中華紫蜜雲山朱
蜜
續漢書曰天笁國出石蜜
東觀漢記曰世祖嘗與朱祐共買蜜合藥後上追念之即
賜祐白蜜一石問何如在長安時共買蜜乎
吳書曰袁術爲雷薄等所距士衆絶粮時盛暑欲得蜜漿
又無蜜坐床歎息良久乃大咤曰袁術至於此乎
吴曆曰孫亮使黃門至中藏取蜜漬梅蜜中有鼠矢召問
藏吏曰黃門從汝求蜜耶吏曰向求蜜實不敢與黃門不
服亮曰此易知耳令破鼠矢矢裏燥亮曰若久在蜜中中
外當俱濕裏燥必是黃門所爲黃門首服
晉令曰蜜工收蜜十斛有能增煎二升者賞榖十斛
晉太康起居注曰尚書令荀勗嬴毀賜石蜜伍斤
齊書曰明帝元好&KR2209;姨以銀鉢盛蜜漬之一食數鉢
又曰陶弘景永明十年脫朝服掛神武門上表辭禄詔許
之賜以束帛勑所在月給茯苓伍斤白蜜貳斤以供服餌
梁書曰任昉爲新安太守郡有蜜嶺及楊梅舊爲太守所
採昉以冒險多物故即時停絶
又曰傳昭爲臨海大守郡有蜜巖前後太守皆自封固專
收其利昭以周文之囿與百姓共之大可喻小乃教勿封
梁四公記曰高昌國遣使貢刺蜜帝命杰(音竭)公迓之謂其
使曰刺蜜是塩城所生非南平城者使者曰其年風災刺
蜜不熟故𡭗帝問杰公(何得知對曰南)平城羊刺無葉其蜜色明
白而味甘塩城羊刺葉大其蜜色青而味薄以是知蜜之
僞耳
唐書曰蕃胡國出石蜜中國貴之上遣使往摩伽池國取
者法令楊州煎諸蔗之汁於中厨自造焉色味逾於西域
所出
神仙傳曰飛黃子服中嶽石蜜及紫梁得仙
王孚安成記曰郡東有山百姓呼曰蜜崗蜜焉(仙經云蜜爲衆口芝)
荆州圖記曰赤馬山有蜜房二百所羅綴相望因名曰百
房
異物志曰交阯草滋大者數寸煎之凝如冰破如博棋謂
之石蜜
凉州異物志曰石蜜之兹甜於浮蓱非石之類假石之名
實出甘柘變而凝輕(甘柘似竹味甘煑而曝之則凝如石而甚輕)
范子曰白蜜出隴西天水
夲草經曰石蜜一名飴
吳氏夲草曰食蜜生武都谷
劉根墨子枕中記鈔曰百花醴蜜
楚辭招魂曰瑶漿勺(勺沙也)實羽觴
左思蜀都賦曰蜜防郁毓被其阜(漢昌縣多野蜂蜜䗶)
郭珍蜜賦曰繁布金房疊稱王室咀爵滋液釀以爲蜜散
似甘露凝如割眆冰鮮玉潤髓滑蘭香
魏文帝與孫權書曰今因趙咨奉石蜜五餅
又與朝臣詔曰南方龍眼荔支寕比西國蒱桃石蜜
又曰新城孟太守道蜀䐗肫鷄鶩味皆淡故蜀人作食喜
着飴蜜
沙餳
張衡七辯曰沙餳飴石蜜遠國貢儲
盛翁子與劉頌書曰沙餳西垂之産
太平御覽卷第八百五十七
