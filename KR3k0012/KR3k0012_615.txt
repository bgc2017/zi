太平御覽卷第六百一十五
學部九
講說
廣雅曰講讀也
說文曰講和解也
易曰麗澤兊君子以朋友講習
論語曰德之不脩學之不講聞義不能徙不善不能改是
吾憂也
漢書曰夏侯勝每講常謂諸生曰士病不能明經經術苟明
其取青紫如俯拾地芥學經不明不如歸耕
又曰孔光居公輔位前後十七年時會門下大生講問疑
難舉大義其弟子多成就爲博士
又曰董仲舒治春秋孝景時爲博士下帷講誦弟子以次
授業或莫見其面
又曰班伯爲中常侍成帝方嚮學鄭寬中與張禹朝夕入
說尚書論語於金華殿中詔伯授焉
又曰元帝時少府五鹿充宗貴幸爲梁丘易充宗乘貴辯口
諸儒莫能與抗皆稱疾不敢會有薦朱雲者召入攝齋升
堂抗首而說音動左右旣論難連柱五鹿君(文穎曰柱閣也)諸儒
爲之語曰五鹿岳岳朱雲折其角由是爲博士遷杜陵令
又西京雜記曰長安有儒生惠莊聞朱雲折五鹿充宗之
角乃歎息曰薾栗犢反能𡭗耶吾終耻溺死溝中遂褁粮
從雲雲與言莊不能對逡廵而去拊心語人曰吾不能劇
談此中多有人
東觀漢記曰朱祐字仲先初光武學長安時過朱祐祐嘗
留上湏講竟乃談語及車駕幸祐家問主人得無去我講
乎
又曰建初四年詔諸儒會白虎觀講五經同異
又曰桓榮爲博士顯宗即位乘輿幸太常府令榮坐東面
設几杖會百官數百人天子親自執業
又曰桓榮拜議郎入侍太子每朝會輙令榮於公卿前敷
奏經書帝稱善
又曰顯宗親於辟雍自講所制五行章句巳復令桓郁說
一篇上謂郁曰我爲孔子卿爲子夏起我者商也又問郁
曰子幾能傳學郁曰臣子皆未能傳覺孤兄子一人學方
起上曰努力教之有起者即白之
又曰楊政字子行治梁丘易與京兆祁聖元同好俱名善
說京師號曰說經鏗鏗楊子行論難僠僠祁聖元又周舉
字宣光姿皃短陋而博學洽聞爲儒者所宗京師語曰五
經縱撗周宣光也
又曰井丹字大春通五經時人謂之語曰五經紛綸井之
大春
又陳嚚字君期明韓詩時語曰關東說詩陳君期
又曰魯平字叔陵兼通五經關東號曰五經復興魯叔陵
也
又曰賈逵字景伯能講左氏及五經本文以大小夏侯尚
書教授諸儒爲之語曰問事不休賈長頭
後漢書曰鄭玄西入關因涿郡盧植事扶風馬融融門徒
四百餘人升堂者五十餘生融素驕貴玄在門下三年不
得見乃使高業弟子傳授於玄玄日夜尋誦未嘗怠倦會
融集諸生考論圖緯聞玄善筭乃召見於樓下玄因質諸
疑義問畢辭歸融喟然謂門人曰鄭生今去吾道東矣又
盧植於馬融受學融列女樂在於前植侍講積年未曾轉
眄馬融是以敬之
又曰大將軍袁紹緫兵冀州造使要鄭玄大會賓客玄最
後至乃延升上座玄身八尺飲酒一斛秀眉明目容儀温
偉紹客多豪俊見玄儒者未以通人許之競設異端百家
玄起玄依方辯對咸出問表皆得所未聞莫不嗟服
謝承後漢書曰董春字紀陽少好學究極聖旨後還歸立
精舍遠方門徒學者常數百人諸生每升講堂鳴鼓三通
撗經捧手請問者百人追隨上堂難問者百餘人
又曰戴馮字次仲徵拜郎中公卿大會群臣就席馮獨立
世祖問之對曰博士說經皆不如臣坐居臣上是以不得
就席正旦朝賀帝令群臣說經義有不通輙奪其席以益
通者馮重五十席京師諺曰解經不窮戴侍中
後漢書曰丁鴻字孝公少好尚書十六能論難永平中引
見說文侯一篇賜衣被章帝會諸儒白虎觀上善鴻難說
號之曰殿中無雙丁孝公
魏書曰文帝初在東宫氛癘大起時人凋傷帝深感難與
素所敬者大理正郎書云人生有七尺之形死爲一捾之
土唯立德揚名可以不朽其次莫如著篇籍疫癘數起士
人凋落余獨何人能全其壽故論撰所著典論詩賦盖百
餘篇集諸儒於肅成門内講論大義侃侃無倦
晉書曰鄭玄爲散騎常侍光禄勲嘉平三年拜司空及高
貴鄕公講尚書冲執經親授
沈約宋書曰魏齊王每講肆經通輙使太常釋奠先聖先
師於辟雍
又曰元嘉十五年徵雷次宗至京師開舘聚徒授教使丹
陽尹何尚之立玄學太子率更令何承天立史學司徒參
軍謝元立文學九四學並建之
梁書曰中宗於敬賢殿講老子僕射王褒執經百僚皆預
講席中宗談折摙辯間以嘲謔在座者相顧解頥
又曰沈峻字士嵩武康人也博通五經尤長周禮時吏部郎中
陸倕與僕射徐勉書薦峻曰凢聖可講之書必以周官立
義然則周官一書實爲群經源本此學不傳多歴年所唯
助教沈峻特精此書比日開講群儒劉嵒沈熊之徒皆執
經下座北面受業莫不歎服人無間言也
又伏曼傳曰宋明帝好周易常集朝臣於清暑殿講詔曼
容執經曼容素美風采明帝恒以方嵇叔夜使吴人陸探
微畫叔夜像以賜之爲尚書外兵郎嘗與袁粲罷朝會言
玄理時論以爲一臺絶
又曰盧黃范陽涿人少明經有儒術天監中歸梁位步兵
校尉兼國子博士遍講五經時北來人儒學者有崔靈恩
孫詳蔣顯並聚徒講說而音辭鄙拙唯廣言論清雅不類
北人僕射徐勉兼通經術深相賞好後爲尋陽太守武陵
王長史卒官
又曰賀琛字國寳幼孤伯父瑒授其經業一聞便通義理
瑒異之常曰此兒當以明經致貴瑒卒後琛家貧常往還
諸曁敗粟以養母雖自執舟檝閑則習業尤精三禮年二
十餘瑒之門徒稍從問道初瑒於鄕里聚徒教授四方受
業者三千餘人瑒天監中亡至是復集琛矣琛乃築室郊
郭之際茅茨數間年將三十便事講授旣世習禮學究其
微精占術先儒吐言辯㓗坐之聽受終日不疲
後周書梁晉熙郡王蕭大圜當元帝時以世多忌恐讒愬
生焉乃屏絶人事門客左右不過三兩人不妄遊狎恒以
講詩書易爲事梁元帝嘗自問五經要事數十條大圜辭
約指明應荅無滯梁元帝甚歎美之因曰昔河間好學𡭗
旣有之臨淄好文𡭗亦兼之然東平爲善弥高前載吾重
之愛之𡭗當傚焉
北史曰後魏元善遷國子祭酒上嘗親臨釋奠令善講孝
經於是敷陳義理兼之以諫上大悅曰聞江陽之說更起
朕心賚絹一百疋衣一襲
又曰盧景𥙿博通經典齊文襄入相於第開講招延時儁
令景𥙿解所注昜景𥙿理義精微吐發閑雅時有問難或
相詆訶大聲厲色言至不遜而景𥙿神彩儼然風調如一
從容往復無際可尋由是士君子嗟羡之
後周書曰吕思禮東平壽張人也性温潤不雑交遊年十
四受學於徐遵明長於論難諸生爲之語曰講書論易鋒
難敵
隋書曰後齊將講於天子先定經於孔父廟置執經一人
侍講二人執讀一人擿句二人錄義六人奉經二人講之
旦皇帝服通天冠玄紗袍乘象輅至學坐廟堂上講訖還
便殿改服綘紗袍乘象輅還宫講畢以一太牢釋奠孔父
配以顔回列軒懸樂六佾舞行三獻禮畢皇帝服通天冠
綘紗袍升阼即座宴畢還宫皇太子每通一經亦釋奠
又曰馬光爲太子博士嘗因釋奠高祖親幸國子學王公
巳下畢集光升座講禮啓發章句巳而諸儒生以次論難
者十餘人皆當時碩學光剖析凝滯雖辭非俊辯而理義
引贍論者莫測其淺深咸共推服上嘉而勞焉
又曰元善通博在何妥之下然以風流醖藉俯仰可觀音
韻清明聽者忘倦由是爲後進所歸妥每懷不平心欲屈
善因善講春秋初發題諸儒畢集善私謂妥曰名望巳定
幸無相苦妥然之及就講肆妥遂引古今滯義以難善多
不能對善深銜之二人由是有隙
唐書曰太宗幸國子學視釋奠祭酒孔穎逹講孝經右庶
子趙引智問之曰夫子門人曾閔俱稱大孝而今獨爲曾
說不爲閔說何耶荅曰曾孝特優門人不能逮也制旨駮
之曰朕聞家語云昔曾晢使曾參鋤瓜而誤断其本晳怒
授大杖以擊其背參手扑地絶而後蘇孔子聞之告門人
曰參來勿内旣而曾子請焉孔子曰舜之事父也使之常
在側欲殺乃不可得小箠則受大杖則走今參誤於父委
身以待暴怒䧟父於不義不孝莫大焉由斯而言孰愈於
閔子騫也穎逹不能對太宗又謂侍臣曰諸儒各生異意
皆非聖人論孝之本旨也夫孝者善事父母自家刑國忠
於其君戰陣勇朋友信揚名顯親此之謂孝具在經典而
論者多離其文迥出事外以此爲教勞而非法何謂孝之
道耶
語林曰劉真長與桓公宣武共聽講禮記桓公云時有入
心處便覺咫尺玄門
殷氏世傳曰殷亮建武中徵拜博士諸儒講論勝者賜席
亮重至八九
三國典略曰東魏崔暹子逹挐年十三暹令儒者教其說
周易兩字乃集朝貴名流逹挐升高坐開講趙郡睦仲讓
陽屈服之暹大悅擢仲讓爲司徒中郎鄴下爲之語曰解
義兩行得中郎
太平御覽卷第六百一十五
