太平御覽卷第六百五十一
刑法部十七
除名免官收贖
禁錮
除名
何法盛晉中興書曰胡母崇爲永康令多受貨賂政治
苛暴詔都街頓鞭一百除名爲民
隋書曰賀若敦被除名每出怨言晉公護徵還令自殺臨
刑呼子弼謂曰吾欲必平江南然此心不果汝當成之吾
以舌死汝不可不思引錐刺弼舌出血誡以慎口
又曰賀若弼坐免官弼怨望愈甚後數年下弼獄上謂之
曰我以高熲楊素爲宰相汝唱言云此二人唯堪㗖飯耳
是何意也弼曰熲臣之故人素臣之舅子臣並知其爲人
誠有此語公卿奏弼怨望罪當死上惜其功於是除名爲
民
又曰高熲得罪除名爲民潁初爲僕射其母誡之曰汝冨
貴巳極但有一斫頭耳尔其慎之潁由是常恐禍變及此
潁歡然無恨色以爲得免於禍
又曰權武爲潭州惣管晚生子與親客宴集酒酣遂擅赦
所部内獄囚武帝以南越邊遠治從其俗務適便宜不依
律令而每言當今法急官不可爲上令有司案其事皆驗
上大怒命斬之武於獄中上書言其父爲武元皇帝戰死
於馬前以此求哀由是除名爲民
晉律曰吏犯不孝謀殺其國王侯伯子男官長誣偷受財
枉法及掠人和賣誘藏亡奴婢雖遇赦皆除名爲民
又曰除名比三歲刑
又曰其當除名而所取飲食之用之物非以爲財利者應
罰金四兩以下勿除名
晉潘岳閑居賦叙曰今天子諒闇之際領太傳主簿府誅
除名爲民俄而復官
免官
後漢書曰梁松遷太僕數爲私書請託郡縣二年發覺免
官遂懷怨望四年冬乃懸飛書誹謗下獄免
宋書曰庾登之爲司徒長史南東海太守府公彭城王義
康專覽政事不欲自下厝意而登之性剛每陳己志義康
不悅出爲吴郡太守以贓貨免官
又曰謝靈運在會稽亦多徒衆驚動縣邑太守孟顗因靈
運撗恣表其異志靈運馳詣闕上表自陳本末文帝知其
見誣不罪也以爲臨川内史在郡遊放不異永嘉爲有司
遣使隨州從事鄭望生收靈運興兵叛逸遂有逆志爲詩
曰韓亡子房奮秦帝魯連耻本自江海人忠義感君子追
討禽之送廷尉廷尉論上斬刑上愛其才欲免官而已彭
城王義康堅執謂不宜恕詔以謝玄勲參微管宜宥及後
嗣降死徙廣州
晉律曰免官比三歲刑其無真官而應免者正刑召還也
又曰有罪應免官而有文武加官者皆免所居職官
又曰其犯免官之罪不得減也
又曰其當免官者先上(免官謂不聽應收治者也)
收贖
書曰金作贖刑
又曰墨辟疑赦其罰百鍰(六兩曰鍰鍰黃鐵也)劓辟疑赦其罰惟倍
(倍百爲二百也)剕辟疑赦其罰倍差(倍差謂俗之文半爲五百鍰)宫辟疑赦其
罰六百鍰大辟疑赦其罰千鍰
國語曰桓公問齊國寡甲兵爲之若何(甲鎧兵弓矢之屬)管仲對
曰輕過而移諸甲兵(諸之也謂輕其過使以甲兵贖罪)制重罪贖以犀甲
一戟(重罪死罪犀犀皮可爲甲戟戰戟也秘長二丈六尺)輕罪贖以鞼(劬位切)盾一戟
(輕罪劓刖之屬鞼盾綴革有文加續)小罪讁以金分(小罪不入五刑者以金贖分兩之差今之罪金)
(是也書曰金作贖刑也)
家語曰魯國之政法贖人臣妾於諸侯者皆取金於府子
貢贖之而辭不取孔子聞之曰賜失之矣夫聖人舉事可
以移風易俗而教導不可施於百姓非獨適身之行也今
魯國冨者寡貧者多贖人受之益金則爲不廉則何以相
贖乎自今巳後魯人不復贖人法於諸侯矣
漢書曰文帝常行中渭橋有一人聞蹕匿橋下久以爲蹕
過走出乘輿馬驚廷尉張釋之奏犯蹕當罰金帝怒曰賴
吾馬和柔他馬巳傷敗我廷尉廼罰金耶
又曰張敞上書論死刑以下出粟贖罪以給軍用蕭望之
以爲父兄囚執子弟將不頋死亡之患敗亂之行以赴財
利求救一人得生十人以喪且冨者得生貧者獨死刑法
不一也
又曰禹貢上言孝文皇帝時貴廉㓗賤貪行賈人贅聓及
吏坐贓者皆禁錮不得爲吏無贖罪之法欲令禁止海内
大化武帝始臨天下尊賢用正開地廣境日見功大遂縱
嗜欲廼行一時之變使犯法者贖罪入糓者𥙷吏是以官
民貧盗賊並起
又曰衛青爲太中大夫元光六年拜爲車騎將軍擊匈奴
出上谷公孫敖出代郡李廣出鴈門敖以七千騎廣爲虜
所得得脫歸皆當斬贖爲庶人
又曰趙食其祋栩人也(祋丁外切栩許羽切)爲右將軍從大將軍出
定襄迷失道當斬贖爲庶人
又曰博望侯張騫郎中令李廣俱出右北平異道匈奴左
貢王將數萬騎圍廣廣與戰二日騫至匈奴引兵出騫坐
行留當斬贖爲庶人
又曰右衛將軍蘇建亡軍獨身脫還贖爲庶人
後漢書曰孝明時詔亡命自殊死以下贖死罪縑四十疋
左趾至髠鉗城旦舂十疋定城旦至司寇五疋犯罪未發
覺詔書到日自告者半入贖
晉書曰王宏有政績後爲河南尹苛碎坐桎梏罪人以泥
墨塗面置深坑中餓不與食又擅縱五歲刑以下二十人
爲有司所劾帝以宏累有功績聽以贖論
又曰烈王無忌閔王承之子也承爲荆州刺史王廙所害
江州刺史禇襃當之鎮無忌及丹陽尹桓景等餞於版橋
時王廙子丹陽丞耆之在坐無忌志欲復讎拔刀將手刃
之襃景命左右救捍獲免御史中丞車灌奏無忌欲專殺
人付廷尉科罪成帝詔曰王當以體國爲大豈可尋繹由
來以亂朝憲主者其申明法令自今已往有犯必誅於是
聽以贖論
齊書曰到撝永明元年爲御史中丞車駕幸丹陽郡宴飲
撝恃舊酒後狎侮同列謂庾景之蠢尔蠻荆其俗鄙復謂
虞悰曰斷髮文身其風陋王晏旣貴雅步從容又問曰王
散騎復可故𡭗晏先爲國常侍轉員外散騎郎此二職清
華所不爲故以此嘲之王敬則執榠查以刀子削之又曰
此非元徽頭何事自喫之爲左丞庾景之所糺以贖論
唐書曰後魏起自北方屬晉室之亂部落漸盛其主乃峻
刑法每以軍令從事人乘寬政多以違令得罪死者以萬
計於是國落騷然其後當死者聽其家獻金馬以贖
會稽典錄曰楊矯爲右丞詣南宫取急案條閣舊事於複
道中逢太常羊柔不避車又下矯糺奏柔以爲知丞郎應
行威儀有序九列外官而公干犯請廷尉治柔罪詔勿治
以三月俸贖罪
晉律曰其年老小篤癃病及女徒皆收贖
又曰諸應收贖者皆月入中絹一疋老小女人半之
又曰贖死金二斤也
又曰失贖罪囚罰金四兩也
又曰以金罰相代者率金一兩以當罰十也
禁錮
傳曰楚共王即位將爲陽楊橋之役使屈巫聘于齊且告
師期巫臣盡室以行遂奔晉晉人使爲刑大夫子反請以
重幣錮之(禁錮勿令仕)王曰其自爲謀也則過矣其爲吾先
君謀也則忠忠社稷之固也所盖多矣(盖覆也)旦彼若能利
國家雖重幣晉將可乎(言不許)若無益於晉晉將弃之何勞
錮焉
又曰會於商任錮欒氏也(禁錮欒盈使諸侯不得受之)二十二年會于
沙隨復錮欒氏也(晉知欒盈在齊故復錮也)
後漢書曰河内張成善說風角推占當赦遂教子殺人李
膺爲河南尹督促收捕旣而逢宥獲免膺愈懷憤疾竟案
殺之初成以方伎交通䆠官帝亦頗訊其占成弟子牢循
因上書誣告膺等飬太學遊士交結諸郡生徒更相駈馳
共爲部黨誹訕朝廷疑亂風俗於是天子震怒班下郡國
逮捕黨人布告天下使同忿疾遂收執膺等其辭所連及
陳寔之徒二百餘人或有逃遁不獲皆懸金搆募使者四
出相望於道明年尚書霍諝城門校尉竇武並表爲請帝
意稍解乃皆赦歸田里禁錮終身而黨人之名猶書王府
熹平五年永昌太守曹鸞上書大訟黨人言甚方切帝省
奏大怒即詔司隷益州檻車收鸞送槐里獄掠殺之於是
又詔州郡更考黨人門生故吏父子兄弟其在位者免官
禁錮爰及五屬(謂斬縗齊縗大功小功緦麻也)
又韓稜初爲郡功曹太守葛興中風病不能聽政稜隂代
興視事出入二年令無違者興嘗發教欲署吏稜拒執
不從因令怨者章之(章謂令上章告言之)事下案驗吏以稜掩蔽興
病專典郡職遂致禁錮顯宗知其忠後詔特原之
又曰第五倫上䟽云三輔論議者至云以貴戚廢錮當復
以貴戚浣濯之猶解酲當以酒也(病酒曰酲)詖險趍勢之徒誠
不可親近
齊書曰王晏弟詡位少府卿勑未登黃門郎不得畜女伎
詡與射聲校尉隂玄知坐畜伎免官禁錮十年勑特原
典略曰馬騁在東觀十六年以爲久費精思非飬生之道
擅去離署免官禁六年
崔鴻前燕錄曰遼東内史宋該舉侍郎韓偏爲孝廉慕
容儁令曰夫孝廉者道德沉敏貢之王庭偏往助叛徒
迷固之罪及王威臨討憑城醜詈此則勃之甚柰何舉之
該下吏可正四歲刑偏行財祈進虧亂王典可免官禁錮
終身
晉令曰犯免官禁錮三年
鄭玄别傳曰玄病篤與益恩書曰吾預黨禁錮十四年也
大平御覽卷第六百五十一
