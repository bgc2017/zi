太平御覽卷第七百八十二四夷部三
東夷三
俀曰夲紵嶼人蝦夷國
俀
後漢書曰俀在韓東南大海中依山島爲居凢百餘國武
帝滅朝鮮使驛通於漢者三十許國俀王居邪馬臺國(俀今)
(名邪魔惟音之訛反)樂浪郡徼去其國萬二千里其地大較在會稽
東冶與朱崖儋耳相近故其俗多同土宜禾稲麻紵蚕桑
知織績爲縑布出白珠青玉其山有丹土氣温煖冬夏生
菜茹無牛馬虎豹羊鵲(鵲或作鷄)其兵有矛楯木弓竹矢或以
骨爲鏃男子皆黥面文身以其文左右大小別尊卑之差
其男衣皆横幅結束相連女人被髮屈紒衣如單被貫頭
而着之並以丹朱坋身(說文曰坋塵也音蒲頓切)如中國之用粉也有城
柵屋宇父母兄弟異處唯會同男女無别飲食以手而用
籩豆俗皆徒跣以蹲踞爲恭敬(其人)性嗜酒多壽考至百餘
歲者甚衆國多女子大人皆有四五妻其餘或兩或三女
人不滛不妬又俗不盗竊少爭訟犯法者沒其妻子重者
滅其門族其死者停喪十餘日家人哭泣不進酒食而等
類就歌舞爲樂灼骨以爲卜用决吉凶行來渡海令一人
不櫛沐不食肉不近婦人名曰持衰若在塗吉利則雇以
財物如病疾遭害以爲持衰不謹便共殺之
魏志曰倭國在帶方東南大海中依山島爲舊國百餘小
國漢時有朝見者今令使譯所通其三十國從帶方至倭
循海岸水行歷韓國從乍南乍東到其北岸拘耶韓國七
千餘里至對馬國戶千餘里大官曰卑狗副曰卑奴母離
所居絶島方四百餘里地多山林無良田食海物自活乘
船南北市糴又南渡一海一千里名曰瀚海至一大國置
官與對馬同地方三百里多竹木叢林有三千許家亦有
田地耕田不足食方行市糴又渡海千餘里至未盧國戶
四千濱山海居人善捕魚水無深淺皆能沉没取之東南
陸行五百里到伊都國官曰爾支副曰泄謨觚柄渠觚有千
餘戶世有王皆統屬女王帶方使往來常止住又東南至
奴國百里置官曰先馬觚副曰卑奴母離有二萬餘戶又
東行百里至不彌國戶千餘置官曰多模副曰卑奴母離
又南水行二十日至於投馬國(戶五)萬置官曰彌彌副曰彌
彌郍利又南水行十日陸行一月至耶馬臺國戶七萬女
王之所都其置官曰伊支馬次曰彌馬叔次曰彌馬獲支
次曰奴佳鞮其屬小國有二十一皆統之女王之南又有
狗奴國男子爲王其官曰狗石智卑狗者不屬女王也自
帶方至女國萬二千餘里其俗男子無大小皆黥面文身
聞其舊語自謂太伯之後又云自上古以來其使詣中國
草傳辭說事或蹲或跪兩手據地謂之恭敬其呼應聲曰
噫噫如然諾矣
又曰倭國本以男子爲王漢靈帝光和中倭國亂相攻伐
無定乃立一女子爲王名卑弥呼事鬼道能惑衆自謂年
已長大無夫壻有男弟佐治國以婢千人自侍唯有男子
一人給飲食傳辭出入其居處宫室樓觀城柵守衛嚴峻
景初三年公孫淵死倭女王遣大夫難升米等言帶方郡
求詣天子朝見太守劉夏送詣京師難升米致所獻男生
口四人女生口六人班布二疋詔書賜以雜錦采七種五
尺刀二口銅鏡百枚眞珠鉛丹之屬付使還又封下倭王
印綬女王死大作冡殉葬者百餘人更立男王國中不
伏更相殺數千人於是復更立卑弥呼宗女臺舉年十
三爲王國中遂定其倭國之東渡海千里復有國皆倭種
也又有朱中儒國在其南人長三四尺去倭國四千餘里
又有躶國墨(齒國復在)其南船行可一年至
南史曰倭國風俗不淫男女皆露髻冨貴者以錦綉雜來
爲帽似中國胡公頭晉安帝時有倭王讃遣使朝貢宋武
帝永初二年詔曰倭王讃遠誠宜甄可賜除授文帝元嘉二
年讃又遣使奉表獻方物讃死弟珍立遣使貢獻自稱使
持節都督倭百濟新羅任郍秦韓六國諸軍事安東大將
軍倭國王詔除安東將軍倭國王珍又求除正倭洧等十
三人平西征虜(冠軍)号詔並聽之自此朝貢不絶至順帝昇
明二年倭王武遣使上表言自昔祖禰躬擐甲胄跋涉山
川不遑寧處東征毛人五十五國西服衆夷六十六國陵
平海北九十五國王道融泰廓土遐畿累葉朝宗不愆于
歲道過百濟裝飾船舫而句麗無道圖欲見吞臣亡考濟
方欲大舉奄喪父兄使垂成之功不獲一簣今欲練兵甲
父兄之志竊自假開府儀同三司其餘咸各假授以勸忠
節詔除武使持節督倭新羅(任郍加羅秦韓六國)諸軍事安東大將
軍倭國王至齊建元中及梁武帝時並來朝貢
北史曰隋開皇二十年倭王姓何每宇多利思比孤號河
軰雞弥遣(使詣)闕上令所司訪其風俗使者言倭王以天爲
兄以日爲弟天明時出聽政跏趺坐日坐便理務云委我
弟文帝曰此大無義理於是訓令改之王妻姓雞弥沒官
有女六七百人名太子爲利歌弥多弗利
又曰倭國内官有十二等一曰大德次小德次大仁次小
仁次大義次小義次大禮次小禮次大智次小智次大信
次小信員無定數有軍尼一百二十人猶中國牧宰八十
戶置一伊尼翼如今里長也十伊尼翼屬一軍尼
又曰倭國男子服飾衣裙𥜗其䄂微小履如屨形漆其上
繫之脚人庶多跣足不得用金銀爲飾故時衣横幅結束相連
而無縫頭亦無冠但垂髮於兩耳上至隋時王始制冠以錦
綵爲之以金銀鏤花爲飾婦人束髮於後亦衣裙𥜗裳皆
有&KR1638;纖竹聚以爲梳編草爲薦雜皮爲表緣以雜文皮
文曰倭國兵有弓矢&KR1483;斧添皮爲甲骨爲矢鏑雖有兵無
征戰其王朝會必陳設儀仗其國樂戶戶可十萬俗殺人
強盗及姦皆死盗者計贓酬物無財者沒身爲奴自餘輕
重或流或杖每訊冤獄不承引者以木壓膝或置小石於
沸湯中令所&KR1313;者探之云理曲者即手爛或置蛇甕中令
取之云曲者即螫手人頗恬静罕爭訟少盗賊樂有五弦
琴笛男女多黥面文身沒水捕魚無文字唯刻木結繩後
於百濟求得佛經始有文字知卜筮尤信巫覡每至正月
一日必射戲飲酒其餘節略與華同好棋博握槊樗蒲之
戲氣候温煖草木冬青土地膏腴水多陸少以水環挂鸕
鷀項令入水捕魚日得百餘頭俗無盤爼藉以槲葉性質
直有雅風女多男少女婚嫁不取同姓男女相悅者即爲
婚婦入夫家必先跨火乃與夫相見婦人不淫妬死者歛
以棺椁親賓就屍者歌舞妻子兄弟以白布製服貴人三
年殯庶人卜日而瘞及葬置屍船上陸地牽之或以小輿
又曰倭國有阿蘇山其石無故大起接天者俗以爲異因
行禱祭有如意寳珠其色青大如雞卵夜則有光新羅百
濟皆以倭爲大國多珍物並仰之恒通使往來
又曰隋大業三年倭國王多利思比孤遣朝貢使者曰聞
海西菩薩天子重興佛法國書曰日出處天子致書日沒
處天子無恙云云帝覽不悅謂鴻臚卿曰夷書有無禮者
勿復以聞明年上遣文林郞裴世清使倭國王遣小德何
軰臺從數百人設儀仗鳴鼓角來迎後十日又遣大禮歌
多毗從三百餘騎郊勞旣至彼都其王與世清來貢方物
此後遂絶
唐書曰倭國土風頗類新羅貞觀五年遣使獻方物太宗
矜其道遠勑所司無令歲貢又遣新州刺史高表仁持節
往撫之表仁無綏遠之才與王子爭禮不宣朝命而還至
二十二年又附新羅奉表以通起居
日本國
唐書曰日本國者倭國之别種也以其國在日邊故以日
本爲名或云倭國自惡其名不雅改爲日本或云日本舊
小國併倭國之地其人入朝者多自矜大不以實對故中
國疑焉又云其國界東西南北皆數千里西界南界咸至
大海東界北界有大山爲限山外即毛人之國長安三年
其大臣朝臣眞人來貢方物朝臣真人者猶中國戶部尚
書冠進德冠其頂爲花分而四散身服紫袍以帛爲腰帶
眞人好讀經史解屬文容止温雅則天宴之於麟德殿授
司膳卿放還本國
又曰開元初日夲國遣使來朝因請儒士授經詔四門助
教趙玄默就鴻臚寺教之乃遺玄默闊幅布以爲束脩之
禮題云白龜元年調布人亦疑其僞爲此題所得錫賚盡
市文籍泛海而還其偏使朝臣仲滿慕中國之風因留不
去改姓名爲朝衡仕歴左𥙷闕儀王友衡留京師五十年
好書籍放歸鄕逗留不去
又曰貞元二十一年日夲國遣使來朝留學生橘免勢學
問僧空海元和元年朝貢使判官高階真人上言前件學
生藝業稍成願歸夲國便請與臣同歸從之開成四年又
遣使朝貢南海經曰南倭北倭屬(倭國在帶方東大海中以女為王其俗零)
(結衣服無鈄功以丹朱塗身不妬忌一男子數十婦)
紵嶼人
外國記曰周詳汎海落紵嶼上多紵有三千餘家云是徐
福僮男之後風俗似吳人
蝦夷國
唐書曰蝦夷國海島中小國也其使鬚長四尺尤善弓矢
插箭於首令人戴觚而立數十步射之無不中者明慶四
年十月隨倭國使入朝
太平御覽卷第七百八十二
