太平御覽卷第六百七十七
道部十九
几案輿輦闕殿堂
臺閣樓觀宫
室房舍䆫戶
門庭壇府
几案
十洲記曰瀛州金巒觀中有青離玉几覆以雲紈之素刻
水碧爲倒龍之牀
玉光八景經曰衆眞宴禮大帝屈節於几前
太一洞眞玄經曰太微紫房中有一童子名于景精字會
元當帝君之前捧赤玉案上有所主命籍
又曰太一公子白元司命桃君五人皆著朱衣絳巾各捧
一白玉案上有所主簡
玉清隱書曰太微天帝君進拜於帝皇之几
又曰上皇帝君乃推几偃詠虚眺太空吟玉淸之隱書歌
元景之靈章揚音霞際清微玉桭
太洞經日太微小童五符命籍捧持玉案帝君所臨主通
諸神
變化經曰有金光立空之案
又曰元始拊几高詠嘯㓪太空
玉珮金璫上經曰九老仙都捧金精之案上請寳文以授
衆眞也
洞神經曰拂拭几案置經于前也
像名經曰東方上尊凭七寳鳳文之曲几敷說道要眞經
法輪經曰三眞立空之案以七寳懸覆經上
衆篇經曰元始上尊凝眞遐想撫几高抗命召五帝論定
隂陽推數劫會移校河源檢籙天度
洞神經曰有局脚案以置經符也
太上黃素經曰凢修受大洞眞經雌一竒文者恒置經於
几格㓗静之處
九幽經曰帝尊在九清妙境三元宫中御三氣之華寳雲
玉座惣校圖籙拔濟諸苦
二十四生圖曰披九光玉藴出金書紫字玉文丹章三部
八景二十四生圖盛以白玉立空之按九色之中飛文錦
蓋懸覆經上
龍飛尺素隱訣曰太微天帝君命羽仙侍郎捧金案以請
飛行羽章也
上淸眞文王經朝文曰有流明大靈侍言玉案十二枚
又始内傳曰諸天各奉蓮華座以寳蓋覆之
神仙傳曰黃老遣仙官玉女持金案玉杯盛藥以賜沈羲
又曰淮南王爲八公進金玉之几執門弟子之禮
四極科曰凢寳經之具几案巾秩不可妄借於人
太玄經曰老子傳授經戒籙儀注訣日以局脚小案置經
綵巾覆上
洞眞玄經曰太一洞眞玄經者別爲囊笈封以寳器盛之
几上
無量經曰太上座高三丈又於紫臺之宮布一高座六尺
金眞玉光經曰九天之帝施玉几金牀
山海經曰西母悌几戴勝悌凭也戴者戴其玉勝也他說
西母頭類戴勝甚失之
夲際經曰元始上尊在長樂舍寳飾高座雖有座形不障
於物人所往來亦無隔礙復有小琉璃座行列兩邊悉高
五尺
茅君内傳曰白玉龜山連玉牀帳西母處之
太上黃素方曰青精執在紫巫之山化王之室内有玉案
也
洞眞七聖玄記曰左仙上䟽九天帝王七聖几下
飛行羽經曰修存三一道法坐金牀王几金爐玉匕
太眞人詩曰太微啓玉案
列仙傳曰太室山中有地仙卭䟽卧牀几案
眞誥曰鹿迹山中有絶洞洞中自有石牀石榻曲夾
輿輦
太上飛行羽書曰玉清則上清之高眞上清則太清之高
神太清則飛仙之高靈凢行玉清之道出則諸天侍衛建
七色之節駕紫雲軒十二玉輪六師啓路飛龍翼轅行上
清之道出則五帝侍衛建紫毛之節駕飛雲丹車位准上
清左右仙卿行太清之道出則五帝侍衛建五色之節駕
龍輿白虬啓道太極參軒
又曰王惣眞爲茅盈召朱冠使者二人乘流景之輿蒼蛇
把綠節仗瓊竿羽旄横曰朱雲翳景使者並繡衣芙蓉冠
持紫素之書各百字以付茅盈二弟固衷是以固有地眞
上仙定籙神君之號衷有司三官保命仙君之位各依紫
素之命封莅所任神宫上府亦隨事而資給二君焉漢平
帝元壽二年八月巳酉南岳眞人西城王君龜山王母方
諸青童君並乘綠景之輿駕神虎之軿同造茅盈於句曲
之山金璮之隂
又曰飛仙祕道招五辰之晨常能行之十五年則南極老
人丹陵上眞迎以綠雲之輦西極老人素靈子期迎以黃
颷之車北極老人玄上仙皇迎以玄景之龍東極老人扶
陽公子迎以青軿之輦中元老人上玄子迎以曲晨之蓋
五老會合俱升紫虚此五老蓋五星之眞人也非如裴君
星中五帝之公又異乎雲牙五方之老上學之法順之者
飛仙也
又曰八道祕言者道有八條其言高妙閑心静室寥㓪虛
眞亦將得見丹景之氣三素飛雲八輿朱輦紫霞瓊輪上
清静眄廻轡三元高皇秉節靈童攀轅太素擁蓋南極臨
軒於是溟光外映象燭太虚子能見之不煩凝霜濯華玄
腴金丹也〇一道祕言曰以八節日清朝北望清朝小早於
清且也有紫綠白雲者是爲三元君三素飛雲也其時三
元君乘八輿上詣天帝玉清君也子候見當再拜自陳乞
侍輪轂〇二道祕言曰以八節日夜半東北望有玄青黃雲
者是爲太極天帝君乘八景之輿上詣高上玉皇三道祕
言曰以甲子上旬戊辰巳巳之日清旦西北望有紫青黃
雲者是爲太極眞君三素雲也其時太極眞君及上眞人
乘玄景綠輿上詣紫微宫〇四道祕言曰以甲戍上旬戊寅
巳夘之日清旦東南望有赤白青雲者是爲扶桑太帝君
三素雲也其時扶桑太帝君乘光明八道之輦上詣紫微
宮〇五道祕言曰以甲申上旬戊子巳丑之日清旦正西望
見白赤紫雲者是爲太素上眞白帝君三素雲也其時太
素上眞人白帝君乘脩條玉輦上詣玉天玄皇高眞也〇六
道祕言曰甲午上旬戊戍巳亥之日清旦正南望有青赤
黃雲者是爲南極上眞赤帝君其時乘絳琳碧輦上詣閬
風臺〇七道祕言曰以甲辰上旬戊申巳酉之日清旦西南
望見綠紫青雲者是爲上清眞人時乘玄景八光丹輦上
詣高上天帝〇八道祕言曰以甲寅上旬戊午巳未之日清
旦正東望有朱碧黃雲者是太虚上眞人其時乘徘徊玉
輿上詣大帝君八節日見三素雲者紫雲在上綠雲次之
白雲在下共相沓也子謹視之
移度經曰眞皇參駕黃霞周行四方飛盖綠軿上造金闕
靈寳赤書曰詣天眞人乘碧霞玉輿
太洞眞經曰太上乘一景之輿受九暉太晨隠符
上清隠書龍文經曰王母乘九蓋華輿衆眞侍衛
紫文經曰方諸東玄東海青童大君齊戒於丹闕黃房之
内三年乘碧雲輿
太元眞人傳曰有班龍之輿
金眞玉光經曰有玉輦又上清三天列紀有紫輦
太洞玉經曰青童君乘雕玉之軿司禁眞伯乘日月之軿
又曰太極元君乘陵羽之車
太上經曰有白鸞之車
茅君内傳曰東海青童君乘飈車
葛玄傳曰鶴鳴山石室中設自然座有金華蓋
又曰五帝眞人並乘八景玉輿
二十四生圖經曰後聖李君遊西河歷觀八方值元始乘
八景玉輿駕玄龍而來李君問天書玉字未究妙章元始
俾極道眞於是吐洞玄内觀玉符以授之
變化經曰景輿丹軿紫軒九天帝王所乘也
上清訣曰玄母乘三素之輿
又曰元父所控赤羽飛車左御絳鸞右駕紫鳳
尸素訣曰太微天帝君登白鸞之車駕黑羽之鳳遊碧水
之境
大洞玉經曰皇上帝乘明玉之輪轉宴於日中矣
茅君内傳曰無上道君成給八景瓊輿鳳璽金眞曲晨飛
蓋
又曰青華小童道君乘碧霞之輿
又曰上眞君赤帝乘絳琳碧輦
又曰太清眞君乘青龍紫羽蓋
又曰太元眞人杖紫雲之節乘班龍之轝白虎之軿曲晨
寳蓋
又曰太素眞君乘虎旗虎輦金蓋玉輪仗九色之節出入
太清
金眞上光經曰太上大道君乘瓊輿碧輦和太道君乘白
雲之車
又云玄和道君驂駕玄龍
太洞玉經曰八皇老君乘黃琅之車把紫鳳之節入太老
之室
万華先生乘三素之景羽明之軿宴寢万乘之室
八素章曰四老廻錦軿万仙朝帝房
茅君内傳曰朱官使者駕蒼虬把綠杖
眞誥曰紫元夫人乘羽寳雲車駕九龍女騎九千披錦服
青羽裙
自然經曰龍轡昂昂雲蓋巍巍仙童玉女與我昇龍
太上眞經曰東方青帝九龍雲輿
空洞經曰元始天尊從諸天人並乘玉輦瓊輪
元始五老赤書玉篇眞文序曰太上道君十方至眞乘五
色玉輪九色龍妙行眞人乘象雲玉輦上詣玉都中極眞
人常乘象輪車上飛眞人常乘九色龍遊玉清雲中飛天
之神乘碧霞之輂遊於玉隆之天黑帝君乘四景之輿
三元布經曰元始上尊乘紫輦
茅君内傳曰王君乘九蓋之輦
洞天經曰靈景道君乘赤雲車
太上飛行羽經曰中和之眞駕錦輿
茅君内傳曰王母乘綠景輿
玉光八景經曰東方始景道君乘青雲之車駕蒼龍
又曰南方玄景道君乘五色雲車駕鳳皇
又曰南方靈景道君乘赤雲車西南方元景道君乘紫雲
車駕六龍西方明景道君乘曰雲車駕白虎北方玄和道
君乘珠玉之車
金根經曰玉帝君乘碧霞九鳳飛行之輿
玉清隱書曰太微君登八瓊之輦傾蓋霞城
又曰東北方道君葛獻乘八輿飛龜車下治人泥丸宫
登眞隠訣曰太元眞人乘白虎輿有八色雲軿
眞誥曰仙人許玉斧乘一新青犢車
又曰王眉壽小妹中候夫人乘白牛車
上清九眞中經内訣曰南極老人丹陵上眞迎以綠雲之
輿盖西極老人素靈于期迎以黃颷車人元老人中央上
玄迎以曲晨之盖五老一合俱升紫靈
王君傳曰王君乘虎輦金蓋玉輪出入上清受事太素
南岳魏夫人傳曰夫人乘虎輦玉輿隠輪之車
眞誥曰南岳夫人駕九蓋之軿
搜神記曰玉女成智瓊駕輜軿車從八婢
闕
五符經曰鐘止上有金臺七寳紫闕元氣之所舍天帝君
所治處也
殿
太洞玉經曰大暉者玉清天中殿名也上皇王眞之所遊
處也
太平經曰大空瓊臺洞眞之殿金華之内侍女衆眞之所
處
靈書紫文上經曰有太空瓊臺丹玕之殿
靈寳赤書曰妙行眞人詣元始受赤書五篇眞文於是元
始命衆眞入太定金臺玉寳之殿九光華房
紫書金根經曰有黃金殿
玄妙内篇曰有七寳殿
堂
太洞玉經曰有羽景之堂在太無之庭玉容者太上之明
堂也
洞景金玄經曰玉帝命太微天帝君坐万靈於房軒散華
香於玉宇留連八瓊之室曲宴九琳之堂
外國放品經曰有光碧之堂
臺
大洞玉經訣曰西田之瑶臺大帝所處有玉清臺也又有
散花臺
太上玉京經曰玉京有七寳宫宮有七寳玄臺即太上治
所又有天寳臺
上清經曰有紫碧玄臺
大洞眞經曰上清眞人惣仙大司馬長生法師登太常滄
浪山洞臺中雙玉穴酣飲紫明芝液
眞誥曰有玉華室有刻石眞人
五勝文曰駕飛龍於西華之臺謁拜帝眞赤書
玉訣經曰太玄上宫太素眞人常以春分之日會諸仙官
於崑崙瑶臺校定靈寶眞經
又曰陽臺眞人常以立冬之日會諸仙官玉女於靈寳陽
臺之上校定學道簿籙〇夲行經曰有尋眞玉臺
衆篇經曰帝尊引衆眞人集太空金臺内音
玉字經曰九層之臺處乎玉京之山煥乎玄都之上有太
眞玉印
又曰馥朗天中玉京玄臺之別號西靈眞人常誦無量洞
章遊行其上
大洞玉經曰九天之上有明眞臺
茅君内傳曰辰中眞人帶廷生符於滄浪之臺
導引三光經曰定光眞人在皇曾天絶觀臺中導引元氣
又曰九變眞人在玉完天誥陽無臺中
又曰導仙眞人在何童天華林蔭雲臺中
又曰雲華眞人在平育天玄唱寳蓋臺中
又曰陽王眞人在太眞臺中
又曰法氣眞人在飛臺中
又曰澤嬰眞人在越衡天無極觀臺中
眞誥曰白玉龜臺九靈太眞元君封此
閣
三皇經曰人皇所受皇文帝書赤玉爲簡黃玉爲文安之
青宫閉之紫閣
太洞眞經曰凢天縱仙才名刊金閣
金玄羽章曰紫閣之下受事於玉清九有玉閣黃閣青閣
樓
歷藏中經曰崑崙山有金城九重玉樓十二神仙所治也
龜山元籙曰龜山上有十二玉樓峩峩曜景太清有金華
樓諸眞仙玉籙皆在金樓之中
觀
靈書經曰有洞靈之觀金字題觀四面又有九靈之觀紫
陽之觀又紫微上宫有通陽之觀主得度之人功德輕重
宫
三元品戒經曰九氣始凝三光發明結青黃白之氣置上
元三宫
太洞王經曰太初有華陽之宮會方之宫小有眞天中有
万華之宫玉君之治所玉晨宫中有玉映之宮又有元君
六淵之宫黃老圓華之宫上清眞陽之宫太極上宫主衆
仙誦詠
室
大洞玉經曰太霞之中有白雲之室太虚元君所處
三皇經曰蜀郡西峩嵋山石室舊有三皇文此文不與天
下衆文同百万人中未有一人得者
龜山元籙曰有瓊瑤之室
外國放品經云有瓊華之室
洞景金玄經曰八瓊之室
又三華寳曜内眞上經曰玉室上清經有碧室
房
大洞玉經曰三華城者玉清之房名也在玉城之中陽安
元君所處
無上眞人内傳曰有流雲九色之房
仙公内傳曰崑崙山上有積石瑶房
太上紫書籙曰白玉母入於龜山王闕處於青玉宫中朱
紫之房
靈寳赤書曰有九光華房
外國放品經曰紫翠丹房
舍
道典曰道之清淨者吾舍也道因天清而清之因地静而
静之因日月之光而明之因星辰之行而正之因萬物之
性而消息之萬物中人爲貴能使形無事神無體以清淨
致無爲之意即道爲舍也
䆫
諸天内音經曰天眞皇人開寒靈之䆫
又曰南極玄䆫主諸得道人受鍊品目
戶
諸天内音經曰九玄丈人封於玉京紫戶之内洞景金玄
經有玉戶
門
大洞玉經曰太素在幽玄之上九宫列金門於太素之天
瓊羽之門蘭室上清宮中門戶名也大上有瓊羽之門四
明門者上清玉帝之南門也
紫書金根經曰東華方諸青童宮有六門門内周迴三
千里東有青華門西有玉洞門北有瓊門東北有寒水門
東南有天關門
庭
二道順行經曰洞陽之宫下有流火之庭
大洞玉經曰廣寒宮中有寒庭太一之所處又有雲珠之
庭
太上眞文曰上帝朝眞金童楊烟流薰紫庭
壇
二十四生圖曰元始敷五色金爲壇
王皇譜籙曰元始丈人登玉虛之壇受九天譜籙上皇寳
經玉符祕章
府
龜山元籙曰元始丈人在上清瓊天府大清府開清府玉
寳洞元府金融府丹明府重冥府鳳生府
太平御覽卷第六百七十七
