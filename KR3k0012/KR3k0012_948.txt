太平御覽卷第九百四十八
蟲豸部五
蜘蛛縊女馬蚿
蝔竹蟲蓼蟲
蠐螬螻蛄尺蠖
蜘蛛
焦贑易林未濟之蠱曰蜘蛛作網以司行旅青蠅嚵噉以
求膏腴
又井之遯曰蜘蛛南北廵行罔罟杜季利兵傷我心膂
毛詩豳七月東山曰蠨蛸在戶(蠨蛸長踦也)
詩義䟽曰一名長脚荆州河内謂之喜子云此蟲來着人
當有親客至亦如蜘蛛爲罔羅居之
詩義問曰蠨蛸長足蜘蛛也
劉芳毛詩義筌曰蠨蛸長䗁音﨑㠊之䗁小蜘蛛長脚者
俗呼爲喜子
爾雅曰次蟗(音秋)䵹鼄䵹鼄鼄蝥(音矛)土䵹鼄(布地中布罔)草䵹鼄
(絡幕草間)蠨蛸長踦(音䗁小蜘蛛長脚者俗呼為喜子)
張揖廣雅曰蛛蝥罔工蠾毒蜍也
魏志曰館陶令(諸葛)原遷新與太守管輅往祖餞之賓客並
會原自起取燕卵蜂巢蜘蛛着器中使射覆卦成輅曰第
三物觳觫長足吐絲成羅尋網求食利在昏夜此蜘蛛也
舉坐驚喜
抱朴子曰太昊師蜘蛛而結網
又曰或以赤班蜘蛛及七種水馬以合馮夷水仙丸服之
亦可以居水中又以塗足下則可以步行水上也
符子曰晉公子重耳奔齊與五臣而遊乎大澤之中見蜘
蛛布其網曳其網而執豸以食之公子重耳觀之顧謂其
臣咎犯曰此蟲也智之薄者矣而猶役其智曳其網而執
豸以食之况乎人之有智而不能廓垂天之網布絡地之
網以供方丈之御是曾不如蜘蛛之智孰可謂之人乎咎
犯曰公子愼勿言也終行之則有邦有嗣矣
金樓子曰楚國龔舍初隨楚王朝宿未央宫見蜘蛛焉有
赤蜘蛛大如栗四面縈羅網有蟲觸之而死者退而不能
得出焉舍乃歎曰吾生亦如是耳仕官者人之網羅也豈
可淹歲於是挂冠而退時人笑之謂舍為蜘蛛之隱
楊雄方言曰䵹鼄(郭璞曰知蛛兩音)朱蝥也(者無)自關而西秦晉之
間謂之鼄蝥(今江東呼蝃蝥音掇)自關而東趙魏之郊謂之䵹鼄或
謂之蠾蝓(燭臾兩音)蠾蝓者侏儒語之轉北燕朝鮮冽水之間
謂之毒蛇(齊人又呼爲杜公亦言罔工音毒)
束哲發蒙記曰蠅生積灰蜂出蜘蛛腐木爲螢火蠐螬出
朽芻
皇甫謐帝王世紀曰湯出見羅者湯下車命解其三面而
置其一面更教之祝曰昔蛛蝥作罔今人學結欲左者左
欲右者右欲高者高欲下者下吾取其犯命者
郭璞洞林曰流移道路諸人並欲令郭璞射覆人人自持
五月五日蜘蛛者物悉驗遂不復射
淮南萬畢術曰蜘蛛塗布而雨自晞取蜘蛛置甕中食以
膏百日煞以塗布而雨不能濡也
又曰取蜘蛛與水狗及猪肪置甕中密以新縑仍懸室後
百日視之蜘蛛肥殺之以塗足涉水不没矣又一法取蜘
蛛二七枚内甕中合肪百日以塗足得行水上故曰蜘蛛
塗足不用橋梁
王充論衡曰觀夫蜘蛛之絲以罔飛虫也人之用詐安過
之
郭義恭廣志曰草蜘蛛在草上色青土䵹鼄在地上春行
草間索索履地
西京雜記曰樊噲問陸賈曰古帝王人君皆云受命於天
云有瑞應豈然乎賈曰有之夫目瞷得酒食火花得錢財
乾鵲噪行人至蜘蛛集百事喜小故猶徵大亦宜然故目
&KR3915;則呪之乾鵲噪則餧之蜘蛛集則放之况天下大寳人
君重位非天命何以得之
劉敬叔異苑曰陳郡殷家飬子名琅與一婢結好經年婢
死後猶往來不絶後夕見大蜘蛛形如斗拌緣牀就琅便
宴爾怡悅毋取而殺之琅性理遂僻
劉義慶幽明錄曰某郡張甲者與司徒蔡謨有親僑住謨
家暫行數宿過期不反謨晝眠夢甲云暫行忽暴病患心
腹病痛脹滿不得吐下某時死主人殯殮謨悲涕相對又
云我病名乾霍亂自可(治之)但人莫知其藥故令死耳謨曰
何以治之甲曰取蜘蛛生斷去脚吞之則愈謨覺使人往
甲行所驗之果死問主人病時日皆與夢符後有乾霍亂
者試用輙差
廣五行記曰蜘蛛集於軍中及人家有喜事
夢書曰䵹鼄爲大腹其性然也夢見蜘蛛憂懷任婦人也
葛洪治瘧方曰取蜘蛛一枚着飯中吞即愈
成公綏蜘蛛賦曰獨高懸以浮處遂設罔於四隅南連大
廡北接華堂左憑廣厦右依高廊吐絲屬緒目引結䌉纖
羅絡漠綺錯交張雲舉霧綴以待無方
張望蜘蛛賦曰余嘯詠蓬蘆遨步丘園覽蜘蛛之爲蟲焉
乘虚運巧構不假物欲足性命蕭然靖逸良可翫也伊蜘
蛛之爲蟲縱微性乎天壤禀妙造於化靈忽無礙而無想
吐自然之纖緒先皇羲而結網憑輕羅以隱顯應大明之
幽朗
縊女
爾雅曰蜆縊女也(孫炎曰小黑蟲赤頭三輔謂之縊女此蟲多民多縊死郭璞注曰喜自經死故)
(曰縊女)
異苑曰縊女蟲也一名蜆長寸許頭赤身黑恒吐絲自懸
昔齊東郭姜旣亂崔杼之室慶封殺其二子姜亦自經俗
傳此婦骸化而爲蟲故以縊女爲名
馬蚿(音賢)
爾雅曰蛝(音閑)馬踐(仕板切)也(郭璞曰馬蠲虳也俗呼馬&KR2209;虳音均)
張揖廣雅曰蛆(子魚切)蟝(強魚切)馬&KR2209;(音逐)馬&KR2209;馬蚿也
宋書曰王素聲譽甚高山中有蚿其聲清長聽之使人不
厭而其形甚醜素乃爲蚿賦以自况
魯仲連子曰諺云百足蟲三斷不蹶者持之者衆
文子曰善用人者若蚿之足衆不相害(淮南子同)
莊子曰䕫憐蚿蚿憐蛇夔謂蚿曰吾以一足&KR3907;(士今切)踔(敕卓)
(切)而行予無如矣今子使萬足獨柰何蚿曰不然子不見
夫唾乎噴則大者如珠小者如露今子動吾天機不知所
以然(司馬彪曰比蒹謂蚿爲且渠也)
淮南子曰季夏草爲硏(草得隂而死極隂中反陽故化爲蚈蚈馬蠸也蠸音權)
又曰良將之卒若虎之牙若兕之角若鳥之羽若蚈(音牽)之
足(蚈馬蠸也)
又曰蚈足衆走不及蛇物固有小不如大也
明堂月令曰腐草爲蠲
揚雄方言曰北燕馬蚿謂之蛆蟝
張茂先博物志曰馬蚿一名百足中斷則頭尾各異行而
去
夲草經曰馬陸一名百足
吳氏本草經曰一名馬軸
蝔
淮南子曰蝔知將雨(高誘曰蝔蟲也大如筆管長三寸餘蝔音皆)
竹蟲
淮南萬畢術曰竹蟲飲人自言其誠(竹蟲三枚竹黃十枚治之欲得人情取藥)
(如大豆燒酒中飲之不令醉以問其事必得其實也)
蓼蟲
孔藂蓼蟲賦曰覩兹茂蓼紛葩吐榮爰有蠕(而凖切)蟲厥狀
似螟羣聚其間食之以生悟物託事以况乎人幼長斯蓼
莫知其辛
蠐螬
毛詩碩人曰膚如凝脂領如蝤蠐(蝤蠐蝎蟲也)
陸機毛詩䟽義曰蠐螬生糞中
爾雅曰蟦(音汾)蠐螬也(郭璞注曰在糞土中者)蝤蠐蝎(在木中有也今雖通名之爲蝎)
(所在異也)
莊子曰烏足根爲蠐螬(司馬彪曰烏足草名生水邊曹齊曹也)
淮南萬畢術曰黍成蠐螬(以秋冬穫黍置溝中即生蠐螬也)
王充論衡曰蠐螬化爲復育復育轉爲蟬
楊雄方言曰蠀螬謂之蟦(蜚翠)自關而東謂之蝤蠀(酋酋兩音)或
謂之卷屬(書卷)或謂之蝖&KR1386;(亦呼堂齊或呼地蝅宣斛兩音)梁益之間謂之
蛒(音格)或謂之蝎或謂之蛭(音質)蛒秦晉之間(或謂蠧或)謂之天螻
(按爾雅曰&KR1386;天螻謂蛞螻耳而方言以爲蝎未詳其義也)
說其乃祖非罪繫獄時有螻蛄蟲行其左右謂曰爾有神
當活我因投飯與之食盡復來形稍大數日形如豚及當
刑螻蛄夜掘壁爲孔以(出故)龐氏常祠螻蛄
葛洪治箭鈎在咽喉不出方曰用螻蛄腦塗之即出
范注治不得小便方曰取螻蛄大者二枚斷取體下以一
升水漬之去皮飲之湏臾便通
本草經曰䗜蛄一名天螻一名&KR2431;産難出刺在肉中潰癰
腫下哽咽解毒愈惡瘡
陶洪景夲草經曰螻蛄味鹹寒取自出者其自腰以前甚
澁主大小便
尺蠖
周易下繫辭曰尺蠖之屈以求伸也龍蛇之蟄以存身也
爾雅曰蠖蚗蠖(今蝍&KR2104;也)
晏子春秋曰弦章謂景公曰尺蠖食黃即身黃食蒼即身
蒼
說文曰尺蠖曲信蟲(信音申)
方言曰蠀(音資)&KR2104;(子六切)謂之尺蠖(郭璞曰步屈也)
曹子建長歌行曰尺蠖知屈申體道識窮逹
傅休弈潜通賦曰蠖屈體以求伸兮龍階木而升雲
鮑明遠尺蠖賦曰智哉尺蠖觀機而作申非向厚詘非今
薄静值泉渟機躁遇風驚起軒軀而曠莽伏累氣而
併形冰炭弗觸韋刃靡迕逢嶮䠞跡值夷舒步忌好退
之見猜哀必進之爲蠧每驤首以瞰塗常景行而翻路故
身不豫托地無前期從方而應何慮何思是以軍筭慕其權
國容擬其變高賢圖之隱淪智士以之藏見咲蛇靈之久
蟄羞龍德之方戰
郭璞尺蠖譛曰貴有可賤賤有不珍嗟兹尺蠖體此屈申
論配龍蛇見歎聖人
張恊七命曰鷦飛而生風尺蠖動而成響
太平御覽卷第九百四十八
