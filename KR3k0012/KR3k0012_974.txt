太平御覽卷第九百七十四
果部十一
枳梖探蒳木威榞木朹
楊桃楊榣冬熟猴闥關桃
土翁狗槽雞橘猴惣多南王壇
三廉鬼目甘蔗甘藷燕薁廉薑
枳椇(音只短)
毛詩嘉魚南山有臺曰南山有枸北山有楰(枸枳枸)
詩義䟽曰枳枸樹高大如白楊所在皆有子著支端支柯
不直噉之甘美如飴八九月熟江南特美今官園種之謂
之木蜜能令酒味薄若以爲屋柱則一屋酒可薄
禮記曲禮下曰婦人之贄椇榛脯脩(鄭玄曰祖枳椇也)
廣志曰枳椇葉似柳子似珊瑚其味如蜜十一月熟樹乾
者益美出南方大如指頭
崔豹古今注曰枳椇子一名樹蜜一名木錫實形拳曲核
在實外味甜美如餳蜜一名白石一名木石一名枳椇也
探(音蟾南越志果名似柰而酸)
薛瑩荆楊以南異物志曰探子樹産山中實似梨冬熟味
酸丹陽諸郡有之
蒳(音納)
異物志曰蒳草樹果如栟櫚而小三月採其葉細破乾之
味近苦雞舌香食之益善也
顧徽廣州記曰山㯽榔大於蒳子蒳子土人亦呼爲㯽榔
左思吴都賦曰藿蒳荳䓻
木威
顧徽廣州記曰餘甘甘蕉木威黃皮其味殊苦
顧徽廣州記曰木威高丈餘子如橄欖而堅削去皮以爲
粽
榞木
吴錄地理志曰廬陵南部雩都縣有榞樹其實如甘蕉而
核味亦如之
朹(音求)
爾雅曰檕(音計)梅也(郭璞注曰朹樹似梅子如指頭可食赤色似小㮈也)
棪
爾雅曰棪(音琰)㯈(音速郭璞注曰棪實似榛赤可食)
山海經曰庭之山其上多棪木(郭璞注曰即㯈也)
曹毗魏都賦曰果則谷棪山楟(音亭)
楊桃
臨海異物志曰楊桃似南方橄欖子其味甜常五月十月
熟謔言楊桃無蹙一歲三熟其色靑黃核如棗核
臨海異物志曰楊桃子生晉安候官縣一小樹得數十石
實大三寸可蜜藏之
庾仲初楊都賦曰楊桃枇杷
楊榣
臨海異物志曰楊榣有七脊子生樹皮中其體雖異味則
無竒長四五寸色青黃味甘也
冬熟
臨海異物志曰冬熟如指大正赤其味甘勝梅
猴闥
臨海異物志曰猴闥子如指頭大其味小苦可食
關桃
臨海異物志曰關桃子其味酸
土翁
臨海異物志曰土翁子如漆子大熟時甜酸其色青黑
狗槽
臨海異物志曰狗槽子如指頭大正赤其味甘
雞橘
臨海異物志曰鷄橘子如指頭大味甘永寧南界中有之
猴惣
臨海異物志曰猴惣子如指頭大與柿相似其味不減於
柿
多南
臨海異物志曰多南子如指大其色紫味甘與梅子相似
晉安候宫界中有
王壇
臨海異物志曰王壇子如棗大其味甘晉安候官越王祭
壇邊有此果無知其名因見生處遂名王壇其形小於龍
眼有似木瓜七月熟甘美也
王彪之閩中賦曰王壇侯栗
楊都賦曰草則龍目荔支王壇丹橘
三廉(出熙安郡雲母山見南趙志)
陳祈暢異物志曰三廉大實實不但三(雖名三廉或有四五六枝)食之
多汁味酸且甘藏之尤好與衆果相參
鬼目(亦名几目)
爾雅曰符鬼目(郭景純曰今江東有鬼目草莖似葛葉圓而毛子如耳璫赤色叢生)
廣志曰鬼目似梅南人以飲酒
南方草木狀曰鬼目樹大者如木子小者如鴨子二月花
色仍連着實七月八月熟其色黃其味酸以蜜煑之滋味
柔嘉交阯武平興古九真有之
裴淵廣州記曰鬼目益智直爾不敢噉可爲漿也
交州記曰鬼目樹似棠梨葉似楮皮白樹高大如木瓜而
小邪傾不周正味酢九月熟又有草眯子亦如之亦可爲
糁周其草似鬼目
甘蔗
說文曰藷蔗也
漢書禮樂志郊祀歌曰百味旨酒布蘭生泰尊柘漿㭊
朝酲(應劭曰柘漿取柘汁以爲飲也)
吴錄地理志曰交阯句屚(音漏)縣干蔗大數寸其味醇美異
於他處笮以爲餳嚗之凝如冰破如博碁入口消釋
江表傳曰孫亮使黃門以銀盌并蓋就中藏吏取交州所
獻甘蔗錫黃門先恨藏吏以鼠矢投餳中啓言吏不謹亮
呼吏持餳器入門曰此器旣蓋之且有油覆無緣有此也
黃門將有恨汝耶叩頭曰常從臣求官莞蓆有數不敢與
亮曰必是此也問具服即於前加髠鞭斥外付
晉書曰顧愷之每食蔗自尾至夲人或問之曰漸入佳境
宋書曰庾仲文好貨劉雍自謂得其助力事之如父夏中
送甘蔗
又曰元嘉末魏太武征彭城遣使至小市門致意求甘蔗
及酒孝武遣人送酒二器甘蔗百挺
齊書曰宜都王鏗善射常以堋的太闊曰終日射侯何難
之有乃取甘蔗插地百步射之十發十中
又曰范雲永明十年使魏魏人李彪宣命至雲所甚見稱
美彪爲設甘蔗黃粽隨尽復益彪笑謂曰范散騎小驗之
一盡不能復得
梁書曰庾沙弥性至孝母劉亡好噉甘蔗沙弥遂不食焉
三國典略曰陸納反湘州分其衆二千人夜襲巴陵晨至
城下宜豊候脩出壘門座胡牀以望之納衆乘水來攻矢
下如雨脩方食甘蔗曾無懼色部分軍旅鼔而進之遂獲
其一艦生擒六千人納遂歸保長沙
又曰侯景至朱雀街南建康令庾信守朱雀門俄而景至
信衆撤桁始除一舶見景軍皆着鐵面退隱于門自言口
慘屢求甘蔗俄而飛箭中其門柱信手中甘蔗應弦而落
隋書曰赤土國物産多同於交阯以甘蔗作酒雜以紫瓜
根酒色黃赤味亦香美
永嘉郡記曰樂城縣三州府江有三洲因以爲名對岸有
浦名爲菰子出好甘蔗
盧諶祭法曰冬祀用甘蔗
范汪祠制曰孟春祠用甘蔗
扶南傳曰安息國出甘蔗
廣志曰甘蔗其餳爲石密
雲南記曰唐韋齊休聘雲南會川都督劉寬使使致甘蔗
蔗節希似竹許削去後亦有甜味
神異經曰南方荒内&KR2464;林其高百丈圍三丈促節多汁
甜如蜜(&KR2464;音干音柘)
異物志曰甘蔗遠近皆有交阯所産特醇好夲末無薄厚
其味甘圍數寸長丈餘頗似竹断而食之旣甘生取汁爲
飴餳益珍煎而暴之凝如冰
甄異傳曰隆安中吴縣張牧字君林忽有鬼來無他湏臾
唯欲噉甘蔗自称高褐主人因呼阿楬牧母見之是小女
面青黑色通身青衣
魏文帝典論曰嘗與平虜將軍劉勲奮威鄧展等共飲宿
聞展有手臂曉三兵余與論劒酒酣耳熱方食干蔗便以
爲杖下殿數交三中其臂
袁子正書曰歲比不登凡不給之物若干蔗之屬皆可權
禁
楚辭曰臑(奴到切)鼈炮羔有柘漿(柘蔗也)
司馬相如子虚賦曰諸柘巴苴(諸柘甘柘)
張恊都蔗賦曰若乃九秋良朝玄酎初出黃華浮觴酣飲
累曰挫斯柘而療渴若漱醴而含蜜清滋津於紫梨流液
豊於朱橘
曹植詩曰都蔗雖甘杖之必折巧言雖美用之必滅
張載詩曰江南都蔗釀液澧沛三巴黃甘瓜州素㮏凡此
數品殊美絶快渴者所思銘之裳帶
李伯仁七欵曰副以甘柘豊弘誕節纖液玉津旨於飴蜜
虞飜與弟書曰有數頭男皆如奴僕伯安雖癡諸兒不及
觀我所生有兒無子伯安三男阿思似父思其兩弟有似
人也去日南遠恐如甘蔗近抄即薄
應璩與尚書諸郎書曰檀氏園葵菜繁茂諸蔗瓜芋亦
离尚萌未知三生復何種植
馮衍杖銘曰杖必取材不必用味相必取賢不必所愛都
蔗雖甘猶不可杖佞人悅巳亦不可相
甘藷
南方草物狀曰甘藷民家常以二月種之至十月乃成卵
大者如鵝小者如鴨掘食其味甜經久得風乃淡泊耳出交
阯武平九真興古
陳祈暢異物志曰甘藷似芋亦有臣魁剥去皮肌肉正白
如昉南方人專食之以當米穀蒸炙皆香美賓客酒食亦
施設有如果實也
燕薁(音郁)
毛詩豳七月曰六月食欎及薁(薁蘡薁也)
毛詩題綱曰葛藟一名燕薁藤好生河滸邊得水潤而長
喻王九族蒙王恩惠以育子孫今王無澤於族人不如葛
藟生河滸邊也
廣雅曰燕薁嬰舌也
廣志曰燕薁似梨早熟
魏王花木志曰燕薁實大如龍眼黑色說文謂之嬰薁詩
䟽一名車鞅藤豳詩七月食欎及薁此名燕薁
潘岳閑居賦曰梅香薁棣之屬繁榮藻麗之飾
曹毗魏都賦曰英梅楊李若留郁棣(郁俗謂炶郁)
廉薑
廣雅曰蔟葰(相維切)廉薑也
湘州記曰始安縣空龍山精了山出廉薑
食經曰廉薑法蜜煑烏梅去滓以滓廉薑再三宿色黃赤
如琥珀
劉楨清慮賦曰仰秤木韮俯拔廉薑
太平御覽卷第九百七十四
