太平御覽卷第六百四十八
刑法部十四
黥劓臏
刖宫割造肉刑
除肉刑論肉刑
黥
尚書吕刑曰墨辟疑赦其罰百鍰(孔安國曰刻其顙而涅之曰墨刑疑則赦從罰)
(六兩曰鍰鍰黃䥫也)
尚書刑德放曰涿鹿者竿人顙也黥者馬羇竿人面也(鄭玄)
(曰涿鹿黥皆先次刀笠傷人墨市其中故後世謂之墨土民也)
尚書大傳曰非事之事入不以道義而誦不祥之辭者其
刑墨(注曰非事而事之今所不當得爲也)
周禮秋官司刑職曰墨者使守門(鄭玄曰墨黥也先刻面以墨窒之)
白虎通曰墨墨其額也取法火之勝金也得火亦變而墨
也〇說文曰黥刑在面也
史記曰秦太子犯法衛鞅曰法之不行自上犯之將刑太
子君嗣也不可施刑刑其傳公子虔黥其師公孫賈明日
秦民皆隨令行之十年秦民大悅道不拾遺山無盗賊民
勇於公戰怯於私闘
又曰黥布秦時爲布衣年少客相之當刑而王及壯坐黥
布欣然笑曰人相我當刑而王幾是乎
漢書曰文帝除肉刑當黥者髠爲城旦春(律說曰男女論决髠鉗輸邊晝)
(日防寇虜夜暮築長城女子無軍警之事但舂食徒者也)
又曰黥劓之罪不及大夫故里諺曰欲投鼠而忌器器君
也大夫近於君
晉令曰收婢亡加銅青若墨黥黥兩眼後再亡黥兩頰上
三亡撗點目下皆長一寸五分廣五分
唐通典曰梁制劫身皆斬妻子𥙷兵遇赦降死者黵面爲
劫字(黵音都咸反)十四年又除黵面之刑
劓
尚書吕刑曰劓辟疑赦其罰惟倍也(孔安國曰劓截鼻者也)
尚書大傳曰觸易君命革與服制度姦兇攘傷人者其刑
劓(鄭玄曰攘竊也)
周禮秋官司刑職曰劓罪五百(鄭玄曰劓截鼻令今東夷或以墨劓爲俗古刑人亡)
(逃者之類與)劓者使守關
禮統曰劓刑法木勝土决其皮革也
白虎通曰劓劓其鼻也法木之穿土也去鼻亦孔見
漢書曰文帝除肉刑當劓者笞三百
楚漢春秋曰正疆數言事而當上使參乘解玉劒以佩之
天下定出以爲守有告之者上曰天下方急汝何在曰亡
上曰正疆沐浴霜露與我從軍而汝亡告之何也下廷尉
劓
臏
尚書大傳曰决關梁踰城郭而略盗者其刑臏
尚書刑德放曰臏者脫去人之臏也臏罰之屬五百象七
精(七宿昏中變易節氣之精也)
禮統曰臏刑法金勝木去其節目也
周禮秋官上司刑曰刖罪五百鄭玄注曰周改臏作刖
白虎通曰臏者脫其臏也取法金之刻木也
風俗通曰俗說臘正祖食得兔者名之曰幸幸者善祥令
人吉利也或說兔&KR2635;者令人面皃生&KR2635;露見醜惡今覺得
之嘉不爲巳疾也謹案尚書夏禹始作肉刑則天象而慎
其過故穿踰盗竊者&KR2635;去其臏骨也逮至暴秦亂獄糺紛
烹爼車裂黔首窮愁飲泣永歎凢人食得兔&KR2635;以爲佳瑞
物類以感冀全己之臏也
刖
尚書吕刑曰剕辟疑赦其罰倍差(孔安國曰刖足曰剕也)
周禮秋官司刑職曰刖罪五百(鄭玄曰刖斷足也周改臏作刖也)刖者使
守門
家語曰季羔爲衛士師刖人之足俄而衛亂李羔逃刖者
守門焉曰彼有缺季羔曰君子不踰曰彼有竇季羔曰君
子不隊曰此有室季羔入焉旣而問其故刖者曰斷足固
我罪也臨當刑君愀然不樂見於顔色此臣之所以脫君
也
史記曰孫臏與龐㳙學兵法龐㳙旣事魏得爲惠王將軍
而自以爲能不及孫臏隂使召孫臏臏到龐恐其賢以刑
法斷其兩足而黥之欲隱而勿見齊使者如梁孫臏以刑
徒隂見說齊使以爲竒竊載與之齊
列子曰魯施氏有二子其一好學其一好兵好學者以術
干齊侯齊侯以爲公子傳好兵者以法干楚王楚王以爲
軍政隣人孟氏有二子所業亦同問施氏之方施氏告之
一子以術干秦王秦王曰今諸侯力争安得用仁義遂宫
而放之一子以法干衛侯衛侯曰吾弱國豈可稱兵遂以
刖之二人讓施氏曰子不得時也
韓子曰楚人和氏得璞玉於楚山之中獻之武王武王使
玉人相之曰石也王以和爲慢刖其左足及文王即位和
又奉其璞王又使玉人相之又曰石也文王刖其右足文
王薨成王即位和乃抱其璞而哭於荆山之下三日三夜
泣盡而繼之血成王問其故曰天下刖者多矣子何哭之
悲也和曰吾非悲刖也夫寳玉而題之以石直士命之以
慢此吾之所以悲也王乃使玉人剖其璞而得寳焉遂名
曰和氏之璧
宫割
尚書吕刑曰宫辟疑赦其罰六百鍰(宫淫刑也男子割勢婦人幽閉次死之刑)
(也)
尚書大傳曰男女不以義交者其刑宫
尚書刑德放曰宮者女子淫亂執置宫中不得出割者丈
夫淫割其勢也巳
周禮秋官上司刑職曰宮罪五百(宫者丈夫割其勢女子閉於宫若今官男女也)
又掌戮曰宮者使守内也(以其人道絶也今世或然)
禮曰文王世子曰公族無宫刑也
漢書曰漢聞李陵降匈奴上怒甚群臣皆罪陵上以問太
史令司馬遷遷盛言陵事親孝與士信嘗奮不頋身以殉
國家之急彼之不死宜欲得當以報漢也初上遣貳師大
軍出財令陵爲助兵上以遷誣罔欲沮貳師爲陵遊說下
遷腐刑
造肉刑
尚書吕刑曰王享國百年耄荒度作刑以詰四方(度時世所宜訓)
(作贖刑以治天下四方之民)王曰若古有訓蚩尤惟始作亂延及于平
民罔不寇賊鴟義姦宄奪攘矯虔(爲鴟梟之義以相奪攘)苗民弗用
靈制以刑惟作五虐之刑曰法殺戮無辜爰始滛爲劓刖
㭬黥(三苗之主頑凶苦吴敢行虐刑以殺戮無罪於是始大爲截人耳鼻㭬隂黥面以加無辜故曰五虐)
商君書曰斷人之足黥人之面非求傷民也以禁姦止過
故禁姦止過莫若重刑
除肉刑
漢書曰齊太倉令淳于公有罪當刑詔獄還繫長安淳于
公無男有五女當行會逮罵其女曰生子不生男緩急非
有益也其少女緹縈自傷悲泣廼隨其父至長安上書曰
妾父爲吏齊中皆稱其廉平今坐法當刑妾傷夫死者不
可復生刑者不可復屬雖欲改過自新其道無由天子憐
悲其意遂下令曰制詔銜史盖聞有虞氏之時畫衣冠異
章服以爲戮而民不犯何法之至也今法有肉刑三(孟康曰黥)
(劓二左右趾合一凢三也)而姦不止其咎安在無乃朕德之薄而教不
明與夫刑至斷支體刻肌膚終身不息(息生也)何其刑之痛
而不德也豈稱爲民父母之意哉除肉刑者有以易之丞相
張蒼御史大夫馮敬奏言肉刑所以禁姦所由來者久矣
陛下下明詔憐萬民之一有過被刑者終身不息及罪人
欲改行爲善而道亡繇至於盛德臣等所不及也臣謹議
請定律曰諸當完者完爲城旦舂(文帝除肉刑皆有以易之故以完易髠以)
(笞代劓以釱左右趾代刑此言髠者完之也)當黥者髠鉗爲城旦舂當劓者笞
三百當斬左趾者笞五百當斬右趾及殺人先自告及吏
坐受賕枉法守縣官財物而即盗之巳論命復有笞罪者
皆弃市(命者名也成其罪也趾足也當斬右足以其罪次重故從弃市也殺人先自告謂殺人而自首吏受)
(賕枉法守縣官財物而盗之者此三罪已論名而又犯笞罪即皆弃市也)罪人獄巳决完爲城
旦舂满三歲爲鬼薪白粲鬼薪白粲一歲爲隷臣妾隷臣
妾一歲免爲庶人(應劭曰取薪給宗廟爲鬼薪白粲生擇使正白粲然)
論肉刑
續漢書曰時論者多欲復肉刑孔融乃建議曰古者敦厖善
否區別吏端刑清政無過失百姓有罪皆自取之末世陵遲
風化壊亂政撓其俗法害其民故曰上失其道民散久矣而
欲繩之以古刑投之以殘弃非所謂與時消息者也紂斮朝
涉之脛天下謂爲無道夫九牧之地千八百君若各刑一人
是天下常有千八百紂也求俗休和弗可得巳且被刑之人
慮不念生志在思死類多趣惡莫復歸正風沙亂齊伊戾
禍宋趙高英布爲世大患不能正人遂爲非也故明德之君
遠度深惟棄短就長不苟革其政者也朝廷善之卒不改焉
魏志曰鍾繇上䟽曰大魏受命繼蹤虞夏孝文革法不合古道
先帝聖德固天所縱典墳之業一以貫之是以繼世仍發明詔
思復古刑爲一代法連有軍事遂未施行陛下遠追二祖遺意
惜斬趾可以禁惡恨入死之無辜使明習律令與群臣共
議出本當右趾而入大辟者復行此刑書云皇帝清問下
民鰥寡有辭於苗此言堯當除蚩尢有苗之刑先審問
於下民之有辭者也若今蔽獄之時訊問三槐九棘群
吏萬民使如孝景之令其當弃市欲斬右趾者許之其黥
劓左趾宫刑者如孝文易以髠笞能爲姦者率年二十至
四五十雖斬其足猶任生育令天下人少於孝文之世下
計所金歲三千人張蒼除肉刑所殺歲以萬計臣欲復肉
害刑歲生三千人䟽奏詔曰太傳學廣才高留心政事文
於刑理深遠此大事公卿群僚善共平議司徒王朗議以
爲繇欲輕減大辟之條增益刖刑之數此則起偃爲竪化
屍爲人矣然臣之愚猶有未合微異之意夫五刑之屬著
在科律科律自有減死一等之法不死即爲減死施行巳
久不待遠假斧鑿於彼肉刑然後罪次也前世仁者不忍
肉刑之慘酷是以廢而不用不用巳來歴年數百今復行
之恐其所減之文未彰於萬民之目而肉刑之問巳宣於
寇讎之耳非所以來遠人也議者百餘人與朗同者多帝
以吳蜀未平且寢
王隱晉書曰曹彦議云嚴刑以殺犯之者寡刑輕易犯蹈
惡者多臣謂玩常苟免犯法乃衆黥刖彰刑而民甚耻且
創黥刖見者知禁彰罪表惡亦足以畏所以易曰小懲大
戒豈蹈惡者多耶假使惡多尚不至死無妨産育苟必行
殺爲惡縱寡而不已將至無人天無以神君無以尊矣故
人寧過不殺是以爲上寧寬得衆若乃于張聽訟刑以止
刑可不革舊過此以往肉刑宜復肉刑於死爲輕減死五
百爲重重不害生足以懲姦輕則知禁禁民爲非所謂相
濟經常之法議云不可或未知之也
又曰尚書梅陶問光禄大夫祖納漢文帝故當爲英雄旣
除肉刑而五六百歲無能復者納荅曰諸聖制肉刑而漢
文擅除已來無勝漢文帝者故不能復非聖人者無法何
足爲英雄於是陶不能對隱白征西大將軍曰夫政未可立
則思制度全育民命冨國強兵叛盗之屬斷支而已是好
生惡殺叛盗皆死是好殺惡生也斷支若謂之酷截頭更
不謂之虐何其乖哉刑罰不中則民無所措手足也蠻夷
猾夏則臯陶作士此欲善其末則先制其本也自古多人
猶惜民命得以御寇况今千不遺一益宜存在以伐大賊
今若得改之則歲活數萬生數亦如之若此十載生各數
萬斷支之後隨刑使役不失民不乏用冨國強兵此之謂
也
又曰劉頌上書曰古者刑以止刑及今反於刑生刑以徒
生徒諸重犯亡者髮過三寸輒重髠之此以刑生刑亡加
作一歲此以徒生徒也亡者積多繫囚猥蓄議者因曰不
可不赦復從而赦之此爲刑不制罪法不勝姦民知法之
不勝相聚而謀爲不軌故自頃以來姦惡陵暴所在充斥
漸以滋蔓日積不巳弊將所歸議者不深思此故而曰肉
刑於名忤聽忤聽孰與盗賊不禁聖王之制肉刑遠有深
重其事可得而言非徒懲其畏剥割之痛而不爲也乃去
其爲惡之具使夫姦民無用不復肆其志止姦絶本理之
盡也亡者刖其足無所用復亡盗者截其手無所用復盗
淫者割其勢理亦如之除惡塞源莫善於此又非徒然也
此等巳刑之後便各歸家父母妻子共相飬恤瘡愈可役
上准古制隨宜業作雖巳刑殘不爲虐也生育繁阜之道
自若也今宜取死刑之限重生刑之限輕及三犯逃亡滛
恣悉以肉刑代之其三歲刑以下宜杖罰及宜制其罰數
使有常限後刑不復生刑徒不復生徒而殘體爲戮終身
作誡民見其痛畏而不犯必數倍於今且爲惡者隨發被
刑去其爲惡之具豈與全其爲姦之手足而戚居必死之
窮地哉而猶曰肉刑不可用臣切以爲識務之甚也
博物志曰肉刑明王之制荀卿每論之漢興文帝感太倉
公女之言而廢之班固著論云宜復之迄漢末魏初陳紀
又論宜申古制孔融謂不可復魏武帝輔漢欲申之鍾繇
王㓪不同遂寢夏侯玄李勝曹義逹丁謐建私議各有彼此
多言時未可復故遂寢
崔寔政論曰高祖非九章之律高后深三族之罪文帝去
肉刑景帝減加笞由此言之世有所更何獨拘前
太平御覽卷第六百四十八
