太平御覽卷第九百八十五
藥部二
丹芝上
丹
易參同契曰丹沙木精得金乃并
書曰荆及衡陽惟荆州杶幹栝栢礪砥砮丹(砥細於礪皆磨石也砮石)
(中矢鏃丹朱類)
汲冢周書王會曰成王時濮人獻丹沙(濮人西南角之蠻丹沙所出)
禮儀曰君乘木而王地生丹
孝經援神契曰德至山陵則陵出黑丹(宋均注曰丹應五典備五色也)
春秋斗運樞曰搖光得陵出黑芝亦令人長生以金投中
則名爲金漿以玉投中則名爲玉澧服之皆長生又有取伏
丹法云天下諸水有石丹者其水中皆有丹魚先夏至十
日夜伺之丹魚必浮於岸側赤光上照赫然如火網而取
之雖多勿盡取之也割取血以塗足下則可步行水上長
居水中
史記曰寡婦清先得丹穴而擅其利清寡婦能守其業
始皇爲女築懷清臺
梁書曰陶弘景旣得神符祕訣以爲神丹可成而苦無藥
物帝給黃金朱沙曾青雄黃等後合飛丹色如霜雪服之
體輕及帝服飛丹有驗益敬重之
唐書曰道士劉道合者宛丘人高宗令合還丹丹成而上
之咸亨中卒唯有空皮而背上開拆有似蟬蜕高宗聞之
曰劉師爲我合丹自服仙去其所進者亦無異
典略曰白丹者山陵之精也
淮南子曰赤水宜丹黃水宜金清水宜龜
抱朴子曰余考覽飬生之書究集久視之方曾所披涉篇
以千計矣莫不以還丹金液爲大要焉然則二事盖仙道
之極也服此而不仙則古無仙矣昔左元放於天注山中
精思神人授以丹經仙公從元放受之凡受太清丹經三
卷及九鼎丹經一卷金液經一卷子師鄭君者子從祖仙
公之弟子乃於馬迹山中立墠盟受之并具諸口訣之不
書者
又曰太清神丹其法出元君元君者老子之師也太清觀
天經有十四篇云其上七篇不可以教授其中四篇無足
傳嘗沉之三泉下篇者正是丹經上中下三卷其經曰上
下得道長生世間
又曰漢末新野隂君合此太清丹得仙其人本儒生有才
思著詩及丹經讃并序述初學道凌師本末引已所知識
之得仙者四十餘人甚分明也
又曰有九光丹與九轉異法大都相似耳作之之法當先以諸
藥合水火以轉五石五石者丹砂雄黃礜石曾青磁石也
一石轉五轉而各成五色五石合爲二十五色色各一兩而異器
盛之欲起死人未滿三日取清丹一刀圭和以水浴死人
之身又以一刀圭發其口内之死人立生欲致行厨取黑
丹和以塗左手所求如所道皆自致可致天下萬物也欲隠形及
先知未然方來之事及住年不老服黃丹一刀圭即便長
生不復老坐見千里之外吉凶皆如在目前也人生相命
盛衰壽夭貴賤貧冨皆知之矣其法具在太清中卷
又曰五帝雲丹方一卷其法五也用丹砂雄黃石流黃曾青
礐石磁石礬石戎鹽太一禹餘粮亦同用太一泥及神室
祭醮之三十六日成
又曰以金液爲威喜巨勝之法取金液及水銀合煑之三
十日出以黃土甌盛封以太一泥置之猛火上炊之卒時
皆化爲丹服如小豆便仙以此丹一刀圭粉和水銀一斤
即成銀又取此丹一斤置猛火上扇之化爲赤金而流名
曰丹金以塗刀劒兵去萬里以此丹金爲盤椀食其中令
長生以承日月得神液如方諸之得水也飲之令人不死
又曰九丹誠爲仙藥之上然合作之所用雜藥甚多若四
方清通者市之可得取若九域分攝則其物或不可得也
又曰(葛雅川云余祖)鴻臚少時曾爲臨沅令云此縣有廖氏家世
壽考或出百或八九十後徙去子孫多夭折他人居其故
宅者復累世壽由此乃覺是宅所爲而不知其何故疑其井
水殊赤乃試掘井左右得古人埋丹沙數十斛
山海經曰拒山英水出焉其中多丹粟
又曰始州國有丹山
論衡曰太公隂謀書武王伐紂食小兒以丹金身純赤長
大教云殷王亡民見兒身赤以爲天神
說文曰丹越之赤石也雘善丹也
神仙傳曰采女請問彭祖延年之法彭祖曰欲舉形登天
上𥙷仙官者當用金丹此九君太一所以白日昇天
又曰馬明生從道人受太清神丹經三卷入山合藥服之
不樂昇天但服半劑爲地仙展轉九州百餘年乃白日昇
天也
又曰淮南王安從八公受丹經及三十六水方
又曰李少君從安期先生受神丹爐火之方家貧不得藥
乃以方干漢武帝云
又曰葛玄字孝先從左元放受九丹金液仙經
又曰劉元鳳南陽人服芙蓉丹及鷄子丹
魯女生別傳曰李少君字雲翼齊國臨淄人也少好道入
山採藥修全身之術道未成而病困於山林中遇安期先
生經過見少君少君叩頭求乞生活安期愍其有志乃以
神樓散方與服之即起少君求隨安期奉給奴役
廣志曰丹朱沙之朴也大者如米生山中出牂牁與古僂
國
裴淵廣州記曰鄣平縣有朱沙塘水如絳
又曰鄣平縣有石膏山望之若霜雪又一嶺東爲銀石南
是䥫石西則丹沙北乃銅石
本章曰丹砂味甘微寒生山谷養精神益氣明目(鉛丹味辛微寒)
生平澤治吐逆胃反久服成仙生蜀都
吴氏本草曰丹砂神農甘黃帝歧伯苦有毒扁鵲苦李氏
大寒或生武陵採無時能化朱成水銀畏礠石惡鹹水
武陵太守謝承表曰新宫成上丹砂五百斤上億萬歲壽
芝上
春秋運斗樞曰摇光得陵出黑芝
孝經援神契曰德至草木則芝草生
𡭗雅曰苬(似由反)芝也(郭璞曰芝一歲三華瑞草)
漢書曰武帝時芝生殿内房中九莖詔赦天下作芝房歌
又曰宣帝神爵元年三月詔曰金芝草九莖(服虔曰色象金)産于
函德殿銅池中(如淳曰函亦含也銅池承霤也晉灼曰以銅作池韋昭曰以銅飾池邊也)
東觀漢記曰明帝永平七年公卿以芝生前殿奉觴上壽
桓帝建和元年芝草生中黃藏府
又曰光和四年郡國上芝草英
續漢書曰建初五年零陵女子傅寧宅内生紫芝五
株長者尺四寸短者七八寸太守沈豐使功曹齎芝以聞
帝告示天下
宋書曰順帝升明二年臨城縣生紫盖黃裏芝(芝歷時質色不變)
唐書曰貞觀中皇太子寢室中産素芝十四莖並爲龍興
鳳翥之刑
又曰天寳中有玉芝産于大同殿之柱礎一夲兩莖神光
照於殿
又曰上元中延英殿御座生玉芝一莖三花御製玉靈芝
詩
淮南子曰巫山之上從風縱火紫芝與蕭艾俱死
又曰稻生水而不能生於湍瀨之流芝生於山而不能生
於盤石之上
抱朴子曰芝者有石芝有木芝有草芝有肉芝有&KR0818;芝名
有百許種也石芝者石象生於海隅石山及島嶼之涯肉芝
者狀如肉頭尾四足良似生物也附於大石盖在高岫嶮
峻之地或却着仰綴也赤者如珊瑚白者如截肪黑者
如澤&KR0238;青者如翠羽黃者如紫金而皆光明洞徹如堅冰
也晦夜去之一二百步便望見其光矣大者十餘斤小者
三四斤非久齋至精及佩老子入山靈寳五符亦不能得
見此凢見諸芝且先以開山却害符置其上則不得復隱
蔽化去矣徐徐擇王相之日設醮然後取之皆從日下禹
步閉氣而往也又得石象擣之三萬六千杵服方寸匕日盡
一斤則得千歲十斤則萬歲亦可分人服之玉脂芝生於有
玉之山常居懸危之處玉膏流出萬年已上則凝而成芝有
似鳥獸之形色無常采率多似山水蒼玉也亦鮮明如水精
得而采之以無心草汁和之湏臾成水服一升得一千歲也
又曰七明九光芝皆石也生臨水之高山石崖之間狀如
盤椀不過徑尺以還有莖葉連綴之起三四寸有七孔者
名九光皆如星百餘步内夜可望見其光其光自別常
以秋分伺之得之擣服方寸匕人服則噏然身熱
五味甘美盡一斤則得千歲令人身有光所居暗地如
月可以夜視書也
又曰石蜜芝生少室石戶中戶中便有深谷不可得過以
石投谷中半日猶聞其聲也去戶外十餘丈有石柱柱上有
偃盖石南度徑可一丈許蜜芝生石上墮入偃盖中良久輙
有一滴有似雨後屋之餘漏時時一落耳然蜜芝墮不息
而偃盖亦終不溢也戶上刻石爲科斗字曰得服石蜜芝
一斗者壽萬歲諸道士共思推其處不可得往唯當以椀
器着勁竹木端以承取之然竟未有能爲之者按此戶上
刻題如此前世必已有得之者也
又曰石桂芝生山巖穴中似桂樹而實石也高尺光眀而味
辛有枝條檮服之一斤得千歲也石中黃子所在有之沁
水山爲尤多(在其在大石中)則其石常潤濕不燥打其石石有數
十重乃得之在大石中赤黃溶溶如鷄子之在殼中也即
當飲之不飲則漸堅凝成石不復中服也法正當及未堅
時歠之旣凝則不得服也破一石中多者有一升少者
有數合不可頓服雖不得多相繼服之其計前後所服合成
三斗則千歲但欲多服唯患難得耳
又曰石脛芝生滑石中亦如石中黃子狀但不皆有耳打
破大滑石千許乃可得一斤初破之其在石中五色光明
而自動服一升得千歲矣
又曰木芝者松栢脂淪地千歲化爲伏芝萬歲其上生
小木狀似蓮花名曰木威喜芝夜視有光持之甚滑燒之
不燋帶之辟兵以帶鷄而雜他鷄十二頭共籠之去十二
步射十二箭他鷄皆傷帶威喜芝者終不傷也從生門上
採之六甲隂中乾之百日末服方寸匕日三盡一枝則三
千歲也
太平御覽卷第九百八十五
