太平御覽卷第九百
獸部十二
牛下
逸士傳曰堯讓天下於許由由逃之巢父聞而洗耳於池
濱樊竪字仲父牽牛飲之見巢父洗耳乃驅牛而還恥令
牛飲其下流
關中記曰周元年老子之度關令尹喜先勑門吏曰若有
老公從東來乘青牛薄板車者勿聽過關其日果見老公
乘青牛車求度關吏入白之喜曰諾道今來矣我見聖人
矣即帶印綬出迎設弟子之禮
楊泉物理論曰武帝拜少翁爲文成歲餘無效應乃作帛
以飯牛陽言此牛有異應殺而視之得帛書武帝識其手
跡其言妖怪乃急窮竟其事事急而首服於是誅文成而
隱其事
地鏡圖曰齊氣之見爲牛
雲氣占曰趙雲如牛北夷之氣如牛
郭子撗洞冥記曰元封三年大秦獻花蹄牛高六尺尾環
繞角生四耳
又曰元封三年大秦獻牛善走多力使輦銅石以起望仙
宫迹在石上皆如花形故陽關之外有花牛津
英雄記曰董卓少嘗遊羌中與豪帥相結後更歸耕於野
諸豪帥有來從之者卓乃爲殺耕牛與之共宴樂
皇甫謐高士傳曰民有牛暴管寧田者寧爲牽着凉處
自飲食還牛主主得牛大慙
先賢行狀曰王烈字彦老通識逹人時國中有盗牛者牛
主得之盗者曰我邂逅迷惑從今巳後將改過子旣巳赦
宥幸無使王烈知之人有以告烈烈以布一端遺之間年
中行路老父擔重有人代擔行數十里欲至家置之而去
問姓名不以告老父復行失劒於路有人行而遇之欲置
而去懼後人得之遂守之至暮劒主還見之即前擔人也
老父攬其𬒮曰子前代吾擔不得姓名今子復守吾劒未
若子之仁者請告吾姓名吾將以告王烈乃語之而去老
父以告烈烈曰世有仁人吾未之見使人推之乃昔時盗
牛人也
廣州先賢傳曰羅威字德仁南海番禺人隣家牛數入食
其禾旣不可逐又爲斷芻多着牛家門中不令人知數數
如此牛主驚怪不知爲誰隂廣求乃覺是威自後更相約
率檢犢不敢復侵威田
玄中記曰大月支及西胡有牛名曰反牛今日割取其肉
三四斤明日其肉巳復創即愈也
又曰萬歲樹精爲青牛漢桓嘗出遊河上忽有一青牛從
河中出人驚走太尉何公時爲中尉將軍有勇刀走逆牛見
公走還河公以左手挽牛足右手持斧斫牛頭而殺之此青
牛者萬年之木也
嵩高記云山有大松或千歲其精變爲青牛
蜀王夲紀曰秦惠王欲伐蜀乃刻五石牛置金其後蜀人
見之以爲牛能大便金蜀王以爲然即發卒千人使五丁
力士柂牛成道致三枚於成都秦道得石牛力也後遣氶
相張儀等隨石牛道伐蜀也
楊龍驤洛陽記曰石牛在城西石虎當衰石牛夜喚聲聞
三十里事奏虎虎遣人打落牛兩耳尾以鐵釘釘四脚今
具存
劉道眞錢塘記曰明聖湖有金牛嘗有見者神化莫測遂
以名湖
凉州異物志曰有水牛育於河中
鬱林異物志曰周留者其實水牛蒼毛豕身角若擔矛衛
護其犢與虎爲讎
又曰周留牛毛青大腹銳頭青尾其狀似猪
齊地記曰東萊牛島上嘗以五月海牛産乳海牛形似牛
而無角騂色虎聲爪牙亦如虎脚似鼉魚尾似鮎魚尾長
尺餘其皮甚軟可供百用牛見人奔入水以杖擊鼻則得
之
史苓武昌郡記曰武昌牛崗古老相傳云有金牛出此今
半巳崩破坈大數十丈牛因躍出踐崗邊石遺迹尚在
常璩華陽國志曰牛飲水者昔程鄭於此飲牛江爲之竭
因以爲名
劉欣期交州記曰九眞居風山夷人有一嫗向田見金牛
出食斫得鼻鎻長丈餘後人往往見牛夜出光曜數十里也
盛弘之荆州記曰䴏尾洲南有龍龐二洲二洲之間舊云
多異魚而投罟揮網輒便桂絶有水客沉而視之見有石
牛二頭常爲網害故網絶焉
酈道元注水經曰陽城東八十里有牧牛山下有九十九
泉即滄河之上源也耆舊云山下夲有百泉競發有一
神牛駭身自山而降下飲泉竭故山得其名
裴氏廣州記曰有石牛每旱殺牛以血和泥泥石牛背旣
畢則雨洗牛背泥盡方止
顧微廣州記曰陽縣里民有一兒年十五六牧牛牛忽
䑛此兒隨所䑛處肉悉白淨而甚快遂聽牛日日䑛之兒
俄而病死其家葬兒殺此牛以供賓客凡食此牛肉者男
女二十餘人悉變爲虎
笁法眞登羅山䟽曰增成縣南有烈清洲洲南又有牛潭
漁人見金牛常出水盤石上義熙中縣民張安釣此潭於
石上躡得金鏁大如指長數十尋尋之不巳俄有物從水
中引之力不能禁以刀斫斷唯得數尺遂致大冨後義興
周靈分亦好釣嘗見此牛寢伏石上旁有金鎻往掩之得
二丈許遂以財雄爲南江都尉
祖台之志怪曰苟晞爲兖州鎮去京師五百里有貢晞珍
異食者欲貽都邑親貴慮經信宿之間不復鮮美募有牛
能日行數百里者當厚賞之有人進一牛云此一日行千里
晞乃命具丁車善馭書䟽發遣旦發日中到京師取荅書
還至一更始竟便達晞以其駿快䈥骨必將有異遂殺而
觀之亦無靈異唯見雙䈥如小竹大自頭挾脊着肉裏故
外不覺也
又曰陶太尉微時喪當葬家貧親自營作塼有一班牸牛
載塼致忽然失去便自尋覓忽於道中逢一老翁問云
君欲何所覓太尉具荅更舉手指云向於山崗上見一牛
眠山圩中必是君牛此牛所眠處便好作墓安墳當之致之
極貴小復不當位極人臣世爲方嶽矣又指一山云此山
亦好但不如向耳亦當世出刺史也言訖便不復見太尉
墓之皆如其言
劉敬叔異苑曰余以義熙十三年爲長沙景王驃騎參軍
在西州得一黃牛時將貨之便晝夜銜草不食流淚瘦瘠
又曰即墨有古冡或發之有金牛塞埏門不可移動犯之
則㫬也
異物志曰合浦牛如橐駞案項上有特骨大如覆斗足揵
疾其行如馬日行三百里
列仙傳曰陽都女者市上酤酒家女也生而眉連耳細而
長衆以爲異皆言此天人也會犢子牽一黃犢來過都女
悅之遂留相奉侍都女隨犢子出取桃一宿而反
郭季産集異記曰兖州人舡行忽見水上有浮鎻牽取得
數十許丈乃得一白牛與常牛無異而形甚光鮮可愛人
知是神物乃放之牛於是入水鎻亦隨去
于寳搜神記曰晉大興元年武陽太守王諒牛生子一頭
八足兩尾而共一腹
又曰武都故道有祠土生梓樹焉秦文公二十七年
使人伐之樹創隨合經日不斷文公乃益發卒持斧者四
十人猶不斷疲還息其一人傷足不能去卧樹下聞鬼
相與言勞乎攻戰其一人曰何足爲勞又曰秦公必將不
休如之何荅曰秦公其如子何又曰赭衣灰坌子如之何
默然無言卧者以告於是令工皆衣赭隨斫創坌以灰樹
斷化爲牛使騎擊之不勝或墮於地髻解被髮牛畏之乃
入水不敢出故秦自是置旄頭騎
劉義慶幽明錄曰巴丘縣金崗以上世里名黃金瀨古有
釣於潭獲一金鎻引之滿一船金牛出聲貌奔壯奮躍還
潭鎻久乃盡釣人刀斫得數尺故潭瀨取名
又曰桓玄時牛大疫有一人食死牛肉因得病亡復生云
初死時見一人執籙將至天上有一貴人問云此人何罪
對曰此人坐食疫死牛肉貴人云今須牛以轉輸肉以充
百姓何故復殺之催遣還
又曰桓玄在南郡國第居時出詣殷荆州於鵠穴逢一老
公駈青牛形色怪異桓即以所乘馬易牛乘至零陵駚非
常因思息駕飲牛牛逕入水不出桓遣人覘守經日絶跡也
又曰元嘉中益州刺史吉翰遷爲南徐州先於蜀中載一
青牛每常自乘恒於目前養視翰遘疾多日牛亦不肯食
及亡牛流涕滂沱吉氏喪未還都先遣駈牛向宅牛不肯
行知其異即待喪喪旣下舡便隨去
又曰桓沖鎮江陵正會夕當烹牛牛忽孰視帳下都督甚
久目中泣下都督呪之曰汝若能向我跪者當啓活也牛
應聲而拜衆甚異之都督復謂曰汝若須活遍拜衆人者
直往牛涕殞如雨遂拜不止值沖醉不得啓遂殺牛沖醉
止得啓沖聞之歎息都督痛加鞭罰
又曰護軍琅邪王華有一牛甚快常乘之齒巳長華後夢
牛語之曰衰老不復堪苦載載二人尚可過此必死華謂
偶𡭗夢與三人同載還府此牛果死
神仙傳曰吳有徐隨居丹徒左慈過隨門下有宿客六七
欺慈云徐公不在慈去客皆見牛在楊樹杪車轂中皆
生荆木長一二丈客懼入報隨隨曰此左公也遣追之客
乃逐慈叩頭陳謝客還見牛故在弋轂中亦無復荆木也
郭養恭廣志曰麒牛似鹿又似牛肉美皮温常處滇濱也
(滇音顛)
宣驗記云天笁有僧養一牸牛日得三升乳有一人乞乳
牛曰我前身爲奴偷法食今生以乳饋之所給有限不可
分外得也
嶺表錄異曰自瓊至振多溪澗澗中有石鱗次水流其間
或相去三二尺近似天設可躡之而過或有乘牛過者牛
皆促歛四蹄跳躍而過或失則隨流而下見者皆以爲笑
彼人喭曰跳石牛骨碌好笑又好哭
又曰瓊州不産驢馬人多騎黃牛亦飾以鞍韀加之銜勒
可騎者即自小習其步驟亦甚有穩快者
太平御覽卷第九百
