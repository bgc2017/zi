太平御覽卷第一百二十九
偏霸部十三
南齊蕭道成蕭賾蕭昭業
蕭昭文蕭鸞蕭寳卷
蕭寳融
蕭道成
蕭子顯齊書曰太祖高皇帝諱道成字邵伯小字鬪將漢
相何二十四世孫也何孫侍中彪免官居東海蘭陵郡於
是爲蘭陵人太祖以元嘉四年丁卯歲生龍顙鍾聲鱗文
遍體儒士雷次宗立學雞籠山年十三受業治禮記及左
氏春秋襲爵晉興男江夏王大司馬參軍員外侍郎直閣
中書舍人右軍將軍尋陽王子房反加輔國將軍師衆東
討一日破十二壘轉冠軍將軍持節北討諸軍事鎮淮陰
徵還遷督徐兖二州軍事南兖州刺史明帝常嫌太祖非
人臣相民間流言云蕭道成當爲天子帝愈以爲疑遣鎮
軍將軍吳喜以三千人北使令喜留軍破釡自將銀壷酒
封賜太祖戎服出門迎即酌飲之喜還帝意乃悅七年徵
還京師部下勸勿就徵太祖曰諸卿闇於見事主上誅諸
弟太子稚弱作萬歲後計何關他族唯應速發事緩必見
疑今骨肉相害自非靈長之運禍難將興方與卿等戮力
及還京拜散騎常侍太子右衛率時世祖以功當别封贑
縣太祖以一門二封固辭不受詔許之加二百戶明帝崩
遺詔爲右衛將軍領衛尉加兵五百人與尚書令袁粲護
軍禇淵領軍劉勔共掌機事加侍中江州刺史桂陽王休
範反出頓新亭以拒之加使持節平南將軍給鼓吹一部
治新亭城壘未畢賊前軍巳至太祖方解衣高卧以安衆
心索白虎幡登西垣使寧朔將軍高道慶羽林監陳顯達
員外郎王敬則浮舸與賊水戰自新林至赤岸大破之賊平
振旅旋凱入百姓緣道聚觀曰全國者此公也遷散騎常侍
中領軍都督二兖徐青冀五州鎮東將軍南兖州刺史進
爵爲公增邑二千戶與袁粲禇淵劉秉更日入直號爲四
貴四年加尚書左僕射威名旣重蒼梧王深相猜忌幾加
大禍陳太妃罵之曰蕭道成有功於國今若害之後誰復
爲汝著力者乃止楊玉夫等殺蒼梧王迎立順帝太祖移
鎮東府進侍中司空錄尚書事封竟陵郡公進太尉十二
州諸軍事自大明太始巳來相承奢侈百姓成俗太祖輔
政罷御省尚方諸飾玩至是又上表禁人間華僞雜物不
得以金銀爲薄馬乘具不得作金銀渡不得作織成繡裙
衣道路不得著錦履不得用紅色爲幡盖衣服不得剪
綵帛爲雜花不以七寳飾樂器不得以金銀爲花獸不得
輙鑄金銀爲像又進假黃鉞都督中外諸軍事太傅領揚
州牧劒履上殿入朝不趨贊拜不名署左右長史司馬從
事中郎掾屬各四人大尉錄尚書事南徐州如故三月進
相國揔百揆封十郡爲齊公備九錫之禮加璽紱遠遊冠
位在諸侯王上四月進爵爲王又命冕十有二旒建天子
旌旗出警入蹕樂舞八佾辛卯宋使兼太保淵兼太尉僧
虔奉璽紱禪位建元元年四月甲午即位於南郊柴燎告
天昇壇受禪禮畢即建康宫大赦改昇明三年爲建元元
年封宋帝爲汝隂王五月汝隂王薨追謚爲宋順帝四年
三月庚申有疾召司徒禇淵左僕射王儉曰吾遘疾弥留至
于危篤公等奉太子如事吾當令太子敦睦親戚委任
賢才崇尚節儉弘宣簡惠則天下之理盡矣壬戍崩于臨光
殿年五十六謚曰太祖高皇帝上少有大量博涉經史善
屬文雖經綸夷險不廢素業後宫器物欄檻以銅爲飾者
改用䥫内殿施黃紗帳宫人著紫皮履欲以身率下移風
變俗每曰使我治國十年當使金土同價四月庚寅葬武
進大安陵
蕭頥
蕭子顯齊書曰世祖武皇帝諱頥字宣遠太祖長子也小
諱龍兒生於建康淸溪宅其夜陳孝后劉昭后同夢龍據
屋上故以字上初爲尋陽國侍郎辟西曹書佐出爲贑令
尚書庫部桂陽王休範反上遣軍襲尋陽事平除晉熙王
諮議遷司徒右長史黃門郎散騎常侍江州刺史徵拜侍
中領軍將軍給鼓吹一部又加持節都督京畿諸軍事僕
射中軍大將軍開府儀同三司進爵爲公給班劒二十人
齊國建爲世子加侍中南豫州刺史給油絡車羽葆鼔吹
以石頭爲世子宫置二率坊有服章一如東宫進爲太子
及太祖即位爲皇太子太祖崩上即位乙丑稱先帝遺詔
以司徒禇淵錄尚書左僕射王儉爲尚書令丙申立皇太
妃王氏永明元年正月辛亥南郊大赦改元四年正月辛
亥藉田禮畢甲寅幸閱武堂營酒小會十一年正月皇太
子長懋薨甲午立太孫昭業爲皇太孫七月上不豫徙居
迎昌殿始登階而屋鳴咤甚惡之戊寅大漸詔曰始終大
期聖賢不免吾行年六十亦復何恨但皇業艱難萬機事
重不能無遺慮耳太孫進德日茂社禝有寄子良善相毗
輔思弘治道百辟庶條各奉爾職謹事大孫勿有懈怠知
復何言又詔曰我識滅之後身著夏衣畫天衣純烏犀
導路器服悉不得用寳物及織成常所服身刀長短二口
鐵環者隨我入梓宫靈上勿以牲牢爲祭祭唯設䴵茶飲
乾飯酒脯而巳喪禮每存省約不須煩民百官六時入臨
又顯陽殿玉像諸佛及供飬具如别牒可盡心禮拜供飬自
今公私皆不得出家爲道及起立塔寺以宅爲精舍並嚴斷
之唯年六十必有道心者聽朝賢選序巳有别詔是日崩
年五十四九月丙寅葬景安陵帝剛毅有斷爲治緫大體
以冨國爲先頗不喜遊宴彫綺之事言常恨之未能頓遣
詔凡諸遊煩宜從休息自今遠近薦獻務存節儉珠玉玩
好傷工尤重嚴加禁絶
蕭昭業
蕭子顯齊書曰鬱林王昭業字元尚小名法身文惠太子
長子也世祖即位封南郡王文惠太子薨立爲皇太孫即
位追尊文惠太子爲世宗文皇帝隆昌元年正月大赦改
元加太傅竟陵王子良殊禮閏月丁夘以鎮軍大將軍西
昌侯鸞即本號開府儀同三司七月癸巳太后令嗣主特
鍾沵氣爰表弱齡自入纂鴻業長惡滋甚居喪無一日之哀
衰絰爲忻宴之服昏酣長夜萬機斯壅社稷危殆有過綴旒
鎮軍居正體道家國是賴伊霍之舉實寄淵謨便可依舊典
以禮廢黜中軍新安王體自文皇叡哲天秀宜入嗣洪業永寧
四海外即以禮奉迎昭業少美容止好隷書世祖敕皇孫手
書不得妄出以貴重之進對音吐甚有令譽王侯五日一
問訊世祖帝獨呼昭業至幄座别加撫問呼爲法身重愛
甚文惠太子崩昭業每臨哭輙號咷不自勝俄爾還内歡
笑極樂在世祖喪泣竟入後宫常列故伎二部入閣迎奏
爲南郡王時文惠太子禁其起居節其用度昭業謂豫章
王妃庾氏曰阿婆佛法言有福德生帝王家今日見作天
子便是大罪左右主師動見拘執不如作市邊屠沽冨兒
百倍矣及即位極意賞賜動百數十萬每見錢曰昔時思
汝一箇不得今用汝未朞年之間所出諸庫儲錢數億垂
盡開主衣庫與不逞群小又給閹人竪子各數人隨其所
欲恣意輦取諸寳器以相剖擊破碎之以爲笑樂好鬭鷄
密買雞至數千價世祖御物甘草杖宫人寸斷用之毀世
祖招婉殿以封賜閹人徐龍駒爲齋龍駒尤親幸爲後閤
舍人曰夜在宫房内昭業與文帝幸姬霍氏淫通龍駒勸
長留内聲言度霍氏爲尼以餘人代之皇后亦淫亂齋閤
通夜洞開内外淆雜無復分别壬辰使蕭鸞等率兵自尚
書入雲龍門戎服加朱衣於上帝在壽昌殿聞外有變使
閇内殿諸閹人登興光樓望報云見一人戎服從數百人
在西鍾下須臾蕭鸞領兵先入帝走向愛姬徐氏房拔劒
自刺不中以帛纏出殺之餘黨亦見誅卒時年二十二葬
以王禮
蕭昭文
蕭子顯齊書曰海陵恭王昭文字季尚文惠太子第二子
也封臨汝公鬱林王即位改封新安王及鬱林王廢尚書
令西昌侯鸞奉帝纂統延興元年七月丁酉即位以尚
書令鎮軍大將軍西昌侯鸞錄尚書事揚州刺史封宣
城郡公十月進爲太傳揚州牧如殊禮進爵爲王輔政帝起
居皆諮而後行思食蒸魚菜太官令以無錄公命不與辛
亥皇太后令曰嗣主幼冲庶政多昧早膺尫疾弗克負荷
太傳宣城公宜入承寳命式寧宗祏帝可降封海陵王十
一月稱王有疾數遣御師占視乃殞之時年十五謚曰恭
王
蕭鸞
蕭子顯齊書曰高宗明皇帝諱鸞字景栖始安貞王道生
子也少孤太祖撫育恩過諸子宋世爲安吉令有嚴能之
名遷寧朔將軍淮南宣城二郡太守太祖踐祚遷侍中封
西昌侯建武元年持節冠軍將軍郢州刺史世祖即位轉
度支尚書侍中領驍騎將軍王子侯舊乘纏帷車高宗獨
乘下帷儀從如素士遷中領軍左衛將軍豫州刺史尚書
左僕射領右衛將軍武帝遺詔爲侍中尚書令加鎮軍中書
監開府儀同三司海陵即位爲使持節都督楊南徐三州
諸軍事揚州刺史鎮東城給五千人錄尚書假黃鉞中外
都督加殊禮進爵爲王太后令廢海陵王以上入纂大位
羣臣三請乃受命建武元年十月癸亥即皇帝位大赦改
元戊子立皇太子寳卷賜天下爲父後者爵一級二年十
月丁卯詔曰軌世去奢事殷哲后訓物以儉理鏡前書朕
思所以遷淳改俗反古移民可罷東田毀興光樓并敕水
衡量省御乘永太元年四月甲寅改元大赦五月以太子
中庶子梁王爲雍州刺史已酉崩于正福殿年四十七帝
明審有吏才持法無所借大存儉約罷世祖所起新林苑
以地還百姓廢文帝所起太子東田賣之永明中輿輦舟
乘剔去金銀還主衣庫太官進食有裹蒸帝白可四片破
之餘充晚食世祖掖庭中宫殿服御一無所改
蕭寳卷
蕭子顯書曰東昏侯諱寳卷字智藏高宗第二子建武元
年立爲皇太子高宗崩太子即位永元元年正月大赦改
元辛卯祀南郊詔二品清官以上應食禄者有二親或祖
父母年登七十並給見錢二千貫二年八月甲申夜宫内
失火十二月雍州刺史梁王起義兵於襄陽三年正月丙
申合朔事畢與宫人於閱武堂元會皇后正位帝戎服臨
視三月南康王寳融即皇帝位於江陵以太子左率李居
士揔督西討諸軍事屯新亭九月義軍至南州輔國將軍
申曹軍二萬人於姑熟奔歸丙辰李居士與義軍戰于新
亭敗績十月冀青二州刺史桓和入衛屯東宫已邜以衆
降光禄大夫張瓌先守石頭弃城奔還於是閇宫城自守
李居士以新亭降軍築長圍守宫城十二月王珍國侍中
張謏等帥兵入殿廢帝帝在東宫便好弄不喜書學及即
位性重澁少言不與朝士接唯親信閹人日夜於後堂戲
馬五更方卧至晡乃起漸出遊走屏逐居民從萬春門遊
東宫以東至於郊外數十百里皆空家静室巷陌懸幔爲
高障置仗防之謂之屏除夜出晨反火光照天拜愛姬潘
氏爲貴妃仍以金蓮帖地使妃行於其上曰此步步蓮花
耶每出妃乘卧輿帝騎馬從後着織成袴褶金薄帽執七
寳纏矟戎服急裝不變寒暑凌冒雨雪不避坑阱馳騁渴乏
輙下馬解取腰邊蠡器酌水飲之復上馬馳去選無賴小
兒善走者爲逐馬左右百人常以自隨置射雉埸二百九
十六處翳中帷帳及步障皆祫緣以紅錦金銀鏤弩牙瑇
瑁帖箭郊郭四民樵蘇路絶吉凶失時&KR1221;疾弃屍不得殯
葬後宫遭火之後更起仙華神仙玉壽諸殿刻畫彫彩麝
香塗壁錦幔珠簾窮極綺麗又信鬼神崔惠景事時蔣
子文神爲假黃鉞使持節相國太宰大將軍揚州牧鍾山王以
至尊爲皇帝迎神像及諸廟雜神皆入後宫禱祀祈福及
聞兵入趨出戶閹人黃大刀傷其膝仆地曰奴反耶直後
張齊斬首送梁王稱宣德皇后令依漢海昏侯故事追封
東昏侯
唐袐書監虞世南公子先生論云公子曰宋齊二代廢主
有五並驕淫狂暴前後如一或身被殺戮或傾墜宗社豈
厥性頑兇自貽非命將天之所弃用傾代業者乎先生曰
夫木之性直匠者揉以爲輪金之性剛工人理以成器豈
人事也唯上智下愚持禀異氣中庸之才全由訓習自宋
齊以來東宫師傅備員而巳貴賤禮隔規獻無由且多以
位昇罕由德進善乎哉賈生之言昔者成王幼在襁褓之
中召公爲太保周公爲太傳太公爲太師保則保其身體
傳則傳以德義師則導之教訓此三公之職也又置三少曰
少保少傳少師是與太子宴者也故乃孩提有職三公三少
同明者孝仁義禮以導習之遂去邪人不使見惡行選天
下之儒士孝悌博聞有道術者以翼衛之使與太子居處
故太子生乃見正事聞正言行正道左右前後皆正人也
習與正人居無不能無正猶生長齊地不能不齊言習與
不正人居猶生長楚地不能不楚言也秦使趙高傳胡亥
教之獄訟所習者非斬劓人則夷人之三族也故胡亥今
日即位明日射人有忠諫者謂之誹謗深計者爲之妖言
視殺人如刈草菅然豈胡亥之性惡哉彼其導之者非其
理也故選左右禆教之最急此五君者禀凡庸之性無周
召之師遠益友之箴規狎不尚之近習以斯下質生而楚
言覆國忘身理數然也
蕭寳融
蕭子顯齊書曰和帝諱寳融字智昭高宗第八子建武元
年封隨郡王永元元年改封南康王出爲荆州寧益梁南
北秦七州諸軍事西平郎將荆州刺史蕭穎胄殺巴西梓潼二
郡太守劉山陽奉王舉兵以雍州刺史蕭衍爲使持節都
督諸軍事左將軍以蕭穎胄爲右將軍督行諸軍事夏侯
亶自京師至江陵稱宣德太后令南康王宜纂成國祚光
臨億兆方俟清宫未即大號可且封十郡爲宣城王加相
國荆州牧又加黃鉞蕭穎胄爲左長史進號鎮軍蕭衍進
號征東將軍巳已群僚上尊號中興元年正月乙已即皇
帝位大赦改元以相國左長史蕭穎胄爲尚書令冠軍將
軍蕭衍爲雍州刺史十二月建康平皇太后令以蕭衍爲
大司馬錄尚書事驃騎大將軍揚州刺史封建安郡公依
晉武陵王遵承制故事百僚致敬二年正月皇太后臨朝
入居内殿以大司馬蕭衍爲都督中外諸軍事殊禮進位
相國揔百揆揚州牧封十郡爲梁公備九錫之禮遠遊冠
位在諸王上二月進梁王爵爲王增封十郡建天子旍旗
警入蹕三月景辰遜位于梁丁卯梁奉帝爲巴陵王徙姑
熟戊辰薨年十五追爲和帝葬恭陵
史臣曰夏以桀亡殷因紂滅郊天改朔理無延世而皇符
所集重興西楚神器暫來雖有冥數徽名大號斯爲幸矣
太平御覽卷第一百二十九
