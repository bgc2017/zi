太平御覽卷第三百七
兵部三十八
會兵誓衆麾兵
饗士犒師
會兵
書曰戊午師渡孟津陳于商郊俟天休命甲子昧爽受率
其旅若林會于牧野(旅衆也如林言盛多會逆拒戰)罔有敵于我師前徒
倒戈壹戎衣而天下大定(言與衆同心動有成也)
糓梁曰齊侯兵車之會四未嘗有大戰愛民也
後漢書曰初卷人維汜(卷縣名屬河南郡故城在今鄭州原武縣西北)訞言稱神
有弟子數百人坐伏誅後其弟子李廣等宣汜神化不死
以誑惑百姓十七年遂共聚會徒黨攻没睆城(睆縣名屬盧江郡今)
(舒州懷寧縣睆音下板切又下管切)殺睆俟劉閔自稱南岳大師遣謁者張
宗將兵數千人討之復爲廣所敗於是使馬援發諸郡兵
合萬餘人擊破廣等斬之
又曰章和二年護羌校尉張紆誘誅燒當種羌迷吾等由
是諸羌大怒謀欲報怨朝廷憂之公卿舉鄧訓代紆爲校
尉諸羌激忿遂相與解仇結㛰交質盟詛(鄭玄注周禮云大事曰盟小事)
(曰詛)衆四萬餘人期冰合渡河攻訓
又曰吳漢爲安樂令會王郎起北州擾惑漢素聞光武長
者獨欲歸心乃說太守彭寵曰漁陽上谷突騎天下所聞
也君何不合二郡精銳兵附劉公擊邯鄲此一時之功也
(一時言不可再遇也)寵以爲然
又曰朱鮪聞光武北伐而河内孤使討難將軍蘇茂副將
賈強率兵三萬餘人渡鞏河攻温(鞏温並今洛州縣也臨廣河故曰鞏河)檄
書至寇恂即勒軍馳出並移告屬縣發兵會於温下軍吏
皆諫曰今洛陽兵渡河前後不絶宜待衆軍畢集乃可出
也恂曰温郡之藩蔽失温則郡不可守遂馳赴之且曰合
戰而偏將軍馮異遣救及諸縣兵適至及士馬四集幡旗
蔽野恂乃令士卒乘城鼔噪大呼言曰劉公兵到蘇茂軍
聞之陣動恂因奔擊大破之
又曰吳漢悉發幽州兵與光武會清陽諸將望見漢還士
馬甚盛皆曰是寕肯分兵與人耶及漢至莫府上兵簿(莫大)
(也兵簿軍上之名帳)諸將人人多請之光武曰屬者恐不與人(屬猶近也)
今所請又何多也諸將皆慙
晉書天文志曰征吳之役三河徐兖之兵悉出交戰於吳
楚之地
唐書曰憲宗時鄆州李師道翻覆違命詔宣武義成武寕
横海四節度之師與田弘正會軍討之弘正奏請取黎陽
渡河會李光顔等軍齊進帝召宰臣於延英議可否皆曰
閫外之事大將制之旣有奏陳宜遂其請裴度獨以爲不
可奏曰魏博一軍不同諸道過河之後却退不得便湏進
擊方見成功若取黎陽渡河即纔離本界便至滑州徒有
供餉之勞又生顧望之勢况弘正光顔並少威斷更相疑
惑必恐遷延然兵事不從中制一定處分或慮不可若欲
於河南持重則不如河北養威不然即且秼馬厲兵候霜
降水落於楊劉渡河直抵鄆但得至陽谷巳來下營則兵
勢自盛形自不撓上曰卿言是矣乃詔弘正取楊劉渡河
及弘正軍旣濟河而南距鄆州四十里築壘賊勢果䠞頃
之誅師道
三國典略曰周武帝率六軍趣鄴齊主令群臣議之廣寕
王孝珩議曰今大寇旣深事藉機變請使任城王便領幽
州道兵自土門入聲取并州獨孤永業便領洛州兵自潼
關入聲取長安臣請領京畿兵出溢只鼔行逆戰賊懸軍
遠來日增疲老聞南北有兵自然應退
誓衆
書曰帝曰咨禹惟時有苗弗率汝徂征(三苗之民數干王誅率循也徂往也)
(不循帝道言亂逆也命禹討之)禹乃會羣后誓于師曰濟濟有衆咸聽朕
命(會諸侯伐有苗也軍旅曰誓濟濟衆盛之貌)蠢兹有苗昏迷不恭(蠢動昏闇也言其所)
(以宜討)侮慢自賢反道敗德(狎悔先王輕慢典教反正道敗德義)君子在野小
人在位(廢仁賢任姦佞)民棄不保天降之咎(言民叛天災之)肆予以爾衆
士奉辭罰罪(肆故也辭謂不恭罪謂姦慢以下事)爾尚一乃心力其克有勲
三旬苗民逆命益贊于禹曰惟德動天無遠弗届禹拜昌
言班師振旅帝乃誕敷文德舞于羽於兩階七旬有苗格
又曰啓與有扈戰于甘之野王曰嗟六事之人予誓告汝
有扈氏威侮五行怠弃三正天用勦絶其命用命賞于祖
不用命戮于社予則孥戮汝
又曰羲和湎淫廢時亂日胤往征之告于衆曰羲和尸厥
官昏迷于天象以干先王之誅今予奉將天罰火炎崐崗
王石俱焚天吏逸德烈于猛火殱厥渠魁脅從罔治嗚呼
威克厥愛允濟愛克厥威允罔功爾衆士懋戒哉欽承天
子休命
又曰魯侯伯禽宅曲阜徐夷並興東郊不開作費誓公曰
差人無譁聽命善糓乃甲胃備乃弓矢鍜乃戈矛無敢不
善峙乃糗糧峙乃芻茭無敢不逮汝則有大刑魯人三郊
三遂峙乃楨幹甲戌我惟築無敢不恭汝則有無餘刑(刑者)
(非一也)
又曰惟戊午王次于河朔(次止也戊午渡河而誓旣誓而止于河之北)羣后以
師畢會(諸侯盡會次也)王乃徇師而誓曰嗚呼西土有衆咸聽朕
言(徇循也武王在西故稱西土)今商王受力行無度(行無法度)播棄黎老昵
比罪人(鮐背之者稱黎老棄不禮敬也昵近也罪人謂天下逋逃小人也)予有亂臣十人
同心同德(言我治理之臣雖少而心德同也)雖有周親不如仁人(周至也紂至親)
(雖多不若周家之少仁人也)
又曰武王伐紂曰今予發惟恭行天之罰今日之事不愆
于六步七步乃止齊焉夫子勗哉不愆于四伐五伐六伐
七伐乃止齊焉勗哉夫子尚桓桓如虎如貔如熊如羅于
商郊弗迓克奔以役西土勗哉夫子爾所弗勗其于爾躬
有戮
又曰爾衆士同力王室
史記曰太尉行令軍中曰爲吕氏右袒爲劉氏左袒軍中
皆左祖
後漢書曰齊武王伯升旣破甄阜軍乃陳兵誓衆焚積聚
破釜甑鼔行而前
晉書曰元帝以祖逖爲奮威將軍豫州刺史給千人廪布
三千疋不給鎧仗使自招慕仍將夲流徙部曲百餘家渡
江中流擊檝而誓曰祖逖不能清中原而復濟者有如大
江辭色壯烈衆皆慨歎屯于淮隂起冶鑄兵器得二千餘
人而後進
又載記曰王猛與慕容評戰陣於渭原而誓衆曰王景略
受國厚恩任兼内外令與諸君深入賊地宜各勉進不可
退也願戮力行間以報恩顧受爵明君之朝慶觴父母之
室不亦美乎衆皆勇奮破釡棄糧大呼競進
後周書曰太祖率李弼獨孤信等十二將東伐至潼關
太祖乃誓於師曰與爾有衆奉天威誅暴亂惟爾衆士整
爾甲兵戒爾戎事無貪財以輕敵無暴民以作威用命則
有賞不用命則有戮爾衆士其勉之遣于謹居軍前徇地
唐書曰高祖起義兵西圖關中精甲三萬高祖杖白旗誓
衆於太原之野引師即路
又曰太宗征王世充陳兵穀水之上步騎五萬太宗舉麾
誓衆曰隋室無道毒被蒼生我國家受命于天寧濟億兆
世充敢抗大邦數行侵暴誅殺良善恣其淫酷國家爲百
姓除害事不獲巳各宜整𡭗軍旅脩𡭗器械立勲立效龔
行天罰敢有犯命者斬無赦
又曰朱泚反韋臯於隴州築壇于庭血牲與將士等盟曰
上天不弔國家多難逆臣乘間盗據皇宫而李楚琳亦扇
兇徒傾䧟城邑酷虐所加爰及本使旣不事上安能恤下
臯是用激心憤氣不遑底寧誓舉羣公竭誠王室凡我同
盟一心竭力伏順除兇祖先之靈必當幽贊言誠則志合
義感則心齊粉骨塵軀決無所顧有渝此志明神殛之迨
於子孫亦罔遺育皇天后土當兆斯言又使通於吐蕃以
求助
古司馬兵法曰古者逐奔不遠縱綏不及所以示君子且
有禮不遠則難誘不及則難䧟以禮爲固以仁爲勝旣勝
之後其教可復是故君子貴之也有虞氏戒於國中欲人
體其命也(舜以農教戰以戰教民畋獵&KR3107;習故民體之也)夏后氏誓於軍中欲民
先成其慮也(禹會軍聚重複教肆進退左右前後離合周旋也)殷誓於軍門之外
欲民先意待事也(殷旣遵虞夏之教民又於軍門外復簡試)周將交刃而誓之
以致意也(周用漢夏殷之教民交和接兵又復申望誓之軍德薄民俗巧也)
又曰賢王制禮樂法度乃作五刑興甲兵以討不義廵狩
省方會諸侯考不同其有失命亂常背德逆天之時而危
有功之君(王者以有功德者爲君長賊臣欲篡殺之)徧告于諸侯章明於有罪
乃告于皇天上帝日月星辰以禱于后土四海之神山川
冡社(冢社者天子太社也)乃造于先王然後冡宰徵師于諸侯(造就也就造干)
(先祖廟也)曰某國爲不道征之以某年月日師至于某國(至于所征)
(之國與天子會)天子正刑(刑者天子之法也刑以征不義伐不從王者之法也)冢宰與伯布
命于軍曰入罪人之地無暴神祗無獵田無有虐無毁二
功無糞墻屋無伐樹木無取六畜無取禾粟無取器城見
其老幼奉歸勿傷雖遇壯者不校勿敵若傷人醫藥歸之
旣誅有罪王及諸侯正其國舉賢更立明正復職(三者與四方諸)
(侯伐無道之國整頓其民人舉賢良更立爲君奉遵王法復五官之職事矣)
論衡曰師尚父爲周司馬將師伐紂到孟津之上仗鉞把
旄號其衆曰倉兕食兕水中之獸也善覆人船因神以化
欲令急渡汝不急渡倉兕害汝河中有此之物時時出浮
一身九頭人畏惡之未必覆人船者也
文選曰勒三軍誓將帥元戎竟野戈鋋彗雲
麾兵
莊子曰市南宜僚弄丸兩家之難解孫叔敖甘寢秉羽而
郢人投兵
晉書曰張重華攻石季龍遣謝艾爲使持節軍師將軍率
步騎三萬進軍臨河麻秋以三萬衆拒之艾乘軺車冠白
恰鳴鼔而行秋望而怒曰艾年少書生冠服如此輕我也
命黑矟龍驂三千人馳擊之艾左右大擾左戰師李偉勸
艾乘馬艾不從乃下車踞胡牀指麾處分賊以爲伏兵發
也懼不敢進張瑁從左南緣河而絶其後秋軍乃退艾乘
奔擊遂大敗之
又曰陳敏一旦據有江東刑政無常不爲英俊所服且子
弟凶暴所在爲患周玘顧榮之徒常懼禍敗遣使密報征
東將軍劉准遣兵臨淮巳爲應及兵至敏使弟昶及將錢
廣次烏江以拒之錢廣玘鄕人也潜使圖昶廣遣其屬何
康投募送白事於昶昶傾視書康揮刀斬之稱州下巳殺
敏動者誅三族吹角爲内應廣先勒兵在朱雀橋陳兵敏
師萬人將戰未濟榮以白羽扇麾之敏衆潰散單騎東奔
爲義師所斬
梁書曰魏中山王元英冠北徐州高祖詔韋叡率衆會焉
英自率衆來戰叡乘素木輿執白角如意以麾軍一日數
合英甚憚其強
劉璠梁典曰韋叡字文懷京兆杜陵人也叡雖有曠世之
度莅民以惠愛爲夲所居必治將兵仁愛被服必於儒者
雖臨陣交鋒常緩服乘輿執竹如意以麾進止
北史曰唐求身長八尺少耿介有將帥才讀班超傳慨然
有萬里之志正光中爲北地太守永善取下士人競爲之
用臨陣常着白裙𥜗把角如意以指麾處分辭色自若在
北地四年與賊數十戰未嘗敗北時人語曰莫陸梁恐𡭗
逢唐將永所營之處至今猶稱唐公壘
後魏書曰毛法仁言聲壯大至於軍旅田狩唱呼處分振
於山谷
後周書曰李遠字萬歲幼有器局志度恢然嘗與羣兒爲
戰鬪之戲指麾部分便有軍陣之法郡守見而異之召使
更戲羣兒懼而散走遠持杖叱之復爲向勢意氣雄壯殆
甚於前郡守曰此小兒必爲將帥非常人也
又曰建德中東伐齊帝引兵發京師壬寅渡河與諸軍合
十二月戊申次於晉州恐王師卒至於城南穿壍自喬山
屬於汾水庚戌帝諸軍八萬人置陣東西二十餘里帝乘
常御馬從數人廵陣處分所至輙呼主帥姓名以慰勉之
將士感見知之恩各自奮勵
隋書曰李子雄從幸江都帝以仗衛不整顧子雄步伍之
子雄立指麾六軍肅然帝大悅曰公眞武侯才也尋轉右
武候大將軍
唐書曰德宗時鄭權爲涇原節度使劉昌從事昌病亟請
入覲度軍中必有變以權寬厚善容衆俾主留務旣而兵
果爲亂權挺身於白刃中抗詞以明逆順因殺其首亂者
數人士皆戢伏
又曰昭宗時玉山都頭楊守信叶楊復恭稱兵闕下陣于
通化門上陳兵於延喜門是夜令劉崇望守度支庫明日
曉入含光門未開門内禁軍列于左右俟門開即劫掠兩
市及聞傳呼宰相來門方開崇望駐馬慰諭之曰聖上在
街東親揔戎事公等禁軍何不樓前殺賊立取功名切不
可剽掠街市圖小利以成惡名也將士唯唯從崇望至長
樂門守信見兵來即遁軍士呼萬歲是日庫市獲全軍人
不亂繄崇望之方略也
五代周史曰世宗至泗洲太祖皇帝乘勝麾軍焚郭門
奪月城帝親冒矢石以攻其壘丙午日南至從臣拜賀於
月城之上
語林曰諸葛武侯與司馬宣王在渭濱將戰宣王戎服莅
事使人視武侯素輿葛巾持白毛扇指麾三軍皆隨其進
止宣王聞而歎曰可謂名士
饗士
左傳曰宋華元將戰殺羊食其御羊斟不與及戰曰疇昔
之羊子爲政今日之事我爲政與入鄭師故敗君子謂羊
斟非人也以其私憾敗國殄民刑孰大焉
史記曰樂毅并護趙楚韓魏燕之兵以伐齊破之濟西諸
侯罷歸而燕軍樂毅獨追至于臨輜齊昏王之敗濟而亡
走保於莒樂毅獨留徇齊皆城守樂毅攻入臨淄盡取齊
寳財物祭器輸之燕昭王大悅親至濟上勞軍行賞饗士
封毅於昌國號爲昌國君
東觀漢記曰上大發關東兵自將上隴隗囂衆潰走圍解
於是置酒高會勞賜諸將來歙班坐絶席在諸將之右賜
歙縑千疋
後漢書曰吳漢圍蘇茂於廣樂劉永將周建別招聚收集
得十餘萬人救廣樂漢將輕騎迎與之戰不利墮馬傷膝
還營建等遂連兵入城諸將謂漢曰大敵在前而公傷卧
衆心懼矣漢乃勃然裹瘡而起推牛饗士令軍合戰大破
之
又曰劉盆子旣降帝令縣厨賜食衆積困餧十餘萬人皆
得飽飫
又曰鄧禹至長安軍昆明池大饗士卒率諸將齊戒擇吉
日脩禮謁祠高廟收十一帝神主遣使來詣洛陽因循行
園陵爲置吏士奉守焉
後周書曰若干惠於諸將最少早喪父事母以孝聞太祖
嘗造射堂新成與諸將宴射惠竊歎曰親孝矣何時辨此
乎太祖聞之即日徙堂於惠宅其見重如此
淮南子曰員中規方中矩動成戰止成文可以榆衆而不
可以陳軍滌杯而食洗爵而飲盥而後饋可以養少而不
可以饗衆
衛
又曰楚子以至于羅汭(傳也羅水名)吳子使其弟蹶由犒師
楚人執之將以釁鼓王使問焉曰汝卜來吉乎對曰吉且
吳社稷是卜豈直爲一人使臣獲釁鼓而弊邑知備以禦
不虞其爲吉孰大焉乃弗殺
後漢書曰岑鼓長驅入江關令軍中無得虜掠所過百姓
皆奉牛酒迎勞彭見諸耆老爲言大漢哀愍巴蜀久見虜
役故興師遂伐以討有罪爲人除害讓不受其牛酒百姓
皆大喜悅争開門降
晉書曰桓温進兵至霸上耆老持牛酒迎温曰不圖今日
復見官軍
後梁略曰大寳元年西魏將楊忠來逼荆鎮上懼其至送
遣犒軍旣而與忠結盟并送質子與魏相約爲兄弟之親
於是聘使往還相望道路
後魏書曰鄧穎從世祖幸漢南高車莫弗庫若於率騎數
萬驅鹿百餘萬諸行在所詔穎爲文銘于漢南以昭功德
淮南子曰秦繆公使孟明舉兵襲鄭鄭賈人弦高蹇他(他弦)
(高黨人)相與謀曰師行數千里又數過諸侯之地其勢必襲
鄭凡襲國者以爲無備也其以知其情必不敢進乃矯鄭
伯之命以十二牛勞三率相與謀(三率秦將白乙孟明西乞)曰守備必
固進必無功乃還師而反晉先軫舉兵擊之(先軫晉大夫也)大破
之鄭伯乃以存國之賞賞弦高高辭
太平御覽卷第三百七
