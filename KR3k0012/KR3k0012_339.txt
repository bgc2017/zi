太平御覽卷第三百三十九
兵部七十
叙兵器牙
叙兵器
禮記曰冕弁兵革藏於私家是謂脅君
周禮曰司兵掌五兵(五兵者戈殳戟矛牟夷)
左傳曰孔文子將攻太叔訪于仲尼仲尼曰胡簋之事則
嘗聞之矣兵甲之事未之學也
春秋佐期曰太尉主甲卒神名辯會曰庫兵動鼓自鳴
諸侯得衆也
漢書曰兵不銳利與空手同甲不堅密與袒裼同弩不及
遠與短兵同射不能中與亡矢同中不能入與亡鏃同此
將不省兵之禍也
又曰韓延壽在東郡試騎士治飾兵車畫龍虎建幢棨植
羽葆鼓車又取官銅候月蝕鑄作刀劒倣效尚方蕭望之
以爲僣上不道弃市
又曰李陵至浚稽山與單于相值圍陵陵軍居兩山間以
車爲營陵引士營外爲陳前行持戟楯後行持弓弩
東觀漢記曰盆子降鎧甲兵弩積城西門高與熊耳山等
又曰王莾之遣王尋王邑也欲盛威以震山東甲衝輣干
戈旌旗甚盛
又曰鄧遵永初中遷度遼將軍討擊羌虜斬首八百餘級
得鎧弩刀矛戟楯匕首二三千枚
又曰吳漢性忠厚篤於事上自初從征伐常在左右兵有
不利軍營不如意漢常獨繕激揚吏士
吳志曰賀齊性奢侈尤好軍事兵甲器械極爲精好干櫓
戈矛葩瓜文畫弓弩矢箭咸取上材
王隱晉書曰羊祜表伐吳曰勁弩長弓不如中國長矛楯
戟不如中國馬騎淩厲又不如中國吳唯便水戰一入其
地則長江非復吳有
晉起居注曰成帝咸和元年四月乙丑詔曰作琅邪王大
車斧六十枚侍臣劒八枚將軍手戟四枚
三國典略曰梁邵陵王綸篤好書史妙工草隷爲丹陽尹
擅造甲仗梁武知之綸並沉于江中及後出征器械並
闕乃獨歎曰吾昔聚仗本備非常朝廷見疑逼使分散今
日討逆卒無所資
太公六韜曰春以長矛在前夏以大戟在前秋以弓弩在
前冬以刀楯在前此四時應天之法也
太公金匱曰武王曰五帝之時無守戰之具國存者何大
公曰守戰之具皆在民間耒耜者是其弓弩也鋤&KR1057;者是
其矛戟也簦坐者是其兜鍪也鎌斧者是其攻戰之具也
雞狗者是鉦鼓也
古司馬兵法曰兵不雜則不利長兵以衛短兵以守太長
則犯太短則不及太輕則銳銳則易亂太犯則不齊(兵長短相)
(衛太短太輕皆不如法也犯者觸柱也故不齊不及者遠於利也銳者不固則破故奔北擾亂也)
又曰弓矢圍殳矛守戈戟助凢五兵當長以衛短短以救
長迭戰則久皆戰則彊(李氏曰迭更也言更戰更息則可堪久悉舉軍戰衆多者彊)
軍令曰始出營竪矛戟舒幡旗鳴鼓角行三里辟矛戟結
幡旗鳴鼓角未至營三里復竪矛戟舒幡旗鳴鼓角至營
復結幡旗止鼓角違令者髠
吕氏春秋曰古之至兵士民未合而威巳諭矣敵巳服矣
豈必用枹鼓干戈哉
淮南子曰兵革錞摩(錞祺名也)金鼓鈇鉞所以飾怒也(錞市均切)
又曰所謂兼國有地者伏尸數十萬破車以千百數傷弓
弩矛戟矢石之創者扶輿於路故世至枕人頭食人肉𦵔
人旰飲人血甘之於猫豢牛羊(猫牛肉豢豕肉)故自三代以後者
天下未嘗得安其情性而樂習俗保其脩命而不夭於人
虐也所以然者何諸侯力政天下不合而爲一家也
又曰齊桓公將欲征伐甲兵不足令有重罪者出犀甲一
戟(犀甲取其堅也戟車戟也長丈六尺犀或作三直出三甲也)有輕罪者贖以金分(輕小)
(以金分出金匱隨罪輕重有分两也)說而不勝者出一束箭(不勝猶不直也箭十二爲束也)
百姓皆說乃矯箭爲矢(矢箭之竿好者也)鑄金而爲刃(刃五刃也刀劒矛戟)
(矢也)以伐不義而征无道遂霸天下
崔寔政論曰兵器精利有蔡太僕之弩龍亭之劒至今擅
名天下
陸機要覽曰東弓南矛西戟北劒中鼓亦曰四兵
塩鐵論曰強楚勁鄭有犀兕之甲堂谿之揵内據金城外
任利兵是以威行諸夏強伏敵國故孟賁畜臂衆人輕之
怯夫有備其氣自倍以吳楚之士儛利劒蹶強弩以與狢
虜騁於中原一人當百不足道也〇邯鄲五經折疑駮曰矢
絶於弦不可追止戟執在手制之在人
山海經曰天地東西二萬八千里南北二萬六千里出銅
之山四百六十七出鐵之山三千六百九十此天下之所
分壤樹糓也戈矛之所發也刀鎩之所起也能者有餘拙
者不足
于寳搜神記曰晉元康中婦人以金銀象角瑇瑁爲斧鉞
戈戟而戴之以當笄蓋妖之大者也〇樊文淵七經義綱格
論曰車上五兵戈殳車戟酋矛牟夷步卒五兵戈殳車戟
酋矛矢
魏文典論曰昔周有雍孤之戟屈盧之矛狐父之戈上世
名器
又曰抱朴子曰劒戟不皆於縫佳饌不可擊斷牛馬
又曰陳吳之徒奮劒而大呼劉項之倫揮戈而飈駭
又曰或問辟五兵之道抱朴子荅曰吳大皇帝曾從介先
生受要道云但知北斗姓字及日月名字便不畏白刃大
皇帝以試告左右數十人常爲先登䧟陳皆不傷也鄭君云
但誦五兵名亦驗矣刀名大房虚星主之矢名防徨熒惑王
之弓名曲張角星主之弩名遠望張星主之戟名大將參
星主之臨戰時嘗細祝之或以五月五日作赤靈符着心
前或丙午日日中作燕軍龍虎三囊符歲易之歲符歲易
月符月易日符日易或佩西毒兵信符或佩南極鑠金符
或取牡荆以作六隂神將符指敵人或以月蝕時刻三歲
蟾蜍候下之有八字者血以書所將之刀劒或交鋒之際
乘魁履㓻呼四方之長亦有明效也
魏文帝校獵賦曰抗冲天之素旄兮靡格擇之脩循旃雄
戟趪(音皇)而躍厲兮黃鉞扈而楊鮮
又曰千乘亂擾万騎奔走經營原隰騰越峻岨&KR0686;弓斯彀
戈鋋具舉
徐幹齊都賦曰矢流鏑絓(胡卦切)張羅(作合切)飛鋋抱雄戈
繆襲籍田賦曰靈旂蔚以燾奡兮雄戟偈以嵯峨彎枉矢
於狼狐兮建黃鉞於匏爪
繁欽征天山賦曰有漢丞相武平侯曹公杖節東征觀六
軍於三江浮五湖以曜武左駢雄戟右攅干將彤弧朱矰
舟羽絳房望之如火映奪朝陽
應璩詩曰放戈釋甲胄乘軒入紫微從容待帷幄光輔日
月暉
崔駰安豊侯詩曰被兕甲兮跨良馬擇長戟兮彍強弩(彍音)
(霍)
曹植詩曰皇考建世業余從征四方櫛風而沐雨萬里蒙
露霜劒戟不離手鎧甲爲衣裳
魏文帝董桃行曰晨背大河南轅跂涉遐路澷澷師徒百
萬譁諠戈矛若林成山旌旗拂日蔽天
應璩書曰左執屈盧之勁矛右秉于將之雄戟高冠拂雲
長劒耿介簫管振音厥聲載路馮軾虎視清風震疊可謂
堂堂乎難與並爲仁也
太白隂經曰工欲善其事必先利其器器之於事如影之
隨形嚮之應聲其相須如左右手故曰器械不精不可言
兵五兵不利不可舉事上古庖犧氏之時弦木爲弓剡木
爲矢神農氏之時以石爲兵
故砮石中矢鏃黃帝之時以玉爲兵蚩尤之時爍金
爲兵割革爲甲始制五兵建旗幟樹䕫鼓
又曰鼓以佐軍威
又曰纛六口大將中營建出引六軍右者天子六軍諸侯
三軍今天子十二諸侯六軍故纛有六以主之
又曰門旗二口色紅八幅大將牙門之旗出引將軍前列
又曰門搶二根以豹尾爲刃搕出居紅旗後止居帳門前
左右安立
又日五方旗五口各具方色大將中營建出六纛後在營
亦於纛後隨方而建
又曰嚴警鼓一十二面大將營前左右行列各六面在纛
後
又曰角十二具於鼓左右後列各六具以代金
又曰隊旗二百五十面尚色圖禽與本陣同五幅
又曰認二百五十口尚色圖禽與諸陣不同各自爲誌認
旗出居隊後恐士卒交雜
又曰陣將門旗各任所色不得以紅恐雜大將軍
又曰陣將鼓一百二十五面恐設疑驚敵用
又曰甲六分七千五百領
又曰戰袍四分五千領
又曰搶十分一萬二千五百根恐揚兵縳筏用
又曰牛筋牌二分二千五百面馬軍以團牌代四分支
又曰弩二分絃三副箭一百分二千五百張弩七千五百
條弦二十五萬隻箭
又曰弓十分弦三副箭一百五十分一萬二千五百張弓
三萬七千五百條弦三十七萬五千隻箭射甲箭五萬隻
又曰生箭二萬五千隻長箭垜箭(疋栔切)
又曰弓袋胡鹿張弓袋並一萬二千五百副
又曰佩刀八分一萬口
又曰陌刀二分二千五百口
又曰棓二分二千五百張馬軍及陌刀並以啄錐鉞代
各四支分
又曰搭索二分二千五百條馬軍用也
牙
兵書曰牙旗者將軍之精凢始竪牙必以制日制日者謂
上尅下日也立牙之日吉氣來應大勝之徵凶氣先應破
軍殺將
黃帝出軍决曰始立牙之日喜氣來應旗幟指敵或從風
舉暉暉終日不繞竿勇氣奔逸是謂堂堂之陣此大勝之
徵
又曰有所攻伐作五采牙旗青牙旗引住東赤牙旗引住
南白牙旗引住西黑牙旗引住北黃牙旗引住中
又曰始立牙之日凶氣先應旗幟皆垂或逆風滂浡牙竿
摧折旗幡絶烈還繞繳竿如此終日勢弱
又曰將軍出兵有所討伐引兵出城門望見白雲及白水
者舉白牙旗五色牙旗隨天氣四時也
真人水鏡經曰凢軍始出立牙竿必令皃堅若有折將軍
不利牙旗竿軍之精也即周禮司常職云軍旅會同置旌
門是也
抱朴子曰軍始舉牙立旗風氣和調憣校飄飄終日不息者
其軍有功
魏志曰典韋初爲張邈士屬司馬趙寵牙門長大其能勝
韋一手建之寵異其才力
吳志曰陸遜爲右部督會丹陽賊帥費棧扇動山越權遣
遜討棧棧支黨多所往兵少遜乃益施牙幢分布鼓角夜
潜出谷間鼓譟而前應即破散
又曰黃武八年夏黃龍見樊口於是權稱尊號因瑞改元
又作黃龍大牙常在中軍諸軍進退視其所向命胡綜作
賦
吳書曰賀齊從上討合肥時城中出戰徐盛失牙齊别拒
擊得盛所失牙
晉書曰陸機始臨戎而牙旗折意甚惡之後戰軍果大敗
後魏書曰奚斤代人也魏初大將行師唯長孫嵩拒劉𥙿
及斤征河南獨給漏刻及十二牙旗
吳胡綜大牙賦曰狼狐垂曜實惟兵精聖人觀法是效是
營始作器械爰求厥成明明大吳實天生德乃律天時制
爲神軍取象太一五將三門疾則如電遲則如雲進止有
度約而不煩四靈旣布黃龍處中周制日月實曰太常桀
然特立六軍所望
後漢滕輔祭牙文曰恭羞太牢絜薦遐靈推轂之任寔討
不庭天道助順正直聦明
晉袁宏祭牙文曰天生五才治道所司廢一不可静亂輔
時赫赫晉德乃武乃文中世不競王度暫屯戎狄猾夏虔
劉生民蠢𡭗東胡被髮左𬒮思我皇澤稽首海裔受爵納
貢服膺累世後嗣不恭實叛實戾侵我神畿隔我嘉惠哀
彼黎民嬰此彫殘况荷大寵任其艱難慨然發憤撫劒忘
飡敢建高牙烈烈桓桓
晉頋愷之祭牙文曰維年月日錄尚書事豫章公𥙿敢告
黃帝蚩尤五岳之靈兩儀有正四海有王晉命在天世德
重光烈烈高牙闐闐伐鼔白氣經天簡揚神武
宋王誕伐廣固祭牙文曰敬建崇牙顯兹威靈使鳴金輟
釁无戰有寕皇風幽被凱旆歸旌
宋鄭鮮祭牙文曰㓗牲先事薦兹敬祭崇牙旣建義縫增
厲人鬼一揆三才同契帷兹靈鑒庶必有察逆順幽辯忠
孝顯節使凶醜時殱主寧臣悅振旅上京凱歸西蕃神器
增暉四境永安
唐陳子昂禡牙文曰盖先王作兵以討有罪姦匿竊命戎
夷不龔則必肆諸市朝大戮原野皇家子育万國寵綏百
蠻青雲干吕自環入貢久有年矣契丹凶羯敢亂天常乃
蜂聚丸山豕食遼塞宴安鴆毒作爲攙槍天厭其凶國用
致討皇帝命我肅將王誅今大軍己集告辰叶應旄頭首
建羽旆前列夷貊感威將士聽誓方俟天命爲民殄災惟
𡭗有神尚殱乃醜召太一會雷公翼白虎乘青龍星流彗
掃永清朔裔使兵不血刃戎夏大同以昭我天子之德允
乃神之功豈非正直克明無縱大讎以作神羞
太平御覽卷第三百三十九
