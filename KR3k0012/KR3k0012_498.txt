太平御覽卷第四百九十八
人事部一百三十九
簡傲耶歈
簡傲
詩曰兕觵其觩旨酒思柔彼交匪傲萬福來求
禮曰傲不可長欲不可縱樂不可極
春秋曰衛侯饗苦成叔寗惠子相苦成叔傲寗子曰苦成
家其亡乎古之爲享食也以觀威儀省禍福也
論語曰居簡而行簡無乃太簡乎
韓詩外傳曰田子方之魏魏太子從車百乘迎之於郊太
子再拜謁子方不下車太子不悅曰敢問何如則以驕人
矣子方曰吾聞以天下驕人而亡者有矣以一國驕人而
亡者有矣由此觀之則貧賤可驕人矣士志不得則授履
之秦楚耳安往而不得貧賤乎於是太子再拜而後退子
方遂不下車
孔藂子曰子思居衛曾子謂子思曰昔吾從夫子廵於諸
侯未嘗失其人臣之禮而猶聖道不行今吾觀子有慠世
之心無乃不容乎子思曰時移勢異各有宜也當吾先君
周制雖毀君臣固位上下相持欲行其道不勞以求之則
不能入也今天下諸侯方欲力爭競招英雄以自輔翼此
得士則昌失士則亡之秋也不自高人將下吾不自貴人
將賤吾舜禹揖讓湯武用師非故相詭乃時也耳
華嶠後漢書曰趙壹字元淑恃才倨傲爲鄕里所擯
東觀漢記曰博士范升奏曰伏見太原周黨解履升華轂
陛下見帝庭偃蹇慠慢逡廵進退臣願與並論靈臺之下
魏略曰丁謐少不肯交遊但博觀書傳爲人亢毅頗有才
略太和中常於鄴借人空屋其中而諸王亦欲借之不知
謐巳得直開門入謐望見王交脚卧不起而呼其奴客曰
此等人促呵使去王怒其無禮還具上聞之明帝收繫鄴
獄以其功臣子原之
蜀志簡雍字憲和涿郡人與先主有舊性簡慠跌蕩在先
主座席猶箕倨傾倚威儀不肅自從適諸葛亮巳下則獨
擅一榻傾枕卧語無所爲屈
蜀志曰彭羕字永年廣漢人身長八尺容貌甚偉姿性驕
慠多所輕忽唯敬同郡秦子整
王隱晉書曰魏末阮籍有才而嗜酒荒放露頭散髮祼袒
箕踞作二千石不治官事日與鈴下共飲酒歌呼時人或
以籍生在魏之交欲佯狂避時不知籍本性自然也
于寳晉記曰吕安友嵇康相思則命駕千里從之或遇其
行康兄喜位至方伯拭席而待弗之顧也獨宿車中康母
設酒求康兒共戲則去
鄧粲晉記曰劉伶常着袒服而乘鹿車客有詣伶值其祼
袒責伶伶笑曰吾以天爲屋以屋爲禈諸君不當入中又
何怨乎其自任若此
又曰胡母輔之過河南門下將飲酒河南卒王子博倨坐其
傍輔之叱使取火子博曰我卒也唯不乏吾事安能爲人
使輔之與語歎曰吾弗及也因言河南尹以爲功曹
習鑿齒漢晉陽春秋曰陳蹇兄丕有名於世與夏侯玄親
交玄拜其母蹇時爲中領軍聞玄會於其家悅而歸旣入
戶玄曰相與未至於此蹇當戶立良久曰如君言乃趨而
出意氣自若玄大以此知之
後魏書曰季栗鴈門人也性簡慢務寵不率禮度每在太
祖前舒放倨傲不自祗肅笑唾任情太祖積其宿過天興
三年遂誅之於是威嚴始厲制勒群下盡卑謙之禮自栗
始也
後魏書曰元順字子和起家爲給事中時尚書令高肇帝
舅權重天下人士望塵拜伏順曾懷刺詣肇門門者以其
年少荅云在座大有賓客不肯爲通順叱之曰任城王兒
可是賤也及見直往登牀捧手抗禮王公先逹莫不怪懼
而順辭吐傲然若無所覩謂衆曰此兒豪氣尚尔况其父耶
澄聞之大怒杖之數十
晉中興書曰蔡謨讓司徒李宗臨軒遣侍中璩黃門郎丁
纂徵謨謨陳疾篤使主簿謝攸對自平旦至日中使者十
餘反而謨不至孝宗時年八歲甚怪之極問左右曰所召
何人何以至今不來軒臨何當竟會稽王曰蔡公慠違上
命無人臣之禮若人主卑屈於上大義不行於下亦不知
復所以爲治於是奏送謨廷尉以正刑書謨懼率子弟素
服詣闕稽顙到廷尉待罪皇太后詔可依舊制免爲庶人
沈約宋書曰會稽太守孟顗事佛精懇而爲謝靈運所輕
嘗謂顗曰得道應湏慧業丈人生天當在靈運前成佛必
在靈運後顗深恨此言
禰衡傳曰衡字正平建安初自荆州北遊許都恃才慠逸
臧否過差見不如巳者不肯與言語人皆以是憎之
文士傳曰阮籍從容曰平生曾遊東平縣樂其土風願得
爲東平太守文帝大悅即從之籍便騎驢徑到郡至皆壞
壁障内外相望教令清當十餘日便騎驢歸
淮南子曰賓有見人於季子者賓出季子曰子之賓獨有
三過望我而笑是慢也談語而不稱師是叛也交淺而言
深是亂也賓曰望君而笑是公也談語不稱師是通也交
淺而言深是忠也故賓之賓客一體也或以爲小人或以
爲君子視之異也
物理論曰今有吕子義清賢仕爲率更令有人就之宿非
其度數之内子義燃燭危坐通暁目不轉睛膝不移處
會稽典錄曰嚴光一名遵帝引入論故舊累日因共卧光
以足加帝腹上明日太史奏客星犯帝坐甚急帝曰朕故
人嚴子陵共卧耳
語林曰羅含在宣武坐人介與他人相識含正容曰所識
巳多不煩復尔
世說曰王子猷作桓温車騎參軍桓謂王曰卿在府久當
相斷理王初不荅直高視手板拄頰云西山朝來致有爽
氣
應璩與崔元書曰豈有亂首抗巾以入都城衣不在體而
以適人乎昔戴叔鸞箕坐見邊文祖此皆衰世之慢行也
晉書曰何綏性旣輕物翰札簡傲城陽王尼見綏書䟽謂
人曰伯蔚居亂而矜豪乃𡭗豈其免乎
晉書曰謝弈與桓温善温辟爲安西司馬猶推布衣好在
温坐岸幘嘯詠無異常日温指曰我方外司馬
又曰王獻之嘗經吴郡聞顧辟彊有名園先不相識乘平
肩轝逕入時辟彊方集賓友而獻之遊歴旣畢傍若無人
辟彊勃然數之曰傲主人非禮也以貴驕士非道也失是
二者不足齒之傖耳便驅出門
又曰王導子恬性傲誕不拘禮法謝萬嘗造恬旣坐少頃
恬便入内萬以爲必厚待巳殊有喜色恬久之乃沭頭髮
而出據胡床於庭中曬髮神氣慠邁竟無賓主之意萬帳
然而還
又曰王徽之字子猷性卓犖不羈大司馬桓温參軍蓬首
散帶不綜府事又爲車騎桓冲騎兵問卿署何曹對曰似
是馬曹又問管幾馬曰不知由馬何知數又問馬比死多
少曰未知生焉知死嘗從冲行值暴雨徽之因下馬排入
車中謂曰公豈得獨擅一車
又曰劉伶常着袒服乘車客有詣伶值其祼袒責伶伶曰
吾以天爲屋以屋爲禈諸君不當入中
又曰謝萬旣受任北征矜豪傲物常以嘯詠自高未嘗撫
衆兄安深憂之自隊主將帥巳下安無不慰勉謂萬曰汝
爲元帥諸將宜數接對以悅其心豈有慠誕若斯而能濟
事也萬乃召集諸將都無所說直以如意指四座云諸將
皆勁卒諸將益恨之
又曰周顗王導甚重之嘗枕顗膝而指其腹曰卿此中何
所有也荅曰此中空洞無物然足容卿輩數百人導亦不
以爲忤又於導座慠然嘯詠導云卿欲希嵇阮耶顗曰何
敢近捨明公遠希嵇阮
又曰王澄爲荆州刺史澄將之鎮送者傾朝澄見樹上鵲
巢便脫衣上樹探鷇而弄之神氣肅然傍若無人劉琨謂
澄曰卿形雖散朗而内實動俠以此處世難得其死澄默
然不荅
宋書曰張敷遷中書舍人與狄當周赳並管要務以敷同
省名家欲詣之赳曰彼若不相容便不如不往詎可輕往
耶當曰吾等並巳員外郎何憂不得共坐敷先設二牀去
壁三四尺二客就席酬接甚歡旣而呼左右曰移我遠客
赳等失色而去
又曰陶潜有造之者設酒潜若先醉便語客曰我醉欲眠
卿可去
宋書曰張敷永興初遷祕書郎嘗在省直中書令傅亮
聞其好學過候之敷卧不即起亮怪而去
齊書曰張欣泰領羽林監欣泰通涉雅俗交結多是名素
下直輙遊園池着鹿皮冠納衣錫杖挾素琴有以啓世祖
曰將家兒何敢作此舉止
齊書丘靈鞠好飲酒臧否人物在沈淵座見王儉詩淵曰
王令文章大進靈鞠曰何如我未進此言逹儉靈鞠宋世
文名甚盛入齊頗减蓬髮㢮縱無形儀不治家業王儉謂
人曰丘公仕宦不進才亦退矣
梁書曰何點雖不入城府而遨遊人世不簮不帶或駕柴
車躡草屩恣心所適致醉而歸士大夫多慕從之時人號
爲通隱
隋書曰崔儦每以讀書爲務負恃才地忽略世人大署其
戶曰不讀五千卷書者無得入此室數年之間遂博覽群
言多所通涉
唐書曰鄭仁表洎之子也文章尤稱俊拔然恃才傲物人
士薄之自謂門地人物文章具美嘗曰天瑞有五色雲人
瑞有鄭仁表劉鄴少時投文於洎仁表兄弟嗤鄙之咸通
末鄴爲宰相仁表竟貶死南荒
又曰崔元翰入朝爲太常博士禮部員外郎竇參輔政用
爲知制誥詔令温雅合於典謨然性太剛𥚹簡傲不能取
容於時每發言論略無阿徇忤執政旨故掌誥二年而官
不遷
又曰李白嘗醉令高力士脫靴由是斥去乃浪迹江湖終
日飲沉時侍御史崔宗之謫官金陵與白詩酒唱和嘗月
夜乘舟自採石逹金陵着白衣宫錦袍於舟中顧瞻嘯傲
傍若無人初賀知章見白賞之曰此天上謫仙人也
耶歈
說文曰人相笑相耶歈也
東觀漢記曰光武令王霸至薊市中募人將以擊王郎市
人皆大笑舉手耶歈之霸慙遽而返
續晉陽秋曰襄陽羅友家貧嗜酒伺人祠祀往乞餘在桓
温府屢以貧乞禄温以其誕肆許而不用同府人有得郡
者温爲坐別友亦被命至尤晚温問之荅曰友欽道嗜味
昨奉教乃守旦出門於中路遇一鬼大見耶歈曰見汝送
人作郡不見人送汝作郡友始怖終慙不覺淹緩温笑用之
爲郡也
太平御覽卷第四百九十八
