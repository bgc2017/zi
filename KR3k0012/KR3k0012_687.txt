太平御覽卷第六百八十七
服章部四
幘帽巾接離障日
幘賾
釋名曰幘𦣱也下齊眉頥然也
楊雄方言曰覆髻謂之幘巾或謂之承露或謂之覆髻皆
趙魏之間通語也
應劭漢官儀曰幘古卑賤執事不冠者之所服也
徐廣輿服雜注曰天子郊廟則黑介幘
漢書曰武帝從館陶公主飲董偃綠幘傳韝伏殿下乃贊
曰館陶公主庖人臣偃昧死再拜謁
後漢書曰劉盆子探得符後弃之復還依俠卿俠卿爲制
絳單衣半頭赤幘(幘巾所以覆髻也續漢書日童子幘无屋示未成人也半頭幘即空頂幘也其)
(上無屋故以爲名董仲舒繁露曰以赤統者幘尚赤盆子承漢統故用赤也東宫故事曰太子有空頂幘一枚即半)
(頭幘之制也)
東觀漢記曰光武初起與諸李市弓弩絳衣赤幘
又曰詔賜叚熲赤幘大冠一具
又曰馬援外類儻蕩簡易而内重禮事寡嫂雖在閨内必
幘然後見
又曰馬援初見帝令中黃門引入上在宣德殿南廡下但
幘坐援曰陛下何知臣非刺客姦臣而簡易若是
謝承後漢書曰巴祗字敬祖爲楊州刺史黑幘毀壊不復
改易以水澡墨傳而用之(許愼說文曰澡洗也)
續漢書曰許劭字子將劭知人入幘肆拔樊子昭
袁曄漢獻帝春秋曰孫堅屯梁東爲董卓所攻衆少而不
敵與其驍騎潰圍得出常著赤罽幘卓騎追堅堅脱罽幘
令親近將祖茂著之堅從間道得去
吳書曰顧悌字子通疾篤妻出省之悌命左右自扶起冠
幘加襲令妻還貞潔不黷如此
晉書曰庾顗字予嵩性儉家冨劉輿說東海王越令就換
錢千萬冀其有吝因此可乘越於衆坐中問顗顗頽然巳
醉幘墮机上以頭就穿取徐荅云下官家故有兩千萬隨
公所取矣輿於是乃服越甚悅
又曰昜雄字興長長沙劉陽人也少爲縣吏自念卑賤無
由自達乃脫幘挂縣門而去
宋書曰檀道濟數拒魏有功及誅憤怒氣盛目光如炬俄
爾間引飲一斛乃脫幘投地曰乃壞汝萬里長城
齊書曰卞彬字士蔚濟隂死昫人也祖嗣之中領軍父延
之弱冠爲上虞令有剛氣會稽太守孟彭以令長裁之積
不能容脫幘投地曰我所以屈卿者政爲此幘耳今巳投
之卿以一世勲門而慠天下國士拂衣而去
梁書曰謝舉臨川始興諸王常所遊踐邵陵王綸於婁湖
立園廣讌酒後好聚衆賓冠手自裂破投之唾壷皆莫敢
言舉嘗預宴王欲取舉幘舉正色曰裂冠毁冕下官弗敢
聞命拂衣而退王屢召不反甚有慙色
北齊書曰平秦王歸彦額骨三道着幘不安文宣見之怒
使以馬鞭擊其額血被面曰爾反時嘗以此骨嚇漢後歸
彦竟及云
漢官儀曰謁者著緗幘大冠
司馬彪續漢書曰梁冀改易輿服之制作平上軿車&KR3071;幘
狹冠也
衛宏漢舊儀曰凢齋紺幘耕青幘
周遷輿服雜事曰漢桓帝延熙中梁冀誅後京師作幘皆
顔短耳長短上長下以爲服祑
董巴漢輿服志曰古者有冠無幘秦加其武將首飾爲絳
栢以表貴賤後稍作顔題漢興續其顔却結之施巾連題
却覆之今喪幘是也至孝文乃高顔續爲之耳崇其巾爲
屋貴賤皆服之
蔡邕獨斷曰漢元帝額有壯髮不欲使人見始進幘服
群臣皆隨焉尚無巾王莽頭秃因施巾故里語曰王莽秃
幘施屋
傳暢晉公卿禮祑曰中書監令着介幘
晉氏要事曰哀帝隆和元年太學博士曹弘之等議立秋
應讀令不應着緗幘改爲素
英雄記曰公孫瓉字伯珪上計吏郡太守劉基以事公車
徵伯珪褠衣平幘御車洛陽身執徒養
張敞晉東宫舊事曰太子衣冠有空頂幘一〇摰虞决疑曰
凡救日蝕者皆著赤幘以助陽也侍臣皆赤幘帶劒
于寳搜神記曰昔魏武軍中無故作白幍此喪徵也初横
縫其前名之曰顔晉永嘉初乃去其縫名無顔幘其後二
年四海分崩下人悲歎無顔以生也
廣志曰交阯蒼梧俗以翡翠爲幘
董仲舒止雨書曰執事者赤幘由是言之知不著冠之所
服也
裴啓語林曰晉明帝年少不倫常微行詔喚人以衣幘迎
之涉水過衣幘悉濕元帝巳不重明帝忽復有此以爲無
不廢理旣入幘不正元帝自爲正之明帝大喜
劉楨荅魏文帝書曰南垠之金登窈窕之首貂蟬之尾綴
侍臣之幘
魏武遺令曰吾有頭病自先著帽幘持大服如存時勿遺
陸雲與兄書曰一日案行視曹公器物有一介幘如吳幘
帽
釋名曰帽冒也
釋志曰楊阜字義山拜城門校尉嘗見明帝着帽披縹綾
半䄂阜問帝曰此於禮何法服也帝默然不荅自是不法
服不以見阜
又曰管寧在家恒着皂帽布裙隨時單複
魚豢魏略曰夫餘國以金銀飾帽
韋昭吳書曰朱然破魏將李典等軍斬首五百級得鼓車
三乘拜然左大司馬加錫御織成帽
又曰陸遜破曹休於石亭還上脱翠帽以遺遜
晉書曰王濛字仲祖美姿容居貧帽敗自入肆買之嫗悅
其貌爭遺新帽
蕭方等三十國春秋曰石季龍將獵輙冠金縷之帽
又陸翽鄴中記云季龍獵着金縷織成合歡帽
宋書曰沈慶之隨宗慤等伐沔北諸山蠻大破之威震諸
山羣蠻皆稽顙慶之患頭風好着狐皮帽群蠻惡之號曰
蒼頭公
又曰元凶劭始生三日帝往視之簮帽甚堅無風而墜于
劭側上不悅
又曰何尚之大明二年以左光禄開府儀同三司侍中如
故尚之在家常着鹿皮帽及拜開府天子臨軒百僚陪位
沈慶之於殿庭戲之曰今日何不着鹿皮冠
蕭子顯齊書曰東昏侯自造遊宴之服綴以花采錦繡群
小又造四種帽帽因勢爲名一曰山鵲歸林者詩曰鵲巢
夫人之德東昏寵嬖滛亂故鵲反藪二曰兔度坑天意言
天下將有逐兔之事也三曰反縛黃離嘍黃口小鳥也反
縛之應也四曰鳳凰度三橋鳳凰者嘉瑞三橋梁王宅處
也
又曰永明中蕭諶開博風帽後裠之製又爲破後帽世祖
崩後建謀廢立誅滅諸王
又曰茹法亮吳興武康人也爲前軍延昌殿爲世祖隂室
藏諸御高宗即位開隂室出世祖白紗帽防身刀法亮歔
欷流涕
又曰徐龍駒常住含章殿着黃綸帽被貂裘南面向案代
帝書勑
又曰䂊章王嶷妃庾氏嘗有疾瘳上幸嶷邸後堂設金石
樂宫人畢至登桐臺使嶷著烏紗帽因極宴盡歡
梁書曰到漑嘗夢武帝遍見諸子至湘東而脫帽與之於
是密敬事焉
又曰初賀革之江陵也意甚不悅過別御史中丞江革以
情告之荅曰吾常夢主上遍見諸子唯至湘東王所手脫
帽以與之此人後必當璧卿其行乎
又曰沙門寳誌忽重着三布帽亦不知於何得之俄而武
帝崩文惠太子預章文献王相繼薨
又曰鄧至國其俗呼帽曰災何
又曰俀國男女皆露髻冨貴者以錦繡雜采爲帽似中國
胡公頭
又曰庾弘遠字士操淸實有士譽仕齊爲江州長史刺史
陳顯逹舉兵敗斬於朱雀航將刑索帽着之曰子路結纓
吾不可以不冠而死
又曰垣崇祖爲豫州刺史魏攻壽春崇祖著白紗帽肩輿
上城决水破之
後魏書曰辛紹先有至孝性丁父憂三年口不甘味頭不櫛
沐髮遂落盡故常垂裙皂帽
又曰高昂轉司徒公好著小帽世因稱司徒帽
北齊書曰齊制宫内唯天子紗帽臣下皆戎帽特賜平秦
王歸彦紗帽以寵之
後周書曰獨孤信在秦州嘗因獵日暮馳馬入城其帽微
側詰旦而吏人有戴帽者咸慕信而側帽焉
隋書曰後周之時著突騎帽如今胡帽垂裙覆帶盖索髮
之遺象也又文帝項有瘤疾不欲人見每常著焉相魏之
時著而謁帝故後周一代將爲雅服小朝公宴咸許戴之
唐書曰代宗時禁民皂衫壓耳帽以異官徤
西京雜記曰趙飛燕爲皇后其弟在昭陽殿遺飛燕書曰
今月嘉辰貴姉懋膺大冊上遺金花紫綸帽以陳踴躍
孟嘉别傳曰嘉爲桓温參軍九月九日温遊龍山參僚悉
集時佐吏並戎服有風吹嘉帽墮初不覺良久如厠温命
還之授孫盛紙筆啁之置嘉坐處嘉還見之請筆即荅四
坐嗟歎
幽明錄曰安開者安成之俗師也善於幼術時王凝之爲
江州向王當行陽爲王刷頭簮荷葉以爲帽與王著當時
亦不覺帽之有異到座之後荷葉乃見舉坐驚駭王不知
魏文帝與劉曄書曰劉生帽裁製微不長有似里父之服
孟逵與諸葛亮書曰貢白綸帽一顔以示微意劉謐之下
野賦曰頭戴鹿心帽足著狗皮靴面傳黃灰滓髻插蕪菁
花男女四五人皆如燒蝦䗫
束晳近遊賦曰帽引四角之縫裠有叁條之殺
又曰老公戴合歡之帽少年著蕞角之巾
巾
釋名曰巾謹也二十成人士冠庶人巾當自謹修四教也
方言曰兩複結謂之幘巾或謂之承露巾或謂覆髮巾也
續漢書曰鉅鹿張角自稱天師弟子數十萬人始起兵皆
著黃巾以相識别故世謂黃巾賊
後漢書曰光武徵鮑永永疑不至及更始亡乃發去上將
軍列侯印綬悉罷兵但幅巾與諸將詣河内(幅巾謂不著冠但幅巾束)
(首也)
又曰何進袁隗欲特表陳寔以不次之位寔謝曰久絶人
事飾巾待終而巳
又曰曹操旣猜嫌忌孔融令丞相軍謀祭酒路粹枉狀奏
融云位爲九列不遵朝儀秃巾微行唐突宫掖
魏志曰諸葛亮出斜谷司馬宣王拒之堅壁不與戰亮致
巾幗婦人之飾以怒宣王
又曰華歆爲豫章太守孫策略地江東歆知策善用兵乃
幅巾迎策
蜀書曰諸葛武侯與宣王在渭濱將戰宣王戎服涖事使
人視武侯乘素輿葛巾毛扇指麾三軍皆隨其進止宣王
聞而嘆曰可謂名士矣
鄧粲晉書曰王敦欲伐甘卓遣使送大巾
又曰謝万字万石簡文辟爲從事中郎著白綸巾䳽&KR0769;裘
版而前帝與談移日
沈約宋書曰陶潜在家郡將侯潜值其酒熟取頭上葛巾
漉酒還暴着之
梁書曰武帝賜陶弘景以鹿皮巾後屢加禮聘並不出
又曰賀德基少遊學都下積年不歸衣資罄乏又耻服故
弊盛冬止衣裌𥜗袴嘗於白馬寺前逢一婦人容服甚盛
呼德基入寺門脫白綸巾以贈之仍謂曰君方爲重器不
久貧寒故以此相遺耳問姓名不荅而去
又曰武帝與何點有舊及踐祚手詔論舊賜以鹿皮巾等
召之點以巾褐引入華林園
又曰王僧[孑(焉-正+?)]遷尚書左丞俄兼御史中丞僧[孑(焉-正+?)]幼貧其母
鬻紗巾以自業
後周書曰宣政元年初服常冠以皂紗爲之加簮而不施
纓其制若今之折角巾也
唐書曰張易之同休嘗請公王大臣宴於司禮寺因謂
御史大夫楊再思曰公面似高麗請作高麗舞再思忻然
剪紙自帖其巾反紫袍遂作之
陸翽鄴中記曰皇后出女騎一千爲鹵簿冬月皆着紫綸
巾孰錦袴褶
郭林宗別傳曰林宗嘗行陳梁間遇雨故其巾一角坫而
折二國學士著巾莫不折其角云作林宗巾其見儀則如
此
傅子曰漢末王公多以幅巾爲雅是以袁紹之徒雖爲將
帥皆著縑巾
張華博物志曰魏文帝彈棋能用手巾角時有一書生又
能低頭以所冠葛巾角撇棋羊祜與從弟護軍書曰年
已朽老旣定邊事當角巾東路還歸鄕里
接離
郭璞注爾雅曰白鷺翅上有長翰毛江東取爲接離
世說曰山簡爲荆州時酣暢人爲之歌曰山公時一醉逕
造高陽池日暮倒戴歸酩酊無所知時復乘駿馬倒著白
接離舉手謝葛強何如并州兒高陽池在襄陽強是其愛
將并州人也
鄣日
晉八王故事曰初趙王倫將簒位洛下童謠曰屠蘇鄣日
覆兩耳當有瞎兒作天子于時商農通著大裁障日倫實
眇目也
孫楚謝牋曰大恩賜鄣日其器雖小而禮遇甚弘昔衛
綰錫六劒珍而不用楚雖不敏且受而藏之
太平御覽卷第六百八十七
