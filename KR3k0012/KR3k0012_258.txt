太平御覽卷第二百五十八
職官部五十六
良刺史下酷刺史
良刺史下
唐書曰姜謩拜秦州刺史高祖謂曰衣錦還鄕古人所尚
今以夲州相授用荅元功涼州之路近爲荒梗宜弘方略
有以靜之謩至州撫以恩信州人相謂曰吾軰復見太平
官府矣盗賊悉來歸首士庶安之
又曰顔遊秦遷廉州刺史封臨沂縣男時劉黑闥初平人
多以強暴寡禮風俗未安遊秦撫恤境内敬讓大行邑里
歌之曰廉州顔有道性行同莊老愛人如赤子不殺非時
草高祖璽書勞勉之
又曰太宗詔朝集使刺史以上升殿親問之曰卿等在州
何以撫教定州刺史薛獻對曰老者國家所養臣每存恤
之少者國家所使臣每勸誡之田疇荒廢漸加墾闢禮義
旣行産業咸振此皆禀之聖化非臣之力太宗曰如公之
所奏足稱循良清淨爲政朕所望於公等也
又曰賈敦頥曹州冤句人也貞觀中歷遷滄州刺史在職
清潔每入朝盡室而行唯弊車一乘羸馬數疋羈有闕以繩
爲之見者不知其刺史也後轉瀛州刺史州界滹沲河及
滱水每歲泛溢漂流民人敦頥奏立堤堰自是無復水患
又曰田仁會永徽初累遷郢州刺史以善政聞時属亢旱
仁會自曝祈禱竟獲甘澤其歲大熟百姓歌之曰父母育
我田使君精誠爲人上天聞旱田致雨山出雲倉廪旣實
禮義申但願常在不患貧
又曰許景先傳開元十三年玄宗令宰臣擇刺史之任必
在得人景先首中其選自吏部侍郎出爲&KR0593;州刺史後轉
歧州
又曰薛大鼎爲滄州刺史州界有無棣河隋未填廢大鼎
奏開之引魚鹽於海百姓歌之曰新河得通舟檝利直逹
滄海魚塩至昔日徒行今騁駟美哉薛公德滂被大鼎又
以州界卑下遂决長蘆及漳衡等三河分洩夏潦境内無
復水災時與瀛州刺史賈敦頥冀州刺史鄭德夲俱有美
政河北號鐺脚刺史
又曰敬暉除衛州刺史時河北新有突厥之寇方秋而修
城不輟暉下車謂曰金湯非粟而不守豈有棄收穫而繕
城郭哉悉令罷散由是人吏咸謌詠之
又曰蕭定大曆中有司條天下牧守課績唯定與常州刺
史蕭復濠州刺史張溢爲理行第一其勸農桑均賦稅逋
亡歸復戶口增加定又冠焉
又曰叚秀實爲涇州刺史兼御史大夫四鎮北庭行軍涇
原鄭穎節度使三四年間吐蕃不敢犯塞清約率昜遠近
稱之非公會不聽樂飲酒私室無妓媵無嬴財退公之後
端居静慮而巳德宗嗣位就加檢校禮部尚書
又曰劉贊子玄之孫爲淅西都團練判官建中初楊炎作
相擢爲歙州刺史以勤幹聞有老婦捃拾於叢林之間爲
猛獸將噬幼女號呼搏而救之母子俱免夲道觀察使韓
滉奏爲異跡加金紫之服累歲遷常州刺史
又曰李惠登李希烈反授惠登兵二千鎮隋州貞元初舉
州歸順授隋州刺史兼御史中丞州遭李忠臣希烈殱殘
後野曠無人惠登朴質不知學居官無枝棄率心爲政皆
與理順利人者因行之病人者因去之二十年間田疇闢
戶口加諸州奏吏入其境無不謌謠其能
又曰韓愈爲潮州刺史旣視事詢吏民疾苦皆曰郡西湫水
有鱷魚夘而化其長數丈食民畜産將盡以是民貧居數
日愈往視之令判官秦濟炮一豚一羊投之湫水呪之曰
前代德薄之君棄楚越之地則鱷魚涵泳於此可也今天
子神聖四海之外撫而有之况楊州之境刺史縣令之所
治出貢賦以供天地宗廟之祝鱷魚豈可與刺史雜處此
土哉刺史受天子命令守此土而鱷魚晘然安谿潭食民
畜熊鹿麞豕以肥其身以繁其卵與刺史争爲長雄刺史
雖駑弱安肯爲鱷魚低手而下哉今潮州大海在其南鯨
鵬之大蝦蟹之細無不容鱷魚朝發而夕至今與鱷魚約
三日乃至七日如頑而不徙湏爲物害則刺史選材伎壯
夫操勁弓毒矢與鱷魚從事矣呪之夕有暴風雷起於湫
中數日湫水盡涸徙於舊湫西六十里自是潮人無鱷患
又曰盧鈞開成元年爲廣州刺史御史大夫嶺南節度使
南海有蠻舶之利珍貨輻湊舊帥作法興利以致冨凡爲
南海者靡不稇載而還鈞性仁恕爲政廉㓗請監軍領市
舶使巳一不干預自貞元巳來衣冠得罪流放嶺表者因
而物故子孫貧悴雖遇赦不能自還凡在封境者鈞减俸
錢爲營槥櫝其家疾病死喪則爲醫藥殯歛孤兒稚女爲
之㛰嫁凡數百家由是山越之俗服其德義不嚴而人化
又曰朱敬則爲御史冉祖雍所誣貶授廬州刺史經數月
代到還鄕里無淮南一物唯有所乘馬一疋諸子姪徒步
而歸
又曰許圉師轉相州刺史政寬存惠人吏刊石以頌之嘗
有官吏犯贓事露圉師不令推究但賜清白詩以激其犯
者愧懼遂改節爲廉士其寬如此
又曰齊瀚定州義豊人爲汴州刺史河南爲雄郡自江淮
逹于河洛舟車輻湊人庶浩繁前後牧守多不稱職唯倪
若水與瀚皆以清嚴爲治吏民歌之
又曰李勉爲廣州刺史兼嶺南節度使觀察番禺賊帥馮
崇道桂州叛將朱濟時等阻洞爲亂前後累歲䧟没十餘
州勉至遣將李觀與容州刺史王翃併力招討悉斬之五
嶺平前後西域舶泛海者歲纔四五勉性廉㓗舶來都不
撿閱故末年舶至者四十餘在官累年器用車服無增飾
者耆老以爲可継前朝宋璟盧奐李朝隱之徒人吏詣闕
請立碑代宗許之
又曰楊城爲道州刺史在州以家人法待吏人宜罰者罰
之宜賞者賞之一不以簿書介意道州土地産民多矮每
年常配鄕戶貢其男號爲矮奴城不平其以良爲賤又憫
其編甿歲有離異之苦乃抗䟽論而免之自是乃停其貢
民皆頼之無不泣荷
又曰尹思貞爲青州刺史境内有𧖟一年四熟者黜陟使
衛州司馬路敬潜八月至州見𧖟歎曰非善政孰能至於
此乎特表薦之
又曰馬璲改懷州刺史乘兵亂之後其夏大旱人吏失耕
稼璲乃務修教化將吏有父母者璲輙造之施敬收瘞暴
骨去其煩苛至秋界中生穭榖人頗頼之
又曰牛心[孑(焉-正+?)]爲鄂州刺史武昌軍節度使江夏城容土散
惡難立垣墉每年加版築賦菁茅以覆之吏緣爲姦蠧弊
綿歲僧孺至計茅莒板築之費歲十餘萬即賦之以塼以
當苫築之價凡五年墉皆甃葺蠧弊永除
又曰皇甫無逸爲同州刺史閉門自守不通賓客左右不
得出門凡所貨昜皆往他州每桉部樵採不犯於人嘗夜
宿人家遇燈炷盡人主將續之無逸遽抽佩刀斷衣帶以
爲其炷其廉介如此
又曰吕元膺爲蘄州刺史頗著恩信嘗歲終閱郡獄囚囚
有自告者曰某有父母在明日元正不得相見因泣下元
膺憫焉盡脫其械縱之以爲期守吏曰賊不可縱元膺曰
吾以忠信待之及期無後到者由是羣盗感義相引而去
又曰柳宗元爲柳州刺史土俗以男女質錢過期則没入
宗元革其鄕法其巳没者仍出私錢贖之歸其父母
又曰王仲舒爲洪州刺史江南西道觀察使江西前例榷
酒私釀法深仲舒主鎮奏罷之又出官錢二萬貫代貧戶
輸稅
又曰令孤楚子緒以蔭授官歴隋壽汝三郡刺史在汝州
日有能政郡人請立碑頌緒以弟綯在輔弼上言曰臣先
父元和中特承恩顧弟陶官不因人出自宸衷臣伏睹詔
書以臣刺壽州日粗立政勞民民求立碑頌尋乞追罷臣
任隋州日郡人乞留得上下考此名以聞於日下不必更
立碑頌乞賜寢停宣宗嘉其意從之
五代史梁書曰韓建爲潼關防禦使兼華州刺史河潼經
大寇之後戶口流散建披荆棘闢汚萊勸課農事樹植𬞞
果出入閭里親問疾苦不數年流亡畢復軍民充實
又曰王檀字衆美爲密州刺史郡接淮戎舊無壁壘乃率
丁夫修築羅城六旬而畢居民頼之
又曰趙克𥙿河陽人也繼領毫鄭二州刺史時關東藩鎮
方爲蔡寇所毒黎元流散不能相保克𥙿妙有農戰之備
復善於綏懷民頼而獲安
五代史晉史曰相里今自羽林都虞候爲忻州刺史凡部
曲私屬將吏不遣涖州邑之職皆優其給贍使分掌家事
而巳其後累典大都皆有聲績
又曰澤州奏前刺史史延韜離州爲軍民遮圍不放出城
兼截下馬鐙其史延韜經三日後夜開城門赴闕
又曰安元信歷數任皆名郡也親族謂曰公身俸二千石
鬢有白髮家無肥美田園何以爲子孫計元信曰吾夲無
文經武略遭遇先帝風雲之會繼提郡印位在親人平生
之望過矣每以衣食豊足爲愧安有積貨治産欲爲豚犬
輩後圖不亦愚乎聞者美之
英雄記曰幽州刺史劉虞食不重餚藍縷繩屨
華陽國志曰趙琰爲青州刺史有貴要屬託琰於廳事前
置大器水發書悉投置水中無有所報
益部耆舊傳曰嚴遵字王思爲楊州刺史行部聞路旁女
子哭聲不哀問所哭者誰對曰夫遭焼死遵勑吏輿尸到
與語吏曰死人自道不焼死攝女令人守尸曰當有物往
吏曰有蠅聚頭所遵令披視得䥫錐貫頂栲問以淫殺夫
會稽典錄曰謝夷吾字尭卿山隂人爲荆州刺史遇孝章
皇帝廵狩幸魯陽有詔勑夷吾入傳錄見囚有亭長姦部
民者縣言和姦上意以爲吏劫民何得言和湏臾夷吾呵
之曰亭長朱幘之吏職在禁姦今爲惡之端何得言和切
讓長吏治亭長罪其所決正一縣三百餘事與上合帝歎
曰使諸州刺史悉如此者朕不憂天下矣遷鉅鹿太守臨
發陛見賜車馬劒帶勑之曰鉅鹿劇郡舊爲難治以君有
撥煩之才故特授任無毀前功
祖逖别傳曰逖爲豫州刺史克巳矜施不畜資産喪亂之
餘白骨未收者爲之殯葬其有骨肉恩薄不收歛者皆加
貶責由是百姓感化復覩太平置酒大會坐中耆老相與
流涕而歎曰吾等投老更得父母死將何恨又童謠曰幸
哉遺民免豺虎三辰旣㓪遇慈父玄酒清醪甘瓠脯亦何
報恩歌且舞
陶氏家傳曰基(字叔先)爲交州刺史始夷人不識禮義男女
牙相奔隨生子乃不知父君乃敦以㛰姻之道訓以父子
之恩道之以禮齊之以刑設庠序立學校合境化之莫不
悅之
語林曰何公爲楊州有葬親者乞數萬錢而帳下無有楊
州常有糲米以賑孤寡乃有萬餘斛虞存爲治中面見道
帳下空素求粲此米付帳下何公曰何次道義不與孤寡
争粒
酷刺史
續漢書曰侯覽爲益州刺史豊冨者輙誣以大罪皆誅滅
之没入財物
謝承後漢書曰第五倫上䟽襃稱盛美曰前歲誅刺史二
千石貪殘者皆明聖所察非臣下所及
晉書曰郄隆爲楊州刺史僚屬有過輙依臺閣峻制繩之
遠近咸怨
于寳晉記曰苟晞爲兖州刺史姨母寡有一子坐小事姨
母向晞叩頭及中外皆乞活不聽死後往哭之甚悲曰殺
弟者兖州刺史哭卿者苟道將也
後魏書曰于洛侯代人也以勞舊爲秦州刺史而貪酷安
忍民王冨熾奪民吕勝脛無有紀極夜常不卧執燭逹暁
呼召賓客說人間細事戲謔無不爲性不飲酒唯多置餚
胾晝夜食噉而巳自旦至中方始寢寐
又曰齊以斛律武都爲兖州刺史塗經衛地受絹千疋黎
陽郡守石曜手持一縑而謂之曰此是老石機杼聊以奉
贈自此巳外並湏出於吏人武都知曜清素純儒笑而(不責)
北史曰齊漁陽王紹信文襄第六子歷特進青州刺史行
過漁陽與大冨人鍾長命同坐太守鄭道蓋來謁長命欲
起紹信不聽曰此何物小人主人公爲𧺫乃與長命結爲
義兄弟仍與長命妻爲姉妺責其闔家長幼皆有贈賄鍾
氏遂貧
又曰齊安德王延宗爲定州刺史於樓上大便使人在下
張口承以猪糝和人糞以飼左右有難色者鞭之
隋書曰庫狄士文拜貝州刺史性清苦不受公料家無餘
財子嘗噉官厨餅士文枷之於獄累日杖之一百步送還
京僮隷無敢出門所買塩菜必於外境凡有出入皆封署
其門親舊絶跡慶吊不通法令嚴肅吏人股戰道不拾遺
有細過必深文䧟害
又曰庫狄士文爲貝州刺史發摘姦隱長吏尺布斗粟之
贓無所寬貸得千餘人而奏之上悉配防嶺南親戚相送
哭泣之聲遍於州境至嶺南遇瘴癘死者十八九於是父
母妻子唯哭士文士文聞之令人捕捉撾捶盈前而哭者
弥甚
又曰趙仲卿拜石州刺史法令嚴猛纖微之失無所容捨
鞭笞長吏輙至二百官人戰慄無敢違犯者賊屏息皆稱
其能
唐書曰楊德幹高宗末歷澤齊汴相四州刺史治有威名
郡人爲之語曰寧食三斗䔉不逢楊德幹
太平御覽卷第二百五十八
