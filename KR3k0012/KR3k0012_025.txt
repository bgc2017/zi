太平御覽卷第二十五
時序部十
秋下立秋秋分
秋下
蔡邕月令章句曰仲秋白露節盲風至秦人謂蓼風爲盲
風
崔寔政論曰秋風厲而賞武臣
顔氏家訓曰或問何故名治獄參軍爲長流乎荅曰帝王
代紀云帝少昊崩其神降于長流之山(事出山海經)於祀主秋
按周禮秋官司寇主刑罰長流之職也漢魏捕賊椽耳晉
宋巳來始爲參軍上屬司寇故取秋帝所居爲嘉名焉
夏小正曰八月丹鳥羞白鳥(羞進也白鳥蚊蚋)辰則伏(辰房星)鴽爲
鼠也九月内火
漢舊儀曰八月飲酎車駕夕牲以繡衣之皇帝暮視牲以
隂燧取水於月以陽燧取火於日爲明水火左袒以水沃
牛右肩手執鸞刀以切牛毛血薦之而即更衣
李彫四部曰弔鳥山俗傳曰鳳死其上每至七月九日晦
望群鳥常來集其上鳴呼也
應劭風俗通曰周秦常以八月輶軒使采異俗方言藏之
祕府
劉歆鍾律書曰春宮秋律百卉必凋秋宫春律萬物必榮
魏丁儀刑禮論曰上天垂象聖人則之歲先春而後秋宫
之爲理先禮而後刑
論衡曰秋氣繫殺糓草不任凋傷而死此言失實夫
物以春生夏榮秋而熟老適自枯死隂氣適盛與之會遇
何以驗之物有秋不死者生性未極也
陸機要覽曰秋樹名成秋雨名愁
地鏡經曰八月中草木獨有葉枝下垂者必有美玉又云
八月後草木死者亦有玉
梁元帝纂要曰秋曰白藏(氣白而收藏万物)亦曰收成(万物成而收歛)亦
曰三秋九秋素秋素商高商天曰旻天(旻愍也愍万物之彫零)風曰
商風素風淒風高風涼風激風悲風景曰㓪景澄景清景
時曰凄辰霜辰(霜辰可施九月)節曰素節商節草曰衰草木曰疎
木衰林霜柯霜條七月孟秋亦曰初秋首秋上秋肇秋蘭
秋八月仲秋亦曰仲商九月季秋亦曰暮秋末暮商季商
抄秋亦曰授衣(此時婦功畢始授衣)亦曰玄月
盧公範饋餉儀曰凢八月旦上承露盤赤松子栢上露爲
囊以膏面皮古人用點炙枝以梨枝爲之反銀盞中有朱
砂銀枝子也(盧公範者盧懷慎之家)
臨海異物志曰黃雀常以八月入海化爲魚
博物志曰舊說天河與海通近世有人居海渚者年年至
八月浮查來至甚大往返不失期其人乃至查上賫粮食
乘查而去至天河
世說曰張季鷹辟齊王東曹掾在洛見秋風起因思吴中
蓴菜羹鱸魚鱠曰人生貴適志耳何能從宦數千里以要
名爵遂命駕便歸俄而齊王敗人皆謂見機而作
又曰王子敬云從山隂道士行山川自相映發使人應接
不暇若值秋冬之時尤難爲懷
隂陽五行曆曰一時皆三月一月爲一秋三月爲三秋又
以十月爲一秋故三月有九秋之名也
明堂之制曰秋治以矩矩之爲度也肅而不勃剛而不匱
取而無怨内而無害威厲而不懾令行而不廢殺伐旣得
仇敵乃克矩正不失百誅乃服
乙巳占曰太白主秋人君當秋之時順太白以施政則吉
逆則凶秋時行冬令則辰星之氣干於大白色黑而有芒
角隂氣大勝戎兵乃來風災數起國多盗賊邊境不寧亡
地震坼而國有大喪重獄秋時行春令則歲星之氣干於太
白色青昧小則國旱君有大憂陽氣陵遲五糓不實秋雨
不降草木生榮非時矣以秋時行夏令則熒惑之氣干於
大白色赤而怒國多火寒熱不節人多瘧疾蟄虫不藏矣
大衍星分圖曰八月酉日月會于壽星
天文錄曰胃昴趙之分野自胃七度止畢十二度於辰在
酉大梁之疆也八月之時白露始降萬物堅成而疆大故
曰大梁
漢李陵與蘇武書曰窮秋九月塞外草衰夜不能寐側耳
遠聽胡笳牙動牧馬悲鳴吟嘯成群邊聲四起晨坐聽之
不覺流淚
楚詞曰嫋嫋兮秋風洞庭兮木葉下(言秋風疾則草木摇湖水波而樹葉落矣)
又曰悲哉秋之爲氣也蕭瑟兮草木搖落而變衰憀慄兮
若在遠行登山臨水兮送將歸泬寥兮天高而氣清寂寥兮
收潦而水清&KR0579;悽增欷兮薄寒之中人愴恍曠浪兮去故
而就新坎壈兮貧士失職而志不平廓落兮羈旅而無友
生惆悵兮而私自憐䴏鶣鶣其辭歸蟬寂寞而無聲鴈嗈
嗈而南遊鵾雞啁哳(上張流下陟轄切鳥鳴聲也)而悲鳴獨申旦而不
寐哀蟋蟀之霄征
又曰皇天平分四時兮竊獨悲此凛秋白露旣下降百草
兮奄離被梧楸去白日之昭昭兮襲長夜之悠悠
魏曹植秋思賦曰四節更王兮秋氣悲遥思惝恍兮若有
遺雲高氣静露凝衣野草變色莖葉稀鳴蜩抱木鴈南飛
西風悽悷(郎計切)朝夕臻扇&KR1869;屏弃絺[絺-巾+ㄙ]捐
晉潘岳秋興賦曰嗟秋月之可哀良無愁而不盡野有歸
鷰隰有翔隼遊氣朝興槁葉夕殞於時乃屏輕&KR1869;釋纖絺
藉莞蒻御裌衣庭樹槭(所責切殞落㒵)以洒落勁風戾而吹帷蟬
嘒嘒以寒吟鴈噰噰而南飛天晃朗而弥高日游腸而&KR2742;
微何微陽之短晷覺涼夜之方永月曈朧以&KR0877;光露凄清
以凝冷熠燿(熠燿螢也)粲於階闥蟋蟀鳴于軒屏聽離鴻之晨
吟望流火之餘景
王諐期懷秋賦曰哀時來之慘悽悼秋氣之可悲
古樂府歌詩曰秋風蕭蕭愁殺人出亦愁入亦愁胡地多
颷風樹木何蕭蕭離家日趣遠衣帶日趣緩心思不能言
腸中車輪轉
魏應璩雜詩曰秋日苦促短遥夜邈綿綿貧士感此時慷
慨不能眠
晉陸機爲顧彦先作詩曰肅肅素秋節湛湛濃露凝太陽
夙夜降少隂忽巳升
又悼亡詩曰皦皦牎中月照我室南端清商應秋至溽暑
隨節闌懔懔涼氣升始覺夏衾單
晉張載詩曰靈象運天機日月如激電秋風兼夜式微霜
凄舊院嘉木殞蘭圃芳草悴芝菀嚶嚶南翔鴈翩翩辭歸
䴏玉肌隨爪素嘘氣應口見歛襟思輕衣出入忘華扇覩
物識時移頋巳知節變
晉孫綽詩曰蕭瑟仲秋月飂戾風雲高山居感時變遠詠
興長謠疎林積涼氣虚岫結凝霄零露灑庭林密葉辭榮
條撫茵悲先落攀松羡後凋
宋劉鑠詩曰旻天清旦高秋氣發初凉白露下微津明月
流素光凝煙泛城闕凄風入軒房朱華先零落綠草就芸
黃纖羅還笥篋輕紈改衣裳
宋江逌詩曰祝融解炎轡蓐收起凉駕長林悲素秋茂草
思朱夏鳴鴈薄雲嶺蟋蟀吟深榭寒蟬向夕號驚飈激中
夜感物增人懷悽然無忻暇
宋謝惠連懷秋詩曰平生懷苦心矧復值秋晏皎皎天月
明弈弈河宿爛蕭瑟含風蟬嘹唳度雲鴈寒商動清閨孤
燈曖幽幔
又曰擣衣詩曰衡紀無淹度晷運倏如催白露滋園菊秋
風落庭槐肅肅莎雞羽烈烈寒螿啼夕隂結空幕霄月皓
中閨美人式常服端飾相招携簮玉出北房鳴金步南階
&KR0585;高砧響發楹長杵聲哀
宋湯惠休白紵舞歌詩曰秋風嫋嫋入曲房羅帳含月思
心傷蟋蟀夜鳴断人腸長夜思君心飛揚它人相思君相
忘錦衾瑶席爲誰芳
又古歌八變曰北風初秋至吹我章華臺浮雲多暮色似
從崦嵫來
宋鮑昭荅湯惠休曰枯桑葉易零疲客心易驚今兹亦何
早巳聞絡緯鳴回風滅且起卷蓬息復征愴愴簟上寒凄
凄帳裏清物色延暮思霜露逼朝榮百物方蕭瑟長嘆從
此生
又和王護軍秋夕詩曰散澷秋雲遠蕭蕭霜月寒驚風西
北起孤鴈夜往還金氣方勁殺降陽微且殫泉涸甘井竭
節役芳草殘
何瑾悲秋夜曰欣莫欣兮春日悲莫悲兮秋夜
立秋
易說曰坤西南也主立秋
京房易古曰立秋坤王主涼風用事
易通卦驗曰立秋日凉風至白露下
春秋考異郵曰立秋趣(音促)織鳴女功急趣之
春秋元命苞曰瑶光(星也)散爲鷹立秋之日鷹鸇擊
三禮義宗曰七月立秋秋之言揫(音湫聚也)縮之意隂氣出地
始殺万物故以秋爲節名
五經要義曰罄立秋之樂也
白虎通曰罄者夷則之氣象万物之成〇月令占候圖曰
立秋坤卦用事其神攝提二宫荆州分也晡時申西南涼
風至黃雲如群羊宜粟糓若晴㓪風雲不至万物不成望
西南坤上有黃雲氣是正氣立秋應節万物皆榮豆糓熟赤
氣出其右万物半死豆糓半收地動人民不安坤氣萬物
不成地頻動牛馬多病應在十二月坤氣見於河水江湖
(乍存乍亡)坤氣退則地裂泉涌申時西南有赤黃氣或白潤厚
白澤者粟大熟
又曰立秋日午時竪八尺竿影得四尺五寸二分半五榖
熟立秋後四十五日内主去氣在坤不得修造動土及遠
行出軍事凶
漢書曰孫寳爲京兆尹請侯文爲椽進見如賓禮數月以
立秋日署文東部郵且曰今日鷹隼始擊當順天氣取姦
惡以成嚴霜之誅椽部詎有其人乎文曰無其人不敢受
職寳曰誰也文曰覇陵杜穉季寳問其次文曰豺狼撗道
不宜復問狐狸
後漢書曰申屠建等與御史大夫隗嚻合欲以立秋日貙
膢時共劫更始(前書音義曰貙獸以其立秋日祭獸王者亦此日出獵用祭宗廟冀州北八月朝作)
(飲食爲膢其俗謂曰膢獵杜伏貙音丑于反&KR1454;音婁)
續漢書曰立秋之日夜漏未盡五刻京都百官皆衣白絁
皂領緣中衣迎氣於西郊
又曰立秋之日西郊畢始有司斬牲於部東門以薦陵廟
其儀乘輿御戎輅白馬朱鬛躬執弩射牲牲以鹿麛大宰
令謁者令一人獲馳駟送陵廟還宫遣使者賫束帛以賜
武官隷兵習戰陣之儀斬牲之禮名曰貙劉如淳曰膢漢
儀注立秋貙膢許愼曰俗以二月祭飲食冀州北部或以
八月作飲食爲膢也
祠令曰立秋祀白帝於西郊帝少昊配蓐收從祠
又曰立秋後辰祀靈星於國城東南
登眞隠訣曰立秋之日日中五岳諸眞人諸黃老君於黃
房靈庭山會仙官於日中定天下神圖靈藥
符瑞圖曰立秋西方閶闔風至(一名颷風)
白虎通曰涼風立秋至王者報地德禮西郊
周書時訓曰立秋之日涼風至又五日白露降又五日寒
蟬鳴涼風不至國無嚴政白露不降民多欬病寒蟬不鳴
人臣力争白露之日鴻鴈來又五日玄鳥歸又五日群鳥
養羞鴻鴈不來遠人背叛玄鳥不歸室家離散群鳥不羞
臣下驕慢秋分之日雷始收聲又五日蟄虫附戶又五日
水始涸雷不(收)諸侯淫汰蟄虫不附民靡有頼水不始涸
介䖝爲害
五行休王論曰立秋坤王兊相乾胎坎没艮死震困巽廢
离休
陸機要覽曰列子遇風常以立春歸乎八荒立秋遊乎風
穴是風至草木皆生去則摇落謂之離合風
秋分
說文曰龍春分而登天秋分而入淵
易說曰秋分閶闔風至雷始收聲鷙鳥擊玄鳥歸
又曰兊西方也主秋分
孝經說曰斗指酉爲秋分又曰秋分日在内衡
文子曰隂陽調日夜分故万物春分而生秋分而成生與
成必得和之精故積隂不生積陽不化隂陽交接乃能成
和(此天地之氣和平故万物得以生成故也)
京房易候曰虹八月出西方粟貴
又京房易占曰秋分而人君釋鍾鼓之懸
孔安國尚書注曰虚玄武之中星皆以秋分日見以正三
秋
天文錄曰仲秋秋分暮出角亢氏房東四舍爲漢中
周書時訓曰秋分八月中雷乃收聲不收聲即人民不安
(又云諸侯驕逸放蕩於上)蟄虫坯戶不坯戶即邊方不寧(又云人靡有頼)水始
涸水不涸即人多痼疾〇曆日䟽曰秋分八月之中氣也
秋分之時日出於夘入於酉分天之中隂陽氣等晝五十
刻夜五十刻一晝一夜二氣中分故謂之秋分也
太平御覽卷第二十五
