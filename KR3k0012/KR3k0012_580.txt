太平御覽卷第五百八十
樂部十八
笛箎管
籥
笛
釋名曰笛滌滌然也
史記曰黃帝使伶倫伐竹於昆谿斬而作笛吹之作鳳鳴
風俗通曰笛漢武帝時工人丘仲所造也夲出羌中笛滌
也所以滌邪穢納之雅正也長尺四寸七孔
樂書曰笛者滌也丘仲所作可以滌蕩邪氣出楊正聲是
故列和善吹裁十二之音應律荀勗樞問依三尺二調成
均剪雲夢之霜筠法龍吟之異韻三孔爲籥文舞執之邠
人吹也五孔爲篴祴樂用周師掌之六孔爲笛羌人吹之
七孔下調漢部用也今之七星古之長笛一定爲調合鍾
磬之均各有短長應律吕之度雅樂部内咸用之也
馬融自叙曰融性好音能鼓琴吹笛爲督郵獨卧郿平陽
塢中有洛客舍逆旅吹笛相和融去京師踰年暫聞甚悲
而樂之逆慕簫琴皆有頌而笛獨無乃作笛賦
晉書曰桓伊字叔夏善音樂有蔡邕柯亭笛嘗吹之王徽
之越京泊舟青溪側伊素不相識於岸上過徽之便使人
謂之曰聞君善吹笛試爲我一奏伊時巳貴顯素聞徽
之名便下車踞胡床爲作三調之弄便上車去客主不交
一言
晉書向秀作思舊賦曰鄰家有吹笛發聲寥亮追想疇昔
遊宴之好
晉中興書曰帝舅王愷嘗置酒王遵王敦俱往女妓吹笛
小失聲愷意便令黃門歐殺之一坐改容敦神色自若
沈約宋書曰晉太始十年中書監荀勗中書令張華令郝
生鼓琴宋同吹笛以爲新引相和
唐書曰文宗時雲朝霞以善吹笛進上爲新聲雅樂朝霞
能承意變聲頗符上旨猶是有寵
世說曰謝仁祖妾何紀有國色善吹笛仁祖死阿紀誓死
不嫁郗曇時爲北中郎設權計遂得阿紀爲妾阿紀終身
不與曇言
幽明記曰永嘉中泰山巢氏先爲相縣令居在晉陵家婢
採薪忽有一人隨追尋隨婢還家不使人見見形者唯婢
而巳每與婢飲宴輙吹笛而歌歌曰閑夜寂以清長笛亮
且鳴若欲知我者姓郭名長生
又曰代郡界有一亭常有怪不可詣止有諸生壯勇行歌
正宿鬼吹五孔笛有一手都不能得攝笛諸生不耐忽便
笑謂汝止有一手郍得遍笛我爲汝吹來鬼云爲我少指
耶乃數十指出諸生知其可擊拔劒斫之得一老雄雞從
者並雞鶵
文士傳曰蔡邕告吴人曰吾昔常經會稽高遷亭見屋㭬
竹東間第十六可爲笛取用果有異聲
古歌辝曰長笛續矩笛長願陛下保壽無極
傳子曰列和善吹笛吴姬之聲無以加也
西京雜記曰高祖初入咸陽宫周行府庫金玉珍寳不可
稱言其尤驚異者玉笛長二尺三寸六孔銘曰昭華之琯
樂纂曰唐玄宗時樂人孫處秀善吹笛好作犯聲當時皆
以爲新意流美樂人皆效之其聲變態日增因有犯調犯
調即今之所尚也
又曰太和十年中書監荀勗中書令張華出御府銅竹律
二十五具命太樂郎劉秀等校試其三具與杜夔及左延
年法律同其二十二具視其銘題尺寸是笛律也問恊律
中郎將列和辝昔魏明帝時令和永受笛聲以作此律欲
使學者別居一坊歌詠講習依此律調伹識其尺寸之名
則竹絲歌詠皆得均含歌聲濁者用長笛長律歌聲清者
用短笛短律凢絃歌調張清濁之制不依笛尺寸名之則
不可知也
又曰黃鍾笛晉時三尺八寸元嘉九年太樂令鍾宗之减
爲三尺七寸十四年治書令史奚縱又减五分爲三尺六
寸五分劉和之東箱長笛四尺二寸
又曰蕤賓箱笛晉時二尺九寸宗之减爲二尺六寸縱又
减二分爲二尺五寸八分
又曰姑洗箱笛晉時三尺五寸宗之减爲二尺九寸七分
縱又减五分爲二尺九寸二分
又曰司馬法軍中之樂鼓笛爲上使聞之者壯勇而樂和
細絲高竹不可用也慮悲聲感人士卒思歸之故也
又曰横笛小箎也漢靈帝好胡笛有胡笛箎出於胡吹即
此也梁胡歌云快馬不湏鞭拗折楊柳枝下馬吹横笛愁
殺路傍兒此歌辝元出北國知撗笛是北國名今撗笛皆
去義觜其有觜者謂之義觜笛
國史𥙷曰李舟好事嘗得村舍煙竹截以爲笛堅如鐵石
以遺李牟牟吹笛天下第一月夜泛江與舟吹之溜亮逸
發俄有客立於岸呼舡請載旣至請笛而吹其爲精壯山
石可裂牟平生未嘗見及人破呼吸盤辟應指粉碎客散
不知所之舟著記疑其蛟龍也
又曰李牟秋夜吹笛於瓜州舟艥甚隘初發調群動皆息
及數奏微風䬃然而至俄頃舟人賈客有怨嗟悲泣之聲
箎
釋名曰箎啼也聲從孔出如嬰兒啼聲也
毛詩曰彼何人斯伯氏吹塤仲氏吹箎
周官曰笙師掌教吹箎
𡭗雅曰大箎謂之沂(郭璞曰箎以竹爲之長一尺四寸圍三寸一孔上出寸三分名翹横吹之)
(小者尺二犍爲舍人曰大箎其聲悲沂鏘然也詩云仲氏吹箎也)
廣雅曰箎以竹爲之長大四寸有八孔前有一孔後有四
孔頭有一孔月令仲夏之月命樂師調箎
詩節南山云伯氏吹塤仲氏吹箎(土曰塤竹曰箎箋云伯仲諭兄弟也我爲汝思)
(如兄如弟其相應和如塤箎言俱爲王臣宜相親愛之)
史記曰伍子胥至於江上無以糊其口行蒲伏肉袒吹箎
乞食於吴市
東觀漢記曰明帝幸南陽舊宅召校宮子弟作雅樂奏鹿
鳴上御塤箎和之以娛嘉賓
齊書曰世祖於南康郡内作伎有絲無管空中聞有箎聲
調節相應
世夲曰蘇成公造箎吹孔有觜如酸棗蘇成公平王時諸
侯也
古史考曰古有箎尚矣蘇成公善箎而記者因以爲作謬
也
又曰暴新公所造舊志曰一曰管史臣案非也雖不知暴
新公何代人而非舜前人明矣舜時西王母獻管則是巳
有器新公安得造箎
洞冥記曰建元二年帝幸騰充臺以望四遠於臺上撞磬
玉鍾懸黎之磬吹霜條之箎唱來雲依日之曲
洛陽伽藍記曰後魏河間王琛有婢朝雲善吹箎能爲團
扇歌隴上聲琛爲秦州刺史羌叛屢討不勝琛令朝雲假
爲貧女吹箎而乞羌聞之皆流涕相謂曰何故捨墳井在
山谷爲寇耶即相率而降秦民語曰快馬徤兒不如老嫗
吹箎
管
蔡邕章句曰管者形長一尺圍寸有孔無底其器今亡
風俗通曰管&KR0238;竹長一尺六孔十二月之音象物貫地而
牙故謂之管
𡭗雅曰大管謂之簫其中謂之䈌小者謂之篎(郭璞注曰管長尺圍)
(寸併&KR0238;之有底賈氏爲之如箎六孔犍爲舍人曰大管者聲高大故曰篙者高也中者聲精密故曰䈌密也小者)
(聲音清妙也)
廣雅曰管象箎長尺圍寸有六孔無底
班固曰黃帝作律以玉爲管長尺六孔爲十二月音至舜
時西王母獻白玉管漢章十二年零陵營道舜祠下得笙
一白玉管則古者又以玉爲管矣班氏用銅之言外然之
義未爲得也求律所生大極之數起於一在子以三乘之
得三在丑以次至酉得一萬九千六百八十三篇黃鍾之
母以爲法周十二辰得十七萬七千一百四十七黃鍾之
子以爲實實始法而一得則九寸則諸律也
大戴禮曰舜時西王母獻白玉琯說文管如箎六孔十二
月之音物關地而牙故謂之管從竹管聲琯者古者有玉
管焉
樂法圖曰次主東律東律主黃鍾聖人承天樂用管(宋均注曰)
(管黃鍾九寸管也)吹管者以知律管音調則律曆正
周禮春官少師曰小師掌教簫管(鄭司農曰管如箎六孔玄謂管如&KR1055;而小併兩)
(而吹之)
又曰孤竹之管於圓丘奏之孫竹之管於方丘奏之隂竹
之管於宗廟奏之(鄭玄云孤竹竹特生者也孫竹竹枝根未生者也隂竹生山北)
籥
釋名曰籥躍也氣躍出也
𡭗雅曰大籥謂之産中者曰仲小者曰箹(郭璞曰籥也笛三孔而短犍爲)
(舍人曰仲其聲適仲吕也小者形聲細小曰筠也)
禮記曰葦籥伊祁氏之樂也籥春分之音萬物振躍而出
也
周官笙師掌教吹籥籥師教國子舞羽吹籥籥章掌幽籥
(鄭玄曰卯地之竹也)
又曰籥師掌教國子秋冬教吹籥歴代文舞之樂所執羽
