太平御覽卷第五十四
地部十九
巖穴谷嶺
巖
說文曰巖者崖也山邊謂之崖
書曰高宗夢得說使百工營求諸野得諸傅巖(孔安國注曰使百官)
(以所夢之形像經營求之外野得之於傳巖之溪)
晉書曰許詢移居臯屯之巖常與沙門支遁及謝安石王
羲之等同遊往來今臯屯呼爲許度巖
齊書曰徐伯珍宅南九里有高山班固謂之九巖山後漢
龍丘萇隱處也山多龍䰅檉栢望之五采世呼爲婦人巖
盛弘之荆州記曰平樂縣有山臨水巖間有兩目如人眼
極大瞳子白黑分明名爲目巖
又曰始興機山東有兩巖廽向鴟尾石室數十所行過者
皆聞有金石絲竹之聲
南康記曰陽道士葬巖室臨終語弟子等可送吾尸置彼
石室中巾褐香炉此外無所須也葬數年尸猶儼然今舟
行者過其山渚長聞香氣咸歎異焉
水經注曰層山石室中有積書卷矣而世士罕有逹者因
謂之積書巖
鄱陽記曰香巖在貴溪縣東五里舊名腥腥巖昔術者許
旌陽斬蛟於此巖下因此名焉又以板塞巖口尋蛟潜通
洪州橫泉井每至天景澄霽見水底板木存焉後人惡其
名遂改焉
又曰弋陽嶺上多密巖元嘉中有人見其巖凶有三䥫鑊
可容百斛中生蓮花他日往尋不知所在
穴
說文曰穴者室也
易曰上古穴居而野處後世聖人易之以宮室
詩曰榖則異室死則同穴
禮記月令曰季秋之月蟄䖝在穴内皆墐其戸(墐謂塗閇之也避殺)
(氣也)
史記曰司馬遷登會稽山探禹穴
范曄後漢書曰光武郭皇后父昌生后及生子況況遷大
鴻臚賞賜金錢縑帛豊盛莫比京師號況家爲金穴
山海經曰熊山有穴曰熊穴恒出神人夏啓而冬閇是穴
若冬啓夏閇乃必有兵(郭璞曰今鄴西有鼔山上有石鼔象懸著山旁鳴則有軍事与此穴)
(殊象而同應)
莊子曰越人三世殺其君王子搜患之逃於丹穴越人無
君從之丹穴王子搜不肯出越人燻之以艾承以玉輿
淮南子曰治鼠穴而壊里閭
水經注曰昔巴蠻有五姓未有君長俱事鬼神乃共擲劒
於石穴約能中者衆奉以爲君巴氏子務相乃中之又各
令乘土舡約浮者當以爲君唯務相獨浮因共立之是爲
廪君
又曰江陵有駕部口宋文帝車駕發江陵至此黑龍躍出
負帝乘舟左右失色上謂長史王曇首曰此乃夏禹所以
受天命矣我何德以堪之故穴爲龍穴焉
又曰夏平縣有重山即烈山也山下有一穴父老相傳是
神農所生處也
又曰大洪山巖嶂皆數百許仞入石門又得鍾乳穴穴上
素崖立非人跡所及穴中多鍾沉凝膏下垂望齊冰雪微
津細液滴瀝不断幽穴潜遠行者不極
風土記曰太湖中山有洞穴傍行地中無所不通謂之洞
庭
續搜神記曰長沙醴陵縣有小水有二人乘舡取樵見岸
下土穴中水流出有新斫木片逐水流上有深山有人迹
異之相謂曰可試入水中看何由𡭗一人便以笠自鄣入
穴穴纔容人行數十步便開明朗然不異世上
外國圖曰風山之首高三百里風穴方三十里春風自此
出也
又曰神丘有火穴其光照千里去琅瑘三万里
荆州圖記曰盧縣有馬穴山傍有地道漢時常有百疋馬
出其中形皆小似滇池馬今遂名其處曰馬穴
又曰縣北九十里有趙屬山傍有石臺高十五丈廣三丈
有穴深一里内甚平整虚寂謂之仙穴
錢塘記曰靈隱山有石穴傍入行十數步有水廣丈餘昔
有人採鍾乳見龍跡聞穴裏搔搔有聲出
宜都記曰佷山縣有文石穴平居無水有渴者至請乞輙
得水戲乞則不得
又曰自西陵北行三十里有石穴名馬穴嘗有白馬出食
人逐之入穴潜行出漢中漢中人失馬亦嘗出此穴相去
數里
武昌記曰蕪菁山有龍穴其水深闇少得入者人採鍾乳
乘火而入下有水深數尺多有蝙蝠來撲火
江乘地記曰西南二十里木廬山有鍾乳穴
鄭緝之東陽記曰北山西崖有石床流水澆灌其側又有
石田如稻田云堂裏有洞穴有人常於此採鍾乳入十餘
日粮絶而穴不可窮
王韶之神境記曰滎陽郡有孤山直長百餘丈東北有二
穴寥寥然杳杳然便是雲霞中館矣
又曰滎陽郡北三十里有何家巖傍有一穴始入幽峽而
甚闇昔有採鍾乳者至此見有書三卷竹一枝
潯陽記曰赤山下有石穴有人取鍾乳者經宿不知所窮
水恒流出深處浮乃得過得數里輙見有光明聞裏有聲
若霹靂此人遽出竟無以測遠近有仙鼠常撲火
鄧德明南康記曰西南有通天穴四壁石色似書丈六像
下有石床有石子彈丸聚有一角
又曰平固縣西覆笥下有洞穴穴口可廣五六尺高五尺
餘昔有人採鍾乳深入爲瞑不得出遂留住宿忽聞頭上
有篙舡之聲
北征記曰姑熟有井山有九穴與江通
吳郡臨海記曰虞縣有穿山下有洞穴昔有在海中行者
㪯帆從穴中過
盛弘之荆州記曰宜都佷山縣有山山有風穴口大數尺
名爲風井夏則風出冬則風入樵人有冬過者置笠穴口
風吸之經月還涉長陽溪而得其笠則知溪穴潜通
玄中記曰蜀郡有青城山有洞穴分爲三孔西北通崑崙
婁地記曰太湖東小山名洞庭純石巉巖木唯松栢山有
三穴東頭北面一穴不容人西頭南面一穴亦然並有青
泉流出西北一穴傴僂纔得入穴外石盤礴形勢驚人穴
裏如一間堂屋上高丈餘恒津潤四壁石色青白南壁開
處側肩得入潜行二道北通琅瑘東通武縣西通長沙巴
陵湖吳大帝使人行三十餘里而反云上聞有浪聲有大
蝙蝠如鳥拂殺人火穴中高處火照不見穴有鵝管鍾乳
冰寒可得入春夏不可入
郡國志曰虔州歸義山夢水出焉有石室金色號爲金穴
室内常有金鼠出入
又曰瓜州常樂縣縣有風穴恒以大石棧之若開暴風起
連日
又曰循州有龍穴潜通于海傍于洞庭
吳都賦云目龍川而帶垧是此也
又曰&KR0593;州楊震宅西有龍望原南崖有太尉公藏書穴太
元初人入穴見古書二十餘卷焉
會稽記曰郡有禹穴案漢書司馬遷傳云上會稽探禹穴
又有禹井
楊都云入洞穴出蒼梧注云在零陵言人從禹穴入至蒼梧
出也
周地圖記曰順政郡丙穴以其口向因以爲名沮水經穴
間而過或謂之大丙水每春三月上旬復有魚長八九寸
或二三日聮綿從穴出躍相傳名爲嘉魚即左太冲蜀都
賦所謂嘉魚出於丙穴是也
武陵記云鹿山有穴昔宋元嘉初武陵溪蠻入射鹿逐入
一石穴穴才可容人蠻人入穴見有梯在其傍因上梯豁
然開朗桑果靄然行人翶翔不似戎境此蠻乃枇樹記之
其後尋之莫知所處
谷
說文曰泉通川曰谷
易曰入于幽谷三歲不覿凶
詩曰葛之覃兮施于中谷唯葉萋萋
又曰惴惴小心如臨于谷
又曰伐木丁丁鳥鳴嚶嚶出於幽谷遷于喬木
又曰皎皎白駒在彼空谷
左傳曰莫敖縊于荒谷(盛弘之荆州記曰今竹林是也)
爾雅曰水注溪曰谷
蜀志曰谷口今之斜谷是也
唐書曰王龜字大年性簡淡蕭灑不樂仕進少以詩酒琴
書自適不從科試京城光福里起第兄弟同居斯爲宏敞
龜意在人外倦接朋游乃於永逹里園林深僻處創書齋
吟嘯其間目爲半隱亭及從父起在河中於條山谷中起
草堂與山人道士遊朔望一還府第後人目爲郎君谷
老子曰谷得一以盈谷無以盈將恐竭
又曰江海能爲百谷王者以其善下之也故能爲百谷王
又曰知其辱爲天下谷
桓子曰昔齊桓公入谷問父老曰此何谷荅曰謂臣愚名
爲愚公谷
風俗通曰南陽酈縣有甘泉谷水甘美云其山上有菊花
水從山中流下得其滋液谷中三十餘家不復穿井仰飲
此水上壽者一百二十中者百餘歲
漢武故事曰上微行至栢谷宿於逆旅
劉向別錄曰方士傳言鄒衍在燕有谷地美而寒不生五
榖鄒子居之吹律而温氣至而生黍糓今名黍谷
博物志曰夏桀之時爲長宫於深谷之中三旬不出大風
揚沙一夕填此宫谷也
虞喜安天論曰日月行於飛谷謂地中也不聞列星復流
於地且谷有水體日爲火精水火不共器得無傷日之明
乎
水經注曰令居縣面北塞外瓦街容水文成龍試攪破之
尋手成龍畜生將飲皆畏而走又燉煌西有馬蹄谷漢武
帝聞大宛有天馬遣李廣利伐而得之甚以爲竒故賦天
馬之歌
秦州記曰古有神婦負圡欲塞谷縄絶墜負押木因成二
樹其大數圍
尋陽記曰廬山西南有康王谷又北嶺有劉成谷天欲雨
輙聞鼔角簫笳之聲
戴延之西京記曰梓澤去洛城二十里澤在金谷之中朝
賢所集賦詩是石崇所居
郡國志曰武都沮水之西有角弩谷即蜀將姜維勦五部
溪羌之所
又曰王喬谷俗謂太公即王喬所隱處谷有喬堂歲常祀
之
雲陽記曰龍谷水出雲陽宫東南
又有鄭泉云漢時鄭朴字子眞隱於谷口不屈其志耕於
巖石之下名震京師時人亦因子眞所居以爲名也
又有冶谷封禪書所謂谷口是也去雲陽宫八十里出䥫
冶鑄之所因以爲名入谷便流潦沸騰飛泉激兩岸峭壁
孤竪盤橫枕谷口凛然凝冴常如八九月中朱明盛暑當
晝暫暄凉秋晚候緼袍不暖所謂寒門也
又云入冶谷二十里有百里槐樹樹北有泉名曰金泉按
此樹猶存金泉西南百步谷中今有毛原監也
十道志曰大谷在鞏縣東五里
張衡東京賦曰孟津達其後大谷通其前
陳思王洛神賦曰經通大谷
潘岳閑居賦曰張公大谷之梨皆謂此也
嶺
廣州記曰有五嶺大庾始安臨賀桂陽揭陽是也
南康記曰秦始皇略定楊越謫戍五方南守五嶺第一塞
上嶺即南康大庾嶺是第二騎田嶺今桂陽郡臘嶺是第
三都龐嶺今江華郡永明嶺是第四甿渚嶺亦江華郡白
芒嶺是第五越城嶺即零陵郡南臨源嶺是也
談藪曰光州西北有一嶺高峻北臨滄江齊尚書郎崔挺
遷光州於嶺上欲立觀宇故老云北嶺秋夏之際常有暴
風迅雨巖石盡落相傳云是龍道不可久立挺曰人神相
去何遠之有虬龍倏忽豈唯一路乎遂營之數年果無風
雨之患挺還歸尋爲雷風所毀後不能立
吳地志云南野縣有大庾嶺通廣州
晉太康地志嶺峻阻螺轉上踰九磴二里至頂下七里平
行十里至亭一名橫亭一名塞上嶺
建安記曰建安縣有禱嶺與泉州分界言嶺高禱而方過
又有飛猿嶺喬木造天猿猱之所飛走故曰飛猿嶺
歙州圖經曰海寧有容嶺有木石糖出樹空石罅中百姓
每採之
又曰&KR0627;縣有墨嶺上有石如墨色軟&KR1401;士人取以爲墨
又曰婺源有甘子嶺此地本無甘樹唯此忽有一株因以
爲名
輿地志曰東陽畢嶺之下有錢嶺往往人於此嶺下獲大
錢俗謂之錢嶺
又曰贊皇縣有孔子嶺上有石堂寬博其石相拒若楹柱
有石人象執卷之狀
雷次宗豫章記曰西山中峯最高頂名鶴嶺即子喬控鶴
經過之所壇在鶴嶺之側雲景鮮美草木秀潤異於它山
山側有土名控鶴鄕
太平御覽卷第五十四
