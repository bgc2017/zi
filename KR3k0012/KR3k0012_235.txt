太平御覽卷第二百三十五
職官部三十三
太史令殿中監(六尚附)大長秋
太史令
春秋元命苞云屈中挾一而起者爲史史之爲言紀也天
度文法以此起也
尚書酒誥曰太史友内史友(太史内史掌國典法所賓友者也)
周書曰維正月王在成周昧爽召三公右史戎夫曰今夕
朕寤遂事其驚余乃取遂事之要戒甲戎夫主之朔望以
聞也
禮記曲禮下曰天子建六太曰太宰太宗太史太祝太工
太卜典司六典
又玉藻曰動則左史書之言則右史書之
荷斧之人嚮&KR0942;而蹲(蟠猶周也蹲踞也)楚驚
唐史曰君慢命又簡宗廟(命天命也&KR0942;於天文楚之分也向之而踞是慢命踞簡宗廟)
於是晝遺炎煙耀于蒼雲精消無文(&KR0942;火精雲水氣圍&KR0942;水也晝日陽也炎火)
(亦陽也遺之者象蟠所也水難勝火三陽併氣且火炎上宜消滅也文則蜺也)唐史之冊上滅蒼
雲(告神以史功也)
韓詩外傳曰據法守職而不敢爲非者太史也
毛詩序曰國史明乎得失之迹傷人倫之廢哀刑政之苛
吟詠情性以諷其上逹於事變而懷其舊俗者也
春秋後語曰晉太史屠黍見晉之亂以其國法歸周
國語曰鄭桓公爲司徒問於史伯曰王室多故(史伯周太史也)余
懼及之焉
漢書曰司馬喜生談談爲太史公(如淳曰漢儀注太史公武帝置位在丞相上天)
(下計書先上太史公副上丞相序事如古春秋遷死宣帝以其官爲令行太史文書而巳臣瓉案百官表無太史公)
(茂陵中書司馬談爲太史令)遷仕爲郎中使西征巴蜀以南略卭筰(音昨)
昆明還報命是歲天子始建漢家之封而太史公留滯周
南(如淳曰周南洛陽也)不得與從事發憤且卒而子遷適反見父於
河洛之間太史公執遷手而泣曰予先周室之太史也自
上世嘗顯功名虞夏典天官事後世中衰絶於予乎汝復
爲太史則續吾祖矣今天子接千歲之緒封秦山而予不
得行是命也夫是命也夫予死汝必爲太史爲太史無忘
吾所欲論著矣遷俯首流涕曰小子不敏請述論先人所
次舊聞不敢闕卒三歲而遷爲太史令
又藝文志曰古之王者世有史官君舉必書所以愼言行
昭法式也
又曰青史子注古史官記事也
又曰孔甲盤盂篇(黃帝史官)
又曰史籕(周宣王大史作大篆)
又曰秦太史令胡母敬作博學章
東觀漢記曰隂猛以博通古今爲太史令
司馬彪續漢書曰張衡字平子以郎中遷太史令妙善璣
衡之正紀渾天儀復造候風地動儀以精銅鑄成員徑八
尺合盖隆起形如酒杯如有地動樽則震尋其方面知震
所在驗之以事合契若神
張璠漢記曰初王師敗於曹陽欲浮河東下侍御史太史
令王立曰去春太白犯鎮星於斗過天津熒惑又逆行守
河北不可犯也由是遂北渡河將自軹關東出立又謂宗
正劉艾曰前太白守天關與熒惑會金火交會革命之象
也漢祚終矣晉魏必有興者後立數言於帝曰天命有去
就五行不常盛代者土也丞漢魏也能安天下者曹姓唯
委任曹氏而巳曹公聞之使人語立曰知忠於朝廷天道
深遠幸勿多言
應劭曰太史令秩六百石掌天時星曆凢歲奏新年曆凢
國祭祀喪娶之事奏良日國有瑞應灾異記之
又曰太史令秩六百石望郎三十人掌故三十人昔在顓
頊南正重司天火正黎司地唐虞之際分命羲和曆象日
月星辰敬授民時至于夏后殷周世叙其官皆精研術數
窮神知化當春秋時魯有梓愼晉有卜偃宋有子韋鄭有
禆竈觀乎天文以察時變其言屢中有備無害漢興甘石
唐都司馬父子抑亦次焉未塗偷進苟忝兹階旣闇候望
競飾邪僞以凶爲吉莫之懲糺
漢舊儀曰承周史官至武帝置太史公司馬遷父談世爲
太史遷年十三使乘傳行天下求古諸侯之史記
魏志曰黃龍見譙橋桓玄問太史令單颺颺曰其國當有王
者
吳志曰吳範字文則會稽上虞人也劉盛兵西陵範曰後
當和親終皆如言其古驗明審如此權以範爲騎都尉領
太史令數從訪問欲知其訣範秘惜其術不以至要語權
權由是恨也
又曰韋曜字弘嗣孫亮即位諸葛恪輔政表曜爲太史令
撰吳書
沈約宋書曰太史掌曆數靈臺專候日月星氣焉
世本曰沮誦蒼頡作書(宋裒注曰沮誦蒼頡黃帝之史)
唐書曰乾元元年改太史局爲司天臺掌天文曆數風雲
氣色有異則密封以聞其小吏有司曆保章正靈臺郎挈
壷正等官各有差
吕氏春秋曰夏太史令終古見夏桀惑亂載其圖法而泣
乃出奔商商太史高勢見紂之迷亂載其圖法出之周晉
太史屠乘見晉之亂以其圖法歸周
帝王世紀曰黃帝使蒼頡取象鳥跡始作文字之篆史官
之作盖自此始記其言行冊而藏之
文士傳曰張衡性精微有巧藝特留意於天文隂陽笇
數由是遷太史令
環濟要略曰太史令取善紀述者使記時事天子圖書計
最典籍皆副焉
賈誼書曰不知日月之時節不知先王之諱與國之忌不
知風雨雷電之青凢此屬太史之任也
楊雄太史令箴曰昔在太古爰初肇記天地之紀重離是
司降及唐虞乃命羲和欽若昊天百政攸亘夏帝不愼羲
和不令湎時亂日帝旅爰征庶寮至殷唯天爲難夏氏黷
德而明神不蠲
荀悅申鑒曰古者天子諸侯有事必告廟左右二史臧否
成敗無不存焉得失一朝榮辱千載善人勸焉悖人懼焉
故先王重之以副賞罰以輔法教宜於今者官以其方各
書其事歲盡則集之於尚書
殿中監(六尚附)
六典曰殿中監掌服御之事惣尚食尚藥尚衣尚乘尚舍
尚輦六局之官屬備其禮物而供其職事少監爲之貳
尚食奉御掌常謹其儲供辯其名數直長爲之貳
尚藥奉御掌合和藥物辯藥上中下之三品直長爲之貳
尚衣奉御掌衣服詳其制度辯其名數
尚乘奉御掌内外閑廐之馬辯其麄良而率其習馭直長
爲之貳
尚舍奉御掌殿庭張設湯沐而㓗其灑掃直長爲之貳
尚輦奉御掌輿輦繖扇之分分其次叙而辯其名數直長
爲之貳
大長秋
天官書有䆠者四星在帝座之西周官有宫正宫伯(皆主王宫)
(中官之長)宫人(掌王之六寢也)内宰(理王内之政令以隂禮教六宫隂禮婦禮也)閹人寺人
官戰國時有䆠者令秦有將作尉衛少府各一人(並皇后卿也)
漢景帝中六年改將作爲大長秋(顔師古秋收成之時長者恒久之義故以爲皇)
(后官名)或用中人或用士人(中人閹人也)成帝加置太僕一人掌
太后輿焉通謂之皇太后卿皆隨太后宫爲官號無太后
則闕至後漢復增置丞中宫謁者令中宫尚書中宫私府
中宫永巷令中宫黃門冗從僕射虎賁官騎中宫官署令
藥長並隷大長秋歷魏晉宋梁陳後魏皆有長秋之號而
官屬省置不同北齊有長秋寺置卿中尹各一人掌諸宫問
掖庭等並用宦者隋改曰内侍省煬帝改爲長秋監置令
一人丞二人並用士人唐武德初復爲内侍省皆用官者
後漢書曰鄭衆字季産南陽犨人也爲人謹敏有心永平
中初給事太子家肅宗即位拜小黃門遷中常侍和帝初
竇太后秉政后兄大將軍憲等並竊威權朝臣上下莫不
附之而衆獨一心王室不事豪黨帝親信焉及憲兄弟圖
作不䡄衆遂首謨誅之以功遷大長秋
又曰良賀位爲大長秋清儉退厚陽嘉中詔九卿舉武猛
賀獨無所薦帝引問其故對曰臣生自草茅長於宫掖旣
無知人之明又未嘗交加士類昔衛鞅因景監以見有識
知其不終今得臣舉者匪榮伊辱固辭之
又曰曹騰字季興順帝在東宫鄧太后以騰年少謹厚使
侍皇太子書特見親愛及即位騰爲小黃門遷中帝侍桓
帝得立騰與長樂太僕州輔等七人以定冊功皆封亭侯
騰遷大長秋用事省闥三十餘年奉事四帝未嘗有過其
所進逹皆海内名人
又曰曹節字漢豊南陽新野人也靈帝即位以定冊功封
長安鄕侯時竇太后臨朝后父大將軍武興太傳陳蕃謀
誅中官節等與長樂五官史朱瑀等矯詔誅武蕃等節遷
長樂衛尉後轉大長秋
太平御覽卷第二百三十五
