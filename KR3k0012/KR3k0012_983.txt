太平御覽卷第九百八十三
香部三
槐香蘭香蘪蕪蕙草
䔾車杜蘅白芷荃香
薰香兜末香反生香驚精香
白蛤狸藁本香神精香龜甲香
槐香
嵇含槐香賦序曰余以太簇之月登於歴山之陽仰眺崇
巒俯視幽坂乃覩槐香生蒙楚之間曾見斯草殖於廣夏之庭
或披帝王之圃怪其遐弃遂遷樹于中唐華麗則殊彩阿
郍芳實則可以藏書又感其弃本高崖委身階庭似傳說
顯殷四叟歸漢故因實制名蒙蒙綠葉搖搖弱莖
蘭香
易曰同心之言其臭如蘭(蘭芳也)
易卦通驗曰冬至廣莫風至蘭始生
說文曰蘭香草也
韓詩曰溱與洧說文云詩人言溱與洧方盛流洹洹然謂
三月桃花水下之時士與女方盛流秉蘭兮秉執也蘭簡
也當此盛流之時衆姓與衆女方執蘭而拂除鄭國之俗
三月上巳之日此兩水之上招魂續魄拂除不祥
大戴禮夏小正曰五月蓄蘭爲沐浴
禮曰婦人或賜之茞蘭則受而獻諸舅姑
左傳曰鄭文公有賤妾曰燕姞夢天使與巳蘭曰余爲伯
儵余而祖也以是爲而子以蘭有國香人服媚之旣而文
公見之與之蘭而御之辭曰妾不才幸而有子將不信敢
徵蘭乎姞曰諾生穆公名之曰蘭
論撰考䜟曰漸於蘭則芳漸於鮑則臭
史記曰冬至短極蘭根出
蜀志曰先主殺張𥙿諸葛亮救之先主曰芳蘭當門不得
不鋤
晉書曰惠帝時温縣有人如狂造書曰兩火没地哀哉秋
蘭歸形街郵終爲人歎及楊駿巳死楊后被廢賈后絶其
膳八日而崩葬街郵亭北百姓哀之兩火武帝諱蘭楊后
字也
宋書曰劉湛欲袁淑附巳而淑不爲改意由是大相乖失
淑乃賦詩曰種蘭忌當門懷壁莫向楚楚少別玉人門非
種蘭所
晏子春秋曰曾子將行晏子送之曰嬰聞君子贈人以財
不若以言吾請以言乎夫蘭夲三年而成湛之若滫則君
子不近庶人不佩湛之麋而駕征馬矣非蘭夲美也願
子必求所湛蘇子曰蘭以芳自燒膏以肥自&KR0778;(而悅切)翠
以羽殃身蚌以珠致破
文子曰日月欲明浮雲盖之藂蘭欲脩秋風敗之
又曰蘭芷不爲莫服而不芳與君子行遊苾兮如入蘭芷
之室久而不聞則與之化矣
范子計然曰大蘭出漢中蘭輔出河東弘農白者善
孫卿子曰人之親我欣若父母其好我芬若椒蘭
淮南子曰兩心不可以得一人一心可以得百人男子樹
蘭美而不芳(蘭芳草女之美芳也男子樹之盖不)継子得食肥而不澤(継子假母)
(也)精不相與往來也
淮南子曰蘭生幽宫不爲莫服而不芳
抱朴子曰人鼻無不樂香故流黃欝金芝蘭蘇合玄膳索膠
江籬揭車春蕙秋蘭價同瓊瑶而海上之女逐酷臭之夫
家語孔子曰芝蘭生於深林不以無人而不芳君子修道立
德不爲困窮而改節爲之者人也死生者命也
語林曰謝太傳問諸子姪曰子弟何䂊人事而政欲使其
佳諸人莫有言者車騎荅曰譬如芝蘭玉樹欲使其生於
庭階耳
又曰毛伯成旣負其才噐常稱寧爲蘭摧玉折不作蕭芳
苃榮
羅含別傳曰含致仕還家庭中忽自生蘭此德行幽感之
應
蔡質漢官儀曰尚書郎懷香握蘭趍走丹墀
盛弘之荆州記曰都梁縣有小山山上水極淺其中悉生
蘭草綠葉紫莖芳風藻谷俗謂蘭爲都梁即以號縣云
夲草經曰草蘭一名水香久服益氣輕身不老
楚辭曰余旣滋蘭之九畹兮(滋蒔也二十畝爲畹)
又曰扈江離與辟芷兮(扈披也楚人名披曰扈離薜芷皆香草名也)紉秋蘭以
爲佩(紉細)
又曰沅有芷兮澧有蘭(言沅和中有盛茂之正禮水之中有芬芳之蘭喻湘夫美亦異於衆)
(人也)𣣔思公子未敢言
又曰秋蘭兮蘪蕪羅生兮堂下綠葉兮素枝芳菲兮襲
予秋蘭兮青青綠葉兮紫莖滿堂兮美人忽獨與余兮目
成
又曰光風轉蕙泛崇蘭
趙壹疾邪賦曰勢家多所宜欬唾自成珠被褐懷珠玉
蘭蕙化爲芻
張衡怨詩曰秋蘭嘉美人也嘉而不獲用故作是詩也猗猗
秋蘭植彼中阿有馥其芳有黃其葩雖曰幽深厥美彌嘉
之子之遠我勞如何酈炎詩曰靈芝生河洲動搖回洪
波秋蘭榮何晚嚴霜害其柯哀哉之芳草不植太山阿
琴操曰猗蘭操者孔子所作也孔子聘諸侯莫能任自衛
反魯過億谷之中見薌蘭獨茂喟然歎曰夫蘭當爲王者
香今乃獨茂與衆草爲伍乃止車援琴鼓之自傷不逢時
託辭於香蘭云
晉傳玄詠秋蘭詩曰秋蘭蔭玉池池水清且芳雙魚自踊
躍兩鳥時徊翔晉王羲之蘭亭記曰永和九年歲在癸
丑暮春之初會于會稽山隂之蘭亭修禊事也
蘪蕪
說文曰江蘺蘪蕪也楚謂之蘺晉謂之&KR2134;(軒嬌切)齊謂之茞
𡭗雅曰蘄茞蘪蕪(郭璞曰香草也葉小如萎狀淮南子曰似蛇床山海經曰臭如蘪芜)
春秋運斗樞曰維星散爲蘪蕪
淮南子曰亂人者若蛇床之與蘪蕪
山海經曰洞庭之山其草多蘪蕪
廣志曰徵蕪香草魏武帝以藏衣中
吴氏夲草曰蘪蕪一名芎窮
古詩曰上山採蘪蕪下山逢故夫
郭璞讃曰蘪蕪善草亂之蛇床不隕其貴自別以芳
蕙草
廣雅曰皇草蕙草也
山海經曰天帝之山其下多菅蕙(菅似茅)升山其草多蕙
廣志曰蕙草綠葉紫華魏武以爲香燒之
楚辭曰光風轉蕙泛崇蘭
又曰旣滋蘭兮九畹又樹惠之百畝
司馬相如子虚賦曰於是乃相與撩於蕙圃盤姍㪍窣(皆草)
(間行貌姍音蘇寒切窣蘇骨切)上金隄
䔾車(去謁切)
𡭗雅曰䔾車䒗(音乞)輿也(郭璞曰䔾車香草也見離騷)
說文曰䔾䒗輿也(䒗音乞)
廣志曰䔾車黃葉白華出徐州
楚辭曰畦留夷與擖車雜杜蘅與芳芷
杜蘅
山海經曰天帝之山有草焉其狀如葵臰如蘪蕪名杜蘅
(香草也)可以走馬(郭璞曰帶之令人便或曰馬得之而徤走)食之而癭
爾雅曰杜土鹵也(郭璞曰社衡也似葵而香也)
唐書曰貞觀中度支郎以宋謝眦詩云芳洲多杜若乃下
坊州令貢州判司報云坊州不出杜若應由謝眦詩誤太
宗聞之大笑判司改雍州司法度支郎免官
廣雅曰杜蘅杜若也
范子計然曰杜若出南郡漢中大者善夲草經曰杜若一
名杜衡
白芷
山海經曰&KR0593;山其草多葯(郭璞注曰葯白芷也一名香草也)
廣雅曰白芷葉謂之葯
淮南子曰今鼓舞者便媚擬神(擬象也)身若秋葯被風(葯白芷香)
(草被風言其弱)髮若結旌(屈而復舒)
范子計然曰白芷出齊郡以春取黃澤者善也
夲草經曰白芷一名芳香味辛温生河東
吴氏夲草曰白芷一名&KR2134;(許嬌切)一名符離一名澤分一名
葩楚詞曰獻歲發春兮汨吾南征綠蘋葉齊兮白芷生
又曰桂揀兮蘭撩辛夷楣兮葯房
又曰掔木根以㓗芷兮(掔持也)貫薜荔之落蘂(貫拾也薜荔草蘂佩結香)
(香拾其花心次表草巳之忠信也)
荃香
楚辭曰荃不察余之中情兮(荃香草以喻君被分香故以香草爲喻)反信䜛
而齊怒(斊疾也)
又曰荃撓兮蘭旗
薰香
左傳曰晉獻公以驪姬爲夫人卜人曰一薰一蕕十年尚
猶有臭(薰香草也)
山海經曰浮山有草焉麻葉而方莖赤華而黑實臰如麋
無名曰薰草也
廣雅曰鹵薰也其葉謂之惠
魏略曰大秦出薰草
蘇子曰象以牙喪身不能去其白薰以芳自燒不能去其
香
淮南子曰以㓗白爲汙辱譬猶沐浴而杼溷薰燧而負彘
(燒薰自香楚人謂之薰燧也)
抱朴子曰常以執日取天井上土以和栢葉薰草以泥門
戶方一尺則盗賊不來
西京雜記曰漢掖庭有綠熊席其席皆長一丈餘眠而擁
毛自蔽望其不能見坐則没膝其中雜諸薰香一坐此席
餘香百日不歇
成公綏宣清賦曰哀薰草之見焚
兜末香
漢武故事曰西王母當降上燒兜末香兜末香兜渠國所
獻如大豆塗門香聞百里關中常大疾疫死者因生
反生香
真人關尹傳曰老子曰真人遊時各坐蓮華之上華徑一
丈有反生靈香逆風聞三十里
驚精香
十洲記曰聚窟洲在西海中上有天山形似鳥之狀因名爲
人鳥山山中多大樹與桐相似而芳華蘂香聞百里因名返
魂樹叩其樹樹能作聲如牛呴聞者必震駭伐其木根於
玉釡中煑取汁更微微以火熟煎如黑飴令可丸名曰驚
精香或名震靈九亦名返生香亦名却死香氣聞數百里
死屍在地聞氣即活延和六年春西胡月氏國王遣使者
獻香四兩大如雀卵黑如桑椹帝以香國中所乏以付庫
白蛤狸
異物志曰白蛤狸刳其外韋囊以酒洒而隂乾之其氣如麝
若雜真麝中鮮有別者
藁夲香
水經曰三城水又經香陘山山上悉生藁夲香世故名焉
神精香
郭子横洞冥記曰元朔二年波祗國亦名波弋國獻神精
香草一名荃麋一名春蕪一根五百條其枝間如竹節柔
軟其皮如絲可以爲布所謂春蕪布亦曰香荃布堅密如
紈也掘之一斤滿宫皆香婦人帶之彌爲香馥
龜甲香
任昉述異記曰龜甲香即桂香嘉者一名紫木香一名金
杜香一名蘪草香出蒼梧桂林二郡界今吴中有麋草似
藍而甚芳香︻第九百八十三卷末
