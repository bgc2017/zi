太平御覽卷第三百七十九
人事部二十
美丈夫上
尚書洪範曰二五事一曰貌(容儀)
毛詩曰云誰之思西方美人(箋云思周室之賢者)彼美人兮西方之
人兮(箋云彼美人謂碩人也)
又曰叔于田巷無居人(叔大叔叚也田取禽也)豈無居人不如叔也
洵美且仁(洵信也)
又淇奥曰有匪君子如金如錫如圭如璧寬兮綽兮猗童
較兮
又猗嗟曰猗嗟昌兮頎而長兮(昌盛也頎長貌也)抑若揚兮(抑美色揚)
(廣揚)美目揚兮(好目揚眉)巧趨蹌兮射則臧兮
又小戎曰文茵暢糓駕我騏馵言念君子温其如玉
又盧令曰盧令令其人美且仁盧重環其人美且鬈(鬈好貌讀)
(當爲權權勇壯也)盧重鋂其人美且偲(偲才也)
又汾沮洳曰彼其之子美如英美如英殊異乎公行
又曰彼其之子美如玉美如玉殊異乎公族
左傳曰宋公子鮑美而豔
又曰子太叔美秀而文
又曰冉竪射陳武子中手(冉竪季氏臣)失弓而罵(武子罵詈)以告平
子曰有君子白晢鬒鬚眉甚口平子曰必子彊也(子彊武子字)
爾雅曰美士爲彦
論語曰堂堂乎張也(言子張容貌盛)難與並爲仁矣
孝經曰容止可觀進退可度
家語曰息土之民美
漢書曰張子房狀貌如美婦人
又曰直不疑狀貌甚美
又曰班伯少受詩於師丹大將軍王鳳薦伯宜勸學召見
宴昵殿中容貌甚麗誦說有法拜中常侍
又曰公孫弘對策時百餘人太常奏弘第居下天子擢弘
對爲第一召入見容貌甚麗拜爲博士待詔金馬門
又曰張蒼好書律曆爲御史主柱下方書亡歸沛公略地
過武陽蒼當斬解衣伏質蒼美麗長大肥白如瓠王陵見
美乃言沛公赦之後爲御史大夫及爲相事陵如父陵死
蒼洗沐常先朝陵夫人上食後歸
又曰陳平少時家貧好讀書長大美色而肥或譛平於漢
王曰平雖貧美丈夫如冠玉耳(注曰此王比平)
又曰董偃始與母賣珠爲事年十三隨母至館陶公主家
左右言其姣好主召見曰吾爲母養之因留第中教書射
御年十八乃冠出(則執轡入則侍内甚)温軟以主故諸公接之名稱
城中號曰董君
又曰車千秋姓田爲高寢郎戾太子敗千秋訟太子冤上
頗知太子無他意乃召見千秋千秋長八尺餘體貌甚麗
帝悅之曰此高廟神靈使公公當遂留輔我後年老乘小
車上殿故號車氏
又曰董賢字聖卿雲陽人也爲太子舍人哀帝時爲郎傳
漏在殿爲人美麗哀帝望見悅其儀貌拜爲黃門郎
又曰江充召見太一宫自請願以所常被服衣冠見上許
之魁岸容貌甚壯帝望見異之謂左右曰燕趙固多竒士
又曰王商長八尺餘體甚鴻大容貌絶人單于來朝仰視
遷延却退天子聞而嘆曰眞漢相也
又曰東方朔目如懸珠齒如編貝
又曰司馬相如車騎雍容閑雅甚都(都閑雅之稱也)
又曰薛宣好威儀進止雍容細甚可觀
又曰霍光白晢疎目美鬢髯也
後漢書曰徐防字謁卿沛國人也體貌矜嚴占對可觀顯
宗異之特授尚書郎
又曰新野功曹鄧衍以戚小子侯每預朝會容姿趨步有
出於衆顯宗目之曰朕之容貌豈若此人時賜與焉衍雖
有容儀而無實行未嘗加禮
又曰蔡邕字伯喈謂從弟谷曰董卓性剛難濟吾且遁逃
山東以待如何谷曰君狀異恒人每行觀者盈集以此自
匿不亦難乎乃止
謝承後漢書曰楊喬爲尚書容儀偉麗數上言政事桓帝
愛其才貌詔妻以公主喬固辭不聽還閉口不食七日而死
東觀漢記曰杜詩薦伏湛曰儀貌堂堂國之輝光智略謀
慮朝之淵藪
又曰馬援自還京師數被進見爲人明白眉目如畫閑進
對尤善述前事每言及三輔長者至閭里少年皆可觀皇
太子諸王聞者莫不屬耳忘倦
又曰虞延字子大陳留人也上東廵路過小黃高帝母昭
靈后園陵在焉時延爲督郵詔呼見問園陵事延進止從
容跪拜可觀其陵樹株蘖皆諳其數帝善之
魏志曰邢顒字子昂時人稱德行堂堂邢子昂文帝以爲
太常
吳志曰諸葛恪宇元遜江表傳曰恪辯論應機莫與爲對
孫權見而竒之謂父瑾曰藍田出美玉眞不虛也
又曰朱據字子範吳郡人有姿貌膂力又能論難黃武初
徵拜五官中郎將權遷建鄴徵尚公主拜左將軍封雲陽
侯謙虚接士輕財好施
又曰孫韶字公禮爲邊將不進見十餘年權還建鄴乃得
朝覲問諸要害遠近人馬衆寡將卒名字具識之所問咸
對身長八尺儀貌都雅權悅曰吾久不見公禮
又曰吕範字子衡汝南人有姿貌邑人劉氐家冨女
美範求之母嫌欲勿與範親劉氏曰觀吕子衡寧當久貧
者耶遂與之婚
又曰孫桓儀容端正聦明博學能論議應對孫權常稱爲
宗室顔淵
又曰張純少厲操行學博才秀切問捷對容止可觀拜
郎中
晉書曰裴揩字叔則爲吏部侍郎風神高邁容儀俊爽博
涉羣書特精義理時人謂之玉人
又曰尚書閔鴻見陸雲竒之此兒若非龍駒則是鳳雛
又曰潘岳字安仁滎陽中牟人才名冠世出爲河陽令有
異政累遷給事中美姿儀少時常挾彈出洛陽羣嫗相遇
者悉連手縈遶以果擲之盈車而歸
又曰王恭字伯季累遷爲青兖二州刺史美姿儀人或多
目之云濯濯若春日柳恭嘗被鶴&KR0769;裘涉雪而行孟昶窺
見之歎曰神仙中人
又曰衛玠字叔寳河東安邑人也齠齓年乘白羊車入市
見者咸曰誰家璧人遂號爲璧人王武子玠之舅也嘗與
同遊語人曰昨日與吾外甥並坐若珠玉在側朗然映人
覺我形穢及長好言玄理武子每聞玠言歎息絶倒故時
人語曰衛玠談道武子絶倒玠妻父樂廣有重名議者以
爲婦公冰清女壻玉潤爲太子洗馬以國亂至江夏玠亡
其妻征南將軍山簡以女妻之至豫章大將軍王敦謂長
史謝鯤曰昔王輔嗣吐金聲於中朝此子復玉振於江表後
求往建鄴敦遣之京師人聞其姿容觀者如堵不見者輙
嘆之
又曰王衍字夷甫有美貌幼清辯仕至太尉嘗執玉柄塵
尾與手無別人爲之義口中雌黃爲世間之一龍義理有
所不安者即隨改之妻郭氐賈后之親籍宫中勢聚歛無
猒夷甫患之口不言錢妻試之令婢以錢遶牀夷甫曰好
舉阿堵物
又曰石苞字仲容渤海南皮人也雅曠有智容儀偉麗不
脩小節故時人爲之語曰石仲容姣無雙
又曰嵇康長七尺八寸美音氣好容色土木形骸不自藻
飾人以爲龍章鳳姿天質自然
又曰王戎字濬冲幼穎悟神彩秀徹視日不眩裴楷目之
曰戎眼爛爛如巖下電
又曰王蒙字仲祖美姿容嘗覽鏡自照稱其父字曰王文
開生如此兒耶嘗帽破入市買之羣嫗悅之爭遺其帽
又曰謝尚論中朝人物劉琰云杜又膚清衛叔寳神清爲
有識所重如此
又曰韓壽武帝時爲掾有姿容太尉賈充有室女見壽美
心悅之充有異香女竊與夀帶之充怪以問婢婢以告充
乃以女妻之
又曰王戎謂王衍神姿高徹如瑶林瓊樹自是風塵外物
又曰文帝器重魏舒每朝會坐罷目送曰魏舒堂堂人之
領䄂也
又曰桓温字元子宣城太守彛之子也生未朞而大原温
嶠見之曰此兒有竒骨可試使啼及聞聲曰眞英物也年
長豪爽有氣槩姿貌甚偉
又曰王衍神情明秀王澄曰兄形似道而神鋒大儁
晉中興書曰王矩字令式美容貌每出行觀者盈路
宋書曰謝莊字希逸美容儀善談論屬文好玄理爲文帝
所賞帝一見之輙歎曰藍田出美玉豈虚也哉
又曰盖道風姿貌端雅容止可觀中書郎范述見而竒之
曰此荆楚仙人也
又曰謝晦美風姿善言笑眉目分明鬢髮如墨涉獵文義
朗贍多通時人以方楊德祖微將不及晦聞猶以爲恨
齊春秋曰世祖嘗於華林園宴集使羣臣各出所能王儉
曰臣少爲書生請誦封禪書跪前誦之容止可觀音吐藴
藉上大悅曰樂哉
梁書曰陶洪景字通明特愛松風每聞其響欣然爲樂有
時獨遊泉石望見者以爲仙人
又曰王茂字休遠太原祁人也身長八尺美容觀武帝布
衣時見之歎曰王茂年少堂堂如此必爲公輔之器
崔鴻十六國春秋前凉錄曰辛綝弟理美姿貌張駿欲奪
其妻以寡妹妻之理割鼻自誓駿大怒徙理燉煌遂以憂
死
又曰前趙錄曰遊子遠幼姿貌聦亮好學年十五至洛陽
張華見而竒之曰此兒雅㓗洪方精公才也
又曰後趙錄曰張謐美姿貌幼有逸氣太守陸雲見而異
之謂傳喜曰吾聞冀州多名童故不虚也
又曰劉光弱冠美姿儀自稱佛太子從大秦來當至小秦
國昜姓名爲季子轉相扇惑聚千
人於南山僣稱號鎮西石廣擊斬之于鄠頸無血十餘日
面猶如生
北齊書曰崔陵子瞻字彦通聦明有文情善容止神彩凝
然楊愔曰昔裴瓉在晉也爲中書郎情高邁每於禁門出
入宿衛者肅然動容崔生堂堂之貌亦當無愧裴子
又曰王昕字元景北海劇人也生九子並風流藴藉世號
王氏九龍
又曰劉禕五子並有志行爲世所稱璿字祖玉聦敏機悟
美姿儀爲其舅北海王昕所愛顧座曰可謂珠玉在傍覺
我質穢
又曰李繪字恭文儀貌端偉河間邢晏即繪第五舅也與
繪清言歎其高遠每稱曰若披雲霧如對珠玉
又曰北平陽貞字仁堅世祖第五子沉審寬恕太祖稱之
曰此兒得我鳳毛
又曰陸郎字雲駒洛陽人也昆弟六人並魏藍田公主元
氏所生故邢邵嘗謂人云藍田生美玉豈虚也
十二國史曰鄒忌爲齊相身長八尺餘體肥麗朝服衣冠
窺照自視謂其妻曰我與城北徐公孰美妻曰君美徐公
齊之美者也忌不信復問妾妾曰君美旦日客從外來忌
復問之客亦曰徐公不如君及徐公來忌孰視之自以爲
不如因思之曰吾妻之美我私我也妾之美我畏我也客
之美我有求於我也於是入朝見威王曰臣誠不如徐公
而臣妻妾及客皆言臣美或私畏於臣或有求於臣今齊
地千里宫女左右莫不私王朝廷之臣莫不畏王四境之
内莫不有求於王由此觀之王蔽甚矣王曰善乃下羣臣
吏民能面刺寡人過者受上賞
又曰美男破老美女破居
北史後魏書曰咸陽王禧弟樹字秀和一字君立美姿貌
有將略位宗正卿後奔梁梁武尤器之封爲魏郡王
陳書曰韓子高會稽山隂人本家微賤年十六猶揔角才
敏過人容貌美麗狀似婦人
又曰謝哲字穎豫陳郡陽夏人也美風儀舉止藴藉襟情
朗然爲士君子所重
又曰蕭允字叔然蘭陵人也風神凝遠通逹有識鑒容止
藴藉動合規矩
又曰王瑒字子璵司空冲之第十三子沉靜有器局美風
儀舉止藴藉
又曰宜郡王叔明字照高宗第六子也儀容美麗舉止柔
弱狀似婦人
隋書曰燕王倓字仁安敏慧美姿儀煬帝於諸孫中特所
鍾愛常置左右好讀書重儒素有若成人良娣早終每至
忌日未嘗不流涕嗚咽帝由是益竒之
又曰元善洛陽人也以風流藴藉俯仰可觀音韻清朗聽
者忘倦由是爲後進所歸
語林曰何平叔美姿儀而絶白魏文帝疑其著粉夏月與
熱湯餅旣啖大汗出隨以朱衣自拭色轉皎然
又曰王右軍目杜弘冶曰面如凝脂眼如點&KR0238;此神仙中
人也
異苑曰&KR0739;陽陳忠女名豐隣人葛勃有美姿豐與村中數
女共聚絡絲戲相謂曰若得壻如葛勃無所恨也
太平御覽卷第三百七十九
