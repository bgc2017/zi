太平御覽卷第五百四十一
禮儀部二十
婚姻下媒
婚姻下
論語曰子謂公冶長可妻也雖在縲絏之中非其罪也以
其子妻之子謂南容邦有道不廢邦無道免於刑戮以其
兄之子妻之(冶長弟子魯人也南容南宫縚也)
爾雅曰女子子之夫爲壻壻之父爲姻婦之父爲婚婦之
父母壻之父母相謂爲㛰姻
國語曰董叔將娶於范氏叔向曰范氏冨盍已乎曰欲爲
繫援焉(繫援欲自結連於大援也)他日董祈愬之於范獻子曰不吾敬
也獻子執而紡之(紡猶懸也懸於庭之槐也)叔向過之曰子盍爲我請
乎叔向曰求繫旣繫矣求援旣援矣欲而得之又何請焉
家語曰伯夏生叔梁紇叔梁紇娶於魯施氏生女九人無
男叔梁紇曰雖有九女是無子也乃求婚於顔氏顔氏有
三女小曰徵在顔父問三女曰鄒大夫雖父祖爲士然先
聖之裔也今其人身長九尺武力絶倫吾甚貪之雖年長
性嚴不足爲疑三子孰能爲之妻二女莫對徵在進曰從
父所制將何問焉父曰即𡭗能矣遂以妻之
又曰男子二十而冠有爲人父之端女年十五許嫁有適
人之道羣生閉藏乎隂而爲化育之始聖人因時以合偶
男女窮天數也霜降而婦功成嫁娶者行焉(季秋霜降嫁娶者始於此)
冰泮而農桑起婚禮殺於此焉
龍魚圖曰以賣馬錢娶婦令多惡病夫妻離別
漢書曰陳平邑有冨人張負有女孫五嫁夫輙死人莫敢
娶平欲得之邑中有大喪平家貧待喪待先往後去罷爲
助張負旣見之喪所獨視偉平平亦以故後去隨平至其
家家乃負郭窮巷以席爲門然門外多長者車張負欲
以女孫與平其子仲曰平貧柰何與之女負曰固有美如
陳平長貧賤者乎卒與女平貧乃假貸幣以聘與酒肉之
資以内婦
又曰張耳大梁人也少時及魏公子無忌爲客嘗亡命遊
外黃外黃冨人女甚美嫁庸奴亡其夫去抵父客素知張
耳謂女曰必欲求賢夫從張耳女聽爲請決嫁之女家厚
奉給耳耳以故致千里客及官魏外黃令陳餘亦大梁人
好儒術遊趙苦陘冨人公乘氏以其女妻之
又曰張放得幸成帝放取皇后弟平恩侯許嘉女上爲放
供帳賜甲第充以乘輿服餘飾時號爲天子娶婦皇后嫁
女
又曰王閎妻父蕭咸爲中郎將董賢父恭慕之欲以賢爲
弟求婚咸恐私謂閎曰董公爲大司馬冊文云允執其中
此堯禪舜之文長老見者莫不心懼此豈家子所能堪耶
閎性有智略聞咸言心亦悟乃還報謙遠之意恭不悅
又曰鄭崇字子游夲高密大族世與王家相嫁娶
後漢書曰袁術僣亂曹操託楊彪與術婚姻誣以欲圖廢
置奏收下獄劾以大逆孔融聞之不及朝服往見操曰楊
公四代清德海内所瞻周書父子兄弟罪不相及況以袁
氏歸罪楊公操曰此國家之意融曰假使成王殺召公周
公可得言不知邪操遂理出彪
魏志曰王褒與管彦男女各始生許爲㛰彦爲西夷校尉
褒女更許人彦弟馥問褒褒曰賢兄葬父於洛陽隨母還
臨淄用意如此何㛰之有
魏氏春秋曰司空東萊王基當世大儒豈不逹禮而納司
空王忱女以姓同源異故也
又曰陳矯夲劉氏子出嗣舅氏而婚于夲族徐宣每非之
廷議其闕太祖以矯才量欲全之乃下令曰喪亂以來風
教凋薄謗議之言難同褒貶自建安五年巳前一切勿論
其以斷前誹議者以其罪罪也
魏志曰桓楷字伯緒劉表辟爲從事祭酒欲妻以妻妹蔡
氏楷自陳巳結㛰他處拒而不受也
又曰王粲父謙名公之胄何進爲長史欲與爲婚見二子
使擇焉謙不許
魏書評曰夏侯曹氏世爲婚姻故淳淵仁洪休尚眞等並
親舊肺腑貴重於時左右勲業咸有勞效
吴書曰陶謙字恭祖丹陽人縣甘公出遇之塗見其容皃
異而呼之住車與語甚悅之因許妻以女甘夫人怒曰聞
陶家兒遊戲無度如何以女許之甘公曰彼有竒表後必
大成遂與之後徐州牧
吴志曰吕範字子衡汝南細陽人少爲縣吏有容觀姿皃
邑人劉氏家冨女美範求之母謙欲勿與劉氏曰觀吕子
衡寧爲久貧者耶遂爲㛰
王隱晉書曰初后父楊駿欲以女妻鄭默子預默忌其太
盛距而不㛰
晉書曰王籍之爲太子文學居叔母之喪而㛰丞相司直
劉隗奏之帝下令云詩稱殺禮多㛰以會男女之無夫家
者正今日之謂也可一解禁止自今後宜爲其防
又曰阮脩字宣子居貧四十未有室王敦等歛錢爲㛰皆
名士也時慕之者求入錢而不得
宋書曰江湛字微淵濟陽考城人也爲義康司徒主簿司
空擅道濟爲子求湛妹婚不許義康有命又不從時人重
其立志義者也
吴均齊春秋曰桓閎字叔通太祖輔政使禇淵致意爲子
晃求女㛰閎不敢聞命曰辭霍不婚常所嘉揖齊大非偶
所以不敢承殊眷太祖雖嘉其退讓而心不能懽也
蕭子顯齊書曰王秀之字伯奮臨沂人也吏部尚書禇淵
見秀之正潔欲與結㛰秀之不肯以此頻爲府外兵參軍
梁書曰江蒨方雅有風格僕射徐勉權重唯蒨及王規與
抗禮不爲之屈勉因蒨門客翟景爲子繇求婚於蒨蒨不
荅景再言之乃杖景四十由此與勉忤
韓子曰楚王謂田鳩曰墨子者顯學也其身體可則也其
言多不辯何也田鳩對曰昔者秦伯嫁女於晉公子爲之
飾裝從文衣之媵七十人至晉晉人愛其妾而不愛公女
此可謂善嫁妾矣未可謂善嫁女也
又曰齊桓公微服以巡民家人有年老而自養者公問其
故對曰臣有子五人家貧無以妻之使傭未及反公歸以
告管仲管仲曰畜積有腐棄之財而民饑餓宫中有怨女
而民無妃公曰善乃論宫中婦女而嫁之因下令曰丈夫
三十而室女子十五而嫁又曰衛人嫁其子而教之曰必
私積聚爲人婦而出常也其成居幸也其子因私積聚其
姑以爲多私而出之其子所以返者倍其所以嫁其父不
自罪於教子非也而自知其益冨
淮南子曰禮三十而娶文王十五而生武王非法也歲星
十二歲而周天天道一備故國君十二歲而冠冠而娶十
五而生子重國嗣不從古制也
白虎通曰婚姻者何謂昏時行禮故曰㛰婦人因夫而成
故曰姻
又曰人道何以有嫁娶者何以爲情性之大者莫大於男
女之交人倫之始莫若夫婦男三十而娶女二十而嫁何
陽數竒隂數偶男長女幼者何陽道舒隂道促男三十䈥
骨以堅彊任爲人父女二十肌膚充盛任爲人母合爲五
十應大衍之數生萬物也
又曰禮曰女子十五許嫁納采問名納吉請期親迎以鴈
爲贄納徵用玄纁故不用鴈也納徵玄纁束帛離皮玄三
法天纁二法地也陽竒隂偶明陽道之大也離皮者兩皮
也以爲庭實庭實偶也
又曰嫁娶必以春何春天地交通萬物始生隂陽交接之
時也詩曰士如歸妻迨冰未泮夏小正曰二月冠子娶婦
之時也夫有惡行妻不得去地無去天之義夫雖有惡猶
不可去也故郊特牲記曰壹與之醮終身不改悖逆人倫
殺妻父母廢絶綱紀亂之大者也義絶乃得去耳天子諸
侯一娶九女者何重國廣繼嗣也適九何地有九州承天
之施無所不生一娶九女亦足承君施九而無子百亦無
益也
又曰男二十五繫心女十五許嫁感隂陽也陽數八隂數
一男八歲毀齒陽氣數竒三八二十四加一而繫心隂數
偶故再成十四加一爲五故十五許嫁各加一者明專一
繫心所以繫心者防其滛佚也
又曰㛰經曰賓升北面奠鴈再拜稽首降出婦從房中降
自西階壻御婦車授綏遣女於禰廟重先人之遺體不敢
自專故告禰也父母親戒女何親親之至父曰戒之敬之
夙夜無違命母施矜結縭曰勉之敬之夙夜無違宫事父
誡於阼階母誡於西階庶女及門内施鞶申以父母之命
命之曰敬恭宗廟父母之言夙夜無愆視諸衿鞶去不辭
誡不諾盖耻之重去也
鄭玄別傳曰故尚書左丞同縣張逸年十三爲縣小史君
謂之曰𡭗有贊道之質玉雖美湏雕琢而成器能爲書生
以成𡭗志不對曰願之乃遂拔於其輩妻以弟女
列女傳曰邵南申女者申人之女也旣許嫁於農家禮不
備而欲迎之女與其人言(其人媒氏往求命之者)以爲夫婦者人倫
之始也不可不正夫家輕我違制不可以行夫家訟之女
曰一物不具一禮不備守節持義必死不往
又曰魯師春姜者魯師氏之母也嫁其女三往而三逐春
姜問故以輕其室人也春姜召其女而笞之曰夫婦人以
順從爲務貞慤爲首故婦事夫有五平旦纚笄而朝則有
君臣之嚴沃盥饋食則有父子之敬報反而行則有兄弟
之道必期必誠則有朋友之信寢席之交然後有夫婦之
際君子謂春姜曰知隂陽之順逆也
楚國先賢傳曰孫㑺字文英與李元禮俱娶太尉桓焉女
時人謂桓叔元兩女俱乘龍言得壻如龍也
世說曰王戎儉恡其從子婚與一單衣裁後便責之戎女
適裴氏貸錢數萬女歸戎色不說女還錢乃懌
世說曰温嶠從姑劉氏家值亂離唯有一女姑問嶠有求
婚意荅云佳壻難得但如嶠比云何姑荅云喪破之餘乞
得粗相存活便足慰吾餘年敢希汝比却數日嶠報姑云
已得㛰處門地粗可壻身不减嶠因下玉鏡臺一枚姑大
喜旣婚交禮女以手披紗扇大笑曰固嫌是此老奴果如
所疑玉鏡臺是嶠爲劉越右長史北征劉聦所得也
又曰王文度爲桓公長史桓爲兒求垣女王許桓藍田旣
還因言桓求巳女婚藍田大怒文度還云下官家中先得
㛰處桓公曰吾知矣此尊府君不肯
又曰王丞相初在江左欲結吴人請婚陸太尉太尉曰培
塿無松栢薰蕕不同器抏雖不才義不爲亂倫之始也
又曰諸葛恢大女適庾亮兒次女適羊忱兒亮子被蘇峻
害改適江霦恢兒娶鄧攸女子時謝尚書求其小女婚恢
乃云羊鄧是平婚江家我顧伊庾家伊顧我不能復與謝
褒兒㛰也
又曰諸葛恢女旣寡誓不復再出其女性甚凶彊無有登
車理恢旣許江思玄婚乃移家嫁之初紿女云宜徙於是
家人一時去獨留女在後比其覺巳不復得出江郎暮來
女哭詈積日漸久歇江霦暝入宿但在對牀上後觀其意
轉帖霦乃詐厭良久聲氣轉急女乃呼婢云喚江郎覺江
於是躍來就之云自是天下男子厭何預卿事而見喚耶
旣爾相關不得復不與人語於是默然而慙遂爲夫妻
聖證論云嫁娶古人皆以秋冬毛詩曰東門之楊其葉牂
牂毛萇傳曰男女失時不逮秋冬也李固助展允婚教曰
告文學師議曹史展允篤學貧苦慈孝推譲年將知命妃
匹未定聞之愴然其閔哀之夫冠娶仕進非所以巳親允
兄弟無意亦朋友不好事之罪也前遣師輔爲允娶云譚
處士等各欲佐助迄今未定出錢千萬率先生大夫府内掾
史守助佐幹及譚掾等其欲議朋友少徵條名目允貧也
禮宜從約二三萬錢足以成婚
虞翻與弟書曰長子容當爲求婦其父如此誰肯嫁之者
造求小姓足使生子天其福人不在舊族楊雄之才非出
孔氏芝草無根醴泉無源家聖受禪父嚚母頑虞家世法
出癡子
魏袁淮正論曰或曰同姓不相娶何也曰遠别也曰今之
人外内相㛰禮歟曰中外之親近於同姓同姓且猶不可
而况中外之親乎古人以爲無疑故不制也今以古之不
言固謂之可㛰不知禮者也或曰國語云同德則同姓同
姓雖遠男女不相及異德則異姓異姓雖近男女相及也
斯言何故也曰司空季子有爲而言也文公將求秦以反
國不敢逆秦故也
梁簡文帝資遣孔燾二女教曰夫思人至鄕事惟悼往表
閭式墓義匪字孤至如游殷之息見撫張旣撟玄之子受
託魏王斯故美在令終受兼身後故無錫令孔燾經術弘
長志履貞槩遊處積年一朝長往聞其在室二女並未有
行可廣訪姻家務求偶對
媒
毛詩七月曰伐柯如之何匪斧不克娶妻如之何匪媒不
得
毛詩氓曰送子涉淇至于頓丘匪我愆期子無良媒
周禮地官下曰媒氏掌萬民之判凡男女自成名以上皆
書年月日名焉令男三十而娶女二十而嫁
又地官曰媒氏凡男女之隂訟聽之于勝國之社(隂訟争中冓之)
(事以觸法者)
家語曰孔子之郯遇程子於途顧謂子路曰取束帛以贈
先生子路對曰由聞士不中間不見女無媒君子不與交
禮焉
白虎通曰男娶女嫁何隂卑不能自專就陽而成之故傳
曰陽唱隂和男行女隨男不專娶女不專嫁必由父母湏
媒妁何遠耻防滛佚也
淮南子曰女因媒而嫁不因媒而親
闞駰十二州志曰烏孫國嫁娶責馬娉先令媒者與婦宿
徐乃壻近
桓玄傳曰元顯取妾殆同六禮以尚書僕射爲媒人長史
爲逆客
屈原離騷曰吾令豊隆乘雲兮求密妃之所在解佩纕以
結言兮吾令蹇脩以爲理(蹇脩伏羲氏之臣言我旣見密妃解佩帶取玉結言契令蹇脩)
(爲媒以通辤理也)
莊子曰親父不爲其子媒親父譽之不若非其父者
太平御覽卷第五百四十一
