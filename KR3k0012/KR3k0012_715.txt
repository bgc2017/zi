太平御覽卷第七百一十五
服用部一十七
步搖假髻髲
步搖
釋名曰后首飾曰副副覆也以覆於首上有垂珠步則搖
也
周禮曰王后首服爲副所以副首爲飾若今步搖也
續漢書輿服志曰皇后入廟步搖以黃金爲山題貫白珠
桂枝相糺八爵九華熊虎赤羆天鹿辟邪
後漢書曰和熹鄧后賜馮貴人赤綬以未有步搖環佩各
加賜一具
晉書曰慕容廆曾祖莫護跋魏初率其諸部入居遼西從
宣帝伐公孫氏以功拜率義王始建國於棘城之北時燕
代多冠步摇冠護跋見之乃歛髮襲冠諸部因呼之爲步
摇其後音訛遂爲慕容焉
江表傳曰務皓使尚方以金作步搖假髻以千數令宫人
着以相撲朝成夕敗輙命更作
晉令曰步搖蔽髻皆爲禁物
西京雜記曰趙飛鷰爲皇后其女弟上遺黃金步搖
宋玉風賦曰主人之女垂珠步搖
梁沈靖妻沈氏步搖花詩曰珠花縈翡翠寳葉間金瓊翦
荷不似製爲花如自生低枝拂衣領微步動搖英
假髻
周禮曰追師掌王后首服爲副
鄭玄云副婦人首飾三輔謂之假髻
東觀漢記曰章帝詔東平王蒼惟王孝友之德令以光烈
皇后假髻帛巾各一衣一篋遺王可時瞻視以慰凱風
寒泉之思
晉中興書微祥說曰太元中公主婦女緩鬢假髻以爲盛
飾用髮豐多不可恒戴乃先於籠上扶之名曰假髻或名
假頭至於貧人不能自辦自號無頭就人借髻後孫恩桓
玄之亂死者万計被戮之家多亡頭首至大歛時皆以藤
縛菰草爲頭是假髻之應也〇晉令曰士卒百工不得着假髻
髲
釋名曰髲被也髲少者得以被助其髲也
詩曰鬒髮如雲不屑髢也(髢髮也音弟)
傳曰衛莊公自城上見戎州巳氏之妻髮美使髠之以爲
吕姜髢後爲巳氏所殺也
吳志薛綜上事云漢時朱崖叛以長吏覩其人好髮髠取
爲髲故百姓怨叛
南越志曰開安縣出頭髲
異苑曰琅瑘費縣民家恒患失物作䋲彄施穿穴口因繫
得一髲長三尺許後不復失物
太平御覽卷第七百一十五
