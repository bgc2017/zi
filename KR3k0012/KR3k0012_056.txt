太平御覽卷第五十六
地部二十一
陸京阿峴
隴堆墟培塿
陸
釋名曰高平曰陸陸漉也川流漉而去也
說文曰陸高平地也
周易曰鴻漸于陸夫征不復婦孕不育凶利禦寇(王弼曰陸高之)
(頂也進而之陸與四相得不能復反者也)
又曰莧陸夬夬中行無咎
易坤靈圖曰聖人受命瑞應先於河瑞應之至聖人殺龍
龍不可殺皆感氣也君子得衆人之助瑞應先見於陸瑞
應之至君子殺蛇蛇不如龍陸不如河
焦贑易林曰山没丘浮陸爲水魚燕雀無巢民無室廬
又曰鳬池水廉高陸爲海江河橫流魚鱉成市
尚書曰恒衛旣從大陸旣作(孔安國曰二水巳治從其故道大陸之地巳可耕作也)
毛詩曰考盤在陸碩人之軸
又曰鴻飛遵陸公歸不復於女信宿(毛萇曰陸非鴻所宜處也)
周禮曰作車以行陸作舟以行水此皆聖人之作
樂動聲儀曰土肥饒原陸隘狹斯生奢侈之俗也
漢書曰禹陸行載車
又曰秦地有鄠杜竹林號曰陸海
又曰鄒陽奏書吳王曰高皇帝水攻則章邯以亡其城陸
擊則荆王以失其地
魏名臣奏曰執金吾龐延秦其山居林澤有火耕畬種而
平地平陸雖有往古耒耜區種之法就其收者適可䟽食
不足實食也
關令内傳曰關令尹喜生時其家堂陸地自生蓮華光色
鮮盛
文子曰却走馬以糞車軌不接於遠方之外是謂坐馳陸
汎
老子曰蓋聞善攝生者(河上公曰攝養也)陸行不遇兕虎(自然遠避害不)
(干也)入軍不被甲兵
莊子曰泉涸魚相與處陸相煦以濕相濡以洙不若相忘
于江湖
王充論衡曰夫知古不知今謂之陸沉然則儒生所謂陸
沉者也
應劭風俗通曰荆鱉令死亡隨水上荆人求之不得也鱉
令至岷山下邑起見蜀望帝使鱉令鑿巠山然後蜀得陸
處望帝自以德不如以國禪與鱉令爲蜀王號曰開明傳
傳子曰堯遭洪水而貴陸湯大旱而重水
又曰陸田命懸於天人力雖脩苟水旱不時則一年之功
棄矣
六韜曰天下之人陸沉於殷久矣
傳咸扇賦曰水不策驥陸不乘舟世無爲而爼豆設時有
虞而干戈脩
夏侯湛春可樂曰春可樂兮樂崇陸之可娱登夷岡以迥
眺兮超矯駕乎山嵎
又秋可哀曰秋可哀兮哀南畒之菜荒旣採蕭於大陸兮
又刈蘭乎崇岡
又梁田賦曰嬉于夷寕之廣陸步于大野之長京察田疇
之疆畔兮觀遊雉之逸形
京
說文曰京人所爲絶高丘也
毛詩曰升彼墟矣以望楚矣望楚與堂景山與京(毛萇曰京高丘)
(也)
又曰曾孫之稼如茨如梁曾孫之庾如玹如京
又曰依其在京侵自阮疆陟彼高岡無矢我陵
爾雅曰丘之高絶者曰京
張揖廣雅曰四起曰京
應劭風俗通曰京謂非人力所能成天地性自然也京師
義亦取此
阿
說文曰大陵曰阿一曰阿曲阜也
毛詩曰無矢我陵我陵我阿無飲我泉我泉我池(鄭玄曰文王侵)
(阮國阮之兵無敢當其陵及阿又無敢飲於泉及池者也)
又曰有卷者阿飃風自南(毛萇曰惡人被化而消猶飃風之入曲阿也)愷悌君
子來游來歌以矢其音
又曰誰謂爾無羊三百維群誰謂爾無牛九十其犉或降
于阿或飲于池
又曰陟彼中阿言採其䖟
又曰考盤在阿碩人之薖
又曰菁菁者莪在彼中阿
又曰綿蠻黃鳥止于丘阿
張揖廣雅曰曲陵曰阿
史記曰黃帝披山通道而邑于涿鹿之阿
帝王世紀曰蚩尤氏強與榆岡爭王於涿鹿之阿
穆天子傳曰天子西征升于九阿(郭璞曰今新安縣十里九坂也)
嵆康聖賢高士傳讃曰許由養神宅于箕阿德眞體全擇
日登遐
樂資春秋後傳曰阿旁宫未成成更欲擇令名名之作宫
阿旁故天下謂之阿旁宫
漢武内傳曰西王母命侍女歌云仰上升絳庭下遊日窟
阿頋盻八落外遠指九空遐
董覽吳地志曰曲阿秦時名雲陽太史云東南有天子氣
在雲陽之間故鑿北岡令曲而阿因名曲阿
桓寬鹽鐵論曰晉有河華九阿而奪於六卿齊有泰山巨
海而脅於田常
孫楚王驃騎誄曰逍遥芒阿闔門下帷研精六藝採頥鈎
微
湛方生詩曰發鞌踞平陸秣馬青山阿濁酒炙枯魚鼎食
何必過
袁宏採菊詩曰息足廻阿圓坐長林披榛即澗藉草依隂
酈炎詩曰靈芝生河洲動搖困洪波秋蘭榮河晚嚴霜瘁
其柯哀哉二芳草不殖太山阿
摰虞遷宅誥曰惟大始三年九月上旬涉自洛川周于原
阿乃卜昌水東黃水西背山面隰惟此良
陸機逸民賦曰相荒土而卜居兮度山阿而考室
又緩齊歌行曰遨仙聚靈族高讌曾城阿長風萬里舉慶
雲欝嵯峨
峴
從征記曰青峴沙峴一名小峴木多櫨杏
續述征記曰莵頭峴雖無峭嶮然連林脩坂數十里中行
者固亦密勿矣
伏琛齊地記曰萊蕪谷有銅冶峴古鑄銅處朱虚城西有
山峴遠而峻今名半車峴
白淵之齊道記曰黃丘北十里有鸑鷟峴下帶長澗東北
流經牛山山去此水八十餘里今號曰牛頭水是齊景公
所登而歎處
劉楨京口記曰去城九里有白在峴
江乘地記曰城東四十五里竹里山王途所經途甚傾嶮
行者號爲飜車峴也
武昌記曰城東南有金牛崗崗西有石鼔峴上有三石鼔
鼔鳴天必雨
隴
方言曰秦晉之間冢謂之隴
說文曰隴天水天坂也
廣志曰泳沙在玉門關外東西數百里有三断名曰三隴
也
三秦記曰隴西開其坂九廽不知高幾里欲上者七日乃
越高處可容百餘家下處數十萬戶上有清水四注俗歌
曰隴頭流水鳴聲幽咽遥望秦川心肝断絶去長安千里
望秦川如帶又關中人上隴者還望故鄕悲思而歌則有
絶死者
秦州記曰隴西郡東一百六十里得隴山南北亘接不知
遠近東西廣百八十里其高處可三四里登此嶺東望秦
川四五百里極目茫然墟宇桑梓與雲霞一色東人西役
升此而頋瞻者無不悲思其上懸巖吐霤於嶺中淵停名
曰萬石淵溢流散下皆注於渭故北人升此而歌
始興記曰盧水合武水甚險名曰新隴有太守周昕廟即
始開此隴者行者放雞散米以祈福而忌着濕衣入廟
堆
爾雅郭璞注曰江東呼地高堆者爲敦
說文曰阜小阜也
又曰巴蜀山岸脅之堆傍欲落者曰坁坁崩聲聞數百里
漢書曰楊雄上書曰往者圖西域豈爲康居烏孫踰白堆
而寇西邊哉乃以制匈奴也(堆形如土龍無頭尾高者二三丈)
水經注曰緱氏山仙者昇焉言王子晉控鶴斯阜靈王望
而不得近舉手謝而去其處得遺屣焉俗謂爲父堆
又曰凾關直北隔河有層阜巍然獨秀孤峙河陽世謂之
風陵戴延之所謂風埏者也
又曰瞿堆南絶壁峭峙孤嶮雲高望之形若覆唾壷高二
十餘里羊腸蟠道三十六廻開山圖謂之仇夷所謂積石
嵯峨嶔岑隱阿者也上有平田百頃煑土成塩因以百頃
爲號山上豊水泉所謂清泉湧沸潤氣上流者也漢武帝
元狩六年開以爲武都郡天地大澤在西故以都爲目矣
長安圖曰高望堆在延興門南八里
潘岳西征賦曰憑高望之陽隈
梁州記曰南鄭城泝漢上五十里水邊有漢武堆漢武嘗
遊此以爲鈎臺後人覩其崇基謂之漢武堆
述異記曰當陽縣南有龍川鳳川云漢帝時八龍五鳳常
遊於此亦呼爲五鳳堆
安定圖經曰振履堆者故老云夸父逐日振履於此故名
之
墟
說文曰墟大丘也崐崘謂之㠊
史記曰成王伐管蔡以殷餘人封康叔爲衛君居故商墟
漢書曰元城郭東有五鹿之墟即沙麓之地也
越絶書曰千里墟者闔廬以鑄干將劒處
又曰吳門外鷄坡墟故吳王所畜鷄處也
新序曰齊桓公出見遺墟問諸野人野人曰是&KR0593;之墟公
曰&KR0593;氏何爲亡對曰善不能行惡不能去所以爲墟矣
風俗通曰謹案尚書舜生姚墟
又曰姚墟在濟隂城陽縣帝顓頊之墟閼伯之墟是也
培塿
說文曰附婁小土山也
左傳曰培塿無松栢
方言曰冢秦晉之間謂之培塿
墨子曰培塿之沉則生松栢民衣焉食焉家焉死焉地終
不責德故以爲仁
風俗通曰培塿者即阜之類也今齊魯之間田中小高者
名之爲培塿矣
太平御覽卷第五十六
