太平御覽卷第三百九十八
人事部三十九
吉夢下
東觀漢記曰諸將皆勸光武即位乃召馮異上曰我昨夜
夢乘赤龍上天覺悟心中動悸異因下席拜賀曰此天命
發於精神也異遂與諸將定議上尊號
又曰永平三年春有司奏請立長秋宫以率八妾上未有
所言皇太后曰馬貴人德冠後宫遂登至尊先是數日后
夢有小虫飛無數隨着身入皮膚中復飛出
又曰和熹鄧皇后嘗夢捫天體蕩蕩正青滑如磄有若
鍾乳若仰嗽之以訊占夢言堯夢攀夫而上湯反天砥之
皆聖主之夢
范曄後漢書曰蔡茂夢坐太極殿上有三穗禾茂跳取之
得其中穗輙復失之以問郭賀賀離席慶曰大殿者官府
之形象也極而有禾人臣之禄也取其中穗是中台之位
也於字禾失爲秩也旬月而茂徵焉辟賀爲掾
謝承後漢書華松家夲孤徵其母夜夢兩伍伯夾門言司
隷在此松年十五師事丁子然學春秋十九當冠出諸生
曰此宰相之器也(一一)
魏書曰程昱少時常夢上太山兩手捧日昱私異之以訪
荀彧及兖州平乃頼昱得完三城於是彧以昱夢白太祖
曰卿當終爲吾腹心昱夲名立太祖乃加其上曰更名昱
張勃吴錄曰武烈皇帝母有身夢腸出繞吴昌門孫埾妻
吴氏夢月在其懷而生長沙桓王又夢月在懷而生大皇
帝
又曰丁固字子賤會稽山隂人寳鼎中拜司徒初爲尚書
夢松樹生其腹上謂人曰松字十八公也後十八年爲公
乎遂如夢焉
蜀志曰蔣琬字公琰夜夢有一牛頭在門前流血滂沲問
占夢趙直直曰天見血者事分明也牛角及鼻公子之象
君位卒當至公
吴志曰孫休字子烈封瑯瑘王居會稽夢乘龍上天顧不
見尾覺而異之孫皓廢休立七年薨孫皓悉誅其子
又曰吴主孫權潘夫人會稽句章人得幸有身夢有似龍
頭授已者已以蔽膝授之遂生孫亮
王隱晉書曰陶侃字士衡鄱陽人少漁於雷澤夢背上生
八翅飛入天門見門非常欲入不敢而下侃後都督八州
諸軍事
又曰陶侃爲廣州夢有司馬與侃鎧者長史陳恊以爲司
馬者國姓也鎧者扞禦之器節下當進位泰興二年侃加
平南將軍
又曰鄧殷爲淮南太守夢行水邊見一女子虎在後來盪
斷鞶囊占者以爲水邊有女汝字也斷鞶囊者新虎頭代
故虎頭也不作汝隂當汝南也果迁汝隂
續晉陽春秋曰李太后在會稽王宫夢兩龍枕膝曰月入
懷其後果以相者之言見幸太宗凡生烈宗會稽王道子及
鄱陽公主焉
王韶之晉安帝紀曰劉敬宣在齊夢丸土吞之而於夢中
占者荅曰此服土吞也旣覺喜曰丸者桓也桓既吞矣我
當復夲土旬日中間玄敗遂得歸
陸機晉書武紀曰王濬之在巴郡也夢懸四刀於其上甚
惡之濬主簿李毅拜賀曰夫三刀爲州而見四爲益一也
明府其臨益州乎後果爲益州刺史
晉書曰羅含字君章襄陽人少時夢五色鳥入懷遂取吞
之含覺匈中如吞物意謂不吉乃告叔母朱氏朱氏曰此
鳥有文章汝當善文章矣果如其言衆人謂之荆楚之松
竹荆州刺史桓温以爲江左之清秀也
晉書載記曰劉聦之在孕也母張氏夢日入懷寤而以告
元海元海曰此吉徵也慎勿言十五月而生聦焉
南燕錄曰慕容德皝少子也皝每對諸夫人言婦人夢日
入懷當生天子後孫夫人任身夢日入其臍中後晝寢生
德
宋書曰晉安王子勛於尋陽城南設壇即位子勛語左右
曰昨夜夢乘龍上天俛視不見其頭衆咸失色莫有對者
著作郎孫毅進曰易稱見羣龍無有吉祥也衆乃大悅
又日劉穆之嘗夢與宋武帝泛海遇大風驚俯視舡下見
二白龍俠舡旣而至一山山峯聳秀意甚悅及武帝克京
城從何無忌求府主簿無忌進穆之帝曰吾亦識之即召
焉
又曰沈慶之嘗夢引鹵簿入厠中慶之甚惡入厠之鄙時
有善占夢者爲解之曰君必當大冨貴然未在旦夕問其
故荅云鹵簿故是冨貴容厠中所謂後帝也知君冨貴不
在今王
後魏書曰宣武帝名恪孝文帝長子也母曰高氏初夢爲
日所逐避於牀下化爲龍遶巳數匝寤而驚悸遂娠而生
帝也
後周書曰柳霞幼而爽邁其世父慶遠特器異之謂霞曰
吾昔逮事伯父太尉公嘗語吾云我作一夢夢汝登一樓
甚峻麗吾以坐席與汝汝後名官必逹恨吾不及見耳吾
向聊復晝寢又夢將昔坐席還以賜汝汝之官位當復及
吾特宜勉勵以應嘉祥也
又日高琳字秀琳其先高麗人母嘗祓禊泗濱卧遇見一
石光彩㓪潤遂持歸是夜夢見一人衣冠若仙者謂曰夫
人向所持來石是浮磬之精耳君受之必生令子母驚寤
舉身流汗俄而有娠及生琳因以名字焉及長有大度智
略從文帝累有戰功位至開府儀同三司
三國典略曰高勸嘗夢履衆星而行覺而内喜遂傾産以
結客
又曰宇文永貴昌黎大棘人也母初孕貴夢有老人抱一
兒授之曰賜爾是子俾壽且貴及生形類所夢故以永貴
字之
又曰齊陽休之幼年將仕夢鄴城東南有大冢上有銅柱
跗爲蓮花休之從西北而登以手捉柱柱右轉夢中呪曰
三匝而止柱如其言榮貴之後所居之宅竟在其地
又曰祖珽知齊太上有大志深自結納嘗啓曰昨夢大王
乘龍上天願深自愛太上大喜即位之後擢拜中書侍郎
又曰梁孝元字世誠梁武第七子也小字七符初梁武夢
眇目僧執香鑪稱託生王宫旣而采女石氏侍始褰戶幔
有風迴裙梁武帝意感幸之采女夢月墮懷中遂孕孝元
載誕之夕舉室光明室中有非常香氣及紫胞之異
梁書曰江淹少夢見人授之五色筆因而有文章後十餘
年忽夢一丈夫自稱郭璞謂淹曰前借君筆可相還淹夢
中探懷中筆自此後不復有文章時稱淹才盡
又曰鄭灼少事皇侃灼性精勤尤明三禮少時嘗夢皇侃
謂曰鄭郎開口侃因唾灼口中自後義理益進
又曰何點少時嘗患渴經歲不愈後在吴中石佛寺僧建
講晝寢夢一道人形貌非常授丸一掬夢中服之而差
陳書曰高祖微時嘗遊義興舘於許氏夢天開數丈有四
人朱衣捧日而至納之帝口及覺腹内猶熱
南史曰徐陵字孝穆母藏氏嘗夢五色雲化爲鳳集左肩
上巳而誕陵年數歲家人携以候沙門釋寳誌寳誌曰此
天上石麒麟也
唐書曰李嶠趙州贊皇人隋内史侍郎元操從曾孫也代
爲著姓父鎮惡襄城令嶠早孤事母以孝聞爲兒童時夢
有神人遺之雙筆自是漸有學業弱冠舉進士
又曰尹知章絳州翼城人少勤學嘗夢神人以大鑿開其
心以藥内之自是日益開㓪盡通諸經義未幾而諸師反
北面受業焉
又曰張薦字孝舉深州陸澤人祖鷟字文成聦警絶倫書
無不覽爲兒童時夢紫色大鳥五彩成文降于家庭其祖
謂之曰五色赤文鳳也紫文鸑鷟也爲鳳之佐吾兒當以
文章瑞於朝廷因以爲名字
又曰天寳中安禄山自范陽入朝肅宗觀其兇恣有勃逆
之狀言之於太上皇太上皇易之不納上恐危社稷遂精
誠祈夢其夜夢故内侍胡普寂等三人持案覆以黃帊自
天而下至上前有素版丹書文章甚多旣寤所記者唯四
句曰厥不云乎其惟其時上天所保福禄不虧十四年十
一月甲子禄山果於范陽稱兵向闕
又曰劉沔初爲忠武小校從李光顔討淮西爲捉生將前
後遇賊兵戰鋒刃所傷幾死者數四嘗傷重卧草中日黑
不知歸路昏然而睡夢人授之雙燭曰子方大貴此行無
患可持此而還旣行炯然有雙光在前
晏子春秋曰景公病水十數日夜夢與二日闘不勝晏子
朝公說之曰我其死乎對曰使人以迎占夢至晏子說公
夢告之占夢者請反其書晏子曰無反書曰所病者隂也
日者陽也一隂不勝二陽故病將愈也以是對占夢者入
以晏子言對居三日公病大愈公且賜占夢占夢者曰此
非臣之言晏子教臣
李蜀書曰武帝諱雄始祖第三子始祖后方娠夢雙虹自
門升天一虹中斷及生后常言三子若成人必有先亡者
有大貴者後果李蕩早卒李雄王蜀
林邑記曰林邑俗謂上金爲紫磨金夷俗謂上金爲楊邁
金初范楊邁母懷身夢人鋪楊邁金席與其生兒兒落席
上金色光起昭晣豔燿及其生也名曰楊邁後襲王位能
得人情
皇甫謐帝王世紀曰文王自程徙都酆季秋之月甲子赤
雀銜丹書入酆止于文王之戶言天命歸周之意先是文
王夢日月之光着身
會稽先賢傳曰吴侍中闞澤字德潤山隂人也在母胎八
月而叱聲震外年十三夜夢名字炳然縣在月後遂昇進
也
異苑曰鄭康成師馬融三載無聞融鄙而遣還玄過樹隂
假寐夢見一老父以刃開其心謂曰可以學矣於是遂返
精洞典籍
又曰太原郭登之字仲靖義熙初諸葛長民欲取爲諮議
登之不樂後爲南康太守盧循之反長民以其無先過也
將加大辟夢一神人以烏角如意與雖是寤寐中殊自指約
旣覺在其側可長尺餘形制甚陋郭遂得無他屢經顯官
後徙入關齎以自隨插着步差中忽失所在
幽明錄曰謝安石當桓温之世恒懼不全夜忽夢乘桓轝
行十六里見白雞而止不得復前莫有解此夢及温亡後
果代居宰相歴十六年而得疾安方悟云十六里者十六
年見雞住者今太歲在酉吾病殆將不起少日而卒
又曰吴興錢乘孫權時曾晝卧久不覺兩吻沬出者數升其
母怖而呼之曰適見一老公食以熇䈥恨未盡而呼之乘
夲尫瘠旣爾之後遂以力聞官至無難監
太平御覽卷第三百九十八
