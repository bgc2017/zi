太平御覽卷第六十
地部二十五
海江
海
釋名曰海晦也注引穢濁其水黑而晦也(廣雅同)
說文曰海天池也
書曰江漢朝宗于海
禮記曰三王之祭川也皆先河而後海
又曰洗之在阼其水在洗東祖天地之左海也
禮斗威儀曰君乘土而王則海夷(宋均注曰海夷不楊波)
論語曰子曰道不行乘桴浮于海
公羊傳曰河海潤千里(河海出雲及千里)
春秋感神符曰后妃恣則澤爲海
春秋考異郵曰黃星騁海水躍宋均曰黃星土精土安靜
躍則失常
史記曰天不足西北星辰西北移地不足東南以海爲
池
漢書曰霍去病擊匈奴封狼居胥山登臨瀚海(如淳注曰北海也)
謝承後漢書曰汝南陳茂嘗爲交阯別駕舊刺史行部不
渡漲海刺史周敞涉海遇風舡欲覆沒茂拔劒訶罵水神
風即止息
晉書鮑靚爲南海守嘗行部入海遇風飢甚聚白石煑食
之以濟
又曰李㳙遼東人祖敏漢河内太守去還鄕遼東太守公
孫度欲強用之敏乘輕舟浮海莫知所終
王隱晉書曰慕容晃上言曰臣躬征平郭遠假陛下天地
之威將士竭命精誠感靈海爲結冰凌行海中三百餘里
臣自立國及諸故老初無海水冰凍之歲
韓詩成王時越裳氏重三譯而朝曰天下不逆風疾雨海
之不波溢三年矣中國必有聖人
老子曰江海所以能爲百谷王者以其善下也
列子曰渤海之東不知幾萬億里有大壑無底之谷名曰
歸塘(張堪注日莊子云尾閭也)
莊子曰東海之鼈謂坎井之鼁曰夫海千里之遠不足以
舉其大千仞之高不足以極其深禹之時九年十潦而水
弗加益湯之時八年七旱而涯不加損夫不爲頃久推移
不以多少進退者此亦東海之樂也
又曰南海之帝爲儵北海之帝爲忽中央之帝爲渾沌儵
與忽時相與遇於渾沌之地渾沌待之甚厚儵與忽謀報
渾沌之德曰人皆存七竅以視聽食息此獨無有嘗試鑿
之一日鑿一竅七日而渾沌死
又曰肩吾曰其於治天下也猶涉海鑿河使蛟負山也
又海水三歲一周流波相薄故地動
又曰周顧視車轍有鮒魚焉曰我東海之波神也君豈有
斗升之水活我哉
又曰北溟有魚其名曰鯤化爲鳥其名曰鵬將徙於南溟
擊水三千里
又曰秋水時至百川灌河諸涯之間不辦牛馬河伯欣然
自喜以天下之美爲盡在已順流東行至於北海東面而
視不見水端向若而歎北海若曰井蛙不可以語於海者
拘於墟也夏虫不可以語於冰者篤於時也曲士不可以
語於道者束於教也天下之水莫大於海萬川歸之不知
何時止而不盈尾閭泄之不知何時巳而不虚春秋不變
水旱不加此過江河之流不可爲量數(司馬彪曰尾閭水之從海外出者也)
丈子曰古之善爲君者法海以象其大注下以成其廣
淮南子曰彗星墜而渤海決
又曰海不讓水積小以成其大
又曰庶女告天(庶女少寡無子養姑者也姑無男有女女利母財而殺母以誣告寡婦婦不能自解)
(故告天也)雷霆下擊景公臺隕(景公齊景公也雷擊景公臺隕壞之也)枝體傷折
(景公爲雷霆所傷折)海水大出
又曰舟在江海不爲莫乘而不浮君子行義不爲莫知而
止休
孟子曰觀於海者難爲水遊於聖人之門者難爲言
抱朴子曰大厦旣燔而運水於滄海此無及也
說苑曰齊景公遊於海上而樂之六月不歸告左右曰敢
有先言歸有致死不赦顔燭進諫曰君樂治海不樂治國
彼若有治國者君安得樂此海乎遂歸中道聞國人謀不
内之
法言曰百川學海而至于海丘陵學山而不至于山
山海經曰大荒中有山名曰天臺海水入焉
又曰桂林八樹在賁海東(八樹而成林言其大也賁隅今番隅也)
又曰發鳩之山有鳥名曰精衛炎帝之女遊于東海溺而
不返是故精衛常取西山之木石以堙東海
周景式孝子傳曰管寧避地遼東遇風舡人危懼皆叩頭
悔過寧息惟諐咎念嘗如厠不冠而巳向天叩頭風亦尋
静
神仙傳曰麻姑謂王方平曰自接侍以來見東海三爲桑
田向到蓬萊水乃淺於往者略半也豈復將爲陵陸乎
皇甫謐高士傳曰姜肱字伯淮十辟公府九舉有道皆不
就靈帝時曹節白帝徵肱隱身遯命浮桴入海名盖天下
幽明錄曰海中有金臺山高百丈結搆巧麗窮盡神工撗
光嚴渚竦曜星門臺内有金机彫文備制
十洲記曰扶桑在碧海之中北面一万里有大帝宫太眞
東王公所治處山外别有員海繞山員海水色正黑謂之
溟海無風而洪波百丈唯飛仙能到其處
玄中記曰天下之強者東海之沃焦焉水灌而不巳沃焦
者山名也在海東三萬里
博物志曰舊說天河與海通近世有居海渚年年八月有
浮查去來往反不失期此人乃立屋於查上賫粮乘查去
忽不覺盡夜奄至一處有城廓屋舍望見室中多織婦見
一丈夫牽牛渚次飲之驚問此人何由至此此人即問此
爲何處荅曰君可詣蜀問嚴君平此人還問君平曰某月
有客星犯斗牛即此人到天河也
崔鴻十六國春秋前燕錄曰慕容晃將乘海討其苐仁襲
其不意群臣以凌道危阻宜從陸路晃曰舊海水陵自仁
反巳來三凍皆成昔光武合滹沲之冰以濟大業天其或
者欲乘此而尅之乎吾計决矣沮謀者斬二月晃親率三
軍擒仁賜死
東方朔十洲記曰祖洲東海中地方五百里上有不死草
生瓊田中草似菰苗人巳死者以草覆之皆活
又曰扶桑在碧海中樹長數千尺一千餘圍兩兩同根更
相依倚是以名扶桑
關令内傳曰天有五億五万五千五百五十里地亦如之
各以四海爲脉
江
釋名曰江公也小水流入其中所公共也
說文曰江水出蜀湔氐徼外㟭山
又曰江至會稽郡爲浙江
尚書曰岷山導江東別爲沱
毛詩曰江有沱江有汜
又曰滔滔江漢南國之紀
春秋元命苞曰牛女爲江湖江湖者所以開神潤化故其
氣遄急
家語曰楚昭王渡江江有物大如斗圓而赤直觸王舟舟
人取之王大怪使之魯問孔子孔子曰此萍實也可剖而
食之吉祥唯覇者能獲之使返王遽食之甚美
謝承後漢書曰吳郡沈豊爲郡主薄太守第五倫母老不
能之官倫每至臘節常感戀垂泣遣豊迎母廣陵母見大
江畏水不敢渡豊祭神令子孫對母飲酒因醉卧便渡
又曰吳郡王閎渡錢塘江遭風舡欲覆閎拔劒斫水罵伍
子胥風息得濟
續漢書曰張禹拜楊州刺史當過江行部中土人皆以江
有子胥之神難於濟涉禹厲聲言曰子胥如其有靈知吾
志在理察枉訟豈危我哉遂鼔而過
魏志文帝伐吳至長江而漢曰天固以限南北也
晉書祖逖北渡江中流誓曰逖不静中原而復濟者有如
大江
又曰吳猛年四十邑人丁義始授神方因還豫章江波甚
急猛不假舟檝以白羽扇畫水而渡
又曰王濬有竒略武帝謀伐吳詔濬造舡於蜀其木柿蔽
江而下
又曰陶偘語人曰大禹聖人乃惜寸隂至於衆人當惜分
隂參佐以戲廢事者乃取其蒱博之具悉投于江
莊子曰魚相忘於江湖
孫卿子曰子路盛服見孔子孔子曰由是檐䄡者何也昔
者江出於汶山其始由源可以濫觴及其至江之津也不方
舟不避風不可涉非唯下流大耶今汝衣服旣盛顔色充
盈天下且孰肯諫汝乎
三十國春秋曰劉𥙿次山陽聞何無忌敗績卷甲兼行將
濟江而風急衆咸難之𥙿曰若有天命風當自息如其天
不助舟覆溺何足可怪即命登舟舟移而風止
董覽吳地記曰夫差立子胥以忠諫見亡遂賜死浮尸于
江夫差悔焉與群臣於江設祭
列仙傳曰江妃二女遊於江濱逢鄭交甫遂解佩與交甫
受珮而去去數十步懷中無佩女亦不見
列女傳曰楚昭王貞姜者昭王夫人齊女也昭王出遊留
夫人漸臺江水大至遣使者迎夫人忘持符夫人曰王與
宫人約召必以符今使者不持符妾不敢行於是使者返
取符未還臺巳壞沉水而死
又曰廣漢姜詩妻事姑至孝姑好飲江水水去家七里妻
常鷄鳴泝流而汲值風雪不時得水詩責遣之妻寄隣家
紡績以市珍味使隣母遺姑詩聞追還舍側忽有涌泉出
味如江水(華陽國志又載)
論衡曰儒書言伍子胥恨吴王驅水爲濤而溺殺今會稽
錢塘丹徒江皆立子胥祠欲止其濤也
袁山松宜都記曰對西陵南岸有山其峯孤秀人自山南
上至頂俯臨大江如縈帶視舟舡如鳬鴈
又曰大江清濁分流其水十丈見底視魚游如乘空淺處
多五色石
新序曰禹南濟于江黃龍負舟舟中之人失色禹仰視天
而歎曰吾受命於天死生命也龍弭耳而逃
吳錄曰步騭表言北降人說北多作而囊欲以盛沙塞大
江吳主曰此曹必不敢来若不如孤言當以牛千頭爲君
作主人後見吕岱說騭言北欲以囊塞江輙失笑曰此江
自開闢以來寧可以囊塞乎
水經注曰昔吳郡太守張公直自九江守徵還道由廬山
子女觀祠女戲廟像其妻夜夢神人致娉覺言於夫至明
恐怖遽發舡引中流而不行妻曰愛一女而合門受禍也
公直不忍遂令妻下女於江其妻布廗水上以其亡兄女
代之而舡得進尋公直知兄女怒妻曰吾何面於當世也
復下巳女於水中將渡遥見二女於岸側傍有一吏立曰
吾廬君主簿敬君之義悉還二女
風俗通曰江貢也所出珍物可貢献也
荆州記云江出泯山其源若甕◍可以濫觴在益州建寧
漏江縣潜行地底數里至楚都遂廣十里
傅子曰江海所以能爲百谷王者以其不逆之苟有所逆
衆流不至多矣
太平御覽卷第六十
