太平御覽卷第七百一十六
服用部一十八
手巾絮巾
手巾
漢名臣奏曰王莽斥出王閎太后憐之閎伏泣失聲太后
親自以手巾拭閎泣
英雄記曰在尊者前宜各具一手巾不宜借人巾用
江表傳曰孫權尅荆州將吏悉皆歸附而潘濬涕泣交横
慰勞與語使親近手巾拭其面
東宮舊事曰太子納妃有百濟白手巾也
廣志曰炎州以火浣布爲手巾
博物志曰魏文帝善彈碁能用手巾角
竹林七賢論曰王戎雖爲三司率尔私行巡省園田不從
一人以手巾插腰戎故吏多大官相逢輙下道避之
名山略記曰鬱州道祭酒徐誕常以治席爲事有吳人姓
夏侯來師誕忽暴病死終冬涉春有長沙門從北來於道
中見夏侯云被崑崙召不得辭師寄手巾爲信誕得手巾
乃本所送入棺者〇志怪曰會稽人吳詳見一女子溪邊洗
脚呼詳共宿明旦别去女贈詳以紫巾詳荅以白布手巾
神仙服食經曰伏苓如拳者着手巾中百鬼消滅
秦嘉婦與嘉書曰今奉越布手巾二枚
絮巾
漢書儀曰皇后親蚕絲絮織室作祭服皇后得以作絮巾
魏略曰趙歧避難至北海着絮巾市賣餅
鄴中記曰石虎皇后出以女騎一千爲鹵簿冬月皆絮綸
巾
博物志曰蜀人以絮巾爲帽絮
太平御覽卷第七百一十六
