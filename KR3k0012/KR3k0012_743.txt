太平御覽卷第七百四十三
病病部六
霍亂疰瘧
消渴蹷逆咳嗽
嘔逆吐水疾腫
疝瘕痹
痔痢隂痿
陽病
霍亂
易說曰穀雨氣當至不至則多霍亂
春秋考異郵曰襄公朝于荆士卒度歲愁悲失時泥雨暑
濕多霍亂之病
漢書曰淮南王上書云南越多霍亂之疾
幽明錄曰某郡張甲者與司徒蔡謨舊有親僑住謨家暫
數宿行過期不反謨晝眠夢甲云暫行忽暴病患心腹脹
滿不得吐痢某時死亡又云我病名乾霍亂自可治也但
人莫知其藥故令身死謨曰何以治之甲曰取蜘蛛生斷
去脚吞之即愈謨覺使人往甲行所驗之果死問主人病
與時日皆與夢符後有乾霍亂者謨試用輙差
疰
釋名曰疰人死一人復得氣相灌注也
范汪方曰凢九十種寒尸疰此病隨月盛衰人有三百六
十餘脉走入皮中或右或左如人所刺遂至於死死尸相
注或至滅門
瘧
說文曰瘧熱寒並作也痁熱瘧也疾二日一發
易說曰立春氣當至不至則多疾瘧白露當降不降民多
温瘧
周禮天官疾醫曰秋時有瘧寒疾
禮記月令曰孟秋行夏令民多瘧疾
左傳昭二十年傳曰齊侯疥遂痁(痁瘧疾也)期而不瘳諸侯之
賓問疾者多在(多在齊也)梁丘據與裔𣢾言於公曰吾事鬼神
豐於先君今君疾病爲諸侯憂是祝史之罪也盍誅於祝
固史嚚以辭賓(欲殺嚚固以謝問疾之賓)公悅告晏子晏子諫之乃止
東觀漢記曰鄧訓遷護烏桓校尉吏士嘗大病瘧轉易至
數十人訓身主湯藥咸得平愈
又曰景丹從上至懷病瘧在上前瘧病上曰聞壯士不瘧
漢大將軍反瘧病耶使小黃門扶起賜醫藥歸洛陽病遂
加
抱朴子曰狝猴之鬼令人疾瘧
山海經曰陽華山多若華華實如苽味酸甘食之巳瘧
玄晏春秋曰夏四月予瘧于河南歸于新安不瘳
出說曰中朝有小兒其父患瘧行乞藥人曰尊侯明德君
子何以病瘧荅曰來病君子所以爲瘧
列異傳曰陽蕤字聖卿逃瘧神祠有人呼言杜卸杜卸聖
卿應曰諾起至戶口人曰取此書去得素書一卷皆譴劾
百神法乃差
錄異傳曰嘉興令吴士季瘧經武昌廟遣人辭謝乞斷瘧
鬼去廟二十里卧夢見塘上一人乘馬追呼行太急速至
季舡下馬與吏共入舡後縛取一小兒去夢覺瘧即斷
又曰弘父患瘧經年後獨至田舍瘧發有數小兒持公首
脚公見因陽瞑忽起捉得一兒化成黃鷁餘者皆走仍縛
以還家懸著䆫上明當殺食之比曉失鷁瘧遂斷于時有
瘧者但呼弘公便斷
甄異傳曰吴興張安病正發覺有物在被上病便更甚安
自力舉被捉之物化成鳥如鵂鶹瘧登時愈
盛弘之荆州記曰始興含淮縣有翁水下流有聖鼓横在
川側上下&KR0657;人刺篙有撞之者皆得瘧疾
消渴
後漢書曰司馬相如有消渴病
後漢書李通素有消渴疾(消消中之疾也周禮云春有痟疾)自爲宰相謝
病不視事帝令以公位歸第養病
魏略曰卞蘭得消渴疾時明帝信呪水使人持水賜蘭蘭
曰治病當以方藥何信於此遂不肯飲以至於卒時人見
蘭好直言謂帝面折之而蘭自殺其實不也
晉書裴楷有渴利疾不樂處勢王渾爲楷請當見將養不
違其志不聽及疾詔遣黃門郎王衍省疾楷廻眸矚之曰
竟未見識衍深歎其神雋
南史何點少時嘗患渴逾歲不逾後在吳中石佛寺建講
所晝寢夢一道人形貌非常授丸一掬夢中服之而差
唐書鄧玄挺綜銓選無藻鑒之明又患消渴人因號爲鄧
渴
王子年拾遺錄曰晉武爲撫軍時羌人姚馥字世芬姚襄
即其祖也好啜嚼濁糟言渴於醇酒羣軰常狎之呼爲渴
羌爲朝歌邑長馥辭之帝曰朝歌紂之故鄕地有酒池故
使老羌不復呼飲
交州記曰浮石體虚而輕煑飲止渴
淮南子曰嫁女於疾痟渴者夫死後則難可復處(以爲故妨之後)
(人不要)
蹷逆
韓詩外傳曰扁鵲過虢虢侯世子暴病死乃造宫門曰世
子病所謂尸蹷者也
吕氏春秋曰室大多隂則蹷
咳嗽
釋名曰咳刻也氣奔至出入不平調若尅物也嗽促也用
力急促也
易說曰立秋氣未當至而至則少陽脉盛人病咳
周書曰立秋之日白露不降民多病咳
禮記月令曰季夏行春令則國多風欬
春秋繁露曰人君好戰貪城邑則民病欬嗽
抱朴子曰龜鼈黿鼉之鬼令人病欬
劉弘教曰吾昨四鼓中起聞西城上兵欬聲甚深即呼省
之年過六十羸病無𥜗而督將差以持時持時備不虞耳
此旣無所防捍又老病羸凍不隱恤必致死亡督將豈可
乃𡭗耶
嘔吐
左傳哀下曰衛侯爲靈臺于籍圃與諸大夫飲酒焉禇師
聲子韤而登席(古者見君解韤)公怒辭曰臣有疾異於人(足有瘡疾)若
見之君將殼之(殼嘔吐也)
漢書曰西域有大小頭痛坂令人歐吐
謝承後漢書曰吴郡嬀晧字元起其母至婚家醉嘔吐恐
食得毒伏地嘗吐仰曰吐寒耳非毒也
鄧粲晉記曰阮籍母死與人棋如故旣而飲酒三升舉聲
一號吐血數升
晉中興書曰王允之年在揔角爲從伯敦所知嘗夜飲允之
辭醉眠在别牀敦與錢鳳謀逆允之悉聞其語便於眠處
大吐以爲大醉不復疑
沈約宋書曰蕭惠開除府加給事性素剛益不得志發病
嘔血有物如肝肺者甚多
孟宗别傳曰孟宗爲光禄勲嘗大會公先少飲酒偶有強
者飲一杯便吐時令峻急凡有醉吐者皆傳詔司察公吐
麥飯察者以聞上乃歎息詔問食麥飯意宗荅曰臣家足
有米飯耳直愚性所安其德行純素如此
列子曰東方有人焉曰爰旌目將有適也而餓於道狐父
之盗曰丘見而下壷飱以餔之爰旌目三餔而後能視曰
子何爲者也曰我狐父之人丘也爰旌目曰譆汝非盗耶
胡爲而食我吾義不食子食也兩手據地而嘔不出客客
而死
水疾
東觀漢記曰東平王蒼到國後病水氣喘逆上遣太醫丞
相視之小黃門侍疾置驛馬傳起居以千里爲程
晏子春秋曰景公水病夢與二日鬪不勝召占夢問之晏
子謂占夢曰公所病者隂也日陽也一隂不勝兩陽公病
將巳占夢以其言對三日公病大愈賜占夢占夢曰晏子
教臣也公召晏子賜之晏子曰占夢以臣言對故有益也
若使臣言則不信也
腫
釋名曰腫鍾也寒熱氣所鍾聚也
春秋潛潭巴曰枉矢黑軍士不勇疾流腫(宋均注云矢當楊光明今黑有)
(死喪之氣則腫死)
春秋繁露曰人君簡宗廟逆天時民病流腫
尸子曰有醫竘者秦之良醫張子之背腫謂之曰背非吾
背也任子制焉夫身與國亦猶此也必有委制然後治之
齊諧記曰范光禄得病腹脚並腫不飲食忽有一人清朝
不自通遥進入光禄齋中就光禄邊坐光禄云先不識君
君郍得來而不自通此人荅曰佛使我來治君病發衣見
之因捉其脚以甘刀針腫上儵忽之間頓針兩脚及膀胱
百餘下然不覺痛復欲針腹其兒黃門不聽語竟便去後
針孔中黃膿汁當出二三升許至明暁脚都差針亦無孔
范甚喜
疝
釋名曰心痛曰疝疝詵也氣詵詵然而上也
後漢書太醫皮循從獵上林還暮宿殿門下寒疝病發時
鄧訓直事聞循聲起往問曰冀得火以熨背訓至太官門
爲求火不得乃以口嘘其背復呼同廬郎共更嘘至朝遂
愈
瘕
龍魚河圖曰犬狗魚鳥不熟食之成瘕
易說曰白露氣當至不至太隂脉盛人多瘕疝
宋書徐文伯傳宋明帝宫人患腰痛牽心每至輙氣欲絶
衆毉以爲肉瘕文伯曰此髮瘕以油投之即吐得物如髮
稍引之長三尺頭巳成蛇能動懸柱上水滴盡一髮而已
病都差
山海經曰麗麂之水其中多有育沛佩之無瘕疾(郭曰育沛未聞)
列仙傳曰玄俗者常餌巴豆雲母賣藥於都市河間王病
瘕玄俗脉之下蛇十餘頭俗言王病六世餘殃非王所招
也曰王嘗放鹿鹿是麟母仁心感天故遭俗耳
續搜神記曰太尉郗公鎮丹徒嘗出獵時二月中蕨始生
有一甲士折一莖食之即覺心中淡淡欲吐因歸家仍成心
腹疾半年許忽大吐吐一蛇長尺餘尚活動搖乃掛着屋
&KR0585;前汁稍稍出蛇漸燋小經一宿視之成一莖蕨猶昔所
食也病遂除差
又曰桓宣武時有一督將因時行病後虚熱更能飲復
茗必一斛二升乃飽人苦勸復啜五升乃大吐向所飲都
盡有一物隨吐後出如斗大試以一斛二升複茗洗之此
物噏之都盡而正覺小脹又增五升便悉混然後從口中
涌出旣吐此物病遂差或問之曰此何病荅曰此病名斛
二瘕
又曰昔有一人與奴俱得心瘕病奴旣死割剖腹視得一
白鼈赤眼甚鮮明乃試以諸毒藥澆灌之并内藥於鼈口
無損乃繫鼈於牀脚有客乘白馬來看之溺濺鼈惶遽疾
走避溺旣繫之不得去乃縮頸藏脚不敢動病者察之謂
其子曰吾疾或可救乃試取白馬溺以灌鼈鼈消滅成數
升水病者乃頓飲升餘白馬溺病即豁然除
異苑曰章安有人元嘉中噉鴨肉乃成瘕病胷滿面赤不
得飲食醫令服秫米潘湏臾煩悶吐一鴨鶵身喙翅皆以
成就唯左脚故綴昔所食肉病遂獲差
志怪曰有人得瘕病腹晝夜切痛臨終勑其子云吾氣絶
後可剖視之其子不忍違割之得一銅酒鎗容數合後華
佗聞其病而解之便出巾櫛中藥以投鎗鎗即消成酒
痺
春秋考異郵曰痺在喉壽命凶
漢書曰哀帝即位痿痺
又曰馮野王弟立爲東海太守下濕病痺天子聞之徙爲
平原太守
晉書皇甫謐字士安得風痺疾猶手不輟卷
後魏書臨淮王潭孫孚好酒後遇風患手足不隨口不能
言乃左手畫地作字乞解所任
唐書曰處羅可汗欲分兵大掠中國羣下多諫處羅曰我
父失國頼隋得立恩不可忘時處羅久疾痺隋義城公主
有五石餌之俄而處羅發疽死
痔
釋名曰痔食也蠱食之也
山海經曰天帝山有鳥其狀如鶉黑文而赤翁(郭璞注云翁頸下毛)
(也)名曰機食之巳痔又虎蛟可以爲痔(郭璞注爲治也)
莊子曰秦王有病召醫破癰者得一車乘䑛痔者得車五
乘所治愈下得乘愈多
尸子曰有醫竘者秦之良醫爲惠王治痔皆愈
宋玉登徒子賦曰登徒子之妻旣疥且痔
痢
釋名曰泄痢言出漏泄而利也
漢書曰韋玄成父喪旣葬當襲爵即陽爲病狂卧便痢妄
笑語欲讓避兄也
北史齊司馬膺之好讀太玄經文注揚雄蜀都賦每云我
欲與揚子周遊患痢十七年竟不愈齊亡歲以痢疾終
魏武令曰凡山水甚強寒飲之皆令人痢
隂痿
漢書曰膠西王端爲人賤戾又隂痿一近婦人病數月
又曰周仁爲人隂重不泄(張晏曰隂重不泄下濕故溺袴是以得此官者入後宫)
魏志公孫康死子晃淵皆小衆以康弟恭嗣恭隂消爲閹
人劣弱不能治國淵脅奪恭位
晉書南陽王摸世子保體質豐偉嘗自秤重八百斤素喜
睡痿疾不能御婦人
宋書曰明帝素肥晚年痿疾不能御内
陽病
左傳襄三曰楚子使薳子馮爲令尹訪於申叔豫申叔豫
曰國多寵王弱國不可爲也遂以疾辭方暑闕地下冰而
牀焉重繭衣裘鮮食而寢楚子使醫視之復曰瘠則甚矣
而血氣未動(言無疾)
史記曰廉頗云我爲趙將有攻城野戰之功而藺相如徒
以口舌爲勞而位居我上相如聞不肯與會每朝時常稱病
不欲與争列
續漢書曰楊彪見漢祚將終自以累世爲公卿恥爲魏臣
遂稱足疾不復行
范曄後漢書曰高詡字季回父容哀平間爲光禄大夫詡
以父任爲郎世傳魯詩以信行清操知名王莽簒位父子
稱盲逃不仕莽
又曰封觀者以兄名位未顯恥先受之遂稱風疾瘖不能
言火起燒屋徐出避之忍而不告
謝承後漢書曰沛國陳禁性不好榮建武中拜議郎引見
賜食禁陽眼目無所見以肉投羹中出又撐柱乃歸
魏末傳曰李滕爲荆州刺史曹爽令別司馬懿懿使婢進
粥持杯而飲粥皆流出謂爽曰太傳非復可濟(令人愴然故爽不復設備)
曹瞞傳云太祖少飛膺走狗游蕩無度其叔父數言之於
嵩太祖患之後逢叔父於路乃佯敗面喎口叔父怪問其
故太祖曰卒中風叔父告嵩嵩驚呼太祖太祖貌如故嵩
問曰叔父言汝中風巳差乎太祖曰初不中風但失叔父
愛故見罔尔嵩乃疑自後叔父所言嵩不復信
晉書曹爽專權宣帝稱疾何曾亦謝病爽誅曾乃起視事
又曰鍾會將反於蜀使衛瓘慰勞諸軍瓘心欲去且堅其
意曰卿三軍主宜自行會曰卿先行吾當後出瓘便下殿
會悔遣之使呼瓘瓘辭眩疾動詐仆地北出閤數十信追
之瓘至外廨服鹽湯大吐瓘素羸便以困篤會遣所親人
及醫視之皆言不起會由是無所憚
晉陽秋曰宣帝初不欲屈節曹氏辭以風疾不能起魏武
使人往微刺之以觀信否宣帝堅卧不動
晉書曰王戎族弟敦有高名戎惡之敦每候戎輙託疾不
見敦後果爲逆亂其鑒賞先見如此
又曰長樂馮恢父爲弘農太守愛少子淑欲以爵傳之恢
父終服闕乃還鄕里結草爲廬陽瘖不能言淑得襲爵恢
始仕爲博士祭酒
隋書曰郭衍爲洪州揔管晉王鎮淮海因召衍隂共計議
又恐人疑無故來往託以衍妻患癭王妃蕭氏有術能療
之以狀奏高祖高祖聽衍共妻向江都往來無度
唐書曰安禄山䧟西京王維佯中風失音賊猶強授僞官
後蒙原罪
又曰王徽傳黃巢入潼關僖宗出幸徽與同列崔沆豆盧
瑑僕射干琮至曙方知遂相與奔馳赴行在徽夜落荆榛
中隱於崔谷爲賊所得迫還京師將授之僞命徽示以足
折口瘖雖曰刃環之初無懼色賊令輿歸第命毉二視之
月餘守視者稍怠徽乃雜於負販竄之河中遣人間道奉
絹表入蜀天子嘉之詔授光禄大夫守兵部尚書
嵇康高士傳曰王莽徵孔休休飲血於使者前吐之爲病
篤遂不行
益部耆舊傳曰公孫述僭號徵犍爲任永君許以大位永
君故託以清盲妻於面前淫若不見子入井忍情不問述
伏誅永君澡浴引鏡照形曰世適平目即清妻乃自殺馮
信季成亦不受公孫述聘託淸盲十三年侍婢於面前淫
而不問述誅取紙作書婢因自殺
太平御覽卷第七百四十三
