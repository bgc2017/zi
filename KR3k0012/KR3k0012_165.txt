太平御覽卷第一百六十五
州郡部十一
隴右道
秦渭蘭會河洮
岷廓疊鄯凉甘
肅瓜沙伊西庭
秦州
十道志曰秦州天水郡禹貢雍州之域古西戎地秦始封
之邑秦爲隴西郡漢武置天水郡
史記秦本紀曰周孝王時非子好馬及善畜養孝王曰昔
栢翳爲舜主畜多息故有土賜姓嬴今其後世亦爲朕息
馬遂分土地爲附庸邑之秦使續嬴氏
漢志曰天水郡莽曰填戎明帝改曰漢陽
秦州記曰郡前有湖水冬夏無增减或說天水取名由此
湖也
漢志曰上邽屬隴西郡戎邑也又曰成紀清水並屬天水
郡莽改清水曰識時
輿地志曰石紐地名夏禹所生之地
續漢書郡國志曰成紀古帝庖犧氏所生之地
漢志曰略陽道屬天水郡十三州志曰略陽即故冀城也
又曰街泉戎邑道屬天水郡
續漢書地里志有街泉亭
渭州
十道志曰渭州隴西郡春秋及戰國時羌戎所居秦昭王
伐得義渠戎王始置隴西郡
禹貢曰導渭自鳥鼠同穴又曰終南敦物至于鳥鼠漢志
豲道戎邑也屬天水郡即今隴西縣地(豲音桓)
地道記曰漢陽有大坂名曰隴坻亦曰隴山郡處其西故
曰隴西其山堆旁崩聲聞數百里揚雄所謂響若坻頽是
也
蘭州
十道志曰蘭州金城郡禹貢雍州之域古西戎地秦併天
下爲隴西郡
後漢書西羌傳曰羌無戈援劒曾孫忽留湟中忽子研立
研最豪徤故羌中號爲研種秦始皇時務併六國兵不西
行故羌人得蕃息及秦併天下築長城以界之衆羌不復
南渡漢興匈奴冐頓強盛臣伏諸羌景帝時研種留何率
人求守隴西於是徙留何於狄道
漢志曰狄道屬隴西郡以其地有狄種故云狄道
又曰浩亹水若西塞外東至允吾入湟水詩大雅曰鳬鷖
在亹亦其義也蘭州有浩亹故城浩亹音閤門
漢志曰金城郡領縣十三應劭曰初築城得金故曰金城
瓉曰金取其堅固也故墨子曰金城湯池
會州
十道志曰會州會寧郡禹貢雍州之域古西羌地秦併天
下屬隴西郡漢屬金城郡唐武德二年平李軌置西會州
貞觀八年改爲會州
元和郡縣志曰後周太祖爲西魏相來廵會師於此因置
州爲名唐貞觀中亦爲粟州
河州
十道志曰河州安鄕郡禹貢雍州之域古西羌地秦併天
下爲隴西郡漢分置天水郡
漢志曰枹罕屬金城郡故罕羌侯邑也抱音孚其子從木
禹貢曰道河積石至于龍門(積石山在金城西南)
西域傳曰河注蒲昌海潜行地下南出於積石山
洮州
十道志曰洮州臨洮郡禹貢雍州之域秦漢諸羌之地
漢志曰洮水出西羌中北至抱罕東入河沙
岷州
十道志曰岷州和政郡禹貢雍州之域六國時屬秦秦併
天下爲隴西之臨洮縣
史記曰蒙恬築長城起臨洮
廓州
十道志曰廓州寧塞郡禹貢雍州之域古西羌地
漢書曰宣帝時諸羌數背叛後將軍趙充國屯隴西羇縻
之諸羌不敢動
後漢書叚熲傳曰延熹中燒當煎河勒姐等八種羌寇隴
西金城熲追討大破之明年澆河大豪寇張掖熲斬澆河
大帥五千餘人西羌於是弭定
疊州
十道志曰疊州合川郡禹貢梁州之域歷秦漢魏晉爲諸
羌所據
後周書曰建德六年西逐諸戎始統有其地因置恒香郡
尋改爲疊州蓋以其地多山重疊以名郡也又於三交口
築城置甘松防又爲三川縣以隷恒香郡至建德元年改
三川縣爲常芬縣仍立芳州以邑隷焉取其地多芳草爲
郡之名
鄯州
十道志曰鄯州西平郡禹貢雍州之域古西戎之地
漢志曰允吾屬金城郡今龍攴縣即其地
凉州
十道志曰凉州武威郡禹貢雍州之域六國至秦戎狄月
攴居焉漢初爲匈奴右地
釋名曰西方寒凍或云河西土田薄故曰凉
晉書曰姑臧城匈奴所築舊蓋臧城語訛後云姑臧
又曰惠帝末張䡄求爲凉州於是大城此地爲一會府以
據之號前凉後吕光復據之號後凉
禹貢曰原隰底績至于豬野織皮崑崙析支渠搜西戎即
叙
續漢書曰西羌自賜支以西濱河首左右居今河關西可
十餘里有河曲羌謂之賜支
異物志曰古渠搜國當大宛北界豬野今姑臧界豬野澤
是〇劉昞燉煌實錄曰晉安帝隆安元年凉州牧李暠微服
出城逢虎道邊虎化爲人遥呼暠爲西凉君暠因彎弧待
之又遥呼暠曰有事告汝無疑也暠知其異投弓於地人
乃前曰燉煌空虚不是福地君之子孫王於西凉不如徙
酒泉言訖乃失暠乃移都酒泉
後漢書曰安帝時匈奴寇常山於是西北有事民飢民用
不足大將軍鄧騭欲棄凉州專務北邊曰譬若家人衣壞
敗一以相𥙷猶有所完若不如此將兩無所保郎中虞討
曰大將軍之策不可者三先帝闢境而今棄之不可一也
棄凉州即以三輔爲塞園陵單外不可二也諺曰關西出
將關東出相烈士武臣多出凉州風土壯猛便習兵事今
羌所以不過三輔爲腹心害者以凉州在其後也
甘州
十道志曰甘州張掖郡禹貢雍州之域六國至秦戎狄月
支居焉漢爲匈奴右地
尚書禹貢曰道弱水至于合黎
十道志曰今張掖有合黎水
漢志西域傳曰月支本居祁連燉煌間霍去病傳曰濟居
延遂臻小月支攻祁連即此道也
漢志曰張掖郡匈奴昆邪王地武帝時開之莽曰設屏應
劭曰張國臂掖故曰張掖也
又曰觻得屬張掖郡有千金渠西至樂涫入澤中莽曰官
式(涫音官音鹿)
又曰刪丹屬張莽曰貫虜
肅州
十道志曰肅州酒泉郡禹貢雍州之域古西戎地月支所
居漢爲武威酒泉郡也
漢書曰武帝元狩二年昆邪王殺休屠王將其衆來降以
其地爲武威酒泉郡
又匈奴傳曰漢置酒泉郡以隔絶故與羌通路又西通月
支大夏以公主妻烏孫王以分匈奴西方之援國其水甘
若酒故名酒泉
後漢書曰班超久在西域年老思土上書曰臣不敢望到
酒泉郡但願生入玉門關(玉門屬燉煌今沙州也去長安三千六百里酒泉今肅州也去)
(長安二千八百五十里路)
瓜州
十道志曰瓜州晉昌郡禹貢雍州之域古西戎地戰國時
烏孫月支居焉漢初爲匈奴右地後爲武威酒泉二郡
漢志曰寘安屬燉煌郡寘水出焉又名籍端水出羌中西入
澤寘安即晉昌地
又曰廣至宜禾都尉治昆侖障莽曰廣桓即常樂地有宜
禾故城
沙州
十道志曰沙州燉煌郡禹貢雍州之域古西戎地秦屬西
戎漢置燉煌郡
左傳范宣子數戎子駒支曰昔秦人迫逐乃祖吾離于瓜
州蒙犯荆棘以來歸我先君惠公有不腆之田與汝剖分
而食之(瓜州地在燉煌)
漢書曰武帝元鼎六年分酒泉置燉煌郡徙人以實之(應劭)
(曰燉大也皇盛也)
又西域傳曰東則接漢扼以玉門陽關今壽昌有陽關及
玉門故關
漢志曰燉煌郡龍勒縣有陽關玉門關
伊州
十道志曰伊吾郡本伊吾盧地在燉煌之北大磧之外南
去玉門八百里
後漢書曰永平十六年明帝命將北征取伊吾盧地置宜
禾都尉以屯田
又西羌傳曰伊吾地宜五榖桑麻蒲陶其北有柳中皆膏
膄之地故漢與匈奴爭車師伊吾之地以制西戎
西州
十道志曰西州交河郡
漢書西域傳曰車師後王國有新道通玉門關戊巳校尉
徐普欲開以省道里半以避白龍堆之扼車師後王姑勾
以道通爲不便即馳突出高昌壁入匈奴
後魏書曰以其地勢高峻人物昌盛因名高昌
庭州
十道志曰庭州雍州之外流沙之西北前漢烏孫舊地東
與匈奴接歷代爲胡虜所居
漢書西域傳曰貳師伐西域諸國震懼自燉煌西至鹽澤
往往起亭而輪臺渠黎多有田卒
後漢書曰班超將兵擊伊吾於蒲類海
太平御覽卷第一百六十五
