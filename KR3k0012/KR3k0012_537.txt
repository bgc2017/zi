太平御覽卷第五百三十七
禮儀部十六
巡狩籍田
巡狩
易觀卦曰風行地上觀先王以省方觀民設教也
尚書舜典曰歲二月東巡狩至于岱宗柴(積柴以燎)望秩于山
川(秩者如其秩次之奈也)肆覲東后恊時月正日(恊和)同律度量衡(同齊)
(同也)脩五禮五玉(五等諸侯瑞圭璧也)三帛(玄纁黃)二牲(羊鴈)一死(雉也)贄如
五器卒乃復(五器上五玉礼終則還之三帛以下不還)五月南巡狩至於南嶽
如岱禮(南嶽衡山)八月西巡狩至于西嶽如初禮(西嶽華山)十有一
月朔巡狩至于北嶽如初禮(朔北方北獄恒山)歸格於藝祖用特
(藝祢也)
尚書大傳曰元祀巡狩四嶽八伯壇四奥沉四海封十有
二山肇十有二州
毛詩清廟曰時邁巡狩告祭柴望也(巡狩告祭者天子巡行郡國至方嶽之下)
(而封禪也)
又曰般巡狩而祀四嶽河海也於皇時周陟其高山
墮山喬嶽允猶翕河(河山四嶽翁合也箋云合者河自大陸巳北敷爲尢道祭者合爲一)
周禮下官夏曰職方氏掌天下之圖王將巡狩則戒于四
方
大戴禮曰十有二歲天子巡狩是故諸侯上不敢侵凌下
不敢暴小民〇禮記王制曰天子五年一巡狩歲二月東
巡狩至于岱宗柴而望祀山川覲諸侯問百年者就見之命
太師陳詩以觀民風命市納賈以觀民之所好惡志淫好
辟命典禮考時月定日同律禮樂制度衣服正之山川
神祗有不舉者爲不敬不敬者君削以地宗廟有不順
者爲不孝不孝者君絀以爵變禮易樂者爲不從不從者君
流革制度衣服者爲叛叛者君討有功德於民者加地進律
又祭義曰天子巡狩諸侯待於境天子先見百年者(問其國君)
(以百年者所在而見)八十九十者東行西行者弗敢過欲言政者君
就之可也(弗敢過者謂道經則見之)
禮記逸禮曰王者必制巡狩之禮何尊天重民也所以五
年一巡狩何五歲再閏天道大備所以至四嶽者盛德之
山四方之中能興雲致雨也巡狩者何巡循也狩牧也爲
天循行牧民也
禮記外傳曰溥天之下莫非王土封建諸侯各守天子之
地故巡行之夏殷五載一巡狩(五年再閏)周制十二年一巡狩
(歲星一周)皆在仲月以至嶽下(仲者中也正也)燔柴告天(此因事而告至也天下廣)
(大四方幽隱南面之君多行威福憂民之至故問之)巡狩之年四方諸侯先會嶽之
下以俟見(嶽有湯沐之邑助祭泰山先齊戒以見天子)考其制度以齊同(書同文車)
(同軓合其章律甲子)有善惡以黜陟之
左傳莊公曰天子非展義不巡狩注云天子巡狩所以宣
布德義
又僖下曰晉侯召王以諸侯見且使王狩仲尼曰以臣召
君不可以訓故書曰天王狩於河陽言非其地且明德也
漢書曰人有告韓信反陳平曰古者天子巡狩僞遊雲夢
也
又武紀曰朕郊見上帝巡於北邊見羣鶴留止不以羅網
靡所獲獻薦於大畤(如淳曰是時春也非用羅網時故無所獲)光景並見
又曰元封五年南巡狩至於盛唐(注如淳曰縣名在南郡也)望虞舜於
九疑(應邵曰舜葬蒼梧九疑山名今在零陵營道也)自尋陽浮江親射蛟江中獲
之舳艫千里薄樅陽而出(縣名屬盧江也)作盛唐樅陽之歌
又曰宣帝尊孝武廟爲世宗行廵狩郡國皆立廟
又食貨志日天子始出廵郡國東渡河河東守不意行廵
至不辨自殺行西踰隴隴西守以行往卒(或曰踰度也卒倉卒)從官
不得食隴西守自殺於是上北出蕭關從數萬騎馬獵新秦
中以勒邊兵而歸
後漢書曰光武建武十八年二月西廵狩幸長安三月祠
高廟遂有事十一陵歷馮翊界進幸蒲坂祠后土夏四月
車駕還宫
又曰章帝元和二年二月丙辰東廵狩乙丑帝耕于定陶
使使者祠唐堯於咸陽靈臺辛未幸大山柴告岱宗有黃
鵠三十從西南來經祠壇上東北過于宮屋翺翔升降進
幸奉高
又曰章帝廵幸詔曰惟廵狩之制以宣聲教考同遐邇解
釋怨結
又和紀曰冬十月戍申幸章陵祠舊宅癸丑祠園廟會宗
室於宅勞賜作樂
宋書禮志曰古者天子廵狩之禮布在方策至秦漢廵幸
或以厭望氣之祥或以希神仙之應煩擾之役多非舊典
惟後漢諸帝頗有古禮焉魏文帝值三分初創方隅事多
皇輿亟動略無寧歲盖應時之務又非舊章也明帝凡三
東廵所過存問高年恤人疾苦或賜榖帛有古廵幸之風
焉齊王正始元年巡洛陽縣賜高年力田各有差
又曰元嘉四年二月太祖東巡至丹徒告覲園陵三月幸
丹徒離宮升京城北頋饗父老舊勲于丹徒行宫加賜衣
裳各有差蠲丹徒縣其年租賦
宋書文帝行丹徒詔吾生在此城及盧循肆亂害流茲境
先帝以桑梓根本寔同休慼復以蒙弱猥預艱難情義繾
綣夷險備經遺蹤舊物猶存心目歲月不居逝踰三紀時
人故老與運遷落眷惟旣往倍深感歎
越絶書曰禹巡狩大越見耆老納詩書審銓衡平斗斛
孟子曰夏諺曰吾王不遊吾何以休吾王不預吾何以助
一遊一豫爲諸侯度也
又曰晏子對齊景公曰天子適諸侯曰廵狩春省耕而𥙷
不足秋省歛而助不給也
孔叢子曰古者天子將巡狩必造于祖禰命告群祀及社
稷畿内名山大川七日而遍親告用牲史用幣
蔡邕獨斷曰上廵狩校獵還公卿巳下陳洛陽亭前街上
乘輿到公卿以下拜天子東公卿親識顔色然後還宫
酈善長注水經曰光武之征秦豊幸舊邑置酒極歡張平
子以爲真人南廵觀舊里焉
三齊略曰堯山在廣固城西七里堯廵狩所登遂以爲名
山頂立祠祠邊有栢樹枯而復生不知幾代樹也又石上
有堯跡于今猶存
風俗通曰廵者循也狩者守也道德太平恐遠近不同故
必自親行之循功考德黜陟幽明也
白虎通曰王者所廵狩者何廵者循也狩者收也道德
太平恐遠近不同化幽隱有不得所者故必自親行之謙
敬重民之至也何以知太平乃廵狩以武王不廵狩至成
王乃廵狩也
黃帝太一密推曰師曠曰先知巡狩之年當視太一與天
目在四維之歲法爲廵狩若不出則遣使者按行風俗太
一雖在四維不出也即出知廵狩何方以主人所在處之
班固東廵頌曰事大而瑞盛誠非一小臣所任頌述不勝
狂簡之情謹上岱宗頌一篇
班固南廵頌曰是時聖上運天官之法駕馮列宿而贊元
崔駰東廵頌曰登天靈之威輅駕太一之象車躬東作之
上務始八政於南行
崖駰南巡頌曰建初九年秋榖始登猶斯嘉時舉先王之
大禮假于章陵遂南巡楚路臨江川以望衡山顧九疑嘆
虞舜之風是時庶績咸熙罔可黜陟
崔駰西巡頌曰惟永平三年八月已丑行幸河東志曰君
舉必書是故工歌其詩史歷春秋若夫聲管不發雅頌罔
記
崔駰北廵頌曰元和三年正月上旣畢郊祠之事乃東廵
出於河内經青兖之郊逥冀州遂禮北嶽聖澤流浹黎元
被德嘉瑞並集乃作頌曰
張衡廵狩頌曰初吉帝將狩於岱嶽展誼省方觀風設教
丙寅朏率群賓備法駕以祖於東門乙酉觀禮於魯而休
齊焉己丑届于靈宫是日有鳳雙集于臺
馬融東巡頌曰敷六典經八成爕和萬殊㹅領神明類乎
上帝柴乎三辰禋祠乎六宗祗燎乎羣神
籍田
毛詩閔子載芟曰載芟春籍田而祈社稷也
周禮天官上甸師曰掌帥其屬而耕耨王籍以時入之以
供粢盛
又天官下曰内宰上春詔王后帥六宮之人生穜稑之種
而獻之于王(鄭玄曰古者使后宫藏種以佐王耕事共禘郊也先種後熟日穜後種先熟日稑)
禮記月令曰是月也天子乃以元日祈榖于上帝乃擇元
辰天子親載耒耜措之于叄保介之御間帥三公九卿諸
侯大夫躬耕帝籍天子三推公五推卿諸侯九推反乃執
爵于大寢三公九卿諸侯大夫皆御命曰勞酒
又祭義曰昔天子爲籍田千畒冕而朱紘躬秉耒耜諸侯
爲籍百畒冕而青紘躬秉耒耜以事天地山川社稷先公
醴酪粢盛於是乎取之敬之至也
又祭義曰耕籍所以教諸侯之養也
又祭統曰天子親耕於南郊以供粢盛王后蠶於北郊以
供冕服天子諸侯非莫耕也王后夫人非莫蠶也身致其
誠信而巳矣
又表記曰天子親耕粢盛秬鬯以事上帝故諸侯勤以輔
事於天子注言無事而居位食禄是不義而冨且貴
禮記外傳曰籍者借也天子耕千畒但三推發耒三岱而
止借民力治之所耕之榖藏於神倉以供事天地宗廟神
祇人鬼之用也天子以身先天下(所以勸下民也)以建寅之月而
郊(北郊即祈榖之祭)郊而後耕郊用辛日(擇吉日)而耕用亥日享先
農而後籍田
國語曰周宣王即位不籍千畒虢文公諫曰夫民之大事
在農上帝之粢盛於是乎出民之蕃庶於是乎生是故稷
爲大官古者太史順時[瓜見]出土氣震發先時九日太史告
稷曰陽氣俱烝土膏其動稷以告王王即齋宫百官御事
王耕一墢
漢書文帝詔曰夫農天下之夲也其籍田朕親率耕以給
宗廟粢盛
又曰昭帝始元元年上耕于鈎盾弄田(應劭日時帝年九歲未能親耕帝籍)
(鈎盾官者近署故往試耕爲戲弄也)
續漢書禮儀志曰正月始耕有司請行事訖就耕位天子
諸侯百官以次耕
晉書禮志曰武帝末有司奏古諸侯耕籍百畒躬執耒耜以
奉社稷宗廟勸率農功今諸王臨國宜依之竟不施行
又江彪傳曰哀帝即位欲躬自籍田彪以禮廢日久儀注
不存中興以來所不行宜停之
宋書禮志曰親耕籍晉武帝太始四年詔曰夫民之大事
在農是以古之聖王躬耕帝籍以供郊廟之粢盛且以訓
化天下近代以來耕籍於數步中空有慕古之名曾無供
祀訓農之實而有百官車徒之費今脩千畒之制當與群
公卿士躬稼穡之艱難以帥天下
又曰元嘉二十一年太祖將親耕而其儀久廢使何承天
撰定儀注乃下詔曰國以民爲夲民以食爲天古者從時
脉土以訓農功躬耕帝籍敬供粢盛仰瞻前王思遵令典
何可量處千畒考上元辰朕當親率百辟致禮郊甸庶幾
誠素獎被斯民
又曰籍田皇帝冠通天冠朱紘青介幘衣青紗衮侍中陪
乘奉車即秉轡
又曰車駕至籍田侍中跪奏降車臨壇大司農跪奏先
農巳享請皇帝親耕太史令讃曰皇帝親耕三推三反於
是羣臣以次耕王公五等開國諸侯五推五反孤卿大夫
七推七反士九推九反籍田令率其屬耕竟畒灑種即耰
齊書禮志曰永明三年有司奏來年正月二十五日丁亥
可祠先農即日輿駕親耕宋元嘉大明以來並用立春後
亥日尚書令王儉以爲亥日籍田經記無文太學博士劉
蔓議禮孟春之月立春迎春又於是月以元日祈榖又擇
元辰躬耕帝籍盧植說禮通辰日曰甲至癸也辰子至亥
也郊天陽也故以日籍田隂也以辰隂禮畢後必居其末
亥辰之末故記稱元辰注曰吉亥又五行之說木生於亥
日祭先農又其義也
隋書禮志曰北齊籍於帝城東南千畒每歲正月上辛後
吉亥使公卿以一太牢祠先農神農氏於壇上無配饗祭
訖親耕
唐書曰貞觀三年春太宗親祭先農躬御耒耜籍于千畒
之甸初晉氏南遷後魏來自雲朔中原分裂又雜以獯戎
代歷周隋此禮久廢而今始行之觀者莫不駭躍於是秘
書郎岑文夲獻籍田頌以美之
又曰乾元中耕籍田至于先農之壇因閱耒耜有雕刻文
飾者謂左右曰田器農人執之在於朴素豈貴文飾乎乃
命徹之
又曰儀鳳二年春上親耕籍田于東郊禮畢作籍田賦以
示羣臣
又曰開元二十二年正月上親耕於洛陽東門外諸儒奏
議以爲古者耦耕以一撥爲推今用牛耕宜以一步爲一
推及親籍太常告三推禮畢上曰朕憂人知勤勞俯同九
推而止自是公卿巳下皆過於古
五經要義曰天子籍田千畒以供上帝之粢盛常孟春啓
蟄即郊之後身率公卿大夫而親耕焉所以先百姓而致
孝敬
說文曰帝籍千畒者使民如借故謂之籍從耒昔聲
應劭漢官儀曰天子東耕之日率三公九卿戴青幘冠青
衣載青旂駕蒼龍往出種堂天子升壇公卿耕訖天子耕
於壇舉耒三
應劭漢官儀曰天子升壇公卿耕訖嗇夫下種凡稱籍田
爲千畒亦曰帝籍亦曰耕籍亦曰東耕亦曰親耕亦曰王
籍
六典曰凡籍田所收九榖納于神倉以供粢盛五齊三酒
之用若有餘及穰稁供飼犧牲焉
又曰兩漢及魏晉並有其禮過江草創未暇至宋始有也
黃瓊上書曰先農之禮所宜躬親以迎春和以致時雨
論衡曰立春東耕爲土象人男女各二秉耒鋤或立土牛
象人土中未必而耕也從氣應時示率下也
東京賦曰躬三推於天田脩帝籍之千畒
繆襲許昌宫賦曰太和六年春上旣躬耕帝籍發趾乎千
畒以帥先萬國乃命羣牧守相述職班教順陽宣化烝黎
允示訓德歌功觀事樂業是歲甘露降黃龍見海外有
克捷之師方内有豊穰之慶農有餘粟女有餘布遐狄來
享殊俗内附穆乎有太平之風
潘岳籍田賦曰伊晉之四年皇帝親率群臣籍於千畒之
甸禮也於是乃使甸師清畿野廬掃路封人壝宫掌舍設
枒青壇蔚其嶽立翠幕黯以雲布結崇基之靈祉啓四塗
之廣阼
任豫籍田賦曰瞻望圭景咫尺三川𬗟彼帝籍百有餘年
曹植籍田論曰春耕于籍田郎中令侍寡人焉顧而謂之
曰營疇萬畒厥田上上經以大陌帶以横阡竒柳夾路名
果被園牢農寔掌是謂公田此寡人之封疆也
太平御覽卷第五百三十七
