太平御覽卷第六百二
文部十八
著書下幼屬文
著書下
吕氏春秋曰吕不韋爲秦相國集諸儒使著其所聞爲十
二記八覽六論合十餘萬言名爲吕氏春秋暴之咸陽市
門懸千金於其上有能增損一字者與之金時人無能增
損說者以爲非不能也盖憚相國畏其勢耳然其書以道
德爲准的以無爲爲紀綱以忠義爲品式以公方爲撿格
與孟軻孫卿相表裏也
列仙傳曰李耳字伯陽陳人也生於殷時爲周柱下史好
養精氣貴無名接而不施轉爲守藏吏積年乃知其真人
也仲尼師之去入大秦過關令尹喜待迎之彊使著書作
道德上下經二卷鶡冠子或曰楚人隱居衣弊履穿以鶡
爲冠莫測其名因服成號著書言道家事馮煖常師事之
西京雜記曰淮南王著鴻列二十篇鴻大也烈明也言大
明禮教也號爲淮南子一曰劉安子自云字中有風霜之
氣楊子雲以爲一出一入字直百金
又曰董仲舒夢蛟龍入懷乃作春秋繁露
又曰葛洪家世有劉子駿漢言百卷首尾無題目但以甲
乙丙丁記其卷數先父傳之劉歆欲撰書編錄漢事類未得
搆而亡故書無宗本止雜記而前後無事類後好事者以
意次第之始甲之癸爲十帙帙十卷合百卷洪家有小同異
又曰楊雄著太玄經夢吐白鳳皇集其頂上而滅
楊雄傳贊曰雄好古而樂道其志欲窮文辭成名於後世
以爲經莫大於易於是故作太玄傳莫大於論語故作法
言
桓譚新論曰楊子雲才智聞逹卓絶於衆漢興巳來未有
此也國師子駿曰何以言之荅曰通才著書以百數唯太
史公爲廣大餘皆藂殘小論不能比之子雲所造法言太
玄也人貴所聞賤所見故輕易之若遇上好事必以太玄
次五經也
抱朴子曰王充作論衡北方都未有得之者蔡伯喈嘗到
江東得之歎其文高度越諸子及還中國諸儒覺其談論
更遠嫌得異書或搜求至隱處果得論衡捉取數卷將去
伯喈曰唯我與𡭗共之勿廣也
又曰盧生問曰蔡伯喈張平子才足著子書正恐言遠旨
深世人不解故不著也余難云若如來言子雲亦不應作
太玄經也瓦甂木柸比門所饒金觴玉爵萬家無一也
又曰孔鄭之門耳聽口受者滅絶而託竹素者爲世寳也
又曰余家遭火典籍蕩盡困於無力不能更得故抄掇衆
書撮其精要用功少而所收多思不煩而所見博或謂洪
曰流無源則乾條離株則悴吾恐玉屑盈車不如金璧余
荅曰詠圓流者採珠而捐蚌登荆嶺者拾五而棄石余之
抄略譬猶擿翡翠之藻羽脫犀象之角牙
又曰嵇君道問二陸優劣
抱扑子曰朱淮南嘗言二陸重規沓矩無多少也一手之
中不無鈍利方之它人若江漢之與潢潦陸子十篇誠爲
快書者其辭之冨者雖覃思不可損也其理之約者雖潜
筆腐豪不可益也陸平原作子書未成吾門生有在陸君
軍中嘗在左右說陸君臨亡曰窮通時也遭遇命也古人
貴立言以爲不杇吾所作子書未成以此爲恨耳余謂仲
長統作昌言未竟而亡後董襲撰次之桓譚新論未備而
終班固謂其成琴道今才士何不贊成陸公子書
穎容春秋例曰著述之事前有司馬遷楊雄後有鄭衆班
固近即馬融鄭玄其所著作違義正者略舉一兩事以言
之遷史記不識畢公文王之子而言與周同姓楊雄法言
不識六十四卦云所從來尚矣
論衡曰畫工好畫上世人不畫秦漢士者尊古卑今楊子
云作太玄經法言張伯松不肯一觀與並肩故賤其言也
若生周世則爲金匱也
又曰淮南吕覽文不無累害所以出者家冨官貴也人有
難充書者繁重云不在多以爲龍少魚衆少者爲神充荅
曰文衆勝寡財冨愈貧世無一分吾有百篇人無一字吾
有萬言孰爲賢也充仕數不遇以章和二年徙家避難揚
州丹陽入爲治中才小任大職在刺劾笔札之思歷年寢
廢章和三年罷州還年漸七十時可懸輿髮白齒落日月
逾邁貧無供養志不娛快乃作養生之書凢十六篇論衡
造於永平末定於建初之年耳
新論曰余爲新論術辨古今亦欲興治也何異春秋褒貶
耶今有疑者所謂蚌異蛤二五爲非十也譚見劉向新序
陸賈新語乃爲新論莊周寓言乃云堯問孔子淮南子云
共工争帝地維絶亦皆爲妄作故世人多云短書不可用
然論天間莫明於聖人莊周等雖虚誕故當採其善何云
盡弃耶
風俗通應邵撰序云風者天氣有寒煖地形有隂陽泉水
有美惡草木有剛柔俗者含血之類象而生之百里不同
風千里不同俗周秦嘗以月遣輶軒使采異代方知載之
祕府及羸氏之亡遺棄殆盡蜀人嚴君平有千餘言林陶
翁儒才有挭槩與楊雄續注二十七年凢九千字猶不如
𡭗雅之宏麗張竦云縣諸日月不刊之書余不才敢比隆
於斯人
金樓子曰王仲宣昔在荆州著書數十篇荆州壊盡焚其
書今在者一篇知名之士咸重之見虎一毛不知其班
又曰劉輔性矜嚴有盛名沉深好經書善說京氏易論集
經傳及圖䜟文作五經通論世號之曰沛王通明帝甚敬
重之賞賜恩寵加異
又曰或問余曰子何不詢之有識共著此書曷爲區區自
懃如此予曰夫荷旃被毳者難與道純緜之緻密羹藜唅
糗者不足論大牢之滋味故服[絺-巾+ㄙ]絺之凉者不知盛暑之
鬱燠襲貂狐之煖者不知至寒之悽愴予之術業豈賓客
之能闚斯盖以筳撞鍾以蠡測海也予常切齒淮南不韋
之書謂爲賓遊所製每至著述之間不令賓客闚之也
又曰桓譚新論華譚又有新論楊雄有太玄經楊泉有太
元經談此多誤動形色或云桓譚有新論何處復有華譚
楊子但有太玄經何處復聞太元也皆由不學使之然矣
隋大業拾遺曰大業之初勑内史舍人竇威起居舍人崔
祖濬及龍川贊治侯偉等三十餘人撰區宇圖志一部五
百餘卷新成奏之又著丹陽郡風俗乃見以吳人爲東夷
度越禮義及屬辭比事全失脩撰之意帝不悅遣内史舍
人柳逵宣勑責威等云昔漢末三方鼎立大吳之國以稱
人物故晉武帝云江東之有吳會猶江西之有汝潁衣冠
人物千載一時及永嘉之末華夏衣纓盡過江表此乃天
下之名都自平陳之後碩學通儒文人才子莫非彼至𡭗
等著其風俗乃爲東夷之人度越禮義於𡭗等可乎然於
著術之體又無次序各賜杖一頓即日勑追祕書學士十八
人脩十郡志内史侍郎虞世基惣檢於是世基先令學士
各序一郡風俗擬奏請體式學士著作佐郎虞綽序京兆
郡風俗學士宣惠尉陵敬序河南郡風俗學士宣德郎杜
寳序吳郡風俗四人先成以簡世基世基曰虞綽序京兆
文理俱贍優博有餘然非衆人之所能繼陵敬論河南雖
文華才冨序事過繁袁朗杜寳吳蜀二序不略不繁文理
相副宜具狀以四序奏聞去取聽勑及奏帝曰學士脩書
頗得人意各賜物二十叚付世基擇善用之世基乃鈔吳
郡序付諸頭以爲體式及圖志第一副夲新成八百卷奏
之帝以部秩太少更遣子細重脩成一千二百卷卷頭有
圖別造新樣紙卷長二尺叙山川則卷首有山水圖叙郡
國則卷首有郭邑圖叙城隍則卷首有公館圖其圖上山
水城邑題書字極細並用歐陽肅書即率更令詢之長子
攻於草隷爲時所重
幼屬文
東觀漢記曰班固字孟堅九歲能作賦頌因數入讀書禁
中每行廵狩輙獻上賦頌
魏志曰陳思王植年十歲善屬文太祖曰汝倩人耶植跪
對曰出言爲論下筆成章願當面試時銅雀臺新成太祖
悉將諸子登臺使各賦之植援筆立就(亦出思疾門)
又曰文帝八歲屬文
魏氏春秋曰阮籍幼有竒才異質八歲能屬文性恬静兀
然彈琴長嘯以此終日
又曰庾闡字仲初少孤年九歲能屬文鄕里重之
崔鴻十六國春秋曰南凉錄秃髮傉檀子歸年十三命爲
高昌殿賦援筆即成影不移漏傉檀覽而異之擬之曹子
建(亦出思疾周)
後魏書曰胡叟入長安觀風化隱匿名行懼人見知時京
兆韋祖思少閱典墳多蔑時彦知叟至召而見之祖思習
常待叟不足聊與温涼拂衣而出祖思固留之曰當與君
論天人之際何遽而反乎叟對曰論天人者其亡久矣與
君相知何夸言若是也遂不坐而去至主人家賦韋杜二
族一宿而成時年十有八矣具述前載無違舊美叙中世
有恊時事而末及鄙黷人皆竒其才思其筆世猶傳誦之
以爲笑狎
齊書曰張率字士簡性寬雅年十二能屬文常日限爲詩
一篇或數日不作則追𥙷之稍進作賦頌至年十六向作
二千餘首有虞訥者見而詆之率乃一旦焚毀更爲詩示
焉託云沈約訥便向之嗟稱無字不善率曰此吾作也訥
慙而退
南史曰劉孝綽本名冉幼聦敏七歲能屬文舅齊中書郎
王融深賞異之與同載以適親友號曰神童融每曰天下
文章若無我當歸阿士阿士即孝綽小字也
又曰謝貞八歲嘗爲春日閑居詩從舅王筠竒之謂所親
曰至如風定花猶落乃追步惠連矣年十三尤善左氏春
秋工草隷蟲篆
後周書曰李旭幼年巳解屬文有聲洛下時洛陽刱置明
堂旭年十歲數爲明堂賦雖優洽未足才制可觀見者咸
曰有家風矣
三國典略曰蕭大心字仁恕小名英童與大臨同年十歲
並能屬文嘗雪朝入見梁武帝詠雪令二童各和並援筆
立成
梁書曰柳惲早有令名少工篇什爲詩云亭臯木葉下隴
首秋雲飛琅邪王融見而嗟賞因書齋壁及所執白闌團
扇
又曰太祖文帝諱綱字世讃六歲能屬文高祖驚其早就
不之信也及於御前面試辭彩甚美高祖難曰此子吾家
之東阿也
又曰丘遟字子希年八歲便屬文父靈鞠有才名常謂氣
骨似我徵士何點見而異之
又曰庾肩吾八歲能賦詩特爲兄於陵所友愛
又曰何遜字仲言八歲能賦詩弱冠州舉秀才南鄕范雲
見對策大相稱賞謂所親曰頃觀文人質則過儒文則傷俗
其能含清濁守今古見之何生矣沈約亦愛其文
又曰陸從典字由儀幼聦敏年八歲讀沈約集見廻文妍
麗援筆擬之便有佳致十二作柳賦其辭甚美從父瑜特
所賞愛
隋書曰李德林幼聦敏年數歲誦左思蜀都賦十餘日便
度高隆之見而嗟歎遍告朝士云若假其年必爲天下偉
器鄴京人士多就宅觀之月餘日中車馬不絶年十五誦
五經及古今文集日數千言俄而該博墳典隂陽緯候無
不通涉善屬文辭覈而理暢
又曰于宣敏字仲逹少沉密有才思年十一詣周趙王王
命之賦詩宣敏爲詩甚有幽貞之志王大竒之坐客莫不
嗟賞起家右侍上士
文選人名錄曰曹植年十歲誦讀詩論及賦數萬言能屬
文
又曰謝靈運幼而聦慧善屬文舉筆立成文章之盛獨絶
當時
幼童傳曰謝瞻字宣遠幼而聦悟五歲能屬文通玄理
又曰孫士潜字石龍六歲上書七歲屬文
金樓子自叙曰余六歲解爲詩奉勑爲詩曰池萍生巳合
林花發稍周風入花枝動日照水光浮因𡭗稍學爲文也
太平御覽卷第六百二
