太平御覽卷第八百八十二
神鬼部二
神下
北齊書曰神武以高昂爲西道大都督徑趣商洛昂渡河
祭河伯曰河伯水中之神高敖曹地上之虎
齊書曰義鄕縣長風廟神姓鄧先經爲縣令死遂發靈
周山圖啓乞加神位輔國將軍上曰足狗肉便了事何用
階級
齊書曰安人爲吴興太守郡有項羽神護郡廳事太守
到郡必須祀以軛下牛安人奉佛法不與神牛著履上廳
事又於上設八關齋俄而牛死安人尋卒世以神爲祟
梁書曰王神念爲青州刺史性剛正所更州郡必禁止淫
祠時東北有石鹿山臨海先有神廟神念至便令毀撤神
影壞屋舍坐棟上有一大蛇長丈餘入海水時隂子春爲
東莞太守夢人通名詣子春云有人見苦被壞宅舍旣無
所託欽君厚德欲憩此境子春心密記之經二日而知之
甚驚以爲前所夢神因辦牲醑請召安致一處數日復夢
一朱衣人相聞辭謝云得君厚惠當以一州相報子春心
喜供事彌勤經月餘魏欲襲朐山間諜前知子春設伏摧
破之授南青州刺史
又曰蕭猷封臨汝侯爲吴興郡守性倜儻與楚王廟神交
飲至一斛每酹祀盡懽極醉神亦有酒色祈禱必從後爲
益州刺史時江陽人齊苟兒反猷乃遥禱請救是日有田
老逢一騎絡鐵從東方來問去城幾里曰百四十時日巳
晡騎舉矟曰後人來可令之病馬欲及日破賊俄有數百
騎如風一騎過請飲田老問爲誰曰吴興楚王來救臨汝
當此時廟中請祈苟驗十餘日乃見侍衛土偶皆泥濕如
汗者是日猷大破兒
唐書曰高祖義師次靈石縣隨將宋老生屯霍邑以拒義
師會霖雨積旬餽運不継有白衣老父詣軍門曰余爲霍
山神使謁唐皇帝曰八月雨止路出霍邑東南吾當濟師
高祖曰此神不欺趙無恤豈負我哉
又曰初薛延陁之將敗也有一客乞食於主人主人引入
帳令妻具饌其妻頋視客乃狼頭人也妻告隣人共視之
狼頭人巳食主人而去相與逐之止鬱督軍山見二人追
者告其故二人曰我則神人也薛延陁當滅我來取之追
者懼而退走延陁竟敗於鬱督軍山
老子曰神得一以靈神無以靈將恐歇
莊子曰藐姑射之山有神人居焉肌膚若冰雪綽約若處
子不食五榖吸風飲露乘雲氣御飛龍而遊乎四海之外
管子曰桓公北征孤竹未至卑耳之谿十里闟然止瞠然
視援弓將射引而未敢發也謂左右曰見是前人乎左右
對曰不見也公曰事其不濟乎寡人大惑今者寡人見人
長尺而人物具焉冠右祛衣走馬前疾事其不濟乎寡人
大惑豈有人若此乎管仲對曰臣聞登山之神有俞兒者
長尺而人物具焉覇王之君興而登山之神見且走馬前
道也祛衣示前有水也右祛衣示從右方涉也至卑耳之
谿有贊水者曰從左方涉其深及冠從右方涉其深至膝
巳涉其大濟桓公坐拜管仲之馬前曰仲父之聖至若此
寡人之罪也久矣
墨子曰鄭繆公處乎廟有神入門身鳥素服曰帝饗汝明
德使錫汝壽十年有九公曰敢問神名曰予爲勾芸
韓子曰齊人謂齊王曰河伯大神也王不識與之遇乎
請使王遇之乃爲壇埸大水之上而與王立焉有間大魚
動因曰此河伯也
隋巢子曰昔三苗大亂天命殛之夏后受之大神降而冨
也司命益年而民不夭四方歸之闢地以王
山海經曰豐山有神耕父處之常游清冷之淵出入有光
(清冷水在西縣山上有祠水赤有光)
又曰崑崙山神陸吾虎身長九首人面
又曰西北海外章尾山有神人面蛇身而赤身長千里其
眼乃晦其視乃明(視爲晝明爲衣)雨風是謁(能請風雨)是燭九隂是謂
燭龍(詩含神務曰天不是西北無隂陽消息故有龍銜火精照天門中)
又曰蚩尤作兵犯黃帝乃令應龍攻於冀州之野蚩尤請
風伯所從大風雨黃帝乃下天女魃止雨遂殺蚩尤魃不
得復上故所居不雨
黃庭内景經曰至道不煩决存眞泥九百節皆有神髮神
蒼華字太元腦神精根字泥丸眼神明上字英玄鼻神玉壟
字靈堅耳神空閑字幽田舌神通命字正倫齒神崿鋒字
羅千一面之神宗泥丸
又曰心神丹元字守靈胏神皓華字虚成肝神龍煙字含
明腎神玄冥字育嬰脾神嘗在字魂停膽神龍曜字威明
皆在心内運天經晝夜存之自長生
太公金匱曰武王都洛邑未成隂寒雨雪十餘日深丈餘
甲子且有五丈夫乘車馬從兩騎止王門外欲謁武王武
王將不出見太公曰不可雪深丈餘而車騎無跡恐是聖
人太公乃持一器粥出開門而進五車兩騎曰王在内未
有出意時天寒故進熱粥以御寒未知長幼從何起兩騎
曰先進南海君次東海君次西海君次北海君次河伯雨
師粥旣畢使者具告太公太公謂武王曰前可見矣五車
兩騎四海之神與河伯雨師耳南海之神曰祝融東海之
神曰勾芒北海之神曰玄冥西海之神曰蓐收請使謁者
各以其名召之武王乃於殿上謁者於殿下門内引祝融
進五神皆驚相視而歎祝融拜武王曰天隂乃遠來何以
教之皆曰天伐殷立周謹來受命願勑風伯雨師各使奉
其職
風俗通曰共工之子好遠遊死爲祖神
又曰秦昭王伐蜀令李冰爲守江水有神歲取童女二人
爲婦主者自出錢百萬以行娉冰曰不湏吾自有女到時
裝飾其女當以沉江冰徑上神坐舉酒酹曰今得傳九族
江君大神當見尊顔相爲進酒冰先投杯但澹淡不耗厲
聲曰江君相輕當相伐耳拔劒忽然不見良久有蒼牛闘
於岸有頃冰還謂官属令相助曰南向要中正白是我綬
也還復闘主簿刺殺其北面者江神死後無復患
博物志曰太公望爲灌壇令文王夢見婦人當道哭問其
故曰吾太山之神嫁爲西海婦灌壇令當吾道不敢以疾
風暴雨過也夢覺召太公三日果疾風暴雨
三齊略記曰始皇作石橋欲過海觀日出處于時有神人
能驅石下海城陽一山石盡起立嶷嶷東傾狀似相隨而
行云石去不速神人輙鞭之皆流血石莫不悉赤至今猶
爾
又云始皇於海中作石橋海神爲之竪柱始皇感其惠求
與相見海神荅云我形醜約莫圖我乃從石塘三十里相
見左右巧人以脚畫其狀神怒曰帝負我約速去始皇轉馬
還馬脚獨立後脚隨崩僅得登岸脚畫者溺於海死
王韶之始興記曰㴩水内有一處曰龍口甚神明經過莫
敢袒舡載什物置之不守可經月人及鳥獸無犯者
淮地記曰按古嶽瀆經云禹治水止桐柏山乃獲淮渦水神
(名曰無支)祁善應對言語辨淮之淺深源之遠近形若猕猴縮
鼻高額青軀白首金目雪牙頸伸百尺力逾九象禹授之
庚申遂頸鎻大䥫鼻穿金鈴從淮之隂鎻龜山之足淮水
乃安流注于海
華陽國志曰周滅後秦孝文王以李冰爲蜀守冰能知天
文地理謂汶山爲天彭門髣髴若見神遂水上立祠三所
壅江作塴穿郫江以行舟舡又漑灌三郡於是蜀沃野千
里號爲陸海天下謂之天府也冰又作石犀五頭以厭水
精時青衣有深水出蒙山下伏行地中會江至南安觸山
崖水脉漂蕩破害舟舡冰乃發卒鑿平崖時水神怒冰乃
操刀入水與神闘迄今蒙福
漢武故事曰上祀太畤祭常有光明照長安城如月光上以
問東方朔此何神也朔曰此司命之神揔鬼神者也上曰
祠之能令益壽乎對曰皇者壽命懸於天司命無能爲也
郡國志曰陵州仁壽縣有陵井出鹽井有玉女祠初玉女
無夫後每年取一少年人擲置井中若不送水即竭又蜀郡
西山有大蟒蛇吸人上有祠號曰西山神每歲土人莊嚴
一女置祠旁以爲神妻蛇輙吸將不𡭗即亂傷人周氏平
蜀許國公宇文貴爲益州緫管乃致書爲神媒合㛰姻擇
日設樂送玉女像以配西山神自迩之後無復此害
魏文帝列異傳曰袁夲初時有神出河東號度索君人共立
廟兖州蘇士母莊往禱見一人着白布單衣高冠冠似魚
頭度索君曰昔慮山共食白李未久巳三千年日月易得
使人悵然去後度索君曰此南海君也
搜神記曰蔣子文者廣陵人也嗜酒好色常自謂已骨青
死當爲神漢末爲秣陵尉逐賊至於鍾山之下賊擊傷額
因解綬以縛之有頃遂死及吳先主之初其吏見子文於道
乘白馬執白羽侍從如平生文曰我當爲此土神也爲吾
立祠不𡭗使蟲入耳爲災吴主爲妖言後果有蟲入人耳
皆死醫不能治又云不祠我將有大火是歲數有火災吴
主患之封爲中都侯加印綬立廟改鍾山爲蔣山以表其
靈
幽明錄曰晉孝武帝於殿北䆫下清暑忽見一人著白夾
黃練單衣舉身沾濕自稱華林池中水之神名曰淋涔君
也若善見待當相福祐時帝飲已醉取常所佩刀擲之刀
空過無礙神忿曰不以佳事垂接當令知所以居少時而
暴崩皆呼此靈爲禍也
列異傳曰費長房能使神後東海君見葛陂君淫其夫人
於是房勑繫三年而東海大旱長房至東海見其請雨乃
勑葛陂君出之即大雨
異苑曰陶侃如厠見數十人悉持大杖有一人單衣平幘
自稱後帝云君長者故出相見三載說冨貴莫可言侃起
逐失所在有大印作公字當有穢處
世說曰吴興徐長夙與鮑南海有神明之交欲授以祕術
先謂徐宜有約誓徐誓以不仕於是受籙常見八大神在
側能知來見往才識日異縣鄕翕然有美談欲用爲縣主
簿徐心悅之八神一朝不見七人餘一人倨傲不如常徐
問其故荅云君違誓不復相爲使身一人留衛籙耳徐乃
還籙遂退
宋玉神女賦曰楚襄王與宋玉遊於雲夢之浦使玉賦高
唐之事其夜玉寢與神女遇其狀甚麗玉異之明日以白
王王曰其狀若何曰晡夕之後精神恍惚若有所喜見一
婦人甚竒異王曰其狀如何玉曰茂矣美矣諸好備矣盛
矣麗矣難測究矣不可勝讃其始來也爛若白日初出照
屋梁其少進也皎若明月舒其光湏臾之間美皃横生其
盛飾也則羅紈綺繢燦爛文章王曰若此試爲寡人賦之
王符論曰今婦人不修中饋休其蚕織而起學巫祝鼓舞
事神以欺誣細人熒惑百姓妻女羸弱疾病之家懷憂憤
憤易爲恐懼至使奔走便時去離正宅增重禍祟至於死
亡而不知巫所敗誤反恨事神之晚
陳思王洛神賦曰覩一麗人于巖之畔乃援御者而告之
曰𡭗有覩於彼者乎彼何人斯若此之豔也御者對曰臣
聞河洛之神名曰宓妃則君王所見無乃是乎其狀若何
臣願聞之曰其形也翩若驚鴻宛若遊龍榮耀秋菊華茂
春松髣髴兮若輕雲之蔽月飄揚兮若流風之廻雪遠而
望之皎若太陽升朝霞迫而察之灼若芙蓉出綠波余情
悅其淑美心振蕩而不怡無良媒以接欣託微波而通辭
願誠素之先逹解玉珮以要之
太平御覽卷第八百八十二
