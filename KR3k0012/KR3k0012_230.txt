太平御覽卷第二百三十
職官部二十八
衛尉卿武庫令守宫令
公車令宗正卿宗正少卿
宗正丞太僕卿乘黃令
廐令車府令
衛尉卿
六典曰衛卿之職掌邦國器械文物之事揔武庫武器守
宫三署之官屬少卿爲之貳凢大祭祀大朝會則供具羽
儀節鉞金戟帷弈茵蓆之屬
漢書百官表曰衛尉秦官也掌宫門衛屯兵漢因之景帝
初更名中大夫後元年改爲衛尉
東觀漢記曰光武二十三年太尉鮑昱兼衛尉永元三年
司徒丁鴻兼衛尉
後漢書曰銚(音遥)期字次况穎川人也拜衛尉卿期重於信
義憂國憂主其有不得於心必犯顔諫諍
續漢書曰隂興爲衛尉每諸將出征伐身行勞問無所愛
惜
又曰馬光字叔山爲衛尉卿上以光謹勑小心周密畏慎
特親異之
又曰竇固字孟孫爲衛尉卿兩宫宿衛見重當時仁厚謙
恭甚有名稱
又曰趙喜字伯陽爲衛尉盡心事上夙夜匪懈母没上䟽
乞守服不許遣使釋服
又百官志曰衛尉卿秩中二千石掌官服衛士公車令百
官衛士左右都虞候宫掖門司馬皆屬焉
魏志曰辛毗爲衛尉清平與徐邈胡質皆以憂國忘私不
營産業賜糓二千斛錢三十萬布告天下
又曰田預爲并州刺史徵爲衛尉屢乞遜位司馬宣王以
預克壯書諭未聽預書荅曰年過七十而以居位譬猶鐘鳴
漏盡夜行不休是罪人也遂因稱疾
又曰辛毗字佐治爲衛尉卿帝方修殿舍毗諫曰詩云民
亦勞止汔可小康
吴志曰嚴畯爲孫權立吴及稱尊號畯常爲衛尉禄賜皆
散之親戚知故家常不充
晉書曰石崇拜衛尉與潘岳謟事賈謐謐與之親善號二
十四友廣成君每出崇降車路左望塵而拜其佞如此
宋書曰南郡王義宣子恢爲侍中領衛尉晉氏過江不置
衛尉世祖欲重城禁故復置衛尉自恢爲始也
唐書官品志曰衛尉卿位視侍中掌宫門屯兵卿每月丞每
旬行宫徼糺察不法統武庫令公車司馬令
漢官解詁曰衛尉主宫闕之内衛士於垣下爲廬各有員部
凢居宫中者皆置籍於門按其姓名有毉巫僦人當入者
本官長吏爲封啓傳審其印信然後内之人有籍者皆復
有符用木長二寸以所長官兩字爲䥫印分符當出入者
案籍畢復齒符乃引内之也其有官位得出入者令執御
者各傳呼前後以相通昏至晨分部行夜夜有行者輙前
曰誰誰若此不懈終歲更始所以重慎宿衛也
漢書舊儀曰衛尉寺在京内胡廣云宫闕之内衛士於周
垣下爲廬者若今之伏宿屋矣
武庫令
六典曰武庫令掌藏邦國之兵仗器械辨其名數以備國
用承爲之貳
漢書百官表曰執金吾属官有武庫令
又曰杜欽爲大將軍武庫令職閑無事欽所好也
又曰武庫令一人昔武王伐紂散牛放馬倒載干戈韜以
虎皮而藏諸武庫武庫之職由來尚矣
續漢書曰武庫令一人秩六百石主兵器
晉書曰樂廣欲會荆揚士人武庫令黃慶進陶侃於廣人
或非之慶曰此子終當遠到復何疑也
守官令
六典曰守官令掌邦國供帳之屬辨其名物會其出入凢
大祭祀大朝會及廵幸則設王公百官位於正殿南門外
續漢書曰少府属官有守官令丞主御紙筆墨及財物諸
用并封書泥之事
魏志曰荀彧字文若年少時南陽何顒異之曰王佐才也
舉孝廉拜守宫令〇董巴漢中宫傳曰守官禁内署令秩
千石在省内用中人省外士人
齊職儀曰守宫周掌宫之職王行爲帷宫即其任也
公車令
漢書曰張釋之爲公車令
續漢書曰公車司馬令掌宫南門凢吏民上書四方貢獻
及徵詣公車者皆掌之
又曰周垂字子居拜侍御史公車司馬令不畏強禦以是
見怨於幸臣
應劭漢官儀曰公車司馬令周官也秩六百石冠一梁掌
殿司馬門徼夜宫中天下上事及闕下凢所徵召皆揔領
之李郃以公車司馬入爲侍
宗正卿
六典曰宗正卿之職掌九族六親之属籍以别昭穆之序
并領崇玄署少卿爲之貳
漢書曰宗正秦官也(應劭曰周成王時形伯入爲正)掌親屬
又曰劉德字路叔修黃老術有智略少時數言時事召見
甘泉宫武帝謂之千里駒昭帝初爲宗正丞後爲宗正卿
德妻死大將軍欲以女妻之德不敢畏盛滿也
又曰劉向字子政元帝時蕭望之周堪薦向宗室忠直明
經有行爲宗正
東觀漢記曰劉般字伯興遷宗正在朝廷竭忠盡節勤身憂
國夙夜不怠數納嘉謀州郡便宜清淨畏愼受職脩治振
施宗族
又曰劉平字公子以仁孝著聞永平三年爲宗正卿
後漢書曰劉&KR0942;字君文梁孝王㣧爲宗正卒官遂代掌宗
正焉
續漢書曰宗正卿一人秩二千石掌序錄王國嫡庶之次
及諸宗室親屬遠近郡國歲計上宗室名籍〇晉起居注
曰咸寧元年以太中大夫王覽爲宗正卿
又曰太始二年以侍中中書監朱整爲宗正卿
後魏書曰杜銓初密太后父豹喪在濮陽世祖欲命迎葬
於鄴謂司徒崔浩曰天下諸杜何處望高浩對京兆爲美
世祖曰朕今方改葬外祖意欲取京兆杜中長老一人以
爲宗正命營護凶事浩曰中書博士杜銓其家今在趙即
是杜預之後於今爲諸杜最即命詔之及見銓器貌瓌雅
世祖感悅謂浩曰此真吾所欲也以爲宗正
唐書官品志曰宗正卿位視列曹尚書主皇室外戚之籍
以宗室爲之
石氏星經曰宗正二星在帝座東南
山公啓事曰羊祜忠篤寬厚然不長理劇宗正卿缺不審
可轉作否
宗正少卿
後魏職令曰宗正卿第四品上第二請用懿清和識參教
典者先盡皇宗無則用庶姓
宗正丞
六典曰宗正丞掌判寺事
太僕卿
六典曰太僕卿掌邦國廐牧車輿之政令㹅乘黃典廐典
牧章府四署及諸監牧之官屬少卿爲之貳凢國有大禮
及大駕行幸則供其五輅属車之属
尚書冏命曰穆王命伯冏爲周太僕正(伯冏戌名爲太僕作大御中大夫也)
作冏命曰昔在文武聦明齊聖小大之臣咸懷忠良今予
命汝作大僕正正于羣僕侍御之臣
周禮曰太僕正掌王之服位出入王之大命掌諸侯之復
逆王眡朝前正位而退入亦如之建路鼓于太寢之門外
而掌其政以待逹窮者與遽令聞鼔聲則速逆御僕與御
庶子祭祀賓客喪紀正王之服位詔法儀贊王牲事王出
入則自在左馭而前駈
漢書曰灌嬰自上初起沛常爲太僕竟高祖以太僕事惠
帝崩以太僕事高后高后崩(代王之來)嬰與東牟侯入清宫以天
子駕迎代王共立文帝復爲太僕
又曰百官表曰太僕輿馬属官有大廐未夾央廐象馬三
令又車府路軨(音靈)騎馬駿馬四令又龍馬閑(駒槖)泉騊駼丞華五
監長丞又邊郡六牧苑令各三丞又收槖昆蹄令
丞皆属焉
東觀漢記曰祭(側界切)彤膂力過人常貫三百斤弓入爲太
僕從帝過孔子講堂帝指子路室曰太僕吾之禦侮也
後漢書曰徵祭&KR0686;爲太僕&KR0686;在遼東幾三十年衣無兼副
顯宗旣嘉其功又美&KR0686;清約拜日賜錢一百万馬三疋衣
被刀劒下至居屋什物大小無不悉備
續漢書曰趙歧字臺卿獻帝以爲太僕持節安慰天下
又百官志曰太僕秩中二千石掌車馬天子出奉駕大駕則馭
魏志曰國淵字子尼遷太僕居列卿位布衣𬞞食禄賜散
之舊故宗族以恭儉自守
又曰潘尼字正叔侍中爲太僕造乘輿箴漢舊儀曰太僕
牧師諸苑三十六所分布北邊以郎爲苑監官奴婢三萬人
分養三十萬頭擇取給六廐牛羊無數以給牲犧
漢雜事曰石慶爲太僕卿出上問車中幾馬慶以策數馬
策舉手曰六馬慶以兄弟中最爲簡易而猶如此
又曰公孫賀以太僕爲丞相子敬聲代爲太僕
晉諸公贊曰郭展爲太僕留心於養生是以廐馬充牣其
後征吴得以濟事
唐書官品志曰太僕卿位視黃門侍郎統南馬牧左右牧
龍廐内外廐丞
乘黃令
六典曰乘黃令掌天子車輅辨其名數與馴馭之法丞爲
之貳
宋書曰乘黃令晉官也主乘輿金根車及安車追鋒諸衆
車馬
齊職儀曰乘黃令獸名也龍翼馬身黃帝乘之而仙後人
以名廐
廐令
六典曰典廐令掌繫飼馬牛給養雜畜之事丞爲之貳
漢書曰太僕屬官有大廐未央廐象馬三令各五丞一尉
又車府輅軨騎馬駿馬四令丞(晉約日漢儀注大廐名也主馬萬疋也)又龍
馬閑駒槖泉(如淳日廐在槖泉宫下)騊駼丞革五監長丞牧槖昆蹄
令丞(應劭曰槖槖駞昆蹄好馬名也如淳曰因以名厩也)
武帝太初元年更名象馬爲桐馬(應劭日主乳馬取其汁桐洛之味酢可飲因以)
(名官相動)
又曰蘇武爲栘中監(移中厩名音移)
又曰上官桀遷未央厩上體不安及愈見馬瘦上怒曰汝
以我不復見馬耶桀曰聖體不安曰夜憂懼意誠不在馬
言未卒泣數行下上以爲忠
齊職儀曰諸厩有圉師牧人養馬之官校人掌王之馬正
也
車府令
六典曰車府令掌王公巳下車駱辨其名數及馴馭之法
丞爲之貳史記曰趙高爲秦車府令
漢書百官表曰太僕屬官有車府令一人六百石丞一人
東觀漢記曰永平中車駕出信陽侯隂就干車騎突鹵薄
車府令齊國徐匡就車收送獄詔書譴匡自繫不出吴良上
書信陽侯驕慢干突車騎無人臣禮大不敬匡執法守正而下獄
臣恐陛下政化由是隳矣於是詔出匡左遷即丘長
齊職儀曰車府署周有巾車典輅之職辨五輅之制
太平御覽卷第二百三十
