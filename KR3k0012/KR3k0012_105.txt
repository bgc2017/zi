太平御覽卷第一百五
皇王部三十
後周太祖文皇帝孝閔皇帝
明皇帝武皇帝
宣皇帝静皇帝
後周太祖文皇帝
周書曰太祖文皇帝姓宇文氏諱泰字黑獺代郡武川人其
先出自炎帝炎帝爲黃帝所滅子孫遁居朔野有葛烏兔者
雄武多筭略鮮卑慕之奉以爲主遂揔十二部落世爲大人
其後裔孫曰普回因狩得王璽三紐有文曰皇帝璽普回異
之以爲天授其俗謂天子曰宇文因號宇文國并以爲氏焉
太祖德皇帝之少子也母曰王氏初孕五月夜夢抱子昇天
纔不至而止寤而告德皇帝德皇帝喜曰雖不至天貴亦極
矣魏孝昌二年燕州亂太宗始以統軍從𡭗朱榮征之先
是北海王顥奔梁梁人立爲魏王令率兵入洛魏孝莊帝
出居河内以避之榮遣賀拔岳討顥仍迎孝莊帝太祖與
岳有舊乃以別將從岳及孝莊帝反正以功封寧都子邑
三百戶遷鎮遠將軍步兵校尉万俟(上音墨下音其)醜奴作亂關
右孝莊帝遣爾朱天光及岳等討之太祖遂從岳入關先
鋒破魏行臺尉遟菩薩等及平醜奴定隴右太祖功居多
遷征西將軍金紫光禄大夫增邑三百戶加直閤將軍行
原州事太常元年岳以太祖爲左丞領岳府司馬加散騎
常侍事無巨細皆委决焉表太祖爲持節衛將軍夏州刺
史魏永熙三年正月岳與侯莫陳悅討曹泥二月岳爲悅
所害四月太祖率輕騎臨悅軍悅大懼太祖統兵奮擊大
破之悅遁走追及斬之魏帝遣著作郎姚幼瑜持節勞軍
進太祖侍中驃騎大將軍開府儀同三司關西大都督洛
陽縣公承制封拜使持節如故七月丁未從帝洛陽率輕
騎入關太祖備儀衛奉迎謁見東陽驛八月齊神武襲䧟
潼關侵華隂太祖率諸軍屯霸上以待之齊神武留其將薛
瑾守關而退太祖乃進軍襲瑾虜其卒七千還長安進位
丞相冬十月齊神武推魏清河王亶子善見爲主徙都於
鄴是爲東魏閏十二月魏孝武帝崩太祖立魏南陽王寳
炬爲嗣是爲文皇帝大統十七年春三月魏文帝崩皇太
子嗣位太祖以冡宰㹅百揆三年魏帝有怨言魏臨淮王
育廣平王贊等垂泣諫之帝不聽於是太祖與公卿定議
廢帝立齊王廓是爲恭帝元年夏四月帝大饗群臣魏史柳
虬執簡書吉於朝曰廢帝文皇帝之嗣子年七歲文帝託於
安定公曰是子也才由于公不才亦由于公公宜勉之公
旣受兹重寄居元輔之任又納女爲皇后遂不能訓誨有
成致令廢黜負文皇帝付嘱之意此咎非安定公而誰太
祖乃令太常盧辯作誥諭公卿曰嗚呼我羣后曁衆士維
文皇帝以襁褓之嗣託於予訓之誨之庶厥有成而予岡
能弗變厥心庸曁乎廢墜我文皇帝之志嗚呼兹咎予其
焉避子實知之矧爾衆人之心哉惟予之顔豈惟今厚將恐
來世以子爲口實乙亥魏帝詔封太祖子邕爲輔城公憲爲
安城公邑各二千戶三年九月太祖有疾還至雲陽命中山
公護受遺輔嗣子冬十月乙亥崩於雲陽宫還長安發喪
時年五十二葬于成陵謚曰文公孝閔帝受禪追尊爲文
王廟曰太祖武成元年追爲文皇帝
孝閔皇帝
後周書曰孝閔皇帝諱覺字陁羅足太祖第三子也母曰
元皇后大統八年生於同州七歲封略陽郡公時有善相
者史元華見帝退謂所親曰此公子有至貴之相但恨其
夀不足以稱之耳魏恭帝三年三月命爲安定公世子十月
乙亥太祖崩景子世子嗣位爲太師大冡宰十二月丁亥魏
帝詔以歧陽之地封帝爲周公庚子禪位於帝元年春正
月辛丑即天王位柴燎告天朝百官於路門追尊皇考文
公爲文王皇妣爲文后大赦天下封魏帝爲宋公帝性剛
果見晉公護執政深忌之司會李植軍司馬孫恒以先朝
佐命入侍左右亦疾護權重乃與宫伯乙弗鳳賀拔提等
潜謀請帝誅護帝然之又引宫伯張先洛同謀先洛密白
護護乃出植爲梁州刺史恒爲潼州刺史鳳等遂不自安
更奏帝將召羣臣入因此誅護先洛又白之時小司馬尉
遟綱揔統宿衛兵護乃召綱共謀廢立令綱入殿中詐呼鳳
等論事旣至以次執送護第並誅之綱乃罷禁兵帝方悟
無左右獨在内殿令宫人持兵自守護又遣大司馬賀蘭
祥逼帝遜位遂幽於舊邸月餘以弑崩時年十六護誅後
謚曰孝閔皇帝陵曰静陵
明皇帝
後周書曰世宗明皇帝諱毓小名統萬突太祖長子也母
曰姚夫人永熙三年太祖臨夏州生帝於統萬城因以名焉
大統十四年封寧都郡公十六年行華州事尋拜開府儀
同三司宜州諸軍事宜州刺史魏恭帝三年授大將軍鎮
隴右孝閔踐祚進位柱國轉歧州諸軍事歧州刺史治有
美政黎民懷之及孝閔帝廢晉公護遣使迎帝於歧州秋
九月癸亥至京師止於舊邸甲子羣臣上表勸進備法駕
奉迎帝固襄羣臣固請是日即天王位大赦天下乙丑朝
羣臣於延夀殿武成元年春正月乙酉太師晉公護上表
歸政帝始親覽萬機軍旅之事護猶㹅焉初改都督諸州
軍事爲揔管八月己亥改天王稱皇帝追尊文王爲文皇
帝大赦改元二年春正月癸丑朔大會羣臣於紫極殿始
用百戲三月辛酉重陽閣成會羣公列將卿大夫及突厥
使者於芳林園賜錢帛各有差夏四月帝因食遇毒庚子
大漸辛丑崩於延壽殿時年二十七謚曰明皇帝廟稱世
宗葬昭陵
武皇帝
後周書曰高祖武皇帝諱邕字祢羅突太祖第四子母曰
叱奴太后大統九年生於同州有神光照室幼而孝敬聦
敏有器質太祖異之曰成吾志者必此兒也年十二封輔
城郡公孝閔帝踐祚拜大將軍出鎮同州世祖即位遷柱
國授蒲州諸軍事蒲州刺史武成元年入爲大司空治御
正進封魯國公領宗師甚爲世宗所親愛朝廷大事多共
參議性沉深有遠識非因顧問終不輒言世宗每歎曰夫
人不言言必有中武成二年世宗崩遺詔傳位於帝帝固
讓百官勸進乃從之壬寅即皇帝位大赦天下保定元年
春正月戊寅詔曰寒暑亟周奄及徂歲改元命始國之典
章朕承寳圖宜遵故實可改武成三年爲保定元年嘉號
旣新惠澤宜溥文武百官各增四級以大冡宰晉國公護
爲都督中外諸軍事四年十月詔大將軍大冡宰晉國公
護率軍伐齊齋於太廟庭授以斧鉞於是護惣大軍出潼
關大將軍權景宣率山南諸軍出豫州少師楊摽出軹關
天和元年正月大赦改元五月甲午詔曰道德交喪禮義
嗣興襃四始於一言美三千於爲敬是以在上不驕處滿
不溢冨貴所以長守邦國於焉乂安故能承天静地和民
敬鬼明並日月道合四時朕雖庸昧有志前古甲子乙邜
禮云不樂萇弘表昆吾之稔杜蕢(若怪切)有楊觶(音寘)之文自
世道喪亂禮儀紊毀此典茫然巳墜于地昔周王受命請
聞顓頊廟有戒盈之器室爲復禮之銘矧伊末學而能忘
此宜依是日有事停樂庶知爲君之難爲臣不易貽之後
昆殷鍳斯在四年春正月辛夘朔廢朝以齊武成薨故也
遣司會河陽公李綸等會葬於齊仍弔賵焉建德元年三月
癸夘朔曰有蝕之齊遣使來聘景辰誅大冡宰晉國公護
其子柱國潭國公會會弟大將軍莒國公至崇業公静并
柱國侯伏侯龍恩龍恩弟大將軍萬壽大將軍劉勇等大
赦改元罷中外府二年秋七月巳巳祠太廟自春末不雨
至於是月壬辰集百寮於文德殿帝責躬罪巳問以治政
得失五年十月乙酉帝㹅戎東伐以越王盛爲右一軍㹅
管𣏌國公亮爲右二軍㹅管隋國公楊堅爲右三軍㹅𬋩
譙王儉爲左一軍㹅管大將軍竇恭爲左二軍惣管廣化
公丘崇爲左三軍㹅管齊王憲陳王純爲前軍六年春正
月尉遟勒擒齊主及其太子恒於青州四月乙巳至自東
伐列齊主於前其王公等並從車轝旗幟及器物以次陳
於其後大駕布六軍備凱樂獻俘於太廟京邑觀者皆稱
萬歲戊申封齊主爲温國公宣政元年三月於蒲州置宫
廢同州及長春宫甲戌初服常冠以皂紗爲之加簮而不
施纓道其制若今之折角巾也上大將軍郯國公王軌破
陳師於吕梁擒其將吳明徹等俘斬三萬餘人五月己丑
帝揔戎北伐遣柱國平原公姬願東平公宇文紳舉等率
軍五道俱入發關中公私馬驢悉從軍癸巳帝不豫止於雲
陽宫丙申詔停諸軍事六月丁酉帝疾甚還京其夜崩於
乘輿時年三十六謚曰武皇帝廟稱高祖葬孝陵
宣皇帝
後周書曰宣皇帝諱贇字乾伯高祖長子也母曰李太后
武成元年生於同州保定元年五月景午封魯國公建德
元年四月癸巳高祖親告廟冠於阼階立爲皇太子詔皇
太子廵撫西土文宣皇后崩高祖諒闇詔太子㹅朝政五
旬而罷高祖每廵幸四方太子常留監國五年二月又詔
皇太子廵西土因討吐谷渾宣政元年六月丁酉高祖崩
戊戍太子即皇帝位尊皇后爲皇太后大象元年春正月
癸酉受朝於露門帝服通天冠絳紗袍羣臣皆服漢魏衣
冠大赦改元大成初置四輔官以上柱國大冡宰越王盛爲
大前疑相州㹅管蜀國公尉遟迥爲大右弼申國公李
穆爲大左輔大司馬隋國公楊堅爲大後丞二月辛巳詔
曰皇太子衍地居上嗣正統所歸遠憑積德之休允恊無
疆之祚帝王之量不肅而成天禄之期不謀巳至朕今傳
位於衍乃睠四海深合謳歌之望俾予一人高蹈風塵之
表萬方兆庶知朕意焉可大赦天下改大成年爲大象元
年帝於是自稱天元皇帝所居稱天臺冕二十有四旒車
服於鼓皆以二十四爲節内史御正皆置上大夫皇帝衍
稱正陽宫置納言御正諸衛等官皆准天臺尊皇太后爲
天元皇太后二年五月甲午夜帝備法駕幸天興宫乙未
帝不豫還宫詔隋國公堅入侍疾巳酉大漸御正下大夫
劉昉與内史上大夫鄭譯矯制以隋國公堅受遺輔政是
日帝崩於天德殿時年二十二謚曰宣皇帝葬定陵
靜皇帝
後周書曰靜皇帝諱衍後改爲闡宣帝長子也母曰朱皇
后建德二年六月生於東宫大象元年正月癸夘封魯王
戊午立爲皇太子二月辛巳宣帝於鄴宫傳位授帝居正
陽宫二年夏五月乙未宣帝寢疾詔帝入宿於露門學巳
酉宣帝崩帝入居天臺廢正陽宫大赦天下停洛陽宫作
大定元年春正月壬午詔曰朕以不天夙遭極罰光隂遄
速遽及此辰窮慕纏綿言增號絶踰祀革號憲章前典可
改大象三年爲大定元年二月庚申大丞相隋王楊堅爲
相國惣百揆備九錫之禮又加冕十有二旒建天子旌旗
出警入蹕並依魏晉故事甲子隋王楊堅稱號帝遜於別
宫隋氏奉帝爲介國公邑萬戶車服禮樂一如周制上書
不爲表荅不稱詔有其文事竟不行開皇元年五月壬申
崩時年九歲謚曰靜皇帝葬恭陵
太平御覽卷第一百五
