太平御覽卷第五百七十三
樂部十一
歌四
司馬相如琴歌曰鳳兮鳳兮歸故鄕遨遊四海索我皇時
來通遇無所將何悟今夕升斯堂有豔淑女在此房室迩
人遐毒我腸何緣交接爲鴛鴦
崔琦四皓頌曰昔南山四皓者盖角里先生綺里季夏
黃公東園公是也秦之博士遭世闇昧道滅德消坑黜儒
術詩書是焚於是四公退而作歌曰莫莫高山深谷滅哉
曄曄紫芝可以療飢唐虞世遠吾將何歸駟馬高盖其憂
甚大冨貴畏人兮不如貧賤之肆志
樂志曹植嘗爲琴調歌曰于嗟此轉逹夙夜無休閑東西
經七陌南北越七阡願爲中林草秋隨野火燔䃺滅豈不
庸願與株葉連
司馬相如美人賦曰有女獨處婉然在牀竒葩逸麗素姿
豔光覩臣微笑而言曰上客何國之君子無乃遠乎遂設
旨酒進鳴琴玉釵挂臣冠羅䄂拂臣衣撫絃而爲幽蘭之
曲女乃歌曰獨處室兮郎無依思佳人兮情傷悲彼君子
兮來何遟日將暮兮華髮衰
魏文益繁欽書曰守宮王孫世有女曰璅始年九歲夢與
神通寤而悲吟哀聲激切體若飛仙于今十五是日戊午
祖于北園博延衆賓迭奏名倡世女湏臾而至厥狀甚美
於是振𬒮徐進揚蛾微眺衆倡騰逝群賓失席然後修容
飾粧改曲變度激清角揚白雪接孤聲赴危節於是商風
振條飛霧成霜可謂聲恊鍾石氣應風律網羅韶護囊括
鄭衛者也
繁欽牋與魏文帝曰都尉薛訪車子年始十四能喉囀引
聲與葭同音自上呈見果如所言即日故共觀試乃知天
壤之所誠有自然之物也潜氣内囀哀音外激大不抗越
細不幽散聲舊美曲常均
國史𥙷曰李衮善歌於江外而名動京師崔昭入朝密載
而至乃邀致賓客請弟一部樂及京師之名倡以爲盛會
紿言表弟請登未座令衮被衣而出滿座皆笑少頃命酒
昭曰請表弟歌座中又笑及喉囀一發樂人皆大驚曰是
李八郎也乃羅拜之
樂府雜錄曰踏搖娘者生於隋末河内有人醜皃而好酒
常自号郎中醉歸必敺其妻妻色美善歌乃自歌爲怨苦
之詞河朔演其曲而被之管絃因寫其夫妻之容妻悲訴
每搖其身故号踏搖娘近代優人頗改其制度非舊旨也
又曰開元中有人許和子者夲吉州永新縣樂家女也開
元未進入宫因以永新名之藉於宜春院旣美且惠善歌
能變新聲韓娥李年延殁後千載曠其人至永新始繼其
能遇高秋㓪月臺殿清虚喉囀一聲響傳九陌明皇嘗獨
召李謀吹苗逐其歌曲終管裂其妙如此一日賜大酺於
勤政樓觀者數拾萬衆諠譁聚語莫得聞魚龍百戲之音
上怒欲罷宴中官力士奏請命永新出樓歌一曲必可止
喧上從之永新乃撩鬢舉䄃直奏慢聲至是廣場寂寂若
無一人義者聞之血湧愁者聞之腸絶洎漁陽之亂六宫
星散永新爲一士人所得韋青避地廣陵因月夜憑欄於
小河上忽聞舟中唱水調者曰此永新故歌也乃登舟省
之因與永新對泣久之青始晦其事後士人卒與其母之
京師終於狹斜間
又曰古之能者即有韓娥李延年莫愁(莫愁者女子也樂府詩云莫愁在何)
(處莫愁石城西艇子打兩催送莫愁來)善歌者必先調其氣氤氲自臍間發
至喉乃憶其詞即分抗墜之音旣得其術即可致遏雲響
谷之妙也
又曰大曆初有才人張紅者夲與父唱歌丐於衢路因過
將軍韋青所居(在昭國坊南門也)青於看街䆫中聞其歌喉寥亮
仍有美色即納爲姬其父亦舍於後戶優給之乃自傳其
藝穎悟絶倫嘗有樂工自撰一曲即古曲長命西河女也
加减其節奏頗有新聲未進間先印可於青青潜令紅於
屏風後聽之紅乃以小豆數合以記其節拍樂工歌罷青
因入問紅何如紅曰巳唱得矣青出給云某有女弟子久
曾唱非新曲也即令隔屏唱之一聲不失樂工大驚異遂
請相見歎伏不巳兼云此曲先有一聲不稳今巳正矣尋
逹上聽翌日召入宜春院寵澤隆異宫中号爲記曲娘子
尋爲才人一日内史奏韋青卒上告紅紅乃於上前嗚呼
奏云妾夲風塵丐者一旦老父死有所歸致身入内皆自
韋青妾不忍忘其恩因一慟而絶上嘉歎久之即贈昭儀
又曰韋青夲士人也嘗自爲詩云三代掌綸誥一身能唱
歌青官至金吾將軍
明皇雜錄曰唐玄宗自巴蜀廻因夜闌登勤政樓憑欄南
望烟月滿目上因自歌曰庭前琪樹巳堪攀塞外征人殊
未還盖盧思道之詞也歌歇上問有舊人乎逮明爲我訪
來翌日力士潜求於里中因召與同至則果梨園弟子也
其夜上復與乘月登樓左右唯力士及貴妃侍者紅桃在
焉遂命歌涼州詞貴妃所製上親御玉笛爲之倚曲曲罷
相覩無不掩泣上因廣其曲今涼州傳於人間者益加怨
切焉
又曰樂工李龜年恃恩寓於東都大起第宅僣侈之制逾
於公侯宅在東都通遠里中堂制度甲於都下(今裴晉公移於定鼎)
(門南別墅号綠野堂)其後龜年流落江南每遇良辰勝景常爲人歌
數闋座客聞之莫不掩泣而罷
劉叔敬異苑曰臨川聶包死數年忽詣南豊相沈道襲共
飲其歌笑甚有倫次每歌云花盈盈正聞行當歸不聞死
復生
祖台志怪曰建康小吏曹著見廬山夫人夫人命女婉出
與著相見婉見著欣悅命婢瓊林令取琴出婉撫琴歌曰
登廬山兮欎嵯峨晞陽風兮拂紫霞招若人兮濯靈波欣
良運兮暢雲柯彈鳴琴兮樂莫過雲龍會兮樂太和歌畢
婉便還去
搜神記日淮南王安設厨宰以俟賓客正月上午有八老
公詣門求見王曰群娥子復来也公知不見乃更形爲八
童子王驚見之盛禮設樂以享八公援琴而絃歌曰明明
上天照四海兮知我好之公來下兮公將與余生毛羽兮
升騰青雲蹈梁甫兮觀見三光過北斗兮駈乘風雲使玉
女兮今所謂淮南操是也
幽明錄曰勾章人至東野還暮不至門見路傍有小屋灯
火因投寄宿止宿有一小女不欲與丈夫共宿呼隣家女
自伴夜共彈琴箜篌至曉此人謝去問其姓字女不荅彈
絃而歌曰連綿葛上藤一緩復一絙欲知我姓名姓陳名
阿登
又曰吴縣費升爲九里亭吏向暮見一女從郭中來素衣
哭入埭向一新塚哭日暮不得入門便寄亭宿升作酒食
至夜升彈琵琶令歌女云有喪儀勿笑人也歌音甚媚云
精氣感冥昧所降若有緣嗟我遘良契寄忻宵夢閒中曲
云成公從義起蘭香降張磧苟云冥分結纏綿在今夕下
曲云佇我風雲會正侯今夕遊神交雖未久中心巳綢繆
寢處向明升去頋謂曰且至御亭女便驚怖獵人至群狗
入屋於牀咬死成大狸
搜神記曰吴王夫差小女名玉悅童子韓重韓重乃學於
齊魯之間臨去属其父求婚王怒不與女玉結氣亡葬閶
門之外重三年歸聞其死哀慟至玉墓所玉忽見重與言
乃左顧宛頸而歌曰南山有烏北山張羅志欲從君䜛言
孔多悲結生疾沒命黃壚命之不造冤如之何羽族之長
名爲鳳凰一日失雄三年感傷故見鄙姿逢君輝光身遠
心近何嘗暫忘
又曰太康末京洛始爲折楊柳之歌有兵車辛苦之辭後
楊駿被誅太后幽死折楊之應也
續搜神記曰廬江杜謙爲諸曁令縣西山下有一鬼長三
丈着赭布袴布褶在草中相張又脫褶擲草上作懊惱歌
百姓皆看之
古樂志曰齊歌曰謳吳歌曰歈楚歌曰豔淫歌曰哇歌又
有清歌高歌安歌緩歌長歌浩歌雅歌酣歌怨歌勞歌(韓詩)
(日飢者歌食勞者歌事)振旅而歌曰凱歌堂上奏樂而歌曰登歌亦
曰升歌古之善歌者有咸黑(帝唐時善歌者見吕氏春秋)秦青(響遏行雲声振)
(林木)薛談(秦青弟子)韓娥(齊人餘響遶梁三曰己上三人列子)王豹(處於淇而河西善謳)綿駒
(処高堂而斉右善歌)瓠梁(見淮南子)魯人虞公(見劉向別錄)李延年(見漢書)古歌
曲有陽陵白露朝日魚麗白水白雲江南陽春淮南駕辨
綠水陽阿採菱下俚巴人(並見襄陽耆舊轉及梁元帝纂要)八闋(葛天氏之歌見)
(吕氏春秋也)唐歌(帝之歌)南風鄕雲(並虞舜歌)晨露(湯歌並見吕氏春秋)漢歌曲
有大風(高祖所作)芝房白麟朱鴈交門天馬房中(已上並郊庿歌見漢書也)
盛唐樅陽(武帝歌見漢書)瓠子(武帝觀决河所作歌)玄雲步雲(西王母歌見漢武内傳)
古樂府有歌行豔歌行長歌行短歌行(魏武帝作)朝歌行怨歌
行前緩聲歌行後緩聲歌行櫂歌行鞠歌行放歌行蔡歌
行陳歌行
又古今樂錄晉宋已後歌曲有淫豫歌楊叛兒歌(南齊有楊昊母)
(爲師入宫童謠呼爲楊婆兒婆轉爲叛)扶風歌(晉劉琨作)百年歌(晉王道沖陸機並作)白日
歌(宋沈收之所作亦日落日歌其歌曰白日落西山)九曲歌(宋何承天作)採葛婦歌(古越)
(人作)桃葉歌(音王獻之所作)同聲歌(漢張衡作)碧王歌(晉孫綽作)四時歌(出於子夜)
子夜歌(古有女名子夜造此歌)上聲歌(亦名捉住哀悲之古曲)白紵歌(起於吴孫皓時)
(作)襄陽白銅鞮歌前溪歌(晉車騎將軍沈玩所作)歎聞歌(晉穆帝初歌畢輒呼)
(歎閒因以)爲名團扇歌晉中書令王珉與㛐婢芳姿有私愛甚
篤苦捶撻之婢素善歌而珉之好捉白團扇因見珉之歌
曰白團扇顦顇非昔容羞與郎相見願得隨郎手因風從
方便後人因歌之丁督護歌彭城内史徐逵之爲魯軌所
殺府内督護丁旿收殯歛之逵之妻晉公主呼問事每問
輙歎息曰丁督護其聲哀切後人因爲曲焉懊惱歌崇安
初人間訛謠之曲又云石崇爲綠珠作古有絲布澁難縫
一曲而巳宋太祖謂之中朝曲也
太平御覽卷第五百七十三
