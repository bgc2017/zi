太平御覽卷第五百一十六
宗親部六
兄弟下
晉書王覽字玄通母朱氏遇前妻子祥無道覽年數歲見
祥被楚撻輙涕泣抱持至于成童每諫其母母少止兇虐
祥漸有譽時朱氏密使鴆祥覽知之徑起取酒祥疑其有
毒争而不與朱氏遽奪反之自後朱氏賜祥饌覽輙先嘗
又曰庾冰字季堅兄亮以名德流訓冰以雅素垂風諸弟
相率莫不好禮爲世論所重亮常以爲庾氏之寳
又曰荀組字大章于時天下巳亂組兄弟貴盛懼不容於
世雖居大官並諷議而巳
又曰謝安弟萬爲而中郎將揔藩任之重安雖處衡門其
名猶出萬之右自然有公輔之望
又曰華悝字道弘少失父事母至孝年十三值年飢榖貴
悝𬞞食而母甘肥不絶又撫育孤弟友愛甚至稱爲慈兄
由是少有聲譽
又曰魏徐州刺史任城吕虔有佩刀工相之以爲必三公
可服此刀虔謂別駕王祥曰苟非其人刀或爲害卿有公
輔之量故以相與祥始辭之因強乃受及祥死之日以刀
授弟覽曰吾兒凡汝後必興足稱此刀故以相與覽則導
之祖
王隱晉書曰祖逖字士稚范陽人與弟約將母詣洛交結
人流逖舅程玄良良弟衛衛弟收並臺郎有勢於洛更
共扶讃兩甥故命並階清塗逖初爲司州主簿舉秀才爲大
司馬齊王掾有將帥之風
宋書曰謝弘微少孤事兄如父兄弟友睦之行世莫能及
口不言人長短兄曜好臧否人物每言論常以他語亂之
又曰蔡廓奉兄䡄如父家事小大皆諮而後行公禄賞賜
一皆入䡄有所資湏悉就典者請焉從高祖在彭城妻郗
氏永夏服廓荅曰知湏夏服計給事自應相供無容別寄
䡄時爲給事中
又曰謝景仁愛其弟甝(胡甘切)而憎弟述嘗設饌請高祖命
甝預坐而高祖召述述知景仁夙意又慮非高祖命之請
急不從高祖馳遣呼述湏至乃歡及景仁有疾述盡心視
湯藥飲食必嘗而後進不解帶不盥櫛者累旬景仁深懷
悊愧也
又曰張暢弟收爲猘(音冀)犬所傷醫言食蝦蟆鱠即愈收甚
難之暢含笑先嘗收因啖得差
又曰庾登之字元龍穎川&KR0739;陵人也少以強濟自立爲吴
郡太守坐事免官弟炳之爲臨川内史登之隨弟之郡優
遊自適
又曰江夷字茂遠濟陽考城人也夷少自操厲爲吴郡太
守以兄疾去官後遷右僕射
又曰陶潜與弟子書以言其志并爲訓戒曰汝軰稚小家
貧無役柴水之勞何時可免念之在心若何可言然雖不
同生當思四海皆兄弟之義鮑叔敬仲分財無猜歸生伍
舉班荆道舊遂能以敗爲成因喪立功他人尚爾况共父
之人哉穎川韓元長漢末名士身處鄕佐八十而終兄
弟同居至于没齒濟北汜稚春晉時操行人也七世同財
家無怨色詩曰高山仰止景行行止汝其慎哉
又曰孔顗字思遠不尚嬌飾服用麤敗終不改易時吴郡
顧顗之亦尚儉素衣裘器服皆擇其陋者宋世清約稱此
二人顗弟道存從弟微頗營業二弟請假東還輜重十餘
舫皆是絹紙席之属顗見之命上置岸側命左右取火燒
之盡乃去道存代顗爲江夏内史時都邑米貴道存慮顗
甚乏遣吏載伍百斛米餉之顗呼吏載米還彼吏曰都下
米貴乞於此貨之不聽吏乃載米而去
又曰蔡廓罷豫章郡還起二宅先成東宅與弟䡄
又曰徐湛之年數歲時與弟淳之共車行牛奔車環左右
人馳來赴之湛之先令取弟衆咸歎其幼而有識
又曰謝弘微寬重有雅量不以喜愠改色有蔡湛之者及
見太傳兄弟謂人曰弘微㒵類中郎而性似丈靖
齊書曰衡陽元王道度太祖長兄也與太祖俱受學雷次
宗宣帝問二兒學業次宗荅曰其兄外朗其弟内潤皆良
璞也
又曰劉璡兄瓛夜隔壁呼璡共語璡不荅方下牀着衣立
然後應瓛問其久璡曰向束帶未竟其操如此
又曰張岱少與兄太子中舍人寅新安太守鏡征北將軍
弟永廣州刺史辨俱知名謂之張氏五龍
隋書曰盧昌衡小字龍子風神澹雅容止可法博涉經史
工草行書從弟思道小字釋奴宗中俱稱英妙故幽州爲
之語曰盧家千里釋奴龍子
唐書曰温大雅歷遷黃門侍郎弟彦博爲中書侍郎對居
近侍議者榮之高祖從容謂曰我起義晉陽爲卿一門耳
大雅將改葬其祖父筮者曰葬於此地害兄而福弟大雅
曰若得家弟永康我將含笑入地葬訖歲餘而卒
又曰張嘉貞爲并州長史爲政嚴肅甚爲人吏所畏開元
初因奏事至京師上聞其善政數賞慰嘉貞因奏曰臣少
孤兄弟相依以至今日臣弟嘉祐今授鄯州別駕與臣各
在一方同心離居魂絶萬里乞移就臣側近臣兄弟盡力
報國死無所恨上嘉其友愛特改嘉祐爲忻州刺史
又曰韋述弟逌學業亦亞於述尤精三禮與述對爲學士
迪同爲禮官時人榮之
又曰張道源族孫楚金少有志行事親以孝聞初與兄越
石同預鄕貢進士州司將罷越石而薦楚金楚金辭曰以
順則越石長以才則楚金不如固請俱退時李勣爲都督
歎曰貢士夲求才行相推如此何嫌雙舉也乃俱薦擢第
又曰李遜幼孤寓居江陵與其弟建皆安貧苦易衣併食
講習不倦遜兄造知二弟賢日爲營丐成其志業建先遜
一年卒兄弟同致休顯士君子多之
又曰楊汝士爲劒南東川節度使時宗人嗣復鎮西川兄
弟對居節制時人榮之
又曰薛膺友悌弟齊爲李絳山東西道從事絳遇害齊中
飛矢墜於城下膺時爲左𥙷闕聞難不及請馳馬以赴齊
殁膺與兄弟褒庠處喪過禮朝之卿大夫曁搢紳者往弔
繼路聞其哀號弔者悲不能自持膺去左𥙷闕庠去河南
縣尉直弘文館與褒皆屏居外野布巾終喪蹈名教者推之
續晉陽秋曰王岷有儁才與兄珣並有名而聲出珣右時
人爲之語曰法護非不佳阿彌難爲兄
韋昭吴書曰劉繇長子基遭家多難嬰丁困苦潜處味道
不以爲慼與群弟居常夜卧早起妻妾稀見其面諸弟敬
憚事之猶父不妄交遊門無雜賓
三十國春秋曰裴楷嘗新爲別宅宅甚美麗楷兄欲之楷
便讓之爲性有大度皆斯類也
世說曰諸葛瑾弟亮及從弟誕並有盛名各在一國于時
以爲蜀得其龍吴得其虎魏得其狗誕在魏與夏侯玄齊
名瑾仕吴吴朝服其弘雅
又曰謝弈作剡令有一老翁犯法謝以醇酒罰之乃至醉
而猶未巳太傳時年七八歲着青布袴在兄膝邊坐諫曰
阿兄老翁可奈何故取作此謝於是改容曰阿奴欲放去
耶即遣之
會稽典錄曰謝淵字休德山隂人其先鉅鹿太守夷吾之
後也世漸微替仕進不繼至淵兄弟一時俱興兄咨字休
度少以質行自立幹局見稱官至海昌都尉淵起於衰末
兄弟脩德貧無慼容歴位建威將軍
又曰鍾牧字子幹牧兄駰計吏少與同郡謝贊吴郡顧譚
齊名牧童齓時號爲遟訥嘗謂人曰牧必勝我不可輕也
時人皆以爲不然
三輔决錄曰張宇穆之第二子也以父功當封自言兩目
失明天子信之乃封弟恭其小弟好戲無度放散家財宇
悉以所得千萬與之天子聞而嘉之又知其讓封徵拜議
郎
說苑曰宋襄公兹父爲桓公太子桓公有後妻子曰公子
目夷公愛之兹父爲公愛之也欲立之請於公曰請使目
夷立臣爲之相以佐之公曰何故也對曰臣自知不足以
處目夷之上公不許強以許公許之將立公子目夷目夷
辭曰兄立而弟在下是其義也今弟立而兄在下不義而
(使目夷爲之目夷將)逃之衛兹父從之三年桓公有疾使人召兹父
曰若不來是使我以憂死也兹父乃反公復立之以爲太
子然後目夷召兹父歸
楚國先賢傳曰隂興字君陵南陽新野人也拜衛尉薨時
封興長子慶爲嗣陽侯次子傳爲㶏強侯傳弟員丹皆爲
郎慶少修儒術推所居第宅奴婢財物悉分與員丹但佩
印綬而巳當世稱之上以慶閨門孝悌行義敦密褒顯朝
廷以勵親戚擢爲羽林右監
劉向列女傳曰廣漢汝婦者汝敦之妻也居世殷冨兄弟
早孤而㛐貪怪敦以所受田宅奴婢三百餘萬悉讓與兄
裁留園地數十畝起舍耕作土中得金一器敦以示妻妻
曰夲言讓先祖所有也此獨非其有耶敦曰固吾意也乃
俱檐金與兄㛐㛐初謂叔窮乏來欲假貸有不悅之色見
金而喜兄乃惻然感悟弃妻還金
海内先賢傳曰范丹字史雲讓財千萬與三弟
風俗通曰陳留太守泰山吴文章少與兄伯武相失二十
年後相會下邳市中爭計共闘伯武毆之文章欲報心悽
悵手不能興觀者笑之更相借問乃親兄也相持啼泣觀
者復曰兄得校弟不得報兄向者所笑乃其義也
典論曰劉表疾病其子琦還省疾琦性慈孝其弟恐琦見表
父子相感更有託後之意謂曰將軍命君撫臨江夏爲國
東藩其任至重今釋衆而歸必見譴怒傷歎以增其疾非
孝敬也遂遏于戸外使不得見琦流涕而去
江微陳留志曰李銓字玄機平丘人也少聦惠有志行銓
兄全前母子後母甚不愛也而衣食皆使下銓銓始年五
歲覺巳衣勝兄即脫不着湏兄得與巳同然後服之其母
遂不得有偏及長銓内匡其母外奉其兄故閨門雍睦爲
邦族所稱
晉諸公讃曰高柔長子雋大將軍掾次誕歴三州刺史放
率不倫决烈過人次光字宣茂少習家業明練法治晉武
帝世爲廷尉兄誕與光異操謂光小節常輕侮之光事誕
愈謹
又曰和嶠爲少保散騎常侍性至儉恡嶠同母弟郁素無
名稱嶠輕侮之以此爲損一
太平御覽卷第五百一十六
