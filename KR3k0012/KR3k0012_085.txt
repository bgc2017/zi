太平御覽卷第八十五
皇王部十
周康王昭王穆王恭王懿王
孝王夷王厲王宣王幽王
平王桓王莊王僖王惠王
襄王頃王匡王定王簡王
靈王景王悼王敬王元王
貞定王哀王思王考王威烈王
安王烈王顯王慎靚王
赧王
周康王
紀年曰成康之際天下安寧刑措四十餘年不用
帝王世紀曰康王元年釋喪冕作誥申諸侯命畢公作策
分民之居里于成周之郊王在位二十六年崩子瑕代立
是謂昭王
述異記曰廬山上有康王谷巔有一城號爲劉城天每欲
雨輙聞山上鼓角笳簫之聲聲漸至城而風雨晦合時人
以爲常候傳云此周康王之城康王愛竒好異廵歷名山
不遠而至城中每得古器大鼎及弓弩金之屬知非常人
之所處也而山有康王之號城又以釗爲稱斯言將有徵
昭王
傳曰齊侯伐楚楚子使與師言管仲對曰爾貢苞茅不入
王祭不供無以縮酒寡人是徵昭王南征不復寡人是問
對曰貢之不入寡君之罪也敢不供給昭王之不復君其
問諸水濱(昭王時漢水非楚境故不受罪也)
帝王世紀曰昭王在位五十一年以德衰南征及濟于漢
舡人惡之乃膠船進王王御船至中流膠液解王及祭公
俱没水而崩其右辛游靡長臂且多力拯得王周人諱之
王室於是乎大微王娶於房曰房后生太子滿代立是謂
穆王漢上記曰咋額至横桑三十里桑字本作喪辛游靡
取昭王喪處
吕氏春秋曰周昭王親征荆(高誘注曰秦莊王名楚故曰荆)還及涉漢梁
敗王杜於漢中(杜尤粉切䚯墜也)辛餘靡振王北濟
穆王
歸藏曰昔穆王天子筮出於西征不吉曰龍降於天而道
里脩遠飛而中天蒼蒼其羽
傳曰穆王有塗山之會(周穆王會諸侯於塗山)
又曰昔穆王欲肆其心周行天下將必皆有車轍馬跡焉
祭父作祈招之詩以止王心王是以獲殁於祗宫
史記曰穆王即位春秋巳五十矣而王道衰微王將征犬
戎祭公謀父諫不可王遂征之得四白狼四白鹿以歸自
是荒服者不至諸侯有不睦者甫侯言於王作脩刑辟命
曰甫刑穆王立五十五年年一百五歲而崩子恭王翳扈
立穆天子傳曰天子北征乃絶漳水(郭璞注日絶猶截也水今在鄴縣也)於
是即井鈃山之下(即井鈃山也今在常山石邑縣鈃音刑)癸未雨雪天子獵
于鈃山之西河(河山足坡)乃至于崑崙之丘以觀春山之寳乃
披圖視典用觀天子之寳器(省河所出禮圖)玉果(石似美玉所謂如果者也)璿
珠(璿玉類也音琁)燭銀(有精光如燭也)黃金之膏(金膏亦猶玉膏皆其精汋)宿於崑崙
之阿赤水之陽(崑崙山有赤水東北流見山海經也)升于崑崙之丘以觀黃
帝之宫(黃帝巡遊四海登崑崙山而起宫室其上見新涪也)天子北征舍乎珠澤(此澤)
(出珠乃因名之今越舊平舊出青海)北昇于舂山之上以望四野曰春山是
惟天下之高山者也癸丑天子乃遂西征吉日甲子天子
賓于西王母(西王母如人虎齒蓬髮載勝善嘯紀年曰穆王十七年西征于崑崙之丘見西王母其年)
(辛丑來賓于昭宫)乃執白珪玄璧以見西王母(執贄者致敬也)獻錦組百
純乙丑天子觴西王母于瑶池之上西王母爲天子謠(謠徒)
(歌也)曰白雲在天山陵自出道里悠遠山川間之將子無死
(將請)尚能復來(尚庶幾也)巳酉天子飲于溽水之上(音汗溽也)六師之
人畢至于曠原乃奏廣樂六師之人翔畋于曠原(翔猶遊也)得
獲無疆(無疆猶無限也)鳥獸絶群(言取盡也)
帝王世紀曰穆王修德教會諸侯於塗山命吕侯爲相或
謂之甫侯五十一年王巳百歲老耄以吕侯有賢能之德
於是乃命吕侯作吕刑之書五十五年王年百歲崩于祗
宫
楊子法言曰周穆少不好學至乎耄長
抱朴子曰周穆王南征一軍盡化君子爲猨爲鵠小人爲
蟲爲沙
恭王
帝王世紀曰恭王能庇昭穆之闕故春秋稱之周自恭至
夷王四世年紀不明是以曆依魯爲正王在位二十年崩
子堅代立
懿王
史記曰懿王時王室遂衰懿王在位二十五年崩恭王弟
辟方立是爲孝王
帝王世紀曰懿王二年徙都犬丘
孝王
史記曰孝王在位十五年崩諸侯復立懿王太子變是爲
夷王
夷王
禮曰禮天子不下堂而見諸侯下堂而見諸侯天子之失
禮也由夷王巳下也
史記曰夷王崩子厲王胡立
紀年曰夷王二年蜀人吕人來獻瓊賓于河用介珪三年
王致諸侯烹齊哀公于鼎
帝王世紀曰夷王即位諸侯來朝王降與抗禮諸侯德之
三年王有惡疾愆于厥身諸侯莫不並走群望以祈王身
十六年王崩
厲王
史記曰厲王即位三十年好利近榮夷公大夫芮良諫王
不聽卒以榮爲卿士用事王行暴虐侈傲國人謗王召公
諫曰民不堪命王怒得衛巫使監謗以告則殺之諸侯不
朝三十四年王益嚴國人莫敢言道路以目三年相與叛
襲厲王出奔于&KR3007;太子靜匿召公之家國人聞乃圍之召
公以其子代太子竟得脫召公周公二人相共行政號曰
共和共和十四年厲王死于彘太子静長於召公家二相
乃共立之是爲宣王
帝王世紀曰厲王荒沉于酒淫於婦人
宣王
史記曰宣王即位二相輔之修政法文武成康之遺風諸
侯復宗周十二年魯武公來朝宣王不脩籍於千畒虢文
公諫曰不可王弗聽三十九年戰于千畒王師敗績于姜
戎王在位四十六年崩子幽王宫涅立
帝王世紀曰宣王元年以邵穆公爲相秦仲爲大夫誅西
戎是時天大旱王以不雨遇灾而懼整身修行欲以消去
之祈于群神六月乃得雨大夫仍叔美而歌之今雲漢之
詩是也是歲西戎殺秦仲王於是進用賢良樊仲山父尹
吉父程伯休父虢文公申伯韓侯顯父南仲方叔仍叔邵
穆公張仲之屬並爲卿佐自厲王失政獫狁荆蠻交侵中
國官政墮廢百姓離散王乃脩復宮室納規諫安
集兆民命南仲邵虎方叔吉父並征定之復先王境土繕
車徒興畋狩禮天下喜王化復行號稱中興
墨子曰周宣王殺杜伯不辜杜伯曰死若有知三年必使
君知之宣王田於圃田從人滿野日中杜伯乘白馬素車
朱衣朱冠手執朱弓挾朱矢射王而中其心折脊伏㢰而
死從者莫不聞見
幽王
國語曰幽王之二年西周三川皆震伯陽父曰周將亡矣
夫天地之氣不失其序若過其序民亂之也陽伏而不能
出隂迫而不能蒸於是有地震今三川寔震陽失其所而
鎮於隂也
史記曰幽王得褒姒而篤愛之乃欲廢后并太子用褒姒
爲后以其子伯服爲太子褒姒爲人不好笑悅之萬方猶
不笑幽王爲烽燧火鼔寇至則舉烽火於是諸侯悉至至
而無寇褒姒乃大笑幽王悅之爲數舉烽火其後諸侯不
信並不至幽王以虢石父爲卿用事國人皆怨之石父爲
人佞巧善䛕好利今王用之幽王之廢后去太子也申侯
怒乃與繒西夷大戎共攻幽王王舉烽火徵兵兵莫至遂
殺幽王驪山之下虜褒姒盡取周之財而去於是諸侯乃
即申侯而共立故太子宜臼是爲平王以奉周祀平王乃
東徙洛邑避戎寇也幽王在位凡一十一年
紀年曰幽王立褒姒之子伯盤以爲太子瑣語曰宣王之
元妃獻后生子不恒朞月而生后弗敢舉天子召問群王
之元史史皆荅曰若男子也身體有不全諸骨節有不備
者則可身體全骨節備不利於天子也將必喪邦天子曰
若而不利余一人命棄之仲山父曰天子年長矣而未有
子或者天將以是棄周雖棄之何益天子弗棄之
平王
史記曰平王之時王室微弱而諸侯以強并弱齊楚秦晉
始大政由方伯五十一年平王崩太子泄父早死立其子
林是爲桓王桓王平王孫也
帝王世紀曰平王元年鄭武公爲司徒與晉文侯股肱周
室夾輔平王率諸侯戮力一心東遷洛邑
桓王
史記曰桓王在位二十三年崩子莊王他立
帝王世紀曰桓王旣失於信禮義陵遲男子淫奔䜛僞並
作諸侯背叛構怨連禍九族不親故詩人刺之
莊王
史記曰莊王四年周公黑肩欲殺莊王而立王子克辛伯
告王王殺周公王子克奔燕十五年莊王崩子僖王胡齊
立
僖王
史記曰僖王三年齊桓公始霸五年僖王崩子惠王閬立
帝王世紀曰僖王自即位以來變文武之制作玄黃華麗
之飾宫室峻而奢侈故孔子譏焉五年王崩子凉洪代立
惠王
傳曰有神降於莘惠王問内史過曰是何故也對曰國興
明神降之監其德也將亡神又降之觀其惡也故有得神
以興亦有以亡虞夏商周皆有之
史記曰初莊王嬖姬姚生子頽有寵及惠王即位奪其大
臣蔿國之田以爲囿故大夫邊伯等五人作亂謀召燕衛
之師伐惠王惠王奔温居鄭之櫟立僖王弟子頽爲王遂
享諸大夫樂及徧儛虢君怒四年鄭與&KR0593;君殺子頽復
立惠王惠王在位二十五年崩子襄王鄭立
襄王
史記曰襄王母蚤死後母曰惠后后生叔帶有寵襄王畏
之三年叔帶與戎翟謀伐襄王襄王欲誅叔帶叔帶奔齊
齊桓公使管仲平戎于王十五年王以翟師伐鄭王德翟
人將以其女爲后冨辰諫不聽十六年王絀翟后翟人來
誅殺譚伯冨辰曰吾數諫不從乃以其屬死之初惠后欲
立王子帶故以其黨開翟翟人遂入周襄王出奔於鄭鄭
居於汜子帶立爲王取襄王所絀翟后與居温十七年襄
王乃告急於晉晉文納王而誅叔帶襄王於是賜晉文公
秬鬯弓矢爲伯以河内地與晉二十年晉文公又召襄王
襄王會之河陽書曰天王狩于河陽三十二年襄王崩子
頃王壬臣立
頃王
史記曰頃王六年崩子匡王班立
匡王
史記曰匡王六年崩弟瑜代立是爲定至
定王
史記曰定王元年楚伐陸渾之戎次於洛使人問九鼎之
重輕王使王孫滿應設以辭楚兵乃去二十一年定王崩
子簡王夷代立
簡王
史記曰簡王十三年晉殺其君厲公迎子周於周立之爲
悼公十四年簡王崩子靈王泄心立
靈王
傳曰王子朝使告于諸侯曰定王六年秦人降祓曰周其
有頿王亦克能脩其職至于靈王生而有頿王甚神聖無
惡於諸侯
國語曰靈王二十年榖雒鬪將毁王宫(賈逵注日榖雒二水合有似鬪洛在)
(王城南榖在城北者)王欲壅之太子晉諫曰不可晉聞古之長民者
不墮山不崇藪不竇澤(竇决出)夫山土之聚也藪物之歸也
川氣之導也澤水之鍾也天地成聚於高歸物於下䟽爲
川谷以導其氣陂塘汙原以鍾其美(聚萬物合之美大也)伯屬封崇
九山决汨九川陂障九澤豐殖九原故天無伏隂地無散
陽觀之詩書與民之憲言則皆亡王之爲也王其圖之王
卒壅之亂於是始
史記曰靈王在位二十七年崩子景王貴立
景王
傳曰天王將鑄無射(周景王也無射鍾名)泠州鳩曰王其以心疾死
乎(泠樂官州鳩其名也)夫樂天子之職(職主也)夫音樂之輿也(樂因音而行)
而鍾音之器也(音由器以發)天子省風以作樂(省風俗作樂以移之)器以
鍾之(鍾聚之)與以行之(樂須音而行)小者不窕(窕細也他彫切)大者不槬
(槬横大不入也音畫)則和於物物和則嘉成(喜樂成也)故和聲入於耳而
和於心心僖則樂(僖安也)窕則不咸(不充滿人心)大則不容(心不堪容)
心是以感感實生疾今鍾摦矣王心弗堪其能久乎
史記曰景王太子聖而早卒王愛子朝欲立之會崩子丐
之黨與争立國人立長子猛爲王子朝攻殺猛猛爲悼王
晉人攻子朝而立丐是爲敬王
帝王世紀曰景王遇心疾崩于榮錡氏單穆公與劉文公
立太子猛是爲悼王景王在位二十五年
悼王
帝王世紀曰悼王以景王二十五年四月始即位十一月
崩王立凡二百日故春秋稱王子猛卒不成喪故不言天
王崩也立王母弟是爲敬王
敬王
史記曰晉定公遂入敬王于周四十三年敬王崩子元王
仁立
元王
史記曰元王八年崩子定王介立
貞定王
史記曰定王十六年三晉滅智伯分其地二十八年崩子
去疾立是爲哀王(皇甫謚日貞定王)
哀王
帝王世紀曰哀王即位三月弟叔襲殺王而立是爲思王
思王
帝王世紀曰思王即位五月弟隗攻殺王而代立是爲考
哲王
考王
史記曰考王十五年崩子威烈王午立
威烈王
帝王世紀曰威烈王崩子躭立是爲元安王
安王
史記曰安王立二十六年而崩子烈王喜代立
帝王世紀曰安王子喜立是爲烈王
烈王
史記曰烈王十年崩弟扁立是爲顯王
顯王
史記曰顯王三十五年致文武昨於秦惠王四十四年秦
惠王稱王其後諸侯皆爲王四十八年顯王崩子慎王定
立
帝王世紀曰顯王元年趙成侯韓哀侯來攻周二年西周
威公之嗣曰惠公始封惠公少子班於鞏以奉王是爲東
周惠公周於是始分爲東西王微弱政在西周
慎靚王
帝王世紀曰慎靚王六年崩子延代立是爲𧹞王
赧王
史記曰東西周分治赧王徙都西周五十九年秦攻西周
王奔秦頓首受罪盡獻其邑三十六口三十萬秦受其獻
而歸其君於周周王赧卒周民遂東亡秦取九鼎寳器而
遷西周公於&KR1222;(音憚)狐後七歲秦莊襄王滅東西周皆入於
秦周旣不祀(旣盡也)
漢書曰幽平之後日以陵夷至乎﨑嶇河洛之間分爲二
周然天下謂之共主(雖後微弱猶云以爲主)強大弗之敢傾歷載八
百餘年數極德盡曁於𧹞王降爲庶人號位以絶於天下
尚枝葉相持莫得居其虚位四海亡主三十餘年
帝王世紀曰𧹞王二十七年冬十月秦昭襄王仍僣號西
帝齊閔王稱東帝十一月齊各復去帝號爲王四十五年
王如秦得罪於秦秦攻周或說秦王乃止王雖居天子之
位爲諸侯之所侵逼與家人無異多貰於民無以歸之乃
上臺以避之故周人因名其臺曰逃債之臺洛陽南宫謻
臺(謻音夷又音尸移切)是也五十九年秦攻韓魏趙大破之玉懼乃
背秦與諸侯合從將天下銳師出伊門攻秦秦昭襄王大
怒使將軍摎(音虬)攻周王王恐乃入秦頓首受罪盡獻其邑
秦盡納其獻使赧王歸于周降爲庶人以夀終王逸正部
曰幽厲禮樂崩壊諸侯力政轉相吞滅德不能懷威不能
制至於王赧遂喪王計
太平御覽卷第八十五
