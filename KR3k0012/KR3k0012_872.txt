太平御覽卷第八百七十二休徵部一
叙休徵日月星風雨
雲霧露雷氣光人
神
叙休徵
書曰休徵(叙美行之驗)曰肅時雨若(君行敬則時雨順之)曰乂時暘若(君行)
(政治敗時暘順之)曰哲時燠若(君能照哲則時煖順之)曰謀時寒若(君能謀則時寒)
(順之)曰聖時風若(君能通理則時風順之)禮曰國家將興必有禎祥
又曰用民必順(不奪農時)故無水旱昆蟲之災民無凶飢妖孽
之疾(言大順之時隂陽和也)〇又曰四靈以爲畜故飲食有由也何
謂四靈麟鳳龜龍謂之四靈
又曰天降膏露地出醴泉山出器車河出馬圖鳳凰麒麟
皆在郊棷(典藪同也)龜龍在宫沼其餘鳥獸之卵胎(皆可)俯而闚
也則是無故(非有他事使之言也)先王能脩禮以逹順故此順之實
也
又曰升中于天而鳳皇降龜龍假(功成而太平隂陽氣和而致象物假音格)
又曰享帝於郊而風雨節寒暑時(五行木爲雨金爲陽火爲燠水爲寒土爲風)
黃帝太階六符經曰三階平則隂陽和風雨時社稷咸獲其
宜天下大安是謂太平
韓詩外傳曰成王之時有三苗貫桑而生爲一秀大幾滿
車長幾充箱成王問周公曰此何物也周公曰三苗同爲
一秀意者天下殆同一也此期三年果有越裳氏重九譯
而至獻白雉於周公曰道路悠遠山川幽深恐使人之未
逹也故重譯而來周公辭曰吾何以見賜也譯曰吾受命
國之黃髮日久矣天下之不迅風疾雨也海之不波溢也
三年於兹矣意者中國殆聖人蓋往朝之於是周公乃敬
其所來故小雅云有黭淒淒興雲祁祁以是知太平無飄
風暴雨亦明矣
又曰祥者福之先見者也(風角占日福先見日祥)
春秋繁露曰王者人之始也王正則元氣和順風雨時景
星見黃龍下
又曰五帝三王之理云天下不敢有君民之心什一而稅教
以愛使以忠敬長老親親而尊尊不奪民時使民不過歲
三日民家給人足無怨望忿怒之患故天爲下甘露朱草
生醴泉出風雨時嘉禾興鳳凰騏驎遊于郊
日
孫氏瑞應圖曰君賢得土地則日有黃抱
又曰楊光者人君不假臣之權則日楊光
又曰王者動不失日楊光也
符瑞圖曰日二黃人守者外國人方自來降也
又曰少皥氏邑於窮桑日五色牙照窮桑
易說曰日者至陽之精象君德玄黃照耀五色無主
春秋潭潜巴曰君德應陽君臣得叶度則曰含王字含王
字者曰中有王字也王者德象日光所照無不及也
春秋考異郵曰黃帝將興有黃帝雀赤頭立於日傍黃帝
曰黃者土精赤者火榮爵者賞也余當立大功乎黃雀者
桑也
禮斗威儀曰君承土而王其政太平則日五色無主宋均
曰五行之色不王於一也
又曰君乘木而王其政昇平則黃中而青暈乘火而王則
黃中而赤暈乘金而王則黃中而白暈乘水而王則黃中
而玄暈
孝經援神契曰黃氣抱日輔臣納忠德至於天曰抱載(在上)
(日載在旁日抱)
月
漢書曰元后生成帝夢月入懷(吴志云孫弟生)
京房易飛候曰正月有偃月國必有喜
禮斗威儀曰君乘上而王其政太平則月黃而多輝
禮瑞應圖曰昔太清之治世也昭明于日月
禮含文嘉曰人君政尊則日月貞明
春秋潜潭巴曰君臣和得道叶度則日月大光明天下和
平上下俱昌延年益壽
星
孫氏瑞應圖曰景星者大星也狀如半月生於晦朔助月
爲明玉者不私於人則見
又曰王者德至幽微則景星見
又曰景星者星之精也先後月出於西方王者不私人以
官使賢者在位則見佐月爲明
又曰王者孝行之溢則斗霣精(北斗七星光明若將霣也)
又曰王者承天得理則老人星臨國符瑞圖月鎮星合房
者年榖豊熟
易坤靈圖曰至德之萌五星若連珠
尚書中候曰帝尭即政七十載景星出翼(景大也翼朱烏宿也)
禮稽命徵曰出號施令叶民心制禮作樂得天意則景星
見
又曰外内之制各得其宜四方之事無有留滯則天苑有
德星見
禮斗威儀曰君承土而王者其政太平則鎮星黃而多暈
又宫星黃大其餘六星耀光四起(宫斗北斗魁星也)
又曰君乘水而王其政太平則辰楊光乘金而王則太白
楊光
禮含文嘉曰天子崇有德彰有道顯有功褒有行則太微
七星明少微處士有德星應宋均云太微正教之宫也七
星衣裳正禮今施教布化儀服應禮故星明今少微處士
有德星應則星皆有威儀矣
春秋合誠圖曰天子精耀心憤務德則景星見(宋均曰憤猶盛)
(也)
春秋感精符曰王者上感皇天則景星見
春秋佐助期曰虞舜之時景星出房
春秋孔演圖曰天子舉賢則景星放於天
又曰王者德政海内冨昌則鎮星入闕(闕華闕之門當帝坐)
春秋元命苞曰老人星者治平則見見則主壽帝以秋分
候之南郊
又曰帝位明即畢星光大也
春秋文耀鈎曰老人星見則主安下不見則兵起
又曰王者安静則老人星見
春秋運斗樞曰王政和平則老人星臨國萬民以歌
孝經援神契曰德至天則斗極明
又曰天子刑于四海德洞淪冥八方神化則斗霣精
又曰神靈滋液百&KR2123;寳用有景星
又曰鎮星舍房符明道興(宋均曰符驗明而道興年豊也)
又曰太白合表四夷從服之象(宋均曰合表從中道也太白進退主侯兵合從中道)
(無進退)
孝經内事曰天子行孝德則景星見
又曰王者動得天度止得地意從容中道隂陽合度則太
微五帝座星明以光也
又曰王者得禮之制不傷財不害民君臣和草木昆蟲各
象正性則三台爲齊明不闊不狹如其度宋均云君臣制
度宫室車旗多少各有科品則應也
又曰王者敬諸父有差則大角光明以揚宋均云諸父伯
仲叔季也斗爲帝車帝所乘也角堅剛而居帝前帝敬諸
父感天應之也
又曰王者遠嫌別微殊貴賤抑驕臣息亂子則屏星爲之
明以潤帝座章而光宋均云屏星五帝座爲之明以潤章
大也
又曰天子得雲臺之禮則五車均明河行不離其常宋均
云天子考察天氣若梓愼見星之祲者也所以獲福禳災
五車主五榖民禳災得福民無飢寒之困五榖星之明以
應之河若離常則有决溢之憂則九榖失所殖矣
又曰昆弟有親親之思則鈎鈴不離房宋均云鈎鈴遠房
則疎闊今昆弟相親故天相近明其友也
又曰王者厚長幼各得其正則房心有德星應之宋均云房
心爲天子明堂布政之宫長幼厚則政教著明房心應之
而時也
風
史記曰黃帝行德天爲之起風從西北東必以庚辛一秋
中五至大赦三至小赦也
唐書曰肅宗在平凉未知所適會朔方留後杜鴻漸奉牋
迎上又河西行軍司馬裴冕勸上治兵於靈武以圖進取上
發平凉至豊寧南見黃河天壍之固欲整軍北渡以保豊
寧忽大風飛沙跬步之間不辨人物及回軍趍靈武風沙
頓止天地廓清
尚書大傳曰王者德及皇天則祥風起
又曰舜將禪禹于時八風脩通
禮斗威儀曰王者乘火而王其政昇平則祥風至(宋均云即景風)
(其來長養萬物)
符瑞圖曰翔風者瑞風也一名景風春爲發生夏爲長盈
秋爲收藏尽爲安寧
春秋繁露曰王者思及金石則凉風出
孝經援神契曰王者德八方則祥風至
王充論衡曰王者太平則五日一風風不嗚條
風角曰風清明高不及地二三尺此下有聖人或清明其
來久長而不動搖樹木枝葉此龍德在其下
晉陽春秋曰劉𥙿平慕容超將鎮下邳聞盧循反何無忌
敗乃還次山陽造楊子江問行人曰朝廷如何對曰則尚
未至劉公若還無所憂也𥙿將濟而風急衆咸難之𥙿曰
吾有天命風當自息如天不助覆溺何足可怯即命登舟
舟移而風止
雨
禮斗威儀曰君乘金而王其政平則嘉雨時至
春秋說題辭曰大節二十四小節十二功德分也故一歲
三十六雨
塩鐵論曰太平之世則雨不破塊旬日一雨雨必以夜
符瑞圖曰周公時天下太平當此之時旬而一雨雨必以
夜
又曰靈雨者遇歲亢旱責躬引咎理察冤枉退去貪殘側
身修政則降以靈雨非誠感瑞則非靈也
又曰昔殷湯之世天下大旱以六條自責於是大
雨
淮南子曰神農之世甘雨以時五榖蕃殖
尸子曰神農氏治天下欲雨則雨五日爲谷雨旬五日爲
行雨萬物咸利故謂之神
雲
史記曰若煙非煙若雲非雲郁郁紛紛蕭索輪囷是謂慶
雲嘉氣也
漢書曰武帝封禪夜有白雲封中出
魏書曰文帝生時有雲氣青色而圓如車蓋當其上終日
望者以爲至貴之證
宋書曰世祖在江州起義建牙軍門有紫雲二段落于牙
上
唐書曰玄宗嘗出畋有紫雲在其上從者望而得之
又曰肅宗自奉天而北夕次永壽有白雲起西北長數丈
如樓閣之狀識者以爲天子之氣
尚書中候曰堯德清平乃沉壁於河白雲起
禮斗威儀曰景雲景明也言雲氣光明也
又曰周成王治平觀於河青雲浮
春秋孔演圖曰黃帝將興黃雲升於堂
孝經援神契曰王者德至山陵則景雲出
又曰天子孝則景雲見
孫氏瑞應圖曰景雲見者太平之應也
符瑞圖曰矞慶雲也内赤外黃一曰矞雲(矞音橘也)
帝王世紀曰黃帝有景雲之瑞以雲紀官
又曰堯母慶都生而神異有黃雲覆上
漢武故事曰帝幸梁父祀地山上有白雲如蓋
又曰宣帝祀甘泉有紫雲從西北來散於殿前歸藏曰大
昊之盛有白雲出自蒼梧入于大梁
徐爰宋書曰高祖北征至洛陽常有紫雲見於軍上
霧
史記曰高祖至平城匈奴圍上七日大霧漢人往來故不覺
帝王世紀曰黃帝五十年秋七月庚申天大霧三日
帝之洛水上見大魚負圖書
露
後漢書曰光武建武十二年甘露降南行唐
又曰明帝永平十七年春正月甘露降於甘陵
又曰明帝永平十七年甘露降泉陵洮陽二縣(二縣属零陵泉陵城)
(在今永州零陵縣北洗陽故城在湘原縣西北)
東觀漢記曰光武時甘露降四十五日
宋書曰文帝元嘉中甘露頻降狀如細雪
唐書曰武德九年四月二十三日甘露降于中華殿之桐
樹泫冰雪以示群臣
又曰貞元十年正月西川奏當管甘露降松栢竹藂等二
千四百四十二處
尚書中候曰堯時甘露降
孝經援神契曰王者德至天則降甘露
禮斗威儀曰君治政則軒轅之精散爲甘露降
又曰人君乘土王其政太平則甘露
春秋運斗樞曰天樞得則甘露濁
孫氏瑞應圖曰耆老得敬則松栢受甘露尊賢老不失細
微則竹葦受甘露
又曰甘露者味清而甘降則草木暢茂食之令人壽
又曰王者德至於天和氣感則甘露降於松栢
白虎通曰甘露者美露也降則物無不盛
論衡曰甘露味如飴王者太平之應
鶡冠子曰聖德上及太清下及萬靈則膏露下
晉中興徵祥記曰甘露仁澤也凝如脂甘如飴王者德至
於天則降
吕氏春秋曰隂陽之和不長一類甘露時雨不私一物
山海經曰軒丘鳳卵民食之甘露民食之所欲自從
魏明帝與東河王詔曰昔先帝時甘露屢降仁壽殿前自
吾建承露盤以來甘露復降芳林園
雷
史記曰高祖母劉媪嘗遊大澤之陂夢與神遇時雷電冥
晦見蛟龍上巳而有姙遂産高祖河圖曰黃帝以雷精起
尚書中候曰秦穆公出狩天震大雷下有火化爲白雀銜
丹書集公車曰秦伯覇也
氣
史記曰秦始皇曰(東南)有天子氣於是東遊以厭當之
又曰高祖隱於芒碭山澤間吕后與人俱求常得之高祖
怪問后后曰季所居上(常有)雲氣故從往常得
漢書曰宣帝繫獄望氣者言長安獄有天子氣詔繫者殺
之内謁者令郭穰夜至郡獄邴吉拒使者不得入
後漢書曰望氣者蘇伯河爲王莽使至南陽遥見望春亭
郭唶曰(唶音子夜切)氣佳哉鬱鬱葱葱然
東觀漢記曰和帝時十一月夜白氣長三丈起圖東北
軍市西域象竒疎勒二國歸義
魏書曰武宣卞皇后琅邪開陽人文帝母也以漢延熹二
年十二月乙己生齊郡白亭有黃氣滿室移日父敬侯怪
之以問卜者王旦曰此吉祥也
晉書曰天子氣森森然感華蓋或如龍如馬
宋書曰明帝太始二年六月日入後有黃白氣東西竟天
光明潤澤也
楚漢春秋曰項王在鴻門亞父諫曰吾使人望沛公其氣
衝天五彩相繆或似人此非人臣之氣不若殺之
應劭漢官儀曰世祖封禪久有白氣一丈東南極望正直
壇所有青氣上與天属遥望不見顛瑞命之符也
光
漢書郊祀志曰武帝祀汾隂(汾隂)傍有光如降上遂立后土
祠於汾隂
又曰郊太一祠上有光
又曰宣帝祠世宗神光興於殿旁神光又興於房中如燭
狀
東觀漢記曰李軼等䜟言劉氏當復起李氏爲輔遂市兵
弩絳衣赤㥽歸舊廬望見廬南有若火光以爲人持火呼
之光遂盛曈曈上属天有頃不見上異之
後魏書曰太祖武皇帝母曰獻明賀皇后夢日出室内寤
而光明属天歆然有感乃生於參合之北其夜復有光明
又曰高祖孝文皇帝母曰李夫人皇興元年八月生平城
紫宫神光照室天地氤氲和氣充塞
尚書中候曰堯沉壁於河榮光出
符瑞圖曰玉燭者瑞光也見則四時之色洞如燭也
又曰景者光也亦曰象也光而可象應行而臻故茂德内
彰則瑞光外燭
又曰昌光者瑞光也見於天漢高受命昌光出&KR0942;
又曰榮光者瑞光也其光五彩焉出於水上
又曰五光彩者天見五色三光重輝輝于地也
春秋合誠圖曰五光垂彩天下大嘉
人
尚書中候洛師謀曰吕尚出遊于戊午有赤人雄出(赤人水神)
授吾簡丹書曰命遊吕(吾我也由用也)
禮含文嘉曰禹卑宫室盡力乎溝洫百馨用成神龍靈龜馴
伏玉女降
魏志曰咸熙二年晉太子襲位襄武縣言有大人見長丈
餘跡長三尺一寸白髮著黃單衣黃巾柱杖呼民語
云今當太平
瑞應圖曰真人者黃帝時遊於池王者有茂德不貪貨利
則金人垂舡遊王後池
神
龍魚河圖曰黃帝攝政蚩尤兄弟八十一人並獸身人語
銅頭鐡額食沙石造兵杖威震天下誅殺無道不仁不慈
黃帝行天下事仰天而歎天遣玄女下授黃帝兵信神符
而令制伏蚩尤蚩尤歸臣因使鎮兵以制八方
尚書中候曰堯使禹治水禹辭天地重功帝欽擇人帝曰
出爾命圖爾乃天(言天使汝治水非我)禹臨河觀有白面長人魚身
出曰吾河精也表曰文命治淫水(表安也言曰文治治淫决之水)臣河圖
去入淵(河圖謂括地象)
漢書曰武帝太始四年三月幸不其(如淳日其音基不其山名因以爲縣)祠
神人于交門宫(應劭曰神人蓬萊仙人之屬也晉灼曰琅邪縣有交門漢武帝所造)若有嚮
坐拜者作交門之歌
山海經曰有人首蛇身長如轅左右有首衣紫衣冠名曰
延維人主得而食之伯天下(即于蛇也)
瑞應圖曰黃帝時西王母使乘白鹿來獻白環一本云帝
舜時西王母遣使獻玉環
又曰二美母者蓋神女也周穆王時持酒來酌之
管子曰桓公北征孤竹未至卑耳溪十里援弓將射未敢
發見人物具焉右祛不走馬管仲曰臣聞登山之神有俞
兒者長尺人物具焉覇王之君與走馬前道也祛衣其前
水右祛示從右涉至溪如所言公拜焉曰仲父之聖若此
莊子曰齊桓公遊於澤管仲御公見鬼仲曰澤有委蛇其
大如轂其長如轅紫衣朱冠見人則舉其首而立見之者
殆乎覇公曰此寡人之所見也
墨子曰鄭繆公晝日處廟有神入門而左鳥身素服面狀
正方繆公乃懼神曰無奔帝享汝明德使錫汝壽十年使
君國昌公問神神曰予爲勾芒
太平御覽卷第八百七十二
