太平御覽卷第七百一十四
服用部十六
梳篦刷鑷
觹剔齒纖
梳篦
說文曰櫛梳枇惣名也
釋名曰梳言其齒䟽也枇言其細相枇也
禮記曲禮上曰男女不同巾櫛
又玉藻曰櫛用樿櫛髮晞用象櫛
左傳僖公中曰晉太子圉爲質於秦將逃歸謂羸氏曰與
子歸乎對曰寡君之使婢子侍執巾櫛以固子也從子而
歸弃君命也不敢從亦不敢言
漢書曰孝文帝遺匈奴𥜗袍梳枇各一也
續漢書曰季文德素善延篤謂公卿曰延篤有王佐之才
欲引進之篤聞爲書止文德曰吾常昧爽櫛梳坐於客堂
朝則誦虞夏之書歴公旦之典禮覽仲尼之春秋當此之
時不知天之爲蓋地之爲輿愼勿迷其夲棄其生也
魏志曰徐季龍取十三種物著大篋中使管輅占之輅先
說雞子後道𧖟蛹遂一一名之唯以梳爲枇耳
脩復山陵故事曰梓宫用象牙梳五枚后梓宫物象牙梳
六枚瑇瑁梳六枚
東宫舊事曰太子納妃有瑇瑁梳三枚
盛弘之荆州記曰臨賀興安縣東邊有平石其上有櫛履
各一具俗云越王渡溪脫履墜櫛於此
崔寔政論曰無賞罰而欲世之治是猶不畜梳枇而欲髮
之治
物理論曰威行法明漏吞舟之魚法之不明則數於細櫛
細櫛則苛慝生也
夢書曰夢梳枇爲憂解也虱盡去百病愈
傳咸櫛賦叙曰夫才之治世猶櫛之理髮
涂岑詩曰思見君巾櫛以弭我勞慙
蔡邕女誡曰用櫛則思其心之理
高文惠與婦書曰今致瑇瑁梳一枚
陸雲與兄機書曰按行視曹公器物梳枇皆在
四愁詩曰美人遺我旃檀梳
晉傳咸櫛賦曰我嘉兹櫛惡亂好理一髮不順實以爲耻
雖日用而匪懈不告勞而自巳苟以理而委任期竭力以
没齒
刷
說文曰荔草似蒲而小根可作刷
通俗文曰所以理髮謂之刷
釋名曰刷帥也帥髮長短皆令上從也
東宫舊事曰太子納妃有七猪氂刷
嵇康養生論曰勁刷理髮僅乃得之
陸雲與機書曰按行視曹公器物刷贓處尚識
鑷
釋名曰鑷攝也攝取髮也
通俗文曰披減鬚鬢謂之鑷
說文曰作籋曰籋箱也
洞林曰卷縣令施安上懷鑷令郭璞射之璞曰此是鏡物
有兩歧
沈約宋書曰彭城王義康餉沈熙光銅鑷
脩復山陵故事曰梓宫中用鐵鏤鑷五枚
臨海水土記曰鑷魚長七寸頭如鑷
齊書曰高祖恒令左右拔白髮隆昌王高祖之孫年五歲
戲於牀前帝曰兒言我是誰荅曰太翁帝曰豈有爲人曾
祖拔白髮乎即擲去鏡鑷
觹
說文曰觹角銳端可以解結
毛詩淇澳曰芄蘭之支童子佩觹(芄蘭草觹所以解結)
禮記内則曰子事父母左佩小觹金燧右佩大觹木燧
剔齒纖
陸雲與兄機書曰一日行曹公器物有剔齒纖今以一枚
寄兄
太平御覽卷第七百一十四
