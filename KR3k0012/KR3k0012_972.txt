太平御覽卷第九百七十二
果木部九
蒲萄橄攬椰楊梅沙棠
枸櫞益智桶子檖
蒲萄
史記曰大宛以蒲萄爲酒冨人藏酒至萬餘石久者數十
歲不敗漢使取其實來於是離宮別觀傍盡種蒲萄
漢書曰李廣利爲二師將軍破大宛得蒲萄種歸漢
續漢書曰扶風孟他以蒲萄酒一斛遺張讓即以爲凉州
刺史(三輔決錄又載)
魏文帝詔羣臣曰中國珍果甚多且復爲說蒲萄當其朱
夏涉秋尚有餘暑醉酒宿醒掩露而食甘而不䬼(爲縣切)脆
而不酸冷而不寒味長汁多除煩解䬼又釀以爲酒甘於
麴蘖善醉而易醒道之固以流㵪(音羡)咽唾况親食之即他
方之果寧有疋者
崔鴻十六國春秋前凉錄曰張(賦文)字洪茂燉煌人也作蒲
萄酒賦文致甚美
又後凉錄曰建元二十年吕光入龜兹城胡人奢侈冨於
生養家有蒲萄酒或至干斛經十年不敗
北齊書曰李元忠曾貢世宗蒲萄一盤世宗報以百練縑
遺其書曰儀同位亞台鉉識懷貞素出藩入侍備經要重
而猶家無擔石室若懸罄豈輕財重義奉時愛巳故也久
相嘉尚嗟詠無極恒思標賞有意無由忽辱蒲萄良深佩
戴聊用絹百疋以酬清德
唐書曰高祖賜群臣食於御前果有蒲萄侍中陳叔逹執
而不食高祖問其故對曰臣母患口乾求之不能得高祖
曰卿有母可遺乎遂流涕嗚咽久之乃止因賜物百叚
又曰蒲萄酒西域有之前代或有貢獻人皆不識及破高
昌收馬乳蒲萄實於菀中種之并得其酒法太宗自損益
造酒爲凡有八色芳辛酷烈味兼醍益旣頒賜群臣京師
始識其味
又曰太宗時葉護獻馬乳蒲萄一房長二丈餘子亦稍大
其色紫
又曰李直方常第果實若貢士者以綠李爲首芳梨爲副
櫻桃爲三甘橘爲四蒲萄爲五或薦荔支曰寄舉之首也
又曰罽賓在䓗嶺南踰縣度經熱坂其地暑濕人皆乘馬
士宜秔稻多甘蔗蒲萄草木凌寒不死
金樓子曰大月氏國善爲蒲萄花葉酒或以根及汁醖之
其花似香而綠榮碧鬚夏春之時萬頃競發如鸞翼八月
中風至吹葉上傷裂有似綾紈故人呼風爲蒲萄風亦名
爲裂葉風
漢武帝内傳曰西王母嘗下帝設蒲萄酒
杜篤邊論曰漢征匈奴取其胡麻稗麥苜蓿蒲亦廣地也
廣志曰蒲萄有黃白黑三種
雲南記曰雲南多乾蒲萄
楊衒之洛陽伽藍記曰白馬寺浮圖前荼林蒲萄異於餘
處枝葉繁衍子實甚大荼林實重七斤蒲萄實偉於棗味
並殊美冠於中京帝至熟時常詣取之或復賜官人得之
轉餉親戚以爲竒異得者不敢輙食乃歷數家京師語曰
白馬甜榴一實直牛
唐景龍文館記曰四月上巳日上幸司農少卿王光輔㽵
駕還頓後中書侍郎南陽岑羲設茗飲蒲萄漿與學士等
討論經史
又曰大學士李嶠入東都祔廟學士等祖送城東上令中
官賜御饌及蒲萄酒
博物志曰西域有蒲萄酒積年不敗彼俗傳云可至十年
飲之醉彌日不解
又曰張騫使西域還得蒲萄
晉宫閣名曰華林園蒲萄百七八十株
秦州記曰秦野多蒲萄
夲草經曰蒲萄生五原隴西燉煌益氣強志令人肥健延
年輕身
王逸荔支賦曰西旅獻崐山之蒲萄
鍾會蒲萄賦曰余植蒲萄於堂前嘉而賦之命荀勖並作
應禎蒲萄賦曰結繁子之礧落兮英籠揔而彌房
傳玄蒲萄賦曰踰龍堆之險越懸度之阻涉乎三光之阪
歴乎身熱之野
橄欖
金樓子曰有樹名獨分爲二枝其東向一枝是木威樹南
向一枝是橄欖樹
南越志曰博羅縣有合成樹十圍去地二丈分爲三衢東
向一衢木葉似練子如橄欖而硬削去皮南人以爲糝南
向一衢橄欖西向一衢橄欖
裴淵廣州記曰橄欖澁酒
廣志曰橄欖大如鷄子交州以飲酒
南州草木狀曰橄槄子大如棗二月華八九月熟生食味
酢蜜藏乃甜美交阯武平興古九真有之
臨海異物志曰餘甘子梭形初入口舌澁酸飲水乃甘又
如梅實核兩頭銳呼爲餘甘橄欖同一物異名耳
嶺表錄異曰橄欖樹身聳枝皆高數尺其子深秋方熟閩
中尤重味云咀之香口勝含鷄舌香生喫及煑飲悉解酒
毒有野生者子繁樹峻不可梯緣但刻其根下方寸許内
塩於其中一夕子皆自落樹枝節上生脂膏如桃膠南人
採之知其皮葉煎之調如黑錫謂之橄欖糖用泥舡損乾
後牢於膠&KR0238;着水益乾堅耳
左思吴都賦曰龍眼橄欖
椰
隋書曰林邑國人深目高鼻髮拳色黑俗皆徒跣以幅布
纏身冬月衣袍婦人椎髻施椰葉蓆
唐書曰訶陵國俗以椰樹花爲酒其樹生花長三尺餘實
大如人脛割之取汁以成酒味甘飲之亦醉
南夷志曰荔支㯽榔訶梨勒椰子桄榔等諸樹永昌麗水
諸山皆有之
雲南記曰南詔遣使致南國諸果有椰子狀如大牛心破
一重麄皮刮盡又有一重硬殼有小孔以筯穿之内有漿
二合餘味甘色白
又曰雲南多椰子亦以蜜漬之爲糝
廣志曰椰樹高六七丈無枝條有葉如束蒲乃在樹末實
如大瓠瓜懸在樹頭實外有皮中有核皮裏有汁升餘清
如水美如蜜可飲核中膚白如雪厚半寸味如胡桃而美
可食出交阯家家種之
南方草木狀曰椰二月花花仍蓮着實房連相累房三十
或二十七八子十一月十二月熟其樹黃俗名爲丹横
破之可作椀子長如䄆樓子
交州記曰椰子有漿截花以竹䇶承取汁作酒飲之亦醉
神異經曰東南荒中有椰木椰高二三丈或十餘丈圍丈
餘或七八尺葉三百歲盡落而華華如甘瓜華華盡落而
生萼萼下生子三歲而熟熟後不長不減形如寒瓜長七
八寸徑四五寸
南州異物志曰椰樹大三四圍長六丈通身無枝至百餘
年有葉葉狀如蒲長四五尺直竦指天實生葉間皮苞之
如蓮狀皮肉硬過於核中肉白如鷄子着皮而腹内空含
汁大者含升餘實形團團然或如苽樓横破之可爲爵並
堪器用南人珍之
異物志曰椰樹高六七丈無枝條葉如束蒲在上其實如
瓠繫之巔實外皮如胡蘆膚中有汁升餘清如水味美於
蜜食其膚則不飢食其汁則增渴又有如兩眼處俗號椰
子爲越王頭
嶺表錄異曰椰子樹亦類海㯶實号椰子大如甌盂外有
麄皮如火腹次有硬殼圓而且堅厚二三分有圓如卵者
即截開一頭砂石摩之去其皴皮其爛斑錦文以白金裝
之以爲水鑵子珍竒可愛殼中有液數合如乳亦可飲之冷
而動氣
左思吴都賦曰椰葉無蔭
俞益期牋曰有清漿數斗懸於長木之端終不乾故爲小
異
楊梅
金樓子曰楊周年七歲甚聦惠孔君平詣其父父不在乃
呼兒出爲設果有楊梅孔公指以示兒曰此真君家果兒
應聲荅曰未聞孔雀是夫子家禽
博物志曰地有章名則生楊梅
南越志曰熙安縣白蜀里多楊梅張公以爲名章則多楊
梅此偶以所聞而命書後好事改地就之耳求之白蜀去
之遠矣
裴淵廣州記曰盧山頂有湖楊梅繞其際人登者止得於
山飽食不得持下
吴興記曰故章縣縣北有石槨山出楊梅常以貢御張華
所謂地名章必生楊梅蓋謂此也
食經曰藏楊梅法取完者一斛塩漬之曝乾别取杭皮二
斤煑(汁塩)漬之不加蜜漬梅色如初美好可留數月
臨海異物志曰楊梅其子如彈丸正赤五月中熟熟時似
梅味甘甜酸
梁江淹楊梅頌曰懷蘂挺實涵黃橘丹鏡日繡壑照霞綺
巒
沙棠
山海經曰崑崙之(山)有木焉狀如棠(棠梨)黃華赤實味如李
而無核名曰沙棠可以却水
吕氏春秋曰伊尹說曰果之美者沙棠之實
南越志曰寧鄕果多沙棠
笁法真登羅(浮山)䟽曰羅浮山有沙棠華黃實赤味甘如
李
枸櫞
裴淵廣州記曰枸櫞樹似橘如柚大而倍長味竒酢皮以
蜜煑爲
劉欣期交州記曰拘櫞如柚核細
異物志曰枸櫞實橘大如飯筥皮不香味不美可以浣治
葛紵若酸漿
嶺表錄異曰枸櫞子形如瓜皮以橙而金色故人重之愛
其香氣京輦豪貴家釘盤筵憐其遠方異果肉甚厚白如
蘿蔔南中女工競取其肉雕鏤花鳥浸之蜂蜜點以燕脂
擅其妙巧亦不譲湘中人鏤木瓜也
益智
十三國春秋曰安帝元年盧脩爲廣州刺史脩遺劉𥙿益
智粽𥙿乃荅以續命湯
顧徽廣州記曰益智葉如蘘荷莖如竹箭子從心中出一
枝有十子子内白滑四破去之取外皮蜜煑爲粽子味辛
周景式廬山記曰山果有益智蒲萄
廣志曰益智葉以襄荷長丈餘其根上有小枝高八九寸
无葉萼其子藂生之如棗中辨黑皮白核小者曰益智含
之隔涎濊出壽萬亦生交阯
南方草物狀曰益智如筆毫長七八分二月華五月六月
熟味辛中芬香出交阯合浦
陳祁暢異物志曰益智類薏苡長寸許如枳椇子味辛刺
飲酒食之佳
惠遠法師荅盧循書曰損餉深抱情至益智乃是一方異
味即於僧中行之
桶子
廣志曰桶子似木瓜樹木
南方草物狀曰桶子木如鷄夘三月華八月九月熟味酸
酢或以蜜藏滋味甜美出交阯
劉欣期交州記曰如桃
陳祁暢異物志曰䅽子之樹枝葉四布(技葉滿蘇如車盖也)名同種
異味實甜酢(與作紙榖同名而實大異也)果而無核裏面如素析酒止
酲更爲遺賂
檖
毛詩秦車轔晨風曰隰有樹檖(毛云赤羅或云山梨今人謂之楊檖樹實如梨但小)
(耳一名庶梨一名鼠梨)
陸機毛詩䟽義曰樹檖一名赤羅一名山梨今人謂之楊
檖樹及實如梨伹實竒小耳一名鹿鼠一名鼠梨齊郡廣
縣堯山魯國河内共北中有今人亦種之極有美者赤梨
之脆美者
爾雅曰檖羅也(郭氏曰今楊檖也實似梨而酢可食也)
廣志曰陽檖子似梨大如杏可食
晉宫閣名曰華林園陽檖二株
太平御覽卷第九百七十二
