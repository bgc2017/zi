太平御覽卷第八百九十
獸部二
獬豸騶虞犀
兕象
獬豸
說文曰獬豸似牛一角古者决訟命觸不直黃帝時有遺
帝獬豸者帝問何食何處曰食薦春夏處水澤秋冬處竹
箭松筠
神異經曰東北荒中有獸如牛一角毛青四足似熊忠直
見人鬪則觸不直聞人論則咋不正名曰獬豸一名任法
獸(張華曰今御史法冠曰獬豸)
論衡曰獬豸者一角之羊性識有罪臯繇治獄有罪者令
羊觸之臯繇敬羊跪坐事之
田俅子曰堯時獲獬豸緝其毛以爲帝帳
唐書曰開元二十年有一角神羊産子京兆之冨平縣肉
角當頂白毛上捧識者以獬豸名之
騶虞
說文曰白虎黑文尾長於身食自死之肉名曰騶虞有志
信之德不食人
詩國風騶虞曰騶虞鵲巢之應也鵲巢之化行則人倫旣
正朝廷旣治天下純被文王之化則庶類蕃殖蒐田以時
仁如騶虞則王道成也彼茁者葭一發五豝于嗟乎騶虞
(騶虞義獸也白虎異文不食生物有至德之信則應之)
又草木蟲魚䟽曰騶虞即白虎也文異尾長身不食生物
不履生草君王有德則見也
尚書大傳曰文王因囚羑里散宜生之於陵氏取怪獸尾
倍其身名曰騶虞以獻紂
山海經曰騶虞如虎五色貝一曰尾長於身出孟山亦出
鳥鼠同穴圍林氏之國日行千里(東京賦曰圍林氏之騶虞)
晉書曰隆安中新野騶虞見
宋書曰元嘉二十六年琅邪有白騶虞見二赤虎從之
犀
爾雅曰犀似豕(郭璞注曰形似牛猪頭大腹卑脚有三蹄黑色二角一在鼻上者食角也小而不墮)
(好食棘)
東觀漢記曰章帝元和元年日南獻白雉白犀
晉書曰温嶠還武昌至牛渚磯云其水多怪物遂燬犀角
而照之見竒形異狀或朱衣乘車馬嶠夢人曰與君幽明
道別何苦相照
書紀年曰夷王獵于杜林得一犀牛
韓詩外傳曰太史南官括至義渠得駭雞犀以獻紂
戰國策曰張儀爲秦破從連橫說楚王楚遣車百乘獻駭
雞之犀夜光之璧於秦王
離騷曰淹芳芷於腐臭(淹潰腐臭)棄駭雞於筐箓(箓竹器也)
范子計然曰犀角出南郡上價八千中三千下一千
淮南萬畢術曰犀角駭狐(犀角置狐穴狐去不敢復居也)
抱朴子曰通天犀角有曰理如綖(音線)者以盛米置群雞欲
啄米至輙驚却故南人名為駭雞也得直角一尺以上刻
以爲魚而銜以入水水常為開方三尺可得氣息水中以
其角爲義導者得毒藥以此攪之皆生白沬無復毒勢則
無沬起也通天犀所以能殺毒也爲物食百草之毒及衆
木棘歲一解角藏於山中人以木如其角代之犀不覺後
年輙復解
山海經曰琴鼓之山多白犀
蜀王夲紀曰江水爲害蜀守李冰作石犀五枚二枚在府
中一在市南下二在淵中以厭水精因曰石犀里也
林邑國記曰犀行過叢林不通便開口露齒前向直指棘
林自開
南州異物志曰犀如象大色黑頭似豪婦猪食草木也
南越志曰高州平之縣巨海有大犀其出入有光水爲之
開
劉欣期交州記曰有犀角通天向水輙開
萬震南州異物志曰犀有特神者角有光曜白日視之如
角夜暗之中理皆燦然光由中出望如火炬欲知此角神
異置之草野飛鳥走獸過皆驚昔行野中見一死人鳶烏
欲往啄之每至其頭輙驚走飛去怪而視之其頭中有犀
簮近此角也
劉欣期交州記曰犀出九德縣其毛如豕蹄有三甲頭如
馬有三角鼻上角長額上角短
晉郭璞犀贊曰犀之爲狀形兼牛豕力無不傾呴無不靡
以賄嬰災困乎角掎
傳咸犀鈎銘曰世稱雞駭之犀有以此鈎見遺者爲之銘
南州異物志曰獸曰玄犀處自林麓食唯棘刺體兼五肉
或有神異表露以角含精吐烈望如華燭置之荒野禽獸
莫觸
兕
爾雅曰兕似牛(郭璞注曰一角青色重三千斤)
說文曰兕如野牛青毛其皮堅厚可爲鎧嶓冡之上其獸
多兕
詩曰我姑酌彼兕觥維以不永傷
又曰匪兕匪虎率彼曠野
又曰旣張我弓旣挾我矢殪彼大兕
春秋傳曰犀兕尚多棄甲則郍
論語曰虎兕出於匣(檻也)是誰之過與(典守者過也)
國語曰平公射鴳(音安)不死(鴳扈小鳥)使堅襄摶之失公怒將殺
之叔向聞之夕(夕至於朝)君告之叔向曰君必殺之昔吾先君
唐叔射兕于徒林殪以爲大甲以封于晉今君嗣吾先君
唐叔射鴳不死搏之不得是楊吾君之耻也君其必速殺
之勿令遠聞君忸怩顔厚乃趣赦之
戰國策曰楚王遊於雲夢結駟千乘旌旗蔽日野火之起
若雲霓兕虎之聲若雷霆有狂兕王彎弓而射發而殪笑
曰樂矣今日之遊千秋萬歲之後誰與樂此
楚辭曰君王親發兮(發射)憚青兕(憚驚也言懷王是時親自射以言嘗從君田獵今狩)
(驚有兕牛而不能制也)
吕氏春秋曰楚莊王時獵雲夢欲射殺隨兕者申公子培
刦(音劫)王奪而射之王怒曰何其暴而不敬也欲誅之左右
諫乃止不出三日子培病亡楚與晉戰於兩棠之地大勝
賞有功者子培之弟請曰人有功於軍旅臣之兄有功於
車下臣兄常讀故記曰殺隨兕者不出三日故臣兄刦而
殺之果有病死王乃撿故記果有之遂賞子培弟也
淮南子曰小國不鬪於大國之間(畏見嫌也)兩虎不鬪於伏兕
之旁(畏見食也)
論衡曰尚父伐紂渡孟津杖鉞呼曰蒼兕蒼兕按蒼兕水
獸也善覆舟因令急渡蒼兕害汝河中有此獸時浮出一
身九首人惡畏之未必能覆舟也亦謂之蒼雉
西都賦曰狂兕觸蹷
江賦曰水兕雷咆乎陽侯
曹洪與魏文帝書曰若奔兕之觸魯縞未足以喻其易
晉郭璞山海圖贊曰兕惟壯獸似牛青黑力無不傾自焚
以革皮充武備角助文德
象
春秋運斗樞曰搖光之星散而爲象
爾雅曰南方之美者有梁山之犀象焉
說文曰象長鼻牙南越之大獸三歲一乳
左傳襄四曰象有齒以焚其身賄也
又定上曰吴伐楚鍼尹固與王同舟王使執燧象以奔吴
師(燒火燧繫象尾使赴吴師)
漢書大宛傳曰身毒國其人乘象以戰
漢書曰武帝元始二年南越獻馴象(注曰能拜隨人意)
吴志曰外國傳曰扶南王盤况少而雄傑聞山林有大象
輙生捕取之教習乘騎諸國聞而伏之
又曰賀齊爲新都太守孫權出祖道作樂儛象(吴書曰權謂齊曰今)
(定天下都中國使殊俗貢珍狡獸率儛非君而誰也)
三國典略曰周軍逼江陵梁人率步騎開枇杷門出戰初
嶺南獻二象于梁至是梁王被之以甲負之以樓束刃於
鼻令崑崙馭之以戰楊忠射之二象反走
隋書曰劉方授驩州道行軍惣管經略林邑大業元年正
月軍至海口林邑王𣑽志遣兵守險方擊走之師次閣梨
江賊據南岸立柵方盛陳旗幟擊金鼓懼而潰旣渡江行
三十里賊乘巨象四面而至以弩射象象中瘡却蹂其陣
王師力戰賊奔於柵因攻破之俘賊馘萬計
唐書曰自永徽巳來文單國累獻馴象凡三十有二皆豢
於禁中頗有善舞者以備元會充庭之飾及德宗即位曰
王者不尚異物不貴難得之貨今官用費而物性不得非
宜也悉放於荆山之陽
又曰高宗時周澄國遣使上表云訶伽國有白象首垂四
牙身運五足象之所在其土必豐旣有威靈又弭災患力
兼十象強制百人以水洗牙飲之愈疾請發兵迎取以獻
之上謂侍臣曰夫作法於儉其弊猶奢誰能制止故聖人
越席以昭儉茅茨以誡奢書云珍禽竒獸不育於國方知
無益之源不可不遏朕安用竒象令其遠獻乃勞其使而
遣之
山海經曰巴蛇食象三歲而出其骨
帝王世紀曰舜葬蒼梧下有群象常爲之耕又云禹葬會
稽祠下有群象耕田
萬歲曆曰成帝咸康六年臨邑王獻象一知跪拜文子云
見象之牙知大於牛
吕氏青秋曰肉之美者髦象之約(高誘注曰髦象肉之美者)
吴錄地理經曰九真郡龐縣多象象生山中郡内及日南
饒之
江表傳曰孫權遣使詣闕獻馴象二頭魏太祖欲知其斤
重咸莫能出其理時鄧王冲尚幼乃曰置象大舡刻其所
至稱物以載之可知也太祖大悅即施行焉
又曰魏文帝遣使於吴求象牙群臣以非禮欲不與孫權
勑付使者
論衡曰象耕鳥耘虚言也五帝三王皆有功德何獨爲舜
禹也蒼梧多象之地會稽衆鳥所居象自蹈土鳥自食草
土蹶草盡若耕耘也
又曰夫十圍之牛爲牧竪所驅長仞之象爲越童所鈎無
便故也
蔣子萬機論曰莊周婦死而歌夫通性命者以卑及尊死
生不悼不可論也夫象見子皮無遠近必泣周何忍哉
慱物志曰南海四象各有雌雄其一雌死百有餘日其雄
泥土著身獨不飲酒食肉長吏問其所以輙流涕若有哀
狀
晉諸公讃曰晉時南越致馴象於臯澤中養之爲作車黃
門鼓吹數十人令越人騎之每正朝大會皆入充庭帝行
則以象車導引以試橋梁後象以鼻擊害人有司啓之而
殺象象泣血流地不敢動自後朝議以象無益於事悉送
還越〇萬震南洲曰南傳曰扶南王善射獵每乘象三百
頭從者四五千人
異物志曰俗傳象牙歲脫猶愛惜之掘地而藏之人欲取
當作假牙潜往易之覺則不藏
沈懷遠南越志曰象牙長一丈餘脫其牙則深藏之削木
代之可得不爾窮其主得乃巳也
異苑曰會稽張茂字偉康嘗夢大象以問萬推推曰當爲
太守而不能善夫象者大獸取諸其音獸者守也象以齒
焚其身後必爲人所殺茂永昌中爲吴興太守值王敦問
鼎執正不移敦遣沈充滅之而取其郡
萬震南州異物志曰象之爲獸形體特詭身倍數牛目不
逾狶鼻爲口役望頭若尾馴良承教聽言則跪素牙玉㓗
載籍所美服重致遠行如丘徙
王韶之始興記曰伊水口有長洲洲廣十里平林蔚然有
群象野牛
法顯記曰藍國王得佛一分舍利起塔塔傍有池池中有
龍常守護有群象以鼻取水雜香花而來供養
後魏書曰乾陁國好征戰有鬪象七百頭十人乘一象皆
執兵仗象鼻持刀
嶺表錄異曰廣之屬郡潮循州多野象潮循人或捕得象
爭食其鼻云肥脆尤堪作炙或云象肉有十二種象膽不
附肝隨月轉在諸肉楚越之間象皆青黑唯西方佛林大
食多白象又雲南豪族家多畜象負重致遠若中國之牛
馬漢使至其國輙舞象飾以金羈皆合節奏乹符中占城
獻馴象亦能蹈舞
太平御覽卷第八百九十
