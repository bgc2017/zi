太平御覽卷第八百七珍寳部六
璋琮璜瓉瑁珊瑚瑇瑁貝
璋
說文曰璋半圭也尚書顧命曰康王即位太保秉璋以
酢(孔安國注曰王已祭太保又祭報祭曰酢也)〇毛詩棫樸曰濟濟辟王左右
奉璋(半圭曰璋)又斯干曰乃生男子載弄之璋〇又板曰天
之誘民如壎如箎如璋如圭如取如擕〇周禮春官上大
宗伯曰以赤璋禮南方〇又典瑞曰牙璋以起軍旅以治
兵革(馬融注曰牙璋若今之銅虎符)〇又秋官下小行人曰合六弊順有璋
也公羊傳定公八年曰陽虎竊寳玉而走晉寳者何
制璋也〇爾雅曰大璋八寸謂之琡(璋半圭也)
山海經曰招搖之神祠用一璋
吕氏春秋曰成功用璋
琮
說文曰琮瑞玉也八寸似車釭
周禮春官上大宗伯曰以黃琮禮地
又秋官下小行人職曰合六幣琮以錦
又冬官下玉人曰璧琮八寸以頫聘駔琮五寸宗后以爲
權(駔讀爲鉏)大琮十有二寸射四寸厚寸是謂内鎮宗后守之
駔琮七寸鼻寸有半寸天子以爲權瑑琮八寸諸侯以享
夫人
白虎通曰員中方外曰琮琮起土功位西方
吕氏春秋曰大喪用琮
璜
說文曰璜半璧也
尚書中候曰文王由磻谿之水吕尚釣其涯王下拜曰乃
今見光景于斯尚曰望釣得玉璜
周禮春官上大宗伯曰以玄璜禮北方
又秋官下小行人曰合六幣璜以黼
左傳文公曰周公相王室以尹天下於周爲睦分魯公以
大路大旂夏后氏之璜(杜預注曰璜美玉名)
又哀下曰宋向魋出奔衛公父文伯攻之求夏后氏之璜
與之他玉而奔齊
白虎通曰璜以徵召位在北方
又曰何謂五玉玉謂圭璧琮璜璋
又曰孔子卒受魯君璜玉葬墎之北
文子夏曰夏后之璜不能無纇
淮南子曰夏后氏之璜不能無考(考瑕)
又曰精神可寶非直夏后之璜
楚辭曰璜臺十成誰可極焉(璜石次玉)
傅玄歌詩曰有所思兮在天一方何用贈之玉佩珠璜
瓉
說文曰瓉三玉一石也天子用全純玉也上公用駹四玉
一石侯用瓉伯用將玉石半相將也
尚書文侯命曰平王錫晉文侯秬鬯圭瓉作文侯之命
毛詩文王旱麓曰瑟彼玉瓉黃流在中(玉瓉圭瓉也黃金所以流鬯也圭瓉)
(之狀以圭爲柄黃金爲勺青金爲外朱中央)
毛詩大雅江漢曰釐爾圭瓉秬鬯一卣告于文人(釐賜也)
周禮春官小宗伯曰凡祭祀賓客以時將瓉果(將送也猶奉也祭祀)
(以時奉而授王賓客以時奉而授宗伯天子圭瓉諸侯璋瓉)
又冬官下玉人曰祼圭有瓉以祀廟
禮記王制曰諸侯賜圭瓉然後爲鬯未賜圭瓉則資鬯於
天子(得其器乃敢爲其事圭瓉鬯爵也鬯秬酒也)
又明堂位曰季夏三月以禘禮祀周公於太廟灌用玉瓉
大圭
又祭統曰君執圭瓉祼尸大宗執璋瓉亞祼及迎牲
左傳昭四曰有星孛于大辰西及漢鄭禆竈言於子産曰
宋衛陳鄭將同日火若我以瓘斝玉瓉鄭必不火(瓘圭也斝玉斝)
(瓉勺也欲穰火)子産不與
漢書曰王莽加九命秬鬯圭瓉
魏志曰天子命魏文踐祚錫命孫權秬鬯圭瓉
北史曰于謹受華州刺史賜秬鬯一卣珪瓉副焉
白虎通曰圭瓉鬯宗廟之盛禮也
瑁(音昌)
尚書顧命曰乃受同瑁(王受瑁爲主受同以祭)
周禮冬官下玉人曰天子執瑁四寸以朝諸侯(玉以君之似梨冠也)
白虎通曰天子執瑁以朝諸侯瑁之爲言冒也上有所覆
下有所冒也
珊瑚
說文曰珊瑚色赤生於海中或生於山也
孝經援神契曰珊瑚鈎瑞寳也神靈滋液百珍寳用則見
廣雅曰珊瑚珠也
晉書曰石崇王愷爭豪武帝每助愷嘗以珊瑚樹賜之高
二尺許枝柯扶疎世所罕比愷以示崇崇便以鐵如意擊
之應手而碎愷旣惋惜又以爲疾已之寶聲色方厲崇曰
不足多恨今還卿乃令左右悉取珊瑚有三四尺者六
七株條榦絶俗光彩曜日如愷比者甚衆愷怳然自失
矣
又四夷傳曰大秦國一名犁鞬在西海之西其地東西南
北各數千里有城邑其地周廻百餘里屋宇以珊瑚爲挩
而琉璃爲牆璧水精爲柱礎也
宋書曰劉勔爲鬱林太守勔旣至隨宜剪定大致名馬并
獻珊瑚
宋紀曰大明六年鬱林郡獻珊瑚連理樹
南史曰扶南國梁天監二年跋摩復遣使送珊瑚佛像并
獻方物
又曰波斯國有鹹池生珊瑚樹長一二尺亦有虎珀馬腦
眞珠玟㻁等國内不以爲珍
西京雜記曰積草池中有珊瑚樹高一丈二尺一夲云三
柯上四百六十二條是南越國王趙他所獻號爲𤇺火樹
至夜光景昭然
漢武故事曰武帝起神堂前庭植玉樹葺珊瑚爲枝
述異記曰鬱林郡有珊瑚市海客市珊瑚處也珊瑚碧色
生海底一樹數十枝枝間無葉大者高五六尺尤小者尺
餘鮫人云海上有珊瑚宮
漢元封二年鬱林郡獻瑞珊瑚婦人帝命植於殿前謂之
女珊瑚忽一旦柯葉甚茂至靈帝時樹死咸以爲漢室將
亡徵也
海中經曰珊瑚生海中欲取之先作鐵網沉水底珊瑚貫
網而生歲高二三尺有枝無葉形如小樹因絞網出之珊
瑚皆摧折在網中
孫氏瑞應圖曰珊瑚鈎者王者恭信則見一夲云不珍玩
弄則出
廣志曰珊瑚其長者爲御車柱出西海底
玄中記曰珊瑚出大秦西海中生水中石上初生白一年
黃三年赤四年蟲食敗
司馬相如上林賦曰玟㻁碧林珊瑚藂生
班固兩都賦曰珊瑚之樹上栖碧雞
傅玄紫華賦曰炳參差以照燿兮何光麗之難形葩豔挺
於碧枝兮煥若珊瑚之翠英
潘安仁石榴賦曰似長離之栖鄧林若珊瑚之映綠水
瑇瑁
周書王會曰伊尹謂湯曰請以瑇瑁爲獻
孝經援神契曰神明滋液則瑇瑁背(宋均日背文也)
春秋考異郵曰承石取鐵瑇瑁吸(類相致也芥也音若)
史記曰趙使使於春申君欲誇楚爲瑇瑁簮劒器悉飾以
瑇瑁
又曰江南出丹沙犀象瑇瑁珠璣
漢書西域傳贊曰故能覩犀布瑇瑁則建珠崖七郡感蒟
醬竹枝則開䍧牱越嶲
續漢書輿服志曰貴人助蚕瑇瑁釵
范曄後漢書曰賈琮傳云交趾土多珍産明璣翠羽象犀
瑇瑁異香美木之屬莫不自出前後刺史率多無清行有
司舉琮爲交趾刺史
又曰和熹鄧皇后臨朝上方珠玉犀象瑇瑁雕鏤之物皆
絶
又曰天笁國出象犀玳瑁也
吳錄曰嶺南盧賓縣漲海中玳瑁似龜而大
吳錄曰魏使以馬求易珠璣翡翠玳瑁
孫權曰此皆孤所不用而得馬若何而不聽
晉命曰士卒百工不得服犀玳瑁
齊書曰少帝夜醉乘馬從西步廊向北馳走如此兩三將
倒臨汝侯坦之諫不從執馬椌帝運拳擊垣之着到地坦之
與曹道剛扶抱還壽春殿瑇瑁牀上卧
齊書曰廬陵王子卿爲荆州刺史在鎮營造服飾多違制
度作瑇瑁乘具詔責之令速送都
唐書曰憲宗朝訶陵國獻僧祗女二人瑇瑁榼生犀物等
西京雜記曰韓嫣以玳瑁爲牀
南方異物志曰玳瑁如龜生南海大者加籧篨背上有鱗
大如扇發取鱗因見其文欲以作器則煑之刀截任意所
爲冷乃以梟魚皮籍治之後以枯木條葉瑩之乃有光輝
廣志曰玳瑁形似龜出南海巨延州
司馬相如紫虚賦曰網瑇瑁釣紫貝
張衡東京賦曰翡翠不裂玳瑁不簇
孫德施南榴枕賦曰委之玳瑁席停之象牙床
劉楨清慮賦曰後布玳瑁之席前設觜蠵之筵
左思吳都賦曰蠵璧玳瑁金質黑章
繁欽寄情詩曰何以表別離取後玳瑁釵
班固與竇憲牋書曰明將軍賜固駮玳瑁簮
高文惠與婦書曰今致玳瑁梳一枚
貝
說文曰貝海介蟲也古者貨貝而寳龜至周而有泉到
秦廢貝行泉
尚書禹貢曰淮海惟楊州厥篚織貝
又顧命曰大貝鼖鼓在西房(孔安國注曰大貝如車渠商周傳寶之)
毛詩曰萋兮棐兮成是貝錦
又義䟽曰具鼊之屬又有紫貝其白質如玉而紫點爲文
皆行列相當大者有徑一尺六寸今九眞交趾以爲杯盤
寳物也
爾雅曰貝居陸者在水者大者魫小者鰿(音積今之細貝亦有紫色)
暏(出南)玄貝貽貝(黑色貝也)餘蚳黃白文(音治黃質白文也)餘泉白黃文
(以白爲質黃爲文點今之紫貝以紫爲質黑爲文點也)蚆博而(者中央廣兩頭銳)大而
險(險者謂汗簿)&KR1853;小而橢(即上小貝橢謂狹而長此皆說貝之形容也)
春秋運斗樞曰瑶光得江吐大貝
尚書大傳曰文王囚於姜里散宜生之江淮之浦而得大
貝如車渠以獻紂
歸藏曰有人將來遺我貨貝以至則徹以求則得有喜則
至
漢書曰文帝賜南越王尉他書及衣他因使者獻貝五百
又曰王莽時大貝四寸八分已上二枚爲一朋直二百一
十六壯貝三寸六分已上一朋直百五十分貝二寸四分
已上一朋直三十小貝寸二分巳上一朋直十不盈寸二
分不得爲朋率枚直錢三是貨
南史曰南海有婆利國在廣州東南二月日行出文螺紫
貝有石名蚶貝羅初採之柔軟及刻削爲物暴乾之遂大
硬
山海經曰隂山濁谷之水注于蕃之澤中多文貝
又曰隂山漁水中多文貝邽山濛水多黃具赤水之東蒼
梧之野有文貝
太公六韜曰商王拘周西伯昌於姜里太公謂散宜生求
物以免君罪九江得大具百朋(詩作百明)
鹽鐵論曰教與俗改弊與世易夏后以玄貝周人紫石也
夲草經曰貝子一名貝齒生東海
楚辭九歌曰魚鱗兮龍堂紫貝闕兮朱宫(河伯以魚鱗盖畫龍文紫具作)
(闕者丹其宫之義也)
廣州志曰貝凢有八紫貝最爲美者出交州大貝出巨延
州與行賈貿易
萬震南州異物志曰乃有大貝竒姿難儔(大貝文貝也交趾以南海中皆)
(有之)素質紫飾文若羅朱不磨不瑩彩輝光浮思雕莫加欲
琢靡踰在昔姬伯用免其拘
徐哀南方記曰班貝羸大者圍之得六十小者圍之得五
十在於海邊捕魚人時有得之者大貝出諸簿巨延州土
地採賣之以易絳青
劉欣期交州記曰大貝出日南如酒杯小貝貝齒也善治
毒俱有紫色
南州異物志曰交趾北南海中有大文貝質白而文紫色天
姿自然不假雕琢瑩而光色焕爛
相貝經曰相經朱仲受之於琴高琴高乘魚浮于河海水
産必究仲學先於琴高而得其法獻珠於漢武云不知所
以嚴助爲會稽太守仲又云遺助以徑尺之貝并致此文
於助曰黃帝唐堯夏禹三代之貞瑞靈竒之秘寳其有次
此者貝盈尺狀如赤電黑雲謂之紫貝素質紅黑謂之珠
貝有青地綠文謂之綬貝黑文黃畫謂之霞貝紫愈疾珠
明目綬清氣鄣霞伏蛆蟲不能延齡增壽其禦害一也復
有下此者鷹喙蟬脊以逐温去水無竒功貝大者如輪文
王請大秦貝徑半尋穆王得其殼懸於昭觀秦穆公以遺
燕黽可以明目遠宜玉宜金南貝如珠璣或曰駮其性寒
其味甘巴水毒浮貝使人寡無以近婦人黑白各半是也
濯使人善驚無以親童子黃脣點齒有赤駮是也雖貝使
病瘧黑鼻無皮是也䂃貝使人胎消勿以示孕婦赤帶通
脊是也慧貝使人善忘勿以近熾内殼赤絡是也醟貝使
童子愚女淫有青脣赤鼻是也碧貝使人盗脊上有縷句
脣是也雨則重霽則輕委貝使志強夜行伏迷鬼狼豹百
獸赤中員是也雨則輕霽則重
太平御覽卷第八百七
