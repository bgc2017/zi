太平御覧卷第九百四十七
蟲豸部四
蚯蚓螔蝓蠍
蟻
蚯蚓
河圖說徵曰黃帝起大蚓見
大戴禮曰蚓無爪牙之利筯脉之強上食埃土下飲黃泉
用心一也(文子孫卿淮南子同)
禮記月令曰孟夏螻蟈鳴後五日蚯蚓出冬至之日蚯蚓
結
孝經援神契曰螾無食勞無勢故無心
爾雅曰螼(羌引切)蚓蜸(苦顯切)蚕(他典切即䖤蟺也江東呼寒蚓)
後漢書曰王元說隗囂曰神龍失勢還與蚯蚓同
帝王世紀曰黃帝時螾大如虹
淮南子曰太隂在上蚯蚓結爲陽候
抱朴子軍術曰蚯蚓見軍中尤多者軍罷又宜備反叛
愼子曰騰蛇遊霧飛龍乘雲雲罷霧除與蚯蚓同失所乘
故也
吕氏春秋曰黃帝時而見大螾土氣勝故其色尚黃(高誘曰螾)
(蚯蚓也)
淮南萬畢術曰苓皮螾脂魚鼈自聚注曰取苓皮之漬水
斗半燒石如炭狀以淬螾脂中巳置苓皮水中七日巳置
沼則魚鼈自聚矣
楊泉物理論曰撿身止欲莫過於蚓此志士所不及也
郭義恭廣志曰閩越江北山間蛮夷啖蚯蚓脯爲羞
崔豹古今注曰蚯蚓一名䖤蟺一名曲蟺善長吟於地中
江東謂爲歌女或謂鳴砌(䖤蟺苑善二音)
述異記曰劉德願兄子太宰從事中郎道存景和元年五
月忽有白蚓數十登其齋前砌上通身白色人所未嘗見
也蚓並張口吐舌大赤色其年八月與德願並誅
劉敬叔異苑曰孟州王雙宋文帝元嘉初忽不欲見明常
取水沃地以菰蔣覆上眠息飲食悉入中云有女着青
裙白領巾來就其寢母聽聞薦下歴歴有声發之見一青
色白領蚯蚓長二尺許云此女常以一奩香見遺氣甚清
芬奩乃螺殼香則菖蒲根于時咸謂雙暫同阜螽矣
廣五行記曰陳後主時隋軍至江蚯蚓盡出森然如植箭
陳氏水鄕蚯蚓土蟲象陳氏自稱土德盡出明傾其窟穴
以曲歸直是歲隋平陳
又曰隋煬帝大業中河南有婦人養姑不孝姑兩目暗婦
切蚯蚓爲羹以食之姑怪其味竊藏一脔以示兒兒還見
欲送婦詣縣未及而雷震其婦俄而從空落身如故而易
頭爲白狗頭
郭景純蚯蚓讃曰蚯蚓土精無心之蟲交不以分媱於阜
螽觸而感物無乃常雄
吳氏夲草經曰蚯蚓一名白頸螳螾一名附引
葛洪療喉卒腫方曰用白頸蚯蚓十四枚擣以塗喉外立
愈
陶洪景集注夲草經曰白頸蚯蚓一名土龍生蜚谷平土
白頸者是其老大耳
螔蝓
尚書大傳曰鉅定螺(鄭玄曰鉅定澤也今屬樂安故有縣屬齊螺蝸牛也)
禮記内則曰蝸醢而苽食
爾雅曰蚹蠃螔蝓(郭璞曰音移臾即蝸牛也)
張揖廣雅曰蠡蠃蝸牛螔蝓也
莊子曰有國於蝸之左角者曰觸氏有國於蝸之右角者
曰蠻氏時相與爭地而戰伏尸數萬逐北旬有五日而後
反
許愼說文曰蝸一曰螔蝓
山海經曰清要之山北望河曲是多倮纍(郭璞曰倮纍蝸牛也)
陶洪景集注夲草經曰螔蝓味鹹寒無毒一名陵蠡一名
土蝸一名附蝸生泰仙池澤生隂地沙石垣下螔蝓入三
十六禽限又是四種角之例營室之精矣
蠍
毛詩魚藻彼都人士曰彼君子女卷髮如蠆毛詩義䟽曰
蠆一名杜伯河内謂之蚊幽州謂之蠍
左傳僖二臧文仲曰䗬蠆有毒而况國乎
又昭二曰鄭人謗子産曰其父死於路巳爲蠆尾
大戴禮曰神人國有蜂蠆不螫嬰兒
張揖廣雅曰杜伯蠧蠆蠍也
說文曰蠆毒蟲也
魏志曰彭城夫人夜之厠蠆螫其手呻呼無頼華佗令温
湯近熱漬手其中卒可得寢但旁人數爲昜湯令煖其日
即愈
北史曰齊後主詔鏁南陽王綽赴行在所至而宥之問在
州何者最樂對曰多取蠍將咀漢看時極樂後主即夜索
蠍一斗比暁得二三升置諸浴斛使人祼卧斛中號叫宛
轉帝與綽臨觀喜噱不巳謂綽曰如此樂事何不早馳驛
奏聞綽由是大爲後主寵
唐史曰劒南夲無蠍嘗有人任主簿將之至今呼爲主簿
蟲
莊子曰老聃曰三皇之知上悖日月之明下暌山川之精
中隳四時之施其智&KR0579;(音慘)於蠆蠍之尾而猶自以爲聖人
不可恥乎
唐景龍文館記曰上巳日上幸於渭濱宴侍臣其日賜侍
臣等柳棬各一云帶之免蠆毒辟温氣
于寳搜神記曰安陽城南有亭宿者輙死有書生入亭宿
明掘得蠍大如琵琶毒長數尺亭遂安静
葛洪方曰蠍中國屋中多江東即無也
稽含遇蠆賦序曰元康二年余中夜遇蠆客有戲余曰俗
諺云過满百爲蠆所螫斯言信哉雖内省不疚而逢此害
喟然而歎遂作賦
蟻
焦贛易林震之蹇曰蟻封戶穴大雨將集
又復之萃曰蜱蜉戴怨不能上山却推趹蹶損傷其顔
韓詩外傳曰夫吞舟之魚大矣蕩而失水則爲蟻所制
大戴禮曰十二月玄駒賁(蟻也賁者走於地中也)
周官曰饋食之豆&KR1849;蚳醢(&KR1849;蛤也蚳蟻子也)
禮記檀弓曰子張之喪公明儀爲志焉禇幕丹質蟻結于
四隅(鄭玄曰畫禇之四角其文如蟻行往來相交錯也蟻蚍蜉也殷之蟻結似今蛇文畫也)
又内則曰蚳醢(蚳蚍蜉子也)
又學記曰蟻子時術之其此之謂乎(蚳蚍蜉也蚍蜉之子微蟲耳時蜉之所爲)
(其功乃復成大垤也)
爾雅曰蚍蜉大螘(俗呼爲馬蚍蜉)小者螘(齊人呼蟻蟻蛘)龔(音龍)朾(直耕功)螘
(赤駮蚍蜉)螱(音尉)飛螘(有翅)其子蚳(蚳蟻夘周禮曰蜃螘醬)
後漢書曰鉅鹿張角賊起皆着黃巾爲摽幟時人謂之黃
巾亦名爲蛾賊(蛾音魚綺切即蟻字論賊衆多故以爲名)
張勃吴錄曰九眞移風縣有赤絮膠人視土知有蟻因墾
發以木枝插其中則蟻緣而生&KR0238;堅凝如螳蜋子螵蛸也
折&KR0238;以染絮其色正赤所作赤絮則此膠也
孟子曰羊肉不慕蟻蟻慕羊肉羊肉羶也
莊子曰凾牛之鼎沸蟻不得置一足焉(喻聖主之法明姦至不敢蹈之)
又曰東郭子問莊子曰道安在莊子曰道在螻蟻
又曰吞舟之魚蕩而失水則螻蟻能苦之
孫卿子曰不食者蟻不飲者蜉蝣
韓子曰桓公伐孤竹行山中無水隰朋曰蟻冬居山之陽
夏居山之隂蟻壤寸而有水乃掘遂得水
又曰千丈之堤以螻蟻之穴而潰
又曰以骨去蟻蟻愈多以肉驅蠅蠅愈至
吕氏春秋曰吞舟之魚陸處不勝螻蟻
淮南子曰千里之堤以螻蟻之穴漏而百尋之屋以突隙
之熛焚(突竈突也)
抱朴子曰雞有專栖之雄雉有擅澤之鷮(音嬌)蟻有兼弱之
智蜂有攻寡之計人相役御亦猶是耳
又曰周髀家云天圓如張蓋地方如棋局而旁轉如推磨
左行日月右行隨而左轉如推於磨蟻行磨石之上磨左
旋而蟻右去磨疾而蟻遲故不得不隨磨以左迴焉
又曰百尋之山焚於分寸之飈千丈之陂潰於一蟻之穴
符子曰東海有鼇焉冠蓬萊而浮游於凔海騰躍而上則
千雲之峯類邁於羣岳沉没而下則隠天之丘潜嶠於重
川有蚳蟻聞而悅之與羣蟻相要乎海畔欲觀鼇焉月餘
日鼇潜未出羣蟻將反遇長風激浪崇濤萬仞海水沸地
雷震羣蟻曰此將鼇之作也數日風止雷默海中隠如岳
羣蟻曰彼之冠山何異我之戴粒逍遥封壤之巔伏乎窟
穴也
山海經曰朱蟻其狀如蟻(郭璞曰蟻蚍蜉)在崐崘之墟
京房易妖占曰蟻無故當道若門戶城郭聚土水且傷人
揚雄方言曰蚍蜉齊魯之間謂蚼蟓(音䮀養)西南梁益之間
謂之玄駒燕謂之蛾咩楚郢以南蟻土謂之封
王充論衡曰人坐樓臺之上察地之螻蟻尚不見其體安
能聞其聲何則螻蟻之體細不若人形夫聲音孔氣不能
逹也今天之崇高非直樓臺人體比於天非若螻蟻於人
也謂天聞人之言隨善惡爲吉凶誤矣
揚子法言曰食如蟻衣如華不以泰乎
劉義慶世說曰殷仲堪父病虚悸聞牀下蟻動云是牛鬪
孝武不知殷父問有一殷病如此不仲堪流涕而起曰臣
進退惟谷
郭義恭廣志曰有飛蟻有木蟻古曰玄駒者也又有黑黃大
小數種之蟻
劉欣期交州記曰大和中人有至武嶺穴中有大蚍蜉甚
大
西京記曰長安化度廢寺内有礓(音畺)石徑二尺餘孔穴通
連若欄椅樓臺之狀號曰蟻宫常云於中見蟻金色其大
若蜂動逾萬計乃掘及泉因得此石
張茂先博物志曰蟻知將雨
伏侯古仐注曰漢光武建武元年山陽有小蟲類人形甚
衆明日皆懸樹枝而死乃大蟻也
崔豹古今注曰牛亨問蟻曰玄駒何也荅曰河内人無
何而見有人馬數千萬騎皆大如黍米旋動往來從朝
至暮家人以火燒殺之人皆是蚊蚋馬皆成大蟻故今人
呼蚊蚋曰黍民蟻曰玄駒
楊子法言曰吾見玄駒是也
揚孚異物志曰鯪鯉吐舌蟻附之因吞之又開鱗甲使蟻
入其中乃奮迅則䑛取之
劉敬叔異苑曰桓謙字敬祖太元中忽有人皆長寸餘悉
被鎧持槊乘具裝馬塪中出緣机登竈尋飲食之所或
有切肉輙來叢聚力所能勝者以槊刺取徑入穴蔣山道
士朱應子令以沸湯澆所入處寂不復出因掘之有斛許
大蟻死在窟中謙後以門釁同滅
古今五行記曰後魏顯宗天安元年六月兖州有黑蟻與
赤蟻交鬪長六十步廣四寸赤蟻斷頭而死黑主北赤主
南時齊明帝殺少帝子業而自立大爲魏軍所破東魏孝
静帝武定四年鄴下有黃蟻與黑蟻鬪黃東魏戎衣色黑
西魏戎衣色是時黃蟻盡死時高歡圍玉壁五旬不拔歡
疾班師而薨
嶺表錄異曰嶺南蟻類極多有席袋貯蟻子窠䰞於
(市者)蟻窠如薄絮囊皆連帶枝葉蟻在其中和窠而賣有
黃色大於常蟻而脚長者云南中甘子樹無蟻者實多
蛀故人競買之以養甘子
又曰交廣溪澗間酋長得收蟻卵淘擇令淨鹵以為醬
或云其味酷似肉醬非官客親友不可得也
夢書曰蚍蜉爲小盗銜食行也夢見蚍蜉小盗衆也
神光占曰行造酒家蟻聚中庭急去之
應璩百一詩曰大魏承衰弊復欲密其羅蚍蜉猶見得
何云鰌與鰕狴犴旣巳備欻復置黃沙
楚辭招䰟曰南方赤蟻若象玄蟻若靈壷
應璩與曹昭伯牋曰空城寥廓所聞者悲風所見者鳥雀
昔陳司空爲邑宰所在幽閑獨坐愁思幸頼遊蟻以娛其
意以今况之知不虚矣
郭璞蚍蜉賦曰飾殷人之喪輿在四隅而交結濟齊桓之
窮師由山東之高垤感萌陽以潜步知將雨而封穴伊斯
蟲之愚昧乃先識而似哲
又蚍蜉讃曰蚍蜉瑣劣蟲之不才感陽而出應雨講臺物
之蕪壞自然知來
太平御覽卷第九百四十七
