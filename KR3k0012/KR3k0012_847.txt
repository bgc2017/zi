太平御覽卷第八百四十七
飲食部五
食上
周禮天官膳夫曰膳夫掌王之食膳羞以養王及后世子
(羞有滋味)凡王之饋食用六榖膳用六牲飲用六清羞用百二
十品珍用八物醬用百有二十罋王日一舉鼎十有二物
皆有俎以樂侑食膳夫用祭品嘗食王乃食
又曰王齊則玉府供玉食(鄭玄注曰玉陽之精御水氣也鄭司農云食玉犀也)
又天官食醫曰掌和王之六膳百羞百醬八珍之齊
凢食齊眡春時(飲宜温)羹齊眡夏時(羹宜熱)醬齊眡秋時(醬宜凉)
飲齊眡冬時(飲宜寒)凡和春多酸夏多苦秋多辛冬多鹹調
以滑甘凢會膳食之宜牛宜稌羊宜&KR0927;豕宜稷犬宜梁鳥
宜麦魚宜苽凡君子之食恒放焉
又曰内饔掌王及后世子膳羞之割烹煎和之事辨體名
肉物辨百品味之物(割肆解由也烹煑也煎和成數)選百羞醬物珍物以
侯饋(先進其中御者)共后及世子之膳羞(膳夫掌之)
又曰小宰凡朝覲會同賓客以牢禮之灋掌其牢禮委積
膳獻飲食賓賜之飡牽與其陳數
又曰大宗伯以飲食之禮親宗族兄弟
大戴禮曰食榖者必智惠而巧
禮記曲禮上曰侍食於長者主人親饋則拜而食主人不
親饋則不拜而食共食不飽無流歠(鄭玄注曰流歠有似食也)無咤食
(咤陟嫁切)毋囓骨毋反魚肉毋投與狗骨母固獲(飲自得曰固争自取曰獲)
毋刺齒又曰凡進食之禮左殽右胾食居人之左羹居
人之右(皆便食也殽骨體也胾切肉也食飯属也居之左右明其近也殽在爼胾在豆)膾炙處外
醯醬處内(殽胾之外内也近醯醬者食之主膾炙皆在豆也)葱㳿處末(㳿烝葱也處醯醬之)
(左言末者殊加也在豆)酒醬處右(處羹之右此言若酒若漿耳兩有之則左酒右醬也)以脯脩
置者左朐右末(亦便食也屈中曰俱其俱切)
又曰齊大飢黔敖爲食於路以待餓者而食之有餓者蒙
𬒮輯屨貿貿然來黔敖左奉食右執飲曰嗟來食揚其目
而視曰予唯不食嗟來之食以至於斯也從而謝之終不
食而死(風俗通曰齊人不食而死也)
又曰食於有喪者之側未嘗飽也(助哀戚也)
又曰庶人春薦韭夏薦麥秋薦黍冬薦稻韭以夘麥以魚
黍以豚稻以鴈(庶人無常桂取與新物相宜而巳)
又曰文王之爲太子朝於王季日三食上必在視寒煖之
節(在察也)食下問所膳(問所食者)命上宰曰未有原應曰諾然後
退(未猶物也原再也勿有所再進爲其失飪臭味惡也退久其寝也)
又曰朝夕之食上世子必在視寒煖之節食下問所膳羞
必知所進以命膳宰然後退(羞必所進必知親所食也)若内竪言疾則
世子親齊玄而養(親猶自也養疾者齊玄冠玄端也)膳宰之饌必敬視之
(疾者之食齊和所欲或異)疾之藥必親嘗之(試毒也)嘗饌善則世子亦能
食(善謂多於前)嘗饌寡世子亦不能飽(又不及武王一飯再飯)
又曰古者未有火化食草木之實鳥獸之肉飲其血茹其
毛後聖有作然後修火之利以炮以燔以烹以炙以爲醴
酪
又曰夫禮之初始諸飲食其燔黍捭豚(捭卜麦切)汙尊而杯飲
(汙烏莘切杯步侯切)蕢桴而土鼔(蕢苦對切)猶若可以致其敬於鬼神(言其)
(物雖質略有齊敬之心則可以薦羞於鬼神鬼饗德不饗味也)
又曰天子一食諸侯再大夫三
又曰不食雛鼈狼去腸狗去腎狸去正脊兔去凥狐去首
豚去腦魚去乙鼈去醜(皆爲不利人也)
又曰膳(目諸膳也)膷臐暁醢(膷音香臐許云切曉許堯切)牛炙醢牛胾醢牛
膾羊炙胾醢豕炙醢豕胾芥醬魚膾雉兔鶉鷃(此上大夫之禮庶羞)
(二十豆也以公食大夫禮饌校之則曉牛炙間不得有醢醢衍字也又以鷃爲鴑也)
玉藻曰侍食於先生異爵者後察先飯(謙也)客祭主人辭曰
不足祭也(祭者盛食人饌也)客飡主人辭以䟽(飡者之言麄也)
又曰父命呼唯而不諾手執業則投之食在口則吐之
又曰若賜之食而君客之則命之祭然後祭(雖見賓客猶也侍食則正)
(不敢備禮不祭也)先飯辨嘗羞飲而俟(俟君食而後食之患也將食臣先嘗孝也)若有嘗
羞者則俟君之食然後食飯飲而俟(不祭侍食不嘗羞膳敢備禮也不飯飲利)
(宰存也將食也)君命之羞羞近者(辟貪味也)命之品嘗之然後唯所欲
(必先編嘗之)凡嘗遠食必順近食(從近如也)君未覆手不敢飱(覆手食也)
(以循咡巳飱勸食也)君旣食又飯飱(不敢先君飽)飯飱者三飯也(臣勸君如是可)
(食也)君旣徹執飯與醬乃出授從者(食於尊前親徹也)凢侑食不盡
食於人不飽(謙也)
又學記曰雖有嘉肴弗食不知其旨也雖有至道弗學不
知其善也(旨美也)
又雜記曰孔子曰吾食於少施氏而飽少施氏食我以禮
(言貴其以禮待巳而爲之飽也時人倨慢若季氏則不以禮矣少施氏魯惠公子施父之後)吾祭作而
辭曰䟽食不足祭也吾飱作而辭曰䟽食也不敢以傷吾
子納幣一束束五兩兩五尋
又坊記曰故食禮主人親饋則客不祭故君親饋則客不
祭故君子苟無禮雖美不食焉
左傳曰晉公子重耳過衛衛文公不禮焉出於五鹿(五鹿鄖地)乞
食於野人與之塊公子怒欲鞭之子犯曰天賜也(得士有天賜)
稽首受而載之
又曰楚伐庸出師旬有五日百濮乃罷(濮夷無屯聚見難則散歸)自廬
以往振廪同食(往往伐庸也振發也廪倉也同食上下無異饌也)
又曰初宣子田於首山舍于翳桑(田獵也桑桑之多蔭翳者首山在河東蒲板縣)
(東南)見靈輙餓問其病曰不食三日矣食之舍其半問之曰
官三年矣(官學也)未知母之存否今近焉(去家近)請以遺之使
盡之而爲之簞食與肉(簞笥也)寘諸槖以與之旣而與爲公
介(靈輒爲公甲士)倒戟以禦公徒而免之問其故對曰翳桑之餓人
也問其名居(問所居)不告不退(不望報也)遂自亡也(輒亦去)
又曰諸侯之師次于鄭西我師次于督楊不敢過鄭(督鄭楊也)
子叔聲伯使叔孫豹請逆于晉師爲食於鄭郊師逆以至
(聲伯戒叔孫以必須所逆晉師至乃食)聲伯四日不食以待之食使者(使者豹之)
(介)而後食(言其忠也)
又曰晉侯合諸侯楊干亂行魏綘戮其僕晉侯以綘爲能
以刑佐民矣反役與之禮食使佐新軍(羣臣族會禮食也)
又曰衛獻公戒孫文子寗惠子食(勑戒二子欲共讌食)皆服而朝日
旰不召而射鴻於囿二子從之不釋皮冠而與之言二子
怒
又曰魏獻子爲政以魏戊爲梗楊大夫梗楊人有獄魏戊
不能斷以獄上(上魏子也)其太宗賂以女樂(訟者大宗)魏子將受之
戊謂閻没汝寬(二人魏子大夫)曰主以不賄聞於諸侯若受梗楊人
賄莫甚焉吾子必諫皆許諾退朝待於廷(魏子朝君退而待於魏子之庭)
饋入召之(召大失食)比置三歎旣食使坐魏子曰吾聞諸伯叔
諺曰唯食忘憂吾子置食之間三歎何也同辭而對曰或
賜二小人酒不夕食(或他人也言飢其也)饋之始至恐其不足是以歎
中置自咎曰豈將軍食之而有不足是以再歎及饋之畢
願以小人之腹爲君子之心属厭而巳(属足小人腹飽知足也言君子之心)
(厭宜亦然)獻子辭梗楊人
又曰叔孫穆子食慶封慶封汜祭(有余示有所先也汜祭遠散所祭不共)穆
子不說使工爲之誦芧䲭(工樂師芓鴟逸詩刺不敬)亦不知
又曰晉悼夫人食與人之城祀者(與衆也城祀在往年)綘縣人或年
長矣無子而往與於食
又曰華亥與其妻必盥而食所質公子者後食公與夫人
每日必適華氏食公子而後歸
又曰昔闔廬在國天有菑厲親廵孤寡而共其乏困在軍
熟食者分而後敢食(必湏軍士皆分熟食不敢先食分猶編也)其所嘗者卒乘
與焉(所嘗甘珍非常食)
又曰衛侯爲虎幄於藉圃(放藉田之圃新造幄幕皆以虎獸爲飾)成求令名
者而與之始食焉太子請使良夫(以良夫應爲令名)良夫乘衷甸
兩壯(衷甸一轅車)紫衣狐裘(紫衣君服)至袒喪不釋劒而食(食而熱故偏祖)
(亦不敬)太子使牽以退數之以三罪而殺之
又曰左師每食擊鍾聞鍾聲公曰夫子將食詩曰民之失
德乾餱以(餱食也箋云德言過乎)
又曰民之質矣日用飲食(質成)
又生民曰克𡵨克嶷以就口食
韓詩外傳曰子夏過曾子食之子夏曰不爲公費乎曾子
曰有三費飲食不在其中少而學長而忘之一費事君而
輕負久交中絶三費
舜典曰咨十有二牧曰食哉惟時(王肅注曰食哉者所以重之民)
又洪範曰八政一曰食又曰惟辟玉食(孔安國曰王食美食)
周書曰甘食美衣使長貧
尚書大傳曰八政何以先食食者萬物之始人之所夲者也
易曰雲上於天需君子以飲食讌樂(需飲食之道也)九五需于酒
食貞吉
又曰噬嗑食也頥中有物曰噬嗑
又曰山下有雷頥君子慎言語節飲食
論語曰一簞食一瓢飲人不堪其憂回也不改其樂
又曰齊必變食居必遷坐食不厭精膾不厭細肉雖多不
使勝食氣食不語寢不言雖𬞞食菜羹瓜祭必齋如也
史記曰張蒼嘗被刑王陵救免之蒼常德陵後爲丞相洗
沐常先朝陵夫人上食然後敢歸家
又曰韓信從下鄕南昌亭長寄食數月亭長患之乃晨炊
蓐食時信往不爲具食信亦知其怒竟絶乃釣城下一漂
母飯信竟漂數十日信喜謂漂母曰吾必有以重報母母
怒曰丈夫不能自食吾哀王孫而進食豈望報乎
又曰景帝居禁中召條侯周亞夫賜食獨置大胾無切肉
又不置箸條侯心不平頋謂尚席取著景帝視而笑曰此
不足君所食乎條侯免冠謝
又曰東方朔詔賜之食於前飯巳盡懷其餘肉持去衣
盡汙
古史考曰始有燔炙人褁肉燒之曰炮故食取名焉及神
農時民食榖釋米加于燒石之上而食及黃帝始有釡甑
火食之道成
戰國策曰蘇秦之楚三月迺得見王談卒辭行楚王曰先
王不遠千里而臨寡人曾弗肯留願聞其說對曰楚國食
貴於玉薪貴於桂謁者難見於鬼王難見於帝今令臣食
玉炊桂因鬼見帝其可得乎
漢書曰陸賈勸陳平與太尉綘侯和以謀諸吕平乃以奴
婢百人車馬五千乘錢五百万遺賈爲飲食資又曰万石君
時賜侯食於家必稽首俯伏而食如在上前子孫有過對
案不食
又曰有司劾竇嬰矯先帝詔棄市嬰陽病不食欲死或聞
上無意殺嬰復食也
又曰昌邑王在喪詔太官上乘轝食如故食監奏未釋服
未可御故食也
又曰鮑宣上書曰陛下擢臣岩穴誠冀有益毫毛豈徒欲
臣美食大官重高門之地哉(晉灼曰高門殿名也)
又曰太師孔光聖人之後先師之子德行純淑賜飱十七
物(服虔曰食具十七動物也)
續漢書曰靈帝數遊於西園令後宫采女爲客舍主身爲
商賈行至客舍采女下酒因共飲食
東觀漢記曰光武過鄧禹營禹進炙魚上大飡㗖百姓聚
觀皆言劉公真天人也
又曰汝郁字叔異陳國人年五歲母疾不能飲食郁亦不
肯食宗親共竒之因名曰異
又曰趙孝字長平建武初天下新定榖食尚少孝得榖炊
熟令弟禮夫妻使出比還孝夫妻共茹𬞞菜禮夫妻來歸
告言巳食輒獨飯之積久禮心怪疑後掩伺見之亦不肯
後出遂共𬞞食兄弟怡怡鄕里歸德
又曰梁鴻少孤以幼童詣太學受業治詩禮春秋常獨止
不與人同食
又曰明德皇后旣處椒房太官上飯累餚膳備副重加幕
覆輙徹去譴勑令與諸舍相望也
謝氶後漢書曰茅容字季偉陳留人與等軰避西樹下衆皆箕
踞相對容危坐愈恭郭林宗見而竒之共與言因請寓宿
旦日容殺鷄爲黍林宗謂爲已設旣而以供其母自以菜
𬞞與林宗同飯林宗起拜之曰卿賢乎哉因勸令學卒以
成德也
後列曰董宣爲洛陽令殺胡陽公主奴帝怒欲殺宣後原
之勑令詣太官賜食宣受詔出飯盡覆杯食按上太官以
狀聞上問宣宣對曰臣食不敢遺餘如奉職不敢遺力
又曰帝愍竇融年衰遣中常侍中謁者即其卧内強進酒
食
又曰趙咨躬率子孫耕農爲養盗嘗夜往劫之咨恐母驚
懼乃先至門迎盗因請爲設食謝曰老母八十疾病湏養
居貧朝夕無儲乞少置衣粮妻子物餘一無請盗皆慙歎
跪而辭曰所犯無狀干暴賢者言畢奔出咨追以物與之
由此益知名
又曰郅元義父伯考爲尚書僕射元義還鄕里妻留事姑
甚謹姑憎之幽閉空室節其飲食羸困妻終無怨言後
伯考怪而問之時義子朗年數歲言母不病但苦飢耳
又曰韓卓字子助臘日奴竊食祭其先卓義而免之
又曰延熹末黨事將作袁閎遂散髮絶代欲投迹深林以
母老不宜遠遁乃築土室四周於庭不爲戶自牖納飲食
而巳
魏志曰典韋好酒食飲啖兼人每賜食於前大飲長歠左
右相属人益乃供太祖壯之
又曰漢末中常侍唐衡弟爲京兆虎牙都尉入謁尹尹欲
修主人勑外爲市買功曹趙息啓云左悺子弟來爲虎牙
非德選不足爲持酤買宜隨中舍菜食而巳
魏志曰文帝爲太后弟康起苐成太后至苐請諸家外親
設下厨無異膳太后左右菜食粟飯無魚肉其儉約如此也
又曰扈累者嘉平中年八十九歲若六七十者縣官以孤
老日給廪五升五升不足食頗行傭作以禆之粮盡復出
人與不敢食不求美衣弊緼故後一二年病亡
又曰諸葛亮出斜谷與司馬宣王對壘宣王見亮使唯問
其寢食及其事之繁簡戎事使對曰諸葛公夙興夜寐二
十罰巳上皆親覽焉所啖食不至數升宣王曰亮體斃矣
其能久乎
又曰沐並字德信河間人也少孤苦袁紹父子時始爲吏
名有志介嘗過姊爲殺鷄炊黍而不留也正始中爲三府長
史時吳使朱然諸葛瑾攻圍樊城遣舡兵於峴山東斫材
牂牁人兵作食有先熟者呼後熟者言其食來後熟者荅
言不也呼者曰欲作沐德信耶其名流布播於異域如此
雖自華夏不知者以爲前世人
江表傳曰南陽樊伷爲武昌部從事誘導諸夷叛属劉備
孫權召問潘濬濬曰以五千兵往吳擒矣權曰卿何以輕之
濬曰伷昔爲州人設饌比至日中食不可得而十餘自起
此亦侏儒觀一節之驗權即遣將五千兵往果平武昌
吳志曰步騭字子山世亂避難江東單身窮困與廣陵衛
旌同年相善俱以種瓜自給晝勤四體夜誦經傳會稽焦
征羌郡之豪族人客放縱騭與旌寄食其地懼爲所侵乃
共修刺奉瓜以奏征羌方内卧駐之移時旌欲去騭止之
曰本所以來畏其強也今舍去欲以爲高祗怨耳良久征
羌聞牖見之身隱几坐帳中設席致地坐騭旌於牖外旌
愈耻之騭辭色自若征羌身自亨大案殽膳重沓而小盤
飯與騭旌唯菜茄而巳旌不能食騭極飲致飽乃辭出旌
怒騭曰能忍此乎騭曰吾等貧賤是以主人以貧賤遇之
固其宜也當何所耻
蜀志曰漢献帝舅車騎將軍董永辭帝(受帝太帶)中密詔當
誅曹公先主是時與曹公從容曹公謂先主曰天下英雄
唯使君與操耳夲初之徒不足數也先主食失匕箸
又曰關羽嘗爲流矢所中貫其左臂後瘡雖愈每隂雨
痛醫曰矢鏃有毒毒入于骨當破臂作瘡刮骨去毒然後
此患乃除耳羽便伸臂令醫鑿之時羽適請諸將飲食相
對臂血流離盈於盤器而羽割炙引酒言笑自若
太平御覽卷第八百四十七
