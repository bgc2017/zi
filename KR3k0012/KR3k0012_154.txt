太平御覽卷第一百五十四
皇親部二十
公主下駙馬
公主下
唐書竇抗母隋文帝萬安公主抗在隋以帝甥甚見崇寵
文帝幸其第命抗及公主酣宴如家人之禮也
又曰隋焬帝至鴈門爲突厥所圍蕭瑀進謀曰臣聞始畢
託校獵至此義成公主初不知其有違背之心且在蕃夷
俗可賀敦知兵馬事昔漢高解平城圍乃是閼氏之力况
義成以帝女爲妻必恃大國之援若發一單使以告義成
假使無益事亦無損焬帝從之發使詣可敦諭旨俄而突
厥解圍而去於後獲其諜人云義成公主遣使告急於始
畢稱北方有警由是突厥解圍蓋義成公主之助也
又曰凡公主封有以國名者鄎國代國霍國是也有以郡
名者平陽宣陽東陽是也有以美名者太平樂安長寧是
也唯玄宗之女皆以美名名之
又曰高祖平陽公主起義兵公主於鄠縣㽵散家資招引
山中亡命得數百人以應高祖略地至盩厔武功始平皆
下之每申明法令禁兵士無得侵掠故遠近奔赴者甚衆
得兵七萬人公主間使以聞使者至高祖大悅及義軍渡
河公主引精兵萬餘與太宗會於渭北與其駙馬柴紹各
置幕府營中號爲娘子軍京城平封爲平陽公主以獨有
功每賞賜異於他主及薨謚曰昭
又曰竇誕竇抗弟三子也尚高祖女襄陽公主竇氏自武
德至今再爲外戚尚主者八人女爲王妃六人唐世貴盛
莫與爲比
又曰房玄齡之子遺愛尚高陽公主玄齡病上表諫征遼
太宗見表謂玄齡子婦高陽公主曰此人危惙如此尚能
憂我國家
又曰房遺愛尚太宗女高陽公主拜駙馬都尉初主有寵
於太宗遺愛旣驕恣謀黜遺直而奪其封爵永徽中誣告
遺直無禮於已高宗令長孫無忌鞫其事因得公主與遺
愛謀反之狀遺愛伏誅公主賜自盡
又曰杜如晦之子荷以功臣子尚城陽公主賜爵襄陽郡
公授尚乘奉御貞觀中與太子承乾謀反坐斬
又曰高士廉子以履行尚太宗女東陽公主拜駙馬都尉
遭父艱居喪以孝聞太宗手詔敦喻曰古人立孝毀不滅
身聞卿絶粒殊乖大禮幸抑摧裂之情割傷生之累俄起
爲衛尉卿
又曰蕭瑀子銳尚太宗襄城公主公主雅有禮度太宗每
令諸公主凡厥所爲皆視其楷則又令所司別爲營弟公
主辭曰婦人事舅姑如事父母若居處不同則定省多闕
再三固讓乃止
又曰王珪子敬直尚南平公主禮有婦見舅姑之儀自近
代公主出降此禮皆廢珪曰今主上欽明動循法制吾受
公主謁見豈爲身榮所以成國家之美耳遂與其妻就位
而坐令公主親執笲行盥饋之道禮成而退是後公主下
降有舅姑者皆備婦禮自珪始也
又曰貞觀中長樂公主出降太宗以皇后所生勑有司資
送倍於永嘉長公主秘書監魏徵諫曰不可昔漢明帝欲
封其子云我子豈得與先帝子等可半楚淮陽前史以爲
美談天子姊妹爲長公主天子之女爲公主旣加長字即
是有所尊崇或可情有淺深無容禮有踰越上然其言
又曰太平公主高宗少女以則天所生特承恩寵初永隆
年降駙馬薛紹垂拱中被誣告與諸王連謀誅死則天乃
殺武攸曁之妻以配主焉公主豊碩方額廣頥多權略則
天以爲類已每預謀議神龍年誅張易之有謀進號鎮國
太平公主賞錫不可勝紀二年置公主府時中宗韋后上
官昭容用事皆以爲智謀不及公主甚憚之公主日益豪
横唐隆元年玄宗清内難公主又預其謀令男崇簡從之
與玄宗尊立睿宗公主頻著大勲益尊重加實封五千戶
通前一萬戶每入奏事坐語移日所言皆聽軍國大政事
必參决如不朝謁即宰臣就第議其可否公主由是驕恣
田園遍於近甸貨殖流於江淮公主懼玄宗英武乃連結
將相專謀異計時宰相七人五出公主門先天二年玄宗
漸危逼乃勒兵誅其黨蕭至忠等公主遁入山寺數日方
出賜死于家藉其家財貨山積珍竒寳物侔於御府
又曰唐隆元年勑公主置府近有勑揔停太平公主有崇
保社稷功其鎮國太平公主府即宜依舊酸棗縣袁楚客
奏記於中書令魏元忠曰女有内男有外男女有別剛柔
分矣中外斯隔隂陽著矣豈可相濫哉然而幕府者丈夫
之職非婦人之事今諸公主並開府建僚崇置官秩若以
女處男職所謂長隂而抑陽也而望隂陽不僣風雨不爽
其可得乎竊謂非致遠之計乖久安之策書曰事不師古
以克永世匪說攸聞此之謂也君侯不正雅之哉
又曰安樂公主韋后所生初中宗遷於房州欲及州境生
於路次性惠敏容質秀絶中宗韋后愛寵日深恣其所欲
奏請無不允許恃寵驕縱權傾天下自王侯宰相以下除
拜多出其門所營第宅并造安樂佛寺擬於宫掖城西造
定昆池於㽵延袤數里出降之時以皇后仗發於宫中中
宗與韋后御安福門觀之及韋庶人敗與駙馬武延秀皆
斬之追貶爲悖逆庶人
又曰武延秀武承嗣之弟子也時武崇訓爲安樂公主壻
即延秀之從父兄也數引至主第延秀久䧟蕃中解突厥
語常於主第唱突厥歌作胡旋舞有姿媚主甚喜及崇訓
死延秀得幸尚主拜席日授太常卿兼右衛將軍駙馬都
尉
又曰大中二年以起居郎駙馬都尉鄭顥尚萬壽公主詔
曰女人之德雅合愼修嚴奉舅姑夙夜勤事此婦之節也
先王制禮貴賤同遵旣巳下嫁臣寮儀則湏依古典萬壽
公主婦禮宜依士庶
又曰弘化公主宗室女貞觀十三年降吐谷渾慕容諸曷
鉢
又曰文成公主宗室女貞觀十五年封降於吐蕃贊普弄
贊命禮部尚書江夏王道宗送之弄贊親迎于河源見主
人子婿禮甚謹歎大國服飾禮儀之美俯仰有媿沮之色
謂所親曰我祖父未有通婚大國者今我得尚太唐公主
當築一城以誇示後世仍遣酋豪子弟請入國學以習詩
書從之
又曰貞元三年遣廻紇使合闕將軍歸其國初合闕將其
君命請婚於我上許以咸安公主嫁之命公主見合闕於
麟德殿且命齎公主畫圖就示可汗以馬價絹五萬疋還
之許其互市而去以殿中監嗣王湛然爲送咸安公主使
仍兼婚禮使四年廻紇公主兼使者至自夲蕃上御延喜
門禁婦人及車輿觀者時廻紇可汗喜於和親其禮甚恭
乃上言曰昔爲兄弟今即子壻子壻半子也彼猶父此猶
子父若患於西戎子當遣兵除之
又曰太和公主長慶元年封爲公主冊爲廻紇可敦出降
愛登里邏骨没密施合毗伽保義可汗初保義可汗旣立
遣使求婚遂封第九妹爲永安公主將以降嫁其年保義
可汗卒冊九姓廻鶻爲崇德可汗五月遣使請迎所許嫁
公主朝廷封第五妹爲太和公主以降今廻紇焉雖狄人
固請永安而終不許故命中書舍人王起就鴻臚寺以宣
喻焉
列仙傳曰朱仲會稽市販珠人高后募三寸珠乃詣闕上
之珠好過度賜五百金魯元公主私以七百金從仲求珠
獻四寸之珠
又曰蕭史善吹簫教秦穆公女作鳳聲公爲作鳳臺令夫
妻止其上一旦皆隨鳳飛去
荀氏家傳曰荀羡字令則年十五擬國婚之選君不欲連
姻帝室乃遠遁長沙監司追尋不獲巳遂尚尋陽公主
世說曰桓武平蜀以李勢女爲妾有寵嘗着齋後温尚南
康長公主主始不知之旣聞乃伺温不在率數十婢拔白
刃往李所故欲斫之見李梳頭髮垂委地姿貌端麗乃徐
下地結髮歛手向主曰國破家亡以至今日若能見殺實
猶生之年神色閑正辭氣悽婉主於是擲刀前抱之阿姊
我見汝不能不怜何況老奴遂善遇之
風俗通曰列侯尚公主國人尚公主以妻制夫陽屈於隂
爾
漢武帝集柏梁詩曰左九嬪作萬年公主誄曰赫赫京室
河洛所經隂精發曜降兹淑靈篤生公主誕奮休禎秀出
紫曒日暉月明紅顔鬒髮金質玉形
駙馬
漢書曰駙馬都尉掌駙馬(駙馬非正駕車皆爲副馬一曰駙近也疾也)
又百官公卿表曰漢武元鼎二年置三都尉駙馬奉車掌
御乘輿車騎都尉掌羽林從騎並無員或以侍中常侍卿
尹校尉左迁爲之
漢舊儀曰駙馬都尉掌騎從武帝置秩比二千石
蜀志曰諸葛瞻字思遠建興十二年亮出武功與兄瑾書
曰瞻巳今年八歲聦惠可愛嫌其早成恐不爲重器耳十
七尚公主拜駙馬都尉
宋書曰江斆字叔文母宋文帝女淮陽公主幼以戚屬召
見孝武謂謝㽵曰此小兒方當爲名器少有美譽尚孝武
女臨江公主拜駙馬都尉爲丹陽丞時袁粲爲尹見斆歎
曰風流不墜正在江郎數與宴賞留連日夜
齊書曰王&KR0788;字思晦年數歲而風神警拔有成人之度時
祖儉作宰相賓客盈門見&KR0788;曰公才公望復在此矣弱冠
選尚淮南長公主拜駙馬都尉
梁書曰袁樞博學明悉舊典初陳武帝長女永嗣公主先
適陳留太守錢蕆生子&KR3008;(主及&KR3008;並卒于)梁時武帝受命唯主客
請議加蕆駙馬都尉并贈&KR3008;官樞議曰昔王姬下嫁必適
諸侯同姓爲主聞於公羊之說車服不繫顯於詩人之篇
漢氏初興列侯尚主自斯巳後降嬪素族駙馬都尉置由
漢武或以假諸功臣或以加於戚屬是以魏曹植表駙馬
奉車趣爲一號
齊職儀曰凡尚公主必拜駙馬都尉魏晉巳來因爲瞻准
蓋以王姬之重庶姓之輕若不如其等級寧可合卺而酳
所以假駙馬之位乃配於皇女也今公主早薨伉儷巳絶
旣無禮數致疑何湏駙馬之授案杜預尚晉宣帝第二女
晉武踐祚而主巳亡泰始中追贈公主元凱無復駙馬之
號梁文帝女新安穆公主早薨天監初王氏無追拜之事
遠近二例足以校明無勞此授宜追贈陳侯時以議爲當
後魏書曰陸昕之風望端雅尚獻文女常山公主拜駙馬
都尉
又曰馮誕字子正與高祖同歲幼侍書學特蒙親待尚高
祖妹樂安公主拜駙馬都尉高祖寵誕同輿而載同按而
食同席而坐
又曰宿石高宗時爲中散嘗從獵高祖親欲射虎石叩馬
而諫引高宗馬至原上後虎騰躍殺人詔曰石爲忠臣而
控馬切諫免虎之害後有犯罪宥而勿治尚上谷公主拜
駙馬都尉
又曰萬安國代人父振尚高陽長公主拜駙馬都尉迁散
騎常侍馮翊公安國少明敏有姿貌以國甥復尚河南公
主拜駙馬都尉迁散騎常侍顯祖特親寵之與同卧起爲
立第宅賞賜至鉅萬超拜大司馬大將軍封安成王
唐書曰文宗儉素嘗駙馬都尉韋處仁入見巾夾羅巾以
進上謂曰本慕卿門戶清素故俯從選尚如此巾服從他
諸戚爲之卿不湏爲也
又官品志曰駙馬奉車騎三都尉並無員駙馬以加尚公
主者無班秩〇語林曰何晏字平叔以主壻拜駙馬都尉
美姿儀帝每疑其傅粉後夏月賜以湯餅大汗出以朱衣
自拭之尤皎然太平御覽卷一百五十四
