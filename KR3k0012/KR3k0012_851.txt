太平御覽卷第八百五十一
飲食部九
糭䉽(讀與餅同)䭔
糭
晉書曰廣州刺史盧循遣使遺劉𥙿益智糭子𥙿荅以續
命湯
宋書曰後魏太武至彭城求酒及甘橘張暢宣孝武帝旨
致螺杯雜粽南土所珍
齊書曰范雲永明十年使魏魏人李彪宣命至雲所甚見
稱美彪爲設甘蔗黃粽隨盡復益彪謂曰范散騎小儉之
一盡不可復得
梁書曰張纉初往雍州資産悉留江陵性旣貪婪南中貲
賄填積及死湘東王皆使收之書二萬卷並摙還齊(摙音)珍
寳財貨悉付庫以粽密之屬還其家
風土記曰俗以菰葉褁黍米以淳濃灰汁煑之令爛熟於
五月五日及夏至啖之一名糭一名角黍盖取隂陽尚相
裏未分散之時像也
續齊諧記曰屈原以五月五日投汨羅而死楚人哀之每
至此日取竹筒貯米投水以祭之
漢建武中長沙區廻白日忽見士人自稱三閭大夫謂廻曰
君常見祭甚誠但常年所遺俱爲蛟龍所竊今君惠可以
練樹葉塞其上以綵絲纏縳之此二物蛟龍所憚也廻謹
依旨今世人五日作糭并帶練葉及五綵絲皆汨羅之遺
風(異苑云糭屈原婦所作也)
䉽
宋書曰文帝崩郭原平號慟日食麦䬳一枚如此五日人
曰誰非王臣何獨如此原平泣而荅曰吾家見異先朝蒙
褒贊之賞不能報恩私心感慟耳
齊書曰衡陽王鈞年五歲所生嫗貴人病便知慘悴左右
依常以五色䬳飴之不肯食曰湏待姨差
又曰虞悰少以孝聞父病不欲見人雖子弟亦不得前時
悰年十二三晝夜伏戸外問内竪消息未知輙嗚咽流涕
如此者百餘日及亡終喪唯日食麥䬳二枚
南史曰沈衆陳武帝時兼起部尚書監起太極殿恒卧布
袍芒履以麻繩爲帶又囊麥䬳以噉
范汪祠制曰仲夏薦角黍䉽
夏統別傳注曰蘝初生合米擣作䉽
䭔
埤蒼曰䭔膏䭔也
笑林曰南方人至京師者人戒之曰汝得物唯食愼勿問
主人入門内見馬屎便食之覺臰乃止後詣貴官爲設䭔
因視曰戒故昔且當勿食
時鏡新書曰粔籹密餌即糖䭔龍山食有糖䭔菊酒
太平御覽卷第八百五十一
