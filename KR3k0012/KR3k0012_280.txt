太平御覽卷第二百八十
兵部十一
撫士上
孫子曰視卒如嬰兒故可與之赴深谿視卒如愛子故可
與之俱死厚而不能使愛而不能令亂而不能理(恩不可專用罰)
(不可獨在)譬如驕子不可用也
軍䜟曰軍無財則士不來軍無賞則士不往故香餌之下
必有懸魚重賞之下必有勇夫故曰禮者士之所歸也賞
者士之所死也昭其所歸示有所死故曰禮有後悔則士
不止賞而後悔則士不使禮賞不倦則士進矣
左傳曰冬楚師伐宋圍蕭蕭潰楚大夫申公巫臣曰師人
多寒楚子於是廵三軍拊而勉之(拊撫慰勉也)三軍之士皆如
挾纊(纊綿也言士悅以忘寒)
又曰聲子詣楚謂令尹屈建曰雍子奔晉以爲謀主彭城
之役晉楚遇於靡角之谷雍子曰歸老幼返孤疾二人役
歸一人簡兵蒐乘(簡擇蒐閱)秣馬蓐食師陣楚次(次舍也焚舍示必死)明
日將戰行歸者而逸楚囚(欲使楚知)楚師宵潰晉降彭城而歸
諸宋楚失東夷子辛死之則雍子之爲也
史記曰楚人有饋一簞醪者楚莊王投之於河令將士迎
流而飲之三軍皆醉
又曰趙括爲將母上書曰始妾事其父王所賞賜者盡與
軍吏今括一日爲將所賜金視便田宅買之父子異心不
可用王不聽遂請曰有所不稱妾得無隨乎王許諾
又曰吳起之爲將與士卒最下者同衣食卧不設席暑不
張蓋分率勞苦卒有病疽者起爲吮之
又曰田横據有齊地漢將韓信灌嬰平齊地横走歸彭越
漢滅項籍後横與其徒屬五百餘人入海居隝中(隝音島同)帝
使使赦横罪而召之曰横來大者王小者乃侯(大者謂横耳小者謂)
(徒屬)不來發兵加誅乃與其客二人乘傳詣洛陽至戶鄕廐
置之驛馬之所謂其客曰陛下所以欲見我不過欲一見
我面貌耳陛下在洛陽今斬吾頭馳三十里間形容尚未
能敗猶可觀也遂自剄令客奉其頭從使者馳奏之高祖
以王者禮葬横旣葬二客穿其冡旁皆自剄餘尚五百人
在海中聞横死亦皆自殺於是乃知田横兄弟能得士也
漢書曰李廣歴七郡太守前後四十餘年得賞賜輙分其
麾下飲食與士卒共之家無餘財終不言生産事將兵之
處見水士卒不盡飲不近水士卒不盡飡不嘗食士以此
愛樂爲用也
又曰竇嬰拜大將軍賜金千斤嬰以所賜金陳廊廡下軍
吏輙令取爲用金無入家者
又曰司馬遷與任少卿書曰愚以爲李陵與士大夫絶甘
分少能得人之死力雖古名將不過也
又曰袁盎字絲爲中郎以數上諫爲隴西都尉仁而愛士
士卒皆爲致死
後漢書曰桓帝以叚穎爲破羌將軍征羌每行軍仁愛士
卒疾者親自瞻省手爲裹瘡在邊十餘年未嘗一日蓐寢
與將士同勤苦故皆樂爲死戰
又曰皇甫規延熹中爲中郎將持節監討零吾等羌會軍
中大疫死者十三四規親入菴廬廵視將士三軍感悅東
羌遂遣使乞降
又曰皇甫嵩平黃巾䘏士卒甚得衆情每軍行頓止須營
幔修立然後就舍帳軍士皆食爾乃嘗飯吏有因事受賂
者嵩更以錢物賜之吏懷慙或至自殺
又曰馬援討西羌中流矢貫脛帝以璽書勞之賜牛羊數
千頭援盡班諸賓客
又曰董卓擊漢陽叛羌破之拜郎中賜縑九千疋卓曰爲
者則巳有者則士(爲功者雖巳共有者乃士)乃悉分吏兵無所留
又曰王覇常與臧宫傅俊共營覇獨善撫士卒死者脫衣
以斂之傷者躬親以養之
又曰光武遣太中大夫賜征西吏士死傷者醫藥棺殮大
司馬巳下親弔死問疾以崇謙譲
又曰耿恭在䟽勒遣軍吏范羌至燉煌迎兵士寒服
又曰袁紹攻臧洪粮盡主簿啓内厨米三斗稍爲饘粥洪
曰何能獨此耶使爲薄粥遍班士衆又殺其愛妾以食兵
將咸流涕無能仰視
魏書曹公令曰趙奢竇嬰之爲將也受賜千金一朝散之
故能濟大功永代流聲吾讀其文未嘗不慕其爲人也
魏志曹真傳曰真每征行與將士同勞苦軍賞不足輙以
家財頒賜士卒皆願爲用
又曰諸葛誕守夀春以司馬氏累世擅權遂舉兵稱匡輔
魏室爲辭司馬文王率師討之夀春城䧟誕死文王招其
徒不降且招且戰數百人拱手爲列每斬一人輙遣降之
皆云爲諸葛公死無恨以至于盡無一人降時人比之田
横吳戍將于詮曰大丈夫受命其主以兵救人旣不能尅
又束手於敵吾不取乃免胄冒陣而死其得士心如此
吳志曰陸琩字子璋丞相遜弟也少好學篤義先是陳留
濮陽逸沛郡朱纂廣陵袁迪等皆單食有志就瑁遊處瑁
割少分甘與共豊約
蜀志曰鄧艾爲大將二十餘年賞罰明善卹卒伍身之衣
食資仰於官素儉終不治私妻子不免飢寒
晉書曰祖逖居丹徒之京口賓客義徒皆豪桀勇士逖遇
之如子弟時楊土大飢此軰多爲盗竊攻剽冨室逖慰撫
問之曰比復南塘一出不或爲吏所䋲逖輙擁護救解之
談者以此少逖自若也
又曰祖逖據太丘樊雅攻之陳留太守陳川使李頭救之
頭力戰有勲逖時獲雅駿馬李頭甚欲之而不敢言逖知
其意遂與之頭感逖恩遇每歎曰若得此人爲主吾死無
恨
又載記曰劉曜將陳安善於撫納吉凶夷險與衆同之及
其死隴上歌之曰隴上壯士有陳安軀幹雖小腹中寬愛
養將士同心肝䯀&KR0865;父馬鐡瑕鞌七尺大刀奮如湍丈八
蛇矛左右槃十盪十決無當前戰始三交失蛇矛棄我䯀
&KR0865;竄巖幽爲我外援而懸頭西流之水東流河一去不還
柰子何曜聞而嘉傷命樂府歌之
又曰叚灼追理鄧艾表曰留屯上邽承官軍大敗之後士
卒破膽將吏無氣倉庫空虚器械殫盡艾欲積糓強兵以
待有事是歲少雨又爲區種之法手執耒耜率先將士所
統万數而身不避僕虜之勞親執士卒之役
又曰周訪練兵簡卒欲宣力中原與李矩郭默相結慨然
有平河洛之志善於撫納晉衆皆爲致死
續晉陽秋曰盧循爲廣州州無麺每得分餉未周遍文武
則不食也其仁如此
北史曰西魏將梁椿性果毅善撫納所獲賞物分賜麾下
故每踐敵場咸得其死力
北齊書曰蘭陵武王長恭其爲將也躬勤細事每得甘美
乃至一瓜數果必與將士共之
又曰趙郡王琛薨子叡嗣爲定州刺史詔領山東兵數万
監築長城于時盛夏先有冰每歲藏冰長史宗欽道以叡
冒犯暑熱遂遣與冰追送正值日中炎赫叡乃對之歎息
云三軍皆飲温水吾以何義獨進寒冰遂至消液竟不一
嘗兵人感悅遐邇稱數
後漢書曰司馬楚之少有英氣能折節待士及宋受禪規
欲報復收衆據長社歸之者常万餘人劉𥙿深憚之遣刺
客沐謙圖害楚之楚之待謙甚厚謙夜詐疾知楚之必來
欲因殺之楚之聞謙疾果自賷湯藥往省之謙感其意乃
出匕首於席下以狀告之楚之歎曰若如來言雖有所防
恐有所失謙遂委身事之其推誠信物得士心皆此類也
後周書曰侯莫陳順於渭橋與賊戰頻破之魏文帝還親
執順手曰魏橋之戰卿有殊力便解所服金鏤玉梁帶賜
之
又曰史寧爲凉州刺史遣使詣太祖請事太祖即以所服
冠履衣被及弓箭甲矟等賜寧謂其使人曰爲我謝凉州
孤解衣以衣公推心以委公公其善始令終無損功名也
又曰武帝勝齊出齊宮中金銀寳器珠翠麗服及宫人二
千人班賜將士
又曰武帝勞謙接下自強不息以海内未康銳情教習至
於治兵閱武步行山谷履涉勤苦皆人所不堪平齊之役
見軍士有跣而行者帝親脫鞾以賜之
又曰武帝善於撫下每宴會將士必自執杯勸酒或手付
賜物至於征伐之處躬在行陣性又果决能斷大事故能
得士卒死力以弱制強
又曰太祖平侯莫陳悅整兵入上邽收悅府庫財物山積
皆以賞士卒毫釐無所取左右竊一銀鏤甕以歸太祖知
而罪之即剖賜將士衆大悅
又曰武帝大舉伐齊次於晉州初齊攻晉州恐周師卒至
於城南穿塹自喬山屬於汾水帝率諸軍八万人置陣東
西二十餘里帝常御馬從數人廵陣處分之至輙呼主帥
姓名以慰勉之將士感見知之恩各思自勵將戰有司請
換馬帝曰朕獨乘良馬欲何所之齊主亦於此塹列陣帝
欲薄之以礙塹遂止自旦至申相持不决申後齊人乃填
塹南引帝大喜勒諸軍擊之兵纔合齊人便逐北斬首万
餘級齊主與其麾下數十騎走還并州於是齊衆大潰
隋書曰楊玄感反吳人朱爕晉陵人管崇起兵江南以應
之自稱將軍擁衆十餘万帝遣將軍吐万緒魚俱羅討之
不能尅王充募江都万餘人擊頻破之每有尅捷必歸功
於下所獲軍實皆推與士卒身無所受由此人争爲用功
最居多
又曰煬帝在藩時嘗觀獵遇雨左右進油衣上曰士卒皆
霑濕我獨衣此乎乃令持去
唐書曰王世充未平太宗奏請圍東都高祖謂使人宇文
士及曰歸報爾王今取東都者止欲兵甲休息耳破城之
日其乘輿法物圖籍器械非私家所須者委汝收之子女
玉帛皆分賜將士
又曰貞觀中太宗親征高麗駕次定州兵士到者幸定州城
北門親慰撫之有從卒一人病不能起太宗招至牀前問
其疾苦仍勑州縣厚加供給凢在征人欣然縱有病者悅
以忘疾師次白巖城將軍李思摩中弩矢太宗親爲之吮
血從行文武競思奮勵及軍迴行次柳城詔集戰亡人骸骨
設太牢以祭之太宗慟哭盡哀軍人無不灑泣兵士觀者
歸家以言其父母曰吾兒之死天子哭之死無所恨
又曰司空李勣每將兵在軍識其臧否聞人片善扼腕而
從事捷之日多推功於下前後在軍所得金帛皆散之將
士於是人皆爲用所向多尅捷及薨哭之或有嘔血者也
又曰秦叔寳隨太宗戰於美良川破尉遲敬德功最多高
祖遣使賜以金瓶而勞之曰卿不顧妻子遠投於我又立
功效能朕肉可爲卿用者割以賜卿耳况子女玉帛乎卿
當勉之尋授秦王右統軍
太平御覽卷第二百八十
