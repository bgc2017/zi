太平御覽卷第五百四十三
禮儀部二十二
揖鐟賀
揖
周禮夏官曰司士擯(詔王出楫公卿大夫以下朝者)孤卿特揖大夫以其
等旅揖士旁三揖王還揖門左揖門右(特揖一一楫之旅衆也大夫爵同者)
(衆揖之公及孤卿大夫始入門右皆北面東上王揖之乃就位三揖者士有上中下王揖之皆逡巡趍復位)
又秋官曰司儀掌九儀之賓客擯相之禮以詔儀容辭令
揖讓之節(出接賓曰擯入贊禮曰相以詔者以禮告王)
又秋官曰司議詔王儀南鄕見諸侯土揖庶姓時揖異姓
天揖同姓(謂王旣祀方明諸侯上介皆奉其君之旂置于宫乃詔王升壇諸侯皆就其旂而立王揖之者)
(定其位也庶姓無親者也土揖推手小下之也異姓昏姻舉之)
禮記曲禮上曰揖人必違其位(鄭玄注曰禮以變爲敬也)
又仲尼燕居曰兩君相見揖譲而入門入門而懸興揖譲
而升堂升堂而樂闋
又表記曰事君難進而易退則位有序易進而難退則亂
也故君子三揖而進一辭而退以遠亂也
榖梁傳昭公曰夾谷之會孔子相焉兩君就壇兩相相揖
齊人鼓噪而起欲執魯君孔子歷階而上不盡一等而視
歸乎齊侯
左傳襄公曰齊慶封圍高唐弗克(夙沙衛以叛故圍之)冬十一月齊
侯圍之見衛在城上號之乃下(衛下與齊侯語)問守備焉以無備
告揖之乃登(齊侯以衛告誠揖而禮之欲生之也衛志於戰死故不順齊侯之揖而還登誠也)
又襄公曰衛侯入書曰復歸國納之也大夫逆於竟者執
其手而與之言道逆者自車揖之逆於門者頷之而巳(頷搖)
(其頭言衍驕心易生)
又昭三曰王揖而入饋不食窮不寐數日
又哀上曰衛侯遊于郊子南僕(子南靈公子郢也僕御也)公曰余無子
將妾(蒯聵奔無太子)不對他日又謂之對曰郢不足以辱社稷君
其改圖君夫人在堂三揖在下(三揖卿大夫士)
論語曰君子無所争必也射乎揖讓而升下而飲其爭也
君子
又述而曰陳司敗問昭公知禮乎孔子對曰知禮孔子退
揖巫馬期而進之曰吾聞君子不黨君子亦黨乎君娶於
吳爲同姓謂之吳孟子君而知禮孰不知禮
漢書曰沛公至高陽見酈食其入即長揖不拜曰足下必
欲聚徒合兵誅無道秦不宜倨見長者
史記曰郅都遷爲中尉丞相條侯至貴倨也而都揖丞相
漢書曰田蚡爲丞相中二千石皆拜謁及黯獨揖之
又曰萬章爲京兆尹門下督從尹至殿中諸侯貴人爭欲
揖章莫與尹言者
後漢書曰崔駰上四廵頌肅宗雅愛文章自見駰頌後帝
嗟歎之謂侍中竇憲曰卿寧知崔駰乎對曰班固數爲臣
說之然未見也帝曰公愛班固而忽崔駰此葉公之好龍
也試請見之駰由此候憲憲屣履迎門笑謂駰曰亭伯吾
受詔交公公何得薄我遂揖入爲上客
後漢袁紹傳曰董卓議欲廢立謂紹曰天下之主宜得賢
明每念主上令憤毒(毒恨也)董侯似可今當立之紹曰今上
冨於春秋未有不善宣於天下若公違禮任情廢嫡立庶
恐衆議未安卓案劒叱紹曰竪子敢然天下之事豈不在
我我欲爲之誰敢不從紹跪對曰此國之大事請出與太
傅議之卓復言劉氏種不足復遺紹勃然曰天下健者豈
惟董公横刀長揖徑出懸節於上東門而奔冀州
漢官典職曰尚書丞郎見尚書執板對揖稱曰明公尚書
郎見左右丞對揖無敬稱曰左右(君)
晉陽秋曰晉文帝進號爲王太尉王祥獨長揖王謂祥曰
今日然後知君見顧之重也
後魏書曰宗愛之任勢也威振四海嘗召百司於都㘴王
公巳下望庭畢拜高允獨昇階由此觀之汲長孺可卧見
衛青何杭禮之有向之所謂風節者得不謂此乎
宋書禮志曰漢世朝臣見三公並拜丞郎見八座皆持板
揖事在漢儀
南史曰袁憲陳武帝作相除司徒戶曹初謁遂抗禮長揖
中書令王勵謂憲曰卿何矯衆不拜錄公憲曰於理不應
致拜衛尉趙知禮曰袁生舉止詳中故有陳汝之風
白虎通曰朝禮奈何君出居内門之外天子揖諸侯持揖
卿大夫膝下至地天子特揖三公面揖卿略揖大夫士所
以不拜何爲其屈尊者
說文曰揖讓也一曰手着胷曰揖
風土記曰越俗定交有禮皆於大樹下封壇祭以白犬呪
曰卿雖乘車我載笠後日相逢下車揖
文士傳曰趙壹郡舉計吏至京輦是時袁陽爲司徒宿間
其名時延請之壹入閣揖而不拜陽問曰嘗聞下郡討吏
見漢三公不爲禮者乎壹曰昔酈食其高陽白衣也而揖
高祖今壹關西男子其揖漢三公不亦可乎陽壯其言接
之甚厚
列子曰范氏門徒路遇乞兒馬醫弗敢辱也必下車而揖
之
尹文子曰越王勾踐謀報吳欲人之勇路逢怒鼃下車而
揖之
袁淮正論曰太祖破吕布袁渙在軍中陳羣父子見上拜
唯袁渙獨高揖不爲禮上嚴敬之
鐟(音簮)
摯虞決略錄要注曰小會殿就席皆鐟頭而後坐鐟頭伏
地也欲起亦先鐟頭
賀
周禮春官上宗伯曰以賀慶之禮親異姓之國(鄭玄注曰異姓王婚)
(姻甥舅也)
禮記玉藻曰有慶非君賜不賀(鄭玄注曰唯君賜爲榮)
左傳僖下曰楚子將圍宋使子文治兵於暌終朝而畢不
戮一人子王復治兵於蔿終日而畢鞭七人貫三人耳國
老皆賀子文子文飲之酒蔿賈尚幼後至不賀子文問之
對曰不知所賀子之傳政於子玉曰以靖國也靖諸内而
敗諸外所獲幾何子玉之敗子之舉也舉以敗國將何賀
焉
又昭三曰叔弓如晉賀虒祁也(賀宫也)游吉相鄭伯以如晉
亦賀虒祁也史趙見子大叔曰甚哉其相蒙也(蒙欺也)可弔
也而又賀之子大叔曰若何弔也其非唯我賀將天下實
賀(言諸侯長晉非獨鄭)
國語曰晉簡子問於杜馳兹曰東方之士孰爲愈(杜馳兹東方人)
(爲晉大夫者蓋吳人也愈賢也)杜馳兹拜曰敢賀簡子曰未應吾問何賀
乎對曰臣聞之國家之將興也其君自以爲不足其亡
也若有餘今主晉國之政而問及小人求乎賢人吾是
以賀
史記曰單父人吕公善沛令避讎從之客因家沛中豪傑
吏令聞有客皆往賀蕭何爲主吏令諸吏曰不滿千錢坐
堂下高祖爲亭長素易諸吏乃往爲謁曰賀錢千萬實不
挂一錢
漢書曰田肯賀上曰甚善陛下得韓信又治秦中(如淳曰時山東)
(人謂關中爲秦中)秦形勝之國也帶河阻山懸隔千里持戟百萬
秦得百二焉地勢便利其次以下兵於諸侯譬猶高屋之
上建瓴水也夫齊東有瑯瑘即墨之饒南有太山之固西
有濁河之限北有渤海之利地方二千里持戟百萬懸隔
千里之外齊得十二焉此東西秦也非親子弟莫可使王
齊者也上曰善賜金五百斤
又曰盧綰與高祖同里綰親與高祖親太上皇相愛及生
男高祖與綰同日生里中持羊酒賀兩家及高祖盧綰壯
俱學書又相愛也里中嘉兩家及家親相愛也生子同日
壯又相愛復賀兩家羊酒
後漢書曰光武謂馮異曰我昨夜夢乘赤龍上天覺悟心
中動悸異因下席再拜賀曰此天命發於精神心中動悸
大三愼重之性也異遂與諸將定議上尊號
東觀漢記曰上傳聞朱鮪破河内有項寇恂檄至上大喜
曰吾知寇子翼可任也諸將軍賀因上尊號
謝承後漢書曰鄭弘爲臨淮郡兩鹿隨車主簿拜賀曰聞
三公轓盡作鹿明府必爲宰相弘果爲太尉
漢雜事白冬至陽氣起君道長故賀夏至隂氣生君道衰
故不賀
魏志曰王粲爲丞相掾太祖置酒漢濱粲奉觴賀曰明公
定冀州之日下車即其甲卒收其豪傑而用之以横行天
下及平江漢司其賢俊而置之列位使海内迴心望風願
治文武並用英雄畢力北三玉之舉吳志曰顧雍迎母於
吳旣至孫策臨賀之親拜其母於庭公卿大臣畢會後太
子又往慶焉
王隱晉書曰泰始五年龍見武庫井中車駕親幸有喜色
内外議咸云當賀劉毅獨表舊典無賀龍之禮詔報政德
未脩慶賀之事宜詳依典義
晉中興書曰武帝時甘露降公卿奏賀詔曰三代盛隆猶
自戒勿休况自頃懸象告變盗賊充斥百僚司牧不能存
職匪解使道有寄雖麟鳳至慶有餘矣此道未弘雖四靈
在郊吾猶懼然何甘露之足賀其停之
晉書禮志曰永和二年納后議賀不王彪之議云㛰禮不
樂不賀禮之明文傳稱子罕如晉賀夫人旣無經文又禮
云娶婦三日不舉樂明三日之後自當樂至於不賀無三
日之斷恐三日之後故無應賀之禮
會稽典錄曰盛憲字孝章嘗出逢一童容皃非常憲怪而
問之是魯國孔融融時年十餘歲憲下車執融手載以歸
舍與融談知其不凡便結爲兄弟因昇堂見親憲自爲壽
以賀母母曰何賀憲曰母昔有憲憲今有弟家國所頼以
是賀耳融果以英才煒豔冠世
晏子曰景公探爵鷇弱故返之晏子逡巡再拜賀曰君有
聖人之道矣君探爵鷇鷇弱故反之此聖人之道也
韓子曰晉孟獻伯拜上卿叔向往賀門有御馬不食禾向
曰子無二輿馬不食禾何也獻曰吾觀國人尚有饑色是
以不秣馬班白者多以徒行故不二輿向曰吾始賀子拜
卿今賀子之儉也
吕氏春秋曰人主得地百里則喜四境皆賀得士則不喜
不知相賀不通乎輕重
新序曰魏文侯出遊見路人反裘而負芻文侯曰何爲交
反裘而負芻對曰臣愛其毛文侯曰若不知其裏盡而毛
無所恃耶明年東陽上計錢布十倍大夫畢賀文侯曰此
非所以賀我也譬無異夫路人反裘而負芻也將愛其毛
不知愛其裏也無所恃也今田地不加廣士民不加衆而
錢十倍必取之士大夫也吾聞之下不安者上不可居也
此非所以賀我也
劉向與子歆書曰董生有云弔者在門賀者在閭言憂則
恐懼敬事則有善功又曰賀者在門弔者在閭言受福則
驕奢驕奢則禍至
太平御覽卷第五百四十三
