太平御覽卷第二百五十七
職官部五十五
良刺史中
後魏書曰李崇爲楊州刺史先是壽春縣人苟泰有二子
三歲遇賊亡失數年不知所在後見在同縣人趙奉伯家
泰以狀告各言巳子並有隣證郡縣不能断崇曰此昜知
耳二父與兒各在別處經禁數旬然後遣人告之曰君兒
遇患向巳暴死有教解禁可出奔哀也苟泰聞即號咷悲
不自勝奉伯咨嗟而巳殊無痛意崇知之乃以兒還泰詰
奉伯詐狀奉伯乃疑引先亡一子故妄認之
又曰李崇除兖州刺史兖土舊多劫盗崇乃村置一樓樓
懸一鼓盗發之處雙槌乱擊四面諸村始聞者槌一通次
復聞者以二爲節次後聞者以三爲節各擊數千槌諸村
聞鼓皆守要路是以盗發俄頃之間聲布百里其中嶮要
悉有伏人盗竊始發便𡭗擒送諸州置樓懸鼓自崇始也
又曰韋崇除南穎川太守不好發擿細事常云何用小察
以傷大道吏民感之郡中大治高祖聞而嘉賞賜帛二(百疋)
又曰崔亮爲雍州刺史城北渭水淺不通船行人艱阻謂
寮佐曰昔杜預乃造河梁况此有異長河且魏晉之日亦
自有橋吾今决欲營之咸曰水淺不可爲浮橋况長無常
又不可施柱恐難成立亮曰昔秦居咸陽横橋渡渭以像
閣道此即以柱爲橋今惟慮長柱不可得耳會天大雨山
水暴至浮出長木數百根藉此爲用橋遂成立百姓利之
至今猶名崔公橋
又曰任城王雲爲冀州刺史雲留心政事甚得下情於是
合州民各請輸絹五尺粟伍升以報雲恩高祖嘉之
又曰城陽王長壽之子徽除并州刺史先是州界下霜人
庶逃散徽輙開倉賑之文武咸共諫止徽曰昔汲長孺郡
守耳尚輙開倉救人飢弊况我皇家親近授委大藩豈可
拘法而不救人困也先給後表肅宗嘉之
又曰李平字曇定爲相州刺史勸課農桑脩飾太學簡試
通儒以充博士選五郡聦敏者以教之圖孔子及七十二
弟子於講堂親爲立贊前臺使頗好平畫履虎尾踐薄冰
於客館注頌其下以示誠焉
又曰韋彧爲東豫州刺史彧以蠻俗荒梗不識禮儀乃表
立太學選諸郡生徒於州㹅教文於城北置崇武館以習
武焉境内清肅
又曰韋珍遷郢州刺史在州有聲績朝廷嘉之遷龍驤將
軍賜驊騮二疋帛五十疋榖三百斛珍乃召集州内孤貧
者謂曰天子以我能綏撫卿等故賜以榖帛吾何敢獨當
遂以所賜悉分與之
又曰韓麒麟除齊州刺史假魏昌侯麒麟在官寡於刑罰
從事劉普慶說麒麟曰明公杖節方夏而無所斬戮何以
示威麒麟曰刑罰所以止惡盖不得巳而用之今民不犯
法何所戮乎若必湏斬戮以立威名當以卿應之普慶慙
懼而去
又曰李崇沉深有將略寬厚善御衆在楊州凡經十年養
壯士數千人寇賊侵邊所向摧破號曰卧虎
又曰陸俟長子馛多智有父風高祖見而悅之謂朝臣曰
吾常歎其父智過其軀是復踰於父矣少爲内都下大夫
出爲刺史刺史假長廣公爲政清平抑強扶弱州中有舊
德宿老名望素重者以友禮待之詢之政事如此者十人
號曰十善於是發姦擿伏事無不驗百姓以爲神明無敢
寇盗徵爲散騎常侍人乞留者千餘人
又曰崔林爲青州刺史青州九郡民單&KR0710;李伯徽劉通等
一千人上書訟休德政靈太后善之休在幽青五六年皆
清白愛民甚著聲績二州懷其德澤百姓追思之
又曰任城王澄爲楊州刺史下車封孫叔敖之墓毀蔣子
文之廟表請復皇宗之學開四門之教詔從之
又曰阮孚拜冀州刺史勸課農桑境内稱爲慈父隣州號曰
神君先是州人張孟都張洪建馬潘崔獨憐張叔緒崔思
哲等八人皆屯保林野不臣王命州郡號曰八王孚至皆
請入城願致死效力
北齊書曰趙郡王叡除北朔州刺史都督北燕北蔚北恒三
州及庫堆以西黃河以東長城諸鎮諸軍事叡慰撫新遷
量置𤇺戌内防外禦備有條法大爲兵民所安有無水之
處禱而掘井鍫插裁下泉源湧出至今號曰趙郡王
又曰魏蘭根爲𡵨州刺史從行臺蕭寳夤討破宛川俘其
人爲奴婢以美女十人賞蘭根蘭根曰此縣分於強虜故
成背叛今當恤其飢寒奈何並充僕隷於是盡以歸其父
兄部内麥多五穗隣州田鼠爲災犬牙不入歧土
又曰韓軌遷秦州刺史甚得邊和神武廵秦州欲以䡄還
仍賜城人戶別絹布兩疋州人田昭等七千戶皆辭不受
唯乞留䡄神武嘉歎乃留焉
北史曰齊任城王諧爲并州刺史時有婦人臨汾川浣衣有
乘馬人換其新靴馳而去者婦人持故靴詣州言之諧
召居城諸嫗以靴示之給曰有乘馬人於路被賊刧害遺
此靴焉得無親属乎一嫗撫膺哭曰兒昨着此靴向妻家
如其語捕獲之時稱明察
又曰齊平覽遷懷州刺史覽奏諸於州西故車道築城以
防西軍從之尋而西魏來攻時新築城粮仗未集素乏水
南門有大井隨汲即竭覽具衣冠俯井而祝至旦而井泉
湧溢有異於常
又曰齊彭城王浟爲滄州刺史有人從幽州來驢䭾鹿脯
至滄州界脚痛行遲偶會一人爲伴遂盗驢及脯去明旦
告州乃令左右及府僚吏分市鹿脯不限其價其主見識
之推獲盗者
又曰竇熾爲原州刺史熾挫抑豪右申理幽滯在州十載
甚有政績州城北有泉水屢經遊踐嘗與僚吏宴於泉側
因酌水自飲曰吾在此州唯當飲水而巳
又曰申微爲襄州刺史時南方初附舊俗官人皆通餉遺
微性廉愼乃畫楊震像於寢室以自戒及代還人使送者
數十里不絶微自以無德於人慨然懷愧因賦詩題於清
水亭長幼聞之皆競來讀遞相謂曰此是申使君手迹並
寫誦之
又曰赫連逹爲雲州刺史性廉儉邊境胡人或饋逹羊逹
欲招異類報以繒帛主司請用官物逹曰羊入我厨物出
官庫是欺上也命取私帛與之識者嘉其仁恕
三國典略曰賀祥爲荆州刺史祥有惠政遠近𣢾附梁岳
陽王察欽其清素乃贈以竹屏風祥難違其意取付所司
太祖聞之並以賜祥
後周書曰獨狐信爲秦州刺史先是守宰闇弱政令乖方
民有冤訟歷年不能决信在州事無擁滯示以禮教勸以
耕桑數年之中公私冨實流民願附者數萬家太祖以其
信著遐邇故賜名爲信
又曰逹奚武之在同州也時屬大旱高祖勑武祀華嶽而
廟在舊山下當往祈禱武謂寮屬曰吾備位三公不能爕理
隂陽遂使盛農之月久絶甘雨天子勞心百姓惶懼忝寄
旣重憂責實深不可同於衆人在常祀之所必湏登峯展
誠湏其靈奥嶽旣高峻千仞壁立武年逾六十唯將數人
攀藤援棘然後得上於是稽首祈請陳百姓懇誠晚不得還
即於嶽上藉草而宿夢見白衣人來執武手曰快辛苦甚
相嘉尚武遂驚覺益用祗肅至旦雲霧四起俄而澍雨遠
近沾浹高祖聞之璽書慰勞
又曰韋瑱字世珍魏恭帝二年賜姓宇文氏三年除瓜州
刺史通西域蕃夷往來前後刺史多受賂遺胡寇犯邊又
莫能禦瑱雅性清儉兼有武略蕃夷贈遺一無所受胡人
畏威不敢爲寇公私安静夷夏懷之
又曰長孫儉授荆州刺史東南道行臺僕射所部鄭縣令
泉璨爲民所訟推理獲實儉即大集僚属而謂之曰此由
刺史教誨不明信不被物是我之愆非泉璨之罪遂於廳
事前肉袒自罰捨璨不問於是州城肅勵莫敢犯法魏文
帝璽書勞之
又曰王思政遷荆州刺史州境卑濕城壍多壞思政方命
都督藺小歡督工匠繕治之掘得黃金三十斤夜中密送
之至旦思政召佐吏以金示之曰人臣不宜有私悉封金
送上太祖嘉之賜錢二十萬
又曰泉企爲東雍州刺史性清約纖毫不擾於民在州五
年每於鄕里運米以自給
隋書曰令狐熙拜滄州刺史時山東承齊之弊戶口薄藉類
不以實熙暁諭之令自歸首至者一萬口在職數年風教
大洽稱爲良二千石開皇四年上幸洛陽熙來朝吏民恐
其遷易悲泣於道及熙復還百姓出境迎謁歡呌盈路在
州獲自烏白麞嘉禾甘露降於庭前柳樹
又曰令狐熙時上祠泰山還祠汴州惡其殷盛多有姦俠
於是以熙爲汴州刺史下車禁遊食抑工商民有向街開
門者杜之船客於郭外星居者勒爲聚落僑人逐令歸夲
其有滯獄並决遣之令行禁止稱爲良政上聞而嘉之顧
謂侍臣曰鄴都天下難理處也勑相州刺史豆盧通令習
熙之法其年來朝考績爲天下之最賜帛三百疋頒告天
下
又曰楊逹字士逹爲鄯鄭趙三州刺史俱有能名平陳之
後四海大同上差品天下牧宰逹爲第一賜雜綵五百叚
加以金帛
又曰慕容三藏授廓州刺史州極西界與吐谷渾隣接姦
宄犯法者皆遷配彼州流人多有逃逸及三藏至招納綏
撫百姓愛悅繦負日至吏民歌頌之高祖聞其能屢有勞
問其年當州畜産繁孳獲醍醐奉獻頼物百叚
又曰衛玄出爲資州刺史以鎮撫之玄旣到官時獠攻圍
大牢鎮玄單騎造其營謂羣獠曰我是刺史銜天子詔安
養汝等勿驚懼也諸賊莫敢動於是說以利害渠帥感悅
解兵而去前後歸附者十餘萬口高祖大悅賜縑二千疋
又曰郭衍爲瀛州刺史遇秋霖大水其屬縣多漂没民皆
上高樹依大冢衍親備船栰并賫糧拯救之民多獲濟衍
先開倉賑恤後始聞奏上大善之
又曰辛彦之拜隋州刺史于時州牧多貢珍翫唯彦之所
貢並供祭之物高祖善之顧謂朝臣曰人安得無學彦之
所貢稽古之力也
又曰梁彦光爲歧州刺史甚有惠政嘉禾連出於州境開
皇二年上幸歧州悅其能乃下詔曰賞以勸善義兼訓物
彦光操履平直識用凝遠布政歧下恩惠在人廉愼之譽
聞於天下三載之後自當遷陟恐其匱乏且宜旌善可賜
粟五百斛物三百叚御傘一枚庶使有感朕心日增其美
四海之内凡曰官人慕高山而仰止聞清風而自勵
又曰梁彦光爲相州刺史有塗陽人焦通性嗜酒事親禮
闕爲從弟所訟彦光弗之罪將至州學令觀於孔子廟于
時廟中有韓伯瑜母杖不痛哀母力弱對母悲泣之像通
遂感寤旣悲且媿若無自容彦光訓諭而遣之後改過勵
行卒爲善士以德化人皆此類也
又曰公孫景茂遷息州刺史法令清静德化大行時屬平
陳之後征人在路有疾病者景茂撤减俸禄爲饘粥湯藥
分賑濟之賴以全活者以千數上聞而嘉之詔宣告天下
又曰薛胄爲兖州刺史城東有沂泗二水合而南流汎濫
大澤中胄遂積石堰之使決令西注陂澤盡爲良田又通
轉運利盡淮海百姓賴之號爲薛公豐兖渠
又曰梁毗出爲西寧州刺史改封邯鄲縣侯在州十一年
先是蠻夷酋長皆服金冠以金多者爲豪倠乃由此遞相陵
奪每尋干戈邊境略無寧歲毗患之後因諸酋長相率以
金遺毗於是置金座側對之慟哭而謂之曰此物飢不可
食寒不可衣汝等以此相滅不可勝數今將此來欲殺我
耶一無所納悉以還之於是蠻夷感悟遂不相攻擊高祖
聞而善之
又曰趙煚爲冀州刺史甚有威德煚常有疾百姓奔馳爭
爲祈禱其得民情如此冀州俗薄市井多姦詐煚爲銅斗
鐡尺置之於肆百姓便之上聞而嘉焉頒告天下以爲常
法又曰蔡王智積爲同州刺史儀衛資送甚盛頃之以
修謹聞高祖善之在州未嘗嬉戲遊獵聽政之暇端然讀
書門無私謁有侍讀公孫尚儀山東儒士府佐楊君英蕭
德言並有文學時延於座所設惟餅果酒纔三酌家有女
妓唯年節嘉慶奏於太妃之前其簡静如此
又曰公孫景茂爲道州刺史悉以秩俸買牛犢雞猪散惠
孤弱不自存者好單騎廵人家至戶入閱視百姓産業有
循理者於都會時乃襃楊稱述如有過惡隨即訓導而不
彰也由是人行義讓有無均通男子相助耕耘婦人相助
紡績大村或數百戶皆如一家之務其後請致仕上優詔
聽之仁壽中上明公楊紀出使河北見景茂神力不衰還
以狀奏於是就拜淄州刺史賜以馬轝便道之官前後歴
職皆有德政論者稱爲良牧
又曰梁彦光爲相州刺史初齊亡後衣冠士人多遷關内
唯伎巧商販及樂戶之家移實州郭由是人情險詖妄起
風謠訴訟官人萬端千變彦光欲革其弊乃用秩俸之物
招致山東大儒每鄕立學非聖哲之書不得教授常以季
月召集之親臨策試有勤學異等聦令有聞者升堂設饌
其餘並座廊下有諍訟惰業無成者坐之庭中設以草具
及大成當舉行賓貢之禮又於郊外祖道并以財物資之
於是人皆尅勵風俗大改
又曰韋世康尉遟迴之作亂也高祖憂之謂世康曰汾絳
舊是周齊分界因此亂皆恐生搖動今以委公善爲吾守
因授絳州刺史以雅望鎮之闔境清肅
又曰豆盧勣爲渭州刺史甚有惠政華夷悅服德澤流行
多致祥瑞鳥鼠山俗呼爲高武隴其下渭水所出其山絶
壁千尋由來乏水諸羌苦之勣馬足所踐忽飛泉湧出有
白烏翔止廳前乳子而後去又白狼見於襄武民爲之謠
曰我有丹陽山出玉漿濟我民夷神鳥來翔百姓因號其
泉爲玉漿泉
太平御覽卷第二百五十七
