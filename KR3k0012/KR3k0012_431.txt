太平御覽卷第四百三十一
人事部七十二
勤儉約儉嗇
勤
尚書無逸曰文王自朝至于日中昊弗遑暇食用咸和萬
民
又大禹謨曰克勤于邦
又金縢曰昔周公勤勞王家惟予冲人弗及知
又梓材曰先王旣勤用明德
又周官曰功崇惟志業廣惟勤
左傳宣下曰郄成子曰吾聞之非德莫如勤非勤何以求
民文王猶勤况寡德乎
又宣下曰民生在勤勤則不匱
禮記祭法曰舜勤衆事而野死冥勤其官而水死
東觀漢記曰明帝行部署不用輦晝甲夜乃解偃讀衆書
乙夜盡寢先五鼓起率常如此
又曰陳寵辟司徒鮑昱府掾屬專尚交遊以不肯親事爲
高寵常非之獨勤以物務
又曰班超居家常執勤苦不恥勞辱
又曰王丹字仲因每歲農時輒載酒肴於田間候勤者與
而勞之
魏氏春秋曰高文惠爲刺姦令夙夜匪懈至擁膝抱書而
寐太祖嘗夜微出覘察諸吏見而哀之徐解衣覆之而去
魏志曰叚灼上䟽理鄧艾曰艾值歲凶又爲區種身被烏
衣手執耒耜以率將士上下相感莫不盡力
吳志曰諸葛恪征淮南以滕胤爲都督掌統留事㣧白日
接賓客夜省文書或至曉不寐
王隱晉書曰陶侃少長勤勑自強不息常語人曰大禹聖
者乃惜寸隂至於凡俗當惜分隂
晉書曰任愷素有識鑒加以在公勤恪甚得朝野稱譽
唐書曰杜佑性勤而無倦雖位極將相手不釋卷質明視
事接對賓客夜則燈下讀書孜孜不怠與賓佐談論人憚
其貴而伏其博
杜預自叙曰在家則滋味經籍居官則畢力理治公家之
事知無不爲
夏仲御别傳曰夏統字仲御永興人與母兄弟居恒星行
夜歸採梠求食母老病不悰家事仲御鼔四起洒掃庭内
鑚火炊爨之後徑便入野
孟子曰鷄鳴而起孜孜爲善舜之徒也
淮南子曰墨子無黔突孔子無暖席是故聖人蒙耻辱以
干世主者非以貪禄慕位也欲事天下之利除萬民之害
也
又曰跬步不休跛鱉千里積累不輟可成丘阜
鹽鐡論曰禹感洪水身親其勞簮墮不掇冠挂不顧
儉約
尚書大禹謨曰禹克儉于家
周書曰文王疾召太子發曰吾栝柱茅茨盖爲民愛費也
禮記檀弓下曰晏子一狐裘三十年
又禮器曰晏平仲祀其先人豚肩不掩豆澣衣濯冠以朝
君子以爲隘矣
左傳桓公曰臧哀伯諫曰清廟茅屋大輅越席大羹不致
粢食不鑿昭其儉也
又閔公曰衛文公大布之衣大帛之冠
又襄公上曰季文子卒大夫入歛公在位無衣帛之妾無
食粟之馬無藏金玉無重器備
又襄五年曰叔向曰子展儉而壹
又哀上曰子西曰二三子無患矣吾昔聞闔閭食不二味
居不重席室不崇壇器不雕鏤宫室不觀舟車不飾衣服
財用擇不取費(選取堅厚不尚細靡)
公羊傳宣公曰晉靈公無道趙盾趍入靈公望見再拜(知其)
(欲諫以拒之)盾出公使勇士往殺之勇士入俯而闚其戶方食
魚飡勇士曰嘻子誠仁人也爲晉國重卿而食魚飱見子
之儉也君使我殺子吾不忍殺子也吾亦不可復見君遂
刎頸而死
論語里仁曰以約失之者鮮矣
又泰伯曰子曰禹吾無間然矣菲飲食而致孝乎鬼神惡
衣服而致美乎黻冕卑宫室而盡力乎溝洫
漢書曰公孫弘起徒步數年至宰相封侯於是開東閤以
延賢人食一肉脫粟之飯故人賓客仰衣食俸禄皆以給
之
又曰辛慶忌居處恭儉飲食被服尤以節約
東觀漢記曰第五倫性節儉雖爲二千石常衣布躬莝飬
馬妻炊㸑飲食受俸禄常取赤米
又曰王良爲大司徒司直在位恭儉妻子不入官舍布被
瓦器時司徒吏鮑恢以事到東海候其家而良姜布裠曳
柴從田中歸恢告曰我司徒吏也故來授書欲見夫人妻
曰妾是也恢乃下拜歎息而還
又曰李恂爲兖州刺史清約率下食不二味
謝承後漢書曰東郡趙咨爲東海人遺其雙枯魚者噉之
二歲不盡以儉化俗
又曰朱寵子字仲威爲太尉家貧食脫粟飯卧布被朝廷
賜錦被梁肉皆不敢受
張璠漢記曰荀爽爲三公食不過一肉脫粟飯坐皮褥
范曄後漢書曰羊陟拜河南尹計日受俸食乾飯茹菜
又曰宣秉字巨公馮翊雲陽人爲御史中丞遷司隷校尉
秉性節約常布服被𬞞食瓦器帝嘗幸其府舍見而歎曰
楚國二龔不如雲陽宣巨公即賜布帛帳帷
又曰祭遵爲人廉約小心克巳奉公賞賜輒盡與士卒家
無私財身衣韋袴布被夫人裳不加緣帝以是重焉
魏略曰常林字伯槐歷宰守刺史所在檢身節用其家常
飢乏糟糠緼弊
魏志曰太祖平柳城頒所獲器物以素屏風素馮几賜毛
玠曰君有古人之風故賜君古人之服玠居顯位常布衣
𬞞食
吳志曰是儀字子羽北海營陵人爲尚書僕射不服精細
食不重膳孫權聞之幸儀舍求視𬞞食親嘗之對之歎息
晉書曰帝以山濤清儉無以供養特給日契加賜牀帳茵
蓐禮秩崇重時莫爲比濤居榮貴貞愼儉約雖爵同千乘
而無嬪媵
王隱晉書曰李胤歷職内外而至貧儉兒病無以市藥上
賜錢十萬
晉中興書曰王廙爲母立屋過制中宗流涕諫之帝所幸
鄭夫人袍無文綉其恭儉率下如此
又曰陸納字祖言徵拜左民尚書將應召綱紀白日宜裝
幾舫約曰吾家不在此巳勑私奴乘駕裝并食糧米無所
湏也臨發載被襆而巳其餘皆封還官
崔鴻十六國春秋趙錄曰孟卓字君偉廣平人少脩清苦
之志有一單裠十年不澣
又前燕錄曰太尉楊驚字士秋右北平無終人也驚母李
氏博學有母儀慕容晁常升堂拜敬性尤清儉好施無倦
位爲台保爵封郡公常乘弊車瘠牛卒無餘財
後漢書曰孝文帝性儉素常服澣濯之衣鞍勒䥫木而巳
宋書曰文帝性存儉約不好奢侈車府令嘗以輦䇨故請
改易之輦席舊以烏皮緣欲代以紫皮上以䇨未至於壞
紫色貴並弗聽也(䇨音貢)
又曰孝武大明中壞上所居隂室於其處起王燭殿與群
臣觀之牀頭有土鄣壁上挂葛燈籠麻䋲拂侍中袁顗盛
稱巳爲過矣
又曰顔延之性旣𥚹傲兼有酒過肆意直言曾無廻隱故
論者多不知之居身清儉不營財利布衣𬞞食獨酌郊野
當其爲適傍若無人
蕭子顯齊書曰高帝即位後身不御精細之物勑中書舍
人桓景真曰主衣中似有玉瓜導此制始自大明末復太
始增其光麗留此著主衣政是興長疾源可即時打破後
宫器物欄檻以銅爲飾者改用䥫内殿施黃紗帳宮人著
紫皮履華蓋除金花瓜以用䥫廻釘每曰使我治天下十
年當使黃金與土同價
又曰太官進食有裹蒸明帝曰我食此不盡可四片破之
餘充晚食
又曰太始巳來相承奢侈太祖輔政上表禁民間華僞不
得作成綉裠衣道路不得着錦履不得作局脚檉栢牙牀
箱籠錦緣不得以七寳飾樂器又諸雜&KR0238;物不得以金銀
爲花獸
又曰王逡之字宣約瑯邪臨沂人也少好學儉素衣服不
浣几案塵墨
齊春秋曰王儉字仲寳臨沂人不好聲色衣裘服用取給
而巳
梁書曰到漑字茂灌美風儀善容止所莅以清白脩性又
率儉不好聲色虚室單衣傍無姬侍
後周書曰辛慶之位遇雖隆而率性儉素車馬衣服不尚
華侈志量温和有儒者風度特爲當時所重
唐書曰虞世南隋時世基當朝貴盛妻子被服擬於王者
世南雖同居而躬履勤儉不失素業
又曰李藩爲相憲宗謂曰前代理天下或家給人足或國
貧下困其故何也藩對曰古人云儉以足用盖足用繫於
儉約誠使人君不貴珠玉惟務耕桑則人無淫巧俗自敦
夲百姓旣足君孰與不足帝曰儉約之事是我誠心唯當
上下相勖以保此道
又曰于休烈在朝凢三十餘年歷掌清要家無擔石之蓄
恭儉深仁未嘗以喜愠形於顔色而親覽下士推轂後進
雖位崇年高曾無倦色
文子曰量腹而食度身而衣節乎巳者貪心不生矣
墨子曰晉文公好惡衣臣下皆衣䍧羊之裘以韋帶劔
吕氏春秋曰周明堂茅茨蒿柱土階三尺以見儉也
風俗通曰大禹闕百品之羞而菲庖厨殷湯寐寢黃屋駕
而乘露輿
魏武别傳曰武皇帝子中山恭王衮尚儉約教勑妃妾紡
績織絍習爲家人之事
桓階别傳曰䧟爲趙郡太守時俸盡食醬上聞之數戲
曰卿家作醬頗得成不詔曰光光大魏富有四海棟梁大
臣而有𬞞食非吾所以禮賢之意也其賜射鹿師二人并
給媒弩
三輔决錄曰前隊大夫有范仲翁鹽䜴蒜果共一筩言其
麤儉也
會稽典錄曰陳脩字奉先遷爲豫章守性清㓗恭儉十日
一炊不燃官薪
殷康明愼曰古人云驕奢人之殃恭儉福之場
古今善言曰靈帝時欲用羊續爲三司而中官求其賂續
出黃紙𥙷袍以示使者
延篤與李文德書曰吾食赤烏之䴸麥飲化益之玄醴折
張騫大苑之蒜㰱晉國郇瑕氏之鹽
魏武令曰吾衣被皆十歲也歲歲斛浣𥙷納之
衛顗奏曰武皇帝之時後宮食不重肉衣不錦繡茵席不
緣物無丹&KR0238;用能平定天下遺福子孫
儉嗇
毛詩曰汾沮洳刺儉也(沮洳漸洳也)
又葛屨曰刺𥚹也魏地狹隘其民機巧趨利其君儉嗇𥚹
急
又曰蟋蟀刺晉僖公也儉不中禮故作是詩以閔之
論語曰如有周公之才之美使驕且吝其餘不足觀也巳
又曰出納之吝謂之有司
史記曰魯人俗儉嗇曹氏邴氏尢甚以䥫治起富至巨萬
然家自父兄子孫約俛有拾仰有取
三輔決錄曰平陵士孫奮冨聞京師性儉恡嘗宿客舍雇
錢直甚少主人曰君惜錢如此欲作士孫景卿耶
魏略曰曹洪家冨而性嗇文帝前在東宫嘗從洪貸絹百
疋洪不稱意及犯法自分必死
晉書曰王戎性好興利廣收八方園田水碓周遍天下積
實聚錢不知紀極而又儉嗇不自奉養天下人謂之膏盲
之疾女適裴頠貸錢數萬久而未還女後歸寧戎色不悅
女遽還直然後乃歡從子將婚戎遺其一單衣婚訖而更
責取家有好李常出貨之恐人得種恒鑚其核以此獲譏
於世
後魏書曰崔光韶家足於財而性儉恡衣弊馬瘦食味麄
薄始光韶在都同里王蔓於夜遇盜害其二子孝莊詔黃
門高道穆令加撿捕一方之人家别搜索至光韶宅綾絹
錢布匱篋充積議者譏其矯嗇
郭子曰王丞相性儉即帳下甘果盈溢不散涉春爛敗都
督白之公令拾去勑云愼不可使大郎知大郎名悅字長
豫
晉書曰和嶠家産殷冨擬於王者然性至恡以是獲譏杜
預以爲嶠有錢癖
後魏書曰和跃清河人也爲平昌太守家巨冨而性恡嗇
理錢數百斛其母季春思堇惜錢不買
太平御覽卷第四百三十一
