太平御覽卷第六百五
文部二十一
筆墨硯紙
筆
說文曰楚謂聿吳謂之不律燕謂之弗秦謂之筆
釋名曰筆述也述而書之
博物志曰蒙恬造筆
崔豹古今注曰牛亨問曰古有書契巳來便應有筆也世
稱蒙恬造筆何也荅曰自蒙恬始作秦筆耳以柘木爲管
以鹿毛爲柱羊毛爲皮所謂鹿毫竹管也非謂古
筆也
又問曰筆有彤管何也荅曰彤赤&KR0238;耳使史官載筆故是
赤管言以赤心事也
毛詩柏舟静女曰静女其孌貽我彤管(古者后夫人有女史彤管之法后妃)
(羣妾以禮御于君所女史書其日月授之環以進退也箋云&KR0686;笔赤筆也)&KR0686;管有煒悅懌女美
曲禮曰史載筆士載言也
漢書曰張安世持橐簮筆(橐挈橐也近臣負橐簮筆從備顧問或有所記)事孝武
帝數十年見謂忠謹
東觀漢記曰班超字仲升家貧爲官傭寫書嘗輟書投筆
歎曰大丈夫當效傳介子張騫立功異域以取封侯安能
久事筆硯乎
吳志曰曹公聞孫權以荆州資劉備大懼方作書不覺落
筆於地
齊書曰江淹嘗宿於冶亭夢一丈夫自稱郭璞謂淹曰吾
有筆在卿處多年可以見還淹乃探懷中得五色筆一以
授之𡭗後爲詩絶無美句時人謂之才盡
梁書曰紀少瑜嘗夢陸倕以一束青鏤管筆授之云我以
此筆猶可用卿自擇其善者其文因此遒進
又曰鄭灼家貧好學抄義䟽以日繼夜筆毫盡每削用之
隋書曰高祖復鄭譯官爵令内史令李德林立作詔書高
潁戲謂曰筆乾譯荅曰出爲方岳杖策言歸不得一錢何
以潤筆上大笑
又曰劉行本累遷掌朝下大夫周代故事天子臨軒掌朝
典筆硯持至御座則承御大夫取以進之及行本爲掌朝
將進筆於帝承御復欲取之行本抗聲謂承御曰筆不可
得帝驚視問之行本言於帝曰臣聞設官分職各有司存
臣旣不得佩承御刀承御亦焉得取臣筆帝曰然因令二
司各行所職
國朝傳記曰虞監草行本師於釋智永智永常樓上學業
成方下其棄筆頭至盈瓮
唐書曰柳公權爲司封員外郎穆宗政僻嘗問公權筆何
盡善對曰用筆在心心正則筆正上改容知其筆諫也
五代史周史曰和凝年十七舉明經至京師忽夢人以五
色筆一束以與之謂曰子才可以舉進士自是才思敏贍
十九登進士第
又曰馬裔孫初爲河中從事因事赴闕宿於邏店其地有
上邏神祠夜夢神見召待以優禮手授以筆一大一小覺
而異焉及爲翰林學士旋知貢舉私自謂曰比二筆之應
也洎入中書吏奉二筆熟視大小如昔時夢中所授者
漢官儀曰尚書令僕丞郎月給赤管大筆一雙篆題曰北
宮二作
西京雜記曰漢制天子筆以錯寳爲跗毛皆秋兔之毫官
師路扈爲之又以雜寳爲匣厠以玉壁翠羽皆直百金
楊子法言曰槌提仁義絶滅禮學吾無取焉五帝者三王
之筆舌寕有書不用筆言不由舌耶刀不利筆不銛宜加
砥削之
論衡曰知能之人湏三寸之舌一尺之筆然後能自通
神仙傳曰李仲甫潁川人漢桓帝時賣筆遼東市一筆三
錢如無錢亦與筆
魏末傳曰司馬宣王欲誅曹爽呼何晏作奏曰宜上君名
晏失筆於地
世說曰王東亭嘗夢有人與大筆其管如椽旣覺說人云
當有大手筆事不日烈宗晏駕哀策謚議並王所作也
傳子曰漢末一筆之匣雕以黃金飾以和壁綴以隋珠文
以翡翠此筆非文犀之楨必象齒之管豐狐之柱秋兔之
翰用之者必被珠繡之衣踐雕玉之履矣
王羲之筆經曰漢時諸郡獻兔毫出鴻都惟有趙國毫
中用時人咸言兔毫無優劣管手有巧拙
又曰有人以綠沉&KR0238;竹管及鏤管見遺錄之多年斯亦可
愛玩詎以金寳雕琢然爲貴也
又曰昔人或以瑠璃象牙爲筆管麗飾則有之然筆湏輕
便重則躓矣
筆墨法曰作筆當以鑯梳梳兔毫毛及羊青毛去其穢毛
使不髯茹羊青爲心名曰筆柱或曰墨池
東宫舊事曰皇太子初拜給&KR0238;筆四枚銅博山筆床副
搜神記曰王祐病有鬼至其家留赤筆十餘枚在薦下曰
可使人簮之出入辟惡凢舉事者皆無恙
荆楚歲時記曰陸士衡云魏武帝劉婕妤以七月七日折
璃琉筆
嶺表錄異曰番禺地無狐兔多用鹿毛野狸毛爲筆又昭
冨春勤等州則擇鷄毛爲筆其用也亦與兔毫無異
又曰嶺南無兔嘗有郡收得其皮使工人削筆者醉失之
大懼因剪鬢䰅爲筆筆甚善更使爲之工者辭焉詰其由
以實對遂下令使一戶輸人鬚或不能致輙責其直
墨
釋名曰墨晦也言以物晦墨也
漢書王莽傳曰漢兵起莽以墨汚渭陵延陵周垣
東觀漢記曰和熹鄧后即位万國貢獻悉禁絶惟歲供紙
墨而己
范子計然曰墨出三輔上價石百六十中三十下十
韋仲將筆墨方曰合墨法好醇煙擣訖以細絹簁於缸中
簁去草芥若細沙以細絹簁塵埃此物至輕微不宜露簁
慮失飛去不可不慎墨一斤以好膠五兩浸梣皮汁中梣
江南樊鷄木皮也其皮入水綠色解膠又益墨色可下鷄
子白去黃五枚亦以眞朱一兩麝香一兩皆別治細簁都
合調下鐵臼中寕剛不宜澤擣三万杵杵多益善合墨不
得過二月九月温時敗臭寒則難乾湩溶見風日碎破重
不得過二兩
蔡質漢官曰尚書令僕丞郎月賜渝糜大墨一枚小墨一
枚
東宫舊事曰皇太子初拜給香墨四丸
脩復山陵故事曰玄宫物有墨五丸
神仙傳曰漢桓帝徵仙人王遠遠乃題宫門四百餘字皆
說方來帝惡之削之外字去内字復見墨入材裏
葛龔與梁相書曰復惠善墨下士所無摧骸骨碎肝膽不
足明報
曹植樂府詩曰墨出青松煙筆出狡兔翰古人感鳥跡文
字有改刊
葛洪神仙傳曰班孟不知何許人也舒紙於前嚼墨一噴
皆成字竟紙各有意義
趙壹非草書曰後世慕崔杜張子專欲草書爲務十日一
筆月數丸墨領䄂如皂脣齒常黑屈指畫地爪折䚡出亦
效嚬之增醜也
陸雲與兄機書曰一日上三臺曹公藏石墨數十萬斤云
燒此消復可用然不知兄頗見之不今送二螺
鄭氐㛰禮謁文讃曰九子之墨藏于松煙
盛弘之荆州記曰筑陽縣有墨山山石悉如墨
顧微廣州記曰懷化郡掘壍得石墨甚多精好可寫書
戴延之西征記曰石墨山北五十里山多墨可以書
尋陽記曰廬山有石墨可書
災祥集曰天雨墨君臣無道䜛人進
李尤研墨銘曰書契旣造研墨乃陳煙石相附筆䟽以申
顧野王輿地志曰漢時王朗爲會稽太守子肅隨在郡住
東齋中夜有女從地出稱越王女與肅語曉別贈一丸墨
肅方注周易因此便覺才思開悟
硯
釋名曰硯研也研墨使和濡也
晉書懷帝䧟於平陽劉聦引帝入醼謂帝曰卿爲豫章王
時朕與王武子俱造卿武子稱朕於卿卿言聞名久矣卿
以所作樂府文示朕曰聞君善詞賦試爲看也朕與武子
俱爲盛德頌卿稱善者久之又引朕射于皇堂朕得十二
籌卿與武子俱得九籌卿又贈朕柘弓銀硯卿頗憶否帝
曰安敢忘之恨𡭗日不得早識龍顔
唐書曰柳公權常寳惜筆硯圖畫自扄鐍之常評硯以青
州石末爲第一言墨易冷絳州黑硯次之
太公金匱曰研之書曰石墨相著邪心䜛言無得汙白
伍緝之從征記曰夫子牀前有石硯一枚作甚古朴盖孔
子平生時物也
西京雜記曰天子以玉爲硯取其不凍
拾遺記曰張華撰博物志奏武帝帝賜青鐵硯鐵是于闐
國所獻鑄以爲硯
魏武帝上雜物䟽曰御物有純銀參帶臺硯一枚鈍銀參
帶員硯大小各一枚
陳留志曰范喬年二歲祖父馨卒臨終撫其首曰恨不見
汝成人以吾所用硯與之至五歲祖母以此言告喬便執
硯啼哭
東宫舊事曰皇太子初拜給漆石硯一枚〇崔寔四民月令
曰正月硯凍釋令童幼入小學學篇章十一月硯凍命童
幼讀
孝經論語世語曰曹爽與明帝少同硯書
晉傅玄硯賦採隂山之潜璞簡衆材之脩宜節方員以定
形鍜金鐵而爲池設上下之剖判配法象乎二儀木貴其
能軟石美其潤堅加采漆之膠固含冲德之清玄
永嘉中記曰硯溪一源中多石硯
劉澄之宋永初山川古今記曰興平石穴深二百許大石
青色堪爲硯
紙
釋名曰紙砥也平滑如砥石也
服虔通俗文曰方絮曰紙
東觀漢記曰黃門蔡倫典作尚方作紙所謂蔡侯紙也
董巴記曰東京有蔡侯紙即倫也用故麻名麻紙木皮名
榖紙用故魚網作紙名網紙也
王隱晉書曰魏太和六年博士河間張揖上古今字詰其
巾部紙今也其字從巾古之素帛依舊長短隨事截絹枚
數重沓即名幡紙字從系此形聲也後和帝元興中中常
侍蔡倫以故布擣剉作紙故字從巾是其聲雖同系巾爲
殊不得言古紙爲今紙
崔鴻前燕錄曰慕容儁三年廣義將軍岷山公黃紙上表
儁曰吾名號未異於前何宜便𡭗自今但可白紙稱䟽
沈約宋書曰張永善隷書又有巧思紙及墨皆自營造上
每得永表啓輙執玩咨嗟自嘆供御者不之及也
唐書曰杜暹爲婺州參軍秩滿將歸州吏以紙万餘張贈
之暹唯受一百時人嘆曰昔清吏受一大錢復何異也
語林曰王右軍爲會稽謝公乞牋紙庫中唯有九萬枚悉
與之桓帝云逸少不節
拾遺記曰張華獻博物志賜側理紙萬番南越所獻也漢
人言陟貍與側理相亂南人以海苔爲紙其理縱撗袤側
因以爲名
世說曰戴安道就范宣學所爲范宣讀書亦讀書范宣抄
紙亦抄紙
桓玄僞事曰古無紙故用簡非主於敬也今諸用簡者皆
以黃紙代之
又曰玄令平淮作青赤縹綠桃花紙使惣精令速作之
石虎鄴中記曰石虎詔書以五色紙着鳳鶵口中
范寗教曰土紙不可以作文書皆令用藤角紙
盛弘之荆州記曰棗陽縣一百許步蔡倫宅其中具存其
傍有池即名蔡子池倫漢順帝時人始以魚網造紙縣人
今猶多能作紙蓋倫之遺業也
異苑曰張仲舒在廣陵晨夕輙見行側有赤氣後空中忽
雨絳羅於其庭周廣七八分長五六寸皆箋紙繼之廣長
亦與羅等紛紛甚快經宿仲舒暴疾死
孫放西寺銘曰長沙西寺層搆傾頽謀欲建立其日有童
子持紙花插地故寺東西相去十餘丈於是建刹正當花
處
專咸紙賦日旣作契以代繩又造紙以當策
劉孝威謝官紙啓曰雖復鄴殿鳳銜漢朝魚網平凖桃花
中宫榖樹固以慙兹靡滑謝此鮮華
東宫舊事曰皇太子初拜給赤紙縹紅麻紙勑紙法各一
百
太平御覽卷第六百五
