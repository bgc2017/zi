太平御覽卷第三百九十五
人事部三十六
沐浴盥游
沐
說文曰沐濯髮也
毛詩淇澳伯兮曰自伯之東首如飛蓬豈無膏沐誰適爲
容
大戴禮夏小正曰五月蓄蘭爲沐浴
禮記曲記上曰居喪之禮頭有瘡則沐
又檀弓下曰石駘仲卒(駘仲衛大夫也)無適子有庶子六人卜所
以爲後者曰沐浴佩玉則兆五人皆沐浴佩玉石祁子曰
孰有執親之喪而沐浴佩玉者乎不沐浴佩玉石祁子兆
衛人以龜爲有知
又内則曰五日則燂湯請浴三日具沐
左傳僖中曰初晉侯之奔竪頭湏守藏者竊藏以逃(文公出時)
盡用以求納之(求納文公)反入求見公辭以沐謂僕人曰沐則
心覆心覆則圖反宜吾不得見也居者爲社稷之守行者
爲羈紲之僕國君而讎疋夫懼者甚衆矣僕人以告公遽
見之
又僖下曰衛叔武將沐聞君至而喜捉髮走出前驅射而
殺之公知其無罪枕股而哭之
又哀下曰齊子我夕(夕視事)陳逆殺人逢之(陳逆子行陳氏宗也子我逢之)
遂執以入(執逆至朝)陳氏方睦使疾而遺之潘沐備酒肉焉(潘米)
(汁可以沐頭)
論語憲問耻曰陳成子弑簡公孔子沐浴而朝請討之
家語曰凡喪小功巳上虞祔練祥之祭皆沐浴且祭日沐
浴爲齋㓗也
史記曰周公戒伯禽曰我文王之子武王之弟成王之叔
於天下亦不賤矣然我一沐三握髮一飯三起以待士猶
恐失天下之賢人
漢書曰竇皇后弟廣國字必君四五歲時家貧爲人所略
上書自陳左右見問之曰姊去我西時與我訣傳舍中丐
沐沐我飯我乃去后持之而泣也
又曰鄧通愿謹不好外交雖賜沐浴不欲出於是文帝賜
通巨萬
又曰吴王遺諸侯書曰楚元王子淮南三王或不沐洗十
餘年怨入骨髓(言心有所懷志不在洗沐也)欲壹有所出之久矣(謂發兵也)
又曰張安世字子孺少以父任爲郎用善書至給事尚書
精力於職沐浴未嘗出
又曰董賢每賜沐浴不肯出常留中視醫藥上以賢難歸
詔令賢妻得通引籍殿中止賢廬
又曰張蒼德安國侯王陵及貴父事陵陵死後蒼爲丞相
洗沐常先朝陵夫人上食然後敢歸家
又曰孔光典樞機十餘年守法度修故事沐日歸休兄弟
妻子燕語終不及朝省政事
鄧粲晉記曰舂陵長易雄起兵討王敦欲活之使還邑舍
洗沐衆人皆賀雄曰吾夢乘車挂肉其傍肉必有筋筋者
斤吾其死也敦果刑雄
晏子春秋曰景公之嬖妾嬰子死公守之三日不食不去
左右晏子入曰育術客與醫俱言曰能生死者聞嬰子疾
請治之公喜起曰病猶可爲乎哉晏子曰客之通也使君
㓗沐浴飲食彼亦將有鬼神之事焉公曰諾屏而沐浴晏
子令棺人歛之而復曰醫不能治病也歛矣不敢不以聞
公作色不悅曰吾爲君紿而已矣
莊子曰孔子見老聃聃新沐被髮似非人孔子曰先生體
若槁木似遺物乎老子曰吾遊物之初孔子出告顔淵曰
丘之道其猶醯雞(司馬彪注曰醯雞酒上飛)
韓子曰古諺曰爲政若沐也雖有弃髮之勞而有長髮之利也
又曰僖侯將沐湯中有礫問之曰當有人欲代湯者
吕氏春秋曰昔者禹一沐而三捉髮一食而三起以禮有
道之士
淮南子曰湯沐具而蟣虱相吊大厦成而鷰雀相賀
六韜曰文王聞殺崇侯虎歸至鄷令具湯沐
論衡曰子日沐令人愛夘日沐令人白頭案人之愛憎頭
之白黑在乎自然但使嫫母子日沐能令人愛耶使十五
童子夘日沐能令髮白耶
世夲曰秦穆公作沐
異苑曰北海任詡字彦期從軍十年乃歸臨還握粟出卜
師云非屋莫宿非食時莫沐詡結伴數十暮遇雷相庇於
巖下竊憶非屋莫宿之戒遂負檐櫛沐巖崩壓停者悉死
至家妻先與外人通情謀共殺之請以濕髮爲識婦宵則
勸詡令沐復憶非食時莫沐之忌收髮而止婦慙愧負怍
乃自沐焉散髮同寢通者夜來不知婦也斬首而去
楚辭曰浴蘭湯兮沐芳華采衣兮若英
又漁父曰吾聞新沐者必彈冠新浴者必振衣安能以身
之察察受物之汶汶乎
浴
說文曰浴洒身也
禮記内則曰五日則燂湯請浴外内不共湢(音逼)浴(湢浴室也)
禮記儒行曰儒有澡身而浴德(常自清潔於身沐浴於德也)
左傳僖中曰晉公子重耳及曹曹共公聞其駢脅欲觀其
祼浴薄而觀之
又文下曰齊懿公之爲太子也與邴歜之父争田不勝及
即位乃掘而刖之而使歜僕(僕御)納閻職之妻而使職參乘
五月公游于申池二人浴于池歜以朴柣職(朴箠柣擊)職怒歜
曰人奪汝妻而不怒一柣汝庸何傷職曰與刖其父而弗
能病者何如乃謀殺懿公
國語曰莊公將殺管仲齊使者請之而來以與使者比至
三舋三浴之(香堇也)
論語先進曰子路曾晢冉有公西華侍坐子曰點爾何如
鼓瑟希鏗爾捨瑟而作對曰暮春者春服旣成冠者五六
人童子六七人浴乎沂風乎舞雩詠而歸夫子喟然歎曰
吾與點也
續漢書曰耿恭在䟽勒得出至王門唯餘十三人衣履穿
决形容枯槁郎將鄭衆爲恭以下沐浴易衣冠
又曰靈帝時江夏黃氏之母浴化爲黿入于深淵其後時
時出見初浴簮一銀釵見猶在其首
山海經曰大荒之中有淵正方四隅皆通(言淵四海皆旁通)北屬
黑水南屬大荒北旁名曰少和之淵南旁名曰縱淵(音烏懸反)
舜之所浴也(言常在中澡洗)
莊子曰仲尼問於太史&KR0758;曰衛靈公爲靈何也太史弢曰
是固靈也靈公妻有三人同浴(男女同浴此無禮也)
又曰鵠不日浴而白
韓子曰燕人李季好遠遊其妻私通他人季忽歸私通者
在内其妻令被髮直出門季曰何人耶妻曰無人季曰吾
見鬼耶妻曰宣五牲屎浴季曰諾乃浴以狗屎
說苑曰秦繆公見百里奚牛肥公曰牛何以肥對曰臣飲
食之以時使之不暴有嶮先後之以身是以牛肥公知其
君子令有司具沐浴爲衣冠坐與語公大悅
外國圖曰方江之上暑濕生男子三年而死有黃水婦人
入浴出則乳矣去九嶷二萬四千里
丘淵之征齊道理記曰朱靈城東有管寧舊宅宅前有水
是寧常所澡浴處
石虎鄴中記曰石虎金華殿後有虎皇后浴室三間徘徊
及宇櫨檘隱起&KR0686;采刻鏤彫文粲麗四月八日九龍銜水
浴太子之像又太武殿前溝水注浴時溝中先安銅籠䟽
其次用葛其次用紗相去六七步斷水又安玉盤受十斛
又安銅龜飲穢水出後脚入諸公主第溝亦出建春門東
又顯陽殿後有皇后浴池上作石室引外溝水注之室中
臨池上有石牀
世說曰桓車騎不好着新衣浴訖婦固送新衣(桓冲也)車騎
大怒催使將去婦便持還傳語云衣不經新何由而故桓
大笑而着之
幽明錄曰桓温内懷無君之心時比丘尼從遠來夏五月
尼在別室浴温竊窺之見尼祼身先以刀自破腹出五藏
次斷兩足及斬頭手有頃浴竟温問向窺見尼何得自殘
毀如此尼云公作天子亦當如是温惆悵不悅
盥
說文曰盥洒面也澡洒手也先洒足也
尚書顧命曰盥以異同秉璋以酢(太保以盥手洗異同實酒)
禮記内則曰子事父母雞初鳴咸盥漱又曰進盥少者奉
槃長者奉水請沃盥盥卒授巾(槃盛盥水者)
左傳僖中曰懷羸奉迤沃盥旣而揮之懷羸怒曰秦晉疋
也何以卑我
後漢書曰劉寬簡略嗜酒不好盥浴(澡手日盥)京師以爲諺
唐書曰虞世南受學於吴郡顧野王經十餘年精思不倦
或累旬不盥櫛
莊子曰陽子居遇老子老子中道仰天歎曰始以汝爲可教
也今不可也陽子居不荅至舍進盥漱巾櫛脫履戶外膝
行而前曰向者弟子欲請問夫子夫子行不問今間矣請
問其過
管子曰冬日不盥非愛水也夏日不煬非愛火也爲不適
於身
風俗通曰案里語厚哉鮑管探腸按腹不清然尚不盥何
共財而生喜怒也
游
毛詩鄁栢舟谷風曰就其深矣泳之游之
左傳莊公曰楚武王遷權於郍處使閻敖尹之及文王即
位巴人叛楚而伐郍處取之遂于門楚閻敖游涌而逸(敖旣)
(不能守城又游涌水而走)
莊子曰顔淵問於仲尼曰吾嘗遊乎觸深之淵津人操舟
若神吾問焉曰操舟可學耶曰吾善游者數若乃夫没人
則未嘗見舟而便操之者也吾問焉而不吾告敢問何謂
也仲尼曰善游者之數能忘水也若乃夫没人之未嘗見
舟而便操之也彼視淵若陵視舟之覆猶其車却也
又曰孔子觀於吕梁懸水三十仞流沬三十里黿鼉魚鼈
之所不能游也有一丈夫游之以爲有苦而欲死者也使
弟子並流而拯之數百步而出被髮行歌而遊於塘下孔
子從而問焉曰蹈水有道乎曰吾無道吾始乎故長乎性
成乎命與齊俱入與汨偕出從水之道而不爲私焉此吾
所以蹈水也
吕氏春秋曰有道江上者見人方引嬰兒而投之江中嬰
兒啼人問其故曰此其人父善游使其父雖善游其子豈遽
能游之哉
淮南子曰食水者善游而耐寒(魚屬也)
萬震南州異物志曰合浦之人習水善游俛視增潭如猿
仰株入如沉黿出如輕鳬蹲泥剖蚌潜竊明珠
太平御覽卷第三百九十五
