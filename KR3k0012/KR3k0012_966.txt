太平御覽卷第九百六十六
果部三
甘橘
甘
謝承後漢書曰丹陽張磐字子石爲廬江太守尋陽令嘗
餉一奩甘其小男年七歲就取一枚磐奪取付外卒以兩
枚與之磐奪兒甘鞭卒曰何故行賂於吾子
宋書曰彭城王義康時四方獻饋皆以上品薦義康而以
次者供御上嘗冬月啖甘歎其味並劣義康在坐曰今年
甘殊有佳者遣人還東府取甘大三寸
又曰元嘉末魏太武征彭城遣使送九種塩并胡鼓仍求
黃甘
梁書曰吕僧珍旣有大勲任惣心膂性甚恭慎當直禁中
盛暑不敢解衣每侍御座屏氣鞠躬果食未嘗舉筯嘗醉
後取一甘食武帝笑謂曰卿今日便是大有所進禄外令
月給錢十萬
唐書曰羅浮甘子開元中始有山僧種於南樓寺其後常
資進獻幸蜀幸奉天之歲皆不結實
又曰天寳中中書門下奏曰臣等今日因奏事承德音聞
江南爲橘江北爲枳蓋以地氣有殊物性因變朕近於宮
内種甘子樹數株今秋巳來結實一百五十顆乃與江南
及蜀道所進無別亦可謂稍異也
晉今曰閬中縣置守黃甘吏一人
風土記曰甘橘之属滋味甜美特異者也有黃者有赬者
赬者謂之壷甘
廣志曰甘有二十一核有成都平蔕甘大如升色蒼黃犍
爲南安縣出黃甘
神異經曰東方朔云東南外有建春山其上多美甘樹
京口記曰京城東門射堂前柑樹十餘株
盧諶祭法曰冬祠用柑
襄陽記曰李衡字叔平爲丹陽太守衡每欲治家妻輙不
聽後密遣十人於武陵龍陽洲上作宅種柑千樹臨死勑
兒曰汝母悪吾治家故窮如是吾州里有千頭木奴不責
汝衣食歲上一疋絹亦足用矣及衡甘成歲得絹數千疋
荆州記曰枝江有名甘宜都郡舊江北有甘園名宜都甘
湘州記曰州故大城内有陶侃廟地是賈誼故宅誼時種
甘猶有存者
崔豹古今注曰甘實形如石榴者謂爲壷甘也
唐新語曰益州每歲進甘子皆以紙裏之他時長吏嫌紙
不敬代之細布旣而恐甘子爲布所損每懷憂懼俄有御
史甘子布至長吏以爲推布裹甘子事懼曰果爲所推及
子布到驛長吏但叙以布裹甘子爲敬子布初不之知久
而方晤聞者莫不大笑
又曰安禄山將反宰臣韋見素請以平章事追之玄宗許
焉草詔訖中留之遣中使輔璆琳送甘子且觀其變璆琳
受賂而還因言無反狀玄宗謂宰臣曰禄山必無二心詔
夲朕巳焚矣
異苑曰河内司馬元㣧元嘉中爲新淦令喪官月旦設祭
甘化而爲鳶
又曰南康皈美山石城内有甘橘橙柚就食其實任意取
足脫持歸者便遇大虺或顚仆失俓家人啖之亦病
述異記曰南康郡有東望山營民入山頂有湖清深又有
菓林周四里許衆菓畢植間無雜木行列整齊如人功也
甘子熟三人共食致飽訖懷二枚欲以示外人便還尋覓
向逕迴旋半日迷不能得即聞空中語云放雙甘乃聽汝
去懷甘者恐怖放甘於地轉眄即見歸逕乃相與俱却返
廣古今五行記曰唐高宗調露中連州見一甘樹四月中
有子如拳大剖之有兩頭蛇
又曰唐光宅中李崇真任益州刺史廳事前有甘樹有子
大如雞子晚熟微小有孔如針郡官咸異之方欲將進久
而方罷因剖之得一赤班蛇長尺餘崇真後爲兵所殺
王廙洛都賦曰若夫黃甘荔支殊遠之珍雖非方土之所
産重九譯而來臻
潘安仁笙賦曰披黃苞以授甘傾縹瓷以酌醽
張載詩曰三巴黃甘瓜州素禁渴者所思銘之裳帶
郭璞柚讃曰厥苞橘柚精者曰甘
孔坦表曰天恩例賜酃酒黃甘不勝受遇謹表以聞
張衡七辯曰離支黃甘
宗炳甘頌曰煌煌嘉實磊如景星南金其色隨侯厥形
橘
焦贑易林剥之屯曰北山有萊橘柚所聚荷囊戴畚盈我
筐筥
尚書禹貢曰淮海惟楊州厥苞橘柚錫貢(小曰橘大曰柚其所苞而致者)
(也錫命乃貢言不嘗出)
周禮冬官上考工記曰橘踰淮而北爲枳此地氣然也
春秋運斗樞曰旋星散爲橘
史記曰蘇秦說燕文侯曰君誠能聽臣齊必置魚塩之海
楚必致橘柚之園
漢書曰江陵之千樹橘其人皆與千戶侯等
東觀漢記曰馬援好事至荔浦見冬筍名曰苞荀上言禹
貢厥苞橘柚疑謂是也
又曰建武中單于來朝賜橙橘
謝承後漢書曰張磐爲廬江太守尋陽令餉橘一奩小男
年七歲卒以兩橘與之磐還橘鞭卒(具甘部)
又曰沛國桓嚴字文林罷鄧縣舍楊州從事屈豫室廷有
橘樹一株遇其實熟數垂室内嚴乃以竹蕃樹四面時風
吹動兩實墮地以書繩縛繋樹枝
後漢書曰廉范爲成都太守部人楊由善風雲占候嘗有
風吹削哺(哺當作材音孚廢切)太守以問由對曰方當有薦木實者
其色黃赤頃之五官椽獻橘數苞(益部耆舊同)
魏志曰倭國有橘不知滋味
吴志曰陸績年六歲於九江見袁術出橘績懷三枚拜辭
墮地術謂曰陸郎作賓客而懷橘乎績跪荅曰欲歸遺母
術大竒之
吴錄地理志曰朱光禄爲建安郡中庭有橘冬月樹上覆
裹之至明年春夏色變青黑味尤絶美
上林賦云盧橘夏熟盧黑也蓋近是也
吴曆曰吴王饋魏文帝大橘魏文帝詔羣臣曰南方有橘
酢正裂人牙時有甜耳
建武故事曰咸和六年平西將軍庾亮送橘十二實共同
一柢以爲瑞異百官畢賀(中興書曰王者德盛則嘉朱生橘亦嘉味之流)
晉宮閣名曰華林園橘十一株
宋書曰孝武大明中芳香琴堂東西有雙橘連理改芳香
琴堂爲連理堂
齊書曰豫章王嶷薨忽見形於第後園乘腰輿指摩處分
呼直兵直兵無手板左右授一玉手板與之曰橘樹一株
死可覓𥙷之因出後園閤直兵倒地仍失手板
南史曰虞愿始數歲家中橘樹冬熟諸兒競來取之愿獨不
取家人皆異之
三國典略曰梁侯景未平王僧辯獻嘉橘一帶二十五子
于湘東王王荅之曰昔文康獻橘十有二子用今方古彼
有慙色今景之兇悪旣稔凱歌之聲巳及嘉瑞遠臻但增
鯁慰
晏子曰晏子使楚楚王謂其左右曰晏嬰習辤者也吾欲
傷之坐定而縳一人至問何爲曰齊人坐盗王視晏子曰
齊人善盗乎晏子對曰嬰聞橘生於淮北則爲枳枝葉徒
似其實味不同水土異也今民生於齊不盗入楚得無俲
楚民善盗耶王笑曰寡人取病焉
又曰晏子使楚楚王進橘置削晏子并食不剖王曰橘當
云剖對曰臣聞之賜人主前者瓜桃不削橘柚不剖今者
萬乘無教故不敢剖臣非不知也
莊子曰三王五帝之禮義法度譬猶樝梨橘柚其味相反
而皆可適於口
淮南子曰夫橘樹之江北化而爲橙
吕氏春秋曰常山之北投淵之上有百菓焉羣鳥所食箕
山之東靑馬之所有甘櫨焉(箕山許由隱所青馬崑崙山東矣)江浦之橘
雲夢之柚漢上之菤所以致之(菤菤且也音卷)
山海經曰洞庭之山其木多橘
正論曰橘柚之貢堯舜不嘗山龍華虫帝王不以爲䙝
服而命臣餘黃甘厭文繡者蓋以萬數者也
鹽鐵論曰孝武皇帝平百越以爲園圃而民皆厭橘柚
宋躬孝子傳曰王靈之廬陵西昌人喪父母二十年鹽酢
不入其口所住屋夜有光廷中橘樹隆冬三實
會稽先賢傳曰嚴遵從光武遇蜀郡獻橘栗上持付公卿
遵獨不取(巳具甘中)
水經曰劉備時巴郡結舫水居者五百家縣有甘橘官荔
支園夏至則熟二千石常設厨膳命士大夫共會樹下食
之縣北有稻田出御米也
南夷志曰甘橘大釐城有之其味甚酸穹贆(音飄)有橘大如
覆杯
湘州記曰泉陵縣有焦山山上多橘
裴淵廣州記曰羅浮山有橘夏熟實大如李
雲南記曰雲南出甘橘甘蔗橙柚梨蒲桃桃李梅杏糖酪
之類悉有
魏王花木志曰盧橘蜀土有給客橙似橘而非若柚而香
冬夏華實相繼或如彈丸或如拳通歲食之亦名盧橘
異物志曰橘爲樹白華而赤實皮旣馨香又有善味江南
則有之不生他所交阯有橘置長官一人秩三百石主歲
貢御橘
續搜神記曰晉孝武帝世宣城秦精嘗入武昌山中採茗
忽見一人身長一丈通體皆毛從山北來乃探懷中二十
枚橘與精甘美異常(具茗中)
異苑曰南康歸美山石城有橘就食任意取足脫持歸者
輙道遇大虺(具甘部)
任昉述異記曰越多橘柚園越人歲多橘稅謂之橙橘(吴闞)
(澤表云請除臣之橘籍是也)越中有王氏橘園胡氏梅山賀氏之瓜
廣五行記曰陳後主夢黃衣人圍城繞城橘樹盡伐去之
及隋兵至上下通服黃衣未幾爲隋攻圍之應
嶺表錄異曰山橘子大者冬熟如土瓜次者如彈丸其實
金色而葉綠皮薄而味酸偏能破氣容廣之人帶枝葉藏
之入膾醋尤加香美
楚辭曰皇后嘉樹橘來服(皇天也后土也服習也言皇天后土生美橘樹異於衆)受
命不遷生南國深固難從更其壹志綠葉素榮分其可喜
又曰斬伐橘柚列樹苦桃
司馬相如子虚賦曰橘柚芬芳
又上林賦曰盧橘夏熟(郭璞注曰蜀中有給客橙即橘也冬夏華賓相繼也)
楊雄蜀都賦曰於西則鹽泉鐵冶橘林銅陵
張衡南都賦曰遊女弄珠於漢睪之曲(注曰遊女漢女也鄭大夫交甫於漢)
(見之而贈之橘抽)
曹植橘賦曰播萬里而遥植列銅雀之園廷背江州之暖
氣處玄朔之肅清
孫楚枤杜賦曰朱橘甘美紫梨甜脆
傳玄菊賦曰詩人覩王雎而詠后妃之德屈平見朱橘而
申貞臣之志焉
繁休伯三胡賦曰頟似鼬皮色象萎橘
左思蜀都賦曰家有&KR1069;泉之井戶有橘柚之園
栢梁臺詩太官令曰柤梨橘栗桃李梅
古詩曰橘柚垂華實乃在深山側聞君好我甘竊獨自雕
飾崔琦七蠲曰于斯江睪寔産橘柚孟冬之月於時可食
撫以玉手永用華飾
王褒僮約曰南安拾栗採橘(南安縣名出好栗橘)
太平御覽卷第九百六十六
