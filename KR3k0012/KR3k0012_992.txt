太平御覽卷第九百九十二
藥部九
欵冬芫華羊躑躅旋華
黃芩恒山蜀&KR0238;蕪荑
秦皮枳實防風大黃
石斛半夏射干蓪草
牛膝壯丹茵芋獨活
紫威大戟栝樓核
地膚貝母海藻豕首
當陸敗醬綸布石龍芮
蛇床雲實
𣢾冬
爾雅曰莵奚顆凍也(注曰欵冬生水紫赤凍音東)
述征記曰洛水至歲末凝厲則𣢾冬生曾水之中
本草經曰欵冬一名槖石一名顆冬一名虎鬚一名莵奚
味辛温
傅咸欵冬賦曰余曾逐禽登于北山于時仲冬之月也冰
凌盈谷積雪被崖頋見欵冬燁然始敷華豔春暉既麗且
殊以堅冰爲膏壤吸霜雪以自濡非天然之真貴曷能彌
寒暑而不渝
芫華
本草經曰芫華一名去水味辛温治欬逆上氣殺蟲生淮
原
建康記曰建康出芫華
范子計然曰芫華出三輔
吴氏本草曰芫華一名去水一名敗華一名兒草根一名
黃大戟神農黃帝有毒扁鵲歧伯苦季氏大寒二月生葉
青加厚則黑華有子紫赤白者三月實落盡葉乃生三月
五月採華芫花根一名赤芫根神農雷公苦有毒生邯鄲
九月八月採隂乾久服令人洩可用毒殺魚
羊躑躅
廣雅曰羊躑躅决光也
建康記曰建康出躑躅
本草經曰羊躑躅味辛温生川谷治賊風濕痺惡毒生太
行山
吴氏本草曰羊躑躅花神農雷公辛有毒生淮南治賊風
惡毒諸邪氣
旋華
本草經曰旋華一名葪根一名美草去面䵟黑令人色悅
澤根主腹中寒熱邪氣生豫州或預章
黃芩
說文曰菳黃芩也
廣雅曰奼眉黃文内虚黃芩也
本草經曰黃芩一名腐腸味苦平生非谷治諸熱
范子計然曰黃芩出三輔色黃者善
吴氏本草曰黃芩一名黃文一名妬婦一名虹勝一名經
芩一名印頭一名内虚神農桐君黃帝雷公扁鵲苦無毒
李氏小温二月生赤黃葉兩兩四四相值莖空中或方員
高三四尺四月花紫紅赤五月實黑根黃二月至九月採
恒山
廣雅曰恒山菜蜀&KR0238;也
漢書地理志曰武陵有佷山縣(孟康注曰音恒出恒山藥)
遊名山記曰横陽諸山草多恒山
永嘉記曰恒山出松陽永寧縣
本草經曰一名玄草味苦寒生川谷主治傷寒發温瘧鬼
毒胷中結吐逆生益州
吴氏本草曰恒山一名七葉神農歧伯苦李氏大寒桐君
辛有毒二月八月採
蜀&KR0238;
本草經曰蜀漆味辛平治瘡及欬逆寒熱腹癥堅邪氣蠱
毒鬼蛀
建康記曰建康出蜀&KR0238;
范子計然曰蜀&KR0238;出蜀郡
吴氏夲草曰蜀漆葉一名恒山神農歧伯雷公辛有毒黃
帝辛一經酸如&KR0238;葉藍菁相似五月採
蕪荑
本草經曰蕪荑味辛一名無姑一名(音殿)䕋(音唐)去三蟲化
食逐寸白散腹中嗢嗢喘息
秦皮
本草經曰秦皮味苦微寒生川谷治風濕痺寒氣除熱目
中青翳久服頭不白輕身生廬江
建康記曰建康出秦皮
吴氏本草曰岑皮一名秦皮神農雷公黃帝歧伯酸無毒
季氏小寒或生冤句水邊二月八月採
淮南萬畢術曰岑皮致水
枳實
山海經曰北嶽之山其上多枳
晏子春秋曰晏子使楚楚王使縛一人過問曰縛者何爲
者耶對曰齊人坐盗王視晏子曰齊人故善盗乎晏子對
曰橘生江南過北爲枳水土異也今民生於齊不盗入楚
則盗得無楚之水土使民盗耶
崔寔四民月令曰九月九日收枳實
本草經曰枳實味苦寒生川澤治大風在皮膚中如麻豆
苦癢除寒熱結止利長肌肉利五藏益氣輕身生河内
吴氏本草曰枳實苦雷公酸無毒季氏大寒九月十月採
隂乾
防風
本草經曰防風一名銅芒甘温生川澤治大風頭眩痛目
盲無所見煩滿風行周身骨節疼痛久服輕身生沙苑
范子計然曰防風出三輔白者善
吴氏本草曰防風一名廻雲一名回草一名百枝一名蕳
根一名百韭一名百種神農黃帝歧伯桐君雷公扁鵲甘
無毒季氏小寒或生邯鄲上蔡正月生葉細圓青黑黃白
五月黃花六月實黑二月十月採根日乾琅邪者良
大黃
廣雅曰黃良大黃也
盛弘之荆州記曰建平出大黃
本草經曰大黃味苦寒生山谷治下瘀血閉寒熱破癥瘕
積聚留飲宿食蕩滌腸胃安五藏推陳致新通利水榖道
調中食生河西
吴氏本草曰大黃一名黃良一名火參一名膚如神農雷
公苦有毒扁鵲苦無毒季氏小寒爲中將軍或生蜀郡北
部或隴西二月卷生生黃赤葉四四相當黃莖高三尺許
三月華黃五月實黑三月採根根有黃汁切隂乾
石斛
盛弘之荆州記曰隋郡永陽縣有龍石山山上多石斛精
好如金環也
廬山記曰石門山石間多生石斛
范子計然曰石斛出陸安
本草經曰石斛一名林蘭一名禁生味甘平生山谷治傷
中下氣虚勞𥙷五藏羸瘦久服除痺腸胃強隂出陸安
吴氏本草曰石斛神農甘平扁鵲酸季氏寒
半夏
禮記月令曰仲夏之月半夏生
范子計然曰半夏出三輔色白者善
廣州記曰鄣平縣出半夏
建康記曰建康出半夏極精
本草經曰一名地文水玉味辛平生川谷生槐里
吴氏本草經曰半夏一名和姑生微丘或生野中葉三三
相偶二月始生白華員上
射干(射音夜)
廣雅曰鹿廉䳒尾烏蓮射干也
易通卦驗曰冬至射干生
抱朴子曰千歲之射干其根如生人長七尺刺之有血以
其血塗足下可步行水上不没以塗人鼻入水水爲之開以
塗足耳則隠形欲見則拭去之
孫卿子曰西方有木名曰射干莖長四寸生於高山之上
臨百仞之淵木莖非能長也所立者然也
范子計然曰射干根如安定
建康記曰建康出射干
本草經曰射干一名烏扇一名烏蒱味苦辛生川谷治欬
逆上氣生南陽
吴氏本草曰射干一名黃遠
蓪草
廣雅曰下父附支蓪草也
本草經曰通草一名附支味辛平生山谷去惡蟲除脾胃
寒熱利九竅血脉關節不忘生石城
建康記曰建康出通草
范子計然曰通草出三輔
吴氏本草曰通草一名丁翁一名附支神農黃帝辛雷公
苦生石城山谷葉青蔓延止汗自正月採
牛膝
廣雅曰牛莖牛膝也
本草經曰牛膝一名百倍味苦辛生川谷治傷寒濕痿痺
四支拘攣膝痛不可屈伸久服輕身能老生河内
建康記曰建康出牛膝
吴氏本草曰牛膝神農甘一經酸黃帝扁鵲甘季氏温雷
公酸無毒生河内或臨卭葉如夏藍莖本赤二月八月採
牡丹
廣雅曰白术牡丹也
范子計然曰牡丹出漢中河内赤色者亦善
遊名山志曰泉山多牡丹
本草經曰牡丹一名鹿韭一名鼠姑味辛寒生山谷治寒
熱癥傷中風驚邪安五藏出巴郡
吴氏本草曰牡丹神農歧伯辛季氏小寒雷公桐君苦無
毒黃帝苦有毒葉如蓬相值黃色根如指黑中有毒核二月
採八月採日乾可食之輕身益壽
茵芋
吴氏本草曰茵芋一名卑山共微温有毒狀如莽草而細
軟
獨活
本草經曰獨活一名護羌使者味苦平生益州久服輕身
吴氏本草曰獨活一名胡王使者神農黃帝苦無毒八月
採此藥有風花不動無風獨摇
紫威
本草經曰紫威一名芙華一名陵苕味鹹微寒無毒生川
谷治婦人乳餘疾崩㞲癥血寒熱飬胎生西海
建康記曰建康出紫威
范子計然曰紫威出三輔
吴氏本草曰紫威一名武威一名瞿夌一名陵居腹一名
鬼目一名芰華神農雷公酸𡵨伯辛扁鵲苦鹹黃帝甘無
毒如夌根黑正月八月採或生真定
大戟
爾雅曰蕎卭鉅(郭璞注曰今藥草大戟也)
本草經曰大戟一名卭鉅
栝樓
毛詩東山曰我來自東零雨其濛果臝之實亦施于宇(果臝)
(栝樓也)
又唐蟋蟀葛生曰蘝&KR2037;于野詩義䟽曰蘝栝樓
爾雅曰果臝之實栝樓(今齊人呼之爲天瓜)
本草經曰栝樓一名地樓味苦寒生川谷
吴氏本草曰栝樓一名澤巨一名澤冶
蕤核
本草經曰蕤核味甘温生川谷主治心腹邪結氣明目赤
痛傷淚出目腫眥爛久服益氣輕身生凾谷
晉宫閣記曰華林園蕤三株
吴氏本草曰蕤核一名神農雷公甘無毒平生池澤八
月採𥙷中強中強志明耳目久服不飢
地膚
本草經曰地膚一名地華一名地脉一名地蔡
貝母
毛詩鄘栢舟載馳曰陟陂阿丘言採其䖟(䖟貝母也)
爾雅曰&KR1342;(音䖟)貝母也(郭璞曰根如小貝負而白華葉似韭)
說文曰&KR1342;貝母也
海藻
爾雅曰海藻也(藥草也一名海羅如亂髮生海中音覃)
本草經曰海藻着頸下破散結
廣雅曰海羅海藻
豕首
爾雅曰茢(音列)薽(音真)豕首(郭璞注曰夲草經曰彘盧一名蠩蘭今江東呼稀首)
本草經曰豕首一名劇草一名䗍實
吴氏本草曰一名澤藍一名豕首神農黃帝甘辛無毒生
冤句五月採
當陸
爾雅曰遂(音逐)薚(音陽)馬尾也(郭璞注曰江東謂之當陸關西為薚)
本草經曰商陸一名夜乎
敗醬
范子計然曰敗醬出三輔
本草經曰敗醬似桔梗(其臭)如敗豆醬
綸布
本草經曰綸布一名昆布味酸寒無毒主十二種水腫癭
瘤聚結氣瘻瘡生東瘡
石龍芮
范子計然曰石龍芮出三輔
吴氏本草經曰龍芮一名水薑苔
蛇床
吴氏本草經曰蛇床一名蛇珠
博物志曰蛇床亂蘪蕪
雲實
本草經曰雲實味辛温生川谷治泄利脹癖殺蟲蠱毒去
邪惡多食令人狂走久服輕身通神明生河間
范子計然曰雲實生三輔
吳氏本草經曰雲實一名員實一名天豆神農辛小温黃
帝鹹雷公苦葉如麻兩兩相值高四五尺大莖空中六月
花八月九月實十月採
太平御覽卷第九百九十二
