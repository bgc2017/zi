太平御覽卷第九十四皇王部十九
魏烈祖明皇帝齊王高貴鄕公陳留王
烈祖明皇帝
魏志曰明皇帝諱叡字元仲文帝太子也生而太祖愛之
常令在左右年十五封武德侯黃初二年爲齊公三年爲
平原王以其母誅故未建爲嗣七年夏五月帝病篤乃立
爲皇太子丁巳即皇帝位詔太傅三公以文帝典論刻石
于廟門之外青龍見郟之摩陂井中幸陂觀龍於是改元
爲青龍摩陂爲龍陂二年三月山陽公薨素服發哀使持
節典護喪追謚山陽公爲漢孝獻皇帝葬以漢禮孫權入
居巢湖口向合肥新城又遣將陸議孫韶各將萬餘人入
淮沔六月征東將軍滿寵進軍拒之秋七月帝親御龍舟
東征權攻新城將軍張穎等拒守力戰帝軍未至數百里
權遁走群臣以爲大將軍方與諸葛亮相持未解車駕可
西幸長安帝曰權走亮膽破大將軍必制之吾無憂矣遂
進軍幸夀春錄諸將功封賞各有差八月大曜兵饗六軍
遣使者持節犒勞合肥夀春諸軍行還許昌宫司馬宣王
與亮連圍積日亮數挑戰宣王堅壘不應會亮卒其軍退
還景初元年泰山茬縣言黃龍見(茬土狸反)於是有司奏以爲
魏得地統宜以建丑之月爲正月定曆改年爲孟夏四月
眼色尚黃犧牲用白戎事乘黑首白馬建大赤之旗朝會
建太白之旗改太和曆爲景初曆其春夏秋冬孟仲季月
雖與正歲不同至於郊祀迎氣礿祠蒸嘗廵狩蒐田分至
啓閉班宣時令中氣早晩敬授民事皆以正歲斗建爲曆
數之序二年十二月帝寢疾不豫太尉宣王還至河内帝
驛馬召到引入卧内執其手謂曰吾疾甚以後事屬君君
其與爽輔少子吾得見君無所恨矣宣王頓首流涕即日
帝崩于嘉福殿年三十六葬高平陵
魏書曰帝生數歲而有𡵨嶷之姿武皇帝異之曰我基於
爾三世矣每朝讌會同與待中近臣並列帷幄好學多識
特留心於法理容止可觀望之儼恪即位之後容受直言
聽受吏民士卒上書一月之中至數十百封雖文辭鄙陋
猶覽省究意無厭倦
又曰青龍三年起太極諸殿築㹅章觀高十餘丈建翔鳳
於其上又於芳林園中起陂池檝櫂越歌又於列殿之北
立八坊諸才人以次弟序處其中貴人夫人巳上轉南附
焉其秩名擬百官之數帝常遊宴在内乃選女子知書可
附信者六人以爲女尚書使典省外奏事處分當畫可自
貴人巳下至尚保及給掖庭洒掃習伎歌者各有千數通
引榖水過九龍前玉井綺蘭蟾蠩含受神龍吐出使博士
馬均作司南車水轉百戲歲首建巨獸魚龍曼延弄馬倒
騎備如漢西京之制築閶闔諸門外罘(音浮)罳(音思)太子舍人
張茂以吴蜀數動諸將出征而帝盛興宫室留意於玩飾
賜與无度帑藏空竭乃上書諫之
魏氏春秋曰魏明帝天姿秀出立髮委地口吃少言而沉
毅好斷初諸公受遺輔導帝皆以方位處之政自己出而
優禮大臣開容善直雖犯顔極諫無摧戮也其君人之量
如此之偉然不思建德垂風固維城之基至使大權偏據
社稷無衛悲夫
魏略曰明帝欲平北邙令登臺見孟津辛毗諫曰若九河
溢涌洪水爲害丘陵皆夷何以禦之帝乃止
魏末傳曰初帝爲平原王母甄后妬文帝殺之故不立爲
太子嘗從帝獵見鹿子母帝射殺鹿母詔明帝射鹿子明
帝曰陛下巳殺其母臣不忍殺其子因涕泣文帝即放弓
箭以此深竒之而建樹之意定矣
廢帝齊王芳
魏志曰齊王諱芳字蘭卿明帝無子養王及秦王詢宫省
事祕莫有知其所由夾者(魏氏春秋曰或云任城王楷子也)青龍三年立
爲齊王景初三年正月明帝病甚乃立爲皇太子是月即
皇帝位二月西域重譯獻火浣布詔大將軍太尉臨試以
示百僚帝加元服賜羣臣各有差大將軍司馬景王將謀
廢帝以聞皇太后太后令曰皇帝芳春秋巳長不親萬機
躭淫内寵沉漫女德曰延倡優縱其醜謔延六宫家人留
止内房毁人倫之叙亂男女之節恭孝日虧悖傲滋甚不
可以承天叙奉宗廟遣芳歸藩于齊以避皇位是日遷居
别宫時年二十三使者持節送衛營齊王宫於河内之重
門制度皆如藩國之禮
魏略曰景王將廢帝遣郭芝入白太后后與帝對坐芝謂
帝曰大將軍欲廢陛下立彭城王據帝乃起去太后不悅
芝曰太后有子不能教令太將軍章巳成又勒兵在外以
備非常但當從旨將復何言太后曰我欲見大將軍口有
所說芝曰何可見耶但當速取璽綬太后意折乃遣傍御
取璽綬着坐側芝出報景王景王甚懽又遣使者授齊王
印綬當出就西宫帝受命遂載王車與太后別垂涕始從
太極殿南出群臣送者數千人太尉司馬孚悲不自勝餘
多流涕王出後景王又使使者請璽綬太后曰彭城王我
之季也今未立我當何之且明帝當絶嗣乎吾以爲高貴
鄕公睿文皇帝之長孫明皇帝之弟子於禮小宗有後太
宗之義其詳議之景王乃更召羣臣以皇太后令示之乃
定迎高貴鄕公是時太常以發二日待璽綬於温事定又
請璽綬太后令曰我見高貴鄕公小時識之明日我自欲
以璽綬手授之魏世譜曰晉受禪封齊王爲邵陵公年
四十三太始十年薨謚曰厲公
廢帝高貴鄕公
魏志曰高貴鄕公諱髦字彦士文帝孫東海定王彬子也
正始五年封郯縣高貴鄕公少好學夙成齊王廢公卿議
立公十月公至于玄武館羣臣奏請舍前殿公以先帝舊
處避止西廂羣臣又請以法駕迎公不聽丙寅公入于洛
陽羣臣迎拜西掖門南公下與將荅拜儐者請曰儀不拜
公曰吾人臣也遂荅拜至止車門下輿左右曰舊乘輿入
公曰吾被皇太后徵未知所爲遂步至太極東堂見于太
后是日即皇帝位百僚陪位者欣欣焉甘露元年夏四月
幸太學問諸儒曰聖人幽贊神明仰觀俯察始作八卦後
聖重之爲六十四立爻以極數凡斯大義罔有不備而夏
有連山殷有歸藏周曰周昜昜之書其故何也昜博士淳
于俊對曰庖犧因燧皇之圖而制八卦神農演之爲六十
四黃帝堯舜通其變三代隨時質文各繇其事故昜者變
昜也名曰連山似山出納雲氣連天地也歸藏者萬事莫
不歸藏於其中也帝又曰若使庖犧因燧皇而作昜孔子
何以不云燧人氏没庖犧氏作乎俊不能荅講昜畢復命
講尚書帝問曰鄭玄云稽古同天言堯同於天也王肅云
堯順考古道而行之二義不同何者爲是博士庾峻對曰
先儒所執各有乖異臣不足以定之然洪範稱三人占從
二人之言賈馬及肅皆以爲順考古道以洪範言之肅義
爲正帝曰仲尼言唯天爲大唯堯則之堯之大美在乎則
天順考古道非其至也今發篇義以明聖德而舍其大更
稱其細豈作者之意耶峻對曰臣奉遵師說未喻大義至
於文質折中裁之聖思復命講禮記帝問曰太上立德其
次務施報爲治何由而教化各異皆脩何政而能致於立
德施而不報乎博士馬照對曰太上立德謂三皇五帝之
世以德化民其次施報謂三王之世以禮爲治也帝曰二
者教化薄厚不同將主有優劣耶時使之然乎照對曰誠
由時有樸文故化有薄厚也帝幸壁雍會命羣臣賦詩侍
中和逌(音由)尚書陳騫等作詩賦稽留有司奏免官詔曰吾
以闇昧愛好文雅廣延詩賦以知得失而乃爾紛紜良用
反側其原逌等主者宣勑自爾巳後羣臣皆當翫習古義
脩明經典稱朕意焉魏氏春秋曰公神明爽儁德音宣㓪
罷朝景王私曰上何如主也鍾會對曰才同陳思武類太
祖景王曰若如卿言社稷之福也甘露元年二月帝讌群
臣於太極東堂與侍中荀顗尚書崔贊袁亮鍾毓中書令
虞松等並講述禮典遂言帝王優劣之差帝慕顗有立因
問顗等曰有夏旣衰后相殆滅少康收集夏衆復禹之績
漢高祖拔起壠畝驅帥豪雋芟夷秦項包舉宇内斯二主
可謂殊才異略命世大賢者也考其功德誰宜爲優顗等
對曰夫天下重器王者天授德應期運然後能受命創業
至於階緣前緒興復舊績造之與復固難易不同少康功
德雖美猶爲中興之君與漢世祖同流可也至如高祖臣
等以爲優帝曰自古帝王功德言行互有高下未必創業
者皆優紹繼者咸劣也湯武高祖雖俱受命賢聖之分所
覺懸殊少康殷宗中興之美夏啓周成守文之盛論德校
實方諸漢祖吾見其優未聞其劣頋所遇之時殊故所名
之功異爾少康生於滅亡之後降爲諸侯之隷﨑嶇逃難
僅以身免能布其德而兆其謀卒滅過戈克復禹績祀夏
配天不失舊物非至德弘仁豈濟斯勲漢祖因土崩之勢
仗一時之權專任智力以成功業行事動静多違聖撿爲
人子則數危其親爲人君則囚繫賢相爲人父則不能衛
子身没之後社稷幾傾若與少康易時而處或未能復大
禹之績也推此言之宜高夏康而下漢祖矣
漢晉陽秋曰帝見威權日去不勝其忿乃召侍中王沉尚
書王經散騎常侍王業謂曰司馬昭之心路人所知也吾
不能坐受廢辱今日當與卿自出討之王經曰昔魯昭公
不忍季氏敗走失國爲天下笑今權在其門久矣朝廷四
方皆爲之致死不顧逆順之理非一日也旦宿衛空闕兵
甲寡弱陛下何所資用而一旦如此無乃欲除疾而更深
之耶禍殆不測宜見重詳帝乃出懷中板投地曰行决矣
正使死何所恨况不死耶於是入白太后沉業奔走告文
王爲之備帝遂帥僮僕數百鼔譟而出文王弟屯騎校尉
伷(音胄)入遇帝於東止車門左右呵之伷衆奔走中護軍賈
充又逆帝戰於南闕下帝自用劒揮衆欲退太子舍人成
濟問充曰事急矣當云何充曰今日之事無所問也濟即
前刺帝刃出於背文王聞大驚自投於地曰天下其謂我
何太傅孚奔往枕帝股而哭哀甚殺陛下者臣之罪也葬
高貴鄕公于洛陽西北三十里屈澗之濱下車數乘不設
旌旐百姓相聚而觀之曰是前日所殺天子也或掩面而
泣悲不自勝
帝王世紀曰高貴卿公爲太子舍人成濟所害年二十以
公禮葬之
陳留王
魏志曰陳留王諱奐字景明武帝孫燕王宇之子也甘露
三年封安次縣常道鄕公高貴鄕公卒公卿議迎立公六
月入于洛陽即皇帝位於太極前殿大赦改元景元四年
詔伐蜀命征西將軍鄧艾督帥諸軍趣甘松沓中雍州刺
史諸葛緒督諸軍趨武都高樓首尾踧討若擒姜維便當
東西並進掃滅巴蜀也又命鎮西將軍鍾會由駱谷伐蜀
所至輙克十一月蜀主劉禪降巴蜀皆平咸熙二年命晉
王冕十有二旒建天子旌旗進王妃爲王后世子爲太子
八月相國晉王薨太子炎紹封襲位㹅攝百揆十二月禪
位于晉改次于金墉城而終館于鄴時年二十在位六年
帝王世紀曰陳留王即位禪晉封陳留王就國治鄴奉魏
宗祀魏世譜曰晉封帝爲陳留王年二十八太安元年崩
謚曰元皇帝〇魏志評曰古者以天下爲公唯賢是與後
代世位立子以嫡若胤嗣不繼則宜取旁親明德若漢之
文宣者斯不易之常准也明帝旣不能然情繫私愛撫養
嬰孩傳以大器託付不專必參枝族终於曹爽誅夷齊王
替位高貴鄕公才惠夙成好問尚辭亦文帝之風流也然輕
躁肆忿自䧟大禍陳留王恭巳南面宰輔統政仰遵前式
揖讓而禪遂饗封大國作賓于晉比之山陽班寵有加焉
太平御覽卷第九十四
