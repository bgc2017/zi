太平御覽卷第九百四十
鱗介部十二
瓊魚横公魚髮魚蒱魚
印魚黃魚寄魚君魚
琵琶魚䟽齒魚班魚黃雀魚
鷰魚鳶魚赤魚玄魚
邵魚鱬鰗魚井魚鏡魚
含光魚&KR2875;魚&KR3099;魚吹沙魚
伏念魚金石魚婢屣魚奴屩魚
魚銅哾魚陶魚石班魚
戴星魚&KR3245;魚魿魚織杼魚
䱦鯺魚土奴魚新婦魚海稀魚
鯤炮魚鉛刀魚蝦蟇魚黿魚
鼠魚弓魚&KR3431;&KR3246;魚黍魚
䱽魚饋尾魚土拌魚高魚
蘆䱐魚鼉風魚鯤魚海鯤魚
鮞魚細赤魚鰥魚真魚
雞子魚竹魚乳穴魚&KR3603;魚
瓊魚
漢武内傳曰西王母曰仙人上藥有流淵瓊魚
横公魚
神異經曰北方荒外有石湖其中有横公魚長七八尺形
狀如鱧而目赤晝則在湖中夜化爲人刺之不入煑之不
死以烏梅二七煑之乃熟食之可以止邪病(玄黃經曰横公魚不可殺)
(唯加烏梅其氣乃滅)
髮魚
魏武四時食制曰髮魚帶髮如婦人白肥無鱗出滇池
蒲魚
魏武四時食制曰蒲魚其鱗如粥出郫縣
印魚
臨海異物志曰印魚無鱗形似䱜形(音錯)額上四方如印有文
章諸大魚應死者印魚先封之
郭延之述征記曰城陽縣南六里堯母慶都墓廟前一池
魚額間有印文名頰魚非告祠者捕不可得
左思吴都賦曰印龜鱕(音藩)䱜
黃魚
吴書曰薛綜上䟽交州刺史朱符多以鄕人分作長史強
賦民黃魚一枚稻一斛
劉欣期交州記曰武寧縣秋九月黃魚上化作鶉鳥
南方草物狀曰短細黃魚九月中因秋風而變成鶉上團
吏捕取炙食滋味肥美
南中八郡志曰江出黃魚魚形頗似鱣骨如葱可食
郭義恭廣志曰揵爲郡𤏡道縣出臑骨黃魚
寄魚
沈懷遠南越志曰寄魚長三寸似白魚常附海船以濟洪
波一曰寄載魚
臨海水土記曰寄度魚長三寸似白魚
君魚
沈懷遠南越志曰君魚長三寸背上骨如筆管大者似矛
逢諸細魚及黿腹皆斷之
琵琶魚
臨海異物志曰琵琶魚無鱗形如琵琶
沈懷遠南越志曰琵琶魚無鱗長二尺形似琵琶故因以
爲名
任昉述異記曰海魚千歲爲劒魚樂魚一名琵琶魚形似
琵琶而喜鳴因以爲名
左思吴都賦曰鮫鯔琵琶
曹毗掦都賦曰魚則琵琶烏賊
䟽齒魚
魏武四時食制曰䟽齒魚味如猪魚出東海
潘岳滄海賦曰比目䟽齒
班魚
魏武四時食制曰班魚頭中有石如珠出北
郭義恭廣志曰班魚頭中有玉石如珠璣
黃雀魚
臨海異物志曰黃雀魚常以八月化爲黃雀到十月入海
爲魚
風土記曰六月東南長風俗名黃雀風時海魚化爲黃雀
因爲名也
鷰魚
臨海異物志曰鷰魚長五寸隂雨起飛高丈餘
鳶魚
臨海異物志曰鳶魚狀如鳶唯無尾足隂雨日亦飛高數
丈
赤魚
魚豢魏略曰文帝欲受禪赤魚遊於露鑊
玄魚
王子年拾遺錄曰夏鮌理水無功沉於羽川化爲玄魚大
千尺後遂死横於河海之間後世聖人以玄魚爲神化之
物以玄字合於魚字爲鮌字
邵魚
臨海水土記曰邵魚狀如鳶魚
鱬(而朱切)鰗魚
臨海水土記曰鱬鰗魚狀如鳶魚形
井魚
臨海異物志曰井魚頭有兩角
鏡魚
臨海異物志曰鏡魚如鏡形體薄少肉
含光魚
臨海異物志曰含光(魚一)名臘魚黃而美故謂之臘有光照
燭
沈懷遠南越志曰含光謂臘魚正黃而美故謂爲臘魚夜
則有光
嶺表錄異曰黃臘魚即江湖之横魚頭觜長而鱗背金色
南人臠爲炙雖美而毒或煎&KR1572;或乾夜即有光如燭
&KR2875;魚
臨海異物志曰&KR2875;魚如指長七八寸但有脊骨好作羹大
者如竹竿曝作燭極有光明
&KR3099;魚
臨海異物志曰&KR3099;魚三月生溪中裁長一寸至十月中東
還死於海香氣聞於水上到時月輙復更生
永嘉地記曰石堂水口多&KR3099;魚
吹沙魚
臨海異物志曰吹沙長三寸背上有刺犯之螫人
伏念魚
臨海水土記曰伏念魚似吹沙魚
金石魚
南越記曰金石魚形員如七寸柈
婢屣魚
臨海異物志曰婢屣魚口近腹下形似婦人屣
奴屩魚
臨海水土記曰奴屩魚長一尺如屩形
魚(音沃)
臨海水土記曰魚似蒲魚長三尺
銅哾魚
臨海異物志曰銅哾魚長五寸似鯈魚
陶魚
臨海水土記曰陶魚長三尺似鱦(音䋲)魚
石班魚
臨海水土記曰石班魚媱蟲六蟲爲一
又曰石班魚媱蟲(蝘蝥也如虎文俗言蝘蝥於水邊呼之因走上岸合牝其子)
(不可食也)
戴星魚
臨海水土記曰戴星魚狀如鳶魚背上有兩白璫如指大
因名之云
&KR3245;魚
沈懷遠南越志曰&KR3245;魚似&KR3144;(音畢)尾上有刺如欓樹刺也
魿魚(音零)
臨海水土記曰魿魚似䰸魚
異物志曰南方魚多不肥美唯魿魚爲上大者長二尺作
膾炙尤香而美
嶺表錄異曰魿魚如白魚而身稍短尾不偃清遠江多此
魚盖不産於海也廣人得之多爲膾不腥而美諸魚無以
過也
織柕魚
臨海水土記曰織杼魚狀似&KR3099;魚味美於諸魚
沈懷遠南越志曰織杼魚如真魚背上正青
䱦鯺魚
臨海水土記曰䱦鯺形似䱦魚戲於重川靡有定所
土奴魚
臨海水土記曰土奴魚頭如虎有刺螫人
新婦魚
臨海水土記曰新婦魚似䱦魚長一丈
海狶魚
臨海水土記曰海狶魚豕頭身長九尺
郭璞江賦曰魚則江豚海狶
曹毗楊都賦曰海狶鯨鱘
鯤鮑魚
臨海水土記曰鯤鮑魚似海印魚
鉛刀魚
臨海水土記曰鉛刀魚似(鉛刀魚名似魚)
蝦蟇魚
臨海水土記曰蝦蟇魚色如䳒魚頭似蝦蟇尾又似鳶
黿魚(音元)
臨海水土記曰黿魚長五寸
鼠魚
沈懷遠南越志曰鼠魚頭如鼠
臨海異物記曰鼠魚長七寸頭如鼠
弓魚
臨海水土記曰弓魚長三寸似鯢魚
&KR3431;&KR3246;魚
臨海水土記曰&KR3431;&KR3246;魚長一尺
黍魚
臨海水土記曰黍魚長三尺似&KR1736;
䱽魚(音倉)
臨海水土記曰䱽魚兩肋下有大肉如炙臠大
嶺表錄異曰䱽魚形似鯿魚而腔上突起連背而圓身肉
甚厚肉白如只有一脊骨治之以薑葱缹(音缶也)之粳米
其骨亦軟飱者無所棄鄙俚謂之狗磕睡魚(以其犬在盤下難伺其骨)
(故云狗磕睡魚也)
饋尾魚
南越記曰饋尾魚有毒一名鼈魚
土拌魚
臨海水土記曰土拌魚長七寸白黑班文
高魚
異物志曰高魚與鱒相似與蜥蜴於水上相合常以三二
月中有雌而無雄食其胎殺人
蘆䱐(音孚)魚
異物志曰蘆䱐似鰌蝥而有細文多膏肥美大如蘆管夲
出地中隨泉浮出俗名蘆䱐
沈懷遠南越志曰蘆䱐魚生山曲之間穴地爲窟泉源踊
則此魚出今盧陵以南至于南州有焉俗以爲醬
鼉風魚
異物志曰冬天此魚數千萬頭共處大窟中藏上有白氣
或在鼉穴中皮黑如&KR0238;能潜知數里中空木所在因風而
入空木化爲蝙蝠其肉甚美
鯤魚
毛詩鷄鳴曰弊笱在梁其魚魴鯤
爾雅曰鯤魚子(凡魚之子緫名鯤)
又曰鱦小魚(音䋲又孕今江東呼魚子未成者爲䋲也)
海鯤魚
王子年拾遺錄曰黑河北極也其水濃黑不流上有黑雲
生焉有黑鯤千尺狀如鯨常飛遊往於南海
莊子曰北溟有魚其名爲鯤其大不知幾千里
江逌詩曰巨鼇戴蓬萊大鯤運天池倏忽雲雨興俯仰三
洲移
孫放詠莊子詩曰巨細同一馬物化無常歸脩鯤解長鱗
鵬起片雲飛撫翼摶積風仰凌垂天翬
袁宏北征賦曰魚託水而成鯤木在山而有松
鮞魚(音而)
吕氏春秋曰魚之美者東海之鮞
張衡西京賦曰巢鯤鮞(鯤魚子也鮞細魚類也)
細赤魚
劉義慶幽冥錄曰始興雲水源有湯泉每至霜雪其上蒸
氣高數十丈泉中常有細赤魚出遊莫有獲者
鰥魚
毛詩曰弊笱在梁其魚魴鰥(鰥夫魚也)
孔叢曰衛人釣於河得鰥其大盈車曰吾下一魴之餌鰥
過而不視又以豚之半則呑矣子思曰鰥貪以餌死士貪
以禄死
真魚
沈懷遠南越志曰真魚如織紵魚
臨海水土記曰魚俗謂之猶魚
鷄子魚
嶺表錄異曰鷄子魚口有觜如鷂肉翅無鱗尾尖而長有
風濤即乘風飛於海上船稍類鮐鯣魚
竹魚
嶺表錄異曰竹魚産江溪間形如鱧魚大而少骨青黑色
鱗下間以朱點鬛可翫或烹以爲羹臛而美
乳穴魚
嶺表錄異曰全義嶺之西南有盤龍山山有乳洞斜貫一
溪號爲靈水溪(今桂州靈川縣也)溪内有魚皆脩尾四足丹其腹
游泳自若漁人不敢捕之(爾雅云鯢似鮉四足聲如小兒今商州山溪内亦有此魚謂之納魚)
&KR3603;魚
臨海水土記曰&KR3603;魚似鱦魚長二尺
太平御覽卷第九百四十
