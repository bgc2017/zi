太平銜覽卷第五百六十五
樂部三
雅樂下律吕
雅樂下
國語曰夫琴瑟尚宮鍾尚羽石尚角大不踰宫細不過羽
故樂器重者從細輕者從大瓦絲尚商匏竹尚徵革木一
聲吕以和樂律以平聲金石以動之絲竹以行之歌以詠
之匏以宣之土以贊之革木以節之物得其常曰樂清濁
相應曰聲聲相保曰和細大不踰曰平如是金磨之石
擊之絲木越之匏竹節之以節八風
春秋感精符曰冬至日人主與群臣左右縱樂五日天下
人衆亦家縱樂五日以迎日冬至人主備八能之士
撞黃鍾之鍾擊黃鍾之鼓公卿大夫列士乃
使八能之士擊黃鍾之鼓用馬革鼓員徑八尺一寸鼓黃
鍾之瑟瑟用槐木瑟長八尺一寸吹黃鍾之律間音以竽
𥙷竽長四尺二寸天地以和應黃鍾之音得蕤賓之律應
則公卿大夫列士以德賀於人主因請政所行請五官之
符各受其賞聲之調者時氣和則人主以礼賜公卿列士
五日儀定天地之氣和人主公卿大夫列士之德則隂
陽之晷如度數夏日至之礼如冬日至之礼舞八樂皆以
肅敬爲戒(八音者雲用五英大筮大卷大韶大夏大護大武也)黃鍾之音調諸氣和
人主之音順則蕤賓之律應磬聲和公卿大夫列士誠信
林鍾之律應此謂冬日至成天文夏日至成地理
穎客春秋釋例曰周用六代之禮樂故有雲門咸池大韶
大夏大護大武也魯受四代之禮樂故不舞雲門咸池示
有降殺也五經通義曰受命而王者六樂焉以太一樂天
以咸池樂地以肆夏樂人以大夏樂四時以大護樂五行
神明以大武樂六律各象其性而爲之制以樂其先祖又
曰歌舞同處耶異耶歌者象德舞者象功君子尚德下功
故歌在堂舞在庭歌以飬形歌者有聲舞者有形何言歌
在堂也以燕礼曰升歌鹿鳴以是知之何以言舞在庭也
援神契曰合忻之樂舞於堂四夷之樂陳於戶以是明之
韓詩外傳曰古者天子左右五鍾將出則撞黃鍾而右五
鍾應之馬鳴中規律駕者文御者有數立則磬折拱則抱
鼓出入中規折旋中矩然後太師奏升車之樂告出也入
則撞蕤賓以治容貌容貌治則得顔色齊顔色齊則肌膚
安蕤賓有声鵠震馬鳴及倮介之虫無不延頸以聽蕤賓
在内者皆玉色在外者皆金声然後少師奏升堂即席告
入也此言物類相感声相應之義也
又曰湯作護聞其宫声使人温良而寬大聞其商声使人方
廉而好義聞其角声使人惻隱而仁愛聞其徵声使人樂
飬而好施聞其羽声使人恭儉而好礼
白虎通曰樂也君子樂得其道小人樂得其欲声音何声
鳴也聞其声即知所生声音者謂官商徵羽也音飲也剛
弱清濁和而相飲也音有八謂金石絲竹土木匏革太平
乃作樂樂所以防淫奢民飢寒何樂之防
子思子曰繁於樂者重於憂厚於味者薄於行君子同則
有樂異則有禮
孟子曰莊暴見孟子曰暴見於王王語暴以好樂暴未有
以對也孟子曰王之好樂甚則齊國其庶幾乎他日見於
王曰王嘗語莊子以好樂有諸王變乎色曰寡人非能好先王
之樂也直好世俗之樂耳曰今之樂猶古之樂也臣請爲
王言之今王鼔樂於此百姓聞王鍾鼔之声管籥之音舉
疾首䠞頞而相若曰吾王之好鼓樂夫何使我至於此極
也父子不相見兄弟妻子離散此無他不與民同樂也今
王鼓樂於此百姓聞王鍾鼔之声管籥之音舉欣欣然有
喜色而相告曰吾王庶幾無疾病與何以能鼓樂也此無
他與百姓同樂也今王與百姓同樂則王矣
墨子曰程繁問於子墨子曰聖王不爲樂昔諸侯倦於聽
治息於鍾鼓之樂士大夫倦於聽治息於竽琴之樂農夫
春耕夏耘秋歛冬藏息於吟缶之樂今夫子曰聖王不爲
樂此譬之猶馬駕而不脫弓張而不弛墨子曰昔者堯舜
有茅茨者且以爲禮且以爲樂湯放桀環天下自立因先
王之樂又自作樂命曰護又循九韶武王勝殷殺紂環天
下自立因先王之樂又自作樂命曰象周成王因先王之
山海經曰祝融生子長琴是處搖山始始作樂
世說曰荀公曾善解音声時論謂之闇解遂調律吕正雅
樂每至正會殿庭作四指自謂宮商無不諧韻阮咸妙賞
時論謂之神解每至公會作樂荀心識阮意必謂之不調
而阮口初無言直意忌之遂出阮爲始平太守後有田父
耕於野地中得周時玉尺便是天下正尺荀試以校巳所
治鍾鼓金石絲竹皆短校一米於此伏阮之妙解徵阮南
還
說苑曰孔子至齊郭門之外遇一嬰兒擊一壷相与俱行
其視精其心端孔子謂御曰趣駈之韶樂方作故樂不獨
自樂也又以樂人非獨以自正也又以正人
樂說曰聖人作樂不以爲娱樂以觀得失之節故不取備於
一人必湏八能之士故八士或調隂陽或調五行或調盛
人或調律曆或調五音與天地神明合德者則七始八終
各得其宜也(七始謂四方天地人也)
又曰上元者天氣也居中調禮樂教化流行㹅五行氣爲
一下元者地氣也爲萬物始質也爲萬物之容範中元者人
氣也其氣以定萬物通於四時承天心理禮樂通上下四
時之氣和合人之情以愼天地者也時元者受氣於天布
之於地以時出入萬物者也風元者禮樂之夲萬物之首
物莫不以風成熟也聖王知物極盛則衰暑極則寒樂極
則哀是以日中則昊月盈則蝕天地盈虚與時消息制禮
作樂者所以改世俗致祥風和雨露爲萬姓獲福於皇天
者也聖人作樂䋲以五元度以五星碌貞以道德彈形以
䋲墨賢者進佞人伏(䋲正也碌碌摩也貞正也彈割也)
要覽曰桓君山曰余兄弟頗好音嘗至洛聽音終日而心
足由是察之夫深其旨則欲罷不能不入其意故過已
風俗通曰案劉韶鍾律書曰春宫秋律百卉必凋秋宫春律
萬物必榮夏宫冬律雨雹必降冬宫夏律雷必發声夫音
樂至重所感者大故曰知禮樂之情能作知禮樂之文者
能述
華譚論曰夫無声者五音之祖无形者萬物之君夲其祖
然後情商徵之妙理其君然後正妍朴之容推精朴以撿
得失稽清濁以接在亡夫宿瘤嫫母經日而人不視者何
一尺之面醜也西施毛嬙靡服而人左顧者何一尺之面好
也夏姬以容美而陳亡濮水以声好而國滅夫何媱哇之
有乎是以聖王知物之感人無窮而情之好悪无節无窮
則人不能防其行无節則中材不能制其欲是以爲制可
行之禮立中庸之法使賢者俯就不肖者企及明樂之妙
以爲教也
阮籍樂論曰聖人之作樂將以順天地之體成萬物之性
也故定天地四方之音以迎隂陽八風之聲均黃鍾中和
之律開群生萬物之氣奏之圜丘而天神下奏之方丘而
地祗上吴楚之風好勇故其俗輕死鄭衛之風好淫故其俗
輕蕩輕死故有蹈水赴火之歌輕蕩故有桑間濮上之曲
懷永曰之娛抱長夜之忻云終身之樂淫縱之俗故江淮
以南其民好殺漳汝之間其民好奔吳有雙劒之節趙有
挾琴之客氣發於中声入於耳手足飛揚不覺其駭也
桓譚新論曰楊子雲大才而不曉音余頗離雅操而更爲
新弄子雲曰事淺易喜深者難識卿不好雅頌而悅鄭声
宜也
律呂
周禮曰大師掌六律六同以合隂陽之声陽声黃鍾大蔟
姑洗蕤賓夷則無射隂声大吕應鍾南吕函鍾小吕夾鍾
皆文之以五声宫商角徵羽皆播之以八音金石土革絲
木匏竹注云以合隂陽之声者声之隂陽各有合也黃鍾
子之氣也十一月建焉而辰在星紀大吕丑之氣也十二月
建焉而辰在玄枵太簇寅之氣也正月建焉辰在娵訾應
鍾亥之氣也十月建焉辰在析木之津姑洗辰之氣也三
月建焉而辰在大梁南吕酉之氣也八月建焉而辰在壽
星蕤賓午之氣也五月建焉而辰在鶉首林鍾未之氣也
六月建焉而辰在鶉火夷則申之氣也七月建焉而辰在
鶉尾中吕巳之氣也四月建焉而辰在實沈無射戍之氣
也九月建焉而辰在大火夾鍾夘之氣也二月建焉而辰
在降婁辰與建交錯互處如表裏然是其合也其相生則
以隂陽六體爲之黃鍾初九下生林鍾之初六也林鍾又
上生太簇之九二太蔟又下生南吕之六二南吕又上生
姑洗之九三姑洗又下生應鍾之六三應鍾又上生蕤賓之
九四蕤賓又下生大吕之六四大吕又上生夷則之九五
夷則又上生夾鍾之六五夾鍾又下生無射之上九無射
又上生中吕之上六同位者象夫婦異位者象母子所謂
律娶妻而吕生子者也
又曰典同掌六律六同之和以辨天地四方隂陽之声以
爲樂器注云陽声属天隂声属地天地之声布於四方故
書同或作銅鄭司農云陽律以竹爲管隂律以銅爲管竹
陽也銅隂也各順其性
吕氏春秋曰黃帝詔伶倫作爲音律伶倫自大夏之西乃
之崑崙之隂取竹於嶰谷以生竅厚簿均者断兩節間其
長九寸而吹之以爲黃鍾之宫日含少次制十二管以崑
崙之下聽鳳之鳴以別十二律其雄鳴爲六雌鳴亦六此
黃鍾之宫適合皆可生之而律之夲也故曰黃鍾徵而均
鮮全而不傷其爲宫獨尊象大聖之德可以明至賢之功
故奉而薦之于宗廟以歆迎功德世世不忘是故黃鍾生
林鍾林鍾生大吕大吕生夷則夷則生太蔟太蔟生南吕
南吕生夾鍾夾鍾生無射無射生姑洗姑洗生應鍾應鍾
生蕤賓之分所生益之一分以上生三分所生去其一分
以下生黃鍾大吕大蔟夾鍾姑洗中吕蕤賓爲上林鍾夷
則南吕無射應鍾爲下生大聖至理之世天地之氣合以生
風日至則曰行其風以生十二律放仲冬短至則生黃鍾
季冬生大吕孟春生太蔟仲春生夾鍾季春生姑洗孟夏
生仲吕仲夏生蕤賓季夏生林鍾孟秋生夷則仲秋生
南吕季秋生無射孟冬生應鍾天地之風正十二律也
樂書曰雅樂部器隨律定聲合德其所也黃鍾之均則用
黃鍾之器合太蔟之均則用太蔟之器是故旋宫法此聲
律克諧則無借器度音咸取中声恊律是以三倍黃鍾而
大至于雷霆謂黃鍾之律度三分九寸而倍成一尺八寸
則合雷霆之濁声也九寸而減餘四寸五分則應中宫之
清声也唯當九寸是謂正聲而可恊和神人感通天地流
而不息合同而化是故地氣上隮天氣下降隂陽相摩天
地相蕩鼓之以雷霆奮之以風雨動之以四時煖之以日月
而百化興焉如此則樂者天地之和也故書云声依永律
和声則五音不失其常六律不差其度謂孤竹之管律應
夾鍾聲與氣諧故感天神而降孤竹之管律應林鍾聲與
器諧故感地祇而出隂竹之管律應黃鍾聲與器諧故感
人鬼而至樂纂云昔晉人有銅藻盤無故自鳴問之於張
茂先荅曰此器與洛陽宫鍾聲相諧宫中撞鍾故鳴也若
以鑢之音殊其鳴可止後果如其言也是故樂之制器法
度均聲得之毫釐失之千里故大樂之道與政通矣
古今樂錄曰北齊神武覇府田曹參軍信都芳代号知音
能以管候氣觀雲色嘗與人對語即指天曰孟春之氣至
矣人往驗管而飛灰巳應每月所候言皆無爽又爲輪扇二
十四理地中以測二十四氣每一氣感則一扇住並與管
灰相應若合符契焉
又曰隋文帝遣毛爽及蔡子元于普明等以候節氣依
古於三重密屋之内以木爲案十有二具每取律吕之管隨
十二辰置于案上而以土埋之上平於地中實葭莩之灰
以輕緹素覆律口每地氣至與律冥符則灰飛衝素散
出于外而氣應有早晚灰飛有多少或初入月其氣即應或
至中下旬開氣始應者或灰飛出三五夜而盡或終一月才
飛少許者帝異之問牛弘對曰灰飛半出爲和氣灰全出
爲猛氣吹灰不能出爲衰氣和氣應者其政平猛氣應
者其臣縱衰氣應者其君暴帝駮之曰臣縱君暴其政不
和非月別暴也今十二月律於一歲内應並不同安得暴君
縱臣若斯之甚也弘不得對
太平御覽卷第五百六十五
