太平御覽卷第九百三十三
鱗介部五
蛇上
周易繫辭下曰尺蠖之屈以求信也龍蛇之蟄以存身也
爾雅曰螣螣蛇(龍類也能興雲霧而遊其中淮南云蟒蛇)蟒王蛇(郭璞注曰蟒蛇最大者故)
(曰王蛇)
左傳莊公曰初内蛇與外蛇闘於鄭南門之中内蛇死六
年而厲公入
又文下曰有蛇自泉宫出入于國如先君之數(自伯禽至僖公十七君)
秋八月辛未聲姜薨毀泉臺(魯人以爲蛇妖所出而聲姜薨故壞之)
又襄三叔向母曰深山大澤實生龍蛇
又襄五梓愼曰今兹宋鄭其饑乎蛇乘龍(蛇玄武之宿虚危之星)
史記曰秦文公夢黃蛇自天下屬地其口出於鄜衍文公
問史敦敦曰此上帝之徵君其祠之於是作鄜峙
漢書曰高祖以亭長送徒驪山夜行經豐西大澤中有大
蛇當道拔劒斬之遂行後人至者見一老嫗哭蛇曰此白
帝子也向赤帝子過而殺之媪因忽然不復見
後漢書曰華他嘗行道見有病咽塞者(咽喉也)因語之曰向
來道隅有賣餅人䓑韲甚酸可取三升飲之病自當去即如
他言乃立吐一蛇
晉書曰杜預先在荆州因宴集醉卧齋中外人聞嘔吐聲
竊窺於戶而見一大蛇垂頭而吐聞者異之
又曰樂廣常有親客久闕不復來廣問其故荅曰前在坐
蒙賜酒方欲飲見杯中有蛇意甚惡之旣飲而疾于時河
南廳事壁上角漆畫作蛇廣意杯中蛇即角影也復置酒
於處謂客曰酒中復有所見不荅曰所見如初廣乃告其
所以客豁然而解沉痾頓愈
又曰趙王倫篡位殿上有大蟒及小蟒耳間垂肉似重孝
幘小蟒亦然
又曰慕容熙遊干城南止大柳樹下若有人呼曰大王且
止熙惡之伐其樹乃有蛇長丈餘從樹中而出
又曰沮渠蒙遜攻浩舋而蛇盤於帳前蒙遜笑曰前爲一
騰蛇今盤在吾帳天意欲吾回師先定酒泉燒攻具而還
沈約宋書曰劉秀之少孤貧有志操十許歲時與諸兒戲
於前渚忽有大蛇來勢甚猛莫不顛沛驚呼秀之獨不動
衆並異焉
南史曰梁主衣庫見黑蛇長丈許數十小蛇隨之舉頭高
丈餘南望俄失所在帝又與宮人幸玄州苑復見大蛇盤
屈於道羣小蛇遶之並黑色帝惡之宫人曰此非怪也恐
是錢龍帝勑所司即日取數十萬錢鎮於蛇處以厭之因
設法會赦囚徒賑窮乏退居栖心省又有蛇從屋墜落帝
帽上忽然便失又龍光殿上所御肩輿復見小蛇縈屈輿
中以頭駕夾膝前金龍頭上見人走逐之不及
梁書曰倭國有獸如牛名山鼠又有大蛇吞此獸蛇皮堅
不可斫其上有孔乍開乍閉時或有光射中之蛇則死矣
陳書曰後主末年昏淫政亂秘書監傳縡上書諫諍後主
逼令自盡死後有惡蛇上屋來靈床當前受祭酹而去復
來百有餘日時有彈指聲俄而陳滅
後魏書曰東魏孝靜帝武定中有大蛇見武牢城上時北
豫州刺史高仲蜜以孝牢叛死者數千人後武消難之任
武牢蛇又見消難亦叛土人謂之雌龍
隋書曰煬帝大業末年翟讓初見李密衣在格上密腰帶
化爲赤蛇讓心異之竟爲密所殺
又曰薛濬初爲童兒時與宗中諸兒遊戲于澗濱見一黃
蛇有角及足召羣兒共視了無見者濬以爲不祥歸而憂
悴母逼而問之濬以賓對時有胡僧詣宅乞食濬母怖而
告之僧曰此乃兒之吉應且是兒也早有名位然壽不過
六七耳言終而出忽然不見時咸異之旣而壽終於四十
二六七之言於是驗矣
又曰李密據偃師王世充領兵討之夜有班蛇長丈餘向
寢屋作聲如牛吼執伏者斬之明日戰大潰疋馬歸國
唐書曰太宗屯桓壁常欲覘敵潜軍遠抄騎皆四散太宗
與一甲士登丘而睡俄然賊兵四面雲合不之覺也會有
蛇逐鼠觸甲士驚起因見賊至遽白太宗而俱上馬馳百
餘步爲賊所及發大羽箭射之殪其驍將賊騎乃退當時
以爲神異焉
又曰建中三年趙州寧晉縣仁孝里沙北有棠樹甚茂百
姓禱之爲神忽有羣蛇數千自東南來趨北岸集棠樹下
爲二積留居南岸者爲一積俄有三龜徑寸繞行積傍積
蛇盡死而後各登其積野人以告蛇腹皆有瘡若矢所中
又曰元和中五坊小使每群聚於賣酒食家肆情飲啖將
去留蛇一篋誡之曰吾以此蛇致供奉鳥雀可善飼之無
使飢渴主人賂而謝之方肯携蛇篋而去
又曰李朝晟爲邠州刺史城方渠無水師徒囂然遽有青
蛇乘高而下視其跡水隨而流朝晟令築防環之遂爲停
泉軍人仰飲以足圖其事上聞詔致祠焉
又曰罽賓國有鼠喙尖而尾赤能食蛇有被蛇螫者鼠輙
嗅而尿之其瘡立愈
止猶爲蛇足昭陽解軍而歸〇孫子兵法曰善用兵者譬
如率然率然常山之蛇也擊其首則尾至擊其尾則首至
擊其中身則首尾俱至
慎子曰騰蛇游霧飛龍乘雲雲罷霧散與蚯蚓同
韓子曰昔黃帝合鬼神於西太山作爲青角虎狼在前蟲蛇
伏後
又曰蟺似蛇而蠶似蠋(音屬)人見蛇則驚駭見蠋則毛起漁
者持蟺婦人拾𧖟利之所在皆爲賁諸
又曰鴟夷子皮事田成子成子去齊亡之燕鴟夷子皮負
傳而從至望邑曰子獨不聞涸澤之蛇乎澤涸將徙有小
蛇謂大蛇曰大蛇行而小蛇隨之人以爲蛇之行者耳必
有殺子子不如相銜負我以行人必以我爲神也乃相負
越公道而行人皆避之今子美而我惡以子爲我上客一
乘之君也以子爲我使者萬乘之卿也不如爲我舍人田
成子負傳而隨之至逆旅君待之甚敬因獻酒肉
淮南子曰越人得蚺蛇以爲上肴中國得而棄之無用(蚺蛇)
(大蛇也其長數丈)
又曰犧牛騂毛宜於牲其象以致雨不若黑戾(黑戾黑色蛇屬也戾)
(潜於水神象能致雨也)
又曰神蛇能斷而復屬而不能使人勿斷也
又曰昔容成氏之時道路鴈作行而處(容成黃帝時造曆上)記嬰兒於
巢上致餘糧於畝首虎豹可尾蛇&KR3280;可蹷
又曰虎豹不可使緣木蝮蛇不可以安足
淮南万畢術曰烏喙蛇肝病病作不苦(取烏喙蛇肝各等治和丸如梧桐實)
(欲作吞一丸人不倦矣)
枹朴子曰巳日山中稱寡人者社中蛇也
又曰或問隱居山澤治蛇蝮之道曰昔員丘多大蛇又生
好藥黃帝將登焉廣成子教之佩雄黃而蛇去也今帶武
都雄黃色如鷄冠者五兩以入山林則不畏蛇蛇若中人
以少許雄黃末傳之瘡中登愈
又曰蛇類雖多唯有蛇蝮中人至急一日不治則殺人若
不曉方術而爲此蛇所中者但以刀割瘡肉投地其肉沸
如火湏臾燋盡而人得活也
山海經曰泰華山有蛇名曰肥遺六足四翼見則天下大旱
又曰巴蛇吞象三歲而出骨君子服之巳心腹之疾(今南方蚺)
(蛇吞鹿巳爛自絞於樹腹中骨皆穿鱗甲間出此類也)
又曰大同之山有蛇名曰長蛇其毛如彘豪其音如鼓柝
(如鼓人擊柝身音吒)
又曰鱗山多鳴蛇其狀如蛇四翼音如磬見則大旱
又曰黑齒人爲人黑齒有蛇一赤一青在其傍
又曰雨師爲人黑手各操一蛇
星經曰騰蛇二十二星在室北近河主蟲蛇
說苑曰齊景公獵上山見虎下澤見蛇問晏子曰此不祥
耶曰有賢不知知而不用用而不任此不祥耶山是虎室
澤是蛇窟何不祥乎
新序曰太子申生至靈臺蛇遶左輪御曰速得國之祥太
子遂不反伏劒而死
賈誼書曰晉文公出田前駈還曰前有大蛇其高如隄横
道而處文公曰還車而歸其御曰臣聞祥則迎之妖則凌
之今前有妖請攻之公曰不可吾聞天子夢惡則脩道諸
侯夢惡則脩政大夫夢惡則脩身善是則禍不至今我有
失行而天戒以妖我若攻之是逆天令也乃歸齋宿而請
於廟退而脩政居三日夢夭誅蛇曰爾何敢當聖君之路
文公覺令人視之蛇巳魚爛矣(新序同)
又曰孫叔敖之爲兒出遊還憂而不食其母問其故泣而
對曰今旦見兩頭之蛇恐死母問曰今蛇安在曰聞見兩
頭蛇者死恐他人復見之巳殺而埋之母曰無憂汝不死
矣吾聞之有隂德者天報以福(新序同)
列仙傳曰玄俗者自言河間人餌巴豆雲母賣藥於都市
七丸一錢治百病河間王病買服之下蛇十餘頭
酈善長水經注曰南鄕故城城南外舊有郡社栢樹大三
十圍蕭欣爲郡伐之言有大蛇從樹腹中墜下大數十圍長
三丈小蛇數十隨之入南山聲如風雨伐樹之前見夢於
欣欣不以厝意及伐之少日果死
又曰漢水又東合洛水水有二源合注壑於神蛇戍西左
右山溪多五色蛇性馴良不爲物毒
又曰交州山多大蛇名曰蚺蛇長十丈圍七八尺常在樹
上伺鹿獸鹿獸過便低頭繞之有頃鹿死先濡令濕訖便
合頭角噉之骨皆鑚皮出山夷始見蛇不動時便以大竹
籖籖蛇頭至尾殺而食之以爲珍異故楊氏南裔異物志
曰蚺唯大蛇旣洪且長采色駮犖其文錦章食灰吞鹿膄
成養創賓享嘉宴是豆是&KR1824;言其養創之時昉膄甚肥
太平御覽卷第九百三十三
