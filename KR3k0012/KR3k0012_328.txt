太平御覽卷第三百二十八兵部五十九
從軍羽書占候
詩曰伯也執殳爲王前驅自伯之東首如飛蓬豈無膏沐
誰適爲容
又曰鳵羽刺君子下從征役不得養父母也肅肅鳵羽集
于苞栩王事靡盬不遑啓處
漢書張良曰良性多病未嘗持兵將常爲畫策臣時從行
後漢書曰周嘉字惠文仕郡爲主簿王莽未群盗入汝陽
嘉從太守何敞討賊爲流矢所中賊圍十重白刃交集嘉
以身捍之曰嘉請以死贖君命後太守寇恂舉爲孝廉拜
侍郎引見問遭難之事詔嘉尚公主嘉稱疾不肯當
梁書曰曹景宗爲竟陵太守及帝起兵景帝聚族并率五
服内子弟三百人從軍
後魏書曰張衮字洪龍上谷沮陽人也好學有文才太祖
爲代王選爲左長史决策幃幄太祖器之禮遇優厚
又曰韓茂從討平凉當茂所衝莫不應弦而殪由是世祖
壯之〇又曰張衮從太祖破賀訥登勿居山聚石爲峰以
記功德命衮爲文
又曰豆代田從討平凉擊破赫連定得奚斤等世祖以定
妻賜之詔斤膝行授酒於代田勑斤曰全𡭗命者代田功
也進爵長廣公
隋書曰郭榮遼東之役以功進位左光禄大夫明年帝復
事遼東榮以爲中國疲敝万乘不宜屢動乃言於帝曰戎
狄失禮臣下之事臣聞千鈞之弩不爲鼷鼠發機豈有親
辱大駕以臨小寇帝不納復從軍攻遼東城榮親蒙矢石
晝夜不釋甲胄
王粲從軍詩曰下舡登高防草露霑我衣廻身赴床寢此
愁當告誰身服干戈事豈得念所私
又曰從軍有苦樂但問所從誰所從神且武焉得久勞師
鮑明遠東武吟曰始隨張校尉召募到河源後逐李輕車
追虜窮塞垣〇曹子建詩曰從軍度凾谷馳馬過西京
嵇叔夜贈秀才入軍詩曰良馬旣閑麗服有輝風馳霓逝
躡景追飛凌厲中原頋盻生姿
陸機從軍行曰朝食不免胄夕息常負戈苦哉遠征人附
心悲如何
薛瑩荅華永先詩曰桴鼔常在側筆研永欲捐卷衮不復
開干戈以爲權
劉義恭擬古詩曰束甲辝京洛負戈事烏孫後軍齊太河
築壘黎陽屯旦聞羽檄飛夕見邊驛奔
羽書
史記曰齊使魯連爲書以箭射之遺燕將曰吾聞之知者
不背時而弃利勇士不怯死而滅名忠臣不先身而後君
忠廢名滅後代無稱非智也且吾聞效小節者不能行大
威悪小恥者不能立榮名昔管仲曹沬二公者非不能效
小節死小恥也以爲殺身絶代功名不立非智也故業與
王覇争流名與天壤相弊公其圖之燕將自殺
漢書高紀曰武臣自立爲趙王沛令欲以沛應之恐有變
欲誅蕭曹恐踰城保高祖乃書帛射城中與沛父老父老
乃殺沛令開門迎高祖
後漢書曰隗囂檄告州郡言王莽之罪楚越之竹不足以
書其惡
魏志曰閞羽圍行征南將軍曹仁於樊趙儼以議郎參仁
軍事儼謂軍將曰今賊猶盛我徒卒單少而仁隅絶不得
同力前軍逼圍遣謀通仁使知外救以勵將士然後表裏
俱發破楚必矣諸將皆喜便作地道射箭飛書與仁消息
晉書曰初安南將軍甘卓與左將軍隋王承書勸使固守
當以兵出沔口断王敦歸路則湘圍自解承荅其書略曰
足下若能卷甲電赴猶或有濟若其狐疑求我枯魚之肆
矣
梁後略曰己酉上自長沙寺移住天居寺是日北軍射書
城内今者行兵不貪城隍土地不貪子女玉帛志存救弊
濟此生民廣訪民人擇善而立梁朝士庶尚未相領解蟻
聚窮城寂無求問尋此異卜良用到惑
又曰禇蘿率其下五百人乘大艦於鹿頭後湖以輝水戰
北軍聚而觀蘿乃掉艦向岸北軍引去蘿亦廻歸上乃射
書北軍大開賞募有能斬送賊帥者封五千戶侯賜絹万
疋
占候
孫子曰天者隂陽寒暑節制也(謂順天行誅因隂陽四時剛柔之制故司馬法日冬)
(夏不興師所以兼受愛吾人若細雨沐軍臨機必有捷廻風相觸道還而無功雲類羊群必走之道氣如驚鹿必敗)
(之勢黑雲出壘赤氣臨軍皆敗之兆若烟非煙此慶雲也必勝若霧非霧是泣軍也必敗是知風雲之占其來久矣)
孫子占曰三軍將行其旌旗從容以向前是爲天送必亟
擊之得其大將三軍將行其旍旗墊(音店)然若雨是謂天霑
其師失三軍將行旍旗乱於上東西南北無所主方其軍
不還三軍將陣雨甚是爲浴師勿用陣戰三軍將戰有雲
其上而赤勿用陣先陣戰者莫復其迹三軍方行大風飄
起於軍前右周絶軍其將亡右周中其師得粮
左傳曰晉侯圍上陽問於卜偃曰何時克之對曰童謠云
丙子之辰龍尾伏辰均服振振取&KR0593;之旗鶉之賁賁天策
焞焞火中成軍&KR0593;公其奔其九月十月之交乎
韓詩外傳曰武王伐紂到刑兵軛折爲三天雨三日不休
武王懼召太公而問之曰紂未可伐乎太公曰不然軛折
爲三者軍當分爲三也天雨三日者欲洒吾兵也
後漢書曰韓遂屯美陽董卓與戰輙不利十一月夜有流
星如火光長十餘丈照遂營中馿馬盡鳴賊以爲不祥
欲歸金城卓聞之喜明日乃與右扶風鮑鴻等并兵俱攻
大破之斬首數千級
又曰王尋王邑攻南陽積弩乱發矢下如雨城中負戶而
汲王鳳等乞降不許尋邑自以爲功在漏刻意氣甚逸夜
有流星墜營中晝有雲氣如壞山當營而隕不及尺而散
吏士皆厭伏(續漢志曰雲如壞山所謂營頭之星也占曰營頭之所墜其下覆軍殺將血流千里厭音)
(一業反)
晉書載記曰劉曜咸和三年曜夢三人金面丹脣東向逡
廵不言而退曜拜而履其跡旦召公卿巳下議之朝臣咸
賀以爲吉祥唯太史令任義進曰三者歴運統之極也人
爲震位王者之始次也金爲兊位物衰落也脣丹不言事
之畢也逡廵揖讓退舍之道也爲拜者屈伏於人履跡而
行愼勿出壃也東井秦分也五車趙分也秦兵必暴起亡
主衆師留敗趙地遠至三年近至七百日應不遠願陛下
思而防之曜大懼
又曰石季龍攻張重華謝艾拒之艾建牙旗盟將士有西
北風吹旌東南指日風爲令今旗指之天所贊也破之必
矣軍次神鳥王擢與前鋒戰敗遁還河南還討叛虜斯骨
眞万餘落破之
又天文志曰水與金合爲變謀爲兵夏入太白中上出破
軍殺將
又曰元興年八月庚子太白犯歲星在上將
又曰永興二年四月丙子太白犯狼星占曰大兵起九月
歲星守東井占曰有兵井又秦分野是年苟師破公師蕃
張方破苑陽王虓關西諸將攻河間王顒奔走東海王迎
殺之永和十四年十二月慕容儁遂據臨漳盡有幽并青
冀之地緣河諸將奔散河津隔絶
又曰戊子月犯牽牛大星占曰牽牛天將也
又曰義熙十四年十月癸巳熒惑入太微犯西蕃上將乃
順行至左振門
又曰辰星嘗出不出是謂擊卒兵大起在於房心間地動
又曰凢有蝕五星其國皆止歲以飢熒惑以亂鎮以弑太
白以強國戰辰星以女亂
又曰辰星不出太白爲客其出太白爲主出而與太白不
相從乃各出一方爲格野雖有軍不戰
隋書曰長孫晟以邊功授上開府儀同三司復遣還大利
安撫新附仁壽元年晟表奏曰臣夜登城樓望見磧北有
赤氣長百餘里皆如雨足下垂被地謹驗兵書此名灑血
其下之國必且破亡欲滅匈奴宜在今日詔楊素爲行軍
元帥晟爲受降使者北伐二年軍次北河值賊帥思力侯
斤等領兵拒戰與大將軍梁默擊走之轉戰六十餘里賊
衆多降
唐書曰武德中淮南道行臺僕射輔公祏據丹陽反遣趙
郡王恭爲行軍元帥討之將發與諸將宴集命取水忽變
爲血在座中皆失色恭舉止自若諭之曰禍福無門唯人
自召自頋無負於物諸君何憂懼之深公祏惡積禍盈今
承廟筭以致討盆中之血乃公祏授首之徵遂盡歡而罷
時人服其識度而能安衆竟平公祏焉
又曰李晟之將復京師也時熒惑守歲久之方退賓介或
勸晟曰今熒惑巳退皇家之利也可速出兵晟曰天子外
次人臣當死節垂象玄遠吾安知天道至是謂參佐曰前
者公勸晟出兵非敢拒也且軍士可用之不可使知之嘗
聞五緯盈縮無准懼復來守歲則我軍不戰而自潰矣參
佐歎服皆非所及也尋拜晟爲司徒兼中書令
三國典略曰十一月癸未梁主閱戎干津陽門外立二城
南爲吳地北爲虜城西北風甚急溥天昏暗幡旗南靡乃
移虜軍度南城吳軍度北城以順風也俄而驟雨暴降梁
王輕輦還宫至城而霽觀者怪之
又曰太原郡王高洋督兵攻王思政䧟于潁川遂入東魏
先是長社夜有聲如車騎從西北向城居二日黑風起於
乹地吹水入城城壞風羊角而上
又曰侯瑱敗王琳于梁山琳及蕭莊並奔于齊初東關水
舟艦得通琳引合肥之衆相次而下瑱與琳合戰琳軍少
却退保西岸及夕東北風大起吹其舟艦没于沙中夜有
流星墜於琳營及旦風静琳入浦脩舡以鹿角繞岸不敢
復出
六韜曰周武王伐紂師至泥水牛頭山風雨甚疾鼔旗毀
折王之驂乘惶震而死
太公曰用兵者順天道未必吉逆之不必凶若失人事三
軍敗亡且天道鬼神視之不見聽之不聞智將不發而愚
將拘之若乃好賢而能用舉事而得此則不看時曰而事
利不暇卜筮而事吉不禱祝而福從遂命駈之前進周公
曰今時逆太歲龜灼凶卜筮不吉星變爲災請還師太公
怒曰今紂刳比干囚箕子以飛廉爲政伐之有何不可枯
草朽骨安可知乎乃焚龜折蓍援抱而鼔率衆先涉河武
王從之遂滅紂
又曰從孤擊虚高人無餘一女子當百夫風鳴氣者賊存
在十里鳴條百里搖技四百里雨霑衣裳者謂潤兵不霑
者謂泣兵金噐自鳴及焦氣者軍疲也
又曰武王使散宜生卜伐殷鑚龜龜不兆下占於地數蓍
蓍交而折祖行之日雨輜軍至&KR0942;行至之日幟折爲三宜
王曰二四凶不祥不可舉事太公進曰退非子之所及也
聖人生天地之間承衰亂而起龜者枯骨蓍者折草何足
以辯吉凶祖行之日雨輜車至&KR0942;是洗濯甲兵也行之日
幟旗爲三是軍分爲三如此斬紂之首吉也
抱朴子曰晉太康二年京邑始亂三國舉兵攻長沙王人
小民張昌反於荆州奉劉尼爲漢主乃遣石水擊定楊州
屯於建業宋道衝說冰求爲丹陽太守到郡發兵以攻冰
召余爲貯兵都尉余年二十一見軍旅不得巳而就之宋
侯不用吾計數敗吾令宋侯從月建住華盖下遂收合餘
燼從吾計破石冰焉
又曰凢戰觀雲如走鹿形者敗軍之氣也
兵法秘訣曰鎮星所在之宿其國不可伐又彗星見大明
臣下縱撗民流亡無所食父子坐離夫婦不相得四維有
流星前如瓮後如火光竟天如雷聲名曰天狗其下飢荒
民疾疫群臣死流星東北行名天岡天海之口必有大水
土功又四維有流星入以後有白氣如雲狀似車輪是謂
齧食其下大兵中國多盗賊又有星如鬪見北斗名爲旬
始天下大亂諸侯争雄
玄女兵法曰凢行兵之道天地大寳得者全勝失者必負
北斗之中禽有旬始狀像雄雞制百兵之母能得其術何
神不使九地九天各有表裏三竒六合王威軍事
又曰黃帝攻蚩尤三年城不下募求術士乃得伍骨與之
言曰今日余攻蚩尤三年城不下與咎安在伍骨曰此城
中之將爲人必白色商音帝始攻時得無以秋之東方行
乎今皇帝爲人蒼色角音此雄軍也以戰爲之黃帝曰善
爲之若何伍骨曰臣請攻蚩尤三日城必下黃帝大喜其
中黃直日帝積三年攻蚩尤而城不下今予欲以三日下
之何以爲明伍骨曰不如臣言請以軍法論黃帝曰子欲
以何時臣請朱雀之日日正中時立赤色徵音絳衣之軍
于南方以輔角軍臣請以青龍之日平旦時立青色角音青
衣之軍于東方以輔羽軍臣請以玄武之日人定時立黑
色羽音黑衣之將于北方以輔商軍臣請以白虎之日日
入時立白色商音白衣之將于西方以輔宫軍四將以立
臣請爲帝以黃龍之日日中建黃旗於中央以制四方五
軍巳具四面攻蚩尤三日其城果下黃帝即封骨世世不
絶又曰戰闘不法當從九天之上擊九地之下衆士默
默人無見者九天者春在青龍夏在朱雀秋在白虎冬在
玄武四神爲九天其衝爲九地
星占曰太白出高用兵深入敢戰者吉星出東方中國大
利蠻夷大敗兵書曰氣聚如龍如鵠尾者其下軍兵破
敗也︻太平御覽卷第三百二十八
