太平御覽卷第八百四
珍寳部三
玉上
尚書堯典曰在璿璣玉衡以齊七政(孔安國注日在察也璿美王璣衡王者正)
(天之器可轉運者七政日月五星各異政舜察天文齊七政審巳當天心與否)
又㣧征曰火炎崑崗玉石俱焚(山脊曰崗崑山出玉言火逸而害玉)
又禹貢曰華陽黑水惟梁州厥貢璆(璆玉名也)雍州厥貢惟球
琳瑯玕(球琳皆玉名琅王玕石而似珠)
又顧命曰成王被冕服馮玉几
又曰大玉夷玉天琭在東序
尚書中候曰湯沉璧於洛黑鳥隨魚止化爲黑玉赤勒文
尚書說曰有人能起載玉英(鄭玄日王果實召載爲骨衣也)
尚書大傳曰堯致舜天下贈以昭華之玉
周書曰武王俘商舊寳玉萬四千佩玉億有八萬
周禮天官下曰玉府掌王之金玉玩好兵器凢良貨賄之
藏共王之服玉佩玉珠玉齊則共食玉(王是陽精之純者食之所禦水氣)
又春官上大宗伯曰玉作六器以禮天地四方以蒼璧禮
天以黃琮禮地以青珪禮東方以赤璋禮南方以白琥禮
西方以玄璞禮北方
儀禮聘禮曰凡執玉無籍者襲(鄭玄注云籍言脩也)
大戴禮曰玉在山而木潤淵生珠而崖不枯珠者隂中之
陽也破勝火玉者陽中之隂也破勝水
禮記月令曰孟春之月天子衣青衣服蒼玉
又曲禮上曰受珠玉者以掬
又曰執玉爵者弗揮又曰執玉不趍(志重玉也)
又檀弓曰石駘仲卒(駘仲衛大夫石碏之疾)無適子有庶子六人卜
所以爲後者(莫適立也)曰沭浴佩玉則兆(言齊潔則得吉兆也)五人者則
沐浴佩玉石祁子曰孰有執親之喪而沭浴佩玉者乎不
沭浴佩玉(心正且知禮)〇又月令曰孟春之月(天子衣青)衣服蒼玉
又玉藻曰古之君子必佩玉右徵角左宫羽(玉聲所中也徵角在右事)
(也民也可以勞宫羽在左宫也物也宜逸)趨以采齊(路門外之樂節也門外謂之趨齊當楚薺之薺)行
以肆夏(登堂之樂節)周還仲規(反行也宜圓)折還中矩(曲行也宜方)進則
揖之退則揚之然後玉鏘鳴也(揖之謂小免見於前也揚之謂小仰見於後也鏘聲)
(貌)
又曰君子無故玉不去身君子於玉比德焉(故謂喪與災)天子
佩白玉而玄組綬公侯佩山玄玉而朱組綬大夫佩水蒼
玉而純組綬世祖佩瑜玉而綦組綬士佩瓀玟而緼組綬
(玉有山玄水蒼者視之文色所似也緩者所以佩玉相承受也)
又學記曰玉不琢不成器人不學不知道
又聘義曰子貢問於孔子曰敢問君子貴玉而賤珉何也
爲玉之寡珉之多與孔子曰非爲珉之多故賤之也玉之
寡故貴之也夫昔者君子比德於玉焉温潤而澤仁也縝
密而栗知也(縝髮也栗堅貌)廉而不劌義也(劌猶傷也義者不苟傷人也)垂之
如墜禮也(禮尚謙卑)叩之其聲清越以長其終詘然樂也(樂作則有)
(聲止則無也越猶陽也詘絶止貌)瑕不掩瑜瑜不掩瑕忠也(暇玉之病也瑜其中間美)
(者)孚尹旁逹信也氣如白虹天也精神見于山川地也(精神)
(亦精氣也虹天氣也)圭璋特逹德也(特逹謂以朝聘)天下莫不貴者道也(道者)
(人無不由)詩云言念君子温其如玉故君子貴之也
禮含文嘉曰玉石得宜則太白常明
禮稽命徵曰王者得禮制則澤谷之中有白玉焉
禮斗威儀曰君乘金而王則紫玉見於深山
左詩桓公曰初虞叔有玉虞公求旃不獻旣而悔之曰周
諺有之疋夫無罪懷璧其罪吾焉用此以其賈害乃獻之
又莊公曰&KR0593;公晉侯朝王享禮命之宥(命之以幣物有助也)皆玉五
㲄非禮也
又僖上曰天王使邵武公内史過賜晉侯命受玉惰過歸
告王曰晉侯其無後乎(事具錫命門)
又僖下曰楚子玉自爲瓊弁玉纓未之服也先戰夢河神
謂巳曰卑余賜汝孟諸之麋弗致也大心與子西使榮黃
諫弗聽榮季曰死而利國猶或爲之况瓊玉乎是糞土也
而可以濟師將何愛焉弗聽
又僖下曰晉侯執衛侯歸之于京師使醫衍酖衛侯寗俞
貨醫使薄其酖不死公爲之納玉於王興晉侯皆十㲄王
許之乃釋衛侯
又文公下曰秦伯使西乞術來聘且言將伐晉襄仲辭玉
(事具奉使部)
又曰莒太子僕以其寳玉來奔
又成上曰晉及齊戰于鞍齊師敗齊侯使賓媚人賂以紀
甗玉磬與地不可則聽客之所爲
又襄十五年曰宋人或得玉獻諸子罕子罕弗受獻玉者
曰以示玉人(玉人能治玉者)玉人以爲寳也故敢獻之子罕曰我
以不貪爲寳爾以玉爲寳若以與我皆喪寳也不若人有
其寳稽首而告曰小人懷璧不可以越鄕(言必謂盗所害)納此以
請死也(請免死)子罕寘諸其里使玉人爲之攻之(攻治也)冨而
後使復其所(賣玉得冨)
又曰襄公十八年晉侯伐齊將濟河獻子以朱絲玉二瑴
(雙玉日瑴)而禱曰齊環怙恃其險負其衆庶(環齊靈公名負依也)弃好背
盟陵虐神主(神主民也謂數伐魯民人)曾臣彪將率諸侯以討焉(彪晉平公)
(名稱臣者明上有天子以謙告臣曾臣猶臣)其官臣偃實先後之(守官之臣偃獻子名)苟
捷有功無作神羞(羞恥也)官臣偃無敢復濟(偃信巫言故以死自誓)唯
爾有神裁之沈玉而濟
又昭七年曰燕曁齊平燕人歸燕姬(嫁玉與齊侯)賂以瑶罋玉
櫝斝耳不克而還(瑶玉也櫝匱也斝耳玉爵)
又曰公賜公衍羔裘使獻龍輔於齊侯(龍輔玉名)遂入羔裘齊
侯喜與之陽榖(陽榖齊邑)
又曰公疾徧賜大夫(從公者)大夫不受賜子家子雙琥(琥玉器)
一環一璧輕服(細好之服)受之大夫皆受其賜巳未公薨子家
反賜於府人曰吾不敢逆君命也大夫皆反其賜
又昭十六年曰晉韓起聘于鄭宣子有環其一在鄭商(玉環)
(同工共朴自共爲雙)宣子謁諸鄭伯(謁請子)子産弗與曰非官府之守
器也寡君不知子太叔子羽謂子産曰韓子亦無幾求(言所)
若我用瓘斝玉瓉鄭必不火子産弗與(以爲天災流行非禳所息故也爲明)
(年宋衛陳災傳)
又定上曰蔡昭侯爲兩佩與兩裘(佩佩玉也)以如楚獻一佩一
裘於昭王昭王服之以享蔡侯
又曰蔡侯歸及漢執玉而沈曰余所有濟漢而南者有若
大川(自誓言若復渡漢當受禍明如大川)
又曰季平子行東野還未至丙申卒于房陽虎將以璵璠
歛(與璠美玉君所賜)仲梁懷弗興曰改步改玉(昭公之出孫行君事偑璵祭宗廟今)
(定公立復臣位改君步則亦當去璵璠)陽虎欲逐之告公山不狃曰彼爲君
也子何怨焉
又定下曰邾隠公來朝子貢觀焉邾子執玉高其容仰公
受玉卑其容俯(王朝者之贄)子貢曰以禮觀之二君者皆有死
亡焉
又曰陽虎脫甲如宫取寳玉大弓以出
又哀上曰衛太子禱曰大命不敢請佩玉不敢愛
又曰吴申叔儀乞糧於公孫有山氏曰佩玉葉兮余無所
繫之
榖梁傳隱公曰賵玉曰唅
春秋孔演圖曰孔子論經有烏化爲書孔子奉以告天赤
爵集書上化爲玉刻曰孔提命作應法
春秋說題辭曰孔子以受黃玉葬魯城北
毛詩國風曰將翺將翔佩玉鏘鏘(將將鳴玉而後行)
又竹竿曰巧笑之瑳佩玉之郍(瑳巧笑貌郍行有節度)
又小雅曰它山之石可以攻玉(攻錯也)
又大雅曰維玉及瑶鞞琫容刀
詩含神霧曰孔子曰詩者天地之心刻之玉板藏之金府
韓詩外傳曰良玉度尺雖有千仞之土不能掩其光
周易鼎卦曰上九鼎玉鉉大吉無不利(鄭玄注曰鼎蓋象玉似剛而柔廉而)
(不劌易曰乾爲金爲玉)
孝經援神契曰神靈滋液百寳用則玉有瑛華(宋均曰尊卑不失其服玉者英)
(華也)
論語子罕曰子貢曰有美玉於斯韞櫝而藏諸求善價而
沽諸子曰沽之哉沽之哉我待價者也(寧有自訟賣之道乎我居而待價者)
又季氏曰孔子曰求虎兕出於椑龜玉毁於櫝中是誰之
過與
逸論語曰璠璵魯之寳玉也孔子曰美哉璠璵遠而望之
煥若也近而視之瑟若也一則理勝一則孚勝
又曰玉十謂之區治玉謂之琢亦謂之雕(雙王爲瑴五榖爲區雕治璞也)
(㲄音角)瑳玉色鮮白也瑩玉色也瑛玉光也瓊赤玉也璿瑾
瑜美玉也璑(舞)三采玉也玲瑲琤&KR1456;瑝(鍠)玉聲也璬玉佩
玉也瑱充耳也璪玉飾以水藻也
史記曰范蠡事越王勾踐二十餘年竟滅吴范蠡曰君行
令臣行意乃載其輕寳珠玉乘舟浮海行終不反
漢書曰陳平求見漢王拜平爲都尉綘灌等或䜛平曰雖
美丈夫如冠玉耳
又曰文帝始幸雍新垣平以望氣見平使人持玉柸闕下
獻之平言上曰闕下有寳玉氣果有獻玉柸者
又郊祀志曰宣帝祀河東之明年鳳凰集祋祤於所集處
得寳玉乃起萬壽宮
又曰王莽就國孔休守新都相休謁見莽莽進其玉具寳
劒休不肯受莽因曰誠見君面有瘢美玉可以滅獻其璏
耳即解其璏休復辭莽遂椎碎之自裏以進休也
後漢書曰孝明帝時汴渠成故行幸滎陽廵行河渠薦嘉
玉潔牲以禮河神
續漢書曰桓帝時光禄吏舍下夜有青氣視之得玉鈎玦
各一鈎長七寸三分玦五寸四分身中皆雕鏤
又曰三老五更杖玉杖民年七十授之以玉杖
華嶠後漢書曰嘉平中袁逢爲三老賜玉杖
范曄後漢書曰梁冀金玉珠璣異方珍怪積藏室
魏志曰漢時夫餘王葬用玉鉀常䂊以付玄莬郡王死則
迎取以葬公淵伏誅玄莬庫猶有玉鉀一具今夫餘庫有
玉璧珪瓉數代之物傳世以爲寳耆老言先代之所賜也
魏略曰大秦國出采玉五色玉夫餘國出赤玉
晉書曰中興東遷舊章多闕而冕旒飾以翡翠珊瑚及雜
珠等顧和奏舊冕十有二旒皆用玉珠今用雜珠等非禮
若不能玉可用白琁成帝於是始下太常改之
沈約宋書曰紫玉王者不藏金玉則光見深山
崔鴻十六國春秋南燕錄曰鎮南長史悅壽謂南海王法
曰向見北海王子天資弘雅神爽高邁始知天族多竒玉
林皆寳
又前涼錄曰辛攀字懷遠隴西狄道人兄鑒曠弟寳迅皆
以才識知名秦雍爲之語曰三龍一門金友玉昆
又曰初吕光之稱王也遣市六璽於于闐六月玉至也
燕書曰文帝熙平二年左部民得玉璽玉鼎
趙書曰劉聦徙治平陽於汾水中得白玉四寸高二分龍
鈕文曰有新保之
後魏書曰崔挺爲光州刺史掖縣有人年踰九十板輿造
州自稱少曾充使林邑得一美玉方尺四寸甚有光彩藏
之海島垂六十歲忻逢明政今願奉之挺曰吾雖德謝古
人未能以玉爲寳遣舡隨取光潤果然迄不肯受乃表送
都
又曰李預字元凱歴征西大將軍長史帶馮翊太守府解
罷郡遂居長安羡古人飡玉法乃採訪藍田躬往政得若
環璧雜器形者大小百餘頗有麤黑者亦挾盛以還至而
觀之皆光潤可玩預乃椎七十抆爲屑食之餘多惠人後
預及聞者更求玉於前處皆無所見翊公源懷弟得其玉
琢爲器佩皆鮮明可寳預服經年云有效驗而世事寢食
皆不禁節又加好酒損志及疾篤謂妻子曰吾酒色不絶
自致於死非藥過也然吾尸體必當異勿速殯令後人知
飡服之妙時七月中旬長安毒熱預屍四宿而體色不變
其妻常氏以玉珠二枚唅之口閉常謂曰君自云飡玉有
神驗何不受唅言訖齒啓納珠因虚其口都無穢氣舉歛
棺堅直不傾委死時有遺玉屑數升囊盛納諸棺中
又曰高祐爲中書侍郎時有人於零丘得玉印一以獻詔
以示祐祐曰印上有籕書二字文曰守壽壽者命也我獲
其命亦是歸我之徵
又曰穆弼有風格善自位置高祖初定代族欲以弼爲國
子助教弼辭曰先臣以來蒙恩累世比校徒流實用慙屈
高祖曰朕欲厲胄子故屈鄕先白玉投泥豈能相汚弼曰
旣遇明時恥沉於泥滓
又曰孝昌中於廣平王第掘得古玉印勑召祖瑩與李琰
之令辯何世之物瑩云此是于闐國王晉泰康中所獻乃
以墨塗字觀之果如瑩言時人稱爲博物
後周書曰武帝保定中晉公護獲玉斗以獻
北史曰于謹平江陵獲大玉徑四尺圍七尺及諸輿輦法
物以獻
又曰隋文時王邵上表云稽覽圖史又云政道則隂物變
爲陽物鄭玄注云䓗變爲韮亦是謹案自六年巳來遠近
山石多變爲玉石爲隂玉爲陽
太平御覽卷第八百四
