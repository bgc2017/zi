太平御覽卷第八百四十三
飲食部一
酒上
世夲曰儀狄始作酒醪變五味少康作秫酒
戰國策曰帝女儀狄作酒而進於禹
春秋緯命曰凢黍爲酒陽據隂乃能動故以麴釀黍爲酒(麴隂)
(也是先漬麹黍後入故曰陽相感皆據隂也相得而沸是其動也凡物隂陽相感非唯作酒)
釋名曰酒酉也釀之米麹酉澤久而味美也亦言踧也能
否皆強相踧持也又入口咽之皆踧其面也
說文曰酒就也所以就人性之善惡也一曰造也吉凶所
起造也
又曰酴(音途)酒母也醴酒一宿熟也醪汁滓酒也酎三重之
酒也醨薄酒也醑莤酒也
酒經曰空乘穢飯醖以稷麥以成醇醪酒之始也烏梅女
䴷(胡板反)甜醹(音乳)九投澄清百品酒之終也
周禮天官下曰酒正掌酒之政令以式法授酒材辨五齊
之名一曰泛齊二曰醴齊三曰盎齊四曰醍齊五曰沉齊
(以節度作之故以齊爲名泛者成而滓浮泛泛然如今宜成醪矣醴猶體也成而汁滓相將如今甛酒矣盎猶翁也)
(成而色翁翁然葱白色如今鄼白矣醍者成而紅赤如今下酒矣沉者成而滓沉如今造清酒矣)辨三酒
之物一曰事酒二曰昔酒三曰清酒(事酒如今之醳酒也昔酒久酒今之舊醳)
(也清酒今之冬釀夏成者也)
禮記月令孟冬曰是月也乃命有司秫稲必齊麹孽必時
湛熾必㓗水泉必香陶器必良火齊必得兼用六物酒官
監之無有差貣(有司謂煑酒之官六物者一曰秫稻二曰麹孽三曰湛熾四曰水泉五曰陶器六曰)
(火齊命酒官監之無有差貣謂失誤善惡)
又曲禮曰侍飲於長者酒進則起進受於尊所(降席拜受敬也)長
者辭少者反席而飲長者舉未釂少者不敢飲
又檀弓曰知悼子卒未葬(悼子晉人夫荀盈)平公飲酒師曠李調
侍鼔鍾(樂作也)杜蕢自外來聞鍾聲曰安在曰在寢(燕於寢)杜
蕢入寢歴階而升酌曰曠飲斯又酌曰調飲斯又酌堂上
北面坐飲之降趍而出(三酌皆罰)平公呼而進之曰蕢曩者爾
心或開予是以不與爾言(謂始來入時開謂諫争有所發)爾飲曠何也曰
子夘不樂(紂以甲子死桀以乙夘亡王者謂之疾日不以舉樂爲吉事所以自戒懼)知悼子在
堂斯其爲子夘也大矣(言大臣喪重於疾日也)曠也大師也不以詔
是以飲之也(詔告也師典奏樂)爾飲調何也曰調也君之䙝臣也
爲一飲一食忘君之疾是以飲之也(言調貪酒食褻嬖也近臣亦當規君疾憂)
爾飲何也曰蕢也宰夫也非刀&KR0901;是共又敢與知防是以
飲之也(防禁放盗)
又玉藻曰君子之飲酒也受一爵而色洒如也(洒如肅敬貌)二
爵而言言斯(言言和敬貌)禮巳三爵而油油(油油說敬貌)以退(禮飲過三)
(爵則敬殺可以去矣)
又樂記曰夫豢豕爲酒非以爲禍也而獄訟益繁則酒之
流生禍也(以榖食犬豕曰豢爲作也言豢豕作酒本以饗祀養賢而小人飲之善醉以致獄訟)是故
先王因爲酒禮壹獻之禮賓主百拜終日飲酒而不得醉
焉此先王之所以備酒禍也(壹獻士飲酒之百拜以喻多禮)
又坊記曰子云觴酒豆肉讓而受惡民猶犯齒
左傳莊公二十二年曰陳公子完奔齊桓公使爲正卿辭
使爲工正飲桓公酒樂公曰以火繼之辭曰臣卜其晝未
卜其夜不敢君子曰酒以成禮不繼以淫義也(夜飲爲滛樂也)以
君成禮弗納於淫仁也
又宣公上曰晉侯飲趙盾酒伏甲將攻之其右提弥明知
之(右車右)趍曰臣侍君宴過三爵非禮也遂扶以下
又成公下曰鄢陵之戰楚王召子反謀糓陽堅獻飲於子
反子反醉而不能見(糓陽子反内竪)王曰天敗楚也夫余不可以
待乃宵遁
又襄公二十三年曰季武子無適子公彌長而愛悼子欲
立之訪於臧紇曰飲我酒吾爲子立之季氏飲大夫酒臧
紇爲客(爲上賓)旣獻(巳獻酒)臧孫命北面重席新樽㓗之(酒㓗旣新)
(復㓗)召悼子降逆之大夫皆起(臧孫下迎悼子)及旅而召公鉏(獻酬禮畢)
(而通行爲旅)使與之齒季孫失色
又昭公十二年曰晉侯以齊侯宴中行穆子相(穆子苟吳)投壷
晉侯先穆子曰有酒如淮有肉如坻(淮水名坻山名)寡君中此爲
諸侯師中之齊侯舉矢曰有酒如澠有肉如陵寡人中此
與君代興(代更也)亦中之
又哀公下曰齊子我夕(夕視事)陳逆殺人逢之遂執以入陳
氏方睦使疾而遺之潘沐備酒肉焉(使詐病内潘沐并得酒肉潘沐可以沐頭)
饗守囚者醉而殺之而逃
又曰衛侯占夢嬖人(以能占夢見愛)求酒於大叔僖子(僖子大叔遺)不
得與卜此人比而告曰君有大臣在西南隅弗去懼害(託占)
(卜夢而言)乃逐大叔遺遺奔晉
毛詩國風曰十月穫稻爲此春酒以介眉夀
又小雅魚藻曰王在在鎬豈樂飲酒(箋云豈亦樂而天下平安萬物得其姓武)
(王何所處乎處於鎬京樂八音之樂與群臣飲酒而巳)
又小雅曰伐木許許釃酒有藇(以筐曰釃以數日湑藇美貌)
又曰有酒湑我無酒酤我(湑莤之也酤一宿酒也箋云酤買也此族人東王之思也王有)
(酒則沛莤之王無酒酤買之要欲厚於族人)
尚書酒誥曰乃穆考文王肇國在西土厥誥毖庶邦庶士
越少正御事朝夕曰祀兹酒(文王告衆國衆土朝夕勑之唯祭祀用此酒不常飲)惟
天降命肇我民惟元祀天降威我民用大亂喪德亦罔非
酒惟行越小大邦用喪亦罔非酒惟辜文王誥教小子有
正有事無彛酒越庶國飲惟祀德將無醉自成湯咸至于
帝乙成王畏相惟御事厥棐有恭不敢自暇自逸矧曰其
敢崇飲(崇聚也自暇自逸猶不敢况敢聚會飲酒乎明無)厥或誥曰羣飲汝勿佚
盡執拘以歸于周予其殺(盡執拘羣飲酒者以歸於京師我其擇罪重者而殺之)
論語曰惟酒無量不及亂沽酒市脯不食
禮記外傳曰五齊三酒皆供祭祀之用五齊尊而三酒卑
所以明齊者酒人和合之分劑之名也一曰泛齊(酒之初成滓有)
(泛者泛泛然俗爲白醪)二曰醴齊(醴體也汁滓未相同一體也今之甜酒也)三曰盎齊
一名醆酒(狀如葱白色今之白醝酒也)四曰醍齊(色在白赤之間)五曰沉齊一
名澄齊(醍之與沉三酒與上君夫人及賓長廟中酌獻尸相酬酢之用)三酒者列於堂下
臣下相酌酬酢之用一曰事酒一名醳酒新成者酌飲有
事(謂廟中助祭親事者也廟中有事者爲榮)二曰昔酒(久成而色白謂舊醳之酒與無事飲之)三
曰清酒(冬釀夏成味醇厚)史記曰秦繆公亡善馬歧下野人共
得而食之者三百餘人逐得欲法之公曰君子不以畜害
人乃赦之
又曰高帝除秦苛法爲簡易羣臣飲酒争功高帝患之
叔孫通知上益厭也說上願與諸弟子共起朝儀漢七年
長樂宫成羣臣皆朝十月復置法酒諸臣侍坐殿上皆伏
以尊卑次起上壽觴九行謁者言罷酒御史執法舉不如
儀者輒引去竟朝置酒無敢失禮者高帝乃曰吾今日知
爲皇帝之貴也
又曰沛公先入關屯覇上項羽至沛公左司馬曹無傷使
人言於羽曰沛公欲王關中羽大怒欲擊之沛公因項伯
見羽羽留沛公飲項王項伯東向坐亞父南向坐亞父者
范增也沛公北向坐張良西向侍增數目項王舉所佩玉
玦示之者三項王默然項莊入以劒舞欲因擊沛公張良
至軍門見樊噲曰甚急今項莊拔劒舞其意常在沛公也
噲曰此迫矣臣請入與之同命噲即帶劒擁盾入軍門交
戟之衛士欲止不内噲側其盾以撞衛士仆地噲遂披帷
西向而立瞋目視項王項王按劒而跽曰客何爲者良曰
沛公參乘樊噲也王曰壯士賜之巵酒則與斗巵酒樊噲飲
之王曰賜之彘肩則有一生彘肩噲覆盾於地拔劒切而
㗖之王曰壯士能復飲乎曰臣死且不避巵酒安足辭
又曰曹參代蕭何爲相一遵何約束日夜飲淳酒卿大夫
及賓客見參不事事皆欲言至者參輙飲醉之終莫得言
丞相舍後園近吏舍吏舍日飲歌呼從吏惡之無如之何
乃請參遊園中聞吏醉歌呼從吏請按之參乃取酒張坐
飲亦歌呼與相參
又曰高祖過沛置酒自擊筑爲歌使沛子弟佐酒
又曰高后與諸吕劉氏大臣宴飲令朱虚侯章爲酒吏章
曰臣將種也請以軍法行酒后可之酒酣諸吕有一人醉
亡酒章追斬之后與左右皆大驚也
漢書曰酒者天之美禄帝王所以頥養天下享祀祈福扶
衰養病百福之會
又曰百末旨酒(百華之末酒也)布蘭生(芬芳布列若蘭之生也)
又曰于定國飲酒至石不亂益精明
又曰陳遵字孟公每大飲賓客閉門取車轄投井中雖有
急終不得去
又曰張讓專權孟他以蒲桃酒一斗遺讓拜他爲涼州刺
史
後漢書曰光武詔馮異歸家上冡使太中大夫賫牛酒令
二百里内太守都尉巳下及宗族會焉
又曰寇恂數與鄧禹謀議禹竒之因奉牛酒交歡
又曰魯恭兄弟俱爲諸儒所稱學士争歸之太尉趙憙慕
其志每歲時遣子問以酒粮皆辭不受(問遺也)
又曰汝南太守歐陽歙請郅惲爲功曹汝南舊俗十月饗
會百里内縣皆齎牛酒到府讌飲時臨饗禮訖歙教曰西
部督郵縣延天資忠貞禀性公方摧破姦凶不嚴而理今
與衆儒共論延功顯之于朝太守敬嘉厥休牛酒飬德主
簿讀書教戶曹引延受賜惲於下坐愀然前曰司正舉觥
(愀變色皃也司正主禮儀者觥罰爵也)以君之罪告謝于天案延資性貪邪
外方内圓(言延外示方直而實柔弱也)朋黨搆姦罔上害人所在荒亂
怨慝並在明府以惡爲善股肱以直從曲此旣無君又復
無臣惲敢再拜奉觥歙色慙動不知所言門下掾鄭敬進
曰君明臣直功曹言切明府德也可無受觥哉歙意少解
曰實歙罪也敬奉觥
又曰張酺雖在公位而父常居田里酺每有遷職輒一詣
京師嘗來候酺適會歲節公卿罷朝俱詣府奉酒上壽極
歡醉衆人皆慶羡之及父卒旣葬詔遣使賫牛酒爲釋服
又曰大將軍袁紹㹅兵冀州遣使要鄭玄大會賓客玄最
後至乃延升上坐身長八尺飲酒一斛秀眉明目容儀温
偉
魏志曰徐晃破關羽振旅還摩陂太祖迎晃七里置酒大
會太祖舉巵酒勸晃且勞之曰全樊襄陽將軍之功也
又曰吕布騎將侯成遣客收馬十五疋客悉驅馬云向沛
城欲歸劉備成自將騎逐之悉得馬還諸將合禮賀釀五
六斛酒獵得十餘猪未飲食先持半猪五斗酒自入詣布
前跪言蒙將軍恩逐得所失馬將來相賀自釀少酒獵得
猪未敢飲食先奉上微意
又曰邴原初辭家求學原舊性能飲酒自行之後八九年
間酒不向口單步負笈苦身持刀至陳則師韓子助穎川
則宗陳仲弓汝南則交范孟博涿郡則親盧士幹臨別師
友以原不飲酒會米肉送原原曰夲能飲酒但以荒思廢
業故断之耳今當遠別因見貺餞可以飲讌於是安坐飲酒
終日不醉
太平御覽卷第八百四十三
