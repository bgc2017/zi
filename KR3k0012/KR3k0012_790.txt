太平御覽卷第七百九十
四夷部十一
南蠻六
結胸國羽民國讙兜國
厭火國三苗國臷國(臷徒結切)
交脛國不死國支舌國
三首國焦僥國長臂國
三身國一臂國竒肱國
丈夫國巫咸國女子國
軒轅國白民國長目國
無啓國一目國和利國
深目國無腸國聶耳國
跂踵國大人國君子國
青丘國黑齒國玄服國
毛民國勞民國氐人國
姑射國蜮國沃國
反風國林郍國無論國
句稚國歌營國加陳國
師漢國邑利國姑奴國
察牢國類人雕題國
狼曣國(曣音燕)瓮人黃頭人
儋耳國穿胷國西屠國
金隣國波遼國屋都乾國
波延洲究原國奴後國
炎人國黃孫落頭民
鮫人松外諸蠻
結胸國
山海經曰結胷國其人結匈(郭璞曰曰臆前出如人結喉也)
羽民國
山海經曰羽民國其人長頭身生羽一曰其人長頰
外國圖曰羽民羽飛不能遠其人卵産去九疑四萬里
讙兜國
山海經曰讙兜國其人人面有翼鳥啄(讙兜堯臣有罪自放南海而死帝矜)
(之使其子居南而祠也)一曰讙朱國
神異經曰南方荒中有人人手鳥足杖翼而行但食海中
魚(雖有翼不足以飛倚爲徑行勢也)一名讙兜爲人佷惡姦疎不畏風雨
不忌禽獸有所觸犯死乃休耳
厭火國
山海經曰厭火國其獸身黑色火出其口中(似弥候黑色也)
三苗國
書曰堯竄三苗于三危〇山海經曰三苗國在赤水東
神異經曰西北荒中有人焉皆人形而腋下有翼不能飛
名曰苗民爲人饕餮淫逸無禮
外國圖曰昔唐以天下授虞有苗之君非之苗之民浮黑
水入南海是爲三苗民去九疑三萬三千里
臷國
山海經曰臷國其操弓射蛇(大荒經曰此國國皆然有五榖衣服)一曰盛國
括地圖曰禹誅防風民夏德二龍降之禹使范氏御之以
行經南方防風神見禹怒使射之有迅雨二龍升去臣懼
以刃自貫其心死禹哀之療以不死草皆生是名穿匈民
去會稽萬五千里
交脛國
山海經曰交脛國在貫匈東其人交脛(言脚脛曲失相交所謂雕題交趾者)
外國圖曰交脛民長四尺
不死國
山海經曰不死國在交脛東其人黑色壽考(有員丘山不死樹食之不)
(死有赤泉飲之不老)
支舌國
山海經曰支舌國在不死東(其人舌皆歧或云支舌也)
三首國
山海經曰三首國一身三首
僬僥國
後漢書曰安帝永初中永昌徼外僬僥種夷陸類等三千
餘口舉種内附獻象牙牛封牛其人長三尺穴居善游鳥
獸懼焉
列子曰中洲以東三十萬里得僬僥國人長一尺五寸
山海經曰周饒國爲人短小冠帶(其人長三尺穴居能爲機巧有五榖)一曰
僬國在三首東
家語曰吴之客問孔子曰人之長極幾何對曰僬僥民長
三尺短之極也長者不過十之數之極也(長者十短者三皆數之極也)
外國圖曰僬僥民善没游善捕鷙鳥其草木夏死而冬生
去九疑三萬里
又曰從啖水南曰僬僥其人長尺六寸一曰迎風則偃背
風則伏不衣而野宿
長臂國
山海經曰長臂國人長一尺五捕魚水中兩手各操一魚
(云其人手乘至地海東有人嘗在海中得布淂習衣如中國衣兩䄂長三丈即此長臂民衣)
三身國
山海經曰三身國一首而三身
一臂國
山海經曰一臂國在三身北一臂一目一鼻孔
竒肱國
山海經曰竒肱國其人一臂
丈夫國
括地圖曰殷帝大戊使王孟採藥於西王母至此絶粮食
木實衣木皮終身無妻而生二子從背間出是爲丈夫民
去玉門二萬里
巫咸國
山海經曰巫咸國在女刃北右手操青蛇左手操赤蛇在
登葆山羣巫所所從上下也(操藥往來)
外國圖曰昔殷帝大戊使巫咸禱於山河巫咸居於此是
爲巫咸民去南海萬千里
女子國
山海經曰女子國在巫咸北兩女子居水外周之(有黃池婦人入)
(洛出即人孕矣生男三歲死周猶遶也)
軒轅國
山海經曰軒轅國在窮山之際其不言壽者八伯歲(其國在山)
(南邊也荒中日山之南也)南女子北人面蛇身尾交首上不敢西䠶畏
軒轅之丘(言敬畏黃帝威靈故不敢向之射也)
白民國
山海經曰白民之國在龍魚北白身被髮(其人體洞白也)
又曰白民之國室後帝鴟生白民
博物志曰日南有野女羣行不見夫其體皛(明子切)白祼袒
無衣
長股國
山海經曰長股之國在雄常北被髮(國在赤水東長臂人身如人臂長三丈以)
(類推之則此脚過三丈矣黃帝時至或曰長脚人常負長脚入海中捕魚)
無啓(音唘)國
山海經曰海水自東北陬至無啓國在長股東爲人無晵
(䀾肥腸也其人穴居食土無男女死即理之其心不朽死百二十歲乃復更生也)
一目國
山海經曰一目國一目中其面也
和利國
山海經曰和利國在一目東爲人一手足反膝曲足居上
(反巷曲也)一曰留利之國人手反折
深目國
山海經曰深目國爲舉一手
無腸國
山海經曰無腸之國在深目東爲人長而無腸
聶耳國
山海經曰聶耳國在無腸國東爲人兩手聶其耳(言耳長行則以)
(手攝持之)縣居海水中(縣居邑也)
跋踵國
山海經曰跋踵國在拘纓東其人兩足皆大(其人行䟽不着地也)
一曰踵國
大人國
山海經曰大人國爲人獸身人面犬耳珥兩青蛇(以蛇貫耳也)
君子國
山海經曰君子國人冠衣帶劒(其人好不爭也)
青丘國
山海經曰青丘國其人食五榖衣絲帛其孤九尾
黑齒國
山海經曰黑齒國(東夷傳曰俀國東四千餘里有祼國東有黑齒國舡行一年始可至也異物志)
(云西屠染齒亦以放些也)
玄服國
山海經曰玄服之國(髀皆似畫青黑)其人衣魚(以魚爲皮爲衣)食鷗鷗水
鴞也
毛民國
山海經曰毛民國爲人身生毛(今去臨海郡東二千餘里毛人在大海中州島上爲)
(人短小面體有毛如猪熊云居亦衣服晉永嘉四年吳都郡司塩都尉戴建猪熊云在海邊得一船上有男女四人)
(狀皆如此言語不通送詣承相府未至道路死有一人在上賜婦生人女子出入市井漸曉人語自說其所是此毛民)
神異經曰八荒之中有毛人焉長七八尺皆人形身鷗頭
上皆毛毛如猕猴毛長尺人則臭(若鵙切)目開口吐舌上唇
覆面下唇覆匈臨海水
土物志曰毛人之洲乃在漲嶼身無衣服鑿地穴處雖云
象人不知言語齊長五尺毛如熊豕衆軰相隨逐捕鳥鼠
(无五榖唯捕鳥鼠魚肉以爲粮耳)
勞民國
山海經曰勞民國爲人黑(食菓草實也有一鳥兩頭也)
手足盡黑
氐人國
山海經曰氐人國(者觸抵之抵)在建木西人面而魚身無足(自胷)
(以上人以下魚也)
姑射國
山海經曰姑射國在海中
蜮國
山海經曰域有山者域有民之國食桑射蜮是食(蛇短狐也似鱉)
(含沙射人中則病死則山出之也)
沃國
山海經曰有沃之國(言其土饒沃也)沃民是處鳳凰鳥之卵是食
甘露是飲故其欲其味皆存也
反風國
道書曰反風之國香逆風聞千里也
林郍國
竹芝扶南記曰林郍國蠻其延國未多曰黎與毗騫同大
洲放二萬里法俗是同
無論國
南州異物志曰無論有大道左右種桃枇杷及諸花果白
曰行其下隂凉蔽熱十餘里一亭皆有井水食夌飯飲蒲
桃酒如膠若欲飲以水和之其味甘美
句稚國
南州異物志曰句稚去典遊八百里有江口西南向東北
行極大﨑頭出漲海中淺而多礠石
歌營國
南州異物志曰歌營在句稚南可一月行到其南文灣中
有洲名蒲類上有居人皆黑如&KR0238;齒正白眼赤男女皆祼
形(康泰扶南土俗大載而去常望海過則遮舡將雞猪山菓昜鐵器)
加陳國
南州異物志曰加陳在歌營西南
師漢國
南州異物志曰師漢國在句稚西從稚去行可十四五日
乃到其國亦稱王上有神人及明月珠但仁善不忍殺生
土地平博民有萬餘家
扈利國
南州異物志曰扈利國在奴調洲西南邊海
姑奴國
南州異物志曰姑奴去歌營可八千里民人萬餘尸皆乘
四轅車駕二馬或四馬四會所集也舶船常有百餘艘市
會萬餘人晝夜作市船皆鳴鼓吹角人民衣被中國
察牢國
南州異物志曰察牢在安息中間大國也去天竺五千里
人民勇徤舉國人皆稱王種國無常王國人常選耆老有
德者立爲王三歲一更舉土地所與天竺同慕其土地不
出國遠行
類人
南州異物志曰扶南海隅有人如獸(此人扶南之東緣海邊略如禽獸人无道)
(也)身黑若&KR0238;齒白如素(扶南以外民皆&KR0238;齒使黑而此人身體雖獨不&KR0238;齒故正白也)隨
時流移居無常處水(此民不知安立屋宅乃隨寒暑素遂飲身體雖小夏則入水捕魚冬則)
(登山射麋鹿也)食唯魚肉不識禾稼寒無衣服以沙自覆(此人無衣服若)
(小過寒凉輙自覆惟以出面目耳)時或屯聚猪犬雞糅(此人无衣服若遇寒凉以沙自)
(覆惟以出面目耳)時或(此人或時權有可得停猶知立一小屋以自藉家中男女大小并止猪犬共息其中)
(无復分别也)雖忝人形無踰六畜
雕題國
異物志曰雕題國畫其面及身刻其肥而青之或若錦衣
或若魚鱗
狼臙國
異物志曰狼臙國男無衣服女撗布惟出與漢人交昜不
以晝市暮夜會俱以鼻齅金則知好惡
瓮人
異物志曰瓮人齒及目甚鱗白面體異黑若&KR0238;皆光澤爲
奴婢強勤力
黃頭人
異物志曰黃頭人羣相隨行無常居處其類與禽獸同或
依大樹以草被其枝上而庇隂其下髮正黃如掃箒見漢
人散入草終不可得近
儋耳國
異物志曰儋耳夷生則鏤其頭皮尾相連并鏤其耳匡爲
數行與頰相連狀如鷄腹下垂肩上食藷(時諸切)紡績爲業
穿胸國
異物志曰穿胷人其衣則縫布二幅合兩頭開中央以頭
貫穿胷身不穾穿
西屠國
異物志曰西屠國在海水以草&KR0238;齒用白作黑一染則歴
年不復變一号黑齒
交州以南外國傳曰有銅柱表爲漢之南極界左右十餘
小國悉属西屠有夷民所在二千餘家
金隣國
異物志曰金隣一名金陳去扶南可二千餘里地出銀人民多
好獵大象生得乘騎死則取其牙齒
外國傳曰從扶南西去金陳二千餘里到金陳
波遼國
外國傳曰從西圖南去百餘里到波遼十餘國皆在海邊
屈都乹國
外國傳曰從波遼國南去乘船可三千里到屈都乹國土
地有人民可二千餘家皆曰朱吾縣民叛居其中
波延洲
外國傳曰從屈都乾國東去舡行可千餘里到波延洲有
民人二百餘家專採金賣與屈都乹國
究原國民
外國傳曰究原有獠民出錫䥫雞舌香及赤白五色鸚鵡
鳥究原逹永昌一歲
奴後國
外國傳曰從林陽西去二千里奴後國可二萬餘戸與永
昌接界
炎人國
慱物志曰楚之南炎人之國其親戚死刳肉死弃之然後
埋其骨乃成孝子
黃孫
博物志曰黃孫天毒君之孫也名貴負躁而好自飲汁父
母笑之愧而去居此黃孫國去九嶷二萬一千里
落頭民
博物志曰南方有落頭民其頭能飛其種人常有所祭号
曰蟲落故因取名焉以其頭飛因眼便去以耳爲翼將曉
還復着體吴時往往得之
鮫人
博物志曰南海水有鮫人水居如魚不廢織績其眼能泣
珠
松外諸蠻
唐書曰松外諸蠻貞觀末爲宼遣兵從西洱河討之其西
洱河從嶲州西千五百里其地有數十百部落大者五六
百戶小者二三百戶無大君長有數十姓以楊李趙董爲
名家各檀山川不相役属自云其先本漢人有城郭村邑
弓矢誕言語雖小訛舛大略與中夏同有文字頗解隂陽
曆數自夜郎滇池以西皆云莊屩之餘種也其土有稻麥
粟豆種穫亦與中夏同而以十二月爲歲首菜則葱韮䔉
菁菓則桃梅李柰有絲麻女工蠶織之事出絶絹絲布廣
七寸以下早蚕以正月生二月熟畜有馬牛猪羊雞犬飯
用竹筲摶之而取羹用象柸若鷄彛有船無車男女氈
皮爲帔女子絶布爲裙於仍披氈皮之帔頭髻一盤而成形
如髽(阻瓜切)男女皆跣至於死喪哭泣棺椁襲劒無不畢備
三年之内穿地爲坎殯於舍側上作小屋三年之外出而
葬之蠡封&KR1109;棺今其耐濕父母死皆斬衰布衣遠者至四
五年近者三二年然後即吉其被人殺者喪主以麻結髮
而黑其面衣裳不緝唯服内不廢婚妻不避同姓其俗有
盗竊殺人淫穢之事酋長節立一長木爲擊鼓警衆共會
其下強盗者衆共殺之若賊家冨強但燒其屋宅奪其田
業而巳
太平御覽卷第七百九十
