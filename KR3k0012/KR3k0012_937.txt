太平御覽卷第九百三十七
鱗介部九
魴魚鱮魚鯈魚鯋魚鱨魚
鮒魚鮊魚鱯魚鱒魚鱧魚
鯽魚嘉魚鰽魚鮆魚鱸魚
鯔魚鱓魚
魴魚
爾雅曰魴魾(郭璞注曰江東呼魴爲鯿一名魾音毗)
山海經曰大鯾居海中(鯾即魴也音緶)
毛詩宛丘衡門曰豈其食魚必河之魴
又關睢汝墳曰魴魚赬尾王室如燬
又七月九罭曰九罭之魚鱒魴
陸機毛詩䟽義曰魴鱞今伊洛濟潁魴魚也廣而薄脆甜
而少肉細鱗魚之美者也漁陽泉州刀口遼東梁水魴特
肥而厚尤美於中魴故其鄕語曰居就梁水魴
說苑曰陽書謂宓子賤曰吾少也賤不知理民之術有釣
道二焉夫投綸餌迎而吸之者陽橋也其爲魚也薄而不
美若存若亡若食不食者魴也其爲魚也薄而厚味宓子
賤曰善(具釣部)
宋玉釣賦曰左挾魚罶右執橋竿精不離乎魚喙思不出
乎鮒鯿
鱮魚
毛詩曰其釣維何惟魴及鱮(音叙)
毛詩義䟽曰鱮似魴而大頭魚之不美者故里語曰買魚
得鱮不如啖茹徐州謂之鰱(音連)或謂之
水經曰沔水北流注于漢漢水又左得度口水出陽平北
水山有二源一曰清檢出佳鱮二曰濁撿出好鮒常以二
月取之美珍常味
潘岳西征賦曰素鱮楊鬐
鯈魚(音稠)
爾雅曰鮂里鰦(郭璞注曰即白鯈也江東呼爲鮂因兹二音)
莊子曰莊子與惠子遊於豪梁水上莊子曰鯈魚出遊從
容是魚樂也惠子曰子非魚安知魚之樂耶莊子曰子非
我安知我不知魚之樂耶惠子曰我非子故不知子矣子
固非魚也子之不知魚全矣
山海經曰帶山茈葫之水其中多鯈魚其狀如鷄而赤毛
三尾六足四首其音如鵲食之巳憂
又圖經讃曰泊和損乎莫慘於憂詩詠萱草山經則鯈(儔條)
(二音)
何敬祖詩曰屬耳聽鳴鶯流目玩鯈魚
鯋魚
爾雅曰鯋鮀(郭璞曰今吹沙小魚體圓而有點文也沙陁二音)
毛詩魚麗曰魚麗于罶鱨鯋(鯋鮀也)
廣志曰吹沙魚大如指沙中行
鱨魚
毛詩曰魚麗于罶鱨鯋(鱨楊也音常)
毛詩義䟽曰鱨一名楊今黃頰魚是身形厚而長大頰骨
正黃
鮒魚
周易井卦曰井谷射鮒(王肅注曰鮒小魚也)
廣雅曰鯖鮒也
莊子曰莊周家貧往貸粟於監何侯侯曰我將得邑今貸
子二百金可乎莊周忿然曰周昨來有中道而呼者周視
車轍中有鮒魚焉曰我東海之波臣也君豈有升斗之水
而活我哉周曰諾我且南遊吳越之王激西江之水而迎
之可乎鮒魚忿然作色曰吾得升斗之水可活耳君乃言此
不如早索我於枯魚之肆
又曰夫揭竿累趣灌竇守鯢鮒其於得大魚難矣
吕氏春秋曰魚之美者有洞庭之鮒
說苑曰魏楚會於晉陽將以伐齊齊王患之使人召淳于
髠曰魏楚欲伐齊願先生共寡人憂之髠曰臣見隣人之
祠田也以一篋飯與一鮒魚其祝曰下田洿邪得榖百車
臣笑其所祠者少所求者多王曰善立爲上卿
神異經曰東南海中有恒洲有温湖鮒魚生焉長八尺食
之宜暑而辟風寒
盛弘之荆州記曰荆州有美鮒踰於洞庭温湖
古樂府罩辭曰罩初何得端來得鮒小者如手大者如屨
孝子持歸遺我公姬安得此魚適與罩迕從今以後但當
求鮒
劉邵七華曰洞庭之鮒出于江岷弘膄青顱朱尾碧鱗
鮎魚
爾雅曰鮎(别名鯷江東通呼鮎爲鮧鮧音提)
廣雅曰鮷(音提)鯷(音逓)鮎也
魏武四時食制曰蒸鮎
永嘉郡記曰漈湖溪中多大鮎昔有流得一死者鬚大五
六圍
廣五行記曰則天如意中著作郎路敬淳㽵在濟源有水
碾一柱壞以他柱易之家人取故者爲樵中得一鮎魚長
尺餘尚活至後敬淳坐綦連輝被殺
鱯魚
廣志曰鱯(音畫)魚似鮎大口
鱒魚
爾雅曰鮅(音必)鱒(才損切似鯶子赤眼鯶音混)
毛詩九罭曰九罭之魚鱒魴(鱒魴大魚也)
毛詩䟽義曰鱒魴鱒似鯢魚鱗細於鯢也赤眼多細文
唐書曰吐蕃國有臧何去邏些三百里東南流衆水湊焉
南入崑崙國其中有魚似鱒而無鱗
張衡七辨曰鞏洛之鱒割以爲分芒折縷細亂䖟足
鱧魚
爾雅曰鱧(郭璞注曰鱧鮦也自亦依鱺也)
毛詩魚麗曰魚麗于罶魴鱧(鱧魚也)
陸機毛詩䟽義曰魴鱧爾雅曰鱧鮦(音同)也許以爲鯉魚機
以爲鯉狹而厚
梁書曰林邑王逸死奴文夲篡立文夲曰南西捲縣夷帥
范幼家奴常牧牛於山澗得鱧魚二而化爲鐵因以鑄刀
刀成文向石呪曰若斫石入者文當王此國因斫如斷芻
藁文心異之范幼常使之商賈至林邑王作宫室及兵車
器械王寵任之後乃䜛言諸子咎奔餘國及王死無嗣文
爲於憐國迓王子置毒於漿中殺遂䝱國人自立
林邑國記曰范文得鱧魚變爲鐵斫石如斬盧世傳魚刀
鲫魚
水經曰青林湖有鯽魚食之肥美辟寒暑
南夷志曰蒙舍地有鯽魚大者重五斤西洱河及昆池南
接滇池冬月多鯽魚
楊衒之洛陽伽藍記曰王肅初入國不食羊肉及酪等常
飯鯽魚羹
嘉魚
水經曰丙穴出嘉魚常以三月出十月入穴口廣五六尺
去地七八尺水泉懸注魚自穴下透入水穴口向丙故曰
丙穴
任像益州記曰嘉魚細鱗似鱒魚蜀中謂之拙魚蜀郡山
處處有之年年從石孔出大者五六尺
雲南記曰雅州丙穴出嘉魚所謂嘉魚生於丙穴大抵雅
州諸水多有嘉魚似鯉而鱗細或云黃河中味魚此類也
博物志曰江陽縣北有魚穴二所常以二月八月出魚魚
曰丙穴
嶺表錄異曰嘉魚形如鱒出梧州戎城縣江水口甚肥美
衆魚莫可與比最宜爲䱓(他頂切)每炙以芭蕉葉隔火盖慮
脂滴火滅耳(河陽有味魚赤此類)
左思蜀都賦曰嘉魚出於丙穴&KR2707;(地名有穴三所)
鰽魚(字由切)
異物志曰鰽魚仲夏始從海中泝流而上腹下如刀長尺
餘有細骨地鳥毛在肉中又有鳥腎在腹立夏有白鳥似
鷖羣飛謂之鰽烏至仲夏鳥藏魚出變化所生也
鮆魚(音薺)
爾雅曰鮤鱴刀(今之鮆魚也亦呼爲魡魚列蔑二音)
山海經曰浮玉之山山北望具區荅水出于其隂其中多
鮆魚(郭璞注日鮆魚狹薄而長鬚一名刀魚大湖中饒)
異苑曰蝴蝶變作鮆
鱸魚
後漢書曰左慈字元放曾在曹操座操曰恨少吳松江鱸
魚耳慈因求銅盤貯水以竹竿釣於盤中湏臾引一鱸出
操曰一魚不周乃更沉釣復引出皆長三尺餘操使目前
膾之
世說曰張季膺爲齊王掾在洛水秋風起因思吴中菰菜
羹鱸魚膾遂命駕便歸俄而齊王敗時人以爲見機
杜寳大業拾遺錄曰六年吴郡獻松江鱸魚乾繪鱸魚肉
白如雪不腥所謂金韲玉鱠東南之佳味也
鯔魚
神仙傳曰介象與吴王共論鯔魚爲上乃於殿前作方坎
汲水滿之并求釣起餌之湏臾得鯔魚王驚喜乃使膾之
異物志曰鯔魚長者六七尺
嶺表錄異曰跳䱓乃海味之小魚䱓也以鹽藏鯔魚兒一
斤不啻千箇生擘點䤃下酒甚有美味余遂問蹺名之義
則曰捕魚者中春於高處卓望魚兒來如陣雲闊二三百
步厚亦相似者旣見報漁師遂摪舡爭前而迎之舡衝魚
陣不施罟網但魚兒自驚跳入舡逡廵而滿以此爲䱓故
名之跳又云船去之時不可當魚陣之中恐魚多壓沉故
也即可以知其多矣
鱓魚(與䱉同音善)
山海經曰大樂之野夏后啓於此舞九代焉女滅在其北
居雨水間滅操魚䱉(䱉魚屬也)祭操爼(肉祀也)
汲冢周書王會曰甌人鱓蛇鱓蛇順食之美(東越甌人也此交州蛇特)
(多爲上)
謝承後漢書曰楊震常客於湖不荅州郡禮命數十年衆
人謂之晩貴而震志愈篤後有鸛雀銜三鱣魚飛集講堂
前都講取魚進曰蛇鱣者卿大夫服之象也數三者法三
台也先生自此升矣時年過五十乃始仕州郡
梁書曰邵陵王綸攝南徐州事遨遊市里雜於厮隷嘗問
賣䱉者曰刺史何如對者言躁虐綸怒令吞䱉以死百姓
惶駭道路以目
淮南子曰今鱓之與蛇𧖟之與蠋狀相類而愛憎異(人愛鱓與)
(蠶畏地與蠋故曰異也)
抱朴子曰田地旣有自然之鱓而有荇筮芩根土龍之屬
化爲鱓
韓子曰䱉似蛇而漁者取䱉而畏蛇利之所在皆爲賁育
顔氏家訓曰江陵劉氏以賣鱓羹爲業後生一兒頭目是
鱓自頸巳下方爲人耳
又曰後漢書云鸛雀銜三鱓魚(音善)多假借爲鱣鮪之鱣俗
之學士因謂爲鱣魚按魏武帝四時食制鱣魚大如五升
奩長一丈郭璞(注爾雅云)鱣長二三尺安有鸛雀能勝一者况
三頭乎鱣又純灰色無文章也鱣魚長者不過三尺大者
不過三指黃地黑文故都講云蛇鱓卿大夫服之象也續
漢記及搜神記亦說此事皆作鱓字孫卿云魚鼈鱣鰌及
韓非說苑皆曰鱣似蛇𧖟似蠋並作鱣字假鱣爲鱓其來
久乎
周處風土記曰陽羡俗五月以薤蒸䱉而食凢䱉魚夏出
冬蟄亦以將氣養和實時節也
徐表南方草物狀曰白鱓生溪邊土穴中長五尺所大三
寸里民刺取細槿二寸苦酒煑食之滋味如黃鱓味交阯
九真有之
劉敬叔異苑曰盧循以義熙五年自廣州下泊舡江西衆
多疲死事平之後人往蔡州皆死人髮變而爲鱓今上鎮
西參軍與府司馬張逝瞻湖際有一棺棺頭有曹衆試令
撥看即是髮亦有未都化者一說云生以潘沭死則髮
爲䱉又昔有人食不能無䱉死後改棺䱉滿中
又曰會稽石亭埭大有空中楓樹每雨水輙滿溢有商旅
載生䱉聊放一頭着孔中以爲狡獪後村民咸謂是神乃
依樹起屋宰牲祭事未嘗輟因遂名䱉父廟人有祈請及
穢慢禍福立至估客後返見其如此即取作臛於是遂絶
太平御覽卷第九百三十七
