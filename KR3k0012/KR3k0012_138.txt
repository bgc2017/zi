太平御覽卷第一百三十八
皇親部四
魏武宣卞皇后文甄皇后
文郭皇后明毛皇后
明郭皇后晉宣穆張皇后
景懷夏侯皇后文明王皇后
武元楊皇后武悼楊皇后
惠賈皇后惠羊皇后
謝夫人懷王太后
懷梁太后
元帝夏侯太妃
虞皇后(荀氏附)
明帝庾皇后
成恭杜皇后
康帝褚皇后
簡文鄭皇后
孝武李皇后
王皇后
安帝陳太后
恭帝禇皇后
魏武宣卞皇后
魏志曰武宣卞皇后琅邪人文帝母也夲倡家年二十太
祖於譙納后爲妾後隨太祖至洛及董卓爲亂太祖微服東
出避難袁術傳太祖凶問時太祖左右在洛者皆歸后止之
曰曹君吉凶未定未可知今日還家明日若在何面目復相
見也正使禍至共死何苦遂從后言太祖聞而善之建安初
丁夫人廢遂以后爲繼室諸子無母者太祖皆命后養之
文帝爲太子左右長御賀后曰將軍拜太子天下莫不忻
喜后當傾府藏賞賜后曰王自以丕年大故用爲嗣我但
當以免無教導之過爲幸甚耳亦何當賜遺乎長御還見
以語太祖祖悅曰怒不變容喜不改節是最爲難二十四
年拜爲王皇后文帝踐祚尊后曰太后稱永壽宫
魏書曰后以漢延熹三年生齊郡白亭有黃氣滿室移日
父敬侯怪之以問卜者王旦且曰此吉祥也爲太后見外親
不假以顔色常言居處當務節儉不當妄賞賜念自勉也
帝爲太后弟秉起第及成太后幸弟請諸家外親設下厨
無異膳太后左右菜食粟飯無魚肉其儉如此
文甄皇后
魏志曰文昭甄皇后中山無極人明帝母父逸上蔡令后
三歲失父後天下兵亂加以饑饉百姓皆賣金銀珠玉寶
物時后家大有儲榖頗以買之后年十餘歲白母曰世今
亂多買寶物匹夫無罪懷璧爲罪又左右皆飢乏不如以
糓賑給親族鄰里廣爲恩惠也舉家稱善即從后言建安
中袁紹爲中子熙納后冀州平文帝納后於鄴有寵生明
帝郭后李隂貴人並愛幸后愈失意有怨言帝大怒遣使
賜死葬干鄴明帝即位有司奏請追謚又别立寢廟太和
元年追封謚曰敬侯適孫像襲爵初營宗廟掘地得玉璽
方一寸九分其文曰天子羡思慈親明帝爲之改容以太
牢告廟又嘗夢見后於是舅氏親疎高下叙用各有差賞
賜累巨萬
魏書曰甄后每寢寐家中髣髴見人持玉衣覆其上者常
共怪之相工劉良相后曰此女貴乃不可言后自少至長
不好戲弄年八歲外有立騎戲馬者家人諸姊皆上閣觀
之后獨不行年九歲喜書視字輒識數用諸兄筆硯兄謂
后言汝當作女博士耶后荅言聞古者賢女未有不覽前
世成敗以爲巳誡不知書何由見之及爲皇后寵愈隆而
彌挹損每因閑宴常言昔黃帝子孫蕃育蓋由妾媵衆多
獲斯可願廣求淑媛以豐繼嗣帝心喜焉
文郭皇后
魏志曰文德郭皇后安平廣宗人也祖世長吏后少而父
永竒之曰此乃吾女中王也遂以女王爲字早失二親喪
亂流離没在銅鞮侯家太祖爲魏公時得入東宫后有智
數時有所獻納文帝定爲嗣后有謀焉太子即王位后爲
夫人及踐祚爲貴嬪甄后之死由后之寵也遂立爲后黃
初五年帝東征后留許昌永始臺時霖雨百餘日城樓多
壞有司奏請移止后曰昔楚昭王出遊貞姜留漸臺江水
至使者迎而無符不去卒没今帝在遠吾幸未有是患而
便移止柰何明帝即位尊后爲皇太后稱永安宫
明帝毛皇后
魏志曰明帝悼毛皇后河内人以選入東宫明帝時爲平
原王進御有寵出入與同輦及即位立爲皇后初明帝爲
王始納河内虞氏爲妃帝即位虞氏不得立卞太后慰勉
焉虞氏曰曹氏好立賤未有能以義舉者也嘉夲典車工
卒暴富貴舉動甚蚩駭(侯楷切)語輒自稱侯身人以爲笑帝之
幸郭皇后也后愛寵日衰景初元年帝遊後園召才人以
上宴樂左右宜延皇后帝不許乃禁左右使不得宣后知
之明日帝見后后曰昨日遊宴北園樂乎帝以左右泄之
所殺十餘人賜后死然猶加謚葬愍陵
明帝郭皇后
魏志曰明帝郭皇后西平人也世河右大族黃初中夲部
反叛遂没入宫明帝即位甚見愛幸拜爲夫人帝疾因遂
立爲皇后齊王即位尊后曰皇太后稱永寧宫值三主幼
弱宰輔親政與奪大事皆先啓太后然後施行母丘儉鍾
會等假其命以爲亂焉景元四年崩
晉宣穆張皇后
晉書曰宣穆皇后張氏諱春華高祖同郡人也母河内山
氏司徒濤之從祖姑也后少有德行智識初高祖辭仕以
風痺不能起居曝書遇雨高起收書家唯一婢見之后懼
言語泄漏乃手殺之而自執爨焉帝由是重之其後栢夫
人有寵后罕得進見帝嘗卧疾后往省病帝曰老物可憎
何煩出也后慙恚不食將自殺諸子亦不食帝驚而致謝
后乃止退而謂人曰老物不足惜慮困我好兒耳魏正始八
年崩武帝受禪追尊爲太后
景懷夏侯皇后
晉書曰景懷夏侯皇后沛國譙人也父尚魏征南大將軍
母曹氏魏德陽鄕主后雅有識度帝每有所爲必預籌畫
魏世宣帝居上將之重諸子並有雄才大略后知帝非魏
之純臣而后旣魏氏之甥帝深忌之青龍三年以鴆崩武
帝登祚始加號謚
文明王皇后
王隱晉書曰文明皇后王肅女秉德清貞體行純和八歲
誦詩論特精喪服苟有文義過目則識祖司徒㓪異之曰
興吾家者必此女矣惜不爲男每居大喪常身不勝衣及
鍾會見任言於文帝曰會好爲事端寵過必弊太始元年
尊曰皇后宫曰崇禮自即尊位眷戀素業忽弃華麗四年薨
晉書曰后諱元姬年十二祖㓪薨后哀慼哭泣發於自然
其父益加敬異旣笄歸于文帝生武帝
武元楊皇后
晉書曰楊元后父炳言后相貴故文帝爲武帝娶之生惠
帝武帝疑惠帝不堪奉大統密以語后后曰立嫡以長不
以賢豈可動乎帝採諸葛冲等五十人入殿呈露面常衣
令后選取后不取端正唯取長白時卞藩女有美色帝舉
扇鄣面語后曰藩女可后曰藩三世皇后不宜枉以卑位
其中者以絳紗繫臂遂取胡芳芳啼哭左右曰陛下聞聲
芳曰死且不畏何畏陛下帝壯其言父奮聞女中亦哭曰
老奴不死唯有二兒男在九地之下女在九天之上帝拜
芳爲貴嬪元后疾甚見上素敬胡夫人恐立之又慮太子
不安臨終枕帝膝曰從妺男㳙有德色不足復娶異姓帝
許之崩于光明殿
武悼楊皇后
晉氏后妃列傳曰后諱芷字季蘭小字男㳙武帝繼室也
太傅楊駿女咸寧二年即后位婉嫕(音翳)才色映椒房寵禮
尤隆后無子賈庶人爲太子妃時數以肆情忌嫉失帝意
帝慮始終之事欲廢焉后爲妃陳請曰賈公有勲於王府
猶將數世宥之況賈妃親則其子夫妬忌亦婦人之常事
不足以一眚而忘大德帝納焉晏駕尊曰皇太后賈庶人
五日一朝后旣喪所天常有慼容庶人謂不悅在巳愈自
嫌及星辰有變占於母家不利殿中典兵中郎孟觀等遂
進勸庶人有先唱者有福後發者受禍庶人遂䧟誅后父
駿三族及内外新屬遷后於永寧宫賈庶人尋諷百僚奏
太后廢爲庶人母龐付廷尉行刑詔初欲宥之卒不可事
奏太后截髮稽顙稱以請母於賈庶人而龐遂見刑后不
勝憂哀崩於幽宫春秋三十有四謚曰武悼皇后
晉後略曰賈后旣殺楊庶人於金墉城又信妖巫謂人旣
死必訴怨於先帝乃覆而殯之施諸厭劾符書藥物以合
瘞之
惠帝賈皇后
王隱晉書曰后諱南風武帝謀太子㛰久不決上欲娶衛
瓘女元后欲娶賈充女上曰衛女有五可賈女有五不可
衛家種賢而多子端正長白賈女種妬少子醜而短黑郭
槐多輸寶物於后遂娶南風八年將納妃帝知太子不慧
故試之盡召東宫官屬作飲食而密封詔使太子決停信
待之賈妃大懼召人荅詔草給使張泓曰太子不學而荅
詔引義必責草主更益譴負不如直以意荅妃大喜語泓
便爲我好荅得富貴與汝共之泓素有小才具草令太子
自寫武帝大喜賈妃酷妬手擊數人或以刀戟擲孕妾子
乃墮地上大怒治金墉城將殺之趙粲荀勖深救之故得
不廢洛陽尉部小吏忽有好物尉疑爲盗召詰之賈后疎
親欲求盗物往聽對辭云先行逢一老嫗說家有疾師卜
當得城南年少厭塞暫相煩尋重報小吏從之上車下帷
内着簾箱中行十餘里過六七門限開簾忽見樓閣好屋
問此何處云天上即以香湯見浴好衣美食將入見一婦
人年三十五六短小青黑色眉後有疵見留數日共宿得
此衆物賈氏親疎聞其形狀如是賈后慙而去尉亦解意
云時他人多殺之不出唯此小吏以愛得出賈后詐有身
内藁物爲産遂取妹夫韓壽兒託之諒闇所生故弗顯
賈庶人臨廢遥喚帝曰陛下有婦使人廢之亦當自廢詔
賜死
沈約宋書曰齊王囧入廢后后驚曰卿何爲來囧曰有詔
收后后曰詔當從我出何詔也又問曰誰起事囧曰梁趙
后歎曰繫狗當繫其頸今反繫其尾何得不然
晉後略曰載賈后以廉車出承明東掖東門詣金墉城食
金屑而死
惠羊皇后
臧氏晉書曰惠羊皇后諱獻容太山南城人也父玄之字
弘猷永康元年立爲皇后將入宫衣中有火永興元年河
間王顒使將張方廢后於金墉城七月陳旿等唱伐成都
王復后位八月張方又廢后十一月張方逼遷大駕幸長
安留臺復后位永興二年張方又廢后河間王顒矯詔賜
后死劉暾(他昆切)等上表后得免帝還洛迎復后位後洛陽
令何喬又廢后懷帝即位尊后爲惠皇后居弘訓宫洛陽
敗没于劉曜曜僣位以爲皇后因問曰朕何如司馬家兒
后曰胡可並焉陛下開基之聖主彼亡國之暗夫有一婦
一子及身三耳不能庇之貴爲帝王而妻子辱於凡庶之
手妾𡭗時實不思生何圖復有今日妾生於高門嘗謂世
間男子皆然自奉巾櫛巳來始知天下有丈夫耳曜甚愛
寵之生二子而死僞謚獻文皇后
謝夫人附
晉書曰謝夫人名玖夲貧賤父以屠羊爲業玖清惠貞正
而有淑姿選入後庭爲才人惠帝在東宫將納妃武帝慮
太子未知帷房之事乃遣玖往東宫侍寢由是得幸有身
賈后忌之求還西宫遂生愍懷乃立爲大子拜玖爲淑媛及
愍懷遇酖玖亦被害焉永康初詔改葬太子因贈玖夫人
印綬葬顯平陵
懷王太后
臧氏晉書曰懷王皇太后諱姬初入武帝宫拜中才人早
崩懷帝即位追尊曰皇太后
梁皇后
臧氏晉書曰梁皇后諱蘭壁安定人也祖鴻季儀同三司
父芬司徒后初爲䂊章王妃懷帝即位爲皇后永嘉中没
胡賊
元帝夏侯太妃
晉書曰夏侯太妃名光姬沛國譙人也父莊淮南太守妃
生自華宗幼而明慧琅耶武王爲世子覲納焉生元帝元
帝立稱王妃永嘉元年薨于江左葬琅耶國初有䜟云銅
馬入海建業期太妃小字銅環而元帝中興於江左矣
元敬虞皇后(荀氏附)
晉書元敬虞皇后諱孟母濟陽外黃人父豫元帝爲琅耶
王納后爲妃無子永嘉六年薨太興三年冊贈皇后璽綬
祔于太廟
晉書曰豫章君荀氏元帝宫人也初有寵生明帝及琅邪
王伷(音宙)由是虞后所忌漸見疎薄明帝即位封建安君别
立第宅太寧元年帝迎還臺内供奉隆厚及成帝立尊同
於太后咸康元年薨詔曰朕少遭憫凶慈訓無禀撫育之
勤建安君之仁也一旦薨殂實思報復永懷平昔感痛哀
摧其贈豫章郡君别立廟于京都
明帝庾皇后
晉中興書曰明穆皇后庾氏諱文君左將軍琛第三女也
后少以珪璋特異令儀淑美故中宗爲肅祖納焉初爲世
子妃仁和有禮深見敬重后生顯宗成皇帝顯宗即位尊
后曰皇太后羣臣奏天子幼冲宜依漢和熹皇后故事后
辭讓數四不得已遂臨朝攝萬機蘇峻作逆王師敗績后
以憂逼崩時年三十三
成恭杜皇后
晉書曰成恭杜皇后諱陵陽鎮南將軍預之曾孫也成帝
以后弈世名德咸康二年備禮拜爲后后少有姿色然長
猶無齒有來求昏者輙中止及納采之日一夜齒盡生七
年三月后崩年二十一后在位六年無子先是三吳女子
相與簪白花望之如素㮏傳言天公織女死爲之著服至
是而后崩
康帝褚皇后
晉中興書曰康獻皇后褚氏字蘇子太傅襃之女也后聦
明有器識以名家女入爲琅邪王妃生孝宗穆皇帝孝宗
即位尊后曰皇太后泰元元年太后詔曰皇帝㛰冠禮備
遐邇宅心宜當陽親覽緝熙惟始今歸政事率由舊典於
是復稱崇德太后九年崩于顯陽殿
簡文鄭皇后
晉中興書曰簡文宣太后鄭氏諱阿春滎陽人先適田氏生
一男夫又亡后依於舅吳氏中宗爲丞相敬后先崩將納
吳氏女爲夫人后及吳氏女並遊後園有見之者言於中
宗曰鄭氏女雖[婺-矛+牙]居賢於吳氏遠矣遂以德色納爲夫人
甚有寵后雖貴幸而恒有憂色中宗問其故對曰妾有妹
中者適長沙王襃餘二妹未出恐姉旣爲人妾無復求者
中宗從容謂劉隗曰鄭氏有二妹卿可求佳對使不失舊
隗舉其從子傭娶第三者以小者適漢中李氏皆得舊門
帝稱尊號后雖爲夫人詔太子及東海武陵王皆母事之
帝崩后稱建平園夫人咸和元年薨
孝武李太后
晉書曰孝武李太后諱陵容本出微賤始簡文帝爲會稽
王有三子廢黜早夭其後諸姬絶孕將十年帝令卜者扈
謙筮之曰後房中有一女當育二貴男其一終盛晉室乃
令善相者召諸愛妾而示之皆云非其人又悉以諸婢媵
示焉時后爲宫人在織坊中形長而色黑宫人皆謂之崑
崙旣至相者驚云此其人也帝以大計召之侍寢后數夢
兩龍枕膝日月入懷帝聞異焉遂生孝武帝
王皇后
晉中興書曰孝武定皇后王氏字法惠寧康三年中軍將
軍栢冲侍中臣康奏晉陵太守王藴女天性柔順惠心塞
淵儀度旣同四業允備且盛德之兆美善先積參議可以
配德乾元恭承宗廟貞進六宫母儀天下故烈宗納焉后
性嗜酒驕妬帝深患之乃召藴於東堂具說后過狀令加
訓誡藴免冠謝焉后於是少自改飾太元五年崩
安帝陳太后
晉中興書曰安德太后陳氏松滋人也諱歸女父廣以倡
進仕至平昌太守后以美色能歌彈入宫初爲淑媛生安
恭二帝太元十五年薨贈夫人追崇曰皇太后
恭帝禇皇后
晉書曰恭思禇皇后諱靈媛河南陽翟人義興太守爽之
女也后初爲琅邪王妃元熙元年立爲皇后生海鹽冨陽
公主及帝禪位于宋降爲零陵王妃宋元嘉十三年崩祔
葬冲平陵
太平御覽卷第一百三十八
