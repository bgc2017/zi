太平御覽卷第六十八
地部三十三
冰
潮
川
冰
說文曰冰水堅也澌流冰也
易曰初六履霜堅冰隂始凝也馴致其道至堅冰也
又曰乾爲寒爲冰
易通卦驗曰大雪魚負冰鄭玄注曰負冰上近冰也
詩曰二之日鑿冰冲冲鑿冰聲也三之日納于凌隂
周禮曰凌人掌冰祭祀供冰鑑(鑑如甀大口藏冰以御温氣也)賓客供冰
大喪供夷盤冰(夷盤大盤)夏班冰(賜羣臣也)
又曰凌人掌冰正歲十有二月令斬冰三其凌(三其凌三倍其冰)
禮曰孟冬之月水始冰地始凍仲冬之月冰益壯地坼鶡
鳥不鳴&KR0849;始交
又曰立春之日東風解凍又五日蟄虫始振又五日魚上
冰風不解凍號令不行魚不上冰兵甲不藏
傳曰楚子使薳子馮爲令尹遂以疾辭方暑闕地下冰而
牀焉重璽衣裘(蠒抱也禮玉藻曰續爲蠒緼爲袍)鮮食而寢楚子使醫視
之復曰病則甚矣而血氣未動
又曰春無冰梓愼曰今兹宋鄭其饑乎隂不勝陽也
又曰日在北陸而藏冰西陸朝覿而出之其藏冰也深山
窮谷固隂沍寒於是乎取之其出之也朝之禄位賓食喪
祭於是乎用之其藏之也黑牡秬黍以享司寒其出之也
桃弧棘矢以除其災祭司寒而藏之獻羔而啓之火出而
畢賦自命夫命婦至於老疾無不受冰山人取之縣人傳
之輿人納之隷人藏之夫水以風壯而以風出而藏之也
周其用之也徧則冬無愆陽夏無㐲隂春無淒風秋無苦
雨人不夭札
孝經援神契曰高山之巔無樹深海之淵無冰剛太燥温
太柔也
家語曰霜降而婦功成娶者行焉(季秋霜降)冰冸而農桑起㛰
禮殺焉
史記曰姜嫄爲帝嚳元妃出里見巨人跡悅欲踐之踐而
身動如孕期而生子以爲不祥弃渠冰上飛鳥以翼覆薦
之
薛瑩後漢書曰靈帝光和六年冬北海東萊琅邪井冰厚
丈餘
又曰光武至薊上王郎使者至上發薊晨夜馳騖至曲陽
呼沲河道吏還言河流澌無舡不可渡遣王霸往視實然
霸念恐驚衆即還曰冰堅可渡比至冰可乘帝遂得
渡
漢書曰晁錯上書曰夫胡貉之地積隂之處也木皮三寸
冰厚六尺
臧榮緒晉書曰王祥字休徵後母朱氏思生魚時河水冰
堅祥朝朝冒厲風於河涯伺魚一朝忽冰開小穴有雙鯉
跳出
王隱晉書曰慕容皝上言正月十二日躬征平郭遠假陛
下天地之威將士竭命精誠感靈海爲冰結凌行海中三
百餘里臣問故老初無海冰之歲(平郭盖近昌黎城也)
北齊書曰文宣時周人常懼齊兵之西度恒以冬月守河
椎冰及後主即位朝政多紊齊人椎冰懼周兵之逼斛律
光憂曰國家常有吞關隴之志今日至此
東方朔神異經曰北方有冰萬里冰厚百丈鼷鼠在冰下
土中焉其毛長八尺可爲褥却風寒
王子年拾遺錄曰東海員嶠山有冰𧖟長七寸有鱗角以
霜雪覆之始爲蠒其色五采織爲文錦入水不濡投火不
燎
南燕錄曰慕容德正月渡黎陽津流澌冰合鄴令韓䡄言
於德曰昔光武渡呼沲冰澌自合今大王濟河天橋自成
德乃大悅
異苑曰石勒伐劉曜於洛陽從大河南濟時河凍將合軍
至而冰自冸舟檝無閡遂生擒曜謂是神靈之助
又曰高平閭丘孝婦以元嘉中懷娠生一團冰得日便消
液成水也
吳越春秋曰越王念復吳怨非一旦也苦思勞心夜以接
日冬寒則抱冰夏熱則握火
趙書曰劉曜攻石勒將戰曜欲乘大乘大赤馬無故蹢躅
不可近於是退赤馬及合陣敗走曜體素壯馬小不勝䧟
冰爲石堪所擒也
慱物志曰削冰令員舉以向日艾承其影則有火
西京雜記曰漢制以酒滴爲書取其不冰以玉爲硯亦取
其不冰也
陸機洛陽記曰冰室在宣陽門内恒有冰天子用賜王公
衆官
戴延之西征記曰凌雲臺有冰井延之以六月持去經日
猶堅也
述征記曰冰井在凌雲臺北古舊藏冰處
鄧析書曰明君之御民若乘奔而去轡履冰而負重
晏子曰景公伐魯得東門無澤問之魯年糓何如對曰隂
水凝陽冰厚五寸晏子曰如是則寒温節也寒温節則政
平政平則年糓熟請禮魯以息怨也
老子曰渙若冰將釋
莊子曰夏蟲不可以語於冰者篤於時也曲士不可以語
於道者束於教也
又曰朝受命而夕飲冰我其内熱歟
孫卿子曰冰生於水而寒於水
淮南子曰淮海有不死之草北方有不釋之冰
又曰夫水向冬則凝而爲冰迎春則釋而爲水冰㢮易乎
前後
又曰知一葉之落知歲將暮覩瓶中之冰而知天下之寒
以近諭遠也
論衡曰夫燻一炬火爨一鑊水終日而不熱也倚一尺冰
置庖厨中終夜而不寒也
風俗通曰積冰曰凌壯冰曰凍冰流曰澌冰解曰泮
魏子曰居危殆之國治不善之民是猶薄冰當白日藂毛
過猛火也
枹朴子曰五玉不染而堅寒冰不礱而㓪
又曰蹈薄冰以待夏日登杇枝而須勁風
新論曰畫水鏤冰與時消釋
潮水
說文曰潮朝也從水朝
風土記曰俗說鯢一名海鰌長數千里穴居海底入穴則
水溢爲潮出穴則水入潮退出入有節故潮水有期
祖台之志怪曰隆安中陳悝於江邊作魚䇻(正匪切)潮去於
䇻中得一女人長六尺有容色無衣服水去不能動卧沙
中與語不應人有就辱之悝夜夢云我是江黃昨失道落
君䇻小人遂見加凌今當白尊神殺之悝不敢移潮來自
逐水去姦者尋病死
吳越春秋曰吳賜子胥劒而死乃投之江中子胥因掦波
成濤隨潮往來
博物志曰東海中有牛魚其魚形如牛剥其皮懸之潮水
至則毛起潮去則復也
臨海異物志曰石鷄清響以應潮慧軀輕逝以遠縶(石鷄形似)
(家鷄在海中山上每朝水將至輒羣鳴相應若家雞之向晨也)
裴淵廣州記曰石洲在海中名爲黃山山北日一潮山南
日再潮
枹朴子曰糜氏云潮者據朝來也言夕至也一月之中天
再東再西故潮水再大再小也又夏時日居南宿隂消陽
盛而天高一萬五千里故夏潮大也冬時日居北宿隂盛
陽消而天卑一萬五千里故冬潮小也又春日居東宿天
高一萬五千里故春潮漸起也秋日居西宿天卑一萬五
千里故秋潮漸減也
又曰天河從北極分爲兩頭至於南極其一經南斗中過
其一經東斗中過兩河隨天轉入地下過而與下水相得
又與海水合三水相蕩而天轉排之故激涌而成潮水
又曰濤水者潮取物多者其力盛來遠者其勢大今潮水
從東地廣道遠乍入狹處陵山觸岸從直赴曲其勢不泄
故隆崇涌起而爲濤俗人云濤是五子胥所作妄也子胥
始死耳天地開闢巳有濤水矣
川
說文曰川貫穿通流水也
釋名曰川者穿地而流也
易曰地險山川丘陵也王公設險以守其國
又曰利涉大川
書曰予決九川距四海王肅曰九川者九州之川也
又曰若濟大川用汝作舟檝
又曰九山刊旅九川滌源
禮曰天降時雨山川出雲
周禮曰楊州其川三江荆州其川江漢䂊州其川滎洛青
州其川淮泗兖州其川河泲雍州其川涇汭幽州其川河
濟冀州其川漳并州其川呼沲
又曰兩山之間必有川焉大川之間必有途焉
大戴禮曰聖人有國則川澤不竭
蔡邕月令章句曰衆流注海曰川
國語曰幽王二年三川皆震
又曰厲王虐國人謗王邵公告王曰民不堪命矣王怒得
衛巫使監謗者以告則殺之國莫敢言道路以目王喜告
邵公曰吾能弭謗矣乃不敢言邵公曰是鄣之也防民之
口甚於防川川壅而潰傷人必多民亦如之是故爲川決
之使導爲民宣之使言
語曰子在川上曰逝者如斯夫不舍晝夜
竹書記年曰藍田川有漢臨江王榮塜景帝以罪徵之將
行祖於江陵北門車軸折父老泣曰吾王不反矣榮至都
中尉郅都急切責王王年以恐而自殺葬於是川有䴏數
萬銜土置塜上百姓憐之
水經注曰龍魚川澤漲不測出五色雲俗以爲靈而莫敢
採捕因謂是水爲龍魚水自下亦通謂之龍魚川
又曰祥川者漢戚夫人所生處也高祖得而寵之改其地
爲祥川用表夫人載誕之休祥也
秦州記曰枹罕原北有鳳林川川中則黃河水東流
莊子曰昔者禹之堙洪水決江河而通四夷九州名川三
百攴川三千小者無數
方輿記曰清凉川在興道縣北
唐史云德宗皇帝以朱泚之難幸梁洋中書舍人齊映從
駕至此川見旌旗蔽野上心駭謂泚之追兵疾路至此見
梁帥嚴震具軍容拜馬前叙君臣離亂流涕久之上喜令
震登馬與朕作主人映曰嚴震與至尊導馬御膳自有所
司湏之上次洋州行宫召映責以儒生不逹兵機煙塵時
務姑息主帥映奏曰山南士庶只知有嚴震不知有陛下
且今天威親臨令巴蜀士民知天子之尊亦足以盡嚴震
爲臣子之節上歎之良久震聞特拜謝映時議多之即此
川也
太平御覽卷第六十八
