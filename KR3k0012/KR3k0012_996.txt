太平御覽卷第九百九十六
百卉部三
菊若萱蓿
菅茅紫草藍
蒨
菊
爾雅曰菊治蘠(今人秋華菊也)
又圖讃曰菊名曰精布華玄月仙客是尋薄採薄捋
禮記月今曰季秋之月菊有黃華
周書曰寒露之日鴻鴈來賓又五日菊有黃華無華土不
稼穡
晉書曰羅含致仕還家階庭忽蘭菊藂生人以爲德行之
感
續晉陽秋曰陶淵明嘗九月九日無酒出菊叢中摘盈把
坐其側久之望見一白衣人至乃王弘送酒即便就酌
山海經曰九九之山其草多菊
廣志曰菊有白菊
風俗通曰南陽酈縣有甘谷谷中水甘美云其山上大有
菊菜水從山流下得其滋液谷中三十餘家不復穿井仰
飲此水上壽百二三十其中百餘七十八十名之爲夭司
空王暢太尉劉寬太傅袁隗爲南陽太守聞有此事令酈
月送水三十斛用飲食澡浴終然無益
抱朴子曰劉生丹法(用白)菊花汁蓮花汁地血汁樗汁和丹
蒸之服一年得五百歲仙方所謂日精
又曰日精更生周盈皆一菊也而根莖花實異名或無效
者以由不得真菊菊花與薏苡相似直以甘苦別之耳菊
甘而薏苦今所在真菊但爲少耳
神仙傳曰康風子服甘菊花栢實散得仙
博物志曰菊有二種苗花如一唯味小異苦者不宜服
崔寔四民月令曰九月九日可採菊華
王韶之神境記曰滎陽郡西有靈源山其澗生靈芝石茵
巖有紫菊
風土記曰日(精者)菭(音苔)蘠皆菊華莖之別名九月律中無射
而數九俗向九日而用候時之草也
盛弘之荆州記曰酈縣北八里有菊水其源悉芳菊被崖
水甚甘馨太尉胡廣久患風羸恒汲飲水後疾遂瘳年及
百歲非唯天壽亦菊所延也
名山記曰道士朱孺子吴末入王笥山服菊花乘雲升天
本草經曰菊有筋菊有白菊黃菊花一名節花一名傳公
一名延年一名白花一名日精一名更生一名隂威一名
朱羸一名女菊其菊有兩種一種紫莖氣香而味甘美葉
可作羹爲真菊菊一種青莖而大作蒿艾氣味苦不堪食
名薏非真菊也
吳氏夲草經曰菊華一名女華一名女室
淮南萬畢術曰以壯菊灰散池中蛙盡死
楚辭曰朝飲木蘭之墜露兮夕飡秋菊之落英
又曰春蘭兮秋菊長無絶兮終古
鍾會菊賦曰縹幹綠葇青柯紅芒華實規圓芳穎四張故
夫菊有五美焉圓華高懸准天極也純黃不雜后土色也
早殖晩登君子德也冒霜吐穎象勁直也流中輕體神仙
食也
潘尼秋菊賦曰汎流英於青醴似浮萍之隨波
嵇康菊花銘曰煌煌丹菊暮秋彌榮親尊是御永祚億齡
若
毛詩䟽曰若饒也幽州謂之翹饒蔓生莖如勞豆而細葉
似蒺䔧而青其華細綠色可生食味如小豆藿
夲草經曰陵若生下濕水中七八月華華紫似金紫草可
以染帛煑沐頭髮即黑
萱
毛詩伯兮曰焉得諼草言樹之背(背北堂也)願言思伯使我心
痗
說文曰萱忘憂草也
崔豹古今注曰欲忘人之憂則贈以丹棘一名忘憂草也
博物志曰神農經曰上藥養性謂合歡蠲忿萱草忘憂
風土記曰花曰宜男姙婦佩之必生男又名萱草
本草經云萱一名忘憂一名宜男一名歧女
錄異記曰婦人帶宜男草生兒
束晳發蒙記曰甘棗令人不惑萱草可以忘憂
任昉述異記曰萱草一名紫萱又名忘憂草吴中書生謂
之療愁
嵇康飬生論云萱草忘憂
苜蓿
史記曰大宛有苜蓿草漢使取其實來於是天子始種苜
蓿離宫別觀旁盡種蒲陶苜蓿極望
漢書西域傳曰罽賓國有苜蓿大宛馬嗜苜蓿武帝得其
馬漢使採蒲挑苜蓿種歸天子益種離宫別館旁
晉書曰華廣免官爲庶人晉武帝登凌雲臺見廣苜蓿園
阡陌甚整依然感舊太康初太赦乃得襲爵
西京雜記曰樂遊苑中自生玫瑰樹下多苜蓿一名懷風
時或謂光風在其間常肅肅然照其光彩故曰苜蓿懷風
茂陵人謂爲連技草
博物志曰張騫使西域所得蒲桃胡䓗苜蓿
述異記曰張騫苜蓿園在今洛中苜蓿夲胡中菜騫始於
西國得之
楊衒之洛陽伽藍記曰宣武場在大夏門東北今爲光風
園苜蓿出焉
菅
爾雅曰白華野菅(菅茅屬也)
毛詩宛丘東門之池曰東門之池可以漚菅
又白華曰周人刺幽后也白華菅兮白茅束兮
又題綱曰白華野菅草也其性柔刃堪用取此白華而將
白茅束之喻申后被褒姒所代惡人蒙善好人見弃
也
左傳成公九年曰雖有絲麻無弃菅蒯雖有姬姜無弃憔
悴
周書曰成王時(會稽)人獻以菅(會或作禽亦東南蠻菅草堅刃)
山海經曰天帝之山其下多菅
異物志曰香蓿似茅而葉長大於茅不生洿下之地丘陵
山崗凡所蒸享必得此菅苞褁助調五味益其芬菲
茅
爾雅曰藗(音速)壯茅也(白茅屬)
易泰卦曰拔茅茹以其彙征吉(王弼注曰茅之爲物拔其根而相牽引也茹相牽引)
(之貌也彙類也陽以其類引而升故爲茹而征吉)象曰拔茅征吉志在外也
又大過卦曰藉用白茅慎之至也
尚書禹貢曰荆州厥貢苞匭菁茅(孔安國曰茅蓿酒也)
毛詩鵲巢野有死&KR0874;曰野有死&KR0874;白茅苞之
陸機毛詩䟽義曰白茅苞之茅之白者古用包褁禮物以
充祭祀縮酒用之
毛詩豳七月曰晝𡭗于茅宵𡭗索綯
周禮天官上甸師曰祭祀供蕭茅
左傳僖上曰齊侯伐楚謂楚曰𡭗貢苞茅不入王祭不供
無以縮酒寡人是徵
史記封禪書曰管仲說齊桓公古之封禪江淮之間一茅
三脊所以爲藉(孟康曰所謂零茅也)
典略曰武王伐殷微子啓肉袒面縛牽羊把茅膝行而前
吴書曰徐盛與曹休戰賊積茅草欲焚盛盛燒船而去賊
一無所得
吴錄地理志曰桂楊郴縣有青茅可染青零陵泉陵有香
茅古貢之縮酒
吴志曰劉備連營挑戰陸遜曰吾已曉破之術乃勑各持
一把茅以火攻拔之遜率諸軍同時俱攻破其四十餘營
晉書地道志曰零陵縣有香茅氣甚芬香古貢之以縮酒
沈約宋書曰江夏王義恭大明年有脊茅生后頭西岸又
累表勸上封禪上甚悅之
唐書曰開元十三年撫州三脊茅生石頭
六韜曰文王畋于渭陽見吕尚坐茅以漁文王勞而問焉
莊子曰小巫見大巫拔茅而弃此其所以終身弗如
尹文子曰堯爲天子衣不重帛食不兼味土階三尺茅茨
不剪
尹子曰湯禱旱素車白馬布衣身嬰白茅以身爲牲
說文曰茅菅也
陸賈新語曰伊尹居負薪之野修道德於茅廬之下
風俗通曰謹案詩曰手如柔荑者茅始熟中穰也旣白且
滑
漢武故事曰帝拜欒大爲天道將軍使着羽衣(立白)茅上授
玉印大亦羽衣立白茅上授印示不臣也
神仙傳曰介象受氣禁術能茅屋上燃火煑雞使茅不焦
又曰曹公捕左慈數日不得便斷頭曹公大喜定視之是
一束茅耳
盛弘之荆州記曰零陵郡有香茅桓公所以責楚
廣州記曰董奉與士爕同處數積載思欲還䂊章爕情拘留
不能免後乃託以病死爕開棺看乃是茅人
楚辭曰蘭芷變而不芳兮荃蕙化而爲茅
楊雄反騷曰費椒楫以要神兮又勤索彼瓊茅(一莖三脊茅)
紫草
爾雅曰藐芘草也(郭璞曰可以染紫也一名芘䓞廣雅牙云)
廣雅曰紫艿紫草也(艿音仍)
說文曰芘藐紫草
山海經曰勞山多芘草一名紫英
尋陽記曰石井山曾有行人見山上有採紫草者此人謂
村人揭鍤而往見山上人便去聞有呼昌容者曰人來取
𡭗草旣至山頂寂寞無所見
列仙傳曰昌容常山之道士也自稱殷王女二百餘年而
顔色如少能致紫草與染家得錢以遺孤老
淮南子曰紫草生於山不能生盤石之上
枹朴子曰黃金成以爲丸以紫草煑一丸咽其汁可百日
不飢
博物志曰平氏陽山紫草特好其他者色淺
吴氏夲草曰紫草節赤二月花
夲草曰紫草一名地血
藍
毛詩魚藻采綠曰終朝採藍不盈一䄡(䄡衣蔽膝也)
禮記月令曰仲夏之月令民刈藍以染爲陽長也此月藍
始可刈
謝承後漢書曰弘農楊震字伯起常種藍自業諸生恐震
年大助其功傭震喻而罷之
孫卿子曰青生於藍而青於藍
秦子曰常聞仁人當如園圃之藍不異衆草染而後彰
趙歧藍賦序曰余就毉偃師道經陳留此境人皆以種藍
染紺爲業藍田彌望黍稷不殖慨其遺夲遂作賦一章
蒨
爾雅曰茹蘆(音蒨)茅蒐(郭璞注曰令之蒨可以染絳)
毛詩曰東門之墠刺亂也男女不待禮而相奔者也東門
之墠茹蘆在阪(箋云城東門之外有墠墠邊有阪茅蒐生焉易越而出比女欲奔男之辭)
說文曰茅蒐茹藘也人血所生可以染絳
漢書曰若厄茜千(蒨草根子可用染也)千畦薑韮其人皆與千戶侯
等
山海經曰釐山之隂多蒐(郭璞曰蒐茅蒐也)
范子計然曰蒨根出北地赤色者善也
太平御覽卷第九百九十六
