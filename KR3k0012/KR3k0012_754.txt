太平御覽卷第七百五十四
工藝部十一
博樗蒱
塞(蘇則切)藏鈎(古作彄)
蹴鞠
博
說文曰博局戲六箸十二碁也
論語曰飽食終日無所用心難矣哉不有博弈者乎爲之
猶賢乎巳
家語曰哀公問於孔子曰吾聞君子不博有之乎孔子曰
有之爲其二乘也公曰有二乘何爲不博孔子曰爲其兼
行惡道也
史記曰宋湣公與南宫長萬博爭公怒辱之曰吾始敬若
(若汝)今子魯虜也長萬病此言遂以局殺湣公
又曰魏王與信陵君博北境舉烽火言趙宼入界信陵君
曰臣有客能知趙王隂事言趙王獵非宼也
又曰劇孟好博多少年之戲
又曰蔡澤說范睢曰君獨不觀夫博者乎或欲大投或欲
出分功(班固弈指田博懸於投不必在行崔駰曰投瓊也)此皆君之所明知也
漢書曰孝文帝時吳太子侍博爭道不恭皇太子以博局
提吳太子殺之(或云提音抵抵擲也)
又曰吾丘壽王字子贑少年以善格五召待詔(蘇林曰博之類也孟)
(康曰格者行忤相周故巳言各或曰塞法至立各不得故云格五也)
又曰陳遵祖父遂字長子宣帝微時與遂有故相隨博弈
數負債及宣帝即位遂稍遷至太守賜遂璽書曰制詔太
原太守官尊禄厚可以償博債矣
神仙傳曰中山衛叔卿服雲母得仙漢武使其子度世往
華山求之度世望見父上有紫雲白玉爲床與數人博戲
度出問父所與博者是誰曰洪崖先生許由巢父也
秦記曰吕光破龜兹始獲鳩摩羅什光死子纉立戲弄羅
什或共碁博及殺子云斫胡奴頭什曰不斫胡奴頭其胡
奴斫人頭後纉弟越字胡奴果斬纉頭
涼州記曰吕光太安二年龜兹國使至獻寳貨竒珍汗血
馬光臨正殿設會文武博戲
西域胡曰諸博戲取人牛馬財物者胡俗皆陪償
述征記曰極西南端門外有石石色青而細修之作博碁
以遺江東甚可珍玩
西京雜記曰許博昌安陵人也善大博竇嬰好之常與居
處其術曰方畔揭道張玄究屈高高玄究屈張又曰張道揭畔
方方畔揭道張究屈玄高高屈究張居三輔兒誦之法用
六箸或謂之究以竹爲之長六分或用二箸博昌又作太
博經一篇仐世傳之
莊子曰臧與榖牧羊而俱亡其羊問臧奚事則挾策讀書
問榖奚事則博塞以遊事業不同其亡羊均也
列子曰虞氏者梁之富人也登高樓大路設樂飲酒擊慱
樓上
抱朴子曰南陽文氏求食入山見高岩上有數人對慱
淮南子曰善博者不欲牟(慱以不傷爲牟牟大也進也)不恐不勝平心
定意投得其齊(齊得其適)行由其理雖不必勝得籌必多
韓子曰薛公之相魏昭侯也有陽胡蕃者於王甚重而不
爲薛公薛公患之於是乃與之博與之百金令與昆弟博
戲俄又益之二百金
又曰齊宣王問匡倩曰儒者博乎對曰博也者貴梟勝者
必殺梟是殺其所貴也儒者以爲害義故不博
尹文子曰博者盡開塞之宜得用通之路
揚子法言曰或問侍君子博乎曰侍坐則聽言有酒則觀
禮焉事博乎
說苑曰秦始皇時嫪毒驕奢後與帝左右博爭行乃瞋目
太呼
又曰晉靈公驕奢造九層之臺謂左右曰敢諫者斬孫息
(孫息即荀息也)聞之求見公曰子何能孫息曰臣能累十二博碁
加九鷄子於其上公曰吾少學未嘗見也子爲寡人爲之
孫息即正顔色定志氣以棋子置於下而加九鷄子於其
上左右慴息靈公俯伏氣息不續公曰危哉孫息曰公爲
九層之臺三年不成危甚於此
風俗通曰漢武帝與仙人共博其投石中馬蹄處于今尚
在
典略曰荊軻與魯勾踐博争道勾踐怒而叱之軻去而逃
婁春秋舊事曰倪寬爲漢司農卿與太子博爭局犯罪而
還
遁甲經曰天一亭遊六行亭亭天一之貴神也戰鬪博戲
漁獵但可皆不可向也
薛孝通譜曰烏曹作博其所由來尚矣雙箭以象日月之
照臨十二碁以象十二辰之躔次則天地之運動法隂陽
之消息表人事之窮逹窮變化之幾微履謙謝則知冲謝
以致福觀殺罰則知當路而速禍行其道則掎鹿有歸保
其家乃瞻烏爰集隱顯藏用莫不合道龍潜鵲起率皆趣
良足以諧暢至娛始恊妙賞者也
魏曹植治子等讃曰齊彊接子勇節徇虎門之博忽晏置
釁矜而自伐輕死重分
魏王粲彈碁賦序曰因行騁志通權逹理六博是也
晉李尤博銘曰夫無用心博弈猶賢方平處下有不邪偏
樗蒱
晉書曰桓玄見人有好園宅悉欲取之勒以樗博而賭之
玄微聞義軍起憂懼弗能寢食或曰劉𥙿等狂惑事必無
成玄曰𥙿足爲一世之雄加以果於用兵劉毅家無檐石
之儲樗蒱一擲百萬何無忌劉牢之外生酷似其舅共舉
大事往無不成
又曰葛洪字雉川性寡欲無所愛玩不知碁局幾道樗蒱
齒名
又曰王獻之年數歲嘗觀門生樗蒱曰南風不競門生曰
此郎亦管中窺豹時見一班
又曰武帝胡貴嬪帝嘗與之樗蒱爭道遂傷上指帝怒曰
此固將種也對曰北伐公孫西拒諸葛非將種而何帝甚
有慙色
又曰謝鯤婿殷叡好樗蒱奪其妹裝物以還戲債劉湛謂
謝弘微曰謝氏累代財産充殷君一朝戲債卿視而不言
譬弃物江海以爲廉耳
又曰陶偘字士衡見諸參佐或以談戲廢事乃取其樗蒱
博具悉以投于江乃曰樗蒱者牧豬奴戲耳
又曰劉毅於東府聚樗蒱大擲一判應至數百萬餘人並
黑犢以還唯劉𥙿及毅在後毅次擲得雉大喜褰衣繞床
叫謂同座曰非不能盧不事此耳𥙿惡之因挼五木久之
曰老兄試爲卿荅旣而四子俱黑其一子轉躍未定𥙿厲
聲喝之即成盧焉毅意殊不快然素黑其面如鐵色焉旣
而乃和言曰亦知公不能以此見借
又曰周顗之死也王敦坐有一參軍樗蒱馬於博頭被殺
因謂敦曰周家弈世令望而位不至公及伯仁將登而墜
有似下官此馬(伯仁顗之字也)
又曰慕容寳初在長安與韓黃李拫等因讌樗蒱寳危坐整
容誓之曰世云樗蒱有神豈虚也哉若富貴可期頻得三
盧於是三擲三盧
宋書曰何尚之時頗輕薄少好樗蒱旣長折節蹈道以操立
見稱爲陳郡謝琨所知與之遊處
齊書曰李安民擊鵲尾江城有功明帝大會新亭樓勞諸
軍令樗蒱共賵安民五擲皆盧帝大驚目安民曰卿面方
如田封侯狀也安民少時貧窶有一人從門過相之曰君
後當大冨貴與天子交手共戲至是果驗
後周書曰王思政雖被任委自以非相府之舊每不自安
太祖曾在同州與羣公宴集出錦罽及雜綾絹數叚命將
摴蒱取之物旣盡太祖又解所服金帶令諸人遍擲曰先
得盧者即與之羣公將遍莫有得者次至思政乃歛容跪
坐而自誓曰王思政羇旅歸胡蒙宰相國士之遇方願盡
心效命上報知巳若此誠有實令宰相賜知者願擲即爲
盧若内懷不盡神靈亦當明之便使不作也便當殺身以謝
所奉辭氣慷慨一坐盡驚即拔所佩刀撗於膝上覽摴蒱
拊髀擲之比太祖止之巳擲爲盧矣徐乃拜而受之
江蕤別傳曰蕤年十一始學樗蒱祖母爲說往事有以博
弈破業廢身者於是即弃五木終身不爲戲
拘朴子曰林盧山中有一亭其中有鬼每有宿者常有十
許人衣袍或白或黑或男或女有王伯夷過宿而坐誦經
夜有十餘人與伯夷對坐自持樗蒱伯夷密以鏡照之乃
羣犬也
郭子曰恒公(宣武也)年少至貧嘗摴蒱失數百斛米齒旣惡
意亦沮自審不復振乃請救於袁彦道桓具以情告袁欣
然無忤便即俱去出門云我不但拔卿要爲卿破之我必
作快齒卿但快喚旣戲袁形勢呼咀(音恒咀相呵)慨牡擲必盧
雉二人齊叫敵家震懼喪氣俄頃獲數百萬
博物志曰老子入胡日作樗蒱焉
俗說曰殷伯弟爲何無忌參軍在潯陽與何共樗蒱得何
百萬便住何大怒罵殷
世說曰温嶠位未高時屢與揚州淮中賈客樗蒱每輙不
競嘗一過大輸物盡戲屈無因得反與太尉庾亮友善嶠
於舫中大喚庾亮卿可贖我庾即送直然後得還
異苑曰潁川陳寂元嘉中晝忽有一足鬼長三尺許爲寂
驅使欲與鄰人樗蒱而無五木鬼乃取刀斫庭中楊枝於
戶間作之即燒灼黑白雖分明但朴爾
又曰昔有人乘馬出行於岫裏見二老公相對樗蒱遂下
馬以策拄地而觀之自謂俄頃望視其馬鞭漼然巳爛顧
瞻其馬鞍亦枯朽旣還無復親識一慟而絶
庾翼集曰頃聞諸君有樗蒱過差者初爲是政事閑暇以
娛意耳故未有言也今知大相聚集漸以成俗聞之能不
憮然
繁欽威儀箴曰其有退朝偃息閑居操橩(瞿營切橩博子)弄碁文
局樗蒱言不及義勝負是圖
塞(蘇則切)
說文曰塞行碁相塞謂之塞
齊書曰沈文季字仲逹吳興武康人也尤善塞用五子
穆天子傳曰天子北入邴(音)與井公塞
魏王朗塞勢曰籴所與遊處唯東萊徐先生素習九章能
爲計數問可以代博弈者乎曰塞其次也乃試習其術以
驚睡焉
邊韶塞賦序曰余離羣索居無講誦之事欲學無友欲農
無耒欲弈無塞欲博無楮問可以代博弈者乎曰塞其次
也書曰始作塞者其明哲乎故其用物也約其爲樂也大
藏鈎(古作彄)
辛氏三秦記曰昭帝母鈎弋夫人手拳而有國色先帝寵
之世人藏鈎法此也(法其拳乎)
西京雜記曰戚夫人以百鍊金爲彄環照見指骨上惡之
以賜侍兒
荆楚歲時記曰爲藏彄之戲辛氏以爲鈎弋夫人所起周
鈎成公綏並作彄字藝經庾闡則作鈎字其事同也俗去
此戲令人生離有禁忌之家廢不修也
風土記曰臘日飲祭之後嫂嫗兒童爲藏彄之戲分二曹
以效勝負若人偶即敵對人竒(居宜切奇獨也)即使竒人爲遊附
或属上曹或属下曹名爲飛烏以齊二曹人數一彄藏在
數十手中曹人當射(常益切)知所在一藏爲籌五籌爲一賭
異苑曰晉海西公時有貴人會因藏彄欻有一手間在衆
臂之中脩骨巨指毛色麤黑舉坐咸驚尋爲桓大司馬所
誅舊傳藏彄令人生離斯驗深矣
晉庾闡藏彄賦曰歎延夜之藏彄賞一時之戲望以道生
爲元師以子仁爲佐相
盛翁子藏彄賦序曰余以臘後要命中外以行鈎爲戲心
悅其事故賦之云
蹴鞠
風俗通曰九毛謂之鞠
郭璞三蒼解詁曰鞠毛丸可蹋戲
史記蘇秦傳曰臨淄民無不吹竽鼓瑟擊筑鬪鷄走狗六
博蹴鞠
漢書曰東方朔云董君(董偃也)貴寵天下莫不聞郡國走馬
蹴鞠客輻湊於董氏焉
魏略曰孔桂字叔林性便妍好蹴鞠故太祖愛之每在左
右
唐書曰姜皎玄宗即位召拜殿中少監數召入卧内侍宴
私以后妃連榻間以擊毬常呼之爲姜七
梁冀別傳曰冀好蹴鞠
西京雜記曰成帝好蹴鞠羣臣以蹴鞠勞體非至尊所宜
帝曰朕好之可擇似不勞者奏之家君作彈碁以獻帝大
悅賜青羔裘紫絲履以服朝覲焉
又曰太上皇徙長安居深宫悽悵不樂高祖竊因左右問
正以生平所好皆屠販少年鬪鷄蹴鞠以爲忻仐皆無此
故不樂也
劉向別錄曰蹴鞠者傳言黃帝所作或曰起戰國時記黃
帝蹴鞠兵勢也所以練武士知有才也今軍事無事得使
蹴鞠有書二十五篇
會稽典錄曰唐庠字漢序三國鼎跱㸦興金革士以弓馬
爲務家以蹴鞠爲學於是名儒洪筆絶而不續
太平御覽卷第七百五十四
