太平御覽卷第九百八十七
藥部四
石藥上
紫石英白石英青石英赤石英
黃石英黑石英石流黃石流青
石龍赤石膽石肺石碑
青石脂赤石脂黃石脂白石脂
黑石脂凝水石陽起石石鍾乳
孔公孽譽石
紫石英
山海經曰單孤之山蓬水出焉其中多紫石英
魏氏春秋曰黃初元年明帝愈崇宫殿彫飾觀閣取白石
英及紫石英五色文石於太行榖城之山
宋書曰謝瞻字宣遠六歲能屬文爲紫石英贊爲當時才
士歎異
隋書曰梁彦光少歧嶷有至性七歲時父遇篤疾醫云餌
五石可愈時求紫石英五色文石於太行不得彦光憂瘁
不知所爲於園中見一物彦光所不識怪而持歸即紫石
英也親屬咸異之抱朴子内篇曰或問不寒之道荅曰以立
冬之日或服六丙六壬符或服太陽酒或服紫石英東
筦縣西北二十里有襮山出紫石英舊以貢獻
永嘉記曰固陶朴有小山出紫石英人嘗於山下得一紫
石英王府君聞遣人緣山掘得數升芒角甚好色小薄孫
府君亦掘得數升也
從征記曰自太峴至太山皆有紫石英太山所出時復瓌
殊
吴興記曰烏程縣北壟山有紫石英甚光明但小黑
博物志曰平氏陽山縣紫石英特好其他者色淺紫石英
舊出胡陽縣
嶺表錄異曰隴州山中多紫石英其色淡紫其質瑩徹隨
其大小(皆五)稜兩頭如箭鏃煑水飲之暖而無毒比北中白
石英其力倍矣
本草經曰紫石英味甘温生太山山谷治心腹嘔逆邪氣𥙷
不足女子風寒在子宫絶孕十年無子久服温中輕身延
年〇吴氏本草曰紫石英神農扁鵲甘氣平季氏太寒雷
公太温歧伯甘無毒生太山或會稽採無時欲令如削紫
色頭如摴蒱者
白石英
本草經曰白石英味甘微温生山谷主治消渴隂痿不足
嘔逆益氣除濕痺鬲間久寒益氣除久服輕身長年生
華隂
永嘉記曰安固老山出白石英
吴氏本草曰白石英神農甘歧伯黃帝雷公扁鵲無毒生
太山形如紫石英白澤長者二三寸採無時久服通日月
光
青石英
本草經曰青石英形如白石英青端赤後者是
赤石英
本草經曰赤石英形如白石英(形赤)端故赤澤有光
味苦𥙷心氣
黃石英
本草經曰黃石英形如白石英黃色如金在端者是
黑石英
本草經曰黑石英形如白石英黑澤有光
石流黃
後魏書曰悅盤國有火山山傍石皆燋鎔流數千里迺凝
堅人取以爲藥即石流黃也
淮南子曰夏至流黃澤
抱朴子曰(石流)黃五岳皆有而箕山爲多其方言許由就此
服之長生故不復以冨貴累意
范子計然曰石流出漢中
神仙傳曰劉馮餌石流黃老而更少
博物志曰西域使至王暢說石流黃出且彌山去高昌八
百里有石流黃高數十丈縱廣五六畒有取流黃孔穴晝
視其孔上狀如青煙常高數尺夜視皆如燃燈光明高尺
餘暢所親視見也且彌人言是時氣不和皆往保此山毒
氣自滅
本草經曰石流黃味酸生谷中治婦人隂蝕疽痔能作金
銀物生東海
吴氏本草經曰流黃一名石流黃神農黃帝雷公鹹有毒
醫和扁鵲無毒或生易陽或河西或五色黃是潘水石液也
燒令有紫炎者八月九月採治婦人結隂能化金銀銅䥫
石流黃
本草經曰石流黃青白色主益肝氣明目
石流赤
神仙傳曰許由巢父服箕山石流丹抱子曰石流丹者山
之赤精盖石流黃之類也皆浸溢於涯岸之間其濡濕者
可丸服其已堅者可散服如此者有百二十種皆石芝
本草經曰石流赤生羌道山谷
石膽
孝子王冊曰虎魄又名爲石膽
十洲記曰滄浪海島上有石膽服之神仙
仇池記曰石膽川平池出石膽
博物志曰皇初三年武都西部都尉王褒獻石膽二十斤
范子計然曰石膽出隴西羌道
本草經曰石膽一名畢石一名君石生秦州羌道山谷大
石間或出句青山其爲石也青色多白文易破狀似空青
能化鐵爲銅合成(金銀)練餌食之不老
吴氏本草經曰石膽一名黑石一名銅勒神農酸小寒季
氏大寒桐君辛有毒扁鵲苦無毒生羌道或句青山二
月庚子辛丑採
石肺
本草經曰石肺一名石肝黑澤有赤文如覆肝置水中即
乾濡主益氣明目生水中
石脾
本草經曰石脾一名胃口一名腎石赤文主治胃中寒熱
青石脂
本草經曰青石脂味酸平無毒主養肝膽氣
赤石脂
越絶書曰田鍾穹隆山赤松子所取赤石脂也
永嘉記曰赤石脂出永寧赤石山
荆州記曰義陽有赤石脂山
本草經曰赤石脂味酸無毒養心氣
范子計然曰赤石脂出河東色赤者
黃石脂
本草經曰黃石脂味平無毒主飬脾氣
白石脂
本草經曰白石脂味甘無毒主養肺氣
黑石脂
本草經曰黑石脂味甘無毒(主餋)腎氣強隂陽蝕腸泄利
吴氏本草曰五石脂一名青赤黃白黑符神農甘雷公酸
無毒桐君辛無毒季氏小寒生南山或海涯採無時
赤符神農雷公甘黃帝扁鵲無毒季氏小寒或生少室或
生太山色絳滑如脂黃符季氏小寒雷公苦或生嵩山色
如肫腦鴈鶵採無時白符一名隨歧伯雷公酸無毒季氏
小寒桐君甘無毒扁鵲辛或生少室天婁山或太山黑符
一名石泥桐君甘無毒生洛西山空地
凝水石
本草經曰凝水石味辛寒生山谷治身熱腹中積聚邪氣
煩滿飲之不飢生常山
范子計然曰凝水石出河東色澤者善
吴氏本草曰凝水石一名白水石一名寒水石神農辛歧
伯毉和甘無毒扁鵲甘無毒季氏大寒或生邯鄲採無時
如雲母也
陽起石
本草經曰陽起石一名白石味酸微温生山谷治崩中𥙷
足内攣藏中血結氣寒熱腹痛漏下無子隂陽不合生齊
地
吴氏本草曰陽起石(或作羊字)神農扁鵲酸無毒桐君雷公歧
伯無毒季氏小寒或生太山或陽起山採無時
石鍾乳
吴錄地理志曰始安始陽有洞山山有穴如洞庭其中生
石鍾乳
唐書曰高季輔爲太子右庶子上䟽切陳得失特賜鍾乳
一劑曰卿進藥石之言故以藥石相報
列仙傳曰卭䟽煑石髓而服之謂之石鍾乳
水經曰大洪山巖嶂皆數百許仞入石門得穴穴上素崖
壁立非人跡所及穴中多鍾乳凝膏下垂望若冰雪微
津細液滴瀝不断幽穴潜遠行者不極
又曰易水東經孔山山下有鍾乳穴穴出佳乳採者揭水
尋沙入穴里許
太山記曰山有鍾乳但不好耳
湘川記曰湘東隂山縣有黃坑山出鍾乳長沙湘鄕縣
出鍾乳季秋入穴六七里乃得
盛弘之荆州記曰天門郡出石鍾乳
永嘉記曰安固縣東(山石)穴出鍾乳
東陽記曰北山崖有(洞穴)有人嘗於此穴採鍾乳八十餘日
粮盡而穴不窮
劉道真錢塘記曰靈隱山北有穴旁入行數步有清流水
黃丈餘昔有人採鍾乳水際見異跡或云是龍跡聞穴裏
隆隆有聲便出不測所採近遠
范子計然曰石鍾乳出武都黃白者善
本草經曰石鐘乳一名留公乳味甘温生山谷明目益精
治欬逆上氣安五藏百節通利九竅下乳汁生少室
吴氏本草曰鍾乳一名季氏大寒或生太山山谷隂處岸
下聚溜汁所成如乳汁黃白色空中相通二月三月採隂
乾
孔公蘗
本草經曰孔公蘗一名通石味辛温生山谷治食化氣利
九竅下乳汁(治悪)瘡疽瘻生梁山
吴氏本草曰孔公蘗神農辛歧伯鹹扁鵲鹹無毒色青黃
礜石(音預)
說文曰礜毒石也
山海經曰皐塗之山有白石焉名曰礜可以毒鼠(今礜石殺鼠蚕)
(食之而肥)
范子計然曰礜石出漢中色白者善
湘州記曰湘東山多礜石
博物志曰鸛伏夘時取礜石周遶夘以助暖氣方術家取
鸛巢中礜石爲真
荆州記曰湖縣鹿山舍傍多礜石每至嚴冬其上不得停
霜雪
盛弘之荆州記曰魚復縣岸崩特出礜石
吴興記曰長城縣有白石山出白礜石極精好
本草經曰礜石一名青分石一名立制石一名固羊石味辛
生山谷治寒熱鼠瘻蝕瘡除熱殺百獸生漢中氣
吴氏本草曰白礜石一名鼠卿一名太白一名澤乳一名
食鹽神農歧伯辛有毒桐君有毒黃帝甘有毒季氏大寒
主温熱生漢中或生魏興或生少室十二月採
太平御覽卷第九百八十七
