太平御覽卷第六百一十六
學部十
讀誦
禮記曲禮下曰居喪未葬讀喪禮旣葬讀祭禮喪復常讀
樂章
論語曰南容三復白珪孔子以其兄之子妻之
周禮春官下曰太史掌建邦之六典大祭祀與執事卜日
(執事太卜之屬)及宿之日與群執事讀禮書而恊事(恊合也合禮謂習錄所當)
(共之事也)
又曰小史掌邦國之志大祭祀讀禮法史以書叙昭穆之
俎簋(讀禮法者大史舉群執事史此小史也)
史記曰太史公曰子讀孟子書至梁惠王問何以利吾國
未嘗不廢書而歎息也曰嗟乎利誠亂之始也夫子罕言
利者
又曰孔子晚善易韋編三絶鐵擿三折&KR0238;書三滅也
又曰董仲舒下帷讀書三年不窺園圃
漢書曰劉向專精經術晝誦書傳夜觀星宿
又曰楊雄自有大度非聖哲之書不好也非其意雖冨貴
不事也
東觀漢記曰章帝詔黃香令詣東觀讀所未嘗見書謂諸
生曰此日下無雙江夏黃童也
又曰高鳳誦經畫夜不絶聲妻之田曝麥以竿授鳳令護
雞鳳受竿誦經如故天暴雨流麥意在經不視麥漂
謝承後漢書曰王充字仲任家貧無書至京師市讀書一
見輙能誦憶
又曰應奉字世叔讀書五行俱下
又曰侯瑾字子瑜傭作爲資暮還輙爇火以讀書
後漢書曰和熹鄧后六歲能史書(史書周宣王太史史籀所作大篆十五篇)
十二通詩論語諸兄每讀經傳輙下意難問志在典籍不
問居家之事母常非之曰汝不習女工乃更務學欲舉博
士耶后重違母言晝脩婦業暮誦經典家人號曰諸生后
又詔中官近臣於東觀受讀經傳以教授宫人左右習誦
朝夕濟濟
范曄後漢書曰周盤字伯堅居貧養母儉薄不充常誦
詩至汝墳之卒章慨然而歎乃解韋帶就孝廉之舉也
又曰裴駿字仲駒駿從第安祖少而聦慧年七八歲就師
講詩至鹿鳴篇語兄云禽獸得食相呼而况人也自此之
後未嘗獨食
又曰尚長字子平河内朝歌人也隠居不仕讀易至損益
卦喟然而歎曰吾以知冨不如貧貴不如賤但未知死何
如生
魏武本紀曰吾讀介之推之避晉封申包胥之逃楚賞未嘗
不廢書而歎
魏略曰侍中董遇好學避難採樵負販常挾經書投閑習
誦人從學者遇不肯教云當先讀百遍而義自見
吴志曰闞澤字德潤好學居貧常爲人賃書所寫旣畢誦
誦亦遍
魏志曰賈逵最好春秋課日讀一遍
吴志曰劉贊字正明性果烈好讀兵書及史傳每覽古良
將攻伐之勢輙對書獨歎
晉書曰陶潜字元亮好讀書不求甚解每有會意欣然忘
食
又曰殷仲堪能清言善屬文每云三日不讀道德論便覺
舌本間強其談理與韓康伯齊名士咸愛慕之
又曰王恭抗直深存節義讀左傳至奉王命討不庭每輟
卷而歎
又曰劉敏元字道光北海人也厲己修學不以嶮難改心
好星曆隂陽術數潜心易太玄不好讀史常謂同志曰誦
書當味義根何爲費功於浮辭之文易者義之源太玄理
之門能明此者即吾師也
王隱晉書處士傳曰王褒字偉元北海人也讀書至哀哀
父母生我劬勞未嘗不反覆流涕霑胷也
沈約齊紀曰顧歡字玄平少喪父事母謹孝母喪於墓側
數年好事者或從受書每至哀哀父母生我劬勞悲動不
能禁自是學徒廢蓼莪之篇不復講授也
崔鴻十六國春秋前燕錄曰韓景山安平雀津人也年十
歲能屬文博覽經籍無所不通
宋書曰沈演之家世爲將至演之折節好學讀老子百遍
以逹義理上知名
北齊書曰趙郡王琛字子叡初讀孝經至資於事父輙流
涕歔欷
又曰楊愔幼而喪母曾詣舅子泰泰與之飲問汝讀何書
荅曰詩泰曰至渭陽未耶愔便號泣感咽子泰亦對之歔
欷於是遂爲罷酒
北史曰後魏元暉業領中書監錄尚書事齊文襄嘗問之
曰比何所披覽對曰數尋伊霍之傳不讀曹馬之書暉業
以時運漸謝不復圖全唯事飲㗖一日三羊三日一犢又
嘗賦詩云昔居王道泰濟濟冨群英今逢世路阻狐兔鬱
縱横
梁書曰武帝每讀孝子傳未曾終軸輙輟書悲慟由是家
門愛重探賾索隱窮理盡性究覽墳籍神悟知機讀書不
待温故一閱皆能誦憶
又曰范雲傳初竟陵王子良爲會稽太子雲爲府主簿王
未之知後尅日登秦望山乃命雲雲以山上有秦始皇刻
石此文三句一韻人多作兩句讀之並不得韻又皆大篆
人多不識乃夜取史記讀之令上知明日登山子良命賓
僚讀之皆茫然不識末問雲雲曰下官嘗讀史記見此刻
石文進乃讀之如流水子良大悅因以爲上賓
又曰昭明太子統字德施美姿皃善舉止讀書數行並下
過目皆憶
陳書曰始興王叔陵脩飾虚名每入朝常於車中馬上執
卷讀書高聲長誦陽陽自若朝坐齋中或自執斧斤爲沭
猴百戲
隋書曰崔儦字歧叔以讀書爲務頗自負而忽人嘗大署
其門曰不讀五千卷書無得入我室
又曰來護兒字崇幼而慕詭好立竒節初讀詩至擊鼓其
鏜踊躍用兵羔裘豹飾孔武有力捨書而歎曰大丈夫其
世當如是爲國滅賊以取功名安能區區久事隴畝群軰
嘉其言而壯其志
又曰韋師字公穎少沉謹有慧性初就學始讀孝經捨書而
歎曰名教之極其在兹乎
唐書曰章懷太子賢上深所嗟賞之謂司空李勣曰此
兒巳讀得尚書禮記曾遺讀論語至賢賢易色再三覆誦
之乃云性愛此言固知夙成聦敏出自天性也
又曰蕭德言晚年尤篤志於學自晝逹夜略無厭倦每欲
開五經必盥濯束帶危坐對之妻子候間請曰終日如是
無乃勞乎德言曰敬先聖之言豈憚如此
又曰郭山惲蒲州河東人少通三禮景龍中累遷國子司
業時中宗數引近臣及修文學士與之宴集嘗令各效伎
蓺以爲笑樂工部尚書張錫爲談客娘舞將作大匠宗晉卿
舞渾脫左衛將張洽舞黃麞左金吾衛將軍杜元琰誦婆
羅門况給事中李行言唱駕車西河中書舍人盧藏用效
道士上章山惲獨奏曰臣無所解請誦古詩兩篇帝從之
於是誦鹿鳴蟋蟀之詩奏未畢中書令李嶠以其詞有好
樂無荒之語頗涉規諷恐爲忤旨遽止之帝嘉山惲之意
墨子曰周公朝讀書百篇夕見七十五士
莊子曰孔子遊于緇惟之林休于杏壇之上弟子讀書孔
子絃歌鼓琴有漁父聽曲爲法
又曰臧與榖相與牧羊而俱亡其羊問臧奚事挾策讀書
問榖奚事博塞以遊
又曰桓公讀書於堂上輪扁斵輪於堂下釋椎鑿而問曰
敢問公所讀之書何言也公曰聖人之言曰聖人在乎公
曰巳死矣曰然則公所讀者古人之糟粕也公曰寡人讀
書輪人安得議乎有說則可無說則死扁曰以臣之事觀
之斵輪徐則甘而不固疾則苦而不入不徐不疾得於手
而應於心口不能言也有數存焉於其間臣不能以喻臣
之子臣之子亦不能受之於臣是以行年七十而老斵輪
(古人物各有信教學之無益也)古人與其不可傳者死矣然則君之所讀
者古人之糟粕而巳
尚書大傳曰子夏讀書畢見夫子夫子問子何爲於書子
夏曰書之論事皎皎如日月之代明離離如參辰之錯行
商所受於夫子者忠之於心弗敢忘也
尸子曰孔子曰誦詩讀書與古人居
說苑曰孔子讀易至於損益則喟然而歎子夏避席而問
曰夫子何爲歎孔子曰夫自損者益自益者缺吾是以歎
也子夏曰然則學者不可以益乎孔子曰否天之道成而
必變未嘗得久也夫學者以虚受之昔堯履天子之位允
恭以持之虚静以待下故百載而逾盛迄今而益章昆吾
自臧而滿意窮高而不衰故當時虧敗迄今而逾惡是非
益損之徵歟日中則&KR0628;月盈則食天地盈虚與時消息是
以聖人不敢當盛升輿而遇三人則下二人則軾調其盈
虚故能長久也子夏曰善請終身誦之
神仙傳曰孔子讀書老子見而問曰是何書也曰禮也聖
人亦讀之老子云聖人可也汝曷爲復讀之
洞冥記曰李充者馮翊人也自言三百歲從秦始皇登會
稽山以望江漢之流也少而好學爲秦博士門徒萬人伏
生時十歲乃就充石壁山中受尚書乃以口傳受伏子四
代之事略無遺脫伏子因而誦之常以細繩十餘尋以縛
腰誦一遍則結繩一結十尋之繩皆成結矣計誦尚書可
數萬遍但食糓損人精意有遺失伏子今所傳百卷得其
一二耳故堯舜二典闕漏尤多
家語曰孔子讀史至於楚復陳(陳夏徵舒殺其君楚莊王討之因取陳而有之申叔)
(時諫莊王從之乃復陳國也)喟然歎曰賢哉楚莊王也輕千乘之國而
重一言之信非申叔之忠弗能進其義非莊王之賢弗能
受其訓
春秋後語曰蘇周歸周雖多畜亦何以爲於是夜發書篋
數十得周書隂符(戰國策云得太公隂符之謀)伏而讀之欲睡引錐刺
其股血流至踝暮年以出揣摩曰此可以說當世之君矣
幽明錄曰襄陽城南有秦民墓爲性至孝親殁泣血三年
人有爲其詠蓼莪詩者民聞其義涕泗不自勝
桓子新論曰劉子政子駿伯玉三人尤珍重左氏教子孫
下至婦女無不讀誦
俗說曰劉柳爲僕射傳迪爲左丞傳好讀書而不解其義
劉唯讀莊老而巳傳道劉云正讀十二卷何足夲人劉道
傳云讀書雖多而無所解可謂書簏
物理論曰語曰能理亂絲乃可讀詩余雖無治絲之能而
悟問詩之義
華陽國志曰徐誦字子産少讀書日不過五十字誦千遍
乃得終成儒學
先賢傳曰延篤從唐季度受左氏欲寫傳本無紙乃借本
誦之及辭歸季度曰卿欲寫傳何辭歸荅曰巳誦之矣
孝德傳曰張楷字公超河南人也至孝自然喪親哀毀每
讀詩見素冠棘人未嘗不掩泗焉
列女傳曰班婕好况之女賢才通辯選入後宫每讀詩及
窈窕淑女之篇必三復之
晉潘岳閑居賦序曰岳讀汲黯傳見司馬安四至九卿而
良史書之題以巧宦之目未嘗不慨然廢書而歎
金樓子曰有人讀書握卷而輙睡者梁朝有名士呼書卷
爲黃妳此蓋言其怡神飬性妳媪也
又曰凢讀書必以五經爲夲所謂非聖人之書勿讀讀之
百遍其義自見此外衆書自可汎而觀耳正史旣見得失
成敗此經國之所急五經之外宜以正史爲先譜諜所以
別貴賤明是非尤宜留意或復中表親疎或復通塞昇降
百世衣冠不可不悉
又曰自叙云吾時夏夕中下綘紗中有銀甌一枚貯山隂
甜酒卧讀有時至曉率以爲常又經病瘡肘膝爛盡此以
來三十餘載泛玩衆書萬餘矣曰余年十四苦眼疾沉痼
此來轉暗不復能自讀書三十六年來恒令左右唱之曾
生所謂誦詩讀書與古人居讀書誦詩與古人期兹言是
也
太平御覽卷第六百一十六
