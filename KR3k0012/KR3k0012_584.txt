太平御覽卷第五百八十四
樂部二十二
觱篥五絃六絃七絃
太一方響缶鐸
鐃鐲角銅鉢
壤撫相舂牘拍板
觱篥
樂部曰觱篥者笳管也卷蘆爲頭截竹爲管出於胡地制
法角音九孔漏聲五音咸備唐以編入鹵部名爲笳管用
之雅樂以爲雅管六竅之制則爲鳳管旋宫轉器以應律
管者也
通典曰篳篥夲名悲篥出於胡中其聲悲(或云儒者得傳胡人吹以驚中)
(國馬後乃以笳爲首竹爲管也)
通典曰桃皮東夷有卷桃皮以爲篳篥也二具大䗍也容
可數升並吹之以節樂亦出南蠻
樂府雜錄曰篳篥者夲龜兹國樂也亦名悲篥有類於笳
也德宗朝有尉遟青官至將軍大曆中有幽州王麻奴者
解吹&KR1227;篥河北推爲第一手頗踞傲自負除戎師外莫有
敢輕易請者時有從事姓盧不記名臺拜將入京臨歧把
酒請麻奴吹一曲子相送麻奴偃蹇大以爲不可盧乃怒
曰汝蓺亦未足稱者殊不知上國有尉遟將軍冠絶今古
麻奴大怒曰某之此蓺海内豈有及者耶今即往彼定其
優劣不數月到京訪尉遟所居即常樂里也乃於側近僦
居日夕加意吹之尉遟每經其門過如不聞麻奴尚未分
因賂其閽者方得通見即設席於地令坐乃於高般涉調
中吹一曲勒部低曲終流汗夾背尉遟頷頥謂曰此曲何
必於高般涉徒費許多氣力也因自出銀字管於平般涉
調中吹之麻奴驚僨垂泣拜之曰某生於偏遠之方偶有
寡藝實爲無人今日幸聞天樂方悟前非遂將樂器碎之
而歸終身不復言觱篥
明皇雜錄曰明皇旣幸蜀西南行初入斜谷屬霖雨涉旬
於棧道雨中聞鈴聲與山相應上旣悼念貴妃採其聲爲
雨霖鈴曲以寄恨焉時梨園弟子善吹觱篥者張野狐唯
此人從至蜀上因以其曲授野狐泊至德中車駕復幸華
清宫從官嬪御多非舊人上於望京樓下命野狐奏雨霖
鈴曲未半上四顧凄凉不覺流涕左右感動與之歔欷其
曲今傳於法部
五絃
國史𥙷云趙壁彈五弦人問其術壁曰吾之於五絃也始
則心驅之中則神遇之終則天隨之方吾浩然眼如耳耳
如鼻不知五絃之爲壁壁之爲五絃也
音律圖曰五弦不知誰所造也今世有之比琵琶稍小盖
北國所出也
又曰二絃未詳所起形如琵琶二絃四隔孤柱一合散聲
二隔聲八柱聲一惣一十聲隨調應律
又曰秦漢未詳所起與琵琶同以不開目爲異四絃四隔
合散聲四隔聲十六惣二十聲隨調應律
六絃
又曰六絃史盛作天寳中進形如琵琶而身長六絃四隔
孤柱一合散聲六隔聲二十四柱聲一惣三十一聲隔調
應律
七絃
又曰七絃鄭喜子作開元中進形同阮咸而大近身旁有
少缺取其近身便也絃十三隔孤柱一合散聲七隔聲九
十一柱聲一惣九十九聲隨調應律
太一
又曰太一司馬滔作開元中進十二絃六隔合散聲十二
隔聲七十二絃散聲應律吕以隔聲旋相爲宫合八十四
調今入雅樂宫懸内用之矣
又曰天寳樂任歴作天寳中進類石憧十四絃設柱黃鍾
一均足倍七聲後柱作調應律每舞者執之
方響
三禮圖方響梁有銅磬盖今方響也方響以䥫爲之脩九
寸廣二寸圓上方下架磬而不設倚架上以代鍾磬人間
使用者纔三四寸
樂府雜錄曰唐咸通中有調音律官吳&KR0813;爲鼓吹署丞善
打方響其妙超羣夲朱崖李太尉家樂人也
缶
易曰日&KR0628;之离不鼓缶而歌則大耋之嗟凶
毛詩宛丘曰坎其擊缶宛丘之道(缶者瓦器所以盛酒漿秦人鼓之以節歌也)
爾雅曰盎謂之缶注云盆也
史記曰秦王與趙王會澠池藺相如從秦王曰寡人聞趙
王好音請奏琴趙王鼓琴秦御史書曰某年某月秦王命
趙王鼓琴相如亦奉缶秦王秦王不肯相如曰五步之内
請以頸血濺大王秦王不懌爲一擊之相如亦命趙御史
書曰某年某月趙王使秦王擊缶
淮南子曰夫窮鄕之社扣瓮拊瓶相和而歌自以爲樂常
試爲之擊建鼓撞巨鐘乃始知夫瓮瓶之足差也
徐幹中論曰聽黃鍾之音知擊缶之細涉庠序之教知不
學之困
吕氏春秋曰堯使質以麋鞅魚缶而鼓之也
墨子曰農夫春耕夏耘秋歛冬藏息於吟缶
大周正樂曰今缶八永太初司馬滔進獻廣平樂兼此八
缶具黃鍾一均聲
樂府雜錄曰唐大中初有調音律官天興縣丞郭道源善
擊甌用越甌邢瓶共一十二旋加减水以筯擊之其音妙
於方響也
鐸
周禮曰二十五人爲兩置司馬一人因以名焉木舌金鈴
曰鐸軍中執之以通鼓也
後周書曰長孫紹遠爲太常廣召工創造樂器土木絲竹
各得其宜唯黃鍾不調紹遠每以爲意嘗因退朝經韓使
君佛寺過浮圖三層之上有鳴鐸焉忽聞其音雅合宮調
取而配奏方始克諧紹遠乃啓世宗行取
通禮義纂曰鐸大鈴振之以通鼓也
大周正樂曰鐸如鐃以木爲舌搖之以和鼓也
樂書曰木鐸者鈴也主銅爲之以木作舌故天將以夫子
爲木鐸言施政教時天將命以號令天下文舞所執而鳴
之以振文教
樂書曰金鐸者形同木鐸以爲金舌號令爲度鳴而驚衆
舞所執以振武教者也
鄭注司馬職云掩上振之爲摝摝者止行息氣也六軍三
三而居其間相遠故振鐸以通之使軍衆知可進可止之
節也
司馬法曰鼓聲不過閶&KR0911;聲不過闒鐸聲不過其琅也
廣古今五行記曰晉愍帝建興四年晉陵人陳寵在田得
銅鐸五枚皆有龍虎形
大周正樂曰唐朝承周隋離亂之後樂懸散失獨無徵音
國姓所闕知者不敢聞逹其事天后末御史大夫李嗣真
常密求之不得一旦秋爽聞砧聲有應之者在今弩營是
當時英公宅又數年無由得之其後敬業舉兵敗走后瀦
其宫嗣真乃求得喪車一鐸入而振之於東南隅果有應
也遂掘之得石一叚裁爲四具𥙷樂懸之散闕今享宗廟
郊天掛簨簴者乃嗣眞所得也
鐃
釋名曰鐃鐃也者宮懸用之飾以流蘇
禮記曰始奏以文文擊鼓以驚衆也復亂以武武擊鐃而
退也
周禮曰金鐃止鼓(鐃如鈴無舌者秉執而鳴之以止鼓也)
樂書曰金鐃小者似鈴執而鳴之以止鼓也舞武工人所
執謂振而退武也大者懸而擊之象鍾形薄旁有二十四
銑應律音而和樂也
說文曰鉦鐃也鈴柄中上下通鉦也銑小鐃也軍法卒長
執銑漢有鼓吹曲有鐃歌
鐲
周禮曰鼓人以金爲鐲節鼓形如小鍾行鳴之以爲鼓節
也近代有大銅疊懸而擊之
又曰卒長執鐃兩司馬執鐲言鐲鐃之用謂鉦鐸之屬以
金鐃止鼓而金鐲節鼓然是四金之數故鐲者非雅樂器
也
角
通禮義纂曰長鳴角也按蚩尤師蝄蜽與黃帝戰於涿鹿
帝命吹角爲龍鳴以禦之魏武帝征烏桓軍士思歸乃減
角爲中鳴其聲尤悲以應胡笳晉宋以降㳂襲用之有長
鳴唐禮大駕陳一百二十具是承晉魏之制也
宋樂志曰西戎有吹金者銅角長可二尺形如牛角書記
所不載或云出羌胡以驚中國馬
又曰角長五尺形如竹筒夲細末稍大未詳所起今鹵部
及軍中用之或以竹木或以皮爲之無定制按古軍法有
吹角也此器俗名拔邏迴盖胡虜驚軍之音所以書傳無
之海内亂離至侯景圍臺城方用之也
銅鉢
又曰銅鉢是西凉樂也以皮紐相擊應節令法樂用之
通典曰銅鉢亦謂之銅盤出西戎及南蠻其圍數寸隠起
如浮漚貫之以韋相擊以和樂也南蠻國大者圍數尺或
謂齊穆士素所造也
壤
風土記曰壤者以木作前廣後銳長尺三四寸其形如履
節僮少以爲戲也堯時有八九十老(人擊)而歌曰日出而作
日入而息鑿井而飲耕田而食帝何力於我哉
風俗通曰相拊也所以輔相於樂奏樂之時先擊相
又曰雅形如&KR0238;䇶有推詩云訊疾以雅是也
撫相
大周正樂曰撫相以韋爲之實以糠撫之以節也
春牘
周禮笙師曰云掌春牘應雅鄭司農云狀如&KR0238;䇶而弇口
大長五尺六寸以革鞔之有兩紐虚無底舉以頓地如舂
杵亦謂之頓相相助也以節樂也或謂梁孝王築睢陽城
方十二里造時唱聲以小鼓爲節築者下築和之後世謂
此聲爲睢陽樂
柏板
樂府雜錄曰玄宗令黃幡綽撰柏板譜幡綽乃於紙上畫
一耳進之問其故對曰但有耳道則無失其節奏也韓文
公因爲樂司
太平御覽卷第五百八十四
