太平御覽卷第九百六十
木部九
皂莢辛夷茱萸
榖蔦合歡
白銀枕(音)桄榔
欀莎木木綿
杬魄樕樸
檴杔欒文木
韶平仲君遷
古度柜貝多
射干時好摩厨
榕夫漏都桶
都咸千歲愼火
勝火橎栘
皂筴
廣志曰雞栖子皂莢也
宋書曰明帝憎婦人妬劉休妻王氏妬帝聞之賜休妾勑
王氏二十杖令休於宅後開小店使王氏親賣掃箒皂
莢以此辱之
齊書曰明帝每用皂筴授餘濼(曆洛二音)與左右曰此猶堪明
日用
又曰王儉素恨虞玩之東歸儉不出送朝廷無祖餞者玩
之卒後員外孔皚詣儉求會稽五官儉方盥投皂角於地
曰卿鄕俗惡虞玩之至死煩人
三國典略曰梁元初甘露降荆州皂莢樹
陳書曰梁末童謠云不見馬上郎只見黃塵起黃塵汚人
衣皂莢相料理及王僧辯平羣臣奏高祖曰王僧辯本乘
巳馬擊侯景馬上郎王字也黃塵陳也世不解皂莢之義
及陳滅於隋隋氏姓楊楊者羊也說者以江東人謂羖羊
角爲皂莢
神仙傳曰劉綱受老君道成上大皂莢樹飛去入雲
又曰雲仙翁斬皂莢樹以杯承之皆是好酒
洛陽宫殿簿曰建始殿前槐及皂莢二十㧣
扶南傳曰安息國出酢皂莢可食味最美
幽明錄曰曲阿虞晩所居宅内有一皂莢樹大十餘圍高
十餘丈枝條扶疎蔭覆數家諸鳥依其上晩令奴斫上枝因
墮殆死空中有罵詈者言晩汝何意伐我家居便以瓦石
推擲大小並委頓如此一年漸消滅
范子計然曰皂莢出三輔上價一枚一錢
葛洪治溺死方曰擣皂莢裏以綿内死人下部中水出即
活
辛夷
本草經曰辛夷一名辛引一名侯桃一名房木
神農夲草曰辛夷生漢中魏興凉州川谷中其樹似杜仲
樹高一丈餘子似冬桃而小
楚辭曰飲菌若之朝露兮構桂木而爲室(所飲食㓗清所處芬香)雜
橘柚以爲囿兮列辛夷與椒楨
又曰乘赤豹兮從文貍辛夷車兮結桂旗
茱萸
洞林曰郭璞避難至新息有人以茱萸令璞射之璞曰子
如小鈴含玄珠構支言之是茱萸
說文曰椒似茱萸出淮南揚州有茱萸樹
風土記曰茱萸椒也九月九日成熟色赤可採世俗亦以
比日折茱萸費長房云以插頭髻云辟惡
異苑曰庾紹爲東郡令宗恊與紹中表旦服茱萸酒忽見
紹來仍求酒執酒杯還置云茱萸氣恊云惡之耶紹云上
官皆畏况我乎
雜五行書曰舍東種楊茱萸各三株增年益壽除患害
蜀都賦曰其圃則有蒟蒻茱萸
曹植樂府歌曰茱萸自用芳不若桂與蘭
榖
毛詩鶴鳴曰樂彼之園爰有樹檀其下維榖(榖惡木也)
詩義䟽曰幽州謂之榖桑或曰楮桑荆楊交廣謂之榖今
江南績其皮以爲布又搗以爲紙長數丈㓗白光澤甚好
葉初生可以爲茹
說文曰榖楮也
裴淵廣州記曰蠻夷取㯏皮熟搥爲楬褁髻布鋪以擬氊
錢塘記曰靈隱山四布似蓮花中央生榖樹甚高大
韓子曰宋人有爲其君以象爲楮葉者三年而成亂之楮
葉中而不可別也
吴氏夲草曰榖木皮治喉閉痺一名楮
魏王花木志曰南方記楮子如梅實三月花色仍連實七
八月熟土人鹽藏之味辛出交阯
蔦(音鳥)
爾雅曰寓木宛童也(郭璞曰寄生樹也一名蔦)
漢書曰武帝使東方朔射覆郭舍人曰朔中榜臣百不中
賜臣帛乃覆樹上寄生朔曰寠藪也舍人曰朔果不中朔
曰生肉爲膾乾肉爲脯着樹爲寄生盆下爲寠藪上令榜
舍人
合歡
古今注曰欲蠲人以憂則贈以丹棘丹棘一名忘憂欲蠲
人之忿則贈以青裳青裳一名合歡能忘忿枝葉繁弱牙
相交結每一風來輙自相解不相牽綴嵇康種之舍前
本草經曰合歡味甜平生川谷安五臟和心氣令人歡樂
無憂久服輕身明目生益州
仲長統昌言曰漢安帝時有異物生長樂宫東廡柏樹永
巷南閨合歡樹議者以爲芝草也羣臣皆賀受賜
晉宫閣名曰華林園合歡四株
神農夲草曰合歡生豫州河内川谷其樹似狗骨樹
嵇康養生論曰萱草忘憂合歡蠲忿
白銀
湘州記曰益陽縣西山多銀木
晉宫閣名曰華林園白銀八株
枕(音尤)
交州記曰枕赤色堪作船作牀
遊名山志曰樓石山多章枕皆爲三四五圍
鄧德明南康記曰南康縣瞢(音忘鄧切)永極源去郡並九百地
多章枕樹
桄榔
蜀志曰興古南漢縣有桄榔樹峯頭生葉有麵大者收麵
乃至百斛(華陽國志同)
吴錄曰交趾南海縣出桄榔中有米屑爲麵
臨海異物志曰桄榔木外皮有毛似栟櫚而散生作䋏(音昨)
綆漬之不腐其木剛作鈠釤鋤利如鐵中石更利唯中焦
榔致敗耳皮中有似擣稻米又似麥麵中作麵餌
廣志曰桄榔樹大四五圍長五六丈洪直旁無枝條其㒹
生葉似㨑葉斫其木肥堅難傷入數寸得麵
博物志曰蜀中有樹名桄榔皮裏出屑如麵用作餅食之
謂之桄榔麵
魏王花木志曰桄榔出興古國者樹高七八丈其大者一
樹出麵百斛交趾又有樹其皮有光屑取之乾擣以水淋
之如麵可作餅餌
嶺表錄異曰桄榔樹枝葉並蕃茂與棗㯽榔等樹小異然
葉下有鬚如麄馬尾廣人採之以織巾子其鬢尤宜鹹水
浸漬即麄脹而肕故人以此縛舶不用釘線木性如竹紫
黑色有文理而堅工人解之以制博弈局此樹皮中有屑
如麵可爲餅食之
水經曰漢興縣溪中多生卬竹桄榔樹樹出緜而夷人資
以自給
欀(音湘)
吴錄地理志曰交趾望縣有欀木其皮中有如白米屑者
乾之水淋之似麵可作餅郡内皆有之
左思吴都賦曰文欀貞橿
莎木
蜀志曰莎樹大四五圍長五六丈峯頭生葉出麵一樹出
一石正白而味似桄榔
南中八郡志曰莎樹大四五圍長十餘丈樹皮能出麵大
者百斛色黃鳩民部落而就食之
廣志曰莎樹多枝葉葉兩邊行列若飛鳥翼其麵色
白樹收麵不過一斛擣篩乃如麵不則如磨屑爲飯滑
軟
木緜
吴錄地理志曰交趾定安緜有木緜樹高大實如酒杯中
有緜如蚕之緜又可作布名曰緤一名毛布
廣州記曰枝似桐枝葉似胡桃而稍大出交廣二州
羅浮山記曰木緜正月則花大如芙蓉花落結子方生緜
與葉耳子内有緜甚曰蚕成則熟南人以爲緼絮
廣志曰木緜樹赤華爲房甚繁偪側相比爲緜甚軟出
交州永昌
杭
爾雅曰杭魚毒也(郭璞曰杭木子似栗生南方皮厚汁赤中藏卵菓)
臨海異物志曰杭味如楮
廣志曰原木漬其汁消殺衆生生南
魄
爾雅曰魄榽(音奚)橀(音醯)也(魄大木細葉似檀今江東多有之)
廣雅曰青檀似奚橀語曰齊人斫檀奚榽先殫
樕樸(音速卜)
爾雅曰樕樸心也(郭璞曰檞樕別名)
檴杔(檴呼化切)
說文曰狗杶也
欒
說文曰欒木也似木蘭從木欒聲
文木
吴錄曰南朱桐縣有文木材堅黑如水牛角作馬鞭
山海經曰符愚之山文木其實如棗
南方草物狀曰文木樹高七八丈其色正黑如水牛角作
馬鞭日南有之
韶
裴淵廣州記曰韶葉似栗赤色子大如栗有棘刺破其皮
内白猪肪着核不離味甜酢核如荔枝
平仲
左思吴都賦曰平仲君遷(平仲實如銀君遷子如瓠)
君遷
劉欣期交州記曰君遷樹子如馬乳
魏王花木志曰君遷細似甘蕉子如馬乳
古度
吴錄地理志曰廣州有木名古度不華而實
裴淵廣州記曰古度葉如栗無華枝柯皮中生子子似櫨
而酢煑以爲粽數日不煑化作飛蟻
吴都賦曰松梓古度
柜
爾雅曰援柜柳(郭璞曰拒似柳皮可煑作飲也)
貝多
唐書曰貞觀中隋婆登國遣使朝献其國在林邑南海行
二月東與訶陵西與迷黎車接北鄰大海風俗與訶陵同
種稻每月一熟亦有文字書之貝多葉
杜寳大業拾遺錄曰洛陽翊津橋通翻經道埸東街其道
場有婆羅門僧及身毒僧十餘人新翻諸經其所翻經本
從外國來用貝多樹葉書書即今胡書體貝多葉長一
尺五六寸闊五寸許葉形似琵琶而厚大横作行書隨經
多少縫綴其一邊怗怗然
顧徽廣州記曰貝多似枇杷而有光澤耀日枝柯去地四
五丈作懸根生地便大如夲株形一樹亦可有數十根如
本形花白子不中食種於精舍浮圖前
嵩高山記曰嵩高寺中有思惟樹即貝多也如來坐貝多
下思惟因以爲名焉
魏王花木志曰思惟樹漢時有道人自西域持貝多子植
於嵩之西峯下後極高大有四樹樹一年三花
射干
孫卿子曰西方有木名射干莖長四寸生於高山之崖臨
百仞之淵木非長也所立高也君子居必擇鄕遊必就士
楚辭曰掘荃蕙與射干兮芸藜藿與蘘荷
時好
孫綽子曰北阜有木焉名曰時好
摩厨
異物志曰木有摩厨生于斯調(摩厨木名也生於斯調州)厥汁肥潤其
澤如膏馨香馥郁可以煎熬(如脂膏可以煎熬食物也)彼州之民仰
爲嘉肴(花木志曰煎熬食物香美如華夏之人用油)
榕
異物志曰榕樹栖栖長與少殊(少時緣木後乃成樹故爲殊也)高出林表
廣蔭原丘孰知初生葛虆之儔
魏王花木志曰榕木初生少時緣縛他樹如外方扶芳藤
形不能自立根本緣繞他木傍作連結有如羅網相絡然
後木理連合欎茂扶疎高六七丈
嶺表錄異曰榕樹桂廣容南府郭之内多栽此樹葉如冬
青秋冬不凋枝條旣繁葉又蒙細而根鬚繚繞枝榦屈盤
上生嫰條如藤垂下漸漸及地藤梢入土便生根節或一
大榕樹三五處有根者又横枝着鄰樹則連理南人以爲
常不爲之瑞木
夫漏
徐衷南方記曰夫漏樹野生三月華五六月成子如术有
煑着猪肉雞鴨羹中好可食亦中&KR1069;藏
都桶
徐衷南方記曰都桶樹二月花仍連實七月熟如卵
魏王花木志曰南方草物狀都桶樹野生二月花色仍連
着實八九月熟子如鴨卵民取食之其皮核滋味酢出九
眞交趾
都咸
徐衷南方記曰都咸樹子大如指取子及樹皮曝乾作飲
芳香
千歲
袁山松宜都山川記曰佷山有異木人無見其朽者其名
曰千歲葉似棗色似桑冬夏青貞強少節目
慎火
南越志曰廣州有大樹可以御火山北謂之慎火或謂戎
火多種屋上以防火
勝火
伏琛齊地記曰東武城東南有勝火木方俗音曰挺子其
木經野火燒炭不滅故東方朔謂爲不灰之木
左思齊都賦曰勝火之木衝水之草
播栘(音泥)
林邑記曰播栘樹柯節發根下垂虚中森羅望之似懸髮
太平御覽卷第九百六十
