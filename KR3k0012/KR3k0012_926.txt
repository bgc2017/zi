太平御覽卷第九百二十六
羽族部十三
鷹鶻
鸇隼
鷂鵰
鷲鶚
白鷢
鷹
春秋運斗樞曰瑶光星散爲鷹禮記月令曰驚蟄之日
鷹化爲鳩又曰七月鳩化爲鷹然後設罻羅
左傳文公十八年季文子使太史克對宣公曰先大夫臧
文仲教行父事君之禮行父奉以周旋弗敢失墜曰見無
禮於其君者誅之如鷹鸇之逐鳥雀也〇又昭公四郯子曰
少皥鳥師而鳥名爽鳩氏司寇者也(杜預注曰爽鳩鷹鷙鳥也故爲司寇主盗賊也)
又襄公四曰子産始知然明問爲政焉對曰視民如子見
不仁者誅之如鷹鸇之逐鳥雀
毛詩曰維師尚父時惟鷹揚(如鷹之飛揚也箋云鷹鷙鳥也)
爾雅曰鷹鶆鳩(郭璞注曰鶆當爲鷞字之誤也左傳作鷞鳩是也善擊官於代郡捕之)
又曰鷹隼醜其飛也翬(鼓趐翬翬然疾)
春秋考異郵曰金伐木故鷹擊雉
易通卦驗曰鷹者鷙殺之鳥
周書曰驚蟄之日鷹變爲鳩小暑之日鷹乃學習處暑之
日鷹乃祭鳥
大戴禮日正月鷹則爲鳩鷹也者非其殺之時也鳩也者非
其殺之時也善變而知仁故具言之也鳩爲鷹而不仁故
不盡其辭
史記曰李斯臨刑思牽黃犬臂蒼鷹出上蔡東門不可得矣
漢書曰鷹隼未擊矰弋不得施於蹊隧
又酷吏傳曰郅都爲濟陽太守時人號爲蒼鷹
又曰孫寳爲京兆尹請故吏侯文爲椽立秋日文謂寳曰
今鷹隼始擊當順天氣成嚴霜之誅
後漢書曰崔駰與竇憲牋曰今日漢陽太守率吏卒數十
人皆臂鷹牽狗云欲上幕府夫鷹犬所獲不過雉兔斯乃
細人之事
東觀漢記曰和熹皇后臨朝上林鷹犬悉斥賣之
又曰趙勤字孟卿太守桓虞署督郵新野令自責還印綬
去虞歎曰善吏如使良鷹下韝即中〇馬融與伯世書曰憒
憒愁思猶不解懷思在竹間放狗逐麋晚秋涉冬大蒼出
籠黃棘下莵芼以乾蔡以送餘日兹樂而巳
魏志曰吕布因陳登求徐州牧不得布怒登喻之曰登見
曹公言待將軍譬如養虎當飽其肉不則噬人公曰不如
養鷹飢則爲用飽則揚去布乃解
晉書曰虞潭字思奥會沈充等逼京師潭起義軍至上虞
有野鷹飛集屋梁衆懼潭曰起大義而剛鷙之鳥來破賊
必矣後如其言
又曰崔洪清厲骨鯁爲尚書左丞時人爲之語曰叢生荆
棘來自博陵在南爲鷂在北爲鷹
又載記曰慕容垂請至鄴拜墓符堅許之權翼諫曰垂猶
鷹也飢則附人飽便高颺遇風塵之會必有凌霄之志唯宜
急其羈靽不可任其所欲堅不從
南史曰王僧逹性好鷹犬何尚之致仕復膺朝命於宅設
八關齊大集朝士自行香次至僧逹曰願即且放鷹犬勿
復遊獵
又曰齊鬱林王即位未踰旬多聚飛鷹快犬以梁肉俸之
陳書曰侯安都率水軍於中流斷齊軍糧運又襲秦郡破
徐嗣徽柵收其家口得嗣徽所彈琵琶及所養鷹遣信餉
之曰昨至弟住處得此今以相還嗣徽等見之大懼
北史曰後魏華山郡王澄弟嵩孝文時位步兵校尉大司
馬安定王休薨未及卒哭嵩便遊田帝聞大怒曰嵩大司
馬薨殂一月爾便以鷹鷂自娱有叔父之痛無猶子之情
損心棄禮何其太速便可免官
又曰齊廣寧王孫孝珩好綴文有技藝嘗於廳事壁自畫
一蒼鷹見者皆以爲眞三國典略曰元坦爲冀州刺史不
恤人事專爲聚歛性好畋漁無日不出秋冬獵禽獸春夏
捕水族鷹犬常數百頭器網十餘車自云寧三日不食不
能一日不獵
唐書曰太宗初傳位舊苑中有籠鷹悉斷聮任去良大並
解絏放之
又曰太宗謂侍臣曰李大亮可謂忠直矣朕遣使至其所
見有佳鷹諷令獻朕大亮因密表責朕云陛下久絶田獵
而使者求鷹若是陛下之意深乖昔旨如其自擅便是任
使非人朕覽表嘉歎不能自巳有臣若是朕復何憂於是
賜之金壷以彰忠讜
又曰源乾曜爲京兆尹仍京師留守乾曜政存寬簡不嚴
而理嘗有仗内白鷹因縱逸遂失所在上令京兆切捕之
俄於野外獲之其鷹掛於叢棘而死官吏懼得罪相頋失
色乾曜徐曰事有邂逅死亦常理主上仁明當不以此寘
罪必其獲戾吾自當之不湏懼也遂入自請失旨之罪上
不問
又曰憲宗時每歲冬以鷹犬出近畿習狩謂之外按宣徽
院供奉官爲其使領徒數百恃恩恣横郡邑懼擾皆厚礼
迎犒之恣其所便止舍私邸百姓畏之如寇盗
戰國策曰唐睢謂秦王曰要離刺慶忌蒼鷹擊於殿上
廣志曰有雉鷹有莵鷹一歲爲黃二歲爲撫三歲爲青胡
鷹獲麞出廬江
幽明錄曰楚文王少時好獵有人獻一鷹文王見之瓜距
神爽殊絶常鷹故爲獵於雲夢置網雲布烟燒張天毛羣
羽族争噬競搏此鷹軒頸瞪目遠視雲際無搏噬之志王
曰吾鷹所獲以百數汝鷹曾無奮意將欺余耶獻者曰若
效於雉兔臣豈敢獻俄而雲際有一物凝翔鮮白不辯其
形鷹便竦翮而升矗若飛電湏臾羽墮如雪血下如雨有
大鳥墮地度其兩翅數十里衆莫能識時有博物君子曰
此大鵬鶵也文王乃厚賞之
西京雜記曰茂陵少年李亭好馳駿狗逐獸或以鷹鷂逐
兔皆以爲佳名狗則有修毫釐睷白望青曹之名鷹則有
青翅草眸青冥金距之屬鷂則有從風鷂孤飛鷂
論衡曰孔子畏陽虎却行流汙陽虎未必色白孔子未必
面青鷹擊雀鶚啄鴈未必鷹鶚南方雀鴈西方自以䈥
力勇壯相勝服也
秦子曰虎能雄猛不可以託麑鷹能飄擊不可以寄鶵
物理論曰使武士宰民如使狼牧羊使鷹養鶵也
焦贑易林曰鷹棲茂樹候雀往來
益部耆舊傳曰廣漢馮顥爲謁者逐單于至雲中大將軍
梁冀遣人求鷹止晉陽舍人不避顥顥收之使人擊鷹而
亡也顥追捕甚急冀辭乃止
古樂府曰豹則虎之弟鷹則鷂之兄
魏文帝荅繁欽書曰商風振條秦鷹秋吟斯可謂聲恊鍾
石氣應風律
孫楚鷹賦曰郭延考與余辞其後從者韝二鷹以侍側郭
邊人也好弋獵顧眄心欲自娱樂請余爲賦曰其爲相也疎
尾闊臆高鬐圓顱深自娥眉狀似愁胡曲觜短頸足若雙
枯〇隋魏彦深鷹賦曰惟兹禽之化育實鍾山之所生資金
方之猛氣擅火德之炎精何虞者之多端運横羅以羈東
綴輕絲於雙臉結長皮於两足飛不遂於本情食不充於
所欲逸翰由其暫歛雄心爲之自局若乃貌非一體相乃
多途指重十字尾貴合盧立如植木望似愁胡觜同劒利
脚等荆枯亦有白如散花赤如點血大文若錦細班似纈
眼類明珠毛猶霜雪身重若金爪剛如鐵或復頂平似削
頭圓如卵臆闊頸長筋麁脛短翅厚羽勁髀寬肉緩求之
事用俱爲絶伴或似鶉頭或似鵄首赤精黃足細骨小肘
懶而易驚姦而難誘住不可呼飛不及走若斯之軰不如
勿有若夫疾食速消此則有命兔頸猴立是爲無病厠門
忌大結肚惡軟條不欲絶背不宜喘生於窟者則好眠巢
於木者則常立雙骹長者則起遟六翮短者則飛急毛衣
屢改厥色無常寅生酉就緫號爲黃二周作鴘千日成蒼
雖日排虚性殊衆鳥雌則體大雄則形小遇大則驚猜得
人則馴擾養鶵則少病野羅則多巧察之爲易調之實難
格必高迥屋必華寬薑以取熱酒以排寒韝湏温煖肉不
陳乾近之令狎靜之使安晝不離手夜便火宿微加其毛
少減其肉肌肥骨瘦心和性熟念絶雲霄志在馳逐
鶻
北齊書曰上洛王思宗弟思好少以騎射事文襄及文宣
受命爲左衞將軍本名思孝天保五年討賊文宣悅其驍
勇謂曰爾擊賊如鶻入鵶羣宜思好事故改名焉
隋書曰劉昶子居士爲太子千牛備身聚徒任俠不遵法
度公卿子弟有力雄徤者輒將至家以車輪括其頸而捧
之殆死能不屈者稱爲壯士釋而與交黨與三百人其趫
捷者号爲餓鶻隊
唐書曰元和四年藹德曷里禄設弭施合蜜里迦可汗遣
使請改廻紇爲廻鶻義取廻旋輕犍如鶻
又曰元和八年淄青節度使李師道進鶻十二命還之
唐杜甫義鶻行曰隂崖二蒼鷹養子黑栢顚白蛇登其巢
吞噬恣朝飡雄飛遠永食雌者鳴辛酸力強不可制黃口
寕半存其父從西來翻身入長煙斯湏領徤鶻憤懣寄所
宣斗上捩孤影無聲來九天脩鱗脫遠枝巨顙拆老拳高
空得蹭蹬短草辝蜿蜒折尾能一擺飽腸今巳穿生雖滅
衆鶵死亦垂千年物情有報復快意貴目前兹實鷙鳥最
急難心烱然功成失所往用捨何其賢近經潏水湄此事
樵夫傳飄蕭斍素髮凛欲衝儒冠人生所與分亦在顧眄
間聊爲義鶻行永激壯士肝
鸇
爾雅日晨風鸇也(郭璞注曰鵭屬)
孟子曰爲䕺驅雀者鸇也爲湯武驅民者桀與紂也
隼
毛詩曰織文鳥章白旆央央(箋云鳥章隼之文章將帥之服)
又曰鴆彼飛隼其飛戾天亦集爰止(隼急疾之鳥)
詩義䟽曰鷂也齊人謂之擊正或謂之題肩或曰雀鷹春
化爲布榖此属數種皆爲隼
周易曰公用射隼于高墉之上
春秋考異郵曰隂陽氣貪故題肩擊(宗均注曰題肩有爪芒爲陽中隂故擊殺也)
國語曰仲尼在陳有隼集于陳侯之庭而死楛矢貫之石
弩其長尺有咫陳惠公使以隼如仲尼之館問之仲尼曰
隼之來也遠矣此肅愼氏之矢也昔武王克商通道于九
夷八蛮使各以其方賄來貢使無忘職業於是肅愼氏貢
楛矢石弩其長尺有咫先王欲昭其令德之致遠也故銘
其括曰肅愼氏之貢矢以分大姬配虞胡公而封諸陳古
者分同姓以宝玉展親也分異姓以遠方之職貢使無忘
服也故分陳以肅愼氏之貢君若使有司求諸故府其可
得也使求得之金櫝
鷂
說文曰鷂鷙鳥也
爾雅曰鷣負雀(郭璞注曰鷣鷂也江東呼爲鷣善捉雀因名云)
廣雅曰肩鷸子籠脫鷂也
廣志曰鷸子大如胡鷰色似鷂食雀籠脫擊鳩鵲
晉書曰王育京兆人也太守杜宣命爲主簿俄而宣左迁
萬年令杜令王攸詣宣宣不迎之攸怒曰卿往爲二千石
吾所敬也今吾儕耳何故不見迎欲以小雀遇我使畏死
鷂也
唐書曰武德初萬年縣法曹孫伏伽上表以三事諫其一曰
陛下貴爲天子冨有四海凡曰蒐狩湏順四時陛下二十
日龍飛二十一日有献鷂鶵者此乃前朝之弊風少年之
事務何忽今日行之
又曰太子承乾與漢王元昌相託附承乾賜以琵琶名馬
元昌報以鷂子山鷄
又曰太宗得鷂絶俊異私自臂之望見鄭公魏徵乃藏於
懷公知之遂前白事因語古帝王逸䂊微以諷諫語久帝
惜鷂且死而素嚴敬徵欲盡其言徵語不時盡鷂死懷中
又曰楊德幹高宗朝爲萬年令有宦官恃貴寵放鷂不避
人禾稼德幹擒而杖之二十悉拔其鷂頭宦者涕泣袒背
以示於帝帝曰爾情知此漢獰何湏犯他百姓竟不之問
又曰貞元十四年九月中書門下奏賀嵯峨山獲白鷂
莊子曰鷂爲鸇鸇爲布谷布谷復爲鷂此物變也
列士傳曰魏公子無忌方食有鳩飛入案下公子使人頋
望見一鷂在屋上飛去公子乃縱鳩令出鷂逐而殺之公
子暮爲不食曰鳩避患歸無忌竟爲鷂所得吾負之爲吾
捕得此鷂者無忌無所愛於是左右宣公子慈聲旁國左
右捕得鷂三百餘頭以奉公子公子欲盡殺恐無辜乃自案劒
至其籠上曰誰獲罪無忌者耶一鷂獨低頭不敢仰視乃
取殺之盡放其餘名聲布流天下歸焉
論衡曰儒書稱魏公子方欲與客飲有鸇擊鳩鳩逃公子
案下鸇追殺之於公子之前公子使人設罔捕鸇得數十
責殺鳩之罪擊鳩之鸇俯頭不敢仰視公子乃殺之此虚
言也鸇有千數擊鳩飛去安可復得或是捕鸇者折(其頸)也
夢書曰鷹鷂爲攻剽殘心也夢見鷹鷂憂賊人也
魏陳王曹植鷂雀賦曰鷂欲取雀雀自言雀微賤身體柴
小肌肉痟瘦所得盖少君欲相噉實不足飽鷂得雀言初
不敢語頃來轗軻資糧乏旅三日不食略思死鼠今日相得
寕復置汝雀得鷂言意甚怔營性命至重雀鼠貪生君得一
食我命隕傾皇天是鍳賢者是聽鷂得雀言意甚泹惋當
死弊雀頭如果蒜不早首服烈頸大喚行人聞之莫不往
觀雀得鷂言意甚不移目如擘椒跳蕭二翅我雖當死略
無可避鷂乃置雀良久方去二雀相逢似是公嫗相將入
草共上一樹仍共本末辛苦相語向者近出爲鷂所捕頼
我番揵體素便附說我辯語千條萬句欺恐含長令兒大
怖我之得免復勝於汝自今後竟莫復相妬
鵰
毛詩谷風四月曰匪鶉匪鳶翰飛戾天(毛曰鶉鵰也鵰鳶貪殘之鳥也)
說文曰鷲黃頭赤目五色皆備一曰鵰
漢書曰李廣爲上郡守匈奴入上郡武帝使中貴人從廣
匈奴射中貴人廣曰是必射鵰者也廣射殺二人生得一
人果射鵰者也
穆天子傳曰春山爰有青鵰執犬豕食鹿
列子曰周宣王之牧正有役人梁鴦者能養野禽獸委食
於園庭之内雖虎狼鵰鶚之類無不柔者雌雄在前孳尾
成羣異類雜居不相搏噬
後魏書曰秦王幹機悟壯勇善弓馬太宗出遊白登之東
北幹以騎從有雙鵰飛於上太宗命左右射之莫能中鵰
旋飛稍高幹自請射之以二箭而下雙鵰太宗嘉之賜御
弓矢金帶以旌其能軍中於是号幹爲落鵰都尉
北齊書曰斛律光嘗從世宗於洹橋校獵見一大鳥雲表
飛颺光引弓射之正中其頸此鳥形如車輪旋轉而下至
地乃大鵰也世宗取而觀之深壯異焉丞相属邢子高見
而歎曰此射鵰手也當時傳号落鵰都督
隋書曰長孫晟周宣帝時突厥攝圖請婚于周以趙王招
女妻之然周與攝圖各相誇競妙選驍勇以充使者因遣
晟副汝南公宇文神慶送千金公主于其牙前後使數十
輩攝圖多不禮見晟而獨愛焉每共遊獵留之竟歲嘗有
二鵰飛而争肉因以兩箭與晟曰請射取之晟乃彎弓馳
往遇鵰相攫遂一發而雙貫焉攝圖喜命諸子弟貴人皆
親友冀昵近之以學彈射
鷲
漢書曰匈奴有計入漢地直張掖郡(直當也)生竒材箭竿鷲
羽(師古曰大鵰也黃頭赤目其羽可用爲箭)
西域諸國記曰耆闍崛山在王舍城北四里山有兩崖鷲鳥常
羣居其顛土人号爲靈鷲山也(佛國記曰山石頭似鷲阿育王使鑿石假安兩翼兩)
(脚今見存)
林邑國記曰西南遠界有靈鷲鳥能知吉凶覘人將死食
尸肉盡乃去家人取骨燒爲灰投之漲海
鶚
毛詩曰關雎后妃之德也風之始也所以風化天下而正夫
婦也關關睢鳩在河之洲一名王睢一名鵰鷞江東呼爲
鶚食魚鷙而有別
倉頡解詰曰鶚金喙鳥也見則天下兵能擊殺麞鹿
漢書曰鄒陽諫吴王曰臣聞鷙鳥累百不如一鶚(孟康曰鶚大鵰)
白鷢
爾雅曰揚白鷢(郭璞注曰以鷹尾上白也)
廣雅曰白鷢鷹也
說文曰白鷢玉鵰也
崔豹古今注曰揚白鷢似鷹而尾上白也亦号爲印尾鷹
風土記曰說詩義者或說睢鳩爲白鷢白鷢鸇属於義無
取盖蒼鷃大如白鷢而色蒼其鳴戞戞和順又遊於水而
息於洲常隻不雙
太平御覽卷第九百二十六
