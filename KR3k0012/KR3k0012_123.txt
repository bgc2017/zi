太平御覽卷第一百二十三
偏霸部七
後秦姚弋仲姚襄姚萇
姚興姚泓
蜀李特李流李雄
李期李壽李勢
後秦姚弋仲
崔鴻十六國春秋後秦錄曰姚弋仲南安赤亭羌人也其
先有虞氏之苗裔昔夏禹封舜少子于西戎世爲羌長其
後燒當雄於洮罕之間當七孫填虞虞九世孫遷郍率種
人内附漢朝嘉之假西羌校尉歸順王處之赤亭郍玄孫
柯迥魏假綏戎校尉西羌都督迥生弋仲少而聦猛英果
雄毅永嘉之亂戎夏隨之數萬自稱雍州刺史護羌校尉
扶風公劉曜以弋仲爲平西將軍石虎廢石弘自立仲稱
疾不賀虎累召之乃赴太寧元年拜侍中征西大將軍石
祗稱尊號於襄國以仲爲右丞相石祗爲劉顯所殺仲乃
與燕連和仲有子四十二人誡諸子曰我死之後汝歸晉
家竭盡臣節乃使使降晉晉永和七年拜仲使持節六夷
大都督江北諸軍事儀同三司大單于封高陵郡公八年
薨七十三後仲屍柩爲符生所得生以王禮葬之於天水
萇稱尊號追謚景元皇帝廟號始祖陵曰高陵
姚襄
崔鴻十六國春秋後秦錄曰姚襄字景國仲第五子雄武
多才藝能明察善撫納士民愛敬之咸請爲嗣仲以襄非
長不許石祗僭號以襄爲使持節驃騎將軍護烏丸校尉
晉遣使拜襄持節平北將軍并州刺史即丘縣公弋仲薨
率戸六萬南至滎陽晉處襄于譙城遣弟爲任單騎渡淮
見豫州刺史謝尚一面交𣢾便若平生楊州刺史殷浩憚
其威名遣謝萬討襄逆擊破之鼔行濟淮屯于盱眙(上音吁下)
(音怡)朝廷大震襄方軌引北自稱大將軍大單于據許昌自
許遂攻洛陽踰月不尅晉征西大將軍桓温自江陵伐襄
温至伊水襄徹圍拒之爲温所敗襄奔還洛陽率數千騎
奔于北山百姓隨襄者四千餘戸襄尋從北山將圖關中
進屯杏城遣輔國將軍姚蘭略地鄜城符生遣符飛拒戰襄
率衆西引與符堅戰于三原爲堅所殺時年二十七萇稱
尊追謚魏武王
姚萇
崔鴻十六國春秋後秦錄曰姚萇字景茂仲之第二十四
子少聦哲多權略不脩行業兄襄爲符堅所煞萇率諸弟
降秦符堅以爲揚武將軍步兵校尉潞川之戰有殊功遷
左衛將軍累授幽州刺史符堅伐晉以萇爲龍驤將軍督
益梁二州諸軍事謂曰朕本以龍&KR0750;建業龍驤之號未曾
假人特以相授山南之事一以委焉左將軍竇衛進曰王
者無戲言此不祥之徵也堅默然白雀元年慕容泓起兵
堅遣子叡討之以萇爲叡司馬旣而爲泓所敗叡死萇遣
參軍姜協討罪堅怒殺之萇懼奔于渭北歸者五萬餘家
咸推萇爲盟主自稱大將軍大單于萬年秦王大赦改元
稱制行事二年六月慕容冲入長安司隷崔翼尚書趙遷
等數百人來奔萇聞符堅在五將山遣驍騎吳忠率騎圍
之萇自故縣如新平吳忠執堅送之萇將求禪代堅不許
慕容冲遣車騎大將軍尚書令高蓋來戰于新平大破之
蓋率麾下數千人來降建初元年僣即皇帝位于長安大
赦改年國號大秦改長安爲常安追尊考仲景元皇帝妣
曰德皇后子興爲皇太子秋七月萇如安定二年徙秦州
三萬戶于安定七月以太子興鎮長安四年十月立社稷
于長安六年大敗符登于長安七年三月萇寢疾遣鎮東
姚碩德守長安召太子興詣行在所八年十月萇如長安
至于新支堡疾篤輿疾而進十二月至長安召太尉姚旻
僕射尹緯等受遺詔輔政萇曰吾氣力轉微將不能復臨
天下卿等善相吾子謂興曰有毀此諸人者愼勿受之汝
撫骨肉以仁接大臣以禮待物以信遇民以恩四者旣備
吾無恨矣庚子薨于永安宮年六十四謚武昭皇帝葬元
陵廟號太祖
姚興
崔鴻十六國春秋後秦錄曰姚興字子略萇之太子萇薨
祕不發喪皇初元年乃發喪行服即位于槐里大赦改元
七月如涇陽與符登徙改密三萬戶於長安二年以叔父
緒爲晉王征西將軍碩德爲隴西王弟崇爲齊公顯爲常
山公三年以緒爲并冀二州牧鎮蒲坂四年二月遣齊公
崇伐洛陽弘始元年九月大赦改元冬十月尅洛陽以東
平公紹爲都督山東諸軍事豫州牧鎮洛陽四年五月遣
大將軍隴西王碩德率步騎六萬伐吕隆於涼州先是吐
蕃傉(內沃切)擅據西平沮渠蒙遜據張掖李暠據燉(音屯)煌各
制方域共相侵伐碩德從金城濟河直趣廣武逕蒼松至
隆城下隆遣弟輔國超龍驤邈等率衆拒碩德碩德大破
之生擒邈傉擅蒙遜李暠等各脩表奉獻九月隆奉表請
降興荅報嘉美以隆爲鎮西將軍凉州刺史建康公十一
月鳩摩羅什至長安七年正月興如逍遥園引諸沙門聽
什說佛經九年以太子泓錄尚書事燕王慕容超遣使稱
蕃十年與魏通和貢馬千疋十一年蜀譙縱遣使稱蕃十
六年五月興疾于内寢太子泓以兵屯東華門侍疾于諮
議堂尚書令廣平公弼(如弼也)潜謀爲亂招集數千人持兵
於第興疾損升前殿百官咸會征虜劉羌泣曰陛下寢疾
數旬柰何忽有斯第興曰朕過庭無訓諸子交惡含恥胡
顔愧于四海興以弼文武兼才未忍致法免其尚書令以
公就第十七年十二月興疾重廣平公弼告病不朝集兵
於第興怒乃收弼囚之十二月興疾甚遣收廣平公弼第
甲仗還武庫於是弼黨率甲仗攻端門殿中上將軍斂曼
高(一作嵬)勒兵拒戰不得入遂燒端門興力疾臨前殿賜弼死
丁未薨於前殿年五十三謚文桓皇帝廟號高祖墓曰偶陵
姚泓
崔鴻十六國春秋後秦錄曰姚泓字元子興之太子興薨
即位大赦改爲永和元年廬于諮議堂訖葬乃親庶政晉
相劉𥙿來伐遣冠軍檀道濟龍驤王鎮惡入自淮肥二年
七月劉𥙿次于陜城泓次于灞上𥙿至潼關泓自㶚上還
軍次于石橋𥙿進據鄭城泓遣姚𥙿屯兵宫中將軍姚丕
守渭橋泓軍于逍遥園丕爲晉所敗泓自赴之因丕之敗
遂相踐而退泓與河間公𥙿等數百騎出奔于石橋大將
軍東平公讃聞泓之敗率諸軍赴難會泓于石橋晉人巳
固青門(一云諸門)諸軍不得入衆皆驚散泓與河間公𥙿等詣
𥙿請降泓于彭城公伏念年十二謂泓曰陛下今雖降晉
劉𥙿待人無禮終必不全願自裁決泓憮(音武又音姥失意也)然不荅
念遂登宮牆自投而死平原公璞井州刺史尹昭以蒲坂
降晉東平公讃率宗室子弟百餘人降于𥙿𥙿盡殺之九
月𥙿至長安送泓于建康市戮之時年三十建康百里之
内草木燋死自姚萇白雀元年歲在甲申至于是歲歲在
丙辰三十有三歲
蜀李特
崔鴻十六國春秋蜀錄曰李特字玄休巴西宕渠人其先
廪君之苗裔秦併天下以爲黔中郡薄賦其人口歲出錢
四十巴人謂賦爲賨(藏宗切)遂因名焉及高祖爲漢王始募
賨民平定三秦旣而不願出關求還鄕里高祖以其功復
同豐沛更名其地爲巴郡土有鹽&KR0238;之利民用殷阜俗性
剽勇又善歌舞高祖愛其舞詔樂府習之今巴渝舞是也
其後繁昌分爲數十姓及魏武尅漢中特祖父虎歸魏魏
武嘉之遷略(一云洛陽)陽拜虎等爲將軍内徙者亦萬餘家散
居隴右諸郡及三輔泓農所在號爲巴人虎子慕爲東羌
獵將慕凡有五子輔特庠流驤特身長八尺雄武善騎射
沉毅有大度元康中氏齊萬年擾亂天水略陽扶風始平
諸郡皆被兵寇民頻歲大飢流移就榖相與入漢川者數
萬家特至劒閣顧盻嶮阻曰劉揮有如此地而面縛於人
豈非庸才耶同移者閻彧(音郁)等咸歎異之初流民旣至漢
中上書求寄食巴蜀朝廷從之由是散在梁益不可禁止
元康九年詔徵益州刺史趙廞(音歆)爲大長秋以成都内史
耿勝代廞廞遂謀叛有劉氏割據之志勝率衆入州廞遣
衆逆之戰于西門勝敗走廞獲煞之廞自稱大將軍益州
牧時李庠與兄弟及李合任回等以四千騎歸廞廞以庠
爲威宼將軍使斷北道庠素東羌良將曉兵陣軍部肅然
廞惡其齊整煞之復以特爲督將特兄弟旣怨廞引兵歸
綿竹廞恐朝廷討已遣長史費遠犍(音虔)爲太守李苾(蒲結切)
督萬餘人斷北道次綿竹之石亭特密收合得七千餘人
夜襲遠軍遠軍大潰因放火燒之死者十八九進攻成都
廞聞兵至驚懼不知所爲李苾等夜斬關走出文武盡散
廞獨與妻子乘小船走至廣都爲其下人朱笁所煞先是梁
州刺史羅尚聞廞叛上表稱廞非雄才又蜀人不願爲亂
事終無成願欲征之惠帝遣尚平西將軍益州刺史率七
千餘人入蜀特等聞尚來甚懼使弟驤於道奉迎并貢寳
物尚甚悅冬十月六郡流人推特行鎮北將軍承制封拜其
弟流行鎮東將軍弟驤驍騎將軍少子雄爲前將軍以相
統領進兵攻尚於成都頻爲特所敗乃阻長圍緣水作營
自都安至犍爲七百里與特相距大安二年都下推特爲
大將軍大赦改元爲建初元年益州從事任明說尚曰特
旣兇逆侵暴百姓又分人散衆在諸村堡驕怠無備是天
亡之時也可告諸村密尅期日内外擊之破之必矣尚從
之遣大衆奄襲特營尚出逆戰到官桑特軍敗績死之雄
稱成都王追謚景王及稱尊號追尊曰景皇帝廟號始祖
李流
崔鴻十六國春秋蜀錄曰李流字玄通特第四子也少好
學便弓馬東羌校尉何攀稱流有賁(音奔)育之勇舉爲東羌
校尉平趙廞於成都晉朝論功拜奮威將軍封武陽侯建初
元年特旣見殺流自稱大將軍益州牧九月流疾篤謂諸將
曰驍騎(李驤日)高明仁愛識量多竒固足以濟大事然前軍
(李雄也)英武殆天所相可共受事於前軍以爲成都王也遂
薨年五十六諸將共立雄爲主雄稱尊號追謚流秦文王
子龍嗣
李雄
崔鴻十六國春秋蜀錄曰李雄字仲儁特第三子母羅氏
夢雙虹自門昇天一虹中斷旣而生蕩後羅氏汲水忽然
而寐夢大虹繞其身遂有孕十四月而生雄常言二子若
有先亡在者必大貴蕩以李流世卒雄長八尺三寸美容
貌相工相之曰此君將貴其相有四目如重雲鼻如龜龍
口方如器耳如相望法爲貴人位過三公不疑雄少以烈
氣聞識者皆器重之特稱益州牧以雄鎮梓潼又拜前將軍
流薨雄稱大將軍益州牧治郫(音友)城以西山范長生巖居穴
處求遵養之志雄欲迎爲君長生固辭曰推步太元五行大
會甲子祚鍾於李非吾節也建興元年十月雄即成都王位
於南郊大赦改元約法七章以叔父驤爲太傅兄虎威爲太
保晏平元年三月范長生乘素與詣城雄迎于大門執版延
坐長生請雄對坐即拜丞相尊曰范賢長生勸雄稱尊號夏
六月僭即帝位大赦改年國號大成追尊父特爲景帝母羅
氏爲太皇后十月加丞相范長生天地太師之號封西山侯
玉衡五年正月立妻任氏爲皇后八年四月范長生卒以其
子侍中賁爲丞相長生善天文有術數民奉之如神十四年
立兄子班爲太子二十四年五月雄寢疾六月丁卯薨年六
十一謚武皇帝廟號太宗十月葬安都陵太子班襲位
李期
崔鴻十六國春秋蜀錄曰李期字世運雄第四子聦惠好
學弱冠能屬文雄薨班即位雄子車騎將軍越自江陽奔
喪以期與班非雄所生而嗣位心不平十月因夜哭臨越
煞班於殯宫班字世文雄兄蕩第四子雄事任氏無子養
班爲子越旣煞班於是矯太后令罪狀謚戾太子立期爲
主甲子期僭即皇帝位玉恒元年正月大赦改年立妻閻
氏爲后四月大將軍漢王壽率步騎一萬自涪(音浮)向成都
期不虞至預不設備至即尅城屯兵宫門殺相國建寕王
越尚書令景騫尚書田衮等廢期爲卭都公幽之别宮期
自殺年二十五謚曰幽公
李壽
崔鴻十六國春秋蜀錄曰李壽字武考特季弟驤之子少
尚禮容敏而好學雄竒其才秀以爲足荷重任封爲建寕
王旣而期立改封漢王領梁州刺史治涪城壽見期兄弟
十餘人竝有強兵懼不自全隂謀據成都稱藩於晉乃誓
文武得數千人襲成都尅之放兵虜掠數日乃定於是僣
即皇帝位於南郊大赦改咸康四年爲漢興元年追尊父
驤獻皇帝三年六月壽下書曰吳會遺燼久逋天誅今將
太興百萬躬行天罰九月大閱軍士七萬餘人舟師泝江
而上過成都鼔譟盈江壽登城觀之羣臣以國小衆寡江
吳險遠圖之未易叩頭泣諫乃止兵人咸呼萬歲十月醼
禮於太學舉明經者封好學侯四年以太子勢領大將軍
錄尚書事六年分寕州興古永昌雲南朱捉越嶲(音䯝)河陽
六郡爲漢州四月壽寢疾常見李期爲崇八月薨年四十
謚昭文皇帝廟號中宗葬安昌陵
李勢
崔鴻十六國春秋蜀錄曰李勢字子仁壽之長子身長七
尺九寸腰帶十四圍善於俯仰時人異之壽旣薨僣即帝
位大赦改太和元年正月尊母閻氏爲皇太后妻李氏爲
皇后嘉寕二年晉遣安西將軍荆州刺史桓温來伐勢大
發軍禦之鎮東李位都逆往降温逹成都之十里陌勢衆
自潰三月温至城下縱火燒其大城諸門勢衆惶懼無復
固志勢乃夜開東門走九百里至晉壽然後送降文於温
勢尋與櫬面縛軍門温解縛焚櫬送勢及叔父福(戴記云及弟福)
等十餘人於建康晉封爲歸義侯升平五年卒常璩字道
將蜀成都人少好學著華陽國志十篇序開闢以來迄于
李勢皆有條理云宕渠古賨國今有賨城秦始皇時有長
人長五丈見宕渠秦史胡母敬曰五百年外其地必有異
人爲大人者及雄之稱尊號祖先出自宕渠有識者皆以
爲應之譙周云我死後三十年當有異人入蜀又著䜟云
廣漢城北有大賊曰流曰特攻難得歲在玄宮自相尅又
惠帝之世蜀童謠曰江橋頭闕下市成都北門十八字至
是而應焉李特以晉永寧元年歲在辛酉起兵至勢嘉寧
二年晉永和三年歲在壬戌而降晉合四十七年
太平御覽卷第一百二十三
