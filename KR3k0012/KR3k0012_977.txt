太平御覽卷第九百七十七
菜茹部二
䓗薤䔉茄
薑蘇
䓗
禮曰凡進食之禮䓗葉處末又膾春用䓗又脂用䓗
又爲君子擇䓗薤必絶其本
爾雅曰茖(古百切)山䓗(茖䓗細莖大葉)
漢書曰龔遂爲勃海太守令人一口種五十本䓗
又曰(邵信臣為少府先是官園種冬葱韭覆以)屋晝夜難(音然)火待温氣乃生奏罷之
東觀漢記曰孔奮字君魚爲姑臧長時天下亂河西獨安
前長居官數月輙致貲産奮在姑臧四歲財物不增唯老
母極膳妻子但食䓗菜或嘲奮曰置脂膏中不能自潤
義熙起居注曰十年有司奏太常謝澹遣四人還家種䓗
菜免官
晉書曰居洛陽城十里内有園菜欲以當課聽引其長流
灌紫䓗
晉書曰石勒時石聡(將叛)佛圖澄戒勒曰今年䓗中有虫害
人百姓無食䓗俄而石聡走
後秦書曰姚興種䓗皆化爲韭其後兵戈日盛
後周書曰宣帝大象年左衛園中䓗變作韭
梁書曰吕僧珍拜南兖州刺史從父兄子先以販䓗爲業
僧珍至乃棄業求州官僧珍曰吾荷國恩重無以報效汝
等自有常分豈可妄求叨越當速反䓗肆耳
金樓子曰名山之下生䓗䓗薤者是古人食石種也故語
曰寧得一把五茄不用金王一車寧得一片地榆不用明
月寳珠五茄一名金塩地榆一名王鼓惟此二物可煑石
又曰用紫芝煑石石美如脂食之可更調五味下橘皮䓗
豉
漢武内傳曰西王母曰仙上藥有玄都綺䓗
列仙傳曰阮公者鳴山上道士也衣裘髮覆耳耳長六七
寸口中無齒日行四百里於山上種䓗薤百餘年人不知
也
春秋元命苞曰天門山上有䓗所種畦壠悉成行人拔取
者悉絶若請神而求即不柭自出竒異辛香
繆龍祭儀曰秋祀和羹芼以䓗
西河舊事曰䓗領在燉煌西八十里其山高大故曰䓗
嶺也河源潜發其嶺分爲二水一水西經休循國國在䓗
嶺也
郭義恭廣志曰休循國居䓗嶺其山多大䓗
華陽國志曰曹公旣與先主語失匕會天震雷先主曰賢人
言迅雷風烈必變良有以也曹公亦悔失言使人覘之見
其拔䓗公曰大耳公未覺也其夜先主急去
廣志曰有胡䓗木䓗
巴南山川記曰有石蒜石䓗
續搜神記曰新野趙眞家園中所種䓗未經抽拔忽一日
盡縮入地後經歲餘眞之兄弟相次分散
楊雄蜀都賦曰萬條(熒熒)翠藻青黃若摛錦布繡望之無彊
潘岳閑居賦曰菜則有䓗韭䔉芋青荀紫薑荲薺旨蓼蘇
芬芳
薤
爾雅曰(巨盈切)山薤(今山中多有此菜皆如人家所種)
又曰薤鴻薈也(即薤菜也)
漢書曰龔遂爲渤海太守令民一口種百本薤
後漢書曰龐參爲南陽太守郡人任棠者有竒節隱居教
授參到先候之棠不與言但以薤一夲水一孟置戶屏前自
抱孫兒伏戶下主簿白以爲倨參思其微意良久曰棠是
欲暁太守也水者欲吾清也拔大夲薤欲吾擊強宗也抱
兒當戶欲吾開門恤孤也於是歎息而還參在職果能抑
強助弱以惠政侍人
魏略曰李孚字子憲爲諸生常種薤欲以成計有求索不
與一莖亦不自食時人謂之能行意
世說曰桓公座有參軍猗(音羈筯取物也)蒸薤不時解其食者又
不助而猗終不放舉座皆笑
又曰蘇峻亂庾公南奔見陶侃雅相重及食庾噉薤因留
白陶問用此何爲庾云故可種於是尤歎
列仙傳曰務光服蒲薤根
荆州圖副曰筑陽縣有薤山山多野薤因以爲名
古詞曰薤上朝露何易稀
潘岳閑居賦曰白薤負霜
䔉
爾雅曰&KR0995;(力的切)山䔉(今山中多有此菜皆如人家所種)
說文曰䔉菜之美者雲夢之葷菜
東觀漢記曰李恂爲兖州刺史前刺史所種園小麥胡䔉
悉付從事無所留
謝承後漢書曰江夏費遂字子竒爲楊州刺史悉出前刺
史所種小麥胡䔉付從事
又曰太原閔仲叔者代稱節士雖同黨之㓗清自以弗及也
同黨見其含菽飲水遺以生䔉受而不食
王隱晉書曰郄詵母病苦車及亡不欲車載乃養雞種䔉
得馬八疋輿棺至冡
齊書曰䂊章王大會賓僚張融食炙始畢人便去融(欲求)塩
䔉口終不言方搖食指半日乃息
梁書曰邵陵王使賊煞何智通旣擒賊智通子敞之割炙
食之即載出新亭四面火炙之燋熟蔽車載錢設塩䔉雇
百姓食之撤一臠賞載錢一千徒黨并母肉遂盡
抱朴子曰謂夏必長而䔉麥枯謂冬必凋而竹栢茂
正部曰張騫使還始得大䔉苜蓿
三輔决錄曰平陵范氏南陽舊語曰前隊大夫有范仲公
塩豉䔉果共一筩言其廉儉也
袁子正書曰袁子曰吾嘗與陳子息於鄴東門之外見一
老父方坐而食其子授之䔉食必有餘欲弃則惜欲持去
則暑遂盡食於是大辛螫其腸胃兩目盡赤陳子笑之吾
謂曰子之家中牛羊數千而不敢食天暑有喝(音謁)死者而
後食之病子之軀亦由是也
晉四王起事曰成都王穎奉惠帝還洛陽道中於客舍作
食宫人持斗餘粳米飯以供至尊大䔉塩䜴到獲嘉市麄
米飯瓦盂盛之天子噉兩盂燥䔉數株塩豉而巳
顔氏家訓曰三輔决錄云前隊大夫范仲公塩豉䔉顆共
一䇶顆當音魏顆之顆北土通呼物一叚爲一顆䔉是
俗間常語耳故陳王雀鷂賦曰頭如䔉顆目似擘椒
崔豹古今注曰䔉苑䔉也俗語謂之小䔉胡國有䔉十子
共爲一株二籜裏之名爲胡䔉尤辛於小䔉俗人謂之大
䔉
冤報記曰梁廬陵王蕭績在荆州時常遣從事量括民田
南陽樂孟卿亦充一使公府舍人韋破虜發遣試敕失王
夲意及孟卿以數誤得罪破虜惶懼不敢引愆但誑孟卿
公自爲當爲(公分)雪無勞訴也數日之間遂斬於市孟卿號
呌無由自陳唯語人以紙筆隨殮死後少日破虜在糟上
看牛忽見孟卿挈頭而入持一椀蒜韲與之破虜驚呼奔
走不獲巳而服之因𡭗病未幾乃卒
廣五行記曰唐咸亨四年洛州司戶唐望之冬集計至五
品進止未出間有僧來覓初不相識延之共坐少頃間
曰貧道出家人得飲食亦少以公名故闇相記能設一頓
鱠否司戶欣然即處分買魚此僧云看有䔉否司戶家人
云䔉盡(僧云䔉盡去出即起晉之云䔉盡遣)得買僧云䔉旣盡不可更住苦留
不止司戶果無疾暴亡
延薦與李文德書曰五折張騫大宛之䔉
潘浞釣賦曰西戎之䔉南夷之薑
茄
梁書曰蔡樽爲吴興太守不飲郡井水齋前自種白莧紫
茄以爲常餌詔襃其清加信武將軍
杜寳大業拾遺錄曰四年改胡牀爲交牀改胡瓜爲白露
黃苽改茄子爲崑崙紫苽
嶺南異物志曰南土無霜雪生物不復凋枯種茄子十年
不死(生子人皆)攀緣摘之樹高至二丈
嶺表錄異曰南中草菜經冬不衰故𬞞薗之中栽種茄子
宿根有二三年者漸長枝幹乃爲大樹每夏秋熟則梯樹
摘之三年後樹漸老子稀即伐去別栽嫰者
薑
春秋運斗樞曰琁星散爲薑失德逆時則薑有翼辛而不
臭也
援神契曰薑禦温菜也
禮記檀弓上曰喪有疾食肉飲酒必有草木之滋焉以爲
薑桂之謂也
論語鄕黨曰不撤薑食(撤去齊禁薰物薑卒而不臭故不去也)
韓詩外傳曰宋玉因其友見楚相楚相待之無以異讓其
友其友曰夫薑挂因地而生不因地而辛女因媒而嫁不
因媒而親子之於王未也何怨於我也
史記曰萬家之城千畦薑與千戶侯等
魏志曰倭國有薑不知其滋味
齊書曰孔琇之爲臨川太守在任清約罷郡還獻乾薑二
斤武帝嫌其少知琇之清乃歎息
梁書曰周拾占對辯捷嘗居直盧語及嗜好裴子野言從
來不嘗食薑拾應聲曰孔稱不撤裴乃不嘗一坐皆悅
吕氏春秋曰和之美者楊璞之薑招搖之桂(楊璞地名在蜀郡招摇山)
(名在桂楊)越駱之&KR1642;
神仙傳曰吴孫權曰(權使)介象作變化種瓜菜百菓皆立生
可食先主論膾魚何者最美象曰鯔魚爲上先主曰論近
道魚耳此出海中安可得乎象曰可得耳乃令人於殿庭
中作方坑汲水滿之并求釣象餌之垂綸於坑中不過頃
得鯔魚先主驚喜問象曰可食否象曰故爲陛下取安敢
取不可食之物乃使厨下切之先主曰聞蜀薑作虀至
佳此間薑永不及也恨𡭗時無此薑耳象曰蜀薑豈不
易得願差所使行者并付以直象自書一符以青竹杖使
行人閇目騎杖杖止便買薑(買薑畢復)閉目此人承其言騎杖
須臾止巳到成都不知是何處問从言是蜀市乃買薑于
時吴使張温於市見之問曰與帝買薑於是甚驚作書寄家
比人買薑畢捉書騎竹杖閉目復須臾巳還到吴厨下切
膾亦適了也
李先生傳曰郎中喬飜於牛渚遇神人意欲啖薑而市無
之神人以絹數匹并書一牒付信入市門南下任意所如
須臾得薑數斗還以問神人神人曰問李先生當知我
博物志曰伏波將軍唐(資傳)蜀人煞薑法先拪掃別麄細爲
三輩盛着籠中作沸湯没籠着湯中須臾取一片横截断
視如熱否裏旣熱訖便内着甖中細擣米末以覆上令薑
不見訖以向湯令復沸使相淹消息視甖中當自沸沸便
隂乾之
又曰任娠者可啖生薑令兒盈指
嶺表錄異曰山薑花莖葉即薑也根不堪食而於葉間吐
花穗如麥粒嫰紅色南人選未拆開者(謂之含胎)以塩淹藏入
甜糟中終冬如琥珀香辛可重用爲膾無加也
又曰以塩藏曝乾煎湯之極能治冷氣
蘇
爾雅曰蘇桂荏也(蘇荏類故名桂荏)
方言曰周鄭之間謂之公蕡湘沅之間謂之(湘沅在武陵)
沙州記曰乞佛虜不識五榖唯食蘇于
本草經曰芥蒩一名水蘇(吴氏日假蘇一名鼠實一名薑芥也)
太平御覽卷第九百七十七
