太平御覽卷第三百四十七
兵部七十八
弓
釋名曰弓穹也張之穹隆然也其未曰簫言簫邪也又謂
之弭以骨爲之滑弭弭也中央曰弣(孚主切一作拊)跗撫也所撫
持也簫跗之間曰淵淵宛也言宛曲也
說文曰弓近窮遠象形也弴(音雕又音敦)畫弓也弭弓無緣可
以解驂觚也弲(許緣切)角弓也弧木弓也一曰往體寡來體
多曰孤弨(尺招切又勑朝切)弓反也(音權)弓曲也(音遥)弓便利也
張施弓絃也彏(烏郭切)弓急張也弸(拍生切又鄙矜切)弓強貌也彎
持弓關矢也㢨(一弧切)滿弓有所向也弘弓聲也
又曰韣(音獨)韔(音暢)弓衣也
又曰角&KR1511;(音端)獸狀似豕角善爲弓出胡尸國(一曰出休尸國)
山海經曰少皡生般始爲弓矢(郭璞注曰般音班世本云牟夷作矢揮作弓弓矢一)
(噐作者兩人於義有疑此言般作之是也)帝後賜羿彤弓素矰以扶下國(以射除患)
(扶助下國也)世本曰揮作弓(宋裏注曰揮黃帝臣也)〇孫卿子曰倕作弓
龍魚河圖曰弓之神名曰曲張(太公兵法又曰弓神名曲張)
方言曰弓藏謂之韇(音獨箭衣也)〇墨子曰羿作弓
爾雅曰弓有緣者謂之弓(郭璞注曰即今宛轉弓也)無緣者謂之弭(今之)
(角弓也)以金者謂之銑以辱者謂之珧(音遥)以玉者謂之圭(用金)
(蚌玉飾弓兩頭因以爲名也)
易曰弦木爲弧剡木爲矢弧矢之利以威天下盖取諸睽
又曰公用射隼于高墉之上獲之無不利
又曰先張之弧
尚書曰和之弓在東房(孔安國注曰和古之弓人)
又曰平王錫晉文侯彤弓一彤矢百玈(音盧)弓一玈矢千
又曰備乃弓矢
詩曰彤弓天子錫有功諸侯也彤弓弨兮受言藏之(弨㢮也)
又曰騂騂角弓翩其反矣(騂騂調利也)
又曰旣張我弓
又曰弓矢斯張
又曰四壯翼翼象弭魚服(鄭玄注象弭弓反未彆者以象骨爲之以助御者彆必𬒮切)
禮記曰男子生桑弧蓬矢六射天地四方(注云天地四方男子所有事也)
又曰凡遺人弓者張弓尚䈥㢮弓尚角(弓有往來體皆欲其下曲隤然)左
手執簫右手承拊(簫弭頭也)尊卑垂&KR0868;(&KR0868;佩巾也罄折則佩垂授之儀尊卑一也)
又曰越棘大弓天子之戎噐也
又曰良弓之子必學爲箕
又曰武王克商後干戈弓矢包之以虎皮
周禮曰司弓矢掌六弓四弩八矢之法辯其名物而掌其
守藏與其出入仲春獻弓弩仲秋獻矢箙(弓弩成於和矢服成於堅也箙)
(盛矢噐也以獸皮爲之)及其頒之王弓弧弓以授射甲革椹(音砧)質者
夾弓庾弓以授射豻(音岸又俄塞切)侯鳥獸者唐弓大弓以授學
射者及使者勞者(王&KR1249;夾庾唐大兵者弓異體之名往體寡來體多曰王弧往體多來體寡曰夾)
(庾)天子之弓合九而成規諸侯合七而成規大夫合五而
成規士合三而成規句者謂之敝弓凡祭祀共射牲之弓
矢(射牲者示親殺也國語曰郊之事天子必自射其牲)澤共射椹質之弓矢(鄭司農云澤澤)
(宫也所以習射選士之處也射義曰天子將至必先習射於澤者所以擇土也)大射燕射共弓矢
如數
又曰庭氏掌射國中之妖鳥(馬融傳曰國中妖鳥梟鷄惡聲之鳥也)若不見
其鳥獸則以救日之方與救月之矢夜射之(獸虎狼㘁鳴也救日食則)
(伐鼓北面射太隂救月蝕則伐鼓南面射太陽以此弓矢射之)若其神也則以太隂之弓
與抂矢射之(抂矢名也)
又曰弓長六尺謂之庇軹五尺謂之庇輪四尺謂之庇&KR0942;
(軹轂木也)
又曰弓人爲弓取六材必以其時六材旣聚巧者和之幹
也者以爲遠也角也者以爲疾也筯也者以爲深也膠也
者以爲和也絲也者以爲固也&KR0238;也者以爲受霜露也(六材)
(之力相得而足)凡取幹之道七柘爲上檍(音億)次之檿枽次之(山枽也)
橘次之木瓜次之荆次之竹爲下凡相幹欲赤黑而陽聲
赤黑則嚮心陽聲則遠根(陽猶清也)凡柝幹射遠者用勢射深
者用直凡爲弓冬析幹而春液角夏治䈥秋合材冬定
體爲弓長六尺有六寸謂之上制上士服之弓長六尺有
三寸謂之中制中士服之弓長六尺謂之下制下士服之
(人各以其形皃大小用此弓也)
又曰弓力有三均謂之九和安弓危矢危弓安矢
儀禮曰射告賓曰弓矢旣具有司請射賓與大夫弓倚于
西序矢在弓下
左傳曰王賜晉文公彤弓一彤矢百玈弓十玈矢千
又曰武王克商作頌曰載櫜弓矢
又曰楚子享公于新臺使長鬣者好以大屈(宴好之賜也大屈弓名)
又曰舟堅射陳武子中手(舟堅季氏之臣也)失弓而罵(武子罵也)
又曰周公相王室以尹天下於周爲睦分魯公以大路大
旂夏后氏之璜封父之繁弱(封父古之諸侯也繁弱大弓名也)封之於少
昊之墟
又曰魯伐齊士皆坐列顔高之弓六鈞皆分取傳而觀之
(顔高魯人也三十斤爲鈞六鈞一百八十斤也故異之)
又曰子蕩以弓梏華弱于朝
又曰楊虎稅甲如公宫取寳玉大弓以出
又曰齊景公田于沛招虞人以弓不進公使執之辭曰旌
以招大夫弓以招士皮冠以招虞人臣不見皮冠故不敢
進
又曰晉楚戰於鄢陵郄至三遇楚子之卒見楚子必下免
胃而趍風楚子使工尹襄問之以弓(杜預注曰問遺之也)
又曰楚靈王次于乾谿左尹子革夕王與之語曰昔我先
王熊繹僻在荆山唯是桃弧棘矢以供禦王事
榖梁曰八年盗竊大弓大弓者武王之戎弓也周公受賜
藏之魯
崔贑易林曰桃弓葦戟除殘去惡
郭璞毛詩拾遺曰象弭魚服毛云弭弓反未彆者以象骨
爲上蓋俗說文誤也
左傳曰左執鞭弭弭者弓之別名謂以象牙爲弓今西方
有以犀角及鹿角爲弓者
春秋佐助期曰天弓主司弓弩之張神名推亡
史記曰上迎寳鼎於中山有路弓乘矢集獲壇下
又曰黃帝騎龍上天小臣不得上悉持龍髯髯拔墮墮黃
帝之弓百姓望帝抱其弓而號後世因名其弓曰烏號
又曰漢高祖擒韓信信曰高鳥盡良弓藏敵國滅謀臣亡
天下巳定我固當烹
又曰子貢說越王以兵從吴伐齊越王乃使以秦屈盧之
弓步光之劒以賀
續漢書曰鮮卑亦東胡之支也禽獸異於中國者有野馬
原羊角端牛以角爲弓世謂之角端弓者也
東觀漢記曰祭彤爲遼東太守至則厲兵馬遠斥候彤有
勇力能貫三百斤弓
又曰盖延字巨卿漁陽要陽人以氣聞身長八尺彎弓三
百斤
謝承後漢書曰朱穆爲尚書歲初百官朝賀有虎賁當階
置弓於地謂群僚曰此天子弓誰敢干越百僚皆避之穆
呵之曰天子之弓當戴之於首上何敢置地大不敬即收
虎賁付獄治罪皆肅然服之
張璠漢記曰陳球爲零陵太守州兵朱盖等反與桂陽賊
胡簡數萬人轉攻零陵球城守弦大木爲弓羽矛爲矢引
機發之遠射千餘步斬朱盖等
魏志曰句驪別種居小水因名小水狟出好弓所謂狟弓
也挹婁弓長四尺力如弩矢用楛長尺八寸青石爲鏃古
肅愼國也
魏要略曰北方有橐離之國其王侍婢有身王欲殺之婢
云有氣如雞子來下我故有身後生子王捐之於溷中猪
以喙嘘之徙馬閑馬以氣嘘之王疑以爲太子令其母收
畜之名曰東明常令牧馬東明善射王怒奪其國殺之東
明走南至奄水以弓擊水魚鱉浮爲橋東明得渡魚鱉解
散追兵不得渡東明因都王夫餘之地
王隱晉書曰劉琨與丞相牋曰不得進軍者實困無食殘
民鳥散錄召之曰皆披林而至衣服藍縷木弓一張荆矢
十隻
晉中興書曰符徤匈暴露刃張弓推鉗鋸鑿殺人之具備
置左右
晉令曰弓弩士習射者給竹弓角弓皆二人一張
沈約宋書曰蕭思話爲梁州太祖賜以弓琴手勑曰丈人
頃何所作事務之暇故以琴書爲娱耳并往枽弓一張材
理乃快先所常用旣久廢射又多病略當不能制之便成
老公令人歎息良材美器宜在盡用之地丈人真無所與
讓也
梁書曰羊侃膂力絶人所用弓至二十石馬上用六石弓
三國典略曰齊綦連猛有勇力梁使來聘有武藝人求欲
相角猛帶兩鞬左右馳射併取四弓疊而挽之梁人嗟服
後魏書曰傳融性豪爽有三子靈慶靈根靈越並有才力
融以此自負謂足爲一時之雄嘗謂人曰吾昨夜夢有一
駿馬無堪乘者人曰何由得人乘之有一人曰唯有傳靈
慶堪乘此馬又有弓一張亦無人堪引有一人曰唯有傳
靈根可以彎此弓又有數紙文書人皆讀不能解此文有
一人曰唯有傳靈越可以解之融意謂其三子文武材幹
堪以駕馭當世常密謂鄕人曰汝聞之不鬲䖝之子有三
靈此圖䜟之文也好事者然之故豪勇之士多相歸附
唐書曰太宗謂蕭瑀曰朕少好弓矢自爲能盡其妙近得
良弓十數以示弓工乃曰非良材也朕問其故工曰木心
不正脉理皆邪弓雖剛勁而遣箭不直非良弓也朕始悟
焉朕以弧矢定四方使弓多矣有天下之日淺得爲治之
意固未及於弓弓猶失之何况於治乎自是遂延耆老問
之政術京官五品己上更宿中書内省上每延與語詢訪
外事務知百姓疾苦政教之得失焉
家語曰楚共王出遊亡其烏嘷之弓(烏㘁良弓名也)左右請求之
王曰止也楚人失弓楚人得之又何求焉孔子聞之曰惜
乎其不大也宜曰人遺弓人得之而已何必楚也
又曰弓調而後永勁焉
國語曰周宣王時有童謠檿弧箕(音期)服實亡周國有夫婦
鬻是器者王執而戮之乃奔褒(賈逵注曰箕木名服矢筒)得弃女子於
野而飬之是爲褒姒卒以衰周
又曰更盈侍魏王見一鴈過曰臣能遥弓而落鴈乃彎弓
向鴈鴈即落
又曰鄢之戰郄至三逐王卒王使工尹襄問之以弓郄至
甲胃而見客免胄而聽命
韓詩外傳曰齊景公使人爲弓弓人之妻曰此弓者泰山
南烏號之祏燕牛之角荆麋之筋河魚之膠四物者天下
之精材也
戰國策曰楚人有好以弱弓微繳加歸鴈之上者頃襄王
聞召而問之對曰見六雙王何不以聖人爲弓以勇士爲
繳時張而射之此六雙者可得而囊載也
越絶書曰麻林山勾踐欲伐吳種麻爲弓弦使齊人守之
典略曰蘇秦說韓宣王曰今韓地方九百里帶甲數十萬
強弓勁弩皆射六百步之外
劉尚說苑曰齊攻魯子貢見哀公謂求救於吴公曰奚先
君寳之用子貢曰使吾寳而與我師是不可恃也於是以
楊幹麻䈥之弓六往
江表傳曰高句王遣使貢孫權角弓
吴時外國傳曰扶南之先女人爲主名柳葉有摸趺國人
字混慎好事神一心不懈神感至意夜夢人賜神弓一張
教載賈人舶入海混慎晨入廟於神樹下得弓便載大船
入海神廻風令至扶南柳葉欲刦取之混慎舉神弓而射
焉貫船通度柳葉懼伏混慎因至扶南
鄴中託曰石虎女騎皆手持雌黃宛轉角弓
遁甲開山圖曰河東有獨頭山多青檀可以爲良弓
括地圖曰神弓在南山石泥渚中
三禮圖曰彤弓天子所用玈弓卿巳下所用也
崔豹輿服注曰兩漢京兆河南尹及執金吾司隷校尉皆
使人導引傳呼行者止坐者起四人持角弓走者射之有
乘高闚者亦射之晉魏設弓而不用焉
古史考曰烏號柘樹枝長而烏集將飛枝彈烏烏乃號呼
以柘爲弓因名曰烏號
風俗通曰烏號弓者柘枽之枝枝條暢茂烏登其上垂下
着地烏適飛去從後撥殺取以爲弓因名烏號耳
又曰白鷴古弓名(出邊崖類聚)
沈懷遠南越志曰宋昌縣有棘竹長十尋俚人取以爲弓
又曰沙麻竹人削以爲弓弓似弩淮南所謂浮子弩也
南州異物志曰烏滸人土有竹皮厚寸餘破以作弓長四
尺名曰弧弓
廣志曰緣沉古弓名
博物志曰徐偃王旣治其國仁義著聞欲舟行上國乃通
溝陳蔡之間得朱弓矢以巳得天瑞遂因名爲號自稱徐
偃王
列女傳曰晉平公使工人爲弓三年乃成射不穿一扎公
怒將殺工其妻繁人之女也見公曰妾之夫造此弓亦勞
矣幹生太山之阿一日三覩隂三覩陽傳以燕牛之角纏
以荆麋之䈥糊以河魚之膠此四者天下選也而不穿一
扎是君不能射也而反欲殺妾之夫不亦謬乎妾聞射之
道左手如拒右手如附枝右手發之左手不知此射之道
也公以其言爲儀而穿七扎弓工立得出賜金三鎰(綦母遽注)
(曰繁人官名扎鎧扎也燕角善楚䈥何膠粘也)
管公明別傳曰信都令家中婦女盡驚更牙疾病使公明
爲占之卦成語曰君北室床西頭當有兩死男人一鬼持
矛一鬼持弓箭頭在壁中脚在壁外持矛者主刺頭故頭
重痛不得舉持弓箭者主射匈腹故心中懸痛不得飲食
晝則浮遊夜還病人故驚恐若徙其屍柩便皆丁強於是
令歸室中果得兩楸棺中有角弓及數箭物已久遠木消
爛徙骸埋之合家皆愈
洞林曰曲阿令趙元瞻兒字虎舒從吾學卜自求蓍作卦
見吾有盛艾小陵龜欲得之不與語之曰當作卦相爲致
此物令自來復數曰果有一龜入廐虎舒後見吾言偶有
一物試可占之若得當再拜輸一好角弓即便作卦曰案
卦之是爲龜虎舒奉弓起再拜
老子曰天之道其猶張弓乎高者抑之下者舉之
列子曰紀昌學射於飛衛飛衛曰𡭗先學不瞚而後能又
使學視小如大紀昌氂懸虱於牖南面而望之三年之後
如輪覩物皆丘山也乃以燕角之弧朔蓬之幹射之貫虱
之心而懸不絶
孟子曰不仁不智無禮無義人役也人役而耻爲役猶弓
人而耻爲弓
孔藂子曰楚王張繁弱之弓載忘歸之矢射蛟兕於雲夢
胡非子曰一人曰吾弓良無所用矢一人曰吾矢善無所
用弓羿聞之曰非弓何以往矢非矢何以中的令合弓矢
而教之射
孫卿子曰繁弱鉅黍古之良弓也(廣雅又云)
又曰天子雕弓諸侯&KR0686;弓大夫黑弓禮也
魯連子曰楚王成章華臺酌諸侯酒魯君先至楚王悅之
與大曲之弓
闕子曰宋景公謂弓人曰爲弓亦遟矣對曰臣不得見公
矣公曰何也臣之精盡於弓矣獻弓而歸三曰而死公張
弓登虎圈之臺東面而射矢踰西霜之山集彭城之東其
餘力逸勁飲羽於石梁夫盡精於一弓而身爲夭死况治
天下奈何其獨也
尸子曰鴻鶴在上扞弓鞟(彏同)弩待之若發若否問二五弗
知非二五難計也欲鴻之心亂也
抱朴子曰金弧王弦無激矢之能
又曰農夫得彤弓以駈烏南成得衮衣以負薪猶世人得
仙丹而不貴
淮南子曰射者扞烏號之弓彎綦御之箭(杆張也彎引也綦美箭所出地)
(名也衛利也烏號柘枽其材堅勁烏跱其上及飛至技必撓下勁能復起摷烏隨之烏不敢飛號呼其上伐其材以)
(爲弓因曰烏號之弓也一說黃帝鑄鼎鍾於湖得道而仙乘龍上天其臣援弓射龍欲下黃帝不能也烏於也號呼)
(也於是抱弓而號也自以名其弓爲烏號之弓也)重之羿逢蒙子之巧以要飛鳥
猶不能與羅者竟多(羿古諸侯有窮之君也逢蒙羿弟子皆攻射而百發百中故曰之巧要取)
(竟逐也)何則以所持之小也
又曰淇衛箘路(箘箭竹也出於淇地衛箭羽也)飾以銀雖有薄縞然獨
猶不能穿也若假之䈥角之力弓弩之勢則貫兕甲而經
於革楯矣
又曰曲張弓名也一名彷徨弓
又曰宛轉弓今之弭弓是也
吕氏春秋曰齊宣王好射說人之謂巳能用強弓也其嘗
所用弓不過三石以示左右左右皆試引之中間而止(至於)
(一半而止)皆曰此不下九石非王孰能用是宣王所用不過三
石而終身自以爲用九石豈不悲哉非直士其孰能不阿
主故亂國之主患存乎用三石爲九石
又曰萬人操弓共射一招招無不中(招謂的也)
杜夷幽求曰弓折由射者之數劒缺因用之者多
新序曰楚熊渠子夜行見寢石闕弓射之滅矢飲羽下視
知石也却復射之矢摧無迹
譙子法訓曰善耕者足以謹地待時而動善射者調弓定
凖見可而發君子善飬其人足用
韓楊天子要集曰弧者天弓備盗賊
楚辭曰帶長劒兮挾秦弓(言身死帶劒弓示不舍武也)
劉邵趙郡賦曰其噐用則六弓四弩緣沉黃間堂溪魚腸
丁令角端
陳琳武庫賦曰弓則烏號越棘繁弱角端象弭繡質哲弣
文身
唐太宗詠弓詩曰上弦明月半激箭流星遠落鴈帶書驚
啼猿映枝轉
後梁宣帝詠弓詩曰虞人招不進繁氏久彌工已悲軒主
跡復挹楚王風
楊師道奉和詠弓詩曰霜重麟膠勁風高月影圓烏飛隨
帝輦鴈落逐鳴絃
齊王融謝武陵王賜弓啓曰殿下摛藻蕙樓暢藝蘭苑敷
積玉於風筵疊連珠於月的兔園掩秀鄴水慙竒融揖讓
未工濫陪升飲之賞操弧反正謬奉招賢之錫文韜鏤景
逸幹梢雲玩溢百齡佩流千載
晉稽合木弓銘曰烏號之撲豐條足理弦弧走栝截飛駭
止射隼高墻出必有擬旣用禦&KR1061;亦以招士
李尤良弓銘曰弓矢之作爰自曩時鄕射載禮招命在詩
妙稱顔高巧發由基不爭之美亦以辦儀
太平御覽卷第三百四十七
