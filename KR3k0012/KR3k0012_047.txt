太平御覽卷第四十七
地部十二
會稽東越諸山
稷山麻山雞豕山獨女山
龜山秦望山&KR0792;山塗山
重山羅山鶴山陳音山
銅牛山土城山亭山洛思山
烏帶山龍頭山壇讌山白石山
小白山縉雲山桃都山椒山
覆釡山石簣山括蒼山天姥山
消山白鶴山仙石石新婦山
靈石山臨海山崛門山石公山
石城山金勝山長山畢嶺
銅山崑山騎石山江郎山
石室山天階山太湖山孤山
泉山梨嶺武夷山闌干山
雞巖烏嶺山金泉山演仙山
稷山
越絶書曰稷山者勾踐齋戒臺也
麻山
越絶書曰麻山者勾踐欲伐吴種麻以爲弓弦
雞豕山
越絶書曰雞豕山者越將伐吴養雞豕於此山以食死士
獨女山
吴越春秋曰獨女山者諸寡婦女淫佚犯過皆輸此山上
越王將伐吳其士有憂思者令遊山上以喜其意
龜山
吳越春秋曰怪山者琅邪東武海中山也一夕自來百姓
怪之故曰怪山形似龜體故謂龜山
孔曄會稽記曰城西門外百餘步有怪山越時起靈臺於
山上又作三層樓以望雲
會稽志曰龜山之下有東武里即琅邪東武縣山一夕移
於此東武人因徙此故里不動
秦望山
水經注曰會稽秦望山在州城正南爲衆峯之傑涉境便
見史記云秦始皇登之以望南海自平地取山頂七里懸
嶝孤危峭路險絶記云攀蘿捫葛然後能昇山上無甚高
木當由地迥多風所致山南有嶕峴中有大城越王無餘
之舊都也故吳越春秋云勾踐語范蠡曰先君無餘國在
南山之陽社稷宗廟在湖之南又有會稽之山古防山也
亦謂之茅山也又曰揀山越絶云揀猶鎮也蓋周禮所謂
楊州之鎮山矣山形四方多金玉下多玞石山海經曰夕
水出焉南流注于湖吳越春秋稱山覆盎釡之中有金簡
玉字之書黃帝之遺䜟也山下有禹廟廟有聖姑像禮樂
緯云禹治水天賜神女聖姑即其像也山上有禹冢昔大
禹即位十年東巡狩崩于會稽因而葬之言鳥爲之耘春
銜拔草根秋啄其穢是以縣官禁民不得妄害此鳥犯則
有刑無赦山東有陘去廟七里深不見底謂之禹井云東
游者多探其穴也秦始皇登稽山刻石紀功尚存山側孫
暢之述書云承相李斯所篆也又有石山上有金簡玉字
之書言夏禹發之得百川之理也又有射的山遠望山的
狀若射侯故謂射的射的之西有石室之爲射堂年登否
常占射的以爲貴賤之准的明則米賤的闇則米貴故喭
云射的白斛米百射的玄斛米千
&KR0792;山
水經注曰剡縣&KR0792;山山下有亭亭帶山臨江松嶺森蔚沙
渚平淨浦陽江之東北經始寧縣嶀山之嶠嶠壁立臨江
欹路峻狹不得併行行者牽木稍進不敢俯視嶠西有孤
峯特上飛禽罕至嘗有採藥者㳂山見涌蹊尋上於山頂
樹下有十二方石地甚方㓗還復更尋遂迷前路言諸仙
之所集讌故以壇讌名山嶠北有嶀浦浦口有廟廟甚靈
驗行人及樵伐者皆先敬焉若相盗竊必爲蛇虎所傷北
則嶀山與&KR0792;山接二山雖曰異縣而峯嶺相連其間傾澗
懹烟泉溪引霧吹陸風馨觸岫延賞是以王元琳謂之神
明境事備謝康樂山居記
宋書曰張稷子&KR0792;字四山稷初爲剡令至&KR0792;亭生之因名
&KR0792;字四山
塗山
郡國志曰塗山禹會萬國之所有石舡長一丈云禹所乘
者宋元嘉中有人於舡側掘得鐵履一雙
又會稽記云東海聖姑從海中乘舟張石帆至二物見在
廟中又有周時樂器名錞于銅爲之形似鍾有頸映水用
芒莖刜則鳴宋武修廟得古珪梁武初修之又得青玉印
重山
孔曄會稽記曰重山大夫種墓語訛成重漢江夏太守宋
輔於山南立斈教授今白樓亭處是也
羅山
孔曄會稽記曰諸曁縣北界有羅山越時西施鄭旦所居
所在有方石是西施矖紗處今名紵羅山王羲之墓在山
足有石碑孫興公爲文王子敬所書也
鶴山
孔靈符會稽記曰射的山西南水中有鶴山此鶴常爲仙
人取箭曾刮壤尋索遂成此山漢太尉鄭弘少貧賤以採
薪爲業嘗於山中得一遺箭羽鏃異常心甚怪之頃之有
一人覓箭弘以還之
又曰射的山半嶺有石室仙人射堂東高巖臨潭有石的
岫形甚圓明視之如鏡矣
陳音山
孔曄會稽記曰陳音山昔有善射者陳音越王使簡士習
射於郊外死因葬焉冢今開冢壁悉畫作騎射之象因以
名山
孔曄會稽記曰銅牛山舊傳常有一黃牛出山巖食草採
伐人始見猶謂是人所養或有共驅蹙之垂及輙失然後
知爲神異
土城山
孔曄會稽記曰勾踐索美女以獻吳王得諸曁羅山賣薪
女西施鄭旦先教習於土城山山邊有石云是西施澣紗
石
亭山
孔曄稽會記曰晉司空何元忌臨郡起亭山椒極望巖阜
基址猶存因號亭山
洛思山
孔曄會稽記曰永興縣東五十里有洛思山漢太尉朱偉
爲光禄大夫時遭母哀欲卜墓此山將洛下冢師歸登山
相地冢師去鄕旣遠歸思常深忽極目千里北望京洛遂
縈咽而死葬山頂故以爲名
烏帶山
孔靈符會稽記曰諸曁縣西北有烏帶山其山上多紫石
世人莫知之居士謝敷少時經始諸山往往遷易功費千
計生業將盡後遊此境夜夢山神語之曰當以五十萬相
助覺甚怪之旦見主人床下有異色甚明澈試取瑩拭乃
紫石因問所從來云出此山遂往掘果得其利不訾
龍頭山
孔靈符會稽記曰上虞縣有龍頭山上有蘭峯峯頂盤石
廣丈餘葛洪學坐其上
壇讌山
孔曄會稽記曰始寧縣有壇讌山相傳云仙靈所讌集處
山頂有十二方石石悉如坐席許大皆作行列
白石山
孔曄會稽記曰剡縣西七十里有白石山上有瀑布水懸
下三十丈巖際有蜜房採蜜者以葛藤連結然後得至
小白山
名山略記曰小白山在會稽陽城趙廣信以魏末入小白
山受李氏服氣法又師左元放受守中之道後鍊九華丹
丹成服之太一遣迎今在東華宫爲眞人
縉雲山
郡國志曰括州(即處州也)括蒼縣縉雲山黃帝遊仙之處有孤
石特起高二百丈峯數十或如羊角或似蓮花謂之三天
子都有龍鬚草云群臣攀龍髯所墜者
桃都山
郡國志曰台州桃都山上有大桃樹上有天雞日初出桃
樹天雞即鳴雞下聞之而鳴樹下有兩鬼持葦索取不祥
之鬼食之
椒山
郡國志曰越州椒山吳王遣木客入山求大木不得工人
憂思作木客吟一旦神木自生合抱長二十丈伐造姑蘇
臺
覆釡山
郡國志曰台州覆釡山云夏帝登此得龍符處有巨跡云
是夸父逐日之所踐
石簣山
賀循記曰石簣山其形似簣在宛委山上吳越春秋云九
山東南曰天柱山號宛委承以文玉覆以盤石其書金簡
青玉爲字編以白銀禹乃東廵登衡山殺四馬以祭之見
赤繡文衣男子自稱玄夷倉水使者謂禹曰欲得我簡書
知導水之方者齋於黃帝之岳禹乃齋登石簣山果得其
文乃知四瀆之眼百川之理鑿龍門通伊闕遂周行天下
使伯益記之名爲山海經
開山圖曰禹開宛委山得赤珪如日碧珪如月長一尺二
寸也
括蒼山
五岳圖序曰括蒼山東岳之佐命
登眞隱訣注及吴錄云括蒼山登之俯視雷雨也
天姥山
郡國志曰天姥山與括蒼山相連石壁上有刊字科斗形
高不可識春月樵者聞簫鼓笳吹之聲䀨耳元嘉中遣名
畫寫狀於圓扇即此山也
消山
郡國志曰消山下有夫人祠山北湖隂又有消御史廟孤
石聳出似婦人豔粧而坐
白鶴山
郡國志曰白鶴山者昔有白鶴飛入會稽雷門鼓中擊之
聲震洛陽
臨海記曰郡西有白鶴山山上有池泉水懸溜遠望如倒
掛白鶴因名掛鶴泉
又郡國志云漢末有徐公於白鶴山成道控鶴騰虚而去
又有鶴掛嶺猶有翶翔之勢
仙石山
臨海記曰仙石山有館土人謂之黃公客堂兩邊有石步
廊觸石雲起崇朝必兩有四竿䈥竹風吹自垂空微拂石
皆淨即王方平遊處也
石新婦山
臨海記曰新婦山亦名似人山土石悉紺色列石參差似
人形遠望如鳥之俯仰宋文帝遣畫工模寫山狀時一國
盛圖於白團扇焉
靈石山
臨海記曰靈石山者山有寺當孫恩作叛毀材木以爲船
舸山石即於空中自然而落賊每有所傷故曰靈山石
臨海山
臨海記曰臨海山山有二水合成溪曰臨海一水是始豊
溪一水是東女溪至州北兩溪相合即名臨海溪山因溪
名
崛門山
郡國志曰崛門山在海中腹有孔上達于頂有聲即大風
不風即水涌出必見大兵吴將平孔内有聲遠聞千里
石公山
東陽記曰石公山孤石望如石人坐其傍又有石如人狀
似新婦着花履焉或名新婦巖
石城山
吳錄曰永康有石城山
海内南經云三天子都在閩西海北郭璞注云在新安歙
縣東又引張氏土地記云東陽永康縣南四里有石城山
上有小石城云黃帝曾遊此山即三天子都也
金勝山
郡國志曰金勝山昔有人於此拾得金勝因以名之山有
趙炳祠炳善方術廟至今無蚊䖝
異苑曰孫權時永康人入山還得大龜烹之不爛即此山
也
長山
郡國志曰長山相連逕三百里一名金華山即皇初平初
起遇道士教以仙方處
吴錄地理志曰常山仙人採藥處謂之長山山南有春草
巖折竹巖巖間不生蔓草盡出龍鬚云赤松羽化處又有
似龍鬚而麄大者名爲虎鬚不中爲席但以其蓑爲燈炷
又抱朴子云左元放言金華山可以合神丹免五兵洪水
之患又按輿地志云金華山連亘三百餘里
畢嶺
輿地志曰東陽畢嶺之下有錢嶺往往人於嶺下獲大錢
今俗謂之錢嶺
銅山
東陽記曰銅山下有泉水色鮮白號爲銅泉
又按異苑曰吴時有軍士五百人破洞得一銅釡將欲破
之水從中暴發遂成湖以溺人皆死於此
崑山
東陽記曰崑山頂上有一孤石高可三十丈其形如甑人
謂之石甑
騎石山
郡國志曰騎石山如人騎馬而無頭昔有神巫以印指馬
馬頭即落則此山也
江郎山
郡國志曰江郎山有三峯峯上各有一巨石高數十丈歲
漸長昔有江家在山下居兄弟三人神化於此故有三石
峯在焉又有湛滿者亦居山下其子仕晉遭永嘉之亂不
得歸滿乃使祝宗言於三石之靈能致其子靡愛斯牲旬
日中湛子出洛水邊見三少年使閇眼入車欄中等閑去
如疾風俄頃間從空墮怳然不知所以良久乃覺是家園
中也
石室山
郡國志曰石室山一名石橋山一名空石山晉中朝時有
王質者嘗入山伐木至石室有童子數四彈琴而歌質因
放斧柯而聽之童子以一物與質狀如棗梅含之不復飢
遂復小停亦謂俄頃童子語曰汝來巳久何不速去質應
聲而起柯巳爛盡
天階山
建安記曰天階山在將樂縣南二十里山下有寳華洞即
赤松子採藥之所洞中有石鷰石蝙蝠石室石柱并石臼
石井俗云其井南通沙縣溪復有乳泉自上而滴人以服
之登山頂者若昇碧霄故有天階之號
大湖山
建安記曰大湖山在浦城縣西南一百里一名聖湖山湖
在山頂昔有採藥者止此湖畔見滿湖芙蓉涉水採之乃
石也亦有禽鳥遠望如飛近視則石
孤山
建安記曰孤山在環璋之間其地坦平悉是溝塍阡陌以
以此山挺然孤立因以名之
梁江淹爲吴興令云此地有碧水丹山珍木靈草昔爲淹
之勝境
泉山
泉山記曰山頂有泉分爲兩沠一入處州一入建溪即漢
書朱買臣所謂東越王居保泉山一人守險千人不得上
即此山也
梨嶺
泉山記曰梨嶺因梨以名之記云南嶺下道東有鍾離古
亭跡存焉
武夷山
蕭子開建安記曰武夷山高五百仞巖石悉紅紫二色望
之若朝霞有石壁峭拔數百仞於煙嵐之中其石間有木
碓礱簸箕籮箸什器等物靡不有之顧野王謂之地仙之
宅半巖有懸棺數千
傳云昔有神人武夷君居此故因名之又坤元錄云建陽
縣上百餘里有仙人葬山亦神仙所居之地
郡國志云漢武好祀天下岳瀆此山預祭故曰漢祀山
闌干山
建安記曰闌干山南與武夷山相對半巖有石室可容六
千人巖口有木欄干飛閣棧道遠望石室中隱隱有床帳
按几之屬巖石間悉生古栢懸棺仙葬多類武夷
雞巖
建安記曰雞巖隔澗西與武夷山相對半巖有雞窠四枚
石峭上不可登履時有群雞數百飛翔雄者類鷓鴣魏王
泰坤元錄云武夷山瀾東一巖上有鷄栖即此是也
烏嶺山
烏嶺山記曰烏嶺峻極不通牛馬以其烏居山連接因以
爲名
魏王泰坤元錄云邵武北有庸嶺一名烏嶺北隰中有大
蛇爲將樂令李誕女所殺者
金泉山
建安記曰金泉山南枕溪有細泉出沙彼人以夏中水小
披沙掏之得金山之西有金泉祠
演仙山
建安記曰演仙山古老相傳云演氏鍊丹於此山竈之餘
基近猶存焉此山東面亦略通人逕山中出橘其味甘人
有食者即可携之出山即迷道又有演仙水出此山當郡
城北爲大河莫知其深淺兼下有暗竇入城流出於劒潭
居人資之常流不絶
太平御覽卷第四十七
