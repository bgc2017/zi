太平御覽卷第一百六十二
州郡部八
河北道中
魏博莫深昜幽
順歸順涿薊燕檀
嬀平營德棣滄
貝
魏州
元和郡縣圖志曰魏州魏郡禹貢兖冀二州之域在夏即
觀扈之國春秋時爲晉地戰國時爲衛魏二國之地秦滅
魏置東郡滅趙置邯鄲郡漢以秦邯鄲之南部東郡之邊
縣置魏郡後漢封曹操爲魏王治鄴
史記曰邯鄲亦漳河之間一都會也北通燕涿南有鄭衛
俗與趙相類然近梁魯重義而務節
漢書曰邯鄲土廣俗新大率精急高氣勢輕爲姦漢初
分邯鄲之南部置魏郡
漢志曰魏郡王莽曰魏成領鄴館陶等十八縣又曰元城
屬魏郡魏武侯公子元食邑於此因而氏焉
後漢書曰曹操爲魏公操分魏郡爲東西部置都尉
元和郡縣志曰元城縣有沙麓山即春秋經所書沙麓崩
後爲漢元后興之象也
博州
元和郡縣志曰博州博平郡禹貢兖州之域春秋時齊之
西界聊攝地也戰國時爲齊地秦漢爲東郡地
左傳齊晏子對景公曰聊攝以東其爲人也多矣
史記曰齊田單攻聊城歲餘士卒多死而聊不下魯仲連
爲書約之矢以遺城中燕將得魯連書泣三日猶與不能
决乃自殺
史記曰齊威王伐晉至博陵徐廣注曰東郡之博平也
莫州
十道志曰莫州大安郡其地歷代所屬與瀛州同唐景雲
二年分瀛州置
漢志曰鄚縣屬涿郡王莽曰言符
郡國志曰鄚縣有昜京城後漢末公孫瓉築京以自固圍
壍十重以䥫爲門諸將家家作樓以千計並高五六丈爲
袁紹所攻城樓皆䧟没
圖經曰清苑縣本漢樂鄕縣也
漢志曰樂鄕屬信都王莽曰樂丘
史記曰漢高祖過趙問樂毅有後乎對曰有樂臣叔遂封
樂叔於此
後漢書曰獻帝初公孫瓉據幽州先是有童謠曰燕南垂
趙北際中間不合大如礪唯有此中可避世瓉以易地當
之乃築京以自固也
深州
元和郡縣圖曰深州饒陽郡禹貢冀州之域七國時爲趙
地秦爲鉅鹿郡地漢爲饒陽縣隋置深州以州西故深城
爲名也
漢志曰饒陽屬涿郡在饒河之陽故名之
又曰安平屬涿郡王莽曰廣望亭漢書高帝六年封鄂千
秋爲安平侯
後漢書曰王郎起光武自薊東南馳晨夜草舍(舍上宿也)至饒
陽無蔞(力朱切)亭時天寒烈衆皆飢疲馮異上豆粥明旦光
武謂諸將曰昨作公孫豆粥飢寒俱解(公孫異字)
易州
十道志曰易州上谷郡禹貢冀州之域虞舜分冀州立并
州則爲并州之地春秋時燕趙之分秦併天下爲上谷郡
地漢置涿郡今州即涿郡之故安地也
又曰易縣本漢故安縣也漢志曰故安屬涿郡漢書曰文
帝封申屠嘉爲故安侯
九州記曰易縣西南三十里有送荆陘即荆軻入秦之路
也
河北記曰易縣前有五公城王潭不從王莽潭子興生五子
避隱於此世祖並封爲侯
十道志曰淶水縣本漢遒縣也
漢志曰道屬涿郡莽曰遒屏
漢書年表曰景帝封匈奴降王隱強爲遒侯
又曰容城屬涿郡莽曰深澤
十道志曰遂城戰國時武遂縣漢之北新城
史記曰趙悼襄王二年李牧將攻燕拔武遂
漢志曰北新城屬中山國莽曰朔平土地十三州志曰河
間有新城故此加北
幽州
十道志曰幽州范陽郡禹貢冀州之域虞舜十二州爲幽
州夏殷省併冀周復置幽州秦爲漁陽上谷等五郡漢高
分上谷置涿郡武帝開東夷又置玄莬樂浪二郡
釋名曰幽州北幽昧之地故曰幽州
晉地道記曰幽州因幽都以爲名
山海經曰北荒有幽都之山
爾雅曰北方之美者幽都之䈥角焉
晉地道記曰舜以冀州南北廣大分燕北地爲幽州
漢志曰漁惕郡屬幽州莽曰通路
史記曰顓頊都於帝丘其地北至幽陵
又曰周武王之滅紂封召公於北燕(世本曰居北燕宋忠曰有南燕故曰北)
郡國志曰箕星散爲幽州分爲燕國其氣躁急通齊趙渤
海之間一都會也
史記曰燕秦千樹栗與封侯等士馬所生有魚鹽桑棗之
利
後漢書曰公孫瓉破劉虞盡有幽州之地
三國典略曰東魏薛琡嘗夢山上掛絲以告所善張亮曰
山上絲幽字也君必爲幽州後果如之
禮記曰武王克商封黃帝之後於薊
史記曰鄒子之燕昭王擁篲前驅請爲弟子受業築碣石
宫以處鄒子親往師之
又曰昭王謂郭隗曰願得賢士以身事之隗曰王必欲致
士先從隗始况賢於隗者豈遠千里哉於是昭王爲隗改
築宮而師事之樂毅自魏往鄒衍自齊往劇辛自趙往士
争歸燕
漢志曰安次縣屬渤海郡又續漢志曰安次屬漁陽郡
圖經曰武清縣本漢之雍奴縣也
酈元注水經曰雍奴藪澤之名四面有水曰雍不流曰奴
魏志曰張郃傳曰從擊譚於渤海別將圍雍奴大破之
順州
方輿志曰順州順義郡在范陽郡唐天寳初置又改爲順
義歸化二郡(亦曰思順州)
歸順州
方輿志曰歸順州其地乃燕之北境燕太子丹使荆軻獻
地圖即謂此也即元順州之北境唐天寳初以置歸化順
義二郡同領懷柔一縣復又立歸順州以理焉
涿州
圖經曰涿州涿郡古涿鹿之地舜十二州爲幽州地禹貢
爲冀州之域春秋戰國爲燕國之涿邑漢高帝置涿郡
史記曰黃帝與蚩尤戰於涿鹿之野
漢志曰涿郡高帝置莽曰垣輸屬幽州領縣二十九
薊州
圖經曰薊州漁陽郡禹貢冀州之域春秋及戰國時屬燕
秦時於此置漁陽郡二漢因之
又曰漁陽縣本北無終子國也有無終山城
春秋左氏傳曰莊十三年齊人伐山戎杜預注曰山戎北
狄無終三名其實一也
漢志曰無終屬右北平故無終子國也
燕州
釋名曰燕宛也在涿鹿山南宛宛然因以名之
春秋說題辭曰箕尾爲燕隂氣侵生故俗云貪利地宜栗
史記蘇秦說燕文侯曰燕東有朝鮮遼東北有林胡樓煩
西有雲中九原南有呼沲易水地方二千里帶甲數十萬
南有碣石鴈門之饒北有棗栗之利民不佃作而足於棗
栗矣此所謂天府也
又貨殖傳曰燕秦千樹栗以比封侯
檀州
十道志曰檀州密雲郡禹貢冀州之域春秋戰國時並爲
燕地秦爲漁陽郡在漢領白檀等十二縣
又曰夲漢虒奚縣漁陽屬郡
漢志曰虒奚屬漁陽郡莽曰敦德(虒音題)
又曰燕東有漁陽郡
漢書曰漢李廣弭節白檀
魏書曰曹公越北塞歷白檀破烏丸於柳城
續漢書曰白檀縣即右北平
嬀州
十道志曰嬀州嬀川郡禹貢冀州之域舜曁周爲幽州之
域春秋戰國並屬燕國秦併天下爲上谷郡爲潘縣也
漢志曰燕西有上谷郡
又曰上谷郡秦置莽曰朔調属幽州領縣十五
又曰潘縣屬上谷郡莽曰樹武(潘曰普半反)
晉太康地里志曰潘縣更屬廣寗郡
史記曰軒轅黃帝戰於阪泉之野
十道志曰阪泉在懷戎縣
周書曰黃帝殺蚩尤於中冀名曰絶轡之野亦其地
史記曰燕築長城自造陽至襄平(造陽即嬀州之地名也)
平州
十道志曰平州北平郡禹貢冀州之域舜十二州爲營州
之境周爲幽州之地春秋時爲山戎孤竹白狄肥子二國
地秦兼天下爲遼西郡肥如縣地
漢志曰肥如屬遼西郡肥子奔燕燕封於此
史記曰齊桓公北征山戎至孤竹至卑耳之溪見一人長
八尺具衣冠右祛衣走馬前桓公問於管仲對曰山之神
有俞兒霸王之君興則前導祛衣示前有水右祛衣從右方
涉至卑耳之溪從左方涉其深至膝巳涉桓公拜曰仲父
之聖至此
魏志曰曹公北征烏丸田疇自盧龍道引軍出盧龍塞塹
山堙谷五百餘里經白檀歷平岡登白狼望柳城道今在
盧龍縣
營州
十道志曰營州柳城郡禹貢冀州之域其在十二州爲營
州地周爲幽州春秋爲山戎之地戰國時屬燕秦漢爲遼
西郡
郡國志曰地當營室故曰營州
漢志曰遼西郡秦置屬幽州領縣十四
後漢書曰遼西郡即烏丸鮮卑蹋頓所居十六國春秋慕
容皝傳曰柳城之北龍山之南所爲福德之地也可營制
規模築龍城構宮室改柳城爲龍城縣遂都之改曰和龍
宫
後漢輿地記曰舜分齊營州之域燕西置營丘郡於其城
内今柳城縣有營丘城
德州
元和郡縣志曰德州平原郡禹貢兖州之域春秋戰國時
齊地秦兼天下爲齊郡地漢分齊郡置平原郡
漢志曰平原郡高帝置王莽曰河平領縣十九
十道志曰蓨縣本漢條縣也景帝封周亞夫爲條侯後改
爲蓨
漢志曰脩縣屬信都莽曰脩治
元和郡縣志曰安德縣有鬲津枯河禹貢九河之一
漢志曰鬲縣屬平原王莽曰河平
棣州
元和郡縣志曰棣州樂安郡禹貢青州之域又曰兖州之
域春秋時爲齊地秦併天下爲齊郡漢爲平原渤海千乘
三郡地
左氏傳曰錫我先君履東至于海西至于河南至于穆陵
北至于無棣
十道志曰厭次本漢冨平縣
漢志曰冨平侯國屬平原郡王莽曰樂安亭後漢明帝改
爲厭次
漢書東方朔傳曰朔平原厭次人也
十道志曰滴河縣本漢朸縣也(朸音力)
漢志曰朸屬平原郡莽曰張鄕
十道志曰蒲臺本漢濕沃縣也
漢志曰濕沃屬千乘郡莽曰近亭
三齊記曰蒲臺高十八尺始皇所頓處臺下縈蒲繫馬今
蒲猶縈也
滄州
十道志曰滄州景城郡禹貢兖州之域虞舜及周爲幽州
之域春秋時屬齊晉七國時屬齊趙秦併天下以齊地置
齊郡以趙地置鉅鹿郡漢高帝分鉅鹿置渤海郡分齊郡
置平原郡
漢志曰渤海郡高帝置莽曰迎河在渤海之濱因以爲名
圖經曰渤海實滄州之地屬趙分居多
漢書曰趙分地薄人衆丈夫相遇游戲悲歌慷慨起則椎
剽掘塚作姦巧多弄物爲倡優
十三州志曰渤海風俗&KR0743;戾高氣力輕姦兇
十道志曰清池縣漢之浮陽縣也
漢志曰浮陽屬渤海郡莽曰浮成
十三州志曰浮陽浮水所出東入海
漢書曰宣帝時渤海飢盗賊起龔遂單車入境平之後勸
叛者賣劒買牛民皆知勸
漢志曰平童縣靈帝改曰饒安屬渤海郡
又曰樂陵縣屬平原郡莽曰美陽
貝州
元和郡縣志曰貝州清河郡禹貢兖州之域春秋時屬晉
七國時屬趙秦兼天下以爲鉅鹿郡漢又分置清河郡
十道志曰周武建德六年北齊於此置貝州以貝丘爲名
左氏傳曰齊襄公田于貝丘
漢志曰清河郡高帝置王莽曰平河屬冀州領縣十四
圖經曰清河縣秦爲厝縣(厝音翅亦反)漢爲信成縣
漢志曰厝屬清河郡王莽曰厝治安帝以孝德皇帝葬于
厝改曰甘陵
十道志曰武城趙邑東武城也
史記曰趙平原君勝封東武城
元和郡縣志曰夏津縣夲漢鄃(音戍)縣也
漢志曰鄃縣屬清河郡王莽曰善陸
漢書曰高后封吕他爲鄃侯
太平御覽卷第一百六十二
