太平御覽卷第六百七十五
道部十七
冠幘帔褐䄜
袍裘衣珮綬
板笏帬鈐杖
節履舃帷帳席
冠
眞誥曰有一老人着繡裳戴芙蓉冠倚赤九節杖而立芙
蓉冠即禮之爵弁粗欲相似但不知眞人以何物作之耳
自非巳成眞不得冠此
又曰遠遊冠桐栢眞人戴此冠女眞巳笄者亦戴冠惟西
王母首戴玉勝又女眞未笄者則三環角結或飛雲編結
餘髮垂兩肩至腰中也龍冠金精巾虎巾青巾虎文巾金
巾此天眞冠巾之名不詳其製
又曰男眞冠眞並飛天交結
道學傳曰王母二玉女侍王母上殿戴太眞晨纓之冠履
玄瓊鳳文之舃
又曰孟景翼字輔明義嘉構難景翼星夜往赴經行失道
時一人黃衣黃冠在其前引路旣得道乃失所在
海空經曰眞仙道士並戴玄冠披翠帔
太眞科曰解褐披絳綃之衣釋巾著遠遊之冠
又曰人皇著七寳珠冠
上清經曰元始皇上丈人戴紫曜之冠佩九色自然之綬
又曰高靈九天建金華七曜之冠
又曰王眞九天丈人建飛精百變之冠佩九元道眞之策
又曰上三天玉童建三華寳曜洞天玉冠
四明科曰凢脩上清道經大洞眞經入宣之日當身冠法
服
又曰凢女子學上清之法受寳經玉訣脩行大洞皆元君
夫人之位入宣之曰當冠元君之服万眞束帶玉童玉女
各二十人其掌法服無此服不得升於上清
洞神經曰受道之人皆玄冠草履
傳授經曰老子去周左慈在魏並葛巾單裙不著褐
又曰陸先生云對上下接謂之俯仰之格披褐二服也
又云冠戴二儀衣被四象故謂之法服
道學傳曰西母結大華之髻戴太眞晨纓之冠履玄瓊鳳
文之舃
上清變化經云紫映玉霄眞玉建建華天冠帶交金之鈎
又曰上皇玉靈君建七曜華冠佩舟文紫綬
又曰皇上帝君建七色朱精華冠
又曰太素高虛上極紫皇建七寳冠帶神精交蛇之綬
又曰虚明紫蘭中元高嵉君建三華之冠帶流金紫章
又曰太素眞君建紫晨巾乘靑龍紫羽蓋
玉珮金璫經曰元始天王披九色離羅之帔帶寳冠
又曰太帝建七氣朱冠
又曰太岳君建三寳九光夜冠
又曰華山君建六元通神飛冠佩交靈之綬
又曰嵩高君建中元黃晨玉冠佩黃神中皇之章
又曰玉佩帝君建紫冠
眞誥曰上元夫人服赤霜袍披靑毛錦裘頭作三角髻散
髮至於腰戴元晨夜月之冠帶六山火玉之佩腰鳳文琳
華太綬執流黃揮精之釼
上清變化經曰太元眞人巾芙蓉冠
上清元籙曰九天元父戴寳天之冠
太上五帝内眞經曰青帝君建九天通天冠
又曰赤帝君建三氣玄梁寳冠
又曰白帝君建七氣明光寳冠
又曰黑帝君建五氣玄晨之冠
又曰黃帝建黃晨通天冠佩黃晨越元之策帶靈飛紫
綬
太上飛行羽經曰九晨君建飛精玉冠衣九色之鳳帔
又曰元晨君建飛天玉冠衣九龍天衣
又曰蓋晨君建三晨寳冠衣丹錦飛裳
又曰上晨君建玄精玉冠衣玄羽飛裳
又曰華晨君建飛晨寳冠衣青羽飛裳
太上飛行羽經曰靈妃元皇夫人建晨纓寳冠
昇玄經曰仙人定子明着黃褐玄巾
大洞玉訣曰皇初紫元天中眞人披朱錦之服巾綠霞之
冠
山西經曰玉女建白冠
洞神經曰天皇君戴九元冠地皇君戴二晨玉冠執元皇
定籙策人皇君戴七色冠執上皇保命玉策
又曰上清瓊宫南極玉眞赤帝君建進賢之冠
又曰北極玉眞黑帝君建玄寳之冠西極王眞白帝君建
通天寳冠中極玉眞黃帝君建通元五氣之冠
土精眞訣曰東方九靈眞人戴九氣冠南極眞人戴進賢
冠衣絳章之衣西方素靈眞人戴三寳玄冠北方玄靈眞
人戴玄冠中央惣元三靈眞人戴黃晨玉冠
玉光八景經曰東元景道君冠七色耀天玉冠躡九色之
履
金根經曰九天元父戴七色朱玉之幘無極進賢之冠
又曰九天玄母著青寳神光錦繡霜羅九色之綬戴紫元
玄黃寳冠
大有經曰玉清之母戴七神朱玉之髻巾無極進賢之冠
著玄黃素靈之綬在太極朱宫
又曰九天眞女戴玄黃七稱進賢之冠
又曰上清眞女戴玉冠著九色之綬居太幽宫中
又曰太極帝妃冠無極進賢之冠衣五色鳳文之綬在太
清極玄宫中
又曰太上君戴三寳玉冠著九色之綬在無極眞宫中
又曰啓明天君冠青精進晨玉冠
太一洞眞玄經曰三素老君服錦衣建龍虎冠
又曰太一公子白元司命桃君五人皆着朱衣絳巾典主
符籍在太微紫房宫中
登眞隱訣曰太玄上丹霞玉女戴紫巾又戴紫華芙蓉巾
及金精巾飛巾虎文巾金巾
龜山元籙曰元始皇上文人冠九氣紫曜之冠衣九光錦
袍佩九色無縫自然之綬帶六山火玉在上清之上又帶
九天仙鍊之劒衣九色班文袍常乘十二飛麟帶金虎鳳
文之綬
金眞玉光經曰元景道君曳玄黃之綬建七色玉冠
又曰元景道君衣丹錦之綬戴進賢玉冠乘玄景綠與參
駕鳳皇又太陽上府紫微宫中道君曳絳錦丹綬戴玉冠
躡九色之履執制魔之章又元景太一君曳玄黃素綬戴
七寳冠執命神之策乘玉輦五采蓋紫雲車參駕六龍
又曰桐栢山眞人王子喬年甚少整頓非常建芙蓉冠着
朱衣以白珠綴衣縫帶劒多論金庭山中事言於衆眞
太上素靈經曰太上神仙戴飛晨寳冠又戴青精辰玉冠
遊雲寳冠玉精寳冠通天玉寳冠三玄寳冠上清仙公並
建扶華沓霞大冠道君冠九德之冠
太極左仙公起居注曰太上三天錫仙公芙蓉晨冠
靈飛六甲經曰上清瓊宮東極玉眞建九氣通精之冠玉
京眞人戴通陽玉晨冠少陽眞人戴通曜之冠太素三元
君建寳琅扶晨羽冠紫素元君建太眞晨纓之冠三角髻
餘髮散之於腰
太極金書曰元始建洞天之冠上君建青精天玉之冠太
眞丈人建三寳玉冠三天童建三華寳曜洞天玉冠
太洞玉經云紫元眞人被朱錦之服巾綠霞之冠
五岳眞形圖曰東岳太山戴倉碧七稱之冠南岳衡山戴
九丹日精之冠中岳嵩山冠黃玉太玄之冠西岳華山建
太初九流之冠北岳恒山建太冥靈隂之冠青城丈人戴
蓋天之冠
昇玄經曰昔有仙人豆子明建黃褐玄巾
幘
紫書金根經曰九天元父戴七稱珠玉之幘
敷齊經曰正一功曹冠朱陽之幘
帔
太極金書曰元始天帝被九色羅帔丹絳之裾珠繡霞帔
太極左仙公起居注曰太上三天錫仙公丹錦繡帔
靈書紫文經曰青童太君衣飛青翠羽龍帔
雌一五老經曰太素三元君服紫氣浮雲錦帔又紫繡毛
帔又鳳文錦帔
無上眞人内傳曰九色錦繡華文之帔
太元眞人茅君内傳曰繡羽紫帔
九眞中經云青玉錦帔絳玉素玉玄玉黃玉錦帔
又云青華丹蘂玉白琳四出龍帔玄玉九道雲錦帔黃雲
山文錦帔
褐
仙公請問經曰太極眞人曰夫學道當㓗淨衣服備巾褐
制度名曰道之法服
靈寳眞一自然經訣曰至眞巳得道人披九光七色法服
靈飛六甲經曰南極玉眞着緋羅法服
上清紫宸經曰修七轉之道者上皇君以法服飛仙羽章
授之仍戴以紫元飛霜七色之冠
䄜
上清經曰高上玉皇衣玉文明光飛雲之褵
龜山元籙曰九天玄母衣霜羅九色之䄜又衣青羅之䄜
五岳眞形圖曰五岳使者服緋䄜
三元布經曰紫素元君衣紫錦裌䄜曰素元君衣白錦光
明之䄜
龜山元籙曰九色飛雲錦䄜九色自然之䄜玉文明光飛
錦之䄜九色珠絳雲光錦䄜丹錦七色文光之䄜
袍
太極金書曰元始披霜珠之袍
上清經曰三天玉童衣青黃錦袍
五岳眞形圖曰東岳君服朱光袍
龜山元籙曰有明光飛錦珠袍五色雲羅之袍七色鳳雲
之袍九色班文羽袍
茅君内傳曰有赤霜之袍
裘
大洞玉經曰司禁眞伯乘日月之軿披虎文之裘
八表經曰白素元君衣黃緣曜光雲文之裘
五帝内眞經曰有玄文明光之裘九色班裘
龜山元籙曰有雲文丹錦之裘
衣
三道順行經曰玉景眞人衣玄雲錦衣
老子歷藏中經曰東父者清陽之氣万神之先衣五采衣
龜山元籙曰有明光錦九朱飛文法衣三素飛文錦衣五
色班衣九色龍衣又有青黃紫三色羽衣又有九色鳳衣
亦有九天鳳衣
珮
大戒經曰太極眞人曰凡謹事法服則者冠冕玉珮
三元布經曰六山大玉之珮
綬
八素經曰太素元君衣流光雲文綬始素元君衣紫光雲
文素綬玄素元君衣飛雲九變綬紫素元君衣玄黃九色
素羅之綬黃素九君衣飛雲素錦之綬
三元布經云紫素元君交帶靈飛大綬白素元君珮文琳
華之綬
太上飛行羽經曰九鈴之綬飛靈紫綬六山飛晨之綬九
光之綬
金眞玉光經云紫青之綬丹錦之綬絳丹綬玄黃素綬白
文素靈之綬玄靈五色之綬
元始經曰九天玄母帶流蘇紫綬
又曰九元光延紫綬靈飛紫綬交靈素綬九色自然之綬
金虎鳳文之綬
又曰太上九氣命靈之章帶翠羽交靈之綬
板
昇玄經曰太上曰十方奉經眞官五帝眞事符童傳言謁
者皆冠帶垂纓齊執玉板羅列鹵簿對我前後左右
笏
昇玄經曰太上勑陵陽監受教稽首而起執笏戶東面西
而立
帬
太上飛行羽經曰上君衣鳳衣班文虎帬
太上素靈經曰太上神仙衣青錦單帬青綾帬雲錦絳
章丹帬絳衣飛帬黃雲錦帬
三元布經曰太素三元君服九色龍錦羽帬紫素元君衣
飛霜羅帬
太極左仙公起居注曰太上三天錫仙公緋羅帬
龜山元籙曰有丹錦飛帬九色龍錦羽帬
太上飛行羽經曰七色夜光雲錦帬
九眞中經曰蒼華飛羽帬丹華飛羽帬白羽飛華帬亦有
黑羽黃羽飛華帬
又曰翠龍華文飛羽帬朱華鳳帬素羽寫章帬黑羽龍文
帬綠羽鳳華繡帬
鈐
移度曰南方眞皇君垂靈霜鳳華龍鈐帶虎書建玄晨之
冠飛青錦衣乘丹霞絳輿
龜山元籙曰有玉鈴又有晨光明月之鈴
列仙傳曰北元中玄道君李慶賓女爲靈昭夫人着紫錦
衣帶神虎符握流金鈴有兩侍女侍女年可二十許夫人
年可十三四聞呼一侍女名隱暉侍女皆青綾衣捧赤玉
箱二枚青帶絡之題白玉檢曰太上章一撿曰太上文夫
人帶青玉色綬如世人帶章囊狀隱章當長五丈許大三
四尺
又曰太極有四眞人中黃君處其左佩神虎之符帶流金
之鈴執紫毛之節頂金精之巾
又曰仙道有紫繡毛帔丹青飛裙翠羽華衣金鈴青帶曲
晨飛盖御之自飛
杖
龜山元籙曰冬三月三天玉童化爲老人手把九節金枚
洞耀玉清之中
聖紀經曰有老人握青竹杖與老子談天地之數
赤書玉訣上經曰當取靈山向陽竹令長丈有七節作神
杖使長上下通直甘竹乃佳印以元始之章動息坐起恒
以自隨有五帝眞符吏輔翼上眞
茅君傳曰朱官使者把綠節杖瓊干羽旄
又曰太素眞人把八景飛杖九色之節出入上清三天玉
童頭連三角黃巾手把九節金杖
節
列仙傳曰太元眞人杖紫毛之節紫微王夫人與一神女
俱降神女着雲錦樆上丹下青文采相照腰有綠繡帶帶
係十餘小鈴鈴青色黃色更相參厠左帶玉珮珮如人間
珮珮但幾小耳衣服倏倏有光照映室内如日中視雲母
也雲髮鬒鬢整頓絶倫髻在頂中垂餘髮至腰指着金鐶
白珠約臂視之年可堪十三四左右两侍女其一侍女着
朱衣帶青章囊手中又持一錦囊囊長尺餘以盛書十餘
卷以白玉檢上刻字云玉清神虎内眞紫元丹章其一侍
女着青衣捧一白箱以絳帶絡之箱似象牙箱形二侍女
年可堪十七八整飾非常
又曰裴眞人從者持青毛之節一童帶繡囊周君從者持
黃毛之節無囊二君各有六童
又曰東卿大臣見降侍從七人一人執紫毛節一人執華
幡一名十絶靈幡一人帶綠章囊三人捧牙箱一人握流
金鈴侍者並朱衣東卿形甚少於二弟二弟著青錦繡帬
紫毛帔巾芙蓉冠二弟並同來倚立東卿命坐言語良久
時乙丑歲晉興寧三年七月四日降於楊君之家也
又曰先道有三十七種色之節以給仙人
履
九眞中經曰凢學道者勿令人犯屐履行道尤多禁忌
金眞玉光經曰有五色九色師子之履
玉光八景經曰東北始陽宫牛元景足躡五色履
舃
龜山元籙曰領仙王奉元始命使資晨纓玉冠鳳雲之舃
給上眞仙母又有神雲鳳舃
列仙傳曰安期先生賣藥海邊時人言千歲翁秦始皇召
見與語三日夕賜金壁數千万出於峊鄕亭皆置去留書
以赤玉舄一量爲報曰後千歲永我蓬萊山下始皇即遣
使者入海未至蓬萊山輙風波而還
上眞元籙曰九天元父曳神雲鳳舄帶素雲之綬
帷帳
神州經曰九河帝君坐玉床五色帷帳内外光明玉珮千
垂
席
玉珮金璫經曰仙人鄭叚者坐玉華之席
太平御覽卷第六百七十五
