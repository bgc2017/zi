九章錄要卷十
松江屠文漪撰
方程法
古九章八曰方程以御錯揉正負
二色方程例假如綾五匹紗八匹共價銀二十四兩
又綾七匹紗四匹共價二十二兩八錢問綾紗每匹
價各幾何法依所問列左右二行以綾五互乘綾七
紗四及價所得數各注於其下(綾得三十五紗得二十價得一百一十四)
亦以綾七互乘綾五紗八及價注所得數如前(綾得三十)
(五紗得五十六價得一百六十八)兩綾數相對減盡兩紗數減餘(三十)
(六)為法兩價數減餘(五十四)為實以法除實得紗每匹
價一兩五錢乃就一行中以紗匹數乘價減共價餘
以綾匹數除之得綾每匹價二兩四錢
按右例若以紗互乘即先得綾價於法皆通以後各
例倣此
又按例以綾互乘則兩綾所得數必相對減盡矣立
法之意正欲使兩綾數等而後價數之不齊由於紗
數之不齊顯然可推也然旣知此義則以後凡同物
相乘如綾之比者直可省之故槪不贅書惟於右一
條具文見義云
又如七釵九鈿共重九兩四錢釵重鈿輕於中互换
其一則輕重適等問釵鈿各重幾何法依所問釵鈿
互換其一以六釵一鈿一釵八鈿左右對列而中分
其總重之數繫之兩行如前求之得一釵之重七錢
一鈿之重五錢
二色方程兼正負例假如賣米七石買麥三石米家
得銀九兩六錢又賣米三石買麥九石米家出銀三
兩六錢問米麥每石價各幾何法以米為正麥為負
米家所得之價為正米家所出之價為負列左右兩
行如前若以米互乘麥及價者(麥負九得六十三價負得二十五兩二錢)
(麥負三得九價正得二十八兩八錢)而麥數減餘(五十四)為法兩價數相
并(五十四)為實以法除實得麥每石價一兩乃以麥負
九石乘價減負價餘以米三石除之或以麥負三石
乘價并正價以米七石除之得米每石價一兩八錢
按負有背負之義謂正之反也亦有負欠之義此
例從米家賣米言之故賣米為正買麥為負米家所
得之價為正所出之價為負若從麥家言者反是其
并減之法此以兩正及兩負同名者相減一正一負
異名者相并自互乘得數及已得一物之價而以其
物數乘價與原正負價幷減求第二物之價皆然
二色正負反用并減例凡互乘所得數固以兩正兩
負同名相減一正一負異名相并為常法而亦有反
用之者假如賣米五石麥五石得銀一十四兩賣米
四石買麥七石出銀二兩問米麥每石價各幾何此
若以米互乘麥與價(米係兩正同名)則兩米相乘所得數自
必相對減盡不待乘而可知矣兩麥兩價俱係正負
異名其乘得數固宜相并如常法也(麥正得二十麥負得三十五并)
(得五十五價正得五十六價負得一十并得六十六)若以麥互乘米與價(麥係正負)
(異名)則兩麥相乘所得數乃須相并殊非立法之意故
變通其法反以兩麥相減而兩米俱正同名反相并
(米五得三十五米四得二十并得五十五)兩價正負異名亦反相減(價正得九)
(十八價負得一十減得八十八)此其義何也賣米買麥而出銀猶之
買米賣麥而得銀然則正可變為負負可變為正今
不變其正負之名但變其并減之法此法之變生乎
常而常變不殊其用者也且非特此也同名相減取
其數之齊者以相比例而其餘之不齊可得而推故
同減而異必并異名相減取其數之齊者以相償補
而其餘之不齊亦可得而推故異減而同必并此法
之變反乎常而常變各成其用者也依法求之得米
每石價一兩六錢麥每石價一兩二錢自三色正負
以上凡互乘所得數則兩法並用若已得一物之價
而以其物數乘價與原正負價相并減求第二物之
價者只依常法不在變通之例
按右所論同減異并異減同并明其所以然之故益
見法之當然而不可易矣乃旣經并減後所得之數
謂之正乎謂之負乎此在二色方程但取其數為法
實以相除猶不必深辨也若三色以上而不分正負
後更與他數相并減其道何由故特剖而論之曰凡
并減雖兩行相對要以一行為主如以正并者(為主之行)
(繫正也)得數仍為正以負并者得數仍為負也以正減
者減而有餘(為主之行有餘也)則為正減而不足則為負以
負減者減而有餘則為負減而不足則為正也此一
定之理斷不容混耳更有為主之行無數而借相對
之行所有數虛立於本行以為數者或遇應借而不
知借或借而槩稱為負則非矣夫數豈可借盖實非
借也試思兩正相減而此少彼多猶謂之負則此無
彼有得不謂之負乎(兩負相減亦然)又試思以正幷負而此
有正數猶取彼負以益之則此無正數得不取彼負
以實之乎(以負并正亦然)故借正為負借負為正凡以同名
互乘相減者固宜如是也若以異名互乘則亦當借
正為正借負為負此皆自然之理施之於算無往不
合者其要則曰同減異借異減同借兩言而已每見
算家之書於已經并減之數及應借之數處之茫然
莫能致辨於是誤在毫釐失之千里縱復強為牽合
究且於率難通則方程之法或幾乎廢矣兹因論并
減異同而並暢其說然後以三色四色方程著例於
左覽者當如觀火而自五色以上直可推之至於無
窮也(右一條新訂)
三色方程例假如綾五匹紗三匹紬五匹共價二十
二兩五錢又綾四匹紗二匹紬七匹共價二十一兩
又綾八匹紗六匹紬九匹共價三十九兩問三物每
匹價各幾何法依所問列左右中三行乃以左行中
行綾互乘紗紬及價又以右行中行綾互乘紗紬及
價所得數各注於其下次以中行左行相減且如左
行為主(或以中行為主亦可)減得紗正八紬負二十價負一十
二注左行之旁又以中行右行相減且如右行為主
減得紗正二紬負一十五價負一十五注右行之旁
(圖式具後其左右中三行上中三層俱可互換耳)
兩旁所注數即是二色方程再依二色法求之得紬
每匹價一兩二錢紗每匹一兩五錢二價旣得綾價
易見每匹二兩四錢(按右例原數無正負因相減而有正負也若左例原數已兼正)
(負則别為一條借又按方程章惟右一例不可用借徵法餘並可以徵求之而條縷多者方程為便)
三色方程兼正負例假如綾五匹換紗三匹綾家得
銀七兩五錢又綾四匹換紗二匹紬七匹綾家出銀
一兩八錢又綾八匹換紬九匹綾家得銀八兩四錢
問三物每匹價各幾何法如前列左右中三行其一
物而三行俱有者用以互乘餘物及價各注所得數
空者闕之(依後圖以上乘下為便故第一層三行俱實而空位則在下諸層也)次以中
行左行相并減且如左行為主借得紗正一十六減
得紬正二十并得價正四十八又以中行右行相并
減且如右行為主減得紗負二借得紬正三十五并
得價正三十九注於兩旁
再以二色方程法求之(物價同前例右一條新增)
三色方程兼正負又例(前法止於三色而已此法則四色五色所從出也)假
如依前例綾正五紗負三價正七兩五錢綾正四紗
負二紬負七價負一兩八錢綾正八紬負九價正八
兩四錢求各物價法列三行如後圖式(惟第一行第三層第三行)
(第二層可虛可實餘必如圖)專以第三行為主先以第三行紗互
乘第一行綾紬及價以第一行紗互乘第三行綾及
價各注所得數乃以第三行與第一行相并減借得
紬正二十一減得綾負二并得價正二十兩零四錢
次以第三行借紬互乘第二行綾及價以第二行紬
互乘第三行綾及價(就第一行互乘相并減之數而乘之非乘原數也)各注
所得數乃以第三行與第二行相并減減得綾正一
百五十為法并得價正三百六十兩為實以法除實
得綾每匹價以次求各價
又如行程顧騾一匹馬一匹共價錢七百又顧馬二
匹驢一匹共價八百四十又顧騾一匹驢三匹共價
七百問三物每匹顧値各幾何法列三行如前以第
三行與第一行互乘乃相并減借得馬負一驢無并
減只用乘得之數價減盡不存次與第二行互乘第
三行價已盡無乘闕之乃相并減并得驢正七為法
借得價正八百四十為實以法除實得驢每匹價一
百二十以次求各價驢每匹三百四十馬每匹三百
六十
按此例三物及價俱正而云正負者三物中缺其一
是乃所謂負也算家就物強分正負則謬之甚者
又如依前所問更置其位先求一騾之力
又更置其位先求一馬之力(此例算家誤甚故反覆以明之)
(右一條三式俱新訂)
四色方程兼正負例(四色五色以上皆與三色一法聊著此以見例云)假如
綾二匹紗七匹共價一十五兩三錢又紗匹絹三
匹共價九兩又絹五匹紬五匹共價一十一兩又紬
四匹綾三匹共價一十二兩問四物每匹價各幾何
法列四行如後圖式乃依前法以第四行為主先與
第一行互乘而并減之次第二行次第三行最後減
得紬負一百五十五為法價負一百八十六為實以
法除實得紬每匹價一兩二錢餘價次第求之綾每
匹二兩四錢紗每匹一兩五錢絹每匹一兩
按自三色方程以上凡前諸行所有之物為末行所
無者互乘後即借其乘得之數下層之價亦然如末
行無價與第一行互乘而借其數或第一行亦無價
則待至二三行互乘後有數而借之也若有數而減
盡即彼此俱無數當於次行互乘後借之其末行所
有之物為前諸行所無者無可并減末行只用互乘
所得之數下層之價亦然(右一條新訂)
九章錄要卷十
