九章錄要卷十一之一
松江屠文漪撰
句股法
古九章九曰句股以御高深廣遠
廣曰句
修曰股
斜徑曰弦
句股相減之差數曰句股較
句弦相減之差數曰句弦較
股弦相減之差數曰股弦較
弦與句股較相減之差數曰弦較較(句較和)(股和較)
弦與句股和相減之差數曰弦和較(句較較)(股)
(較較)
句股相并之通數曰句股和
句弦相并之通數曰句弦和
股弦相并之通數曰股弦和
弦與句股較相并之通數曰弦較和(句和較)(股)
(較和)
弦與句股和相并之通數曰弦和和(句和和)(股)
(和和)
句股求弦法并句股實得弦實開方又法并句股
較實句股和實半之亦得弦實
句弦求股法以句實減弦實得股實開方又法以
句弦較乘句弦和亦得股實
股弦求句法以股實減弦實得句實開方又法以
股弦較乘股弦和亦得句實
句與股弦較求股弦法以較除句實得股弦和(和減較半)
(之得股和幷較半之得弦餘倣此)又法以句實減較實倍較而除
之得股(股并較得弦)又法以句實并較實倍較而除之
得弦(弦減較得股)
股與句弦較求句弦法以較除股實得句弦和又
法以股實減較實倍較而除之得句又法以股實
并較實倍較而除之得弦
句與股弦和求股弦法以和除句實得股弦較又
法以句實減和實倍和而除之得股(股減和得弦)又法
以句實并和實倍和而除之得弦(弦減和得股)
股與句弦和求句弦法以和除股實得句弦較又
法以股實減和實倍和而除之得句又法以股實
并和實倍和而除之得弦
句與弦較較求股弦法以句減弦較較得股弦較
股與弦較較求句弦法以股并弦較較得句弦和
句與弦和較求股弦法以句減弦和較得股弦較
股與弦和較求句弦法以股減弦和較得句弦較
句與弦較和求股弦法以句并弦較和得股弦和
股與弦較和求句弦法以股減弦較和得句弦較
句與弦和和求股弦法以句減弦和和得股弦和
股與弦和和求句弦法以股減弦和和得句弦和
弦與句股較求句股法倍弦實減較實開方得句股
和
弦與句股和求句股法倍弦實減和實開方得句股
較
句弦較股弦較求句股弦法以兩較相乘倍之開方
得弦和較并股弦較得句并句弦較得股并兩較得
弦減句股和亦得弦
句弦和股弦和求句股弦法以兩和相乘倍之開方
得弦和和減股弦和得句減句弦和得股減兩和得
弦減句股和亦得弦
句弦和股弦較求句股弦法以和較相乘倍之開方
得弦較較減股弦較得句減句弦和得股減一較一
和得弦并句股較亦得弦
句弦較股弦和求句股弦法以較和相乘倍之開方
得弦較和減股弦和得句減句弦較得股減一和一
較得弦減句股較亦得弦(右二條新增)
弦較較弦和較求句股弦法以兩較相減半之得股
弦較相并半之得句又法以兩較相乘為實以兩
較相減為法除之得股并兩較實半之以兩較相減
為法除之得弦
弦較和弦和和求句股弦法以兩和相并半之得股
弦和相減半之得句又法以兩和相乘為實以兩
和相并為法除之得股并兩和實半之以兩和相并
為法除之得弦
弦和較弦較和求句股弦法以較和相減半之得句
弦較相并半之得股又法以較和相乘為實以較
和相減為法除之得句并較和實半之以較和相減
為法除之得弦
弦較較弦和和求句股弦法以較和相并半之得句
弦和相減半之得股又法以較和相乘為實以較
和相并為法除之得句并較和實半之以較和相并
為法除之得弦(右四條新增)
弦較較弦較和求句股弦法以較和相減半之得句
股較相並半之得弦
弦和較弦和和求句股弦法以較和相並半之得句
股和相減半之得弦
句股求積法以句股相乘半之得積
(後凡稱積者皆指此其云句股矩者則句股相乘之冪乃少廣章所稱之積指長方積而言者也)
弦與句股較求積法以弦實減較實以四除之
弦與句股和求積法以弦實減和實以四除之
積句求股法倍積以句除之
積股求句法倍積以股除之
積弦求句股法以四乘積減弦實開方得句股較并
弦實開方得句股和
積與句股較求句股弦法以八乘積並較實開方得
句股和以四乘積並較實開方得弦
積與句股和求句股弦法以八乘積減和實開方得
句股較以四乘積減和實開方得弦
(右二則或倍積以少廣章縱方法求句股亦得)
積與弦較較求句股弦法以四乘積以弦較較除之
得弦較和
積與弦較和求句股弦法以四乘積以弦較和除之
得弦較較
積與弦和較求句股弦法以四乘積以弦和較除之
得弦和和
積與弦和和求句股弦法以四乘積以弦和和除之
得弦和較(右四條新增)
句股求容方法以句股相乘以句股和除之得容方
邊
餘句餘股求容方求句股法以餘句餘股相乘開方
得容方邊並餘句得句并餘股得股
容方與餘句求餘股與餘股求餘句法以方自乘以
餘句除之得餘股以餘股除之得餘句
容方與句求股與股求句法以句減容方得餘句乃
以句乘容方以餘句除之得股以股減容方得餘股
乃以股乘容方以餘股除之得句(右一條新增)
(按句股容方有法而容長方無法者容方大小有一定之形容長方則無定形故也然長方之冪亦必等)
(於餘句餘股相乘之冪而可以長方與餘句求餘股與餘股求餘句盖測望諸法多本於此若以餘句餘)
(股求長方則必知其長乃可求廣知其廣乃可求長不然即難求矣又長方形在句股之中有縱有横設)
(以長廣並餘句股為句股減句股為餘句股及與句求股與股求句則非知其縱横不可假如句十股六)
(十與句十四股五十六内容長方廣八長十二餘句二餘股四十八皆同但有縱横之異耳)
餘句與股餘股與句求容方法以餘句乘股為實以
餘句為帶縱開平方除之得容方(餘句乘股之積猶句乘容方之積故)
(以餘句為較而用長方積與較求廣法也)以餘股乘句為實以餘股為帶
縱開平方除之亦得容方(義與上同)
兩餘句與股求離股容方前例容方其方一邊切句
一邊切股一角切弦此則切句與弦而一邊乃離股
者也離股處有内餘句切弦處有外餘句法以外餘
句乘股為實並兩餘句為帶縱開平方除之得容方
按容方若更離句者如前以外餘句乘股為實並
兩餘句為帶縱又以離句數為旁帶縱用雙帶縱開
平方除之得容方又按右例雖稱離股稱餘句然
使句股互換者亦即以法互換而用之無異理也
句上容方(方形半在句内半在句外而句當其中也股上容方倣此)法以句股相
乘以股與半句和除之得方邊
股上容方法以句股相乘以句與半股和除之(按句股容)
(長方無法者以長方大小無一定之形若半方則有定而可求矣句上股上容方是也且言句上股上則)
(縱横已見而凡容方與句股餘句股互求諸法皆可變通而用之右二條新增)
句股求容員法以句股相乘倍之以弦和和除之得
容員徑(即弦和較也)
句外容員(員在句外而從股弦直望之皆當員邊也)法以句股相乘倍之
以弦較和除之(即弦較較也)
股外容員法以句股相乘倍之以弦較較除之(即弦較和)
(也)
弦外容員法以句股相乘倍之以弦和較除之(即弦和和)
(也)
句上容員(句當員徑之中也)法以句股相乘倍之以股弦和
除之
股上容員法以句股相乘倍之以句弦和除之
弦上容員法以句股相乘倍之以句股和除之
句股上容員(句股角當員之中央也)法以句股相乘倍之以弦
除之
句外容半員(從股直望之當員徑從弦直望之當員邊也)法以句股相乘
倍之以句弦較除之
股外容半員法以句股相乘倍之以股弦較除之
兩句中夾容員(於一股為大小二句而員在其間也)法以兩句相乘倍
之以兩句和除之
兩股中夾容員法以兩股相乘倍之以兩股和除之
兩弦中夾容員法以兩弦相乘倍之以兩弦較除之
句與股率句弦和率求股弦(如句三股四弦五則股得句弦和二之一是為股率)
(一句弦和率二也)法以二率相乘為股準二率各自乘相
減半之為句準相并半之為弦凖乃以句乘股準以
句準除之得股以句乘弦準以句準除之得弦
股與句率股弦和率求句弦法以二率相乘為句準
二率各自乘相減半之為股準相并半之為弦準乃
以股乘句準以股準除之得句以股乘弦準以股準
除之得弦假如弦與股率句弦和率及弦與句率
股弦和率求句股則如右二例求各準乃以弦乘句
準以弦準除之得句以弦乘股準以弦準除之得股
容方與股率句弦和率求句股弦與句率股弦和率求
句股弦法如右二例求各準乃以句準乘容方邊
以股準除之得餘句並容方邊得句以股準乘容方
邊以句準除之得餘股并容方邊得股(右三條新訂)
句股比例用法木長九尺圍之三尺葛生其下圍木
四周上與木齊問葛長法以木長為句四周三尺相
乘一十二尺為股句股求弦得一十五尺為葛長
又例員木徑二尺五寸當中為板厚七寸問板兩面
廣法以木徑為弦板厚為句句弦求股得二尺四寸
為板廣
又例員木不知其徑鋸深一寸鋸道長一尺問木徑
法以鋸道為句鋸深倍之為股弦較(一面鋸深一寸若兩面即深二)
(寸故倍之)句與股弦較求弦得二尺六寸為木徑
又例木不知高索不知長木梢垂索委地二尺引索
斜去離木八尺乃適到地問木高與索長法以離木
為句委地為股弦較句與股弦較求股弦得一十五
尺為木高一十七尺為索長
又例戶不知高廣竿不知長短持竿出戶横之不出
四尺竪之不出二尺斜之適出問戶高廣與竿長法
以横之不出為句弦較竪之不出為股弦較二較求
句股弦得六尺為戶廣八尺為戶高十尺為竿長
又例人不知數相與分帛帛總七百六十八匹每人
分得帛數多於人數八問幾人各分帛幾匹法以帛
總數為積分帛多於人數為句股較積與句股較求
句股得二十四為人數三十二為各分帛數(句股積乃句股)
(相乘數之半故用八乘此只當用四乘)
又例方城不知大小四面正中開門東門外百步有
木出南門二百二十五步斜見木問城方法以東門
外為餘句南門外為餘股餘句餘股求容方得一百
五十步倍之為城方(所求容方止城方之半故倍之也)
又例方城不知大小東北角直北八十步有木從東
南角直南行三十八步折而西行一千一百五十步
斜見木問城方法以直北為外餘句直南為内餘句
西行為股兩餘句與股求離股容方得二百五十步
為城方(此已是城之全方故不用倍)
又例城方七百二十步馬步二卒同發城中央率馬
行二里步行一里令步卒直南行馬卒直東行又折
而西南直行抹過城東南角與步卒會問步卒南行
步幾何馬卒東行西南行步各幾何法以南行為股
東行為句西南行為弦步行率為股率馬行率為句
弦和率城方之半為容方容方與股率句弦和率求
句股弦得八百四十為步卒南行步六百三十為馬
卒東行步一千零五十為馬卒西南行步
九章錄要卷十一之一
九章錄要卷十一之二
松江屠文漪撰
句股圖說
句股弦及諸較和更互相求法已備載於前而其所以然之故
非圖說不顯兹首列周髀三圖而取後人圖說删其繁複補其
缺漏正其迂曲輯為一篇若容員非恒用之要術可得略云
周髀句股員方圖
句股弦相求左右圖弦冪中有句股二冪之實故句
股弦三者舉兩數則其一可知也
句股較句股和弦積相求弦圖外大方為句股和冪
中有句股之積八句股較冪之實一(黃實是也)弦冪中有
句股之積四句股較冪之實一故句股較句股和弦
積四者舉兩數則其餘可知
句與股弦較求股弦句實以股弦較為廣股弦和為
長(謂在弦冪内股冪外者若股實則以句弦較為廣句弦和為長也)觀左右圖可見
而後圖更顯
全圖為弦冪內分一股冪即其餘皆為句實而黃實
固股弦較冪也青實之廣亦股弦較也則句實以股
弦較為廣審矣兩青一黃三實并其內之長兼兩股
其外之長兼兩弦法應并而半之則句實以股弦和
為長又審矣故以較除之得和也若於三實內減黃
實而半之則得一青實而其長為股於三實外更加
一黃實而半之則得一青一黃兩實并而其長為弦
故句實較實相減倍較除之得股相并倍較除之得
弦也倍較除猶之半其實也股與句弦較求句弦倣
此不復為圖(右圖說新訂)
句與股弦和求股弦前以股弦較除句實得股弦和
則以和除必得較即前圖可推矣而句實和實相并
減以求句弦則非後圖不明
全圖為股弦和冪於中四隅各分一股冪即中央黃
實為股弦較冪青實之廣皆股弦較而就一隅論之
以一股冪旁加兩青實一黃實之磬折形合而成一
弦冪夫弦冪兼句股二冪者也可知兩青一黃三實
并固與一句冪之實等也且三實并作磬折形與并
作長方形無以異則句實以股弦較為廣股弦和為
長審矣故以和除之得較也若於全圖冪内減兩青
實一黃實而半之則得兩股冪一青實之長方形而
其廣為股於全圖冪外更加兩青實一黃實而半之
則得兩股冪三青實一黃實之長方形而其廣為弦
故句實和實相減倍和除之得股相并倍和除之得
弦也倍和除猶之半其實也股與句弦和求句弦倣
此(右圖說新訂)
句弦較股弦較求弦和較兩較相乘之冪二當弦和
較之冪一各為圖以相比則明
此圖以股弦和為廣倍句弦和為長而於廣邊截二
股分之則黃實朱實之廣皆股弦較於長邊截四句
分之則黃實之長青實之廣皆句弦較而黃實固兩
較相乘之冪且有二也總計全圖中有句股矩八朱
實青實各四黃實二夫句股矩幷朱實成句弦矩幷
青實成股弦矩然則此圖中并得句弦矩股弦矩各
四而存黃實為兩較相乘之冪者二也乃以第二圖
參之
此圖為弦和和冪於其内分句弦矩股弦矩各四兩
縱兩横列四隅即中央黃實為弦和較冪也夫此圖
大冪與第一圖大冪形異而實同則以此句弦矩股
弦矩各四與第一圖相當而此一黃實當第一圖兩
黃實無疑矣然何以見右兩圖大冪之異形同實更
以第三圖參之
此圖亦弦和和冪而縱横俱截一句一弦一股分之
則一弦冪旁加一句股矩一句弦矩一股弦矩合為
長方形固句弦和股弦和相乘之冪(句弦和為廣股弦和為長是兩)
(和相乘之冪也)而當第一圖半冪也長方形之外亦有句股
矩句弦矩股弦矩各一又句冪股冪并之成弦冪一
是亦一句弦和股弦和相乘之冪而當第一圖半冪
也故知第一第二兩圖大冪異形同實也(右三圖并說新易)
句弦和股弦和求弦和和兩和相乘之冪二當弦和
和之冪一觀前兩較求弦和較第三圖已明不復贅
(右舊有圖說新刪)
句弦和股弦較求弦較較一和一較相乘之冪二當
弦較較之冪一
全圖為句弦和冪於中分一股冪一句冪則黃實之
邊青實朱實之廣皆股弦較股弦較乘句弦和應得
一青實一朱實一黃實之長方形又倍之得兩青實
兩朱實一黃實而重借一黃實也且股減句弦和即
弦較較(原以一句一弦幷今減股則句盡而弦内且減一句股較矣存者宜為弦較較也)則
兩朱實一黃實一句冪并固弦較較之冪矣而兩青
實一黃實一股冪并乃成弦冪則兩青實一黃實并
又與句冪等而可代弦較較冪中之句冪矣故知弦
較較冪亦得兩青實兩朱實兩黃實也(右圖說新增)
句弦較股弦和求弦較和一較一和相乘之冪二當
弦較和之冪一
全圖為股弦和冪於中分一句冪一股冪則黃實之邊青
實朱實之廣皆句弦較句弦較乘股弦和應得一青實一
朱實一黃實之長方形又倍之得兩青實兩朱實一黃實
而重借一黃實也且句減股弦和即弦較和(原以一股一弦并今以句)
(減股猶餘句股之較并入弦故為弦較和也)則兩朱實一黃實一股冪并固弦
較和之冪矣而兩青實一黃實一句冪并乃成弦冪則兩
青實一黃實并又與股冪等而可代弦較和冪中之股冪
矣故知弦較和冪亦得兩青實兩朱實兩黃實也(右圖說新增)
句股求容方
句股和與容方邊相乘之冪等於句股相乘之冪何
也容方旣四邊等試以容方外餘句言之餘句為小
句而方邊固小股也然則大句亦小句股和也以小句
股和乘大股以大句股和乘小股其冪宜等也又試
以容方外餘股言之餘股為小股而方邊固小句也
然則大股亦小句股和也以小句股和乘大句以大
句股和乘小句其冪又宜等也故以句股和除句股
矩得容方邊也(右圖說新訂)
容方餘句餘股相求
全圖為句股矩冪於中斜界一弦平分為兩冪原無
小異也然則兩朱兩青實各自相當而餘句餘股相
乘之冪為長方黃實者不得不等於方黃實矣故容
方餘句餘股可互求也(右圖說新訂)
容方與句求股
餘句與股相乘之冪猶容方邊與句相乘之冪何也
餘句小句也方邊小股也以小句乘大股以小股乘
大句其冪宜等也故以句乘容方以餘句除之得股
也(容方與股求句倣此右圖說新增)又試以前三色之實言之黃與
黃朱與朱青與青旣皆等則長方黃實并兩朱實與
方黃實并兩朱實亦宜等也長方黃實并兩青實與
方黃實并兩青實亦宜等也故容方可與句求股與
股求句也
句上容方
股及半句和與方邊相乘之冪等於句股相乘之冪
何也方形半在句内則餘句為小句半方邊為小股
而若以方邊為小股即餘句止為小句之半然則大
句亦小股及半小句和也以小股及半小句和乘大
股以大股及半大句和乘小股其冪宜等也故以股
及半句和除句股矩得句上容方也股上容方倣此
不復為圖(右圖說新增)
九章錄要卷十一之二
九章錄要卷十一之三
松江屠文漪撰
句股測望法
句股法所以施之測望而高深廣遠所求不同且古
人以表後人以矩其法亦小異也别詳於左
表測高城不知高去城趾二丈五尺立表高一丈却
後距表五尺望城頭與表末齊人目高四尺問城高
一率五(人足距表尺數)(按若先知高欲求遠者一二率互換而以城高)
二率六(表減目高尺數)(減表為三率)
三率二十五(表距城趾尺數)
四率三十(求得尺數加表十尺得城高)
表式高者約長十尺或八尺短者約長四尺或三尺
其制薄而方廣二寸厚半之首平體直二面中心界
墨就墨路垂線以權鎮之免令欹側表趺鑿空寸許
鐵趾實之以便竪立測高則用高表測深與廣遠則
用短表若測極遠立身高處并用高表至於人目至
足尺寸不一且平視仰窺杪分輒移目足前後亦多
難定酌用一身表約高四尺其表端立一窺筩如荻
管大長五六寸以竹與五金為之綴於表端設機仰
俯目測更確
表測深井不知深(謂水面以上至井口非謂水深也)量井徑五尺以
三尺表立井沿從表末俯望與下對面水際相參直
人目入井徑四寸問井深
一率四(目入井徑寸數)
二率三十(表高寸數)
三率四十六(井徑減目入寸數)
四率三百四十五(井深寸數)
表測遠江不知闊就江沿立表高三尺八寸却後一
丈六尺望表末與對岸水際相參直人目高四尺問
江闊
一率二(人目減表寸數)
二率一百六十(人足距表寸數)
三率三十八(表高寸數)
四率三千零四十(江闊寸數)
又如大湖不知闊幾何里湖濱有石壁直高六十五
丈即邊壁立表高三尺八寸却後二丈五尺望表末
與對岸水際相參直人目高四尺問湖闊
一率二(人目減表寸數)
二率二百五十(人足距表寸數)
三率六千五百三十八(壁表相并寸數)
四率八十一萬七千二百五十(湖闊寸數以里法三百六十步步法)
(五尺通之得四十五里一白四十五步)
兩表測廣城墻不知東西之廣於城東北隅直北四
十步立東表於東表正西三十步立西表乃從東表
直北行二步望西表與城西北角相參直問城廣
一率二(人足距東表步數)
二率三十(兩表相距步數)
三率四十(東表距城步數)
四率六百(求得步數加兩表間三十步得廣)
四表測遠山不知遠近指山趾一石或樓閣樹木為
標乃立左兩表前後相距十二步與所指標相參直
次從左兩表平行向右立右兩表三面表間相距各
十二步却從右後表平行向右望右前表與所指標
相參直人立處距右後表二尺問山石距前表遠
一率五之二(立處距右後表尺數化為步數)
二率十二(右兩表間步數)(按右例四表中間正方或作長方形亦可)
三率十二前(兩表間步數)(耳)
四率三百六十(石遠步數)
按右諸例皆句股容方及容長方以餘句求餘股法
亦以小句股比類求大句股也以下各例其理大略
皆同惟重測為稍異耳
四表測遠又法山不知遠指山趾一石測之先立甲
表從甲表望山石為大股次於甲表之右(或左亦同)任意
遠近立乙表甲乙表間為大句(句股之角須令正方下小句股同)次
於乙表之右後任意遠近立丙表與乙表及山石相
參直乙丙表間為小句又於丙表之右前立丁表與
甲乙表相參直丙丁表間為小股且如小句三步小
股二十四步大句四十步問山石去甲表遠
一率三(小句步數)
二率二十四(小股步數)
三率四十(大句步數)
四率三百二十(石遠步數)
兩表重測廣遠方城隔水不知城東西廣幾何及去
城多遠遥對城東北隅之直北立東表於東表正西
四十步立西表齊人目處以索連之乃從東表直北
行去表十七步遙望城西北隅入索東端十步又直
北行去表七十二步遙望城西北隅與西表相參合
問城廣及去表遠法先求景差
一率四十(東西表相距步數)
二率七十二(後北行距表步數)
三率一十(入索步數)
四率一十八(景差步數)
次求城廣
一率一(前北行距表減景差餘步數)
二率三十(東西表相距減入索餘步數)
三率一十七(前北行距表步數)
四率五伯一十(求得步數加表間四十步得城廣)
次求城遠
一率一(同上)
二率五十四(後北行距表減景差餘步數)
三率一十七(同上)
四率九伯一十八(城遠步數)
重表測高遠海中有島不知高遠立二表各高一丈
二尺前後參直相距一百六十步從前表退行六十
九步三尺望島峰與前表端齊又從後表退行七十
步望島峰與後表端齊人目高三尺問島高
一率二(前後退行距表步數相減餘尺數)
二率九(表減人目高尺數)
三率八百(前後表相距步數化為尺數)
四率三千六百(求得尺數加表十二尺得島高)
次求島去前表遠
一率二(同上)(按例若以後退行距表步數為三率即得島去後表遠也)
二率八百(同上)
三率三百四十八(前退行距表步數化為尺數)
四率一十三萬九千二百(島遠尺數)
按右例與前兩表測廣遠其理本同前兩表間横索
以測廣此竪表以測高無以異也但前兩表横索只
如一表而距表或近或遠以再測之此用前後表兩
測之其法小異耳然前例若於前兩表之北相距五
十四步更立後兩表横索如前而北行距東後表十
八步望城西北隅亦當入索十步則置東西表間四
十步不算竟以入索十步為準而前北行十七步後
北行十八步前後表間五十四步與右例全無異矣
所求景差即是移表向後通其意者法皆一貫也
矩測高城不知高距城趾二丈四尺以矩測之目窺
通光與城頭相參直權線在直景八度人目高四尺
問城高
一率八(直景度)(按矩測與表同理若已知高欲求遠者亦以一二率互換而以)
二率十二(矩度)(城高減目為三率也)
三率二十四(距城尺)數
四率三十六(求得尺)數(加目高四尺得城高)
又如牆不知高距墻址三丈如法測之權線在倒景
八度人目高四尺問牆高
一率十二(矩度)
二率八(倒景度)
三率三十(距墻尺數)
四率二十(求得尺數加目高四尺得牆高)
矩式以銅版或堅木為四角正方形與楸枰相似甲
角乙角立兩耳各通一竅名曰通光以便窺望若不
設兩耳即立相等兩小表或安一通光之管皆可甲
角為矩極系線任其下垂以權鎮之甲角至丙角斜
界一墨路分矩面為兩乃自乙至丙角分直景度丁
角至丙角分倒景度度各十二界墨勻分墨路俱從
邊起望矩極斜行每度或更分為三分五分至十二
分愈細則法愈密矣用時甲昂乙低測高目切乙角
測深與遠目切甲角窺通光與所測物相參直任權
線下垂値何度以算推之
共矩用手持未免動搖又目足游移不易審定宜製
一表高四尺或五尺置矩其上轉動以機至測廣别
是一法以矩平置之若向南測物身在東偏則令通
光與東角相參直斜望西角入矩何度乃依法推算
但目望西角取準亦難宜更立一短表斜向前數尺
與西角參直然後引矩極之線屬之表端視線切何
度方為精審直景者句景也倒景者股景也持矩
向日令日光正穿通光之兩竅若權線適在兩景中
間是為句股平分即各物在地之景皆與其物之高
等若在直景度則景必較短在倒景度則景必較長
此二景之義也(假如在直景四度為矩度三之一則凡物景皆當其物三之在倒景四)
(度則凡物皆當其景三之一故可量物景以測其高亦可從物高以測其景量景測高略同前測高例從)
(高測景略同後測遠例)今以矩向所求物測望者則亦可前却
其步使權線適在兩景中間旣句股平分知句即得
股知股即得句矣其不然者分别兩景算之如當以
直景度為一率矩度為二率而遇倒景則以矩度為
一率倒景度為二率也(亦可變倒景為直景而仍為一率然不如一二率易位之)
(便)其當以倒景度為一率者倣此更有重測之術以
前後測所値景度之較為一率而使當直得倒當倒
得直則必須變倒為直或變直為倒其變之法以矩
度自乘為實以所値度為法除之即得變度如倒景
三度以矩度自乘得一百四十四為實以三為法除
之得四十八為直景度如倒景六度五分度之二以
除一百四十四得二十二度二分度之一為直景度
也變直為倒亦如之
矩測深井不知深量井徑五尺以矩測之目窺通光
與近身井沿及對面水際相參直權線在直景三度
問井深
一率三(直景度)
二率十二(矩度)
三率五(井徑尺數)
四率二十(井深尺數)
又如池不知深已知池徑二丈四尺如法測之權線
在倒景七度問池深
一率十二(矩度)
二率七(倒景度)
三率二十四(池徑尺數)
四率一十四(池深尺數)
矩測遠溪不知闊溪岸直高八尺人立岸邊以矩測
之通光與對岸水際相參直權線在倒景三度人目
高四尺問溪闊
一率三(倒景度)
二率十二(矩度)
三率十二(人目溪岸并尺數)
四率四十八(溪闊尺數)
矩測廣城牆不知東西之廣於城東北角直北相距
三十步以矩測之通光與城東北角相參直斜望西
北角入矩倒景一度五分度之一問城廣
一率六(倒景度通為分數)
二率六十(矩度通為分數)
三率三十(距城步數)
四率三百(城廣步數)
重矩測高遠山不知高遠以矩測之通光與山頂相
參直權線在倒景九度却後直行距前測處八十步
如前測之權線在倒景八度人目高四尺問山高
一率二(兩倒度俱變直度相減餘度數)
二率十二(矩度)
三率四百(兩測處相距步數化為尺數)
四率二千四百(求得尺數加目四尺得山高)
次求山去前測處遠
一率二(同上)
二率四百(同上)
三率十六(前測倒度變為直度)
四率三千二百(山遠尺數)
按重矩測廣遠者依前測廣法而重之遇直景皆變
為倒景其列率則與重表測高遠同盖横為廣竪為
高一理也知此可以通彼不復為例
重矩測深遠石壁濱江人立壁上不知横截江水其
遠幾何及石壁直下至水面幾何深者邊壁竪木木
旁垂繩以取端直乃於石上附木用矩測之令通光
與垂繩相並斜望對岸水際入矩倒景四度五分度
之二却升高去前測處一丈如前測之入倒景四度
五分度之四問水遠
一率二(兩倒景相減餘分數)
二率六十(矩度通為分數)
三率一十(兩測處相去尺數)
四率三百(水遠尺數)
次求前測處至水面深
一率二(同上)
二率一十(同上)
三率二十二(前測倒度通為分數)
四率一百一十(壁深尺數)
按此乃以測廣法測遠以測遠法測深也法無多端
特用有變化耳(右一條新訂)
半矩尺測遠溪不知闊就溪沿立表高五尺以矩尺
綴表端矩角與表端齊從矩角望矩外端與對岸水
際相參直乃回望矩内端所指處平地去表四寸問
溪闊
一率四(尺指處距表寸)數
二率五十(表高寸數)
三率五十(同前)
四率六百二十五(溪闊寸數)
按半矩尺若於兩端俱畫分寸以測高深廣遠亦與
矩度及表相類而不如矩表之便故略而不論此特
取其簡易者附矩表之後云更有水景測高法置盂
水(或用鏡亦同)稍推移之令人目見所測物景正當水之
中心乃以人目至足為小股人足至水心為小句水
心距所測物之趾為大句以求大股又有日景測高
法量所測物景别立短表量其景乃以表高為小股
表景為小句物景為大句以求大股二法若遇遠峰
遙島旣不免於技窮而且目取水心之景則分寸易
差日當隂晦之時則測量恐廢俱非通術吾無取焉
九章錄要卷十一之三
