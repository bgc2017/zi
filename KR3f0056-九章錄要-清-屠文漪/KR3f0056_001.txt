九章錄要卷一
松江屠文漪撰
乘除諸法
九章乘除之法各有不同因以分著各章其通用者
宜先講也具詳於左
并乘并除算以速見巧乘或屢乘除或屢除不若一
乘一除之捷也假如有數須用一十五乘復一十八
乘者直以二百七十乘之(先以十五與十八相乘)餘可意推其
在除法尤以并為便蓋使分除而前除不盡以後必
用零除之法仍是并除而更多事固不如先并也惟
前除適盡則後除雖有零餘亦當無幾特便於命分
而并除者餘實反多然約之亦正相同耳
分乘分除再三乘除不若一乘除之便而亦有時宜
用分者不可以一律拘假如有數須二百四十五乘
(凡為四十九者五)則先以五乘之復以七乘之又以七乘之
既無易誤之患而算較捷也其在除法則須審量何
也恐前除不盡而後仍用零除也蓋以法除實或不
能盡者非必如三六七九等除雖破實之一為十為
百與千(如實米一石破為十斗為百升為千合之類是也)而終不盡也即如
二四五八等除但破實之一為十與百千自無不盡
而若不破實則仍不盡矣前除既破實以至於盡後
除勢不中止此於命分反遠特求分釐數者宜之耳
夫既已命分而以母除子亦得分釐數既得分釐數
而以原法乘之亦可命分二者固亦相通然而各自
取捷豈須借徑此其宜審者也更恐前除破實且不
盡則雖求分釐數亦未能精細故所分之除法孰先
孰後(大抵二四五八等除宜居前三六七九等除宜居末)又不可不審總之運
算之巧存乎一心非言所可悉矣假如有銀四百
五十兩用一百六十八除若并除得二兩又一百六
十八分兩之一百一十四即不復破實細除但約之
為二十八分兩之一十九而可以命分矣若分除者
先用三除次八除次七除(以原數四百五十故先用三除若係三百五十便當)
(先用七除次八次三也)得二兩六錢七分八釐五毫七絲又七
分絲之一(尚可再除而數微已甚矣)倘欲以兩命分則惟二兩整
數已定外餘須以原法乘之乃得一百一十四之數
仍再約之反不捷也(右一條新增)
乘除相減歸一法數須乘除並用而可用乘省除或
用除省乘則歸一尤為至便如數須一十八乘復三
除者直以六乘之須四乘復十二除者直以三除之
其法乘數多則從乘除數多則從除而必先取乘除
兩數以少除多除之可盡即用除得之數不可盡者
不能歸一也省乘用除倘有零餘則約分簡易更非
原數乘除之比(右一條新訂)
兩數一半一倍乘法置兩數欲相乘者若倍其一半
其一而乘之所得數同如一數五百二十五一數三
十二倍上數為一千零五十半下數為一十六乘之
視以原數相乘者捷矣此特宜於數之少者蓋直可
以臆計而不煩布算也(右一條新增)
倍除法置兩數欲以法除實者若倍其法除之所得
數亦倍之即應得之數如有數須四十五除則用九
十除須一百三十五除則用二百七十除亦倍所得
數捷於以原法除也遇零分欲求分釐數者依此除
之若欲命分則仍其子還用原母(即原法也)以命之或須
約者更約之滿原母者歸整為一數俱不用倍(右一條新)
(增)
乘除通用法二乘與五除同二除與五乘同(置銀十兩以二)
(乘之得二十兩以五除之得二兩其差十倍然而可通用者其乘除俱得二數則同耳)四乘
與二五除同四除與二五乘同(其差百倍)八乘與一二
五除同八除與一二五乘同(其差千倍)
以加減代乘法假如有數須八乘者即於實下一位
減二若實數係五二五當減一十則於實之本位減
一也有數須一零五乘者即於實下第二位加五若
實數係二二五當加一十則於實下一位加一也加
減俱從小數始
三率準測乘除法數有已知者因以測所未知則列
前三率求後一率先定三率之位第一率與第三率
相準第二率與未知之第四率相準如穀準穀錢準
錢之類乃以二率三率相乘為實以一率為法除之
得四率為所求數舊名異乘同除(左例原銀與原米是為同今銀與原)
(米是為異)
假如原有銀三十六兩糴米四十八石今銀六十三
兩問米幾何
一率原銀三十六兩
二率原米四十八石
三率今銀六十三兩
四率八十四石為今米數
右法若先以一率除二率得數乃以乘三率或先以
一率除三率得數乃以乘二率所得四率皆同但除
之不盡必用零乘之法則不若從前先乘後除為捷
(凡數須乘除並用者每以乘居先倣此)
右法覆算以二率三率相乘如前以四率除之仍得
第一率若以一率四率相乘以二率除之得三率以
三率除之得二率
三率化多為寡乘除法别求一通數可以除盡率中
之兩數者(其一必係第一率其一或第二率或第三率)即以通數除率數
所得數列本率下以代率數乘除如前無通數者則
否
一率三十六三(此以十二為通數)
二率四十八四
三率六十三
四率八十四
又式
一率三十六四(此以九為通數)
二率四十八
三率六十三七
四率八十四
三率易位乘除法前法以原銀原米相連置一二率
而今銀置三率蓋以二率視四率猶以一率視三率
三率視四率亦猶一率視二率其數可例推也若如
左例原珠數多其價數反少今珠數少其價數反多
必以一率與三率互換其位而後三率之視四率亦
猶一率之視二率矣乘除如前得所求數舊名同乘
異除(若如前置率則當以一率二率相乘以三率除之)假如原有小珠五
十顆今有珠稍大三十顆其總重適等原珠共價銀
一十二兩問今價幾何
一率今珠三十顆三(以十為通數)
二率原價十二兩
三率原珠五十顆五
四率二十兩為今價
又如有物一枚以稱稱之稱小不及其錘重十兩外
加一錘重八兩稱之得三十五斤依小稱算該幾斤
一率原錘十兩二(以五為通數)
二率今重三十五斤七
三率并兩錘十八兩
四率六十三斤為實重數
又如原稱稱物重三十五斤失原錘欲别作錘配之
不知輕重却借一錘重十兩以較原稱之物得六十
三斤問原錘重
一率原重三十五斤
二率今錘十兩
三率今重六十三斤
四率十八兩為原錘重
(此即前例一率四率相乘而以二率除得三率也)
三率重測法數或繁襍非三率可盡當疊用三率之
法次第推之
假如原母銀五十兩三月得子銀四兩今母銀二百
兩欲得子銀二百兩須幾年
一率原母五十兩
二率原子四兩
三率今母二百兩
四率十六兩為今母三月之子
又
一率子十六兩
二率三月
三率子二百兩
四率三十七月二分月之一為所求數
右例亦可用并法
一率原子四兩
二率原母乘三月得一百五十兩
三率今須子二百兩
四率七千五百兩為今母乘月之數再以今母除
之得月數
又如客販布賣之每匹二錢即母銀百兩已得息三
十兩設每匹賣二錢四分則百兩獲息幾何
一率已得息并母一百三十兩
二率母一百兩
三率布價二錢化二十分
四率十五分又十三分分之五為每匹母銀
别有捷法應補於後
一率二十分
二率一百三十兩
三率四分
四率二十六兩
并三十兩得五十六兩
又
一率每匹母十五分又十三之五
二率布價二錢四分内息八分又十三之八
三率母一百兩
四率五十六兩為所求息數
又捷法
一率二十分
二率一百三十兩
三率二十四分
四率一百五十六兩
此為母子并數
三率并乘并除法數雖繁襍而可歸并入三率之内
則以三率盡之
假如煉礦求銀初火得三之二再火得七之五又火
得四之三凡三火得銀七十五兩問原礦幾何
一率三子相乘得三十
二率三母相乘得八十四
三率煉得銀七十五兩
四率二百一十兩為原礦
又如原有綾八匹換紗二十匹原紗三十匹換布一
百匹原布六十匹換錦二匹今有綾一十八匹問換
錦幾何
一率原綾紗布乘得一萬四千四百
二率原換紗布錦乘得四千匹
三率今綾一十八匹
四率五匹為換錦數
乘除先化大小數法凡數大小雜見不便相乘除則
先以大數化為小數假如原有銀六錢買絲七兩今
有銀五兩問買絲幾何此因銀數有錢復有兩須化
兩為錢其絲自作兩算不必化錢也大凡同類者須
化殊類則否(遇多數取最小數為主以大數化之倣此如一十二兩三錢四分化為一千二)
(百三十四分之類)
一率六(原銀錢數)
二率七(原絲兩數)
三率五十(今銀化為錢數)
四率五十八又三分之一(今應得絲兩數)
右例亦可以錢從兩化之而不如前法之捷
一率五分之三(原銀化為兩數)
二率七(原絲兩數)
三率五(今銀兩數)
四率五十八又三分之一(得絲兩數同前)
又如原銀六錢二分五釐買絲七兩今銀一百三十
二兩問買絲幾何此若以大數化小則原銀今銀當
悉化為釐而原銀數固可以兩命分又不如從兩化
之為便所貴乎隨宜通變者也(因今銀是以兩計而化之非為絲以兩計)
(也)
一率八分之五(原銀化為兩數)
二率七(原絲兩數)
三率一百三十二(今銀兩數)
四率一千四百七十八又五分之二(今應得絲兩數)
(右一條新增)
九章錄要卷一
