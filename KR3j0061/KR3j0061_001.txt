藝彀卷上明鄧伯羔撰
逸詩
三百篇逸句有翹翹車乘招我以弓豈不欲往畏我友
朋有君子有酒小人鼓缶有雖有絲麻無棄菅蒯雖有
姬姜無棄蕉萃凡百君子莫不代匱有祈招之愔愔式
昭德音思我王度式如玉式如金形民之力而無醉飽
之心有俟河之清人夀幾何兆云詢多職競作羅有馬
之剛矣轡之柔矣馬亦不剛轡亦不柔志氣麃麃取予
不疑有棠棣之華偏其反而豈不爾思室是遠而有魚
在在藻厥志在餌有九變復貫知言之選有羽觴隨波
有皎皎練絲在所染之有將欲毁之必重累之將欲踣
之必高舉之有墨以為朗狐狸而蒼有涓涓原水不壅
不塞轂既破碎乃大其輻事以敗矣乃重太息有四牡
翼翼以征不服親省邊垂用事所拯有驪駒在門僕夫
具存驪駒在路僕夫整駕有行百里者半于九十有樹
德莫如滋除害莫如盡有曾孫侯氏四正具舉大夫君
子凡以庶士小大莫處御于君所以燕以射則燕則譽
有昔吾有先正其言明且清國家以寧都邑以成庶民
以生誰能秉國成不自為政卒勞百姓有如霜雪之將
將如日月之光明有國有大命不可以告人妨其躬身
有長夜漫兮永思騫兮大古之不慢兮禮義之不愆兮
何恤人之言兮有鳳凰耿秋其翼若干其聲若簫有鳳
有凰樂帝之心右藝苑巵言略已采摭兹為廣其十之
八政不免尚有掛一之嫌
子史傳記語似詩
高山嵯峨巖石磊落傾側縈迴下臨峭壑行者攀緣牽
援帶索(袁崧山川記)蛟之為魚其子既育驚必歸母還入其
腹小則如之大則不復(楊孚交州異物志名)火浣之布入火不滅
布則火色垢則布色出火而振之皎然凝乎雪(逸周書)高
不絶山阜跛羊升其顛深不絶涓流孺子浴其淵(牟子)孔
子辭廩丘終不盗帶鉤許由讓天下終不利封侯(淮南鴻烈)
(解)神丘有火穴光景照千里崑崙有弱水鴻毛不能起
(玄中記)日南有野女羣行不見夫其狀皛且白裸袒無衣
襦(唐蒙博物記)美色不同面悲音不共聲(王充論衡)片玉可以琦
奚必待盈尺(抱朴子)數術窮天地制作侔鬼神(後漢書張衡傳論)
老聃有遺言貴知我者希(揚雄解嘲)市聲不入耳俗軌不至
門(孫覿與胡樞密書)事業與功名不直一桮水(洪邁夷堅志)駿馬養
外廐美人充下陳(戰國策)觸露不搯葵日中不剪韭(埤雅)良
將如收電可見不可追(抱朴子)急行無善步促柱少和聲
(王充論衡)南遊罔䆡野北息沉墨鄉(淮南鴻烈解)盛旱拆三州長
波含五岳(徐陵與楊遵彦書)女愛不敝席男歡不盡輪(鬼谷子與蘇秦)
(張儀書)御馬不釋策操弓不反檠(孔子家語)餓狼守庖廚饑虎
牧牢豚(仲長統昌言)代馬依北風越鳥翔故巢(吴越春秋)荆工不
貴玉鮫人不貴珠(韓詩外傳)蠧蝝仆柱梁蚊䖟走牛羊(新序)青
崖若點黛素湍如委練(羅含栢中記)洞庭對岳陽脩眉鍳明
鏡(栢中記)跣跗被商舄重譯吟詩書(王充論衡)白璧不可為容
容多後福(後漢書左雄傳)明月不妄映蘭葩豈虚鮮(郭璞)新霽清
暘升天光入隙中(佛經)日從濛汜出照樹初無影(佛經)隴坂
縈九曲不知高幾里(三秦記)高樹翳朝雲文禽蔽綠水(應璩)
(與滿公琰書)鳳不憎山栖龍不羞泥蟠(唐書王績傳)破鏡不重照
落花難上枝(洞山語錄)希蹤三輔豪馳聲九州牧(孔稚珪北山移文)
請迴俗士駕為君謝逋客(北山移文)所好生毛羽所惡成瘡
痏(張衡西都賦)客賦醉言歸主稱露未晞(張衡南都賦)幽思絢道
德摛藻掞天庭(左思蜀都賦)通池既已夷峻隅乂以頽(鮑照蕪城)
(賦)蟋蟀俟秋吟蜉蝣出以隂(王褒聖主得賢臣頌)恩從祥風翺德
與和氣游(聖主得賢臣頌)舉動迴山海呼吸變霜露(後漢書宦者𫝊論)
英辭潤金石高誼薄雲天(宋書謝靈運𫝊論)楚師屠漢卒睢河
鯁其流(劉峻辨命論)吐漱興雲雨呼吸下霜露(劉峻廣絶交論)蛟龍
得雲雨終非池中物(三國志)賢哉二大夫(漢書疏廣傳)士亡不
可容(漢書丙吉傳)摛藻如春華(班固荅賓戲)進無望三事(張敏頭責子羽)
(文)游子悲故鄉(漢書高帝紀)人生如朝露(漢書蘇武傳)蛟龍失雲
雨(蕭方等三十國春秋)玉英出藍田(范子計然)山野生蘭芷(王符潛夫論)疾
雷聞百里(枚乘)渭川千畆竹(史記貨殖傳)兩雄不並棲(三國志)懶
與慢相成(稽康絶交書)舒向金玉淵海卿雲黼黻河漢(劉峻廣絶)
(交論)歡與麋鹿同羣(廣絶交論)落霞與孤鶩齊飛秋水共長天
一色(王勃滕王閣序)澗戶摧絶無與歸石徑荒凉徒延佇(北山移文)
昔聞投簮逸海岸今見解蘭縳塵纓(北山移文)天長地久歲
不留俟河之清祗懷憂(張衡思玄賦)春宫閟此青苔色秋帳
含兹明月光(江淹别賦)登山臨水送將歸(張衡思玄賦)無令但索
長安米(漢書東方朔傳)天子之馬走千里(穆天子𫝊)右已屬&KR0008;林伐
山所采兹為損其三之一益其五之二耳
宋史雷簡夫傳
蘇明允閉戶讀書通六經百家之說下筆頃刻數千言
人無知者知明允自簡夫始簡夫為雅州上韓忠獻公
書曰不獲搢版約袂傳致蘇洵文於几格間以豁公之
視聽也上張文定公書曰洵天下竒才今人欲糜珠虀
玉躬執匕箸飫其腹中恐他饋傷之上歐陽文忠公書
曰必若知洵不以告人則簡夫為有罪夫明允見稱於
三公三公知洵於簡夫簡夫知人之明好士之量寧出
三公下邪傳不錄錄其治渠築砦數事而已尚論古人
者知簡夫於𫝊外可也
曹子建三良詩
子建不遇登庸展親之朝才無所試其志行可憫矣所
詠三良詩功名不可為忠義我所安獨謂子車氏三子
已邪楊脩以倚注遇害丁儀丁廙以希意族滅鎩其羽
翰嚴其檻杙子建視吾身已死而三子為殉耳長夜冥
冥一往不還吁可勝悼哉
邢璹注書
唐四門助教邢璹注周易略例可謂深得輔嗣之情者
也注疏載其說不暴為璹注讀者疑於康伯集解載其
說不暴為璹注讀者疑於鼎祚
亖
亖字書俱曰古文四字其實非四字即古二字耳考之
字書如人作尣巛作&KR0034;亦作□幽作&KR0034;申作&KR0034;余作&KR0034;
此類頗多劉原父得商洛之鼎其銘云惟十有亖月旁
死魄蔡君謨問十有四月者何原父不能對宛委餘編
檢括異字亖音丁沃張六二切又别為義
揚楊二姓
揚雄其先出自周伯僑以支庶初食采於晉之揚因氏
焉漢書有楊敞楊惲楊僕楊王孫諸人俱不為著所出
於雄獨云然可見雄揚從才與他楊從木異矣東漢太
尉震震子秉秉子賜賜子彪彪子脩系亦不詳於史第
脩荅臨淄侯牋曰吾家子雲老不曉事似應從才旁之
揚也今世揚姓不復見唯楊多望耳湯義仍送趙舍人
守永昌追憶楊用脩太史詩家家能說子雲玄胡孟弢
别楊懋功北上詩最愛楊雲偏寂寞偕雩社諸子飲楊
祠部宅詩探竒聊得太玄經飲楊祠部岫雲亭詩玄草
圖書四壁開李于鱗寄贈漢陽楊明府詩滿朝誰不薦
雄文送楊山人詩白頭不厭太玄經王元美答汝南周
令嘗師事楊用修詩弟子能師蜀國玄故少司馬楊師
邀游城南詩寂寞誰當問守玄凡此皆揚楊雜用不復
識别足為學古之累
蘇王門人
文獻通考引後村紀考亭論半山東坡門人寧取吕吉
甫不取秦少游其說以為吉甫猶看經書少游翰墨而
已竊謂惠卿經書於世務何補觀之翰墨於名教何損
考亭去取殆弗然也暇日當檢文集語錄為先生暴之
朱子論杜詩
朱子嘗謂杜詩多誤字欲為作攷異而未暇也舉其風
吹蒼江樹雨洒石壁来謂樹字無意思當作去字以對
來字又舉其鼔角滿天東謂蜀有天漏之說當是漏天
東也改滿為漏却好改樹為去點金作鐵子美若有天
幸者仲晦一生無暇
光武賜竇融璽書
文不費辭而大有愈於費辭者如光武賜竇融璽書方
蜀漢相攻權在足下舉足左右便有輕重前者武涉說
韓信當今二王之事權在足下足下右投則漢王勝左
投則項王勝蒯通說韓信當今兩主之命縣於足下足
下為漢則漢勝與楚則楚勝涉通稱善為說辭而所說
信者辭甚拙俱不逮璽書雋永之味
史漢互有脫略
史記留侯世家四人各言名姓曰東園公甪里先生綺
里季夏黃公漢書張良𫝊則不著其名荀悅漢紀帝問
汲黯曰吾欲興政治法堯舜何如漢書汲黯𫝊但曰吾
欲云云而略其辭趙后之立王仁有諫疏漢紀具載而
班氏不錄李廣拜北平太守請霸陵醉尉俱至軍而斬
之上書自陳謝武帝不較下詔褒答曰報忿除害捐殘
去殺朕之所圖於將軍也漢書備記之而史記止載廣
事不及褒答之語凡此數處脫略苟且不可謂辭達而
已也
古人姓字不顯
古人姓字不經見者堯姓伊祁少昊名摯字青陽帝嚳
名夋成湯字高密高帝父太公名煴字執嘉(見皇甫謐帝王世紀)
又名耑(見後漢書注)伯益一名化益(見世本)逢蒙之弟名鴻超
(見列子)叔孫通名何丁公名固(見楚漢春秋)董永所從貸錢富
人姓裴(見大明一統志)壺關三老茂姓令狐(見荀悅漢紀)楊王孫名
貴(見西京雜記)陳仲子字子終東園公姓轅名秉字宣明夏
黃公姓崔名廓字少通綺里季姓朱名暉字文季甪里
先生姓周名述字元道(見皇甫謐高士𫝊)嚴君平名遵李仲元
名弘(見三國志秦宓𫝊)佛圖澄姓濕(見邢州寺碑)苻子名朗(見隋書藝文志)
侯芭字鋪子(見論衡)花卿名驚定(見舊唐書)孟軻字子輿一字
子居(見聖證論)鬼谷子姓王名誗(見續仙𫝊)道安姓帛(見高僧傳)李密
變姓名劉智遠(見唐書)壺公姓施名存孔子弟子(見真誥)又
姓謝名玄(見丹臺錄)老子父名乾字元杲(見前凉錄)百里奚字凡
伯吕安字仲悌(見楚先賢傳)文翁名黨字仲翁(見張崇文歷代小誌)衛
夫人名鑠字茂漪(見翰墨志)竇滔字連波(見武后記)韓湘字北渚
(見唐登科記)綠珠姓梁(見小𫝊)浮丘公姓李(見列仙𫝊)王子年名嘉
(見丹鉛總錄)佛印姓名謝端卿(見真珠船)孫叔敖名饒(見碑)范蠡字
少伯朱張字子弓(見古言)計然姓辛字文子(見意林)計然一
名研一名倪仲雍字孰哉(見史記索隠)高帝兄仲名喜申公
名培曹參字敬伯(見史記注)項伯名纏鄭子真名樸(見漢書注)子
産一名美(見左傳注)許由字仲武(見莊子釋文)楚狂接輿姓陸名
通伯樂姓孫名陽師曠字子野(見莊子疏)箕子名餘胥(見司馬彪)
(莊子注)莊周字子休(見列子注)張良之祖名去疾(見荀子注)白玉蟾
姓名葛長庚字瓊琯(見建寧府志)曹操一名吉利(見三國志)吕巖
字洞賓初名紹先(見聽雨紀談)臯陶字庭堅孤竹君姓墨名
台(見孔叢子注)孤竹君中子名仲遼(見周曇詠史詩)伯夷名允一名
元字公信叔齊名智字公達彭祖姓籛名鏗(見論語疏)易牙
名亞(見孟子疏)蒼頡姓侯剛氏(見古篆文注)杜康字仲寧(見文選注)公
孫弘字次卿(見鄒長倩書)一字季(見史記本傳)伏生名勝字子賤
(見碑)失馬塞翁姓李(見高谷詩序)李密令伯一名虔(見本傳)陸遜
初名議袁粲初名愍孫盧鴻當名鴻一(見宛委餘編)杜季良
名保龍伯高名述趙岐初名嘉字臺卿(見後漢書)陳師道一
字履常秦觀一字太虚真德秀一字景元柳開仲塗初
名肖愈字紹元范仲淹初姓名朱說(見宋史)宋齊丘字子
嵩(見文獻通考)一字超回僧一行姓名張璲(見續博物志)石勒初
名㔨(見晉書載記)支遁姓關竺道?智永智果姓王道安姓
衛慧遠姓賈寳誌姓朱玄装姓陳名禕玄暢姓趙懷素
姓錢齊巳姓胡貫休姓姜辨才姓袁(見𫝊燈錄高僧法書要錄等書)
唐選宋詩
周伯弜集三體唐詩詩話云杜常方澤在唐詩人中名
姓不顯而詩句驚人孫公談圃直以為宋人近註三體
者亦引談圃而不正指其非唐人蓋不欲顯選者之失
耳范蜀公文集中有手記一卷記其一時交游名流中
有杜常名姓下註曰詩學又宋史有杜常傳云杜常太
后之姪能詩以史與談圃手記參之為宋人無疑矣元
遺山集唐詩鼓吹以宋胡宿詩入選宿在宋史有𫝊文
集今行於世所選諸詩在焉洪景盧編唐詩絶句七言
七十五卷五言六言二十五卷卷各百首凡萬首上之
重華宫可謂博矣而多有宋人竄其中如李九齡郭震
滕白王嵒王初之屬
牟融理惑
後漢牟融以司徒茂才為豐令代鮑昱為司隸校尉代
包咸為大鴻臚代鮭陽鴻為大司農代伏恭為司空代
趙憙為太尉傳稱其舉動方重得大臣節范遷薦其忠
正公方經行純備宜在本朝然則古所稱邦之司直融
其人也别所𫝊理惑論三十七篇背五經向異道誠不
免當世之譏其曰道之言導也導人至於無為牽之無
前引之無後舉之無上抑之無下視之無形聽之無聲
四表為大綩綖其外毫釐為細間關其内故謂之道惟
此語大醇他多疵纇矣其自序未仕時事了了本傳不
載傳言牟融字子優北海安丘人以肅宗建初四年薨
融自序靈帝崩後天下擾亂將母避世交趾年二十六
歸蒼梧娶妻時與地俱不相當是論宜非融作抑其時
别有同姓名者
榮華牝牡
爾雅木謂之華草謂之榮七諫(東方朔)好桂樹之冬榮則
木也九思(王逸)齧芝華兮療饑則草也說文飛曰雌雄走
曰牝牡南山(齊)雄狐綏綏則走也匏有苦葉(弼)雉鳴求
其牡則飛也
醋酢耐能古字更用
儀禮祝酌授尸尸以醋主人醋代酢說文關東人謂酢
曰酸酢代醋禮運聖人耐以天下為一家耐代能鼂錯
𫝊胡貉之地其人密理其性能寒能代耐
黃初平
黃初平牧羊遇道士引至金華山石室中四十餘年其
兄初起尋之不獲人有言金華山中有一牧羊兒初起
即隨去見初平問羊安在曰在山東往視之但見白石
初平叱之石皆起成羊數萬諸書皆云然近檢華嶽全
集於石羊城仙谷條下亦著此事但改金華為太華二
處華山在華州金華山在婺州援彼飾此殊失故實
說文
始(女之初也)霰(稷雪也)糟(酒滓也)許(聽言也)閔(弔者在門也)庶(屋下衆也)鑰(關下)
(牡也)布(枲織也)弔(問終也)箇(竹枚也)紺(深青楊赤色)各(異詞也)颯(翔風也)蠶
(任絲也)弓(以近窮遠)穉(幼禾也)多(夕相繹也)彈(行丸也)被(寢衣)今(是時也)節(竹約)
(也)篁(竹田也)繭(蠶衣也)緬(微絲也)徐(安行也)微(隠行也)舫(船師也)鞔(履空)
(也)楥(履法也)頗(頭偏也)簀(牀棧也)雄(烏父也)業(賦事也)盧(飯器也)彊(弓有)
(力也)駘(馬脫䘖也)紐(結可解也)締(結不解也)習(鳥數飛也)當(田相值也)羼(羊相厠也)喿(鳥羣)
(鳴也)紛(馬尾韜也)盡(器中空也)豉(配鹽幽尗也)彎(持弓關矢也)塵(鹿行揚土也)替(廢一)
(而下也)籭(竹噐可以取粗去細)暌(違也日月相違)此說文解字之妙也
司(臣司事於外者从反后)叵(不可也从反可)&KR0034;(反正為乏)戍(守邊也从人持戈)也(女隂也象)
(形)各(異辭也从口从夂夂者有行而止之不相聽也)咎(災也从各各者相違也)不(鳥飛上翔不下)
(來也象形)至(鳥飛从高下至地也象形)雋(肥肉也从弓所以射雀)隻(鳥一枚也从又持一隹曰隻二)
(佳曰雙)梟(不孝鳥也日至捕梟磔之从鳥頭在木上)此說文製字之例也
宰(辠人在屋下執事者)願(大頭也)范(草也)盬(河東鹽池袤五十里廣七里周行十五六里)漸
(水出丹陽)爾(麗爾猶靡麗也)知(詞也)衰(艸雨衣也)夏(中國之人也)錢(銚也古田噐)奎(兩髀)
(之間)温(水出犍為)深(水出桂陽南平)溺(水出張掖)每(草盛上出也)歟(安氣也)猥(犬吠聲)
所(伐木聲)頃(頭不正也)翁(頸毛也)巨(規巨也)扇(扉也)蔽(小草)綸(青絲綬也)雖(似蜥)
(蜴而大)蠲(馬蠲也)向(北出牖也)強(蚚也从䖝弘)徽(袤幅又三糾䋲也)醜(可惡也)紿
(絲縈)臭(禽走臭而知其迹者犬也)聊(耳鳴也)爲(母猴也)苟(艸也)叔(拾也)卒(隸人給事者衣)
某(酸果也)困(故盧也从木在口中)過(度也)新(取木也)方(并船也)矦(春饗所射矦也)業
(大版也)蒙(王女也)馮(馬行疾)而(頰毛也)胥(蟹醢也)宋(居也)婆(奢也)終(絿絲也)
此說文義不兼舉之字也
遂(亡也)遑(急也)普(日無色也)逹(行不相遇也)宂(散也从宀人在屋下無田事也)此說文
義若相反之字也
劉(有鎦無劉)免(有㝃無免)希(有稀無希)間(有閒無間)螢(有熒無螢)由(有甹無由)說文漏
字若此未易殫舉也
龍師龍名
大皥氏以龍紀官其可考而知者朱襄為飛龍氏造書
契昊英為?龍氏作甲歷大庭為居龍氏治屋廬渾沌
為降龍氏驅民害隂康為土龍氏治田里栗陸為水龍
氏疏泉源别有莊子老龍氏姓譜古龍氏史記豢龍氏
四子謟䛕
二姓改革之際必有謟䛕之人探其隱而成其姦雖讀
書明理道者猶不免也劉公幹贈五官中郎將詩昔我
從元后整駕至南鄉王仲宣從軍詩籌策運帷幄一由
我聖君謝宣遠九日從宋公戲馬臺詩聖心眷佳節謝
靈運詩良辰感聖心魏宋未受命四子者先巳殊稱加
之矣昔人云古今文人類不護細行鮮能以名節自立
正此類也
蔡邕方孝孺陳東有後
白樂天曰蔡邕無子有一女文姬王元美曰昔人謂邕
無子悉以書授王粲按邕𫝊不言無子有女粲傳止言
此王公孫也有異才吾家書籍文章盡當與之此不足
證其無子羊祜𫝊祜蔡邕外孫也討吴有功將進爵土
乞以賜舅子蔡襲蔡充别𫝊祖睦蔡邕孫也此足證其
有子也宋史陳東𫝊既曰高宗感悟追贈東承事郎東
無子官有服親一人又曰紹興四年加朝奉郎秘閣修
撰官其後二人無子有後自相矛盾矣東弟南撰東行
状乃詳言東先無子後有遺腹名嗣宗耳皇明通紀言
方孝孺繫獄宗族坐死者八百四十七人妻鄭氏與諸
子皆先自經死是孝孺無嗣矣鄭端簡公為吾學編則
曰錄孝孺家時得魏典史澤周旋藏其幼子謝鳴治詩
所謂孫枝一葉是君恩是孝孺尚有嗣也古今書記非
參看不可得其實
僞書
省心錄沈道原作世以為林君復作龍城錄王性之作
世以為柳子厚作元經關朗作世以為王仲淹作化書
譚紫霄作世以為宋超回作劉子劉晝作世以為勰為
歆為孝標作皆非也
王給事
分宜入相之初罪状未著王韜孟給事劾其外謹恪而
内即慆滛陽恭順而隂肆驕横嵩後來招權納賄殘害
忠良日甚一日竟以致敗又嘗奏黜方岳以下大吏數
十人尹崇基志其墓不入劾嚴相事止舉其奏黜方岳
事而不暴其主名此志作於嘉靖中嚴熖薰轑之時也
其仲子維坦刻其遺文止錄劾嚴相疏而不錄奏黜大
吏疏此集刻於隆慶中大吏子孫在事之時也人情避
忌前後不同如此
疥
酉陽雜爼一事大歷末禪師玄覽住荆州陟屺寺道高
有風韻人不可得而親張璪常畫古松於齋壁符載讃
之衛象詩之時稱三絶玄覽悉加堊焉人問其故曰無
事疥吾壁也余釣雪亭成請序於王百谷百谷𫝊草寓
書曰僕不慧而受操觚之役是責盲者以指南也草草
不當足下旨足下其鄙棄之使不露其嫫母也者幸甚
不然僕則猶可足下之疥此亭也將無為羊裘公絶倒
書中疥字義多不解今刊謀野集校者亦不解竄以他
字政不識此字本之前事耳即不足大雅却非杜撰
正史遺事
蜀本無學士文翁遣司馬相如東受七經還教吏民於
是蜀學比於齊魯此見三國志秦宓𫝊而漢書本𫝊無
之關羽長而好學讀左傳略皆上口梗亮有膽氣頗自
負好凌人此見江表傳而三國志夲𫝊無之狄青在樞
府日有狄梁公之後持梁公畫像詣青獻之以為青之
遠祖青謝曰一時遭際安敢自附梁公此見續資治通
鑑而宋史本𫝊無之他如雷簡夫薦蘇洵於張方平韓
琦歐陽脩事如范純仁以麥舟付石延年事史𫝊並不
載以是知博物洽聞纂記家所難也
贗譜
世俗作譜率自先代受姓以來多援聞人以為重又詭
立名字以先後聯屬之若淳安汪氏祖魯侯番陽吴氏
祖季札承𫝊卒葬宛無缺遺先正譏之曰其詳也乃所
以為偽也余撰族譜力翦此弊然猶有不免者按舊譜
系出漢高密侯禹後世由南陽徙平陽右僕射攸避亂
而南弟子綏為南渡祖十七𫝊而綰又一傳而洵武為
吾族迪溪始祖按宋史鄧綰字文約成都雙流人子洵
仁洵武洵武字子常由進士累官尚書左右丞端明觀
文二學士大名尹保大軍節度使知樞密院事特進少
保封莘國公攷其履歷未嘗有事於吾郡何由居迪溪
綏既南矣何年而去雙流此俱不可解者乃宗人有信
其然余曰安知其是有億其不然余曰安知其非是然
則闕疑可爾奈何而仍其故吾有所受之重變祖也姑
存之於家乘而申訂以宋史竊附狄漢臣不妄認遠祖
之義
郡縣卿大夫名位
左傳上大夫受縣下大夫受郡當是時縣之下有郡而
並統於九州今世郡統州州統縣矣王制公卿大夫士
其序也今世榮祿大夫光禄大夫為文官一品之階正
治上卿正治卿為文官二品之勲矣議者謂人文不古
名位倒置愚竊以為此無足怪安知萬世而下馬牛牛
馬不更相命邪
粢盛
粢盛鄭氏周禮注祭祀所用穀也韋昭國語注器實曰
粢在器曰盛朱仲晦孟子注黍稷曰粢在器曰盛文章
緣時代高下如此
邑詩人
邑詩人昔有儲有戴今有張張名祥鳶字道卿所著華
陽洞稿數十卷龔令君稱其踵陶阮之欣適兼徐庾之
溜亮師頎維之風格摭陳杜之高華洵知言也前此有
潘霖孝子之松巖稿有虞書處士之石湖稿霖懷金臺
友人詩云秋燕飛飛送落霞落霞天際是皇家城頭
一片長江水滿目離愁紅蓼花書閒居詩云太平時世
人自閒緩步斜陽獨見山萬里雲開秋色闊紫煙生處
鶴飛還霖性至孝母年九十九霖年七十寒必温暑必
扇未嘗少懈書孝友于兄弟與人交不立城府而襟度
超忽厭薄時榮詩酒自放二人者名在邑乘行掩其言
故不以藝事見稱於世云
美人賦
戴仲綸博洽喜為文自運未稱而論人獨至嘗讀司馬
相如美人賦至弱骨豐肌時來親臣臣乃氣服於内心
正於懷信誓旦旦秉志不回則奮袂呼長卿長卿據爾
所言魯男子不啻也其在卓氏前邪後邪由前則行不
掩言由後則言不顧行時人服其知言
禽經
禽經不經見𫝊是師曠作有曰鴻&KR0008;愛力遇風迅舉孔
雀愛毛遇雨高止有曰鵻上無尋鷚上無常雉上有丈
鷃上有赤有曰風翔則風雨舞則雨霜飛則霜露翥則
露有曰陸鳥曰栖水鳥曰宿獨鳥曰止衆鳥曰雧有曰
鳶以饑鳴鴟以愁嘯有曰鵰以周之鷲以就之有曰水
鳥夜㖡林鳥朝嘲有曰烏向啼背栖燕背飛向宿皆名
言也風鳶類露鶴也霜鷫鸘雨商羊&KR0008;即鴈字赤即尺
字雧即集字
漢官名
工官鹽官鐵官銅官錦官服官羞官尊官渴官林官疇
官湖官陂官樓船官發弩官均輸官橘官(在魚復)苑官挏
馬官洭浦官(在南海)皆秦官名而漢因之雜見於諸傳百
官表不悉載者微乎微者也行冤獄使者(因張敞殺絮舜見)美
俗使者(因何並代嚴詡見)河隄使者(因王延世塞决河見)直指使者(因暴勝之)
(督課郡國見)此不書於百官表豈因事置官事已即罷者乎
藝彀卷上
