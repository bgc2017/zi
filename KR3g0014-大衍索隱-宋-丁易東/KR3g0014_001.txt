大衍索隠卷一宋丁易東撰
原衍
天地之數五十有五而大衍五十先儒扵此每失之鑿
獨朱子以五乘十之說近之至扵四十有九率不過歸
之虚一而己未有得夫五十數與四十九之全者予竊
病焉比游浙右有謂邵子先天兩儀四象八卦合四十
九所虚之一是為太極其說雖異先儒要無牽合傅會
之病予始以為大衍之說不過此耳徐而思之則扵易
中天地五十五數尚有未合固已疑之未幾復得河南
楊氏大衍本原謂四十九與五十皆天地之數各再自
乘而以中數自乘除之者始知四十九真為四十九五
十真為五十非強合之也噫楊氏之說似矣然其為數
必再自乘又以中數除而後得雖無牽強頗非簡易未
必聖人作易初意嘗以管見求之亦既得其說之一二
矣而猶以為未也思之思之而又思之一旦豁然若有
遭扵神眀之通者然後知五十四十九皆天地之數合
而衍之其偶其竒自然而成至簡至易而四象之竒之
策三百八十四爻以至萬有一千五百二十之數胥此
焉出也嗚呼何其數之神如此妙如此契合如此而古
人曾未及之耶抑嘗有知之者而其說不傳耶是未可
知也或曰若子之說則聖人作易之初意果在是而他
說可廢耶曰易道無窮識見有限聖人作易取此四十
九五十之數以神蓍卦之用而天地人物之理無所能
逃豈予之淺見遽可以盡聖人之本心乎且予方其得
以五衍之之說也固未知以數乘除之說也方其得以
數乘除之說也又未知有合而衍之之說也安知後之
學者其說有不出扵予之上者乎若但以先儒之說病
予則咎雖有所不辭理亦當仁不遜云名原衍武陵丁
易東序
(按永樂大典原本原衍並無篇題又翼衍稽衍卷首皆有小序而此獨無之盖亦脫落朱彜尊經義)
(考載有易東自序一篇而世所傳大衍索隠别本原衍卷首亦有易東小序一篇與經義考所引文)
(並相合苐多名原衍三字盖本原衍之序永樂大典則竟佚去而彜尊又誤以為全書之序也今為)
(釐正載入原衍卷首以還其舊云)
天地之數各五合而衍之通得九位一與二為三二與
三為五三與四為七四與五為九五與六為十一六與
七為十三七與八為十五八與九為十七九與十為十
九九位各有竒而五位各有耦置其五位之耦是為五
十大衍之體數也存其九位之竒則得四十有九大衍
之用數也一居其中而左右之位各四有掛一分二揲
四之象焉三與九合五與七合皆成十二四其十二即
以四揲之而合竒與策通成十二之象也左右各二十
有四二十有四者竒與策之中數竒止扵二十四而策
起扵二十四也又二十四者八卦之爻數也二十四而
又二十四則八卦之上又生八卦而上下之體具六十
四卦之象默寓扵其中矣雖然此大衍之數未用以前
所示之象也故掛中位之一而中分之若夫四象之竒
四象之策其數之合者已用之後也下圖詳之或曰
四十九之下為五十故先儒以虚一言之今如此圖則
是四十九之外自有五十矣四十九之外有五十是以
九十九之數強分之也毋乃非自然乎曰此圖竒數得
四十九而耦數得五十以竒耦而分則固自然之理而
非人為矣凡以數而言得五十者但見其為五十而不
見其為四十九得四十九者但見其為四十九而不見
其為五十今竒耦各分而兩數俱存以耦形竒則見其
四十九之下虚其五十之一數矣豈四十九外之五十
果有異扵四十九下之五十耶
朱子曰大衍之數五十而蓍一根百莖可當大衍之數
者二故揲蓍之法取五十莖為一握而置其一不用以
象太極又廬陵羅長源曰以竒數自倍倍之為五十而
一無倍為四十九按此二說雖非余本說而理有近者
盖百莖之蓍置其一不用則九十九也除其用四十有
九則一握之外尚餘五十莖焉若夫以竒數自倍而一
無倍質之余圖則三五七九十一十三十五十七十九
除五位耦數之十其三五七九皆有倍獨一無倍耳
或問耦數五位之十起扵天五地六之後而天一地二
天三地四不與焉何以謂之體數曰生成之數終扵十
十者生成之全數也且大衍之數非十不能衍故謂之
體也惟其體也故遇十則蔵焉用蔵扵十此十之所以
為體也且生成之數扵此乎止焉止非静乎静非體乎
或問四象之竒四象之策數合扵已用之後者何哉曰
夫前數之合者曰三曰五曰七曰九曰十一曰十三曰
十五曰十七曰十九是也若以十九合十七則三十六
老陽之策也十七合十五則三十二少隂之策也十五
合十三則二十八少陽之策也十三合十一則二十四
老隂之策老隂之竒也又以十一合九則二十少陽之
竒也九合七則十六少隂之竒也七合五則十二老陽
之竒也故此圖自五而七以至自十七而十九七位之
中四象之竒之策其脗合神妙盖如是焉若夫五與三
合則為八者卦之數耳而不用者掛天一也曰前圖所
掛者十下之一今圖所掛者正為天一何也曰前圖中
分而掛一故取其兩旁之等而一非真一未用之前所
示之象也此圖所掛乃為真一實數之祖逹諸用而無
定在耳
五與三合為八又為耦扐三與一合為四實為竒扐
乘數具之而此但取八為卦數者盖乘圖乘一為一
故一見扵用合圖一即合二為三而一已隠則一但
合二而不合三故不容取四為竒扐所以八但為卦
數而不以為耦扐且天一巳掛則八亦不見扵用耳
或問一與二為三以至九與十為十九其耦數之得五
十而竒數得四十九則固然矣然以其數之相繼者比
而合之得非人力乎曰此豈人力之所為哉盖見之扵
用相乘數之所自生也夫一一為一不可變也由一一
之一生二二之四是自一而加其三也由二二之四生
三三之九是自四而加其五也由三三之九生四四之
十六是自九而加其七也由四四之十六生五五之二
十五是自十六而加其九也由五五之二十五生六六
之三十六是二十五而加其十一也由六六之三十六
生七七之四十九是自三十六而加其十三也由七七
之四十九生八八之六十四是自四十九而加其十五
也由八八之六十四生九九之八十一是自六十四而
加其十七也由九九之八十一生十十之百是自八十
一而加其十九也夫自一而加其三者一其本方而三
其廉隅也自四而加其五者四其本方而五其廉隅也
以至自六十四而加其十七者六十四其本方而十七
其廉隅也自八十一而加其十九者八十一其本方而
十九其廉隅也則其合數之中已寓乘數之妙矣夫一
一之一既不可變若由二二之四至十十之百其為數
也通得三百八十有四則易之爻數具焉豈人力之所
為哉張文饒曰十十者一百也去其十九則九九也
九九者八十一也去其十七則八八也八八者六十四
也去其十五則七七也七七者四十九也去其十三則
六六也六六者三十六也去其十一則五五也五五者
二十五也去其九則四四也四四者十六也去其七則
三三也三三者九也去其五則二二也二二者四也去
其三則一也二二為四者天地之體數也故以一為本
三為用也(天地各以一變四用者三不用者一)三三為九者老陽之數也
故以四為本五為用也(四者體也五者冲氣也冲氣託天地以生物)四四十
六者地體之析數也故以九為本七為用也(地之全體析一為四)
(者生物之體也九為陽之極用七為天之餘分故皇極經世十六位之數不同者九外更有七也)五五
二十五者天數也故以十六為本(以地為體)九為用也(老陽為用)
六六三十六者老陽之策數也故以二十五為本十一
為用也(二十五者天也十一者天之五地之六五者天之中六者地之中也)七七四十九
者蓍數也故以三十六為本十三為用也(十三者閏月之數也)八
八六十四者卦數也故以四十九為本十五為用也(十五)
(者三五之中數也老隂六少隂八成十四不及也老陽九少陽七成十六太過也隂陽相交七與八九與六皆)
(成十五也)九九八十一者元範之數也故以六十四為本以
十七為用也(先天運數自乾至同人九十有七卦)十十為百者真數三變
之極也故以八十一為本十九為用也(九九者生物之極變又十九者)
(閏餘也故太元八十一家又九之為七百二十九贊而天度猶未盡乃以踦贏足之九者天之終十者地之終)
(十九年七閏無餘分子雲以為一章者天地之數一小終也康節云五以四為本六以五為本又曰天以三)
(而致用地以四為立體亦是此意)又曰自一一至十十通虚包數三
百八十五去其一一則爻數三百八十四也又曰自
一一至十十衍為百位衍之極也愚按張文饒三說
正與乘圖合但彼不知大衍之數五十其用四十有九
者正以此數竒耦分之耳
合數之生竒策前圖見矣若乘數之生竒策尤有可得
而言者焉夫一生四四生九九生十六十六生二十五
二十五生三十六三十六生四十九四十九生六十四
六十四生八十一八十一生百此乘數之相生者也若
以竒數减竒耦數减耦隔位而除之則四象之竒四象
之策有不期而合者焉夫一一無乘也二二則為四矣
三三則為九矣是以乘數之偶始扵四乘數之竒始扵
九四而十六十六而三十六三十六而六十四六十四
而後百者其耦也九而二十五二十五而四十九四十
九而八十一者其竒也故以四而减十六則為十二十
二者老陽之竒也以九而减二十五則為十六十六者
少隂之竒也又以十六而减三十六則為二十二十者
少陽之竒也以二十五而减四十九則為二十四二十
四者老隂之竒老隂之策也以三十六而减六十四則
為二十八二十八者少陽之策也以四十九而减八十
一則為三十二三十二者少隂之策也以六十四而减
百則為三十六三十六者老陽之竒也雖然所减者中
之積也所存者外之周也是故老陽之策三十六者十
十之周也少隂之策三十二者九九之周也少陽之策
二十八者八八之周也老隂之策與竒二十四者七七
之周也少陽之竒二十者六六之周也少隂之竒十六
者五五之周也老陽之策十二者四四之周也夫三三
五五七七九九皆陽也而周為隂二二四四六六八八
十十皆隂也而周為陽此則動静互根之妙也又豈人
力之所能為哉下圖詳之
八為耦扐則三三之周中止虚一四為竒扐則二二
之周而中本虚故不列扵圖也(八亦為卦數四亦為象數)
二萹之策萬有一千五百二十先儒以為三百八十四
爻之中一百九十二為老陽一百九十二為老隂老陽
每策三十有六老隂每策二十有四合而言之則萬有
一千五百二十也然此但以動爻言之耳而未及其静
者又以静者言之則一百九十二為少陽一百九十二
為少隂少陽每策二十有八少隂每策三十有二合而
言之亦得萬有一千五百二十也然此又專以静者言
之而未及其動者吾嘗合動静而觀盖二萹之爻共三
百八十有四若以四象分之則九十六為老陽九十六
為老隂九十六為少陽九十六為少隂老陽三十六乘
九十六得三千四百五十六老隂二十四乘九十六得
二千三百四少陽二十八乘九十六得二千六百八十
八少隂三十二乘九十六得三千七十二亦得萬有一
千五百二十要其原本固亦自前圖中来也盖九十九
之數若掛其一則但成九十有六故耳若夫竒數六千
九百一十二亦放是推之(以九十六乘四象之策百二十為策數以九十六乘四象)
(之竒七十二為竒數)
張文饒以序卦乾變坤坤變屯屯變蒙以至離變咸
未濟復變為乾之類必老少隂陽之策各九十六又
以雜卦乾變坤坤變比比變師以至歸妹變未濟未
濟變夬夬復變乾亦老少隂陽之策各九十六與此
數同
以上諸圖乃大衍之原本以下諸圖皆前圖之注
脚耳
右三圖皆自前圖而生上圖可以見四象策數生扵
五十耦數之下而次圖又見二老之策掛一之餘亦
以具扵参天兩地之中此圖則見合數生成暗合八
卦之爻六十四卦之數或自前圖中来或為前圖之
變故但附見扵後
以上諸圖止總其數而未表得數之實此下諸圖
復以圓圈表之
右六圖内第一圖眀合數第二圖眀合數之生乘數
第三圖即第二圖變第四圖專眀乘數第五圖眀周
數而其東南之位則廉隅數也第六圖又見大衍之
數四方皆合焉其精密之蘊扵此已盡但恐學者未
易遽曉故再列向後數圖焉
自合數圖以下至生閏圖皆用圓圈以表得數之
實凡二十六圖
右九圖分列所以見合數為乘數之所由生而廉隅
之數即合數也凡開平方者正方之外必增兩廉而
加一隅然後成方盖兩廉皆傍本方而隅者所以補
其不足也
以上九圖總名隂陽相生之圖
右七圖分列所以見四象之竒之策所由生盖皆由
除隔位之竒耦而成也以上七圖總名隂陽互根之
圖
前隂陽相生計九圖此互根但七圖者第一圖十
位而列九數第二圖九位而列七數耳
右二圖專以虚中而成但以竒策分而為二而各以
四象合為一圖耳
大衍一百八十一數
得三百八十五數圖
右二圖以乘數三百八十五併而積之前圖以竒望
竒以耦望耦得一百八十一位後圖竒耦相併止得
一百位故其位數不同如此然皆不越扵三百八十
五數而已三百八十五者虚其中之一數則為爻數
為閏歲之日故也後圖則三百六十六為重用之位
而十九者為單用之位又足以應朞之日與章之歲
則大衍象閏之理已寓扵此矣
三百八十四為閏歲日數者指十三月所得之日
而言三百六十六為朞歲日數者指二十四氣所
跨之日而言前圖三百八十四便得爻數不待
虚一者盖止用乘數而一無乘故也此圖則併元
本之一計之耳(案前文云自合數圖至生閏圖皆用圓圈以表得數之實凡二十六)
(圖原本乃割生少陽策數以下七圖冠于翼衍之前則二十六圖止有十九圖矣今改附前卷)
大衍索隠卷一
