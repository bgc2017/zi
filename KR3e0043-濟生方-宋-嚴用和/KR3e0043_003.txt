濟生方卷四宋嚴用和編
水腫(論缺)
葶藶丸治腫滿水氣蟲脹
甜葶藶(半兩)白术(半兩)桑白皮
赤茯苓防己(三分)牽牛子(半兩半生半熟)
羌活陳皮澤瀉(各三分)
郁李仁(湯去皮熬紫色稱三分與葶藶二味别研如膏令極細)
右為細末與上二味同研煉蜜和入臼内杵之丸如
桐子大初服十丸空心晚食前一日二服生薑橘皮
湯下不知加至二三十丸以知為度或加蘿蔔子甘
遂二分切片炒
七皮𣪚
大腹皮陳皮茯苓皮生薑皮
青皮地骨皮甘草皮(以上各半兩)
右為細末每三錢水一大盞煎八分温服無時候
脾約麻仁丸雖不言治腫然水腫人腎腫水光不可
行者三服神驗
麻仁(五兩别研)枳實(麩炒半斤)厚朴(去粗皮薑製半斤)
芍藥(半斤)大黃(去皮一斤蒸切)杏仁(湯去皮炒黃别研五兩)
右前二味别研如泥用四味為細末入臼杵勻蜜丸
如桐子大每服二十丸臨卧温水下以大便通利為
度未利再服此是古法今治腎腫水光只一二服以
退為度不必利可也
鴨頭丸治水腫面赤煩渴面目肢體悉腫腹脹喘急
小便澀少(方見水腫類)
赤小豆湯治年少血氣俱熱遂生瘡疥變為腫滿或
煩或渴小便不利(方見水腫類)
三仁丸治水腫喘急大小便不利
郁李仁杏仁(炮去皮尖)薏苡仁(各一兩)
右為細末米糊為丸如桐子大每服四十丸不拘時
候米飲下
塗臍膏治水腫小便絶少
地龍豬苓(去皮)針砂(各一兩)
右為細末擂葱涎調成膏敷臍中約一寸高闊絹帛
束之以小便多為度日兩易
加味腎氣丸治腎虛腰重脚腫小便不利
附子(炮二箇)白茯苓澤瀉山茱萸(取肉)
山藥(炒)車前子(酒蒸)牡丹皮(各一兩去木)官桂(不見火)
川牛膝(去蘆酒浸)熟地黃(各半兩)
右為細末煉蜜為丸如桐子大每服七十丸空心米飲
下
積聚
論曰夫積有五積聚有六聚積者生於五臟之陰氣也
聚者成于六腑之陽氣也此由陰陽不和臟腑虚弱風
邪摶之所以為積為聚也有如憂思喜怒之氣人之所
不能無者過則傷乎五臟逆於四時傳尅不行乃留結
為五積故在肝曰肥氣在心曰伏梁在脾曰痞氣在肺
曰息賁在腎曰奔豚其名不同其證亦異肥氣之狀在
左脇下大如覆杯肥大而似有頭足是為肝積診其脉
弦而細其色青其病兩脇下痛牽引小腹足寒轉筋男
子為積疝女子為瘕聚伏梁之狀起于臍下其大如臂
上至心下猶梁之横架於胸膈者是為心積診其脉沉
而芤其色赤其病腹熱面赤咽乾心煩甚則吐血令人
食少肌瘦痞氣之狀留有胃脘覆大如杯痞塞不通是
為脾積診其脉浮大而長其色黃其病饑則减飽則見
腹滿嘔泄足腫肉消久不愈令人四肢不收息賁之狀
在右脇下覆大如杯喘息奔溢是為肺積診其脉浮而
毛其色白其病氣逆背痛少氣喜忘目瞑膚寒皮中時
痛或如虱緣或如針刺奔豚之狀發於小腹上至心下
上下無時有若豚走之狀是為腎積診其脉浮而急其
色黑其病饑則見飽則减小腹裏急腰痛口乾目昏骨
冷久不愈令人骨痿少氣
又論曰積者傷滯也傷滯之久停留不化則成積矣且
人之臟腑皆因觸冒以成疾病惟脾胃最多受觸蓋日
用飲食稍或過多停滯難化或吐或嘔或泄或痢當是
之時法宜推蕩然後助養脾胃所謂推盪者更宜酌量
人之虛實傷滯之輕重而推盪之停滯一消則不成積
尅化失宜久之必成積聚癥瘕矣所謂積者有氣積肉
積酒積茶積食積痰積更有婦室月經不通遂成血積
凡治諸積之要並載於後儻有前證參酌而用之可也
香稜丸治五積破痰癖消癥塊及冷熱積聚
木香(不見火)丁香(各半兩)京三稜(細剉酒浸一宿)
枳殼(去瓤麩炒)青皮(去白)川練子(剉炒)
茴香(炒)蓬蒁(細剉一兩用去殼巴豆三十粒同炒黃色去巴豆不用)
右等分為細末醋煑麫糊為丸如桐子大以硃砂研
極細為衣每服二十丸炒生薑鹽湯下温酒亦得不
拘時侯
妙應丸治老人虛人一切虛寒痃癖積塊攻脹疼痛
黑附子(二枚各重七錢去皮臍剜作罐子)碙砂(三錢用水一盞化在盌中火上熬乾秤)
木香(不見火七錢半)破故紙(微炒)蓽撥(各一兩)
右將飛過碙砂末分入附子甕内却用剜出附子末
蓋口用和成白麫裹約半指厚慢炭火内煨令黃色
去麫同木香等為細末却將元裹附子熟黃麫為末
醋調煑糊為丸如菉豆大每服十五丸至二十丸食
後生薑湯下
磨積丸治腸胃因虛氣癖于肓膜之外流于季脇氣
逆息難多日頻年醫所不治久則榮衛停凝一日敗濁
潰為癰膿多至不救
胡椒(一百五十粒)木香(不見火二錢半)全蝎(去毒十箇)
右為細末粟米飲為丸如菉豆大每服十五丸橘皮
湯下
阿魏丸治氣積肉積心腹膨滿結塊疼痛或引脇肋
疼痛或痛連背膐不思飲食
木香(不見火)檳榔(各半兩)胡椒阿魏(用醋化開各二錢半)
右為細末用阿魏膏子并粟米飯杵和為丸如桐子
大每服四十丸不拘時候用生薑皮湯下
脾積丸治食積茶積飲食减少面黃腹痛
陳倉米(半升用巴豆七粒去殼同米炒令赤色去巴豆不用)
右為細末好醋和丸如豌豆大每服二十丸食後淡
薑湯下
黑丸子治中脘有宿食吞酸惡心口吐清水噫宿腐
氣或心腹疼痛及中虚積聚飱泄赤白痢下
烏梅肉(七箇)百草霜(三錢)杏仁(去皮尖别研三七枚)
巴豆(去殼并油二枚)半夏(湯泡七次九枚)縮砂仁(三七枚)
右為細末和勻用薄糊為丸如黍米大每服十五丸
加至二十丸用熟水下薑湯亦得更看虛實增損丸
數或因食生冷魚鱠等用治中湯下亦可
如意丸治虚中積令氣弱有傷不能傳化心下堅痞
兩脇脹滿心腹疼痛噫宿腐氣及霍亂吐瀉米穀不消
久痢赤白膿血相雜久病黃色羸瘦及腹一切食癥之
疾並皆治之
枳殼(去瓤)檳榔橘紅半夏(湯泡七次)
蓬蒁京三稜乾薑(炮)黃連(去鬚各二兩)
巴豆(三七粒連殼用)
右除巴豆外剉如豆大用好醋合巴豆煑乾去巴豆
餘藥焙為細末薄糊為丸如菉豆大每服十丸加至
十五丸清茶薑湯任下食後臨卧服有孕婦人不宜
服
阿魏丸治胃怯弱食肉食麫或食生果停滯中焦不
能尅化致腹脹疼痛嘔吐不食或利或秘悉主之
阿魏(酒浸化)官桂(不見火)蓬蒁(炮)麥糵(炒)
神麴(炒)青皮(去白)蘿蔔子(炒)白术
乾薑(炮各半兩)百草霜(三錢)巴豆(去殼油三七箇)
右為細末和勻用薄糊為丸如菉豆大每服二十丸
不拘時薑湯下麫傷用麫湯下生果傷用麝香湯下
癖(論缺)
麴糵丸治酒癖不消心腹脹滿噫醋吞酸呃逆不食
脇肋疼痛服之神效
神麯(剉炒)麥蘖(炒各一兩)黃連(去鬚半兩)
巴豆(三粒去殼同炒令轉色去巴豆不用)
右為細末沸湯和丸如桐子大每服五十丸食後薑
湯下
枳术湯治飲癖氣分心下堅硬如杯水飲不下
肉桂(去皮不見火三分)附子(炮去皮臍)細辛(洗去土葉)白术(各一兩)
桔梗(去蘆剉炒)㯽榔甘草(炙各三分)枳實(麩炒二分)
右㕮咀每服四錢水一盞半生薑七片煎至七分去
滓温服不拘時
痰飲
論曰飲凡有六即懸飲溢飲支飲痰飲留飲伏飲巢氏
載之詳矣龐安常云人身無倒上之痰天下無逆流之
水誠哉斯言以此思之人之氣道貴平順順則津液流
通决無痰飲之患調攝失宜氣道閉塞水飲停胷府結
而成痰其為病也證狀非一為喘為咳為嘔為泄為眩
暈心嘈怔忡為愪㦜寒熱疼痛為腫滿攣癖為癃閉痞
隔未有不由痰飲之所致也診其脉偏弦為飲浮而滑
亦為飲也觀夫治飲之法或下或汗或温或利此固定
法愚者之見温利之差可以無害汗下之錯為病不淺
矣不若順氣為先分導次之氣順則津液流通痰飲運
下自小便中出有病喜吐痰唾服八味丸而作效者亦
有意焉王叔和云腎寒多唾蓋腎為水之官腎能攝水
腎氣温和則水溢運下腎氣虛寒則邪水溢上其間用
山茱萸山藥軰取其補附子肉桂取其温茯苓澤瀉取
其利理亦當矣臨病之際又加詳審焉又痰飲論夫𠻳
者五臟皆有𠻳皆因内傷脾胃外感風邪皮毛屬肺風
寒隨玄府而入腠理開張内外相合先傳肺而入遂成
欬𠻳迺肺寒也寒化熱熱則生痰喘滿也經云喉中介
介如梗狀甚則𠻳血也胷滿氣喘痰盛稠粘皆肺氣熱
也
二生湯專治痰(澹寮方治冷痰)
附子(生去皮臍)半夏(生用)
右等分㕮咀每服四錢水二盞生薑十片煎至七分
去滓温服空心入少木香煎尤佳
健忘
論曰夫健忘者常常喜忘是也蓋脾主意與思心亦主
思思慮過度意舍不清神宫不軄使人健忘治之之法
當理心脾使神意寧靜思則得之矣(李仲南永類鈴方心火熱甚則腎水)
(衰而志不精一皆能健忘治之當先理心脾使神意清寧可也)
歸脾湯治思慮過度勞傷心脾健忘怔忡
白术茯苓(去木)黃茋(去蘆)龍眼肉
酸棗仁(炒去殼各一兩)人參木香(不見火各半兩)甘草(炙二錢半)
右㕮咀每服四錢水一盞半生薑五片棗一枚煎至
七分去滓温服不拘時候
消渴
論曰消渴之疾皆起於腎盛壯之時不自保養快情縱
慾飲酒無度喜食脯炙醯醢或服丹石遂使腎水枯竭
心火燔熾三焦猛烈五臓乾燥由是渴利生焉醫經所
載有消渴内消強中三證消渴者多渴而利内消者由
熱中所作小便多所飲食物皆消作小便而反不渴令
人虚極短氣強中者莖長興盛不交精溢自出皆當審
處施以治法大抵消渴之人愈與未愈當防患癰疾其
所慎者有三一飲酒二房室三鹹食及麫能慎此者雖
不服葯而自可愈不知此者縱有金丹亦不可救深思
慎之
豬肚丸治消渴
豬肚(一枚治如食法)黃連(去蘆)小麥(炒各五兩)
天花粉茯苓(去木各四兩)麥門冬(去心二兩)
右五味為末内豬肚中縫塞安甑中蒸之極爛木臼
中杵和丸如桐子大每服七十丸米飲下如不能丸
入少煉蜜
遺濁
素問云夫精者身之本也蓋五臟六府皆有精腎為都
會關司之所聽命於心人能法道清靜精氣内持火來
坎戶水到離扄陰平陽祕精元密固矣若夫思慮不節
嗜欲過度遂使水火不交精元失守由是為赤濁白濁
之患焉赤濁者心虛有熱也多因思慮而得之白濁者
腎虚有寒也過於嗜慾而得之其狀漩面如油光彩不
定漩脚澄下凝如膏糊皆嗜慾思慮之所致耳各分受
病之由施以治法使坎離既濟陰陽協和然後火不上
炎而神自清水不下滲而精自固安有赤濁白濁之患
哉雖然思慮過度不特傷心亦能病脾脾生虚熱而腎
不足故土邪干水亦令人便下渾濁史載之云夏則土
燥而水濁冬則土堅而水淸醫多峻補則疾愈甚若以
中和之藥療之水火既濟脾土自堅其流清矣又遺精
白濁二證脉息多濇傷精脉也醫經曰男子二八腎氣
盛天癸至天癸者精也精者身之本也腎藏精藏精者
不可傷皆由不善衛生喜怒勞逸憂愁思慮嗜慾過度
起居不常遂致心火炎上而不息腎水散漫而無歸上
下不得交養心受病者令人遺精白濁腎受病者亦令
人遺精白濁此皆心腎不交關鍵不牢之致也腎病者
當禁固之心病者當安寧之更有少壯之人情動於中
所願不得意滛於外而有是證者施治之法不宜祕固
祕固則愈甚惟當以後方豬苓丸主之蓋半夏有利性
豬苓導腎水導氣使通之意也許學士詳言之矣但虛
損精滑之人却不宜服此藥所增之方並載于後臨病
之際更宜加審焉
秘精丸治下虛胞寒小便白濁或如米泔或若凝脂
腰重少力
牡礪(煆)兔絲子(酒浸蒸焙别研)龍骨(生用)五味子
韭子(炒)桑螵蛸(酒炙)白茯苓(去皮)白石脂(煆各等分)
右為細末酒糊為丸如桐子大每服七十丸空心鹽
酒鹽湯任下
瑞蓮丸治思慮傷心便下赤濁
白茯苓(去皮)石蓮肉(炒去心)龍骨(生用)天門冬(去心)
麥門冬(去心)遠志(甘草水洗去心)栢子仁(炒别研)紫石英(火煆七次研令極細)
當歸(去蘆酒浸)酸棗仁(炒去殼)龍齒(各一兩)乳香(半兩别研)
右為細末煉蜜為丸如桐子大硃砂為衣每服七十
丸空心温酒棗湯任下
羊脛灰丸治思慮傷脾脾不攝精遂致白濁
厚朴(去皮取肉薑汁炒二兩)羊脛(炭火煆過通紅存性一兩)
右為細末白水麫糊為丸如桐子大每服百丸空心
米飲下
豬苓丸治年壯氣盛情慾動心所願不得意滛於外
夢遺白濁(袁氏方作固真丹)
半夏(一兩)豬苓(一兩)
右半夏剉如豆大豬苓為末先將半夏炒令黃色不
令焦地上去火毒半日取半夏為末以一半豬苓末
調勻糊丸如桐子大更用餘豬苓末拌丸使乾入不
油沙瓶中養之每服四十丸空心温酒鹽湯下於申
未間冷酒下
固精丸治嗜慾過度勞傷腎經精元不固夢遺白濁
肉蓯蓉(酒浸薄切焙)陽起石(火煆研極細)鹿茸(燎去毛酥炙)
赤石脂(火煆七次)川巴戟(搥去心)韭子(炒)
白茯苓(去皮)鹿角霜龍骨(生用)
附子(炮去皮臍各等分)
右為細末酒糊為丸如桐子大每服七十丸空心鹽
酒鹽湯任下
小草湯治虛勞憂思過度遺精白濁虚煩不安
小草黃耆(去蘆)麥門冬(去心)當歸(去蘆酒浸)
酸棗仁(炒去殼各一兩)石斛(去根)人參甘草(炙各半兩)
右㕮咀每服四錢水一盞半薑五片煎至八分去滓
温服不拘時候
薺苨丸治強中為病莖長興盛不交精液自出消渴
之後多作癰疽多由過服丹石所致
薺苨大豆(去皮)茯神(去木)磁石(煆研極細)
玄參括&KR0803;根石斛(去根)地骨皮(去木)
熟地黃(酒蒸)鹿角(各一兩)沉香(不見火)人參(各半兩)
右為細末用豬腎一具煮如食法令爛杵和為丸如
桐子大每服七十丸空心鹽湯下如不可丸入少酒
糊亦可
泄瀉(論缺)
洞陽丹治陽虛陰盛手足厥冷暴吐大下脉細羸瘦
傷寒陰證悉皆治之
附子(炮去皮臍)鍾乳粉(各二兩)天雄(炮去皮三兩)
川烏(炮去皮四兩)陽起石(火煆一兩)火砂(一兩别研細)
右為細末酒煮神麯糊為丸如桐子大每服五十丸
空心温酒鹽湯任下
豆附丸治久虚下寒泄瀉不止腸滑不禁日夜無度
全不進食一切虛寒泄瀉困乏並皆治之
肉豆蔲(麫裹煨)附子(炮去皮臍)良薑(剉炒)訶子(麫裹煨)
乾薑(炮)赤石脂(火煆)陽起石(火煆)龍骨(生用)
白礬(枯各二兩)白茯苓(去皮)桂心(不見火)細辛(洗各一兩)
右為細末酒煮麯糊為丸如桐子大每服七十丸空
心食前米飲下
下痢
論曰夫腸風臟毒下血者皆由飽食過度房室勞損坐
卧當風恣餐生冷或啖炙煿或飲酒過度或榮衛氣虚
風邪冷氣進襲臟腑因熱乘之使血性流散積熱壅遏
血滲腸間故大便下血血清而色鮮者腸風也濁而色
黯者臟毒也肛門射如血線者虫蛀也又有陽氣不升
血隨氣降而下血者下虚也下血之脉脉多洪大而芤
蓋弦者勞也芤者下血也治療之法風則散之熱則清
之寒則温之虚則補之治法合宜無不效者矣
椿皮丸治腸風瀉血不止
東行椿根白皮(剉焙不拘多少)
右為細末醋糊為丸如桐子大每服七十丸空心食
前陳米飲下
聚金丸治大腸蓄熱或因酒毒下血不已
黃連(去蘆四兩一兩水浸晒乾一兩炒一兩炮一兩生用)防風(去蘆)黃芩(各一兩)
右為細末醋糊為丸如桐子大每服七十丸米飲下
不拘時候
加减四物湯治腸風下血不止
側柏葉生地黃(洗)當歸(去蘆酒浸)川芎(各一兩)
枳殼(去瓤炒)荆芥穗槐花(炒)甘草(炙各半兩)
右㕮咀每服四錢水一盞半生薑三片烏梅少許煎
至七分空心食前去滓温服
蒙薑黃連丸(治証見鄭汝明産經)
乾薑(炮)黃連(去鬚)縮砂仁(炒)芎藭
阿膠(剉蛤粉炒)白术(各一兩)乳香(别研三錢)枳殼(去瓤炒半兩)
右為細末用鹽梅三箇取肉入少醋杵和丸如桐子
大每服四十丸白痢乾薑湯下赤痢甘草湯下赤白
痢乾薑甘草湯下並不拘時
小便(論缺)
兔絲子丸治小便多或不禁
兔絲子(淘淨酒蒸焙二兩)五味子(一兩)牡蠣(煆取粉一兩)
肉蓯蓉(酒浸二兩)附子(炮去皮一兩)鷄䏶胵(半兩微炙)
鹿茸(酒炙一兩)桑螵蛸(分兩缺)
右為細末酒糊為丸如桐子大每服七十丸食前鹽
湯鹽酒任下
萆薢丸治小便頻數日夜無時
川萆薢(洗)
右不拘多少為細末酒糊為丸如桐子大每服七十丸
空心食前鹽湯鹽酒任下
又方治脬氣不足小便頻數不用川椒茱萸但以酒
煮山藥末糊為丸
破故紙丸治腎氣虛冷小便無度
破故紙(鹽炒)茴香(鹽炒)
右等分為細末酒糊為丸如桐子大每服五十丸或
一百丸空心鹽酒鹽湯下妙
赤茯苓湯治上腸實熱面赤多汗小便不通
木通(去節)赤茯苓(去皮)檳榔生地黃(洗)
黃芩赤芍藥甘草(炙)麥門冬(去心)
右等分㕮咀每服四錢水一盞半生薑五片煎至八
分去滓温服不拘時候
葵子湯治膀胱實熱腹脹小便不通口舌乾燥咽不
利(方見膀胱實熱門)
大便
論曰平居之人五臟之氣貴乎平順陰陽二氣貴乎不
偏然後津液流通腸胃益潤則傳送如經矣攝養乖理
(釋繼洪淡寮方云五臟傷和)三焦氣澀運掉不行於是乎壅結於腸
胃之間遂成五秘之患夫五秘者風秘氣秘濕秘寒秘
熱秘是也更有發汗利小便及婦人新産亡血走耗津
液往往皆令人秘結燥則潤之澀則滑之秘則通之寒
則温利之此一定之法也
又論曰秘凡有五即風秘氣秘濕秘冷秘熱秘是也多
因腸胃不足風寒濕熱乘之使臟氣壅滯津液不能流
通所以秘結也論治之法前方載之詳矣兹不再叙但
年高之人以致秘結者非少壯比多服大黃恐傷真氣
後方所載有葳靈仙丸最佳内用葳靈仙取其主諸風
宣通五臟去腹内冷氣滯氣内用黃茋取其補氣使氣
充得以運掉蜜炙取其滑潤之義枳實取其下氣寬腸
藥用三品專而不雜老人諸秘結大相宜也臨病之際
更以後方詳審虚實選而用之可也皂角丸治風秘專
而有效不可不知
麻仁丸治腸胃不調熱結秘澀(方見大便難類張仲景金匱方論内但本)
(方以米飲送下衛生至寳作脾約麻仁丸)
檳榔散治腸胃有濕大便秘澀
檳榔(不拘多少)
右為細末每服二錢用蜜湯點服不拘時候
潤腸丸治發汗利小便亡津液大腑秘結老人虚人
皆可服
肉蓯蓉(酒浸焙二兩)沉香(别研一兩)
右為細末用麻子仁汁打糊為丸如桐子大每服七
十丸空心米飲下
檳榔丸治大腸實熱氣壅不通心腹脹滿大便秘實
檳榔大黃(蒸)麻子仁(炒去殼别研)枳實(麩炒)
羌活(去蘆)牽牛(炒)杏仁(去皮尖炒)白芷
黃芩(各一兩)人參(半兩)
右為細末煉蜜為丸如桐子大每服四十丸空心用
熟水下以大腑流利為度
枳殼丸治腸胃氣壅風盛大便秘實
皂角(去黑皮微炒)枳殼(去瓤麩炒)川大黃(二兩剉微炒)
羌活(去蘆)木香(不見火)橘紅
桑白皮(蜜水炙)香白芷(各二兩)
右為細末煉蜜為丸如桐子大每服七十丸空心米
飲薑湯任下
訶梨勒丸治大腸虚冷腸鳴泄瀉腹脅氣痛飲食不
化
訶梨勒(麫裹煨)附子(炮去皮臍)肉豆䓻(麫裹煨)
木香(不見火)吳茱萸(炒)龍骨(生用)
白茯苓(去皮)蓽撥(各半兩)
右為末薑汁煮糊為丸如桐子大每服七十丸空心
米飲下
蜜兊法每用蜜三合入豬膽汁兩枚在内煎如餳出
冷水中捏如指大長三寸許納下部立通
