仇池筆記雜家類三(雜說之屬)
提要
(臣)等謹案仇池筆記二卷舊本題宋蘇軾撰
疑好事者集其襍帖為之未必出軾之手著
觀下卷杜甫詩一條云杜甫詩固無敵然自
致遠已下句甚村陋也其為偶閱杜詩批于
致遠終恐泥句上之語顯然無疑他可以類
推矣又如蒸豚詩一條記醉僧事不類軾語
疑併有所附會竄入然相傳引用已久亦間
可以備考証也此書陶宗儀說郛亦收之而
刪節不完明萬歷壬寅趙開美嘗刊其全本
板已久佚此本前有開美序盖從趙本錄出
者書中與志林互見者皆但存標題而下注
見志林字疑亦開美所改竄云乾隆四十二
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
仇池筆記原序
筆記於志林表裏書也先大夫既已序志林而刻之矣
兹於曾公類說中復得此兩卷其與志林並見者得三
十六則去其文而存其題庶無複辭亦不廢若原書此
余刻筆記意也竊謂長公才具七斗游戲翰墨皆成文
章故片紙隻字無非斷圭折璧才既高而節復峻此足
以起忮矣况復呶呶不勝其䀝睨一世則側目而揶揄
之者固將甘心焉而相公厮壊殆以柄國者為鱉矣士
固可殺不可辱也議新法未必傷柄人之心然此等語
不足以徹髓耶夫荆公固士也學雖僻而奈何辱之哉
烏臺之獄豈盡人尢也乎刻筆記萬歷壬寅孟夏日海
虞清常道人趙開美識
