仇池筆記卷上
宋蘇軾撰
論文選
舟中讀文選恨其編次無法去取失當齊梁文字衰陋
蕭統尤為卑弱如李陵五言皆偽今日觀瀾集可喜者
甚多而獨取數篇淵明作閒情賦正所謂國風好色而
不淫正使不及周南與屈原所陳何異而統大譏之此
小兒強作解事也
三殤
李善註文選本末詳備所謂五臣者真俚儒荒陋者也
謝張子房詩云苛慝暴三殤此禮所謂上中下三殤言
秦無道戮及幼穉而注乃謂苛政猛於虎吾父吾夫吾
子皆死謂夫謂父為殤此類甚多
日月蝕
玉川子月蝕詩以蝕者月中蝦蟇也梅聖俞作日蝕詩
云食日者三足烏也此因俚說以寓意也戰國策日月
輝於外其賊在内則俚說亦當矣
中宫太乙
杜子美詩云自平中宫吕太乙世不曉其義而妄者以
為唐有平中宫偶讀玄宗實錄有中宫太乙判於廣南
杜詩云自平中宫吕太乙下文又有南海取珠之句見
書不廣輕改文字鮮不為笑
八陣圖詩
子嘗夢杜子美云世人誤會八陣圖詩云江流石不轉
遺恨失吞吳以為先主武侯欲與關羽復仇故恨不滅
吳非也我意本為吳蜀唇齒之國不當相圖晉能取蜀
者以蜀有吞吳之意此為恨耳
不忮之誠信於異類
予少時書室前竹柏雜花衆鳥巢於上武陽君惡殺生
婢僕不得捕取數年間鳥有巢於低枝其鷇可俯而窺
也此無它不忮之誠信於異類
陽關三疊
舊傳陽關三疊今歌者每句再疊而已若通一首又是
四疊皆非是每句三唱以應三疊則叢然無復節奏有
文勛者得古本陽關每句皆再唱而第一句不疊乃知
唐本三疊如此樂天詩云相逢且莫推辭醉聽唱陽關
第四聲勸君更盡一杯酒以此騐之若一句再疊則此
句為第五聲今為第四則一句不疊審矣
磨蝎為身宫(見志林一卷)
治齒治目(見志林一卷)
老子解
子由寄老子新解使戰國時有此書則無商鞅韓非使
漢初有此書則孔老為一晉宋間有此書則佛老不為
二
三豪詩
石介作三豪詩云曼卿豪於詩永叔豪於詞師雄豪於
歌永叔亦贈杜默師雄詩云贈之三豪篇而我濫一名
默歌少見於世有云學海波中老龍夫子門前大蟲皆
此類語永叔不誚者此公惡爭名且為介諱也默豪氣
正是京東學究飲私酒食瘴死牛肉醉飽後所發也作
詩狂怪至盧仝馬異極矣若更求奇便作杜默矣
萬花會
揚州芍藥為天下冠蔡京為守始作萬花會用花十餘
萬枝既困諸邑吏緣為姦予首罷之萬花本洛帥故事
亦為民害錢惟演作留守始置驛貢洛花有識鄙之此
宫妾愛君之意也
弄胡孫(見志林四卷)
治大風方(見志林三卷)
酒名
退之詩云且可勤買抛青春國史補云酒有郢之富水春
烏程之若下春滎陽之土窟春富平之石凍春劍南之燒
春杜子美詩云聞道雲安麯米春裴鉶傳奇亦有酒名
松醪春乃知唐人名酒多以春
論詩
唐末五代人物衰盡詩有貫休書有亞栖村俗之氣大
率相似蘇子美家有長史書云隔簾歌已俊對坐貌彌
精語既凡惡而字法真亞栖之流曾子固編李太白集
而有贈僧懷素草書歌及笑巳乎數首皆貫休以下格
調卑陋子固號有知識者故深可怪如白樂天贈徐凝
退之贈賈島皆世俗無知者所記不足多怪
禁同省往來(見志林二卷)
劉原父語(見志林一卷)
谿洞畫李中師像
郭祥正嘗從章惇入梅山谿洞中見洞主蘇甘家有畫
像事之甚謹云桂府李大夫也問其名曰此豈可名哉
叩頭稱死罪數四卒不敢名徐考其年月則李中師誠
之也嘗為提刑權桂府耳夷獠乃爾畏信之
韓玉汝李金吾
韓縝為秦州以賊殺不辜去官秦人語曰寧逢乳虎莫
逢韓玉汝孫臨最滑稽或問莫逢韓玉汝當以何對臨
曰可怕李金吾
舒公封荆公
王介甫先封舒公改封荆公詩曰戎狄是膺荆舒是懲
識者曰宰相不學之過也
以意改書
近世人輕以意改書鄙賤之人好惡多同從而和之遂
使古書日就舛訛孔子曰吾猶及史之闕文也蜀本莊
子云用志不分乃疑於神此與易隂疑於陽禮使人疑
女於夫子同今四方本皆作凝陶潛詩採菊東籬下悠
然見南山採菊之次偶見南山境與意會今皆作望南
山杜子美云白鷗沒浩蕩蓋滅沒於煙波間而宋敏求
云鷗不解沒改作波二詩改此兩字覺一篇神氣索然
也
書秋雨詩
把人馬正卿作太學生有氣節學生不喜博士亦忌之
予偶至齋書杜子美秋雨歎一篇壁上初無意也正卿
即日辭歸不出至今白首固窮守節
杜子美詩
余在岐山見秦州進一馬騌如斗項下重胡倒立毛生
肉端蕃人云此肉騌乃知鄧公驄馬行肉駿碨礧連錢
動當作肉騣悲陳陶云四方義士同日死此房琯之敗
也唐書作陳濤未知孰是琯既敗猶欲持重有所伺而
中人促戰遂大敗故後篇云焉得附書與我軍忍待明
年莫倉卒北征詩云桓桓陳將軍仗鉞奮忠烈謂陳元
禮也佐玄宗平内難又從幸蜀建誅國忠之策洗兵馬
云張公一生江海客此張鎬也明皇雖誅蕭至忠常懷
之侯君集云蹭蹬至此至忠亦蹭蹬者耶故杜子美亦
哀之云赫赫蕭京兆今為時所憐後出塞詩云我本良
家子出師亦多門躍馬三十年恐負明主恩見坐幽州
騎長驅河洛昏中夜間道歸故里但荒村惡名幸脱免
窮老無兒孫詳味此詩蓋禄山反時其將有脱身歸國
而禄山殺其妻兒者不出姓名可恨也憶昔詩云關中
小兒壊紀綱謂李輔國也張后不樂上為忙謂肅宗張
皇后也為留猛士守未央謂郭子儀奪兵柄入宿衛也
子美詩外有事在
杜子美自許稷與契未必許也然其詩云舜舉十六相
身尊道何高秦時用商鞅法令如牛毛此是稷契輩人
口中語也又云知名未足稱局促商山翁又云王侯與
螻蟻同盡隨丘墟願聞第一義回向心地初乃知子美
詩外尚有事在也
歸去來詞(見志林三卷)
孟郊詩(見志林三卷二條並見論貧士則中)
白樂天詩
白樂天為王涯所讒謫江州司馬甘露之禍樂天有詩
云當君白首同歸日是我青山獨往時不知者以為幸
亡樂天豈幸人之禍者哉蓋悲之也
成相
孫卿子書有韻語者其言鄙近多云成相莫曉其義前
漢藝文志詩賦類中有成相雜詞十一篇則成相古謳
謠之名也疑所謂喪舂不相者又樂記云治亂以相亦
恐由此得名
擬作
劉子玄辨文選所載李陵與蘇武書並齊梁文士擬作
予因悟陵與武五言亦後人擬作列女傳蔡琰二詩其
詞明白感慨頗類木蘭詩東京無此格也建安七子猶
含蓄不盡發見况伯喈女乎琰之流離必在父歿之後
董卓既誅伯喈乃遇禍此詩乃云董卓所驅虜入胡尤
知其非真也蓋范曄荒淺遂載之本傳
食薑損智
王介甫多思而言鑿時出一新說已而悟其非又出一
說以解之是以其學多說嘗與劉貢父食曰孔子不撤
薑食何也貢父曰本草言薑食多損智道非明民將以
愚之孔子以道教人者故不撤薑食所以愚之也介甫
欣然而笑久之乃悟其戲也貢父雖戲言王氏之學實
大類此
石墨
陸士衡與士龍書云登銅雀臺得曹公所藏石墨數甕
今分寄一螺大業拾遺宫中以蛾綠畫眉亦石墨之類
也沈存中帥鄜延以石燭作墨堅重而墨在松烟之上
曹公所藏豈此物也
桃笙
柳子厚詩云盛時一失貴反賤桃笙葵扇安可常不知
桃笙為何物因閱方言宋魏之間簟謂之笙乃悟桃笙
以桃竹為簟也
池魚(見志林三卷)
耳白於面(見志林三卷)
如夢詞
泗州雍熙塔下余戲作如夢令兩闋云水垢何曾相受
細看兩俱無有寄語揩背人盡日勞君揮肘輕手輕手
居士本來無垢又云自淨方能洗彼我自汗流呀氣寄
語澡浴人且共肉身游戲但洗但洗本為人間一切唐
莊宗製名憶先婆嫌其不雅馴改為如夢莊宗詞云如
夢如夢和淚出門相送取以為名云
論物理
舒州醫人李惟熙善論物理云菱芡皆水物菱寒而芡
煖者菱花開背日芡花開向日故也又曰桃杏雙仁輙
殺人者其花本五出六出必雙仁草木花皆五出惟雪花
六出此殆隂陽之理今桃杏六出雙仁皆殺人者失常
故也
木螙
木實之螙者必不沙爛爛者必不螙而能浮不浮者亦
殺人常考其理既沙爛散則不能藴蓄而生蟲瓜至甘
而不螙者以其沙也
小兒吸蟾蜍氣(見志林三卷)
奴為&KR1090;(見志林三卷)
附語(見志林二卷)
晉人書
唐太宗購晉人書有二王以下富千軸皆在秘府武后
時為張易之兄弟所攘竊遂流落人間多在王涯張延
賞家涯敗軍人劫奪金玉軸而棄其書余於李瑋都尉
家見晉人數帖皆有小印涯字意其為王氏物也有謝
尚謝鯤王衍等字皆竒夷甫獨超然若羣鶴聳翅欲飛
而未起也
𨼆者楊朴(見志林二卷)
古鏡
元豐中余自齊安過古黃州獲一鏡其背銘云漢有善
銅出白陽取為鏡清而明左龍右虎輔之其字如菽大
篆欵甚精妙白陽疑白水之陽也其銅黑色如漆照人
微小古鏡皆然此道家聚形之法也
剖桃核得雄黃(見志林三卷)
砑光帽
徐倅李陶有子年十七八忽詠落花詩云流水難窮目
斜陽易斷腸誰同砑光帽一曲舞山香父驚問之若有
物馮附者云西王母宴羣仙有舞者戴砑光帽帽上簪
花舞山香一曲曲未終花皆落去
戴嵩鬭牛
有藏戴嵩鬭牛者以錦囊繫肘後隨出與客觀旁有牧
童曰鬭牛力在前尾入兩股間今畫鬭而尾掉何也黃
荃畫飛鴈頭足皆展或曰飛鳥縮頭則展足縮足則展
頭無兩展者騐之信然
鵝有二能
錢塘人喜殺日屠百鵝有人自湖上夜歸屠者之門百
鵝皆號聲振衢路若有所訴鵝能驚盜亦能却蛇其糞
殺蛇蜀人園池養鵝蛇即遠去所有二能而不能免死
人有技倆之厄也悲夫安得人如逸少乎
戒殺
水族癡暗人輕殺之或云不能償冤是乃欺善怕惡李
公擢云雞有雌而卵者抱之雖能破殼而出不數日輙
死此卵可食非殺也予曰凡能動者皆佛子也竹蝨初
如塗粉竹葉上久乃能動百千為曹無非佛子梁武水
陸畫像六道外者以淡墨作人畜禽魚等形罔㒺然於
空中乃是佛子流浪陋劣之極至於濕生如竹蝨者猶
不可得但若存若亡於冥間耳而謂水族雞卵可殺乎
但一起殺念地獄已具不必在其能訴與不能訴也
論醫
醫之難明古今所病也至虛有盛候而大實有羸狀疑
似之間便有死生之異士大夫多秘所患以求痊驗醫
能否使索病於冥漠之中辨虚實冷煖於疑似之際醫
不幸而失終不肯自謂失也巧飾遂非以全其名間有
謹愿者雖或主人言之亦參以所見兩存而雜治吾平
生求醫蓋於平時默驗其工拙有疾求療必盡告以所
患使醫了然知患之所在然後診之虚實冷煖先定於
中脈之疑似不能惑也故雖中醫治吾疾嘗愈吾求疾
愈而已豈以困醫為事哉
黎稼子(見志林一卷)
服井花水(見志林一卷)
費孝先卦影(見志林三卷)
看茶啜墨
真松煤遠烟自有龍麝氣世之嗜者如滕達道蘇浩然
吕行甫暇日晴暖研墨水數合弄筆之餘乃啜飲之蔡
君謨嗜茶老病不能飲但把玩而已看茶啜墨亦事之
可笑者也
正獻公焚聖語
杜正獻公為相蔡君謨孫之翰為諫官屢乞出仁宗曰
卿等審欲得郡當具所欲奏來於是蔡除福州孫除安
州正獻公曰諫官無故出終非美事乞且依舊上可之
退書聖語時陳恭公為執政不肯書曰吾初不聞正獻
懼遂焚之由此罷相議者謂正獻當明日奏審不當遽
焚其書也
賈婆婆(見志林三卷)
世有顯人
李士衡之父豪恣不法誅死士衡進用王欽若欲言之
而未有路會真宗論時文之敝因言路振文人也然不
識體上曰何也曰李士衡父誅死而振為贈誥曰世有
顯人上頷之士衡以故不大用
論柳宗元(見志林四卷)
論金土同價
齊高帝曰當使金土同價意則善矣然物豈有此理哉
孟子曰物之不齊物之情也巨屨小屨同價人豈為之
哉孟子亦自忘此言為菽粟如水火之論金不可賤如
土猶土不可貴如金也堯之民比屋可封桀之民比屋
可誅若信此說則堯時諸侯滿天下桀時大辟徧四海
也
青苖錢(見志林二卷)
巫蠱
漢武帝惡巫蠱如仇讐蓋夫婦君臣父子之間嗷嗷然
不聊生矣然史記封禪書云丁夫人洛陽虞初等以方
祠詛匈奴大宛已且為巫蠱何以責臣下此最可笑
字謎
鮑明遠詩有字謎三首飛泉仰流者舊說是井字又乾
之一九隻立無偶坤之六二宛然雙宿云是桑字又頭
如刀尾如鈎中間横四角六抽右面負兩刃左邊雙屬
牛乃龜字也
論墨
今世論墨惟取其光而不黑是為棄墨黑而不光索然
無神氣亦復安用要使其光清而不渾(一作浮)湛湛然如
小兒目睛乃佳
佛菩薩語
濟南監鎮宋保國出其所集王荆公華嚴解余曰華嚴
有八十一卷今獨解其一何也曰公謂我此佛語至深
妙他皆菩薩語耳曰予於藏經中取佛語數句襍菩薩
語中復取菩薩語數句襍佛語中子能識其是非乎曰
不能也曰非獨子不能荆公亦不能也予昔在岐下聞
河陽猪肉美使人往致之使者醉猪夜逸買他猪以償
吾不知也客皆大詫以為非他産所及已而事敗客皆
大慙今荆公之猪未敗耳屠者賣肉倡者唱歌或因以
悟子若一念清淨墻壁瓦礫皆說無上法而云佛語深
妙菩薩語不及豈非夢中語乎保國曰唯
李赤詩
姑熟堂下詠怪其語不類太白王平甫云此李赤詩也
赤自比李白故名赤後為厠鬼所惑死今觀其詩止於
此以太白自比其心疾久矣豈厠鬼之罪耶
論茶
除煩去膩不可缺茶然暗中損人不少吾有一法每食
畢以濃茶潄口煩膩既出而脾胃不知肉在齒間消縮
脱去不煩挑刺而齒性便若緣此堅密率皆用中下茶
其上者亦不常有數日一啜不為害也此大有理
魯直詩文
黃魯直詩文如蝤蛑江瑤柱格韻高絶盤飡盡廢然不
可多食多食則發風動氣
論漆
漆畏蠏予嘗使工作漆器工以蒸餅潔手而食之宛轉
如中毒狀急以蠏黃食之乃蘇墨入漆最善然以少蠏
黃敗之乃可不爾即堅頑不可用也
二紅飯
今年東坡收大麥二十餘石賣之價甚賤而粳米適盡
故日夜課奴婢以為飯嚼之嘖嘖有聲小兒女相調云
是嚼虱子然日中腹飢用漿水淘食之自然甘酸浮滑
有西北村落氣味今日復令庖人雜小豆作飯尤有味
老妻大笑曰此新樣二紅飯也
大禹周公
東坡將别乞一言於徐仲車曰自古皆有功獨稱大禹
之功自古皆有才獨稱周公之才以其有德以將之故
耳
仇池筆記卷上
