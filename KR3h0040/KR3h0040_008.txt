法書攷卷之八
元盛熙眀著
附錄
印章
印制周禮璽節鄭氏註云璽節者今之印章也許
氏說文云印執政所持信也徐鍇曰從爪手爪以持
信也衛弘曰秦以前民皆以金玉為印龍虎鈕惟其
所好然則秦以來天子獨以印稱璽又獨以玉羣臣
莫敢用也七雄之時臣下璽始稱曰印
漢制漢侯王金璽之言信也古者印璽通名漢舊儀
云諸侯王黃金璽槖駝鈕文曰璽謂刻曰某王之璽
列侯黃金印龜鈕文曰某侯之章丞相與太尉三公
前後左右將軍黃金印龜鈕文曰章中二千石銀印
龜鈕文曰章千石六百石四百石至二百石以上皆
銅印鼻鈕文曰印
建武元年詔諸侯王金印綟綬公侯金印紫綬中二
千石以上銀印青綬千石至四百石以下銅印墨綬
及黃綬陳制金章或龜鈕貔鈕獸鈕豹鈕銀章或
龜鈕熊鈕羆鈕羔鈕銀印或珪鈕兔鈕銅印率鐶鈕
吾衍曰漢晉諸印皆大不踰寸惟異其鈕以别主守
之上下諸侯王印以槖駞列侯以龜將軍以虎扵蠻
夷則蛇虺駞兔之属亦周禮六節之義也其字皆白
文常職印多瓦鈕令長印止作鼻鈕可綰而已其印
文惟侯印就範中鑄字極精緻是擇日封拜非急遽
為之也虛爵者填其文以金銀當時未有署僉以印
為信故軍中印皆鑿官重者兩鑿成文官卑者或一
鑿或字有疎密不一則密文細而疏文肥人名私印
其文面多鑿餘亦皆鑄率多龜或一印為一龜身首
蔵合謂之子母印間有三級壇鈕及天禄辟邪者或
大小為兩面晉印猶有漢印惟私印間用
朱文字體與漢不異唐人用朱文故古法漸廢也
印記唐太宗自書貞觀二字作二小印
玄宗自書開元二字作一小印
集賢印秘閣印翰林印(各以判司所收掌圖書定印)
弘文之印(恐是東觀舊印書者其至小)
元和之印(恐是官印多印榻本書畫)
東晉僕射周顗印古小䳄字梁徐僧權印
唐魏王恭印
太平公主駙馬武延秀玉印胡書四字梵音云三藐
母䭾(今多墨䭾)
潤州刺史徐嶠印嶠之子吏部侍郎會稽郡公徐
浩浩之子璹印
議郎竇蒙印蒙弟范陽功曺竇臮印
延王友竇永二小字印金部郎中劉繹印
鄂州司馬張懷瓘弟盛王府司馬懷環印
劒州司馬劉知章印
光禄大夫中書令趙國公鍾紹京印
張彦遠高祖中書令河東公印曾祖相國魏公印
祖高平公二小印
司徒汧國公李勉印子兵部員外郎李約印
趙國公李吉甫印御史大夫黎幹印
桂州觀察使蕭祐印晉公韓滉印鄴侯李泌印
宣州長史周昉印張敬蕳印
劒州刺史王朏印
(也後世不然印文榜額有三字者足成四字有五字者足成六字但取端正耳非字之本意也)
倉印(銅印甚薄分其長而三之隆其中一叚比印身倍厚扵鈕色如碧玉鈕左一錢竅不透右按太倉令丞漢制主受郡國漕榖)
督攝萬幾(通典云北齊有木印長一尺廣二寸五分背上為鼻鈕長九寸厚一寸廣七分腹下隱𧺫篆文曰督攝萬幾惟以印籍縫)
(今齪合縫條印盖原扵此)
南徐司馬之印(銅印鈕桓温常引袁高為南徐司馬即此是也印制與漢不類並晉物也乃楷書順字或謂古者官印皆)
(佩扵身既作楷書湏順文讀之所貴一見易讀若是反字雖可印用但擾攘時印賜臣下貴順忌反非若篆文反順皆可讀也)
賈山(銅印两面山扵漢文時言治亂曰賈山至言)
邯鄲淳子叔(銅印兩面文曰子叔史云淳字子叔當以印為正)
劉勝私印(銅印瓦鈕上作鈕中穿一小印鈕上見一珠下覆盆可轉不可出勝姓名見東漢杜密傳中)
金關封完(銅印輪鈕兩面上皆有文如漢鏡銘)
武琦(六面印内有印著臣字者王應先曰秦漢前人相語往往稱臣不必君前然後稱臣也王寀曰武琦六印如言事言疏等文自有序則)
(稱臣者當君前其制度字畫纖巧不類秦漢疑六朝物)
右擇其制度之異者錄之餘見各家印譜
宣和印譜四卷楊克一圖書譜一卷(又名集古印格張文潜之甥其父𥙷之)
王厚之復齋印譜(字順伯臨川人)顔叔夜古印譜二卷(字景周吴人)
姜䕫集古印譜一卷(字堯章番陽人自號白石生)
吾衍古印文一卷(字子行泰和人精篆籀)趙孟頫印文一卷(字子昂吴興人善書)
印法秦有八體書三曰刻符書古所謂謬篆五曰摹
印蕭子良以刻符摹印合為一體徐鍇謂符者以
而中刻之字形半分理應别為一體摹印屈曲則秦
璽文也子良誤合之
李陽冰曰摹印之法有四功侔造化冥受鬼神謂之
謂之神筆畫之外得微妙法謂之竒藝精扵一謂之
規矩方圓謂之工繁簡相參布置不紊謂之巧
趙彦衛云古印作白文盖用以泥印紫泥封詔是也
今之朱印及倉厫印近之矣自有紙始用朱字間有
為白字者
米芾書史云印文湏細圈湏與文等太宗秘閣圖書
之印不滿二寸圈文皆細上閣圖書字印亦然仁宗
後印經院賜經用上閣圖書字大印麤若施扵書畫
占紙素字畫多有損於書帖近三舘私閣之文印雖
細圈乃麤如半指亦印損書畫也王詵見其家印記
與唐印相似始換作細圈仍皆求其篆如填篆自有
法世填皆無法貞觀開元皆小印便扵印縫大者圈
刓角一寸已上古篆扵&KR1799;鴒頌見之又云唐印文
郭如一細如毫髮篆文取稱不必專滿世收唐文可
考今印文所篆回環曲折更無餘地郭倍扵文
吾衍摹印法漢有摹印篆只是方正篆法與隷相通
後人不識古印妄皆盤曲且以為法多見故家蔵得
漢印字皆方正近似隷書此即摹印篆也凡屈曲盤
回唐始如此今碑刻有顔魯公告尚書省印可攷
白字印(皆用漢篆平方直正字不可圜縱有斜筆亦當取巧寫過如崔子玉寫張平子書碑上字及漢器上并碑盖印章等字最第一其)
(印文必逼扵邊不可有空空即不古)
朱字印(或用雜體篆不可太怪擇其近人情者免費詞說其印文不可逼邊湏當以空中空白得中處為相去庶免印出與邊相倚也字)
(宜細扵四傍有出筆湏帶邊邊湏宜細扵字若一體印出時四邊虛紙昂起未免邊肥扵字粘邊朱文建業文房之法也)
三字印(一邊一字一邊兩字者以兩字處與一字處相等不可两字中斷又不可太相接凡印文中有一二字偶有自然空缺不可映帶)
(者聽其自空古印多如此文下有空處懸之最佳不可妄意伸屈移欲填滿若寫之得佳自不覺空處凡印文中有匾口如子字上口略湏寬使口中)
(見空稍多方混厚漢印多如此)
四字印(若前二字交界有空後二字無湏當空畫地别之字有脚故言及此不然一邊見分一邊不分非法度也)
軒齋等印(古無此式惟唐相李泌有端居室白文玉印或可為法白文終非法不若只從朱文唐人雖有號未嘗作印三字屋扁却有之)
名印(不可妄寫姓名相合或加印章等字或兼用印章字曰姓某印章不若只用印字為正也二名者可回文寫姓下著印字在左二名在右是也)
(單名者曰姓某之印却不可回文寫名印内不得著氏字)
表字印(只用二字此為正式近人欲并知姓氏加氏其上曰某氏某若作某父古雖有此稱係他人美已却不可入印漢人三字印非復姓)
(及無印字者皆非名印盖字印不可以印字亂耳漢張安字幼君有印曰張幼君右一字左二字唐吕温字化光有印曰吕化光此亦三字表字印式也)
押署跋尾
前代御府自晉宋至扵隋收聚圖書皆未可印記
但備列當時鍳識藝人押署
宋張則袁倩陸綏
齊劉瑱毛惠遠
梁沈熾文唐懷充徐僧權孫子真法象
庾於陵徐湯孫逵姚懷珍滿騫范胤祖
江僧寳陳延祖顧操
陳杜僧譚黃高
北齊丁道矜
隋江總姚察朱异何妥
大業年月日(奉勑装)
開皇年月日(内史薛道衡署名跋尾)
亦有開皇年月日(參軍事學士諸葛熲咨議参軍開府學士柳頋言釋智果)
唐武德初秦王府䟦尾(薛收禇亮虞世南)
貞觀中禇河南等監装背並有當時鍳識人押署
貞觀十一年月日(樊行整装李德穎數平&KR0770;曺勖韋挺監)
十二年月日(題署同十一年)
十三年月日(臣行直装禇遂良監臣無忌臣玄齡臣士廉臣徵臣君集臣楊師道臣大亮唐儉)
(臣孝恭劉德威韋挺馮長命唐皎亦有不署馮長命唐皎者)
十四年月日(張龍樹裝臣士廉徵楊師道禇遂良姜行本亦有蔡撝装)
十五年十六年(張龍樹装禇遂良楊師道魏徵房玄齡無他人姓名)
十七年十八年十九年(禇遂良監無他人名是開元中割却)
開元中玄宗購求天下圖書命當時鍳識人押署跋
尾劉懷信等亦或割去前代名氏以已名氏代之
開元五年(王思忠装亦有張龍樹裝王行直裝王知逸監劉懷信賜名矜陸元悌賜名堅直魏哲禇無亮姚崇馬懷素)
(蘇頲宋璟)
十年(王思忠裝馮紹陳義)
十五年(李仙舟裝背尹奉祥)
建中十年(賀遂竒劉逸江茹蘭芳宋遊瓌)
已上略舉大例
法書攷卷之八(終)
