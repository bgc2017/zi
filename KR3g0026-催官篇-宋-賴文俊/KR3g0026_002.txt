催官篇卷二
宋賴文俊撰
評砂篇
催官之砂維四方雲霄䇄立官爵強
催官之砂首言四維者何也蓋乾坤艮㢲乃五行生
長之位貴人禄馬之鄉為天地之四柱也故尖秀聳
拔屹立雲霄者最能鼔動羣龍之秀氣而官爵自強
也經曰乾馬亘天坤牛望月艮狗依市㢲雞鳴闕天柱
發四維之氣而功名唾手此之謂矣
四維低峯叠叠起千倉萬箱耀州里
尖秀而聳貴之象也低小叠叠而起如倉如箱巨富
之象也富與貴随高低清濁而異應者也四維之權
大矣哉
四神烏石生點駁家道終須見蕭索
四神有吉象既能為人福四神有凶象亦能為人禍
猶人之面焉氣清色潤富貴之相班痣昏暗貧夭而
孤矣故烏石點駁則吉神受玷而反凶家道自蕭索
矣
竒峯列秀有三角黃金白玉尚奢靡
四神不能齊起有一二高秀者即可以致富貴如三
角有竒峯則非中下地矣黃金白玉尚奢縻極形容
其富貴耳
若還有路破峯巒官事相連敗田地
此謂螣蛇破局故有如是之應然亦舉近而明顯者
言之耳
一璣統天秀入雲龍頭獨步黃金門若見低圓正而麗
定主科甲爭魁名
上既統言四神之吉凶矣此以下又析言之以贊其
美此二節首言乾峯也為天柱而冠四神故稱統天
士之選者人龍也乾之象為龍其位為天門故屼然
而秀龍躍天門之象也屼然獨秀龍頭獨步之象也
低圓而秀科甲魁名之象也又上應璧奎璧為文藻
奎為文章故當有此應也
亂峯低小富毫翁世登要路誇璣峯
乾之象為君亂峯低小則濁而不顯君寵不及故止
富璣峯高起則顯秀而尊為君寵獨隆故世登要路
陽璇雙峙美無度同璣入雲生宰輔龍真局備造化工
定登台省位三公
此言㢲乾雙峙之美也㢲之所值有太乙有五尚書
是貴人之位文章之司府也故㢲峯峙者必主文才
而發巍科若又雙峙者非止一文才而一巍科也故
曰美無度同璣入雲是太乙尚書與璧奎同顯故才
全德備而承天寵或以狀元或為宰輔龍真局備者
必登台省而位三公也
獨有璇峯䕫然起經略之士斷可擬參軍司戶小峯巒
低圓方正富而已
此言㢲峯之美也璇峯獨起亦貴人文章之顯著然
所謂文章者匪止博學能文顯諸事業赫然煥然可
以華國䕫然起者其力重是大才識之貴人故經略
可擬峯巒小者其力小才識亦小參軍司戶而已低
圓方正其才識僅能經營于財利又倉庫之象故可
獲富
一峯秀出一登科雙峯兄弟應雙舉遠峯列笋天涯青
文與韓柳争齊名
蔚然獨秀一子登科雙峯並起兄弟聮名㢲主孝友
故又以兄弟言也峯而曰巽原自秀矣又曰列笋又
曰天涯青是文筆而愈秀也蓋愈遠則愈秀愈秀則
愈顯故有韓柳齊名之應也
砂朝水揖外孫貴半子廊廟為官清更有如花女人好
夫勲子禄承恩榮陽璇低伏隂璇聳亦主亞榜稱名經
㢲為長女故有㢲砂㢲水者蔭及于女而半子外孫
可貴也如花女人者即經所云娥眉見于㢲宫女色
傾城之意也辛納于㢲者也㢲伏而辛起故有亞榜
明經之應
玄峯卓拔旌旗樣定出將軍女為將
此言坤峯之美旌旗將帥之所用而又卓拔于坤位
坤位有鉞星有弓弧星坤納乙乙位有折威星有將
軍星皆有將軍之象又易象坤為柄為衆衆者師也
柄者秉持之意有統衆秉柄之象所以主出將軍也
女為將者坤為母故也故有龍神局備而坤乙高起
者必有女奪夫權老母當家之應艮峯端拱正如圭
三甲之中應及第
端正如圭文秀之象然題名榜尾者非若乾艮㢲之
有吉宿照臨也
如旗斜反不端嚴巡警小官亦英銳亂峯低小都衙職
山名地母無虧失
斜反之旗巡警之所用然以其位于坤也故雖小官
而亦英銳亂峯低小力亦小故都衙而已坤為地為
母載華岳而振河海又萬物之所以資生故名地母
地母山川之主故不可有虧失
如或缺陷水來去定以龍穴明去取龍神帶得四金行
必主寡夭并尼僧
如或虧失而缺陷水流是老隂無生之水也在離壬
坎癸陽龍見之猶為可取若四金行龍有金殺所伏
以所乘之金殺見外流無生之隂殺則寡夭僧尼應
有必然者矣所謂以龍穴明去取蓋如此
陽樞如筆列三台三台齊秀催官嵬與國為姻食天禄
一峯獨秀黃甲魁
此言艮峯之美筆列三台最秀而又列于艮艮為天
禄又帝星所照帝座之左為箕尾乃后妃之位右為
牛女有織女三星一為母后二為女子皆與帝相近
又女宿主嫁娶事故與為姻食天禄必然之應也又
牛斗之樞為文職為科名一峯獨秀者秀冲牛斗故
黃甲魁也
若然小峯積金帛被石玷破催官頽
艮為財庫之司故不高秀者亦可積金帛高秀既為
催官星玷破則為催官頽矣
陽樞低伏隂樞聳亦主食禄休疑猜
艮納丙故艮伏而丙起亦主食禄但視艮為稍輕耳
四神八將應位起龍真穴的齊盧崔
夫四神雖重又有先四神一步者龍穴是也若龍穴
不真即四神齊起八將俱全抑末耳雖尋常之富貴
不可得况盧崔哉然則賴公評四神而終之以龍穴
者深欲人加意于本根耳
太陽正火當星馬丁柳丙張更無價
此正首章所謂三火並秀又經所謂丙午丁秀能獨
占乎元魁者是也星柳度俱所當之宿
火星宜起應天宿仍觀造化隂陽配離星高起乾壬明
洩制火氣英賢生
火星必高起則光明太照故曰宜起應天宿然又觀
隂陽配合何如如離星高起又得乾壬同峙是祿馬
催官也且乾金壬水能洩制火星匪止回禄可免而
英才亦可生矣以納甲言離為陽壬為隂以五行言
火為陽水為隂又乾納壬離乾為陽而壬為隂故俱
謂之隂陽育也如乾壬不明則有火星獨出南離之
患當于乾壬方注水而明火氣亦可制若尖焰帶黑
石者真廉貞火星也尤宜制之
火星不起官不顯不握重權或閒散
形之煥發而秀者莫如火性之光顯而迅速者亦莫
如火其于肖也為天馬位于離位為帝君為人造福
亦重矣故火星不起名譽不顯不得乎君之象也世
未有不得乎君而握重權者矣
火星水起日月明亦主其家生子貴日月不峙太陽高
太陽得水貴還豪
震為日兑為月者以東西為日月之門戶也然必圓
淨不破碎欹斜而為日月明蓋日月火星俱光明之
物三者俱無是幽暗不明之象也故有日月即火星
低小亦無害無日月則火星不可不高如火星尖起
而坎方無水則燥火無制又恐有回禄之災火星小
起日月明雖光顯而無迅速之力是以必生子而後
貴太陽高而太隂得水是水火各得其位又既濟之
象故貴還豪
赤蛇遶印如圓平腰懸斗印才縱横印笏居西最為貴
樞璇丙丁生公卿
時師見有砂如印笏者即視為貴証矣不知方位不
同貴賤亦異如赤蛇遶印金印也位于天屏吉方也
庚酉辛艮㢲丙丁皆吉秀之位有印笏見于此者皆
貴証也巳方有低小山墩圓平者謂之赤蛇遶印
印居寅甲出師巫里巷厭聽摴蒲聲
寅甲東方木又非六秀之位故方者為木印(缺)之
(缺)圓者為樗蒲是(缺)者之所好為里巷之厭聽也
陽光癸丑主墮胎離印中子全家盲
坎癸在人為腎故女子之經為壬癸水若此方有墩
阜者有似于胎故謂之胎胎隨坎癸而見故謂之墮
胎且坎癸為血卦又上應女度主産厄故皆有此應
離為目宜㓗淨無物有墩阜者掩目無光故主目盲
離為中女故應中子
魚袋居西官易期坎癸四墓為横屍
時師見有如魚形者即視為真魚袋矣不知方位不
同吉凶亦異如庚酉辛方見者吉秀之位又為金位
故為金魚袋南方為火魚主醫藥東方為木魚主僧
道在坎癸為漂蕩之屍四墓為入墓之屍
兜矛劒戟庚兑出將軍威武鎮邊夷
兜矛劒戟為金器為威武之用庚兑為金方乃威武
之位又上應畢宿主邊塞事
牙刀四金屠劊兒
有龍穴而有尖砂見于六秀之方為牙刀無龍穴而
有尖砂見于四金之位為殺刀輕則為屠劊重則死于
刑戮矣即有龍穴四金之位亦忌見之
判筆庚兑辛為竒
庚酉辛吉秀金方也于時為秋是肅殺之令于官為
刑名為肅殺之位故有端正尖砂或卧或立于此方
者是判筆而理刑獄者也
東南更點齊雲霄隂陽和合如友僚更兼陽闓山拱衛
君王啟沃官班高
㢲為雞故名更點若與辛兑齊雲霄者謂之隂陽雙
上且辛兑上應少微乃天帝文章之司府帝師帝友
居于斯故㢲辛和合如友僚兑山又拱衛是濟濟多
士同心同德之象也同心同德而君有不資之為師
友官班不高者哉
陽衡壓塜初年滯
震居東方日出之所若高而近塚則遮蔽不見晨光
所謂山高日色遲也所以有初年滯之應
陽關山陷因陣亡
兑為金兵器也為威武將權也上值天隂星主天子
隂謀有礪石星主磨礪鋒刃若此山缺陷喪其威武
有倒戈之象失其隂謀有將予敵之象鋒刃不利有
卒予敵之象所以有陣亡之應也又云陽關在申方
有參旗星主邊候禦難事若缺陷者參旗不豎節制
不行故亦有是應總之二山俱不宜陷
畫筆尖欹列寅甲
尖欹故為畫筆而又列于寅甲寅甲非六秀之位于
物為木于時為春木至春而彩麗山野賴以增秀故
有此筆列此方者得其彩麗之氣而巧于丹青者宜
也然木又好風而狂且號故巧于丹青者多顛狂歌
舞而不好靜亦其應也
賊旗斜側位魁罡
魁罡下臨辰戌為聚衆為盗賊又斜側之旗盗賊之
旗也以盗賊旗列于盗賊位有龍穴者招盗賊無龍
穴者出盗賊必然之應也龍非六秀形更粗惡而帶
殺則此輩應之矣
魁罡高聳壓塜宅出賊乞丐沿街坊
高而且近則壓塜宅無貴禄之照有金殺之藏所以
有出賊乞丐之應
四金砂陷風一入翻棺覆槨人遭殃
四金砂陷而風入金殺之氣隨風而入翻棺覆槨臭
水盈溢凶夭淫絶其禍有不可勝言者矣
權樞陽璣山若陷禄馬不起金階平禄神缺陷馬空依
催官貴禄山低傾雖有文章不顯達官不食禄名虚稱
此一節總言切要之吉神也艮丙為天禄離為天馬
乾為金階此數峯若陷是禄馬不起金階平也此外
又有催官貴禄如艮龍見丙峯起丙龍見艮峯起他
如㢲辛相見兌丁相見凡納甲相見皆謂之薦元官
貴星也若禄陷馬空而官貴山高者亦最能催發秀
氣此又低傾不起即才如班馬必不顯達主有官無
禄或有禄而不享即經所謂薦元官貴投空總是才
高不第馬陷禄空虚名虚利者此也然禄馬官貴得
一亦可以致貴
龍穴局勢無虧失吉星到位官可必吉星或見有高低
便以高下為消息
此以下總言吉星貴得位也吉星到位是催官禄馬
印笏文筆各得其位也如乾峯秀起當為狀元宰輔
低圓而麗高甲可期低小而亂富豪而已此所謂以
高下為消息也然必龍穴局勢之真而後論此
天乙太乙真文筆耀氣交騰狀元出山形雖美位凶方
亦恐歲久非忠赤
今之時師見有尖圓而秀者即指為真正文筆而不
必于到位矣不知是天太起者真文筆也兩峯齊起
者文耀交騰是狀元筆也如尖秀而美位于凶方者
龍局虧失文筆化為詞訟筆矣龍局不虧化為舞文
筆矣然必歲久而應者何也亦猶之人色莊者衆信
其忠赤久則情偽見矣美形在凶方初雖不見其害
久則凶氣應矣
得位失位孰去取總把龍神變規矩
如亥方高起他龍見之為得位離龍見之則為殺曜
而為失位矣申方高起壬坎癸見之為得位震龍見
之則為殺曜而為失位矣如尖砂在㢲丙亥艮見之
則殺力化作牙刀而為得位戌乾見之則牙刀化作
殺刀而為失位矣所謂以龍神變規矩蓋如此
詳龍審穴辨砂水此是曾楊徹骨語
其評乾㢲也則曰龍真局備造化工定登台省位三
公若龍不真而局不備即同璣入雲台省不可登而
三公不可位矣其總四神也則曰龍真穴的齊盧崔
若龍不真而穴不的即四神高起盧崔不可齊矣其
論吉星也則曰龍穴局勢無虧失吉星到位官可必
若局勢有虧即吉星到位官亦不可必矣故以龍穴
言則龍為父母穴為子孫以龍穴砂水言則龍穴為
君砂水為臣君無臣孰事臣無君孰使四者雖均之
不可無而先後輕重又自有别矣
世降風移民不淳大地相逢莫輕許
龍穴水三篇錯簡尚少惟砂篇顛倒甚多竊以意推
之俱以改正然猶缺亥乙申三砂不敢妄增入也
評水篇
催官之水唯三陽水朝砂秀官爵強
三陽㢲丙丁也催官之水首言三陽者何也蓋㢲乃
五尚書照臨是文章之府也丙丁乃南極老人星所
出沒是五福受命之司也萬物齊乎㢲相見乎離是
㓗齊顯著之位也且天道貴南而賤北貴陽而賤隂
故三陽之水水之至貴者也篇首論水而曰水朝砂
秀下文又曰砂水並朝見砂與水固相須而為用也
陽璇水朝文筆起少年科甲誇文章若見雙峯列雲漢
兄弟聮名親御翰有砂無水亦尊榮砂水並朝更為&KR0146;
男為駙馬女為妃中男季子誇門楣
陽璇水朝文筆起是催官水又得催官砂也故少年
科甲而文章可誇雙峯兄弟之象太微照臨故有聮
名御翰之應砂水並朝而應駙馬后妃者上應璇星
主隂形女主故也㢲為臣門屬中子故應及中季矣
三陽無砂水不貴只主姻親發財利
少年科甲駙馬后妃非止以水也水砂並朝也即是
推之而丙丁可知矣如三陽無砂則貴禄不起火星
不秀拔總有好水不過富而不貴耳
穴乘兑亥陽璇朝玉堂金馬多名譽艮龍璇水為福輕
最喜庚辛丙丁注隂樞南極水洋洋四神八將砂蒼蒼
策射金門期第一定主微垣作良弼
㢲水一也免亥見之則貴秀艮龍見之則福輕者何
也蓋㢲艮為木剋土而力淺故雖富貴而福不延洪
也最喜庚辛丙丁者庚辛為吉秀丙丁為催官故策
射金門由是觀之二水者宜于艮而亦宜于兑亥者
也㢲水惟辛兑亥之所喜耳而亦必以龍向論生旺
方得福蔭無差
二宫有水名赦文永無凶禍臨家門
赦文之名由太隂納甲而有太隂之漸虧漸盈各具
八卦之象而八卦于八干又各有所納太隂照臨仁
慈降福故隨所納皆謂之赦文乙辛丁癸為小赦文
甲庚丙壬為大赦文四隂干為隂赦文四陽干為陽
赦文隂貴于陽故庚辛丙丁之力重而丙丁司五福
為尤重故獨言凶禍之永無也
蠶姑繅絲白如雪班衣戲綵娛晨昏
丙納于艮貪狼水也人得之為仁夀丁納于兑武曲
水也人得之多禮義故有二水照局者女淑而勤所
以有繅絲白雪之應男孝而夀所以有戲綵晨昏之
應又丙丁之中上應星馬而蠶馬之類也故利蠶老
人星出沒于丙丁故主夀
三陽水朝歸鬼鄉義門夀考同休光
㢲巨門水也人得之為忠信故有三陽水朝而歸于
鬼鄉者主孝義忠信富貴名夀無所不得所以有義
門夀考而休光也鬼鄉死墓方也即經所謂朝于大
旺流于囚謝之義也以震庚為鬼鄉者泥前篇三陽
水朝入震庚之說也如景鸞表云山不高于旺相水
不敗于鬼鄉之說推之鬼鄉之非震庚也昭昭矣
隂璇水朝進金寳亦主如花女人好穴乘太乙東南龍
水朝砂秀登科早
其次莫若隂璇隂璇辛也上應胃宿為倉庫為商賈故
有進金寳之應辛納于㢲為女主有如花女人之應
水明砂秀見于㢲龍是催官水也故有早登科之應
若還水自太微朝亦主出人長夀考但嫌砂碎似鵝頭
風流女人多顛倒
丙為長夀水故有夀考之應砂碎鵝頭為淫慾砂㢲
為女人位故㢲龍見此砂者有風流顛倒之應也
兑龍切忌陽璇龍必主徒刑沒荒草
兑金尅㢲木故巽見兑為煞曜而凶惡之應不能以
六秀免也
天漢天命水朝墳敵國豪富真無倫震庚有峯入雲漢
英雄將帥麾三軍
庚為武庫水震為財建水又為天爵水故二水朝者
敵國富豪震艮高聳為將軍為武庫所以應英雄將
帥
天漢天關水流入難免刑戮災紛紛
申乃震之煞曜也庚納于震者也故申庚並流為煞
曜為混雜為重金刑戮紛紜隂陽二局俱不能免矣
陽衡水朝主驟富龍輕砂碎招淫奔
震為財建水又為雷雷迅速故水朝有驟富之應又
為沐浴水再見砂碎倘龍體輕微則力有不勝而淫
奔之應不免矣
切忌剥龍入坤度定主刑戮罹災迍
震為坤之煞曜博龍入坤則震得肆其兇而刑戮應
之矣
陽樞有水入明堂粟陳貫朽珠稱光
艮為天禄又質庫水也故有是應
天屏天皇水來去財禄人家有優裕
巳為財寳水亥為財禄水龍重則財厚輕則優裕而
巳
天屏水入少微龍離龍亥水刑相同
巳火剋兑金亥水免離火曜相同故刑亦相同
鬼牛來去非為吉念經寡妖常逢凶
丑未為僧道為妖孽為金煞故有是凶
鬼流來去龍入震霹靂白晝驚西東來主家豪去即敗
人家定少耆頥翁
震為雷未與震為三合未水來去則殺助雷神故有
雷驚之應水來則氣逆故家豪去則順而力淺故家
敗然為金殺故此水來去者多少亡而無耆頥也
玄戈洋洋入塜宅高堂紅粉悲無窮掀裙獻花砂拱位
婦女不㓗招淫風若有圓峯盂鈢樣定出尼姑與和尚
老隂不交故有寡母之應掀裙獻花淫慾之象也見
之坤方故有婦女淫風之應圓峯鉢盂之象又和尚
尼姑之象理與形同故皆有此應也
陽權隂權互相向有水特朝乃為上
午作壬向見壬水壬作午向見午水皆催官水也故
為上
隂陽砂秀入青雲及第為官至卿相有砂無水亦登科
有水無砂惟富旺
午見壬砂秀壬見午砂秀是催官星用故可卿相砂
為貴禄水為財源故砂貴而水富也
陽權隂光互相向砂水並朝總宜葬
午見癸砂水秀作癸向癸見午砂水秀作午向是借
配也亦催官也故宜
離龍坎水近君門陽局易發亦易傾
離龍坎水坎離交媾既濟之象也離為君故近君為
交媾故易發交之極也故昜傾
亢婁流注非吉地少亡悖逆非忠貞
為金殺為惡逆故少亡悖逆
陽闓懶緩亢水入缺唇露齒舍糊聲
兑為口舌辰有金殺故兑龍見辰水有缺唇露齒之
應又兑金也辰者胎養之位也辰于人為唇辰自有
殺非外至之殺也故缺唇自有也又金虚則鳴辰為
土金見土則實而無聲又金于人為肺肺司聲者也
肺實則語言不全故皆有含糊之應
坎龍亢水忌來去全家受戮無餘丁
辰土剋坎水故為坎之殺曜然比他曜尤慘者以其
有金殺也
四金朝流并坐向痼疾横逆家伶仃四金對射風入局
翻棺覆槨災非輕
四金之方禄馬不臨吉星不照不免痼疾之災横逆
伶仃之禍至若四金對射而風入棺必翻槨必覆臭
水盈溢災禍有不可勝言者矣可不慎乎
功曹𫝊送水來去陽局山水吉無慮行龍博換入正東
切忌水流𫝊送宫
寅申二水陽水也故宜見于陽局若博到震龍則申
水為殺曜而刑禍随之矣
離壬來去離鄉邑
離者離也上應星張為非横為遠客為分離故來去
破局有離鄉之應又文曲水也水流而忘返故亦有
此應壬納于離故其應同
隂璣天棓生盲瘋
合局者有蜚聲魁第之應破局則有目盲瘋跛之應
蓋木盛則風生也
天官來去招繼贅
乙為裁接之木非本根所生所以有繼贅之應
坎癸病腫憂冲冲雙生子女家漸退縊亡水厄災危重
坎癸破局者應水注積于人身而為癀疸為痰痢為
腫脹為膿血皆病腫也一本病産有憂忡坎癸為血
卦故多血光上應女宿主産厄為耳痛故時有耳病
為心病故多憂冲而亦時有喪心癲癎之子為月為
盗故多淫盗坎癸為男又上應女故有雙生子女之
應上應危宿有虚梁星虚梁之上有坟墓星虚宿之
中有哭泣星又應司非星主是非在虚梁哭泣之間
故有縊亡之應哭泣臨水位故有水厄之應此坎癸
破局之害合天星易卦而見者也
水流北極肅殺位襟懷鄙𤨏無寬洪若還來去跛能履
鰥寡繼贅人無蹤
乾當北極紫微故云北極萬物戰乎乾故為肅殺其
氣歛而不施故鄙瑣不洪乾納甲故瘋跛亢陽無生
故鰥寡繼贅
乾亥雙行因瘵天
乾為金亥為木始生之位木始生而遇金傷則折木
于人為肝肝藏血者也金傷肝水則血枯而成瘵是
亥不宜雜乾也乾于人為肺金乾金生亥水則肺氣
洩而成欬氣洩而欬則瘵矣此乾不宜雜亥也合二
水觀之皆有瘵天之應隂陽二局俱不宜見矣
戌乾喑啞并盲聾
戌為土乾為金金虚則鳴遇土則寳而無聲又金于
人為肺肺司聲者也實則肺竅不通故有喑啞之應
又乾于人為首而耳與目寓焉戌為金殺則耳目受
傷故有盲聾之應又乾納甲主瘋盲亦自有其應也
此戌乾雙行之害也
坎龍離水入西兑淫奔必主期桑中
子午夘酉為沐浴今以沐浴方之龍兑沐浴方之水
又水流朝堂則淫慾為最甚而桑中之約不免矣
坎離陽朝破隂局咸池水映桃花紅
以陽朝之沐浴破隂局故不免淫慾而夘酉龍見之
為尤甚即命家之咸池桃花殺也
㢲巳兼朝破陽局那堪太乙起雌峯香閨有女顔如玉
墮胎玷汚春風容
㢲巳隂水也陽局見之為淫慾蓋以㢲巳為女故也
雌峯有似于胎形而胎又見于女位故主閨女墮胎
之應也
遊魂隂樞水兼入兼入寅午戌歲燒天紅葬注多注氣
回禄殺制應潛蹤
午為隂火丙為陽火是隂陽混雜而火愈熾也寅午
戌又火旺之年以愈熾之火遇火旺之年故應火災
多注兑亥氣者以兑金生亥水水旺而火自滅也以
金井中尺寸之流注能制兼朝之丙午術亦神矣哉
隂陽二局同之法具行注布氣篇中
隂光牽牛入塜宅隨母改嫁亡姻宗少亡毒藥因女禍
兄弟屠戮交相攻
此癸丑相雜之害也癸納于坤是母又納于坎是子
上應女宿主嫁娶丑有金殺是少亡絶嗣之水以母
與子臨嫁娶之位而與金殺同行所以有隨母改嫁
亡姻宗之應也有毒藥之禍者何也上應匏瓜星主
隂謀果食以果食為隂謀又金殺具不正之氣而與
隂水混雜非毒藥而何上應女宿故禍事因女起又
何以有兄弟之禍丑土癸水水土俱生于申故為兄
弟水土相剋不相容又有金殺所以有屠戮相攻之
慘也二水同行隂陽二局俱不宜見矣
黃泉曜氣最凶惡隂陽混雜家零落
四金為黃泉殺如坎龍坤兔之類為曜殺又有反覆
黃泉殺見此水者有敗絶刑禍之慘故最為凶惡隂
陽混雜如隂龍見陽水陽龍見隂水又如乾亥雙行
癸丑雙行之類也
行龍關節帶微淆受穴朝流亦差錯
關節為受胎之處受穴為生育之所如人之或男或
女豈是臨産而後定哉胎一受而隂陽随即辨矣故
關節陽穴亦陽關節隂穴亦隂關節微淆受穴朝流
亦差錯故精此術者不離關節而穴之隠微巳自辨
矣
龍真局備砂水環攀龍附鳳良非難真龍迢迢穴竒巧
到頭偽氣非純完三陽六秀砂水助博龍合矩方為官
如隂龍行度到頭是陽為偽氣然向局砂水俱是隂
主初年平福一博至隂則合矩而為官矣
正面特朝固為美傍朝叶吉梯雲端抱城遶穴須為吉
直流合矩朝天關來似之玄抱如帶流非吉位家貧寒
反似彎弓直如瀉庚震六秀多官班
天關即帝關也時師之看水法見有正朝者抱遶者
之玄而來者則必羡賞不足而號為吉水矣見有傍
朝者直流者彎弓而瀉去者則必目為凶水而厭棄
不顧矣不知善觀地理者只論龍之真不真水法之
合天星不合天星耳如形局與天星俱合是為兩全
倘不可兼寧傍朝而合毌寧特朝而不合寧直流而
合毋寧抱遶而不合寧反彎直瀉而合毋寧之玄帶
環而不合蓋合則吉不合則凶不當拘拘于形局之
間也論至于斯亦足以盡水法之大都矣
穴高朝流要長遠富貴易致人安康朝流高低與穴等
驟發官貴非為難
是猶卜氏所謂山稱水水稱山之說也
催官秘訣止于斯慎勿浪與時人𫝊
即此水法一訣有無窮之妙焉有能觸類變通而龍
穴砂之理可以一貫矣
催官篇卷二
