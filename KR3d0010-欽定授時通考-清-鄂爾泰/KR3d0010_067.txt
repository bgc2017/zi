欽定授時通考卷六十七
農餘
木一
松
柏
檜
楸
杉
椿
梧桐
楮
槐
榆
柳(檉柳)(櫸柳)(箕柳)
楊
松
松竦幹虬枝磥砢多節歲久皮皴望若龍鱗李時珍曰
百木之長猶公故字從公四時常青不改柯葉三針者
為括子松七針者為果松千歲之松下有茯苓上有兔
絲乂有赤松白松鹿尾松其産深山峭壁偃蹇離竒者
其根為巖石所礙下有磐石則上為偃蓋非其性也
事類全書栽松春社前帶土栽培百株百活舍此時決
無生理也斫松木須五更初便削去皮後無白蟻山人
斫老松根取松脂燃之以代油燭亦貧家之利
農桑通訣插松用驚蟄前後五日斬新枝斸阬入枝下
泥杵緊相視天隂即插遇雨十分生無雨即省分數種
松柏法八九月中擇成熟松子(柏子同)去臺收頓至來春
春分時甜水浸子十日治畦下水土糞漫散子於畦内
如種菜法或單排點種上覆土厚二指許畦上搭短棚
蔽日旱則頻澆常須濕潤至秋後去棚長高四五寸十
月中夾薥稭籬以禦北風畦内亂撒麥糠覆樹令稍上
厚二三寸止(南方宜微蓋)至榖雨前後手爬去麥糠澆之次
冬封蓋亦如此二年之後三月中帶土移栽先橛區用
糞土相合内區中水調成稀泥植栽於内擁土令區滿
下水塌實(無用杵築脚踏)次日有裂縫處以脚躡合常澆令濕
至十月祛倒以土覆藏毋使露樹至春去土次年不須
覆栽大樹者於三月中移廣留根土(謂如一丈樹留土方三尺地遠移者)
(二尺五寸一丈五尺樹留土三尺或三尺五寸)用草繩纏樹根上樹大者從下
剸去枝三二層樹記南北運至區處栽如前法
種樹書栽松須去尖大根惟留四邊鬚根則無不盛春
分後勿種松秋分後方宜種法大槩與竹同只要根實
不令動搖自然活
齊民要術油松法將青松斫倒去枝于根上鑿取大孔
入生桐油數斤待其滲入則堅久不蛀他木同
本草松子出遼東雲南者尤大食之香美
又松脂一名松膏一名松香一名松膠一名松肪一名
&KR0377;青皆為物用
柏
柏一名椈(爾雅云柏椈)隂木也凡木皆向陽柏獨向隂指西
故字從白西方正色也樹聳直皮薄肌膩三月開細瑣
花結實成毬狀如小鈴多瓣霜後瓣裂中有子大如麥
芬香可愛處處有之古以生泰山者為良今陜州宜州
密州皆佳而乾陵尤異木之文理多為雲氣人物鳥獸
川柏亦細膩以為几案光滑悦目
農政全書種柏九月中柏子熟時採俟來年二三月間
用水淘取沉者着濕地二三日淘一次候芽出將劚熟
地調成畦水飲足以子勻撒其中覆細土半寸再以水
壓下二三日澆一次勿太濕勿太乾既生四圍竪矮籬
護之恐為蝦蟇所食常澆水糞俟長高數尺分栽
又秋時剪小枝二三尺亦可插活
檜
檜柏葉松身葉尖硬亦謂之栝今人名圓柏以别側柏
爾雅翼又有一種别名檜柏不甚長其枝葉乍檜乍柏
一枝之間屢變人家庭宇植以為玩
老學菴筆記海檜有二種海檜夭矯堅瘦皆天成又有
刻削盤屈而成者名土檜海檜絶難致几人家所有大
扺土檜也
農桑通訣檜種如松法插枝者二三月檜芽蘖動時先
熟斸黃土地成畦下水飲畦一遍滲定再下水候成泥
漿斫下細如小指檜枝長一尺五寸許下削成馬耳狀
先以杖刺泥成孔插檜枝於孔中深五六寸以上栽宜
稠密常澆令潤澤上短矮棚蔽日至冬換作煖廕次年
二月月去後候樹高移栽如松柏法
便民圖松杉柏檜俱三月下種次年三月分栽無不活
洞庭陸氏曰移松杉柏檜冬至及年盡雖不帶土根亦
活正月九分活二月七分活清明後半活
楸
楸梓榎爾雅曰槐小葉曰榎大而皵楸小而皵榎椅梓
鼠梓乂曰如木楸曰喬(郭璞注曰槐當為楸楸細葉者為榎老乃皮粗皵者為楸小而)
(皮粗皵者為榎椅梓即楸楰楸屬今人謂之苦楸江東人謂之虎梓詩義疏曰楸梓之疏理色白而生子者)
(為梓者說文曰檟楸也然則楸梓二木相類者也白色有角名為梓似楸有角者名為角楸或名子楸黃色)
(無子者為柳楸世人見其色黃呼為荆黃楸也然楸之與梓本同未異梓名木王植于林諸木皆内拱造屋有)
(此木則羣材皆不震楸木濕時脆燥則堅良材也榎檟也亦楸屬葉大而早脱故謂之楸葉小而早秀故謂之)
(榎)
齊民要術宜割地一方種之梓楸各别無令和雜
又種梓法秋耕地令熟秋未冬初梓角熟時摘取曝乾
打取子耕地作壟漫散即再勞之明年春生有草枝令
去勿使荒没後年正月間劚移之方步兩步一樹(此樹須大)
(不得㮣栽)即無子可於大樹四面掘坑取栽移之一方兩步
一根兩畝一行一行百二十株五行合六百株十年後
一樹千錢柴在外車板盤合樂器所在任用勝於松柏
農政全書春月斷其根瘞於土遂能發條取以分種
又花葉飼猪並能肥大且易養
杉
杉一名檆(爾雅云披檆)一名沙一名㯳類松而幹端直大者
數圍高十餘丈文理條直葉麤厚微扁附枝生有㓨至
冬不凋結實如楓有赤白二種赤杉實而多油白杉虚
而乾燥有斑文如雉尾者謂之野鷄斑入土不腐燒灰
最發火藥
種樹書插杉枝用驚蟄前後五日斬新枝鋤開根入枝
下泥杵緊視天隂則插插了遇雨十分無雨即省分數
農政全書插杉法江南宣歙池饒等處山廣土肥先將
地耕過種芝蔴一年來歲正二月氣盛之時截嫩苗頭
一尺二三寸先用橛舂穴插下一半築實離四五尺成
行密則長稀則大勿雜他木每年耘鋤至高三四尺則
不必鋤
椿
椿集韻作櫄禹貢作杶左傳作橁今俗名香椿本草陳
藏器云俗呼為猪椿易長而有夀南北皆有之木身大
而實其幹端直紋理細膩肌色赤皮有縦紋易起
農桑輯要木實而葉香有鳳眼者謂之椿木疎而氣臭
者謂之樗又曰有花而莢者謂樗無花不實謂椿
廣羣芳譜椿樗二木形幹相類無花木身大幹端直者
為椿有花木身小幹多迂矮者為樗一類二種也
農政全書椿宜於春分前後栽之
又其葉自發芽及嫩時皆香甘生熟鹽醃皆可茹
梧桐
梧桐爾雅曰榮桐木又曰櫬梧(郭璞注云即梧桐也今人以其皮青號曰青桐)
(又名櫬皮)其木無節直生理細而性緊四月開花五六月結
子莢長三寸許五片合成老則開裂如箕名曰櫜鄂子
綴其上大如黃豆雲南者更大可生噉亦可炒食遁甲
書云梧桐可知月正閏歲生十二葉一邊六葉從下數
一葉為一月有閏則十三葉視葉小處則知閏何月立
秋之日如某時立秋至期一葉先墜又有白桐一名華
桐一名泡桐華而不實蔡邕月令曰桐始華桐木之後
華者也岡桐一名油桐一名荏桐一名罌子桐一名虎
子桐實大而圓取子作桐油入漆及油器物艌船為時
所須人多偽為之惟以篾圈撣起如鼓面者為真海桐
生南海及雷州白而堅韌可作繩入水不爛
齊民要術青桐九月收子二三月中作一步圓畦種之
(方大則難裹所以須圓小)治畦下水一如葵法五寸下一子少與熟
糞和土覆之生後數澆令潤澤(此木宜濕故也)當歲即高一丈
至冬竪草於樹間令滿外復以草圍之以葛十道束置
(不然則湅死也)明年三月中移植於廳齋之前華淨妍秀極為
可玩明年冬不須復裹成樹之後剝下子一石(子於葉上生多)
(者五六少者三四也)炒食甚美(多噉亦無妨也)白桐無子(冬結似子者乃是明年之花房)
亦遶大樹掘坑取栽移之成樹之後任為樂器(青桐則不中用)
於山石之間生者作樂器尤佳青白二桐並堪車板盤合
屧等用作
農政全書正二月内以黃土拌鉅末少許或盆或地上
俱可種上覆土末寸半許時時用水澆灌使土長濕待
長尺餘移栽冬間不用苫蓋
又江東江南之地惟桐樹黃栗之利易得乃將旁近山
場盡行鋤轉種芝蔴收畢仍以火焚之使地熟而沃首
種三年桐其種桐之法要在二人並耦可順而不可逆
一人持桐油一瓶持種一籮一人持小鋤一把將地㔇
起即以油少許滴土中隨以種置之次年苖出仍要耘
耔一遍此桐三年乃生首一年猶未盛第二年則盛矣
生五六年亦衰即以栗櫼剝之一二年其栗便生且最
大但其味略滯耳首種三年桐為利近速圖久遠之利
仍要樹千年桐法亦如前種黃栗之法候秋季落子多
收擇高厚之處掘地為坑下用礱糠鋪底將種放下上
用稻草蓋定以土覆之俟來年春氣盛時治地成畦約
一尺二寸成行分種空地之中仍要種豆使之二物争
長又可使直而不曲待長一二尺即將山場依前法燒
鋤過約闊五尺成行移苖栽之次年耘耔
楮
楮一名榖一名榖桑有二種雄者皮斑而葉無椏叉謂
之斑榖三月開花成長穗如柳花狀不結實雌者皮白
無花葉有椏似葡萄葉開碎花結實如楊梅其實初夏
生大如彈丸青綠色六七月成熟漸深紅八九月采實
名楮桃一名穀實
陸璣詩疏構幽州謂之穀桑或曰楮桑荆揚交廣謂之
穀中州人謂之楮食其嫩芽可當菜茹
酉陽雜俎穀田久廢必生構葉有瓣曰楮無曰構本草
李時珍曰楮本作柠其皮可績為紵故也
又凡穀樹雄者不結實歉歲人采花食之雌者實如楊
梅半熟時水澡去子蜜煎作果食
齊民要術宜澗谷間種之地欲極良秋上楮子熟時多
收淨淘曝令燥耕地令熟二月耬耩之和麻子漫散之
即勞秋冬仍留麻勿刈為楮作煖(若不和麻子種卒多凍死)明年正
月初附地芟殺放火燒之一歲即没人(不燒者瘦而長亦遲)三年
便中斫(未滿三年者皮薄不任用)斫法十二月為上四月次之(非此兩月)
(而斫者則多枯死也)每歲正月常放火燒(自有乾葉在地足得火然不燒則不滋茂也)
二月中間斫去惡根(斸者地熱楮科亦以留闊澤也)移栽者二月蒔之
亦三年一斫(三年不斫者徒失錢無益也)楮地賣者省功而利少煮
剝賣皮者雖勞而大(其柴足以供然)自能造紙其利又多種三
十畝者歲斫十畝三年一徧歲收絹百疋
廣州記蠻夷取穀皮熟搥為揭裏罽布以擬毡甚煖也
其木腐後生菌耳味甚佳
農桑通訣南方鄉人以穀皮作衾甚堅好鬻之實為貧
家之利焉
槐
槐爾雅曰櫰有青黃白黑數種白槐似柟而葉差小其
葉細而包青絲者直謂之槐有守宫槐一名紫槐幹弱
花紫晝合夜開又色黑者為猪屎槐材不堪用四五月
開黃花未開時狀如米粒採取曝乾炒過煎水染黃甚
鮮青槐花無色不堪用七八月結實作莢如連珠中有
黑子以子多者為好淮南子曰槐之生也季春五日而
兔目十日而鼠耳更旬而始規二旬而葉成諸槐功用
大略相等木有極高大者材實重可作器物
齊民要術槐子熟時多收擘取數曝勿令蟲生五月夏
至前十餘日以水浸之(如浸麻子去也)六七日當芽生好雨種
麻時和麻子撒之當年之中即與麻齊麻熟刈去獨留
槐槐既細長不能自立根别樹木以繩欄之(冬天多風雨繩欄宜)
(以茅裹不則傷皮成痕瘢也)明年劚地令熟還於下種麻(脅槐令長)三年
正月移而植之亭亭條直千百若一(所謂蓬生麻中不扶自直)若隨
宜取栽匪直長遲樹亦曲惡(宜於園中割地種之若園好未移之間妨廢耕墾也)
農政全書初生嫩芽煠熟水泡去苦味可薑醋拌食曬
乾亦可代茶飲也
榆
榆爾雅曰榆白枌又曰藲荎(註曰枌榆先生葉却著莢皮色白藲荎今之刺榆也)
(廣志曰有姑榆有郎榆案今世有刺榆木甚牢肕可以為犢車材梜榆可以為車轂及器物山榆可以為蕪荑)
(凡種者宜種刺挾兩種利者為多其餘軟弱例非佳好之木也)
四民月令二月榆莢成及青收乾以為旨蓄(旨美也蓄積也司部)
(收青小蒸曝之至冬以釀酒滑香宜養老詩云我有旨蓄亦以御冬也)色變白將落可作
&KR1753;䤅隨早晏勿失其適(&KR1753;音牟䤅音頭榆醬)
齊民要術榆性扇地其隂下五穀不植(隨其高下廣狹東西北三方所)
(扇各與樹等)種者宜於園地北畔秋耕令熟至春榆莢落時
收取漫散犁細畊勞之榆生共草俱長明年正月初附
地芟殺以草覆上放火燒之(一根上必十數條俱生止留一根強者餘悉搯去之)
一歲之中長八九尺矣(不燒則長遲矣)後年正月二月移栽之
(初生即移者喜曲故須叢林長至三年乃移栽)初生三年不用採葉尤忌採心
(採心則科茹大長更須依法燒之則依前茂矣)不用剝沐(剝者長而細又多瘢痕不剝則短麄而無)
(病諺曰不剝沐十年成轂言易麄也必欲剝者宜留二寸)於壍坑中種者以陳屋草
布壍中散榆莢於草上以土覆之燒亦如法(陳草速朽肥良勝糞)
(無陳草者用糞糞之亦佳不糞雖生而瘦既栽移者燒亦如法也)
又種榆法其餘地畔種者致雀損穀既非叢林率多曲
戾不如割地一方種之其田土薄地不宜五榖者唯宜
榆及白楊地須近市(賣柴莢葉省功也)梜榆刺榆凡榆三種色
别種之勿令和雜(梜榆莢葉味苦凡榆莢味甘甘者春時將煮賣是須别也)先耕地
作壟然後散榆莢(蠪者看好料理又易三寸一莢稀穊得中)散訖勞之榆生
芟殺燒斫一如前法三年春可將莢葉賣之五年之後
便堪作椽不梜者即可斫賣(一根十文)梜者鏇作獨樂及盞
(一箇三文)十年之後魁椀瓶榼器皿無所不任(一杭七文一魁二十瓶榼)
(器皿一百文也)十五年後中為車轂及蒲桃&KR0034;(&KR0034;一口值二百車糓一具值絹)
(三疋)其歲歲科簡剝治之功指柴顧人十束雇一人無業
之人争來就作賣柴之利己自無貲(歲出萬束一束三文則三十貫莢葉)
(在外也)况諸器物其利十倍(於柴十倍歲收三十萬)斫後復生不勞
更種所謂一勞永逸能種一頃歲收千疋唯須一人守
護指揮處分既無牛耕種子人功之費不慮水旱風蟲
之災比之穀田勞逸萬倍男女初生各與小樹二十株
比至嫁娶悉任車轂一樹三具一具值絹三疋成絹一
百八十疋聘財資遣麄得充事
農桑通訣榆醬能助肺殺諸蟲下氣榆葉曝乾搗羅為
未鹽水調勻日中炙曝天寒於火上熬過拌菜食之味
頗辛美榆皮去上皺澁乾枯者將中間嫩處剉乾磑為
粉當歉歲亦可代食昔沛豐歲饑民以榆皮作屑煮食
之人賴以濟焉
農政全書榆根皮作麵可和香劑嫩葉煠浸淘淨可食
榆錢可羹又可蒸糕餌榆皮濕搗如糊粘瓦石極有力
汴洛以石為碓嘴用此膠之
柳
柳易生之木也性柔脆北土最多枝條長軟葉青而狹
長其長條數尺或丈餘&KR0008;&KR0008;下垂者名垂柳木理最細
膩陳藏器曰江東人通名楊柳北人都不言楊楊樹枝
葉短柳樹枝葉長李時珍曰楊枝硬而揚起故謂之楊
柳枝弱而垂流故謂之柳蓋一物二種也柳至春晚葉
長成花花中結細子如粟米大細扁而黑上帶白絮如
絨名柳絮又名柳絨隨風飛舞着毛衣即生蟲入池沼
隔宿化為浮萍乂憑柳可以為楯車輞雜材及椀
陶朱公書凡種柳千樹則足柴十年以後髠一樹得一
載歲髠二百樹五年一週
齊民要術種柳正月二月中取弱柳枝大如臂長一尺
半燒下頭二三寸埋之令没常足水以澆之必數條俱
生留一根茂者(餘皆所法)别竪一柱以為依生每一尺以長
繩柱欄之(若不欄必為風所摧不能自立)一年中即高一丈餘其旁生
枝葉即搯去令直聳上高下任人取足便搯去正心即
四散下垂婀娜可愛(若不搯心則枝不四散或邪或曲生亦不佳也)六七月中
取春生少枝種則長倍疾(少枝葉青氣壯故長疾也)下田停水之處
不得五穀者可以種柳八九月中水盡燥濕得所時急
耕則钃楱之至明年四月又耕熟勿令有塊即作場壟
一畝三壟一壟之中逆順各一到場中寬狹正似蔥壟
從五月初盡七月末每天雨時即觸雨折取春生少枝
長疾三歲成椽比於餘木雖微脆亦足堪事一畝二千
六百六十根三十畝六萬四千八百根根直八錢合收
錢五十一萬八千四百文百樹得柴一載合柴六百四
十八載直錢一百文柴合收錢六萬四千八百文都合
收錢五十八萬三千二百文歲種三十畝三年種九十
畝歲賣三十畝終歲無窮
檉柳(附)
檉柳爾雅曰檉河柳乃河旁赤莖小楊植生水旁皮正
赤如絳枝葉如松一名雨師一名赤檉本草云天將雨
檉先起氣應之負霜不凋乃木之聖故字從聖一名河
柳一名人柳一名三眠柳一名觀音柳一名長壽仙人
柳幹小枝弱葉細如絲一年三次作花花如蓼花穗長
二三寸色微紅
櫸柳(附)
櫸柳一名鬼柳本草云其樹高舉其木如柳故名爾雅
注作柜即孟子所謂把柳也多生溪澗側高大者四五
丈合二三人抱其葉似柳非柳似槐非槐鄭樵通志云
櫸乃榆類其實亦如榆錢鄉人採其葉為甜茶
便民圖種把柳二月間先將田用糞壅灌戽水耕平以
柳鬚斷作三寸許每人一握隨田廣狹併力一日齊種
頻以濃糞澆之有草即用小刀剜出田勿令乾八月斫
起刮去柳皮曬乾為器根旁敗葉掃淨則不蛀至臘月
間將重長小條復斫去長者亦可為器舊根常留
箕柳(附)
種箕柳法山澗河旁及下田不得五穀之處水盡乾時
熟耕數遍至春凍釋于山陂河坎之旁刈取其柳三寸
栽之漫散即勞勞訖引水停之至秋任為簸箕五條一
錢歲收萬錢(山柳赤而脆河柳白而韌)
楊
楊有二種白楊青楊白楊一名高飛一名獨搖微帶白
色高者十餘丈性勁直堪為屋材青楊又有二種一種
梧桐青楊身聳直高大一種身矮多岐枝不堪用楊與
柳自是二物柳枝長脆葉狹長楊枝短硬葉圓闊北方
材木全用楊槐榆柳四種是以人多種之
齊民要術種白楊秋耕地熟至正月二月中以犁作壟
一壟之中以犂逆順各一到場中寬狹各似作蔥壟作
訖又以鍬掘底一坑作小塹斫取白楊枝大如指長三
尺者屈着壟中以土壓上令兩頭出土向上直竪二尺
一株明年正月中剝去惡枝一畝三壟一壟七百二十
株一根兩株一畝四千三百二十株三年中為蠶擿(都&KR0008;)
(反)五年任為屋椽十年堪為棟梁以蠶擿為率一根五
錢一畝歲收二萬一千六百文(柴又作梁埽住在外)歲種三十畝
三年九十畝一年賣三十畝得錢六十四萬八千文周
而復始永世無窮比之農夫勞逸萬倍去山遠者實宜
多種千根以上所求必備
博聞錄楊柳根下先理大蒜一枚不生蟲
種樹書種水楊須先用木樁釘穴方入楊庶不損皮易
長臘月二十四日種楊樹不生蟲
欽定授時通考卷六十七
