欽定授時通考卷七十四
蠶事
分箔
齊民要術蠶眠常須三箔中箔上安蠶上下空置(下箔障土)
(氣上箔防塵埃)
務本新書蠶初生即要凉快以陳稈草作蓐勿用麥稭
一日一擡失擡多生白醭擡蠶必衆手疾擡若箕内
堆聚多時蠶身有汗後必病損漸漸隨擡減耗縱有老
者簇内多作薄皮蠶沙宜頻除不除則久而發熱熱氣
熏烝後多白殭每擡之後箔上蠶宜稀布稠則強者得
食弱者不得食必繞箔遊走又風氣不通忽遇倉卒開
門暗值賊風後多紅殭布蠶須要手輕不高從高摻下
逓相擊撞蠶多不旺已後簇内懶老翁赤蛹是也
農桑要旨底箔須鋪二領蠶蟻生後每日高捲出一領
曬至日斜復布於生蠶箔底明日又將底箔撤出曬曝
如前番覆鋪使受自然陽和之氣停眠起食後然後撤
去如蠶有白殭是小時隂氣蒸損天晴急用簸箕三四
具轉蠶中庭使日氣煦照擡一箔則復布一箔得日氣
則盡解矣野語云蠶燠乾松者其蠶無病蠶燠成片濕
潤白積者蠶為有病速宜擡解如正可擡却遇隂雨風
冷則不敢擡用茅草細切如豆每一箔可用一斗或二
升勻撒蠶上上再摻葉移時蠶因食葉沿上茅草能隔
燠沙天晴再擡如無茅草稈草次之
士農必用一箔蓐上下蟻三兩蠶至老可分三十箔每
蟻一錢可老蠶一箔也係長一丈闊二尺之箔如箔小
可減蟻下蟻多則蠶稠為後患也養蠶過三十箔者可
更加下蟻箔養蠶少者用筐可也
又擘黑法第三日己午時間於别槌上安三箔微帶燠
薄揭蟻欵手擘如小碁子布於中箔擡頭眠别槌上
布四箔薄帶沙燠揭蠶分如大碁子大布滿中二箔飽
食分如小錢大布滿三箔擡停眠分如小錢微大布
滿六箔飽食蠶可撥可摻不須分揭可布滿十二箔
擡大眠分如折二錢大布滿二十五箔眠齊落蓐可分
至三十箔分擡之便惟在頻欵稀勻使不致先濕損
傷也蠶滋多必須分之沙燠厚必須擡之失分則不勝
稠疊失擡則不勝蒸濕故須頻蠶者柔輭之物不禁觸
弄小而分之猶能愛護大而擡之莫能顧惜久堆亂積
遠擲高抛生病損傷實由於此故宜安欵而稀勻也
桑蠶直說四眠蠶别是一種與養春蠶同但第三眠止
擡開十五箔擡飽食二十箔大眠擡三十箔
農桑通訣每槌上下鋪三箔上承塵埃下隔濕潤鋪砌
碎稈草於上中箔以備分擡用細切搗輭稈草勻鋪為
蓐黏成一片鋪蓐上安蠶
農政全書黃省曾曰其替擡也用糠礱之灰摻焉則蠶
體快而無疾或布網而替擡
蠶箔圖說
蠶箔曲薄承蠶具也禮具曲植曲即箔也周勃以織薄
曲為生顔師古注云葦簿為曲北方養蠶者多農家宅
院後或園圃間多種萑葦以為箔材秋後芟取皆能自
織方可四丈以二椽棧之懸於槌上至蠶分擡去蓐時
取其舒卷易用南方萑葦甚多農家尤宜用之以廣蠶
事
蠶椽圖說
蠶掾架蠶箔木也或用竹長一丈二尺皆以二莖為偶
控於槌上以架蠶箔須直而輕者為上久不蠧者又為
上
入簇
農書簇箔宜以杉木解枋長六尺闊三尺以箭竹作馬
眼槅插茅疎密得中復以無葉竹篠縱横搭之又簇背
鋪以蘆箔而以篾透背面縛之即蠶可駐足無跌墜之
患且其中深穩稠密旋旋放蠶其上初略欹斜以俟其
糞盡微以熟灰火温之待入網漸漸加火不宜中輟稍
冷即游絲亦止繰之即斷絶多煮爛作絮不能一緒抽
盡矣
齊民要術蠶老值雨則壊繭宜於屋裏簇之薄布薪於
箔上散蠶訖又薄以薪覆之一槌得安十箔又法以大
蓬蒿為薪散蠶令遍懸之於梁柱或垂繩鈎戈鴞爪龍
牙上下數重所在皆得懸訖薪下微生炭火以暖之得
煖則作速傷寒則作遲數入候看熱則去火蓬蒿生凉
無鬱浥之憂死蠶旋墜無汚繭之患沙策不住無瘢㾗
之疵鬱浥則難練繭汚則絲散瘢痕則無用蓬嵩簇亦
良其外簇者晚遇天寒則全不作繭用火易練而絲明
白曝死者雖白而漕脆膁練長衣著幾將倍矣甚者虚
實失歲功堅脆懸絶資生要理安可不知哉
務本新書簇蠶地宜高平内宜通風勻布柴草布蠶宜
稀密則熱熱則繭難成絲亦難繰東北位並養六畜處
樹下阬上糞惡流水之地並不得簇
士農必用治簇之方惟在乾暖使内無寒濕蠶欲老可
簇地盤燒令極乾除埽灰淨於上置簇
又簇中繭病有六一簇汚二落簇三遊走四變赤蛹五
變殭六黑色汚簇之病蠶老食葉不淨其葉蒸濕帶葉
入簇故繭亦濕潤此為簇汚其餘五病皆地濕天寒所
致
韓氏直說安圓簇於高阜處打成簇脚一簇可六箔蠶
十分中有九分老者宜少摻葉就箔上用簸箕般去宜
欵手摻於簇上務令稀勻上復覆蒿梢或豆䕸復摻蠶
如前至三箔覆梢倒根在上自後蠶可近上摻至六箔
覆蒿令簇圓上用箔圍苫繳簇頂如亭子樣至晚又用
苫將簇從下繳至上苫相接日出高時捲去至晚復繳
三日外繭成不用馬頭簇亦依上苫繳柴薪要廣簇又
玲瓏中間宜架起蠶多者宜馬頭簇放脚宜南北
又曬簇上蠶後第三日辰已時間開苫箔日曬至未時
復苫盖如前如當日過熱上榰單箔遮日色
又翻簇上蠶時被雨霑濕雨纔止纔晴即選一簇地盤
不以成繭不成繭翻騰遷移别簇封苫如前小雨則不
須但可曝曬又一法臨簇有雨只於蠶屋中木槌下地
面上安簇開門忩使透風氣早夜或隂雨變寒則閉門
忩添牛糞火比翻簇之法又為妙也又一法槌箔上虚
撒蒿槌周圍簇梢與蒿箔苫為之蠶自作繭猶勝於雨
中簇也
又十蠶九老方可就箔上撥蠶入簇如是則無簇汚蒸
熱之患繭必早作而多絲
黃省曾曰簇以稻草為之殺疏之必潔則不牽絲乃
握而束之厚籍以所殺疏之草殼可以禦地濕可以
承墜蠶乃以握許登之勿覆以紙至次日少以稻稈
摻焉以屬其所綴之未成者勿用菜萁善絆擾而薄
繭七日而摘半月而蛾生凡蠶色之青也為老之候
其在簇而有雷則以退紙覆之以護其畏
農桑通訣南方例皆屋簇北方例皆外簇然南簇在屋
以其蠶少易辨多則不任北方蠶多露簇率多損壓壅
閼南北簇法俱未得中今有善蠶者一說南北之間蠶
少疏開窗戶屋簇之則可蠶多選於院内構長春草厦
内制蠶簇周以木架平鋪蒿梢布蠶於上用蓆箔圍護
自無簇病實良策也
農政全書蓬蒿簇勝今簇遠甚而人不用之何故簇地
盤是北法南方正值梅天萬難作此所以皆須屋内簇
定須着火
團簇圖說
簇用蒿梢叢柴苫席等也凡作簇先立簇心用長椽五
莖上撮一處繫定外以蘆箔繳合是為簇心仍周圍勺
竪蒿梢布蠶簇訖復用箔圍及苫繳簇頂如圓亭比此
團簇也
馬頭簇圖說
馬頭長簇兩頭植柱中架横梁兩傍以細椽相搭為簇
心餘如常法此横簇皆北方蠶簇法也嘗見南方蠶簇
止就屋内蠶盤上布短草簇之人既省力蠶亦無損又
按南方蠶書云簇箔以杉木解枋長六尺闊三尺以箭
竹作馬眼槅插茅疎密得中復以竹篠縱横搭之簇背
鋪以蘆箔而竹篾透背面縛之此皆南簇較之上文北
簇則蠶有多少故簇有大小難易之不同也然嘗論之
南北簇法俱未得中何哉夫南簇蠶少規制狹小殆若
戲技故獲利亦薄北簇雖大其弊頗多蒿薪積疊不無
覆壓之患風雨浸浥亦有翻倒之虞復外内寒燠之不
勻或高下稀密之易所以致簇病内生繭少皆出此故
習俗既久未能遽革今聞善蠶者約量本家育蠶多少
選於院内空地就添椽木苫草等物作連脊厦屋尋常
别用至蠶老時置簇於内隨其短長先搆簇心空直如
洞就地握成長槽隨宜闊狹旁可人行以備火患外則
用以層架隨層卧布蒿梢以均蠶居既畢用重箔圍之
若蠶少屋多疏開窗戶就内簇之亦可如此則上有覆
庇下無濕潤架既寬平蠶乃自若又摠簇用火便于照
料南北之間去短就長制此良法宜皆用之則始終無
慊矣
擇繭
齊民要術收取種繭必取居簇中者近上則絲薄近下
則子不生
農書下箔即急剝去繭衣免致蒸壊如多即以鹽藏之
蛾乃不出且絲柔韌潤澤也藏繭之法先曬繭令燥埋
大甕地上甕中先鋪竹簀次以大桐葉覆之乃鋪繭一
重以十斤為率摻鹽二兩上又以桐葉平鋪如此重重
隔之以至滿甕然後密盖以泥封之
務本新書養蠶之法繭種為先今時摘繭一槩併堆箔
上或因繰絲不及有蛾出者便就出種罨壓熏蒸因熱
而生决無完好其母病則子病誠由此也今後繭種開
簇時須擇近上向陽或在苫草上者此乃強良好繭另
摘出於通風凉房内淨箔上一一單排日數既足其蛾
自生免熏罨鑽延之苦
又繭宜併手忙擇凉處薄攤蛾自遲出免使抽繰相逼
黃省曾曰繭長而瑩白者細絲之繭大而晦色青蔥
者麤絲之繭皆撏去其蒙戎之衣其内潰而漬濕者
謂之隂繭及薄而雜者綿之繭可為麤絲不可以經
日經日則絲爛而難抽不可以焚香焚香則蛆穴而
難抽大者謂之麤工
韓氏直說蠶成繭硬紋理麤者必繰快此等繭可以蒸
餾繰冷盆絲其繭薄紋理細者必繰不快不宜蒸餾此
宜繰熱盆絲也其蒸餾之法用籠三扇用軟草札一圈
加於釡口以籠兩扇坐於上其籠不以大小籠内勻鋪
繭厚三四指許頻於繭上以手背試之如手不禁熱可
取去底扇續添一扇在上亦不要蒸得過了過了則軟
了絲頭亦不要蒸得不及不及則蛾必鑽了如手背不
禁熱恰得合宜於蠶房槌箔上從頭合籠内繭在上用
手微撥動如箔上繭滿打起更攤一箔候冷定上用細
柳梢微覆其繭只於當日却要蒸盡如蒸不盡來日必
定蛾出
農桑通訣為繭多不及繰故即以鹽藏之蛾乃不出此
南方淹繭法用甕頗多嘗讀北方農桑直說云生繭即
繰為上如人手不及殺繭慢慢繰者殺繭法有三一曰
日曬二曰鹽浥三曰籠蒸籠蒸最好人多不解日曬損
繭鹽浥甕藏者穩
農政全書鹽著於繭到底浥濕今人只於甕中藏繭另
用紙或箬或荷葉包鹽一二兩置繭上亦可但只須甕
口密封不走氣耳此必鹽泥乃可
繭甕圖說
繭甕藏繭器也為繭多繰不及稍遲則蛾穿繭出故藏
之以緩蛾變古詩云盤中水晶鹽井上梧桐葉陶器固
泥封窖繭過旬浹正謂此也
繭籠圖說
以鹽泥藏繭終憂浥濕置繭於籠蒸之蛾自不出有一
般快釡湯内用鹽二兩油一兩令所蒸繭不致乾了絲
頭如鍋小繭多油鹽旋入
欽定授時通考卷七十四
