欽定授時通考卷三十三
功作
耙勞
大戴禮夏小正正月農率均田率者循也均田者始除
田也言農夫急除田也二月往耰黍禪禪單也
吕氏春秋畝欲廣以平甽欲小以深下得隂上得陽然
後咸生熟有耰也必務其培其耰也植植者其生也必
先其施土也均均者其生也必堅是以畝廣以平則不
喪本
鹽鐵論茂木之下無豐草大塊之間無美苗
齊民要術耕荒畢以鐡齒&KR1564;&KR1810;再徧耙之
又春耕尋手勞(古曰耰今曰勞今人亦名曰摩)秋耕待白背勞(春多風若不尋)
(勞地必虛燥秋田㙷實㙷勞令地硬)勞欲再(再勞地熟旱亦保澤也)
又速鋒之地恒潤澤而不堅硬乃至冬初常得耕勞不
患枯旱若牛力少者但九月十月一勞之
又自地亢後但所耕地隨向盖之待一段總轉了即横
蓋一遍計正月二月兩個月又轉一遍然後納種
又每耕一遍蓋兩遍最後蓋三遍還縱横蓋之
又苗既出壟每一經雨白背時輙以鐡齒&KR1564;&KR1810;縱横耙
而勞之
陳旉農書種穀必先治田於秋冬即再三深耕之於始
春又再三耕耙
又五月治地惟要深熟於五更乘露鉏之五七遍即土
壤滋潤累加糞壅又復鉏轉
種蒔直說古農法犁一&KR2469;六今人只知犁深為功不知
&KR2469;細為全功&KR2469;功不到土麤不實下種後雖見苗立根
在麤土根土不相著不耐旱有懸死蟲咬死乾死等諸
病&KR2469;功到土細又實立根在細實土中又碾過根土相
著自耐旱不生諸病
又凡地除種麥外並宜秋耕先以鐡齒&KR2469;縱横然後插
犁細耕隨耕隨勞至地大白背時更&KR2469;兩遍至來春地
氣透時待日高復耙四五遍其地爽潤上有油土四指
許春雖然無雨至時便可下種
農桑通訣凡治田之法犁耕既畢則有耙勞耙有渠疏
之義勞有蓋磨之功今人呼耙曰渠疏勞曰蓋磨皆因
其用以名之斫以散撥去芟平土壤也&KR2469;勞之功不至
而望禾稼之秀茂實栗難矣凡耕荒畢以鐡齒&KR1564;&KR1810;再
徧耙之蓋鐡齒&KR1564;&KR1810;已為之先再用耙&KR1564;&KR1810;而後勞之
也今人但耕地畢破其塊墢而後用勞平磨乃為得也
凡已耕耙欲受種之地非勞不可諺曰耕而不勞不如
作暴然耙勞之功非但施於納種之前有用之於種苗
之後者耙法令人坐上數以手斷其草草塞齒則傷苗
如此令地熟軟易鋤省力此用於種苗之後也南方水
田轉畢即耙耙畢即耖故不用勞其耕種陸地者犁而
耙之欲其土細再犁再耙後用勞乃無遺功也北方又
有所謂撻者與勞相類齊民要術云春耕欲深宜曳重
撻今人凡下種耬種後惟用砘車碾之然執耬種者亦
須要繫輕撻曳之使壟土覆種稍深也或耕過田畝土
性虛浮者亦宜撻之打令土實也今當耕種用之故附
於耙勞之末然南人未嘗識此蓋南北習俗不同故不
知用撻之功至於北方遠近之間亦有不同有用耙而
不知用勞有用勞而不知用耙亦有不知用撻者今並
載之使南北通知隨宜而用無使偏廢然後治田之法
可得論其全功也
各種耕耙法
稻
汜勝之書種稻春凍解耕反其土
齊民要術稻無所緣惟歲易為良選地欲近上流(地無良薄)
(水清則稻美)先放水十日後曳陸軸十遍(遍數惟多為良)北土高原
本無陂澤隨隈曲而田者二月冰解地乾燒而耕之仍
即下水十日塊既散液持木斫平之畦㽟大小無定須
量地宜取水均而已
乂旱稻用下田白土勝黑土凡下田停水虛燥則堅垎
濕則汙泥難治而易荒墝埆而殺種其春耕者殺種尤
甚故宜五六月暵之水澇不得納種者九月中復一轉
至春種稻萬不失一(春耕者十石收五蓋悞人耳)
又凡種下田不問秋夏候水盡地白背時速耕耙勞頻
煩令熟(過燥則堅過雨則泥所以宜速耕)其高田種者不求極良惟須
廢地(過良則苗折廢地則無草)亦秋耕耙勞令熟
又旱稻種即再遍勞其土黑堅強之地種未生前遇旱
者欲得牛羊及人履踐之濕則不用一跡入稻既生猶
欲令人踐壟背(踐者茂而多實也)每經一雨輙欲耙勞
農桑輯要治秧田須殘年開墾待冰凍過則土脉酥來
春易平且不生草
天工開物凡稻田宜本秋耕墾使宿藁化爛敵糞力一
倍一耕之後勤者再耕三耕然後施耙則土質勻碎而
其中膏脉釋化也凡人力窮者兩人以扛懸耜項背相
望而起土兩人竟日敵一牛之力若耕後牛窮製成磨
耙兩人肩手磨軋一日敵三牛之力
田家五行種稻須犁耙三四遍
粱秫
齊民要術粱秫並宜薄地(地良多雉尾)燥濕之宜耙勞之法
一同穀苗
羣芳譜粱種地欲肥耕欲細欲深秋耕更佳先耙後種
種後旋以碌碡碾令土堅
又蜀秫宜卑下地
農桑通訣薥秫宜下土
黍
齊民要術凡黍穄田新開荒為上大豆底為次穀底為
下地必欲熟(再轉乃佳若春夏耕者下種後再勞為良)
又種黍地刈黍子即耕兩遍
又苗生隴平即宜耙勞
稷
齊民要術凡榖田(榖粟也粟榖五榖之總名然今人專以稷為榖隨俗名之耳)菉豆
小豆底為上麻黍胡麻次之蕪青大豆為下(常見瓜底不減菉豆)
(本既不論聊復寄之)穀田必須歲易(䬇子則秀多而收薄矣)
陳旉農書種粟必碾以轆軸則地緊實科本鬯茂
麥
齊民要術大小麥皆須五月六月暵地(不暵地而種者其收薄崔寔曰)
(五月一日蕃麥旧也)穬麥非良地則不須種(薄地徒勞種而必不收凡種穬麥高下田)
(皆得用但必須良熟耳)小麥宜下種(歌曰高田種小麥稴穇不成穗徐光啟曰北方有水處即)
(高地種之亦可灌也南方下地種之又畏濕)
又凡種小麥地以五月内耕一遍看乾濕轉之耕三遍
為度
種樹書種麥之法土欲細溝欲深耙欲輕
法天生意六月初旬五更時乘露未乾陽氣在下耕地
牛得其凉耕過稀種菉豆七月間豆有花犁翻豆秧入
地麥苗易茂
農政全書種大麥旱稻收割畢將田鋤成行隴令四畔
溝洫通水
又耕種麥地俱須晴天若雨中耕種令土堅垎麥不易
長南方種大小麥最忌水濕每人一日只令鋤六分要
極細作隴如龜背冬月宜清理麥溝令深直瀉水即春
雨易洩不浸麥根理溝時一人先運鋤將溝中土耙墾
鬆細一人隨後持鍬鍬土勻布畦上溝泥既肥麥根益
深矣
豆
齊民要術大豆地不求熟(秋鋒之地即摘種地過熟者苗茂而實少)刈訖則
速耕(大豆怕雨秋不耕則無澤)種茭者用麥底用子漫散訖犁細淺
㽟而勞之(旱則糞堅葉落稀則苗莖不高深則土厚不生)若澤多者先深耕訖
逆垈擲豆然後勞之(澤少則否為其浥鬱不生)
又小豆大率用麥底然恐小晚有地者常須兼留去歲
榖下以擬之熟耕耬下以為良澤多者耬耩漫擲而勞
之(未生白背勞之極怪)漫擲犁㽟次之&KR0008;種為下牛力若少得待
春耕亦得&KR0008;種凡大小豆生既布葉皆得用鐵齒&KR1564;&KR1810;
縱横耙而勞之
脂麻
齊民要術胡麻宜白地種散子空曳勞(勞上加人則土厚不生)
羣芳譜種植須肥地荒地亦可
蕎麥
農桑輯要凡蕎麥五月耕經三十五日草爛得轉並種
耕三遍假如耕地三遍即三重著子
耙勞具各圖說
人耙方耙
耖
勞
碌碡
礰礋
拖車
田盪
刮板
平板
梧桐角
耙圖說
耙又作爬又謂渠䟽桯長可五尺闊約四寸兩桯相離
五寸許其桯上相間各鑿方竅以内木齒齒長六寸許
其桯兩端木括長可尺三前稍微昂穿兩挶以繫牛輓
鈎索此方耙也又有人字耙鑄鐡為齒齊民要術謂之
鐵齒&KR1564;&KR1810;凡耙田人立其上入土則深又當於耙頭不
時跂足閃去所擁草木根荄水陸俱必用之
耖圖說
耖疏通田泥器也高可三尺許廣可四尺上有横柄下
有列齒以兩手按之前用畜力輓行一耖用一人一牛
有作連耖二人二牛特用於大田見功又速耕耙而後
用此泥壤始熟矣
勞圖說
勞無齒耙也耙梃之間用條木編之以摩田也耕者隨
耕隨勞又看乾濕何如務使田平而土潤與耙頗異耙
有渠疏之義勞有盖摩之功也今名勞曰摩又名盖凡
以耕耙欲受種之地非勞不可
磟碡圖說
磟碡又作䃙碡字皆從石恐本用石也然北方多以石
南人用木盖水陸異用亦各從其宜也其制長可三尺
大小不等或木或石刊木括之中受簨軸以利旋轉又
有不觚稜混而圓者謂混軸俱用畜力挽行以人牽傍
&KR0008;打田疇土磈易為破爛及碾捍場圃間麥禾即脫浮
穗水陸通用之
礰礋圖說
礰礋又作&KR2671;礋與磟碡之制同但外有列齒獨用於水
田破塊滓溷泥塗也
拖車圖說
拖車即拖脚車也以脚木二莖長可四尺前頭微昂上
立四簨以横木括之闊約三尺高及二尺用載農具及
芻種等物以往耕所有就上覆草為舍取蔽風雨耕牛
輓行以代輪也
田盪圖說
田盪均田器也用叉木作柄長六尺前貫横木五尺許
田方耕耙尚未勻熟須用此噐平著其上盪之使水土
相和凹凸各平則易為秧蒔農書種植篇云凡水田渥
漉精熟然後踏糞入泥盪平田面乃可撒種此亦盪之
用也夫田盪與耘盪之盪字同音異所用亦各不類因
辯及之
刮板圖說
刮板剗土具也用木板一葉闊二尺許長則倍之或煆
鐵為舌板後釘木直二莖高出板上概以横柄板之兩
傍係一鐵鐶以鐶拽索兩手推按或人或畜輓行以剗
壅脚土凡修閘壩起堤防填汙坎積丘垤均土壤治畦
埂疊場圃聚子粒擁糠籺除瓦礫俱可用然農家之事
居多也
平板圖說
平板平摩種秧泥田器也用滑面水板長廣相稱上置
兩耳繋索連軛駕牛或人拖之摩田須平方可受種既
得放水浸漬勻停秧出必齊田家或仰坐凳代之終非
本噐
梧桐角圖說
梧桐角浙東諸鄉農家兒童以春月捲梧桐為角吹之
聲遍田野前人有村南村北梧桐角山後山前白菜花
之句狀時景也則知此制已久但故俗相傳不知所自
蓋音樂主和寓之於物以假聲韻所以感陽舒而蕩隂
鬱道天時而達人事則人與時通物隨氣化非直為戲
樂也
欽定授時通考卷三十三
