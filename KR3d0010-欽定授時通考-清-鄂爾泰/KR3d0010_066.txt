欽定授時通考卷六十六
農餘
果四
甜瓜
西瓜(北瓜)
蓮子
蓮藕
甘蔗
蔆
芡
葧臍
慈姑
百合
甜瓜
甜瓜一名甘瓜一名果瓜北土中州種蒔甚多二三月
下種蔓生葉大數寸五六月花開黃色六七月熟其類
甚繁有團者長者尖者扁者大而徑尺者小而一捻者
稜之或有或無色之或青或綠或黃斑糁斑白路黃路
種種不同甘肅甜瓜大如枕皮瓤皆甘勝於蜜以皮曝
乾柔韌甘美而有味浙中一種陰瓜種宜隂處秋熟色
黃如金皮膚稍厚藏至春食之如新凡瓜大曰瓜小
曰瓞子曰&KR0008;肉曰瓤跗曰環蔕曰疐其畏麝諸瓜皆同
凡食瓜過多但飲酒或水服麝或食鹽花即消化性寒
滑無毒少食止渴除煩熱利小便通三焦壅塞夏月不
中暑多食動宿冷病破腹手足無力
詩豳風七月食瓜
爾雅瓞瓝其紹瓞
注俗呼瓝瓜為瓞紹者瓜蔓緒亦著子但小如瓝
禮記曲禮為天子削瓜者副之巾以絺為國君者華之
巾以綌為大夫者累之士疐之庶人齕之
注副析也既削又四析之乃横斷之而巾覆焉華中
裂之不四析也累倮也謂不巾覆也疐之不中裂横
斷去疐而已齕之不横斷
玉藻瓜祭上環
注上環横切之圓如環也
龍魚河圖瓜有兩蔕兩鼻者殺人
羣芳譜種植二月上旬為上時三月上旬為中時四月
上旬為下時五六月止可種藏瓜耳預將生數葉便結
瓜者為本母子候熟蔕自落取來截去兩頭其中叚子
淘淨曝乾收作種臨種時用鹽水洗之取熟糞土種之
仍將洗子鹽水澆之得鹽氣則不籠死坑深五尺大如
斗納瓜子大豆各四粒瓜生數葉將豆搯去瓜生至初
花鋤三四次勿令生草但鋤不可傷根傷根則瓜苦候
秧拖時搯去蔓心再用熟糞培根下勤澆灌摘瓜勿令
踏蔓及翻覆之踏則瓜爛翻則瓜死若生蟻置骨其旁
引而棄之
西瓜
西瓜一名寒瓜蔓生花如甜瓜葉大多椏缺面深青背
微白葉與莖皆有毛如刺微細而硬其稜或有或無其
色或青或綠或白其形或長或圓或大或小其瓤或白
或黃或紅紅者味尤勝其子或黃或紅或黑或白白者
味更劣其味或甘或淡或酸酸者為下而本草綱目云
味甘淡寒無毒除煩止渴消暑熱療喉痺口瘡解酒毒
子取仁可薦茶皮可蜜煎糖煎醬醃食瓜後食其子即
不噫瓜氣以瓜劃破曝日中少頃食之頗凉收藏得法
可至來年春夏近糯米及酒氣則易爛
羣芳譜種植秋月擇其瓜之嘉者留子曬乾收作種欲
種瓜地耕熟加牛糞至清明時先以燒酒浸瓜子少時
取出漉淨拌灰一宿相離六尺起一淺坑用糞和土瘞
之於四周中留鬆土種子其中不得復移瓜易活而甘
美栽宜稀澆宜頻糞宜多蔓短時作綿兜每朝取蟲恐
食蔓長則已頂蔓長至六七尺則搯其頂心令四旁生
蔓欲瓜大者每科揀其端正旺相者止留一瓜餘蔓花
皆搯去則實大而味美性畏香尤忌麝麝觸之乃至一
顆不收
北瓜(附)
形如西瓜而小皮色白甚薄瓤甚紅子亦如西瓜而微
小狹長味甚甘美與西瓜同時想亦西瓜别種也
蓮子
蓮子一名藕實一名澤芝蓮房成菂菂在房如蜂子在
窠六七月采嫩者生食脆美至秋房枯收之去黑殼謂
之蓮肉黑而沈水者其堅如石謂之石蓮子其房大者
謂之百子蓮味甘平濇無毒交心腎厚腸胃固精氣強
筋骨補虚損利耳目除寒熱治諸血病熟食良切碎可
作粥飯生動氣易脹宜去心
爾雅荷芙蕖其實蓮其中的的中薏
疏李巡曰芙蕖其總名也的蓮實也薏中心也陸璣
疏云蓮青皮裹白子為的的中有青為薏
又的薂
註即蓮實
埤雅花時即有實始而黃黃而青青而綠綠而黑中肉
白内青心二三分為苦薏
齊民要術八九月取堅黑蓮子瓦上磨尖頭令皮薄取
墐土作熟泥封三指長令蔕頭泥多而重磨頭泥少而
尖種時擲至池中重頭向下自能周正薄皮在上易生
數日即出不磨者卒不可生
食療本草服食不饑石蓮肉蒸熟去心為末煉蜜丸桐
子大日服三十丸此仙家方也
陸璣詩疏蓮菂可磨以為飯如粟也輕身益氣令人強
健又可為糜幽州揚豫取備饑年
蓮藕
蓮藕湖澤陂池皆有之以蓮子種者生遲以藕芽種者
最易發其芽穿泥成白蒻即藌也長者至丈餘五六月
嫩汲水取之可作蔬茹俗呼藕絲菜節生二莖一為藕
荷其葉貼水其下旁行生藕一為芰荷其葉出水其旁
莖生花冬月至春掘藕食之藕白有孔有絲大者如肱
臂長六七尺凡五六節大抵野生及紅花者蓮多藕劣
種植及白花者蓮少藕佳白花藕大而孔扁生食味甘
煮則不美紅花及野藕生食味澀蒸煮則佳氣味甘平
無毒消食解渴散氣生肌蒸食開味補五臟實下焦𢷬
浸澄粉服食輕身益年與蜜同食令人腹臟肥不生蟲
亦可休糧
爾雅藕荷芙蕖其本蔤其根藕
注蔤乃莖下白蒻在泥中者
埤雅藕生生應月月生一節遇閏輒益一節收藏好肥
白嫩藕埋隂濕地可經久如新欲致遠以泥裹之則不
壞
甘蔗
甘蔗叢生莖似竹内實直理有節無枝長者六七尺短
者三四尺根下節密以漸而疎葉如蘆而大聚頂上扶
疎四垂八九月收莖可留至来年春夏王灼糖霜譜云
有數種曰杜蔗即竹蔗綠嫩薄皮味極醇厚專用作霜
曰白蔗一名荻蔗一名艻蔗一名蠟蔗可作糖曰西蔗
作霜色淺曰紅蔗亦名紫蔗即崑崙蔗也止可生啖不
堪作糖江東為勝今江浙閩廣蜀川湖南所生大者圍
數寸高丈許又扶風蔗一丈三節見日即消遇風則折
交趾蔗特醇厚本末無厚薄其味至均圍數寸長丈餘
取汁曝之數日成飴入口即消彼人謂之石蜜多食蔗
衂血燒其滓烟入目則眼暗
齊民要術說文曰藷蔗也按書傳或為芉蔗或干蔗或
邯&KR0008;或都蔗所在不同
又家法政曰三月可種甘蔗
羣芳譜種植榖雨内於沃土橫種之節間生苗去其繁
冗至七月取土封壅其根加以糞穢候長成收取雖常
灌水但俾水勢流滿潤濕則已不宜久蓄
又蔗有四色紅蔗止堪生噉艻蔗可作砂糖西蔗可作
霜色淺不甚貴杜蔗綠嫩味極厚專用作霜凡蔗最困
地力今年為蔗田者明年改種五榖以滋息之
蔆
蔆一名芰(爾雅云蔆蕨攗註云今水中菱禮記疏云蔆芰也屈到嗜芰即菱角也武陵記云兩角者)
(蔆三角四角者芰本草綱目云其葉枝散故字從芰其角稜峭故謂之蔆而俗呼為蔆角楊慎以芰為鷄頭者)
(誤也)一名水栗(見風俗通)一名沙角(見本草)一名薢茩(說文云楚謂之芰秦)
(謂之薢茩)生水澤處處有之落泥中最易生種陂塘者為家
菱葉實俱大野生者小皆三月生蔓延浮水上葉扁而
有尖光面如鏡葉下之莖有股如蝦股一莖一葉兩兩
相差如蝶翅狀五六月開花黃白色實更肥美有無角
者其色嫩青老黑又有皮嫩而紫色者謂之浮菱食之
尤美李時珍曰其實或三角四角兩角無角家蔆角軟
而脆亦有兩角彎卷如弓形者其色有青有紅有紫嫩
時剝食皮脆肉美老則殼黑而硬墜入水中謂之烏蔆
冬月取之風乾為果生熟皆佳野蔆其角堅直刺人其
色嫩青老黑嫩時剝食甘美老則蒸熟食之野人曝乾
刴米為飰為粥為糕為果皆可代糧其莖亦可暴收和
米作飰以救荒歉盖澤農有利之物也
羣芳譜種植秋間取熟黑者撒池中来春自生
芡
芡一名鷄頭(古今注云芡鷄頭也一名芰方言云北燕謂之䓈青徐淮泗之間謂之芡南楚江湘)
(之間謂之鷄頭或謂之鳥頭埤雅云其蓬似鷄首故謂鷄頭)一名雁喙一名雁頭一
名鴻頭(爾雅翼云葉有芒刺兼有觜若鷄雁之頭故有諸名)一名鷄壅(見莊子)一名
卵蔆(見管子)一名蒍子(本草經注云芡實即今蒍子也圖經云其莖嫩者名蒍亦名䓈菜)
一名水硫黃(孫公談圃云芡甘滑可食名為水硫黃詳見東坡雜記)生水澤中處
處有之三月生葉貼水大於荷葉皺文如縠蹙衂如沸
面青背紫俗名鷄頭盤莖葉皆有刺莖長丈餘有孔有
絲嫩者剝皮可作蔬茹五六月開紫花結苞外有刺如
蝟花生苞頂如鷄喙内有斑駁軟肉裹子纍纍如珠璣
殼内白米狀如魚目薏苡大味甘平濇無毒補中強志
聰耳明目開胃助氣止渴益腎除溼痺腰脊膝痛久服
身輕不饑耐老莖止煩渴除虛熱生熟皆宜根狀如三
稜煮熟如芋可食治心痛氣結病
羣芳譜種植秋間熟時取實之老者以蒲包包之浸水
中三月間撒淺水内待葉浮水面移栽淺水每科離二
尺許先以麻餅或豆餅拌勻河泥種時以蘆記為根十
餘日後每科用河泥三四碗壅之
葧臍
葧臍一名芍一名鳬茈(爾雅云芍鳬茈爾雅翼云名為鳬茈當是鳬好食之)一名
鳬&KR1492;(本草綱目云鳬&KR1492;音訛也)一名黑三稜一名地栗(皆形似也日用本草云小)
(者為葧臍大者為地栗)舊名烏芋(以形似芋而色烏也)今皆名葧臍(又鳬&KR1492;音訛也)
生淺水中其苗三四月出土一莖直上無枝葉狀如龍
鬚色正青肥田生者麤似細葱高二三尺其本白蒻秋
後結實大者如山查栗子臍有聚毛纍纍下生入泥底
野生者黑而小食之多滓種出者皮薄色淡紫肉白而
大軟脆可食味甘微寒滑無毒治消渴除胸實熱氣作
粉食厚腸胃療膈氣消宿食黃疸治血痢下血血崩辟
蠱毒消誤吞銅鐵
羣芳譜種宜榖雨日
慈姑
慈姑(或作&KR1492;菰)歲根生十二子如慈姑之乳衆子故名爾雅
翼云歲有閏則生十三子一名藉姑一名水萍一名河
鳬茈一名白地栗苗名翦刀草一名翦撘草一名燕尾
草一名槎丫草莖榦似嫩蒲又似三稜苗甚軟其色深
青綠每叢十餘莖内抽出一兩莖上分枝開小白花四
瓣蘂深黃色根大者如杏小者如栗色白而瑩滑五六
七月采葉正二月采根煮熱味甘甜時人以作果
羣芳譜種植慈姑豫於臘月間折取嫩芽種於水田来
年四月盡如種秧法種之離尺許田最宜肥每顆花挺
一枝上開數十朵色香俱無惟根至秋冬取食甚佳
百合
百合一名&KR2937;一名張瞿一名蒜腦藷一名夜合根如葫
蒜數十片相累或云是蚯蚓相纏結變作之其葉短而
闊微似竹葉白花四垂者百合也葉長而狹尖如柳葉
紅花不四垂者山丹也莖葉似山丹而高紅花帶黃而
四垂上有黑斑點其子先結在枝葉間者卷丹也又有
一種色微綠者開花最遲俗名真百合
四時類要二月種百合此物尤宜雞糞每坑深五寸如
種蒜法又云取根曝幹搗為麪細篩甚益人
農政全書宜肥地加雞糞熟鋤春取根大者劈雜於畦
中如種蒜法五寸一科二月半鋤之滿三遍則不鋤不
長三年大如盞頻澆則花開爛漫清香滿庭秋分亦可
分
欽定授時通考卷六十六
