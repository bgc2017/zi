欽定授時通考卷二十九
穀種
豆三
黎豆
山黧豆
山黑豆
苦馬豆
鹿藿
&KR0008;豆
回回豆
爾雅欇虎櫐
注今虎豆纏蔓林樹而生莢有毛刺今江東呼爲㯿
欇疏欇一名虎櫐郭云今虎豆纏蔓林樹而生莢有
刺今江東呼爲㯿或曰葛類也子如菉豆而葉大
本草綱目陳藏器曰豆子作貍首文故名李時珍曰黎
亦黑色也此豆莢老則黑色有毛露筋如虎貍指爪其
子亦有點如虎貍之斑煮之汁黑故有諸名又曰黎豆
生江南蔓如葛子如皂莢子作貍首文人炒食之别無
功用陶氏註蚺蛇膽云如黎豆者即此也爾雅云諸慮
一名虎涉又註櫐根云苗如豆爾雅欇虎櫐郭璞註云
江東呼櫐爲藤似葛而粗大纏蔓林樹莢有毛刺一名
豆蒐今虎豆也千歲櫐是矣李時珍曰爾雅虎櫐即黎
豆也古人謂藤爲櫐後人訛櫐爲貍矣爾雅山櫐虎櫐
原是二種陳氏合而爲一謂諸慮一名虎涉又以爲千
歲櫐並誤矣千歲櫐見草部貍豆野生山人亦有種之
者三月下種生蔓其葉如豇豆葉但文理偏斜六七月
開花成簇紫色狀如扁豆花一枝結莢十餘長三四寸
大如拇指有白茸毛老則黑而露筋宛如乾熊指爪之
狀其子大如刀豆子淡紫色有斑點如貍文煮去黑汁
同猪雞肉再煮食味乃佳
又黎豆氣味甘微苦溫有小毒多食令人悶
農政全書山黧豆一名山豌豆生密縣山野中苗高尺
許其莖窊面劒脊葉似竹葉而齊短兩兩對生開淡紫
花結小角兒其豆扁如&KR0008;豆味甜
農政全書山黑豆生密縣山野中苗似家黑豆每一葉
攢生一處居中大葉如菉豆葉傍兩葉似黑豆葉微圓
開小粉紅花結角比家黑豆角極瘦小其豆亦極細小
味苦
農政全書苦馬豆生延津縣郊野中在處有之苗高二
尺許莖似黃茋苗莖上有細毛葉似胡豆葉微小又似
蒺藜葉却大枝葉間開紅紫花結殼如拇指頂半頂間
多虛俗呼爲羊尿胞内有子如麻子大茶褐色子葉俱
味苦
爾雅蔨鹿藿其實莥
注今鹿豆也葉似大豆根黃而香蔓延生疏蔨一名
鹿藿其實名莥郭云今鹿豆也葉似大豆根黃而香
蔓延生本草云味苦唐本註云此草所在有之苗似
豌豆有蔓而長大人取以爲菜亦微有豆氣名爲鹿
豆也
本草綱目李時珍曰豆葉曰藿鹿喜食之故名俗呼䝁
豆䝁鹿音相近也王盤野菜譜作野綠豆爾雅云蔨音
卷鹿藿也其實莥音紐即此又别錄曰鹿藿生汶山山
谷陶弘景曰方藥不用人亦無識者但葛苗一名鹿藿
蘇恭曰此草所在有之苗似豌豆而引蔓長粗人採爲
菜亦微有豆氣山人名爲鹿豆韓保昇曰鹿豆可生噉
五月六月採苗日乾之郭璞註爾雅云鹿豆葉似大豆
蔓延生根黃而香是矣李時珍曰鹿豆即野綠豆又名
䝁豆多生麥地田野中苗葉似綠豆而小引蔓生生熟
皆可食三月開淡粉紅花結小莢其子大如椒子黑色
可煮食或磨麫作餅蒸食
又鹿藿氣味苦平無毒
農政全書&KR0008;豆生平野中北地處處有之莖蔓延附草
木上葉似黑豆葉而窄小微尖開淡粉紫花結小角其
豆似黑豆形極小味甘
農政全書回回豆又名那合豆生田野中莖青葉似蒺
藜葉又似初生嫩皂莢而有細鋸齒開五瓣淡紫花如
蒺藜花樣結角如杏花樣而肥豆如牽牛子微大味甘
各土豆産(附)
直省志書宛平縣物産豆有青白黃黑赤菉紅藜菀菜
扁龍爪刀羊角蠶等種香河縣物産猪食豆羅裙帶
豆昌平州物産菉豆有官綠油綠摘綠拔綠四種黑
豆有雌有雄雌者長大而暗雄者圓小而明白藊豆凡
十餘種或長或團或如龍爪虎爪或如猪耳刀䥥大豆
有綠褐烏三種小豆有赤白二種清苑縣土産菽有
秕虱有猫眼歴城縣方産菉豆紅豆豇豆黑豆豌豆
大豆有青黑作豉用黃豆小豆赤白黎黑四種扁豆俗
名眉豆二種或青而長或白而肥蠶豆形似蠶蠶月生
金豆長豆角刀豆鄒平縣物産豆黃黑菉赤白蠶豆
數種扁豆豇豆連莢可食刀豆僅可醬食臨邑縣物
産有菽江南豆月豆萊蕪縣物産豆有黑黃綠扁醬
青豇赤八種秋熟豌一種夏熟又有赤小豆白小豆黎
小豆扒山豆之類眉豆有數種刀豆形如刀蠶豆長豆
角有數種陽信縣物産菽紅白黃黑爲用各異而綠
豆最佳豆角有長扁各數種可熟食霑化縣物産豆
之品大黃豆青黃豆天鵝蛋大黑豆小黑豆牛腰齊皮
狐腿老鼠眼蘆花白明菉豆毛菉豆東北風紅摘豆茶
豆小豆扁豆曹縣物産豆夏熟者曰豌豆匾豆秋熟
者曰豇豆黃豆而黃亦有數種曰青豆青亦有數種曰
黑豆黑亦有數種又曰金豆玉豆黎豆菉豆又有赤小
豆白小豆綠小豆又有扒山豆管豆又有一種大黑豆
鉅野縣物産豆黃豆黑豆青豆茶豆豇豆紅白黑三
種菜豆蠶豆小豆紅白黑三種菉豆匾豆豌豆管豆眉
豆凡十八種汶上縣物産豆黃豆青豆黑豆大小二
種茶豆豇豆紅白黑三種小豆紅白黑三種菉豆匾豆
豌豆管豆凡十八種陽穀縣物産黃豆黑豆綠豆白
薑豆紅薑豆黑薑豆白小豆紅小豆黑小豆彎豆梅豆
茶豆扁豆刀豆蠶豆豆角濮州土産豆有菉黃赤白
青茶眉刀裙帶龍爪羊角之屬范縣物産豆有十二
菉豆黃豆黑豆茶豆紅豇豆白豇豆豌豆匾豆&KR0008;豆青
豆紅小豆白小豆菜豆有八眉豆蠶豆龍爪豆羊角豆
白不老羅裙帶仙鶴頂刀豆觀城縣物産豆花黑黃
三種日照縣物産豆其種不一大者青黃黑三色小
者赤綠二色又有豌豆龍爪刀鞘裙帶白稨豆黃縣
物産豆有纏絲豆紅黃豆紫羅帶豆福山縣物産豆
黃豆青黃豆纏絲豆鐵黑豆小黑豆香豆俗名雀卵綠
豆白小豆赤小豆花小豆玉小豆兔脚豆招遠縣物
産大豆有黑青黃白綠斑數色而黃者爲多綠豆有明
綠黑綠東北風之類豆以風名遇東北風則易壊故名
之豇豆有紅白花三種定襄縣物産豆黃黑菉豌藊
薑小連刀梅箸纏絲太平縣物産豆多種其形色大
小間雜不等菜豆角有龍爪羅裙帶葉裏藏數種臨
晉縣物産黑豆大小二種緊黑者爲雄豆入藥良黃豆
亦有大小二種綠豆有官綠油綠二種早種者名摘角
綠遲種者名拔角綠豌豆藊豆一名沿籬豆一名蛾眉
豆又名茶豆豇豆有二種一種蔓長丈餘須懸架則蕃
一種蔓短鋪地結莢嫩時充菜土人呼爲菜角又大赤
豆土人亦呼豇豆平陸縣土産菽之名色不一惟黃
豆黑豆之大者可以爲豉豇豆扁豆則可爲菜他如菉
黃青紅黑白豌茶龍眼羊眼龍爪虎爪麥蘆小豆皆可
日用絳州物産菽之屬纏絲豆人面豆龍爪豆紫羅
帶白不老祥符縣物産紅豇豆白豇豆菉豆黑豇豆
花豇豆扁豆青豆黑豆銅皮豆紅小豆豌豆黑小豆黃
豆花豆白小豆蠻小豆綠豆鄢陵縣土産豆有青白
黃紅黑茶褐等色天鵝蛋老鴉眼花斑雞虱羊眼等名
然大青豆及羊眼黑豆堪作豉豇豆曰羅裙帶白不老
者堪爲菜紅小豆堪入藥餘皆平常延津縣物産菽
有大黃大青大紫大黑扁黑扁白菉豆青豌白豌白眼
紫眼羊眼等種淮南王以豆爲乳脂今豆膏豆粉豆腐
較他處尤佳得淮南遺法禹州土産花斑石豆雞虱
豆春不老虎爪豆葉縣土産紫豆紅滚豆龍爪豆瑪
瑙豆遂平縣土産豆屬菀豆紅豆羊眼豆雞虱豆龍
爪豆紫羅帶香子豆鵝眉豆紅米豆猪腦豆朴姜豆
西鄉縣土産黃豆黑豆冰豆青豆茶褐豆羊眼豆赤豆
菉豆麻小豆白小豆臨秋豆白扇豆六合縣物産菽
之屬黑大豆青大豆有透骨青者用同黃豆黃大豆赤
小豆黑小豆綠豆圓小者佳白豆一名飯豆豌豆香珠
豆色紫小者尤香佛手豆白果豆粒大而香同白果羊
眼豆蠶豆一名胡豆豇豆匾豆一名沿籬豆黑白二種
刀豆一名挾劒豆貴池縣土宜豆有麫條蛾眉魴魮
富郎冲天角豆茶豆案豆鹽城縣物産菽有茶豆荸
薺豆有青黃紫赤黑白綠紅數色最早熟者有六十日
雁來枯之類揚州府物産菽有大黃大青大紫大黑
大褐鴨卵青白扁黑扁白小赤小小紅菉豆樓子綠摘
角綠䳺鶉斑赤江白江摘角江青豌白豌白眼紫眼羊
眼雁來枯杪社黃半夏黃佛指通州物産豆粒有大
小色有青黃紫黑白之别名有茶青扁莆麻皮雞趾牛
莊僧衣香珠蓮心烏眼沉香白果之不同吳縣物産
菽之屬緇豆又名僧衣豆斑豆蠏眼豆羊眼豆香珠豆
色紫小而香賊懊惱極小雲南豆似白扁豆大而長
崑山縣土産中秋豆雁來紅佛手豆瑪瑙豆常熟縣
物産紫羅豆有青黑花紋河陽青早熟西鄉高田種之
豇青黑色長角十八豇蔓生俗名裙帶豆嘉定縣物
産大黑豆凡豆之屬皆出嘉定者佳而黑豆爲之魁他
邑爭購作種豌豆有大小二種四鄉俱有之大有如指
頂者其味絶美他邑所出甚稀形小性硬迥不如也土
人或種之花田中冬天不拔花萁用以拒霜至清明後
始拔豆隨熟太倉州物産豆有黃青黑三種黃曰蘇
州黃員珠黃烏眼黃水白豆扇子黃高脚黃青曰大青
小青茨菰青肉裏青黑曰大黑小黑六月烏雜色者曰
僧衣豆香珠豆羊眼豆最大者曰嚇殺人小曰賊歎氣
州岡自種豆收亦薄惟東土所出獨壯美絶勝他邑蠶
豆出雙鳳法輪寺前者尤佳自雙鳳至南門亦據勝大
有如指頂者他邑僅三之一性亦粗硬上海縣物産
豆有南京黃以種自秣陵故名隨稻黃九月中方香綻
可食六月豆種最早六月即可採食砂仁豆色紫味香
豆中上品黑豆赤豆有大小二種米赤豆較赤豆略小
可和米炊飯菉豆水白豆青豆色青七月即熟白香圓
白豆之最大者以色味形得名茅柴赤凡豆不宜肥土
土肥則莢稀此種不用耘茅草之地叢生尤盛故名紫
羅豆色紫粒小俗謂紫香圓又一種青黑花紋名僧衣
豆龍爪豆江豆刀豆豌豆蠶豆白藊豆江隂縣物産
黃豆名珍珠黃烏眼黃者爲上青豆名白果青最佳
靖江縣食貨菽之屬其産於邑者粒有大小色有青黃
紫白黑之别青色者粒大味美曰扁莆曰膠州青骨裏
青豹腰青粒圓多實曰圓珠翠碧粒小曰茶青其淡碧
而味色絶美者曰白果六月拔八月枯烏眼黃粒有黑
眼水面白粒大品佳麻皮黃牛墾莊兔子圓雞趾黃獐
皮黃皆黃色之屬也六月白搶場白白果豆皆白色之
屬也色紫者僧衣香珠蓮心三種竝妙烏香珠大黑子
黑之屬外有五色雜而宜飯者俗呼赤豆其粒細而長
蔓生者曰蠏眼早收者曰麻熟丹徒縣物産豆有大
小豆色有青黃黑紫褐名有雁來青雁來枯癡黃半夏
黃鐵殼黃香珠茶褐荸薺白果牛啃莊早綿青烏豆水
白豆馬鞍豆小豆亦有赤豆綠豆小黑豆白豆龍爪豆
飯豆紅黑豇豆佛指豆十六粒豆蠶豆黑白扁豆刀豆
丹陽縣物産豆黃豆以東鄉沼漕渠者爲佳石門
縣物産豆有梅豆含豆香珠豆棋花豆裙帶豆一茶匙
眉莢豆僧衣豆桐鄉縣物産有舜隆豆瑞安縣物
産豆有六月烏六月白八月白雲豆三收豆珍珠豆苜
蓿豆寧州土産輭莢豆錢豆米豆道士冠脚魚卵
東鄉縣物産豆有六月爆泥豆花豆虎爪豆瀘溪縣
物産菽之屬有沉香豆秋後種諸田間羊眼豆虎爪豆
羊鬚豆俱以形似六月爆豆之最早者龍南縣物産
菽有六月黃八月黃蒲圻縣物産菽之類有兔兒圓
羅裙帶道人冠咸寧縣物産伴栗豆青皮豆雁來紅
龍爪豆猪牙豆元修豆羅田縣物産菽類有羅裙帶
雁來紅羊眼豆蛾眉豆巴山豆西山豆六月報猪牙豆
蜜蜂豆龍爪豆茶柯豆青皮豆高脚黃兔兒丸雞婆豆
飯豆白殼豆泥豆鴉鵲豆德安府物產菉豆曰摘菉
曰藤菉曰一朵雲曰蔓草菉曰穀椿菉黃豆有黃色青
色黑色茶花色數種更有名纏絲者骨裏青者六月爆
者楊雀卵者統謂之黃豆寧鄉縣物産豆種十有一
曰豆角卽上笆豆一名紅豆又曰羅裙帶刀豆&KR0008;皮豆
一名蠶豆又名白扁豆八月白以上皆藤生摘岡菉豆
懶人豆一名爛蒿薦秋江豆黃豆黑豆飯豆以上皆枝
實邵陽縣食貨菽之屬黃豆菉豆六月黃八月白水
白豆皂角豆羊眼豆茶豆粟稿豆飯豆江豆衮豆冬豆
蠶豆硃砂豆青皮豆刀靶豆蛾眉豆龍爪豆裙帶豆泥
豆線豆扁豆烏豆棕豆永明縣土産菽之品硃砂豆
羊眼豆大松豆小黃豆雪豆韶豆大青豆黑茶豆黑冷
豆泉州府物産菽之屬有紅豆春豆九月豆騎草豆
畬豆白卯豆六月綱豆建寧縣物産花羅豆大烏豆
寒露豆虎爪豆六月黃上樹豆田豆岡豆惠來縣物
産豆之屬有蕉子虎爪九月黃九月白六月黃六月烏
十八粒壓早高明縣土産豆有樹豆生數尺高四季
熟猪牙豆靴嘴豆有刀鞘豆花眉豆又五月收豆廣
西府物産豆之屬南豆灣豆架豆靴豆老鼠豆黃花豆
白早豆羊眼豆寸金豆
欽定授時通考卷二十九
