欽定授時通考卷四十三
勸課
詔令
漢書文帝紀二年詔曰農天下之大本也民所恃以生
也而民或不務本而事末故生不遂朕憂其然故今兹
親率羣臣農以勸之其賜天下民今年田租之半
又十二年詔曰道民之路在於務本朕親率天下農十
年於今而野不加辟歲一不登民有饑色是從事焉尚
寡而吏未加務也吾詔書數下歲勸民種樹而功未興
是吏奉吾詔不勤而勸民不明也且吾農民甚苦而吏
莫之省將何以勸焉其賜農民今年租税之半
又景帝紀後二年詔曰雕文刻鏤傷農事者也錦繡纂
組害女紅者也農事傷則飢之本也女紅害則寒之原
也夫飢寒並至而能亡為非者寡矣朕親耕后親桑以
奉宗廟粢盛祭服為天下先不受獻減大官省繇賦欲
天下務農蠶素有蓄積以備災害彊毋擾弱衆毋暴寡
老耆以夀終幼孤得遂長今歲或不登民食頗寡其咎
安在或詐偽為吏吏以貨賂為市漁奪百姓侵牟萬民
縣丞長吏也奸法與盜盜甚無謂也其令二千石各修
其職不事官職耗亂者丞相以聞請其罪布告天下使
明知朕意
又後三年詔曰農天下之本也黃金珠玉饑不可食寒
不可衣以為幣用不識其終始間歲或不登意為末者
衆農民寡也其令郡國務勸農桑益種樹可得衣食物
吏發民若取庸采黃金珠玉者坐贓為盜二千石聽者
與同罪
又昭帝紀元平元年詔曰天下以農桑為本日者省用
罷不急官減外繇耕桑者益衆而百姓未能家給朕甚
愍焉其減口賦錢
又宣帝紀本始四年詔曰盖聞農者興德之本也今歲
不登已遣使者賑貸困乏其令大官損膳省宰樂府減
樂人使歸就農業丞相以下至都官令丞上書入榖輸
長安倉助貸貧民以車船載榖入關者得毋用傳
又成帝紀陽朔四年詔曰夫洪範八政以食為首斯誠
家給刑錯之本也先帝劭農薄其租税寵其彊力令與
孝弟同科間者民彌惰怠鄉本者少趨末者衆將何以
矯之方東作時其令二千石勉勸農桑出入阡陌致勞
來之書不云乎服田力穡乃亦有秋其勖之哉
後漢書光武帝紀建武五年詔曰久旱傷麥秋種未下
朕甚憂之將殘吏未勝獄多冤結元元愁恨感動天地
乎其令中都官三輔郡國出繫囚辠非犯殊死一切勿
案見徒免為庶人務進柔良退貪酷各正厥事焉
又六年詔曰往歲水旱蝗虫為災榖價騰躍人用困乏
朕惟百姓無以自贍惻然愍之其命郡國有榖者給禀
高年鰥寡孤獨及篤癃無家屬貧不能自存者如律二
千石勉加循撫無令失職
又明帝紀永平三年詔曰夫春者歲之始也始得其正
則三時有成有司其勉順時氣勸課農桑去其螟蜮以
及蝥賊祥刑慎罰明察單辭夙夜匪懈以稱朕意
又十年詔曰昔歲五榖登衍今兹蠶麥善收其大赦天
下方盛夏長養之時蕩滌宿惡以報農功百姓勉務桑
稼以備災害吏敬厥職無令愆惰
又章帝紀建初元年詔曰比年牛多疾疫墾田減少榖
價頗貴人以流亡方春東作宜及時務二千石勉勸農
桑弘致勞來羣公庶尹各推精誠專急人事罪非殊死
須立秋案驗有司明慎選舉進柔良退貪猾順政令理
冤獄五教在寬帝典所美愷悌君子大雅所歎布告天
下使明知朕意
又七年詔曰車駕行秋稼觀收穫因涉郡界皆精騎輕
行無他輜重不得輙修橋道遠離城郭遣吏逢迎刺探
起居出入前後以為煩擾動務省約但患不能脱粟瓢
飲耳所過欲令貧弱有利無違詔旨
又元和元年詔曰王者八政以食為本故古者急耕稼
之業致耒耜之勤節用儲蓄以備凶災是以歲雖不登
而人無飢色自牛疫以來榖食連少良由吏教未至刺
史二千石不以為負其令郡國募人無田欲徙他界就
肥饒者恣聽之到在所賜給公田為雇耕傭賃種餉貰
與田器勿收租五歲除算三年其後欲還本鄉者勿禁
又二年詔曰三老尊年也孝弟淑行也力田勤勞也國
家甚休之其賜帛人一匹勉率農功
又三年詔曰追惟先帝勤人之德底績遠圖復禹弘業
聖澤滂流至於海表不克堂構朕甚慙焉月令孟春善
相丘陵土地所宜今肥田尚多未有墾闢其悉以賦貧
民給與糧種務盡地利勿令游手所過縣邑聽半入今
年田租以勸農夫之勞
又和帝紀永元十三年詔曰深惟四民農食之本慘然
懷矜其令天下半入今年田租芻槀有宜以實除者如
故事貧民假種食皆勿收責
三國志孫權傳赤烏三年詔曰君非民不立民非榖不
生頃者以來民多征役歲又水旱年榖有損而吏不良
侵奪民食以致飢困自今以來督軍郡守其勤察非法
當農桑時以役事擾民者舉正以聞
又孫休傳永安二年詔曰管子有言倉廪實知禮節衣
食足知榮辱自頃年以來良田漸廢見榖日少亦由租
入過重農人利薄使之然乎今欲廣開田業輕其賦税
使家給戶贍足相供養則愛身重命不犯科法雖太古
盛化未可卒致漢文昇平庶幾可及諸卿尚書可共咨
度務取便佳田桑已至不可後時事定施行稱朕意焉
晉書食貨志武帝泰始二年詔曰百姓年豐則用奢凶
荒則窮匱是相報之理也故古人權量國用取贏散滯
有輕重平糴之法理財鈞施惠而不費政之善者也今
者省徭務本幷力墾殖欲令農功益登耕者益勸而猶
或騰踴至於農人並傷今宜通糴以充儉法主者平議
具為條制
又四年詔曰使四海之内棄末反本競農務功能奉宣
朕意令百姓勸事樂業者其惟郡縣長吏乎先之勞之
在於不倦每念其經營職事亦為勤矣其以中左典牧
種草馬賜縣令長相及郡國丞各一匹
又禮志泰和四年詔曰夫國之大事在祀與農是以古
之聖王躬耕帝籍以供郊廟之粢盛且以訓化天下今
修千畝之制當與羣公卿士躬稼穡之難難以率先天
下主者詳具其制下河南處田地於東郊之南洛水之
北苦無官田隨宜更換而不得侵人也
又食貨志五年詔以司隸校尉石鑒所上汲郡太守王
宏勤恤百姓遵化有方督勸開荒五千餘頃過年普饑
而郡界獨無匱乏可謂能以勸教時同功異者矣其賜
榖千斛
宋書文帝紀元嘉八年詔曰自頃農桑惰業遊食者衆
荒萊不闢督課無聞一時水旱便有罄匱不深存務本
豐給靡因郡守賦政方畿縣宰親民之主宜思奬訓導
以良規咸使肆力地無遺利耕蠶樹藝各盡其力若有
力田殊衆歲竟條名列上
又元嘉二十年詔曰國以民為本民以食為天故一夫
輟稼飢者必及倉廩既實禮節以興自頃所在貧罄家
無宿積政役暫偏則人懷愁墊歲或不稔而病乏比室
誠由德政弗孚以臻斯弊抑亦耕桑未廣地利多遺宰
守微化導之方萌庶忘勤分之義永言弘濟明發在懷
雖制令亟下終莫懲勸而坐望滋殖庸可致乎有司其
班宣舊條務盡敦課遊食之徒咸令附業考覈勤惰行
其誅賞觀察能殿嚴加黜陟
又二十一年詔曰比年榖稼傷損淫亢成災亦由播殖
之宜尚有未盡南徐兖豫及揚州浙江江西屬郡自今
悉督種麥以助闕乏速運彭城下邳郡見種委刺史貸
給徐豫土多舀田而民間專務陸作可符二鎮履行舊
陂相率修立並課墾闢使及來年凡諸州郡皆令盡勤
地利勸導播殖蠶桑麻枲各盡其方不得但奉行公文
而已
又二十九年詔曰今農事行興務盡地利若須田種隨
宜給之
又孝武帝紀大明二年詔曰去歲東土多經水災春務
已及宜加優課糧種所須以時貸給
齊書武帝紀永明三年詔曰守宰親民之要刺史案部
所先宜嚴課農桑相土揆時必窮地利若耕蠶殊衆足
厲浮惰者所在即便列奏其違方驕矜佚事妨農亦以
名聞將明賞罰以勸勤怠校覈殿最歲竟考課以申黜
陟
又明帝紀建武二年詔曰食為民天義高姬載蠶實生
本教重軒經前哲盛範後王茂則布令審端咸必由之
朕肅扆巖廊思引風訓深務八政永鑒在勤静言日昃
無忘寢興守宰親民之主牧伯調俗之司宜嚴課農桑
㒺令游惰揆景肆力必窮地利固修堤防考校殿最若
耕蠶殊衆具以名聞游怠害業即便列奏主者詳為條
格
梁書武帝紀普通四年詔曰夫耕籍之義大矣哉粢盛
由之而興禮節由之以著古者哲王咸用此作卷言八
政致兹千畝公卿百辟恪恭其儀九推畢禮馨香靡替
兼以風雲叶律氣象光華屬覽休辰思加奬勸可班下
遠近廣闢良疇公私畎畝務盡地利若欲附農而糧種
有乏亦加貸卹每使優遍孝弟力田賜爵一級預耕之
司尅日勞酒
又元帝紀承聖二年詔曰食乃民天農為治本垂之千
載貽之百王莫不敬授民時躬耕帝籍是以稼穡為寶
周頌嘉其樂章禾黍不成魯史書其方册秦人有農力
之科漢氏開屯田之利一㕓曠務勞心日仄一夫廢業
舄鹵無遺國富刑清家給民足其力田之身在所蠲免
外即宣勒稱朕意焉
陳書文帝紀天嘉元年三月詔曰守宰明加勸課務急
農桑庶鼔腹含哺復在兹日
又八月詔曰菽粟之貴重於珠玉朕哀矜黔庶念康弊
俗思俾阻飢方存富教麥之為用要切斯甚今九秋在
節萬寶可收其班宣遠近並令播種守宰親臨勸課務
使及時其有尤貧量給種子
魏書太宗紀泰常二年詔曰今東作方興或有貧窮失
農務者其遣使者廵行天下省諸州觀民風俗問民疾
若察守宰治行諸有不能自申皆因以聞
又世祖紀太平眞君四年詔曰朕承天子民憂理萬國
欲令百姓家給人足興于禮義而牧守令宰不能助朕
宣揚恩德勤恤民隠至乃侵奪其産加以殘虐非所以
為治也今復民貲賦三年其田租歲輸如常牧守之徒
各勵精為治勸課農桑不得妄有徵發有司彈糾勿有
所縱
又正平二年初恭宗監國曾令曰任農以耕事貢九榖
其制有司課畿内之民使無牛家以人牛力相貿墾殖
鋤耨其有牛家與無牛家一人種田二十二畝償以私
鋤功七畝如是為差至於小老無牛家種田七畝小老
者償以鋤功二畝皆以五口下貧家為率各列家别口
數所勸種頃畝明立簿目所種者於地首標題姓名以
辨播殖之功
又高祖紀太和元年正月詔曰今牧民者與朕共治天
下也宜簡以徭役先以勸奬相其水陸務盡地利使農
夫外布桑婦内勤若輕有徵發致奪民時以侵擅論民
有不從長教惰于農桑者加以罪刑
又三月詔曰去年牛疫死傷大半今東作既興人須肄
業其敇在所督課田農有牛者加勤于常歲無牛者倍
庸於餘年一夫制田四十畝中男二十畝無令人有餘
力地有遺利
又十六年詔曰務農重榖王政所先勸率田疇君人常
事今四氣休序時澤滂潤宜用天分地悉力東畝然京
師之民遊食者衆不加督勸或耘耨失時可遣明使檢
察勤惰以聞
又二十年詔曰農為政首稷實民先澍雨豐洽所宜敦
勵其令畿内嚴加督課墮業者申以楚撻力田者具以
名聞
又世宗紀景明三年詔曰民本農桑國重蠶籍粢盛所
憑冕織攸寄比京邑初基耕桑暫缺遺規往旨宜必祗
修今寢殿顯成移御維始春郊無遠拂羽有辰便可表
營千畝開設宫壇秉耒援筐躬勸兆億
又正始元年詔緣淮南北所在鎮戍皆令及秋播麥春
種粟稻隨其土宜水陸兼用必使地無遺利民無餘力
比及來稔令公私俱濟也
北齊書武成帝紀河清三年令每歲春月各依鄉土早
晚課民農桑自春及秋男子十五以上皆就田畝桑蠶
之月婦女十五以上皆營蠶桑孟冬刺史聽審邦教之
優劣定殿最之科品使地無遺利人無游手焉
北周書武帝紀建德四年詔曰陽春布氣品物資始敬
授民時義兼敦勸詩不云乎弗躬弗親庶民弗信刺史
守令宜親勸農百司分番躬自率導事非機要並停至
秋
册府元龜唐高祖武德五年謂羣臣曰太平之基在于
家給人足今兹麥既大熟宜停庶務每司别留一二人
守曹局餘皆宜休暇親事務農流罪以下囚罪名定者
亦放收穫
又六年詔曰今風雨順節苖稼實繁普天之下咸同茂
盛五十年來未嘗有此倉箱之積指日可期時為溽暑
方資耕耨廢而不修歲功將闢宜從優縱肆力千頃州
縣牧宰明加勸導咸使戮力無或失時務從簡静以稱
朕意
又太宗貞觀三年詔曰朕祗承大寶憲章典故今將履
千畝於近郊復三推於舊制宜令有司式遵典禮二十
一日親祭先農籍於千畝之甸
又中宗景龍二年七月敇戒諸州郡督刺史縣令務盡
地利禁游食
又玄宗開元四年詔曰關中田苖今正成熟若不收刈
便恐飄零緣頓差科時日尚遠宜令併功收拾不得妄
有科喚致妨農業仍令左右御史撿察奏聞
又十二年詔曰有國者必以人為本固本者必以食為
先先王於是務其三時前聖所以分其五土勸農之道
實在於斯朕撫圖御歴殆踰一紀旰食宵衣勤乎兆庶
故兢兢翼翼不敢荒寧頃歲以來雖稍豐稔猶恐地有
遺利人多廢業游食之徒未盡歸生榖之疇未均墾以
是軫念遣使臣恤編戶之流亡閱大田之衆寡其先是
逋逃並宜自首仍能服勤壟畝肆力耕耘所在閒田勸
其開闢逐土任宜收税勿令州縣差科征役租庸一皆
蠲放且天下風壤多有不同地既異宜俗亦殊習固當
因利制事不可違人立法賦役差科于人非便者並量
事處分續狀奏聞
又十七年詔曰獻歲發生陽和在候乃睠甿庶方就農
桑其力役及不急之務一切並停百姓間有不穩便事
須處置者宜令中書門下與所司喚取朝集使審問商
量奏聞
又二十九年制曰古之為理必順時行令獻歲發春仁
氣育物直叶陽和之德以勤播種之務天下諸州委刺
史縣令加意勸課仍令採訪使勾當非灼然要切事不
得妄有追擾其今月諸色當審人有單貧老弱者所司
即揀擇量放營農
又天寳九載詔曰農為政本食乃人天必禾稼之及期
遂京坻之厚積是以愛人存乎重榖勤政在乎厚生俗
之所資何急于此如聞遠近每至秋中榖禾熟時即賣
充馬藁苟規求利之心殊害生成之性静言斯弊實資
懲革自今已後不得更然牓示要路咸使聞知
又肅宗上元二年正月詔王者設教務農為首今土膏
方起田事將興敦本勸民實為政要宜令天下刺史縣
令各於所部親勸農桑
又九月詔曰田功在謹農事惟勤不有司存何成種榖
諸州等各置司田參軍一人主農事每縣各置田正二
人於當縣揀明嫻田種者充務令勸課
又代宗永泰元年制曰農政本也食人天也方春之首
重於東作除軍興至急餘一切並停百姓專營農事其
逃戶復業及浮客情願編附者仰州縣長吏親就存撫
特矜賦役全不濟者量貸種子務令安集
又德宗貞元二十年詔曰理化之本係乎京師副朕憂
民屬於長吏宜勉務農桑各安生業以舒朕懷
又宣宗大中二年制云君以人為本人以食為天有國
有家捨此無急如聞州府之内皆有閒田空長蒿莱無
人墾闢與其虚棄曷若濟人宜令所在長吏設法召募
貧民課勵耕種所收苖子以備水旱
又後唐明宗長興三年詔富民之道莫尚於務農力田
之資必先於利器器苟不利民何以安聞諸道監冶所
賣農器或大小異同或形狀輕怯纔當開闢旋致損傷
近百姓秋稼雖登時物頗賤既艱難於置買遂抵犯於
條章苟利錐刀擅興爐冶稍聞彰露須議誅夷欲使上
不奪山澤之利下皆遂畎畝之宜務在從長庶能經久
自今後不計農器燒器動使諸物並許百姓逐便自鑄
又後周太祖廣順元年勅農桑之務衣食所資一夫不
耕有艱食之慮一夫不織有無褐之虞今氣正陽春候
當生發宜勤用天之業將觀望歲之心諸道州府長吏
宜勸課耕桑以豐儲積編民樂業仍倍撫綏
又二年敇諸道府州吏六府允修無先重榖九扈分職
厥惟勤農今則東作聿興西成係望我有羣后政在養
民苟不懈於行春諒倍登於多稼卿分憂事任道俗廉
平樹以風聲靡如草偃必汙萊之地並作百㕓游惰之
民咸勤四體用洽帶牛之化更彰棲畝之謠養恬之懷
寤興斯切詔到卿可散下管内勸課鄉縣百姓依時耕
種栽接桑棗勿縱游惰務在精勤
玉海宋太祖建隆三年詔曰生民在勤所寶惟榖先王
明訓也陽和在辰播種資始宜行勸誘廣務耕耘
又乾德二年詔農為政本食乃民天今土膏將起宜課
東作之勤使地無遺利人有餘糧
又太宗雍熙四年九月出御札曰王者上事穹蒼下臨
黎獻遵執古御今之道推子民育物之心必務穡以勸
分庶家給而人足朕嗣守大寳惟懷永圖發一言必念
生靈嘗一膳必思稼穡雖燔柴告類紫壇屢薦於至誠
而執耒親耕青輅未行於盛禮其以來年正月擇日有
事於東郊行籍田之禮
文獻通考太宗至道元年詔曰近歲以來天災相繼民
多轉徙田卒汙萊招誘雖勤逋逃未復宜申勸課之旨
更示捐復之恩應州縣曠土並許民請佃為永業仍蠲
三歲租三歲外輸三分之一州縣官吏勸民墾田之數
悉書於印紙以俟旌賞
宋史眞宗紀景德三年詔渭州鎮戎軍收獲蕃部牛送
給内地耕民
又大中祥符元年詔東封道路軍馬毋犯民稼
又五年江淮兩浙旱詔給占城稻種教民種之八月淮
南旱詔減運河水灌民田仍寬租限州縣不能存恤致
民流者罪之
又六年七月詔天下勿税農器
又天禧元年八月詔京城禁圍草地聽民耕牧又免牛
稅一年十月諭諸州非時災沴不以聞者論罪
又食貨志天禧四年詔諸路提點刑獄朝臣為勸農使
使臣為副使所至取民籍視其差等不如式者懲革之
勸恤農民以時耕墾招集逃散撿括稻税凡農田事悉
領焉置局案鑄印給之凡奏舉親民之官悉令條析勸
農之績以為殿最黜陟
又仁宗天聖六年詔民流積十年者田聽人耕三年後
收減舊額之半流民能自復者亦如之諸州長吏能勸
民修陂墾荒增税二十萬以上者議賞
又神宗元豐元年詔開廢田水利民力不能給役者貸
以常平錢榖流民買耕牛者免征
宋史徽宗紀政和元年詔立守令勸農黜陟法
又二年詔縣令以十二事勸農於境内躬行阡陌程督
勤惰
玉海高宗建炎二年詔給流民官田牛種
又紹興二年詔曰朕聞祖宗時禁中有打麥殿今於後
圃令人引水灌畦種之亦欲知稼穡之艱難
宋史高宗紀紹興七年詔諸路歸業民墾田及八年始
輸全税
玉海紹興十七年詔曰朕親耕籍田以先黎庶三推復
進勞賜耆老嘉與世俗躋於富厚
宋史孝宗紀乾道九年飭監司守令勸農
又淳熙八年詔監司守令勸課農桑以奉行勤怠為賞
罰
又淳熙十一年詔諸州歲買稻種備農民之闕
又寧宗紀慶元元年二月詔兩淮諸州勸民墾闢荒田
又嘉定二年七月命兩淮轉運司給諸州民種麥十月
給諸路民稻種
又理宗紀寳慶三年詔郡縣長吏勸農桑抑末作戒苛
擾
又端平三年詔勸農桑
遼史太祖紀天贊元年詔分北大濃兀為二部程以樹
藝諸郡效之
又太宗紀會同元年詔有司勸農桑
又興宗紀重熙二年八月詔曰朕於早歲習知稼穡力
辦者廣務耕耘罕聞輸納家食者全虧種植多至流亡
宜通撿括普為均平禁諸職官不得擅造酒糜榖有㛰
祭者有司給文字始聽
又道宗紀清寧二年詔遣使分道勸農桑
金史太宗紀天會四年詔曰朕惟國家四境至遠而兵
革未息田野雖廣而畎畝未闢百工略備而禄秩未均
方貢僅修而賓館未贍是皆出乎民力苟不務本業而
抑游手欲上下皆足其可得乎其令所在長吏敦勸農
功
又章宗紀明昌五年詔定長吏勸課能否賞罰格
又泰和二年諭尚書省諸路禾稼及雨多寡令州郡以
聞
又宣宗紀興定三年諭三司行部官勸民種麥無種粒
者貸之
元史世祖紀中統二年詔十路宣撫使量免民間課程
命宣撫司官勸農桑抑游惰禮高年問民疾苦
又三年命管民官勸誘百姓開墾田土不得擅興不急
之役妨奪農時
又至元六年命中書省采農桑事列為條目仍令按察
司與州縣官相風土之所宜講究可否别頒行之
又二十三年詔以大司農司所定農桑輯要書頒諸路
又成宗紀元貞元年詔以農桑水利諭中外
又大德二年詔諸郡凡民播種怠惰及有司勸課不至
者各道廉訪司治之
又食貨志武宗至大三年詔大司農總挈天下農政修
明勸課之令
又仁宗紀皇慶元年諭司農曰農桑衣食之本汝等舉
諳知農事者用之
又延祐二年詔印農桑輯要萬部頒降有司遵守勸課
又英宗紀至治二年詔畫蠶麥圖於鹿頂殿以時觀之
又泰定帝致和元年頒農桑舊制十四條於天下
又順帝紀至正元年詔守令選立社長專一勸課農桑
明史太祖紀洪武元年諭曰欲財用之不竭國家之常
裕鬼神之常享必也務農乎故后稷樹藝稼穡而生民
之詩作成王播厥五榖而噫嘻之頌興古者天子籍田
千畝所以供粢盛備饋膳自經喪亂其禮已廢上無以
教下無以勸其命來春舉行耕籍田禮
明會典洪武四年詔府州縣用心勸諭農民趁時種植
明史太祖紀洪武八年詔曰農桑衣食之本學校道理
之原朕嘗設置有司頒行條章使敦篤教化務欲使民
豐衣足食理道暢焉何有司不遵朕命往往給由赴京
者皆無桑株數目學校緣由甚與朕意相違特敇中書
令有司今後敢有無農桑學校者論擬違制民有不奉
天時而負地利者如律究焉
聖學格物通洪武十二年諭曰中原民所恃者二麥九
月正當播種之時而役之是奪其時也過此則天寒地
凍種不得入土來年何以續食敇至其即放還俟農隙
之時赴工未為晚也
明史太祖紀洪武十三年諭戶部令天下人民每村置
一鼔凡遇農桑時月晨起擊鼔會田所怠惰者里老督
責之里老不勸督者罰
又洪武十八年諭曰人皆言農桑衣食之本然棄本逐
末鮮有救其弊者盛世野無不耕之民室無不蠶之女
水旱無虞飢寒不至自什一之制湮竒巧之技作而後
農桑之業廢一農執耒而百家待食一婦作織而百夫
待衣欲民無貧人得乎朕思足食在於禁末作足衣在
於禁華靡爾宜申明天下四民各守其業不許游食庶
民之家不許衣錦繡庶幾可以絶其弊也
明史成祖紀永樂二年諭曰朕惟事天以誠敬為本愛
民以實惠為先書曰惟天惠民又曰安民則惠然天之
視聽皆因於民能愛民即所以事天今春和時東作方
興宜各究心務實申明教術勸課農桑問其疾苦卹其
飢寒革苛刻之風崇寬厚之政以迓天休臻於治理欽
哉
聖學格物通永樂二十二年諭曰農者生民衣食之源
耕耘收穫不可失時自今一切不急之役有當用人力
者皆俟農隙前代蓋有不恤農事而以徭役妨農作召
亂亡者不可不謹
明史宣宗紀宣德元年諭曰天氣向炎正農夫耕耘之
時因誦聶夷中詩曰吾每誦此未嘗不念農夫又曰朕
八九歲讀書皇考親寫是詩以示問曰解否對曰稼穡
艱難在此也自是常教以農事銘於心不敢忘
明會典景泰三年令丁多田少之人開墾田地
又天順三年令各處軍民有新開無額田地及願佃種
荒閒地土者俱照减輕則例起科
又嘉靖六年詔通行所屬府州縣原設有治農官處不
許營幹别差專一循行勸課原無官處委佐貳一員帶
管
欽定授時通考卷四十三
