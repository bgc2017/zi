欽定授時通考卷四十二
勸課
彙考
易井君子以勞民勸相
本義勞民者以君養民勸相者使民相養皆取井養
之義
詩鄘風靈雨既零命彼倌人星言夙駕說于桑田
箋文公于雨下命主駕者雨止為我晨早駕欲往為
辭說于桑田教民稼穡務農急也
又小雅曾孫來止以其婦子饁彼南畝田畯至喜攘其
左右嘗其旨否禾易長畝終善且有曾孫不怒農夫克
敏
箋成王出觀農事饋食耕者以勸之也司穡至則又
加之酒食以勞之爾
禮記月令孟春之月天子乃以元日祈榖於上帝乃擇
元辰天子親載耒耜措之於參保介之御間帥三公九
卿諸大夫躬耕帝耤天子三推三公五推卿諸侯九推
反執爵於太寢三公九卿諸侯大夫皆御命曰勞酒
疏孟獻子曰夫郊祀后稷以祈農事也是故啔蟄而
郊郊而後耕郊用上辛耕用亥日
又王命布農事命田舍東郊皆修封疆審端徑術善相
丘陵阪險原隰土地所宜五榖所殖以教導民必躬親
之田事既飭先定凖直農乃不惑
註田田畯也主農之官舍東郊順時氣而居以命其
事也步道曰徑術周禮作遂小溝也直謂封疆徑遂
也
又仲秋之月乃勸種麥毋或失時
集說麥所以續舊榖之盡而及新榖之登尤利於民
故特勸種而罰其惰者
又祭義天子為藉千畝冕而朱紘躬秉耒諸侯為藉百
畝冕而青紘躬秉耒
管子春出原農事之不本者謂之游
楚箴民生在勤勤則不匱
亢倉子農道篇古先聖王之所以理人者先務農業農
業非徒為地利也貴行其志也古先聖王之所以茂耕
織者以為本教也是以天子躬率諸侯耕籍田大夫士
第有功級勸人尊地産也后妃率嬪御蠶於郊桑公田
勸人力婦教也男子不織而衣婦人不耕而食男女貿
功資相為業此聖王之制也故敬時愛日埓實課功非
老不休非疾不息一人勸之十人食之當時之務不興
土功不料師旅男不出御女不外嫁以妨農也
漢書食貨志三考黜陟進業曰登再登曰平三登曰泰
平
後漢書和帝永元五年令郡縣勸民蓄蔬食以助五榖
拾遺記力勤十頃能致嘉穎
文心雕龍昔伊祈氏始蜡以祭八神其辭云土反其宅
水歸其壑昆蟲毋作草木歸其澤則上皇祝文愛在兹
矣舜之祠田云荷此長耜耕彼南畝四海俱有利民之
志頗形於言矣
舊唐書開元二十二年上自苑中種麥率皇太子已下
躬自收穫謂太子等曰此將薦宗廟是以躬親亦欲令
汝等知稼穡之難也因分賜侍臣謂曰比歲令人巡檢
苖稼所對多不實故自種植以觀其成且春秋書麥禾
豈非古人所重也
册府元龜德宗貞元五年初以二月為中和節詔文武
百辟進農書獻穜稑
五代史唐明宗長興四年三月帝幸龍門七里亭農事
方春田民遍野帝見其㓢桑稼樹枉駕勞問親自勸課
其月太原石敬塘進耒耜一具時帝嘗廵近郊見農民
田具細弱而犁耒尤拙曰農器若此宜其無所穫也因
詔河東河北進農具以為式樣太原首有是進降詔褒
之
宋史太祖紀開寳六年五月幸玉津園觀刈麥十月幸
玉津園觀稼八年四月幸玉津園觀種稻
又太宗紀太平興國三年四月幸城南觀麥九年五月
車駕出南薰門觀稼召從臣列坐田中令民刈麥咸賜
以錢帛雍熙二年五月上幸城南觀麥賜田夫布帛有
差謂近臣曰耕耘之夫最可矜憫
玉海宋眞宗天禧四年詔館閣校勘四時纂要齊民要
術二書鏤本摹賜又出繪龍封鵝祈禳祕法令長吏遵
行
宋史高宗本紀紹興十九年七月頒諸農書於郡邑十
一月立州縣墾田增虧賞罰格
朱文公文集當職久處田間習知穡事兹忝郡寄職在
勸農竊見本軍已是地瘠税重民間又不勤力耕種耘
耨鹵莽滅裂較之他處大段不同所以土脈疎淺草盛
苖稀雨澤稍愆便見荒歉皆緣長吏勸課不勤使之至
此深懼無以下固邦本仰寬顧憂今有合行勸諭下項
一大凡秋間收成之後須趁冬月以前便將戶下所有
田段一例犁翻凍令酥脆至正月以後更多著徧數節
次犁耙然後布種自然田泥深熟土肉肥厚種禾易長
盛水難乾
一耕田之後春間須是揀選肥好田段多用糞壤拌和
種子種出秧苖其造糞壤亦須秋冬無事之時預先剗
取土面草根㬠曝燒灰施用大糞拌和入種子在内然
後撒種
一秧苖既長便須及時趁早栽插莫令遲緩過却時節
一禾苖既長稈草亦生須是放乾田水仔細辨認逐一
拔出踏在泥裏以培禾根其塍畔斜生茅草之屬亦須
節次芟削取令淨盡免得分耗土力侵害田苖將來榖
實必須繁盛堅好
一山原陸地可種粟麥麻豆去處亦須趁時竭力耕種
務盡地力庶幾青黃未交之際有以接續飲食不致饑
餓
一陂塘之利農事之本尤當協力興修如有怠惰不趁
時工作之人仰衆列狀申縣乞行懲戒如有工作浩瀚
去處私下難以糾集即仰經縣自陳官為修築如縣司
不為措置即仰經軍投陳切待别作行遣
一桑麻之利衣服所資切須多種桑麻柘苧婦女勤力
養蠶織紡造成布帛其桑木每遇秋冬即將旁生拳曲
小枝盡行斬削務令大枝氣脈全盛自然生葉厚大餧
蠶有力
一大凡農桑之務不過前項數條然鄉土風俗亦自有
不同去處尚恐體訪有所未盡更宜廣詢博訪謹守力
行只可過於勤勞不可失之怠惰傳曰民生在勤勤則
不匱經曰惰農自安不昏作勞不服田畝越其㒺有黍
稷此皆聖賢垂訓明白凡厥庶民切宜遵守
右今印榜勸諭民間各請體悉前件事理父兄教誨子
弟子弟遵承教誨務敦本業耕耘收斂以養父母母或
惰遊賭博喫酒妨廢農桑庶幾衣食給足禮義興行感
召和平共躋仁夀
又竊惟民生之本在食足食之本在農此自然之理也
若夫農之為務用力勤趨事速者所得多不用力不及
時者所得少此亦自然之理也本軍田地磽埆土肉厚
處不及三五寸設使人戶及時用力以治農事猶恐所
收不及他處而土風習俗大率懶惰耕犂種蒔既不及
時耕耨培糞又不盡力陂塘灌溉之利廢而不修桑柘
麻苧之功忽而不務此所以營生足食之計大抵疎略
是以田疇愈見瘦瘠收拾轉見稀少加以官物重大别
無資助之術一有水旱必至流移下失祖考傳付之業
上虧國家經常之賦使民至此則長民之吏勸農之官
亦安得不任其責哉當職久在田園習知農事到官日
久目覩斯弊恨以符印有守不得朝夕出入阡陌與諸
父兄率其子弟從事於耘耡耒耜之間使其婦子含哺
鼔腹無復饑凍流移之患庶幾有以上副聖天子愛養
元元夙夜焦勞惻怛之意昨去冬嘗印榜勸諭管内人
戶其於農畝桑蠶之業孝弟忠信之方詳備悉至諒已
聞知然近以春初出按外郊道旁之田猶有未破土者
是父兄子弟猶未體當職之意而不能勤力以趨時也
念以教訓未明未忍遽行笞責今以中春舉行舊典奉
宣聖天子德意仍以舊榜并星子知縣王文林種桑等
法再行印給凡我父兄及汝子弟其敬聽之哉試以其
說隨事推行於朝夕之間必有功效當職自今以往更
當時出郊野廵行察視有不如教罰亦必行先此勸諭
各宜知悉
又契勘生民之本足食為先是以國家務農重榖使凡
州縣守倅皆以勸農為職每歲二月載酒出郊延見父
老喻以課督子弟竭力耕田之意蓋欲吾民衣食足而
知榮辱倉廩實而知禮節以共趨於富庶仁夀之域德
至渥也當職幸來此承攝敢墜彛章今有勸諭事件開
具如後
一今來春氣已中土膏脈起正是耕農時節不可遲緩
仰諸父老教訓子弟遞相勸率浸種下秧深耕淺種趨
時早者所得亦早用力多者所收亦多無致因循自取
饑餓
一陂塘水利農事之本今仰同用水人協力興修務令
多蓄水泉凖備將來灌溉如事干衆即時聞官糾率人
功借貸錢本日下修築不管誤事
一耘犁之功全藉牛力切須照管及時餧飼不得輙行
宰殺致妨農務如有違戾凖敕科決脊杖二十每頭追
賞五十貫文錮身監納的無輕恕今仰人戸遞相告戒
毋致違犯
一種田固是本業然粟豆麻麥菜蔬茄芋之屬亦是可
食之物若能種植青黃未交得以接濟不為無補今仰
人戶更以餘力廣行栽種
一蠶桑之務亦是本業而本州從來不宜桑柘蓋緣民
間種不得法今仰人戶常於冬月多往外路買置桑栽
相地之宜逐根相去一二丈間深開窠窟多用糞壤試
行栽種待其稍長即與削去細碎拳曲枝條數年之後
必見其利如未能然更加多種吉貝麻苧亦可供備衣
著免被寒凍
一鄉村小民其間多是無田之家須就田主討田耕作
每至耕種耘田時節又就田主生借榖米及至秋冬成
熟方始一併填還佃戸既賴田主給佃生借以養活家
口田主亦藉佃客耕田納租以供贍家計二者相須方
能存立今仰人戶遞相告戒佃戶不可侵犯田主田主
不可撓虐佃戶如當耕牛車水之時仰田主依常年例
應副榖米秋冬成熟之時仰佃戸各備所借本息填還
其間若有負頑不還之人仰田主經官陳論當為監納
以警頑慢
一本州管内荒田頗多蓋緣官司有俵寄之擾象獸有
踏食之患是致人戶不敢開墾今來朝廷推行經界向
去産錢官米各有歸著自無俵寄之擾本州又已出榜
勸諭人戶陷殺象獸約束官司不得追取牙齒蹄角今
更别立賞錢三十貫如有人戶殺得象者前來請賞即
時支給庶幾去除灾害民樂耕耘有欲陳請荒田之人
即仰前來陳狀切待勘會給付永為已業仍依條制與
免三年租稅
一今來朝廷推行經界本為富家多置産業不受租産
貧民業去産存枉被追耰所以打量步畝從實均攤即
無增添分文升合雖是應役人戶日下不免小勞然實
為子孫永遠無窮之利其打量紐算之法亦甚簡易昨
來已印行曉示今日又躬親按試要使民戶人人習熟
秋成之後依此打量不過一兩月間即便了畢想見貧
民無不歡喜只恐豪富作弊之家見其不利於已必須
撰造語言妄有扇搖今仰深思彼此一等皆是王民豈
可自家買田收穀却令他人空頭納税非惟官法不容
亦恐别招隂譴不須如此計較行事沮撓良法
一本州節次行下諸縣不得差人下鄉乞覓騷擾科敷
抑配強買物色及以補發經總制錢發納上供銀罷科
茶等為名科發人戶錢物所以上體朝廷寬恤之意欲
使民得安居不廢農業今恐諸縣奉行違戾仰被擾人
指定實迹前來陳訴切待追究重作行遣
一本州印給榜文勸諭人戶莫非孝弟忠信禮義廉恥
之意今恐人戶未能遍知别具節略連黏在前請諸父
老常為觧說使後生子弟知所遵守去惡從善取是舍
非愛惜體膚保守家業子孫或有美質即遣上學讀書
學道修身興起門戶
右今出榜散行曉諭外更請父老各以此意勸率鄉閭
教戒子弟務令通曉毋致違犯
元史食貨志世祖中統元年頒農桑輯要之書於民又
命各路宣撫司擇通曉農事者充隨處勸農官
又世祖至元二十八年頒桑雜令
明史吳元年上出視圜丘世子從行上因命左右導之
徧歴農家觀其居處飲食器用還謂之曰汝知農之勞
乎夫農惟五榖身不離畎畝手不釋耒耜終歲勤動不
得休息其所居不過茅茨草榻所服不過練裳布衣所
飲食不過菜羹糲飯而國家經費皆其所出故令汝知
之凡一居處服用之間必念農之勞取之有制用之有
節使之不苦於饑寒方盡為上之道若復加之横斂則
民不勝其苦矣故為民上者不可不體下情
又明太祖嘗幸鍾山自獨龍岡步至淳化門謂侍臣曰
朕不歴田畝久適見田者冒烈暑而耕心惻然憫之不
覺徒步至此
欽定授時通考卷四十二
