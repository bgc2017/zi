欽定授時通考卷七十三
蠶事
飼養
詩經衛風降觀于桑
傳桑木名可食蠶者
又爰求柔桑
箋柔桑稚桑也蠶始生宜稚桑
禮記祭義桑於公桑風戾以食之
疏戾乾也凌早採桑必帶露而濕蠶性惡濕故乾而
食之
會稽志春蠶多四眠餘蠶皆三眠越人謂蠶眠為幼謂
之幼一幼二幼三幼大
蠶經蠶有三光白光飼食青光厚飼皮皺為飢黃光以
漸減食
齊民要術蠶小不宜見露氣採桑着懷中令暖然後切
之每飼蠶卷窗帷飼訖還下蠶見明則食食多則生長
蠶書蠶生明日桑或柘葉風戾以食之寸二十分晝夜
五食九日不食一日一夜謂之初眠又七日再眠如初
既食葉寸十分晝夜六食又七日三眠如再又七日若
五日不食二日為之大眠食半葉晝夜八食又三日健
食乃食全葉畫夜十食不三日遂繭凡眠已初食布葉
勿擲擲則蠶驚毋食二葉
合璧事類蠶俯曰眠眠時不食桑柘經一晝夜而脱殼
蠶有三眠者有四眠者
黃省曾曰蠶之自蟻而三眠也俱用切葉其飼火蠶
也必勤葉盡則飼毋使蠶吞火氣而病
農桑輯要深秋桑葉未黃多廣收拾爆乾搗碎于無烟
火處收頓春蠶眠後用
又臘八日新水浸菉豆薄攤曬乾又淨淘白米控乾以
上二物皆隂處收頓以備大眠起用拌葉飼蠶
又初飼蠶法宜旋切細葉微篩不住頻飼一時辰約飼
四頓一晝夜通飼四十八頓
又蠶必晝夜飼若頓數多者蠶必疾老少者遲老二十
五日老一箔可得絲二十五兩二十八日老得絲二十
兩若月餘或四十日老一箔止得絲十餘兩飼蠶者慎
勿貪眠以懶為累每飼蠶後再宜遶箔看葉要均勻若
值隂雨天寒比及飼蠶先用乾桑柴或去葉稈草一把
點火遶箔照過逼出寒濕之氣然後飼之則蠶不生病
一眠候十分眠纔可住食至十分起纔可投食若八九
分起便投葉飼之直到老不齊又多損失停眠至大眠
蠶欲向眠時見黃光便住食抬食直候起齊慢飼葉宜
薄摻厚則多傷慢食之病盖因生蠶得食力須勤飼最
忌露水濕葉并雨濕葉飼之則多生病
又大眠起燠宜頻除蠶宜頻飼或正南風起將門窗簾
薦放下此際不宜抬解箔上布蠶須相去一指布蠶一
箇取臘月所藏菉豆水微浸生芽曬乾磨作細麵臘月
所藏白米蒸熟作粉亦可第四頓收食拌葉勻飼解蠶
熱毒絲多易繰堅韌有色如葉少去秋所收桑葉再搗
為末水灑新葉微濕摻末拌勻接闕飼蠶又萵苣亦可
接
士農必用飼蟻之法當宿澆其桑旋摘其葉宿澆則多
液旋摘則不乾利刃以細切之疎篩以薄布之非利刃
則無液非細切則盖蠶非篩則不勻非勻則偏食然葉
渣之微液不能久存少頃之間即成枯涸故須旋切而
頻篩也第一日飼一復時可至四十九頓第二日飼至
三十頓葉微加厚第三日飼至二十餘頓又稍加厚宜
極暖極暗大凡初蟻宜暗眠起宜微明向食宜明
又初飼蟻法宜旋切細葉微篩一時辰約飼四頓一晝
夜通飼四十九頓或三十六頓懶者頗疑煩冗予曰新
蟻止食桑葉脂脉若頓數不多譬如乳嬰兒小時失乳
後必羸弱病生蟻初生須隔夜採東南枝肥葉甕中另
頓旋取細切
又抽飼斷眠法蠶向眠時量黃白分數抽減所飼之葉
漸次細切薄摻頻飼候十分黃光不問隂晴早夜急須
抬過抬時住食起齊時投食此為抽飼斷眠之法謂抽
減眠蠶之葉不致覆壓專飼未眠之蠶使之速眠不惟
眠起得齊且無葉罨燠熱之病
農桑通訣蠶有十體寒熱飢飽稀密眠起緊慢
緊慢謂飼時緊慢也
又蠶忌食濕葉忌食熱葉蠶初生忌煎煿魚肉忌側近
舂搗忌敲擊有聲之物未滿月産婦不宜作蠶母忌帶
酒人將桑飼蠶及抬解布蠶蠶生至老大忌烟薰忌放
刀于竈上箔上竈前忌熱湯潑灰忌産婦孝子入家忌
燒皮毛亂髮忌酒醋五辛羶魚麝香等物忌當日迎風
窗忌西照日忌正熱著猛風暴寒忌正寒忽令過熱忌
不潔人入蠶室蠶室忌臭穢
又擘黑法第三日帶燠揭蟻欵手擘如小碁子大布于
中箔可盈滿漸漸加葉飼早晴可捲東窗苫及當日背
風窗漸漸變色隨色加减食至純黃則不飼是謂頭眠
抬頭一復時可六頓次日可漸漸加葉可開捲窗一半
初向黃時宜極暖眠定宜暖起齊宜微暖抬停眠起齊
頭食宜薄一復時可四頓次日可漸加葉或開捲窗初
向黃時宜暖眠定宜微暖起齊宜温抬大眠起齊投食
一復時可三頓第一頓宜薄但可覆白第二頓比前又
薄第三頓如第一頓此三頓食如不短則其蠶至老食
慢次日可漸加葉可全開捲窗照窗初向黃時宜微暖
眠定宜温齊宜凉正食時每飼後可挾蠶筐繞槌巡之
但見有斑黎處即摻葉補合拌米粉至第七八頓食後
于己午間將切下葉攤在箔上新水灑拌極勻待少時
納羅白粉子拌令極勻每葉一筐用新水一升粉子四
兩如無止用新葉一筐可飼一箔拌桑麵切葉灑拌新
水極勻羅桑麵拌勻于大眠後間飼三五頓蠶欲老飼
之宜細薄宜頻宜微暖
又蠶有不齊頻飼以督其後者使之相及而各取其齊
蠶眠不齊病原于初今既然矣當從此治之如于純黃
之中雜見其退白而向黃者是與純黃不相遠頻飼以
督之則猶得相及頻飼則可遠其眠如己見純黃又多
青白此與純黃既遠雖飼之頻亦莫及蓋蠶之變色為
之小小其眠則絶食退膚為變之大也為蛹為蛾則變
之尤大而至于化也凡至純黃則結嘴不食而眠如人
之大病周身之血氣一為變換一晝夜不大則眠為得
所今以青白者尚多飼而亂之動而蹂之則眠而失其
所矣比其青白者變黃而向眠則此已通眠而動起動
起之初欲得少食亦如人之病起欲得少食以接氣血
也以後者方眠勒其食而不投以困以餓又必待後者
動起而飼之多病少絲端為可惜故蠶經云眠起不齊
絲減少良謂此也
又蠶初生色黑漸漸加食三日後漸變白則向食宜少
加厚變青則正食宜益加厚復變白則慢食宜少減變
黃則短食宜愈减純黃則停食謂之正眠眠起自黃而
白自白而青自青復白自白而黃又一眠也每眠例如
此候之以加減食凡葉不可帶雨露及風日所乾或浥
臭者食之令生諸病常收三日葉以備霖雨則蠶常不
食濕葉且不失飢採葉歸必待熱氣退乃與食蠶時晝
夜之間大槩亦分四時朝暮類春秋正晝如夏夜深如
冬寒暄不一雖有熟火各合斟酌多少不宜一例自初
生至兩眠正要温暖蠶母須着單衣以體為測身寒則
蠶必寒便添熟火身熱則蠶亦熱約量去火一眠之後
但天氣晴明己午之間時暫揭窗簾以通風日南風則
捲北窗北風則捲南窗放入倒瀏風氣則不傷蠶大眠
起後飼三頓剪開紙窗透風日必不頓驚生病大眠後
捲簾薦去紙窗天氣炎熱門口置甕旋添新水以生凉
氣如遇風雨夜凉即下簾薦
農政全書蠶火類也宜用火以養之用火之法須别作
一爐令可抬舁出入蠶既鋪葉餵矣待其循葉而上乃
始進火火須任燒令熟以穀灰蓋之即不暴烈生焰纔
食了即退火鋪葉然後進火每每如此則蠶無傷火之
患若蠶飢而進火即傷火若纔鋪葉蠶猶在葉下未能
循援葉上而進火即下為糞薙所蒸上為葉蔽遂有熟
蒸之病
又士農必用曰正熱猛着寒便禁口不食即用鏊子盛
無烟熱牛糞火用乂托火鏊于槌箔下往來辟去寒氣
蠶自食葉
蠶槌圖說
禮季春之月具曲植植即槌也務本直言云穀雨日竪
槌立木四莖各過梁柱之高夫槌隨屋每間竪之其立
木外傍刻如鋸齒而深各莖掛桑皮繞繩四角按二長
椽椽上平鋪葦箔梢下槌之凡槌十懸中間離九寸以
居擡飼之間皆可移之上下農桑直說云每槌上中下
閒鋪三箔上承塵埃下隔濕潤中備分擡
蠶筐圖說
蠶筐古承幣帛竹器今用育蠶其名亦同盖形制相類
圓而稍長淺而有緣適可居蠶蟻及蠶分居時用之閣
以竹架易於擡飼梅聖俞前蠶箔詩云相與為蠶曲還
殊作筠筐北簇南筐皆為蠶具然彼此論之若南蠶大
時用箔北蠶小時用筐庶得其宜兩不偏也
蠶盤圖說
蠶盤盛蠶器也秦觀蠶書云種變方尺及乎將繭乃方
尺四織萑葦範以蒼筤竹長七尺廣五尺以為筐懸筐
中間九寸凡槌十懸以居食蠶今呼為盤又有以木為
框以疏簟為底架以木槌用與上同
蠶架圖說
蠶架擱蠶盤筐具也以細枋四莖竪之高可八九尺上
下以竹通作横桄十層層每皆擱養蠶盤筐隨其大小
蓋筐用小架盤用大架此南方盤筐有架猶北方椽箔
之有槌也
蠶網圖說
蠶網擡蠶具也結䋲為之如魚網之制其長短廣狹視
蠶盤大小制之沃以漆油則光緊難壊貫以網索則維
持多便至蠶可替時先布網於上然後灑桑蠶聞葉香
皆穿網眼上食候蠶上葉齊手共提網移置别盤遺餘
拾去比之手替省力過倍南蠶多用此法北方蠶小時
亦用之
蠶杓圖說
蠶杓集韻杓作勺量器也周禮勺容一升所以㪺酒說
文曰杓音標今云酌物為杓以勺從木姑與今同此作
蠶杓斲木刳之首如大棒柄長三尺許如盤蠶空隙或
飼葉偏疎則必持此送之以補其處至蠶老歸簇或稀
密不倫亦用均布倘有不及復以竹接其柄此南俗蠶
法北方箔簇頗大臂指間有不能周徧亦宜假此以便
其事幸毋忽諸
桑几圖說
桑几狀如高凳平穿二桄就作登級几柔桑不勝梯附
須登几上乃易得葉齊民要術云採桑必須高几士農
必用云擔負高几遶樹上下今蠶家採彼女桑兹為便
器
桑梯圖說
梯木階也夫桑之穉者用几採擇其桑之高者須梯剝
砍梯若不長未免攀附勞條不還則鳩脚多亂樛枝折
垂則乳液旁出必欲趁手高下隨意去留須梯長可也
齊明要術云採桑必須長梯梯不長則高枝折正謂此
也
桑斧圖說
桑斧砍斧也其斧銎匾而刃闊與樵斧不同詩謂蠶月
條桑取彼斧戕以伐遠揚士農必用云轉身運斧條葉
偃落於外即謂以伐遠揚也凡斧所剝砍不煩再刃者
為上至遇枯枝勁節不能拒遏又為上如剛而不缺利
而不乏尤為上也然用斧有法必須轉腕回刃向上砍
之枝查既順津脉不出則葉必復茂故農語云斧頭自
有一倍葉以此知科砍之利勝惟在夫善用斧之效也
桑籠圖說
籠大篝也即今謂有係筐也桑者便於㩦挈古樂府云
羅敷善採桑採桑城南頭青絲為籠䋲桂枝為籠鉤今
南方桑籠頗大以擔負之尤便於用
桑鉤圖說
桑鉤採桑具也凡桑者欲得遠揚枝葉引近就摘故用
鉤木以代臂指攀援之勞昔者親蠶皆用筐鉤採桑唐
上元初獲定國寳十三内有採桑鉤一以此知古之採
桑皆用鉤也然北俗伐桑而少採南人採桑而少伐歲
歲伐之則樹木易衰久久採之則枝條多結欲南北隨
宜採砍互用則桑斧桑鉤各有所施故兩及之
劖刀圖說
劖刀剝桑刀也刀長尺餘闊約二寸木柄一握南人砍
桑劖桑俱用此刀北人砍桑用斧劖桑用䥥䥥刃雖利
終非本器殆不若劖刀之輕且順也若南人砍桑用斧
北人劖桑用刀去短就長兩為便也
切刀圖說
切刀斷桑刀也蠶蟻時用小刀蠶漸大時用大刀或用
漫&KR0008;蠶多者又用兩端有柄長刀切之名曰懶刀(懶刀如皮)
(匠刮刀長三尺許兩端有短木柄以手按刀半裁半切斷葉雲積可供十筐)先於長凳上鋪
葉勻厚人於其上俯按此刀左右切之一刃之利可桑
百箔
桑碪圖說
爾雅曰碪謂之榩郭璞曰碪木礩也碪從石榩從木即
木碪也碪截木為碢圓形竪理切物乃不拒刃此北方
蠶小時用刀切葉碪上或用几或用夾南方蠶無大小
切桑俱用碪也
徐光啓曰木碪傷葉吴中用麥秸造者為佳
桑夾圖說
桑夾挾桑具也用木礩上仰置叉股高可二三尺於上
順置&KR0008;刀在手茹葉右手按刃切之此夾之小者若蠶
多之家乃用長椽二莖駢竪壁前中寬尺許乃實納桑
葉高可及丈人則躡梯上之兩足後踏屋壁以胸前向
壓住兩手緊按長刃向下裁切此桑夾之大者南方切
葉惟用刀碪不識此桑具故特歷說庶倣用之以廣其
利
欽定授時通考卷七十三
