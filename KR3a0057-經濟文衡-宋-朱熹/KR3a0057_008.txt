經濟文衡卷八
宋滕珙撰
日月類
論日月所行之道
答廖子晦
此叚問答說弦望合朔日月相去遠近之義
問曰天有黃赤二道沈存中云非天實有之特歴家
設色以記日月之行耳夫日之所由謂之黃道史家
又謂月有九行黑道二出黃道北赤道二出黃道南
白道二出黃道西青道二出黃道東并黃道而九如
此即日月之行其道各異况陽用事則日進而北晝
進而長隂用事則日退而南晝退而短月行則春東
從青道夏南從赤道秋西從白道冬北從黑道日月
之行其不同道又如此然每月合朔不知何以同度
而會於所會之辰又有或蝕或不蝕悉未能曉向承
指喻其行或高而出黃道之上或低而出黃道之下
或相近而偪或差遠而不相值則皆不蝕是時不能
反覆今望賜誨
答曰日月道之說所引皆是日之南北雖不同然皆随
黃道而行耳月道雖不同然亦常随黃道而出其旁耳其合
朔時日月同在一度其望日則日月極遠而相對其上
下弦則日月近一而遠三(如日在午則月在卯或在酉之類)故合朔之
時日月之東西雖同在一度而月道之南北或差遠於
日則不蝕或南北雖亦相近而日在内月在外則不蝕
此正如一人秉燭一人執扇相交而過一人自内觀之
其兩人相去差遠則雖扇在内燭在外而扇不能掩燭
或秉燭在内而執扇在外則雖近而扇亦不能掩燭以
此推之大略可見此說在詩十月之交篇孔註說得甚
詳李迂仲引證亦博可并檢看當得其說
星辰類
論北辰常居其所之義
先生文集北辰辨
此說謂帝座只有紫微一星號為北辰常不動
帝座惟在紫微者據北極七十二度常見不隠之中故
有北辰之號而常居其所蓋天形運轉晝夜不息而此為
之樞如輪之轂如磑之臍雖欲動而不可得非有意於
不動也若太微之在翼天市之在尾攝提之在亢其南
距赤道也皆近其北距天極也皆遠則固不容於不動
而不免與二十八宿同其運行矣故其或東或西或隠
或見各有度數仰而觀之蓋無晷刻之或停也今曰是
與在紫微者皆居其所而為不動者四則是一天而四
樞一輪而四轂一磑而四臍也分寸一移則其輻裂而
瓦碎也無日矣若之何而能為運轉之無窮哉此星家
淺事不足深辨然或傳寫之誤則不可以不正也故為
之辨
論星垣纏度之數
答蔡西山
此段謂當各指其星之所在使人易曉
星經紫垣固所當先太微天市乃在二十八舍之中若
列於前不知如何指其所在恐當云在紫垣之旁某星
至某星之外起某宿幾度盡某宿幾度又記其帝座處
須云在某宿幾度距紫垣幾度赤道幾度距垣四面各
幾度與垣外某星相直及記其昏見及昏旦夜半當中
之月其垣四面之星亦須注與垣外某星相值乃可
易曉不知盛意如何
五行類
論隂陽五行生行之義
太極圖解
此段發明太極圖五行次第
陽變隂合而生水火木金土水隂盛故居右火陽盛故
居左木陽穉故次火金隂穉故次水土冲氣故居中而
水火之交系乎上隂根陽陽根隂也水而木木而火火
而土土而金金而復水如環無端五氣布而四時行也
論五行氣質之說
同上
此叚專以質與氣論五行隂陽之序
五行者質具於地而氣行於天者也以質語其生之序
則曰水火木金土而水木陽也火金隂也以氣語其行
之序則曰木火土金水而木火陽也金水隂也又統而
言之則氣陽而質隂也又錯而言之則動陽而静隂也
論五行所生之序
語錄
此叚專一發明五行體虚形定之旨
陽變隂合初生水火水火氣也流動閃爍其體尚虚其
成形猶未定次生木金則確然有定形矣水火初是自
生木金則次於土五行之屬皆從土中旋生出來
論五行循環相生之義
語錄
此叚發明隂根陽陽根隂錯綜相生之義
或問以質而語其生之序不是相生否只是陽變而助
隂故生水隂合而陽盛故生火木金各從其類故在左
右先生答云水隂根陽火陽根隂錯綜而生其端是天
一生水地二生火天三生木地四生金到得運行處便
水生木木生火火生土土生金金又生水水又生木循
環相生又如甲乙丙丁戊己庚辛壬癸都是這箇物事
論十是五行之數
同上
此叚專論二四生相乘之義
卦雖八而數則十八是隂陽數十是五行故一隂一陽
便是二以二乘二便是四以四乘四便是八五行本只
是五而有十者蓋是一箇便包兩箇如木便包甲乙火
便包丙丁土便包戊己金便是包庚辛水便是包壬癸
所以為十
論木為仁火為禮之說
同上
此叚謂神字猶云意思之義
或問木之神為仁火之神為禮如何見得先生答云神
字猶云意思也且如一枝柴却如何見得他是仁只是
他意思却是仁火那裏見得他是禮却是他意思是禮
論隂陽在五行中之義
同上
此叚發明周子五行一隂陽之說
得五行之秀者為人只說五行而不言隂陽者蓋做這
人須是五行方做得成然隂陽便在五行中所以周子
云五行一隂陽也舍五行别無討隂陽處如甲乙屬木
甲便是陽乙便是隂丙丁屬火丙便是陽丁便是隂不
須更說隂陽而隂陽在其中矣或曰如言四時而不言
寒暑爾曰然
論五行體質之義
同上
此叚發明横渠金木屬土之說
問五行體質屬土否先生云横渠正蒙有一說好只說
金與木之體質屬土水與火却不屬土問火附木而生
莫亦屬土否曰火自是箇虚空中物事問只是温熱之
氣便是火否曰然
論土旺四季之義
同上
此叚以土旺於未故有再取之義
或問四時取土何為季夏又取一番先生答云土旺於
未故再取之土寄旺於四季每季皆十八日是土四箇
十八日計七十二日其他四行分四時亦各得七十二
日五箇七十二日共凑成三百六十日也
論五行所屬之義
同上
此叚發明雨屬水及寒屬金貎屬水之說
或問形質屬土否及吳斗南說如何先生答云舊來謂
雨屬木暘屬火燠屬水寒屬金風屬土雨看來只得屬
水自分曉怎生屬得木問寒如何屬金曰引證甚佳左
傳厖涼冬殺金寒玦離也又曰貎言視聽思皆只以次
第相屬問貎如何屬水曰容貎光澤故屬水言發於氣
故屬火
論水火所成之義
同上
此叚謂天地混沌時只看水火二者
天地始初混沌未分時想只是水火二者水之滓脚便
成地今登高而望羣山皆為波浪之狀便是水泛如何
曰只不知因甚麽時凝了初間極軟後來方凝得硬問
想得如潮來湧起沙相似曰然水之極濁便成地火之
極清便成風霆雷電日星之屬
四時類
論四端如四時之義
先生語錄之辭
此叚謂四端四時不過天地間一箇生底道理
人之四端如天之四時春生便是仁夏長便是禮秋收
便是義冬藏便是智不過是天地間一箇生底道理程
子所謂譬如糓種仁則其生之性玩此則仁可識矣(語錄)
若說仁義便如隂陽若說四端便如四時若分四時
四端八字便是八節
論天地發生之氣
同上
此叚謂四時渾然只是一箇發生之氣
天地只是一箇春氣發生之初為春氣長得過便為夏
收斂便為秋消縮盡便為冬明年又復從春處起渾然
只是一箇發生之氣(語錄)
以一歲言之有春夏秋冬以乾言之有元亨利貞以一
月言之有晦朔弦望以一日言之有旦晝暮夜
天有春夏秋冬地有金木水火人有仁義禮智只是四
件
以氣言則春夏秋冬以德言則元亨利貞在人則為仁
義禮智元亨利貞理也有這四叚氣也有這四段理便
在氣中兩箇不曾相離
周正不改月之辨
答吳晦叔
此段以周不改月之說未有明據
所諭周正之說終未能穏當孟子所謂七八月乃今之
五六月所謂十一月十二月乃今之十月九月是周人
固已改月矣但天時則不可改故書云秋大熟未穫此
即只是今時之秋蓋非申酉之月則未有以見夫歲之
大熟而未穫也以此考之今春秋月數乃魯史之舊文
而四時之序則孔子之微意伊川所謂假天時以立義
者正謂此也若謂周人初不改月則未有明據胡文定
只以商秦二事為證以彼之博洽精勤所取猶止於此
則無他可考必矣今乃欲以十月隕霜之異證之恐未
足為不改月之騐蓋霜在今之十月則不足怪在周之
十月則為異矣又何必史書八月然後為異哉况魯史
不傳無以必知其然不若只以孟子尚書為據之明且
審也若尚有疑不若且闕之之為愈不必強為之說矣
(詩中月數又似不曾改如四月維夏六月徂暑之類故某向者疑其並行也)
經濟文衡前集卷八
