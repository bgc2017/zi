經濟文衡前集卷二十三
宋滕珙撰
敬類
論程子言敬之說
答李子能(亢宗)
此段謂涵養須是持敬
程先生說涵養須是敬進學則在致知若只於此用力
自然此心常存衆理自著日用應接各有條理矣近思
錄前三四卷專說此事近修定大學解亦說得此次第
分明近思錄必已有之大學今寄一本可細考之依此
節次做一兩年工夫自當見得門路立得根本也
論就覺處加持敬之功
答何叔京
此段謂學者當就覺處敬以操之使之常存而常覺
持敬之說前言亦未盡今見嵩卿具道尊意乃得其所
以差者蓋此心操之則存而敬者所以操之之道也尊
兄乃於覺而操之之際指其覺者便以為存而於操之
之道不復致力此所以不惟立說之偏而於日用功夫
亦有所間斷而不周也愚意竊謂正當就此覺處敬以
操之使之常存而常覺是乃乾坤易簡交相為用之妙
若便以覺為存而不加持敬之功則恐一日之間存者
無幾何而不存者什八九矣
論無一事不敬之義
答何叔京
此段謂人當於動静語默由中及外無一事之
不敬
元喻根本之說敢不承命但根本枝葉本是一貫身心
内外元無間隔今曰專存諸内而略夫外則是自為間
隔而此心流行之全體常得其半而失其半也曷若動
静語默由中及外無一事之不敬使心之全體流行周
浹而無一物之不遍無一息之不存哉觀二先生之論
心術不曰存心而曰主敬其論生敬不曰虚静淵默而
必謹之於衣冠容貎之間其亦可謂言近而指遠矣今
乃曰不教人從根本上做起而便語以敬往往一向外
馳無可據守則不察乎此之過也夫天下豈有一向外
馳無所據守之敬哉必如所論則所以存夫根本者不
免着意安排揠苗助長之患否則雖曰存之亦且若存
若亡莫知其鄉而不自覺矣
論持敬寡欲之義
答程允夫
此段謂入道莫如敬未有致知而不在敬者
又謂能持敬則欲自寡此語甚當但紙尾之意以為須
先有所見方有下手用心處則又未然夫持敬用工處
伊川言之詳矣只云但莊整齊肅則心便一一則自無
非僻之干又云但動容貎整思慮則自然生敬只此便
是下手用功處不待先有所見而後能也須是如此方
能窮理而有所見惟其有所見則可欲之幾瞭然在目
自然樂於從事欲罷不能而其敬日躋矣伊川又言涵
養須用敬進學則在致知又言入道莫如敬未有致知
而不在敬者攷之聖賢之言如此類者亦衆是知聖門
之學别無要妙徹頭徹尾只是箇敬字而已又承苦於
妄念而有意於釋氏之學此正是元不曾實下持敬工
夫之故若能持敬以窮理則天理自明人欲自消而彼
之邪妄將不攻而自破矣至於鳶飛魚躍之問則非他
人言語之所能與亦請只於此用力自當見得盖子思
言君子之道費而隠以至於天下莫能載莫能破因舉
此兩句以形容天理流行之妙明道上蔡言之已詳想
非有所不解正是信不及耳欲信得及舍持敬窮理則
何以哉
論敬而無失之義
答胡廣仲
此段謂敬而無失乃所以中此是真實下功夫
處
程子曰敬而無失乃所以中此語至約是真實下功夫
處願於日用語默動静之間試加意焉當知其不妄矣
近來覺得敬之一字真聖學始終之要向來之論謂必
先致其知然後有以用力於此疑若未安蓋古人由小
學而進於大學其於洒掃應對進退之間持守堅定涵
養純熟固已久矣是以大學之序特因小學已成之功
而以格物致知為始今人未嘗一日從事於小學而曰
必先致其知然後敬有所施則未知其以何為主而格
物以致其知也故程子曰入道莫如敬未有能致知而
不在敬者又論敬云但存此久之則天理自明推而上
之凡古昔聖賢之言亦莫不如此者試攷其言而以身
驗之則彼此之得失見矣
論近世學者欠持敬工夫
答林擇之
此段謂敬者不可專說能存此心自然中理至
於容貎詞氣亦合加功
比因朋友講論深究近世學者之病只是合下欠却持
敬工夫所以事事滅裂其言敬者又只說能存此心自
然中理至於容貎詞氣往往全不加工設使真能如此
存得亦與釋老何異(上蔡說便有此病了)又况心慮荒忽未必真
能存得耶程子言敬必以整齊嚴肅正衣冠尊瞻視為
先又言未有箕踞而心不慢者如此乃是至論而先聖
說克己復禮尋常講說於禮字每不快意必訓作理字
然後已今乃知其精微縝密非常情所及耳近略整頓
孟子說見得此老直是把得定但常放教到極險處方
與一斡轉斡轉後便見天理人欲直是判然非有命世
之才見道極分明不能如此然亦只此便是英氣害事
處便是才高無可依據處學者亦不可不知也
論敬字通貫動静之義
答林擇之
此段謂敬字通貫動静
敬字通貫動静但未發時則渾然是敬之體非是知其
未發方下敬底工夫也既發則隨事省察而敬之用行
焉然非其體素立則省察之功亦無自而施也故敬義
非兩截事必有事焉而勿正心勿忘勿助長則此心卓
然通貫動静敬立義行無適而非天理之正矣
論直内主一之敬
答楊子直
此段謂持敬之說須用熟味整齊嚴肅嚴威儼
恪等語則表裏如一
持敬之說不必多言但熟味整齊嚴肅嚴威儼恪
動容貎整思慮正衣冠尊瞻視此等數語而實加功焉
則所謂直内所謂主一自然不費安排而身心肅然表
裏如一矣豈陸棠之謂哉彼其挾詐欺人是乃敬之賊
耳今反以敬之名歸之而謂敬之實真有不足行者豈
不誤甚矣哉大抵身心内外初無間隔所謂心者固主
乎内而凡視聽言動出處語默之見於外者亦即此心
之用而未嘗離也今於其空虚不用之處則操而存之
於其流行運用之實則棄而不省此於心之全體雖得
其半而失其半矣然其所得之半又必待有所安排布
置然後能存故存則有揠苗助長之患否則有舍而不
芸之失是則其所得之半又將不足以自存而失之孰若
一主於敬而此心卓然内外動静之間無一毫之隙一
息之停哉
論程子周子言敬之說
答余正甫
此段謂方其無事固是敬及其應物亦是敬須
貫動静看方得
二先生所論敬字須該貫動静看方得夫方其無事而
存主不懈者固敬也及其應物而酬酢不亂者亦敬也
故曰毋不敬儼若思又曰事思敬執事敬豈必以攝心
坐禪而謂之敬哉禮樂固必相須然所謂樂者亦不過
謂胷中無事而自和樂耳非是着意放開一路而欲其
和樂也然欲胷中無事非敬不能故程子曰敬則自然
和樂而周子亦以為禮先而樂後此可見矣既得後須
放開不然却只是守此言者此言既自得之後則自然
心與理會不為禮法所拘而自中節也若未能如此則
是未有所自得才方是守禮法之人爾亦非謂既自得
之又却須放教開也克己復禮固非易事然顔子用力
乃在於視聽言動禮與非禮之間未敢便道得其本心
而了無一事也此其所以先難而後獲歟今言之甚易
而苦其行之難亦不攷諸此而已矣
論立敬致知之義
答徐元敏
此段謂主敬者存心之要致知者進學之功
抑又聞之主敬者存心之要而致知者進學之功二者
交相發焉則知日益明守日益固而舊習之非自將日
改月化於冥冥之中矣
論存養在敬之說
程子養觀說
此段論持敬之功貫通乎動静之際
程子曰存養於未發之前則可又曰善觀者却於已發
之際觀之何也曰持敬之功貫通乎動静之際者也就程
子此章論之方其未發必有事焉是乃所謂静中之知覺
復之所以見天地之心也及其已發隨事觀省是乃所謂
動上求静艮之所以止其所也然則静中之動非敬其孰
能形之動中之静非敬其孰能察之故又曰學者莫若
先理會敬則自知此矣然則學者豈可舍是而他求哉
敬義類
論程子敬義夾持之說
答余正叔
此段謂敬義工夫不可偏廢
示喻已悉前日所論正為敬義工夫不可偏廢彼專務
集義而不知主敬者固有虛驕急廹之病而所謂義者
或非其義然專言主敬而不知就日用念慮起處分别
其公私義利之所在而决取舍之幾焉則恐亦未免於
昏憒雜擾而所謂敬者有非其敬矣且所謂集義正是
要得看破那邊物欲之私却來這下認得天理之正事
事物物頭頭處處無不如此體察觸手便作兩片則天
理日見分明所謂物欲之誘亦不待痛加遏絶而自然
破矣若其本領則固當以敬為主但更得集義之功以
袪利欲之蔽則於敬益有助蓋有不待着意安排而無
昏憒雜擾之病上蔡所謂去却不合做底事則於用敬
有功恐其意亦謂此也正叔本有遲疑支蔓之病今此
所論依舊墮在此中恐亦是當時鄙論不甚分明致得
如此故今復如此剖析將去使正叔知得鄙意不是舍
敬談義去本逐末正欲兩處用工交相為助正如程子
所謂敬義夾持直上逹天德自此者耳今亦不須更生
疑慮别作商量但請依此實下工夫久遠純熟便自見
得也
論敬義直内方外之說
答程允夫
此段謂敬以養其心由此心而發所施各得其
當是之謂義
易曰敬以直内義以方外敬以養其心無一毫私念可
以言直矣由此心而發所施各得其當是之謂義此與
中庸言喜怒哀樂未發謂之中發而皆中節謂之和相
表裏中庸言理易言學
論呂氏誠者理之實然之說
答林德久
此段謂誠者言實有此理
誠之為言實也然經傳用之各有所指不可一概論也
如呂氏此說即周子所謂誠者聖人之本蓋指實理而
言之者也如周子所謂聖誠而已矣即中庸所謂天下
至誠者指人之實有此理者而言也温公所謂誠即大
學所謂誠其意者指人之實其心而不自欺者言也此
條誠字援引不一使學者不能曉當稍分别之
論反身而誠之義
答林德久
此段謂應接事物不可勉強偽為也
反身而誠乃是反求諸己而實有是理如仁義忠孝應
接事物之理皆真有之而非出於勉強偽為也此是見
得透信得及處到此地位則推已及物不待勉強而仁
在我矣下言強恕而行者蓋言未至於此則當強恕以
去己私之蔽而求天理之公也
經濟文衡前集卷二十三
