經濟文衡後集卷二
宋滕珙撰
堯類
論欽是堯典第一
文集尚書說
此段歷述堯典篇首數句之旨
堯唐帝名說文曰典從冊在丌上尊閣之也此篇以簡
冊載堯之事故名曰堯典後世以其所載之事可爲常
法故又訓爲常也曰粤越通曰若者發語辭古人文字
中多用之周書所謂越若來三月亦此例也稽考也史
臣將叙堯事故先言考古之帝堯者其德如下文所云
曰者猶言其說如此也放至也孟子言放乎四海是也
勲功也言堯之功大而無所不至也欽恭敬也明聰明
也敬爲體而明爲用也文文章也思意思也文著見而
思深遠也安安無所勉強之貌言其德性之美皆出於
自然而非勉強所謂性之者也允信克能也常人德非
性有物欲害之故有強爲恭而不實欲爲讓而不能者
惟堯性之是以信恭而能讓也光顯被及表外格至上
天下地也言其德之盛如此故其所及之遠如此也蓋
放勲者總言堯之德業也欽明文思安安本其德性而
言也允恭克讓以其行實而言也至於被四表格上下
則放其勲之所極也孔子曰惟天爲大惟堯則之故書
帝王之德莫盛於堯而其贊堯之德莫備於此且又首
之以欽之一字爲言此書中開卷第一義也讀者深味
而有得焉則一經之全體不外是矣其可忽哉
又據語錄答葉賀孫云堯是初頭出治第一箇聖人
尚書堯典是第一篇文籍說堯之德都未下别字欽
是第一箇字如今看聖人千言萬語大事小事莫不
本於敬收拾得自家精神在此方看得道理盡看道
理不盡只是不曾專一或云主一之謂敬敬莫只是
主一曰主一又是敬字注觧要之事無小大常令自
家精神思慮盡在此遇事時如此無事時也如此
論堯克明峻德之義
大學或問
此段謂帝典專言成德之事
曰克明峻德何也曰言堯能明其大德也曰是三者固
皆自明之事也然其言之亦有序乎曰康誥通言明德
而已太甲則明天之未始不爲人而人之未始不爲天
也帝典專言成德之事而極其大焉其言之淺深亦略
有序云
舜類
辯蘇子舜紀所論三事
文集古史餘論
此段歷論蘇子之言爲非
舜紀所論三事其一許由是已然當全載史遷本語以
該卞隨務光之流不當但斥一許由而已也然太史公
又言箕山之上有許由塜則又明其實有是人亦當世
之高士但無堯讓之事耳此其曲折之意蘇子亦有所
未及也其一瞽象殺舜蓋不可知其有無今但當知舜
之負罪引慝號泣怨慕象憂亦憂象喜亦喜與夫小杖
則受大杖則走父母欲使之未嘗不在側欲求殺之則
不可得而已爾不必深辯瞽象殺舜之有無也其一舜
禹避朱均而天下歸之則蘇子慮其避之足以致天下
之逆至益避啓而天下歸啓則蘇子又譏其避之爲不
度而無耻於是凡孟子史遷之所傳者皆以爲誕妄而
不之信今固未暇質其有無然蘇子之所以爲說者類
皆以世俗不誠之心度聖賢則不可以不之辯也聖賢
之心純然無欲豈有取天下之意哉顧辭讓之發則有
根於所性而不能已者苟非所據則雖巵酒豆肉猶知
避之况乎秉權據重而天下有歸已之勢則亦安能無
所愓然於中而不遠引以避之哉避之而彼不吾釋則
不獲已而受之何病於逆避之而幸其見舍則固得吾
本心之所欲而又何耻焉唯不避而彊取之乃爲逆偃
然當之而彼不吾歸乃可耻耳如蘇子之言則是凡世
之爲辭讓者皆隂欲取之而陽爲遜避是以其言反於
事實至於如此而不自知其非也舜禹之事世固不以
爲疑今不復論至益之事則亦不能無惑於其說者殊
不知若太甲賢而伊尹告歸成王冠而周公還政宣王
有志而共和罷此類多矣當行而行當止而止而又何
耻焉蘇子蓋賢共伯而尚何疑於益哉若曰受人之寄
則當遂有之而不可歸歸之則爲不度而無耻則是王
莽曹操司馬懿父子之心而楊堅夫婦所謂騎虎之勢
也乃欲以是而語聖賢之事其亦誤矣
論大舜親愛之義
答何叔京
此段謂兄弟之愛豈有終忘之理
象憂喜亦憂喜此義集解之說初若不明及細玩之則
詞不逮意之罪也今略改定云舜喜象之來非不知其
將殺已但舜之心見其憂則亦憂見其喜則亦喜今見
其喜而來故亦爲之喜蓋雖明知彼之將殺已而自我
觀之則吾弟耳兄弟之愛終豈能忘也哉或曰(云云)愚
聞之師曰兄弟之親天理人倫蓋有本然之愛矣雖有
不令之人傲狠鬭䦧於其間而親愛之本心則有不可
得而磨滅者惟聖人盡性故能全體此理雖遭横逆之
變幾殺其身而此心湛然不少搖動伊川先生所謂(云)
(云)正謂此耳
論舜德盛才高
語錄
此段謂聖人作處自别
問舜不惟德盛又且才高嗣位未幾如齊七政覲四岳
協時月正日同律度量衡肇十二州封十二山四罪而
天下服一齊做了其功用神速如此曰聖人作處自别
故書稱乃言底可績
論舜察言用中之義
中庸章句釋
此段專美舜有不自用之智
舜之所以爲大知者以其不自用而取諸人也邇言者
淺近之言猶必察焉其無遺善可知然於其言之未善
者則隱而不宣其善者則播而不匿其廣大光明又如
此則人孰不樂告以善哉兩端謂衆論不同之極致蓋
凡物皆有兩端如小大厚薄之類於善之中又執其兩
端而量度以取中然後用之則其擇之審而行之至矣
然非在我之權度精切不差何以與此此知之所以無
過不及而道之所以行也
又據答南軒云邇言淺近之言也猶所謂尋常言語
也尋常言語人之所忽而舜好察之非洞見道體無
精粗差别不能然也孟子曰自耕稼陶漁以至爲帝
無非取諸人者又曰聞一善言見一善行若决江河
沛然莫之能禦此皆好察邇言之實也伊川先生曰
造道近後雖聞常人語言至淺近事莫非義理是如
此
經濟文衡後集卷二
