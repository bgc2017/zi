經濟文衡續集卷十五
宋滕珙撰
勸糶類
乞早推賞獻米賑濟上戶
先生守南康准朝廷頒下勸分賞格遂行勸諭到富
室四戸認米賑糶至是申乞早與推賞
此篇專乞給降付身以憑散賞
照會夲軍去歲旱傷至重細民闕食雖有樁管及撥到
常平米斛數目不多深恐不能周急遂行勸諭到管屬
上戶承認米數賑糶接濟民間食用續於去年十月十
一日凖行在尚書戶部九月十六日辰時凖淳熙七年
九月十三日勑中書門下省檢凖乾道七年八月一日
勑節文訪聞湖南江西間有旱傷州軍竊慮米價踴貴
細民艱食理合委州縣守令勸諭有米斛富室上戶如
有賑濟饑民之人許從州縣審究詣實保明申朝廷依
今來立定格目給降付身補授名目内無官人一千五
百石補進義校尉(願補不理選限將仕郎聽)二千石補進武校尉(如係)
(進士與免文解一次不係進士候到部與免短使一次)四千石補承信郎(如係進士與補)
(廸州文學)五千石補承節郎(如係進士與補廸功郎)付夲軍疾速施行
夲軍恭禀行下管屬再行勸諭承認賑糶米數之人如
願將米賑濟切待審究保明申朝廷依今來所降指揮
格法推賞去後據都昌建昌縣申數内勸諭到元認糶
米税戶張世亨劉師輿進士張邦獻黃澄四名各情願
承認米依格法賑濟内建昌縣税戶張世亨五千石乞
補承節郎進士張邦獻五千石乞補廸功郎税戶劉師
輿四千石乞補承信郎並都昌縣待補大學生黃澄五
千石乞補廸功郎各乞依令降指揮保奏施行夲軍遂
行下告示張世亨等依數樁米伺候給歴付饑民差官
監轄賑濟已於去年十二月二十八日先具奏聞及申
夲路諸監司照會去訖續據管屬星子都昌建昌三縣
共抄劄闕食饑民二萬九千五百七十八戶數内大人
一十二萬七千六百七口小兒九萬二百七十六口夲
軍各印給歴頭牌面置簿歴發送逐縣當職官給散付
人戶預於縣市及諸鄉均定去處共置三十五場分差
見任寄居指使添差監押酒税務監廟大小使臣共三
十五員監轄賑糶賑濟及委縣官分場廵察嚴戢减尅
乞覓之弊自淳熙八年正月初一日為始今抄劄到闕
食人戶赴場賑糴其鰥寡孤獨之人即以常平米斛依
法賑濟至正月内又緣雪寒行下屬縣將元係賑糶饑
民用上件張世亨黃澄等米及常平義倉米一例賑濟
兩日至三月内又慮饑民艱得錢收糴米斛再自十一
日為頭行下諸縣將已給歴賑糶饑民一例並行賑濟
一十三日通作半月及照得都昌縣止有黃澄一名承
認賑濟米五千石凑所管義倉米會計賑濟不周夲軍
遂於建昌縣張世亨等賑濟米内撥米四千石夲軍措
置官錢和顧夫脚舟船裝載發送都昌縣交管分於置
場去處責令監轄賑濟至閏三月十五日終節次據都
昌縣建昌縣申戒張世亨張邦獻劉師輿黃澄賑濟過
米撮筭共計一萬九千石星子縣元無勸諭到上戶賑
濟米斛即以常平義倉米斛依例普行賑濟外夲軍節
次行下都昌建昌知縣逐旋審究的實賑濟過張世亨
黃澄等米數保明申軍去後據廸功郎監城下酒税權
都昌縣事孫僑通直郎知建昌縣事林叔坦狀保明到
張世亨張邦獻劉師輿黃澄賑濟過米一萬九千石委
是節次賑濟饑民食用之數即無冐濫夲軍一面差委
從政郎夲軍司法參軍陳祖永前去都昌建昌縣覆實
到張世亨張邦獻劉師輿黃澄賑濟米一萬九千石委
是賑濟過的實之數夲軍再行稽考别無冐濫保明是
實夲軍勘會得張世亨劉師輿各係税戶張邦獻係應
舉習詩賦終場士人并黃澄係於淳熙四年秋試應舉
習詩賦取中待補太學生第十五名是實其張世亨張
邦獻劉師輿黃澄賑濟過米數各應得近降指揮賞格
數内税戶張世亨賑濟過米五千石合補承節郎税戶
劉師輿賑濟過米四千石合補承信郎進士張邦獻賑
濟過米五千石合補廸功郎待補太學生黃澄賑濟過
米五千石合補廸功郎除已具申夲路安撫司轉運司
提舉司提刑司照會依條保奏充賞外欲望聖慈下所
屬給降合得付身發下以憑給付張世亨張邦獻劉師
輿黃澄祗受湏至奏聞者(南康軍奏狀孝宗朝)
乞不候諸司保明而與推賞
臣昨奉淳熙七年九月十三日聖旨勸諭到夲軍人戶
黃澄等出備米一萬九千石賑濟饑民已曾累具畫一
奏聞去訖近緣春初風雪寒凍及三月以來農功將起
已帖諸縣將上件米普行賑濟管内饑民兩次通計二
萬九千五百七十八戶數内大人一十二萬七千六百
七口小兒九萬二百七十六口大人一斗五升小兒七
升五合足為半月之糧今已了畢千里之民既免於饑
餓流離殍死之憂無不歡呼鼔舞感戴聖恩臣亦多方
體察詢究委無欺隠漏落誑妄不實之弊已依近降指
揮具事狀申夲路監司乞行保奏外竊緣當來勸諭並
是臣親書榜帖分遣官屬再三往復示以朝廷命令官
賞之信其人乃肯欣然聽命今臣秩滿非久解罷若不
力為奏陳早乞推賞萬一他日有司視同常事巧為沮
却則不惟使臣得罪於民亦恐朝廷異時命令無以取
信於下夲軍不免别具狀奏欲望聖慈特詔有司不候
諸司保明將夲軍所奏黃澄張世亨張邦獻劉師輿早
賜處分依格推賞庶幾民間早獲為善之利日後或有
災傷富民昜以勸率貧民不至狼狽實為永遠之利(貼)
(黃)
常平義倉類
奏劾擅支常平義倉米
先生使浙東衢守沈崈一擅移常平義倉米先生以
此二項祖宗立法之嚴不許擅用故有是奏
此篇乞將夲州當職官吏略加責罰或委實欠闕即
乞朝廷别行應副
照對臣昨據衢州知州朝奉大夫沈崈一申今年三月
二十一日到任適當荒歉之後財計匱乏别無可以措
置己申明朝廷乞於豐儲倉内更給助米二萬石以濟
支遣夲州四月合散官兵米四千餘石未有指擬遂急
於常平義倉米内權行借兊合有擅支之罪除已具奏
乞賜處分施行外申夲司照會夲司契勘衢州見管常
平義倉米數不多其災傷之餘尚慮新陳未接之際細
民闕食凖擬接續濟糶設欲借兊自合申聞朝廷聽候
回降又不聞夲司知覺便行擅借四千餘石支散官兵
有違條法遂申尚書省乞劄下根究監勒夲州擅支借
官吏照數補還元舊窠名樁管去後又據衢州申再行
借兊義倉米支散五月分官兵糧米夲司契勘衢州設
有欠闕即合措置於别色米斛應副今來夲路州軍見
管常平米數不多夲司尚且申奏朝廷乞給降錢會收
糴若或容令州縣違法侵撥萬一不測有誤指擬再乞
申尚書省乞賜敷奏依法施行如是夲州軍糧委實欠
闕即乞别行應副去後未蒙劄下近覩已降指揮衢州
守臣已行放罪臣伏緣在法義倉榖惟充賑給不得他
用即擅支借移用以違制論臣竊惟常平之法所以凖
備災傷廣行賑給民命所係利害非輕所以祖宗以來
立法之嚴至於如此而議者不以為過以為久長緩急
之計非苟徇目前姑息之私所能知也今衢州當職官
不能計度軍儲應副支遣而坐指常平儲蓄之備以為
一時之用雖原其情實未必有他情弊而隳廢法度耗
散儲蓄漸不可長故臣昨來不欲便具奏劾只具狀申
尚書省乞與敷奏依法施行意謂朝廷必湏薄行責罰
以戒後來今乃一無所問亦不略行戒約則在夲司何
以約束諸郡况今來旱勢已成衢州尤甚昨日有轉運
司差出官員自彼回來說城中米價已是七十五文足
一升兼夲州水路淺澁卒難搬運他處米斛將來糶濟
全仰見管常平義倉米斛尤宜愛惜不可違法妄有侵
耗欲望將夲州當職官吏略加責罰或念其委實闕欠
軍糧即乞朝廷别行應副嚴行約束今後不得輙將常
平官物妄有侵支實為久遠之利(使浙東奏狀孝宗朝)
役法類
論義役利害條件
先生使浙東條具義役利害上之復以夲司日逐詞
訴多是上項事理其間理斷尚有於法難以施行者
遂再具狀申省
臣廵歷到處州竊見夲州昨奉聖旨依布衣楊權所請
結立義役此見陛下愛民之切雖草茅之言苟有便於
民者無不采納施行天下幸甚然夲州目今奉行却有
未盡善者如令上戶官戶寺觀出田以充義田此誠善
矣而夲州却令下戶只有田一二畝者亦皆出田或令
出錢買田入官而上戶田多之人却計會减縮所出殊
少其下戸今既或被科出田將來却無充役無緣復收
此田之租乃是困貧民以資上戸此一未盡善也如逐
都各立役首管收田租排定役次此其出納先後之間
亦未免却有不公之弊將來難施刑罰轉添詞訴此二
未盡善也又如逐都所排役次今日已是多有不公而
况三五年後貧者或富富者或貧臨事不免却致爭訟
此三未盡善也所排役次以上戶輪充都副保正中下
戶輪充夏秋戶長上戶安逸而下戶賠費此四未盡善
也凡此四事是其大概目下詞訴紛然何况其間更有
隠微曲折未可猝見若不兼采衆論熟加考究竊恐將
來弊病百出詞訴愈多改之則枉費前功不改則反貽
後患將使義役之名重為異議者所笑無復可行之日
誠有未便臣昨見紹興府山隂縣見行義役只是夲縣
勸諭人戶各出義田均給保正戶長名有畝數具載砧
基其保正戶長依舊只從夲縣定差更不别置役首亦
不先排役次而其當役之戶既有義田可收自然樂於
充應不至甚相紏訐但其割田未廣去處未免尚仍舊
弊若更葺理增置便無此患竊謂其法雖似闊疎然却
簡直易明無他弊病又且不湏衝改見行條法委實利
便故嘗取其印夲砧基行下州縣然以未經奏請盡降
指揮州縣往往未肯奉行臣愚欲望聖慈詳酌行下處
州止令合當應役人戶及官戶寺觀均出義田罷去役
首免排役次止用山隂縣法官差保正副長輪收義田
仍令上戶兼充戸長俟處州行之有緒却令諸州體倣
施行庶幾一變義風永息爭競(浙東奏狀孝宗朝)
再具申省利害事理
事目同前
此篇專以復顧耆戶長最為良法
舊制都副保正大小保長皆選有心力材勇之人所以
聯比居民出長入治實古者黨正族師閭胥比長之任
亦不輕矣至於管幹鄉村賊盜闘毆煙火橋道公事則
耆長主之催納税租則戶長主之皆是募人充應各有
顧錢而保正有願兼代耆長者大保長有願兼戶長者
則聽之其不願者不得輙差此皆祖宗成法至今為不
刊之典然而州縣奉行往往違戾至如江浙等處則遂
直以保正承引保長催税於是承引者有奔走顧募之
勞催税者有比訊賠備之苦破家蕩産幾不聊生朝廷
蓋亦深知其弊故所以為之關防措置無所不備然而
不得其夲民亦終不被其澤某嘗原其所以蓋緣朝廷
曾有指揮罷支耆戶長顧錢以充經總制窠名起發遂
致州縣無錢可顧耆長戶長而此等重役遂一切歸於
保正保長無禄之人至其猶存二長舊額去處又皆無
頼游手之徒既無顧錢不復可繩以法度遂致乞覓搔
擾反為民害某竊以為莫若將罷支耆戶長顧錢一項
並免起發撥還州縣依舊募税戶充耆長戶長(罷支耆戸長錢)
(紹興府共管若干貫以此計之諸路所入錢數不多不足顧惜)則凡此衆弊不革自去
所以關防措置之術皆不必講而戶無大小家無貧富
咸得以安居樂業為太平之民
上項復顧耆戶長最為良法若以吝惜小費未能遽行
而欲少寬中下等戸充大保長催科賠備之苦則亦有
一說焉盖論物力之等第則通選二十五家内物力高
者一人為大保長一年一替通選一百五十家内物力
最高者二人為都副保正二年一替此見行法也論力
役之輕重則為保正者既皆上戶而承受引判追呼公
事賠廢實輕大保長既是中下之戶而一年之内輪當
催税者四人比訊賠備其費不貲充應之家無不破産
其都戶上戶是年之内偶不當充保長者固皆拱手端
坐以視此曺之狼狽而當此役者其間狡猾奸巧百端
避先趨後舍重取輕顛倒錯亂神出鬼沒所以重為貧
民之害者不可勝究州縣間有知其弊者則遂隂破此
法以便其民或以物力最高合充保正之戶通入保長
役脚或不專取見役十大保長輪差催税而别通差上
中之戶為催頭此皆足以粗救一時一方之急而頑民
得以援引條法把持論訴監司難以移文行下衝改成
法大率歸於豪猾得志貧弱受弊而已今若朝廷不惜
小費將罷支耆戶長錢撥還州縣依舊顧人則更不待
措置關防而此數十年深錮牢結之弊一旦豁然冰消
凍釋如其不然則莫若將大保長於物力最高人内通
差而删去大保長願兼戶長一條(今人戸畏避催税如畏䧟穽豈有願兼戶)
(長之理人戶既不願兼而官司又不可無人催税則只是抑勒輙差雖有徒二年斷罪之法何嘗施用)只
令十大保長各催夲保人戶官物則充役者物力既高
而所催官物又少自然易得足辦其狹都十大保長内
有物力低小之家即令諸縣每年夏税起催前一月逐
都一併輪差物力最高人戶四名充戶長内尤高者催
夏料次高者催秋料即不問己未見充都副保正大保
長及歇役久近亦不理為保正保長役次則庶幾諸弊
稍息而中下之戶得以少安矣
伏覩淳熙七年六月十七日聖旨指揮臣僚劄子奏夫
差役以都而不以鄉此前人成法也何法行既久人偽
滋起於是有徙都之弊謂如一鄉有三都其第一第二
都富者多而貧者少則所差之役當及富者而貧者得
以安樂若第三都貧者多富者少則富者慮役及已巧
生計較預圖遷徙於鄰都以避謂富者頗多迭相循環
而充役之時少也是以富少貧多之都每遇點差殊乏
其人纔及數千之産亦使之充役逮夫著役之後力薄
費重非惟生計蕩盡至於鬻妻賣子殊可憐憫乞將差
役之法不限以都舉一鄉而通差之庶幾役常在上戶
而不及於貧人劄夲司從長相度其夲處可行利便申
某竊詳通鄉差募則鄉分闊處私顧家丁隔都應役亦
於富民有所不便今欲適中裁處莫若立法諸物力産
錢合充保正保長之戶無故不得移居出都保界其有
湏至出界者經官司陳戶役並於元處收排方聽遷徙
違者杖八十勒還夲都居住若自富鄉役次疎處移入
狹鄉役次密處者即聽并移戶役入所居都分如此則
亦足以稍均力役少革姦弊其或都狹民貧役次頻數
選差不行者即許相度或全都附入鄰都或將一都分
作數分附入鄰都其及五大保者依法别置都保正一
人通於都内選差則窮鄉細民亦可少免差役頻併之
苦(浙東申省狀三孝宗朝)
經濟文衡續集卷十五
