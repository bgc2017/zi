經濟文衡後集卷二十
宋滕珙撰
四書類
論四書學問根本
答吕子約
此段謂讀書不貴乎泛當審思明辨以求其旨
今人讀書務廣而不求精是以刻苦者迫切而無從容
之樂平易者泛濫而無精約之功兩者雖殊然其所以
受病之源則一而已孟子中庸大學乃學問根本尤當
專一致思以求其指意之所在乃或此或彼泛然讀之
此則尤非所以審思明辨而究聖學之淵源也愚意此
四書者當以序進每畢一書首尾通貫意味浹洽然後
又易一書乃能有益其餘亦損其半然後可以研味從
容深探其立言之旨而無迫切泛濫之累也
論四書先後之序
大學章句
此段謂學者當以大學為先而論孟次之
子程子曰大學孔氏之遺書而初學入德之門也於今
可見古人為學次第者獨賴此篇之存而論孟次之學
者必由是而學焉則庶乎其不差矣
大學類
論大學教人之法
大學章句序
此篇謂大學教人以窮理正心脩已治人之道
大學之書古之大學所以教人之法也蓋自天降生民
則既莫不與之以仁義禮智之性矣然其氣質之禀或
不能齊是以不能皆有以知其性之所有而全之也一
有聰明睿智能盡其性者出於其間則天必命之以為
億兆之君師使之治而教之以復其性此伏羲神農黃
帝堯舜所以繼天立極而司徒之職典樂之官所由設
也三代之隆其法寖備然後王宫國都以及閭巷莫不
有學人生八歲則自王公以下至於庶人之子弟皆入
小學而教之以灑掃應對進退之節禮樂射御書數之
文及其十有五年則自天子之元子衆子以至公卿大
夫元士之適子與凡民之俊秀皆入大學而教之以窮
理正心脩已治人之道此又學校之教大小之節所以
分也夫以學校之設其廣如此教之之術其次第節目
之詳又如此而其所以為教則又皆本之人君躬行心
得之餘不待求之民生日用彜倫之外是以當世之人
無不學其學焉者無不有以知其性分之所固有職分
之所當為而各俛焉以盡其力此古昔盛時所以治隆
於上俗美于下而非後世之所能及也及周之衰賢聖
之君不作學校之政不脩教化陵夷風俗頽敗時則有
若孔子之聖而不得君師之位以行其政教於是獨取
先王之法誦而傳之以詔後世若曲禮少儀内則弟子
職諸篇固小學之支流餘裔而此篇者則因小學之成
功以著大學之明法外有以極其規模之大而内有以
盡其節目之詳者也三千之徒蓋莫不聞其說而曾氏
之傳獨得其宗於是作為傳義以發其意及孟子沒而
其傳冺焉則其書雖存而知者鮮矣自是以來俗儒記
誦詞章之習其功倍於小學而無用異端虚無寂滅之
教其高過於大學而無實其他權謀術數一切以就功
名之說與夫百家衆技之流所以惑世誣民充塞仁義
者又紛然雜出乎其間使其君子不幸而不得聞大道
之要其小人不幸而不得蒙至治之澤晦盲否塞反覆
沉痼以及五季之衰而壊亂極矣天運循環無往不復
宋德隆盛治教休明於是河南程氏兩夫子出而有以
接乎孟氏之傳實始尊信此篇而表章之既又為之次
其簡編發其歸趣然後古者大學教人之法聖經賢傳
之旨粲然復明于世雖以某之不敏亦幸私淑而與有
聞焉顧其為書猶頗放失是以忘其固陋采而輯之間
亦竊附己意補其闕略以俟後之君子極知僭踰無所
逃罪然于國家化民成俗之意學者脩已治人之方則
未必無小補云
中庸類
中庸首章說
大全文
此篇謂中庸之道不可須臾離而其要在於謹
獨
中庸曰天命之謂性率性之謂道脩道之謂教何也曰
天命之謂性渾然全體無所不該也率性之謂道大化
流行各有條貫也脩道之謂教克己復禮日用工夫也
知全體然後條貫可尋而工夫有序然求所以知之又
在日用工夫下學上逹而已矣又曰道也者不可須臾
離也可離非道也是故君子戒謹乎其所不覩恐懼乎
其所不聞莫見乎隱莫顯乎微故君子謹其獨也何也
曰率性之謂道則無時而非道亦無適而非道如之何
而可須臾離也不可須臾而離則隐微顯著未嘗有異
所以必謹其獨也然豈怠於顯而偏於獨哉蓋獨者致
用之源而人所易忽於此而必謹焉則亦無所不謹矣
喜怒哀樂未發謂之中發而皆中節謂之和中也者天
下之大本也和也者天下之逹道也致中和天地位焉
萬物育焉何也曰天命之性渾然而已以其體而言之
則曰中以其用而言之則曰和中者天地之所以立也
故曰大本和者化育之所以行也故曰達道此天命之
全也人之所受蓋亦莫非此理之全喜怒哀樂未發是
則所謂中也發而莫不中節是則所謂和也然人為物
誘而不能自定則大本有所不立發而或不中節則逹
道有所不行大本不立達道不行則雖天理流行未嘗
間斷而其在我者或幾乎熄矣惟君子知道之不可須
臾離者其體用在是則必有以致之以極其至焉蓋敬
以直内而喜怒哀樂無所偏倚所以致夫中也義以方
外而喜怒哀樂各得其正所以致夫和也敬義夾持涵
養省察無所不用其戒慎恐懼是以當其未發而品節
已具隨所發用而本體卓然以至寂然感通無少間斷
則中和在我天人無間而天地萬物之所以位育其不
外是矣
論中庸首章之指
答吕伯恭
此段謂㴠養須用敬進學則在致知
此因講究中庸首章之指乃知所謂涵養須用敬進學
則在致知者兩言雖約其實入德之門無踰於此方切
洗心以事斯語而未有得也不敢自外輙以為獻以左
右之明尊而行之不為異端荒虚浮誕之談所遷惑不
為世俗卑近苟簡之論所拘牽加以歲月久而不舍竊
意其將高明光大不可量矣
論天命謂性之說
答胡廣仲
此段謂言性只以仁義禮智四者言之最為的
當
天命之性不可形容不須贊歎只得將他骨子實頭處
說出來乃於言性為有功故某只以仁義禮智四字言
之最為端的率性之道便是率此之性無非是道亦離
此四字不得如程子所謂仁性也孝悌是用也性中只
有仁義禮智而已曷嘗有孝悌來此語亦可見矣蓋父
子之親兄弟之愛固性之所有然在性中只謂之仁而
不謂之父子兄弟之道也君臣之分朋友之交亦性之
所有然在性中只謂之義而不謂之君臣朋友之道也
推此言之曰禮曰智無不然者蓋天地萬物之理無不
出於此四者今以此為倒說而反謂仁義因君臣父子
而得名豈不謬哉
論脩道謂教之說
答東萊
此段謂修道之謂教與自明誠謂之教則一
以脩道之謂教為設教此固有諸儒之說以程子之言
為此而設教則恐微有牽合之弊大抵諸先生解經不
同處多雖明道伊川亦自有不同處蓋或有先後得失
之殊或是一時意各有指不可強牽合為一說也脩道
之謂教疑只與自明誠謂之教皆同言由教而入者也
論道不可離之說
答胡季隨
此段謂戒謹不覩恐懼不聞乃是無時無處不
下工夫
大抵其言道不可離可離非道是故君子戒慎乎其所
不覩恐懼乎其所不聞乃是徹頭徹尾無時無處不下
工夫欲其無須臾而離乎道也(不覩不聞與獨字不同乃是言其戒懼之至無)
(適不然雖有此等耳目不及無要緊處亦加照管如云聽于無聲視于無形非謂所聞見處却可闊略而特地)
(於此加功也)又言莫見乎隱莫顯乎微故君子謹其獨乃是
上文全體工夫之中見得此處是一念起處萬事根源
又要緊切故當於此加意省察欲其自隱而見自微而
顯皆無人欲之私(觀兩莫字即見此處是念慮欲萌而天理人欲之幾最是緊切尤不可不)
(下工夫故於全體工夫之中說此更加省察然亦非必待其思慮已萌而後别以一心察之蓋全體工夫既無)
(間斷即就此處略加提撕便自無透漏也)此中兩節文義不同詳略亦異前
段中間著是故字後段中間又著故字各接上文以起
下意前段即卒章所謂不動而敬不言而信後段即卒
章所謂内省不疚無惡於志文義條理大小甚明從來
說者多是不察此兩段只作一段相纏說了便以戒慎
恐懼不覩不聞為謹獨所以雜亂重復更說不行前後
只是麄瞞過了子細理會便分疏不下也
論不睹不聞之說
答南軒
此段謂戒慎不覩恐懼不聞是結上文可離非
道之意
不睹不聞等字如此剖析誠似支離然不如此則經文
所謂不睹不聞所謂隱微所謂謹獨三段都無分别却
似重復冗長須似某說方見得戒慎不睹恐懼不聞是
大綱說結上文可離非道之意莫見乎隱莫顯乎微是
就此不睹不聞之中提起善惡之幾而言故君子慎其
獨蓋其文勢有表裏賓主之異須略分别意思方覺分
明無重復處耳
論君子謹獨之義
答南軒
此段謂欲謹獨者合不聞不睹言之
中庸謹獨處誠覺未甚顯煥然著盡氣力只說得如此
近欲只改求後一句云所謂獨者合二者而言之不睹
之睹不聞之聞也比舊似已稍勝然終亦未為分明也
更乞下數語如何
論喜怒未發已發之義
答南軒
此段謂未發謂之中性也發而謂之和情也
喜怒哀樂之未發謂之中性也發而皆中節謂之和情
也子思之為此言欲學者於此識得心也心也者其妙
情性之德者歟
論中庸中和之義
答東萊問龜山中庸
此段謂中為大本之體和為達道之用
聖賢之言離合弛張各有次序不容一句都道得盡故
中庸首章言中和之所以異一則為大本一則為達道
是雖有善辨者不能合之而為一矣故伊川先生曰大
本言其體達道言其用體用自殊安得不為二乎學者
須是於未發己發之際識得一二分明然後可以言體
用一源處然亦只是一源耳體用之不同則固自若也
天地位便是大本立處萬物育便是逹道行處此事灼
然分明但二者常相須無有能此而不能彼者耳
論致中和天地位之義
答胡季隨
此段謂致中和天地位皆自吾一念之間培植
推廣真實效騐處
致中和而天地位萬物育者常也堯湯之事非常之變
也大抵致中和自吾一念之間培植推廣以至於裁成
輔相正直輔翼無一念之不盡方是至處自一事物之
得所區處之合宜以至三光全寒暑平山不童澤不涸
飛潜動植各得其性方是天地位萬物育之實效蓋致
者推致極處之名須從頭到尾看方見得極處若不說
到天地萬物真實效騐便是只說得前一截却要凖折
了後一截元不是實推得到極處也
論哀公問政及費隐二說
答南軒
此段謂引家語只是要見哀公問政至擇善固
執處只是一時之語
所引家語只是證明中庸章句要見自哀公問政至擇
善固執處只是一時之語耳於義理指歸初無所害似
不必如此力加排斥也大率觀書但當虛心平氣以徐
觀義理之所在如其可取雖世俗庸人之言有所不廢
如有可疑雖或傳以為聖賢之言亦須更加審擇自然
意味平和道理明白脚踏實地動有據依無籠罩自欺
之患若以此為卑近不足畱意便以明道先生為法竊
恐力量見識不到他地位其為泛濫殆有甚焉此亦不
可不深慮也且不知此章既不以家語為證其章句之
分當復如何為定耶家語固有駁雜處然其間亦豈無
一言之得耶一槩如此立論深恐終啟學者好高自大
之弊其他如首章及論費隐處後來略已脩改然必謂
兩字全然不可分說則又是向來伯恭之論體用一源
矣
經濟文衡後集卷二十
