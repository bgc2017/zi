經濟文衡後集卷八
宋滕珙撰
二帝臣類
論臯陶士師之職
文集讀余隱之辯溫公疑孟子下
此段謂孟子之言但設問耳非有是事也
龜山先生嘗言固無是事此只是論舜心耳愚謂執之
而已矣非洞見臯陶之心者不能言也此一章之義見
聖賢所處無不用其極所謂止於至善者也隱之之辯
專以父子之道爲言郤似實有此事於義未瑩
殷臣類
論伊尹樂堯舜之道
答竇從周
此段謂尹在莘郊必一一學來不是只耕鑿飲
食過
先生問如何是伊尹樂堯舜之道竇對以飢食渴飲鑿
井耕田自有可樂曰龜山答胡文定書是如此說要之
不然須是有所謂堯舜之道如書云人心惟危道心惟
微惟精惟一允執厥中此便是堯舜相傳之道如自克
明峻德以親九族至協和萬邦黎民於變時雍如欽明
文思溫恭允塞之類伊尹在莘郊時須曾一一學來不
是每日只耕鑿食飲過了
又據廖子晦問看伊尹升降之事亦是曾學兵法曰
古人皆如此如東漢李膺爲度遼將軍必是親履行
陣
論傅說說命之文
答竇從周
此段謂說不曾讀書何以有三篇之文
問傅說版築亦讀書否曰不曾讀書如何有說命三篇
之文舜居深山之中與木石居與鹿豕遊後來乃能作
股肱元首之歌便如顔子亦大段讀書其問爲邦夫子
告以行夏之時乘殷之輅服周之冕樂則韶舞顔子平
時於四代禮樂夏小正之類須一一曾理會來古人詳
於禮樂之事當時自有一種書後世不得而見如孟子
載葛伯事以爲有童子以黍肉餉殺而奪之便是孟子
時有此等書今書中只有葛伯仇餉一句上古無書可
讀今既有書亦須是讀此由博以反約之義也
論孟子商有三仁之言
文集讀余隱之辯溫公疑孟子下
此段謂聖人言仁則義在其中
隱之云三仁於大義有闕此恐未然蓋三仁之事不期
於同自靖以獻於先王而已以三仁之心行孟子之言
孰曰不可然以其不期同也故不可以一方論之况聖
人之言仁義未嘗備舉言仁則義在其中矣今徒見其
目之以仁而不及義遂以三子猶有偏焉恐失之蔽也
論泰伯三讓之義
答黃直翁(寅)
此段謂泰伯之讓不失其正所以爲時中之義
問曰程子曰三讓者不立一也逃之二也文身三也
寅切意求之繼立以嫡聞父喪而奔身體不敢毁傷
萬世之通義也泰伯胡爲而不然耶蓋不立者泰伯
知王季之賢又有文王之聖必能基成王業從而讓
之亦太王之志也不奔父喪非本心也奔則王季辭
立矣(太王欲立之而未有命王季必爲叔齊之事)逃而適他國足矣必之
荆蠻斷髮文身而後已者蓋不示以不可立則心不
安其位未定終無以仁天下繼父志而成其遠者大
者也三者權也夫泰伯之讓上以繼太王之志下以
成王季之業無非爲天下之公而不爲一身之私其
事深遠民莫能測識而稱之兹其德所以無得而加
也
答曰此說亦是但以天下讓只依龜山說推本而言之
爲是所云不示以不可立則王季之心不安而位未定
此意甚好非惟說得泰伯之心亦說得王季之心也蘇
子由云漢東海王以天下授顯宗唐宋王成器以天下
授玄宗皆兄弟終身無間言何必斷髮文身若使王季
之心如漢顯宗唐玄宗則此說可也若有叔齊之心則
不能一朝居矣王季之賢豈下叔齊也哉然泰伯三讓
而不失其正是乃所以爲時中也故夫子以至德稱之
論泰伯雖變而不失正
答東萊
此段謂逃父非正但事須如此
泰伯夷齊事鄙意正如此蓋逃父非正但事須如此必
用權然後得中故雖變而不失其正也然以左傳爲據
便謂泰伯未嘗斷髮文身此則未可知正使斷髮文身
亦何害
論泰伯即夷齊之心
董銖錄
此段謂夷齊處君臣之間道不合則去泰伯處
父子之際不可露形迹
泰伯之心即伯夷叩馬之心太王之心即武王孟津之
心二者道並行而不相悖聖人稱泰伯爲至德謂武爲
未盡善亦自有抑揚蓋泰伯夷齊之事天地之常經而
太王武王之事古今之通誼但其間不無些小高下若
如蘇氏用三五百字罵武王非聖人則非矣於此二者
中須見得道並行而不悖處乃善因問泰伯與夷齊心
同而謂事之難處有甚焉者何也先生曰夷齊處君臣
間道不合則去泰伯處父子之際又不可露形迹只得
不分不明且去某書謂太王有疾泰伯採藥不返疑在
此時去也
論伯夷叔齊之心
答王近思
此段謂求仁得仁便見聖賢之心
伯夷既長且賢其父無故舍之而立叔齊此必有故故
蘇氏疑之觀子貢問怨乎之意似或有此意然不必疑
但看後來求仁得仁便無怨處則可以見聖賢之心便
有甚死讐亦只如此消融了也
論夷齊天倫父命之别
答陳安卿(淳)
此段謂但各認取自家不利便處退一步便是
問曰伯夷何以只知有父命而不知有天倫叔齊何
以只知有天倫而不知有父命恐是在伯夷則其兄
弟係於已而父命係於公以二者權之則父命爲尊
而兄弟爲卑在叔齊則其父子係於已而天倫係於
公以二者權之則天倫爲重而父子爲輕否
答曰以天下之公義裁之則天倫重而父命輕以父子
之分言之則又不可分輕重但各認取自家不利便處
退一步便是伯夷叔齊得之矣胡氏春秋後有謹始例
說得好
再論伯夷天倫父命之别
同前
此段謂伯夷只得力辭而不管叔齊只得力讓
而不爲
問曰來教論夷齊(云云)某詳此竊謂諸侯繼世襲封
所以爲先君之嗣而爵位内必有所承上必有所禀
而大倫大義又不至於相悖端可以光付託而無歉
然後於國爲正伯夷叔齊以天倫言之則伯夷主器
之嫡在法固當立然不得先君之命則内無所承烏
得嗣守宗廟而有國也以父命言之則叔齊固有命
矣然伯夷長也叔齊弟也叔齊之德不越於伯夷其
父乃舍嫡立少是一時溺愛之私意非制命以天下
之公義者也亂倫失正王法所不與何可以聞于天
子而撫國也此皆在已有礙而不利便處此在伯夷
所以不敢挾天倫自處以壓父命之尊只得力辭而
不受而决然不敢以或受在叔齊所以不敢恃父一
時之命以壓天倫之重只得固讓而不爲而决然不
敢以或爲此是據其分之所當然以求即乎吾心之
安蓋不如是則於心終不安爲伯夷者是不受之先
君不受之天王而受之於弟爲叔齊者是成父之非
命而干王法也豈得爲受國之正乎
答曰此說得之但更看求仁而得仁處
論夷齊讓國諫伐之事
答南軒壬辰六月二十八日
此段謂夷齊二事未得爲時中
夷齊讓國而逃諫伐而餓此二事還相關否或謂先已
讓國則後來自是不合更食周粟若爾則當時自不必
歸周亦不待見牧野之事又諫不從而後去也且若前
日已曾如彼即今日更不得如此此與時中之義不知
又如何
論周公東征之義
答汪尚書
此段謂周公東征以身任天下之重
周公東征不必言用權自是王室至親與諸侯連衡背
叛當國大臣豈有坐視不救之理帥師征之乃是正義
不待可與權者而後能也若馬鄭以爲東行避謗乃鄙
生腐儒不逹時務之說可不辯而自明陳少南於經旨
多疎略不通檢點處極多不足據以爲說來教所謂周
公之志非謂身謀也爲先王謀也以身任天下之重也
此語極佳
論周公告召公之義
答徐元聘
此段謂召公不說周公之留故周公告之以此
召公不說蓋以爲周公歸政之後不當復留而已亦老
而當去故周公言二人不可不留之意曰嗚呼君已曰
時我我亦不敢寧於上帝命弗永遠念天威越我民㒺
尤違又歷道古今聖賢倚頼老成以固其國家之事又
曰予不惠若兹多誥予惟用憫于天越民只此便見周
公之心每讀至此未嘗不喟然太息也試於此等處虛
心求之如何
經濟文衡後集卷八
