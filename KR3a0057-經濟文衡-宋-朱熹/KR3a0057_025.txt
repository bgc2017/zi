經濟文衡前集卷二十五
宋滕珙撰
天理人欲類
論天理仁義禮智之總名
答何叔京
此段謂天理是仁義禮智總名仁義禮智是天
理件數
天理既渾然然既謂之理則便是箇有條理底名字故其
中所謂仁義禮智四者合下便各有一箇道理不相混雜
以其未發莫見端緒不可以一理名是以謂之渾然非是
渾然裏面都無分别而仁義禮智却是後來旋次生出四
件有形有狀之物也須知天理只是仁義禮智之總名仁
義禮智便是天理之件數更以程子好學論首章求之即
可見得果然見得則心性仁愛之說皆不辨而自明矣
論天理人欲之異
答胡廣仲
此段謂天理與人欲為消長善與惡為盛衰
竊謂天理固無對然既有人欲即天理便不得不與人
欲為消長善亦本無對然既有惡即善便不得不與惡
為盛衰譬如普天之下莫非王土率土之濱莫非王臣
此本豈有對哉至於晉有五胡唐有三鎮則華夷逆順
不得不相與為對矣但其初則有善而無惡有天命而
無人欲耳
論人心私欲之蔽
答吴晦叔
此段論都無人欲才方純是道心
人心私欲之說如來教所改字極善本語之失亦是所
謂本源未明了之病非一句一義上見不到也但愚意
猶疑向來妄論引必有事焉之語亦多未的當盖舜禹
授受之際所謂人心私欲者非若衆人所謂私欲也但
微有一毫把捉底意思則雖云本是道心之發然終未
離人心之境也所謂動以人則有妄顔子之有不善正
在此間者是也既有妄則非私欲而何須是都無此意
思自然從容中道才方純是道心必有事焉却是見得
此理而存養下功處與所謂純是道心者盖有間矣然
既察見本源則自此可加精一之功而進夫純爾中間
儘有次苐也惟精惟一亦未離夫人心特須如此乃可
以克盡私欲全復天理儻不如此則終無可至之理耳
(前書云即人心而識道心此本無害再作此書忘記本語故復辨之耳)
論理欲係義利邪正之間
答陳同父
此段謂但反之吾心則理欲自見
嘗謂天理人欲二字不必求之於古今王伯之迹但反
之於吾心義利邪正之間察之愈密則其見之愈明持
之愈嚴則其發之愈勇孟子所謂浩然之氣者盖斂然
於規矩凖繩不敢走作之中而其自任以天下之重者
雖賁育莫能奪也是豈才能血氣之所為哉老兄視漢
高帝唐太宗之所為而察其心果出於義邪出於利耶
出於邪耶正耶若高帝則私意分數猶未甚熾然已不
可謂之無太宗之心則吾恐其無一念之不出於人欲
也直以其能假仁借義以行其私而當時與之争者才
能知術既出其下又不知有仁義之可飭是以彼善於
此而得以成其功耳若以其能建立國家傳世久遠便
謂其得天理之正此正是以成敗論是非但取其獲禽
之多而不羞其詭遇之不出於正也千五百年之間正
坐如此所以只是架漏牽補過了時日其間雖或不無
小康而堯舜三王周公孔子所傳之道未嘗一日得行
於天地之間也若論道之常存却又初非人所能預只
是此箇自是亘古亘今常在不滅之物雖千五百年被
人作壊終殄滅他不得耳漢唐所謂賢君何嘗有一分
氣力扶助得他耶
論感物而動性之欲
答何倅
此段專論心君宰與不宰有情正情溺之異
經書中所說欲字以鄙意所見人之生不能不感物而
動曰感物而動性之欲也言亦性所有也而其要係乎
心君宰與不宰耳心宰則情得正率乎性之常而不可
以欲言矣心不宰則情流乎偽陷溺其性專為人欲矣
若夫所謂可欲之謂善盖指言體元者善之長之意心
之所為宰者也要當默識之而不可以言語誨也
克己類
論己私當克之義
答陳明仲
此段謂己者對物之稱故當克之而復於理
來書云夫子語仁以克己為要佛氏論性以無心為宗
而以龜山心不可無之說為非某謂所謂己者對物之
稱乃是私認為己而就此起計校生愛欲故當克之克
之而自復於理則仁矣心乃本有之物虚明純一貫徹
感通所以盡性體道者由於此今以為妄而欲去之又
自知其不可而曰有真心存焉(此亦來書之語)則又是有心矣
如此則無心之說何必全是而不言無心之說何必全
非乎若以無心為是則克己乃是有心無心何以克己
若以克己為是則請從事於斯而足矣又何必克己於
此而無心於彼為此二本而枝其辭也
論克己之功不可廢
答吕伯恭
此段謂克己工夫切中學者空言遙度之病
所論克己之功切中學者空言遙度之病然向來所論
且是大綱識得仁之名義氣味令有下落耳初不謂只
用力於此便可廢置克己之功然亦不可便持克己功
夫占過講習地位也中間有一書論古人小學已有如此
訓釋一段甚詳幸更攷之然克己之誨則尤不敢不敬承也
再答講學克己之說
答吕伯恭
此段謂程子涵養進學之說為是
講學克己之功裒多益寡政得恰好此誠至論然此二
事各是一件功夫學者於此須是無所不用其極然後
足目俱到無偏倚之患若如來喻便有好仁不好學之
蔽矣且中庸言學問思辨而後繼之力行程子於涵養
進學亦兩言之皆未嘗以此包彼而有所偏廢也若曰
講習漸明便當痛下克己功夫以踐其實使有以真知
其意味之必然不可只如此說過則其言為無病矣
論孔子克己復禮之說
答胡季隨
此段謂藉此排之未得用工要領處
所喻克己之學此意甚佳但云藉此排之似是未得用
工要領處近讀知言有問以放心求心者嘗欲别下一
語云放而知求則此心不為放矣此處間不容息如夫
子所言克己復禮功夫要切處亦在為仁由己一句也
豈藉外以求之哉
論克己須見得一切道理
答杜叔高
此段謂不但去輕躁二字
然克己固學者之急務亦須見得一切道理了了分明
方見日用之間一言一動何者是正何者是邪便於此
處立定脚跟凡是己私不是天理者便克將去不但輕
躁二字也
經濟文衡前集卷二十五
