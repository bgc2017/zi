經濟文衡續集卷十六
宋滕珙撰
經界類
條奏經界行否利害
初先生為同安簿已知經界不行之害至是守臨漳
會臣寮有奏請行於閩中者詔監司條具利害以聞
監司下其事於州先生既至適與初意合即加訪問
講求纖悉畢究以至方量等造之法盡得其說乃上
此奏
此篇專言泉漳汀三州不曾行經界之患
准尚書省劄子備奉聖旨指揮令臣相度漳州先行經
界事聞奏者臣衰晚迂疎無所能似猥蒙聖恩畀以郡
紱靜惟僥冐常懼無以補報萬分今者乃幸遭逢聖朝
不忘遐遠推行仁政首於二郡以臣適守是邦使得與
討論之列其為慶幸何可勝言臣自早年即為縣吏實
在漳泉兩郡之間中歲為農又得備諳田畝之事竊見
經界一事最為民間莫大之利其紹興年中已推行處
至今圖籍有尚存者則其田畝猶可稽考貧富得實訴
訟不繁公私之間兩得其利獨此泉漳汀州不曾推行
細民業去産存其苦固不勝言而州縣坐失常賦日朘
月削其勢亦將何所底止然而此法之行其利在於官
府細民而豪家大姓猾吏姦民皆所不便故向來議臣
屢請施行輙為浮言所沮甚者至以汀州盜賊藉口恐
脅朝廷殊不知往歲汀州累次賊盜正以不曾經界貧
民失業更被追擾無所告訴是以輕於從亂其時初未
嘗有經界之役也以此相持久無定論不惟汀州之民
不能得其所欲而泉漳二州亦復并為所累弊日益深
民日益困論者惜之今者議臣之請且欲先行泉漳二
州而次及於臨汀既免一州盗賊過計之憂又有以慰
兩郡貧民延頸之望誠不可易之良策也臣雖多病精
力早衰無以仰副使令然不敢先一身之勞佚而後一
州之利害竊獨任其必可行也然今已是仲秋向去十
月農隙之時只有兩月之久若蒙聖恩特許施行則所
有合行事件欲乞便令監司州郡一面施行若候得旨
方行奏請更俟報可竊恐遲緩不及於事湏至條畫并
此奏聞今具下項
推行經界最急之務在於推擇官吏臣昨因夲路諸司
行下詢究嘗具已見申陳欲乞朝廷先令監司一員專
主其事使擇一郡守臣汰其昏繆疲輭力不任事如臣
等者而使郡守察其屬縣令或不能則擇於其佐又不
能則擇於他官一州不足則取於一路見任不足則取
於得替待闕之中皆委守臣踏逐申差或權領縣事或
只以措置經界為名使之審思熟慮於其始而委任責
成於其終事畢之後量加旌賞果得其人則事克濟而
民無擾矣經界之法打量一事最費功力而紐折筭計
之法又人所難曉者夲州自聞初降指揮即已差人於
隣近州縣已行經界去處取會到紹興年中施行事目
及募夲州舊來有曾經奉行諳曉筭法之人選擇官吏
將來可委者日逐講究聽候指揮但紹興年中戶部行
下打量攅筭格式印夲多方尋訪未見全文竊恐諸州
亦未必有欲乞聖慈特詔戶部根檢謄錄點對行下
圖帳之法始於一保大則山川道路小則人戸田宅必
要東西相連南北相照以至頃畝之闊狹水土之高低
亦湏當衆共定各得其實其十保合為一都則其圖帳
但取山水之連接與逐保之大界總數而已不必更開
人戶田宅之闊狹高下也其諸郡合為一縣則其圖帳
亦如保之於都而已不必更為諸保之别也如此則其
圖帳之費亦當少减然猶竊慮今日民力困弊又非紹
興年中之比此費雖微亦恐難以賠備若蒙朝廷矜憐
三郡之民不忍使之更有煩費則莫若令役戶只作草
圖草帳而官為買紙顧工以造正圖正帳專委守倅及
所差官會計買紙顧工之費實用若干錢物具申漕憲
兩司許就夲州所管兩司上供錢内截撥應副如此則
大利可成而民亦不至於甚病矣又據龍巖縣尉劉璧
申經界之行推里之正長其役最為煩重疆理畎畝分
别土色均攤税賦其在當時動經再歲彼出入阡陌妨
廢家務固不勝其勞一有廣狹失度肥磽失宜輕重失
當其詞訴並興而督責又隨至矣然有産則有役適當
重難便出心力以應役使亦無可奈何然彼皆鄉民安
知經界書筭則必召募書人以代此役而書人能書筭
及嘗為胥史之傑黠者莫不乘時邀求高價執役之人
急於期限不免隨索則酬而又簿書圖帳所用紙扎亦
復不貲執役之人安能勝此勞費竊謂經界之在今日
不可不行行之亦不患無成若里正里長書人紙扎之
費有以處之則可舉行若坐視其殫力耗財如曩日恐
非仁政之意也
紹興經界打量既畢隨畝均産而其産錢不許過鄉此
蓋以筭數太廣難以均敷而防其或有走弄失䧟之弊
也若使諸鄉産錢祖額素來均平則此法善矣若逐鄉
産錢祖額夲來已有輕重即是使人戶徒然遭此一番
打量攅筭之擾而未足以革其夲來輕重不均之弊無
乃徒為煩擾而不免有害多利少之歎乎今來推行經
界乃是非常之舉不可專守常法欲乞特許産錢過鄉
通縣均紐庶幾百里之内輕重齊同實為利便
夲州民間田有産田有官田有職田有學田有常平租
課田名色不一而其所納税租輕重亦各不同政使坐
落分明簿書齊整尚難稽考何况年來産田之税既已
不均而諸色之田散漫參錯尤難檢計姦民猾吏並緣
為姦實佃者或申逃閣無田者反遭俵寄至於職田俵
寄不足則或撥别色官錢以充之如此之類其弊不可
徧舉今來欲行經界若更存留此等名字則其有無高
下仍舊不均而其名色猥多不三數年又湏生弊為今
之計莫若將見在田土打量步畝一槩均産每田一畝
隨九品高下定計産錢幾文而總合一州諸色租税錢
米之數却以産錢為母别定等則一例均敷每産一文
納米若干錢若干(去州縣遠處逓减令輕)米只一倉受納錢亦一
庫交收却以到官之數照元分數分隸若干為省計若
干為職田若干為學糧若干為常平逐旋撥入諸色倉
庫除逐年二税造簿之外每遇辰戍丑未之年逐縣更
令諸鄉各造一簿(今子丑卯酉年應辦大禮寅申巳亥年觧發舉人惟此四年州縣無事)
開具夲鄉所管田數四至步畝等第各注某人管業有
典賣則云元係某人管業某年典賣某人見今管業却
於後項通結逐一開具某人田若干畆産錢若干使其
首尾互相照應乂造合縣都簿一扇類聚諸簿通結逐
戶田若干畆産錢若干文其有田業散在諸鄉者則并
就煙㸑地分開排總結並隨秋料税簿送州印押下縣
知佐通行收掌戶人遇有交易即將契書及兩家砧基
照鄉縣簿對行批鑿則版圖一定而民業有經矣但或
者尚疑如此則夲州産田納税夲輕而今當反重官田
納租夲重而今當反輕施行之後爭競必多湏俟打量
了畢灼見多寡實數方可定議其說似亦有理伏乞聖
慈并與行下俟一面打量了畢别具利害申奏聞次
夲州更有荒廢寺院田産頗多目今並無僧行住持田
土為人侵占逐年失䧟税賦不少將來打量之時無人
照對亦恐别生奸弊加以數年將遂不可稽考欲乞特
降指揮許令夲州出榜召人實封請買不唯一時田業
有歸民益富實亦免向後官司税賦因循失䧟而又合
於韓愈所謂人其人廬其居之遺意誠厚下足民攘斥
異教不可失之機會也(守漳州奏狀二光宗初政)
論産錢租米輕重之由
臣契勘産錢不得過鄉此平世之常法也然此法之來
亦甚未久向來未立此法之時産錢往往過鄉割上煙
㸑去處故州城縣郭所在之鄉其産無不甚重與窮山
僻壤至有相倍蓰者此逐鄉産錢祖額所以夲來已有
輕重之所由(貼黃)
論租米寄搭鄰戶之弊
所謂俵寄者正田不知下落官司恐失租米即以元租
分俵寄搭鄰近人戶責令送納推此一端貧民受弊亦
可見矣(同上)
再申諸司論經界利害
先生既奏上件經界利害之法於朝又申諸司條畫
其便宜乞與詳為開陳以濟其事
此篇歴言經界行否之利害一詳略之利害二又得
其所必可行之術三又將慮其不得行之患一
伏覩夲州准轉運衙及准提刑提舉衙牒備准省劄臣
僚劄子奏聞經界之政公私俱利閩廣接壤廣中已行
經界而閩中未行頃者朝廷俾閩路漕臣措置汀州經
界續恐有擾而權行住罷夫經界雖難遽行然因其鄉
俗而行之以漸則無勞擾之患蓋閩郡多山田素無畝
角可計鄉例率計種子或斗或升每一斗種大率係産
錢十餘文若使民戶自以夲戶産錢均配其田自為二
簿一輸之官一為戶簿如江浙之例每叚畫圖而旁寫
四至配以産錢若干其簿之首總計每戶産錢以合官
簿之數其隠暪不載者乾沒于官許人告首請佃間有
郡例元産一錢約抵他郡數文者使每一錢以十分為
率而折之則山田小叚並可均配行之二三年畝産漸
實然後使保正長自畫圖為甲乙壬癸等字號而總計
之則民心自安不差官吏不置司局而民亦無擾矣二
月二十九日三省同奉聖旨令福建路監司相度條具
聞奏牒請契勘夲州曾未舉行經界如或已行即末委
先來係作如何施行目今見行遵守有無所行未盡若
未行經界亦合作何措置逐一條具經久利便因依狀
申者夲州除已一面詢訪到龍溪知縣翁承議條具事
狀備錄供申外某竊自念久處田間嘗試縣吏其於此
事尤所習知正以夲州向來不曾推行經界田税不均
貧弱受弊方欲少俟數月之間條上五事首以為請今
覩上項指揮適與鄙意所欲言者不約而合以此更加
詢訪見得經界行否之利害一經界詳略之利害二又
得其所必可行之術三又得其將不得行之慮一不敢
隠默謹具如後版籍不正田税不均雖若小事然其實
最為公私莫大之害蓋貧者無業而有税則私家有輸
納欠負追呼監係之苦富者有業而無税則公家有隠
瞞失䧟歲計不足之患及其久也訴理紛紜追對流滯
官吏困於稽考人戶疲於應對而奸欺百出率不可均
則公私貧富俱受其弊歲引月長有增無减且以某身
之所歴者言之某紹興二十三四年間備員泉州同安
主簿是時已見夲州不曾經界縣道催理税物不登鄉
司例以逃絶為詞官司便謂不可推究徐考真實則人
戶雖已逃亡而其田土只在夲處但或為富家巨室先
已并吞或為隣近宗親後來占據隂結鄉吏隠而不言
耳固嘗畫策以請於縣一時均割雖亦頗多然夲原未
正弊隨日生終不能有以為久遠之利况自彼時至今
又已三四十年兹者南來每見縣道官員諳曉民事者
無不以此為病至於田里之民則其苦此而欲得經界
又不待言而可見此經界行否之利害然也然則今日
議臣之請亦可謂深知所以救時弊之急矣但其所言
閩廣之事或非親見容有未實蓋紹興年中福建一路
實但泉漳汀州不曾經界然亦非全然不行也是其打
量攅造蓋已什八九成而提刑孫汝翼以為山賊未平
民散田荒慮有不實亟奏罷之夲非此三州者偏有不
可經界之勢也且其至今歲月益久流亡復業田土開
墾又已非復昔時矣使昔時真不可行豈至今日終不
可行而遂已乎經界利害如前所陳則其不可不行審
矣然行之詳略又有利害者蓋版籍之所以不正田税
之所以不均政緣教化未明風俗薄惡人懷私意不能
自克是以因循積弊以至於此雖有教化亦未可以卒
然變也况今吏治何暇及此而遽欲版圖之正田税之
均是豈不差官不置局不打量步畝不攅造圖帳之所
能辦乎所以紹興年中雖以秦太師之權力李侍郎之
心計然猶不憚甚勞大費以至淹歴歲時之久而後能
有成也若如議者之言即是熙寧手實之法其初雖若
簡易其終必將大起告訐之風徒傷淳厚之俗而卒不
足以得人戶田産有無多寡之實又反不如偷安度日
都不作為之為愈也抑紹興經界立法甚嚴人所創見
莫不震悚然而奸猾之民猶有故犯之者况於今日以
此苟簡之法施之玩習之民而欲妄意簿正而税平豈
可得乎此經界詳略之利害者然也
經界之行否詳略之利害已悉具於前矣今欲行之則
紹興已行之法誠不可易但當時所行亦有一二未盡
善者如不擇諸道監司以委之而至於專遣使命不擇
州縣官吏而泛委令佐至其中半又差官覆實以紛更
之此則今日之所不可不革者也蓋當是時秦氏用事
諸路監司皆其親黨固未嘗擇至於州縣官吏又以逐
州逐縣無不奉行用人至多而不暇擇所以其勢不得
不至於此今幸朝廷淸明而夲戶諸司皆一時之選欲
行經界之地乂不過三州十有七縣其用官吏一縣兩
人則亦不過三十四人而已若蒙朝廷先令監司一員
專主其事使其擇三郡守汰其昏謬疲輭力不任事如
某等者而於一路之中求此三四十人應亦不至絶不
可得蓋縣令不能則擇於其佐佐又不能則擇於他官
一州不足則取於一路見任不足則取於得替待闕之
中皆委守臣踏逐申差權領縣事要以得其人而後已
既得其人則使之審思熟慮於其始而委任責成於其
終事畢之後量加旌賞以報其勤其權領者則又稍優
其賞而歸之故官則大事克濟而於其不能者亦無大
害此則差官置局必可行之說也至於打量一事則其
勢不得不少勞民力但一縣之地大者分為數百千保
小者分為數十百保使之分頭散出各自打量則亦不
至多費時月而紹興遺法亦未必有能識之者此打量
步畝必可行之說也至於圖帳之法始於一保大則山
川道路小則人戶田宅必要東西相連南北相照以至
頃畝之闊狹水土之高低亦湏當衆共定各得其實其
十保合為一都則其圖帳但取山水之連接與逐保之
大界總數而已不必更開人戶田宅之闊狹高下也其
諸都合為一縣則其圖帳亦如保之於都而已不必更
為諸保之别也如此則其圖帳之費亦當少减然猶竊
慮今日民力困弊又非紹興年中之比此費雖微亦恐
難以賠備若蒙朝廷矜憐三郡之民不忍使之更有煩
費則莫若令役戶只作草圖草帳而官為買紙顧工以
造正圖正帳專委守倅及所差官會計買紙顧工之費
實用若干錢物具申臺漕兩司許就夲州所管兩司上
供錢内截撥應副如此則大利可成而民亦不至於甚
病此則攅造圖帳必可行之說也抑此皆其法也若夫
法外之意又在官吏用心如何某頃在同安嘗見惠安
縣丞鄭昭叔自言知仙遊縣日適值朝廷推行經界初
得戶部行下事目讀之茫然不曉所謂而寮佐吏史亟
請施行因竊自念已猶未曉何以使人乃閉閣謝事覃
思旬日然後通曉心口反覆更相詰難胸中洞然無復
疑滯然後集諸同官而告語之使其有疑即以相問如
是數日而同官亦無不曉者同官既曉然後定差保正
保長闔縣通差不以煙㸑遠近為拘不以歇役新舊為
限但取從上丁産高人分為二等大者以備都副保正
小者亦備大保長各以紙籖書其姓名分置兩貼又於
二貼各分四類或物力高強或人丁衆盛或才智足任
謀畫或筋力可備奔走各以其類置於一貼凡選一都
一保則必兼取此四色人使之同事令其各出所長以
相協濟於是人皆悦從相率就事差役既定然後以戶
部事目印夲給之又為說其大意使之退以講究期以
一日悉集縣庭凡有所疑恣其請問悉以己意詳為解
說力疲氣乏則請同官更審應之如是五六日凢為保
正長者亦無不悉曉其法然後散遣打量不過兩月他
邑差役未定而仙遊打量見次第矣某嘗竊記其言以
為若使被差之官人人如鄭君之用心則雖歲歲方田
年年經界亦無害於民者今者幸遇朝廷復有推行此
法之意敢錄其說并以陳獻如蒙采擇上之朝省下之
屬部使被差官吏有所取法亦庶幾鄭君之心因以暴
白後世鄭福州寧德人其後致仕家居老夀康寧九十
六歲而終亦其誠心愛民之報也
經界行否詳略之利害與其必可行之術某之言亦詳
矣而復有所謂不得行之慮者何也蓋此法之行貧民
下戶雖所深喜而豪民猾吏皆所不樂喜之者多單弱
困苦無能之人故雖有誠懇而不能以言自逹不樂者
皆財力辨智有餘之人故其所懷雖實私意而善為說
詞以惑羣聽甚者至以盜賊為詞恐脅上下務以必濟
其私而賢士大夫之喜安靜厭紛擾者又或不能深察
其情而望風沮怯例為不可行之說以助其勢殊不知
泉漳之民夲自良善不能為寇唯汀州及漳之龍巖素
號多盜然前後數起如沈師姜大老官黃三之徒皆非
為經界而起也乃以不曾經界有税無業之民狼狽失
所者衆而輕於從亂耳若其富家巨室業多税少之人
則雖有不樂受産之心而豈肯以此之故棄其子孫久
遠之業以為族滅無餘之計也哉其不足慮亦明矣但
此等事情曲折微細亦湏身履目見乃有以信其必然
今朝廷之尊臺府之重其去田里有税無業之民蓋已
遠矣而又有此浮偽姦險之說以蕩搖乎其間則亦何
由信此利害之實而必行之哉此某所以雖獨知之而
不能不以或不得行為慮也
右謹件如前某之愚意又竊以謂此事今在諸司許為
開陳朝廷力賜主張首以定計為先次以擇人為急然
後博采衆論取其所長則雖事之至難者亦將無所不
濟如其不然而使復為懷姦挾詐因循苟簡之論所勝
則是使三州之民日就窮困永無蘇息之望矣可不痛
哉(守漳州申諸司狀光宗初政)
回申諸司備坐聖旨指揮
事目同上
此篇專乞力為申明朝廷早賜行下
伏見夲州逐日承准使牒備坐省劄内聖旨指揮詢究
經界利害契勘某到官之初即被上項指揮已具己見
畫一供申夲州又已取到知龍溪翁朝奉等官議狀備
申去訖近准泉州關報亦已條具申聞竊思事之利病
雖未易以一言盡然其可否之决當亦可見於此矣而
至今累月未有定論使司排日移文尚且更令詢究此
雖高明謙遜博盡下情謹之重之不為輕舉然此一事
自冬降旨今幾半歲若欲决意舉行則湏及此七八月
間畫降指揮檢照紹興年間戶部所行事目雕印行下
令逐州縣前期講究隨宜損益舉辟官吏取撥錢物差
下保正副長要使秋成之後即便打量東作之前次第
了畢庶幾乘此農隙可以集事今來已是夏末秋初而
都未見有此消息文字往來泛然而已正使幸而不至
寢罷亦湏明年秋冬方得下手是則不惟虛費時月使
三州疲悴之民更受一年之苦而上下官吏必將妄疑
諸司無意主張不肯着力詢究兼是事未施行利害曲
折亦非常情所能預料雖欲詢究其道無由徒爾紛紜
不唯無益而適所以漏洩幾事動搖衆心使營私避事
之人得以隂笑竊議於其後非計之得也且以紹興之
役觀之當時舉東南數百州之地同日施行只是李侍
郎一人建白於下秦太師一人主張於上斷然行之未
嘗如此遲疑顧慮而中外響應無有一夫以為厲已而
敢萌叛亂之意及其訖事則版圖稍正税役稍均民到
于今頼之不可誣也故某竊謂此事雖或不免勞人動
衆然其勢不得不行而其理亦决然可行其為利害不
在乎他但在斷與不斷行與不行之間耳若蒙諸司力
為申明朝廷早賜行下使官吏曉然知是斷然必行之
令已終不得不任其責則其利病之曲折自當有能次
第推尋接續申請者今皆不必預以為憂使謀雖多而
事不集以失三州窮民之望也又况夲州今年早稲稍
熟民力稍寬可為之時似不可失(守漳州申諸司狀一光宗初政)
再申運司論經界利害
事目同前
此篇專乞候冬季打量
夲州今月初九日准轉運衙牒錄白到尚書省十二月
二日劄子福建轉運提刑提舉司奏相度到漳泉汀州
經界十一月二十六日降指揮令福建轉運司照相度
到事理先將漳州措置施行仍每縣各於所部内選差
有材力能幹官一員同知縣公共措置務要盡得其實
毋致引惹詞訟及委陳某專一提督候打量開具已行
事件及打量圖夲申尚書省先具知禀狀申湏至申聞
者
右准指揮某照對夲州自去年二月凖使司牒條具經
界利便於六月恭奉聖旨令某相度聞奏當已節次具
狀申奏去訖仍累行下屬縣曉諭士民各據陳述利便
紐筭方法仍會到福州興化軍諸縣紹興十八年舉行
經界案祖逐項斟酌取其簡便易行將來不至煩擾者
分明曉諭并將田形筭法鏤板行下四縣先令人吏習
學指教民戶務要人人通曉其他節目亦皆稍有倫緒
只是差保正副長分畫都界置立土封之類以未得旨
不敢預先行下今來伏凖使牒備坐省劄恭奉聖旨指
揮先將夲州措置施行某聞命驚喜即欲奉行既而思
之方量之役全在田野其所使令保正副長喚集照應
書押人戶又是産税耕農之家所以紹興十八年間舉
行此法必在十月以後正以不欲奪其農時務欲公私
兩便而某自去年累次申請亦欲秋成之後即便打量
東作之前次第了畢其後又因具奏待罪明言年歲向
晚播榖有期若便施行亦恐不免有緩不及事之責蓋
區區之愚慮亦未嘗不在於此也目今雖然方是正月
中旬然閩南地煖管下田土纔及冬春之交民間已是
耕犂若於此時施行不惟有妨農務而春月雨水常多
原野泥濘恐亦難得應期了畢曠日持久勞費倍多將
使無知之民不見朝廷之良法美意而反以為厲已豪
家隠瞞租税之人夲所不悦又得以此藉口肆為扇惑
動搖之計凡此曲折寔有未便以是反有遲疑未敢遽
然下手然又竊惟念此事之行雖非某所建白然而節
次條陳利害則某寔任其可行致蒙諸司特賜保明朝
廷俯從所請至於異議紛紜久而不决又蒙聖明果斷
特許行之一州德意所加至深至厚豈可不亟奉行更
有前郤則又且欲及此農務尚寬之際先次差下保正
副長便令打量城市山坂至春深而權罷候秋晚而復
行既又深念如此施行不惟未有深益且是既行復止
中間半歲機緘泄露人情玩習其弊且將無所不有是
以不敢復顧避事之嫌而極論其未可遽行之說如是
欲望使司詳酌其宜特賜敷奏略倣紹興十八年事體
許俟七月一日方行差役十月一日然後打量其他分
畫都界置立土封之類即容夲州目下一面措置以至
秋成之後打量之時規畫當益詳盡吏民當益諳熟既
免妨農之實害又銷不逞之浮言蓋雖遲之數月而累
歲依違不决之議一方因襲難革之弊百年久遠一定
之規可以優游而責成不至趣廹而害事曷勝幸甚(漳州)
(申轉運司狀光宗初政)
經濟文衡續集卷十六
