經濟文衡前集卷四
宋滕珙撰
河圖洛書類
論河圖洛書之數
答袁侍郎
此叚謂天地之初未嘗有數自河圖出數之說
始顯
夫以河圖洛書為不足信自歐陽公以來已有此說然
終無奈顧命繫辭論語皆有是言而諸儒所傳二圖之
數雖有交互而無乖戾順數逆推縱横曲直皆有明法
不可得而破除也至如河圖與易之天一至地十者合
而載天地五十有五之數則固易之所自出也洛書與
洪範之初一至次九者合而具九疇之數則固洪範之
所自出也繫辭雖不言伏羲受河圖以作易然所謂仰
觀俯察近取遠取安知河圖非其中之一事耶大抵聖
人制作所由初無一端然其法象之規模必有最親切
處如鴻荒之世天地之間隂陽之氣雖各有象然初未嘗
有數也至於河圖之出然後五十有五之數奇偶生成
粲然可見此其所以深發聖人之獨智又非汎然氣象
之所可得而擬也是以仰觀俯察遠求近取至此而後
兩儀四象八卦之隂陽奇偶可得而言雖繫辭所論聖
人作易之由者非一而不害其得此而後决也
論圖書皆五之數
時董公叔重銖以書來問及此說先生是之今併附
於此
此段謂圖數之所以為五十書數之所以為四
十皆因五而後得
董問云或曰天地之數五十有五而大衍之數五十何
也銖竊謂天地之所以為數不過五而已五者數之祖
也蓋參天兩地三陽而二隂三二各隂陽錯而數之所
以為數五也是故三其三三其二而為老陽老隂之數
兩其三一其二而為少隂之數兩其二一其三而為少
陽之數皆五數也河圖自天一至地十積數凡五十有
五而其五十者皆因五而後得故五虚中若無所為而
實乃五十之所以為五十也(一得五而成六二得五而成七三得五而成八四得)
(五而成九五得五而成十無此定數則五十者何自來耶)洛書自一五行至九五福
積數凡四十有五而其四十者亦皆因五而後得故五
亦虚中若無所為而實乃四十之所以為四十也(一六共宗)
(而為太陽之位數二七共朋而為少陽之位數三八成友而為少隂之位數四九同道而為太隂之位數不得)
(此五數何以成此四十耶)即是觀之河圖洛書皆五居中而為數宗
祖大衍之數五十者即此五數衍而成之各極其十則
合為五十也是故五數散布於外為五十而為河圖之
數散布於外為四十而為洛書之數衍而極之為五十
而為太衍之數皆自此五數始耳是以於五行為土於
五常為信水火木金不得土不能各成一氣仁義禮智
不實有之亦不能各為一德此所以為數之宗而揲蓍
之法必衍而極於五十以見於用也文公答曰此說是
論河圖相錯之數
答董叔重
此叚謂河圖一奇一偶相錯而成洛書之數亦
無以異
董問曰河圖之數不過一奇一偶相錯而已故太陽之
位即太隂之數少隂之位即少陽之數少陽之位即少
隂之數太隂之位即太陽之數見其迭隂迭陽隂陽相
錯所以為生成也天五地十居中者地十亦天五之成
數蓋一二三四已含六七八九者以五乘之故也蓋數
不過五也洛書之數因一二三四以對九八七六其數
亦不過十蓋太陽占第一位已含太陽之數少隂占第
二位已含少隂之數少陽占第三位已含少陽之數太
隂占第四位已含太隂之數雖其隂陽各自為數然五
數居中太陽得五而成六少隂得五而成七少陽得五
而成八太隂得五而成九則與河圖一隂一陽相錯而
為生成之數者亦無以異也不知可如此看否啟蒙言
其數與位皆三同而二異三同謂一三五二異謂河圖
之二在洛書則為九河圖之四在洛書則為七也蓋一
三五陽也二四隂也陽不可易而隂可易陽全隂半隂
常從陽也然七九特成數之陽所以成二四生數之隂
則雖陽而實隂雖易而實未嘗易也不知是否文公答
曰所論甚當河圖相錯之說尤佳
先天後天之類
論先天太極二圖之義
答黃直卿(幹)
此叚謂先天乃伏羲本圖非邵氏所作太極乃
濓溪作發明易中之意
先天乃伏羲本圖非康節所自作雖無言語而所該甚
廣凡今易中一字一義無不自其中流出者太極都是
濓溪自作發明易中大槩綱領意思而已故論其格局
則太極不如先天之大而詳論其義理則先天不如太
極之精而約蓋合下規模不同而太極約在先天範圍
之内又不若彼之自然不假思慮安排也若以數言之
則先天之數自一而二自二而四自四而八以為八卦
太極之數亦自一而二(剛柔)自二而四(剛善剛惡柔善柔惡)遂加其
一(中)以爲五行而遂下及於萬物蓋物理本同而象數
亦無二致但推得大小詳略耳
論先天後天之義
答袁侍郎
此叚謂自未畫時說到六畫邵子先天之學卦
成之後各推一義邵子後天之學
自初未有畫時說到六畫滿處者邵子所謂先天之學
也卦成之後各因一義推說邵子所謂後天之學也今
來喻所引繫辭說卦三才六位之說即所謂後天者也
先天後天既各自為一義而後天說中取義又多不同
彼此自不相妨不可執一而廢百也若執此說必謂聖
人初畫卦時只見一箇三才便更不問事由一連便掃
出三畫以擬其象畫成之後子細看來見使不得又旋
擘劃添出後一半截此則全成私意杜撰補接豈復更
有易耶來喻條目尚多然其大節目不過如此今但於
此看破則其餘小小未合處自當迎刃而解矣
再答先天後天之疑
答袁侍郎
此叚謂先天伏羲所畫之易後天文王所演之
易
據邵氏說先天者伏羲所畫之易也後天者文王所演
之易也伏羲之易初無文字只是一圖以寓其象數而
天地萬物之理隂陽始終之變具焉文王之易即今之
周易而孔子為作傳者是也孔子既因文王之易以作
傳則其所論固當專以文王之易為主然不推本伏羲
作易畫卦之所由則學者必將誤認文王所演之易便
為伏羲始畫之易只從中半說起不識向上根源矣故
十翼之中如八卦成列因而重之太極兩儀四象八卦
而天地山澤雷風水火之類皆本伏羲畫卦之意而今
新書原卦畫一篇亦分兩儀伏羲在前文王在後必欲
知聖人作易之本則當考伏羲之畫若只欲知今易書
文義但求之文王之經孔子之傳足矣兩者初不相妨
而亦不可以相雜來教乃謂專為邵氏解釋而於易經
無所折衷則恐考之有未詳也
大衍數類
論大衍圖書自然契合之數
答袁侍郎
此段謂數之參伍錯綜無所不通自然契合不
假安排
來喻又謂不當以大衍之數參乎河圖洛書之數此亦
有說矣數之為數雖各主於一義然其參伍錯綜無所
不通則有非人之所能為者其所不合固不容以強合
其所必合則縱横反覆如合符契亦非人所能強離也
若於此見得自然契合不假安排底道理方知造化工
夫神妙巧密直是好笑說不得也若論易文則自大衍
之數五十至再扐而後掛便接乾之策二百一十有六
至可與祐神矣為一節是論大衍之數自天一至地十
却連天數五至而行鬼神也為一節是論河圖五十有
五之數今其文間斷差錯不相連接舛誤甚明伊川先
生已嘗釐正啟蒙雖依此寫而不曾推論其所以然者
故覽者不之察耳
論參伍錯綜之數
文集參伍說
此段專說參伍以變錯綜其數之義
參以三數之也伍以伍數之也如云什伍其民如云或
相什伯非真為三與五而已也蓋紀數之法以三數之
則過五而齊以五數之則遇三而會故荀子曰窺敵制
變欲伍以參注引韓子曰省同異之言以知朋黨之分
偶三五之騐以責陳言之實又曰參之以比物五之以
合三而漢書趙廣漢傳亦云參伍其賈以類相凖皆其
義也易所謂參伍以變者蓋言或以三數而變之或以
五數而變之前後多寡更相反覆以不齊而要其齊如
河圖洛書大衍之數伏羲文王之卦歴象之日月五星
章蔀紀元是皆各為一法不相依附而不害其相通也
綜字之義沙随得之然錯綜自是兩事錯者雜而互之
也綜者條而理之也參伍錯綜又各是一事參伍所以
通之其治之也簡而䟽錯綜所以極之其治之也繁而
密
經濟文衡前集卷四
