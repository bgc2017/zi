經濟文衡前集卷二十二
宋滕珙撰
忠恕類
論明道伊川之言不同
答張南軒
此段以明道在人分上分别淺深伊川就理上
該貫上下
忠恕之說竊意明道是就人分上分别淺深而言伊川是
就理上該貫上下而言若就人分上說則違道不遠者賢
人推之之事也一以貫之者聖人之不待推者也若就理
上平說則忠只是盡已恕只是推己但所以盡所以推則
聖賢之分不同如明道之說耳(聖人雖不待推恐由己及物對忠而言是亦推之也)
大抵明道之言發明極致通透灑落善開發人伊川之
言即事明理質慤精深尤耐咀嚼然明道之言一見便
好久看愈好所以賢愚皆獲其益伊川之言乍見未好
久看方好故非久於玩索者不能得其味此其自任所
以有成人材尊師道之不同(明道渾然天成不犯人力伊川工夫造極可奪天巧)
再答強恕之說
答張南軒
此段謂強恕而行求仁莫近
強恕而行臨事時却為私利之心奪不強則無以主恕
萬物皆備於我矣反身而誠樂莫大焉此是理明欲盡
者強恕而行求仁莫近焉此是強恕而行者
論忠恕一貫之旨
答范秘閣
此段專一發明曾子之說
胡丈書中復主前一貫之說甚力但云若理會得向上
一着則無有内外上下遠近邊際廓然四通八達矣某
竊謂此語深符鄙意盖既無有内外邊際則何往而非
一貫哉忠恕盖指其近而言之而其意則在言外矣聞
子直說吾大猶未以卑論為然敢復其說如此幸垂教
其是非焉某頃至延平見李愿中丈問以一貫忠恕之
說見謂忠恕正曾子見處及門人有問則以其所見諭
之而已豈有二言哉某復問以近世儒者之說如何曰
如此則道有二致矣非也其言適與卑意不約而合謾以
布聞
論忠恕有二之說
答范秘閣
此段論忠恕二字於聖人分上無非極致
某前書所論忠恕則一而在聖人在學者則不能無異
此正孟子言由仁義行與行仁義之别耳孟子之言不
可謂以仁義為有二則某之言亦非謂忠恕為有二也
但聖賢所論各有所為而發故當隨事而釋之雖明道
先生見道之明亦不能合二者而為一也非不能合盖
不可合也強而合之不降高以就卑即推近以為遠始
倚一偏終必乖戾盖非理之本然是乃所以為不一也
盖曾子專為發明聖人一貫之旨所謂由忠恕行者也
子思專以指示學者入德之方所謂行忠恕者也所指
既殊安得不以為二然核其所以為忠恕者則其本體
蓋未嘗不同也以此而論今所被教問曲折可以無疑
矣若夫曾子所言發明一貫之旨某前書一再論之皆
未蒙决其可否某又有以明之蓋忠恕二字自衆人觀
之於聖人分上極為小事然聖人分上無非極致盖既
曰一貫則無小大之殊故也猶天道至教四時行百物
生莫非造化之神不可專以太虚無形為道體而判形
而下者為粗迹也此孔子所謂吾無隠乎爾者不離日
用之間二三子知之未至而疑其有隠則是正以道為
無形以日用忠恕為粗迹故曾子於此指以示之耳此
說雖陋乃二程先生之舊說上蔡謝先生又發明之顧
某之愚實不及此但以聞見之知推衍為說是以不自
知其當否而每有請焉
論曾子答門人之說
答范秘閣
此段謂忠恕两字在聖人有聖人之用在學者
有學者之用
所謂忠恕者乃曾子於一貫之語默有所契因門人之
問故於所見道體之中指此二事日用最切者以明道
之無所不在所謂己矣者又以見隨寓各足無非全體
也忠恕兩字在聖人有聖人之用在學者有學者之用
如曾子所言則聖人之忠恕也無非極致二程所謂維
天之命於穆不已天地變化草木蕃者正所以發明此
義也如夫子所以告學者與子思中庸之說則為學者
言之也故明道先生謂曾子所言與違道不遠異者動
以天爾盖動以天者事皆處極曾子之所言者是也學
者之於忠恕未免參校彼已推己及人則宜其未能誠
一於天安得與聖人之忠恕者同日而語也若曾子之
所言則以聖人之忠恕言之而見其與性與天道者未
嘗有二所以為一貫也然此所謂異者亦以所至之不
同言之猶中庸安行利行勉行之别耳苟下學而上逹
焉則亦豈有所隔閡哉
論忠恕體用之說
答柯國材
此段謂忠恕便是道之全體
示喻忠恕之說甚詳舊說似是如此近因詳看明道上
蔡諸公之說却覺舊有病盖須認得忠恕便是道之全
體忠體而恕用然後一貫之語方有着落處若言恕乃
一貫發出又却差了此意也如未深曉且以明道上蔡
之語思之反復玩味當自見之不可以廹急之心求之
如所引忠信篤敬以下尤不干事彼蓋各言入道之門
求仁之方耳與聖人之忠恕道體本然處初不相干也
論盡已推己之說
答林擇之
此段謂盡已推己皆是賢人之事若聖人之忠
恕則流行不息萬物散殊而已
石兄向論在中之說甚精密但疑盡已便是用此則過
之大抵此盡已推己皆是賢人之事但以二者自相對
待便見體用之意(盡已是體上工夫推己是用上工夫)若聖人之忠恕則
流行不息萬物散殊而已又何盡已推己之云哉
仁恕類
論子貢仁恕之說
答馮作肅
此段謂欲立人欲達人仁之事能近取譬恕之事
但看伊川先生解云我不欲人之加諸我吾亦欲無加
諸人仁也已所不欲勿施於人恕也恕則子貢可勉而
能仁則非子貢之所及此意極分明矣博施濟衆之問
與此語先後不可考疑却因能近譬之言用力有功而
有欲無加人之說也某嘗謂欲立人欲達人即子貢所
謂欲無加人仁之事也能近取譬求仁之方即孔子所
謂勿施於人恕之事也熟玩文意似當如此然諸先達
未之嘗言未知是否幸試思之
孝悌類
論性中未有孝悌之名
答范伯崇
此段謂性中只有仁而無孝悌而孝悌在其中發出来
性中只有仁義禮智曷嘗有孝悌來此語亦要體會得
是若差了即不成道理蓋天下無性外之物豈性中别
有一物名孝悌乎但方在性中即但見仁義禮智四者
而已仁便包攝了孝悌在其中但未發出來未有孝悌
之名耳非孝悌與仁各是一物性中只有仁而無孝悌
也(仁所包攝不止孝悌凡慈愛惻隠之心皆所包也)猶天地一元之氣只有水
火木金土言水而不曰江河淮濟言木而不曰梧檟樲
棘非有彼而無此也伊川又云為仁以孝悌為本(事之本守)
(之本之類是也)論性則以仁為孝悌之本(天下之大本之類是也)此皆要
言細思之則自見矣
論孝悌忠恕之說
答曾無疑(三異)
此段謂孝悌忠恕雖只是此一事然須見得天
下義理表裏通透方是活物
孝悌忠恕若淺言之則方是人之常行若不由此即日
用之間更無立脚處故聖人之教未嘗不以為先如所
謂入則孝出則悌忠恕違道不遠是也若極言之則所
謂通于神明光于四海無所不通而曾子所以形容聖
人一貫之妙者亦不過如此又非如前者言之可易而
及也故大學之道必以格物致知為先而於天下之理
天下之書無不博學審問謹思明辯以求造其義理之
極然後因吾日用之間常行之道省察踐履篤志力行
而所謂孝悌之至通于神明忠恕之一以貫之者乃可
言耳蓋其所謂孝悌忠恕雖只是此一事然須見得天
下義理表裏通透則此孝悌忠恕方是活物如其不然
便只是箇死底孝悌忠恕雖能持守終身不致失墜亦
不免但為鄉曲之常人婦女之斂抑而已何足道哉
論臣子忠孝之說
答張南軒
此段謂天下之為父子者定為子必孝為臣必
忠
天下之為父子者定為子必孝為臣必忠不可易也羅
先生云只為天下無不是底父母此說得之
經濟文衡前集卷二十二
