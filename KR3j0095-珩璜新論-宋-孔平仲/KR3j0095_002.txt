珩璜新論
文帝七年令列侯太夫人夫人無得擅徵捕如渟曰列
侯之妻稱夫人列侯死子復為列侯乃得稱太夫人子
不為列侯不得稱也然則婦人封號稱太者蓋如是耳
漢家初十五税一儉於周十税一也中間廢至孝惠即
位復十五税一高后元年詔曰前日孝惠皇帝言欲除
妖言令議未决而崩今除之中間復此條故文帝二年
五月詔曰今法有誹謗妖言之令使衆臣不敢盡情而
上無由聞過失也將何以來遠方之賢良其除之然則
法令變更無常自古已然
漢書多言酎張晏曰正月旦作酒八月成名曰酎酎之
言純也至武帝時因八月嘗酎會諸侯廟中出金助祭
所謂酎金也師古曰酎三重釀醇酒也味厚故以薦宗
廟
武帝之時作歌者七元狩元年行幸雍祠五畤獲白麟
作白麟之歌元鼎四年得寳鼎后土祠旁馬生渥洼水中
作寳鼎天馬之歌元封二年祠泰山至瓠子臨决河命
從臣將軍以下負薪塞河旁作瓠子之歌五年冬南巡
至盛唐望祀虞舜於九嶷登灊天柱山自潯陽浮江親
射蛟江中獲之舳艫千里薄樅陽而出作盛唐樅陽之
歌太初四年春貳師將軍廣利斬大宛王首獲汗血馬
來作西極天馬之歌太始三年行幸東海獲赤鴈作朱
鴈之歌四年祠神人於交門若有鄉坐拜者作交門之歌
漢賜諸侯王及功臣以下金凡言黃金者皆與之真金
不言黃金者一金與萬錢也
陸機云千里蓴羹但未下鹽豉耳世說具載此語意謂
生蓴羹在水中者也後人謬以千里未下為地名可删
去但字劉禹錫歷陽詩一鍾菰葑米千里水蓴羹亦陸
機之意也
觀劉夢得祭退之文有以知退之之文獨步一時也云
手轉文柄高視寰海權衡低昂瞻我所在三十餘年聲
名塞天又祭子厚文云勒石垂後屬於伊人此語心服
之矣
