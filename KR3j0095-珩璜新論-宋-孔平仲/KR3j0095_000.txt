珩璜新論雜家類三(雜說之屬)
提要
(臣)等謹案珩璜新論一卷宋孔平仲撰平仲
字毅父一作義甫清江三孔之一也治平二
年進士元祐中提點京西刑獄坐黨籍安置
英州崇寧初召為戶部金部郎中出提舉永
興路刑獄帥鄜延環慶黨論再起奉祀以卒
事迹具宋史本傳是書一曰孔氏雜說然吳
曾能改齋漫錄引作雜說而此本卷末有淳
熙庚子吳興沈詵跋稱渝川丁氏刊板已名
珩璜論則宋時原有二名今刊本皆題雜說
而鈔本皆題珩璜新論盖各據所見本也是
書皆考證舊聞亦間托古事以發議其說多
精核可取盖清江三孔在元祐熙寧之間皆
卓卓然以文章名非言無根柢者可比也卷
末附錄雜說七條在詵跋之前皆此本所佚
疑為詵所補鈔今併附入以成完書至珩璜
之名詵已稱莫知所由又以或人碎玉之解
為未是考大戴禮載曾子曰君子之言可貫
而佩珩璜皆貫而佩者豈平仲本名雜說後
人推重其書取貫佩之義易以此名歟考平
仲與同時劉安世蘇軾南宋林栗唐仲友立
身皆不愧君子徒以平仲安世與軾不協於
程子栗與仲友不協於朱子講學家遂皆以
寇讎視之夫人心不同有如其面雖均一賢
者意見不必相符論者但當據所争之一事
斷其是非不可因一事之争遂斷其終身之
賢否韓琦富弼不相能不能謂二人之中有
一小人也因其一事之忤程朱遂併其學問
文章德行政事一槩斥之不道是何異佛氏
之法不問其人之善惡但皈五戒者有福謗
三寳者有罪乎安世與軾炳然與日月争光
講學家百計詆排終不能滅其著述平仲則
惟存本集談苑及此書栗惟存周易經傳集
解一書仲友惟存帝王經世圖譜一書援寡
勢微鑠於衆口遂俱在若存若亡間實抑於
門戶之私非至公之論今仍加甄錄以持其
平若沈繼孫之梔林集散見於永樂大典者
尚可排緝成帙以其人不足道而又與朱子
為難則棄置不錄以昭衮鉞凡以不失是非
之真而已乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
