書苑菁華卷十九
宋陳思撰
書訣
蔡邕九勢八訣
夫書肇於自然自然既立隂陽生焉隂陽既立形勢盡
矣藏頭護尾力在字終下筆用力肌膚之麗故曰勢來
不可立勢去不可遏惟學軟則奇怪生焉凡落筆結字
上皆覆下下以承上使其形勢逓相映帶無使字背自
轉筆宜左右回顧無使節目孤露
藏鋒點畫出入之迹欲左先右至回左亦爾
藏頭圖筆屬紙合筆心常在點畫中行
護尾點畫勢盡力收
疾勢出於啄磔之中又在豎筆緊趯之内
掠筆在䟎鋒峻趯用之
澁勢在於緊駃戰行之
横鱗豎勒之規此名九勢得之雖無師授亦能妙合古
人須翰墨功多即造妙境耳
八字訣曰輕為屈折子知之乎曰豈不為鈎筆轉角折
鋒輕過之謂乎
巧為布置子知之乎曰豈不為欲書先預想字形布置
令氣勢異巧之謂乎
鋒為末子知之乎曰豈不為己成畫使其鋒健之謂乎
力為體子知之乎曰豈不為趯筆則畫點皆有力即骨
體自能雄媚之謂乎
均為間子知之乎曰豈不為築鋒下筆皆須宛成無令
其疎之謂乎
稱為大小子知之乎曰豈不為大字促之令小小字展
之令大須令茂密之謂乎
損為有餘子知之乎曰豈不為趣長短筆點畫不足而
常使意勢有餘之謂乎
益為不足子知之乎曰豈不為畫點或有失趣者即以
傍點救之之謂乎
白雲先生書訣
天台紫真謂予曰子雖至矣而未善也書之氣必達乎
道同混元之理七寳齊貴萬古能名陽氣明則華壁立
隂氣大則風神生把筆扺鋒肇乎本壯力圓則潤勢疾
則渾堅則劫逸則峻内貴盈外貴虚起不孤伏不寡廽
迎非近背接非遠望之惟逸發之惟靖敬兹法也書妙
盡矣言訖真逸子遂籍多以為陳續維永和九年三月
六日右軍將軍王羲之記
變通異訣
點不變謂之布棋畫不變謂之布筭方不變謂之斗圓
不變謂之環此則書之大病學者切宜慎之
唐太宗筆法訣
夫欲攻書之時當收視反聽絶慮凝神心正氣和則契
於玄妙心神不正字則欹斜志氣不和書必顛覆同魯
廟之器虚則欹滿則覆中則正正者冲和之謂也
大抵銳豎則鋒正鋒正則四面勢全次實指指實則節
力均平次虚掌掌虚則運用便易
為點必收貴堅而重
為畫必勒貴澁而遲
為擊必勍掠貴險而勁
為豎必努貴戰而雄
為戈必潤貴遲凝而不顧
為環必郁貴戚鋒而摠轉
為波必磔貴三折而遣毫
側不得平其筆
勒不得卧其筆須筆鋒先行
努不宜直直則失力
趯須存其筆鋒得而出
策須仰策而收
掠須筆鋒左出而利
啄須卧筆而疾掩
磔須戰筆外發得意徐乃出之
大點要作稜用忌於圓平貴於通變合筆處策羊字是
也
合勒處勒士字是也
凡横畫並仰上覆收士字是也
三須解磔上中下仰不覆春主字是也凡畫宜變通者
悉用之
合掠印掠戶乎是也
彡乃形影字右邊不可一向為之須背下撇之
父須上磔衂鋒下磔放出不可雙出
多是四擊一縮二三亦縮四須出鋒
巧在乎躪磔則古秀而意深拙在乎輕浮則薄俗而直
致以採摭菁英芟薙蕪穢庶近乎翰墨脱專執自賢闕
于師授則衆病鋒起衡鑑徒懸于闇矣
唐范陽盧雋臨妙訣
吳郡張旭言自智永襌師過江楷法隨渡永襌師乃羲
獻之孫得其家法以授虞世南虞傳陸東之陸𫝊子彦
遠彦遠僕之堂舅以授余不然何以知古人之詞云耳
雋按永禪師從姪纂及孫渙皆善書能繼世張懷瓘書
斷稱上官儀師法虞公過於纂矣張志遜又纂之亞是
則非獨專於陸也王叔明書後吕又云虞禇同師於史
陵陵蓋隋人也旭之𫝊法蓋多其人若韓太傅滉徐吏
部浩顔魯公真卿魏仲庠又𫝊蔣陸及從姪野奴二人
予所知者又𫝊清河崔邈邈𫝊禇長文韓方明徐吏部
𫝊之皇甫閱閱以柳宗元員外為入室劉尚書禹錫為
及門者言柳公常(闕)五柳𫝊方少卿直温近代賀
拔式(闕)馬璋李中丞戎子方皆得名者蓋書
非口𫝊手授而云能知未之見也小子蒙昧常有心焉
而良師不遇歲月久矣天機懵然因取翰林隱術右軍
筆勢論徐吏部論書竇臮字格永字八法勢論刪繁選
要以為其篇繫辭言智者觀其彖辭思過半矣倘學者
殫思於此鍾繇羲獻誠可見其心乎
第一用紙筆
第二認勢
第三裹束
第四真如立
第五草如走
第六上稀
第七中勻
第八下齊
用筆之法拓大指擫中指歛第二指拒名指令掌心虚
如握印此大要也
凡用筆以大指節外置筆令動轉自在然後奔頭微拒
奔中中鈎筆拒亦勿令太緊名指拒中指小指拒名指
此大要也皆不過雙苞自然虚掌實指永字論云以大
指拓頭指鈎中指此蓋言單苞者當然必須氣脉均勻
拳心須虚則轉側圓順腕須健起粘紙則輕重失准把
筆淺深在去紙遠近遠則浮泛虚薄近則揾鋒體重
用水墨之法水散而墨在迹浮而稜斂事若自然紙剛
則用軟筆策掠按拂制在一鋒紙柔用硬筆充努鈎磔
順成在紙純剛如以錐畫石純柔如以泥洗泥既不圓
暢神格亡矣畫石及壁同紙剛例蓋其相得也
書意
梁武帝觀鍾繇書法十二意
平謂横也直謂縱也均謂間也
密謂際也鋒謂端也力謂體也
輕謂屈也决謂牽制也補謂不足也
損謂有餘也巧謂布置也稱謂大小也
字外之奇文所不書世之學者宗二王元常逸迹曾不
睥睨羲之有過人之論後生遂爾雷同元常謂之古肥
子敬謂之今瘦今古既殊肥瘦頗反如自省覽有異衆
說張芝鍾繇巧趣精細殆同機神肥瘦古今豈易致意
其迹雖少可得而推逸少至學鍾書勢巧形密及其獨
運意疎字緩譬猶楚音習夏不能無楚過言不悒未為
篤論夫子敬之不迨逸少猶逸少之不迨元常學子敬
者如畫虎也學元常者如畫龍也余雖不習偶見其理
不習而言心慕之效與聊復自計以補其闕非欲明解
強以示物也儻有巧思思盈半矣
唐顔真卿述張長史筆法十二意
余罷秩醴泉特詣東洛訪金吾長史張公旭請師筆法
長史於時在裴儆宅憩止已一年矣衆有師張公求筆
法或有得者皆曰神妙僕頃在長安師事張公竟不蒙
𫝊授使知是道也人或問筆法者張皆大笑而對之使
草書或三紙或五紙皆乘興而散竟不復有得其言者
余自再遊洛下相見眷然不替僕因問裴儆足下師敬
長史有何所得曰但得書絹素屏數本亦嘗論諸筆法
惟言倍加工學臨則書法當自悟爾僕自停裴儆宅月
餘因與裴儆從長史言話散却回向長史請曰僕既承
几丈奬誘日月滋深夙夜工勤耽溺翰墨雖四遠流揚
自未穏洽得聞筆法要訣則終為師學以冀至於能妙
豈任感戴之誠也長史良久不言乃左右盻視拂然而
起僕乃從行歸東竹林院小堂張公乃當堂踞牀坐命
僕居乎小榻乃曰筆法玄微難妄𫝊授非志士高人詎
可言其要妙也書之求能且攻真草今以授子可須思
妙乃曰夫平謂横子知之乎僕思以對曰嘗聞長史九
丈每令為一平畫皆須縱横有象此豈非其謂乎長史
乃笑曰然又曰夫直謂縱子知之乎曰豈不謂直者必
縱之不令邪屈之謂乎長史曰然又曰密為際子知之
乎曰豈不謂築鋒下筆皆令宛成不令其疎之謂乎長
史曰然又曰均為間子知之乎曰嘗蒙示以間不容光
之謂乎長史曰然又曰鋒為末子知之乎曰豈不謂末
以成畫使其鋒健之謂乎長史曰然又曰力為骨體子
知之乎曰豈不謂趯筆則點畫皆有筋骨字體自然雄
媚之謂乎長史曰然又曰輕為曲折子知之乎曰豈不
謂鈎筆轉角折鋒輕過亦謂轉角為闇過之謂乎又曰
決為牽制子知之乎曰豈不謂牽掣為撆决意挫鋒使
不怯滯令險峻而成以謂之決乎長史曰然又曰補謂
不足子知之乎曰嘗聞於長史豈不謂結搆點畫或有
失趣者則以别點畫旁救之謂乎長史曰然又曰損謂
有餘子知之乎曰嘗蒙所授豈不謂趨長短筆長使意
氣有餘畫若不足之謂乎曰然又曰巧為布置子知之
乎曰豈不謂欲書先預想字形布置令其平穏或意外
字體令有異勢是謂之巧乎曰然又曰稱謂大小子知
之乎曰嘗聞教授豈不謂大字促之令小小字展之使
大兼令茂密所以為稱乎長史曰然子言頗皆近之矣
夫書道之妙煥乎其有旨焉字外奇妙凡庸不能辨言
所不能盡世之學者皆宗二王元常頗存逸迹曾不睥
睨筆法之妙遂爾雷同元常謂之古肥子敬謂之今瘦古
今既殊肥瘦頗反如自省覽有異衆說張芝鍾繇功趣
精細殆同神機肥瘦古今豈異致意真迹雖少可得而
推逸少至於學鍾勢巧形密及其獨運意疎字緩譬楚
音習夏不能無楚過言不悒未為篤論又子敬之不逮
逸少猶逸少之不逮元常學子敬者畫虎也學元常者
畫龍也余雖不習久得其道不習而言心慕之效倘著
巧思思過半矣子其勉之工若精勤悉自當為妙筆真
卿前請曰幸蒙長史九丈𫝊授用筆之法敢問攻書之
妙何如得齊於古人張公曰妙在執筆令其圓暢勿使
拘攣其次識法謂口𫝊手授之訣勿使無度所謂筆法
也其次在於布置不慢不越巧使合宜其次紙筆精佳
其次變法適懷縱拾掣奪咸有規矩五者備矣然後能
齊於古人曰敢問長史神用筆勢之理可得聞乎長史
曰予𫝊授筆法得之於老舅念遠曰吾昔日學書雖功
深奈何迹不至殊妙後聞於禇河南曰用筆當須如印
印泥思久不悟後於江島遇見沙地平淨令人意悦欲
書乃偶以利鋒畫而書之其勁嶮之狀明利媚好自兹
乃悟用筆如錐畫沙使其藏鋒畫乃沉着當其用筆常
欲使其透過紙背此功成之極矣真草用筆悉如畫沙
點畫净媚則其道至矣如此則其迹可久自然齊於古
人但恐此理以專想功用故其點畫不得安動子其書
紳予遂銘謝逡巡再拜而退自此得攻書之妙於兹五
年真草自知可成矣
字書優劣體意
古今書體不一有古文(黃帝史倉頡觀鳥迹制字號曰古文古文别十三若龜書科斗)
(之類)有籀書(周宣王時史籀所作謂之大篆大篆之别十二若殳書鳥書之類)有小篆(李斯)
(刪古文復及篆之籕書為之小篆之别也如垂露倒薤之類)有隸書(程邈作秦朝用篆奏事繁多即)
(令隸人佐書謂之隸書之别則今龍爪虎爪書之類)其後有八分(秦上谷王次仲作)有飛
白(漢蔡邕作)有行書(漢劉德昇作)有草書(漢史游作號急就其别有四如章草書一筆書)
(草書之類)然較其優劣篆籀八分失之太難行書草書失之太
易可為萬世行者惟隸書自漢晉以來工於隸體未
有如鍾索衛之筆法也雖然周之保氏教國予以六書
(象形會意指事諧聲轉注假借)既教之小學使辯其為書之形必教之
大學使通其書之意是以揚雄作纂訓許慎作說文皆
所以發明保氏之法至禇遂良之工楷隸虞世南之為
世秘柳公權之聚媚顔真卿之遒婉王羲之之隸書徐
浩之草隸雖其筆法之工而性命之理道德之義蔑然
無聞若夫因止戈為武以知武之非已功如楚子因反
正為乏以知酆舒之必可伐如晉伯宗因三蟲食皿為
蠱如毉和知晉侯之疾因亥有二首六身史趙知絳老
人所生日數之積皆因字通其意不然魯魚相承無有
正訛君子奚取為
書志
宋王愔古今文字志目
(唐張彦遠云未見此書惟見其目今具錄其目)
上卷古書三十六種
古文篆大篆象形科斗篆
小篆刻符篆摹篆蟲書
隸書署書殳書繆書
鳥書尚文大篆鳳書魚書
龍書麒麟書龜書蛇書
仙人書雲書芝英書金鎖書
十二時書懸針書垂露篆倒薤書
偃波書蚊脚書草書行書
楷書藁書填書飛白書
古今小學(三十七家一百四十七人)書勢五家
中卷秦漢五十九人
李斯程邈胡敬叔趙高
司馬相如張敞嚴延年漢元帝
史游劉向孔光爰禮
揚雄陳遵杜林劉睦
衛宏劉當曹喜杜度
王次仲班固徐幹賈逵
賈魴尤姬許慎崔瑗
唐宗曹夀崔寔尹珍
羅暉趙襲張超皇甫規妻
李巡蔡邕張芝蘇班
劉德昇師宜官姜羽梁宣
張昶梁鵠張(闕)毛弘
左伯魏武帝邯鄲淳衛覬
鍾繇張昭蘇林張楫
胡昭杜恕諸葛融
下卷魏晉五十八人
韋誕張緝郭伯通韋熊
來畋鍾會諸葛瞻皇象
何曾傅玄韋弘辛曠
魏徵陳暢楊肇岑泉
張弘朱育江偉司馬攸
孫皓杜預滿爽楊經
吕忱衛恒衛宣裴興
索靖牽秀李韞向泰
裴邈張炳張越羊忱
荀輿王&KR1561;李式羊固
辟閭訓王導庾翼王濛
衛夫人李廞王怡劉劭
王脩王洽王羲之張彭祖
謝安郄愔任静王獻之
王珉桓玄
唐舒元輿玉筯篆志
秦丞相李斯變蒼頡籀文為玉筯篆體尚太古謂古若
無人當時議書者皆輸伏之故拔乎能成一家法式歴
兩漢三國至隋氏更八姓無出右者嗚呼天意謂篆之
道不可以終絶故受之以趙郡李氏子陽冰陽冰生皇
唐開元天子時不聞外奬躬入篆室獨能融一千年而
與秦斯相見可謂能不孤天意矣當時得議書者亦皆
輸伏之且謂之其格峻其力猛其功偹光大於秦斯百
倍矣此直見上天以字寳瑞吾唐矣不然何綿更姓氏
而寂寞無人予道不攻篆而識其點畫常有意求秦丞
相真蹟會秦丞相去久聞其有八字刻在荆玉其洪碑
樹在嶧山巔今荆璧為璽飛上天矣固不可得而見也
洪碑者留在人間往往有好事者躋顛得見予亦嘗聞
得去嶧山道路異日將裹足觀之未去間行長安會同
里客有得陽冰真蹟遺在六副素上者遂請歸客堂張
之見蟲蝕鳥步痕蹟若屈鎪石陷入室壁霜畫照著疑
龍蛇駭解鱗甲活動皆欲飛去齊目視之分明見文字
之根植吾堂中然後知向之議陽冰也謂同於斯吾雖
未登嶧山觀此可以信其為深於篆者言之也試以手
拂拭其烟顔塵容侵暴日久攝披折裂玉筯欲折予以
䙝慢讓其主主曰此易致耳豈當其如是愛耶予曰今
世人以重秦斯之蹟非能盡辯别之以其秦古以斯邈
矣向使秦斯與子比肩子能賞之乎曩吾尚欲苦辛登
嶧山之巔縮在予掌握中今且獨不為子貴子不過生
於唐而得與冰同為唐人吾知冰殁二三十年其蹤蹟
流於人間固不甚少得為子目數見故易之若此使冰
生於秦時子又安得造次而見遺塵也是子賤目也世
人皆然吁嗟冰既即世是字寳入地矣後人思之孜孜
求之今且遭不知者忽易想生筆下日有新蹟固為門
戶見覩之物矣冰雖欲求沽售不獨棄為糞土必遭其
詬怒也主人聞之其愧色見於顔眉間欲卷而退知其
退也必因循而不信強止留之引筆書其行下志之以
保明其為字寳也不謬詞曰斯去千年冰生唐時冰復
去矣後來者誰後千年有人誰能待之後千年無人篆
止於斯嗚呼主人為吾寳之
書苑菁華卷十九
