書苑菁華卷九
宋陳思撰
述書賦上(論周至唐一十三代工書史籀等二百七人署証徐僧權等八人印記太平公主等)
(十一家述作梁武帝等十一家徵求寶翫韋述等二十六人利通貨易穆聿等八人)
前檢校刑部員外郎竇泉撰(按墨池編作竇臮此作竇)
(泉後竇蒙跋稱其字靈長按靈長二字出江賦於泉意近當作泉是賦内印記一段有並鑱竇)
(泉注云臮范陽功曹然則臮乃另一人也)
檢校國子司業竇蒙注
古者造書契代結繩初假逹情浸乎競美自時厥後迭
代沿革樸散務繁流源遂廣漸備楷法區别妍蚩洎于
我唐天寶末國有寇難府庫傾覆散墜閭閻既而興復
京都所司徵購得其歸者盖寡矣余至德中往往偶見
祛積年之遐想駭此生之新觀雖欣鄙夫之幸遇實為
吾君之痛惜恨沉草莽上逹無階因記彼而衒求願沽
諸而善價然為監臨動静公私貿遷徒暫披玩終歸他
夫今記前後所親見者并今朝自武德以來迄于乾元
之始翰墨之妙可入品流者咸亦書之(周一人史籀秦一人李斯漢二)
(人蔡邕杜操魏五人韋誕虞松司馬師司馬昭鍾會吳二人皇象賀劭晉六十三人齊獻王元帝成帝康帝孝)
(武帝武陵王會稽王楊肇山濤嵇康張翰蔡克顧榮劉琨孔侃孔瑜陶侃熊遠應詹卞壼劉超謝藻庾亮庾懌)
(庾翌庾凖郗鍳郗愔郗曇郗超郗儉之郗恢謝尚謝奕謝安王導王劭王珉王羲之王獻之王廞王濛王述卞)
(潭何充劉納劉琰張澄劉璞張翌桓温桓玄江淮洸嘉劉懷之劉厥范汪范寗諸葛長民劉穆之温放之楊羲)
(宋挺宋二十五人武帝文帝孝武帝明帝南平王海陵王謝靈運謝方明張茂度張永羊欣孔林之薄紹之王)
(敬弘王思玄顔峻拒護之駱簡蕭思話龐秀之巢尚之裴松之徐爰江僧步賀道力齊十五人齊高帝武帝竟)
(陵王禇淵禇賁徐孝嗣王僧虔王松王志王儉劉闕顧中光胡楷之徐希秀張融梁二十一人武帝簡文帝邵)
(陵王孝元帝蕭確蕭子雲王克陸果任昉傅時宋奕王籍殷鈞阮妍王襄蕭時庾肩吾陶弘景江奮周弘讓范)
(懷鈞陳二十一人武帝文帝殤帝沈后新蔡王廬陵王永陽王桂陽王釋智永智果江摠徐陵沈君理袁憲毛)
(喜蔡景歷蔡微顧野王戴知道謝嘏賀朗北齊一人劉珉隋五人劉元平房彥謙盧昌衡趙文深趙)
(孝逸唐四十五人神堯皇帝文武聖皇帝則天武后睿宗開元皇帝漢王元昌岐王元範李懷琳歐陽詢歐陽)
(通虞世南虞纂虞渶禇遂良陸柬之薛穆房玄齡殷仲容王知敬王紹宗孫過庭張旭賀知章徐嶠之徐浩李)
(造韓擇木田琦衛包蔡有璘鄭廷李權李樞李平鈞王維王縉史惟則李陽冰家舅繪夷兄明若山永璆蕭誠)
(張從申吕向長兄蒙馬氏妻劉大妹)普應親見者所言並錯綜優劣直道
公論或理盡名言即外假興諭雖闕標舊品而奉寄斯
文刊訛誤于形聲定目存于指掌其所不覩空居名額
并世所傳榻者不敢憑準一皆略焉其詞曰
嘗考古而閱史病賤目而貴耳述勛庸而任人揮翰墨
而由己則知親矚延想而見君子量風雅之足憑奚卷
舒之能已古猶今也斯得美矣雖六藝之末曰書四民
之首曰士書資士以為用士假書而有始豈得長光價
于一朝貌榮名于千里(王羲之書蕺山姥作角扇五字字索百錢人競買去梁元帝書)
(亦云千里之外見者以為能矣)篆則周史籀秦李斯漢有蔡邕當代稱
之俱遺芳刻石永播清規籀之狀也若生動而神憑通
自然而無涯遠則虹紳結絡近則瓊樹離披斯之法也
馳妙思而變古立後學之宗祖如殘雪滴溜映朱檻而
垂冰蔓木含芳貫綠林以繩直伯喈三體八分二篆棨
戟彎弧星流電轉纖逾植髮峻極層巘周及漢之三賢
余目驗之所先石雖貞而云亡紙可寄而保傳(史籀周宣王時)
(史官著大篆教學童岐州雍城南有周宣王獵碣十枚並作鼔形上有篆文今見打本吏部侍郎蘇勖叙記卷)
(首云世咸言筆蹟存者李斯最古不知史籀之迹近在關中即其文也李斯上蔡人終秦丞相作小篆書嶧山)
(碑後其石毁失士人刻木代之於斯石上本差稀又至德中安史敗後四從弟沼于河陽清水渠下得傳國璽)
(其文曰受命于天既壽永昌點畫皆𨼆起作龍鳥側文小篆曰魏所受漢傳國璽背上蟠螭一角折鼻尖有黃)
(疵瑕按驗漢牒乃無差舛云斯所書蔡邕字伯喈陳留毁人終後漢左中郎將今見打本三體石經四紙石既尋)
(其本最稀惟後雋及光和等碑時時可見)草分章體華啟伯度時君重而立
名自我行而作故掣波循利創質畜怒(杜操字伯度京兆人終後漢齊)
(祠章帝貴其蹟詔上章表故號章草)魏之仲將奮藻獨步或迸泉湧溢或
錯玉班賦跡遺情忘契入神悟然而負才藝履危懼膏
明自煎鬢髮改素生非其代庸惜不遇名微格高復見
叔茂體裁簡約肌骨豐嫭如空凝斷雲水泛連鷺(韋誕字仲)
(將京兆人終魏光禄大夫時凌雲臺或先設釘榜明帝使誕坐籠以轆轤引上就書去地至十五丈及下鬢髮)
(皓然虞松字叔茂會稽人終魏中書令大司農)挹子元之瓌蹟高子上之雄神
量藴文儒才苞古真或寄詞逹禮任道懷仁或仰則鍾
繇平視衛臻如晴郊駟馬維岳降神(司馬師字子元河内人終魏錄尚書)
(事大司馬忠武公及炎受禪追尊曰景皇帝弟昭字子上終魏相國錄尚書事封文王追尊文皇帝)觀士
季之軌轍審鍾家之超越將遺古而偕能與象賢而蹈
拙如後生之可畏實氣盖于前哲(鍾會字士季隸州人繇子終魏征西將軍)
吳則廣陵休明朴質古情難以窮真非可學成似龍蠖
蟄啟伸盤復行(皇象字休明廣陵人終侍中吳青州刺史)賀氏興伯同時異
體瘠而不疎逸而寡禮等殊皇賀品類兄弟(賀邵字興伯吳興人)
(終吳太子太傅)司馬氏之受禪炎為帝祖偉哉齊王手蹟目覩
翰墨之外仁賢是優重則突兀嵩華輕則參差斗牛(司馬)
(攸字大猷文帝第二子武帝弟封齊獻王官至侍中大司馬)逮乎龍化東遷景文興
嗣天然俊傑毫翰英異元帝之用筆可觀世踰之呈規
仰似如發硎刀虎駭鴞眙懦夫喪精劒客得志(元帝諱睿字景)
(文東朝中興之主當東遷謠曰三馬浮渡江一馬化為龍即其人也)成帝則生知草意穎
悟通諳光使畏魄青疑過藍勁力外與古風内含若雲
開而乍覩晴日泉落而懸歸碧潭(成帝諱衍字世浪元帝孫明帝子)康
帝則幼少閒慢迥出凡境駟馬安車不尚馳騁(康帝諱岳字世)
(同成帝弟)真率孝武不規不矩氣有餘高體無所主若露滋
蔓草風送驟雨(孝武皇帝諱曜字昌明簡文子)赳赳道叔遠淳邇俗全
姓名而孰多議風度而不足元子憚其威武吾徒遵其
軌䠱(武陵王晞字道叔明帝弟)道子雅薄綿密纖潤露輕藏沉假曲
躡峻猶尺水之含衆魚小山之擬萬仞(會稽王道子孝武帝子)季
初則𨼆姓名展纖勁寫榻共傳賞能交盛猶踞牙鈎爪
越超陷井(楊肇字季初榮陽人晉荆州刺史)巨源正書朴略仍餘染翰
忘筌寄情得魚若拔賢草澤匿銳茅廬(山濤字巨源河内人晉侍中司)
(徒)叔夜才高心在幽墳允文允武令望令聞精光照人
氣格凌雲力舉巨石芳逾衆芬(嵇康字叔夜譙國人晉中散大夫)季膺
有聲古貎磅礴雖無名驗攀附張索如凝陰斷雲垂趐
一鶚(張翰字季鷹吳郡人晉大司馬)子尼簡約片月孤峯千歲之下森
森古容(蔡克字子尼陳郡人晉成都王掾子謨過江食蟹遇毒者本朝尚書僕射)彦先尚質
無而不有崆峒之上世俗誰偶(顧榮字彦先吳郡人晉驃騎將軍)越石
偉度粃糠翰墨乃如不伐樹而愛人示問鼎而在德(劉琨)
(字越石中山人晉太尉)敬思敬康二孔殊芳思行則輕利峭峻類
驚虬逸駿康草則古質鬱紆如落翮摧枯(孔侃字敬思會稽人晉太)
(尉孔瑜字敬康會稽人晉車騎將軍)雍容士行季孟公旅肌骨閒媚精神
慢舉如辭山登朝混迹雜處(陶侃字士行秣陵人晉侍中大將軍)孝文剛
斷謹正援毫古雖拙利今稱且高如貴胄之躍駿武賁
之操刀(熊遠字孝文豫章人晉大將軍長史)思遠則藁草懸解筆墨無在
真率天然忘情罕逮猶雀羣之飛廣厦小魚之戲大海
(應詹字思遠汝南人晉鎮南大將軍)望之之草緊古而老落紙筋盤分行
羽抱如充仞多士交連雜寶(卞壺字望之濟陰人晉侍中驃騎大將軍)體大
法殊實推世瑜禀天然而自強亂帝札而見拘猶朝廷
宿舊年德相趨(劉超字世瑜瑯琊人晉衛尉零陵忠侯超手筆與元帝相類自職居近密遂絶)
(其餘外交書也)叔文法鍾纖薄精練用筆雖巧結字未善似漸
陸之遵鴻等窺巢之乳燕(謝藻字叔文會稽人晉中書侍郎)博哉四庾
茂以六郄三謝之盛八王之竒至如張骨慢轉逸足難
追斷翰蓬征拖蔓葛垂任縱盤薄是稱元規(庾亮字元規潁川人)
(晉太尉)遺古效鍾叔預高蹤雖穏密而傷浮淺猶葉公之
愛畫龍(庾懌字叔預潁川人晉衛將軍)積薪之美更覧稚恭名齊逸少
墨妙所宗善草則鷹摶隼擊工正則劒鍔刀鋒愧時譽
之未盡覺知音而罕逢其荒蕪快利彦祖為容似較狡
兔於大野任平陂之所從(庾翌字稚恭晉車騎將軍懌與翌並亮從弟庾凖字彦祖)
(希子亮將晉豫州刺史)道徽之豐茂宏麗下筆而剛决不滯揮翰
而厚實深沉等漁父之乘流鼓枻高平奕葉盛德遺能
方回重熙接翼嗣興回則章健草逸發骩廉稜若冰澤
泉湧雲奔龍騰密壯竒姿撫蹟重熙若投石援距怒目
揚眉景興當年曷云世乏正草興利脱略古法蹟因心
而謂何為吏士之所多惜森然之俊爽嗟蔑爾于中和
處約道胤家之後俊狂草勢而兄優謹正書而弟潤俱
始登于學次慙一虧于九仞(郄鍳字道徽高平人也晉太宰郄愔字方回曇字重)
(熙並鍳子愔晉司空曇晉中郎將昭字景興愔子晉臨海太守儉之字處約晉太子率更令恢字道胤晉鎮軍)
(將軍處約道胤並是曇子)謝氏三昆尚草特峻猶注飛澗之瀑溜投
全牛之虚刃逹士逸蹟乃推無奕毫翰云為任興所適能
事雅量末歸安石至夫藴虚静善草正方圓自窮禮法
拘性猶恒德之仁智應物之龜鏡恨其心懼景興書輕
子敬塞盟津而捧土損智力有餘病(謝尚字仁祖陳郡人晉散騎常侍謝)
(奕字無奕晉鎮西將軍謝安字安石尚弟晉侍中太傅安得獻之書時斷作紙夾焉)業盛瑯琊茂
弘厥初衆能之一乃草其書將已潤色前範遺芳後車
風稜載蓄高利有餘類賈勇之武士等相驚之戲魚有
子敬倫蹟存目驗以古窺今調涉浮豔尚期羽翼鴻漸
芝蘭香染與兄勝而弟負將奢也而寧儉繩繩宜爾傑
出季琰露鋒芒而豁懷傍禮樂而無檢猶摶扶摇而坐
致超峻極而非險(王導字茂宏瑯琊人晉丞相謚曰文獻公王劭字敬倫即導子晉車騎將)
(軍兄即恬洽子珉字季琰晉中書令)然則窮極奥旨逸少之始虎變而百
獸跧風加而衆草靡肯綮遊刃神明合理雖興酣蘭亭
墨仰池水武未盡善韶乃盡美猶以為登泰山之崇高
知羣阜之迤邐逮乎作程昭彰褒貶無方穠不短纖不
長信古今之獨立豈末學而能揚幼子子敬創草破正
雍容文經踴躍武定態遺妍而多狀勢由已而靡罄天
假神憑造化莫竟象賢雖知乎百中偏悟何慙乎一聖
斯二公者能智方祁氏之奚午天性近周家之文武誠
一字而萬殊且含規而孕矩然而真蹟之稱獨標俁俁
忘本世心余所不取何哉但得于書法失于背古是知
難于渾樸言可以為斵磨主矣(王羲之字逸少晉右軍將軍幼子獻之字子敬晉中)
(書令)温温伯輿亦扇真風風流之表軒冕之中骨體慢正
精彩冲融已高天然恨泛其功如承奕葉之貴胄偹夙
諷之神童(王廞字伯興即導孫薈子晉司徒左長史)粤若太原之英二子間
生仲祖慕元常之則懷祖通文獻之情方言慕而我愧
比叔文(謝藻)而此榮習所通而不及參放之(温放之)而先鳴結
束體正肆力專成猶棟梁富于合抱巧匠斵而未精(即王)
(濛也)高利迅薄連屬欹傾猶鳥避羅而四側泉激石而分横
(即王述也王濛字仲祖太原人晉金紫光禄大夫王述字懷祖太原人晉尚書令盖田侯)若夫反古
不忘我推世康似無逸少而禀元常猶落太階之蓂莢
掇祕府之芸芳(丁潭字世康會稽人固孫彌子晉散騎常侍)次道淳實寡于
風彩自是雄姿翰墨具在如士大夫之京華遊處參貴
胄而膚質未改(何充字次道廬江人庾亮舅晉侍中司空)行仁靡雜惟鍾是
師悦端閒于高軌能終始于清規雖帶偏薄亦能隣幾
若鳳雛始備于五彩長松僅攀乎一枝(劉納字行仁瑯琊人晉散騎常)
(侍)真長則草含稚恭之厚茂正邇越石之羈逸輕泛森
稍穠媚藻縟落衆木于秋杪狎羣鷗于水曲(劉琰字真長沛郡人)
(晉丹陽尹)國明勵躬鍾氏餘風壯利纖薄守雌知雄如道門
之子仙路時通(張澄字國明吳郡人加之子晉光禄大夫)猗與子成徇蹟過
名正隸敦實藁草沉輕元常高風雖疎復呈猶不考擊
之鐘鼓含律吕之音聲(劉璞字子成南陽人晉光禄勲即得道南岳魏夫人子夫人魏)
(舒女父義晉河内修武令)君祖馳馭藝忝令譽窮正驗草而罕逮其
能作偽亂真而未可為據正企鍾而攸邈草師王而莫
著與夫敬仁道羣(王修江灌)或拔茅以連茹猶銳意鵬舉致
身鷹翥(張翌字君祖下邳人晉東海太守時穆帝令翌寫王右軍手表帝自批後右軍殆不能别久乃)
(悟曰小人幾欲亂真)元子正章厚而不倫若遺翰墨猶帶真淳似
山林之樂道非玉帛之能親(桓温字元子譙國人彛子晉丞相大司馬南郡宣武)
(公)敬道耽玩銳思毫翰依憑右軍志在凌亂草任逸而
有度正疎澁而猶憚如浴鳥之畏人等驚波之泛岸(桓玄)
(字敬道温子歴晉義興太守自署丞相僣號曰楚)道羣閒慢氣格自充始習新
制全移古風與伯輿之合極(王廞)若子敬之童蒙猶富禮
樂之世胄備神彩于厥躬(江灌字道羣陳留人晉侍中中護軍)長茂章勢
既捷而疎慕王不及獨斷所如猶鷙鳥擊搏而失中因
蹭蹬于古墟(沈嘉字長茂吳郡人晉興與太守)元寶剛直兩王之次骨
正力全軌範宏麗凌突子敬病于輕肆同變武而習文
若訪龍而得驥(劉瓌之字元寶沛國人晉御史中丞義城伯)季舒纖勁循古
有禮遇稀難評惟署一啟(劉廞字季舒會稽人晉光禄大夫)順陽筆精
我見玄平近瞻元常俯視國明(張澄)利且掩薄能多似生
如班輸之運斧乏棟樑以輕營(范汪字元平順陽人晉安北將軍)武子
正筆頗全古質去凡忘精任樸不失猶高人之與釋子
志由道而秉律(范寗字武子注子晉中書侍郎)長民則全效子敬便于
性分宏逸生于天機衆妙摠而獨運凌所師而小薄壯
若已而不紊猶豁其流而冰開殷其響而雷奮(諸葛長民瑯琊)
(人晉輔國將軍宣城内史)道和閒雅離古躡真慢止由德高蹤絶塵
若昂藏博逹之士謇諤朝廷之臣(劉穆之字道和東苑人晉侍中司徒)放
之率爾草捷筆力豈忘保持足見凖則猶片錦呈巧細
流不極(温放之太原人嶠子晉黃門侍郎)楊真人之正行兼淳藝之相
成方圓自我結構遺名妙舟檝之不繫混寵辱以若驚
(真人諱義弘農人)宋珽訛緊足光利用習古者或以為輕日新
者必因而重猶樸散而分形器務成而立賦頌(宋珽廣平人晉)
(相府參軍)宋武德輿法含古初見答道和之啟未披有位之
書觀其逸毫巨麗載兆虎變高躅莫究其涯雄風於焉
已扇猶金玉鑛璞包露貴賤(劉裕字德輿彭城人翹子晉太尉中書監封宋公後)
(受禪稱宋武帝)皇矣文帝天知正隸舉已逹于縱横攀王媚於
緊細向精專而習熟幾可與之興替尚瞻擊水之鵬摶
且並聞天之鶴唳(文帝諱義隆武帝第一子)孝武則武威戡難翰墨
馳聲雖禀訓而已高恨一簣而未成徒忌人之賢已異
及父之令名與思話而雄強追彦琳而愧恥若夷狄之
佳麗慕顔容于桃李(孝武帝諱駿字依龍武帝第三子)太宗徽音用壯
之心遺棄鄙野不無高深快突俗工匠古憐今冠柤梨
之下果怯鸞鳳之珍禽(明帝諱彧字休炳孝武帝弟)南平休元筆力
自全幼齡結構老成天然比夫鳥在鷇龍潜泉符綵卓
爾文絢粲然(南平王鑠字體元文帝第四子)休茂尚冲已工法則長于
用筆結字短于精神骨力性靈可觀運用未極猶鳬雛
鵠子初備羽翼(海陵王休茂文帝第十四子)後見三謝兩張連輝並
俊若夫小王風範骨秀靈運快利不拘威儀或擯猶飛
湍激天電注雷迅(謝靈運陳郡人宋時中祕書監)方明寬和𨼆媚且潤
如幽閒女德禮教士胤(謝方明陳郡人惠連父宋會稽太守)茂度逸翰景
初清規或大言而峻薄(景初對文帝云且恨二王不得臣之體)或寡譽而
拙竒(王僧虔書用拙筆以自容)並心輕兩王蹟及宗師擬鶴鳴而子
和殊鯉退而學詩(張茂度吳郡人敞子宋會稽太守張永字景初茂度子宋征西將軍)敬
元則親得法于子敬雖時移而間出手稽無方寸敏奥
術磅礴而不忘本分縱横而粗得師骨遇得合時彷彿
唐突猶圖騏驥而莫展素真仙而非實爾後王羊謬同
衆靡餘風彦琳敬叔允執厥中孔則愈于緊速病于枯
偏超舉之餘窺羊及肩猶蓬瀛心想濩武風傳競其風
利又覩薄氏纖圓克成骨力猶稚精彩潤密乃誠莫二
掩友凌師抑亦其次雖鍮無金價而珉實玉類(羊欣字敬元太)
(山人不疑子宋中散大夫與立通護同受獻之筆法所言王羊謬同諺云買王得羊不失所望言虚也孔琳之)
(字彦林會稽人宋太常卿薄紹之字敬叔丹陽人宋給事中與羊孔並師二王)淮水茂族敬弘
不墜故朝餘風翰墨兼至既約古而任逸亦遺能而獨
駃猶剏埏植于昔人全朴略而成器(王敬玄瑯琊人導孫宋侍中左光禄)
(大夫)蔓衍枝𣲖思玄不忘穏厚而無法度淳和而蓄鋒芒
猶君子自適順時行藏(王思玄瑯琊人宋南康太守)顔氏儒門士遜
墨妙大令典則中散氣調薄首孔肩體格惟肖如驚絃
履險避地膺峭(顔峻字士遜瑯琊人延之子宋右將軍東揚州刺史)桓公護之神
凝筆遲富雅景乏士規猶門寒道高衣薜言詩(桓護之子彦宗)
(洛陽人宋寧翔將軍)翩翩正祖恭已法則師資小王深入閫域安
知逸氣未詳筆力猶驥異真龍紫非正色(駱簡字正祖丹陽人宋鉅)
(野令)思話錦密緩步娉婷任情工隸師羊過青似鳬鷗鴈
騖游戲沙汀(蕭思話蘭陵人宋征西將軍丹陽尹)二王變古法有所屬兢
兢秀之斂翰謹束如仙童樂静不見可欲(龐秀之宋江州將軍)仲
遠循常由衷邇俗企彦琳之墻仞遵茂度之軌躅豈聞
一而得三同出吳而入蜀(巢尚之字仲遠魯國人宋寧翔將軍)世期旁通
掘強斷利參方回(郄愔)之章法得敬元(羊欣)之草意匪庖丁
之解牛同君子之不器(裴松之字世期河東人宋散騎常侍大中大夫)長玉靡
慢神閒態穠荷小王之偉質錯明帝之高蹤執德而風
塵不離發言而禮義攸從(徐爰字長玉瑯琊人本名瑗避傅亮諱除玉宋大中大夫)
江侯僧安捷利而乾貎兼輕媚體出多端猶廣庭之卉
木小苑之峯巒(江僧安陳留人宋太子中庶子)道力草雄圓轉不窮壯
自躬之體格瘦逸少之遺風猶立言而逍遥出世驗迹
乃夙夜在公(賀道力會稽人宋吳興令)齊高則文武英威時來運歸
挺生紹伯墨妙翰飛觀乎吐納僧虔擠排子敬昂藏鬱
拔勝草負正猶力稽牛刀水展龍性(蕭道成字紹伯蘭陵人永之子宋右)
(僕射太尉封十郡為王及受禪即位稱齊高帝)世祖宣遠象賢豈敢仰英規而
無功超筆力而有膽莫頋程式率由胸襟能騁逸氣未忘
童心若横波束薪泛濫淺深(武帝諱熙字宣遠高帝長子)子良則能
知未善心遠蹟邇家風若遺古則翻鄙雖有力而無體
將從真而自美猶土階茅茨儉德之始(竟陵王子良武帝子)彦回
無節華翰亦爾决利不拘足用而已如拔楓柳抑亦把
梓(禇淵字彦回河南人宋末與高帝同堂樞密後齊臺逮以佐命功受司徒中書監)蔚先忠良
自我名揚老成不虧和雅允藏若窮𨼆肥遯志傲侯王
(禇賁字蔚先淵之子齊秘書監因父憂免職使不仕時人以為恥父失節于宋室遂爾屏營)非禮不
言從容始昌如碩德君子道義難亮而盛德有素筆精
源長(徐孝嗣字始昌東海人齊太尉尚書令)簡穆父子載茂餘芳僧虔則
密緻豐富得能失剛鼓怒駿爽阻圓任強然而狀高氣
全耿介鋒芒發卷伸紙滿目輝光才行兼而雙絶名實
副而特彰如運籌决勝威震殊方伯寶次道並資義訓兄
則雜而外兼禀家君于已分弟則纖薄無滯過庭益俊
並能寬門墨妙逸速毫奮比逹士與君子人不知而不
愠仲寶同夫季舒署名莫窺墻仞(王僧虔瑯琊人曇首子齊尚書令簡穆公)
(王慈字伯寶王志字次道並僧虔子慈齊侍中冠軍弟志齊侍中吏部尚書王簡字仲寶僧綽子齊尚書)茂
謙則壯而不密騁志恒俗輕師模任縱欲如勇夫格獸
徑越林麓(劉撝字茂謙彭城人齊太子洗馬御史中丞)寶光諧之同調合韻
差池去就羽翮齊振依蕭附王(道成僧虔)俱曰慕藺論骨氣
而胡壯驗精神而顧峻猶岸柳之先春得地連于河潤
(顧保光吴郡人齊司徒右西掾胡諧之南昌人齊度支尚書)希秀之蹟敬叔之倫(薄紹)
(之)正則謹促有度草則拘檢靡伸如儉德君子清朝士
人(徐希秀瑯琊人齊驍騎將軍)思光逸才揮翰無滯超寶光之力從
僧虔之制越恒規而涉往出衆格而靡繼如塞路蓬轉
摩霄鳶唳(張融字思光吳郡人齊司徒左長史)梁則高祖叔逹恢弘厥躬
泯規矩合童蒙文勝質而辭寡明察衆而理窮猶巧匠
琢玉心愜雕蟲(蕭衍字叔逹蘭陵人順之子齊左僕射征東將軍封梁主及受禪即位稱梁武)
(帝)簡文慕鍾不瑕有害傲景喬而含古(蕭子雲)肩邵陵而
去泰(簡文帝諱綱字世替武帝第三子)世調則氣吞元常若置度内方
之惠逹(蕭特)旨趣猶昧擅時譽而徒高考遺蹤而罕逮(邵陵)
(王綸字世調武帝第六子)孝元不拘快利睢盱習寬疎于一體加緊
薄而小殊雖數君之翰墨稱天倫之友于皆可比蘭菊
殊芳鴻鴈異軀(孝元帝諱繹字世城武帝第七子)仲正則寬而壯賖而
密婆姿蹣珊綽約父質禀庭訓而徵過任天然而自逸
若衆山之連峯探仙洞而不一(蕭確字仲正綸子梁廣州刺史永安侯)景
喬則潤色鍾門性情勵已豐媚輕巧纖慢旖旎詩雖易
其國風賜豈賢于夫子猶鸞窺鏡而鼓翼虎不咥而履
尾(蕭子雲字景喬蘭陵人梁侍中國子祭酒)名劣筆捷巧逢王克通流未精
疎恢不忒猶腐儒宿士運用自得(王克瑯琊人梁尚書僕射)陸果迅
熟駛捷遺能任縱便無風稜如郊烟羽獵䎀狨奔騰(陸果)
(吳郡人梁光禄大夫揚州大中正)體雜閒利覩夫彦昇搆牽掣而無法
任胸懷而足憑猶注懸泉咽凝冰(任昉字彦昇樂安人梁吏部侍郎嘗著作)
茂遠捷銳足以自給彦和逹環迅不可及如過雨之奔
簷霤飛爆之赫原隰(傅昭字茂遠北地人梁祕書監金紫光禄大夫貞之子朱异字彦和)
(吳郡人中領軍右僕射)文海緊快勢逸氣高未忘俗格銳意標刀
猶樂成名于朝野嗤遁迹于蓬蒿(王籍字文海瑯琊人僧虔之子梁左唐令)
季和慢速風規所屬圓轉頗通骨氣未足(殷鈞字季和陳郡人梁國)
(子祭酒)文機纖潤穏正利草輭媚横流姿容美好若其抑
阮褒殷庶幾同塵似泉激溜于懸磴木垂條于晚春(阮研)
(字文機陳留人交州刺史)惟子深與惠逹總景喬之幼志俱親彿毫同
陪結字深正穏而寡力逹草寬而豐意或比父而疎省
或過師而巧媚誰與别其羅紈且欲同乎筐笥(王褒字子深瑯)
(琊人規子梁尚書僕射蕭特字惠逹子雲子梁海鹽令)肩吾通塞併乏天性工歸
文華拙見草正徒聞師阮何至遼&KR1925;使鉛刀之均鋒稱
並利而則佞(庾肩吾字子慎新子人梁度支尚書)通明高爽緊密自然擺
闔宋文峻削阮研載窺逸軌不譲真仙猶龍髯鶴頓奮
舉雲天(陶弘景字通明丹陽人𨼆居山林武帝朝謚貞白先生)彦淵氣懦任力或
滯猶翮短風高昇沉靡制(江蒨字彦淵濟陽人梁吏部侍郎)弘讓迅快
放誕可觀利疾速著輕乾若星居僻陋蔓本樛盤(周弘讓汝)
(南人弘正弟)蠢蠢懷約任已作制若孤陋儒生辛勤一藝(范懷約吳)
(郡人梁東宫侍書)
書苑菁華卷九
