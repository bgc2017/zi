書苑菁華卷十七
宋陳思撰
書歌
李潮八分小篆歌杜甫
蒼頡鳥跡既茫昧字體變化如浮雲陳倉石鼓久已訛
大小二篆生八分秦有李斯漢蔡邕中間作者寂不聞
嶧山之碑野火焚棗木傳刻肥失真苦縣光和尚骨立書
貴瘦硬方通神惜哉李蔡不復得吾甥李潮下筆親尚書
韓擇木騎曺蔡有鄰開元以来數八分潮也奄有二子
成三人况潮小篆逼秦相快劒長戟森相向八分一字直
千金蛟龍盤拏肉倔強吳郡張顛誇草書草書非古空
雄壯豈如吾甥不流宕丞相中郎丈人行巴東逢李潮
逾月求我歌我今衰老才力薄潮乎潮乎奈汝何
贈懷素草書歌李白
少年上人號懷素草書天下稱獨步墨池飛出北溟魚
筆鋒殺盡中山免八月九月天氣凉酒徒詞客滿高堂
牋麻素扇排數箱宣州石硯墨色光吾師醉後倚䋲床
須臾掃盡數千張飄風驟雨驚颯颯落花飛雪何茫茫
起来向壁不停手一行數字大如斗怳怳如聞神鬼驚
時時只見龍蛇走右盤左蹙如驚電状同楚漢相攻戰
湖南七郡凡幾家家家屏幛書題徧王逸少張伯英古
来幾許浪得名張顛老死不足數我師此義不師古古
来萬事肯天生何必要公孫大娘渾脱舞
懷素上人草書歌王邕
衡陽雙峽插天峻青壁巉巉萬餘仞此中靈秀衆所知
草書獨有懷素竒懷素身長五尺四嚼湯誦呪吁可畏
銅鉼錫杖倚閒庭班管秋毫多逸意或粉壁或綵牋滿
床絹素何相鮮忽作風時如電掣更點飛花兼散雪寒
猿飲水撼枯藤壯士拔山伸勁鐵君不見張芝昔日獨
稱覽君不見近日張旭為若顛二公絶藝人所惜懷素傳
之得真跡峥嶸蹙出海上山突兀狀成湖畔石一縱又
一横一欹又一傾臨江不羡飛帆勢下筆長聞驟雨聲我
牧此州喜相識又見草書多慧力懷素懷素不可得開
卷臨池轉相憶
同前戴叔倫
楚僧懷素工草書古法盡能新有餘神清骨疎意真率
醉来為我揮捷筆始從破體變風姿一一花開春景遲
忽為壮麗就枯澁龍蛇騰盤獸屹立馳毫驟墨刻奔洄
滿坐失聲看不及心手相思勢轉竒詭形怪状翻合宜
人人細向此中妙懷素自言初不知
同前
幾年出家通宿命一朝却憶臨池聖轉腕摧鋒增崛﨑
秋毫繭紙常相隨衡陽客舍来相訪連飲百杯神轉王忽
聞風裏度飛泉紙落紛紛如枯鳶形容脱落真如助心
思周遊在何處筆下&KR0988;看激電流字成只畏盤龍去&KR0988;
狀奔騰若轉篷飛絲歴亂如廻風長松老死倚雲壁蹙
浪相翻驚海鴻於今年少尚如此歴觀遠代無倫比妙
絶當能動鬼神崔蔡幽魂更心死
同前魯牧
吾觀開士多利用筆精墨妙誠堪重身上藝能無不通
就中草聖最天縱有時興酣發神機揮毫點墨縱横飛
風聲吼烈隨手起龍蛇迸出空壁飛連掃數行勢不絶
藤懸岩蹙生竒節劃然放縱驚雲濤或時頓挫蒙毫髮
自然宛轉無所拘大笑羲之用障圖狂来紙盡勢不盡
投筆抗聲連叫呼信之鬼神助此道墨池未盡書已好
行路談召口不容滿堂觀者罕絶倒所恨時人多笑聲
唯知賤實翻貴名觀爾向来三五字顛竒何謝張先生
同前竇冀
狂僧揮翰狂且逸獨任天機摧格律龍虎慙因點畫生
雷霆如避鋒鋩疾魚牋絹素豈不貴尺縑局蹙兒童戲
粉壁長廊數十間興来小豁胸襟氣長幼集賢豪至枕
糟藉麵猶半醉忽然絶呌三五聲滿壁縱横千萬字吳
興張老爾莫顛葉縣公孫我何謂如熊如羆不足比如
虺如蛇不足擬涵牣萬動鬼神泣狂風入林花亂起殊
形怪狀不易說就中枯燥尤驚絶邊風殺氣同慘烈崩
槎卧木爭摧折塞草遥飛大漠霜胡天亂下陰山雪性偏
能事轉新竒郡守王公同賦詩枯藤勁株愧三舍驟雨
寒猿驚一時此僧絶藝人莫測假此常為護持力連城
之璧不可量五百年知草聖堂
同前任華
我常好古竒古来草書無不知豈不知右軍與獻之雖
有壯麗之骨恨無狂逸之姿中間張長史獨放蕩而不
羈以顛為名傾動於當時張老顛殊不顛乎懷素顛懷
素顛乃是顛人謂爾從江南来我謂爾從天上来負顛
狂之墨妙有顛狂之逸才狂僧前日動京華朝騎王公
大人馬暮宿王公大人家誰不造素屏誰不塗粉壁粉壁搖
晴光素屏凝曉霜待師揮灑兮不可弭忘駿馬迎来坐
中堂金盆盛酒竹葉香十杯五杯不解意百杯以後始
顛狂一顛一狂多意氣大呌數聲起攘臂揮毫倏忽千
萬字有時一字兩字長丈二翕若長鯨撥刺動海島歘
若長蛇戍律竄深草廽環繚繞相拘連千變萬化在眼
前又如飄風驟雨相激射速碌颯拉動簷隙擲岱山巨石
以為點掣衡嶽陣雲以為畫興不盡勢轉雄惟恐天低
與地窄别有何處最可憐裊裊枯藤萬丈懸接秋水映
秋天或如絲或如髮風吹欲絶又不絶鋒鋩利於歐冶
劒堅勁渾是并州鐵時復枯燥何䄜褷忽覺隂山突兀
横翠微中有枯松錯落一萬丈倒掛絶壁蹙枯枝千魑
魅兮萬魍魎欲出不可何閃屍又如瀚海日暮愁隂濃
忽然躍出千里龍天矯偃蹇入乎蒼穹飛沙走石滿室
寒萬里颼颼西北風狂僧有絶藝非數仞高墻不足以
逞其筆勢或送花牋與絹素凝神執筆守常度别作筋
骨多情趣霏霏微微點長露三秋月照丹鳳樓三月花
開上林樹終恐絆騏驥之足而不得轉千里之步狂僧
狂僧爾雖有絶藝猶當假良媒不因禮部張公將爾来
安得聲名一日喧九垓
懷素上人草書歌(兼近謁徐廣州)蘇渙
張顛沒来二十年謂言草聖無人𫝊零陵沙門繼其後
新書大字大如斗興来走筆如旋風醉後耳熱心更兇
忽如裴旻舞雙劔七星錯落纏蛟龍又如吳生畫鬼神
魑魅睒眵驚本身鈎鎖相連勢不絶倔強毒蛇爭屈鐵西河
劒舞氣凌雲孤蓬自振惟有君今日華堂看洒落四坐
喧呼嘆佳作廻手邀子賦一章欲令美價齊鍾張琅琅
誦句三百字何以醉後顛復狂忽然告我遊南溟言祈
亞相求大名亞相書翰凌獻之見君絶藝必相知南中
紙價當日貴只恐廉泉成墨池
懷素上人草書歌釋貫休
張顛顛後顛非顛直至懷素之顛始是顛師不談經不
坐禪筋骨惟於草妙𫝊顛狂却恐是神仙有神助兮神莫
及鐵石畫兮墨須入金樽竹葉數斗餘半欹半傾山衲
温醉来把筆猛如虎彩壁素屏不問主亂拏亂抹無規
矩羅刹石上坐伍子胥蒯通八字立對漢高祖勢崩騰
兮不可止文機暗轉鋒鋩裏閃電光邊霹靂飛古
松身中旱龍死駭人心兮目怒瞋頓人足兮神辟
易乍於沙場大戰後斷槍蹶箭何狼籍又似深山怪
石上古病松枝掛鐵錫月兔落天山墨斜鑿黃金側
剉玉珊瑚枝長大如束天馬驕獰不可勒東却西南又
北倒還起斷復續忽如鄂公捉住單雄信秦王肩上搭
着棗木槊懷素師若不是星辰降瑞即必是河嶽孕靈
固宜須冷笑逸少爭得不醉罵伯英天台古山一千尺
崖崩岸折何崢嶸或細微仙衣縫綻金條垂或妍媚桃
花半紅公子醉我恐山為墨海為水天為筆兮書大地
乃能略展狂僧意長恨師不相識一見此書空歎息伊
昔張謂任華葉季良數子贈歌豈虚飾所不足者渾未
曾道着其神力石橋被燒却良玉不蝕錐畫沙兮印印
泥世人莫得知師雄名在世間清風明月一何極
張伯高草書歌釋皎然
伯英死後生伯高朝看手把山中毫先賢草律我草狂
風雲陣發愁鍾王須臾變態皆自我寫形數物無不可
閒風遊雲千萬朵驚蛇蹴蹻飛欲堕更覩鄧林花落朝
狂風亂攪何飄颻有時凝思筆空握情在寥天獨飛鶴
有時取勝筆更高意得春江萬里濤張生竒絶難再
遇草罷臨風展輕素隂慘陽嘘如有道鬼伏魑容若可
懼黃公酒壚興偏入阮籍不嗔稽亦顧長安酒牓醉後書
此日騁君千里步
陳武童子草書歌前人
書家儒子有竒名天然文章令人驚僧虔老時把筆法
孺子如今皆暗合飈飛電洒眼不及但覺草端鳴颯颯
有時作點險阻能太行片石看欲崩偶然長製濃且燥
少室孤松欹不到夏室炎炎少人歡山軒日色在欄杆
桐花飛盡子規思主人高歌興不至濁醪不飲嫌昏沉
欲翫草書開我襟龍爪狀竒鼠鬚銳冰牋白晳越人遇
王家小令草最狂為予揮洒驚騰勢
蕭鄲草書歌顧况
蕭子草書人不及洞庭葉落秋風急上林花開春露濕
花枝濛濛向水泣君見數行之洒落石上之松松上鶴
若把君書比仲將未知誰上凌烟閣
馬秀才草書歌權德輿
伯英草聖都絶倫後来學者無其人白眉年少未弱冠
落紙紛紛運纖腕初聞之子十歲餘當時時輩皆不如
猶輕昔日墨池學未許前賢團扇書絶采芳姿相點綴
冰映荷花風轉蕙三春併向指下生萬象爭分筆端勢
有時當暑如清秋滿堂風雨寒颼颼乍疑崩崖瀑水落
又見白日饑鼯愁變化縱横出新意眼看一字千金貴
憶昔謝安問獻之時人雖見那得知
䛒光太師草書歌釋貫休
雪壓千峯横枕上窮困雖多還激壯看師逸蹟兩相宜
高適歌行李白詩海上驚驅山猛燒吹斷狂烟著沙草
江樓曾見落石星幾回試發將軍砲别有寒鵰掠絶壁
提上玄猿更生力又見吳中磨角牛舞槊盤刀初觸擊
好文天子揮宸翰葉製本多堆玉案晨開冰殿教題壁
題罷紫衣親寵錫僧家愛詩自拘束僧家愛畫亦局促
唯師草聖藝偏高一掬山泉心便足
贈䛒光上人草書吳融
篆書朴隸書俗草書貴在無羈束江南有僧名䛒光紫
毫一管能顛狂人家好壁試拂揮瞬目已留三五行摘
如鈎挑如撥斜如撑廻如斡又如夏禹鎖淮神波底不
出牛難拔又如朱亥椎晉鄙袖中擡起腕欲脱有時軟
縈盈一穗秋風曳空闊有時瘦巉巖百尺枯松露槎枿
忽時風動更驚人一聲霹靂龍蛇活稽山賀老昔時傳
又聞能者有張顛上人致功應不下其奈飄飄滄海邊
河中一入天子國絡素載縑洒毫墨不繫知之與不知
便有一字千金直
贈廣利大師歌前人
化人之心固甚難自化其心更不易化人可以程限之
自化原須有其志在心為智者何人今日得之於廣利
三十年前識師初正見把筆學草書崩雲落雪萬千狀
隨手變化生空虚海北天南幾廻别每見書蹤轉竒
絶近来兼解作歌詩言語明快有骨氣堅如百鍊鋼挺
特不可屈又如千里馬脱韁飛滅沒好是不雕刻縱横
衝口發昨來示我十餘篇詠殺江南風與日乃知性是
天習由人莫輕河邊羖䍽飛天上作麒麟但日新又日
新李白非通神
賈耽虞書歌
衆書之中虞書巧體法自然歸大道不同懷素只攻顛
豈類張芝惟扎草形勢素肌骨老父子君臣相揖抱孤
青似竹更颼颼闊白如波長浩渺能方正不隳倒功夫
未至難尋奥須知孔子廟堂碑便是青緗中至寶
姚贊八分書歌
吳興姚贊能八分一點一畫若崩雲又如春水綠波紋
上有鵁鶄鸂鶒羣
修公上人草書歌史邕
真蹤草聖今古有修公學得誰及否古人今人一手書
師今書成在兩手書時須飲一斗酒醉後掃成龍虎吼
風雨驚兮魍魎走山嶽動兮龍蛇鬭千尺松枝如蠧朽
欲折不折挂巖口張旭骨懷素筋筋骨一時傳斯人斯
人傳得妙通神攘臂縱横草復真一身疑是兩人身
書詩
奉述飛白書勢岑文本
六爻開玉篆八體曜銀書飛毫列錦繡拂素起龍魚鳳
舉崩雲絶鳥驚遊霧疎别有臨池草思沾垂露餘
送顧八分文學適供吉州杜甫
中郎石經後八分盖憔悴顧侯運鑪錘筆力破餘地昔
在開元中韓蔡同贔屭玄宗妙其書是以數子至御札
早流傳揄揚非造次三人並入直恩澤各不二顧於韓
蔡内辨限工小字分日示諸王鈞深法更秘文學與我
遊蕭疎外聲利追隨二十載浩蕩長安醉高歌卿相宅
文翰飛省寺視我揚馬間白首不相棄驊騮入窮巷必
脱黃金轡一論朋友難遲莫敢失墜古来事反覆相見
横涕泗嚮者玉珂人誰是青雲器才盡傷形體病渴汙
官位故舊獨依然危時話顛躓我甘多病老子負憂世
志胡為困衣食顔色少稱遂遠作苦辛行順從衆多意
舟檝無根蔕蛟鼉好為祟况兼水賊繁特戒風颷駛崩
騰戎馬際往往殺長吏子為東諸侯勤勉防縱恣邦以
民為本魚飢費香餌請哀瘡痍深告訴皇華使使臣進
所擇進德知歴試惻𨼆誅求情固應賢愚異列
士惡苟得俊傑思自致贈子猛虎行出郊載
酸鼻
殿中楊監示張旭草書圖前人
斯人已云亡草聖秘難得及茲頗見示滿目一悽惻悲
風生微綃萬里起古色鏘鏘鳴玉動落落寒松直連山
蟠其間溟漲興筆力有練實先書臨池真盡墨俊拔為
之主暮年思轉極大知張玉俊誰並百代則嗚呼東吳
精逸氣感清識楊公拂篋笥舒卷忘寢食念昔飛毫端
不得觀酒德
觀薛稷少保書畫壁前人
少保有古風得之陜郊篇惜哉功名忤但見書畫傳我
遊梓州東遺跡涪江邊畫藏青蓮界書留金牓懸仰看
垂露姿不崩亦不蹇鬱欎三大字蛟龍深相纏又揮西
方變發地無屋椽惨淡壁飛動到今色未嗔此行叠壮
觀郭薛俱才賢不知百年後誰復来通泉
送賀監前人
鏡湖流水春始波狂客歸舟逸興多山隂道士如相見
應寫黃庭換白鵝
王右軍前人
右軍本清真蕭洒在風塵山隂遇羽客要此好鵝賓掃
素寫道經筆精妙入神書罷籠鵝去何曾别主人
貽張旭李頎
張公性嗜酒豁達無所營皓首窮草隸時稱太湖精露
頂據胡牀長呌三五聲興来灑素壁揮筆如流星下舍
風蕭條寒草滿戶庭問家何所有生事如浮萍左手持
蟹螯右手執丹經瞪目視霄漢不知醉與醒諸賓且方
坐旭日臨東城荷葉裹江魚白甌貯香秔徼禄心不屑
放神於八紘時人不識者即是安期生
醉後贈張旭高適
世上謾相識此翁殊不然興来書自聖醉後語猶顛白
髮老閒事青雲在目前牀頭一壺酒能更幾廻眠
送外甥懷素上人錢起
釋子吾家寶神清慧有餘能翻梵王字妙絶伯英書遠
鶴無前侣孤雲寄太虚狂来輕世界醉裏得真如飛錫
離鄉久寧心喜獵初故池殘雪滿寒柳霽烟疎夀酒還
嘗藥晨湌不薦魚遥知襌誦外健筆賦閒居
洛中寺北樓見賀監草書劉禹錫
高樓賀監昔曾登壁上筆蹤龍虎騰中國書流讓皇象
北朝文士嫓徐陵偶因獨見空驚目恨不同時便伏膺
唯恐塵埃轉磨滅再三珍重囑山僧
答柳柳州丈人前人
日日臨池少弄雛還思寫論詩官奴柳家新樣元和脚
且盡薑芽歛手徒
小兒弄筆不能嗔浣壁書窗且學勤聞彼夢熊猶未兆
女中誰是衛夫人
昔日傭工記姓名遠勞卒苦寫西京近来漸有臨池興
為報元常欲抗衡
送草書獻上人歸廬山孟郊
狂僧不為酒狂筆自通天將書雲霞片直至清明巔手
中飛黑電象外瀉玄泉萬物隨指顧三光為廻旋驟書
雲霮䨴洗硯山晴鮮忽怒畫蛇虺噴飯生風烟江人願
停筆驚浪恐傾船
秘書省有賀知章草題詩筆力遒徤風尚高遠
拂塵尋玩因有此作温庭筠
越溪漁客賀知章任達憐才愛酒狂鸂鶒葦花隨釣艇
蛤蜊菰菜夢横塘幾年凉月空華省一宿秋風憶故鄉
榮路脱身終自得福庭回首莫相忘出籠鸞鶴歸遼海
落筆龍蛇滿苑牆李白死来無醉客可憐神彩弔殘陽
題贈高閒上人陳陶
簷蔔花間客軒轅席上珍華江秋菡萏僧國瑞麒麟内
殿初招隐曺溪得沒塵龍蛇驚粉署花雨對金輪白馬
方依漢朱星又入秦劇談凌鑿齒清論倒波臣拂石先
天古降龍舊國春珠環合浦老劔去玉州貧鴛鷺輸黃
絹壇場遶白蘋鼎湖閒入夢金閣静通神海氣成方丈
山泉落静中獼猴深愛月鷗鳥不猜人拂檻蕭蕭竹垂
空澹澹津漢姝難覓對荆璞本来真伊傅多聯璧劉雷
競買鄰江邊有國寳時為動星辰
高閒上人善草書張祐
座上辭安國禪房志沃洲道心黃葉老詩思碧雲秋卷
軸朝廷餞書函内庫收陶欣入社叟生怯論經儔日色
簾初揭風聲筆未休長波浮海岳大點出嵩丘不絶羲
之法誰窮智永流殷勤一牋在留着看銀鈎
寄䛒光上人
筆下龍蛇自有神天池雷雨變逡廵寄言昔日不龜手
應念江頭洴澼人
送䛒光大師(師以草書應制)羅隐
禹祠分手戴灣逢徤筆尋知達九重聖主賜衣憐絶藝
侍臣摛藻許高蹤寧親久别街西寺待詔初離海上峯
一種苦心師得了不須回首笑龍鍾
草書屏風韓偓
何處一屏風分明懷素蹤雖多塵色染猶見墨痕濃&KR0988;
石奔秋澗寒藤掛古松若教臨水畔字字恐成龍
觀夢龜草書釋可朋
欲盡金鍾數斗餘動容攘臂立躊躇先教侍者濃磨墨
不揖傍人歘便書畫壯倒松横洞壑點麤飛石落空虚
興来亂抹亦成字祇恐張顛顛不如
對御書一絶釋亞栖
通神筆法得玄門親入長空謁至尊莫怪出来多意氣
草書曾悦聖明君
送八分書與友人繼以詩李建勲
跁跒為詩跁跒書不封將去寄仙都仙翁拍手應相笑
得似秦朝次仲無
書苑菁華卷十七
