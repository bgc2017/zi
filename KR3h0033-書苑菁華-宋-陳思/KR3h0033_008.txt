書苑菁華卷八
宋陳思撰
書譜
唐吳郡孫過庭撰
夫自古之善書者漢魏有鍾張之絶晉末稱二王之妙王羲
之云頃尋諸名書鍾張信為絶倫其餘不足觀可謂鍾張云
没而羲獻繼之又云吾書比之鍾張鍾當抗行或謂過之張
草猶當鴈行然張精熟池水盡墨假令寡人耽之若此未必
謝之此乃推張邁鍾之意也考其耑擅雖未邁于前規摭以
兼通故無慙于即事評者云彼之四賢古今特絶而今不逮古
古質而今妍夫質以代興妍因俗易雖書之作適以記言而
浮醨一遷質文三變馳騖沿革物理常然貴能古不乖時
今不同弊所謂文質彬彬然後君子何必易雕宫于穴處
反玉輅于椎輪者乎又云子敬之不及逸少猶逸少之不
及鍾張意者以為評得其綱紀而未詳其始卒也且元常專
工於隸書伯英尤精於草體彼之二美而逸少兼之擬
草則餘真比真則長草雖專工小劣而博涉多優摠其
終始匪無乖互謝安素善尺牘而輕子敬之書子敬常
作佳書與之謂必存錄安輒題後答之甚以為恨安嘗
問敬卿書何如右軍答云故當勝安云物論殊不爾子
敬又答時人那得知敬雖權以此辭折安所鍳自稱勝
父不亦過乎且立身揚名事資尊顯勝母之里曾參不
入以子敬之豪翰紹右軍之筆札雖復粗傳楷則實恐
未克箕裘况乃假託神仙恥崇家範以斯成學孰愈面
墻後羲之往都臨行題壁子敬密拭除之輒書易其處
私為不惡羲之還見乃歎曰吾去時真大醉也敬乃内
慚是知逸少之比鍾張則耑博斯别子敬之不及逸少
無惑疑焉余志學之年留心翰墨味鍾張之餘烈挹羲
獻之前規極慮專精時逾二紀有乖入木之術無間臨
池之志觀乎懸針垂露之異奔雷墜石之竒鴻飛獸駭
之資鸞舞蛇驚之態絶岸頽峯之勢臨危據槁之形或
重若崩雲或輕若蟬翼導之則泉注頓之則山安纖纖
乎似初月之出天涯落落乎猶衆星之列河漢同自然
之妙有非力運之能成信可謂智巧兼優心手雙暢翰
不虚動下必有由一畫之間變起伏於鋒杪一點之内
殊衂挫於毫末况云積其點畫乃成其字曾不傍窺尺
牘俯習寸陰引班超以為辭援項籍而自滿任筆為體
聚墨成形心昏擬效之方手迷揮運之理求其妍妙不
亦繆哉然君子立身務修其本揚雄謂詩賦小道壯夫
所不為况復溺思毫釐淪精翰墨者也夫潜神對奕猶
標坐𨼆之名樂志垂綸尚體行藏之趣詎若功定禮樂
妙擬神仙猶埏埴之罔窮與工鑪而並運好異尚竒之
士玩體勢之多方窮微測妙之夫得推移之奥賾著述
者假其糟粕藻鍳者挹其菁華固義理之會歸信賢逹
之兼善者矣存精寓賞豈徒然與是以東晉士人互相
陶染至於王謝之族郄庾之倫縱不盡其神竒或亦挹
其風味去之滋永斯道逾微方復聞疑稱疑得末行末
古今阻絶無所質問設有所會緘祕已深遂令學者茫
然莫知領要徒見成功之美不悟所致之由或乃就分
布於累年向規矩而猶遠圖真不悟習草將迷假令薄
解草書粗傳隸法則好溺偏固自閡通規詎知心手會
歸若同源而異𣲖轉用之術猶共樹而分條者乎加以
趣變適時行書為要題勒方富真乃居先草不兼真殆
於專謹真不通草殊非翰札真以點畫為形質使轉為
情性草以點畫為情性使轉為形質草乖使轉不能成
字真虧點畫猶可記文廻互雖殊大體相涉故亦傍通
二篆俯貫八分包括篇章涵泳飛白若毫釐不察則胡
越殊風者焉至如鍾繇隸竒張芝草聖此乃專精一體
以致絶倫伯英不真而點畫狼籍元常不草而使轉縱
横自兹已降不能兼善者有所不逮非精專也雖篆隸
草章工用多變濟成厥美各有攸宜篆尚婉而通隸欲精
而密草貴流而暢章務險而便然後凛之以風神温之
以妍潤鼓之以枯勁和之以閒雅故可逹其情性形其
哀樂騐燥濕之殊節千古依然體老壯之異時百齡俄
頃嗟乎不入其門詎窺其奥者也又一時而書有乖有
合合則流媚乖則彫疎略言其由各有其五神怡務閒
一合也感惠徇知二合也時和氣潤三合也紙墨相發
四合也偶然欲書五合也心遽體留一乖也意違勢屈
二乖也風燥日炎三乖也紙墨不稱四乖也情怠手闌
五乖也乖合之際優劣互差得時不如得器得器不如
得志若五乖同萃思遏手蒙五合交臻神融筆暢暢無
不適義無不從當仁者得意忘言罕陳其要企學者希
風叙妙雖述猶疎徒立其工求敷厥旨不揆庸昧輒效
所明庶欲弘既往之風規導將來之器識除繁去濫覩
迹明心者焉代有筆陣圖七行中畫執筆圖手貌乖舛
點畫湮訛頃見南北流傳疑是右軍所製雖則未詳真
偽尚可發啟童蒙既常俗所存不籍編錄至於諸家勢
評多涉浮華莫不外狀其形内迷其理今之所撰亦無
取焉若乃師宜官之高名徒彰史牒邯鄲淳之令範空
著縑緗暨乎崔杜以來蕭羊以往代祀緜遠名氏滋繁
或籍甚不渝人亡業顯或憑附增價身謝道衰加以縻
蠧不傳搜祕將盡偶逢真賞時亦罕窺優劣紛紜恒難
覼縷其有顯聞當代遺跡見存無俟抑揚自標先後且
六爻之作肇自軒轅八體之興始於嬴政其來尚矣厥
用斯弘但今古不同妍質懸隔既非所習又亦略諸復
有龍蛇雲露之流龜鶴花英之類乍圖真於率爾或寫
瑞於當年巧涉丹青工虧翰墨既異夫楷式非所詳焉
代傳羲之與子敬筆勢論十章文鄙理疎意乖言拙詳
其旨趣殊非右軍且右軍位重才高調清詞雅聲塵未
冺翰牘仍存觀夫致一書陳一事造次之際所在稽古
豈有貽謀令嗣道叶義方章則頓虧一至於此又云與
張伯英同學斯乃更彰虚誕若指漢末伯英時代全不
相接必有晉人同號史傳何其寂寥非訓非經宜從集
擇夫心之所逹不易盡于名言言之所通尚難行于紙
墨粗可彷彿其狀綱紀其辭冀酌希夷取會佳境闕而
未逮請俟將來今撰執使轉用之由以祛未悟執謂深
淺長短之類是也使謂縱横牽掣之類是也轉謂鈎環
盤紆之類是也用謂點畫向背之類是也方復會其數
法歸于一途編列衆工錯綜羣妙舉前賢之未及啟後學
于成規窮其根源析其枝沠貴使文約理贍迹顯心通
披卷可明下筆無滯詭詞異說非所詳焉然今之所陳
務禆學者但右軍之書代多稱習良可據為宗匠取立
指歸豈惟會古通今亦乃情深調合致使摹榻日廣研
習歲滋先後著名多從散落歴代孤紹非其效歟試言
其由略陳數意止如樂毅論黃庭經東方朔畫讃太史
箴蘭亭序告誓文斯並代俗所傳真行絶致者也寫樂
毅則情多怫鬱書畫讃則意涉瓌竒黃庭經則怡懌虚
無太史箴又縱横争折暨乎蘭亭興集思逸神超私門
誡誓情拘意慘所謂涉樂方笑言哀已嘆豈惟駐想流
波將貽嘽緩之奏馳神睢渙方思藻繪之文雖其目擊道
存尚或心迷議舛莫不強名為體共習分區豈知情動
形言取會風騷之意陽舒隂慘本乎天地之心既失其
情理乖其實原矣所致安有體哉夫運用之方雖由已
出規模所設信属目前差之一毫失之千里苟知其術
適可兼通心不厭精手不忘熟若運用盡于精熟規矩
閑于胸襟自然容與徘徊意先筆後蕭洒流落翰逸神
飛亦猶弘羊之心預乎無際庖丁之目不見全牛嘗有
好事就吾求習吾乃粗舉綱要隨而授之無不心悟手
從言忘意得縱未窮于衆術斷可極于所臨矣若思通
楷則少不如老學成規矩老不如少思則老而愈妙學
乃少而可勉勉之不已抑有三時時然一變極其分矣
至如初學分布但求平正既知平正務追險絶既能險
絶復歸平正初謂未及中則過之後乃會通會通之際
人書俱老仲尼云五十知命也七十從心故以逹夷險
之情體權變之道亦猶謀而後動動不失宜時然後言
言必中理是以右軍之書末年多妙當緣思慮通審志
氣和平不激不厲而風規自遠子敬已下莫不鼓努為
力標置成體豈獨工用不侔亦乃神情懸隔者也或有
鄙其所作或乃矜其所運自矜者將窮性域絶于誘進
之途自鄙者尚屈情涯必有可通之理嗟乎盖有學而
不能未有不學而能者也考之即事斷可明焉然消息
多方性情不一乍剛柔以合體忽勞逸而分驅或恬澹
雍容内涵筋骨或折挫槎枿外曜鋒芒察之者尚精擬
之者貴似况擬不能似察不能精分布猶疎形骸未檢
躍泉之態未覩其妍窺井之談已聞其醜縱欲搪突羲
獻誣㒺鍾張安能掩當年之目杜將來之口慕習之軰
尤宜慎諸至有未悟淹留偏追勁疾不能迅速飜效遲
重夫勁速者超逸之機遲留者賞會之致將返其速行
臻會美之方專溺于遲終爽絶倫之妙能速不速所謂
淹留因遲就遲詎名賞會非夫心閒手敏難以兼通者
焉假令衆妙攸歸務存骨氣骨氣存矣而遒潤加之亦
猶枝幹扶疎凌霜雪而彌勁花葉鮮茂與雲日而相暉
如其骨力偏多遒麗盖少則若枯槎架險巨石當路雖
妍媚云闕而體質存焉若遒麗居優骨氣將劣譬夫芳
草落葉空照灼而無依蘭沼漂萍徒青翠而奚託是知
偏工易就盡善難求雖學宗一家而變成多體莫不隨
其性欲便以為姿質直者則徑挺不遒剛狠者又崛強
無潤矜斂者弊于拘束脱易者失于規矩温柔者傷于
軟緩躁勇者過于剽迫狐疑者溺于滯澁遲重者終于
蹇鈍輕瑣者染于俗吏斯皆獨行之士偏玩所乖易曰
觀乎天文以察時變觀乎人文以化成天下况書之為妙
近取諸身假令運用未周尚虧工于祕奥而波瀾之際
已濬發于靈臺必能傍通點畫之情博究始終之理鎔
鑄蟲篆陶鈞草隸體五材之並用儀刑不極象八音之
迭起感會無方至若數畫並施其形各異衆點齊列為
體互乖一點成一字之規一字乃終篇之凖違而不犯
和而不同留不常遲遣不恒疾𢃄燥方潤將濃遂枯冺
規矩于方圓遁鈎繩于曲直乍顯乍晦若行若藏窮變
態于毫端合情調于紙上無間心手忘懷楷則自可背
羲獻而無失違鍾張而尚工譬夫綘樹青琴殊姿共豔
隋珠和璧異質同妍何必刻鶴圖龍竟慙真體得魚獲
兔猶恡筌蹄聞夫家有南威之容乃可論于淑媛有龍
泉之利然後議于斷割語過其分實累樞機吾嘗盡思
作書謂其甚合時稱識者輒以引示其中巧麗曾不留
目或有誤失飜被嗟賞既昧所見尤踰所聞或以年職
自高輕致凌誚余乃假之以縹緗題之以古目則賢者
改觀愚夫繼聲競賞毫末之竒罕議鋒端之失猶惠侯
之好偽似葉公之懼真是知伯子之息流波盖有由矣
夫蔡邕不繆賞孫陽不妄顧者以其玄鍳精通故不滯
于耳目也向使竒音在㸑庸聽驚其妙響逸足伏櫪凡
識知其絶羣則伯喈不足稱良樂未可尚也至若老姥
遇題扇初怨而後請門生獲書几父削而子懊知與不
知也夫士屈于不知已而伸于知已彼不知也曷足怪
乎故莊子曰朝菌不知晦朔蟪蛄不知春秋老子云下
士聞道大笑之不笑之則不足以為道也豈可執冰而
咎夏蟲哉自漢魏已來論書者多矣妍蚩雜糅條目糾
紛或重述舊章了不殊于既往或苟興新說竟無益于
將來徒使繁者彌繁闕者仍闕今撰為六篇分成兩卷
第其功用名曰書譜庶使一家後進奉以規模四海知
音或存觀省緘祕之旨余無取焉垂拱三年寫記
書名
古人能書人名(齊王僧虔錄本羊欣所撰者)
臣僧虔啟昨奉勑須古來能書人名臣所知局狹不辨
廣悉輒條䟽上呈羊欣所撰錄一卷尋索未得續更呈
聞謹啟
秦丞相李斯
秦中車府令趙高(右二人善大篆)
秦獄吏程邈善大篆得罪始皇囚于雲陽獄增減大篆
體去其繁複始皇善之出為御史名書曰隸書
扶風曹喜後漢人不知其官善篆隸篆小異李斯見師
一時
陳留蔡邕後漢左中郎將善篆隸採斯喜之法真定宣
父碑文猶傳于世篆者師焉
杜陵陳遵後漢人不知其官善篆隸每書一座皆驚時
人謂為陳驚座
上谷王次仲後漢人作八分楷法
師宜官後漢不知何許人宜官能隸書大字徑丈小字
方寸千言耿球碑是宜官書甚自矜嘗詣酒家先書其
壁觀者雲集酒因大售至飲足削書而退
安定梁鵠後漢人官至選部尚書得師宜官法魏武重
之常以鵠書懸帳中宫殿題署多是鵠手也
陳留邯鄲淳為魏臨菑侯文學得次仲法名在鵠後毛
弘鵠弟子令祕書八分皆傳弘法又有左子邑與淳小
異亦有名
京兆杜度為漢齊相始有草名
安平崔瑗後漢濟北相亦善草書平苻堅得摹崔瑗書
王子敬云極似張伯英瑗子實官至尚書亦能草書
弘農張芝高尚不仕善草書精勁絶倫家之衣帛必先
書而後練臨池學書池水盡墨每書云怱怱不暇草書
人謂為草聖芝弟昶漢黃門侍郎亦能草今世云芝草
者多是昶作也
姜詡梁宣田彦和及司徒韋誕皆英弟子並著草誕書
最優誕字仲將京兆人善楷書魏宮館寳器皆是誕手
寫魏明帝起凌雲臺誤先釘榜而未題以籠盛誕轆轤
長絙引之使就榜書之榜去地二十五丈誕甚危懼比
下乃誡子孫絶此楷法著之家令官至鴻臚少卿誕子
少李亦有能稱
羅暉趙襲不詳何許人與伯英同時見稱西州而矜許
自夸衆頗惑之伯英與朱寬書自叙云上比崔杜不足
下方羅趙有餘
河間張超亦善草不及崔張
劉德升善為行書不詳何許人
潁州鍾繇魏太尉同郡胡昭公車徵二子俱學于德升
而胡書肥鍾書瘦鍾書有三體一曰銘石之書最妙者
也二曰章程書傳祕書教小學者也三曰行狎書相問
者也三法皆世人所善繇子會鎮西將軍絶能學父書
改易鄧艾上事皆莫有知者
河東衛覬字伯儒魏尚書僕射善草及古文略盡其妙
草體微瘦而筆跡精熟覬子瓘字伯玉為晉太保採張
芝法以覬法參之更為草藁草藁是相問書也瓘子恒
亦善書博識古文
燉煌索靖字幼安張芝姊之孫晉征南司馬亦善草書
陳國何元公亦善草書
吳人皇象能草世稱沉著痛快
榮陽陳暢晉祕書令史善八分晉宫觀城門皆暢書也
榮陽楊肇晉荆州刺史善草隸潘岳誄曰草隸兼善尺
牘必珍足無輟行手不擇文翰動若飛紙落如雲肇孫
經亦善草隸
京兆杜畿魏尚書僕射子恕東郡太守孫預荆州刺史
三世善草藁
晉齊王攸善草行書
太山羊忱晉徐州刺史羊固晉臨海太守並善行書
江夏李式晉侍中善寫隸草弟定子公府能名同式晉
中書郎李克母衛夫人善鍾法王逸少之師
瑯琊王廙晉平南將軍荆州刺史能草楷謹傳鍾法晉
丞相王導善藁行(廙從兄也)
王恬晉中將軍會稽内史善隸書
王洽晉中書令領軍將軍衆書善尤能隸行從兄羲之
云弟書遂不減吾(恬弟也)
王珉晉中書令善隸行(洽少子也)
王羲之晉右將軍會稽内史博精羣法特善草隸羊欣
云古今莫二(廙兄子也)
王獻之晉中書令善隸藁骨勢不及父而媚趣過之(羲之)
(第三子也)兄元之徽之兄子淳之並善草行
王允之衛將軍會稽内史亦善草行(舒子也)
太原王濛晉司徒左長史能草隸子修瑯琊王文學善
隸行與羲之善故法窮其妙早亡未盡其美子敬每省
修書云咄咄逼人
王綏晉冠軍將軍會稽内史善隸行
高平郗愔晉司空會稽内史善章草亦能隸郗超晉中
書郎亦善草(愔子也)
潁川庾亮晉太尉善草行庾翼晉荆州刺史善隸行時
與羲之齊名(亮弟也)
陳郡謝安晉太傅善行書
高陽許静民鎮軍參軍善隸草羲之高足
晉穆帝時有張翼善學人書寫羲之表表出經日不覺
後云幾欲亂真
會稽𨼆士謝敷胡人康昕並攻隸草
飛白本是宫殿題八分之輕者全用楷法吳時張弘好
學不仕常着烏巾時人號為張烏巾此人特善飛白能
書者鮮不好之(自秦至晉凡六十九人)
傳授筆法人名
蔡邕授于神人而傳之崔瑗及女文姬文姬傳之鍾繇
鍾繇傳之衛夫人衛夫人傳之王羲之王羲之傳之王
獻之王獻之傳之外甥王欣王欣傳之王僧虔王僧虔
傳之蕭子雲蕭子雲傳之僧智永智永僧傳之虞世南
虞世南傳之于歐陽詢詢傳之陸柬之柬之傳之姪彦
遠彦遠傳之張昶張昶傳之李陽冰陽冰傳徐浩顔真
卿鄔彤韋玩崔邈凡二十有三人文傳終于此矣
書苑菁華卷八
