書苑菁華卷三
宋陳思撰
書勢
晉衛恒著四體書𫝊并書勢
衛恒字巨山少辟司空齊王府轉太子舍人尚書郎秘
書丞太子庶子黃門郎恒善草隸為四體書勢云昔在
黃帝創制造物有沮誦倉頡者始作書契以代結繩盖
覩鳥迹以興思也因而遂滋則謂之字有六義焉一曰
指事上下是也二曰像形日月是也三曰形聲江河是
也四曰會意武信是也五曰轉注老考是也六曰假借
令長是也夫指事者在上為上在下為下象形者日滿
月虧象其形也形聲者以類為形酌以聲也會意者止
戈為武人言為信也轉注者以老為夀考也假借者數
言同字其聲雖異文意一也自黃帝至於三代其文不
改及秦用篆書焚燒先典而古文絶矣漢武帝時魯共
王壞孔子宅得尚書春秋論語孝經時人已不復知有
古文謂之科斗書漢世秘藏希有見者魏初𫝊古文者
出於邯鄲淳恒祖敬侯寫尚書後以示淳而淳不别至
正始中立三字石經轉失淳法因科斗之名遂效其形
太康元年汲縣人盜魏襄王冢得策書十餘萬言按敬
侯所書猶有彷彿古書亦有數種其一卷論楚事者最
為工妙恒竊悅之故竭愚思以贊其美愧不足以厠前
賢之作冀以存古人之象焉古無别名謂之字勢云
黃帝之史沮誦倉頡眺彼鳥迹始作書契紀綱萬事
垂法立制帝典用宣質文著世爰暨暴秦滔天之戾
大道既冺古文亦滅魏文好古世𫝊丘墳歴代莫發
真偽靡分大晉開元弘道敷訓天垂其象地耀其
文天地乃位燦美其章因聲會意類物有方日處君
以盈其度月執臣而虧其旁雲委蛇而上布星離離
以舒光禾苯䔿以垂穎山嵯峨而連崗蟲跂跂其若
動鳥飛飛而未揚觀其措筆綴墨用心精專聲和體
均發止旡間或守正循檢矩折規旋或方圓靡則因
事制權其曲如弓其直如弦矯然特出若龍騰于川
淼爾下頽若雨墜于天或引筆奮力若鳴鵠高飛邈
邈翩翩或縱筆娥娜若流蘇懸羽靡靡綿綿是故遠
而望之若翻風厲水清波漪漣就而察也有若自然
信黃唐之遺迹為六藝之所先籕篆盡其子孫隸草
乃其曾玄覩物象以致思非言辭之所宣
昔周宣王時史籀始著大篆十五篇或與古同或與古
異世稱謂之籀書也及平王東遷諸侯立政家殊國異
而文字乖形秦始皇帝初兼天下丞相李斯乃損益之
奏罷不合秦文者斯作倉頡篇中車府令趙高作爰歷
篇大更令胡母敬作博學篇皆取史籀大篆或頗省改
所謂小篆者或曰下邳人程邈為衙吏得罪始皇幽繫
雲陽十年從獄中作大篆少者增益多者損減方者使
圓圓者使方奏之始皇始皇善之出為御史使定書或
曰邈所定乃隸字也自秦壞古文有八體一曰大篆二
曰小篆三曰刻符四曰蟲書五曰摹印六曰署書七曰
殳書八曰隸書王莽時使司空甄豐校文字部改定古
文復有六書一曰古文即孔子壁中書也二曰竒字即
古文而異者也三曰篆書即秦篆書也四曰佐書即隸
書也五曰繆篆所以摹印也六曰鳥書所以書幡信也
及漢祭酒許慎撰說文用篆書為正以為體例最新可
得而論也秦時李斯號為工篆諸山及銅人銘皆斯書
也漢建初中扶風曹喜善篆小異于斯而亦稱善邯鄲
淳師焉略䆒其妙韋誕師淳而不及也太和中誕為武
都太守以能書留補侍中魏氏寶器銘題皆誕書也漢
末又有蔡邕為侍中郎將善篆採斯喜之法為古今雜
形然精密閑理不如淳也邕作篆勢云
因鳥遺跡皇頡循聖作則制斯文體有六篆焉真形
要妙巧入神域龜文鍼裂櫛比龍鱗紆體放尾長短
覆身頓若黍稷之垂穎藴若龍蛇之棼緼揚波振氅
鷹跱鳥振延頸脅翼勢若凌雲或輕筆内投微本濃
末若絶若連似水露緣絲凝垂下端從者如懸衡者
如編杳眇斜趨不方不圓若行若飛跂跂翾翾遠而
望之若鴻鵠羣游絡繹遷延迫而視之端際不可得
見指撝不可勝原研桑不能索其詰屈離婁不能覩
其隙間盤倕揖讓而辭巧籀誦拱手而韜翰處篇籍
之首目粲斌斌其可觀摛筆豔于紈素為學藝之範
閑嘉文德之宏懿藴作者之莫刊思字體之俛仰舉
大略而論旃
秦既用篆奏事繁多篆事難成即令隸人佐書曰隸字
漢因用之獨符璽幡信題署用篆隸者篆之捷也上谷
王次仲始作楷法至靈帝好書時多能者而師宜官為
最大則一字經丈小則方寸千言甚矜其能或時不持
錢詣酒家飲因書其壁顧觀者酧以酒直計錢足而滅
之每書輒削而焚其柎梁鵠乃益其柎而飲之酒候其
醉而竊其柎鵠卒以書至選部尚書宜官後為袁術將
今鉅鹿宋子有耿球碑是術所立其書甚工云是宜官
書也梁鵠奔劉表魏武帝破荆州募求鵠鵠之為選部
也武帝欲為洛陽令而以為北部尉故懼而自縳詣門
署軍假司馬在祕書以勤書自效是以今者多有鵠手
迹魏武帝懸著帳中及以釘壁玩之以為勝宜官今宫
殿題署多是鵠書鵠宜為大字邯鄲淳宜為小字鵠謂
淳得次仲法然鵠之用筆盡其勢矣鵠弟子毛弘教于
祕書今八分皆弘之法也漢末有左子邑小與諱鵠不
同然亦有名魏初有鍾胡二家為行書法俱學之於劉
德昇而鍾氏小異然亦各有其巧今盛行于世作隸勢
云
鳥迹之變乃惟佐隸蠲彼繁文從此簡易厥用既工
體象有度煥若星陳欝若雲布其大經尋細不容髮
隨事從宜靡有常制或穹窿恢廓或櫛比鍼裂或砥
平繩直或蜿蜒繆戾或長邪角趣或規循矩折修短
相副異體同勢奮筆輕舉離而不絶纖波濃點錯落
其間若鍾簴設張庭燎飛烟嶄岩嵯峨高下屬連似
崇臺重宇層雲冠山遠而望之若飛龍在天近而察
之心亂目眩竒姿譎詭不可勝原研桑所不能計宰
賜所不能言何草隸之足算而斯文之未宣豈體大
之難覩將祕奥之不𫝊耶聊佇思而詳觀舉大教而
論旃
漢興而有草書不知作者姓名至章帝時齊相杜伯又
號稱善作後有崔瑗崔實亦皆稱工杜氏殺字甚安而
書體微瘦崔氏甚得筆勢而結字小疎弘農張伯英者
因而轉精其巧凡家之衣帛必書而後練之臨池學書
池水盡墨下筆必為楷則常曰匆匆不暇草書寸紙不
見遺至今世尤寶其書韋仲將謂之草聖伯英弟文舒
者次伯英又有姜孟穎梁孔遠田彦和及章仲將之徒
皆伯英之弟子有名於世然殊不及文舒也羅叔景趙
元嗣者與伯英同時見稱于西州而矜此自與衆頗惑
之故伯英自稱上比崔杜不足下方羅趙有餘河間張
趙亦有名然雖與崔氏同州不如伯英之得其法也崔
瑗作草勢云
書契之興始自頡皇寫彼鳥蹟以定文章爰暨末業
典籍彌繁時之多僻改之多權官事荒蕪剿其墨翰
惟作佐隸舊字是刪章草之法益又簡略應時諭指
周旋卒迫兼功并用愛日省力純儉之變豈必古式
觀其法象俛仰有儀方不中矩圓不副規抑左揚右
兀若竦竒獸踦鳥跂志則飛移狡兔暴駭將奔未馳
或黝黭&KR1709;&KR0008;狀似連珠絶而不離畜怒怫欝放逸生
竒或凌遽惴慄若據槁臨危旁點邪附似蜩螗挶枝絶
筆收執餘綖糾結若山蜂施毒著隙緣&KR1077;騰蛇赴穴
頭沒尾垂是故遠而望之摧焉若阻岑崩崖就而察
之一畫不可移機要微妙臨時從宜略舉大較彷彿
如斯
索靖敘草書勢
聖王御世隨時之宜蒼頡既生書契是為科斗鳥篆類
物象形睿哲變通意巧滋生損之隸草以崇簡易百官
畢修事業並麗盖草書為狀也婉若銀鈎漂若驚鸞舒
翼未發若舉復安蟲蛇虯蟉或往或還類婀娜以羸形
&KR1476;釁奮而桓桓及其逸遊盻蠁乍正乍邪騏驎暴怒逼
其轡海水窊隆揚其波芝草蒲萄還相繼棠棣融融載
其華玄熊對踞于山嶽飛燕相追而差池舉而察之又
似乎和風吹林偃草扇樹枝條順氣轉相比附窈繞廉
苫隨體散布紛擾擾以倚靡中持凝而猶豫玄螭狡獸
嬉其間騰猿飛鼺相奔趣凌魚奮尾蛟龍反據投空自
竄張設牙距或若登高望其類或若既往而中預或若
倜儻而不羣或若自檢于常度于是多才之英篤藝之
彦役心精微躭思文憲守道兼權觸類生變離析八體
靡形不判去繁存微大象未亂上理開元下周謹按騁
辭放手雨行冰散高音翰厲溢越流漫忽班班而成章
信竒妙之煥爛體磊落而壯麗姿光潤以粲粲命杜度
運其指使伯英回其腕著絶勢于紈素誠百世之殊觀
書狀
晉中書令王珉行書狀
邈乎嵩岱之峻極爛若列宿之麗天偉字挺特竒書秀
出揚波騁藝餘好宏逸虎踞鳳跱龍伸蠖屈資胡氏之
壯傑兼鍾公之精密總二妙之所長盡安美乎文質詳
覽字體尋䆒筆迹粲乎偉乎如珪如璧宛若蟠螭之仰
勢翼若翔鸞之舒翮或乃飛筆放體雨集風馳綺靡婉
娩縱横流離(闕)
梁武帝草書狀(案此篇墨池編題作草書勢朱長文云張彦遠以草書勢為右)
(軍作然篇中有二王父子等語以此言之盖袁昂等作也今陳思直以為梁武帝作不知)
(何据)
昔秦之時諸侯争長簡檄相𫝊望烽走馹以篆隸之難
不能救速遂作赴急之書盖今草書是也其先出自杜
氏以張為祖以衛為父索范者伯叔也二王父子可為
兄弟薄為庶息羊為僕隸目而叙之亦不失倉公觀鳥
迹之措意邪但體有疎密意有倜儻或有飛走流注之
勢驚竦峭絶之氣滔滔閑雅之容卓犖調宕之志百體
千形而呈其巧豈可一概而論哉皆古英儒之撮撥豈
羣小皂吏所能為因為之狀曰迅疾若驚蛇之失道遲
若渌水之徘徊緩則鵶行急則鵲厲抽如雉啄點如兔
擲乍駐乍引任意所為或麄或細隨態運竒雲集水散
風迴電馳及其成也麁而有筋似蒲蔔之蔓延女蘿之
繁縈澤蛇之相絞山熊之對争若舉翅而不飛欲走而
還停狀雲山之有玄玉河漢之有黑星厥體難窮其類
多容婀娜如削弱柳聳拔如裊長松婆娑而飛舞鳳宛
轉而起蟠龍縱横如結聯綿如繩流離似綉磊落如陵
暐暐曄曄奕奕翩翩或卧而似倒或立而似顛斜而復
正斷而還連若白水之遊羣魚藂林之掛騰猿狀衆獸
之逸原陸飛鳥之戲晴天狀烏雲之罩恒岳紫霧之出
衡山巉岩若嶺血脉如泉文不謝于波瀾義不愧于深
淵𫝊志義于君子報欵曲于人間盖略言其梗槩未足
稱其要妙焉
書體
五十六種書并序韋續(按墨池編作韋續纂)
自三皇以前結繩為正至太昊氏文字生焉所謂體類
象形謂之文形聲相依謂之字著于竹帛謂之書書者
以代結繩之政也故字有六體一曰象形日月是也二
曰指事上下是也三曰形聲江河是也四曰會意武信
是也五曰轉注考老是也六曰假借令長是也又曰字
有五易蒼頡變古文史籀制大篆李斯制小篆程邈制
隸書漢代作章草是也其八體者更加刻符摹印蟲書
署書殳書𫝊信并大小篆為八體也後漢東陽公徐安
于搜諸史籕得十二時書皆象神形也又加二十三體
共定五十有六列之于後
一太昊庖犧氏獲景龍之瑞始作龍書
二炎帝神農氏因上黨羊頭山始生嘉禾八穗作
八穗書用頒行時令
三黃帝史蒼頡寫鳥迹為文作篆書
四黃帝時因卿雲作雲書
五少昊金天氏以鳥紀官作鸞鳳書文章衣服取
象古文
六科斗書因科斗之名故飾之以形不知年代或
云顓頊高陽氏所制今古文是也
七帝嚳高辛氏以人紀事象仙人形書車器衣服
皆為之
八帝堯陶唐氏因軒轅靈龜負圖作龜書
九夏后氏象鐘鼎形為篆作鐘鼎書
十殷湯時仙人務光作倒薤書今薤葉篆是也
十一周文王史佚因騶虞作虎書有虎不害人名
騶虞因此始也
十二周文王時赤雀啣書集戶武王時丹烏入室
以二祥瑞故作鳥書
十三周法魚書因素鱗躍入舟所作亦曰漢武帝
遊昆明池學陳遵所作
十四填書周媒氏所作魏韋誕用題宫闕王廙王
隠皆好之也
十五大篆書周宣王時史籀所作也亦曰籀篆石
鼓文是也
十六複篆亦史籀作漢武帝用題建章閣
十七殳書伯氏所職文記笏武紀殳因而制之
十八小篆周時所作漢武帝得汾陰鼎即其文也
十九仙人篆古之所有李斯善辨古文字改為篆
形也
二十麒麟書魯西狩獲麟仲尼反袂拭面稱吾道
窮矣弟子由為素王紀瑞所製也
二十一轉宿書宋司馬熒惑退舍所作也象蓮花
未開形
二十二蟲書魯秋胡婦浣蠶所作亦曰雕䖝篆
二十三𫝊信鳥跡書六國時書節為信象鳥形也
二十四細篆書李斯摹寫始皇碑序皆用此體亦
曰繆篆
二十五小篆書李斯刪古文作也始皇以祈禱名
山皆用此書
二十六刻符書鳥頭雲脚李斯趙高竝善之用題
印璽
二十七古隸書秦程邈獄中變大篆所作始皇嘉
焉拜侍御史名徒隸之書今為八分
二十八徒隸之書因程邈幽囚為徒隸書也邈字
元岑
二十九署書漢蕭何所作用題蒼龍白虎二闕
三十藁書行草之文也董仲舒欲言災異主父偃
竊而奏之晉衛瓘索靖善之亦云相聞之用也
三十一氣候時書漢文帝令蜀郡司馬長卿採日
辰禽屈伸之體升伏之狀象四時為書也
三十二芝英書六國時各以異體為符信所製也
三十三漢武代有靈芝三植于殿前遂歌芝房之
曲因述焉又名靈芝
三十四金錯書古之錢銘用之泉府漢之銖兩刀
布所製也
三十五尚方大篆程邈所述後人飾之以為法焉
三十六鶴頭書與偃波皆詔版所用漢家尺一之
簡是也亦名鵠頭
三十七偃波書即版書狀如連紋謂之偃波
三十八蚊脚書尚書詔版用之其字側纖垂下有
似蚊脚因而為名
三十九垂露篆漢章帝時曹喜所作也
四十懸針篆亦曹喜所作有似針鋒因而名之用
題五經篇目
四十一章草書漢齊相杜伯度援藁所作因章帝
所好名焉韋誕謂之草聖
四十二飛白書蔡邕待詔見門下吏堊帚成字所
作
四十三一筆書弘農張芝臨池所製其狀﨑嶮有
循環之趣
四十四八分書漢靈時上谷王次仲所作魏鍾繇
謂之章程書
四十五蛇書魯人唐綜當漢魏之間夢蛇繞身寤而
作之
四十六行書正之小偽也鍾繇謂之行狎書
四十七散隸書衛恒所作迹同飛白
四十八龍爪書晉王右軍所作形如龍爪也
四十九藁及行隸鍾繇變之羲獻重焉
五十二王重變行隸及藁體為八體書
五十一草書王羲之飾古亦甚善也
五十二虎爪書王僧虔擬龍爪所作也
五十三鬼書宋元嘉中京口有人震死臂上有篆
似八分也今曰雷書
五十四外國胡書阿馬鬼魅王之所授其形似小
篆
五十五天竺書梵王所作涅槃經所謂四十二章
經也
五十六花書河東山胤所作
成公綏隸書體
倉頡作文因物措思觀彼鳥迹遂成文字燦矣成章閱
之後嗣存載道德紀綱萬事俗所𫝊述實由書紀時變
巧易古今各異蟲篆既繁草藁近偽適之中庸莫尚于
隸規矩有則用之簡易隨便適宜亦有弛張操筆假墨
抵押毫芒彪煥磥硌形體抑揚芬葩連屬分簡羅行爛
若天文之布曜蔚若綿繡之有章或輕拂徐振緩按急
挑挽横引從左牽右繞長波欝拂微勢縹𦕈工巧難𫝊
善之者少應心隠手必由意曉爾乃動纖指舉弱腕握
素紈染玄翰彤管電流雨下雹散點&KR1677;折拔𢮓挫安案
繽紛絡繹紛華粲爛絪緼卓犖一何壯觀繁縟成文又
何可玩章周道之郁郁表唐虞之耀煥若乃八分璽法
殊好異制分白賦墨棋布星列翹首舉尾直刺邪𢮓繾
綣結體劖衫奪節或若虬龍盤游蜿蟬軒翥鸞鳳翺翔
矯翼欲去或若鷙鳥將擊并體抑怒良馬騰驤奔放向
路仰而望之欝若宵霧朝升游烟連雲俯而察之漂若
清風厲水漪瀾成文垂象表式有模有楷形功難詳粗
舉大體
書旨
唐虞世南書旨述
客有通玄先生好求古迹為余知書啟之發源審以臧
否曰予不敏何足以知之今率以聞見隨紀年代考究
興亡其可為元龜者舉而敘之古者畫卦立象造字設
教爰寫形象肇乎蒼史仰觀俯察鳥迹垂文至于唐虞
煥乎文章暢于夏殷備乎秦漢洎周宣王時史籀循科斗
之書採蒼頡古文綜其遺失别署新意號曰籀文或謂
大篆秦丞相李斯改省籀文適時簡要號曰小篆善而
行之其倉頡象形𫝊諸典策世絶其迹無得而稱其籀
文小篆自周秦以來猶或參用未之廢黜或刻以符璽
或銘于鼎鐘或書之旌鉞往往人間時有見者夫言篆
者𫝊也書者如也述事契誓者也字者孳也孳乳蔓多
者也而根之所由其來遠矣先生曰古人籀篆曲盡而
知之愧無𨼆焉隸草攸止今則未聞願以發明用祛昏
惑曰至若程邈隸體因之罪隸以名其書朴略而微歴
禩增損亟以湮淪而淳喜之流亦稱𫝊習首變其法巧
拙相㳂未之超絶史游制于急就創立草藁而不之能
崔杜析理雖則豐妍潤色之中失于約簡伯英重以省
繁飾之銛利加之奮逸時言草聖首出常倫鍾太𫝊師
資德昇馳騖曹蔡倣學而致一體真楷獨得精妍而前
輩數賢逓相矛盾事則恭守無捨儀則尚有瑕疵失之
斷割逮乎王廙王洽逸少子敬剖析前古無所不工八
體六文必揆其理符于衆美會滋簡易制成今體乃窮
奥旨先生曰於戲三才審位日月獨明固資異人一敷
而化不然者何以臻妙無相奪倫文子聯聯軌範後昆
先生曰書法玄微其難品繪今之優劣神用無方小學
疑迷惕然將寤而旨述之義其可聞乎曰無讓繁詞敢
以終序
書苑菁華卷三
