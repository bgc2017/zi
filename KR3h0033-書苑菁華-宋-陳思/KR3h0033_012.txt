書苑菁華卷十二
宋陳思撰
書論下
唐張懷瓘六體書論
大篆小篆八分
隷書行書草書
臣聞形見曰象書者法象也心不能妙探于物墨不能
曲盡于世慮以圖之勢以生之氣以和之神以肅之合
而裁成隨變所適法本無體貴乎會通觀彼遺蹤悉其
微旨雖寂寥千載若面奉徽音其趣之幽深情之比興
可以默識不可言宣亦猶宥密鬼神有矣不可見而以
知啟其玄關會其至理即與大道不殊夫經是聖文尚
傳而不秘書是妙跡乃秘而不傳存殁光榮難以過此
誠不朽之盛事
大篆者史籀造也廣乎古文法于鳥跡若鸞鳳奮翼虬
龍掉尾或花萼相承或柯葉敷暢勁直如矢宛曲若弓
銘刻精緻仝乎神化史籀是其祖李斯蔡邕為其嗣
小篆者李斯造也鏤鐵屈盤或懸針狀貌鱗羽參差而
牙進珪璧錯落以淨明其勢飛騰其形端儼李斯是祖
曹喜蔡邕為嗣
八分者王次仲造也點畫發動體骨雄異作威拔戟騰
氣揚波貴逸尚竒超靈索妙可謂蔡邕為祖張昶皇象
為子鍾繇索靖為孫
隸書者程邈造也字皆真正曰真書大率真書如立行
書如行草書如走于舉筆趣盖有殊焉夫學草行分不
一二天下老幼悉習真書而罕能至其冣難也鍾繇法
于大篆措思神妙得其古風亦有不足傷于微瘦王羲
之比鍾繇鋒芒峻勢多所不及增損則骨肉相稱潤色
則婉態妍華是乃過也王獻之遠减于父鋒芒往往直
筆而已鋒芒者若犀象之有牙角婉態者若蛟龍之恣盤
游夫物負陰而抱陽書亦外柔而内剛綢繆則乍起纖悉則
若滅修短相異岩谷相傾險不至崩危不至失此其大
略也可謂元常為兄逸少為弟子敬為息
行書劉德昇造也不真不草是曰行書晨鷄踉蹡而將飛
暮鴉聯翩而欲下貴其字承躡不絶氣候流通逸少則
動合規儀調諧金石天姿神縱無以寄辭子敬不能純
一或行草雜糅辨者難為神會然其鋒穎不可當也宏
逸遒健過于逸少可謂子敬為孟逸少為仲元常為季
草書者張芝造也草乃文字之末而伯英創意庶乎文
字之先其功隣乎篆籀揉于萬象取其元精至於形似
最為近也字勢生動宛若天然寔得造化之姿神變無
極然草法貴在簡易而此公傷於太簡也逸少雖損益
合宜其風骨精熟去之尚遠伯英是其祖逸少子敬
名乃無所不通獨質分天巧耀今抗古百代流行則逸少
居最所以然者古質今文世賤質而貴文文則合俗易
於精深識者心考之古乃先其質而後其文質者如經
文者如緯若鍾張為枝幹二王為華葉美則美矣如彼
桃李戞兮鏗兮合乎宫徵磊落崑山之石嵯峨碧海之
波奔則激電飛空頓則懸流注壑雖貫珠之一一亦行
雁之聯翩求之于希微見之于事物或儼兮其容或敦兮
若樸或煥兮若冰之將釋然後無得失故學真者不可
不兼鍾學草者不可不兼張此皆書之骨也如不參二
家之法欲求于妙不亦難乎若有能越諸家之法度草
隸之規模獨照靈襟超然物表學乎造化創開規矩則可
不然不可不兼於鍾張也盖無獨斷之明則貴詢于衆
議捨短從長固鮮有敗書貴探諸家之美況不遵其祖
先乎臣數對龍顔承聖旨修書擬教皇子小學務在幼
年又承諸王學書不習古本今不逮古理在不疑如學
文章只讀今人篇什不涉經籍豈成偉器又如不知東
都惟須指示洛陽之道日行遠近隨其筋力若令蹙者
引去自然不越其前亦猶竭驥子于櫪中閑鴛雛于籠
下而望其遼遠寔謂為難若使其出籠去櫪刷勁翮聳
蘭筋乘長風躡修路可以摩霄逐日豈惟千里萬里哉
如人面不同性分各異書道雖一各有所便順其情則
業成違其衷則功棄豈得成大名者哉夫得射法者箭
乃端而建用遠則中物而深入為勢有餘矣不得法者
乃掉而近物且不中入固不深為勢已盡矣然執筆亦
有法若執筆淺而腕堅勁掣三寸而一寸著紙勢有餘
矣若執筆深而腕牽束掣三寸而一寸著紙勢已盡矣
其故何也筆在指端則掌運動適意騰躍頓挫生氣在焉
筆居半指則掌實如樞不轉掣豈自由轉折旋迴乃成稜
角筆既死矣寧望字之生動獻之年甫五歲羲之竒其
把筆乃潛後掣之不脱幼得其法此盖生而知之是故
學有成法則無難欲探其奥先識其門有知其門不知
其奥未有不得其法而得其能夫好事之人廣求名書
以教其子察其所入便追習之亦如商人之停百貨色
目既衆必有善于人者所貴多本本立而道生貧者咨
嗟必不能遂伏惟陛下有萬國之富而同庶人之貪天
府妙書寶惜何用若恐損汚真跡搨本亦可師模寸有
所長自古大有佳手各稟異氣亦可詳參伏願每季之
間一兩度悉召諸王遍示古跡商榷諸家工拙必大開
悟心靈習其所便從此豹變冰寒于水昔有成言況復天
人神縱者哉其豈可許鍾張二王獨高于往日也且一食
之美惟飽竟日倘一觀而悟則闊于終身夫主人示書
謂之設寶縱一聽鈞天之樂覩明月之珠竟何益于人
也若順其性得其法何攻不克何業不成侍書之人惟
宜指陳妙理亦如侍講敷演聖旨常令大化旁流四表
無事士無棄置官盡材能臣及弟懷瓌並同供奉臣謹
進懷瓌書大小篆八分臣書真行草合成六體自書契
之作三千餘年子孫支分優劣懸隔今考其神妙捨彼
繁蕪當道要書用此六體當道要字行此千文此而觀
之見其始末探賢哲之深旨知變化之所由臣敢忘庸
愚謹獻論
唐蔡希綜法書論
余家歴世皆傳儒素尤尚書法十九代祖東漢左中郎
邕有篆籀八體之妙云世祖陳侍中景歴五伯祖陌蜀
王府記室君知咸能楷隸俱為時所重從叔父右衛率
府兵曹參軍有隣繼丁八體之蹟第四兄緱氏主簿希
逸第七兄洛陽尉希寂並深工草隸頗為當代所稱也
周宣王史籀作大篆秦始皇程邈改為隸書東漢上谷
王次仲以隸書改為楷法仲之以楷法變為八分其後
繼跡者伯喈得其極元常或其亞草聖始自楚屈原章
草興于漢章帝楷隸則曹喜師宜古梁鵠皇象羅景趙
嗣邯鄲淳胡昭杜度窮草法則崔瑗崔寔張芝張昶索
靖衛瓘衛恒羲獻宋齊之間王僧虔羊欣李鎮東蕭子
雲蕭思話陶𨼆居永禪師唐初房喬杜如晦楊師道裴
行儉高士廉歐陽詢虞世南陸柬之褚遂良薛稷其次
有瑯琊王紹宗穎川鍾紹京范陽張廷珪亦深有意焉
父兄子弟相繼其能者東漢崔瑗及寔弘農張芝與弟
昶河東魏瓘及子恒穎川鍾繇及子會瑯琊王羲之及
子獻之曲河宋景文及子之望東海徐嶠之及子浩蘭陵
蕭誠及弟諒如是數公等並遭盛明之世得從容于筆
硯始其學也則師資一同及爾成功乃菁華各擅亦猶
綠葉紅花長松翠柏雖沾雨露孕育于陰陽而盤錯森
梢丰茸豔逸各入門自媚詎聞相不臧或自我而作古或
因竒而立度若盛傳于代以為貽家之寶則八體之極
是歸乎鍾蔡草隸之雄是歸乎張王此四賢者自數百
載來未之見也右軍筆陣圖云夫三端之妙莫先用筆
昔李斯見周穆王書七日興歎哂其無骨蔡邕入鴻都
觀碣十旬不返嗟其出羣近代已來多不師古而緣情
棄道纔記姓名夫書匪獨貴於端好當先籍其筆力始
其作也須急回疾下鷹視鵬逝信之自然猶鱗之得水
羽之乘風高下恣情流轉無碍蔡中郎云欲書先適意
任情然後書之若迫于事雖中山之毫不能佳也次須
正坐靜慮隨意所擬言不出口氣不再息則無不善矣
比欲結搆未可虚發皆須象其一物若鳥之形若蟲食
木若山若樹若雲若霧縱横有記運用合度可謂之書
昔鍾繇與胡昭俱能為行押書繇初師劉德昇後傳蔡
邕筆法由是學之致妙繇臨終于囊中出授子會曰我
精思三十餘載行坐未嘗忘此常讀他書未能終盡惟
學其字每見方數悉書象之若止息一處則畫其地周
廣數步若在寢息則畫其被皆為之穿其用功如此右
軍云夫書之為取類非一故紙者陣也筆者刀矟也墨
者鍪甲也硯者城池也本領者將帥也心意者副將也
結搆者謀略也颺筆之次第與趯挑之出入者號令也
屈折者殺戮也若欲書先乾研墨凝神靜慮預想字形
大小偃仰平直振動令筋脉相連意在筆前然後作字
若平直相似狀如算子便不是書但得其點畫耳昔宋
翼常作此書翼繇外甥也叱之翼遂三年不敢見繇潛
心改蹟每畫一波常三過折每作一點常𨼆鋒為之由
此而成晉太康中有人于許下破鍾公墓遂獲此法審
此而行用筆之理明矣右軍云若作點必須懸手而為
之若作波折而傷曳忽一點失所若美女之𦕈一目一
畫失所如壯士之折一股可謂難矣每字皆須骨氣雄
強奕奕然有飛動之態屈折之狀如鋼鐵為鉤牽掣之
蹤若勁針直下主客勝負皆須姑息先作者主也後為
者客也既搆筋力然後裝束必須舉措合則起發相承
輕濃似雲露往來舒卷如林花開吐每書一紙或有重
字亦須字字意殊故何延之云右軍書蘭亭每字皆搆
别體盖其理也時議多之右軍每嘆曰夫書者玄妙之
技自非逹人君子不可與談斯道右軍之蹟流行二代
衆矣就中蘭亭序黃庭經太師箴樂毅論大雅吟東方
先生畫贊文咸遇得其精妙故陶隱居云右軍此數帖
皆筆力鮮媚紙墨精新不可復得右軍亦自訝焉或他
日更書無復似者乃歎而言曰此神助耳何我力能致
又云我少學衛夫人書將謂大能及過江遊諸名山見
李斯曹喜書之許見鍾繇梁鵠書又之洛見蔡邕石經
又于從兄洽處見張昶華岳碑始知學衛夫人書徒費
年月于是遂改本師研精衆碑焉是知學成非一師之
能致非好竒博蓺之士不能存知予頃嘗為一體書賦
亦略陳梗槩今復論之用臻其理夫始下筆須藏鋒轉
腕前緩後急字體形勢狀如虫蛇相鈎連意莫令斷仍
須簡略為尚不貴繁冗至如稜側起伏隨勢所立大抵
方意圓規最妙其有誤發不可再摹恐失其筆勢若字
有點處須空中退擲下其勢猶高峯墜石又下筆意如
放箭箭不欲遲遲則中物不入然則施于草跡亦須時
時象其篆勢八分章草古隸等體要相合離發人意思
若直取俗字則不能先發于牋毫張伯英偏工于章草
代莫過之每與人書下筆必為楷則云怱怱不假草書
何者草不以靜思閒雅發于中慮則失其妙用矣以此
言之草法尤難仲將每見伯英書稱為草聖衛瓘索靖
俱效于張亦各得其妙議者以為衛得伯英之筋索得
伯英之肉漢魏已來章法彌盛晉世右軍特出不羣穎
悟斯道乃除繁就省創立制度謂之新草今傳十七帖
是也子敬已來學者雖各擅其美故亦抑之遠矣邇來
率府長史張旭卓然孤立聲被寰中意象之竒不能
一一全其古制就王之内彌更减省或有百字五十字
字所未形雄逸氣象是為天縱又乘興之後方津筆或
施于壁或札于屏則羣象自形有若飛動議者以為張
公亦小王之再出也旭常云或問書之妙何得齊古人
曰妙在執筆令其圓暢勿使拘攣其次識法須口𫝊手
授勿使無度所謂筆法也其次在布置不慢不越巧使
合宜其次變通適懷總合規矩其次紙筆精佳五者備
矣然後能齊古人僕嘗聞褚河南用筆如印印泥思所
以久不悟後目閱江島間平沙細地令人欲書復偶一
利錐便取書之健勁明麗天然媚好方悟前志此盖草
正用筆悉欲令筆鋒透過紙背用筆如畫沙印泥則成
功極致自然其蹟可得齊于古人又崔長史云其為書
也推意結字以斷天下之疑垂萌示象以紀天下之德
山川草木反覆于寸紙之間日月星辰迴環于尺牘之
上漢光武以中興之主急在安人乃至去上林池籞之
官廢騁望弋獵之事其以手賜萬國者皆一札十行細
書成文也靈帝時中郎伯喈碩學多聞經籍去聖既久
俗求正定六經靈帝許之遂令伯喈丹書于碑使工鐫
刻立于大學門外于時晚儒後學咸取正焉觀視摹寫
車乘填溢豈惟一臺推妙十部稱賢而已哉古來君子
夙夜強學不寶尺璧而重寸陰或緝柳編蒲或聚螢映
雪寢食靡假冀其業廣匪直䘵取一朝故亦譽流十祀
勉旃為之
唐張懷瓘評書藥石論
臣聞率土作貢任其所有率身事主罄其所能心存口
念無所避就況令蕩然不諱忠臣義士咸津其辨可謂
開大達之道陛下亦以臣知于書也論于書道是臣之
識知而不說用臣何為臣之所言不敢不盡假如欲學
文章必先賢經籍子史其上才者深酌古人之意不拾
其言故陸士衡云或襲故而彌新美其語新而意古其
中才者採連文兩字配言以成章將為故寔有所典據
其下才者模榻舊文迴頭易尾或有相呈新製見模榻
之文為之愧赧其無才而少學者但寫之而已書道亦
然臣雖不工書頗知其道聖人不凝滯于物萬法無定
殊途同歸神智無方而妙有用得其法而不著至于無
法可謂得矣何必鍾王張索而是規模道本自然誰其
限約亦猶大海知者隨性分而挹之先哲有云言相攻
失以嘗于德故上下無所不通若面是腹非護左忌右
則匿惡之名尋聲而至夫馬筋多肉少為上肉多筋少
為下書亦如之今之書人或得肉多筋少之法薰蕕同
器十年不分寧知不分藏其智能混其體法雷同賞遇
或使之然至如馬之羣行驥子不出其外列施銜策方
知迍足含生之物皆欲骨肉相稱神貌洽然若筋骨不
任其脂肉者在馬為駑駘在人為肉疾在書為墨猪准
其病狀未即已也非醫緩不能為之惟題署及八分則
肥密可也自此之外皆宜蕭散姿質運動然能之至難
鑒之不易精察之者君也庖丁解牛目无全形析支分
理其有一點一畫意態縱横偃亞中間綽有餘裕結字
峻秀類于生動幽遠煥若神明以不測為量者書之妙
也是曰無病勤勤行之益佳其有方闊齊平無像神貌
昏惰氣候蔑然以濃墨為華者書之囮也是曰病甚稍
須毒藥以攻之古文篆籕書之祖也都無角節將古通
今理亦可明盖欲方而有規圓不失矩亦猶人之指腕
促則如指之拳賖則如腕之屈理須裹之以皮肉若露
筋骨是乃病也豈曰壯哉書亦須用圓轉順其天理若
攝成稜角是乃病也豈曰力哉夫良工理材斤斧無跡
才子序事潛及其間書能入流含於和氣宛與理會曲
若天成刻角揮鋒就利除害萬事拙者易能者難童蒙
書有稜角豈謂能也共人相知若始疎而終密者則大
同始密而終疎者則大異故小人甘以壞君子淡以成
揮俗之書甘而易入乍觀肥滿則悦心開目亦猶鄭聲
之在聽也又若臣之事主獻小利叙小能則非大材理
無所用謟諛者必有順情之說忠讜者必有逆耳之言雖
知其忠而不親者以忤其意也雖知其謟而不忍疎也
以會於情也惟明王聖主則能覆思審察勉聽古言親近
忠良增益明聖是以遠大無以淺近取稜角者書之弊
薄也脂肉者書之滓穢也嬰斯疾弊須訪良醫自非滌
蕩心胸除其煩情古人妙迹用意沈鬱息心冥搜不可
得見故大巧若拙明道若昧泛覽則混于愚智研味則
駭於心神百靈儼其如前萬象森其在矚雷電興滅光
影糾紛考無說而究情察無形而得相隨變恍惚窮深
杳冥金山玉林殷于其内何竒不有何怪不儲無物之
象藏之于密靜而求之或存躁而索之或失雖明目締
察而不見長策審逼而不知豈徒倒薤懸針偃波垂露
而已哉是何也盖麄以言詮而假於說若精以心了則
無寄詞神通微貫之而已其得之者心手相應如輪扁
之斵輪固言說所不能是以鍾張二王亦無言說雞鶴
常鳥知夜知晨則衆禽莫之能及非藴他智所禀性也
臣之愚性或有近於鷄鶴乎昔文武皇帝好書有獻輒
特賞時人有虞世南歐陽詢褚遂良陸東之等或逸氣
遒拔或雅度温良柔和則綽約呈姿剛節則堅斷執操
揚聲騰氣四子而已雖人已潛靈而書方曜迹考能錄
異頓越數朝是知君臣之間榮辱相及也帝者務遵賢
貴道亦有邀虚譽以自飾聲寔相半足稱賢君之道味
者樂在其中矣不知者妨于觀賞百未減一但不能割
其少分耳厭飫生前之樂辜負身後之名使逹人君子
議之豈不惑哉且堯舜之至德不被於今時聞者欣而
戴之桀紂之君毒不流於今日聞者怒而怨之名固不
可不存德固不可不立當今聖化洋溢四海晏然俗且
還淳書未返朴今之書者皆古名跡豈有同乎視古觀
今足為龜鏡可以目擊夫萬物芸生各歸其根復本謂也
書復於本上則注於自然次則歸乎篆籀又其次者師
於鍾王夫學鍾王尚不繼虞褚況冗冗者哉自草隸之
作書斷詳矣從宋齊已後陵夷至於梁陳執剛者失之
於上處卑者惑之於下肥鈍之弊于斯為甚貞觀之際
崛然又興亦至於今則脂肉稜角無有相沿千載書之
學業亦謂澆漓之變變則通通則久事或可應庸夫濟
賢哲之功道或可行明主納芻蕘之議皆謂得於時也
陛下弘至聖德講論文藝邁跡上古化行堯舜之風書
盛漢魏之日臣願天下之事悉欲盡美盡善寧以書道
獨能謝於前代乎然大道不足崇若忽之則工拙之一
也若存之亦當年妙有因富有之謂大業日新之謂盛
德伏願下勅以召之必草澤蒙庶涓涓之流成河海
菱菱之蕕為蘭杜豈非盛事豈不美矣往者屈也來者
伸也不爾非今之體悉不敢來或有過之人亦不敢進
夫風者教也風以動之教以化之故天下之風一人之
化若不誨示已謂得其玄珠瓦釜鐘鳴布鼓雷吼至若
曲情順旨必无過患臣深知之不忍為也志士含忠抱
義百煉不銷人皆有死无所追悔貞觀之時文臣无限
謇謇者魏徵文皇重之良史書之後代美之夫簡兵則
觸目而是擇將則萬不得一故與衆同者俗物與衆異
者竒材書亦如是為將之明必不披圖講法明在拒敵
制勝為書之妙必不凴文按本妙在應變無方皆能遇
事從宜决之於度内者也且軍之興亡猶將之明闇人
之成敗惟師之愚智不虚心則不知道不知道則無以
訓人師之與將人之耳目耳目不明敗可知也是以君
子慎其所從白沙在泥與之同黑狂者東走逐者非一
京邑翼翼四方取則俗風且行舉國相效迷遊忘返
深浪何歸仁覆子育豈不顧念伏願天醫降藥醒悟昏
沈遵彼迷津歸其正道弊風一變古法恒流神而化之
默而通之反掌而成行之則是俾夫天府之内有聖
朝妙書宛然得十百數載已前氣象比肩鍾王列美竹
帛微臣所愿足矣陛下之能事畢矣古人有云窮則獨
善其身達則兼濟天下雖陳愚見寧望可行非臣所知
事出聖斷人皆欲順已不欲從人者情也惟明者能以
理割之且聲利之大端君師所共有其生也風猶可嘉
當代擅美其功也徽烈可紀身後垂名亦人情之何遠
語曰人心間不容針臣謂此言之良者上下其道一也
有一善身之榮有一惡身之耻恐後代議今之書雖不
專累於明時終非有益昔伊尹以烹飪干主意不專乎
食臣小學說君道豈大乎書臣伏巖藪久無縈望干預
求進亦非公卿荐聞陛下天聽低迴旁羅草澤選材于
棄木擢臣于翰林是策勵駑鉛敢不極力兢惶疑命恐
塵天鑑之明鴻飛其冥無患飲啄譬如為樹置之於野
則繁柯茂葉盖其所蔭取之於封則梁棟輪轅迹時為
用臣違親事主移孝作忠忠不竭誠孝可知矣侍奉日
近輒有評論𨼆而不言臣之罪也言而不𨼆干犯天威
冀增涓塵無所顧念不能隨衆碌碌辜負國恩人皆取
容寧免後懼行於正道不敢忘主區區之衷愿垂聖察不勝愚
直之至故獻評書藥石論云
書苑菁華卷十二
