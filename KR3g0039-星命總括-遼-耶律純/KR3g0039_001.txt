星命總括卷上遼耶律純撰
二十八條斷例
四正宫神互相管攝四正者如日之虚房星昴木之角
斗井奎之數互相管攝凡看星辰先看主星落何方有
何生尅制化若論凶吉合依星辰而斷同宫千里異
宫寸尺且如子上立命女虚危雖是同垣何止千里若
危十一危十二立命亥上危十三十四有尺寸之隔此
何可以異宫論也他倣此二母爭權姑恤大過如木
命見水孛或臨本宫三合獨見方為福若同見二母爭
權反為禍餘倣此一星得地初無二用或土宫立命
或命主土星在别處三合見火生土吉設若三合火見
金火性炎上便去尅金却不能生土餘倣此水火相
戰其勢俱敗如水命火同在命或三合或十五度之内
相照雖火受水尅我亦不寧其勢俱敗餘倣此日月
爭權到底無光如日為命主夜生本無光或與月同宫
或見三合月為命主晝生本無光與日同宫或合照是
自爭權無成於福氣禄嫌衝破衣食艱難如甲生人
禄在寅立命在申禄當頭為命衝破終是艱難奔走限
逢之亦然餘倣此馬忌空亡衣食奔波如己巳生人
馬在亥行限至此或命身值此更加以凶星守照畢生
受困餘倣此母主無權者福氣不大如命在子土為
主限行遇火或三合為水孛所傷其母受尅子必無力
福氣不大他倣此向前得力令後無功如命在亥木
為主行子限三合見一水單行必巳發福若又行限到
辰再見水孛必無再發之理若是無形終難有力五
星乃有形餘氣無形五星相尅此理甚明如氣近土孛
近火乃餘氣侵克其力終緩或戌上立命命主火星在
子金水同宫辰上雖有氣亦難制水尅火之虐况子宫
水旺之地其火受尅不淺以此合言天命他倣此黨
惡則亂制惡不行如木命行限遇金本自受尅加土計
臨三合助威為殺愈重若同火羅則制其金惡不行矣
獨陽不生孤隂不生若男人命遇太陽居四正為得
地左右無吉星三合又無助為獨陽不生女命遇太隂
居七強亦得經入廟三合皆無吉助為獨隂不生為事
多尅無成男命看四正女命看七強刑囚入䧟縦惡
難施如甲生人命在戌火為主水化刑本能尅我三合
有土計制之或入䧟地彼受制之不暇豈能施惡於我
哉或土計自䧟又恐不能制水暗耗雖強逢生反益
如甲生人命在酉金耗為主限逢土計不以為耗又如
乙生人命在亥木為主化暗得宫有水孛生之其暗反
明四正日月最怕西沉如子午夘酉四正之地為日
月之垣獨酉為西沉之地若日月居其上終無顯逹
三方禄馬最宜拱照如乙生巳酉丑之人命在未馬在
亥禄在夘三合拱照一生衣禄不少此論地元禄馬
安身傍母福禄尤佳如土為命主火為土母月火同宫
不以傷身論又如命在辰金為主土為母月與土同行
不以蝕月論乃富貴格局奴賊臨身妻兒必尅如寅
亥木為主氣為奴星若氣與月同行或傍其人必孤又
如子丑土為主計為奴若計與月同行或傍其人必受
刑傷不然天餘倣此主數遇䧟有救不凶如木命人
木䧟於子或入金宫化刑囚或值命限到此本受尅緣
三合有水孛能觧金厄轉凶作吉但未免勞心耳母
若當權為福莫大如土命子上立命以寅夘為隠官之
地若有一火羅獨守在上是母當權大吉餘倣此同
室操戈必招禍變如立命在子不問主星但有水火同
垣金木同位雖彼自相戰尅與命宫不相干終是窘我
室廬禍起蕭牆之内也飛星破駕終是廢人凡論命
必殿駕為先假如甲辰生歲駕在辰金為駕主辰酉立
命金為命主若有火羅飛入辰宫乃為害曜破駕必賤
人也餘倣此劫殺抗衝威烈以怒如壬子生人命在
巳乃的殺之地更有刑土之星於其上是謂殺見殺行
限必夭三元並駕禄又加官如甲子生人禄馬俱在
寅甲生人又以木為天元是木為三元若臨身命必顯
逹最是子丑午未命凶相順相生當觀向背如立命
戌主入丑宫躔斗九度又有木躔斗焉(按此下似缺數條無他本可校)
夫金生夏而旺於秋水生秋而旺於冬木生冬而旺
於春火生春而旺於夏土乘火氣初生旺於已每於四
季節中氣前三日為旺其日在辰戌丑未為正位故金
旺木死木旺金囚水旺木相土旺火休生我者父母我
生者子孫尅我者官鬼我尅者妻財比和者同類然五
行之性各致其用是以元星入局福夀無虧母曜歸巢
榮華有凖若見財星得所發積成家倘或刑星當前尅
傷喪命遇子旺宫多顯發子衝殺處必英雄子可順於
財星財莫傷於母曜興財享福印綬滋元反禍為祥兒
鄉制鬼刑星有制故逢我勝他衰元若居財切忌財星
受死本宫正旺母受刑生榮有日元如虚弱元逢子怯
發無因清淡守虚子居母局性貪薄藝母入財鄉元局
故怕受傷元星亦嫌受尅元居鬼局破耗非輕子入元
方艱辛萬状謀他失本生局逢財好事多磨妻宫制母
元莫傷於財曜子可遠於母星衝鬼須當子在先援母
必當鬼在後為禍者須逢死絶為福者切忌休囚妻
來入母父道先亾母若俱生坤宫早逝伏吟庶出母入
兒胎衾枕孤单妻居夀局尅傷離祖鬼局逢刑被害傷
身妻宫逢鬼母入刑宫情斷絶子居鬼煞繼無親子居
鬼局尤逢死絶之鄉妻入妻宫切忌休囚之候妻居制
局怙恃乖離子入夀鄉女男多獲子星入制寄飬偏生
妻曜居生因妻家敗母居夀局棣萼聫芳鬼入元宫雁
行分序夀入夀無傷則男女成行財遇財有尅則夫妻
反目兒鄉有尅當尋妻曜長生妻局受傷湏看子星帝
旺母星入制孤尅散離夀曜居財慳貪喪失五行相尅
便知先者受傷兩曜相生必是後來泄氣先詳體用次
察尊卑一舉纔通萬無一失
星經(凡論星不論元官食合不識變通造化元者天干之元也如甲人木為天元火為禄主官者甲用辛)
(為官以金為官主以氣為官禄主食者甲食丙以木食禄主合者甲合巳以太隂合禄主餘倣此若此四星高)
(強得時一生食禄享用矣)以官魁禄馬定人之前程(官者以甲用辛官以金官次以)
(官禄宫主魁者甲用羅乙用計之例禄者甲禄在寅以木禄元馬者如寅午戌馬在申以水馬元此四星高強)
(得時得地者貴矣)最喜者四角之有星所忌者三空之無曜(四角)
(者寅申巳亥是也吉星臨之必有權柄之福三空者三合也三合中無星曜當為僧道之命孤尅矣)驛馬臨
官出祖成家(如申子辰馬在寅命在亥宫上官禄在寅必主出祖成家外發矣)禄入妻宫
因妻致富(如甲生人命坐申宫禄在寅乃禄入妻宫也木更為佳)男命若直子午強
狠專權(子午乃天地之中氣稟氣不薄男命得此專豪傑也)女命若立巽乾滛冶
誇色(巳為登明亥為天乙女命坐於此上自誇逞色好滛)坐貴不宜衝貴(如命坐亥壬癸)
(生人貴在巳為衝破一生近貴不得力)見合不宜見滛(合者隂陽之偶也若逢水孛争寵歲)
(君與合限亦然女人最忌)立身合論馬元失管則徒奔走(人命坐馬上或有文)
(星或逢官禄主星或貴元星坐其上如人之管馬不致奔走若使其上無一星守照别無人所管也必致奔走)
(矣)聚財則觀庫位無守必能敗亡(財庫者如金庫在丑木庫在未之例受制)
(及無星照管必易敗矣)不宜輕用閑奴此等湏還我用(若弟兄主奴僕主來)
(争破我財庫反為他所有我將何用焉先賢曰善用星則易)禄不宜破破則貧窮(如甲)
(禄在寅申為破禄若還衝破則食禄被傷)煞不宜真真難磨滅(如申子辰人煞在巳夘上)
(安命乃真煞也若更當令定凶)孤而帶寡妻子難為(如寅夘辰生人以丑為寡以巳為孤)
(男忌孤女怕寡)空加以亡名利不遂(以陽為空隂為亡甲子生人見亥乙丑生人見戌此)
(真空亡陽怕隂隂怕陽犯此焉能利名哉)刑不宜戰戰則必刑三刑帶煞必
然刑害合不宜衝衝則必破合還衝破作事無成論刑
必論煞刑煞重而煞難當(如申生人寅上安命寅刑巳之申是犯三刑巳為刦煞的)
(煞之地限到此何以當之如更金星當令居之凶矣)論官必論魁官魁顯而官清
貴(如甲生人以辛為官以金為官星以羅為魁逄生旺當時可居官享福矣)既参官星夲宿
當以太陽而相參(官星又是官禄之主緣何以太陽而相參盖天盤午宫以日為官星以此)
(參之)湏論刑煞星辰合以天煞而互論
日月並明論日之與月其次舍在天相近故在子午
卯酉四正子為帝座午為端門卯為明堂皆日月所居
酉為西沒之所人生身命在此皆富貴之人安命在午
日在巳月在未為隂陽夾命日月在男女遷移夾拱有
力必有權柄日午月子日邜月酉皆貴命日子月午月卯
日酉皆賤命也日居月度月居日度亦反背也其人必
庶生二母日生忌火夜生忌土亦當以標本論詩曰十
二宫中不言主強云晝忌火夜忌土何以不忌水木金
是致五星皆莽鹵行限若是見日月妙不可言或限中
日月夾拱皆致福火羅犯日土計犯月皆損害六親朔
日蝕望月蝕皆在日月度不夭即盲啞之人日月同在
命宫其人多貴巳為陽極月不宜居亥為隂極日不宜
居月巳妨母日亥妨父日月拱命拱二主皆貴拱田財
必内發拱遷移必外發拱妻子必得賢妻子力拱疾厄必
少疾病以類言之百無一失日為主躔木度月為主躔
土度皆失也
日月二曜乃君后也初不為害於人而關人之夭夀何
歟蓋日月命身之主受傷故也若日月為身命之星當
生却被羅計於緊關攔截掩其光彩或關煞來犯或孛
火土化惡羅計夾輔穿釣有如此者非特日月受傷而
吾之身命亦受傷矣至若太隂為身命中之主尤其緊
切蓋月是身若是惡星來釣是攘其所主之主矣豈不
為南柯夢中人也
太隂論夫命取太陽安命以明其體以太隂為身以
明其用命則人所可同身則人所不可同如命宫諸貴
富格貧賤格與此身無淺深皆所不論必湏與身有干
係深重方是
太隂九行說月有九行以黃道為經緯之主青道二
出黃道東赤道二出黃道南白道二出黃道西黑道二
出黃道北四時更可隨黃道而變遷春黃道始於東夏
黃道始於南秋黃道始於西冬黃道始於北其日又南
陸北陸又是隨天道而旋也以九道捷法推之四時太
隂所經之度立春木(黃道)火(青道)土(黑道)金(赤道)水(白道)立夏火土
金水木立秋金水木火土立冬水木火土金(以上五行係月所經)
(由之地以此推其黃黑道如太陽則從月火冬則從水論)論命以日月為身所係考
九道晦明如人身生世而禀賦厚薄隨形所寓而為吉
凶黃道内得五星之吉為福氣計孛羅為減力蓋四餘
暗道之曜非黃道所可見也見則必掩晦黑道正四餘
得志之所又非五星所可從也黃道為人聰明清和粹
美春風和氣洒落通變赤道太陽揚輝之所為人多權
略任勢敢為青白道多清潔有風節廉操進退以禮大
抵青白道為孤高之所若更命局與當生孤刑煞局無
禄貴駕殿者必孤尅更空亡刃碎交横必是僧道有吉
局亦必是艱難中起黃道雖弱亦可為吉但怕黃道遇
掩晦是月行於天而片雲蔽之甚巳其昏晦也黑道愚
而好自用賤而好自專心高無寔志大無成之人大抵
專繫於九道之内次參得何星之用如妻主内助而起
亦由内親而成功名田宅主得父母力財得財官主貴
更參諸局無失矣假如太隂度婁婁金也當以金星
論如金星得垣占高強有夾拱與禄貴駕殿相係更見
土星之吉立命在巳人必大貴如金星失躔為他星所
斷或截其脉不與禄貴駕殿相係却與羊刃劫煞相干
此又下賤矣如金星失道太隂得夾拱或見黃道所喜
之星禄馬殿駕貴人相涉亦為吉命如金在辰升殿當
官禄或火在申子辰當令或難值此不可以身主居官
斷之蓋受火之欺為令所役為官所驅何福之有若更
有土與火之脉相貫穿此又轉凶為吉之道蓋火欲傷
金見土則反火生土土又生金矣挽回一團福氣金在
土宫却看土是何宫主妻得妻力男則得男力官則貴
福則富乃土為持重之星有培植之功為人亦有持久
之福若為火所燥無土挽回凶熖為人多受漂忽震蕩
之禍得吉猶凶也若金見水却看水是何宫主田妻男
吉官福尤高是身得此福若生無用之星奴僕兄弟無
益於我精神氣脉為彼所竊平生為人無力以小失大
如金見木為財看是何宫主妻得妻財奴得奴用之類
活法推之無不中矣
太隂引從夾拱引從夾拱當下孰吉孰凶如月度婁
前三十度内有吉星為引後三十度内有吉星為從引
以遠者為吉從以近者為是前後夾拱勻停不論何星
多寡皆為引從夾拱但看叶和爭鬭如何耳前引後從
又要無求太隂之前不以多少近前一星以之為主若
前面之星與所主之星與日月有傷此為下賤若日與
官禄貴殿駕職元會無非富貴前後擁從停勻所主之
星與月相得前面諸星相戰争只要不傷月前主星不
碍其為名利若三合釣來亦如此論但當明剖合道望
道之說在月前為緊富貴皆獨力為之不藉他人合道
望道必因人而成此二項望衢可成功名合衢非仰他
人則不可(二句未觧疑有悮字)貴格亦是蔭官拱夾中亦有福如
夹吉則吉拱凶則凶又在詳推之也
太隂犯殿傷宿犯殿者主為下凌恃權而犯殿傷宿者
上剛下暴各恃其力如太隂度胃而羅計占昴畢二宿
昴畢日月也天之日月人之君后羅計乃黑道旺暴之
星犯其日月幷前有此凶星安得不凶傷宿者如太隂
在胃立命在子丑木星在月前身命皆係乎土木將來
傷之退度尤凶主為人獷狠愚執更當羊刃劫煞之類
必是凶惡之徒當受刑法否則夭折又有此格而富貴
者乃坐禄馬貴垣殿駕廟旺日月聫格有以伏凶星之
勢雖犯殿不妨也推者宜加詳審不可以一槩論也
太隂譲殿之說讓殿者如人不臨室而逃别處所譲
之殿有吉則福有凶則禍如太隂度昴畢二度之間諸
星在翼軫之類獨譲張宿在中或月度翼諸星在柳亦
是前為緊後為緩當禄貴殿駕為貴富中間更有金水
各一星在張宿謂之一星朝后星之留守護垣此至吉
也若譲殿有土計羅孛類不謂朝后謂譲殿受坎此凶
格也
太隂出垣入垣羅計界出太隂若登殿駕禄貴者吉
居煞者凶月乃桑星有晦朔弦望全藉諸星輔之日生
宜木水氣日夜生宜金孛計火羅在太隂之前後見最
怕隂陽反背諸星失志太隂前有吉星相近禄貴後有
惡煞趕趁尤吉
從夘上起子逆數以丑加寅以寅加丑夘加子辰加亥
巳加戌午加酉未加申申加未酉加午戌加巳亥加辰
子卯相通丑寅相通辰亥相通巳戌相通午酉相通未
申相通如人立命子通關夘若夘宫有禄貴殿駕有火
羅命母則一生吉利如通刃劫破碎有木氣鬼星則一生
迍蹇學者宜知之
限入空關限入空關作神煞星辰遼遠又無情流年
衝到招凶煞定作南柯夢裏人限到當生所在煞上
無星主事兩旁三合之星亦復遼遠即為空限若火羅
計孛持戰於此限之正度即為夢蝶人矣
生時限身命二位若值氣木星守之宫主出在閑極位
故為僧道如更入廟旺及生時在貴科必主為高上僧
如羅獨守主大權夜生土孛尅身後必還俗如犯刑煞
主徒流歸俗如有救神即免
凶星如忌如奪固凶星也金羅計孛火土化惡亦惡
一惡星在後行緊關末關將盡又有一凶星初關緊關
方來惡星光芒相射必為薤露人矣又如剛星得田財
戰鬭或剛星聚吉戰鬭相尅得氣救觧只恐氣之光星一
出或忌或奪來迎皆主大憂亦速死無饒矣
金星帶煞遇羅星二煞相生奈倒評老幼反常渾不
利閻王來詔入蓬瀛金星帶奪於緊關内正度或鋒
鋩交承之際或火土二煞星為主限而金孛羅兼老人
遇此於生旺少年逢此於死絶此等格局多死
金牛靈臺詩限主還元大可愁五星帶奪煞同謀更
兼忌曜來助虐此命湏登白玉樓倒限之法奪星為
第一奪星行限逢氣生起或宫主相生或化惡背時決
然倒限火土名忌乃煞星也二星相會謂之二煞同謀
最為凶害此等格局雖有過北斗之資亦難買無常之
厄如忌奪相會相尅謂之二煞是反目十度之外相逢
不過見災而已雖喪亡亦可救也如行限過之死無疑
矣
煞星帶刃火土雙星帶刃來那堪垣廟兩和諧流年
太歲來衝倒任是公侯也受災火土二曜乃煞星也
况又帶奪其惡尤甚又且得經得垣加之太歲月將衝
動為禍不可勝言限行到此雖有扁鵲之智亦不能救
若二星身帶刃破碎的煞决不善終
論倒限太歲為衆煞之主統衆煞行於黑道中所以
為災不違時刻看人夀夭窮困終身凶吉婚姻身命宫
位日月命主俱落煞鄉更煞神拱夾又占高強縱或得
福皆非長久之道限入煞鄉未免死於非命或吉為凶神
所惱凶為吉神所臨刑害可知宜加詳審故有十忌一
忌破禄二忌空亡馬三忌太歲當頭四忌坐煞向煞五
忌煞星得志六忌限入鬼鄉七忌粧鬼局八忌二煞夾
限九忌命主受制十忌母星尅令立命行限此十忌為
凶至慘經云夀元不求定休論處世多屯常冷淡若見
當生日月命主俱各受制大限方入煞神之初或出煞
神之末不見救星來未有不凶者今分諸煞旺弱為詩
二十首於後劫煞元來是煞魁身空命主不湏來若
為鬼局應當死煞曜臨之不必猜若是無星居此位更
於三合細推排天盤加得凶星到命似風燈不久摧
要知三煞最為凶直難同臨不善終三合無星更湏忌
煞星切莫又相逢日月二曜同居此官禄臨之禍愈隆
大限相將離煞尾黃泉之下定行蹤煞中羊刃最為
凶身命同臨主破刑大限一交當畏懼煞星在上恐難
行若無凶曜尤當忌局勢參詳判死生三合更加神煞
拱纔離羊刃入幽冥皆言七煞是亡神莫道亡神禍
患輕身命若還居此地貧窮蹇滯過平生凶星惡曜加
臨到大限渾如履薄冰三合更湏明審察煞來夾拱更
難行已中的煞金生處煞氣嚴凝人畏懼莫教劫煞又
同宫便主黃泉尋去路若為水命土星到粧起煞神真
局勢世人莫只忌秋生四季生人尤可畏酉中的煞
旺中金金氣秋霜煞氣深羊刃若還同到此煞星日月
不湏臨若非惡氣湏言夭大限纔交便促行太歲當頭
又衝動此身安有可延生的煞如逢在丑宫煞神歸
庫不為凶更加三煞幷羊刃限數存亡頃刻中若是亡
神煞星到雖煞不死也為凶若為日月三方拱禍患憂危
更不同限星不入煞神同日月三方拱更凶兩煞夾
之尤可畏天盤加到禍重重午宫坐命尤嫌木亥上還
為八煞宫不必木星同到此水星若到亦當終局勢
尤當子細推世人不識此天機煞星不到還湏忌鬼曜
臨之限亦危設若太隂居鬼局才交限局便傾危更加
劫煞幷羊刃煞在天盤禍不遲星家倒限有真機第
一先將煞曜推切莫一途拘泥着湏看命主有無虧命
星安稳無刑尅此身平善寔無疑若為命主遭他害任
是神仙也皺眉欲識煞神停力處二煞中同人畏懼
更看加合反復宫煞神飛到誠為慮縦然煞星不加臨
湏忌行年太歲侵行年煞星照臨着天命傾危不可禁
劫煞怕頭三煞尾羊刃兩頭皆要忌羊刃若在相貎
宫破相毁形端的是此煞排歸八煞中太隂飛到為凶
比羊刃劫煞扶兩旁禍起之時難可避煞若飛廉凶
又凶莫安身命在其中欲知鬼局十分重命主隂陽不
可逢此煞不湏和合看只將地局究其功若還行限臨
其地煞曜臨之不善終煞神不可例言凶煞落空亡
迥不終日月不臨命不到煞星不在命無凶若還限脱
煞神尾必定為災福不隆此是天機真妙處根基淺薄
禍無窮煞星難曜分生旺春夏秋冬仔細推若是煞星
來秉令也分晝夜論安危若為反背湏還忌夀算摧殘
禍有基刃煞更臨人畏懼此身安有百年期寅丑二
宫中立命隂陽合作難星看夜陽晝月誠為忌煞位相
逢限不安若在貴人幷禄上也湏減力命凋殘若還煞
拱凶尤甚限數初交死不難若論閻浮死惡人命身
俱各值凶神煞星入命命入煞日月臨之必害身更怕
煞神來拱夾刑囚為煞更相侵必然死在刀兵下命似
殘花滿地零人行空限無星照限若無星福不生加
合通關煞神至煞神在上空難行非惟貧困多凶禍破
蕩田財似水傾限度若臨天命絶縱然度得也伶仃
煞曜從來怕冷窺飛光落影是先機若還大限行臨此
隂府王官立限追餘曜為凶凶更甚度躔黑道禍相隨
五星為煞分強弱受制還湏見福遲日月同居官禄
宫限星入此福偏隆若還入到中間度稱意中亡總是
空不必煞星幷煞局刑囚為煞更相攻欲尋倒限真奇
訣驚倒人間學術翁
雜論倒限限度尤防直照臨如限是土度忌見真木
加以限主宿弱倒限流年煞星添力亦然三合尤切限
度防戰闘火頭孛尾皆為大災若計孛凶星一迎一送
决主倒限本宫三合仔細詳之亦有當生限無星辰被
流年凶星尅倒者凶星戰闘者如火孛水計計孛孛羅
等亦倒限人命忌星行限十有九凶日生火夜生土為
煞則災重納音逢奪必有重災限行到此更逢為煞必
死為主之星不論化氣會主之星復論化氣煞星若化
吉為禍亦輕若化凶尤緊木星化吉為福大化凶為凶
亦屢照命限者主尅至緊
聚煞交戰火計金羅孛土同更兼忌奪二星攻假饒
得氣中間救光景無從亦主凶火孛計羅皆剛星也
若三剛互戰使根基壮亦無益也縱得氣木來救光彩
一出不復救觧又更詳其命如何(以上原本題曰星命總括)
論身居富貴平生多災身命田宅俱值貴人禄馬宫
主星不䧟只是疾厄主星與囚星入命故多災或太隂
被土所制日被火羅所制必主流刑帶煞如福德宫有
廟旺星其人只多災亦不至犯刑不然亦得貴人救也
論人有吉慶被生災禍身命宫犯暗刑囚殺雖官禄
宫見吉星凡遇吉慶則有凶災如官宫見惡星身命無
刑煞又見吉星或居貴人與福德宫宫主在命宫廟旺
則無災一書云先貴後賤根基既好但財星失時地而
官星限又好至好限必貴也若是官宫來吞本主或凌
本主則無官(按以上原本題曰星命總括續集)
