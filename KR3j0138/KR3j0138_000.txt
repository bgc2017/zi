御製題敬齋古今黈(有序)
永樂大典聚書雖多而依韻雜排割裂凌亂以有用
之書散置無用誠可惜已茲命詞臣重加校錄裒輯
于零斷之餘率多善本古今黈其一也此書目見于
元史者凡四十卷今所收雖僅五之一而四庫臚編
具有條理仍不失為完書且辨析疑義折衷釐正尤
極精審洵散篇中之最佳者至李冶以黈名書惟取
義于不外聽予則以黈纊塞聰有合于君臨之道因
題什而序之
韻分書割太無端不學從來致浩歎裒散排全資翰苑
連珠集腋得神完覃硏喜見仁卿(冶字)著典核應同觀國
(王)看方朔創言藴古衍(雖黈纊塞耳而聽于無聲張藴古大寶箴語)繹文永
惕作君難
欽定四庫全書子部十
敬齋古今黈雜家類三(雜說之屬)
提要
(臣)等謹案敬齋古今黈八卷元李冶撰冶有
測圓海鏡己著錄此書原目凡四十卷其以
黈名者案漢書東方朔𫝊黈纊充耳所以塞
聰顔師古注曰示不外聽冶殆以專精覃思
穿穴古今以成是書故有取于不外聽之義
歟元史本𫝊邵經邦宏簡錄黃虞稷干頃堂
書目俱作古今難當因字形相似𫝊寫致訛
文淵閣書目題作宋人則併其時代亦誤矣
其書皆訂正舊文以考証佐其議論詞鋒駿
利博辨不窮其說毛詩草蟲阜螽一條云師
說相承五經大扺如此學者正可以意求之
膠者不卓不膠則卓矣是其著書之大旨也
其中如謂蚩尤之名取義於蚩蚩之尤謂内
則一篇卑𤨏凡猥大類世所𫝊食纂謂中庸
索隱行怪乃素餐之素謂孟子兄戴蓋為一
句禄萬鍾為一句戴蓋即乘軒之義或不免
于好為僻論横生别觧又如淳化閣帖漢章
帝書千字文米芾書史黃伯思法帖刊誤秦
觀淮海集俱以為偽帖而冶據以駁千字文
非周興嗣作太平廣記載徐浦鹽官李伯禽
戲侮廟神其事在貞元中具有年月而冶即
以為李白之子伯禽亦偶或失考然如辨史
記微子面縳左牽羊右把茅乃其從者牽之
把之司馬遷所記不謬孔穎逹書正義所駁
為非辨鄭語收經入行姟極謂經即京姟即
垓韋昭不當注經為常辨論語五十以學易
謂論語為未學易時語史記所載則作十翼
後語不必改五十字作卒辨孟子龍斷即列
子所謂冀之南漢之北無龍斷焉辨史記自
叙甌駱相攻謂當為閩越相攻辨張耒書鄒
陽𫝊後謂韓安國實兩見長公主漢書不誤
而耒誤辨衛青𫝊三千一十七級謂級字蒙
上斬字顔師古誤蒙上捕字遂以生獲為級
辨魏志穿方負土謂即算經之立方定率辨
吳志孫權告天文謂不當呼上帝為爾辨通
鑑握槊不輟謂胡三省誤以長行局為長矛
以及辨古者私家及官衙皆可稱朝引後漢
書劉寵成瑨及左𫝊伯有事為証辨佝僂丈
人承蜩所以供食引内則鄭元注荀子楊倞
注為証辨吳都賦&KR0968;子長嘯當作長笑引山
海經為証皆具有根據要異乎虚騁浮詞徒
憑臆斷者矣至于所引戰國策蔡聖侯因是
己君王之事因是己二字今本並作以而證
以李善注阮籍詠懷詩所引實作己字足以
考訂古本又大學絜矩今本章句作絜度也
冶所見本則作絜圍束也蘇軾赤壁賦今本
作而吾與子之所共適冶所見本則作共食
而駁一本作共樂之非亦足以廣異聞有元
一代之說部固未有過之者也雖原本久佚
今採掇于永樂大典者不及十之四五然菁
華具在猶可見其崖略謹以經史子集依類分
輯各為二卷以備考證之貲焉乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書子部十
敬齋古今黈目錄雜家類三(雜說之屬)
卷一
經類三十三條
卷二
經類三十四條
卷三
史類四十六條
卷四
史類三十九條
卷五
子類三十三條
卷六
子類二十一條
卷七
集類四十二條
卷八
集類四十五條
