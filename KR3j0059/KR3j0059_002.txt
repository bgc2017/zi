欽定四庫全書
丹鉛餘錄卷二明楊慎撰
唐岑參詩雁塞通鹽澤龍堆接醋溝方回云鹽澤人皆
知之醋溝人所未知也非惟人所未知方回盖亦不知
為此言以掩後人耳考闞駰十三州志山氏城北為高
踰淵又東北醋溝水出焉水在中牟鹽澤見漢書(郭緣生述
征記醬魁城至醋溝凡十里)
杜牧睦州詩疊嶂巧分丁字水按水經丁溪水在泗水
東泗水冬春淺澀常排沙通道陸機賦所謂乘丁水之
捷岸排泗川之積沙是也
張子容詩海氣朝成雨江天晩作霞李嘉祐詩朝霞晴
作雨濕氣晩生寒二詩語極相似然盛唐中唐分焉試
辨之
學林云論語托六尺之孤據周禮鄉大夫之職國中自
七尺以及六十野自六尺以至六十有五皆征之韓詩
外傳國中二十行役則七尺者二十也其升降皆五年
則六尺者十五也
姚寬戰國策注博引諸書以證之用心亦至矣然猶有
遺也楚策楚王遊雲夢謂安陵君曰樂矣今日之游寡
人千秋萬歲後誰與樂此矣安陵君泣下數行曰萬歲
夜願以身試黃泉蓐螻蟻夜如左傳注窀穸厚夜之夜
最見人臣不敢斥言之意今本改夜作後不見古人立
言之妙矣
風俗通山澤篇有沉有沛沛引公羊傳齊景公循海而
東師大䧟沛澤之中左傳景公田于沛招虞人以弓傳
曰送逸禽之超大沛孟子沛澤多而禽獸至沉引傳云
沉者莽也言其平望莽莽無涯際也沉澤之無水斥鹵
之類也莊子沉有漏注沉水汚也又左傳祭仲殺雍糾
尸諸周氏之汪注汪池也沉與汪皆希詁者特著之(管子
注草水兼處曰沛說文沉濁黕也漢書沈斥)
孫子兵法兩軍相對曰和戰國策章子為齊將與秦軍
交和而舍又楚策開西和門注軍門曰和唐鄭愔詩戎
壘三和夕校文苑英華者不知其事改和作秋
山海經太行山一名五行山列子作大形則行本音也
河圖括地象云太行天下之脊郭緣生述征記太行首
始河内自河内至幽州凡有八陘崔伯易感山賦上正
樞星下開冀方起為名丘妥為平岡巍乎甚尊其名太
行盖赶韻之誤耳
予往歲在大理與姜孟賓讀蕭子雲賦有長卿晩翠蕑
子秋紅之句孟賓吳人博學予舉以問曰長卿則草中
徐長卿藥名是也蕑子亦必草木名出何書耶孟賓亦
不能知呼取本草徧檢之無有也近觀齊民要術云蕑
子藤生緣樹木實如棃赤如雞冠核如魚鱗取生食之
淡泊甘苦乃知子雲引用必此物也聊筆扵此王應麟
嘗言得一異事如護一真珠船恨不與孟賓散帙共欣
賞耳
劉欣期交州記云合浦東百里有一杉樹葉落隨風入
洛陽城内漢時有善相者說此休徵當出王者特遣人
伐樹庾信詩傳聞合浦葉遠向洛陽飛吳均詩三秋合
浦葉九月洞庭枝薛道衡吳趨行杉葉朝飛向京洛文
魚夜過歴吳洲皇甫冉詩心隨合浦葉命寄首陽薇楊
盈川文合浦杉葉飛向洛陽始興鼓木徙于臨武事皆
本此始興鼓木見水經注
邵康節云莊子盗跖篇言事之無可奈何者雖聖人亦
如之何庖人雖不治庖尸祝不越樽俎而代之言君子
之思不出其位楊龜山曰逍遥遊一篇子思所謂無入而
不自得養生主一篇孟子所謂行其無所事愚謂能以
此意讀莊子則所謂圓機之士可與之論九流矣世之
病莊子者皆不善讀莊子者也
世說蒲柳之質望秋先零蒲水楊也三齊地記無棣縣
有秦王繫馬蟠蒲堪為箭非菖蒲之蒲也若然豈堪繫
馬又中為箭乎爾雅楊蒲柳其言可証矣
晉苻堅以應圖䜟文改姓其字從草不從竹今多書作
符非也苻音蒲其音亦别又左傳萑苻之澤杜預注苻
亦音蒲
韓子佳麗也者邪道之分也戰國策宫中佳麗好玩又
云趙天下善為音佳麗人之所出也嚴安䟽佳麗珍怪
順于耳目謝朓詩江南佳麗地佳麗字非始自謝也文
選注失引之
宋初置通判分知州之權謂之監州有錢昆者性嗜蠏
常求外補曰但得有蠏無監州處則可此語風味似晉
人歸田錄及捫蝨新話皆載其事東坡詩云欲問君王
乞符竹但憂無蠏有監州昆去東坡未遠即用其事為
詩良愛其語也
左傳狄之廣莫於晉為都杜預注廣音義與曠同廣莫
猶言曠漠也風曰廣莫風門曰廣莫門音義皆如此
劉晝新論云微子感牽牛星顔淵感中台星張良感弧
星樊噲感狼星其說皆出䜟緯
漢儒謂湯武逆取而順守此言非也易曰武湯革命順
乎天而應乎人焉有逆而可以順天應人乎左傳曰以
亂取國奉禮以守猶懼不終季文子猶知其不終也而
謂湯武為之乎然逆取順守之言實本于左氏而又轉
失其指矣
左傳齊燕平之月(注此年正月)公孫段卒國人愈懼其明月
(注此年二月)子産立公孫洩古書傳及俗稱謂曰明年明日
則有之矣明月僅見此爾
史記封禪書注山阪曰衍周禮注下平曰衍左傳地名
有昌衍瓜衍戰國策地名有卷衍蒲衍水經注有杜衍
漢書有鄜衍又水溢曰衍素問泉涌河衍鱗見于陸或
體作羡漢溝洫志河災之羡溢中國也尤甚易需于沙
衍在中也地理志有沙羡而音作夷盖方言耳文之溢
辭曰羡文璧之溢瑑曰璧羡義亦取此又封禪書沕潏
曼羡曼羡即曼衍也因閱韻會衍字下引証未詳囙䟽
記之
秦漢以前書籍之文言多譬况當求扵意外如尚書云
說築傅巖之野築之為言居也後世猶有卜築之稱求
其說而不得遂謂傅說起扵板築雖孟子亦誤矣伊尹
負鼎以干湯謂尹有鼎鼐之才也猶書曰迓衡云耳横
議者遂謂伊尹為庖人若然則衡秤也尹曰迓衡其亦
舞秤權之市魁乎子貢多學而識之故孔子曰賜不受
命而貨殖焉莊子便謂子貢乘大馬中紺表素之衣太
史公立貨殖傳便首誣子貢如此則子貢一猗頓耳聖
門四科子貢善言語太史公信戰國游士之說載子貢
一出存魯亂齊破吳強晉而霸越其文震耀其辭辨利
人皆信之雖朱文公亦惑之獨蘇子由作古史考而知
其妄考左傳齊之伐魯本于悼公之怒季姬而非田常
吳之伐齊本怒悼公之反覆而非子貢其事始白若如
太史公之言則子貢一蘇秦耳毛詩曰漢有游女不可
求思韓嬰曲為之說曰孔子南行至楚之阿谷見女子
有佩瑱而浣者使子貢挑之不得如韓嬰之言則孔子
乃一馬融而子貢不如盧植遠矣又論語為命禆諶草
創之左氏遂謂禆諶謀于野則獲盖因草之一字誣之
也孔父正色而立朝左氏遂謂孔父之妻美而豔盖因
色之一字誣之也例此以往則國語謂驪姬蝎譛申生
必將如吉甫之掇蜂禮所云諸侯漁色于下即小說家
謂西施因網得之類矣乎姑發此以諗知者
凡傳中引古典必曰書云詩云者正也左傳中最多又
有變例如子産答子皮云子于鄭國棟也棟折榱崩僑
將壓焉此乃引周易棟橈凶之義而不眀言易魯穆叔
論伯有不敬曰濟澤之阿行潦之蘋藻寘諸宗室季蘭
尸之敬也此乃引有齊季女全詩之義而不明言詩盖
一法也又引書太誓所謂商兆民離周十人同者衆也
據太誓原文云受有億兆夷人離心離德予有亂臣十
人同心同德省二十字作八字而語益矯健此盖省字
又一法也郤至聘楚辭享云百官承事朝而不夕此公
侯所以干城其民也故詩曰赳赳武夫公侯干城及其
亂也諸侯貪冒侵欲不已爭尋常以盡其民略其武夫
以為己腹心股肱爪牙故詩曰赳赳武夫公侯腹心此
先言詩意而後引詩辭又一法也宋陳騤曰古文取詩
即云詩取書即云書盖常體也或以康誥為先王之令
(見國語)周書為西方之書(見國語)以咸有一德為尹告(禮記)以
大禹謨為道經(荀子)不曰仲虺之誥而曰仲虺之志(左氏)不
曰五子之歌而曰夏訓有之(左氏)直言鄭詩曹詩(國語)止稱
汋曰武曰(左氏)或稱苪良夫(左氏)或稱周文公(國語)指那頌卒
章為亂辭(國語)摘小宛首章為篇目(國語)數章之末章既謂
之卒章一章之末句亦謂之卒章(並左氏傳)凡此似亦略施
雕琢少變雷同作者考焉毋誚無補陳氏之言予論有
契焉故並載之
後漢伏湛奏引書股肱良哉庶事康哉及詩濟濟多士
文王以寧不直引其文而曰唐虞以股肱康文王以多
士寧是故詩稱濟濟書曰良哉湛之言亦有左氏國語
之遺法乎晉以後不復有此工緻矣
水經注載晉世河决胡公石槨上有八分書考其時盖
周也故知八分不始于秦矣又考莊子云丁子有尾李
頥注云謂右行曲波為尾今丁子二字雖左行皆有曲
波亦是尾也審如李說八分不始于秦又一證也
揚雄蜀記云星橋上應七星李膺益州記云一長星橋
(今名萬里)二員星橋(今名安樂)三機星橋(今名建昌)四夷星橋(今名窄橋)五
尾星橋(今名禪尼)六冲星橋(今名永平)七曲星橋(今名升仙)水經注云
兩江有七橋直西門郫江冲里橋西南石牛門曰市橋
大城南門曰江橋橋南萬里橋西上曰夷橋北折曰長
升橋十里曰升僊橋李冰浴水造橋上應七宿故世祖
謂吳漢曰安軍宜在七橋連星間是也蜀記與水經注
所載小異并錄之以補地制之缺云
宋蘇才翁筆法妙天下不肯下一世人惟稱范文正公
書與樂毅論同法黃山谷謂才翁傲睨萬物衆人皆側
目而文正公待之甚厚故才翁評書少曲董狐之筆耳
山谷此評似非君子之言文正公字法實入書家之品
才翁非佞語也王荆公字本無所解評者謂其作字似
忙世間那得許多忙事而山谷阿私所好謂荆公字法
出扵楊虚白又謂金陵定林寺壁有荆公書數百字惜
未見賞音者何荆公字在當時無一人賞音而山谷獨
稱之耶才翁曲筆扵范文正公不猶愈扵山谷獻諛扵
王安石乎
杜詩一箭正墜雙飛翼黃山谷注作一笑盖用賈大夫
妻射雉事也
丹鉛餘錄卷二
