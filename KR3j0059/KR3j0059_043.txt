欽定四庫全書
丹鉛總錄卷一明楊慎撰
天文類
密雲不雨
易曰密雲不雨自我西郊天地之氣東北陽也西南隂
也雲起東北陽倡隂必和故有雨雲起西南隂倡陽不
和故無雨俗諺云雲往東一場空雲往西馬濺泥雲往
南水潭潭雲往北好晒麥是其驗也風電亦然或問東
為陽方西為隂方是矣南本陽而屬隂北幽隂而屬陽
何也曰一陽生於子仲天之氣所始也卦又當坎北非
陽而何一隂生於午仲地之氣所始也卦又當離南非
隂而何
駿狼
郭璞客傲云青陽之翠秀龍豹之委穎駿狼之長暉玄
陸之短景言著生於微盛生於衰也駿狼長暉謂冬至
之日也淮南子冬至日在駿狼山龍豹之義又不可曉
黑雲壓城
唐李賀雁門太守行首句云黑雲壓城城欲摧甲光向
日金鱗開摭言謂賀以詩卷謁韓退之韓暑卧欲辭之
開其詩卷首乃雁門太守行讀而竒之乃束𢃄出見宋
王介甫云此兒誤矣方黑雲壓城豈有向日之甲光也
或問此詩韓王二公去取不同誰是予曰宋老頭巾不
知詩凡兵圍城必有怪雲變氣昔人賦鴻門有東龍白
日西龍雨之句此意也予在滇值安鳳變居圍城中見
日暈兩重黑雲如蛟在其側始信賀詩善狀物也
山𢃄
張野廬山記天將雨則有白雲或冠峯岩或亘中嶺俗
謂之山𢃄不出三日必雨(唐詩風吹山𢃄遥知雨)
如日夜出
漢書武帝紀建元二年有如日夜出諸家無註予觧之
曰曷言乎如日光如日也曷不言日夜出日不夜出夜
出非日也有不宜有也曷為書紀異也晉書書有日夜
出高三丈遂日之矣班氏書法春秋復起亦不能易矣
班之叙傳自目為春秋考紀有意於續獲麟乎讀者愛
傳志之宏博而忘考紀之簡嚴何哉
孟婆
俗謂風曰孟婆蔣捷詞云春雨如絲繡出花枝紅裊怎
禁他孟婆合皂宋徽宗詞云孟婆好做些方便吹个船
兒倒轉江南七月間有大風甚於舶䑲野人相傳以為
孟婆發怒按北齊李騊駼聘陳問陸士秀江南有孟婆
是何神也士秀曰山海經帝之女遊於江中出入必以
風雨自隨以帝女故曰孟婆猶郊祀志以地神為泰媪
此言雖鄙俚亦有自來矣
風生於無而歸於無惟竅之所受不同在人之所聞亦
異比於萬物禀受亦然衆竅為風所鳴萬形為化所役
風不能鳴則萬竅虚化不能役則萬竅息(休疑獨註莊子天籟一節)
七政
日月木火土金水謂之七政亦曰七曜今術家增入月
孛紫炁羅㬋計都四餘星為十一曜計生於天尾羅生
於天首孛生於月炁生於閏蓋日月行道如兩環兩環
相交一處曰天首一處曰天尾天尾為計天首為羅月
之行遲速有常度遲之處即孛也炁生於閏二十八年
十閏而炁行一周天炁孛皆有度數無光象故與羅計
同謂之四餘今七政歷亦有四餘躔度
丘處機論日不入地
易曰日入地中明夷邵子云日入地中構精之象後人
遂謂日晝行天上夜入地中丘長春曰輕清者上騰為
天重濁者下凝為地萬物有形重濁皆附於地三光輕
清悉上於天既上於天如何却沉於地乎且星隕於地
而化為石古今有之星墜於地猶化為石况地下乎夫
二十八宿周天均布太陽逐日會合逐月遷移一歲之
終經歴周徧且如日在箕斗箕斗在天河日入地時星
河皆入地耶日獨入地而星河只在天耶若道星河皆
入地則七八月間河漢尤顯日正東西出没初夜則河
漢東北西南向曉則東南西北是知河漢不入地而隨
天運行若日入地時與箕斗坼破箕斗行天上而日轉
地中天上空虚而行疾地中結實而行遲天地懸隔如
何向曉東方出時却得恰好與箕斗相會而同行天上
乎天上日月常無出没人間常有出没此間東方日出
時西向千里之外猶未萬里之外猶昏北斗直西半夜
北斗之北初没子丑寅邜周天輪次迤邐而去未嘗暫
止北斗斡運昭然可見而強稱入地有何義旨明夷之
卦文王拘於羑里失勢之象何足為據右丘長春所論
如此愚按明夷日入地中乃是假象明理如天在山中
之類邵子構精之說元儒已譏其䙝天由此觀之長春
之識卓矣
長短星
寰宇記云瓊州潮候不同凡江浙欽廉之潮皆有定候
瓊海之潮半月東流半月西流潮之大小隨長短星不
係月之盛衰此又不可曉也然則歷家之著長短星蓋
海中占潮候也繆者乃以為交易裁衣之用可笑
易卦納甲
納甲之說京房易傳有之魏伯陽參同契曰三日出為
爽震受庚西方八日兊受丁上弦平如繩十五乾體就
盛滿甲方東十六轉受統巽辛見平明艮直於丙南下
弦二十三坤乙三十日東方喪其朋節盡相禪與繼體
復生龍壬癸配甲乙乾坤括始終其疏云震象三日月
出於庚兊象上弦月見於丁乾象望日月滿於甲巽象
十六日月虧於辛艮象下弦月消於丙坤象晦日月没
於乙此指二八月晝夜均平之時若以歷法言則晝夜
有長短若晝短日没於申則月合於申望於寅矣若晝
長日没於戌則月合於戍望於辰矣十二月之中三日
之月未必盡見庚十五日之月未必盡見甲合朔有先
後則上下弦未必盡在八日二十三日望晦未必盡在
十五三十日也又虞翻易傳曰日月懸天成八卦象三
日暮震象月出庚八日兊象月見丁十五日乾象月盈
甲壬十六日旦巽象月退辛二十三日艮象月消丙三
十日坤象月滅乙癸晦夕朔旦則坎象水流戊日中則
離象火就已成戊巳土位而象見於申納甲之說虞氏
比參同契為備而坎離戊巳始有歸著故詳記之
晲日
余嘗登眺山寺見雨霽虹蜺下飲澗水明若刻畫近如
咫尺日射其傍如盼睞得句云渴虹下飲玉池水斜日
横分蒼嶺霞自謂切景張愈光云斜字猶未稱渴字後
一年偶閱莊子日方中方晲衍義云日斜如人睨目遂
改作晲日對渴虹字始稱愈光曰渴虹晲日古今竒句
也
旁羅
史記黃帝順天地之紀旁羅日月星辰文選陸佐公新
刻漏銘俯察旁羅登臺升庫尚書考靈耀曰冬至日月
在牽牛一度求昏中者取六項加三旁蠡順數之鄭玄
注曰盡行十二項中正而分之左右各六項也蠡猶羅
也昏中在日前故言順數也明中在日後故言却也據
此則旁羅乃測天度之器如今之日晷地羅也十二項
者十二時分為十二方也此可補史記注之遺
金虎
甘石星經云昴西方白虎之宿太白金之精太白入大
昴金虎相薄王有兵亂文選張平子賦始於宫隣卒於
金虎注不知引此而謬自為說
繩河(江淹表又云麗彩繩河映萼璿圃指宗室也)
江淹文瑶離降映繩河低又唐陸魯望詩繩河裏扇月
傍䜟緯書王者德至雲漢則天河直如繩
冬至夏至
周髀云冬至晝極短日出辰而入申照三不覆九夏至
晝極長日出寅而入戍照九不覆三照三者南三方巳
午未也不覆三者北三方亥子丑也王充曰五月之時
晝十一分夜五分六月晝十分夜六分從六月至十一
月減一分日行天十六道
晩見朝日
謝靈運詩曉聞夕飈急晩見朝日暾此語殊有變互凡
風起必以夕此云曉聞夕飈即杜子美之喬木易高風
也晩見朝日倒景反照也孟郊詩南山塞天地日月石
上生高峯夕駐景深谷夜先明皆自謝詩翻出
虹霓
諺云日出雨落公姥相撲謂隂陽不和也蔡邕曰隂陽
不和則氣為虹虹見有青赤之色常依隂雲而晝見於
日衝無雲不見太隂亦不見輒與日相互朝陽射之則
在西夕陽射之則在東諺云東鱟日頭西鱟雨信然大
率與霞相映朝霞不出市暮霞走千里是也莊子曰陽
炙隂成虹禮疏云日照雨滴則虹生蓋雲心漏日日脚
射雲則虹特明耀異常或能吸水或能吸酒人家有此
或為妖或為祥朱子云既能吸水亦必有形質詩謂之
蝃蝀其字从䖝俗謂之鱟其字从魚俗又謂之旱龍依
其形質而名之也
宋儒論天外
邵康節曰天何依依乎地地何附附乎天天地何所依
附曰自相依附自斯言一出宋儒標榜而互贊之隨聲
而妄衍之朱子遂云天外更須有軀殼甚厚所以固此
氣也天豈有軀殼乎誰曾見之乎既自撰為此說他日
遂因而實之曰北海只挨著天殼邊過似曾親見天殼
矣自古論天文者宣夜周髀渾天之書甘石洛下閎之
流皆未嘗言非不言也實所不知也若邵子朱子之言
人所不言亦不必言也人所不知亦不必知也人所不
問亦不必問也莊子曰六合之外聖人存而不論此乃
切要之言孰謂莊子為虚無異端乎元人趙緣督始稍
正邵子之誕而今之俗儒已交口議之又丘長春世之
所謂神仙也其言曰世間之事尚不能究况天外之事
乎由是言之則莊子長春乃異端之正論而康節晦翁
之言則吾儒之異端矣本朝劉伯温亦古甘石洛下之
流其言曰天有極乎極之外何物也天無極乎凡有形
必有極理也勢也是聖人所不能知耳非不言也故天
之行聖人以歷紀之天之象聖人以器驗之天之數聖
人以筭窮之天之理聖人以易究之天之所閟人無術
以知之者惟此耳今不曰不知而曰不言是何好勝之
甚也嗚呼伯温此言其確論乎其曰好勝者蓋指宋儒
之論天者予嘗言東坡詩不識廬山真面目只緣身在
此山中蓋處於物之外方見物之真也吾人固不出天
地之外何以知天地之真面目歟且聖賢之學切問近
思亦何必求天外之事耶
好風好雨星
尚書星有好風星有好雨古注云箕星東方宿也東木
克北土以土為妻雨土也土好雨故箕星從妻所好而
多雨也畢西方宿也西金克東木以木為妻木風也木
好風故畢星從妻所好而多風也由此推之則北宫好
燠南宫好暘中央四季好寒皆以所克為妻而從妻所
好也予一日偶述此義座有善謔者應聲曰天上星宿
亦怕老婆乎滿堂真可笑也又曰雷電在室南霹靂
在雷電南雲雨在霹靂南土工吏在壁西南蓋雷公電
姥雲將雨師與夫霹靂斧吏皆北方水府之精而娵訾
為天門故其神栖焉室不得而司之也
石氏星經
石氏云東宫青帝其精蒼龍為七宿其象有角有亢有
氐有房有星有尾有箕氐胷房腹箕所糞也司春司木
司東嶽司東方司麟蟲三百六十北方黑帝其精玄武
為七宿斗有龍蛇蟠結之象牛蛇象女龜象虚危壁皆
龜蛇蟠蚪之象司冬司水司北嶽司北方司介蟲三百
六十西方白帝其精白虎為七宿奎象白虎婁胃昴虎
三子也畢象虎觜參象麟(與鱗同斑文也)觜首參身也司秋司
金司西嶽司西海司西方毛蟲三百六十南方赤帝其
精朱鳥為七宿井首鬼目柳喙星頸張嗉翼翮軫尾司
夏司火司南嶽司南海司南方司羽蟲三百六十左
傳史記天官書喙作咮咮張即柳張兩星之間也隋志
喙作注又有注張之文或訛為汪張皆本於石氏柳為
鳥喙之說王奕曰朱鳥其以羽蟲之長稱乎而曰鶉
首鶉尾何也師曠禽經青鳳謂之鶡赤鳳謂之鶉白鳳
謂之鷫紫鳳謂之鷟蓋鳳生於丹穴鶉又鳳之赤者故
南方取象焉考之月令夏其蟲羽鳳羽之長故南方之
宿為朱鳥吳興沈氏以朱鳥為丹鶉豈知四獸皆蟲之
長也鶉之微何預
中宫宿
余嘗疑天有五行星有五緯地有五嶽人有五事而二
十八宿何獨無中央之宿也後觀石氏星經云中宫黃
帝其精黃龍為軒轅首枕星張尾掛柳井體映三台司
四季司中嶽司中土黃河江漢淮濟之水司黃帝之子
孫司倮蟲三百六十則固有所謂中宿矣又按張衡靈
憲蒼龍連蜷於左白虎猛據於右朱雀奮翼於前靈龜
圈脊於後軒轅黃龍於中則是軒轅一星與蒼龍白虎
朱雀玄武四獸為五矣世之言星者惟知四獸而不知
黃龍是求之未盡也亦猶民俗惟知四時而不知夏之
後有土位素問所謂長夏月令所謂中央五時取火季
夏取槐檀之火也軒轅本市垣之星而在張宿之分野
分為土德寄王鶉火亦猶是也張衡又云軒轅如龍
之體主雷雨之神後宫之象焉隂陽交合盛為雷激為
電和為雨怒為風亂為霧凝為霜散為露聚為雲立為
虹蜺離為背矞分為抱珥此十四變皆軒轅主之亦猶
土之無定位而金木水火賴以成與
甘氏星經論日月黃道
甘氏曰日一星在房之西氐之東日者陽精之宗也為
雞二足為烏三足雞在日中而烏之精為星以司太陽
之行度日生於東故於是位焉月一星在昴
畢間故昴畢之間為天街黃道之所經也月者隂精之宗也為兔
四足為蟾蜍三足兔在月中而蟾蜍之精為星以司太
隂之行度月生於西故於是位焉日精在氐房月精在
畢昴自司其行度而氐房畢昴乃黃道之所經不得而
司之范育曰日出於卯卯之屬為兔而兔之宅乃在
月中月出於酉酉之屬為雞而雞之宅乃在日中是謂
隂陽之精互藏其宅
五行
洪範五行兆於龍馬之圖列於&KR0034;箕之書其見象於天
也為五星分位於地也為五方行於四時也為五德稟
於人也為五常播於律吕為五音發於文章為五色易
曰五位史曰五材志曰五物醫曰五運其該曷既哉北
朝據中土黃冠譸愚氓乃臆撰隂符厚誣軒帝名之曰
五賊噫經以符名既已異矣符以隂名抑增異矣天其
可以名賊乎人其可以見賊乎見賊其可以昌乎非寇
謙之孽徒妖黨其孰為此言乎有聖王出曷不以造言
亂民之刑誅之而世號傳統繼聖之儒乃取而註之噫
考亭之門何其無忠臣矣乎
&KR0034;雪
&KR0034;&KR0034;兩字音義皆異&KR0034;字从䏌音屑說文雨䨘為&KR0034;徐
鉉注訂說文誤以䏌為肖遂為臆說云霄雪著物則消
此說可笑雪豈有著物不消者乎霰雪與片雪同一性
也䨘即霰也爾雅雨䨘為&KR0034;雪注冰雪雜下謂之&KR0034;雪說
文霰稷雪也陸佃云閩俗謂之冰雪今名濇雪與&KR0034;音
相近也詩補傳曰粒雪郭璞爾雅注謂雨雜下也雪初
作未成花圓如稷粒撒而下杜子美詩所云𢃄雨不成
花俗諺云夾雨夾雪也春秋緯曰盛陽之氣温暖為雨
隂氣薄而脅之則合而為雹盛隂之氣凝滯為雪陽氣
薄而脅之則散而為霰韓詩相彼雨雪先集維霰薛君
曰霰霙也夏侯孝若寒雪賦曰集洪霰之淅瀝煥摧磊
之霍索謝希逸雪賦曰霰淅瀝而先集雪紛糅而遂多
古詩詠霰云雪花遣汝作先鋒是也以此證之霄與&KR0034;
迥不同矣霄从肖近天氣也揚䧺賦騰清霄而軼浮景
陶潛詩川滌餘靄宇靉微霄道書所稱九霄青霄赤霄
紫霄絳霄玄霄之屬與霰&KR0034;字音義何啻千里
風行水上
楊誠齋文有云風與水相遭也為卷為舒為疾為徐為
織文為立雪為湧山細則激激焉大則洶洶鞠鞠焉不
制於水而制於風惟風之聽而水無拒焉本於蘇老泉
文云云凡二百四十三字變化竒偉類莊子其實本於
毛公詩傳云漣風行水成文一句漢人五字一句便可
衍為後人數百言古注疏良不可輕也且兄嘗見夫
水之與風乎油然而行淵然而留淳泗汪洋滿而上浮
是水也而風實起之蓬蓬然而發乎太空不終日而行
乎四方蕩乎其無形飄乎其遠來既往而不知迹之所
存是風也而水實行之今夫風水相遭乎大澤之陂也
紆徐委蛇蜿蜒淪漣安而相推怒而相淩舒而如雲蹙
而如鱗疾而如馳徐而如徊揖讓旋辟相顧而不前其
繁如縠其亂如霧紛紜欝擾百里若一汨乎順流至乎
滄海之濱滂薄洶湧號怒相軋交横綢繆放乎虚空掉
乎無垠横流逆折濆旋傾側宛轉交戾回者如輪縈者
如𢃄直者如燧奔者如焰跳者如鷺投者如鯉殊狀異
態而風水之極觀備矣故曰風行水上渙此亦天下之
至文也愚謂老泉之文竒矣而細檢點猶有重複可
刪如云交横綢繆即前之紆徐委蛇也號怒相軋即前
之怒而相淩也故文字必簡而後潔
漢無極山碑興雲祁祁雨我公田按顔氏家訓引詩亦
作有渰淒淒興雲祁祁毛傳云渰隂雲貌萋萋雲行貌
祁祁徐也此銘亦云興雲祁祁古經本雲字後世作雨
乃或改耳王介甫有雲之祁祁詩語本古經
今俗稱義民字古亦有之見漢蔡湛碑隂
魏明帝問黃權三國孰為正統權對曰以天文則魏為
正然考之史黃初四年三月癸卯月犯大心星曰心為天
王王者惡之四月癸巳蜀先主殂於永安宫而二國自如
天道豈易言哉晉天文志云二石雖僣號其強弱常占昴
宿不關紫宫太微然以載記考之流星入紫宫而劉聰殞彗
尾掃太微而苻堅敗熒惑守帝座而吕隆破抑又何哉梁武
帝時星變占曰熒惑入南斗天子下殿走武帝披髮跣足下
殿以禳之未幾北朝有孝静帝之變武帝曰彼亦應天
象耶晉庾翼與兄冰書曰歲星犯天關江東無故而季
龍頻年閉關此復是天公憒憒無皂白之證也噫人之
責天亦太詳矣為天者不亦難哉世說云月犯少微隠
士當之戴顒自以為憂既而無恙當時戲謂顒求死不
得此尤可笑也
丹鉛總錄卷一
