欽定四庫全書
丹鉛餘錄卷四明楊慎撰
東山詩四章倉庚于飛熠燿其羽言倉庚鳴春嫁取之
候也歸士始行之時新昏今還故極序其情以樂之皇
駁其馬車服盛也親結其縭縭婦人之褘也邪交絡帶
係于體示繫属于人也即所謂纓也士昏禮親脫婦之
纓纓必有結脫者解其結也古語多倒脫而曰結猶治
而曰亂也此于昏禮東席北枕之際出燭屏媵之後又
極序其情而戲之也九十其儀九為陽天之成數十為
隂地之成數言男女天下之大道隂陽之生成也其新
孔嘉其舊如之何唐人所謂遠將歸勝未别離時在家
相見熟新歸歡不足也舊說以縭為帨巾誤又以親結
縭為母命雖同是昏禮而非詩旨所謂差之毫釐繆千
里矣
月令春候鴈北秋鴻鴈來又鴻鴈來賓冬鴈北向七十
二候而鴈居其四周易乾為馬坤為牝馬說卦震坎皆
有馬象八卦而馬象其四何也鴈知時識序德禽也馬
引重致遠德獸也聖人遠取諸物之義也物有德且取
之况人乎哉
尚書星有好風星有好雨古注云箕星東方㝛也東木
克北土以土為妻雨土也土好雨故箕星從妻所好而
多雨也畢西方宿也西金克東木以木為妻木風也木
好風故畢星從妻所好而多風也由此推之則北宫好
燠南宫好暘中央四季好寒皆以所克為妻而從妻所
好也予一日偶述此義座有善謔者應聲曰天上星宿
亦怕老婆乎滿堂哄然真可笑也
古墨惟以松烟為之曹子建詩墨出青松烟筆出狡兔
翰唐詩輕翰染松烟東坡詩徂徠無老松易水無良工
小說載王方翼燎松丸墨富家聞見錄云唐李超易水
人與子廷珪亡至歙州其地多松因留居以墨名家仇
池筆記真松煤遠烟自有龍麝氣世之嗜者如滕達蘇
浩然吕行甫暇日晴暖研墨水數合弄筆之餘乃啜飲
之又云三衢蔡瑫自烟煤膠外一物不用特以和劑有
法甚黑而光近世稱徽墨率用桐油烟既非古法墨成
亦用漆為衣始光東坡云光而不黑索然無神氣亦復
安用殆此等耶予得墨法於異人祗用煙膠成即光如
漆名之曰一品玄霜殆不虚也
古文多倒語如亂之為治擾之為順荒之為定臭之為
香潰之為遂釁之為祥結之為解皆美惡相對之字而
反其義以用之如亂臣十人亂越我家惟以亂民亂為
四方新辟亂為四輔厥亂明我新造邦丕乃俾亂之類
以亂訓治也安擾邦國擾而毅擾龍六擾之類以擾訓
順也荒度土功遂荒大東太王荒之葛藟荒之以荒訓
定也胡臭亶時其臭羶臭隂達于淵泉以臭訓香也是
用不潰于成莫不潰茂以潰訓遂也將以釁鐘以釁訓
祥也親結其縭以結訓解也
賈生吊屈原賦曰謂跖蹻廉注楚之盜曰莊蹻韓非子
曰莊王欲伐越杜子諫曰莊蹻為盜扵境内而吏不能
禁此政之亂也蹻盖在莊王時漢西南夷傳莊蹻者楚
莊王之裔也以其衆王滇去莊王時百年此又一莊蹻
也
揚雄蜀都賦石䲛水螭石䲛石魚也如石燕石蟹之類
漢鄒長倩與公孫弘書山川阻脩加以風露次卿足下
勉作功名竊在下風以俟嘉譽公孫弘字次卿惟見此
漢書不載
周禮掌王之隂事隂令注隂事羣妃御見之事漢掖庭
令晝漏不盡八刻白錄所記推當御見者今宫中亦有
之名欽錄簿則其來古矣
麗之為訓連也又雙也周易麗澤兊周禮麗馬一圉八
麗三五歷紀古者麗皮為禮
東方南方生長之方故七為少陽八為少隂西方北方
成熟之方故九為老陽六為老隂也皆本扵河圖也
史記庾死獄中注不眀庾義按說文束縛捽抴為臾臾
庾古字通也
說文鼂匽鼂也揚雄訓纂說匽鼂為蟲名不知何物也
唐人樂器有名尺八者今不復有樂書亦不載唐人小
說酒令曰遥望漁舟不闊尺八凭闌一吐已覺空喉見
容齋四筆
將軍官名古矣不始于漢也國語鄭文公以詹伯為將
軍左傳豈將軍食之而有不足檀弓衛將軍文子孟子
慎子為將軍後漢書西南夷傳帝嚳時有吳將軍但其
說虚誕不可信也
容齋四筆載人物以義為名如義士義帝之類甚多器
物在首曰義髻在衣曰義欄義領竒矣予觀樂書有義
嘴笛謂笛外更安嘴也抑又竒矣
韓文步有新船不知者改步為涉謬矣南方謂水際為
步音義與浦通韓退之孔戣墓志蕃舶至步有下碇之
稅柳子厚鐵鑪步志江之滸凡舟可縻而上下曰步青
箱雜記嶺南謂村市為墟水津為步罾步即漁人施罾
處也張勃吳錄地名有龜步魚步揚州有瓜步羅含湘
中記有靈妃步金陵圖志有邀笛步王徽之邀桓伊吹
笛處樹萱錄載唐臺城故妓詩云那堪回首處江步野
棠飛東坡詩蕭然三家步横此萬斛舟
丹鉛餘錄卷四
