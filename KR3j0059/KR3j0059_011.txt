欽定四庫全書
丹鉛餘錄卷十一明楊慎撰
唐明皇問張說曰今之姓氏皆云出自帝王後古者
無民邪說對曰古者民無姓有姓者皆有土有爵
者也故左傳云天子命德因生以賜姓胙之土而
命之氏黃帝之子二十五人得姓者十四而已其
後居諸侯之國土者其民以諸侯之姓為姓居大
夫之采地者以大夫之姓為姓莫可分辨故云皆
出自帝王也說此言考古證今不刊之論予因以
知尚書所稱百姓與論語所言百姓可以類知矣
堯典曰百姓昭明協和萬邦黎民於變時雍注云百
姓者幾内之民黎民者四方之民此不通古今之
說也聖人之視民遠近一也豈分畿内與四方哉百
姓蓋禄而土仕而有爵者能自明其德而後協和萬
國萬國諸侯協和而後黎民於變時雍此其序也若以
百姓為民庶則黎民又是何物亦豈有民庶先於諸侯
者哉舜典曰百姓如喪考妣三年四海遏密八音此二
句今之句讀以如喪考妣為一句三年四海遏密八音為一
句非也百姓如喪考妣三年為一句四海遏密八音為
一句乃協文義百姓有爵命者也為君斬衰三年禮也
禮不下庶人且有服賈力役農畝之事豈能皆斬衰則
但遏密八音而已此當時君喪禮制如今大行遺詔非
百姓四海不由上令而自為也至周人尚文則人皆有
姓所稱百姓則民庶也論語曰修己以安人又曰修己
以安百姓書曰百姓有過又曰非敵百姓也是時則人
皆有姓矣故指民庶亦曰百姓耳堯典百姓昭明以百
姓為有爵者其說出孔安國尚書古注安國為漢人孔
子之後其說必有所授蔡氏生千年之後何據而變之
邪予以古注語人俗儒愕然曰先儒成說不可改也予
曰蔡沉為先儒孔安國非先儒邪又不悟予曰吾見二
事可語以證昔有二生一在府學一在縣學相遇爭長
甲謂乙曰吾府爾縣我尊爾卑縣學生曰府有文宣王
縣學亦有文宣王豈亦有異邪又有僧綱司觀音僧會
司觀音祈雨迎禱相遇於路僧綱司行者曰爾寺觀音
當避吾之觀音為姑爾之觀音姪女也聞者笑倒如蔡
氏之說畿内為百姓畿外為黎民是府縣學文宣王有
尊卑僧綱僧會寺觀音有姑姪之分也達者亦豈不大
笑
宋饒雙峰解孟子引書百姓如喪考妣三年四海遏密
八音云天子崩畿内百姓為之服喪三年諸侯薨國中
百姓為之服喪三年此又不通古今之言也蓋不考孔
氏注百姓為百官又不知沈氏章句百姓如喪考妣三
年為一句四海遏密八音為一句也縱古禮文有畿内
百姓服喪三年之文亦是漢儒誤解尚書傳而傅會之
也若以理論天子天下之主豈有畿内百姓服喪而非
畿内者不服之理乎是天子之尊亦何異於諸侯乎稽
之今制國有大喪亦止有位者斬衰而不及庶人盖亦
古禮之遺可正饒氏之妄
考工記以脰鳴者以注鳴者以旁鳴者以翼鳴者以股
鳴者以胷鳴者鄭玄注脰鳴鼃黽之屬注鳴蜻列屬旁
鳴蜩蟬屬翼鳴蟋蟀屬股鳴螽斯屬胷鳴榮原屬許氏
許文䗇鼃詹諸以短鳴者虺以注鳴又曰榮&KR1699;蛇䗟以
注鳴者蟬以旁鳴者&KR1748;蟥以翼鳴者蜙蝑以股鳴者蠵
大龜以胷鳴者蠵一作&KR0008;二家解不同可以參考
古詩文綵雙鴛鴦裁為合歡被著以長相思緣以結不
解著昌慮切鄭玄儀禮注著充之以絮也緣以絹切鄭
玄禮記注緣飾邊也長相思謂以絲縷絡綿交互網之
使不斷長相思之義也結不解按說文結而可解曰紐
結不解曰締謂以針縷交鎖連結混合其縫如古人結
綢繆結同心製取結不解之義也既取其義以著愛而
結好又美其名曰相思曰不解云合歡被宋趙德麟侯
鯖錄有解會而觀之可見古人詠物託意之工矣
說文妄入宫掖曰□徐鉉曰律所謂闌入也通作闌漢
成紀闌入工方掖門應劭曰無符傳妄入宫曰闌西域
傳闌出不禁又加草作蘭列子牢有蘭子張湛注曰凡
物不知生之主曰蘭殷敬順曰史記無符傳出入謂之
蘭此蘭子亦謂以技妄遊義與蘭同或又加木作欄李
正己曰園庭中約欄葯音義與篽同葯即欄欄即葯非
花葯之欄也杜子美詩乘興還來看葯欄王維詩葯欄
花徑衡門裏皆貪新麗而理不通者也今或加手作攔
官府文移曰巡攔曰花攔票是也以今花欄比古語葯
欄語意益明若以葯欄為芍葯之欄則今之花欄乃花
蘂之欄可乎
說文略經略土地也左傳天子經略諸侯正封注聚土
為封曰略經謂巡行略謂邊界即聚土為封之略孟子
所謂域民不以封疆之界是也後世不知略之為聚土
陸詞黃公紹謂巡行為略失之遠矣巡行可以解經字
而不可以解略經略之云猶云防邊也猶云出塞也二字相
聯為義若以略為巡行則謂邊云防禦謂塞為征行可
乎略也邊也塞也皆實字也邊塞字易明人皆知之略
字義少隠故解者不以為實字而虚之轉解轉謬矣再
考左傳中凡言略者皆謂聚土為封也如云侵敗王略
又曰與之武公之略又曰吾將略地焉又曰略塞垣其
義皆同尚書云嵎夷既略謂立邊防以界嵎夷正天子
經略之事也孔穎達不識略字本義以為俗稱忽略
簡略之略乃注云用功少曰略何其俗而且陋謬而可
笑哉孟子曰此其大略也略本喻言謂得其邊而未盡
其中也亦猶莊子所謂道無封為是而有畛也郭象注
云道無封故萬物得恣其分域妙得莊旨孟子之言略
猶莊之言封與畛也惜乎趙岐之注孟不能如郭象之
注莊也乃曰大略大要也漢武紀殺略謂入界殺人龔
遂傳却略謂入界却人今遂以略為殺為劫史云智略
輻凑蓋謂其智足以周知天下之略今遂以略為才智
之稱假借譬喻遠失初意何異瞽者聽車輪之聲以為
雷哉
史記張良傳略地謂取其地而立我封疆也唐蒙傳略
通夜郎謂通夜郎之略也古文簡奥如此若春秋書城
楚丘疆鄆田文法也揚子法言云東溝大河南岨高山
西采雍梁北鹵涇垠韓退之去邠操云將土我彊其文
法皆本於春秋不知古人用字之法則不得古人立言之
意人可不識字哉或曰兵法有黃石公三略何義也曰略
與韜對韜弓衣也義取藏器略封畛也義取固守决非
簡略之略也若依集韻謬解因事生義謂略簡也少也
行而取也才而智也則三略之名又將曰略書名矣此
以證略之為字愈益明趙充國傳圖上方略圖畫本也
方鄉道也略邊界也注謂方略為計策亦謬(王右軍帖王略始及
舊都)
爾雅曰徒歌曰謠說文謠作䚻注云䚻从肉言今按徒歌
謂不用絲竹相和也肉言歌者人聲也出自胷臆故曰
肉言童子歌曰童䚻以其言出自其胷臆不由人教也
晉孟嘉云絲不如竹竹不如肉唐人謂徒歌曰肉聲即
說文肉言之義也
焦氏易林西京文辭也辭皆古韻與毛詩楚辭叶音相
合或似詩或似樂府童謠觀者但以占卜書視之過矣
如夾河為昏期至無船搖心失望不見所歡如三驪負
衡南取之芝香秋蘭芬馥利我少姜如&KR2094;&KR2094;齧齧貧鬼
相責無有歡怡一日九結如三夫共妻莫適為雌子無
姓氏父不可知其辭古雅魏晉以後詩人莫及又如憂
思約帶即古詩去家日以遠衣帶日以緩也而以四字
盡之如簮短帶長尤為奥妙簮短即毛詩首如飛蓬也
帶長即衣帶日以緩也兩詩意但以四字盡之解我胷
舂即毛詩憂心如擣也影略用之最為玄妙且其辭古
之文人亦多用之六日暌暌韓文祖之曰萬目暌暌九
雁列陣王勃滕王閣序用之酒為歡伯白雲如帶穴蟻
封戸天將大雨唐詩多用之他如雌鸑生鵬又文山鴻
豹肥腯多脂鴇名鴻豹以鴇善食鴻為鴻之豹猶言魚
鷹也亦僅見此可補爾雅其云㑂如旦饑即詩惄如調
饑據韓詩作朝饑言朝饑難忍也此云旦饑盖與韓詩
合可證調饑為朝饑無疑也其云大樹之子百條共母
當夏六月枝葉盛茂鸞鳳以庇召伯遊暑遊暑避暑也
此即用詩甘棠事遊暑憩甘棠蓋古說如此今注謂召
伯聽訟于甘棠之下成周之時制度文物備矣豈有以
召伯之貴而坐於甘棠樹下如老人里長斷爭雞之訟
者乎遊暑之說蓋近於人情物理也其曰舜登大禹石
夷之野又可證禹生石紐村之事此皆有裨於經史又
不但為修辭之助而已
古冶字或借作野金陵有冶城揚子江有梅根野或作
冶字而晉渚齊武帝詩昨經樊鄧役阻潮梅根冶探懷
悵往事意滿辭不叙劉文房詩落日蕪湖色空山梅冶煙
孟浩然水溢梅根冶烟迷楊葉洲皆以冶為野也世
謂清談放曠起於晉非也漢末已有之矣仲長統見
志詩曰寄愁天上埋憂地下離叛五經滅裂風雅鄭泉嗜
酒臨卒謂同類曰必葬我陶家之側庶千歲之後化而
成土幸見取為酒壺實獲我心矣二子盖阮籍劉伶之
先著鞭者也
方遜志云杜子美論書則貴瘦硬論畫馬則鄙多肉此
自其天資所好而言耳非通論也大抵字之肥瘦各有
宜未必瘦者皆好而肥者便非也譬之美人然東坡云
妍&KR1126;肥瘦各有態玉環飛燕誰敢輕又曰書生老眼省
見稀畫圖但怪周昉肥此言非特為女色評持以論書
畫可也予嘗與陸子淵論字子淵云字譬如美女清妙
清妙不清則不妙予戲答曰豐豔豐豔不豐則不豔子
淵首肯者再
易鼎卦初六鼎顛趾利出否九四鼎折足覆公餗趾即
足也在初則顛傾側而已未折在四則折矣沈存中曰
古鼎中有三足皆空所容物者所謂鬲也煎和之法常
欲清在下體在上則易熟而不偏爛及升鼎則濁滓皆
歸足中鼎卦初爻鼎顛趾利出否謂濁否下須先瀉而
虚之九二陽爻始為鼎有實今京師大庖釣懸而煮不
使著釡底亦古人遺意也今按沈之說得象意可補易
注之缺就是義言則初六洗鼎也九四升鼎也洗鼎而
顛趾則利升鼎而折足則凶晉石崇以飴浴釡賈勰齊
民要術有塗甕法皆古庖人之遺意
春秋惡絶秦楚而大學引秦誓楚書孟子羞稱五伯而
引晏子之言述百里奚之功此皆聖賢憎而知其
善也說文解豉字云配鹽幽菽也三蒼解靘字云靘
冥果青色也盖䜴本豆也以鹽配之幽閉於甕盎中所
成故曰幽菽冥果密煎果也以銅青浸之加密而冥於
缶中故曰冥果幽菽冥果取名於幽冥見其與生菽生
果異也解詁之妙有如此誰謂文章不在換字乎
孟字集韻作莫更切予每疑之嘗考之四方之音無南
北皆呼孟與夢同聲如依韻切則當呼命呼孟子為命
子指孟津為命津可乎但未有古韻語可為證以改訂
之一日觀說文云東方之孟陽氣萌動乃躍然曰孟與
動叶乃是古中原之音可正沈約鴃舌之繆矣凡字有
當從古音者十之九有當從今音者十之一如此孟字
其一也他如朋當與蓬同音而不當作蒲登切薨當音
烘弘當音洪不當音宏他當在麻韻而不當在歌韻盖
以今之方言無南北四方皆如今呼者多而如韻呼者
少也今有迂士呼他必以拖音至於臨下語衆不省其
語為何等語反自詑曰予所呼古音也予笑曰毛詩楚
辭韻補古音五千有餘君皆不省而獨一他字為古音
以對俗人僕隸何异施粉黛於足脛綴靨子於眉目哉
李文正先生嘗云古字不可不知其音義但不可著意
用之於文字中古音亦然然則詩文用古字古韻者必
自然諧協若出於已可也
史記周紀武王曰維天不享殷自發未生於今六十年
夷羊在牧蜚鴻滿野徐廣曰夷羊怪物也蜚鴻蠛蠓也
張守節曰夷羊一本作麋鹿喻小人在朝也飛鴻喻君
子放棄鄭玄曰蜚鴻鴻雁也知順隂陽寒暑喻民去無
道就有道慎按三說皆如昧目而道黑白者詳此文據
實事言非喻也紂有鹿臺以養鹿故曰麋鹿在牧蜚鴻
馬名若曰紫燕之類蓋良馬也養鹿而棄良馬故曰麋
鹿在牧飛鴻滿野言其養無用而害有用也此說為通
墨池編論字體有擘窠書今書家不解其義按顔真卿
集有云點畫稍細恐不堪久玩今謹據石擘窠大書王
惲玉堂嘉話云東坡洗玉池銘擘窠大字極佳又云韓
魏公書杜少陵畫鶻詩擘窠大字此法宋人多用之墨
札之祖也
月令靡草死注薺苨之屬按吕氏春秋任地篇云孟夏
之昔殺三葉而穫大麥注昔終也三葉薺苨也葶藶也
菥蓂也見三葉之死則大麥可穫之候也月令本出自
吕氏春秋即以其書解之為宜
古文語多倒漢書中行說曰必我也為漢患者若今人
則云為漢患者必我也管子曰子邪言伐莒者若今人
則云言伐莒者子邪
晏子春秋殺科雉者不出三月吕氏春秋亦載此事科
雉作隨兕按科雉謂雉方乳也隨兕亦謂兕初生隨牝
母者注乃謂二兕相隨何其謬邪
左傳溺人必笑吕氏春秋云溺者必笑雖笑不樂盖古
有此語
曹操伐烏桓孔融與操書云肅慎氏不貢楛矢丁零盗
蘇武牛羊可并按也即蘇子瞻艾子所謂科斗時事也
詩天夭是㭬後漢張衡傳引之云利漸始萌害漸亦牙
䔩䔩方榖夭夭亦加以速速對夭夭為義良為有理今
本作天夭安知非字之誤邪
大戴禮武王踐阼三日召師尚父而問曰黃帝顓頊之
道存乎意亦不可得而見與師尚父曰在丹書其言曰
敬勝怠者吉怠勝敬者滅義勝欲者從欲勝義者凶注
不解丹書為何物按左傳襄公二十三年斐豹隸也著
于丹書注犯罪没為官奴以丹書其罪近世魏律緣坐
没配為工樂雜戸者皆用赤紙為籍其卷以鉛軸此亦
古人丹書之遺法據此則丹書古人之法律書名也蓋
戒人之怠與欲而勉以敬義失敬義則入怠欲而隸於
刑矣然以法律之書而陳敬義之訓先生以道治天下
而不恃乎法其亦異乎鄭書晉鼎乎
左傳晉侯嬖程鄭使將下軍鄭行人公孫揮如晉聘程
鄭問焉曰敢問降階何由子羽不對歸以語然明然明
曰是將死矣不然將亡孔穎達曰趙文子賢人也將死
其語偷程鄭小人也將死其言善皆為失常
墨莊漫錄載婦人弓足始於五代李後主非也予觀六
朝樂府有雙行纏其辭云新羅繡行纏足趺如春妍他
人不言好獨我知可憐唐杜牧詩云鈿尺裁良減四分
碧琉璃滑裹春雲五陵年少欺他醉笑把花前出畫裙
段成式詩云醉袂幾侵魚子纈彯纓長戛鳳皇釵知君
欲作閒情賦應願將身作錦鞋花間集詞云慢移弓底
繡羅鞋則此飾不始於五代也或謂起於妲己乃瞽史
以欺閭巷者士夫或信以為真亦可笑哉
史記世本國語載后稷至文王凡十五世愚按后稷始
封至文王即位凡一千九十餘年而止十五世可疑也
或曰上古人多壽考然而父子相繼三十年為一世常
理也以十五世而衍為一千九十餘年即使人皆百歲
亦必六十而娶八十始生子而後可叶其數豈有此理
邪稷與契同封契至成湯四百二十餘年凡十有四世
而稷至文王年倍而世半之何稷之子皆長年而契之
子孫皆短世乎此又可證也夫以周家帝王之世國史
載之猶難明若此近世家譜可盡信乎
宋元祐黨籍碑成於蔡氏父子其意則王安石啓之也
安作曹社詩以寓意謂神姦變化自古難知辨之而不
疑者惟禹鼎焉魑魅合謀盖非一日太丘之社其亡也
晚蓋以喻新法異意之人將為宋室之禍也其後門生
子婿相繼得政果鑄寳鼎列元祐諸賢司馬光而下姓
名於其上以安石比禹績而以司馬諸公為魑魅吕惠
卿載諸謝章曰九金聚粹畫圖魑魅之形自此黨論大
興賢才消伏卒致戎馬南牧赤縣丘墟一言喪邦安石
之謂也慎按安石之惡流禍後世有如此宋之南遷安
石為罪之魁求之前古姦臣未有其比雖後漢晚唐黨
禍不若是其烈然彼乃宦者閹奴身為惡而顯遭戮國
史明著為姦臣矣安石以文濟姦黨惡又衆至於後世
是非猶舛朱晦菴作宋名臣言行錄以王安石為名臣
與司馬光並烈夫司馬光與安石所爭者新法也新法
之行是則諫沮新法者非安石為名臣則司馬光不得
為名臣矣今著名臣錄自擬於春秋而光與安石並列
則是石碏與州吁皆為忠臣崔杼與晏嬰皆為義士而
孔子可與少正卯同列孟子可與儀秦齊班乎其微意
不可知豈暗用紹聖調停之法於史冊之間乎朱子平
生功業不可見而去取如此可疑也且司馬作通鑑書
諸葛亮入寇公作綱目正之當矣然通鑑所書因乎陳
壽名臣錄公之進安石則未有因也公之特筆而天下
後世雖兒童走卒未有一人之見同焉者也或曰公之
取安石憎而知其善也為其護細行有經學與文章也
噫是又不通之甚矣憎而知其善者小惡而可改者也
若夫引羣邪害衆正誤人主亡社稷此元惡大憝雖有
小善不足言矣王夷甫褚彦回未嘗不護細行孔光張
禹未嘗無經學李斯曹操豈不能文章史固未嘗假借
之也予又見他書載金兵入汴見鑄鼎之象而歎曰宋
之君臣用舍如此焉得久長遂怒而擊碎之金人猶知
惡安石而大儒朱子反尊崇之何故安得起公於九原
而一問之邪
丹鉛餘錄卷十一
