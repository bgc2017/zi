欽定四庫全書
丹鉛總錄卷二十二明楊慎撰
璅語類
心如死灰寂滅也心如宿火寂感也
求生以害仁莊子所謂去義若熱者乎殺身以成仁莊
子所謂就義若渴者乎文山自贊云惟其義盡所以仁
至
坤順乾而施生月遡日而生明
諧臣也顐官也弄兒也媚子也婦女而須纓冠而倡也
書戒頑童遠矣哉
人離而聽之則愚合而聽之則聖書曰庶言同則繹
疇甽同也惰者釡之勤者鍾之模範同也不善者怨之
善學者庸之
優旃漆城那律瓦衣今曰諷諫古云滑稽
虹食壘軍奪帥虹飲釡室利主家國之判異乎天人之
際微矣養隼而攫鸞凰畜狸而搏鸚鵡狄梁呂申兩公
一歎萬世鏡哉
雲糊天月藏明金在鑛火收熒
疾書多塗乙疾行多健躓鹽泉海目也油井水脂也
道者福之極也祥者福之榮也袩者福之胥也慶者福
之交也叶其極衍其榮慎其胥定其交故曰君子受福
小人徼福
辛伯曰並后匹敵兩政耦國亂之本也又曰内寵並后
外寵二政嬖子配適大都耦國亂之本也葉公之顧命
曰毋以嬖御人疾莊后毋以嬖御士疾莊士韓非子曰
内有疑妻之妾妾有疑適之子外有疑相之臣臣有疑
君之權范無宇曰大都疑國大臣疑主亂之媒也都疑
則交爭臣疑則並令禍之深者也故曰日月暈於外其
賊在於内謹避其所憎而禍在其所愛又曰尾大不掉
末大必折
天有常福必祚明德天有常菑必隕明忒
官有假而德無假位有卑而義無卑
弗順弗敬天下不定志敬而怠人心乘之
一樹一穫者穀也一樹十穫者木也
明乃哲哲乃明苓乃奮奮乃苓奮盛也苓落也烏集之
交初驩而後吐鳥巢之旅先笑而後號始龍卒蚓化荃
變茅詩曰靡不有初鮮克有終
握而不見于手含而不見于口無翼而飛無脛而走其
珠之利乎照乘哂于鄰探頷粉于津寶者殃國剖者災
身害亦宏哉
文質不同寬猛殊庸循環從朔擇善而從逸詩曰九變
復貫知言之選
性與情相表裏形與氣相首尾
同由謂之道同得謂之德同善謂之性同靈謂之心
天地之數始于一終于十聖人虚二以畫八卦八者偶
之方也虚一以敘九疇九者奇之圓也卦以偶為用故
有應則吉疇以奇為用故有對則凶
平準書譏横斂之臣也貨殖傳譏好貨之君也太史公
之旨千載而下有趙汸知之懿哉
薈蔚朝臍國風唏菉葹盈室楚騷悲
當遯戒尾當集貴翔兩夜包晝重隂偶陽
周公不以夜行而慙影顏回不以夜浴而改容故曰不
為昭昭伸節不為冥冥隳行
非其地而樹之不生也非其人而語之弗聽也非其人
如聚聾而鼓之得其人如聚沙而雨之微子所以歎蓬
飛仲尼所以感桑落也
君子蘊義生風小人蘊利生孽
榮孽卿之禄曷其没矣齅驕君之餌曷其止矣易曰舍
爾靈龜觀我朵頤
以水濟水吾何以知其旨也以錦緣錦吾何以知其綺
也是故渭以涇濁玉以礫貞輔以拂顯善以否形垂槖
而往稇載而歸師學之益乎被褐而入衣錦而出友問
之力乎故曰孚化之翼飛之
六欲皆得其宜全生也六欲分得其宜虧生也六欲莫
得其宜迫生也
慆淫之音出則滔蕩之心感矣感則百邪衆辟産矣狂
魄者形性相離也落魄者身世不羈也(魄音拓)
伯樂相馬所見無非馬庖丁解牛所見無非牛故曰至
誠之不盡鳶魚之不察精義之不致龍蠖之不知外典
曰子知格物矣未知物格也
科雉隨兕強惻暴憐赤子非科雉乎黔首非隨兕乎
天斟萬物聖人熙焉天酌羣言聖人施焉
舜欲傚三皇而不成足以成帝矣禹欲帝而不成既足
以正殊俗矣湯欲繼禹而不成既足以服四荒矣武王
欲及成湯而不成既足以王矣五伯欲繼三王而不成
既足以為諸侯長矣又曰欲為五帝而不成者三王是
也欲為三王而不成者五伯是也欲為五伯而不成者
六國是也欲為六國而不成者亡六國是也故曰學
其上僅得其中學乎其中斯為下矣
矜莊殊序也肅邕殊處也虩啞殊時也嚴和殊宜也故
逸禮曰聖王師至則清朝而侍友至則清殿而侍樂燕
樂則左右侍御從開北房從薰服之樂從容澤燕則厮
役從故曰一弛一張文武之道也
見睫者不若身歷滕口者不若目擊
燔黍大享之濫觴也土鼓雲門之拳石也
一人之心即天地之心一物之理即萬物之理一日之
運即一歲之運故曰不出戶知天下不窺牖見天道
因物之性直也成物之形方也既直且方大在其中矣
故曰直方大大則直而不絞方而不劌
啓口容聲皆至德步武履影皆懿則故曰口無擇言身
無擇行干霄蔽日巨木也求尺寸之材必後於㭬杙故
曰大器晩成龍吟虎嘯希聲也尚頰舌之感必下於蛙
黽故曰太音希聲
作器者無良材而有良匠治國者無能臣而有能君勝
者所用敗者之棋也興國所用亡國之臣也
乾坤與六子並列于八方冡宰與六卿並分于六職綱
固在網之中首豈出身之外哉書曰若網在綱易曰元
者善之長也
天之兩戒地之二條實相應也
天效以景地效以響律也天有五音所以司日地有六
律所以司辰
産昆侖者難為玉植鄧林者難為木觀於海者難為水
遊聖門者難為言
歐陽公之文粹如金玉蘇公之文浩如江河歐之模寫
事情使人宛然如見蘇之開陳治道使人惻然動心皆
前無古人矣至于老泉之文侈能盡之約遠能見之近
大能使之微小能使之著煩能不亂肆能不流其雄壯
俊偉若決江河而下也其輝光明著若引星辰而上也
若求其侣在孟荀之間史漢之上不可以文人論也
昔人稱歐陽公文曰其積於中者浩如江河之停蓄其
發於外者爛如日星之輝光其清音幽韻淒如飄風急
雨之驟至其雄詞閎辯快如輕車駿馬之奔馳有似其
人有味其言矣又謂學之不成必無精彩蓋論人欲盡
學師舍短之說也
良玉不琢素以為絢質斯貴矣玉有圭璋素有藻繢文
可遺乎李翺云滅情以復性不若王弼云性其情久行
其正也李雜乎禪王協于易
日與天會而有氣盈即歷書所謂大餘五小餘八也月
與日會而有朔虚即歷書所謂大餘五十四小餘三百
四十八也大餘日也小餘分也五歲再閏而無餘日十
九歲七閏而無餘分歷書所謂無大餘無小餘也
剖析性理之精微則日精月明窮詰邪說之隠遯則神
摉霆擊其感激忠義發明離騷則苦雨凄風之變態其
泛應人事游戲翰墨則行雲流水之自然其紫陽朱子
之文乎或謂文與道為二學道不屑文專守一藝而不
復旁通他書掇拾腐說而不能自遣一辭反使記誦者
嗤其陋詞華者笑其拙此則嘉定以後朱門末學之蔽
未有能救之者也荀子曰禹行而舜趨是子張氏之賤
儒也嗛然而終日不言是子夏氏之賤儒也故曰枝必
類本響必報聲此善學者也傳言失指圖影失形不善
學者也故曰善歌者使人繼其聲善教者使人繼其志
槃水惟危清水惟微勿澆勿濁乃燭鬚眉
情不自情因性而情性不自明由情以明習之復性書
此言粹矣
天下有貴人無貴族有賢人無賢族
材生于天不係乎地禹貢紀山川而不紀風俗風俗由
乎上之教也紀物産而不紀人才人才由乎下之化也
以鄉原竊相位胡廣也以鄉原竊天位王莽也
道不苟同于人跡不苟異于俗
鳶肩羔膝蠅營狗苟小人禽態乎烟視媚行影附響承
小人婦態乎
莊周李白神於文者也非工于文者所及也文非至工
則不可為神然神非工之所可至也
人鬼者幽明之故也死生者始終之說也明乎明之故
人焉廋哉人焉廋哉明乎幽之故神焉廋哉神焉廋哉
故曰未能事人焉能事鬼知始之原其生也若浮而順
矣知終之反其死也若休而安矣故曰未知生焉知死
總其所以乖鼓之於一響成其所以變混之於一象至
人哉
天形正圓如虚毬地形正方如博骰
君子之中庸不偏不易以為道也君子而時中隨時變
易以從道也
為文而欲一世之人好吾悲其為文為文而欲一世之
人不好吾悲其為人幼清之格言吾黨之炯戒乎紛華
逐欲而生純朴從物而死
杳冥罔象卓爾之障也接構心鬭浩然之寇也
衆流既分其源則散衆情既出其性則毇
六欲興而真靈缺矣五綦熾而冲和喪矣缺其能圓乎
喪其能融乎圓融殞而夭閼至矣
牛馬者家畜也縱之坰牧則悍鷹鸇者野鳥也一為繫
絆則馴此收放心之說也
命也者動而有生有成焉性也者靜而無染無著焉心
腎相去八寸四分天地相去八萬四千里人肖天地也
水者五行之首也萬物之宗也浮天而載地也載形而
浮氣也始天地而終天地也七十二候始于東風解凍
終于水澤腹堅天地之始終亦若是而已矣
序卦輪衍之義也雜卦反對之義也
人生四十九日而七魄全其死四十九日而七魄散水
火相憎䵻在其間兩國交兵使在其間
火發外明者薪之盡也神知外見者朴之散也故曰聖
人以此洗心退藏于密
出則元亨處則利貞貞元者出處之則也默則立象語
則成爻爻象者語默之檢也
君子立教之不隠也如影矣受命之不諱也如響矣禮
以考敬樂以敦和射以平志御以和心書以綴事數以
理煩皆藝也禮中容樂中聲射中鵠御中軌書中文數
中算皆游也
惟情合性敷落之教之說乎滅情合性旁行之教之說
乎觀乎彼所見則殊異乎吾所聞則一
水涵太一之中精潤百物而行乎地中風涵太玄之中
精動百物而行乎天上
舉日章則行晝月章則行夜龍章行水虎章行林鳥章
行陂蛇章行澤猩章行陸狼章行山易曰來章書曰平
章詩曰綏章章物也
章者明也總義包體所以明情也句者局也聮字分疆
所以局言也
五帝之前無傳人五帝之中無傳政故孔子贊易黜八
索序書汰三墳傳信不傳疑愛道不愛奇也
華驑有千里之足造父有千里之手遇也小駟而獲晉
惠長纆而累東野不遇哉
至音不合衆聽故伯牙絶絃至寶不同衆好故卞和泣
血
俎豆廢而楮燎盛社樹圮而叢祠植祝嘏置而歌舞用
後世之淫祀其非古與冠裳而肖貌之幃帨而匹偶之
瀆甚矣不可方物孰是愈焉
淡所見而甘所聞貴其耳而賤其目榮古陋今黨往讎
來日進前而不御遙聞聲而相思書曰凡人未見聖若
不克見聖既見聖亦不克由聖
霧滃而蟹螯枯露下而蚊喙拆月虚而魚腦減星實而
豕膚栗
管子文錦也雖醜登廟子産練染也美而不尊
情厭性隂乘陽末逆本人詭天
綏如安裘晏如覆杼靜而極也行以采齊趨以肆夏動
而則也聖人為天口賢人為聖譯
道以器寓人與天期故雷霆之聲可以鼓鐘寫風雨之
變可以音律知
榮啓期一彈而孔子三日樂鄒忌子一徽而威王終日
悲進乎道者技已末感在心者物已微
厲利劒者必以鈍砥擊堅鐘者必以濡木書剛紙者必
以弱翰輔強轂者必以弱輻
大寶無為而首物太極不動而構天瑟不鳴而二十五
絃各以其聲應軸不運而三十二輻各以其力旋萬事
紛純易之芻狗萬物形色神之糟粕
舜戒禹曰鄰哉臣哉言慎所近也周公戒成王曰其朋
其朋言慎所與也
設兵而後出幄稱警而後踐墀張弧而後登輿清道而
後奉引遮迾而後轉轂靜室而後息駕故曰終日行不
離輜重
物不精不為神數不妙不為術離朱不能說其目公輸
不能說其手
約法設而漢隆玄言流而晉滅
霸國無貧主強將無弱兵
庖有肥肉廏有肥馬民有饑色野有餓莩孟子語齊宣
王也柱梁衣繡士民無褐侏儒有餘酒而死士無充藿
咎犯語晉文公也
古人祭以肺為重食牲以肩為重
怒則氣上喜則氣緩悲則氣消恐則氣下寒則氣收炅則
氣泄驚則氣亂勞則氣耗思則氣結善養氣則無是矣
劉歆曰春宮秋律百卉必凋秋宫春律萬物必勞夏宮
冬律雨雹必降冬宫夏律雷必發聲
郭忠恕曰小篆散而八分生八分破而隸書出隸書悖
而行書出行書狂而草書聖
狼望未平冠軍辭宅馬池猶隔雍丘遜邸
嚴挺之寧不作相不見李林甫崔隠甫寧不作相不見
牛仙客
漢劉熙作釋名吳韋昭作辯釋名漢劉向作說苑唐劉
貺作續說苑
祐術開業淳燿天光重黎其上也象星辰授民事立閏
月定四時羲和其隆也取象金火革命創制治歷明時
應天順人湯武其盛也故以歷象係之革
立秋浚井改火冬至鑽燧改火
仁義起而道德遷禮法興而淳朴散
貴清靜者以席上為腐議束名實者以柱下為誕辭六
家之旨既已異矣三語之掾強而同之
地將震而樞星直井無景則日隂蝕
醫和曰晝選男德以象穀明宵靜女德以伏蠱慝程伊
川云接賢士大夫之時多親宦官宫妾之時少
一人善射百夫決拾一箇負矢百羣皆奔
朽瓜化為魚陳麥化為蝶
犀有通石有暈珠有光木有癭皆文也
髮上生心之餘眉旁生肺之餘鬚下生腎之餘
鐸穴由於足響膏灺起于多明
漂於衆沫惡利口之覆邦也病於尺喙惡巧言之傷類
也
化赤漸乎鄰丹為黔資乎邇墨
賈誼之過秦以諭漢也陸機之辯亡以警晉也
孔子修魯史不肯增闕文漢儒校羣經未嘗去本字宋
人尚書則考訂武成毛詩則盡去序說吾未敢以為然
也
律居隂而治隂因地主氣也故曰三命為律觀情以律
歷居陽而治隂因天主事也故曰五星為歷觀性以律
鍾期死而伯牙之絃絶獶人亡而匠石之斤輟作之難
知之難也
烽主晝燧主夜
中國人衆大秦寶衆月氐馬衆
河北得水為河塞外得水為海少而多之也滇雲稱山
曰長坡貴竹名雨曰清露多而少之也
寡婦哭城城為之崩亡士歎市市為之罷積精曰誠積
誠為精也
有奇福者必有奇禍有甚美者必有甚惡
投醪飲河旨不及吻而士卒戰氣自五也分囊饗糒甘
不踰嗌而士卒戰氣自十也
鳲鳩以一心養七子君子以一儀養萬物
齊歌曰謳吳歌曰歈楚歌曰些巴歌曰嬥
天有八風噫氣也地有八聽孔竅也
赤色者鳳青色者鸞黃色者鵷紫色者鸑白色者鵠
寧為玉碎毋為瓦全寧為蘭摧蕙折不作蒲芬艾榮寧
載于義而死不載于地而生志士烈夫古今一揆乎
行川之水無不盈之科走盤之珠無可留之影故曰神
不可測化不可為
明月夜光多逢按劒陽春白雪難為賞音
冰壺不可與夏蟲饗秋月不可與俗士賞
施之則雨潛之則潤坊之則塞畎之則流君子之道譬
其如水乎
□夕為夙其夕惕乎臼辰為晨其日乾乎造書者深於
易矣
華騮不總轡非造父之肆明月不流光非隋侯之掌故
曰賢才出國將昌
王省惟歲卿士惟月師尹惟日喻也天子如堂羣臣如
陛衆庶如地亦喻也京邑猶身王畿猶臂四方猶指亦
喻也文章蹊徑遠矣哉
興行墜典整緝棼綱
卵胎不傷麟鳳方至魚鼈咸若龜龍乃遊故戮民則士
徙養民則賢致
玉之在璞抵擲則瓦石追琢則圭璋水之發源壅閼則
汚泥疏濬則川沼
與日同度謂之朔邇一遐三謂之弦衡分天中謂之朢
光盡體伏謂之晦同明相併異明相消謂之交蝕
天左舒而起牽牛地右闢而起畢昴
易之象有三地上有水地中生木實象也天在山中風
自火出假象也天下有山可以遯矣澤中有火可以革
矣意象也
文王明夷則主可知矣仲尼旅人則時可知矣明夷之
卦内三爻周象也外三爻殷象也旅之卦我心不快困
于陳蔡之間乎終以譽命得于桑落之下乎(桑落事見荀子)
古人訓詁緩而簡雖數十字而同一訓雖一字而兼數
用今之存者爾雅說文而已
章句之病黨枯護朽守缺保殘有不非服鄭之陋無是
正左班之忠故曰依義莫依語師心不師迹難矣哉
周宣歌澤雁孟子諷野殍其流民乎韓非陳五蠧商君
論六蝎其流士乎安流民易處流士難
龜取生數一三五七九蓍取成數二四六八十
生法者君也守法者臣也法於法者民也
律呂造夫婦之端宫商合君臣之宜塤篪寄伯仲之睦
琴瑟懷志義之恩舞綴以勸勞逸宫軒以等貴賤故曰
成於樂
秦箏多撮琵琶多拶箜篌多擘柳琴多擊
玉篇起說文棄楷隸易籀學廢
丹鉛總錄卷二十二
