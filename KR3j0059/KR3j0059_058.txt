欽定四庫全書
丹鉛總錄卷十六明楊慎撰
官爵類
尚字平音非
劉熙釋名曰尚書者何也尚上也言最在上總領之也
韋昭辯釋名云尚猶奉也百官言事當省案平處奉之
故曰尚書也尚衣尚食亦然慎按春秋傳曰百官承事
朝而不夕承事者言事而奉其文書也漢世官名尚書
義實取此如淳漢書注曰主天子文書曰尚書如主壻
曰尚主漢制娶天子女曰尚公主娶諸侯女曰承翁主
則尚猶承也尚猶奉也韋昭之解上合左傳下協漢制
比於劉熙依字音杜撰遠矣
虎爪板
宋王微與江湛書云所以綿絡累紙本不營尚書虎爪
板也古者召奏用虎爪書晉宋之代大臣皆得自辟除
官屬以板召之謂之板官
小鳳小儀
唐人以中書舍人為小鳳蓋以中書省有鳳池也又謂
儀部之長曰大儀員外曰中儀主事曰小儀見鄭谷集
宋人猶襲其稱張天覺自小鳳拜右揆是也
師&KR2527;敦
鍾鼎古文有師&KR2527;敦&KR2527;步卧切朴也又步候切或云即
寇字師&KR2527;者古司寇官也師&KR2527;敦考古圖博古圖皆不
載獨見于熊朋來鍾鼎韻其字畫一一竒古在鍾鼎古
文中亦獨行書之蘭亭也
長流
古呼治獄參軍為長流帝王紀云少昊崩其神降于長
流之山於祀主秋秋官司寇主刑罰也故取秋帝所居
為嘉名也亦猶今稱刑官曰白雲司也
刺史太守不同
刺史太守不同今混呼為一非也觀後漢郡國志可見
矣漢制自三輔之外分九州九州控郡國州部有刺史
郡國有太守如豫州刺史部則潁川汝南六郡國冀州
刺史部則魏郡而下九郡國畿内則河南尹京兆尹而
以司隸校尉部之外則刺史部之郡國則太守治之州
部則自河南京兆兩尹至豫冀兖徐青荆益梁并幽交
為尹二刺史十一而已郡國則自河南至日南為郡國
凡一百十有二太守亦百十有二人嚴能鷹揚有督察
之才刺史之職也安静寬仁有愷悌之德太守之職也
三公
古之三公論道經邦後世三公則擇其老病不任事依
違不侵權唐史所云禁聲伴食宋代所云歛迹縮手者
居之張禹孔光李志曹蜍由此其選也漢唐以來三公
濫受莫甚于宋之宣和所授非人固不待言而名體有
未正者蓋鄆王肅王輩為之是以子為師傅也童貫為
之是以厮役為師傅也近代又以十三身襲富平侯及
平生不讀半行書者為之不知何道可師何德可傅何
功可保乎
封建
唐太宗議封建李百藥以為不可魏徵以為事雖至善
時即未遑而有五不可之說其度之審矣顔師古則欲
封建與郡縣並行王侯與守令錯處不近于古之中立
兩可今之阿意二說乎諺云房上好走馬只怕躧破瓦
東瓜做碓嘴只怕搗出水其師古之類乎
僕射
朱文公語錄引禮云僕人師扶左射人師扶右即周官
太僕之職僕射之名蓋起于此以其朝夕近君後世承
誤以為宰相之號據此則射字音赦不當作夜音也
青鳥司啟
左傳青鳥氏司啟者也注青鳥鶬鴰也鶬鴰於立春鳴
立夏止故司啟又按易通赴騐立春鶬鴰鳴楊柳津
宋初置通判分知州之權謂之監州有錢昆者性嗜蠏
常求外補曰但得有蠏無監州處則可此語風味似晉
人歸田錄及捫蝨新話皆載其事東坡詩云欲問君王
乞符竹但憂無蠏有監州昆去東坡未遠即用其事為
詩良愛其語也
史記齊世家云頃公朝晉欲尊王晉景公景公不敢當
晉世家亦云齊頃公欲上尊景公為王景公讓不敢按
左傳齊侯朝于晉將授玉司馬遷誤讀玉為王故遂節
為此謬說耳孔穎達正義云吾取之
將軍官名古矣不始于漢也國語鄭文公以詹伯為將
軍左傳豈將軍食之而有不足檀弓衞將軍文子孟子
慎子為將軍後漢書西南夷傳帝嚳時有吳將軍但其
說虚誕不可信也
漢世有東第所謂爵為通侯列居東第是也有西第馬
融作大將軍西第頌是也有北第賜夏侯嬰北第第一
是也獨無南第蓋避南面之故歟
尚書伯冏說文冏作臩唐杜佑奏省官疏云伯景為太
僕今太僕卿駕部郎中尚輦奉御閑廐使則冏伯是也
冏與景古同音字亦相借耳
博物類
天一生水
易傳曰天一生水地六成之鮑景翔曰神為氣主神動
則氣隨氣為水母氣聚則水生人之一身貪心動則津
生哀心動則淚生愧心動則汗生欲心動則精生可以
為天一生水之證地六成之如上天同雲而雨雪至地
則六出六為隂地數也凡雨露之點亦皆六出但碎而
不可見耳太隂玄精石皆六稜是其證也
太白梁甫吟
李太白梁甫吟手接飛猱搏彫虎側足焦原未言苦蓋
用尸子載中黃伯及莒國勇夫事而楊子見蕭粹可皆
不能注今錄其全文于此尸子曰中黃伯曰余左執太
行之猱而右搏彫虎夫貧窮者太行之猱也疏賤義之
彫虎也而吾日遇之亦足以試矣又曰莒國有石焦原
者廣五十步臨百仞之谿莒國莫敢近也有以勇見莒
子者獨却行齊踵焉所以稱于世夫義之為焦原也亦
高矣賢者之於義必且齊踵所以服一時也
觱發
豳風一之日觱發二之日栗烈毛注云觱發風寒也栗
烈氣寒也後人雖誦之不知觱發何以為風寒栗烈何
以為氣寒亦是皮膚之見隨人耳且昔人所謂用則不
差問則不知者也按說文觱羌人吹角也其聲悲栗故
名觱栗冬日寒風驟發其聲似之所以風寒謂之觱發
也吳下田家志引諺云三九二十七籬頭吹觱栗正謂
風吹籬落其聲似觱栗與詩意合嗚呼田夫之諺乃可
發明周公之意信乎芻蕘當詢而葑菲宜采也然不獨
俗諺書傳可互證者亦多莊子云地籟則衆竅是已其
曰冷風則小和飄風則大和厲風濟則衆竅為虚是籟
之實也林肅云萬象惟風難畫莊子地籟一段筆端能
畫出風掩卷而坐猶覺翏翏之在耳予觀周公之詩觱
發二字尤為簡妙又莊子說風之祖也淮南子云風之
過簫清濁各異亦以風聲比簫聲也字書飋䫻風聲也
亦以風聲比瑟聲也總言之曰簫瑟是也宋玉所謂衝
孔動捷及殷仲文所謂爽籟警幽律哀壑叩虚牝皆可
互證觱字從二或相倒音悖楷書難於結構從咸者
訛體也隸省作&KR0008;又作&KR0008;栗烈謂寒氣凛洌使人戰
栗也故氣寒謂之栗烈論語注疏云栗至罅發之時將
墜不墜尤有戰栗之象由此觀之觱發栗烈初皆是實
字後人不得其解例以連綿虚字用之朱子答楊元發
書云字義音韻是經中一事先儒多不理會不知此等
處不理會却枉費了無限亂說而卒不得其本義亦甚
害事也但恨早衰無精力整頓得耳予之解經或有異
於朱子者非敢立異也亦補朱子所望於後學餘意之
萬一也(陳氏樂書云大者九竅名觱栗小者六竅名風管尤可證風聲觱栗之說)
水性
水性不同予於續錄詳之矣近閱太平廣記諸葛孔明
時有蒲元者術鑒同歐冶風胡常為孔明鑄刀劍言蜀
惟江水爽烈是天分其野大金之元精也漢水鈍弱及
涪水皆不任淬刀劍或以涪水雜江水元輒能辨之管
子論齊之水云其泉白青其人堅勁寡有疥瘙終無痟
酲今之濟川伏流至東阿井以煮膠和半夏丸皆異常
藥水性之分信有之矣
豹文鼠
郭璞爾雅序豹鼠既辨其業益顯注謂漢武帝時孝廉
郎終軍既辨豹文之鼠人服其博物爭相傳授爾雅之
業又摯虞三輔決錄云竇攸舉孝廉郎光武大會靈臺
得鼠如豹文以問羣臣莫有知者攸對曰鼮鼠也見爾
雅詔案密書如攸言賜帛百匹此事蓋兩見
梅社
白虎通引逸書云太社惟松東社惟桐南社惟梓西社
惟槐陳祥道曰後世宋有楳社漢有枌榆社楳古梅字
也梅社事惟見此亦可為梅詩事料
顛當
顛當爾雅謂之王蛈蟷鬼谷子謂之蛈鬼唐劉崇遠金
華子謂之鈞駱槖兒童諺云顛當牢守門&KR1889;螉寇汝無
處奔范石湖詩恐妨胡蝶驚夢笑倩顛當守門
竹香
竹亦有香人罕知之杜詩風吹細細香李賀詩竹香滿
幽寂粉節塗生翠
禮樂類
周公用天子禮樂
禮記明堂位曰成王以周公有勲勞於天下命魯公世
祀周公以天子禮樂漢儒魯頌閟宫傳遂緣此以解皇
皇上帝皇祖后稷之文宋儒程子曰周公之功固大矣
然皆臣子之分所當為魯安得獨用天子之禮樂哉成
王之賜伯禽之受皆非也其論正矣其事則未之詳考
也魯用天子禮樂魯之末世失禮也非始於成王伯禽
明堂位之作周末陋儒之失辭也不可以誣成王伯禽
自漢儒傅會之太過宋儒考究之不精使成王伯禽受
誣於千載之下冤矣哉昔成王命君陳拳拳以遵周公
之猷訓為言猷訓之大無大於上下之分豈其命伯禽
而首廢之哉按吕氏春秋魯惠公請郊廟之禮於周天
子使史角往報之所謂天子蓋平王也使成王果賜伯
禽則惠公又何復請之有其曰天子使史角往報之蓋
亦未之許也平王猶不之許而謂成王賜之乎且襄王
之世衰亦極矣猶不許晉文公之請隧而謂成王不如
襄王乎且伯禽之賢雖不及周公然賢於晉文公遠矣
豈肯受之哉禮又曰成王康王賜魯重祭成王既賜康
王又何加焉此蓋不能自掩其偽矣然則魯之僭禮何
始也曰著在春秋與魯頌春秋桓公五年書大雩雩之
僭始于桓也閔二年書曰禘于莊公禘之僭始于閔也
僖三十一年書曰四卜郊郊之僭始于僖也魯頌閟宫
三章首言乃命魯公俾侯于東錫之山川土田附庸無
異典也其下乃言周公之孫莊公之子以及于享祀不
忒皇皇后帝皇祖皇稷蓋魯自伯禽而下十有八世自
僖公始有郊祀而詩人頌之則其不出於成王之賜益
明矣故論語載孔子之言曰禘自既灌而往者吾不欲
觀之矣禮記載孔子之言曰杞之郊也祀禹也宋之郊
也祀湯也魯之郊禘非禮也當時魯之僭禮不惟聖人
非之天下有識者蓋亦非之魯之君臣恐天下議己乃
借名于成王伯禽以掩天下之口魯之陋儒諂佞遂作
明堂位以文其過甚矣其無忌憚也孰甚焉魯頌曰白
牡騂剛白牡周公之牲也周公既用天子禮樂胡為而
白其牲乎白者殷之色也宋之郊用之宜也魯人用之
不宜也既不宜矣用之何義噫我知之矣魯之君臣見
宋之郊必私相謂曰宋無功於周而且郊可以魯而不
郊乎于是效宋之郊亦白其牲使後世有王者起以僭
分討魯則以宋為解若其果受成王之賜則遂用周之
赤色矣元儒許白雲亦嘗考魯郊廟之事不出成王之
賜然以程朱嘗引言之終不敢議是敢于非周公孔子
而不敢於非宋人也學者膏肓之病也哉
高宗梁闇
尚書大傳子張問曰高宗梁闇三年不言何也孔子曰
古者君薨王世子聽于冡宰三年不敢服先王之服履
先王之位而聽焉以臣民之義則不可一日無君矣不
可一日無君猶不可一日無天也以孝子之隱乎則孝
子三年弗居矣(隱痛也隱或為殷)故曰義者彼也隱者此也遠
彼而近此則孝子之道備矣高宗梁闇非孔子解之葛
伯仇餉非孟子解之後世知諒隂仇餉為何語哉今之
尚書其為梁闇仇餉之比者多矣生乎千世之下一一
欲強通之難矣哉
宋人改樂
宋神宗元豐中楊傑詳定大樂傑欲銷王朴舊鍾意新
樂成雖不善更無舊鍾可校詔不得銷毁後輔臣按試
傑乃陳朴鍾已弊者一縣樂工不平夜易之而傑不知
明日輔臣至傑厲聲云朴鍾甚不叶美使樂工叩之韻
更佳傑大沮按宋樂至此屢變景祐之樂李照主之太
常歌工病其太濁私賂鑄工使減銅劑而聲稍清歌乃
叶而照卒不知元豐之樂楊傑主之欲廢舊鍾樂工一
夕易之而傑亦不知崇寧之樂魏漢津主之欲請帝中
指寸為律徑圍為容盛制器不成劑量工人但隨律調
之大率有非漢津本說而漢津亦不知是樂名雖曰變
而實未嘗變也訂正雖詳而鏗鏘不成韻辨析雖可聽
而考擊不成聲既私為工師所易而懵不復覺則三人
者亦豈真為審音知律之士其暗悟神解豈足以希荀
勖阮咸萬寳常信都芳之萬一哉愚謂宋人多言而妬
前倔強而無本類如此其說理也解經也論文也評詩
也一一皆然不獨樂律而已
段善本琵琶
唐貞元中長安大旱詔移兩地祈雨街東有康崑崙琵
琶號為第一謂街西必無己敵也遂登樓彈一曲新翻
調綠腰街西亦建一樓東市大誚之及崑崙度曲西樓
出一女郎抱樂器亦彈此曲移在楓香調中妙絶入神
崑崙驚駭請以為師女郎遂更衣出乃裝嚴寺段師善
本也翌日德宗召之加奬異常乃令崑崙彈一曲段師
曰本領何雜兼帶邪聲崑崙驚曰段師神人也德宗令
授崑崙段師奏曰且待崑崙不近樂器十數年忘其本
領然後可教詔許之後果窮段師之藝矣朱子答人論
詩書曰來書謂潄六藝之芳潤良是但恐舊習不除渣
穢在胷芳潤無由入也近日有一雅謔可證此事有一
新進欲學詩華容孫世其戲謂之曰君欲學詩乎必須
先服巴豆雷丸下盡胸中程文策套然後以楚辭文選
為冷粥補之始可語詩也士林相傳以為笑蓋亦段善
僧忘本領朱子除渣穢之意
女媧配享功臣
宋政和中祀歴代帝王皆以功臣配享而女媧氏獨無
之蓋傳記闕也予觀緯書云女媧氏命娀陵氏制都良
管以一天下之音命聖氏為班管以合日月星辰名曰
充樂又令隨作笙簧是三人皆女媧之臣也豈云傳記
闕乎若以為緯書不足信則伏羲氏之金提軒轅氏之
風后力牧亦緯書也當時蔡京輩寡學往往如此
卦名類
噬嗑解
易噬嗑九四噬乾胏得金矢王弼註金剛也矢直也程
子傳云金取剛矢取直以九四陽德也朱子本義乃引
周禮古之訟者先入鈞金束矢而後聽之黃東發云周
禮出於王莽之世未必盡皆周公之制若先取出金而
後聽其訟周興來俊臣之所不為况成周之世哉蓋劉
歆逢王莽之惡為聚財之囮旋激天下之亂而不果施
行又可以誣聖經乎其說卓而正矣慎按淮南子齊桓
公將欲征伐甲兵不足乃令輕罪者贖以金刀訟不勝
者出一束箭百姓皆悦乃矯箭為矢鑄金而為刃遂霸
天下歆之附會周禮實本於此慎又以為此說乃六國
隂謀托之齊桓今觀管仲内政何等規模決不為此也
嗚呼歆既誣聖經以欺一時而餘禍猶及後世使大儒
如朱子猶售其欺學術害人慘於洪水猛獸信哉
三易
周禮太卜掌三易之法干令升注云天地定位山澤通
氣雷風相薄水火不相射此小成之易也帝出乎震齊
乎巽相見乎離致役乎坤說言乎兌戰乎乾勞乎坎成
言乎艮此連山之易也小成者伏羲之易也而文王因
之連山者列山氏之書也而夏人因之歸藏軒轅氏之
書也而商人因之夏得人統故歲首建寅而卦首艮商
得地統故歲首建丑而卦首坤周得天統故歲首建子
而卦首乾伏羲之易小成為先天神農之易中成為中
天黃帝之易大成為後天予按邵康節之易先天後天
其源出於此今之讀易者知有先天而不知有中天讀
尚書者知有古文今文而不知有中文可乎(中文尚書見後漢書)
卦爻名義
易者廬&KR2598;之名守宫是矣(守宫即蜥蜴也與龍通氣故可禱雨與虯同形故能嘔雹)
身色無恒日十二變是則易者取其變也彖者茅犀之
名狶神是矣(彖亦曰茅犀狀如犀而小角善知吉凶交廣有之土人名曰狶神)犀形獨
角知幾知祥是則彖者取於幾也象大荒之獸也人希
見生象也按其圖以想其形名之曰像故其為字從人
於象也孔穎達曰卦者掛也掛之於壁也蓋懸物之杙
也木經云爻者交疏之窗也其字象窗形今之象眼窗
也一窗之孔六十四六窗之孔凡三百八十四也所取
於爻者義取於旁通所取於卦者懸有小大也
龜卜
唐李華謂龜卜之法當廢余竊是之蓋聖王以麟鳳龜
龍為四靈而獨於龜刳之煮之何其慘也摘巢毁卵則
鳳不留刳胎剔孕則麟不遊聖王禁之何其仁于麟鳳
而不仁于龜也書曰魚鱉鳥獸咸若龜卜之法盛行則
自天子以至于庶人皆用之一歲殺龜何啻數百萬是
鱉亦咸若而龜獨不咸若邪古者重龜卜亦上世習俗
之故聖人不能遽廢也龜筮皆有書孔子贊易而不贊
龜蓋亦欲崇此廢彼也自孔子贊易之後筮法盛行卜
法廢矣亦不見後人之迷於吉凶也且惠迪從逆吉凶
在人龜何知焉傳稱武王伐紂卜龜而龜焦以至仁伐
不仁何事于卜卜之不吉將遂止乎是敗大事不細也
其後漢高帝入關不聞其卜龜吉而始勝也至漢文帝
將入繼乃猶龜卜賴得吉兆若其不吉將遂不行漢之
大事去矣史記龜策傳載宋元王不忍龜之死欲貸之
反覆千百言愚謂元王之不忍于龜即齊宣王之不忍
于牛也二君其有仁心者哉宣王以羊易牛善矣元王
聽衞平得龜可霸之說卒殺其龜何曾聞元王之興且
霸乎余以為龜卜釁鐘皆可廢也且古之釁鐘與鼓以
為除去妖灾也今世此久不行亦未見鼓鐘之為人妖
灾也
外字解
内外字皆會意入門曰内夕卜曰外夕卜之義難解說
文注云卜尚平旦夕卜於事外矣此意料之言眯目而
道黑白者也按唐六典引古占卜法云内卦為貞朝卜
用之外卦為悔夕卜用之此義始白
蔡邕協和昏賦乾坤和其剛柔艮兌感其股腓其說甚
異然咸恒為夫婦取象容有此也
飲食類
酺字解
會聚飲食曰酺酺之為言哺也以食曰餔以飲曰酺詩
曰以開百室鄭氏箋曰百室出必洫間而耕入必共族
中而居又有祭酺合醵之歡周禮族師祭酺注酺者為
人物災害之神田有蝗螟廐有馬瘟皆祭之祭畢而合
飲遂名為酺也校人冬祭馬步杜子春云步即酺也則
其音當為步也春秋緯云酒者乳也王者法酒旗以布
政施天乳以哺人後世酺祭廢而羣飲有禁漢世有賜
酺之典丘文莊謂禁民飲尚不可况導之使飲乎此言
殊未當終歲勤動豈無一日之歡乎牛飲以亡殷虎酣
以敗楚者酒也三爵而將德百拜以成禮者亦酒也奚
可因末流之亂而廢本始之治因庸醫而廢藥因庸將
而廢兵可乎哉太祖制不立酒禁不賜酺恩但教民毋
多種秫以妨民食斯則張弛之道同于文武而過于漢
唐矣(酺今韻音蒲)
&KR2193;&KR1979;
干寳周禮注曰祭用&KR2193;&KR1979;晉呼為環餅又曰寒具今曰
饊子
粔籹蜜餌餦餭
楚辭粔籹蜜餌有餦餭王逸注餦餭餳也以蜜和米麫
熬煎作粔籹𢷬黍作餌又有美餳衆味甘具也朱子注
云以米麫煎熬作之寒具也可山林洪曰楚辭此句自
是三品粔籹乃蜜麫之乾者十月開爐餅也蜜餌乃蜜
麫少潤者七夕蜜食也餦餭乃寒食寒具也
寒具
晉桓玄喜陳書畫客有不濯手而執書帙者偶涴之後
遂不設寒具齊民要術幷食經皆云環餅世疑饊子也
劉禹錫寒具詩纖手搓來玉數尋碧油煎出嫩黃深夜
來春睡無輕重壓匾佳人纏臂金蓋以寒具為饊子也
宋人小說以寒具為寒食之具即閩人所謂煎鋪以糯
粉和麫油煎沃以糖食之不濯手則能汚物具可留月
餘宜禁煙用也林和靖山中寒食詩云方塘波綠杜蘅
青布穀提壺已足聽有客初嘗寒具罷據梧慵復散幽
經則寒具又非饊子並存之以俟博古者
醑醨
醑首酒也(今曰頭酒)醨尾酒也
糲糳毇精
左傳粢食不鑿字當作糳精細米也詩召旻彼疏斯粺
鄭玄曰疏粗糲米米之率糲十粺九糳八侍御七又九
章算法云粟三十為糲三十粺二十七糳二十四御二
十一皆三之一也或曰粟一石為糲米六斗舂一斗為
粺九升又云為糳則八升米之細者乃窮於御通於糳
楊桓六書統曰糳米五升舂為四升曰毇為五減而四
也古篆作□象四□以見意小篆作&KR0008;毇米減而三曰
晶古篆作□象三□以見意糲而糳糳而毇毇而晶細
之極也魏校六書精藴曰精粹字皆從米精者何也米
之脫粟也色微黃赤人皆知其粗也糠去而白毇矣未
也糳矣未也舂而近心矣色微若青此生意所函也粹
者何也始而礱米殼也中而舂米去膜也卒而㠭米去
翳也乃後瑩然玉粒萬粒與一粒同雖欲去之無可得
而去矣學問之極功猶是易曰純粹精也其是之謂夫
慎按說文一斛粟舂為九斗張晏曰七斗九章算術
曰六斗古者斛受十斗一石粟無九斗之理當以九章
算術為是又按緯書引孔子之言曰七變入臼米出
甲謂磑之為糲米也舂之則粺米也䑔之則糳米也&KR0034;
之則毇米也又䆃擇之䑗䑘之則為晶米即九章所謂
侍御米之細者窮于御言其可御于君也以字言之則
䊆字從臼從米即古文毇字後人加殳複且贅矣丵入
臼即古文&KR0146;字丵士角切音與齪同插簡于地也舂粟
以杵亦象插簡于地之形故說文云&KR0146;字從毇省則&KR0146;
加米已贅又加殳于傍益贅矣皇象章草止用&KR0146;而漢
碑隸字變作&KR2382;可證之古字之始因附著之
飯曰一頓
俗語飯曰一頓其語亦古有之賈充傳云不頓駕而自
留矣隋煬帝紀云每之一所輒數道置頓元微之連昌
宫詞駈令供頓不敢藏文字解詁續食曰頓
蜜雲龍
蜜雲龍茶名極為甘馨宋廖正一字明略晩登蘇門子
瞻大竒之時黃秦晁張號蘇門四學士子瞻待之厚每
來必令侍妾朝雲取蜜雲龍家人以此知之一日又命
取蜜雲龍家人謂是四學士窺之乃明略也山谷有矞
雲龍亦茶名也
脯腊
周禮腊人掌乾肉脯腊膴胖之事脯之為言晡也晡時
而成也腊之為言夕也經夕而成也周易噬嗑有乾肉
之文古注云朝曝而夕乾又曰晞於陽而煬於日曰乾
非如今人之臘肉經臘而成也論語祭肉不出三日又
服食家陳臭醃藏皆禁不食則古人脯腊之制亦養生
之法也
藝文類聚束晳餅賦有牢九之目蓋食具名也東坡詩
以牢九具對真一酒誠工矣然不知為何物後見酉陽
雜爼引伊尹書有籠上牢丸湯中牢丸九字乃是丸字
詩人貪竒趁韻而不知其誤雖東坡亦不能免也(牢丸今湯
餅也)
陸羽茶經言茶有九難隂采夜焙非造也嚼味嗅香非
别也膏薪庖炭非火也飛湍壅潦非水也外熟内生非
炙也碧粉縹鹿非末也操艱攪遽非煮也夏興冬廢非
飲也膩鼎腥甌非器也
酩酊醉貌晉山簡傳及世說皆作茗艼蓋假借字也又
簡文帝曰劉尹茗仃有實理茗仃亦茗艼也今本一作
茗柯於義不貫
丹鉛總錄卷十六
