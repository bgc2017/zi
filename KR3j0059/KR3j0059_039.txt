欽定四庫全書
丹鉛摘錄卷十明楊慎撰
唐人樂府多唱詩人絶句王少伯李太白為多杜子美
七言絶近百錦城妓女獨唱其贈花卿一首所謂錦城
絲管日紛紛半入江風半入雲此曲只應天上有人間
能得幾回聞也蓋花卿在蜀頗僭用天子禮樂子美作
此諷之而意在言外最得詩人之旨當時妓女獨以此
詩入歌亦有見哉杜子美詩諸體皆有絶妙者獨絶句
本無所解而近世乃效之而廢諸家是其真識冥契猶
在唐世妓人之下乎
白樂天琵琶行楓葉荻花秋瑟瑟此句絶妙楓葉紅荻
花白映秋色碧也瑟瑟珍寳名其色碧故以瑟瑟影指
碧字讀者草草不知其解也今以問人輒答曰瑟瑟者
蕭瑟也此解非是何以證之樂天又有暮江曲云一道
殘陽照水中半江瑟瑟半江紅此瑟瑟豈蕭瑟哉正言
殘陽照江半紅半碧耳樂天有靈必驚予為千載知音
矣
門外猧兒吠知是蕭郎至剗韈下香階冤家今夜醉扶
得入羅幃不肯脱羅衣醉則從他醉猶勝獨睡時此唐
人小辭前輩言觀此可知詩法或以問子蒼曰只是轉
摺多蓋八句而四轉折也
集韻淞凍洛也三蒼解詁液雨也其字音送俗曰霧
淞漢書五行志雨木冰亦曰樹介又曰木稼稼即介
之訛耳寒甚而木冰如樹著介胄也曾南豐集云齊
地寒甚夜如霧凝於水上日出飄滿庭階尤為可愛
遂作詩云園林初日净無風霧淞花開樹樹同記得
集英深殿裏舞人齊插玉籠&KR0034;齊地以為豐年之
兆諺云霜淞如霧淞窮漢備飯瓮然淞之極則以為
樹介冰木諺云木若稼達官怕蓋寒淺則為霧淞寒
極則為木冰霧淞召豐而木冰召凶也李獻吉詩
大寒冰雨何紛紛曉行日臨江吐雲蓋詠木冰也又
云今朝走白露南枝參差開紫宫散花女騎龍下瑶
陔蓋詠霧淞也各極體物之妙云鮑照苦熱行含沙
射流影吹蟲痛行暉南中畜蠱之家蠱昏夜飛出飲
水光如曳慧所謂行暉也文選注行暉行旅之暉非
也
字林云直舂曰搗古人搗衣兩女子對立執一杵如舂
米然今易作卧杵對坐搗之取其便也嘗見六朝人畫
搗衣圖其制如此圖後有行書魏瓘賦云夜如何其秋
兮已半拽魯縞攘皓腕始于搖揚終于凌亂驚飛燕之
兩行遏彩雲而一斷隠高樓而如動度遥城而如散夜
有露兮秋有風杵有聲兮衣可縫佳人聽兮意何窮步
逍遥于凉景暢容與于晴空黃金釵兮碧雲髮白綸巾
兮青女月佳人聽兮良未歇臂長虹兮乍開凌倒景而
將越但見餘韻未畢微影方流逶迤洞房半入宵夢窈
窕間館方增客愁李都尉以胡笳動泣而子期以鄰笛
增憂古人獨惑於聽今者况兼乎秋願君無按龍泉色
誰道明珠不可投賦雖非偶自是齊梁風流之習也
古人殿閣簷稜間有風琴風筝皆因風動成音自諧宫
商元徽之詩為啄風筝碎珠玉高駢有夜聽風筝詩云
夜静絃聲響碧空宫商信任往來風依稀似曲纔堪聽
又被風吹别調中僧齊已有風琴引云按吳絲雕楚竹
高托天風拂為曲一一宫商在素空鸞鳴鳳語翹梧桐
夜深天碧松風多孤窗寒夢驚流波愁魂傍枕不肯去
翻疑住處隣湘娥金風聲盡薰風發冷泛虛堂韻難歇
常恐聽多耳漸煩清音不絶知音絶王半山有風琴詩
云風鐵相敲固可鳴朔兵行夜響行營如何清世容高
枕翻作幽窗枕上聲此乃簷下鐵馬也今名紙鳶曰風
筝亦非也
王右丞贈張諲詩云屏風誤點惑孫郎團扇草書輕内
史李頎亦贈諲云小王疲體閒支策落月梨花空滿壁
詩堪記室妬風流畫與將軍作勍敵其為名流所重如
此記室左思也將軍顧凱之也諲之畫有神鷹圖予猶
及一見之於京肆以索價大厚未之購也
唐自貞觀至景龍詩人之作盡是應制命題既同體製
復一其綺繪有餘而微乏韻度獨蘇頲東望望春春可
憐一篇迥出羣英矣予又見中宗賞桃花應制凡十餘
人最後一小臣一絶云源水叢花無數開丹枝紅萼間
青梅從今結子三千歲預喜僊遊復摘來此詩一出羣
作皆廢中宗令宫女唱之號桃花行惜不知作者名然
宋元近時選唐詩者將百家無有選此者未之見耶不
之識耶
相如含筆而腐毫枚臯應詔而奏賦言文思遲速之異
也唐人云潘緯十年吟古鏡何涓一夕賦瀟湘書家亦
云思訓經年之力道玄一日之功
驩兜崇山今以為湖廣之慈利縣非也沈佺期詩集有
從崇山向越裳詩其序云按九真圖崇山越裳四十里
杉谷古崇山竹谿從道明國來於崇山北二十五里合
水欹缺籐竹明昧有三十峰夾水生上千餘仞諸僊窟
宅在焉其詩云朝發崇山下暮坐越裳隂日從山谷變
北上竹谿深竹谿道明水杉谷古崇岑以此證之崇山
乃在交廣之域為是
唐盧延遜詩樹上諮諏批頰鳥窗間壁剥叩頭蟲王半
山詩醫林窺摶黍藉草聽批頰元人送春詩批頰穿林
呌新綠韓致光春恨詩云殘夢依依酒力餘城頭批頰
伴啼烏平明乍捲西樓幕院静初聞放轆轤批頰蓋鳥
名但不詳為何形狀耳或曰即鵯頰也催明之鳥一名
夏鷄俗名隔隥鷄
麗情集載湖州妓周德華者劉采春女也唱劉禹錫柳
枝詞云春江一曲柳千條二十年前舊板橋曾與美人
橋上别恨無消息到今朝此詩甚佳而劉集不載
靈山一峰秀岌然殊衆山盤根入江底插影浮雲間雷
霆常間作風雨時往還象外懸清景千載長躋攀此唐
人韓垂題金山寺詩也當為第一張祐詩雖佳而結句
落日醉醺醺已入張打油胡釘鉸矣
白樂天詩自言本是京城女家在蝦蟆陵下住蟆陵在
在長安謝良輔詩取酒蝦蟆陵下家守歲傳巵齊已詩
翠樓春酒蝦蟆陵長安少年皆共矜
穆天子傳天子之寳璿珠燭銀郭璞曰銀有精光如燭
也梁簡文詩燭銀踰漢女寳鐸邁昆吾江總貞女峽賦
含照曜之燭銀沂潺湲之膏玉唐人詩用銀燭字本此
何處荒榛挂么鳳歸來穏跨青連錢貂茸擁鼻行翩翩
籠紗密炬照飛霰十二玉樓人未眠
學詩者動輙言唐詩便以為好不思唐人有極惡劣者
如薛逢戎昱乃盛唐之下晩唐亦有數等如羅隠杜荀
鶴晩唐之下者李山甫盧延遜又其下下者望羅杜又
不及矣其詩如一箇禰衡容不得又一領青衫消不得
之句其他如我有心中事不向韋三說昨夜洛陽城明
月照張八又如餓猫窺鼠穴饑犬䑛魚砧又如莫將閒
話當閒話往往事從閒話生又如水干浮鼻渡沙鳥點
頭行此類皆下淨優人口中語而宋人方採以為詩法
入全唐詩話使觀者曰是亦唐詩之一體也如今稱燕
趙多佳人其間有跛者眇者羝氲者疥且痔者乃專房
寵之曰是亦燕趙佳人之一種可乎
古者一國嫁女同姓二國媵之儀禮有媵爵謂先飲一
爵後二爵從之也楚辭魚鱗鱗兮媵予江海間有魚遊
必三如媵隨妻先一後二人號為婢妾魚唐詩江魚羣
從稱妻妾塞鴈聮行號弟兄
沈佺期有夜泊越州詩云䬓䬔縈海若霹靂耿天吳䬓
䬔蓋指䬓風也字書不載此二字
楊素作柳弘誄云山陽玉弼風流長逝潁川荀爽零落
無時脩竹夾池永絶梁園之賦長楊映沼無復洛川之
文又嘗以五言詩七百字贈播州刺史薛道衡詞氣穎
拔風韻秀出為一盛作見文苑英華素本以武功顯而
文藻若此
古樂府蘭草自然香生於入道傍腰鎌八九月俱在束
薪中孟郊詩昧者理芳草嵩蘭同一鋤實本古樂府意
韋蘇州對殘燈詩云獨照碧窗久欲隨寒燼滅幽人將
遽眠解𢃄翻成結梁沈氏滿願殘燈詩云殘燈猶未滅
將盡更揚輝惟餘一兩焰猶得解羅衣韋詩實出于沈
然韋有幽意而沈淫矣
白樂天詩柘枝隨畫鼓調笑從香毬又云香毬趁拍迴
環匝花盞抛巡取次飛皆紀管絃酒席中事但不知香
毬何用如今人詞中用金縷字亦竟不知金縷于歌何
關
李廓王建皆有鏡聽詞鏡聽今之嚮卜也
諺云黃鵹留看我麥黃葚黑否見陸璣草木疏今作黃
栗留
郎士元留盧秦卿詩云知有前期在難分此夜中無將
故人酒不及石尤風石尤風打頭逆風也行舟遇之則
不行此詩意謂行舟遇逆風則住故人置酒而以前期
為辭是故人酒不及石尤風矣語意甚工近人吳中刻
唐詩不解石尤風為何語遂改作古淳風可笑又可恨
也
王右丞詩楊花惹暮春李長吉詩古竹老梢惹碧雲温
庭筠暖香惹夢鴛鴦錦孫光憲六宫眉黛惹春愁用惹
字凡四皆絶妙霜月夜徘徊樓中羌管催晩風吹不盡
江上落殘梅此貫休絶句也休在晩唐有詩名然無可
取獨此首有樂府聲調雖非僧家本色亦猶惠休之碧
雲也
客有見予拈波漂菰米之句而問曰杜詩此首中四句
亦有所本乎予曰有本但變化之極其妙耳隋任希古
昆明池應制詩曰回眺牽牛渚激賞鏤鯨川便見太平
實樂氣象今一變云織女機絲虚夜月石鯨鱗甲動秋
風讀之則荒煙野草之悲見于言外矣西京雜記云太
液池中有雕菰紫籜緣節鳬雛鴈子唼集其間三輔舊
圖云宫人泛舟採蓮為巴人擢歌便見人物遊嬉宫沼
富貴今一變云波漂菰米沉雲黑露冷蓮房墜粉紅讀
之則菰米不收而任其沉蓮房不採而任其墜兵戈亂
離之状具見矣杜詩之妙在翻古語千家註無有引此
者雖萬家註何用哉因悟杜詩之妙如此四句直上與
三百篇牂羊羵首三星在罶同比之晩唐亂殺平人不
怕天抽旗亂插死人堆豈但天壤之隔
帆字符咸切舟上幔也又扶泛切使風也舟幔則平聲
使風則去聲蓋動静之異也劉熙釋名曰隨風張幔曰
帆註去聲廣韻曰張布障風曰帆音與梵同左傳宣十
三年註拔旆投衡上使不帆風謂車旆之受風若舟帆
之帆風也舟帆之帆平聲帆風之帆去聲䟽云帆是扇
風之名孫綽子曰動不中理若帆舟而無柁南史因風
帆上前後連烟荆州記云洞庭湖廟神能使湖中分風
而帆南北晉湛方生有帆入南湖詩又有還都帆詩謝
靈運有遊赤石進帆海詩劉孝威有帆渡吉陽洲詩選
詩無因下征帆徐陵詩南茨大麓北帆清湘劉刪詩迴
艫乘𣲖水舉帆逐分風張曲江詩征鞍稅北渚歸帆指
南陲張燕公詩離魂似征帆常往帝鄉飛趙冬䂀詩帝
城馳夢想歸帆滿風颷杜詩浦帆晨初發韓退之詩無
因帆江水包何詩錦帆乘風轉金装照地新孟浩然詩
嶺北迴征帆巴東問故人徐安身詩暮雨衣猶濕春風
帆正開近蘇州刻孟詩改征帆為征棹何仲默笑曰征
帆改征棹錦帆亦改曰錦棹可乎蓋淺學妄改非初誤
也
陸賈南中行紀雲南中百花惟素馨香特酷烈彼中女
子以綵絲穿花心繞髻為飾梁章隱詠素馨花詩云細
花穿弱縷盤向綠雲鬟用陸語也花繞髻之飾至今猶
然予嘗有詩云金碧佳人墮馬粧鷓鴣林裏採秋芳穿
花貫縷盤香雪曾把風流惱陸郎姜夢賓笑謂予曰不
意陸賈風流之案千年而始發耶
樂苑云羽調有柘枝曲商調有掘柘枝此舞因典為名
用二女童帽施金鈴抃轉有聲其來也於二蓮花中藏
之花折而後見對舞相呈實舞中雅妙者也段成式寄
温庭筠雲藍紙詩曰三十六鱗充使時數番猶得寄相
思待將袍襖重抄了寫盡襄陽掘柘詞今温集中有掘
柘詞掘音抯
韋蘇州詩獨憐幽草澗邊生古本生作行行字勝生字
十倍
謝脁詩寒城一以眺平楚正蒼然楚叢木也登高望遠
見杪如平地故云平楚猶詩所謂平林也陸機詩安轡
遵平莽謝語本此唐詩燕掠平蕪去又遊絲蕩平綠又
因謝詩而衍之也
楚辭遠望兮阡眠陸機詩林薄杳阡眠吕延濟曰阡眠
原野之色按說文谸山谷青谸谸也則阡眠字當作谸
眠又列子云鬱鬱芊芊註芊芊茂盛之貌李白賦彩翠
兮芊眠谸眠作芊眠亦通文選别作䀒眠字皆從目
唐詞有菩薩鬘不知其義按小說開元中南詔入貢危
髻金冠瓔珞被體故號菩薩鬘因以製曲佛經戒律云
香油塗身華鬘被首是也白樂天蠻子朝詩曰花鬘抖
擻龍蛇動是其證也今曲名鬘作蠻非也
李康成玉華僊子歌璇階電綺閣碧題霜羅幕蔡孚打
毬篇紅鬛錦鬟風驟驥黃駱絲鞭雷紫驑以電霜風雷
實字為眼工不可言惟初唐有此句法
李羣玉人日梅花詩半落半開臨野岸圍情圍思媚韶
光玉鱗寂寂飛斜月素手亭亭對夕陽亦有思致玉鱗
寂寂飛斜月真奇句也暗香浮動恐未可比
陸魯望白蓮詩素蘤多蒙别豔欺此花端合在瑶池無
情有恨何人見月曉風清欲墮時觀東坡與子帖則此
詩之妙可見然陸此詩祖李長吉長吉詠竹詩云斫取
青光寫楚辭膩香春粉黑離離無情有恨何人見露壓
煙籠千萬枝或疑無情有恨不可詠竹非也竹亦自嫵
媚孟東野詩云竹嬋娟籠曉煙左太冲吳都賦詠竹云
嬋娟檀欒玉潤碧解合而觀之始知長吉之詩之工也
博陵縣有郝僊女廟僊女魏青龍中山人年及笄姿色
姝麗採蘋水中蒼煙白霧俄失其所在母哀求水濱願
言一見良久異香襲人隠約于波渚間曰兒以靈契托
蹟綃宫隂主是水府世緣已斷毋用悲悒而今而後使
鄉梓田蠶歲宜有感而通乃為吾驗後人立廟焉而有
題喜遷鶯詞于壁云汀州蘋滿記翠籠采采相將隣媛
蒼渚烟生金支光爛人在霧綃鮫館小鬟頓成雲散羅
襪凌波不見翠鸞遠但清溪如鏡野花留靨情睠驚變
現身後神功繞就吳蠶繭漢女菱歌湘妃瑶瑟春動倚
雲層殿彤車載花一色醉盡碧桃清宴故山晚嘆流年
一笑人間飛電
白居易集有亞枝謂臨水低枝也孟東野詩南浦桃花亞水
紅水邊柳絮由春風白詩又云亞竹亂藤多照岸亦佳句也
樂府家謂揭調者高調也高駢詩公子邀歡月滿樓佳
人揭調唱伊州便從席上西風起直到蕭關水盡頭
戰國策暉臺之下沙海之上九域志有沙海孟浩然和
張三自穰縣還途中遇雪詩風吹沙海雪來作柳園春
正是梁地事
張仲舉踏莎行云芳草平沙斜陽遠樹無情桃葉江頭
渡醉來扶上木蘭舟將愁不去將人去唐李端詩江上
晴樓翠靄間滿蘭春水滿窗山青楓綠草將愁去遠入
吳雲暝不還張詞全用李詩語若不知其出處亦不見
其工緻也
今文語辭朅來聿來不知所始按楚辭車既駕兮朅而
歸不得見兮心傷悲舊註朅去也又按吕氏春秋膠鬲
見武王于鮪水曰西伯朅去無欺我也武王曰不子欺
將伐殷也膠鬲曰朅至武王曰將以甲子日至註朅何
也若然則朅之為言盍也若以解楚辭則謂車既駕矣
盍而歸乎以不得見而心傷悲也意尤婉至則今文所
襲用朅來者亦謂盍來也非是發語之辭矣文選註劉
向七言曰朅來歸耕永自疎顔延年秋胡妻詩曰朅來
空復辭義皆謂盍來始通
詩行道遲遲中心有違思致微婉紫玉歌所謂身遠心
邇洛神賦所謂足往神留皆祖其意
丹鉛摘錄卷十
