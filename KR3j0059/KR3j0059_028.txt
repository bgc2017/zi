欽定四庫全書
丹鉛續錄卷十一明楊慎撰
轉注
唐王叡炙轂子云滑稽者轉注之器也若漏巵之類以
比人言語捷給應對不窮也余按古六書轉注亦取應
物不窮之義
范季隨評詩
宋范季隨云唐末詩人雖格致卑淺然謂其非詩則不
可今人作詩雖白語軒昂但可遠聽其理略不可究
隱居不當談時事
古之耕莘築巖釣渭者其於天下非事事而究其利病
也非人人而訪其賢否也閉門造車出門合轍得志行
乎天下舉而措之而已今有廢居而口談時事謂之留
心世故不過奔競而已隨駕隱士時務道學由此其選
也
隱民
春秋左傳隱民皆取食焉國語勤恤民隱而除其害也
隱民貧民也詩曰如有隱憂古字殷與隱同
漢詔
漢武帝元朔三年詔曰夫刑罰所以防姦也内長文所
以見愛也以百姓之未洽于教化云云其赦天下内長
文之語了不可解張晏云長文長文德也終不了然許
少伊右丞言往年見江南舊本以内為而長為肆肆文
為肆赦于下文尤為貫穿(南窗紀談)
部色
教坊家有部有色部有部頭色有色長元周伯清訛呼
部頭為務頭可笑也部如法部胡部之類色如雜劇色
觱篥部舞旋部參軍色之類諸色以雜劇色為首雜劇
用四人或五人末泥色主張引戲分付副淨色發喬副
末色打諢又或添一人妝孤老其吹曲破斷送者謂之
把色見宋灌園古杭夢遊錄
左擔道
益州記隂平縣有左擔道其路至險自北来者擔在左
肩不得度右肩也隂平在今之文縣
簡牘
古人與朋儕往来者以漆版代書帖又苦其露泄遂作
二版相合以片紙封其際故曰簡版或云赤牘
怪魚
李淳風感應經云河有怪魚乃名為鰐其身已朽其齒
三作此即鱷魚也南州志云斬其首乾之㭬去其齒而
更復生
阿濫堆
驪山多飛禽名阿濫堆明皇御玉笛采其聲翻為曲子
名焉左右皆傳唱之(尉遲偓中朝故事)
畫記
東坡不喜韓退之畫記謂之甲乙帳簿此老千古卓識
不隨人觀場者也
鄉里夫妻
俗語云鄉里夫妻步步相隨言鄉不離里如夫不離妻
也古人稱妻曰鄉里沈約山隂柳家女詩曰還家問鄉
里詎堪持作夫南史張彪傳曰我不忍令鄉里落他處
姚令威曰會稽人曰家其義同也見西溪叢話
吳㕦
㕦音華大口也字從口從大與吳不同後漢戴就傳鋘
斧注引張楫纂文音華其字從金從㕦也若詩不吳不
敖吴音娱張子厚理窟云云當矣今多音華非吳自吳
㕦自㕦何得混耶
虞美人草
賈氏談錄云褒斜谷中有虞美人草狀如雞冠花葉相
對益州草木記云雅州名山縣出虞美人草唱虞美人
曲應拍而舞酉陽雜爼云舞草出雅州益州方物圖贊
虞作娱唐人舊曲云帳中草草軍情變月下旌旗亂攬
衣推枕愴離情遠風吹下楚歌聲正三更烏騅欲上重
相顧艷態花無主手中蓮鍔凛秋霜九泉歸去是仙鄉
恨茫茫宋黃載萬和云世間離恨何時了不為英雄少
楚歌聲起霸圖休野葛荒葵老吴城暮玉貌知何處至
今芳草解婆娑只有當時魂魄未消磨
熊館
山民云熊於山中行數千里悉有跧伏之所必在石巖
枯木中山民謂之熊館惟虎出百里外則迷失道路
杜詩入畫
杜詩花遠重重樹雲輕處處山可作畫本
石鼓文
鞏豐云岐本周地平王東徙以賜秦㐮公自此岐地屬
秦秦人好田獵是石鼔詩之作其在獻公之前㐮公之
後乎其字類小篆地秦地聲秦聲字秦字其為秦詩何
疑
月黃昏
林和靖梅詩疎影横斜水清淺暗香浮動月黃昏葦航
紀談云黃昏以對清淺乃兩字非一字也月黃昏謂夜
深香動月為之黃而昏非謂人定時也蓋晝午後隂氣
用事花房斂藏夜半後陽氣用事而花敷蕊散香凡花
皆然不獨梅也坡詩只恐夜深花睡去高燒銀燭照紅
粧宋人梔子花詞惱人惟是夜深亦是此理余嘗有詩
云曉屛殘夢暖香中花氣薰人怯曉風亦與此意同蓋
物理然耳
包茅
左傳爾貢包茅不入苞茅山在麻陽茅生脊孟康曰靈
茅揚雄曰璚茅三脊也爾雅謂之藐廣雅謂之茈䓞本
草云生楚地三月採隂乾猺人以社前者為佳名鴉啣
草(溪蠻叢笑)
橘黃
唐李伯珍與醫帖云白金一挺奉納以備橘黃之需始
不曉所謂及觀續世說有枇杷黃醫者忙橘子黃醫者
藏乃知時使然耳(宋陳郁藏一話腴)
十字平音
唐詩三十六所春宫殿一一香風透管絃又綠浪東西
南北水紅闌三百九十橋又春城三百九十橋夾岸朱
樓隔柳條又煩君一日殷勤意示我十年感遇詩陳郁
云十音當為諶也謂之長安語音律詩不如此則不叶
矣
東坡書
王初寮履道評東坡書者衆矣劍拔弩張驥奔猊抉則
不能無至于尺牘狎書姿態横生不矜而妍不束而莊
不軼而豪蕭散容與霏霏如零春之雨森疎掩斂熠熠
如從月之星紆徐婉轉纚纚如抽繭之絲恐學者所未
到也
鳳盉
唐碑文瓦釡之於黃鍾饕鼎之於鳳盉器名見博古圖
古錢
漢有壓勝錢藕心錢狀如干盾長且方而不圓蓋古刀
布之變也與近世花蕊夫人封綬及穿鑰錢相似見封
演及李孝美錢譜
鏡銘
古鏡銘漢有善銅出丹陽和以鉛錫清如明左龍右虎
向三光朱雀玄武順隂陽東坡曰清如明如者而也若
左傳星隕如雨之例又一面云上方作鑑真大巧上有
仙人不知老渴飲玉泉飢食棗夀如金石嘉且好又潁
州頓氏一鏡銘云鳳凰雙瓊瑶裝隂陽合為配日月常
相會此銘辭古雅錄者多逸字逸句故不厭重錄之
瓊澁
蔡衡仲一日舉温庭筠華清宫詩澁浪浮瓊砌晴陽上
綵斿之句問予曰澁浪何語也予曰子不觀營造法式
乎宫墻基自地上一丈餘疊石凹入如崖隒狀謂之疊
澁石多作水紋謂之澁浪衡仲歎曰不通木經知澁浪
為何等語耶因語予曰古人賦景福靈光含元者一一
皆通木經以郭熙界畫樓閣知之耳
王融詩
王融巫山高烟華乍卷舒行芳時斷續今本行芳作猿
鳥猿鳥字遠不及行芳也
鐃歌曲
漢鐃歌曲多不可句沈約云樂人以音聲相傳詞詁不
可復解凡古樂錄皆大字是辭細字是聲聲辭合寫故
致然耳此說卓矣近日有好古者效之殆可發笑
女狀元
女侍中魏元乂妻也女學士孔貴嬪也女校書唐薛濤
也女進士宋女郎林妙玉也女狀元王蜀黃崇嘏也崇
嘏臨卭人作詩上蜀相周庠庠首薦之屢攝府縣吏事
精敏胥徒畏服庠欲妻以女嘏以詩辭之曰一辭拾翠
碧江湄貧守蓬茅但賦詩自服藍衫居郡掾永抛鸞鏡
畫蛾眉立身卓爾青松操挺志堅然白璧姿幕府若容
為坦腹願天速變作男兒庠大驚具述本末乃嫁之傳
竒有女狀元春桃記蓋黃事也
管子注
管子舊有注近世翻刻者謬為大言強作解事盡刪去
之然有不可去者試舉一二於此湊漏之流曰瀷昌力
切(宙合篇流泉踰瀷注)蘭即所謂蘭錡兵架也鞈革重革當心著
之所以禦兵(小匡篇蘭盾鞈革注)緷絻為古衮冕字(君臣上篇)卯菱即
芡(五行篇)疾者兩手相拱著而不伸曰握逓(入國篇)城中無
積粮曰無委(事語篇無委致圖城脆致衝注)䳈古鴇字(輕重甲篇)獵而行火
曰燒式照切(同上)銶其休切鑿也(輕重乙篇鑿一銶注)錰時橘反長
鑱也(同上一箴一錰注)崢丘即葵丘(輕重丁篇)二升八合曰鏂烏區
切(輕重丁篇百泉則鏂二十也注)如此類去注殆不可知存之亦何傷
乎
末利
茉莉花見于嵇含南方草木狀稱其芳香酷烈此花嶺
外海濱物自宣和中名著艮嶽列芳草八此居一焉八
芳者金蛾玉蟬虎耳鳳尾素馨渠那茉莉含笑也洛陽
名園記云遠芳竒卉如紫蘭抹厲王梅溪集作没利又
作抹利陳止齋集亦作没利朱文公集作末利洪景盧
集作末麗佛書翻譯名義云末利曰鬘華堪以飾鬘此
土云柰晉書都人簮柰花云為織女帶孝是也則此花
入中國久矣
賕賄
宋之盛時有位于朝者以餽遺及門為辱受任于外者
以苞苴入京為羞及其季代冲葉秕政孽卿則端揆以
賕賄為論思臺諫以珍玩為獻納或以金珠而充餔醢
或以契券而為詩文甚者如倪僎售妹于侂胄而得府
蘇師旦獻妻于侂胄而入閣噫黑頭宰相紅鉛夫人後
之視今亦猶今之視昔也
日抱黿鼉
韓石溪(廷延)語余曰杜子美登白帝最高樓詩云峽坼雲
霾龍虎臥江清日抱黿鼉遊此乃登高臨深形容疑似
之狀耳雲霾坼峽山木蟠拏有似龍虎之臥日抱清江
灘石波盪有若黿鼉之遊余因悟舊注之非其云雲氣
隂黯龍虎所伏日光圓抱黿鼉出曝真以為四物矣即
以杜證杜如江光隱映黿鼉窟石勢參差烏鵲橋同一
句法同一解也蘇子赤壁賦云踞虎豹登虬龍攀栖鶻
之危巢俯馮夷之幽宫亦是此意豈真有鳥鵲黿鼉虬
龍虎豹哉
十樣蠻牋
韓浦詩云十樣蠻牋出益州成都古今記載其目曰深
紅曰粉紅曰杏紅曰明黃曰深青曰淺青曰深綠曰淺
綠曰銅綠曰淺雲凡十樣又有松花金沙流沙彩霞金
粉桃花冷金之别即其異名又蜀志載王衍以霞光牋
五百幅賜金堂令張蠙霞光即深紅牋也又有百韻牋
以其幅長可寫百韻詩為名其次學士牋則短于百韻
焉
丹鉛續錄卷十一
