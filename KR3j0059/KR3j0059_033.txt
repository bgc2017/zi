欽定四庫全書
丹鉛摘錄卷四明楊慎撰
莊子為書雖恢譎佚宕於六經外譬猶天地日月固有
常經常運而風雲開闔神鬼變幻要自不可闕古今文
士每竒之顧其字面自是周末時語非後世所能悉曉
然尚有可徵者如正獲之問于監市履狶乃大射有司
正司獲見儀禮解之以牛之白顙者與豚之亢鼻者與
人之有痔病者不可以適河乃古天子春有解祠見漢
郊祀志唐子乃掌堂涂之子猶周王侯之子稱門子
義臺乃儀臺鄭司農云故書儀為義其脰肩肩乃見
考工記梓人為磬文數目顅脛肩即顅字如此類不
一而士無古學不足以知之諸家解者或敷演清談
或牽聯禪語或強附儒家澷曰此文字竒處妙絶又
惡識所謂竒妙千八百載作者之意鬱而未伸剽竊
之用轉而多誤(羅勉道莊子循本序)内則卵醬讀作鯤國語亦
云魚禁鯤鮞皆以鯤為魚子莊子乃以至小為至大
便是滑稽之開端(南史吉翂傳鯤鮞螻蟻尚貪其生)鷽(音渥)蛁蟟(音刁料)鶻
鵃(音舟)
西蜀范無隱云未成心則真性混融太虛同量成心則
已離乎性有善有惡矣人處世間應酬之際有不免乎
成心即當思而求之於未成之前則善惡不萌是非無
朕何所不齊哉(其論精當足以盡祛前惑)夢而為蝶不知有周覺而
為周不知有蝶其勢不能合必有時而分矣萬物之化
亦如此(休疑獨)逍遥遊盡性也齊物論窮理也養生主脩
身也(碧虚陳景允)聖人成焉以身徇道而成功聖人生焉以
道徇身而全生也(陳詳道註)儵忽生而渾沌死以喻外王之
功成而内聖之道虧也陳碧虛曰好生者以世事為
樂趣死者以人世為勞唯超生死者可以論其大槩矣
(髑髏註)
王充嘗辯雨粟鬼哭之妄云河圖洛書聖明之瑞應也
倉頡之制文字天地之出圖書何非何惡而令天雨粟
鬼夜哭哉使天地鬼神惡人有書則其出圖書非也此
乃正論漢書緯書又云兔夜哭謂憂其毫將為筆也堪
一笑
宋人小說謂劉禹錫竹枝詞瀼西春水縠紋生乃生熟
之生信是文選謝眺詩遠樹曖芊芊生烟紛漠漠亦然
小謝之句實本靈運靈運撰征賦云披宿莽以迷徑覩
生烟而知墟
文子引老子曰人生而静天之性也感物而動性之欲
也漢儒取入禮記遂為經矣若知其出于老氏宋儒必
洗垢索瘢曲為譏評但知其出于經則護持交贊此亦
矮人之觀場也又如澹泊明志寧静致遠本出於淮南
子而諸葛稱之若儒者知其劉安語將坐睡唾去也
劉子玄曰郭子横洞冥記王子年拾遺記全構虛辭用
驚愚俗卓哉子玄之見也余推其餘如任昉述異記殷
芸小說沈約梁四公子記唐人杜陽雜編天寳遺事宋
人雲仙散錄清異錄杜詩偽蘇註盛行于時殊誤學者
司馬公作通鑑亦誤取天寳遺事况下此者乎
易曰日入地中明夷邵子云日入地中構精之象後人
遂謂日晝行天上夜入地中丘長春曰輕清者上騰為
天重濁者下凝為地萬物有形重濁皆附於地三光輕
清悉上於天既上於天如何却沉於地乎且星隕於地
而化為石古今有之星墜於地猶化為石况地下乎夫
二十八宿周天均布太陽逐日會合逐月遷移一歲之
終經歷周徧且如日在箕斗箕斗在天河日入地時星
河皆入地耶日獨入地而星河只在天耶若道星河皆
入地則七八月間河漢尤顯日正東西出没初夜則河
漢東北西南向曉則東南西北是知河漢不入地而隨
天運行若日入地時與箕斗坼破箕斗行天上而日轉
地中天上空虚而行疾地中結實而行遲天地懸隔如
何向曉東方出時却得恰好與箕斗相會而同行天上
乎天上日月常無出没人間常有出没此間東方日出
時西向千里之外猶未萬里之外猶昏北斗直西半夜
北斗之北初没子丑寅卯周天輪次迤邐而去未嘗暫
止北斗幹運昭然可見而強稱入地有何義旨明夷之
卦文王拘於羑里失勢之象何足為據右丘長春所論
如此愚按明夷日入地中乃是假象明理如天在山中
之類邵子構精之說元儒已譏其䙝天由此觀之長春
之識卓矣
余嘗登眺山寺見雨霽虹蜺下飲澗水明若刻畫近如
咫尺日射其傍如盼睞得句云渴虹下飲玉池水斜日
横分蒼嶺霞自謂切景張愈光云斜字猶未稱渴字後
一年偶閱莊子日方中方睨衍義云日斜如人睨目遂
改作睨日對渴虹字始稱愈光曰渴虹晲日古今竒句
也
謝靈運詩曉聞夕颷急晩見朝日暾此語殊有變互凡
風起必以夕此云曉聞夕颷即杜子美之喬木易高風
也晚見朝日倒景反照也孟郊詩南山塞天地日月石
上生高峯夕駐景深谷夜先明皆自謝詩翻出
余舊在京見河圖緯象一書緯候之流也專言日月星
辰而圖象則缺其文作古字如云邠之隘上為扶桑日
所升宣陸之阻上為吳泉月所登吳泉即虞淵也唐人
諱淵字作泉亦有本矣又營室星一名結蝓之宿月暈
謂之逡巡他書亦不見併識于此
馬融長笛賦丸挻彫琢注引韓詩松柏丸丸薛君章句
曰丸取也蓋取而伐斵之使其圓且澤故曰丸丸山海
經鳳卵作鳳丸又建木其葉如羅其實如欒欒即卵也
古字丸卵欒皆通何也彈丸之形如雞之卵故卵可借
丸梓人伐材謂之欒削其刻木為鳥獸形者曰雕欒匠
謂欒削其木丸如卵也薛君解韓詩義當出此馬融兼
治四家詩故云云注義引而不發今特衍之然非深究
六書假借之義如鄭樵楊桓朱子未易信此語也
爾雅注引諺云採檀不諦得繫迷得可得駁馬言三樹
相似也駁馬今北方名報馬生輝縣山中見救荒本草
左傳成公二年晉卻克戰于鞍齊師敗績逐之三周華
不注相傳讀不字俱作上音伏琛齊記引摯虞畿服經
不跗如詩鄂不韡韡之不謂花蔕也言此山孤秀如華
跗之注于水其說甚異而有徵又按水經注云華不注
山單椒秀澤孤峰刺天青崖翠發望同點黛九域志云
大明湖望華不注山如在水中李太白詩昔我遊齊都
登華不注峯兹山何峻秀綵翠如芙蓉比之芙蓉蓋因
華不之名也以數說互證之伏氏音不為跗信矣
文選蜀都賦平仲君遷皆木名注缺按司馬温公名苑
云君遷子如馬妳俗云牛妳柿是也今之造扇用此柿
油可補文選注
匈奴中有天山又名盧山又名窴顔又名祁連非有二
也揚雄䟽運府庫之財填盧山之壑衛青傳起冢象盧
山漢書作象天山史記青傳攻祁連山小顔曰即天山
也匈奴謂天曰祁連史炤通鑑釋文曰青嘗絶幕至窴
顔山窴音㒹即盧山也窴與天聲相近
相貝經者朱仲授之于琴高琴高乘魚浮于河海水産
必究朱仲學仙于琴高而得其法戲珠于漢武去不知
所之嚴助為會稽太守仲又遺助以經尺之貝并致此
文于助曰黃帝唐虞夏禹三代之貞瑞靈竒之秘寳其
有次此者貝盈尺狀如赤電黑雲謂之紫貝素質紅黑
謂之朱貝青地綠文謂之綬貝黑文黃畫謂之霞貝紫
愈疾朱明目綬消氣鄣霞伏蛆蟲雖不能延齡增壽其
禦害一也復有下此者鷹喙蟬脊以逐濕去水無異功
貝大者如輪文王請大秦貝經半尋穆王得其殼懸之
昭觀秦繆公以遺燕鼂可以明目遠察宜金宜玉南海
貝如珠璣或白駁其性寒其味甘已水毒浮貝使人寡
母以近婦人黑白各半是也濯貝使人善鶩母以親小
兒黃唇點齒有赤駁是也雌貝使人病瘧黑鼻無皮是
也㬭貝使人胎消勿以示孕婦赤帶通脊是也慧貝使
人善忘勿以近人赤熾内殼赤絡是也瑩貝使童子愚
女子淫青唇赤鼻是也碧貝使人盗脊上有縷句唇是
也雨則重霽則輕委貝使人志強夜行伏迷鬼狼豹百
獸赤中貝是也雨則輕霽則重
龜貝行于上古泉刀興自有周
漢書西域傳難晲國以銀為錢文為騎馬幕為人面如
淳幕音澷韋昭曰幕錢背也靈棋經十二棋子皆隂謂
之純隂幕然則幕澷同義按今京師謂錢背曰漫兒呼
帳面曰幔子音又同也
小說云孔子得九曲珠欲穿不得遇二女教以塗脂于
線使蟻通焉此與劉子兩兒辨日事相似言聖人亦有
所不知也珠孔本人所鑚世豈有九曲珠乎東坡祥符
九曲觀燈詩金鼎轉丹光吐夜寳珠穿蟻閙連宵陳簡
齋瀑布泉詩九曲穿針可得過冰蠶映日吐寒波皆用
此事
宋白曰合口通音謂之宫其音雄雄洪洪然開口叱聲
謂之商其音鏘鏘倉倉然張牙湧唇謂之角其音渥渥
確確然齒合唇開謂之徵其音倚倚&KR0146;&KR0146;然齒開唇聚
謂之羽其音詡詡吁吁然
樂律五音之外有二變聲曰變宫變徵史又謂之閏宫
閏徵閏即變也然宫徵有變而商角羽無變者何也蓋
臣有常職民有常業物有常形此所以無變也君總萬
務不可執以一方事通萬變不可滯於一隅此所以有
變也
趫起囂切緣木行戲列子所謂雙木續足之戲也鞽橇
蹻同漢高紀可蹻足待也如淳曰蹻音如今作樂蹻行
之蹻按蹻行以雙枝長倍其身並趨並馳是也俗曰躧
道家有三蹻龍蹻二氣蹻鹿盧蹻也
史記帝武乙無道為偶人謂之天神索隐曰偶音寓今
按寓人形于土木如漢書之木寓龍木寓馬則其未久
矣
司空圖詩曲塘春盡雨方響夜深船方響今世多不識
李允方響歌十六葉中浸素光寒玲震月雜珮璫梁書
云梁有銅磬蓋今方響之類也方響以鐵為之修八寸
廣二寸圓上方下架如磬而不設業倚于架上以代鐘
磬人間所用纔三四寸後周正樂載而凉清樂方響一
架十六枚具黃鍾大吕二均聲
琴歷云琴曲有蔡氏五弄遊春淥水幽居坐愁秋思並
宫調也蔡氏雅好琴道嘉平初入清溪訪鬼谷先生所
居山有五曲一曲製一曲弄山之東曲常有仙人遊故
作遊春弄南曲有澗冬夏常淥故作淥水弄中曲即鬼
谷子所居深邃岑寂故作幽居弄北曲高岩猿鳥所集
故作愁坐弄西曲灌木吟秋故作秋思弄曲成出示馬
融甚異之
空侯樂書云師延為空國之侯所製其字正當作空侯
今作箜篌加竹贅矣其器絲木二物與竹了無相干也
大樂部空侯二十三絃在樂器中最大且高凡琴瑟&KR0793;
筝琵琶阮咸之屬皆絲木相去僅未寸許惟空侯絲與
木相去遠聲自空出空侯之名或因此侯如漢大風歌
三侯之候亦一說也沈約宋書控&KR0008;宫引第一商引第
二以空侯為控&KR0008;足知其說矣
宋乾德中牂牁入貢召見詢問地理風俗令作本國歌
舞一人吹瓢笙名曰水曲即今蘆笙也予在大理見之
嘗作蘆笙吟五解其辭云蘆笙吟蘆笙吟可憐一寸匏
能括四海音(一)蘆笙吟蘆笙吟可憐一節蘆能通四海
心(二)昔我聞蘆笙乃在盤江河河邊跳月歌令人玄髩
皤(三)今我聞蘆笙乃在閒南橋短歌和長謠從夕至清
朝(四)悲亦不在聲歡亦不在聲昔聲與今聲不是兩蘆
笙(五)
李長吉詩王子吹笙鵝管長又步虚詞鳳皇三十六碧
天高太清元君夫人踢雲語吟風颯颯次鵝笙
吕氏春秋曰宋子罕之鄰為鞔工鞔音蠻冐鼓也又曰
味衆珍則胃充胃充則中大鞔而氣不達鞔又作懣音
氣懣如鼓之鞔也古人用字無定義音亦隨轉云一
步一鼓步鼔也十步一鼓趨鼓也音不絶騖鼓也
南越志南海有盧頭木葉如甘蔗織以為帆名曰䉶以
其疎暢懷風故帆不從竹從巾予按廣韻失之䉶字僅
云帆也不知為何等物
柳宗元鞭賈云市之鬻鞭者人問之其價值五千必曰
五萬復以五十則伏而笑之以五百則小怒以五千則
大怒必五萬而後可此雖寓言亦必因當時鞭價而立
說也又顧况有露青竹鞭歌曰鮮于仲通正當年章仇
兼瓊在蜀川約束蜀兒采馬鞭聯灰煑蠟光爛然章仇
兼瓊持上天忽見揚州北邸前祗有人還千一錢蓋言
其物貴而價賤也然一鞭之值何至五萬而千一之錢
猶以為少今世雖以金玉寳珠飾之人亦誰肯以此重
價酬之者古今好尚不同如此又唐人進士絲鞭工緻
為最洪武中江南富家猶有藏之者見高硌詩
杜子美送人迎養詩青青竹笋近船出白白江魚入饌
來用孟宗姜詩事韋蘇州送人省覲詩亦云沃野收紅
稻長江釣白魚又云洞庭摘朱菓松江獻白鱗然杜不
如韋多矣青青字自好白白近俗有似兒童白白一羣
鵝被人赶下河之謠也豈大家語哉
吳人製鱸魚鮓鰿子腊風味甚美所稱金齏玉膾也鱸
魚肉甚雜以香葇花葉紫綠相間以回回豆子一息泥
香杏膩坋之寔珍品也鰿子魚腊亦然回回豆子細如
榛之肉味甚美一息泥如地椒回回香料也香杏膩一
名八丹杏仁元人飲膳正要多聞此料
食經五色小餅作花卉禽獸珍寳形按抑盛之盒中累
積名曰鬭釘今人猶云釘果盒釘春盛足也俗書作鬭
釘非也今作餖釘
丹鉛摘錄卷四
