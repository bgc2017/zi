欽定四庫全書
丹鉛續錄卷十二明楊慎撰
朱萬初墨
元有朱萬初善製墨純用松烟蓋取三百年摧朽之餘
精英之不可泯者用之非常松也天歷乙巳開奎章閣
揀儒臣親侍翰墨榮公存初康里公子山皆侍閣下以
朱萬初所製墨進大稱旨得祿食藝文館虞文靖公贈
之詩曰霜雪摧殘澗壑非深根千歲斧斤違寸心不逐
飛烟化還作玄雲繞紫微蓋紀兹事也又䟦其後曰近
世墨以油烟易松姿媚而不深重萬初既以墨顯又得
真定劉法造墨法於石刻中以為劉之精藝深心盡在
於此必無誤後世因覃思而得之余嘗謂松烟墨深重
而不姿媚油烟墨姿媚而不深重若以松脂為炬取烟
二者兼之矣若宋徽宗嘗以蘇合油搜烟為墨至金章
宗購之一兩墨價黃金一斤欲倣為之不能此謂之墨
妖可也
朱萬初墨
虞文靖又稱朱萬初之墨沉著而無留蹟輕清而有餘
潤其品在郭圮父子間
古製墨法
古墨法云烟細膠新杵熟蒸勻色不染手光可射人造
墨惟膠為難古之妙工皆自製膠膠法取新解牛革及
筋筋全用之牛革取其厚處連膚及毛皆割不用入治
成膠即以和烟若冷定重化則已非新矣今之膠材皆
牛革之棄餘故雖號廣膠去古膠法猶遠無怪乎墨品
之下也徽墨今名第一者上比潘谷蔡瑫中間猶容十
許人况李廷珪乎
廷珪贗墨
廷珪贗墨出蘇家麝煤添澤紋烏鞾柳枝瘦龍印香字
十襲一日三摩挱此山谷題廷珪贗墨詩然其製可見
今贗者亦希見矣
香與墨同關紐
邵菴又與朱萬初帖云深山高居爐香不可缺退休之
久佳品乏絶野人為取老松栢之根枝葉實共𢷬治之
斫楓肪羼和之每焚一丸亦足助清苦今年大雨時行
土潤溽暑特甚萬初致石鼎清晝香空齋蕭寒遂為一
日之借良可喜也萬初本墨妙又兼香癖蓋墨之與香
同一關紐亦猶書之與畫謎之與禪也
右軍帖
王右軍與謝安書云蜀中山川如岷山夏含霜雹校之
所聞崑崙之仲也(見輿地志)
李白帖
眉州象耳山有李白留題云夜来月下卧醒花影零亂
滿人襟䄂疑如濯魄於冰壺也李白書今有石刻存
張飛書
涪陵有張飛刁斗其銘文字甚工飛所書也張士環詩
云天下英雄只豫州阿瞞不共戴天仇山河割據三分
國宇宙威名丈八矛江上祠堂嚴劍佩人間刁斗見銀
鈎空餘諸葛秦州表左袒何人復為劉
濂溪詩
濂溪集和費令游山詩云是處塵勞皆可息時清終未
忍辭官此乃由衷之語有道之言所以不可及也今之
人口為懷山之言暗行媚竈之計唐僧曇秀云住山人
少說山多杜牧云盡道青山歸去好青山曾有幾人歸
蠱瘴
周禮土訓掌道地圖道地慝鄭玄曰地慝若障古賈公
彦云障即瘴氣古即古毒人所為也國語宵靜女德以
伏蠱慝
申明亭
趙明誠金石錄䟦昆陽城中漢街彈碑不知街彈為何
語按周禮大司徒里宰以歲時合耦于鋤鄭玄注曰鋤
者里宰治處若今街彈之室蓋周名鋤漢名街彈之室
今之申明亭也
余知古論退之文
唐人余知古與歐陽生論文書云韓退之作原道則崔
豹答牛亨書作諱辨則張昭論舊名作毛穎傳則袁淑
太蘭王九錫作送窮文則揚子雲逐貧賤
請急
杜工部偪側行已令請急會通籍山谷云晉令急假者
五日一急一歲則六十日晉書車武子早急出謁子敬
盡急而還是也
論詩畫
東坡先生詩曰論畫以形似見與兒童隣作詩必此詩
定知非詩人此言畫貴神詩貴韻也然其言有偏非至
論也晁以道和公詩云畫寫物外形要物形不改詩傳
畫外意貴有畫中態其論始為定蓋欲以補坡公之未
備也
曹子建遺詩
曹子建棄婦篇云石榴植前庭綠葉搖縹青丹華灼烈
烈璀彩有光榮光好曄流離可以處淑靈有鳥飛来集
拊翼以悲鳴悲鳴夫何為丹華實不成拊心長歎息無子
當歸寧有子月經天無子若流星天月相終始流星没無
精栖遲失所宜下與瓦石并憂懷從中来歎息通雞鳴
返側不能寐逍遥於前庭踟蹰還入房肅肅帷幕聲褰
帷更攝帶撫絃彈鳴箏慷慨有餘音要妙悲且清收淚
長歎息何以負神靈招搖待霜露何必春夏成晚穫為
良實願君且安寧此詩郭茂倩樂府不載近刻子建集
亦遺焉幸玉臺新詠有之遂錄以傳
畫家四祖
畫家以顧陸張吳為四祖顧長康陸探微張僧繇吴道
玄也余以為失評矣當以顧陸張展為四祖展展子虔
也畫家之顧陸張展如詩家之曹劉沈謝閻立本則畫
家之李白吴道玄則杜甫也必精于繪事品藻者可以
語此
陶淵明語
癡人前不可說夢逹人前不可言命宋人就月錄以為
陶淵明之言不知何據
鶢鶋
鶢鶋海鳥今俗名秃&KR1175;是也出景煥小說
鋃鐺
後漢書崔烈以鋃鐺鏁(上音狼下音當)鋃鐺大鏁也今多訛作
金銀之銀至有銀鏁三公脚刀撞僕射頭之句其傳訛
習舛如此
凋攰
魏書蔣濟疏凋攰之民葛洪字苑攰作卼九偽反
莙䋿字義
顔氏家訓或問東宫舊事(書名南齊張敞注)云六色罽䋿是何
等物當作何音荅曰按說文云莙牛藻也音威即陸機
所謂聚藻葉如蓬者也郭璞注三蒼亦云蕰藻之類也
細細葉蓬茸水中有此物一節長數寸細茸如絲員繞
可愛長者二三十節猶呼為莙又寸斷五色絲横著線
股間繩之以象莙草用以飾物即名為莙于時當紺六
色罽作此莙以飾緄帶張敞因造絲傍畏耳宜音隈(按此
即今之百索也莙爾雅注其隕切而此乃平音張敞又作䋿以音叶當音隈未知孰是)
壦務
栢人城東北有一孤山闞駰十三州志以為舜納于大
麓即此山栢人城西有碑漢桓帝時徐整所立銘曰上
有壦務山王喬所仙壦音權務即旄丘之旄也魏收為
趙州莊嚴寺碑壦務之精即用此事
長流
古呼治獄參軍為長流帝王世紀云少昊崩其神降于
長流之山於祀主秋秋官司寇主刑罰也故取秋帝所
居為嘉名也亦猶今稱刑官曰白雲司也
音辭
顔之推音辭篇略云九州之人言語不同自春秋摽齊
言之傳離騷有楚詞之經蓋其較明之初也南方水土
和柔其音清舉而切詣其失在浮淺北方山川深厚其
音沉濁而訛鈍莫得在質直然冠冕君子南方為優閭
里小人北方為愈此其大較也若易服而與之談南方
士庶數言可辨隔垣而聽其語北方朝野終日難分蓋
南染吴越北盡幽并皆有深弊不可具論其謬又曰兄
當為所榮切今俗不行此音亦古語之不可用者又曰
北人之音多以舉莒為矩李季節云齊桓公與管仲謀
於臺上謀伐莒東郭牙望桓公口開而不閉故知所言
者莒也然則莒矩必不同呼此為知音矣又曰焉字鳥
名或云語詞葛洪要用字苑始分其别若訓為何訓為
安當音於愆反(音鳶)於焉逍遥於焉嘉客焉用佞焉使不及
是也若送句及助辭當音矣愆反(音烟)故稱龍焉故稱血
焉有民人焉有社稷焉託始焉爾晉鄭焉依是也
汃月朽月
蜀西南多雨名曰漏天杜子美詩鼓角漏天東又徑欲
誅雲師疇能補天漏是也自秋分後遇壬謂之入霑吳
下曰入液宋黃仁傑夔州苦雨詩九月不虚為朽月今
年賴得是豐年汃音為帕平聲東方朔傳諧語云令壺
齟老拍塗塗與汃同注云丈加切其下解云塗者漸洳
徑也亦雨濕泥濘之義爾雅十二月為畢塗月汃月之
諺雖俗其音義字形亦遐而尚矣
夜郎
漢夜郎縣屬牂柯郡唐屬珍州牂柯郡本且蘭國在今
播州界珍州在今施州歌羅寨夜郎在桐梓驛西二十
里有夜郎城尚有古碑字已漫滅
寄生
齊高帝紀時軍容寡闕乃編㯶皮為馬具裝折竹為寄
生又東昏侯紀馬被銀蓮具裝鎧雜羽孔翠寄生寄生
不知何物也
紫㯹
南史義陽王昶六軍戒嚴應須紫㯹左右欲營辦王琨
曰元嘉初征謝晦有紫㯹在匣中不湏更作檢取果得
紫㯹不知為何物北史有楊姓人名㯹宏明集玄光辨
惑論張魯戴絳盧循紫㯹雖不詳何物要是軍中須也
藙即艾子
藙魚既切說文玉篇俱云煎茱萸也漢令會稽郡歲貢
藙子一斗字一作艾揚雄蜀都賦木艾椒蘺本草蜀州
食茱萸甚高大有長及百尺者蜀人呼其子為艾子宋
景文公艾子贊曰綠實若萸味辛香苾投粒羹臛椒桂
之匹范石湖成都古今記云艾子茱萸類也實正綠味
辛蜀人每進輒以一粒投之少頃香滿盂醆或曰作膏
尤良周文安公云食茱萸高者尋丈餘與吴茱萸相似
但吴茱萸粒小久則色青蜀茱萸粒大久則色黃其所
謂艾子者非茱萸也木高竦葉小花黃其子類茱萸八
月土人采而糜之濾其滓名曰艾油以菖笋蕨味辛香
今渝瀘皆有之是艾不甚辛可以為油而茱萸則大辛
采之其氣即薰目不可糜而為油也今土人林園並種
之茱萸則乾之以烹茶艾子則取其油以烹蔬彼此異
形殊用本草合而為一誤矣又謂閉目者名欓子不堪
食按禮記云三牲用藙通志云欓子曰食茱萸又曰樾
博雅云欓樾吴茱萸俱名藙爾雅翼云三香椒欓薑也
所謂藙與艾者聲訛耳慎按公之說是也但藙與艾非
聲訛二字可互呼如刈草之刈采艾之艾字皆從乂是
其例本草云食茱萸木自不誤蓋一物相似者食茱萸
藥茱萸之分如川芎有茶芎藥芎之别也
茸母孟婆
宋徽宗在北廷清明日詩曰茸母初生認禁烟(茸母草名北地
寒食茸母生)無家對景倍凄然帝城春色誰為主遥指鄉關
涕淚連又戲作小詞云孟婆孟婆你做些方便吹個船
兒倒轉(孟婆宋汴京勾攔語謂風也)茸母孟婆正是的對(邵桂子瓮天解語引
天會錄)
隋末詩䜟
江都迷樓宫人杭靜夜半歌云河南楊柳樹江北李花
營楊柳飛綿何處去李花結果自然成又煬帝作鳳艒
歌云三月三日到江頭正見鯉魚波上遊意欲持鈎往
撩取恐是蛟龍還復休皆唐興之兆又煬帝索酒歌云
宫木隂濃燕子飛興衰自古漫成悲他日迷樓更好景
宫中吐燄奕紅輝其後迷樓為唐兵所焚竟叶詩䜟(出海
山記)
侯夫人梅詩
侯夫人看梅詩云砌雪無消日卷簾時自顰庭梅對我
有嬌意先露枝頭一點春香清寒艷好誰惜是天真玉
梅謝後青陽至散與羣芳自在春
縟䌥芙蓉
集韻縫衣曰䌥今俗云穿針䌥線是也杜詩褥䌥綉芙
蓉而字借隱
師&KR2527;敦
鍾鼎古文有師&KR2527;敦&KR2527;步臥切仆也又步侯切或云即
寇字師&KR2527;者古司寇官也師&KR2527;敦考古圖皆不載獨見
干熊朋来鍾鼎韻其字畫一一竒古在鍾鼎古文中亦
猶行書之蘭亭也
丹鉛續錄卷十二
