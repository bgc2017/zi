欽定四庫全書
丹鉛餘錄卷七明楊慎撰
心如死灰寂滅也心如宿火寂感也
火發外明者薪之盡也神知外見者朴之散也故曰聖
人以此洗心退藏于密
出則元亨處則利貞貞元者出處之則也默則立象語
則成爻爻象者語默之檢也
君子立教之不隠也如影矣受命之不諱也如響矣
禮以考敬樂以敦和射以平志御以和心書以綴事數
以理煩皆藝也禮中容樂中聲射中鵠御中軌書中文
數中筭皆游也
推情合性敷落之教之說乎滅情合性旁行之教之說
乎觀乎彼所見則殊異乎吾所聞則一
水涵太一之中精潤百物而行乎地中風涵太玄之中
精動百物而行乎天上
舉日章則行晝月章則行夜龍章行水虎章行林鳥章
行陂蛇章行澤鵲章行陸狼章行山易曰來章書曰平
章詩曰綏章章物也
章者明也總義包體所以明情也句者局也聯字分疆
所以局言也
五帝之前無傳人五帝之中無傳政故孔子贊易黜八
索序書汰三墳傳信不傳疑愛道不愛竒也
華騮有千里之足造父有千里之手遇也小駟而獲晉
惠長纆而累東野不遇哉
至音不合衆聽故伯牙絶絃至寳不同衆好故卞和泣
血
爼豆廢而楮燎盛社樹圯而叢祠植祝嘏置而歌舞用
後世之滛祀其非古與冠裳而肖貎之幃帨而匹偶之
瀆甚矣不可方物孰是愈焉
淡所見而甘所聞貴其耳而賤其目榮古陋今黨往讎
來日進前而不御遥聞聲而相思書曰凡人未見聖若
不克見聖既見聖亦不克由聖
霧滃而蟹嗷枯露下而蚊喙折月虚而魚腦減星實而
豕膚粟
管子文錦也雖醜登廟子産練染也美而不尊
情厭性隂乘陽末逆本人詭天
綏如安裘晏如覆杼靜而極也行以采齊趨以肆夏動
而則也
聖人為天口賢人為聖譯
道以器寓人與天期故雷霆之聲可以鼓鐘寫風雨之
變可以音律知
榮啟期一彈而孔子三日樂鄒忌子一徽而威王終日
悲進乎道者技已末感在心者物已微
厲利劍者必以鈍砥擊堅鐘者必以濡木書剛紙者必
以弱翰輔強轂者必以弱輻
大寳無為而首物太極不動而構天瑟不鳴而二十五
弦各以其聲應軸不運而三十二輻各以其力旋
萬事紛糺易之芻狗萬物形色神之糟粕
舜戒禹曰鄰哉臣哉言慎所近也周公戒成王曰其朋
其朋言慎所與也
設兵而後出幄稱警而後踐墀張弧而後登輿清道而
後奉引遮迾而後轉轂静室而後息駕故曰終日行不
離輜重
物不精不為神數不妙不為術離朱不能說其目公輸
不能說其手
約法設而漢隆玄言流而晉滅
霸國無貧主強將無弱兵
庖有肥肉廐有肥馬民有饑色野有餓莩孟子語齊宣
王也柱梁衣繡士民無褐侏儒有餘酒而死士無充藿
咎犯語晉文公
古人祭以肺為重食牲以肩為重
怒則氣上喜則氣緩悲則氣消恐則氣下寒則氣收炅
則氣泄驚則氣亂勞則氣耗思則氣結善飬氣則無是
矣
劉歆曰春宫秋律百卉必凋秋宫春律萬物必榮夏宫
冬律雨雹必降冬宫夏律雷必發聲
郭忠恕曰小篆散而八分生八分破而隸書出隸書悖
而行書出行書狂而草書聖
狼望未平冠軍辭宅馬池猶隔雍丘遜邸
嚴挺之寧不作相不見李林甫崔隱甫寧不作相不見
牛仙客
漢劉熙作釋名吳韋昭作辯釋名漢劉向作說苑唐劉
貺作續說苑
祐術開業淳燿天光重黎其上也象星辰授民事立閏
月定四時羲和其隆也取象金火革命創制治歷明時
應天順人湯武其盛也故以歷象係之革
立秋浚井改火冬至鑚燧改火
仁義起而道德遷禮法興而淳樸散
貴清靜者以席上為腐議束名實者以柱下為誕辭
六家之旨既已異矣三語之掾強而同之
地將震而樞星直井無景則日隂蝕
醫和曰晝選男德以象糓眀宵靜女德以伏蠱慝程伊
川云接賢士大夫之時多親宦官宫妾之時少
一人善射百夫决拾一箇負矢百羣皆奔
朽瓜化為魚陳麥化為蝶
犀有通石有暈珠有光木有癭皆文也
髮上生心之餘眉傍生肺之餘鬚下生腎之餘
鐸穴由扵足響膏灺起于多明
漂扵衆沬惡利口之覆邦也病扵尺喙惡巧言之傷類
也
化赤漸乎鄰丹為黔資乎邇墨
賈誼之過秦以諭漢也陸機之辯亡以警晉也
孔子脩魯史不肯增闕文漢儒校羣經未嘗去本字宋
人尚書則考訂武成毛詩則盡去序說吾未敢以為然
也
律居隂而治隂因地主氣也故曰三命為律觀情以律
歷居陽而治隂因天主事也故曰五星為歷觀性以歷
鍾期死而伯牙之弦絶&KR0034;人亡而匠石之斤輟作之難
知之難也
烽主晝燧主夜
中國人衆大秦寳衆月氏馬衆
河北得水為河塞外得水為海少而多之也滇雲稱山
曰長坡貴竹名雨曰清露多而少之也
寡婦哭城城為之崩亡士嘆市市為之罷積精曰誠積
誠為精也
有竒福者必有竒禍有甚美者必有甚惡
投醪飲河旨不及吻而士卒戰氣自五也分囊饗糒甘
不踰嗌而士卒戰氣自十也
尸鳩以一心養七子君子以一儀養萬物
齊歌曰謳吳歌曰歈楚歌曰些巴歌曰嬥
天有八風噫氣也地有八聽孔竅也
赤色者鳳青色者鸞黃色者鵷紫色者鸑白色者鵠
寧為玉碎毋為瓦全寧為蘭摧蕙折不作蒲芬艾榮寧載
于義而死不載于地而生志士烈夫古今一揆乎
行川之水無不盈之科走盤之珠無可留之影故曰神
不可測化不可為
明月夜光多逢按劍陽春白雪難為賞音
冰壺不可與夏蟲饗秋月不可與俗士賞
施之則雨潜之則潤坊之則塞畎之則流君子之道譬
其如水乎
几夕為夙其夕惕乎臼辰為䢅其日乾乎造書者深扵
易矣
驊騮不總轡非造父之肆明月不流光非隋侯之掌故
曰賢才出國將昌
王省惟歲卿士惟月師尹惟日喻也天子如堂羣臣如
陛衆庶如地亦喻也京邑猶身王畿猶臂四方猶指亦
喻也文章蹊徑遠矣哉
興行墜典整緝棼綱
卵胎不傷麟鳳方至魚鼈咸若龜龍乃遊故戮民則士
徙養民則賢致
玉之在璞抵擲則瓦石追琢則圭璋水之發源壅閼則
汚泥䟽濬則川沼
與日同度謂之朔邇一遐三謂之弦衡分天中謂之望
光盡體伏謂之晦同明相併異明相消謂之交蝕
天左舒而起牽牛地右闢而起畢昴
易之象有三地上有水地中生木實象也天在山中風
自火出假象也天下有山可以遯矣澤中有火可以革
矣意象也
文王明夷則主可知矣仲尼旅人則時可知矣明夷之
卦内三爻周象也外三爻殷象也旅之卦我心不快困
于陳蔡之間乎終以譽命得于桑落之下乎(桑落事見荀子)
古人訓詁緩而簡雖數十字而同一訓雖一字而兼數
用今之存者爾雅說文而已
章句之病黨枯護朽守缺保殘有不非服鄭之陋無是
正左班之忠故曰依義莫依語師心不師迹難矣哉
周宣歌澤雁孟子諷野殍其流民乎韓非陳五蠧商君
論六蝎其流士乎安流民易處流士難
龜取生數一三五七九蓍取成數二四六八十
生法者君也守法者臣也法扵法者民也
律吕造夫婦之端宫商合君臣之宜塤篪寄伯仲之睦
琴瑟懷志義之恩舞綴以勸勞逸宫軒以等貴賤故曰
成扵樂
秦筝多撮琵琶多拶箜篌多擘柳琴多擊
玉篇起說文棄楷隸易籀學廢
丹鉛餘錄卷七
