欽定四庫全書
丹鉛總錄卷十一明楊慎撰
史籍類
析里橋碑
歐陽集古錄析里橋碑跋云醳散關之&KR2185;漯從朝陽之
平慘刻畫適完非其訛謬而莫詳其義故錄之以俟博
識君子慎按醳古與釋通史記張儀傳杖而醳之韓信
傳醳兵北首燕路洪氏釋醳載漢碑文有云農夫醳耒
又云辭榮醳黻漯本濟漯之漯漢人或寫漯借作濕字
用&KR2185;漯即潮濕也慘與燥同分隸小異如操亦作摻之
例平慘謂乾燥言去濕而就燥也以此訓之可通
莊子
邵康節云莊子盜跖篇言事之無可奈何者雖聖人亦
如之何庖人雖不治庖尸祝不越樽俎而代之言君子
之思不出其位楊龜山曰逍遙遊一篇子思所謂無入
而不自得養生主一篇孟子所謂行其所無事愚謂能
以此意讀莊子則所謂圓機之士可與之論九流矣世
之病莊子者皆不善讀莊子者也
唐詩主情
唐人詩主情去三百篇近宋人詩主理去三百篇却遠
矣匪惟作詩也其解詩亦然且舉唐人閨情詩云裊裊
城邊柳青青陌上桑提籠忘采葉昨夜夢漁陽即卷耳
詩首章之意也又曰鶯啼綠樹深燕語雕梁晚不省出
門行沙場知近遠又曰漁陽千里道近於中門限中門
踰有時漁陽常在眼又云夢裏分明見關塞不知何路
向金微又云妾夢不離江上水人傳郎在鳳凰山即卷
耳詩後章之意也若如今詩傳解為托言而不以為寄
望之詞則卷耳之詩乃不若唐人作閨情詩之正矣若
知其為思望之詞則詩之寄興深而唐人淺矣若使詩
人九原可作必蒙印可此說耳
東山詩
東山詩四章倉庚于飛熠燿其羽言倉庚鳴春嫁娶之
候也歸士始行之時新昏今還故極序其情以樂之皇
駁其馬車服盛也親結其縭縭婦人之褘也邪交絡帶
係于體示繫屬于人也即所謂纓也士昏禮親脱婦之
纓纓必有結脱者解其結也古語多倒脱而曰結猶治
而曰亂也此于昏禮東席北枕之際出燭屏媵之後又
極序其情而戲之也九十其儀九為陽天之成數十為
隂地之成數言男女天下之大道隂陽之生成也其新
孔嘉其舊如之何唐人所謂遠將歸勝未别離時在家
相見熟新歸歡不足也舊說以縭為帨巾誤又以親結
縭為母命雖同是昏禮而非詩旨所謂差之毫釐謬千
里矣
古文多倒語
古文多倒語如亂之為治擾之為順荒之為定臭之為
香潰之為遂釁之為祥結之為解皆美惡相對之字而
反其義以用之如亂臣十人亂越我家惟以亂民亂為
四方新辟亂為四輔厥亂明我新造邦丕乃俾亂之類
以亂訓治也安擾邦國擾而毅擾龍六擾之類以擾訓
順也荒度土功遂荒大東大王荒之葛藟荒之以荒訓
定也胡臭亶時其臭羶臭隂達於淵泉以臭訓香也是
用不潰于成莫不潰茂以潰訓遂也將以釁鐘以釁訓
祥也親結其縭以結訓解也
秦漢人論性
莊子曰各有儀則之謂性此即詩烝民之旨也後人未
易可到賈誼曰少成若天性又曰性者神氣之所會性
立則神氣曉曉然發而通行于外矣與外物之感相應
故曰潤厚而膠謂之性其所謂潤厚而膠者今人名物
之堅者曰有性不堅者曰無性之謂也王輔嗣曰不性
其情何以久行其正禮運記曰六情所以扶成五性也
孝經緯曰魂者芸也情以除穢魄者白也性以治内趙
臺卿曰性情相與表裏啖助曰情本性中物韓嬰曰卵
之性為雛不粥不孚則不成為雛繭之性為絲不瀹不
練則不成為絲陳摶曰情者性之影凡此言性皆先于
伊洛其理無異而辭旨尤淵宋人乃謂漢唐人說道理
如說夢誣矣
孫明復論太玄
孫明復曰揚子雲太玄非準易乃明天人始終之理君
臣上下之分蓋疾莽而作也桓譚曰是書也可以大易
準班固曰經莫大于易故作太玄使子雲被僭經之名
二子之過也
歐文本孔叢子
孔叢子載孔子之言曰古之聽訟者惡其意不惡其人
求其所以生之不得其所以生乃刑之歐陽永叔作瀧
岡阡表云求其生而不得則死者與我皆無憾也世莫
有知其言之出于孔叢子也
古文之奥
孔子出使子路齎雨具有頃果雨子路問其故孔子曰
詩不云乎月離于畢俾滂沱矣昨莫月正離畢也他日
月離畢孔子出子路請齎雨具孔子不聽果無雨子路
問其故孔子曰昔日月離其隂故雨昨莫月離其陽故
不雨史記仲尼弟子傳有子事載此文而刪月離陽離
隂末節蓋有深意作傳之旨本以見有子不如孔子處
故不說盡而文益藴藉如莊子九淵而止說其三又䕫
憐蚿蚿憐風風憐目目憐心止解䕫蚿風三句而憐目
憐心之義缺焉蓋悟者自能知之若說盡則無味知此
者知古文之奥矣
唐人律賦
黃滔律賦如明皇回駕經馬嵬隔句云日慘風悲到玉
顔之死處花愁露泣認朱臉之啼痕褒風萬疊斷腸新
出於啼猿秦樹千層比翼不如於飛鳥景陽井云理昧
復隍處窮泉而詎得誠乖馭朽攀素綆以胡顔又無名
氏作孟嘗君夜度函谷賦嘆秦關之百二難騁狼心笑
齊客之三千不如鷄口亦可喜也
古書不知名考
馬總意林引相貝經不著作者讀初學記始知為嚴助
作漢有博物記非張華博物志也周公謹云不知誰著
考後漢書注始知博物記為唐蒙作水經引南中行紀
亦不出姓氏考嵇含南方草木狀始知陸賈作南中行
紀乃知前人或略後或有考焉未可遽付之不知也
謝臯羽詩
謝臯羽晞髮集詩皆精緻竒峭有唐人風未可例於宋
視之也予尤愛其鴻門讌一篇天雲屬地汙流宇杯影
龍蛇分漢楚楚人起舞本為楚中有楚人為漢舞鸊鵜
淬光雌不語楚國孤臣泣俘虜君看楚舞如楚何楚舞
未終聞楚歌此詩雖使李賀復生亦當心服李賀集中
亦有鴻門讌一篇不及此遠甚可謂青出於藍矣元楊
廉夫樂府力追李賀亦有此篇愈不及臯羽矣其他如
短歌行秦淮没日如没鶻白波搖空濕弦月舟人倚棹
商聲發洞庭脱木如脱髮建業水云太白入月魚腦減
武昌城頭鼔紞紞海上曲云水花生雲起如葑神龍下
宿藕絲孔明河篇云牽牛夜入明河道淚滴相思作秋
草婺女城頭玩月華星君冡上無啼鳥俠客吳歌云潮
動西風吹杜荆離歌入夜斗西傾似飛廟下蛇含草青
拭吳鈎入匣鳴效孟郊體云牽牛秋正中海白夜疑曙
野風吹空巢波濤在孤樹律詩如驛花殘楚水烽火到
交州夜氣浮秋井隂花冷碧田山鬼下茅屋野鷄啼苧
蘿戍近風鳴析江空雨送船隣逋燈下索鄉夢戍邊回
柴關當太白藥氣近樵青暗光珠母徙秋影石花消下
方聞夕磬南斗掛秋河雖未足望開元天寶之蕭牆而
可以據長慶寶歷之上座矣集多臯羽手抄濕字多作
□蓋从古字溼之省史子堅隷格載漢碑有此字觀者
弗識或改為沄非
孔明寫申韓書
宋儒論孔明為後主寫申韓管子六韜曰孔明不以經
術輔導少主而乃以刑名兵法可邪唐子西云人君不
問撥亂守文要以制略為青後主寬厚襟量有餘而權
略智謀不足當時識者咸以為憂六韜述兵權多竒計
管子責輕重慎權衡申子覈名實韓子攻事情施之後
主正中其病藥無高下要在對病萬金良藥與病不對
亦何補哉此言當矣予又觀古文苑載先主臨終勑後
主曰申韓之書益人意智可觀誦之三國志載孟孝裕
問郤正太子情尚正以虔恭仁恕答之考裕曰如君所
道皆家門所有耳吾今所問欲知其權略知調何如耳
然則孝裕之見蓋與孔明合而後主之觀申韓書亦先
主遺命也獨以是病孔明不惟不成人之美亦不識時
務矣
王符自贊
漢王符自叙贊云章和二年罷州家居年漸七十時可
懸輿仕路隔絶志窮無如年有不然身有利害髮白齒
落日月踰邁疇倫彌索鮮有恃賴貧無供養志不娛快
歷數冉冉庚辛或際雖懼終徂愚猶沛沛
謝華啟秀
陸機文賦云謝朝華於已披啟夕秀於未振韓昌黎云
惟陳言之務去戞戞乎其難哉李文饒曰文章如日月
終古常見而光景常新此古人論文之要也近世以道
學自詭而掩其寡陋曰吾不屑為文其文不過抄節宋
人語錄又號於人曰吾文布帛菽粟也予嘗戲之曰菽
粟則誠菽粟矣但恐陳陳相因紅腐而不可食耳一座
大笑
楓天棗地
張文成太卜判有楓天棗地之語初不省所出後見唐
六典三式云六壬卦局以楓木為天棗心為地乃知文
成用此也
小貞大貞
易屯其膏小貞吉大貞凶漢書谷永傳引此文注云膏
者所以潤入肌膚爵禄亦以養人也小貞臣也大貞君
也遭屯難饑荒君當開倉廩振百姓而反吝則凶臣吝
嗇則吉也顔師古云六經殘缺學者異師文義競馳各
守所見故漢書所引經文與近代儒家往往乖别既自
成義即就而通之庶免守株朱文公亦言顔監無近代
專經之陋則此說亦不可廢但以語人恐多夏蟲之疑
耳魏了翁又說周禮大貞謂大卜如遷國立君之事不
訓正也其說又異並載以俟知者
諡始
蘇老泉云婦人有諡自周景王之穆后始匹夫有諡自
東海漢隱者始宦官有諡自東漢之孫程始蠻夷有諡
自妻妻之莎車始然黔婁之諡即匹夫之諡也不始於
東漢矣
李華文陳陶詩
漢賈捐之議罷珠崖疏云父戰死於前子鬭傷於後女
子乘亭鄣孤兒號於道老母寡婦飲泣巷哭遙設虚祭
想䰟乎萬里之外後漢南匈奴傳唐李華弔古戰場文
全用其語意總不若陳陶詩云誓掃匈奴不顧身五千
貂錦喪胡塵可憐無定河邊骨猶是春閨夢裏人一變
而妙真奪胎換骨矣
禹碑歌
予既得禹碑刻作禹碑歌其辭曰神禹碑在岣嶁尖祝
融之峯凌朱炎龍書傍分結構古螺書匾刻戈鋒銛萬
八千丈不可上仙扄鬼閉幽以潛昌黎南遷曾一過紛
披芙蓉褰水簾天柱夜瞰星斗下雪堂朝見陽煇暹追
尋夏載赤石峻封埋古刻蒼苔黏拳科倒薤形已近鸞
漂鳳泊辭何纖墨本流傳世應罕青字名狀人空瞻永
叔明誠兩好事集古金石窮該兼昭列箴銘暨欵識横
陳&KR2218;䵻和釡鬵胡為至寶反棄置捃摭磨蟻捐烏蟾又
聞朱張遊岳麓霽雪天風彯偑襜搜竒索秘跡欲徧舂
倡撞和詩無厭七日﨑嶇信有覿一字膏馥寧忘拈非
關嵽嵲阻登陟定是藤葛籠窺覘好古予生嗟太晩拜
嘉君貺情深忺老眼增明若發覆尺喙禁斷如施箝七
十七字挐螭虎三千餘歲叢蛇蚺憶昔乾坤漏息壤蕩
析蒸庶依苓槮帝嗟懷襄咨文命卿佐洚洞分憂惔洲
并渚混没營窟鳥迹獸迒交門簷朅來南雲又北夢直
罄西被仍東漸黃熊三足變鮌服白狐九尾歌龐袡後
乘包湖按玉牒前列温洛呈疇&KR3839;永奔竄舞那辭胝平
成天地猶垂謙華岳泰衡祗鎮定鬱塞昏徙逃喁噞文
章絢爛懸日月風雷呵護環屏黔君不見周原石鼓半
已泐秦湫詛楚全皆殱此碑雖存豈易得障有嵐靄峯
嵁巖跫音迥絶柱黎藋弔影䫻瑟森櫹柟湘娥遺珮冷
斑竹山鬼結旗零翠籢造物精英忌泄露祗恐羽化難
留淹欲摹拓本鐫巖壁要使好事傳緗縑著書重訂琳
琅譜裝帖新耀瓊瑶籖麝煤輕翰蟬翅搨煩君再寄西
飛鶼
六經無騎字
禮記前有車騎則載飛鴻魏鶴山云六經無騎字禮記
亦漢世書耳又左傳昭公二十五年左師展將以公乘
馬而歸公徒執之注展魯大夫欲與公俱輕歸乘如字
騎馬也輕遣正反正義曰古者服牛乘馬馬以駕車不
單騎也至六國之時始有單騎漢初猶有車戰見夏侯
嬰傳高祖之敗彭城去滎陽出成臯皆以數十騎遁去
而鴻門之會棄車騎獨騎一馬樊噲四人步從以免其
非危迫時往往夏侯嬰中御車高祖在左樊噲驂乘為
右未嘗廢車也方萬里古今考反覆千餘言今撮其要
附此
老子述而不作
楊龜山云述而不作信而好古竊比於我老彭老老子
也老子五千言以自然為宗謂之不作可也朱子曰某
亦疑此語只以曾子問中言禮數段證之即述而不作
信而好古皆可見𣆀周之史官掌國之典籍三皇五帝
之書如五千言亦或古有是語而老子傳之未可知也
蓋列子引黃帝書即老子谷神不死章也此說見朱子
大全答汪尚書書慎按佛經三教論曰五千文者容成
所說老子為尹談蓋述而不作又按莊子引容成氏曰
除日無歲無外無内則容成氏固有書矣老子述而不
作此其明證
太極兩儀
房氏易傳云易有太極是生兩儀兩儀生四象四象生
八卦固非今日有太極而明日方有兩儀後日而乃有
四象八卦也又非今日有兩儀而太極遯明日有四象
而兩儀亡後日有八卦而四象隱也太極在天地之先
而不為先在天地之後而不為後此說精明可以補注
疏之遺
繫表
庾子山哀江南賦聲超於繫表道高於河上弘明集道
照機前思超繫表又言超超而出象理亹亹而踰繫繫
表二字人多不解所出按晉春秋荀粲曰立象以盡意
非通乎象外者也繫辭以盡言非言乎繫表者也象外
之意繫表之言固藴而不出矣晉春秋今亡僅見類書
所引耳
石經考
漢靈帝光和六年刻石鏤碑載五經文於太學講堂前
此初刻也蔡邕以熹平四年與五官中郎將高堂谿典
禪議郎張訓韓說太史令單颺奏求正定六經文字靈
帝許之邕乃自書丹于碑使工鐫刻立於大學門外此
再刻也魏正始中又立中篆隸三體石經古文用鳥跡
科斗體篆效史籀李斯胡母敬體隸用程邈體晉永嘉
中王彌劉曜入洛焚毀過半魏世宗神龜元年從崔光
之請補石經唐天寶中刻九經於長安禮記以月令為
首從李林甫請也五代孟㫤在蜀刻九經最為精確是
時僭據之主惟㫤有文學而蜀不受兵又饒文士故其
所製獨善朱子論語注引石經者謂孟蜀石經也宋淳
化中刻于汴京今猶有存者
荀悦申鑒(述此條見學者不可膠守一說而非諸家也)
荀悦申鑒云仲尼作經本一而已古今文不同而皆自
謂真本經古今先師義一而已異家别說不同而皆自
謂真本說仲尼邈而靡質先師没而無聞將誰使知之
者秦之滅學也書藏于屋壁義絶於朝野逮至漢興收
摭散滯固已無全學矣文有磨滅言有楚夏出有先後
或學者先意有所措定後世相倣彌以滋蔓故一源十
流天水違行而訟者紛如也勢不俱是比而論之必有
可參者焉
劉靜修論學(述此條見學者不可株守宋人而略漢儒也)
未知其粗則其精者豈能知也邇者未盡則其遠者豈
能盡也六經自火於秦傳注於漢疏釋於唐議論於宋
日起而日變學者亦當知其先後近世學者往往舍傳
注疏釋便讀宋儒之議論蓋不知議論之學自傳注疏
釋出特更作正大高明之論爾傳注疏釋之於經十得
其六七宋儒用力之勤剷偽以真補其三四而備之也
帝德罔愆
舜之德冠古今矣而臯陶之謨但以罔愆言之禹之功
平天地矣而孔子之語但以無間云之文武之謨烈光
日月矣而君陳之書但以罔缺總之孟子曰事親若曾
子可也韓子曰事君若周公可也
半山文妙
王半山之文愈短愈妙如書刺客傳後云曹沫將而亡
人之城又劫天下盟主管仲因勿倍以市信一時可也
予獨怪智伯國士豫讓豈顧不用其策耶讓誠國士也
曾不能逆策三晉救伯之亡一死區區尚足校哉其亦
不欺其意者也聶政售於嚴仲子荆軻豢於燕太子丹
此兩人者汙隱困約之時自貴其身不妄願知亦曰有
待焉彼挾道德以待世者何如哉味此文何讓史記乎
與讀孟嘗君傳同關紐矣
周禮屨人
周禮屨人掌王及后之服屨噫王后之屨而使人造之
不亦褻乎古之婦工何所用也夫為絺為綌服之無斁
周之所以興也婦無公事休其蠶織周之所以亡也曾
謂周公制禮而設一官為婦女作履乎曹操猶使妾賣
履周公不如曹操乎
五代史學史記
嗚呼自唐失其政天下乘時黥髠盜敗衮冕峩巍吳暨
南唐姦豪竊攘蜀險而富漢險而貧閩陋荆蹙楚開蠻
服剥剽弗堪吳越其尤牢牲視人嶺蜑遭劉百年之間
並起爭雄山川亦絶風景不通語曰清風興羣隂伏日
月出爝火息故真人作天下同右六一公五代十國世
家序也其文豐約中程精彩溢目歐文第一篇也李耆
卿謂公之五代史比順宗實錄有出藍之色似矣然不
知五代史本學史記非學韓也古云學乎其上僅得其
中俗云&KR0008;高一丈牆打八尺信其然乎
易逆數
易逆數也大傳云闔戶謂之坤闢戶謂之乾商易之首
卦也孔子曰吾得坤乾焉大傳又曰隂陽之義配日月
隂陽不測之謂神不曰陽隂而曰隂陽何也一隂一陽
之謂道是其解也猶歷家不曰朔晦而曰晦朔說卦曰
物不可窮也故受之以未濟終焉嗚呼玄矣
彈文
元人彈燕帖木兒文或納女呈婦於朱温或售妹獻妻
於侂冑上句指張全義敬翔下句指倪僎蘇師旦也倪
蘇事宋史不載見於小說耳
宋士子四六
宋處州士子終場者六人三人與選謝主司啟云同矍
圃之觀人去者半存者半類孔門之取友益者三損者
三
王無競大書
金燕都宫殿寺廟及汴京諸榜古今第一皆王無競所
書
一卷為㢧一條為則
道書以一卷為一㢧音周與軸通陶九成說郛用之佛
書以一條為一則洪景盧容齋隨筆史繩祖學齋佔畢
用之佛典又云多羅樹葉書凡有二百四十縳縳古絹
字亦借為卷也
梓碧山人
四明梓碧山人許奎作百忍箴多牽合衍贅予獨取其
危箴云圍棋制淝水之勝單騎入回紇之軍此宰相之
雅量非將軍之輕身蓋安危未定勝負未決帳中倉皇
則麾下氣懾正所以觀將相之事業浮海遇風色不變
於張融亂兵掠射容不動於庾公蓋鯨鯢澎湃舟楫寄
躬白刃蠭午節制誰從正所以試天下之英雄噫可不
忍與
夢英篆
夢英好篆書而無古法其自叙云落筆無滯縱横得宜
大者縮其勢而漏其白小者均其勢而伸其畫此正其
病處而居之不疑所以不可救藥沉痾入骷矣夢英篆
傳於今者有篆書偏傍亦不工緻郭忠恕答之書云見
寄偏傍五百三十九字按說文字源惟有五百四十部
了字合收在子部今目錄妄有更改又集解中誤收去
部在注中今點檢偏傍少晶惢至龜弦五字故知林氏
虚誕誤於後進者小說見宜焚之忠恕所稱林氏者林
罕夢英偏傍全依林罕小說而忠恕謂小說宜焚深不
足於彼也書末云何人知之英公知之正謂其不知耳
經卦别卦
周禮其經卦皆八其别皆六十四古文别字从重八即
今之北字也重八為六十四八八之數也故曰其别
久湫大沉
秦詛楚文有久湫大沉之語沉之為義世多未解按說
文曰沉濁黕也莊子沉有漏注沉水汚也漢書刑法志
山川沉斥應劭風俗通曰沉莽也言其平望莽莽無涯
際也郭緣生述征記鳥當沉中有九十臺皆生結蒲秦
王繫馬蟠蒲也自注齊人謂湖曰沉顔師古曰沉謂居
深水之下深而又深也古云沉潛又云沉溺沉湎又云
默而深沉之思皆取深而又深之意北方謂水皆曰沉
不獨齊語為然蓋北之言沉南之言潭也故沉亦音潭
史記陳涉世家涉之為王沉沉者應劭曰沉沉宫室深
邃之貌長含反當呼為潭潭也韓退之潭潭府中居正
用此語又按管子夏人之王鑿二十蝱渫十七湛注湛
即沉沛之沉大澤巨漫也是潭與湛字雖不同義可互
證故併引之
畫記
東坡不喜韓退之畫記謂之甲乙帳簿此老千古卓識
不隨人觀場者也
東坡書
王初寮履道評東坡書者衆矣劍拔弩張驥奔猊抉則
不能無至於尺牘狎書姿態横生不矜而妍不束而莊
不軼而豪蕭散容與霏霏如零春之雨森疎掩斂熠熠
如從月之星紆徐婉轉纚纚如抽繭之絲恐學者所未
到也
上林賦
程泰之論上林賦三條其見超邁得作者之意今節其
語於此其上篇曰相如之賦上林曰亡是公者明無
是人也即本無此人則凡所賦之語何往不為烏有也
知其烏有而以實錄之故所向駮礙上林本秦故地始
皇陿隘先王之宫庭而大加創治東既極河西又抵汧
終南之北九嵕之陽數百里間宫館二百七十複甬相
連窮年忘返猶不能徧而又表南山以為闕立石朐山
以為東門其意若曰闕不足為也南山吾闕也門不足
立也朐山吾門也此固武帝之所師也所師在是苟有
諫者彼有坐睡唾擲而已無自而入也故相如始而置
辭包四海而入之苑内夸張飛動意若縱臾故揚雄指
之為勸也夫既勸之以中帝欲帝將欣欣樂聽而後徐
徐諷諭以為苑囿之樂有極而宇宙之大無窮則諷或
可入也夫諷既不為正諫凡其所勸不容不出於寓言
此子虚烏有無是所以立也其中篇曰左蒼梧右西
極日出東沼入乎西陂此賦上林所抵也數百里間其
能出没日月於東西乎又曰其南則隆冬躍波其北則
盛夏含凍信斯言也必并包夷夏縮地南北而始有此
古今讀者偶不致思故主文譎諫之義晦於不傳耳其
曰八水分流則長安實有此水不為寓言然而上林東境
極乎宜春下苑下苑即曲江也曲江僅得分滻為𣲖而
滻灞合會之地已在宜春之北則其地出上林之外矣
然則雖其實有之水亦復不能真確况其紫淵丹水欲
傅會而強求乎其下篇曰古惟揚雄能知此意故其
校獵之賦曰禦自汧渭經營豐鎬此則明命其實矣至
於出入日月天與地沓則關中豈能辦此也又曰虎路
三嵕圍經百里此則可得而有也至謂正南極海邪界
虞淵此又豈關境所能包絡哉雄之此意正倣相如諷
勸相參不皆執實兩賦一意也說者不知出此乃從地
望土毛枚舉細較是痴人說夢也班固曰亡是公言上
林廣大水泉萬物多過其實非義理所止故刪存其要
歸正道而論之推此言也則雖班固亦自不解也予
觀莊子云魏罃與田侯牟約牟背之罃怒將伐之華子
聞而醜之曰善言伐齊者亂人也善言勿伐者亦亂人
也謂伐之與不伐亂人也者又亂人也君曰然則若何
曰君求其道而已矣有所謂蝸者君知之乎曰然有國
於蝸之左角者曰觸氏有國於右角者曰蠻氏時相與
爭地而戰伏尸數萬逐北旬有五日而後反君曰噫其
虚言與曰臣請為君實之君以意在四方上下有窮乎
君曰無窮曰知遊心於無窮而反在通達之國若存若
亡乎君曰然曰通達之中有魏于魏中有梁子梁中有
王與蠻氏有辨乎君曰無辨客出而君惝然若有亡也
蓋自悼其所爭之細也東坡曰淳于髠言一斗亦醉一
石亦醉至於州閭之會男女雜坐幾於勸矣而何諷之
有以吾觀之蓋有深意以多方之無常知飲酒之非我
觀變識妄而平生之嗜亦少變矣是以自托於放蕩之
言而能止荒主長夜之飲世未有識其趣者愚謂長卿
上林之賦意實若此能通莊氏之寓言兼戰國之游說
而後可以得其旨也司馬長卿去戰國之世未遠故
其談端說鋒與策士辨者相似然不可謂之非正也孔
子論五諫曰吾從其諷觀說苑及晏子春秋所載以諷
而從者不可勝數蘇洵作諫論欲以儀秦之術而行逄
干之心是或一道也故戰國諷諫之妙惟司馬相如得
之司馬上林之旨惟揚子校獵得之予嘗愛王維温泉
寓目贈韋五郎詩云漢主離宫接露臺秦川一半夕陽
開青山盡是朱旗遶碧澗翻從玉殿來新豐樹裏行人
度小苑城邊獵騎迴聞道甘泉能獻賦懸知獨有子雲
才唐至天寶宫室盛矣秦川八百里而夕陽一半開則
四百里之内皆離宫矣此言可謂肆而隱奢麗若此而
猶以漢文惜露臺之費比之可謂反而諷末句欲韋郎
效子雲之賦則其諷諫可知言之無罪聞之可戒得揚
雄之旨者其王維乎
秦得百二齊得十二
漢書田肯曰秦形勝之國也帶河阻山懸隔千里持戟
百萬秦得百二焉夫齊東有琅琊即墨之饒南有泰山
之固西有濁河之限北有渤海之利地方二千里持戟
百萬懸隔千里之外齊得十二焉此東西秦也應劭曰
言河山之險與諸侯相懸隔絶千里也所以能禽諸侯
者得天下之利百二也蘇林曰百二得百中之二二萬
人也秦地險固二萬人足當諸侯百萬人也顔師古曰
懸隔千里應說得之秦得百二蘇說是也又曰秦得百
二二萬人當諸侯百萬人也齊得十二二十萬人當諸
侯十萬人也所以言懸隔千里之外者除去秦地而齊
乃與諸侯計利便也右舊說如此近日程泰之云田肯
之語簡隱故諸家之說紛然肯謂百二也者言地據險
而人力倍苟得百矣則其力可二是得百人則其力倍
之如二百人也齊得十二理亦猶是也若定其讀當以
得百為一句而二焉自為一句也十二亦然皆言人力
半而必可倍正一理矣而必更易其語如此詰屈者别
有理也秦險之出國境遠矣自函谷以及潼關近八百
里其右阻河其左傍山兩面河山夾險敵來犯關也常
在千里之外故能得百而二之以為二百其力可常也
若夫齊亦有險矣然而地遠力分若未能踰其所恃之
險則十萬人之力亦可倍之以為二十萬矣若敵人來
犯已在千里之内則險阻已自不全故雖得十亦不能
遽為二十之用也故秦中得百而二常在定險之内齊
之得十而二則在敵未犯險之前此其分别險要而剖
白言之不一律也此正古文之出竒者不可以易言也
慎按百二十二之語後世亦多此例如云軍士奮勇無
一不當百如云一夫當關萬夫莫開又當百錢亦曰百
一錢言一可當百也當十錢曰百十錢言十可當百也
則應蘇顔程之解田肯語其旨一也程語自明不必破
前說耳
紫電青霜
三國典略曰蕭明與王僧辨書凡諸部曲並使招攜赴
投戎行前後雲集霜戈電戟無非武庫之兵龍甲犀渠
皆是雲臺之仗唐王勃滕王閣序紫電青霜王將軍之
武庫正用此事以十四歲之童子胷中萬卷千載之下
宿儒猶不能知其出處豈非間世竒才杜子美韓退之
極其推服良有以也使勃與杜韓並世對毫恐地上老
驥不能追雲中俊鶻後生之指點流傳妄哉
管子注
管子舊有注近世翻刻者謬為大言強作解事盡刪去
之然有不可去者試舉一二於此湊漏之流曰瀷昌力
切(宙合篇流泉䠯瀷注)蘭即所謂蘭錡兵架也鞈革重革當心著
之所以禦兵(小匡篇蘭盾鞈華注)緷絻為古衮冕字(君臣上篇)卯菱即
芡(五行篇)疾者兩手相拱著而不伸曰握迎(入國篇)城中無
積糧曰無委(事語篇無委致國城脆致衡注)䳈古鴇字獵而火曰燒式
照切(同上)銶其休切鑿也(輕重一篇一鑿一隸注)錰時橘反長銳也
(同上一箴一錰)崢丘即葵丘(輕重下)二升八合曰鏂烏區切(輕則重下
篇百泉驅二十七也注)如此類去注殆不可知存之亦何傷乎
二唐書
五代劉昫所修唐書因宋祁歐陽修重修唐書遂有新
舊唐書之名舊唐書人罕見故不知其優劣近南園張公
漫錄中載其數處以舊書證新書之謬良快人意余又
觀姚崇十事要說此其大關鍵而舊書所傳問答具備
首尾照映千年之下猶如面語新書所載則剪截晦澁
事既往文又不通良可嘅也歐為宋一代文人而劉乃
五代不以文名者其所著頓殊科絶懸如此宋人徒欲
誇當代以誣後世不知可盡誣乎今具載二書之文于
左先天二年十月皇帝講武於驪山時元崇為馮翊
太守車駕幸三百里内合朝覲遣中官詔元崇赴行在
上方獵於渭濱而元崇至上曰朕久不見卿思有故問
卿可宰相行中行元崇猶後上案轡久之顧曰卿何後
元崇曰臣官疎職卑賤不合參宰相行上曰可兵部尚
書同中書門下平章事元崇不謝上頗訝之至頃上命
宰相坐元崇乃跪奏曰臣三奉作弼之詔未即謝者臣
以十事上獻有所不行臣不敢奉詔曰卿悉數之朕當
量力而行然定可否元崇對曰自垂拱以來朝廷以刑
法治天下臣請政先仁義可乎上曰朕深有望于卿也
又曰聖朝自喪師青海未有牽復之悔臣請三數十年
不求邊功可乎上曰可矣又曰先朝輕狎大臣或虧君
臣之禮臣請陛下接之以禮可乎上曰誠當然有何不
可又曰自武氏諸親猥竊權要之地繼以韋庶人安樂
太平用事班序錯雜臣請國親不任臺省官凡有斜封
待闕等官悉請停罷可乎上曰是朕素志也又曰比來
近密佞倖之徒冒犯憲綱者皆以寵免臣請行朝典可
乎上曰朕切齒久矣又曰比因侯家戚里貢獻求媚近
及公卿方鎮亦為之臣請除租庸賦税之外盡杜塞之
可乎上曰願行之又曰太宗造福先寺中宗造聖善寺
上皇造金仙玉真觀皆費巨萬蠧生靈凡諸寺觀宫殿
請止絶建造可乎上曰朕重觀之即心不安而况敢為
之者哉又曰自燕欽融韋月將獻直得罪由是諫臣阻
絶臣請凡在官之士皆得觸龍鱗犯忌諱可乎上曰朕
非惟容之亦能行之又曰太后臨朝以來喉舌之任或
出於閹人之口臣請中官不預公事可乎上曰懷之久
矣又曰吕氏産禄幾危西京馬鄧閻梁交亂東漢萬古
寒心國朝為患臣請書諸史册永為商鑒作萬代師可
乎上乃潸然良久曰此事可謂剖肌刻骨者元崇再拜
曰此陛下致仁政之初是臣千載一遇之日敢當輔弼
之任天下幸甚又再拜舞蹈稱萬歲者三從官千萬皆
出涕上曰坐卿于燕公下燕公不敢坐問之說曰元崇
是先朝舊臣合當首坐元崇曰張是紫微宫使臣外宰
相不合首坐上曰可元崇遂居首坐天下稱賢相焉
右舊唐書文
帝曰卿宜遂相朕崇知帝大度銳于治乃先設事以堅
帝意即陽不謝帝怪之崇因跪奏臣願以十事聞陛下
度不可行臣敢辭帝曰試為朕言之崇曰垂拱以來以
峻法繩下臣願政先仁恕可乎朝廷覆師青海未有牽
復之悔臣願不倖邊功可乎比來壬佞冒觸憲綱皆得
以寵自解臣願法行自近可乎后氏臨朝喉舌之任出
閹人之口臣願宦豎不與政可乎戚里貢獻以自媚于
上公卿方鎮亦為之臣願租賦外一絶之可乎外戚貴
主更相用事班序荒雜臣請戚屬不任臺省可乎先朝
䙝狎大臣虧君臣之嚴臣願陛下接之以禮可乎燕欽
融韋月將以忠被罪自是諍臣沮折臣願臣皆得批逆
鱗犯忌諱可乎武后造福先寺上皇造金仙玉真二觀
費鉅百萬臣請絶道佛營造可乎漢以禄莽閻梁亂天
下國家為甚臣願推此鑒戒為萬代法乎帝曰朕能行
之崇乃頓首謝翌日拜兵部尚書同中書門下三品
右新唐書文
韻語紀異物
余嘗愛晉宋人以韻語紀物産如郭璞爾雅贊山海經
贊王微藥草贊之類皆質而工其原出於逸周書火浣
布數語今彙書于後火浣之布入火不滅布則火色垢
則布色出火而振之皎然疑乎雪(周書說火浣布)日南有野女
羣行不見夫其狀皛且白徧體無衣襦(唐蒙博物記)三廉大
實實不但三(雖名三廉其實四五枝)食之多汁味酸且旨藏之尤
好與衆果相參(陳祁暢異物志)苹之依水猶卉植地靡見其布
漠爾鱗被物有常性熟之所自(郭子玄苹贊)曰州畱者其實
水牛蒼毛豕身角若擔矛衞護其犢與虎為讎(鬱林異物志)
象之為獸形體特詭身倍數牛目不逾狶鼻為口望頭
若尾馴良豕教聽言則詭數牙玉潔在籍所美服重致
遠行如丘徙(萬震象贊)烏鰂八足集足在口縮喙在腹形類
鞋囊其名烏鰂噏波潠墨迷射水慝(萬震海物異名記)瓦瓏鑛
殼建瓴狀如渾沌錢文外眉而内集(萬震海物異名記瓦瓏贊注眉為高
為眉渠為疎為此魁陸海鈴也)合浦之人習水善游俛視層巖如猿仰
株入如沉鼈出如輕鳬蹲泥剖蚌潛竊明珠(萬震南州志)江
瑶柱厥甲美如瑶玉(玉音裕三字一句三句一韻尤竒)肉柱膚寸名江
瑤柱(萬震海物異名)獸曰玄犀處自林麓食惟棘刺體兼五肉
或有神異表露以角(音錄)含精吐烈望如華燭置之荒野
禽獸莫觸(萬震犀贊)神丘有火穴光景照千里崐崘有弱水
鴻毛不能起(玄中記)一跳八尺兩跳丈六從春至夏裸袒
相逐(風俗記海蛙)笮複引一索飛絙杙閣其名曰笮人懸半
空度彼絶壑(李膺笮橋贊)高山嵳峩巖石磊落傾側縈迴下
臨峭壑行者扳緣牽援帶索(袁崧山川記)蚺惟大蛇既洪且
長采色駮映其文錦章食灰呑鹿膄成養瘡賓饗嘉食
是豆是觴(南裔志)鮫之為魚其子既育驚必歸母還入其
腹小則如之大則不復(楊孚交州異物志)
孔明遺事
水經注引諸葛亮表云臣遣虎步監孟琰據武功水東
司馬懿因謂水漲攻琰營臣作竹橋越水射之橋成遂
馳去此亦孔明遺事本傳不載者
予欲無言
子曰予欲無言子貢曰子如不言則小子何述焉子謂
子貢曰女與回也孰愈子貢曰賜也何敢望回回也聞
一以知十賜也聞一以知二余讀至此有感焉曰夫子
於子貢啟之屢矣予欲無言之意即與回孰愈之問也
夫子嘗云回也終日如愚又云回非助我此二言者蓋
得忘言之筌蹄而契無言之教惟回也獨自回以下則
穎悟莫賜也若矣故夫子屢以啟之予欲無言之言即
與回孰愈之問也子貢之對乃爾是以啄之聞臆知之
知測之少照之多為回賜優劣非夫子發問之旨矣子
曰弗如也吾與汝弗如也求其說而不得者以為既然
之又許之夫子然也乎哉夫子許也乎哉其言外之意
若曰女以聞知多少而分優劣此女所以弗如回也亦
由天何言哉之答也不然則殆庶之稱屢空之稱好學
之稱未見其止之稱聖人權衡久矣淵也居德行之首
子貢在言語之科門人評記亦定矣子貢方人亦豈不
自知而煩夫子之問乎惜乎子貢未喻其旨而靳於再
問也
尋仲尼顔子樂處
有問予不改其樂所樂何事予曰且問子人不堪其憂
所憂者何事知世人之所憂則知顔子之所樂矣傳云
所有居巖穴而神不遺末世有為萬乘而日憂悲此我
輩文字禪不須更下一轉語也
境逆樂真
章風山先生云處順境而樂之者易處逆境而樂之者
難若曾點之浴沂邵雍之擊壤皆順境也惟夫牀琴於
浚井之日絃歌於絶糧之餘以致捉衿肘見而歌商聲
簞食瓢飲而不改其樂乃為境之逆而樂之真耳豈人
所易及哉
睿作聖
目擊道存之謂睿故其字從目聲入心通之謂聖故其
字從耳故曰聖人時人之耳目
謙亨君子有終
謙之卦辭曰君子有終言其久也謙之道衆人不能久
而君子能終之也夫少之事長賤之事貴不肖之事賢
燭至起食至起射則三揖酒則百拜磬折匍服葉拱牆
負誰不知之誰不行之一臨利害巧為趨避語有之曰
女無美惡入宫見妬士無賢不肖入朝見嫉又曰饑馬
在廐漠然無聲投芻其傍爭心乃生故曰好名之人能
讓千乘之國苟非其人簞食豆羹見於色由是言之小
人烏能謙哉古之君子能謙有終若禹之不矜不伐上
也伯夷之遜國而逃次也晏子之久而能敬又其次也
若夫張毅之走懸泊王莽之下白屋一則謙之美一則
謙之賊也何終之有
王安石
人君之愚暗柔弱不足以亡其國亡國者必剛愎明察
之君也譬之人家不肖之子不足以破家其破家必輕
俊而無檢者也在人臣則真小人不足以亂國其亂國
者必偽君子也蓋真小人其名不美其肆惡有限偽君
子則既竊美名而其流惡無窮矣是故唐之亡不在僖
昭而在德宗宋之亂不在京卞而在王安石或曰子何
以恕真小人余曰子不觀白樂天詩乎狐假女妖害猶
淺一朝一夕迷人眼女為狐媚害即深朝朝夕夕迷人
心樂天豈恕狐哉
丹鉛總錄卷十一
