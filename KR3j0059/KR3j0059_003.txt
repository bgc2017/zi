欽定四庫全書
丹鉛餘錄卷三明楊慎撰
周禮司市云以質劑結信而止訟鄭康成云長曰質短
曰劑若今下手書賈公彦云漢時下手書若今畫指劵
黃山谷云豈今細民棄妻手摹者乎不然則今婢劵不
能書者畫指節及今江南田宅契亦用手摹也
左思蜀都賦旁挺龍目側生荔支故張九齡賦荔支云
雖觀上國之光而被側生之誚杜子美絶句云側生野
岸及江蒲不熟丹宫滿玉壺諱荔支為側生雖本之左
思張九齡然以時事不欲直道也黃山谷題楊妃病齒
云多食側生損其左車則特好竒爾
後周韋孝寬參麟趾殿學士考校圖籍唐薛仁貴著周
易新注本義四卷二子皆勇將而精意經術如此
唐史稱顔真卿筆力遒婉又稱柳公權結體勁媚有見
之言哉今人極力倣者但得其遒而失其婉徒學其勁
而忘其媚米元章所以有筆頭如蒸餅之誚也
文選魏都賦中山郡出御棃王昌齡詩霜飛天苑御梨
秋
拾遺記西海之西有浮玉山山下有穴穴中有水其色
如火波濤灌湯而火不滅名曰隂火木玄虚海賦所云
隂火潜然者也然李善及五臣注皆不引之唐詩隂火
雨中然(顧况詩颶風晴汨起隂火暝潜燒戴叔倫詩古戌隂傳火寒蕪曉帶霜)
楚辭紛旖旎乎都房王逸注引詩曰旖旎其華今詩作
猗儺司馬相如賦又旖旎以招搖揚雄賦旟旐郅偈之
旖旎王褒洞簫賦形旖旎以順吹其用字皆自詩楚辭
來當依詩音作猗儺特古今字形有異耳今以猗儺為
平音旖旎作仄音誤矣
張衡定情賦曰思在面而為鉛華兮恨離塵而無光陶
淵明閒情賦祖之
左太冲招隠詩峭蒨青葱間竹栢得其真五言詩用四
連緜字前無古後無今
文選雪賦注引班婕妤擣素賦疑非婕妤之作盖亦卓
見也此賦六朝擬作無疑然亦是徐庾之極筆
漢鐃歌十八曲自朱鷺至石留古今樂錄謂其聲辭相
雜不復可分是也近世有好竒者擬之韻取不恊字用
難訓亦好古之弊矣
古詩君亮執高節賤妾亦何為文選范雲古意詩注引
之作擬何為擬字勝亦字
文選七發弭節伍子之山通厲骨母之場骨當作胥
史記吳王殺子胥投之于江吳人立祠江上因名胥母
山古字胥作胥其字似骨其誤宜矣今雖善書者亦不
知胥之為胥也
牧誓微盧彭濮伊尹為四方獻令正南百濮鄭語楚蚡
冒始啟濮劉伯莊曰濮在楚西南左傳麇人率百濮伐
楚通典有尾濮木綿濮文面濮折腰濮赤口濮黑𤏡濮
爾雅南至于濮鉛周書王會篇卜人以丹砂注云西南
之蠻盖濮人也諸濮地與哀牢相接今按哀牢即永昌
濮人今名蒲蠻其色黑折腰文面是其飾也濮與蒲字
音相近而訛爾
晉書載記贊角端掩月步搖翻霜按角端謂弓也李陵
遺蘇武角端弓知胡人以角端弓為貴耳步搖者慕容
也初莫護跋入居遼西燕代名冠步搖諸部因目之為
步搖後訛為慕容因以為氏焉
莊子說庖丁解牛處云奏刀騞然莫不中音中音者鼔
刀之音節合拍也刀聲亦合樂府之板眼俗諺所謂打
出个令兒來也乃知天地間物無非樂也賈人之鐸諧
黃鍾之律庖丁之刀中桑林之舞至于牧童之吹葉閨
婦之鳴砧無不比扵音者樂何曾亡也哉
李文正先生嘗與門人論詩曰杜子美詩北走關山開
雨雪與胡騎中宵堪北走兩北走字同乎慎對曰按字
書疾趨曰走上聲驅之走曰奏去聲北走關山疾走之
走也如漢書北走邯郸道之走胡騎北走驅而走之也
如漢書季布北走胡之走是疑不同先生曰爾言甚辨
然吾初無此意盧師邵侍御在側曰恐杜公亦未必有
此意蓋如此解詩似涉扵太鑿耳
孔穎達曰盬與蠱字異義同左傳皿蟲為蠱是亦不攻
牢不堅緻之謂也史記器不苦窳儀禮功沽荀子問楛
者勿告也則苦沽楛皆同盬義
爾雅注榮木梧桐也槖鄂皆五陶詩冉冉榮木結根于
兹是也或以為榮華失之
梁樂府夜夜曲或名昔昔鹽昔即夜也列子昔昔夢為
君鹽亦曲之别名
蕭子雲雪賦曰韜罦罳之飛棟没屠蘇之高影始飄舞
扵圓池終停華扵方井杜工部冷淘詩曰願憑金腰褭
走置錦屠蘇屠蘇菴也廣雅云屠蘇平屋也通俗文曰
屋平曰屠蘇魏略云李勝為河南太守郡廳事前屠蘇
壞唐孫思邈有屠蘇酒方盖取菴名以名酒後人遂以
屠蘇為酒名矣何遜詩郊郭勤二頃形體憩一蘇又大
冠亦曰屠蘇禮曰童子幘無屋凡冠有屋者曰屠蘇晉
志元康中商人皆著大鄣諺曰屠蘇鄣目覆兩耳會見
暍兒作天子
藝文類聚束晳餅賦有牢九之目盖食具名也東坡詩
以牢九具對真一酒誠工矣然不知為何物後見酉陽
雜爼引伊尹書有籠上牢丸湯中牢丸九字乃是丸字
詩人貪竒趁韻而不知其誤雖東坡亦不能免也(牢丸今湯
餅也)
庾闡楊都賦濤聲動地浪勢粘天本自竒語昌黎祖之
曰洞庭漫汗粘天無壁張祜詩草色粘天鶗鴂恨黃山
谷遠山粘天吞釣舟秦少游小詞山抹微雲天粘衰草
正用此字為竒今俗本作天連非矣
元劉文靖云蘇長公愛孔文舉次公愛管幼安盖氣質
各相類云
古裝裱卷軸引首後以綾帖禇曰贉有樓臺錦贉毬路
錦贉蠲紙贉樗蒲錦贉唐人謂之玉池其引首有二色
者曰䨇引首標外加竹界曰打擫
詩夏屋渠渠古注屋貝也字書夏屋大爼也今以為屋
居非矣禮周人房爼魯頌籩豆大房注大房玉飾爼也
其制足間有横下有柎似乎堂後有房然故曰房爼也
以夏屋為居以房爼為房室可乎又禮童子幘無屋亦
謂童子戴屋而行可乎
苛小草也今但知為苛刻之苛藐紫草也今但知為藐
然之藐藎染草也今但知為忠藎之藎
漢書蓺文志鬼谷區三篇注即鬼臾區也郊祀志黃帝
得寳鼎冕侯問于鬼臾區云云注即鬼容區容臾聲相
近今按鬼谷即鬼容者又字相似而誤也高似孫子略
便謂蓺文志無鬼谷子何其輕扵立論乎
高宗伐鬼方之事惟見扵易鬼方極遠之國即莫靡之
屬也蒼頡篇曰鬼之為言遠也世本黃帝娶于鬼方氏
漢匡衡䟽云成湯化異俗而懷鬼方意者湯時鬼方已
内屬扵式圍之中而復叛扵中衰之日故高宗伐之以
中興殷道也又西羌傳曰殷室中衰諸侯皆叛至于武
丁征西戎鬼方三年乃克故其詩曰自彼氐羌莫敢不
來王是其證也竹書紀年周王伐西落鬼戎按今貴州
有羅鬼夷俗又呼貴州為鬼州楚詞得人肉而祀以其
骨為醢紂醢脯鬼侯亦效其虐也今貴州以牛馬骨漬
之經年候其柔脆如笋其氣逆于人鼻以為上品供客
謂之賈鬼(賈閣字上聲呼)亦此類也
左傳鄭伯肉袒牽羊以逆楚子曰云云使改事君夷于
九縣注楚滅九國以為縣願得比之正義謂息鄧弦黃
䕫江六蓼庸權申息凡十一國不知何以言九沈重謂
權是小國庸先屬楚自外為九也皆曲說不通竊意九
為陽數之極故書傳凡言九者皆指其極也桓公九合
諸侯今考之亦不止九也楚辭九歌乃十一篇亦止言
九也如九陵九淵九攻九守皆可以此例推之後漢書
云九縣飈回正用此語使孔穎達沈重注漢書又指何
地為九縣乎
史記齊世家云頃公朝晉欲尊王晉景公景公不敢當
晉世家亦云齊頃公欲上尊景公為王景公讓不敢按
左傳齊侯朝于晉將授玉司馬遷誤讀玉為王故遂節
為此謬說耳孔穎達正義云吾取之
古樂府詩尺素如殘雪結成雙鯉魚要知心裏事看取
腹中書據此詩古人尺素結為鯉魚形即緘也非如今
人用蠟文選客從遠方來遺我雙鯉魚即此事也下云
烹魚得書亦譬况之言耳非真烹也五臣及劉履謂古
人多扵魚腹寄書引陳涉罩魚倡禍事証之何異痴人
說夢邪
曲名有解紅者今俗傳為吕洞賓作見物外清音其名
未曉近閱和凝集有解紅歌云百戱罷五音清解紅一
曲新教成兩箇瑶池小仙子此時奪却柘枝名樂書云
優童解紅舞衣紫緋繡襦銀帶花鳳冠盖五代時人也
焉有吕洞賓在唐世預填此腔耶
文選禇淵碑風儀與秋月齊明音徽與春雲等潤庾信
馬射賦落花與芝盖齊飛楊柳共春旗一色隋長壽寺
舍利碑浮雲共嶺松張蓋眀月與巖桂分叢王勃滕王
閣序語本此然王勃之語何啻青出扵藍雖曰前無古
人可也
越絶後篇隠語云以去為姓得衣乃成又曰厥姓有口
承之以天乃袁與吴也論衡按書篇云臨淮袁太伯袁
文術會稽吳君高豈即其人乎又曰君高之越紐錄疑
越紐即越絶也絶與紐字相近
東坡泛潁詩散為百東坡頃刻復在兹劉須溪謂本傳
燈錄按傳燈錄良价禪師因過水覩影而悟有偈云切
忌從他覓迢迢與我疎我今獨自往處處得逢渠渠今
正是我我今不是渠
予嘗愛荀子解詩卷耳云卷耳易得也頃筐易盈也而
不可貳以周行深得詩人之心矣小序以為求賢審官
似戾于荀旨朱子直以為文王朝會征伐而后妃思之
是也但陟彼崔嵬下三章以為托言亦有病婦人思夫
而郤陟岡飲酒携僕望岨雖曰言之亦傷于大義矣原
詩人之旨以后妃思文王之行役而云也陟岡者文王
陟之也馬玄黃者文王之馬也僕痡者文王之僕也金
罍兕觥者冀文王酌以消憂也盖身在閨門而思在道
途若後世詩詞所謂計程應說到梁州計程應說到常
山之意耳曾與何仲默說及此仲默大稱賞以為千古
之竒又語予曰宋人尚不能解唐人詩以之解三百篇
真是枉事不若直從毛鄭可也
唐人詩主情去三百篇近宋人詩主理去三百篇却遠
矣匪惟作詩也其解詩亦然且舉唐人閨情詩云裊裊
城邊柳青青陌上桑提籠忘采葉昨夜夢漁陽即卷耳
詩首章之意也又曰鶯啼綠樹深燕語雕梁晩不省出
門行沙場知近遠又曰漁陽千里道近扵中門限中門
踰有時漁陽常在眼又云夢裏分眀見關塞不知何路
向金微又曰妾夢不離江上水人傳郎在鳳凰山即卷
耳詩後章之意也若如今詩傳解為托言而不以為寄
望之詞則卷耳之詩乃不若唐人作閨情詩之正矣若
知其為思望之詞則詩之寄興深而唐人淺矣若使詩
人九原可作必蒙印可此說耳
丹鉛餘錄卷三
