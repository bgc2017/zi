欽定四庫全書
丹鉛總錄卷六明楊慎撰
宫室類
屠蘇
蕭子雲雪賦曰韜罦罳之飛棟没屠蘇之高影始飄舞
於圓池終停華於方井杜工部冷淘詩曰願憑金騕褭
走置錦屠蘇屠蘇菴也廣雅云屠蘇平屋也通俗文曰
屋平曰屠蘇魏略云李勝為河南太守郡廳事前屠蘇
壊唐孫思邈有屠蘇酒方盖取菴名以名酒後人遂以
屠蘇為酒名矣何遜詩郊郭勤二頃形體憩一蘇又大
冠亦曰屠蘇禮曰童子幘無屋凡冠有屋者曰屠蘇晉
志元康中商人皆著大鄣諺曰屠蘇鄣日覆兩耳會見
暍兒作天子
反坫
反坫鄭注為坫在兩楹之間反爵其上坫字從土而云
在兩楹間豈常設與按郊特牲旅樹反坫内則曰士於
坫一明堂位曰仄坫出尊崇坫康圭士虞禮饌于西坫上
則累土而為之皆可名坫而坫亦有高卑東西之不同
非必反爵之處也鄭氏以坫之反異於經文矣汲冡書
曰回阿反坫注曰外向室也反主坫言非主爵言也據
禮記反坫與臺門相連汲冡書反坫與回阿相連論語
反坫與樹塞門相連恐均為宫室僣侈之事右黃東發
之說如此按說文無店字坫即店也今外向之室若宋
時行在所之騏驥院牛羊司也
二庭
唐詩二庭歸望斷萬里客心愁二庭者沙鉢羅可汗建
庭于雖合水謂之南庭吐陸建牙於鏃曷山謂之北庭
二庭以伊列水為界所謂南單于北單于也近有注唐
音云二庭未詳明顯如此者尚昧焉何以注為
漢畫
王應麟云曾子固䟦西狹頌謂所畫龍鹿承露人嘉禾
連理之木漢畫始見于今邵公濟謂漢李翕王稚子高
貫方墓碑刻山林人物乃知顧愷之陸探微宗處士軰
尚有其遺法至吴道玄絶藝入神始用巧思而古意稍
减矣今於盤洲所集隸圖見之慎又按王象之輿地紀
勝碑目載夔州臨江市丁房雙闕高二丈餘上為層觀
飛簷車馬人物又刻雙扉其一扉微啟有美人出半面
而立巧妙動人又雲陽縣漢處士金延廣母子碑初無
文字但有人物漢畫之在碑刻者不止如應麟所云而
已
申明亭
趙明誠金石錄䟦昆陽城中漢街彈碑不知街彈為何
語按周禮大司徒里宰以歲時合耦于鋤鄭玄注曰鋤
者里宰治處若今街彈之室盖周名鋤漢名街彈之室
今之申明亭也
紫濛
宋人送中國使臣使契丹詩以青瑣對紫濛人多不知
其出處按晉書慕容氏自云有熊氏之裔邑于紫濛之
野盖以慕容比遼是時宋遼方結好故雖使臣送别紀行
之詩略不涉譏刺之言此用紫濛字亦隠而妙矣方虚
谷注云紫濛遼中館名盖隔壁妄猜之言爾
延鷺堠畫烏亭
余舊有紀行詩山遮延鷺堠江繞畫烏亭上句用元魏
改官制以候望官為白鷺取其延望之意其時亭堠多
刻鷺像也下句用漢明帝起居注明帝廵狩過亭障有
烏鳴亭長引弓射中之奏曰烏鳥啞啞引弓射洞左腋
陛下夀萬年臣為二千石帝悅令天下亭障皆畫烏焉
二事頗僻故須詮詁
唐之朝制
唐之朝制宣政前殿也謂之衙衙有仗杜詩所謂春旗
簇仗齊紫宸便殿也謂之閣朔望不御前殿而御紫宸
謂之入閣杜詩所謂還家初散紫宸朝盖朔或望也宋
歐陽公去唐未遠入閣之制已不明問于劉貢父而後
知然其大略不過如此
寮為小忩
左傳同官為寮文選注寮小忩也宋王聖求號初寮高
似孫號疎寮謝伋號靈石山藥寮唐詩綺寮河漢在斜
樓皆指忩也古人謂同官為寮指其齋署同忩為義今
士子同業曰同忩官先事士先志官之同寮亦士之同
忩也
大學分齋
胡翼之在安定學宫以經義治事水利分齋按周禮頒
學合聲注周建五學至秋則分而處之宜學禮者處之
瞽宗宜學書者處之上庠宜學干戈處之東序宜學言
語處之成均則其所由來亦古矣不始于胡也
狶韋氏之囿黃帝之圃有虞氏之宫湯武之室吕惠卿
曰囿而圃宫而室言世益衰居益狹矣(知北遊)
巖郎
漢書百官志羽林郎以六郡良家補本武帝以便馬從
獵還宿殿陛巖下室中故號巖郎巖廡下宫牆疊澁也
巖郎或作廊非與前書游于巖廊之上義各不同
驛馹畊耕字訓
今之俗書以馹為驛以畊為耕徒取其省畢竟皆非是
說文云馹驛傳也驛置騎也殊為混淆孟子䟽云置騎
也郵馹也詩云驛驛其逹書云雨霽蒙驛克左傳楚子
伐吴以馹至于羅汭唐書鄭元璹傳使馹銜箠于道則
驛與馹音義固有别矣唐六典說府兵之制云居無事
時畊于耕讀如更則畊耕固不可混用也
里區謁舍
王莽傳有里區謁舍之語不宿客之舍為里區宿客之
舍為謁舍(補註)
袁凖駁蔡邕明堂論
蔡邕明堂論云太廟太室明堂太學辟雍名異而實同
袁凖正論明堂宗廟太學禮之本物也事義不同各有
所為而世之論者合以為一體取詩書放逸之文經典
相似之語推而致之考之人情失遠矣宗廟之中人所
致敬幽隠清净鬼神所居而使衆學處焉饗射其中人
鬼慢瀆死生交錯俘囚截耳以干鬼神非其理也袁子
之論卓矣蔡邕名儒不知何以臆撰如此果如其言則
先王之明堂殆北狄之穹廬南夷之碉房先王豈為之
乎
編民
古者民曰編民書所謂彰善闡惡表厥宅里今之坊牌
綽楔排門粉壁是也古者卒字從衣卒衣有題識三代
之畫衣冠秦之赭衣也古樂府鴈門太守行有云移惡
子姓篇著里端又云則用錢三千買䋲禮竿即書其惡
跡以標示戒即莊子所謂竿牘也
玉門夕陽亭
玉門地在成臯戰國策武王有玉門之難比文王有羑
里之厄其後漢高帝滎陽之敗亦獨與滕公逃出成臯
玉門此一玉門也聖賢之君兩危矣董卓舉兵犯闕脅
詔使种邵之於夕陽亭而晉之亂亦由荀勖教賈充夕
陽亭餞席之一言此一夕陽亭也而漢晉兩凶渠相襲
跡惡地固應爾耶
仁祠
後漢楚王元英傳遠黃老之微言尚浮屠之仁祠仁祠
指佛寺唐時多以寺為仁祠權載之詩逸氣凌顥清仁
祠訪金碧是也温公通鑑及綱目以祠為慈並非
西弄
南史東昏侯遇弑於西弄宫中别道如永巷之類也楚
辭五子用失乎家衖衖音閧所云弄者盖衖字之轉音
耳元經世大典所云火衖註即音弄
置郵
孟子曰速於置郵而傳命注置驛也郵馹也驛與馹何
别乎按說文驛置騎也從馬睪聲馹驛傳也從馬日聲
合而觀之驛主于騎言馬也馹主于傳言車也馹字經
典罕見惟左傳文公十六年有楚子乘馹會師于臨品
之文書云雨霽蒙驛克言龜文直逹如驛路也許白雲
曰字書馬逓曰置步逓曰郵漢謂之乘𫝊高祖五年令
田横乘𫝊詣洛陽如淳曰漢律四馬高足為置𫝊四馬
中足為馳𫝊四馬下足為乘𫝊一馬二馬為軺𫝊又謂
之遽說文𫝊也一曰窘也徐鉉曰𫝊馹車也周禮行夫
掌邦國𫝊遽之小事𫝊車尚速故又為窘廹也莊子仁
義先王之蘧廬可以一宿是蘧廬即𫝊舍也風俗通曰
漢改郵曰置此說非孟子已有置郵之說矣
揚雄蜀記云星橋上應七星李膺益州記云一長星橋
(今名萬里)二員星橋(今名安樂)三機星橋(今名建昌)四夷星橋(今名窄橋)五
尾星橋(今名禪尼)六冲星橋(今名永平)七曲星橋(今名升仙)水經注云
兩江有七橋直西門郫江冲里橋西南石牛門曰市橋
大城南門曰江橋橋南萬里橋西上曰夷橋北折曰長
升橋十里曰升仙橋李冰浴冰造橋上應七宿故世祖
謂吳漢曰安軍宜在七橋連星間是也蜀記與水經注
所載小異并錄之以補地制之缺云
武后時明堂災姚璹云成周宣榭火卜世愈隆漢武建
章災盛德彌永其諂而曲如此史乃以之與狄仁傑王
方慶同𫝊異哉張唐英云求璹其侣乃與洛水進赤石
者可為同等豈可汚狄王二公之𫝊哉按唐語林武后
時争獻祥瑞洛濱居民有得石而剖之中赤者獻于后
曰是石有赤心后欲賞之李日知曰此石固有赤心其
餘豈皆謀反耶唐英所引盖此事語林罕𫝊人亦鮮知
此語所出誠可為史中笑柄耳
宋汪彦章為張邦昌雪罪表云孔子從佛肸之召本為
尊周紀信乘漢王之車盖將誑楚其顛倒是非助佑姦
逆與姚璹對武后正相類其能免斧鉞之誅於君子之
論哉
左傳屈蕩戶之漢書王嘉坐戶殿門失闌免顔師古注
戸止也又左傳門于陽州公羊傳無人門其義相同止
戸曰戶禦門曰門也
戰國策蘇秦稱天府之國府府庫也謂富饒也又淮南
子注神農明堂曰天府天府字本此謂可以建都之地
也
左傳注引司馬法曰産城者攻其所産産城諸侯之僣
侈也取名于産若生子而漸長大之義
丹鉛總錄卷六
