欽定四庫全書
丹鉛摘錄卷十一明楊慎撰
杜子美云讀書破萬卷下筆如有神此子美自言
其所得也讀書雖不為作詩設然胷中有萬卷書
則筆下自無一點塵矣近日士夫争學杜詩不知
讀書果曾破萬卷乎如其未也不過拾離騷之香
草丐杜陵之殘膏而已又嘗記宋宣政間文人稱
翟汝文葉夢得汪藻孫覿四人孫嘗自評曰吾之
視浮溪浮溪之視石林各少十年書石林視翟忠惠
亦然識者以為確論今之學文者果有十年乎不過
抄玉篇之難字效紅勒之軋辭而已乃反竣其門墻
高自標榜必欲晚古人而薄前輩何異蜉蝣撼大樹
乎
上林賦垂條扶疎落英幡纚紛溶箭蔘猗狔從風瀏莅
芔歙數句皆言草木從風之形與聲也但其用字既古
其音又與俗音不同今略解之按紛溶猶丰葺也猗狔
猶猗那也字一作旖旎又作猗儺箾蔘即蕭森瀏莅即
流麗芔吸即歘字古作舉見石鼓文省寫作芔五臣注
遂誤以為卉字按長門賦列丰茸之游樹謝靈運詩升長
皆丰茸則紛溶丰茸一也杜詩巫山巫峽氣蕭森則箾
蔘蕭森一也毛詩猗儺其枝楚辭紛旖旎乎都房阮籍
詩猗靡情歡愛則猗狔也旖儺也旖旎也猗靡也一也
陶弘景詩悽切嘹唳傷夜情趙彦昭詩流麗鳴春鳥則
瀏莅與嘹唳及流麗一也杜詩秋風歘吸吹南國則芔
吸與歘吸一也字有古今音有楚夏類如此聊舉其略
耳
周禮屨人掌王及后之服屨繶王后之屨而使人造之
不亦䙝乎古之婦工何所用也夫為絺為綌服之無斁
周之所以興也婦無公事休其蠶織周之所以亡也曾
謂周公制禮而設一官為婦女作履乎曹操猶使妾賣
履周公不如曹操乎
目擊道存之謂睿故其字從目聲入心通之謂聖故其
字從耳故曰聖人之耳目
莊子内篇之文繁而美者齊物論簡而美者養生論
禮記緇衣引葉公之顧命曰毋以小謀敗大作毋以嬖
御疾莊后毋以嬖御士疾莊士大夫卿士注以葉公為
沈諸梁按汲冡周書此文在祭公解蓋祭公疾革時告
穆王之言祭字誤作葉耳
皮日休稱孟浩然佳句有微雲淡河漢疎雨滴梧桐余
嘗疑今集中無此首後見晁公武讀書志與諸名士集
秘省聫句云云宜其不在集中也
慎弱冠歲未習舉子業而好古文每妄擬名賢之作曾
擬弔古戰場文叔父龍崖先生見而心異之袖其稿以
呈祖父留耕翁召慎謂曰孫信敏才然場屋何用此
也爾既好古文何不擬賈誼過秦論乎慎退翌日呈一
篇旋失其稿老戍滇中士夫家有傳錄之者慎取閱之
恍如夢事亦不知為已作也今錄于此以示兒軰其辭
曰有問于楊子曰孟子有言不仁而得天下者未之有
也秦以不仁而得天下矣孟子之言其不驗乎曰秦自
孝公用商鞅富強之術而關中之力雄自惠文用張儀
離横之謀而諸侯之勢弱自昭襄用范睢遠交近攻之
策而規取天下之計得之李斯兼并之說用天下皆秦
矣然為臣者功成而身喪為君者業成而國亡其強也
斯所以為弱其智也斯所以為愚嗚乎悲夫秦自始皇
二十六年庚辰六王初畢四海始一雄圖既溢武力未
畢方架黿鼉以為梁巡海右以送日俄而祖龍魂斷於
沙丘鮑魚腥聞乎四極矣胡亥越十七兄而簒立方欲
極耳目窮心志而閻樂之戈已及于望夷矣子嬰討賊
方平肉未及下咽酒未及濡唇雜賓未及盡相勞而赤
帝真人已翔于霸上矣計始皇之餘分閏位僅十二年
胡亥僅二年子嬰僅四十六日不啻石火之一敲電光
之一瞥吹劒之一吷左蝸之一戰南槐之一夢也須臾
之在億千稊米之於大塊實似之是雖得猶不得也孔
子曰雖得之必失之秦之謂矣以孟子之言合孔子之
言觀之聖賢之論卓乎不可誣何嘗不驗乎哉善乎蘇
子由之言曰天厭喪亂假手于秦秦亦淫虐無以受之
於是不韋乘隙納妾于秦以亂其後六國未亡而嬴氏
先亡矣及至二世戮諸公殆盡而後授首劉項老子曰
天網恢恢疎而不漏不觀其微孰知其故哉以此推之
秦初未始得也
晏嬰不入崔陳之黨鄭肅不入牛李之黨語曰君子不
黨易曰馬匹亡二子有焉
項羽自少不肯學書與劔而叔父梁授以兵法夫兵法
之書多矣孰有加于孫吳司馬哉吳子云天下戰國五
勝者禍四勝者弊三勝者霸二勝者王一勝者帝是以
數勝得天下者稀少亡者衆司馬法曰國雖大好戰必
亡嗚呼項羽可謂好戰矣可謂數勝矣是高祖一勝於
法當帝項羽數勝於法當亡此而昧焉所讀何等兵法
也垓下隂陵遊魂假息猶云天亡豈不謬哉或問數
勝者亡何也曰荀卿李克之說備矣荀卿之言曰人之
城守人之出戰而我以力勝之也則傷人之民必甚矣傷
人之民甚則人之民惡我必甚矣人之民惡我甚則日
欲與我鬭人之城守人之出戰而我以力勝之則傷吾
民必甚矣傷吾民甚則吾民之惡我必甚矣吾民之惡
我甚則日不欲為我鬭人之民日欲與我鬭吾之民日
不欲為我鬭不亡不止也李克之言曰數戰則民疲數
勝則主驕以驕主御疲民未有不亡者也主驕則上極
民疲則下極上下俱極國之亡猶晩二子之言旨哉諺
云殺人一千自損八百此言雖小可以喻大故孟子曰
不嗜殺人者能一之
木蘭辭願借明駝千里足送兒還故鄉今本或改明作
鳴非也駝卧腹不帖地屈足漏明則走千里故曰明駝
唐制驛置有明駝使非邊塞軍機不得擅發楊妃私發
明駝使賜安祿山荔枝見小說
俗傳鍾馗起于唐明皇之夢非也蓋唐人戲作鍾馗傳
虚構其事如毛穎陶泓之類耳北史堯暄本名鍾葵字
辟邪後世畫鍾葵于門謂之辟邪由此傅會也宋宗慤
妹名鍾葵後世畫工作鍾馗嫁妹圖由此傅會也但葵
馗二字異耳又曰鍾葵菜名周禮考工記大圭終葵首
注齊人謂搥曰終葵圭首六寸為槌以下殺說文大圭
長三尺杼上終葵首禮記註方如權頭是謂無所屈後
則恒直玉藻云天子搢珽挺然無所屈也顔之推曰北
齊有一士讀書不過二三百卷嘗出境聘東萊王韓問
曰玉珽杼上終葵首當作何形乃荅曰珽頭曲圓勢如
葵葉耳韓乃忍笑
李賀塞上詩天遠席箕愁劉會孟注席箕如箕踞坐予
按秦韜玉塞上曲云席箕風緊馬燹豪此豈箕踞義乎
席箕恐是塞上地名書之以俟知者
詩悠悠蒼天注𦕈邈無期貌後人押韻罕有單用者惟
莊子有荒唐謬悠後漢書任重道悠張平子西京賦建
辰旅之太常紛飈悠以容裔佛經道性天悠可以單押
唐鄭璠在嶺南象江得怪石紺水(去聲)而平理弹之有好
聲輦歸滎陽費錢六十萬宋榮咨道嘗以錢三百萬買
虞世南夫子廟初刻碑或談此二事有應聲曰這兩個
癡人好一棒打殺何不買百弓二水田九品入流官乎
昔崔延伯每臨陣則令田僧起為壯士歌然後單馬入
陣所向無前至僧起死則不復能戰
宋子京修唐書㸐二椽燭妾媵夾侍望之如神仙吳元
中居翰苑每草制誥則使婢遠山摩墨運筆措詞宛若
畫此所謂托物起興因境生法也
季耆卿評文韓如海柳如泉歐如瀾蘇如潮余謂此評
極當但謂柳如泉未允易泉以江可也耆卿名塗臨川
人朱子門人之門人也所著有古今文章精義與陳騤
方則識趣相仿佛云
唐李郢詩薄雪燕翁紫燕釵釵垂簏&KR0609;抱香懷一聲歌
罷劉郎醉脫取明金壓繡鞋簏&KR0609;下垂之貌又作䍡&KR1913;
李賀春坊正字劍子歌按絲團金懸䍡&KR1913;其義一也薛
君采語予云
周禮&KR0648;浦作弦浦左傳萑蒲杜詩側生野岸及江蒲江
蒲江浦也
諺語云三九二十七籬頭吹觱栗言冬至後寒風吹籬
落有聲如觱栗也合于莊子萬竅怒號之說而可以為
豳風一之日觱發之解矣賈人之鐸可以諧黃鍾田夫
之諺而契周公之詩信乎六律之音出于天籟五性之
文發於天章有不待思索勉強者此非自然之詩乎余
嘗戲集諺語為古人詩詞中所引者數條今附于此
月如灣弓少雨多風月如仰瓦不求自下羅景綸詩用
之朝霞不出市暮霞走千里范石湖詩用之乾星照濕
土來日依舊雨王建詩用之照泥星出依然黑爛漫庭
花不肯休礟車雲東坡詩用之今日江頭風勢惡礟車
雲起雨欲作風花雲起下散四野如烟霧也晁旡咎詩
用之明日楊帆應復駛蒸雲散亂作風花日没烟脂紅
無雨也有風梅聖俞詩用之口脚射空金鏤直西望千
山萬山赤野老先知雨又風明日望此重雲黑東鱟晴
西鱟雨則詩所謂朝濟于西崇朝其雨也霜淞打雪淞
貧兒備飯甕則東坡詩所謂敢怨行役勞助爾歌飯瓮
也日暈主雨月暈主風則梅聖俞所謂月暈每多風燈
花先作喜明日掛歸帆春湖能幾里也天河中有黑雲
謂之黑猪渡河主雨則蕭冰崖所謂黑猪渡河天不風
蒼龍啣燭不敢紅也秋甲子雨禾頭生耳則杜工部所
謂禾頭生耳禾穗黑也他如雨灑上元燈雲掩中秋月
又黃梅寒井底干又云河射角好夜作梨星没水生骨
又云春寒四十五貧兒市上舞貧兒且莫誇且待桐子花
又云黃梅雨未過冬青花未破冬青花己巳黃梅再不
來又云舶䑲風雲起旱魃深歡喜又云商陸子熟杜鶻
不哭皆為唐宋詩人引用若陸璣詩疏引諺云黃栗留
看我麥黃椹黑否詩疏引蜻蛚鳴衣裘成蟋蟀鳴懶婦
驚夏小正註引天河東西漿洗寒衣國語注引古語土
長冒橛陳根可拔耕者急發四民月令引農謠三月昏
參星夕杏葉盛桑葉白又云杏子開花可耕白沙又貸
我東蘠償我白梁先儒皆以解經不但詩詞之資而已
詩詢芻蕘舜察邇言良有以哉
仕宦之身南州北縣商賈之人天涯海岸争如農夫六
親對面門無官府身即強健夏絹新衣秋米白飯不知
金貴惟聞粟賤鵝鴨成羣猪羊滿圈官稅早了逍遥散
誕安眠稳睡直千直萬此詩詞旨平易足以諭俗程沙
隨䟦云不知何人作汪聖錫書于進賢其門人程迥授
邑得之高季安刻于石近蜀中亦刻之竟不知其名氏
余按此乃謝長齊勸民詩也鶴林玉露亦載之而缺數
句今據其集錄之
文選陸機詩感别慘舒翮思歸樂遵渚舒翮謂鵠遵渚
謂鴻言感别之情慘於舒翮之飛鵠思歸之志樂于遵
渚之征鴻也
宋景文公筆記云仲尼登泰山見七十二家字各不同
其事甚新但未詳其所出
或問余音韻之原余曰唐虞之世已有之矣舜典曰聲
依永律和聲是也元首喜哉股肱起哉百工熙哉元首明
哉股肱良哉庶事康哉熙之叶喜康之叶明即吳才老韻
之祖也日出而作日入而息鑿井而飲耕田而食帝干
我有何力哉即沈約韻之祖也(王充論衡作帝於我有何力哉力與上文息為
韻别作帝力于我何有哉恐是傳寫之倒)大凡作古文賦頌當用吳才老古
韻作近代詩詞當用沈約韻近世有倔強好異者既不
用古韻又不屑用今韻惟取口吻之便鄉音之叶而著
之詩焉良為後人一笑資爾
宋人諺云焚香禮進士嗔目待明經見東萊集其徒諱
之改嗔目作徹幕非也
王導非純臣也世徒見晉明帝以大義滅親褒之而實
不然逆機殺械之萌蓋非一朝一夕之故導不能先啟
元帝潛為之備及敦至石頭導不聞有正言規之而受
其司徒之擢君臣大義社稷為重李懷光將反而其子
璀言于德宗君子以為忠孝兩至導之於敦非父子比
也而依違其間坐觀成敗得為純臣乎敦之凶獰勢已
無可奈何導又在帝左右而王氏子弟布滿中外明帝
恐導攜心内應故舉春秋大義滅親之言實以安導心
而散敦黨也夫大義滅親石碏是也碏子從亂碏手誅
之謂之滅親可也導之放敦親非父子始也不能如李
璀終也不能如石碏謂之滅親是欺天下後世矣敦之
叛也元帝下詔云敢有捨王敦姓名而稱大將軍者軍法
從事敦既死導貽王含書猶云近承大將軍困篤綿綿
或云已有不諱故違明詔而特伸私情此非敦反乃導
反也導銜周伯仁敦既得志問導曰周顗戴若恩當登
三司而導不答敦曰若不三司便應令僕而導又不答
敦乃曰若不爾止應誅而導又無言二人竟死夫敦之
用周戴為三司令僕欲使助已為亂耳導當正言爵在
朝廷非臣下所得專賞及其言應誅導當正言刑在朝
廷非臣下所得專罰可也然導豈智不出此哉假賊手
以戕忠臣其心不止報私怨而已使敦謀幸成則導能
如朱全昱乎能如司馬孚乎吾知其不能也君尊臣卑
如天高地下成帝幸導宅嘗拜導妻曹氏而導偃然受
之不辭及侍中孔坦密表不宜導聞之怒曰王仲弘駑
疴耳若卞望之巖巖刁玄亮之察察戴若恩之峰岠當
敢爾耶夫濱危亡之中而不失君臣之禮此趙襄子之
所以賞周舍也導知君臣之義曾不如周舍乎其免于
春秋無將之誅幸脱漢代博陸之禍者由江左之政不
綱而王氏族黨大衆後世猥儒曲好議論雖諸葛孔明
宋岳武穆猶加索瘢而無片語疵導誰謂公論百年而
定哉千年猶不定者有如此(蘇峻之反導棄帝先出奔獨劉超一人侍帝及陶侃
平峻導入城取故節侃曰蘇武節以不如是導有慙色郭默斬劉首以叛導大懼勸帝大赦天下梟劉之首而
以默為西中郎將自以為遵養時晦陶侃曰是乃遵養時賤也導在江東當三大難而狼狽如此才略可如管
夷吾之稱亦溢美矣遂并及之)
唐源休受朱泚偽官自比蕭何之功入長安日首收圖
籍時人笑之目曰火廹鄼侯宋南渡有郭某為將自比
諸葛酒後輙詠三顧頻繁兩朝開濟之句而屛風便面
一一皆書此二句未幾敗于江上倉皇涕泣而匿時謂
之尿汁諸葛正可作對也
國朝登科錄自洪武四年始蓋開科之首也大魁吳伯
宗然考蘇州錢氏世譜云庚戌安大全榜姑蘇志云金
璹榜蓋一歲而三開科三榜取士也如乙丑之歲春榜
狀元花綸秋榜狀元丁顯辛未春榜盡取南士狀元許
觀夏榜(六月一日殿試)盡取北士狀元韓克忠是一歲二開科
也又有狀元張顯陳(闕)不知為何科相去未二百年已
不得其詳
東坡問佛印曰鑊湯獄圖如何不畫和尚佛印曰人間
怕閻羅閻羅怕和尚翁曰怕你甚麽對曰若使閻羅有
犯亦要和尚懴除坡大笑曰好說好說此言雖戲至理
存焉亦可謂嬉笑之斧鉞矣
尹德毅之說蕭詧龍敏之獻策潞王從珂魏思温之謀
策李敬業皆奇謀也諺云敗棋有勝著惜乎當局者迷
耳
丹鉛摘錄卷十一
