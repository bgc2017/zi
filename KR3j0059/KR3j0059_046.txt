欽定四庫全書
丹鉛總錄卷四明楊慎撰
花木類
長卿蕑子
予往歲在大理與姜孟賓讀蕭子雲賦有長卿晚翠蕑
子秋紅之句孟賓吳人博學予舉以問曰長卿則草中
徐長卿藥名是也蕑子亦必草木名出何書耶孟賓亦
不能知呼取本草徧檢之無有也近觀齊民要術云蕑
子藤生緣樹木實如棃赤如雞冠核如魚鱗取生食之
淡泊甘苦乃知子雲引用必此物也聊筆于此王應麟
嘗言得一異事如獲一真珠船恨不與孟賓散帙共欣
賞耳
合浦葉
劉欣期交州記云合浦東百里有一杉樹葉落随風入
洛陽城内漢時有善相者說此休徵當出王者特遣人伐
樹庾信詩傳聞合浦葉遠向洛陽飛吳均詩三秋合浦
葉九月洞庭枝薛道衡吳趨行杉葉朝飛向京洛文魚
夜過歴吳洲皇甫冉詩心随合浦葉命寄首陽薇楊盈
川文合浦杉葉飛向洛陽始興鼓木見水經注
側生
左思蜀都賦旁挺龍目側生茘枝故張九齡賦茘支云
雖觀上國之光而被側生之誚杜子美絶句云側生野
岸及江蒲不熟丹宫滿玉壺諱茘支為側生雖本之左
思張九齡然以時事不欲直道也黃山谷題楊妃病齒
云多食側生損其左車則特好竒爾
薜茘
楚辭披薜茘兮帶女蘿注薜茘無根緣物而生不明言
為何物也據本草絡石也在石曰石鯪在地曰地錦繞
叢木曰常春藤又曰龍鱗薜茘又曰扶芳藤今京師人
家假山上種巴山虎是也(又云凡木蔓生皆曰薜茘)
后稷樹藝法
后稷教民樹藝之法曰五時見生而樹生見死而穫
死又曰五穀生于五木汜勝之曰黍生于榆大豆生于
槐小豆生于李麻生于楊大麥生于杏小麥生于桃稻
生于柳五木自天生五穀待人生故五穀候于五木也
故曰見生而樹生也靡草死而麥秋至草木黃落禾乃
登故曰見死而穫死也
護門草
王筠寓直詩霜被守宫槐風驚護門草物類志曰護門
草出常山取置戸下或有過其門者草必叱之一名百
靈草
苦菜
月令四月苦菜秀今人多不識其的為何物也考神農
本草一名荼草一名游冬凌冬不死詩云誰謂荼苦又
董荼如飴爾雅云荼苦菜是也又顔氏家訓引易通卦
驗玄圖云苦菜生于寒秋經冬歴春乃成一名游冬葉
似苦苣而細斷之有白汁花黃似菊又按唐王冰注素
問引古月令四月吳葵華而無苦菜秀一句本草吳葵
龍葵析為二條其形與性所說不殊孫真人千金方治
手腫亦用吳葵唐本草注吳葵云即關河間謂之苦菜
者亦既曉了矣乃復分苦菜龍葵為二條何耶俗作鵝
兒菜又名野苦蕒
錦竹
杜子美有從韋眀府續處覓錦竹兩三叢詩黃鶴注云
考竹譜竹紀無錦竹意以其文如錦名之竹紀有蒸竹
䈄墮竹其皮類繡豈即此乎余觀錦竹他無見惟杜詩
有之劉會孟批杜錦樹行云題曰錦樹使人刮目錦竹
亦新惜無拈出者耳近閱梅宛陵集錦竹詩曰雖作湘
竹紋還非楚筠質化龍徒有期待鳳曾無實本與凡草
俱偶親君子室又注其下云此草也似竹而斑始知黃
鶴有金注之昏耳
四果
元雲嶠居士徐士英作金剛經口義多以儒書證佛言
其解一相無相分四果之義以杜詩證之亦甚可喜其
說曰第一果云不入色聲香味觸法則是知欲境當避
此果之初生如山梨結小紅之始也第二果云一往來
則是蹈欲境不再此果之方碩如紅綻雨肥梅之時也
第三果云不來則是棄欲境如遺此果之已熟如四月
熟黃梅之際也第四果云離欲則是去欲境已遠此果
之既收如掛壁移筐果之日也以果字說經又一一證
以杜詩亦可為詩禪也已
竹實(竹譜根幹枯朽花蕧乃懸陸龜蒙詩青&KR1597;未東孤鳳餓唐詩老屋茅生菌饑年竹有
花)
李畋該聞集云舊稱竹實為鸞鳳所食今近道竹間時
見花開如棗結實如麥江淮號為竹米以為荒年之兆
其竹即死信非鸞鳳之食也近有餘千人來言彼有竹
實大如鷄子竹葉層層包裹味甘勝蜜食之令人心肺
清凉生深竹茂林密處頃因得之淮日久枯乾而味尚
存乃知鸞鳳所食必非常物也
扶竹
武林山西舊有雙竹院中所産脩篁嫩篠皆對抽並胤
王子敬竹譜所謂扶竹臂猶海上之桑兩兩相比謂之
扶桑也扶竹之笋名曰合歡按律書注伶倫取嶰谷之
竹陽律六取雄竹吹之隂吕六取雌竹吹之蜀涪州有
相思崖昔有童子丱女相悅交贈今竹有桃釵之形笋
亦有柔麗之異崖名相思崖竹曰相思竹孟郊詩云竹
嬋娟籠曉煙指此竹也
扶茘宫
漢武帝元鼎六年破南越建扶茘宫以茘枝得名也此
茘駢生若十八娘之類曰扶茘者亦若扶竹扶桑云漢
書地名亦有扶柳
香澤
史記淳于髠傳羅襦襟解微聞香澤禮所謂容臭荀子
云側載睪芷以養鼻注睪澤蘭也傳寫遺其水也賈誼
新書從容澤燕夕時開北房從薰服之藥即此崔寔四
民月令有合香澤法清酒浸鷄舌藿香苜蓿蘭香四種
以新綿裹浸胡麻油和猪脂納銅鐺中沸定下少許青
蒿以發綿羃鐺觜瓶口瀉之梁簡文帝樂府八月香油
好煎澤元魏孝文帝詔煎御香澤須錢萬貫帝以軍旅
在外停之
末利
末莉花見于嵇含南方草木状稱其芳香酷烈此花嶺
外海濱物自宣和中名著艮嶽列芳草八此居一也八芳
者金蛾玉蟬虎耳鳳毛素馨渠那茉莉含笑也洛陽名
園記云遠方竒卉如紫蘭抹厲王梅溪集作没利又作
抹利陳止齋集亦作没利朱文公集作末利洪景盧集
作末麗佛書翻譯名義云末利曰鬘華堪以飾鬘北土
云柰晉書都人簮柰花云為織女帶孝是也則此花入
中國久矣
翠菅
水葱生水中如葱而中空又名翠菅王維詩水驚波兮
翠菅靡是也此草可為席唐六典東牟郡歲貢水葱席
六領
虞道園題蘭詩
虞道園題畫蘭詩手攬華鬘結化為樓閣雲初讀不知
其解後覽華嚴經有華雲鬘雲樓閣雲乃知其出處其
餘又有貝雲衣雲帳雲盖雲幡雲冠雲輪雲海朝雲寳
鬘雲瓔珞雲寳燈雲寳燄雲易通卦驗說四時八方之
雲吕氏春秋淮南子史記天官書說雲之變態名状尤
竒不悉載云
花九錫
羅虬作花九錫云一曰重頂幄障風二曰金錯刀剪折
三曰甘泉浸四曰玉缸貯五曰彫文臺座安置六曰畫
圖寫七曰豔曲翻八曰美醑賞九曰新詩詠且曰亦須
蘭蕙梅蓮乃可披襟若芙蓉躑躅水仙石榴之類何錫
之有
君遷樹
文選蜀都賦平仲君遷皆木名注缺按司馬温公名苑
云君遷子如馬妳俗云牛妳柿是也今之造扇用此柿
油(可補文選注)
蘘荷子
丘文莊公羣書抄方載中蠱毒用白蘘荷引柳子厚詩云
云且曰子厚在柳州種之其地必有此種仕于茲土者
其物色之盖亦不知為何物也余謂丘公之博洽而不
識世之識者亦罕矣按松江志引急就章注曰白蘘荷
即今甘露考之本草其形性正同
紅姑娘
徐一夔元故宫記云金殿前有野果名紅姑娘外垂絳
囊中空有子如丹珠味酸甜可食盈盈繞砌與翠草同
芳亦自可愛
燕檀
嵇含南方草木状云蒟緣子浸以蜂蜜點以燕檀所謂
燕檀者盖以燕脂合檀水也紫檀木出交趾性堅新者
色紅以水濕浸之色能染物又畫家合色有檀子用銀
朱淺入老黑燕脂合之故曰燕檀俗曰紫檀色訛為紫
棠也
枍栺
爾雅注引諺云上山斫檀榽橀先殫榽字一作枍三輔
黃圖有枍栺殿枍栺木名即榽也
鬛葵
㯶櫚一名鬛葵又曰蒲葵
苞茅
左傳爾貢包茅不入苞茅山在麻陽茅生脊孟康曰靈
茅揚雄曰璚茅三脊也爾雅謂藐廣雅謂之茈䓞本草
云生楚地三月採隂乾徭人以社前者為佳名鴉銜草
(溪蠻叢笑)
莙䋿字義
顔氏家訓曰或問東宫舊事(書名南齊張敞註)云六色罽䋿是
何等物當作何音荅曰按說文云莙牛藻也音威即陸
機所謂聚藻葉如蓬者也郭璞注三蒼亦云緼藻之類
也細細葉蓬茸水中有此物一節長數寸細茸如絲員
繞可愛長者二三十節猶呼為莙又寸斷五色絲横著
線股間䋲之以象莙草用以飾物即名為莙于當紺六
色罽作此莙以飾緄帶張敞因造絲傍畏耳宜音隈按
此即今之百索也莙爾雅注其隕切而此乃平音張敞
又作䋿以音叶當音隈未知孰是
藙即艾子
藙魚既切說文玉篇俱云煎茱萸也漢令會稽郡歲貢
藙子一斗字一作艾揚雄蜀都賦木艾椒蘺本草蜀州
食茱萸甚高大有長及百尺者蜀人呼其子為艾子宋
景文公艾子贊曰綠實若萸味辛香苾投粒羹臛椒桂
之匹范石湖成都古今記云艾子茱萸類也實正綠味辛
蜀人每進輒以一粒投之少頃香滿盂醆或曰作膏尤
良周文安云食茱萸高者尋丈餘與吳茱萸相似但吳茱
萸粒小久則色青蜀茱萸粒大久則色黃其所謂艾子
者非茱萸也木高竦葉小花黃其子類茱萸八月土人
采而糜之濾其渣名曰艾油以蒿芛蕨味辛香今渝瀘
皆有之是艾不甚辛可以為油而茱萸則大辛采之其
氣即薰目不可糜而為油也今土人林園並種之茱萸
則乾之以烹茶艾子則取其油以烹蔬彼此異形殊用
本草合而為一誤矣又謂閑目者名欓子不堪食按禮
記云三牲用藙通志云欓子曰食茱萸又曰樾博雅云
欓樾吳茱萸俱名藙爾雅翼云三香椒欓薑也所謂藙與
艾者聲訛耳慎按公之說是也但藙與艾非聲訛二字
可互呼如刈草之刈采艾之艾字皆從乂其例本草云
食茱萸本自不誤盖一物相似有食茱萸藥茱萸之分
如川芎有茶芎藥芎之别也
艮嶽八芳
金蛾玉蟬虎耳鳳尾素馨渠那茉莉含笑
紫&KR2134;
荀子東海有紫結魚鹽紫結即石劫也一名紫&KR2134;蚌蛤
類也春而發華文選所謂石&KR0917;應節而揚葩是也王維
送元中丞詩去問珠官俗來經石&KR0917;春&KR2134;或作䖀非
九枸
山海經建木百仞無枝有九欘下有九枸(注欘枝回曲也枸根盤錯
也音斸枸音劬)枸之為言曲也楚辭靡萍九衢之草字一作瞿
詩釋文引韓詩傳云直曰車前瞿曰芣苢又作欋淮南子
木大則根欋又山海經少室之山有木焉其名曰帝休
葉状如楊其枝五衢注言樹枝交錯相重五出有象衢
路也
松栢丸丸
馬融長笛賦丸挻彫琢注引韓詩松栢丸丸薛君章句
曰丸取也盖取而伐斵之使其圓且澤故曰丸丸山海
經鳳卵作鳳丸又建木其葉如羅其實如欒欒即卵也
古字丸卵欒皆通何也彈丸之形如雞之卵故卵可借
丸梓人伐材謂之欒削其刻木為鳥獸形者曰彫欒匠
謂欒削其木丸如卵也薛君觧韓詩義當出此馬融兼
治四家詩故云云注義引而不發今特衍之然非深究
六書假借之義如鄭樵楊桓朱子未易信此語也
茶子
傳巽七誨峘陽黃梨巫山朱橘南中茶子西極石蜜茶
子觸處有之而永昌産者味佳乃知古人已入文字品
題矣
菱芰辨
武陵記四角三角曰芰兩角曰菱其字不一說文作蔆
注曰楚謂之芰秦謂之薢茩芰菱也果也薢茩芵明也
菜也殊已混淆相如賦外發芙蓉䔖華則芡實也又相
如凡將篇云蔆從遴字作&KR0034;爾雅蔆蕨攗即芵明也爾
雅疏作芵光馬大年嬾真子錄誤作英光史䋲祖已辨
之黃公紹云許慎所注全是菜也又國語屈到嗜芰蓋
芵明之菜非水中芰也審矣爾雅既以水中之芰釋菜
說文又以菜釋水中之芰由蔆名不一所以致惑今
按菱今之菱角芰今之雞頭楚辭緝芰荷以為衣若是
菱葉不可為衣也緣楚人名菱為芰所以致後世觧二
物不分又以芵明參之愈益淆亂楚人名菱為芰見
爾雅䟽得此一解可破前說之紛紛矣
西瓜
余嘗疑本草瓜類中不載西瓜後讀五代郃陽令胡嶠
陷盧記云嶠於回紇得瓜種以牛糞結實大如斗味甘
名曰西瓜是西瓜至五代始入中國也文選浮甘瓜於
清泉盖指黃瓜甜瓜耳
三樹相似
爾雅注引諺云採檀不諦得繫迷得可得駁馬言三樹
相似也駁馬今北方名報馬生輝縣山中見救荒本草
杜工部荔枝詩
杜子美詩側生野岸及江蒲不熟丹宫滿玉壺雲壑布
衣鮐背死勞生害馬翠眉須杜公此詩盖紀明皇為貴
妃取荔枝事也其用側生字盖為廋文隠語以避時忌
春秋定哀多微辭之意非如西崑用僻事也末二句盖
昌黎感二鳥之意言布衣抱道有老死雲壑而不徵者
乃勞生害馬以給翠眉之須何為者耶其旨可謂隠而
彰矣山谷謂雲壑布衣指後漢臨武長唐羌諫止荔枝
貢者此俗所謂厚皮饅頭夾紙燈籠矣山谷尚如此又
何以責黃鶴蔡夢弼軰乎
羅隠紅梅詩
羅隠詠紅梅詩云天賜臙脂一抺腮盤中風味笛中哀
雖然未得和羹用曾與將軍止渴來此却似軍官宿娼
謎也
負苞
潜夫論曰中堂生負苞山野生蘭芷負苞朽木菌也此
言譬人材在朝市山林諺云深山出俊鷂十字街頭出
餓莩亦此意
鬘華鬢嬌
末利花一名鬘華見佛經錦帶花一名鬢嬌見成都古
今記
七里香
七里香一名山礬石以其葉燒灰染紫以為黝見者皆
駭觀
蜜蒙花紙
蜜香紙以蜜香樹皮葉作之微褐色有紋如魚子極香
而堅韌水漬之不潰爛晉太康五年大秦國獻三萬幅
帝以萬幅賜杜預令寫春秋釋例疑今之蜜蒙花也其
皮可作紙
越為布名
荀子王制篇棲遲薛越之中野薛注不解按說文薛草
也六韜莎薛簦笠謂以莎草為雨衣也相如賦薛莎青
藾越亦草名蒲屬可䋙為布文選葛越注草布也後漢
馬后傳白越三千端潜夫論葛子升越筒中女布盛弘
之荆州記秭歸縣室多幽閒其女盡織布至數十升謂
之升越
包桑
易曰其亡其亡繫于包桑今之解者以包桑為固結之
喻非也包桑豈固結之物乎盖古人朽索六馬虎尾春
冰之類也陸宣公收復河北後請罷兵状有云邦國之
杌隉綿綿聮聮若包桑綴旒幸而不殊者縷矣此得其
解
&KR3516;與&KR1999;同
&KR1999;蓂莢賓也字一作&KR3516;江淹去故鄉賦北風折兮絳花
落流水散兮翠&KR3516;疎&KR3516;字諸韻不載只見于江淹集
旌節花
太平廣記引黎州圖經云黎州漢源縣琉璃城有旌節
花去地二三尺行行皆如旌節蘇子由詩綠竹琅玕色
紅葵旌節花借喻葵形非謂旌節即葵也
旉即華
易說卦震為旉旉之為言布也震於東方為春草木之
萌始布也古文作旉今文作華盖花之蔕詩凡華字皆
叶音旉是其證陸機文賦彼瓊旉與玉藻瓊華與玉藻
相對尤可證也
烏昧草
范文正公安撫江淮進民間所食烏昧草乞宣示六宫
傳諸戚里以抑奢侈烏昧草即今野燕麥淮南謂麥曰
昧故史從音為文
簜
禹貢瑶琨篠簜䟽曰竹闊節曰蕩周禮掌節凡邦國之
使節山國用虎節土國用人節澤國用龍節皆以英簜
輔之注云簜當為帑謂之函器盛此節或曰英簜畫函
也干寳曰英刻書也簜竹箭也刻而書其所使之事以
助三飾之信則漢中之百使符者亦取則於故事也郭
知玄集韻序銀鈎乍閱盪櫛行披
楟花
孝子傳尹伯竒採楟花以為食注楟花山梨也山梨今
名棠梨其花春開採之日乾瀹之可充蔬
茄即荷
玄中記黃帝之臣有荆茄豐左傳注楚有茄人城張揖
音荷古樂府鷺何食食茄下西京賦蔕倒茄於藻井披
紅葩之狎獵注茄藕莖也
榿木
姑蘇守溪王公濟之在閣日論杜詩聞知榿木三年大
因問先父榿木蜀産榿字何音先父曰音欹守溪曰當
依韻書音楷先父曰音欹則鄉人農夫皆識之若作楷
音不知何木矣因舉王荆公榿木詩曰濯錦江邊木有
榿野園封植佇華滋地偏幸免桓魋伐歲晚還同庾信
移王乃悅服盖王公平昔極愛荆公詩文而此詩王公
亦偶不記憶耳
薊字解
薊草名復古篇云芺也字林蘮蒘也似芹說文無薊字
止有&KR0034;即薊也韻會廣韻亦無之按本草有小薊有大
薊陶隠居云小薊是猫薊大薊似虎葉多刺俗名青刺
薊又曰千針草又曰老虎刺地名薊門即今薊州陳藏
器云薊門多薊故以名地葉皺芒有似罽布故字從之
作&KR0034;隸作薊盖從□魚之□而省也又姓後漢書有薊
子訓(古傳薊作&KR2085;)
五加皮
五加皮蜀中名白刺顛陶隠居云釀酒主益人道家用
此作灰亦以煑石與地榆並無别法東華真人煑石經
曰舜常登蒼梧之山曰厥金玉之香草朕用偃息正道
此五加也又異名曰金鹽王屋山人王常曰何以得長
久何不食石蓄金鹽母又曰寧得一把五加不用金玉
滿車譙周巴蜀異物志文章草贊曰文章作酒能成其
味以金買草不言其貴文章草即五加皮也
蘆荻蒹葭之分
點蒼董生西羽一日閒坐問予曰晉謠云官家養蘆花
成荻蘆與荻亦有分乎予未應因問蘆荻蒹葭菼薍萑
葦芀虇皆荻之類何以别之予因操觚錄一紙集古訓
詁以荅之今偶於舊書中得此紙因謾記之于左說
文云葦之未秀者曰蘆徐鉉曰未秀言尚小也又曰葦
之未秀者曰葭又曰荻萑也古篆作藡淮南子作蔐易
說卦萑葦注藡也今文作荻又曰葦大葭也爾雅葦醜
芀言其華皆有芀秀遇風則吹揚如雪其聚地如絮詩
行葦注葦初生名葭稍大為蘆長成乃名為葦說文解菼
字云萑之初生一曰薍一曰鵻草色如鵻在青白之間
詩大車注菼鵻也八月萑葦注初生為菼長大為薍成
則名萑又名鵻一物四名郭云菼似葦而小又云蒹似
萑而細是蒹小於萑萑小於葦字說曰蘆謂之葭其小
曰萑荻謂之蒹其小曰葦其始生白曰菼又謂之薍荻
強而葭弱荻高而葭下菼中赤始生末黑黑已而赤故
曰菼其根旁行牽揉盤互故曰薍陳承之本草圖經曰
蘆葦也葦即蘆之成者蒹似萑而細長江東人呼為蒹
藡者謂菼為薍似葦而小中實江東人呼為烏蓲(音丘)者
或謂之荻至秋而成即謂之萑其花皆名苕其萌笋皆
名□若然所謂蘆葦通一物也所謂蒹今作蒹者是也
所謂菼人以當薪㸑者也今人罕能别蒹菼與蘆葦又
北人以葦與蘆為二物水傍下濕所生者為葦其細不
及指人家池囿間所植者為蘆其幹差大深碧色者謂
之碧盧亦難得
兔絲燕麥
古樂府云道傍兔絲何嘗可絡田中燕麥何嘗可穫言
虚名無用也盖兔絲非絲而有絲之名劉禹錫文作兔
葵燕麥非也今按兔絲虚名是也燕麥滇南霑益一路
有之土人以為朝夕常食非虚名也或者古昔雲南未
通中國但有燕麥之名未見其實乎
世說蒲柳之質望秋先零蒲水楊也三齊地記無棣縣
有秦王繫馬蟠蒲堪為箭非菖蒲之蒲也若然豈堪繫
馬又中為箭乎爾雅楊蒲柳其言可證矣
爾雅注榮木梧桐也槖鄂皆五陶詩冉冉榮木結根于
茲是也或以為榮華失之
苛小草也今但知為苛刻之苛藐紫草也今但知為藐
然之藐藎染草也今但知為忠藎之藎
青史子載古禮男子生而射天地四方其文云東方之
弧以梧梧者東方之草春木也南方之弧以柳柳者南
方之草夏木也中央之弧以桑桑者中央之木也西方
之弧以棘棘者西方之草秋木也北方之弧以棗棗者
北方之草冬木也是木亦可稱草也青史子漢志五十
三篇今存者胎教一篇而已其首曰古者胎教之道王
后有身瑞七月而就蔞室太師持銅而御戶左太宰持
升而御戶右此三月者王后所求聲音非禮樂則太師
撫樂緼瑟而稱不習所求滋味非正味則太宰荷斗倚
升而不敢煎調云云其文義古雅嗚呼古書之不傳者
何限惜哉
謝朓詩風動萬年枝唐詩青松忽似萬年枝三體詩注
以為冬青非也草木䟽云檍木枝葉可愛二月花白子
似杏今官園種之取億萬之義改名萬歲樹即此也
黃山谷詩蕨牙初長小兒拳以為竒句然太白詩已有
不知行徑下初拳幾枝蕨之句已落第二義矣
嵇含南方草木状云蒟醬蓽茇為豆豉是可證也自本
草注以蒟醬為㯽榔蔞子非也佐㯽榔蔞子自名扶留
藤見蜀都賦草状亦具列于㯽榔條下與蒟醬全不同
東坡云凡木本實而末虚惟桐反之試取其小枝削之
皆堅實如蠟而其本皆虚故世所以貴孫枝者貴其實
也
丹鉛總錄卷四
