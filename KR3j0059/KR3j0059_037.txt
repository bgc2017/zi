欽定四庫全書
丹鉛摘錄卷八明楊慎撰
劉績霏雪錄載杭州靈隠寺月中墜桂子事似涉
怪異余案本草圖經云江東諸處多于衢路間拾
得桂子破之辛香古老相傳是月中下也不知當
地何獨無焉寧非月路耶餘杭靈隱寺僧云種得
一株近代詩人多所論述漢武洞冥記云有遠飛
雞朝往夕還常銜桂實歸于南土所以北方無之
南方月路固宜有也月路之說尤怪異漫志之白樂
天詩偃蹇月中桂結根依青天天風繞月起吹子
下人間自註云杭州天竺寺有月中桂子徐陵詩
竹密山齋冷荷開水殿香太白詩風動荷花水殿
香全用其語
杜詩豈無青精飯使我顔色好青精飯一名南天燭又
曰墨飯草以其可染黑飯也道生謂之青精飯故僊經云
服草木之正氣與神通食青燭之津命不復隕謂此也
灧澦歌云灧澦大如樸瞿唐不可觸金沙浮轉多桂浦
忌經過此舟人商估刺水行舟之歌樂府以為梁簡文
所作非也蜀江有瞿唐之患桂江有桂浦之險故涉瞿
唐者則凖灧襆涉桂浦者則凖金沙今樂府桂浦作桂楫
非也
唐人邊塞曲金裝腰帶重錦縫耳衣寒耳衣今之暖耳也
杜詩江蓮搖白羽天棘蔓青絲鄭樵云天棘柳也此無
所據杜撰欺人耳且柳可言絲秪在初春若茶瓜留客
之日江蓮白羽之辰必是深夏柳已老葉濃隂不可言
絲矣若夫蔓云者可言兔絲王瓜不可言柳此俗所易
知天棘非柳明矣按本草索隠云天門冬在東嶽名淫
洋藿在南嶽名百部在西嶽名管松在北嶽名顛棘顛
與天聲相近而互名也解近之
唐詩春樓不閉葳蕤鎻又望見葳蕤舉翠華葳蕤旗名
鹵簿中有之孫氏瑞應圖云葳蕤瑞草王者禮備至則
生今之字書例解為草木之狀未得其原也
聞說邊城苦如今到始知好將筵上曲唱與隴頭兒此
薛濤在高駢宴上聞邊報樂府也有諷諭而不露得詩
人之妙使李白見之亦當叩首元白流紛紛停筆不亦
宜乎濤有詩集然不載此詩
唐人白行簡以濾水羅賦得名其警句云焦螟之生必
全有以小為貴者江漢之流雖大盖可一以貫之靈一
詩曰濾泉侵月起掃徑避蟲行濾水盖僧家戒律有此
欲全水蟲之命故濾而後飲今蜀中深山古寺猶有此
規白居易送文暢詩山宿馴溪虎江行濾水蟲
續南部烟花錄有劉綺莊楊州送人詩云桂楫木蘭舟
楓江竹箭流故人從此去遠望不勝愁落日低帆影歸
風引棹謳思君折楊柳淚盡武昌樓綺莊不知何時人
詳詩之聲調必初唐也
唐李咸用端溪硯詩媧天補剩石昆劍切來泥著指痕
猶濕經旬水未低呵雲潤柱礎筆彩飲虹霓鵒眼工諳
謬羊肝士乍刲連澌光比鏡因墨膩於䃜捧受同交印
矜持過秉珪宜從方袋挈枉把短行批淺水金為斗泓
澄玉作堤此詩不特句佳亦具賞鑒可補硯譜之遺
三國典略曰侯景篡位令飾朱雀門其日有白頭烏萬
計集于門樓童謠曰白頭烏拂朱雀還與吳杜工部詩
長安城頭頭白烏夜上延秋門上呼盖用其事以侯景
比禄山也而千家註不知引此
胡蝶或白或黑或五彩皆具惟黃色一種至秋乃多盖
感金氣也李白詩八月胡蝶黃深中物理今本改黃為
來何其淺也白樂天詩亦云秋花紫濛濛秋蝶黃茸茸
陳子昂登幽州臺歌云前不見古人後不見來者念天
地之悠悠獨愴然而涕下其辭簡質有漢魏之風而文
籍不載
劉長卿集有夏中崔中丞宅見海紅搖落一花獨開詩
海紅未詳為何花後見李白詩註云新羅國多海紅唐
人多尚之亦戎王子之類也又柑有名海紅者見橘譜
玄中記胡燕斑胸聲小越燕紅襟聲大李賀詩勞勞胡
燕怨酣春吳越春秋越燕向日而熙丁僊芝詩曉幕紅
襟燕
梁武帝冬日詩雪花無著蒂冰鏡不安臺梁簡文詠月
詩飛輪了無轍明鏡不安臺竟成二䜟
佩魚始于唐永徽二年以鯉為李也武后天授元年改
佩龜以玄武為龜也杜詩金魚換酒來盖開元中復佩
魚也李白憶賀知章詩金龜換酒處盖白弱冠遇賀知
章尚在中宗朝未改武后之制
梁蕭子雲上飛白書屛風十二牒李白詩屛風九疊雲
錦張牒即叠也唐詩山屏六曲郎歸夜宋詞屏風叠聞
紅牙今改叠作曲非
杜子美臘日詩口脂面藥随恩澤翠管銀罌下九霄唐
制臘日宣賜脂藥李嶠有賜口脂表云青牛帳裏未輟
爐香朱鳥窗前新調鉛粉揉之以辛夷甲煎然之以桂火
蘭蘇令狐表云雪散凝紅紫之名香膏藴蘭蕙之氣合
自金鼎貯于雕奩劉禹錫有代謝賜表云宣奉聖旨賜臣
臘日口脂面脂紫雪紅雪雕奩既開珍藥斯見膏凝雪
瑩合液騰芳可補杜詩註之遺
水經河水必東歴鳳林北注鳳林山名五蠻俱峙杜詩
鳳林戈不息魚海路常難張籍詩鳳林關裏水長流白
草黃榆六十秋邊將皆承主恩澤無人解道取涼州
李屛山達磨贊所謂楖櫪者稱杖也范石湖詩病憐楖
櫪隨身慣老覺屠蘇到手遲
東臯雜錄雲漢碑額多篆身隸隸多凹隸多凸惟張平
子碑則額與身皆篆也慎按三代鍾鼎文有疑識隠起
而凸曰欵以象陽中陷而凹曰識以象隂刻之印章即
陽文曰朱文隂文曰白文盖古今金石同一例也劉禹
錫宜城歌云花臺側生樹石碣陽鐫額不見漢碑不知
此句為何說也
岑參凱歌鳴笳攂鼔擁回軍今本攂作疊非近制啟明
定昏鼔三通曰發攂當用此字俗作擂非攂亦俗字
然差善於擂古樂府官家出遊雷大鼔雷轉作去聲用
袜女人脇衣也隋煬帝詩錦袖淮南舞寶祙楚宫腰盧照
隣詩娼家寳袜蛟龍被是也或謂起自楊妃出于小說偽
書不可信也崔豹古今注謂之腰綵註引左傳衵服謂日
日近身衣也是春秋之世已有之豈始于唐乎沈約詩領
上蒲桃繡腰中合歡綺謝偃詩細風吹寳袜輕露濕紅紗
韋莊應天長詞云想得此時情切淚沾紅袖&KR2031;&KR2031;字義
與涴同而字則讀如涴字入聲始得其叶然說文玉篇
俱無&KR2031;字惟元詞中馬驟&KR2031;人語喧北音作平聲四轉
作入聲正叶
靺鞨國名古肅慎地也其地産寶石大如巨粟中國
謂之靺鞨文與可朱櫻歌云金衣珍禽弄深樾禁籞
朱櫻斑若纈上幸離宫促薦新藤籃寶籠貂璫發凝
霞作丸珠尚軟油露成津蜜初割君王午坐鼓猗蘭
翡翠一盤紅靺鞨葛魯卿西江月詞云靺鞨斜紅帶
柳琉璃漲綠平橋人間花月見新妖不數江南蘇小恨
寄飛花蔌蔌情隨流水迢迢鯉魚風送木蘭橈迴棹荒
鷄報曉二公詩詞皆用靺鞨事人罕知者故詩疏之
樂府詩集有突厥三臺其辭曰鴈門山上鴈初飛馬邑
欄中馬正肥日旰山西逢驛使殷勤南北送征衣乃唐
妓盛小叢詩也傳者失其名
漢凉州有縣名鸞鸞音雚鳥音省漢馬賢追先零到鸞
鳥後魏紀功碑蕩龍荒遊鸞朔以鸞鳥為雚雀義不可
解以雀為朔義或近之或云北荒以鸛雀為鸞鳥隋高
德孺指野鳥為鸞亦有其因乎
楚辭九歌乘赤豹兮載文貍王逸注云神貍而不言其
狀按山海經亶爰之山有獸焉狀如貍而有髦其名曰
類自為牡牝余在大理嘗見之其狀如貍其文如豹土
人名曰香髦疑即此物也星家衍心星為狐二十八宿真
形圖心星有牡牝兩體其王逸所謂神貍之說乎
&KR1999;蓂莢賓也字一作&KR3516;江淹去故鄉賦北風析兮絳花
落流水散兮翠&KR3516;疎&KR3516;字諸韻不在只見于江淹集
姑蘇守溪王公濟之在閣日論杜詩聞知榿木三年大
因問先父榿木蜀産榿字何音先父曰音欹守溪曰當依
韻書音楷先父曰音歆則鄉人農夫皆識之若作楷音
不知何木矣因舉王荆公榿木詩曰濯錦江邊木有榿
野園封植佇華滋地偏幸免桓魋伐歲晩還同庾信移
王乃說服盖王公平昔極愛荆公詩文而此詩王公亦
偶不記憶耳
陳陶詠竹詩青嵐帚亞思君祖綠潤偏多憶蔡邕陳張
君祖竹賦青嵐運帚碧空掃烟蔡邕竹贊云綠潤碧鮮
紺文紫錢
宋世寒食有抛堶之戲兒童飛瓦石之戲若今之打瓦
也梅都官禁烟詩窈窕踏歌相把𬒮輕浮賭勝各飛堶
堶七禾切或云起于堯民之擊壤
朱子語錄云人謂楊億通禪學者以其有八角磨盤之
句耳按北澗禪師偈云六月一日前萬象森羅替說禪
六月一日後八角磨盤空裏走今日正當六月一無位
真人赤骨律金毛獅子解翻身無角鐵牛眠少室十聖
三賢總不知笑倒寒山并拾得楊億因演而為頌曰八
角磨盤空裏走金毛獅子變作狗擬欲藏身北斗中應
須合掌南辰後
趙汝愚詩江月不隨流水去天風常送海濤來朱文公
愛之遂書天風海濤字于石今人不知為趙公詩也
說文熨持火申繒也一曰火斗柳文所謂鈷鉧也古音
欝今轉音暈杜工部詩美人細意熨帖平白樂天詩金
斗熨波刀剪文温庭筠詩綠波如熨割愁腸陸魯望詩
波平熨不如又天如重熨皺王君玉詞金斗熨秋江晁
次膺詞去日玉刀封斷恨見時金斗熨愁眉
滇中詩人蘭廷瑞楊林人也予過其家訪其稿僅得數
十首如夏日云終日憑闌對水鷗園林長夏似深秋槐
龍細洒鵝黃雪凉意蕭蕭風滿樓冬夜云枕上詩成喜
不睡起尋筆硯旋呼燈銀瓶取浸梅花水已被霜風凍
作冰題嫦娥奔月圖曰竊藥私奔計已窮藁砧應恨洞
房空當時射日弓猶在何事無能近月中三詩皆可喜
晉末桓玄之亂有金雌詩䜟曰雲出而雨漸欲舉短如
之何乃相阻交哉亂也當何所惟有隠巖植禾黍西南
之朋困桓父雨雲者玄字也短者祚短也盖恒玄滅亡
之兆又云大火有心水抱之悠悠百年是其時火宋之分
野水宋之德也金雌不知何語亦如赤伏符之類耳(後考
隋書經籍志郭文著金雄記金雌詩)
魏文帝示羣臣詔曰中國珍果甚多蒲桃當其末夏涉
秋尚有餘暑醉酒宿醒掩露而食甘而不䬼脆而不酸
冷而不寒味厚汁多除煩解倦釀以為酒甘于麯蘖善
醉而易醒道之固已流㵪咽嗌况親食之耶南方有橘
醋正裂人牙時有甜耳他方之果寧有匹者東坡橄㰖
詩待得餘甘回齒頰已輸崖蜜十分甜俗諺傳南人說
橄㰖回味清甘北人云待他回味時我棗兒已甜了半
日矣坡詩盖用此意今觀魏文帝以蒲桃壓橘亦相類
可入笑林也
山谷有一帖云胡居士嘗言鹿性驚烈多别糧草恒食
九物餘則不嘗九草者一曰葛葉及花鹿葱鹿藥白蒿
水芹甘草齊頭蒿山耳薺苨也享神用其肉者以性烈
清净故也比餌藥者勿食鹿肉必不得力以鹿常啖解
毒之草能散諸藥性也此可補本草及齊民要術之遺
車頻秦書云苻堅建元十二年高陵縣民穿井得大龜
三尺六寸背文負八卦古字堅似石作池養之按此則
龜有卦文不獨上古一見也河圖洛書歐陽公何疑焉
宋人經義云以爾為公則夙夜在公以爾為侯則謹爾
侯度勞於王事逸無期矣職思其憂豫無期矣何如怡
然處順慎哉爾之優游確乎不拔勉哉爾之遁思乎盖
為國家計則深惜賢者之去為賢者計則又深體其情
之不容不去也此深得詩人之旨可補詩傳之未備故
特錄之
韋應物答徐秀詩云清詩舞艷雪孤抱瑩玄冰極其工
緻而艷雪二字尤新又五絃行云如伴流風縈艷雪更
逐落花飄御園又樂燕行云艷雪凌空散舞羅起徘徊
屢用艷雪字而不厭其複也或問予雪可言艷乎予曰
曹子建洛神賦以流風迴雪比美人之飄搖雪固自有
艷也然雪之艷非韋不能道柳花之香非太白不能道
竹之香非子美不能道也
李白詩東陽素足女會稽素舸郎相看月未堕白地斷
肝腸按謝靈運有東陽江中贈答二首云可憐誰家婦
綠流洗素足明月在雲間迢迢不可得荅詩云可憐誰
家郎綠流乘素舸但問情若為月就雲中堕太白盖全
祖之也而注不知引
何遜與范雲聮句詩云洛陽城東西却作經年别昔去
雪如花今來花似雪李商隠送王校書分司詩云多少
分曹掌秘文洛陽花雪夢隨君定知何遜緣聮句每到
城東憶范雲又漫成一絶云不妨何范盡詩家未解當
年重物華遠把龍山千里雪將來擬並洛陽花二詩皆
用此事若不究其原不知為何說也
唐人送元中丞江淮轉運詩一首王維錢起集皆有之
其云去問珠官俗來經石&KR0917;春東南御亭上莫問有風
塵用事頗隠僻石&KR0917;用荀子紫&KR0917;魚鹽及文選石&KR0917;應
節而揚葩事也御亭吳大帝所建在晉陵廋信詩御亭
一回望風塵千里昏是也今刻本或改石&KR0917;作右却
御亭或改作衍亭轉刻轉誤漫一正之
九歌滿堂兮美人忽獨與予兮目成宋玉招䰟娭光𦕈
視目曾波相如賦色授䰟與心愉於側枚乘莵園賦神
連未結已諾不分陶淵明閒情賦瞬美目以流盼含言笑
而不分曲盡麗情深入冶態裴硎傳竒元氏會真又瞠
乎其後矣所謂詞人之賦麗以淫也
丹鉛摘錄卷八
