欽定四庫全書
丹鉛總錄卷七明楊慎撰
冠服類
羃䍦考
古者女子出門必擁蔽其面後世宫人騎馬多著羃䍦
全身障之猶是古意又首有圍帽謂之席帽垂絲網之
施以珠翠至煬帝滛侈欲見女子之容詔去席帽戴皂
羅巾幗而以席帽油禦雨云唐永徽中皆用帷帽施裙
到頸漸為淺露開元初宫人馬上著戎帽靚粧露面古
制蕩盡矣今山西蒲州婦人出以錦帕覆面至老猶然
雲南鄉中婦女戴次工大帽亦古意之遺焉
玄的
史記五宗世家程姬有所避不願進注引釋名云天子
諸侯羣妾以次進御有月事者更不口說故以丹注面
的為識令女史見之王粲神女賦脫袿裳免簮笄施玄
的結羽釵即釋名所云也玄的藝文類聚作華的又繁
欽弭愁賦點圜的之熒熒暎雙輔而相望潘岳芙蓉賦
飛須垂的丹輝拂紅皆指此又馬之當額亦曰的易說
卦為的顙三國志有的盧陳琳武庫賦駁龍紫鹿文的
&KR2025;魚並是馬名也又烏脰亦曰的南史侯景陷臺城童
謠云的脰烏拂朱雀還與吴字一䵠博雅云龍須謂之
䵠婦人面飾亦曰龍䵠蓋以龍女况之又曰星的陸雲
詩棄置北辰星問此玄龍煥
紫檦
南史義陽王昶傳六軍戒嚴應須紫檦弘明集玄光辨
惑論張魯鋒帶盧循紫檦南宋晉安王子勛傳子勛初
檄欲攻子業聞其已隕即解甲下檦讀者多不知紫檦
為何物按晉書職官志云袴褶之制未詳所起冠黑帽
綴紫檦檦以繒為之長四尺廣一寸腰有絡帶以代鞶
中官紫檦外官絳檦盖戰裙之絡繫也今畫門神將軍
有之俗曰飄帶又梁禇緭使魏元日作詩曰帽上著籠
冠袴上著朱衣即指此也(檦音標集韻又音表北史檦其門閭)
輕容
齊東野語云紗之至輕者曰輕容唐類苑云輕容無花
薄紗也盖今俗云銀條紗之類王建宫詞嫌羅不著愛
輕容李賀詩蜀煙飛重錦峽雨測輕容元微之有寄白
樂天白輕容詩是也又方言襜褕曰童容而字或作褣
菩薩鬘蘇幕遮
西域諸國婦女編髮垂䯻飾以雜華如中國塑佛像瓔
珞之飾曰菩薩鬘曲名取此
唐書吕元濟上書比見坊邑相率為渾脫隊駿馬戎服
名曰蘇莫遮曲名亦取此李太白詩公孫大娘渾脫舞
即此際之事也
偏&KR2877;髻
北齊後宫之服制女官八品偏&KR2877;髻注云&KR2877;所交切髮
覆目也盖夷中少女之飾其四垂短髮僅覆眉目而頂
心長髮繞為卧髻宋詞所謂鬢軃偏荷葉也今世猶有
之&KR2877;字玉篇不收而獨出此佛書亦有之玄應贊寧不
識而強以為鬘字之省非也
服妖
晉傅玄奏議云妺喜冠男子之冠桀亡天下何晏服婦
人之服亦亡其身内外不殊王制失序此服妖也又按
史謝尚好著刺文袴周弘正少日錦髻紅裩盖東晉南
朝之人痾不特服妖而已(王儉作解散髻斜插簮亦服妖)
鵫鴩字
後周皇后服制受繭則服鷩衣聽女教則服鵫衣(音罩)歸
寧則服&KR0008;衣(音秩)鵫鴩字惟見此盖蘇綽所制也
朱腕䋲
王符潜夫論或紡&KR0008;絲而縻斷截以繞臂此盖&KR0008;絲之
類樂府雙行纏云朱絲繫䋲真如白雪凝梁昭明烏栖
曲云江南稚女朱腕䋲
狄香
張衡同聲歌洒掃清枕席鞮芬以狄香鞮履也狄香外
國之香也謂之香薰鞋也近刻玉臺新詠及樂府詩集
改狄香作秋香太謬吴中近日刻古書妄改例如此不
能一一盡彈正之
薄借
周禮玉璂注璂讀如薄借綦之之綦綦結也皮弁之縫
每貫結五采玉十二以為飾謂之綦詩云其弁伊綦賈
公彦䟽云薄借之語未聞按古今注云草履名不借漢
文帝履不借以臨朝宋詩遊山雙不借取水一軍持
古装裱卷軸引首後以綾帖禇曰贉有樓臺錦贉毬路
錦贉蠲紙贉樗蒲錦贉唐人謂之玉池其引首有二色
者曰雙引首標外加竹界曰打擫
釋名曰以丹注面曰的子本天子諸侯有羣妾以次進
御有月事者止不御難于口陳故注此於面灼然而識
也王粲神女賦曰施玄的結羽釵傅玄鏡賦曰珥明璫
之雙照點隻的以發姿張景陽扇賦皎質皦鮮玄的點
絳漢律姅變亦謂月事也
倦游錄述流蘇文制但云五綵同心而下垂者莫能言
其始黃公詔書林亦止引晉書割流蘇為馬帴皆後世
幃帳間所懸耳古者流蘇盖樂器之節前漢書禮樂志
薛瓉注作流遡周禮金鐲節鼓鄭玄注云後世合宫懸
用之而有流蘇之飾樂器而用以為幃帳之懸則自晉
以後始也
珍寳類
金膏水碧
唐世詩人多用金膏水碧字但知為竒寳之屬莫究其
出也穆天子傳示汝黃金之膏束晳曰金膏可以續骨
崔寔政論呼吸吐納非續骨之膏水碧水玉也山海經
耿山多水碧墨子大藥有水脂碧唐詩絶頂水底花開
謝向淵腹攬之不可得滴瀝空在掬又採碧時逢婺女
船
阿堵
晉書云王衍口不言錢晨起見錢堆牀前曰阿堵近世
不解此遂謂錢曰阿堵可笑晉人云阿堵猶唐人曰若
箇今曰這箇也故殷浩看佛經曰理亦應在阿堵中顧
長康曰傳神寫照正在阿堵中謝安謂桓温曰明公
何用壁後置阿堵軰是也凡觀一代書須暁一代語觀
一方書須通一方之言不爾不得也
錢神論
晉惠帝之時賄賂公行魯褒所為作錢神論也余觀類
文同時綦母民成公綏皆有錢神論各一篇民之論略
曰黃金為父白銀為母鉛為長男錫為少婦庚辛分土
諸國皆有長沙越嶲僕之所守伊我初生周末時也景
王君世大鑄茲也貪人見我如病得醫饑享太牢未足
為飴綏之論略曰路中紛紛行人悠悠載馳載驅惟錢
是求朱衣素帶當塗之士執我之手門常如市諺曰錢
無耳鬼可使豈虚也哉幽求子云可以使鬼者錢也可
以使人者權也盖亦同時之語
太極泉
宋孝武帝大明七年赦詔文曰思散太極之泉以福無
方之外太極之泉不知何語後閱酉陽雜爼仙藥有太
極泉盖神瀵盎漿之類也宋齊六代文人每好用僻事
例如此
鈿金
張懷瓘書錄云往翰林見古鍾二枚高一尺許有古文
三百餘字記夏禹功績皆紫金鈿似大篆神彩驚人盖
三代鈿金為篆其精類如此又李伯時得彫戈蟲鳥書
黃金文銘六字曰主用父作彫戈鈿金法今亦不傳唐
六典有十四種金曰銷金曰拍金曰鍍金曰織金曰砑
金曰披金曰泥金曰鏤金曰撚金曰戧金曰圈金曰貼
金曰嵌金曰裹金而鈿金不在其中今併其名亦不知
矣
古錢
漢有厭勝錢藕心錢状如干盾長且方不圓盖古刀布
之變也與近世花蕊夫人封緩及穿鑰錢相似見封濥
及李孝美錢譜
宋時官燭
趙寳文以紅羅命匠作燭心匠以絹易之召詰之伏罪
羅燒則灰飛絹則餘燼而已出博聞錄宋代官燭以龍
涎香貫其中而以紅羅纏炷燒燭則灰飛而香散又有
令香煙成彩樓閣龍鳳文者不知何藥物也
磨鋊
南宋孔顗鑄錢議曰五銖錢周郭其上下令不可磨取鋊
鋊音裕五音譜磨礲漸銷曰鋊今俗謂磨光曰磨鋊是
也往年中官問于外庭曰牙牌磨鋊字何如寫予舉此
荅之
銀鶻
舊唐書吐蕃傳吐蕃舉兵以七寸金箭為契百里一驛
有急兵驛人臆前如銀鶻甚急鶻益多韃靼亦然元樂
府有玉兔鶻牢拴懷揣著帝宣是其證也鶻有兔鶻鴉
鶻故云云今雲南邊夷有兵馬聲息文書上插鷄毛火
炭亦古羽書之遺意火炭則示火急之意
玉璽考
元朝元貞三十一年穆呼哩曾孫碩德卒其妻出古玉
印貨之中丞崔彧秘書丞楊桓辯其為傳國璽上之
慎按秦始皇之璽一曰皇帝夀昌一曰既夀永昌已傳
疑有二矣至朱梁亡入于後唐又唐主存勖謀即位魏
州僧以傳國璽獻遂即位則後唐之璽盖有二也璽既
有二則必有一贗矣是以今日既曰與潞王從珂同焚
于洛陽之玄武樓矣而他日段義又得之以為宋哲宗
獻今日既曰入金與金哀宗同焚于蔡州之幽蘭軒矣
而翟朝宗又得之以為宋寧宗獻若果贗而酷肖則宋
徽宗正衒名受欺者又何疑其檢無螭角無缺却之不
用而别制定命寳邪贗跡在宋屢敗露矣而元之崔彧
楊桓又何由得之寡婦貨物而獻之余意以為楊桓素工
篆書即著六書統者必桓私刻之謀于崔彧而託名于
碩德之妻無疑崔彧之意欲迎合皇太妃以翊戴成宗
而為此眩耀俗目而定其位耶
按通典云秦得藍田白玉為璽曰受天之命皇帝夀昌
又按北齊制傳國璽鳥篆書文曰受天之命皇帝夀昌
漢書注衛宏曰秦璽題是李斯書其文曰受命於天既
夀永昌右二說不同
十國紀年晉開運末遼入中原少帝重貴遣其子延煦
獻傳國璽于遼遼主訝其非真
宋哲宗元符元年五月咸陽民段義斸地得玉璽蔡京
及講議玉璽官十三員奏曰皇帝夀昌者晉璽也受命
于天者後魏璽也有德者昌唐璽也惟德允昌者石晉
璽也則既夀永昌者秦璽可知若蔡京軰小人媚上不
憚誣天而况于欺人乎縱使真是秦璽亦無道之物亡
國之器豈舜之五瑞禹之玄圭乎噫宋之君臣可謂迷
惑無識矣
南齊高祖性清儉主衣中有玉導上曰留此正是興長
弊源即命擊碎之玉導未知何物又按晉書馮遷追及
桓玄玄拔頭上玉導與之曰汝何敢殺天子以此例之
則玉導者玉簮或冠篦之類耳𨗳擇也義取擇髮然自
唐以後不聞其名
音律類
舜七始詠
漢書律歷志引古文尚書予欲聞六律五聲八音七始
詠以出納五言今文七始詠作在治忽史䋲祖據漢郊
祀歌七始華始肅倡和聲而以今文在治忽近於傅會
以予考之此言聲律音詠是一類事但漢書注不注七
始之義今之切韻宫商角徵羽之外又有半商半徵盖
牙齒舌喉唇之外有深喉淺喉二音此即所謂七始詠
詠即韻也汗簡隸古七始詠夾始盖古文七作桼桼與
夾相近而誤尤可驗史氏之說為是由此言之切韻之
法自舜世已然不起于西域胡僧又可知予特表出之
(孟康云七始者天地四時人也此說乃意料之言)
尺八
簫管之制六孔旁一孔加竹膜焉足黃鍾一均聲或謂
之尺八管容齋隨筆引逸史及孫夷中仙隠傳吕才傳
皆有尺八事又醉鄉日月唐人酒令云遠望漁舟不闊
尺八憑闌一吐已覺空喉
丹鉛總錄卷七
