欽定四庫全書
丹鉛總錄卷二明楊慎撰
地理類
方城本萬城
左傳方城以為城古本方本萬字古字萬亦作万故訛
爾唐勒奏土論曰我是楚也世伯南土自越以至葉垂
弘境萬里故曰萬城也
鹽澤醋溝
唐岑參詩雁塞通鹽澤龍堆接醋溝方回云鹽澤人皆
知之醋溝人所未知也非惟人未知方回蓋亦不知為
此言以掩後人耳考闞駰十三州志山氏城北為高踰
淵又東北醋溝水出焉水在中牟鹽澤見漢書(郭緣生述征記
醬魁城至醋溝凡十里)
鬼方
高宗伐鬼方之事惟見於易鬼方極遠之國即莫靡之
屬也蒼頡篇曰鬼之為言遠也世本黃帝娶於鬼方氏
漢匡衡疏云成湯化異俗而懷鬼方意者湯時鬼方已
内屬於式圍之中而復畔於中衰之日故高宗伐之以
中興殷道也又西羌傳曰殷室中衰諸侯皆叛至於武
丁征西戎鬼方三年乃克故其詩曰自彼氐羌莫敢不
來王是其證也竹書紀年周王伐西落鬼戎按今貴州
有羅鬼夷俗又呼貴州為鬼州楚辭得人肉而祀以其
骨為醢紂醢脯九侯亦效其虐也
九縣
左傳鄭伯肉袒牽羊以逆楚子曰云云使改事君夷於
九縣注楚滅九國以為縣願得比之正義謂息鄧弦黃
䕫江六蓼庸權申息凡十一國不知何以言九沈重謂
權是小國庸先屬楚自外為九也皆曲說不通竊意九
為陽數之極故書傳凡言九者皆指其極也桓公九合
諸侯今考之亦不止九也楚辭九歌乃十一篇亦止言
九也如九陵九淵九攻九守皆可以此例推之後漢書
云九縣飈回正用此語使孔穎逹沈重注漢書又指何
地為九縣乎
熒臺火井
水經注火山似火從地中出名曰熒臺今南中往往有
之火井在蜀之臨卭今嘉定犍為有之其泉皆油爇之
然人取為燈燭正德中方出古人博物亦未及此也積
陽之氣所産固非怪異
度索尋橦
西域傳有度索尋橦之國後漢書䟦涉懸度注溪谷不
通以繩索相引而度唐獨孤及招北客辭笮復引一索
其名為笮人懸半空度彼絶壑予按今蜀松茂之地皆
有此橋其河水險惡既不可舟楫乃施植兩柱於兩岸
以繩絙其中繩上有一木筒所謂橦也欲度者則以繩
縛人於橦上人自以手緣索而進行達彼岸復有人觧
之所謂尋橦也非目見其制不知其觧獨孤及之文以
十七字形容之西域傳只四字盡之可謂工妙矣
附庸
附庸之國庸古墉通城也尚書大傳天子賁庸諸侯疏
杼大夫有石材庶人有石承注庸廧也杼亦廧也
漢水有二
祝穆曰天下之大川以漢名者二班固謂之東漢西漢
而黎州之漢水源於飛越嶺者不與焉固之所謂東漢
則禹貢之道漾自嶓冡山逕梁洋金房均襄郢復至漢
陽入江者也西漢則蘇代所謂漢中之甲輕舟出於巴
乘夏水下漢四日而至五渚者其源出于西和州徼外
逕階沔與嘉陵水合俗謂之西漢又逕大安利劔果合
與涪水合入於江
被池
左太冲詩衣被皆重池池被之心如池也李太白詩亦
有綠池障泥錦之句又裝潢家以卷縫罅處為玉池也
温泉
東坡詩紀所經温泉天下七處以驪山為最予在南中
所見又不止七處也寧州白崖德勝關浪穹宜良鄧川
三泊凡數十處而安寧為最凡温湯所在下必有硫黃
其水猶有其味獨安寧清徹見底垢自浮去不積且無
硫氣不知何理也舊有人見其竅出丹砂數粒乃知其
下有丹砂傳聞徽州黃山温泉亦類此後周王褒温湯
銘曰白礬上徹丹砂下沉華清駐老飛流瑩心乃知温
泉所在必白礬丹砂硫黃三物為之根乃蒸為暖流耳
地志
地志諸家予獨愛常璩華陽國志次之則盛弘之荆州
記荆州記載鹿門事云龐德公居漢之隂司馬德操宅
州之陽望衡對宇歡情自接泛舟褰裳率爾休暢記沮
水幽勝云稠木傍生凌空交合危嶁傾岳恒有落勢風
泉傳響於青林之下巖猿流聲於白雲之上遊者常苦
目不周玩情不給賞若此二段讀之使人神遊八極信
竒筆也記三峽水急云朝發白帝暮宿江陵凡一千二
百餘里雖飛雲迅鳥不能過也李太白詩朝辭白帝彩
雲間千里江陵一日還杜子美云朝發白帝暮江陵皆
用盛弘之語也然二公詩語亦自有優劣試與詩流辨
之
石墨
文選東京賦黑丹石緇注引孝經援神契曰德至於山
陵則出黑丹魏都賦墨井鹽池玄滋素液注鄴西高陵
西伯陽城西有墨井今在彰德府南郭村井産石墨可
以書陸士龍與兄書云三臺上有曹公石墨數十斤云
燒此復消可用然烟中人不知兄頗見之否今送二螺
即此物也又宜陽縣有石墨山汧陽縣有石墨洞贛州
興國縣上洛山皆産石墨廣東始興縣小溪中亦産石
墨婦女取以畫眉名畫眉石按古者漆書之後皆用石
墨以書大戴禮所謂石墨相著則墨是也漢以後松烟
桐煤既盛故石墨遂湮廢并其名人亦罕知之(水經注商州黃
水北有墨山山石悉黑繢彩奮發黝焉若墨)
禹碑
徐靈期衡山記云夏禹導水通瀆刻石書名山之高劉
禹錫寄吕衡州詩云傳聞祝融峯上有神禹銘古石琅
玕姿秘文龍虎形崔融云於鑠大禹顯允天德龍畫傍
分螺書匾刻韓退之詩岣嶁山尖神禹碑字青石赤形
模竒又云千搜萬索何處有森森綠樹猿猱悲古今文
士稱述禹碑者不一然劉禹錫蓋徒聞其名矣未至其
地也韓退之至其地矣未見其碑也崔融所云則似見
之蓋所謂螺書匾刻非目覩之不能道耳宋朱晦翁張
南軒遊南嶽尋訪不獲其後晦翁作韓文考異遂謂退
之詩為傳聞之誤蓋以耳目所限為斷也王象之輿地
紀勝云禹碑在岣嶁峯又傳在衡山縣雲密峯昔樵人
曾見之自後無有見者宋嘉定中蜀士因樵夫引至其
所以紙打其碑七十二字刻於䕫門觀中後俱亡近張
季文僉憲自長沙得之云是宋嘉定中何政子一模刻
於嶽麓書院者斯文顯晦信有神物護持哉韓公及朱
張求一見而不可見余生又後三公乃得見三公所未
見亦竒矣禹碑凡七十七字輿地紀勝云七十二字誤
也其文云承帝曰嗟翼輔佐卿洲渚與登鳥獸之門參
身洪流而明發爾興久旅忘家宿嶽麓庭智營形折心
罔弗辰往求平定華岳泰衡宗疏事裒勞餘伸禋欝塞
昏徙南瀆衍亨衣制食備萬國其寧竄舞永奔
翠微
爾雅山未及上曰翠微詩曰陟彼崔嵬崔嵬即翠微詩
傳授字各不同爾然崔嵬字不及翠微之工凡山遠望
則翠近之則翠漸微故曰翠微也左思蜀都賦欝葐蒀
以翠微注翠微山氣之輕縹也孟郊詩山明翠微淺又
山近漸無青東坡詩來看南山冷翠微皆有意態足以
發詩人及爾雅之妙詮杜牧之云與客擕壺上翠微則
直致不及孟蘇矣
風裳水佩
水經注垂隴鄭地有沙城左佩濟瀆又云鮑丘水北佩
謙澤眇望無垠又云蘭渠川水出自北山𢃄佩衆溪南
流注於渭水縈紆謂之佩自被山𢃄河字翻出而益竒
唐李長吉詩風為裳水為佩又自水經注拈出語增竒
矣
九有
左傳九丘八索九丘即九州也八索即八澤也見淮南
子或以八索為八卦謬矣通鑑外紀云人皇氏依山川
土地之勢財度為九州謂之九囿各居其一而為之長
人皇居中州以制八輔此引春秋命歴叙文也九囿收
育草木為義即後世所謂九州也中州則人皇之都石
鼓文所謂寓逢中囿也八輔則餘八囿也囿亦作有古
字省文書書以有九有之師詩九有有截又奄有九有
作九囿觧之義尤明暢左傳謂之九藪陽紆雲夢之屬
總而言之九有也九囿也九州也九藪也一也有與囿
以字相近藪州以音相近其實一義耳
都鄙
都何以訓美都者鄙之對也左傳曰都鄙有章淮南子
云始乎都者常卒乎鄙蓋天子所居輦轂之下聲名文
物之所聚故其士女雍容閑雅之態生今諺云京樣即
古之所謂都相如傳車從甚都是也邊氓所居蕞爾之
邑狐狸豺狼之所嘷故其閭閻吝嗇村陋之狀出今諺
云野樣即古之所謂鄙老子云衆人皆有以而我獨頑
似鄙是也
穴井
易井卦朱子觧云井者穴地出水之處不曰鑿井而曰
穴地何也按中山經云帝囷山有井焉名天井孫子兵
法云地陷曰天井穴地出水蓋此類耳穴地之井天所
為也鑿地之井人所為也先天上古穴井後天中古鑿
井也
禹生石紐
易林舜升大禹石夷之野後漢戴叔鸞傳云大禹生西
羌水經注禹生於蜀之廣柔縣石紐村今之石泉縣也
石紐村今之石鼓山其山朝暮二時有五色霞氣又有
大禹採藥亭在大業山其地藥氣觸人往往不可到地
志不載聞之土人云
五嶺考
裴氏廣州記云五嶺大庾始安臨賀桂陽揭陽鄧德明
南康記云五嶺者臺嶺之嶠五嶺之第一嶺也在大庾
騎田之嶠五嶺之第二嶺也在桂陽都龐之嶠五嶺之
第三嶺也在九真萌渚之嶠五嶺之第四嶺也在臨賀
越城之嶠五嶺之第五嶺也在始安都龐水榮注作部
龍萌渚輿地志作明諸徐廣曰五十萬人守五嶺淮南
子曰始皇利越之犀角象齒翡翠珠璣乃使尉屠睢發
卒五十萬為五軍一軍塞鐔城之嶺一軍守九嶷之塞
一軍處番禺之都一軍守南野之界一軍結餘干之水
注鐔城在武陵西南接欝林九嶷在零陵番禺在南海
南野餘干在豫章其說五嶺又不同併志之於此
浦即步考
韓文步有新船不知者改為涉朱子考異已著其謬蓋
南方謂水際曰步音義與浦通孔戣墓志蕃舶至步有
下碇稅即以韓文證韓文可也柳子原鐡鑪步志云江
之滸凡舟可縻而上下曰步水經贛水西岸有磐石曰
石頭津步之處也又云東北逕王步蓋齊王之渚步也
又云鸚鵡洲對岸有炭步今湖南有縣名城步青箱雜
記嶺南謂村市曰墟水津曰步罾步即漁人施罾處也
張勃吳錄地名有龜步魚步揚州有瓜步羅含湘中記
有靈妃步金陵圖志有邀笛步王徽之邀桓伊吹笛處
温庭筠詩妾住金陵步門前朱雀舫樹萱錄載臺城故
伎詩曰那看回首處江步野棠飛東坡詩蕭然三家步
横此萬斛舟元成原常有寄紫步劉子彬詩云紫步於
今無士馬滄溟何處有神仙字又作埠今人呼船儈曰
埠頭律文私充牙行埠頭
拂林圖
宣和畫譜中載有拂林圖或作拂林又作拂菻不知所
謂後考杜環經行記拂林在苫國西一名犂靬其人顔
色白婦人皆服珠錦善織絡琉璃妙天下菻音力甚切
董北苑畫跋云拂林圖自唐有之其人類中國婦人皆
衣胡綾紺文雜錦戴金花步搖綴以木難青珠盧肇雙
柘枝舞賦云&KR0008;菻妖姿西湖别部蓋如唐人之胡旋女
元末之天魔隊耳
黃河九曲
黃河九曲其說出河圖絳象今錄於此河導崑崙山名
地首上為權勢星一曲也東流千里至規其山名地契
上為距樓星二曲也邠南千里至精石山名地肩上為
别符星三曲也邠南千里入隴首間抵龍門首名地根
上為營室星四曲也南流千里抵龍首至卷重山名地
咽上為卷舌星五曲也東流貫砥柱觸閼流山名地喉
上為樞星以運七政六曲也西距卷重山千里東至雒
會名地神上為紀星七曲也東流至大岯山名地肱上
為輔星八曲也東流過絳水千里至大陸名地腹上為
虚星九曲也元學士潘昂霄河源志黃河九折胡地有
二折蓋竒爾穆蘇及必齊勒也禹貢導河自積石以此
參考之絳象河圖及河源志與禹貢一一皆合
隂火
易澤中有火素問云澤中有陽燄如火烟騰騰而起於
水面者是也蓋澤有陽燄乃山氣通澤山有隂靄乃澤
氣通山文選海賦隂火潛然唐顧况使新羅詩隂火暝
潛燒是也東坡遊金山寺詩云是時江月初生魄二更
月落天深黑江心似有炬火明飛燄照山栖鳥驚悵然
歸卧心莫識非鬼非仙竟何物注引物類相感志山林
藪澤晦明之夜則野火生焉散步如人秉燭其色青異
乎人火劉須溪批云龍也非是坡公西湖詩又有湖光
非鬼亦非仙之句與此可互證
水鬭河僵
國語曰榖洛鬭將毁王宫注不言其鬭之狀宋紹興十
四年樂平水鬭有司奏言河衝里田水中類為物所吸
聚為一直行高平地數尺不假隄防而水自行里南程
氏家井水溢亦高數尺夭矯如長虹聲如雷穿墻毁樓
二水鬭於杉墩且前且却約十餘刻乃解以後印前榖
洛二水之鬭應亦如此也正德中文安縣水忽僵立是
日天大寒遂凍為冰柱高五丈四圍亦如之中空而傍
有穴後數日流賊過文安鄉民入冰穴中避之賴以全
者頗多土人謂之河僵亦前史罕見也慎嘗書之實錄
中
九宫(與十一卷九宫七色互觀)
歷中九宫天蓬星太一坎水白天内星攝提坤土黑天
衡星軒轅震木碧天輔星招搖巽木綠天禽星天符中
土黃天心星青龍乾金白天柱星咸池兊金赤天任星
太隂艮土白天英星天乙離火紫見唐會要
丘處機論海潮
海潮人皆言因月唐盧肇獨言因日余嘗遊海上詢其
故老甚見分明月初出則潮初上月卓午則潮滿月西
轉則潮漸退月没則潮退盡北方月出則潮復上斗北
月中則潮滿月東轉則潮漸退月没則潮退盡盧肇言
日是太陽水是純隂日西入地時隂避太陽東海潮上
日出時水乃西流東海潮下且箭之急疾晝夜不能行
萬里如河海之深闊洪波蕩漾日夜能行數萬里乎又
肇之所言晝夜方是一潮知肇不曾海上遊行其文經
進朝臣無有詰難者蓋世間之事強辯者為勝自非聖
達誰能窮理盡性哉余又曾較勘東萊與膠西陸地相
去二百里許水行迂曲則千里許潮信不同萊北潮上
即膠西潮下膠西潮上即萊北潮下比到南海約近萬
里據大體北海潮上則江淮以北皆潮滿南海潮上江
淮以北皆潮下即是如何登萊即墨盈縮不同又見四
方大海潮流各異耳世間之事尚不能究况天外之事
乎大抵海水盈縮譬乾象縱横耳於理則無有邊際隨
風飄蕩莫能定准何乃晝夜循環不差度數亦聖功道
力不可思議耳丘長春之說如此可與盧肇余靖及天
原發微之說相參互故備錄之然潮亦有不可知者如
錢鏐射潮而潮退西陵元兵駐錢塘沙上三日而潮不
至似有神司之不可以常理推也
溝瀆
易坎為水又為溝瀆欲行水者用溝所以為澇之備欲
停水者用瀆所以為旱之備溝之一字以冓冓之為言
搬也去水之害如搬棄也瀆之為字从賣賣之為言櫝
也鍾水之利如韞櫝也矯揉水之性而為溝瀆亦猶矯
揉木之性而為弓輪聖人所以範圍五行而曲成萬物
也周禮考工記凡溝逆地阞謂之不行水屬(音注)不理孫
謂之不行又曰梢溝三十里而廣倍又曰凡行奠水罄折
以參伍所謂水屬者屬溝洫也所謂梢溝者溝末也
溝遠而不倍不足以容水水行不罄折不足以殺其勢
觀黃河千里一大曲百里一小曲則溝洫之罄折可知
矣是雖矯揉亦出自然反是則漢之鴻隙陂梁之浮山
堰矣孟子所言過顙在山非止為喻蓋桔橰㪺斗古有
為之者漢隂丈人所以目之為機事也
熱海
岑參熱海行云蒸沙爍石然虜雲沸浪炎波煎漢月此
循名想說之誤參雖仕從邊幕亦未曾親到熱海也按
玄奘西域記云淩山葱嶺北隅坎雪積淩春夏不觧懸
釜而炊席冰而寢七日出山有一清池亦曰熱海以其
對淩山不凍故得此名其水未必温也玄奘蓋躬至目
見非參想像之詞耳
囂字音義
唐詩春雲生嶺上積雪在囂間山凹之地堪為墟市者
曰囂尚書序仲丁居于囂其地在陳留浚儀之間秦之
敖倉也敖即囂也三川為天下之朝市故名曰敖云左
傳有囂氏之隧史記注青陽在青之陽玄囂在玄之囂
梁宣帝七山寺賦神囂嵒嵒而特立仙的皎皎以孤臨
皆以囂為地名也周禮司市之文云禁其鬭囂注鬭以
力爭囂以口爭交市之地必多爭故禁之此益可證囂
之為市其義所從來遠矣後世市謂之墟歸市曰趁墟
言有人則囂無人則虚也蜀謂之場滇謂之街嶺南謂
之務河北謂之集再考說文囂聲也氣出頭上故从
㗊頁頁頭也左傳晏子之居近市湫隘囂塵杜預注囂
聲也此尤可證囂之為市無疑
三江
禹貢曰三江既入諸注家三江之說極多國語子胥曰
三江環之民無所移韋昭注曰三江松江也錢塘也浦
陽也秦語云越王擒之於三江之浦范蠡曰與我爭三
江五湖之利者非吳與吳越春秋曰范蠡乘舟出三江
之口越絶書云出三江之口入五湖之中蔡沈書傳主
唐仲初吳都賦注松江下七十里分流東北入海為婁
江東南流者為東江并松江為三江張守節史記正義
曰三江者在蘇州東南三十里名三江口一江西南上
七十里至太湖名曰松江口笠澤江一江東南上七十
里自蜆湖名曰上江亦曰東江一江東北下三百餘里
入海名曰下江亦曰婁江於其分處號曰三江口顧夷
吳地記云松江東北行七十里得三江口東北入海為
婁江東南入海為東江并松江為三江是也言理三江
入海非入震澤也按太湖西南湖州諸溪從天目山下
西北宣州諸山有溪並下太湖太湖東北流各至三江
口入海其湖無通彭蠡湖及太湖處並阻山陸諸儒及
地志等觧三江既入皆非也周禮職方氏云揚州藪曰
具區川曰三江按五湖三江者韋昭注非也其源俱不
通太湖引觧三江既入失之遠矣鄮山黃氏曰世之說
三江者甚衆率於地理不合至稅安禮(蜀人作地理指掌圖或以為東
坡非也)禹貢指掌圖一出指豫章江出彭蠡者為南江以
足經文中江北江之數其論始定然審如其說於震澤
何關耶其曰歴丹陽毗陵入今大江者為北江首受蕪
湖東至陽羡者為中江分於石城過宛陵入具區者為
南江三江在震澤上下而皆入海其說似矣然丹陽毗
陵之入江者特港脉一二詎應影附大江而謂之江而
首蕪湖分石城之二水皆在震澤上流又可以江之入
海言耶以今所見受震澤水東入於海者惟吳松一江
不見其二也舊有安亭一江由青龍鎮入海罔利者慮
其走商税塞之又有白蜆一江以通青龍今亦塞而耕
稼之王半山送裴如晦宰吳江詩曰當知耕牧地往往
茭蒲青三江斷其二洪水何由寧豈禹三江之舊迹在
是有可訪而復之者耶抑水之為水有源有委舊說具
區三萬六千頃積之既多泄之已難矣熙寧八年旱太
湖淺露見丘墓街井是昔為高原今為汙澤也湖之浸
滛又不知其比舊增多幾千頃非源委之不究而致然
耶慎按蔡沈黃震之說皆於下流求之名以地訛號
隨世改恐非禹貢三江之說也曷於上流發源求之徐
鉉注說文云江出㟭山至楚都名南江至潯陽為九道
名中江至南徐州名北江入海郭璞山海經注岷山大
江所出也崍山南江水所自出也崌山北江水所自出
也三江皆發源於蜀而注震澤禹貢紀其源而及其委
耳豈區區為吳地記其瑣瑣改易不常之名乎觀禹貢
三江之說當以此意求之則余之言雖大禹復生不能
易矣
五湖
五湖之說有二周禮揚州其浸五湖國語與我爭三江
五湖之利者非吳耶史記河渠書於吳則通渠三江五湖
貨殖傳曰夫吳有三江五湖之利太史公自叙曰登姑
蘇望五湖此五湖者即具區也其派有五故曰五湖一
名震澤一名笠澤張勃吳錄云五湖者太湖之别名以
其周行五百里三萬六千頃故以五湖名義興記太湖
射湖貴湖陽湖洮湖為五湖酈道元水經謂長塘湖射
貴湖上湖滆湖太湖為五湖張守節史記正義云茭湖
游湖漠湖貢湖胥湖皆太湖東岸五灣為五湖虞翻云
太湖有五道東通長洲松江南通安吉霅溪西通宜興
荆溪北通晉陵滆湖西南通嘉興韭溪陸魯望云太湖
上稟咸池之氣一水而五名其名大同小異皆禹貢之
所謂震澤也王勃文襟三江而𢃄五湖則摠言南方之
湖洞庭一也青草二也鄱陽三也彭蠡(一名宫亭湖即禹貢滙澤)四
也太湖五也
大江
江出岷山其源實自西戎萬山來至嘉州而沫水自嶲
州合大渡河穿夷界十山以會之至叙州而馬湖江會
之又十五里而南廣江會之至瀘州而内江又自資簡
會之至重慶而嘉陵江自利閬果合等州會之至涪州
而黔江合南夷諸水會之至萬縣而開江水自開達等
州會之夫然後摠而入峽是江自峽而西受大水凡八
及出峽而下岳陽則會之者洞庭湖所受湖南北諸水
也又自是而下鄂渚則會之者漢口所受興元諸水也
又自是而下黃州東四十里則會之者巴河也又自是
而下九江則會之者彭蠡今名鄱陽湖所受江東西諸
郡水也又自是而下則會之者皖水所受淮西諸水也
夫然後摠而入海是以自峽而東又受大水凡五略計
天下之水會於江者居天下之半其名稱之大而可考
者凡十有三故曰江源其出如甕而能滔滔萬里達海
所受者衆也嗚呼問學者可以觀矣
南夢北夢
左傳注雲夢跨江南北故有南夢北夢孫光憲號北夢
取此浯水有南浯北浯北浯在琅邪靈門南浯在九
疑零陵冀州之浸曰潞有東潞西潞東潞今之張家灣潞
河驛西潞山西之上黨也東陽今之金華西陽今之
黃州山海經注東甌今之永嘉在岐海中西甌即閩
越今之建安亦在岐海中山有東吳西吳(西鎮吳山在隴州)
水有東漢水西漢水(見蜀志)
善防水滛
周禮考工記曰溝必因水勢防必因地勢善溝者水潄
之善防者水滛之注家衆矣惟王昭禹妙得其旨其說
曰溝所以導水不因水勢則其流易壅防所以止水不
因地勢則其土易崩故為溝者必因水勢之曲直則其
流斯無壅矣為防者必因地勢之高下則其土斯無崩
矣是故善溝者水必潄齧之而無所壅以其因水勢故
也善防者水必滛液之而無所决以其因地勢故也又
按說文滛浸滛隨理也徐氏曰隨其脉理而浸漬也此
尤可以補善防水滛之義
四道三谷
何仲默三秦志曰自秦入蜀有三谷四道三谷者其西
南曰褒谷南曰駱谷從洋入東南曰斜谷從郿入其所
從皆殊舊志謂首尾一谷非是其棧道有四出從成和
階文出者為沓中隂平道鄧艾伐蜀由之從兩當出者
為故道漢高帝攻陳倉由之從褒鳳出者為今連雲棧
道漢王之南鄭由之從城固洋縣出者為斜駱道武侯
屯渭上由之此四道三谷者關南之險阨攻取所從來
固矣(舊志云駱谷儻谷同一谷褒谷斜谷同一谷)
華不注
左傳成公二年晉郤克戰于鞌齊師敗績逐之三周華
不注相傳讀不字俱作卜音伏琛齊記引摯虞畿服經
不跗如詩萼不韡譁之不謂花蔕也言此山孤秀如華
跗之注於水其說甚異而有徵又按水經注云華不注
山單椒秀澤孤峰刺天青崖翠發望同點黛九域志云
大明湖望華不注山如在水中李太白詩昔我遊齊都
登華不注峰兹山何峻秀綵翠如芙蓉比之芙蓉蓋因
華不之名也以數說互證之伏氏音不為跗信矣
行潦
孟子河海之於行潦行音杭潦音澇謂水澇之年大道
上積水也淮南子所謂牛蹄之涔無尺之鯉是也又曰
丘阜不能生雲雨涔水不能生魚鼈也
五管(補前五嶺考)
嶺南之地曰五管乃統治之名猶南中之六詔也曰廣
管曰桂管曰容管曰邕管曰瓊管白玉蟾瓊州人其文
集在瓊曰瓊管集在閩曰武夷集今作瓊琯非也
沙田
水邊地可耕曰沙金陵有白沙徽州有錦沙楚有長風
沙秦塞有穆護沙佛經有毗沙瓶沙
郭璞墓
郭璞善地里凡遇吉地必剪爪髮以瘞之故郭璞墓所
在有之
右軍帖
王右軍之與謝安書云蜀中山川如岷山夏含霜雹校
之所聞崑崙之仲也(見輿地志)
壦務
栢人城東北有一孤山闞駰十三州志以為舜納於麓
即此山栢人城西有碑漢桓帝時徐整所立銘曰上有
壦務山王喬所仙壦音權務即旄丘之旄也收為趙州
莊嚴寺碑壦務之精即用此事
夜郎
漢夜郎縣屬牂柯郡唐屬珍州牂柯郡本且蘭國在今
播州界珍州在今施州歌羅寨夜郎在桐梓驛西二十
里有夜城尚有古碑字已漫滅
壊植散羣說者不一范無隠云植者邊境植木以為界
如榆關柳塞之類壊植散羣則撤戍罷兵鄰封混一此
尚同之俗也樂毅書曰薊丘之植植於汶篁徐廣註謂
燕之疆界移於齊之汶水按此范說為長觧其天弢隳
其天袠林疑獨云人生束縛於親愛如弓之在弢如書
之在袠吕惠卿曰觧弢則弛張莫拘隳袠則卷舒無礙
杜詩左擔之句
杜少陵愁坐詩云葭萌氐種迥左擔犬羊屯葭萌左擔
皆地名葭萌人皆知之左擔人罕曉也太平御覽引李
充蜀云蜀山自綿谷葭萌道徑險窄北来擔負者不容
易肩謂之左擔道觧者數十家無一知者又妄易左作
立可笑(又益州記隂平縣有左擔道其路至險自北來者擔在左肩不得度右肩也)
秦淮海易觧
内經曰南方熱熱生火北方寒寒生水西方燥燥生金
東方温温生木中央濕濕生土是知水者寒之形濕者
土之氣水之於土妻道也夫從妻所好故水流濕火者
熱之形燥者金之氣火之於金夫道也妻從夫之令故
火就燥或以隂求陽或以陽求隂也管輅曰龍者陽精
而居於淵故能興雲虎者隂精而居於山故能運風是
則龍陽中之隂也惟陽中之隂能召隂故雲從龍虎隂
中之陽也惟隂中之陽能召陽故風從虎
汶即岷
蜀山之大者曰岷山其川曰岷江岷字說文作㟩省作
岷漢人隸書作汶多與汶上之汶相混列子貉不踰汶
謂川江也非汶上也殷敬順已辨之史記冉駹為汶山
郡司馬温公類篇曰汶音岷據史記引禹貢岷嶓既藝
及岷山之陽及岷山導江皆作汶蓋古字通用也三國
志蜀後主至湔登觀阪看汶水之流王右軍與周益州
撫書曰要欲一遊目汶嶺五代史蜀主王建貶衛尉少
卿李鋼為汶川尉徐無黨注汶讀作岷而今汶川縣誤
呼作問音蜀焉得齊南魯北之水乎(叙州驛名汶川考古志作渂川)
崑崙九州
鄒衍言九州之外復有九州載於史記按其說曰東南
神州曰旦土(旦音與晨同)正南卭州(隋書作迎)曰深土西南戎州
曰滔土正西弇州(隋書作拾州)曰开土正中冀州曰白土西
南柱州曰肥土西北玄州(隋書作營州)曰成土東北咸州曰
隠土(尸子作急土)正東陽州曰信土其言本荒唐漢人作河
圖括地象全祖其說隋代郊天遂以其名入從祀之位
史炤通鑑釋文曰此九州其崑崙統四方之九州乎或
曰神農地過日月之表蓋神農之九州也(柱州一本作桂州營州一
本作宫州近是宫與玄相近未知孰正)
海外五岳
道經曰海外蓬萊䦘苑有五岳靈山一曰廣乘之山天
之東岳也在東海之中為發生之首上有碧霞之闕瓊
樹之林紫雀翠鸞碧藕白橘主歲星之精居九氣青天
之内矣二曰長離之山天之南岳也在南海之中上有
朱宫絳闕赤室丹房紫草紅芝霞膏金醴主熒惑之精
居三氣丹天之内矣三曰麗農山天之西岳也在西海
之中上有白華之闕三素之城玉泉之宫瑶林瑞獸主
太白之精居七氣素天之内矣四曰廣野之山天之北
岳也在北海弱水之中上多瓊樓寳闕金液龍芝主辰
生之精居五氣玄天之内矣五曰崑崙之山天之中岳
也在八海之間上當天心形如偃蓋東曰樊桐西曰玄
圃南曰積石北曰閬苑上有瓊華之闕光碧之堂瑶池
翠水金井玉彭主鎮星之精居於中元一氣天中焉
漏井匽豬
周禮為其井匽注井漏井匽堰豬按漏井今之滲坑匽
豬今之隂溝也
東流不溢
楚辭天問東流不溢孰知其故柳子之對朱子之註大
抵以歸墟為說余謂水由氣而生亦由氣而滅今以氣
噓物則得水又以氣吹水則即乾由一滴可知其大也
歸墟尾閭是水之大窮盡氣之大升降處山海經云汜
天之山赤水窮焉不姜之山黑水窮焉㱙塗之山青水
窮焉白水之山白水窮焉不庭之山滎水窮焉成山甘
水窮焉則衆流各有窮處至此即化氣而升不必至歸
墟也又莊子云日之過河也有損焉風之過河也有損
焉風日皆能損水但甚微而人不知覺若襮衣於日中
摽濕於風際則立可驗此隨時而消息也覆杯水於坳
堂則立而厬洒激泉於焦原則立而涸此隨地而消息
也蓋二氣迭運五行更勝一極不俱備一物不獨息端
指何地為歸墟邪
名山異名
崑崙山一名崑岑君山一名媧宫武當山一名&KR0034;嶺普
陀山一名梅岑青城山一名天谷大復山一名胎簮衡
山一名芝岡東海一名岱淵(岱淵見隨巢子)遁甲開山圖曰沙
土之堛雲陽之墟可以長生可以隠居指甘泉谷口也
郭璞注山海經云山川或有同名而異實或同實而異
名或一實而數名歴代久遠古今變易未得詳也信哉
東西二周
戰國策注辨證東西二周詳矣近閱劉忠定元城語及
今邵文莊簡端錄二條可以補入今載於此劉之說曰
東西二周通封畿宗周鎬京也地方八百里八八六十
四為方百里者六十四也洛邑成周也方六百里六六
三十六為方百里者三十六也二都得方百里者百為
方千里也故詩曰邦畿千里東西長而南北短短長相
覆為千里此周武王時也至幽王時宗周滅所謂方八百
里失之矣及平王東遷洛邑則方六百里爾邵之說曰
昭公二十六年天王入於成周成周下都也王既入成
周矣曷不遂入王城也子朝之餘黨在焉故也故萇弘
之建議城成周也謂之遷都蓋其任怨也大矣非忠之
至者其孰能如此或者不知王城成周為二遂以入成
周為入于京師使遷都之說卒無所歸而弘之忠不白
於後世洛誥曰我卜澗水東瀍水西是謂王城又曰我
又卜瀍水東是謂成周嗚呼地之不考乃害於義如此
哉
外水内水中水
宋劉裕遣朱齡石伐蜀寇譙縱衆軍悉從外水取成都
臧僖從中水取廣漢老弱乘高艦從内水向黃虎史炤
通鑑釋文曰巴郡(今之重慶)正對二水口右則涪内水左則
蜀外水自渝上合州至綿州曰内水自渝上戎瀘至蜀
謂之外水慎按外水即岷江自重慶上叙州嘉定是也
内水即涪江自重慶上合州遂寧潼綿是也中水即沱
江自瀘州上富順資簡金堂漢州是也曰四川者則取
岷江沱江黑水白水四大川以為名爾(沈約宋書資江為中水涪江為
内水)
禹穴
司馬子長自叙云上會稽探禹穴此子長自言徧遊萬
里之目上會稽摠吳越也探禹穴言巴蜀也後人不知
其觧遂以為禹穴在會稽而作地志者以禹廟旁小坎
如舂臼者當之噫是有何竒而辱子長之筆耶按蜀之
石泉禹生之地謂之禹穴其石杳深人跡不到頃廵撫
儀封劉遠夫修蜀志搜訪古碑刻有禹穴二字乃李白
所書始知會稽禹穴之誤大抵古人作文言簡而括若
禹穴在會稽而上云上會稽下又云探禹穴不勝其複
矣如禹貢曰雲土夢作乂雲在江南夢在江北五言而
括千餘里又曰蔡蒙旅平蔡山在雅州蒙山在雲南今
名蒙樂山上有碑具列其事亦四字而括千餘里鄭玄
孔穎達蔡沈夏僎皆所未至而繆云蒙山亦在雅州如
此則禹貢所紀山川無乃俗所謂關門閉戶掩柴扉乎
古人立言說義理性命恐其不明則不厭複如易曰明
辨皙也詩曰昭明有融高朗令終之類言山川物産則
一言盡之如鏐鐡絲枲橘柚如微盧彭濮庸蜀羌髳之
類更不複書此易之耳
灘潬字考
說文灘水濡而乾也引詩灘其乾矣今詩灘作暵集韻
云本作潬水中沙出也說文有灘字而無灘義集韻有
灘義而無灘字今俗假借用之久矣慎按說文引詩灘
與暵互文則當作他案切與爾雅太歲在申曰涒灘同
音是灘有二音也爾雅汶為灛黃河有中潬城燕肅
潮汐說浙江之口起自纂風北望嘉興夾以沙潬隔礙
洪波海舶怖於上潬皆作昌善切與闡同音則潬乃灛
之省文而漕船志黃河退潬田地肥沃此潬字又作平
聲是潬亦有二音也再考他字書石瀨水奔曰灘楚辭
所謂石瀨兮淺淺是也是灘之為字主於石也聲類曰
水衍沙出曰潬易曰需于沙衍在中也選詩潦收沙衍
出衍之與潬字異而義相發蓋潬之為字主於沙也在
河為磧在江為灘義取於石在汝曰濆在汶曰灛義多
取於沙而音則或平或仄無定耳
封堠㙺埓
王子年云禹治水所穿鑿處皆有泥封記使玄熊升其
上此封堠之始按北堂書抄引山海經黃帝遊幸天下
有記里鼓道路有記里堆則堠起黃帝非始於禹崔豹
古今注畫界者封土為臺以表識疆境也馬縞曰為㙺
埓以畫界分程也十里雙堠五里隻堠
苜蓿烽
岑參詩苜蓿烽邊逢立春葫蘆河上淚沾巾皆紀塞上
之地也唐三藏西域志塞上無驛亭又無山嶺止以烽
火為識玉門關外有五烽苜蓿烽其一也葫蘆河上狹
下廣洄波甚急深不可渡上置玉門關即西域之襟喉
也
渡瀘辨
孔明出師表五月渡瀘今以為瀘州非也瀘州古之江
陽而瀘水乃今之金沙江即黑水也其水色黑故以盧
名之耳沉黎古志孔明南征由今黎州路黎州四百餘
里至两林蠻自两林南瑟琶部三程至嶲州十程至瀘
水瀘水四程至弄棟即姚州也今之金沙江在滇蜀之
交一在武定府之江驛一在姚安之左却據沉黎志孔
明所渡當是今之左却也瑟琶一作風琶两林今之卭
部長官司也
月窟日域
揚子雲長楊賦西壓月&KR1633;(古窟字)東震日域服虔注以為
月所生恐非李太白詩天馬来出月氐窟月窟即指月
氐之國日域指日逐單于也蓋借日月字以形容威服
四夷之遠耳太白妙得其觧矣月氐一作氏又作月支
唐人僑置羈縻曰氐州氏音支樂府有氐州第一氐州
第二即此地也併附著之
黑水之源
禹貢曰華陽黑水惟梁州又曰導黑水至于三危入於
南海鄭玄云三危在鳥鼠之西而南當岷山又在積石
之西南當黑水祠黑水出其南脇又按漢書地理益州
郡滇池有黑水祠酈道元水經銳意尋討亦不能知黑
水所經之處馬端臨輿地考云孔鄭通儒亦莫知其處
是年代久遠遂至堙涸無以詳焉今按杜氏通典曰吐
蕃有可䟦海去赤嶺百里方圓七十里東南流入西洱
河合流而東號曰漾濞水又東南出會川為瀘水焉瀘
水即黑水也長寧周文安公云三危山在雲南麗江其
源委既詳足以補禹貢之注矣濞水今在大理之西百
里土俗訛作樣備唐書姚嶲道討擊使唐九徵率兵擊
吐蕃虜以鐡絙梁&KR0008;濞二水通西洱築城城之九徵毁
絙夷城破之建鐡柱於滇地以勒功即此水也黑水祠
在雲南昆明縣之官渡今名黑殺天神土主俗祠禱之
極衆馬端臨生於宋季土宇分裂紙上之言難以考據
今三危黑水祠漾濞皆在中國余寓雲南二十餘年目
擊耳聞是以得其真併書以諗四方之好古者
墊江之源
蔡松年補南北史志載吐谷渾酋長阿豺登其國西疆
山觀墊江源問其羣臣曰此水流更有何名由何郡國
入何水也其長史曾和曰此水經仇池過晉夀出宕渠
始號墊江至巴郡入江渡廣陵會于海阿豺曰水尚知
歸吾獨無所歸乎乃遣使南通於劉宋貢方物宋少帝
封為澆河公按此事甚竒阿豺吐谷渾酋長能知問學而
其臣曾和考據如流何愧於中國之桑欽酈道元乎
此所云墊江非今忠州之墊江也古之墊江即今合州
也合州置於西魏隋煬帝改合州為涪陵而移墊江之
名於忠州之桂溪今之墊江則古之桂溪也近日一統
志亦殊草草混淆聊因書墊江源併及之墊江之源
乃在吐谷渾之西疆山今其地不在中國不可考究
兩碣石
禹貢夾右碣石入于河右碣石即河赴海處在北平郡
南二十里左碣石在高麗唐書云碣山在漢樂浪郡遂
城縣長城起於此山
天方國
杜環經行記云大食國其仕女魁偉壯大衣裳鮮潔容
止閑麗女子出門必擁蔽其面一日五時必禮天堂容
數萬人市閈之中天地所生無物不有四方輻凑萬貨
豐賤大約與永樂中三寳太監鄭和下西洋所說天方
國同豈即大食國耶苻堅時新羅王遣使衛頭朝貢堅
曰卿言海東之事與古不同何也荅曰亦猶中國時代
變革名號改移今焉得同由此推之歴代史志所載海
外諸國可以此例觀之矣
吳泉
余舊在京見河圖緯象一書緯候之流也專言日月星
辰而圖象則缺其文作古字如云邠之隘上為扶桑日
所升宣陸之阻上為吳泉月所登吳泉即虞淵也唐人
諱淵字作泉亦有本矣又營室星一名結蝓之宿月暈
謂之逡廵他書亦不見併識於此
蜀士夫多不居本鄉
先君嘗言自古蜀之士夫多卜居别鄉李太白寓江陵
山東池州廬山而終於采石老蘇欲卜居嵩山東坡欲
買田陽羡魏野之居陜州蘇易簡之居吳門孫光憲之
居荆南陳堯佐之居嵩縣許奕許將之居&KR0146;張孝祥之
居于湖姚勉之居筠州陳去非之居葉縣毋廷瑞之居
大冶虞允文之居臨州鄧文原之居湖州楊孟載之居
姑蘇袁可潛之居笠澤豈以其險遠厭䟦涉耶
地名用天字
地名山名郡名用天字者天台天目天池(在廬山有天池寺)天
漢(漢中)天谷(青城山志書誤作天國音之訛也)天彭天社(新津)天隳(在成都今訛為
天回)天水天階(山名在將樂)天鏡天門天牙(在成都)天漿(谿名在向城)
天竺(西方國名)天山(在匈奴中)
蓋天輿地
世言輿地圖始於漢光武披輿地圖而不知前漢淮南
王傳已有按輿地圖之語地以輿名取易坤為輿之義
猶天如張蓋也張衡作蓋天圖義取此蓋天輿地正可
作對
五靈配五方
漢世先儒說左氏皆以五靈配五方龍木也鳳火也麟
土也白虎金也神龜水也其五行之序則木爇生火火
灺生土土卝生金金漻生水水液生木五者修其母則
致其子水官修龍至木官脩鳳至火官脩麟至土官修
白虎至金官修神龜至故曰視明禮脩麒麟來游思睿
信立白虎馴優言從文成而神龜在沼聽聰正知而名
川出龍貌恭體仁鳳皇鳴桐
巽乎水而上水
易井之彖曰巽乎水而上水象曰木上有水井坎水也
巽木桔橰也北方井制如此四聖皆北方人取象係辭
必據其物朱子生南方又兵戈隔絶不見北方井制縱
云書中考見之終不如目覩之真也故其觧支離不通
亦何怪乎
胡苑
張良對高祖言長安形勝曰南有巴蜀之饒北有胡苑
之利史記漢書皆不觧胡苑之義後人或改苑作戎非
也按漢官儀引郎中侯應之言曰隂山東西千餘里單
于之苑囿也又胡人歌曰失我燕支山令我婦女無顔
色失我祁連山令我六畜不蕃息所謂胡苑之利當是
此義
東陵西陵
禹貢導江過九江至于東陵今巴陵有道士洑地志即
古之東陵莊子盗跖死利於東陵之上蓋據波憑濤以
濟其姦凶其地至今猶為盗巢云夷陵為西陵則巴陵
為東陵可知九江不在潯陽明矣
冡中枯骨
陶謙疾篤曰非劉玄德不能安此州也謙卒糜竺迎備
備曰袁公路近在夀春此公四世五公君可以州與之
孔融曰公路豈憂國忘家者耶冡中枯骨何足介意融
云冡中枯骨正謂四世五公今綱目删去此公四世五
公六字遂不曉冡中枯骨為何語
冰泮冰合
漢光武渡呼沱河俄頃冰合真有神助矣其後帝命其
處為危渡口示天幸不可恃以戒子孫此其大度何如
也石勒擊劉曜濟自大碣以河冰泮為神靈助號為靈
昌津此其去光武遠矣石勒自謂遇光武當並驅中原
未論較漢仁暴只兹一事絶塵莫攀石勒何其大言無
忌耶其後代王什翼犍擊劉辰河冰未合乃以葦絙約
流澌俄而冰合復恐未堅又散葦於上冰草相結有如
浮梁出其不意遂大破之此則以人力迎天者也
盧山祁連窴顔天山
匈奴中有天山又名盧山又名窴顔又名祁連非有二
也揚雄䟽運府庫之財填盧山之壑衛青傳起冡象盧
山漢書作象天山史記青傳攻祁連山小顔曰即天山
也匈奴謂天曰祁連史炤通鑑釋文曰青嘗絶幕至窴
顔山窴音顛即盧山也窴與天聲相近
八功德水(西山有寺名功德正取此義作記者以神功聖德敷衍可笑)
佛經大仙彼界有池隨月增减其水有八功德一清二
冷三香四柔五甘六淨七不噎八除病
指掌圖
地理指掌圖蜀人稅安禮撰元符中欲上之朝未及而
卒書肆所刻皆不著名氏蜀本有涪右任&KR0008;序言之極
詳宇内辨臨江吳澥著今本亦失其姓名故表出之
地下而黃曰干
韓詩考槃在干注地下而黃曰干江南江有吳干平凉
有隴干(今之靜寧州也)樂府有長干曲顔延之祭屈原文曰身
絶郢闕跡偏湘干
無定河
陳陶詩可憐無定河邊骨猶是春閨夢裏人按無定河
在今青澗縣東六十里南入黃河一名奢廷水又名銀
水輿地記唐立銀州東北有無定河即圁水也後人因
潰沙急流深淺無定故更今召又唐陳祐詩無定河邊
暮笛聲赫連臺畔旅人情函關歸路千餘里一夕秋風
白髮生
朐忍辨
漢地理志有朐忍縣顔師古注音劬誤也按說文朐脯
脡也其俱反字既從句與地名何干通典作朐䏰朐音
如順切䏰如尹切讀如閏蠢通典之音得之矣而字作
朐則因漢志而誤也當從&KR1219;乃叶閏字之音朐䏰蟲名
夔州地多此蟲遂以為名又謂朐䏰屬漢中亦誤撿地
志漢中實無此縣雲安之西三十里萬戶驛下横石灘
上土人云驛之左右朐䏰故地也辨文字與辨職方者
宜知之古李巽巖朐忍辨可謂互證練考訂千古之
謬矣夫以二字之微以師古許慎杜佑三家尚有誤舛
今之不悦學者乃以漫浪視之幾何不為伏獵侍郎乎
水經注瀍水西有真人帛仲理墓墓前碑題曰仲理名
護益州巴郡人
杜牧睦州詩疊嶂巧分丁字水按水經丁溪水在泗水
東泗水冬春淺澁常排沙通道陸機賦所謂乘丁水之
捷岸排泗川之積沙是也
風俗通山澤篇有沉有沛沛引公羊傳齊景公循海而
東師大陷沛澤之中左傳景公田于沛招虞人以弓傳
曰送逸禽之超大沛孟子沛澤多而禽獸至沉引傳云
沉者莽也言其平望莽莽無涯際也沉澤之無水斥鹵
之類也莊子沉有漏注沉水汚也又左傳祭仲殺雍紏
尸諸周氏之汪注汪地也沉與汪皆希詁者特著之(管子
注草水兼處曰沛說文沉濁黕也漢書沈斥)
山海經太行山一名五行山列子作大形則行本音也
河圖括地象云太行天下之脊郭緣生述征記太行首
始河内自河内至幽州凡有八陘崔伯易感山賦上正
樞星下開冀方起為名丘妥為平岡巍乎甚尊其名太
行蓋赶韻之誤耳
文選魏都賦中山郡出御梨王昌齡詩霜飛天苑御梨
秋
拾遺記西海之西有浮玉山山下有穴穴中有水其色
如水波濤灌陽而火不滅名曰隂火木玄虚海賦所云
隂火潛然者也然李善及五臣注皆不引之唐詩隂火
雨中然(顧况詩颶風晴汨起隂火暝潛燒戴叔倫詩古戍隂傳火寒蕪曉帶霜)
牧誓微盧彭濮伊尹為四方獻令正南百濮鄭語楚蚡
冒始啓濮劉伯莊曰濮在楚西南左傳麇人率百濮伐
楚通典有尾濮木綿濮文面濮折腰濮赤口濮黑𤏡濮
爾雅南至于濮鉛周書王會篇卜人以丹沙注云西南
之蠻蓋濮人也諸濮地與哀牢相接今按哀牢即永昌
濮人今名蒲蠻其色黑折腰文面是其飾也濮與蒲字
音相近而訛爾
庾闡揚都賦濤聲動地浪勢粘天夲自竒語昌黎祖之
曰洞庭漫汗粘天無壁張祜詩草色粘天鶗鴂恨黃山
谷遠山粘天吞釣舟秦少游小詞山抹微雲天粘衰草
正用此字為竒今俗本作天連非矣
東方南方生長之方故七為少陽八為少隂西方北方
成熟之方故九為老陽六為老隂也皆本於河圖也
詩曰民之初生自土漆沮齊作自杜漆沮言公劉避狄
而來居杜與漆沮之地杜水名即杜陽也據文義作杜
為長
漢地理志陳倉有上公明星黃帝孫舜妻盲冡祠即堯
之二女乎别一人乎古事茫昧傳疑可也
工官鹽官鐡官銅官錦官服官羞官尊官渴官林官疇
官湖官陂官樓船官發弩官均輸官橘官(在魚復)苑官洭
浦官(在南海)皆秦官名而漢因之雜見於諸傳百官表不
悉載者微乎微者也
老子曰攘臂而仍之又仍無敵攘無臂漢藝文志據行
事仍人道仍訓因也古文中亦鮮用仍字
漢食貨志云后稷始甽田以二耜為耦廣尺深尺曰甽
顔籀云甽者田中溝也田溝之法耜廣五寸二耜相耦
一耦之伐廣尺深尺謂之甽六甽而為一畝甽即畎也
吕覽引后稷書曰能使吾土靖而甽浴土乎又曰上田
棄畝下田棄甽又耜博八寸所以成甽也又曰畝欲廣
以平甽欲小以深以此證之則漢志言甽田始於后稷
有徵齊民要術又載伊尹甽田法制大抵從后稷其稱
伊尹者豈尹嘗用后稷之法以訓民乎
今之瓜州非允戎之瓜州今之南陽非晉啓之南陽今
之鎬非來歸之鎬今之平陸非孟子之平陸(唐天寳中鑿月河得
古鐡上有平陸二字明皇改河北縣為平陸縣)今之新都非王莽所封之新都
(王莽新都在南陽見後漢書志注)
賈誼新書大禹鬟河而導之九牧吕氏春秋禹身執虆
□以為民先剔河而導九岐鑿江而通九路說苑禹釃
五湖而定東海鬟本髮名義取環曲剔本梳剔義取疏
通釃夲漉酒義取澄清古人用字如此亦甚工矣(臿即插字)
唐地里志安南通天竺道自羊苴咩城西至永昌故郡
三百里又西渡怒江至諸葛亮城二百里羊苴咩今在
大理怒江今在騰越怒江江波洶涌如怒也或作露江
非
予又考述異記云空同山有堯碑禹碣皆科斗書淳化
閣帖首有禹篆十二字輿地志江西廬山紫霄峰下有
石室室中有禹刻篆文有好事者縋入模之凡七十餘
字止有鴻荒漾余乃檋六字可辨餘叵識後復追尋之
已迷其處矣福建莆田縣陳嵓山有自然仙篆以紙模
之形類禹刻何翥詩鳥書蟲文不可識如讀岣嶁神禹
碑禹之遺跡靈閟如此號曰神禹抑有由矣
水經注所載事多他書傳未有者其叙山水竒勝文藻
辨麗比之宋人卧遊錄今之玉壺冰豈不天淵予嘗欲
抄出其山水佳勝為一帙以洗宋人卧遊錄之陋未暇
也又其中載古歌謠如三峽歌云巴東三峽巫峽長猿
啼三聲淚沾裳又云朝見黃牛暮見黃牛三朝三暮黃
牛如故又云灘頭白勃堅相持倏忽淪没别無期記𤏡
道謠云楢溪赤木盤蛇七曲盤羊烏攏勢與天通皆可
以入詩材勝俗子看韻府羣玉搜出酸餡惡料令人嘔
噦也
蒼頡冡方輿勝覽有數處當以關中馮翊今耀州者為
是按皇覽云有蒼頡冡在利陽亭南高六丈又聞人牟
凖作衛顗碑文云蒼頡冡碑大篆書在左馮翊利陽亭
南道旁顗金針八分書也
大江自湔堰至犍為有五津曰白華津萬里津江首津
涉海津江南津出華陽國志王勃詩風烟望五津盧照
隣文予自江陽言歸五津皆指此也
丹鉛總錄卷二
