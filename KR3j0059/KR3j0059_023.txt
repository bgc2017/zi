欽定四庫全書
丹鉛續錄卷六明楊慎撰
雜識
玄女兵法
玄女兵法以授黃帝云制旌旂以象雲物鑄鉦鐃以擬
雹聲鞔鼓鼙以象雷霆鉦鐃今之銅羅也
先憂後樂
先憂事者後樂事先樂事者後憂事此曾子立事篇語
大戴禮所載同范文正公先憂後樂之語本此
女匽
大戴禮帝繫篇帝舜娶于帝堯之子謂之女匽氏列女
傳堯之二女名娥皇女英山海經帝俊妻是生十日漢
地理志陳倉有黃帝孫舜妻祠禮記舜葬於蒼梧之野
蓋三妃未之從也堯典獨云二女而禮乃有三妃之文
或謂女匽與皇英為三未知是否(俊即古舜字)
虎僕
皇甫松大隱賦書抽虎僕射用牛螉博物志有獸緣木
文似豹名虎僕毛可取以為筆今俗名九節狸張季文
嘗以此筆見貽信為佳也
石涅
山海經女牀之山其隂多石涅孝經援神契曰王者德
至山陵而黑丹出注丹者别是彩名亦猶青白黃皆云
丹也石涅黑丹即今之石墨也一名畫眉石上古書用
漆書中古用石墨後世用煙墨
石燭
石燭一名水肥一名石脂一名石液今之延安石油也
可熏煙為墨唐人延州詩有石煙多於洛陽塵之句
過所
劉熙釋名曰過所至關津以示之張晏注漢紀關傳云
傳信也若今過所過所者今之行路文引也
零丁
齊諧記云有失兒女零丁謝承後漢書戴良有失父零
丁零丁今之尋人招子也
孔明心如秤
太平御覽載諸葛孔明語云我心如秤不能為人作低
昂唐胡曾投人啟曰推諸葛之秤心負姜維之斗膽
慕容享燕
慕容德乘高享燕顧謂尚書魯邃曰齊魯固多君子當
昔全盛之世梓慎巴生淳于二鄒之徒蔭修擔臨清沿
恣飛馬之雄辭奮談天之逸辨指撝則紅紫成章俛仰
則丘陵生韻至於今日荒草頽墓氛消煙滅永言千載
能不依然德本争雄戎馬之梟其言若兹亦佳士也或
是史臣飾辭非其本真
金溝銅池
羊玄保曰金溝清泚銅池搖颺既佳光景當得劇棋此
語殊有韻致
王維談名理
王維云古之高者曰許由挂瓢巢父洗耳耳非駐聲之
地聲非染耳之跡惡外者垢内病物者自我此尚不能
至于曠士豈入道之門也維之談名理如此豈减晉人
耶
日昃曰映
梁元帝纂要云日在午曰亭在未曰映王仲宣詩山岡
有餘映謂日昃也
月表
禮記云為朝夕必放于日月為朝夕者蓋立圭以測日
景立表以量月采日圭之法具于周禮月表世罕知漢
書李尋傳月者衆隂之表消息見伏百里為品千里立
表王僧虔詩所謂月表望青丘是也吳下田家以正月
八日夜立一竿於平地月初出有影即量之據其長短
移於水面就橋柱畫㾗記之梅雨水漲必到所記之處
蓋古之遺法管子云不明于則而欲出號令猶立朝夕
於運鈞之上運鈞泥工圓轉之器也
翠足粉胷
劉勰云綴金翠於足跗靚粉澤於胷臆以喻失其所施
也然今之妓女金翠綴足粉澤靚胷蓋恒飾也古所謂
倡優后飾猶未若今世之甚乎
綢繆&KR1490;褵
古者婦人長帶結者名曰綢繆垂者名曰&KR1490;褵結而可
解曰紐結而不可解曰締
戱婦
抱朴子疾謬篇云世俗有戱婦之法於稠衆之中親屬
之前問以醜言責以慢對其為鄙瀆不可忍論或蹙以
楚撻或繫足倒懸酒容酗醟不知限劑至使有傷於流
血踒折支體者可歎也古人感離别而不滅燭悲代親
而不舉樂禮論娶者羞而不賀今既不能動蹈舊典至
於德為鄉閭之所敬言為人士之所信誠宜正色矯而
呵之何為同其波流長此敝俗哉今此俗世尚多有之
娶婦之家親壻避匿羣男子競作戱調以弄新婦謂之
謔親或褰裳而釙其膚或脫履而規其足以廟見之婦
同於倚市門之倡誠所謂敝俗也然以抱朴子考之則
晉世已然矣歷千餘年而不能變可怪哉
鮑姑艾
世傳鮑姑艾五月五日曾灼龍女鮑姑亦仙女流也宋
人五日帖子中有用此事者
夜覺
周禮司寤氏注主夜覺者疏云人之寐卧恒在寢人有夜
寐忽覺而漫出門者故謂之為夜覺也近正德庚辰寧
邸宸濠將亂南昌城中街巷軍民夜發夢顛或至江棹
船行數十里知為夢也而後返宸濠舉事次夜一軍皆
然宸濠亦自知不祥矣南昌人謂之陣亡發其事既異
其名又異史傳所未有也獨周官有之乃知聖人預防
而禁之恐行軍出師驚衆敗事其慮豈不遠哉
另日
俗謂異日曰另日另字音命令之令然其字說文玉篇
無有也只當作令日戰國策趙燕拜武靈王衣服之賜
曰敬循衣服以待令日令日即異日也注謂令為善非
泰春泰秋
古大字音義與泰通大别作太自范曄作後漢書始用
之避其家諱也案莊子有虞氏不及泰氏泰氏謂大庭
氏也管子書有泰春泰夏泰秋泰冬董仲舒策陽常居
大夏隂居大冬正用管子語則大冬大夏皆音泰今人
多失其讀
蟪蛄蜩螗
說苑載孔子曰違山十里蟪蛄之聲猶尚存耳言政事
之惡譁而喜肅也夫蟪蛄之聲必在山林之地違山十
里則朝市矣市有蟪蛄之聲則朝有蜩螗之沸政之譁
也甚矣史記云魯之衰也洙泗之間蓋齗齗如也齗齗
交爭之意即孔子之所謂譁也
東潞西潞
潞有東潞西潞西潞今山西潞州東潞今北京潞河浯
有南浯北浯北浯在瑯琊靈門南浯在九疑零陵雲夢
有南夢北夢見左傳注
穼衷
李鼎祚周易集解所引姓名晉人有穼衷穼音森其字
從木從穴穼亦希姓姓氏諸書不載也
女麴
女麴小麴也繭糖窠絲糖也石蜜糖霜也自然㯏禹餘
粮也俱見齊民要術
饞燈
魧魚即嬾婦魚也多膏以為燈照酒食則明照紡績則
暗佛經謂之饞燈云
鬱華金提
南陽之宛即古鬱華國漢中金州即古金提國見國名
記
莊子憤世
莊子憤世嫉邪之論也人皆謂其非堯舜罪湯武毁孔
子不知莊子矣莊子未嘗非堯舜也非彼假堯舜之道
而流為之噲者也未嘗罪湯武也罪彼假湯武之道而
流為白公者也未嘗毁孔子也毁彼假孔子之道而流
為子夏氏之賤儒子張氏之賤儒者也故有絶聖棄智
之論又曰百世之下必有以詩禮發冡者矣詩禮發冡
談性理而釣名利者以之其流莫盛于宋之晩世今猶
未殄使一世之人吞聲而暗服之然非心服也使莊子
而復生于今其憤世嫉邪之論將不止于此矣
驅山鐸
太湖西有岞嶺山有石如卷笮相傳云禹所用牽山笮
也會稽又有驅山鐸二事與秦王鞭石成橋相類好怪
者傅會之說邪抑古元有此術也
五勝
五行漢書謂之五勝言交相勝也淮南子謂五度所謂
音氣不戾八風詘伸不誤五度是也又謂之五殺所謂
善用兵者持五殺以應是也隂符經竊其意而變其辭
曰天有五賊見之者昌五賊即五殺之說也隂符經之
文李筌偽作或信以為黃帝者無目者也其文尚不能
望六韜三略之藩籬素問汲冡之萬一而以軒轅之作
視之有目者如是乎
河圖緯
茅山志引河圖要元篇云勾金之壇其間有陵兵病不
起洪波不登又曰乃有地脉土良水清勾曲之山金壇
之陵可以度世上昇曲城要元篇蓋漢世緯書後漢書
志注不載其目僅見此焉
洞庭
三茅真君云天無謂之空山無謂之洞人無謂之房山
腹中空虛是洞庭人頭中空虛是謂洞房
間色名
青赤黃白黑五方正色也碧紫紅綠流黃五方之間色
也青别為蒼赤别為朱析朱為非非今作緋黃别為黅
白别為縞黑别為玄此正色之别名也近黑曰弋今作
黓似綠色曰校女嫁者服之□日出色也柳日入色也
葱暝色也檀婦人注面赭色也鵻草間色之中又有間
色若天縹褪紅淺絳女眞黃天水碧之類不可殫述(南史
輿服志有鷩鳪鵫雉四色鵫音罩白色也餘未詳左傳注袀皂色也)
姦色
禮注紅南方之姦色紫北方之姦色五方皆有姦色蓋
正色之外雜互而成者曰姦色猶正聲之外繁手而淫
者曰姦聲也姦色即間色
王鍇藏書
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
至後蜀孟昶又立石經於成都宋世書傳蜀本最善以
此五代僭偽諸君惟吳蜀二主有文學然李昪不過作
小詞工畫竹而已孟昶乃表章五經纂集本草有功於
經學矣今之戒石銘亦昶之所作又作書林韻會元儒
黃公紹韻會舉要實祖之然博洽不及也故以舉要為
名余及見之於京師惜未暇抄也
禹生石紐
易林舜升大禹石夷之野後漢戴叔鸞傳云大禹生西
羌水經注禹生于蜀之廣柔縣石紐邨今之石泉縣也
石紐邨今之石鼓山其山朝暮二時有五色霞氣又有
大禹採藥亭在大業山其地藥氣觸人往往不可到地
志不載聞之土人云
茶訣
陸龜蒙自云嗜茶作品茶一書繼茶經茶訣之後自注
云茶經陸季疵撰茶訣釋皎然撰疵即陸羽也羽字鴻
漸季疵或其别字也茶訣今不傳子又見事類賦注多
引茶譜今不見其書
王蛈蝪
爾雅王蛈蝪郭景純注云即螲蟷似蜘蛛在穴中有蓋
邢昺疏曰此蜘蛛之一種也穴居布網穴口唐劉崇遠
金華子云長安閭里小兒競以纖草刺地穴間戱以手
撫地曰顛當出來既見草動則釣出赤色小蟲子形似
蜘蛛江南小兒謂之釣駱駝其蟲子之背有若駝峯也
搢紳會同時有以此質疑衆皆默然有明經劉寡辭者
曰此爾雅所謂王蛈蝪也景純之注可校焉證之於書
衆皆弭伏慎案小兒呼顛當即跌踢音之反也螲蟷也
蛈蝪顛當也字不同耳此可補爾雅疏之遺
半豹
郭頒世語云殷仲文讀書若半袁豹則筆端不減陸士
衡蓋惜其有才而寡學也李商隱四六啟云學殊半豹
藝愧全牛
腹背
李矯内制集鏘金鳴玉坐榮枯株擊水摶風顧慙腹背
蘇頲表駑駘獲薦於九方腹背可儔於六翮又云坐擁
股肱之任顧慙腹背之毛腹背事見韓詩外傳
鴟夷魚腹
吳任宰嚭伍胥鴟夷楚信靳尚屈平魚腹
老子解
干霄蔽日巨木也求尺寸之材必後㭬杙龍吟虎嘯至
音也尚頰舌之感者必下於蛙黽故曰大音希聲大器
晩成
陽燄
素問云澤中有陽燄陽燄如火烟騰騰而起於水面者
是也蓋澤有陽燄乃山氣通澤山有隂靄乃澤氣通山
禆海
說文禆接益也以小益大曰禆西域傳有禆王漢書有
禆將鄒衍書四海之外有禆海環之書名有禆蒼禆雅
皆以小益大之義
樹鹽
陳藏器本草鹽麩樹一名叛奴鹽蜀人謂之酸桶博物
志云酸桶七月出穗蜀人謂之主主音穗其字從一從
凵從土與主客之主不同今案博物志無此文酸桶亦
不知為何樹一統志載女直國鹽生木枝上即此類中
國亦有之今人不知取之爾
鶬鴰
左傳青鳥氏司分者也杜預云青鳥鶬鴳立春鳴立夏
止疏作鶬鷃易通卦驗立春楊柳津鶬鴰鳴與左傳合
然未知此鳥今名為何鳥也
朱鷺
古樂府有朱鷺曲解云因飾鼓以鷺而名曲焉又云朱
鷺呪鼔飛於雲末徐陵詩有鳬鐘鷺鼓之句宋之問詩
稍看朱鷺轉尚識紫騮驕皆用此事蓋鷺色本白漢初
有朱鷺之瑞故以鷺形飾鼓又以朱鷺名鼓吹曲也梁
元帝放生池碑云玄龜夜夢終見取於宋王朱鷺晨飛
向張羅於漢后與朱鷺飛雲末事相叶可以互證補樂
府解題之缺
彭祖
宰我問五帝德篇云堯舉舜彭祖而任之論語注老彭
商賢大夫世傳彭祖八百歲此亦一證也
安南
宋神宗問朱公掞欲再舉安南之師公掞對曰願陛下
以禽獸畜之
行禽
管子道塗無行禽指人言之謂其為能行之禽爾注乃
云無禽獸之行是以行為去聲非也
沙田
汜勝之農書曰三月杏華可菑白沙管子書有五沙之
土劉勣曰吳人謂水中可為田者曰沙(管子五沙之狀粟焉如屑塵)
樂志
六韜太公曰君子樂得其志小人樂得其事戰國策趙
武靈王曰非以養欲而樂志也仲長統樂志論所謂樂
志字本此
管輅三斗
抱朴子云管輅頓仰三斗而清辨綺粲管輅善飲惟見
此而輅傳不載
蘭槐
荀子云蘭槐之根是為芷大戴禮蘭氏之根懷氏之苞
漸之滫夫君子不近庶人不服注蘭槐香草名槐又作
懷本草云蘹香即杜衡也又名衡徽香唐詩情人一去
無窮已欲贈蘹香恨不逢即此也
菄風草
燕泉云郴之桂陽産風葉充茗飲能愈頭風亦可浸酒
性微熱前人志記不載范石湖集蠻茶出脩江治頭風
風葉豈蠻茶之謂耶慎案左思吳都賦云東風扶留注
東風草名玉篇作&KR0034;風即此也郴桂在三國屬吳為此
物無疑又案齊民要術引廣州記云東風華葉似苔莖
紫宜肥肉作羹味如酪香氣似馬蘭則廣州亦有之
雁戶
唐書編氓有雁戶謂流民也
張僧繇
劉子玄曰張僧繇畫羣公祖二疎圖而兵士有著芒屩
者閻立本畫昭君圖婦女有著帷帽者夫芒屩出於水
鄉非金華所有帷帽起於隋代非漢宫所作以此言之
畫非博古之士亦不能作也
桃源圖
唐人畫桃源圖極為工妙舒元輿作記云煙嵐草木如
帶香氣熟視詳玩自覺骨戛青玉身入鏡中韓退之亦
有桃源圖蓋題此畫也予及見元人臨本
十眉圖
唐明皇令畫工畫十眉圖一曰鴛鴦眉又名八字眉二
曰小山眉又名遠山眉三曰五岳眉四曰三峯眉五曰
垂珠眉六曰月稜眉又名却月眉七曰分稍眉八曰涵
煙眉九曰拂雲眉又名橫煙眉十曰倒暈眉東坡詩成
都畫手開十眉橫雲却月爭新竒
漢畫
王應麟云曾子固䟦西狹頌謂所畫龍鹿承露人嘉禾
連理之木漢畫始見于今邵公濟謂漢李翕王稚子高
貫方墓碑刻山林人物乃知顧愷之陸探微宗處士輩
尚有其遺法至吳道玄絶藝入神始用巧思而古意稍
减矣今於盤洲所集隸圖見之慎又案王象之輿地紀
勝碑目載夔州臨江市丁房雙闕高二丈餘上為層觀
飛簷車馬人物又刻雙扉其一扉微啟有美人出半面
而立巧妙動人又雲陽縣漢處士金延廣母子碑初
無文字但有人物漢畫之在碑刻者不止如應麟所云
而已
丹鉛續錄卷六
