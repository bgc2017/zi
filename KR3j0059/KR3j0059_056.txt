欽定四庫全書
丹鉛總錄卷十四明楊慎撰
訂訛類
北曲
南史蔡仲熊曰五音本在中土故氣韻調平東南土氣偏
詖故不能感動木石斯誠公言也近世北曲雖皆鄭衛之
音然猶古者總章北里之韻梨園教坊之調是可證也近
日多尚海鹽南曲士夫禀心房之精從婉孌之習者風靡
如一甚者北土亦移而耽之更數十百年北曲亦失傳矣
書劄甲劄
書簡謂之劄釋名劄櫛也編之如櫛齒相比郭知玄集
韻序銀鉤乍閱盪櫛行披是也又甲亦曰劄養由基射
穿七劄杜預射不穿劄王幼學云劄甲劄也編之如櫛
齒相比書劄甲劄雖異用皆似櫛齒相比故以為况耳
空有四音
空字有四音平聲音枯公切說文竅也天曰太空紗名
方空從平聲上聲音孔考工記函人眡其鑽空舜紀穿
為匿空旁出莊子礨空之在天澤注小穴也張騫傳樓
蘭姑師小國當空道柳子厚祭張舟文空道北出式遏
蠻陬大宛傳曰張騫鑿空皆音作上聲去聲音控詩不
宜空我師論語其庶乎屢空揚子酒誥之篇俄空焉唐
詩潭影空人心又曰天空霜無影皆音去聲入聲音窟
古者穴地穿崖而居謂之土空司空官名居四民時地
利也故曰司空周禮注司空主國空地以居民空地即
窟地也天上星有土司空亦映地之土穴詩曰陶復陶
穴又曰曰為改歲入此室處室即土空也冬時萬物閉
藏故司空之官屬冬
湖隂曲題誤
王敦屯于湖帝至于湖隂察營壘而去此晉紀本文于
湖今之歴陽也帝至于湖為一句隂察營壘為一句溫
庭筠作湖隂曲誤以隂字屬上句也張耒作于湖曲以
正之
䂩
䂩韻會以為硯字非也元次山文怪石臨淵䂩䂩石顛
自注䂩綺競切音義近瑩非硯也
何與呵通
賈誼過秦論信臣精卒陳利兵而誰何注誰何問之也
漢書有誰何卒如淳曰何謂何官也按他注解誰與譙
同與高帝紀譙讓與之譙同何與呵同譙讓之也何呵
斥之也何官如今之盤詰守關者
跗旉華不敷五字同文
詩曰棠棣之華萼不韡韡不花足也易曰震為旉旉華
蒂也通作敷鄒潤甫遊仙詩紫芝列紅敷丹泉激陽瀆
字書作跗古詩紅萼青跗定滿枝字又作荂莊子折揚
皇荂通作華易枯楊生華老婦得其壯夫夫與華為韻
可證也
晁公武讀書志多誤
晁公武讀書志載人名地里多誤如云李太白為山東
人不知樂史所序謂太白攜妓遊山慕謝安之風自稱
東山李白杜工部因有汝與東山李白好之句而俗士
不知倒之為山東也太白之生則在蜀本其胄則在隴
西與山東風馬牛不相及也又以張唐英與張君房合
為一人尤可笑張君房太宗時人唐英乃商英之兄字
次功蜀之新津人何得為一人乎其疏略如此
先其祘命
漢書律歷志劉歆條奏引書曰先其祘命師古曰逸書
也言王者統業先立算數以命百事也祘古算字近俗
本改祘作算而俗士不知算命之義又顛倒其字作先
算其命成何語言似星士招牌矣可笑也又可惡也凡
古書有古字不可輕改若依古作祘則人雖罕識而識
之者必博古士也未必妄改作先算其命也他如斠若
畫一通鑑改斠作較不知斠勘斗斛也較車耳也其義
殊遠左親戚去墳墓通鑑改左作離運籌帷帳通鑑改
帳作幄陳平雖美如冠玉耳其中未必有也冠玉下去
一耳字便失其指皆是為拙工廢繩墨聊舉一二其餘
更僕窮紙不能數也
牛繼馬
晉書云初玄石圖有牛繼馬後故宣帝深忌牛氏遂為
二榼共一口以貯酒帝先飲其佳者而以毒酒鴆其將
牛金而恭王妃夏侯氏竟通小吏牛氏而生元帝今通
鑑省其文云通小吏牛金而生元帝牛金可謂枉著一
死又負穢名殊可笑也又按唐元行沖元魏之後著魏
典三十卷引魏明帝時西柳谷瑞石有牛繼馬後之像
舊史元帝本出牛氏誣辭也魏道武帝名犍繼受命此
其應也
文選嘈囋字
文選陸機文賦或奔放以諧合務嘈囋而妖冶注引埤
蒼曰嘈&KR2971;聲兒&KR2971;與囋及囐同才曷切今本&KR2971;誤作啈
囐作囐余得古本始正其誤
李陽冰
李陽冰字少溫見於宣和書譜吾子行乃云陽冰即李
潮之字亦猶晁公武以張唐英為張君房也唐英字次
功新津人張商英之兄仁宗明道中狀元見黃東發古
今紀要選舉考誤作唐卿亦當正之
鄭玄解經有不通處
孝經宗祀文王於明堂鄭玄曰祭法云祖文王而宗武
王文王稱祖矣孝經云宗祀文王是文王稱宗王肅駮
之曰鄭引孝經以解祭法而不曉周公本意殊非仲尼
之義旨也祖宗自是不毁之名非謂配食於明堂也審
如鄭言則經當言祖祀文王於明堂不得言宗祀也宗
者尊也王肅之言可證鄭玄之謬而宗者尊也四字有
根據慎按宗與尊古字通用左傳召伯宗公羊作召伯
尊古帝尊盧氏亦作宗盧氏可以為證鄭氏之誤正坐
以宗為祖宗之宗而不思宗尊通用之字也朱子答楊
元範書曰字書音韻是經中第一事先儒多不留意然
不知於此等處不理會却枉費了無限亂說牽補而卒
不得其本義亦甚害事也其此類之謂乎崔靈恩因
鄭氏之說遂傅會之曰文王稱祖亦稱宗武王稱宗亦
稱祖祖宗通言爾嗚呼信如其說昭穆可易位父祖可
倒置解經如此朱子所謂亂說害事豈不信哉
太白遊歴出處
余嘗怪杜少陵有年譜而太白出處略不著見因刊定
李詩遂就其集中遊歴及小說諸家著其梗概今書於
此太白生於蜀之昌明縣青蓮鄉昌明今之彰明也
讀書於縣南之匡山杜子美贈詩所謂匡山讀書處頭
白好歸來指此山今以為匡廬非也太白非九江人何
得言歸來乎(此見晏公類要)
又鄭谷送人入蜀詩雪下文君沽酒市雲藏李白讀書
山益可證杜注之誤少以才名為採訪使蘇許公所知
疏薦於朝曰趙蕤術數李白文章徵召並不就開元初
自蜀入京賀知章以謫仙呼之未久還蜀見鄉人司馬
相如誇楚七澤遂下荆門娶于許氏因久寓巴陵洞庭
之間故其詩有云郢門一為别巴月三成弦可證也再
入長安客遊山東其詩有云顧余不及仕學劒來山東
是也在山東與元丹丘輩營石門幽居攜家與居焉其
送杜子美於石門訪范山人於蒼耳林皆此際事未幾
又入長安應制賦詩忤貴妃乃賦秦樓月以寓戀闕意
乃遊江南池州會稽而留家於魯其詩有云我家寄東
魯誰種龜隂田又送人之魯云我家寄在沙丘傍三年
不歸空斷腸是也遂欲卜居池州之藍岑又未幾去之
廬山遭永王璘亂永王敗繫潯陽謫夜郎遇赦歸復至
池州蓋公平生遊歴所卜居曰荆門曰石門曰嵩陽而
心獨樂於秋浦舊遊可考也故既返初服遂就息焉將
有終焉之志而首丘之懷不忘故其懷趙徵君蕤詩云
國門遙天外鄉路遠山隔朝憶相如臺夕夢子雲宅然
竟不果其願也竟終於采石病革猶以詩草託友人捉
月之說蓋流俗躗言云唐殷文珪高蟾皆有過李白墓
詩既有墓葬流俗之傳不可誣先賢與子美耒陽之誣
同
恁字音
班固典引勤恁旅力注恁思也如深切今轉音作去聲
寺人即侍人
文選宦者傳論寺人掌女宫之戒寺音侍於義始叶古
文多省
白䍌
儲光羲京口題崇上人山亭詩呌呌海鴻聲軒軒江燕
翼寄言清淨者閭閻徒白䍌按子書䍌畢裴切缶别名
其音與翼韻不叶或是菩字菩唐韻音蒲北反草也言
閭閻民窮惟白草而已
孟浪之言
孟字當音夢分韻當與夢同而今乃與漾同韻非也余
前錄已引淮南子正月之孟陽氣始動為證以辨其非
近觀莊子孟浪之言古本作&KR0954;字從亡從皿音莫浪切
則孟與&KR0954;本二字不可混為一也&KR0954;浪之&KR0954;當在漾部
而孟仲之孟自在送韻何疑焉
古人不厭複字
左傳十年尚猶有臭正義云猶則尚之義重言之耳書
云弗遑暇食遑即暇也漢書尚猶頗有存者
公孫龍子
史記載公孫龍為孔子弟子其論曰馬非馬亦自附於
仲尼謂楚人亡弓之說且云仲尼異楚人於所謂人而
非龍異白馬於所謂悖可謂曲說矣其他篇有云青驪
乎白而白不勝也白足之勝矣而不勝是木賊金也木
賊金者碧碧則非正舉矣其意以白比君道青比臣道
驪者色之雜也青驪於白謂權臣擅命而雜君道也金
本制木而木賊金猶君本制臣而臣掩君也其說與易
所謂玄黃論語惡紫奪朱同而頗費解說又曰黃其馬
也其與類乎碧其鷄也其與暴乎解云黃中正之色馬
國用之材故曰與類碧不正之色鷄不材之禽故曰與
暴其說類孟子白馬白人之例然其淫放頗僻去孔孟
何啻千里
廣文選
近閱廣文選阮嗣宗碑乃東平太守嵇叔良撰而妄改
良作夜不知叔夜之死先於阮也中山王文木賦乃以
文為中山王名而題作木賦宋王微詠賦乃誤王為玉
而題云微詠賦下書宋玉之名不知王微乃南宋人史
具有姓名而疏繆如此殊誤觀者
夏侯湛樂毅論
夏侯湛作樂毅論以為毅近王者之師而王通亦取其
說過矣齊人伐燕不能置君而去之故燕畔及燕人伐
齊亦不能置君而去之故齊畔昔以燕伐燕今以齊伐
齊何王師之有
&KR4171;迲
古昆陵志有漢司農劉夫人碑文許劭所製存者僅百
十字中有&KR4171;迲二字不知何音義又酒官牌有&KR0034;字亦
不知識書以詢知者
滇字三音
滇字有三音漢書西南滇池音顛豫州滇陽音真其後
訛為慎陽也杜預傳滇淤之田畝收數鐘此滇字又音
填塞之填
五音解
宋白曰合口通音謂之宫其音雄雄洪洪然開口吐聲
謂之商其音鏘鏘倉倉然張牙湧唇謂之角其音喔喔
確確然齒合唇開謂之徵其音倚倚巇巇然齒開唇聚
謂之羽其音詡詡吁吁然
夾俠古字通
吳大帝築東興堤左右結山俠築兩城注今柵江口有
兩山濡須山在和州界七寳山在無為州界兩山對峙
中有石梁俠讀作夾古者俠夾二字通用漢隸華山亭
碑文有云吏卒俠路晉宋書有俠轂隊皆以俠為夾
漯㶟二字與濕同
許氏說文濕水名音榻即禹貢之漯水孟子所謂瀹濟
漯也班史地理志右北平俊靡縣漯水南至無終東入
庚水經注庚水與鮑丘水合俊靡魏書道武帝如馬邑
觀漯水注即紫河也出雁門隂館縣漯頭山一曰治水
師古曰漯力追切丁度集韻漯㶟濕三字同注曰水出
雁門合而證之則古名濕水音榻今名漯水音累二音
皆通
甄陣
晉書周訪擊杜曾使將軍李恒督左甄許朝督右甄楊
正衡曰甄音堅戰陣有左拒右拒拒方陣也有左甄右
甄甄左右翼也左右拒見於周鄭繻葛之戰左右甄之
義見於楚穆王孟諸之田宋公為右盂鄭伯為左盂杜
預注將獵張兩甄蓋晉以左右翼為左右甄預取當時
之言以釋左右盂也然左傳他篇有中甄前茅則甄之
義亦古矣
淫聲
論語鄭聲淫淫者聲之過也水溢於平地曰淫水雨過於
節曰淫雨聲濫於樂曰淫聲一也鄭聲淫者鄭國作樂
之聲過於淫非謂鄭詩皆淫也後世失之解鄭風皆為
淫詩謬矣樂記曰流辟邪散狄成滌濫之音作而民淫
亂狄與逖同逖成言樂之一終甚長淫泆之意也逖成
者若古之曼聲後世之花字今俗所謂勞病腔之類耳
(考工記善坊者水淫左傳星在歲紀而淫於玄枵)
羕與永通
古字羕與永同韓詩江之永矣作江之羕矣博古圖永
寳用享作羕寳用享
古歲字作遂
古遂字即歲時之歲今文歲字從步從戍年至戍而終
乃秦人以十月為歲首故制字從步戍前此未也宋姚
孝寧已辨之予觀史記注引陸賈楚漢春秋云三老董
公八十二遂封為成侯遂即歲也陸賈著書不用秦篆
而用古文亦卓士哉崔希裕略古篇古歲字作亗未詳
其義然亦可證步戍之為秦制而非古矣
鄂字從卩
文選笛賦不占成節卾注卾直也從邑者乃地名也非
此所施也據此則節卾連綿字皆從卩而今刻本皆誤
從阝
笨字義
笨字音奔去聲粗率也晉書豫章太守史疇肥大時人
目為笨伯宋書王微傳亦有麤笨之語今俗諺亦然朱
子語錄云諸葛亮只是笨不是此字乃書作盆而音發
之噫諸葛豈笨者邪字尚不能識而欲譏評諸葛乎
甄字音
甄徹字見獨登進士時林攄為樞密當唱名讀為堅音
上以為真音攄辯不遜遂坐貶後見姓譜云舜子商均
封虞周封陳楚烈王時有陳通奔周周以舜居陶甄之
職命為甄氏按說文甄陶也從瓦垔居延反吳書孫堅
入洛屯軍城南甄宫井上旦有五色氣人入井探得傳
國璽以甄與己名音叶以為受命之符則三國以前未
有音為之人切者矣孫權即位尊堅為帝江左諸儒為
吳諱故改音真說文顛蹎闐以真為聲煙咽以甄為聲
馴紃以川為聲詵以先為聲此皆先真韻中互以為聲
也其後秦為苻堅諱隋為楊堅諱皆暫避其音耳嘉祐
中王陶作甄氏墓銘云甄以耳陶氏出於陳避吳苻隋
時以為甄南北溷訛姓音莫分本之於古乃識其真
佗字兩音
孟子尹公之佗漢書趙佗項羽傳項佗過秦論帶它後
漢華它五人名並音徒何切讀為駝左傳賈佗北宫佗
陽它毛詩陳它五人名又音柂
古文七作桼
方言吳有桼娥之臺束晢賦朝享五鼎之奉夕宿桼娥
之房桼即七字也書六律五聲八音七始而古文作夾
始史記作來始夾與來皆桼字之誤太玄七政亦作桼
禇遂良書枯樹賦七亦作桼
斗音主
史記黃帝合萬靈於明堂正義引緯書黃帝明堂名曰
神斗黃帝含紐樞之府也斗者主也土精澄靜四神之
主也周禮設斗共其釁鬯注斗音主釁音徽禮喪大記
沃水用斗注斗一作枓甘氏星經帝張四維運之以斗
月徙一辰復返其所漢書涇水一石其泥數斗以灌以
溉長我禾黍
柔杼二字之分
說文柔栩也今之橡斗莊子狙公賦柔謂分橡實與衆
狙也杼機杼也二字皆從木為義從予為聲但疊之則
為柔並之則為杼亦猶旱旰棗棘之分也莊子作芧從
草亦得
齊子豈弟
詩齊子豈弟與傍章遊遨發夕之義太相遠初讀疑之
後觀鄭箋豈弟作闓圛闓之訓開也圛之訓明也開明
之義與發夕為對又司馬相如封禪文昆蟲闓澤汪文
穎曰闓澤皆樂也闓音愷澤音驛闓澤之訓樂又與遊
遨為對鄭玄文穎二說雖殊而字義則近之矣今文作
豈弟恐非淫亂之人何豈弟之有
席箕
李賀塞上詩天遠席箕愁劉會孟注席箕如箕踞坐予
按秦韜玉塞上曲云席箕風緊馬&KR0034;豪此豈箕踞義乎
席箕恐是塞上地名書之以俟知者
悠字單用
詩悠悠蒼天注眇邈無期貌後人押韻罕有單用者惟
莊子有荒唐謬悠後漢書任重道悠張平子東京賦建
辰旒之太常紛飈悠以容裔佛經道性天悠可以單押
嗔目待明經
宋人諺云焚香禮進士嗔目待明經見東萊文集其徒
諱之改嗔目作徹幕非也
姑息
檀弓曰細人之愛人以姑息注姑且也息休也其義殊
晦按尸子云紂棄犂老之言而用姑息之語注姑婦女
也息小兒也其義始明白合表出之
町疃
詩町疃鹿場毛萇云鹿跡也說文曰町疃禽獸所踐處
漢儒解經如此可笑蓋因町疃下有鹿場字遂以鹿跡
獸踐附會之鹿跡獸踐可以解鹿場而不可以解町疃
也原詩人之意謂征夫久不歸家町疃之地踐為鹿場
非謂町疃即鹿場也且說文以町疃字載於田部曰凡
田之屬皆從田若町疃果為獸踐則非田之屬也考之
他訓左傳町原防井衍沃干寶注平川廣澤可井者則
井之原阜堤防不可井者則町之町小頃也張平子西
京賦徧町成篁注町謂畎畝王充論衡町町如荆軻之
廬石鼓文原隰既垣疆理疃疃毛伯敦銘予既疃商莊
子舜舉於童土之地其疏云童土疃也皆說田野並無
鹿跡之說如豳風以綢繆牖戸形容鳥巢遂以綢繆為
鳥巢可乎
蠱冶通用
易冶容誨淫太平廣記引之作蠱容誨婬左傳女惑男
曰蠱國語蠱女縱欲張平子西京賦妖蠱豔夫夏姬美
聲暢於虞氏南都賦侍者蠱媚巾㡚鮮明五臣注作冶
媚馬融廣成頌古冶字作蠱字可證傅毅舞賦貌嫽妙
以妖豔兮紅顏曄其楊華注妖蠱淑豔也或省作蟲人
姓也漢高帝功臣有蟲達古蠱子之後見姓氏英賢錄
朱子論吳才老叶韻
吳才老詩經叶韻下民有嚴協下怠皇云避漢明帝諱
朱子云避諱之說却無道理嚴字當叶作昂此間鄉音
嚴作戸剛切愚按嚴字避漢諱改莊史有明證莊君平
改嚴君平莊子陵改嚴子陵是也其說本不誤不可以
閩音證之且三代之世閩未入版圖作詩之人安得取
閩音而入商頌乎
欸乃
說文欸乃訾也集韻作唉或從口或從欠如嘯之作歗
歎之作嘆字雖殊義一也史項羽紀亞父拔劒擊玉斗
而破之曰唉揚子法言始皇方獵六國而翦牙欸注欸
絶語歎聲楚辭欸秋冬之緒風楚辭用之於句首揚子
用之於句終蓋噫嘻嗚呼之類也朱子辨證云欸乃棹
船相應聲元結有欸乃曲柳宗元詩欸乃一聲山水綠
注欸乃一本作襖靄按欸音靄乃音襖近日倒讀之誤
矣項氏家說云劉蜕文集有湖中靄迺歌劉言史瀟湘
詩有閒歌曖迺深峽裏靄迺也曖迺也欸乃也皆一事
但用字異爾欸本音哀亦轉作上聲後人因柳集中有
注字云一本作襖靄遂欲音欸為襖音乃為靄不知彼
注自謂别本作襖靄非謂欸乃當音襖靄也靄迺欸乃
不妨兩本並行何必比而同之乎慎按欸乃歌聲本無
定字劉蜕劉言史詩流惟寫方言元結柳宗元通儒略
依字義唉者應聲如噫嘻之類乃者曳詞之難如詞賦
中若乃乃若之例此雖字音之微而襖靄當作靄襖自
朱子始正世俗倒讀之誤靄迺自靄迺欸乃自欸乃自項
平菴始正前人混淆之失古人文理密察如此後學其可以
鹵莽觀之乎
施舍
施舍二字左傳國語周禮凡屢見焉而解各有異今總
攝而論之左傳晉悼公即位施舍已責注施恩惠舍勞
役也魏絳請施舍注同上楚平王施舍寬民注施恩惠
舍逋負叔向言齊桓公施舍不倦注施恩舍逋士會構
楚旅有施舍左傳凡五見國語鑄無射篇云布憲施舍
于百姓注施恩舍罪與左傳註意合惟單襄公過陳不
禮云縣無施舍所以施舍賓客負任之處此舍字如出
舍于郊之舍不音捨也與左傳旅有施舍正相對又云
聖人之施舍也注施予也舍不予也此與前後訓注不
同亦不合本文意未知是否又齊語云施舍分寬注施
德也舍舍禁也楚語云明施舍以道之忠恕注施己所
欲原心舍過謂之忠恕周禮凡征役之施舍注施當為
弛
徵字音證
論語曰足則吾能徵之矣徵當音證左傳不徵辭注徵
音證言語相違而不明證其辭與尚書明徵保定音義
同莊子九徵至而不肖人得矣唐貞觀中有唐九證其
名取莊子九徵說而字作證可以定其音矣
輕音磬
左傳輕字多作去聲讀試略舉之曰國君不可以輕輕
則失親又曰社稷之主不可以輕輕則失衆又曰吳王
勇而輕又云左師展將以昭公乘馬而歸注乘馬輕歸
輕去聲即今諺所謂輕身單馬也又曰吳輕而遠不久
歸矣又曰夷德輕不忍久也又曰將為輕車千乘注皆
音磬孟子曰輕身以先於匹夫此尤明白可證之文也
饔飱
周禮注小禮曰飱大禮曰饔又曰飱客始至之禮饔即
將幣之禮今之通訓曰朝饔夕飱飱如今驛舍下馬飯
饔如今下馬宴客至必夕夕食未盛故曰夕飱享宴必
以早為敬而享宴必盛故曰朝饔然飱字從夕食今作
飱訛矣
七十而耡
說文引孟子七十而耡周禮以歲時合耦于耡以治稼
穡鄭司農曰耡里宰治處若今街彈之室趙明誠金石
錄街彈碑跋云街彈室今之申明亭也耡音助
丹鉛總錄卷十四
