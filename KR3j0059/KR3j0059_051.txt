欽定四庫全書
丹鉛總錄卷九明楊慎撰
人亊類
孔子沐浴而朝
孔子沐浴而朝於義盡矣胡氏乃云仲尼此舉先發後
聞可也是病聖人之未盡也果如胡氏之言則不告於
君而擅興甲兵是孔子先叛矣何以討人哉胡氏釋之
於春秋朱子引之於論語皆未知此理也岳飛承金牌
之召或勸之勿班師飛曰此乃飛反非檜反也其從容
君臣之義雖聖人不過是也
改元
古者天子諸侯繼立踰年而始稱元年終一主為一元
未有一主而再稱元者也漢文帝信新垣平之言再稱
後元自後武帝更十數紀元歴代皆然俗諺有亂主年
年改號窮士日日更名之譏然予觀長歷云秦惠文十
四年更為元年則其謬不始于漢文矣又晉惠大安二
年長沙王乂事敗成都王穎改年為永興是一歲而二
號齊鬱林王改元隆昌海陵王改元延興明帝改元建
武是一歲而三號史冊書法混淆俗諺云亂誠是也然
則本朝之制豈不度越漢唐哉
騎兵
古者以馬駕車秦晉韓原之戰惠公乘小駟昭公元年
晉荀吴敗狄于大鹵始毁車崇卒而單騎自此始至六
國時則盡然矣蘇秦所謂車千乘騎萬匹是也鄭玄解
周禮大司馬師帥執提鼔云提謂馬上鼓程伊川解易
乘馬班如為人馬異處皆謂單騎如今制非也文王周
公之世何嘗有單騎之說乎或問六韜有騎戰子何言
古無單騎曰六韜偽文非太公著古亦未有無車而乘
馬者易曰舍車而徒杜牧之注孫子曰黃帝險于蚩尤
以中夏車徒制散卒騎士此乃弧矢之利也牧之此言
必有所據乃知騎兵出于北夷至趙武靈王令國中戎
服騎射其事始入中國耳
女樂本于巫覡
女樂之興本由巫覡周禮所謂以神仕者在男曰巫在
女曰覡巫咸在上古已有之汲冢周書所謂神巫用國
觀楚辭九歌所言巫以歌舞悦神其衣被情態與今倡
優何異伊尹書云敢有恒舞于宫酣歌于室時謂巫風
巫山神女之事流傳至今蓋有以也晉夏統傳女巫章
丹陳珠二人並有國色莊服雅麗歌舞輕徊其解佩褫
紳不待低帷昵枕矣其惑人又豈下於陽阿北里哉
女史
唐尚書郎入直供青縑白綾被或以錦緤為之給帷帳
通中枕侍史一人女侍史二人皆選端正妖麗執香爐
香囊護衣服唐詩春風侍女護朝衣又侍女新添五夜
香韓退之紅桃花詩應知侍史歸天上故伴仙郎宿禁
中皆指此也
棗昏
宋人書啓自叙云性本棗昏質惟木訥按范曄香序云
棗膏昏蒙甲煎淺俗非惟無助於馨烈乃當彌增於尤
疾也
漁樵
有瀛海之涉人晤崑崙之木客各陳風土并其物色海
人曰横海有魚厥大不知其幾何額若三山之頂一吸
萬頃之波山客曰鄧林有木圍三萬尋直穿星漢而無
杪旁蔭八夤而交隂齊諧氏曰微爾漁暨樵邈矣其&KR0008;
不見吾國之大人合山海于一餉折木為策短不可杖
釣魚為泔不足充餔餦海人俛麋山客膠頥齊諧忽而
去矣夷堅聞而志之(余醉中題漁樵問對圖漫志于此)
隠居不當談時事
古之耕莘築巖釣渭者其於天下非事事而究其利病
也非人人而訪其賢否也閉門造車出門合轍得志行
乎天下舉而措之而已今有廢居而口談時事謂之留
心世故不過奔競而已隨駕隠士時務道學由此其選
也
鄉里夫妻
俗語云鄉里夫妻步步相隨言鄉不離里如夫不離妻
也古人稱妻曰鄉里沈約山隂柳家女詩曰還家問鄉
里詎堪持作夫南史張彪傳曰我不忍令鄉里落他處
姚令威曰會稽人曰家其義同也見西溪叢語
橘黃
唐李伯珍與醫帖云白金一挺奉納以備橘黃之需始
不曉所謂及觀續世說有枇杷黃醫者忙橘子黃醫者
藏乃知時使然耳(宋陳郁藏一話腴)
象山
象山云涵養是主翁省察是奴僕非專主涵養而盡去
省察也但有緩急之别如程子所云志為元帥氣為卒
徒豈專持志而暴氣哉
賕賄
宋之盛時有位于朝者以餽遺及門為辱受任于外者
以苞苴入京為羞及其季代中葉秕政孽卿則端揆以
賕賄為論思臺諫以珍玩為獻納或以金珠而充脯醢
或以契劵而為詩文甚者如倪僎售妹于侂胄而得府
蘇師旦獻妻于侂胄而入閣噫黑頭宰相紅鉛夫人後
之視今亦猶今之視昔也
香與墨同關紐
邵菴又與朱萬初帖云深山高居爐香不可缺退休之
久佳品乏絶人為取老松栢之根枝葉實共𢷬治之斫
風昉羼和之每焚一丸亦足助清苦今年大雨時行土
潤溽暑特甚萬初致石鼎清晝香空齊蕭寒遂為一日
之供良可喜也萬初本墨妙又兼香癖蓋墨之與香同
關紐亦猶書之與畫謎之與禪也
蠱瘴
周禮土訓掌道地圖道地慝鄭玄曰地慝若瘴蠱賈公
彦云瘴即瘴氣蠱即蠱毒人所為也國語宵静女德以
伏蠱慝
陶淵明語
癡人前不可說夢達人前不可言命宋人就月錄以為
陶淵明之言不知何據
音辭
顔之推音辭篇略云九州之人言語不同自春秋標齊
言之傳離騷有楚詞之經蓋其較明之初也南方水土
和柔其音清舉而切實其失在浮淺北方山川深厚其
音沈濁而訛鈍其得在質直然冠冕君子南方為優閭
里小人北方為愈此其大較也若易服而與之談南方
士庶數言可辨隔垣而聽其語北方朝野終日難分蓋
南染吴越北盡幽并皆有深弊不可具論其謬又曰兄
當為所榮切今俗不行此音亦古語之不可用者又曰
北人之音多以舉莒為矩李季節云齊桓公與管仲謀
於臺上謀伐莒東郭牙望桓公口開而不閉故知所言
者莒也然則莒矩必不同呼此為知音矣又曰焉字鳥
名或云語詞洪要用字苑始分其音若訓為何訓為安
當音於愆反(音鳶)於焉逍遥於焉嘉客焉用佞焉使不反
是也若送句及助辭當音矣愆反(音烟)故稱龍焉故稱血
焉有民人焉有社稷焉託始焉爾晉鄭焉依是也
甘寝如後人之卧護秉羽如後世之揮麈是二事非一
事也或曰楚地炎酷晝寢而使人揮扇亦通
欛柄
張無垢云欛柄入手則開導之際改頭換面隨宜說法
使殊途同歸今之講理學者悉用此語而亦自不知其
出也
酒令手勢
五代史史弘肇與蘇逢吉飲酒酒令作手勢按唐人酒
令曰亞其虎膺謂手掌曲其私根謂指節以蹲䲭間虎
膺之下蹲䲭大指也以鈎戟差玉柱之傍鈎戟頭指玉
柱中指也潜虬闊玉柱三分潜虬無名指也竒兵闊潜
虬一寸竒兵小指也死其三洛謂嚲其腕也生其五峯
通呼五指也謂之招手令其亦手勢之類與然以將相
大臣而為此態甚於側弁起舞矣二人罹祸不亦宜乎
將牢
晉載記後秦諸將謂姚萇曰若值魏武王不令苻登至
今陛下將牢太過耳魏武王乃姚襄將牢猶俗言把穏
五代史莊宗紀亦有持牢之語
軍中有女子
容齋隨筆記軍中有女子數事皆指一人耳按商子兵
守篇云壮女為一軍使盛食負壘陳而待令客至而作
土以為險阻及耕格阱發梁徹屋以從從之不洽而熯
之使客無得以助攻備又舊唐書云藩鎮相距用兵年
久女子皆可為孫吴是全隊用女子不止如孫武之教
習殿廷而已容齋胡不引此邪
管商論金粟
管子曰野與市争民金與粟争貴又曰狄諸侯畝鍾之
國也故粟十鍾而錙金程諸侯山東之國也故粟五釡
而錙金商子曰金生而粟死粟死而金生金一兩生於
境内粟十二石死於境外粟十二石生於境内金一兩
死於境外國好生金於境内則金粟兩死倉府兩虚國
弱好生粟於境内則金粟兩生倉府兩盈國強管商皆
功利之流故其術先後若合符然其文亦不易及也
三農
周禮三農有兩訓先鄭云山農澤農平地農也後鄭云
原與隰及平地余謂先鄭之說為是山農南方之刀耕
火種巴蜀之雷鳴田也澤農廣東之葑田雲南之海簰
諺所謂戽水插秧乘船割榖者也若原隰平地只可言
中原不可該邊甸也
嘷歸
史記漢高祖紀為亭長告歸之田韋昭音告語之告師
古音古篤切如禮記出必告之例服虔音嘷呼之嘷按
東觀漢記田邑傳邑年三十歴卿大夫號霸歸厭事少
所嗜欲嘷與號同古者當有此音又左傳魯人之嘷說
文禮祝曰嘷皆可互證書之以廣異聞
晦菴僻論
東坡與伊川以戲語相失門人遂分川洛之黨非二公
意也朱子學程之學而黨意猶不忘故其毁詬東坡於
無過中求其有過甚至有云寧取荆公不用蘇氏吁可
怪哉予嘗以此事語人譬如唐高宗王后與蕭氏争寵
乃進武昭儀以間之若使荆公獰魂九原尚在必將貽
骨醉之禍於朱矣晦菴得無噬臍於地下乎
儒梟
後漢書董仲綬智為儒梟三國志魏諷有感衆才二人
其何如人哉文子所謂狙學以擬聖華誣以脇衆莊子
云使一世之人吞聲而陽服之然非心服也然則少正
卯之流何代無之孟子曰七十子之服孔子也中心悦
而誠服也世固有服而不誠者蓋儒梟之流耳
宋人議論不公不明
弘治中餘杭有周德恭評王安石為古今第一小人又
曰神宗之昏惑合赧亥桓靈為一人者也安石之姦邪
合莽操懿温為一人者也此言最公最明矣予嘗謂王
安石之為相大類商鞅鞅之進由閹人景監安石之得
君由宦者藍元震商鞅設誹謗之禁而安石置邏卒之
察鞅力排甘龍杜摯之議安石力戰言新法之人秦之
亡由商鞅宋之亡由安石安石嘗有詩云今人未可非
商鞅商鞅能令人必行是其本相盡露矣先姦後姦其揆一
也朱子以安石為名臣與司馬公並列審如此商鞅亦
當與孟子齊名矣程子謂新法之行吾輩激成之此言
亦非譬如醉者酗酒擊人醒者必羣起力救不能止醉
之酗而反罪醒之救可乎諺云無奈冬瓜何捉著瓠子
磨其言雖俚其事實類也此言一出遂為後日調停張
本陸象山作王安石祠堂記全祖此意終宋之世安石
父子配享孔廟而無人公言至理宗獨見乃黜去之以
此等議論有以入之深也安石之誤國生遇孔子必膺
少正卯之誅而其死也公享之於廟庭私祠之於州縣
是宋人之議論不公不明舉世皆迷且邪矣宋人迷邪
今世猶聾可乎不可因程朱之言而貰此古今第一小
人也季氏富於周公求也為之聚斂而附益之孔子
曰非吾徒也小子鳴鼓而攻之可也此聖門之公案亦
可曰冉求聚斂孔子諸子激成之乎
兩癡人
唐鄭璠在嶺南象江得怪石紺冰(去聲)而平理彈之有好
聲輦歸滎陽費錢六十萬宋榮咨道嘗以錢三百萬買
虞世南夫子廟初刻碑或談此二事有應聲曰這兩箇
癡人好一棒打殺何不買百弓上水田九品入流官乎
不嫁惜娉婷
杜子美詩不嫁惜娉婷此句有妙理讀者忽之耳陳后
山衍之云當年不嫁惜娉婷傅粉施朱學後生不惜捲
簾通一顧怕君著眼未分明深得其解矣蓋士之仕也
猶女之嫁也士不可輕于從仕女不可輕于許人也著
眼未分明相知之不深也古之人有相知之深審而始
出以成其功者伊尹孔明是也有相知不深確乎不出
以全其名者嚴光蘇雲卿是也有相知不深闖然以出
身名俱失者劉歆荀彧是也白樂天詩寄言癡小人家
女慎勿將身輕許人亦子美之意乎
漢文帝重農
農者天下之本文帝二年正月親耕藉田之詔見之農
天下之大本又於是年九月賜天下今年田租之半見
之農天下之本又於十三年六月除田之租税見之可
謂三致意於農矣二年正月而賜天下田租之半十二
年三月而賜農民今年半租十三年六月而除田之租
税除者永除之也始也再賜半租於是遂除之非帝之
躬儉國有餘蓄能若是乎帝之言曰勤身從事而有租
税之賦是為本末無以異也夫其本其重在農則其末
其輕在商賈矣文帝之致民殷富者知本末也三代而
後一人而已抑農者天下之本一言必古田畯之書疇
官之典有之故三見於文帝之詔四見於景帝後三年
之詔五見於武帝元鼎六年之詔成帝陽朔四年之詔
則曰劭農明帝永平四年之詔則曰祈農章帝元和元
年之詔則曰急耕稼致耒耜至昭烈入蜀倥偬戎馬而
首立督農之官漢氏重農仿彿周人皆文帝之家法也
愚嘗因是論之漢所用夏人貢法也如龍子之言貢法
信不善矣然此言論法也非論人也以禹啓為君皋益
為臣有使民盻盻然之事乎漢文帝能賜民田租禹啓
豈在漢文之後乎宋王安石行新法害民極君子在州
縣寬之一分民受賜一分臯益豈不如宋代州縣之臣乎
意者賜租之法三代之遺文帝去古未遠倣而行之未
可知也孟子引龍子之言必欲滕君復井田是時也壊
未及半猶可復焉至秦開阡陌已久雖孟子復生亦必
因時立法不為此論矣後之欲復井田者必迂儒曲士
也有愛民之心若文帝可也
小司馬索隠注誤
司馬遷既論商鞅刻薄少恩又讀鞅開塞書謂與其行
事相類卒受惡名有以也索隠曰開謂刑嚴峻則政化
開塞謂布恩惠則政化塞今考其書司馬承禎蓋未嘗
見之妄為之說耳開塞乃其第七篇謂道塞久矣今欲
開之必刑九而賞一刑用於將過則大邪不生賞施於
告姦則細過不失由是觀之鞅之術無他獨恃告訐而
止耳故其治不告姦與降敵同罰告姦者與殺敵同賞
此秦俗所以日壊至於父子相夷而鞅不能自脱也太
史之言信不誣乎
侍中執虎子
蘇則與吉茂同隠于太白山後則為侍中侍中親省起
居故謂之執虎子茂見則曰仕進不止執虎子則笑曰
誠不能效汝蹇蹇鹿車驅按漢世有諺語云仕宦不止
車生耳謂重較也吉茂反語以戲蘇則謂不得坐重較
車而反執虎子也則亦為韻語以荅茂驅叶音上聲與
汝為韻云
宋主禮儒臣
宋之君崇禮儒臣過於漢唐正史之所遺者有二事其
一真宗臨楊礪之喪降輦步吊重其清介也其二富弼
母卒仁宗為之罷春宴二事雖三代令主不過此也其
後徽宗之待蔡京王黼南宋之待秦檜侂冑似道恩禮
倍此然前之則如蕩子之交狎客後之則如弱主之畏
豪奴豈曰榮遇美事乎書之秪辱
容頭過身
漢書虞詡䟽公卿巽懦容頭過身蓋以猫犬喻之凡猫
犬鑚穴頭可容身即過矣
隠民
春秋左傳隠民皆取食焉國語勤恤民隠而除其害也
隠民貧民也詩曰如有隠憂古字殷與隠同
符子
符子曰周人有製重裘而好珍羞欲為千金之裘而與
狐謀其皮欲為少牢之膳而與羊謀其羞言未卒狐相
率逃於重丘之下羊相呼藏於深林之中故周人十年
不製一裘五年不具一牢何則周人之謀失之矣古諺
有之築舍道傍三年不成雖則不成遲猶有望也若夫
休官而謀於子納妾而謀於妻欲用孔子而謀於晏嬰
與子西欲成其謀得乎
齊民要術
九流有農隋書經籍志所載農家凡十數種傳于今者
惟齊民要術其所引多古書竒字今略載其一二如&KR1937;
(烏更切開荒田法林木大者&KR1937;殺之)&KR3518;(無音切玉篇亦無此字其云&KR3518;死不扇便任耕種似蔭意)&KR1564;楱
(鐡齒耙也)䅖(一感切秋耕䅖也)耩(故項切耬耰也)耬(熟耕耬下以為良)䗣(胡濫切瓜蟲也)苯
(奔去聲蠢笨也)缹(方九切缹豚缹鵝引食經)䬼(烏驛切恣意飽食亦不䬼)腩(奴感切腩炙)酵(起麫
也)餢&KR2754;(無音切)糉䊦(無音)&KR0008;籷(上草片切下蘇革切)&KR0008;(音伐字从&KR1659;)漤(音覽鹽漬
物也)或不得其音或不得其義文士猶囁之況民間其可
用乎
敗棋有勝著
尹德毅之說蕭詧龍敏之獻策潞王從珂魏思温之謀
策李敬業皆竒謀也諺云敗棋有勝著惜乎當局者迷
耳
東坡與佛印戲語
東坡問佛印曰鑊湯獄圖如何不畫和尚佛印曰人間
怕閻羅閻羅怕和尚翁曰怕你甚麽對曰若使閻羅有
犯亦要和尚懴除坡大笑曰好說好說此言雖戲至理
存焉亦可謂嬉笑之斧鉞矣
韓文公汴州亂詩白樂天哀二良文為宣武軍司馬陸
長源作也及考他史籍則長源酷刑以威驕兵御之已
失其道矣又裁軍中厚賞高在官鹽直曰我不同河北賊
以錢物買徤兒旌節所委任從事楊儀孟叔度浮薄不
檢常戲入軍營調弄婦女自稱孟郎三軍怨怒遂執長
源并楊孟殺之由是論之是長源有以取之何異於雲
南之張乾陀揚州之吕用之哉大雅先人福之所聚小
智自私藏怨之府長源之謂乎
諺曰慈不掌兵義不主財君子曰惟慈掌兵惟義主財
論語曰仁者必有勇非慈何以掌兵易曰理財正辭禁
民為非曰義非義何以主財不慈掌兵賊也不義主財
盗也
世傳公冶長能通鳥語不見于書惟唐沈佺期燕詩云
不如黃雀語能免冶長灾白樂天烏鶴贈荅詩序云余
非冶長不能通其意似實有其事或在亡逸書中如衝
波傳魯定公記之類今無所於考耳
曹操幼子蒼舒死求邴原死女合葬史以為譏余觀周
禮地官禁嫁殤者注謂生時非夫婦死而葬相從嫁殤
嫁死人則此俗古已有之今民間猶有行焉而無禁也
周禮秋官有屋誅之文鄭玄注曰夷三族也古者罪人
不孥豈有夷三族著之令典古者屋誅蓋漢人下蠶室
之類耳鄭玄瞀儒曲見誤天下而陷人主得罪名教大
矣
丹鉛總錄卷九
