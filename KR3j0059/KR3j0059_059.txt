欽定四庫全書
丹鉛總錄卷十七明楊慎撰
干支類
六情
申子為貪狼寅午為廉貞亥夘為隂賊己酉為寬大戌
丑為公正辰未為奸邪六情者甲乙為本情丙丁為合
情戊巳為刑情庚辛為冲情壬癸為鉤情陽支後三辰
隂支前三辰六情者喜怒好惡哀樂也好行貪狼惡行
廉貞喜行寬大怒行隂賊哀行公正樂行奸邪也此見
風角書可補翼奉傳注之遺
男女小運
容齋隨筆載日者卜命以男命起寅女命起申而不知
其始余按淮南子已載其說矣而不得其解近觀太平
廣記引王徑天門子云陽生立於寅純木之精隂生立
於申純金之精夫以木投金無往不傷故隂能疲陽也
隂人所以著脂粉者法金之白也又隂人之情有急於
陽然而外自收抑不肯請陽者明金不為木屈也陽氣
剛燥至于遇隂言氣和柔辭語畏下明木之畏於金也
庚辛枋
梁元帝賦甲乙之帳庚辛之枋人多不知庚辛枋為何
語按後漢書註引馬融西第頌曰西北戌亥玄石承輸
蝦蟇吐瀉庚辛之域即此事也
數目類
五勝
五行漢書謂之五勝言交相勝也淮南子謂五度所謂
音氣不戾八風詘伸不誤五度是也又謂之五殺所謂
善用兵者持五殺以應是也隂符經竊其意而變其辭
曰天有五賊見之者昌五賊即五殺之說也隂符經之
文李筌偽作或信以為黃帝者無目者也其文尚不能
望六韜三略之藩籬素問汲冢之萬一而以軒轅之書
視之有目者如是乎
五行五聲八音次序
五行以生出次序則曰水火木金土以播五行於四時
之序言則曰水木火土金而俗稱金木水火土不知何
序也五聲以君臣清濁言則曰宫商角徵羽以律吕相
生言則曰宫徵商羽角二者皆通惟八音無定序俗云
金石絲竹匏土革木既無意周禮春官金石土革絲木
匏竹亦不得其說
怪異類
玄鳥銜卵
詩緯含神霧曰契母有娀(音松)浴于玄丘之水睇玄鳥銜
卵過而墜之契母得而吞之遂生契此事可疑也夫卵
不出蓐燕不徙巢何得云銜即使銜而誤墜未必不碎
也即使不碎何至銜而吞之哉此蓋因詩有天命玄鳥
降而生商之句求其說而不得從而為之誣史記云玄
鳥翔水遺卵簡狄取而吞之蓋馬遷好竒之過而朱子
詩傳亦因之不改何耶或曰然則玄鳥之詩何解也曰
玄鳥者請子之候鳥也月令玄鳥至是月祀高禖以祈
子意者簡狄以玄鳥至之月請子有應詩人因其事頌
之曰天命曰降者尊之貴之神之也詩人之詞興深意
遠若曰仲春之月禱而生商斯為言之不文矣如黃帝
之生電虹繞樞蓋生之時值始電或虹見之候也帝俊
生十日謂有十子而以甲乙丙丁名之也此而可誣亦
將曰黃帝生于虹帝俊之子生于十日可乎詩又曰維
嶽降神生甫及申亦本其生之地而尊且神之便謂甫
申為嶽神所生可乎傅說為箕星生之日直箕也蕭何
為昴星生之日直昴也楚辭曰攝提貞于孟陬兮惟庚
寅吾以降屈原豈攝提之苗裔乎漢柳敏碑言敏本柳
星之後梁江總佞張麗華云張星之精其不根至今人
皆知笑之而不疑玄鳥之事者殆以經故豈知經旨本
不如是乎按古毛詩注云玄鳥至日以太牢祀高禖記
其祈福之時故言天命玄鳥來而謂之降者重之若自
天來古說猶未誤也自今詩傳信史記之誤也
秦檜詐作瑞應
宋史長編云紹興中秦檜擅朝喜飾太平郡國多上草
木禽鳥之瑞歲無虚月胡致堂所謂花卉可以染植增其
態毛羽可以餵飼變其色上之人苟欲之則四面而至
矣蓋指此也然觀小說所載紹興七年建康府寓旅家
盆水有文如畫佳卉茂木華葉敷芬數日易以他水變
趣愈竒盡春暄乃止又秀州吕氏家冰瓦有文樓觀車
馬人物並蒂芙蓉重莢牡丹長春萱草藤蘿經日不釋
悉以瑞聞豈人有妖心而造物者亦為是以戲之乎
女媧陵墓
舊唐書天寳十一載六月閿鄉縣黃河中女媧墓因大
雨晦冥失所在至乾元二年六月瀕河人聞有風雷曉
見其墓湧出上有巨石上有雙柳時號風陵堆蓋女媧
亦風姓也事又見喬潭所撰女媧陵記千萬年後靈異
如此補天之說亦或不誣乎(山西趙城縣亦有女媧墓)
水則
蜀灌縣離堆山鬭雞臺之下塹鑿石崖尺為之畫凡十
有一謂之水則水及其九則民喜盡没其畫則民困傍
有石刻八分書深淘灘低則堰六字皆秦蜀字李冰所
為也見李公允益州記今志改則堰為作堰便失其意
亦且不文書以存古
黃龍負舟
淮南子禹南廵江中見黃龍負舟笑曰吾受命于天竭
力以勞萬民生寄也死歸也尸子亦載此事其末句生
性也死命也二書不同蓋傳聞之異然各有理致宜并
觀之
視肉
山海經狄山有視肉注聚肉形如牛肝有兩目食之無
盡尋復生如故陶弘景刀劍錄漢章帝鑄一金劍投於
伊水中以厭人膝之怪按水經云伊水有一物如人膝
頭有爪人浴輒没不得出宋江隣幾雜志云徐稹廷評
監稅廬州河次得一小兒手無指懼而埋之案白澤圖
所謂封食之多力者也視肉蓋此類今絶不聞
吠蛤
東坡嶺南詩有云稻涼初吠蛤柳老半書蟲注不知蛤
為何物近覽嶺表錄異云唐林藹為高州太守有牧童
牧牛聞田中有蛤鳴(原註嶺南呼蝦蟇為蛤)遂捕之蛤跳入深穴
掘之乃蠻酋冢蛤乃無蹤而穴中得銅鼓其旁多鑄蛙
黽之狀疑鳴蛤即鼔精也東坡嶺南詩即用嶺南事豈
淺學者可注耶
身體類
養以之福
左傳民受天地之中以生所謂命也是以有動作禮義
威儀之則以定命也能者養以之福不能者敗以取禍
註謂威儀以致福也福本自有故曰之禍自外來故曰
取舊本作養以之福為是養訓作往也致也今本作養
之以福誤矣
檀暈
東坡梅詩鮫綃剪碎玉簮輕檀暈粧成雪月明肯伴老
人春一醉懸知欲落更多情王十朋集諸家註皆不解
檀暈之義今為著之宇文氏粧臺記紀婦女畫眉有倒
暈粧古樂府有暈眉攏髩之句元微之與白樂天書近
昵婦人暈澹眉目綰約頭髩畫譜有正暈牡丹倒暈牡
丹太平廣記許老翁傳有銀泥裙五暈羅畫工七十二
色有檀色與張萱所畫婦女暈眉所謂紫沙羃酷似可
以互證也坡詩又云剰看新翻眉倒暈又云倒暈連眉
秀嶺浮
檀色
畫家七十二色有檀色淺赭所合古詩所謂檀畫荔枝
紅也而婦女暈眉色似之唐人詩詞多用之試舉其略
徐凝宫中曲云檀粧惟約數條霞花間詞云背人勻檀
注又鈿昏檀粉淚縱横又臂留檀印齒痕香又斜分八
字淺檀蛾是也又云卓女燒春醲美小檀霞則言酒色
似檀色伊孟昌黃蜀葵詩檀點佳人噴異香杜衍雨中
荷花詩檀粉不勻香汗濕則又指花色似檀色也
素足女
太白浣紗女詩一雙金履齒兩足白如霜又越女詞云
屐上足如霜不著鴉頭襪又云東陽素足女會稽素舸
郎予嘗戲謂太白何致情廻盼此素足女再三張愈光
戲答云太白可謂能書不擇筆矣聊記以餉一笑予嘗
題浣女圖詩純用太白語意紅顔素足女兩足白如霜
不著鴉頭襪山花屐齒香天然去雕飾梅岑水月粧肯
學邯鄲步匍匐夀陵傍蓋竊病近日學詩者拘束蹈襲
取妍反拙不若質任自然耳
等身書
宋賈黃中幼日聰悟過人父師取書與其身相等令讀
之謂之等身書張子野詞等身金誰能意買此好光景
舌柔齒剛
老萊謂子思曰子性清剛而傲不肖不可以事君子不
見夫齒剛惟堅固是以相磨舌柔順是以不敝子思曰
吾不能為舌故不可事君
學林云論語托六尺之孤據周禮鄉大夫之職國中自
七尺以及六十野自六尺以至六十有五皆征之韓詩
外傳國中二十行役則七尺者二十也其升降皆五年
則六尺者十五也
周禮司市云以質劑結信而止訟鄭康成云長曰質短
曰劑若今下手書賈公彦云漢時下手書若今畫指劵
黃山谷云豈今細民棄妻手摹者乎不然則今婢劵不
能書者畫指節及今江南田宅契亦用手摹也
丹鉛總錄卷十七
