欽定四庫全書
丹鉛餘錄卷十七明楊慎撰
徐靈期衡山記云夏禹導水通瀆刻石書名山之高劉
禹錫寄吕衡州詩云傳聞祝融峯上有神禹銘古石琅
玕姿秘文龍虎形崔融云於鑠大禹顯允天德龍畫傍
分螺書匾刻韓退之詩岣嶁山尖神禹碑字青石赤形
模竒又云千搜萬索何處有森森綠樹猿猱悲古今文
士稱述禹碑者不一然劉禹錫盖徒聞其名矣未至其
地也韓退之至其地矣未見其碑也崔融所云則似見
之盖所謂螺書匾刻非目覩之不能道耳宋朱晦翁張
南軒遊南嶽尋訪不獲其後晦翁作韓文考異遂謂退
之詩為傳聞之誤盖以耳目所限為斷也王象之輿地
紀勝云禹碑在岣嶁峯又傳在衡山縣雲密峯昔樵人
曾見之自後無有見者宋嘉定中蜀士因樵夫引至其
所以紙打其碑七十二字刻于夔門觀中後俱亡近張
季文僉憲自長沙得之云是宋嘉定中何政子一模刻
于嶽麓書院者斯文顯晦信有神物護持哉韓公及朱
張求一見而不可見余生又後三公乃得見三公所未
見亦竒矣禹碑凡七十七字輿地紀勝云七十二字誤
也其文云承帝曰嗟翼輔佐卿洲渚與登鳥獸之門參
身洪流而眀發爾興久旅忘家宿嶽麓庭智營形折心
罔弗辰往求平定華岳泰衡宗疏事裒勞餘伸禋欝塞
昏徙南瀆衍亨衣制食備萬國其寧竄舞永奔
予又考述異記云空同山有堯碑禹碣皆科斗書淳化
閣帖首有禹篆十二字輿地志江西廬山紫霄峯下有
石室室中有禹刻篆文有好事者縋入模之凡七十餘
字止有鴻荒漾余乃&KR1964;六字可辨餘叵識後復追尋之
已迷其處矣福建莆田縣陳嵓山有自然仙篆以紙模
之形類禹刻何翥詩鳥書蟲文不可識如讀岣嶁神禹
碑禹之遺跡靈閟如此號曰神禹抑有由矣
予既得禹碑刻作禹碑歌其辭曰神禹碑在岣嶁尖祝
融之峯淩朱炎龍書傍分結構古螺書匾刻戈鋒銛萬
八千丈不可上仙扃鬼閉幽以潜昌黎南遷曾一過紛
披芙蓉褰水簾天柱夜瞰星辰下雪堂朝見陽煇暹追
尋夏載赤石峻封埋古刻蒼苔黏拳科倒薤形已近鸞
漂鳳泊辭何纖墨本流傳世應罕青字名狀人空瞻永
叔眀誠兩好事集古金石窮該兼臚列箴銘暨欵識横
陳&KR2218;䵻和釜鬵胡為至寳反棄置捃摭磨蟻捐烏蟾又
聞朱張遊岳麓霽雪天風彯佩䄡搜竒索秘跡欲徧舂
倡撞和詩無厭七日﨑嶇信有覿一字膏馥寧忘拈非
關嵽嵲阻登陟定是藤葛籠窺覘好古予生嗟太晩拜
嘉君貺情深忺老眼增眀若發覆尺喙禁斷如施箝七
十七字拏螭虎三千餘歲叢蛇蚺憶昔乾坤漏息壌蕩
析蒸庶依苓槮帝嗟懷㐮咨文命卿佐洚洞分憂惔洲
并渚混沒營窟鳥迹獸迒交門簷朅來南雲又北夢直
罄西被仍東漸黃熊三足變鮌服白狐九尾歌龐袡後
乘包湖按玉牒前列溫洛呈疇&KR3839;永奔竄舞那辭胝平
成天地猶垂謙華岳泰衡秪鎮定欝塞昏徙逃喁噞文
章絢爛懸日月風雷呵護環屏黔君不見周原石鼔半
已泐秦湫詛楚全皆殱此碑雖存豈易得障有嵐靄峯
堪巖跫音迥絶柱黎藋吊影䫻瑟森櫹柟湘娥遺珮冷
班竹山鬼結旗零翠籨造物精英忌泄露秪恐羽化難
留淹欲摹拓本鎸岩壁要使好事傳緗縑著書重訂琳
琅譜裝帖新耀瓊瑶籤麝煤輕翰蟬翅搨煩君再寄西
飛鶼
顔延年赭白馬賦戒出豕之敗駕惕飛鳥之跱衡出字
不如突字杜子美詩大家東征逐子回逐字不如將字
白居易詩千呼萬喚始出來始字不如才字詩文有作
者未工而後人改定者勝如此類多有之使作者復生
亦必心服也
爾雅山未及上曰翠微詩曰陟彼崔嵬崔嵬即翠微詩
傳授字各不同爾然崔嵬字不及翠微之工凡山遠望
則翠近之則翠漸微故曰翠微也左思蜀都賦欝葐蒀
以翠微注翠微山氣之輕縹也孟郊詩山眀翠微淺又
山近漸無青東坡詩來看南山冷翠微皆有意態足以
發詩人及爾雅之妙詮杜牧之云與客携壺上翠微則
直致不及孟蘇矣
水經注垂隴鄭地有沙城左佩濟瀆又云鮑丘水北佩
謙澤眇望無垠又云蘭渠川水出自北山帶佩衆溪南
流注于渭水縈紆謂之佩自被山帶河字翻出而益竒
唐李長吉詩風為裳水為佩又自水經注拈出語增竒
矣
左傳九丘八索九丘即九州也八索即八澤也見淮南
子或以八索為八卦謬矣通鑑外紀云人皇氏依山川
土地之勢財度為九州謂之九囿各居其一而為之長
人皇居中州以制八輔此引春秋命歴叙文也九囿取
育草木為義即後世所謂九州也中州則人皇之都石
鼔文所謂寓逢中囿也八輔則餘八囿也囿亦作有古
字省文書書以有九有之師詩九有有截又奄有九有
作九囿觧之義尤眀暢左傳謂之九藪陽紆雲夢之屬
總而言之九有也九囿也九州也九藪也一也有與囿
以字相近藪與州以音相近其實一義耳
水經注所載事多他書傳未有者其叙山水竒勝文藻
辨麗比之宋人卧遊錄今之玉壺冰豈不天淵予嘗欲
抄出其山水佳勝為一帙以洗宋人卧遊錄之陋未暇
也又其中載古歌謠如三峽歌云巴東三峽巫峽長猿
啼三聲淚沾裳又云朝見黃牛暮見黃牛三朝三暮黃
牛如故又云灘頭白勃堅相持倏忽淪沒别無期記𤏡
道謠云楢溪赤木盤蛇七曲盤羊烏攏勢與天通皆可
以入詩材勝俗子看韻府群玉搜出酸饀惡料令人嘔
噦也
古者以馬駕車秦晉韓原之戰惠公乘小駟昭公元年
晉荀吳敗狄于大鹵始毁車崇卒而单騎自此始至六
國時則盡然矣蘇秦所謂車千乘騎萬匹是也鄭玄觧
周禮大司馬帥師執提云提謂馬上鼔程伊川觧易乘
馬班如為人馬異處皆謂单騎如今制非也文王周公
之世何嘗有單騎之說乎或問六韜有騎戰子何言古無
单騎曰六韜偽文非太公著古亦未有無車而乘馬者
易曰舍車而徒杜牧之注孫子曰黃帝險于蚩尤以中
夏車徒制夷虜騎士此乃弧矢之利也牧之此言必有
所據乃知騎兵出于夷狄至趙武靈王令國中胡服騎
射其事始入中國耳
倉頡冡方輿勝覽有數處當以關中馮翊今耀州者為
是按皇覽云有倉頡冢在利陽亭南高六丈又聞人牟
凖作衛覬碑文云倉頡冢碑大篆書在左馮翊利陽亭
南道旁顗金針八分書也
東坡云凡木本實而末虛惟桐反之試取其小枝削之
皆堅實如蠟而其本皆虛故世所以貴孫枝者貴其實
也
蔡邕協和昏賦乾坤和其剛柔艮兊感其股腓其說甚
異然咸恒為夫婦取象容有此也
蔡邕漢津賦夫何大川之浩浩兮洪流淼以玄清嵇康
詩浩浩洪流帶我邦畿杜子美詩大水淼茫炎海接皆
本於此句
元雲嶠居士徐士英作金剛經口義多以儒書證佛言
其觧一相無相分四果之義以杜詩證之亦甚可喜其
說曰第一果云不入聲色香味觸法則是知欲境當避
此果之初生如山梨結小紅之始也第二果云一往來
則是蹈欲境不再此果之方碩如紅綻雨肥梅之時也
第三果云不來則是棄欲境如遺此果之已熟如四月
熟黃梅之際也第四果云離欲則是去欲境已遠此果
之既收如掛壁移筐果之日也以果字說經又一一證
以杜詩亦可為詩禪也已
漢儒釋經易有略書有故詩有細春秋有微
水經注載齊地掘得古冢棺前和有八分書驗文乃太
公三世孫胡公之墓以此知八分書不始於秦矣余又
按莊子云丁子有尾李頥注云丁字書寫皆作右波故
曰有尾此又一證也余又嘗考之不止八分不始于秦
小篆亦不始于李斯自五帝以來有之矣書契既作字
體悉具科斗古文大篆小篆各有所用如禹刻岣嶁碑
則用科斗宣王刻石鼓則用籀書如今之傳世文字也
至于用之民庶媒妁婚姻之約市井交易之劵則從簡
易止用小篆何以知其然也唐人錢譜載太昊氏金尊
盧氏幣其文具存與今小篆不殊余昔在京得太公九
府圜錢近在滇得黃帝布刀其文悉是小篆乃知小篆
與大篆同出並用决不始于秦也如今人楷書亦有數
體有古字楷書有今字楷書又有一種省訛俗書同一
時也文人竒士多用古字官府文移通用今字吏胥下
流市井米鹽帳簿則用省訛俗字如錢作□聖作圣盡
作尽是也由是例之推千萬世以上隆古之極未必悉
用科斗推千萬世以下世變之極未必悉用俗書也詳
著愚見以俟眀哲
再考贊皇山中吉日癸巳字乃周穆王書其時代遠在
宣王之前然贊皇山石刻乃是小篆而宣王石鼔却是
古文籀書此又大篆小篆並用之眀證也
劉孟陽碑銘有父子然後有君臣理財正辭束帛戔戔
戔合韻音津
東觀漢記今日歲首謂上雅夀雅酒閜也魏文帝典論
荆州牧劉表子弟以酒器名三嚼上者曰伯雅中者曰
中雅小者曰季雅隱窟雜志宋時閬州有三雅池古有
脩此池得三銅器狀如酒杯各有篆文曰伯雅仲雅季
雅當時雖以名池而不知為劉表物也廣韻㿿字注云
酒器㿿即雅字也吳均詩聊傾三雅巵今人語曰雅量
伎人送酒曰雅酒盖本此云
正部云淮南浮偽而多恢太玄幽虛而少效法言雜錯
而無主新書繁文而鮮用亦確論也
劉彦和云四言正體雅潤為本五言流調清麗居宗鍾
嶸云四言文約易廣取效風雅便可多得每苦文繁而
意少故世罕習焉劉潜夫云四言尤難三百篇在前故
也葉水心云五言而上世人往往極其才之所至而四
言詩雖文辭巨伯輙不能工合數公之說論之所謂易
者易成也所謂難者難工也方元善取韋孟諷諫云誰
謂華高企其齊而誰謂德難厲其庶而以為使經聖筆
亦不能刪過矣此不過步驟河廣一章耳予獨愛公孫
乘月賦月出皎兮君子之光君有禮樂我有衣裳張平
子西京賦豈伊不虔思于天衢豈伊不懷歸于枌榆天
命不慆疇敢以渝隸釋載漢碑唐扶頌如山如岳嵩如不傾
如江如河澹如不盈其句法意味真可繼三百篇矣或
曰唐夫人房中樂歌何如曰是直可以繼關雎不當以
章句&KR0933;也曰然則曹孟德月眀星稀嵇叔夜目送歸鴻
何如曰此直後世四言耳工則工矣比之三百篇尚隔
尋丈也
楊子雲青州牧箴在丘之營柳子厚在溪之曹句法本
子雲
丹鉛餘錄卷十七
刻丹鉛餘錄序
日表訪升菴子于連然獲丹鉛餘錄讀之未竟也尋升
菴子持以過表訂卷耳東山詩謂表曰陟岡飲酒携僕
望岨非義也女既歸士親復結縭非禮也吾欲于陟飲
携望皆謂文王乃后妃冀念之詞于親結其縭作士親
觧其縭乃燭出之後為禮之序子謂之何表退而思卷
耳雖託言無害于義可也考張横渠詩云閨閫誠難與
國防默嗟徒御困高岡尊罍為觧痡瘏恨卷耳元因備
酒漿意與升菴子合結縭果在燭出之後古語多倒觧
而曰結猶治而曰亂也考註疏坐辯纓帨不眀不知結
義然曰戲樂歸士亦有觧縭之旨遂復諸升菴子曰子
之見卓矣升菴子曰盍序之今同年大方伯南湖王公
刻寄表則又彌集矣表是之讀趟喜無涯他若論百姓
昭眀為百官之姓證如喪考妣者三年見古之君喪禮
制論魯頌郊祭非始于成王伯禽證以春秋而辯其白
牡之用論子見南子章為聖人道之不行論先發後聞
註為非聖人之心皆力翼經傳者也論王羲之擅字之
淺論韓愈與大顛書之妄論烈女傳不取徐淑論五代
史遺宋令珣之死皆善闡幽微者也坫玷不同博于蕃
露鴟夷王喬莊蹻有二精似豹鼠又若尋橦産城聾蟲
賈鬼肆其欹劂者也木熙鬼弹醋&KR1474;義嘴笛布其蘇液
者也讀之不覺怡暢心目餘不可殫矣南湖惠我滇雲
至矣哉升菴子嗜學不倦多所著作若四書表傳風雅
逸篇選詩外編拾遺附錄古今詩選皇眀詩抄古音略
古音餘篆韻索隱竒字韻墨池鎻錄古文韻語赤牘清
裁填詞選格古雋韻藻隸駢金石古文水經碑目考禅
藻集滇載記滇程記表皆先得之富蘊徤筆繼往覺來
方暀暀乎未艾也表幼與升菴子共學今幸與遊教益
滋至欲往從之非其脚也備而論之實未易也然亦可
觀矣
嘉靖丁酉正月十五日鈍菴王廷表書
丹鉛續錄原序
信信信也疑疑亦信也古之學者成于善疑今之學者
畫于不疑談經者曰吾知有朱而已朱之類義可精義
也言詩者曰吾知有杜而已杜之窳句亦秀句也寧為
佞不肯為忠寧為僻不肯為通聞有訾二氏者輙欲苦
之甚則鄙之如異域而仇之如不同戴天此近日學之
竺癃沈痼也是何異史誦言而豎傳令也焉用學為哉
慎少于蓺林喙硬而力戅有疑意未之能以蓄也有狂
言未之能以藏也天假我以暮齡逸我以投荒洛誦之
與居而副墨之為使丹鉛之研點勘之餘既錄之又續
之蘄以解俗懸而逃疑網耳拘方者既駭驚而徑庭之
學步大方者復拾腐語以嘵嘵曰是玩物喪志則斯錄
也奚翅覆瓿棄哉噫頂門之竅露堂堂無藏脚根之機
活鱍鱍無滯佛氏尚有斯人之徒而吾徒寧無斯人乎
嘉靖丁酉冬十一月朔日升菴楊慎書于高嶢别業之
朝暉軒
丹鉛續錄原序
