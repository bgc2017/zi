欽定四庫全書
丹鉛餘錄卷十六明楊慎撰
賈誼新書大禹鬟河而導之九牧吕氏春秋禹身執虆
臿以為民先剔河而導九岐鑿江而通九路說苑禹釃
五湖而定東海鬟本髮名義取環曲剔本梳剔義取䟽
通釃本漉酒義取澄清古人用字如此亦甚工矣(臿即插字)
東坡詩紀所經溫泉天下七處以驪山為最予在南中
所見又不止七處也寧州白崖德勝關浪穹宜良鄧川
三泊凡數十處而安寧為最凡溫湯所在下必有硫黃
其水猶有其味獨安寧清徹見底垢自浮去不積且無
硫氣不知何理也舊有人見其竅出丹砂數粒乃知其
下有丹砂傳聞徽州黃山溫泉亦類此後周王褒溫湯
銘云白礬上徹丹砂下沉華清駐老飛流瑩心乃知溫泉
所在必白礬丹砂硫黃三物為之根乃蒸為暖流耳
周禮量人書天下之涂數而藏之注謂支湊之遠近支
者支分湊者輻湊道途之分合也書而藏之如唐人國
照圖皇華四逹圖國朝之寰宇通衢也
晉司馬彪傳云春秋不修則仲尼理之關雎既亂則師
摰修之此以亂為錯亂其說亦異
蘇老泉云婦人有諡自周景王之穆后始匹夫有諡自
東海漢隱者始宦官有諡自東漢之孫程始蠻夷有諡
自東漢之莎車始然黔婁之諡即匹夫之諡也不始于
東漢矣
今之上馬臺古之乘石也周禮隸僕下士二人王行洗
乘石鄭司農注云王登上車之石也詩有扁斯石履之
卑兮乘車之得履石惟王為然王行洗乘石致其潔也
淮南子云周公履乘石尸子周公踐東宫履乘石唐王
起洗乘石賦承玉趾以增麗拂衮衣而更妍洗列周經
履合詩雅
論語乘殷之輅其後秦始皇閱三代之車獨取殷制按
南史齊志殷有瑞車乘鈎而制車因桑根而為色古所
謂器車也一曰桑根車一曰金根車
楚辭來吾導夫先路先路車名郊特牲先路三就左傳
鄭賜子展先路子産次路
淮南子云鼓舞者繞身若環曾撓摩地扶旋猗那動容
轉曲便媚擬神身若秋葯被風髮若結旌馳駐騁若鶩
木熙者舉梧檟據勾柱授豐條舞扶疎龍從鳥集搏援
攫肆茂蒙踊躍觀者莫不為之損心酸足彼乃始徐行
微笑披衣脩擢夫鼓舞者非柔縱木熙者非眇勁淹漬
漸摩使之然也此文寫得入神文選舞賦遠不及也鼓
舞今之盤鼔者木熙今之上高竿者如此下字後之文
人亦罕及
戰國策蘇秦稱天府之國府府庫也謂富饒也又淮南
子注神農眀堂曰天府天府字本此謂可以建都之地
也
左傳注引司馬法曰産城者攻其所産産城諸侯之僣
侈也取名于産若生子而漸長大之義
酩酊醉貎晉山簡傳及世說皆作茗艼盖假借字也又
簡文帝曰劉尹茗仃有實理茗仃亦茗艼也今本一作
茗柯於義不貫
唐詩朝騎五花馬又五花馬千金裘杜詩蕭蕭千里馬
箇箇五花文隋丹元子步天歌五箇花文王良星馬鬛
剪為五花或三花皆象天文王良星義也白樂天詩馬
鬛剪三花唐六典云外牧歲進良馬印以三花飛鳳之
字
尚書伯冏說文冏作臩唐杜佑奏省官疏云伯景為太
僕今太僕卿駕部郎中尚輦奉御閑廐使則四伯景也
冏與景古同音字亦相借耳
今字書以畊為耕非也畊上聲唐六典論府兵之制云
居無事時畊於耕以此證之可見畊耕音義有别
番調有時數閱有法說御有律圑伍有籍兵雖有籍而府實
空將雖有名而權實去此府兵之善也諺曰將軍大彍
騎衛佐小郎官此彍騎之弊也
唐太宗回鶻十驥贊殊毛共櫪狀花蕊之交林異色同
羣似雲霞之間彩亦竒俊語也
馬之為物最神駿故古之詩人畫工皆借之以寄其精
工若杜工部蘇東坡諸詩極其形容殆無餘巧余又愛
杜公作九馬贊云姚宋廟堂李郭治兵帝下毛龍以馭
羣英何其雄偉也李燾長編戴元祐西域貢馬云龍顱
而鳳膺虎脊而豹章振鬛長鳴萬馬皆瘖句亦竒矣
乾坤震坎則具其象屯随晉渙則擬之辭此馬之見于
易也遠則作牧于萊夷近則納秸于甸服此馬政已見
于書矣騋牝衛風才臧魯頌詩則詳哉其言之也春秋
謹嚴而書新延廐作丘甲若周官之法飬之以皂乘廐
校視之以圉牧廋巫設祖牧社步之祭以謹其本時出
入游靡之節以宣其性分庌棧牝牡之别以一其種嚴
攻&KR0688;刻剔之策以就其才又為之禁原驅䗽綱惡去害
後世馬政有能出其右乎
晉金谷二十四友有劉琨唐八關十六子有劉栖楚其
中行獨復者乎
唐地里志安南通天竺道自羊苴咩城西至永昌故郡
三百里又西渡怒江至諸葛亮城二百里羊苴咩今在
大理怒江今在騰越怒江江波洶涌如怒也或作露江
非
左傳民受天地之中以生所謂命也是以有動作禮義
威儀之則以定命也能者飬以之福不能者敗以取禍
注謂威儀以致福也福本自有故曰之禍自外來故曰
取舊本作飬以之福為是飬訓作往也致也今本作飬
之以福誤矣
語林云王敦嘗坐武昌釣臺聞行船打鼔嗟稱其能俄
而一槌小異敦以扇柄撞几曰可恨時王應侍側曰不
然此是回颿撾使視之云船人入夾口應知鼔又善于
敦也予舊有江行詩云回颿移鼔摻策杖送拏音盖用
此事下句用莊子漁父事
漢賈捐之議罷珠崖䟽云父戰死於前子鬭傷于後女
子乘亭鄣孤兒號於道老母寡婦飲泣巷哭遥設虛祭
想䰟乎萬里之外後漢南匈奴傳唐李華吊古戰場文
全用其語意摠不若陳陶詩云誓掃匈奴不顧身五千
貂錦喪胡塵可憐無定河邊骨猶是春閨夢裏人一變
而妙真奪胎換骨矣
宋人題釣臺詩曰龍衮新天子羊裘老故人陳白沙竊
為己句云七尺羊裘幾銖兩千秋龍衮共低昂子陵豈
有意與龍衮較低昂乎兼句法亦贅又不及宋人矣
儒教實以其實實天下之虛禪教虛以其虛虛天下之
實陳白沙詩曰六經皆在虛無裏是欲率古今天下而
入禪教也豈儒者之學哉
白沙之詩五言沖淡有陶靖節遺意然賞識者少徒見
其七言近體效簡齋康節之渣滓至於筋斗樣子打乖
箇裏如禪家呵佛罵祖之語殆是傳燈錄偈子非詩也
若其古詩之美何可掩哉然謬觧者篇篇皆附于心學
性理則是痴人說夢矣
莊定山早有詩名詩集刻于生前淺學者相與效其大
極圈兒大先生帽子高以為竒絶又有絶可笑者如贈
我一壺陶靖節還他兩首邵堯夫本不是佳語有滑稽
者改作外官荅京宦苞苴詩云贈我兩包陳福建還他
一疋好南京聞者捧腹然定山晚年詩入細有可並唐
人者古詩如題竹及養菴兩篇七言如題玉川畫五言
律如野暝微孤樹江清著數鷗與君真自厚不是兩相
留七言律如遊琅琊寺偶上蓬萊第一峯道人今夜宿
芙蓉塵埋下界三千丈月在西巖七十峯羅漢寺云溪
聲夢醒偏随枕山色樓高不礙墻又如狂搔短髮孤鴻
外病卧高樓細雨中病眼如殘書漢楚燈前壘草閣江
山霧裏詩舟中云千家小聚村村暝萬里河流岸岸同
又秋燈小榻留孤艇疎雨寒城打二更又北海風回帆
腹飽長河霜冷岸痕高和沈仲律原字韻云心無牛口
干秦穆跡繼龍頭愧邴原又云藜羹莫道無萊婦蘭
畹應誰負屈原寄劉東山云塵外有人占紫氣鏡中疑
我尚朱顔次東嶠韻云電懸雙眼疑秋水髻擁三花御
野風又豈無湖水甘神瀵更有溪毛當紫芝書東山草
堂扁云封題雲卧東山扁歌詠司空表聖詩天闕星辰
遺舊履橘洲歲月有殘棋石横流潦潜虯角梅迸垂蘿
屈銕枝自笑野人閒䄂手雲烟濃淡忽交馳次首云沙
苑草非騏驥秣瀟湘竹是鳳凰枝紫虛有約千回醉笑
指僧趺亦坐馳又招隱誰甘同寂寞著書不獨為窮愁
木昌道中云行客自知無歲暮賓鴻不記有家歸寄鄧
五羊云後時自許甘丘壑前席將無問鬼神浮世虚名
非得已出山小草却悲人别時笑語風吹斷會處迷離
夢寫真四十餘年一回首乾旋坤轉有冬春此數首若
隱其姓名以示人觀者决不謂定山作也
字書于碑碣比之簡牘已難得刻手精尤為難古刻之
存于今者岣嶁山禹碑是夏時刻工所成石鼓為周刻
夏承碑雅州高孝廉碑夾江縣酒官碑新都縣王稚子
石闕皆漢刻然皆篆籀八分筆畫齊勻無綰牽折搭不
見其難且工晉王獻之保母帖自書上甎晉工刻之宋
潜溪評以為勝蘭亭盖刻工之妍也唐顔魯公書碑令
家僮刻之恐俗工失其筆意至李北海手自刻之者數
碑碑中書黃仙鶴刻或云伏靈芝刻或云元省已刻皆
公自刻而詭撰此名也元趙子昂書得茅紹之刻手精
毫髮不失紹之在江南以此技致富晚有會稽李璋者
出自云勝紹之紹之試令刻之於字下一磔一運而就
紹之乃服絶藝信亦自有人哉
地志諸家予獨愛常璩華陽國志次之則盛弘之荆州
記荆州記載鹿門事云龐德公居漢之隂司馬德操宅
州之陽望衡對宇歡情自接泛舟褰裳率爾休暢記沮
水幽勝云稠木傍生淩空交合危嶁傾岳恒有落勢風
泉傳響於青林之下巖猿流聲於白雲之上遊者常苦
目不周玩情不給賞若此二段讀之使人神遊八極信
竒筆也記三峡水急云朝發白帝暮宿江陵凡一千二
百餘里雖飛雲迅鳥不能過也李太白詩朝辭白帝彩
雲間千里江陵一日還杜子美云朝發白帝暮江陵皆
用盛弘之語也然二公詩語亦自有優劣試與詩流辨
之
文選東京賦黑丹石緇注引孝經援神契曰德至于山
陵則出黑丹魏都賦墨井鹽池玄液素滋注鄴西高陵
西伯陽城西有墨井今在彰德府南郭村井産石墨可
以書陸士龍與兄書云三臺上有曹公石墨數十斤云
燒此復消可用然烟中人不知兄頗見之否今送二螺
即此物也又宜陽縣有石墨山汧陽縣有石墨洞贑州
興國縣上洛山皆産石墨廣東始興縣小溪中亦産石
墨婦女取以畫眉名畫眉石按古者漆書之後皆用石
墨以書大戴禮所謂石墨相著則黑是也漢以後松烟
桐煤既盛故石墨遂湮廢并其名人亦罕知之(水經注商州黃
水北有墨山山石悉黑繢彩奮發黝馬若墨)
丹鉛餘錄卷十六
