欽定四庫全書
丹鉛餘錄卷十五明楊慎撰
秦焚書坑儒起於李斯乎斯之先固有為此說於秦者
矣韓非是也非之言曰世之愚學皆不知治亂之情讘
䛟多誦先古之書以亂當世之治又妄非有術之士聽
其言者危用其計者亂又曰羣臣為學門子好辯可亡
也又曰舍法律而言先王者上任之以國主以是過予
而臣以此徒取矣此與斯所言是古非今若合符節作
俑者乃韓非匪斯也凡為異說者一則駭再則習始則
疑終則行矣宋儒有過求者乃謂斯之學出於荀卿焚
坑之禍卿有以啓之卿嘗入秦見應侯譏秦之無士矣
舍非而罪卿所謂洗垢而索瘢者耶
古傳言羿射日落九烏烏最難射一日落九烏言射之
捷也而後世不得其說者遂以為射九日矣流俗謬說
而傳怪文士循名而騁竒異哉
漢丞相衛綰奏郡國所舉賢良或治申商韓非蘇張之
言亂國政請皆罷武帝可之綰之相業他無聞焉而此
一節加於蕭曹一等矣史稱孝武帝之美曰罷黜百家
綰之功可少哉
漢書武帝紀建元二年有如日夜出諸家無註予觧之
曰曷言乎如日光如日也曷不言日夜出日不夜出夜
出非日也有不宜有也曷為書紀異也晉書書有日夜
出高三丈遂日之矣班氏書法春秋復起亦不能易矣
班之叙傳自目為春秋考紀有意於續獲麟乎讀者愛
傳志之宏博而忘考紀之簡嚴何哉
阮籍詠懷詩西遊咸陽市趙李相經過顔延年以為趙
飛燕李夫人劉會孟謂安知非實有此人不必求其誰
何也不詳詩意咸陽趙李謂游俠近幸之儔漢書谷永
傳小臣趙李從微賤尊寵成帝常與微行者籍用趙李
字正出此若如顔延年說趙飛燕李夫人豈可言經過
如劉會孟言當時實有此人唐王維詩亦有日夜經過
趙李家豈唐時亦實有此人乎乃知讀書不詳考深思
雖如延年之博學會孟之精鑒亦不免失之况下此者
耶
左思三都賦序譏揚雄賦甘泉不當言玉樹青葱誤矣
揚雄言玉樹者武帝所作集衆寳為之以娛神非謂自
然生之猶下句言馬犀金人也
劉履作選詩補註效朱子註三百篇其意良勤矣然曲
說強觧殊非作者之意如郭璞遊仙詩傅會於君臣治
道此何理耶且所見寡陋如儲光羲詩格澤為君駕格
澤星名大人賦建格澤之長竿是也履乃云獅子名曰
白澤白與格相近白澤即格澤也此何異村學䆒之欺
小童耶甘氏星經彼未點目諸史天文志亦當觸手臆
說若此何以註為又以唐宋詩續選唐詩選未盡善宋
詩尤駁如王安石雲山詩子今此去來無時予有不可
誰予規此乃宋之極下者而履乃取之且云宋諸家未
有過之者此何異背瞳眯目人語乎
白樂天半開花詩西日憑輕照東風莫殺吹自註殺去
聲音厦俗語太甚曰殺容齋随筆序殺有好處元人傳
竒忒風流忒殺思今京師語猶然太曰殺太高曰殺高
此假借字俗書作傻平水韻傻俏不仁一曰不慧也
老子眀道若昩夷道若類進道若退上德若谷大白若
辱廣德若不足建德若偷質直若渝大方無隅大器晚
成大音希聲大象無形文皆用韻三句一易李斯泰山
刻文其祖此乎
漢志川塞谿垘水澹池長澹音潭水溢也文選澹淡浮
澹音澹淡音琰澹臺滅眀亦音潭管子淮南子注皆音
潭今誦文選者澹淡作一音雌霓謬呼久矣
漢之待宗室其嚴乎河間獻王子禮以恐猲取鷄失侯
罪亦微矣獻王漢之賢維城也三子一以取鷄失侯二
以酎金失侯曷不以其父之賢而原之乎意者景帝先
有意立獻王而武帝憾之乃發於其子歟
世傳公冶長能通鳥語不見于書惟唐沈佺期燕詩云
不如黃雀語能免冶長灾白樂天烏鶴贈荅詩序云余
非冶長不能通其意似實有其事或在亡逸書中如衝
波傳魯定公記之類今無所於考耳
老子服文采帶利劍厭餘食而資貨有餘此之謂盗竽
韓非觧云竽也者五聲之長也竽唱則衆樂皆和大姦
唱則小盗皆和故曰盗竽今本誤作盗夸與竽字相近
而誤也
夜漏五五相遞為二十五唐李郢詩二十五聲秋點長
韓退之詩鷄三號更五點是也至宋世國祚長短䜟有
寒在五更頭之忌宫掖及州縣更漏皆去五更後二點
又并初更去其二以配之首尾止二十一點非古也至
今不改焉
古篆三畫均為玉二畫近上為王王加二曲于旁為□
音栗治玉之工周禮玉人是也吕氏春秋有公玉姓漢
公玉帶其後也自篆改為隸後人皆不識玉字矣
徘徊二字始于漢人高后紀徘徊往來思玄賦馬倚輈
而徘徊息夫躬辭鸞徘徊兮注徘徊不得其所也茂陵
書屋皆徘徊重屬行之移晷不能偏是也徐鉉注說文
乃云徘徊寬衣之貎字當作裴回誤矣
古筭法與今不同筭器亦不同筭法之異見孫子筭經
猶可考見筭器則不可見矣漢書律歷志云筭法用竹
徑一分長六寸二百七十一枚而成六觚為一握所以
為筭法之用也三禮圖有六觚筭法形如六角米箕又
有方圓筭法形圓中方為四羃餘圓為四庣沈存中謂
筭法用赤籌黑籌以别正副之數詳此亦見其槩矣
漢世有東第所謂爵為通侯列居東第是也有西第馬
融作大將軍西第頌是也有北第賜夏侯嬰北第第一
是也獨無南第盖避南面之故歟
王莽詔曰三皇象春五帝象夏三王象秋五霸象冬宋
邵氏皇極經世之說祖之
賈誼鵩賦僒若囚拘蘇林音欺全反師古云蘇音是也
南唐張佖辯之曰說文窘音渠隕切李善文選註窘囚
拘之貎五臣注窘困也其字並不從人惟孫強新加字
玉篇及開元文字有作僒然者皆音渠隕切疑蘇音誤
今誼從說文音余按此句漢書作僒若囚拘史記作攌
若囚拘窘當音渠隕反攌當音斯全反攌即今拴字也
史記漢書所見異辭當各從本文觧之所謂離之則雙
美合之則兩傷也蘇盖以史記之音而移之漢書宜其
誤而不通張佖辯之是也但不知蘇音之誤所由耳聊
為詳說之揚雄云一卷之書必立之師斯雖細事亦誠
難哉
論語文莫吾猶人也晉書欒肇論語駁曰燕齊謂勉強
為文莫陳騤雜識云方言侔莫強也凡勞而勉若云努
力者謂之侔莫此說甚異聊存之以廣多聞
謝脁詩風動萬年枝唐詩青松忽似萬年枝三體詩注
以為冬青非也草木疏云檍木枝葉可愛二月花白子
似杏今官園種之取億萬之義改名萬歲樹即此也
史記上有檮蓍下有伏龜徐廣云檮音稠左傳八元八
凱有檮戭漢書藝文志有公檮生師古曰檮直由切其
字從木霍去病傳有檮余山獨孟子檮杌之檮今音濤
盖因陸德眀九經釋音而誤也左傳杜預注曰檮杌凶
頑無檮匹也以此証之則檮杌亦當音稠
柳文轉喉觸諱本漢食貨志搖手觸禁之語
詩曰民之初生自土沮漆齊作自杜沮漆言公劉避狄
而來居杜與沮漆之地杜水名即杜陽也據文義作杜
為長
薛瓉注漢書引汲郡古文云晉武公滅荀以賜大夫原氏
黯是為荀叔又引翟章救鄭次于南屈又引梁惠王發
逢忌之藪以賜民今浚儀有逢陂忌澤是也按此數條
今汲冡書不載則今之汲冡書非發冡所得眀矣汲冡
書古之逸周書也
公劉詩曰止旅乃密芮鞠之即鞠韓詩作&KR0008;班孟堅云
弦中谷芮水出西北東入涇詩芮&KR2101;雍州川也師古云
&KR2101;讀與鞠同
漢地理志陳倉有上公眀星黃帝孫舜妻肓冡祠即堯
之二女乎别一人乎古事茫昩傳疑可也
工官鹽官鐡官銅官錦官服官羞官尊官渴官林官疇
官湖官陂官樓船官發弩官均輸官橘官(在魚復)苑官洭
浦官(在南海)皆秦官名而漢因之雜見于諸傳百官表不
悉載者微乎微者也
老子曰攘臂而仍之又仍無敵攘無臂漢蓻文志據行
事仍人道仍訓因也古文中亦鮮用仍字
晉書云陶淵明讀書不求甚觧此語俗士之見後世不
曉也余思其故自兩漢來訓詁盛行說五字之文至于
二三萬言如秦近君之訓堯典曰稽古者比比皆是後
進彌以馳逐漫羡而無所歸陶心知厭之故超然真見
獨契古初而晚廢訓詁俗士不逹便謂其不求甚觧矣
又是時周續之與學士祖企謝景夷從刺史檀韶聘&KR0688;
禮城北加以讎校所住公廨近于馬肆淵眀示以詩云
周生述孔業祖謝響然臻馬隊非講肆校書亦已勤盖
不屑之也觀其詩云先師遺訓今豈云墜又曰詩書敦
夙好又云游好在六經又云汎覽周王傳流觀山海圖
其著聖賢羣輔錄三孝傳贊考索無遺又䟦之云書傳
所載故老所傳盡于此矣豈世之鹵莾不到心者耶予
嘗言人不可不學但不可為講師溺訓詁見淵眀傳語
深有契耳
漢食貨志云后稷始甽田以二耜為耦廣尺深尺曰甽
顔籀云甽者田中&KR1474;也田&KR1474;之法耜廣五寸二耜相耦
一耦之伐廣尺深尺謂之甽六甽而為一畆甽即畎也
吕覽引后稷書曰能使吾土靖而甽浴土乎又曰上田
棄畆下田棄甽又耜博八寸所以成甽也又曰畆欲廣
以平甽欲小以深以此証之則漢志言甽田始于后稷
有徵齊民要術又載伊尹甽田法制大抵從后稷其稱
伊尹者豈尹嘗用后稷之法以訓民乎
洪邁老圃賦云織女耀而瓜薦大昴中而芋食春秋元
命包云織女星主瓜果孝經援神契云仲冬昴星中收
芋莒正用此二事而人罕知其所出
周禮注殳以積竹八觚建于兵車說文柲櫕也毛詩竹
閉考工記秦無廬史棘矜注皆以積竹釋之徐鉉說文
注曰積竹謂削去白取其青處合之取其有功即今之
櫕竹法也
今之云字乃員之省文秦誓雖則員然注云云員毛詩
聊樂我云石鼔文君子員獵員遊
古者天子諸侯繼立踰年而始稱元年終一主為一元
未有一主而再稱元者也漢文帝信新垣平之言再稱
後元自後武帝更十數紀元歴代皆然俗諺有亂主年
年改號窮士日日更名之譏然予觀長歷云秦惠文十
四年更為元年則其謬不始于漢文矣又晉惠大安二
年長沙王乂事敗成都王穎改年為永興是一歲而二
號齊欝林王改元隆昌海陵王改元延興眀帝改元建
武是一歲而三號史冊書法混淆俗諺云亂誠是也
筆陣圖乃羊欣作李後主續之今陜西刻石李後主書
也以為羲之誤矣
曹操幼子蒼舒死求邴原死女合葬史以為譏余觀周
禮地官禁嫁殤者注謂生時非夫婦死而葬相從嫁殤
嫁死人則此俗古已有之今民間猶有行焉而無禁也
周禮秋官有屋誅之文鄭玄注曰夷三族也古者罪人
不孥豈有夷三族著之令典古者屋誅盖漢人下蚕室
之類耳鄭玄瞀儒曲見誤天下而䧟人主得罪名教大
矣
師開鼔琴以東方西方之聲而知室之朝夕師曠吹律
以南風北風之聲而知軍之勝敗藝之精也通乎天人
今之藝師有此乎(師開事見晏子)
君子獨立不慙于影獨寢不慙于䰟此晏子語也今例
知為宋人語不知祖于晏子
釋名曰以丹注面曰的子本天子諸侯有羣妾以次進
御有月事者止不御難于口陳故注此於面灼然而識
也王粲神女賦曰施玄的結羽釵傅玄鏡賦曰珥眀璫
之雙照點隻的以發姿張景陽扇賦皎質皦鮮玄的點
鋒漢律姅變亦謂月事也
宋賞花釣魚和詩徘徊無别押者優人有徘徊太多之
謔余思漢書相如傳有安翔徐徊昭帝廟號從徊揚雄
賦有徊徊徨徨唐松陵詩有遲徊庾信文有徠徊當時
諸公未之精思耳何遽謂無耶
杜子美有從韋眀府續處覓錦竹兩三叢詩黃鶴注云
考竹譜竹紀無錦竹意以其文如錦名之竹紀有蒸竹
䈄堕竹其皮類繡豈即此乎余觀錦竹他無見惟杜詩
有之劉會孟批杜錦樹行云題曰錦樹使人刮目錦竹
亦新惜無拈出者耳近閱梅宛陵集錦竹詩曰雖作湘
竹紋還非楚筠質化龍徒有期待鳳曾無實本與凡草
俱偶親君子室又注其下云此草也似竹而斑始知黃
鶴有金注之昏耳
唐書規影征賦即今律文影射之語
廣雅曰夠多也音遘今人謂多曰夠少曰不夠是也文
選魏都賦繁富夥夠不可单究五臣注誤音作平聲不
知夠䆒本文自協韻也
杜詩鬭鷄初賜錦舞馬更登牀馬舞古有之山海經述
海外太欒之野夏后啓於此舞九代之馬杜氏通典鳳
花廐有蹀馬俯仰騰躍皆合節奏眀皇嘗令教舞馬百
駟又施三層板牀乘馬而上抃轉如飛或命壯士舉榻
馬舞其上觀此說則杜詩登牀之語盖紀實也(南史河南國進
赤龍駒能拜伏善舞)
倦游錄述流蘇之制但云五綵同心而下垂者莫能言
其始黃公紹書林亦止引晉書割流蘇為馬帴皆後世
幃帳間所懸耳古者流蘇盖樂器之節前漢書禮樂志
薛瓉注作流遡周禮金鐲節鼓鄭玄注云後世合宫懸
用之而有流蘇之飾樂器而用以為幃帳之懸則自晉以
後始也
今之瓜州非允戎之瓜州今之南陽非晉啓之南陽今
之鎬非來歸之鎬今之平陸非孟子之平陸(唐天寳中鑿月河得
古鉄上有平陸二字眀皇改河北縣為平陸縣)今之新都非王莽所封之新都
(王莽新都在南陽見後漢書志注)
王子玉琫而珧珌諸侯盪琫而璆珌此古禮之言毛萇
引之以釋詩也
曹真有名駃號驚帆言馳驟如風帆也俗遂制颿字音
義與帆同然亦贅矣
唐李涪云後魏李啓撰聲韻十卷夏侯該撰四聲韻略
十二卷至陸法言採諸家纂述而為己有原其著述之
初士人尚多專業經史精練罕有不述之文故切韻未
為時人之所急後代學問日淺尤少尃經或捨四聲則
秉筆多礙自爾遂為切要之具然吳音乖舛不亦甚乎
今依之以上聲呼恨去聲呼恐與若得不為有識者所
笑乎夫吳民之言如病瘖風而噤每啓其口則語淚喎
呐随聲下筆竟不自悟涪之言若此譏之甚矣然陸氏
所著亦本先儒觀其注云徐邈讀鄭司農讀劉昌宗讀
示不敢臆說也如越席之越音活華而晥之晥音滑隆
凖之凖音拙假借之假音嫁牢愁之愁音曹玉鸞啾啾
之啾音銚皆有據證非盡屬吳音涪之譏亦過哉
左傳公若謂圉人曰爾欲吳王我乎三國志欲曹爽我乎
宋人奏議云是欲劉裕我也皆祖左氏句法
劉欣期益州記鸏䴀水鳥黃啄長尺餘南人以為酒器
盖即今之鶴頂也
鍾繇字元常取咎繇陳謨彰厥有常之義也今多以繇
音由非晉世說載庾公謂鍾會曰何以久望卿遥遥不
至盖舉其父諱以嘲之此可証矣
左太冲詩衣被皆重池池被之心如池也李太白詩亦
有綠池障泥錦之句又裝潢家以卷縫罅處為玉池也
黃山谷詩蕨牙初長小兒拳以為竒句然太白詩已有
不知行徑下初拳幾枝蕨之句已落第二義矣
揚雄賦鷤䳏蘇林音殄絹師古音弟桂字書云鷤䳏伯
勞也蜀童謠有陽雀呌鷤䳏央之語雄蜀人用方言未
可知也審若是師古之音得矣
陸羽茶經言茶有九難隂采夜焙非造也嚼味嗅香非
别也膏薪庖炭非火也飛湍壅潦非水也外熟内生非
炙也碧粉縹塵非末也操艱攪遽非煮也夏興冬廢非
飲也膩鼎腥甌非器也
嵇含南方草木狀云蒟醬蓽茇也大而紫曰蓽茇小而
青曰蒟醬可以調食故曰醬今永昌人猶以蓽茇為豆
豉是可証也自本草注以蒟醬為㯽榔蒌子非也佐㯽
郎蒌子自名扶留藤見蜀都賦草木狀亦具列于㯽榔
條下與蒟醬全不同
文選不收蘭亭記議者謂絲竹管弦四言兩意非也絲
竹管弦本漢書語古人文辭故自不厭鄭重如易曰眀辨
晳也莊子云周徧咸詩云昭眀有融高朗令終宋玉賦
旦為朝雲古樂府云暮不夜歸左傳云遠哉遥遥邯郸
淳碑云丘墓起墳古詩云被服羅衣裳莊子吾無糧我
無食後漢書食不充糧在今人則以為複矣
漢書引尚書放命圯族又無敖逸欲有邦皆與今文異
又引論語君子之道焉可憮也注憮同也
左傳屈蕩戶之漢書王嘉坐戶殿門失闌免顔師古注
戶止也又左傳門于陽州公羊傳無人門其義相同止
戶曰戶禦門曰門也
羲之諸帖多用古字古山嶺之嶺但作領漢書梅領隃
領是也蘭亭帖崇山峻領實述用之唐褚遂良加山作
嶺贅矣又書岷嶺作汶領初月帖淡悶干嘔淡古淡液
之淡干古干濕之干今以淡作痰干作乾非也
劉貢父漢書注云楊氏有兩族赤泉氏從木子雲自叙
其受氏從才而楊修書稱曰脩家子雲又似震族不知
文士聊如此云其無實然也
今人别號菴字印章往往不同緣說文本無菴字庵彌
俗也予嘗考之菴字古書所用者蜀都賦八方菴藹王
充論衡桃李梅杏菴丘蔽野皆取菴覆之義至三國及
晉始有菴幔菴閭之語與今人所用菴字義同菴字不
可謂不古也但篆籀以說文為宗說文不載之字用於
印章似為未安又按古篆有作葊者又止借弇者石鼔
文作&KR0034;其字從穴穴亦人居也近見溫陵古寺一冊有
元人止菴印章菴字作盫詳玉篇皿部有盫烏含切覆
盖也考古閣有伯戔饋盫盫器名而借為菴舍字恐舍
形似器亦猶漢闕之觚稜其形亦本酒器也未知是否
以俟知者
朱晦翁謂孔子言伯夷求仁得仁又何怨今觀太史公
作伯夷傳滿身是怨此言殊不公今試取伯夷傳讀之
始言天道報應差爽以世俗共見聞者嘆之也中言各
從所好决擇死生輕重以君子之正論折之也一篇之
中錯綜震蕩極文之變而議論不詭于聖人可謂良史
矣宋人不逹文體是以不得遷之意而輕為立論真西
山文章正宗云此傳姑以文取其言又謬若道理有戾
即不成文文與道豈二事乎益見其不知文也本朝又
有人補訂伯夷傳者異哉
漢宫一百四十五多下珠簾閉𤨏窗何處營巢夏將半
茅簷煙寺語雙雙此杜牧燕子詩也一百四十五見文
選注大抵牧之詩好用數目垜積如南朝四百八十寺
二十四橋眀月夜故鄉七十五長亭是也
唐李嗣真論右軍書不同往往以變格難儔其書樂毅
論太史箴其體正直有忠臣烈士之象告誓文曹娥碑
其容憔悴有孝子順孫之象逍遥篇孤鴈賦有抱素拔
俗之象皆見義以成字非得以獨妍也嗣真所舉諸字
之目盖皆右軍得意之筆然傳于石刻亦鮮矣太史箴
書譜尚有其目逍遥篇孤鴈賦並其目亦不知則右軍
之書盖泰山一毫芒存于世爾
世傳西施随范蠡去不見所出只因杜牧西子下姑蘇
一舸逐鴟夷之句而附會也予竊疑之未有可證以折
其是非一日讀墨子曰吳起之裂其功也西施之沉其
美也喜曰此吳亡之後西施亦死于水不從范蠡去之
一證墨子去吳越之世甚近所書得其真然猶恐牧之
别有見後檢修文御覽見引吳越春秋逸篇云吳亡後
越浮西施于江令随鴟夷以終乃笑曰此事正與墨子
合杜牧未精審一時趁筆之過也盖吳既滅即沉西施
于江浮沉也反言耳随鴟夷者子胥之譛死西施有力
焉胥死盛以鴟夷今沉西施所以報子胥之忠故云随
鴟夷以終范蠡去越亦號鴟夷子杜牧遂以子胥鴟夷
為范蠡之鴟夷乃影撰此事以堕後人于疑網也既又
自笑曰范蠡不幸遇杜牧受誣千載又何幸遇予而雪
之亦一快哉
春秋緯云代殷者姬昌日衣青光衣之為言被也如人
著衣選詩繁星衣青天注者不逹改衣為依非
唐世詩人多用金膏水碧字但知為竒寳之屬莫究其
出也穆天子傳示汝黃金之膏束晳曰金膏可以續骨
崔寔政論呼吸吐納非續骨之膏水碧水玉也山海經
耿山多水碧墨子大藥有水脂碧唐詩絶頂水底花開
謝向淵腹攬之不可得滴瀝空在掬又採碧時逢婺女
船
近傳邵文敬半江帆影落樽前之句以為竒絶遂號為
邵半江然唐趙嘏詩半江帆盡見分流之句宋米元章
亦云六朝山色落樽前已落前人第二矣
古書善字訓多毛詩女子善懷前漢志岸善崩後漢紀
蠶麥善收晉春秋陸雲善笑皆訓多也
郭象莊子注多俊語如云煖焉若春陽之自和故澤榮者
不謝凄乎如秋霜之自降故彫落者不怨李白用其語
為詩草不謝榮於春風木不怨落於秋天又云舍之悲
者操之不能不慄又云寄去不樂者寄來則荒矣蘇東
坡用其意為詩曰君看厭事人無事乃更悲晉人語本
自拔俗况子玄之韻致乎宜為李蘇兩公之欣賞也
古文安為語助猶言抑也或作安或作按荀子安特將
學雜識志順詩書而已禮記三年問作焉戰國策秦與
韓為上交秦禍案移于梁矣秦與梁為上交秦禍案移
于趙矣吕氏春秋吳起謂商文曰置質為臣其主安重
釋璽辭官其主安輕盖當時人通以安為語助或方言
耳又漢華嶽碑雲臺碑並以安為焉字
丹鉛餘錄卷十五
