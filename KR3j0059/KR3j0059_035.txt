欽定四庫全書
丹鉛摘錄卷六明楊慎撰
蘇則與吉茂同隠于太白山後則為侍中侍中親省起
居故謂之執虎子茂見則曰仕進不止執虎子則笑曰
誠不能效汝蹇蹇鹿車驅按漢世有諺語云仕宦不止
車生耳謂重較也吉茂反語以戱蘇則謂不得坐重較
車而反執虎子也則亦為韻語以荅茂驅叶音上聲與
汝為韻云
梁武帝詩瑟居超七净瑟與索同蕭索字一作蕭瑟則
索居亦得作瑟居也蓋瑟索皆借用字正字作槭
書簡謂之劄釋名劄櫛也編之如櫛齒相比郭知玄
集韻序銀鈎作閱盪櫛行坡是也又甲亦曰劄養由
基射穿七劄杜預射不穿劄王幼學云劄甲劄也編
之如櫛齒相比書劄甲劄雖異用皆似櫛齒相比故
為况耳
王敦屯于湖帝至于湖隂察營壘而去此晉紀本文于
湖今之歴陽也帝至于湖為一句隂察營壘為一句温
庭筠作湖隂曲誤以隂字屬上句也張來作于湖曲以正
之
韓子佳麗也者邪道之分也戰國策宫中佳麗好玩又
云趙天下善為音佳麗人之所出也嚴安疏佳麗珍怪
順于耳目謝朓詩江南佳麗地佳麗字非始自謝也文
選注失引之
南史蔡仲熊曰五音本在中土故氣韻調平東南土氣
偏詖故不能感動木石斯誠公言也近世北曲雖皆鄭
衛之音然猶古古者緫章北里之韻梨園教坊之調是可
證也近日多尚海鹽南曲士夫禀心房之精從婉孌之
習者風靡如一甚者北土亦移而耽之更數十世北曲亦
失傳矣
賈誼過秦論信臣精卒陳利兵而誰何注誰何問之也
漢書有誰何卒如淳曰何謂何官也按他注解誰與譙
同與高帝紀譙讓與之譙同何與呵同譙讓之也何呵
斥之也何官如今之盤詰守關者
䂩韻會以為硯字非也元次山文怪石臨淵䂩䂩石顛
自注䂩綺競切音義近塋非硯也
文選陸機文賦或奔放以諧合務嘈囋而妖冶注引埤
蒼曰嘈&KR2971;聲貌&KR2971;與噴及囐同才曷切今本&KR2971;誤作啈
噴作囋余得古本始正其誤
余嘗怪杜少陵有年譜而太白出處略不著見因刊定
李詩遂就其集中遊歴及小說諸家著其梗槩今書于此
太白生於蜀之昌明縣青蓮鄉昌明今之彰明也讀
書于縣南之匡山杜子美贈詩所謂匡山讀書處頭白
好歸來指此山今以為匡廬非也太白非九江人何得
言歸來乎(此見晏公類要)
又鄭谷送人入蜀詩雪下文君沽酒市雲藏李白讀書
山益可證杜注之誤少以才名為採訪使蘇許公所知
疏薦于朝曰趙蕤術數李白文章徵召並不就開元初
自蜀入京賀知章以謫仙呼之未久還蜀見鄉人司馬
相如誇楚七澤遂下荆門娶于許氏因久寓巴陵洞庭
之間故其詩有云郢門一為别巴月三成弦可證也再
入長安客遊山東其詩有云顧余不及仕學劍來山東
是也在山東與元丹丘輩營石門幽居携家與居焉其
送杜子美于石門訪范山人于蒼耳林皆此際事未幾
又入長安應制賦詩忤貴妃乃賦秦樓月以寓戀闕意
乃遊江南池州會稽而留家于魯其詩有云我家寄東
魯誰種龜隂田又送人之魯云我家寄住沙丘傍三年
不歸空斷腸是也遂欲卜居池州之藍岑又未幾去之
廬山遭永王璘亂永王敗繫潯陽謫夜郎遇赦歸復至
池州盖公平生遊歴所卜居曰荆門曰石門曰嵩陽而
心獨樂于秋浦舊遊可考也故既返初服遂就息焉將
有終焉之志而首丘之懷不忘故其懷趙徵君蕤詩云
國門遥天外鄉路遠山隔朝憶相如臺夕夢子雲宅然竟
不果其願也竟終于採石病革猶以詩草托友人捉月
之說盖流俗衛足言唐殷文珪高蟾皆有過李白墓詩
既有墓葬流俗之傳不可誣先賢與子美耒陽之誣同
左傳十年尚猶有臭正義云猶則尚之義重言之耳書
云弗遑暇食遑即暇也漢書尚猶頗有存者
晉書周訪擊杜曾使將軍李恒督左甄許朝督右甄楊
正衡曰甄音堅戰陣有左拒右拒拒方陣也有左甄右甄甄
左右翼也左右拒見于周鄭繻葛之戰左右甄之義見
於楚穆王孟諸之田宋公為右盂鄭伯為左盂杜預注
將獵張兩甄盖晉以左右翼為左右甄預取當時之言以
釋左右盂也然左傳他篇有中甄前茅則甄之義亦古矣
文選笛賦不占成節鄂注鄂直也从邑者乃地名也非
此所施也據此則節鄂連綿字皆从卩而今刻本皆誤
从阝
漢書霍去病為票姚校尉師古注票姚勁疾貌票頻妙
反姚羊召切荀悦漢紀作票鷂音義益明票與&KR1870;同&KR1870;
鷂皆勁疾鳥也杜子美律詩作平音
陸龜蒙詩頼得伍員騷思少夫差剛免似荆懷宋人小
說云以龜蒙之博學而誤呼伍員之名豈趁韻邪慎按
員之音運本無前訓惟唐員半千傳云半千本宋劉凝
之十世孫初凝之因齊受禪奔元魏自比伍員故改姓
員唐世謠云令公四俊苖李崔員以後證先知伍員之
員音運也如巢縣之巢音勦朴胡之朴音浮濡水之濡
奴官反票姚之姚音同鷂古賢相傳自有此一種音韻
今不悉見耳
儀禮聘禮速賓辭曰寡君有不腆之酒請吾子與寡君
須臾焉注須臾言不敢久古者樂不踰辰燕不移漏故
少頃之間皆稱須臾須待也左傳寡君須矣是也臾字
从申从乙乙屈也如今人請客云恭俟屈降之義今之
所云俟屈古之所云須臾也解字必宜如此方暢本原
元朝主中國日用羊皮寫詔謂之羊皮聖旨其字用蒙
古書中國人亦習之張孟浩詩云鴻濛再剖一天地書契
復見科斗文張光弼輦下曲云和寧沙中撲遫筆史臣
以代鉛槧事百司譯寫高昌書龍蛇復見古文字
甄徹字見獨登進士時林擄為樞密當唱名讀為堅音
上以為真音擄辯不遜遂坐貶後見姓譜云舜子商均封
虞周封陳楚烈王時有陳通奔周周以舜居陶甄之職
命為甄氏按說文甄陶也从瓦垔居延反吳書孫堅入
洛屯軍城南甄宫井上旦有五色氣人入井探得傳國
璽以甄與己名音叶以為受命之符則三國以前未有
音為之人切者矣孫權即位尊堅為帝江左諸儒為吳
諱故改音真說文顛蹎闐以真為聲煙咽以甄為聲馴
紃以川為聲詵以先為聲此皆先真韻中互以為聲也
其後秦為苻堅諱隋為楊堅諱皆暫避其音耳嘉祐中
王陶作甄氏墓銘云甄以耳陶氏出於陳避吳符隋時
以為甄南北溷訛姓音莫分本之於古乃識其真
吳才老詩經叶韻下民有嚴協不怠皇云避漢明帝諱
朱子云避諱之說却無道理嚴字當叶作昂此間鄉音
嚴作戶剛切愚按嚴字避漢諱改莊史有明證莊君平
改嚴君平嚴子陵改莊子陵是也其說本不誤不可
以閩音證之且三代之世閩未入版圖作詩之人安得
取閩音而入商頌乎
說文欸乃噟也集韻作唉或從口或從欠如嘯之作歗
歎之作嘆字雖殊義一也史項羽紀亞父拔劍擊玉斗
而破之曰唉揚子法言始皇方獵六國而翦牙欸注欸
絶語歎聲楚辭欸秋冬之緒風楚辭用之於句首揚子
用之於句終盖噫嘻嗚呼之類也朱子辯證云欸乃棹
船相應聲元結有欸乃曲柳宗元詩欸乃一聲山水綠
注欸乃一本作襖靄按欸音靄迺音襖近日倒讀之誤
矣項氏家說云劉蜕文集有瀼中靄乃歌劉言史瀟湘
詩有閑歌曖迺深峽裡靄乃也曖迺也欸乃也皆一事
但用字異爾欸本音哀亦轉作上聲後人因柳集中有
注字云一本作襖靄遂欲音欸為襖音乃為靄不知彼
注自謂别本作襖靄非謂欸乃當音襖靄也靄迺欸乃
不妨兩本並行何必比而同之乎慎按欸乃歌聲本無
定字劉蜕劉音史詩流惟寫方言元結柳宗元通儒略依字
義唉者應聲如噫嘻之類乃者曳詞之難如詞賦中若
乃乃若之例此雖字音之微而襖靄當作靄襖自朱子
始正世俗倒讀之誤靄迺欸乃自襖乃自項平菴始正
前人混淆之失古人文理密察如此後學其可以鹵莽
觀之乎
古字羕與永同韓詩江之永矣作江之羕矣博古圖
永寳用享作羕寳用享
古遂字即歲時之歲今文歲字从步从戌年至戌而終
乃秦人以十月為歲首故制字从步戌前此未也宋姚
孝寧已辨之予觀史記注引陸賈楚漢春秋云三老董
公八十二遂封為成侯遂即歲也陸賈著書不用秦篆
而用古文亦卓士哉崔希裕略古篇古歲字作亗未
詳其義然亦可證步戌之為秦制而非古矣
詩曰棠棣之華鄂不韡韡不花足也易曰震為旉旉華
蒂也通作敷鄒潤甫游仙詩紫芝列紅敷丹泉激陽瀆
字書作跗古詩紅萼青跗定蒲枝字又作荂莊子折揚
皇荂通作華易枯楊生華老婦得其壯夫與華為韻可
證也
張禺山晩年好縱筆作草書不師法帖而殊自珍詫嘗
自書一紙寄余且戲書其後曰野花豔目不必牡丹村
酒酣人何須蟻綠太白詩云越女濯素足行人解金裝
漸近自然何必金蓮玉弓乎亦可謂善謔矣
平秩馬融本作苹秩槀飫左傳注作犒飫蕭茅書注作
莤茅蔓菁周禮注作蓂菁
&KR0034;古餔字&KR0034;字从臼从日餔時申時也說文申字从臼
自束持之意吏以餔時聽事申旦政也故臼與申字皆
从臼
古樂府有朱鷺曲解云因飾鼓以鷺而名曲焉又云朱
鷺呪鼓飛於雲末徐陵詩有鳬鍾鷺鼓之句宋之問詩
稍看朱鷺轉尚識紫騮驕皆用此事盖鷺色本白漢初
有朱鷺之瑞故以鷺形飾鼓又以朱鷺名鼔吹曲也梁
元帝放生池碑云玄龜夜夢終見取於宋正朱鷺晨飛
尚張羅於漢后與朱鷺飛雲末事相叶可以互證補樂
府解題之缺
内外字皆會意入門曰内夕卜曰外夕卜之義難解說
文注云卜尚平旦夕卜於事外矣此意料之言昧目而
道黑白者也按唐六典引古占卜法云内卦為貞朝卜
用之外卦為悔夕卜用之此義始白
宋史長編云紹興中秦檜擅朝喜飾太平郡國多上草
木禽鳥之瑞歲無虚月胡致堂所謂花卉可以染植增
其態毛羽可以餵飼變其色上之人苟欲之則四面而
至矣盖指此也然觀小說所載紹興七年建康府寓旅
家盆水有文如畫佳卉茂木華華敷芬數日易以他水
變趣愈竒盡春暄乃止又秀州吕氏家冰瓦有文樓觀
車馬人物並蒂芙蓉重莢牡丹長春萱草蕂蘿經日不
釋悉以瑞聞豈人有妖心而造物者亦為是以戲之乎
舊唐書天寳十一載六月閿鄉縣黃河中女媧墓因大
雨晦冥失所在至乾元二年六月瀕河人聞有風雷曉
見其墓湧出上有巨石上有雙柳時號風陵堆盖女媧
亦風姓也事又見喬潭所撰女媧陵記千萬年後靈異
如此補天之說亦或不誣乎(山西□城縣亦有女媧墓)
淮南子禹南巡江中見黃龍負舟笑曰吾受命于天竭
力以勞萬民生寄也死歸也尸子亦載此事其末句生
性也死命也二書不同盖傳聞之誤然各有理致宜并
觀之
羅浮山記云望平地樹如薺自是俊語梁戴暠詩長安
樹如薺用其語也後人翻之益工薛道衡詩遥原樹若
薺遠水舟如葉孟浩然詩天邊樹若薺江畔洲如月
山海經狄山有視肉注聚肉形如牛肝有兩目食之無
盡尋復生如故陶弘景刀劍錄漢章帝鑄一金劍投於
伊水中以厭人膝之怪按水經云伊水有一物如人膝
頭有瓜人浴輙没不得出宋江隣幾雜志云徐稹評監
税廬州河次得一小兒手無指懼而埋之案白澤圖所
謂封食之多力者也視肉盖此類今絶不聞
左傳解詩好是正直云正直為正正曲為直正直二器
名正射鵠也射禮用之直曲尺也梓人用之二字之形
即象二器
盉盛五味之器也從禾者盖取和之義耳言其器則口
其口以盛物者皆皿也中而不盈則為盅夃而多得則
為盈合而口歛則為盒臼水以澡則為盥
淮南子汜論訓下篇云齊桓公欲征伐甲兵不足乃令
有罪者出犀甲一戟有輕罪者贖以金分訟而不勝者
出一束箭其後劉歆妄竄入周官以為周公之法朱文
公乃誤信之取以解易金矢之象焉有周公之世而預
知王莽之法乎
錗音减以鏤金飾馬首又曰鐵質金文曰鋑也西京賦
金鋑鏤鍚馬融廣成頌金鋑玉瓖詩云鉤膺鏤鍚國語
曰懷纓挾瓖皆指此今名馬鞍曰鋄銀事件當用此錗
字或作鑁非(佛經况有莎怛鑁之語他書罕用此)婦飾曰瓖嵌生活當用
此瓖字俗作廂非
歐陽六一集放玉臺體詩銀蒜鉤簾宛地垂東坡哨遍
詞&KR0008;起畫堂銀蒜跦幕雲垂地蔣捷白苧詞早是東風
作惡旋安排一雙蒜鎮羅幕銀蒜盖鑄銀為蒜形以押
簾也元經世大典親王納妃公主下降皆有銀蒜簾押
幾百雙
謝康樂山居賦剥芨巖椒自注言芨皮可以為紙顧文
薦負暄雜錄云扶桑國出芨皮紙
詩衛風淇澳篇曰猗重較兮毛萇曰重較卿士之車孔
穎達曰倚此重較之車寔稱其德也周禮輿人云較兩
輢上出軾者今之平膈也詩話云車廣六尺四寸深四
尺軾去輿高三尺三寸較去式又高二尺二寸較式通
高五尺五寸盖古人乘車立乘非如今人之坐也論語
曰升車必正立列女傳曰立&KR0008;無軿是其明證故乘車
平常則憑較若應為敬則落手憑下式而頭得俯較在
式上若兩較然故曰重較輢是兩邊枯木較横輢上較
兩而較一說文車輢上曲銅也盖較在軾上恐其墜故
以曲銅關之古謂較為車耳古諺云仕宦不止車生耳
三國志吳童謠云黃金車斑斕耳閶闔門見天子符曲
銅之說矣後漢輿服志金薄繆龍為輿倚較徐廣曰繆
交錯之形崔豹古今注文武車耳古重較也文官青耳
武官赤耳又曰重較在車藩上重起如牛角故曰重較
考工記曰參分式圍去一以為較圍參分較圍去一以
為軹圍林希逸曰較小於式軹又小於較說文較本作
較從車爻聲古車制與今不同重較之義故晦兹不厭詳引耳
郭象莊子注曰工人無為於刻木而有為於運矩主上
無為於親事而有為於用臣柳子厚演之為梓人傳一篇
凡數百言毛萇詩傳曰漣風行水成文也蘇老泉演之
為蘇文甫字說一篇亦數百言得奪胎換骨之三昧也
揚子五百篇論孔子因女樂去魯曰不聽政諫不用雉
噫注雉噫猶歌歎之聲梁鴻五噫之類也琴操曰季桓
子受齊女樂又不致膰爼於大夫孔子遂行師已送之
曰夫子則非罪也孔子曰吾歌可乎歌曰彼婦之口可
以出走彼婦之謁可以死敗優哉游哉聊以卒歲此即
雉噫之歌也衝波傳云孔子相魯齊人懼而欲敗其政
選齊國好女八十人皆衣文衣而舞容璣季桓子語魯
君為周道游館孔子乃行覩雉之飛鳴嘆曰山梁雌雉
時哉時哉色斯舉矣翔而後集因為雉噫之歌曰彼婦
之叩可以出奏彼婦之謁可以死北優哉游哉聊以卒
歲揚子所云雉噫者指此唐人學宫碑文云聆鳳衰於
南楚歌雉噫於東魯亦用揚子之語也今本無雉字故
詳具之以廣異聞
丹鉛摘錄卷六
