欽定四庫全書
丹鉛總錄卷十三明楊慎撰
訂訛類
越絶越紐
越絶後篇隠語云以去為姓得衣乃成又曰厥姓有口
承之以天乃袁與吳也論衡按書篇云臨淮袁太伯袁
文術會稽吳君高豈即其人乎又曰君高之越紐錄疑
越紐即越絶也絶與紐字相近
譬况
秦漢以前書籍之文言多譬况當求於意外如尚書云
說築傅巖之野築之為言居也後世猶有卜築之稱求
其說而不得遂謂傅說起於板築雖孟子亦誤矣伊尹
負鼎以干湯謂尹有鼎鼐之才也猶書曰迓衡云耳横
議者遂謂伊尹為庖人若然則衡秤也尹曰迓衡其亦
舞秤權之市魁乎子貢多學而識之故孔子曰賜不受
命而貨殖焉莊子便謂子貢乘大馬中紺表素之衣太
史公立貨殖傳便首誣子貢如此則子貢一猗頓耳聖
門四科子貢善言語太史公信戰國游士之說載子貢
一出存魯亂齊破吳強晉而霸越其文震耀其辭辨利
人皆信之雖朱文公亦惑之獨蘇子由作古史考而知
其妄考左傳齊之伐魯本於悼公之怒季姬而非田常
吳之伐齊本怒悼公之反覆而非子貢其事始白若如
太史公之言則子貢一蘇秦耳毛詩曰漢有游女不可
求思韓嬰曲為之說曰孔子南行至楚之阿谷見女子
有佩瑱而浣者使子貢挑之不得如韓嬰之言則孔子
乃一馬融而子貢不如盧植遠矣又論語為命禆諶草
創之左氏遂謂禆諶謀於野則獲蓋因草之一字誣之
也孔父正色而立朝左氏遂謂孔父之妻美而豔蓋因
色之一字誣之也例此以往則國語謂驪姬蝎譖申生
必將如吉甫之掇蜂禮所云諸侯漁色於下即小說家
謂西施因網得之類矣乎姑發此以諗知者
旖旎
楚辭紛旖旎乎都房王逸注引詩曰旖旎其華今詩作
猗儺司馬相如賦又旖旎以招搖揚雄賦旟旐郅偈之
旖旎王褒洞簫賦形旖旎以順吹其用字皆自詩楚辭
來當依詩音作猗儺特古今字形有異耳今以猗儺為
平音旖旎作仄誤矣
萬歲夜
姚寬戰國策注博引諸書以證之用心亦至矣然猶有
遺也楚策楚王遊雲夢謂安陵君曰樂矣今日之遊寡
人千秋萬歲後誰與樂此矣安陵君泣下數行曰千秋萬
歲夜願以身試黃泉蓐螻蟻夜如左傳注窀穸厚夜之夜
最見人臣不敢斥言之意今本改夜作後不見古人立
言之妙矣
湘潭雲盡暮烟出
劉涇巨濟收許渾手書詩湘潭雲盡暮烟出今本烟作
山細思之烟字為勝
子見南子
子見南子子路不悦子矢之辭亦甚昭矣而後世王符
劉子玄猶有異說雖朱子謂矢為誓否謂不合理不由
道亦淺之乎觀聖賢矣孔鮒云古者大享夫人與焉於
時猶有行之者意衞君夫人享夫子則夫子亦弗獲已
矣欒肇曰見南子者時不獲也猶文王之居羑里也天
厭之者言我之否屈乃天命所厭也合二說而觀之則
矢者直告之非誓也否音否塞之否古者仕於其國則
見其小君子路意以孔子既不仕衞矣而又見其小君
是求仕不說者不說夫子之仕非不說夫子之見也子
直告之曰予道之不行其否屈乃天棄絶也天之所棄
豈南子所能興而吾道賴之行哉見之者不過答其禮
耳如此則聖賢之心始白而王符之徒亦無所吠其聲
矣
微子
史記宋世家武王克商微子肉袒面縛左牽羊右把茅
亡弟恒讀史至此謂予曰微子有四手兄知之乎予曰
書傳未聞乃笑曰使無四手何以既面縛而又有左手
牽羊右手把茅乎然究言之皆必無之事肉袒面縛出
於左氏乃楚人以誑莊王受許男之降借名於武王而
誣微子也史云微子抱祭器而入周既入周矣又豈待
周師至而後面縛乎又究而言之抱器入周亦必無之
事劉敞曰古者同姓雖危不去國微子紂庶兄也何入
周之有論語云去之者去紂都也雖去不踰國斯仁矣
王臣蹇蹇
易王臣蹇蹇沈存中云王五也臣二也蹇蹇者五蹇而
二亦蹇是王臣蹇蹇也此說甚異
五行間色
五行之理有相生者有相克者相生為正色相克為間
色正色青赤黃白黑也間色綠紅碧紫流黃也木色青
故青者東方也木生火其色赤故赤者南方也火生土
其色黃故黃者中央也土生金其色白故白者西方也
金生水其色黑故黑者北方也此五行之正色也甲巳
合而為綠則綠者青黃之雜以木克土故也乙庚合而
為碧則碧者青白之雜以金克木故也丙辛合而為紅
則紅者赤白之雜以火克金故也丁壬合而為紫則紫
者赤黑之雜以水克火故也戊癸合而為流黃則流黃
者黃黑之雜以水克土故也此五行之間色也流黃一
作駵黃又漢人經注間色作姦色禮記間聲作姦聲
優孟
滑稽傳優孟為孫叔敖衣冠抵掌談語歲餘像孫叔敖
左右不能别也莊王置酒優孟為壽王大驚以為叔敖
復生欲以為相劉子玄譏之曰人心不同有如其面非
由倣效俾有遷革又况叔敖之殁時日已久豈有一見
無疑而遽欲加以寵榮復其禄位者哉予按此傳以滑
稽名乃優孟自為寓言云欲復以為相亦優孟自言如
今人下淨發科打諢之類豈可真以為王欲復相之事
乎
貌字音墨
莊子人貌而天史記郭解贊人貌榮名唐楊妃傳命工
貌妃於别殿皆作入聲讀杜詩畫工如山貌不同又曾
貌先帝照夜白又屢貌尋常行路人梅聖俞詩妙娥貌
玉輕邯鄲自注音墨
月中嫦娥
月中嫦娥其說始於淮南及張衡靈憲其實因常儀占
月而誤也古者羲和占日常儀占月皆官名也見於吕
氏春秋春秋左傳有常儀靡即常儀氏之後也後訛為
嫦娥以儀娥音同耳周禮注儀娥二字古皆音俄易小
象以失其義叶信如何也詩以樂且有儀叶在彼中阿
太玄以各遵其儀叶不偏不頗史記徐廣注音檥船作
俄漢碑凡蓼莪皆作蓼儀則嫦娥為常儀之誤無疑矣
每以語人或猶未信予曰小說載杭州有杜拾遺廟有
村學老題為杜十姨遂作女像以配劉伶人皆知笑之
不知常儀之為嫦娥即拾遺之為十姨也
君主妻河
史記年表秦始以君主妻河君主秦君之女其曰君主
猶後世公主也妻河沉之河水如河伯娶妻故事蓋戎
俗也吕東萊作大事記不達君主之義改主為生又改
生作甥失之遠矣是以君子無貴鑿也
史記差訛
史記近無善本屢經翻刻愈益差訛蓋苦為不知者妄
改耳如韓信傳此特匹夫之勇耳也耳下元有也字須
溪批云此耳也字異司馬相如傳文君已失身於司馬
長卿故倦遊須溪云已失身於司馬為一句長卿故倦
遊為一句今俗士不得其讀於長卿下又添長卿二字
失古人之意矣然俗士以帖括講簏之耳目而欲窺雄
深雅健之心胷無怪其然獨可為一二好古之士道耳
古書不可妄改
古書不可妄改聊舉二端如曹子建名都篇膾鯉&KR0008;胎
蝦寒鼈炙熊膰此舊本也五臣妄改作炰鼈蓋炰鼈膾
鯉毛詩舊句淺識者孰不以為寒字誤而從炰字邪不
思寒與炰字形相遠音呼又别何得誤至於此文選李
善注云今之時餉謂之寒蓋韓國饌用此法鹽鐵論羊
淹鷄寒崔駰傳亦有鷄寒曹植文寒鶬蒸麑劉熙釋名
韓鷄為正古字寒與韓通也王維老將行恥令越甲鳴
吾君此舊本也近刻本為不知者改作吳軍蓋越甲吳
軍似是連對不思前韻已有詔書五道出將軍五言古
詩有用重韻未聞七言有重韻也維豈謬至此邪按劉
向說苑越甲至齊雍門狄請死之曰昔者王田於囿左
轂鳴軍左請死之曰吾見其鳴吾君也今越甲至其鳴
君豈左轂之下哉正其事也見其事與字之所出始知
改者之妄
李泰伯不喜孟子
小說家載李泰伯不喜孟子事非也泰伯未嘗不喜孟
也何以知之曰考其集知之内始論引仁政必自經界
始明堂制引明堂王者之堂刑禁論引瞽叟殺人舜竊
負而逃富國策引楊氏為我墨氏兼愛潛書引萬取千
焉千取百焉廣潛書引男女居室人之大倫損欲論引
文王以民力為臺為沼而民歡樂之本仁論引以至仁
伐不仁遙平集序以子思孟軻並稱送嚴介序稱章子
得罪於父出妻屏子而孟子禮貌之常語引孟子儉於
百里之制又詳說之由是言之泰伯蓋深於孟子者也
古詩示兒云退當事奇偉夙駕追雄軻則尊之亦至矣
今之淺學舍經史子集而𠞰小說以為無根之游談故
詳辯之
長頸高結
韓文石鼎聮句序長頸高結喉中作楚語結字斷句結
音髻義亦同西漢書髻皆作結文公正用此今多作結
喉誤矣且中作楚語成何文理
黔首
祭義曰明命鬼神以為黔首則内經曰黔首共飲食莫
知之也李斯刻石頌秦德曰黔首康定太史公因此語
遂於秦記謂秦名民曰黔首朱子註孟子亦曰周言黎
民秦言黔首蓋因太史公之語也然祭義内經之書實
先秦世黔首之稱古矣恐有不因秦也不然則二書所
稱亦後世𠞰入之說為可疑耳
古詩後人妄改
古人詩句不知其用意用事妄改一字便不佳孟蜀牛
嶠楊柳枝詞吳王宫裏色偏深一簇烟條萬縷金不忿
錢唐蘇小小引郎松下結同心按古樂府小小歌有云
妾乘油壁車郎乘青驄馬何處結同心西陵松栢下牛
詩用此意詠柳而貶松唐人所謂尊題格也後人改松
下作枝下語意索然矣
焚書起於韓非
秦焚書坑儒起於李斯乎斯之先固有為此說於秦者
矣韓非是也非之言曰世之愚學皆不知治亂之情讘
䛟多誦先古之書以亂當世之治又妄非有術之士聽
其言者危用其計者亂又曰羣臣為學門子好辯可亡
也又言舍法律而言先王者上任之以國主以是過予
而臣以此徒取矣此與斯所言是古非今若合符節作
俑者乃韓非匪斯也凡為異說者一則駭再則習始則
疑終則行矣宋儒有過求者乃謂斯之學出於荀卿焚
坑之禍卿有以啓之卿嘗入秦見應侯譏秦之無士矣
舍非而罪卿所謂洗垢而索瘢者耶
羿射日落九烏
古傳言羿射日落九烏烏最難射一日落九烏言射之
捷也而後世不得其說者遂以為射九日矣流俗謬說
而傳怪文士循名而騁奇異哉
趙李
阮籍詠懷詩西遊咸陽市趙李相經過顔延年以為趙
飛燕李夫人劉會孟謂安知非實有此人不必求其誰
何也不詳詩意咸陽趙李謂游俠近幸之儔漢書谷永
傳小臣趙李從微賤尊寵成帝常與微行者籍用趙李
字正出此若如顔延年說趙飛燕李夫人豈可言經過
如劉會孟言當時實有此人唐王維詩亦有日夜經過
趙李家豈唐時亦實有此人乎乃知讀書不詳考深思
雖如延年之博學會孟之精鑒亦不免失之况下此者
耶
盜竽
老子服文采帶利劒厭飲食而資貨有餘此之謂盜竽
韓非解云竽也者五聲之長也竽唱則衆樂皆和大姦
唱則小盜和故曰盜竽今本誤作盜夸與竽字相近而
誤也
淵明讀書
晉書云陶淵明讀書不求甚解此語俗士之見後世不
曉也余思其故自兩漢來訓詁盛行說五字之文至於
二三萬言如秦近君之訓堯典曰稽古者比比皆是後
進彌以馳逐漫羨而無所歸陶心知厭之故超然真見
獨契古初而晩廢訓詁俗士不達便謂其不求甚解矣
又是時周續之與學士祖企謝景夷從刺史檀韶聘講
禮城北加以讎校所住公廨近於馬肆淵明示以詩云
周生述孔業祖謝響然臻馬隊非講肆校書亦以勤蓋
不屑之也觀其詩云先師遺訓今豈云墜又曰詩書敦
夙好又云游好在六經又云汎覽周王傳流觀山海圖
其著聖賢羣輔錄三孝傳贊考索無遺又跋之云書傳
所載故老所傳盡於此矣豈世之鹵莽不到心者耶予
嘗言人不可不學但不可為講師溺訓詁見淵明傳語
深有契耳
菴字義
今人别號菴字印章往往不同緣說文本無菴字庵彌
俗也予嘗考之菴字古書所用者蜀都賦八方菴藹王
充論衡桃李梅杏菴丘蔽野皆取菴覆之義至三國及
晉始有菴幔菴閭之語與今人所用菴字義同菴字不
可謂不古也但篆籀以說文為宗說文不載之字用於
印章似為未安又按古篆有作葊者又止借弇者石鼔
文作&KR0034;其字從穴穴亦人居也近見溫陵古寺一册有
元人止菴印章菴字作盫詳玉篇皿部有盫烏含切覆
蓋也考古圖有伯戔饋盫盫器名而借為菴舍字恐舍
形似器亦猶漢闕之觚稜其形亦本酒器也未知是否
以俟知者
西施
世傳西施隨范蠡去不知所出只因杜牧西子下姑蘇
一舸逐鴟夷之句而附會也予竊疑之未有可證以折
其是非一日讀墨子曰吳起之裂其功也西施之沈其
美也喜曰此吳亡之後西施亦死於水不從范蠡去之
一證墨子去吳越之世甚近所書得其真然猶恐牧之
别有見後檢修文御覽見引吳越春秋逸篇云吳亡後
越浮西施於江令隨鴟夷以終乃嗟曰此事正與墨子
合杜牧未精審一時趁筆之過也蓋吳既滅即沈西施
於江浮沈也反言耳隨鴟夷者子胥之譖死西施有力
焉胥死盛以鴟夷今沈西施所以報子胥之忠故云隨
鴟夷以終范蠡去越亦號鴟夷子杜牧遂以子胥鴟夷
為范蠡之鴟夷乃影撰此事以墮後人於疑網也既又
自笑曰范蠡不幸遇杜牧受誣千載又何幸遇予而雪
之亦一快哉
吕梁碑
羅泌云嘗見漢劉耽所書吕梁碑字為小篆而訛泐者
過半其可讀者僅六十言碑中序虞舜之世云舜祖幕
幕生窮蟬窮蟬生敬康敬康生喬牛喬牛生瞽叟瞽叟
産舜質之史記蓋同而不言出自黃帝此可以洗二女
同姓尊卑為婚之疑矣又他碑所載后稷生台璽台璽
生叔均叔均而下數世始至不窋不窋下傳季歴猶十
有七世而太史公作周紀拘於國語十有五王之說乃
合二人為一人又刪縮數人以合十五之數不知國語
之說十五王皆指其賢而有聞者非謂后稷至武王千
餘年而止十五世太史公亦迂哉
汲冡文誣
汲冡璅語其文極古然多誣而不信如謂舜囚堯太甲
殺伊尹又謂伊尹與桀妃妺喜交其誣若此小人造言
不起自戰國之世伊尹在相位日被其黜僇者為之也
然則何以知之曰其文不類戰國
部色
教坊家有部有色部有部頭色有色長元周伯清訛呼
部頭為務頭可笑也部如法部胡部之類色如雜劇色
觱策部舞旋色參軍色之類諸以雜劇色為首雜劇用
四人或五人末泥色主張引戲分付副淨色發喬副末
色打諢又或添一人装孤老其吹曲破斷送者謂之把
色見宋氏灌園古杭夢遊錄
均即韵
唐書樂志古無韵字均即韵也五帝之學曰成均均亦
音韵書曰命汝典樂教胄子論語曰成於樂是成均之
說也周人立大學兼五帝及二代之名東學為東序西
學為瞽宗北學為上庠南學為成均宜學言語者處之
成均則均之為韵義益明矣潘安仁笙賦音均不恒曲
無定制注均古韵字鶡冠子五音不同均然其可喜一
也唐書李綱傳引周禮均工樂胥不得列於士伍
偃曝
孟浩然詩草堂時偃曝蘭枻日周旋偃曝謂偃卧曝背
也用文選王僧達寒榮共偃曝之句今刻孟詩不知其
出處改作掩瀑可笑而謬者猶曰詩刻必去注釋從容
咀嚼真味自長此近日強作解事小兒之通弊也蓋頤
中有物乃可言咀嚼而出真味若空腹作雷鳴而強為
戛齒之狀但垂饑涎耳真味何由嗜哉
罨畫
畫家有罨畫雜彩色畫也宜興有罨畫溪然其字當用
&KR2594;罨乃魚網非其訓也張泌詩罨岸春濤打船尾謂魚
網遮岸也此用字最得字義(左思蜀都賦罨翡翠釣鰋鮋)
辨妾字從辛非古篆
邵文莊云妾之於禮久矣有媵而妾者有卜而妾者卜
而妾者聞命而趨不待六禮故謂之奔傳曰疲於奔命
蓋言速也奔者非必淫淫而奔者謂之淫奔是故女之
嫁者有二道焉有聘而嫁者有奔而嫁者慎按天文有
織女主貴女須女主賤女貴女則嫡也賤女則諸侯之
副宫九媵大夫之側室三歸也禮之所謂買妾奔則為
妾皆不備禮之謂也先王制禮豈不欲六禮皆備而後
歸哉禮不下庶人勢也故仲春奔者不禁恐失時也荒
年殺禮多婚欲繁育也許氏說文妾字從辛女之有罪
者為人妾漢緹縈上書願没為官婢以贖父罪此蓋秦
法周之盛也決不然也周禮有女奚之條亦劉歆附會
文姦以欺王莽者殆不可信王莽末年令天下奴婢贖
還為良朱子綱目亦善之豈有周公制法不如王莽乎
妾字從辛蓋亦秦篆非古篆也
肹蠁
相如上林賦郁郁菲菲衆香發越肹蠁布寫馣馤馝馥
司馬彪曰肹過也芬芳之過若蠁之布寫也說文蠁知
聲蟲也爾雅圓貉蟲蠁郭璞云蛹蟲廣雅土蛹也毛晃
曰古蠁字作向晉大夫羊舌肹字叔向左傳釋文香兩
切取肹向布寫之義又揚雄羽獵賦蠁曶如神李善曰
蠁㫚疾也蠁與響同曶與忽同又甘泉賦薌呹肹以棍
枇則肹蠁蓋古語也響之一字古只作鄉漢書天文
志鄉之應聲是也又作嚮易繫其受命也如嚮荀子應
之如影嚮莊子砉然嚮然是也左傳作向揚雄賦作薌
漢隸作㗽又作&KR0034;又作&KR1943;凡此等類韻書亦豈能盡載
也
廞字音義
廞許金切與歆同音爾雅廞興也周禮笙師職云大喪
廞其樂器鄭注興也又司服大喪供其廞衣服司裘大
喪廞裘司干大喪廞舞器司樂大喪廞樂器鄭注皆解
為興蓋襲用爾雅之誤成周聖世豈有大喪用笙樂舞
器之理乎按此廞義蓋謂陳而不作耳唐崔祐甫獨孤
及墓銘廞衣楚挽徘徊墓田李華權文公墓銘廞隧納
書禮優職襄宋景文真宗輓歌云廞翣浮晨旭邊簫咽
暝霞周平園皇祐哀書云桂輪隠曜椒掖廞儀皆得其
解矣考工記善防者水淫之鄭氏注讀淫作廞謂水
淤泥土而留著之則助之為厚也唐書滄州無埭渠久
廞塞薛大鼎浚之此廞塞字義本鄭氏考工記注併附
於此
李密陳情表
李密陳情表有少仕偽朝之句責備者謂其篤於孝而
妨於忠嘗見佛書引此文偽朝作荒朝蓋密之初文也
偽朝字蓋晉改之以入史耳劉靜修詩若將文字論心
術恐有無邊受屈人蓋指此類乎近日趙弘道作令伯
祠記辨偽朝字惜未見此
出師表缺句
孔明出師表今世所傳皆本三國志按文選所載先帝
之靈下若無興德之言六字他本皆無於義有缺當以
文選為正
辨刻刊字
說文刊削也又剟也揚子雲方言序懸諸日月不刊之
書謂不可削也李鼎祚周易集解宗鄭玄而削王弼其
序曰刊輔嗣之野文輔康成之逸象是也至宋人轉失
其義乃以為刻木印書之義如王氏揮麈錄所云郡府
多刊文籍且易以刊為刻訛矣刻鏤木也從晉書虞溥
傳當作㓶從陶隠居茅山碑當作栔從丁度集韻又作
鍥皆鏤木印板之義刊為俗字不可從也
九宫七色(與九卷九宫同)
九宫七色之說出於乾鑿度云伏羲時龍馬出河戴九
履一左三右七二四為肩六八為足五居其中謂之九
宫其色則一六八為白二黑三綠四碧五黃七赤九紫
今大統歷中每月列於下方謂之飛九宫
明駝使
木蘭辭願借明駝千里足送兒還故鄉今本或改明作
鳴非也駝卧腹不帖地屈足漏明則走千里故曰明駝
唐制驛置有明駝使非邊塞軍機不得擅發楊妃私發
明駝使賜安禄山茘枝見小說
鍾葵鍾馗終葵
俗傳鍾馗起於唐明皇之夢非也蓋唐人戲作鍾馗傳
虚構其事如毛穎陶泓之類耳北史堯暄本名鍾葵字
辟邪後世畫鍾葵於門謂之辟邪由此傅會也宋宗慤
妺名鍾葵後世畫工作鍾馗嫁妺圖由此傅會也但葵
馗二字異耳又曰終葵菜名周禮考工記大圭終葵首
註終葵椎也䟽齊人謂椎為終葵禮記玉藻天子搢珽註
挺然無所屈也或謂之大圭長三尺杼上終葵首於杼上
又廣其首方如椎頭是謂無所屈後則恒直顔之推曰北
齊有一士讀書不過二三百卷嘗出境聘東萊王韓問
曰玉珽抒上終葵首當作何形乃答曰珽頭曲圓勢如
葵葉耳韓乃忍笑
&KR1217;簩即澁勒
韻書四豪簩字下注云&KR1217;簩竹名而不詳其說按異物
志南方思牢國産竹可礪指甲竹譜云可挫爪是也崔
鷃詩曰時一出輕芒皚皚落微雪又李商隠射魚曲曰
思牢弩箭磨青石綉額蠻渠三虎力是知亦可作箭今
東廣新州有此種製成琴樣為礪甲之具用之頗久則
微滑當以酸漿漬之過信宿則濕復初字又作澁勒東
坡詩倦看澁勒暗蠻村
麥含金
梁鴻傳載鴻詩二首麥含含兮方秀刻本皆如此藝文
類聚引之作麥含金為是金與含相似而衍為二字也
此當表出之
以蠡測海
東方朔客難云以管窺天以蠡測海張晏注曰蠡瓠瓢
也然蠡字從蟲若與瓢義不協又按揚子方言云㼖瓠
瓢也字從瓜從蠡劉向九歎云瓟㼖蠧於篋簏今閩廣
之地以鱟魚殼為瓢江淮之間或用螺之大者為瓢是
以蟲殼代瓜匏用也故㼖字之取義兼之暇日與蕳西
嶨談及此漫筆之
蕭暉與翛翬字義
衞覬華山碑神樂其靜翛翬無形注翛翬與蕭暉通飛
騰迅速之音也言神人異處逼近則不敬黃庭經姹女
窈窕翳霄暉字雖異其義一也
木匠㔼夘字
近峯聞略說木工㔼夘字引伊川語錄云枘鑿者㔼夘
也㔼夘圓則圓㔼夘方則方又引文簨如室新構而去
其鑿契注鑿契簨也又引金史張中字制小舟不假膠
漆而首尾相鉤帶謂之鼓子夘余按㔼夘字當作簨牡
簨字出考工記及文選注而漢書五行志所謂門牡者
義取牝牡蓋枘者刻木端以入鑿有牡之象鑿者空其
竅以受枘有牝之象簨牡二字蓋亦古矣㔼夘字蓋亦
後人撰借爾
枘鑿
枘字從木從内考工記注調其鑿枘而合之宋玉九辨圓
枘而方鑿兮吾固知其鉏鋙而難入今舉子程文襲用
枘鑿不相入彼此相效莫知其非也夫枘鑿本相入之
物惟方枘圓鑿則不相入今去方圓字而曰枘鑿不相
入字義之不通文義大謬矣甚者寫枘字作柄字尤可
笑也
泊薄同字
老子道德經薄作泊王充論衡酒之泊厚同一麴蘖人
之善惡同一元氣又曰人生於隂陽有渥有泊玉生於
石有純有駁泊薄同一字也
苴有十四音
苴七閭切麻也子閭切苴杖也又子旅切履中薦也又
布交切天苴地名在益州見史記注(又天沮與巴同)又子邪切
菜壤也一曰獵場又似嗟切苴咩城在雲南又鉏加切
詩傳曰木中傳草也水草曰苴字一作&KR0034;又作浾今作
渣非又都賈切土苴不精細也又側不切糞草也又側
魚切說文曰酢菜也(酢古醋字)又莊俱切姓也漢有苴氏又
則吾切茅藉祭也又將預切糟魄也又子余切苞苴囊
貨也
顛冬
山海經小陘之山有草名&KR1938;赤莖白華如顛冬也顛冬
天門冬也
查字考
說文查浮木也今作槎非槎音詫邪斫也國語山不槎
蘖是也今世混用莫知其非略證數條於此王子年拾
遺記堯時巨查浮西海上十二年一周天名貫月查一
曰挂星查道藏歌詩扶桑不為查王勃詩澁路擁崩查
又送行序云夜查之客猶對仙家坐菊之賓尚臨清賞
駱賓王有浮查詩劉道友有浮查硯賦水經注臨海江
邊有查浦字並作查至唐人猶然任希古詩泛查分寫
漢孟浩然詩試垂竹竿釣果得查頭鯿又云土風無縞
紵鄉味有查頭又云橋崩卧查擁路險垂藤接皆用正
字不從俗體此公匪惟詩律妙字學亦超矣杜工部詩
查上覓張騫又滄海有靈查惟七言絶空愛槎頭縮項
鯿七言律奉使虚隨八月槎古體近體不應用字頓殊
蓋七言絶與律乃俗夫競玩遂肆筆妄改古體則視為
冷局俗目不擊幸存舊文耳
蔅蘭字
古文孏與懶同見後漢書孏亦借作妍媸之妍論衡云
形佳骨蔅皮媚色稱又骨體蘭麗皆妍之借也蔅乃孏
省東蘭又省女古人用字意勝於法例如此
屾(音詵)
文選吐燄生風欱野歕山日月為之搖震震音真山所臻
切字一作屾
古人避諱
古人避諱改字自有意義司馬遷父名談史記諱趙談
為趙同以古音談亦音同也急就章以談叶桑是其證
也明帝諱莊改莊助為嚴助莊子陵為嚴子陵以莊與
嚴古同音殷武詩叶音是其證也宣帝諱荀改荀卿為
孫卿亦然
五子之歌
左傳引書五子之歌有此冀方今失其行今失其行今
文作厥道按古文&KR0146;從行中人又音道石鼓文我水既
靜我&KR0146;即平五子歌以&KR0146;叶方綱當從平音道路之行
如景行字作&KR0146;人之雁行足行當作&KR0008;見龜筴傳
頤音陽
釋名東北隅為宧宧養也東北陽氣始生布生物也易
頤者養也頤亦音陽
撻打同字
書曰撻以記之撻音入聲又轉入上聲俗用打為撻非
打字從手從丁當音丁歴切見歐陽公集古錄云打字
以音義言之當為丁歴切不知何以轉為莫迥切蓋打
字從丁為聲與鼎同音又轉為入聲與鏑同其義皆訓
擊也義與撻同故俗借用之是知虞書撻字轉為打韻
書音鼎歐公音鏑俗語打坐打睡作撻上聲於音和
同為透字母也古俗皆通
觳穀
孟子吾不忍其觳觫言牛將就屠而體縮恐懼也觳本
古文斛字見周禮其字從穀省穀而角之是斛也穀字
義兼聲角字聲無義合為斛字乃正字非借也穀鼎食
也俗作餗牛之恐懼字當作穀觫□從豕尾懼之貌觫
從角角懼之貌漢隸又作□&KR0146;&KR0146;寒戰病也借作牛之
懼貌義亦互通
吳㕦
㕦音華大口也字從口從大與吳不同後漢戴就傳&KR0008;
斧注引張揖纂文音華其字從金從㕦也若詩不吳不
敖吳音娛張子厚理窟云云當音吳今多音華非吳自
吳㕦自㕦何得混邪
青雲
史記云伯夷叔齊雖賢得夫子而名益彰顔淵雖篤學
附驥尾而行益顯閭巷之人欲砥行立名者非附青雲
之士惡能施於後世哉青雲之士謂聖賢立言傳世者
孔子是也附青雲則伯夷顔淵是也後世謂登仕路為
青雲謬矣試引數條以證之高方易占青雲所覆其下
有賢人隠續逸民傳嵇康早有青雲之志南史陶弘景
年十四五歲見葛洪方書便有養生之志曰仰青雲覩
白日不為遠矣梁孔稚圭隠居多構山泉衡陽王鈞往
遊之圭曰殿下處朱門遊紫闥詎得與山人交耶鈞曰
身處朱門而情遊滄海形入紫闥而意在青雲又袁彖
贈隠士庾易詩曰白日清明青雲遼亮昔聞巢許今覩
臺尚阮籍詩抗身青雲中網羅孰能施李太白詩獵客
張兔罝不能挂龍虎所以青雲人高歌在巖戸合而觀
之青雲豈仕進之謂乎王勃文窮且益堅不墜青雲之
志即論語視富貴如浮雲之旨若窮而常有覬覦富貴
之心則鄙夫而已矣自宋人用青雲字於登科詩中遂
誤至今不改
精鑿醍醐
儒書以精鑿喻學精鑿皆言米也穀一石得米六斗為
糲一石五斗為毇得四斗為鑿得三斗為精精之字從
米為義從青為聲古文作晶象三米之形尤見意義佛
書以醍醐之教喻於佛性從乳出熟酥從熟酥出醍醐
也
丹鉛總錄卷十三
