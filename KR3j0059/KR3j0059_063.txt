欽定四庫全書
丹鉛總錄卷二十一明楊慎撰
詩話類
金潾
張籍蠻中詩銅柱南邊毒草春行人幾日到金潾金潾
交趾地名水經註所謂金潾清渚也今刻本作麟非
沙海
戰國策暉臺之下沙海之上九域志有沙海孟浩然和
張三自穰縣還途中遇雪詩風吹沙海雪來作柳園春
正是梁地事
江蒲
周禮汧浦作弦浦左傳&KR0841;浦作&KR0841;蒲杜詩側生野岸及
江蒲江蒲江浦也
朅來
今文語辭朅來聿來不知所始按楚辭車旣駕兮朅而
歸不得見兮心傷悲舊註朅去也又按吕氏春秋膠鬲
見武王于鮪水曰西伯朅去無欺我也武王曰不子欺
將伐殷也膠鬲曰朅至武王曰將以甲子日至註朅何
也若然則朅之為言盍也若以解楚辭則謂車旣駕矣
盍而歸乎以不得見而心傷悲也意尤婉至則今文所
襲用朅來者亦謂盍來也非是發語之辭矣文選註劉
向七言曰朅來歸耕永自疎顔延年秋胡妻詩曰朅來
空復辭義皆謂盍來始通
伏毒寺詩
杜詩鄭國伏毒寺瀟洒在江心劉禹錫詩曾作關中客
頻經伏毒岩晴煙沙苑樹晩日渭川帆
儲詩
儲光羲詩落日燒霧明農夫知雨止耿湋詩向人微月在報
雨早霞生此即諺所謂朝霞不出市暮霞走千里也劉禹
錫武陵詩積隂春暗度將霽霧先昏耿湋詩晩雷期稔
歲重霧報晴天皆用老農占驗語予舊日秋成詩云草頭
占月暈米價問天河亦用諺語日暈長江水月暈草頭空
又七月七夕視天河顯晦卜米價豐歉蓋老農有驗之占云
杜詩天棘
杜詩江蓮搖白羽天棘蔓青絲鄭樵云天棘柳也此無
所據杜撰欺人耳且柳可言絲秖在初春若茶瓜留客
之日江蓮白羽之辰必是深夏柳已老葉濃隂不可言
絲矣若夫蔓云者可言兔絲王瓜不可言柳此俗所易
知天棘非柳明矣按本草索隱云天門冬在東嶽名淫
羊藿在南嶽名百部在西嶽名管松在北嶽名顛棘與
天聲相近而互名也此解近之
韓退之詩
韓文公贈張曙詩云久欽江總文才妙自嘆虞翻骨相
屯以忠直自比而以姦佞待人豈聖賢謙己恕人之意
哉考曙之為人亦無姦佞似江總者若曰以文才論何
不以鮑照何遜為比而必曰江總乎此乃韓公平生之
病處而宋人多學之謂之占地步心術先壊矣何地步
之有
唐詩葳蕤
唐詩春樓不閉葳蕤鎻又望見葳蕤舉翠華葳蕤旗名
鹵簿中有之孫氏瑞應圖云葳蕤瑞草王者禮備至則
生今之字書例解為草木之狀未得其原也
行道遲遲
詩行道遲遲中心有違思致微婉紫玉歌所謂身遠心
邇洛神賦所謂足往神畱皆祖其意
岳陽樓詩
余昔過岳陽樓見一詩云樓上元龍氣不除湖中范蠡
意何如西風萬里一黃鵠秋水半江雙白魚鼓瑟至今
悲二女沉沙何處弔三閭朗吟僊子無人識騎鶴吹簫
上碧虛乃視其姓名則元人張翔字雄飛不知何地人
也雄飛在元不著詩名然此詩實可傳同時虞伯生范
德機皆有岳陽樓詩遠不及也故特表出之
謝臯羽詩
謝臯羽為宋末詩人之冠其學李賀歌詩入其室而不
蹈其語比之楊鐵崖蓋十倍矣小絶句如牽牛秋正中
海白夜疑曙野風吹空巢波濤在孤樹絶妙可傳郊島
不能過也
劉禹錫詩
元和以後詩人之全集可觀者數家當以劉禹錫為第
一其詩入選及人所膾炙不下百首矣其未經選全篇
如棼絲瀑云飛流透嵌隙噴洒如絲棼含暈迎初旭翻
光破夕曛餘波繞石去碎響隔溪聞却望瓊沙際逶迤
見脉分樂府絶句云大艑高帆一百尺新聲促柱十三
絃揚州市裏商人女來占西江明月天詠硯云烟嵐餘
斐亹水墨兩氤氲好與陶貞白松窗寫紫文詠鶯雜體
云鶯能語多情春將半天欲明始逢南陌復集東城林
疎時見影花密但聞聲管中緣催短笛樓上欲定哀箏
千門萬戶垂楊裏百囀如簧烟景晴五言摘句如桃花
迷隱跡㯶葉慰忠魂又殘兵疑鶴唳空壘辯烏聲又路
塵高出樹山火遠連霞又登臺吸瑞景飛步翼神飈詠
花云香歸陶令宅艷入孝王家園景云傅粉琅玕節薰
香菡萏莖榴花裙色好桐子藥丸成妓席云容華本南
國粧束學西京月落方收鼓天寒更炙笙七言如中國
書流讓皇象北朝文士重徐陵又桂嶺雨餘多鶴跡茗
園晴望似龍鱗又連檣估客吹羌笛盪槳巴童歌竹枝
又眼前名利同春夢醉裏風情敵少年又野草芳菲紅
錦地遊絲撩亂碧羅天又春城三百九十橋夾岸朱樓
隔柳條又三花秀色通春幌十字春波繞宅墻又海嶠
新辭永嘉守夷門重見信陵君又水底遠山雲似雪橋
邊平岸草如烟又外集有觀舞一詩云山鷄臨清鏡石
燕赴遥津何如上客會長袖入華裀體輕若無骨觀者
皆聳神曲盡回身去層波猶注人宛有六朝風致尤可
喜也劉全集今多不傳予舊選之為句圖今錄其尤者
于兹云
薛濤詩
聞說邊城苦如今到始知好將筵上曲唱與隴頭兒此
薛濤在高駢宴上聞邊報樂府也有諷諭而不露得詩
人之妙使李白見之亦當叩首元白流紛紛停筆不亦
宜乎濤有詩集然不載此詩
貫休詩
霜月夜徘徊樓中羌管催晩風吹不盡江上落殘梅此
貫休絶句也休在晩唐有詩名然無可取獨此首有樂
府聲調雖非僧家本色亦猶惠休之碧雲也
端硯詩
唐李咸用端溪硯詩媧天補剩石昆劒切來泥著指痕
猶濕經旬水未低呵雲潤柱礎筆彩飲虹霓鵒眼工諳
謬羊肝士乍刲連澌光比鏡因墨膩於䃜捧受同交印
矜持過乘珪宜從方袋挈枉把短行批淺水金為斗泓
澄玉作堤此詩不特句佳亦具賞鑒可補硯譜之遺
喻鳬詩
喻鳬詩鴈天霞脚雨漁夜葦條風上句絶妙下句大不
稱此所以為晩唐也
濾水羅詩
唐人白行簡以濾水羅賦得名其警句云焦螟之生必
全有以小為貴者江漢之流雖大蓋可一以貫之靈一
詩云濾泉侵月起掃徑避蟲行濾水盖僧家戒律有此
欲全水蟲之命故濾而後飲今蜀中深山古寺猶有此
規白居易送文暢詩山宿馴溪虎江行濾水蟲
劉綺莊詩
續南部烟花錄有劉綺莊揚州送人詩云桂楫木蘭舟
楓江竹箭流故人從此去遠望不勝愁落日低帆影歸
風引棹謳思君折楊柳淚盡武昌樓綺莊不知何時人
詳詩之聲調必初唐也
蕭遇詩
蕭遇春日詩水堤煙報柳山寺雪驚梅唐人賞之謂不
减庾子山
三羅詩
晩唐江東三羅羅隱羅虬羅鄴也皆有集行世當以鄴
為首如閨怨云夢斷南窗啼曉烏新霜昨夜下庭梧不
知簾外如珪月還照邊庭到曉無南行云臘晴江暖鸊
鵜飛梅雪香沾越女衣魚市酒村相識徧短船歌月醉
方歸此二詩𨼆與虬皆不及也
無名氏詩
唐無名氏詩江上送行人千山生暮氛謝安團扇上為
畫敬亭雲僧皎然送邢台州云海上僊山屬使君石橋
琪樹古來聞他時畫出白團扇乞取天台一片雲二詩
命意用事相類晉人重扇題畫謂之便面又曰方麴如
羊孚雪贊右軍蒲葵是其事也
牽絲
謝靈運詩牽絲及元興解龜在景平註引應璩詩不悟
牽朱絲三署來相尋李善註云牽絲初仕也解龜去仕
也文苑英華康子元參軍帖子判云萬里牽絲俄畢子
荆之任九流懸鏡行披彦輔之雲又似用為孫楚事
夭邪
唐詩錢唐蘇小小人道最夭邪又長安女兒雙髻鴉隨
風趁蝶學夭邪夭音作歪
白頭烏
三國典略曰侯景簒位令飾朱雀門其日有白頭烏萬
計集于門樓童謠曰白頭烏拂朱雀還與吳杜工部詩
長安城頭頭白烏夜上延秋門上呼蓋用其事以侯景
比禄山也而千家註不知引此
黃蝶
蝴蝶或白或黑或五彩皆具惟黃色一種至秋乃多蓋
感金氣也李白詩八月蝴蝶黃深中物理今本改黃為
來何其淺也白樂天詩亦云秋花紫濛濛秋蝶黃茸茸
靈徹詩
僧靈徹有詩名于中唐古墓詩云松樹有死枝塚基惟
莓苔石門無人入古木花不開天台山云天台衆山外
歲晩當寒空有時半不見崔嵬在雲中九日云山僧不
記重陽節因見茱萸憶去年諸篇為劉長卿皇甫冉所
稱予獨取天台山一絶真絶唱也
幽州臺詩
陳子昂登幽州臺歌云前不見古人後不見來者念天
地之悠悠獨愴然而涕下其辭簡質有漢魏之風而文
集不載
海紅
劉長卿集有夏中崔中丞宅見海紅搖落一花獨開詩
海紅未詳為何花後見李白詩註云新羅國多海紅唐
人多尚之亦戎王子之類也又柑有名海紅者見橘譜
胡燕
玄中記胡燕斑胸聲小越燕紅襟聲大李賀詩勞勞胡
燕怨酣春吳越春秋越燕向日而熙丁僊芝詩曉幕紅
襟燕
桂子
劉績霏雪錄載杭州靈隱寺月中墜桂子事似涉怪異
余按本草圖經云江東諸處多于衢路間拾得桂子破
之辛香古老相傳是月中下也不知當地何意獨無焉
寧非月路耶餘杭靈隱寺僧云種得一株近代詩人多
所論述漢武洞冥記云有遠飛鷄朝往夕還常銜桂實
歸于南土所以北方無之南方月路固宜有也月路之
說尤怪異漫志之白樂天詩偃蹇月中桂結根依青天
天風繞月起吹子下人間自註云杭州天竺寺有月中
桂子
妾魚
古者一國嫁女同姓二國媵之儀禮有媵爵謂先飲一
爵後二爵從之也楚辭魚鱗鱗兮媵予江海間有魚遊
必三如媵隨妻先一後二號為婢妾魚唐詩江魚羣從
稱妻妾塞鴈聯行號弟兄
亞枝花
白居易集有亞枝謂臨水低枝也孟東野詩南浦桃花
亞水紅水邊柳絮由春風白詩又云亞竹亂籐多照岸
亦佳句也
魚魚雅雅
古樂府朱鷺曲朱鷺魚以烏鷺何食食茄下烏古與雅
同叶音作雅蓋古字烏也雅也本一字也雅與下相叶
始得其音魚以雅者言朱鷺之威儀魚魚雅雅也韓文
元和聖德詩魚魚雅雅之語本此茄古荷字
香毬金縷
白樂天詩柘枝隨畫鼔調笑從香毬又云香毬趁拍廻
環匝花盞抛廵取次飛皆紀管絃酒席中事但不知香
毬何用如今人詞中用金縷字亦竟不知金縷于歌何
關
殘燈詩
韋蘇州對殘燈詩云獨照碧窗久欲隨寒燼滅幽人將
遽眠解帶翻成結梁沈氏滿願殘燈詩云殘燈猶未滅
將盡更揚輝惟餘一兩熖猶得解羅衣韋詩實出于沈
然韋有幽意而沈滛矣
青精飯
杜詩豈無青精飯使我顔色好青精飯一名南天燭又
曰墨飯草以其可染黑飯也道家謂之青精飯故僊經
云服草木之正氣與神通食青燭之津命不復隕謂此
也
蘭草
古樂府蘭草自然香生於大道傍腰鎌八九月俱在束
薪中孟郊詩昧者理芳草蒿蘭同一鋤實本古樂府意
黃鵹留
諺云黃鵹留看我麥黃葚黑否見陸璣草木䟽今作黃
栗留
灔澦
灔澦歌云灔澦大如襆瞿唐不可觸金沙浮轉多桂浦
忌經過此舟人商估刺水行舟之歌樂府以為梁簡文
所作非也蜀江有瞿唐之患桂江有桂浦之險故涉瞿
唐者則凖灔襆涉桂浦者則凖金沙今樂府桂浦作桂
楫非也
石城樂
石城樂宋臧質作碧玉歌一名千金意晉孫綽作慕容
攀墻視慕容垂作樂府皆失其名當表出之
估客樂
估客樂齊武帝之所作也其辭曰昔經樊鄧役阻潮梅
根冶探懷悵往事意滿辭不叙阻潮一本作假楫武帝
作此曲令釋寳月被之管絃帝遂數乘龍舟遊江中以
紝越布為帆綠絲為帆縴鍮石為篙足篙傍者悉著鬱
林布作淡黃袴舞此曲用十六人云按史稱齊武帝節
儉嘗自言朕治天下十年當使黃金與土同價然其從
流忘返之奢如此貽厥孫謀何怪乎金蓮步地也
金魚金龜
佩魚始于唐永徽二年以鯉為李也武后天授元年改
佩龜以玄武為龜也杜詩金魚換酒來蓋開元中復佩
魚也李白憶賀知章詩金龜換酒處蓋白弱冠遇賀知
章尚在中宗朝未改武后之制
閭丘均
成都閭丘均在唐初與杜審言齊名杜子美贈其孫閭
丘師詩云鳳藏丹霄暮龍去白水渾蓋稱均之文也均
亦曾至雲南有刺史王仁求碑文㸑王墓碑文皆均筆
也㸑墓碑洛陽賈餘絢書予修雲南志以均與餘絢入
流寓志中
太白用徐陵詩
徐陵詩竹密山齋冷荷開水殿香太白詩風動荷花水
殿香全用其語
挂胡牀
魏裴潛為兖州太守嘗作一胡牀及其去留以挂柱梁
簡文帝詩不學胡威絹寧挂裴潛牀太白詩去時無一
物東壁挂胡牀
屏風牒
梁蕭子雲上飛白書屏風十二牒李白詩屏風九疊雲
錦張牒即疊也唐詩山屏六曲郎歸夜宋詞屏風疊疊
聞紅牙今改疊作曲非
小姑無郎
古樂府青溪小姑曲云開門白水側近橋梁小姑所居
獨處無郎唐李義山詩神女生涯元是夢小姑居處本
無郎小姑蔣子文第三妹也楊炯少姨廟碑云虞帝二
妃湘水之波瀾未歇蔣侯三妹青溪之軌跡可尋
䬓䬔
沈佺期有夜泊越州詩云䬓䬔縈海若霹靂耿天吳䬓
䬔蓋指颶風也字書不載此二字
口脂
杜子美臘日詩口脂面藥隨恩澤翠管銀罌下九霄唐
制臘日宣賜脂藥李嶠有賜口脂表云青牛帳裏未輟
爐香朱鳥窗前新調鉛粉揉之以辛夷甲煎然之以桂
火蘭蘇令狐楚表云雪散凝紅紫之名香膏藴蘭蕙之
氣合自金鼎貯于雕奩劉禹錫有代謝賜表云宣奉聖
旨賜臣臘日口脂面脂紫雪紅雪雕奩既開珍藥斯見
膏凝雪瑩合液騰芳可補杜詩註之遺
竹笋江魚
杜子美送人迎養詩青青竹笋迎船出白白江魚入饌
來用孟宗姜詩事韋蘇州送人省覲亦云沃野收紅稻
長江釣白魚又云洞庭摘朱果松江獻白鱗然杜不如
韋多矣青青字自好白白近俗有似兒童白白一羣鵝
被人趕下河之謠也豈大家語哉
鳳林
水經河水又東歴鳳林北注鳳林山名五巒俱峙杜詩
鳳林戈不息魚海路常難張籍詩鳳林關裏水長流白
草黃榆六十秋邊將皆承主恩澤無人解道取凉州
楖櫪
李屏山逹磨贊所謂楖櫪者稱杖也范石湖詩病憐楖
櫪隨身慣老覺屠蘇到手遲
詩史誤人
宋人以杜子美能以韻語紀時事謂之詩史鄙哉宋人
之見不足以論詩也夫六經各有體易以道隂陽書以
道政事詩以道性情春秋以道名分後世之所謂史者
左記言右記事古之尚書春秋也若詩者其體其旨與
易書春秋判然矣三百篇皆納情合性而歸之道德也
然未嘗有道德字也未嘗有道德性情句也二南者脩
身齊家其旨也然其言琴瑟鐘鼓荇菜芣苢夭桃穠李
雀角鼠牙何嘗有脩身齊家字耶皆意在言外使人自
悟至于變風變雅尤其含蓄言之者無罪聞之者足以
戒如刺滛亂則曰雝雝鳴鴈旭日始旦不必曰愼莫近
前丞相嗔也憫流民則曰鴻鴈于飛哀鳴嗷嗷不必曰
千家今有百家存也傷暴歛則曰維南有箕載翕其舌
不必曰哀哀寡婦誅求盡也叙饑荒則曰牂羊羵首三
星在罶不必曰但有牙齒存可堪皮骨乾也杜詩之含
蓄藴藉者蓋亦多矣宋人不能學之至于直陳時事類
于訐訕乃其下乘末脚而宋人拾以為己寳又撰出詩
史二字以誤後人如詩可兼史則尚書春秋可以併省
又如今俗卦氣歌納甲歌兼隂陽而道之謂之詩易可
乎
陳子昂詩
陳子昂送客詩云故人洞庭去楊柳春風生相送河州
晚蒼茫别思盈白蘋已堪把綠芷復含榮江南多桂樹
歸客贈生平今本作平生非書所以貴舊本也余見新
本疑其誤而思之未得一見舊本釋然
季隨
蕭穎士蒙山詩子尚損俗紛季隨躡遐軌季隨即周八
士中一人也蒙山有季隨隱跡事未知所出亦竒聞也
軋軋鴉
杜牧登九峰樓詩白頭搔殺倚柱遍歸棹何時軋軋鴉
軋軋鴉棹聲也
斑璘
何晏景福殿賦光明熠爚文彩璘斑皇甫士安勸志青
紫之璘斑璘斑即斕斑也斕字俗書到旣餉任昉杖詩
文彩旣斑爛爛即俗斕字韓文公詩華燭光爛爛註亦
作平音斑爛字古體俗用斕字
丹的
潘岳芙蓉賦丹輝拂紅飛湏垂的斐披赩赫散煥熠爚
的子藥切婦人以丹注面也吳才老解為指的非
子山詩用韻
庾子山喜晴詩王城水鬭息洛浦河圖獻伏泉還習坎
隂風已回巽桐枝長舊圍蒲節抽新寸山藪欣藏疾幽
栖得無悶有慶兆民同論年天子萬巽音旋寸音斷悶
音慢皆古韻也韻補失引今著之于此
七經詩集句之始
晉傅咸作七經詩其毛詩一篇略曰聿脩厥德令終有
俶勉爾遁思我言維服盗言孔丼其何能淑讒人罔極
有靦面目此乃集句詩之始或謂集句起于王安石非
也
盤渦
蜀江三峽中水波圓折者名曰盤盤音漩杜詩盤渦鷺
浴底心性張蠙黃牛峽詩盤渦逆入嵌崆地斷壁高分
繚繞天
上番
杜工部竹詩會湏上番看成竹獨孤及詩舊日霜毛一
番新别時芳草兩回春不堪花落花開處况是江南江
北人番去聲但杜公竹詩番字於義不叶韓石溪都憲
家有蔡夢弼杜詩註上番音上筤蜀名竹叢曰林筤易
說卦為蒼筤竹古註音浪
六赤打葉子
李洞集有贈龍州李郎中先夢六赤後因打葉子因以
詩上其詩云紅蠟香烟撲畫楹梅花落盡庾樓清光輝
圓魄銜山冷彩鏤方牙着腕輕寳帖牽來獅子鎮金盆
引出鳳凰傾徵黃喜兆莊周夢六赤重新擲印成六赤
者古之瓊畟今之骰子也葉子如今之紙牌酒令鄭氏
書目有南唐李後主妃周氏編金葉子格此戱今少傳
泉明
李太白詩昔日繡衣何足榮今朝貰酒與君傾且就東
山賖月色酣歌一夜送泉明泉明即淵明唐人避高祖
諱改淵為泉也今人不知改泉明作泉聲可笑
&KR2282;草
杜工部有除&KR2282;草詩云草有害於人&KR2282;音燖蜀名&KR2282;麻
或作蕁非
解音賈
僧皎然題周昉畫毗沙天王歌憶昔胡兵圍未解感得
此神天上下解讀如道家尸解之解與下相叶吳氏韻
補亦失此一字不收云
錦衣夜不襞
王子安臨高臺云錦衣夜不襞羅帷晝未空歌屏朝掩
翠粧鏡晚窺紅錦衣夜不襞應粧鏡晩窺紅羅帷晝未
空應歌屏朝掩翠形容富豪家恣情極樂反易晝夜最
有深意今本為妄人改竄作錦衣晝不襞羅帷夕未空
此乃常事不足詠也
書雲
詩人冬至用書雲事宋人小說以為分至啓閉必書雲
物獨以為冬至事非也余按春秋感精符云冬至有雲
迎送日者來歲美宋忠註曰雲迎日出雲送日没也冬
至獨用書雲事指此未為偏失也
蘭亭杜詩
近有士人熟讀杜詩余聞之曰此人詩必不佳所記是
棋勢殘著元無金鵬變起手局也因記宋章子厚日臨
蘭亭一本東坡曰章七終不高從門入者非寳也此可
與知者道
王粲詩用劉歆殘語
劉歆遂初賦望亭隧之皦皦兮飛旗幟之翩翩王粲七
哀詩登城望亭隧翩翩飛羽旗實用劉歆語
長河旣已縈
古文苑王融遊僊詩長河旣已縈嶒山方可礪縈今本
誤作榮解者遂謬云榮如草木之榮華猶言海變桑田
可笑不思縈帶也帶河礪山眼前事何必遠引
塞北江南
甘州本月支國漢匈奴轉得上所居後魏為張掖郡改
為甘州以丼峻山名之山有松柏佳木美水茂草冬温
夏凉又有僊人樹人行山中饑即食之飽不得持去平
居時亦不得見也唐韋蟾詩云塞北江南舊有名言其
土地美沃塞之江南也
崔塗王維詩
崔塗旅中詩漸與骨肉遠轉於奴僕親詩話亟稱之然
王維鄭州詩他鄉絶儔侣孤客親童僕已先道之矣但
王語渾含勝崔
范季隨論詩
宋范季隨云唐末詩人雖格致卑淺然謂其非詩則不
可今人作詩雖句語軒昂但可遠聽其理略不可究
月黃昏
林和靖梅詩疎影横斜水清淺暗香浮動月黃昏葦航
紀談云黃昏以對清淺乃兩字非一字也月黃昏謂夜
深香動月為之黃而昏非謂人定時也蓋晝午後隂氣
用事而花敷蕊散香凡花皆然不獨梅也坡詩只恐夜
深花睡去高燒銀燭照紅粧宋人梔子花詞惱人惟是
夜深時亦是此理余嘗有詩云曉屛殘夢暖香中花氣
熏人怯曉風亦與此意同蓋物理然耳
十字平音
唐詩三十六所臨春殿一一香風透管絃又綠浪東西
南北水紅闌三百九十橋又春城三百九十橋夾岸朱
樓隔柳條又煩君一夜殷勤意示我十年感遇詩陳郁
云十音當為諶也謂之長安語音律詩不如此則不叶
矣
澁浪
蔡衡仲一日舉温庭筠華清宫詩澁浪浮瓊砌晴陽上
綵斿之句問予曰澁浪何語也予曰子不觀營造法式
乎宫墻基自地上一丈餘疊石凹入如崕險狀謂之疊
澁石多作水文謂之澁浪衡仲嘆曰不通木經知澁浪
為何等語耶因語予曰古人賦景福靈光含元者一一
皆通木經以郭熙界畫樓閣知之耳
王融詩
王融巫山高烟華乍卷舒行芳時繼續今本行芳作猿
鳥猿鳥字遠不及行芳也
鐃歌曲
漢鐃歌曲多不可句沈約云樂人以音聲相傳訓詁不
可復解凡古樂錄皆大字是辭細字是聲聲辭合寫故
致然耳此說卓矣近有好古者效之殆可發笑
女狀元
女侍中魏元乂妻也女學士孔貴嬪也女校書唐薛濤
也女進士宋女娘林妙玉也女狀元王蜀黃崇嘏也崇
嘏臨卭人作詩上蜀相周庠序首薦之屢攝府縣吏事
精敏胥徒畏服庠欲妻以女嘏以詩辭之曰一辭拾翠
碧江湄貧守蓬茅但賦詩自服藍衫居郡掾永抛鸞鏡
畫蛾眉立身卓爾青松操挺志堅然白璧姿幕府若容
為坦腹願天速變作男兒庠大驚具述本末乃嫁之傳
竒有女狀元春桃記蓋黃氏也
日抱黿鼉
韓石溪(廷延)語余曰杜子美登白帝最高樓詩云峽坼雲
霾龍虎卧江清日抱黿鼉遊此乃登高臨深形容疑似
之狀耳雲霾坼峽山木蟠挐有似龍虎之卧日抱清江
灘石波盪有若黿鼉之遊余因悟舊註之非其云雲氣
隂黯龍虎所伏日光圍抱黿鼉出曝眞以為四物矣即
以杜證杜如江光隱映黿鼉窟石勢參差烏鵲橋同一
句法同一解也蘇子赤壁賦云踞虎豹登虬龍攀栖鶻
之危巢俯馮夷之幽宫亦是此意豈真有烏鵲黿鼉虬
龍虎豹哉
十樣鸞牋
韓浦詩云十樣鸞牋出益州成都古今記載其目曰深
紅曰粉紅曰杏紅曰明黃曰深青曰淺青曰深綠曰淺
綠曰銅綠曰淺雲凡十樣又有松花金沙流沙彩霞金
粉桃花冷金之别即其異名又蜀志載王衍以霞光牋
五百幅賜金堂令張蠙霞光即深紅牋也又有百韻牋
以其幅長可寫百韻詩為名其次學士牋則短于百韻
焉
朱萬初墨
元有朱萬初善製墨純用松烟蓋取三百年摧朽之餘
精英之不可泯者用之非常松也天歷乙巳開奎章閣
揀儒臣親侍翰墨榮公存初康里公子山皆侍閣下以
朱萬初所製墨進大稱旨得禄食藝文舘虞文靖公贈之
詩曰霜雪摧殘澗壑非深根千歲斧斤違寸心不逐飛
烟化還作玄雲繞紫微蓋紀茲事也又䟦其後曰近世
墨以油烟易松姿媚而不深重萬初既以墨顯又得真
定劉法造墨法于石刻中以為劉之精藝深心盡在于
此必無誤後世因覃思而得之余嘗謂松烟墨深重而
不姿媚油烟墨姿媚而不深重若以松脂為炬取烟二
者兼之矣若宋徽宗嘗以蘇合油搜烟為墨至金章宗
購之一兩墨價黃金一斤欲放為之不能此謂墨妖可
也
庭珪贗墨
庭珪贗墨出蘇家麝煤添澤紋烏鞾柳枝瘦龍印香字
十襲一日三摩挱此山谷題庭珪贗墨詩然其製可見
今贗者亦希見矣
張飛書
涪陵有張飛刁斗銘其文字甚工飛所書也張士環詩
云天下英雄只豫州阿瞞不共戴天讎山河割據三分
國宇宙威名丈八矛江上祠堂嚴劒珮人間刁斗見銀
鈎空餘諸葛秦州表左袒何人復為劉
請急
杜工部偪側行已令請急會通籍黃山谷云晉令急假者
五日一急一歲則六十日晉書車武子早急出謁子敬盡
急而還是也
論詩畫
東坡先生詩曰論畫以形似見與兒童隣作詩必此詩
定知非詩人言畫貴神詩貴韻也然其言有偏非至論
也晁以道和公詩云畫寫物外形要物形不改詩傳畫
外意貴有畫中態其論始為定蓋欲以補坡公之未備
也
曹子建遺詩
曹子建棄婦篇云石榴植前庭綠葉搖縹青丹華灼烈
烈璀彩有光榮光好曄流離可以處淑靈有鳥飛來集
拊翼以悲鳴悲鳴夫何為丹華實不成拊心長嘆息無
子當歸寧有子月經天無子若流星天月相終始流星
没無精栖遲失所宜下與瓦石并憂懷從中來嘆息通
鷄鳴反側不能寐逍遥於前庭踟蹰還入房肅肅帷幕
聲褰帷更攝帶撫弦彈鳴箏慨慷有餘音要妙悲且清
收淚長嘆息何以負神靈招搖待霜露何必春夏成晩
穫為良實願君且安寧此詩郭茂倩樂府不載近刻子
建集亦遺焉幸玉臺新詠有之遂以傳
鋃鐺
後漢書崔烈以鋃鐺鏁(上音狼下音當)鋃鐺大鏁也今多訛作
金銀之銀至有銀鏁三公脚刀撞僕射頭之句其傳訛
習舛如此
汃月朽月
蜀西南多雨名曰漏天杜子美詩鼓角漏天東又徑欲
誅雲師疇能補天漏是也自秋分後遇壬謂之入霑吳
下曰入液宋黃仁傑䕫州苦雨詩九月不虛為朽月今
年賴得是豐年汃音讀為怕平聲東方傳諧語云令壺
齟老怕塗塗與汃同註云丈加切其下解云塗者漸洳
徑也亦雨濕泥濘之義爾雅十二月為畢塗月汃月之
諺雖俗其音義字形亦遐而尚矣
茸母孟婆
宋徽宗在北廷清明日詩曰茸母初生認禁烟(茸母草名北地
寒食茸母生)無家對景倍凄然帝城春色誰為主遥指鄉關
涕淚連又戱作小詞云孟婆孟婆你做些方便吹箇船
兒倒轉(孟婆宋汴京勾欄語謂風也)茸母孟婆正是的對(邵桂子瓮天解語引
天會錄)
隋末詩䜟
江都迷樓宫人杭靜夜半歌云河南楊柳樹江北李花
營楊柳飛綿何處去李花結果自然成又煬帝作鳳䑵
歌云三月三日到江頭正有鯉魚波上遊意欲持鈎往
撩取恐是蛟龍還復休皆唐興之兆又煬帝索酒歌云
宫木隂濃燕子飛興衰自古漫成悲他日迷樓更好景
宫中吐燄奕紅輝其後迷樓為唐兵所焚竟叶詩䜟(出海
山記)
侯夫人梅詩
侯夫人看梅詩云砌雪無消日卷簾時自顰庭梅對我
有嬌意先露枝頭一點春香清寒豔好誰惜是天真玉
梅謝後青陽至散與羣芳自在春
褥䌥芙蓉
集韻縫衣曰䌥今俗云穿針䌥線是也杜詩褥䌥綉芙
蓉而字借隱
甘泉歌
秦始皇作驪山陵周廻跨隂盤縣界水背陵障使東西
流運大石于渭北諸民怨之作甘泉之歌云運石甘泉
口渭水不敢流千人唱萬人謳金陵餘石大如塸此歌
見三秦記余編風雅逸編秦以前古歌謠搜括無遺而
乃復遺此刻梓已行不容竄入遂筆于此信乎纂錄之
難周也
寄衣曲
唐長孫左輔寄衣曲云征人去年戍遼水夜得邊書字
盈紙揮刀就燭裁紅綺結作同心逹千里君寄邊書書
莫絶妾答同心心自結同心再解心不離書字頻開字
愁滅結成一夜和淚封貯書只在懷袖中莫如書字固
難久願學同心長可同左輔盛唐人詩集亡逸此詩英
華亦不載故謹錄之
高&KR1367;選唐詩正聲
五言古詩漢魏而下其響絶矣六朝至初唐祗可謂之
半格又曰近體作者本自曉分品者亦能區别高&KR1367;選
唐詩正聲首以五言古詩而其所取如陳子昂故人江
北去楊柳春風生李太白去國登茲樓懷歸傷暮秋劉
眘虚滄溟千萬里日夜一孤舟崔曙空色不映水秋聲
多在山皆律也而謂之古詩可乎譬之新寡之文君屢
醮之夏姬美則美矣謂之初笄室女則不可于此有盲
妁取損罐而充完璧以白練而為黃花苟有孱婿必售
其欺高&KR1367;之選誠盲妁也近見蘇刻本某公之序乃謂
正聲其格渾其選嚴噫是其孱婿乎
石碣陽鐫額
東臯雜錄云漢碑額多篆身多隸隸多凹篆多凸惟張
乎子碑則額與身皆篆也愼按三代鐘鼎文有欵識隱
起而凸曰欵以象陽中䧟而凹曰識以象隂刻之印章
則陽文曰朱文隂文曰白文蓋古今金石同一例也劉
禹錫宜城歌云花臺側生樹石碣陽鐫額不見漢碑不
知此句為何說也
李端古别離詩
李端古别離詩云水國葉黃時洞庭霜落夜行舟聞商
賈宿在楓林下此地送君還茫茫似夢間後期知幾日
前路轉多山巫峽通湘浦迢迢隔雲雨天晴見海檣月
落聞鐘鼓人老自愁水深難急流清宵歌一曲白首
對汀洲與君桂陽别令君岳陽待後事忽差池前期日
空在木落鴈嗷嗷洞庭波浪高遠山雲似蓋極浦樹如
毫朝發能幾里暮來風又起如何兩處愁皆在孤舟裏
昨夜天月明長川寒且清菊花開欲盡薺菜泊來生下
江帆勢速五兩遥相逐欲問去時人知投何處宿空泠
猿嘯時泣對湘潭竹此詩端集不載古樂府有之然題
曰二首非也本一首耳其詩眞景實情婉轉怊惆求之
徐庾之間且罕况晚唐乎大歷已後五言古詩可選者
惟端此篇與劉禹錫搗衣曲陸龜蒙茱萸匣中鏡温飛
卿悠悠復悠悠四首耳
盛小叢
樂府詩集有突厥三臺其辭曰鴈門山上鴈初飛馬邑
欄中馬正肥日旰西山逢驛使殷勤南北送征衣乃唐
妓盛小叢詩也傳者失其名
攂鼓
岑參凱歌鳴笳攂鼔擁回軍今本攂作疊非近制啓明
定昏鼔三通曰發攂當用此字俗作擂非攂亦俗字然
差善於擂古樂府官家出遊雷大鼓雷轉作去聲用
寳袜腰綵
袜女人脇衣也隋煬帝詩錦袖淮南舞寳袜楚宫腰盧
照隣詩倡家寳袜蛟龍被是也或謂起自楊妃出于小
說偽書不可信也崔豹古今註謂之腰綵註引左傳衵
服謂日日近身衣也是春秋之世已有之豈始于唐乎
沈約詩領上蒲桃繡腰中合歡綺謝偃詩細風吹寳袜
輕露濕紅紗
曹孟德樂府
曹孟德樂府如苦寒行猛虎行短歌行膾炙人口久矣
其希僻罕傳者若不戚年往憂世不治存亡有命慮之
為蚩又云壯盛智慧殊不再來愛時進趣將以惠誰不
特句法高邁而識趣近于有道可謂文姦也已
孔欣詩
南朝孔欣樂府云相逢狹路間道狹正踟蹰輟步相與
言君行欲焉如淳朴久已散榮利迭相驅流落尚風波
人情多遷渝勢集堂必滿運去庭亦虚競趨嘗不暇誰
肯顧桑樞未若及初九携手歸田廬躬耕東山畔樂道
讀玄書狹路安足遊方外可寄娛此詩高趣可並淵明
欣早歲辭榮不負其言矣
楊素詩文
楊素作柳弘誄云山陽王弼風流長逝潁川荀爽零落
無時脩竹夾池永絶梁園之賦長楊映沼無復洛川之
文又嘗以五言詩七百字贈播州刺史薛道衡詞氣穎
拔風韻秀出為一盛作見文苑英華素本以武功顯而
文藻若此
&KR2031;與涴同
韋莊應天長詞云想得此時情切淚沾紅袖&KR2031;&KR2031;字義
與涴同而字則讀如涴字入聲始得其叶然說文玉篇
俱無&KR2031;字惟元詞中馬驟&KR2031;人語喧北音作平聲四轉
作入聲正叶
靺鞨
靺鞨國名古肅愼地也其地産寳石大如巨栗中國謂
之靺鞨文與可朱櫻歌云金衣珍禽弄深樾禁籞朱櫻
斑若纈上幸離宫促薦新籐籃寳籠貂璫發凝霞作丸
珠尚軟油露成津蜜初割君王午坐鼓猗蘭翡翠一盤
紅靺鞨葛魯卿西江月詞云靺鞨斜紅帶柳琉璃漲綠
平橋人間花月見新妖不數江南蘇小恨寄飛花蔌蔌
情隨流水迢迢鯉魚風送木蘭橈廻棹荒鷄報曉二公
詩詞皆用靺鞨事人罕知者故特䟽之
荳蔲
杜牧之詩婷婷嫋嫋十三餘荳蔲稍頭二月初劉孟熙
謂本草云荳蔲未開者謂之含胎花言少而娠也其所
引本草是言少而娠非也且牧之詩本詠娼女言其美
而且少未經事人如荳蔲花之未開耳此為風情言非
為求嗣言也若娼而娠人方厭之以為綠葉成隂矣何
事入詠乎
木綿
唐李商隱詩木綿化煖鷓鴣飛又王叡詩紙錢飛出木
綿花南中木綿樹大如抱花紅似山茶而蕊黃花片極
厚非江南所藝者張勃吳錄云交趾安定縣有木綿樹
實如酒杯口有綿可作布按此即今之斑枝花雲南阿
迷州有之嶺南尤多註廣洋有斑枝花曲
丹鉛總錄卷二十一
