欽定四庫全書
丹鉛總錄卷五明楊慎撰
鳥獸類
鵙
月令鵙始鳴鵙即伯勞也左傳謂之伯趙樂府謂之百
勞今不識為何鳥按禽經注云伯勞飛不能翺翔直刺
而已形似鸚鵒喙黃伯勞喙黑以此别之易林曰鵙必
单栖鵹必匹飛此鳥好隻飛未嘗雙性亦能擊搏鷹集
於林則盤旋鳴䀨俟鷹飛輒擊之俗呼為鳳皇皂隸言
百鳥畏之也蜀中名鴐鵹滇中名鐡鸚哥又名榨油郎
五更輒鳴不止至曙乃息
鶡鴠
鶡鴠不鳴禮月令文也禮引詩又作盍旦注鶡旦鳥夜
鳴求旦也郭璞方言注鳥似鷄冬無毛晝夜鳴今北方
有鳥名寒號蟲即此也說文作䳚鴠又作鳱鴠盖自旱
省為干故䳚或作鳱也猶禽經鴻鴈之鴈作&KR0008;厈省為
干故&KR0008;或為鳱皆古鴈字也然則鶡鴠字正當作䳚省
作鳱作鶡非鶡乃鬭鳥古以其羽為勇士冠者非此同
也盍旦渴旦皆以義借用耳唐詩暗蟲啼渴旦凉葉墜
相思
舞馬
杜詩鬭鷄初賜錦舞馬使登牀馬舞古有之山海經述
海外大欒之野夏后啟于此舞九代之馬杜氏通典鳳
花廐有蹀馬俯仰騰躍皆合節奏明皇嘗令教舞馬百
駟又施三層板牀乘馬而上抃轉如飛或命壮士舉榻
馬舞其上觀此說則杜詩登牀之語盖紀實也(南史河南國進
赤龍駒能拜伏善舞)
五花馬
唐詩朝騎五花馬又五花馬千金裘杜詩蕭蕭千里馬
箇箇五花文隋丹元子步天歌五箇花文王良星馬鬛
剪為五花或三花皆象天文王良星義也白樂天詩馬
鬛剪三花唐六典云外牧歲進良馬印以三花飛鳳之
字
羊祜鴈賦
排雲墟以頡頏汰弱波以容與進凌厲乎太清退嬉遊
於玄渚鳴則相和行則接武前不絶貫後不越序齊力
不期而並至四趣不要而自聚當其赴節則萬里不能
足其路苟泛一壑則衆物不能易其所臨空不能頓其
翼揚波不能瀐其羽浮若漂舟乎江之濤色若委雪乎
巖之阿邕邕兮悲鳴雲間因飛凌虚厲清和眇眇兮瞥
入清塵拂日拊翼景光羅(此賦諸類書不載)
蠔山
韓文公詩蠔相粘為山十百各自生按本草衍義云牡
蠣附石而生磈礧相連如房故名蠣房讀如阿房之房
(音傍見史記)一名蠔山初生海畔才如拳石四面漸長有一
二丈者一房内有蠔肉一塊肉之大小隨房所生每潮
來則諸房皆開有小蟲入則合之以充腹宋翟忠惠焦
山詩僧居蠔山迷向背佛宇蜃氣成吹噓
信天翁
信天翁鳥名滇中有之其鳥食魚而不能捕俟魚鷹所
得偶墜者拾食之蘭廷瑞詩云荷錢荇帶綠江空唼鯉
含鯊淺草中波上魚鷹貪未飽何曾餓死信天翁亦可
以為諷也廷瑞滇之揚林人
阿濫堆
張祜詩紅樹蕭蕭閣半開玉皇曾幸此宫來至今風俗
驪山下村笛猶吹阿濫堆宋賀方回曲子云待月上潮
平波灔塞管孤吹新阿濫中朝故事云驪山多飛鳥名
阿濫堆明皇採其聲為曲子又作鷃爛堆酉陽雜爼云
鷃爛堆黃一變之鴘色如鶖鷩鴘轉之後乃至累變横
理細臆前漸漸微白
翠碧
唐韻鴗(音立)水狗也爾雅謂之天狗注小鳥青似翠食魚
江東謂之水狗陸魯望翠碧詩云紅襟翠翰兩參差徑
拂煙華上細枝春水漸生魚易得不辭風雨坐多時張
碧詩一條碧綠輕拖水金毛泣怕春江死石林詩話云
江東有水禽號魚虎翠羽而紅首顔色可愛崔德符通
羊驛詩云翠裘錦帽初相識魚虎彎環掠岸飛
怪魚
李淳風感應經云河有怪魚乃名為鰐其身已朽其齒
三作即鱷魚也南州志云斬其首乾之㭬去其齒而更
復生
熊館
山民云熊于山中行數千里悉有跧伏之所必在石巖
枯木中山民謂之熊館惟虎出百里外則迷失道路
鶢鶋
鶢鶋海鳥今俗名秃&KR1175;是也出景煥小說
集雥異音
篆文二鳥曰雔三鳥曰雥音戢三鳥相聚其羽戢戢也
集字從此其音與積同下從木鳥集于木也音義皆殊
元趙古則周伯温軰妄作解事便以雥為集非也按隋
許善心神雀頌曰景福氤氲嘉貺雥集可砭趙周之謬
雥之與集猶氤於氲以雥即為集謂氤即是氲可乎
鸞鳥
漢凉州有縣名鸞鳥鸞音雚鳥音雀漢馬賢追先零到
鸞鳥後魏紀功碑蕩龍荒遊鸞朔以鸞鳥為雚雀義不
可解以雀為朔義或近之或云北荒以鸛雀為鸞鳥隋
高德孺指野鳥為鸞亦有其因乎
水螢
螢火有二種有草螢有水螢梁蕭和賦云聊披書以娱
性悅草螢之夜翔此草螢也唐李子卿有水螢賦云水
螢為虫惟虫能天彼何為而化草此何事而居泉腹可
自持故無耿於蟹足能自運亦自憐於蚿色動波間状
珠還於合浦影懸潭下若星聚於潁川此水螢也月令
腐草化螢說文作蠲解云馬蠲也淮南子作蚈水螢之
名状亦猶蝶有草蝶水蝶二種云
雀鷇熊蹯
杜弼移檄梁武云徒探雀鷇無救府藏之虚空請熊蹯
詎延晷刻之命雀鷇趙王主殳為故太子章所逼餓死
事熊蹯楚成王為太子商臣所弑事梁武之子正德事
盖類之其後臺城之禍索蜜不得何以異此庾信哀江
南賦亦云探雀鷇而未飽待熊蹯而詎熟弼言之於未
形之先信述之於已事之後其偶合耶抑有意耶
文貍
楚辭九歌乘赤豹兮載文貍王逸注云神貍而不言其
状按山海經亶爰之山有獸焉状如貍而有髦其名曰
類自為牡牝余在大理嘗見之其状如貍其文如豹土
人名曰香髦疑即此物也星家衍心星為狐二十八宿
真形圖心星有牡牝兩體其王逸所謂神貍之說乎
吐金鳥
酉陽雜爼云魏明帝時昆明國貢辟寒鳥常吐金屑如
粟昆明今為雲南服裏之縣不聞此鳥其遠至夷徼亦
不聞也段成式好張虛大之言其著酉陽雜爼亦似郭
子横洞冥記唐人杜陽雜編全構虚誑殊無一實也或
者昆明多詐以金屑飼鳥以欺侮中國如秦蜀金牛之
事乎
㯱魚
石鼓文其魚維何維鱮及鯉何以㯱之維楊及柳㯱包
也今之漁者多以木楊或箬葉作包覆魚入市易曰包
有魚是也東坡石鼓歌其魚維魴貫之柳盖以㯱為貫
也貫魚包魚别是一義不可混而為一鄭漁仲石鼓文
作何以㯹之㯹字含貫包兩義但石鼓文無㯹字不知
漁仲何所據也
高齋無白鳥
水經注江陵古岸有李姥浦浦中偏無蚊蚋之患梁元
帝金樓子云荆州高齋夏月無白鳥余亟寢處其中及
移他齋則蚊聲如雷數丈之間如此之異劉孟熙霏雪
錄云會稽徑山夏無蚊蚋湖州志載馬自然每賖酒于
白塔巷得仙之日化酒家鐡器皆為紫金其橋遂名望
仙江子滙舊多蚊馬仙泊舟之後至今不生夏月人多
聚舟宿焉輿地志潼川護聖寺夏無蚊靈應泉無蝦楊
天惠詩蟲蝦敢汚芳池地蚊蚋難禁寳地寒余以古所
記數條參之余所見信有此理滇中環湖苦多蚊而寳
珠寺絶無影響其故有不可曉者
龜文具八卦
車頻秦書云苻堅建元十二年高陵縣民穿井得大龜
三尺六寸背文負八卦古字堅以石作池養之按此則
龜有卦文不獨上古一見也河圖洛書歐陽公何疑焉
以龍紀官
伏羲氏以龍紀官今考於雜傳記如潜龍氏作甲歷飛
龍氏制字音莊子有老龍氏姓譜有古龍氏史記有豢
龍氏此其證也
鹿食九草
山谷有一帖云胡居士嘗言鹿性驚烈多别糧草恒食
九物餘則不嘗九草者一曰葛葉及花鹿葱鹿藥白蒿
水芹甘草齊頭蒿山耳薺苨也享神用其肉者以其性
烈清净故也比餌藥者勿食鹿肉必不得力以鹿常啖
解毒之草能散諸藥性也此可補本草及齊民要術之
遺
叱撥
唐詩紫陌亂嘶紅叱撥叱撥馬名宋羣牧判官王明上
羣牧故事六卷中載九龍十驥之名稱西河東門之骨
法無不具焉其說馬之毛色九十一種又云叱撥之别
有八曰紅耳叱撥曰鴛鴦叱撥曰桃花叱撥曰丁香叱
撥曰青叱撥曰騮叱撥曰榆叱撥曰紫騮叱撥又曰北
方馬以叱撥及青白紫純色綠鬃騮為上騘赤驃騧白
赤色為中荏騟騘駱䮂䮧為下
䗂蝓
蝸䗂蝓也陸佃埤雅云䗂蝓入三十六種禽是四種角
之類營室之精慎按此說出詩緯推灾度所謂鄁國結
蝓之宿營室之精是也與今術士星禽不同姑著之
隂符經云禽之制在氣王起云玄龜食蟒飛鼠斷猿狼
蝨嚙鶴青要食虎皆以小制大言在氣不在形也王起
唐貞觀時人博學有聲太宗嘗撰字試之起曰臣於世
間字所不識者惟八駿圖中數字耳按八駿諸名具列
子華騮作服&KR2194;白義作白&KR0034;泰丙作离商注引石經又
怪不可詰起謂之不識者盖謂其不合六書之義疑不
了了耳
俗傳燈蛾螢火所化故慕光
中州記載惠帝聞蛙鳴問之侍臣賈胤對曰在官為官
蛙在私為私蛙帝曰若是官蛙可給廪比北史所載為
詳蛙給廪已自異矣文中子作元經又曰帝問蛙鳴尤
可笑也然元經非出文中子盖阮逸贋作耳
劉欣期益州記鸏䴀水鳥黃喙長尺餘南人以為酒器
盖即今之鶴頂也
揚雄蜀都賦石䲛水螭石䲛石魚也如石燕石蟹之類
唐太宗回鶻十驥贊殊毛共櫪状花蕊之交林異色同
羣似雲霞之間彩亦竒俊語也
馬之為物最神駿故古之詩人畫工皆借之以寄其精
工若杜工部蘇東坡極其形容殆無餘巧余又愛杜公
作九馬贊云姚宋廟堂李郭治兵帝下毛龍以馭羣英
何其雄偉也李燾長編載元祐西域貢馬云龍顱而鳳
膺虎脊而豹章振鬛長鳴萬馬皆瘖句亦竒矣
乾坤震坎則具其象屯隨晉渙則擬之辭此馬之見于
易也遠則作牧于萊夷近則納秸于甸服此馬政已見
于書矣騋牝衛風才臧魯頌詩則詳哉其言之也春秋
謹嚴而書新延廐作丘甲若周官之法養之以皂乘廐
校視之以圉牧庾巫設祖牧社步之祭以謹其本時出
入游靡之節以宣其性分庌棧牝牡之别以一其種嚴
攻講刻剔之策以就其才又為之禁原驅䗽綱惡去害
後世馬政有能出其右乎
丹鉛總錄卷五
