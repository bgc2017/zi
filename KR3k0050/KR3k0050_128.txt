章斗津先生行狀
門人萬尚烈譔
先生諱潢字本清别號斗津姓章氏本臨川人先世
有伯強者以元至正間館於南昌遂卜宅居蠶溪傳
至朴菴為先生祖長厚盛德世之所少生先生父白
城公尤慷慨卓犖稱偉丈夫以艱子與夫人陳常禱
於神嘉靖丁亥白城公客姑蘇夜夢天河見忽一老
人語於庭曰若求子切今與之且囑曰積德積德歸
而仲春又夢抱一赤子端坐月中至庚戌之日室光
映人先生母遂産先生稍長慧能特逹多令人驚自
小學時張木山公試以對云趨庭孔鯉會從詩禮之
傳先生答云大學曾參獨得眀親之止公竒之有同
舍童憚師嚴一夜自縊先生竊見急抱大呼救之童
得不死嘗畫羲文周孔顔曾思孟各聖賢像祀書篋
中白城公心知先生非常人而仲子漢又生一日奮
然曰有父不事非孝有子不教非慈遂携先生伯仲
入豫章會城萬夀宮之比居焉先生生而嚴至總角
人不聞其世俗俚語即陳母亦嘗異之先生答曰不
知世上有何俚語至民間利病德怨未嘗不分别若
黑白也一日鄉人有負償者受鎻縛三日不得食先
生見之語曰而不自愛若此因為釋之仲義與先生
埒同讀性理通鑑即纂其最切要者分為四卷又同
設聖像禮拜窮究經史每五夜不&KR0008;習以為常有尊
者語曰心静纔好讀書先生應曰讀書亦能静心尊
者又曰子無外念故讀書有味先生又曰眞讀書自
意味深長甫十六督學舜澤蘇公器之且曰以子之
文品將駸駸乎進于關閩矣遂補郡弟子員既補弟
子志益奮神益王性靈益徹即寢寐其覺知若不寐
然與談經輙了了曾有宿師問曰子近日談經甚覺
簡當何如先生對曰請以鏡喻昔讀書如以物磨鏡
磨久而鏡得眀今讀書如以鏡照物鏡明而物自見
有疑必思以思而悟疑其悟之門乎悟其疑之開乎
語曰大疑大進小疑小進信其然也既以白城公憂
過哀血溢又苦家政若嚮者寤寐之靈有不然者先
生憤發盡却諸棼且與仲約曰世上只是利慾薰心
我屬何戀戀錙銖為耶食足可矣遂悉焚白城公遺
劵先生伯仲雖兩身同志合道誠塤箎然出入飲食
未嘗不偕及仲以憂病不起先生齊沭禱旌陽之靈
漢才識十倍于潢可大成遠到為天下重潢請以身
代竟不得謂弟婦樊矢靡他先生再拜盟曰而成弟
志我成婦名自此為學之志愈堅直以聖賢自任一
以羲文周孔為宗首揭仲尼祖述堯舜憲章文武上
律天時下襲水土與昔者庖犧氏之王天下也仰則
觀象於天俯則觀法于地觀鳥獸之文與地之宜近
取諸身遠取諸物於是始作八卦以通神明之德以
類萬物之情二條以為學的慨正學之日漓悲心源
之日汨以通天地人曰儒自命爰自古太極圖河圖
洛書易卦以及天道地道人道皆以類編名曰圖書
編凡百二十七卷充溢縹緗流布寰宇其于往聖後
學功亦偉矣又于東湖之濱構此洗堂為每月念五
之會集諸友人羣弟子于其中講習開發期人人而
堯舜焉始會之日告于衆曰此堂此會德業相勸過
失相規乃大意也願人生百年年如此年年十二月
月如此月月三十日日如此日日十二時時如此時
心思可對天日精神可格鬼神更期時習日新庶可
希賢希聖且引雜記一頌歌云十字路頭身立的四
邊任射箭俱收索垢索瘢予日望矢心暴濯外何求
噫壯哉先生謂之天挺非耶今先生往矣予猶及記
先生此日語衆之時指東湖曰今南昌人品動稱徐
孺子豈徐孺子後南昌遂無人耶為構此堂南峙徐
亭庶幾成人與徐孺子争口氣耳噫壯哉先生謂之
天挺非耶此洗堂成每月念五會期不輟聚講其
中者日益衆興起者日益多四方之士且輻輳至
先生論著日益出曾讀皇祖實錄見謂人心虛
靈乘氣機以出入嘆曰淵淵浩浩匪夷所思又
見甫入金陵時干戈擾亂禮遇儒臣且待元以
不獻俘益歛容服遂纂皇祖聖典編為上下二
卷刻之者門人章浦章濱昆仲二宗侯也其于
易也每畫一卦粘壁間亦以卦爻詞逐一手書粘之
面對嘿會或歴三五晝夜必一卦之意得始易它卦
凡十五易寒暑而後憮然歎曰孔子曰生生之謂易
奚自而生哉隂陽是也一隂一陽之謂道隂陽不測
之謂神象若不足盡易矣然神也道也易也一也不
可得而見也惟神明于衷者眞形上形下道器渾融
則知象即隂陽不測生生不窮者也何為象一竒一
耦也一者竒也陽之象也&KR0306;者耦也隂之象也天垂
象見吉凶聖人象之象此者也伏羲俯仰遠近通神
眀類萬物見隂陽有竒耦之象數故畫一以象乾畫
&KR0306;以象坤竒耦各三之名曰乾坤乾陽物坤隂物象
其物宜此其槩也乾坤各三索而成六子名之曰坎
艮震巽離兌又於八卦錯綜重之為六十四卦孰非
天地隂陽自然之象哉羲易雖無文辭而六十四卦
卦象各殊三百八十四爻爻象各别郁郁乎天下之
至文矣文王總一卦而繫之彖周公分六爻而繫之
象孔子彖傳所以釋彖辭也象傳所以釋爻辭也繫
辭文言說卦所以統論卦爻之旨也可見伏羲六十
四卦之畫畫以象也周公文王孔子之辭辭以象也
故曰易者象也象也者像也聖人設卦觀象繫辭焉
而眀吉凶又懼義之難明間取諸物以象之故文王
于各卦取牝馬牝牛豚魚飛鳥之類以見其例周公
于各爻舉六龍飛躍履霜堅冰之類以極其賾孔子
又于象外設天行健地勢坤之類以廣其義且曰吉
凶者得失之象也悔吝者憂虞之象也變化者進退
之象也剛柔者晝夜之象也雖辭之吉凶悔吝亦孰
非象乎其設象繫辭或不同孰非發明伏羲所畫之
卦象乎由孔子之彖傳象傳以求文周由文周之卦
辭爻辭以求伏羲易其庶幾矣遂成周易象義凡若
干卷刻之者禹門丁公岳陽錢公明初張公與參黃
公修吾龔公養冲姜公養初喻公仰峰陸公寓庸黃
公鳳衢黃公蒼衡汪公涵初李公也其于書也則曰
古昔羲黃啟運非不有墳典丘索之遺然人文初開
典制未備如結繩之政茹飲之俗時異勢殊固難盡
宜于後且洪荒之初其矩矱不可得而詳記焉故孔
子删書斷自唐虞訖于周興典謨訓誥誓命各以時
叙而剔繁就簡其宏綱要領以垂世範今僅存者五
十八篇爾凡大而綱常倫理小而法制禁令莫非二
帝三王心法所存此所以立百王之定矩肇萬世之
太平也二典之首即曰稽古說命則曰事不師古非
說攸聞曾謂後之學者可于帝王大經大法而不原
其所自始哉是故經天莫大乎歷象日月星辰緯地
莫大乎敷土奠高山大川治人莫大乎建官立政如
璿機玉衡始諸羲和者不可易也則壤成賦始諸禹
貢者不可易也知人安民教養始諸稷契禮樂始諸
夷䕫刑罰始諸臯陶者不可易也以二帝三王其創
始有本故也何也曰欽曰敬曰誠曰忱非徒在乎政
事間也言心之始非危微之典乎言性之始非降中
之誥乎言學之始非學于古訓之說命乎克明峻德
非大學所自始乎精一執中非中庸所自始乎洪範
皇極非無極太極與夫百家言五行者所自始乎不
獨堯舜禹以一中相授受惟四海困窮之憂而湯武
以建中建極誓誥萬方無非永殖永清以慰民徯后
見休之意不獨伊周于太甲成王倦惓乎顧諟明命
所其無逸即秦誓亦曰昧昧我思之惟以求斷斷休
休之碩輔即此觀之書中一政一事其所由始可法
可傳不可勝窮而脩齊治平其根心以發者一而已
矣果能以此尚論咸得其所自始而反求諸身則始
家邦終四海固不越乎立愛立敬之常而孝友于兄
弟施于有政是亦為政庶乎知始作成之道其在我
矣否則縱師其迹而不得其經始之原欲鍳成憲以
無愆也得乎遂著書經原始凡若干卷刻之者敬齋
鄧公也其于詩也則曰風雅頌各有定體孔子删詩
因其體而分之故云雅頌各得其所疏詩者或本委
婉每認比興為賦或本假託每以寓言為眞或以䙝
陋之詞釋深邃之意或闇忠義之指為淫邪之歌又
有尊雅卑風者又有謂雅可降為風者詩之晦塞可
勝慨哉皆體之不辨也遂著學詩原體凡五卷刻之
者禹門丁公修吾龔公還素李公養冲姜公眞常盧
公周埜翁公也其于春秋也則曰孔子因魯史修春
秋事則桓文文則史有關名教者筆之無關名教者
削之故曰其義則丘竊取此亂臣賊子所由懼也若
謂孔子以天自處黜天王改周正朔攬二百四十年
南面之權貶削諸候卿大夫則僭竊甚矣孔子從周
為下不倍忍為之乎遂著春秋測義凡十二卷刻之
者太蒙王公還素李公弼垣蘇公也其于禮也則曰
禮記列于五經真萬古性天之經字句皆天則非聖
賢不能作但恐雜後代典章况出漢儒口授未免有
可疑處雖古禮賴以僅存而醇疵自不相掩故總之
以毋不敬而纂學禮劄記八欵此外又有經書啟鑰
凡四書五經大旨靡不類載又為大中本言而門人
汪汝鳳刻之則曰學匪大學曲學也教匪中庸異教
也學庸二書乃孔門之遺書原不分章何必章析句
斷支離其脉絡原不知何人所作何必分經分緯萃
渙其文辭然曰大學之道曰修道之謂教是學庸之
名殊而道則一天下無二道又焉有二學二教哉所
以明親止不可裂為三綱性道教大原一出于天也
然何以見其學之大教之中乎彼宇宙内不過物與
事盡之然合天下國家身心意知為一物合格致誠
正脩齊治平為一事此外更無物事矣而物有本末
自天子至于庶人一是皆以脩身為本此謂知本此
謂知之至也何大如之天命之性一也喜怒哀樂未
發謂之中發皆中節謂之和惟慎獨以致中和則天
地位萬物育故中為天下之大本而一無所倚此所
以不可能乎况本體同謂之本功夫同謂之慎獨凡
從事學庸者又何事經緯分合之耶予誦大學格物
謂古之欲明明德于天下者歴推功之所先必先在
致知格物而後知至誦中庸時中謂君子時時戒懼
時時此未發之中所以須臾不離乎道且書名中庸
其自註云喜怒哀樂之未發謂之中所以中立不倚
近日反借學庸以緣飾之不曰心意知物皆無善無
惡則曰性無善無不善乃至善也而欲止其知焉至
謂脩身為本此本不與末對乃與物有本末實相畔
矣或指性永不發謂之中或指方所無偏倚者隨時
以處中或尚索隠取證於聲臭俱無而求性于未生
己前者未免與喜怒哀樂未發相背馳也何也至善
之止止乎仁敬孝慈信未嘗遺倫物所以為大道也
中乃喜怒哀樂之未發而和即發皆中節未嘗外性
情所以為逹道也明親性教本末中和致知誠意明
善誠身歴歴可據至經綸立本大畏民志謂之知本
可以别教别學雜之哉又為論孟約言則曰志學集
千古之大成願學立百代之定矩一祖一宗前無古
後無今此學譜所由來也世之學者疇不誦論孟之
書疇不談孔孟之道而博約之學脉無究竟者即高
明之士反鄙之為糟粕灰燼而溺心佛藏既自忘其
罔極之恩乃欲脫然于宇宙正由論孟至約之學脉
未之明耳夫道雖博約一致而一本萬殊約尤博之
所歸宿也如萬物發生于兩間者不可勝窮苟不能
見天地之心曷知其生生化化原自至簡易哉是故論
孟之所記載皆身心性命之發洩自朝廷逹之閭巷
君君臣臣父父子子兄兄弟弟夫夫婦婦以至朋友
之交凡一言一動未有斯須能越其範圍者乃曰吾
道一以貫之曰夫道一而已矣其指雖未易明要之
不可以泛求也如博學于文約之以禮亦可以弗畔
矣夫如博學而詳說之將以反說約也是約之一言
鄒魯一轍故以約失之者鮮而守約施博乃為善道
儻能于論孟中默識其至一者以為深造之梯航雖
絲縷紏紛悉由䓻出枝葉繁夥悉自根生不出彛倫
日用樹萬世不易之綱常不越布帛粟菽賜海宇生
靈之飽暖幸有此二者存也所以謂夫子之道忠恕
而已堯舜之道孝弟而已學問之道求其放心而已
堯舜人皆可為文武之道未墜于地亦在乎為之而
已矣觀孔門惟顔曾得其傳然顔之竭才惟在博約
之循循孟子獨宗皜皜而嘆其不如曾之守約正謂
此耳否則多學而識失之泛舉一廢百失之僻不曰
孔專求仁孟專集義則曰孔子言性兼氣質孟子專
道性善未免岐孔孟而二之矣余故記述論孟旨意
統以約言該之亦欲循其博約一致者以自滿其願
匪徒曰于無隠之中獨契其無言之秘于不慮不學
之内獨得夫不為不欲之真也蓋非禮勿視聽言動
正約禮反約之機而行有不得皆反求諸已無餘藴
矣若夫潜神虛寂正與孔孟相背馳也約言乎哉又
謂學者冠儒之冠服儒之服誦儒之書則學必宗吾
大成之先聖也庖犧畫易首畫乾坤二卦統天承天
易知易從天地且不能違况人乎但人形神兩離知能
相背判乾坤而二之矣遂輯經書中指示學宗者數
十條為學譜又立為學箴四條一曰大學明明德親
民止至善中庸經綸立本知化育此是聖人全學願
同志共勉之庶幾學有歸宿一曰虞庭危微精一孔
子操存舍亡此是心學正傳願同志共勉之庶幾學
有入路一日顔子欲罷不能曾子死而後已此是為
學真機願同志共勉之庶幾不廢半途一曰明道每
思彛倫間多少不盡分處象山在人情物理事變上
用工夫此是為學實地願同志共勉之庶幾不惑異
端新安晞陽范公來守是邦適先生除陳母服舍諸
生業公徐穉先生久矣又大有賞于漢陳司徒之為
者未遑他務首扁堂陳榻禮先生而問焉既屬之郡
志又疏薦之娓娓千言大謂先生高士當與劉元卿
鄧元錫一時徵聘未可聽其老巖穴也繼嘉禾虞封
朱公以督學至檄議與先生相見禮議者謂宜如李
詹事之見胡敬齋議定禮先生廬初請課射逾月公
往觀之嘆曰道在人弘諒哉既幣聘主教白鹿洞南
康守竹山田公星子令无悔吳公實主館餼朱公躬
詣請者三先生始往門人丘曰敬萬尚烈李應中黃
慎修夏弘仁羅曰伸羅汝逹吳斐文歐陽瑛從焉凡
三閱月洞人士感發興起烝烝郁郁聲聞豫章范公
撫几嘆曰不知胡布衣當日應李詹事之請其景象
視此何如今而後知神之所感此倡彼和近而敬齋
遠而紫陽又上而孔門皆是物也時關中王秦關旴
江鄧潜谷並以高尚名重于時秦關擕太公望授武
王丹書圖訪先生于求德堂相聚改歲隨如旴江二
公執禮甚恭先生因私謂予以固聞今以視二公予
其通耶夫有禮必有樂禮樂原不相離予當以樂濟
之蓋和而不節則流節而不和則固不流不固稱中
和矣甲午偕黃宜父李允叔赴廬陵重九之會遊白
鷺書院升道心之堂登水月之樓陟雲章之閣境與
意會多所發明已同鄒少梧王塘南劉述亭鄒南臯
劉喜聞諸公聚講連日有問學以何為宗先生曰學
要明善誠身只與人為善便是宗又問善各不齊安
能併歸一路先生曰繼善成性此是極歸一處明善明
此也故書曰德無常師主善為師善無常主恊于克
一如主靜立大主敬窮理宗自然致良知隨處體認
天理言各不同皆求明性善之功豈必專執一說提
揭話頭然後為得所宗耶又問學在為善如脩行窮
理未嘗不善亦可言入聖之學歟曰善無窮學亦無
窮此皆無窮中之一端耳却未有行不脩理不窮而
可以言聖學者但善不擇不精不止不一而擇善止
至善又在志聖學者自擇之否則執一廢百則善念
反因之而窒塞矣又問凡會必如之何為得力耶曰
作會本是善與人同與會却要取人為善蓋將我這
個身子公共放在大爐冶中煆煉其習氣銷鎔其勝
心何等得力况嘉言善行有多少可觀法者乎坐道
心堂有問以道心為體人心為用何如先生曰道心
為主人心聽命誦習久矣鄙意謂心一也人有形骸
多徇嗜慾故危道無聲臭不落思為故微精察危微
之界而一于道心之微則純心歸道道為之體即道
心為之用矣又問精一乎道心之微如何又云允執
厥中曰性道雖是不覩不聞就是莫顯乎微這個性
道之微即是未發之中舜承堯執中之傳恐人皆蹈
乎人心之危也故指出這個道心之微使人精之一
之耳千古聖賢兢兢業業盡從這個機關上著力可
不慎乎越數日入青原山聚傳心堂王塘南云世學
宗禪欲超生死何如先生曰孔子亦云朝聞道夕死
可矣周子著太極圖末引易原始反終故知死生之
說大意終始皆無便是儒者超生死處鄒南臯云今
之學者不能超脫生死皆緣念上起念各有牽絆種
種不同豈能如孔子之無意必固我先生曰孔子絶
四更有可商量者蓋意必固我衆人之通患毋意毋
必毋固毋我賢者之實功孔子則併此禁止而絶之
矣七十之辰杜門謝壽觴密證生生所學何事夜夢
與二人俱覺而涕泣痛思罔極因三復蓼莪昊天九
我耿耿于懷再誦小弁怙恃無存益為傷悼遂用小
弁韻成數千言命曰古稀篇其發明天地造化乾坤
大旨古今秘密聖賢淵源與生平格物知天之學至
矣由七十而八十勤勵如一日歲甲辰以諸太學生
請主龍沙會盟月以望後一日為期不以他解道統
源流有論政有譜賢已有篇才難有篇手書與管東
溟論易以全乾全坤為下學上逹之的手書與凃鏡
源論學由心發心照徹本末天然之則叙方本菴心
學宗必嚴異學之防叙唐凝菴易象義乃證同然之
得又以丁日謁孔像著自儆箴四條一日乾坤易簡
孩提知能爾小子得此以有生苟不效法乾坤則道
終不明不行雖震霆皎日安能開爾之聾盲一日孔
顔天縱發憤竭才爾小子何人哉欲誦法孔顔復還
本來須亟自省察以鼔動其風雷一曰安宅正路曰
仁與義爾小子慎勿執言詮任情識為實際縱能居
由只稍自懈弛則氣勝志便是自暴自棄一曰損象
懲窒益象遷改爾小子何昏怠終日多少善過忿慾不
著不察使我心痗獨不聞由喜禹拜虞舜為尤大嗚
呼先生自少至老口無異譚惟羲文周孔之譚行無
異事惟羲文周孔之事友無異交惟羲文周孔之徒
眼無異書惟羲文周孔之書勉勉循循老而益勵其
殆所謂自強不息忘食忘憂不知老之將至者乎即有
指而唾者曰爾門人也不自知尊師之過也不則阿
私所好也予無敢遜矣南昌令克齋何公新建令石
竹佘公扁曰真儒實踐豫章守晞陽范公扁曰篤實
光輝督學東霍沈公扁曰儒者高蹈藩伯五嶽陳公
扁曰博雅津陽陸公扁曰君子儒按臺鑑塘朱公扁
曰豫章高士振雅徐公扁曰清修卓誼參知太蒙王
公扁曰真隠養沖姜公扁曰味道含經臬副明初張
公嶽陽錢公扁曰經明行脩觀察慎吾張公扁曰儒
者按臺安節吳公扁曰躬脩力學及按事竣報命以
胡敬齋例疏薦于朝振雅徐公覈實報部少宰止
菴楊公奏授順天府儒學訓導以陳獻章來知德
例月給米若干敕有司扁其門應辟真儒乙巳之春
邑令鳳衢黃公又請歲支學田租若干厚給養丙午
翰撰體衡趙公給諫真予曹公奉命主江省試以先
生與吳康齋鄧潛谷劉瀘霄四君子徵辟事策諸士
語詳在錄丁未督學弼垣蘇公賓興江省士盡率以
謁先生豫章書院而受學焉先後赴鄉飲大賓席者
二噫先生誠無負于朝廷朝廷亦無負於先生矣昔朱
元晦謂其師李延平不求知于世而已亦未嘗輕以
語人故上之人既莫之知而學者亦莫之識先生之
遭即不得師帝佐王大行其道以視延平進不得施
之于時退未及傳之于後其猶幸歟將沒之年亦未
嘗言勌此洗堂念五之會未嘗輟今日豫章書院明
日石岡今日胡氏家祠明日直養齋今日有鄰堂明
日萬壽宫諄諄倡導殆無虛日步履言笑一切不異
壯者没之先十日尚與張相國渡江相視桃竹港水
勢期于通滙指點如平時反則病矣再日卧牀若不
起然友人朱以功日視醫藥且問學至先一日始屬
二子訓孫讀書立品不及家計答門人丘汝止曰我
此時胸中乾乾淨淨無甚麽罣礙頃門人周純脩至
語曰少壯時曉得學大不可自𥚹小萬善中間不可
有一毫挫折守此數言終身受用是日尤自炯炯門
人朱明承進曰師從太虛而去形骸何足累耶先生
舉手端拱以别已而先生逝矣先生既逝學者共謀
諡之以屬朱以功朱以功謂先生編圖書註經書欲
明明德于天下身任斯文聿脩厥德宜謚文德張相
國然之諸門人無不然者遂定諡文德先生以十一
月壬寅葬于蚤溪祖塋十二月甲寅諸門人奉先生
主祠祀于此洗堂成先生之初志也明年九月督學
晴符蔡公檄祀先生郡鄉賢祠又明年臬副真常盧
公再輯郡志為先生傳門人萬尚烈與陳鳳父庶常
凃汝高光禄嚴事先生于正氣堂自弱冠而然至萬
歷丁丑始偕丁右成田部執弟子禮先生于門人小
子無不愛不敢謂先生愛尚烈最深尚烈稱弟子時
先生從者已盈門亦不敢謂先生知尚烈最久獨以
先生棄門人之日尚烈浪游匏繫不得跪牀下奉一
言而别所為痛心所為痛心初屬之狀不敢承恐未
舉筆淚盈盈已先蔽目終不能竟如是逡巡已踰年
所頃思先生正學必傳同門長者及長公自省又謬
謂尚烈之文差足以傳屬之益堅何得固遜遂抆淚
狀之如此然所狀者先生之略也先生之詳不可狀
也所狀之略者先生之粗也先生之精不可狀也所
狀之略之粗者又先生之似也先生之真不可狀也
先生之真淵淵浩浩有難言者人皆謂先生正矣先
生誠正也又多謂先生固矣先生未嘗無類于固者
也又多謂先生博矣先生誠博也正不盡于正固無
害于固博無騖于博者未之及也即先生同學最久
尚有謂先生行過于慧者噫先生之難言有是哉先
生幼有異稟甫冠即悟及通天地人炯炯生平無自
欺一稟於羲文周孔至泛濫辯駁多發前人所未發
者慧耶非耶其為人也立言似詳持論似辯然當下
一著直截剔透若不容擬議泰宇天光湛然無礙直
歸真元非名字儒者可同日語觀其論生死謂終始
皆無便是儒家超生死處又謂人之精神日間不自
收攝聽其浮蕩夜至夢寐其精魂亦忙忙無所不夢
這樣心神纏縛在世界上生前如此死後可知怎得
超生死界而為神乎又謂生平定臨終安得不定生
平亂臨終安得不亂此語却有受用人孰無死七尺
形骸安保百年但所全者神則與天地同流耳由是
觀之慧耶非耶先生口不言慧迹不涉慧而口慧迹
慧謂先生不慧慧之難言也先生之難言也先生有
此洗堂語略先是尚烈與丁右成巳刻於燕邸及先
生殁友人朱以功又即其堂為之記總之不能忘也
因併刻於左志不忘云時萬歷辛亥中秋書於閩昭
武清政堂
圖書編附錄
