圖書編卷七十四
明章潢撰
心象圖叙
人之一身内而五臟六腑外而四肢百骸逹之事爲
而五常百行皆有象也皆可得而圖也然而主之者
心也惟心則淵淵浩浩深廣無際操存舍亡出入無
時神明變化不可得而測也果可得而象之乎易曰
復其見天地之心乎天地之心可於復而見之而人
心獨不可見乎文王獨于坎卦曰習坎有孚惟心亨
故于坎取心之象焉人心惟危道心惟微于此可默
識矣人湏是該其眞心識此一陽爲主於内者是也
凢一身之五臟六腑四肢百骸以及五常百行皆于
此乎統之也豈惟是哉一身之中自其主宰謂之心
其靈覺謂之性其不測謂之神其專一謂之志其發
動謂之意其感觸謂之情其紬繹謂之思其運用謂
之才其名雖殊其實一也識其心而性也情也神也
志也意與才也皆舉之矣况引而伸之凢道德中和
仁義禮智孝弟忠信喜怒哀樂視聽言動舉宇宙内事
何一而非心乎不能真識此心欲其操而存之也難
矣故孟子一言以蔽之曰學問之道無他求其放心
而已矣有志立人之道者盍亦自識其心乎
形屬隂神屬陽一陽寓於
二隂之中坎之象也元神
寓於形骸之中心之象也
即坎之卦象以反求於身
而心爲一身之主故欲脩
其身者先正其心否則一
陽爲二隂所陷寧無懼哉
易曰習坎有孚維心亨行有尚
大哉心乎其通天地人而一之者乎惟人能全此心
則位天地育萬物沗三才而一之矣但人生天地間
雖同具此心而不免淪於禽獸與草木同腐朽者不
識心故也嘗讀易見文王於六十四卦獨於坎卦以
心爲言乃悟坎之卦象其即人心之象矣乎何也人
之所以負隂抱陽而德合天地者以其有此心也乾
純陽坤純隂震艮雖陽而偏於上下惟☵則一陽在
中也以此反觀於身凢耳目口鼻四肢百骸非即坎
卦之□乎心之主宰於中至虛至靈非即坎卦之一
乎人能存此心焉使一陽爲主於内則天君泰然百
體從令非即道心惟微之謂乎苟爲郡隂所陷而徇
耳目口體之慾非即人心惟危之謂乎可見陽固不
離乎隂而有以宰乎隂心固不離乎形而有以宰乎
形心爲形役則道心即人心矣先立乎其大者則其
小者不能奪人心不亦䋃乎道哉噫覩坎卦心象而
隂陽危微之介良可懼也是故心不可象也而以坎
卦象之所以自省而自儆也惟善悟者得心而忘象
古今說心考
書曰天之歷數在汝躬汝終陟元后人心惟危道心
惟微惟精惟一允執厥中
孔子曰操則存舍則亡出入無時莫知其鄉惟心之
謂與
大學所謂修身在正其心者身有所忿懥則不得其
正有所恐懼則不得其正有所好樂則不得其正有
所憂患則不得其正心不在焉視而不見聽而不聞
食而不知其味此謂修身在正其心
孟子曰人皆有不忍人之心先王有不忍人之心斯
有不忍人之政矣以不忍人之心行不忍人之政治
天下可運之掌上所以謂人皆有不忍人之心者今
人乍見孺子將入于井皆有怵惕惻隠之心非所以
内交於孺子之父母也非所以要譽於鄉黨朋友也非惡
其聲而然也由是觀之無惻隠之心非人也無羞悪
之心非人也無辭讓之心非人也無是非之心非人
也惻隠之心仁之端也羞惡之心義之端也辭譲之
心禮之端也是非之心智之端也人之有是四端也
猶其有四體也有是四端而自謂不能者自賊者也
謂其君不能者賊其君者也凢有四端於我者知皆
擴而充之矣若火之始然泉之始達苟能充之足以
保四海苟不充之不足以事父母
孟子曰魚我所欲也熊掌亦我所欲也二者不可得
兼舍魚而取熊掌者也生亦我所欲也義亦我所欲
也二者不可得兼舍生而取義者也生亦我所欲所
欲有甚於生者故不爲苟得也死亦我所惡所惡有
甚於死者故患有所不避也如使人之所欲莫甚於
生則凡可以得生者何不用也使人之所惡莫甚於
死者則凢可以辟患者何不爲也由是則生而有不
用者由是則死可以辟患而有不爲也是故所欲有
甚於生者所惡有甚於死者非獨賢者有是心也人
皆有之賢者能勿喪耳一簟食一豆羔得之則生弗
得則死嘑爾而與之行道之人弗受蹴爾而與之乞
人不屑也萬鍾則不辨禮義而受之萬鍾於我何加
焉爲宮室之美妻妾之奉所識窮乏者得我與鄉爲
身死而不受今爲宮室之美爲之鄉爲身死而不受
今爲妻妾之奉爲之鄉爲身死而不受今為所識窮
乏者得我而爲之是亦不可以已乎此之謂失其本
心
孟子曰仁人心也義人路也舍其路而不由放其心
而不知求哀哉人有鷄犬放則知求之有放心而不
知求學問之道無他求其放心而已矣
公都子問曰鈞是人也或爲大人或爲小人何也孟
子曰從其大體爲大人從其小體爲小人曰鈞是人
也或從其大體或從其小體何也曰耳目之官不思
而蔽於物物交物則引之而已矣心之官則思思則
得之不思則不得也此天之所與我者先立乎其大
者則其小者不能奪也此爲大人而已矣
周子曰養心莫善於寡欲(云云)雖有不存焉者寡矣
予謂養心不止於寡焉而存耳蓋寡焉以至於無無
則誠立明通誠立賢也明通聖也是聖賢非性生必
養心而至之養心之善有大焉如此存乎其人而已
邵子曰心爲太極卲子曰天地之本其起於中乎
是以乾坤交變而不離乎中人居天地之中心居人
之中日中則盛月中則盈故君子貴中也
先天學心學也故圖皆自中起萬化萬事生乎心者
也程伯子曰滿腔子是惻隠之心心要在腔子裏
人心緣境出入無時人亦不覺人有四百四病
皆不由自家只是心湏由自家人心常要活則周
流無窮而不滯於一隅耳目能視聽而不能遠者
氣有限耳心則無遠近人心作主不定正如一箇
翻車流轉動搖無湏臾停所感萬端又如懸鏡空中
無物不入其中有甚定形不學則却都不察及有所
學便覺察得是爲害着一箇意思則與人成就得箇
甚好見識心若不做一箇主怎生柰何張天棋昔常
言自約數年自上着牀便不得思量事不思量事後
湏強把他這心來制縳亦湏寄寓在一箇形像皆非
自然君術自謂吾得術矣只管念箇中字此則又爲
中係縳且中字亦何形像若愚夫不思慮冥然無知
此又過與不及之分也有入&KR0909;中常若有兩入焉欲
爲善如有惡以爲之間欲爲不善又若有羞惡之心
者本無二人此正交戰之騐也待其志使氣不能亂
此大可騐要之聖賢必不害心疾其他疾却术可知
他臟腑只爲原不曾養養之却在修養家
程叔子曰聖賢千言萬語只是欲人將已放之心約
之使反復入身來自能尋向上去下學而上達也
程叔子曰學者先務固在心志有謂欲屛去聞見知
思則是絶聖棄智有欲屏去思慮惡其紛亂則是湏
坐禪入定如明鑑在此萬物畢照是鑑之常難爲使
之不照人心不能不交感萬物亦難爲使之不思慮
若欲勉此唯是心有主如何爲主敬而已矣有主則
虛謂邪不能入無主則實謂物來奪之今夫瓶&KR1125;有
水實内則雖江海之浸無所能入安得不虛無水於
内則停注之水不可勝注安得不實大凡人心不可
二用用於一事則他事更不能入者事爲之主也事
爲之主尚無思慮紛擾之患若主於敬又焉有此患
乎所謂敬者主一之謂敬所謂一者無適之謂一且
欲涵泳主一之義一則無二三矣言敬無如聖人之
言易所謂敬以直内義以方外須是直内乃是主一
之義至於不敢欺不敢慢尚不愧於屋漏皆是敬之
事也但存此涵養久之自然天理明
程叔子曰心之燥者不熱而煩不寒而慄無所惡而
怒無所悅而喜無所取而起君子莫大於正其氣欲
正其氣莫若正其志其志既正則雖熱不煩雖寒不
慄無所怒無所喜無所取去就猶是死生猶是夫是
之謂不動心
張子曰大其心則能體天下之物物有未體則心爲
有外世人之心正於見聞牿小聖人盡性不以見聞
牿其心其視天下無一物非我孟子謂盡心則知性
知天以此天大無外故有外之心不足以合天心
龜山楊氏曰正心到寂然不動處方是極致以此感
而遂通天下之故其於平天下也何有
語仲素曰未言盡心須先理會心是何物又問曰心
之爲物明白洞達廣大静一若體會得了然分眀然
後可以言盡未理會得心盡箇甚能盡其心自然知
性不用問人大抵須先理會仁之爲道知仁則知心
知心則知性是三者初無異也横渠作西銘亦只是
要學者求仁而已
有心以感物則其應必狹惟忘心而待物之感故能
無所不應
明道見謝子紀問甚博曰賢却記得許多可謂玩物
喪志謝子被他折難身汗面赤先生曰只此便是惻
隠之心(惻然有隠之心)
上蔡謝氏曰人須識其真心見孺子將入井時是真
心非思而得也非勉而中也
延平李氏曰學問之道不在多言但默坐澄心體認
天理若見雖一毫私欲之發亦自退聽矣久久用力
於此庶幾漸明講學始有力耳
朱子曰大抵心體通有無該動静故工夫亦通有無
該動静方無渗漏若必待其發而後察察而後存則
工夫之所不至多矣惟涵養於未發之前則其發處
自然中節者多不中節者少體察之際亦甚明審易
爲着力與異時無本可㩀之說大不同矣
學者喫緊是理會這一箇心那紙上說底全靠不得
此心操存舍亡只在反掌之間
心若不存一身便無主宰
心在羣妄自然退聽
如中庸說天命之謂性即此心也率性之謂道亦此
心也修道之謂教亦此心也以至於致中和贊化育
亦只此心也致知即心知也格物即心格也克己即
心克也非禮勿視聽言動勿與不勿只爭毫髮地耳
所以明道說聖賢千言萬語只是欲人將已放之心
收拾入身來自能尋向上去
人心常烱烱在此則四體不待羈束而自入規矩只
爲人心有散緩時故立許多規矩來維持之
心之爲物至虚至靈神妙不測常爲一身之主以提
萬事之綱而不可有頃刻之不覺者也不自覺而馳
鶩飛揚以徇物欲於軀殼之外則一身無主萬事無
綱雖其俯仰顧盻之間蓋已不自覺其身之所在
心要活天理存則活人欲用則死
陸象山先生自三四歲時思天地何所窮際不得至
於不食宣教公呵之遂姑置而胸中之疑終在後十
餘歲因讀古書至宇宙二字解者曰四方上下曰宇
往古來今曰宙忽大省曰元來無窮人與天地萬物
皆在無窮之中者也乃接筆書曰宇宙内事乃己分
内事己分内事乃宇宙内事又曰宇宙便是吾心吾
心即是宇宙東海有聖人出焉此心同也此理同也
西海有聖人出焉此心同也此理同也南海北海有
聖人出焉此心同也此理同也千百世之上至千百
世之下有聖人出焉此心此理亦莫不同也
四明楊敬仲時主富陽簿攝事臨安府中始承教於
先生及反富陽先生過之問如何是本心先生曰惻
隠仁之端也羞惡義之端也辭讓禮之端也是非智
之端也此即是本心對曰簡兒時已曉得畢竟如何
是本心凢數問先生終不易其說敬仲亦未省偶有
鬻扇者訟至於庭敬仲斷其曲直訖又問如初先生
曰間適來斷扇訟是者知其爲是非者知其為非此
即敬仲本心敬仲大覺忽省此心之無始末忽省此
心之無所不通
陸子曰心不可泊一事只在立心人心本來無事胡
亂被事物牽將去若是有精神即是便出便好若一
向去便壞了
小心翼翼昭事上帝上帝臨汝無二爾心此理塞宇
宙如何人杜撰得文王敬忌若不知此敬忌箇甚麽
萬物森然於方寸之間滿心而發充塞宇宙無非此
理孟子就四端上指示人豈是人心只有這四端而
已又就乍見孺子入井皆有怵惕惻隠之心一端指
示人人得此心昭然但能充此心足矣
陸子曰心在我者既盡亦自不能掩今之學者只用
心於枝葉不求實處孟子云盡其心者知其性也知
其性則知天矣心只是一箇心某之心吾友之心上
而千百載聖賢之心下而千百載復有一聖賢其心
亦只如此心之體甚大若能盡我之心便與天同爲
學只是理會此其他體盡有形惟心無形然何故能
攝制人如此之甚小心翼翼昭事上帝上帝臨汝無
二爾心戰戰兢兢那有管閒時候
人心只愛去泊着事教他棄事時如鶻孫失了樹更
無住處
人心惟危道心惟微解者多指人心爲人欲道心爲
天理此說非是心一也人安有二心自人而言則曰
惟危自道而言則曰惟微罔念作狂克念作聖非危
乎無聲無臭無形無體非微乎
薛文清公曰心本寬大無邊一有己私則不勝其小
矣人心有一息之怠便與天地之化不相似
康齋吳先生曰心是活物涵養不熟不免搖動
白沙先生曰舍彼之繁求吾之約惟在静坐久之然
後見吾此心之體隠然呈露常若有物日用間種種
應酬隨吾所欲如馬之御銜勒也體認物理稽諸聖
訓各有頭緒來歴如水之有源委也於是渙然自信
曰作聖之功其在兹乎
人具七尺之軀除此心此理之外無可貴矣渾是一
包膿血裹一大塊骨頭耳饑能食渴能飲能着衣服
能行滛欲貧賤而思冨貴富貴而貪權勢忿而争憂
而悲窮則濫樂則滛凡百所爲一信血氣老死而後
已則命之曰禽獸可矣
敬齋先生曰心有主則在閙中亦静故程子以爲金
革百萬與飲水曲肱一也然必知之深養之厚心方
不動陽明先生曰良知者心之本體無起無不起雖
妄念之發而良知未嘗不在但人不知存則有時而
或放耳雖昏塞之極而良知未嘗不明但人不知察
則有時而或蔽耳雖有時而或放其體實未嘗不在
也存之而已耳雖有時而或蔽其體實未嘗不明也
察之而已耳
心無動静者也其静也者以言其體也其動也者以
言其用也故君子之學無間於動静其静也常覺而
未嘗無也故常其應動也常定而未嘗有也故常寂
常應常寂動静皆有事焉是之謂集義固能無祗悔
所謂動亦定静亦定者也心一而已静其體也而復
求静根焉是撓其體也動其用也而懼其易動焉是
廢其用也故求静之心即動也惡動之心非静也是
之謂動亦動静亦動將迎起伏相尋於無窮矣故循
理之謂静從欲之謂動欲也者非必聲色貨利外誘
也有心之私皆欲也故循理焉雖酧酢萬變皆静也
濓溪所謂集義者也欲從焉雖心齋坐忘亦動也告
子之雖強制正助之謂也是外義者也
心之良知是謂聖聖人之學惟是致此良知而已自
然而致之者聖人也勉然而致之者賢人也自蔽自
昧而不肯致之者愚不肖者也
持志而心痛一心在痛上豈有工夫說閒話管閒事
問心要逐物如何則可先生曰人君端拱清穆六卿
分職天下乃治心統五官亦要如此今眼要視時心
便逐在色上耳要聽時心便逐在聲上如人要選官
時便自去坐在吏部要調軍時便自去坐在兵部如
此豈惟失却君體六卿亦皆不得其職
心之本體原自不動心之本體即是性性即是理性
元不動理元不動集義是復其心之本體
問如何是心之本體先生曰知是理之靈處就其主
宰處說便謂之心就其禀賦處說便謂之性孩提之
童無不知愛其親無不知敬其兄只是這箇靈能不
爲私欲遮隔充拓得盡便完完是他本體便與天地
合德自聖人以下不能無蔽故須格物以致其知須
至善者心之本體本體上湏過當些子便是惡了不
是有一箇善却又有一箇惡來相對也
靜上用工固是好但終自有弊人心自是不息底雖
在睡夢此心亦是流動如天地之化本無一息之停
然其化生萬物各得其所却亦自静也此心雖是流
行不息然其一循天理却亦自静也若專來静上用
工恐有喜静惡動之弊動静只是一箇
心不是一塊血肉凢知覺處便是心如耳目之知視
聽手足之知痛癢此知覺便是心也
夫物理不外乎吾心外吾心而求物理無物理也遺
物理而求吾心吾心又何物耶心之體性也性即理
也故有孝親之心即有孝之理無孝親之心即無孝
之理矣有忠君之心即有忠之理無忠君之心即無
忠之理矣理豈外於吾心耶晦庵謂人之所以爲學
者心與理而已心雖主乎一身而實管乎天下之理
理雖散在萬事而實不外乎一人之心是其一分一
合之間未免以啟學者心理之爲二之弊此後世所
以有專求本心遂遺物理之患也
夫士貴乎有天下國家之志有天下國家之志夫然
後能有天下國家之憂而其視非義也雖一介若將
凂焉其視民之饑寒愁苦與其厄於貪殘猛悍汲汲
焉救之也如赤子之在膏火而同室在虎狼之口其
身之毁譽禍福又奚暇乎計也此之謂天下第一流
人品孟子所謂無待文王而興者也果何爲其然也
混宇宙一氣也天地萬物一體也身家國天下一物
也心也者天聰明也譬諸日月皜皜乎無不照臨也
太山不能虧日月之光而藐茲軀殼能限吾天聰明
也乎是故仰焉而星辰俯而草木皆氣也皆道也即
皆我也况於人乎是心也自堯舜謂之道心謂之中
自孔子謂之仁謂之至善戒懼恐懼則所以擇乎此
固執乎此耳上揆之唐虞三代聖君賢相下觀之魯
鄒濓洛諸大儒其所以揖讓所以放伐所以相授受
其誰非斯義也乎
人之心體一也指名曰善可也曰至善無悪亦可也
曰無善無惡亦可也曰善曰至善人皆信而無疑矣
又爲無善無惡之說者何也至善之體惡固非其所
有善亦不得而有也至善之體虛靈也猶目之明耳
之聰也虛靈之體不可先有乎善猶明之不可先有
乎色聰之不可先有乎聲也目無一色故能盡萬物
之色耳無一聲故能盡萬物之聲心無一善故能盡
萬物之善今之論至善者乃索之事事物物之中先
求其所謂定理者以爲應事宰物之則是虛靈之内
先有乎善也虛靈之内先有乎善是耳未聽而先有
乎聲目未視而先有乎色也塞其聰明之用而窒其
虛靈之體非至善之謂矣今人乍見孺子入井皆有
怵惕惻隠是謂善矣然未見孺子之前先加講求之
功預有此善以爲之則耶抑虚靈之中偶因感以觸
發其機自不容己耶目患不能明不患有色不能辨
耳患不能聰不患有聲不能聞心患不能虛不患有
感不能應虛則靈靈則因應無方萬感萬應萬應俱
寂是無應非善而實未嘗有善也其感也無常形其
應也無定跡來無所迎去無所將不識不知一順帝
則者虛靈之極也赤子匍匐將入井自聖人與塗人
並而視之其所謂怵惕惻隠者聖人不能加而塗人
未嘗减也但塗入未免於乍見之後洊入於納交要
譽之私矣然則乍見之發豈非生於不識不知之中
而洊入之私豈非蔽於擬議之後耶然塗人之學聖
人也果憂怵惕惻隠之不足耶抑去其蔽以還其乍
見之初心也凢人心之有皆私也程子曰君子之學
莫若廓然而大公物來而順應夫所謂廓然者不蔽
其虛靈之謂也虛靈之蔽不但邪思惡念雖至美之
念先横於中積而不化已落將迎意必之私而非時
止時行之用矣故自惻隠以保四海自孩提以達天
下自赤子以至大人實無俟取足於外而本來真體
渾然全具學心之功雖自人一已百人十已千亦不
過反其初焉已矣真體之上固未嘗許有所增益也
後之學聖人者不思反覆其初但恐吾心之聰明不
足以盡聖人之知見倀倀焉求索於外假借影響測
億之似自信以爲吾心之真得是朦其目以擬天下
之色塞其耳以億天下之聲影響測億之似拘滯固
執之迹適足以塞吾虛靈之真體礙吾順應之玅用
其去至善益遠矣太虛之中日月星辰風雨露雷曀
霾絪緼何物不有而未嘗一物爲太虛之有故日一
闔一闢謂之變往來不窮謂之通日往則月來月往
則日來而明自生寒往則暑來暑往則寒來而歲自
成往者屈也來者伸也屈伸相感而利自生人心虛
靈之體亦復如是故曰天下何思何慮天下殊途而
同歸一致而百慮夫既曰百慮則所謂何思何慮者
非絶去思慮之謂也千思萬慮而一順乎不識不知
之則無逆吾明覺自然之體是千思萬慮雖謂之何
思何慮亦可也此心不可先有乎一善是至善之極
雖謂之無善亦可也(五十九條)
心總論
心學傳自虞廷流𣲖遠矣韓退之云孟子死不得其
傳陸象山自述其學得之孟子嘗誦其言曰宇宙便
是吾心吾心便是宇宙東海有聖人出焉此心同也
此理同也西海有聖人出焉此心同也此理同也南
海北海有聖人出焉此心同也此理同也千百世之
上至千百世之下有聖人出焉此心此理亦無不同
也甚喜吾之心與聖人同而作聖之功亦易爲力也
且悔昔日矜持大勞未免博焉而寡要矣於是舉日
用之功惟從心所欲果爾此心本虛此心本靈此心
本自知覺凢事之應與物之接果油然天機之順適
若决網羅出藩籠逍遥天壤間也然榖不種而祗恃
其畎畆之必産金未陶而祗恃其沙礫之中藏既而
成心存焉亦以爲本體之見在既而機心發焉亦以
爲妙用之時宜未幾覺之愈自悚惕皇皇焉夙夕默
識隨處體察始自悟師心之非也始悟孔子之從心
所欲有矩在焉發憤五十五年而始不踰也始悟陸
子所謂聖無不同者不徒曰心而曰理且指盡心之
聖人言也惟其聖域之優入是以心理之大同吾且
未識其真心何敢遽同乎往聖雖陸子立大而其功
愈密於人情事變非徒守虛淨之本體恣瀟洒之情
况已也嘗以此求諸聖賢之典籍焉舜大聖人也乃
曰人心惟危湯大聖人也乃曰以禮制心孔子有舍
則亡之訓孟子有求放心之言大學云正心易云洗
心易其心諄諄若此者正教人辨危微存亡之機而
求明此理之同然者以自盡焉耳然而未易辨也何
也心之廣大舉六合而無所不包心之精微析萬殊
而無所不入心之神明徹千變萬化而無所不用惟
其廣大無不包也虎豹豺狼莫非生意而慈悲普度
雖摩頂放踵在所必爲皆心之廣大也未易辨也惟
其精微無不入也垢穢瓦礫莫非妙道而探索隠僻
雖鈎玄鏤塵剖析鄰虛皆心之精微也未易辨也惟
其神明無不周也縱衡翕張莫非圓機而與世推移
雖神通妙解倏忽流轉皆心之靈變也未易辨也天
理人欲同行異情焦火凝冰變幻靡定將以爲遠也
自生之日至於死之時凢寒思衣饑思食經營聲色
計筭貨財愛敬親友莫非此心爲之運用雖終身不
自著察而夫婦悉與知能孰得而離之哉將以爲近
也天理當機忸怩泚顙已私一動骨肉仇讎形坐神
馳魂游魄制一睫之間恍然在几席之前忽然在千
里之外孰得而執之者也是故自聖人以至塗人作
德日休作僞日拙心之勞逸不齊莫非心也顧用之
何如耳雖曰觀諸孩提之愛敬則人生之初其心本
無不善觀之行人乞人不受嘑蹴雖牿亡之後本心
猶有未盡冺者不知此乃聖賢多方引誘或指點於
未喪之先或指點於既喪之後克念罔念聖狂攸分
無非欲人自識其真心以自存也不然人莫不爲孩
提也曾有漸長不爲物引習移者乎乞人不受嘑蹴
曾有永保此心而勿喪者乎譬之種榖不種不生譬
之真金不陶不淨近之論心學者如之何兢指衆人
見在之心即與聖人同也然則世之人豈盡失其同
然之眞乎噫難言也果真心之盡失則有志者猶得
而辨之也惟其真妄混淆能决死生於危廹不免計
豐約於晏安天飛淵潛星流電閃而日用不知無論
已間有志於心學而自密其功者非不欲鼔其氣以
拓充其量而&KR0809;括空虛若幾於廣且大矣然心不離
乎氣而氣不足以盡心一任其氣即非無方無體之
本然也非不欲銳其見以鑽研其密而窺測竅妙若
幾於精且微矣然心不離乎見而見不足以盡心一
用其見即非不識不知之本然也非不欲殫思爲以
擬議其神妙而變化錯綜若幾於靈且眀矣然心不
離思爲而思爲不足以盡心一涉於思爲即非無聲
無臭之本然也蓋太虛萬象惟心所現心識一冺空
象皆無是宇宙本自無窮人心未免有着此盡心之
所以難而常與宇宙相隔越也然則聖人之同然者
終不可得而識之哉蓋與其求同於聖人莫若觀同
於赤子聖人水之海赤子水之源海難窮源易見也
何也赤子之心何學何慮而其虛靈知覺廣大精微渾
渾乎一宇宙之無邊際無間隔故也大人雖無所不
學無所不能其所以不學而能者未之失焉雖無所
不慮無所不知其所以不慮而知者未之失焉故大
人不失赤子之心而合德於天地也可見赤子即未
汚染之衆人而衆人乃已汚染之赤子聖賢即已暴
濯之衆人而衆人皆未暴濯之賢聖者也此則在人
反而觀之果未汚染否乎果已暴濯否乎果道心也
良心也拳拳乎守而勿失可也一有汚染不得不加
暴濯之功而日新又新庶可復其天然之故若徒曰
前念迷即凢後念悟即聖而此心之堅白即可日試
於磨湼曷不思曾子之贊其師曰江漢以濯之秋陽
以暴之皜皜乎不可尚已以孔子之皜皜不可尚者
濯之必江漢暴之必秋陽也使遽以衆人見在之習
心而未嘗暴濯者強同乎聖心且曰立躋聖位非吾
所知也噫此大學所以言正心必先之以誠意致知
格物
無善無惡者心之體
心學肇自虞廷大闡明於孔門而心體則人人所同
有也以人人所同有者而人人不自知焉故言心者
曰心本善而無惡也曰心雖本善而其用流入於惡
者亦心也曰心之體本無善而無惡也夫謂之本心
良心仁義之心皆自善而言也何以謂之無善無惡
哉盖人心之體本自虛靈而以善惡對言之惡固非
所有善亦不可得而有也况善本無方體無窮盡無
先後内外窺之莫得其藴求之莫測其端遂謂之無
善無惡不知此即至善之全體也然心體虛靈人莫
不信之矣太虛之中果何所有乎猶目之明耳之聰
以其虛也目虛無所不見耳虛無所不聞何其靈也
虛靈之中不可先有乎善猶明之本無色聰之本無
聲也目無一色固能盡萬物之色耳無一聲固能盡
萬物之聲心無一善固能盡萬物之善者乃探索於
事事物物之間先求其所謂定理者以爲應事宰物
之則是虛靈之内先有乎善也虛靈之内先有乎善
是自窒其虛靈之體非止至善之謂矣于此欲矯其
其弊何不直指太虛之體以端中正之趨謂靈扃中
藏淵淵浩浩未易測識此乃天命之性爲人心同有
之至善而一毫人力不與者也故不曰至善而曰無
善無惡焉寧知目不可先有妍媸之色未嘗無明也
特其天明不可得而覩焉爾耳不可先有邪正之聲
未嘗無聰也特其天聰不可得而聽焉爾心不可先有
善惡之念未嘗無靈明也特其虛靈不可得而執持
焉爾夫聰明即耳目之善靈明發竅爲耳目之聰明
即心之善也因明之不可覩即謂之無明因聰之不
可聽即謂之無聰因虛靈不可執持即謂之無善可
乎哉試即愛心之一端言之人之於親莫不知愛凢
温凊定省一出於此心之愛也即此愛親之心以反
觀焉正明目而視之不可得而見也傾耳而聽之不
可得而聞也謂之無可也然孝子有深愛者視於無
形聽於無聲恝恝乎不可解於衷者謂之有也非歟
此正明明德新民之實體而爲人心本然之至善也
故君子戒慎不覩恐懼不聞永保此心而止至善焉
非先求一善以安排於中之謂也然則即愛親一端
以推之萬善何莫不然而至善之心體可識矣或曰
大學前云至善後云正心則心體不可以無善言也
明矣而子又不專以有善言之何也曰至善者人心
自有之天則應用萬變不齊真體一定不易固通寂
感有無而一之者也俗儒執名物故滯於有楊墨眈
空寂故墮於無孰謂心而可以有無偏言之哉觀大
學言有所則心不正而無所則心正可知矣不正則
不善而心正則止至善可知矣是心本至善何必言
有心本無所安得謂之無善哉予不欲以有無偏言
之者謂心體包涵有無原自至善特不可以有所自
窒其心耳何也道心惟微雖通微生於思也然無思
本也思通用也心則無思無不通焉人心有覺雖常
覺存乎知也然知之爲知之不知爲不知心則無知
無不知焉或有以氣定認心者然氣有呼吸心無喘
息其殆御氣而不滯於氣者乎或有以凝神見心者
然神本不測心則不貳其殆不神之所以爲神乎惻
隠羞惡辭讓是非心固有感即通也然無感非先感
非後當其感時其無感者安在也忿懥恐懼好樂憂
患心同發之各當也然未發非内發非外當其發時
其未發者何存也無時不然非心乎然時有晝夜心
則通晝夜而一之雖與時偕行而心非時也無物不
有非心乎然物有彼我心則合彼我而通之雖因物
以付而心非物也以空狀心者謂見無所見得無所
得必欲息念以歸空認理爲心者謂即事即理即理
即心必欲殫精以析理且不思真空妙理何異同也
即此觀之可見是心也非内也非外也亦非内外中
間也非生也非滅也亦非生滅接續也非顯也非密
也亦非顯密貫通也雖廓然寂然萬象本自森然雖萬
感萬應一真渾無增减此心原自至善何可以有無
偏言之哉諒哉心不得而形容也惟其不可形容此
心之所以爲至善而不可專以無字象之也若不曰
至善而曰無善無惡者其體也不曰止至善而曰不
修善不造惡者其功也則五經四書所云元善繼善
主善明善擇善之說皆可廢矣立言垂訓者尚其慎
之
大人不失赤子之心
天地至大也與天地合德者大人也夫天地覆載其
大無垠而世未有能窮其際者人以渺然形軀處覆
載間謂其德合天地已不勝其惑矣孟子乃曰大人
者不失其赤子之心也凢民之生孰非赤子則凢爲
赤子孰非大人乎哉無怪乎人之惑滋甚矣然其所
以惑之甚者豈有他哉聖學不明世乏豪傑之士耳
故語之以合德天地莫不驚且駭既以爲不敢爲語
之以赤子之心靡不忽而易之又以爲不足爲此大
人所以不恆有也然天地大矣非大之以覆載之形
體也乾知大始坤作成物乾以易知坤以簡能曾謂
乾坤之廣大有外於知能之易簡乎赤子誠小矣然
不學而能者其良能也不慮而知者其良知也觀其
甫離母懷即能啼號其所以能啼而號者曾學焉否
乎哺之以乳即知含咽其所以知含而咽者曾慮焉
否乎是赤子之知能即乾坤易簡之知能也若大人
則無所不知無所不能参贊位育皆其能事豈知能
獨異於人哉其知也不思而得此知之所以爲天眀
而無知無不知也其能也不勉而中此能之所以爲
天能而無爲無不爲也故曰易簡理得而成位乎其
中也可見知能一也在乾坤曰至簡至易在大人曰
不思不勉在赤子曰不學不慮一乎二乎欲自解其
惑者反而思之當自得之矣然此至易至簡不學不
慮者莫得而名狀之謂之純一無僞可也謂之真誠
不雜可也謂之純粹至善可也謂之元精不貳謂之
渾沌未開謂之太璞未琢皆可也孟子即人之所自
有者指爲赤子之心是心也知能所從出也柰何清
竇稍開則知誘物化百誘皆攻機械熟而醇龐漓矣
而此心在人終有不可得而冺者試觀一切常人日
爲智識營絆以自蔽其本然之良知此心若牿亡之
殆盡也一或有所感觸未嘗無惻隠羞惡之發果待
學之慮之然後惻隱之羞惡之乎泛觀一言一動間
之即應感之即通起居食息皆不待學慮而當其則
者果何物也人特不肯反躬默識以擴而充之所以
行不著習不察終身由之而不知耳大人則不失此
心也謂之不失或减之絲毫失也或加之絲毫亦失
也何也此心天然自有無將迎無留滯無内外隠顯
圓融透徹流動變化雖絲毫不可得加損者已悉具
於赤子之時也故大人與亦子異者自少而壯而老
其形體容貌有不同也德行言辭政事文學有不同
也冨貴貧賤窮通得喪有不同也而其心即赤子之
心未之失耳抑豈大人一無所學無所慮乎雖慮以
滿其良知之量其不慮者如故焉不慮而知即不思
而得而與易知合德者此也學以滿其良能之量其
不學如故焉不學而能即不勉而中而與簡能合德
者此也信乎大人與乾坤同其大要在不失赤子之
心而已矣或曰易簡而天地之理得矣中庸乃云聖
人有所不知不能何歟曰心量無窮盡心之學亦無
窮孟子止發明赤子大人若不同而其心一而已矣
是心也愚夫愚婦可以與知與能者此也昭昭之天
也聖人有所不知不能者亦此也無窮之天也故云
堯舜其猶病諸天地之大人猶有所憾也或又曰赤
子之心本已包含無窮之生理而未之露也天地之
大德曰生而大人與之合者只在不失赤子之心而
足矣天地果何心哉曰天地每歲冬至一陽初生曰
復故易謂復見天地之心而萬物資始矣由此時有
春夏秋冬不同而時行物生出震齊巽見離役坤說
兊戰乾勞坎成艮亦以時異要不失乎一陽來復之
初也是天地之心即一陽來復處見之一歲如此歲
歲皆然前而往古後而將來靡歲不然然則天地之
大生孰非一陽來復之心乎噫是元陽也其端雖甚
微而無窮之生意皆從此出但自造化言則云乾知
大始云復見天地之心自生民言則云不慮而知云
赤子之心自學者言則云復以自知云湏是識其真
心其實一也惟大人爲能不失所以與天地合也譬
之穀種生意已完具於中一得水土而萌芽露焉赤
子其穀之萌芽乎大人其穀之秀而實乎心即穀種
是也方其甲柝萌芽而苖秀華實已無一不備及暢
茂條達而蕃碩焉却於萌芽未常有所加也雖農功
耕耘收穫必以其時而結實之後其穀種則依然如
故矣可見收成之穀種固不異乎萌芽之穀種大人
之心豈異乎赤子之心哉雖然從其大體爲大人聖
學易簡有如此其如心本大而人自小之何
少陽木之性仁寬裕温柔有容少隂木之應也三六
逢元坎離歸極仁至而義達矣乎(震金之化)
少隂火之性禮齊莊中正有敬少陽火之應也三七
逢元艮兊歸極禮備而仁行矣乎(離木之化)
太隂金之性義發強剛毅有執太陽金之應也四九
逢元震巽歸極義盡而禮貞矣乎(兊火之化)
太陽水之性智文理密察有别太隂水之應也一六
逢元乾坤歸極智哲而仁立矣乎(坎水之化)
水生雲木生風火生暑金生寒水之木生雷木之
火生日火之金生露金之水生月雲雷生怒風日
生喜暑露生哀寒月生樂水木生仁木火生禮火
金生義金水生智怒合仁水木升而太隂金化達
矣喜合禮木火明而少陽木化彰矣哀合義火金和
而少隂火化貞矣樂合智金水融而少陽木化流矣
水木父子之仁也火金君臣之義也木火賓主之禮
也金水賢否之智也仁至義盡禮恭智哲太和元氣
流行於四時者聖人之天道也
朱子曰仁義禮智分屬五行四時此是先儒舊說未
可輕詆蓋天地之間一氣而已分隂分陽便是兩物
故陽為仁而隂為義然隂陽又各分而為二故陽之
初為木為春為仁陽之盛為火為夏為禮隂之初為
金為秋為義隂之極為水為冬為智仁之惻隠方自
中出而禮之恭敬則已盡發於外義之羞惡方自外
入而智之是非則已盡伏於中故其象類如此非是
假合𫝊會若能默會於心便自可見元亨利貞其理
亦然
性是太極渾然之體本不可以名字言但其中涵具
萬理而綱之大者有四故命之曰仁義禮智孔門未
嘗備言至孟子而始備言之者盖孔子時性善之說
素明雖不詳著其條而說自具至孟子時異端蠭起
往往以性為不善孟子懼是理之不明而思有以明
之苟但曰渾然全體則恐其如無星之秤無寸之尺
終不足以曉天下于是别而言之界為四破而四端
之說于是而立盖四端之未發也雖寂然不動而其
中自有條理自有間架不是侗儱都無一物所以外
邊纔感中間便應如赤子入井之事感則仁之理便
應而惻隠之心于是乎形如過廟過朝之事感則禮
之理便應而恭敬之心于是乎形盖由其中間衆理
渾具各各分明故外邊所遇隨感而應所以四端各
有面貌之不同是以孟子析而為四以未學者使知
渾然全體之中而燦然有條若此則性之善可知
四端配合總說
此圖出吕巾石公數段即其說以朱子後二段觀之
自覺渾融蓋性不可形容孟子指出四端正見仁義
禮智我所固有寂然不動感而遂通天下之故即中
庸莫見乎隠莫顯乎微之意也若以四端截然畫為
界限一一配以卦數方位苟不善體會而執泥名象
未免分裂拘滯之病性學愈晦愈支矣噫天下之言
性也則故而已矣故者以利為本所惡於智者為其
鑿也後之論性者得無失之鑿乎夫心也性也圖而
示之難矣况可穿鑿而支離其說也
見自本心
夫學貴自見不自見非學也然見之難矣見者見自
本心見所不可見也未發之中是也故心無形而常
善形局形則視理惟形昧矣心無事而常善事徇事
則滿心皆事牿矣昧以牿其能見乎雖見見彼非自
見也見彼者自見之障也是以又貴自及也語稱心
外無事事外無心者非心事對也正言心之無事也
昔有以水波喻者近之心水也事波也非水無波非
心無事則唯水唯心而已寧有波有事乎彼昧者見
波遂至迷水見事遂至迷心以波怵于目事顯于形
故也故即形可以明理不能開局形者之始觀即事
可以著心不啓徇事者之深扃非自見之難自反之
難矣於是聖人象靈機于坤復之際又反躬直指喜
怒哀樂之未發於平旦之息焉使人反觀自心波靜
之時庶無事之本體可識也反之竅也曰衆人既怵
目迷波則與物刃靡將行盡如馳而莫之能止又寧
有波靜之時乎曰平旦之息非人也天也天定民之
則也天根未發氣往必歸故生必息息必極而後生
中夜者息之極也羣品托命靈樞冲氣造和之大始
則定于天萬古不易雖彊陽之壯人心之危其容或
過乎故平旦人人有之也平旦之心之清明亦人人
有之也善觀自心者觀之此而已故曰反之竅也觀
之惟何曰固自反也若曰心一也平旦之波靜事清
好惡靜而幾希著息也旦晝則迷波徇事凶悔吝而
弗自覺不息也息不息之效明矣然則使吾常息何
旦晝不若平旦哉盖今而後知天人之中之一致不
可過也今而後知且晝之為之非吾本心不可徇也
又今而後知波之即水又知波之必為水之靜非有
二也不然平旦晝之一故吾也而幾希何從至耶故
吾睹聞也即所睹聞若有無睹聞者御吾之耳目焉
惟睹聞發而不知反聲色始牿矣必反所無睹聞者
而慎之吾思慮也即所思慮若有無思慮者端吾之
銜勒焉惟思慮發而不知反物始牿矣必反所無思
慮者而精之吾喜怒哀樂也即所喜怒哀樂若有無
喜怒哀樂者居無事而節是焉惟四者發而不知反
情始牿矣必反所無喜怒哀樂者而致之曰得無異
平旦矣乎夫無睹聞思慮無喜怒哀樂非别無也感
所不能害故寂知所不能誘故靜所謂未發心之所
也即睹聞思慮喜怒哀樂之所以然者也是之謂天
故天非彼也平旦非時也自心也是以君子日嚴酬
酢若朔之晦子之亥遜志下氣退然止其所焉不敢
有毫髮作為於其間也雖化誘塗衆起滅根深懲深
窒必澄危以入微淵然還吾生而靜以上之天雖意
念無從可得斯庶幾吾息之本然斯其自見也已曰
君子有天下國家之責有經綸宰割之司早作夜思
猶懼弗給故乾曰惕曰忠信坤曰慎曰敬今奈何息
為哉曰此所以為誠敬也深源有雨露不憂無潤也
靈根有萌蘖不憂無良也萬古此天地萬古此生生
何哉惟其常息故也大傳有言天下何思何慮天下
同歸而殊途一致而百慮途雖殊而慮有百亦何由
同且一哉為無思慮故也故心寂則感自神慮靜則
應自妙目無色牿明矣孰逃吾視耳無聲牿聰矣孰
逃吾聽思慮無物牿一矣孰逃吾睿喜樂也天下萬
世公好存也哀怒也天下萬世公惡存也形天下而
我無形事天下而我無事此乾所以知始坤所以作
成也存此為忠信主此為敬聖人不離此宇宙在乎
手存吾眉睫今古不能違體中正仁義之全而參三
才以立極者其惟此道哉而今曰奈何息為也是憂
天無雨露思以憧憧一百慮也是怵於波而汨於湛
也危亦甚矣嗟夫古人闇之今人的之古人復之今
人作之不的不亡不作不凶千里毫釐是宜治亂殊
規而古今學術邈乎不相及也胡不亦自反其乎旦
而深思之也然則復見天地心謂何耶曰復而後天
地之心可見也雖然君子必欲見所不可見而後可
見者可得復也傳曰不見之中獨見曉焉是謂坤復
之際
圖書編卷七十四
