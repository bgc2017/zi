圖書編卷八十二
明章潢撰
統論秦漢官職廢置
或問周官之制内外庭固一體矣維周如漢其制亦
嘗有近於周者乎曰豈惟漢近於周雖秦亦然秦人
變古不道無復先王之舊制然至於内外之相屬其
事則猶有可言者外之九卿如少府猶得置尚書在
内主發文書而掌奏下諸事外之三公如御史大夫
猶得置中丞在内受公卿奏事而舉劾案章又外之
叁拾六郡如監郡者皆是御史之屬爲之猶得以天
下之利害徑達於御史大夫而大夫竟達於天子漢
興惟監郡之制變爲部刺史若夫少府之尚書御史
之中丞則一切因秦之舊而不改非因秦也蓋因周也
尚書中丞非周制而曰因周何哉秦人雖變周之名
而未嘗變周之意漢亦惟存周之意而不暇復周
之名以百官公卿表觀之少府屬官自尚書而下有
符節大醫大官湯官有東西織室有庖人主長丞有
上林十池監以至中書謁者黃門内盾尚方御府永
巷内者宦者皆屬於少府又復以司府永巷倉廐祠
祀食官宦官分屬於大長秋御史大夫屬官有兩丞
一曰中丞在殿中蘭臺掌圖籍秘書權尊勢重與人
主親近事下中丞則中丞白之大夫大夫白之丞相
是中丞在内丞相御史在外外得以統内也内領侍
御史外督部刺史刺史掌奏詔例察州郡治狀黜陟
能否以六條問事而奏事復上於中丞是部刺史在
外中丞在内内得以統外也要之漢之官制三公九
卿雖列職於外而皆有屬在内以周官之遺意求之
則丞相猶大宰也御史大夫猶小宰也御史之中丞
少府之尚書猶宰夫也少府之下又有大長秋猶内
宰也大長秋屬少府少府中丞屬丞相御史是秦與
漢之制皆近於周之制也不特此也高帝之世御史
大夫周昌常燕見奏事見高帝擁戚姬吕后之世審
食其爲相監宫中如部中令公卿百官皆因之以奏
事武帝之世丞相公孫弘亦得數宴見上或時不冠
雖非禮貌大臣之意然亦可見其洞然無内外之限
矣夫是以閹臣雖寵丞相猶得以檄召而詰責而大
長秋中常侍猶參用士人而爲之自武帝晩年宴游
内廷不出不復與士大夫接用宦者主中書而典尚
書之章奏尚書之官於是乎廢矣既以中書居中而
受事又置諸吏居中而舉法故當時奏下諸事自中
書遞送兩府自兩府下九卿自九卿下郡國而不由
中丞中丞之官於是不得居中制事而内之侍御史
外之部刺史併廢矣將軍列侯而下皆得加官而丞
相御史獨不加名曰尊之而實疎外之於是丞相御
史無復有至内庭者矣末年以霍光爲大司馬領尚
書事宜若内外合爲一也然非丞相職任儼然號穪
内朝而併奪丞相御史之權昌邑之廢丞相楊敞不
及與議不惟不得至内庭且不復預内庭之事矣夫
宦官典中書之任中丞無制事之權三公無加官之
號大將軍領内書之職霍光告車千秋所謂令光治
内君侯治外内外朝判然如此此漢治之所由以盛
衰也宣帝中興復遵漢初之制魏相爲御史大夫外
則遣丞相掾吏案事郡國而不遣中使内則奉封事
而不經尚書去副封而不令壅蔽加給事中而得宴
見言事是以霍山方秉樞機相乃訟言其過杜延年
居中用事相乃列奏其奸中外之政復合爲一然猶
未知復中丞之權元帝以來石顯用事丞相之權復
去而盡歸於尚書哀平之際又歸外戚紀綱散壊内
外不足以相統而西漢遂趨於亡光武懲外戚之用事
憤大臣之竊命於是取三公之官以爲閒職而取尚
書中丞專委任之以爲臺閣之長以舉法歸中丞
而以奏事歸尚書二官雖復用事然疎外庭而親内
庭矣舍大臣而近小臣矣置三公而事歸臺閣矣變
前世參用士人之制而專任奴僕薰腐之餘矣桓靈
之季御史之權盡移於尚書尚書之權又移於宦官
尚書宦官合爲一黨而宰相疎隔於外御史緘默於
内是以太尉揚秉奏侯覽而尚書召秉掾屬詰之曰
設官分職各有司存三公統外御史察内當是時也
御史豈眞得以察内耶事權之失已久小人徒借察
内之名以自便耳蓋自古外内之不相屬未有若東
漢之甚者也而其源實始於光武極其源而論之則
又始於武帝使武帝不改漢初之制以三公九卿在
外而以中丞尚書在内内外相屬而關節脉理相應
則漢之制周官太宰之制也柰何快意於法度之外
使内外事權分裂四出而不專領於大臣其末流遂
以若此極也蓋嘗觀之自出納之職不領於大臣而
宰夫之官遂去爲尚書之任尚書中書迭用事而霍
光之權重弘恭石顯之事起尚書中書之形成矣自
宿衛之親人不領於大臣而宫正宫伯之官遂去爲
光禄勲之任光禄勲之屬日益親而門下遂爲省加
官遂爲司侍中遂爲宰相矣自供奉之近習不領於
大臣而膳夫而下掌次而上遂去爲少府太常之任
迨其極也門下太僕之司又分爲殿中省爲内諸司
使矣以至王府財用之司既非大臣之所與聞則漢
鴻都之賣爵唐瓊林大盈之各庫夫誰得而檢之女
寵近習之嬖既非大臣之所與聞則母后臨政下令
不出房闥國命寄之刑人或冐侯爵之封夫誰得而
制之此其源皆起於武帝是以其弊至於不可救其
禍反生於殺戮大臣而無顧忌之心事權之不合於
一此宜大宰之所拳拳而小宰宰夫之所以佐大宰
而兼掌其事也兼則治散則亂合則盛離則衰自三
代以下其治亂盛衰之變凡幾見其變而復周官以
救之此爲治之大原
漢仍秦官稍異同相國丞相秦官周六卿即是相秦
却又用一個代天子之勞不知繼體之君一代勞便
生事端雖其屬置司直秩比二千石然終是其屬太
尉秦官金印紫綬禄位與相國埓秦專事戰功所以
重太尉漢南北軍制甚稱乃因周禮制内兵法秦這
處能悟其妙但兵權須有制豈可位百僚上時謂司
馬主天司徒主人司空主土是爲三公蓋以司馬爲
立國命脉前後左右將軍秦官位亦上卿漢特不常
置中尉秦官掌徼循京師秩中二千石大率兵衛便
隆御史大夫秦官位上卿掌副丞相舉劾按章迄今
因之蓋欲以虚隆制太尉秦漢所以治不如古
秦改周制始置丞相大尉御史大夫侍中黃門侍郎
給事中散騎中常侍郎中令謁者尚書令僕射尚書
丞御史監御史奉常衛尉中尉宗正大僕廷尉典客
理粟内史太史令少府將作前後左右將軍五官左
右中郎將詹事中庶子太子家令率更令衞率郡守
丞尉漢初因之文帝改奉常曰太常典客曰太鴻臚
廷尉曰大理武帝置五經博士及塩鐵之官改郎中
令曰光禄勲中尉曰執金吾初置十三州郡刺史京
兆尹成帝置尚書五人分五曹之事以大司馬及大
司空並丞相爲三公罷刺史置州牧光武改常侍曹
爲吏部曹主選舉
秦官爵等差
秦制爵二十等以賞功勞(其十八等自大庶長以下又似官也)其帥人
皆更率也有功賜則在吏之例自公大夫以上令丞
與亢禮(言從公大夫以上與令丞亢禮亢當也言高下相當無所卑屈也)
漢官秩差次(二漢並有秦二十等爵然以爲功勞之賞非但秩也丞相大尉司徒司空大將)
(軍諸侯王國官不在此目)中二千石(月給八十斛)御史大夫大常
光禄勲衛尉大僕廷尉大鴻臚宗正
大司農少府執金吾二千石(月百二十斛亦曰真二千)
(石)太子太傅少傅將作太監太子詹事大長
秋典屬國水衛都尉京兆尹左馮翊右
扶風司隸校尉城門校尉中壘校尉屯騎
校尉步兵校尉越騎校尉屯騎校尉長水
校尉胡騎校尉射聲校尉虎賁校尉州牧
及郡太守比二千石(月百斛)丞相司置光禄大夫
光禄中郎五官左右三將光禄虎賁中郎將
光禄中郎將騎都尉西域都謢副校尉駙馬都
尉郡尉千石(月八十斛)丞相長史大司馬長史
御史中丞(更名御更長史)前後左右將軍長史太常丞
衛尉丞光禄勲丞太僕丞廷尉左右監
大鴻臚丞宗正丞大司農丞少府丞執金
吾丞太子衛率萬戶以上縣令比千石光
禄大中大夫光禄郎中車戶騎三將光禄謁者
僕射光禄虎賁郎將八百石太子家令
比八百石光禄勲諫大夫六百石(月七十斛)衛
尉公車司馬令衛士令旅賁令廷尉左右平
太子門大夫太子庶子將作大匠丞太子
詹事丞水衡都尉丞京兆尹丞左馮翊丞
右扶風丞州刺史郡丞郡長史郡尉丞次
萬戶以上縣令比六百石(月六十斛)太常太卜博士
光郎議郎中郎光禄謁者掌賓讚受事員西
域都護丞司馬候五百石(武帝除)减萬戶縣長
四百石(月四十五斛自四百石至二百石爲長史)太子中盾萬戶以
上縣丞比四百石光禄侍郎三百石(月四十斛)
次減萬戶縣長比三百石(月三十七斛)光禄郎中
二百石(月三十斛)萬戶以上縣尉次萬戶以上縣尉
減萬戶縣尉百石(自百石已有計食佐史之秩爲少吏)
右漢吏員自佐史至丞相凡十三萬二百八十五人
(哀帝時官數)命數未詳(漢魏以降逮於周官研覈莫辨今約其本史聊存一代之制)
後漢官秩差次(大傅三公大將軍驃騎大將軍並不在此目)
中二千石(月百八十斛)太常光禄勲衛尉太僕
廷尉大鴻臚宗正大司農少府執金
吾(註云比二千石)太子太傅河南尹京兆尹左馮
翊右扶風二千石(月百二十斛)度遼將軍大長秋
太子少傅將作大匠司隸校尉州牧凡州
所鹽都爲京都置尹郡太守皇子封王國傅
相皇子封王國御史大夫及諸卿比二千石
(月百斛)都護將軍大將軍營五部校尉光禄五
官中郎將光禄左中郎將光禄右中郎將光
禄虎賁中郎將光禄羽林中郎將光禄奉車都
尉光禄駙馬都尉光禄騎都尉光禄大夫
少府侍中少府中常侍城門校尉北軍屯騎
校尉北軍越騎校尉北軍步兵校尉北軍長
水校尉北軍射聲校尉每王屬國都尉護都
桓校尉護羌校尉皇子封王國中尉千石(月八)
(十斛)太傅長史太尉長史司徒長史司空長
史大將軍長史光禄大中大夫廷尉正右監
史少府中常侍少府尚書令少府御史中丞
太子家令大長秋中宫僕太子率更令太子
僕城門司馬城門平屯司馬北軍屯騎校尉
司馬北軍射聲校尉司馬北軍越騎校尉司馬
北軍步兵校尉司馬北軍射聲校尉司北軍
長水校尉司馬胡騎司馬右扶風京兆每大縣
令雒陽縣令皇太子封王國郎中令僕比
千石大將軍司馬太常光禄丞光禄謁者僕
射衛尉丞衛尉宫掖門司馬大僕丞鴻
臚丞宗正丞司農丞少府丞使匃奴中郎
將執金吾丞六百石大將軍從事中郎度遼
將軍長史度遼將軍司馬太常贊饗太常太
史令太常博士祭酒太常大祝令太常太宰
令太常太子樂令太常高廟令太常光武廟
令太常前帝陵每園令太常先帝陵每陵食官
令光禄左右僕射左右陵長光禄羽林左監
光禄羽林右監光禄中散大夫光禄諫議大夫
光禄議郎光禄常侍謁者公府掾尉衞公車
司馬令衞尉南宫衞士令衞尉北軍衞士令
御尉左右都侯太僕考公令太僕車府令太
僕未央廐令宗正諸公主每主家令宗正諸公
主每主主簿僕私府長大司農僕丞大司農大
倉令大司農平凖令大司農導官令少府太
醫令少府大官令少府守宫令少府給事黃
門侍郎少府上林苑令少府小黃門侍郎少
府小黃門令少府中黃門冗從僕射少府掖廷
令少府永巷令少府衞府令少府祠祀令
少府鈞質令少府濯龍盤少府中藏府令少
府内謁者令少府尚方令少府尚書僕射少
府尚書令少府符節少府治書侍御史少府
侍衞史執金吾武庫令大長秋丞大長秋中
書謁者令大長秋中官尚書大長秋中官私府
令大長秋中官永巷令大長秋中官黃門冗從
僕射大長秋虎賁官騎下中宫宦者令太子倉
令太子食令太子門大夫太子中庶子將
作丞將作左校令將作右校令城門每門候
北軍中候州刺史左扶風京兆每次縣令護
烏桓校尉擁節長史司馬護羌校尉擁節長史
司馬比六百石(月六十斛又云五十斛)大將軍與軍候
光禄五官中郎光禄左右中郎光禄虎賁中郎
光禄常侍謁者太子洗馬皇子封王國治書
四百石(月五十斛又云四十五斛)光禄給事謁者少府大
官丞少府黃門署長畫室署長内署長少
府直里監少府尚書左右丞少府侍郎大司
農雒陽市長大長秋中宫藥長太子庶子太子
廐長太子中盾太子衞率右扶風京兆每次
縣長雒陽縣丞皇太子封國禮樂長衞士長
醫士長永巷長祠祀長比四百石(月四十五斛後)
(漢官制云四十斛)大尉東西曹禄光禄五官侍郎光禄
左右侍郎光禄虎賁侍郎皇子封王國謁者
三百石(月四十斛)太常先帝陵每陵食監丞宗正諸
公主每主家丞少府鉤盾丞永安丞鴻臚大
行治禮郎大司農丞楫讓擢丞右扶風京兆
每小縣長侯國相比三百石(月二十七斛)大尉諸曹
餘掾光禄五官郎中光禄左右虎賁郎中光
禄羽林濯謁者郎中少府中黃門二百石(月三十斛)
太常大史丞明堂及靈臺丞衞尉吏太僕
文學吏少府文學吏少府苑中丞右史南
園丞少府令史少府符節令史廷尉史鴻
臚吏宗正吏大司農直丞大司農雒陽市
丞執金吾吏太子舍人河南尹員外皇子
封王國郎中比二百石(月二七斛)大將軍屯長大尉屬
光禄節從虎賁百石(月六十斛)太尉令史(中興以後不說石數)
太常吏太常大史吏太常太子樂吏光禄員
外太僕衞尉文學吏少府吏五人百石少府
蘭臺令吏鴻臚文學吏廷尉文學吏宗正文
學吏四人百石大司農文學吏大司農雒陽
市吏執金吾文學吏司隸校尉州功曹從事
别駕簿曹兵曹從事(其餘部群國從事每郡有之)州曹曹諸掾
河南尹公右平吏雒陽員外鄉有秩三老
斗石(月十一斛)大常明堂員吏太僕卿大鴻臚卿員吏
大司農雒陽市吏雒陽令吏少府卿執金吾各
員吏佐史(月八斛)太常佐太常大祝佐太常明
堂佐光禄衞尉太僕廷尉大鴻臚佐大鴻臚大
行令佐宗正佐大司農佐雒陽中佐執金
吾佐少府佐雒陽縣佐吏
後漢内外文武官七千五百六十七人内外諸司
職掌人一十四萬五千四百一十九人都計内外
官及職掌人十五萬二千九百八十六人其内有里
魁里數及命數未詳按成周命數與兩漢石禄皆
所以辨官位之高卑也自魏以後始有九品之制
至梁分爲十八班後魏以九品分正從而隋唐以
來因之宇文周又以九命分正從皆十八等而歴
代率不能易之矣
漢官制總論
漢興制官多仍秦舊取趨時便事初置一相曰相國掌
承天子理萬幾制御史大夫副之而大尉主南北軍
護諸軍皆秦官孝惠吕后時置左石相奪太尉權
畀諸吕掌南北軍而亂作丞相平太尉勃相與協計
謀誅之則將相和會之力也至武帝時又有大司馬
至諸騎諸史筦機要者爲中朝官自丞相而下至六
百石爲外朝官迨光受遺輔政丞相獨建空名於上
而事皆取决於大將軍矣世祖中興憤數世之失柄
罷丞相御史大夫太尉官不置及西漢末設大司徒
大司馬大司徒爲三公尋改司馬爲太尉名三公爲
宰相然獨任以綜庶政下親吏事實奪其權是初惟
丞相太尉並列爲將相後御史大夫與相稱兩府而
罷太尉官其太尉爲大將軍秉國東漢則三公爲相
而邦事專管於尚書古重論道相兼道與法而有之
後天下政務管於章奏乃權在御史已遂爲尚書中
書而兵權所在威重莫比故大將軍重焉周官道揆
法紀之遺意蕩然盡矣漢九卿曰奉常曰光禄勲曰
衞尉曰太僕曰廷尉曰大鴻臚曰宗正曰大司農曰
少府其外有中尉皆中二千石丞皆千石而漢世中
二千石咸稱卿大都漢官制有爵有職官又有加官
自公士至徼候凡二十級曰爵自丞相御史而下中
朝内朝外朝官下至守令丞曰職官有二千石而上
有比者眞者中者它者盡有試者行者守者中二千
石京兆官最尊眞次之比又次之守爲廷擢行為權
攝試則試職必滿歲稱乃爲真而漢世官吏多久任
惟邊吏三歲一更均勞逸焉
唐官秩
正一品諸國王太傅太保太尉司徒
司空太師諸將軍(左右光禄開府儀同三司)國公驃騎
大將軍郡王太子太師太傅太保嗣王正
二品特進郡公輔國大將軍上柱國從二
品尚書左右僕射縣公都督太子少師少
傅少保大都護光禄大夫鎮國大將軍柱
國正三品侍中諸尚書中書監令太子詹
事金紫光禄大夫太常卿左右衞將軍中都
督左右武衛武侯大將軍左右賓客左右驍
騎威衞領軍衞(金吾衞監門衞等大將軍)冠軍大將軍懷化大
將軍上護軍從三品國子監祭酒散騎常侍
將作大匠御史大夫秘書監殿中監光禄
衞尉宗正太僕大理鴻臚司農太府卿少府監
諸衞羽林千牛將軍下都督上州刺史大都督
府長史副都護親王傅銀青光禄大夫開國
侯雲麾將軍歸德將軍護軍正四品黃
門侍郎太子左右衞率中書侍郎尚書左右
丞尚書吏部侍郎開國縣伯中州刺史太
子左右庶子太常少卿太子詹事左右司禦
左右清道下州刺史左右監門率府率軍
器監上都護府副都護上府折衝都尉正
議大夫忠武將軍上輕車都尉尚書中司侍
郎太子左右諭德通議大夫親勲翊衛羽林
中郎將左右千牛衞左右監門衞中郎將壯武
將軍從四品太子左右衞副率左右宗尉副
左右内副率左右監門率親王府長史司馬
内侍秘書少監人寺少監殿中少監太
子親勲翊衞中郎將上都護府長史大中大夫
宣威將軍輕車都尉國子司業少府將作
少監京兆河南太原府少尹大都督大都護府
親王府司馬上州别駕中州折衝都尉中大
夫正五品給事中中散大夫太子中舍人
開國縣子國子博士尚食尚藥典御長安
萬年令内常侍諫議大夫御史中丞中書
舍人太子中允左右贊善大夫都水使者
河南洛陽太原晉陽奉先縣令親勲翊衞羽林郎
將中都督上都護府長史司馬親王府典軍
定遠寧遠將軍上騎都尉中州别駕朝議
大夫下府折衝都尉從五品著作郎太子
洗馬奉車都尉中給事中駙馬都尉親王友
秘書丞殿中丞尚書左右司諸司郎中尚
衣尚舍尚乘尚輦奉御下都督府上州刺史下
州别駕游騎游擊將軍武散騎都尉朝諸大
夫大理正太常太史丞太子典内上牧監
下都府上州司馬宫苑總監朝散大夫上
府果毅都尉正六品皇太子文學治書侍御史
諮議參軍事太學博士太子詹事丞太子司
議郎中州長史太子興膳藥藏郎京兆河南
太原府諸縣令鎮軍兵滿二萬以上司馬朝議
郎昭文校尉親王府掾屬驍騎尉武庫中
尚署令諸尉左右司階中府果毅都尉中州
司馬内謁皆監中牧監上牧副監上鎮將
承議郎昭文副尉從六品給事上縣令
尚書諸司員外郎人寺丞大理寺丞國子助
教城門郎符寶郎秘書郎著作佐郎侍御醫
諸衞羽林長史兩京市令下州司馬左右監
門校尉記室錄事參軍奉議郎旅威校尉
飛騎尉侍御史少府將作國子監丞太公廟
令下牧監宫苑總監副監下府果毅都尉
通直郎旅威副尉正七品四門博士詹
事司馬左右千牛衞長史軍器監丞太子千
牛諸州中縣令親勲翊衞隊正中鎮將親
王府諸曹參軍親衞朝請郎致果校尉雲
騎尉太子通事舍人内侍伯京兆河南太原
封都(督大都護諸曹參軍)中都督上都議府錄事參軍諸倉
諸治司竹温湯監宣德郎致果副尉從七品
太常博士各衞率府長史左右監門長史
太子親衞勲衞殿中侍御史左右補闕太學
助教門下省錄事尚書都事中書省主簿將
作國子監九等主簿太子詹子主簿都水監丞
諸州中下縣令親王府東西閣祭酒京縣丞
督護府錄事參軍中府别將長史朝散郎武
駙尉太史局丞御史臺少府上署令掖庭
宫闈局令太廟諸陵署丞上州諸府參軍諸
率府左右中侯諸折衝府校尉宣議郎正八
品中州錄事參軍協律郎辨章郎監察御
史諸衞羽林錄事參軍中署令軍器監主簿
上牧丞給事郎節宣校尉副尉下署令中
州諸司參軍京兆河南太原諸縣丞靈臺郎
上戍主諸衞左右司戈徵事郎從八品内
謁者監上關令左右拾遺四門助教中牧
監丞京縣主簿中都督(上都護府參軍)保章正京
兆河南太原府大都督府博士承奉郎大理評
事律學博士太子(左右春坊事)太子備身下州諸
司參軍都水監主簿上署丞親王國隊正大
農公主家丞中書門下尚書都省兵部吏部考
功禮部主事京縣尉諸中縣丞諸屯監丞
上府兵曹挈壺正承務郎正九品大祝令
校書郎嶽凟令諸津令下牧監丞諸州
中下縣丞中下州博士儒林郎京兆河南太
原府諸縣主簿縣尉仁勇校尉副尉正字太
子校書下署令司庫司廪太史局司辰太
子三寺主簿詹事府錄事下縣丞上縣主簿
中州參軍中關令中州兵曹親王國尉上關
丞諸折衝隊正登仕郎從九品大夫曹司
奉禮郎律學助教弘文舘投書中州諸下縣主
諸州上中下縣尉下府兵曹監曹文林郎
大理寺獄丞下州參軍中下州醫博士京縣
錄事下關令中關丞諸津丞下鎮兵曹參軍
諸折衝府隊副將仕郎
唐武德中外官無禄貞觀二年制有上考者乃給禄
其後遂定給禄俸之制(以民地租充之)京官正一品(七百石)正
二品(五百石)從二品(四百六十石)正三品(四百石)從三品(二百六石)
正四品(三百石)從四品(二百六十石)正五品(二百石)從五品(一百)
(六十石)正六品(一百石)從六品(九十石)正七品(八十石)從七品
(七十石)正八品(六十七石)從八品(六十二石)正九品(五十七石)從九品
(五十二石)諸給禄者三師三公及太子三師三少若在京
國諸司文武官職事九品以上并左右千牛備身左
右太子千牛並依官給其春夏二季春給秋冬二季
秋給(凡京文武官每歲給禄總一十五萬一千五百三十三石二斗自至德之後皆不給)其在
外文官九品以上准官皆降京官一等給其文武在
京長上者則不降(諸給禄應降等者正一品各以五十石爲一等二品三品皆以三十)
(石爲一等四品五品皆以二十石爲一等六品七品皆以五石爲一等八品九品皆以二石五斗爲一等)
其俸錢之制京司諸官初置公廨令行署及蕃官興
易以充其俸貞觀十二年罷公廨置胥士七千人取
諸州上戶爲之准防閤例而收其課三歲一更計員
多少而令給焉
唐武德七年定令以太尉司徒司空爲三公尚書門
下中書秘書殿中内侍爲六省次御史臺次太常光
禄衞尉宗正太僕大理鴻臚司農大府爲九寺次將
作監次國子學次天策上將府次左右衞左右驍衞
左右領軍左右武候左右監門左右屯左右領爲十
四衞府東宫置三師三少詹事府門下典書兩坊次
内坊次家令率更僕三寺次左右衞率府左右宗衛
率府左右虞候率府左右監門率左右内率府爲十
率府王公以下遂置府佐國官公主置邑司已下並
爲京職事官州縣鎮戍岳凟關津爲外職事官貞觀
改令置太師太傅太保爲三師其三公以下六省一
臺三監十二衞東宫諸司並從舊定
天下方鎮初各置大總管府改都督府其後改天下
爲十道道置訪採防禦黜陟等使邊方謂之節度使
有兼觀察安撫兼度支營田招討經略等使者各置
副置屬如本使入朝則置留後領府事蓋權重極而
方鎮之形成矣
唐官制統屬
唐設尚書省以統會衆務舉持繩自門下省以侍從
獻替規駁非宜中書省以獻納制册敷揚宣勞秘書
省以監錄圖書殿中省以供脩膳服内侍省以承旨
奉引(尚書門下中書秘書殿中内侍凡六省)御史臺以肅清僚庶九寺
(太常光禄衞尉宗正太僕寺大理鴻臚司農大府爲九)五監(少府將作國子軍器都水爲五監)以
分理羣司六軍(左右羽林左右龍武左右神武爲大軍)十六衞(左右衛左右驍)
(騎左右武左右威左右領軍左右金吾左右監門左右千牛爲十六)以嚴其禁禦一詹
事府二春坊(有左右春坊又有内坊堂閣内諸郡)三寺(家令寺率更寺太僕寺)十
率(左右衞左右司常左右清道左右監門左右内侍爲十率府)俾乂儲官牧守督
護分臨畿服(京府置牧餘府州置都督都護大相)設官以經之置使以
常之(按察採訪等使以理州縣節度團練等使以督府軍事租庸轉運塩鐵青苗營田等使以流財)
(貨其餘綱務因事置使者不可悉使其運轉以下諸使無過所置廢不常故不克列於篇)自六品
以下率由選曹居官者以五歲爲限夫九寺三監東
宫三寺十二衛及京兆河南府是王者之有司各勤
所守以奉職焉尚書省舊章立程度以頒之御史臺
按格令採姦濫以繩之中書門下立百司之體要察
羣吏之能否善績著而必進敗德聞而且貶政有恒
而易守事歸本而難失經遠之理舍此奚據泊姦臣
廣言利以邀恩多立使以示寵剋下民以厚斂張虛
數以獻狀上心蕩而益奢人望怨而成禍使天子有
司守其位而無其事愛厚禄而虚其用宇文融首唱
其端揚眘矜王鉷繼遵其軌楊國忠終成其亂仲尼
云寧有盜臣而無聚歛之臣誠哉是言前車既覆後
轍未改求達化本不亦難乎
唐官制總論
周用蘇綽議倣周禮文建六官唐因其舊立大師大
傅大保曰三師太尉司徒司空曰三公然徒空名不
設官多以爲贈官親王拜者亦惟名銜立尚書門下
中書爲三省以尚書令侍中中書令爲之長共國政
析一相而三(尚書爲都省門下爲左省中書爲右省)其後以太宗嘗爲
尚書令臣下避不敢當已又以三省隆重中書令侍
中亦不以時授而左右僕射遂長尚書省貞觀中上
以僕射當洞闢耳目訪賢才爲弘益令尚書細務悉
委於兩丞其冤濫大故當奏白者乃關請僕射及貞
觀未常以他官行相事而拜除僕射必加同平章及
參機務乃預政而僕射亦徒擁名銜其後李勣以兵
部尚書同中書門下三品而同三品之名昉焉永淳
初郭待舉岑長倩以侍郎同中書門下平章事而平
章之銜自此始終唐世不改天寶後天下多難方鎮
以同平章事備位示尊重非實秉鈞衡然名實彌紊
矣他官司之署曰省曰臺曰寺曰監曰衛曰府各統
其屬於三省外以省稱者曰秘書曰殿中曰内寺署
在省闥故俱以省名御史臺御史大夫中丞爲之貳
其屬三曰臺院曰殿院曰察院分十道察巡州縣九
寺曰太常曰光禄曰衞尉曰宗正曰太僕曰大理曰
鴻臚曰司農曰大府皆漢官五監曰國子曰少府曰
將作曰軍器曰都水其衞府之制左右衞上將軍凡
親勲翊五中郎將府及折衝所隸皆制焉京兆三府
置牧鳳翔五府各置尹上州州有刺史中下州亦如
之畿縣若上中下縣亦各有令丞簿尉以其地爲秩
差初太宗論周官喟然嘆曰真聖典也不井田不封
建不肉刑而能致治者未矣於是省中外官制爲七
百二十員曰吾以此待天下賢才足矣然是時業已
有員外置矣其後又有特置同正員若檢校兼守判
知之屬至景龍而官紀大紊開元中天子自撰唐六
典判定職次從官爲之注頒行之於是三省統會衆
務舉持綱維有九寺五監以分理羣司有六軍十六
衛以嚴禁禦有詹事府二春坊三寺十率以輔衞儲
宫有牧守督護以分臨畿外設官以經之置使以緯
之於是百司詳密庶績從理而六部之設迄於今倣
焉而議者頗疵其複何也司農少府戶部之任也太
常宗正禮部之職也廷尉刑也府衞兵也鴻臚光禄
禮部之膳部主客也衞尉太僕兵部之駕庫也他將
作少府軍器都水四監咸宜隸兵工繁複莫省矣
宋官秩
正一品諸國王左右丞相太傅太保太
師少師少傅少保從一品諸將軍左
右光禄開府儀同三司郡王國公太子太師
太傅太保嗣王樞密使特進正二品金
紫光禄大夫知樞密院事參知政事同知樞
密院事大尉上柱國從二品太子少師少
傅少保柱國銀青光禄大夫簽書樞密院事
觀文殿大學士御史大夫六部尚書左右金
吾衞左右衞上將軍九州牧殿前都指揮使
節度使正三品上護軍觀文殿學士資政
保和殿大學士翰林學士承旨翰林學士資
政保和殿端明學士樞密直學士龍圖天章寶
文顯謨徽猷敷文等閣學士左右散騎常侍權
六曹尚書從三品開國侯護軍龍圖天章寶
文顯謨徽猷敷文等閣學士正議通奉大夫開
封尹尚書列曹侍郎太子賓客詹事正四品
秘書監開國縣伯上輕車都尉通議大夫
給事中中書舍人太常宗正卿諸衞大將軍
殿前副都指揮使承宣使從四品大中大
夫輕車都尉權六曹侍郎保和殿及龍圖等
閣待制九寺卿國子祭酒少府將作監諸衞
將軍正五品開國縣子上騎都尉中大夫
馬步軍都指揮副指揮使觀察使從五品
駙馬都尉中奉中散大夫太常宗正少卿
秘書少監太子左右庶子樞密都承旨殿前
馬步軍都虞候防禦使揮日天武神龍衞四
廂都指揮使團練使諸州刺史騎都尉正
六品朝議奉直大夫集英殿脩撰七寺少卿
中書門下省檢正諸房公事尚書左右司郎中
國子司業軍器監都水使者太子少詹事
左右諭德入内内侍者内侍省都知副都知宣
慶宣布昭宣使入内内侍省内侍省押班樞密
承旨副承旨從六品起居郎侍御史朝請
朝散朝奉大夫尚書左右司員外郎右文殿
秘閣修撰樞密院檢詳諸房文字開封少尹
尚書諸司郎中開封府判官推官少府將作軍
器少監靈臺令正七品朝請朝散朝奉郎
殿中侍御史左右司諫尚書諸司員外郎侍
講直龍圖天章寶文閣開封府司錄參軍事樞
密院諸房副承旨太子侍讀侍講兩赤縣令
從七品承議郎左右正言符寶郎監察御
史直顯謨寺閣大常宗正秘書丞大理正
著作郎崇政殿說書閣門宣贊舍人正八品
奉議郎通直郎七寺丞秘書郎令所刪
定官直秘閣著作佐郎國子監丞王宫大小
學教授國子博士大理司直評事内常侍京
府判官開封府諸曹參軍事京畿縣丞三京
赤縣畿縣令中書門下省錄事尚書省都事
從八品宣教郎宣義郎御史臺檢法官主簿
秘書省校書郎正字太常寺奉禮郎大祝閤
門祗候從義秉義郎太武律學博士諸州簽
判節度觀察防禦團練軍事軍監判官節度
掌書記觀察支使京府節度觀察防禦團練軍
事推官節鎮上中下州錄事參軍事京府
諸曹參軍事巡判官京畿縣丞三京赤縣畿縣
丞諸州上中下縣令丞承直儒林文林從事
從政修職郎兩赤縣主簿尉節度副使行軍司
馬諸府諸曹節鎮上州諸事參軍事防禦團練
副使太史局承直長正九品諸承事承奉郎
律學正國子大字正錄京畿縣三京赤縣簿
尉諸州别駕長史從九品諸州中下縣主簿
諸州上中下縣尉將仕郎承務郎高班黃
門内品承節承侍郎迪功郎中下州諸司參
軍城塞馬監主簿諸州司士文學助教翰林
醫學
右宋官秩載在文獻通考如三公三少左右丞相
知樞密參知同知簽書俱執政官上資政殿學士
曾任執政者班序雜壓並在六曹尚書之上觀文
殿大學士至敷文閣待制俱侍從官常閱史如侍
中尚書令煥章閣及運使提刑提舉總領經略制
置安撫以至巡檢監鎮監務俱未之載故其品秩
俱不及詳或沿革不同因事而設兹有所遺耶
宋朝舊官制文臣則兼帶階勲即自武騎尉至上
柱國十二轉是也武臣則兼帶舊勲階憲銜檢校
官四色憲銜自監察御史至御史大夫號爲憲銜
檢校自國子祭酒至三公亦唐及五代舊制也而
宋朝遵之元豐初始命置局詳定官制削去憲銜
檢校官留勲十二轉
宋官制總論
宋初官號名秩皆唐舊三公三師亦獨爲親王使相
加官其特拜者不預改上於尚書省而太師爲異數
其三省長官亦不授以同平章事領相職參知政事
副焉而中書門下尚書省並列於外别於禁中置中
書政事堂與樞密院爲兩府蓋析一相而為二樞密
掌兵天下財賦若内府若中外度支悉三司使領之
同平章事於漢爲丞相參知政事其御史大夫也察
院其太尉三司使其計相也蓋官名仍唐而義類依
倣於漢者如此其時臺省寺監無定員無專職出入
分蒞而即所蒞爲職司以課職而考功百司庶府皆
得以其職自達中書樞密院爲奏覆畫一下而行之
體統正事權一官司相承無損於治然是時三省六
曹二十四司互以他官典領其正官特以寓禄秩位
著非别敇不治本司事事之所寄十無二三惟内侍
省閣門省四方館略有職掌它無所典署故以登臺
閣任禁從爲榮以差遣要劇爲貴而階勲爵邑無能
重輕名實泥貿甚矣神宗覽唐六典慨然欲酌古今
之宜改官制幕以賜羣臣乃置局中書考故實釐定
制三省凖唐尚書令侍中中書令亦不授以左右僕
射爲宰相中書揆議門下審覆而尚書宣行之他諸
省臺寺監各還其職司會明堂禮成詔以新制遷叙
尚書新省成上親臨幸召六曹長貳而下詢職事申
敕而異時試攝判知差遣之弊廓然矣然其時參政
確以王珪首相妨己欲傾之建白以左僕射兼門下
侍郎行侍中之職右僕射兼中書侍郎行中書令之
職於是本六典中書造命之說已得以次相管機務
承旨奏事而左僕射以門下不得與實擯珪而奪之
權其内降制敕及中外復逆本三省定奪取旨下已
稱尚書駁審徒虚文而行遣顧壅閼元祐中司馬吕
相繼柄國乃請令三省復合班奏事明同心共政之
義其後蔡京當國更開封守臣爲尹牧府分六曹縣
六案脩六尚局建三衙郎又更兩省長官爲輔弼而
易左右僕射以太宰少宰名官諸皆釐正然而亂政
亟行晩罷政復令其黨建白古太師太傅太保爲三
公令乃稱三師司徒司空周六卿太尉秦主兵之官
今覆爲三公非制也宜復古三公爲真相三孤少師
少傅少保爲次相蓋一復周官之舊而京乃復以太
師三日一至都堂治事復柄國毒痡於天下乃其時
鄆王肅王以皇子童貫以中人皆得官師傅諸嬖倖
走馬承授得擁使節方士黃冠畢玷清班則壊弊極
矣建炎初復國初同平章事參知政事之舊乾道初
更爲左右相而建設非人亦將如官何哉嗚呼不得
於道揆法守之意而取必於建置其效已可覩矣
按以宰相而兼他官本非令典唐制所謂反輕宰相
之體是也然時方用兵則兼節度使崇儒學則爲大
學士急財用則爲塩鐵轉運使蓋以國家方重其事
而以宰相提綱則下不敢以泛泛之司存視之猶有
說也至於三省則俱爲政本之地無所不統長官則
宰相所謂中書門下同平章事是也佐官則參知政
事是也元豐改官制既以中書門下同平章事爲左
右僕射參知政事爲中書門下侍郎尚書左右丞矣
而復以左僕射兼門下侍郎右僕射兼中書侍郎則
是既自有佐官而復出長官兼之贅龐甚矣節度使
在唐爲閫帥觀察團練使在唐爲監司防禦使在唐
爲邊將刺史在唐爲郡守至宋則閫帥監司邊將郡
守各别有以名其官而節度承宣觀察團練防禦刺
史則俱無職任特以爲武臣遷轉之次
州之名起於虞十有二州後世刺史之所治是也郡
之名起於秦三十六郡後世太守之所治是也隋廢
郡以州統縣然郡卒不可廢也至唐而復之然唐太
守俱稱刺史使持節蓋所治者太守之事而所稱則
州牧之官矣故所謂治中别駕之屬其在歴代本州
之佐官也唐郡守稱刺史而遂以治中别駕爲郡官
屬矣然唐州牧之官爲節度觀察諸使而其屬官則
有推官判官書記支使之屬至宋而節度觀察特爲
貴官之虚名初不預方岳之事而州牧之任則自有
閫帥漕憲等官而各臺又自有掾屬若唐節度觀察
之屬官則反爲列郡之元僚蓋雖冐以節度推官觀
察推官判官書記支使等名而實則郡僚耳
唐宋官制總述
嘗考之唐宋建官名乖職冗太師太傅太保謂之三
師太尉司徒司空謂之三公中書門下尚書謂之三
省御史大夫中書門下謂之三司左右散騎常侍分
屬門下中書規諷獻納謂之八貂(左屬門下則左貂右屬中書則右貂)
宰相帶平章事自唐優李靖始平章軍國重事自宋
禮王旦始畱守典宫鑰之嚴節度當方維之重觀察
任激揚之等轉運專漕計之司其元帥副元帥宣慰
宣撫安撫招討諸使制閫臨邊不恒置焉六曹等監
小異而大同也侍從臺諫名殊而實一也兩朝沿革
其大都不過如此矣然宋之冗比唐尤甚三省平章
職皆宰相而中書與樞密又稱兩府分主兵民一制
誥也而學士而舍人並稱兩制(學士掌内制舍人掌外制)一秘書
也而三館(昭文館集賢院史館)而秘閣而秘書省一御史也而
侍御而殿中而監察(侍御史稱臺院殿中侍御史稱殿院監察御史稱察院號曰三)
(院)而裏行(監察御史裏行即今之試御史)以檢校官兼中書令侍中
同平章事官階極品並謂使相不以使相與曹斌者
此也以節度使同平章事任尊將相亦謂使相寇凖
使相判河南者此也其掌國計有三司使(此三司謂塩鐡使戶)
(部度支也置使領之號三司使)掌殿庭宣答有宣徽南北二院使掌
祖宗宸翰有龍圖諸閣之官直秘殿有觀文端明諸
殿大學士其判府知州以宰執侍從其監司有轉運
提舉提刑諸名宋制然也洪惟聖祖倣周監漢不置
宰相三公論道六卿分職糾之以都察院達之以通
政司參之以大理寺列以寺監錯以百司文事悉歸
翰苑耳目專任臺諫體統專而名實得矣若殿閣大
學士論思密勿官止五品脩撰編脩皆得入閣地之
峻而秩之卑者慮誠遠也其後閣下多由尚書例加
公孤禮絶任崇無異宰相而天下亦以相稱之此最
失祖宗之意者今制然也
歴代官職總論
古者因事設官隨能授職無清濁之殊無内外之别
無文武之異何也唐虞之際禹宅揆契掌教臯陶明
刑伯夷典禮羲和掌歷䕫典樂益作虞垂爲共工蓋
精而論道經邦粗而飭財辨器其位皆公卿也其人
皆聖賢也後之居位臨民者則自詭以清高而下視
曲藝多能之流其執技事上者則自安於鄙俗而難
語以輔世長民之學於是審音治歷醫祝之流特設
其官以處之謂之雜流擯不得與縉紳位而官之清
濁始分矣昔在成周設官分職綴衣趣馬俱籲俊之
流宫伯内宰盡興賢之侣逮夫漢代此意猶存故以
儒者爲侍中以賢士備郎署如周昌袁盎汲黯孔安
國之徒得以出入宫禁陪侍宴私陳誼格非拾遺補
過其才能卓異者至爲公卿將相爲國家任大事霍
光張安世是也中漢以來此意不明於是非閹豎嬖
倖不得以日侍宫庭而賢能縉紳特以之備員表著
漢有宫中府中之分唐有南司北司之黨職掌不相
爲謀品流亦復殊異而宫之内外始分矣古者文以
經邦武以撥亂其在大臣則出可以將入可以相其
在小臣則簮筆可以待問荷戈可以前驅後世人才
日衰不供器使司文墨者不能知戰陣被介胄者不
復識簡編於是官人者制爲左右兩選而官之文武
始分矣至於有侍中給事中之官而未嘗司宫禁之
事是名内而實外也有太尉司馬之官而未嘗與兵戎
之事是名武而實文也太常有卿佐而未嘗審音樂
將作有監貳而未嘗諳營繕不過爲儒臣飬望之官
是名濁而實清也尚書令在漢爲司牘小吏而後世
則爲大臣所不敢當之尊官校尉在漢爲兵師要職
而後世則爲武弁所不齒之冗秩蓋官之名同而古
今之崇卑懸絶如此參稽互考曲暢旁通而因革之
故可以類推矣
歴代官制變革
周典六官其來尚矣唐虞水土事殷故伯禹以司空
居冡宰之任垂益以工虞分司空之職是時兵刑雖
設民用不犯於是司馬司寇臯陶兼掌之而有餘禮
樂教化務所當先於是司徒宗伯契夷䕫分典而不
足棄后稷龍納言十有二牧食哉惟時凡以爲民也
三代相承率由斯道秦人不師古始輕變官制未害
也特罷侯置守尊君抑臣燔燒詩書以愚黔首其意
惟知自奉而不知有臣民也雖然周之官制非至秦
而始變也蘇秦爲國相許歴爲國尉孫龐仕魏爲將
軍而須賈亦爲魏中大夫吳起守西河馮亭守上黨
西門豹令鄴荀卿令蘭陵是則守令將相之名在戰
國則已然特至秦而始定耳夫是制既定於秦而漢
人復因秦舊自魏晉迄於隋唐又復因先漢之名而
升降之如秦漢侍衞之士謂之侍郎而近世居從槖
之尊秦漢出入禁闥謂之侍中而近世爲三省之長
秦漢僕射之職甚卑而近世以爲宰相之任其升降
輕重雖不同苐顧其所任之人與夫所以爲民之意
如何耳其或煩其制以病民侈其名以尊已文貌有
餘而精神不足氣血壅滯而脉絡不貫者皆未免秦
皇漢武之餘習也
歴代官名㳂襲
人皆謂唐之官名因乎隋宋朝官名因乎唐曾不知
公師保傅太尉將軍自周漢已有之二漢百官表志
有侍中備顧問有僕射中常侍黃門侍郎給侍中等
皆在禁中似今門下省也有尚書令又有中書謁者
令掌選置及奏下文書衆事似今中書尚書省也有
尚書僕射佐令奏下衆事似今左右僕射也有尚書
六人分爲六曹典天下集課事似今六部尚書也(内有)
(三公尚書二人與三公文書有吏曹尚書典選舉似今吏部尚書也有常侍曹尚書掌公卿事有二千石)
(曹尚書主郡二千石及水火盜賊似今刑部兵部尚書也有民曹尚書興治功作及監治苑圃似今工部)
(戶部尚書也有各曹尚書似今禮部尚書也)又有左右丞掌錄文書似今
尚書左右丞也每曹有侍郎六人似今六部侍郎也
有尚書郎中似今六部郎中員外郎也不特此也少
府之屬有御史大夫有御史中丞有治書御史有監
察御史東宫之屬有庶子有詹事有舍人洗馬議郎
九卿則有宗正司農太常光禄太僕衞尉鴻臚大理
七監則有都水將作大匠等其餘如太史太祝大醫
博士祭酒光禄大夫大中大夫諫議大夫凡此之類
皆二漢之官名也唐豈特因隋宋朝豈特因唐也哉
夫古今天下雖封建與郡縣不同而其民其事則同
故其所以異者封建則事要而官簡郡縣則事煩而
官冗也周之官簡矣復以三公兼冡宰以三孤列九
卿則其制爲益簡民胡得而不安秦漢以來官冗矣
既有三公復有三師既有三省復有六曹既有九寺
復有七監則其制爲益冗民胡得而不病哉(隋志云隋尚書)
(八座六部之属並皆如漢制又如梁武用宋齊舊制有尚書省置令僕六尚書有門下省置侍中給事侍)
(郎有中書省置監令侍郎又有策書秘書省此見隋唐官名皆因秦漢魏晉六朝之舊也)
歴代官品多寡
周官九命漢自中二千石至百石凡十六等後漢自
中二千石至斗食凡十三等魏秩次多因漢制更制
九品晉宋齊並因之梁因之更制十八班班多爲貴
陳並因之後魏制九品品各制從凡十八品自四品
以下每品分爲上下階北齊並因之後周置九命每
命分為上下凡十八命隋置九品品各有從自四品
以下每品分爲上下凡三十階自太師始焉謂之流
内流内自此始焉(煬帝除上下階惟留正從各九品)又置視正二品
至九品各有從自行臺尚書令始焉謂之視流内視
流内自此始唐自流内以上並因隋制又置視正五
品從七品以署薩寶及正祓謂之視流内又置勲品
九品自諸衛錄事及五省令史始焉謂之流外流外
自此始(勲品自齊梁即有之)
圖書編卷八十二
