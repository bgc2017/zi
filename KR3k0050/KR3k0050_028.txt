圖書編卷二十八
明章潢撰
天圓地方圖
古今言天地者不一方圓所以言其象玄黃所以言
其色健順所以言其德覆載生成所以言其職卑高
上下所以言其位動靜闔闢所以言其機隂陽剛柔
輕清重濁所以言其氣與質也要之皆是也是故日
月星辰莫非天水火土石莫非地故曰凡有氣皆天
有形皆地然猶未免以二物分言之也其實天地一
也天無形而地之上虚空皆天也地之中所以發生
萬物皆天之氣也中庸曰天地之道可一言而盡其
為物不貳則其生物不測至哉言乎善觀天地者須
默識其所以為物不貳而後可雖然羲皇仰觀而俯
察尼父上律而下襲豈徒求之天地乎哉凡今之人
孰不戴天而履地也孰不圓首而方足也盡心於崇
效卑法之道者幾何人哉噫嘻天地為物不貳也天
地人之道可一言而盡亦曰為物不貳也人惟反身
以求之則參贊位育之道即于此乎在
黃帝曰地之為下否乎岐伯曰地為人之下大虚之
中者也帝曰馮乎岐伯曰大氣舉之也
天體之運有常度而無停機非有體也因星之所附
麗擬之為天之體耳觀夫星之昏在東者及曉則西
墜昏所不見者至曉則東升東西轉運有以驗天體
之左旋矣然而北天之星未嘗入地終夜可見其旋
轉為甚窄窺之以管其間一星旋轉尤密不出管中
者曰紐星紐星所在天體是為北極若南天之星雖
終夜不常見而其旋轉亦不遠知為南極之所在而
南極亦不動南北二極為天體之管轄其猶門之樞
車之軸與試以圓瓜譬之北極乃瓜頂聯蒂之所南
極乃瓜末含花之所天之東西為最廣則比瓜之腰
圍北極高而南極下故北極之傍雖旋轉而常在於
天南極之側雖旋轉而不出於地此又可驗地在天
内天如雞子地如内黃矣然天體極圓不類雞子乃
取以為譬者非取其形之肖特以比天包地外而已
以今譬之天體如鞠内盛半水而浮板水上板譬則
地也置物板上鞠雖外轉板豈常動乎物遠視之微
近視則大當午之日如盤盂出沒之日如車輪豈非
午日為遠耶或疑午日熱為近殊不知日久照則熱
不可以遠近論也至於星度高升則密低垂則疎則
天頂遠而四傍近固可知矣且天體圓如彈丸圓中
心六合之的也周圍上下相距正等名曰天中從天
中直上至天頂名嵩高地平不當天半地上天多地
下天少從地平之中直上自有天中之所或以為地
平正當天半者蓋以周天三百六十五度餘四之一
仰視為一半星宿周度可見故以地中就為天中而
今以地中直以上自有天中之所者以日月之近大
而遠小星之高密而低疎知之也然地平既在天半
之下而仰觀止見周度之半者天遠似乎低地平與
之相妨人目不可盡見也
古者以陽城為地中然非四海之中乃天頂之下以
為地也論四海之中則崑崙為天下地平最高處東
則萬水流東西則萬水流西南北亦然其山距西海
三萬餘距東海不及二萬里則天下之地多在地中
以西地中之東則皆海也故四海之内不中於陽城
中於四海者乃天竺以北崑崙以西也若天之所覆
通地與海而言中則中於陽城仰觀北極出地三十
六度南極入地亦三十六度北至朔方則北極出地
四五十度南極入地亦然南至二廣則出入之度三
十一又南至交廣則出入之度二十而已天地之遠
近非惟仰觀不同而寒暑晝夜表景亦皆差别舊歷
晝永極於六十刻晝短極於四十刻今授時歷以驗
於燕地稍偏北故其永至六十二刻短至三十八刻
蓋偏南則長短較少偏北則所較最多夏則所較漸
多夏日出寅入戌其地近北冬日出辰入申其地近
南日近北則夏晝長而北方尤長夏夜短而北方尤
短日近南則冬夜長而北方尤長冬晝短而北方尤
短而南方之晝夜長短則不較多也古者立八尺之
表驗日景短長地中夏至午景在表北約一尺六寸
地中冬至午景在北表約一丈三尺南至交廣北至
鐡勒等處驗之景各不同然非特測之南北亦驗之
東西帝堯分命羲和之官宅於四方是也然表用八
尺似失之短至元辛巳用表四丈允為定法是故表
短則景短差數難覺表長則景長差數易明而一寸
千里之差終未足據若土圭者雖古有其制然陽城
地中已不無差若即八方偏地驗之實有不可准者
大抵偏東者早景疾而晩景遲午景先至偏西者早
景遲而晩景疾午景後期偏北者少其晝而景遲偏
南者多其晝而景疾蠻粤短景指南而子午反復則
又舛訛甚矣
天體周圍皆三百六十五度四分度之一徑一百二
十一度四分度之三凡一度為百分四分度之一即
百分中之二十五分也四分度之三即百分中七十
五分也天左旋東出地上西入地下動而不息一晝
一夜行三百六十六度四分度之一(緣日東行一度故天左旋三百)
(六十六度然後日復出於東方)
地體徑二十四度者其後半之勢傾東南其西北之
高不過一度邵雍謂水火土石合而為地今所謂徑
二十四度乃土石之體耳土石之外水接於天皆為
地體地之徑亦得一百三十一度四分度之三也兩
極南北上下樞是也北高而南下自地上觀之北極
出地上三十五度有餘南極入地下亦三十五度有
餘兩極之中皆去九十一度三分度之一謂之赤道
横絡天腹以紀二十八宿相距之度大抵兩極正徐
晝夜循環斡旋天運自東而西分為四時寒暑所居
南北之中是為天心中氣存焉其動有常不疾不徐
以子隂陽所以和此後天之太極也先天之太極造
天地於無形後天之太極運天地於有形其實非二
極也
天地之道可一言而盡也其為物不貳則其生物不
測天地之道博也厚也高也明也悠也久也今夫天
斯昭昭之多及其無窮也日月星辰繫焉萬物覆焉
今夫地一撮土之多及其廣厚載華嶽而不重振河
海而不洩萬物載焉今夫山一卷石之多及其廣大
草木生之禽獸居之寳藏興焉今夫水一勺之多及
其不測黿鼉蛟龍魚鼈生焉貸財殖焉
自古論天地孰有如中庸此章之親切最詳明哉
邵子曰天圓而地方天南高而北下是以望之如倚
蓋焉地東南下而西北高是以東南多水西北多山
也天覆地地載天天地相函故天上有地地上有天
邵子曰天何依依乎地地何附附乎天天地自相依附
程子曰凢有氣莫非天凡有形莫非地天地之中
理必相直則四邊常有空闕處空闕處如何地之下
豈無天今所謂地者特如天中一物爾如雲氣之聚
以其久而不散也故為對凡地動者只是氣動凡所
指地者只是土土亦一物爾不可言地更須要知坤
元承天是地之道也天地動靜之理天圜則須轉動
地方則須安靜南北之位豈可不定所以定南北者
在坎離也坎離又不是人安排得來莫非自然也
天地之化一息不流疑其速也然寒暑之變甚漸
冬至之前天地閉塞可謂靜矣日月運行未嘗息也
則謂之不動可乎故曰動靜不可離天主施成之
者地也天地生物之氣象可見而不可言善觀於
此者必知道也地氣不上騰則天氣不下降天氣
降而至於地地中生物者皆天氣也惟無成而代有
終者地之道也
致堂胡氏曰夫天非若地之有形也自地而上無非
天者昔人以積氣名其象以倚蓋名其形皆非知天
者莊周氏曰天之蒼蒼其正色邪言天無色也無色
則無聲無臭皆舉之矣日月星辰之繫乎天非若山
川草木之麗乎地也著明森列躔度行止氣機自運
莫使之然而然者無所託也若其有託則是以形相
屬一麗乎形能無壊乎
朱子曰天運不息晝夜輥轉故地𣙜在中間使天有
一息之停則地須陷下惟天運轉之急故凝結得許
多渣滓在中間地者氣之渣滓也所以道輕清者為
天重濁者為地天包乎地天之氣又行乎地之中
故横渠云地對天不過問天地之所以高深曰天
只是氣非獨是高只今人在地上便只是如此高要
之連地下亦是天又云世間無一個物事大故地恁
地大地只是氣之渣滓故厚而深也問康節天地
自相依附之說某以為此說與周子太極圖程子動
靜無端隂陽無始之義一致非歷家所能窺測曰康
節之言大體固如是矣然歷家之說亦須考之方見
其細密處如禮記月令疏及晉天文志皆不可不讀
也
西山眞氏曰按楊倞註荀子有曰天無實形地之上
空虚者皆天也
按天圓地方人皆知之然天之圓者氣之運也固流
行于地之四周地之方者質之凝也實在天範圍之
内邵子謂天地自相依附程子謂地者特中天一物
朱子謂地者氣之渣滓俱為確論惟岐伯大氣舉之
一語則尤精也雖然乾統天坤順承天欲窮天地者
須窮天地之原如文中子所謂圓者動方者靜見天
地之心其果然歟
張子正蒙曰地物也天神也物無踰神之理顧有地
斯有天若其配然耳地有升降日有脩短地雖凝聚
不散之物然二氣升降其間相從而不已陽日上地
日降而下者虚也陽日降地日進而上者盈也此一
歲寒暑之候也至於一晝夜之盈虚升降則以海水
潮汐驗之為信然間有大小之差則繫日月朔望其
精相感
黃瑞曰此段地有升降日有脩短及證以海水潮汐
之候皆用舊說今考先儒皆謂地在天中水環地外
四遊升降不越三萬里春遊過東方五千里其下降
如其數秋遊過西方五千里其上升如其數夏遊在
南故日在其上冬遊過北故日在其南此冬夏晝夜
之長短因地有升降而然人處地上如在舟中但見
岸之移而不見舟之轉也至於論潮則謂天包水水
承地而一元之氣升降於太空之中地勢水力與元
氣相為升降氣升而地沉則海水溢上而為潮氣降
而地浮則海水縮而為汐一晝一夜隂陽之氣再升
再降故一日之間潮汐皆再其說與地有四遊相為
表裏然以渾天觀之天形斜倚半在地上北極出地
三十六度其南五十五度正當地之中又其南十二
度為夏至之日道天在地上最高故晝長又其南二
十四度為春秋分之日道天在地上稍低故晝夜平
又其南二十四度為冬至之日道天在地上最低故
晝短其南下入地纔三十一度而已此晝夜長短乃
天體高低自然之理非因地之升降也潮汐消長則
惟余襄公海潮圖序最明蓋潮之消息皆繫於日月
臨卯酉則潮漲乎東西月臨子午則潮平乎南北晝
夜之運日行一度月行十三度有竒故太隂西沒之
期常緩於太陽六刻有竒潮信之來率亦如是自朔
至望常緩一夜潮自望至晦復緩一晝潮朔望前後
月行差疾故晦前三日潮勢長朔後三日潮勢大亦
如之月弦之際月行差遲故潮之出來勢亦稍小一
月則潮盛於朔望之後一歲則潮盛於春秋之中春
夏晝長潮常大秋冬夜長潮常大蓋歲之有春秋猶
月之有朔望天地之常數也此潮之消息乃繫之日
之進退亦非因地之浮沉也張子特用舊說而未之
易耳
晉人謂崑崙山乃天下之最高者其東面中原所以
江淮河漢之水皆東流其西面西域諸國所以流沙
以西之水皆西流南自吐蕃兩廣水皆南向北自沙
漠虎林以至海都木鉢地勢漸低水皆北向然此亦
舉其人力之所通者言之耳若以是為盡窺天地則
吾不知也蓋造化之妙無窮耳目之力有限以有限
窺無窮則有限者易窮而無窮者難限譬之蟻焉生
於穴長於穴游於墻屋聚於累土而曰墻屋足以盡
天累土足以盡地可乎異氏九天之說既成虚妄世
儒蠡測之言博而寡要蓋人生天地如魚在水而不
知有水是以日月之外聖人不能範圍之而作歷日
月之内聖人不能不損益之而成歲
天地二儀一也日月二曜一也隂陽二氣一也天統
地日統月陽統隂元氣至明而純陽也精萃為日神
運為天往來屈伸動靜為寒暑寒暑之交為四時一
日之間有四時之候是以混沌開闢亦有四時之候
四時一也混闢無窮而元氣不改也
天地一氣爾氣化生水水中滓濁積而成土土遂成
山川土之剛者成石而金生焉土之柔者成木而火
生焉五行具萬物生而變化無窮矣
天地總論
易道乾一而實故以質言而曰大坤曰二虚故以量
言而曰廣朱子謂此兩句說得極分曉蓋曰以形言
之則天包地外地在天中所以說天之質大以理與氣
言之則天之氣却在地之中地盡承受得天之氣所
以說地之量廣天只是個物事一故實從裏面便實
出來流行發生只是一個物事所以說乾一而實地
雖堅實然却虚天之氣流行乎地之中皆從裏面發
出來所以說坤二而虚用之行地如肺形雖硬而中
本虚故陽氣升降乎其中無所障礙雖金石也透過
去地便承受得這氣發育萬物要之天形如一個鼓
鞲天便是那個鞲外面皮殼子中間包得許多氣開
闔消長所以說乾而一實地中間盡是這氣來往升
降緣中間虚故容得這氣來往升降以其包得地所
以說其質之大以其容得天之氣所以說其量之廣
非是說地之形有盡故以量言也只是說地盡容得
天之氣所以說地之廣耳今歷家用律吕候氣其法
最精氣之至也分寸不差便是這氣都只地中透出
來如十一月冬至用黃鍾管距地九寸以葭灰實其
中至之日氣至灰去晷刻不差
天空虚而其狀與雞卵相似地局定於天中則如鷄
卵中黃地之上下四圍蓋皆虚空處即天也地所以
懸於虚空而亘古不墜者天行於外晝夜旋轉而無
一息停也天北高南下而斜倚故北極出地三十六
度黃道周匝於天腹日月則行於虚空之中而晝夜
不離黃道隋書謂日入水中妄也水由地中行不離
乎地地之四表皆天安得有水謂水浮天載地尤妄
也冬至之日晝則近南極而行在天之南方而陽氣
去人甚遠故寒夜則潛於地底之虚空而陽氣正在
人之足下所以井泉温夏至之日晝則近北極而行
正在人之頂上而陽氣直射於下故熱夜潛於地外
在北方之虚空處而陽不在地底所以井泉冷萬物
春而生夏而長由地底太陽之氣自下蒸上也秋而
收冬而藏由太陽之氣去地底以漸而遠也此理昭
然而昧者自不知耳
天外論
邵康節曰天何依依乎地地何附附乎天天地何所
依附曰自相依附自斯言一出宋儒標榜而互贊之
隨聲而妄衍之朱子遂云天外更須有軀殼甚厚所
以固此氣也天豈有軀殼乎誰曾見之乎既自撰為
此說他日遂因而實之曰北海只挨著天殼邊過似
曾親見天殼矣自古論天文者宣夜周髀渾天之書
甘石洛下閎之流皆未嘗言非不言也實所不知也
若邵子朱子之言人所不言亦不必言也人所不知
亦不必知也人所不問亦不必問也莊子曰六合之
外聖人存而不論此乃切要之言孰謂莊子為虚無
異端乎元人趙緣督治稍正邵子之誕而今之俗儒
已交口議之又丘長春世之所謂神仙也其言曰世
間之事尚不能究况天外之事乎由是言之則莊子
長春乃異端之正論而康節晦翁之言則吾儒之異說
矣本朝劉伯温古甘石洛下之流其言曰天有極乎
極之外何物也天無極乎凡有形必有極理也勢也
是聖人所不能知耳非不言也故天之行聖人以歷
紀之天之象聖人以器驗之天之數聖人以筭窮之
天之理聖人以易究之天之所閟人無術以知之若
惟此耳今不曰不知而曰不言是何好勝之甚也嗚呼
伯温此言其確論乎其曰好勝者蓋指宋儒之論天者
予嘗言東坡詩不識廬山真面目只緣身在此山中
蓋虚於物之外方見物之真也吾人固不出天地之
大何以知天地之真實歟且聖賢之學切問近思亦
何必天外之事耶
天地東西南北温凉寒暑
帝曰天不足西北左寒而右凉地不滿東南右熱而
左温其故何也岐伯曰隂陽之氣高下之理太少之異
也東南方陽也陽者其精降於下故右熱而左温西北
方陰也陰者其精升於上故左寒而右凉是以地有高
下氣有温凉寒凉者脹下之温熱者瘡汗之下之則脹
已汗之則瘡已此腠理開閉之常太少之異耳(援西北與東南)
(言其大也夫以氣候驗之中原地形所居者悉以居高則寒處下則熱試觀之高山多雪平川多雨高山)
(多寒平川多熱可徵矣中華之地凡有高下之大者東西南北各三分也其一者自漢蜀江南至海也二)
(者自漢江北至遥平縣三者自遥平北山北至蕃界北海也故南方大熱中分寒熱兼半北分大寒南北)
(分外寒熱尤極大熱之分其寒徵大寒之分其熱徵然其登步極高山頂則南面北面寒熱懸殊榮枯倍)
(異也又東西高下之列亦三矣其一者自汧源縣西至沙州二者自開封縣西至汧源縣三者自開封縣)
(東至滄海也故東分大温中分温凉兼半西分大凉大温之分其寒五分之二大凉之分其熱五分之二)
(温凉分外温凉尤極變為火寒火暄也約其大凡如此然九分之地寒極于東北熱極于西南九分之地)
(其中有高下不同地高處則寒下處則燥此一分之中小異也若大而言之是則高下之有一也何者中)
(原地形西高北高東下南下今百川滿湊東之滄海則東西南北高下可知一為地形高下故寒熱不同)
(二則隂陽之氣有少有多故表温凉之異爾今以氣候驗之乃春氣西行秋氣東行冬氣南行夏氣北行)
(以中分校之自開封至汧源氣候正與歷候同以東行校之自開封至汧源每一百里秋氣至晩一日春)
(氣發早一日西行校之自汧源縣西至蕃界磧石其以南向及北東南者每四十里春氣發晩一日秋氣)
(至早一日北向及東北西南者每一十五里春氣發晩一日秋氣至早一日南行校之川行有北向及東)
(北西南者每五百里行新校正云按别本作十五里陽氣行晩一日隂氣早一日南向及東南西北川)
(每一十五里熱氣至早一日寒氣至晚一日廣平之地每五十里陽氣發早一日寒氣至晩一日北行校)
(之川行有南向及東南西北者每二十五里陽氣行晩一日隂氣行早一日北向及東北西南川每一十)
(五里寒氣至早一日熱氣至晚一日廣平之地則每二十里熱氣行晚一日寒氣至早一日大率如此然)
(高處峻處冬氣常在平處下處夏氣常在觀其雪零革茂則可知矣然地土固有弓形川蛇形川月形川)
(地勢不同生殺榮枯地同而天異凡此之類有離向丙向㢲向乙向震向處則春氣早至秋氣晩至早晚)
(校十五里有丁向坤向庚向兊向辛向乾向坎向艮向處則秋氣早至春氣晚至早晚亦校二十日是所)
(謂帶山之地也審觀向背氣候可知寒凉之地腠理開少而閉多閉多則陽氣不散故適凉寒腹必脹也)
(温熱之地腠理開多而閉少開多則陽氣散故往濕氣之地皮必瘡也下之則中氣不餘故脹已汗之則)
(陽氣外泄故瘡愈)
天地運旋變化
天體東南西北經緯三十五萬七千里每一方距八
萬九千二百五十里自地至上八萬里以日照陽城
之半為中乃天體正圓也以古法筭之南極七十二
度隠而不見謂之下規北極七十二度見而不隠謂
之上規每度比人間二千九百三十里七十一步二
尺七寸四分總而筭之每度皆三千里自下度之每
度如日輪之大三百六十五周絡四方以行七政雖
位分四方體無定常旦暮視中星以知方所其體健
而不息其行如璧周旋自東運至南自南運至西自
西運而入北自北運而出東推行以序漸積寒暑以
成歲功二儀隨以出沒五緯隨以伏留列舍隨以隠
見七政非不行也天行速而七政行緩如負戴以周
運也夫天一氣也氣分東南為陽而日隨陽升于東
南氣分西北為隂而日隨隂入于西北蓋東南陽氣
盛于自然故日出于東方陽谷熾于南方明都而顯
麗於正晝西北隂氣盛于自然故日入于西方昧谷
藏於北方幽都而晦伏于半夜炎夏天道南行陽盛
之方日出寅入戌以陽盛于隂日影隨長窮冬天道
行北隂盛之方日出辰入申以隂盛于陽日影隨短
春秋行于正中日出夘入酉而影隨停且南為明都
天體所見日月五星至是明顯北為幽都天體所藏
日月五星入是隠晦兩都各異天體一也日月五星
入幽都隂氣之極所以不明非天入於地也若天入
地則地中為日月所照而明何得名地為幽都壤歟
雨出天氣霜雪肅寒皆自天降蓋天體陽而其用隂
也雲出地氣風煙蒸鬱皆自地出蓋地道隂而其用
陽也天不足於西北則陽弱而隂盛西北之化常多
風寒地厚天低日氣易及乃生其和以成萬物地不
足於東南則隂弱而陽盛東南之化常多炎熱江南
陂湖水泉所聚四五月時陽氣上蒸其水脈時復為
雨化為寒熱方得其中乃成萬物且春首三陽上出
天地氣相交通近水則陽蒸水氣以成煙霧近鹵則
陽蒸鹵氣以成雲靄近山則陽蒸山氣以成昏霾皆
籠日蔽天春夏則東南氣如煙火秋冬則西北氣如
暝此天道化令之常皆無關於休咎也
天地只是隂陽二氣
程子曰天地一氣而已分隂分陽便是兩物
張子曰氣坱然太虚升降飛揚未嘗止息虚實動靜
之機隂陽剛柔之始浮而上者陽之清降而下者隂
之濁其感遇聚散結為風雨為雪霜山川之融結糟
粕煨燼無非教也游氣紛擾合而成質者生人物之
萬殊其隂陽兩端循環不已者立天地之大義又
曰造物所成無一物相肖者以是知萬物雖多其實
無一物無隂陽者以是知天地變化二端而已又曰
兩不立則一不可見則兩之用息又曰一故神兩
故化兩者隂陽消長進退
邵子曰隂以陽為體陽以隂為體又曰氣自子至
午為升自午至子為降子至寅地中升于地上卯至
巳地中升于天中午至申天中降于地上酉至亥地
上降于地中
朱子曰太極分開只是兩個隂陽都括盡天下事物
易不離隂陽千變萬化只是兩個隂氣流行則為陽
陽氣凝聚則為隂只這一氣消長進退做出古今天
地間無限底事來
唐孔氏曰隂蔭也隂氣在内奥蔭陽揚也陽氣在外
發揚㐲羲見隂陽之數畫一竒以象陽畫一偶以象
隂陽一而施隂兩而承本一氣也生則為陽消則為
隂二者一而已陽來則生陽去則死萬物生死主乎
陽則歸之于一也蓋天地是劈初隂陽之氣結成立
其大者以為之主便是個胚樸子然後為父為母生
人生物千變萬化皆不出此所以充塞宇宙何莫非
隂陽之氣都那兩個物事不得造化之初以氣造形
故隂陽生天地以形寓氣故天地轉隂陽漢董仲舒
始推出隂陽為儒者宗是故儒者知隂陽則知天地
而萬事萬物無餘奥矣
天地所以為天地論
虚谷問云有天然後有地有天地然後有五行地固
不能敵天之大水亦不當過地之多以意推之天形
之内皆氣也地體浮于天氣之中天氣貫于地體之
中海至深至闊猶有地以為之底流至于無地之處
則無底而天下之水皆入於天地之氣日一夜一晝
行地一次所以助天之氣涸其水以歸于無似勝乎
沃焦尾閭之說魯齋答云予兒時侍東里葉公知天
者也問乘楂之事謂水從海逆入天河循環天地中
只是許多水往往來來不然水溢無去處則天下浸
殺公笑而不答有客從傍代對謂海有沃焦石水至
一吸而乾有尾閭穴水至一洩而盡愚曰吸與洩有
限而水無窮終不之信及閱隋志謂陽精炎職入水
則竭百川歸注足以相補故旱不滅而浸不溢此說
固善又遺了氣而說未瑩今先生不取沃焦尾閭而
取日衆瞶俱醒真名言也然愚猶又即水與氣之說
以求印證焉葛洪釋天曰地居天内天大而地小表
裏有水天地各乘氣而浮此以水與氣並言也何承
天曰天形正圓而水居其半地中高外卑水周其下
日東出暘谷西入濛汜亦曰咸池四方皆水故云四
海此專以水言也虞聳曰天形穹窿如雞子幕其際
周接四海之表浮于元氣之上譬如覆奩于水而奩
不沒氣充其中也邵子曰其形也有涯其氣也無涯
程叔子曰有氣莫非天岐伯對黃帝問曰大氣舉之
皆以氣言者也愚謂言水不言氣水從何生言水與
氣而不言日二者何從消長合而論之水也氣也日
也三者相與循環於無窮此天地之所以為天地也
諸儒論天地總說
或問天地之形邵子依附之說是矣朱子之說何如
朱子說天地間只有隂陽二氣只一箇磨來運去磨
得急了拶得許多渣滓在裏面無出處便結成地在
中央氣之清者便為天為日月為星辰又說天初生
想只是水火二者水之滓脚便成地今登高而望羣
山皆為波浪之狀只不知因甚麽時凝了初間極軟
後來方凝得硬又說五峰所謂一氣大息震蕩無垠
海宇變動山勃川湮人物消盡舊跡大滅是謂洪荒
之世嘗見高山有螺蚌殼或生石中此石即舊日之
生螺蚌即水中之物下者却變而為高柔即變為剛
此數條通說錯了以朱子前說恰似天纔初生這一
番至五峰螺蚌之說猶可笑也鴻荒之世至宋不知
幾千萬年矣尚有螺蚌哉此朱子篤信之過也殊不
知天地乃無始無終者也止有一明一暗耳明了又
暗暗了又明所謂萬古者一日之氣象是也到得暗
時雖然昏黑不曾墜敗就似人間睡着一般其氣尚
流通人睡着之時人雖不知然氣息一呼一吸未有
一息之停是以知天地雖昏黑其呼吸未嘗停也月
何為昏黑也為無陽也蓋天地到了戌亥純是一團
隂氣通是此隂氣煙霧塞了日通無光然雖昏黑天
地之形質未嘗敗壊春華秋實之草木並凡有血氣
者皆不生了至陽生天依舊開了以天屬陽故也天
雖開然陽尚微至寅之時三陽開泰天地交搆所以
依然春華秋實生起血氣之物來
天地總占
惟天為大惟君最尊政教兆於人理祥變見於天文
行有玷缺則日象顯示天有妖孽則德宜日新確乎
在上而晶明者天之體也隤乎在下而安靜者地之
形也地土忽陷萬民離散天色忽變兵戈來侵天裂
是謂陽不足君弱政亂而土裂地震是謂隂有餘臣
專民擾而兵興地鳴有聲天子失國政天鳴有聲至
尊有憂驚天雨草緣信衰所致地生毛人勞兵起之
徵地成泉大水而兵亂天雨石大戰而君凶天隂晦
而不雨者内亂隂謀圖議地坼裂而有聲者大兵失
土不寧山鳴乃有大亂天鼓乃有暴兵地燃乃專恣
自灾之害天火乃虚偽侈靡之戒民無禄而禄不肖則
天雨以土霾賢滅而用小人則地生乎光怪下人將
起也踊土如山貴臣將死也木冰而介雨雹雨霰四
裔侮而臣后專山徙山崩社稷亡而君道壊雨羽則
人相殘食雨毛則兵徭不息雨金鐡殘酷之由雨螽
螟貪苛之致雨血則君不親於民雨肉則天不享其
德有暴政則天威成灰多隂謀則天雨成墨雨釡甑
歲穰之徵降爵錫易王之異雨物則其野大兵雨水
則其分大疫無雲而雨者封拜無功不時而雨者賊
臣將起霜雪之降苟非其時政在大臣而不在辟
天文地理合論
嘗聞之易大傳曰天尊地卑乾坤定矣夫以尊卑定
乾坤言乎其位之莫同也而又曰天地絪緼萬物化
生乾道成男坤道成女乃謂其原于乾坤焉既又曰
在天成象正也成形變化見矣言乎其象之莫一也
而又曰易簡而天下之理得而成位乎其中矣又謂
其合德乎乾坤焉何哉噫吾知之矣天地之間一氣
而已而位不與焉一理而已而象不與焉蓋相感者
此氣也而相孚者亦此氣也始生者此理也而終合
者亦此理也知大易之旨而後可以論於理氣之精
達於三才之奥矣今夫天有二極星官有是言也其
言曰南極入地下三十六度常隠不見北極出地上
三十六度常見不隠彼何以知其出入隠見哉以渾
儀之象知之也儀渾之制昉見伏羲而北極之高下
日景之短長星間之廣狹南北東西之方隅咸於是
乎取象焉斯其為制也遠矣地有兩界唐志有是言
也其言曰自三危至朝鮮為北界以限外裔自岷山
至甌閩為南界以限蠻夷彼何以知其南北界限哉
以江河之會知之也江河之原論自僧一行北首雍
州達為濟瀆謂之胡門南首梁州達于荆揚謂之越
門皆有所考而準焉斯其于術也精矣夫二極兩界
若是乎其高且下也然星土九州之屬見于保章氏
所載者鄭康成謂其有相係之義焉山川列宿之驗
見于法象志所配者李淳風謂其有相應之機焉清
寧奠位一氣相承而何有于高下為哉中國居于二
極南界之中又若是乎其大且小也然中州清淑之
氣降於山川固不特如嵩高所云也真精不雜之神
稟於隂陽又不特如載記所論也符樞在我司命出
焉而何有于大小為哉夫高下遠邇者位也而位屬
方隅幾微相感者氣也而氣通冥極君子不取其位
之相懸而惟取其氣之相協於是而推步考測有宣
夜周髀渾天之三家焉分星布位有歲星主祀纏次
之三說焉司天有考則王朴發斂四篇歐陽所取以
附之史者是也指掌有圖則蘇軾聚古今列國可見
者為圖後儒間取之以首于經者是也是數子也觀
象制歷則渾天為幾分節論道則王朴為近其他見
亦不過蠡測之知耳而亦惡能盡夫明白顯易之天
耶隂陽之三合吾知其本于天而化于隂陽也洪水
之降洞吾知其水退而高者為墳下者為窞也西北
多山故謂天極之加東南多水故謂地維之折水勢
盡而沃焦尾閭之消爍則曰東流所以不溢也鶉火
加諸午位日月五星隨天而轉則曰天地三光之所
以合而順軌也之數義也荒誕怪漫則離騷之天問
雖不經而據理消詳則朱子之註釋為有見其他諸
問固皆齊諧之所志者也而亦何所窺于杳冥莫測
之精乎夫小大方圓者象也而象屬有形孚合潛通
者理也而理入無朕聖人不泥其象之相違而取其
理之相洽于是而考星宿之行列焉使夫二千五百
之可見者皆得以順其軌而左旋也循日月五星之
常道焉使夫遵黃道而歴天階者皆得以受事于太
微也起于天稷沒于析木此雲漢之升沉也吾識之
而分野可定矣繞地左旋一日一周此周天之運行
也吾稽之而七政可齊矣噫銅渾轉象玉表求中久
矣夫天道之難測也而聖人直以此心之理自然之
數知之則失範圍之德其真有以植夫天之維乎弼
成五服則侯甸綏要荒之所由分區别華夷則鞮象
寄譯之所由設而王制職方之訓其舉乎審方以官
人故百職不曠任土以作貢故九賦惟供而周官禹
貢之制其舉乎守國莫先於封建也則裂天下之土
以封天下之賢興利莫要于井田也則審百物之宜
以成四方之利疆域明而樹畜育矣取諸月令以協
時序之中本諸王道以臻遠邇之化經緯明而萬方
朝矣噫玄圭錫命玉版獻王久矣夫地道之難奠也
而聖人直以所性之理當然之道行之然則裁成之
教其真有以肇天地之紀乎大抵天地設位則聖人
成能人極之功固本于二儀之奠而參贊之妙又豈
出於謀猷政事之外哉易曰仰以觀于天文俯以察
于地理是故知幽明之故鬼神之情狀此聖人知天
之智窮理之事非天下之至精其孰能與於此
星野合論
今夫天氣也而成文地形也而有理形不得不散而
為氣氣不得不聚而成形星辰者地之精氣上發于
天者也天有三垣旁列四隅天中極星崑崙之墟也
天門明堂太山之精也岍岐雷首太嶽砥柱東方之
宿也而蒼龍奠位於左矣太行常山碣石朱圉北方
之宿也而玄武奠位於後矣鳥鼠太華熊耳桐栢西
方之宿也而白虎奠位於右矣荆山大别岷衡九江
南方之宿也而朱雀奠位於前矣星官之書自黃帝
始嗣是而欽若天象者代不乏人顧金繩玉策之書
不可得而窺也所可傳者天有十二次而日月躔焉
地有十二野而郊圻畫焉自今觀之雍主魁冀主樞
青兖主機而揚徐荆梁豫莫不有主焉此繫之北斗
者也歲星主齊吳熒惑主楚越辰星主燕趙代而鎮
而金亦莫不有主焉此繫之五星者也角亢夀星鄭
也氐房心大火宋也尾箕析木燕也斗牛星紀吳越
也女虚危玄枵齊也室璧娵訾衛也奎婁降婁魯也
胃昴畢大梁趙也觜參實沈晉也井鬼鶉首秦也柳
星張鶉火周也翼軫鶉尾楚也此繫之二十八宿者
也星有七州有九兖青徐揚并屬二州此七星所以
主九州而七國亦在其中矣然方隅躔次東西南北
每每相背者則賈公彦謂古者受封之月歲星所在
之辰其國屬焉似也然有封國自有分星非因封國
而始有虞夏秦漢郡國廢置有前後狹廣之不齊則
歲之所在不可執泥以為常晉屬實沈者高辛之子
主祀參星宋屬大火者閼伯之墟主辰似也然齊屬
玄枵逢公託食既非所主之國而吳越同次燕陳共
分又非所祀之專則主祀之說亦未敢以為然矣善
乎唐一行有言星土以精氣相屬而不係乎方隅其
占以山河為限而不係乎州國庶幾為可近焉故地
有水火木金土之形天有水火木金土之星一形一
象交而精氣自屬非如地在北而分星之在天者亦
居北地在南而分星之在天者亦居南也同一中星
也一則取義之不同蓋星適昏中則以星言如星虚
星昴是也星不當中則以次言如尾火是也次不當
中而適界乎兩次之間則以象言如星鳥是也一則
所舉之不同者蓋書言分至之所中月之本也故春
夏舉鳥火秋冬舉虚昴是也月令言昏旦之所見月
之中也故春夏舉弧亢秋冬舉牛璧是也夫天之高
也星辰之遠也觀緯而審機祥者恒推天以合人然
天之理即人之理也因機祥而修德政者當以人而
合天何者民之麗乎土猶星之麗乎天也君之統乎
民猶北極之統乎星也古之聖人有見乎此道之所
在固嘗以經法天矣而猶察昏見之辰知緩急之序
觀鳥中則授民以種稷之時焉觀火中則授民以種
黍之時焉觀虚中則授民以種麥之時焉觀昴中則
授民以伐木之時焉而順五行以理隂陽又剛克柔
克迭用以出治焉始之乎情性之正著之乎事為之
施措之乎悠久之道動之乎氣機之間則天不愛道
地不愛寳河出圖而洛出書矣此豈無自而然哉若
宋有善言而退舍齊無穢德而可穰非無一事之徵
終為適然之數未敢以為應天之實也
星度職方合論
周禮馮相保章氏司天察變皆有定職不可易也自
是而後各國代有其官而占測之法往往見諸史冊
至漢諸家濫觴愈極矣且自星度言之靈憲論曰中
外常明者百有二十四可明者三百二十為星二千
五百微星之數萬有一千二百五十庶物蠢動咸有
繫命而星之變昭焉三垣之外有中星者聖人南面
視四時之中以布政者也詳著於尚書鳥火虚昴之
四宿而月令之中星與大統之中星又不同焉觀孔
穎達之疏陳詳道之書可見矣至于經星則二十八
宿之分羅四方而奠其位緯星則太白辰星鎮歲熒
惑之别盡周天以稽其行經則隨天而緯則順度熒
惑者迭見是咎之方尤難豫定者也至若瑞星出于
隋志景星周伯含譽格澤是也而中興志瑞十有二
焉何其多乎或者謂玄保以下悉係妖星是則各窮
所見矣而分野之疑秦漢郡國李唐州縣或係之北
斗或係之二十八宿或係之五星蓋因地制有殊而
為星應之迥别耳甚者緯象以迎占移地以合術而
吉凶之僭其能一定乎日有中道月有九行或出之
司天考或詳之王朴之論或定之王蕃之占蓋因度
數不齊而為運行之差異耳甚者疑井寬而鬼狹歲
疾而鎮遲而占測之宜其能的據乎世久術湮而象
緯之學得其要者蓋亦寡矣自今觀之盍因其故而
推之乎是故中星也察四仲則據堯典之詳而孟季
則本月令之演經星也觀方位則審一定之則而羅
布則驗所繫之星緯星也而順逆休囚旺相徵焉瑞
星也而遲速經歴色象昭焉九道也據黃道以察其
紘而七政不愆分野也據限度以明其地而二十八
宿不亂要而論之各有一定之故繫象環于九道度
數錯于周天吾知黃道大差九道皆定斯其簡明之
法耳故先儒曰不難于視赤道而難于規黃道亶其
然乎能循其故而星變之周旋于外者凌歴薄蝕飛
孛順逆雖若不齊隨所値之方察各分之地一推算
焉而往來愆忒之應莫能逃矣又何必稽之玄遠然
後謂之觀天文也哉周禮司徒職方氏掌地制域皆
有成規不可易矣自是而後歴代互有攻伐而經理
之宜每每垂諸編謨至元狩以來土地愈廣矣且自
外國而言其應則曰西盡于闐龜兹東極夫餘挹婁
北窮樓蘭南究瘴海疆域不下數萬餘里釐為郡邑
設以關津而地之勢極焉是故朝鮮破于漢高至武
帝開之而立玄莵樂浪之名隋令漢王討之唐令蘇
定方征之至李勣滅其國而暫疑焉雖處置曲盡具
方而叛合不常終至疲中國而無尺寸之利南越之
地漢分儋耳珠崖南海蒼梧合浦鬱林九眞日南
等郡而交州刺史領之武德有總管之稱至德建都
護之府至曲承美奪其地而賈亂焉雖防禦各有其
道而繼代不一終至事遠征而無輸服之誠左將之
擊可謂盡制置之法矣卒之夏參來降而增眞蕃臨
屯之部豈中華之力果能致之乎亦其敵之相疑成
之耳朱鎬之使可謂得撫安之策矣卒之黎桓肆虐
而來番隅歐越之侵豈朝廷之命不足制之乎亦其
蠻之習詐致之乎又夷地遠而經絡之久得其實者
蓋亦鮮矣盍因其勢而究之乎是故量遠邇之宜守
要害以阨其衝慎邊防以通其使審内外之辨富民
力以固其本&KR0681;中土以納其降或航海也嚴大宗之
禁勿使之知險夷虚實之情而南邕鴨綠牙校不得以
私通或諭蠻也謹貞觀之符勿使之行欺詐異同之
術而渤海交州夷使咸懷其至信要而言之各有不
易之勢也若事外而忘内虚己以制人吾知衆不可
使地不可耕斯其財力俱困耳故先儒者不難于勤
遠而難于篤近信其然乎能究其勢而土地之控制
于外者廣狹奢儉理亂貧富雖若不齊隨五方之制
鑒絶域之圖一酌量焉而緩急輕重之理莫能越矣
何必謀之遐徼然後謂之知地理也哉是故天文之
觀觀以故也而莫詳于淳風之渾儀一行之游儀而
已矣其他隠樓覆矩鐡極銅匭各有一時之妙而占
測之法皆出二子技藝之餘地理之察察以勢也而
莫備於商之四方誥令周之王會圖而已矣其他拓
邊啓釁事遠勤兵各精一時之業而綏懷之道罕出
二代包羅之外由是觀之牽合事應之變徼倖分外
之圖皆昔人無益之舉耳而豈所以垂謨後世也哉
圖書編卷二十八
