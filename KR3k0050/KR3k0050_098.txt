圖書編卷九十八
明章潢撰
廟祀考
王制曰天子七廟三昭三穆與太祖之廟而七諸侯
五廟二昭二穆與太祖之廟而五大夫三廟一昭一
穆與太祖之廟而三士一廟庶人祭於寢天子諸侯
宗廟之祭春曰礿夏曰禘秋曰嘗冬曰烝天子祭
天地諸侯祭社稷大夫祭五祀天子祭天下名山大
川五嶽視三公四瀆視諸侯諸侯祭名山大川之在
其地者天子諸侯祭因國之在其地而無主後者天
子犆礿祫禘祫嘗祫烝諸侯礿則不禘禘則不嘗嘗
則不烝烝則不礿諸侯犆禘一犆一祫嘗祫烝祫天
子社稷皆太牢諸侯社稷皆少牢大夫士宗廟之祭
有田則祭無田則薦庶人春薦韭夏薦麥秋薦黍冬
薦稻韭以卵麥以魚黍以豚稻以鴈祭天地之牛角
繭栗宗廟之牛角握賓客之牛角尺諸侯無故不殺
牛大夫無故不殺羊士無故不殺犬豕庶人無故不
食珍庶羞不踰牲燕衣不踰祭服寢不踰廟大夫祭
器不假祭器未成不造燕器
張子曰殷而上七廟自祖考而下五并遠廟爲祧者
二無不遷之太祖廟至周有百世不毁之祖則三昭
三穆四爲親廟二爲文世室武世室并始祖而七諸
侯無二祧故五大夫無不遷之祖則一昭一穆與祖
考而三故以祖考通謂爲太祖若祫則請於其君并
高祖干祫之(干祫之不當祧而特祫之也)孔註王制謂周制粗及
之而不詳爾
朱子禘祫議曰王制天子七廟三昭三穆與太祖之
廟而七諸侯大夫士降殺以兩而祭法又有適士二
廟官師一廟之文大抵士無二祖而皆及其祖考也
(鄭氏曰夏五廟商六廟周七廟今按商書已云七世之廟鄭說恐非顔師古曰父爲昭子爲穆孫復爲昭)
(昭明也穆美也後以司馬氏諱昭故學者改昭爲韶也)其制皆在中門外之左
外爲中宫内各有寢廟别有門垣太祖在北左昭右
穆次而南(晉博士孫毓議)天子太祖百世不遷一昭一穆爲
宗亦百世不遷(宗亦曰世室亦曰祧鄭註周禮守祧曰宗亦曰祧亦曰世室周禮有守祧)
(之官鄭氏曰遠廟爲祧周爲文武之廟遷主藏焉又曰遷主所藏曰祧先公之遷主藏於太祖后稷之廟)
(先王之遷主藏於文武之廟羣穆於文羣昭於武明堂位有文世室武世室鄭氏曰世室者不毀之名也)
二昭二穆爲四親廟高祖以上親盡則毁而逓遷昭
常爲昭穆常爲穆(昭之二廟親盡則毀而遷其主於昭之宗曾祖遷於昭之二新入廟)
(祔於昭之三而高祖及祖在穆如故穆廟親盡放此新死者如昭爲昭則祔於昭之近廟而自近廟遷其)
(祖於昭之次廟而於主祭者爲曾祖自次廟遷其高祖於昭之世室蓋於主祭者爲五世而親盡故也其)
(穆之兩廟如故不動其次廟於主祭者爲高祖其近廟於主祭者爲祖也主祭者歿則附於穆之近廟而)
(逓遷其上倣此凡毁廟遷主改&KR0034;易檐示有所變非盡毁見榖梁傳及傳註)諸侯則無二
宗大夫又無二廟其遷毁之次則與天子同(但毁廟之主藏)
(於太祖)儀禮所謂以其班祔檀弓所謂祔於祖父者也
(曲禮云君子抱孫不抱子此言孫可以爲王父尸子不可以爲父尸鄭氏曰以孫與祖昭穆同也周制自)
(后稷爲太祖不窋爲昭鞠爲穆以下十二世至太王復爲穆十三世至王季復爲昭十四世至文王又爲)
(穆十五世至武王又爲昭書稱文王爲穆考詩稱武王爲昭考而左氏傳曰太伯虞仲太王之昭也虢仲)
(虢叔王季之穆也又曰管蔡魯衛文之昭也邗晉應韓武之穆也蓋其次序一定百世不易雖文王在右)
(武王在左嫌於倒置而諸廟别有門垣足以各全其尊初不以左右爲尊卑也)三代之制其
詳雖不得聞然其大略不過如此
周時饗九獻儀節
有虞氏四時之祭春禴夏禘秋嘗冬烝祭尚氣郊特
牲云血腥爛祭用氣也法先迎牲殺之取血告於室
以降神然後用樂而行祭祀祭貴首夏氏時祭之名
因有虞祭貴心殷因虞夏之制祭尚聲郊特牲云臭
味未成滌蕩其聲樂三闋然後出迎牲聲音之號所
以昭告於天地之間也祭貴肝周祭春曰祠夏曰禴
秋曰嘗冬曰烝以禘爲殷祭之名祭尚臭灌用鬯臭
隂逹於淵泉致隂氣也祭貴肺行九獻之祀祭之日
王服衮冕而入立東序工奏王夏后副禕而入立西
序就西房工奏齊夏尸服衮冕入奏肆夏王及於室
而不迎王以圭瓚酌雞彛之鬱鬯以獻尸尸以祼祭
之啐之奠之此爲祼神之一獻后以璋瓚酌鳥彛之
鬱鬯以獻尸尸祭之奠之啐之此二獻也王乃袒而
迎牲於門牲入奏昭夏王親牽牲公卿大夫執幣以
從入於庭告博碩肥腯王麗牲於碑親執鸞刀啟血
毛授祝祝入告幽全乃殺牲一牢始行朝踐之事尸
出於室坐戶西南面主在西東面薦籩豆脯醢乃取
牲膟膋燎於爐炭入詔神於室於時王親洗肝於鬱
鬯燔之墮於主親制其肝所謂制祭也乃升牲首於
室中薦腥於尸王前謂之朝踐王以玉爵酌玉罇中
醴齊以獻此三獻也后於是踐朝事籩堂上歌以夾
鍾堂下調以無斁作大武之樂后以玉爵酌獻罇醴
齊以獻尸此四獻也於時上自阼階西獻后從西階
東酌獻至薦熟先薦於堂有机設饌乃更設尸主之
席於室在戶内西方東南尸在其北布席訖遷所設
於堂上之饌置尸主前祝以斝酌奠奠於饌南又取
腸間脂&KR0778;之蕭合羶薌燎於爐炭所謂臭陽逹於墻
屋乃迎尸主入室即席舉奠斝祝詔王妥尸王拜尸
祭酒以青茅白縮酒遂啐之奠之乃坐王以玉爵酌
象罇盎齊以獻尸五獻也后薦饋食之籩又以玉爵
酌象罇醴齊以獻六獻也尸食訖王以玉爵酌朝踐
獻罇醴齊以酳尸謂之朝獻罇相因此七獻也后薦
加事之豆籩尸飲七王獻工尸飲訖授祝祝清酒以
授尸尸酢王設酢席於戶内尸取祭饌黍稷并嘏王
王以出量大與鬱人受之后以玉爵酌饋食象罇之
盎齊曰再獻亦罇相因尸酢后如王此八獻也尸飲
八王獻卿諸侯爲賓者以玉爵盎齊備卒食三獻合
九獻及后王各四諸侯爲賓者一也尸飲九王獻大
夫士九獻後王降冕而總干舞大武之樂以樂尸爲
嗣子舉奠與諸臣進獻更行三爵爲加爵用璧散璧
角而旅酬爵行旅訖尸出嗣子餕厥明更以一牢繹
於枋
宗廟饗祀考
易王假有廟致孝享也
商書七世之廟可以觀德
盤庚兹予大享于先王爾祖其從與享之(廟以功臣配享三代)
(已有之矣)
周禮大宗伯以肆獻祼享先王以饋食享先王以祀
春享先王以祫夏享先王以嘗秋享先王以烝冬享
先王
吳澂曰肆獻祼五年之禘也饋食三年之祫也祠禴
烝嘗四時祭名春物初生未有以享以祠爲主故曰
祠夏物未成用薄物以祭故曰禴秋物漸成以薦新
爲主故曰嘗冬物畢成可進者衆故曰烝
小宗伯辨廟祧之昭穆
按昭穆之名始見於此商雖有七廟之文見於書然
未明言其爲昭穆也周雖有昭考穆考之頌見於詩
然未並舉以爲言也夫宗廟有迭毁而昭穆則一成
而不可易此小宗伯所以爲之辨别歟
司勲凡有功者銘書於王之太常祭於大烝司勲詔
之
按周書洛誥曰記功宗以功作元祀君牙曰厥有成
績紀於太常商書曰兹予大享于先王爾祖其從與
享之皆是祀先王而以功臣配享也歴代相承率循
是典本朝廟祀以中山武寧王徐逹開平忠武王常
遇春岐陽武靖王李文忠寧和武順王鄧愈東甌㐮
武王湯和黔寧昭靖王沐英虢國忠烈公俞通海蔡
國忠毅公張德勝越國忠壯公胡大海梁國武桓公
趙德勝泗國武壯公耿再成永義侯桑世傑十二人
者配享於太祖以河間忠武王張玉東平武烈王朱
能寧國公王真榮國恭靖公姚廣孝四人者配享太
宗自中山王以下十二人者皆武臣也河間王以下
四人者其一人姚廣孝文臣也臣觀前代功臣配享
文武並用乞下禮官議請於今開國元勲中擇一文
臣終始全節者以配享太祖又於仁宗宣宗英宗三
廟皆如二廟故事推擇文武大臣配享以成一代崇
德報功之典
王制天子七廟三昭三穆與太祖之廟而七
按漢儒七廟之制有兩說所謂周之所以七廟者以
后稷始封文王武王受命而三廟不毁與親廟四而
七韋玄成等之說也七者其正數可常數者宗不在
此數者苟有功德則宗之不可預爲設數劉歆之說
也朱熹以劉歆之說爲是若從諸儒之說則王者不
過立四親廟與太祖爲五其與諸侯五廟又何别乎
况商書已云七世之廟可以觀德則自昔已有七廟
矣
天子諸侯宗廟之祭春曰礿夏曰禘秋曰嘗冬曰烝
天子置礿祫祫禘祫嘗祫烝
陳皓曰祫合也其禮有二時祭之祫則羣廟之主皆
升而合食於太祖之廟而毁廟之主不與三年大祫
則毁廟之主亦與焉
陳祥道曰君子以義處禮則祭不至於煩數以仁處
禮則祭不至於疏怠
朱熹曰漢承秦弊不能深考古制諸帝之廟各在一
處不容合爲都宫以序昭穆貢禹韋玄成匡衡之徒
雖用正之而終不能盡合古制旋亦廢罷後漢明帝
又欲遵儉自抑遺詔無寢廟但藏其主於光武廟中
更衣别食章帝復如之後世遂不敢加而公私廟皆
爲同堂異室之制自是以來歴魏晉隋唐其間非無
奉先思孝之君據經守禮之臣而皆不能有所裁正
至太祖之位下同孫子而更僻處於一隅既無以見
其爲七廟之尊羣廟之神則又上壓祖而不得以爲
一廟之主以人情論之則生居九重窮極壯麗而殁
祭一室不過尋文之間甚或無地以容鼎爼而隂損
其數孝子順孫之心宜有所不安矣
按儀禮無天子宗廟之禮雖諸侯之禮亦少所存者
特牲饋食少牢饋食乃大夫士之禮而已然其散見
於禮運禮器郊特牲祭義祭統諸篇者其儀文名物
之義猶有存者苟因其言繹其義而尋其脉絡之所
自部分之所屬分析而條理之而又酌取周禮與諸
儒註疏有及於禮者推類而求之則墜緒可尋古禮
可復矣
又按禮經無墓祭之文而上陵之禮三代以前雖不
經見然自漢以後歴代相承率不敢廢非不敢也蓋
不忍也光武凡三幸長安皆有事於十一陵唐開元
禮有天子上陵儀注又歲有清明設祭朔望時節之
祀宋又行於春秋歲以爲常我朝上陵之禮歲凡三
舉焉清明也中元也冬至也每遇行禮文武諸司各
遣官一員而以親王或駙馬主祀事天下無事天子
於清明日亦或一行其藩王或來朝者亦許謁孝陵
在南京内外臣僚有事經過者必先拜謁否則有罪
國朝太廟祀
國初建四親廟於闕左中德祖東懿祖次仁祖西熙
祖廟與主皆南向東西有夾室有廡三門門設二十
四戟繚以周垣略如都宫之制洪武元年定四孟歲
除五享洪武元年命製太廟祭器曰今之不可爲古
猶古之不可爲今禮順人情可以義起所貴斟酌得
宜必有損益近世泥古好用古籩豆之属以祭其先
王既不用之似亦無謂其制祭噐如事生之宜於是
祭用金造金祭噐樿椸枕簟篋笥帷帳浴室皆備二
年令清明端午中元冬至時享歲除如故祝稱孝子
皇帝不稱臣遣皇太子祀云命長子某不得稱皇太
子三年時享仍用四孟孟春特享四廟三祖合享於
德祖之廟德祖南向三祖東西向初獻各奏其廟樂
餘奏德廟樂四年遣大臣分獻親王功臣上曰國家
祭祀太廟除特享外其餘合祭之時正見同歆同樂
之際凡有親戚功臣皆可共享其樂九年改建太廟
前殿後寢殿殿翼兩廡寢殿九間間一室中室奉德
祖帝后神主懿祖東一室仁祖東二室主皆南向几
席諸噐備如生儀時享殿中設德祖帝后衣冠神座
南向懿祖座左西向熙祖座右東向仁祖次懿祖西
向親王配享於東壁功臣於西壁孟春擇上旬吉日
三孟朔日歲暮除日皆合享奏德廟之樂罷特享二
十五年令廟享値國喪樂備而不作三十一年太祖神
主祔寢殿西二室南向正殿神主座次熙祖東向成
祖遷都北平建廟亦如之成祖升祔東三室殿座次
仁祖仁宗升祔西三室殿座次太祖宣宗升祔東四
室殿座次成祖英宗升祔西四室殿座次仁宗弘治
元年憲宗將升祔議祧禮禮官言國家九廟已備憲宗
祔廟議者咸謂德懿熙仁四廟宜以次祧而尊太祖
爲百世不遷之祖是知尊太祖而不知太祖之尊其
祖也昔周旣追王太王王季又上祀先公以天子之
禮國家自德祖以上莫推其次則德祖視周后稷不
可祧明甚懿僖仁三祖以次當祧太祖太宗視周文
武世室百世不遷禮也憲宗升祔當祧懿祖宜於太
廟寢殿後别建祧廟如古夾室之制歲暮則奉祧主
合享如古祫祭之禮吏部侍郎楊守陳言禮官議請
尊德祖百世不遷如宋僖祖故事非是禮天子七廟
祖功而宗德故凡號大祖者即始祖也始祖必配天
若商周契稷皆有功德非直原本也宋僖祖及我德
祖可比商報乙周亞圉非契稷比議者習見宋儒嘗
取王安石說遂使七廟旣有始祖又有太祖太祖既
配天又不得正位南向名與實乖非禮或曰降而合
食以尊就卑不可謂禮不又有大禘乎憲宗升祔請
并祧德懿熙三祖自仁祖下爲七廟異時祧盡則太
祖擬契稷而祧主藏於後寢祫禮行於前廟時享尊
太祖祫祭尊德祖如此功德是崇恩義亦備庶無悖
禮上從禮官議始建祧廟於寢殿後奉藏懿祖神主
神座熙祖寢主遷東一室殿座還西向一位仁祖以
下逓遷憲宗升祔西四室殿座次宣宗孝宗升祔祧熙
祖武宗升祔祧仁祖睿宗升祔不得不祧德祖以故
九廟太祖居尊而四祖之主皆祧矣嘉靖四年立世
廟於太廟東享皇考獻皇帝九年春世宗皇帝復行
特享禮令祠官廟殿帷幄如九廟各奠獻讀祝三孟
如舊奉太祖南向十年冬上諭禮官太祖以恩降德
祖今日當以義尊太祖祫祭宜奉四祖同太祖皆南
向庶見太廟爲特尊太祖禮官言合羣廟之主而祭
於太祖之廟是爲大祫亦以尊太祖也太廟太祖之
廟不當與昭穆同序太祖太廟之主不可與子孫並
列自今大祫宜奉四祖太祖皆南向德祖居中懿熙
仁祖太祖東西並叙列聖左右列東西相向如故不
惟我太祖列於羣廟之上足以申皇上尊太祖之心
而懿熙仁三祖得全其尊尤足以體太祖之心上曰
善是年上坐文華殿東室召見輔臣時鑾禮官言議復
古七廟之制太廟及寢殿祧廟宜存弗撤惟量地分
建羣廟議未决諸大臣退會中允廖道南疏請建九
廟上得疏喜下廷議既上議古者天子廟制唐虞五
廟夏后因之殷周大抵皆七廟而祭法王制與劉歆
諸說又各不同宋儒朱熹古今廟制引王制天子七
廟外爲都宫内序昭穆漢不考古諸帝異廟不合都
宫不序昭穆明帝遵儉自抑遺命勿列爲廟遂有同
堂異室之制嗣後魏晉隋唐宋皆然我太祖初别立
四親廟廟皆南向似近古禮後改建太廟又用明帝
之制不能無疑形諸翰札宣諸召問謀諸臣弼者屢
矣但今太廟南近宫牆東邇世廟西阻前朝地勢有
限上諭太廟三殿勿撤則太廟垣外左右隙地不盈
數十丈若依古制昭穆六廟在太廟前以次而南則
今太廟都宫之南至承天門墻不遠即使盡闢其地
分爲左昭右穆尤恐勢不能容若欲稍减規模不必
别門異寢又恐禮未必恊况古七廟九廟制度皆同
今太廟巍然宏壯而羣廟隤然湫隘亦恐於義未安
議者欲就太廟兩廡即分羣廟不惟去尊即卑不足
以稱聖孝而遷就一時裁損廟貌尤非細故且有廟
無寢神將何棲諸王功臣置之何所議者又欲藏主
夾室夫夾室者側室也以藏祧主可也以藏親廟未
毁之主情理舛矣至謂周人廟制約儉宜放爲之夫
周廟門大扄七箇闈門容小扄三箇則大門實容二
丈一尺小門實容六尺其制過於今廟烏在其爲儉
約也今捐太廟羣廟可又損於世廟乎且太宗功業
比隆太祖憲宗獻皇父也又可减於世廟乎今之廟
主太宗之下凡有七聖將如古制爲三昭三穆而止
立六廟乎抑如商周以太宗爲百世不遷之宗而加
立七廟乎即使廟字既成皇上冠冕佩玉執圭服衮
循紆曲之途徧立羣廟而行興俯伏拜起奠獻之禮
非獨筋力不逮而日亦不給矣議曰周禮宗伯代后
獻羣廟可遣攝也夫古者廟祭君后祭獻后不與祭
宗伯代獻謂一廟之中代亞獻之禮未聞人臣可以
主廟祭也且古者助祭諸侯類多同姓罔非天胤今
陪禮者可擬古諸侯乎皇上仁孝誠敬可以終歲舉
祭上對越太祖之廟而不一至羣廟乎且規制必備
而後成廟門垣廡寢是也儀文必備而後成禮樂之
類是也今分為各廟廟祭是不得不降簡易是欲尊
之而反卑親之而反疎祗見其貶損而未見其隆重
矣大學士丘濬謂宜一日間祭一廟歴十四日徧七
廟此蓋無處而強爲之說不自知其言之迂也馬端
臨曰後世失禮豈獨廟制漢儒以來講究非不詳明
而卒不能復古者以昭穆難定故也必如古制父子
相世則可兄弟相及不知其序紊矣周孝王以共王
之弟懿王之叔繼懿王而立故朱子廟圖宣王之世
則以穆懿夷爲昭共孝厲爲穆夫穆王昭也共王穆
王孫也懿爲穆孫則繼穆而爲昭是也孝爲共弟而
繼共爲穆雖於世次不紊然以弟而處孫之廟矣夷
王懿王子也穆也而圖居昭厲王夷王子也昭也而
圖居穆如此則夷厲之昭穆易位於是朱子亦無以
處此不過即其繼立之先後以爲昭穆而不能自守
其初說矣又况宣王時三昭三穆爲六代所祀合始
於昭王今孝王居其間於是昭王以六世祖雖未當
祧而已在三昭三穆之外名爲六廟而祀止三世耳
前乎周者爲商商武丁之時所謂六廟祖丁南庚陽
甲盤庚小辛小乙也然南庚者祖丁兄子陽甲盤庚
小辛小乙又皆祖丁之子小乙之弟姑以祖丁爲昭
言之則南庚至小乙皆祖丁子行爲穆是一昭五穆
而武丁所祀上不及曾祖未當祧而祧者四世矣後
乎周者爲唐懿宗之時所謂六廟者憲宗穆宗敬宗
文宗武宗宣宗也然穆宣宗皆憲宗之子敬宗文宗
武宗又皆穆宗之子姑以憲宗爲昭言之則穆宣爲
穆敬文宗爲昭是四昭三穆而懿宗所祀上不及高
祖未當祧而祧者三世矣若必欲祀及六世則武丁
時太祖之外必十廟懿宗時太祖之外必九廟而後
可蓋繼祖者既不能必其爲弟爲子建廟者亦安能
預定其爲昭爲穆或穆多昭少如殷或昭多穆少如
唐哉若必欲昭穆世叙則建廟之時昭齒者必在太
祖之廟之左穆齒者必在太祖之廟之右如此則左
右六廟定三昭三穆以次遞遷之說又不可行矣故
東都以來同堂異室未可以盡爲非禮也皇上以皇
考專享世廟而太祖列聖乃不得以專廟以全其尊
然列聖同享太祖已極尊崇而皇考專歸廟猶爲退
遜若廟制大小不倫行祀親攝或異則尊卑厚薄之
間似不足以稱皇上孝敬之誠皇上劄諭輔臣亦言
祀典宜正廟制難更大哉皇言實萬世之寳訓也疏
入上允竟撤故廟改建祖宗各爲專廟諸廟合爲都
宫太廟居中昭穆六廟左右列成祖廟在六廟之上
各有殿各有寢主太廟寢後别有祧寢藏祧主太廟
門殿皆南向羣廟門東西兩向内門殿寢皆南向十
一年罷設衣裳請主十三年南京太廟災上欲勿建
敇廷臣議禮官言京師宗廟行將復古而南京太廟
脩飭方新遽罹回禄皇天卷德之意聖祖啓後之靈
恐不可不默會於昭昭之表嘉靖十四年欽依皇祖
文皇帝廟曰太宗廟昭穆迭遷之意要必昭不動穆
穆不動昭方是正義可著爲令上喜令亟起新廟罷
建南京太廟廟址築周垣香火并入南京奉先殿膳
節祀獻新儀如舊十五年十二月廟成詔曰朕創昭
穆羣廟以祀祖宗彰太祖爲專尊之主復作太宗廟
於羣廟之外表功德不遷享百世祀更創皇考廟曰
獻皇帝廟别擇吉區以避渠道止脩時祭以避豐禰
之嫌十七年九月遂尊皇考廟號爲睿宗附享太廟
又改尊太宗爲成祖立春特享各出於殿成祖廟迎
神樂别歌三獻徹饌還宫樂如太廟仁宣英憲四廟
樂歌同孝武二廟迎神樂别歌三獻徹饌還宫樂歌
同睿宗樂别歌異諸廟上親獻太祖列聖廟遣大臣
攝之立夏時祫出太祖成祖七宗主於大殿立秋時
祫如夏禮樂歌異於夏立冬時祫如秋禮迎神徹饌
還宫樂歌異於秋季冬中旬擇日大祫出四祖太祖
成祖七宗主於大殿祭畢各歸於其寢是年皇后助
獻二十年四月宗廟災初雷火起仁廟風大發仁廟
燬俄而成祖廟主又燬延爇太廟及昭穆羣廟惟睿
廟獨存上奉列聖主於景成殿遣大臣入長陵獻陵
告題成祖仁宗帝后主奉景神殿二十四年七月新
廟成復同堂異室之制寢殿太祖正位居尊成祖仁
宣英憲孝睿武左右次列皆南向設衣冠合享四祖
皆祧寢南向二十八年孝烈皇后升祔祧仁宗四十
四年改睿宗廟爲玉芝宫奉安睿宗帝后神主宫後
東北爲景神殿奉藏列位御容乾清宫東爲攷孝殿
又東爲神睿殿又東爲奉先設奉安列聖帝后神主
四十五年世宗升祔奉孝烈皇后祔廟隆慶元年奉
安孝烈皇后神主於弘孝殿孝恪皇太后孝懿皇太
后神主於神睿殿凡册封等項告祭於内洪武二年
夀春十五王進侑四祖廟夀春於孝陵爲伯南昌七
王兄寳應七王從子也廡中木主稱夀春八王爲高
伯祖考寳應七王爲曾伯祖考禮官誤矣是年祔享
戰殁功臣也乃設青布幃於廟庭祀之尋更定功臣
十三人令大海通海張趙德勝世傑再成楚國公廖
永安七人已卒祔廟逹等六人俟卒進侑八年設黃
布幄殿左右即於廟中殿上祀四祖左祀楊王皇兄
徐王右祀功臣九年定夀春王王妃二十一人侑享
於東壁功臣十二人西壁罷永安祀洪熙元年以靖
難功臣玉能真榮國恭靖公姚廣孝侑享文廟嘉靖
九年中允廖道南言廣孝髠徒不宜入廟移祀大興
隆寺十年以刑部郎中李瑜議進基侑祀高廟位次
六王十六年武定侯勛乞進其祖英侑享高廟下廷
議不可戶部侍郎唐胄疏争言廟次諸臣位次上下
且不可易况有無之額敢輙增損乎勛言往年進基
祔享以文故舉朝翕然順從臣祖英武臣乃紛然阻忌
上是勛言進英祀先是二廟侑享功臣位各以爵及
進基伯位公侯上上不喜曰何以上基而下英也令禮
官考議乃合二廟功臣叙爵於是列英永義侯上河
間東平二王黔寧王下基永義侯下英未進侑時禮官
建言禮有功宗之祀漢祭功臣於廟廷魏祀尚書令
荀攸於太祖廟唐高祖至憲宗廟或六七八人或二
三四人宋太祖至哲宗亦然如魏徵李沆司馬光皆
文臣不必皆武功也守成諸君亦各有與享不必皆
創業也我朝二祖開國靖難固有功臣仁宗以後無
事武功其間與輔贊治平豈無有如魏徵李沆軰者
今侑享二祖凡十七人十七人中惟基廣孝二人文
臣耳自後六廟缺焉無聞乞下廷議考來六廟文武
大臣有功在當時澤在後世者請上裁定進侑廟廷
上不允
太廟(以下太常寺)在闕左前殿後寢寢殿後有祧殿皆九
楹各翼两廡寢殿藏主如同堂異室之制祭出主於
前殿畢歸主於寢殿太祖開天行道肇紀立極大聖
至神仁文義武峻德成功高皇帝孝慈貞化哲順仁
徽成天育聖至德高皇后中室成祖啓天宏道高明
肇運聖武神功純仁至孝文皇帝仁孝慈懿誠明莊
獻配天齊聖文皇后仁宗敬天體道純誠至德宏文
欽武章逹孝昭皇帝誠孝恭肅明德宏仁順天啓聖
昭皇后宣宗憲天崇道英明神聖欽文昭武寬仁純
孝章皇帝孝恭懿憲慈仁莊烈齊天配聖章皇后英
宗法天立道仁明誠敬昭文憲武至德廣孝睿皇帝
孝莊憲穆宏惠顯仁恭天欽聖睿皇后憲宗繼天凝
道誠明仁敬崇文肅武宏德聖孝純皇帝孝貞莊懿
恭靖仁慈欽天輔聖純皇后孝宗建天明道誠純中
正聖文神武至仁大德敬皇帝孝康靖肅莊慈哲懿
翊天贊聖敬皇后睿宗知天守道洪德淵仁寬穆純
聖恭儉敬文獻皇帝慈孝貞順仁敬誠一安天誕聖
獻皇后武宗承天逹道英肅睿哲昭德顯功寵文思
孝毅皇帝孝靖莊惠安肅温誠順天偕聖毅皇后叙
列左右室皆南向世宗睿宗世宗父也於武宗爲叔
以故隮武廟上祧殿藏德祖玄皇帝后懿祖恒皇帝
后熙祖裕皇帝后仁祖淳皇帝后祧主廟殿兩廡侑
享親王十五人夀春王劉妃一壇霍丘王翟妃下蔡
王妃安豐王趙妃南昌王共一壇蒙城王田妃盰眙王
唐妃臨淮王劉妃共一壇寳應王六安王都梁王英
山王山陽王招信王共一壇功臣十七人十六壇開國
輔運推誠宣力武臣特進光禄大夫左柱國太傅中
書左丞相中山武寧王徐逹開國翊運推誠宣力靖
遠功臣開府儀同三司上柱國太保中書左丞相開
平忠武王常遇春開國輔運推誠宣力武臣特進榮
禄大夫右柱國大都督府都督同知軍國事岐陽武
靖王李文忠開國輔運推誠宣力武臣特進榮禄大
夫右柱國寧河武順王鄧愈開國輔運推誠宣力武
臣特進光禄大夫左柱國信國公追封東甌襄武王
湯和開國輔運推誠宣力武臣柱國西平侯追封黔
寧昭靖王沐英贈奉天靖難推誠宣力武臣特進榮
禄大夫右柱國追封榮國忠顯公加封河間忠武王
張玉奉天靖難推誠宣力武臣特進榮禄大夫右柱
國左軍都督太子太傅成國公追封東平武烈王朱
能開國輔運推誠宣力武臣特進光禄大夫左柱國
同知大都督府事虢國忠烈公俞通海開國輔運推
誠宣力武臣特進光禄大夫柱國同知都督府事蔡
國忠毅公張德勝開國輔運推誠宣力武臣特進光
禄大夫柱國同知大都督府事越國武壯公胡大海開
國輔運推誠宣力武臣榮禄大夫柱國同知大都督
府事梁國武桓公趙德勝開國輔運推誠宣力武臣
鎮國將軍護軍僉大都督府事追封泗國武壯公耿
再成開國輔運推誠宣力武臣柱國武定侯追封榮
國威襄公郭英贈奉天靖難推誠效忠宣力武臣特
進榮禄大夫右柱國追封金鄕忠壯侯加封寧國公
王眞開國輔運推誠宣力武臣安遠將軍輕車都尉
同知英武衛親軍指揮使司事特封永義侯桑世傑
開國翊運守正文臣資善大夫贈太師諡文成護軍
誠意伯劉基皆左右叙兩廡東西二燎爐南爲戟門
設具服小次門左神庫厨南爲廟門門外東西爲宰
牲亭南爲神官監西爲廟街門歲四孟行時享於太
廟春以上旬吉日夏秋冬以朔日前十五日委恊律
郎率樂生於太和殿演禮樂前十日題請上親祭前
四日本寺官具公服於皇極殿奏致齊進銅人於文
華殿東九五齊出示長安門前二日同光禄寺面奏
省牲隨詣太和殿觀樂犧牲所看牲前博士進祝於
平臺侯上填御名奉安於神庫樂舞生設各門燒香
陳設樂噐舖排洗祭噐陳設祭品是日祭品太祖帝
后奉先帛二金爵四牛一羊一豕一豋一硎二簠簋
各二籩豆各十二成祖宣宗英宗憲宗孝宗睿宗世
宗各帝后同夀春王妃展親帛二磁爵六牛一羊一
豕一鉶二簠簋各二籩豆各十霍丘王妃下蔡王妃
安豐王妃南昌王妃共一壇餘同惟帛六爵十八蒙城
王妃盱眙王妃臨淮王妃共一壇寳應王六安王來
安王都梁王英山王山陽王招信王一壇餘同惟帛
七爵二十一武寧王徐逹報功帛一爵三羊一豕一
鉶一簠簋各一籩豆各四常遇春以下十六壇同上
由廟街門入至廟門西降輿導引官導由廟左門入
至戟門帷幕内上具祭服出導引官導至丹陛上内
贊對引官導上由殿左門入典儀唱樂舞生就位執
事官各司其事内贊奏就位典儀唱迎神奏樂樂止
奏四拜(傳贊百官同)典儀唱奠帛行初獻禮奏樂執事官
各奉帛及金爵詣各帝后御案前跪獻訖樂暫止
奏跪(傳贊衆官皆跪)贊讀祝讀訖奏俯伏興平身(傳贊百官)
(同)樂復作樂止典儀唱亞獻禮奏樂執事官獻
磁爵於各帝后御案前訖樂止典儀唱終獻禮奏樂
執事官終爵(同亞獻)樂止本寺卿至中室東傍西南立
唱賜福胙光禄卿捧福酒跪進於右内贊奏跪奏搢
圭奏飲福酒飲訖光禄官捧福胙跪進於右贊受胙
訖奏出圭俯伏興平身奏四拜(傳贊百官同)典儀
唱徹饌奏樂樂止寺卿於中至左柱下北向跪奏禮
畢請還宫奏樂奏四拜(傳贊百官同)樂止典儀唱讀
祝官捧祝進帛官捧帛各詣燎位奏樂上退拜位之
東立捧祝帛官出中門奏禮畢上出導引官導至帷
幄内易服回宫祝文孝玄孫嗣皇帝御名敢昭告於
五廟皇祖考妣太皇太后皇伯祖考孝宗敬皇帝
皇伯祖妣孝康敬皇后皇祖考睿宗獻皇帝皇祖
妣慈孝獻皇后皇伯考武宗毅皇帝皇伯妣孝靖毅
皇后皇考世宗肅皇帝皇妣孝潔肅皇后時維孟
(春秋)(夏冬)禮嚴祭祀謹以牲醴庶品用伸追慕之情
尚享
樂章(樂六奏樂生七十二人舞八佾文生六十四人武生六十四人)
迎神(太和)慶源發祥世德惟崇助我祖宗開基建功
京都之中親廟在東惟我子孫永懷祖風氣體則同
呼吸相通來格來享皇靈顯融
初獻(夀和)思我皇祖耀靈於天源衍慶流繇高逮玄
玄孫受命追遠其先明禋世崇億萬斯年
亞獻(豫和)對越至親儼然如生其氣昭明感格在庭
如見其形如聞其聲愛而敬之發乎中情
終獻(寧和)惟前人之功肇膺天歷延及予小子爰受
方國欲報其德昊天罔極慇懃三獻我心悅懌
徹饌(雍和)樂奏儀肅神其燕嬉告成於祖亦右皇妣
敬徹不遲以終祀禮祥光煥揚錫以嘉祉
還宫(安和)顯兮幽兮神運無迹鸞馭逍遥安其所適其靈
在天其主在室子子孫孫孝思無斁
太廟禮儀樂章同時享德祖懿祖熙祖仁祖仁宗各
帝后祭品同先十日題遣官請祧廟及告太廟告祧
廟磁爵三脯一醢二果五棗樛葡萄蓮肉胡桃仁
祝文孝玄孫嗣皇帝御名謹遣敢昭告於德祖玄皇
帝后懿祖恒皇帝后熙祖裕皇帝皇后仁祖淳皇帝
皇后仁宗昭皇帝皇后茲者歲暮恭於太廟舉行大
祫之禮祗請聖靈詣廟享祀特伸預告伏惟鍳之謹
告告太廟儀同祧廟祝文孝玄孫嗣皇帝御名謹遣
敢昭告於五廟皇帝考妣太皇太后皇伯祖考孝宗
敬皇帝皇伯祖妣孝康敬皇后皇祖考睿宗獻皇帝
皇祖妣慈孝獻皇后皇伯考武宗毅皇帝皇伯妣孝
靖毅皇后皇考世宗肅皇帝皇妣孝㓗肅皇后兹者歲
暮特修大祫之禮恭迎德祖皇帝皇后懿祖皇帝皇
后熙祖皇帝皇后仁祖皇帝皇后仁宗昭皇帝皇后
同臨享祀伏惟鍳知謹告祫祭前一日陳設德懿熙
仁太祖皇后南向成祖宣宗憲宗睿宗世宗西向仁宗
英宗孝宗武宗東向至期上詣太廟行禮(儀同時享)
祝文孝玄孫嗣皇帝御名敢昭告於德祖玄皇帝玄
皇后懿祖恒皇帝恒皇后熙祖裕皇帝裕皇后仁祖
淳皇帝淳皇后太祖高皇帝孝慈高皇后成祖文皇
帝仁孝文皇后仁宗昭皇帝誠孝昭皇后宣宗章皇
帝孝恭章皇后皇高祖考英宗睿皇帝皇高祖妣孝
莊睿皇后皇曾祖考憲宗純皇帝皇曾祖妣孝貞純
皇后皇伯祖考孝宗敬皇帝皇伯祖妣孝康敬皇后
皇祖考睿宗獻皇帝皇祖妣慈孝獻皇后皇伯考武
宗毅皇帝皇伯妣孝静毅皇后皇考世宗肅皇帝皇
妣孝㓗肅皇后時當歲暮明旦新正謹率羣臣以牲
醴庶品恭詣太廟特修祭祫用伸追慕之情尚享
國朝廟祀總論
自昔帝王之興曷嘗不本始神聖肇廟祀以仁祖考
哉虞夏而往無述已在王制曰天子七廟三昭三穆
與太祖之廟而七蓋凖乎商道矣有時享以祀在廟
之主而舉於四時有大祫以合已祧之主而行於歲
暮坐次曰位致詞曰祝揭主曰稱侑食曰配雖不皆
經見而禮儀具之未聞其有九也九廟之制始自唐
之玄宗至宋祔獻懿以配太祖而後世因沿遂不可
變君子訾之曰非古也夫禮有以多爲名者王者德
厚流光自仁率祖即增七爲九何侈哉我太祖高皇
帝命稽古首建廟闕左以享德熙懿仁四親而夀春
諸王咸以次而侑享焉文皇帝繼統上承先德建廟
北平以享列祖太祖四親而夀春諸王以次在侑於
時廟數猶未定也至憲宗純皇帝以世代既足始備
九廟之制四列祖一太祖一成祖並仁宣英三宗爲
九而規制於是大定矣於時升祧之禮猶未講也至
世宗肅皇帝以世數既盈復更九廟之制一太祖一
成祖六仁宣英憲孝武並獻帝升祔爲九而典禮於
是乎益詳矣春月特享則分祭於各室三時合享則
共食於前殿而已祧之廟不與焉時享之禮則以太
祖爲尊歲暮之祫則升四祖於上而祧廟之主咸出
而共享焉當憲廟時四祖並列殆體太祖之心乎而
九廟未足禮固不得而有祧也至世廟之時四祖並
祧固尊太祖之位乎而世數已足勢不容於無祧矣
其或祧或升之次合享分享之儀孰非酌之今而諧
揆之古而不悖者乎歴世滋久訛舛相承蓋於名實
莫可致詰矣以今日言之弘治中時享祝文稱八廟
太皇太后皇考憲宗皇帝蓋親禰也而九廟之數若减
其一至嘉靖中孝宗而上本七廟也而稱六及仁宗
奉祧猶六廟也而稱五倏損倏益何廟數之不常耶
五廟之中仁宣並祧惟三廟設祭而祝文猶五是祭
省而祝增矣自皇高祖憲宗至皇考穆宗既備六廟
而太祖成英三廟猶仍五廟之稱是廟加而祝减矣
何位號之無定耶夀春王於太祖爲叔霍丘七王爲
兄而寳應七王姪也英廟時誤稱夀春及霍丘七王
爲皇高伯祖寳應七王爲皇曾伯祖紊矣今世系益
遠而槩稱爲皇曾伯祖是紊而又紊也何稱名之弗
當耶夫禮順人情辨尊卑定名分明嫌疑使坐者辨
於席也行者辨於途也而後理得順人心得安焉幽
明一也夫祭者察鬼神之情通幽明之交先王用之
以禮神而鬼神享人倫明矣故曰宗廟之禮所以序
昭穆也燕毛所以序齒也烏有處非其位席非其次
稱非其名而足以成禮者乎難以享矣我皇上睿哲
誠敬通於神明一抉紕繆而釐正之至篤孝也愚無
所識知謹輙以臆決夫太廟者太祖之廟也我皇祖
開天啓運功德無比德祖雖尊不得以情掩義謂宜
世享南面東侑成祖其餘升遐則祔親盡則遷位止
於九而勿之過則升祧定而世次明矣諸廟帝后並
揭徽稱及時享而謹核之祭必一其祀祀必一其廟
使神各有嚴則繁簡當而位號秩矣由太祖而上下
之諸王之分雖百世可知也或者謂位定爲難惟各
稱本爵而勿概以皇曾伯祖加焉則稱謂有經而名
言順矣世次明則昭穆定位號秩則浮假易名言順
則觀聽諧釐此三者庶幾哉盡倫乎嘻猶其節爾記
曰有其舉之莫敢廢也言率古也曰耻無其實而有
其名言思義也昭穆之制非古乎曷名其爲昭也居
祖之左面南而明已爾曷名其爲穆也居祖之右面
北而穆已爾今也廟分九室室各南向即太祖前殿
亦南上而旁列本楹也而曰廟本一也而曰九本同
堂異室之制而猶仍昭穆世次之稱其於義何居焉
或者曰祭從先祖夫有所受之也蓋自闕左而已然
矣夫聖祖之然也草創之未暇也成祖之然也考据
之未詳也至於世廟斯不得已而遷就之爾語曰禮
失求之野今素封之家奉其始祖考旁列四親犁然
序也安有生爲天子歿居一楹而僂居並列厪厪然
者商周之事豈其冺冺而奈何執拘攣之說而隳閎
廓之規躡沿流之蹤以詘神靈之尊乎草茅主臣雖
然猶願有一言者革除之歲削紀錄矣而五載之正
朔何所於頒監國之君歸郕邸矣而八年之重噐誰
與爲守今死事諸臣已蒙曠除景帝位號旋已議復
宜下掌故略議享祀所宜以補聖朝禮儀之闕
宗廟時享
有虞氏四時之祭春曰禴夏曰禘秋曰嘗冬曰烝夏
殷因虞之祭周祭春曰祠夏曰禴秋曰嘗冬曰烝以
禘爲殷祭之名皆以孟月無常日擇月中柔日卜得
吉則祭之又王制天子犆礿祫禘祫嘗祫烝蓋天子
之禮春則特祭夏秋冬則合享特祭各於其廟合享
同於太廟漢制時祭於便殿光武立廟洛陽四時祫
祭高祖文帝武帝祀餘帝則春以正月夏以四月秋
以七月冬以十月及臘一歲五祀唐四時各以孟月
享太廟宋制歲以四孟月及季冬凡五享元一年四
享太廟國朝時享用四孟月惟孟春特祭於廟其夏
秋則合祭於高祖廟歲除復率百官朝祖合祭於高
祖廟
朔望祭
春秋外傳國語祭公謀父曰日祭月祀時享先王之
訓也韋昭曰天子日上食於祖禰月祭於高曾時享
於二祧論語曰子貢欲去告朔之餼羊蓋告朔於廟
餼以牲特謂之月祭漢制日祭於寢月祭於廟寢日
四上食月祭朔望皆用太牢唐天寳中初令尚食朔
望進食於太廟每室奠享宋如唐制元不行朔望祭
國朝朔祭各廟共用羊一豕一各用籩八豆八簠二
簋二豋二硎二酒尊三及常饌鵝羹飯用祝文行禮
官服常服望祭則用常饌酒果鵝湯飯行禮官服常
服
四時近親也禮有時祭無時祫時祫之說何所起乎
王制曰天子諸侯宗廟之祭春曰礿夏曰禘秋曰嘗
冬曰烝天子犆礿祫禘祫嘗祫烝諸侯礿則不禘禘
則不嘗嘗則不烝礿犆禘一犆一祫嘗祫烝祫程子
曰諸侯祠禴烝嘗之祭爲廟禮煩故每年於四仲之
中三祭合食於祖廟惟春則祭諸廟殊不知時祭如
生時事父母祖父母之禮故其祭密欲考妣相安故
其廟異不宜合也時祭而合徒取自逸而已不亦怠
乎
圖書編卷九十八
