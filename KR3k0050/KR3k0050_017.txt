圖書編卷十七
明章潢撰
二十八宿總叙
天以一氣周流無端倪也謂天無體以二十八宿為
體信然矣列宿果有所謂度所謂道哉日月五星之
行與列宿相值由北至南而縱分之故曰度由東至
西而横計之故曰道度也道也皆強名耳是故二十
八宿者天之經星也如角亢氐房心尾箕東方七宿
也北則斗牛女虚危室壁西則奎娄胃昴畢觜參南
則井鬼柳星張翼軫歷家候昏旦中星以為節候之
準故堯典曰歷象日月星辰如日中星鳥日永星火
宵中星虚日短星昴指此也惟其在天一定不易故
謂之為經而七政者其緯耳其天體所由名乎列之
為十二次而玄枵陬訾降婁大梁實沈鶉首鶉火鶉
尾夀星大火析木星紀所由名凡列國分野皆定於
兹焉别之為四方而蒼龍朱雀白虎玄武所由名凡
四時節氣皆準於兹焉然而各方七宿又分之以七
政如角之木亢之金氐之土與房日心月尾火箕水
各宿所分皆然若以為星家之說不可盡信而其說
未嘗不驗其亦有所自乎觀嚴子陵動客星之占陳
仲弓應德星之聚雖匹夫之微且與天象相關是又
不特星隕如雨而周替彗長竟天而秦亡驗諸國君
為然也至分為二十八禽如角木蛟亢金龍之類則
有不可得而知者况天道高遠未易言也奎壁號文
章之府斗牛分吳楚之墟箕畢以候風雨房心以候
明堂軫主樂昴主胡其占候之術愈窈冥愈不可測
矣獨考中星以欽若昊天敬授人時君子其敢忽諸
角宿總敘
角二星十二度為主造化萬物布君之威信謂之天
關其門天門也其内天庭也故黃道經其中七曜之
所行也其星明則太平芒動則國不寧日食右角國
不寧月食左角天下道斷金火犯有戰敵金守之大
將持政左角近天田為理主刑其南為太陽道五星
犯之為旱右將為將主兵其北為太隂道五星犯之
為水蓋天三門猶房之四表也左右間二星曰平道
為天子八達之衢明正則吉動搖則法駕有虞天田
主天子畿内封疆金守之主兵火守之主旱水守之
主潦平道西一星曰進賢在太微宫東明則賢者在
位暗則在野又曰主卿相舉逸才周鼎三星在攝提
西國之神器不見或移徙則運祚不寧天門二黑星
在平星北角之南主天之門為朝聘待客之所明則
四方歸化不見兵革起邪佞生平星二星在庫樓北
平天下之法獄廷尉之象也庫樓十星其六大星為
庫南四星為樓在角南一曰天庫兵車之府也傍十
五星三三而聚者柱也中央四小星衡也主陳兵其
占曰庫中心不見兵四合無星則下臣謀上明而動
搖則兵出四方盡不見則國無君庫樓東北二星曰
陽門主守隘塞也南門二星在庫樓南天之外門也
主守兵明則外方入貢暗則四境叛客星守之主兵
至角二星距南星去極九十七度半庫樓十星
距西北星去極一百二十三度入軫十五度半南
門二星距西星去極一百三十七度入軫十一度
平道二星距東星去極九十一度入角二度天門
二星距西星去極一百四度半入軫十六度平星
二星去極一百二度半入軫十六度天田二星距
西星去極八十三度半入角二度半周鼎三星距
東北星去極六十四度半入角宿七度半
亢宿總敘
亢四星九度日月之中道主天一内朝天下之禮法
也又曰攝提天下奏事聽訟理獄錄功者也亦為疏
廟主疾疫其星明大四海歸王輔臣納忠人無疾疫
移動多病不見天下鼎沸而旱澇作矣大角一星在
攝提間天王座也又為天子梁棟金守之則兵起日
食主凶亢南七黑星曰折威主斬殺金火守之兵戈
犯邊將有棄市者攝提六星直斗之南主建時節司
禨祥攝提為盾以夾擁帝座也主九卿眀大三公恣
横客星入之聖人受制一曰大臣之象頡頏二星在
折威東南主考囚察誠偽也陽門在庫樓東北主邊
塞險阻之地客星出陽門兵戈犯邊
亢四星距南第二星去極九十六度攝提大星其右
距北大星去極六十七度入亢七度其左距南星去
極七十二度半入亢七度大陽門二星距西星去
極一百一十三度入角十度折威七星距西第三
大星去極一百二度入亢三度大角一星去極六
十六度去極二度半頡頏二星距東南星去極一
百一十二度半入亢四度
氐宿總敘
氐十六度下二星為五星日月中道為天子之路寢
明則大臣后妃奉君不失節如不見或移動則臣將
謀内禍亂生矣日月食主火亂木犯之立后妃火犯
之臣僭上金犯拜將水犯百官憂客星犯婚禮不整
彗孛犯暴兵起月暈人不安一曰氐為后妃之府休
解之房前二星適也後二星妾也將有徭役之事氐
先動星明大則民無勞天乳在氐北主甘露明則潤
澤甘露降招搖一星在梗河北次北斗柄端主邊兵芒
角變也搖動則甲兵大起梗河二星在大角北天子以
備不虞其色變動有兵喪帝席三星在大角西北宴樂
獻夀之所其星不見大臣失位亢池六黑星為沈舟楫
主迎送移徙則凶騎官二十七星在氐南天子騎士之
象星衆則安不見兵起車騎三黑星在氐南騎官之上
都車馬之將也金火犯為殃動搖車騎行天輻兩黃星
在房西主鸞駕客星來守之則輦轂有憂也騎陣將軍
一星在騎官東南主騎將也動搖則騎將出
氐四星距西南星去極一百四度半亢池六星距北
大星去極七十度半入亢三度天乳一星去極九十
二度入氐十四度招搖一星去極九十一度入亢四
度半梗河三星距大星去極五十九度入氐二度
騎官二十七星距西北星去極一百二十度入氐宿初
度車騎三星距東南星去極一百四十度入氐二度
帝席三星距東星去極六十七度半入氐宿一度半
房宿總敘
房六度為明堂天子布政之宫也亦四輔也下第四
星上將也次星次相也上星上相也南二星君位北
二星夫人位又四表中間為天衢之大道亦謂之天
闕黃道之所經也南門曰陽環亦曰陽道其南曰大
陽北間曰隂間亦曰隂道其北曰大隂七曜由乎天
衢則天下和平由陽道則主旱喪由隂主水兵房星
亦曰天駟為天馬主車駕南星曰左驂次左服次右
服次右驂亦曰天廐又主開閉為畜藏之所由也房
星明則主王者明驂星大則起兵星離則夭流日月
食則主昏亂權臣横彗孛犯之兵起下二星為隂五
星犯之為水上二星為陽五星犯之為旱房北二小
星田鈎鈐房之鈐鍵天之管籥主閉藏鍵天心也王
者孝則鈎鈐明近房則天下同心遠則天下不和王
者絶后房鈎鈐間有星及疎折則地動河清東咸西
咸各四星在房心北日月五星之道也為房之戶所
以防淫佚明則吉暗則凶日月五星犯守之有隂謀
大火守之兵起罰三星在東咸正西南北而列主受
金贖罪正而列則法令太平曲而斜則刑罰不中日
一星在房中道前太陽之精主明德金火犯守之有
憂從官二星在積卒西見北
房四星距南第二星去極一百一十四度半鍵閉
一星去極一百八度入房四度罰三星距南星去
極一百八度入心一度半東咸四星距西南星去
極一百一十一度入心一度日一星去極一百一
十三度入氐十四度半從官二星距西星去極一
百二十二度入氐十四度西咸四星距西南星去
極一百四度半入氐十五度鈎鈐二小星去極一
百九度半入房二度半
心宿總敘
心六度一名天火天王位也中心星曰明堂為大辰
天子之位也前星為太子不明則太子不得位後星
為庶子眀則庶子繼心上四尺為日月五星之中道
中心眀則化成道昌直則地動移徙不見國亡又曰
心變黑色夫人有憂直則王失勢動則國有憂離則
民流金火犯血光不止土木犯吉月暈兵起火來守
之國無主客星及孛犯天下兵荒積卒十二星在房
星西南五營軍士也微而小則吉明大動搖兵火起
一星亡兵出二星亡兵半出三星亡兵盡出他星守
之兵火起近臣誅
心三星距西前星去極一百四十四度半積卒十
二星距大星去極一百二十二度半入氐宿十五度
尾宿總敘
尾十九度后妃之府后宫之場也北之一丈為天之
中道上第一星后也第二星夫人也次則嬪妾第三
星傍一星名曰神宫解衣之内室尾亦為九子星色
欲均明大小相仍則后妃妬忌後宫有序多子孫星
微細暗后有憂疾疎遠則后失勢動則君臣不和天
下亂就聚則大水水犯之及月暈則后妃死火犯宫
中内亂土犯吉水犯宫中有事客星犯大臣諫日月
食主饑一曰金火守之後宫兵起龜五星在尾南漢
中主定吉凶明則君臣和不明則為乖戾亡則赤地
千里火守之兵起在外土守之兵罷天江四星在尾之
北主太隂不欲明明而動水暴出參差則馬貴其星
不見則河津關道不通火守之有立主客入河津絶
傅說一星在尾後河中主后宫女巫祝祀神靈祈禱
一孕故曰主后宫之内祭祀以求子孫詩曰克禋克
祀以弗無子此之象也其星明大王者多子孫小而
暗后宫少子動移則后宫不安星搖則天子無嗣魚
一星在尾後河中主隂事知雲雨之期大明則隂陽
和風雨時暗則魚多亡搖動則大水暴出出漢中大
魚多死火守在南則旱在北則水起
按傅說一星專主后宫女巫禱神之事謂之傅說古
有傅母有保母傅而說者謂無母不喜之也今之婦人
求子祀㜑神此𫝊說之義也偶商之傅說與此同音
諸子更不詳審其義則曰傅說騎箕尾而去殊不知
箕尾專主后室之事故有傅說之佐焉
尾九星去極一百二十七度半龜五星距南第二
星去極一百一十四度半入尾宿十度魚一星去
極一百二十六度入尾宿十五度半傅說一星去
極一百零八度入尾宿十四度半
箕宿總敘
箕十一度亦謂之天津後宫妃后之位上六尺為天
之中道箕一曰天雞主八風凡日月五星在箕東壁
翼軫者風起又主口舌主客蠻夷諸國故蠻夷將動
先表箕星大明直則五榖熟君無讒間疎暗則無君
世亂五榖貴蠻夷不服内外有差就聚細微天下憂
動則蠻夷有使來離徙則人流若移入河國災相食
月暈金火犯之兵起流星犯大臣叛月宿其野風起
杵三星在箕南主杵舂之用也縱為豐横為饑移徙
人失業不見人相食客星入杵臼天下有急變糠一
星在箕口前杵舂西北明則為豐暗則為饑不見人
相食
箕四星距西北星去極一百二十一度半杵三星
距中星去極一百三十八度入箕宿三度糠一星
去極一百一十七度半入尾十七度半
斗宿總敘
南斗六星曰天廟曰天位一曰天闕一曰天機一曰
天府一曰天庫一曰天洞玄龜之首丞相天宰之位
木星也主天子夀命之期主酌量政事禀受爵禄日
月五星貫之為中道其南首二星曰魁為天庫又為
天梁主兵革二星為天相主爵禄比尾二星曰杓為
天府主夀命將有天子之事占之於斗其魁第一星
主吳第二星主會稽第三星主丹陽第四星主豫章
第五星主廬江杓尾第六星主九江斗北大星亦曰
天關天子之正旗也土宫也六星欲其均明盛君臣
同心天下安寧爵禄不僭風雨順時主夀康五榖蕃
昌暗小則君臣失位天下不安芒角動搖則君臣失
勢天下愁悲大小不齊則上下乖違移徙則賢臣逐
天下病變色失常則隂陽不調宰相憂之日月五星
逆入斗天下流蕩孛犯之兵起星小暗則廢宰相及
死鱉十四星在南斗南鱉為水蟲歸太隂有星守之
曰永會主有水火守之旱建六星在斗背亦曰天旗
臨於黃道天之都關也建斗之間七曜之道建為謀
事為天鼓為天馬南二星天庫也中央二星市也鐵
銷也上二星旗附也見動搖則人勞月暈之蛟龍見
牛馬疫月食五星犯守大臣相譖臣謀主亦為關梁
不通有大水天弁九星在建星北入河市宫之長也
主列肆闤闠若市籍之事以知市珍也星明則吉彗
星守之糴貴兵起天雞二星在狗國北主候時也金
火守之兵大起天籥八星在斗杓西主鎖籥關閉明
吉暗凶狗國四星在建東北主鮮畢烏桓沃旦明則
邊寇作金火犯守外夷有變太白逆守其國亂客星
守之有大盜其王且來天淵十黑星在鱉東南一曰
天海主溉灌火守之大旱水守之大水一曰主海中
魚鱉狗二黑星在斗魁前主吠主禦奸回也不居常
處為火災農丈人一星在南斗西南老農主稼穡也
占與糠略同
南斗六星距西第三星去極一百一十九度鱉十
四星距東大星去極一百三十度入斗五度天弁
九星距西大星去極九十九度半入斗宿初度建
六星距西星去極一百一十三度入斗宿四度天
籥八星距西大星去極一百一十四度半入尾宿十
九度狗二星距東大星去極一百一十八度入斗
宿十二度天淵十星距中北星去極一百二十九
度入斗宿十七度天鷄二星距西星去極一百一
十度入斗十六度半狗國四星距西北星去極一
百二十度入斗宿十八度農丈人一星去極一百
三十四度半入箕宿六度半
牛宿總敘
牛六星曰牽牛一曰天鼓水星也亦曰天關為關梁
主犧牲之事陽氣始於牽牛日月五星常貫之為中
道夫大星七政之始七曜之行起于此其上二星一
曰即路一曰聚火主道路次二星主梁關次一星主
南夷其十大星三斗星明大則王道昌關梁通不明
則五榖不成牛多災其小星大明則牛貴小而明則
牛賤色怒則馬貴移動牛多災殃星亡則牛盡死小
星芒則小牛盡死牛星始見色黃則大豆賤赤則大
豆蟲傷色白則大豆貴星近漢則天下牛疫死星直
則榖價平曲則米貴失常變動則五榖不成
甘氏曰牛上二星主道路次一星主關梁次南三星
主南越動搖役色而占之牽牛亦為將軍中央大星
左右出則大將心不正前星左右出則前將軍心不
正後星左右出則後將軍心不正所謂前者大星南
星後大星北星也
又曰牽牛月暈損犢兵火犯之兵災土木犯之吉天
田九星在牽牛南太微東主天子畿内之田九坎九
黑星在天田東主溝渠所以通達泉源流瀉盈溢明
盛則有水災兵戈侵邊不明則吉河鼓三星在牽牛
北天鼓也主軍鼓及鈇鉞一曰三武主天子三將軍
中央大星為大將軍右星為右將軍左星為左將軍
也左星南星也所以備關梁設險阻以拒難也明大
光主將軍吉移動差度亂兵起直則有功曲則將失
律左旗右旗各九星在河鼓左右皆天之旗鼓也旗
星明閏將軍吉動搖兵起怒則馬貴旗端四星南北
列曰天桴鼓桴也星不明漏刻失時動搖軍鼓用桴
支相宜亦然織女三星在河北天紀東端天女也主
果蓏綿綿珍寳也王者致孝神祗咸喜則織女星俱
明天下和平大星怒角布帛貴又曰三星俱明女工
善暗而微則天下女工廢不見兵起東足四星曰漸
臺臨水之臺也主刻漏律吕之事西足五星曰輦道
天子嬉遊之道金火守之禦路兵起羅堰三星在牽
牛東主塘堤壅蓄水源溉田苗大而明大水泛濫
按張衡云牽牛織女七月七日相見即此也古雅云
河鼓謂之牽牛又歌曰東飛伯勞西飛燕黃姑織女
時相見黃姑即河鼓也音訛耳
牛六星距中央大星去極一百八度半天田九星
距西北星去極一百一十六度半入斗宿二十二度
九坎九星距大星去極一百四十一度半入斗宿二
十五度左旗九星距西第四大星去極七十三度
半入斗宿二十四度天桴四星距大星去極九十
四度入斗宿二十四度半羅堰三星距北星去極
一十九度入牛宿四度漸臺四星距東南星去極
五十八度入斗宿十度輦道五星距西北星去極
四十七度半入斗宿十一度半織女三星距大星
去極五十二度半入斗宿五度
女宿總敘
女四星曰須女亦曰婺女天之少府也一曰天女一
曰天少府一曰臨害女水星主布帛為珠寳庫藏下
九尺為日月五星中道須女者賤妾之稱婦職之卑
者也故又主嫁娶其星明則天下豐女功就府庫充
暗小則女主失職府庫空虚國用不足移徙則后妃
廢天下婦女多以産死郗萌曰女星不明則法令易
詩書絶甘氏曰女星動則天下有嫁娶事須女又主
麻其色白則麻熟色黃不熟青則麻以蟲傷也
又曰日月食國憂木犯立后火犯女喪金犯土犯損
蠶月暈婦人災又曰水守之萬物不成火守之布帛
貴人多死土守之有女喪金守之兵起十二國有十
六星齊一星在九坎之東齊北二星曰趙趙北二星
曰鄭鄭北一星曰越越東二星曰周周東南北列一
星曰秦秦南二星曰代代西一星曰晉晉北一星曰
韓韓北一星曰魏魏西一星曰燕其星有變各以其
國離珠五星在須女北須女之藏府也為女子之星
非其故后宫亂客星犯之后宫凶瓠瓜五星在離珠
北主隂謀主后宫主果食明則歲熟細微則后失勢
果不登客星守之魚鹽貴旁五星曰敗瓜主種與瓠
瓜略同天津九星在虚危北横漢中津梁所度明而
動則兵起如流沙人死如亂麻參差不齊馬貴一星
不備關梁不通三星不備覆陷天下星主水災河溢
水賊稱王奚仲四星在天津北古車正也金火守之
兵車必起扶箱七黑星主蠶事見吉不見凶
女四星距西南星去極一百四度半十二諸侯十
六星其趙距西星去極一百二十三度入牛宿四度
離珠五星距東北大星去極九十五度入牛宿六度
半敗瓜五星距南星去極八十二度入牛宿六度
瓠瓜五星距西星去極七十九度入牛牛宿七度
天津九星距西弰星去極四十七度半入斗宿二十
三度奚仲四星距西北星去極三十八度入牛宿
十八度
按天之所覆者廣而華夏所占者牛女下十二國耳
牛女在東南故釋氏謂華夏為南贍部洲其二十八
宿所管者多十二國之分野隨其所隸耳
虚宿總敘
虚二星曰玄枵一曰顓頊一曰北陸一曰天節一曰
臨官一曰鄉守一曰中宫水星也虚為廟堂為天子
冡宰之宫主死喪哭泣墳墓祭祀主天子諒隂之事
主北方人主黃鍾律管其下九尺為日月五星中道
又主風雷將有死喪哭泣葬祭之事則占於虚其星
明静則天下安不明則天下旱動搖則有死喪哭泣
欹斜則上下乖亡則享祀失禮
日月食則兵起流星犯則賊亂宗廟五星犯有災虚
北二星曰司命主舉過刑罰滅不祥又北二星曰司
祿主爵祿增年延德故在六宗之祀司危二星司祿
之北主驕佚司非二星司危之北主愆過凡此四星
皆黑星明大為災居常則平南二星曰哭主號哭也
哭東二星曰泣主死明則國多哭泣金火守之亦然
泣南十三星曰天疊城形如貫索形主北邊丁零匈
奴敗臼四星在虚危南知凶哭他星守之饑兵起秦
代東三星南北列曰離瑜離主衣瑜主飭皆婦人服
星也微則后宫儉明大則婦人奢
虚二星距南星去極一百度半司命二星距西星
去極九十二度入虚宿三度司禄二星距西星去
極九十度入虚宿四度司危二星距西星去極八
十五度半入女宿八度司非二星距西星去極七
十九度半入女宿九度半哭二星距西星一百九
十七度半入女宿九度泣二星距南星去極一百
四度半入危宿三度天壘城十三星距西星去極
一百二十六度入女宿十一度敗臼四星距北星
去極一百三十九度半入虚宿八度離瑜三星距
西星去極一百二十八度入女宿九度
危宿總敘
熒惑守危歲饑人疫死無葬者東南皆有兵起大臣
為逆國易政大旱米貴十倍黃占曰民為變一曰其
國為政者危海中占云春旱致多水又主架屋受藏
風雨墳墓祠祀女動則天下大動土功張衡云虚危
星為死喪哭泣事亦為邑居廟堂祠祀事冡宰之官
動則哭泣死喪火守則天子將兵金守饑饉兵起虚
危動則有災車府東南五黑星曰人星有如人象主
静衆庶柔遠能邇一曰卧星主房淫不見則人有詐
行詔書明則人安暗則凶内杵三星在人星傍主運
糧正直下臼吉不相當糧絶不直民饑内臼四星在
人星東南主杵臼覆大饑仰則大豐隋志云客星入
杵臼兵起天下聚米天津東南七星曰車府東近河
邊抵司非主官庫之府火金守主兵車大動天鈎狀
在造父西河中主乘輦服飾法式直則地符動明則
服飾正也𫝊舍南河中五星曰造父御官也一曰司
馬曰伯樂星亡馬大貴明大則吉墳墓四星在危下
如墓形主喪葬之事明則死亡虚梁四星在蓋屋南
主園林寢廟非人所處故曰虚梁金火守之入犯兵
災大兵起天錢十星在北落西北主錢帛所聚占明
則藏府盈不爾虚耗金火守之兵盜起蓋屋二星在
危南主天子所居室亦為宫室之官金守之國兵起
彗孛尤甚也
危三星距南星去極九十六度人五星距西南星
去極七十度入虚宿六度半杵三星距西星去極
六十一度半入危宿三度臼四星距西南星去極
六十九度半入危宿三度半車府七星距西第一
星去極五十六度半入虚宿四度半造父五星距
北星去極三十八度入危宿十一度墳墓四星距
中星去極九十六度入危宿五度半虚梁四星距
東西星去極一百度半入危宿八度天錢十星距
東北星去極一百一十八度入危宿三度蓋屋二
星距西星去極九十七度入虚宿九度
室宿總敘
室二星曰營室一曰定星一曰玄宫一曰清廟一曰
玄冥一曰天宫一曰天庫一曰休官天子之宫軍糧
之府木星也主宗廟主三軍廪食及土工事其下九
尺為日月五星中道其北六星兩兩而居曰離宫后
妃入御之位為宫掖者或曰營室二星上一星為天
子宫下一星為太廟故置羽林以衛之將以土工事
占為營室星主明則國昌不明則鬼神不享祠祀國
多疾疫動則有土工事芒角則有兵疫星亡則輔國
臣死離宫不見則主有災又不明則國多疾疫芒動
則有土工兵出野又主其兵先起者敗離宫六星兩
兩居之分布室壁之間天子之别宫也亦隠藏休息
之所金火守之則兵起室南六星曰雷電主興雷動
蟄明則震雷作壘壁十二星在羽林北橫列營室之
南羽林之垣壘也星衆而明則安寧稀而動則兵革
起不見天下亂五星入天軍皆為兵起金火守之尤
甚羽林四十五星三三而聚散在營室之南天軍也
主車騎又主翼王也星衆而明則安寧稀而動則兵
革起不見天下亂金火水入守兵起斧鉞三星亦曰
斧鑚在八魁西北主誅夷不明則斧鑚不用移動則
兵起有星入之皆為大臣誅北落師門一星在羽林
西南天之著落也亦曰天軍蕃之候門長安門曰北
洛門以象此也主非常以候兵明大則軍安微弱則
兵起金火守之有兵災一曰有星守之兵入塞北落
門東南九黑星曰八魁主張禽獸之官也客星入之
多盗賊兵起金火入亦然北落西一星曰天綱主武
帳天子遊獵之會所金火守兵起室西南二星曰土
功吏主土功之官也搖動則有修築之事隋志土功吏
主司過度騰蛇二十二星在營室北若盤蛇之狀居
於河洛謂天蛇星主水虫微則國安明則不寧移大
旱移北大水客星守之雨水為災水物不收
室二星距南星去極八十度半雷電六星距西南
星去極八十七度入危十二度壘壁陣十二星距
西第一星去極一百十五度入女宿十一度羽林
四十五星距大星去極一百十七度入危宿十五度
半鈇鉞三星距北星去極一百三十度入室宿二
度北落師門一星去極一百二十六度入危宿十
一度半八魁九星距南星去極一百三十九度入
壁宿四度半天綱一星去極一百二十九度入危
宿五度土功二星距西星去極八十五度入壁宿
初度騰蛇二十二星距中大星去極四十四度少
入危宿九度半
按雷電在室南霹靂在雷電南雨雲在霹靂南土工
吏在壁西南蓋雷公電姥雲將雨師與夫霹靂斧吏
皆北方水府之精而娵訾為天門故其神棲焉室不
得而司之也
壁宿總敘
壁二星曰東壁一曰天衛一曰天池一曰天梁圖書
之府土星也主文章亦主土工興室共為天之四輔
其南九尺為日月五星中道星明正則道術行國多
水若大小不同或失色則天子輕道術賤文士動搖則
土功興離徙就聚則天下有田宅事星暗則王失小
人進用及親黨回邪專權任事日月食損賢臣五星
孛犯兵起土工西南五星曰霹靂主興雷奮擊明而
動則正人用事不明凶霹靂南四星曰雲雨明則多
雨水火守之大旱天廐十星在東壁北蓋天馬之廐
今之驛亭也不見天下道斷鈇鑕五星在天倉西門
刈具也主斬芻飼牛馬明則牛馬肥暗則牛馬饑並
喪也
壁二星距南星去極八十度半霹靂五星距西星
去極九十三度入危十五度雲雨四星距西北星
去極九十五度入室五度天廐十星距西星去極
四十九度半入室初度
奎宿總敘
奎有十六星一曰對豕一曰天豕一曰天庫一曰天
邊金星也奎為天之武庫其下九尺為日月五星中
道西南大星為之天豕為大將又為文命石氏曰奎
主庫兵禁不時顧置將軍以顧之奎又主溝凟故將
陂池江河之事皆占于奎大星欲其明明則天下安
芒角動搖國必用兵或曰有赦
隋志云若帝淫佚政不平則奎有角角動則有兵不
出年中或有溝瀆之事又曰奎中星明水大出日月
食五星犯皆有凶奎南七星曰外屏以蔽天溷也占
與天溷七星同天溷七星在屏南天之厠也不見則
人不安移徙亦然天溷南一星曰土司空主水土之
事大而黃明天下安客星入之多土功天下大疫軍
南門一星在大將軍西南主出入搖動則軍行不見
則兵亂閣道六星在王良前飛道也從紫宫至河神
所乘也一曰主道理張衡云天子遊别宫之道一曰
王良旗一曰紫宫旗亦所以為旌表而不欲搖動一
星不具則輦道不通動則宫掖之内兵起附路一星
在閣道南傍别道也備閣道之敗復而乘之也一曰
大僕主禦風雨亦遊從之義也一曰占與閣道同王
良五星在奎北居河中天子奉車御官也其四曰天
駟旁一星曰王良亦曰天馬其星動為策馬故曰王
良策馬亦曰王梁梁為天橋主禦風雨水道故或占
津梁其星移主有兵亦曰馬病客星守之橋不通金
火守皆兵憂前一星曰策王良御策主天子僕御在
王良旁若移在馬後是謂策馬車騎滿野
奎十六星距西南大星去極七十二度外屏七星距
西星去極八十九度入奎宿八度半天溷七星距
南星去極九十七度入奎宿三度土司空一星去
極一百一十五度少入壁宿九度軍南門一星去
極六十六度入奎十五度附路一星去極三十五
度半入奎宿五度王良五星距西星去極三十七
度入壁宿初度
婁宿總叙
婁三星曰天獄一曰密官一曰國市一曰天廟庫土
星也主犧牲宗廟五祀苑牧故置天倉以飬之婁聚
也又興兵發將有聚衆殺兵之事占之於婁其下九
尺為日月五星中道星經曰婁天福禄車也萬物之
所藏收也婁星明則郊祀得禮天子有福多子孫天
下臣子忠孝暗小失色則反是動搖則有聚歛暗則
有主執命者就聚則國不安又曰婁星明則六樂和
不明則反是婁主音樂動則歡娛音樂大盛若其星
直則國必有執主之命者若金火守之則宫苑之内
兵起日月食宫内亂金木火土犯凶水犯吉孛入兵
起月暈兩庫各退左更五星在婁東山虞主知山林
澤藪之事亦主仁智右更五星在婁星西牧師也主
官養牧牛馬亦主禮義金火守之山澤有兵其占兩
更同兩更者秦爵名天倉六星在婁南舍榖所藏黃
而大歲熟西南三星曰天庾積厨粟之所也天將軍
十二星在婁北主武兵中央大星天之大將也外小
星吏士也大將星搖兵起大將出小星不具兵起
婁三星距中星去極七十五度半左更五星距西
南星去極七十六度半入婁宿四度半右更五星
距東北星去極七十五度入宿十四度天倉六星
距西北星去極一百四度半入奎宿十一度天庾三
星距中大星去極一百二十五度半入婁宿五度天
大將軍十二星距大星去極六十度半入婁宿四度
胃宿總敘
胃三星曰大然曰天中府曰天倉庫一曰密宫金星
也胃者五榖之府天下之厨藏主倉廩入藏積萬物
又主討捕誅殺葅醢之事其南九尺為日月五星中
途胃星明則倉庫盈豐暗小則天下米貴倉庫空上
下失位星亡則大兵起移徙則倉粟耗散就聚則米
貴民流動則有轉輸之事芒角其旁星衆則粟聚小
則粟散又云動有運事暗則凶荒若五星犯日月食
孛後有災天廩四星在昴南一曰天廥張衡云主積
蓄黍稷以供享祀春秋所謂御廩也天囷十三星在
胃南倉廩之屬主給御糧也明而黃則歲微變常色
則不吉金火守之即災起大陵八星在胃北主陵墓
明而大或中星多則天下多死喪或兵起天船九星
在大陵北河居中一曰舟星主渡亦主水旱不在河
中津河不通水泛溢中四星欲其均明則天下安否
則兵若喪移徙亦然客彗出入為大水有兵大陵一
星曰積尸明則人死如山張衡曰一名積廩積尸明
而大或其傍星多則天下多死喪或兵起若不見而
暗皆吉火守則天下大哭泣天船中一星曰積水主
候水災廥古外切庫廄名
胃三星距西南星去極六十度半天廩四星去極
八十五度半入胃宿十二度天囷十三星距大星
去極九十一度半入胃宿六度半大陵八星距大
星去極五十四度入胃宿七度天船九星距大星
去極五十四度半入胃宿十度積尸一星去極五
十五度入胃宿四度積水一星去極五十三度入昴
宿初度
昴宿總叙
昴七星曰旄頭一曰天吞一曰天獄一曰天厨一曰
天路水星也昴為天耳目又為白衣聚胡星也主兵
喪口舌奏對主獄事其下九尺為五星中道二星為
天街隂陽之所昴大星欲其明明則訟獄平國無佞
臣天下安不明刑罰濫佞臣得志天下凶其六星不
欲明明則天下受誅罰邊兵多死星動則大臣下於
獄天子信讒殺害忠良亦為白衣聚會明而數動則
邊兵大起其大星動若跳躍而他皆不動則兵欲侵
邊期一年不出一星不見為兵喪星明與大星等則
天下大水七星皆明而黃則兵大起所以昴為兵之
象也天之河一星在昴東皆黑星並主女人失福又
曰天河主察山林妖變天隂五星畢柄西主從天子
弋獵之臣預隂謀也不明則禁言漏泄天苑十六星
在昴畢南如環狀天子之苑囿養禽獸之所在也主
馬牛羊明則馬牛羊盈稀則死芻藁六星在苑西以
供馬牛之食也一曰天積天子之藏府也星盛則歲
豐稔稀則貨財散張衡云不見則牛暴死火守之則
火災起卷舌六星在昴北天讒之外主言語以知讒
佞張衡云主樞機曲而静則賢人用直而動則讒人
得志卷舌移出漢則天下多佞言傍星繁則死人如
岳天讒一星在卷舌中主醫巫占與從官同礪石四
星在五車北主磨礪鋒刃明則兵起如常則吉金火
及客星守之兵動
昴七星距西南星去極七十度天阿一星去極六
十六度入胃宿十度月一星去極七十一度半入
昴宿五度天隂五星距西星去極七十五度半入
胃宿七度天苑十六星距東北星去極一百七度
半入昴宿七度半芻藁六星距西行中星去極一
百八度入婁宿十一度卷舌六星去極五十三度
入昴宿初度天讒一星去極六十一度半入昴宿
半度礪石四星距南第二星去極六十五度入昴
宿六度
畢宿總敘
畢八星附耳一曰畢車主邊兵弋獵田遊之事一曰
天耳一曰天口一曰虎口一曰天獨一曰天都主尉
制四方一曰天空水星又曰天獄主司鬼方之動静
察姦謀以備外患故直衝地之陽以為邊方之候故
附耳以察不詳又主街巷主隂雨天之雨師也其北
上七尺為日月五星中道畢主山河以南中國地中
國于四海内則在東南為陽昴之間為天街隂陽雨
間之所分也畢為陽國昴為隂國畢左股大星曰天
高為邊將主掃妖凶通外域星光大則天下和有遠
夷来貢失常改色則邊境亂國不寧耀芒則外國叛
動搖則邊將有急一星不見則為喪為兵離徙則天
下獄大亂就聚則令法酷不明則天下謀亂明而動
則多雨附耳搖動則有國令角動則讒邪行兵大動
明盛則邊兵交戰中國失勢移徙則有亂臣在主側
附耳入畢口則天下有大變邊地尤甚五車五星三
柱九星共十四星在畢東北五車主天子五兵張衡
云天子兵舍也西北曰天庫主大白秦也次東北曰
天獄主辰星燕趙也次東南星曰天倉主歲星魯衛
也中央星曰司空主鎮星楚也次西南星曰卿主火
魏也五星有變各以其所主占之三柱一曰三泉一
曰休一曰旗五星均明柱皆具即天下倉庫實不具
其國絶食兵且起五車三柱有變各以其國占之三
柱出外兵出柱入兵入柱出一月米貴三倍饑一年
兩月米貴六倍饑二年出三月米貴十倍饑三年柱
出不與天倉相近米穀運出千柱側立尤甚火守之
天下旱金入守兵起水入月暈不爾有赦天潢五星
在五車中主河梁濟渡之處不見則河梁不通咸池
三星在五車西天潢南魚囿也金火犯之則有大災隋
志云月五星天潢兵起道不通天下亂易政咸池明
有龍隨死虎狼害人兵起天關閉芒角有兵五星守
之貢人多死移徙若與五車合大將軍被甲參旗九
星在參西五車之間天旗也明而稀則邊寇不動不
然反是隋志云參旗一曰天旗一曰天弓主司弓弩
之張候變禦難玉井西南九星曰九斿天子之旗也
主邊兵進退金火守之兵亂起天苑之南十一星曰
天園植菓菜之所也曲而鈎則菓菜熟不然則否
畢八星距右股第一星去極七十五度天街二星
距南星去極七十一度入昴宿十度附耳一星去
極七十七度入畢宿三度天節八星距北星去極
八十度半入畢宿三度諸王六星距西星去極七
十度入畢宿三度天高四星距東去極七十四度
半入畢宿六度五車五星三柱九星距大星去極
四十七度半入畢宿八度半天潢五星距西北星
去極五十八度入畢宿十一度咸池三星距南星
去極五十一度入畢宿十一度半天關一星去極
七十一度半入觜宿初度參旗九星距南第一星
大星去極八十七度入畢六度九斿九星距南星
去極一百一十三度入畢十二度天園十一星去
極一百二十四度入畢宿五度
觜宿總敘
觜宿三星曰觜觿白虎之守也為三軍之候行軍之
藏府金星也主操旅收歛萬物色赤則為刀鉞斬刈
之事一曰天貨主貨其北上三尺為日月五星中道
内主梁外主巴漢此星明則天下大安五榖豐軍有
儲移則君臣失位五星犯災生孛客星犯災兵起坐
旗九星在司怪西北主别君臣尊卑之位明則國有
禮暗則反是司怪四星在井鉞前候天地日月星辰
禽獸蟲蛇草木之變與天高占同
觜三星距西南星去極八十二度半坐旗九星距
南星去極六十度半入參宿八度司怪四星距西
星去極七十一度入參宿六度半
參宿總敘
參七星伐三星曰參伐十星為虎身伐為尾觜為首
共為白虎主西方一曰大辰一曰天市一曰鍾龍金
星也亦曰鐵鉞主斬刈刑罰又為天獄主殺伐又為
天尉主邊城九澤及鮮卑等國七星為七將軍其中
三星横列為衝主車理前二大星曰左右股為左右
肩為左右前將軍後二大星一曰左右足右足為偏
將軍左足為後將軍中三星為三將軍也七星觜舉
邊兵其左肩觜三尺為日月五星中道七星皆明天
下兵精暗小則將弱芒角大揮張赤揮旁豹則三軍
駭動天子躬甲一日將出征搖動則邊候有急無光
則國欲改軍參差不常則君任不忠臣有外謀大而
動則大將執權天下易政就聚則大將誅細則天下
兵不精移徙則大將逐所以各星皆不欲其動也金
火来守則國易政兵起災生日月則田荒米貴土星
犯災甚玉井四星在參西右下水象也屏二星在玉
井南屏風客星入四足出大疾人亦多死不見則國
内寢疾玉井東四星曰軍井軍之井也軍井未達將
不言渴名取此也又曰主軍營之事天厠四星在屏
東溷主天下疾病黃吉青赤白凶不見與屏同天屎
一星在厠南色黃則吉他皆凶
參十星距中星西第一星去極九十二度半玉井
四星距西北星去極九十八度少入畢宿十一度半
天屏二星距南星去極一百一十五度入畢宿十三
度半軍井四星距西南星去極一百五度半入畢
十四度天厠四星距西北星去極一百一十八度
半入參宿二度屎一星去極一百一十五度入參
宿三度半
井宿總敘
東井星一曰天府一曰東陵一曰天井一曰天關一
曰天門一曰天渠一曰天亭一曰天候一曰天齊一
曰天池水星也主水泉亦為天之南門日月五星貫
之為中道又主酒食女主之象主諸帝滅三公之位
為天之亭堆主水衡法令之所取平也三光行不由
其中道為下無道雖輕之不得留之王者心正則井
星正明則法度正號令明大盛則多風雨有大水暗
中不正則國弱兵亂動搖變色則諸侯帝移徙則國
亂君憂决水為災鉞一星附井口第一星主邊兵起
主司淫奢而斬之不欲其明大大而明則鈇鉞用事
兵起搖動芒角則大臣多死於法者星芒則天下大水
又曰井為天子府暗芒角日月食五星犯逆大臣謀
亂兵起中有六星不欲大明明則即火災南北兩河
各三星分夾東井一曰天高天之闕門主關梁南河
曰南戍一曰南宫一曰陽門一曰權星主火北河曰
北戍一曰北宫一曰隂門一曰衡星主水兩戍之間
三光之常戍道也河戍搖動中國兵起天樽三星在
五諸候南主盛饘粥以給酒食之正也張衡云以給
貧餒明則豐暗則荒或言暗吉五諸侯五星在井東
北近北河主刺舉戒不虞又曰治隂陽察得失亦曰
主帝心一曰帝師二曰帝友三曰三公四曰博士五
曰太史又曰五大夫此五者常為帝定疑誼星明大
潤澤則天下大治芒角則禍在其中張衡又曰赤則
豐暗則荒積水一星在河北所以供酒用也不見為
災又曰主候水災積薪在積水東以備庖厨之用明
則人主康火守之大旱水府四星在井西南水官也
占與水位同水位四星在東井主水衡又主瀉溢也
故巫咸氏贊曰水位四星瀉溢流移流近河北則國
沒為江河淮濟之積精也明大則水泛濫軍市十三
星如錢狀在參東南天軍貨易之市客星入金火守
之軍大饑野雞一星在軍中主變怪也以芒角動搖
為兵災移出則諸侯兵起軍市西南星曰丈人丈人
東二星曰子子東二星曰孫丈人主夀考之臣不見
人臣不得通子與孫皆峙丈人之側相扶而居不見
為災守常無咎闕丘三星南河東主象魏天子之雙
闕諸候之兩觀金火守丘戰闕下狼一星在丘東南
為野將殺略色有常不欲變動芒角而變色動搖盜
賊作邊兵起人相食躁則人主不静不居其宫馳騁
天下張衡曰居非其處則人相食色黃白而明吉黑
凶赤芒角兵起金火守之亦然弧矢九星在狼東南
天弓也以備盜賊常向狼弧矢動搖不如常多盜賊
明則兵大起狼弧張天下乖禮又曰天弓張天下盡
兵主與臣相謀張衡云引滿則天下兵起老人一星
在弧南一曰南極秋分之旦見于丙春分之夕沒于
丁常以秋分候之明大則人主夀天下安寧不見則
人主有憂
井八星距西扇北第一星去極六十九度鉞一星
去極六十九度少入參八度半北河三星距東大
星去極六十一度半入井宿二十度南河三星距
東大星去極八十三度半入井宿二十一度天樽
三星距西星去極六十八度入井宿十六度五諸
侯五星距西星去極五十六度半入井宿六度半
積水一星去極五十四度半入井宿十八度積薪
一星去極六十五度半入井宿二十七度水府四
星距西星去極七十六度半入井宿七度半水位
四星距西星去極七十三度半入井宿十八度四
瀆四星距西南星去極八十六度入井宿二度軍
市十三星距西北星去極一百七度半入井宿初度
野雞一星去極一百九度半入井宿四度半丈人
二星距西星去極一百二十八度入參宿四度子
二星距西星去極一百二十八度入參宿九度孫
二星距西星去極一百二十五度入井宿六度闕
丘二星距大星去極九十一度少入井宿十五度
狼一星去極一百七度半入井宿十度弧矢九星
去極一百一十四度入井宿十五度老人一星去
極一百四十三度入井宿三度
鬼宿總叙
鬼宿四星曰輿鬼一曰天目主視明察姦偽朱雀頭
眼一曰天鐵鎻主誅殺一曰天廟主祀事一曰天松
一曰天匱一曰天壙主疾病死喪土星也其中為日
月五星中道東北星主積榖東南星主積兵西南星
主積布帛西北星主積金玉有變則占其所主其中
央色白如粉潔者謂之積尸氣一曰天尸主死喪祠
祀一曰鐵鎖主刑罰主誅斬鬼星不欲其明明則鬼
害人多病
甘氏云積尸搖動失色則疾病鬼哭人荒軒轅西四
星曰爟亦曰烽爟主烽火備警急占以不明安静明
大甚則邊警急搖動芒角亦然又曰明吉暗凶天狗
七星在鬼西南狼之北横河中以守賊也移徙則兵
起金火犯之人相食外厨六星在柳南天子之外厨
也占與天厨同弧南六星為天社在老人東南以柳
直明且吉隋志云共王之子勾龍能平水土故祀以
配社其精為星外厨南一星曰天紀主知禽獸金火
守之禽獸多死
鬼四星距西南星去極六十九度半爟四星距西
北星去極六十度半入井宿二十九度天狗七星
距西星去極一百二度入井宿二十二度外厨六
星距大星去極九十二度半入鬼宿二度天社六
星距西南星去極一百三十四度入井宿十二度
天紀一星去極一百一度半入柳宿三度
柳宿總敘
柳八星為朱鳥喙一曰天相一曰注亦作咮一曰天
將軍一曰天厨主御膳酒食倉庫和鼎以享宗廟主
匠主草木星也一曰土星其北六尺為日月五星中
道其星欲明明則大臣鎮重人豐酒食王者安厨膳
其不明則王失政宫中不安星直則天下謀伐其主
就聚則兵鬭國門又云主木功酒旗在軒轅右角之
南官酒之旗也主享宴飲食五星守酒旗天下大酺
有酒食物財之亊賜爵及宗室
柳八星距西第三星去極八十二度半酒旗三星
距西北星去極七十七度入柳宿十四度
星宿總敘
星七星曰天都一曰負宫一曰天逆宴為赤帝府於
午主衣裳黼黻文綉是為朱鳥之鎮周禮鳥旂七旒
以象鶉火謂七星也一曰天御一曰汪候一曰津橋
后妃嬪御之位亦為賢士又為絳亭主急兵主盗賊
水星也一曰火星其星北上十尺為日月五星中道
七星明大則王道行人主昌暗小則賢良不用天下
空賢士遁動搖則兵起不明則執政不平天子疾病
離徙則天下易政室家離散芒動則后妃賢人憂若
金水来守之女主惡也軒轅為權太微為衡月五星
守犯者如衡占内平四星在中台南爟之北平罪之
官也明則刑罰平暗則否酒旗南三星曰天相丞相
之象也其占與相星同天稷五星在七星南主農政
也取平百榖為號明大則歲大豐不明則歉不見則
人相食
星七星距大星去極九十六度軒轅十七星距大
星去極七十五度入張宿二度内平四星距西星
去極五十二度入張宿六度天相三星距北星去
極九十五度入星宿六度天稷五星距大星去極
一百三十七度入柳宿十三度
張宿總敘
張六星為天府一曰天昌實為朱鳥之象火星也主
天廟明堂御史之位金玉珠寳宗廟所用之物天子
内官之服遠方入貢之庫主天厨飲食賞賚之事又
主長養萬物其北十三尺為日月五星中道張宿明
大則人主治民物阜蕃五禮脩厨養具暗小則禮失
天子多疾病少子孫移徙則天下有逆民就聚則兵
起失色則宗廟不安明堂禮廢動搖則有賜與之令
若金火守之亦為兵象日食則禮虧月昏則其地旱
榖鹽貴月食大澇魚行人道火孛犯兵起土水犯國
不寧張南十四星曰天廟天子祖廟也客星守之祠
官有憂其占與虚梁同長垣四星在少微南主界域
及外國火守之邊兵入中國太白入之九卿謀反少
微四星在太微西南北列士大夫之位亦名處士亦
天子副主或曰博士官一曰主衛掖門南第一星為
處士第二星為議士第三星為博士第四星為大夫
明大而黃則賢士舉用五星犯守之處士女憂宰相
易
張六星距西第二星去極一百二度半天廟十四
星距西北星去極一百十三度半入柳宿十三度
長垣四星去極七十六度入張宿十四度少微
四星距東南大星去極六十五度半入張宿十五度
半
翼宿總敘
翼二十有二星曰化宫一曰天郗市一曰天除一曰
天旗土星也是為朱雀之翼為天之樂府主和五音
調六律五樂八佾以御天宫實為南宫之羽儀文物
聲名之所豐茂主三公化道文籍及蠻夷遠客負海
之賓排優狄鞮戲娛之事其北上十有三尺為日月
五星中道其星光明有敘則君明臣賢禮樂興天下
平四夷服星暗大小失次則帝主失禮王道衰微動
搖則有蠻夷之使来就聚則天下相伐徙移則三公
廢離徙則民流失色則日月五星亂行星亡則化道
不行文籍壊滅明大芒動則王者用兵征伐四方若
使五星孛流客犯大凶又東甌五星在翼之南蠻夷
是也張衡云主東越宰南越三夷金守之其地有兵
芒角移動兵内叛
翼二十二星距中央西第二星去極一百四度東
甌五星距西南星去極一百二十九度入張宿七度
軫宿總敘
軫四星曰天車主車騎任載盗賊戰伐之事亦為喪
車&KR0008;輴之象主死喪四星為天府冢宰之官主察殃
咎知凶災水星也主風其右星北上十三尺為日月
五星中道軫東一小星曰左轄西一小星曰右轄左
轄主同姓諸侯右轄主異姓諸侯軫星明大則法駕
備車馬用移徙則天子憂就聚則兵起動搖則車騎
動轄星欲其近軫去軫近則上下和睦遠則君臣相
疑七寸以上為近一尺以上為遠軫欲小而明不欲
大而明小而明則國祚安大明南與四星等則兵大
起微暗則諸侯有憂星芒則天下傾左右轄不見國
有大憂長沙二星在軫之中主夀命也長沙明則人
夀長子孫盛軍門二黃星在西天子六軍之門主營
猴豹尾威旗占以移其處為道不通土司空四黃星
在軍門南主土功巫咸云金火犯之天下田不得耕
女不得織隋志一曰司徒主界域青丘七黑星在軫
東南主東方三韓之國占與東甌同甌南三十二星
名器府主樂器之府也明則樂器調理暗有咎
軫四星距西北星去極一百三度半右轄星去極
一百一十度半入翼宿十六度半左轄星去極一
百一度半入軫宿五度軍門二星距西南星去極
一百十度半入軫宿十三度土司空四星距西南
星去極一百二十度入翼宿十四度青丘七星距
西北星去極一百二十四度半入軫宿五度器府
三十二星去極一百三十七度半入翼宿八度半
二十八宿總括
蒼龍之角左刑右兵亢為朝廷疾病氐為宫室妃嬪
房為布政之官上下分相將之位心為天王之位前
後别大庶之名尾主君臣亦為后宫之府箕為嬪御
亦主口舌之爭南斗為宰相而受爵禄牽牛主道路
而作犧牲女作布帛之製虚為禱祀之稱危主宗廟
營造室為宫室土功壁為文章圖府奎主兵戎溝瀆
婁為天獄苑牧胃為倉廩五榖昴主邊主又為喪獄
畢弋獵而邊兵觜行軍之葆旅參掌行殺伐井當水
府鬼主祠祀死喪柳為庖厨祭具星為文綉之羽衣
張作珍寳之衣物翼為娛樂以徘徊軫主軍騎而風
雨鈎鈴有管鑰之稱神宫為解衣之所離宫乃天子
之别宫墳墓即兆域之所處附耳聽以得失井鉞掌
之誅戮
東方雜座四十二座
平道主除道路途轍天田乃躬耕之田野周鼎神器
也為運祚而主流亡攝提魁罡也伺禨祥而建時節
天門為朝聘待客之所居平星主執法平刑之典獄
庫樓為天庫以藏兵陽門主險隘而遠戍南門天子
之外門守兵禁備戎之處亢池乃舟楫津渡大角為
紀綱棟梁帝席宴樂獻酧梗河矛鋒兵喪招搖矛楯
番戎玄戈邊儌興兵折威以斷軍獄頡頏考察囚情
天乳飴&KR0008;之事天車兵革之軍騎官主宿衛而衛王
者騎陣為統攝而帥萬夫車騎主部陣行列天輻主
鸞駕乘輿賤人之牢名貫索鍵閉主管鑰以掌開閉
七公主刑法而别善惡西咸以防滛佚日為太陽之
表積卒為衛士而掃除不祥從官醫巫而病疾祝禱
罰星金作贖刑東咸亦如西咸天紀理獄訟天江主
太隂女牀御女侍從傅說巫祝神靈魚主雲雨風氣
龜贊神明吉凶天鑰主閉關農丈人稼穡老農糠星
以給豢養杵星以給庖舂
北方雜座五十二座
河鼓軍之鈇鉞拒南亦名三武二旗設險以知敵謀
建為謀事亦名旗鼓織女天女也瓜菓絲綿漸臺晷
漏也吹灰律吕輦道嬉遊之路天弁市官之主奚仲
車正天淵水府天雞主伺候狗星守主禦狗國為烏
桓獫狁之屬鱉星主水族魚蟲之物天桴主桴鼓漏
刻天津主四瀆津梁離珠后宫之府藏羅堰瀦畜之
池塘九坎溝渠水旱天田壟畆農桑匏敗二瓜瓜菓
園囿十二諸國列土之王離瑜桂衣玉飾哭星哭泣
死喪司禄兮官禄年德司危兮臺榭安危掌生算者
為司命主過失者為司非人星主萬民亦為巡夜車
府為客館亦其官也壘壁天軍營壘疊城鬼方北夷
敗臼敗亡災咎流移土公吏設備而主土杵與臼給
軍而舂粮造父御馬也亦其官也騰蛇水蟲也風雨
北方治天子室宫者為蓋屋主陵廟禱祀者為虚梁
綱為戈綱武帳泣者墳墓死喪天錢軍之府藏師門
蕃落夷荒雷電霹靂雲雨各以其事所主羽林衛之
天軍斧鉞行誅而用戮王良車馬也御車之官天廐
馬官也驛遞之廐土公主營造而起土也
西方雜座四十六座
附路乃閣道之便路天溷乃養豢之穢場外屏所以
遮天溷而沮臭穢天倉所以待邦用而藏五榖土司
空乃功利之官鈇鑕乃芟刈之器左更主仁智而為
山虞右更為司牧而主禮義軍之南門禁出入以防
奸天大將軍為用兵而主武御廩之處為天廩積榖
之所為天庾隂私潛謀兮天隂陵墓死喪兮大陵積
尸陵中之墓天河察候山林積水候水之災異天船
主舟楫之津芻藁天園主給粢盛天苑兮收飬禽獸
天園兮園囿蔬珍月星后臣之别天街夷夏之分礪
石礪百工之器天讒主醫巫之羣言語樞機兮卷舌
持節奉使兮天節參旗天子之兵旗天高觀雲之臺
榭諸王為王室之蕃屏車柱乃天子之車舍天潢津
渡河梁咸池陂澤魚鼈珠口𫝊驛也遠方通俗九斿
咸旗也威防不虞玉井主水泉而給厨用軍井給師
旅而奏軍營天屏陣擁天厠天厠積穢溷圚子孫主
孝愛而侍老者丈人主夀考而哀孤煢座旗為旌表
尊卑天關主關防邊境司怪史臣也語言災變水府
水官也隄防波湧
南方雜座三十九座
四瀆江河淮濟水位主水奚疑積水供酒食之正積
薪給烹餁之為南北二河所以分諸夏而定夷貊闕
丘兩觀所以象布魏而别尊卑爟星烽火也四時變
火天罇饘粥也以給貧羸五諸侯决疑斷獄弧與矢
備盜防私軍市主天軍貨易野雞備變怪不虞天狗
守禦之良蓄天狼侵掠之凶徒天社土地之主老人
夀考之符三台星列抵太微為三公宣符開德主烹
宰者名外厨為農正者號天稷天紀知禽獸之歲齒
天旗主饗宴之酒食天相宰相也朝服之制天廟祖
廟也祭祀所值軒轅為權后妃雷電長垣城邑無界
不防少微師保也無微不諫内平平罪之官天尊貴
戚之宦東甌為南越蠻夷之區軍門乃天子軍門之
辨明堂玉堂也布政垂裳靈臺觀臺也仰觀候變土
司空九土之界域亦人民風土之所宜器府主八音
之樂伎長沙主夀命以延期青丘為南方蠻夷之國
進賢者舉逸卿相之為
天文總論
晉天文志曰張衡云文曜麗乎天其動者有七日月
五星是也日者陽精之宗月者隂精之宗五星五行
之精衆星布列體生於地精成於天列居錯峙各有
攸屬在野象務在朝象官在人象神其以神差有五
列焉是為三十五名一居中央謂之北斗四布扵方
各七為二十八舍日月運行歴示吉凶五緯躔次用
告禍福中外之官常明者百有二十四可名者三百
二十為星二千五百微星之數蓋萬一千五百二十
庶物蠢蠢咸得繫命不然何得總而理諸後武帝時
太史令陳卓總甘石巫咸三家所著星圖大凡二百
八十三官一千四百六十四星以為定今略其昭昭
者以備天官云
宋中興天文志總論曰甘石巫咸三家後代所宗也
顧或不深考以故三垣大角之列衛二十八舍内官
外官之分隸不無異同今於三家參諸說考定二百
九十座所以不知者闕如也蓋諸星有以一星為一
座者有以二三十星為一座者有相為比附者有相
比而不附者杠附華蓋凡十八星為一座衡附庫樓
凡二十九星為一座也鉞不附井耳不附畢糠不附
箕長沙不附軫鈎鈴鍵閉不附房則以屬吏自為官
故也矢得以附弧臼不得以附杵以弧矢一人司之
杵臼二人司之故也野雞不附軍市雞自守其所司
也南門不附庫樓南門不但為庫樓門也他如積水
不附天船積尸不附大陵天讒不附卷舌咸池天潢
三淵不附五車石氏甘氏皆有其辯不可臆說也若
夫稱名取類𫝊記錯見則又有不可槩舉者北極為
北辰參為大辰而大火亦曰大辰宋大辰之墟是也
見左氏昭十七年孫炎曰龍星明者以為時刻故曰
大辰星在中最明時刻主焉玄枵亦曰天黿是也見
國語武王伐商星在天黿昭十九年疏天黿玄枵别
名也娵訾亦曰豕韋歲在豕韋是也見襄十八年疏
豕韋亦名娵訾也鶉尾亦曰鳥帑以害鳥帑是也見
襄二十八年禆竈曰歲棄其次而旅於明年之次以
害鳥帑注南為朱鳥鳥尾曰帑疏曰人妻子為帑鳥
尾曰帑妻子為人後鳥尾亦鳥之後故俱以帑為言
也氐謂之天根見爾雅天根氐也鄭璞曰角亢下繫
於氐猶木之有根國語曰天根見而水涸也室謂之
定見爾雅云營室謂之定郭璞曰定正也作宫室以
營室中為正詩定之方中作於楚宫昴謂之留見史
記索隠曰留昴也而毛𫝊亦以留為昴也畢謂之濁
見爾雅濁謂之畢也柳謂之咮丁救反見㐮九年咮
為鶉火疏曰柳謂之咮咮鳥口也若斯名類昉於堯
典詳於爾雅左氏國語諸書而所入之度則未悉也
若夫二十八舍諸言度分亦或差殊斗井度視諸舍
為闊參僅一度古昏旦至觀弧建為定亦由所見而
著之其度近世王奕所述十二次二十八度有可考
焉
按史志言三家所考三垣大角之列衛二十八舍内
外官之分隸不無異同今按歴代天文志惟宋兩朝
及中興志與隋丹元子步天歌能言諸星之分隸然
大角一星兩朝志以為屬角庫樓十星丹元子以為
屬角而兩朝志以為屬軫其為異同大槩若此蓋自
唐開元中一行所造渾儀其所測宿度已與舊經異
而宋太平興國中渾儀所測又與唐異所争或一二
度或三五度以管窺天豈能無誤於是此以為軫彼
以為角甲以為氐乙以為房所差者常在禆隣之次
舍則亦不過三五度間耳天道幽遠術家各持一說
固未有以訂其是非也至如南斗六星即斗牛之斗
其分野反在北方北斗天樞在張宿十度其分野反
在南方其理有不可究詰者當伺知星者而質之
東方蒼龍七宿
角(二星度十二)亢(四星度十六)氐(四星度十六)房(四星五度)心(三星五度)尾(九星度十七)箕(四星度十二)
北方玄武七宿
斗(六星四度二十)牛(六星七度)女(四星度半十一)虚(二星芬十度)危(三星度十八)室(二星度十七)壁(二星十度)
西方白虎七宿
奎(十六星半十七度)婁(三星度十二)胃(三星度半十四)昴(七星度十一)畢(八星度十六)觜(三星一度)參(十星九度)
南方朱雀七宿
井(八星度三十)鬼(五星三度)柳(八星度十四)星(七星七度)張(六星度十九)翼(二十二星十九度)軫(四星度半十八)
天本無度以二十八宿為度然則二十八宿果有度
耶不過因日行躔度而假星象之著明者以計其度
耳故其度之多者如井至三十三度少者如觜止一
度要亦以日躔適與各宿相值者分之故其度之多
寡於是乎生也但井三十三度或以為三十一度觜
一度或增為度半或减為半度強是則古今論天之
度數者若此紛紜不齊又何怪乎歷之無定法也况
經星一度統地一千九百餘里占分野者豈易言哉
天度類考
天本無度推歷者無以寓其數因日之行一晝夜所
躔闊狹強名曰度蓋日之行也三百六十五度之外
又行四分日之一以一年而周于天焉以一日所行
為一度故分為三百六十五度四分度之一范蔚宗
謂日之所行在天成度在歷成日是也然天體冲漠
度頗難别必有物記之然後可窺而數于是以富度
之星記之(度如傘撩當度謂正傘撩上者是也)循黃道日之行一期其
當者止二十八宿而已今所謂距度星是也渾天奏
議亦曰度不可見可見者星也
二十八宿亦未始有度作歷者隸天之度于二十八
宿用以記日月所躔而已二十八宿之度闊狹不齊
者蓋日之所躔或多或寡適當其星者凡二十八故
度之多寡于是生焉如井斗之間非無星也然日躔
不相當故其度不得不闊觜鬼之旁非無星也然日
躔一二日適與之相當故度不得不狹而其得度闊
狹又非舉一宿全體盡占此度也如南斗六星舉全
體言合距杓星為度今歷家距魁第四星為度蓋杓
二星不當日之度而魁第四星當日之度也綜之古
之造歷假設是法以步日躔耳
南北極星
按極星北極者北辰也天如水車北辰乃軸處水車
動而軸未嘗動北辰間有五星北辰則指五星中之
一星邊天壤而言緣人要指此為極不可無記認故
就辰傍一小星指之為辰謂之極星即第三星所謂
太乙也北極則兼連五星而言南極與北極高下隠
見不同北辰高于地者三十六度南極下于地者三
十六度故北極之下三十六度常見南極之上三十
六度常沒不見天之運有常度而無停機南北極則
其所管轄處如輪藏之心藏在外面動而心則不動
也
角(赤十二度黃十三度)亢(赤九度度黃十九)氐(赤十六度大黃十五度)房(赤六度黃五度)
心(赤六度黃四度)尾(赤十九度黃十七度)箕(赤十一度黃十度少)斗(赤二十五度黃二十二度)
牛(赤七度大黃七度)女(赤十一度少黃十一度)虚(赤九度半少強黃十度)危(赤十六度大黃十七度)
室(赤十七度少黃十七度)壁(赤九度少黃九度)奎(赤十六度半黃十七度)婁(赤十二度半黃十二度)
胃(赤十五度大黃十四度)昴(赤十一度黃十一度)畢(赤十七度半黃十六度)觜(赤一度黃一度)
參(赤十度少黃九度)井(赤三十四度黃三十度)鬼(赤二度大黃二度)柳(赤十四度少黃十四度)
星(赤七度大黃六度)張(赤十七度大黃十八度)翼(赤十九度少黃十九度)軫(赤十七度大黃十六度)
赤道分南北之中黃道出入於赤道之内外赤道橫
而黃道斜斜長於橫故黃道為之增赤道居中黃道
旁出旁狹於中故黃道為之减蓋亦自然之數非人
能增損之也雖然赤黃二道本皆天度但以赤分天
中故為天度日行黃道故為日度日行天之内天運
日之外外則有餘内則不足孰非自然之勢哉
赤道黃道者占天之法以二十八宿為綱維分列四
方南北去極各九十有一度有竒南低而北昂去地
各三十六度一定不易者名之曰赤道以日躔半在
赤道内半在赤道外出入内外極遠者皆有二十四
度以其行赤道之中者名之曰黃道凡五緯皆隨日
由黃道而行惟月之行有九道四時交會歸極于黃
道而轉變焉要之黃赤之色特借之别筭位耳歷家
以為實有黃赤九道繆矣
氐一在辰氐二過卯尾二在卯尾三在寅斗三在寅
斗四過丑女一在丑女二過子危十二在子十三過
亥奎一在亥奎二過戌胃二在戌胃三過酉畢六在
酉畢七過申井七在申井八過未
二十八宿萬古不移所以定天之體而分十二宫也
日一月而徧一宫月一月而徧十二宫而復追及於
日而成一月也
經星過宫度數古今不同即以十二宫言之辰宫舊
謂終于氐四今終氐一卯舊終尾九今尾二寅舊終
斗十一今斗三丑舊終女七今女一子舊終危十五
今危十二亥舊終奎四今奎一戌舊終胃六今胃二
酉舊終畢十一今畢六申舊終井十五今井七未舊
終柳八今柳三午舊終張十七今張十四已舊終軫
十一今終軫九是差之多者至七度少亦不下二
度而各家之差又不可勝言矣古今天度一也所分
宫度其差若此欲推步之不差也其可得哉故併存
之以備考
二十八宿逐月昏中位次
角亢二宿為五月昏星正月在寅二月在卯三月辰
四月巳五月午六月未七月申八月酉九月戌十月
亥十一月子十二月丑
氐房心三宿為六月昏星正月在丑至十二月在子
尾箕二宿為七月昏星正月在子至十二月在亥
斗牛二宿為八月昏星正月在亥至十二月在戌
女虚危三宿為九月昏星正月正戌至十二月在酉
室壁二宿為十月昏星正月在酉至十二月在申
奎婁二宿為十一月昏星正月在申至十二月在未
胃昴畢三宿為十二月昏星正月在未至十二月在午
觜參二宿為正月昏星正月在午至十二月在巳
井鬼二宿為二月昏星正月在巳至十二月在辰
柳星張三宿為三月昏星正月在辰至十二月在卯
翼軫二宿為四月昏星正月在卯至十二月在寅
總記古今冬至日在宿度
大明萬歷二年歲次甲戌仲冬三十日庚子辰正二
刻冬至日在箕四度元十八年辛巳冬至日在箕九
度昏室中宋延祐冬至日在箕八度昏壁中去作月
令時一千七百餘年月令冬至日在斗二十二度昏
奎中去堯時一千九百餘年堯時冬至日在虚七度
昏昴中
二十八宿上而在天則有度數之多寡下而在地則
有分野之盈縮在人則有庶類之司在物則有禽獸
之肖在星則有列位之配在位則有分金之類角二
星十三度少為權為賊將在炁為木在肖為蛟亢四
星九度為賊病為蠱毒在炁為金在肖為龍其餘炁
為暗金氐四星十六度半在炁為土在肖為貉房四
星五度半在炁為日在肖為兔心三星五度為營室
在炁為月在肖為狐尾九星十九度為不和為賊盜
在炁為火在肖為虎箕四星十度為口舌為公訟在
炁為水在肖為豹此七宿三十星七十五度配東方
蒼龍之位斗六宿二十四度為文職為科名在炁為
木在肖為獬牛六星七度為僧道在炁為金在肖為
牛其餘地殺也為暗金女四星十一度半為巧藝為
淫亂在炁為土在肖為蝠虚二星九度半為哭泣為
喪死在炁為日在肖為鼠危三星十八度為蓋屋為
離宫在炁為月在肖為燕室二星十七度為廟食為
王侯在炁為火在肖為猪壁二星十度為文章為秘
府在炁為水在肖為㺄此七宿二十五星九十八度
四分度之一配北方玄武之位奎十六星十度半為
文藻為書府在炁為木在肖為狼婁三星十三度為
聚衆在炁為金在肖為狗其餘炁為暗金胃三星十
四度半為倉庫為商賈在炁為土在肖為雉昴七星
十一度為白衣為儒林在炁為日在肖為雞畢八星
十六度為獵弋為遊田在炁為月在肖為烏觜三星
一度為葆旅為行商在炁為火在肖為猴參十星九
度為斬艾在炁為水在肖為猿此七宿五十星八十
一度配西方白虎之位井八星三十一度為水患為
行舟在氣為木在肖為犴鬼五星三度為淫辭為妖
孽在炁為金在肖為羊其餘炁為暗金柳八星十四
度為木菓為器皿在炁為土在肖為獐星七星七度
為吉事在炁為日在肖為馬張六星十九度為觴客
在炁為火在肖為蛇軫四星十八度半為車服為警
蹕在炁為水在肖為蚓此七宿六十星一百一十二
度配南方朱雀之位
按二十八宿各分列四方而四方七宿各分列七政
其来尚矣然列宿各分屬諸禽則莫知其所自也氣
相貫通天之于物誠有然者但所肖之物即此以充
其類是亦博物之一端而通神明類物情則又自有
與天通者在矣
二十八宿度總論
宋中興天文志王奕按自古言天者皆曰周天三百
六十五度四分度之一何從而知之也曰天本無度
因日之行一晝夜所躔闊狹強名曰度蓋日之行也
三百六十五日之外又行四分度之一以一年而周
於天焉以一日所行為一度故分為三百六十五度
四分度之一范蔚宗謂日之所行在天成度在歷成
日是也曰天固有其度而二十八宿亦各有度何從而
定之也曰二十八宿亦未始有度也天體冲漠雖分
為三百六十五度然其度難别也故作歷者隸其度
於二十八宿用以紀日月所躔而已蓋天之有度也
猶地之有里也二十八宿所分之度猶九州列縣所
占之里也二十八宿各有其度則日之行於天也孟
春在某星幾度仲春在某星幾度日躔可得而名也
九州列縣各有其里則人之行於地也某日至某州
幾里某日至某縣幾里驛可得而計也此星度所由
起也曰二十八宿之度或闊狹何也曰日之所躔偶
與此宿相當此闊狹於是分也故說渾天者曰日之
所躔或多或寡適當其星者凡二十八故度之多寡
於是生焉井斗之舍非無星也然不與日躔相當故
其度不得不闊也觜鬼之傍非無星也然與日躔相
當故其度不得不狹也夫其得度闊狹非舉一宿全
體盡占此度也南斗六星也舉全體而言之合距杓
星為度而今歴家距魁第四星為度杓二星則入於
箕牽午六星也舉全體言之合距西二星為度今歷
家距中二星為度而西星則入於斗虚二星也舉全
體言之合距北星為度而今歷家距南星為度北星
則入於牽牛蓋南斗六星之中杓二星不當日之度
而魁第四星當度故距於魁而得二十六度牽牛六
星之中西星不當日之度而中二星當度故牽牛距
魁而得六度虚二星之中北一星不當日之度而南
一星當度故虛距南星而得十度古之造歷假設是
法以步日躔或者不察謂二十八宿本有其度又見
其宿得幾度遂謂舉一宿而全星在焉則又非矣又
按唐志一行所謂北星舊圖入虚今側在須女九度
危北星舊圖入危今側在虚六度半又奎誤距以西
大星故壁損二度今復距西南大星即奎壁各得本
度又柳誤距以第四星今復用第三星張中央四星
為朱鳥嗉外二星為翼北距以翼而距以膺故張增
二度半七星减二度半今復以膺為距則七星張各
得半度吳興沈氏曰二十八宿當度故立以為宿前
世測候每或改變如唐書測得畢十有七度半觜只
有半度此皆繆說也星既不當度自不當為宿次是
渾儀度距疎密不等耳凡二十八宿度數皆以赤道
為法推黃道不合度者蓋黃道有斜有直故度數與
赤道不等即復以當度星為宿惟虚道未有竒數自
是日之餘分歷家取於斗分者此也餘宿則不然
沈氏筆談曰予編校昭文書時預詳定渾天儀官長
問予二十八宿多者三十三度少者止一度如何不
均何也予對曰天本無度推歷者無以寓其數乃以
日所行分天為三百六十五度有竒(曰平行三百六十五日有餘而)
(一期天故以一日為一度也)既分之必有物記之然後可窺而數
於是以當度之星記之循黃道日之所行一期當者
止二十八宿星而已(度如傘撩當度謂正當傘撩上者故車二十八弓以象二十八)
(宿則如渾儀奏議所謂度不可見可見者星也日月五星之所由有星焉當度之盡者凡二十有八謂之)
(舍舍所以挈度所以生數也)今所謂距度星者是也非不欲均也
黃道所由當度之星止有此而已
按中興志所載王奕之說即沈括之說也王沈二公
不知其孰先孰後孰倡孰襲然王說詳而明沈說簡
而當
昔者武王伐殷訪問箕子以天道箕子陳洪範九疇
四曰協用五紀歷法備焉按天官書曰斗為帝運于
中央臨制四鄉分隂陽建四時均五行移節度定諸
紀皆繫於斗又按古歷書曰玉衡杓建天之綱也日
月初躔(冬至日在牽牛合朔建星)星之紀綱紀之交以原始也是
故冬至天日交會曰周歲古者步戌為歲(說文曰歲从步从戌)
杓為斗端(北斗尾三星措辰中角十度辰為龍故為龍角)以冬至日躔星紀
牛初加戌中則斗綱之端(杓)連貫營室(亥)織女(子)之
紀指牽牛之初(元辰星紀)又自牛初連貫平星角(元辰斗杓)前
後各九十一度此之謂杓攜龍角(攜連也有番手左右連貫之義)玉
衡斗中(北斗第五星在㢲中軫十一度與乾中奎五相值唐志自乾攜㢲為天綱是也)南斗
十二在艮建星臨之冬至牛初加戌中則玉衡當斗
艮中相距元辰乾(綱)㢲(衡)左右各九十一度此之謂衡
殷南斗(殷中也兼有平分之義)魁為斗首(北斗首四星當戌中婁四與辰中角十斗)
(杓相值為首尾)參星在申(漢書參三星外四星為實沈於辰在申)冬至牛初加
戌中則斗魁在未天綱(乾)在坤馬藉申中參宿如首
伏枕然此之謂魁枕參首其去元辰杓魁亦各九十
一度是則天綱星紀交會之本始聖人原始造設履
端舉正歸邪以紀歲昏杓旦魁夜衡以紀月中星步
戌以紀日氣節初中以紀星辰九道隂陽以紀歷數
五紀協用而其為彌綸贊參之道不能外矣
十二辰乃十二月斗綱所指之地也斗綱所指之辰
即一月元氣所在正月指寅二月指卯三月指辰四
月指巳五月指午六月指未七月指申八月指酉九
月指戌十月指亥十一月指子十二月指丑謂之月
建天之元氣無形可見觀斗綱所指之辰即可知矣
斗有七星第一曰魁第五曰衡第七曰杓此三星謂
之斗綱假如建寅之月昏則杓指寅夜則衡指寅平
旦魁指寅他月倣此
天樞主秦天璇主楚天璣主齊天權主吳天衡主燕
闓陽主趙瑶光主宋玄戈主代招搖主周
天樞北斗一星即貪狼也卦配艮丙禽位天任門應
生門地分秦分故秦隴之俗多尚節輕死好義勇敢
悍戾多忠烈之氣有剛毅之才天璇北斗二星巨門
也卦配巽辛禽位天輔門應杜門地分楚分故荆楚
之俗多尚貨賂重商賈輕浮多詐少質實之風天璣
北斗三星禄存也卦配乾甲禽位天心門應開門地
分齊分故淄清之俗多尚文章重禄仕剛毅明達有
禮樂之風天權北斗四星文曲也卦配離壬禽位天
英門應景門地分吳分故閩浙之俗多遊蕩少貞烈
尚浮繁詞藻少忠樸之風有淫慝之意天衡北斗五
星即廉貞也卦配震庚禽位天冲門應傷門地分燕
分故幽燕之俗多忠武尚信義儉約質實有清節之
風無戾道之習闓陽北斗武曲星也卦配兊丁禽位
天柱門應驚門地分趙分故山東之俗多英豪尚攻
戰果敢驍勇有死忠輕己之心無姦詐欺人之習瑶
光北斗七星破軍也卦配坎癸禽位天蓬門應休門
地分宋分故宋地多武節尚忠義忠厚誠實有明達
樸忠之風少浮靡奢華之習招搖北斗九星左輔右
弼也卦配坤乙禽位天芮天禽門應死門地分周壤
故河南三河之俗多忠良少姦詐然美惡亦相半文
武兼資
邵子曰天渾渾於上而不可測也故觀斗數以占天
也斗之所建天之行也又曰夏則日隨斗而北冬則
日隨斗而南故天地交而寒暑和而物乃生也
斗一南而萬物生一北而萬物死日一北而萬物生
一南而萬物死斗日互行而成歲功也
斗隨天而左旋故一日而進一度日退天而右轉故
一日而不及天一度斗日一周而成一歲也
圖書編卷十七
