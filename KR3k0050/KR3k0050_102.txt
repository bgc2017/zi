圖書編卷一百二
明章潢撰
祀嶽鎮海瀆天下山川城隍總叙
嶽鎮海瀆之祀虞舜以四仲月廵狩而祭四嶽東嶽曰泰山
四嶽之所宗也故又曰岱宗南嶽曰衡山西嶽曰華山北嶽曰
恒山而未言五嶽王制曰天子祭天下名山大川五嶽四凟始有
五嶽之稱蓋以中嶽嵩山並列也又周小宗伯兆四望於四郊
鄭玄謂四望為五嶽四鎮四瀆四瀆者江河淮濟四鎮者東曰
沂山西曰岳山南曰會稽北曰醫無閭也詩序又曰廵狩而祀
四嶽河海則又有四海之祭焉蓋天子方望之事無所不週而
嶽鎮海瀆在諸侯封内者諸侯亦各以其方祀之秦罷封建
嶽瀆皆領於祀官及漢復諸侯則侯國各自祀其封内山川
而天子無所預焉武帝時諸侯或分或廢五嶽皆在天子之
邦至宣帝時嶽始有使者持節侍祠之禮矣由魏及隋嶽鎮
海瀆皆即其地立祠命有司致祭唐宋之制則有命本界刺
史縣令之祠又有因郊祀而望祭之祠又有遣使之祠焉元遣
使祀嶽鎮海瀆分東南西北中為五道其天下山川之祀
則虞書曰望于山川偏于羣神周頌曰懷柔百神周官小
宗伯兆山川丘陵墳衍各因其方王制凢山川之小者其祭
秩視伯子男劉向謂山川能生物出雲雨施潤澤品類以百
數故視伯子男也其在諸侯封内者諸侯又自祭之如楚祭睢
漳晉祭惡池齊祭配林是已及秦罷封建則皆領於天子
之祠官焉由漢唐以及宋元嶽鎮海瀆之外皆有其餘山川之
祀若其城隍之事莫詳事始先儒謂既有社矣不應復有城
隍故唐李陽冰縉雲城隍記謂祀典無之惟吳越有之爾然成
都城隍祠太和中李德裕所建張說有祭荆州城隍文杜牧有
祭黃州城隍文不獨吳越為然又蕪湖城隍祠建於吳赤烏
二年高齊慕容儼梁武陵王祀城隍皆書於史則又不獨唐
而已宋以來其祀徧天下或錫廟額或頒封爵至或遷就附會
各指一人以為神之姓名如鎮江慶元寧國太平華亭蕪湖
等郡邑皆以為紀信隆興贑袁江吉建昌臨江南康皆以為
灌嬰是也張說祭荆州城隍文曰致和産物助天育人張九
齡祭洪州城隍文曰城池是保甿庶是依則前代崇祀之
意有在矣國朝既於方丘以嶽鎮海瀆天下山川從祀復
於春秋清明霜降日遣官專祀嶽鎮海瀆天下山川於
國城之南而以京師及天下城隍附祭焉至於外郡山川亦
列祀典若國有所祈禱則又遣使降香專祀於其本界
之廟若夫山川之在王國城隍之在郡縣者則自以
時致祭
山川壇
吳元年間壇址無可考今壇在洪武門外正南不知
創自何年約地百餘畆周圈以墻四面各立圈門一
所内設壇崇三尺許壇覆以殿屋七門左右斜廊各
三間轉角俱西兩廡房十間環接前殿五間歲以仲秋擇
日祭太歲風雲雷雨五嶽曰鎮四海四瀆鍾山之神於殿内夏
冬二月附京畿山川之神於東廡春秋二月附都城隍之神
於西廡前殿之左稍南立具服殿三間又東而北立旗纛殿
五間壇之西北皆神庫厨井之所當壇之西墠崇尺許為
先農壇而壇之前籍田所也東圈門外又圍以墻北壇墻
縱如横之差狹直東門外東圈門一座近門向南立祠祭
署署之前皆平地時藝黍稷稻以供歲祀洪武三年建山
川壇祭太歲風雲雷雨嶽鎮海瀆鍾山之神於殿内祭四
月將京畿山川都城隍之神於東西廡二十一年後各役於
南郊祔祭山川壇但舉秋祭永樂年京師祭亦如之嘉靖八
年始特祭太歲月將而諸神别祭之十八年定月日如今禮
祭神祗(舊名山川)
(事例)洪武元年詔立春後丑日祭風師於東北郊立夏
後甲日祭雨師雷師於西南郊祭風師雨師給米三
石二年封京師及天下城隍神
三年正岳鎮海瀆城隍諸神號又奏准自今遣官祭
山川壇諸神春用驚蟄後三日秋用秋分後三日獻
官及倍祀執事官皆前期齋戒三日七年令祭山川
諸神於春秋仲月上旬擇日後又以孟春
郊祀時諸神既預祭壇内一定以仲秋祭社稷後擇
日祭
十四年令祭山川諸神文職長官行事武官不得預
軍民指揮使司自祭之
二十一年令歲仲秋中旬擇日祭山川壇
二十九年令陪祭未入流官用祭服
嘉靖十一年釐正祀典改山川壇為天神地祗壇改
叙雲雨風雷
(祭期)歲仲春秋上旬擇日行事(今定上巳日)
(獻官)同社稷(齋戒)同社稷(省牲)同社稷
(儀注)正祭日將行禮起鼓初嚴遍燃&KR1161;燎香燭鼓再嚴
執事者各序立於兩階鼓三嚴贊引引各獻官立竢
行禮
通贊唱執事者各司其事陪祭官各就位獻
官就位迎神鞠躬拜興拜興拜興拜興平身
奠帛行禮獻禮贊引唱詣盥洗所搢笏出
笏詣酒罇所司罇者舉羃酌酒詣雲雨風雷
神位前跪搢笏奠帛獻爵出笏俯伏
興平身詣境内山川神位前跪搢笏奠帛
獻爵出笏俯伏興平身詣城隍神位前跪
搢笏奠帛獻爵出笏俯伏興平身詣讀
祝位跪通贊唱衆官皆跪贊引唱讀祝
通引同唱俯伏興平身贊引唱復位通贊
唱行亞獻禮贊引唱詣酒罇所司罇者舉
羃酌酒詣雲雨風雷神位前跪搢笏獻爵
出笏俯伏興平身詣境山川神位前跪搢
笏獻爵出笏俯伏興平身詣城隍神位前
跪搢笏獻爵出笏俯伏興平身復位
通贊唱行終獻禮贊引唱詣酒罇所司罇
者舉羃酌酒詣雲雨風雷神位前跪搢笏
獻爵出笏俯伏興平身詣境内山川神位前
跪搢笏獻爵出笏俯伏興平身詣城隍
神位前跪搢笏獻爵出笏俯伏興平身
復位通贊唱飲福受胙贊引唱詣飲福位
搢笏跪飲福酒受胙出笏俯伏興平身
復位通贊唱鞠躬拜興拜興平身徹饌送
神鞠躬拜興拜興拜興拜興平身讀祝者捧祝
進帛者捧帛各詣療所望燎贊引唱詣望
燎位通贊唱焚帛者一段至七段(皆唱)禮畢
(祝文)維年歲次月朔日(某)申(某)衙門(某)官(某)
等敢昭告于雲雨風雷之神境内山川之神城隍之
神曰惟神主司民物參贊天地化機發育有功考於
古今歴代有春告之禮今當一歲之初農事將興謹
以牲醴庶品用伸告祭所冀風雨以時年歲豐稔民
物咸遂軍旅(府縣用四境)皆安尚饗
又(秋報)
惟神主司民物參贊天地化機發育有功歴代相承
有秋報之禮今農事告成謹以牲帛醴齊粢盛庶品
用伸報祭尚饗
按周禮以槱燎祀風師雨師東漢令郡邑皆以丙戌
日祀風師於戍地以己丑日祀雨師於丑地牲用羊
豕王制諸侯祭名山大川之在其地者唐制諸郡風
伯壇在社壇之東雨師壇在社壇之西用羊一籩豆
八簠簋六天寳五載詔祝雨師宜以雷師同壇宋風
師一壝二十五步雨師雷師二壇同壝政和中有司
言社稷五祀先薦爓次薦熟風師雨師止薦熟從之
元以立春後丑日祭風師立夏後甲日祭雨師雷師
國朝加祀雲以雨所繇興也山川歴代惟四望未有
壇城隍自三國以來因事而祭代有其文其立祠則
見於唐李德裕之在成都宋以來天下通祀高祖洪
武元年令郡縣各立山川壇制與社稷同嘉靖九年
奉制更神之序曰風雲雷雨行乎天山川麗乎地其
氣則相感相成以育萬物成歲功而阜民用報祀之
典咸不可略也城隍民之衛也為民舉祀故雖有廟
復列於壇蓋國朝祀典視前代益周矣
歴代山川
黃帝祭山川為多虞氏秩於山川徧於羣神周制四
坎壇祭四方以血祭五嶽以埋沉祭山林川澤一歲
凡四祭一者謂迎氣時二者郊天時三者大雩時
四者大䄍時皆因以祭之秦并天下令祠官所常奉
名山大川鬼神可得而序於是自崤以東名山大川
祠山曰大室恒山泰山會稽湘山水曰淮濟春以脯
酒為歲禱因冸凍秋涸凍冬塞其牲用牛犢各一牢
且圭幣各異自華以西名山七曰華山薄山岳山岐
山吳山鴻冡瀆山蜀之岷山也名川四曰河祠臨晉
沔祠漢中湫淵祠朝那江水祠蜀亦春秋冸涸禱塞
如東方山川而牲亦牛犢圭幣各異而四大冡鴻岐
吳岳皆有嘗禾其河皆有嘗醪此皆在雍州之域近
天子都故加車一乘駵駒四㶚滻灃澇涇渭長水皆
不在大川數以近咸陽盡得比山川祠而無車乘駵
駒之加漢孝文十二年五榖不登詔增修山川羣祀
武帝因廵狩禮其名山大川用駒者悉以木偶馬代
行過親祠者乃用駒後漢章帝元和二年詔祀山川
百神應禮者魏文帝黃初三年禮五岳四瀆咸秩羣
祀瘞沉圭璋宋孝武帝大明七年六月有司奏奠祭
霍山殿中郎丘景先議宜使大常持節牲以大牢之
具羞用酒脯時榖禮以赤璋纁幣器用陶匏藉用茆
席梁令郡國有五岳者置宰祀三人及有四瀆者若
海應祀者皆以孟春仲冬祀之後魏明元帝立五岳
四瀆廟於桑乾水之隂春秋遣有司祭其餘山川諸
神三百二十四所每歲十月遣祠官詣州鎮徧祀有
水旱災厲則牧守各隨其界内而祈謁王畿内諸山
川有水旱則禱之又武帝南征造恒山祀以大牢浮
河濟祀以少牢過岱宗祀以大牢遂臨江登瓜步而
還後周大將出征遣大祝以羊一祭所過名山大川
隋制東鎮沂山西鎮吳山南鎮會稽山北鎮醫無閭
山冀州鎮霍山並就山立祠祀四海東海於會稽縣
界南海於南海鎮南並近海立祠及四瀆並取側近
巫一人主其灑掃並令多植松栢唐武德貞觀之制
五嶽四鎮四海四瀆年别一祭各以五郊迎氣日祭
之東嶽岱山祭於兖州東鎮沂山祭於沂州東海祭
於萊州東瀆大淮祭於唐州南嶽衡山祭於衡州南
鎮會稽山於越州南海於廣州南瀆大江於益州中
岳嵩山於洛州西岳華山於華州西鎮吳山於隴州
西海及西瀆大河於同州北岳恒山於定州北鎮醫
無閭山於營州北海及北瀆大濟於洛州其牲皆用
大牢祀官以當界都督刺史充先天二年封華岳神
為金天王開元十三年封泰山神為天齊王天寳五
載封中岳神為中天王南岳神為司天王北岳神為
安天王六載河瀆封為靈源公濟瀆封為清源公江
瀆封為廣源公淮瀆封為長源公會稽山為永興公
岳山為成德公霍山為應聖公醫無閭山為廣寧公
八載閏六月封大白山為神應公其九川鎮山除大
諸岱外並宜封公十載正月以東海為廣德王南海
為廣利王西海為廣潤王北海為廣澤王分命卿監
詣嶽瀆及山取三月十七日一時備禮兼册祭其祭
儀具開元禮
宋初緣舊制祭東岳泰山於兖州西岳華山於華州
北岳恒山於定州中岳嵩山於河南府乾德六年有
司言祠官所奉止四岳令案祭典請祭南嶽於衡州
東鎮沂山於沂州南鎮會稽山於越州西鎮吳山於
隴州中鎮霍山於晉州東海於萊州南海於廣州西
海河瀆並於河中府北海濟瀆並於孟州淮瀆於唐
州其江瀆凖顯德五年敕祭於揚州揚子江口今請
復祭於成都府北鎮醫無閭山在營州界未行祭享
從之(此後望祭北鎮於定州北岳祠)政和三年太常寺言大中祥符
中封五岳為帝四海為王獨五鎮封爵尚仍舊唐元
豐八年始封西鎮吳山為成德王而未及四鎮詔並
從之封王然封帝封王各奉玉册置立廟殿儼然人
形貌垂旒端冕衣裳而坐又各立后殿於其後
祭山川統論
按舜歲周方嶽所至柴望秩於山川而傳曰天子祭
天下名山大川五嶽(東泰南霍西華北恒中嵩山也)視三公四瀆(江河)
(淮濟)視諸侯山川視子男秩之謂也蓋望之以祀而秩
其牲幣祝號之次第其禮亦不苟矣曷故哉劉向說
苑嘗言之五嶽能大布雲雨焉能大歛雲雨焉雲觸
石而出膚寸而合不崇朝而雨天下施德博大故視
三公也四瀆能蕩滌垢濁焉能通百川於海焉能出
雲雨千里焉為施甚大故視諸侯也山川能出物焉
能潤澤物焉能生雲雨焉為恩雖多而品以百數故
視子男也(鄭康成注周禮四望之說與此頗合若鄭司農杜預許損之則甚戾矣)然則
四望之祭其可已乎自秦滅學禮典廢墜所祠祭山
川皆因其游觀所至與封禪求仙則及之而其領之
祠官以歲時致祭且雜以滛祠者大率多秦中山川
也至漢則名山大川之在侯國者不領於天子之祠
官必俟齊淮南常山之國廢及濟北地而後舉五嶽
之祭非古義也
陵祀
每歲聖旦元旦清明中元霜降冬至分遣勲戚大臣
祭長獻景裕茂泰康永陵於天壽山清明霜降則百
官陪拜愍忌專遣祭章皇后景皇后孝懿皇后陵亦
如之此天壽山祀典也基運翔聖神烈純德諸陵祀
典載南太常志及天人誌中嘉靖十年有建議遷顯
陵天壽山者廷臣極論其不可遂斥之十五年以憲
宗母孝肅周皇后孝宗母孝穆紀皇后獻皇帝母孝
惠邵皇后不得祔廟宜祔陵殿乃奉孝肅於裕陵孝
穆孝惠於茂陵合享之罷三后奉慈殿之祭十七年
南祔獻皇后於顯陵累朝春秋陵祀皇帝間率后妃
親詣行禮凡親王來京及之國則有謁辭之祭按春
雨秋霜之感列聖並降而世宗躬修陵祀尤數故陟
降興思曠儀具舉觀於三后之祔陵殿蓋深體三宗
之心而曲遂之也至如陵山松栢一枝一柯戒勿擅
動聖心所寓周且遠矣豈特享薦之勤爾哉
墓祭總論
按五經無墓祭之文而上陵之禮三代以前雖不經
見然自漢以後歴代相承率不敢廢非不敢也蓋不
忍也光武凡三幸長安皆有事於十一陵蔡邕曰聞
古不墓祭朝廷有上陵之禮始為可損今見其儀察
其本意乃知孝明帝至孝惻隐不可易唐開元禮有
天子上陵儀注又歲有清明設祭朔望時節之祀又
行於春秋歲以為常我朝上陵之禮歲凡三舉清明
也中元也冬至也每遇行禮文武諸司各遣官一員
而以親王或駙馬主祀事天下無事天子於清明日
亦或一行其藩或來朝者亦許謁孝陵在南京内外
臣僚有事經過者必先拜謁否則有罪
國朝五祀(附)
周禮五祀春祀万夏祀竈秋祀門冬祀行六月祀中
&KR0764;歲一徧祀以順五行為其有居處出入飲食之用
祭之所以報德也而祭法又以司命泰厲併為七祀
鄭玄註禮記月令曰凡祭五祀於廟漢初祭族人炊
於宫中而謂之竈後漢立五祀万竈門井中霤有司
掌之禮頗簡於社稷唐初唯祭中霤開元祀祭七祀
各因時享祭之於廟庭司命万以春竈以夏門厲以
秋行以冬中霤以季夏時享之日太廟令布神席於
廟庭西門之内道南東向北上設酒尊於東南罍洗
又於東南一獻而止宋制七祀為小祀用羊一豕一
不行飲福元豐四年詳定禮文所言近祭七祀皆非
禮制請立春祭万於廟室万外之西祭司命於廟門
之西立夏祭竈於廟門之東季夏土旺日祭中霤於
廟門之中立秋祭門及厲於廟門外之西立冬祭行
於廟之西皆用特牲更不隨時享分有事司攝事以
太廟令攝禮官服必玄冕獻必薦熟親祠及臘享依
舊禮徧祭從之設位於殿下横街之北道東西向北
上元制附祭七祀神位於廟庭中街之東西向其分
為四時之祭並與宋同唯中霤則附於七月之祭特
祭則徧設之每位籩豆各二簠簋各一尊二爼二國
朝用周制惟祭五祀於歲中臘享通祭於廟門外其
籩豆各四簠簋各一尊二共羊一豕一
祭厲
(事例)按祭法王祭泰厲諸侯祭公厲大夫祭族厲泰厲
謂古帝王無後者此鬼無所依歸好為民作禍故祀
之也公厲謂古諸侯無後者諸侯稱公其鬼為厲故
曰公厲族厲古諸大夫無後者鬼也族衆也大夫衆
多其鬼無後者衆故曰族厲又士喪禮疾病禱於厲
鄭氏謂漢時民家皆秋祠厲則此祀又逹於民也春
秋傳曰鬼有所歸乃不為厲然則鬼乏祭享而無所
歸則其為害也必矣古者七祀於前代帝王諸侯卿
大夫之無後者皆致其祭豈無所為而然哉後世以
為涉於滛謟非禮之正遂不舉行而此等無依之厲
乃或依附土木為民禍福以邀祀享者蓋無足怪國
朝於京都則祭泰厲於王國則祭國厲於各府州縣
則祭郡邑厲於里社則祭鄉厲而於天下之滛祀一
切屏除使之無所歸依者不失祭享其為民除害之
意可謂至矣
(祭期)郡邑厲皆一年二祭(春以三月清明日冬以十月初一日)鄉厲則一
年三祭(春以清明後三日秋以十月十五日冬以十月三日)
(祭物)凢祭用少牢羊三豕三米三石
(儀注)先期三日主祭官齋沐更衣(用常服)備香燭酒果詣
本處城隍發告文通贊唱鞠躬拜興拜興平身詣神
位前跪進爵獻爵奠爵俯伏興平身復位鞠躬拜興
拜興平身焚告文禮畢至日設城隍位於壇上設無
祀鬼神牌於壇下左右(如府則曰本府境内無祀鬼神)解牲體置於
器同羹飯等鋪設各鬼神位前執事者陳設畢通贊
唱執事者各就位主祭官就位鞠躬拜興拜興拜興
拜興平身詣神位前跪三獻酒俯伏興平身復位讀
祭文訖鞠躬拜興拜興拜興拜興平身以祭文同紙
錢焚訖唱禮畢
祭郡厲(州縣倣此)
維(某)年(某)月(某)日(某)府官(某)遵奉禮部符又為祭祀
本府闔境無祀鬼神等衆事該欽奉皇帝聖旨普天
之下后土之上無不有人無不有鬼神人之道幽明
雖殊其理則一故天下之廣兆民之衆必立君以主
之君總其大又設官分職於府州縣又於每一百戶
内設一里長以統領之上下之職紀綱不紊此治人
之法如此天子祭天地神祗及天下山川王各府各
縣祭境内山川及祀典神祗庶民祭其祖先及里社
土榖之神上下之禮各有等第此事神之道如此尚
念冥冥之中無祀神鬼昔為生民未知何故而殁其
間有遭兵刃而横傷者有死於水火盗賊者有被人
取財而逼死者有被人強奪妻妾而死者有遭刑禍
而負屈死者有天災流行而疫死者有為猛獸毒蟲
所害者有為饑餓凍死者有因戰闘而殞身者有因
危急而自縊者有因墻屋傾頽而壓死者有死後無
子孫者此等鬼魂或終於前代或殁於近世或兵戈
擾攘流移於他鄉或人烟斷絶久缺其祭祀姓名冺
没於一時祀典無聞而不載此等孤魂死無所依精
魄未散結為隂靈或倚草附木或作為妖怪悲號於
星月之下呻吟於風雨之時凡遇人間節令心思陽
世魂杳杳以無歸身墮沉淪意懸懸而望祭興言及
此憐其慘悽故勅天下有司依時享祭在京都有泰
厲之祭在王國有國厲之祭在各府州有郡厲之祭
在各縣有邑厲之祭在一里又各有鄉厲之祭期於
神依人而血食人敬神而知禮仍命本處城隍以主
此祭欽奉如此今(某)等不敢有違謹設於城北以(三月)
(清明日十月初一日)置備牲醴羹飯專祭本府闔境無祀神鬼
等衆靈其不昧來享此祭凡我一府境内人民倘
有忤逆不孝不敬六親者有姦盗詐偽不畏公法者
有拗曲作直欺壓良善者有躱避差徭靠損貧戶者
似此頑惡奸邪不良之徒神必報於城隍發露其事
使遭官府輕則笞杖决斷不得號為良民重則徒流
絞罪不得生還鄉里若事未發露必遭隂譴使舉家
並染瘟疫六畜田蠶不利如有孝順父母和睦親族
畏懼官府遵守禮法不作非為良善正直之人神必
逹之城隍隂加護佑使其家道安和農事順序父母
妻子保守鄉里我等闔府官吏人等如有上欺朝廷
下枉良善貪財作弊蠧政害民者靈必無私一體昭
報如此則鬼神有鍳察之明官府非謟諛之祭尚饗
祭告城隍文
(某)府遵奉禮部符文為祭祀本府無祀神鬼事該欽
奉聖旨普天之下后土之上無不有人無不有鬼神
人鬼之道幽冥雖殊其理則一今國家治民事神已
有定治尚念冥冥之中無祀神鬼昔為生民未知何
故而殁其間有遭兵刅而横傷有死於水火盗賊者
有被人取財而逼死者有被人強奪妻妾而死者有
遭刑禍而負屈死者有天災流行而疫死者有為猛
獸毒蟲所害者有為饑餓凍死者有因戰闘而殞身
者有因危急而自縊者有因墻屋傾頽而壓死者有
死後無子孫者此等鬼魂或終於前代或殁於近世
或兵戈擾攘流移於他鄉或人烟斷絶久缺其祀祭
姓名泯没於一時祀典無聞而不載此等孤魂死無
所依精魄未散結為隂靈或倚草附木或作為妖怪
悲號於星月之下呻吟於風雨之中凡遇人間節令
心思陽世魂杳杳以無歸身墮沉淪意懸懸而望祭
興言及此憐其慘悽故勅天下有司依時享祭命本
處城隍以主此祭鎮控壇場鍳察諸鬼等類其中果
有生為良善誤遭刑禍死於無辜神當逹於所司使
之還生中國來享太平之福如有素為兇頑身死刑
憲雖獲善終亦出僥倖者神當逹於所司屏之四裔
善惡之報神必無私欽奉如此今(某)等不敢有違謹
於某年(某)月(某)日於城北設壇置備牲酒羹飯享祭
本府無祀神鬼等衆然幽明異境人力難為必資神
力庶得感通今時移文於神先期分遣諸將召集本
府闔境鬼靈等衆至日悉赴壇所普享一祭神當欽
承勅命鎮控壇場鍳察善惡無私昭報為此合行移
牒請照驗欽依施行
按祭法王及諸侯大夫皆有厲祭王曰泰厲諸侯曰
公厲大夫曰族厲國朝洪武三年令郡邑及鄉都皆
立厲壇嘗考之傳曰鬼有所歸乃不為厲為壇以祭
祀之有所歸不為民厲也王政恤民則逹於無告恤
祀則逹於無歸非所為仁之至義之盡乎
祭旗纛(守禦官主祭文官不預)
凡各處守禦官俱於公𪠘後築壇立旗纛廟設軍牙
大纛神位春祭用驚蟄日秋祭霜降日祭物用羊一
豕一帛一(白色)祝一香燭酒菓先期各官齋戒一日至
日守禦長官武服行獻禮若出師則取旗纛以祭班
師則仍置於廟儀注與社稷同(仍望燎瘞毛血與風雲雷雨等神同)
(祝文)某年某月朔日(某)官(某)敢昭告於旗纛之神
惟神之靈實壯威武(某)等欽承上命守禦兹土惟(仲春)
(季秋)謹以牲醴庶品用伸常祭尚饗
諸祀總論
書曰先王顧諟天之明命以承上下神祗洪範八政
三曰祀大宗伯之職以吉禮祀邦國之鬼神祗故祭
天曰燔柴祭地曰瘞埋祭山林川澤曰貍沉祭風師
雨師曰槱燎祭四方百物曰疈辜是類是禡師祭也
既伯既禱馬祭也除惡之祭為祓會福之祭為會告
事求福曰禱絜意以享為禋禱雨為雩禱晴為禜是
以聖王為之典禮民之精爽不貳齊肅聰明者神或
降之乃有神明之宫各司其序不相亂也歴代仁君
罔不徧走羣望咸秩無文故神農播種始諸飲食致
恭鬼神顓帝亦潔誠以祭祀其後成湯至於帝乙罔
不明德恤祀所以隂陽和而萬物遂也以今攷之在
古有雩祭之禮有朝日夕月之禮有祀山川之禮有
六宗之禮有七祀之禮有司寒之祭有蜡臘之祭夫
雩者何也月令仲夏之月命有司祀祈山川百源大
雩帝用盛樂乃命百縣雩祀百辟卿士有益於民者
以祈榖實若國大旱則師巫帥巫而舞雩漢承秦雩
壇禮廢後漢自立春而至於立秋郡國上雨澤若少
則公卿官長以次行雩禮以求雨東晉穆帝制雩壇
梁天監中停柴燎而用坎也唐武德初孟夏雩祀昊
天上帝于圜丘貞觀雩祀于南郊開元旱則大雩此
雩祭之禮也夫日月之禮何也周制以柴祀日月星
辰日壇曰王宫月壇曰夜明王搢大圭執鎮圭繅藉
五采五就以朝日凡祭日月歲有四焉迎氣之時祭
日於東郊祭月於西郊一也二分祭日月一也郊之
祭天配天而主日配以月三也月令十月祭天宗各
祭日月四也漢武始郊天一朝日夕月攷周法其後
常於以郊太畤質明出行宫東向揖月魏文帝以為
非尊天之道明帝春始朝日于東郊秋夕月于西郊
始得古禮唐二分朝日夕月於國城東西柳子厚為
御史主祀事將朝日其寮問曰古人夕朝日而已今
而曰祀朝日何也柳曰古者旦見曰朝暮曰夕故詩
曰邦君諸侯莫肯朝夕左傳曰百官承事朝而不夕
禮記曰日入而夕趙文子礱其椽張老夕智襄子為
室美士茁夕皆暮見也漢儀夕則兩郎向𤨏闥拜謂
之夕即亦出是名也故曰大采朝日少采夕月義曰
春朝日秋夕月此朝日夕月之禮也夫祀山川之禮
何也周制以血祭祭五嶽之神以貍沉祭山林川澤
一歲凡四祭迎氣一也郊天二也大雩三也大蜡四
也禮神之玉兩珪有邸五寸牲用少牢各隨方色酌
用五獻秦并天下令祠官所當奉名山大川鬼神可
得而序者自崤以東名山大川六曰太室嵩高也常
山泰山會稽湘山水曰濟曰淮自華以西名山七曰
華山薄山嶽山岐山吳山鴻蒙瀆山名川四曰河祠
臨晉沔祠漢中湫泉祠朝那江水祠蜀漢孝文增修
山川羣祀武帝因廵狩其禮名山大川後漢章帝詔
祀山川百神應禮者唐武德貞觀之制五嶽四鎮四
海四瀆年别一祭各以五郊迎氣日祭之此禮山川
之禮也夫六宗者何也通典曰周制祀昊天上帝則
服大裘而冕祀五帝亦如之又云以禋祀祀昊天上
帝漢興於甘泉汾隂立壇禋六宗孔光劉歆等以乾
坤六子為六宗後漢安帝立六宗祀時歐陽說謂六
宗者在天地四方之中為上下四方之宗鄭玄以星
辰司中司命風師雨師為六宗馬融曰萬物非天不
覆非地不載非春不生非夏不長非秋不收非冬不
藏孔安國按孔叢子孔子之說謂埋少牢於大昭祭
時也相近於坎壇祭寒暑也王宫祭日夜明祭月幽
宗祭星雩宗祭水旱是為六宗賈逵以為天宗三日
月星也地宗三河海岱也魏明帝立六宗祀祀六子
之神晉罷其祀劉邵以為太極冲和之氣為六氣之
宗後魏立六宗祀孝文詔祀天皇大帝及五帝之神
通典謂張廸以六代帝王張髦以宗廟三昭三穆三
等並不堪錄後魏孝文以天皇大帝五帝為六宗於
義為當崔靈恩三禮釋義宗謂六宗之神諸儒所
釋義各不同義雖不同亦各有通月令孟冬祈於天
宗盧植注云天宗六宗之神李邰謂六宗上不及天
下不及地旁不及四方在六合之中晉虞喜别論曰
地有五色大社象之總五為一則成六六為地數劉
昭稱孔叢子之言若果如夫子所說則後儒無復紛
然正謂未必然耳至昭以六宗為祭祀則穿鑿甚矣
惟晉司馬彪曰周禮無六宗之兆祭法無六宗之文
不宜特立祀也此六宗之說也夫七祀者何也商制
天子祭五祀周制王為羣姓立七祀曰司命曰中&KR0764;
曰國門曰國行曰泰厲曰戸竈諸侯為國立五祀大
夫立三祀士立二祀庶人一祀兩漢魏晉立五祀井
皆與焉白虎通云戸竈門井中霤唐開元制禮祭七
祀各因時享祭之於廟庭司命戸以春竈以夏門厲
以秋行以冬中霤以季夏夫五祀見於周禮禮記儀
禮雜出於史傳多矣特祭法以司命泰厲為七祀而
左傳家語則以為重該脩熙黎勾龍之五官月令以
五祀為門行戸竈中霤白虎通劉昭范曄高堂隆之
輩以五祀為門井戸竈中霤鄭氏釋大宗伯之五祀
則用左傳家語之說釋小祝之五祀則用月令之說
釋王制之五祀則用祭法之說隋唐參用月令祭法
之說五祀祭行及李林甫之徒復修月令冬亦祀井
而不祀行此七祀之禮也夫司寒者何也月令仲春
之月天子乃鮮羔開冰先薦寢廟鄭注云祭司寒而
出冰春秋傳(昭四年)曰古者日在北陸而藏冰西陸朝
覿而出之其藏之也深山窮谷凅隂冱寒於是乎取
之其出之也朝之祿位賓食喪祭於是乎用之其藏
也黑牡秬黍以享司寒其出之也桃弧棘矢以除其
災其出入也時食肉之禄冰皆與焉唐制先立春三
日用黑牡秬黍祭司寒之神於冰室鑿井而藏之仲
春開冰此司寒之禮也(司寒玄冥北方之神故物皆用黑)大蜡臘者
何也郊特牲云天子大蜡八先嗇也司嗇也農也郵
表畷也猫虎也坊也水庸也昆蟲也伊耆氏始為蜡
蜡也者索也歲十二月合聚萬物而索饗之也蜡之
祭也主先嗇而祭司嗇也祭百種以報嗇也饗農及
郵表畷禽獸仁之至義之盡也迎猫為其食田鼠也
迎虎為其食田豕也祭坊與水庸事也黃衣黃冠而
祭息田夫也八蜡以記四方四方年不順成八蜡不
通以謹民財也順成之方其蜡乃通以移民也既蜡
而收民息已故既蜡君子不興功鄭氏曰息民與蜡
異則黃衣黃冠而祭為臘必矣正義曰先蜡後息民
是息民為臘與蜡異也夏曰嘉平商曰清祀周曰太
蜡蔡邕月令章句曰總謂之臘籥章國祭蜡則歌豳
頌擊土鼓以息老物羅氏蜡則作羅襦秦漢曰臘季
冬之月星回歲終隂陽以交勞農太享臘唐貞觀季
冬寅日蜡祭百神於南郊宋朝建隆初有司言以火
德王請以戍日為臘元豐六年蜡祭日郊各為一壇
以祀其方之神而息民祭在蜡祭之後此蜡臘之禮
也其他在秦則有陳寳祠有伏祠有八神祠漢則有
蚩尤祠靈星祠高媒祠太室祠宋朝承唐制又祀九宫
貴神於東郊用太祠禮東南曰招搖正東曰權星東
北曰太隂正南曰天一中央曰天符正北曰太一西
南曰攝提正西曰咸池西北曰青龍景祐二年章得象
詳定江淵之說隨每年貴神飛棋之方旋定祭位從
之然所謂太乙者又有十神太乙之名如曰五福天
乙之號君基神基民基之號此皆雜祭之類也雖然
古人先恤民而後致力於神蓋以民為神之主也文
帝切於爱民而謂禬禳之事足以佑民也廣壇場增
圭幣除秘祝之官以為祈福其為事也舛矣宣室之
問未遑他事而急於鬼神之問豈以鬼神之福能有
以隂助斯民乎迨至武帝又甚焉而其心則為已不
為民矣廵海而求神人築宫而封太一祝吏祠官相
望於名山大川之上一切妄祭滛祠以徼福於已百
姓困而國用竭福何有於已哉終漢之末一歲凡三
萬七千祠胡廣謂班固郊祀志宜去鬼神仙道之語
置韋賢宗廟迭毁議於其中則其祀事庶得以類相
從矣夫孟堅合宗廟之議而專主於郊祀固未為得
至於漢武之滛祀以為後世戒其旨深矣安得以去
為哉
三祀因革
三祀有昔嘗舉行而今罷者曰大禘曰大享曰祈榖
曰雩曰帝社稷曰神祗曰先聖先師曰先蠶曰金海
大禘蓋行於嘉靖十五年于時羣臣皆禘德祖上不
從或曰禘顓頊上亦不從曰可稱皇初祖帝神勿主
名五歲一禘於太廟而奉太祖配焉先一日令中書
官書皇初祖帝神牌位於太廟至日設太廟殿中祭
畢燎牌位尋罷大享蓋始於嘉靖十七年世宗皇帝
欲宗祀皇考以配上帝乃撤南郊大祀殿建大享殿
是秋殿未成乃大享於宫右乾隅玄極寳殿祈榖亦
於玄極寳殿其始也行大享殿則孟春上辛日也後
改於玄極寳殿以驚蟄日也大雩先是世宗皇帝欲
於奉天殿中行秋報禮丹陛上行大雩禮後用禮官
言建崇雩壇于圜丘之東如雨澤愆期則禱焉帝社
稷歲以仲春秋次戊日祈報於帝社帝稷嘉靖十年
上命墾西苑空地藝五榖建恒裕倉儲以供粢盛遂
建帝社帝稷壇於豳風亭西以祀焉神祗蓋嘉靖十
一年定雲師雨師風伯雷師為天神嶽鎮海瀆基運
翔聖神烈天壽純德五山京畿并天下名山大川為
地祗建二壇於先農之壇歲祭以仲秋中旬其在國
初建山川壇祭太歲風雲雷雨嶽鎮海瀆及神烈鍾
山配以京畿山川四季月將及都城隍永樂京師建
壇成位如進祀天壽於鍾山之下嘉靖則别祀大歲
月將城隍特建二壇以祀神祗以上俱隆慶元年罷
先聖先師蓋祀於文華殿皇師伏羲氏神農氏軒轅
氏帝師陶唐氏有虞氏王師夏禹王商湯王周文王
武王俱南向先聖周公先師孔子東西向以歲仲春
秋開講先一日祀起於嘉靖初年尋罷先蠶蓋嘉靖
九年建壇於北郊皇后祀先蠶十年改築壇於内苑
以仲春吉巳日祀二十七年罷金海則司海水府司
舟三神遣本寺卿行禮嘉靖十四年建金海祠於湧
泉亭以祀隆慶元年罷不行之禮亦載者聖制不敢
遺也又大雩祈榖先王勤民豐國之念也大禘先王
報本追遠之意也古之制也故存之以表昭代信古
崇祀云
圖書編卷一百二
