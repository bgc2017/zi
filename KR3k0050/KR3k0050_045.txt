圖書編卷四十五
明章潢撰
三鎮總圖
三鎮形勢總說
惟國家並列三鎮雄峙北門嶽並星連相為犄角而
先後諸臣又皆抒猷相勢歲增時益以弭其缺無復
遺慮是以二百年來雖以鉅鹿之都邑止限一山而
虎豹關嚴重扃復障實為萬仞此固我朝之所以跨
軼歴代而屏蔽無疆者也然三鎮雖與九邊平列而
三鎮為尤重至齊三鎮而論之則其事勢又有不得
同者故欲處置三鎮而不先辯其所以異恐亦未能
中竅而當機也抵掌談邊書生故態然形影疑似終
非實際今以親歴全徼迴還幾三千里悉覩其險夷
遠近強弱之狀然後能粗曉其槩竊惟國家受款六
年于今而臣之閱視也則為再遣矣據今日之形以
追思嘉靖之末而當時諸臣之處分亦或萬有一失
而其說未易輒盡顧今日所以易轍更新者誠千載
一時不可不深為之慮也請就即今大計論之部落
渙散強逼邀求厚往薄来久飽優賜志望無厭而又
姻連土蠻意窺遼左平居敵情之難處則宣府為上
大同次之山西又次之止隔一牆烟火在望鐵騎騁
頃刻即至况諳達聚牧各部皈嚮敵情所根呼吸異
態則大同為最山西次之宣府又次之山川磽瘠士
民貧困拜甡降人親戚潛通撫臣既遠人心易摇况
太原河東久所垂涎萬一有變内外合發則山西為
先大同次之宣府又次之古今處邊寇無出於戰撫
守三者今日皆用之故撫賞市易所以為撫也修牆
築臺所以為守也利器練兵所以為戰也已撫覩利
各欲自全但有屈意無敢乖忤則各鎮於怒敵起釁
諒無有敢居其先者牆臺修築各有年限形估尺度
可按而求則將官於修築程工亦無有敢處其後者
是撫之與守不足復煩朝廷之慮然竊謂今日之撫
特以羈縻之爾固旦夕不可保也撫以戰而後可久
守以戰而後可恃撫守有形而戰兵難試有形者可
稽難試者易掩且不特此也撫久而不用則將與士
皆鈍而不銳工多而力竭則將與士皆困而日斃是
今之撫與守且又以妨戰也察撫守戰三事之輕重
而又較量三鎮不同之形勢則在宣府撫七而戰三
處黃巴車史之夷安絶其險絶之山川稍可恃也大
同守一而戰九牆但據其零犯而不能阻其大舉自
非重兵無以防其四突而拒其奄至也山西撫三而
守七蓋以敵之市馬在山西為寡然偏老孤危西河
乘冰春冬皆防也此其大都而要之皆不可忘戰若
我兵素不敢言戰而以牆塹為守然悠悠二千里處
處可拆而入姑以大同一鎮言之九萬之額則老弱
疲癃悉在其中其有馬勝戈者約可四萬而堪責以
戰者僅一萬餘人以此欲守六百里長邊則誰能辦
之舉此一鎮則山西宣府可推故為今之計必每鎮
挑其庸弱可以修工雜差者屬之守備而别聚其驍
勇以教之戰而免其工與差庸將修工與戰將不相
涉老弱工差與戰兵不相涉而工之不甚急者一切
停罷無為敵所嗤工有完時而差終難免規模既定
後自可修則庶乎兵有可恃而不以撫與守妨之此
則今日之所當急講者也
六關總敘
居庸隸薊州紫荆倒馬隸保定鴈門偏頭寧武隸山
西巡撫居庸等關本大行山與鴈門諸山相斷數百
里鴈門亘南北大行絶東西表裏縱横左右縈帶閡
狄藩華險由天造山西自井陘西北數百里崇岡複
嶂扼為居庸迤邐東折玉帶神嶺諸山若拱若抱八
陵在焉外拒四海沿潮河川古北口去敵不遠故居
庸為京師北門居庸左轉蓋漁陽盧龍當山海之際
古渝關也控約遼東西右循太行西南以往包絡數
十城皆平原沃野北倚上谷雲中皆宿重兵居庸東
去舊有松林數百里中有間道騎可一人即巴咱爾
導元兵趨南口者紫荆倒馬二關隘口既多守備不
能專内連真定保定大名古燕趙之郊平夷曠衍無
高山大陵為之限隔騎兵便馳逐南並井陘出山西
路險隘士馬不能成列東更順德廣平遂入齊魯下
江淮鴈門三關山東起代郡外斷雲中内略太原北
境西盡雍河之濱鴈門稱絶險敵入大同川二邊不
能守則鴈門當其衝寧武諸營堡不甚險隘敵往往
由蕎麥川野猪口入婦女畜産驅逐已出塞而遊兵
百里赴援難矣偏頭地平可馳馬故多邊患西北冬
備河曲東北時備大同川往時諸險塞設關夫環戍
卒荷戈守吏辨符行者脅肩曳踵左右森立正德以
後商者入賂逋者奸閘廢鍪缺斤左右環立不敢誰
何况覈符券嘉靖以來奸細出入至居京師習兵器
而禁物羣來旅往如履康塗防哉防哉
直隸三關
居庸關(隸薊州)所轄撞道等口墩寨七十有三城二堡
三屬馬步官軍一萬三千七百六十二員名子粒米
二千六十二石新增餘地折色銀三百五十兩餘丁
承稔米三百三十石馬四百二十二匹
東路撞道等口一十三(俱無住城横石牆一道)共馬步官軍一
百七十八員名
中路雙泉等口三十六(俱無住城横石牆一道)共馬步官軍七
百七十員名
白羊口堡(小石城一座)馬步官軍五百八十一員名馬六
十匹迤西六墩軍四十名
西路柏峪等口三十七(俱無住城横石牆一道有鎮邊城一座内除長峪城)共
馬步官軍五百三十三員名
長峪城(一座)馬步官軍二百七十二員名
紫荆關(隸保定提督)所轄沿河等口七十六屬春秋輪班
并備禦常守馬步官軍共五千八百八十六員名子
粒米一千七十四石馬四百一十二匹䭾鎗馬八十
匹
外一層自東而西沿河等口五十二(内除浮圖峪口)共馬步
官軍一千三十七員名浮圖峪口馬步官軍四
十三員名馬八十匹
内一層自西而東白石等口二十四共馬步官軍
二百七十三員名
倒馬關(隸保定提督)所轄周家堡等口一百一十有五關
二屬常守備冬馬步官軍共五千八百一十三員名
子粒米一千六十石備冬騎操馬一百三十匹
東北路周家等口六十六(内除插箭嶺口)共馬步官軍四百
九十七員名
插箭嶺口常守官軍三百員名
西南路龍泉等口五十一共馬步官軍一千四百
四十一員名
三關處置
居庸諸關本太行山與鴈門諸山相斷數百里鴈門
亘南北大行絶東西表裏縱横左右縈帶閡狄藩華
時用大矣夫重險由乎天造掌固存乎人謀自古在
昔隆壞多矣得道乎哉失道乎哉
居庸號北門山形左轉盡漁陽盧龍當山海之際為
榆關控約遼東西右循大行西南以往包絡數十城
皆平原沃野北連上谷雲中皆宿重兵表裏維固真
天險哉
西山自井陘西地數百里崇岡複嶂扼為居庸迤邐
東折玉帶神嶺諸山若拱若抱七陵在焉外拒四海
沿潮河川古北口去邊不遠備守其可忽諸
居庸東去舊有松林數百里中有間道騎行可一人
即巴咱爾導元兵趨南口者今以供薪炭翦伐條枚
林木日疎薄樹渠藩塞豈無謂邪
紫荆倒馬二關隘口既多守備不能專内連中山保
塞澶淵古燕趙之郊平夷曠衍無高山大陵為之限
隔騎兵便馳逐南並井陘接山西路險隘士馬不能
成列東更鉅鹿邢洺遂入齊魯已巳之難敵有謀奪
紫荆窺臨清者不有節庵司馬殆矣而謂國不以人
重哉
内三關事宜
夫三關堂奥之區也宣大門戶之地也入堂奥者必
自門戶以發軔今不固守於門戶之外而徒過防於
堂奥之間則吾之戍衆兵分而調布日見其不足矣
焉得而缺兵之慮耶為今之計莫若增大邊之築以
固藩籬併三關之兵以守宣大補逃亡之軍以復故
數汰老幼之卒以易精健一遇行伍缺人即於邊地
選補蓋其長生邊陲通曉地利習經戰陣夙知敵情
非若内地之兵但可以為聲援而不可驅以克敵者
比一遇黠寇内侵即能捐軀捍患務使我之門戶肅
嚴而堂奥鎮定則執樞據險戍守不分於堡寨之多
健卒精兵軍威益張於萃合之後而又嚴清勾之法
申鬻放之律罷貪鄙之將重賞罰之科則兵不求足
而自足諸鎮之兵可不必調而遊食之民可不必招
也况自古守封疆者必據險阻然不守其險之險而
必守乎險之外是以古人之守江也必守淮而唐人
之禦突厥也始以河為界其後張仁愿建三城於河
外以扼其吭而折其脅自是突厥不敢踰山牧馬而
朔方益以無虞歲省費億計減鎮兵數萬此守在外
而不在内之明驗也若即險而守則險與敵共矣然
則守大邊而三關之防益固夫孰以為非策之完也
哉
宣府總敘
宣府秦漢時上谷郡也(古冀州之域秦為上谷郡漢以下或為縣或為州五代石)
(晉時入金遼為宣德宣化州元改名宣寧尋為宣德府淪没於遠方異域者蓋四百餘年我太祖高皇帝)
(驅前元混一天下盡徙其民于關内號其地為宣府洪武二十六年始置萬全都司于鎮城統衛一十九)
(外分五路東路所統永寧城懷安城隆慶州城保安城南路所統順聖州西城東城蔚州城廣昌城西路)
(所統萬全左右衛懷安洗馬林北路所統獨石馬營赤城雲州龍門衛城長安鎮中路所統葛峪大小白)
(羊常峪清邊趙州六堡成化初增羊房堡俱鎮城耕牧之所設兵戍守五路各設參將一員營堡緊要處)
(各設守備一員以嚴邊防宿以強兵統以主將監以内外重臣遂為朔方一巨鎮焉其地東距黑山南距)
(紫荆關西距枳兒嶺北據西高山東南距居庸關西南盡順聖川西北跨德勝口距野狐嶺東北據獨石)
(廣四百七十里袤八百六十五里)國初常忠武王遇春破敵于漠北
即元之上都設開平衛守之置八驛東則凉亭沈河
賽峯黃厓四驛接太寧古北口西桓州威敵明安隰
寧四驛接獨石太宗文皇帝三犂北庭皆自開元興
和萬全出入嘗曰滅此殘敵惟守開平興和太寧遼
東甘肅寧夏則邊境可永無事矣後太寧既以與敵
興和亦廢而開平失援難守宣德中迺徙衛於獨石
棄地蓋三百里土木之變獨石八城皆破雖旋收復
而宣府特重矣宣府山川糾紛地險而狹分屯建將
倍於他鎮是以氣勢完固號稱易守然去京師不四
百里鎖鑰所寄要害可知北路獨石馬營一帶地雖
懸遠然長阻長安嶺敵難徑下中路之葛峪白羊清
邊諸堡西路之柴溝洗馬林萬全諸城南路之東西
順聖皆稱要衝警屢至焉東路永寧四海沿及龍門
所則三衛窺伺之地而四海沿上通開平大路下連
横嶺兒又要地矣易曰王公設險以守其國今考塞
垣所據險亦幾盡第時異勢殊有不可不為之經畫
者若曰補長峪城鎮邊城之募軍重浮圖峪插箭嶺
之防守留茂山衛京操之士以益紫荆築李信屯交
界之堡以固兩鎮此豈容已乎且宣府軍士素稱敢
戰乃近年參將都勲出境燒荒遇敵二十騎而潰關
山王經前後陷没此猶可諉也若滴水厓郭舉之叛
及諸軍告糧而譟此則漸不可長况伊邇大同耳目
習染可不慮哉是故有撫綏之將而後有節制之兵
有節制之兵而後有疆圉之固籌宣府者此其大計
矣至於邊儲一節則員外楊守謙所論蓋得權宜之
術附見於後以備一時參考云守謙曰嘗聞弘治中
宣府各城粟茭之積多至有六七年者少亦不下三
四年今則止數月耳倉厫儲蓄瓦礫場地鞠為茂草
或勢家佃以為業然則飽歌騰槽之勢安得而復見
哉邊鎮敝壞乃至此極賴國威靈僥倖無事使遇額
森和碩之變將何以待之司國計者不可不深長思
也宣府至京師僅三百餘里有必不得已之事則穵
運之策可行也此蓋先朝所已試者亦一時拯溺救
焚之方云又按邊軍月餉法曰折色者六月本色者
六月在邊者折銀七錢在内者折銀六錢又曰本折
間支此諸邊之通例也然春夏之月禾稼未登粟價
騰踊邊臣苦於蓄積之未多也則固與之折銀秋冬
之月粟價稍平倉廩稍積則始與之本色當其騰踊
也銀一錢或止易粟六七升或四五升是一月折銀
猶不及半月之粟如之何其不饑而疲且至死也欲
責其死綏之節不亦難哉說者謂亦於歲例之外每
鎮發銀十餘萬兩遇大熟之歲則於歲例招買之外
糴粟六七萬兩中熟亦糴三四萬兩俱别儲之每春
夏粟價騰踊如歲例之粟尚足支持者借支二三月
秋熟之後即於歲例内招買者補償仍别儲之如此
則士得實惠而所省亦且數倍即有重大敵患徵發
旁午緩急亦有所濟矣此誠今日之急務而司國計
者所當講求云
宣府鎮領衛一十有五(屬所六十六)城三馬步官軍一十
二萬六千三百九十二員名通鎮馬六萬六千九百
八十匹屯糧六萬二千三百零二石地糧三萬九千
一百五十三石有零圑種糧一十一萬五千八百八
十六石有零公務驛傳糧一萬四千三百三十三石
稻田徵米一千一百七十九石有零草二十二萬六
千九百七十一束
宣府鎮城元為宣德府洪武二十五年始置左右前
三衛二十六年命谷王治之尋廢展其制為方二十
四里正統庚申都御史羅亨信奏以磚石甃之高三
丈五尺制稱宏偉設萬全都司以領之内撫鎮巡察
糧儲總戎守巡二道暨副總兵一遊擊二皆居其中
以為控馭之備官軍蓋萬二千有奇倉庫主客糧料
一十萬一千八百石有奇草一十八萬一千六百束
有奇庫儲銀六十四萬三千九百五十一兩有竒東
至雞鳴山堡南至深井堡西至萬全左衛俱六十里
北至張家口七十里通一鎮之幅&KR0695;計之則二十二
衛所咸隸屬之殆方千里志稱壤土沃衍四山明秀
洋河經其南柳川出其北去京都三百五十里隔一
關之險蓋西北第一鎮云其傍有寧遠站上花園堡
皆以切近於鎮城故不特著
宣府總說
聞建國者必視其所都道里之極際以設邊而邊之
緩急則以其際之遠近秦斥朔方漢略洮岷唐置蕃
衛凡都之所在而蔽在背腋之間重也我朝都燕則
以宣府為背故九邊莫如宣府重然竊謂不明二祖
所以建都之遠慮則亦未能深知宣府之所以為重
而籌之或有遺策也嘗竊窺之太祖起於淮右將與
元人除殘則當引兵北向而乃南渡江者以元人未
可與争鋒而以淮泗之兵取江南則易也既據金陵
十六年截江而守之則江南之財賦分毫不得北渡
而元人匱困及渡河北指彼但有遯而無戰故嘗恭
為之說曰太祖之渡江而南也以強取弱及其渡河
而北也以飽取饑太祖之定都於金陵也則以新享
財賦之便故也成祖始封於燕至靖難之時以燕薊
寧谷之兵内向遂成再造不據已成之金陵而更都
旋構之燕京夫豈好為勞哉夫亦覩敵勢之尚強而
慮相傳數百年之後處於金陵則遠且忘備故舍見
基而就新構既都之後又勤三駕示掃除也故嘗恭
為之說曰成祖之移北兵而南也本守成而實兼創
業及其移南都而北也本創業而實計守成成祖之
都燕也以親享兵馬之利故也太祖據財賦而未嘗
忘兵馬則初年燕遼代谷之封割肌膚之愛以膺捍
禦之寄而中山岐陽攻取經略最久且備夫亦以都
在遠而尤勅其防乎成祖據兵馬而未嘗忘財賦則
平江之經運河濟之轉漕殫竭羣策悉賦江南以雲
集神都夫亦以有兵而尤急其食乎顧山後叢崖澗
谷限隔操戈之技非乏而輸運之途難繼當時開平
之棄太寧之移雖聖算淵遠有不可測而餽餉艱阻
倘亦上疚宸衷然未足以妨萬年卜鼎之至計也定
都之後再啓長陵兩朝全略獨雄百代是以二百年
來謀臣猛將所以為宣府之謀者有所憑藉而况蒙
三駕之餘靈恃天險之絶壁故巳己不戒雖敵入居
庸而終恐兩鎮之擬其後則所以消其久駐之念而
速其出者於山後之兵力亦有賴焉而庚戍再肆則
别由薊鎮而不敢復窺上谷矣若使當時嚴蹕不離
於江左親征不勤於再動則一山之限萬全之慮未
必有如今日之備者而宣府其或有飲馬之擾乎故
臣竊謂覩宣鎮之完而知二祖建都之遠慮者此也
諸所營修皆切機宜而獨石孤懸尤為最要蓋宣府
者京師之蔽而獨石者又宣府之蔽自撫臣余子俊
王儀以來更有增益然中路之竇未塞則葛峪之敗
可懲於是督臣萬達疏曰長城之役西路張家口洗
馬林西陽河諸處宣府最急者也中路葛峪常峪青
邊羊房趙川東路别寧四海沿諸處宣府次急者也
最急者宜督軍夫舉役次急者以待乘塞之兵審財
量力期於有成而已中路既城然自四海沿而西至
永寧自滴水崖而東南至龍門不扼其塞則京後尚
孤於是萬達又疏曰自永寧墩歴鵰鶚長安嶺龍門
衛至六臺子墩别為創修内垣一道與北路新牆連
而為一北路原額官軍不輕内調内垣乘守永措兵
馬蓋不止備金湯之設崇虎豹在山之威亦且成首
尾之形收率然相應之利也東路既成而龍門黑峪
之路不通則應援之徑未便於是督臣逢時撫臣兑
合疏曰北路東南外山起龍門所之盤道墩以迄靖
胡保之大衙口延亘一百餘里山勢高峻誠為天險
若遂為修牆斬崖則滴水靖胡既有柞口之内邊又
設盤道之重險敵騎自難入犯有警自龍門之黑峪
以達寧遠邊内經行止三十里北路之兵由此以入
衛南山東路之兵由此以出援獨石皆可朝發而暮
至獨石孤懸勢相聯絡先是嘉靖二十九年敵騎自
薊入犯諸臣始議掣宣大之兵馬以衛南山督撫移
鎮懷來老師廢財而敵終以險絶不至於是督臣崇
古疏曰諸臣原議每年春秋盡掣宣大山西之兵併
守南山在山西則往返千里士馬疲勞致疎本境之
防宣大則内顧外疎供飽耗費坐失各路之守是掣
門戸之兵以守堂奥棄其所必攻而守其所不攻以
衛京陵則忠矣以籌邊則非策矣宣大各守其境雖
未能阻敵之不入而猶可邀於境上南山畿輔可保
無虞宣大掣兵内防則敵可直至山後而藩籬愈壞
是守宣大乃所以奠南山守南山乃將以棄宣大也
自是罷宣大援南山而督臣不至懷來歲所省不貲
也凡是皆由先帝之獨決機謨陛下之聖神繼體而
輔弼抒忠本兵飭備故敵款方洽風塵不驚用以快
二祖世廟未畢之志而邊臣因得以其隙詳為修攘
之慮築牆臺約兵食北門之守於今為壮矣或曰開
平之轉運難繼則當徙三衛以入太寧之巢穴不除
則當通宣遼以為絶塞謂社稷無疆之慶天所啟佑
而事機偶值之會自需其時前總說所謂敵情之不
可知者或將有待其至耶而非今日之所敢及也
陽和事宜
陽和當宣大兩鎮之交總督從中節制則遠近之勢
既均緩急之應亦便即有緊報星馳未晩今乃擁聚
兵馬久住懷來虚費歲月坐耗軍儲敵未及乘而力
已匱矣其見不亦左乎南山在宣府近京之地精兵
宜守邊隅則對壘之戒日嚴長駕之威亦壯俟有信
檄響應何難今乃外遺上谷單守南山消薄藩籬近
防堂奥效未及收而短先見矣其計不亦後乎
山
西
邊
圖
太原省城古虞之并州夏商省入冀周成王封弟叔
虞曰唐其子燮更號晉國朝置太原府為會省晉藩
封焉駐兩院三司領州六縣二十二置太原左右前
三衛甎城方計三十六里高四丈東抵直隸真定府
界三百五十里西抵陜西延安府界五百里南抵沁
州界二百一十里北抵大同府界三百五十里内馬
步官軍二千八百八十九員名設參將一員統之撫
院標兵六百八十一名禦冬二司官軍五百七十員
名委把總官各一員分隸焉額徵夏税一十六萬七
百石有奇秋糧三十七萬四千五百石有奇馬草七
十四萬九千二百束有奇内充王府并官吏廩禄十
三供宣大山西三關軍餉十七郡治距邊不遠虜潰
偏老則保河汾永被其掠入寧鴈則由代崞南下平
原一望惟其所之故必東拒之于岢嵐西拒之于寧
鴈而始可無恐云
山西總說
頃行閱山西自代而入雲中按地形而察治宜然後
知山西之事勢與宣大又為迥異宣大全理邊務而
山西則半撫綏宣大之撫臣守在邊而山西之撫臣
駐於腹裏此其所以異也山西之守疆與大同相為
聯絡本一省事也自寧鴈既以為關而大同又或不
足為蔽敵一闖入責相牽連於是始有分守之議邊
計之誤莫謬於是然計當時敵患正據主議者以為
重門待暴王政所不廢而再設寧鴈其後更增平型
居常視之誠兩門戸也然使山西退守寧鴈而遂萃
其責於大同可也敵越大同而後至寧鴈至寧鴈則
責山西是矣而偏老之失守山西其容無罪乎是大
同撫臣一其責而山西乃二其責矣此撫臣之所獨
難者也悉寧鴈見在之衆而一偏老以為資則無守
而不固今既分其力而退守則見分者以寡而成弱
退守者合狹而就廣是守偏成或萬有一之能固而
守寧鴈則惟敵之不入已矣則山西失守之責可坐
而策也况民疲於設關之多則修守與征輸俱困官
分於顧盼之廣則應援與坐守俱艱偏守之將吏有
緩其憂於既入寧鴈之將吏有冀其倖於未來若是
者非計之失乎今自款貢以來合守之議已定無庸
更論然合守之中有欲盡撤寧鴈之防者有欲兩存
之者謂山西今日之所當講者失在於建官責守之
非宜此百餘年相沿之誤其勢非有以更之則不免
於病而固非特在於分守合守盡撤與兩存之間已
也請詳言之乞陛下試垂聽焉夫沿邊之撫臣與中
原異邊方之守無時可疎辰舉烽而敵午至矣而中
原撫臣之兼兵權者謂萬有一失之防也今偏老孤
懸與敵為一牆之限呼吸變態旦暮横出而欲以遥
制之撫臣兼邊防即使出居鴈門猶恐突然突至之
報比其達也則已入而掠掠且殘矣而况於省城乎
秋居於代則河東冀南官員之參謁勞費無紀春還
於省則偏老河曲邊計之請質懸斷難詳平居則使
之奔走於道塗而為兩顧之守失事則且與宣大均
其責而專駐之科夫乃無以服其心乎此撫臣之所
不得言也且山西之三邊與陜西之三邊一也寧夏
延綏甘肅之撫臣則分自陜西而同開府於陜西之
境者也有延寧甘固四鎮則不當復有陜西撫臣然
而終不能罷者良以撫臣之不可兼邊計也而山西
撫臣獨使其春在省而秋在邊然則陜西撫臣於延
綏甘肅遠矣而於寧夏為近獨不可使春還長安而
秋駐寧夏乎而寧夏之撫臣亦終未嘗罷不設也偏
老之孤危本不可與寧鴈之腹裏並列為封守而卒
以並列者以責之一人故也寧鴈之設關故也而以
責之一人非也偏老之有寧鴈猶宣府之有居庸大
同之有紫荆居庸不屬宣府而責之順天紫荆不隸
大同而責之保定此所以為重門也而今山西乃責
之一人若以為其足以辦偏老則凡平居之所以增
兵設將為寧鴈之計者舉為冗濫無益之費若以為
防其不能而姑設之也則何以異夫今之縣令責其輯
牧里戶矣而又許其别派於民以備逃亡之額也敵入
偏老繩之以邊臣失守之法且曰朝廷先已許我退守
寧鴈矣里戶逃亡繩之以有司失牧之法彼且曰監司
先已許我别派備逃亡矣可不可也今山西之民歲輸
之三關與大同者以萬歷元年新收考之在大同者八
十七萬五百有餘在三關者四十一萬四千七百有餘
而此外無名之費不與焉山西之民所以俯首而輸者
以其足蔽我以生也而辛丑之驚澤潞壬子之犯太原
丁夘之攻石州殘破之慘有不忍聞者即今保定之民
僅供紫荆得大同之蔽而無大同之輸山西以全晉之
力仰給三關乃猶不免於被虜也兹豈非設官分守之
有未詳乎故愚乞陛下割偏老以南寧鴈以北特設一
巡撫而專委之以邊計而宣大而開封府於偏關以總
兵駐老營以副總兵駐河曲自平型北樓鴈門寧武而
北悉以隸之移寧武道於偏關以為分守而岢嵐保德
等州縣專屬偏關巡撫如朔應之於大同山西都御史
罷其軍務但專巡撫畫關南而守之使得其整暇與監
司冀南河東守令共圖所以輕徭均賦以休吾民者而
供三關萬一有警則親提太原汾州二營之兵以守鴈
門而甚急則更調各州縣之兵以遏衝突偏關參將換
駐寧武其鴈門以北巡按事宜亦或以并於宣大而山
西一應派額應輸三關者俱仍其舊此非臆說也設巡
撫於偏老而不涉省城所以視延寧甘肅之例也割關
南以屬山西而不使其與關北之邊防所以視保定順
天之例也如此截地而守之在邊臣專其責於沿邊也
則尺寸在睫固為近而易圖在山西專其責於關南也
則撫守俱舉不以遠而或誤今撫臣遠在省城而總兵
逸處寧武以六百里之邊付之副使與副將敵人方款
貢已矣萬一兵端忽逞烽火再燔東之宣大西之延寧
皆以撫臣專膺其責而獨山西一省疎其中空而誤於
遥制是使全晉之背開一謾藏之竇而以太原河東誨
盜餌敵也是時雖罪百撫臣將何救乎竊計必如此
而後九邊皆密而無隙必如此而後三關重設為非
虚且自添撫臣一員之外不增一卒不加一將而坐
收全守即增一巡撫不免於廩餼吏書紙劄之供計
亦三五百金但取之山西巡撫每歲移駐兩司府州
縣往來參謁之費而足使山西得並於陜西保定以
下為治而壯京師之右臂是將大有利於社稷又非
獨利於山西與邊防巳也惟陛下俯擇焉
山西外三關
鴈門關所轄水峪等堡一十九馬步官軍一萬一千
四百六十一員名子粒米三千八百三十石馬七千
五百匹草(四月至十月不支草料軍自行放牧)
寧武關所轄羊房等堡十一馬步官軍一萬八百二
十二員名子粒米二百七石馬六千一百九十九匹
草(十一月至三月支每匹每月支草三十束料九斗)
偏頭關所轄羅漢等堡二十八馬步官軍一萬一千
二百二十八員名子粒米二千一百九十石馬六千
七十五匹草(同上)
三關險隘
鴈門稱絶險敵入大同川二邊不能守則鴈門當其
衝矣幽燕之兵出紫荆縈其左延寧之兵渡黃河拂
其右敵可邀也昔李牧守鴈門誘匈奴入帳左右翼
擊之大捷
寧武諸營堡不堪險隘敵往往由蕎麥川野猪口等
處入婦女畜産驅逐已出塞而老營遊兵方百里赴
援難矣
偏頭地平可馳馬故多寇患西北東備河西東北時
時備大同川
鴈門三關之山東起代郡外斷雲中内略太原此境
西盡雍河之濱
東受降城在廢東勝州東北八里
中受降城在大同府城西北五百里秦漢九原縣地
西受降城在古豐州西北八十里相距各數百里
鴈門關迺冀之北境舜巡狩至恒山始啓鴈門趙孝
成王使李牧備匈奴國初設關于此以嚴鎖鑰古今
盖重之也城用磚包延袤二里三百五十步高連女
牆三丈五尺東抵水峪口十里西抵白草溝十里南
抵代州四十里北抵廣武站二十里内軍四百七十
六名鴈門所統之廣濟倉積貯主客餉銀六千有奇
糧料一千七百四十石有竒年來敵騎跳梁未敢由
此一逞誌曰兩山相翼如鴈又曰鴈至此不北盖莫
非状其險云
寧武處三關之中當華夷之要衝為東西之援應實
陽方温嶺神池義井之門戸外接八角堡内惟岢嵐
以一守備一千戸居之自偏頭徂鴈門似落寞矣
寧武關故屬鴈門成化二年都御史李侃請設官置
守備弘治間置守禦千戶所嘉靖二十年北部入寧
武撫臣議移偏關鎮守總兵官于此居中調度其城
方計一千二百五十餘丈高連女牆四丈二尺舊係
土築近用磚包經始於隆慶四年完工萬歷三年巍
然壯麗稱雄鎮矣内設正兵營官軍七百六十餘員
名寧武所守城官軍七百一十五員名本城中盈庫
萬億倉積貯主客餉銀八千九百兩有奇糧料一萬
三千七百石有奇草八萬六千九百束有奇城固兵
集保障無難且北有黃花梁之險南有陽武峪之固
敵縱窺伺終難深入偏關城洪武三十三年始設關
置守備宣德四年置鎮守總兵官成化十八年罷總
兵官置分守參將置協守副總兵正德八年置遊擊
將軍嘉靖二十二年復改鎮守總兵官時撫臣以内
突日驚虞失大將乃請移總兵于寧武移遊擊于馬
站以便應援於是以岢嵐道駐居而止設參將所部
官軍三千七十有奇守備一員所部官軍七百六十
有奇置偏頭所所轄守城官軍三百八十有竒舊係
土城方計一千一百七十四丈七尺高連女牆三丈
五尺今議磚包足稱金湯之固内西盈庫保德倉積
貯主客餉銀二萬三百二十兩有奇糧料一萬五千
二百八十石有奇草七萬九百束有奇但逼鄰敵巢
板升叛人歲時窺伺乃使總兵移去逸地而此則空
虚最為失策而今亟當改圖者也
圖書編卷四十五
