圖書編卷五十六
明章潢撰
河運海運總敘
王者宅中圖治必輓天下財賦以給經費我朝河運
海運繼由陸運凡三變乃改今河運然地勢高南北
迤邐就下乏水以濟濟水伏流齊魯隨地溢出為泉
泉在東郡凡二百八十有竒各以近入汶泗洸沂諸
水東流赴海文皇帝命工尚書宋公禮修復會通河
伐石起堰東遏諸水西注漕渠南北分流北流者會
漳會衛上接白河南流者會河會淮下接寳應高郵
諸湖漕渠遂亘南北濟泉以廣其源建閘以節其流
築堤堰以防其潰决列舖舍以通其淤淺闢湖瀦水
以時其蓄洩引水灌注以平其險阻備夫以供其役
銓官以司其事董之以主事八各有專職臨之以郎
中三各有分地監司守令亦有責焉又以事廣地劇
役衆費繁統宗不可以無人乃勅差大臣一人總理
於上爰集衆思以舉羣策歲輓東南四百萬石萬艘
鱗次而進時當盛夏維揚迤北乘風揚帆南旺迤北
順流放舟既脱海運之險又免陸輓之勞四方萬國
五材百貨罔不畢集民命永頼國計斯裕文皇帝開
濟之功同於天地諸臣弼成之績要亦不可冺也或
曰漕河之立制以帝都之在燕也前代都平陽都關
中都洛陽都大梁並以黃河為運道寕有此勞費哉
曰是不然夫東南以海為險西北以山為險遡海肆
逆為難而乘高犯順為易故西北世有憑陵之患自
遼左至甘凉六鎮皆守山外去中原千有餘里惟幽
薊一鎮獨守山内中原内外僅隔一山而山復中
缺易于窺伺安史之亂唐契丹之制晉金元之取宋率
由此首難自昔有天下而以此地屬人未有能久寕
者竊謂扼強兵而障中原據上游而制六合孔子復
生必從文皇帝之見矣曰都燕之地則既聞命矣海
運由浙西不旬日可達都下較之河運費省而功倍
丘文莊衍義補言之詳矣近年言者亦多厭河運之
勞而欲舉文莊之策子顧極言河運之利而欲侈諸
臣之功示諸久遠何也曰海運之法作俑於秦效尤
於元祖宗已棄之策三代以前未聞也文莊計漂溺
之米而不計漂溺之人故以海運為便不知米漂而
載米之舟駕舟之卒管卒之官能獨免乎考之元史
至元二十八年海運漂米二十四萬五千六百有竒
至大二年漂米二十萬九千六百有竒即如文莊言
每舟載米千石用卒二十人則歲溺而死者殆五六
千人此虐吏之所忍於斯人也奈何文莊亦忍於斯人
哉河運之費費於人所謂人亡人得者損上益下王
者以天下為家又奚恤哉曰海運誠不可復矣今之河
運築堤建閘並以人勝時不常泰人不皆良能保無意外之
變乎曰變不可保也海胡可蹈哉今之黃河經行河
南之祥符者去衛河僅七十里鑿而通之萬夫一月
之力也議者徒以衝决為難竊以為黃河之難不難
於海也二道並設而各從其便常可也變亦可也是
則可為也曰此尤不可之大者先朝河决張秋運道
梗塞罄數省之力捐不貲之費再歴寒暑乃克底寕
衆方幸其南子欲引之北如子之言且將為運道憂
矣曰今之黃河固古之運道也昔固北行而今始南
遷也民間舟楫往來如織未嘗一日廢在古則宜在
今則否在南則利在北則否在民則可在公則否在
海則易在河則難吾不知其何說也
海運考
朱清張瑄者海上亡命也久為盗魁出沒險阻若風
與鬼劫掠商販人甚苦之至元二十一年巴延建議
海運乃招二人授以金符千戶押運糧三萬五千石
仍立海道萬戶府三以清瑄與羅壁為萬戶轄千戶
百戶所領虎符金牌素銀牌船大者不過千石小者
三百石自劉家港出楊子江盤轉黃連沙嘴月餘始
至淮口過膠州牢山一路至延真島望北行轉成山
西行到九臯島劉公島沙門島於萊州大洋收界河
兩月餘抵直沽實為繁重至元二十六年增糧八十
萬石二月大洋四月直沽交郵五月還復運夏糧至
八月回一歲兩運是時船小人恐懼至元二十七年
宋萬戶請長興李福四押運自楊子江開洋落朝東
北行離長灘至白水緣水經黑水大洋北望延真島
轉成山西行入沙門開萊州大洋進界河不過一月
或半月至直沽漕運利便是歲加朱為浙江𠫭政張
為浙江鹽運司都運如是者二十餘年大德七年招
兩浙上戶自造船與脚價十一兩五錢分撥春夏二
運延祐以來各造海船大者八九千小者二千餘石
歲運三百六十萬石篙師稱便迤南番貢亦通蓋自
上海至直沽内楊材馬頭凡一萬三千三百五十里
不出月餘可以達省費不貲若長樂港出福州經崇
明以北又自古未有之利也我朝洪武三十年猶放
其制歲運七十萬石以給遼東至永樂間會通河成
始不復講議者恒有意外之慮以為人生一日食不
下咽則死亡立至會通河固南北之咽也訪求故道
擇賢才而任之且重其權抑亦可為先事之防即使
有如清與瑄者亦且消其驍獷而誘以自效有博采
王憲使獻膠萊河之說因其垂成之功督以畫一之
法使表裏兼資參酌利害以甦漕卒之困而求無疆
之利憂世君子豈無是心哉
海道
福建布政司水波門船厰船要水手船護送其神仙壁碧
水屋山島有賦開洋至三分山河口一二日至古山寺送香
燭防東南颶作潮過平息至望錤港娘娘廟前泊一日至
長樂港口一日至民遠鎮巡檢司一日至總埠頭港一日
至福州左衛要水手送一日至五虎廟燒總福一日至五
虎門開洋望東北行正東便是裏衣山正北是定海千戸
所東南是福清縣鹽場一日至王家峪海島泊一日至北
高山巡檢司西洋山口泊一日福寧縣幇娘娘廟前泊一
日至滿門千戸防露晚收&KR0008;艚巡檢海口一日至金鄉要
水手送一日松門衛一日至温州平陽縣平陽巡檢司
海口至鳳凰山銅盆山防東南颶作晚收中界山泊一
日至盤石衛見霧在中界山正北島泊待南風行至晚
收北門千戸所要捕魚小列船送待南風北行過利洋
雞籠山候潮至松門港松門衛東港泊候潮至台州海
門衛東洋山泊離温州望北行到桃青千戶所聖門口
泊開洋至大佛頭山屏風山至徤跳千戶所長亭巡檢
司要水手漁船送又至羅漢堂山到石浦千戶所東
關泊要水手送至定海衛始換金鄉盤石水手離石
浦港后門過銅瓦山后沙洋半邊山党公爵溪千戶
所望北行至青門山亂后礁洋至前倉千戶所䨇臍
港騎頭廵檢司過至大松千戶所家門山招寳山進
定海港定海衛南門要稍水船送繞總福開洋望北
行至遮口山黃公洋列港千戶所海寕衛東山如山
望北行若至茶山低了至金山衛東海灘松江府上
海縣海套水淺望東南行晚泊船候潮過羊山大七
山小七山大倉寳㙮望東北行兩日夜見黑水洋南
風一日見綠水瞭見海内懸山一座便是延真島靖
海衛口淺灘避之
一劉家港出楊子江南岸候潮長迤西行半日到白
茒港潮平𢃄篷櫓摇過撑脚沙尖轉家明沙正東
行南有朱八沙婆婆沙三脚沙須避之楊子江内北有
䨇㙮南范家港灘東南有張家沙江口有陸家沙可
避口外有暗沙一𢃄連至崇明江北有瞭角嘴開洋
或正西西南北風潮落正東或𢃄北一字行半日可
過長灘是白水洋東北行見官綠水一日見黑綠水
循黑綠水正北行好風兩日一夜到黑水洋又兩日
夜見北洋綠水又一日夜正北望顯神山半日見成
山自轉瞭角嘴未過長灘正北行靠桃花班水邊北
有長灘沙響沙半洋沙隂沙溟沙切避之如黑水洋
正北𢃄東一字行量日期不見成山黑水多必低了
可見升羅嶼海中島西有璣而筆架即復回望北𢃄
西一字行一日夜便見成山若過黑水洋官綠水或
延真島望西北由便是九峯山向北去有赤山牢山
皆有島嶼可泊若牢山北有北茶山白蓬頭石礁
百餘里潡浪如雪即便開或復回望東北行北有馬
鞍山竹山島北有旱門漫灘皆可泊若東南風大不
可泊北向便是成山如在北洋官綠水内望見顕神
仙挑西一字行多必是了即便回復望東北行過
成山正西行前雞鳴嶼内有浮礁避有夫人嶼不可
行須到劉島正西行到芝界島東北有門可入西北
離百餘里有黑礁三四畝避之八角島東南有門可
入自芝界島好風半日過抹直口有金嘴石衝出洋
内潮落可見避之新河海口到沙島東南有淺挨深
行南門可入東可門有暗礁西北有門可泊沙門島
開洋北過砣磯山欽島沒島南洋北半洋鐵山洋東
收旅順口黃津川西南有礁黃洋川東收平島口内
北南岸外洋成兒嶺盡東望三山正中入内有南北
沙相連可泊三山西有南山收青泥窪西有松樹島
北有孤山東北望鳳凰山和尚島墩西有礁石外有
亂礁避之三山玘青島一路望海島收黃島使島若
鐵山西收羊頭窪䨇島東北看蓋州西看寳㙮台
便是梁房口入三岔河收牛壮馬頭泊
直沽開洋望東挑南一字行一日夜見半邊沙門
島挑南字多必見萊州三山挑東北行半日便見沙
門島若挑北多見砣磯山南收登州衛沙門島開&KR0657;
東南山島有淺挨中東行好風一日夜見綠水一日
夜見黑水又一日夜見南洋綠水又兩日一夜見白
水望南挑西一字行一日挑點竿戳二丈漸减一丈
五尺水下有亂泥二尺深便是長灘漸挑西收洪如
截硬沙即便復回望東行見綠水到白水尋長沙收
三沙洪如不着洪望東南行日看黃綠色浪花如茶
末夜看浪撥而大星多即是茶山若&KR0657;坐茶山往
西南一字半朝北見崇民沙南見青浦墩岸劉家港
如見黑水洋正南挑西多是高了前有隂沙半洋沙
響沙攔頭沙即是瞭角嘴便復回往正東行看水色
風汛收三沙洪如風不便即挑東南行看水色收寳
山如在黑水大洋挑東多必是低了見隔界大山一
座便望正西南一字行一日夜便見茶山而不見隔
界山又不見茶山見黑水多便望正西行必見石龍
山孤礁山復回望正西南行見茶山收洪
遼河口開洋順風一日夜至鐵山𢃄東二字望南行
經成山入南津望正南行三日夜經桃花班水望東
行見白水𢃄西二字動戳點竿尋長灘一丈八尺漸
减至一丈五尺望西行戳楊子江洪如不見望下使
必見茶山&KR0657;稍南面坐茶山望西行半朝便見崇明
洲如風順一朝至劉家港内
海運
夫自平江伯開濬會通河以來海運之不講已久其
后科道之條陳鄉會之策試名臣之著書舉行者
不一而足然卒莫之能用也近臣備員山東嘗條斯
議適廵撫都御史梁夢龍經濟抱才忠誠體國毅
然以未試行底績無壅事獲上聞恭遇陛下聖明英
斷輔臣恢張廟謨遂出帑銀委督漕司慕載而四
方始知海道之可通行矣然議立於剏見之時則
羣心未信而法復於久廢之後則不免更張故今縉
紳之慮不過云海上風波爾風波在海三尺童子
知之矣然其事有可言者古語云天不滿西北地不
滿東南故東南之海天下之水之委也渺茫無山則
廻避靡地近南水煖則蛇龍窟居是以風波足畏傳
聞可駭昔元人海運之有損壞以其起自太倉嘉定
而北也若自淮安而東引登萊以泊天津則原名北
海中多島嶼可以避風又其地高而多石蛟龍有往
来而無窟宅故登州有海市以石氣與水氣相搏映
日而成石氣能逹於水面以石去水近故也北海之
淺是其明騐即以舟與米行於登莱因其曠逹以取
其速而摽記島嶼以避其患則名雖同於元人而利
實專其便易佐河運之缺計無便於此者然此猶舉
時宜之緒論非臣條議之初圖若語其全則有稍進
於是者而其說有三一曰天下大勢二曰都燕專勢
三曰目前急勢請以唐宋之事明之唐人都秦右據
岷凉而左通陕渭是有險可依而無水通利也有
險則天寳興元乘其便無水則會昌大中受其貧宋
人都梁背負大河而面接淮汴是以水通利而無險
可依也有水則景德元佑享其全無險則重和宣和
受其病若今國家都燕北有居庸巫閭以為城而南
通大海以為池金湯之固天造地設以拱衞神京誠
聖子神孫萬年之全利也而乃使塞不通焉豈非太
平之遺慮乎此臣所謂天下大勢也夫三門之險天
下所謂峻絶也然唐人裴耀卿劉晏軰百計為之經
營者以彼都在關中故也粟不能飛則途有必由
是三門者秦都之專路也若夫都燕則面受河與海
矣一河自安山涉汶濟即今之會通河一河自淮入
汴入衛而俱會於天津然終元之世未嘗事河而專
于海者彼以時方紛攘終歲用兵固無暇於事河也
彼又以為河亦間有不如海者入閘則兩舟難並是
不可速也魚貫逆遡一舟壞則連觸數十舟同時俱
靡若火則又甚也是不可避也一夫大呼則萬櫓皆
停此腰脊咽喉之譬先臣丘濬載在衍義補者是
不可散也若我朝太平重熙累洽主於河而恊以海
自可萬萬無慮故都燕之受海猶憑左臂從腋下取
物也元人用之百餘年矣梁秦用之所不得望也此
臣所謂都燕專勢也黃河西来禹之故道雖不可考
然不過自三門而東出天津入海是腹雖稍南而首
尾則東西相衡也至宋時直獵大名則已稍南矣我
朝弘治二年决張秋奪汶入海是其首猶北向也乃
今則直南入淮而去歲之决閻家口支出小河近符
離靈壁則又幾正南西北而直東南途益遠而合諸
水益多則其勢大而决未可量也故以漢武之雄才
尚自臨决塞王安石之精博且開局講求河之為立
國病詎直今日然哉且如去年之漂大臣之與國同
休及小臣之有志於世者聞之有不變色於河之
梗而又不能無難色於海之通則計將安出歟富人
之造宅則旁啟門焉防中堂有客而肴核自旁入
也此臣所謂目前急勢也臣誠愚淺如該科條議
慮之應熟豈其肯誤聖明乃風波係天數臣亦不能
逆覩其必無然臣以為趨避占候使其不爽當不足
以妨大計故敢緣科臣建議而詳布其愚有所請銀
造舟張官改額皆係更&KR1200;統乞聖明采擇
一計程限
第一程自淮安府開船至八套口共計三百餘里係
河道為一程第二程自八套口開船至鶯遊山共
約二百四十里用東南風一日為一大程如風不便
九十里可投五丈河又西北一百二十餘里可投狹
口灣泊容船伍百餘隻第三程自鶯遊山起東北
遠望瑯玡山前投齋堂島灣泊約四百里用西南順
風一日可到為一大程島西面泥灘三里可容船百
餘隻如船多島東北三十里有龍灣口可泊船二百
餘隻中間所過水面東北濤落口約一百九十里可
容船十餘隻又至夾倉口二十里可容二十隻廻避
望海石又東至石臼海口三十里可容船六七隻廻
避石臼攔胡家攔曲伏桃花攔又東至龍王口四十
里可容船三十隻廻避黃石攔又東至龍潭二十里
可容船百餘隻木瓜島又東至二十餘里廻避胡家
山以上堪灣泊海口五處應廻避七處俱用西南風廻
避西北風其餘滴水口沙灣口二處係西南徑過避路
如遇緊急亦可灣泊第四程自齋堂島處開船正
東由膠州靈山島東北望遠勞山前投福島灣泊共
約二百餘里用西南順風半日可到為一大程此島方
圓二十里南有泥灘二里半可灣船六七十隻如船
多島迤西五十里董家灣闊大堪灣船三百餘隻中
間所過水面東四十里回古鎮海口可容船三百餘
隻廻避海子嘴又東至靈山島五十里島西南嘴可
容船二十隻廻避東北正東風島東北鼓樓圈容船
十餘隻廻避正北西北風此處雖可容船不宜久住
有東北至唐島六十里可灣二百餘隻避東北正東
北風廻避露明石又東至小青島五十里可容船三
十隻避正北東北風又至董家灣六十里廻避捉馬
嘴以上堪灣泊海口五處應廻避三處俱用西南風
避西北正北東北風第五程自福島開船東二里
廻避老君石遠望田横島約一百五十里用西南順
風為一大程半日可到此島方圓三十里可容船二
百餘隻如船多島東北十里有闊落灣容船二百餘
隻中間所過水面東北由小管島六十里可容船二
十隻又東大管島十里可容船可十餘隻又東至田
横島七十里以上堪灣泊二處廻避一處餘有淮口
可容船十餘隻係背路遇緊急亦可灣泊第六
程自田横島由青黃島遠望槎山前投玄真島灣
泊共約四百餘里用西南順風一日可到為一大程
島東西長五里遇北風灣南面遇東風灣北圈可
容船百餘隻東北岸下水底三孤石旁多隐石該廻
避遇船多島迤西五里朱家圈可容船百餘隻又
西五里宋家圈與草島前可容船五六十隻中間
所過水面東十二里闊落灣容船二百餘隻又東至
楊家溝三十里可容船三十餘隻又東至十里廻避
劉家嶺又東至草島嘴三十里可容船五六十隻又
東至青島三十里西圈可容船十餘隻又東至黃島
三十里西南灘可容船十餘隻又東北至宫家島三
十里可容船三四十隻又東徑過蘇島王至玄真島
朱家等圈一百五十里廻避朱家圈西柳溝與沙嘴
玄真島西嘴與島東岸三孤石以上灣泊六處廻避
五處其餘行村寨馬公島與何家馬頭乳山寨上港
口及靖海衛北張濛島皆是背路去處如遇緊急亦
灣泊廻避靖海排义石裏島娘娘廟嘴第七程自
玄真島開&KR0657;稍放洋行東轉杵島嘴北過城山頭西
北望威海山前投劉公島灣泊二百四十餘里用南
風為順風一日可到為一大程容船六七十隻如船
多島迤西十里威海東門口教場頭塢口可容船三
四百隻中間所過水面東至鏌鎁島西頭季家圈三
十餘里可容船二三十隻避東北東南風南三里廻
避&KR0552;石又東三里鹿島可容船一二十隻避北風與
東風又東七八里廻避凹屋港又東十五里廻避黑
石島又北十餘里廻避楊家墳又北二里廻避餓狼
鴟石又西北四十餘里飬魚池可容船二百餘隻避
東風與東北風又東北二十餘里黃埠嘴可容船二
百餘隻避東北與北風又東南一里廻避成山頭又
東七八里廻避殿東頭此二處稍險須放洋遠廻避
過此轉西三十餘里駱駝口圈裏東岸下可容船七
八十隻避東北風又西三里李叢嘴可容船二三十
隻避西北風又西十五里柳夼海口可容船五六十
隻避西北東北風又西七八里廻避青雞島與鷄鳴
島相連水底礁石又西直至劉公島一百里廻避島
東南礁石嘴又西六七里黃泥崖可容船二三十隻
又西六七里沙嘴兒可容船二三十隻俱避東北正
北風又西二里小黃島口可容船三十隻避四面風
又西十里衞東面口教場頭塢口灣船四百隻避西
北風以上灣泊十處廻避十處其餘寕津所西北崮
山海口尋山所西南青魚灘家雞汪皆是背路去處
如遇緊急亦可灣泊第八程自劉公島開船西北
十餘里廻避王家嘴又西十餘里廻避靖子嘴又西
十餘里㢠廻避小杵島遶遶嘴西南遠望芝罘島灣泊
共約二百餘里為一大程用東風東北風為順風半
日可到島東西長二十里東頭廻避勝子嘴圈又西
大口婆婆口可容船百餘隻避東北西北風又西三
里廻避宅窠如船多島迤東三十餘里崆峒島前可
容船二三十隻廻避東南沙港又北三里夾島可容船
六七十隻避北風中間所過水面迤西一百四十里飬
馬島東柄上老鴉港可容船三四十隻避西北風又
島西頭廻避煉石嘴又轉島龍王廟前可容船二三
百隻避西北東北正北風又西北五十里係崆峒島
又西三十里係芝罘島以上灣泊四處廻避六處
第九程自芝罘島開船西六十里過龍洞直西遠望
長山島西投沙門島灣泊共約一百八十里為一大
程用東南風一日可到島東南汪周圍二三里可容
&KR0657;一百餘隻避西北東北正北風如船多島迤六十
里新河海口可容船五六十隻口外不宜住船口裏
避四面風中間所過水面西六十里八角嘴可容船
六七十隻避西北正北風又西五里廻避龍洞嘴又
西五十里廻避四石又一二里入劉家汪海口可容
船百餘隻避四面風又西二十里廻避灣子口東北
沙港又西二十里廻避抹直口金嘴礁石又西三里
八新河海口廻避觀音嘴石西北四十里廻避長山
島東南嘴沙島港又西十里係沙門島以上灣泊三處
廻避六處第十程自沙門島開船西南遠望三山
島約二百餘里為一大程用東風為順風半日可到
島南面黑港可容船三四十隻避北風中間所過水
面南三十里廻避大石攔又西六十里桑島前面可
容船五六十隻避東北西北正北風廻避島東北二
處礁石又西四十里㟂屺島廻避島東西北三處礁
石島南宋港可容船四五十隻又西四十五里廻避
羊攔礁石又西十五里係三山島以上灣泊二處廻
避四處第十一程自三山島開船過芙蓉島直西
頭開船過芙蓉島直西投大青河口灣泊共約四百
餘里為一大程用東風與東北風為順風一日可到
可容船五百餘隻避北風中間所過水面西五十餘
里芙蓉島廻避東沙港轉西而廻可容船四五十隻
避東北風又西五十餘里廻避虎頭崖與東北碎石
又西五十餘里廻避海倉口椿木閘石又西一百一
十里係洱河口外有沙嶺船難進又西四十餘里係
小青河船難進泊以上灣泊二處廻避三處還有三
處小河口俱不堪灣泊第十二程自大青河開船
投大溝河約一百六十里用西南風一日可到為一
大程可容船一百餘隻又至大沙河三十里可容船
一百餘隻如風不便六十里投降河可容船二百餘
隻又至大沙河三十里可容船一百五十隻利北岸
有沙崗廻避以上灣泊三處廻避一處第十三程
自大溝河開船投大沽河灣泊約二百餘里可容船
二百餘隻如風不便七十里投乞溝河灣泊可容船
一百餘隻俱無廻避其桑句河窄小不堪灣泊(自淮安府)
(起至張家灣止海道水程共計三千四百五十里)
一察潮汐惟潮汐雖天地呼吸之氣亦波濤消長
之機舟人泛洋不可不察以南而言每月二十七日
潮生漸長至初一日寅時大潮辰時潮退大潮自
初一初二初三初四日潮至初五日潮落小信至十
三日十四潮生子時潮滿丑時潮退長至十五日大
潮寅時潮滿辰時潮退十六十七十八日大潮十九
日漸消二十日小信潮午時滿未時退每年如此
東海亦然以北海而言與二海稍異每月十三日
大潮漸長十七日午時潮滿申時退二十日退潮
至二十七日為小潮二更潮滿寅時退至二十八日
又漸長為大潮至初一日初二日午時長滿未時退
初三日漸進初四十二日退為小潮二更潮滿寅時
退週而復始每月如此
八卦時風
乾(辰未申巳午吉寅夘時凶)坎(辰未寅邜申吉巳午未時凶)艮(寅夘巳午吉辰未時凶)
震(亥午子吉辰戌丑未時凶)㢲(寅邜辰吉申酉時凶)離(子丑寅夘辰吉申酉時凶)
坤(寅夘巳午吉亥子時凶)兑(巳午辰戌未吉寅夘時凶)以上看定風旗風從
何方来查騐防避吉凶先知
&KR0751;仙曰凡占風雨必審天時雲氣以每月朔一日管
上二旬二日管中旬三日管下旬日色青黑潤明多
雨黃赤乾枯多風又云朔日管上半月望日管下半
月又云逐日天色青黑潤明主雨黃赤乾枯主風
善斷者當以三旬朔望而觀其大略以當曰而决其
風雨
占晴門
早起滿天晴日出漸漸明早晨霧露雲
晌午日蒸曛日光明又彩久晴定可待
暮日光燭天晴明且又炎暮看西邊晴
明日主晴明紅雲日暮起晴明便可許
夜觀魁斗净明日天色正電光起西南
明日天炎炎遊絲天外飛久晴定可期
白虹若下降惡霧盡消亮西南北微風
可喜天光晴
占風門
魁罡氣白黃隄防風勢狂早間日晒耳
狂風即時起早白與暮赤飛沙及走石
午前日忽昏北方風怒嗔午後日昏暈
風起須當慎日月忽然圓風來不等閒
雲掩日不動風勢如山重返照色黃光
明朝風必狂天道忽昏慘狂風時下感
天色赤與黃頃刻大狂風黑雲片片生
眼底主狂風黑紫雲如牛狂風急似流
雲勢若魚鱗来朝風不輕黑雲北方突
暴頭風太毒黑雲半開閉大颶隨風至
雲起亂行急風勢難當底亂雲大頂絞
狂風来不少辰闕電光飛大颶必可期
連日霧濛籠必定起狂風星辰若晝見
頃刻狂風變閃爍見星光星下風大狂
螻蛄若放洋大風必難當海泛海沙塵
颶風却怎禁風雨潮相攻須防起颶風
禽鳥冲霄漢狂風時下見面頰熱如紅
有雲天即風
占風雨
日出夘遇雲無雨天必隂日出紅雲暗
東風雨即見日暮若暗紅無雨必生風
日暮黑雲接風雨不可說朝暮起海雲
東風與當晨東風黑雲急但犯雨傾滴
雲暗遇東風霶𩃱雨下傾雲隨東風起
風定雨方止雲布滿三低東風雨亂飛
雨過東風至晩來越添巨午後遇雲遮
東風夜雨泄雲從龍門起颶風連急雨
但犯起東風雨下必相從黑雲暮生西
半夜雨風催春夏遇隂凉雨下把風防
秋後遇隂熱雲雷風雨烈西北黑雲生
雷雨必聲訇東南北海響風雨漸漸長
蝃蝀出自東無雨必生風斷虹當晩見
不明天必變電光若亂明大雨隨風傾
汛頭風不長汛後風雨狂滿海起荒浪
潮隨風雨漲鳥鱗弄忽波風雨急如梭
占雨門
魁罡潤雲氣必定雨垂地朝霞如黑洒
細雨紛紛下電光西北起定然連夜雨
朝日光燭地細雨必然至虹見被雲吃
當時雨傾滴蝃蝀出自西明日應雨垂
中後日晒耳明日定有雨霧露夜不起
來朝必細雨
海運總論
海運之法自秦有之唐人亦轉東吳粳&KR0008;給幽燕然
亦給遠方之用而已用以足國則始於元焉初巴延
平宋命張瑄等以宋圖籍自崇明由海道入京師至
元十九年始見海運之策命羅壁等造平底海船
運糧從海道抵直沽是時猶有巾灤之運不專於海
道也二十八年立都漕運萬石府以督歲運至大中
以江淮浙財賦府每歲所辦糧充運以至末年專仰
海運夫海運之道其初也自平江劉家港入海至海
門縣界開洋月餘始抵成山計其水程自上海至楊
村馬頭凢一萬三千三百五十里最後千戶殷明略
者又開新道從劉家港至崇明州三沙放洋向東行
入黑水大洋入界河當舟行風汛有時自浙西至
京師不過旬日而已說者謂其雖有風濤漂溺之虞
然視河漕之費所得蓋多故終元之世不費我朝洪
武三十年會通河通始罷海運考元史食貨志論海
運有云民無輓輸之勞國有蓄儲之富以為一代良法
又云河運視河漕之數所得蓋多作元史者皆國初
史臣其人皆生長勝國時習見海運之利所言非無
徵者竊以為自古漕運之道有三曰陸曰河曰海陸
運以車水運以舟而皆資乎人力所運有多寡所費
有繁省河漕視陸道之費省十四海運視河運費省
十七八河漕雖免陸行而人輓如故海運雖有漂溺
之患而省牽率之勞較其利害蓋亦相當今漕河通
利歲運充積固無資于海運也然善謀國者恒于未
事之先為意外之慮今國家都幽蓋極北之地而財
賦皆是東南而來會通一河譬則人身之咽喉也一
日食不下咽立有死亡之禍况自古皆是轉搬而以
鹽為傭直今則專用軍夫長運而加兑支之耗歲歲
常運儲積之糧而征戍之卒日少食固足矣如兵之
不足何迂儒遠慮請于無事之秋尋元人海運之故
道别通海運一路與河漕並行江西湖廣江東之粟
照舊河運而以浙西東瀕海一𢃄由海通運使人習
知海道一旦漕渠少有滯塞此不可來而彼來是亦
思患預防之先計也家居海隅頗知海舟之便舟行
海洋不畏深而畏淺不慮風而慮磕故製海舟者必
為尖底首尾必俱置柁卒遇暴風轉帆為難亟以
尾為首縱其所如且暴風之作多在盛夏今後率以
正月已後開船置長槁以料角定盤針以取向一如
番船之制夫海運之利也以其放洋而其險也亦以
放洋今欲免放洋之害宜預遣習知海道者起自蘇
州劉家港訪問傍海居民捕魚漁戸煎塩竈丁次第
踏視海崖有無行舟潢道泊舟港汊沙石多寡洲渚
遠近親行試騐委曲為之設法圖畫具本以為傍海
通運之法若夫占視風候見于沈氏筆談每日五鼔
初起視星月明潔四際至地皆無雲氣便可行舟至
于已時則止斯不遇暴風矣中途忽見雲起即便易
柁回舟仍泊舊處如此可保萬全永無沉溺之患萬
一言有可採乞先行下閩廣二藩訪尋舊曾通番航
船之人及行廣東鹽課提舉司歸德等場趣取慣駕
海舟竈丁令其優給驛遣既至訪詢其中知海道曲
折者以海道事宜許以事成加以官賞俾其監工照
依舶式樣造為運船及一應合用器物就行委官督
領其人起自蘇州歴揚淮清登等府直抵直沽濱海
處處踏看可行與否先成運舟十數艘付與駕使
給以月糧俾其沿海按試經行停泊去處所至以山
島港汊樹標幟詢看是何州縣地方一一紀錄造成
圖策縱其往來十數次既以通習保其决然可行無
疑然後於昆山大倉起蓋船厰將工部原𣲖船料差
官于此收貯照依現式造為海運尖底船隻量定
軍夫若干装載若干大抵海舟與河舟不同河舟
畏淺故宜輕海舟畏風故宜重假如每艘載八百石
則造為一千石每舟許以百石載私貨三年之後軍
夫自載者三十稅一客商附載者照依稅課常例就
于直沽立一宣課司收貯為歲造船科之費其糧既
從海運脚費比漕河為省其兑支之加耗宜量為减
殺大約每舟載千石則可當河舟所載之三河舟用
卒十人海舟加五或倍之則漕卒一比舊省矣此又
非徒可足國用自此京城百貨駢集而公私俱足矣
若謂海道險遠恐其損人費財請以元質之其海運
自至元二十年至天歴二年止備載逐年所至之數
以見其所失不無意也竊恐今日河運之糧每年所
失不止此數而其支兑加耗每石須有所减恐亦浮
於所失之數矣
河運海運總論
嘗觀之主河運者則絀海道曰風檣浪楫漂溺叵測
未可也主海運者則絀河道曰黃流為梗歲費億萬
不可也噫誠虚談乎愚請一切捐棄之直以臆對夫
會通既成海運告罷民甚便之矣而洪閘停留則苦搬
運河流衝塞則苦推移會通獨無害乎遮洋初試
民甚苦之矣而糧無剥損可省耗石舟無停次可免
輓卒海運獨無利乎彼韓非子曰法立而有難推其
難而事成則立之事成而有害而功多則為之如此
則天下皆無難之法皆無害之功世之受笑者無亦
較利害計難易孰少與多耳彼秦攻匃奴餽運繁苛
飛芻輓粟起自黃腄古東萊地則東省為轉轂之門
戶直自秦始而秦運蓋未廣也漢都長安初不過漕
山東粟數十萬石已自足用後引渭穿渠又通褒斜
道非好勞民勢不得不然也唐亦都長安初不過漕關
東粟十萬亦自足用迨後劉晏漕於汴淮李泌增
運百萬非好侈費勢不得不然也宋之漕也東南自
汴入陕西自黃河入陳蔡自惠民河入京東自廣濟
河入盖分為四路矣元之漕也始而河繼而陸已而
海盖分為三道矣海漕通而運至三百萬石豈得已
哉秦漢以上事寡而簡秦漢以下官冗而兵繁輻輳
並進且猶不給勢則然也故管子曰七十二代之君
俱王天下必富國而粟多旨哉言之矣國都定鼎
背控長邊平衡以臨四面經費不出倚辦東南漕輓
之道僅僅一線邇復梗塞歲事講求甲可乙否遄
興倏罷卒未有能建萬世之長策以紓吾君相之隱
憂者何盖說有擇利而曠于實者言有樸訥而適于
用者見其難而釋其業覩其害而相其利則四海之
無成勞也噫沐者尚有棄髮瘍者且無完膚况謀
及大事乎今之談河運者不曰黃淮失道乎不曰徐
邳高涸乎不曰崔鎮諸口未塞高寳諸堰未固乎不
曰泇河可疏徐南故道可通乎夫高墉固防塞決補
潰淮揚之役不日告成前後大臣經略無遺筴矣泇
口若濬可遠河患而崇岡漫泊厥功難施姑勿論也
若彭城西境達乎夏邑黃河故址儼然在焉疏而
復之以濟洪流以殺河勢南不妨鳳泗國陵北不
逼兖冀運道此其利害彰彰著也何也徐吕二洪
資河之利亦受河之害設如河臣之議修復有三利
焉河改而南北漸細扶溝留城之間可免衝塞利一
也南流既下建瓴直達勢無紓折湍悍其徐南
壅沙漸流漸去利二也四野泛濫舉歸故道蕭碭曹
單永有寕居利三也則雖違衆論斷之可也任心膂
之能臣假便宜之重寄俟積貯之少紓舉必成之碩
畫而漕流安矣乃歐陽氏曰河流已棄之故道自古
難復信斯言也則以不易辦之鉅費圖不必成之大
功非今所當緩焉者耶此治河漕之大略也今日之
談海道者不曰閩越長樂港乎不曰秣陵龍江關乎
不曰太倉劉家港乎不曰自&KR0008;口以入海乎不曰由
成山以達直沽乎夫浙直大海横亘千里兵艘販舶
晝夜相續朱清張瑄所經略無遺慮矣鶯遊而上
遠歴成山風濤險悪礁石林立誠可畏也若膠口以北
海倉以南元運舊河儼然在焉修而復之以近易遠
以夷易險南北商販可使阜通東省本色可使復舊
此其利害亦彰彰著也說者謂分水嶺焉壕難於開
鑿大沽河小沽河易于壅沙復欲自黃埠嶺雲河口
諸所剏開一道以接之愚則以為理舊業有三易焉
夫馬家壕兩岸阻石舟不可觸近經削治海舶大行
不煩人力一易也二沽衝沙為害良不能免然河越
二百年積沙近以尺計冬春水涸歲加撈刷何能為
患二易也分水嶺地勢誠高然河底泉水可瀦河旁
支流可引更為增置閘埧蓄洩有備何憂淺閣三
易也夫治之果有易也則排衆議而舉之可也捐東
省數萬之存留募沿河郡縣之丁壮督率則責之二
三能吏部署則假之方面重臣膠河辦矣乃歐陽氏
曰智者之於事有所不能必則較利害之輕重信斯
言也則海運之有利于國膠河尤有利于海運非
今日所宜䆒心者耶此治海運之大略也大抵今昔
異勢新故異備達者不期修古哲士務於知新夫何
故勢易乎時備因乎事也則又當以今日之事勢籌
之矣彼元世都燕歲省邊供而今則百萬仰哺矣宋
處中土四面入饋而今止東南一綫矣故修河宜亟
而海運不可忽也海運當圖而沁衞不可忘也何也
專主河運便矣而潢池弄鎧咽喉為梗能無慮乎專
主海運當矣而溟渤揚氛煙波阻絶獨無慮乎漕海
並治沁衞兼通無事則循守故轍有警則增置篙夫
此阻彼通鳬趨鱗貫使國賦日贏食貨日充以通四
塞之要以助軍國之盛非水利歟抑更有疑焉或謂
治漕者當以𨗳泉濬淤治洪建閘為上而引河次之
治海者當以龍關劉港開洋為上而淮安次之此何說也
萬里黃流建領直下湍悍則决散緩則淤徙突不常
自古為然既欲資之濟邊而病其妨運誠有神禹不
能慮其後者然禹之九道元之四道流漸雖斷故蹟
豈盡冺耶誠能按蹟求索分遣屬邑預為蓄備稍俟
歲豐人和徧加䟽瀹勿逼而南令其由舊入海而别
引沁水從魏博折而東之資漕艘是亦一竒也江南
之運幾三百萬瓜儀以北河流如𢃄萬一有阻京庾
何恃誠有如丘文莊所慮者說者欲令浙直之運自
太倉發三椘之運自龍江發俱由大洋以入膠河每
歲計輸三十萬石俾其習熟海道永備不虞雖有小
挫勿遽停止是又一竒也
四海附
四海之邊中國者在山東為東海在廣南為南海人
人得而見聞不待證說矣若夫禹跡所及西境流沙
而極不言西海東北嘗至碣石而北海之名不著于
經則謂外薄四海訖于四海者如之何而四也漢武
帝事遠有效使命方行四表故西北二海遂有身歴
而目擊之者矣非道聽塗說比于是條支之西有海
先漢使者固嘗見之而入諸史矣後漢班超又嘗遣
甘英軰親至其地也至西海之西又有大秦(卽波斯國)夷
人與商人皆嘗往來若北海則又甚遠如霍去病之
封狼居胥山也其山實臨瀚海即北海也蘇武郭吉
皆為匈奴所幽寘諸北海之上唐史曰突厥部北海
之北更有骨利幹國在海北岸也然則詩書稱四海
者實環夷夏而四之矣若西北二邊有西海栢海青
海蒲類海居延海此類雖與海並稱實衆水為大澤
故以海為名耳班固叙張掖之水曰羌水出羌中東
北至居延入海則直以居延為海矣
渤海附
夫海者百谷之王萬水之宗也山東三面瀕海登萊
二府島嶼環抱其在青濟則樂安日照濱州利津霑
化海豊諸境皆抵海為界稱渤海云說文曰東海之
别有渤海故東海稱渤海列子曰渤海之東有大壑
曰歸塘歸塘者即莊生所謂尾閭也初學記曰北海
之别有瀚海瀚海之南有渤鞮海則北海亦通稱渤
海矣夫東方之極自碣石通朝鮮諸國直抵扶桑
一望汪洋浩瀚溟涬無際外控邊落内衞中夏則山
東形勝實稱險絶昔人謂齊得十二又豈直為兵車
卒乘之富邪博物志曰海中有蓬萊方丈金銀宫闕
仙人所集十洲記謂東海中五百里有不死草返魂
樹此固秦皇漢武所以縱其侈心求之而不得也顧
其說荒唐不經然觀登萊海市樓臺城郭人物旌旗
之状成于瞬息千態萬像不可摹寫則海中靈欝之
氣洩而為竒怪瑰瑋之物固亦理之所宜有也至於
禽鳥木石之産金錫鹽鐡之利珠璣鱗甲之珍民實
資之則海于東土其利固甚博哉
渤海辦
海岱惟青州所謂東北跨海西南距岱跨小海也本
名渤海亦謂之渤澥海别枝名也盖大行恒嶽大徼
之山循塞東入朝鮮(今高䴡)海限塞山有此一曲北自
平州碣石南至登川沙門島是謂渤海之口闊五百
里西入直沽幾千里焉漢王横乃謂九河之地㵸為
小海然則唐虞之時青州跨海者跨何海耶且海溢
出浸數百里河自秦漢以來青兖營平郡縣不聞有
漂沒者足證横失海溢者有之横言之過也近世蔡
氏書傳金履祥通鑑前編皆祖横說又謂小海所淪
青兖北境悉非全壌豈二州北境有荒漠棄地海所
漸而歴代信史不之書耶盖因委九河于海中指碣
石在海外遂有此論今青境無缺茲不必辯古兖之
地自濟南以西北包濱棣滄瀛𢃄雄鄚西襟深冀南
遶曹濮東括魯鄆四至亦不狹矣在春秋戰國其地
瓜分從後世小之未詳考也金氏又云碣石二在高麗
者曰左碣石在平州者禹貢之右碣石也乃金沙門
島對岸之鐡山正當渤海之口果為右碣石則唐虞
之時青兖東北直岸大海無渤海矣此又可信耶今
齊境東南則日照即墨膠州正東則寕海登州皆岸
大海東北則萊濰昌邑正北則博興夀光西北則濱
棣二州皆岸渤海云
南海附
廣東三面皆瀕海地也禹貢三江皆從會稽入於南海
(&KR0008;會稽地綿亘四千餘里)南五嶺復有三江又從廣城一百里合
流入于南海分東西二道焉東道八十里出斗古村
南自此浩淼無際又東南二百里抵東莞南海衛又
南六十里出虎頭門又南一百五十里抵南頭城下
海可抵甌越自嶺東惠州府海豊縣八十里出甲子
又東至潮州府城南一百五十里出朝陽東北可抵
閩越又東則抵青齊以至登萊島嶼環抱爰有蜃樓
鮫室是為東海其别則渤澥故東海又名渤海云海
運自金陵之龍江為通路東往海門而南行可以至
廣州古斗海晉劉裕滅南燕還建康遣孫處襲盧循
至東衝即此道也西道七十里出上弓灣見西海壖
又西南二百里抵新會縣出城南八十里為崕門又
南七十里廣海衛扼其要衝官軍每征海寇必集
于此又西蜆岡至南陵有夜郎豚水出牂牁江可
通巴蜀漢武帝發夜郎兵會番禺即此道也其西南
由憑祥海路可抵駱越(交趾)又自嶺西陽江縣西南抵
電白縣東一百里而往西南出限門則川流皆放於
海爰有海&KR1411;水犀龍鯉是多文魮珠鱉有海人焉見
之則風有魚焉腹有兩洞皮可餙刀劍其名曰䱜中
有軒轅之丘鸞自歌鳳自舞是為天樂其外有灾洲
洲上有獸焉如狸而青鐡椎擊之輒死張口向風而
活其名曰風生可以已疾洲之下鮫人蜃氣或蒸為
海市去海康縣東十里對面即為瓊海郡邑則居島
上又南則通島夷番服之國以千百數自巴蜀而抵
于滇之西則水皆西流注于西海海一而已自青齊
北至滄州為北海亦曰瀛海其别至于極北為瀚海
南與渤海合自碣石通朝鮮諸國直抵扶桑一望汪
洋溟涬三神山在焉其西海則通西域樓蘭姑師邑
有城郭臨鹽澤至條支則臨大海惟南海居東南委
輸之極為萬水所宗故出虎頭甲子二門則東西二
洋隨舶所之東可以至倭國西可以通西番故曰海
為百谷之王以其下也翕受自此而東西迤演夾乎
左右故南海獨弘且遠稱天池焉
海潮附
余安道圖叙曰古之言潮者多矣或言如槖籥翕張
或言如人氣呼吸或云海鰌出處皆無經據唐世盧
肇著海潮賦以為日入海而潮生月離日而潮大自
謂極天人之論世莫敢非予嘗東至海門南至武山
旦夕候潮之進退弦望視潮之消息乃知盧氏之談
出於胸臆所謂不知而作者也夫陽燧取火於日隂
鑑取水於月從其類也潮之漲退海非增减盖月之
所臨則水往從之日月右轉而天左旋一日一周臨
於四極故月臨卯酉則水漲乎東西月臨子午則潮
平乎南北彼竭此盈往來不絶皆繋於月不繋於日
何以知其不然乎夫晝夜之運日東行一度月行十
三度有竒故太隂西沒之期常緩於日三刻有竒潮
之日緩其期率亦如是自朔至望常緩於夜潮自望
至晦每復緩于晝潮若因日之入海激而為潮則何
故緩不及期常三刻有竒乎肇又謂月去日遠其潮
乃大合朔之際潮始微絶此故不知潮之凖也夫朔
望前後月行差疾故晦前三日潮勢長朔後三日潮
勢極大望亦如之非謂遠于日也月弦之際其行稍
遲故潮之來亦合而不盡非謂近於日盈虚消息一
之于月隂陽之所以分也夫春夏晝潮常大秋冬夜
潮常大盖春為陽中秋為隂中歲之有春秋猶月之
有朔望也故潮之極漲常在春秋之中潮之極大常
在朔望之後此又天地之常數也昔竇氏為記謂潮
虚于午此候于東海者也近燕公著論謂生于午此
則于南海者也又嘗問于商賈云潮生東南乘舟候
潮而進退者耳古今之說以為地闕東南水歸之海
賈云潮生東南亦近之矣今通一海之盈縮以誌其
期西北二海所未嘗見故闕而不紀云嘗候于海門
月加卯而潮平者日月合朔則旦而平緩三刻有竒
上弦則午而平望已前則為晝潮望已後則為夜
潮此皆臨海之候也遠海之處則各有遠近之期月
加酉而潮平者日月合朔則日入而潮平上弦則夜
半而平望則明日之日而平望已前則為夜潮望已後
則為晝潮此東海之潮候也又嘗候于武山(廣州)月加
午而潮平者日月合朔則午而潮平上弦則日入而
平望則夜半而平上弦已前為晝潮上弦已後為夜
潮月加子而潮平者日月合朔則夜半而潮平上弦則
則日出而平望則午而平上弦已前為晝潮上弦已
後為夜潮此南海之潮候也
高麗圖經云潮汐往來應期不爽為天地之至信古
人嘗論之在山海經以為海鰌出入之度浮屠書以
為神龍之變化竇叔蒙海嶠志以為水隨月之盈虧
盧肇海潮賦以為日出于海衝擊而成王充論衡以
為水者地之血脉隨氣進退率未之盡大抵天包水
承地而一元之氣升降于大空之中地承水力以自
持且與元氣升降互為抑揚而人不覺亦猶坐于船
中而不知船之自運也方其氣升而地浮則海水溢
上而為潮及其氣降而地沉則海水縮而為汐計日
十二辰由子至已其氣為陽而陽之氣又自有升降
以運乎晝由午至亥其氣為隂而隂之氣又自有升
降以運乎夜一晝一夜合隂陽之氣凢再升再降故
一日之間凢潮汐皆再焉然晝夜之攻擊乘日升降
而應乎月日臨于子則陽氣始升月臨于午則隂
氣始升故也夕潮之期日皆臨子晝潮之期月皆臨
午焉又日行遲月行速以速應遲每二十九度過半
而月行及之日月之會謂之合朔故月朔之夜潮日亦
臨子月朔晝潮日亦臨午焉即天上而言之天體西
轉日月東行自朔而往月速漸東至入于夜此所以
一日午時二日午末三日未時四日未末五日申時六
日申末七日酉時八日酉末也至夜即海下而言
之天體東轉日月西行自朔而往月速漸西至於漸
遲而潮亦應之以遲於夜故夜潮自朔後迭復而入
于晝此所以一日子時二日子末三日丑時四日丑
末五日寅時六日寅末七日卯時八日卯末也以時
有交變氣有盛衰而潮所至亦因之為大小當卯酉
之月則隂陽之交也氣以交而盛故潮之大也獨異
於餘月當朔望之後則天地之變也氣以變而盛故
潮之大也獨異於餘日今海中有魚獸殺皮而乾之
至潮時則毛皆起豈非氣感而類應之自然歟(臨安志)
潮考
卲子曰潮汐者地之喘息也所以應月者從其類也
朱子曰潮汐之說余襄公言之尤詳大抵天地之間
東西為緯南北為經故子午卯酉為四方之正位而
潮之進退以月至此位為節耳以氣之消息言之則
子者隂之極而陽之始午者陽之極而隂之始卯為
陽中酉為隂中也
寰宇記云瓊州潮候不同凡江浙欽廉之潮皆有定
候瓊海之潮半月東流半月西流潮之大小隨長短
星不係月之盛衰此又不可曉也又廣西桂林府志
載聖水岩子時潮起午時潮落三五十年有一大潮
則尤有不可知者故備錄之見造化之大不可執一
說以盡其神理云
萬理海防總叙
海為衆水所會而環中國皆海也東北起遼東東南
抵瓊州其地之遥幾萬里而海中夷島小大不一而
其叛服亦不常雖其叛也不足為中國大患而疥癬
亦足為病洪惟我大祖高皇帝于沿海要害設為衛
所水旱之寨星列棋布其防亦既密矣然密于防海
而今之為海濱患者豈特舊法廢弛為然哉如漳泉
濱海之民以海上爲家以夷島為商販之地固有所
利于夷而各夷島之貨皆欲求售其所利於中國之
貨物者亦不少其中且有名雖入貢實為貿易財貨
故利之所在皆争趨之而忘其風波之險也一或禁
其舟楫其初亦若海烽之稍息矣然而奸頑惡黨鈎
引潜匿為害滋甚近日倭奴之患可覩也已今欲防
之豈有他哉亦惟舉國初之制而潤色之俾威嚴在
我而懷柔有道海寇惡為大害云
圖書編卷五十六
