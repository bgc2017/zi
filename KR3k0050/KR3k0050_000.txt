圖書編類書類
提要
(臣)等謹案圖書編一百二十七卷明章潢撰
潢有周易象義已著錄是編取左圖右書之
意凡諸書有圖可考者皆彙輯而為之說一
卷至十五卷為經義十六卷至二十八卷為
象緯歴算二十九卷至六十七卷為地理六
十八卷至一百二十五卷為人道一百二十
六卷為易象類編一百二十七卷為學語多
識於例當入經義中而别綴於末蓋玉海附
錄諸書例也明人圖譜之學惟此編與王圻
三才圖會號為巨帙然圻書門目瑣屑排纂
冗雜下至奕棋牙牌之類無所不收不及潢
書之體要其所繫諸說亦皆捃掇殘剰未晰
源流甚至軍器類中所列鞭鐧二圖稱鞭為
尉遲敬德所用鐧為秦叔寶所用雜採齊東
之語漫無考證亦不及潢書之引據古今詳
賅本末雖儒生之見持論或涉迂拘然採摭
繁富條里分明浩博之中取其精粹於博物
之資經世之用亦未嘗無百一之禆焉乾隆
四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
