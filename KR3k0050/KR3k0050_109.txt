圖書編卷一百九
明章潢撰
冠禮叙
嘗讀冠義曰凡人之所以為人者禮義也禮義之始
在於正容體齊顔色順辭令容體正顔色齊辭令順
而後禮義備以正君臣親父子和長幼君臣正父子
親長幼和而後禮義立此所以冠為禮之始也此所
以責之以成人之禮而古者聖王之重冠也後世各
循其俗此禮不講也久矣方其冠也不知去爾幼志
責之以成人之禮及其長也猶若童穉不能率循夫
成人之道故容體不正顔色不齊辭令不順而身既
不能修君臣不正父子不親長幼不和而倫又不能
盡人之所以為人顧如是哉䆒其所以由冠禮不行
故人皆昧焉而莫之覺也噫冠禮之係於人其重者
如此孰不以成人望子弟也顧於冠禮而忽之哉
國朝會典
有品官冠禮士庶冠禮品官三加則緇布冠進賢冠
爵弁服稱之士庶三加巾帽幞頭服稱之品官從古
禮士庶從近禮繁簡稍不同焉
冠禮(男子年十五至二十皆可冠身父母無期功以上喪始可行之)
前期三日主人告於祠堂(主人以宗子或父若兄為之)就位參
神鞠躬拜興拜興拜興拜興平身(後凡言四拜者倣此)行獻禮
盥洗酌酒詣香案前焚香跪三獻酒
讀祝文(云維年月日嗣孫某敢昭告於某某祖考妣尊曰某之子某年漸長成將以某日加冠於)
(其首謹以酒菓用伸虔告謹告)俯伏興平身復位辭神四拜平
身焚祝文禮畢
戒賓(前一日或二日主人自詣其家隨意致詞請之遠則遣子弟致書)書式(某頓首拜啟某)
(號大人門下某有子某某或弟某年及成人將以某月某日加冠於其首求所以教之者惟公齒尊仁里)
(德重鄉評至日儻蒙不棄寵臨而惠教之則某之父子感荷無既矣未及恭詣門下伏希照亮不宣某再)
(拜)復書式(某無似伏承不棄召為冠賓深恐不克共事以病盛禮然嚴命有加不敢不勉)
(至日謹當躬造餘容面既不宣某再拜復至日主人晨具速柬遣人迎之)
厥明夙興陳設(冠者房於東北隅無房以帷隔之房内陳當用衣服網巾梳匣於卓)
(東北上又設酒盞桌於右長子設冠席於阼階少東西向賓西階少西東向設醮席於西北隅南向設三)
(加冠巾各盛以盤覆以帕用卓子陳西階下設洗盆帨巾於東階下又設便室一處為賓次而無階級以)
(石灰畫而分之)
主人以下序立(主人盛服立東階下少東西向子弟親戚童僕重行在後北上賓立門外)
(東向贊入白主人前曰)賓至請迎賓(主人出門舉手見賓主東賓西)揖平身
主人揖賓請行(主人舉手揖遜請賓入門分庭而行)肅賓(至中門主人舉手揖賓)
請升階(至階主人舉手揖賓請升凡三次)賓主各就位(主人由東階升即東席西)
(向立賓由西階升即西席東向立)鞠躬再拜平身
行始加冠禮
將冠者出房(南向席立)賓揖將冠者即席(賓舉手揖之將冠者即席)賓
盥洗(賓降階主人從之賓洗畢)復位(主人揖賓升俱復初位)執事者以始加
冠進(以盤子盛冠進至階即小帽也)賓降階一等受冠請將冠者前
(賓向將冠者立)將冠者跪祝辭(賓祝曰吉月令日始加元服棄爾幼志順爾成德壽)
(考維祺介爾景福)跪加冠(以冠加將冠者之首)復位冠者興賓揖
冠者適房易服(賓舉手揖之冠者入房解童子服服深衣畢)
行再加冠禮
冠者出房賓揖冠者即席執事者以再加冠進
(即方巾也)賓降階二等受冠詣冠者前冠者跪祝辭
(賓祝曰吉月令辰乃申爾服敬爾威儀淑慎爾德眉壽萬年永受胡福)徹帽(以初加冠付與執事)
(者)跪加冠(賓跪加巾)興(賓起)復位冠者興賓揖冠者適房
易服(釋深衣易時樣色服畢)
行三加冠禮
冠者出房賓揖冠者即席執事者以三加冠進
(即儒巾也)賓降階三等受冠詣冠者前冠者跪祝
辭(賓祝曰以歲之正以月之令咸加爾服兄弟具在以成厥德黃耉無疆受天之慶)徹巾
跪加冠興復位冠者興賓揖冠者適房(易襕)
(衫皂縧納靴有官者加公服無官者緣領袍隨宜)
行醮禮
冠者出房(南向立)賓揖冠者就醮席(賓舉手揖冠者立席右南向)執
事者酌酒賓詣醮席前(北向)受酒(受執事所酌之酒)祝醮(賓祝)
(曰旨酒既清嘉薦令芳拜受祭之以定爾祥承天之休壽考不忘)冠者升席受酒(受而)
(立)賓復位(東向立席)冠者跪祭酒(傾酒少許於地)飲醮酒興
降席授盞(授盞授執事者)冠者拜賓(南向拜)鞠躬再拜興
平身(賓東向荅拜)拜贊者(冠者略側身西向拜贊者)鞠躬再拜興平身
(贊者立賓左東向少退荅拜)
行命字禮
賓主俱降階(賓降階東向主人降階西向)冠者降階(冠者降自西階少東向南)
命字(賓祝曰吉月令日禮儀既備昭告爾字字曰某甫蓋取某義也髦士攸宜永保受之冠者對曰)
(某雖不敏敢不夙夜祈奉)鞠躬再拜興平身(冠者拜賓不荅)禮畢
賓出就次(賓請退主人請禮賓賓乃出就别所)
主人以冠者見祠堂(陳設如常儀冠者暫立於階下之東主人先行禮)主
人就位參神鞠躬四拜平身盥洗(主人及各執事皆洗訖)執
事者酌酒詣香案前焚香跪三獻酒讀
祝文(曰禮儀三百莫重於冠某之長次子某今日冠畢用敢率見伏惟鑒格俯垂庇祐俾之成人弗)
(墜先志謹告)俯伏興平身復位冠者就位鞠躬四
拜興平身焚祝文禮畢冠者見父母長上(父母)
(堂中南面坐餘親依次坐於東西序冠者拜父母父母為之起同居有尊長則父母以冠者詣其室拜之)
(尊長為之起遷就同西序每列皆再拜應荅拜者)乃禮賓(主人以酒饌延賓及儐贊者酬)
(之以幣而拜謝之親戚有來觀禮者亦并得之)冠者遂出見於鄉先生及
父之執友(冠者拜先生執友皆荅拜)
冠用時服
按程子曰今行冠禮若制古服而冠冠了又不常著
却是偽也必須用時之服
士冠禮考
儀禮曰男子至十五二十皆可冠必無期功以上喪
始可行之前期一日主人告於祠堂前三日筮賓
前一日宿賓賓許主人再拜賓荅拜贊冠者一人
亦如之擯者請期宰告曰眀行事告兄弟及有司
厥眀陳冠服主人以下序立賓至主人迎入升堂再
拜主人見贊者揖與賓揖至於廟門揖入三揖至於
階三讓主人升立於序端西面賓西序東面擯者布
筵將冠者采衣(采衣童子之飾)紒(紒結髮也)出房南面賓揖將冠
者即筵坐(坐即今跪)贊者坐櫛設纚(纚一副長六尺以韜髮而結之矣)冠
者適房服深衣納履出房南面主人曰某有子某將
加巾於其首願吾子之教之也賓對曰某不敏恐不
能共事以病吾子敢辭主人曰某猶願吾子之終教
之也賓對曰吾子重有命某敢不從賓揖冠者即筵
始加緇布冠設笄祝曰令月吉日始加元服棄爾幼
志順爾成德壽考維祺介爾景福賓揖冠者適房易
服服皂衫革帶繫鞋賓揖冠者即筵再加角巾祝曰
吉月令辰乃申爾服敬爾威儀淑慎爾德眉壽萬年
永受胡福賓揖冠者適房易服服襕衫納靴三加儒
巾或幞頭祝曰以歲之正以月之令咸加爾服兄弟
俱在以成厥德黃耉無疆受天之慶賓揖冠者適房
徹櫛設醮席於戶西南面冠者出房賓揖冠者就筵
賓受醴祝辭曰甘醴惟厚嘉薦令芳拜受祭之以定
爾祥承天之休壽考不忘冠者筵西拜受觶賓東面
荅拜薦脯醢冠者即筵坐左執觶右祭脯醢以柶祭
醴三興筵末坐啐醴賓醮曰旨酒既清嘉薦亶時始
加元服兄弟具來孝友時格永乃保之冠者降筵奠
觶拜賓荅拜贊者酌醴賓受醴揖冠者授醴再醮曰
旨酒既湑嘉薦伊脯乃申爾服禮儀有序祭此嘉爵
承天之祜冠者降筵奠觶於薦東拜賓荅禮贊者復
酌醴賓受醴揖冠者授醴三醮曰旨酒令芳籩豆有
楚咸加爾服殽升折爼承天之慶受福無疆賓降直
西序東面主人降復初位冠者立於西階東南面賓
字之辭曰禮儀既備令月吉日昭告爾字爰字孔嘉
髦士攸宜宜之於假永受保之曰伯某甫仲叔季唯
其所當冠者再拜賓荅拜主人醴賓以一獻之禮賓
就次冠者見於祠堂次父母次兄弟姑姊妹退出見
於鄉大夫鄉先生主人酬賓束帛儷皮贊者皆與贊
者冠為介賓出主人送於門外再拜記曰古者冠禮
筮日筮賓所以敬冠事敬冠事所以重禮重禮所以
為國之夲也故冠於阼以著代也醮於客位三加彌
尊加有成也已冠而字之成人之道也見於母母拜
之見於兄弟兄弟拜之成人而與為禮也玄冠玄端
奠摯於君遂以摯見於鄉大夫鄉先生以成人也成
人之者將責成人禮焉也責成人禮焉者將責為人
子為人弟為人臣為人少者之禮行焉將責四者之
行於人其禮可不重與故孝弟忠順之行立而後可
以為人可以為人而後可以治人也故聖王重禮按
夫冠者成人之禮嘉事之重者也古人慎之近世視
為迂闊寢廢不行糠粃典訓土苴禮經宜古道之難
復也至於垂髫總角夲童穉之常顧乃突著巾帽宛
若成人體貎儒生韋布之微宜服飾樸雅輙侈用金
梁冠制上埒逹官記曰君子耻有其服而無其容詩
曰彼其之子不稱其服盍思之
婚禮叙
婚禮合二姓之好上以祀宗廟下以繼後世故君子
重之奈何世俗不察壻婦之性行止以財幣為重輕
其往嫁也侈厚其資裝其納婦也靡麗於宴饗凡婚
禮親迎奠鴈廟見之儀一切棄之而不講而古人靡
嫚之誚賣婢之譏甘冐之而不知愧也俗之澆薄至
此良可慨哉昏義謂男女有别而後夫婦有義夫婦
有義而後父子有親父子有親而後君臣有正今婚
禮之廢也久矣望其君臣父子夫婦之盡道也不亦
難哉况財多者習於奢識卑者溺於俗欲復古禮不
無望於知禮之君子云洪武五年詔定官民婚禮
禮部議納采問名納吉納徵請期親迎儀物自公侯
品官一品至九品各有等差納采問名總一禮庶人
納采問名納吉總一禮五品以下不行請期禮
大明令
凡民間婚娶並依文公家禮
昏禮(男子年十六至三十女子年十四至二十身及主婚者無期以上喪乃可成婚)
問名(媒氏通言女氏許之始行問名之禮即世俗所謂過庚帖約定親之日也)書式(主婚者具)
(書曰某處黍眷某人頓首拜啟某號某親家門下伏承不鄙俯從媒議議以令嗣或令姪之玉愛貺室僕)
(之男某將以某月某日敬修納采之禮謹遵典制先此問名敢請令愛所出幷其所生年月日時伏惟親)
(慈俯賜鑒炤不宣)名帖式(父某母某氏男某行幾某年某月某日某時生)遣使者奉
書如女氏(使者至女氏主人以禮接待畢)授使者以復書(書云某眷某人頓首)
(拜復復某號某親家門下伏承不棄過聽媒言欲擇僕之第幾女某親之第女作配令嗣兹辱問名謹其)
(所出及其所生年月日時如别幅伏惟親慈俯賜炤鑒不宣)名帖式(父某母某氏女某行幾某)
(年某月某日某時生)使者復命
納采(既已問名約日方行納采之禮即今所謂定親也)書式(具名拜啓同前中云伏承不鄙)
(寒微曲從媒議諾以某親長次令愛貺室僕之長次某兹卜某日良吉用脩納采之敬以定百年之盟所)
(有菲儀具如别楮伏惟親慈俯賜鑒納不宣)夙興奉書告祠堂(如告冠儀但祝文云)
(禮重婚姻萬世之嗣某之子某議擇某處某親之女為配卜以今日納采伏惟默垂庇佑謹告告畢)遣
使者奉書如女氏(女氏主人出見使者以禮接待啜茶畢使者出就次)主人乃
奉書告祠堂(如壻家儀但祝文云男室女家人道大端某之女某議與某處某親之男作配)
(兹以今日欲受納采謹告告畢)乃禮使者(具酒饌欵待如常儀畢)授使者以復
書(伏承不棄寒陋過聽媒言謬擇僕之第女作配令嗣兹當納采更辱盛儀永諧伉儷之盟愧乏瓊瑶)
(之報所有回儀具如别楮伏惟親慈俯賜鑒納不宣)使者復命壻主人復以
告於祠堂(不用祝文)
納徵(既已約日迎娶方行納徵之禮即世俗所謂下衣也)書式(伏承嘉命許以令愛貺室僕之)
(子某兹將迎娶敢涓吉日以請某月某日寔惟昏期謹具不腆之儀用申納徵之敬伏惟親慈俯賜鑒允)
(不宣)遣使者奉書如女氏(女氏主人受書及幣)乃禮使者(如前儀)授
使者以復書(伏承嘉命委禽寒宗顧微弱息教訓無素竊恐弗堪箕箒之役遇辱厚幣更示)
(吉期敢不惟命是聽先此奉復伏惟尊照不宣)
親迎前期一日女氏使人張陳壻室(俗謂鋪房)厥明壻
家設位於中堂(設二卓於東西相向東西房則南北相向蔬果壺盞匙筋如賓客之禮)
置合卺(卺音謹以一小匏判而兩之用一卓子置於其間俗以紅線絡有脚二銀鍾代之)立
贊者(兩家各擇親戚習熟婚禮婦人為之)女家設次於外(或借隣居以待壻)主
人率子告祠堂(如納采儀但祝文云某之子某將以今日親迎於某處某氏不勝感愴謹)
(告)醮子(先以卓設酒注盤盞於堂中贊者相子立於西階下南向主人盛服坐於堂之東席西向)
(設醮席於堂西北南向一於父座前東向二贊者引子升自西階)詣醮席(南向)鞠躬再
拜平身執事者酌酒詣醮席前受酒跪
祭酒(傾少許於地)飲醮酒興(以盞授執事者)鞠躬再拜平身詣
父座前跪聽戒訓(父命之曰禮重大壻家先正始往迎汝室承我宗祀勉率)
(以敬母忝大禮子荅曰不敢忘命)俯伏興平身四拜乃親迎(遂出乘馬)
(二燭前導至女家下馬於大門外候於次或隣)女家主人帥女告祠堂(儀同壻但)
(改祝云某之長次女將以今日歸於某處某氏不勝感愴謹以酒果用伸虔告謹告姆相女立於兩階間)
(北向四拜)醮女(先以卓設酒筯盤盞於室内姆相女立於室外南向父坐東席母坐西席諸親屬以)
(次序男東女西設女醮席於母座之東北南向設女拜席二於兩階間北向姆導女出至兩階間北向立)
辭父母(父東座前四拜母西座前四拜)辭親屬(或東西各行四拜或總拜其有父之尊屬)
(先一日父母導之就其室辭焉)詣醮席(以下至詣父座前俱同醮子)詣父母座前
(命之曰昔為吾女今為人婦善事舅姑無違夫子必敬必戒宜其室家只作俗語各以其意命之亦可諸)
(母及姑嫂姊妹送至中門之内又申以父母之命父命畢姆導女暫立廳傍)執事者布席
(布壻席於西階上北上)乃迎壻(主人盛服出大門外主東壻西)揖平身主人
揖壻請行(壻辭主人先入壻從之主東壻西三揖三讓至於廳)主賓各就位(主就)
(東階位立西向壻就西階北向)行奠鴈禮跪(壻北向跪)奠鴈(置鴈於地左首主人)
(使者受之)俯伏興再拜平身(奠鴈畢壻先出姆奉女從之壻舉轎簾以俟女登車壻乘)
(馬導婦車先行各以二燭前導壻至家下馬立於大門之外俟婦下車導入)見家堂(先設香案)
(於中堂婿西婦東同北向)就位再拜興平身獻酒讀祝文
(子弟讀曰男室女家人之大倫禮重婚姻嗣源所係某年以長成兹以父命迎某處某氏之女共承宗祀)
(卜以今日成婚特申昭告伏惟顧歆垂佑俾之宜室宜家謹告)俯伏興再拜興平身
焚祝文(然後壻導婦入室)布席(婦從者布壻席於東方壻從者布婦席於西方)就
位再拜平身(婦拜壻壻荅拜)就位(壻揖婦就位坐壻東婦西)
行合卺禮(從者合卺分置於壻婦之前)斟酒飲酒(壻揖婦各執一片同飲之)
(飲訖)揖平身禮畢乃禮賓(男賓於外廳女賓於中堂)厥明婦夙
興見祠堂(先設香燭酒果新婦盛服暫立於傍主人先行四拜禮祝文曰禮重婚姻萬世)
(之嗣某之子某以某日昏畢新婦某氏敢見先宗仰冀昭鑒俯垂庇佑謹告)俯伏興平身
(然後壻帥新婦見同)四拜平身辭神(主人子婦同)四拜平身焚
祝文禮畢見舅姑(舅姑前各置桌子坐於堂上家人男女少於舅姑者立於兩序)
(婦進立於阼階下拜舅升奠贄幣於舅桌上復降拜西階下拜姑同舅之儀)見尊長親屬
(同居有尊於舅始者則舅姑以婦見於其室與見舅姑儀同還拜諸尊長於兩序無䞇)壻往見
婦之父母(四拜婦父則扶而受之或跪而扶之見婦之父母皆有幣次見婦黨諸親不用幣)
議婚不可慕富貴
按温公曰凡議婚姻當先察其壻與婦之性行及家
法如何勿苟慕其富貴也苟能克肖今雖貧賤安知
異時不富貴乎苟為不肖今雖富盛安知異時不貧
賤乎婦者家之所由盛衰也苟慕一時之富貴而娶
之彼挾其富貴鮮有不輕其夫而傲其舅姑養成驕
妬之性異日為患庸有極乎借使因婦財以致富依
富勢以取貴有丈夫之志氣者能無愧乎
昏娶不可論財
按文中子曰昏娶而論財靡嫚之道也君子不入其
鄉古者男女之族各擇德焉不以財為禮
又按司馬温公有言婚娶論財乃是駔儈(才人也)賣婢
鬻奴之法豈得為之士大夫婚姻哉其舅姑既受欺
紿則殘虐其婦以攄其忿往往終為仇讎矣然則議
婚有及於財者皆勿與其為婚姻可也
童幼未可議婚
按温公曰世俗好於襁褓童幼之時輕許為婚亦有
指腹為婚者及既長成不肖或有疾或家貧或遠官
遂至棄信負約速獄致訟者多矣先祖太尉嘗曰吾
家男女必俟既長然後議婚既通書問不數月必成
婚故終身無此悔乃子孫所當法也
國朝定制
或問國朝定婚禮所以辯上下而防奢僭也自公
侯品官至於庶民各有等級上得兼下下不得僭上
力雖有餘不許過分故品官一品至四品綵縀各不
過八疋五品至九品四匹二匹而已今之富民誇奢
鬭靡僭侈過度踰於品官甘心破産傾家不畏重罹
刑憲為父母者但欲索取滿意豈慮嫁娶失時致謗
生乖遺患莫測當如之何曰宦逹君子諒皆知戒深
僻之人未必家喻定制也懼法君子欽仰國朝
制度儉約如此縱未能無纖芥之或違亦不可極
奢僭之妄作然亦不當為財之寡以誤男女大事也
親迎
朱子曰親迎之禮恐從伊川之說為是近則迎於其
國遠則迎於其館今妻家遠者行禮一則令妻家就
近處設一處却就彼往迎歸館行禮一則妻家出至
一處壻即就彼迎歸至家成禮
娶婦之家不用樂
按温公曰禮記云娶婦之家三日不舉樂思嗣親也今
俗婚禮用樂殊為非禮程子曰三日而後宴樂禮畢也
士婚禮考
儀禮曰行納采禮用鴈辭曰吾子有惠貺室某也先
人之禮使某也請納采對曰某之子蠢愚又弗能教
吾子命之某不敢辭致命曰敢納采賓降出主人降
授老鴈擯者出請賓執鴈請問名曰某既受命將
加諸卜敢請女為誰氏對曰吾子有命且以備數而
擇之某不敢辭某有先人之禮請醴從者反命主人
告於祠堂(主人壻也)次納吉用鴈如納采禮辭曰吾子有
貺命某加諸卜占曰吉使某也敢告對曰某之子不
教惟恐弗堪子有吉我與在某不敢辭
次納徵玄纁束帛儷皮如納吉禮曰吾子有嘉命貺
室某也某有先人之禮儷皮束帛使某也請納徵致
命曰某敢納徵對曰吾子順先典貺某重禮某不敢
辭敢不承命
次請期用鴈如納徵禮曰吾子有賜命某既申受命
矣惟是三族之不虞使某也請吉日對曰某固惟命
是聽使者曰某使某受命吾子不許某敢不告期曰
某日對曰某敢不敬須凡使者歸反命曰某既得將
事矣敢以禮告主人曰聞命矣凡女子許嫁筓而字
之次親迎父醮子命曰往迎爾相承我宗事勖帥以
敬先妣之嗣若則有常子曰諾唯恐弗堪不敢忘命
賓(壻也)爵弁纁裳乘墨車從者執燭前馬至於女家門
外主人(婦翁也)迎於門外揖入賓執鴈從至於階三讓
主人升西面賓升北面奠鴈再拜稽首降出主人醮其
女而命之曰戒之敬之夙夜母違命母施衿結帨(帨佩)
(巾也)曰勉之敬之夙夜無違宫事庶母及門内施鞶申
之以父母之命命之曰敬恭聽宗爾父母之言夙夜
無愆視諸衿鞶壻御婦車授綏姆辭曰未教不足
與禮也壻乘車先俟於門外婦至壻揖婦以入媵布
席壻揖婦即對筵坐贊者設醬葅醢腊列四爵合卺
飲三飯卒食贊洗爵酌酳主人(壻也)主人拜受贊荅拜
酳婦亦如之皆祭卒爵拜皆荅拜主人出婦復位乃
徹於房中主人親脫婦之纓(女子年十五許嫁筓而禮之用著纓明有繫也)
(以五綵為之)燭出媵餕主人之餘御餕婦餘夙興婦沐浴
纚笄宵衣以俟見質明贊見婦於舅姑婦執笲棗栗
進拜奠於席又拜薦脯醢舅姑共饗婦以一獻之禮
歸爼於婦氏人舅饗送者酬以束帛姑饗婦人送者
酬以束帛三日主人(壻也)以婦見於祠堂明日壻以摯
見主人主人再拜受(婦翁也)見主婦(婦母也)主婦闔扉立
於其内壻立於門外再拜主人婦荅拜醴壻以一獻
之禮壻出主人(婦翁也)送再拜
按易曰有夫婦然後有父子人道之綱立教之夲也
故女子在室則有保姆之素訓醮遣則有衿鞶之戒
辭其壻氏又二姓相偶六禮咸備斯家室允宜而夫
婦之道正矣至於壻見主婦主婦闔扉立於其内壻
立於門外不以親故而廢男女之防尤别嫌明微之
大者後世繆於擇對而苟簡禮文但以貨幣為重輕
奩具為觀美甚有傾資嫁遣溺女成風或以壻為内
賓而燕見無别則惑矣
記曰婚禮者將合二姓之好上以事宗廟而下以繼
後世也故君子重之是以婚禮納采問名納徵納吉
請期皆主人筵几於廟而拜迎於門外入揖讓而升
聽命於廟所以敬慎重正婚禮也
鄭氏曰男女有别然後夫婦有義夫婦有義然後父
子有親婚姻者禮之夲所以合二姓之好上以祀先
祖下以繼後世可不謹乎是以婚禮有納采問名納吉納
徵請期五者之禮皆主人設筵几於家廟而受之所
以謹慎重正婚禮也古者男女非有行媒不相知名
非受幣不交不親故齋戒以告鬼神為酒食以召鄉
黨僚友所以厚其别也夫幽則質之於鬼神明則證
之以鄉黨然後婚姻之禮則男女之不可以苟合也
如此及婚禮既成男子親迎親受之於父母也母送
之門戒之曰往之女家必敬必戒無違夫子以順為
正者教以為婦之道也既而出於大門男先率女女
從男夫婦之義由此始也蓋婦人從人者也幼從父
兄嫁從夫夫死從子男先而女後則從人之義也質
明婦執棗栗腵修以見舅姑成婦禮也舅姑入室婦
以特豚饋明婦順也舅姑降自西階婦自阼階以著
代也古人於婚禮之儀如此今民間或於婚姻之際
多不詳審閨闈之間恩義甚薄男夫之家視娶妻如
買雞豚為婦人者而視夫家如過傳舍偶然而合忽
爾而離淫奔誘略之風久而愈熾誠可傷也
應氏曰婚禮將合二姓之好上以事宗廟下以繼後
世則擇婦宜重於擇壻也余以大戴德禮考之其略
曰娶妻嫁女必擇孝弟世世有行義者則子孫慈愛
孝弟不敢淫暴鳳凰生而有仁義之意虎豹生而有
貪戾之心無養乳虎將害天下是則婦與壻之性行
俱不可以不擇也故司焉公嘗為之說曰凡議婚姻
當先察其壻與婦之性行及家何如(真西山曰女子五不娶之說即)
(擇婦之法也閏閫之深美不外著賢否未易知也亦觀其家何如耳逆家子不娶是其所取必忠順之家)
(也亂家子不娶是其取必禮義之族也推是求之其中者鮮矣唯喪父長子一節先儒以為疑若父雖喪)
(而母賢則其教女必其有法固又非所拘也)勿苟慕其富貴壻苟賢矣今
雖貧賤安知異時不富貴乎苟為不肖今雖富貴
安知異日不貧賤乎婦者家之所由盛衰也苟
慕一時之富貴而娶之彼挾其富貴鮮有不輕
其夫而傲其舅姑養成驕妬之性異日為患庸
有及乎借使因婦財以致富依婦勢以取貴苟
有丈夫之志氣者能無愧乎孔子謂南容邦有
道不廢邦無道免於刑戮以其兄之子妻之此可以
為擇壻之法矣晉武帝以衛氏種賢而多子賈氏種
妬而少子欲納衛瓘女為太子妃(後惑人言卒娶賈充女果淫妬)此
可以為擇婦之鑑矣(胡安定曰嫁女必求勝吾家者則女之事人也恭娶婦必不若)
(吾家者則婦之執禮也謹按楚諺曰男婚低戸女嫁高門)而今之世俗每不能
然將娶婦必問資裝之厚薄不問其女之賢否將嫁
女惟問聘財之多少不問其壻之何如及其成親而
悔之則事無及矣又有始者婦家責聘財之少而不
還其親終也壻家責資裝之薄而欲遣其婦婚姻之
家結為讐敵甚至激閨門之變而破家蕩産者有之
文中子曰婚娶論財靡嫚之道也君子不入其鄉為
其知利而不知義也(唐僖宗時裴坦為相性儉素其子娶楊收之女資結豐厚噐用)
(多犀玉坦見之盛怒命壞之曰殃我家矣收終以賄敗而坦號太平宰相夲朝范文正公子純仁娶婦歸)
(或傳婦以羅為帳幔者父聞之不說曰羅綺豈帷幔之物即吾家素清儉安得亂吾家法敢持至吾家當)
(火於庭今之人多不師二公能不胥而為靡嫚者少矣)温公又曰世俗好於襁
褓童幼之時輕許為婚亦有指腹為婚者及其既長
或不肖無賴(吳許升少為博徒不治操行妻吕榮躬勤家業以奉姑數勸升學每有不善流)
(涕進規榮父積忿疾升乃呼榮歸欲改嫁之榮歎曰命之所遭義無離貳終不肯歸升感激自厲乃尋師)
(遠遊學遂有成)或因惡疾(華隂吕君舉進士聘里中女後既中第婦家言曰吾女故無疾既聘)
(而後盲敢辭吕君曰既聘而後盲君不為欺又何辭遂娶之生五男子皆中進士第其一人丞相汲公是)
(也)或家貧凍餒(齊人劉廷式夲田家隣舍翁有女約與為婚契闊數年廷式登第歸鄉而)
(翁已死女因病雙瞽家極困餓廷式使人申前好而女之家辭以疾仍以傭耕不敢姻士大夫廷曰與翁)
(有約豈可以翁死女疾而背之乎卒成夫婦)或喪服相仍(南史韋放字元直為徐州刺史)
(與吳郡張率皆有側室懷孕因指腹為婚姻其後産男女未及長成而率亡遺嗣寡弱放常贍恤之及為)
(北徐州時有貴族請婚者放曰吾不失信於故友乃以息岐妻率女又以女適率子時稱放能篤舊)或
從宦遠方(若下所引鮑蘇氏)遂至棄信負約速獄致訟者多
矣是以先祖太尉嘗曰吾之男女必俟既長然後議
婚既通書數月必成婚故終身無此悔乃子孫所當
法也世之人又有同姓為婚者尤為不知禮也禮曰
娶妻不娶同姓買妾不知其姓則卜之白虎通以為
不娶同姓者重人倫防淫佚耻與禽獸同也外屬小
功以上亦不得娶為其尊卑混亂人倫失次也帷舅
姑兄弟姊妹乃是一等可以為婚而州縣官不能細
讀律令者尚斷離之嫁娶不可不謹也(容齋隨筆姑舅兄弟婚在)
(禮不禁按刑統戶婚律議曰父母舅姑兩姨姊妹於身無服乃是父母緦麻據身是尊故不合娶及姨又)
(是大功尊若堂姨雖與父母無服亦是尊屬母之姑堂姑並是母之小功以上尊已之堂姨及再從姨堂)
(外甥女亦謂堂姊妹而生者女壻子妹於身雖並無服按禮不可為婚並為尊卑失序之故然姑表姊妹)
(兄弟正是一等其於婚娶了無所妨予嘗記政和八年知漢陽軍王大夫中明此項勅局看詳謂如表叔)
(娶表姪女從甥女嫁從舅之類甚為明白朱文忠公亦云仁宗皇帝以公主嫁於李璋亦是姑舅而成婚)
(此又一證也)雖然婚姻之外猶有說焉古者自天子至於
士庶人妻妾媵各有等級之數(禮天子妻妾十二諸侯九大夫三士二庶)
(人謂之匹夫匹婦)後世惟力是視而已此文中子所以有妾
媵無數教人以亂之歎也夫正家之本由於夫婦之
各正治家以禮而無寵昵之偏使嫡妻之次不紊此
夫之正也(司馬公為太原府通判尚未有妾夫人為買一妾公殊不顧夫人疑有忌也一日教)
(其妾俟我出汝自飾至書院中冀公一顧妾如其言公訝曰夫人出安敢至此亟遣之)撫下以
恩而無妬忌之失使怨曠之禍不興此婦人之正也
(宋鮑女宗者鮑蘇之妻也養姑甚謹鮑蘇出仕於衛三年而娶外妻女宗養姑愈謹因往來者請問鮑蘇)
(不輟賂遺外妻甚厚女宗之姒謂女宗曰夫人既有所好可以去矣女宗曰抗夫室之好苟以自榮吾未)
(知其善也夫禮天子妻妾十二諸侯九大夫三士二今彼室人固士也其有二不亦宜乎且婦人有七去)
(之道妬忌為首姒不教吾以居室之禮反使吾為見棄之行將安所用不聽事姑愈謹宋公聞而異之表)
(其門號曰女宗)得其政則家治失其政則家亂此必然之禮
也至於妾媵猥多未有不為家之害者内或䧟子弟
於惡(禮曰禽獸無禮則父子聚麀是故聖人作為禮以教人使人以有禮以自别於禽獸者衛宣公)
(卒惠公幼其庶子頑蒸於惠公之母生子五人齊子戴公文公宋桓夫人許穆夫人疾之作墻有茨詩刺)
(之曰不可道也所可道也言之醜也)外或生僮僕之變(晉王濟字武子有左右人嘗於)
(閣中就婢取濟衣服婢欲奸之其人云不敢婢云若不從我大呼其人終不從婢乃呼曰欲奸我濟令殺)
(之其人具述前狀武子不信其人曰枉不可受當訟府君於天武子疾甚其人見形云府君當去矣遂卒)
無所不有欲正其家者可不戒哉(史記齊桓公多内寵内嬖如夫人者)
(六人長衛姬生無虧少衛姬生惠公元鄭姬生孝公昭葛嬴生昭公潘密姬生懿公商人宋華子公子雍)
(桓公欲以孝公為太子桓公病五公子各樹黨争立十月己亥桓公卒遂相攻以故宫中空無敢棺公尸)
(在牀上六十七日尸蟲出於戶外十二月乙亥無虧立乃棺卧辛巳後歛殯嗚呼桓公糾合諸侯一匡天)
(下為春秋覇主而家道不正嫡庶不分身後至於此讀史者未嘗不掩卷太息焉袁氏世範别宅遺腹)
(子宜及早收養教訓免致身後訢訟或已習為下愚方欲歸尤難處也或婢妾與人私通因事逐去皆不)
(可不於生前早有辨明恐身後自求歸宗暗昧不明子孫被其害者)
圖書編卷一百九
