圖書編卷九十二
明章潢撰
保甲鄉約社倉社學總序
古人良法美意凡以為民也今之涖官行法者苟實
心以為民則周官法度率不外是顧力行何如耳是
故保甲之法人知足以弭盗也而不知比閭族黨之籍
定則人自不敢以為非鄕約之法人知其足以息争
訟也而不知孝順忠敬之教行則民自相率以為善
由是社倉興焉其所以厚民生者為益周由是社學
興焉其所以振民德者為有素可見四者之法實相
須也使以此行之一鄕則一鄕之風俗同道德一弦
誦之聲遍於族黨禮讓之化達於閭閻民日遷善違
罪而不自知而古道其再見於今矣鄕鄕皆然縣有
不治乎縣縣皆然天下其有不太平乎所以孔子觀
於鄕而知王道之易易也噫我朝之洪武禮制教民
榜文可謂盡美盡善矣志經濟者幸留意焉
又
夫法當便民事宜畫一惟一則民易從而法可久也
即如舉行鄕約則宜立鄕約亭申明里社則宜立里
社壇興起社學則宜增置社學勸立社倉則宜蓋造社
倉然四者並舉勢難遽行除里社壇不必别立止以
五榖八蜡之神牌加入本村神廟奉祀更為省便且
順民情因以正俗其餘三項亦止當合為一處各村
宜擇空地一方周以墻垣中立一堂傍立二倉則鄕
約亭在此社學在此社倉在此矣工費既省且教讀
訓蒙於中亦有看守之便况是舉也禮法兼資教養
具備使盗息民安政平訟簡風移俗易其責自鄕之
賢士大夫始自鄕之父老長者始一倡百和或合衆
共造或倡義獨造則於各鄕之賢達者有厚望焉
里社
洪武禮制
凡各處鄕村人民每里一百戶立壇一所祀五土五
榖之神專為祈禱雨暘時若五榖豐熟每歲一戶輪
當會首常用㓗净壇場遇春秋二社預相率辦祭物
至日約聚祭祀其祭用一羊一豕酒果香燭隨用祭
畢就行會飲會中先令一人讀抑強扶弱之誓其詞
曰凡我同里之人各遵守禮法毋恃力凌弱違者先
共治之然後經官或貧無可靠周給其家三年不立
不使與會其婚姻喪葬有乏隨力相助如不從衆及
犯姦盗詐偽一切非為之人不許入會讀誓詞畢長
幼以次序坐盡歡而退務在恭敬神明和睦鄉里以
厚風俗
儀注
前祭一日會首及預祭之人各齋戒一日會首先遣
執事人掃除壇所為瘞坎於壇所之西北方深取足
容物會首洗滌厨房鑊器以净室為饌所至晚宰牲
執事者以碟取毛血與祭器俱寘於饌所(祭器俱用甆瓦器)
祭日未明執事者於厨中烹牲設五土五榖神位於
壇上五土俱東五榖俱西設讀所於壇上居中間設
會首拜位於壇下俱南向設與祭人位於其後設引
禮及諸執事人位又於其後執事者於饌所實祭物
於碟内解牲體置於二爼置酒於樽書祝文於紙祭
物既備執事者各捧設於神位前然香明燭自會首
以下各服常服盥手入就拜位立定執事者執壺於
樽中取酒立於五土神位之左引禮唱鞠躬拜興拜
興平身會首以下各鞠躬拜興拜興平身執事
者取毛血瘞於坎中引禮引會首詣五土神位之前
唱跪會首詣五土神位前跪舉杯執壺者斟酒引禮
唱三祭酒會首三祭酒訖引禮唱俯伏興平身執事
者執壺詣五榖神位之左引禮引會首詣五榖神位前
唱跪會首詣五榖神位前跪舉杯執壺者酌酒引禮
唱三祭酒會首三祭酒訖引禮唱俯伏平身會首俯
伏興平身引禮唱就讀祝位讀祝者取祝立於讀祝
位之左會首詣讀祝所引禮唱跪會首跪唱讀祝讀祝
者跪讀祝訖興置祝於案引禮唱俯伏興平身會首
俯伏興平身引禮唱復位會首復位引禮唱鞠躬拜
興拜興平身會首以下皆鞠躬拜興拜興平身執事
者徹祭物讀祝者取祝文焚瘞於坎所禮畢行會飲
讀誓文禮
祝文
維(某)年(某)月(某)日(某)州縣(某)鄉(某)里(某)人等謹
致祭於五土之神五榖之神曰惟神參贊造化發育
萬物凡我庶民悉頼生植時惟仲(春東作方興秋歲事有成)謹具
牲醴恭伸(祈告報祭)伏願雨暘時若五榖豐登官賦足供
民食充裕神其鍳之尚享
鄉厲
凡各鄉村每里一百戶内立壇一所祭無祀鬼神專
祈禱民庶安康孳蓄蕃盛每歲三祭春清明秋七月
十五日冬十月一日祭物牲酒隨鄉俗置辦其輪流
會首及祭畢會飲讀誓等儀與祭里社同
鄉法
洪武十五年詔凡我良民各守禮法若衆以暴寡強
以凌弱巧以取愚詐以騙良按治得實斷沒其家遷
徙遠方十九年頒行大誥續編申明五常臣民之
家務要父子有親率土之民要知君臣之義務要夫
婦有别鄉里親戚必然長幼有序朋友有信衆尊有
德不拘年之壯幼不序長幼之分此古人之大禮此
誥也朕本非能不過申明先王之舊章而民從之家
和戶平吉哉倘有不如朕言者父子不親罔知君臣
之義夫婦無别卑凌尊朋友失信鄕里高年并年壯
豪傑者會議而誡訓之凡此三而至五加至七次不
循教者高年英豪壯者拿赴有司如律治之有司不
受狀者具在律條慎之哉互知丁業先王之教
其業有四曰士農工商昔民從教專守四業人民大
安異四業而外乎其事未有不墮刑憲者也朕本無
才申先王之教與民約告誥出凡民鄰里互相知丁
互知務業具在里甲縣州府務必周知市村絶不許
有逸夫若夫異四業而從釋道者戶下除名凡有夫
丁除公占外餘皆四業然必有效若或不遵朕教或
頑民丁多及單丁不務生理捏巧於公私以構患民
之禍許鄰里親戚諸人等拘拿赴京以凴罪責明
孝冬温夏凊昏定晨省飲食㓗净節之父母
有命善正速行毋怠命乖於禮法則哀告再三父
母已成之業毋消父母運蹇家業未成則當竭力
以為之事君以忠夫婦有别長幼有序朋
友有信居處端莊涖官以敬戰陣勇敢不
犯國法不損肌膚閒中不致人罵詈朝出則告
往某方暮歸則告事已成未成嗚呼孝子之節非止
一端豈有但供飲食而已
二十八年二月己丑太祖諭戶部臣曰古者風俗淳
厚民相親睦貧窮患難親戚相救婚姻死喪鄰保相
助近世教化不明風俗頽弊鄕鄰親戚不能周恤甚
者強凌弱衆暴寡富吞貧大失忠厚之道朕即位以
來恒申明教化於今未臻其效豈習俗之固未易變
耶朕置民百戶為里一里之間有貧有富凡遇婚姻
死喪富者助財貧者助力民豈有窮苦急廹之憂又
如春秋耕穫之時一家無力百家代之推此以往百
姓寕有不親睦者乎爾戶部其申諭以此意使民知
之三十一年頒示教民榜文一父母生身之恩至
大其鞠育劬勞詳載大誥今再申明民間有祖父母
父母在堂者當隨家貧富奉養無闕已亡者依時祭
祀展其孝敬為父母者教訓子孫為子弟者孝敬伯
叔為妻者勸夫為善如此和睦宗族不犯刑憲父母
妻子朝夕相守豈不安享太平一鄉里人民住居
相近田土相鄰祖父以來非親即識其年老者有是
父祖軰行有是伯叔軰行有是兄軰行者雖不是親
也是同鄉朝夕相見與親一般年幼子弟皆須敬讓
敢有輕薄侮慢不循教誨者許里甲老人量情責罰
若年長者不以禮導後生以恃年老生事羅織者亦
治以罪務要鄰里和睦長幼相愛如此則日久
自無争訟豈不優游田里安享太平一鄉里
人民貧富不等婚姻死喪吉凶等事誰家無之
今後本里人戶凡遇此等互相賙給且如某家子
弟婚姻其家貧窮一時難辦一里人戶每戶或出鈔
一貫人戶一百便是百貫每戶五百便是五十貫如
此資助豈不成就日後某家婚姻亦依此法輪流賙
給又如其家或父或母死喪在地各家或出鈔若干
或出米若干資助本家或棺槨或僧道脩設善緣等
事皆可了濟日後某家倘有某事亦如前法互相賙
給雖是貧家些小錢本亦可措辦如此則衆輕易舉
行之日久鄕里自然親愛一民間一里之中若有
強劫盗賊逃軍逃徒及生事惡人一人不能緝捕里
甲老人即須會集多人擒拏赴官違者以罪罪之
一本鄕本里有無藉潑皮平日刁頑為非作歹不受
教訓動輙把持挟制此非善良之民衆老人嚴加懲
治若仍前不改拿送有司解赴京來若有司徇情脫
放者許老人奏聞國朝諸司執掌凡民間須要講讀
大明律令敇諭老人手榜及見丁著業牌面沿門輪
遞務要通曉法意仍仰有司時加提督
教民榜文民間子弟七歲者十一二歲者此時欲
心未動良心未喪早令講讀三編大誥誠以先入之
言為主使之避凶趨吉日後皆成賢人君子為良善
之民免貽父母憂慮不犯刑憲永保身家每鄕每
里各置木鐸一箇於本里内選年老殘疾不能生理
之人或瞽目者令小兒牽引持鐸循行本里如本里
内無此等之人於别里内選取俱令直言呌喚使衆
聞知勸其為善毋犯刑憲其詞曰孝順父母尊敬長
上和睦鄕里教訓子孫各安生理毋作非為如此者
每月六次其持鐸之人秋成之時本鄕本里隨其多
寡資助糧食如鄕村人民住居四散窵遠每一甲内
置木鐸一箇易為𫝊曉
保甲總序
保民非無法也無行法之人也得其人以行之豈古
法之不善哉周禮五家為比使之相保積之五州為
鄕以比追胥凡徒役母過家一人惟田與追胥竭作
孟子曰鄕田同井守望相助近代保甲之法非此謂
乎古兵農不分居則為比閭族黨州鄕出則為伍兩
卒旅師軍雖用之征伐皆耕稼之民也而况止於保
察防禦乎後世以農養兵兵民為二然為農者不知
兵且居常出粟以養兵一旦有警莫獲其保護之力
矣循習既久町畦自便一行察禦頓苦追呼豈思保
人所以自保圖危所以居安莫善於保甲之法乎
保甲法
宋程顥為晉城令立保伍法量鄕里遠近為保伍使
力役相助患難相恤奸偽無所容孤煢老疾者責親
黨使無失所行旅出於途者疾病皆有所養是謂善
政王安石行之名曰保甲稍督責其操練亦循守望
之意時賢輙斥以為非今之所行衆以為當行者則
又安石之法也(熙寕保甲法聫比其民以相保伍有大小保長有都副保正有隊法三人)
(為一小隊三小隊為一中隊五中隊為一大隊引戰一人居前擁隊一人執刀居後二人居左右執旗一)
(人居中凡五十人皆選士也隊中兵械或純用一色或雜用皆於結隊時商定教習保内如遇有賊盗當)
(時告執大保長以下同保人戶即時前去救應追捕如入别保即遞相擊鼓報應襲逐舊有舖屋及鼓處)
(依舊仍輪保丁巡宿)
保甲規條
一審編之法將各該地方挨門順戶每十戸編為一
甲共製一牌不拘親從人丁多寡逐一填寫軍民籍
貫年貎生理每一門即為一戶如係巳房即填註巳
房如係賃房即填註某人房如本地止有十二三戶
亦編作一甲止有六七八戶亦止編作一甲若獨家
孤村即將鄰近孤村或四五六家編作一甲不必取
盈於數俱填註牌面送州縣官親筆標點不許遺漏
一戶一丁違者被人首出或查出定行重治
一各保甲人戶俱以各州縣衙門為主分别東西南
北四至各照該關鄕村列為字號不分鄕宦舉監生
員軍民之家一體次第編號如魚鱗格式蓋此係排
門保甲必不遺漏一戶一丁方可無事互相保守有
事逐戶挨查非如地方總小甲火夫等役有𫝊報接
應差役之煩若仍前照例優免中間便生規避且火
盗生發富貴者安居而欲以守望救助專責之貧者
賤者理勢亦有所難行也各宜相體以靖地方
一一甲末戶即二甲緊鄰其於覺察救助尤為切要
若火盗争鬭人命等項不得委之别甲不理每甲牌
面須將上甲尾戶下甲首戶姓名一併填註以便稽
查
一每一甲即於十戶内審編甲長一名每十甲即於
百戶内審編保長一名每四街四關及大村大鎮不
拘甲數多少各編保正一名其小村小鎮或三四五
處酌量人多少地里遠近共編保正一名俱聽各甲
各保公舉到官以憑覆審裁定各填註牌面凡里甲
人等止於互相稽察出入不明之人嚴行舉首窩隠
之條更無别項差遣亦不許巡捕官查點生擾保長
保正俱擇殷實人戶有行止才幹足以統率衆人者
為之專一督率各甲人戶嚴申條約保安地方更無
别事亦不必迎送官府火夫雜差俱准優免或二三
年一換或一年一換聽民自便不許濫受詞狀生事
害人違者查究其有與約正屢舉善惡得實舉行有
功定行優待奬賞以為諸保之勸
一每二牌之内保長精選報精壯能幹鄉勇一名註
於牌面免其火夫專司巡察一遇地方有警若小盗
鄉村可捕者即率各甲併力捕之若大盗勢不易擒
者即令鄕勇數人飛報沿途地方保甲人等併力恊
拿一面馳馬飛報官司添兵捕剿不許時刻違悞擒
賊有功定行給賞
一各處寺廟菴堂多有停留遠方遊僧遊道齋化不
明之人或倡行邪教惑衆圖財或盗賊隠名懷奸窺
伺為害地方不小仰各照例與民家一體編入保甲
隨行鄕約以便稽查其樂戶之家尤奸盗藏匿之所
亦各就近附與甲牌之末聽鄕保正長人等稽查毋
令遺漏以滋他弊
一每月初一日為始各甲長將牌懸在一戶門上初
二日懸在二戶門上週而復始月無三十即止仍照
初一日懸掛如有出入存亡應增减姓名會上揭報
於約正保正明註於牌面以憑二季類報於官改正
底冊
一各保甲人等止於每月初二日赴會所申明鄕約
保甲條規一次保正保長止於每月十六日赴官遞
有事無事結狀一紙此外再無别擾遞結之日即帶
善惡簿聽掌印官查考酌量奬戒會多一日恐難遍
查即以四至定限分作四日遞結亦可如或無善濫
書有惡不舉訪出定行究治
一保甲人等各隨地里遠近人戶多寡酌量立為一
會如居於城之四街四關者即就閒曠公所寬廣寺
觀各為一會居於各鄕村者亦就附近寺觀社廟寬
厰去處行之鄕村大者各就同保中立為一會鄕村
小者或三四處或四五處共為一會每月初二日保
正率諸保甲同鄕約正俱赴鄕保會所行禮若實有
事故或疾病不能赴者即先期告於約正但有無事
或托故不赴會者即非良民也約正保正逐一掣牌
查點量情罰榖公用秋成無事每月十五日再行一
次
一保甲審編立會既定該州縣即移文該學共推請
鄕士大夫數位為約正以倡率士民無士大夫處則
推高年耆德衆所尊信者為之又選生員五六人司
贊禮鳴鼓講諭之事老人二人振鐸月輪五六人為
直月置辦會事如鄕村少生員處則以老成忠謹熟
於禮儀者代之約正或係鄕宦或有德年高有事不
必赴官保正代之
右保甲既定即此舉行鄕約誦讀聖諭六言申明約
規四條令其善相勸惡相規婚喪相助貧窘相賙鬭
争相救解火盗相援應彼此互相稽察窩隠互相覺
舉有不如令者十家連坐庶家喻戶曉不至犯法且
同鄕冠婚喪祭悉依家禮舉行一切敝俗咸禁革之
實為百姓親睦風俗淳厚之要法也古道其可復見
矣乎
鄕約總叙
周禮黨正州長族師咸以時屬民而讀邦法讀法之
典廢後儒於是乎有鄕約之舉藍田吕氏之言可徵
也我太祖高皇帝立里社鄕厲之祭因以禮義法禁
勸戒斯民即古屬民讀法之意而又頒聖訓六言以
木鐸徇於天下雖深山窮谷咸使聞知大誥三編及
教民榜文其於五常之訓養親祀先教子睦族勤生
業厚閭里舉善懲惡之事言之不一而足而尤諄諄
者同里之義孝子順孫義夫節婦則里甲老人奏聞
士農工商各守本業毋許閒惰則賢者良者互相勸
勉見丁著業用心生理則老人督併勸民為善細微
事務互相含忍則本里人民懇切告戒五常不率則
鄕高年并年壯豪傑者會議戒訓斯亦曷非鄉約之
意哉歴歲既久奉行廢忽而不知所存者諸鄉村春
秋社稷而農巫告賽亦非欽降之文其在城郭方隅
則社厲之禮守宰行之法戒雖明而環聽無幾然則
申聖代之明謨述前賢之彛訓以淑鄕閭以厚風俗
行之豈不以坊郭為首乎坊郭阜蕃當以禮義舊家
衣冠長者倡之古族師月吉則行或恐太繁黨正以
四孟吉時行之似可依也
凡鄉約一遵太祖高皇帝聖訓
孝順父母尊敬長上和睦鄕里教訓子孫
各安生理毋作非為右六言各處訓釋非一言雖
異述義則同歸每會舉一處所釋者徐讀而申演之
又依朱子增損藍田吕氏鄕約四條
德業相勸過失相規禮俗相交患難相恤
右四言各具條件定為約規每百家或二三百家隨
其遠近聫為一會衆推一人有齒德者為約正有學
行者二人副之一會共聖諭牌一面立簿二扇一書
同約姓名及舉約費用一記德行一記過失牌與簿
會首以次相𫝊會日擇公所預先陳牌案坐次通會
皆深衣如期畢至三揖三讓升堂端肅班立贊者(唱)
排班(以次北面各序立)班齊鞠躬拜興拜興拜興拜興平身
分班揖平身各就位(坐定)歌生進班(依次序立庭前)揖平身分
班(唱)設講案鳴講鼓進講者宣演聖諭首二句畢揖
平身皆坐(唱)歌詩(司鼔鐘者依歌節奏)送茶再進講次二句
畢揖平身皆坐(唱)歌詩(如前)送茶三進講末二句畢
揖平身皆坐(唱)歌詩(如前)送茶(唱)舉善行或舉有善行
者約正副諗於衆無異詞遂書於德行簿(唱)規過失
或聞有過失者約正副戒之再次不改遂書於過失
簿會首將本日費用書於費用簿畢皆興揖平身禮
畢凡同會禮讓相先如進退升降立班坐次一以尊
卑少長為序就坐各宜肅容端默敬聽尊長教訓未
達者宜虛心請教問答之間切戒神怪邪僻之語及
私議朝廷州縣政事得失播揚他人過惡違者即當
紏而書之每會至晡乃退
聖訓解
孝順父母(父母生身養身恩德至大為人子者當孝順以報本平居則供奉衣食有疾則親嘗)
(湯藥代其勞苦順其顔色務使父母身安神怡不至憂惱如父母偶行一事不合道理有違法度須要下)
(氣再三勸諫如或不從則請父母素所交好之人婉辭勸諫務使不得罪於鄕黨不䧟身於不義而後已)
(此孝順父母之道也故聖祖教爾以此者欲爾盡事親之仁以為孝子順孫者也)
尊敬長上(長上不一有本宗之長上若伯叔祖父母伯叔父母姑兄姊堂兄姊之類是也有外)
(親之長上若外祖父母母舅母姨妻父母之類是也有鄕黨之長上與祖同軰者與父同軰者與巳同軰)
(而年稍長者皆是也本宗外親制服雖各不同皆當加意尊敬遠别則拜常會則揖行則隨行遞酒則跪)
(命之起則起不命之坐不敢坐問則起而對食則後舉筯遇鄕黨之先軰者則以伯叔稱呼同軰者則以)
(兄長稱呼坐則讓席行則讓路此尊敬長上之道也故聖祖教爾以此者欲爾盡敬長之義以為賢人君)
(子也)
和睦鄉里(鄕里之人居處相近田土相隣朝夕相見若能彼此和睦交相敬讓則喜慶相賀急)
(難必相救患病必相扶持婚喪必相資助有無必相借貸雖則異姓有若一家出入自無疑忌作事未有)
(不成若不相和睦則爾為爾我為我孤立無助嫌疑易生作事難成豈能久處故聖祖教爾以和睦鄕里)
(者欲爾興仁興讓以成善俗也)
教訓子孫(人家子孫自幼之時須教以忠信孝弟使知尊卑上下之分性資聰俊者擇明師教)
(之務使德器成就以為國用光顯門戶若資性庸下不能讀書者亦要謹守禮法勤做生理切不可令其)
(驕惰放肆自由自在則飲酒賭博無所不為家門必被其敗壊産業必被其浪費故聖祖教爾以教訓子)
(孫者欲爾後昆賢達家門昌盛也)
各安生理(耕種田地農之生理也造作器用工之生理也出外經營商之生理也坐家買賣賈)
(之生理也至若無産無本不諳匠藝與人傭工挑脚亦是生理若能各安生理則衣食自足可以供義父)
(母妻子可以持門戶不為鄕人所笑故聖祖教爾以各安生理者欲爾有衣有食不飢不寒也)
毋作非為(若殺人放火姦盗詐偽搶奪掏摸恐嚇誆騙賭博撒潑教唆詞訟挟制官府欺壓良)
(善暴横鄕里凡一應不當為之事皆非為也人若為之大則身破小則吃打坐牢累及父母妻子若能安)
(分守已不作非為自然安稳無禍故聖祖教爾以毋作非為者欲爾不犯刑憲保全身家也)
聖訓釋目
孝順父母
(其一常禮凡子事親晨省昏定出告反面飲食衣服不違其志奔走服役不敢辭勞每事必禀命而行無)
(或專制父或移於後母溺於妾媵偏於幼子亦當不見父之非委曲承順若婦事舅姑宜同子道一或有)
(違子當以禮戒之甚者出之若父亡子事祖父母與嫡母繼母庶母如父存日方可為孝)
(其二養疾父母有疾人子當常在左右扶持衣不解帶藥必先嘗尋訪名醫以求治療之方若俗尚祈禱)
(設齋醮均係無益宜禁之若父母必欲則勉從以安其心)
(其三諫過禮曰事父母幾諫父母行事偶有失道理違法度者須下氣柔聲諫之如不從則請父母素所)
(交好之人婉辭諷諭所謂敬不違勞不怨必改方巳若過則稱親善則稱己不孝孰加焉)
(其四喪禮人子居喪之禮只當哀痛不顧其他擇子弟知禮者一二人為護喪悉遵文公家禮行之衣衾)
(棺槨務極誠信修薦求福之事一切禁戒三年之内不得飲酒食肉混處家室尤可恨者俗拘年月不利)
(遂不發哀不孝極矣深戒深戒)
(其五葬禮葬者藏也藏者安也人子於親求以安之而已惟擇藏風聚氣水蟻不侵之所足矣慎勿拘泥)
(風水禍福報應之說其有侵占他人山地者有冐認他人祖墳或利誘他人子孫遷葬竊買者有因無主)
(舊墳棄屍竊葬者有連年暴露不知痛恤者甚至火化屍棺不以為慘所謂安其親者何在哉至於營造)
(墳墓宜稱家有無富者吝財貧而厚葬均於不孝若俗以紙作金銀山錠獅象駝馬送喪設酒席絹帛待)
(客則悖禮當戒也)
(其六祭禮孔子曰事死如事生孝之至也祭豈可忽自始喪至追遠常祭務遵文公家禮其祭品在精不)
(在豐在潔不在華稱家之有無行之必盡其誠可也)
尊敬長上
(其一處常事長之道當謙卑遜順常見則揖遠别則拜進酒則跪食則後長者不命之坐不敢坐問則起)
(而對不問則不敢言或有事理當辨論有疑難當質問者必俟長者言畢乃陳巳意無得攙奪其稱呼並)
(不許以名以字與父同軰者則稱呼以伯叔而父事之十年以長則稱呼以兄長而兄事之五年以長則)
(肩隨之於道路則父之齒隨行兄之齒雁行若子弟謁外父母禮當侍坐舊有失者今宜改正其餘長幼)
(往来迎送之禮悉依居鄕雜儀而行)
(其二遇釁凡本宗外親尊長或遇之非禮或偶然起釁必反求諸已曲果在彼當婉辭謝之或理勢有不)
(可已者當躬委曲陳其是非如不聽則告相知者諷諭之又不聽則告約正副斷之鄕黨之長有争亦必)
(婉辭請相知者諭以是非不聽告約正副斷之皆毋得厲聲抵觸以致詬詈訐訟有傷和氣)
和睦鄕里
(其一禮讓鄕里所以不睦者多因計較禮節責望施報今後凡事當存恕心古人謂人有不及可以情恕)
(非意相干可以禮遣聞一好事恊力贊助見一過失盡言規諷毋謂我富而彼貧可欺毋謂我壯而彼老)
(可侮毋占便宜毋尚詐偽毋面是背非毋因飲食細故輙興鬭訟有一如此皆非居鄕之誼悉宜省戒)
(其二守望凡同約所以更相守望保禦地方無事則彼此獲安有變則同心恊力如盗賊所生發水火不)
(測隣保務相應援救護此謂患難相扶持也如有臨事而坐視不赴者各保長告於約正副呈縣治罪仍)
(量罰銀兩給被害之家為約中不義之戒乘機搶掠者計贓以竊盗論)
(其三喪病凡有父母兄弟妻子之喪不能舉者有患病不能延醫措藥者約内議處措之或勸有力者濟)
(之若借貸但令其償不責利息)
(其四孤貧凡無子孫供養無父母兄弟可依者謂之孤飢無食寒無衣者謂之貧約内當恤之濟之若有)
(反行欺侮凌害者此盗賊殘忍之性也約正等呈官治之)
教訓子孫
(其一養蒙人教子孫多姑息於嬰孩之時殊不知幼而不教養成驕惰長遂難改自其識人顔色知人喜)
(怒之時便加教誨導以禮節防其欺誑使為則為使止則止有犯則嚴訓以禁之稍長入塾教以入事父)
(兄出事長上而於孝弟忠信禮義廉恥等語時常解講證以日用實事俾之易曉十五以上量其材質各)
(守一藝以責其成)
(其二隆師今人延師只求昜供應薄贄儀不知師道尊重則師徒嚴憚而教化易行反是則玩易而規矩)
(不立故須擇端重誠慤剛明特達之士為師以教其子俾有所視效其人品卑汚舉止輕佻語言慢易及)
(作文怪僻者雖有時名亦不足取庶幾言動不涉於浮薄文辭不病於新竒而德器之成就可望矣其各)
(里大姓能剏建義塾延師教里中子弟有成效者約正副以聞於官加奬異焉)
(其三冠禮禮曰冠者成人之道也三加一醮之禮亦簡易易行其延賓幣帛牲酒不必豐侈約正副時率)
(子弟演習使觀感而興習以為常庶幾古道可復中戶以下力不及者亦不責偹)
(其四婚禮婚禮之廢久矣女家責聘禮不充男家責籹奩不備遂至嫁娶愆期甚有淹溺子女者又有一)
(等過簡便將聘禮折銀私自授受或止換庚帖舉族莫知遂至日後棄貧悔婚冐認強娶争訟之端實由)
(此起自今婚定之後詳審良賤憑媒通知各從所願具一茶告報宗族凡諸儀節悉遵家禮行若仍有溺)
(女悔婚冐認強娶及孀婦夫死未寒輙行聘定甚至聚衆攔搶者俱從法重治)
各安生理
(其一民生凡民各有生理且如為農而勤於耕種則稼穡有秋而農之生理安矣其間或有惰於農業耕)
(耘不皆及時或地二熟只種一熟何以仰事俯育今後務宜勤力毋自怠惰至於商賈皆然農為衣食之)
(本故特舉之)
(其二士習士者民之望也進德修業無欲速無見小斯無愧於為士邇来教道不明士習不善或謔浪歡)
(狎取媚市童或詩酒豪放妄自高大或縱談道德不敦躬行或依托師友以文奸慝皆士之蠧也有則改)
(之無則加勉如躬親駔驓之務手操吏胥之筆或囑託官府營殖巳私或凌鑠族閭不恤人言數者有一)
(於此名教罪人豈可列於冠裳乎約正副從實告官以行止有虧論)
(其三男務禮男不言内治外者男之生理也男子於士農工商各專一以奉公或售藝醫卜以濟物至於)
(轉販以自食皆男之所有事也若不安生理而嬾惰飄蓬為家長者當諭以禮法檢束教導至必不可禁)
(制然後以法治之)
(其四女工禮女不言外治内者女之生理也苦操井臼勤紡織紉衣裳治酒漿謹祭祀皆女之所有事也)
(其或内外混淆帷簿不謹抵觸公姑以及毁罵妯娌欺凌宗族傷敗風化者罪坐夫)
毋作非為
(其一毋窩盗賊地方不寧莫甚於盗賊盗賊滋蔓實由於窩隠窩隠無地盗何所容今後各保内或家長)
(或子弟軰凡百里之外出不拘歸期久近俱要報於同保及約正副回日如前報知其有外府縣投住者)
(或親或有貨物商人不拘在家久近初到與起程之日亦一體如前報知同保仍察其來歴如有出沒無)
(定形迹可疑者約正副共戒飭之盗情顯露明知窩隠者報官以法處之雖不知情難逃不檢之罪約正)
(副率衆攻之)
(其二毋受投獻今之奸民有將互争産業及混占他人田土投献勢豪之家或稱典當或稱轉賣或資酒)
(食或得半價又有身為不善恐事敗露仗其庇覆以滋凶惡者勢豪知利而不知義公然掩為巳業收為)
(爪牙不知一日勢去則此業此軰又將轉而為他人矣爾之子孫能保守乎約内凡有投献者約正副覈)
(實勸諭召原主而歸之亦不許奸刁之徒乘此冐認輙行告争)
(其三毋酗博訕訟酗謂縱酒無頼博謂賭博財物每見市井五七成羣誘良家子弟賭博飲酒宿娼耗用)
(無經傾敗立至訕謂毁謗善人以無為有以有為無顚倒是非其類不一訟謂欺壓良善誣人罪名教唆)
(代告以訟為主是也凡此邑之大蠧宜痛加省改怙終不悛者約正副告官處之)
(其四毋圖頼人命尚氣輕生世之薄俗有偶因争訟忿或負欠錢穀一家服毒圖頼一家亦服以相抵兩)
(人俱死及或兄弟夫婦争利亦然又有或將老幼殘疾教令服毒或投水或自縊或將病故之人妄捏打)
(死圖頼財物煩擾官司其禍甚慘其情可惡今後凡有此者約正副率同約騐實情輕責令自行埋葬仍)
(重加責罰故殺情重者率被害人赴官告理)
(其五毋拖欠稅糧先公後私庶民定分奸頑之民不肯及時完納稅糧負累里長杖併賠貱殊不知巳享)
(租利之入使人剥膚椎髓是何心哉今後稅糧不許恃頑愆期亦不許糧里巧立名色逼竄貧民又有買)
(田未經收糧貽累田主輸納者其惡尤甚於拖糧所當戒之)
(其六毋鬭奪鬭有三今俗有忿集衆執持兇器相毆者有因忿以酒食相勝争覓異品盛設筵宴或出銀)
(謝中多至數十兩其作中者利於得謝愈搬弄是非構成大釁報復相尋又有因時節賽會粧飾神船搬)
(演戲文施張燈火鳴金放銃彼此相角亦謂之鬭是皆敗俗糜財有損無益奪亦有二有市井無頼白畫)
(攔街奪人財物者有當客商要路邀截貨物牲口或假稱盤詰公然奪去者或賤價強買者凡此皆宜速)
(改犯者約正等請官以法治之)
(其七毋偽造近来一種奸貪之徒專一偽造低假之銀名為神仙包銅貫鉛鹽燒青花光鐵等項不一俱)
(充白銀行使小民被其騙害至有夫婦自縊者此其為害足以殺人犯者約正送官懲治至於升斗等秤)
(亦無得大小輕重以滋奸弊)
(其八毋霸占水利水利關係民用甚大官豪坡圳及民間公塘往往有恃強霸占者以至柔善之田荒旱)
(無收自今務在均平凡陂塘之當䟽濬者當築隄者約正副率衆及時為之遇耕耘之日挨次車放灌救)
(毋得阻占及穵壊陂圳利己損人)
(其九毋違例取債凡借放錢債貧富均為有益富無貧者所干利息何由而生貧無富者相假患難何從)
(而給若富而取盈謂之不仁貧而負騙謂之不義各宜省改今後放債利息不得過二分三分如有年月)
(過期疊筭不休或故令殘疾老幼填門或捉鎖私家准折田畆而負債硬頼不償反為刁告者是皆自速)
(其禍約正副告官從重治之)
(其十毋侵占産業凡鄕里中争競多起於田業買者或掯留價值不付或套典不與杜絶或其成片不與)
(贖回或恃強侵占那移年月假立契券賣者或盗賣重賣與強賣或多勒價錢又有強梁之徒賣田與人)
(不由田主換佃者有耕人田土不肯依時輸租者有遇天年荒旱仍要佃戶納租者有豪強欺凌貧弱占)
(人田産者皆為可惡各宜省改)
(其十一毋強主山林山林之利民用所資除用價所買及墳山管業久遠明白外其餘官山官地及隂注)
(坡湖原無定主者聽人樵採瀦水若豪強冐認稱主樹立界牌阻人得利及放人故燒茅嶺松山沿燒人)
(房屋并盗伐他人墳塋内樹木者約正副告官一體從重究治)
(其十二毋縱牲食踐田禾畦菜豆麥皆民生衣食之資豪横之徒每縱放牛馬猪羊鵝鴨踐食佃人告白)
(反致嗔怒反而思之我之所種者他人縱牲畜食踐我能容乎已所不欲自當勿施於人)
(其十三毋縱下侮上良賤上下不可不嚴近來豪右多養豢猾桀之徒為伴當義男以張威勢縱其強暴)
(肆無忌憚雖屬親黨師友亦肆欺侮凌辱及告其主略不加意殊不知豪奴悍僕惡不可縱今日欺其主)
(之親屬他日安知不欺其主之子孫乎自今嚴加戒飭如有不悛罪歸其家長焉)
(其十四毋傲惰奢侈俗有浮薄子弟倚勢自傲恃富自惰曾不思傲乃喪德惰乃喪家害不在人又鄕俗)
(本來尚儉近日富家漸侈居室輿馬飲食衣服日見華靡犯分傷財弊不可長自今持巳當謙勤處家當)
(節儉毋蹈前非自取傾覆)
(其十五毋崇尚邢術民俗有等非僧非道之人倡北方白蓮之教往往全家齋素誘引婦女敗傷風化此)
(左道亂政者也律有重刑毋貽後悔如有違教不悛仍在地方者約正副即便呈官治之)
(其十六毋屠宰耕牛私宰耕牛法例嚴禁各該地方有等交通賊徒盗牛開剥病農肆姦及牧牛之家牛)
(壯則用其力力盡則付之屠宰忍心至此其惡尤甚於盗者自今即行禁革敢有仍蹈前惡呈縣重治)
德業相勸
德謂見善必行聞過必改能治其身能治其家能事
父兄能教子弟能御僮僕能肅政教能事長上能睦
親故能擇交遊能守廉介能廣施惠能受寄託能救
患難能𨗳人為善能規人過失能為人謀事能為衆
集事能解鬭争能决是非能興利除害能居官舉職
業謂居家則事父兄教子弟待妻妾在外則事長上
接朋友教後生御僮僕治生讀書治田營家濟物畏
法令謹租賦好禮樂射御書數之類皆可為之非此
之類皆為無益
右件德業同約之人各自進修互相勸勉會集之日
相與推舉其能者書於籍以警其不能者
過失相規過失謂犯義之過六犯約之過四不修之
過五
犯義之過一曰酗博鬭訟(酗謂縱酒喧競博謂賭博財物鬭謂鬭毆罵詈訟謂)
(訐人罪惡意在害人誣頼争訴得已不巳若事干負累為人侵損而訴之者非)二曰行止踰
違(踰禮違法衆惡皆是)三曰行不恭遜(侮慢齒德者持人長短者恃強凌人者知過不)
(改聞諫愈甚者)四曰言不忠信(或為人謀事䧟人於惡或與人要約退即背之或妄說事)
(端熒衆聽者)五曰造言誣人(誣人過惡以無為有以小為大面是背非或作嘲咏匿名)
(文書及發摘人之私隠無狀可求及妄談人之舊過者)六曰營私太甚(與人交易傷於)
(掊克者專務進取不恤餘事者無故而好干求假貸者受人寄託而有所負者)犯約之過一
曰德業不相勸二曰過失不相規三曰禮俗不相成
四曰患難不相恤不修之過一曰交非其人(所交不及士庶)
(但凶惡及游惰無行衆所不齒者而已朝夕與之遊處則為交非其人若不行已而暫往還者非)二
曰遊戲怠惰(遊謂無故出入及謁見人士務閑適者戲謂遊笑無度及意在侵侮或馳馬擊&KR0008;及)
(賭博財物者怠惰謂不修事業及家事不治門庭不絜者)三曰動作無儀(謂進退太疎野)
(不及恭者不當言而言者衣冠太華餙及全不完整者不衣冠而入街市者)四曰臨事不
恪(主事廢忘期會後時臨事怠惰者)五曰用度不節(謂不計有無多為費用者不能)
(安貧非道營求者)
右件過失同約之人各自省察互相規戒小則密規
之大則衆戒之不聽則會集之日直月以告於約正
約正以義禮誨諭之謝過請改則書於籍以俟其争
辨不服與終不能改者皆聽其出約
禮俗相交禮俗之交一曰尊幼軰行二曰造請拜揖
三曰請召送迎四曰慶弔贈遺
尊幼軰行凡五等曰尊者(謂長於已三十歲以上在父行者)曰長者
(謂長於已十歲以上在兄行者)曰敵者(謂年上下不滿十歲者長者謂稍長少者謂稍少)曰
少者(謂少於已十歲以下者)曰幼者(謂少於巳二十歲以下者)
造請拜揖凡三條曰凡少者幼者於尊者長者歲首
冬至四孟月朔辭見賀謝皆為禮見(皆具門狀用幞頭公服腰帶靴)
(笏無官具名紙用幞頭襴衫腰𢃄繫鞋惟四孟通用帽子皂衫腰𢃄凡當行禮而有他故皆先使人白之)
(或遇雨雪則尊長先使人喻止來者)此外候問起居質疑白事及赴請
召皆為燕見(深衣凉衫皆可尊長令免即去之)尊者受謁不報(歲首冬至)
(具已名榜子令子弟報之如其服)長者歲首冬至具榜子報之如其
服餘令子弟以巳名榜子代行凡敵者歲首冬至辭
免賀謝相往還(名狀名紙同上惟此服帽子)凡尊者長者無事而
至少者幼者之家惟所服(深衣凉衣道服背子可也敵者燕見亦然)凡見
尊者長者門外下馬俟於外次乃通名(凡往見人入門必問主人)
(食否有他客否有他幹否度無所妨乃命展刺有妨則少俟或且退皆倣此)主人將命者
先出迎客客趨入至廡間主人出䧏階客趨進主人
揖之升堂禮見四拜而後坐燕見不拜(旅見則旅拜少者幼者自)
(為一列幼者拜則跪而扶之少者拜則跪而荅其半若尊者長者齒德殊絶則少者幼者堅請兩拜尊者)
(許則立而受之長者許則跪而扶之拜訖即揖退主人命之坐則致謝請揖而坐之)退(凡相見主人語)
(終不更端則告退主人有倦色或方此幹事而有所俟者皆告退可也後倣)則主人送於廡
下若命之上馬則三辭許則揖而退出大門乃上馬
不許則從其命凡見敵者門外下馬使人通名候於
廡下或廳側禮見則再拜(稍少者先拜旅見則侍拜)退則主人請
就階上馬(徒見則主人送於門外)凡少者以下先遣人通名主
人具衣冠以俟客入門下馬則趨出迎揖升堂來報
禮則再拜謝(客止之則止)退則就階上馬(客徒至則迎於門之外送亦如)
(之仍隨其行數步揖之則止望客去既遠然後入)凡遇尊長於道皆徒行則
趨進揖尊長與之言則對不則立於道側以俟尊長
已過乃揖而行或皆乘馬於尊者則廻避之於長者
則立馬道側揖之俟過乃揖而行若已徒行而尊長
乘馬則廻避之(凡徒行遇所識乘馬皆倣此)若已乘馬而尊長徒
行望見則下馬前揖已避亦然過既遠乃上馬若尊
長令上馬則固辭遇敵者皆乘馬則分道相揖而過
彼徒行而不及避則下馬揖之過則上馬遇少者以
下皆乘馬彼不及避則揖之而過彼徒行不及避則
下馬揖之(於幼者則不必下可也)
請召迎送凡四條曰凡請尊長飲食親往投書(禮薄則不)
(必書專召他客則不可兼召尊長)既來赴明日親往赴謝之召敵者
以書簡明日交使相謝召少者用客目明日客親往
謝曰凡聚會皆鄕人則坐以齒(非士類則不)若有親則别
序若有他客有爵者則坐以爵(不相妨者猶以齒)若有異爵
者雖鄕人亦不以齒(異爵謂命士大夫以上今陞朝官是)若特請召或
迎勞出餞皆以專召者為上客如婚禮則姻家為上
客皆不以齒爵為序凡燕具初坐别設桌子於兩楹
間置大杯於其上主人降席立於桌東西向上客亦
降席立於桌西東向主人取杯親洗上客辭主人置
杯桌子上親執酒斟之以器授執事者遂執杯以獻
上客上客受之復置桌子上主人西向再拜上客東
向再拜興取酒東向跪祭遂飲以杯授贊者遂拜主
人答拜(若少者以下為客飲畢而拜則主人跪受如常)上客酢主人如前儀
主人乃獻衆賓如前儀唯獻酒不拜(若衆賓中有齒爵者則特獻如)
(上客之儀不酢)若婚會姻家為上客則雖少亦答其拜曰凡
有遠出遠歸者則送迎之少者幼者不過五里敵者
不過三里各期會於一處拜揖如禮有飲食則就飲
食之少者以下俟其既歸又至其家省之
慶弔贈遺凡四條曰凡同約有吉事則慶之(冠子生子預薦)
(登第進官之屬皆可賀婚禮雖曰不賀然禮有曰賀娶妻者蓋但以物助其賓客之費而已)有凶
事則弔之(喪葬水火之類)每家只家長一人與同約者俱往
其家問之如家長有故或與所慶弔者不相接則其
次者自當之曰凡慶禮如常儀有贈物(用幣帛酒食果實之屬衆)
(議量力定數多不過三五千少至一二百如情分厚薄不同則從其厚薄)或其家力有不
足則同約為之借助器用及為營幹曰凡弔禮聞其
初喪(聞喪同)未易服則率同約者深衣而往哭弔之(凡弔)
(尊者則為首者致辭而旅拜敵以下則不拜主人則答之少者以下則扶之不識生者則不弔不識死者)
(則不哭)且助其凡百經營之事主人既成服則相率素
幞頭素襴衫素帶(皆以白生紗絹為之)具酒果食物而往奠之
(死者是敵以上則拜而奠以下則奠而不拜主人不易服則亦不易服主人不哭則亦不哭情重則雖主)
(人不變不哭亦變而哭之&KR0608;禮用錢帛衆議其數如慶禮)葬又相率致賵俟發引
則素服而送之(賵如&KR0608;禮或以酒食犒其役夫及為之幹事)及卒哭及小
祥大祥皆常服弔之曰凡喪家不可具酒食衣服以
待弔客亦不可受曰凡聞所知之喪或遠不能往則
遣使致奠就外次衣帛服再拜哭而送之(惟至親篤友為然)
過朞年則不哭情重則哭其墓
右禮俗相交之事直月主之有期日者為之期日當
紏集者督其違慢凡不如約者以告於約正而詰之
且書於籍
患難相恤患難之事七一曰水火(小則遣人救之甚則親往多率人救)
(且弔之)二曰盗賊(近者同力追捕有力者為告之官司其家貧則為之助出募賞)三曰
疾病(小則遣人問之甚則為訪醫藥貧則助其養疾之費)四曰死喪(乏人則助其幹辦乏)
(財則賻贈借貸之)五曰孤弱(孤遺無依者若能自贍則為之區處稽其出入或聞於官司或)
(擇人教之及為求婚姻貧者恊力濟之無令失所若有侵欺之者衆人為之辨理若稍長而放逸不檢亦)
(防察約束之毋令䧟之於不義)六曰誣枉(有為人誣枉過惡不能自伸者勢可以白於官府則)
(為言之有方略可以救觧則為觧之或其家因而失所者衆共以財濟之)七曰貧乏(有安貧守)
(分而生計大不足者衆共以財濟之為之假貸置産以歲月償之)
右患難相恤之事凡有當救恤者其家告於約長急
則同約之近者為之告約正命直月徧告之且為之
紏集而程督之凡同約者財物器用車馬人僕皆有
無相假若不急之用及有所妨者則不必借可借而
不借及踰期不還及損壊借物者論如犯約之過書
於籍隣里或有緩急雖非同約而先聞知亦當救助
或不能救助則為之告於約同而謀之有能如此者
則亦書其善於籍以告鄕人
社倉規條
社倉之制乃古人良法積榖賑饑亦斯人之良心特
患上之人不知所以倡之耳有父母斯民之責者果
知民為邦本食為民天水旱之凶荒不時官倉之積
榖有限思為備荒之善策須酌社倉之事宜乃計之
最得也合於各保甲鄕約中各創立社倉先捐俸金
以為倡率或罰紙贖以便上納且誠心勸諭各村士
民使咸知以義相尚不待督責而榖皆其情願徐因
倉置簿登記其數凡出榖多者則破格旌奬民其有
不以義相從者乎况因時制宜隨俗勸諭或禁止神
廟賽會定為香錢或違犯鄕保規條略示懲罰由此
日積月累則一村之榖自足以養一村之民每年青
黃不接之時令其出放息止加二小饑加一大饑免
息成熟之年仍令各村量行添入此法若行之有常
三數年間各村之榖殆將不可勝食但民之誠偽不
一而官司之意向不同若非出納有經奸民或因之
以滋侵漁負騙之私官司或移之以補官倉積貯之
數是非惟無益於民而且有害於民也然使經官盤
查則又重為民累合無免其查盤止於府縣給印文
簿付約正副每歲稽查然各村管理收放即於本鄕
每年輪一公直殷實者以司出納量與免其火夫丁
差以示酬勸如此則奸民不得以負騙官司不得以
那移即遇水旱凶災復有官榖以濟之自是貧者不
患於阻饑富者可免於勸借而盗賊亦因以潜消地
方之民永有頼矣
一社倉之設本以為一鄉也榖以義名則當以義相
先斯為善俗除捐俸發紙贖以為之倡及士民尚義
出榖多至百十䂖者不可為例大凡當秋熟之時或
每畆量出榖半升或通鄕各戶富者以䂖計貧者以
升斗計俱報數約正副登簿保長收入社倉每春有
闕食者量准借與就於保長處會同約正副批立合
同登記簿籍候秋收之日加息二分納還但借榖者
亦不得多至十石以外恐一人恃頑無耻催收稍難
則將并一鄕之義舉而壊之也
一每遇年荒大戶例有勸借蓋官榖有限各村又無
義榖故也若使村村有榖則一鄕之積自足以供一
鄕之人加以縣倉積有官榖勸借之事以後可免且
尚義出榖而使本鄕之人俱感其惠亦處富和鄕之
一道也不然富本衆所忌也積心慳吝因而阻壊義
舉設遇凶荒寧能獨保其富哉
一出榖雖非貧者之事而歲時豐稔或一斗或二三
斗亦可量力出辦凖與荒年揭借義榖亦有數倍之
利若豐收之時斗榖不肯出者荒歉之年義榖官糧
俱不准與
一各鄕舊有土神廟即有社祭之禮但俗尚奢侈因
而迎神賽會花費不貲不特䙝凟神明幽有鬼責致
怠事端且明有人非從今鄕約舉行一切禁止或有
情愿施捨冀神佑助即宜凖作香錢自家告諸神明
登記鄕約簿積為義榖以濟人貧難不其神人兩得
之乎每歲春秋祈報買辦猪羊酒果香燭等項即於
義榖内支用祭畢舉行社飲申明約法和睦鄉里庶
彬彬然成禮讓之俗矣或有貧不能存喪不能舉者
亦於義榖内量給以助之皆須會衆公議而後動支
各明白登簿以備稽查毋得徇私濫支冐破
一各村納榖或社倉未備權借民間空房收貯待置
倉後再行收入或鄕村空曠苦於看守不願立倉者
即公議積貯亦從其便
一給借固貴均平亦慮䧟失榖本每年支借之時須
會衆公議量其可借方准托保借與敢有輕借游手
無頼之人以致負騙及強梁奸貪之徒以示私恩俱
於收管人名下追賠其收管人亦不得捏開花名私
取規利者衆共呈官追罰若出入公明每年亦宜量
給以酬收管之勞
社學規條
竊聞古之教者教以人倫後世記誦詞章之習起而
先王之教亡今教童子惟當以孝弟忠信禮義廉恥
為專務其栽培涵養之方則宜誘之以歌詩以發志
意𨗳之習禮以肅威儀諷之讀書以開知覺今人往
往以歌詩習禮為不切時務此皆末俗庸鄙之見烏
足以知古人立教之意哉大抵童子之情樂嬉遊而
憚拘束如草木之始萌芽舒暢之則條達摧撓之則
衰痿今教童子必使其趨向鼓舞中心喜悅則其進
自不能已譬之時雨春風霑被卉木莫不萌動勃發
自然日長月化若冰霜剥落則生意蕭瑟日就枯槁
矣故凡誘之歌詩者非但發其志意而已亦所以洩
其跳唬呼嘯於咏歌宣其幽抑結滯於音節也導之
習禮者非但肅其威儀而已亦所以周旋揖讓而動
蕩其血脉拜起曲伸而固束其筋骸也諷之讀書者
非但開其知覺而已亦所以沉潛反復而存其心抑
揚諷誦以宣其志也凡此皆所以順𨗳其志意調理
其性情潛消其鄙吝默化其粗頑日使之漸於禮義
而不苦其難入於中和而不知其自是蓋先王立教
之微意也若近世之訓蒙穉者惟日督以句讀課程
責其檢束而不知導之以禮求其聰明而不知養之
以善鞭撻繩縳若待拘囚彼視學舍如囹圄而不肯
入視師長如寇讐而不欲見規避掩覆以遂其嬉遊
設詐飾詭以肆其頑鄙偷薄庸劣日趨下流是蓋驅
之於惡而求其為善也何可得乎此陽明先生訓蒙
大意今復申明以諭各村教讀其教讀悉心體會遵
行教諭鄕之子弟其鄕保條規及附刻律禮亦要隨
方講說以勸諭子弟之父兄庶使子弟之蒙童者即
知禮義而父兄之不學者亦知信從乃不負其責成
之意
一每日清晨諸生參揖畢教讀以次遍詢諸生在家
所以愛親敬長之心得無懈忽未能真切否温凊定
省之儀得無虧闕未能實踐否往來街衢步趨禮節
得無放蕩未能謹飭否一應言行心術得無欺妄非
僻未能忠信篤敬否諸童子務要各以實對有則改
之無則加勉教讀復隨時就事曲加誨諭開發然後
各退就席肄業
一凡歌詩須要整容定氣清朗其聲音均審其節調
毋躁而急毋蕩而囂毋餒而懾久則精神宣暢心氣
和平矣每學量童生多少分為三班每日輪一班歌
詩其餘皆就席斂容肅聽
一凡習禮須要澄心肅慮審其儀節度其容止毋忽
而惰毋沮而怍毋徑而野從容而不失之迂緩修謹
而不失之拘局久則禮貎習熟德性堅定矣亦如前
分為三班日輪一班習禮餘皆就席斂容肅觀
一凡授書不在徒多但貴精熟量其資禀能二百字
者止可授以一百字常使精神力量有餘則無厭苦
之患而有自得之美諷誦之際務令專心一志口誦
心惟字字句句紬繹反復抑揚其音節寬虛其心意
久則義理浹洽聰明日開矣
一每日工夫先考德行次背書誦書次習禮或作課
次復誦書讀書次歌詩凡習禮歌詩之類皆所以常
存童子之心使其樂習不倦而無暇安於邪僻教者
如此則知所施矣雖然此其大略也若夫隨方誨誘
使知趨向則在各教讀以意而推廣焉
保甲鄉約社倉社學總論
經國莫先於立法法制既定則張而理之而紀綱振
於上矣立法莫要於便民民情既順則驅而從之而
禮教興於下矣何為而必於法之立也廣谷大川異
制民生其間異俗剛柔遲速異齊使法有不立民將
曷從何為而必於民之便也以定民志以厚民生以
正民德使情有不恊法將安用君子知上下本一體
也情法本相維也惟法立而民便則民皆見其利而
不見其害夫是之謂良法惟情順而法行則民將日
遷於善而不罹於刑夫是之謂良民盡天下皆良民
而相忘於法雖帝王之法何以加此是故法莫詳於
周而考周之法莫詳於周禮地官司徒所以掌邦教
而保王安擾邦國者也而其所以安擾之法不有足
稽乎彼五家為比使之相保則比有長以帥之五比
為閭使之相受則閭有胥以帥之四閭為族使之相
葬則族有師以帥之五族為黨使之相救則黨有正
以帥之五黨為州使之相賙則州有長以帥之五州
為鄕使之相賓則鄕有大夫以帥之上之統斯民者
何其肅也州長各掌其州之教治政令正月之吉各
屬其州之民而讀法以考其德行道藝而勸之以紏
其過惡而戒之歲時祭祀州社屬民讀法亦如之黨
正四時之孟月吉日屬民而讀邦法以紏戒之族師
月言屬民而讀邦法凡孝悌睦姻有學者則書之閭
胥春秋之祭祀役政喪紀之數聚衆庶既比則讀其
法凡敬敏任恤者則書之上之教斯民者何其詳也
夫比閭族黨所以因民情之樂生而安之也而後世
保甲之法其肇於斯乎屬民讀法所以因民情之好
善而導之也而後世鄕約之法其肇於斯乎自周而
下漢唐或廢之不行宋或行而未善此治化所以不
能比隆成周矣雖程伯子曾舉保甲於晉城而止於
一邑吕氏曾舉鄕約於藍田而止於一鄕何怪乎古
道之日微耶洪惟我太祖高皇帝作民君師而立之
法紀夫固盡善而盡美矣十戶為甲甲有首百戶為
里里有長是即比閭族黨之法也因里社鄕厲之祭
示以禮義禁令之詳是即屬民讀法之意也恭覩大
誥三篇教民榜文及聖訓六言真可與周禮並𫝊矣
但法久而弊滋時變而勢異里甲移徙不常而居或
相遠得不因民情之便而聮屬之哉要必隨其城邑
鄕村無論貴賤貧富編定十家為甲立甲長十保為
黨立黨正使其出入相友貧乏相助平居則互相覺
察有警則互相救援如此而盗賊有不息者乎隨其
居之遠近疎密舉里社鄉厲於以申明國朝之聖訓
斟酌吕氏之規條使其道義相勉禮讓相先善則記
之以示勸過則罰之以示懲如此而争訟有不息者
乎然而成周之治化終不可復者何也蓋成周因比
閭族黨戶居而即寓夫伍兩卒徒之衆因屬民讀法
之禮而即行夫鄕舉里選之規以其一本於井田學
校而教養之兼備故民不必出粟以養兵而自養自
衛盗何從而起也民皆欲敦行以待舉而有恒心訟
何自而興也今也欲行井田之政固已難矣苟師其
意不師其迹不尚有可潤色者在乎彼厚生正德民
之情也保甲固足以弭盗矣然富者得以保其財而
貧乏何能以自給也莫若於一保之中共立社倉以
待乎凶荒之賑則衣食有藉庶乎禮義其可興矣鄕
約固足以息争矣然長者得以讀其法而子弟不可
以無教也莫若於一約之内共立社學以豫乎童蒙
之訓則禮教相尚庶乎道德其可一矣可見四者名
雖殊而實相須也以此行之一鄕則盗息民安政平
訟理孔子所謂觀於鄉而知王道之易易也使各鄉
皆如此焉郡縣其有不治乎各郡縣皆如此焉天下
其有不太平乎以立法制以便民情要在握化理之
權者加之意焉耳
圖書編卷九十二
