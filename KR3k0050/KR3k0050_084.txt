圖書編卷八十四
明章潢撰
皇朝爵禄沿革歷代總考
封建沿革曰黃帝分州畫野得百里之國萬區唐虞
列為五等此封建之始也禮含文嘉曰殷爵三等周
五等或謂黃帝立五等也
品秩自太昊以龍紀官唐虞建官惟百未分品秩周
官以九儀正邦國自一命至九命漢自中二千石止
二百石魏陳羣立九品官人之法北齊九品本分正
從國朝正一品太師太傅太保從一品少師少傅少
保太子太師太傅太保正二品太子少師少傅少保
正三品太子賓客不專授但為大臣加官兼官及贈
官其餘官品見官制
入流通典曰隋制九品自太師始焉謂之流内國朝
正從一品至九品謂之入流即流内也
未入流通典曰唐有流外勲品自諸錄事及五省内
史始焉國朝九品之外雜職官員未入流即流外也
文散官漢諸侯有功德優盛朝廷所敬異者賜位特
進三公下隋文帝以為散官今正一品初授進榮禄
大夫至從九品登仕佐郎止見官制盖初授散官俱
於三年之後照例陞授其加贈考騐本人生前功績
合得加授者照例給與
武散官周禮天子六軍其將皆命卿盖在國稱大夫
在軍稱將軍自晉獻公作三軍而公將上軍故有將
軍之名今為散官正從一品同文官正二品初授驃
騎將軍至從六品校尉止見官制
文勲周禮王功曰勲齊梁始有勲品本酬將士其後
漸及朝流楚寵官有上柱國唐以為勲官今自正一
品左右柱國至從五品庶尹止見官制
武勲後魏有柱國大將軍今正從一品同文勲秦有
護軍都尉唐上大將軍為上護軍大將軍為護軍至
從六品騎都尉止見官制
封贈武王克商追王太王王季故後代有追諡追封
之典兩漢逮今人臣亦有追贈之制漢宣帝思張賀
掖庭收養封恩德侯此追封之始也國朝文官贈一
品贈三代二品三品二代四品至七品一代各照見
授職事依例封贈國家以爵三等酬武功以官九品
熙庶績各有號(開國武功曰開國輔運推誠宣力功臣文曰開國輔運推誠守正文臣靖)
(難武功曰奉天靖難推誠宣力功臣文曰奉天靖難推誠守正文臣宣德後征討功曰奉天翊運推誠宣)
(力功臣文曰奉天翊運推誠守正文臣)有品(俱上)有階(文官正一品初授特進榮禄大夫陞)
(授特進光禄大夫從一品初授榮禄大夫陞授光禄大夫正二初授資善大夫陞授資政大夫加授資德)
(大夫從二初授中奉大夫陞授通奉大夫加授正奉大夫正三初授嘉讓大夫陞通議大夫加正議大夫)
(從三初授亞中大夫陞中大夫加大中大夫正四初中順大夫陞中憲大夫加中議大夫從四初朝列大)
(夫陞朝議大夫加朝請大夫正五初奉議大夫陞奉政大夫從五初奉訓大夫陞奉直大夫正六初承直)
(郎陞承德郎從六初承務郎陞儒林郎以吏入銓者授宣德郎正七初承事郎陞文林郎吏宣義郎從七)
(初從仕郎陞徵仕郎吏同正八初廸功郎陞脩職郎從八初廸功郎陞修職郎正九初將仕郎陞登仕郎)
(從九初將仕佐郎陞登仕佐郎其有官無階曰未入流武正一從一階同文正二初授驃騎將軍陞授金)
(吾將軍加授龍虎將軍從二初授鎮國將軍陞授定國將軍加授奉國將軍正三初昭勇將軍陞昭毅將)
(軍加昭武將軍從三初懷遠將軍陞定遠將軍加安遠將軍正四初明威將軍陞宣威將軍加廣威將軍)
(從四初宣武將軍陞顯武將軍加信武將軍正五初武德將軍陞武節將軍從五初武略將軍陞武毅將)
(軍正六初昭信校尉陞承信校尉階止此凡初入官初改官不授階初考曰初授再考稱職曰再授三考)
(曰加授)有勲(文武正一左柱國右柱國從一皆柱國文正二正治上卿從二正治卿正三資治尹)
(從三資治少尹正四贊治尹從四贊治少尹正五修正庶尹從五恊正庶尹下無文官再考乃授勲武正)
(二上護軍從二護軍正三上輕車尉從三輕車尉正四上騎都尉從四騎都尉正五驍騎尉從五飛騎尉)
(正六雲騎尉以下俱無)有禄俸(武功公侯伯歲支禄米多者五千石少至七百石文武正一品)
(月支米八十七石從一月支米七十四石正二月支米六十一石從二四十八石正三三十五石從三二)
(十一石正四二十四石從四二十石正五一十六石從五十四石正六十石從六八石正七七石五斗從)
(七七石正八六石五斗從八六石正九五石五斗從九五石盖歲五十石未入流者月支三石)而勲
階惟空名惟給俸視品乃職司若所隸屬獨視官為
權重即品無論矣俸自正一品歲千石逓而降至從
九品歲五十石而止品高者給豐尋定制在京一品
至五品實支十之三六品至九品實支十之四餘給
鈔俸約者支稍從實以權之從鈔折閱不行而留都
官抄鈔十之八入愈薄難供矣外實支視各省府額
無常亦有職田然甚少頗不足給焉
皇朝官制沿革歴代總考
聖祖鑒秦人弄權之禍而罷丞相懲元人稱亂之轍
而革中書吏部列於六部所以防其自專之漸五府
參乎兵部所以昭其相制之權都察院與六卿為伍
振風紀也大理寺與刑部持衡重民命也御史不屬
于大宰六科不列于它官使得自達而作其敢言之
風也至於尉院寺監並列於内都布按司錯置于外
府州縣衛分隸其間文武相參上下交制盖遵周官
之法而酌其宜取漢唐宋之善而去其弊可為萬世
法矣
宗人府周禮少宗伯掌三族之别以别其親疎漢因
秦制置宗正以叙九族以皇族為之唐龍朔改為司
宗光宅改為司屬後竟復舊宋有知大宗正以皇兄
皇侄為之又有睦親廣親宅都大管勾三人以内侍
充元豐中詔宗正貳長不專用國姓盖自有大宗正
司以統皇族也有玉牒所設局置官始于淳化中倣
唐制也故事以首相領之自後相府有闕則以首參
兼領仍帶權字宰相在位而執政權領寶訓玉歷則
自仲至始也皇朝宗人令一人掌皇九族六親之屬
籍以時修其玉牒書宗室子女適庶名封生卒婚嫁
諡葬凡宗室陳情為聞上逹材能錄罪過左右宗正
各一人為之貳經歷一人典出納文移
按自漢而下列宗正於九寺之中非堯典首叙睦親
之意我聖祖特立宗人府居六部之上其秩一品得
此道矣初置大宗正院後改為宗人府以秦王為宗
人令晉王燕王為左右宗正周王楚王為左右宗人
已而用勲戚大臣攝府事不備官
公孤尚書大𫝊曰古者天子必有四鄰前曰凝後曰
丞左曰輔右曰弼天子有問無以對責之凝可志
而不志責之丞可正而不正責之輔可揚而不揚責
之弼其爵視卿其禄視次國之君記曰虞夏商周有師
保有疑丞設四輔及三公不必備惟其人語使能也
周官曰立太師太傅太保茲惟三公論道經邦爕理
隂陽官不必備惟其人少師少傅少保曰三孤(孤特也言)
(卑于公尊于卿特置此三人)貳公弘化寅亮天地弼予一人保者
保其身體傅者傅之德義師者道之教訓
漢初惟有太傅太尉而所謂三公者丞相太尉御史
大夫也後加置太師太保大司徒大司空哀帝時議
以漢舊無司徒故定三公之號曰大司馬大司徒大
司空
按史記曰公孫弘以春秋白衣為天子三公漢初因
秦置丞相而弘為之則丞相為三公矣通考曰成帝
拜曲陽侯王根為大司馬而何武自御史大夫改為
大司空皆金印紫綬比丞相則三公俱為宰相矣
後漢惟有太傅一人謂之上公及有太尉(即司馬)司空
司徒(為三公)而無師保漢制朝臣見三公皆拜天子御
座即起在輿為下至安帝時三府任薄選舉誅賞一
由尚書其災𤯝變咎則責免公台獻帝時罷三公官
晉八公同時並置(太宰太𫝊太保太尉司徒司空大司馬大將軍)所謂八公
同辰攀雲附翼者也按太尉司徒司空自漢歴魏皆
為三公及晉迄於江左相承不改太傅為上公亦不
改自是南北朝或專有太傅陳或並為贈官(陳開黃閣聽事)
(置鴟尾)有三師(太師太傅太保)二大(大司馬大將軍)三公(太尉司徒司空)之名
有三公三孤四輔之别至隋則廢三師官矣
唐復置三師三公並無其人凡三師官雖有其位而
無其人亦不置官屬五代時多以畀藩鎮及贈官
宋承唐制以太師太傅太保為三師太尉司徒司空
為三公為宰相親王使相加官而太師則為異數自
趙普以開國元勲文彦博以累朝耆德方特拜焉雖
太傅王旦司徒吕夷簡各任宰相二十年止以太尉
致仕政和中(徽宗)詔以太師太傅太保古三公之官今
為三師古無此稱今依三代為真相之任司徒司空
周六卿之官太尉秦主兵之官皆非三公並宜罷之
仍考周制立三孤少師少傅少保亦稱三少為次相
之任至是蔡京始以三公任真相
按政和至於宣和所授三公之官不獨非人名體亦
未正如鄆王肅王為之則以子為師傅矣童貫為之
則以厮役為師傅矣
朱文公嘗言公孤之職舊惟文臣有勲德者除後世
或以王子或以武臣(如張韓劉岳是已)既曰天子之子曰武臣
豈可任師傅之責耶嗚呼以童貫猶為之則武臣無
論已宋輕師傅之官弊一至此哉皇朝初置三公府
而李善長徐逹以丞相兼太師太傅常遇春以上公
贈太保三孤無兼領者成祖罷三孤官仁宗復設太
師太傅太保曰三公少師少傅少保曰三孤侍上左
右備顧問咨機務無定員無專授為勲戚文武大臣
兼官加官贈官文官惟贈得三公嘉靖初楊廷和加
太傅辭不授其太子太師太子太傅太子太保太子
少師太子少傅太子少保太子賓客已上皆東宫官
亦不專授但為大臣兼官加官或贈官耳
丘氏濬曰昔大舜命伯禹總百揆高宗爰立傅說作
相未有公孤之名成周之世則特設公孤之職而乃
無揆相之名意者立公孤而以六卿兼之是即揆相
之任歟我朝稽古定制革去前代中書省倣六典立
六部而公孤之職間以六卿兼之其亦成周之意也
中書省及宰相殿閣學士我朝實合三者為一
按前代有中書之官通考以為周官内史之職盖自
漢武帝游宴後庭始以宦者典事尚書謂之中書謁
者置令僕射成帝時更以士人為之魏晉以來中書
監令掌贊詔命記會時事典作文書以其地在樞近
多承寵任是以人固其位謂之鳳凰池(荀勖久在中書例遷尚書)
(令人有賀者勖怒曰奪我鳳凰池諸公何賀焉)唐初遂為三省長官居真宰
相之任龍朔改中書令為右相入宋其位益尊叙班
至在太師之上然只以為親王及使相兼官無專授
者見任宰相侍中者惟范魯公質以下五人而已
宰相之名自黃虞以來曰六相曰十六相成湯相伊尹
仲虺武丁相傅說周時召公為保周公為師皆其任
也相國丞相之名始自嬴秦而漢亦有左右丞相至
哀帝而廢獻帝時始復置而以曹操為之魏晉以來
或有相國或有丞相省置無恒而中書監令常管機
要多為丞相之任由是丞相反不為宰相之任而常
為禮代之階矣唐初始定制以三省為宰相之司存
以三省長官為宰相之職任然省分為三各有所掌
而其官亦不復一相職既尊無所不統則不容拘以
一職於是始有同中書門下三品同平章事參知機
務參預政事之名然所謂同平章事者唐初乃以處
資淺之人中世以後乃獨為真宰相之名至宋元豐
以前皆然然宰相者總百官弼天子既不當儕之他
官而其上又不當復有貴官自唐開元以來郭元振
李光弼相繼以平章事為節度使謂之使相而宰相
之職儕於他官自此始自宋元祐以後文潞公吕申
公相繼以平章軍國重事序宰臣上而宰相之上復
有貴官自此始然李郭以勲臣名將為之宜也自此例
一開於是田承嗣李希烈之徒以節鎮帶同平章事者
非一人極而至於王建馬殷錢鏐之軰蠭起盗地者
皆欲效之矣文吕以碩德老臣為之宜也自此例一
開于是蔡京王黼相繼以太師總知三省事三日一
朝赴都堂治事以至於韓侂胄賈似道擅權專政之
久者皆欲效之矣盖平章之始立名也本非甚尊之
官及其久也則強藩權臣皆為之而居之者多非其
人矣若唐以前亂賊逓相承襲以為竊取大物之漸
又其甚者由是言之則我聖祖之見豈不誠弘遠哉
殿閣學士者唐始設集賢殿學士後改為麗政殿學
士雖繫中書省然特掌刊輯經籍而已其後多不置
至後唐明宗即位之初命樞密使安重誨進讀懵于
文義孔循獻議始置端明殿學士命馮道趙鳳俱以
翰林院學士充班在翰林學士上後又轉改止于翰
林學内選仕始尊矣宋因設觀文殿大學士資政殿
大學士端明殿大學士資望極峻無吏守無典掌惟
出入侍從備顧問而已觀文殿大學士非曾為宰相
不除與資政殿學士並以寵輔臣之去位者端明殿
學士惟學士久次者始除其後以待簽樞云
中書省正一品初設左右相國洪武元年改左右丞
相有丞屬而中書舍人為多是年始置六部分理國
事而總之中書十一年禁六部奏事不得關白中書
省十三年誅右丞相胡惟庸詔罷中書省存中書舍人
六部分領中書之政二十八年上座奉天門勅文武
羣臣自古三公論道六卿分職自秦置丞相而亾漢
唐宋因之雖有賢相然多小人專權亂政我朝罷丞
相設五府六部都察院通政司分理天下庶務彼此
頡頏不敢相壓事皆朝廷總之所以穩當以後嗣君
並不許立丞相臣下敢有奏請設立者文武羣臣核
奏處以重刑先是洪武十五年倣宋制置殿閣學士
吏部尚書邵質華盖殿翰林學士宋訥侍左右備顧
問未與機務至成祖首用翰林解縉編修黃淮修撰
胡靖編修楊榮楊士竒檢討胡儼金幼孜七人入内
閣名直文淵閣始預機務仁宗又設謹身殿大學士
于是大學士有華盖謹身武英三殿及文淵閣東閣
皆在内閣曰辨事避丞相稱而本官上又加以卿佐
師保之名焉若東閣文淵閣大學士不得入内閣
亦不得預機務也嘉靖壬戌新建三殿成詔改奉天
殿為皇極殿華盖殿為中極殿謹身殿為建極殿而
大學士之稱隨之凡直文淵閣入内閣預機務出納
帝命奉陳規誨獻告謀猷點檢題奏擬議批答以備
顧問平庶政不得專制九卿事九卿奏事亦不得相
關白凡上所下一曰詔二曰誥三曰制四曰勅五曰
册六曰諭七曰書八曰符九曰令十曰檄皆審署申
覆而調劑焉平允乃行之凡下所上一曰題二曰奏
啟三曰表箋四曰講章五曰書狀六曰文册七曰揭
帖八曰制對九曰露布十曰譯皆審署申覆而修畫
焉平允乃行之凡國家大典禮大政令大事機皆得
以預聞謨謀既定然後付所司行之盖不與之以相
之名而與以相之實也夫不與之以名則下無作福
作威之柄予之以實則上頼詢謀咨訪之益聖祖之
貽謀遠矣
吏部周官冢宰掌邦治統百官均四海周禮天官
太宰掌建邦之六典以佐王治邦國按六典者五
官與太宰各司其一大宰專於治典而已然教禮政
刑事五官實聽焉盖雖各列其目而實統之也
漢成帝罷中書置尚書五人一人為僕射有常侍曹主
公卿事後漢改為吏曹後又為選部唐龍朔中改吏
部尚書為司列太常後又改吏部為天官又改為文
部盖自魏晉以來凡吏部屬官悉高于諸曹其選舉
皆尚書主之自隋置侍郎二尚書之事則六品以下
銓補多以歸之矣宋初典選之職分為四而元豐又
更定制度尚書侍郎左右選授勲封考課之政令凡
各十五案選法密矣聖朝設尚書(一人)掌官吏選授勲
考課之政令左右侍郎各一人為之貳其屬有文選
驗封稽勲考功四清吏司文選(郎中一人員外郎一人主事一人)掌
官吏選陞改調之事驗封(郎中一人員外郎一人主事一人)掌封爵
襲蔭褒贈吏筭之事(吏筭謂以功撥差其筭也)稽勲(郎中一人員外郎一人主)
(事一人)掌勲級名籍喪制之事考功(郎中一人員外郎一人主事一人)
掌官吏考課黜陟之事司務(二人)省署抄目受發文移
五日一奏上三月引監勤奏登選諸部司務皆如之
本部銓選凡二萬四千六百八十三人京師一千四
百一十六人南京五百五十八人外二萬二千七百
九人
戶部周官司徒掌邦教敷五典擾兆民蔡沉曰地
官卿主國教化敷君臣父子夫婦朋友五者之教以
訓擾兆民之不順者而使之順也
周禮地官大司徒之職掌建邦之土地之圖與其人
民之數
漢成帝初置尚書四人其一人主財帛委輸(按通典通考所)
(言如此嘗考東漢百官志尚書四人分為四曹常侍曹主公卿事二千石曹主國郡二千石事民曹主凡)
(吏部尚書事客曹主外國夷狄事光武分二千石曹又分客曹凡六曹無所謂主財帛委輸者盖當時錢)
(榖貨幣皆掌于大司農也)
至魏文帝始置度支尚書事專掌軍國支計吳有戸
部而晉有度支皆主筭也隋改度支為民部唐以民
部為戶部又改為度支又改為司元大常伯為地官
復為戶部宋為戶部判部事一人以兩制以上充凡
戶口田産錢榖食貨之政皆歸於三司(謂鹽鐵戶部度支也)本
曹但受天下之土貢元會陳於庭而已至元豐官制
罷三司而其事始歸戶部左右曹云皇朝尚書(一人)掌
戶口田賦貢役經費之政令左右侍郎各一人為之
貳(永樂後添設提督倉場侍郎或尚書一人)其屬浙江以下十三清吏司
各掌其分省兼領京師直隸之事(各郎中一人員外郎一人主事一人)
添設浙江湖廣廣東福建河南四川廣西貴州司各
主事三人山東司郎中一人主事三人陜西司郎中
二人主事三人山西司郎中三人主事四人雲南司
主事四人條為四科曰民曰度支曰金曰倉司務二
人照磨所照磨一人檢校一人所屬衙門寳鈔提舉
司抄紙局廣積庫承運庫廣盈庫大庫銀庫節慎庫
印鈔局寳盈局御馬倉張家灣檢校批驗所寳鈔廣
惠庫賦罰庫甲乙丙丁戊字庫外承運庫行用庫軍
儲倉提舉倉庫局所大副使各程其出納簿錄其行
績聽戶部凡本部所掌賦役稽勾版籍歲會實徵十
歲攢黃册册有丁有田丁有役田有租田曰官田曰
民田凡二等租曰夏稅曰秋糧凡二等丁有力役有
僱役計其丁田為差凡鹽存積十二常股十八召商
輸芻粟左邊十八次支十二凡頒祿俸糧廩兼本折
色本色母過十六折色母過十五凡漕運曰支兊曰
改兊支兊十八改兊十二凡貯粟曰京倉曰通倉京
倉十八通倉十二凡藏銀曰内帑曰大倉内帑十二
大倉十八凡兵農曰屯田曰營民屯田十八營田十
二凡邊儲曰田賦曰鹽賦田賦十六鹽賦十四邊有
行郎中曰邊郎掌出納邊儲
禮部虞夏之時秩宗典三禮周官宗伯掌邦禮治
神人和上下蔡沉曰春於四時之序為長故其官
謂之宗伯成周合樂於禮官謂之和者以樂而言也
周禮春官大宗伯掌建邦之天神人鬼地祗之禮後
漢尚書吏曹兼掌齋祀亦其職也魏晉以下多稱祀
部至隋因後周禮部之名而兼前代祠部儀曹之職
唐龍朔中改禮部尚書為司禮大常伯後又改為春
官尋復舊宋禮部判部事二人以兩制及帶職朝官
以上充凡禮儀之事貢舉之政各有所歸及官制行
始正其職凡關於禮樂者皆掌之皇朝尚書(一人)掌禮
樂貢舉封建朝貢祭祀宴饗術藝道佛之政令左右
侍郎各(一人)其屬儀制祠祭主客精膳四清吏司各郎
中(一人)主事(二人)提督四夷館主客主事(一人)司務(二人)所屬
衙門鴻臚寺司儀署司賓署行人司鑄印局教坊司
本部所掌凡一切大朝賀大册封儀節及百官位次
章奏凡監學規條歲貢鄉試會試及廷試賜進士及
第出身有差凡宴禮三曰大宴中宴小宴郊宴最大
凡射禮二曰大射曰宴射凡祭三曰天神曰地祗曰人
鬼辨其大祀中祀小祀之異凡喪禮五曰斬衰曰齊
衰曰大功曰小功曰緦麻辨其同姓九族異姓親疏
之等凡樂曰中和詔樂曰堂下樂曰陛樂曰侑食樂
曰大雅樂雅樂領之大常而俗樂則領之奉鑾凡番夷
辨其五年三年二年比年再至之貢以均賜賞凡膳
羞領之光祿而會其數程其出納及番夷土官下程
之等凡欽天歷象廟寢饗薦葬祭謚贈卜筮醫藥
道佛之事四司各率其職以贊尚書
兵部周官司馬掌邦政統六師平邦國蔡沉曰軍
政莫急於馬故以司馬名官何莫非政獨戎政謂之
政者用以征伐而正彼之不正王政之大者也平謂
強不得凌弱衆不得暴寡而人皆得其平也周禮夏
官大司馬之職以九伐之法正邦國按九伐之法
馮弱犯寡則𤯝之賊賢害民則伐之暴内凌外則壇
之野荒民散則削之負固不服則侵之賊殺其親則
正之放弑其君則殘之犯令凌政則杜之外内亂鳥獸
行則滅之是已則司馬之職乃掌兵以討亂者也故
吳澄謂制畿封國設儀辨位進賢興功建牧立監等
事以為非司馬之職釐而正之亦一見歟
漢置五曹未有主兵之任盖有太尉掌之也魏始置
五兵尚書(謂中兵外兵騎兵别兵都兵也若周禮五兵則戈殳戟酋矛夷矛也)
魏晉尚書有駕部郎後周為大司馬隋為兵部尚書
唐龍朔中改為司戎太常伯又改為夏官又改為武
部選舉亦為三銓制如吏部宋兵部判部事一人凡
兵籍武官軍師卒戎之政令悉歸於樞密院其選授
小者又歸三班本曹但掌三駕儀仗鹵簿等儀及歲
終以義勇兵箭手塞兵之數上于朝而已元豐更制
惟民兵馬政權隸樞密院武官銓選并歸吏部矣皇
朝尚書(一人)掌武衛官軍選授簡練鎮戍廐牧傳郵輿
皂之政令左右侍郎各(一人)為之貳其屬武選車駕職
方武庫四清吏司各郎中(一人)員外郎(一人)主事(一人)添設
武選郎中(一人)主事(四人)車駕郎中(一人)主事(二人)職方郎中
(一人)主事(四人)武庫主事(二人)守山海關職方主事(一人)司務
(二人)所屬衙門京衛武學典牧所會同館大通關本部
所掌凡世武官曰指揮使同知僉事正副千戶衛鎮
撫實授試百戶所鎮撫凡流官都督三等不得世即
有世者出特恩凡歲六銓官二等曰舊官曰新官皆
有流有世凡首功四等曰北敵曰遼東女直曰西番
苖蠻曰内地反賊凡戰功二等曰竒功曰首功凡賞
三等曰加賞曰給賞曰量賞凡土官六等曰宣慰宣
撫招討安撫長官千夫長凡馬政三曰民牧曰衛牧
曰京府寄牧凡傳郵二曰驛曰逓運所在京師曰會
同館凡設官都督府五都指揮使司二十一留守司
二衛四百九十一守禦屯田羣牧千戶所三百十一
儀衛司三十二宣撫招討宣慰安撫長官司九十五
番夷都司衛所四百七凡將校五等曰鎮守曰恊守
曰分守曰守備曰備倭其官稱曰總兵曰副總兵曰
參將曰遊擊將軍曰都指揮曰行指揮事凡六等監
以都御史曰贊理軍務凡簡練三營曰五軍練五軍
將士曰神樞司旗纛曰習火器統以文武大臣曰總
督京營戎政曰協理京營戎政嘉靖間添設本部協
理戎政侍郎或尚書(一人)凡有征討命將出師請命文
武大臣曰提督曰總制
丘氏濬曰宋以樞密府專掌兵政與中書省謂之兩
府令制設兵部以掌兵政所以統軍旅而專征伐則
歸之五軍都督府焉兵部有出兵之令而無征伐之
權五軍有統兵之權而無出兵之令彼此相維内外
相制盡善極矣
刑部舜典帝曰臯陶蠻猾夏寇賊奸宄汝作士周
官司寇掌邦禁詰姦慝刑暴亂周禮秋官大司寇
掌建邦之三典以佐王刑邦國按鄭玄註曰寇者害
也司寇掌刑而屬於秋官秋者天氣肅殺而刑以義
為主也三典者一曰刑新國用輕典二曰刑平國用
中典三曰刑亂國用重典盖辟地立君之國其民未
習於教宜以柔克治之承平守成之國其民已熟于
教宜以正直治之簒弑叛逆之國其民不率於教宜
以剛克治之使不敢為惡所謂惟敬五刑以成三德
者非耶
漢成帝時尚書增置三公曹主斷獄光武改二千石
曹為賊曹掌中都水火盗賊詞訟罪法重于諸曹魏
晉而下多置都官尚書後周為秋官大司寇隋初為
都官尚書唐龍朔改為司刑太常伯又改為秋官又
為憲部宋刑部判部事二人又有審刑院元豐中官
制行刑部始專其官皇朝尚書(一人)掌刑名徒隸勾覆
關禁之政令左右侍郎各一人為之貳其屬浙江以
下十三清吏司如戶部之制各掌其分省及兼領京
府直隸之事仍各分為憲比司門都官四科各郎中
(一人)員外郎(一人)主事(二人)漕運理刑主事(一人)司務(二人)照磨
(一人)檢校(一人)司獄(六人)本部所掌律凡六百有六條例凡
三百七十有六條律例所不及者比而議請焉凡象
刑之名五曰笞杖徒流死二等流三等徒杖笞並五
等熟惡之戮十曰謀反謀大逆謀叛惡逆不道大不
敬不孝不睦不義内亂凡原宥之議八曰親故功賢
能勤貴賓凡貪墨之贓六曰監守盜常人盜竊盜枉
法不枉法坐賍凡獄具七曰笞杖訊枷扭索鐐凡秋
决並三覆奏凡獄成移大理寺讞而平焉
工部舜典帝曰疇若予工僉曰垂哉帝曰俞咨垂汝
共工帝曰疇若予上下草木鳥獸僉曰益哉帝曰俞
咨益汝作朕虞周官掌邦土居四民時地利按
虞時垂為治百工之官益為掌山澤之官故各咨而
命之至周司空掌營國邑而山虞林衡川衡澤虞之
官皆屬之盖各為一官東漢以後莫不然故並紀之
見後世冬官所自起云周禮冬官屬有考工掌百
工之事曰國有六職百工其一焉
漢成帝初置尚書有民曹主凡民吏上書光武改民
曹主繕修功作鹽地園苑魏置左民尚書亦領其職
晉宋以來有起部尚書而不常置後周為冬官大司
空隋為工部尚書改為司平大常伯又改為冬官宋
置工部判部事一人事皆隸三司本曹無所掌元豐
官制行尚書始掌工部之政今皇朝尚書一人掌工
役農田山川澤藪河渠之政令左右侍郎各(一人)為之
貳易州厰侍郎(一人)其屬營繕虞衡都水屯田四清吏
司各郎中(一人)員外郎(一人)主事(二人)添設郎中虞衡(二人)都
水(四人)屯田(一人)員外郎營繕(二人)虞衡(二人)主事營繕四人
都水(八人)司務(二人)所屬營繕所文思院軍器局皮作局
寳源局鞍轡局廣積通積通州白河抽分竹木局織
染所雜造局蘆溝橋抽分竹木局大通關本部所掌
凡工匠二等曰輕班曰住坐凡工囚二等曰雜工凡
採捕禽獸及骨革毛羽水課禽十八獸十二陸課獸
十八禽十二凡軍器軍裝歲一造或三歲一造凡火
器曰火車曰火傘曰神鎗曰將軍四等曰銃六等曰
箭三等曰砲十二等凢水利曰漕運曰灌田凡橋梁
曰舟梁曰石梁凡舟七等曰黃船曰馬快船曰海運
船曰鮮船曰備倭船曰戰船曰糧船凡車三等曰大
車曰小車曰戰車四司各分領其職以贊尚書六部
在洪武初俱正三品衙門仍屬中書省十三年中書
省革始陞六部尚書為正二品按秦少府遣吏在殿
中主發書謂之尚書漢光武始分尚書為六曹秦以
郎為内侍故曰侍郎隋煬帝于六曹各置侍郎一人
秦以郎侍尉居中故曰郎中隋文帝于尚書二十四
司各置員外郎一人謂本員之外復置郎也後魏於
尚書諸司置主事令史隋焬帝但曰主事皆吏長之
名也
六部總論
曰有虞九官成周六卿其實一也或析為二兵刑是
也或合而為一禮樂工虞是也然虞官百周三倍之
(每卿三十屬六卿三百六十屬)卿雖寡而副之者多也則周之六當
虞之九豈遂略於古哉總之也要而屬之也詳無繁
無曠固無害其為善法已後世繁之弊則如杜佑之
言曰官名職務遷易不同空存虚稱皆無事實故有
二臯陶二垂二契二伯夷二伯䕫之說曠之弊則如陸
長源之言曰兵部無戎帳戶部無版圖虞水不管山
川金倉不管錢榖光祿不供酒衛帟不供幕秘書不
校勘著作不修撰官朝虛設俸祿枉請要之其為繁
者乃其所以為曠也我朝六部統各司各司分掌天
下之務如網之有綱如絲之有紀上下相承巨細畢
舉其官屬雖無三百六十之多其間脉絡相通體統
不紊於周官所謂六卿分職各率其屬以倡九牧阜
成兆民者誠得其遺意矣且其事一歸於朝廷而不
專任於一人是以二百年來上無紛更之弊而久安
其政下無專擅之禍而各安其位如一日者豈偶然
之故哉
都察院周禮御史掌邦國都鄙及萬民之政令以贊
冡宰凡治者受法令焉掌贊書凡數從政者按鄭
注太宰以六典治邦國八則治都鄙八統治萬民治
出於令而贊之以書者御史也盖内史出王命外史
書外令御史為之屬則贊二官之書以百官班籍繫
焉故亦以書數之(此注似不誤)即其數而數從政則察其
不職者而使之各修其職亦贊書也(此似因後世御史傳會其說或)
(遂因書事而以之察官也)
戰國時亦有御史秦趙澠池之會各命書其事又淳
于髠謂齊王曰御史在前則皆記事之職也至秦漢
始為紏察之任所居之署漢謂之御史府亦謂之御
史大夫寺亦謂之憲臺後漢以來謂之御史臺亦謂
之蘭臺寺梁及後魏北齊或謂之南臺唐龍朔改御史
臺曰憲臺咸亨復舊門北闕主隂殺也御史為風霜
之任初漢故事選郡守相高第為御史大夫任職者
為丞相唐制御史大夫一人中丞二人其屬有三院
一曰臺院侍御史隸焉二曰殿閣殿中侍御史隸焉
三曰察院監察御史隸焉大事奏裁小事逹凡有彈
劾御史以白大夫大事以方幅小事署名而已宋初
沿唐制大平興國中以張㢲為監察御史正名舉職
自此始元豐中以御史專領六察其後以中丞為臺
長知雜御史為侍御史言事官為殿中侍御史六察
官為監察御史大夫無正員止為兼官而已皇朝元
年設御史臺洪武十三年改都察院十七年始定設
都御史(即古御史大夫之職)副都御史僉都御史(即古中丞之職)左右
各(一人)職掌紏劾百司辯明冤枉提督各道凡事之不
公不法者皆在所理凡勅差在外都御史或副僉都
御史各奏勅行事大抵内地專職撫循邊鎮軍務為
重其因事暫設者事畢而罷即遣尚書侍郎必兼都御
史銜其屬浙江以下十三道監察御史有分道而無
專官一人常兼數道河南道獨掌内外官考察之事
(河南浙江江西山東各十人福建廣東廣西四川貴州各七人陜西湖廣山西各十八人雲南十一人)
總之十三道職在紏劾百司照刷文卷問擬刑名廵
按郡縣若經歴都事各(一人)典出入文移叙差御史司
務(二人)典參謁受事照磨檢校各(一人)典磨勘卷宗司獄
(六人)皆其屬也
巡撫永樂間遣尚書侍郎少卿等官鎮守景泰因與
巡按不相統屬難以行事定為都御史巡撫兼軍務
者加總督贊理掌糧餉者加總督兼理他如整飭邊
備提督邊關及撫治流民等項皆隨事異名若邊境
有事又有總督提督參贊贊理及經略巡視之名(總督)
(陜西軍務一人總督宣大一人總督遼薊一人總督漕運兼巡撫江北一人總督糧儲兼巡撫江南一人)
(總督南京糧儲一人提督兩廣軍務兼巡撫一人提保督南贑汀漳軍務兼巡撫一人提督紫荆三關巡撫)
(定一人提督鴈門三關巡撫山西一人總理河道又一贊理軍務兼巡撫陜西一人提督軍務兼巡撫浙江)
(人提督軍務兼巡撫福建一人甘肅寧夏大同宣府遼東湖廣四川雲南貴州各一人整飭薊州兵備巡)
(撫順天等府一人撫治鄖陽等處一人巡撫河南一人山東一人江西一人)鹽法屯田督
餉採木討賊禦敵總制經略各巡視無常員近例或
尚書侍郎治事於外者兼都御史以便行事事畢而
罷
御史差委國朝宣德二年差御史各處清軍天順二
年奏准三年更替正統元年差御史提督南北直隸
學校三年差御史巡視鹽課十三年差御史巡視京
城成化三年差御史于陜西巡茶一年更代凡差委
御史出巡追問審理刷卷等事都御史具事目請旨
點差在内則京畿道刷卷及巡視京營提督巡倉巡
庫巡視光祿清恤監課在外則巡按清軍刷卷巡鹽
巡河巡關巡茶印馬屯田捕盜盤糧勘事而遇有征
行則有監軍紀功之差
通政使司舜典帝曰龍朕塈讒說殄行震驚朕師命
汝作納言夙夜出納朕命惟允朱子曰納言之官
命令政教必使審之既允而後出則讒說不得行而
矯偽無所託矣敷奏復逆必使審之既允而後入則
邪僻無自進而功績有所稽矣周之内史漢之尚書
魏晉以來所謂中書門下者皆此職也
按朱子所謂納言之官即内史尚書中書門下之職
者盖内史周禮掌叙事之法受納訪以詔王聽内治
韋昭釋尚書曰尚猶奉也百官奉事當省按平處奏
之故曰尚書通典言秦官在殿中主發書故謂之尚
書尚猶主也漢初有六尚其一曰尚書此二職與納
言相似惟所謂中書門下者則多掌機密詔命所職
微不同而宋門下省所掌者乃近納言之職宜詳之
皇朝通政使(一人)掌出納帝命通逹下情關防諸司出
入移狀奏報四方臣民實封及軍情聲息災異皆審
署參覆而上下焉通政參議各(一人)左右參議各(一人)為
之貳其屬經歴司經歴(一人)知事(一人)
大理寺虞之士周之司寇秦之廷尉皆掌刑之官漢
初因秦稱景帝始更名大理武帝復為廷尉宣帝置
左右廷尉然時尚未置刑曹尚書廷尉即主刑非特
為評刑置也至本始中宣帝詔曰間者吏用法巧文寖
深决獄不當其為置廷尉平於是選于定國為廷尉
求明察寬恕黃霸等以為廷平後世以大理寺平允
法司刑獄盖如此皇朝卿(一人)掌審讞允反刑獄之政
令左右少卿各(一人)左右寺丞各(一人)其屬左右寺正各
(一人)寺副(一人)評事(四人)凡刑部都察院十三道所問罪獄
必俟平允然後法司定罪若不當罪駁回再訊必服
乃决
太常寺太常者亦唐虞伯夷秩宗兼䕫典樂及周宗
伯之任也秦改曰奉常典宗廟禮儀漢初曰太常(太常)
(者王之旌也畫日月焉王者有大事則建以行禮官主奉持之故日奉常一說欲令國家盛大常存故曰)
(太常)以列侯忠敬孝慎者居之唐因隋曰太常龍朔為
奉常光宅改為司禮尋復舊制屬太祝奉禮協律等
官統大樂鼓吹太醫太卜諸祠等署宋初太常寺皆
以禁林之長主判而禮院自有判院同判中興併省
寺監獨存太常又命太常兼宗正皇朝卿(一人)掌祭祀
禮樂之事總其官屬籍其政令以聽禮部少卿(一人)提
督四夷館少卿(一人)掌譯書之事以聽於翰林寺丞(二人)
首領官典簿(二人)屬官博士(二人)神樂觀提點知觀協律
郎贊禮郎司樂天壇祠祭署地壇祠祭署祖陵皇陵
孝陵長陵獻陵景陵裕陵茂陵大陵康陵十一祠祭
署各有奉祀祀丞楊王徐王墳各有奉祀犧牲所有
吏目皆屬焉
光祿寺周禮天官膳夫為食官之長自膳夫以下有
庖人内饔外饔烹人等官皆以上士中士下士為
之屬於冡宰以掌王之食飲膳羞以養王及后世子
即今光祿寺官之職然南北朝以來官則是而所職
則非盖秦有郎中令掌宫殿掖門漢初因之至武帝
始更名光祿勲後漢令所職同典三署郎更直執戟
宿衛居禁中郊祀之事掌三獻自魏晉以後無復三
署郎而光祿不復居禁中梁除勲字謂之光祿卿北
齊稱光祿寺置卿少卿兼掌膳食自此始矣唐改為
司宰寺又改為司膳掌終獻行事領大官等四署宋
仍為光祿寺判寺事一人其屬大官四局分隸御厨
法酒庫中興後廢光祿併入禮部皇朝卿(一人)掌祭享
宴勞酒醴膳羞之事辨其名數會其出入量其豐約
以聽於禮部少卿(二人)寺丞(二人)其屬典簿(二人)錄事(一人)大
官珍羞良醖掌醢各署正(一人)監事(四人)又有司牲局司
牧局各設大使隸焉
太僕寺周禮大司馬之屬有大僕下大夫也掌正王
之服位王朝則前正位而退亦如之又掌路鼓之政
而御僕御庶子皆其所受事者若戎僕齊僕道僕田
僕則皆馭車之職也然周王命伯冏作大僕正訓之
曰正於羣僕侍御之臣懋乃后德交修不怠盖侍御
僕從最為親近亦有旦夕承弼之責焉漢大僕亦掌
輿馬天子每出奏駕上鹵簿用大駕則執馭晉宋不
常置唐改大僕為司馭又改為司僕宋大僕寺判寺
事一人中興後廢大僕併入兵部皇朝卿一人掌牧
馬之政令而聽於兵部少卿(三人)一人佐寺事一人督
營馬一人督畿馬寺丞(八人)分理京衛畿府及山東河南
六郡孳牧寄牧其屬主簿一人勾省文移常盈庫大
使(一人)掌貯金馬
鴻臚寺鴻臚之名(應劭曰郊廟行禮贊導九賓鴻聲也臚傳也所以傳聲贊導也)始
自於漢盖因周官大行人(掌大賓客之禮)秦典客之職而改
為之也建中時改大鴻臚為大行令其後竟復之而
為屬官唐改為司文又改為司賓後復舊宋鴻臚寺
判寺一人元豐始置卿丞所隸官屬十有二如太乙
宫建隆觀之類中興後廢鴻臚入禮部皇朝初為侍
儀司三十年始改為鴻臚寺外夷通事隸焉卿(一人)掌
朝會賓客吉凶禮儀之事左右少卿寺丞各(一人)為之
貳其屬主簿一人司賓司儀署各署丞(一人)鳴贊(八人)序
班(五十四人)
詹事府左右春坊司經局凡三王教世子審父
子君臣之道以示之少傅奉世子以觀太傅之德行
而審諭之師也者教之以事而諭諸德者也保也者
慎其身以輔翼之而歸諸道者也所謂教太子者如
是焉正矣秦漢以下始加置詹事(應劭曰詹省也給也)中庶子
(按此亦因周禮諸子之官盖周時國子屬太子為國之貴游諸子之官則職國子之倅掌其戒令與其教)
(治國有大事則率國子而致于太子惟所用之然實非太子官屬也)及諸府寺等官亦
有以他官而監護者自魏以後久曠東宫制度缺廢
官司不具至隋分東宫置門下坊典書坊以分統諸
局唐始置詹事府左右二春坊而庶子中允諭德贊
善舍人錄事之官備矣宋仍唐制東宫有六傅下至
率更令僕然官存而無職司至道中建儲闈始置職
司而並以他官兼充及太子登極則省春坊司累朝
皆然皇朝東宫大臣曰太子太師太子太傅太子太
保太子少師太子少傅太子少保太子賓客然不列
於詹事府無定員無專授為大臣兼官加官或贈官
而已若以輔導東宫為職而實東宫官者則詹事府
詹事(一人)少詹事(二人)為之貳凡侍東宫講讀暨坊局翰
林院番直凡講讀畢上所處分府部軍政要務及撫
諭四夷恩義率其僚屬暨坊局陳設于東宫府院官
得互兼凡試士修書皆與焉坊局亦如之主簿(一人)典
勾會文移檢稽脫失錄事(一人)佐之通事舍人(二人)典東
朝參謁辭見之禮及承令問勞之事左右春坊大學
士各(一人)典東宫上奏請及下啟箋講讀之事審慎而
監省之左右庶子諭德中允贊善各(一人)凡東宫監國
撫軍出狩及朝會出入覆啟畫諾審署移詹事凡諸
詳𤯝若伶僕改變新聲導逢非禮者必陳古義申典
制紏正而請斥之凡内外庶政可為規諷者隨事贊
諭焉左右司郎各(一人)掌彈劾宫僚紏舉職事左右清
紀郎各(一人)參佐之左右司諫各(一人)掌箴誨監戒之事
參司經局洗馬(一人)掌經史子集制典圖書刊緝之事
立正本副本貯本以備進覧凡天下圖册上東宫者
皆受而藏之校書正字各(一人)掌繕寫裝演經史子集
典制圖書正其誤繆調其音切以佐洗馬
國子監周禮師氏以三德三行教國子凡國之貴游
子弟學焉保氏養國子以道教之以六藝六儀漢制
博士至東京凡十四人而聰明有威重者一人為祭
酒謂之博士祭酒(胡廣註曰凡官名祭酒皆一位之元長古者賓得主人饌則老人舉)
(酒以祭此國子祭酒名之所自始也)晉初立國子監又立大學齊梁改
祭酒為國師凡國學官自漢以下並屬太常至隋始
革之又改寺為學(初北齊號國子寺)焬帝改為國子監唐龍
朔中改為司成館祭酒為大司成光宅改為成均監
宋國子監有判監事有勾管監事崇寧立辟雍置大
司成總辟雍太學之政令國初為國子學陞博士許存
仁為祭酒洪武六年增廣監子生諭禮部祭酒乏人
其詢天下名士通今博古才德堪為人師者以名聞
十五年始改國子學為國監十六年宋訥為祭酒命
曹國公文忠領國子監事車駕時時臨視以故國官
不得中廳而坐中門而行(已上皆國子監本原)監制若彛倫堂
若左右繩愆廳若率性修道誠心正義崇志廣業六
堂則兩畿同焉祭酒一人掌國學舉人貢生官生恩
功生例生夷生幼勲臣教訓之事司業(一人)為之貳其
屬監丞(一人)坐繩愆廳領監事博士(五人)坐博士廳分經
訓教助教(十五人)學正(十人)學錄(七人)坐六堂專職教誨其
典簿典籍掌饌各(一人)
翰林院漢制尚書郎主作文書起草五日一美食下
天子一等雖無代言之名其端巳見於此矣唐制乘
輿所在必有文詞經學之士自太宗時名儒學士時
時召以草制然猶未有名號乾封以後始召文士元
萬頃等草諸文詞常于北門候進止時人謂之北門
學士玄宗初制翰林待詔掌四方表疏批答應和文
章既而又以中書務劇文書多壅滯乃選文學之士
號翰林供奉與集賢院學士分掌制誥文勅然猶未
有專院後又改供奉為學士别置學士院專掌内命
凡拜免將相號令征伐皆用白麻其選用益重而禮
遇益親至號為内相天子私人内宴則居宰相之下
一品之上宋朝初命為學士皆遣使就第宣詔旨召
入院故事學士院常在金鑾殿側號為深嚴不預外
司事宋太祖以來藉其才用始令判三銓及知大常
禮院事矣
又按學士之職本以文學言語備顧問出入侍從因
得參謀議納諫諍其禮猶寵而翰林院者待詔之所
也然唐所謂學士只取文學之人隨其官之崇卑入
院者皆為學士延覲之際則各隨其元官立班而所
謂學士未嘗有一定之品秩也故其所親遇者號為
内相可以朝夕召對參議朝政或一遷而為宰相而其
孤遠新進者或起自初階或元無出身至試令草麻
制甚者或試以詩賦如試進士之法其人皆呼學士
自唐至五代皆然至宋則始定制資淺者為直院暫
行者為權直於是真為翰林學士者職始顯貴可以
比肩台長舉武政路矣皇朝吳元年初置翰林國史
院洪武十四年令翰林編修檢討典籍春坊司直郎
正字贊讀考駁諸司奏啟平允則列名封上署曰翰
林院兼平駁諸司文章某官某十八年革所置秘書
監弘文館及起居注等定翰林官制學士(一人)掌詞翰禮
文章詔勅備顧問正圖書考議制度凡經筵日講修
書之士皆承受而統領焉侍讀學士侍講學士各(一人)
職專講讀經史五經博士(五人)專講經義以佐學士講
讀典籍(二人)勾輯圖書以時什襲而藏之侍書(二人)以字
書侍上待詔(二人)應對孔目(一人)典文移出入史官修撰
(三人)編修(三人)檢討(四人)掌修國史凡諸大政上所下詔勅
書檄批答王言皆謹籍而記之以備實錄庶吉士者
初稱中書六科庶吉士洪武十八年又有翰林院承
勅監庶吉士永樂二年始定為翰林院庶吉士進士
善文詞者就試謂之館選盖選進士教養之無定員
其留者二甲授編修三甲授檢討為給事中御史主
事
丘氏濬曰翰林之職以備顧問參議論侍講讀謂之
侍從可也而博士典籍舍人等官亦係之侍從者盖
以今制皆屬於翰林故也中書舍人之職雖有專科
然所書者學士所草之詔况今内閣亦有别書詔勅
云
中書科秦始置中書謁者漢元帝去謁者字魏文帝
改秘書省為中書省令為中書令置通事郎後改為
中書侍郎隋文時中書令與侍中知政事為宰相舍
人本周官掌平宫中之政唐初置中書舍人國初中書
省設置省舍人後革省為科定中書舍人二十人無
正貳印屬資深者掌書誥勅册符鐵劵凡草請翰林
院寳請諸内府左劵寳籍歸諸古今通集庫凡誥勅
勘合籍以給就章為號凡誥勅之號四
尚寳司周官有典瑞掌節二官掌瑞節之事(瑞節信也典瑞)
(屬春官掌節屬地官)
秦漢有符節令丞領符璽郎文帝時與郡守有銅虎
符竹使符之制皆屬焉(符與郡守各分其半右留京師左以與之)隋有符
璽局屬門下省唐稱符寳郎掌天子之八寳及國之
符節並納於宫中有行從則請之雜著有符節令箴
曰防不可不審制不可無常其職所係如此皇朝初
稱符璽郎後置尚寳司卿(一人)少卿(一人)司丞(三人)恩印寄
祿無常員卿職在禁庭守寳璽符牌印章而辨其所
用有事請于内既事而藏之凡寳十四曰奉天之寳
以鎮萬國祀天地曰皇帝之寳以册封賜勞曰皇帝
信寳以徵召軍旅曰天子之寳以祭享鬼神曰天子
行寳以封賜夷蠻曰天子信寳以調發番兵曰制誥
之寳以識誥命曰勅命之寳以識勅命曰廣運之寳
以識黃選勘籍曰御前之寳以進御座從軍駕曰皇
帝尊親之寳以答賜宗人曰敬天勤民之寳以訓廸
有司凡奉寳用寳從寳洗寳與印綬監俱凡扈守侍
衛令牌之號六以警夜巡金牌之號五以嚴守衛凡
半字銅符之號四以稽巡守凡銅牌之號一以稽卒
凡牙牌之號五以察朝參凡祭牌之號三以謹祀事
凡雙魚銅牌之號以肅直衛以潔祀壇凡符騐之號
五以給傳郵通制命
六科周禮有保氏掌諫王惡而後世因之設諫諍之
員如諫議大夫(秦漢皆設)左右補闕拾遺(唐設宋亦有補闕)司諫
正言(宋設)皆諫官也而給事中則為秦加官漢因之所
加或大夫博士議郎掌顧問答應位次中常侍侍中
黃門(居禁中在黃門之内給事)無定員諸給事中日上朝謁平尚
書奏事分為左右曹以有事殿中故曰給事中漢省
魏復置唐屬之門下省開元改曰黃門省給事中掌
侍左右分判省事察弘文館繕寫校讎之課凡百司
奏抄侍中既審而駁正違失宋太宗置封駁司嘉祐
中何郯以待制領此職詔令有不便者輙封去之仁
宗嘉其振職皆從之自此遂為故事元豐中始正除
為職事官(已前皆為加官)凡四人治六房掌讀中外出納及
判後省之事政令失當除授非人則奏駁之皇朝初
統設給事中洪武六年始分為六科二十二年改給
事魏敏卓敬等八十一人為士源先是上以給事中
數符元士改為元士至是曰六科政事本源又改為
士源未幾復為給事中都給事則二十四年所增也
吏戶禮兵刑工科各都給事中(一人)左右給事各(一人)給
事吏科(四人)戶科(八人)禮科(六人)兵科(十人)工科(四人)盖隨事煩
簡而設員也凡章奏出入咸必經由有所遺失牴牾
更易紊亂駁封凡朝政之得失百官之賢佞皆許聯
署以聞實兼前代諫議補闕拾遺之職也祖宗設官
不以諫諍名官欲人人皆得以盡其言也而又專寓
其責於科道設官之意深矣求言之意切矣
行人司周禮有大行人掌大賓之禮及大客之儀(大賓)
(要服以内諸侯也大客其孤卿也)小行人掌邦國之禮籍以待四方
之使者(禮籍名位尊卑之書也)秦之典客漢之鴻臚皆其職也
漢文有大行為鴻臚屬官顔師古曰事之尊重者遣
大鴻臚而輕賤者遣大行人是已武帝時更名行人
為大行令其後事歸鴻臚唐之典客司儀(二署名)宋之
懷遠(驛名)其名不一然皆鴻臚之事無復有行人之名
矣皇朝建文中并行人司于鴻臚寺靖難後復故司
正(一人)司副(二人)行人(二十六人)職專奉使之事凡頒行詔勅
册封宗藩撫諭番夷徵聘才賢及賞賜慰問賑濟軍
旅祭祀叙差焉凡法司謫戍囚徒(送五府者填精微&KR0819;内府)
欽天監天文之掌所從來遠矣自少皥以鳳鳥氏為
為歷正顓頊命重黎司天地唐虞之羲和周之馮相
保章(一掌天文之次序一掌天文之變動)皆其職也然周官又因夏殷
設大史鄭氏以為史官之長又曰長官也故正歲年
以序事頒告朔于邦國閏月詔王居門終月咸所掌
焉當周宣王時大史官失其序守而為司馬氏司馬
氏世典周史惠襄之間司馬氏適晉(有子頽叔帶之難故犇晉)又
入梁漢武置太史公以司馬談為之位在丞相上天
下計書先上太史副上丞相談卒子遷嗣之後宣帝
以其官為令太史行文章而已秦漢以來盖併周之
太史馮相保章三職唐改太史局為秘書閣改令為
郎中又改為渾儀監其後又改為太史監宋有司天
監天文院鐘鼓院官有攸司至元豐正官制則以太
史局隸秘書省而官有令有正而春官夏官中官秋
官冬官之屬備矣皇朝欽天監初名大史監洪武元
年改為司天監又置回回監三年始改為欽天監二
十一年革回回監回回歷法隸焉監正(一人)掌察天文
歷數監副(二人)為之貳其屬主簿(一人)春夏中秋冬官各
(一人)五官靈臺郎(四人)五官保章正(一人)五官挈壺正(一人)五
官監候(二人)五官司歷(二人)五官司晨(二人)刻漏博士(二人)凡
玄象圖書密疏上非其職不得預凡習業者分為四
科曰天文曰漏刻曰回回歷歷自五官正至天文生
隂陽人各專科肄焉歷有四曰大統歷曰御覧月令
歷曰七政躔度歷曰六壬遁甲歷註上歷三十二事
壬遁歷六十七事
太醫院周禮天官有醫師掌醫之政令以共醫其屬
曰疾醫以養内疾曰痬醫以攻外然曰凡邦之有疾
病者曰養萬民之疾病則其所治者不特王宫以内
而已秦漢有太醫令丞唐因隋制太醫署令主醫藥
凡領醫針炙按摩呪禁各有博士宋因五代制設翰
林醫官院掌供奉醫藥及承詔視療衆疾之事崇寧
中詔醫官有勞轉皇城使實及五年又七年又十年
依次許除遥郡刺史團練防禦使醫官則有和安成
和成安全大夫之名而醫正以下皆官以翰林其名
猥多且無所稽據甚矣政和初始易其名然猶十有
四階至紹興後員始大省國初設醫學提舉司改為
太醫監二十二年始定今制内府有御藥房嘉靖中
改為聖濟殿院使(一人)掌醫療之法院判(二人)為之貳其
屬吏目(一人)御醫(十八人)所屬門惠民藥局生藥庫凡醫
術十三科醫官醫士醫生科習業曰大方脉曰婦人
曰鍼灸曰眼曰口齒曰接骨曰傷寒曰咽喉曰金鏇
曰按摩曰祝由(末二科不傳)
上林苑監上林之設自漢始盖漢武帝元鼎中初置
水衡都尉本于虞周山澤之官然實以掌上林苑主
上林離宫燕休之處後漢省之併其職于少府一云
後漢上林苑有令丞主苑中禽獸頗有人居皆主之
唐因隋屬司農亦有令丞掌諸苑囿池沼種蔬菓藏
冰之事宋四園苑(東曰宜眷南曰玉津西曰瓊林北曰瑞聖)提舉官無常
員元豐後四園苑屬司農聖祖洪武二十五年議
開上林苑比圖上上曰妨民業不可遂止永樂五年
始設今上林苑其屬良牧等凡十署宣德十年定四
署左右監正各(一人)掌苑囿園池牧畜種樹之事左右
監副各(一人)左右監丞各(一人)為之貳凡禽獸草木蔬菓
率其屬督其養戶以時經理其養地栽地而蓄植之
以供祭祀賓客官府之膳羞其屬典簿(一人)良牧蕃育
林衡嘉蔬四署各典署(一人)署丞(二人)錄事(二人)
京府今順天應天所謂京府也府有尹實秦漢内史
之職(此内史本因周官之名而所掌則非)掌治京師漢景帝分置左右
内史武帝更名右内史為京兆尹左内史為右馮翊
(絶高曰京千億曰兆大衆所聚故曰京兆馮輔也翊佐也)又更所謂都尉者名
曰右扶風(取扶助風教也)共為三輔治長安城中(三輔黃圖曰長安以)
(東為京兆長陵以北為左馮翊渭城以西為右扶風耳趙廣漢常嘆曰亂吾治者三輔也誠得兼之直差異)
後漢都洛陽置河南尹以三輔陵廟所在不改其號
但减其秩與太守同唐京兆府本為雍州置牧一人
以親王為之而以長史理人開元中改雍州為京兆
府置牧如故或以親王居閤而遥領焉五代都汴置
開封尹宋朝牧尹不常置太宗真宗皆嘗尹京後親
王無繼者權知府一人以待制以上充典司轂下為
要劇之任焉崇寧中羅權知府牧以皇子領尹以文
臣充中興乾道中皇子領臨安府就東宫為廨置少
尹後皇太子辭免復置通簽以下官皇朝順天府即
北平府洪武二年置北平行省于北平府已而改行
省為布政司北平為會府稱府尹如應天府應天府
初設知府洪武四年改知府為府尹順天府府尹(一人)
府丞(一人)治中(二人)通判(六人)推官(一人)其屬經歴司經歴(一人)
知事(一人)照磨所照磨(一人)檢校(一人)庫大使(一人)府尹掌京
府事所屬衙門府學教授(一人)訓導(六人)隂陽學正術(一人)
醫學正科(一人)司獄司司獄(一人)都稅司大副使各(一人)宣
課司四各大使(一人)或副使(一人)稅課司二各大使(一人)分
司二各副使(一人)巡檢司四各巡檢(一人)逓運所大使(一人)
批騐茶引所大使(一人)鐵冶大使(一人)閘官(三人)倉草場大
副使(五十人)
京縣北京大興宛平二縣知縣(一人)縣丞(二人)主簿(二人)典
史(一人)
五城兵馬司宋以四廂都指揮巡警京城神宗置勾
當左右廂公事民間謂之都廂今中東南西北兵馬
指揮司各指揮(一人)掌巡捕盜賊街道溝渠囚犯火禁
之事各副指揮(五人)為之貳
各衛經歴司經歴各(一人糧多衛添設一人)知事各(一人)倉大使
副使各(一人)
京衛武學洪武十年禮部請立武學開武舉不許曰
是岐文武為二道也建文四年始置學靖難後革正
統中復設教授(一人)訓導(六人)掌教京衛幼官及應襲舍
人以備科舉武舉會舉而聽於兵部
南京成祖初改北平為北京洪熙初命㐮城伯鎮守
南京宣德中改鎮守為守備正統初命少保南戶部
尚書黃福參贊機務後稱總督或時吏部都御史
專兵部尚書定稱參贊而南京百官守備參贊機
務為要重治所在中府掌皇城京城畿甸留守之事
以時巡視陵廟凡大小教場練將士新江口肄水軍
神機營習火器皆時督察之官軍騎歲一報地圖文
册三歲一報諸江關浦口歲督行行視之事軍器歲
制貢舟均差遣而嚴輯之武學課業旗役併鎗監視
焉盜賊歲更官行緝屯田請專官巡視凡便宜事會
九卿五府議上請操江都御史(二人)專江防六部諸司
具設官而稍省其員役官銜加南京二字
(南京宗人府經歴司經歴一人務吏部尚書一人侍郎一人郎中四人主事四人司一人戶部尚書)
(一人侍郎一人郎中十三人員外郎十人主事十七人司務一人照磨一人禮部尚書一人侍郎一人)
(郎中四人主事二人司務一人主兵部尚書一人侍郎一人郎中四人員外郎二人事五人司務一人)
(刑部尚書一人侍郎一人郎中十三人員外郎五人主事十四人司務一人照磨一人司獄一人工部)
(尚書一人侍郎一人郎中四人員外郎二人主事八人司務一人都察院右都御史一人右副都御史)
(一人右僉都御史一人監察御史三十二人經歴一人都事一人司務一人照磨一人司獄二人通政司)
(右通政一人右參議一人經歴一人右大理寺卿一人右寺丞一人左右寺正各一人左評事各三人)
(司務一人律太常寺卿一人少卿一人典簿一人博士一人恊郎二人贊禮郎七人司樂二人奉祀三)
(人寺丞三人光祿寺卿一人少卿一人典簿一人署正四人署丞四人太僕寺卿一人少卿二人寺丞)
(三人主簿一人寺在滁州監詹事府主簿一人博國子監祭酒一人司業一人丞一人典簿一人士)
(三人助教六人學正五人學錄二人典籍一人掌饌一人應天府府尹一人府丞一人治中一人通判)
(二人推官一人班鴻臚寺卿一人主簿一人署丞二人鳴贊二人序九人翰林院學士或侍講讀一人)
(孔目一人給尚寳司卿一人醫六科給事中六人四管册戸科事中一人太院院判一人吏目)
(人城欽天監一人主簿一人揮行人司司副一人五兵馬司指揮五人副指八人吏目八人)
國初定鼎金陵以集慶路為應天府置尹視九卿掌
京府之政令有丞有治中有通判有推官為之貳首
領官經歴(一人)知事(一人)照磨(一人)檢校(一人)
外官十三省承宣布政司提刑按察司按瓊山丘
氏言黃帝四監唐虞四岳十二牧三代方伯連帥皆
後世監司之任但是時封建之制行所監者乃諸侯
之國秦漢始立郡縣置守令地分而官衆所以監之
者尤不可無一定之制漢以來雖設刺史州牧觀察
節度轉運提刑等職然官無常制治無定署其流之
弊乃至任分而不一權重而不掉雖有監察之名而
無刺舉之實遂至吏無所懲而民不受惠者有之此
論頗中當時之弊然於建置名義鮮覈又按東萊吕
氏論宋監司曰國初未常有監司之目其始除轉運
使止因軍興專主糧餉太平興國中詔邠寧隰源等
州先隸藩鎮今直屬京師郡長吏得自奏事自是而
後邊防盜賊刑訟金榖按廉之任皆委於轉運使又
節次以天下土地形勢俾之分路而治繼增轉運使
于一路之事無所不總即執政大臣出領外郡亦轉
運使所部而權重矣其後景德間建提點刑獄一司
實分轉運使之權又以武臣帶閤職副之皆令譏察
漕司也監司之權既分所領之職又分諸路復以知
州帶一路安撫鈐轄名目自領軍事而轉運使司所
職催科徵賦出納金榖應辦上供漕輦綱運數事而
已
布政司唐有參知政事宋下宰相一等元各省亦置
為宰相之貳行者亦有左右參政皇朝承宣布政使
初為行中書省或分中省六部尚書往往出為參知
政事參政入為尚書洪武九年詔改浙江以下諸省
為承宣布政使司十五年置雲南布政司永樂十一
年置貴州布政司初交阯亦設布政司宣德中革左
右布政司各(一人)擬古方伯掌一省之政令左右參政
參議各(一人因事添設無定員)為之貳朝廷有德澤禁令承而
播之以先有司凡僚屬武官歲察其臧否而上下其
考以報於撫按而逹於吏部兵部凡諸政務議定而
請于撫按曰清軍曰分守曰督糧曰邊備曰撫民各
專事焉其屬經歴司經歴(一人)都事(一人)照磨所照磨(一人)
檢校(一人)理問所理問正副各(一人)庫局大使(一人)副使(一人)
按察司唐置十道按察使宋轉運使兼按察使元各
道置提刑按察使有副使僉書公事為之貳置經歴知
事等員後改肅政廉訪司國初置提刑按察司於湖廣
道洪武十四年定各道按察分司以儒士黃存忠等
五百三十一人為試僉事人按二縣諭之曰治吏之
弊莫甚於貪墨而庸鄙者次之今天下府州縣官於
斯二者往往有之是以弊政日滋民受其害故命爾
等按治其地凡官吏賢否軍民利病皆得兼問紏舉
建文中改按察司為十三道肅政按察司靖難後定
令制按察使(一人)掌一省刑名按劾之事紏察官邪擒
治貪酷禁詰強暴平讞刑獄雪理冤枉以振揚風紀
副使僉事為之貳或分巡提學兵備撫民巡海清軍
屯田水利治民驛傳各專事焉官不備則兼領之(凡分)
(巡浙江二道浙東浙西江西五道南昌湖東湖西九江嶺北福建四道福寧建寧武平漳南湖廣五道武)
(昌湖南湖北荆南荆西河南四道大梁河北河南汝南山東三道濟南東兖海右山西四道冀寧冀南冀)
(北河東陜西四道關内河西關南隴右西寧關西四川四道川東川西川南川北廣東五道嶺南嶺東嶺)
(西海南海北廣西四道桂林蒼梧左江右江雲南四仁道普安臨沅金滄洱海貴州四道貴寧新鎮安平思)
其屬經歴司經歴(一人)知事(一人)照磨所照磨(一人)檢校(一人)
司獄司司獄(一人)
都轉運鹽使司鹽課提舉司轉運使之名起于唐
開元天寳間裴曜卿第五琦嘗為之宋亦置諸轉運
使以總利權盖主糧餉以足軍其後使總他事非其
職也宋又有提舉制置解鹽司掌鹽澤之禁令使民
入粟塞下予鈔給鹽以足民用而實邊備皇朝設都
轉鹽運使之名實本于此其鹽課提舉司大抵亦同
於宋也鹽運使司都運使(一人)掌鹺事以聽于戶部同
知(一人)判官(無定員)為之貳凡分司鹽課司鹽倉批驗所
皆兼領之禁私煎私買賣窩買窩諸奸弊謹受廵鹽
御史之政令而申勵焉(今兩浙兩淮福建山東長蘆河東凡六運司)其屬
經歴(一人)知事(一人)庫大使(一人)副使(一人)
鹽課提舉司提舉(一人)同提舉(一人)副提舉(無定員)提舉鹽
課之事以聽於戶部(今廣東陜西四川雲凡四提舉司)首領吏目(一人)
苑馬寺卿(一人)少卿(一人)寺丞(二人)首領主簿(二人)其各監監
正監副錄事苑圉長咸屬焉
府州縣知府即古建侯時州牧之任也秦滅諸侯以
其地為郡置守丞尉各一人守治民丞佐之尉典兵
漢中元中(景帝)更名郡守為太守漢制歲盡遣上計掾
吏各(一人)條上郡内衆事謂之計偕簿郡為諸侯王國
者置内史以掌太守之任成帝時省内史以相治民
則相職為太守後漢或以尚書令僕射出為郡或自郡
守入為三公三國時有郡守國相内史晉郡守皆加將軍
無者為耻隋皇中罷諸郡以州統縣大業中又改州
為郡郡置太守唐改郡為州改太守為刺史加號持
節(實無節但頒銅魚符而已)天寳又改州為郡刺史為太守自是
州郡史守更相為名其實一也開元中定天下州府
以近畿之州為四輔其餘為六雄十望十緊及上中
下之差五代時仍刺史之號宋命朝臣出守列郡號
權知州軍事軍謂兵州謂民政焉其後文武官參為
知州軍事建炎中詔河北京東西路除帥臣外舊差
文臣知州去處許通差武臣一員後詔要郡帶本路
兵馬鈐轄次要郡帶本路兵馬都監紹興中罷乾道
中(高宗)不任守臣不為郎知縣之名其源出周官周官
有縣正(四百里為縣)各掌其縣之政令而賞罰之春秋時
列國相滅多以其地為縣時則縣大而郡小(左傳云上大夫)
(受縣下大夫受郡又周書作雒篇曰千里百縣縣有四郡)縣邑之長曰宰曰尹曰
公曰大夫(晉謂之大夫魯衛謂之宰楚謂之令尹)其職一也戰國郡大
而縣小(甘茂謂秦武王曰宜陽大縣名曰縣其實郡也)漢制列侯所食縣曰
國皇太后公主所食曰邑有蠻夷曰道凡縣萬戶以
上為令减萬戶為長侯國為相秩次亦如之皆因秦
制也晉制不經宰縣不得入臺為郎隋縣有令有長
唐縣有赤畿望緊上中下之差(京縣所治為赤縣京之旁邑為畿縣其餘)
(則以戸口多少資地美惡為差)玄宗開元中新除縣令於宣政殿親
問以理人之策五代任官凡齷齪無能者始注為縣
令宋建隆間以朝臣為知縣其間復參用京官或莫
職為之天聖間令選猥下人數言其病民乃詔為舉
法以重令選乾道中御筆今後非兩任縣令不除監
察御史初改官人必作令謂之須入孝宗持之益嚴
自後詔除殿試三名省元外並作邑已改官未歴縣
令並令親民一次遂著為令矣皇朝洪武六年府定
為三等賦二十萬以上為上府二十萬以下為中府
十萬以下為下府縣賦十萬石以上為上縣六萬以下
為中縣三萬以下為下縣品亦有差既而品定今制
邇年又區天下之郡縣定衝煩簡僻之等用以考殿
最為黜陟云
府知府(一人)掌教養郡民之事同知通判各(一人清軍匠管糧捕)
(盗治農修河牧馬因事添設通判多至五人)推官(一人理刑)為之貳其屬經歴
司經歴(一人)知事(一人)照磨所照磨(一人)檢校(一人)司獄(一人)所
屬衙門州縣及儒學倉税課司分司雜造織染局隂陽
學醫學僧綱司道紀司巡檢司批驗茶鹽引所水馬
驛逓運所河泊草場閘壩
州知州(一人)掌教養所治州民同知(一人清軍匠或兼巡捕)判官
(督糧管馬捕盜治農管河每視各州繁簡添設無定員)吏目(一人)州務上視府事
下視縣會典云州不及三十里長者有屬縣則裁减
同知無屬縣則裁减同知判官添設官與府同所屬
衙門如府
縣知縣(一人)掌教養所治縣民縣丞(一人)主簿(一人)添設無
定員若不及二十里長裁革縣丞主簿首領典史(一人)
所屬衙門如州
府州縣立學設官府學官長曰教授州學官長曰學
正縣學官長曰教諭各(一人)貳俱曰訓導(府學四人州學三人縣學)
(二人)主教民俊秀府州屬各有隂陽學(府正術州典術縣訓術各一人)
有醫學(府正科州典科縣訓科各一人)有僧道司(府僧綱司有都綱副綱又有道紀司)
(都紀副紀各一人州僧正司僧正道正司道正縣僧會司僧會道會司道會各一人)府有倉稅
課司分司雜造織染局大使副使各(一人)有巡檢司巡
檢(一人)有批驗茶鹽大使(一人)有水馬驛驛丞(一人)逓運所
大使(一人)河泊所河泊(一人)有草場大使(一人)有閘壩各官
(一人)州縣屬所在有司局所者亦設官如府
市舶提舉司提舉(一人)掌海夷朝貢市易之事副提舉
(二人)首領吏目(一人)所屬驛驛丞(一人)
王府官王府之官始于漢凡王國置太傅中尉各一
人後每國置郎中令(一人)而今制所稱長史者則梁與
唐皆有是官而司馬文學等官歴代亦復不一王府
師傅以兼官為之無定員又有翊善直講等官皇朝
王府官自洪武二年至九年更定者四十三年罷諸
王相府設長史司定今制長史司左右長史各(一人)掌
王府之政令輔相規諷以匡王失凡府僚皆統於長
史紀綱其職務其屬典簿(一人)所屬衙門審理所審理
(正副各一人)紀善所紀善(二人)典寳所典寳(正副各一人)典膳所
典膳(正副各一人)奉祀所奉祀(正副各一人)典樂所典樂(一人)良
醫所良醫(正副各一人)工正所工正(正副各一人)典儀所典儀
(正副各一人引禮舍人一人)伴讀(一人)教授(一人)倉大使副使(各一人)郡
王府教授(一人)典膳(一人)鎮國將軍有奉乞教授者添設
(一人)
襲封衍聖公洪武元年先師五十六代孫希學來朝
詔襲封衍聖公正二品印誥視一品其屬管勾(一人)典
籍(一人)司樂(一人)八年以克伸為世曲阜知縣又立孔顔
孟三氏教授司教授(一人)學錄(一人)學司(一人)宣德七年以
克晏為三氏學錄浙江平陽有孔克表者於希學為
父行洪武六年為翰林院修撰兼編修久之與世襲
翰林院五經博士景泰二年顔孟程朱之後皆與世
襲翰林院五經博士嘉靖又訪求曾氏子孫
公侯伯今所稱公侯伯非三代以上五等之爵各自
治其所封之地者也盖倣秦漢以來之制矣秦封爵
二十等以賞功其十九曰關内侯其二十曰徹侯(猶通)
(侯列侯之稱漢改稱通侯避武帝諱)漢高平天下論功定封侯者百四
十有三人大者不過萬家小者五六百戸以為差降
光武分土亦不過大縣數四所加特奉朝請而已唐制
於庶姓卿士功業特盛者封郡王其次封國公其次
有郡縣開國公侯伯子男之號亦有九等並無官土
其加實封(給縑帛每賜爵逓加一級)則食其分封食諸郡以租調
給然不世襲而封建之遺制盡廢矣至肅代而後則
彊藩私其土地甲兵而世守之同于列國宋大略沿
唐制食邑三百戶縣開國男五百戶封子七百戶封
伯千戶封郡侯二千戶封公千五百戶以上始加實
封惟將相食邑萬戶當時貴官有蔭子入仕之例其
歴任年深德齒漸尊者又特封以王爵然祖父所授
之爵則不襲也皇朝公侯伯凡三等歲祿視功有差
已封而又有功者仍爵或進爵加祿其才賢者充京
營總督五軍都督掌印僉書守備留都出充總兵官
鎮守其襲替徵劵誥論功過覈適庶幼而嗣者學於
國子監有過革冠服學於國子監坐罪奪禄重奪爵
駙馬都尉駙之為言副也(一曰近也疾也)昔人袁樞(南朝人)有
言曰昔王姬下嫁必適諸侯漢初以列侯尚公主自
斯以後降嬪素族駙馬都尉置由漢武時非以為尚
公主者之稱魏晉以下凡尚公主必拜駙馬都尉蓋
以王姬之重庶姓之輕故假之以位加之以給使可
伉儷王女也唐宋因之不改皇朝駙馬都尉次于侯
凡尚公主皇長公主(皇姊妹)大長公主(皇姑)並稱駙馬都
尉尚郡主(親王女)縣主(郡王女)郡君(郡王孫女)縣君(郡王曾孫女)鄉
君(郡王玄孫女)並稱儀賓食禄有差皆不得預政事國初
駙馬或典兵鎮守自李堅副總兵封欒城侯多署宗
人府事嘉靖初崔元以迎駕封京侯
五軍都督府後漢建武初權置督軍御史未有都督之
名曹魏始置都督諸州軍事至有加大都督持節假黃鉞
專戮者江左以來都督中外尤重如王導權重者乃居
之然未置府後魏多事置京畿大都督總軍人始立府
置佐後周改都督諸軍事為總管為都督之任至隋以都
督為散官用以酬勤勞而加使持節悉罷矣唐諸州
復有總管武德中改總管為都督府景雲中置都督二
十四人隨其地有大中小都督之稱以察御史以紏善
惡後以權重罷之惟揚益并荆四大都督如故自唐以
後不置宋紹興中秦檜欲奪吕元直相權議元直以
左僕射都督諸軍事自是委宰相兼都督矣開禧中
有列士之議遂不復除都督矣皇朝初置統軍大元
帥府後改樞密院又改為大都督府設今官洪武十
三年始分中左右前後五軍都督府永樂初置行都
督府宣德中革府稱行在者正統中除凡公侯伯及
三等真署都督並得充總兵副總兵其名掛印將軍
稱鎮守者雲南征南將軍兩廣征蠻將軍湖廣平蠻
將軍遼東征北大將軍宣府鎮朔將軍大同征西前
將軍延綏鎮西將軍寧夏征西將軍丼肅平羌將軍
蘇州淮安鎮守漕運總兵以畿内故不得掛印稱將
軍有大征討遣總兵則掛平賊將軍平湖將軍平北
將軍平北將軍征北將軍討賊將軍或大將軍前將
軍副將軍印事已納印中左右前後五軍都督府左
右都督各(二人)都督同知(二人)都督僉事(二人)恩功寄祿無
常員都督掌軍旅公侯伯次三等都督領之各領其
都司衛所以逹于兵部凡在京錦衣等上十二衛金
吾左等上十衛凡二十二衛名親軍指揮使司騰驤
左等四衛亦曰親軍指揮使司武功中等六衛長陵
等七衛並不隸督府(亦不稱將軍)其餘留守左瀋陽右等
三十五衛分隸五府其在外南北直隸十三省都尉
所亦各分屬得節制焉内留守五衛本國初都鎮府
司總領禁衛改為留守五衛專廵察守衛五府首領
各經歴(一人)都事(一人)
錦衣衛附在京諸衛本朝十二衛即唐人十六衛之
遺制凡諸衛親軍皆以番直宿衛執戈戟嚴廵警監
門禁而錦衣所掌者乃鹵簿儀仗之事旗手所司者
乃旗纛金鼓之物諸衛皆綂軍卒而錦衣獨領校尉
力士即周之虎賁旅賁也諸軍皆世卒而府軍獨簽
幼軍即漢之六郡良家子也諸衛正倅一惟其世獨
錦衣之任則不以世而以能盖御座則夾陛而立御
輦則扶轅以行出警而入蹕承旨而傳宣皆在所司
而詔獄所寄則又重矣又按錦衣衛本國初儀鑾司
後定為親軍都督府而司隸焉十五年罷府及司置
錦衣親軍指揮使司鎮撫司理衛中刑名如列衛而
兼簡軍匠所謂南鎮撫司也北鎮撫司本添設專理
詔獄成化十四年始給印分司得直逹上下法司覆
提領衛事者恒以都指揮都督或恩功或寄祿掌侍
衛之事凡將軍力士校尉分番護駕直宿廵察凡大
朝長駕出入督設鹵簿儀仗凡皇城四門日夜番直
廵鼜之凡盗賊奸宄街塗溝渠密緝而時省之凡奉
旨鞠獄錄囚勘事與三司從事凡比試監焉其屬經
歴(一人)
留守司留守始於後漢和帝南廵張禹以大尉兼衛
留守自是唐宋以來凡車駕不在京都則置留守我
朝中都鳳之有留守司者以聖祖龍興之地如周之
岐豐漢之豐沛也洪武三年建為中都尋定鼎金陵
乃設留守司于此其興都留守司則置於嘉靖間盖
世宗發祥之地故亦設焉正留守(一人)掌中都興都守
護防禦之事副留守(一人)指揮同知(二人)為之貳中都領
皇陵衛(即英陵)城内留守中等七衛洪塘千戶所興都
領顯陵衛及護衛三百七十五守禦屯田羣牧千戶
所三百七十儀衛司三十二其屬經歴司經歴(一人)都
事(一人)斷事司斷事(正副各一人)吏目(一人)司獄(一人)
各都指揮使司行都指揮使司各在衛指揮使
司都指揮使本唐方鎮軍校之名唐兵志曰僖宗幸
蜀以神策大將軍為都指使其職始重宋初都指揮
使以節度為之而副都指揮使以刺史以上充中興
後遂不除矣皇朝都指揮使司初為翼元帥府又改
為行都督府省城稱都衛都鎮撫司八年改為都指
揮使司今都指揮使司十六曰浙江江西福建廣東
廣西湖廣河南山東山西陜西四川貴州雲南大寧
萬全遼東行都指揮使司五四川陜西湖廣福建山
西都指揮使(二人)都指揮同知(二人)都指揮僉事(四人)掌官
軍之政令各率其衛所以歴于五府而聽於兵部凡
都司並流官或世官其屬經歷(一人)都事(一人)斷事(一人)副
斷事(一人)吏目(一人)司獄(一人)統司事者曰軍政掌印練兵
屯田者曰軍政僉事廵捕漕運京操備禦諸雜務並
選充之事曰見任管事否曰帶俸凡備倭守備行都
指揮事者不得升牙公座凡朝廷吉凶之禮視布政
司其屬都司同
各外衛漢武初置衛將軍今一衛隸軍五千六百名
指揮使(一人)指揮同知(二人)指揮僉事(二人)鎮撫(二人)掌軍旅
防禦之事使同知僉事考選掌管衛事陞授改調增
置無定員凡世流襲替優給優養報都指揮使司逹
所隸都督府移兵部每歲藩臬撫按考察其賢否五
歲一考選軍政廢置之鎮撫則掌刑獄其屬經歷知
事各(一人)軍民指揮使司事體同
千戶所隸軍一千一百二十名正千戶(一人)鎮撫所(二人)
副千戶(二人)百戶所隸軍一百一十名百戶(十人)陞授改
調無常員凡治軍之改必聽於衛衛下千戶所千戶
督百戶百戶所下總旗小旗率其伍卒以聽守禦千
戶所軍民千戶所事體與千戶所同每所設總旗(二人)
小旗(十人)已上武官俱世襲(惟首領屬官吏部銓除)
衛學國朝軍衛無學宣德十年從兵部尚書徐河之
請令天下軍衛獨一城者皆立學正統以來天下軍
衛延至邊徼各建學設教授訓導品秩俸祿如府學
之制鎮戍唐制緣邊戎寇之地則加以旌節謂之節
度使武德初邊要之地亦置總管以統軍國朝凡天
下要害處所必專設官統兵鎮戍總鎮一方者曰鎮
守獨守一路者曰分守獨守一城一堡者曰守備有
與主將同處一城者曰恊守又有備倭提督提調廵
視等官其官稱掛印專制者曰總兵曰副總兵曰參
將曰遊擊將軍俱于公侯伯都督指揮等官内推舉
充任
内官周禮天官有宫正宫伯内宰内小臣閽人寺人
内監之屬各掌王宫王門之事鄭氏註獨于内小臣
曰以奄人為之(奄謂精氣閉藏也)于内監曰奄人未冠之稱
則諸掌宫及門者非皆奄人也故漢景帝置大長秋
(皇后官名)或用中人(閹人)或用士人其侍中中常侍各一人
省尚書事黃門侍郎(一人)傳發書奏皆用姓族後漢中
常侍贊導内事顧問應對永平中始定員中常侍四
人小黃門十人明帝以後員數稍增改以金鐺左貂
(秦中常侍官參用士人皆銀鐺左貂)兼領卿署之職自和熹太后稱制
不接公卿乃以閹人為常侍小黃門通命兩宫自此
以來悉用閹人不調它士自安迄桓權任尤重單超
等以謀誅梁冀功同日封侯及袁紹大誅宦官後永
巷掖庭復用士人閫闈出入莫有禁矣隋置内侍省
又改為長秋監唐省臺監改置不常初太宗制不任
以事惟内閣守禦庭内掃除廩食而已開元天寳中
始拜三品將軍列戟於門監軍柄政俱在宦人宋初
有内班院淳化中改為黃門又改為内侍省有知都
押班等名而都知為内臣之極品政和中又盡易國初
内客省使等名而黃門之名如故其屬勾當等官員
數猥多大用事矣高宗深懲其弊嚴禁併省至孝宗
時定以二百人為額蓋宋馭宦官比漢之末季唐之
中世實過之也皇朝初置内史監奉御凡六十人洪
武十七年更定内臣諸監局庫品職二十三年改中
使司二十八年頒皇明祖訓遂定今制内官監門司
局庫分職振庭凡監十一曰神宫監尚寳監陵神宫
監尚膳監尚衣監司殿監内官監司禮御馬監印綬
監直殿監監各有大監少監監丞典簿長隨奉御凡
門四曰奉天門午門端門承天門各有門正門副凡
司六曰鐘鼓司惜薪司云各有司正司副凡局六曰
兵仗局内織染局針工局巾帽局司苑局酒醋麯局
各有大使副使凡庫三曰内承運庫司鑰庫内府供
應庫各有大使副使東宫典璽局典樂局典膳局典
服局典兵局典乘局各有局郎局丞王府有承奉司
典寳所典膳所典服所各有正副内使司冠司衣司
珮司履司樂司弓矢凡十人各門官亦有正副公主
府中使司亦有正副三十年内府又置都知監銀作
局
女官洪武四年上令定女職禮部具奏周制後宫設内官
以贊内治(如女御掌叙御以防專妬女史掌禮職以詔后治内女祝掌王后内祀事)漢設
内官一十四等凡數百人唐設六局二十四司官凡
一百十九人女使五十餘人皆選良家女子充上曰
古者所設過多宜防女寵垂法將來命重加裁定遂
立局六曰尚宫尚儀尚服尚食尚寢尚功司一曰宫
正二十九年重定官秩職掌如故
土官蠻夷居近徼為守者世官曰土官始于洪武七
年西南諸蠻夷來朝貢者各授之以官稍與約束定
糧徭差發自唐以藩方不靖遣重臣宣諭安慰之故有
宣慰使之名今宣慰司十有一(宣慰使從三同知正四副使從五僉事正)
(六首領經歴都事)唐有宣撫使宋不常置今宣撫司九(使從四同)
(知正五副使從五僉事正六首領經歷照磨)
唐有招討使每用兵權置今招討司二(使從五副使正六首領吏)
(目)隋有安撫大使唐以節度兼之今安撫司二十(使從)
(五副使正六僉事正七首領吏目)長官司百七十有三(長官正六副從六首領吏)
(目)蠻夷長官司(長官正七副從七)及府州縣正貳幕屬凡世
官者皆謂土官主附輯諸蠻謹守疆土修其職貢而
供其調發無敢携貳有相讐者疏上聽朝命有流官
者銓于吏部兵部又有蠻夷官苖民官千夫長副千
夫長百夫長軍民萬戶府首領經歷知事並聽銓司
有儒學制如府
建官總論
上古之治莫唐虞成周若也其風朴其政醇其庶績
咸熙其萬物咸若乃其設官也教養工虞禮樂刑歷分
命而不以攝也百揆四岳州牧侯伯並建而不以兼
也公孤論燮卿牧率倡相聯若此其密也設參傅伍
置輔陳殷相經若此其周也則亦若甚詳矣乃稽其
數則惟曰唐虞百官而已周官三百六十而已周視
唐虞雖稍增廣然有不必備者又多兼者又冡宰歲
終詔廢置司士歲登下損益之數則猶有廢而損者
非多也且勿論上世即如漢高帝時海内不混一乎
然以三公統九卿以丞相史分刺郡國决獄或責廷
尉衛屯或至詔罷官之省可知其後加設漸多司農
之外復有水衡中尉之外復有校尉諸如羽林期門
繡衣直指之類盖視昔幾倍之焉而治則不逮又如
唐太宗時海内不治平乎然以六部繼三省以九寺
繼六部臺有御史獨司紏察監有八監互以相繼官
之省可知也後乃加設漸多水陸有使矣而租庸又
置使度支有使矣而鹽鐵又置使諸如木炭青苖戸
口羣牧之類盖視昔倍之焉而治則不逮夫官皆前
寡而後多治皆前隆而後替此其故何也盖以前之
事務减而後之事務增减者益務所以减而增者益
務所以增故也夫人恒自淳而趨偽物恒自朴而趨
華禮恒自簡而趨繁俗恒自厚而趨薄匪直近代為
然即周視唐虞亦有間矣盖其勢則然也勢有所必
至治有所必妨是故聖人恒反偽以還淳斂華以復
朴約繁以就簡挽薄以從厚有其損之而莫以益也
雖或益之而反以損也故其民易從而官亦可無多
設非不欲設自無用此贅疣為也乃後不識此意而
以偽治偽以華治華以薄治薄天下遂紛如矣不務
反本而多官以維持之欲以聚財財益耗欲以強兵
兵益疲欲以釐奸奸益滋欲以清刑刑益濫求治愈
急而去治則愈遠矣何者吏議雜而自相亂也載重
者恐軸之折則加轅軸其上以為備不知轅軸之加
重而趨軸折也佩玦而虞其破則佩兩玦以為預不
知兩觸而破愈疾也然則多事因以多官多官益以
多事相交敝者也而多事則其源也誠欲省官莫若
省事其理明甚而陳彭年乃謂省事不如省官不亦
左乎此不必論也我朝廷官斟酌今古密而不煩疏
而不漏誠宜世守而不可損益者也然承平久而虛
文盛加設則亦有矣邇者悉皆罷去又汰郡邑吏數
百人官少民安事無不舉公私饒樂海内晏清久矣
顧上務减官而下不務减事則革於今者未必不復
於後汰於此者未必不添於彼何也官與事相儷者
也不可以獨省也且天之事本無若是多也惟不當
而無實是故多焉何也鈎校薄牒往復支辭非軫瘼
之切也藻繢文飾務為容美非靖共之忱也虚增聲
數邀求官賞非明試之真也廋惡容奸掇求曲細非
詰慝之要也則無乃為塵飯塗羹者與是故曰無實
也夫事當則一可以當百不當則百不可以當一實
則一為而一成不實則百為而百不成徒使文例叢
興姦蠧浩積而莫可繩檢乃如是糜沸紛挐顛頓倉皇
以為可以救弊而不知弊之所起實乃由之此正所
謂非徒無益而又害焉者也百年積習淪胥至斯及
今不亟反之恐日甚一日有不可勝救者矣
圖書編卷八十四
