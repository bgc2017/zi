圖書編卷四
明章潢撰
天地設位諸圖總叙
乾坤列而兩儀之位定隂陽交而五行之氣固于是
剛柔相摩八卦相盪而盈天地間皆易也是卷之所
載者雖未列于經傳然前輩據易卦為之布列亦自
有深意存焉故天地之風寒燥濕人身之形骸臟腑
帝王之禮樂刑政莫非八卦之所定也惟于易卦得
意忘象而所見無非易者則是萹亦易道之一端也
故併採之以為引伸觸類之一助云
太極判而氣之輕清者上浮為天氣之重濁者
下凝為地聖人仰觀俯察因河圖而畫卦則天
以畫一則地□以畫&KR0306;名一曰竒為陽名&KR0306;
曰偶為隂此上竒下偶者天地之定位中乂者天
地氣交四象八卦萬物化生之本樂記所謂一
動一静者天地之間也周子曰太極動而生陽
動極而静静而生陰静極復動一動一静互為
其根分陰分陽兩儀立焉細玩此圖可以得意
而忘言矣
天地之數中乎乂圖書之象著乎乂皇極之位建乎
乂乂者中也中也者四方之交會也東木西金南火
北水其行之序則曰木火土金水木火為陽金水為
隂土居中央亦隂亦陽其生之序則曰水火木金土
水木為陽火金為隂天以一生水而地以六成之故
河圖一六居北而為水地以二生火而天以七成之
故河圖二七居南而為火天以三生木而地以八成
之故河圖三八居東而為木地以四生金而天以九
成之故河圖四九居西而為金天以乂生土而地以
十成之故河圖乂十居中而為土交貫四氣而作其
樞紐也是故五行之象見乎天五行之質具乎地人
肖天地以有生具五氣以成形稟五性以成德故語
性道者無一不夲于是得其氣之正且通者為聖為
賢得其氣之偏且窒者為愚為不肖然五方之習俗
又各隨其所見而局于一偏其嗜欲好尚亦有所不
同者矣東方生地曰之所出故習見其生而老氏有
長生之說西方收地日之所入習見其死而佛氏有
寂滅之說南方明盛陽之伸而神靈著焉北方幽翳
陰之屈而鬼怪見焉惟聖人中天下而立定四海之
民嚮明而治無思也無為也寂然不動感而遂通天
下之故天下之至神也周子曰聖人定之以中正仁
義而主静立人極焉
朱子曰陽儀生竒為太陽生偶為少隂隂儀生竒為
少陽生偶為太陰舊圖四象平布生生不息今圖陽
儀下生一竒一偶為陰陽隂儀上生一竒一偶為剛
柔四象圜轉循環不窮剛交于陰陰交于剛陽交于
柔柔交于陽上下左右相交而萬物生焉周子曰陽
變陰合而生水火木金土五氣順布四時行焉傳曰
立天之道曰陰與陽立地之道曰柔與剛此之謂
也
右兩儀生四象隂儀上生一竒為少陽少陽者陰中
之陽東方陽氣生物于時為春春蠢也物蠢生乃能
運動故中規在天為風在地為水上為歲星在德為
元元者善之長也在體為筋在臟為肝通于目在志
為怒其聲呼其色蒼其味酸其音角其畜雞其榖麥
其數三(木之生數)陽儀下生一竒為太陽太陽者陽中之
陽南方陽氣養物于時為夏夏假也物假大乃宣平
故中衡在天為熱在地為火上為熒惑星在德為亨
亨者嘉之會也在體為脉在臟為心通于舌在志為
喜其聲笑其色赤其味苦其音徵其畜羊其榖黍其
數七(火之成數)
陽儀下生一偶為少陰少陰者陽中之隂西方隂氣
歛物于時為秋秋□也物揫歛乃能成熟故中矩在
天為燥在地為金上為太白星在德為利利者義之
和也在體為皮毛在臟為肺通于鼻在志為憂其聲
哭其色白其味辛其音商其畜馬其榖稻其數四(金之)
(生數)
隂儀上生一偶為太陰太陰者隂中之隂北方隂氣
藏物于時為冬冬終也物終藏乃可稱故中權在天
為寒在地為水上為辰星在德為貞貞者事之幹也
在體為骨在臟為腎通于耳在志為恐其聲呻其色
黑其味鹹其音羽其畜彘其榖豆其數六(水之成數)
中央者陰陽之中四方之内經緯交通乃能端直故
中䋲于時為四季在天為濕在地為土上為鎮星在
德為誠(周子曰元亨誠之通利貞誠之復)在體為肉在臟為脾通于
口其志為思其聲歌其色黃其味甘其音宫其畜牛
其榖稷其數五(土之生數)
右本前四象生八卦圖陽儀上者交于左隂儀下者
交于右而成此圖康節先生云坤北乾南離東坎西
震東北兊東南㢲西南艮西北者指此而言其中
者太極也□者二儀也前象竒偶定上下之位由天
地四象八卦總之而會于中所謂歛之不盈一握萬
殊而一本也此圖陰陽列左右之門由動静四時八
方推之而逹于外所謂放之則彌六合一本而萬殊
也
古者包羲氏之王天下也仰則觀象于天俯則觀法
于地觀鳥獸之文與地之宜近取諸身遠取諸物于
是始作八卦以通神眀之德以類萬物之情(與地之間一本)
(有天字)
易有太極是生兩儀兩儀生四象四象生八卦八卦
定吉凶吉凶生大業
右四象陽下交于柔柔上交于陽而成乾坤(天地定位)艮
兊(山澤通氣)剛上交于隂陰下交于剛而成震㢲(雷風相薄)坎
離(水火不相射)天秉陽垂日星(離為日兊為星)在天者仰而反觀
故乾兌離震天之四象自上而下生地秉陰竅山川
(艮為山坎為川)在地者俯而順察故坤艮坎㢲地之四象自
上而下生八卦相錯上者交左下者交右則乾南坤
北離東坎西而先天八卦圓圖之象著矣震艮互觀
反震為艮反艮為震則乾坤艮㢲居隅坎離震兌居
中而後天八卦方圖之象著矣由是動静相資先後
互體圓方變用而天地造化之義不可勝既矣邵子
曰乾坤為大父母(見四象圖)復姤為小父母(見八卦圖)夫易根
于乾坤而生于復姤盖剛交柔而為復柔交剛而為
姤自兹而無窮矣
又曰八卦之象不易者四(乾坤坎離)反易者二(震反為艮兌反為㢲)
以六變而成八也
八卦本象諸圖總叙
易雖不可為典要然六十四卦三百八十四爻聖人
逐卦逐爻既有象以示之又有辭以訓之自有不易
者在也但滯于象者非知變者也泥于辭者非窮神
者也本卦爻已有象矣而其象為至賾本卦爻已有
辭矣而其辭為不窮故是萹之所編者如八卦本象
乾坤六子六十四卦對待循環與夫八宫闔闢往來
終始變與不變在先儒各以所見為之圖焉要之莫
非易中無窮之象不盡之辭也于此體咸之虚受大
畜之多識而潛神以會通之則易之所以不可為典
要者即此可識其微也已豈曰凡圖與言苟非聖人
之手筆而可以盡削之哉
右本前四象生八卦圖陽儀上者交于左陰儀下
者交于右而成此圖康節先生云坤北乾南離東
坎西震東北兌東南㢲西南艮西北指此而言其中
者太極也□者二儀也前象竒耦定上下之位由
天地四象八卦總之而會于中所謂歛之不盈一握
萬殊而一本也此圖隂陽列左右之門由動静四時
八方推之而達于外所謂放之則彌六合一本而萬
殊也
六十四卦生自兩儀圖
是圖也六十四卦始乾終坤其實只是隂陽迭為消
長循環無端雖爻至三百八十四亦只是陰陽二者
而已故曰一隂一陽之謂道
六十四卦隂陽倍乘之圖
皆自然而然况自復至乾皆上生自姤至坤皆下生
要亦隂陽倍乘焉耳觀象自見
乾三畫而為天者以一函三也坤六畫而為地者耦
二而為六也天一地二之本數天竒地耦之本畫不
待較而可知然妙理在乎一函三二函六耳乾一函
三故索為三男而皆竒坤二函六故索為三女而皆
耦此天地生成之理豈不妙哉震為雷雷出于地下
故一陽在下坎為水水畜于地中故一陽在中艮為
山山形于地上故一陽在上然陽動隂静以動為
基者故動震是也以静為基者故止艮是也動者
在中非内非外故或流或止或動或静焉此坎所以
為水巽為木木發生于地下故一陰亦在下離為火
火出于木中故一隂在中兊為澤澤鍾于地上故一
隂在上然隂柔陽剛故木也始弱而終強陽在末也
陽明而陰晦故火也外明而内晦陽在外也陽燥而
隂潤故澤也外潤而内燥陽在内也或問澤内燥何
也内燥則能生金外潤則能鍾水金所以能生水土
所以能生金者即澤而知之也聖人豈苟示哉
邵子曰太極既分兩儀立矣陽下交于陰陰上交于
陽四象生矣陽交于陰陰交于陽而生天之四象剛
交于柔柔交于剛而生地之四象于是八卦成矣八
卦相錯然後萬物生焉是故一分為二二分為四四
分為八八分為十六十六分為三十二三十二分為
六十四故曰分陰分陽迭用柔剛易六位而成章也
十分為百百分為千千分為萬猶根之有幹幹之有
枝枝之有葉愈大則愈小愈細則愈繁合之斯為一
衍之斯為萬是故乾以分之坤以翕之震以長之㢲
以消之長則分分則消消則翕也
圖書編卷四
