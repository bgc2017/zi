圖書編卷一百十九
明章潢撰
營法總叙
軍制曰止則為營行則為陣言營陣同制也法云陣
中容陣謂隊伍布列有廣狹之制欲其回轉離合無
相奪倫營中有營謂部分次序有疏密之法欲其左右
救援不相奸亂卒有外宼侵軼皆堅整全備莫得而
動也苟非規模素定其孰能與於此乎故司馬宣王
觀武侯營壘處所而歎曰天下竒才美其法製精妙
也昔衛青出塞以武剛自環(蓋今之車營也)充國屯田則校
聮不絶(今之木柵營也)其來尚矣
凡大將出戰且約授兵二萬人即分為七軍如或少
臨時更定(大率十分之中以三分為竒兵)中軍四千人内取戰兵二
千八百人(五十人為一隊)計五十六隊戰兵為弩手四百人
弓手四百人馬軍一千人跳盪五百人竒兵五百
人左右虞候各一軍每軍各二千八百人内各取
戰兵一千九百人(共計七十六隊)戰兵内每軍弩手三百人
弓手三百人馬軍五百人跳盪四百人竒兵四百人
左右兩廂各二軍每軍各二千六百人内各取戰兵
一千八百五十人(共計一百四十八隊)弩手二百五十人弓手
三百人馬軍五百人跳盪四百人竒兵四百人
凡馬步軍通總計
當萬四千人共二百八十隊當戰餘六千人守輜重
下營之時以四千人為中營在中心左右虞侯左右
廂四軍共六總管各千人為營六面援中軍六總管
下各更有兩小營每隊幕五口若在賊境地狹則四
步下幕若地土寬廣不在賊境則五步下幕凡五十
人為一隊合五隊為一大隊每軍大將一人副二人
纛六口門旗二口色紅五方旗五口各隨其方色大
將軍中營建纛五旗亦於纛後隨方建之凡置營先
計人數列營幾重配地多少隨師衆寡一人一步使
隊間容隊寕使剰隊下得少隊已住便定不得移易
若有緊急隨方捍禦
方營法
凡軍逢平原廣澤無險可恃即作方營兵既有二萬
人已分為七軍中軍四千人左右四軍各二千六百
人虞候兩軍各二千八百人左右軍及兩虞候軍别三
營六軍都當十八營中軍立一大營如其不在賊境
田土寬平每營中當使容一營如狹則不得使容一
營中軍在中央六軍總管在四畔象六出之花及軍
出之日虞候引其前營在中央後廂向南左軍虞候
押後在中央後左廂近北結角两軍虞候相當伏同
日月若左虞候前即虞候在後諸軍並卻轉其左右
两廂營在四面各令依本營卓幕得相統攝急緩須
救援若欲得放馬其外營幕即狹長布列務取營裏
面寬廣不使街巷窄狹營外仍置拓隊效此
月營法
凡地帶半險須作月營其營軍列面平背險而兩趐
向險如月初生每營相去疎密又及置隊伍凖前方
營法其門則臨時計之至若兵馬多少幕次所設此
大約也如有緊急牧畜並於營後安置
一說安營之法與圓陣相侔每一大營有四十子營
營各四十幕為一部其一子營皆空其内入開三逕
十二旗十六鼓左矛右戟前盾後弩旗鼓中央大將
之所餘法同上
裴緒營法
凡兵師之營擬於城郭宫室必須牢固不可得而犯
亂也其古法多依九宫六甲太乙天門地戶之法皆
為疑惑不便於事今則但取山川地形利便水草隨
其險易為防禦平則列圍水則圓開山路則盤回川
流則屈曲務於敵時便用耳
束伍編陣叙
夫營陣之法全在編𣲖伍什隊哨之際計筭之定若
無與於行陣然伍什隊哨之法則或為八陣或九軍
七軍十二軍古人各色陣法皆在於編戸時已定一
加旌旗立表則雖畎畝之夫十萬之衆一鼓而就列
者人見其教成之易而知其功出於編伍者鮮矣故
營陣以伍法隊哨為者乃以束伍冠之庶使知次第
也今法長牌一面狼筅二把長鎗四枝短兵二件火
兵一名為一隊方而為九直之為伍分而為三才為
五花四隊為一哨虚其中哨長居之四隊為一哨虚
其中鳥銃火器哨官居之每前後左右四哨為一總
把總居之設與五方旗一付高招一付巡視旗四件
掌號一名金鼓十二名銃手另聚為伍庶便裝藥點
放無他失而鳥銃則是單人自放也
鴛鴦陣乃殺賊必勝屢效者此是緊要束伍第一戰
法宜遵式以二牌平列狼箭各跟一牌以防拿牌人
後身長鎗每二枝各分管一牌一筅短兵防長鎗進
的老了即便殺上伍長執挨牌在前餘兵照鴛鴦陣
緊隨牌後其挨牌手低頭執牌前進如己聞鼓聲而
遲疑不進即以軍法斬首其餘兵仗牌刀遮抵於後
緊隨牌進交鋒筅以救牌長鎗救筅短兵救長鎗牌
手陣亡伍下兵通斬要依此法無不勝矣
鳥銃遇賊不許早放不許一遍盡放每賊至近銃裝
不及往往誤事今後遇賊至百步内聽吹竹筒響在
兵前擺開每一哨前擺一隊聽本營放銃一箇纔許
放鳥銃凡弩手射手候鳥銃打放將完賊至六十步
内起火放纔許繼銃後射箭無令不許擅發夫倭性
疑疑則遲兵臨之時我若進而有制彼若先不預聞
便不就合我得易於分布余數年百戰但見諸賊據
高臨險坐待我師只至日暮乘我惰氣衝出或於收
兵錯雜乘而追之又能用乘銳氣盛以初鋒且其盔
上飾以金銀牛角之状五色長線類如神鬼以駭士
氣多執明鏡善磨刀鎗日中閃閃以奪士目故我兵
持久便為所怯余所著操練圖令内切切分詳退兵
之法諄諄面諭鴛鴦陣勢速戰之條者良以此也若
夫北方原曠地形既殊鐵馬動以數萬衆寡亦異馳
如風雨進不能止豈可以此用之耶或曰必如何而
可曰北方之事須革車三千練驥萬餘甲兵數萬必
興十萬之師用衛公之法而不泥其跡乃可收功尺
寸出萬千里
水操擺船式
夫擺船之說大端海濤洶湧港有灣曲闊狹或當風
隠風不同隨港形淺深難拘一定之勢此言處寬廻
水善之形耳設使狹如羊腸則又當單隻一字順下
不可拘以方也
福船說
夫福船高大如城非人力可驅全仗風勢倭舟自來
矮小如我之小滄船故福船乘風下壓如車碾螳蜋
鬭船力而不鬭人力是以每每取勝設使賊船亦如
我福船大則吾未見有必濟之策也且吃水一丈三
尺惟利大洋不然多膠於淺無風不可使是以賊舟
一入裏海沿淺而行則福舟為無用矣故又有海滄
之說
海滄說
夫海滄稍小福船耳吃水七八尺風小亦可動但其
力功皆非福船比設賊大而相並我舟非人力十分
膽勇死鬭不可勝之然二項船皆只可犁沉賊舟而
不能撈取首級故又有蒼船之設
蒼船說(一名&KR0008;&KR0008;又蒼之大者)
夫蒼船最小舊時太平縣地方捕魚者多用之海洋
中遇賊戰勝遂以著名殊不知彼時各漁人為命負
極之勢亦由賊入我地是也今應官役便知愛命然
此船水面上高不過五尺加以木料棚架亦不過五
尺賊舟與之相等既勢均不能衝犁若使徑逼賊舟
兩艘相聮以短兵鬭力我兵决非長策多見誤事但
遇賊舟甚小一入裏海非我大福海滄不能入必用
滄船以追之此船吃水六七尺與賊舟等耳其撈取
首級水潮中可以搖馳而怏便者三者之中又此為
利近改制為艟&KR0008;比蒼船稍大比海滄更小而無立
壁最得中制遇倭船或小或少皆可施功但水兵人
技皆次於陸兵設使將水兵教練遴選亦如陸兵然
後登之舟中則比陸戰加一舟險其功倍於陸兵
必矣司寄者何憚而不為此之勉哉
三船利鈍總說
大端天若風動勢順滄不如福蒼不如滄若風小勢
逆則福不如滄滄不如蒼其開浪網船之類皆可備
哨探而不戰者開浪以其頭尖故名吃水三四尺四
槳一櫓其形如飛内可容三五十人不拘風潮順逆
者又不如八槳船左右十六槳後一櫓更為飛迅但
坐卧處不冠冕耳網船形似織梭内用二人前後用
二人以罩罩之風浪大又可拖之塗上不至於覆吃
水七八寸耳此可走報或用之裏港窄河動以百數
每隻内鳥銃二三人蜂集蟻附沿淺沿塗而打之甚
妙如賊追逼就可棄走一舟不過一金之費耳
相宼情
小舟數往來者謀議也遲而審顧者疑我也欲進而
復退者探我也既退而卒進者襲我也鼓噪而矢石
不下者兵噐少也卻而顧者欲復來也先急而復緩
者整備也促鼓而不戰者懼我也泊而揚帆者欲出
不意也既退而不速者謀也夜火明而呼噪者恐我
襲彼也擲䌫而即起者欲擇其利也火數明而無聲
者備噐也夜泊而趨於涯涘者鄉𨗳欲往也促䌫而
不呼者急欲逃也促䌫及流懸燈於塗者夜逸而潰
也久而不動者偶人也鼓而無韻者偽響也近岸連
村而不登劫者怯也不久困請和投降者詐也
舟師總論
夫舟師之用多在江海而不可過大如漢人之樓船
晉人之巨舟所費不貲且轉動為難宜求古擊竿横
海之制如閩廣所置者所謂百僚之名不必盡拘可
也且今沿海衛所四十有一戰船之設百二十九(即備)
(倭船幾隻)四時分哨上下番休亦足稱有備然論者以為
歲歲督造而無一日之用亦或積朽費缺舟中噐具
頁亦腐敗而軍士頗不素練則當事者亦宜為之規
畫矣
車制考
詩秦風小戎章曰小戎俴收五楘梁輈游環脅驅隂
靷鋈續文茵暢轂駕我騏馵
小雅采薇章曰彼爾維何維常之華彼路斯何君子
之車戎車既駕四牡業業豈敢定居一月三捷駕彼
四牡四牡騤騤君子所依小人所腓四牡翼翼象弭
魚服豈不日戒玁狁孔棘
出車章曰王命南仲往城於方出車彭彭旗旐央央
天子命我城彼朔方赫赫南仲玁狁於襄
六月章曰玁狁匪茹整居焦穫侵鎬及方至於涇陽
織文鳥章白旆央央元戎十乘以先啟行戎車既安
如輊如軒四牡既佶既佶且閑薄伐玁狁至於太原
文武吉甫萬邦為憲
采芑章曰蠢爾蠻荆大邦為讐方叔元老克壯其猷
方叔率止執訊獲醜戎車嘽嘽嘽嘽焞焞如霆如雷
顯允方叔征伐玁狁蠻荆來威
左傳北戎侵鄭鄭伯禦之患戎師曰彼徒我車懼其
侵軼我也公子突曰使勇而無剛者嘗宼而速去之
君為三覆以待之戎輕而不整貪而無親勝不相
譲敗不相救先者見獲必務進進而遇覆必速奔
後者不救則無繼矣乃可以逞從之戎人之前遇
覆者奔祝𣆀逐之衷戎師(衷戎師謂戎師在三伏之中也)前後
擊之盡殪戎師大奔
陳祥道曰古者之用兵也險野人為主易野車為
主則險野非不用車而主於人易野非不用人而
主於車車之於戰動則足以衝突止則足以營衛
將帥有所庇兵械衣裝有所齎詩曰君子所依
小人所腓
晉中行穆子敗無終及羣狄於太原將戰魏舒曰彼
徒我車所遇又阨請皆卒乃毁車以為行荀吳之嬖
人不肯即卒斬以徇為五陳以相離兩於前伍於後
專為右角參為左角偏為前拒以誘之翟人笑之未
陳而薄之大敗之(荀吳用車法雖舍車而法在其中)
馬端臨曰兵雖曰凶噐然古之以車戰其坐作進退
整暇有法未嘗揜人之不備而以竒取勝也故韓厥
遇齊侯則捧觴加璧郤至之遇楚子則免胄趨風可
以死則為于犨之請矢可以無死則為庾公之扣輪
所謂殺人之中又有禮焉至狄戎之侵中國則雲合
鳥散輕進易退於是乎車之雍容不足以當徒之
慓疾遂至舍車而用徒然彼長於徒我長於車捨吾
之長技而與之搏是以兵與敵也故必設覆以誘之
未陳而薄之然後可以取勝而車戰之法廢矣秦漢
以後戰勝攻取者大槩皆如鄭之禦戎晉之敗狄耳
何嘗有堂堂正正之舉乎
晉馬隆擊鮮卑以山陕隘乃作偏箱車地廣則為鹿
角車營路陜則為木屋施於車上轉戰而前行千餘
里殺傷甚衆遂平凉州
李靖曰偏箱鹿角之兵大要一則治力一則前拒一
則東部伍三者迭相為用斯馬隆得古法詳矣按今
海北地所造小車獨輪無箱若因其制而改為戰車
一可以戰二可以前拒三可以為營四可以衝突五
可以載軍裝六可以舁病卒且其費不多千錢以下
可具一車中途有損不用匠而可脩
宋真宗時吳淑上䟽請復古車戰之法謂夫當契丹
之戰陣禦突騎之輕慓而可無蔽護哉夫人之被甲
鎧所以蔽護其身也而戰之用車亦一陣之甲鎧也
夫鱗甲之蟲肌肉在内鱗介在外而用車以戰亦一
陣之鱗介也故賊至則歛兵附車以拒之賊退則乘
勝出兵以擊之用竒掩襲見可以進故出藉此為所
歸之地入則以此為所居之宅故心有所依據不懼
敵騎之陵突也
按淑之車制取常用車接其行軛駕以牛布為方
陣此但可用之平地而施於險阻未易行也其後
至和中有郭固車戰法嘉祐中有章洵陳腳兵車
治平中有黃懷信萬全車後李綱又上車制圖王
大智造霆電擊車然卒不見用用者亦未聞戰勝
之效有則史書之矣今日之邊皆臨崇山峻嶺浮
沙磧石其車之大者不可也惟魏勝創為如意車
每車二人推轂行則載輜重噐甲止則為營掛搭
如城壘人馬不能近遇敵又可以禦箭鏃列陣則
如意車在外以旗蔽障弩車當陣門砲車在陣中
李賢上禦戎䟽略曰臣觀今日之拒馬木止能拒馬
不能避箭挨牌止能避箭不能拒馬惟有所謂戰車
者既能避箭又能拒馬蓋此車即漢時衛青武剛車
之類青擊匃奴深入宼内地見單于兵陣必以武剛
車自環為營兵法謂是車有中有蓋為先驅焉臣謂
武剛車徒能避其弓馬自今之戰車不但能避弓馬
又有取勝之道取勝者何火鎗是也論中國之長技
無出於火鎗前代未嘗有也若用得其法彼之弓馬
弗能當也近來不能出此取勝者非火鎗之過用之
者不得其法耳且使火鎗者須要遮其身以壯其膽
然後發而有所中不然則畏其箭來傷已手足失措
雖能發鎗不暇取中臣觀車制四圍箱板内藏其人
下留銃眼上門上窗長一丈五尺高六尺五寸前後
左右横排鎗頭每車前後占地五尺若用車一千輛
一面二十五輛約長四里四面共十六餘里欲行則
行欲止則止謂之有腳之城内藏軍馬糧草輜重以
此禦敵使馬不能衝陣箭不得傷人彼若近前火砲
齊發竒兵既出彼若遠避我勢自張我威益振况此
時大同宣府遼東一帶軍民不敢出城耕作城外之
地俱是敵人馳騁之所若此等邊俱是用此車遣將
出師可以横行於沙漠可以深入其巢穴不但用之
退敵驅之出境使我軍民得以耕作營其衣食所謂
其策莫善於此
余子俊上言邊務曰自古命將出師誅暴禁亂見可
而進知難而退進退之間非車不可臣奉命以來熟
看大同地方山川平曠宣府地方一半相等門庭寇
至車戰為宜今為軍之計大率以萬人為一軍戰車
五百餘輛用兵軍十人駕拽行則繼以為陣止則横
以為營車空缺去處用鹿角祚補塞凡戰士噐械不
勞馬䭾乾糧不煩自齎若使賊人合衆對壘彼用弓
矢止有百步技能我用鎗炮動以三四百步威勢如
相持過久彼將分散搶掠我則出兵或首遏其驕横
或尾擊其惰歸前項車營取便策應運有足之城策
不飼之馬此意萬年守邊簡易之法也
夫兵戰用車其來尚矣然古今異人古兵車之制不
可復矣今當師其意不師其制其必斟酌損益今民
間獨輪小車而用之乎蓋大車難行而小車易運大
車之造費多而小車費省大車用騾畜費芻而小車
一二人可推挽大車重滯難於前卻而小車開合周
旋易為布陣大車遇險阻溝塍難踰而小車遇險即
可舁以度是故今欲車戰酌用小車便矣宋李綱論
用兵謂步不足以勝騎而騎不足以勝車吳淑請復
車戰之法謂契丹所長者騎兵苟非車以制之則何
以禦其奔突我戰之用車一陣之鎧甲也故可為行
止為營陣賊至則歛兵附車以拒之賊退則乘勝出
兵以擊之出則藉此為所歸之地入則以此為所居
之宅故人心有依不懼鐵騎之陵突也二子所言其
逹車戰之利乎自漢以下俻邊禦狄用車者不一而
足衛青之擊匈奴以武剛車自環為營光武造戰車
上作樓櫓置塞上以拒匃奴隋禦突厥皆戎車步騎
相參與鹿角為方陣哥舒翰節度隴右嘗造戰車以
收黃河九曲是數者皆知車戰之利而用之也不特
此也馬隆擊鮮卑作偏箱車為木屋施於車上轉戰
千餘里殺傷甚衆遂平凉州劉裕伐秦為魏軍所遏
命將軍朱超石等以車七百乘渡河北岸為却月陣
以大弩及矟千餘禦之魏師奔潰後魏攻鍾離梁武
帝遣豫州刺史韋叡救之魏將軍楊大眼勇冠三軍
將萬餘騎來戰所向皆靡叡結車為陣以強弩三千
一時俱發殺傷甚衆矢貫大眼右臂大眼退走唐馬
燧鎮河東戰車冒以狻猊行以載兵止則為陣遇險
以遏奔衝討田悅大破之前代名將用車取勝往往
如此况於今日如何不可行之有若夫戰車制度則
往籍所載不一今姑舉其可行者著之宋魏勝嘗創
為如意戰車弩車砲車矣近日何燕泉餘冬歲序錄
載今寕夏戰車之制矣大明會典雙槐日抄皆嘗錄
及當時戰車矣丘文莊亦嘗言小車之制於大學衍
義補尤詳可考而近日邊城亦嘗言輕車之利矣今
誠欲舉行但考三者斟酌行之斯善矣抑守邊用車
尤有說焉亦時焉而已蓋承平之勢與開國創業時
勢霄壌不侔開國利於戰承平利於守開國之初乘
百勝之餘威士馬精強將臣彪武有不戰戰必勝斯
時也車固為贅也不必用也若夫承平恬熙之餘百
不如前強宼内侵非守何以為策非車何以為守不
暇遠引即以我國朝言之國初兵勢視今日何如也
高皇帝命將四征而漠南肅清文皇親駕六征而寇
跡遠遁無怒臂當轍請降恐後斯時也守在四夷邊
雖不備可無警也而何談於車後來則有不然者正
統己巳之役王師二十萬騎覆於土木近日邊臣搜
套亦以數萬騎敗於花馬池是皆不知承平時勢之
宜戰不知禦狄之宜車而不宜騎以我所短角彼所
長一敗塗地無惑也使二役也有車為拒長短兵夾
衛之彼馬豈能近驅車以衝之彼馬將退走豈有此
禍哉悲夫一時謀臣不知出此也愚備徵今古而灼
知車戰為守邊禦狄之長策不容於己故首陳
之
用車總論
兵法曰用車之法五車有一長十車有一吏五十車
有一卒百車有一將易戰之法五車為列前後相去
四十步左右十步隊間六十步險戰之法車必循道
十車為一聚二十車為一屯前後相去二十步左右
六步隊間三十六步五車一長縱横相去一里易戰
之法一車當步卒八十人八十人當一車一車當十
騎十騎當一車車騎者軍之武兵也故十乘敗千
人百乘敗萬人用車之道隂濕則停陽燥則起貴高
賤下馳其要害逐其糧草若進若止必從其道敵人
若起必逐其跡其士須選少壯強健走追奔馬及馳
而乘之則前後左右上下周旋能縛束車旗力可引
其八石能射前後左右便習者名武車之士養之不
可不厚也然用車之道死地有十勝勢有八不可不
審察也可往而無以還者車之死地越絶險阻乘敵
遠行者車之竭地前易後險者車之困地陷之阻險
出而無以返者車之絶地圯下漸澤黑土粘埴者車
之勞地左險右易上陵仰跋者車之逆地殷草横畝
犯歴深澤者車之拂地車少地易與步不敵者車之
敵地後有溝瀆左有深水右有深塹者車之壞地日
夜霖雨旬日不止道潰地陷前不能進後不能解車
之陷地此十者車之死地也拙將之所以見擒明將
之所以見避凡以車陷敵者敵之前後行陣未定或
坐或起即陷之陣堅不固士卒前後相顧即陷之前
往而疑後恐而怯即陷之三軍卒驚皆薄而起即陷
之戰於易地暮不能解即陷之遠行而暮舍三軍恐
懼即陷之此八者車之勝勢也將明於十害八勝敵
莫之禦也至若敵騎慓輕以安車制之適當其理河
朔坦平以車騎行之正得其便前賢著說皆可推用
故謂以車禦侮以騎逐利行有所恃止有所息居則
不可犯動則不可失機此用車之利也
臨陣輕車制度
此車面闊三尺單輪前昂後低兩傍各設枝柱一根
活眼可以上下車後長拖兩脚行則持之止則拄之
中置方箱可藏二人以放鳥銃車前横木開孔以閣
鳥銃三箇内又一横木閣鳥柄令銃可上下左右也
前用竹皮夾紙綿為牌四面安置木架之上其隙處
開三孔以放鳥銃一人安樂彼此迭為之車前兩旁
各冲出三尺鐡鎗二根前稍出横置二木安一上一
下各懸夾綿方帳一面打濕垂幛用避箭砲其上帳
用繩索牽扯則開起放砲下扯則放遮避砲此車務
要輕便兩人可擡而行出則為陣止則為營是也立
營時車两旁地夾一千里城牀子弩將軍砲牌卒長
鎗各二周圍排定真如鐡壁銅墻可横行匃奴安營
衝鋒百戰百勝之具
竒門遁甲總叙
昔大撓造甲子而天地之數管是矣風后復演為遁
甲其法幽深隱秘未易窺測故謂之為遁歟大約以
六甲儀為直符以二十四氣為式局而六戊之下貴
神攸處然總之以乾坤坎離震巽艮兊八卦以一節
二氣分之八節各起主卦冬至後陽遁順數自一至
九夏至後隂遁逆數自九至一冬至後順布六儀逆
布三竒夏至後順布三竒逆布六儀所謂六儀者即
六甲也三竒者乙丙丁也如六甲為直符直事乙為
日竒丙為月竒丁為星竒戊己庚辛壬癸為儀也常
以直事加時宫即知開休生三門所臨又以直符加
時於天上三竒與開休生三門合則吉無不利九宫
即九星也蓋天有九星以鎮九宫地有九州以應九
土取諸洛龜戴九履一左三右七二四為肩六八為
足五居中宫之儀也是遁甲法不過乘天之日時擇
地之方向使人皆知趨吉避凶云耳豈行軍避敵伏
匿逃形之怪術哉
竒門布局法
遁甲之法三重象三才上層象天列九星中層象人
開八門下層象地定八卦九宫天蓬及休門與坎相
對三才定位也乙丙丁三竒也乙為日竒丙為月竒
丁為星竒戊己庚辛壬癸六儀也而甲常同六戊甲
戌常六己甲申相同六甲二辛甲辰壬申寅癸甲雖
不用而六甲為天之貴神常隠於六儀之下為直符
其發用實在此故謂之遁此大衍虚一太玄虚三之
義也蓬任衝府輔英芮柱心禽九星也逓直符休生
傷杜景死驚開八門也通為直使二十四氣直於八
卦坎則冬至小寒大寒艮則立春雨水驚蟄震則春
分清明榖雨巽則立夏小滿芒種離則夏至小暑大
暑坤則立秋處暑白露兊則秋分寒露霜降乾則立
冬小雪大雪四時分至及四立為八節得八卦正氣
故各為初直二氣從之以分天地人元又間六宫而
行各為中下元也冬至十二氣為陽遁皆順行夏至
後十二氣為隂遁逆行二遁各占卦四為節中之氣
各六諸氣一周八卦歲事備矣此以月取之也五日
一候故遁法過甲巳易日局蓋自甲子至戊辰五日
六十時足為上局己巳至癸酉五日六十時足為中
局甲戌至戊寅又五日六十時足為下局三局三才
之道也餘如之由是甲巳加四仲皆為上加四孟皆
為中加四季皆為下三局定而六十甲子畢矣上局
則起本氣之上元中局則起下易之法也故凡日雖
以氣候相推至三元先後不同而三元始終日有多
少在經有折局之法因日定局因局起元終不可易
此以日取之也凡選日時先分二遁次定三局方起
三元蓋先看其日在何節氣内合為其遁次看其日
在何甲巳下合為某局於是一本局起遁冬至後為
隂遁則遁逆六儀順布三竒本法自甲至癸十千常
以序行如局逆順並先布三竒後六儀今皆反之因
指六甲為六儀而布局及布三竒並以乙丙丁為序皆
捷法也布五竒理於二宫此土長生於申之說也九
宫已布滿則點出其時旬頭之甲在何宫以為直符
以其門為直使然後以加臨法用之尋本時枝落處
加以直符加臨已乃視其時課大綱吉與凶所作之
方得不得休開生三門并天上三竒必其時課吉又
得門竒不可用事此三開即北方三白也其所選時
每月先取四大時用之諸法已通必於此得吉縱遇
太歲金神等殺亦無害凡行方者尤宜用此已有諸
門可止所向若為隂陽二寄家以其宫為山或為其
坐向而選之但於符應經不可不詳察也夫遁甲
一為課四千三百二十古人約為千八十局後修為
七十二局最後撮為圖局十有八可為要矣然為局
尚多莫若止一局用盤子為簡徑若又嫌&KR0777;子多事
則惟上指為妙
冬至用陽遁順行九宫夏至後用隂遁逆行九宫總
只是從天道也天道日也
圖書編卷一百十九
