圖書編卷一百三
明章潢撰
歷代帝王廟祀總序
人君為天地宗子家六合子萬姓蓋以天地為大父
母也即宜以天地為大宗譜從開闢以來曾任君天
下之責居天位食天禄者即其同姓之宗親况伏羲
神農黃帝堯舜禹湯文武其經制述作有功民物乃
萬世所永頼者得非後代君王所當祖述之者乎生
而君天下没而師天下崇廟貌以尊祀之者禮也洪
惟我太祖高皇帝特隆廟宇正祀典不惟漢高祖光
武唐太宗宋太祖俱與列聖並列雖元世祖今已革
祀而國初亦得與焉偉哉一代之盛典也噫自天地
言之作君作師既均之為宗子則凡為後世之君師
不得不儀刑前代以上慰乎乾父坤母生養民物之
心今黃帝先醫且均得祀諸内殿曷若并列聖祀之
庶旦夕瞻仰祖述在念不尤為祀典之要也耶
歷代帝王廟祀典
在欽天山之陽帝王冕服坐像伏羲神農無之中
室太昊伏羲氏炎帝神農氏黃帝軒轅氏東一室
帝金天氏帝高陽氏帝高辛氏帝陶唐氏帝有虞
氏西一室夏禹王商湯王周武王東一室漢高祖
皇帝漢光武皇帝又西一室唐太宗皇帝宋太祖
皇帝從祀東廡風后臯陶龍伯益傅說召公奭召
穆公虎張良曹參一壇西廡力牧䕫伯夷伊尹周
公旦太公望方叔蕭何陳平一壇又東周勃馮異
房玄齡李靖李晟潘美岳飛一壇又西鄧禹諸葛
亮杜如晦郭子儀曹彬韓世忠張浚一壇嘉靖九年
奉欽依古先帝王春祭南京不必增待廟成春秋
都在京行禮舊儀注祝文與今異撤元世祖在停
祭之後遣守偹官行禮百官陪祀至期典儀唱樂
舞生就位執事官各司其事贊引引獻官至盥洗
所贊搢笏出笏引至拜位贊就位儀典唱迎神協律
即舉麾奏樂樂止贊四拜(陪祭官同)典儀唱奠帛行初獻
禮奏樂執事官各捧帛爵進于獻官贊獻于神位前
贊引贊陞壇贊引贊詣三皇位前贊搢笏執事官以
帛進于獻官贊獻爵凡三出笏詣五帝神位前
俱同前爵凡五詣三王神位前爵凡三詣漢高祖
漢光武唐太宗皇帝神位前爵凡三詣宋太祖皇
帝神位前爵凡一出笏詣讀祝位讀祝官取祝跪
于獻官左讀祝畢進于神位先贊俯伏興平身復位
樂止典儀唱亞獻禮奏樂執事官各以爵獻于神位
前樂止典儀唱終獻禮(儀同亞獻)典儀唱飲福受胙贊詣
飲福位跪搢笏執事官以爵進贊飲福酒執事官以
胙進贊受胙出笏俯伏興平身復位贊二拜典儀唱
徹饌奏樂執事官各于神位前徹饌樂止典儀唱
送神奏樂贊四拜平身陪拜同樂止典儀唱讀祝
官捧祝掌祭官捧帛饌各詣燎位望瘞樂止贊禮
畢
祝文
皇帝謹遣致祭于太昊伏羲氏炎帝神農氏黃帝軒
轅氏帝金天氏帝高陽氏帝高辛氏帝陶唐氏帝有
虞氏夏禹王商湯王周武王漢高祖皇帝漢光武皇
帝唐太宗皇帝宋太祖皇帝曰昔者奉天命相繼為
君代天理物撫育黎黔彝倫攸叙井井繩繩至今承
之生民多福思不忘而報德特祀以春秋惟帝兮英
靈來歆來格尚饗
洪武元年祀三皇用太牢勾芒祝融風后力牧配四
年令三皇不必設祭祭於陵是年命官參考歷代聖
帝賢王但在中原安養人民者三十四君合祀之擇
名臣從祀(洪武四年奉欽依歷代帝王都是前王如今祀祭我必親祀一遍)六年禮
官言古帝王有父子祖孫一廟合祭非禮令别立歷
代帝王廟同堂異室歲春秋祀三皇五帝禹湯文武
漢高祖光武唐高祖太宗宋太祖元世祖其守成賢
君令所在有司歲春秋祭於陵(六年上曰五帝三皇及漢唐宋創業之君)
(俱宜于京師立廟致祭其餘守成賢君令有司祭于陵廟皆每歲春秋祭之)七年望帝王
衮冕坐像上曰伏羲神農未有衣裳之制勿加冕服
已而郊祀祔祭諸帝王省春祀(增帝王壇于大祀殿環墠之外孟春從祀)
歲仲秋遣官祭于廟二十年以武成王從祀帝王廟
去王號罷故廟祀二十一年禮官擇上歷代名臣始
終全節者三十五人從祀帝王廟上曰趙普負太祖
不忠不可祀元穆呼哩安圖祖也不可祀孫而去祖
可祀穆呼哩罷安圖祀祀巴延阿珠可勿祀又曰漢
陳平馮異宋潘美皆宜祀未幾上曰文王雖基周命
終守臣節唐高祖有天下本太宗力也可勿祀祀于
陵增祀隋文帝是年廟火改建于欽天山之陽去隋
文帝子午邜酉年傳制祭陵停廟祭嘉靖九年罷歷
代帝王南郊壇從祀禮官請加南京廟春祭上不從
令建廟京師歲仲春秋祭南京祭罷十年春廟未成
世祖祀之文華殿廟初成上至廟祭是年修撰姚涞
請罷元世祖祀禮官議不可上從禮官議二十四年
給事中陳裴又言之乃罷祀元世祖并罷從祀穆呼
哩等五人
歷代帝王廟太常寺在阜城門東廟曰景德崇聖之
殿歷代帝王從祀位次如南京丹墀東西砌燎爐殿
後為祭器庫殿前為景德門門東為神庫神厨宰牲
亭鐘樓西住持房外門廟街門歲仲春仲秋遣大臣
祭先十五日委協律郎率樂舞生演禮樂先十日題
欽遣大臣一員正獻四員分獻先二日奏致齋進銅
人齋牌示長安門同日具本奏省詣太和殿觀禮樂
犧牲所看牲次日具本復命博士捧祀版于神庫樂
舞生燒香陳設樂器鋪排洗祭器奉安神牌陳設籩
豆
三皇祭品三案各禮神帛一(白色)磁爵三登一鉶二簠
簋各二籩豆各十共騂牛一羊一豕一五帝五案
三王三案漢高祖光武二案唐太宗宋太祖二案
俱同
風后至曹參九位各素帛一爵三酒盞三十鉶一簠
一簋二籩四形鹽棗栗鹿脯豆四菁葅鹿□芹葅醯
醢共羊一豕一
周勃至岳飛九位力牧至陳平九位鄧禹至張浚七
位俱同至期導引導遣官由右戟門入贊詣盥洗所
贊搢笏洗訖贊出笏典儀唱樂舞生就位執事官各
司其事分獻官陪祭官各就位導引贊就位(位設丹陛)典
儀唱迎神導引贊四拜(傳贊百官同)典儀唱奠帛行初獻
禮奏樂執事官捧帛爵詣各神位贊引奏陞壇導由
左門入至中爐贊跪搢笏上香至左爐右爐俱贊上
香仍至中贊獻帛獻爵出笏詣讀祝位樂止贊跪(傳贊)
(百官皆跪)贊讀祝訖樂復作贊俯伏興平身(傳贊同)樂止典
儀唱行亞獻禮奏樂(儀同初獻惟不上香獻帛讀祝)樂止唱行中獻
禮奏樂(儀同亞獻)樂止徹饌奏樂樂止典儀唱送神奏樂
贊四拜(傳贊百官同)樂止典儀唱讀祝官捧祝掌祭官捧
帛饌各詣燎位奏樂遣官退于拜位東捧祝帛饌官
出戟門贊禮畢(分獻官儀)
(祝文)皇帝(御名)謹遣致祭于太昊伏羲氏云云曰仰惟
諸帝昔皆奉天撫世創治安民我皇祖景慕不忘奉
命致祭著在令甲恭修恒祀時維仲春謹以牲幣庶
品用享於列聖敬體皇祖追報之虔惟諸帝鍳臨
來格于斯庶副予誠之至尚饗
上親祭由中門入位于殿内内贊奏禮同前惟答福
胙
樂章(樂七奏樂生七十二人舞八佾文生六十四人武生六十四人)
迎神(雍和)仰瞻兮聖容相鑾輿兮景從降雲衢兮後
先來俯鍳兮微衷荷聖靈兮蒼生有崇睠諸帝兮是
臨予頓首兮幸蒙
奠帛初獻(安和)秉微誠兮動聖躬来列座兮殿庭予
今顧兮效勤捧禮帛兮列酒尊鍳予情兮忻享方旋
駕兮雲程酒行兮爵盈喜氣兮雍雍重荷蒙兮再瞻
再崇羣臣欣兮躍從顧覩穆穆兮聖容
亞獻(中和)酒斟兮禮明諸帝熙和兮悦情百職奔走
兮滿庭陳籩豆兮數重亞獻兮願成
終獻(肅和)獻酒兮至終早整雲鸞兮將還宫予心眷
戀兮神聖欲攀留兮無從躡雲衢兮緩行得遥瞻兮達
九重
徹饌(凝和)納餚饈兮領成蒸民樂兮幸生將何以兮
崇報惟歲時兮再瞻再迎
送神(夀和)旛幢繚繞兮導來蹤鸞輿冉冉兮歸天宫
雲擁兮祥風生民歌聖佑兮樂年豊
望瘞(豫和)神機不測兮造化工珍饈禮帛兮薦火中
望瘞庭兮稽首願神鍳兮寸衷樂章太祖御製兩
京同
凡三年傳制遣官祭于各陵寢省廟祭皇帝初即位
遣官于帝王陵祭告先聖先師嘉靖初年祀于文華
殿皇師伏羲氏神農氏軒轅氏帝師陶唐氏有虞氏
王師夏禹王商湯王周文王周武王俱南向先聖周
公先師孔子東西向以歲仲春秋開講先一日祀
至日昩爽太常寺陳設酒果籩豆祝帛訖候上皮弁
服由文華殿出内贊對引導上至拜位奏就位上就
御拜位内贊導上至伏羲氏前奏搢圭奏上香訖詣
各神位前俱奏上香訖奏出圭奏復位上復位奏再
拜訖讀祝官啓祝跪内贊奏跪上跪贊讀祝訖俯伏
興平身讀祝官安祝退訖奏再拜訖贊焚祝帛上退
拜位之東立捧祝帛官出門奏禮畢内贊對引導上
出上回宫
按初議罷元世祖祀世宗皇帝不可而從禮官議者
豈以高皇帝詔文嘗有曰天命真人於沙漠入中國
為天下主又文中子有帝元魏之說耶
圖書編卷一百三
