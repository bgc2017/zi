圖書編卷五十
明章潢撰
外四夷館考總叙
國朝自高皇帝以神武肇基奄有萬國列聖繼作文
命覃敷舟車所至㒺不稽首稱藩獻琛恐後王會之
盛蓋自昔罕儷矣顧遐陬裔壌聲教隔閡語言文字
各成一家典象胥者不有專業何以宣聖德而逹夷
情此四夷館之設猷慮甚宏遠也當是時爲舘傅者
多徵自外國簡吾子弟之幼穎者而受學焉是以能
習彼中之故實雖數十年後籍記無徵而爲之徒者
猶能憶其師說不煩考鏡迨今二百餘年曩之遺老
盡矣官師之所肄習者即語言文字尚不能該貫况
其他乎今上嗣服之六年會暹羅使者來庭始闢舘
受譯課業少間輙進夷使而詢之具述彼國之山川
道里食貨謠俗如在掌股間因以詢于鞮鞻之舘則
其詳不可得而聞矣夫㝢内冠𢃄之國守官者馭臨
其方猶必藉乘史以徵一方之文獻故措注不繆而
與民攸宜矧魋結各類疆殊風異辭令往復脫有牴
牾斯情實眩而彼我攜矣我不彼知彼乘而匿端彼
不我知我安能令之懷且讋哉余因是蒐輯往牒參
稽國朝故實于凡所譯諸夷建置沿革山川巖易食
貨便滯謠俗龐漓與夫叛服之始末戰守之得失略
詮次成編弁干首俾初學之士得有所考以知夫彼
國之委悉庶于譯學不無小補耳或謂創籍記事似
也戰守諸計得毋尸祝而代庖乎蓋陸敬輿有言中
夏之盛衰異勢邊方之強弱異時事機之利害異情
措置之安危異便形勢不同胡可專一則夫辨方記
事隨事考文以備卒然之應者亦安得而不詳也方
今明良交泰四夷咸賓象胥之所譯者非請求職事
則表獻方物也蓋以爲我能是是亦足矣然事變不
常容有出於職貢之外者如近者諳達請經于西竺
暹羅失篆乎東牛其文移奏請皆曩所未有者非多
識其何以應之乎若乃遺書解聊城之圍傳檄定卭
筰之亂古之喆士蓋有以尺牘而當三軍者苟用之
中機雖蠻貊之邦行之矣然則文事武備可以不並
講哉
四夷邊圖可以知險要豫戰守之防四夷舘考可以
知故實待貢獻之使盖夷狄之叛服不常服則綏之
叛則禦之其事一也故合而存之以備考云若夫圖
以地而殊方舘因字以審譯故後先彼此參錯不齊
如百夷緬甸八百三舘又當列之雲南夷中惟在善
覽者會而通之可也况圖之所載各國方位特其大
略爾有圖載其國名而無考亦有記載頗詳而不見
之圖者故諸圖總揭之於前隨依東西北先載古夷
考略繼述今時四夷舘考并各夷見聞記載於後庶
可與各圖參考焉
制禦四夷典故
皇明祖訓曰四方諸夷皆限山隔海僻在一隅得其
地不足以供賦得其民不足以供役若其自不揣量
來擾我邊則彼爲不祥彼既不爲中土患而我興兵
輕伐亦不祥吾恐後世子孫以中國富彊貪一時戰
功無故興兵致傷人命慎勿爲也但諸部在西北邊
境互相密邇累世戰争必選將練兵時謹備之海外
諸夷東北朝鮮(即高麗其李仁人及子成桂今名旦者自洪武六年至二十八年首尾凡)
(弑王氏四王姑待之)正東偏北日本(雖朝實詐暗通奸臣胡惟庸謀爲不軌故絶之)正
南偏東大琉球(朝貢以時王子及陪臣之子皆入太學讀書禮待甚厚)小琉球
(不通往來不曾朝貢)西南安南(三年一貢)真臘(朝貢如常濱海)暹羅(朝貢如常濱海)
占城(自占城以下諸國朝時内𢃄行商多詭詐故沮之自洪武八年沮至十二年方乃得止國海濱)
蘇門答剌(濱海)西洋(濱海)瓜哇(濱海)彭亨(居海中)百花(居海中)三
佛齊(居海中)浡泥(居海中)
洪武四年九月上御奉天門諭省府臺臣曰海外夷
國爲患中國者不得不討不爲中國患者不可輙用
兵古人言地廣非久安之計民勞乃易變之源隋煬
帝妄興師旅征討琉球荼毒生民徒慕虚名反疲中
土載諸史冊爲後世譏朕以諸小蠻夷阻越山海不
侵中國無煩用兵惟西北最強世爲中國患不可不
謹備卿等記此言知朕意
洪武十五年命翰林侍講火原㓗等編類華夷譯語
上以前元素無文字發號施令但借高昌書製蒙古
字行天下乃命原㓗與編修馬懿赤黑等以華言譯
其語凡天文地理人事物類服飾器用靡不具載復
取元秘史參考以切其字諧其聲音既成刊布自是
使臣往來朔漠皆得其情
凡四夷分十八所設通事六十人大通事有都督都
指揮等官統諸小通事總理貢夷降夷及歸正人夷
情番字文書譯審奏
永樂七年遣太監鄭和王景弘侯顯率官兵三萬下
西洋凡西洋功次即非斬首選法不得减革十三年
吏部員外即陳誠上使西域記凡十七
分别四夷種類
周禮職方氏掌天下之圖與其地辨其邦國都鄙四
夷八蠻七閩九貉五戎六狄之人民周知其利害而
王昭禹釋之由東方曰夷其種有四南方曰蠻其種
有八東南曰閩其種有七西北曰貉其種有九西方
曰戎其種有五北曰狄其種有六而王制言東方之
夷則曰被髮文身言南方之蠻則曰雕題交趾皆不
火食言西方之戎則曰被髮衣皮言北方之戎則曰
衣毛穴居皆不粒食蓋其生禀習俗大略如此而夷
者則外域之總名也古帝王所以治之總之杜預所
謂訓誥之所不可禮義之所不及外而不内疎而不
戚來則禦之去則備之如是而已然四夷種類猥多
見于史冊者如馬韓夫餘百濟新羅挹婁扶桑侏儒
長人等國皆東夷也盤瓠南平牂牁夜即獠滇卭筰
冉驪南詔松外諸蠻交趾黎峒海南諸國真臘闍婆
占城等國皆南夷也羌氐弋姚氏苻氏吐谷渾党項
吐番泥婆羅大勃律骨咄西域諸國樓蘭車師西茲
焉耆于闐烏孫大宛莎車天竺波斯西方等國皆西
夷也匈奴沮渠赫連烏桓鮮卑秃髮拓拔突厥契西
大漠契丹回紇沙陀等國皆在北也不能徧舉姑撮
其載統志圖者皆中國四方邊外之夷也其自巴蜀以
東歴湖南北桂嶺雲貴數千里谿峒山菁之中如曰
犵曰狑曰獠曰猺曰苖之類凡十數種皆所謂蠻也
時或竊發備禦爲難故併列之云
外四夷總論
杜氏通典邊防總序曰覆載之内日月所臨華夏居
中生受正氣其人性和而才慧其地産厚而類繁所
以誕生聖賢繼施法教隨時拯弊因物利用三五以
降代有其人君臣長幼之序立五常十倫之教備孝
慈生焉恩愛篤焉主威張而下安權不分而法一生
人大貴實在於斯昔賢有言曰失道而後德失德而
後仁失仁而後義失義而後亂誠謂削厚爲薄散醇
爲醨又曰古者人至老死不相往來不交不争自求
自足蓋疾今時澆薄美往昔敦淳務以激勉其慕尚也
然人之常情非今是古古之敦龐純悶固為可美而
鄙風弊俗或亦有之緬惟古之中華類多淳朴之風
有居處巢穴焉有葬無封樹焉有手團食焉有祭立
尸焉聊陳一二不能遍舉其地偏其氣梗不生聖哲
莫革舊風訓誥之所不可禮義之所不及外而不内
疎而不戚來則禦之去則備之前代遠識之士亦已
言之詳矣歴代觀兵黷武討伐戎夷爰自嬴秦禍患
代有始皇恃百勝之兵威既平六國終以事強爲弊
漢武資文景之積蓄務恢封略天下危若綴旒王莽
竊元始之全實志滅匈奴海内遂至潰叛隋煬帝承
開皇之殷盛三駕遼左萬姓怨苦而亡夫持盈固難
知足非易唯後漢光武深逹理源建武二十年人康
俗阜臧宫馬武請殄匈奴帝報曰舍近而圖遠勞而
無功舍遠而謀近逸而有終務廣地者荒務廣德者
強有其自者安貪人有者殘自是諸將莫敢復言兵
事於戲持盈知足豈特治身之本亦乃治國之要歟
我國家開元天寳之際宇内謐如邊將邀寵競圖勲
伐西陲青海之戌東北天門之師磧西怛暹之戰雲
南渡瀘之役於異域數十萬人向無幽寇内侮天下
四征未息離潰之勢其可量耶前事之元龜足爲殷
鍳者矣
古東夷總叙
東夷有九種曰畎夷方夷黃夷白夷赤夷玄夷風夷
陽夷干夷皆土著喜飲酒歌舞或冠弁衣錦器用爼
豆所謂中國失禮求之四夷者也昔堯命羲仲宅嵎
夷曰暘谷蓋日之所出也夏后氏太康失德夷人始
叛其後如后發即位賓于王門獻其樂舞桀爲暴虐
諸侯内侵商湯革命伐而定之至於仲丁藍夷作寇
自是或服或叛三百餘年武乙衰弊東夷寖盛遂分
遷淮岱漸居中土周初封商大師國於朝鮮時管蔡
畔周乃招誘淮夷作亂周公征定之其後徐夷僣號
穆王命楚滅之至楚靈王會申亦來同盟後越遷琅
琊遂凌暴諸夏侵滅小國秦并天下其淮泗夷皆散
爲人戶其朝鮮歴千餘年至漢高帝時滅武帝元狩
中開其地置樂浪等郡至後漢末爲公孫康所有魏
晉得其地而三韓之地在海島之上朝鮮之東南百
濟新羅魏晉以後分三韓地新羅又在百濟之東南
又東南隔越大海夫餘在高䴡之北挹婁之南其倭
及夫餘自後漢百濟新羅歴代並朝貢中國不絶而
百濟唐顯慶中蘇定方滅之高䴡本朝鮮地漢武置
縣属樂浪郡時甚微弱後漢以後累代皆受中國封
爵所都平壤城則故朝鮮國王險城也後魏周齊漸
強盛隋文帝時寇盗遼西漢王諒率兵討之至遼水
遭癘疫而返煬帝三度親征初渡遼水敗績再行次
遼水會楊玄感奔退又往將逹涿郡屬天下賊起及
饑饉旋師貞觀太宗又親征渡遼破之高宗總章初
英國公李勣遂滅其國古之肅慎宜即魏時挹婁自
周初貢楛矢石砮至魏常道鄕公末東晉元帝初及
石季龍時始皆獻之後魏以後曰勿吉國今則曰靺
鞈焉大抵東夷書文並同華夏閩越之地秦平天下
以爲郡及秦亂其帥各自稱王於故地武帝元封初
楊僕滅其國遷其人於江淮墟其地自漢後人庶復
集遂爲郡縣矣
古東夷考略
朝鮮
昔武王封箕子於其地其後四十餘代至戰國時朝
鮮凖亦僣稱王漢武帝平朝鮮分爲真蕃臨屯樂浪
玄莬四郡
濊
濊亦朝鮮之地南與辰韓北與高句䴡沃沮接東窮
大海西至樂浪自謂與高䴡同種
馬韓
韓有三種一曰馬韓後漢時通焉二曰辰韓三曰弁
辰馬韓在西有五十四國其地與樂浪南倭接辰韓
在東十有二國其北與濊貊接弁辰在辰韓之内率
有二國其南亦與倭接凡七十八國百濟是其一焉
地各方四千餘里東西以海爲限皆古之辰國也馬
韓最大都目支國
夫餘
國在玄莵北千里南與高句&KR0784;東與挹婁西與鮮卑
接北有弱水地方貳千里本濊地也
倭(即日本)
倭在韓及𢃄方郡東南大海中依山島爲居去樂浪
郡境及𢃄方郡並一萬二千里凡百餘國其地大較
在會稽東冶之東與朱崖儋耳相近統五畿七道凡
三千七百七十二鄕四百一十四驛八十八萬三千
三百二十九課丁課之外不可詳見
高句䴡
其先出夫餘王其地在遼東之東千里南與朝鮮濊
貊東與沃沮北與夫餘接地方二千里多大山深谷
都平壌即漢樂浪郡王險城城内惟積倉儲器械賊
至方入固守王别宅于其側
豆莫婁
國在勿吉北千里舊夫餘地室婁之東至海方二千
餘里
百濟
即後漢末夫餘仇台之後馬韓五十四國百濟其一
也自晉以後并吞諸國據有馬韓故地其國東西四
百里南北九百里南接新羅北拒高䴡千餘里西限
大海至唐爲新羅渤海靺鞈分其地百濟遂絶
新羅
魏時新盧國焉其先本辰韓種也辰韓始有六國稍
分爲十二國新羅其一也其國在百濟東南五百餘
里東濱大海
沃沮
東沃在高句䴡蓋馬大山之東濱大海而居其地形
東北狹西南長可千里北與挹婁夫餘南與濊貊接
北沃沮一名置隔婁去南沃沮八百餘里與挹婁接
挹婁
即古肅慎氏國周時貢楛矢石砮魏常道鄕公時猶
貢其國在不咸山北夫餘東北千餘里濱于大海南
與北沃沮接不知其北所極廣袤數千里
勿吉
國在高䴡北一曰靺鞨邑落各有長不相總一其人
勁悍于東夷最強去洛陽五千里自和龍北二百餘
里有善玉山北行三十里至祁黎山又北行七日至
洛壌水水廣里餘又北行十五日至太岳魯水又東
北行十八日到其國其部落凢七種
渤海
本粟末靺鞨附高䴡者姓大氏後建國自號震國王
地方五千里盡得夫餘沃沮弁韓朝鮮海北諸國唐
封爲渤海郡王
蝦夷
海島中小國其使鬚長四尺尤善弓矢
扶桑
地在中國之東去二萬餘里其土多扶桑木故以爲
名
女國
在扶桑東千里每至二三月競入水則姙娠六七月
産子百日能行三四歲則成人矣
文身
梁時聞焉在倭國東北七千餘里人體有文如獸其
額上有三文文大直者貴文小曲者賤
大漢
梁時聞焉在文身國東五千餘里
侏儒國
人長四尺又南有黑齒國裸國去倭四千餘里
長人國
在新羅之東人類長三丈鋸牙駒爪黑毛覆身不火
食
流求國
居海島在泉州之東有島曰彭湖煙火相望水行五
日而至
女真
蓋古肅慎氏世居混同江之東長白山鴨綠水之源
南鄰高䴡北接室韋西界渤海鐵甸東瀕海後漢謂
之挹婁元魏謂之勿吉隋唐謂之靺鞨姓挐氏於外
國中最大且強五代時始稱女真後更女直遼按巴
堅吞北方三十六番此其一也厥後阿固達代遼而
帝國號曰金八世而亡國朝女直考在東北
安定
本馬韓之種自云高䴡舊壌渤海遺黎宋時嘗因女
真貢獻
肅慎氏
東方強國地濕築土如堤鑿穴以居自魏延興以來
累代入貢
乞列迷
有四種性奸貪居草舍捕魚爲生腥穢不可近今入
貢
北山野人
乞列迷别種飬鹿乘以出入昔入貢今不通焉
東夷總論
范氏曰中國之有外國自古而然所貴御之得其
道則我亦安也中國失政四夷交侵先王所以御之者
亦可得而略聞矣舜曰而難任人蠻夷率服又曰無
怠無荒四夷來王然則欲其率服莫若難任人欲其
來王莫若無怠荒柔遠能邇治内安外而殊俗之民
嚮風慕義不以利誘不以威脅而自至矣欲附者則
撫之不欲者不強致也故不勞民不費財至於後世
之君或讐疾而欲殄滅之或愛悦而欲招徠之是二
者皆非也何則彼雖外國亦猶中國之民也趨利避
害欲生惡死豈有異於人乎王者于天地之間無不
飬也鳥獸草木猶當愛之况人類而欲殘之乎殘之
固不可况不能勝而殘其民乎仁人之所不爲也爲
之者秦始皇是也山川之所限風氣之所移言語不
通嗜慾不同得其地不可居得其民不可使列爲州
縣是崇虚名而受實弊也且得之既以爲功則失之
必以爲耻其失不在於己必在於子孫故有征討之
勞饋餉之煩民不堪命而繼之以亡隋煬帝是也且
中國地非不廣也民非不衆也曷若自治修其禮樂
刑政以惠飬吾民使男有餘粟女有餘布兵革不試
以致太平不亦帝王之盛美乎故有求于外如彼其
難也無求于外如此其易也然人君常舍所易而行
所難何哉忽近而喜遠厭故而謀新不入于秦則入
于隋雖不至于行而常與之同事其累德豈細哉
朝鮮考
朝鮮國本箕子所封秦属遼東外徼漢初燕人衛滿
據其地武帝定朝鮮爲真番臨屯樂浪玄莵四郡昭
帝并爲樂浪玄莵二郡漢末爲公孫度所據傳至孫
淵魏滅之晉永嘉末䧟入高䴡高䴡本扶餘别種其
王高璉居平㐮城即樂浪郡地唐征高䴡拔平㐮置
安東都護府其國東徙在鴨綠水東南里餘五代唐
時王建代高氏闢地易廣并古新羅百濟而爲一遷
都松岳以平壌爲西京其後子孫朝貢宋遼金歴四
百餘年未始易姓元至元中西京内属置東寧路總
管府畫慈悲嶺爲界國朝洪武初其主王顓表始封
高䴡國王改號朝鮮其國僞分八道中曰京畿東曰
江原本濊貊地西曰黃海古朝鮮馬韓舊地南曰全
羅本弁韓地東南曰慶尚乃辰韓地西南曰忠清皆
古馬韓域東北曰咸鏡本高句驪西北曰平安本朝
鮮故地分統郡府州縣其忠清慶尚全羅三道地廣
物衆州縣雄巨最爲富庶俗尚詩書人才之出比諸
道倍多平安咸鏡二道境接靺鞨俗尚弓馬兵卒精
強東西南瀕海北隣女直西北抵鴨綠江東西二千
里南北四千里洪武二十五年徙居漢城遣使請改
國號詔更國號曰朝鮮其俗柔謹知文字喜讀書崇
釋尚鬼惡殺法無苛條刑不慘毒山川九都神嵩海
及鴨綠江爲大
按高䴡其國頗尚禮義安分守己自入國朝以來四
時朝貢不廢禮節蓋得小國事大之禮孟子曰畏天
者保其國朝鮮有之雖然昔唐大宗以英武之君親
駕於樂浪玄莵之境而不能得志我朝開明堂而受
其朝歲時節序使幣往來曾無虚日是固德化感召
之使然亦壌地接近之故也樂天字小之道其可忽
諸
經理朝鮮事宜
竊見倭入朝鮮以來皇上廓如天之仁授之一封以
罷戰息民至恩也乃倭自絶于天復渡海來則廷臣
交言朝鮮當救我師當出矣顧師雖當出而用兵方
略尚宜講究昔漢臣趙充國有言帝王之兵以全取
勝兵法言善戰者先據不可勝之地以示敵之可勝
則所謂以全取勝也否則佳兵不祥易動難静國家
之力專于一隅脫四夷内外復有蠢然而起者何以
應之前者屢奉明旨勅朝鮮自行脩備中國决無數
千里轉餉爲屬國防禦之理聖慮至深矣今朝鮮既
不自強而必恃我以爲強倭去復來知我虚實亦必
念前計之未工而後謀之益狡此非可以虚聲下偏
師克者當作萬全之計絶僥倖之意多官所議但詳
言設官遣將出兵處餉之事而于戰守機宜進止緩
急尚爲闊略或欲搗釡山據全慶守烏嶺恐有輕進
玩敵之虞或欲扼旅順守鴨綠屯寬奠恐有隔遠遲
誤之患臣等以爲兵欲争利當爲自固之謀爲自固
之謀先當擇要害適中處所以立根本不拔之基使
進可以戰退可以守戰則决能制勝守則必其無敗
我欲戰則戰非人可廹之而戰我欲止則止非廹于
人而止其峙如山其聚如淵如此始爲萬全無憂之
計莫若于開城平壌二處開府立鎮練兵屯田西接
鴨綠旅順之師使有所望而歸依東爲王京烏嶺之
援使有所恃而奮躍勢便則遣輕兵而趨利與倭决
勝勢不便則虎踞此處足以壓其邪心而禁其無横
逸須得實心練事才力兼全者爲巡撫司道而專任
之聽其便宜行事中國之人欲以功名自見于萬里
外者不少不問品流願從者聽就中選其才能者數
十軰分各處爲之長帥就朝鮮之人雜之以漢人齊
之以漢法教之以漢戰變其偷惰之風作其敵愾之
氣因而務農勸織通商惠工廣樹畜之原開山澤之
利其地多銅即山鼓鑄以資軍興一年之後本年之
錢粟可以爲餉本地之民可以爲兵中國之轉輸歲
減一歲而本地之威力歲饒一歲但資以火藥利器
供其所乏而不必一一盡仰于朝廷直待夷氣悉静
然後議撤如此賊知我之久屯不去必且鳥驚魚散
朝鮮知我之久屯不去必且景附響從以朝鮮防朝
鮮不煩中國而藩籬可厚倭奴可驅矣中國之大無
難于一倭所謂難者道路遠而費用多往返難而人
馬敝彼爲主我爲客故也今倭屯釡山數年且耕且
輸已握勝筭吾不能然第欲以一旦調發千里争鋒
利在速戰不利持久勝負之數恐未有歸倘因糧于
朝鮮而不我繼求戰倭奴而不我應一乘我敝禍不
可言即善能相持而軍無固志士有歸心勢亦危矣
惟倭有屯蓄吾亦有屯蓄倭有轉輸吾亦有轉輸自
寧前距開城一千四百里已據朝鮮之半蓋以朝鮮
諸道之力乘瑕避堅可緩可急休息待時雖不速進
蓋已不爲退計矣况以吾之步卒加之以馬騎而當
倭之徒步以吾之兵矢益之以火器而當倭之徒兵
則必勝之術始制于我開平既定得一步則進一步
次第取慶尚忠清黃海等處屯守又如前法日廹月
削而蹙之倭可立盡無疑矣凢舉事必先爲久計而
偶值其早完則可苟先爲暫計而或不克如願豈不
終可慮哉今談者但忿倭之不恭動以滅此朝食爲
言徒求快目前不念危計不若從長計議設置巡撫司道
帶領見調人馬先屯二處以資接濟以立根本仍明
示德意不責捷于旦夕之間而以經畫長久爲計烏
嶺以南相機進止毋得浪戰損威烏嶺以北還定安
集不許尺寸有失務使事舉而國不告乏兵出而人
不知勞倘朝鮮人不爲吾使朝鮮財不爲吾用又須
更奏别議勿悞大事庶幾保全勝之道也既定此策
即當通登莱入遼之海路從此轉餉以資軍興從此
渡軍以講水戰使往來之人不疲於陸且令二鎮聮
絡可以相援又可以通朝鮮之黃城島涉金山而視
對馬此爲長策當急行者也言者欲轉浙直舟師從
海入遼北海風高少山嶼無棲泊所且舡各有宜宜
於南者不宜於北以不習之卒涉波濤之險又輕萬
里之遠大是危事不若從内地至登萊駕登萊之舟
以入遼此最便安稳之計登萊舟雖不能遽辦從今
議造亦未爲晚又今言兵者動稱南兵夫南方久不
用兵所稱南兵非經戰之士蓋市井少年耳虚有其
名實須教習且南人風氣柔弱不耐寒苦體力之強
亦不能過北人獨其攻殺擊刺之法與器械戈甲之
利本爲制倭設者不可不循倣而用彼方老將猶能
言之臣等以爲招南兵不如求南將以南將教練甚
易與所募南兵參而用之此亦長久之計也昔趙充
國欲困先零則屯金城諸葛亮再出伐魏則屯渭濱
羊祐圖吳則㐮陽墾田八百餘頃其始至也軍無百
日之糧及其季年乃有十年之積蓋以兵非嘗試之
物不得已而用則當爲老成持重長筭而行之今忠
猷滿廷臣等亦試陳其愚雖機宜未必中而意則昔
人之意不無可採
日本國序
日本在溟渤之東其地形類琵琶東西數千里南
北數百里肥前肥後豐前豐後築前築後日向大
隅薩摩等九州居西為首陸嶴居東為尾(至山城旱程七)
(十五日舊云陸嶴為頭薩摩大隅為尾者非)山城居中乃彼國之都也
山城以東地方廣邈雖倭奴遠服賈者不能閱歴
而知况華人乎故其島之數可考(按舊圖山城以東中為近江伊)
(賀尾張三河美濃飛彈信濃上野陸嶴北邊海為但馬丹後若佐加賀越前越後越中出羽甲裴嘗)
(陸南邊海為攝摩攝津太和河内遠江駿河伊豆相摩武蔵下野東北懸海則為佐渡在南懸海則)
(為志摩七島上總下總安房)而其間廣狹至於有不能考者今
姑據昔之所聞者而述之山城之南為和泉其南
海嶴泊舟者為阿賣介撒几為歪打阿波為干撒
几為天正者為沙界衣又其南為沙界之東南為
紀伊東為三河出海之口南濱大海其島為康大
為科什磨為奴智紀伊之西為伊勢北為三河其
嶴為腰大為阿乃奴子山城之西為丹渡左為
攝津(其嶴爲飄船谷爲阿家世奴辣爲素埋爲男女懷東南懸海爲安功州)左之西爲
攝摩(其嶴爲那敗爲合箇世爲杭茄爲我這古爲磨羅)右爲但馬石之西為
因幡舟渡西爲美作左爲備前(其嶴爲亢什麽舵爲茄賣茄里爲舍多大)
左之西爲備中(出鉄其嶴爲山子加爲言奴乎頼爲那什麽南爲東島懸海三十里)右
亦因幡右之西爲伯耆(沿海俱白沙無嶴可泊其鎮爲阿家殺記爲倭子介爲他)
(奴賀知其北爲竹島懸海三十里)美作之西爲備後之北境(其嶴爲一子該)
(一知爲干奴鼻爲和奴密知爲拿敗爲赦東大)出雲之南境(其嶴爲番你爲山子介爲欽子)
(溪爲石流爲非&KR0008;咑爲失喇哈咑爲也生忌爲密和奴失記其北爲隱岐懸海三百五十里)備後
之西爲安藝(其嶴爲翁家搭曰昆敗爲法子加一枝爲窟撒子爲谷也爲他加歪喇其南爲)
(宫岳懸海三十里)出雲之西爲石見(出銀與銅其嶴爲南高番馬爲番馬搭爲歌爲)
(撮奴市爲有奴子北至海三千里)安藝石見之西爲山口國即古之
周防州也(横直二百四十里其南邊海之嶴爲翁哥里爲密火逝里爲東大爲陀奴米爲哈迷)
(奴失記爲奴羅市米其北邊海之嶴爲斯殺爲賣抵哈打爲夜市爲高奴烏刺北至三島海面三百五十)
(里)山口之西爲長門(横直皆二日程嶴爲花浦爲薰州爲番記爲倭委北至三島懸)
(海三百五十里)關渡在焉(其西旱關爲河介馬失記抽分司投於此)渡此而西爲
豐前(横五百里直四百里其奥爲可苦&KR0008;爲&KR0008;介襪次爲大義地爲野慢茄爲阿世夜爲暮治爲一)
(賣)其南爲豐後(横直皆六百里其嶴爲福乃爲倭几奴法賣爲鎻孤舟爲由奴烏剌爲撒)
(一基爲鳥四基)又其南爲日向(横直皆三百六十里其嶴爲多故奴甫治)豊前之
西北爲筑前(横六百五十里直四百里其嶴爲右勢爲加菩里爲加打野馬爲多賣里爲一)
(萬字爲奴打爲世加爲經字里爲多罷爲密那多爲法哈噠即慱多之别名也其北離伊岐島海面五百)
(里)西南爲筑後(横直皆二百五十里)筑後之南爲大隅(其南濱海之嶴)
(爲什麽烏思迷今之人訛傳爲懸海懸海乃大漁州也大隅與日向薩摩等連壌名爲九州)大隅
之西爲薩摩(横直皆三百六十里其嶴爲暗孛剌爲起麻子記爲羊埋高爲康國什麽爲罷)
(里爲拖馬里爲強頭馬里爲鸚哥里爲年市米爲仙臺爲審孛署)豐後東南懸海爲
土佐爲伊豫爲阿波阿波相近懸海爲炎路土佐豐
後之間爲佐加關(土佐至佐加關海面一百八十里佐加關至豊後海面七十里)薩
摩之北爲肥後(横直皆五百里其嶴爲牙子世六爲阿麻國撒爲昏陀爲一國撒介烏刺)
(爲開懷世利爲噠加什)又其北爲肥前(横直皆五百里其嶴爲鉄来爲言奴氣子爲法)
(司奴一計爲客舍其内沿湖泊舟交易之處為倭磨喇爲知十歪爲法一溪爲夜間迷爲坐迷子爲迷坐)
(骨知爲一掃骨拂爲愛奴乎剌爲世子爲迷古里爲失撒爲喃哥呀爲雄婆哥爲松本一名馬子喇爲法)
(麻撒几)肥前西懸海爲平戶(東西海面十里西北至慱多海面四百五十里)平
戶之西爲五島(五山懸海相錯而生其中其嶴可泊乃日本西境之盡處也過此西行連)
(五六日四望無山直抵陳錢壁下此島與薩摩相去一千五百里與肥前相去四百三十里與平戶相去)
(二百五十里五島至山口必由平戶經過其嶴爲乃路爲倭齊家爲衣屋奴密爲通記爲逹奴烏剌爲烏)
(苦爲話哈噠)北爲多藝爲伊岐(横直皆七十里至對馬島海面五百里)爲對
馬島(横三百里其南嶴爲哥爲甘大密東乃爲拂乃哥世西北爲堆沙几爲山谷爲撒思乃爲知六)
(磨爲你他北爲倭奴烏喇)其西北至高䴡也必由對馬島開洋(各島)
(之人俱至堆沙几撒思乃山谷三嶴開洋至高䴡之則失多順風一日約五百里)南至流球
也必由薩摩州開洋順風七日其貢使之來必由博
多開洋歴五島而入中國因造舟水手俱在慱多故
也貢舶回則徑收長門因抽分司官在焉故也若其
入寇則隨風所之東北風猛則由薩摩或由五島至
大小琉球而視風之變遷北多則犯廣東東多則犯
福建(彭湖島分䑸或之泉州等處或之梅花所長樂縣等處)若正東風猛則必
由五島歴天堂官渡水而視風之變遷東北多則至
烏沙門分䑸或過韭山海閘門而犯温州或由舟山
之南而犯定海(經大猫洋入金堂蛟門)犯象山奉化(由東西厨入湖頭渡)
犯昌國(入后浦關)犯台州(入桃渚海門松門諸港)正東風多則至李
西嶴壁下陳錢分䑸或由洋山之南而犯臨觀(過漁山兩)
(頭相三姑山入蟶浦則犯紹興之臨山三山過霍山洋五㠘烈表平后則犯寕波之龍山觀海)犯錢
塘(過大小衢徐公入鱉子門赭山則薄省城)或由洋山之北而犯青南(過馬)
(蹟潭而西)犯太倉(過馬蹟潭而西北)或過南沙而入大江(過芩山入瞭角)
(嘴涉谷櫝狼福山而犯瓜儀常鎮)若在大洋而風歘東南也則犯淮
陽犯登莱(過步州洋亂沙入鹽城口則犯淮安入廟港灣則犯揚州再越而北則犯登萊)若
在五島開洋而南風方猛則趨遼陽趨天津大抵倭
舶之來恒在清明之後前乎此風候不常届期方有
東北風多日而不變也過五月風自南來倭不利於
行矣重陽後風亦有東北者過十月風自西北來亦
非倭所利矣故防春者以三四五月爲大汛九十月
爲小汛其停橈之處焚劫之權雖倭得而主之而其
帆檣所向一視乎風實有天意存乎其間倭不得而
主之也向之入寇者薩摩肥後長門三州之人居多
其次則大隅筑前筑後博多日向攝摩津州紀伊種
島而豐前豐後和泉之人亦間有之乃固之商于薩
摩而附行者也而日本之民有貧有富(如攝摩伊勢若佐博多其)
(人以商爲業其地方街巷風景宛如中華冨者各數千家有積貲至百萬者又如和泉一州富者八萬戶)
(皆居積貨殖)有淑有慝(如薩摩之鸚哥里方數十里其邑長安慶能納民於軌物無一人爲)
(盗又如宫島人不嗜殺大有不平事但詣神廟罰錢又如紀伊之頭陀僧三千八百房專習武藝殺人而)
(不犯中國)富而淑者或登貢舶而來或登商舶而來凡在
寇舶皆貧與爲惡者也山城君號令不行徒寄空名
於上非若我中國禮樂征伐自天子出大一統之治
也山口豐後出雲開三軍門(如中國總督府之義)各以大權相
吞噬今惟豐後尚存亦不過兼并肥前等六島而已
(肥前肥後筑前筑後豐前豐後)山口出雲以貪滅亡(山口原并國十二曰后見長門)
(安藝備前備後備中出雲伯岐丹後因幡但馬後出雲奪歸其地山口長子死焉其君亦爲陶殿所殺豐)
(後君以其弟攝山口事吞安藝安藝殺之嘉靖三十六年山口無君豐後獨稱雄焉山城君金印勘合久)
(爲山口所有向未入貢俱山口自主山城惟出名而已陶殿之亂宫殿勘合俱焚金印亦損一角不知所)
(歸貢自此絶矣)欲望彼國之約束諸夷斷斷乎不能也愚聞
之軍志曰無恃其不來而恃吾有以待之斯言也禦
倭之道備矣告自今大修祖宗舊制禁戢沿海接引
之人擇守令阜民生儲糗糧練精銳寇來則殺之入
貢則撫之通商則絶之如是而亂有不息者吾未之
信也
日本國(考在回回舘今移于此以便覽)
日本即倭奴國在東南大海中依倚山谷高䴡在其
北新羅百濟在其西北地勢東高西下於閩浙爲東
北隅王以王爲姓文武僚佐皆世其官有五畿七道
各有所屬州州以統郡其附庸國凢百餘自北岸去
拘邪韓國七千里曰對海國又南渡一海千里曰瀚
海國又渡一海千餘里曰未羅國東南陸行五百里
曰伊都國又東南百里曰奴國又東百里曰不彌國
又南水行二十日曰投馬國又南水行十日陸行一
月曰邪馬一國其次曰斯焉國曰已百支國曰伊邪
國曰郡支國曰彌奴國曰好古都國曰不呼國曰姐
奴國曰對蘇國曰蘇奴國曰呼邑國曰華奴蘇奴國
曰呼邑國曰鬼國曰鬼奴國曰邪馬國曰躬臣國曰
巴利國曰支惟國曰烏奴國皆附倭境其國小者百
里大者不過五百里戶少者千餘多不過一二萬自
漢武帝滅朝鮮驛通漢者三十許國皆稱王其大倭
王居邪焉臺國即邪摩維是已光武中元初始來朝
貢後國亂國人立其女子曰卑彌呼爲王卑彌死其
宗女壹與繼之後復立男王並受中國爵命歴魏晉
隋唐皆來貢稍習夏音唐咸亨初惡倭名更號日本
自以其國近日所出故名曰日本故小國爲倭所併
因冐其號焉宋雍熙後累來朝貢熙寕以後來者皆
僧也元至元初遣使招諭不至因命使由高䴡且介
高䴡王植致書諭意皆不報至十七年春二月顧殺
國使杜世忠等世祖怒於是召范文虎議廣募士卒
伐之踰年遂率兵十萬以往至五龍山暴風破舟文
虎等擇好舟乘走棄餘衆山下衆推張百戶爲主將
伐木造舟會倭來戰盡殱焉逃歸者纔三人終元之
世使竟不至(以上俱寰宇一統等志及元史)本朝洪武二年命臣趙
秩往諭其國王良懷遣使臣僧祖朝貢自後數歲一
來後屢入寇且與胡惟庸通謀惡之著爲訓絶不與
通爰命信國公湯和經略沿海自遼左至徐聞甚具
詳具沿海圖志永樂以來嘗遣太監鄭和招諭諸夷
日本首先納欸乃給勘合百道許其通貢仍非時寇
至十九年大寇遼東等處總兵官劉江盡殱之於望
海堝海氛始熄百八十年海上恬晏姦商造孽乘時
跳梁大掠沿海内地自壬子至戊午幾至㴞天幸而
渠魁授首兇燄頓衰雖間或弗靖然要領絶矣故永
安長筭其猶須詳議乎
海寇圖說
始倭之通中國也實自遼東由六朝及今乃從南道
浮海率自温州寕波以入風東北迅自彼來此約可
四五日程而西風迅自此之彼約亦四五日程蓋其
去遼甚遠而去閩浙甚邇若盡其國界則東西也長
行可四五月南北也短行三月而皆極於海其西北
至高䴡也必由對馬島開洋順風僅一日二日南至
琉球也必由薩摩州開洋順風七日其貢使之來必
由博多開洋歴五島而入中國以造舟水手俱在博
多故也貢舶回則徑收長門抽分司官在焉故也若
其入寇則隨風所之東北風猛則由薩摩或五島至
大小琉球而仍視風之變遷北多則犯廣東東多則
犯福建(彭島或泉州等處或梅花所長樂縣等處)若正東風猛則必由五
島歴天堂官渡水而視風之變遷東北多則至烏沙
門分䑸或過韭山海閘門而犯温州或由舟山之南
而犯定海(經大猫洋入金口門)犯象山奉化(由東西厨入湖渡)犯昌國
(入石浦關)犯台州(入桃渚海門松門諸港)正東多則至李西嶴壁下
陳錢分䑸或由洋山之南而犯臨觀(週源山兩頭洞三姑山入之臨)
(山三山過霍山洋五嶼寕波之龍山觀海)犯錢塘(過大小徐公鼈子門諸山薄城)或由洋
山之北而犯青村南&KR1672;(過馬頭潭而西)犯太倉(過馬蹟潭而西北)或
過南沙而入大江(過茶山而入嘹角出而犯瓜儀常)在大洋而風歘
東南也則犯淮揚登萊(過步州洋亂沙入鹽城口則犯淮安入廟灣港則犯揚州)
(兩越而北則犯登萊)若在五島開洋而南風方猛則趨遼陽趨
天津大抵倭舶之來恒在清明之後前乎此風候不
常難準定清明後方多東北風且積久不變過五月
風自南來不利於行矣重陽後風亦有東北者過十
月風自西方來亦非所利故防海者以三四五月爲
大汛九月十月爲小汛其停橈之處焚劫之權雖曰
在倭而其帆檣所向一視乎風實有天意有備者率
勝前此入寇者多薩摩肥後長門三州之人其次則
大隅竺前竺後博多日向攝摩津州紀伊種島而豐
前豐後和泉之人亦間有之蓋因商於薩摩而附行
者蓋日本之民有貧有富有淑有慝富而淑者或因
貢舶或因商舶而來其在寇舶率皆貧而惡者且山
城君號令久不行於諸島而山口豊後出雲又各專
一軍(如中國總督府之義)相吞噬今惟豐後強頗併肥前等六
島而有之山口出雲俱以貪滅亡倭蓋無尊定主矣
(山城君倭王别號也此叚乃崑山鄭上舍若曾所聞於蔣州夷萊庭云)
海中泊舟
自潭岸山以北以西之海水淺多硬大船誤閣則破
壊且無避風安嶴兵船至彼如遇夜必須當洋下碇
碇不能堅每被急流飄去或夜半發風則尤危然多
頼天幸非安計然則宜如何曰錢塘江烏嘴頭浦内
船兵一枝不可無餘則揀陸兵精率一枝以待而嚴
龕赭嘴探遠諜焉庶救倉猝或曰賊舟何能至此曰
賊用單桅小舟徑抵山邊閣乾登劫故必用陸兵追
捕方不走脫若以兵船必高大方能勝賊如與賊舟
等則勝負未可必也今言禦賊於海也易要非通論
海本遼闊舟行全藉天風與潮人力能幾風順而重
則不問潮候逆順皆可行若風輕而潮逆甚難夏秋
之間西北風起不日必有極大西北風也操舟者見
此風候須急收安嶴兵船在海每日遇晚俱要酌量
收舶安嶴以防夜半發風至追賊亦要預計今晚收
舶何嶴若一意前追遇夜風起悔無及矣
海中嶴港
沿海之中上等安嶴可避四面颶風者凡三十三處
曰馬蹟曰兩頭峒曰長途曰高丁港曰沈家門曰舟
山前港曰潯江曰烈港曰定海港曰黃岐港曰梅港
曰潮頭渡曰石浦港曰猪頭島曰海門港曰松門港
曰蒼山嶴曰玉環山梁嶴等嶴曰楚門港曰黃花水
寨曰江口水寨曰大嶴曰女兒嶴中等安嶴可避兩
面颶風者凡一十八處曰馬木港曰長白港曰滿門
曰觀門曰竹齊港曰石牛港曰烏沙門曰桃花門曰
海閘門曰九山曰爵溪嶴曰牛攔磯曰旦門曰大陳
山曰大床頭曰鳳凰山曰南麂山曰霓嶴其餘下等
安嶴只可避一面颶風如三姑山衢山之類不可勝
數必不得已寄泊一宵若停久恐風反别迅不能支
矣又潭岸山灘山許山之類皆團生無嶴一面之風
亦且難避可不慎乎
海戰用舟
海戰雖藉風潮全在舟械堅善今造以利徒既苦窳
疎薄而軍數率詭名冐餉即執械下碇俱乏人故兵
不可戰而舟難出洋甚者利倭焚焼以滅跡藉口弊
焉極矣觀元兵至五龍山大風破舟然范文虎猶擇
得堅好者乘以遯使能盡護破舟奔山之人不自相
争猶可一戰以俟伐木造艦而相棄如仇莽無約束
遂致被虜俱殱同葬鯨穴可恨哉
邊海守備
國初懲倭之詐緣海備禦幾於萬里其大爲衛(置軍四千)
(六百四十人)次爲所(置軍一千二百餘人)又次爲巡檢司(置弓兵百人少亦不)
(下數十人)大小相維經緯相錯星羅棋布狼顧犬防故所
在製有數百料大船八櫓哨船若風尖快船高把稍
船十槳飛船凡五等至如浙定海昌國貢道所經切
近彼島則船數倍蓰他處而以時出哨各有限準(如三)
(月爲頭哨四月爲二哨五月爲三哨號大汛至六月收港避風及秋七八九月亦如前爲小汛汛必回衛)
(休息責令各取印到单海物爲驗)至各港次嶴所則又設有水寨營
柵以止舍之而統指揮千百戶鎮撫總以閫職督以
憲臣所以制禦之者密矣而歲久人玩法去盗生二
十年來山頽瀾倒當事者見不可用遂别募以充(遠徵)
(以禦改造)巨艦一切從宜而舊法因廢不講則亦懲咽之
過矣自頃客兵驕暴鮮克宣勞故中外建言鄕兵似
矣然徇名弗思終屬文具夫所謂鄕者對客兵而言
豈謂荷鋤秉耜穡奴牧竪然哉竊謂衛所巡司軍壯
弓兵之類宜因舊法潤澤損益之務足故伍或抽羡
丁壯或僉壯士無論軍舍通融凑攅優與津給而以
其半哨守其半團練更迭肄之俾皆可戰或慮一時
未習不足應猝則量留舊募與調之選以備緩急久
之或可盡罷一守石浦而循焉雖然此特治其標末
云爾若夫約己裕人宜民酌損修明法紀變易風俗
力挽衰頽黷冐之習務敦忠實節愛之政是謂自治
是謂先爲不可勝則存乎其人焉矣
海中風汛
按海寇舊乘風汛易於爲備歲凡仲春東南風始迅
番舶乃西北行至秋而歸今任其何風可轉帆借發
往者由新羅百濟至遼陽南下本朝初由大小琉球
迂繞福建至浙近乃發五島由八山霍山直對寧波
不五日夜必至浙發則無時
海寇情弊
按國初吳淵穎論倭書說盡事情乃引辛毗對魏文
帝之言曰罷我互市任彼貿易中國免徼利之名外
夷知效順之實計莫便於此惟其商道不通而利之
所在人必趨之不免巧生計較商轉而爲寇商道既
通則寇復轉而爲商彼其既犯國禁思圖苟安因㗖
引勢家同作勾當行之既久不免惹起奸圖大生覬
覦時則不因商貢不通而實成寇心矣伏按國初禁
海之例始因遣諭不來繼恨林賢巨燭之變欲與閉
絶之故非以通商之不便耳惟其不通商而止通貢
所以正德年間各道争貢以規利市在彼國則強請
勘合倭王遂不能禁制在中國則有宗設宋素鄕之
禍而漳寧惡少則甘蹈負固而縱肆横行然以前狡
僞未備華夷兩家行之既久併力合作乃有不可知
者推厥所原各爲行商之意而終貽地方之害能無
處乎
禦倭問答
問曰近日倭寇剽掠爲患倏來忽去備之無餘力攻
之無定形何以保東南民社而安室家也曰聞諸洪
武永樂間倭夷數犯而莫禦今惟漳寇耳且敕巡撫
嚴督之是以激而變生欲弭之請考前之無寇者何
謹微以防漸不必過嚴不治治之而寇息矣
又曰禦海寇與山寇不同故禦山寇利用攻禦海寇
利用守攻貴神速守貴招降是以憲臣廣投檄文以
誘其從將臣勤加巡望以嚴其備則海寇得生而居
民無擾也
又曰禦寇無難在得人在據險在利器在足餉在令
嚴夫統率紈綺士卒尫羸人匪得也南藍田以及興
福東龍王以膺琴室北武場以至楊村疎而且曠險
勿據也戈矛幹脆而鐵綉甲胄線穿而紙糊器不利
也歲久不支包侵爲弊枵腹稱貸妻子啼饑食不足
也守而敵者無功退而逃者不罪令匪嚴也必總戎
者身先行伍内守者勤加策應伏兵以絶汲道寫遠
居民則徙之入城此保海鹽一隅之策若欲海寇悉
平必須憲臣奏請沿海凢泊船處所多設市舶司有
貨稅貨無貨稅船船出地方給以票証人皆好生而
嗜利化寇而爲良善且因以裕國用矣
又曰破海寇其策有三防其源困其遥間其黨也沿
海出船海口查其家註之冊誘其親属俟寇回諭其
降以自新不罪又嚴禁不使招引下船則在海者日
減而無增此防之策也海寇食必須米飲必須泉截
其掠米汲泉之路可也可泊之處悉立鐵尖撞椿隱
于水面礙其來船可也詗其聚泊束芻灌油桴筏隨
之順風縱火可也此困之策也或取重囚許釋其罪
持檄往喻能殺大船寇首來降者賞以爵能殺小船
寇首來降者賞以金登岸對陣投戈自降者不罪或
用木牌硃漆書寫順流浮至海船聚處寇必取視自
相猜疑而黨不固矣此間之策也夫用間自古長勝
之策不特可消海寇而已也
日本國考
日本國考
日本古倭奴國海中諸夷倭奴最大西南至海東北
至大山國主世以王爲姓羣臣亦世官地分五畿七
道三島又有附庸國百餘拘邪韓最大其國小者百
里人不過五百里戸少者千多止一二萬皆倭種也
漢滅朝鮮通使稱王者三十餘國倭主最雄長者居
邪馬臺即邪摩維歴漢魏晉宋隋皆朝貢稍習華音
唐咸亨初惡倭名更號日本國朝洪武二年倭寇山
東瀕海郡縣又寇淮安三年寇山東轉掠浙東福建
旁海諸郡是年遣萊州府同知趙秩賜璽書諭其王
良懷言倭寇海上書至日如臣我奉表來庭不臣則
脩兵自固先是勝國時曾遣使趙良弼襲擊日本遂
絶不通中國比秩至疑爲良弼後將刃之秩言今天
子文德武功非蒙古比且曉以禍福王乃懼禮秩遣
僧進方物隨秩奉表稱臣入貢使未至又掠温州五
年遣明州天寧僧祖闡南京瓦棺寺僧無逸開諭之
王遣使同二僧入貢是年寇海鹽澉浦温州初令浙
江福建造海舟防倭而倭又寇海上諸郡六年以于
顯爲總兵官出海巡倭寇倭寇登萊七年寇膠州是
年遣僧來貢無表文却之其臣亦遣僧貢馬茶馬刀
扇上曰此私交也亦不受令中書移文責王九年遣
僧歸庭用等奉表貢馬及方物謝罪賜王及使文綺
有差已而上覽表曰良懷不誠詔責之十二年來貢
無表文安置使人於陜西番寺十三年遣使詔諭良
懷遣僧如瑶貢馬令禮部移書責王數掠我海上復
却之諸僧皆安置川陜番寺十四年遣僧入貢乞還
安置諸僧使上曰日本既謝罪還其使召至京宴賞
遣歸十五年歸庭用又來貢于是有林賢之獄曰故
丞相胡惟庸通日本蓋訓所謂日本雖朝實詐暗通
奸臣胡惟庸謀爲不軌故絶之也是時惟庸死且三
年矣十六年寇金鄉平陽十七年如瑶又來貢坐通
惟庸發雲南守禦是年遣信國公築登萊至浙沿海
五十九城民丁四調一爲戍兵二十二年置浙東西
防倭衛所是年遣江夏侯周德興築福建海上十六
城設衛所遂垜福建漳泉人爲戍兵二十六年寇金
鄉二十七年二月遣都督僉事劉德商嵩巡視兩浙
防倭三月又勅都督楊文尋又勅魏國公徐輝祖安
陞侯吳傑練浙江海上兵防守倭二十八年寇金州
靖難後太監鄭和等帥舟師三萬下西洋日本遣人
來貢併擒犯邊賊二十餘人即付使人治之縳置甑
中永樂二年使還遣通政趙居任賜王冠服文綺金
銀古器書畫又給勘合百道令十年一貢每貢正副
使等毋過二百人若貢非期人船踰數夾𢃄刀鎗並
以寇論居任還不受王餽上喜厚賜之尋命僉都御
史俞士吉賜王印誥冊封爲日本國王詔名其國之
鎮山曰壽安鎮國山上爲文勒石久之嗣王道義卒
子源道義嗣益奸狡時時令各島人掠我海上九年
寇磐石十五年寇松門金鄕平陽是年遣禮部員外
郎吕淵諭王還所掠海上人十六年遣使謝罪十七
年倭賊數千分乘二十舟進圍望海堝遼東總兵劉
江率精兵設伏出竒斬首七百四十二生捕八百五
十七召江至京封廣寧伯自是不敢窺遼東二十年
寇象山宣德元年遣人來貢人船刀劍不奉我約束
上諭使臣自後貢毋過三舟使人毋過三百刀劒毋
過三十否則不受七年遣人來貢如約束受之八年源
道義卒命太監雷春少卿潘賜等弔祭十年嗣王遣
使貢謝倭自得勘合方物戎器滿載而來遇官兵矯
云入貢貢即不如期倖臣幸無事輙請俯順夷情主
客者爲畫可條奏即復許貢云不爲例嗣後再至亦
復如之我無備即肆出殺掠滿載而歸宣德末年海
防益備賊不得間貢稍如約遂許夷至京師宴賞市
易飽恣其欲已而備禦漸疎正統四年寇大嵩入桃
渚焚劫屠掠慘毒不可言於是朝廷下詔備倭命重
帥守要地增城堡謹斥堠修戰艦合兵分番屯住海
上寇盗稍息七年來貢十一年復寇寧乍浦成化初
忽至寧波知我有備矯稱進貢守臣爲請于朝且欲
遣之至京楊文懿公守陳貽書張主客力言其不可
許二十年遣周瑋等來貢弘治八年壽蓂來貢正德
六年宋素卿永壽來貢求祀孔子儀注不許鄞人朱
澄告言素卿本臣從子叛從夷人守臣以聞主客以
素卿正使釋之令諭王效順無侵邊八年僧桂梧等
來貢嘉靖元年王源義植無道國人不服諸道争貢
大内藝興遣僧宗設細川高遣僧瑞佐及素卿先後
至寧波故事凡番貢至者閱貨筵席並以先後爲序
時瑞佐後至素卿奸狡饋市舶太監以重寳先閱瑞
佐貨宴又令坐宗設上宗設席間與瑞佐忿争與相
讐殺太監又隂助佐授之兵器殺總督備倭都指揮
劉錦大掠寧波旁海鄕鎮素卿坐叛論死宗設瑞佐
皆釋還給事中夏言上言禍起于市舶禮部遂請罷
市舶自是番貨至不得市輙賖奸豪家久之奸豪欺
負日積番人坐索不得償遂出没海上爲盗諸負貨
者利其速去以危言嗾官府出兵捕之番人益怨恨
大肆殺掠而中國又多爲之嚮導於是王忤瘋徐必
欺毛醢風之徒皆我華人稱王海島攻城掠邑浙東
大壊二十五年以朱紈為浙江巡撫都御史兼領福
興漳泉軍務紈勇于任事上章暴二三勢豪通番狀
竟爲勢豪阻誣被劾恚憤卒其所任福建副使柯喬
都指揮盧鏜殺賊有功皆論死繫獄於是羣盗肆起
益無忌憚三十一年殘黃岩掠定海全浙騷動遣都
御史王忬巡視兩浙兼領福興泉漳四郡以都指揮
俞大猷湯克寬爲參將剿賊時兵政久弛所在無備
忬經略未幾羣盗總至勢益猖獗三十二年大猷出
洋焚賊巢羣賊乘風奔突倏忽千里徧略温台寧紹
杭嘉蘇松淮揚十郡破昌國臨山霩&KR1790;乍浦清村南
匯吳淞江諸衛三十三年遂犯江北海門如臯通州
皆被殺掠是時復用盧鏜爲參將而以俞大猷爲浙
直總兵未幾工部侍郎趙文華以海賊猖獗請禱海
道遂遣文華行禱公私勞費不貲皆歸囊橐比忬改
大同巡撫徐州兵備李天寵代忬南兵部尚書張經
提督浙閩江南北軍務有王江涇之捷文華又出監
督監軍素忌經天寵逮詔獄論死西市而以浙江巡
按胡宗憲代天寵南戶部侍郎楊宜代經自後賊益
熾縱横出入二十六郡宗憲計擒賊首汪直浙西江
東稍得安寧浙東温台江北淮揚尤被其毒時李遂
巡撫淮揚以智略誘至廟灣縱兵殱之四十年賊破
興化政和夀寧平海銅山寧德等郡縣巡撫譚綸總
兵戚繼光募浙兵剿平自是始更置政府絃轍一新
中外文武大吏悉心經略武威稍振賊雖時肆寇掠
多創少利沿海郡邑始免倭患矣
計處野酋
按平秀吉此酋起于厠役由丙戌至今不十七八年
而簒奪國柄詐降諸島縶其子弟臣其父兄不可謂
無奸雄之智興兵朝鮮席捲數道非我皇上赫然震
怒命將東征則朝鮮君臣幾于盡爲俘虜不可謂無
攻伐之謀整造戰艦以數千計徵兵諸州以數十萬
計皆曩時之所未有日夜圖度思得一逞不可謂無
窺中國之心使其遣酋出衆乘風揚帆寇我沿海府
郡備禦兵力容有未完一時勝負得失是未可知也
然臣等竊料平秀吉一狡詐殘暴之夫耳本以人奴
簒竊至此彼國諸酋欲爲秀吉之爲而思攘奪之者
甚衆隂謀伐國構怨亦深如結薩摩州將幸侃逼令
州官義久殺其弟中書以自明義久不得已而佯爲
降順其心未嘗一日忘秀吉也奪豐後州官之妻爲
妾民間妾女充塞卧内淫虐百端諸州質子禁若囹
圄父子兄弟不能相見共不勝其仇讐忿恨之情日
本原無征科之擾而今令各州遠道輸糧原無興大
兵動大衆之舉而今則徵發騷然舉國鼎沸倭之人
民何以堪命日肆殺人而虞其噬多行不軌而慮其
毒故出則蒙面卧則移徙彼亦自知其不免于禍以
事理策之秀吉之自㡳滅亡可計日而待也今夫謀
動干戈驅無辜之蒼赤而欲盡置死亡之地此爲神
明之所不與恃其取諸州之故智以襲朝鮮憑其破
朝鮮之餘威思犯中國盡起國内之將爲無前之舉
怒臂當車不量彼己兵驕者敗豈可長久且彼雖十
萬之衆航海而來我沿海舟師以主待客以逸待勞
隨至隨擊勝筭在我而又絶嚮導乖其所之彼未可
以遽入吾地也戰艦雖巨而多離船則不能守守之
則不能登陸而戰兵以數萬計日須數萬石之糧我
堅壁清野使無所掠食則困斃立至曩時倭犯浙直
閩廣之間雖有生靈受其塗毒卒就殱滅曾無生還
昨入朝鮮之倭不下一二十萬遇我王師僅二三萬
一戰退怯偵其死亡者過半其伎倆可知矣蕞爾夷
邦主者不過一匹夫之勇左右羽翼非素親信曾無
韓白之略又或懷豫譲之謀故以臣策之此酋必不
能得志于我而不戢自焚旋就顛蹶亦理勢之所必
然今中外洶洶有畏蜀如虎之意者皆過也若夫封
貢之說臺省禮部諸臣言之甚詳臣等無容復置其
喙竊謂日本有山城君在雖其懦弱名分猶存一旦
以天朝封號加之僭逆之夫且將置山城君於何地
崇姦怙亂乖紀廢倫非所以令衆庶而示四夷也比
來諳達之孫巴罕鼐濟來投於我我執以爲質而彼
卑辭求之因而還其孫鼐濟與之議通貢市假以王
封先帝有不殺之恩外藩無要挾之迹此一時機會
偶有可乘而然而今非若此也平秀吉無故興兵聲
言内犯䧟我屬國東征之師相拒日久損失日多碧
蹄戰後暫退釡山尚未離朝鮮境上而我以細人之
謀聽其往來講封講貢若謂朝廷許我封貢則退不
許我封貢則進要耶非耶近朝鮮國王李昖奏稱倭
賊方于金海釡山等處築城造屋運置糧器焚焼攻
掠無有已時至稱屠戮留州死者六萬餘人尚可謂
之退兵乞和耶夫乞封固非秀吉本謀然藉此名號
以讋服諸夷益以恣其狂逞之志則秀吉亦姑爾從
之行長小西飛諸酋懾于平壤王京之戰既未能長
驅直入而入朝鮮者又死亡數多恐無辭于秀吉喪
師之戮亦姑假封貢之說以紿秀吉而緩其怒是以
沈惟敬軰僥倖苟且之謀得行乎其間若我經略總
督諸臣不過因惟敬軰而過信行長諸酋又因行長
諸酋而錯視平秀吉不知秀吉豺狼之暴狐兔之狡
變詐反覆必不可以信義處者也兹觀總督所呈請
封表文末云世作藩籬之臣永獻海邦之貢因封及
貢其情已露於此蓋秀吉狂謀蓄積已久一封必不
足以厭其意要而得封必復要而求貢求市得隴望
蜀憑陵及我朝廷又將何以處之朝鮮李昖之奏亦
謂賊兵仍舊屯留聲言待天朝准許封貢乃退又放
出臣貳賤息無非所以姑緩天兵而求逞兇計則倭
酋之情朝鮮君臣知之矣今當事之議欲令倭盡歸
島不留一兵于朝鮮以聽命顧彼方進兵攻掠肆無
忌憚又安肯收兵還國憣然順從揆情度勢臣等恐
其不能得此于彼也即使暫時退兵旋復入寇敗盟
之罪又將誰責即議者多謂封貢不成倭必大舉入
寇不知秀吉妄圖情形久著封貢亦來不封貢亦來
特遲速之間耳六十六州與朝鮮一國先和後取此
其狡謀明甚奈何堂堂天朝而可下同於海外小國
之愚耶伏乞皇上大震天威罷議封貢明詔天下以
倭酋平秀吉干犯天誅必不可赦之罪兼勅文武將
吏及詔諭日本諸酋長以擒斬平秀吉則有非常之
賞破格之封朝廷不封兇逆之夫而封其能除兇逆
者以此曉然令於天下然後奸權喪膽豪傑生氣平
秀吉一酋不久當殄滅無難也臣等迂籌以爲今日
之計莫妙於用間莫急於備禦莫重於征剿何者倭
酋倡亂惟在平秀吉一人諸州酋長多面降而心異
中間有可以義感者有可以利誘者秀吉原無親戚
子弟股肱心膂之人儻得非常竒士密往圖之五間
俱起神秘莫測則不煩兵戈而元兇可擒一獲元兇
倭亂頓弭故曰莫妙于用間備禦之策頻年屢奉明
旨申飭當事諸臣亦云嚴矣臣等竊惟遼陽天津兩
地密邇京師一由朝鮮渡鴨綠江而上一由山東海
面乘風疾趨設有疎虞令倭得長驅而入震驚宸極
此不可以不慮宜將東征之兵挑選或增募二三萬
人遣大將二員分屯兩地以防不測其各省直水陸
兵防更於今日嚴爲整備俟其入寇五境或犄或角
相爲戮力殱此不可恃其不來一日懈緩故云莫急
於備禦然用間妙矣恐未可必得志於彼備禦急矣
恐未能使喪膽於我臣等以爲彼不内犯則已果其
内犯大肆猖狂乞我皇上與二三大臣定議征討特
發内帑百萬分助諸省打造戰船二千餘隻選練精
兵二十萬人乘其空虛出其不意會師上遊直擣倭
國順命者宥逆命者誅彼秀吉一酋何能逃遁此所
謂堂堂之陣正正之旗名其爲賊敵乃可服者也故
曰莫重於征剿或者謂興師遠涉爲費不貲當國計
詘乏時何以堪此臣等計之山東浙直閩廣備倭兵
餉歲不下二百萬兩積之十年則二千萬兩又積之
三五十年其費不可勝窮今征剿所費不過一歲之
需而足若倭奴蕩平之日海防又可息肩各處歲辦
餉銀可以坐省其半一勞永逸事半功倍未有若斯
舉者矣臣聞元世祖曾以舟師討倭致溺十萬衆於
五龍山下談者恒以為口實臣竊料秀吉雖雄其實虜人
不諳海上形勢當時將帥必多逹官俾不習波濤不
識風汛之人而驅駕海洋直顛倒沉溺雖百萬何用
今在東南而用舟師則大不然必習波濤必知風汛
乘時而往無憂覆溺試觀沿海商民興販各國者百
鮮失一故元事非所論于今日也夫人情慮倭而畏
其來又惟議株守而憚于往是以倭酋得恐嚇要求
於我誠知所以備禦之策與夫攻伐之謀不患其來
復制其往則彼雖狡詐百出無所用之兵志所謂先
聲後實又謂未戰而廟筭者此舉是也
制倭八策
今倭之疲中國也雖自遼東由六朝及今實從南道
浮海率自温寧以入蓋其去遼甚遠去浙閩甚邇也
其入寇則隨風所之或由薩摩五島至琉球而犯閩
廣或由五島歴天堂官渡至烏沙門分䑸過韭山海
鴨門而犯温州或由舟山之南而犯定海犯象山奉
化犯昌國犯台州若至李西嶴壁下陳錢分䑸由洋
山之南而犯臨觀犯錢塘過南山而入大江在大洋
也則犯淮揚登萊若在五島開洋則趨遼陽趨天津
矣其舶之入全視風候大要春之後冬之前匪是者
不利往此入犯之大較也彼既出没不一其地則海
防不得不周彼既往逞不一其時則海汛不得不謹
所以制馭之策有八諸所恒稱簡兵足餉重將議援
之類不與焉一激朝鮮而夾攻可資二刺敵隱而勝
筭可决三廣用間而大首可折四奮火攻而衆寡可
易五重屯戍而險扼可固六蒐軼才而衆智可集七
得樞督而竒勲可奏八搗賊瑕而属圍可解區區小
醜何足慮哉
琉球事實
琉球國在福建漳州東福州東北大海中漢魏以來
不通中國隋大業中令羽騎尉朱寬訪求異俗始至
其國語言不通掠一人以返遣武賁中郎將率兵再往
虜其男女五百人還唐宋時未嘗朝貢元遣使招諭
之不至國朝首先歸附率子弟來朝太祖嘉其忠順
賜符印章服及閩人之善操舟者三十六姓又許其
遣子及陪臣之子來學於國學分其國爲三曰中山
王曰山南王曰山北王皆遣使朝貢永樂來其國王
嗣立受冊封自後惟中山王朝貢不絶其山南山北
二王俱爲所併云我使者去必孟夏來以季秋乘風
便也厥貢方物率市諸他國本國無所有厥期二年
一行每船止許百人多不過百五十人
按琉球國在漳州之東自福州視之則在東北是以
去必孟夏而來必季秋乘風便也國無典籍其沿革
不能詳然隋兵劫之而不服元使招之而不從我太
祖之有天下也不加兵不遣使首效歸順其忠順之
心無異越裳氏矣故特賜以閩人之善操舟者三十
有六姓焉使之便往來順朝貢亦作指南車之意焉
在昔其國三分今中山三并而爲一者得非沃強晉
弱之故歟風俗男子不髭亦不羽冠但結髻于首之
右凢有軄者簮一金簮漢人之有髻則結于髮之中
俱以色布纏其首黃者貴紅者次之青綠者又次之
餘斯下矣王首亦纏錦帕衣則大袖寬博製如道服
然腰束大𢃄亦各有首纏布之色辨貴賤也足則無
貴賤皆有草履入壁宇則脫之一則席地而坐恐塵
汚一則以跣足爲敬故王見神臣見王及賓主相見
皆若是也惟接見平等則加冠具服履揖遜之間每
見其疾首蹙額弗勝其束縳之勞矣其君臣之分雖
非華夷之嚴而上下之節亦有等級王之下則王親
尊而不與政也次法司官次察度官司刑名也次那
壩港司錢榖也次耳目之官司訪問也此皆土官而
爲武職者也若大夫長史通事等官則專司朝貢之
事設有定員兼文武者也王日視朝自朝至于日中
昃凡三次陪臣見之則搓手膜拜尊者親者延至殿
内賜坐賜酒其卑而疎者則移時長跪于階下焉凡
遇元旦聖節長至日率衆官具冠服設龍亭行拜祝
禮蓋久漸文教非復曩者之陋矣父之于子少雖同
寢及長而有室則異居食亦用匙筯得異味先進尊
者及子爲親喪數月不食肉亦其俗之可嘉死者以
中元前後用溪水浴其屍去腐肉收其骸骨以布帛
纏之裹以韋草襯土而殯上不起墳若王及陪臣之
家則以骸匣藏于山穴中仍以木版爲小牖戶歲時
祭掃則啓鑰視之蓋恐其木朽而骨暴露也地無貨
殖是以商賈不通若以爲防剽掠則其國小法嚴凢
有竊物者即加以劓刖之刑人誰敢犯朝貢往來俱
乘大船海邊魚鹽亦泛小艇未嘗不駕舟楫而縳木
爲筏也俗畏神神皆以婦人爲尸凢經二夫者則不
之尸矣王府有事則哨聚而來王及世子陪臣皆頓
首百拜所以然者以國人凡欲謀不善神即夜以告
王就擒之聞昔倭寇有欲謀害中山王者神即禁錮
其舟易水爲鹽易米爲沙尋就戮矣惟其守護斯土
是以國王敬之國人畏之也王之宫室建于山巔國
門扁曰歡會府門扁曰漏刻殿門扁曰奉神四圍皆
石壁至於賦歛則寓古人井田遺法但以名義未詳
備其臣民亦各分土以爲祿食上下不交征有事如
封王所用布帛粟米力役之征則暫取之民而不常
也雖無經生慱士之流亦曉漢字奉正朔豈至視月
盈虧以知候視草木榮枯以計歲哉
總論
琉球僻居海島雄視東南自以爲鳩國之固也用是
歴代以來不襲朝貢隋元臨之以兵使卒不奉用至
我國家向化獻琛胄子就學其殆可以德綏未可以
威劫者耶
圖書編卷五十
