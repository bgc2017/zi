圖書編卷一百七
明章潢撰
教養國子考
大司徒以本俗六安萬民四曰聫師儒五曰聫朋友師
氏以三德教國子一曰至德以為道本二曰敏德以為
行本三曰孝德以知逆惡教三行一曰孝行以親父母
二曰友行以尊賢良三曰順行以事師長居虎門之
左以教國子弟凡國之貴遊子弟學焉保民養國
子以道乃教之六藝一曰五禮二曰六樂三曰五射
四曰五御五曰六書六曰九數乃教之六儀一曰祭
祀之容二曰賓客之容三曰朝廷之容四曰喪紀之
容五曰軍旅之容六曰車馬之容大司樂掌成均
之法以治建國之學政而合國之子弟焉以樂德教
國子中和祇庸孝友以樂語教國子興道諷誦言語
以樂舞教國子舞雲門大卷大咸大磬大夏大濩大
武大胥掌學士之版以待王諸子春入學舍菜合
舞秋頒學合聲小胥掌學士之徵令而比之其不敬
者巡舞列而撻其怠慢者
王制天子命之教然後為學小學在公宫南之左大
學在郊天子曰辟雍諸侯曰頖宫樂正崇四術立四
教順先王詩書禮樂以造士春秋教以禮樂冬夏教
以詩書王太子王子羣后之太子卿大夫元士之適
子國之俊選皆造焉凡入學以齒
洪武二年冬十月辛巳上諭中書省臣曰學校之
教至元其弊極矣使先王禮樂掃地以盡故學校
之教名存實亡况兵變以來人習於戰鬭惟知兵
戈莫識俎豆朕恒謂治國之要教化為先教化之學
學校為先今京師雖有大學而天下學校未興宜
令郡縣皆立學禮延師儒教授生徒以講論聖道使人日漸
月化以復先王之舊革汚染之習此最急務當速行之
條陳監規
祭酒吕柟疏曰歲貢入監即古鄉舉里選六德六行六
藝之士故禮稱四十強仕道明而德立近年有歲貢年
二十上下者其德行焉考甚且禮讓未閑遇事與名各
提學官取詞章不顧行檢遂使質樸淪墜乞勅該部轉行
提學官當歲貢期於食廪年深二三名内遵照祖宗卧碑參
取德行必注其平日某德某行縱無完人庶幾近之所校文
惟取其不悖經傳理明辭達而止不專於富麗有蹈襲
六朝人語竒怪難讀者俱從黜落而遐荒鄙邑亦取士以
充用昭聖明一視無外之心又舉人在監本以觀光皇
極薰陶質性今查在監實數天下之廣僅止二三十人
蓋自會試之後輒稱他故駿奔原籍有志者固不廢
學餘多交際郡邑開治産業侵陵鄉曲比及試期方攢
監簿計水程用規撥歴未仕若此居官可知已敇該
部稱巳未監告回舉人移文行取違限作曠計月加
曠不許會試之條庶士類知儆衆向于學矣納銀例監
近奉欽依聽其伊親原籍與考科舉此以待志士可矣
其無志者一旦還里抗揖縣官兼服商賈肆行鄉閭他日
入官殃民非淺乞敕該部重刊儀禮并造前項禮樂諸器
以便諸生游業准古大雅鼔鐘辟廱周禮樂語之意義云
修明學政
大學士桂萼疏略曰臣聞先王之教民也因天地之
性順人物之生分土授職統之於鄉州黨族閭里而
導之以孝友睦婣任恤教不出于畎畆而行不出彛
倫管敬仲曰農之子恒為農野處而不暱其秀民之
能為士者必足頼此之謂也漢書餘子遣入序室所
謂餘子父在則子餘兄在則弟餘故天下生員皆名
子弟其職在入孝出弟而所以教之者莫切於出作
入息之期後世岐教養之政而二之教者不知養養
者不知教以致學校之弊考德行不求之鄉黨談經
之謬分司徒以屬之各官故一登講堂永恥民事有
父兄荷簔笠而子弟衣輕裘見逹官貴人竦然起敬
見腁手胝足雖至親赧然媿之是雖冠服士人言論
道法而其孝友之實曾塗之人不若矣此風俗之所
以日下也乞敕諭提督學校官敦本抑末進農民之
秀重居鄉之行凡入學生徒必求子弟曾知稼穡有
孝弟實行者取之每于考校後資訪篤實父老如古
所謂孝弟力田者量賞犒以風之設稽行簿付之里
老書其敬敏任恤者報其善行旌異之其鄉行玷缺
者選人不許入序歲貢舉不以應科而命府州縣教
官集諸生為會五日一會先將所欲講求經傳手錄
之錄畢即將本文諧協音聲圈點句讀會通章大旨
尋繹不得破碎擬題以壞經義苟有自得錄册端商
之所作字務莊楷次將身所處倫理間事未盡分若
所遭不如意者務盡心商處如此將不出畎畆之中
鄉庠之内而駸駸然有復古之漸矣且夫人者天地
之心也人存其心則與天地為一一息不存則不與
天地相似失久不復則其違禽獸不遠矣心何以有
曰敬敬何以入曰畏昊天曰明及爾出王昊天曰旦
及爾游衍敢不敬乎曾子曰十目所視十手所指畏
也惟畏而後能敬敬而後心存朋友交切嚴諸此至
舉業文字士子所頼以發身者固不待督責而自勸
者矣然其業之也粗解章句輙决裂經傳擬題搆文
競為浮華放誕之言以奪有司之目是則雖名士人
其設心與壟斷之徒何異志苟進而已矣放心至此
尚何望其讀書窮理以求見聖賢之心法也哉必申
學官務戒諸生一洗此習先閉門静坐整齊嚴肅然
後以先儒讀書法取聖賢經書誦讀而近思之體認
深至程子曰如讀論孟將門人問處更作已問將聖
賢荅處便作今日耳聞又云未讀時已曉文義大略
既讀後自家見得又别但覺意味深長今生徒知此
味者或鮮矣近議者又以為讀書無益傳註為贅正
緣其始未知讀書之法未深於讀之味後有所得懲
之太過而不知此論一開必將至於尚清談滅禮教
聾瞽一世使天下貿貿焉無所執持而後已非所聞
也乃小學之教本古庠序以明教庠以行禮而視化
春民畢出在野冬畢入邑邑餘子畢入序室學六甲
五筭書計之事非獨教之將有以養之也非獨養其
德性亦將養其身體固其夀命而堅強其血脉也故
聲音以養其耳采色以養其目降登疾徐以養其血
脉今之教者嚴課程急記誦以傷其魂強所不能苦
其思索以損其魄而教與養胥病矣臣治縣時闢義
倉之右廢寺隙地南北數百步有餘建為學舍左右
相向設四堂前後為門左右為塾以篤實長老二人
平旦坐左右塾序行道出入每食時至日夕亦如之
次為習禮堂中繪陳祥道楊復所撰禮圖曰童子禮
曰士相見禮曰婚禮曰子事父母禮曰婦事舅姑禮
曰祀先禮曰鄉射禮立師掌之諸童子進學即率見
先生習升降拜揖坐立之節隨授一圖指示壁畫令
其通曉間令展習以辨雜服又次為句讀堂内榜管
氏弟子職亦列數圖示之日講一圖次以孝經小學
教之句讀令其粗熟仍為講說大義約之心身又次
為書筭堂榜六書法每日止教一兩字即以四方上
下自一至十若干支等名數授之又次為聽樂堂内
置鼔鐘笙磬投壺詩章弓矢禮樂之噐或教以鼓節
或教以歌詩或擊魯薛鼓之半以習投壺或擊魯薛
鼓之全以習射儀四堂遍而日亦且晡矣自聽樂堂
復之書筭以次至句讀至習禮皆略復舊業復於門
左右塾以次序出如此則家無子弟之憂而子弟亦
得養其德性血脉養其耳目心志而非僻之干無自
而入于以端養正之本而復古興理幸甚
選舉總叙
古之用人德行為首才能次之虞朝載采亦有九德
周家賓興考其德行於才不屑屑也兩漢以來刺史
守相得以專辟召之權魏晉而後九品中正得以司
人物之柄皆考之以里閈之毁譽而試之以曹掾之
職業然後俾之入備王官以階清顯蓋其為法雖有
愧於古人德行之舉而猶可以得才能之士也至於
隋而州郡僚屬皆命於銓曹縉紳發軔悉由於科目
自以銓曹署官而所按者資格而已於是勘籍小吏
得以司升沉之權自以科目取士而所試者詞章而
已於是操觚末技得以取榮進之路夫其始進也試
之以操觚末技而專主於詞章其既仕也付之於勘
籍小吏而專校其資格於是選賢舉能之意無復存
者矣然此二法者歴數百年而不可以復更一或更
之則蕩無法度而僥濫者愈不可澄汰亦獨何哉又
古人之取士蓋將以官之三代之時法制雖簡而考
核本明毁譽既公而賢愚自判往往當時士之被舉
者未有不入官初非有二途也降及後世巧偽日甚
而法令亦滋多遂以科目為取士之途銓選為舉官
之途二者各自為防閑檢柅之法至唐則以試士屬
之禮部試吏屬之吏部於是科目之法日新月異不
相為謀蓋有舉於禮部而不得官者不舉於禮部而
得官者而士之所以進身之塗轍亦復不一不可比
而同之也於是立舉士舉官兩門以該之而古之選
舉不復聞矣
賓興賢能考
周禮大司徒以鄉三物教萬民而賓興之一曰六德
智仁聖義忠和二曰六行孝友睦婣任恤三曰六藝
禮樂射御書數
鄉大夫三年則大比考其德行道藝而興賢能鄉老
及夫鄉大夫帥其吏與衆以禮禮賓之厥明鄉老及
鄉大夫羣吏獻賢能之書于王王拜受之登於天府
内史貳之
王制命鄉大夫論秀士升之司徒曰選士司徒論選
士之秀者而升之學曰俊士升於司徒者不征于
鄉升于學者不征於司徒曰造士大樂正論造士之
秀者以告于王而升諸司馬曰進士司馬辨論官材
論進士之賢者以告于王而定其論論定然後官之
任官然後爵之位定然後禄之
按三代盛時仕進有二道有由鄉學而進者有由國
學而進者鄕學則掌於鄉大夫而用之在大司徒國
學則掌於大樂正而用之在大司馬由選士而為造
士是鄉學所進者則用之為鄉遂吏由俊士而為造
士是國學所進者則進之于大樂正以三代鄉里選
用之法而所謂進士者蓋以其成材將進于朝以用
之故耳後世取士不復此制而亦進士名其原蓋出
于此
漢文帝十五年詔諸侯王公卿郡守舉賢良能直言
極諫者(賢良極諫科始此)
元光五年徵吏民有明當世之務習先聖之術者縣
官給食令與計偕
元朔五年詔補博士弟子(漢制郡國舉士其目有三曰賢良方正也孝廉也博)
(士弟子也)
孝宣本始元年地震詔舉郡國文學高第各一人(災異)
(舉士之始)漢召信臣以明經甲科為郎(明經之科始于此)
後漢順帝時尚書令左雄議改察舉之法限年四十
以上儒者試經學文吏試章奏(限年之法始于此)
魏陳羣立九品官人之法州郡皆置中正以定其選
隋始置進士科
唐制取士之道大要有三由學館者曰生徒由州縣
者曰鄉貢皆升於有司而進退之其科之目有秀才
有明經有俊士有進士有明法有明字有明筭有一
史有三史有開元禮有道舉有童子此歲舉之常選
也其天子自詔者曰制舉所以待非常之才焉
武后天授元年策問貢士於洛陽(後世臨軒策士之始)
玄宗開元中令諸州貢舉省試下第願入學者聽(此下)
(第舉人入學之始)
宋之科目有進士有明經諸科常選之外又有制科
而進士得人為盛仁宗始罷諸科而分經義詩賦以
取士神宗時王安石告其君曰古之取士皆本學校
道德一於上習俗成於下其人才皆足以有為於世
今欲追復古制則患無漸宜除去聲律對偶之文使
學者專意經術於是改法罷詩賦帖經墨義士各占
易詩書周禮禮記兼論語孟子中書撰大義式頒行
試義者須通經有文采乃為中格不但如明經墨義
粗解章句而已(此後世經義之始)
朱熹作貢舉私議曰古者學校選舉之法始于鄕黨
而逹於國都教之以德行道藝而興其賢者能者蓋
其所以居之者無異處所以官之者無異術所以取
之者無異路是以士有定制而無他慕早夜孜孜惟
懼德業之不修而不憂爵禄之未至
按朱熹之議雖未上聞而後世舉貢之法未有過焉
者我太祖于開國之初即詔天下曰自洪武三年為
始特設科舉以起懷才抱德之士務在經明行修博
古通今文質得中名實相稱至十七年又命禮部頒
行科舉程式凡三年大比肆我太宗修五經四書大
全易詩書如舊惟春秋則宗胡氏禮記則又加以陳
澔集說焉本朝試士之制雖不盡用朱氏分年之義
然士各專一經經必兼四書一惟主於濓洛關閩之
說以端其本又必使之兼明子史百家之言古今政
務之要而以論策試之考其識見本末兼該文質得
中實得朱氏之意於數百年之後真可行之千萬年
而無弊矣
杜佑評曰夫人生有欲無君乃亂君不獨治故建庶
官昔在唐虞皆訪於衆則舜舉八元八凱四岳之舉
䕫龍稷契蓋所用人之大略也降及三代擇於鄉庠
然後受任其制漸備秦漢之道雖不師古閭塾所推
猶本乎行而郡國佐吏並自奬擢備嘗試效乃登王
朝内官有僚屬者亦得徵求俊乂暨於東漢初置選
職推擇之制尚習前規左雄議以限年其時不敢謬
舉所以二漢號為多士魏晉設九品置中正蓋論閥
閱罕考行能選曹之任益為崇重州郡之刺史大守
内官之卿尹大夫咸吏部所署而辟召及鄕里之舉
舊式不替永嘉之後天下幅裂三百餘祀方遂混同
中間各承正號凡有九姓大抵不變魏晉之法皆亂
多治少諒無足可稱夫文質相矯有如循環教化所
由興衰自魏三主俱好屬文晉宋齊梁風流彌扇體
非典雅辭尚綺麗澆訛之弊極于隋世且三代以來
憲章可舉惟稱漢室繼漢之盛莫若有唐惜乎當末
造之初承文弊之極可謂遇其時矣羣公不議救弊
以質而乃因習尚文風教未純慮由於此𬗟觀往昔
論選舉者無代無之或云官繁人困要省吏員或云
等級大多患在速進或云守宰之職所擇殊輕或云
以言取人不如求行是皆能知其失莫究所失之由
何者按秦法惟農與戰始得入官漢有孝悌力田賢
良方正之科乃時令徵辟而常歲郡國率二十萬口
貢止一人約計當時推薦天下纔過百數則考精擇
審必獲品能自茲厥後轉益煩門開元天寳之中一
歲貢凡有數千而門資武功藝術胥吏衆名雜目百
戶千途入為仕者不可勝計比於漢代且增數千百
倍安得不重設吏職多置等級遽立選限以抑之乎
常情進趨共慕榮逹升高自下由邇陟遐固宜驟歴
方至何暇淹留著績秦氏列郡四十兩漢郡國百餘
太守入作公卿郎官出宰縣邑便宜從事闊略其文
無所可否責以成效寄委斯重酬奬亦崇今之剖符
三百五十郡縣差降後為八九邑之俊乂不得有之
事之利病不得專之八使十連舉動咨禀地卑禮薄
勢下任輕誠曰徒勞難階超擢容易而授理固然也
始後魏崔亮為吏部尚書無問愚賢以停解日月為
斷時沉滯者皆稱其能魏之失才實從亮始洎隋文
帝素非學術盗有天下不欲權分罷州郡之辟廢鄉
里之舉内外一命悉歸吏曹纔厠班列皆由執政則
執政參吏部之職吏部總州縣之權罔究體國推誠
代天理物之本意是故銓綜失叙受仕多濫豈有萬
里封域九流叢湊掄材授職仰成吏曹以俄傾之周
旋定材行之優劣求其無失不亦繆歟爾後有司尊
賢之道先於文華辨論之方擇於書判靡然趨向其
流猥雜所以閱經號為倒拔徵詞同乎射覆置循資
之格立選數之制壓倒示其定限平配絶其踰涯或
糊名考覈或一銓分掌苟齊其末不澄其源則吏部
專總是作程之弊者文詞取士是審才之末者判又
文詞之末也凡為國之本資乎民氓民之利害繫乎
官政欲求其政在久其任欲久其任在少等級欲少
等級在精選擇欲精選擇在减名目俾士寡而農工
商衆始可以省員始可以安黎庶矣誠宜斟酌治亂
詳覽古今推伏至公矯正前失或許辟召或令薦延
舉有臧否論其誅賞課績以考之升黜以勵之拯斯
刓弊其效甚速寔為大政可不務乎
按杜氏所評大槩論後世吏治不古由選舉辟召之
法廢于魏而文華書判之例重于唐也欲精選擇在
减名目少等級而久其任是亦尚行不尚言之意則
善矣豈知本之論哉或謂學校之設須重明經時藝
宜尚典雅不專尚詞藻亦非本身之教也何也自古
聖君賢相未有不身先德行而能以德化人者也觀
孔子教弟子入孝出悌謹言行愛衆親仁行有餘力
則以學文今之經義不過學文一節其學校固所當
重苟不復成周鄉三物之教而欲賢能藹藹濟濟如
三代隆盛也難矣哉噫人才政體非二事也急先務
者不在吏曹之選舉而在學校之教養不在文體之
淳雅而在行檢之修明其要則又在司教化者以身
先之
皇朝設科之制
聖祖開國之初即詔大下曰自洪武三年為始特設
科舉以起懷才抱德之士務在經明行修通今博古
文質得中名實相稱其中選者朕將親策于廷至十
七年命禮部頒行科舉程式士各專一經經必兼四
書一惟主于濂洛關閩之說凡三年大比子午卯酉
為秋鄉試辰戌丑未為春會試其試士之制則先以
經義以觀其窮理之學次之論表以觀其博古之學
終之策問以觀其時務之學取其中式登之鄉書即
鄉大夫之興禮也上之禮闈以俟廷對即大司馬之
進士也
王文恪制科議
夫科目之設天下之士羣趨而奔向之上意所向風
俗隨之人才之高下士風之淳漓率由是出三代取
士之法姑未暇論唐宋以來科目有明經有進士明
經即今經義之謂也進士則兼以詩賦當時二科並
行而進士得人為盛名臣將相皆是焉出則明經雖
近實而士之拙朴者則為之謂之學究詩賦雖近于
浮艷而士之高明者多向之謂之進士蓋詩賦雖浮
豔然必博觀泛取出入經史百家蓋非詩賦之得人
而博古之益于治也至宋王安石為相黜詩賦崇經
學科場以經義論策取士以掃前代之陋然士專一
經白首莫究其餘經史付之度外謂非己事其學誠
專其識日陋其才日下蓋不過當時明經一科耳後
王安石言初意驅學究為進士不意驅進士為學究
蓋安石亦自悔之矣今科場雖兼文論而主司所重
惟在經義士子所習亦惟經義以為經義既通則策
論可無竢乎習矣(丘文莊亦謂士子于策場所謂古今制度前代治蹟當時要務有不)
(暇致力者甚至登科列亦或有不知史册名目朝代前後字書偏旁者真可歎也已)近來頗尚
論策而士習既成亦難倅變愚欲於進士之外别立
一科如前代制科之類必兼通諸經博洽子史詞賦
迺得預焉有官無官皆得應之其中者授翰林次科
道次部屬而有官者則逓陞焉如此天下之士皆將
奮爭於學雖有官者亦翹翹然有興起之心無復專
經之陋矣或曰今士子一經俱不能精如餘經何曰
制科以待非常之士也以科目收天下士以制科收
非常之士如此天下無餘才矣
章介菴科目議
古今以科目取士謂其可以得人也然科目豈足以
得人哉其得人者偶然耳夫朝廷懸爵禄以待天下
之士謂其賢且才也而槩取之以科目科目之所憑
凖以進退取舍乎人者非他也乃在乎經義論策詔
誥表判工與不工之間而已使是文也必賢且才者
而後工焉則科目信足以得人矣然賢且才者未必
皆能而不賢且才者未必皆不能也譬之欲求貞烈
之女而限之以剪製縷結之巧彼非貞烈者獨無是
巧乎求千里之馬而限之以青黃赤白之色彼非千
里者獨無是色乎故謂科目不足以得士其得士者
偶然耳以此故也然則如之何而後可其必博考前
代選舉之法减進士科所舉人數於是科外增置諸
科不限多寡不拘年歲或藩臬彙選或州縣保薦既
舉之必試之試必各就其所屬以博學弘詞經史淹
貫精通書寫明習占候舉者禮部試之以法比疏通
聽讞詳慎判斷明决舉者刑部試之以心計優長
精通筭法轉輸有法平凖泉貨舉者戶部試之以熟
知險易通習蕃語兵鈐精妙智勇兼全舉者兵部試
之以性行端潔堪為師表素抱朴忠敢於直諫舉者
吏部必授以儒官署職使之待詔翰林及五鳳樓前
等處以試之試必限以二三年謬舉者重其罪如漢
陳湯家貧貸無節不為州里所稱及元帝有詔舉茂
才張榖舉湯湯代遷父死不奔喪司隸奏湯無循行
榖選舉故不以實坐削戶二百會薨因賜謚曰繆侯
如此庶乎人不妄舉矣或曰以射擇士其果愈於今
之科目乎觀王制所載樂正周禮所載大司徒教士
法至矣備矣而其閭胥族師黨正鄉大夫所以勸飭
而風勵之者委曲嚴密無少間隙可以容其竒衺淫
放之行蓋其養之深防之豫臨事而始以射觀之也
夫豈全恃此以為得人之筌蹄哉若如康齋白沙人
品殊絶自當從天順年間人齎敕幣徵聘事例不可
言試也
賓興總論
按古今取士之道大槩有三漢以前之取士也專尚
行誼如成周之鄉舉里選兩漢之辟舉孝廉諸科是
也魏晉以下之取士也尚兼門地如中正九品之法
是也隋唐以來之取士也惟以文辭如明經進士制
科諸塗是也君子尚論其世而其得失之故可考而知
矣我國家始初取士與中間後來亦有三截之不同
洪武初年專用薦舉任人進士之科暫一行而復罷
至洪武十七年始行今科舉法與薦舉並行不悖至
永樂宣德皆然成化而後乃專重進士之科而薦舉
不復行矣(註云考之國初令有司每歲薦舉賢良方正孝廉秀才及山林隠逸之士洪武三年)
(詔開科舉六年詔科舉暫且停罷别令有司察舉賢才必以德行為本文藝次之十七年頒行科舉成式)
(凡三年一大比是年又令各布政司直隸府州縣舉秀才人材必由鄉舉里選知州知縣等官會同境内)
(耆宿長者訪求德行聲名著于州里之人先從鄰里保舉有司再騐言貌書判方許進呈水樂初詔山林)
(𨼆逸懷才抱德之士有司詢訪以禮敦請赴京量才推用宣德中詔各處有文學才行出衆賢良方正之)
(士令所在有司保舉赴京選用景泰中詔各處有司學才行堪受職任之仕隠于民間者許在官四品以)
(上官在巡撫巡按方面并各府州縣正官指陳實跡薦舉赴京考用所舉之人設犯贓罪并坐舉主)粤
稽載籍成周以鄉三物教萬民而賓興之一曰智仁
聖義中和取其德也二曰孝友睦婣任恤取其行也
三曰禮樂射御書數取其才藝也文辭弗與也兩漢
取士則郡國有孝廉之察有賢良方正之舉公卿得
自召補掾史州郡則得自辟用僚屬亦無非取其行
義取其才能猶未以文辭為重也是以當時士修于
家而聘召自至士不孜孜於求用而人之好德自不
能舍之布列在位濟濟多賢雖至於東漢桓靈之衰
而一時人才風俗之美雖成周不過是也尚賢興行
其效豈小小也哉魏晉而降中正九品之法雖未免
兼尚門地然猶以德行為目而察舉辟召之良法亦
未嘗不行乎其間非如隋唐以來專尚文辭世道一
變逐一日之長而易終身之富貴甚至以一辭之工
而遂終身之官爵有如吕東莱葉水心之所議者而
古者尚賢興行之意無復存矣嗚呼古之人修其天
爵而人爵從之今之人乃修其空文以邀人爵而惟
恐其不至漢晉之士皆席珍待舉於上至徵書踵門
聘幣交至而猶有不至者後世乃投牒自舉躁競汲
汲而惟恐人之或我遺何古今相懸如是耶嘗觀昔
人之議矣唐刺史趙臣曰漢朝辟舉用人天下之士
修身於家而辟書交至以此士務名節風俗用修
本朝選舉用隋氏之制歲月既久其法益訛進士詞
賦務求巧麗所習非所用所用非所習爭第急切險
薄成俗(文獻通考)劉曉疏曰今銓曹以書判為得人禮部
取士以文章為甲乙使天下之士皆舍德行而趨文
藝有朝登甲科而夕陷刑辟者雖日誦萬言何關理
體文成七步未足化人(通鑑綱目)朱子曰今之為法教之
之詳取之之審反覆澄汰至於再三而其具不越乎
無用之空言如之何其可也(性理大全)項安世曰科舉之
法此今日不可如何之法也自太平興國以来舉天
下之人才一限之於科目之内入是科者雖檮杌饕
餮必官之出是科者雖周公孔子必棄之習之既久
上不以為疑下不以為怨一出其外而有所取舍則
上趦縮而不安下睥睨而不服共知其弊而甘心守
之不敢復議矣不論伊傅周召如何使諸葛亮王猛
處此亦當自出意度則作爐鞲以陶鎔天下之人物
以收拾天下之才智决不矻矻受此纏縛也嗚呼科
舉之法之弊觀數子之言思過半矣我太祖起自淮
濠定鼎金陵平一天下致太平凡所任用輔佐之臣
無非薦舉辟召如宋濂劉基章溢葉琛則胡太海所
薦也王禕王大錫則文忠所薦也其餘彬彬輩出卓
為為開國名臣者不可枚舉縷數也洪武中治定功
成然後始行今科舉法每科所取不過數十人而止
與薦辟之士同登並用下至正統景泰間猶如故也
以故楊文貞以白衣薦舉歴編修而入内閣吳思菴
以儒醫薦歴御史以至都憲况鐘以吏才薦舉仕至
蘇州知府並為一時名臣他可知矣自後進士之科
日重薦舉之途漸湮至天順初吳康齋之一薦遂為
朝陽鳴鳳舉世驚訝而康齋亦不敢安於其位薦舉
之事自後絶響自是舉天下之人不一限於科目誠
有如昔人之所議謂入科者雖檮杌饕餮必官出是
科者雖周孔亦棄共知其弊而甘心守之茲言猶切
中於今日矣嗚呼薦辟任人其為效如彼故科舉取
士其為弊如此然後世乃不由彼而由此共知其弊
而甘心守之者夫豈果古今之異宜而古之道不可
復行於後世也哉使古之道不可復行於後世我聖
祖不由之以平一天下身致太平夫今欲興化致治
而用人不法聖祖是猶却行以求及前人也易曰正
其本萬事理今每歲按黜貪酷中外不下數百員每
次考察所至動至數千員法網嚴矣然而貪墨之風
竟不聞少止而民坐日見凋瘵者凡以致理之未得
其本也致治以賢才為本求才以興廉舉孝為本而
空言何益經曰居家理故治可移於官傳曰求忠臣
孝子之門此探本之論也李克曰窮視其所不為貧
視其所不取此察廉之方也修之于家而壞之于天
子之庭理無是也虞書曰静言庸違孔子曰有言者
不必有德又曰始吾於人也聽其言而信其行今吾
於人也聽其言而觀其行聖人之知言之不可以取
人也是故發為此言以警世也或曰人世不古審欲
舉行而略文則恐教天下相率以矯行立名干譽如
蘇軾所謂上以孝取人則勇者割股怯者廬墓上以
廉取人則敝車羸馬惡衣菲食凡可以中上意者無
所不至况於司薦舉者又或不能無徇私之弊乎此
近世所以略德行而寧取其文舍薦辟而從事科舉
也子寧不是之思耶曰是固然矣不曰求士於三代
之下惟恐其不好名耶好名而矯強為善不愈於不好
名而安肆為惡耶語曰上好者下必有甚焉者矣如
使天下之人皆慕孝之名而相率矯行以為孝皆慕
廉之美而相率矯行以趨廉斯固庶幾於比屋可封
之俗而可少乎昔人有言人皆作之作之不止乃成
君子名者有國者之所以厲世磨鈍立其的而示之
趨也而何嫌于矯行而何嫌于好名而又何疑于干
譽也哉其間萬一有偽行以欺人家修而庭獻與夫
徇私而謬舉者則自當彰國法以當之嚴舉連坐之
法以罪之孰敢不畏豈可因噎而廢食因蹶而廢走
逆詐億不信而廢先王制致治之良法哉大抵薦辟
取士與科舉取士究極而論之雖皆不能以無弊然
薦辟之取士也擇而後用科舉之取士也用而後擇
擇而後用縱使失之亦不過十之一二而得人已八
九觀文獻通考所載孝廉與夫我國初所用薦舉之
士類多名臣可徵矣蓋尚賢好德人之秉彛果能執
此之政堅如金石行此之令信而四時則天下皆争
自濯磨砥礪舉人者必求無負知之名舉於人者必
求無負於舉主知百僚師師誰肯自甘私偽以干戾
于明時取譏誚於君子也哉科舉之法宋太宗有言
曰非敢望拔十得五止得一二亦足為致治之具矣
此亦已知其不足以盡得人用而後擇庶幾致望於
什一耳觀於今日則又有不然者今制進士舉人授
職之後隨有三年五年之考察有科道撫按之糾劾
考察糾劾數過而士無不以不職被譴黜者其間完
名全節以禮歸休者寥寥僅見矣况敢望致治之具
於什一乎其始也進之輕其終也退之輕孰若進行
義而舉之擇孝廉而舉用之慎選之于未用之先信
任之于既用之後而使宗社生靈蒙福也楊龜山氏
曰三代兩漢人物之盛風俗之美後世莫能及者取
士以行不專以言故也謂宜别立一科稍倣三代兩
漢取士觀人之法舉經明行修之士至於投牒乞試
糊名謄錄之類非古制者一切罷之待遇恩數居詞
科之士庶使學者尊經術敦行義人人篤于自修則
人才不盛風俗不美者未之有也愚謂敦舉行義有
四效善莫大焉民興于行而風俗美一也風俗美而
賢衆而政事治二也政事治而民生安三也民生安
而國家安四也信能行此三十年不變其效將至世
變風移太平有象矣(註云孔子舜有天下選於衆舉臯陶不仁者遠矣湯有天下選)
(於衆舉伊尹不仁者遠矣司馬温公論東漢風化謂自公卿大夫至于郡縣之吏咸選用經明行脩之人)
(是以教立于上俗成于下其忠厚清修之士豈惟取重於縉紳亦見慕于衆庶愚庸汙穢之人豈惟不容)
(于朝廷亦見惡於鄉里自三代既亡風化之美未有若東漢之盛者也此二者以謂世變風移太平有象)
(之效)所患者與今日世情竽瑟時勢難行耳歐陽永叔
云不以為狂人則以為病子不怒則笑之矣
舉士之典莫詳於周閭胥書其敬敏任恤者族師書
其孝弟睦婣有學者州長攷其德行道藝而勸之三
歲大比鄉大夫致其德行道藝而興賢者能者獻其
書於王至諸侯貢士有一適再適三適之賞不適有
黜爵削地之罰誠若是後世虛譽浮文之士焉得誣
哉自漢以來舉士之目益盛而閭族州鄉之察則疎
矣若九品中正義當可據而弊亦隨之豈古今人俗
之不相及耶
選舉總論
人材為世重顧其致殊道則其用殊應古鄉三物造
士後世專倚於文故古聘而徵之而今投牒以自附
其治效不古若不宜然哉項安世有謂科舉之法今
日不可誰何之法也人才一限於科目入是科者雖
檮杌饕餮必官出是科者雖周公孔子必棄習之久
上不以為疑下不以為怨一出此為取舍則上臲&KR0008;
而不安下睥睨而不服共知其弊而甘心守之不敢
復議豈惟伊傅周召雖諸葛王猛必别作爐鞴以計
陶鎔不矻矻受此纏縛嗟乎不濟用而為政圖寧窮
而變顧勢之所使亦天理之不終冺其每不悟於治
世何歟朱晦菴曰今取士之法教之之詳取之之審
反覆澄汰至於再三而其具不越乎無用之空言如
之何其可也國初薦舉賢良方正孝廉秀才及山林
隠逸洪武六年開科六年罷復於府司必本德行次
文藝十七年頒行科舉成式又令各處舉秀才人材
必由鄉舉里選訪求德行聲名之人永樂初詔山林
隠逸懷才抱德之士有司教請赴京宣德中詔各處
有文學才行出衆賢良方正之士有司保舉赴京景
泰中詔各處有文學才行堪受職任之士在京四品
以上官在外撫按方面并府州縣正官指陳實迹薦
舉赴京後漸以士與舉皆不能無疑是以宿欵難易
今疑未及士而先疑於舉者天下之私勝也故莫先
於正俗以養士今日之士正則他日之舉可免於疑
若天下競相疑無時而已予烏乎不深疑之
按國初科貢未行一才一藝咸得收錄雖老人税戶
亦得上覲天顔視其可用即授以官受官者亦莫敢
負其職負職者不有重罰今科貢之法精掄覆試而
後用之顧往往負其職何哉豈非虚辭無本之弊乎
圖書編卷一百七
