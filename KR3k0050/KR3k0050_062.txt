圖書編卷六十二
明章潢撰
西嶽總叙
華州圖經云蓮花峯上有三峯上接三光中有石池
二十八所上應二十八宿青松綠竹叢生高岡白雲
翠靄旋於幽草懷藴金玉蓄藏風雷為大帝之别宫
迺神仙之窟宅也况是山多石四面皆壁立瀑布飛
流誠為竒觀唐宋以來題詠甚多嘉靖乙夘地震悉
皆傾覆僅以見存者錄之其靈異形勝之狀蓋取古
本考證不得稍有損益也則夫是編所載豈特古今
仙蹟靈異與夫竒碩之士窮探冥搜發舒其逸興藻
思而已哉
陜西西安府山曰終山(乃關中南山西起隴鳳東踰商洛緜亘千里有餘其南北)
(亦然隨地異名總言之則曰南山耳)大乙(五經要義終南一名太乙猶曰天下第一山也一名地肺)
(山秦四皓隐地肺山即此)龍首山(一名龍首原長六百七十里起伏盤曲貫秦漢隋唐都在内其)
(西北高處則為秦長樂漢未央稍東南城六坡則為隋城唐西内擬乾六爻之地其東則為唐南内興慶)
(龍池之所其地則為唐東内大明宫含元宣政紫宸蓬萊金鑾諸殿之所南内之東南引滻水入城則為)
(龍首渠入東苑則為龍首池龍首殿皆以是得名原之所經今城東南則狗脊嶺)驪山(臨潼東)
金沙洞(在長生殿南三里按驪山東西長數十里其陽為藍田北山其隂為温泉其上為石魚巖)
(又東南走馬嶺其東為東繡嶺為石瓮谷為鳳凰原為金釡山為新豐原為浮胏山皆驪山東麓其西為)
(西繡嶺其山畔有峯)石樓(盩厔)馬嵬坡(興平)嶢山(藍田)秦嶺(入商洛漢中者必越)
(嶺而後達遇雪則阻故韓文公至是困焉)七盤山(通典云七盤十二紆藍關之險路也)嵯峨
(涇陽)冡嶺(商)商洛山(四皓隐此)大華(華隂南十里即西嶽以西有少華山故此曰大)
(華山李白詩云石作蓮華雲作臺今觀山形外羅諸山如蓮瓣中芙蓉玉女明星三峯特出如蓮心其下)
(為雲臺山高五千仞片石壁立如削成上有八卦池大乙池白蓮池細辛坪五粒松玉女洗頭盆老君洞)
(仙碁臺菖蒲池蘆葦池二十八宿池及蒼龍嶺日月崖仙掌巖)落鴈峯(在華山唐李白登之曰此)
(山最高呼吸之氣想通帝座矣恨不携謝眺驚人詩來以問青天耳)毛女峯(嶽西)雲臺峯
(在嶽東北兩峯峥嶸四面陡絶上冠景雲下通地脉凝然獨秀有若雲臺)焦公巗(在嶽東南真人)
(焦孝龍隐此)王刁三洞(在嶽東仙人王遥與刁自然俱于此登仙故名洞有三上洞人莫能)
(到中洞有飛石遮洞門下洞隐居者多)石僊洞(在嶽北面半腹中深不可測時出異色雲氣洞)
(口有丹青石似仙人之狀故名洞上有瀑布飛流直下三千餘丈又名水簾洞)陳希夷菴(菴前)
(有睡洞)壺公石室(嶽西北孤峯上可容十餘人)玄象山(渭南)金粟(蒲城)玄
扈(洛南黃帝時鳳銜圖)磬石(耀)堯門(三原)中山(富平)鰲背(同官)龍門山
(韓城縣東北八十里禹貢導河至龍門吕氏春氏曰龍門未開河出孟門東大溢是謂洪水禹鑿龍門始)
(南流按河水至此自山直下千仞濺沫如雨濤聲如雷地皆震撼其下湍瀾驚波如山如沸兩崖皆斷山)
(絶壁相對如門惟神龍可越故曰龍門秦記大魚至是不能化龍者有暴腮之困)錯開河口
山(此山在龍門山北其河口略似龍門而未通蓋鯀治水時所鑿九載績用弗成者也今跡存名錯開)
(河口)梁山(乾即古公踰者)明月(永壽)九嵕(醴泉)大白(武功山高恒積雪望之皓然故)
(名諺云武公大白去天三百)武功(大白相連)惇物(武功)紫微(邠)石門(淳化)黑
石巖(三水縣東門山之西其山石色似漆壁立萬仞)五丈原(武功即諸葛亮屯兵處)東
西女學洞(富平)
鳳翔府山曰雍山(城西雍水所出山形四面不見四方故名)岐山(山有兩岐亦名)
(天柱)梁山(岐山)石鼓(寳雞山麓有十石鼓監周宣時物今存國子)陳倉(寳雞)茂陵(扶風)
青蓮(麟游)隴山(隴)大白(郿東南關中諸山莫高于此上有鐵鑄山神牌三有湫池雖三)
(伏亦凝冰山巔常有積雪不消盛夏視之猶爛然故以大白名有鬼谷即鬼谷子授蘇秦押闔術處)&KR0008;
山(隴汧水自出即禹貢所載)泉龍(汧陽)馬鞍(汧陽)
漢中府山曰天臺(府城北有金石可作硯)連城(褒城)斜谷(舊有棧閣二千)
(九百八十九間板閣二千八百九十二間土人云其間有一溪可行舟)褒谷(北口曰斜南口曰褒)
(長四百七十里同為一谷兩谷高峻中間谷道褒水所出)斗山(城固山有五宂通崑崙長安武當青)
(城隴山有肉芝食之延壽)寒泉(洋)子午谷(洋縣東北六十里舊子午谷在金州安康縣界)
篔簹谷(舊志文與可作亭谷中)金竹(西鄕)南岐(鳳)嶓冡(沔即禹貢嶓冡導漾)
大景(沔穴出魚長八九寸即丙穴)嘉魚洞(寧羌州南七十里西流河崖畔秋冬水涸則魚)
(藏春夏水漲則魚出味美似鰣詩所謂南有嘉魚傳謂出自沔南之丙穴即此)聖水崖(崖畔懸一)
(石如龍頭滴水崖下過客飲而甘之故名)七星洞(州北百里崖畔有七孔如星)金牛峽
(一名五丁峽)滴水巖(兩山峭拔中有飛瀑自石下至山根)玉女(略陽山高千仞多雲霞映)
(之不見其巔山半有白石如人)羅漢洞(一在縣南七十里嘉陵江上靈巖寺東南十餘丈闊數尋)
(後有邃穴深不可測中有石柱承載巖崖左有藥水巖一在城北百四十里深數丈闊五尋洞前有大石)
(由傍而入)天柱(金州)青碌洞山(州西有古石洞二十處)心山(在州西北)藥婦
平利十八盤(石泉)紫荆(洵陽)神僊洞(縣西南内有生成石蓮花一十九朵石獅)
(子一洞門鐫紫蓋神仙洞天六字)望夫石(紫陽一婦以夫從戎朝夕登望後化為石)
平凉府山曰崆峒(府城西上有問道宫黃帝問道廣成子蓋在此山又有玄鶴洞廣成)
(洞)香爐峯(在崆峒山自香爐臺望倒插石上巨下銳尤為竒怪)五馬(崇信)樺嶺(華亭)
見子巖(華亭)金佛硤(土有金粧石佛像三在石崖内峽長二十里峭壁對峙不見天日當)
(河西孔道)東山(鎮原)六盤(開成)回中(涇)保巖(靈臺)隴山(静寧)盤龍(莊浪)
美高(隆德)
鞏昌府山曰西山(城西廣漢水自出)西巖(安定)雪山(會寧)玉狼(通渭)
西傾(漳即禹貢所載)石門(寧遠)朱圉(伏羌即禹貢所載俗名白崖山)祁山(西和上有)
(城險峻開山圖云漢陽郡西南有祁山乃九州之名阻天下之竒峻蜀志云諸葛亮率諸軍伐魏攻祁山)
(以木牛流馬運餉即此)仇池山(成縣南四面壁立峭絶有自然樓櫓却敵狀上有平地方二十)
(餘里自下而上有羊腸盤道三十六迴)通靈山(四山環合二水縈流有流水泉自巖竇飛落如)
(玉繩亦勝境也)雕窠谷(州南麥積山北有隗囂避暑宫故基對面有瀑布瀉蒼崖間亦勝景也)
鐵堂峽(峽有石筍青翠漢姜維居此)銀樁崖(州東北壁立萬仞崖畔石柱如銀色光映)
(日傍有洞穴求之莫得入)九龍(秦安)寳蓋(清水)卧龍(階)五仙洞(階州東白水江)
(之南山半有洞穴深百餘里中有黃盧木橋又有鐵橋橋下皆有流水如佩環之聲渡鐵橋數里有大風)
(不可入微聞有雞犬聲不知何境界也)伶倫(徽)鸑鷟(兩當縣東古鳳州取名此山腰有登)
(真洞傍有列宿峯石鏡峯下有分水溪)登真洞(鸑鷟山唐張果老登真之所洞高一丈深百尺)
臨洮府山曰西傾(府城西南)鳥鼠(渭南又名青雀鳥鼠同穴鳥名鵌鼠名鼷禹貢)
(導渭自鳥鼠是也)龕山(金)臯蘭(蘭州南五里州之望山也高峻澤厚左右蜿蜒如張兩腋)
(東西環拱州城延袤二十五里漢霍去病擊匈奴鏖戰臯蘭山下即此地因謂是山為關塞云)牛山
(金)鎻林峽(洮水所經諸峯聳削兩崖縣絶林木森鬱宛似封固故名)通谷(其谷東西出入)
(中可容千百人往來不踰數十步上有大竅可見天日)
慶陽府山曰大白(城北黑水發源)子午(合水黃帝葬衣冠處)烏崙(環)撫
琴(真寧)馬嶺(安化山左右有川其間舊多居民有菓實猿烏巖洞幽䆳莫窮所止相傳漢之牧地)
延安府山曰嘉嶺(城東南范仲淹大書嘉嶺山三字鐫石)五龍(敷施)伏陸
(甘泉)三塠(安塞)九吾(保安)孟門(宜川)青眉(延川)獨戰(延長其山峻險一人獨戰)
(可以當千)錦屏(屹然高聳四時花木蒼翠及槅寺廟樓閣青紅望之如錦屏然故名)龜山(鄜)
石空洞(石洞深一丈五尺内鑿萬佛石像世傳魯般所鑿)玉仲(中部)玉華(宜君)䟽
屬(綏德州境)筆架(清澗)龍眼(神木)五虎(府谷)潄玉巖(延長其中可容百人泉出)
(如練)
寧夏衛山曰賀蘭山(城西盤據數百里倚以為固)寧夏中衛山曰
沙山(城西)洮州衛山曰東隴(衛城)西傾(禹貢西傾因桓是來即此)
岷州衛山曰岷山(城北山黑無樹木)魯般崖(衛南兩崖懸絶有二靈柯插入)
(巖隙間俗傳魯般鑿山引臨江水入白水江以去塗塞之患)
河州衛山曰積石(城西北即禹貢所載)雪山(四時有雪)
靖虜衛山曰烏蘭(城南)素嶺(守禦所其山高聳夏冬積雪因名黑水源出於此)
行都司各衛山曰合黎(即禹貢導弱水至于合黎)祁連(本名大山)焉支
(山舟後漢匃奴失此山歌失我焉支山使我婦女無顔色)金山(永昌城北麗水自出)白嶺(凉州)
馬蹄(廿州巖石間有神驥足在焉又有林松青松丹峽三名)崑崙(肅州衛西南與甘州山連)
(其巔峻絶經夏積雪不消世呼雪山)蘇武(鎮番衛東相傳即蘇武牧羝處)大松(莊浪)積石
(西寧)三危(沙州三山聳出雲表故名即舜竄三苗禹貢導黑水處)三隴(流沙磧玉門關外有)
(三斷石極大)鳴沙山(沙州城南峯崿危峻沙如乾糖天氣清朗沙鳴聞於城内其沙或隨人足)
(而墮經宿復還山上)塞外山曰天山(舊伊吾郡有天山高十五里廣六十里冬夏積雪不)
(消一名雪山匈奴過之皆下馬拜漢遣貳師將軍李廣利將三萬騎出酒泉繫右賢王于天山得虜萬騎)
(而還即此處)
關陜山川
夫秦四塞之壤也雖偏鎮乎西隅而國之形勝實為
天下雄固帝王之業也若夫盤互而秀於南者則終
南太乙焉嶐乎蔭於西極而東望潼關者則華嶽焉
東注咸陽則灃水之所導也其境有蘭池阿房之宫
咸陽之南周之鎬京也茫茫四陵南北相望秦宫所
營灃其鬱焉豈惟涇水之望陵哉西北臨乎豳國而
奕奕者其梁山乎絪緼而蒼蒼内有離宫别館昆明
西夾輦道紆曲而相屬者秦之上林也鬱然起于鄠
之東南者有紫閣峯焉其周之靈臺廢也久矣横亘
乎藍田者有秦嶺焉灞水之所出嶢關之所鎮也截
于西域而嫖姚之所開者其玉門關乎環于漢陽而
微茫者其鳥鼠乎限於北漠之郵匈奴倚垣而窺者
秦之長城紫塞也扞蔽朔方而胡笳戰馬之所集者
其賀蘭山乎聲下龍門景入太華而浩蕩者黃河也
而瀑布之漭漾則大白焉荆山峙於河則大禹鑄鼎
之墟也若夫太液曲江之池樂游細柳之原驪山之
温泉新豐之枌社隴山之九坂長安之章臺又有博
望西郊芙蓉未央長樂建章甘泉之宫不可勝數其
近而羅列者皆鍾秀于雍州其遠而環帶者皆隐耀
於關中也
三山(終南大白太華)
終南山在西安府南五十里東自藍田縣界西入咸
寧縣界石鰲谷以谷水出與長安咸寧二縣分界西
四十里禹貢終南惇物至于鳥鼠詩曰終南何有有
條有梅毛註周之名山終南也左氏傳曰荆山終南
九州之險也杜註曰終南在始平武功縣南漢書曰
太乙山又為終南山五經要義曰太乙一名終南在
扶風武功縣關中記曰終南一名中南言在天中居
都之南也又曰終南太乙左右三十里内名福地三
秦記曰太乙在驪山西去長安二百里一名地肺山
東方朔傳曰終南山天下之大阻也其山多玉石金
銀銅鐵豫樟檀柘異類之物太白山按三秦記曰大
白山在武功縣南去長安二百里不知高幾許俗云
武功大白去天三百里周地圖記大白山甚高上常
積雪無草木半山有積雪如瀑布則澍雨人常以為
候語曰南山瀑布非朝即暮水經注曰大白山南連
武功諸山最為秀傑冬夏積雪望之皓然吉茂蘇則
值亂隐於扶風南大白山中按大白武功二山在郿
縣蓋舊武功縣地也今武功縣無此山華山大華之
山今在華隂縣西山海經云華山之首曰錢來山其
形削成而四方其高五千仞廣十里命曰西嶽又西
八十里曰小華山又西八十里曰符禺山又西六十
里曰石脆山又西七十里曰英山又西五十二里曰
竹山又西二百里曰浮山又西百五十里曰畤山又
西百七十里曰南山又西百八十里曰大畤山又西
三百二十里曰嶓冡山又西三百五十里曰天帝山
西南三百八十里曰臯塗山又西百八十里曰黃山
又西二百里曰翠山又西二百五十里曰騩山自錢
來至於騩山二千九百五十七里按華山三峯中一
東西各二鼎峙盤旋峻極不可窮覽何景明曰大華
終南大白實一山延亘不絶大華在華隂終南在長
安大白在郿各望其地異號爾其山首枕嵩芒尾貫
羌蜀表裏秦關蓋邦域大紀云(雍大記)
終南山
五經要義云終南山長安南山也一名大乙潘岳關
中記云其山一名中南言在天之中居都之南故曰
中南福地記云其山東按驪山大華西連大白至于
隴山北去長安八十里南入楚塞連屬東西諸山周
迴數百里名曰福地辛氏三秦記云其山從長安向
西可二百里中有石室靈芝常有一道士不食五榖
自言太乙之精齋潔乃得見之而所居地名曰地肺
可避洪水相傳云上有水神人乘船行追之不及猶
見有故漆船者秦時四皓亦隐此山(初學記)
驪山
驪山在西安之臨潼縣南半里即抵其麓經雷神殿
東折門有綽楔榜曰温泉池過此有室三楹啟其扄
即温泉也
岐山
鳳翔即岐周今在八府為地少然邑凑而無險阻土
物亞於西安余至鳳縣觀鳳鳴之山曰南岐至成縣
詢古西康州有鳳鳴處鳳縣今屬漢中成縣今屬鞏
昌各去數百里間於羌戎則文王治岐地蓋廣遠也
褒斜谷
褒谷在褒城縣北郡國志謂北口曰斜南口曰褒長
四百七十里同為一谷兩谷高峻中間谷道褒水所
流乃張良送高祖至褒中說燒棧道曹操出斜谷遮
要以臨漢中諸葛亮由斜谷取郿皆此道也斜谷在
府西北入路至鳳州界百五十里有棧閣二千九百
八十九間板閣二千九百九十二間土人云其間有
一溪可行舟
龍門山
去軍城五里官道之傍懸壁環合上透碧虚中敞大
洞卞潄清泉宛然天造水簾懸夏冰柱凝冬真異境
也文潞公詩壺中别有境天下更無竒宋景文趙清
獻王素韓絳田况吕公弼吕大防諸公皆有留題行
三里又有後洞蘇元老龍洞記自利至興行五百里
幾半蜀道而巖洞之可喜者莫如龍洞重簷厦屋深
不可窮唐沈雲卿詩長竇亘五里宛轉復嵌空伏湍
照潛石瀑水生輪風
仇池諸山
在鞏昌府成縣西一百里寰宇記在成州上禄縣其
山高峯萬仞自利州來其東西二門盤道可七里元
和志載宋書氐胡傳云仇池方百頃四面陡絶高平
地二十餘里羊腸盤道三十六回山上有豊水泉煮
土成鹽范曄後漢書河池方百里左右皆曰白馬氐
麥積山在鞏昌府來南八十里去舊天水縣東百里
狀如麥積為秦地林泉之冠上有姚秦所建瑞應寺
山之北曰雕巢谷有隗器避暑宫對面瀑布瀉出蒼
崖間又有魏乞弗後墓鎻林峽在臨洮府城南六十
里曰史家灣洮水所經會灣之右即南山麓路引一
線穿麓入峽峽之阻諸峰聳峭兩崖懸絶故山道狹
隘林木鬱森四封固蔽而無所通故曰鎖其桃源自
番疊戍界與岷山分𣲖江東行者此經岷州穿鐵城
旋入萬山間凌波盤渦倒山堙谷而來遂受吞此峽
適一登臨則衝波騰浪激盪險壯突出峽口滔滔巨
野逼府城而去龍門山在舊太安軍城五里去今沔
縣南六十里官道之傍懸壁環合上透碧虚中敞大
洞下潄清泉宛然天造水簾懸夏冰柱凝冬宋文潞
公宋景文皆有留題行三里又有後洞蘇元老龍洞
記自利至興行五百里幾半蜀道而巖洞之可喜首
莫如龍洞重簷厦屋深不可測
西嶽大華山
經曰大華之山削成而四方其高五千仞其廣十里
蓋指華中削成而四方者爾四方之外宫之盡華也
自縣南十里入谷逶迤上二十里抵削成北方壁下
乃谷即西南出不可行行東北大霤中一峽纔容人
左右穿受手如决吻人上出如自井中者千尺曰千
尺峽北不至十步復得一峽百尺人上出如前峽曰
百尺峽則東南行厓往往如覆敦出人穿其穹中行
穹中穿如仄輪牙也厓絶為橋者二所東北徑雲臺
峯東南得大阪可千尺人從其罅中躡街上阪窮為
棧五步顧見罅中如一耦之&KR0908;新發諸耜矣罅中穿
如峽中峽中銜如罅中峽中之繘垂罅中之繘倚皆
自汲也棧北得厓徑丈人仄行於穿手在决吻中左
右代相受踵二分垂在外足已茹則齧膝也足已吐
是以趾任身也北不至十步厓乃東折得路尺許如
厓剡中人並厓南行耳如屬垣者二里剡窮復西出
厓上行則積穿三丈有厓從北來踆此厓上復高三
丈自踆首南行厓如前剡中屬耳甐耳矣三里而近
為蒼龍嶺嶺廣尺有咫長五百丈厓東西深數千仞
人莫敢睨視是酈生所稱搦領須騎行者矣雖今得
十級行哉足欲置之置先嘗一足于級上置也然後
更置一足其所置足猶若置入石中者猶人人不自
固匍匐進也及窮得厓踆焉高二丈一隅西北出人
從其隅上南一里得厓又盡磝不可以穿繘自汲也
是皆所謂懸度矣不至百步西北冒大石出厓下西
南上二里得松林五樹稱五將軍厓上者不見杪厓
下者不見本從縣中望見松如樹菼也西一里有大
石如百斛囷不知何來客於此横道而處踰之為穿
徑二十所西南百步得巨靈掌掌在削成東北方壁
上不盡壁五丈許人不得至掌二丈許掌形覆其拇
北引如三尋之戟從縣中望見掌即五指參差出壁
上也又西百步詣削成四方上矣西南望削成四方
中東北望所從上削成道道從東北隅出二十里是
錞于雲臺峯猶杓之在斗矣削成上四方顧其中汙
也上宫在汙中西北玉井在上宫前五尺許水出於
其上潛于其下東北淫大坎中凡二十八所北注壁
下壁下注道中一穴北出水從上冪之也四壁之穴
各在一摶上宫東南上三里許得明星玉女司含神
霧稱明星玉女持玉漿乃祠在大石上長十丈許祠
前輒拆拆下有穴穴有石如馬拆南五丈坎如盤者
五所如白者一所水方澹澹也下從祠東南峽中行
二里得池二所大如輪東西行三里望見衛叔卿之
博臺在别巔為埓不盡厓尺中如砥可坐十人厓南
北繘纚纚也欲度者先握繘自懸厓中乃跖厓自汰
令就繘不得繘還跖厓自汰得而後釋所自懸繘也
此即秦昭王使人施鈎梯處也西南上三里許得一
峽如括曰天門門西出為棧而銅柱陿不能尺長二
十丈棧窮穿井下三丈竅旁出復西行如棧而銅柱
一池在石室中不可涸也天門旁有臺如叔卿之臺
南望三公山三峯如食前之豆是白帝之所觴百神
也從上望壁下大谿谿肆無景即日中窈窈爾久之
一山出其末若鏇矢頃即失之矣是為南峯南峯前
出南壁上東峯旁東峯出東南隅壁上西峯出西北
隅從下望之五千仞一壁矣攀龍曰余既達削成四
方中不復知天不可升矣余夫善載腐肉朽骨者乎
及俯三峯望中原見黃河從塞外來下窺大壑精氣
之所出入又未嘗不爽然自失也
關陜山川
仲夏在華隂縣將登西嶽竊意兹山日有登者遂與
御史杜君參政胡君提學王君偕往先至雲臺觀又
與行五里至玉泉院入南澗口泥徑仄逼荆棘偃仰
五里至第一關步行自此始三君者皆色阻不往予
獨青鞋皮襪與校官一人僕夫數人以登以三君畏
不前乃又竊意自有登者而已上行七里至希夷蜕
骨巖巖傍有道院下有小池池之西有懸崖高丈五
許遂揭水題名其上自是凡遇竒石輒題名又上行
二十里蹈霧蹠雲﨑嶇輆&KR0008;而至于青坷坪俯視麓
下已冥冥如烟雨之區仰望三峯巍巍屹屹高聳天
際不知如何而上坪側有道院北有小洞洞中一辟
榖者居之歸宿于觀至明攬衣直上至回心石石東
南之路皆斜峭絶壁攀鐵鏁自此始游人至此皆疲
而畏險輒還故曰回心予於此始謂歲有人登而已
遂令從者二人先攀校官繼之余遂繼之攀之狀左
右手逓接兩傍鐵鏁足逓踏松杙目眈眈心慄慄以
上凡攀行八十步其名曰千尺峽東北轉行一里許
凡攀行百步其名曰百尺峽又東北行幾二里許則
面崖而兩手竝執崖上鐵鏁足踏木棧以漸東移横
行百步其名曰仙人橋又東北行一里許凡攀行六
十步其名曰胡孫愁又東北行二里許凡攀行十步
其名曰閻王匾又攀行三十步其名曰閻王峽又行
幾二里許攀行七八十步其名曰老君犁溝又行四
里許至雲臺峯折而南行三里許至日月巖其崖有
紅白二景天成石上此有黃冠五六人依崖構屋居
焉轉西南行二里許是為山脊兩傍皆萬仞絶壁脊
廣三尺許列鐵柱閑鐵鏁于左右過則伸足于前坐
于脊上兩手秉鎻以身漸移而前百步許其名曰蒼
龍嶺又上行一里許路又忽絶由深洞以入三十步
許轉而上其名曰鷂子翻身歴過諸險復得易行上
觀五松其形怪詭不可狀又上至東峯絶頂洗頭盆
在焉又折而西三里許是為玉井余挹而飲之甘冽
異常再登西峯絶頂上有鎮嶽宫傍有石洞遂題詩
壁上西峯之頂缺空丈許有大石蓋覆于上此乃造
化竒跡予入缺處命僕先我予後出缺口而下望晦
晦幽幽淵然無際不覺神變股慄東南二峯若仙人
掌賀老巖黑龍潭皆覽而盡西眺秦川北俯黃河如
線如帶南則秦嶺以南東指潼關之外諸山不啻培
塿丘阜六合睫下蹙乾聚坤大哉眺也至此輒敢謂
代有人登而已非天收風歛雷又决不可上乃知其
遊若山靈默相之者初讀山海經謂大華之山削成
而四方其高五千仞至謂鳥獸莫居未之信也今則
果然又謂有蛇焉名曰肥&KR1414;六足四翼今聞山之奥
處踞有鉅蛇蓋即所謂肥&KR1414;者方益信此書之不誣
遂題名于觀之石壁由舊路而下頗覺稍易還第一
關天已瞑至玉泉院宿焉
華山西峯
聞游者及青柯坪仰瞻多自阻以故卒不敢往遣其
僕慣登者二人導予翌日業行近山口泉聲琅然稍
入殿角出灌木中僕曰此玉泉院也至院外觀希夷
先生塑像熟睡如生立清樾中諸道士出迎前導傍
山對開神意飛動于時宿雲在巔羣峭未出餘烟自
旁山上褰朝陽射其端壁立之妙荏苒可得風觸壁
鳴及澗其停滙處澄徹如鏡微漣動摇影上壁中多
紅白礫余盥顙清寒透骨試嘗焉甚甘美勝吾鄕陽
(闕)泉幾十倍澗北絶徑處實如柚者下垂僮越險取
食之蜇口棄去西轉至小石洞洞外平石如枰中可
參坐坐其上書所賦詩而東巖方洞適與之對意靈
詭内潜遂相率以入僕曰此希夷匣爾蓋其葬也棘
梗道不得近因疑匣為函恐昔所盛蜕者而俗謂之
匣爾及上峯峯直立鐵鏁下垂望峯端漫不可辨但
峯腰雜樹倒懸斜倚而幽意可人鏁兩崖多小坎從
下達上深可二寸僅容履端蓋登則緣鏁以託足者
僕曰上有道士王友巖居惟玉泉一二道士時裹糧
往食之鏁盡處及石隙號西玄門此峯蓋唐玄宗妹
金仙公主駕鶴升仙之地而門則玄宗覓金仙而鑿
焉者也從門入盤折數峯頂始及友巖所居南望連
山不知所止上無雜草惟細辛一方不多産余雖摇
中而憚險弗敢進坐峯根娑羅樹下瞻悵者久之由
峯根北折度狹徑外則壑谷類也余問青柯坪遠近
不對惟放歌倡答而去出樹外大石突立中谿若斧
劈然僕曰此第一關也鄕人避亂時每入關壘石絶
此予視關内尚亂石旁聚無數關右二里石虎踞因
坐摹之忽不知四人所在厲聲呼不應跡半里所則
皆坐澗邊澗外瀑布正懸南崖端下激樹幹飛沫成
雨點因風容與久而後墜又百餘里步則第二關也
視第一關壯雖不逮而險則過之關内隂風勁甚不
可留促步出返顧所來則一青靄爾復登頓詰屈數
百折見平綠藹然林端既至乃青柯坪山恰半從入
山來悉﨑崟側塞夷者惟此草長過人岡之祠西南
則始攀鏁處也置杖草間聞松聲飀然此以下皆雜
木無松以上則純松矣蟬鳥遂絶詩人謂山深無鳥
聲信然鏁洩危石上僕先進予亦攀過路縈紆並石
根極隘瑟縮以行路斷接以木行則摇少進一峯前
障不甚峻上大下小所謂巘也無草樹黑黃白相間
上有赤白二圓形僕曰日月巖也復行二百餘步直
崖嶃立有短橛閣崖罅為級如梯鏁旁垂問之乃百
大橦也級每腐或缺由級以上先輕躡試之然後寘
足過此有類是而愈長者千尺橦也既上凡石之如
嶠如扈如巋如巴山者眩視不可數抵前崖徑忽斷
崖峻削無可為徑者即崖腹綴小木如彴當絶谷之
上凡三接始及徑鏁亦横綴崖腹予目焉跡未及而
先痿矣遣四人前度慮逼吾後以振也余趦趄握鏁
寸進之閔聽一視步歇半木伊軋鳴東野登閣尚稱
脚脚踏墜魂吾今何稱哉曰自咎以親枝履此險半
時許乃得過問諸僕僕曰老君離垢也信仙凡之隔
如是復斗折道松林間翳不見日毛髮聳然沈生謁
禱山神祠懼蒼龍嶺之迅風也既至老木赤立惟東
南一枝僅存微有葉根亂布石上若萬小蛇攅綴蠕
動余駭然貌其大較因思平日畫樹雖搜竒獵怪致
巧寧得似此所謂畫不神于所倣而神于所遇也然
而望蜿蜒入雲勢未知何以處此嘗聞登者言度嶺
慎勿旁視視則惡風至危不可度嶺凡兩折中突旁
殺如背色正黑鏁當背上並鏁皆小坎亦猶上方峯
所託足二僕先示所以登因四布伏嶺背竊窺其旁
則深不見底但見松頭濈濈出沒蒼烟中萬峯羅拱
向背高低邪正起伏若翠浪洶湧相後先秀不可狀
風颯爾有聲衆籟齊作杳蕩奔激遠近胥應憶登者
言遂膽掉股栗不能動去上折無幾視若天淵然風
稍止尋進而僕已過上折矣余勉強盡一折行上折
覺稍便漸熟故也自嶺下仰觀將謂頂絶無復過此
及嶺端則峯頭插雲尚未知有幾里僕軰弗喻予以
西峯尚遠勿稽遂作以行至此則少上皆徑於石鏁
從横罕無鏁者又越五六險始及鎮嶽宫宫在西峯
頂東諸神列坐不辨何神松罅間金碧參差與日争
炫者嶽帝廟也及廟中見道士王老師欵坐廟之前
則其居也窗在西壁隙有光開窗而其居則庋之懸
崖之上俯瞰峻谷不知所極惟松頂麻萃叙距窗二
丈許峯壁峻拔自峻谷直上霄外略無突陷真所謂
削成者壁上一松寄之&KR2724;間根直下如懸死蛇枝稍
正拂窗手可接松實纍纍余提以斷甓弗中墜下觸
石且墜且觸聲如從甕中來良久始息至是則頽陽
尚微霧彩漸發倚窗望西北平田無際荒烟莽然中
有渭水委蛇如龍日光射水中金爍不敢正視居之
南乃大岡頗類龜背色墨而粗澁岡下羣峯如攅劔
如束笋無一渾然者予將摹之而嵐靄迷漫弗果東
望玉女峯殿在峯頂雪壁爍日殿旁有物似人非人
往還松樹間遠不可辨岡稍南大跡一岡上深可三
寸長四尺餘旁鐫巨靈足三字竊謂力能劈山其足
跡僅如此得非不能載其形乎且東峯掌形自峯端
達峯底假使所傳果然則如彼之大手而配以如此
之小足有是理耶東峯玉女峯昆季相倚惟南峯嶻
&KR0870;隂風怒號御裌猶冷視蒼龍嶺裸體其寒暑之異
乃爾哉
華山南峯
拂旦起王道出華山記相示行二三里稍疲坐松根
而四人已在石梁外高唱曰南峰至矣起而前僕曰
此希夷避詔巖也目昏不敢留盼竟不知已達巖底
因仰首怪狀可愕巖上覆以蜂窠然頗類太湖石或
類波濤蕩潏所為淡黑津津焉余坐觀自謂不世竒
逢西南角一罅明透可側身入命僮掖入之及半見
罅外樹梢動搖日影流罅中明暗稍分上滴瀝如雨
隂風挾罅風撲人巾服皆潤下濕不敢進睨石壁有
鐫字四行不辨何字由是自巖底北旋嶢兀中度小
𣙜又度架板代𣙜者三若波舟之所摇蕩古松一根
拔卧壑上閼道勃窣踰松上過得真武祠從祠畔上
登扶石闌轉峯閣皆石版布道闌外絶谷試微瞰怵
然神&KR0719;閉目低頭倚壁始定峯南上下壁削亘東西
皆闌也異焉伏石版下覘蓋鑱壁成&KR0008;以疊石置闌
面之中窽石以入則所謂朝元洞也深可四丈廣近
之高又倍焉純白如雪中設三清像余問主者嶽師
師曰昔賀老師營此四十年雖鑿焉而不敢碎石下
墜墜則雷動龍潜故也自爾且鑿且運功未就而師
亡繼以其徒甫就洞外數步師又穴石版鏁以下達
西轉則師之避静處也沈生等躍然往觀予待二時
許還曰穴之下則鏁雙垂鏁盡則版道也穴相距不
知幾十丈石代插壁以當其中縋縫下至石杙少息
復縋至版道又少息然後攀鏁西行數十步漸高又
數十步始及避静處回視版道則載銅杙之上而銅
杙則插之峻壁之中外雖有闌木久多腐以鏁是賴
掩其振摇石杙一銅杙十七竟不知作何時於何所
置足闌之外下見松栢如灌莽在杳冥中師去幾時
其室其㸑所猶在然非憑土憑於塊石之突崖耳室
之西則别巖也巖類俛首形遥覆室上上鐫全真巖
三大字填之赤色然上下俱不可倚豈人履虚而作
之也耶吾初履版道知有版道而已奚暇他及既至
而得其所以始不知止於何地我軰壯年恃力不少
怯今精奪於此矣去洞沿故路東行降八九折緣磴
復升巨石錯峙石分處如甈下視類井底黯不見物
然兩木倚石可下僕曰安真人肉身所沈生率三人
下觀及還談真人坐石龕不壊其衣履如生人抑坐
逝處邪躋石以望見峯頂羣松如沃峯背類覆盂麄
皵如礪可縱步四人争先若飛予至此已攰甚足不
吾許殆及嶺憩龍潭旁潭旁水頮面潭有三深淺不
等深者不過二三尺僕言雖大旱此弗枯志稱頂有
池生千葉蓮覓之不見不知當騎茅龍天飛者其由
此非歟最高處一松孑立余倚松望信乎諸峯羅列
似兒孫矣雲適生從王友峯東峯兩間出倚風作嬾
熊歘空突然北涌以巔崖狀既而復還漸幔于松巔
不動如憩而山北所見皆漫漶不可識意彼或仰瞻
吾固在雲表也
玉女峯
降而西二里許東折漸上至是無磴多倚木枝根石
間代為級皮脱滑不可登五人相與推援以進凡二
十餘處則玉女峯頂也嘗聞女冠楊氏名姝也少女
入山食松皮八年始火食或枵腹即大雪七日不粒
亦無恙竟日夜弗卧因訪之石室中尸坐如寐見予
起相揖笑曰此中罕聞人聲君何來之異耶余告之
故就問其入山時則三十有七歲今已七十有二歲
矣自云一生無病觀其顔雖非丹而精神燦然步甚
健固知其有養也引余步松間風適來激峯壁直下
如箭尋穿松林度壑而去相與立隒端因指西峯東
面窊隆如蓮花謂予曰此正西嶽蓮花峯也安有峯
頭玉井之産予至玉女殿道玉女所由觀洗頭盆蓋
石上一圓坎爾水紺碧不乾集仙錄稱有五舀不知
何據之殿右觀韓姑姑遺蜕遣僮撤所障亂甓啟棺
蓋窺之殆如初沒者楊氏曰沒幾三十年矣雖槁不
腐以杖摘其足亦不僵有道者乃如是蓋楊氏師也
大石如龜殿正坐龜上而楊氏石室則藉龜腹為之
覆由殿前踰石梁北眺崇岡廓然然貍豸不能進岡
半有大&KR2724;焉楊氏曰唐玄宗禱雨抛簡處也下通黃
河恐或然耳復旋至石室前指以近觀仙掌所在余
與四人循東峯北行斯須林斷豁然乃東峯之西北
壁而玉女峯之東北崖也巖西砮如鳥喙距東峯不
遠上豐下縮瞰即魄禠砮處小松一株附巖側不見
根出巖上者三之二中無鱗而光僕曰此捨身樹也
游者抱樹轉數匝則獲福予僮聞之即抱之轉不休
峻遏迺止巖正當仙掌可察遂坐憶王涯仙掌辨謂
峯有五北壑破崖而列自下遠望偶為掌形俗傳則
曰巨靈擘剖掌跡猶存余因思涯之所辨似得於傳
聞未嘗如吾之近觀也殊不知膏出於&KR2724;溜以漸淡
黃微白間之黑壁中上則五岐下則片屬岐者如指
屬者如掌復有細溜無數雜五岐間遠望之則惟見
其大者故五岐如指耳寧有五崖北壑破崖而列哉
大華仙掌辨
西嶽大華山華之首峯有五崖北壑破厓而列自下
遠而望之偶為掌形舊俗土記之傳者皆曰昔河自
積石出而西流既越龍門遂弭南馳者十數百里折
波左旋將走東溟連山塞之壅不得去有巨靈於此
力擘而剖其中跖而北者為首陽絶而南者為大華
河自此洩茫洋下馳故其掌跡猶存巨靈之跡也余
聞惑之乃往觀曰誕哉此說乎夫所謂神者非人也
其動無聲其行無跡若形而無象若氣而無色拔山
剖澤而不見其作鼓風奔水而不見其力視不可察
名不能及故推而謂之神苟有聲形可聞見非神之
所為則皆人力之能及也烏有神之作力而有人跡
乎且夫高天厚地聳山流川者神之所為也所言開
山導河亦神也神之所以神者有作而無悖一成而
不易烏有始塞而復達之始連而復絶之始不知終
是不為神矣且此靈之運為何古乎在太初開闢之
始乎為陶唐洪水懷山襄陵之際乎以為開闢之始
也宜當胚渾之先天地未位萬象茫昧尚無定歸當
止一河之壅抑而一靈與其道借有其事自為而著
悠悠乎年代之眇沒其誰也克傳以為陶唐洪水之
際乎則禹奠百川宜在禹貢乃曰導河積石至于龍
門至于華隂東至于底柱皆屬功之所致以達于海
豈天地大異之若此典記不以為文哉天設四瀆宜
有以通不當始遏其流滯撓其和氣及其汩亂而後
理也且山谷之作此形何則不有嵲屼相搏高深相
滴乃有銳而出者為虎牙偶而背者為熊耳角而巘
者為牛首冠而峭者為雞頭必以形之類形而必加
說則雞牛熊虎之象其亦有作乎余嘗覽張平子賦
西京至巨靈高掌厥跡猶存之辭以為駭聞精達常
以是感使不語怪神之亡何所述明暨觀其形而咨
之果謬悠而無據也
吳山在今鳳翔府隴州南七十里隴州唐天寳改曰
汧陽郡地志稱曰吳山山有五峯一曰鎮西二曰大
賢三曰靈應四曰會仙五曰望輦書道岍及岐岍即
此也周禮其山鎮曰嶽山水經云吳山之峯秀出雲
霄山頂相捍望之常有落勢其位西方故曰西鎮自
唐宋金元代加王公封號皇明洪武初悉革去之直
稱曰西鎮吳山之神
山西太原府山曰方山(城東)石室(大原西南篆字人莫能識)麓臺(榆次)
灰泉(大谷)幘山(和)錦屏(交城)羊腸(郡國志萬根谷石蹬縈委若羊腸然)白虎
(文水)渦山(壽陽)紫金(臨)白馬(盂)藏山(程嬰公孫杵臼藏趙孤處)天柱(静樂)
蒙山(平定)少山(樂平恒山佐命清漳水出此)夏屋(趙襄子北登夏屋誘殺代王遂有代)
(地即此山側有西峩谷)鴈門(鴈出其門故名山西之關四十餘而聳拔雄壯則鴈門為最地險易)
(守)秦戲(繁峙滹沱之水出焉)五臺山(五臺五峯高出雲表頂皆積土因謂之臺世傳文殊)
(師利所居清源山即此)仙人山(石巖上有人坐跡山腹石有手跡山下石有脚跡皆西向立)
聖鍾山(與五臺相接上有仙寺嶺三賢巖習觀巖聖僧巖青峯寳陀峯勝跡二十二處)正陽
(崞)程侯(忻)聖阜(定襄)岢嵐(岢嵐高二千丈)石樓(興)翠峯(保德)吕梁
(石州禹貢治梁及岐春秋梁山即此)屏風(寧鄕)
平陽府山曰姑射(府西即莊子云)三磴(襄陵其山九十餘里其形三磴北有龍鬭)
(谷内有龍澍神祠姑射自西北蜿蜒而來有泉自山下東流計百十餘穴東入河汾)婁山(洪峒)浮
山(浮山)羅雲(趙城)卧龍(曲沃)澮高(翼城)汾西(汾西)翠屏(蒲)中條(蒲州)
(山跨平陸苪城安邑夏縣解州之境中有桃花玄女二洞及谷口蒼龍等泉)首陽(即禹貢雷首山)
(伯夷叔齊隐此)五老(臨晉)孤山(萬泉)龍門(河津西北即禹所鑿通黃河處背滹沱之巨浸)
(右石徑之絶險羣山迤邐形勢甲于海内)檀道(解州)玉鈎(安邑)湯山(聞喜)箕山(平陸)
(許由隐處)九原(綘州晉諸大夫葬處檀弓所載即此)稷神(稷山稷播榖于此)大行(絳縣)
(西北諸箕支脉)大隂(崖壁峭絶陽景不到故名)折腰(恒曲)霍山(霍今為中鎮)介山
(靈石介之推隐此)壺口(吉即禹貢所載)蒲子(隰堯師蒲子隐此)妙樓山(山有石巖)
(高廣内有石室前有龍池水泉冬夏不竭)翠微(大寧)龍窩洞(石壁上有巖竇深窅)石樓
(石樓蒲水出此)北樓(永和)底柱峯(平陸黃河中流其形如柱禹鑿底柱以通河三川既决謂)
(之三門底柱之側有老君爐)傅巖(平陸傅說隐此)噴雪巖(解州巖泉噴出㓗白如雪)天
柱峯(中條山有瀑泉自天柱峯東懸流百尺而下出王官谷入沙泉)王官谷(唐司空表聖隐)
(地沿貽溪南至谷口石路巉巖上有白雲洞石泉洞藏雲洞又東有八仙洞)紫團山(由慈雲石)
(至玄蓋寺山勢巉屼諸峯挺峙西連王屋東俯林慮諸山南北相拱帶跨青蓮百泉之勝)
大同府山曰白登(府城東七里即冒頓圍漢高處)恒山(渾源州南二十里即北嶽)
(也水經謂之玄嶽其山高侵霄漢舜北巡狩至於恒山即此山有天風嶺大茂山安王石龍泉觀及通玄)
(谷步雲路望仙嶺碧峯障虎風口集仙洞白雲堂紫芝谷潜龍泉琴棋臺會仙府聚仙臺得一庵夕陽巖)
(白虎峯古老嶺石脂圖白龍洞)清凉(懷仁)黃花(山隂)龍門(山隂亦名隘門)燕京(朔汾)
(水出焉)紫金(馬邑)高是(蔚州)千夫(廣靈)白石(廣昌)大白(靈丘)枚迴嶺
(滋水源自嶺懸流五丈湍激之聲震動山谷)官山(古豐州境山有九十九泉流為黑河)三受
降城(古豐州西北八十里東西中三城唐張仁愿築)
潞州府山曰壼關(城東)發鳩(長子)紫雲(與壼口接唐玄宗潜子潞重九日與)
(郡官登壼關山時東北有紫雲現光彩射日故名)三嵕(屯留)疑山(屯留)仙堂(襄垣)伏
牛(潞城東南)大王(壼關)白巖(黍城)羊腸坡(壼關東南一百六里漢地里志壼關有羊)
(腸城長三里盤曲如羊腸)十八盤隘(壺關縣東南)
汾州山曰萬戶(城西山水記堯時洪水諸山皆沒獨此山不沒濟者萬戶)狐岐(孝義)
(勝水出焉)介山(介休)麓臺(平遥即山海經所載)雀鼠谷(介休)
遼州山曰遼陽(城東)箕山(城東南七十里石壁中文字人莫識)五指山(城東)
(北九十五里半山石壁有五手指文因名)秀容(榆社)首陽(和順)古蹟孫臏坡(西接)
(馬陵關伏兵處)
沁州山曰龜山(州南)銅鞮(州南)緜山(沁介子推自焚之所)護甲(一名候甲)
(湼水出焉)石盤山(武鄕)聖鼓山(州城東北上有大石擊之其聲如鼓下有流水入漳河俗)
(名小河)
澤州山曰羊頭(高平神農嘗五榖處)王屋(陽城南境有仙宫洞天廣三十里即禹貢)
(所謂析城至于王屋是也)析城(陽城)馬武(陵川)
龍門山
龍門在秦晉之間萬山之會禹治水極力之地形勢
甲海内久懷游覽而未獲過辛封謁卜子夏入福聖
寺加衣風滋甚衝風往神前村至山麓乃緣棧道步
屧而升既謁禹像風益焚輪起撼松栢騰砂礫上蔀
天日下掩河汾若蛟鳴虎嘯若禹役使羣怪持雷斧
秉神斤以闢龍門時也食既游觀四壁金碧丹青十
三雕謝蓋自六籍子史言禹事者無不開方絢織且
筆精意達非時工可到殿記在元貞年間壁圖必當
其時關中人稱岐山周公廟畫殆不過是也既乃北
謁後寢見塗山氏像止二嬪侍側而冠裳樸質猶可
想見古風出廟西南乃捫蘿緣磴以上望河樓即谷
泉子所改吞吐雲雷樓也樓在龍門左闑之上蓋梁
山中斷而東峙者也其前懸臨中流上作石室旋枉
其外以為轉廊室塑十閻羅像俗言至此絶險與死
為隣也樓外俯黃流凌白雲孤山直對而雷首中條
渺渺冥冥乍見乍沒皆入望眸蹴蹬而下會二公至
流丹亭亭北倚石崖其南半懸中流栢柱斜庋其下
上有板棚鑿板如井口以汲流即勺水於滄海也亭
扁則白巖喬公小篆下亭就實齋子於河壖壖西即
河也其東皆怪石層崖崒嵂﨑嶇不可以步而内濱
子飄裔如飛予力追不及至壖則而山東轉北遮河
流不見來處停灘環望四面皆山中如院落其前則
兩山拱峙自窟穴而出故曰龍門云
紫團山
東游紫團山自五龍信宿而至道路窈窕穿林木而
上者幾十里及慈雲寺有僧數人邀予觀元人三十
六景詩碣在墻根仳仳然散且缺矣由慈雲石磴硈
屈攀巖而下復幾里則袤然復地為雲蓋寺山勢四
壁巉屼盤遶諸峯挺峙競秀而變形望之鬱然䓤䓤
西連王屋東俯林慮諸山南北相拱帶跨青蓮百泉
之勝斯為太行樞要也乃抵寺憩數日山僧導予游
循石徑南渡溪由東峯入屏山遮地即為參園已墾
為田久矣歴西筆峯緣石而出時藥物纍纍然幽香
沓至復西轉觀瀑布淙淙成流即採藥坐石濯足飲
泉而歸復數日山僧言西峯石局予忻然從之盤條
覓步陟兩峯間其地盤夷可屋予意宜置石室記刻
於此忽飄風颯至西望大谷烟瞑蒼翠泉聲冷冷幽
禽間作予愕然久之知即所謂瀑布者邊峯峙立此
得徑觀焉
王官谷
王官谷者唐司空表聖隐居之地今少參許君德徵
重修而增飾之涇野子至解偕丘孟學往游焉馬至
故市西折而南谷水北流入市問即貽溪也沿溪南
行五里至谷口路多巉巖石礙馬丹柿赤棘夾路掛
裳衣躑躅至先門伏馬而過道流引登高至門門下
砌石百級夾扶之而後能上道流建閣以祀玉皇乃
升閣參拜下閣北至三詔亭又北過休休亭謁表聖
日已暮乃南過了了亭有侯叚兩生讀書白雲洞洞
則元孤雲子李了了庵所居以學休休者也乃南臨
石泉橋望天柱峯則見羣山環拱而此峯孤高插天
與故市街所望益不同蓋以峯南北之崇山又遠也
渡橋夜與孟學連榻石泉洞中洞在天柱峯根其前
有清流自東瀑布泉引來而西匯為小池欄護焉晨
興瞻玩表聖像飄然有出塵態讀休休記乃知其抱
經濟材與時不合而隐甚可痛惜但末題耐辱居士
則柟又病其隘也壁間多宋元人詩道流引登西山
觀秦王硯硯大如碾盤無口下如尖底磑表聖山中
記已有此名其秦敗晉師于王官時所遺者乎自硯
旁不由故徑懸下蒼崖觀雙人石石在天柱峯西北
倚峯而立上有圓石二枚恍若人面狀又似北望秦
硯而欲濡毫者也道流又引西觀藏雲洞北至蘆葦
泉言洞常出雲而泉更甘冽云為曹仙姑地未往直
趨掛鶴臺瀑布自天柱直下而臺在其左旁鶴二月
來五月生子去有懸草眠迹焉臺東與孟學四人各
據一石而坐北瞰天柱益突兀有四瞻雲日俱無影
止有一峯高接天之句欲東升以觀東瀑布道流難
之遂北反坐聚仙堂東游豬耳山又東南至瀑布登
懸崖以觀之聲如雷轟貌如雪舞瞻瞰更久乃下崖
傍流而行北至柿林臨流偏坐磯上
五臺山
五臺山在五臺縣東北一百四十里環五百餘里山
有五峯高出雲表頂皆積土故謂之臺佛經云北方
有文殊師利所居之地曰清涼山即此也山中圓光
不時呈現亦時有金蓮鉢囊熟緜花之瑞柳宗元曰
雲代間有靈山焉與竺乾鷲嶺閣立相應王琮詩靈
跡傳聞事不虚好山多是異人居雄臨絶塞風霜古
寒逼新春草木疎百里行看層巘出五峯坐見彩雲
舒四時利澤霑羣品誰識楊枝一灑餘中臺高四十
里頂平廣周六里頂西北有太華池取水禱雨輒應
正東左畔去臺五里有雨池前三十里有飯仙山即
中臺案也東西有鷲峯西側有甘露池蔣瑄詩丹崖
碧嶂聳竒觀天近星河壓衆巒雨少四時山自潤雪
多九夏地偏寒平吞嶺海烟波闊遠接天池宇宙寬
萬籟此間俱寂寂惟聞鐘磬出巖端東臺高三十八
里頂平廣周三里頂東畔有那羅延洞僅容人身側
入洞中風寒盛夏有冰五色光彩嘗從内出又東有
樓觀谷内有習觀巖西北去臺十五里有華巖嶺仙
人洞東南嶺畔二十里有明月池人傳以紗帛障目
下覩或見月在水中西南有青峯一曰大羅頂南連
望聖臺臺下有東谷池西南石上有羅侯顯跡又有
善財庵又東去臺有温湯池温泉寺釋覺詩度險凌
寒上翠巒東臺風景望中寬深藏佛境乾坤大遠鎮
皇圖社稷安天雨飛花香冉冉海波浮日影團團幾
回笑指蓬萊島三點青峯似髻蟠西臺高三十五里
頂平周二里頂上有魏文帝人馬跡北有秘魔巖洞
天隂中有聲如風西嶺畔有薩埵崖捐身崖去臺西
北有八功德水東北下有文殊洗缽池釋覺同詩西
嶺嵬峩接遠蒼回瞻鄕國白雲傍孤峯嶺翠連三晉
八水分流潤四方晴日埜花鋪蜀錦秋風仙桂落天
香當年獅子曾遺跡巖谷常浮五色光南臺高三十
七里頂平廣周二里南去七十里麓畔有聖僧巖又
名滴水巖西南二十里西崖畔有三賢巖又名七佛
庵東三十里交口下有聖鍾山狀如覆鍾西北一十
五里有清凉嶺嶺西北有清凉泉上有羅漢洞東北
有竹嶺東南十里有金閣嶺蔣誠詩融融日午麗崇
臺四面山光罨畫開清磬有聲常出樹古碑無字漫
封苔安禪老衲忘生滅解蜕神仙任去來多少路傍
經過客登臨不惜重徘徊北臺高三十八里頂平廣
周三里名掖斗峰頂南畔有羅侯臺臺頂有黑龍池
即天井南下二十里有白水池與天井連其水經繁
特縣峩谷口入滹沱其麓有七佛池南又有飲牛池
東北有寳峯又名寳山産銀石綠又産天花菜東北
二臺麓有金剛窟又名金剛洞去二臺各二十里昔
佛蛇波利入此不出
霍山
自趙城覽周穆王封造父之地以趨中鎮時適雨霽
由峪口入十五里至鎮下其形勢可伯仲於諸嶽冢
秀而崒翼拱而墮廟在山麓
首陽山
在蒲州南四十五里為伯夷叔齊隐處癸酉十月道
過潼關去首陽僅里餘遂出關北渡黃河登岸即蒲
州也至山中謁二賢祠門之外有古栢二其一大二
十圍高二丈許形狀殊怪其次圍殺三之一二根相
距數尺而榦上交若兄弟相倚者傳為二賢手植殆
未必然其赤千年物歟祠之像為宋元祐中所塑其
前復塑一白鹿道士云二賢食薇兼飲鹿乳故塑之
此說不見傳記人鮮有知者祠下有歴代石刻其最
舊者唐開元十三年梁昇卿碑也祠之右即二賢葬
處高墳並峙上多古栢直墳之前為屋中樹山谷老
人碑及刻首陽山古賢人墓六大字日暮乃還夫首
陽之重於天下後世以二賢之故然考山之所以得
名其說不一孔子稱伯夷叔齊餓於首陽之下考亭
註首陽山名及其註詩首陽之巔則云首陽首山之
南安成劉氏取春秋傳趙宣子田于首山謂汎名其
山則曰首山以山南而言則曰首陽先儒謂首陽即
古之雷首禹貢曰壺口雷首至於大嶽蔡仲默云雷
首在蒲坂縣南蒲坂即今之蒲州盡州之山無所謂
雷首者今首陽北數里有中條山州志謂此即雷首
曰中條者以界河曲之間延緜不絶故名又謂中條
之下有水曰雷澤即舜所漁之地此又可見中條之
為雷首矣
姑射山
孟夏十八日早發堯廟朱來二君曰姑射之山莊周
所謂有神人居之者其下有龍祠亦勝可往觀焉按
志云三磴山在襄陵縣西南一十五里其山九十餘
里其形三磴其北有龍鬭峪内有龍㴻神祠姑射自
西北蜿蜒而來平其支石孔其陽三磴其鈎帶故曰
姑射耳飛駕至祠下祠面東巍宫謐奥塗丹飾堊其
像冕旒而處者曰龍王有泉自山下東流經祠
五老山
五老山在臨晉縣西南七十里接中條山亦名靈峯
其山有雷公洞上洞在歸雲巖下洞在北峯有東西
錦屏峯峯之隂有張果老洞洞東西有所乘白驢行
迹其韓君隐處號韓峯峯東西有韓君洞羅通微隐
處號真人洞又有青成太乙玉峯蒼龍大白王母白
沙玄武保德諸洞洞之陽有棄瓢巖即嵩山羽士李
皮囊棄酒瓢以奠山神處又號皮囊洞旁有龍井旱
禱雨輒應唐玄宗勑玉真公主投金龍其中號玉真
洞又有飲鹿金龜金沙玉女諸泉云
烟莊山
聞喜縣六十里至楊村舖入窄峪兩山夾列其中只
容澗道傍無行徑水溢不通行踏亂石進二十里起
一山突立澗畔堂局開綽四面岡巒遠近攅向是為
姜嫄之墓厝封在頂廟在墓傍里人謂鳥飛度必翔
集無輒去予驗之果然一名鳳凰山當鳳首兩翼翥
展對案整布三山如帳外之羣峯秀聳又名定秋山
山上諸植春甲齊茗可占年若發有先後則無年矣
復蹈澗石十五里至横嶺關巡司歴留莊隘絶崖深
谷數十峯駢肩而列如大牙互挽僅通澗流旁無行
道緌委曲折盤水旋徑計十八度悉履亂石無稳步
也山罨兩壁新綠映空石勢兀嵲又種種作天然竒
巧或巉碎如鋸或擁屏若布或突額前拜或若砌就
或若繡刺或若盤據石皆青紫黑三者雜陳成錦玉
泉瑶草鐵嶂丹巘鳥聲傳壑風力怒號宛在城藏中
隔絶塵世獨清流鎮日與頑岷競僮循罅潜奔了無
争沸
大行諸山
渡青河飯萬善驛自是始入大行亦不甚險要舁夫
魚貫而上久之以為絶頂矣乃復有山障之愈上愈
不窮至宛子城為豫并界兩山相對數十百丈巨壑
陟絶無底中為嶺道石梁如玉雪又復數嶺回顧中
原惝怳無盡平楚鬱鬱紛吐蒼翠日色與雲氣争長
俄而雨潦數十里中亘其半狂風驟發萬壑怒號食
頃雨亦隨黎明冒雨發道有祠刻石崖表曰孔子回
車處按趙殺嗚犢孔子臨河而返此去河遠蓋附會
語也泥濘益甚未抵澤州午後飯長平驛即秦白起
坑卒四十萬人處也問居人不能指其所第云傍村
人鋤地尚得銅鏃如綠玉按自此而北為長子以至
晉陽皆趙地趙既築甬道秦何以得絶之前後四十
五萬人命馮亭始之而成之者平原君馬服君子耳
過長平為丹嶺復上下險阻可三十里而稍平瞑復
小雨抵長子縣趙襄子所不欲走地也
北嶽恒山
北嶽在渾源州之南紛綴典籍舜北巡狩之所為恒
山水經著其高三千九百丈為玄嶽福地記著其周
圍一百三十里為總玄之天予家大行白巖之傍距
嶽五百餘里於是振衣絶頂而放覽焉東則漁陽上
谷西則大同以南奔峯來趨北盡渾源雲中之景南
目五臺隐隐在三百里外而翠屏五峯晝錦封龍諸
山皆俛首伏脊于下
大同府恒山在渾源州南二十里即北嶽也水經謂
之玄嶽其山高侵霄漢舜北巡狩至於恒山即此其
頂名天峯嶺嶺建北嶽觀觀側有飛石窟上建后山
祠鎮之觀如風如虎吼名風虎口觀東南五十里有
潛龍泉旱禱雨應能愈疾上建龍泉觀觀之東有夕
陽巖巖下有通玄谷巖東面有碧峯嶂東南有古老
嶺嶺下有白虎峯觀之北峯頂百餘步有琴棋臺會
仙府聚仙臺得一庵又東北有白雲堂初入山有道
名步雲路行數里有翠雲亭上高坡名望仙嶺東半
崖有集仙洞東北有紫芝峪西南有石脂圖
鴈門山
鴈門山在代州北三十五里志云以鴈出其門故名
一名鴈門塞關因山以立凡山西之關四十有餘皆
踞隘保固而聳拔雄壯則鴈門為最故趙李牧漢郅
都備邊於此匈奴不敢近塞固皆一時良將不可謂
非地險也迨我皇朝特設武臣守禦熊羆之士雲屯
於此而又專屬憲臺以提督之可謂要而重矣余出
代州北行皆登陟盤繞之路溪水潺潺其民皆依山
居高下置屋圖不可盡午上關折西躡高嶺絶頂四
望則繁峙五臺聳其東寧武諸山帶其西正陽石鼓
挺其南朔州馬邑臨邊之地在其北長坡峻阪茫然
無際又見巍旌高旗飄飄雉堞之上寒林古塞依依
斜陽之下頗動黃沙紫塞之思
圖書編卷六十二
