圖書編卷三十七
明章潢撰
山東圖叙
山東古青兖州地外引江淮内包遼海西面以臨中
原而川陸則悉會于德州(濟南府屬)自海道既廢遂以其
西境為餽運通衢南盡邳徐(俱南直隸州)北泝天津歲有
河(運河)患築塞挑濬之勞舟車牽挽之役所在不免而
兖州水潦為虐則民之疾苦莫甚焉矧京儲邊餉之
外王禄是供六郡徵輸於斯為急而青(青州)濟(濟南)之間
號多鑛賊禁戢猶難公私蓋交病之若遼陽(遼東)自為
區域地本膏腴舊皆郡縣民用安土設衛以來生齒
稍稀惟遷徙謫戍之人多歸焉雖漸規恢復可也登
(登州)萊(萊州)本海運故道然勢險難圖(成山沙門一帶多海磧運船至此輒)
(壊)稽之往磧則平度州(萊州府屬)東南有南北新河(水源出高)
(密縣至膠州分流為南北新河自膠州入新河西行二百四十里即至萊之滄海復入北海以其自膠抵)
(萊故又名膠萊元時所濬以避迤東海道數千里之險者)蓋嘗治閘(故磧在迤北新河店海潮)
(所通自此至海止八十里)以達安東(衛門在青州東南境)則避關津之險亦
宜有可講者
沿革
古青兖二州地漢置青州部刺史領北海濟南瑯琊
東萊五郡高密膠東淄川城陽四國又置兖州部刺
史領東泰山濟隂平原清河渤海千乘七郡東平一
國後漢刺史如故兖治昌邑青治臨淄唐置河南河
北二道採訪處置使而河南治汴河北治魏以青兖
諸郡分隸焉宋置京東東路京東西路河北東路三
安撫司並以守臣兼領元以山東直隸省部置山東
東西道宣慰司治益都又置山東東西道肅政廉訪
司治濟南本朝置山東等處承宣布政使司都指揮
使司按察司布按二司俱治濟南都司初治青州後
亦遷治濟南云
山東等處承宣布政使司治濟南左右布政使二左
右參政二(粮儲一分守一)左右參議二(分守二)領府六屬州一
十有五縣八十九總為里六千四百戶七十七萬五
百五十五口六百七十五萬九千六百七十五夏秋
二税共米麥二百八十五萬一千一百一十九石絲
二千一百一十一斤絹五萬四千九百九十疋綿花
五萬二千四百四十九斤馬草三百八十一萬四千
二百九十束
山東都轉運鹽使司一(在濟南)領鹽課司十九(膠萊七濱十二)
歲額辨鹽一十四萬五千六百一十四引
山東都指揮使司(隸左軍都督府)都指揮三内掌印一僉書
二領衛一十有七(屬所七十五)守禦千戶所一十有二本
都司所屬除二班京操外馬步官軍六萬三千八百
餘員名儀衛司三
提刑按察司按察使一副使十四(清軍一曹濮一)(驛傳一大名一)
(提學一青州一)(兵備臨清一巡海一)(徐州一覇州一)(密雲一大倉一)(天津一)
(遼海一)僉事五(分巡東兖一南武定一右一沂州一濟一海)分道三(濟南)
(東兖海右)
欽差巡撫都御史一巡按御史一(俱駐濟南)
王府三魯府(高十州郡十四封兖)德府(英四南郡七封濟)
衡府(憲六州郡十一封青)
濟南府其名渤海濟南(衝繁詞訟動連諸郡難治)其屬州四縣二
十六附郭歷城(九十八里繁衝疲)外章丘(百三里繁衝多富豪)鄒平(五十)
(七里繁衝)淄川(八十里冗盗)長山(六十五里冗)新城(四十五里僻簡)齊河(二十)
(七里繁衝)齊東(五十五里冗民沃悍)濟陽(五十八里繁頗衝)禹城(五十六里繁衝淳)
臨邑(三十二里繁僻)長青(四十四里繁衝)肥城(三十二里衝好訟刁)青城(三十三里)
(冗)陵(三十二里冗僻)泰安州(九十七里繁)屬新泰(二十八里簡)萊蕪(四十)
(二里簡)德州(三十四里繁衝疲滑)屬德平(四十里繁衝)平原(四十六里冗地饒)
武定州(一百十四里繁疲)屬信陽(一百一里僻簡)海豐(四十三里簡)樂陵
(五十六里僻冗)商河(六十八里僻冗)濱州(七十八里繁)屬利津(四十簡近海)霑
化(四十一里賦重民疲)蒲臺(六十九里賦重民疲繁)其形勝憑負山海其
俗尚織作士務功名
兖州府其名古東魯北齊任城隋魯郡宋泰寧(衝繁地荒)
(糧欠好訟難治)其屬州四縣二十三附郭滋陽(六十八里繁衝疲)外
曲阜(十六里僻疲)寧陽(三十五里頗衝差重)蘭陵(十里)鄒(二十九里俗澆繁衝)泗
水(二十五里簡疲)滕(八十七里頗衝)嶧(四十五里民淳差重)魚臺(二十七里淳簡)單(五十)
(二里河患刁繁)武城(二十三里黃河患簡)曹州(六十八里衝頗饒)曹(四十八里河患淳)
定陶(十八里僻淳)濟寧(五十六里民貧差重)屬嘉祥(二十四里簡多盗)鉅野
(三十五里簡刁)鄆城(二十二里淳僻)東平州(三十三里衝繁地薄)屬汶上(四十八里)
(淳繁疲)東阿(二十四里淳繁貧)平隂(十九里簡)陽榖(三十九里僻繁差重)夀張
(十五里頑刁盗)沂州(一百三十八里繁民疲)郯城(十八里僻頑疲)費(八十一里頑差重)
其形勝奄有龜蒙遂荒大東東瑯琊西鉅野北厥固
南互鄉通徐泗控江淮其俗聖人之教化桑麻之業
東昌府其名唐博平(繁衝地饒多盗)其屬州三縣十五附郭
聊城(二十二里衝疲)外堂邑(十七里僻簡)博平(十六里僻冗)荏平(三十六里)
(衝繁民頑)清平(十六里僻繁)莘(十八里僻繁民頑)冠(二十七里淳簡僻)臨清州
(三十五里衝繁淳侈)屬丘(二十八里僻頑)館陶(二十八里簡刁饒)高唐州(三十九里)
(衝繁民貧)屬恩(三十七里衝繁刁)夏津(三十一里貧衝繁)武城(二十一里貧簡)濮
州(二十八里僻淳簡)屬范(十三里僻簡淳)觀城(十里僻簡頑)朝城(二十九里僻簡)
(饒)其形勝南接濟兖北連德景其俗稼穡蠶織敦厚
知禮
青州府其名齊郡漢北海(頑繁間有礦賊)其屬州一縣十三
附郭益都(二百十六里繁衝疲)外臨淄(六十六里繁衝)博興(七十六里頑繁)高
宛(三十八里淳頑)樂安(九十九里頑繁)夀光(一百三十三里頑繁)昌樂(九十八里衝繁)
臨朐(一百十四里衝繁疲)安丘(一百七十四里衝繁頑)諸城(一百八十里衝繁)蒙
隂(五十里僻簡)莒州(二百七十里衝繁刁疲)屬沂水(一百四十三里衝繁)日照
(一百八十三里僻繁)其形勝瑯琊濁河海岱都會其俗務農崇
學文物彬彬
登州府其名後魏東牟(地薄賦重民頑)其屬州一縣七附郭
蓬萊(六十六里衝繁疲)外黃(五十里衝繁淳)福山(二十九里簡僻)棲霞(五十二里)
(簡淳)招遠(五十四里簡僻)萊陽(一百四十一里繁疲)寧海州(八十四里繁疲)屬文
登(七十四里簡)其形勝高山阻前距海環後其俗朴野獷
直文章禮樂
萊州府其名漢東萊(地僻賦重民頑)其屬州二縣五附郭掖
(八十三里地瘠民悍多盗)平度州(二百二十五里民貧賦重繁僻)屬濰(九十三里衝繁難民)
(淳)昌邑(九十五里繁難)膠州(九十三里地瘠民悍多盗)屬高密(八十八里頗繁)即
墨(八十五里冗僻)其形勝羅山亘東濰水阻西神山距南渤
海枕北土疎水闊山高海深其俗朴魯少文
遼東都司其名秦遼東遼東平金遼陽領衛二十五
州二附郭衛定遼中定遼左定遼右定遼前定遼後
東寧外衛海州蓋州復州金州東寧又東寧左東寧
右東寧中義州廣寧左屯廣寧右屯廣寧中屯廣寧
前屯廣寧後屯寧遠瀋陽中鐵嶺三萬遼海州則樂
安州(領新附夷人)自在州所十一關二堡一百其形勢負
山阻河控制東土其俗淳習文禮箕子之化遼東從
山海關一線之路内通自為區域蓋其地本膏腴舊
皆郡縣民用樂土自設衛以來生齒稍稀止以處遷
徙謫戍歸順之人耳欲為重鎮之訏謨要在撫牧之
有道曾有民富庶而兵倉不足者哉
山東承宣布政使司領府六曰濟南(臨淄齊州德興軍濟南路有德)
(府軍衛繁衝)曰兖州(東魯任城魯郡泰寧龍慶府有魯府儀衛衝繁)曰東興(南冀州博)
(州博平郡繁衝)曰青州(齊郡北海郡平魯鎮海軍益都路新建王府添設兵備頑繁)曰登
州(東牟郡牟州近海備倭都司地薄賦重民繁)曰萊州(東萊光州定海軍近海地僻賦重民)
(頑)
處置
山東齊魯舊域海岱奥區濟兖東患在役重其民頑
輕於流移青萊登患在賦煩其民悍敢於武斷濟南
雖稱沃壤而武濱霑蒲一帶即古廣斥之地一望白
茅兖州水路之衝且宗藩河工勞費不貲至於沂費
郯滕則荒落甚矣東昌青州差有可觀登萊地本瘠
鹵舟車未通雖值富歲猶多逋負大率濟青依山多
礦盗萊登瀕海多鹽徒臨淄之間多奸俠單曹之境
多妖民保釐大臣實心撫綏輯寧之外又不可不銳
意於防練矣
馭豪猾
山東古來多豪傑士然大盗亦時有焉蓋其人往往
善騎射習弓矢頗與趙魏燕薊之人争雄長此其人
亦不馴擾矣第昔稱御得其道則狙詐可使否則舟
艦蕭墻之中可虞也故撫釐藩翰牧宰之臣貴在慎
考相哉
墾隙地
山東青登萊三府隙地甚多皆可耕之所人事不修
溝澮不立一雨成漫而旱則赤地千里雖古河額俱
堙塞沃壤無所用可惜也元虞集之議至今可行
䟽通水道
山東水道會通受派於黃河支流合泉於汶泗滛澇
久而魚臺曹單之防必潰衛河漲而館陶清源之害
孔殷環二郡千里之間成奔突四出之勢且大清之
入海肇平隂而會諸清小清之入海自趵突而沿諸
漯特其河流久塞故道悉湮決鄒長清滸之泊漫浮
苑博滙麻姑諸水之衝漸圮齊城斯時也得其人而
䟽築之防其所害而導其所歸一經畫之間而水之
危者安矣昔先儒謂禹之治水只從低處下手下面
之水既殺則上面之水必洩又謂禹不惜數百里之
地而䟽之為九河以殺其勢是即所謂行其所無事
也今會通清河遡源九曲皆神禹平成䟽鑿遺矩者
而乃鯨波漲天墊溺奚禦龜拆遍野焚暵曷援得毋
治農者所當豫其策乎蓋不必别有所謂輸運因其
性之本下順其勢之必趨功求其必濟利求其必興
兖郡之屬會通之上流也黃河之怒濤震撼而非人
力可遏若灉沮雷夏之䟽而漸殺其威焉可也濟東
之屬會通之下流也衛之湍溢迅發而非人謀可加
循故河枯河之址而益捍其决焉可也小清之淤既
所當濬則全漯之水必不能容也分其半而俾隄之
高且固焉則孝婦岔烏之諸河有所受而為地中之
行有所洩而無旁潰之患矣齊東之城既在必移雖
分漯之水亦無所妨也導其流而俾溝之深且廣焉
則由柳塘陳愷而下直抵于大清而無有滯隔會歸
于大海而無有泛濫矣夫明于支派而達自然之宜
參于舊址而察已然之故時于濬築而豫未然之防
凡可以審其勢者罔不周矣如是則旱澇無虞居食
胥頼也
議墾田畆
夫土黑墳田中下賦貞作十有三載乃同者非兖州
耶土白墳海濱廣斥田上下賦中上者非青州耶周
公封魯太公封齊大都用助貢法田固未嘗不墾也
齊世中衰管仲相桓公創覇而其書曰積於不涸之
倉藏於不竭之府府與倉即五榖桑麻六畜田亦未
嘗不墾也逮夫近世而地有遺利民窳不耕者何也
說者謂東兖瀕河沮洳鹻薄之患往往如是而青萊三
郡濱大海潟鹵倍之田卒汙萊天之荒也非人之咎
也國朝令甲凡山東空閒地聽民開種永不起科其
便民計至熟也嘉靖間當事之臣嘗一議墾矣世廟
俞允特令使者行部核其事歲報若干殿最諸長吏
立法至嚴也民投墾者官給牛種復二年越三年始
税其撫循意至厚也然而二十餘年汙萊如故歲終
覈報竟屬虚文者則有故焉夫沃田必不荒而荒者
必瘠也沃則事半而功倍瘠則事倍而功半以事之
倍企功之半費至鉅也即寬其二年之租寧足償乎
勞費未償徵歛隨至里胥索逋而富室責劵譁無已時
矣語曰天下攘攘皆為利往天下熙熙皆為利來今
未睹墾荒之利而輒罹其害民甘之乎邇者令丈地
乃魚鱗踏丈首以清額報者山東也乘丈地之後而
行墾荒之政其勢甚易顧百姓懼於輸租如嘉靖故
事則雖募流民占種鮮有應者近當事諮得其故又
即一二已試之效而建為之議凡額外荒地聽民開
墾每畆歲輸榖三升永不科賦䟽入得俞旨不數月
間土著流寓之民咸詣有司投牒受田肩摩而袵接
矣夫嘉靖寬賦於二年之後而地荒如故今輸榖於
初墾之年而民樂從則民情可想也復民二年三年
則税之是紓死於昏而遲之旦也所謂利一害倍而
民齟齬不從也輸榖三升税永蠲矣挈千金與人而
不責其直民不懽乎所謂利興而害亡而不從者十
無一也率是著為令愚切以為計之便
議防盗賊
山東盗巢必稱梁山即前代巨寇宋江盤據之處雖
大瀦已成平陸而周環八百里之内猶多遺風平時
習技藝重游俠自為黨與以相侵制至死不改按古
史稱蚩尤葬夀張豈其有以致之乎安平鎮即張秋
乃東阿陽榖夀張三縣交地四民輻輳不止萬家三
十七年陽榖灾異流言日傳人心恟恟臨清兵備道
於張秋選集市民七百餘丁編為行伍教以武藝至
今各精兵地方幸以寧戢前撫按謂張秋宜北援神
鎮例增捕盗通判一員以彈壓之增以弓快附以市
丁即隠然虎豹在山之勢矣
議處登萊
登萊一方不過數百里地瘠鹵禾苗少熟而淄清綰
轂其口榖有餘不能出給他郡以轉資不足不能求
糴他郡祗以自給故小熟則驟饒小凶則坐困無間
歲之積者乃其恒也
山東總論
夫古今之勢不同強弱之形亦異今之山東視古東
泰拓地無慮數千里長城巨防穆陵無棣昔之所謂關
隘者今皆為甸服矣然而潢池少警望風瓦解雖有
險固莫之或支豈形勢之在今者果不足恃耶蓋嘗
考之春秋戰國之時承太公修政之餘繼以桓公主
威定覇民頼休息行伍充盈故齊地不下七十餘城
而臨淄一邑帶甲已至二十餘萬蘇秦所謂連袵成
帷揮汗成雨者是已國勢如之何其弗強哉楚漢之
際齊猶稱覇自王莽之亂山東盗起青徐首難既而
黃巾煽禍海岱騷然民塗兵革重以石勒慕容超之
殺戮金元之末亂齊地荒凉削弱泊焉不振固其宜
也國家承平百餘年休養生息濟南東兖頗稱殷庶
而登萊二郡沂濟以南土曠人稀一望尚多荒凉萬
一有如正德年間流賊之警豈非有國家者之深慮
哉昔人有言土地軀幹也人民精魂也精魂完而後
軀幹固此地利所以不如人和也雖然談形勢者必
稱要害山東要害之地凡五臨清南北之咽喉也武
定燕薊之門庭也曹濮魯衛之藩蔽也沂州徐淮之
鎖鑰也登萊邊衛海東之保鄣也守咽喉則齊右安
固門庭則渤海靖謹藩蔽則河東固嚴鎖鑰則南顧
無憂慎保障則倭奴殄患五要守而山東可安枕也
山川險絶又烏足道哉
河南圖叙
河南古豫州地閫閾中夏四方輳進蓋彰德則控河
北(今北直隸是)嵩洛以蔽山南(今陜西南境是)南陽汝寧直走襄
黃(襄陽黃州俱湖廣屬府)之郊而開封則其都會也由開封以
泝衛河可以漕山東沿汴泗可以漕淮故言形勝者
次關陜焉然分建宗親班禄無藝以今計之歲賦幾
至百萬民亦勞矣且歸睢陳州(三州俱開封府屬)一帶地兼
數省統轄非一姦人常藉以首難剿捕則潰逸四出
禍延他境彰德道出趙魏之間軍民左右屬盗雖歛
蹟而牽制之患實與歸德同若考七郡之地山水環
互民物茂實則汝寧為優鑄山獵野依憑險固強弓
利弩出乎其間則河洛河南為著然土地未闢教令
未馴非課農宣化加意拊循則寇盗劫奪之禍歲不
免矣
沿革
古豫州地漢置豫州刺史察舉潁川河南等郡而不
常所治東漢置司隸校尉治洛陽而别置豫州於譙
郡唐於此置河南道開元中置都畿河南河北三道
採訪處置使而都畿道治東都河南道治陳留河北
道治漢郡宋都於汴置京東西二路安撫使以開封
河南守臣兼領元於此置河南江北等處行中書省
河南江北道肅政廉訪司本朝置河南等處承宣布
政使司都指揮使司提刑按察司並治于開封云
河南等處承宣布政使司治開封左右布政使二左
右參政三左右參議三(京師管糧一)領府八屬州一十二
縣九十有七總為里三千八百八十里半戶五十八
萬九千二百九十六口五百一十萬六千一百七十
夏秋二税共米麥二百四十一萬四千四百七十七
石内除起運外止該存留麥米并棗子棗株米共八
十六萬八千八百六石有零每歲禄米該用粟麥一
百四萬六千二百有零除王府并合省文武官吏師
生旗校官軍俸糧六十九萬三千餘石不計外絲三
十五萬三千六百四十三兩絹九千九百五十九疋
綿花三百四十二觔馬草二百二十八萬八千七百
五十四束
衛河提舉司一
河南都指揮使司(隸中軍都督府)都指揮三内掌印一僉書
二領衛一十有四(屬所四十九)
守禦千戶所七本都司所屬除二班京操外馬步官
軍一萬五千九百餘員名備用馬疋數具在直隸軍
馬項下儀衛司八
提刑按察司按察使一副使六僉事七分道
四(大梁汝南)(河南河北)
欽差巡撫都御史一
巡按御史一或清軍一(俱駐開封)
王府八周府(高五原封杭州改開封護衛二)(郡王五十四)唐府(高二十三)
(封南陽禄五千石有護衛)(郡王一十四)伊府(高二十五封河南一千石護衛一)(郡王)
(七)趙府(成三封彰德)(郡王十二)鄭府(仁二封鳳翔改懷慶)(郡王九)崇
府(英六封汝寧)(郡王三)徽府(英九封鈞州今除)(郡王十六)汝府(憲十封衛)
(輝今絶)潞府(穆二)
開封府其名古大梁漢陳留元汴梁(繁劇)其屬州六縣
三十附郭祥符(一百七十五里繁衝)外陳留(四十八里僻繁)杞(一百二十二里)
(繁冗)通許(二十四里)太康(三十五里僻冗)尉氏(二十五里僻衝)洧川(二十八里簡)
鄢陵(十九里僻簡)扶溝(十九里)中牟(三十七里冗)陽武(五十一里僻繁)原
武(二十一里僻簡)封丘(四十三里僻冗)延津(二十七里衝兄)蘭陽(三十八里簡僻)儀
封(二十一里)陳州(二十六里僻冗)屬商水(十四里簡)西華(二十六里僻簡)項城
(十七里僻簡)沈丘(十五里僻簡)許州(四十八里衝繁)屬臨潁(二十二里衝繁)襄
城(三十二里繁衝)偃城(二十五里衝繁)長葛(三十五里僻簡)鈞州(七十六里衝繁)屬
新鄭(二十八里衝)密(二十七里僻簡)鄭州(三十六里繁)屬滎陽(十五里頗繁)
滎澤(十六里)河隂(十一里簡僻)汜水(十四里裁)其形勝天下要衝
水陸都會岡阜繚轉龍盤虎伏其俗人禀中和俊髦
儒雅勤耕紝有忠義習淳尚質
歸德府其名古商丘亳邑漢睢陽(簡)其屬州一縣八
附郭商丘(二十七里)外寧陵(七里僻簡)其形勝(同上)其俗有先王
之遺風重厚多君子
彰德府其名漢晉魏郡唐鄴郡(繁)其屬州一縣六附
郭安陽(八十四里繁)外湯隂(四十三里繁)臨漳(三十九里簡僻)林(三十五里)
磁州(四十里繁衝)屬武安(三十五里僻簡)涉(二十八里裁僻)其形勝旁極
齊秦跨躡燕趙其俗淳古英雄
衛輝府其名古衛魏朝歌晉汲郡(頗繁)其屬縣六附郭
汲(四十里繁)外胙城(二十里僻簡)新鄉(五十里繁衝)獲嘉(三十八里衝簡)淇(二十)
(六里冗衝)輝(五十二里僻繁)其形勝左孟門右大行其俗剛武氣
力重義疎財
懷慶府其名古覃懷漢河内(繁)其屬縣六附郭河内
(二百十六里繁衝)外濟源(七十六里簡僻)脩武(六十一里冗衝)武陟(七十四里僻冗)
温(三十三里僻簡)其形勝帶河為固山水延袤其俗奢儉得
中
河南府其名周南洛陽秦三川漢河南(衝)其屬州一
縣十三附郭洛陽(八十八里淳繁衝)偃師(三十六里僻簡)鞏(二十九里簡衝)
孟津(二十五里衝冗刁)宜陽(五十八里僻簡)登封(四十四里僻)永陵(六十七里)
(僻)新安(十八里繁衝)澠池(二十八里冗)嵩(五十六里僻簡)陜州(三十四里繁衝)
屬靈寳(五十九里冗衝)閿鄉(二十五里冗衝刁)盧氏(三十四里僻刁)其形勝
左成臯右澠池前崧高後大河其俗淳朴忠義
南陽府其名秦南陽(繁)其屬州三縣十五附郭南陽
(二十二里繁衝)鎮平(七里僻簡)唐(十里)泌陽(二十里簡)桐柏(十八里簡)南召(二十)
(里簡)鄧州(三十七里僻簡)内鄉(二十五里)新野(二十二里繁衝)淅川(十八里僻簡)
裕州(二十四里繁衝)屬舞陽(二十六里簡僻)華(二十四里)汝州(二十九里僻冗)屬
魯山(二十六里僻簡)郟(四十六里僻簡)寳豐(四十里僻簡)伊陽(二十一里簡)其
形勝成臯之固商坂之阻其俗務穡重禮
汝寧府其名秦汝南宋淮康(繁)其屬州二縣十二附
郭汝陽(二十九里冗)新蔡(九里)西平(二十七里)上蔡(二十九里繁衝)遂平
(二十八里簡)真陽(十五里僻簡)信陽州(九里僻簡)屬羅山(二十一里)確山
(二十二里簡)光州(三十一里簡僻冗)屬光山(三十八里簡)固始(七十二里僻簡)
息(二十八里簡)商城(二十二里僻簡)其形勝襟帶長淮控扼潁蔡
其俗剽輕寡積重義尚質
河南承宣布政使司領府八曰開封(大原陳留汴梁汴州五代東京)
(南京路三川郡繁劇)曰歸德(亳邑碭郡商丘宋國宋城睢陽梁都睢州郡宣武軍南京應天府簡)
曰河南(周南洛陽三川郡河南郡司州漢東京西都東都西京德昌軍金昌府衝繁)曰南
陽(荆州郢州苑州申州繁)曰汝寧(汝南淮康行臺總管府豫州蔡州懷寧軍繁)曰彰
德(上黨邯鄲魏郡冀州鄴都魏寧邑繁)曰衛輝(古衛朝歌義州汲郡河平軍頗繁)曰懷
慶(殷國覃懷河内懷州沁南軍懷孟路繁)
處置
河南為諸夏中區向稱樂土近以宗室日蕃黃河歲
徙禄粮工役勞費不貲民始不堪命矣開封河南懷
慶衛輝彰德五郡衝繁雖同彰德間於趙魏軍民雜
處牽制尤甚歸德地聯數省統轄非一宿姦大猾時
發首難之端南陽疲敝且多礦盗殷富則汝蔡為優
勁強則河洛為最是故藩禄軍需均常規算第恐皮
盡而毛無所附方來之患有難言者保釐大臣其蚤
夜慎圖之
豫州風俗
豫之為中州也始自成周書曰王來紹上帝自服於
土中言四方道理均天地所合也四時所交也風雨
所會也隂陽所和也是故可以對上帝饗神祗則無
灾沴之祲百物阜安田賦上中錯則少饑饉之慮嵩
高經其南王屋析城迤其北成臯虎牢是稱要害亘
其隅則無盗賊意外震驚之虞四塞阻險中原如底
洪河淮汝洛汭漳鄴泉流澄其中山川錯落風氣淳
美是多道德文章閥閱之士天苞地符通乾流坤赤
文綠字命於天地呈於人間則四海未有文字之先
而豫先傳虙戲厲山始鑿洪濛剖判之以定兩間分
四序而人有紀則四海未定治之初而豫先治後乃
周公分陜汝洛之間卒多遵化仲尼羣七十子之徒
游談列國端木賜顓孫師若黎耕公良孺公孫龍之
徒多豫産往來闡述其被聖人之道是所謂飲食而
裘葛也若天性然矣周道衰微聖王不作於是洛陽
蘇生本鬼谷氏之學起家閭閻歷說韓魏齊楚六國
與張儀共騖為揣摩從衡之術世名長短家争三川
之利取客卿之長輕負郭之資道路不敢仰視人心
或為之馳驟三代禮樂教化之風變矣至漢梁孝王
以藩屏之親恃同車之愛闢地靡財出入警蹕築東
苑三百餘里落猨棲龍鹤洲鳬渚複道連平臺三十
里延四方豪傑羊勝公孫詭枚乘鄒陽之徒登高作
賦命意竒邪賞賜或至千金山以東遊說之士多歸
之世名曰梁苑賓客豫風又一變建安以來曹氏父
子狐媚欺人既得鄴辟苑囿廣亭榭臨漳水而封其
土六十步一臺表銅雀一丈五尺貫其頂金虎冰井
戲馬鬭雞相望掩映天下才人墨士望風奔走其間
於是王粲鍾繇徐幹楊脩應璩之徒出入應制陳思
王聯鑣振響時加評品世名曰鄴下才子豫風又一
變唐宋而下勿論也夫揚葩抒藻自稱永世之業流
金石之功顧豈不文然去先王道德之奥遠矣矧乎
趨私門開徑竇寡廉鮮耻博詬賈禍後生小子争嚮
風以為竒談而不知其壊心術百世而下猶或且抵
掌而道之以為竒遘而不知㫚天常汚風俗甚不可
為訓矣洪河自玄黃迄今或南徙道蔡北徙酸棗胙
中州徙原陵變遷靡常王屋析城有時而崩騰二室
不無振撼凡皆豫山川之改易人心自簡而趨於蠧
由質變贋能保其不如水流下山斯蹇哉有謂豫財
貨不外洩内流然矣然吾以財之匱正坐此闤闠子
不知也江淮間舸艇畫夜不絶芻粟之利此通彼亦
可救此豫河空澎湃而寡利濟一值凶殘有流移周
道耳四方至者蘧廬上下輷殷不衣裘乎豫則飲食
乎豫也此皆睢睢盱盱而日用為生者男炊婦㸑以
享賓旅不從天降别無神鬼轉輸之竒譬之人身捉
襟則肘出矣能多美乎時或挾輕資來遊汴洛陳衛
之衝天下百貨所陳物價騰湧不無潤濟辟之賈合浦
者非不充然萬金之殖顧行貸而市是寒不可衣饑
不可食也喋喋號於人而曰富豈不貧而富矣哉又
况行者饗居者啜其餘市相倣效蚩蠢而起田中者
轉復涎咽日逐姦利滛靡之場民窮而風流隨以蕩
矣洛陽生有言地雖小而田舍廬廡之數曾無所芻
牧以為富庶不知牽牛而蹊人之田蹊則有罪矣人
亦可憫也古者地有一易再易歲更番而食今盡不
易之地矣然且力盡求地不已曰地利之無養也有
是哉故無尺地非養是以不得養豫人率媮惰不知
經始一力作則見以為苦楚遇大祲有束手枵腹而
已矣豫之南有召信臣之溉北有西門豹史起鄴下
之溉中有孫叔敖汝墳之溉後有創起者未可更僕
數天澤何常不流在人瀦畜之耳一雨則潰出四溢
汒乎靡所收拾曾不踰旬又復延頸而跂之天天固
如是家給人足哉毋論中土即達天下安往不歲值
凶荒哉然匪自今矣戰國時七雄列侯並驟而起争
自淬礪整頓以日夜冀己土宇之辟加於他國己人
民恨不厝之袵席上休噢呵呴之摩其足如保赤子
不相流離魏王移民移粟河内河東之間財殫力疲
既而卒無以加故自侈之曰盡心焉耳矣盡己之心
盡民之力而不能盡天之道長孺謁者河内失火屋
比延燒以為是不足煩天子之使河内水旱千餘里
父子相食萬餘家不相保矯詔發倉以賑困窮民用
存活水旱饑饉之災周之末漢之季被之矣民窮盗
起自古為然矧乎地大物衆有不為盗賊藪者乎北
枕燕趙馳驅鳴鏑而行者未始無也山東故多盗吳
楚兵連故皆窺伺我睢陽潁宛界多間諜不止楚人
呰窳而媮生豫未必裕也秦之強六國時苦魏久矣
晉之富河坂之險又日夜東出而飲我河上試編豫
人戶有不半為秦晉賈者乎下大行而南牧羊腸道
介然用之成路巧者有餘拙者不足地重難動摇勇
於任俠怯於赴公故曰多劫人者大國之風也豫亦
有之漢時潁川郡故多盗黃覇聰明強識吏民不敢
欺姦人以去盗賊入他境而潁治武帝時南陽盗有
梅免白政大或剽城邑宥罪罟窘辱郡縣守尉趣具
食饗士卒自是繡衣直指使始王庭史自廣平守河
内河内故多豪猾俠廷史為方略具私馬傳爰書多
論報不三日而達長安至今其風猶在晉太康汲郡
人不凖掘得魏襄王塜出銅劍一枚竹史十車漆書
文科斗多剥落尋命中書監荀勖令和嶠詮次為十
五部八十七卷自是汲塜書始出而傳者以為美談
是盗之掘也有自矣戕人之親暴寒人之骸骼至不
可收拾和氣傷而災祲為沴者未必非是也
時務利病
五季及宋都汴梁汴梁宅中南北衝道水陸後世議
都者舍金陵其庶幾乎其地平曠無險三代前封建
諸侯則王畿無恃故不可都春秋以後葵丘之會踐
土之盟敗師于邲于鄢陵及劉項畫界鴻溝已各留
意夫重屯之勢利於用武又得扼控屏蔽以制於外
是誠勝地如固燕薊固絳澤則漳德衛輝無北憂固
山南則嵩洛無西憂固襄黃則南汝無南憂固臨濟
則歸陳無東憂由是而運於四方漕貢朝會之便永
無所滯執事之言曰陜洛西隣秦晉多深山絶巘嵩
盧新澠之間礦徒動輒呼聚而葉裕内鄉亦時發焉
是願聞治礦之策也愚則曰礦徒固良民也其初首
事者二三角腦而已矣山川之寳有以歆其見利之
心接引之徒有以便其往來之跡前此有犯者夫既
或治之矣何害之敢生即有生焉鄰里有互察之令
村落嚴禁爐之條河梁絶津渡之黨則勢將自阻散
其徒而詰其首一告諭之間渙然離耳此不必有意
督過之也執事之言曰歸德南連鳳潁北接蕭碭徐
沛巨盗乘間為梗而光羅鄧州亦時有焉是願聞弭
盗之方也愚則曰盗賊亦吾民也其間怙惡者幾處
積窩之家而已矣持刀劍忘牛犢之思脅貨財充衣
食之業前此有屢犯者夫既或殱之矣何事之足虞
即有虞焉鄉邑修保甲之法閭里重藏匿之科官司
謹詰捕之實則其風自消擒真犯而戒株連一展布
之間帖然定耳此不必用意深治之也雖然此道其
常耳非所以語於義之精也齊其末焉非所以語於
治之本也明問所及而豈徒哉無恒産而無恒心者
凡民之夙習也饑寒切於肌膚慈母且不能保其子
者人情之大凡河南地居中土供應多方徵輸百出
年豐無終歲之飽時平無一日之安驅迫如此之甚
欲其不為礦且盗不可得也古之君子不有裕民止
盗者乎夫國額不可减也而額外之徵如商税魚課
陂塘水堰民兵買馬日支紙劄火耗車牛之費獨不
可量為未减乎歲例不可缺也而例外之徭如河夫
稍草堡夫火夫青衣甲首之類獨不可量為節省乎
寬一分受一分之賜則民安一分之心孔子曰苟子
之不欲雖賞之不竊周官曰以公滅私民其允懷如
得其道則礦徒可得消也盗賊可得弭也不然迫之
愈至生之愈窮治之愈深犯之愈衆豈特河南之民
能為礦且盗乎所可憂者尚多也執事曰大河西來
自砥柱析城王屋東過孟津入開封之境地平土䟽
蕩囓為災歲費埽捲以萬計民膏竭矣河患依然誠
哉是言也夫知其非計而猶為之智者不為也請以
己試之明驗質之可乎漢時河决内黃河决金隄河
决酸棗河决黎陽屢决屢塞殆無虚歲東漢以後棄
不復築而河之帖然安流者垂數百年治與不治之
效盖彰彰矣今之治河者以一丸之土遏漲天之流
以疎柳之條禆排雲之岸農功有盡巨浪無窮不幾
點雪於洪爐乎或者曰然則廢埽捲與曰何可廢也
相其勢而順導之則其所省者歲當不下數千亦何
憚而不為乎執事曰宗室生齒日繁即如周府宗禄
原額止四萬有竒而歲給當三十三萬加徵則勢不
行設處則謀無措奏計則又不得請誠哉是言也夫
知其困迫而不為之所仁者不為也請以己窮之事
勢論之可乎今時一府為郡王者六十焉為將軍者
以千焉為中尉者郡縣君者數千焉其財愈匱其生
愈繁數年以後且將盈萬勢方窮蹙自當變通識與
不識之人皆知之矣今之當事者明例有嚴既不敢
議坐需其迫又為不可袖手旁觀掩目長嘆不幾刻
劍於行舟乎或者曰然則變條例與曰何敢變也酌
其宜而取裁之則其所省者歲當不下萬金亦何憚
而不為乎雖然相勢以治河而相之之實策將安出
酌宜以制禄而酌之之方義又何居明問所及而豈
徒哉達節而不拘者上智之事也善世而博化者聖
人之弘也河南歲苦治河而民之脂膏已竭人苦宗
禄而時之經營無良畜縮如此之甚欲必循常調不
可得也古之君子不有更化善治者乎夫河薄城市
量與埽捲而大瀦之野廣漢之墟去城遥遠原無民
居縱有衝蕩害亦未甚聽其自流可也柳稍大戶報
擾紛紜而儀封以下考城以西沿隄官柳百里成林
歲伐餘條還充官用柳性耐折無傷本根量為取之
亦可也如此則所省豈止倍蓰哉此則可省而人不
能省也例關大體或難更改而縣主以下止給冠服
儀賓䟽遠許賜衣巾其俸資不可省乎法有厲禁或
碍施行而王官冗秩盡革副員中尉各宗聽從生理
其廪餼不可汰乎如此則所省豈止千萬哉此則可
行而今未之行也法窮則變惟變然後可通法通則
久惟久然後相守易曰益之損之與時宜之記曰協
諸義而恊則禮雖先王未之有可以義起也善用則
治河之策未嘗無也制禄之糧未嘗乏也不然裹足
而計程膠柱而調瑟豈特河南之民迫於河患與宗
禄乎其所可慮者尚多也斯四者皆救時之急務善
治之宏綱也
議田賦
河南之田賦在國初時當民力饒裕未嘗患其不均
也今合八郡而統論之則彼此大懸絶矣故重者計
畆踰斗而輕者畆不踰升以不踰升者而較之踰斗
者其相去蓋十倍此或謀始者之未審與而豪右之
兼併姦宄之隠漏又多有之民如之何而不病也故
議者亟欲均之夫均之誠是也然以人情觀之則可
行于一邑不可行于一郡而一省則尤難矣况又制
額誠不可變也而救弊之術可得而議者有數端焉
一曰殊正派謂實徵折布之類以糧之重輕定數之
多寡也二曰均兑軍謂汝南二郡之税均輸水次與
諸郡等也三曰别糧價謂重糧得輕價輕糧得重價
也四曰酌歲辨謂非常之雜供歲不常有令糧重者
常得脱也五曰覈徭役謂移其糧重者之徭而加諸
糧之輕者或十之二三可也之五者跡似循仍而意
實釐正百姓亦隂受其惠矣且又無丈量之煩而表
公平之體奚為而不可也
圖書編卷三十七
