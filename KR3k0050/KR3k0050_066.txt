圖書編卷六十六
明章潢撰
四川各郡諸名山
四川成都府山曰武擔(治北)鐵爐(城南)宜城(雙流)麗元(新都平地)
(特起高三丈有雙鏡廣五尺)金臺(金堂)石矩(仁壽)磨玉(井研)玉女(簡)逍遥
(山北有層崖崖有東西二石室)玉京(資峭險壁立插天連雲儼然在目)華萼(内江)鏵影
(有二泉竇更流迭止與晦朔之盈縮相應)青城(灌岷山第一峯有七十二小洞八大洞道書第五洞)
(天乃神仙都會之府)丹景(彭)九隴(彭)金馬(崇寧)石紐(石泉)龍安(安)多
融(崇慶)石磬(彰明)岷山(茂江水自出直上六十里)龍池(羅江)七盤(汝川)庚際
(綿竹)雪山(威山有九峯積雪盛夏不消)浣花溪(府城西南)錦官城(萬里橋西)支
磯石(府城東張華博物志載有人居海上乘槎到天河得一支磯石歸以問嚴君平今蜀人相傳即)
(此石也)
保寧府山曰天目(府城東山有二洞一曰天目一曰天溪)大劍山(劍一名梁)
(山即山海經云)禹跡(南部)離堆山(蜀有三離堆此其一也)思依山(山有二觀東觀)
(有峻山洞搗藥臺浴丹井煉丹井西觀有平仙洞搗藥臼卓劍穴圍棋局)雲臺(蒼溪高四百丈峯峻)
(削插天一名天柱有巖洞)玉望(巴)秋錦(通江)龍門(昭化)石燕(廣元)漫天嶺
(山極高聳有大漫天又小漫天)大華(江油)長卿(梓潼司馬嘗此讀書)五婦(梓潼)龍巖
(劍州洞可坐百人蜿蜒如龍盤之状)靈雲洞(南部外䆳中廣冬煖夏涼)
順慶府山曰大方(城西)金泉(城西)青居(城南)南岷(西充上有九井十三)
(峯)鳳凰(蓬)衮山(營山)儀隴(儀隴)白鶴(廣安)岩渠(渠)陵山(大竹)石
龜(岳池)羊山(峯巒秀異山下有洞曰角竹)東巖(營山縣東又有西巖俯瞰大溪為一郡登)
(臨之勝)畫卦石(南充其石平如坁上畫八卦文相傳周柱下史李耳于此以足畫之足跡尚存)
叙州山曰朱提(城西)石城(城西)石門(慶符多蘭有春蘭秋蘭鳳尾蘭石蘭竹蘭)
(春蘭花生葉下素蘭花生葉上黃庭堅云蘭一幹兩三花蕙十花香不足)凌雲(富順大江前横一峯)
(突兀)瑪瑙(上有羅漢洞内有石佛五百洞前有水簾廳)聖燈山(山之西有石峯峭拔高數)
(文如佛像俗呼為聖佛旁有二石如侍者蓋天成也)龍騰(南溪)平蓋(有三山九隴惟此山一峯)
(特出頂圓而平故名上有石洞石穴)桂輪(南溪石壁有黃庭堅大桂輪山四字)寶屏(長寧)閣
梯連珠(高)亭臺(筠連)芙蓉(珙)摩旗(戎)水簾洞(府城北瀑布如簾下)
(垂數尺黃庭堅嘗置竒觀亭于旁)
重慶府山曰塗山(府城東岷江南岸山址有石中分名曰龍門其下水與江通左右石)
(壁有鯉魚飛躍之狀山之麓舊有夏禹祠塗后廟)瀛山(城南崖壁峭拔周四十八里四時常青翠)
(大類蓬瀛)長壽(長夀)固城(江津)三華(大足)龍洞(永川)葛仙(榮昌)蕞高(南川)
酉陽(黔江)銅梁(合)純陽(合)青石(合)巴嶽(銅梁)武勝(定遠)倚天
(忠)望州(涪)平都(酆都七十二福地之一有唐碑)登青(武)摩圍(彭水洞天福地)
(蠻人呼天為圍云)洪崖洞(府城西)棲真洞(大茒峽内)魚鹿峽(府城西)明
月峽(巴縣境)櫃崖(南川)
䕫州府山曰白帝(城東)赤甲白鹽(城東)陽臺(巫山)石桂(太寧一峯)
(削成如巫峽北望剪刀峯與道士峯相連皆竒觀也)鳳山(有月窟雲巖釣雪玉環浮玉寶華之勝)
二仙洞(大寧)金頭(大昌)漢城(雲陽)都歴(萬)西山(上有絶塵龕)盛山
(開)翠屏(逹)神龍(新寧)高梁(梁山)蟠龍(下有二洞洞有二石狀如龍首尾相蟠)
金鳳(梁山)石乳(始建)瞿唐峽(三峽之門兩崖對峙中貫一江灧澦惟當其口)巫峽
(即巫山也與西陵峽歸峽並稱三峽連山七百里略無斷絶自非亭午夜分不見日月)灧澦堆
(瞿唐峽口江心突兀而出)寶芝洞(鳳凰山頂)噴霧崖(蟠龍山崖)岑公洞(萬縣)
馬湖山曰赤崖雷番(府城)大鹿(蠻夷)夷都(沭川)
潼川州山曰牛頭(州南)金華(射洪)高山(鹽亭)銅官(中江)玉堂
(遂寧)蓬萊(蓬溪)雲居(安岳)
嘉定州山曰高幖(州西巍然高峙萬象在前)白崖山(有清風白雲朝露三洞)
龍門山(峩眉兩崖峭峙中露一罅)峩眉(周迴千里有石龕百十二大小洞四十又分大峩中)
(峩小峩為三南北有臺重岩複澗莫測遠近)平羌(夾)化山(天下二十四化此其一也)金
粟(捷為)榮德(榮縣其高插天石室二十四所)爛柯洞(州治對江)第一洞天(州治)
(西可坐三四十人)方響洞(州學前洞中有水眉州山曰泠然如環佩聲)蟇頤山(州治)
(東)龍鵠山(丹稜)上巖(青神)
瀘州山曰寶山(城西)安樂(合江三峯竒秀上有八洞)漢陽(江安)
卭州山曰銅官(卭卓氏及鄧通鑄錢處)九仙(蒲江)
雅州山曰蒙山(名山)曬經山(榮經南壁上筆鋒長短數千下有深崖懸石數百皆)
(五彩燦爛奪目至此精神為之恍惚也)瓦屋山(滎經西北)
青城山
青城山本縣三十二里玉匱經黃帝封為五岳丈人
乃岳瀆之上司真仙之崇秩一月之内羣岳再朝一
名赤城一名青城都亦為第五大洞寶仙九室之天
上有流泉懸澍一曰三時洒落謂之潮泉天倉諸峯
屹然三十有六前有十八謂之陽峯後有十八謂之
陰峯杜光庭青城山記岷山連峯接岫千里不絶青
城乃第一峯也此山前號青城後曰大面山其實此
山有七十二小洞應七十二候有八大洞應八節
安樂山
安樂山在合江西五里三峯俱秀有竒溪乃延真觀
有石櫃為仙人蔵經之所岐而左有爛柯跡後有仙
人影隠隠在石壁中岐而右歴木楠臺仙人屋十二
盤至剪盡庇循山有八洞通南巖有石曰許由瓢又
有芙蓉城滴水崖白猿洞此三峯之景也山有天符
葉一夕大風雨拔去後得於容子山如荔枝葉而長
上有紋如蟲蝕宛如蟲篆或以為劉真人仙跡鏡子
山在江安縣南五里又名照山一峯中峙兩峯旁翼
二溪交流峯巒葱倩庵廬梵室金碧交輝旁有二潭
為龍所居禱旱輒應山有眠雲石襲淵橋玎璫巖磨
䥥溪為一邑勝遊之地
豆遄山
綿州昌明縣豆遄山真人豆子明修道之所也西接
長岡猶通車馬乘東臨峭壁陡絶一隔自西壁至東
峯石笋如圖兩崖中斷相去百餘丈躋攀險絶人所
不到其頂有天尊古宫不知所製年月古仙曾笮繩
橋以通登覽而絙笮杇絶已久里中有言欲知修續
者脚下自生毛相傳如此咸通中山下有毛意歡者
幼而為道常持誦五千言着敝布褐於市乞酒醉而
登山攀緣峭險以絶道為橋山頂多白松樹繫之繩
横亘中頂板布椽繩上善男女隨而度焉數年繩杇
橋壞無復輯者
温陽洞
開州後倚盛山東枕清江泝江而北三十餘里至温
陽井井有湯泉北上麟德年震雷摧裂山脚洞山自
開當門有天然石鐘如數千斤重空懸去地二尺許
而中實叩之無聲門兩壁有石如金剛力士之形者
數輩鐘旁有小徑高六尺以來行二三丈稍闊有石
碑巨龜負之自然而成但中無文字碑側有巨屏上
與鼎相連下一穴側身入可一二尺許自是廣闊中
路徑平坦與常無異路左右滴乳為石羅列衆形龍
麟鸞鶴頽雲巍山如林如柱似動似躍乍飛乍顧千
形萬態不可殫紀僅一里許旁竦蓮臺周迴數步高
三四丈層綴重叠皆可攀躋旋生乳石如臂如指者
以燭照之通秀瑩徹隨折脆斷及出洞門外得風皆
為白石矣自臺側三四十步有蓮花羅布於地傍
有甘泉水色清白遊洞者汲之烹茗前自有横溪
湍波甚急其聲喧汹流出洞外溪上有橋長二三丈
闊一丈許非石非土功甚宏壯過橋得黃土坡高四
五丈道徑險滑行者累息方至其頂坡上有巨堂四
壁平静中高數丈壁上多遊人題記年月堂之極處
曲角有一穴高四五丈廣三四尺去下丈餘躋攀莫
及相傳云昔有遊人扳緣而入累月之後出於巫山
洞中自後無復敢入者
大渡河
大渡河自吐蕃界經雅州諸部落至黎州東界流入
通望界於黎州為南邊要害之地唐時大渡之戍一
不守則黎稚卭嘉成都皆擾建隆三年王全斌平蜀
以圖來上議者欲因兵威復越巂藝祖皇帝以玉斧
畫此河曰外此吾不有也於是為黎之極邊曩時河
道平廣可通漕船自玉斧畫河之後河之中流忽䧟
下五六十尺河流至此澎湃如瀑從空如落舂撞號
怒波濤洶湧船筏不通名為噎口殆天設險以限中
外也
蜀道諸峽
予奉命之蜀道夷陵歸州巴東巫山以抵于䕫歴驛
棲鳳黃牛屈溪建平巴山萬流高塘逶迤四百餘里
挽舟上者日不一舍下者頃刻數程中間若十二背
夜义背兩崖俱滑石而浪尤洶湧不可楫以繂匪篙
即人背之故曰背也又曰與舟相背也有曰峽者狹
也又曰山夾水曰峽蓋水行山間隨山以曲折在古
統謂之西峽黃牛巫峽而已今則岐之為荆棺石碑
馬肝兵書門扇彈穿扁擔黑石風箱黃牽鐵鎻之類
仰視之懸崖絶壁萬仞千尋如覆屋如峻峭斷截如
連繹如半甕凹如駝峯凸如粲粲如色斯黝如土斯
練如草木葱葱如鹿豕濯濯如猿猱之聲慘如藤蘿
侵倒齧竇飛泉左環右抱如出無門間有鳥道繂者
萬盤日午方見而天之多斯昭昭然孰曰杜宇所鑿
是皆成於混沌俯視之深潭莫極瀦潦流沙溶溶滚
滚如釡之水如冶之金如珠之濺如花之蕊小而洄
波大而盤渦如洞窈然如谷砑然如風之旋油然隨
闢隨闔舟遭之者鮮有出焉俗謂荆棺兵書風箱皆
古人遺跡予不敢信其他即物以狀因數以稱者固
有謂也又有曰灘灘從水從難蓋水之難行者深淺
不一轉徙無方岩岩怪石鋒利牙交平者鋪彈險者
截江竒者可愛惡者可憎所謂鐵積劔排狼頭鹿角
纍纍牛馬飲于河者不足以模倣萬一水波摩激日
夜不停潨潨雷吼涓涓金鳴花噴若雪沙滚若奔瞻
之近岸而多敗船曰喜曰登曰青曰葉曰偏澇猪圈
馬鞍無義大小蛇&KR3712;棟通靈鋸齒石門牛口青溪蓮
花三灘茲其大者也予過之舟行則畏途步無從乃
嘆曰蜀道之難信矣若南沱過龍沱平善烏稍壩山
斗坪柟水源流稍緩而可泊南肆香溪口東西瀼口
勢空闊而可遊碑石稍公石蝦蟆石灧澦天公之妙
不假人為十二峯孤峭拔空尤為竒絶秭歸則屈原
所生白帝則子美所戀魚復浦孔明之圖攸在黃陵
廟大禹之功未磨乃若高唐觀陽雲臺之雄據上流
凡山之蛇蜒峻&KR1828;杈枒崒嵂幔張笋茁蓋倚圭横者
憑闌間一目可盡固楚襄之所流連而宋玉之所賦
者也何景不可賞何古不可弔而以悶為哉
三峽
盛弘之荆州記三峽七百里中兩岸連山略無闕處
重巖疊嶂隠天蔽日自非亭午及夜分不見日月脩
可曰峽程記云三峽謂月峽巫山峽廣澤峽
大峩山
郭門行三十里至蘇稽渡行十餘里憩德山寺望三
峩插天雲氣如赤珠如白鵠如行人鱗鱗不可名狀
讀宋英宗御製别山碑至楠木坪樹如寶蓋葱菁十
餘里見溪下一石類舟人云此普賢船也至大峩石
上有陳圖南福夀二字石前有流杯池余為神水贊
而去去登歌鳳臺即楚狂隠處也憩中峯寺玩孫思
邈藥鼎丹竈其形甚古憩牛心寺寺下為雙頭橋兩
水分流石梁跨之蓋天成云過梁渡溪憩後牛心寺
玩唐三蔵取經時所遺卓錫非人間物國初高僧寶
曇圓寂于此或言高皇帝同時僧廣濟避居峩山後
宫中聞龍躍聲詔易前杖莫可考耳由四會亭經南
戒名宗坊投白水寺宿焉訪唐濬師彈琴處堙也有
鎮南沙門與之語合言師别傳言七十遊南海三十
年前種樹千百今欝欝蔭此山矣出内江學士趙孟
静衣契讀之謂充其心則宰衡吐握一代人材可種
也洙泗指迷千載人材可種也余味其言書短歌寄
焉越二日鎮南隨余登頂心坡坐筍輿用布懸引而
上經息心所大小深坑有長老坪差覺平坦喬木千
章千雲摩蒼交錯糾紛古蘿蔓延下垂人云此普賢
線也行至鷟店飛岑巑岏過木皮殿上胡孫梯敲霧
漨浡咫尺莫辨過梅子坡至雷洞坪有禁人語鐵碑
恐風雷忽震由此轉折八十七盤最上娑羅坪蓋有
娑羅花云捫石穿林黷黲不見天日岩下磈磈多千
年積雪冰氣皚皚射人已入天門石度天仙橋投光
相寺宿焉老僧取水炊飯為言頂有池水無泉胍可
給千人炊米數沸中食過百沸則心結粉粒反不可
食臥必累褥坐必執鑪其寒慄異常云舊有銅鐵錫
三殿今存鐵瓦殿云有通天沙門年八十薙草開株
表一小刹不下山五十年自言此山無豺虎草木皆
香西域寶掌千歲僧也名此震旦國第一山西顧遥
指其近而倚者曰瓦屋羅回其遠而望者曰青城玉壘
其最見者曰雪山曬經而火熖葱嶺與諸番之界俱
在縹緲其餘萬山真如培塿青衣洋瀆三江縈然如
匹練使余應接不暇少頃靉靆雲布兩人復歸禪房
有披髮道人衣樹皮不言姓名長揖别云余就枕越
四日再登浮雲忽開大陽吐扶桑和如艷陽步覩佛
臺有小鳥如鸜鵒依人而來鳴曰佛現佛現視之閃
閃成暈青黃紅綠之色圍繞數重初見若車輪既而
圓徑漸廣跨過山足觀者如對鏡惟見已身雖並立
者不見人云此普賢身也有鼯鼠亦來親人或云山
有雲霞氣日映之則顯鳥鼠亦忘機者通天飯余禪
榻授余養生之秘坐更餘一僧報曰聖燈現矣疾走
現光臺始見其一如火漸至數百時隠時現僧云往
吹入殿中信手掇之一木葉耳理或有焉余就枕越
五日又登絶頂日大明如昨一僧携放光石如水晶
大者徑三四分就日照之成五色如虹霓望七寳臺
在深崖與通天别從故道下山崇峯懸磴白雲護之
渾如銀色世界樹間啼猿小者如拳暮宿白水寺越
六日至黑水寺訪八音池每乘夏有水人鼔掌則羣
蛙鳴其起止俱先一蛙如金聲玉振有白玉環探之
光潤異常乃千年物暮宿老寶樓鑑登指龍門二峩
三峩諸勝莫能窮也大都廣圍千里高百三十里余
得其槩
大小劔門山總叙
劔門山
蜀地之險甲於天下而劔閣之險尤甲於蜀蓋以羣
峯劔插兩山如門信有所謂一夫當關萬夫莫敵者
自晉唐以迄于今巨卿逸士登遊唱和篇牘累積有
說有銘有詞有詩非止一家而所以形容其險者殆
盡披閱諸公著述益增弔古探幽之想遂為考訂復
以廣其傳庶幾四方之士談劔門之險一覧之餘則
竒峯絶嶂宛乎在目矣雖然險固可稱而有天下國
家者初不恃此以為重蓋在德不在險也
福建福州府山曰鳥石(治西南)越玉(城北)鼓山(城東)大姨(大海)
(中每風色晴定日未出之先于山上東望見一山如空青微出海面乃琉球國也其下水深碧色東流)
鐘山嶼(在海壇里形如鐘沒於嶼旁潮退蒲牢猶隠隠可見故名海壇山四圍水盡鹹滷獨此水)
(清淡中有老媪石形婦人高二丈石之前有石天井方廣二十丈中有石眼深不可測與海潮通焉)
香爐(連江)四明(長樂)高蓋(永福)六洞仙山(山極高而秀舊有仙居之風雨晦明)
(不可測又有時音樂出岩洞外鄉人有沿崖而至其地者遇二人對奕越明再造不復見焉衆以為異遂)
(刻六洞仙像于上)方廣石(縣東七都峙拔千仞上有石室可容千人室之内搆閣三重上雨旁)
(風皆石室庇之不假片瓦也山中景有十竒)玉泉洞瑞松塢鐘磬石
聽泉崖瀑布泉(懸崖千丈散若瓊瑶響如琴筑)龍澍岩靈洋谷
龍尾泉(有石如龍貫石崖中潑潑然僅見尾有泉緣其尾而下注于石盂不盈不涸)望仙
臺清音洞(已上即十竒也)星岩仙掌仙樹觀音影
(亦皆山中竒觀岩之路口有井其泉清冽而甘以瀹茗號為第一泉)玉融(福清)黃蘗(林巒重複)
(有瀑布龍潭又有佛座香爐數峯)雙髻峯(在旗山三峯峭秀崖谷幽遠繚繞環抱水西之勝處)
(也)
泉州府山曰泉山(一名北山一名齊雲山周環四十里為郡之主山龜岩在泉山之)
(半巨石如龜中空可居唐林藻林藴歐陽詹皆嘗讀書于此有石硯現存又有秀崇塢醉月岩石獅岩)
(在龜岩之畔有石巉然如獅子狀後清泉洞在泉山有上下二洞上洞名紏陽在山巔有白室下洞名)
(紫澤上有百丈石嶮峯疊巘寓目登眺如在天上間杖黎泉在清源洞側清源泉在清源上下二洞)
紫帽山(峯凡十有二常有紫雲覆其巔金粟洞在山之陰西有石鼓丹竈仙掌諸峯)高蓋
(晉江)梅花(南安)九日(連跨晉江縣界重九日邑人多登高于此無等岩高丈許石佛岩在上)
(高峯之側其翻經石梁普通中僧拘那羅陀嘗翻譯金剛經于中一眺石在蓮花峯之巔高廣皆丈)
(餘登其上則四方萬境舉在目中故名小清凉石方廣丈餘古木數株掩映其上登者必先憩於此石)
(竈石盆石碾石硯四石皆秦君亭側峽自然磉石員如彈丸周圍丈餘出于天成碧玉二石相並如)
(玉之立有放生池在寺前花白雲井泉味甘冽井西高士峯北有蓮峯皆竒境也)高鎮峯
(一名雞髻山又有翠峯屏大成洞)五峯巖(上有石室色如銀中可容三百餘人)三秀(同安)
浯洲嶼(上有海印岩岩有十二竒曰大武岩玉几峯蘸月池眠雲石偃蓋松跨鰲石石門關古石)
(室蟹眼泉倒影塔千丈壁一覧亭)臥龍(惠安)小岞(山之陽多怪石中穿一洞洞之中豁然明)
(朗可容四五百人旁有小石門僅可單人而入門内丈許折而右轉有巨石如屏風以蔽内外一人持戟)
(守之雖千百人莫敢犯永樂間海倭入寇民多匿洞中倭寇百計攻之不克舍而去)天開巖(惠安)
高鎮(永春)閬山(安溪)五華(德化)蓮花峯(南安其山聳峙上開八石皆蓮)
(花然朱文公詩云八石天開勢絶攀)彭湖嶼(自城東出海舟行三日抵彭湖嶼在巨浸中環島三)
(十六)
建寧府山曰黃華(治東)白鶴(城東)梨嶺(天下之水皆東梨嶺之水獨北流入)
(廣信)辰山(建安)靈鷲(甌寧)東山(建陽)武夷(崇安峯巒大者三十六周迴百里道書第)
(十六洞天詳見于後)大同(浦城)洞宫(政和)籌坑(有天柱峯獅子岩羅漢岩將軍岩屏風石)
(葫蘆石石室龍井又有嶺亦名籌坑又有員照庵前有聖水凡三石井中一井外狹内寬深不可測)湛
盧(松溪)香婆巖(松溪)白塔山(建陽山巔有石特立如塔狀相傳夜有火明其上故又名)
(天燈山下有龍岩洞洞口有試心石下有碁盤石相傳唐時有三女煉丹于此仙去今龍濟所祀即此三)
(女也又有飛來石在龍濟院前)石橋洞(府城北高峯環抱内有石潭其外則石壁峭立相傳潭有)
(龍)浮石洞(建安在響山之前蓋溪中小嶼遇水泛則與之俱浮人未見其沒)
汀州府山曰臥龍(城北)翠華(寧化)南寶(上杭)靈洞(武平山有大洞三十)
(六小洞二十八)蓮峯(連城司馬周卿取山中竒勝隸書刻石蒼玉峽雲棧天梯冠豸桃源清如許芙)
(蓉波金宇泉白雲深處天光咫尺蒼谷虚靈小崆峒)滴水巖(岩壁陡絶洞有三門中而豎者名為)
(天柱)靈隠洞(寧化洞前重岡疊巘森列左右小洞横絶烟雲縹緲有聖水桃竹又有一石拔地而)
(起上有窪樽乳泉滴瀝滿而不溢)象洞(武平其中廣闊號九十九洞)
延平府山曰九峯(城南)龜山(將樂)靈源洞(山巒秀絶由石逕而上一里許)
(蒼崖陡絶泉響如雷一石室廣可六七丈旁一竇俯傴而入其深邃微明多小石竒潤)鳳凰(涉)
幼山(孤峯上聳約三十里周迴三百里中有三魅形似人長丈餘上有普照寺宴坐峯鐵碪石聚星)
(忘憂石降魔石天威石藏雲塢歸雲洞又有風洞廣徑尺餘風生洞中清爽可愛山之下有龍峽)栟
櫚(永安多産栟櫚故名峯巒岩岫不可勝數神刻鬼劃高下相屬烟雲出沒無時草木蒙茸四時一色)
(李綱目為武夷岩天柱峯與獅子岩並聳百餘如削射垜峯觀音在野雲洞側石壁萬仞集仙岩)
(佗頭岩步雲臺)(野雲洞其中日夕雲霧吐吞走馬埒山絶頂寬廣而砥平)(降仙臺銅&KR0777;澗)
(接仙橋寶天池在山之上廣一里許水澄澈不淆有金剛石蓋石試石已上俱為栟櫚山之竒勝也)
甘乳巖(下有甘乳洞廣袤約五十餘丈洞口怪石森列洞之中一石突出如蓮花泉自石中迸出)
(滴巨石上如甘乳旁一石穴風自穴出昔嘗有人秉燭入越三日乃返至深處聞溪聲澎湃可怖即出因)
(以石塞之洞右有石鏬深不可測洞後又有一洞名透天)金樓(尤溪)頼巖(其上怪石萬數鉅者)
(如屋綿亘可三里宛然一洞府也洞口緣梯而上石室聯屬皆有竇如戶俛而入其中流泉可愛石鏬如)
(窗戶者數百所)七臺(順昌高峯峭壁幾至千丈)山門峯(將樂高聳雲霄下有兩石相峙如中)
(逕可通往來)七峯(沙縣山皆石壁峭立由水底峻層而出)百花巖(府治東北石室峭立)
(春時百花鮮麗故名)靈龜洞(順昌洞有靈龜紫色如金有石如鐘磬魚鼔之狀叩之其聲清越)
興化府山曰烏石(城中)壺公(城南山皆四面獨此山有八面高聳千餘仞郡治正)
(對之山形方銳如龜首峙立如屏郡之鎮山也朱文公經莆望見壺山南一面獨秀曰莆人物之盛皆此)
(山之秀所鍾真蟹井在山頂泉在石穴中其胍通海視潮盈縮淨岩在山絶頂莆中風物之勝一覧)
(可盡竒勝)(靈雲岩在山之陽上有桃花洞蘸月池泉石虎丘岩衆景俱備&KR0777;陀石法流泉濯纓沼石)
(壁峯號壺公山五竒昔有隠者遇一老翁于絶山頂忽見宫闕殿臺似非人間翁曰此壺中日月也後人)
(因以壺公名山)囊山(形如懸囊亦名土囊小辟支岩其中可容數榻旁有八石負之玲)
(瓏明徹如窗櫺然上有文殊岩佛曰山石竹山須瀰臺降龍澗於莬窟半月池伏虎石諸勝)棋
山(仙掌峯有石高三十餘丈巉然特立如掌人文筆峯與朝天馬兩峯相對香爐峯仙臺)
(兩石對立中有蟠石如碁枰號出風穴大石上有穴大如斗深不可測風自穴出曰棋山五竒龍山)
(亦在棋山岩如圓屏瀑水高三十尺流下瀦為小潭又有石如室深廣一二丈中有棋山寺旁有西臺)
百丈山(山有石室又有大岩曰華蓋客廳石傘石樓重玄又有丈嶺)城山(與壺公山對峙)
(山有石岩嶺又有呼月臺興雲洞)仙臺峯(上有石碁枰馬蹄跡前有石鏬又有仙臺石)瑞
雲峯(峯頂雲起即雨)二飛(仙遊)尋陽(有大山自西北來峙為三峯曰大雪仙臺香爐又有)
(雞髻岩雲頂岩紅袍山笏山筆架山烽火山大象山鷰峯蓮花峯列峙左右又有石龜岩龍鬚岩銀頂峯)
(西澗發源銀頂即地蓮花峯下有龍潭雲頂岩岩旁有化蟒岩釣月灣聞猿洞眼雲閣又有無際坑)九
座(重巒疊嶂之中巍然高峙凡九峯故名人有盤髻峯棲真岩錫杖泉徹雲澗龍潭透龍石)紫睿
巖(府城北上有迎福院琉璃峽天台洞石鼔石門仙人橋仙人冢)湄洲嶼(府城東南海中與琉)
(球國相望出黑白石可為碁子上有天妃廟)
邵武府山曰登高(城西)七臺(跨汀延邵三郡上有七臺曰台星文殊普賢會仙獅)
(子雲與月又有庵前白花洞洞畔有石穴)雲巖(光澤)烏君(山高二千一百餘丈頂有兩石峯各)
(高二十丈人謂之雙石笋又名珓环山)鑪峯(泰寧)甘露巖(石門天成一逕僅通單騎飛瀑)
(垂岩而下内有石乳滴水甘甚因名)東山(建寧)金鐃山(山之絶頂有聖觜石常有雲氣又有)
(石燕岩石鏬盤折至正岩中有石屏右天窗石凳石床石廨位置向背皆天成)
漳州府山曰岐山(城東與鶴鳴山聯峙三峯秀聳龍江之上有石禪床題詩石桃源口)
(虚白岩一人泉潛翁岩石棋枰千人洞天生岩謙師岩石室岩諸勝可玩)梁山(漳浦山有大峯十二)
龍巖(龍岩)三平(南靖)良岡(長泰)天柱石(山頂有一石柱高二丈餘又有巨石如屏)
(高九丈闊五尺又有東西南北四石門又有石室石庫百丈岩勢至岩象鼻岩海湛岩應潮岩一線泉忘)
(歸石盤陀石香爐石大帽山仙人亭劔脊橋超凡閣為十二竒)
福寧州山曰大姥(州東)洪山(其絶山頂勢凌青蒼蓋州南第一山也登高眺遠温)
(台之境如在目中山有洞洞内有石屏石&KR1351;棋局皆渾然天成洞口又有石竅石罩石泓泉通海眼深不)
(可測西有天鄆山石馬峯臥龍潭釣魚石桃坑橘洞丹泉)霍童山(神仙霍童所居洞天記謂)
(霍林洞天是也其中幽岩邃&KR0676;人跡所不到者不能悉數每天晴月皎居人往往聞空中有樂聲山之西)
(有支提山那羅延岩西有神僧石窟葛公仙岩南有蘇溪鶴嶺北有菩薩紫帽二峯又有大童峯小童峯)
(左右弼仙峯寶劍崖霍林赤泉洞泉湖都尉甘泉坑蓮花石石仙臺壇海鰌井又石廊長三十餘步又有)
(石室室東有石橋横跨澗上有搗藥石臼石盆石盂皆天成也高蓋山山之别峯也洞天正其上常有)
(紫雲覆之)
三山鳥石
辛酉秋余迺偕傅子丁戊二謝子天湖梧溪往丁戊
道余自南澗石塔神光三寺流觀至勉齋書院訊勉
齋舊修三禮處已莫辨矣余迺入書院内見上有古
大梁將墮因迤書院東而去過葫蘆城丁戊指王氏
所填金蟒穴還憩靈鷲庵佇睇去復迤東石碪上石
級斗絶稍頃乃至華岩岩畔觀唐李陽冰所書般若
臺篆刻于崖石上世稱此刻與處州新驛記縉雲城
隍記忘歸堂銘天下為四絶覧罷又循崖側石磴上
轉西至通祠少憩見前石巒間有岩幄小祠燈火熒
熒丁戊曰此神女祠也稍頃折祠上覧舊所見人面
竹蓊然森立如人者今無一存矣迤竹坪下瞰石觀
音像嵬立岩側世傳唐天寶八載五月日山中雷雨
大震湧出者遥見東峯石頂山傳有金剛巨跡存焉
頃下石坡亭臨懸崖下視海渚淼淼蒼蒼錯雜烟樹
瓊河縈婉出檻下可里許為小頂峯下視殿閣巋然
可撫也又里許為大頂峯旋覧四隅杳出塵世東北
萬山重疊海門縹緲無復崖涘南面山蹲川遶阡陌
坦漫高者若阜流者若練飛鳥殘雲栩栩然蝴蝶耳
因念高明宅心則俯視百物皆𦕈小若此也峯北為
浴鳳池池旁石坡有天風海濤四字亦晦翁書刻時
日逮暮紫靄翠嵐歘然開合蓋剛風披拂其變態不
常陳靈言秋霽時可睇琉球云須臾黑雲起海島似
有雨意遂亟還以索聯輿倒懸迤東瞰老佛庵故址
搆其下有霹靂岩天擘石室尚存又東下南望見石
帽山在前中有宿猿洞復東下遥觀海雲自天際來
余與二謝子攀雲上觀杜庠石壁所鑱天地一聲鐘
句歡然去又稍西迤兩石門進行不數十步見岩竅
中亂厓齦立&KR1865;石扇斗開丁戊曰此薛老峯也崖上
有倒書薛老峯三字或謂薛老古仙不知何代人或
曰乃唐侯官薛令逄與神光僧靈觀游創亭于此稍
頃又越小客寮下至浴鴉池池在石壇上可一掬池
中水泠泠澈人心骨下有石床余倦甚因倒臥其上
丁戊云此海佳處復旋西上至一小庵丁戊曰此唐
周朴剛顯祠也復招二謝子過寒翠亭覧石上題詠
旋瞥至鄰霄臺宇曠然新醒人目東望海上漁舟牧
笛聲隠隠又西下平沙逶岸狹遄應接不暇余劃然
嘆曰此三山竒觀也迺自臺畔迤石碪環觀中有大石
屏面東峙不數步轉石梯西折登烏石絶頂丁戊四
顧蒼莽指無諸城郭與余劇談直見越王臺起城背
北下九仙之觀東翥于此烏石對蹲儼如龍虎相盤
踞環三山真若瀛海中浮青羅然旗鼓二峯左右鼎
列咸環拱内向丁戊復指西大王山下曰此五代王
審知郊天處也由大王山上蓮華峯一帶挺挺起民
居鱗萃荒莽中䀜又有石槃斜出名曰横山樓樓下
覆仁王寺循樓西上至大石坪又有宋社稷遺壇在
石厓背鐫三大字余覽古今王圖霸業瞬息目睫可
為一嘅俯晞臺側有蔣之竒穎叔所刻石壁頂古松
枝榦扶疎半頹落曰此何人所樹滿山童然猶不意
有此老龍骨者存丁戊述舊有訛言烏石青起刀兵
之故余輾然而下沿山麓去見石巒上有晦菴題名
在焉已復指南澗寺旁有晦翁大書石室清隠竒偉
甚邃又迤東見一大石塊横峭懸崖石雲幄蓋其上
其中有謝宜相所書石天二字旁由小曲徑出至東
峯遥望前神女祠直西上有秀巒嶄嵲兩崖壁夾聳
内微露一線天嵥嵥在烟靄中可吸直若飛鸞舞于
穹抄更西下有歷代所封惠安王祠又東去至一岩
閣曰天章臺復迤初陽頂北望與丁戊欲唐閻濟美
貎稼之所邈不知何處而昔時所謂崔公井謝公浴
堂古跨鰲亭與蔡端明所題幽幽境俱落落埋沒荒
荆中雖欲探而無所考也乃過瞷曾鞏所記道山亭
書謂蓬萊洞天者余猶欲尋昔仙翁任於煉丹井并
頭陀巖莽蔓中凡前所瞰不危亭睡遥石迴視俱冥
冥半空烟際矣又東下轉小徑上見兩大石騰齶如
二墻堵然中儻敞可臺榭以遊烏名石除鄰霄此為
最兩石東西相去不盈數丈前東面海門遥睇五虎
山自海上奔馳南來勢若六鰲在掌上然江潮島溆
汀烟嵐紫日夕不知幾千萬狀又循石棧下行數十
步見有石梁横介于絶壑若天台石橋狀巉巉倒跨
空畔橋側有冲天臺昔傳此崔公子放鶴處冲天臺
昔有蟠桃塢石盤陀䃶磈石者何所云余曰烏石舊
傳三十六竒盡之矣
鼓山
福為八閩都會上四郡皆山地勢局促不能廓以舒
下皆瀕海風氣䟽蕩不能隩以周惟是州處其中不
蕩不局得二者之宜環州之山惟東石鼓為最高皆
興雲雨蓋州之望也
百丈山
登百丈山二里許右俯絶壑左控垂崖疊石為磴十
餘級乃得度之勝蓋自此循磴而東即得小澗石梁
駕于其上皆蒼藤古木雖盛夏亭午無暑氣水清徹
自淙下其聲濺濺然渡石梁循兩崖曲折而上得山
間小屋三間不能容十許人然前瞰澗水後臨石池
風水兩峽間終日不絶門内跨池又為石梁度而北
躡石梯數級入菴菴卑庳迫隘無足觀獨其西閣為
勝水自西谷中循石鏬奔射出閣下南與東谷水並
注池中自池而出乃為前所謂小澗者閣據其上流
當水石峻激相搏處最為可玩乃壁其後無所睹獨
夜臥其上則枕席之下終夜潺久而益悲為可愛耳
出山門而東十許步得石臺下臨峭岸深昧險絶於
林薄東南望見瀑布自前岩穴瀵湧而出投空下數
十尺其沬如散珠噴霧日光燭之璀璨奪目不可正
視臺當山西南缺前揖蘆山一峰獨秀出而數百里
間峯巒高下亦皆歷歷在眼日薄西山餘光横照紫
翠重疊亘起下視白雲滿川如海波起伏而遠近諸
山出其中者皆若飛浮來往或湧或沒頃刻萬變臺
東徑斷鄉人鑿石容磴以度而作神祠于其東水旱
禱焉畏險或不敢度然山之可觀者至是則亦窮矣
其可觀者石磴小澗山門石臺西閣瀑布也
雲谷
雲谷在建陽縣西北七十里廬山之巔處地最高而
羣峯上蟠中阜下踞内寬外密自為一區雖當晴晝
白雲坌入則咫尺不可辨眩忽變化則又廓然莫知
其所如往乾道庚寅予始得之因作草堂數間牓曰
晦庵谷中水西南流七里許至安將院東茂樹交陰
澗中巨石相倚水行其間奔迫澎湃聲震山谷自外
來者至此則已神觀蕭爽覺與人境隔異故牓之曰
南澗以識遊者之所始循澗北上山益深樹益老澗
多石底高下陡絶曲折互回水皆自高瀉下長者一
二丈短亦不下數尺或詭匿側出層纍相承數級而
下時有支澗自兩旁山谷横注其中亦皆噴薄濺灑
可觀行里餘俛入薈翳百餘步巨石臨水可跂而息
澗西危石側立蘚封蔓絡佳木異草上偃旁綴水出
其下淙散激射於洞中特為幽麗下流曲折十數騰
蹙沸湧西抵横石如齦齶者乃曳而長演迤徐去可
臨以小亭自此北去歷懸水三四處高者至五六丈
聚散廣狹各有姿態皆可亭以賞其趣又北搶澗循
山折而東行脚底草樹膠葛不可測但聞水聲如雷
計應猶在故處行數百步得石壁高廣皆百餘尺瀑
布當中瀉遠望如垂練視澗中諸懸水為最長徑當
其委揭而度回視所歷羣山皆撫其頂獨西北望半
山立石叢木名豺子巖者槎牙突兀如在天表然石
瀑窮源北入雲谷則又已俯而視之矣谷口距狹為
關以限内外堂後結草為廬稍上山頂北望俯見武
夷諸峯南循岡脊不得横徑南即谷口小山其上小
平田畔即以祈年因命之曰雲社徑東屬松徑西入
西崦有數十畆道流結茅以耕其間曰西寮其西山
之脊蟠繞東下與南峯西垂相齧而谷口小山介居
其間如巨人垂手拱玩珠壁兩原之水合于其前出
為南澗東寮北有桃溪竹塢漆園度北嶺有茶東北
行攀危石履側徑行東峯之巔下而復上乃至絶頂
平處劣丈餘四潰皆巉峭下數百丈使人眩視悸不
自保然俯而四瞰面各數百里連峯有無遠近環合
彩翠雲濤昏旦萬狀亦非人世所嘗見也予嘗名湘
西嶽麓之頂曰赫曦臺張伯和父為大書狀甚偉又
下為北澗有巨石二對立澗旁嶙峋崷崪古木彌覆
藤卉蒙絡最為山北竒處自是東北去有瀑布出岫
幢峯下石崖隊下水瀉空中數十丈勢尤竒狀東南
别谷有石室三皆可居其一尤勝
玉華洞
又名蹬屶崱高若升天相傳赤松子採藥處洞有二
石門相去一二里許中分二路會於後門南行度三
華橋七里為藤嶺有亭在焉冐雨行二三里見天階
山隆然衆譁曰洞至矣洞口洞低陿側窺之窈而黑
秉炬者先余輩俯躬從之神恍目眙履舄與土石升
降足不謀而捷泉自石罅流兩涯有聲潺潺已或横
亘得&KR0008;每十數步山之老人輒指點陳說亹亹時從
者數十人讙呼動地烟氣人聲助合蓊鬱燠如盎如
背汗沾衣不知外之晴雨也頃之起見石刻至元間
人題名磨滅不可讀洞高處滲液凝結冰雪崚&KR1828;蓋
水之久而成石者迤邐入途欲迷旋又開廓稍縱焉
忽閟不開微茫叵測繚曲復往力探旁摉怪石林羅
撑突崩騰頑怒齦錯窮狀極態牛飲水者犬蹲地者
佛跌坐者人倒垂下瞰者仙耦而據枰奕者蓋未張
者戶闔叩之應者田丘畫畛分者扆可負柱可倚屋
而竅可左右窺者瑰詭傑特牢籠供獻一石立嶔嵌
之巔無上綴旁附至孤危而巉峭不可狎注目久之
徐君云有鐘鼓石趨往視之鐘微鏗鼓逢逢然幾不
可辨觸數行往觀龍潭深黑似有物云旱歲乞靈處
路折而空闊仰視不見所極時度日垂晡乃攀緣斗
絶前牽後累左右翼而進至所謂七層樓者足無餘
地擇而後敢投若踐虎尾摩龍角戰汗震掉不知所
如中有雷公溪源楊梅果子藏禾黃泥六洞又有靈
泉龍井合為澗而怪石竒偉萬狀聞有石棺雪山尤
竒異不及往亟尋洞後遥見天光皆大喜至此特平
曠又一境坐定稍聞洞外人聲益覺幽夐石壁光倒
映雲氣浮動崖缺樹色交之若從窗牖中觀焉然望
洞口猶在天半唐君曰樂將無及耶遂攝衣上步不
任承以梯既出距地猶數十仞俯可視飛鳥之背洞
背洞之外蒼藤古木鳥韻蟬聲清人心目遊者忘歸
洞之西寶華洞其中僅容周旋一石穴泉寒而冽不
涸不盈其陽曰南華洞石室方平景物尤勝昔人稱
為三華惜其闇且僻故無昭耀于世云
滴水巖
余讀汀州記歸化東北五里蓋有滴水巖云往徐君
日與余談茲石大竒也戊午五月余督兵西征馳之
歸化而揭君謁余曰君將出師紫雲乎則請于滴水
駐餐焉於是明日以數騎東行踰嶺稍折而北已又
折而東凡三折至岩岩壁陡絶外墜逕而上揭君遲
之逕既上有字故曰迎仙余曰遲仙不逾迎仙哉堂
後有亭亭題余怪其腐語而因與揭君解于其中遂
易之曰振衣已乃聞垂垂而雨則滴水岩在焉其水
有三一出垂石如蓮者二從石隙中下盛之石盂其
石乃蜒而曲猶龍足戲雲中而若隠若見者余怪焉
稍前斗石下垂類蓮花者因名之垂蓮又俯睇其右
隅僧在焉其爐烟陰陰上也洞凡三門其中而竪者
類柱遂名之曰天柱柱有三則又名之曰中天柱左
天柱右天柱云右天柱有石類獅其上更有石如斗
外懸中繫甚微若帶焉故名峯窩又眺而左有三門
左者逕右者乃橋斷石横其上而又虚其下如黿焉
遂名之曰黿梁黿梁之左而上纍纍若珠又若垂楊
之裊裊條條仰睇其右片石突而下久之嘆曰此墮
猿也其左右五色為祥雲雲之下為虚明二洞篲擊
輒應虚谷則鳴也又一洞峽嶮旁曰天鼔篲擊之彭
彭鼓聲焉又有冷然磬而幽者揭君曰所謂石磬者
也在右洞洞又有床若履禪室焉余益駭有巨石整
而偉名為冕石其洞最邃名曰鴻濛又起而環視鯉
石鷹石龜石鰲石翔躍肘腋矣變化總萃幻譸緯錯
則槩名之曰小崆峒云
石所山
巖之側有山曰石所舊經縣云中北為坦途山皆石
也故名又有滴水岩麥斜岩極樂岩雲霄岩林際岩
南湖巖名山巖樂應岩凡此八岩者肝聯肺腑變化
融結奪盡天巧又高望塔皆錯峙於石所之間山之
下有平埔十餘里一望如砥宋黃魯齋愛山水之勝
因建書堂於其麓林先朝劉夙時至其所嘗曰天下
佳山水未有如鯉湖石所之極者
何嶺鯉湖
山自永福嶙峋起伏而來至此聳為一峯石上湧飛
泉泉白味甘世傳漢時有何氏兄弟九人飲此泉因
而上昇故名俗呼何岩上有古何城城之東有石洞
可坐百人下為何嶺宋陳讜書何嶺二大字刻于石
俱以何氏九仙得名路旁有仙泉井宋陳照度仙水
第一源記東有仙跡石南有候坂唐平山唐陳嶠世
居之又云何氏兄弟九人煉丹於此丹成各乘一鯉
仙去故名後人號其湖曰仙湖嶺曰何嶺水曰仙水
縣曰仙遊湖之右有九仙宫西有仙閣凡禱夢於此
山者必通姓名籍貫於候長者祭必以白雞之雄者
宫之前左右兩山盤踞環抱於湖紫翠如滴中一泉
沿石澗由宫之左而下滙於湖澄泓停蓄深不可測
其水之由澗而下於湖者因澗口石皆巉峭層疊如
級水勢奔騰石為衝激水皆噴薄如飛雪舞空號為
捲廉泉真竒觀也澗口有一巨石方正如屋横亘其
上雄跨東西絶無根據若以人力置之殊不可曉夜
臨道士房濤聲如雷不能安枕宫之前有大石平曠
下瞰於湖石上有穴如烟穴其中水深莫測蓋下通
於湖者
泉山
山在棠陰里一名齊雲山袤廣以四十里許乃郡之
鎮山也顔師古漢書註謂越王所保之泉山即此山
有三十六洞其龜岩在泉山之半巨石如龜中空且
曠可容百人唐林藻林藴歐陽詹嘗讀書于此其所
染翰石硯尚存而崇秀塢適當其奥林木森然竒石
挺立望之青翠滿前殊為豁目有醉月石則横亘于
前其平如砥獅子巖者在龜岩之畔石骨聳立狀如
狻㹸而青原洞尤最大最竒者洞有二上洞名純陽
在山之巔東甌於此遠避漢兵處也後有石室則宋
道人仙蜕之所故又號蜕骨巖下洞一名紫澤去上
洞僅半里許真人蔡如金祠及丹竈在焉上有巨石
方廣百餘丈有梵刹四區適當其陰而峻峰疊巘寓
目登眺若置身青雲之上外則大海環繞一望茫然
天氣清明則所謂日本琉球皆可指見真天下竒觀
也杖藜泉則在清原洞之側若坎井然傳為蔡如玉
手握藜杖卦地而泉出故名清源泉適當上下二洞
之間深不過五六尺味甘而潔湛然澄清山之以泉
名者此也有老君洞則老君像如塑高可五十丈餘
面目四肢皆為苔蘚翳樾而鬚眉皓然其白如雪者
千古不磨亦云怪哉三瑞岩則文殊普賢觀世音三
菩薩像也像皆天成不假斧鑿即其竒瑰詭譎當與
武夷爭雄哉
閩中形勝
閩故隸周者七至秦盡其地列於中國始并為閩中
郡自粤之太末與吳之豫章為其通路其路在閩者
陸出則阢于兩山之間山相屬累數驛迺一得平地
小為縣大為州然其四顧亦山也其途或逆坂如緣
絙或乖崖如一髮或側徑懸出於不測之谿上皆石
芒峭發擇然後可投步負戴者雖其土人猶側足然
後能進非其土人罕不躓也其谿行則水皆自高瀉
下石錯出其間如林立如士騎滿野千里下上不見
首尾水行其隙間或衡縮蟉糅或逆走旁射其狀若
蚓結若蠱鏤其旋若輪其激若矢舟泝㳂者投便利
失毫分輒破溺雖其土長川居之人非生而習水事
者不敢以舟自任也其水陸之險如此漢嘗處其衆
江淮之間而虚其地蓋以其陿多阻豈虚也哉福州
治侯官于閩為土中所謂閩中也其地於閩為最平
以廣四出之山皆遠而長江在其南大海在其東
武夷山叙
武夷之山當閩北境其山自大嶺南支奔馳數百里
至崇安縣南三十里而止東為建大溪而九曲之溪
西出與大溪合其峯巒崒嵂溪水靚深糾結縈迴翕
張變化淵入虚無横出異狀有鬼神莫能施其巧者
蓋南嶺之靈氣於是鍾焉自漢著祀典歷代崇奉有
加咸稱靈應而武夷之名亘天下然皆以仙道顯者
所謂籛鏗魏張十三仙之徒理或有之至所稱彩幔
虹橋遺蜕架船之事極其神異余之懵則未能測其
理之誠然也宋興山靈藴蓄毓為名賢若游胡劉蔡
忠勲道術庇國興文皆不越四五十里間龜山道南
諸公亦只相望一二百里之外而武夷益重視若小
泰岱然者朱子文公初於五曲搆精舍講學其中九
峯蔡氏亦築堂於虎嘯峯下自是書院繼興與道宫
並處其勝士之宗儒之學者仰朱蔡之風得無於是
山而興仰止之思耶
武夷山
予至山下道人導予自洞天門至方丈一飯飯畢復
出方關躊躇四望始知是宫北枕太王峯高可五千
餘仞絶頂有投龍洞天鑑池有仙鶴岩者舊所繪鶴
翎朱頂歲久不磨東有昇真洞石壁中特開一堂廣
數丈而深倍之最北有幔亭峯其形如幄宋李綱所
謂猿鳥夜呼千嶂月松篁間鎖一溪雲者是也予三
人步行數武百折而西忽驚九曲在望乃命一舟載
童子六五人奏樂先導予三人以舟尾行道士首指
點曰此一曲水中虎鼻岩也其石上題曰智動仁静
溪石為大小觀音石獅子岩則巍然獨立比衆峯
尤為聳拔嘗自延平至建寧十里外望之蹲踞昂首
真如狻猊今親覿之始見其真石上刻九曲溪三字
者水光石也右有鐵板嶂其色純黑壁立鑱削如砥
轉至二曲有玉女峯如美姝麗人之態稍低則粧鏡
臺仙冠石以次並峙若為玉女曉粧而有事者其側
峯巒森秀中峯尤峻而聳者為三峯石後名昇仙峯
者張真君之飛昇處也試劍石則控鶴仙人劍成而
試之石分為二故以試劍名也下有小九曲遊舟可
入尤為竒絶仙船岩即小藏岩之峭壁間忽開一穴
小船駕于懸崖横木之上所謂絶壑駕船亦三曲之
仙蹤仙學堂則石壁環繞中有石屋几案具存蓋仙
家翰墨之舘又名曰翰墨岩其他曰水樂曰車錢肝
聯肺腑不可勝數曰仙機者于峭壁上谺開一洞木
板横亘如機杼狀也又最勝者則大藏岩峻拔壁立
下際深淵上接星斗人跡所不到猿猱所不能升乃
有楛槎于石鏬間以度舟船棺柩之屬外列陶器至
今不朽或以羣仙各逞技巧理或有之金雞洞在四
曲稍斜朱晦庵所謂金雞呌罷無人識月滿空山水
滿潭者此也晦庵精舍後有大隠屏背倚大王峯懸
崖瀑布俯瞰清溪碧流萬頃又其最也且水之東流
凡九曲而五曲為最深蓋山之自北而南者至此而
盡傳有蛟龍居之予在舟中仰視峭壁兼之水勢滉
瀁令人心悸目眩蓋以南之天柱獨聳金石為一峯
拔地千尺玉光燦然與水相映下有更衣石平正如
几可以佇足昔魏王於此更衣以登天柱者道人謂
天遊一峯獨號多景高深玄奥羣峯之鼻祖也其勝
出一線天之右可忽略乎于是仍從一二曲經龍門
灣數折而逹於六曲舍舟遊仙掌峯入兩崖插天中
門龍湫一道恍疑銀河落自九天天遊一庵隠隠瀑
布林薄間捫蘿拾級數經鳥道始得上達磨崖絶壁
多前人題識躡其巔前有萬峯亭亭後精廬數間道
人脩煉其中復循故道倚棹溪頭將窮七八九曲之
勝而烟雲布空復作雨狀乃止
大王峯
夏五月汪東麓張東沙江午坡三公送予至武夷午
坡曰大王峯有張仙巖案志漢人張垓得辟榖之術
於此仙去遺蜕儼存盍往觀之東麓東沙皆欣然道
士曰捫天之難非雲梯不可升也乃命縛梯再宿而
成東麓東沙與予先至仰見縋梯百丈二公色阻曰
誠捫天之難似此豈可升乎乃命隸卒便捷者二人
先躡至梯之四一遽下神色無主語不出口乃促孫
都司升孫畏縮色變予曰隸卒不知以心為主耳手
有攀足有緣安得有失乎予遂躡梯而升梯盡見岩
阿中仙蜕儼然相去五步之内厓欹若不容著足凝
視有頃即飛步而至並其蜕而坐頃之午坡亦至梯
盡處問予曰此欹厓何由得度耶予曰不知其然也
午坡悟亦飛步而至相與拜張仙像像兩手據髀卷
其一足如真武坐首略右顧非土非肉非漆癯然有
威予聞得道之士真氣不散蜕殼之時觔骸自固雖
歷千百禩與初逝不殊豈其然乎頃之山下雷雨大
作下視兩脚甚長岩前不見雨絲乃知身出雲上環
望八閩諸山不啻培塿
接笋峯
嘗兩遊武夷時以簿書羈絆不及信宿而返雖知接
笋之勝未嘗一登覽焉蓋是峯在五曲之粤其峯由
下而上凡十三碪始逹于頂碪為一層自開闢以来
未有能升而至之者四十年前有江西貴溪人汪姓
號癡頤自幼不娶棄家徧遊名山相度峯頂人跡不
到可以修真煉形且曰此吾歸根復命之所也乃層
置一梯每梯之高計十丈有餘于石坎處鑿二孔置
梯尤慮動搖又于石旁兩腋鑿孔用鐵鍊以纏束之
使固且碪皆盤旋曲折非可一躡而直上者至轉折
空處不可措足亦以鐵鎻聯屬於左右站而漸升將
至頂泉水横流苦於路滑乃鑿石如龜背形以分水
勢于路之上又砌石級之短者三方至絶頂頂有石
臺如砥約二三畆二道人結小茅庵以居之
天遊峯
秋買舟抵山下訪幔亭探虹橋徘徊冲祐觀中乃偕
牧叟往沿九曲入至玉女蹊麓曶見斷崖懸壑千尺
天光白雲在水四壁闐然石激凌寒邈與人寓隔稍
前取道金雞洞遥睇天遊直在雲巔莫可躡微旁向
洞竅中曶青紅色色有光余訝之牧叟曰此仙蜕也
鼓柁向臥龍潭遂登陸覽石上鑱刻路巇仄不能步
延久始獲至晦庵祠展謁坐寒寥仁智堂尋蹠隠屏
高處側望迴溪懸嶂層岫聯嵐旋抱而書院屹其間
又西行路稍下至伏羲洞洞黮不可入余染石書牧
叟曰子亦好竒甚也此洞數十年無人到矣予乃沿
洞旁出路益巇窄莫能步迺闖笋岩隨樵者魚貫石
上欹滑余困極牧叟直驅之俄側立天游峯半頂松
蘿間稍久循石棧東下倏一道中開而崖壁嵭嵣峻
削松篁夾路水&KR2699;&KR2699;鳴且流水石蛙數種眺立尋至
天游庵萬峯亭中與牧叟斂襟坐神耗倦甚頃稍舒
迺起西覯則又見羣峯衒竒鬻采於前千態萬狀而
九曲溪瀾則灣環足下庵側仙掌峯一覽臺夾天游
西腋而峙雨雪瀑從腋中直瀉下天游峯中巋矗不
動余瞪眎久之撫然曰此滄海金鰲何年移置到此
前有小石臺可俯瞰稍前面隠屏岩罅間又有小徑
直層上石齒齒斧鑿痕宛在牧叟謂此昔人傳避秦
處稍頃牧叟又導余摩鰲背西摺不數仞越石泓闚
一覽堂遥挂絶壑仰睎之見橋樹霜銀鐵幹骨立臨
危巔不省為何代物徐還至庵中月在松間矣余乃
展胡牀小憩俄又聞鸞鶴聲自山右石壁上隠隠起
旋弄穹中余駭之訊旁有道者曰此李仙鐵笛聲也
九曲間岩西去數丈許舊有鐵笛亭
水簾洞
安成東郭鄒師同劉獅泉諸子自懷天真至自武夷
次天游有詩懷余又折簡約郡公吾南獅泉偕會洎
余至郭翁自天遊遊衍已出憩冲祐宫矣次晨與諸
子相傍徨九曲溪上又次晨同遊水簾水簾在武夷
西迺沿武夷逆溪而上數十折始達其麓過小石澗
入自水簾山口迤邐與石&KR0008;&KR0008;上下兩厓間跼促不
可步有石板嶂百餘仞側立天畔余措屨其下則見
天光隠隠一線頃又西折循石棧石級而上㫚岩嵐
斗裂旋如兩墻堵然余乃㨇挲青松頂東望遥睇岩
外隔雲烟火數家恍然若武陵桃源咫尺至則見郭
翁與獅泉吾南諸子談欵久之迤夢臺過飲唐曜洞
天泉光野色環列百億狀曶凛如化國神皋自夢中
而下坐久仰睎俯眺不能悉但見懸崖萬仞瀑水自
天飛墮日光倒射錯閃如散珠然簾揭于前旁有題
曰龍湫飛来處岩背霧濛濛然起飛流噴沫數十里
朝昏莫辨余且駭且盼郭公顧問予曰有本者如是
人之學也亦然
圖書編卷六十六
