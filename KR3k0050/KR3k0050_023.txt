圖書編卷二十三
明章潢撰
五運六氣總叙
運而謂之五者何水木火土金是也氣而謂之六者
何風火寒暑燥濕是也運謂之五氣謂之六而五六
不同者何運本諸天而天干有十氣本諸地而地支
十二以天干合地支而大陽寒水厥隂風木少隂君
火大隂濕土少陽相火陽明燥金水木土金各一而
君火相火則有二焉此所以運五而氣則六也是運
氣也其說雖本之素問用之于醫其實周流乎天地
統攝乎人身有大過有不及而民之疾病于是乎生
焉欲躋斯民仁壽之域而于天地運氣之序莫之察
其何以變理乎隂陽哉噫唯其疾之憂父母之心也
以萬物為一體君子之學也體父天母地之心而一
體乎民物求以醫身醫國慎毋以運氣之說為小道
而忽之云
此圖言其六氣之定位也經有南政北政之說其六
氣之布令也南政者面南布政以象君位向明而治
北政者北面布政以象臣位定君之令蓋六十年中
十年南政餘者皆北政也何以言之甲巳之歲土也
土為萬物之尊五行之主萬物非土無以生五行非
土無以備貫統四時寄生四季故土運居中司天司
泉之氣皆面南而處尊也餘運居中司天司泉之氣
皆面北而處卑也詩曰到者司天進四地隂陽上下
定灾危後學醫流如曉得逐年病體見根機此之謂
也
丹天之氣經于奎壁牛女戊分戊與癸合丹火氣也故
戊癸為火運
黅天之氣經于心尾己分己與甲合黅土氣也故甲
己為土運
蒼天之氣經于危室柳鬼危室壬位柳鬼丁位蒼木
氣也故丁壬為木運
素天之氣經于亢氐昴畢亢氐乙位昴畢庚位素金
氣也故乙庚為金運
玄天之氣經于張翼婁胃張翼丙位婁胃辛位玄水
氣也故丙辛為水運
角音屬木丁壬化之丁隂木也壬陽木也丁為少角
壬為大角木旺於春觸物而生有角之義也角者觸
也徵音屬火戊癸化之戊陽火也癸隂火也戊為大
徵癸為少徵火旺於夏物長巳極有止之義也徵者
止也宫音屬土甲己化之甲陽土也己隂土也甲為
大宫己為少宫土旺於長夏位在中央有宫之義也
宫土中也商音屬金乙庚化之乙隂金也庚陽金也
乙為少商庚為大商金旺于秋萬物剛強有商之義
也商者強也羽音屬水丙辛化之丙陽水也辛隂水
也丙為大羽辛為少羽水旺於冬陽氣屈而隂氣伸
有舒之義也羽者舒也
五運六氣論
鬼臾區告黃帝曰子午之上少陰主之少陰之上君
火主之此子午所以為君火也丑未之上太陰主之
太陰之上濕土主之此丑未所以為土正位也寅甲
之上少陽主之少陽之上相火主之此寅甲所以為
相火之位也邜酉之上陽明主之陽明之上燥金主
之此邜酉所以為陽明燥金之位也辰戌之上太陽
主之太陽之上寒水主之此辰戌所以為太陽濕土
之位也巳亥之上厥陰主之厥陰之上風木主之此
巳亥所以為風木之位也日月一年而十二會主坐
有蝕有不蝕交則蝕不交則不蝕所以有交與不交
皆行黃道行九道亦有交而不蝕者同道而相避日
月之相合數之交也日望月則月蝕月掩日則日蝕
猶水火之相尅水尅火掩而尅之火不能尅水之陽
焉此邵子康節篇衍義云
五運
丹天之氣經于奎壁牛女戊(奎壁乾位戊土屬乾)戊與癸合丹
火氣也故戊癸為火運黅天之氣經于心尾角軫
巳分(角軫巽位己土屬巽)甲與己合黅土氣也故甲己為土運
(素問曰所謂戊己分者奎壁角軫則天地之門戶也遁甲經曰六戊為天門六己為地戸)蒼天之
氣經于危室柳鬼(危室壬位柳鬼丁位)丁與壬合蒼木氣也故
丁壬為木運素天之氣經于亢氐昴畢(亢氐乙位昴畢庚位)
乙與庚合素金氣也故乙庚為金運玄天之氣經
于張翼婁胃(張翼丙位婁胃辛位)丙與辛合玄水氣也故丙辛
為水運
按二十八宿木火土金水于此乎分與七政分屬不
同何也四方七宿各有定位此則甲己戊癸丁壬乙
庚丙辛以二氣相合則化故即化氣以分其運也分
則其象各專所應合則其氣變化不窮而天地運氣
管是矣
主運木火土金水
木初之運火二之運土三之運金四之運水五之運
每年主運各七十二日零五刻以位相次于下萬年
不易詩曰常年五運大寒初木火土金水自如記
得七旬二餘日明年又向大寒推
客運甲己乙庚丙辛丁壬戊癸
甲己之年土運統之乙庚之年金運統之丙辛之年
水運統之丁壬之年木運統之戊癸之年火運統之
如甲己年土運土為初之運土生金金為二之運
金生水水為三之運水生木木為四之運木生火火
為五之運乙庚年金運初運金二運水三運木四運
火五運土(餘亦如之)每年客運各七十二日零五刻周流
于上每年一遷詩曰甲己土運乙庚金丙辛水運
木丁壬火從戊癸為客運宫商羽角徵加臨又曰
五大甲丙戊庚壬陽年大過運先臨五少乙丁己辛
癸陰年不及後天尋五運大過年大寒前十三日
交曰先天甲丙戊庚壬陽干也運不及年大寒後
十三日交曰後天乙丁己辛癸陰干也正大寒日交
曰齊天
主氣風熱暑濕燥寒(暑一作火)
風初之氣熱二之氣暑三之氣濕四之氣燥五之氣
寒六之氣風每年一氣各主六十日八十七刻半有
竒位定于下萬年不易詩曰初氣逐年風木先二
君(君火)三相(相火)火相連四之濕土常為主五燥金清六
水寒
客氣子午丑未寅申夘酉辰戌巳亥
子午年少陰君火司天(熱)陽明燥金司地丑未年
大陰濕土司天(濕)大陽寒水司地寅申年少陽相
火司天(暑)厥陰風木司地夘酉年陽明燥火司天
(燥)少陰君火司地辰戌年大陽寒水司天(寒)大陰
濕土司地巳亥年厥陰風木司天(風)少陽相火司
地子午年少陰君火司天主二一之氣(子午)陽明
燥金司地主六之氣(夘酉)大隂濕土天之左間四之
氣(丑未)厥陰風木天之右間二之氣(巳亥)大陽寒水
地之左間初之氣(辰戊)少陽相火地之右間五之氣
(寅申)其丑未寅申夘酉辰戌巳亥周而復始亦如之
在天三年一降五年遷正在泉在地三年一升五年
遷正司天
六客氣各主六十日八十七刻半有竒一歲在上一
歲在下二氣在左二氣在右上者右行下者左行(左右)
(陰陽之道路也)
六氣申子辰年大寒日寅初一刻交初氣春分日子
末交二氣小滿日亥末交三氣大暑日戌末交四氣
秋分日酉末交五氣小雪日申末交終氣(一六天也)巳酉
丑年大寒日巳初一刻交初氣春分日夘末交二氣
小滿日寅末交三氣大暑日丑末交四氣秋分日子
末交五氣小雪日亥末交終氣(二六天也)寅午戌年大寒
日申刻交初氣春分日午末交二氣小滿日巳末交
三氣大暑日辰末交四氣秋分日夘末交五氣小雪
日寅末交終氣(三六天也)亥夘末年大寒日亥初刻交初
氣春分日酉末交二氣小滿日申末交三氣大暑日
未末交四氣秋分日午末交五氣小雪日巳末交終
氣(四六天也)每三支歲氣會同周而復始
十二支年分運氣
子午年少陰君火司天歲氣熱化之候司天者天之
氣也君火者(手少陰心經也心者君主之官神明出焉君火乃主宰陽氣之本餘象土)
(土乃發生萬物之源)陽明燥金在泉(在泉者地之氣候也)初之氣
(二陰風木用事子上父下益辛瀉苦自年前十二月大寒節起至二月驚蟄終止)天時
(寒風切洌霜雪水冰蟄蟲伏藏)民病(關節禁固腰腿疼中外瘡痬)二之氣
(少陰君火用事火盛金衰補肺瀉心自二月春分節起至四月立夏節終止)天時(風雨時寒)
(生羽蟲)民病(淋氣鬱於上而熱令人目赤)三之氣(少陽相火用事君相)
(二火瀉苦益辛自四月小滿節起至六月小暑節終止)天時(大火行熱氣生羽蟲不鳴燕百)
(舌杜宇之類)民病(厥熱心痛寒更作咳喘赤目)四之氣(太陽濕土用事)
(子母相順瀉肺補腎自六月大暑節起至八月白露節終止)天時(大雨時行寒熱互作)
民病(黃疽衂血咽乾嘔吐痰飲)五之氣(陽明燥金用事心盛肺衰火怕水復自八)
(月秋分節起至十月立冬終止)天時(温氣乃至初冬尤煖萬物尚寒)民病(寒熱)
(伏邪於春為瘧)六之氣(太陽寒水用事火衰心病瀉鹹益苦自十月小雪節起至十二)
(月大寒止)天時(暴寒勁切火邪恣毒寒氣暴止)民病(上腫咳喘甚則血益下連)
(小腹而作寒中)
丑未年大陰濕土司天歲氣濕化之候太陰濕土
者(足太陰經也脾中央戊己土每季寄旺一十八日合為七十二日以應一歲六六三百六十日)
(之成數也)太陽寒水在泉初之氣(厥陰風木用事主旺客衰瀉酸)
(補甘自年前十二月大寒節起至閏二月驚蟄節止)天時(大風發榮雨生毛蟲)民
病(血溢經絡拘強關節不利身重筋痛)二之氣(少陰君火用事以下生上瀉甘補鹹)
(自二月春分節起至四月立夏終止)天時(大火至疫癘君令宣行濕蒸暴雨時相降)
民病(瘟疫盛行遠近咸若)三之氣(少陽相火用亊土旺尅水補腎瀉脾自四月小)
(滿節起至六月小暑節終止)天時(雷雨電雹地氣騰温氣降)民病(身重胕腫)
(胸腹滿感冒濕氣)四之氣(大隂濕土用事甘旺鹹衰補腎益膀胱自六月大暑節起)
(至八月白露節終止)天時(炎熱沸勝地氣升土化不流)民病(腠理熱血暴益)
(寒瘧心腹脹浮腫)五之氣(陽明燥虚用事土能生金益肝瀉肺自八月秋分節起至)
(十月立冬終止)天時(大凉霧露降)民病(寒瘧痢甚行)六之氣
(大陽寒水用事以上尅下瀉脾補腎自十月小雪節起至十二月小寒終止)天時(大寒)
(凝冽)民病(關節禁固腰腿拘痛)
寅申年少陽相火司天歲氣火化之候少陽相火
者(三焦浮流之火火邪炎上主尅肺金金受尅則腎水失毋上盛下衰虚陽上攻變生諸疾至能)
(傷元氣)厥陰風木在泉初之氣(厥陰風木用事子父相逢瀉苦)
(益辛自年前十二月大寒節起至二月驚蟄終止)天時(熱風傷人時氣流行)民
病(寒熱交作咳逆頭痛血氣不調心腹不快)二之氣(少隂君火用事肺衰心盛制苦)
(益辛自二月春分節起至四月立夏終止)天時(暴風疾雨濕氣相蒸)民病(上血)
(熱咳逆胸膈不利頭疼寒熱)三之氣(少陽相火用事夏旺火熾補肺益大腸自四月)
(小滿節起至六月小暑終止)天時(炎暑亢旱草萎河竭)民病(煩熱目赤喉閉)
(失血熱渴風邪人多暴死)四之氣(太隂濕土用事火能生土瀉甘補鹹自六月大暑節)
(起至八月白露終止)天時(風雨時降炎暑來去)民病(瘧疾交作寒熱頭痛)
五之氣(陽明燥金用事肺金受邪瀉苦補辛自八月秋分節起至十月立冬終止)天
時(寒熱風雨草木黃落)民病(寒邪風熱君子周密)六之氣(太陽寒水用事)
(心火受尅瀉鹹補苦自十月小雪節起至十二月大寒終止)天時(寒濕無時地氣正寒)
(霜露乃降)民病(感冒寒邪關節不利心腹痛)
夘酉年陽明燥金司天歲氣燥化之候陽明燥金
者(肺與大腸之氣象庚辛金也)少陰君火在泉初之氣(厥陰)
(風木用事金木相尅補酸瀉辛自年前十二月大寒節起至二月驚蟄止)天時(陰始凝風)
(始雨水乃冰寒雨多花開遲)民病(寒熱浮肺失血嘔吐小便赤淋)二之氣
(少陰君火用事火盛金衰瀉苦益辛自二月春分節起至四月立夏終止)天時(臣居君位)
(大熱早行)民病(疫癘流行多人暴卒)三之氣(少陽相火用事主盛客衰瀉心)
(補肺自四月小滿節起至六月小暑終止)天時(燥熱交合風雨暴至)民病(寒熱)
(頭痛心煩作渴)四之氣(大陰濕土用事以下生上瀉辛益酸自六月大暑節起至八月)
(白露終止)天時(早秋寒雨有傷禾稼)民病(卒暴寒熱風邪傷人心疼浮腫瘡痬)
(失血)五之氣(陽明燥金用事金盛木衰瀉肺補肝自八月秋分節起至十月立冬終止)
天時(冬行春令草木生氣候反温熱蟲清風生蟲出現反行春令)民病(疫癘温毒)
(寒熱伏邪寒熱作痢氣血不同)六之氣(太陽寒水用事客來助主益苦瀉酸自十月小)
(雪節起至十二月小寒止)天時(氣候反温熱蟲出現行春令)民病(疫癘温毒)
(寒熱伏邪)
辰戌年太陽寒水司天歲氣寒化之候太陽寒水
者(足膀胱經也與足少陰經合為表裏屬北方壬癸水)太陰濕土在泉
初之氣(厥陰風木用亊脾胃受邪瀉酸助甘自年前十二月大寒起至二月驚蟄終止)
天時(氣早暖草早榮濕風至)民病(瘟疫寒熱頭疼嘔吐瘡痬)二之氣
(少陰君火用事心火受邪瀉鹹補苦自二月春分起至四月立夏終止)天時(春寒多雨)
(寒温無時)民病(氣鬱中滿浮腫寒熱)三之氣(少陽相火用事以上尅下瀉鹹)
(助苦自四月小滿節起至六月小暑終止)天時(暴熱乍凉疾濕暴雨)民病(寒熱)
(吐痢心煩悶亂癰痘瘡痬)四之氣(太陰濕土用事水旺土衰瀉鹹補甘自六月大暑起)
(至八月白露終止)天時(風温交事雨生羽蟲暴風疾雨)民病(火熱短氣赤白)
(痢瀉)五之氣(陽明燥金用事金土水旺制鹹益苦自八月秋分起至十月立冬終止)
天時(温熱而行客行主令)民病(氣虛客熱血熱二行肺氣壅盛)六之氣
(太陽寒水用亊水盛火衰瀉鹹助苦自十月小雪起至十二月小寒終止)天時(凝寒雨雪)
(地氣正濕令行)民病(病乃慘悽孕婦多災脾受濕肺旺肝衰)
巳亥年厥陰風木司天歲氣風化之候厥陰風木
者(足厥陰肝經也肝屬東東甲乙木春旺七十二日也)少陽相火在泉
初之氣(厥陰風木用事脾胃受邪瀉酸補甘自年前十二月大寒起至二月驚蟄止)
天時(寒始肅寒行生令殺氣方生)民病(寒居右脇氣滯脾胃虚人)二之
氣(少陰君火用事火旺金衰瀉心補肺自二月春分起至四月立夏終止)天時(寒不)
(去霜雪冰殺氣施水草焦寒雨至)民病(熱中氣血不升降)三之氣(少陽)
(相火用事肺經受邪瀉苦益辛自四月小滿節起至六月小暑終止)天時(風熱大作雨生)
(羽蟲)民病(淚出耳鳴掉眩)四之氣(太陰濕土用事木土相刑瀉酸益甘自六)
(月大暑起至八月白露終止)天時(熱氣返用山澤浮雲暴雨浮濕)民病(心受)
(邪黃疽面為跗腫)五之氣(陽明燥金用事以金刑木瀉肺益肝自八月秋分起至十)
(月立冬終止)天時(燥温更濛沉陰乃布風雨乃行)民病(寒風及體肺受風脾)
(受濕發為瘧)六之氣(太陽寒水用事主助客勝瀉酸補甘自十月小雪起至十二月)
(小寒終止)天時(長火司令陽乃火化蟄蟲出現流水不冰地氣大發草乃生)民
病(殟歿心腎相制)
夫五運六氣相摩相盪上加下臨六十年之紀不能
齊矣大過之紀有五木曰發生火曰赫曦土曰敦阜
金曰堅成水曰流衍不及之紀有五木曰委和火曰
伏明土曰卑監金曰從革水曰涸流平氣之紀有五
木曰敷和火曰升明土曰備化金曰審平水曰静順
大過則乘已所勝而侮所不勝侮反受邪寡于畏也
不及則勝已者來欺之子必為母復讎也
六氣分上下左右而行天令十二支分布於時日而
司地化上下相召而寒暑燥濕風火在四時之氣不
同者蓋相臨不一而使然也六氣司於十二支者有
正對之化也然厥陰所以司巳亥者何也謂厥陰木
也木生於亥故正化於亥對化於巳也雖有夘為正
木之分乃陽明金對化也所以從生而順於巳也少
陰所以司子午者謂少陰為君火司尊位所以正得
南方離位故正化於午對化於子也太陰司於丑未
者謂太陰為土土屬於中寄居坤位西南居未分也
故正化於未對化於丑也少陽所以司寅申者謂少
陽相火位卑於君火雖有午位君火居之火生於寅
故正化於寅而對化於申也陽明所以司夘酉者為
陽明為金酉為西方屬金故正化於酉而對化於邜
也太陽所以司辰戌者謂太陽為水雖有子位以居
君火對化辰戌屬土水乃伏土中即六戊天門戌是
也六己地戶辰是也故水須土用孟子曰水由地中
行斯可見矣乃正化對化於辰也此玄硃之說詳矣
莫不各有因焉此天之陰陽合地之十二支動而不
息者但將年律起當年司天數至者為司天相對一
氣為在泉餘氣為左右間用在泉緩一氣為初之氣
主六十日餘八十七刻半至司天為三之氣主上半
年自大寒日後通主上半年也至在泉為六氣主下
半年自大暑日後通主下半年也少陰為首順行又
為大過司天大過不及亦間於數則十干起運圖上
下相合也故經云歲半以前天氣主之歲半以後地
氣主之者此也天之六氣客也將此客氣佈於地之
六氣步位之則有氣化之異矣經自上下位左右有
紀為司天曰上位南方則面北立左右乃左東右西
也故上下異而左右殊亦微旨論曰少陽之右陽明
治之緒者乃南面而立以閱氣之至也非論上下左
右之位而與顯明之左右火治之之意同謂面南視
之指位而言也
天地寒暑燥濕風火化生萬物
帝曰寒暑燥濕風火在人合之奈何其於萬物何以
生化岐伯曰東方生風風在木木生酸酸生肝肝生
筋筋生心其在天為玄在人為道在地為化化生五
味道生智玄生神化生氣神在天為風在地為木在
體為筋在氣為柔在臟為肝其性為暄其德為和其
用為動其色為蒼其化為榮其蟲毛其政為散其令
宣發其變摧拉其𤯝為隕其味為酸其志為怒怒傷
肝悲勝怒風傷肝燥勝風酸傷筋辛勝酸南方生熱
熱生火火生苦苦生心心生血血生脾其在天為熱
在地為火在體為脉在氣為息在藏為心其性為暑
其德為顯其用為躁其色為赤其化為茂其蟲羽其
政為明其令鬱蒸其變炎爍其𤯝燔&KR0778;其味為苦其
志為喜喜傷心恐勝喜熱傷氣寒勝熱苦傷氣鹹勝
苦中央生濕濕生土土生甘甘生脾脾生肉肉生肺
其在天為濕在地為土在體為肉在氣為充在藏為
脾其性静兼其德為濡其用為化其色為黃其化為
盈其蟲倮其政為謐其令雲雨其變動注其𤯝滛潰
其味為甘其志為思思傷脾怒勝思濕傷肉風勝濕
甘傷脾酸勝甘西方生燥燥生金金生辛辛生肺肺
生皮毛生腎其在天為燥在地為金在體為皮毛在
氣為成在藏為肺其性為凉其德為清其用為固其
色為白其化為斂其蟲介其政為勁其令霧露其變
肅殺其𤯝蒼落其味為辛其志為憂憂傷肺喜勝憂
熱傷皮毛寒勝熱辛傷皮毛苦勝辛北方生寒寒生
水水生鹹鹹生腎腎生骨髓生肝其在天為寒在地
為水在體為骨在氣為堅在藏為腎其性為凛其德
為寒其用為闕其色為黑其化為肅其蟲鱗其政為
靜其令霜雪其變凝冽其𤯝冰雹其味為鹹其志為
恐恐傷腎思勝恐寒傷血燥勝寒鹹傷血甘勝鹹五
味更立各有所先非其位則邪當其位則正帝曰病
生之變如何岐伯曰氣相得則微不相得則甚帝曰
主歲如何岐伯曰氣有餘則制已所勝而侮所不勝
其不及則已所不勝侮而乘之已所勝輕而侮之侮
反受邪侮而受邪寡所畏也帝曰善
五運有旋轉之機六氣有早遲之變天以是終始之
因於地地以是終始之因於物五運者即五行也六
氣者五行之變風火暑濕燥寒也故一氣王六十日
六六三百六十日六甲終以為陰陽寒暑之運而成
二歲冬至後得甲子為早或在十二月節為中或在
正月為遲夏至倣此故物之生落遲早感應於此而
已
臨川吳氏曰風木冬春之交北東之維艮震巽也君火
春夏之交東南之維震巽也相火正夏之時正南之
方一也濕土夏秋之交南西之維坤兑也燥金秋冬
之交西北之維兑乾也寒水正冬之時正北之方坎
也此主氣之定布者也地初正氣子中而丑中震也
地後間氣丑中而夘中離也天前間氣夘中而巳中
兑也天中正氣子中而未中乾巽也天後間氣未中
而酉中坎也地前間氣酉中而亥中艮也地終正氣
亥中而子中坤也此客氣之加臨者也主氣土居二
火之後客氣土行二火之間終艮始艮後天卦位也
始震終坤先天卦序也世以歲氣起大寒者似協後
天終艮始艮之文然而非也楊子建以歲氣起冬至
者冥契先天始震終坤之義子午歲之冬至起燥金
而生丑中之寒水丑未歲之冬至起寒水而生丑中
之風木寅申歲起風木夘酉歲起君火辰戊歲起濕
土已亥歲起相火皆肇端於子半六氣相生循環不
窮豈歲歲間斷於授承之際哉然則終始乎艮者可
以分主氣所居之位而非可以論客氣所臨之序也
天地陰陽之運往過來續木火土金水始終終始如
循斯環六氣相生之序也歲氣起於子中盡於子中
故曰冬至子之半天心無改移子午之歲始冬至燥
金三十日然後襌於寒水以至相火日各六十者五
而小雪以後其日三十復終於燥金丑未之歲始冬
至寒水三十日然後禪於風木以至燥金日各六十
者五而小雪以後其日三十復終於寒水寅申以下
皆然如是六十年至千萬年氣序相生而無間非小
寒之末無所於授大寒之初無所於承隔越一氣不
相接續而截自大寒而為次年初氣之首也此造化
之妙經秘而未發啟玄子闕而未言近代楊子建昉
推而得之
醫家五運皆起月初天氣之先主乾知大始也六氣
皆起於月中地氣之後應坤作成物也
五運相勝相生
五運之說肇於鄒衍自漢張蒼公孫弘之徒皆用其
說而賈誼司馬遷劉歆輩又從而附益之今考其說
有二賈誼公孫弘倪寬司馬遷則本五行相勝之說
劉歆父子則以五行相生為言主相勝者則以前世
帝王皆後代勝前代火能滅金即以火勝金金能尅
木即以金勝木夫帝王之有天下豈以一人之私求
勝於前代耶堯舜禹之相遜蓋不得已而處大位湯
武之征伐亦不得已而應天順人初無一毫私意行
於其間也今乃推五行之相勝是以末世爭奪之事
為帝王盛舉豈不謬哉故漢儒以周當木德秦人以
為水乃用水德以勝之更名河曰德水秦人既自以
為水矣漢儒必欲以土勝之至大初遂更用黃德夫
秦之暴虐以干戈魚肉諸侯併吞海宇秦人推五運
相勝蓋有以也漢高之興雖以征伐然討定暴亂亦
秦民之湯武也賈誼司馬遷不能推述漢興撥亂之
功反用秦人相勝之說欲以此制禮樂易服色豈理
也哉逮向歆又論五行之相生曰帝出乎震故伏羲
始受木德木生火故炎帝以炎繼之火生土故黃帝
以土繼之由是相推以至於漢是謂以母𫝊子也况
既以黃帝為土德矣少昊其子也何得又自為金既
以帝嚳為木德矣帝堯其子也何得又自為火父子
之間五行之迭運乎誠如是則商周𫝊數十世一世
為一德不幾于紛亂之甚耶秦雖不德亦𫝊位二世
矣今乃以漢德之火上承周德之木置秦於閏位比
之共工可乎哉蓋二說並行各逞己見主相勝之說
則不得不變周之木為火主相生之說則不得不置
秦之水為閏歷觀詩書述堯舜三王之事亦詳矣何
嘗如陰陽家之說妄相配合其繆戾一至此耶嗚呼
漢之興都一也見神母之祥者則以為火德見黃龍
之瑞者則以為土德考河决之符者又以為水德是
漢儒議論本朝且紛然靡定他又何足憑哉雖然五
行之相生相尅亦天地自然之造化也硜硜然拘滯
於帝王之代興者固非也後儒又以此為陰陽家之
術并消息盈虚之理莫之察焉通儒固如是哉
天符(運氣相同曰天符)
戌子戊午戊寅年運氣皆火丙辰丙戌年運氣皆水
己丑己未年運氣皆土乙夘乙酉年運氣皆金丁巳
丁亥年運氣皆木六十年中有此十二年天符也
順化(天氣生運曰順化)
甲子甲午甲寅甲申年火下生土也壬辰壬戌年水
下生木也乙丑乙未年土下生金也辛夘辛酉年金
下生水也癸巳癸亥年木下生火也六十年中有此
十二年順化也
天刑(天氣尅運曰天刑)
庚子庚午庚寅庚申年火下尅金也戊辰戊戌年水
下尅火也辛丑辛未年土下尅水也丁夘丁酉年金
下尅木也己巳己亥年木下尅土也六十年中有此
十二年天刑也
小逆(運生天氣曰小逆)
壬子壬午壬寅壬申年木上生火也庚辰庚戌年金
上生水也癸丑癸未年火上生土也己夘己酉年土
上生金也辛巳辛亥年水上生木也子臨父位于理
未當六十年中有此十二年小逆也
不和(運尅天氣曰不和)
丙子丙午丙寅丙申年水上尅火也甲辰甲戌年土
上尅水也辛丑辛未年木上尅土也癸夘癸酉年火
上尅金也己巳己亥年金上尅木也六十年中有此
十二年不和也
歲會(運臨木氣之位曰歲會)
子水位也丙子年小運臨之午火位也戊午年火運
臨之夘木位也丁夘年木運臨之酉金位也乙酉年
金運臨之辰戌丑未土位也甲辰甲戌己丑己未年
土運臨之六十年中有此八年歲會也
太乙天符(天符歲會相合曰太乙天符)
戊午乙酉己未己丑六十年中有此四年太乙天符
支德符(運與四孟月同曰支德符)
寅屬木春孟月也壬寅年木運臨之巳屬火夏孟月
也癸巳年火運臨之申屬金秋孟月也庚辰年金運
臨之亥屬水冬孟月也辛亥年水運臨之六十年中
有此四年支德符也
干德符(運與交司日相合曰干德符)
甲與己合乙與庚合丙與辛合丁與壬合戊與癸合
一年遇此二干天地德合亦為平氣之歲也
同天符(大過之運加地氣曰同天符)
庚子庚午年運同司地燥金壬寅壬申年運同司地
風木甲辰甲戌年運同司地濕土六十年中有此六
年同天符也
同歲會(不及之運加地氣曰同歲會)
辛丑辛未年運臨司地寒水癸夘癸酉年運臨司地
君火癸巳癸亥年運臨司地相火六十年中有此六
同歲會也
五運六氣總論
夫五運者金木水火土也六氣者風火暑濕燥寒也
天干取運地支取氣天干有十配合則為五運地支
十二對待則為六氣天氣始于甲地氣始于子天地
相合則為甲子故甲子者干支之首也天氣終于癸
地氣終于亥天地相合則為癸亥故癸亥者干支之
末也隂陽相間剛柔相須是以甲子之後乙丑繼之
壬戌之後癸亥繼之三十年為一紀六十年為一周
太過不及斯皆見矣然以天干兄弟次序言之甲乙
東方木也丙丁南方火也戊己中央土也庚辛西方
金也壬癸北方水也以其夫婦配合言之甲與己合
而化土乙與庚合而化金丙與辛合而化水丁與壬
合而化木戊與癸合而化火故甲己之歲土運統之
乙庚之歲金運統之丙辛之歲水運統之丁壬之歲
木運統之戊癸之歲火運統之詩曰甲己化土乙庚
金丁壬木位盡成林丙辛便是長流水戊癸離宫號
曰心然以地支循環之序言之寅夘屬春木也巳午
屬夏火也申酉屬秋金也亥子屬冬水也辰戌丑未
屬四季土也以其對衝之位言之子對午而為少陰
君火丑對未而為大陰濕土寅對申而為少陽相火
夘對酉而為陽明燥金辰對戌而為大陽寒水巳對
亥而為厥陰風木故子午之歲君火主之丑未之歲
濕土主之寅申之歲相火主之夘酉之歲燥金主之
辰戌之歲寒水主之巳亥之歲風木主之詩曰子午
少陰君火暑丑未大陰濕火雨丙寅申少陽相火炎卯
酉陽明燥金主辰戌火陽司水寒巳亥厥陰風木舉
然五運有主運有客運六氣有主氣有客氣主運主
氣萬載而不易客運客氣每歲而迭遷然則客一也
有大過焉有不及焉大過之年甲丙戊庚壬五陽干
也不及之年謂乙丁己辛癸五陰干也大過者其至
先不及者其至後客氣也有正化焉有對化焉正化
之歲謂午未寅申辰亥之年也對化之歲謂子丑申
邜戌巳之年也正化者令之實對化者令之虚假令
甲子年甲為土運統主一年子為君火專司一歲一
期三百六十五日零二十五刻正合乎周天三百六
十五度四分度之一也一朞之中主運以位而相次
於下客運以氣而周流於上主運者木為初之運火
為第二運土為第三運金為第四運水為第五運客
運者假如甲巳年甲為土運初之運即土也土生金
二之運即金也金生水三之運即水也水生木四之
運即木也木生火五之運即火也每一運各主七十
二日零五刻大過之年大寒前十三日交名曰先天
不及之年大寒後十三日交名曰後天平氣之年正
大寒日交名曰齊天一歲之後主氣定守于六位客
氣循行于四時主氣者風為初之氣火為二之氣暑
為三之氣濕為四之氣燥為五之氣寒為終之氣客
氣者假令子午年少陰君火司天陽明燥金司地大
陰濕土為天之左間厥陰風木為天之右間所以南
面而命其位也大陽寒水為地之左間少陽相火為
地之右間所以面北而命其地也一氣在上一氣在
下二氣在左二氣在右經曰天地者萬物之上下也
左右者陰陽之道路也地之左間為初之氣天之右
間為二之氣司天為三之氣天之左間為四之氣地
之右間為五之氣司地為終之氣每一歲各主六十
日八十七刻半有奇申子辰之年大寒日寅初一刻
交初之氣至春分日子時之末交二之氣小滿日亥
時之末交三之氣至大暑日戌時之末交四之氣至
秋分日酉時之末交五之氣至小雪日申時之末交
終之氣所謂一六天也巳酉丑之年大寒日巳初一
刻交初之氣至春分日邜時之末交二之氣至小滿
日寅時之末交三之氣至大暑日丑時之末交四之
氣至秋分日子時之末交五之氣至小雪日亥時之
末交終之氣所謂二六天也寅午戌之年大寒日申
初一刻交初之氣至春分日午時之末交二之氣至
小滿日巳時之末交三之氣至大暑日辰時之末交
四之氣至秋分日夘時之末交五之氣至小雪日寅
時之末交終之氣所謂三六天也亥夘未之年大寒
日亥初一刻交初之氣至春分日酉時之末交二之
氣至小滿日申時之末交三之氣至大暑日未時之
末交四之氣至秋分日午時之末交五之氣至小雪
日巳時之末交終之氣所謂四六天也蓋因客運加
于主運之上主氣臨于客氣之下天時所以不齊民
病所由生也
授時之說始於堯典自古有天文之官重黎以上其
詳不可得聞堯命羲和歷象日月星辰考四方之中
星定四時之仲月南方朱鳥七星之中殷仲春則厥
民析而東作之事起矣以東方大火房星之中正仲
夏則厥民因而南訛之事興矣以西方虚星之中殷
仲秋則厥民夷而西成之事舉矣以北方昴星之中
正仲冬則厥民隩而朔易之事定矣然所謂歷象之
法猶未詳也舜在璇璣玉衡以齊七政說者以為天
文器後世言天之象如洛下閎鮮于妄人輩述其遺
制營之度之而作渾天儀歷家推步無越此器然而
未有圖也蓋二十八宿周天之度十二辰日月之會
二十四氣之推移七十二候之遷變如環之循如輪
之轉農桑之節以此占之四時各有其務十二月各
有其宜先時而種則失之太早而不生後時而蓻則
失之太晩而不成故曰雖有智者不能冬種而春收
農書天時之宜篇云萬物因時受氣因氣發生時至
氣至生理因之今人雷同以正月為始春四月為始
夏不知陰陽有消長氣候有盈縮冒昧以作事其克
有成者幸而已矣此圖之作以交立春節為正月交
立夏節為四月交立秋節為七月交立冬節為十月
農事早晩各疏於每月之下星辰干支别為圓圖使
可運轉北斗旋於中以為準則每歲立春斗杓建於
寅方日月會於營室東井昏見於午建星辰正於南
由此以往積十日而為旬積三旬而為月積三月而
為時積四時而成歲一歲之中月建相次周而復始
氣候推遷與日歷相為體用所以授民時而節農事
即謂用天之道也夫授時歷每歲一新授時圖常行
不易非歷無以起圖非圖無以行歷表裏相參轉運
無停渾天之儀粲然具在是也然按月農時特取天
地南北之中氣立作標準以示中道非膠柱鼓瑟之
謂若夫遠近寒暑之漸殊正閏常變之或異又當推
測晷度斟酌先後庶幾人與天合物乘氣至則生養
之節不至差謬此又圖之體用餘致也不可不知
順天時勤民事論
蓋神農為耒耜以利天下堯命四子敬授民時舜命
后稷食為政首禹制田土萬國作乂殷周之盛詩書
所述要在安民富而教之管子曰一農不耕民有饑
者一女不織民有寒者倉廪實知禮節衣食足知榮
辱丈人曰四體不勤五榖不分孰為夫子𫝊曰人生
在勤勤則不匱語曰力能勝貧謹能勝禍蓋言勤力
可以不貧謹身可以避旤故李俚為魏文侯作盡地
利之教國以富強秦孝公用商君急耕戰之賞傾奪
隣國而雄諸侯淮南子曰聖人不恥身之賤也愧道
之不行也不憂命之長短而憂百姓之窮是故禹為
治水以身解于陽旴之河湯由苦旱以身禱於桑林
之野神農憔悴堯疲臞舜黎黑禹腁胝由此觀之則
聖人之憂勞百姓亦甚矣故自天子以下至於庶人
四肢不勤思慮不用而事治財贍者未之聞也故田
者不強囷倉不盈將相不強功烈不成仲長子曰天
為之時而我不農糓亦不可得而取之青春至焉時
雨降焉始之耕田終之簠簋惰者釡之勤者鍾之矧
乎不為而尚乎食也哉譙子曰朝發而夕異宿勤則
菜盈傾筐且苟有羽毛不織不衣不能茹草飲水不
耕不食安可以不自力哉晁錯曰聖王在上而或不
凁不饑者非耕而食之織而衣之為開其資財之道
也夫寒之於衣不待輕煖饑之於食不待甘旨饑寒
至身不顧廉恥一日不再食則饑終歲不製衣則寒
夫腹饑不得食體寒不得衣慈母不能保其子君亦
安得以有其民夫珠玉金銀饑不可食寒不可衣粟
米布帛一日不得而饑寒至是故明君貴五榖而賤
金玉劉陶曰民可百年無貨不可一朝有饑故食為
至急陳思王曰寒者不貪尺玉而思短褐饑者不願
千金而羡一食千金尺玉至貴而不若一食短褐之
惡者物時有所急也誠哉言乎神農蒼頡聖人者也
其於亊也有所不能矣故趙過始為牛耕實勝耒耜
之利蔡倫立意造紙豈方縑牘之煩且耿夀昌之常
平倉桑弘羊之均輸法益國利民不朽之術也諺曰
智如禹湯不如常耕是以樊遲請學稼孔子荅曰吾
不如老農然則聖賢之智猶有所未達而况於凡庸
者乎猗頓魯窮士聞陶朱公富問術馬告之曰欲速
富畜五牸乃畜牛羊子息萬計九真廬江不知牛耕
每致困乏任延王景乃創鑄作田器教之墾闢歲歲
開廣百姓充給燉煌不曉作耬犂及種人牛功力既
費而收糓更少皇甫隆乃教作耬犂所省傭力過半
得榖加五又燉煌俗婦女作裙攣縮如羊腸用布一
疋隆又禁改之所省復不貲茨充為桂陽令俗不種
桑無蠶織絲麻之利類皆以麻桑頭貯衣民惰窳少
麄履足多剖裂血出盛冬皆燃火燎炙充教民益種
桑柘養蠶織履復令種苧麻數年之間大頼其利衣
履温暖今江南知蠶桑織履皆充之教也五原土宜
麻枲而俗不知績織民冬月無衣積細草卧其中見
吏則衣草而出崔實為作紡績織絍之具以教民得
免寒苦安在不教乎黃霸為潁川使郵亭鄉官皆畜
鷄豚以贍鰥寡貧窮者及務耕桑節用殖財種樹鰥
寡孤獨有死無以葬者鄉部書言霸具為區處某所
大木可以為棺某亭豚子可以為祭吏往皆如言龔
遂為渤海勸民務農桑令口種株榆百本薤五十本
葱一畦韭三畆家二母彘五母鷄民有帶持刀劍者
使賣劍買牛賣刀買犢曰何如帶牛佩犢春夏不得
不趣田畆秋冬課收斂益畜果實菱芡吏民皆富實
召信臣為南陽好為民興利務在富之躬勸耕農出
入阡陌止舍鄉亭稀冇安居時行視郡中水泉開通
溝瀆起水門提閼凡數十處以廣溉灌民得其利蓄
積有餘禁令嫁娶送終奢靡務出於儉約郡中莫不
耕稼力田吏民親愛信臣號曰召父童恢為不其令
率民養一豬雌鷄四頭以供祭祀買棺木顔裴為京
兆乃令整阡陌樹桑果又課以閒月取材使得轉相
告戒教匠作車又課民無牛者令畜猪投貴時賣以
買牛整頓豐足王丹家累千金好施與周人之急每
歲時後察其強力收多者輒歷載酒殽從而勞之便
于田頭樹下飲食勸勉之因留其餘殽而去其惰者
獨不見勞各自恥不能致丹其後無不力田者聚落
以致殷富杜畿為河東課勸耕桑民畜牸牛草馬下
逮鷄豚皆有章程家家豐實此等豈好為煩擾而輕
費損哉蓋以庸人之性之堀為耕稼之場者此君長
所用心也是以大公封而斥鹵播嘉榖鄭白戍而關
中無饑年蓋食魚鱉而藪澤之形可見觀草木而肥
磽之勢可知又曰稼穡不脩桑果不茂畜産不肥鞭
之可也拖落不完墻垣不牢掃除不淨笞之可也此
督課之方也且天子親耕皇后親蠶况夫田父而懷
窳惰乎李衡於武陵龍陽汎洲上作宅種柑橘千樹
臨卒敕兒曰吾州里有千頭木奴不匱汝衣食歲上
一疋絹亦可足用矣吳末柑橘成歲得絹數千疋恒
稱太史公所謂江陵千樹橘與千戶侯等者也樊重
欲作器物先種梓漆時人嗤之然積以歲月皆得其
用向之笑者咸求假焉此種植之不可已也諺曰一
年之計莫如種榖十年之計莫如種木此之謂也書
曰稼穡之艱難孝經曰用天之道因地之利論語曰
百姓不足君孰與足漢文帝曰朕為天下守財矣安
敢妄用哉孔子曰居家理故治可移於官然則家猶
國國猶家是以家貧思良妻國亂思良相其義一也
夫財貨之生既艱難矣用之又無節凡人之性好懶
惰矣率之又不督加以政令失所水旱為災一榖不
登胔腐相繼古今同患所不能止也嗟乎且饑者有
過甚之願渴者有兼量之情既飽而後輕食既煖而
後輕衣或由年榖豐穰而忽於畜積或由布帛優贍
而輕於施與窮窘之來所由有漸故管子曰桀有天
下而用不足湯有七十里而用有餘天非獨為湯雨
菽粟也蓋言用之以節耳仲長子曰鮑魚之肆不自
以氣為臭四夷之人不自以食為異生息然也居積
習之中見生息之事孰自知也斯何異蓼中之蟲而
不知藍之甘乎
圖書編卷二十三
