圖書編卷二十九
明章潢撰
地道總叙
羲皇俯察地理孔聖下襲水土學羲孔之學而於地
道弗之庸心焉可乎哉輿地廣矣山川之脈絡未易
以周知矣而其大勢則自陰陽開闢天若有意以界
内外而限南北者在分野則然是故自三危積石負
終南地絡之陰抵太華而北逾大河並大行抵恒山
之右循塞垣至於濊貊朝鮮是謂北紀三邊也自岷
山番冢負地絡之陽並商山抵上洛而南逾江漢至
於荆衡循嶺徼至於百粤是謂南紀越門也其間包
有冀兖青徐荆梁豫揚雍畿服畫九州江河分為兩
界其大幹入中國者為南北中三支雖土宇版章在
德不在險也然天險不可升也地險山川丘陵也王
公設險以守其國所以公劉相邠太王遷岐武王宅
鎬成王營洛衞文卜乎楚丘形勝亦古人所必擇而
處也歷觀古今輿圖孰有如我明大一統之盛兩都
並據南北雄圖而省府州縣翕然其環拱哉然廣谷
大川異制民生其間異俗剛柔遲速異齊所以周禮
體國經野辨方正位度地居民則壤成賦各隨地勢
以為之區畫至如今之邊防海防河運海運尤經世
者所宜究心余嘗愧不獲環孔轍躡禹跡以盡其俯
察下襲之宜幸圖籍具存亦可以不出戶庭而週知
天下也故為地道編
分野總叙
分野之說盖以星之在天者而分在地之土也觀周
禮大司徒言土宜辨十二土未言所辨何土保章氏
言星土辨九州未言所辨何星嘗以天象二十二州
之名考之或者春秋戰國時因星土之義而詳其說
乎但以列國參差不齊之地而配乎在天一定之星
諸家辨其非誠有然者易曰在天成象在地成形雖
以列星象官象民象物且莫不驗也况天地本一氣
也謂其無所關焉可乎惟唐僧一行則以天下山川
之象存乎兩界而分野一以山川為界不主封國郡
邑之名庶乎近之今載二十八宿分應各省地理圖
并存古九州分星圖合而觀之無泥乎一定之說則
分星分土亦可以得其槩也已
星宿次度分屬天下州郡國邑考
十二次班固取三統歷配十二分野其言最詳又有
費直說周易蔡邕月令章句頗有先後魏太史令陳卓
更言郡國所入宿度今附而次之
自軫十二度為夀星於辰在辰鄭之分野屬兖州(費直)
(起軫七度蔡邕起軫六度)
自氐五度至尾九度為大火於辰在夘宋之分野屬
豫州(費直起氐十一度蔡邕起氐九度)
自尾十度至斗十一度為析木於辰在寅燕之分野
屬幽州(費直起尾九度蔡邕起尾四度)
自斗十一度至女七度為星紀於辰在丑吳越之分
野屬揚州(費直起斗十度蔡邕起斗六度)
自女八度至危十五度為玄枵於辰在子齊之分野
屬青州(費直起女六度蔡邕起女二度)
自危十六度至奎四度為娵訾於辰在亥衞之分野
屬并州(費直起危十四度蔡邕起危十度)
自奎五度至胃六度為降婁於辰在戌魯之分野屬
徐州(費直起奎六度蔡邕起奎八度)
自胃七度至畢十一度為大梁於辰在酉趙之分野
屬冀州(費直起胃十度蔡邕起胃一度)
自畢十二度至東井十五度為實沈於辰在申魏之
分野屬益州(費直起畢九度蔡邕起畢六度)
自井十六度至柳八度為鶉首於辰在未秦之分野
屬雍州(費直起井十二度蔡邕起井十度)
自柳九度至張十六度為鶉火於辰在午周之分野
屬三河(費直起柳五度蔡邕起柳三度)
自張十七度至軫十一度為鶉尾於辰在巳楚之分
野屬荆州(費直起張十三度蔡邕起張十二度)
又改陳卓范蠡鬼谷先生張良諸葛亮譙周京房張
衡所著州郡躔次井方
角亢氐鄭兖州(東郡入角一度入東平任城山陰入角六度泰山角十二度濟北)
(陳留入亢五度入濟陰入氐一度東平氐七度)
房心宋豫州(潁川入房一度沛郡入房四度)(汝南入房二度梁國入房五度)
(淮南入心一度楚國入房四度)(魯國入心三度)
箕尾燕幽州(凉州入箕十度漁陽入尾三度)(上谷入尾一度度右北平入尾七)
(河西上郡北地遼東西入尾十度勃海入箕一度樂浪入箕三度)(涿郡入尾十六度玄菟入箕六度)
(廣陽入箕九度)
斗牛女吳越揚(九江入斗一度豫章入斗十度)(廬江入斗六度度丹陽入斗十六)
(會稽入牛一度泗水入女一度)(臨淮入牛四度六安入牛六度)(廣陵入牛八度)
虚危齊青州(齊國入虚六度濟南入危一度)(北海入虚九度樂安入危四度)
(東萊入危九度度平原入危十一度菑川入危十四)
室壁衞并州(安定入室一度隴西入室四度)(天水入室八度度酒泉入室十一)
(張掖入室十四度武城入壁六度)(武都入壁一度燉煌入壁八度)(金城入壁四度)
奎婁胃魯徐州(東海入奎一度高密入婁一度)(瑯琊入奎六度陽城入婁九度)
(膠東入胃一度)
昴畢趙冀州(魏郡入昴一度常山入昴五度)(鉅鹿入昴三度廣平入昴七度)
(中山入昴十度趙郡入畢八度)(清河入昴九度安平入畢四度)(信都入畢三度河間入畢十度)
(真定入畢十三度)
觜參魏益州(廣漢入觜一度蜀郡入參一度)(越&KR1471;入觜三度犍為入參三度)
(牂牁入參五度漢中入參九度)(巴郡入參八度益州入參七度)
井鬼秦雍州(漢中入井一度度定襄入井八度十八度鴈門入井十六代郡入井二)
(太原入井二十九度上黨入鬼二度)
柳星張周三河(弘農入柳一度河東入張一度)(河南入星三度河内入張九度)
翼軫楚荆州(南陽入翼六度度南郡入翼十度度江夏入翼十二江陵入軫一)
(桂陽入軫六度度武陵入軫十度長沙入軫十六)
國朝列郡分野
北直隸順天府古幽州尾箕分野漢名廣陽宋名燕
山保定府古幽州尾箕分野漢為涿郡河間府
古幽州尾箕分野秦為鉅鹿上谷真定府古冀州
昴畢分野秦為鉅鹿常山順德府古冀州昴分野
廣平府古冀州昴分野秦為邯鄲大名府古冀兖
二州室壁分野商舊都春秋為晉地唐為魏郡周為
天雄軍
南直隸應天府古揚州斗分野漢為丹陽郡吳為建
業鳳陽府古揚州斗分野古為塗山氏之國戰國
時屬楚秦屬九江郡漢為淮南唐為濠州蘇州府
古揚州斗分野秦置會稽郡改江都松江府古揚
州斗分野晉時屬徐州郡名雲間常州府古揚州
斗分野秦為會稽郡唐為常州鎮江府古揚州斗
分野秦屬會稽郡晉屬毘陵唐為丹陽郡揚州府
古揚州斗牛分野秦為九江漢為廣陵淮安府古
揚州斗牛分野秦為九江漢屬臨淮廬州府古揚
州斗分野戰國為楚秦為九江郡漢為江國安慶
府古揚州斗分野戰國屬楚秦屬九江漢屬廬陵
太平府古揚州斗分野戰國屬楚秦屬鄣郡漢為丹
陽郡寧國府古揚州斗分野戰國屬越後屬楚秦
為鄣郡漢置丹陽郡晉名宣城池州府古揚州斗
分野先越後楚漢為丹陽徽州府古揚州斗分野
先越後楚秦為鄣郡漢為丹陽廣德州古揚州斗
分野戰國屬楚漢為丹陽和州古揚州斗分野戰
國屬楚秦為九江漢初屬淮南滁州古揚州斗分
野戰國屬楚秦為九江漢為淮南徐州古徐州房
心分野春秋為宋地秦置彭城縣項羽都此
山西太原府古冀州參井分野漢置并州唐為河東
道平陽府古冀州觜參分野堯都於此戰國屬韓
後屬趙秦漢皆為河東郡大同府古冀州昴畢分
野戰國屬趙秦為雲中鴈門代郡汾州古冀州參
分野春秋屬晉戰國屬趙秦漢皆為太原遼州古
冀州參井分野春秋屬晉戰國屬韓後屬趙為上黨
沁州古冀州春秋屬晉秦漢皆為上黨潞州古冀
州參井分野西伯戡黎即此秦置上黨郡唐為潞
州澤州古冀州觜參分野春秋屬晉戰國屬韓後
屬趙秦漢為上黨
山東濟南府古青州危分野春秋戰國並為齊漢為
濟南郡兖州府古徐兖二州奎婁分野春秋為魯
國戰國屬楚東昌府古兖州危室分野春秋為
齊西鄙戰國為魏齊趙三國之境秦漢為東郡青
州府古青州虚危分野太公封於此漢分置北海郡
登州府古青州危分野唐虞時為嵎夷秦為齊郡漢
屬東郡魏析東萊郡萊州府古青州危分野古萊
夷地秦屬齊郡漢析置東萊郡遼東冀青二州舜分
冀東為北幽州即今廣寧以西之地青東北為營州
即今廣寧以東之地箕尾分野戰國屬燕
河南開封府古兖豫二州角亢分野春秋鄭衞陳三
國之境戰國魏於此號為大梁秦為三川漢為陳留
彰德府古冀州室壁分野商河亶甲居相即此春秋
為晉之東陽地戰國為魏之鄴地秦為上黨邯鄲二
郡衞輝府古冀州室壁分野殷紂所都朝歌之地
秦屬河東郡漢屬河内郡懷慶府古冀州覃懷之
地室壁分野商為畿内戰國為魏衞鄭三國河南
府古豫州柳分野成王營洛在此東都於此南陽
府古豫州張分野本夏禹之國春秋併於楚戰國屬
韓光武起兵舂陵更始立於淯水陽在此汝寧府
古豫州角亢氐分野秦置潁川郡漢置汝南郡東魏
改蔡州
陜西西安府古雍州井鬼分野周為王畿漢為三輔
後改京兆秦漢西晉魏後周隋唐並都於此鳳翔
府古雍州井鬼分野周為岐周春秋戰國為秦武帝
更名右扶風漢中府古梁雍二州井鬼翼軫分野
春秋戰國時屬秦與楚漢高祖初為漢王都南鄭即
此漢武分隸益州平凉府古雍州井鬼分野秦屬
北地郡漢析安定郡鞏昌府古雍州井鬼分野春
秋為戎羌秦屬隴西郡東漢分立南安郡臨洮府
古雍州井鬼分野春秋戰國時為羌所居秦漢為隴
西郡隋改金城慶陽府古雍州井鬼分野春秋時為
義渠戎國秦屬北地郡延安府古雍州井鬼分野
秦屬上郡漢初屬翟國寧夏古雍州井鬼分野春
秋羌戎所居秦為上郡漢置朔方郡赫連夏氏都於
此洮州古雍州井鬼分野秦為諸戎之地後為吐
谷渾所據隋置臨洮郡岷州古雍州井鬼分野古
西羌地秦為臨洮縣屬隴西郡漢時晉因之河州
古雍州西羌地秦屬隴西郡漢屬金城隴西二郡
靖虜古雍州西羌地秦屬隴西郡漢屬金城文縣古
梁州井鬼分野春秋戰國時為氐羌地甘肅古雍
州井鬼分野漢以前為月支國漢武置酒泉武威張
掖等郡
浙江杭州府古揚州井分野春秋屬吳越戰國屬楚
秦為會稽郡東漢屬吳郡隋置杭州改餘杭郡唐復
為杭州紹興府古揚州井女分野禹會諸侯于此
春秋戰國時為越國秦置會稽郡隋改越州唐改會
稽郡嚴州府古揚州牛女分野春秋屬吳越戰國
屬楚秦為會稽鄣二郡漢屬會稽丹陽二郡唐為睦
州金華府古揚州牛女分野春秋為越國秦屬會
稽郡漢為烏傷仍屬會稽唐為婺州改東陽郡衢
州府古揚州牛女分野春秋為越西鄙秦漢屬會稽
郡處州府古揚州斗分野春秋戰國屬越秦為會
稽郡漢為東甌台州府古揚州牛女分野春秋戰
國時為越地秦屬閩中郡漢屬東甌國温州府古
揚州斗牛女分野春秋戰國並屬越秦屬閩中郡漢
初為東甌國寧波府古揚州牛女分野夏商周皆
為越地湖州府古揚州斗牛分野古為防風氏之
國春秋屬吳越戰國屬楚漢屬江都改會稽丹陽二
郡唐置湖州改吳興郡嘉興府古揚州斗分野春
秋屬吳越分境秦為會稽郡漢屬吳
江西南昌府古揚州斗分野春秋戰國時為吳越之
交秦屬九江郡漢置豫章郡饒州府古揚州斗分
野春秋楚東境後屬吳戰國復屬楚秦屬九江郡漢
屬豫章郡廣信府古揚州斗分野春秋戰國迭為
吳楚之地秦屬九江會稽二郡漢屬豫章郡及會稽
郡南康府古揚州斗分野春秋為吳楚之地戰國
屬楚秦屬九江郡漢屬豫章郡九江府古揚州斗
牛分野春秋為吳越地楚秦為九江郡漢分屬豫章
郡建昌府古揚州斗分野春秋吳南境戰國屬楚
秦屬九江郡漢屬豫章郡撫州府古揚州斗分野
春秋為吳境後屬越戰國屬楚秦屬九江漢為豫章
郡吳名臨川臨江府古揚州斗分野春秋屬吳後
屬越戰國屬楚秦為九江漢屬淮南後屬豫章吉
安府古荆揚二州之域斗分野春秋屬吳戰國屬楚
秦屬九江長沙二郡漢屬豫章郡及長沙國晉為廬
陵郡瑞州府古揚州斗分野春秋屬吳戰國屬楚
秦屬九江漢屬豫章唐置靖州袁州府古揚州斗
分野春秋屬吳戰國屬楚秦屬九江漢為豫章隋名
宜春贑州府古揚州斗分野春秋屬吳越戰國屬
楚秦屬九江漢屬豫章因二水名章貢南安府古
揚州斗分野春秋屬越戰國屬楚秦屬九江郡漢為
豫章郡隋屬虔州
湖廣武昌府古荆州翼軫分野周屬吳楚秦屬南郡
漢置江夏郡漢陽府古荆州翼軫分野戰國屬楚
秦屬南郡漢為江夏郡安陸縣三國屬魏後屬吳
襄陽府古荆豫二州翼軫分野春秋屬楚秦為南郡
南陽郡德安府古荆州翼軫分野雲夢即此地秦
屬南郡漢屬江夏郡劉宋置安陸郡黃州府古荆
州翼軫分野秦屬南郡漢屬江夏郡荆州府古荆
州翼軫分野春秋為楚鄙都秦置南郡漢改為臨江
郡岳州府古荆州翼軫分野周以前為三苗地戰
國屬楚秦為長沙郡劉宋復分巴陵等縣長沙府
古荆州翼軫分野商為荆楚地周始名長沙寶慶
府古荆州翼軫分野春秋戰國時屬楚秦屬長沙郡
東漢屬零陵郡衡州府古荆州翼軫分野春秋楚
地秦屬長沙漢初屬桂陽郡吳分為湘東衡陽二郡
常德府辰州府古荆州翼軫分野本蠻夷之地春
秋屬楚秦屬黔中郡漢為長沙武陵二郡三國為武
陵郡永州府古荆州翼軫分野春秋戰國為楚南
境秦為長沙郡沔陽州古荆州翼軫分野春秋戰
國時屬楚秦屬南郡漢為江夏郡承天府古荆州
翼軫分野春秋戰國時屬楚秦屬南郡漢為江夏郡
宋齊並為竟陵郡靖州古荆州軫分野秦為黔中
郡漢屬武陵郡武帝時屬牂牁郡唐為溪洞郴州
古荆州翼軫分野春秋戰國屬楚秦屬長沙項羽徙
義帝於此漢置桂陽郡屬荆州施州古荆梁二州
翼軫分野春秋為巴國戰國為楚巫郡秦屬黔中郡
漢屬南郡永順古荆州翼軫分野蠻夷之地春秋
楚國之境秦屬黔中郡漢為武陵郡保靖古荆
州翼軫分野隋為辰州地唐為漢州地宋置任靖州
四川成都府古梁州井鬼分野入參一度古為蜀國
秦置蜀郡漢武置益州蜀郡隸焉蜀漢都此保寧
州古梁州井鬼分野春秋為巴國秦置巴郡漢末改
為巴西郡順慶府古梁州參井分野春秋戰國時
為巴子國秦屬巴郡劉宋析置宕渠郡叙州府
古梁州井鬼分野古為僰國漢為犍為郡重慶府
古梁州井鬼分野周時巴子國秦置巴郡蜀王建孟
知祥繼有其地䕫州府古荆梁二州地翼軫分野
秦屬巴郡東漢分置永寧郡改巴東郡馬湖府古
荆州井鬼分野古僰侯國之地夷獠所居漢武為犍
為牂牁二郡潼川州古梁州井鬼分野春秋戰國
為蜀地秦為蜀郡漢置廣漢郡屬漢分置梓潼郡隋
改新城郡眉州古梁州井鬼分野秦為蜀郡漢為
犍為郡瀘州古梁州井鬼分野春秋戰國為巴國
秦屬巴郡漢為犍為郡雅州古梁州井鬼分野秦
為嚴道屬蜀郡東川屬南詔烏蒙古梁州井鬼分野
古為竇地甸漢為牂牁郡烏撒古梁州井鬼分野
芒部古梁州井鬼分野古為屈流大雄甸播州古
梁州井鬼分野秦為夜郎蘭江縣漢屬牂牁郡
永寧梁州之南境井鬼分野秦為蜀郡漢為益州
龍州古梁州井鬼分野周秦為氐羌漢為陰平道屬
益州天全六番梁州之南境井鬼分野古西南夷
平荼洞古荆豫二州軫分野戰國為黔中地秦屬黔
中郡漢屬武陵郡松潘古梁州觜參分野古氐羌
地漢屬蜀郡四川行都司指揮使司古梁州井鬼
分野本西南夷漢武置越巂郡
福建福州府古揚州牛女分野周為八閩秦置閩中
郡漢屬會稽郡唐為泉州改長樂郡邵武府古揚
州牛女分野周為八閩秦屬閩中郡漢屬會稽郡唐
改屬建州建寧府古揚州牛女分野周為八閩秦
屬閩中郡漢屬會稽郡唐置建州改建安郡延平
府古揚州牛女分野周為閩越秦屬閩中郡漢屬會
稽郡唐為建福汀三州興化府古揚州牛女分野
周為八閩秦屬閩中郡漢屬會稽郡唐置隸豐州後
隸泉州泉州府古揚州牛女分野周為八閩秦屬
閩中郡漢屬會稽郡唐置武榮州改清源郡漳州
府古揚州牛女分野周為八閩秦屬閩中郡漢屬會
稽郡唐置漳州改漳浦郡汀州府古揚州牛女分
野周為八閩秦屬閩中郡漢屬會稽郡唐置汀州改
臨汀郡
廣東廣州府揚州之南境牛女分野春秋為南越地
秦置南海郡後趙佗據其地漢武為南海郡韶州
府古揚州牛女分野春秋為百粤地戰國屬楚秦為
南海郡漢初屬南越漢武屬桂陽郡南雄府古雄
州牛女分野戰國屬楚秦屬南郡漢兼屬桂陽郡
惠州府古揚州牛女分野秦為南海郡漢初屬南越
國潮州府古揚州牛女分野古為閩越地秦屬南
海郡漢初屬南越肇慶府揚州之南境牛女分野
春秋為百粤地秦為南海郡漢為蒼梧合浦二郡
高州府古越地牛女分野秦為南海郡漢為合浦郡
三國吳置高凉郡廉州府古南越地翼軫分野秦
為象郡三國吳改珠崖郡雷州府古百粤地牛女
分野漢為徐聞縣瓊州府古百越地牛女分野漢
武置珠崖儋耳二郡
廣西桂林府古荆州翼軫分野古粤地戰國為楚秦
為桂林郡漢屬蒼梧鬱林二郡柳州府古百粤地
翼軫分野秦為桂林郡漢屬桂林鬱林郡慶遠府
古百粤地翼軫分野秦屬象郡漢為交趾日南二郡
平樂府古荆州翼軫分野古為百越地秦屬桂林郡
漢屬蒼梧郡吳置珠官郡梧州府古荆州牛女分
野閩為百越地秦屬桂林郡後屬南粤漢置蒼梧郡
潯州府古百越地翼軫分野秦為桂林郡漢屬鬱林
蒼梧二郡南寧府古揚州西南境翼軫分野周為
百粤地秦為桂林郡漢為鬱林郡太平府古南粤
地漢屬交趾郡晉以來夷獠居之唐為羈縻州田
州府古百粤地漢屬交趾郡唐隸邕州思明府古
百粤地漢屬交趾郡唐置思明州隸邕州思恩古
百粤地漢屬交趾郡古百粤地唐隸邕州鎮安府
古百粤地屬交趾泗城府古百粤地屬交趾隸
邕州利州古百粤地漢屬交趾郡宋建利州泰
議州古百粤地屬交趾向武州古百粤地漢屬交
趾都康州古百粤地屬交趾郡龍州古百粤漢
屬交趾江州古百粤地漢屬交趾上林古百粤
地漢屬交趾安隆古百粤地漢屬交趾
雲南雲南府古梁州界井鬼分野大理府古梁州界
井鬼分野漢為益州郡臨安府古梁州井鬼分野漢
屬牂牁郡楚雄府古梁州界井鬼分野漢為益州
郡澂江府古梁州界井鬼分野古西南夷蒙化
府景東府古柘南也廣南府宋名特磨道儂智
高之裔君之廣西府古梁州界古鎮國東南境漢
為益州牂牁郡鎮元府古西南極邊地唐時南詔
蒙氏為生銀府永寧府昔名樓頭賧地接吐蕃
順寧府東蒲蠻之地曲靖古梁州界井鬼分野漢
為益州郡姚安宋鎮國地漢屬益州郡鶴慶東
漢為永昌郡唐為越南詔之地武定古梁州界井
鬼分野古滇國漢屬益州郡尋甸古滇國地昔僰
刺蠻居此麗江古梁州界井鬼分野漢為越巂益
州二郡元吉古西南夷極邊之地忙勝州南詔異
牟尋好開其地馬龍他郎甸阿&KR0008;諸都蠻台者據
之瀾滄元為州勝州地金齒古梁州西南徼外
之地古哀牢國勝衝漢為永昌郡西境車里蠻
名車里倭泥貉&KR0008;蒲刺黑角諸蠻雜居木邦舊名
孟都一名孟邦孟養地名拘緬甸古西南夷
八百大甸老撾佫呼撾自古不通中國孟定府
舊名景蔴孟艮府南甸舊名南宋干崕龍
川舊為麓州地以白夷所居威逮州灣甸州
蠻名細賧元屬鎮康路芒布其地舊曰怒謀
貴州貴州宣慰使司荆梁二州之南境參井分野東
西南夷思州府楚為黔中地漢屬鬱林鎮遠府
荆州南境舊為竪耶大田溪洞石阡府荆南裔
銅仁府荆州南裔星分野古為漢蠻地黎平府荆
州荒裔翼軫之餘夜郎之地晉安州古梁州界井
鬼分野古夜郎地秦為黔中漢隸牂牁郡永寧州
古為荒服地鎮寧州古為荒服地安順州古為
荒服地
分野分配總說
欽天監十二分野分配州郡與唐天文志稍異貞觀
中淳風撰法象志因漢書十二次度數始以唐之州
縣配而一行以為天下山河之象存乎兩戒北戒自
三危積石負終南北絡之陰東及太華逾河並雷首
底柱王屋太行北抵常山之右乃東循塞垣至穢貊
朝鮮是謂北紀以限匈奴南戒自岷山嶓冢負地絡
之陽東及太華連商山熊耳外方桐柏自上絡南逾
江漢抵武當荆山至于衡陽乃東循嶺徼達東甌閩
中是謂南紀以限蠻夷故星𫝊謂北戒為三邊南戒
為越門河源自北紀之首循雍州北徼達華陰而與
地絡相會並行而東至太行之曲分而東流與涇渭
濟瀆相表裏謂之北河江源自南紀之首循梁州南
徼華陽而亦與地絡相會並行而東及荆山之衡陽
分而東流漢水淮瀆相為表裏謂之南河故於天象
則弘農分陜為兩河之會五服諸侯在焉自陜而西
為秦凉北紀山河之曲為晉代南紀山河之曲為巴
蜀皆負險用武之國也自陜而東三川中嶽為成周
西距外方大伾北至於濟南至於淮東達鉅野為宋
鄭陳蔡河内及濟水之陽為鄘衞漢東濱淮水之陰
為申隨皆四戰用文之國也北紀之東至北河之北
為邢趙南紀之東至南河之南為荆楚自北河下流
南距岱山為三齊夾右碣石為北燕自南河下流北
距岱山為鄒魯南涉江淮為吳越皆負海之國貨殖
之所阜也自河源循塞垣北東及海為邊儌自江源
循嶺徼南東及海為蠻越觀兩河象與雲漢之所始
終而分野可知矣於易五月一陰生而雲漢潛萌于
天稷之下進及井鉞間得坤維之氣始陰達于地上
而雲漢上升始交于列宿七緯之氣通矣東井據百
川上流故鶉首為秦蜀墟得兩戒山河之首雲漢達
坤維右而漸升而始居列宿上觜觽參伐皆與天關
表而在河陰故實沈下流得大梁距河稍遠涉陰亦
深故其分野自漳濱卻負恒山居北紀衆山之東南
外接髦頭地皆河外陰國也十月陰氣進踰乾維始
上達于天雲漢至營室東壁間升氣悉究與内規相
接故自南正達于西正得雲漢升氣為山河上流自
北正達於東正得雲漢降氣為山河下流陬訾在雲
漢升降中居水行正位故其分野當中州河濟間且
王良閣道由紫垣絶漢抵營室上帝離宫也内接成
周皆豕韋分十一月一陽生而雲漢漸降退及艮維
始下接於地至斗建間始復與列舍氣通於易天地
始交泰象也踰析木津陰氣並降進及大辰升陽之
氣究而雲漢沈潛於東正之中故易雷出地曰豫龍
出泉為解皆房心象也星紀得雲漢下流百川歸焉
析木為雲漢末派山河極焉故其分野自河南下流
窮南紀之曲東北負海為析木負海者以其雲漢之
陰也唯陬訾内接紫宫在正畿居河濟間降婁玄枵
與山河首尾相遠隣顓頊之墟故為中州負海之國
也其地當南河之北北河之南界以岱宗至于東海
自鶉首踰河而東曰鶉火得重離正位軒轅之祗在
焉其分野自河會之交東接祝聖之墟北負河南及
漢盖寒燠之所均也自析木紀天漢而南曰大火得
明堂升氣天市之都在焉其分野自鉅野岱宗西至
東流北負河濟南及淮皆和氣之所布也陽氣自明
堂漸升遠于龍角曰夀星龍角謂之天關於易氣以
陽決陰夬象也升陽進踰天關得純乾之位故鶉尾
直建巳之月内列太微為天庭其分野自南河以負
海亦純陽地也夀星在天關内故其分野在商亳西
南淮水之陰北連太室之東自陽盛之際亦㢲維地
也夫雲漢自坤抵艮為地紀北斗自乾攜㢲為天綱
其分野與帝車相直皆五帝墟也究咸池之政而在
乾維内者降婁也故為少昊之墟叶北官之政而在
乾維外者陬訾也故為顓頊之墟成攝提之政而在
巽維内者夀星也故為太昊之墟布太微之政而在
巽維外者鶉尾也故為烈山氏之墟得四海中承太
階之政軒轅也故為有熊氏之墟木金得天地之微
氣其神治於季月水火得天地之章氣其神治於孟
月故章道存乎至微道存乎終皆陰陽變化之際也
若微者沈潛而不及章者高明而過亢皆非上帝之
居也斗杓謂之外庭陽精之所布也斗魁謂之會府
陽精之所復也杓以治外故鶉尾為南方負海之國
魁以治内故陬訾為中州四戰之國其餘列舍在雲
漢之陰者八為負海之國在雲漢之陽者四為四戰
之國降婁玄枵以負東海其神主於岱宗歲星位焉
星紀鶉尾以負南海其神主于衡山熒惑位焉鶉首
實沈以負西海其神主于華山太白位焉大梁析木
以負北海其神主于恒山辰星位焉鶉火大火夀星
豕韋為中州其神主于嵩嶽鎮星位焉近代諸儒言
星土者或以州或以國虞夏秦漢郡國廢置不同周
之興也王畿千里及其衰也僅得河之七縣今天下
一統而直以鶉火為周分則疆場舛矣七國之初天
下地形雌韓而雄魏魏地西距高陵盡河東河内北
固漳鄴東分梁宋至於汝南韓魏據全鄭之地南盡
潁川南陽西達虢貉距函谷固宜陽北連上地皆綿
亘數州相錯如繡考雲漢山河之象多者或至十餘
宿其後魏徙大梁則西河合于東井秦拔宜陽而上
黨入于鬼方戰國未滅時星家之言屢有明效今則
同在畿甸之中矣而或者猶據漢書地理志推之是
守甘石遺術而不知變通之數也又古之辰次與節
氣相係各據當時歷數與歲差遷徙不同今更以七
宿之中分四象中位自上元之首以度數紀之而著
其分野其州縣雖改隸不同但據山河以分爾晉天
文志十二次分野始角亢者以東方蒼龍為首也唐
十二次始女虚危者以十二支子為首也以其斗牛
為星分之首者日月星起于斗宿古之言天者由斗
牛以紀星故曰星紀則星紀為十二次之首而斗牛
又二十八舍之首也本朝應運肇基而南京應天府
是星紀斗牛之分且與天地人三統之正相協自周
以來千年間帝王之運適符於今豈偶然哉
諸星分野附
(北斗)一主秦二主楚三主梁四主吳五主趙
六主燕七主齊
(南斗)一主吳二主會稽三主丹陽四主豫章
五主廬江六主九江
(三台)上台上星主兖豫下星主荆揚中台上星主梁
雍下星主冀州下台上星主青州下星主徐州
(五車)一主秦二主燕趙三主魯衞四主楚五
主魏衞
(五星所主)歲星主齊魯東吳青徐揚兖之地熒惑主荆
楚川南荆州衡陽之地鎮星主中州三河梁豫之
地太白主西維秦晉巴蜀梁雍之地辰星主燕
趙代幽燕之地
(天市垣牆)下元一宫名天市兩扇垣墻二十二東邊宋與
南海關燕東徐越齊中山九河趙魏次其間西邊韓
楚梁巴蜀周與鄭晉并河間河中直在頭上安
(紫微垣墻)左樞右樞當門路左畔上少分宰輔上衞少衞
次第分六丞最後成八數西邊少尉起等初輔衞亦
分上少無上丞最後對上少七星點點不搠望
(十二諸侯)十二諸侯次第陳先從越國向東論東西兩周
次二陳秦雍周南雙鴈門代國向西一縉紳韓魏各
一皆北輪楚之一國魏西屯楚城南畔趙燕畢燕西
北郡是齊鄰
星細區分
(十干分野)甲乙海外日月丙丁江淮海岱戊己中州
河濟庚辛華山以西壬癸常山以北甲齊乙
東夷丙楚丁南夷戊魏己韓庚秦辛西夷
壬燕趙癸北夷
(十二支分野)子周丑翟寅趙夘鄭辰邯鄲巳衞
午秦未中山申齊酉魯戌吳越亥燕代
總論分野
分野視分星古不謂地也地有彼此之不齊而分野
在天則一定而不易以彼此不齊之地必欲求配於
在天十二次整然之分野其說之難通也固宜盖天
有三垣紫微太微天市是也紫微太微皆將相輔佐
之位而天市下垣則列國星宿之所在其星東南二
十二宋南海燕東海徐吳越齊中山九河趙越韓楚
巴蜀秦周鄭晉河間河中曰分野者指列宿所屬之
分而言也鄭氏所謂星土星所主土是也其國在此
而星則在彼彼此若不相配而其為象未嘗不相屬
非地之在北者其分野在天亦居北地之在南者分
野在天亦居南也列國之在天下彼此縱横之不齊
猶犬牙然而欲以其地之不齊者求合乎在天分野
之整然彼此之不相配無足怪者甚者至於天之北
極為天之首其體反背故有吳北魯東之差其惑甚
矣易不云乎在天成象在地成形水火金木土其形
在地者也而天有其星焉所謂象也豈惟五星哉凡
物莫不皆然矣故夫齊吳燕宋韓楚周秦魏趙諸國
之地地之形也而其星在天象之謂也地有是形則
天有是星有是星則有是名曰齊吳燕宋韓楚周秦
魏趙列國者非後世有是名而舉以為分野之名也
何以知其然也徵諸東海南海九河河間河中巴蜀
中山有以知之也東海南海九河河間河中非國中
山巴蜀非若諸國之顯也故曰地有是形則天有是
星而分野者指列星所屬之分而言也或曰若然則
十二次之說將無所徵曰十二次所以驗天運之度
數日躔之次舍此盖古法而歷家之所取驗者也因
其度數次舍之所在而妖祥見焉則其所屬之地從
亦可徵矣抑分野之豈專繫於是哉又按宋葉時禮
經會元其辨尤詳兹不能具矣
分野辨
容齋洪氏隨筆曰十二國分野上屬二十八宿其為義
多不然前輩固有論之者矣其甚不可曉者莫如晉天
文志謂自危至奎為娵訾於辰在亥衞之分野也屬并
州且衞本受封於河内商虚後徙楚丘河内乃冀州所
部漢屬司隸其他邑皆其東郡屬兖州於并州了不相
干而并州之下所列郡名乃安定天水隴西酒泉張掖
諸郡自繫凉州耳又謂自畢至東井為實沈於辰在申
魏之分野也屬益州且魏分晉地得河内河東數十縣
於益州亦不相干而雍州為秦其下乃列雲中定襄鴈
門代太原上黨諸郡盖又自屬并州耳謬亂如此而出
於李淳風之手豈非蔽於天而不知地乎
按吳越南而星紀北齊東而玄枵北衞東而娵訾北
魯東而降婁西周中土而柳星南秦西北而井鬼西
南觜參西而魏東北角亢東而鄭滎陽昴畢西而趙
河朔又曰牛女北而謂之揚州虚危北而謂之青州
昴畢西而謂之冀州奎婁西而謂之徐州魏冀州之
國而屬於益魯兖州之國而屬於徐然則分野之說
若有可疑者但𫝊訛已久歷代因之而唐一行以山
河為限而不主於州國之說後人竟未之講也
按大司徒只言土宜辨其土不言所辨何次保章只
言星土辨九州不言所辨何星又言所封之域皆有
分星不言其何分也康成以春秋時十二國分配十
二次恐未必然今此圖不指定九州分配某星只按
職方氏所言九州東西南北自有定界觀九州地界
之所抵則星之所辨亦略可觀矣
分野之疑何始乎曰二鄭之釋周禮也大司徒曰以
土宜之法辨十有二土之名物康成以為十二土分
野十二邦繫十二次各有所宜保章氏曰以星土辨
九州之地所封封域各有分星司農引春秋𫝊曰參
為晉星商主大火國語曰歲之所在則我有周之分
野是也康成則曰今其存可言者十二次之分也此
分野之辨所以紛紛而不一歟自時厥後或以十二
州配之或以列郡配之或以山河兩界配之或以七
星主九州(後天文志劉昭)或以七星主七國(晉志)或繫之二十
八宿或繫之五星紛紛異論是以學者多疑焉主分
野之是者則曰自柳九度至張十六度為鶉火之次
當周之分武王克商歲在鶉火伶州鳩曰歲之所在
則我有周之分野則周屬鶉火可知自畢十二度至
東井十五度為實沈之次當晉之分晉文即位歲在
實沈董固曰實沈之次晉人是居則晉屬實沈可知
自張十七度至軫十七度為鶉尾之次當楚之分魯
襄公二十八年歲淫於玄枵而禆竈知楚子之將死
且曰歲棄其次而旅於明年之次以害鳥帑周楚惡
之說者謂帑鳥尾也則楚屬鶉尾可知自氐五度至
尾九度為大火之次當宋之分昭公十七年星見大
辰而梓慎知宋之將火且曰宋大辰之墟鄭祝融之
墟也皆火房也說者謂辰大火也則宋屬大火可知
此則分野之說為不疑矣辨分野之非者則曰吳越
南而星紀北齊東而玄枵北衞東而娵訾北魯東而
降婁西周宅中土而柳星乃位于南以柳星為周可
乎秦在西北而井鬼乃在乎西南以井鬼為秦可乎
觜參在西魏在東北以觜參為魏可乎角亢東宿鄭
在滎陽而屬於角亢可乎昴畢西宿趙居河朔而屬
於昴畢可乎又曰牛女北也史記謂之揚州虚危北
也史記謂之青州昴畢西也史記謂之冀州奎婁西
也史記謂之徐州魏冀州之國也晉則不屬于冀而
屬于益魯兖州之國也魯則不屬于兖而屬于徐此
則分野之說為可疑矣然略分野之說而不信則周
禮不應有星土之辨拘分野之說以為驗則左氏未
免有傅會之誣更以左氏考之無水之災何關于玄
枵星紀而梓慎以為宋鄭之災(襄二十八年)日食之變何
與于豕韋降婁而士元伯以為魯衞之惡(昭七年)星紀
果同為吳分則吳亦得歲士墨何以謂之越得歲而
吳伐之必受其凶(昭二十二年)參虚果為晉分則實沈為
星子産何以謂之高辛之子而能為晉侯之祟(昭元年)
此又左氏之說之不足信也又以史冊觀之四星聚
牛女而晉元王吳四星聚觜參而齊祖王魏彗星掃
東井而苻堅亡秦景星見箕尾而慕容德復燕此又
分野之驗而未可以盡略之也蓋星土分星本不可
以州國拘也且以職方氏言地理必指其東西南北
之所在山鎮川澤之所分民畜穀利之所有獨於天
文之紀如司徒只言十有二土未嘗斥言其所應者
何次保章氏言星土辨九州之地不明言其所辨者
何星是星土分星不可以州國定名亦明矣愚以保
章觀之隨其土之所屬應其星之所臨故謂之星土
辨九州之地非如鄭氏言十二邦繫十二次也隨其
國之所封屬其星之所在故謂之所封封域皆有分
星亦非如賈氏言受封之日歲星所在國屬焉夫九
州上應星土則三百餘度皆有其驗豈特十二次而
已乎封域皆有分星則千八百國皆有所屬豈特十
二國而已乎九州之土皆配星九州之國皆有分故
因其星可以辨其州之地因其分可以觀其國之妖
祥保章氏之說如是而已說者何必牽合𫝊會而定
指後世郡國之名以求配之也昔孔子作春秋日食
隕星之變無所不記豈必皆周魯之分而後言之乎
五星聚東井漢入秦之應也崔浩嘗言其不在十月
司馬公作通鑑乃棄之而不取歐陽志唐天文日食
星孛之變一一紀之而獨不言其事應亦豈拘拘於
分野之說哉大抵周官所辨者欲以觀妖祥爾天子
之所觀者九州也諸侯之所觀者一國也諸侯以一
國分星而驗一國天子以九州星土而辨九州諸侯
觀一國之妖祥而為一國之備可也天子可以諉之
一國分星之所屬而不為之救政序事乎知乎此則
可以言星土分星之說矣
諸家分星辨
按分野之說自周禮保章氏以星土辨九州之地所
封之域各有分星故後世若范蠡王鬼谷張留侯諸
葛孔明譙周京房張衡諸子並云十二國以當十二
次而已漢書始分十二次度數魏太史令陳卓始立
郡國所入宿度唐天文志又以山河兩戒分南北分
野之說諸家不同大抵十二次者星之土九州者地
之土所封之域之星乃歲星之分也歲主農祥后稷
憑焉故周人常閱其禨祥以觀善敗其始王也歲次
于鶉火以達天黿及其衰也淫于玄枵以害鳥帑所
觀者在歲之次舍不在其度數之縷析盖以天體赤
道度多黃道度少兩次相交又非截然彼我之分且
天下之九州磬折牙制勢既不同而隨時削益統復
不一又可以一度二度限之乎盖嘗稽之晉文即位
歲在實沈故董固曰始受實沈之星實沈之次晉人
是居吳伐越歲在星紀故士墨曰越得歲吳伐必受
其凶五星聚東井而漢高帝秦聚牛女而晉元主吳
聚觜參而齊祖主魏要皆以十二次繫十二國占十
二歲星也漢魏分度之說與後世日者之術無異先
儒訾之者若宋葉文康公嘗於分野辨其乖謬嘉定
中知靜江府蔡氏勘者亦嘗辨其荆揚之異乃若分
度之非則未之及自今言之蒼梧以上為楚下為揚
越境土相接若此其密而星紀去鶉尾百四十餘度
如以今桂林楚野入軫十一則已涉夀星為鄭地盖
度者天之經體兩極相懸所以紀辰曜於一日之差
而非所以語九州郡邑之素定也况自度法既立而
後世之言占者未聞一應則亦奚以度為哉他如春
秋文耀鉤北斗分楚荆則屬衡晉志牛女十六星主
十二國魏西一星則屬楚宋天文志天市垣二十二
星其西垣第二星居韓梁之間曰亦楚星則一次舍
之間即有諸國之通繫長沙附軫東甌附翼南蠻之
星觀於軫轄又豈非類見獨發而不必以度占者乎
夫分土之體亦猶人身苟有痌瘝則四肢百體莫不
震動故患之所及雖鄰國不免於災况其本乎區區
以絲分縷析之數求三才之脗合某雖愚未之信矣
輿地山海全圖叙
嘗聞陸象山先生悟學有云原來只是箇無窮今即
輿地一端言之自中國以達四海固見地之無窮盡
矣然自中國及小西洋道途二萬餘里使地止于兹
謂之有窮盡可也若由小西洋以達大西洋尚隔四
萬里餘矧自大西洋以達極西不知可以里計者又
當何如謂之無窮盡也非歟此圖亦自大西洋以至
廣東其海上程途可以里計者如此故并後小西洋
圖存之以備考云
地球圖說
地與海本圓形而仝為一球居天球之中誠如雞子黃
在青内有謂地為方者乃語其定而不移之性非語其
形體也天既包地則彼此相應故天有南北二極地亦
有之天分三百六十度地亦同之天中有直道自直道
而南九十度為南道九十度為北道日行直道則晝夜
平行南道則晝短行北道則晝長故天球有直道圈列
于中南北二圈列于南北以為日路之界地球之南北
中三圈亦同焉但天包地外其度廣地處天中其度狹
此其差異者耳地每度廣二百里南至北東至西各七
萬二千里是南北與東西數相等而異南北于東西者
無據也夫地厚二萬二千九百零八里上下四旁皆生
齒所居是渾淪一球原無上下總六合内凡足所佇即
為下凡首所向即上矣此無疑之論其專以身之所居
分上下未然也且予自大西浮海入中國轉南過大浪
山已見南極高三十六度則大浪山與中國豈不相為
對待乎故謂地形圓而週圍皆生齒者信然矣兹以普
天下輿地分五州曰上下亞墨利加曰墨瓦蠟泥加曰
亞細亞者利未亞曰泥邏河其各州之國繁顆難悉大
約皆百以上此圖本宜作圓球以其入冊籍不得不析
圓為平其經緯線畫每十度為一方以分置各國于其
所東西線數自中國起南北線數自福島起也
此圖即太西所畫彼謂皆其所親歷者且謂地象圓
球是或一道也
輿地圓圖考
此二圖即前圖也前圖因赤道其直如繩故總為一
圖而五方止列其槩此圖圓形以南北二極分之為
二故各國可因地以考其詳盖天圓地亦圓與舊所
記載相反且非足跡所及若未可確信然以理揆之
却不相背馳况本天之圓以定日月星宿之行度固
時令不爽兹據此圖圓象準地面各方相距近遠以
定日晷亦節令時刻不差則其度數皆可槩見參之
先儒謂天如雞子青地如雞子黃理則同也故併錄
之亦可以廣見聞之一端矧戴天履地敢不究心乎
哉
問天圓地亦圓子何所據而信之乎曰予信乎理耳
彼地勢平面山崇水低人止見其層積平陂之稍殊
耳兹以吾江右一方水勢觀之自大庾嶺至江州相
去幾二千里設地平如砥則水即四泛不下流矣每
歲春夏間淫雨連日夕洚水瀰漫懷山襄陵不旬日
悉流出湖口凡四時順流亦莫不然以其自高趨下
之易易也若一丈止高一二寸則自此處達江口可以
丈尺計之乎大江發源岷山以抵東海其高下可以
里數計之乎又黃河由星宿海流入海口固可類推
則即東海類觀四海卑高懸絶皆可因水以知地也
况昊天三百餘度為地一週知地球每度計二百五
十里北極出地三十六度南極入地三十六度由廣
東以達京師每相距數百里即差一度即此以定日
晷皆不爽時刻則據天圓不可以證地之圓乎故曰
吾惟信乎理而已
南贍部洲者乃四洲之一也海中有須彌盧此云妙
高山出水三百三十六萬里入水亦然日月腰中旋
照四洲此洲在須彌之南其地形三角南狹北廣人
面肖之周二十八萬里大小江河二千五百大國十
六中國五百小國十萬諸國中中印土為最大實當
洲之正中我震旦九州介洲之東北特中國數耳印
土乃天笠之正名北背雪山三垂大海地形南狹如
月上弦州平地廣周九萬里大小七千餘城古有轉
輪王建都于此也震旦地形南廣北狹周二萬七千餘
里自古三皇開闢未聞分野至帝嚳始劃九州夏分萬
國商曰三千周曰千八百國歷皇王周孔所化聲名文
物獨盛焉北印土之北其地尚廣東西俱海南北可二
萬里皆頑山磧石物雜居乃上古帝王所羈縻而不臣
者如獫狁羌戎匈奴突厥等號族種不一亦有君長統
之而獷悍難馴故直以邊野目之中印土至東海邊四
萬五千里南西地彷彿此南洲之大較也洲中有大池
周八百里名阿耨達此云無熱居香山南雪山北派分
四河流入大海池東曰恒河遶地流入東南曰信度河
流入西南海西曰縳芻河流入西北海北曰徙多河東
流注東北至烏煞國海鹽澤入地潛流抵積石山復湧
出為黃河之源今𫝊星宿海是也又于岷山湧出為川
江之源今長江一帶是也天下泉流綿綿不絶者悉源
于池之一派潛通耳世𫝊水皆東流不知印土以西水
皆西流也且儒書所稱四海而論王教所及惟曰東漸
于海是上古聖人豈不知震旦之介在東偏而印土尚
有南西北海哉意者秦火之後墳典丘索俱燼不獲見
圖經之全耳究竟地形非佛經不足以覈其致矣某禪
暇檢閱三藏至統紀中有震旦圖漢西域諸國圖盤師
西土五印圖三圖參合道里略備但形勢失次覽者茫
然于是再探諸經圖洲潭之形勢及考諸師西域等𫝊
列衆國名又採摭洪範等書參侔海中諸國以妥方向
然圖所列者亦百分之一耳要之一世界中山之大者
莫若須彌境之大者莫若四洲其餘海島拳石之國
或千里萬里如星羅棋布為人仙神鬼龍獸異類所
居不可勝記其南洲大略如此按此圖與說出于釋
氏雖不可盡信然覽此亦可以知地勢之無窮盡云
又四大洲名
南閻浮提洲(縱廣七千由旬)東拂于逮洲(縱廣九千由旬)
西瞿耶尼洲(縱廣八千由旬)北鬱單越洲(縱廣十千由旬)
圖書編卷二十九
