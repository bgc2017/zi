圖書編卷六十三
明章潢撰
南嶽總叙
衡嶽分值軫宿為南方諸山之宗全楚之鎮高極萬
丈根盤千里七十二峰獻竒呈秀東距洞庭西隣永
寳南接九嶷北控三湘朱子地里論云岷山之脈其
一支為衡山者已盡於九江之西九峰蔡氏曰江漢
南之山則岷山之脈其北一支為衡山而盡於洞庭
之西若夫七十二峰之勝巖壑泉石之幽亭館池臺
之雅麗懸崖絶壁篆刻之竒古名賢寄寓之芳躅與
方外之士可怪可愕之跡及佳木異草珍禽竒獸之
錯産大略具在志中而又有古今之雄文玅什足以
闡幽彰微也故不敢復為之說
湖廣武昌府山曰黃鵠(城西南)鐘山(興國)武昌(武昌)回山(在西)
(塞山之右上有飛雲三洞上洞出雲中洞出水下洞出風乃唐元結讀書之所山後有異泉)鐘臺
(咸寧)龜湖(嘉魚)白石(蒲圻)荆泉洞(中有石臺旁列石如鐘鼓果實形狀不一又有石田)
(溝堘悉具)梧桐(通城)觀音巖(廣十餘丈磬榻森列)東方(大冶)龍泉(崇陽)
漢陽府山曰大别(城東北即禹貢所載)九真(堪輿紀勝云即五藏山)陽臺
(漢川)小别(漢陽)石鏡(漢川其山有巨石一圓淨如鏡故名)關公洞(大别山之右其洞乃)
(一巖穴蜀將關公嘗憩於此)
黃州府山曰赤壁(屹立江濱截然如壁而有赤色因名宋蘇軾游此作赤壁二賦)孔
子山(城東百里相傳孔子自衞適楚嘗登此山有坐石草木不侵有石硯雨下墨水浸出)龜峰
(麻城)觀音巖(龜峰山上巖虚如屋中有石觀音巖東有棋盤石)魯臺(黃陂)石柱(羅田)
玉堂(蘄水)鳳凰(蘄)黃梅(黃梅)五祖山(即五祖大滿禪師道場山頂有池生白蓮)
(花名蓮峰)四祖山(即四祖大醫禪師道場上有香爐峰及慈雲塔)眀水(廣濟)積布(山臨)
(大江疊石壁立形如積布)天門山(古稱梁山狀如香爐有十六峰環列最高者為天門空虚透徹)
(上貫山頂)
承天府山曰樠木(治東)京凉(京山)仙女洞(嵓谷競秀泉脉交流峭壁插天)
(水紋紆石如篆洞有三門中有石床石枕石鏡臺)黃城(城南)五華(景陵)
德安府山曰章山陪尾(城東即禹貢所載)白兆(城西上有桃花巖仙人洞)
(又有寫經臺及李白讀書堂)大洪(随州其山崛起一方巉然雲間四面陡絶頂有大湖湖旁有龍)
(鬭崖又有明聖泉硫黃池仙女洞弗兒嶺鸛子山斷足巖皆此山之景也)葛藤(雲夢)五家(應感)
九崚(孝感其環阜叠嶂林麓深沓上有八境寳陀羅漢三巖范雍詩山竒號九崚名與雍州同)洞
庭(應山)
荆州府山曰龍山(城西北孟嘉九日落帽處)龍蓋(石首)九岡(松滋)楊林
(監利)内方(荆門)靈鷲(有穴曰龍洞深五里石臺甚高春月水聲如鐘鼓管籥聽者忘倦)蒙
山(荆門兩巒對起如峩眉山麓二泉即蒙惠泉上有澄源閣有信美浴沂浮香澄玉潄玉五亭皆游憩)
(之所)紫蓋(當陽二十三洞天南北二山頂上四垂若繖狀林石皆紺色下出綵水甘馨異常)黃
牛(夷陵)石鼻(高五百餘仞下臨江流中有巨石横六七十丈如簰&KR0034;)三游洞(夷陵)荆
門(宜都)方山(長陽四面俱方有風穴口大如甕夏則風出冬則風入春秋分則静)龍門洞
(洞前兩崖劍立巖穴幽邃泉瀑飛注)楚臺(歸州)玉虚洞(有洞可容千人石壁異文成龍草木)
(之狀有石乳結成物象皆温潤如玉故名)石門(巴東)龍影洞(平江邃三千餘尺周三十里石)
(蹟瑩然上有龍影屈伸蜿蜒鱗甲如繪)
岳州府山曰巴丘(城南羿屠巴蛇於洞庭積骨為丘名)君山(洞庭湖中有峰如十)
(二螺䯻山海經云洞庭之山帝之二女居之蓋堯女湘君嘗居故名道書以此為十二福地)望城
(臨湘)禹山(華容禹濬川登此)幕阜(平江一名天嶽山高一千八百丈周廻五百里石巖有篆)
(云禹治水嘗至此又二十五洞)龍影洞(邃三千餘尺周三十里石壁瑩然上有龍影屈伸蜿蜒鱗)
(甲如繪)大浮(澧州谷中有石室戶牖自然虚明又白鹿池十八洞)黃石(石門)騎龍(慈利)
燕子洞(巖洞深廣可坐數千人後有穴四圍石乳融結中有石燕子故名)古田(安鄉)古
蹟岳陽樓
鄖陽府山曰龍門(鄖永)南山(房)方城(竹山有城十里)黃龍(上津)寳
蓋(鄖又名西山上有石蝦蟇卒視之與真無異山北有崖旁視之一宂甚明號星牖)
襄陽府山曰峴山(城南即羊祜墮淚碑孟浩然詩云羊公碑尚在讀罷一霑巾)鹿
門(城東南漢龐德公唐龐藴孟浩然皮日休俱隠于此)太嶽太和(鈞州南即武當謂非玄武)
(不足以當之山有七十二峰三十六巖二十四澗五臺五井二泉二潭)石階山(在太和山一名)
(華嶽地肺)牛頭(鈞州)五車(直城龐居士棄金之處)荆山(南漳即山海經云多鐵隂多赤)
(金上有卞和室抱玉巖)棗椒(棗陽)榖山(榖城)薤山(山有孤竹三莖三年生一笋笋就竹)
(死代謝不已)馬窟(光化中有石窟相傳漢時三國吳皆有馬出)九十九岡(棗陽縣東)
(有詩云岐路劇羊腸童岡九十九)
辰州府山曰大酉(城北道書二十六洞天上有龍湫禱雨即應)小酉(城西北下)
(有石穴梁湘東王繹賦云訪酉陽之逸興謂此也)武山(盧溪)五城(辰溪)大溆(溆浦)楠
木洞(溆浦)高明(沅高峻冠諸山)羅公(黔陽)齊天(麻陽)苞茅(麻陽上有三脊茅可)
(以縮酒寰宇記云即楚入貢之茅)明月洞(溆浦洞在䓵上穴水一泓其狀如月)
常德府山曰梁山(城北)淳于(武陵)綠蘿(桃源四十二福地)桃源(即大)
(元漁人所云)滄山浪山(龍陽滄浪之水自出)白馬洞(桃元三十五洞天)
衡州府山曰衡山(衡山縣西五嶽之一寰宇記宿當軫翼度應璣衡故名即周職方荆)
(州之鎮其山盤繞八百里有七十三峰十洞十五巖三十八泉二十五溪九池九潭九井而最大者五峯)
(為祝融紫蓋雲密石廪天柱)伊山(城西桓伊讀書處)龍渡(桂陽)馬阜(來陽)逍遥
(常寧)熊耳(安)雲秋(&KR0789;)舜峰(陵武)九疑(藍山)石柱山(藍山北亦名天柱下)
(有巖洞石乳融結其怪萬狀色如碧玉)岣嶁峰(府城北上有禹碑科斗文)回鴈峯(城南)
(鴈至衡陽不過遇春而回)祝融峰(衡山第二十四福地)朱陵洞(衡山第三洞天)金粟
巖(臨武石壁峭拔下有流溪巖上石璀璨如垂珠珞)
永州府山曰西山(府城西瀟江之外柳宗元游宴記云過湘江緣染溪斫榛莾焚茅筏)
(窮山之高則凢數州之土壌皆在祍席之下)群玉(在府城西巨竹清脩古木樛曲怪石萬狀地勝)
(景清一郡之竒觀也)朝陽巖(府城西瀟江之滸巖有洞澗自中流出入湘江後阜前江呀焉淵邃)
(地高東向旭日始旦華采先及故名朝陽小亭立于右崖)澹山崖(府城南依山而上緣穴而下巖)
(有二門壁立萬仞東南石穴仰望洞然)火星巖(城西)祁山(祁)黃華(東安)九龍
巖(縣北百里山形斗起竒石錯立物象古怪)營道(道州)穿巖(形如圓廩中可容萬斛東西兩)
(門通道其問望之若城門又如偃月巖前有石如走猊伏犀其狀不一)九疑(寧遠郭璞云其山九)
(谿皆相似或云九峰參差互相掩映望而疑之故名峯各一水四水流灌於南海五北注於洞庭九峯曰)
(朱明石城石樓娥皇舜源女英蕭韶桂林杞林有沙樹十二株在舜廟之前)玉琯巖(舜祠側)
高士巖(舜祠西)白鵝(永明)月巖(永明縣南二山環繞中間一穴如劵初進如新月一)
(灣至山之中則如既望滿月矣蓋四圍山高蔽天惟無山處始見月故名月巖)吳望(江華)暖谷
(江華雖當盛寒入此谷中其氣温然雖挾纊熾炭不若也)含暉洞(道州有石室穹然如厦屋)紫
虚洞(寧遠治南古木蒼烟石田棋布巖竇中深必炬而入)濂溪(道州周子世家于此)小丘
(在鈷鉧潭西有柳子厚記)
長沙府山曰智渡(城北)嶽麓(善化即衡山七十二峰)鵝羊山(府城北山)
(多竒石或踞或立狀若鵝羊故名又名石寳即七十二福地之一)洞陽(劉陽山有洞向陽即二十)
(四洞天)古風巖(巖深數十里中有佛牀鐘鼓棋枰橋梁皆白石生成有溪水内出灌田百餘畝)
(與毛公巖白石巖相連)東臺(湘鄉)草衣巖(巖似月輪)司空(攸左右有三十六峰)大
峰(安化有七十二峰)五溪(益陽)黃陵(湘陰舜二妃墓在)隠山(湘潭)小潙(醴陵)
(衆山環繞湍水中流即十三洞天)章仙山(即七十二福地之一)雲陽(茶陵上有七峰日偃)
(霞紫微石柱白蓮隠形正陽石耳又有百靈闕真仙洞玉華洞亦松壇般若巖之類)石鼓(寧鄉)琵
琶峰(湘潭縣南與南嶽祝融相望乃七十二峰之一)石人峰(茶陵北有巨石對峙高二十餘)
(丈儼然人立其下巖穴深窈)篬筤谷(在嶽麓山下)十房洞(安化縣北洞門廣丈餘門)
(内若廳入穴中有天窗左右列十房各有門鐘鼓備具後有石田石池)秦人洞(茶陵上洞有石)
(門不可入但時聞有鐘磬聲世傳秦人曾遯跡于此)錦灣(湘潭縣西南有石屹立當上流之衝色赤)
(如錦相傳陶侃遊釣于此舊有望嶽釣魚二亭皆侃遺跡)
寳慶府山曰高霞(城南)扶陽(邵陽)梅山(新化)武岡(武岡)寳方(有巖)
(洞八所曰棲真上屏大保朝陽迎陽芙蓉隠仙花乳其中龍甲神象皆滴乳所成)雲山(武岡有七)
(十一峰第六十九福地中有日華山月華山杏花塢投龍峒猿藤水侯公洞)橦水(新寧)桃花
洞(城南傍多桃花洞口高丈餘入山過小溪有石巖如屋内有石凳石牀石竈上有員竅通明)清
山洞(新化縣北蒼石環起呀若洞府鸞騫虎踞竒怪萬狀)
郴州山曰文明(城南)坦山(城西有萬華巖内有石田石倉石鍾之類澗水自巖而出)
仙母(永興)石角(石刻有天下竒觀字)義通石舍(桂陽)桄榔(宜章)石囷(興寧)
(上有仙亭鐵瓦石壁)石牛山(興寧)
靖州山曰寳溪(城東北)白社(會同)風門(綏寧)福湖(通道)古城巖
(州城西洞穴深廣可六七里)鑚字巖(綏寧有詩云仰面半窺山月小回頭十里洞雲低)
施州衞山曰客星(城西)天樓(山勢聳拔如危樓倚天)朝霞嶺(大田所峻)
(嶺巍峩曙色將分每有霞彩)
武昌諸山
子曕遷於齊安廬於江上齊安無名山而江之南武
昌諸山坡陁蔓延澗谷深密中有浮圖精舍西曰西
山東曰寒谿依山臨壑隠蔽松櫟蕭然絶俗車馬之
跡不至每風止日出江水伏息子瞻杖策載乘漁舟
亂流而南山中有二三子好客而喜游聞子瞻至幅
巾迎笑相擕倘佯而上窮山之深力極而息掃葉席
草酌酒相勞意適忘返往往留宿於山間以此居齊
安三年不知其久也然將適西山行於竹栢之間羊
腸九曲而獲少年游者至此必息倚怪石蔭茂樹俯
視大江曕仰靈阜旁矚溪谷風雲變化林麓向背皆
效於左右有廢亭焉其遺趾甚狹不足以席衆客其
旁古木數十皆大百圍千尺不可加以斧斤子瞻每
至其下輒睥睨終日一旦大風雷雨拔去其一斥其
所據亭得以廣子瞻與客入山視之笑曰兹欲以成
吾亭耶遂相與營之亭成而西山之勝始具子瞻于
是最樂昔余少年從子瞻游有山可登有水可浮子
瞻未始不褰裳先之有不得至為之悵然移日翩然
獨往逍遥泉石之上擷林卉拾澗實酌水而飲之見
者以為仙也蓋天下之樂無窮而以適意為悦方其
得意以易之及其既厭未有不灑然自笑者也
九真山
山在漢沔其最著者曰大别蓋禹跡所及嶓源所窮
紀于虞書人皆知之予初授漢陽也仰之與龍門砥
柱等以為其必有異者也既見之乃平岡横亘江漢
之滸猶堵然予每過焉必心羨之曰是猶及見夫菲
衣惡食之盛德步武於雲根水崖茫乎數千年矣既
而侍御朱别山授予郡志考之又有所謂九真山者
實惟一郡之鎮去縣百里能作雲雨禱輒應予曰安
得一往其間乎是年入夏不雨畝田告災民以雩事
白爰吉蠲齋宿以五月既望乙丑有事於真舟行蔡
店乘月明肩輿登陸行過半從者戒虎乃益鳴金吹
角持炬報呼以進又二十餘里至麓夜色微茫樹影
參差盤錯攀援扶掖良久至絶頂得古祠焉即九仙之
殿如郡志所載云者雞且鳴假寐以旦俯首四顧羣
峰羅列乃進典祠之老詢之曰此為襲山此為朝冠
山此為走馬山此為黃鶯山此為陳湖山此為稽功
山此為崇陽山此為同山皆瘦削其雕刻蜿蜒如蛇
龍遠若趨拱迫若侍衞而九真居所安然受之蓋體
有崇卑則勢因俯仰可以觀物理得人情矣
石鼓山
泊衡州謁石鼔書院實州學也始諸郡未命教時天
下有書院四徂徠金山岳麓石鼓石鼓山名也州北
行岡隴將盡忽山石一峰起如大磯浸江中蒸水自
邵陽來繞其左瀟湘自零陵來繞其右而皆會於合
江亭之前併為一水以東去石鼓雄據要會大略如
春秋覇主令諸侯勤王蒸湘如兄弟國奔命來會稟
命載書乃同軌以朝宗蓋其形勝如此合江亭見韓
文公詩今名綠净閣亦取文公詩中綠淨不可唾之
句退貶潮陽時蓋自此横絶取路以入廣東故衡陽
之南皆無詩焉西廊外石磴緣山謂之西溪有窪尊
及唐李吉甫齊暎諸刻書院之前有諸葛武侯新廟
君山
夫洞庭為長江巨浸而君山則洞庭孤絶處也雖三
苗據以為險而舜實以昭文告蛟蜃雜以為窟而禹
實以是降我凶德民到于今受其賜秦皇幾以不渡
楊么祗以自剪且聞是山不受穢赤沙湖在洞庭湖
西夏秋水泛與洞庭為一洞時惟見赤沙舊志云洞
庭南連青草西旦赤沙七百里又謂之三湖(一統志)雲
夢湖在郡治西與洞庭青草二湖相連洞庭在北青
草在南雲夢在西合為一湖孟浩然詩氣蒸雲夢澤
波撼岳陽城(郡志)金沙洲在洞庭湖中與鹿角對一名
龍堆延袤數里杜甫詩龍堆擁白沙即此宋張孝祥
有賦葛長庚詩惟有金沙堆下水東西南北任風吹
(一統志)君山在府城西一十五里洞庭湖中一名洞庭
山又名湘山狀如十二螺髻山海經云洞歷之山帝
之二女居之蓋堯女湘君始居于此故名
大酉山
楚之西洞庭之北有武陵桃花源即昔人避秦處也
踰桃花源水行三驛程即辰陽郡西北踰盧溪浦口
四舍許為大酉山即道書所謂第二十六大酉華妙
洞天古傳所謂穆天子藏書於大酉山小酉山之中
者是已山多石洞谽谺深邃不類人世其濱江者特
壁立倒出江側上有懸溜成石乳二一擊之作鐘鳴
作鼓鳴舊名之曰鐘鼓洞其在内者曰華妙洞洞門
甚狹隘幽暗必揚燎仄行乃可入既入里許即曠然
平沙可游可卧再進則有石室相傳為秦人藏書室
即穆天子藏書處也父老相傳先世有樵夫入洞中
即石室取書出見風皆應手滅成灰塵今則無可見
矣山之巔有九峰嶺蓋宋道宗時嘗封禪天下名山
福地兹山亦以名勝得與
洞庭
巴陵之勝惟在洞庭一湖按禹貢九江孔殷即此湖
水沅漸元辰溆酉澧資湘皆匯流洋溢互潴周迴八
百餘里浩浩蕩蕩一碧萬頃月印之而著象風遭之
而成文殆與芝城之鼓蠡姑蘇之震澤金斗之巢焦
武林之西湖同一注瀾也夫洞庭固極三楚之勝岳
陽樓枕巴丘瞰洞庭延庚悒辛縹緲峥嶸巍乎大觀
不特君山咫尺擁浮湖面南有祝融北有内方東有
黃鵠西有大龍環列拱屹皆在指顧間殆與豫章之
滕閣宣城之疊嶂武昌之黃鵠黃岡之竹樓同一壯
麗也夫岳陽固據洞庭之勝建始莫詳宋顔延年隂
鏗詩尚可考
峴山
峴山臨漢上望之隠然蓋諸山之小者而其名特著
於荆州者豈非以其人哉其人謂誰羊祜叔子杜預
元凱是已
秀巖
臨武縣南十有五里有巖焉在官道之右石崖嶄然
峭拔巖居其高之半巖下左右兩穴水出於左穴為
溪廣十尋經巖前流二百步有竒復入於右穴巖之
高八九仞廣亦如之其中若大厦然中高而平豁然
平曠可坐數百人其奥則轉而又遠邃而黑燭之以
入宇卑而稍下屬于湍流揭水以往不可窮也巖之
東北隅攀緣而上漸高而漸黑已而大明有穴通於
天其餘嵌空如便房側室者甚衆巖之石温潤如璞
其形如鐘磬如鳥之企獸之蹲其流石如芙蕖之倒
垂雲氣之屯聚下屬于地者如几如格竒怪變態殆
不可狀夫黃山谷謂淡巖天下桸兹巖之怪竒無以
異也而爽塏過之至於大溪出於穴而復入于穴非
特淡巖無之天下之所無也
澹山巖
山故避秦之地壁水附入于瀟潺潺幽響循山而出
水上石壁玉削望之蒼蒼秀直可擬圭璋旁竇作戶
戶入可三十步許乃即佳境大略中宏下夷折廉仰
外仰上開圓竇髣髴中霤白晝午夜日月往來星斗
羅列略無纖翳塵喧既遠萬籟閴寂灝氣升降如觀
混沌分儀之初俯仰周旋勢絶&KR0772;窱席地宴坐可容
萬人列榻分房可覆寒士深居習静可制頽齡故昔
之避世者恒樂居之遂與世遺&KR0616;&KR0616;有獨立忘返之
意今觀之巖中遺蹤宛然東曕壁影觀音結跏北睨
列圖雷公倒掛定床蟄燕石田繡苔丹井泉香藥爐
雲竈逡巡三匝如奉威儀於虖古聖人所謂洞天福
地者非謂是歟
朝陽巖
巖在治城南出城西門舟行二里而近登岸以上不
百武至山頂前人即平曠處為堂以憩客南稍轉而
東石磴緣崖拾級以降面東而□出者巖也巖有上
下上巖石□聳直闊僅數楹□際兩凹相坎如仰蓮
辦一石下垂去地二三尺許隠如游雲飄如凝煙疊
如蜂房矯如龍首騫如鳳翼而適當其右中兩崖石
皆堅潤好者往往留題其間右側一亭額曰觀瀾則
江流在其下也過此再歷石磴數十級乃至下巖其
巖亦不甚闊然空虚明朗洞然無物一水自中出淙
淙有聲大江汩汩循其前可以列席可以布武可以
曠目元次山之所得即此也
流香洞
永城之右大江之西愚溪之南有所謂朝陽巖者郡
之形勝最佳處也巖下風磴盤空轉折而不下路盡
洞見洞口虚敞泉出冥中扁曰流香寒徹清芬味冽
可酌循泉沿澗而入深探乃得其源泉自石竇噴出
合流觸石湍激成聲錚錚鏦鏦雲璈下空忽抑復揚
仙佩鑑鏘迴旋委曲由中達外勢欲盡處則瀑飛如
練尋丈下懸注於瀟水本天成曲水流觴之地不假
疏𨗳引而然游者往往于此席地泛觴縱飲為樂自
成佳趣
觀音巖
縣之西南群峰秀異聳然直逼霄漢曰雨山云山多
泉石龍神所都霖雨時行多自此起故名焉予家居
者十年凢通之山水歷覽殆遍然未知有觀音巖也
罷政復尋舊日工課明年有人向予言巖勝不輟口
予聽之宛然巖之在目也是年十月望予往先大夫
方伯公里韓九山朱赤厓郭西溪偶在焉是日宿滑
溪明日指顧山形問訊小源南山乃發跡處路入羅
城轉黃田皆予平昔所未跡山川初識瞻眺一新相
逢村老悉古樸有前軰風令人有遠相焉至福夀寺
寺無佳處一味幽僻耳明日行十餘里雨山漸近平
日所望西南羣峰今在面前矣入山口渡石橋登山
僧披衣倉皇下山迎穿林旁石隠現無定時從者先
登至山半驚咤驩呼若有追而獲者乃知巖所在須
臾至巖予等羨曰昔者所聞詎能盡此巖哉竒觀竒
觀兹來不徒矣巖高十餘丈異石纍纍珠聯星附無
慮萬狀其獨出而下垂本𦕈而末巨狀如錦囊孤懸
虚空者視他石為最異中露一孔其深隠隠金光一
點灼然而外射觀音像也造化委形自然之巧有如
此者世所雕刻普陀巖何可及此巖端古木斜出如
蓋其根抱石盤曲如蛇虺又不知其年數以所游諸
山此為第一
獅子巖
在縣南二里瀟湘水石之富名於天下繇唐迄宋酷
嗜而篤好之者宜莫如元以山次山刺舂陵最久其
所得皆可鉤考在岐陽則謂其出曰峿山謂其溪曰
峿溪言吾所愛也在江華則謂其巖曰華陽而已故
其銘曰下可家焉是豈不謂天下之美究于是歟惜
乎所謂獅子巖者極瑰竒怪異之觀意元未始窮其
深也不然何遠慕而近遺哉豈地寳發伏亦有時耶
抑有待而然耶熙寧四年張師聖自佐著作郎是邑
以高才徤力制一郡動能撥劇以為簡得是境於間
宴之頃始命僧契合閣于崖陽未幾而龍泉金繩精
嚴而湧現矣觀夫距縣三里所臨驛路有山巉巉据
遠而抵呀然吻張如狻猊矯首而將興者巖之表也
窮然如蓋竁然如隧四通八達嚢槖天地者巖之奥
也神剜鼇負壁起溜垂波舞浪旋圭横帽欹者巖之
容也乍晦乍明春滋秋爽隂陽相反冬燠夏凉者巖
之候也或煙雲迷濛日月飛控&KR1043;洞滅沒千態萬變
不可得而狀也每月白秋霄則注膏烈火星分碁布
嶔崟下上一澈四澈四照無有纖毫杪忽能遯匿其
情狀者
穿巖
巖在州西四十里形如圓廪中可容數萬斛東西兩
門通道其間望之若城門又儼月巖高三十丈盛夏
不知暑石壁仰視欲壓塊石著壁如走猊相逐者伏
&KR1608;俯顧者鳳翺翔者龍蛇蟠者龜蹣跚者歲久石液
注而凝者若垂衣裾若菡蓞花有竇石筍矗立如入
定僧在龕又一竇深黑不可窺行人之聲蜚鳥之音
經其中如聞笙簧有石突壁如鞋俗謂龍母靴以近
龍母廟故名
兜率巖
寓舍不遠有兜率巖者神工鬼跡莫之與並乃拉三
弟為世外游但江天久隂阻於寒冽日望霽雲以定
行李信宿間欵延慶寺固割松膏數百臠為炬火用
蓋聞巖中晝晦故也是晚重霄開爽氣候可人遂戒
僕吏暨雞聲欲窮林色將瑩各携九節啜粥而行自
市尾呼小舟絶漾輕波已達平地凢十五里至鐵坑
遥望巖穴不隔尋丈由山脚百步抵僧德明所居庵
舍雖小具含灋界皆疊林莾面列溪澗幽禽巧囀人
聲&KR1509;絶迤邐登山磴道盤折雲根鳥徑陟降之間勢
若霄壤初得一洞容數十人為竅穴甚細過是幾半
里巖扄恍然天降地湧驚異滋至挺身入巖已覺温
鬱衆禠去層緜衣裌然炬以進地勢稍下西行一食
頃回視金剛力士形若雕刻夾路祥雲作陣不容履
舄薄而視之咸乳石也又西得老君像一軀巖東屑
累之上有崪堵坡直截巖頂望不可極西邁覩帳幄
高百丈如猛風所吹聚皺成疊其中一疊扣之清鳴
非鼓可比傍則玉池瑩澈甘冷倍常路盡始出間道
尋之數桂矗立端正可愛地廣石平廣于甃砌云灋
筵四開無有褊陜回而北趨嶙峋細碎若荔枝者若
楊梅者若&KR0818;蕈者若餅餌者若搭架衣服者若飛簷
冰雪者物象于品心目俱疑自北而樓臺參錯人鬼
髣髴帷中之菩薩雲際之如來蓮花爛漫龍蛇蜿蜒
瓔珞盆盂百千萬億竒花異木所至森然凢五易炬
返從東際復欲東游同游告以險削湏露頂裸袒乃
可深入時筋力匱乏乃益明燭幽之且匍匐傴僂至
子扶携出俟日晷已轉午矣大抵自巖口以至深遠
群石縱横曲折四維上下皆鍾乳滴瀝凝結而成不
留纖隙玲瓏穿虚左右逢源洞口耀暎入之迷人或
乘空下垂或從地突起飛走生植屋宇雲霧器皿世
之所有無一闕者色多黃白罕有青碧比倣人工加
以竒麗乳新體潤則畫臺堆蠟合光散射則火出微
鑚珠幡舍利種種莊嚴與親兜率緜界等
祁陽諸山
祁陽縣北十五里為祁山其形高峻縣居此山之南
故名六十里為烏符山上有紫霄觀有白玉蟾符玄
妙淳古莫測其運筆起止之跡吕仙洞賓訪邑人蔣
暉於此題壁詩曰讌罷高歌海上山月瓢承露浴金
丹夜凉鶴透秋雲碧萬里西風一劒寒東六十里為
祁山山瀕大江兩山夾峙百里為排山今建排山驛
於此為苦竹山山多苦竹東北三十里為白鶴山一
名白鶴嶺數峰高聳齊雲幽壑水際有石青綠花紋
如畫背楚白山出奔避於此其孫改姓屈名處静者
煉丹於絶頂乘白鶴上昇有仙壇丹竈存焉東西二
百里為白水山山下有水白如練西百里為排城山
勢相聯絡故山百四十里為包山山昔有包姓者居
其下西北九十里為石燕山一名石燕岡以産石燕
石色紺而狀似燕每雷風相薄則併飛頡頏風雨恬
霽飛還為石西南一百二十里為四望山勢最高聳
登巔望之衡邵永道皆在目矣
南嶽衡山
南嶽廟在縣治西三十里至嶽廟風日開霽旅愁豁
然廟在衡麓下清泉繞除古松夾路換肩輿趨上封
寺寺在祝融峰頂去廟三十里山路陡絶飛瀑争流
行十五里憩半山亭下瞰潭嶽衡湘河山如繡過此
石磴愈峻輿人皆肩扶魚貫牽纜前驅路旁多高松
怪木珍草竒花香馥穠郁莫可名物上半山亭五里
即雲霧冥晦咫尺莫辨隂風凍雨令人毛髮灑浙又
十里始入上封寺又三里登祝融絶頂謁四大開山
祖師像觀捨身崖坐會仙橋飛崖絶壁下臨無地而
虹梁跨其上信非人境也轉望日臺俯視一氣溟濛
了無所覩望中可辨者紫蓋芙蓉天注三高峰而已
至衡山縣宿于安寳觀晨興詣岳廟及午蒞牲祭告
于南嶽之神止宿于開雲堂壬寅經廟而西北出於
廟後右過胡文定公書院入門瞻像儼然二子致堂
五峰配焉再拜而出興卜築之思觀其左有山一枝
垂下如龍伏然道士曰此前衡嶽廢觀址也鞠為莾
草久矣遂定卜為書堂為終老計遂退行就大路躋
嶺而上而北右傍石泉冷冷出於兩山之間道士曰
此所謂絡絲潭也此祝融峰之泉來達廟下者也其
上有峯高出于右方曰赤帝峯左方曰香爐峯赤帝
之上右為紫蓋峯予曰名峰也盍登焉道士曰此峰
直立無路可階可望不可即也問其西一峰曰石廪
峰也又行而上度一石橋曰玉板橋也又扶而上路
稍平風大作吹人欲躓而竊曰此豈祝融君以試我
耶雖排山拔木吾往矣又前至所謂半雲亭小憩焉
有小橋曰此迎仙橋也浮雲薄散日光布煖又前而
上道士曰此祝高峰也予曰此上回鴈峰也人以衡
州之山士大夫之東西過者便於登覽故謂回鴈峰
道士曰祝高高與紫蓋等矣道左之坡有大石臥焉
長可丈餘又挾而上篠竹蕭蕭竒花的的至一小寺
焉問之則半山亭也又曰舊紫蓋寺也霧雨霏霏復
作饌既須臾復霽日光下漏雲靄漸開則又從右而
北過兩山一坂如橋然或曰此非仙橋乎即又北行
而上山右一石如鼓為小木之根所破予曰以柔破
剛氣之力也又前而上則又霧雨霏霏役者曰此雲
霧也非雨也高山之常也即又前至三乂路曰此湘
南寺近脩復之又從佛殿之左棧道而上方丈小憩
焉時已在雲霧之表剛風作寒曰往矣即引至方丈
之右觀貫道泉泉出於大石之下傍有竒草葉如紫
鳳之形問之曰山紫蘇也與世所産迥别下至乂路
由又而上有大樹密林上蔽于天升降幾十里僧曰
此入祝融可四五里上過獅子石石下有泉流出則
又有三乂路焉一至祝融峰一至玄明洞洞僧饋茶
于乂路雲霧暫開午至祝融峰上封寺及暮宿焉玄
明洞僧楚石來見予曰玄明洞何如駱君舉曰為其
前無蔽障耳雞鳴上頂見日浴癸卯晨興從寺從小
徑夾蓧竹雜黃白野菊行不能七里至望月臺題名
於石道士又指其西一峰此芙蓉峰也下由乂路至
玄明洞大書二詩留刻石壁下祝先兜率二詩小憩
遥望二峰插天曰此天柱峰也又五里至南臺寺宿
焉時則大霽與上方頓異是夜風鼓松杉聲如大海
之波濤然甲辰下南臺過飛來石下退道坡坡一百
二十一級皆一石為之右傍觀金牛跡是夕還嶽廟
乙巳視沈都憲所為白沙先生築書院未成之址
武當山
大嶽大和山之勝相傳玄帝之先淨樂國王治䴢今
均即䴢地宫因以名宫右折有紫雲亭亦傳玄帝生
時有雲彌故也按紀穪玄帝生於神農氏末年按春
秋傳文公九年楚子伐䴢治有䴢名世之相去甚遠
而謂淨樂治䴢則其國在當時孰為統哉明日予自
淨樂過石板灘經迎恩宫又十五里至遇真宫宫左
右山遶如城橋名會仙入山初道有治世玄嶽方巍
巍乎與山齊乃嘉靖年新建是夕次宫中明發入仙
關别一境界由元和迴龍二觀而土崖雲嶺樹谷音
野色應接不暇踰太子坡即復真觀階下有聖母滴
淚池龍泉觀對天津橋九渡澗流於下諸澗之水會
此入梅溪洞出為淄河紫霄宮倚展旗峰下千仞如
削宛然皂纛形三分五老峰在前日池月池在于左
由宫後右轉陟山之椒根石壁龕云太子巗為蓬萊
第一宫又轉而南乃福地殿天下七十二福地此其
一也殿前擁寳珠峯後倚&KR1476;火巖萬松亭下瞰禹蹟
池池上有亭謂神禹𨗳山曾寓此威烈觀在宫北二
百武唐太守姚簡有功於均民祀之自此山更峻極
路更盤折躋攀直上至南巖宫景益繁觀益竒泉曰
百花井曰甘露橋曰天乙池曰大乙其尤絶賞者從
殿左折而東陟崖而西為南薰亭外有石枰相傳為
純陽故物復折而下過紫霄巗巗前一石挺出闌外
狀如龍首其傍崛起灌莾中者為禮斗臺又東為風
月雙清亭西望捨身崖若垂天之翼其上為飛昇臺
下為試心石極天下最險絶者步梯雲橋過榔梅祠
玄帝嘗折梅寄榔誓曰道成當結實後果然異哉自
是松杉夾道藤蘿擁橋谷轉峰迴壑鳴泉注躋雲躡
霧至朝天宫不可輿乘杖履而上歷數十級為一天
門度摘星橋下臨深谷遥瞻前峰人行而在天上又
數十百級為二天門四顧皆削儼若虎豹之關虬龍
之隘仰望三天門飛鳥不過乃奮登數十百級始造
其門蓋三門之升皆石闌委折為倚玉鐵繩盤錯如
長虹亦竒矣哉由朝聖門就致齋所憩焉是夕月明
如書星觀可摘金風裊裊玉露翛翛樹杪秋聲室虚
夜氣神恍若在蓬萊方丈坐以待旦由南天門直登
極頂昔玄帝自此冲昇巍巍金像禮覲之餘瑞日在
東祥光繞殿殿左右益以飛棧棧外為檻檻外為紫
金城闕四門以象天闕南有九卿玉荀西有太明白
雲北有顯定皇崖東有竈門萬丈諸峰近擁天柱而
厥峯石脊有金銀色松盤如龍虬形儼上界五樓十
二城也仰觀俯察惟此大嶽者其來也乾兌之發其
應也翼軫之拱跨均房環襄荆擁列者七十二峯三
十六巖二十四澗袤延者八百餘里此天下名山非
玄武不足以當之故曰武當信哉從故道而下復由
南巖紫霄分路北行三十里至五龍宫宫門為道九
曲十八折殿九重百六十三級殿前二池水從石龍
口出宫西自然庵陳希夷居此感五&KR0587;龍君授以睡
灋随登龍頂下有龍湫而北有巨杉鶴常巢棲隠仙
巗乃尹軌枰彈之所夜籟澄寂嘗聞步虚玉磬聲又
四十里至玉虚宫宫殿廊檻視諸宫更壯麗内有仙
衣亭望仙樓八仙臺仙桃觀皆竒勝原張三丰所寓
余留宫中屬提點宋衍慶軰修焚以申祝釐之誠又
明日清曉度東山橋仍出仙關誠哉清都紫府琳區
玄圃甲于天下
太和山
我國家尊太嶽為帝畤帝玄君昔帝降于䴢今治故
宫曰淨樂其東當始降之室治紫雲亭去州五十里
入西南表峽口曰玄嶽環中山四合流出入無端負
坎抱離可當吉土文皇帝跡異人所在為之築遇真
宫異人遺杖笠悉留中命尚方鑄金像之歸守者八
仙關為元和觀西入馳道其南為玉虚宫山水脩廣
倍遇真舊為武當縣南山如負扆信非玄武不足以
當之宫制視漢未央即祁年勿論已其西池亭洞闥
亦異人所棲西上望仙樓惝然若將有遇也馳道西
為仙桃觀通八仙臺又西為華陽亭跨石橋臨芙蓉
沼西出則田廬鷄犬亦為一區去玉虚躡西南進次
迴龍觀太玄觀入紅門通房陵道道傍有太上巖巖
鑱石象太清其左二龍蜿蜒巗石下又南則八仙觀
中堪輿右入七里溝脩木干章如宎夏緣岡為開山
故道遺巨石在焉賓大上為羅公巗高出絶壁往年
屋之居羅太史凢七檻舉目望西南諸峰盡在目眦
反紅門入官道進次太子坡陂陁中分扼其吭為復
真觀周垣跨道逶迤高下因之出垣下來行乘天津
橋九渡澗澗道幽絶其陽則淵默亭沿澗東入玉虚
巗石嶂夾流若千里嶂若步障雜樹繪之深入石磴
浸高若自明河趨閣道磴窮則棧棧窮則巖巖上視
有龍虎文其石雷文故中奉帝居右奉雷部西南望
則天柱當峽中循故道還由淵默西南上除道曲折
望行者如登閬風紫霄附展旗峰石嶂崇廣皆數十
百丈三公五老前侍亦一隩區宫制高倍玉虚脩當
其半奉祠者無慮數千指其廬率高下居宫前為禹
跡池築小亭出池上池右福地其陽為賜劍臺其隂
則萬松亭出木末太子巗出宫後亦有亭由禹跡右
旋古道甚治乃今多徑者廢勿行古道西上當南巖
之南舍南巖西歷黑虎巖泉石相望于道昔有巢居
者遺搆猶存進次杉木林分二道其右下行涉澗遵
宿莾容單車峽中轉入西南出峽為清風&KR3853;蓋故韓
糧道也左上行躡萬丈峯下登朝天宫其東由鳥道
出三公巖則上巖也路險絶不容足學仙者劉媪居
之其下亦為三公巖相距三舍巖南鄉爽塏可居然
必取道玉虚巖多歷險阻始得至朝天西上拾級八
百五十有五當天門三天門皆竇石峽中有巨靈斧
跡初入門降數等稍平衍依三公峰為文昌祠過祠
則摘星橋橋下澗水如神瀵緣絙由天梯上梯如竿
揭雲瑞距躍五百達重門足力竭矣倚試劍石箕坐
坐更百步達三天門由此折旋而升垣行數百步歷
階南下又折而東上為太和宫宫面南香爐蠟燭三
峯當席宫前則先朝神室陡置于兹由南天門入紫
金城丹梯九轉出天柱峯絶頂範金為黃屋承以瑶
臺帝位中央羣神列侍精美奪目儼若化人之居即
今之國工宜不及此正位東鄉高出七十二峰如羣
弟子侍先師莫不齋立近則金童玉女峰二當膝承
之左三公右九卿帶七星揖五老仙人隠士順風而
翔白雲出沒衆壑間如觀陸海諸峰或如碣石或如
蓬萊距如斷鰲幻如結蜃細如漚鳥脩如北溟之鯤
雜出如珊瑚枝浮如萍實纍纍乎如鞭驅石汜乎如
漢使者之乘槎遠而望之方城一耜漢水一瓴掩楚
蜀略周秦即嵩華衡霍匡廬峨嵋悉辟易無何有之
鄉矣乘磴西下為清微宫僻宫深谷中其制不廣然
以幽勝妙華巖著焉南巖當大和之陽宫北面據五
龍之奥宫右石延覆於道其上有巨人跡若倒懸宫
後即南巖脩數十丈高數丈巖下峭壁數十丈東西
脩數百丈如高墉巖中列祠亊三亭二即神仙多倬
詭此為壇場其下有禮斗臺徑絶罕至西出如乘墉
右上躡飛昇臺其傍露臺臺當志心石臺端有蛇徑
通一室當其杪以居宫東北&KR1476;火巖亭附巖畔距展
旗峰近下視紫霄展旗為尹喜巗今居北丘修不二
灋由南巖宫下為滴水巖仙侣巖度行笆橋入青羊
澗青羊巖當澗之曲虚無廬渡青羊橋躋五龍千步
而峻門垣九曲始達應門宫制九重前列階八十有
一後七十有二至高矣左高殿奉玉像五相傳掘土
得之其制不異庸工好事者神之耳宫前有五井天
地池日月池後宫當五龍峰其上有五龍池則其窟
宅也凌虚巖去宫五百步一黃冠居之每飯必有餘
以待衆狙衆狙皆喜否則破釜甑去莫之誰何巖前
則希夷誦經臺今尚盛臺出臨澗當其上為亭去宫
五十步為自然庵故有鍊丹池今始復出五龍渡磨
鍼澗過隠仙巗巗虚明視北道諸巗為勝次繫馬峰
為仁威觀繚垣方廣數十丈石渠衡之就中為石梁
當門以度出茅阜峰下為五龍行宫地始平脩廣楚
楚過此則玉虚道也
九疑濂溪月巗三勝圖總叙
舂陵古零陵郡星野翼軫分屬其隂陽之精上達於
天者則然矣而山川之形勝有曰九疑曰濂溪曰月
巗九疑舜帝所過化也濂溪元公所毓秀也而月巗
又元公所悟太極之至玅至玅者也夫舜為有虞之
大聖元公為有宋之真儒一聖一賢實得乎九疑濂
溪月巗之形勝則斯九疑也斯濂溪也斯月巖也其
造化英華寧非先舜帝元公以開聖賢之兆者乎誠
楚南之竒觀號天下之無厹者也
九疑山方二千餘里四州各近一隅世穪九峰相似
望而疑之謂之九疑亦云舜登九峰疑禹而悲從臣
自作九悲之歌因謂之九疑九峰殊極高大遠望皆
可見也彼如嵩華之峻峙衡岱之方廣在九峯之下
磊磊然如布棋石者可以百數中峯之下水無魚鼈
林無鳥獸如蟬蠅之類聽之亦無往往見大谷長川
平田深淵杉松百圍榕栝並之青莎白沙洞穴丹崖
寒澗飛流異竹雜華回暎之處似藏人家實有九水
出於其山四水流灌于南海五水北注合為洞庭若
度其高平北洞庭南海之岸直上可二三百里不知
海内之山如九疑者幾焉
九疑山圖說
九疑去治六十里山有九峰曰朱明曰石城曰石樓
曰娥皇曰舜源曰女英曰蕭韶曰桂林曰杞林九峰
之彷彿難辨是謂疑世呼之為九疑山疆遵嶽南雄
控百粤萬谷濞會林木蒙翳望則㟰崿尊巍上冠星
精下穎地絡蜿蟺駢起若游龍之上附于天曳玄淵
而闢坤維拔露真秀謂武夷天姥赤城鴈蕩莫能是
過洞天窅曲其亦明劃日月混混沄沄諸源迭出其
下有曰舂水舜源水湍瀑成川溉澤原野寔山川泄
其不息匯湘楚之竒觀者也洞豁深涉九渡咸濟利
以橋有柱石懸插垂千仞許前則麓床石鑑重磬龜
臼皆劖刓其象古傳舜帝之陵在兹焉有娥皇女英
峰寰宇記云峰之樵採有禁傳者蓋徵之史記謂舜
南巡狩崩于蒼梧之野太史氏復識之葬於靈陵之
九疑原諸載籍西漢郡為長沙武帝元鼎六年改置
為零陵郡向太史之識即兹九疑也
濂溪圖說
山在州西一十五里有砦鄉人所築以避寇亂者俗
呼為鞍心砦其麓周氏家焉左龍山右豸嶺岡壠丘
阜拱揖環合世傳有五墩繞宅若五星焉世久為鄉
人所夷今僅存其一濂溪先生實生於此山之西石
壁上有古刻二大字曰道山下有石竇深廣不可窮
有泉溢竇而出者濂溪也清冷瑩徹如飛霜噴玉大
旱不涸積雨不溢莫知其來之所自知州萬進刻其
上曰聖脉故人呼為聖脉泉泉之上為有本亭迤東
為風月亭沿流而東為濯纓亭又東為故居家廟在
焉先生子孫居之又東為大富橋先生幼釣游其上
濯纓而樂之即其地也
月巖圖說
右月巖在故里西八里許有山巍聳中為巗洞東西
兩門可通往來望之若城闕當洞之中而虚其頂自
東望之如月上弦西而望之如月下弦就中望之則
又如月之望随行進退盈虧異狀俗以其形象月故
呼為月巖好事者竒之以為太極呈象若河之圖洛
之書會謂先生之道未必因月巖而得但此山不生
於他而生於先生之故里則謂之太極洞也亦宜因
磨崖刻之曰太極洞云洞高可四五十丈寬可容數
千人中有濂溪書堂盛夏無暑竒石峭壁如走猊相
逐如伏犀俯顧如龜蹣跚如鳳翺翔如龍蛇蜿蜒而
右液凝注望之如滴西壁有竇石筍矗立如入定僧
在龕又一竇深黑不可入蜚鳥之音行人之聲經其
中如奏笙簧誠天造竒觀也
圖書編卷六十三
