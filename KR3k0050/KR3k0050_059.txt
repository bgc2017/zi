圖書編卷五十九
明章潢撰
山總叙
天在山中易取大畜之象夫山雖廣矣大矣畜天能
幾何哉而聖人因象教人則曰君子多識前言往行
以畜其德殊有得意于山天之外也余于山而類編
之得無大畜之意歟嘗閱載籍古人于一山一水各
有圖經余深病載籍弗廣見聞淺鮮于殊方圖經未
獲全覩類編輿地圖書凡九州之沿革畿省郡縣之
夷險九邊之阨塞四夷之疆域悉圖而述之蓋為國
計攸關也然水與山一也海且圖焉以萬里海防與
海運所關最重河且圖焉以河漕為當今急務江且
圖焉以江防亦匪細故乃獨略於山者得非謂嶽鎮
祀典之外山於國計無與哉近偶遐想古今英傑挺
生悉鍾山嶽之靈秀非可以一方一事比也山獨可
略耶但山志散漫遍詢藏書之家亦視為贅肬弗之
畜焉今所得而錄者不過千百中之一二耳且巖谷
勝境多仙翁禪客假之以棲真騷人逸士託之以寄
興而記山遊者又似縱好異之談故其中所可圖而
書者愈鮮也雖然斯道在天地間何顯何藏何常何
異而多識以大畜者必不為山所局也是故峯巒之
嶙峋聳拔天際巖洞之邃杳深入地中竒竒怪怪詭
異萬狀非鬼神之工巧何造物之不可常情測一至
此耶噫醯甕井天拘方曲見覩山類之圖編亦當為
之長一格云故孟子曰孔子登東山而小魯登泰山
而小天下
崑崙墟在西北
三成為崑崙丘崑崙說曰崑崙之山三級下曰樊桐
一名板松二曰玄圃一名閬風上曰層城一名天庭
是謂大帝之居
去嵩高五萬里地之中也
禹本紀與此同高誘稱河出崑崙伏流地中萬三千
里禹導而通之出積石山按山海經自崑崙至積石
一千七百四十里自積石出隴西郡至洛準地志可
五千餘里又按穆天子傳天子自崑山入于宗周萬
里西土之數自宗周瀍水以西北至于河宗之邦陽
紆之山三千四百里自陽紆西至河首四千里合七
千四百里外國圖又云從大晉國正西七萬里得崑
崙之墟諸仙居之數說不同道阻且長逕既綿褫水
陸路殊徑復不同淺見末聞非所詳䆒不能不聊述
聞見以誌差違也
其高萬一千里
山海經稱方八百里高萬仞郭景純稱直上有二千五
百餘里淮南子稱高萬一千一百里一十四步二尺
六寸
按言崑崙最妄者云去嵩高五萬里閬風玄圃瑶池
華蓋為仙人所居云
臨川吳氏曰天下之山脉起於崑崙山脉之所起即
水源之所發也
崑崙為諸山之祖
按性理大全臨川吳氏曰天下之山脉起於崑崙蔡
牧堂發微論曰凢山皆祖崑崙陶公捉脉賦云大智
察脉起自崑崙明山寳鑑云山脉之起本於崑崙是
皆言天下之山始於崑崙也然觀山之所始必究其
水之所起觀龍之所終必察其水之所界今以輿圖
攷之天下諸水皆原於西北是可見山之起於西北
矣蔡文正公曰山水皆原於西北故禹叙山叙水皆
自西北而東南是也或云崑崙在西海戌地北海亥
地東南接積石圃西北接北戶之室東北臨大活之
井西南至城南之谷亦荒遠莫稽而楊公又云須彌
山生四龍崑崙特其南肢葛谿氏述其說曰須彌山
是天地骨中鎮天心為巨物四肢分作四世界惟有
南龍入中國南龍入自崑崙山龍子龍孫皆可别雖
據佛經人所罕見闕之可也今但以中國山川之可
攷者論之則崑崙誠諸山之祖在中國之西北九峯
蔡氏云中國山勢岡脊大抵皆自西北而來蓋可見
矣
崑崙天下山之頂也廼天下山之至高處山之起勢
處其東面中原也所以江淮河濟水皆東流其三面
西域諸國也故自流沙以西水皆西流南自吐蕃兩
廣水皆南趨北即沙漠又天下岡脊至高之處直北
虎林至海都木鉢子田地地勢又逐漸而低水皆北
流南視陰山之地反為極南之境矣以此觀之地形
如一亭子中高而四方下崑崙乃其結頂處四下之
簷乃四方之國土考其流水可見必皆會同於四海
楊筠松曰須彌山(即崑崙也)是天地骨中鎮天心為鉅物
四支分作四世界惟有南龍入中國此言殆有傳授
若果分四支則崑崙山有四條分水黃河發自崑崙
是一條分水入中國自陜汴至廬鳳淮揚是一條山
自蜀岷山至寧紹台是一條山筠松所言南龍者也
黃河北邊一支經雲中太行至幽冀作北京東北去
朵顔三衛等處東去遼東由此南渡鴨綠江作朝鮮
國分而北行者入沙漠其極合有分水與黃河界合
此龍而莫考其詳(流沙一派殆是此龍北邊分水配黃河者也)由此觀之
則崑崙支派入中國者不但一南龍而已
五嶽諸名山總叙
吕東萊先生晩歲卧家深居一室若與世相忘而其
周覽山川收拾人物之意未能已也嘗有感於宗少
文卧遊之語每遇昔人記載人境之勝輙命門人隨
手筆之目之曰卧遊錄非直為怡神適志之具而已
矧海宇巨嶽名山足跡弗能遍幸有先哲圖記具在
時時覽之雖不出戶而神之所遊不廣且大乎因而
第之彼天壽之山龍翔鳳舞自天而下其旁諸山則
玉帶軍都連亘環抱銀山神嶺羅列拱護勢雄氣固
以奠皇圖鍾山龍蟠石城虎踞渢渢乎大江之險汪
汪然彭蠡之湖地控三山洲分白鷺惟兹形勝實南
北之兩都者次則太華少華芙蓉明星鴻門之坂長
平之坡漆水沮水涇河渭河四塞之國關中奥區太
室少室嶕嶢之瀆左伊右瀍背河泝洛嶔崟崤函天
壇王屋偉哉周南中華之域大白之山大明之湖三
觀岱宗二門天啟石閭梁父云云亭亭憑山負海臨
濟枕汶太公用之而富管氏資之以興蒙羽東峙鉅
野西馳尼阜鍾靈泗源萃氣乃玄聖之所生實速肖
之闕里及夫祝融紫蓋之蜿蜒君山洞庭之吞吐金
焦京口之竒天目吳越之秘青城玉壘雲烟之外匡
廬傅陽星辰之裏五羊之羅浮八閩之武夷若斯者
皆韞乾坤之精英萃萬有之神竒是誠宇内大觀也
幾欲長遊遠睇南窮滄溟北抵紫塞東折若水之枝
西奄蒙汜之谷頂摩太清轍環八埏縱游以大吾觀
而不吾遂也東萊卧遊之意詎能忘哉噫壼丘子謂
務外遊不如務内觀務外遊者求補於物務内觀者
取足於身兹錄也若以之博覽多識外也以之怡神
適志亦外也惟内觀者惟善於卧遊云
五嶽叙
粤若太極剖判非三才無以孕百神之靈一氣周流
非五行不能儲萬物之秀是則五行三才百神一氣
萬物無所不在矣故在天為五星在地為五嶽在人
為五臟在物為五色至於聲教亦無所不備矣有逆
順生殺消息盈虛之理得其道者聖功生焉神明出
焉百姓日用而不知故君子之道鮮矣夫五嶽者自
融結之始與五行之氣并生故其神也命五帝以封
之其祭也秩三公以視之其靈也惟聰明正直以司
之天子歲以四立之日各於主方而祭之常禮也故
以我朝敇祀五嶽五鎮之禮首是編云皇明詔書奉
天承運皇帝詔曰自有元失馭羣雄鼎沸土宇分裂
聲教不同朕奮起布衣以安民為念訓將練兵平定
華夷大統以正永惟為治必本於禮考諸祀典知五
嶽五鎮四海四瀆之封起自唐世崇名美號歷代有
加在朕思之則有不然夫岳鎮海瀆皆高山廣水自
天地開闢以至於今英靈之氣萃而為神必皆受命
於上帝幽微莫測豈國家封號之所可加瀆禮不經
莫此為甚至於忠臣烈士雖可加以封號亦惟當時
為宜夫禮所以明神人正名分不可僭差今命依古
定制凢岳鎮海瀆並去前代所封名號正以山水本
名稱其神以及城隍神號一體改正歷代忠臣烈士
亦依當時初封以為實號後世溢美之稱皆與革去
其孔子善明先王之要道為天下師以濟後世非有
功於一方一時者可比所以封爵宜仍其舊庶幾神
人之際名正言順於理為當用稱朕以禮祀神之意
所有神號各開列於後
一五嶽稱東嶽泰山之神南嶽衡山之神中嶽嵩
山之神西嶽華山之神北嶽恒山之神
一五鎮稱東鎮沂山之神南鎮會稽山之神中鎮
霍山之神西鎮吳山之神北鎮醫無閭山之神
一四海稱東海之神南海之神西海之神北海之神
一四瀆稱東瀆大淮之神南瀆大江之神西瀆大
河之神北瀆大濟之神
天下山分四條分主二十八宿
曰岍岐荆山壺口雷首大岳底柱東方宿也其次曰
降婁玄枵以負東海神主岱山曰歲星曰析城王屋
太行恒山碣石西傾朱圉北方宿也其次曰大梁析
木以負北海神主恒山曰辰星曰鳥鼠大華熊耳外
方桐柏嶓冡陪尾西方宿也其次曰鶉首實沈以負
西海神主華山曰太白曰荆山内方大别岷山衡山
九江敷淺原南方宿也其次曰星紀鶉尾以負南海
神主衡山曰熒惑中州居天下中其次曰鶉火大火
壽星豕韋神主嵩山曰鎮星
論周嶽與虞夏商不同漢嶽與虞周不同
王制有恒山衡山而不言泰華嵩山舜典有四嶽而
不言中嶽蓋王制南北以山為至東西以水為至故
五嶽言其二舜典言四方廵狩所至地故五嶽言其
四泰山為東嶽華山為西嶽恒山為北嶽衡山為南
嶽嵩山為中嶽嵩山崈山縣之崈高山即禹貢之外
方也初無嵩山之名職方山鎮有恒有岱有華有衡
不言嵩高而有嶽山蓋周都在五嶽之外故以雍之
吳山為嶽山此周嶽與虞夏商不同也舜典南嶽孔
安國以為衡山職方山鎮亦曰衡山是衡為南嶽明
矣而爾雅有二說河南衡山為南嶽又曰霍山為南
嶽蓋漢武帝廵南郡禮天柱山號曰南嶽是以衡山
遼遠而移其神于霍山也說者謂一山兩名失之矣
此漢嶽與虞周不同也九州藪澤在職方為九在爾
雅為十蓋職方以州言爾雅以國言也爾雅藪澤之
名如吳越之具區即此揚也楚之雲夢即此荆也大
抵不殊獨晉之大陸齊之海嵎周之焦穫與職方不
同
五嶽真形未析其秘彼圖此者各殊其象必有意義
存焉或亦據五行而象其畫歟且各奠一方而類聚
為一圖因取其簡便以冠嶽鎮諸名山之首云
北直隸順天府山鎮曰天壽山(在府北一十八里山自西山一𢃄東折而)
(至此羣峯聳拔若龍翔鳳舞自天而下其旁諸山則玉帶軍都連亘環抱銀山神嶺羅列拱護氣勢雄固)
(以奠諸陵本名燕山今改名天壽)曰香山(在府西北三十里上冇二大石狀如香爐蝦蟆有泉)
(自腹下注溪谷亦號曰小西天云)曰仰山(在府西七十里峯巒拱秀中有平頂如蓮花心旁有)
(五峯曰獨秀翠微紫蓋妙高紫微中多禪刹)曰西山(在府西三十里舊記太行山首始河内北)
(至幽州陘在燕強形鉅勢争竒擁翠雲從星拱于皇都之右每大雪初霽千峯萬壑積素凝華若圖畫然)
(京師八景之一曰西山霽雪山勢與天夀山相為聯絡)曰玉帶(昌平)曰幽都(昌平)曰
龍山(順義)曰黍谷(懷柔鄒衍吹律生黍即此)曰密雲曰白檀(密雲曹操破烏)
(丸于此)曰孤山(通州)曰靈山(三河)曰獨鹿(涿州)曰大房曰石經
山(房山縣西南五十里峯巒秀拔若天竺山故稱曰小西天下冇雲居寺)曰雲應山(在豐)
(潤縣西北四十里其山懸崖壁立巖畔有一湧泉濆流而下上有二石穴一名攻書室一名靈應洞)曰
莫金(霸州)曰崆峒(薊州)曰南龍(遵化)曰妙峯(平谷)曰徐無(玉曰山出)
(不灰木生火石)曰燕山(玉田)彈琴峽(在居庸開水流石罅聲若彈琴)古蹟黃金
臺(在府東南十六里又一曰小金臺在府東南十五里燕昭王于易水東南築黃金臺延天下士後人)
(慕其好賢之名亦築臺于此為京師八景之一曰金臺夕照)孔水洞(大房山東北上有懸崖千)
(尺餘下有石窟潤二丈許泉水從中湧出深不可測時有白龍出現輙化為魚又嘗聞音樂之聲唐胡詹)
(記嘗冇人篝火探之行五六日莫䆒其源但見仙鼠晝飛頳鱗時見)
保定府山曰即曰松曰伊祁(完縣堯母所居)曰馬耳(完縣西三十里)
(二峯高聳插天若馬耳之狀其間有桃花洞)曰唐嵓(唐縣)曰抱陽(滿城)曰班妃
(安肅)曰大雄曰龍跡(易)曰石龜(漆水)曰束鹿巖(東鹿縣北外隘内廣)
(可容千餘人又名三丘古洞)
河間府山曰西山(青丘)曰天胎(東灮)白馬峰(任)樂壽巖(巘)
盧師谷(景州)
真定府山曰雲鳳(井陘)曰抱犢(獲鹿)曰交龍洞(在抱犢山洞内一石)
(盤紋如二龍相交之狀故名)曰石溜(元氏)曰黃(元氏)曰廬(平山)曰文(靈夀)曰
大派(阜平)曰嘉(定)曰少容(曲陽)曰箕(許由隱處有棄瓢岩洗耳溪巢父碑)曰
紫微(冀)曰鼓城(晉)曰武強(武強)曰鈎盤(臨城韓信敗陳餘于此)曰
檀(贊皇周穆駐䠋于此高百餘文)曰紫金(深)熊耳峯(在龍封山與龍首峯相對)白
雲洞(在龍首熊耳二峰間方廣文許)
順德府山曰風門曰石門(邢臺)曰黑(沙河)曰堯(唐縣堯始封于此石)
(皆五色錦章)曰蓬鵲(内丘扁鵲採藥于此)曰湯山(沙河縣山下湯泉岩上石室絶無塵)
(穢俗號為聖人室)
廣平府山曰聰明曰紫荆(廣平)曰天臺(肥鄉)曰紫(邯鄲)曰雞
澤(雞澤)
大名府山曰沙鹿(府城東春秋沙鹿崩即此)曰洪洋(開川)曰愜(大名)曰
大伾(濬縣禹貢導河至于大伾即此)曰白馬(滑)曰秋(帝嚳葬此)曰善化(濬縣)
(山有三峯如鼎峙南北相跨巨岡左右溪澗不趐百餘西南峯近西有黑龍潭上有龍祠又有仰泉如盆)
(者七十二春夏水常不減崖紫斑石又名枉人山相傳紂殺北干于此故名居人為其能興雲致雨目曰)
(善化)
永平府山曰陽(府城有李廣射虎石)曰黃臺(遷安)曰兔耳(撫寧)曰横
山(灤州)曰碣石(昌黎禹貢注北平驪城縣枕海有石如甬道數十里山頂有大石如柱韋昭以)
(為舊在河口海濱世久漸淪入海已去岸百里今平州東離海三十里遠望其穹窿似塚有石頂如柱即)
(此也)曰古蹟天橋柱(漢武登碣石望海處)
隆慶州山曰東岩
保安州山曰磨笄山(趙襄子姊遺跡)曰涿鹿(黃帝破蚩尢于此)
萬全都司曰大松山(在龍門衛上有古松一株盤曲森聳故名)曰翠屏(右衛)
曰野狐嶺(勢極峻風力猛烈鴈飛遇輙墜地)曰獨石(開平一石矻起平地上可搆數)
(椽故有廟)
燕山在太行滄海間形勝雄據天下即今京師也以
燕然山脉盡于此故曰燕山昔燕昭王築黃金臺以
招賢者故又稱金臺朱子謂冀都是正天地中間好
箇大風水山脉從雲中發來蘇秦謂天府百二之國
杜牧謂王不得不可為王之地楊文敏謂西接太行
東臨碣石鉅野亘其南居庸控其北勢拔地以峥嶸
氣摩空而崱屴真萬世帝王一都會也自石晉氏割
燕雲十六州以畀契丹兹土不沾中國聲教者蓋饒
四百年於兹矣雖以宋之全盛不能一日有况金元
二氏豈足以當之哉乃今闡華立極屹為天府一代
衣冠文物之盛光前邁後遂為我明聖子神孫億十
萬載之業豈非天秘地藏固有待於其間乎
金臺諸山
都畿山川之勝其北崇山大嶺緜亘重叠東環大海
西挾大行其南百里則軒轅之舊都俯視江淮如在
階圻之下壯哉京師天之所啟也
西山
凡都會多勝槩若陜之終南洛之龍門建康之牛首
臨安之吳山皆為古今登眺遊觀之地今留都之勝
雄峙江南北都惟西山為最其崢嶸壯偉雖不逮陜
洛諸山而竒峯怪石幽泉邃壑茂林澄湖與夫琳宫
仙梵輝映金碧真天府之佳麗一方之竒觀矣
甕山
西山自太行聯亘起伏數百里東入于海而都城中
受其朝靈秀之所會屹為層峰滙為西湖湖方十餘
里有山趾其涯曰甕山其寺曰圓靜寺左田右湖近
山之境於是始勝又三里為功德寺洪波衍其東幽
林出其南路盡叢薄始逹于野乃有玉泉出于山噴
薄轉激散為谿池池上有亭乃宣宗廵幸所駐蹕之
處也又一里為華嚴寺有洞三其南為吕公洞一竅
深黑投之石有水聲數步不可下竟莫有窮之者又
二十里為香山樓宇臺殿與石高下其絶頂勝甕山
其泉勝玉泉又二十里為平坡寺俗所謂大小青龍
居之迥絶孤僻其勝始極而山之大觀備矣
玉泉山
玉泉山在都城西三十里最號竒勝往遊西出阜城
門望西山如屏幛層列翠出天半馳十餘里至豆腐
閘上高柳數株可蔭小憩其下周視野次平衍如席
麥畦榖壠相間麥苗方生長寸許頃之造山下崇真
觀觀外小澗環流澗橋壞循岸西得清淺之處以渡
道士王希言引入山門遍觀殿廡依巖壁為之不甚
弘敞從東廡轉入小方丈頗高爽其前纍石為臺臺
甃方池水黝然黑色冬夏不登耗池上小室揭其楣
曰靈淵厨後一小池深尺餘泉涓然流溢其中㳂澗
詣金山寺澗道欹側僅可步水清見底其中白石磷
磷既至寺出抵一笑庵觀龍洞洞方廣無尋丈旁有
石穴深窅莫可測庵中老僧高頂龐眉長身竦瘦如野
鶴希言云自朝鮮浮海而來常晏坐洞中夜有異物
現光恬不怖畏蓋澹然忘世者欲入華嚴寺觀泉支
流不果徑至泉所泉上有亭宣宗命搆以備臨幸亭
下甃石為池泉側出石罅中鑿石為龍吻吐之池前
為石橋水從橋下出為長溪曲折流三百步許瀦為
西湖秋高氣清泓澂渟滀水光浮天浩然一白亭後
三頂址皆石無大樹相傳上有昔人遺跡寬可坐數
十人俗傳洞賓嘗宿于此名吕公洞
小西天
余以事至范陽之懷玉鄉友人告余曰鄉西北山水
秀異有石經洞為學佛者所居名曰小西天盍往遊
焉越明日從一僕出獨樹村北行四里許兩山對峙
外隘内豁小溪中出石峯參差如犬牙水觸石流潨然
有聲㳂溪前行十餘里有巨石數十横布水中躡之
以渡登平岡而望四山多離絶之勢峰巒峙立如書
空之筆者不可勝數其中一山若火燄而草樹獨茂
問諸牧童知為白帶山而小西天之境在焉迤邐至
山麓壁立似不可登徐望之有磴道循山之偏脊直
上行者前後頂踵相接几三憩息始及山之半有石
室題曰義飯廳碑志云唐乾符中僧臧賁所建欲俾
遊者至此不必齎糧也由廳前折而東鑿石為道廣
不滿尺横于山腹者一里許將折而北則條石為階
凡九十九級上至平處行百餘步復有階如前級差
少自其上折平而南有石堂東向方廣五丈許名曰
石經堂堂有几案鑪瓶之屬以祀三寳皆石為之其
上天然如帳頂下則甃石以平其地三向之壁皆嵌
以石刻佛經字體類趙松雪意必元人所刻其中有
四石柱柱之上各雕佛像數百皆為小圓光而飾以
金碧堂之前向為石扉八扇可以啟閉外有露臺縱
僅八尺横與堂稱三面皆石闌設石几石床以為遊
人之所凭倚傍有禪房庖湢之所皆因岩為之不假
人力堂之左有石洞二其右有石洞三復有二洞在
堂之下方石經版分貯其中蓋隋沙門靜琬始以經
刻未成而奄化唐貞觀後其徒道公等繼續成之至遼
統和及金明昌之際有沙門留公順公亦增刻之前
後納于洞中者通千餘卷石凡七百餘條有石幢記
其目甚悉每洞皆以石為窗櫺用鐵固之縱廣不可
知而石本之近窗者可以窺見觀其字畫則遼金所
刻與隋唐自異其左洞有靜琬貞觀八年碑記嵌于
門上大意謂未來世佛法有難故刻此藏之以為經
本若世有經願毋撒開其用心亦可謂勤矣石洞之
北有石池石井池廣七尺而深半之井深淺不可測
則皆瑩然涵虛可鑑毛髮井之北十餘步有泉自竇
中出涓涓不絶又有石為龍王像民禱雨則祀之古
木蒼藤樛錯其上然陰翳慘澹不可久居由泉竇之
南復攀緣小徑盤屈數十折至山頂有五石臺臺之
上皆有白石小浮圖其南二者乃唐金仙公主所建
刻字如新餘無題識不可考頂有巨石後廣而前銳
平出于虛空者數尺相傳謂之曝經臺余至其上回
視四山則向之特立若書空之筆者皆隱然在履舄
之下似可垂手撫摩稍臨石之銳處而俯視之則陡
絶萬仞無有底止但見横雲平凝其下悚然心悸魄
禠急趨還石旁以坐忽有青衣童子類禮佛從師至
為予佛歌道舞羣童隨之擊鼗鼓敲檀板品洞簫以
和音響嘹喨上徹霄漢予不覺心神飄然若憑虛御
風而出塵襟之表
黃金臺
余過易州客指黃金臺偕往視之土阜漫漶不可辨
疑焉據史記昭王為隗改築宫而師事之新序通鑑
皆言築宫無臺字後漢孔文舉謂昭築臺以延隗梁
任昉謂臺在幽州燕王故城中土人呼賢士臺亦為
招賢臺始有臺名而無黃金字李善引上谷郡圖經
曰黃金臺在易水東南十八里昭王置千金其上以
延天下士水經注云固安縣有黃金臺遺址沿久或
訛而此地亦據圖經得名耳
孤竹山
幼侍先君謂在昌黎嘗與燕趙少年走馬古長城下
縱觀竒阨險阻敵出没往來之境徘徊慨歎欲問元
順帝北遁之道而當時故老皆無在者蓋天下之治
久矣北覩大漠平沙漫草浩浩無人行跡令人有封
狼胥繫單于之感當先帝休養華夷夷人不敢少有
問塞上何如事邊吏日持名籍軍門報諾歸卧無他
事軍士往往抱稚子牧雞豚或挾弓矢獵狐兔為樂
南有孤竹山擕椒漿瀉石上歌西山之章思起竹君
二子者與之游而不可得涕泗交頤竟悵然而返時
走碣石最高峯西望連巖邃谷大麓多虎豹熊羆所
伏游東則大海浩渺與天無際隱隱數鳬鷗泛泊洪
濤巨浸中兹其飡沆瀣挾日月跨虬螭招之倘來相
與共遊八極之表者乎
殳山史山
禦兒地四平無山其東北六十里有小山曰殳山山
由殳道人得名殳山之東曰史山予由大溪北折而
東度陌越阡至殳山之趾居人四五家皆棘樊荆扉
雞犬相應仿彿桃源中雲氣相盪不啻魚游波濤中
山回路盡有石嶄然壁立者即殳道人尸解處其巔
有小石突怒土中類迸筍者有盤亘類木走長根者
三關諸山
余履魏之三日東北走九百餘里謁易州受筴制真
定之龍泉故諸關常以九月迫傳羽行隘歸先龍泉
以下日暮抵曲陽五鼓起有寒色道謁北嶽廟廟幾
割城之半古樹遮雲蟠鬱以百數門有卧石白而潤
曰嶽所飛石據以祀者余猶記孝廟時馬端肅公上
言嶽故在渾源州則當從渾源以祀而倪文毅公在
禮部不能從說者以為恨且謂石晉棄兹嶽于契丹
宋不能復而托辭於飛石以文其陋然真定在漢為
常山郡即恒山也讀壁問李克用題石其廟貌著於
唐固不自宋始姑闕之以俟考出城稍西北行望層
山欝浡矗不知其幾千百最遠若銀城一𢃄土人云
五臺山雪也豈夜所謂寒色者其時雪耶山距邑三
百里而遥他山不為雪五臺獨為雪可想矣又數里
得大溪幾半里流水淙淙第淺可揭云此所謂龍泉
從五臺而下者也又數里稍入山山皆合中坼而為
前大溪行左傍溪而右阻山溪囓山之足半武則左
擔而過囓之既則就揭如是者百二十里大抵山稍
避溪則為廬舍又稍避溪則一二見田疇最後避稍
寬遂為縣曰阜平阜平四塞南門外可二百餘家城
中僅二十家耳十二日早發阜平復渡前大溪循溪
而行五里許轉山之别徑與溪别復得泉近諸山所滙
也泉時錯道而流嗚咽多悽聲道益以上益險峻時
時見人家石田瘠薄然亦可耕踰三十里得嶺曰鞍
子過嶺山始舒而闊其下泉縱横流不復辨南北然
别取道山背而下歸大溪耳龍泉諸峯蒼翠始若滴
五臺雪近則若玉几已又得一嶺縈紆而進兩山旋
愜其蒼翠色欲交石嶺峯怒起岝鍔刺天左嶺微寬
竒石為槖駝為狻猊為人若鳥者間突出若搏栗紅
楸黃雜以綠樹綴壁皆綺繡俄復得所謂龍泉激石
間淙琤異聲石純白大小如玉蓋自鞍子嶺又四十
里始得關度關而下十餘里曰長城嶺城之蓋塞五
臺所入道也歸取月行峻關間顛踣者數二鼓絶抵
縣困甚十三日早發阜平將之平山復渡前大溪始
得寬疇不五里復入山山不能當龍泉險然時蛇行
上數百步忽然墜空而下為深谷則頗寬如是者再
三若曲項匏也泉處處有之時拂石流則最勞以故
人食之病癭始余過曲陽人癭十而三抵阜平癭十
而五上龍泉癭十而六七至是十不能不一癭矣三
十五里得温泉左室為一湯右一湯稍熱清瑩可鑑
毛髮不作硫黃息石無礜故也寂寂空山中令蓮花
湯笑人宿查頭集集靈壽界也十四日辰發大霧顧
山左右闢若决吾眥而朗者輿足下捷久之復得一
山傍據大溪流極駛山自是坦陀不甚峻八十里抵
平山宿未至八里為滹沱河晉之材順流而下至真
定乃𣙜十五日發平山十餘里渡一河山足白雲四
起若鋪綿稍逼之則蓬浡霧散自是雖上下山道不
知險將抵井陘循大溪而行巨石如砥午遂踰井陘
入故關關所繇入山西大道也兩山夾之皆陂陀漸
上三十餘里乃抵關山近關而峻亦時得竒石渡關
右折與道異蓋余所按歷者拒寇闌入境耳循墻上
益峻不可輿至其巔則中外諸山皆在目蒼嶺千疊
時與雲相浮沉銀浪風湧惝怳無際久之乃下馬足
騀駊時自思天以淮陰侯授成安君而不取為千古
趙氏恨然淮陰好用秘能以木罌渡而虜豹山背逶
迤徑千里安知其不能為陰平縋也復至故關異道
折而左二十里取娘子關道崎嶇甚中一嶺為劍脊
壑兩其輔目眩心悸將抵關廬舍顧稍密流泉淙琤
行齊廚間有水碓水磨之屬意甚樂之關傍為巨澗
其北滙可容萬人水東入崕左崕峭壁數百仞右崕
崩岸若劈中巨石為象馬槖駝者不可勝計奮與泉
鬭磳硡鏗&KR1503;間入鼓節還縣復可三十里皆傍泉泉
極冬不冰云此温泉也可以和餌凡十餘涉盖泉在
兩山間山左盡則涉右右盡則涉左泉得山則怒而
山益險山險而泉益怒則益勝吾足與目類若妬者
足少緩覺目無竒而足若枳矣石壁中為竇為奥為
囷廩為若舟水之聲為筝笙為鉦為松風為歌為市
人喧百千狀故非故關擬也余時憊強自勵稱快乃
還井陘夫此三關所受為趙守耳龍泉稍近寇則最
險故次險則又遠彼勢必不入也彼入晉則掠晉安
為舍晉事此不毛志必不入也彼掠晉而飽其裝重
馬則已疲矣力必不入也彼不入而魏虚為之守是
趙以虚名予魏也彼不入而趙復得魏使者兩主矣
何所受指揮兩應則疲兩諉則廢是趙貫延魏敝也
寇卒入而魏以虚名主之無一卒自隨且東西隔三
百里顧魏則失趙顧趙則失魏是魏為趙代禍也故
曰三關勿屬魏便
銀山鐵壁
南沙謂予曰銀山鐡壁去此不遠盍折北而去遂策
馬亟馳行六十里至鄧隱峯道場登八角亭東北有
鐵崖壁立石色瑩然頃之月出爛如銀界洗盞更酌
夜分不寐南沙曰隱峯傳中言鬼使不見隱峰何也
予曰大脩行人具六通鬼神但具五通故人能見鬼
而鬼不見人也南沙又曰鬼常見人而人不見鬼何
也予曰常人有障而鬼神無障也明日將拄杖登頂
寺僧曰頂由閻王鼻行僧住此十餘年亦不敢度予
二人笑而不聽徑趨鼻側山脊如刀皆僅容一足長
約十餘步兩旁如削下臨萬仞不可凝視罡風吹衣
足不能立予曰列子履萬仞之險足二分垂外何如
乃去鞾鞋趺坐徘徊取棋枰對奕南沙忽推棋東行
比予回顧渠已度鼻矣予亦側身起立逐其武而東
遂相與同登山頂予曰君無擬議予無思量乃能
至此向使擬議思量東瞻西顧則私意起而反惑
安能至此哉南沙曰士之立朝能以無擬議思量
之心行之何事不辦坐未有頃寺僧憑樵者送茶
飯各一琖樵者指長城外曰此為黃花鎮此為居
庸關又西為某關又東為某鎮皆在烟光微茫中
萬里龍沙風霾無際令人氣吞四表眼隘寰宇矣
罡風稍定挺身度鼻而回初無難者回入僧院崔
都尉京山侯自外來曰聞二公在此願得同遊遂
舉觴薦山簌坐月下說長城險易都尉問曰邊
儲奈何南沙曰材力雄富則士馬精妍今九邊
蕭條軍士羸弱無怪敵來即跪而受刃也余曰若
鬻官及鹽法皆令輸粟實邊三年斯富強矣都尉
曰予忝宗臣如盲如聾願極言其詳庶斯游不空
耳子曰齎銀易於運米運米易於輓粟人所知也
而必欲貴粟者以其有九利也夫輓粟則車輛多
往過來續常有百萬輛在邊緩急可以聯作車城以
禦侮一利也車輛多則騾畜多可以糞屯田益邊農
變斥鹵為沃壤二利也人畜多則邊人得賣芻草賃
房舍易沙埸為闤闠三利也車輛多則人多人多則
貿易多孳貨填委不見邊愁四利也粟價既貴則邊
農日富屯田日闢五利也輸粟者衆主客雜居一遇
有警各出智謀以為我用六利也商賈既聚婚媾相
卹各愛其身各護其家斯有固志七利也邊人既安
土樂生則百工所萃器械不期利而自利城壘不期
修而自修八利也百金易懷斗粟難掩侵漁之患不
杜而自絶九利也在漢文景之富強用此道也京山
撫然曰不圖山游而得國謀也
龍山
是邦惟龍山為絶勝自治城西南行十餘里抵山下
無麓乍入谷未有竒㳂溪曲折行數里草木漸秀潤
竦出嶄然露芒角水聲鏘然鳴兩峰間心始異之又
盤山行十餘里四山忽合若拱而提環而衛者佳木
竒卉被之䓤蒨穠郁風自木杪起紛披震蕩山與木
若相顧而墜者使人神駭目眩又行數里得泉之泓
澄渟溜者焉洑出石罅激而為迅流者焉陰木蔭其
巔幽草繚其趾賓欲休咸曰莫此地為宜即下馬披
草踞石列坐又行十里許大抵一峯一盤一溪一曲
山勢益竒峭樹林益多杉檜栝栢而無他凢木也溪
花種種金間玉錯芬香入鼻幽意可愛木蘿松鬛罥
人衣袖又縈紆行數里得岡之高遽陟而上馬力殆
不能勝行茂林下又五里兩嶺若岐中得浮屠氏之
居曰大雲寺有僧數軰來迎延入館於寺之東軒林
巒樹石櫛比楯立皆在几席之下憩過謁主僧英公
相與陟西嶺過文殊巖巖前長杉數本挺立有磴懸
焉下瞰無底之壑危峯怪石巑岏巧鬭試一臨之毛
骨森豎南望五臺諸峯若相聯絡無間斷西北而望
峰豁而川明村墟井邑隱約微茫如奕棋局然徜徉
者久之廻乃徑北嶺登萱草坡蓋龍山絶頂也嶺秀
峻絶無路可躋步草而往深弱且滑甚攀條捫蘿疲
極乃得登四望羣木皆翠杉蒼檜凌雲千尺與山無
窮此龍山勝槩之大全也
偏凉汀
太行西來數千里環帝都而東又數百里散一支南
出為平灤諸山灤河自塞外迤邐東南行入平灤境
始益大去灤州城北三里許横渡山下是為偏凉汀
汀處衆山間據川流之滙山之列其旁者若魯若岩
若紫金瓦嶺之屬參差連亘狻猊踞而龍蛇走其間
林壑幽勝草木䓤蒨水之經其下者若漆若沮若清
水肥河之類下流胥會膏黛渟而綺縠張其間鳬鴈
翔集鱗族潛泳是誠一郡之竒觀也
黃榆馬嶺
余歷三關返邢之内丘宿晨由内丘出南門異道而
行可四十里得陂陀土山又數里轉山足為黃寺使
者當屯所也署踞寺門而廬割寺三之一前伏泉如
濟滙為池中有亭亭折而右度嶺得大澗兩山夾之
中流泉鏗然鳴巨石如象而黑者累累若下飲循澗
可二十里得村曰米花度米花村數里得一嶺始與
泉左嶺益高忽下墜為谷若井然山類多土亡竒稍
可以田忽蒼翠而聳出其背為障數闕可以架筆問
之土人曰此所謂龍霄山也又穿一二嶺久之山益
束而愜兩壁陡上數百仞竒石拏攫争奮為下輿猿
接縈紆乃上步數躓又可十餘里山忽兩却而闢成
巨壑可屯數萬人旁稍高阜居民廬之百餘家突起
而壘者二其一寺據之其一曰宋家莊堡亦使者當
屯所也堡距黃寺可六十里許其西北距黃榆嶺七
十里而遥西距馬嶺五十里而遥西稍北距錦繡堂
嶺四十里而遥堡綰之蓋走大路要道也余宿堡四
鼓乘月起擬之黃榆行五十餘里類多大澗雜石低
昂土山余甚厭之以其勝不能當龍泉半而亡何度
一嶺稍下山四却而闢其圓若規道欲絶者徐睨前
旌旗如左元放破壁而入迫之得一間道僅容一馬崖
造天石色秀削太古水聲淙淙不斷蹙沸泡起中石
輒韻旋轉十餘折仰視天亦隨而迂迴者色或青或
蒼或赤以山映之故泉益雄石益爭勝中有偃石從
數丈許衡半之其潤可以碑過半里許始出峽崖復
稍稍闢矣遥望右崖際天直走而西上為連城自然
睥晲樓櫓懸壁千仞中忽有泉注而下為柱得日若
瓊得空若琉璃所得若白銀下飛瀑絶陘左崖鳥道
千折而上為天井關石竒秀萬狀余足數踣氣拂逆然
時時心語龍泉勝乃不能當此半幾欲奪彼記語子
之既抵關肩峻壁而脇大壑不知幾百千仞關口一
横澗澗以橋而度已度折右上里許得山頂以為山
盡是矣既登而西北望高倍屣者十者百者不可窮
至目境盡而止信乎稱太行天下脊又云上黨者天
與黨也歸宿宋家莊堡以當祀纛還順德暫還大名
又旬日復屯黃寺再之宋家莊乃上馬嶺馬嶺道近
黃榆十之三險半之饒水泉雜石為足枳夕宿於關
大風起轟殷若席捲三晉而東擲之海予卧石室中
惴惴不能寐五鼓風息起閱西城關兩山中斷若劈
巨靈斧者下視寥閴不見底為橋道之其西不可以
旋馬蓋天險也已
山海經云北海幽都黑水出焉其上有玄鳥玄蛇玄
豹玄虎玄狐是為太玄之山有玄丘之民
圖書編卷五十九
