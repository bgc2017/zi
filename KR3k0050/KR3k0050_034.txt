圖書編卷三十四
明章潢撰
輿地總圖叙
自古帝王之御世者必一統天下而後為世羲農以
上疆理之制世遠莫之詳矣其見諸載籍者謂黃帝
畫野分州得百里之國萬區帝嚳創制九州統領萬
國堯遭洪水天下分絶為十二州使禹平治水土更
制九州列五服禹繼唐虞之盛塗山之會執玉帛者
萬國而四百年間遞相兼并逮商受命其能存者纔
三千餘國亦為九州分統天下及周克商尚有千八
百國而分天下為九畿至成王時仍曰九州厥後諸
侯相吞列國耗盡陵夷至於戰國天下分而為七秦
并六國罷侯置守分天下為四十郡漢因秦制加置
郡國武帝開拓疆土四履彌廣分天下為十三州郡
皆置刺史既而三國鼎峙至晉始合為一置州凡十
有九未幾南北分裂至隋復合為一盡廢郡為州唐
承隋後置州愈多貞觀初分天下為十道開元中又
置十五道宋承五季削平偏據至道末分天下為十
五路宣和年又增置至二十六路元太祖即位於鄂
諾河内立中書省一以領腹裏諸内外立行中書省
十以領天下諸路然其地西北雖過於南而東南島
夷則未盡附惟我皇明誕膺天命統一華夷幅員之
廣東盡遼左西極流沙南越海表北抵沙漠四極八
荒靡不来庭而疆理之制則以京畿府州直隸六部
天下分為十三布政司曰山西曰山東曰河南曰陜
西曰浙江曰江西曰湖廣曰四川曰福建曰廣東曰
廣西曰雲南曰貴州以統諸府州縣而都司衛所則
錯置於其間以為防禦總之為府一百四十九為州
一百二十八為縣一千一百五而邊陲之地都司衛
所及宣撫招討宣慰安撫等司與夫各國受官封執
臣禮者皆以次具載於志焉顧昔周官詔觀事則有
志詔地事則有圖故今復為圖分置於兩畿各布政
司之前又為天下總圖於首披圖而觀庶天下疆域
之大了然在目而我皇明一統之盛冠乎古今者垂
之萬世有足徵云
輿地圖總考
粤自黃帝疆理南北堯命禹平水土分天下為九州
别五服舜分冀為幽州并州分青為營州是為十二
州禹貢仍九州商有幽營無梁青周有幽并無徐梁
王畿居中九州環列於外至秦始皇分置三十六郡
後平百粤增置四郡為四十郡罷侯置守漢初承秦
舊武帝開西南夷增置七郡各置刺史統治之哀平
時置郡國六十三與秦四十合百有三分道凡三十
有二侯國二百四十一光武中興乃併省郡國十縣
道侯四百餘所後漸增郡國置一百五仍有十三
部漢末三國鼎立晉分十九道為郡一百七十二八
代分裂唐初權置州郡頗多太宗始命併省郡國因
山川形便分天下為十道州府三百五十八至明皇
又增五道各置採訪使如刺史之職宋平五季之亂撫
有四京二十三路高宗僅保有東南元南北混一置
立三臺十二省宣慰司一十八道至順帝輿圖悉歸
我大明際天薄海莫非王土初梓大明志洪武六年
命州府繪上山川險易圖十六年詔天下都司上衛
所城池地理山川關津亭墩水陸道路倉庫圖十七
年令朝覲官上土地人民圖十八年夏上覽輿地圖
侍臣有言輿地之廣古所未有者上曰地廣則教化
雞周人衆則撫摩難徧此正當戒慎天命人心惟德
是視紂以天下而亡湯以七十里而興所係在德豈
在地之大小二十七年寰宇通志書成書分為八目
東距遼東都司又自遼東北至三萬衛西極四川松
潘衛又西南距雲南金齒南距廣東至崖州又東南
至福建漳州府北暨北平大寧衛又西北至陜西甘
肅為驛九百四十九天下道里縱一萬九百横一萬
一千七百五十里四夷之驛不與焉嗣是永樂十六
年纂天下郡縣志天順五年造大明一統志至嘉靖
八年大學士桂萼上皇明輿地圖叙記條其風俗阨
塞兵賦藩封稍稱精覈十六年禮部主事許論上九
邊圖論條析鎮塞利害亦為明練然聞學士大夫有
謂我朝疆域過於宋敵於唐不及於漢蓋以失朔方
大寧交趾及開平興和玄菟樂浪燉煌故也夫堯封
禹貢閩越無聞荆蠻徐戎殷周為梗以今視昔奄甸
弘矣揆文教奮武衛得非今日之要道乎
輿地總論
天下輿地古今一也其在古也諸侯之封土不一其
在今也畿省之郡縣不齊疆以世殊名以時易或求
之險要不知古昔為何方或考古之史書不識今何
名何地也體國經野惟於禹貢九州而識其疆域之
所别焉雖三代以前侯國有分合秦漢以来郡邑有
變遷亦庶乎其不淆矣不然晉一也分而為韓為趙
為魏魏又謂之梁楚一也越并吳而楚并越均之為
吴楚為吴越河東一名也兖州并州異焉河西一名
也雍州凉州異焉河南一名也中土邊境異焉山東
一名也河南河北異焉江南一地也江左江右異焉
周之河内與漢之河内同乎否乎漢之河東與唐之
河東同乎否乎至於山有東吴西吳水有東漢西漢
其何以别之也耶不知荆衡萬古不易之山河濟萬
古不易之水故禹貢分州一以山川定其疆界兖州
可移而濟河之兖如故也梁州可遷而華陽黑水之
梁如故也所以唐一行以天下山河之象在乎两界
北戒自三危積石負終南地絡之隂東及太華逾河
並雷首底柱王屋大行北抵常山之右乃東循塞垣
至穢貊朝鮮是謂北紀南戒自岷山嶓冡負地絡之陽
東及太華連商山熊耳外方桐柏自上洛南逾江漢
抵武當荆山逾衡陽乃東循嶺徼達東甌閩中是
謂南紀窮沙漠限蠻獠極于聲教之所可及一如門
戶之不容越此以天象分南北言也或又即中華之
山川大勢分為三條者如長江與南海夾南條大幹
盡於東南海黃河與大江夾中條大幹盡東海黃河
與鴨綠江夾北條大幹盡於遼東吴草廬所謂崑崙
為西極之祖分沠三幹以入中國此又以地脈言也
惟禹貢九州其所載者山川也冀州王都不言所至
而壺口碣石衛洚在其地焉自是以及濟河惟兖州
海岱惟青州海岱及淮惟徐州淮海惟揚州荆及衡
陽惟荆州荆河惟豫州華陽黑水惟梁州黑水西河
惟雍州今各州之山川果異於古歟所載惟土田也
如冀之厥土白壌厥田中中兖土黑墳田中下青土
白墳海濱廣斥田上下徐土赤埴墳田上中揚土塗
泥田下下荆土塗泥田下中豫土惟壌下土墳壚田
中上梁土青黎田下上雍土黃壌田上上今各州之
土田果異於古歟所載惟物産也自冀之厥賦上上
所賦總銍秸粟米以至兖則草繇木條厥貢漆絲青
貢鹽絺海物絲枲鉛松怪石徐草木漸包貢土五色
羽翟孤桐浮磬揚草夭木喬貢惟金三品瑤琨篠簜
齒革羽毛荆貢羽毛齒革惟金三品杶幹栝柏礪砥
砮丹豫貢漆枲絺紵纖纊錫磬梁貢璆鐵銀鏤砮磬
熊羆狐狸織皮雍貢球琳琅玕今各州之物產果異
於古歟是九州之載在禹貢者皆千古不易者也以
今兩畿十三省合禹之九州即其郡邑疆界而分别
之冀即北直隸山西雍即陜西豫即河南梁即四川
荆即湖廣惟淮以北為山東幾包青兖徐三州而遼
東則古屬青州耳淮以南為古揚州原包南直隸浙
江江西以及廣東今以一州分一畿三省雖參錯不
盡同大略不甚相遠也合古今觀之則凡在天之星
土隨其州縣變易而星土未之變也凡在地之川嶽
隨其州縣遷移而川嶽未之遷也與夫歷代風俗阨
塞兵賦藩封雖越數千百載一一如指諸掌矣但禹
都冀州王畿四面各五千里今京師即其地而宣薊
大同去北部何其近歟大寧河套之失此可知矣揚
州自淮南以及江浙地本廣矣而又加之以閩廣荆
梁之廣本由湖之巨浸山之重複矣而又益之以雲
貴此則不可概以九州限之也然則統觀宇内西北
文物之盛遠不逮古而東南過之固由天運使然而
冀雍青徐兖豫之土田今猶古也一望千里萑葦極
目亦可委之於天運乎揚州田本下下賦下上今歲
運居天下之半而民力殫矣况古之王畿百里賦納
總二百里納銍三百里納秸服四百里粟五百里米
是粟米之賦取諸五百里而足也今京師天下之本
財賦斯民之命而盡仰給于東南得無大異於古歟
然則墾西北之曠土紓東南之漕儲在司國計者加
之意耳噫以古證今詳審幅&KR0695;之沿革因今思古深
慨治化之汚隆覽輿圖者豈獨思禹功哉
皇明輿圖四極(東起朝鮮西至嘉峪南濱海北連沙漠道路紆縈各萬餘里)
京師據一統圖在東北之境南京在東南之境南京
之東南為浙江浙江之東南為福建(濱海)南京之西南
則為江西由江西而西北則為湖廣轉而東南則為
廣東(濱海)廣東之西少北是為廣西(南海濱)廣西之西北則
為貴州之西南則為雲南而貴州之西北則四川也
此四藩者總在南方(此只以地分東北論)河南在京師之西南乃
天地之中據一統圖湖廣承天㐮陽之間居地之中
朱子亦云荆㐮得天地之中有中原氣象為東南交
會處京師東南為山東西為山西又西南為陜西此
四藩者總在北方其九邊則遼東薊州皆在京師之
東而薊州為近宣府大同皆在京師之西而宣府為
近榆林固原皆在陜西北境而固原在外寧夏在河
套過河而西寧夏之西轉南則甘肅也統天下地方
所至東則山東登莱揚州之通海蘇州之太倉浙江
之定海福建之興泉皆濱大海(此自東及東南所至之境)而日本
琉球則居東南海中由東轉南則廣東之潮瓊由南
而西則蘇門荅剌安南諸國(交趾在安南之東暹羅在安南之西)而雲
南孟定等府亦濱海居于海中者則西洋等國也(皆在)
(西南)正西則雲南之麗江極西則黃河之星宿海崑崙
山黃河黑水諸處更西不可詳矣由西而北則西域
諸國吐魯番所居而大磧陰山瀚海在焉所謂沙漠
者也又西北數千里有鐵門關過此則不可詳矣東
北則由京師出居庸關自北而東過白浪山抵女直
過黑松林以達北海(出居庸關至北海共四千餘里)大抵中國之勢
南臨大海北接長城西北多山東南多水此其概也
學士大夫嘗言我朝疆域過于宋敵于唐不及于漢
蓋以朔方大寧交趾及開平興和玄菟樂浪燉煌不
足故也夫先王盛時土地西不盡流沙南不盡衡山
東不盡東海北不盡恒山如洛陽為王城臯蠻氏陸
渾氏密邇乎其境其東之萊牟介莒皆夷地淮南為
舒郡秦為西戎河北真定中山之境乃鮮虞肥鼓國
河東之域而有赤狄甲氏此外荆楚吴越閩蜀又皆
在荒服之外是時中國所有者宋晉齊魯衛鄭通不
過今數十郡地耳周之盛時猶然則夏商以前可知
已故應鏞言自秦而上西北袤而東南&KR1370;秦而下東
南展而西北縮蓋各有不盡之地不勞中國以事外
也今日地勢東南已極于海至矣盡矣惟西與北尚
未底於海耳然視之前代奄甸已弘彼大荒絶漠之
險地氣既惡人性復獷非復人居之處其有與無固
不足為重輕也
皇明輿地總圖建置
南北直隸府二十二州六屬府州三十縣二百二十
二承宣布政使司十三屬府一百二十一羈縻一十
五州一百六十四羈縻四十七縣九百三十又羈縻
九(總為府一百五十八州二百四十七縣一千一百五十一)實計里六萬九千五
百五十六戸九百三十五萬二千零一十五口五千
八百五十五萬八百零夏秋二税共米麥二千六
百零八萬五千九百一十六石
京通二倉臨德徐淮四倉每年漕運米四百萬石
南京各倉每年運米(闕)
絹二十萬五千五百九十八疋絲一萬七千零三斤
又三百六十一萬八千一十七兩棉花二十四萬六
千五百六十二斤棉布一十三萬八百七十疋麻布
二千七十七疋洞蠻&KR0034;布二百五十九條苧六十五
斤鈔八萬一千二十五錠零一百八十四貫
馬草一千四百六十九萬五千九百九十一包又一
千一百一十六萬二千六百四十二斤都轉運鹽
使司六鹽課提舉司九鹽課司一百六十九每歲辦
鹽一百一十七萬六千五百二十五引又鹽價并引
價銀四萬六千一百五十八兩
太倉庫歲額運一百四十九萬兩内夏税五萬五百
餘兩秋糧九十四萬四千八百餘兩馬草折銀二
十三萬七千餘兩鹽課折銀二十餘兩雲南閘辦三
萬餘兩行太僕寺三苑馬寺二監十八苑七十七馬
騾驢匹二十萬一千一百
市舶提舉司三茶馬提舉司三河渠提舉司一兩京
都督府八隸各都指揮使司十六行都指揮使司五
中都留守一所屬衛共四百九十三(屬所二千五百九十三)守
禦千戸所三百一十五儀衛司二十九犧牲所二
京營并在外衛所中都承天各邊馬步官軍共八十
四萬五千八百餘員名兩京文武官吏歲俸糧共
該(若干)
各邊鎮應發年例并新增調集軍馬等項四百四十
五萬兩有零王府二十九郡王三百五十四鎮輔
奉國將軍中尉以下九千四百四十一郡主縣主郡
君縣君鄉君以下共九千七百九十三每歲禄米八
百五十三萬(以上係嘉靖三十年十月前數)各長官使司三十四
夷官宣慰司十一宣撫司十一安撫司二十二招討
司一長官司一百六十三蠻夷長官司五四夷入
貢各國東北朝鮮等二東日本一南安南占城等六
西南浡泥等四十九西哈剌等四十六西北哈密
等七
古今方輿總論
大都山河兩戒各極遐方自鴻濛剖判則然而東限
滄海西限流沙南限谿領北限磧漠為天子之四履
内劃五服别九州謂之中國蓋是封域之廣莫若秦
漢秦皇兼併天下設九尉東傅海西湊月支南至北
嚮戶據北河阻陰山為塞威莫振焉孝武之烈鏤碣
石包罽賓隃蘭滄封狼胥勲莫高焉二君負闔闢
宇宙之才席屢世戰勝之烈藉前代共險之饒天實
啓之以恢拓境宇易亂而治安可謂非功也唐之盛
長安西境萬三千里後乃失河湟捐維州宋則燕雲
幅割靈武瓜裂大渡斧劃蓋自南渡而後紛擾已極
也已愚究覽方輿之概古西北袤而後縮強隣壓境
漸逼也古東南&KR1370;而後展蠻夷服屬漸衆也至云三
五之宅甚邇後乃寢廣博綜其實不然記牒稱神農
地過日月之表禹使章亥步四極里各數億什即詡
言未可盡詰自日南徼外堯時羲叔所宅也滇垂黑
水玄禹所𨗳也庸髳百濮武王歌舞之師也穢貊句
驪箕子田蠶之國也蓋古以文教漸遠不盡若後世
隸為冠帶之室必謂古之地愜臻秦漢乃大非通論
也惟君德休明即殊域絶黨不異宇下否則赤縣神
鄉判若外域化隆者閎博治淺者褊狹可不鑑歟我
太祖誕膺寳命振天維而總坤絡既奠基江左表率
萬方一六合而光宅乃經營四方東北起遼海西盡
張掖以要會為鎮咸建強宗東南命東甌環海置戍
西南委黔寕永綏滇服東收朝鮮為守禮之藩蓋開
濟維新而萬葉之鴻謨大定兼乎保業矣成祖法天
樞以定鼎搤天下之吭而捬其背親御六飛三犂邊
庭至視斗杓而還于撻伐不靖時聫絡諸塞勢如控
御靡不順從封哈密以控諸蕃定交趾復漢唐故壌
西南建官府以慰撫稱者牙錯而居使臣航海重譯
而欵三十六國蓋纂紹重光而堂構之固特勞兼乎
剏造矣皇朝輿圖之廣際天匝地書文通被幾將日
所出入神農所稱禹跡所被曷以侈兹顧繼世而後
疆事之變亦略可言自遼陽之舊委于前則寇兵集
三岔河之中而東西肘腋不應矣大寧之全捐于後則
朝灤两口外強悍聚居而神京肩臂寒矣開平興和
遷大邊保堡後而上谷雲中患剝膚矣東勝内徙則
千八百堠罷戍而寇家河曲關輔腹心結轖矣哈密
没于土番則西域朝貢之吭咽饐而河西孤懸斗絶
股指幾于&KR0979;盩矣其在東南者則交南設藩置吏一
旦以卑夷而揚戈三下之勞盡捐矣諸此非可輕議
而愚不敢苛責當事者蓋祖宗以百勝之威乘物力
之富犁庭闢境易若卷席而世之平也欲以習安之
士當兇暴之徒靡有限之財争域外之利雖鞭之長
不及馬腹其勢然也雖然得其土地非可供耕耘得
其人民非可供驅使故漢之欵五原銘燕然不以增
治棄斗辟閉玉關不以貶烈有道之君務耀德以盛
内不敝所恃以事無用則談今日全盛之烈當以九
州和理論而邊陬海澨隔閡山河之表者惡足較論
也哉但自昨歲洮河之警終于畔約罪在必討海島
之夷潛謀犯順又已見告則方隅不無事矣保泰防
微之慮其可忽也
統論長安洛陽汴梁三都形勝
自古帝王之作莫不更都三河之間而周秦以降繼
宅两京五季而下又都大梁何帝居之不常也然考
其所以定都改卜之意則有在矣大抵長安便於守
洛陽便於歸大梁便於戰三京利害各有一偏故前
王因其便利而都之也方其正朔雖一而利勢不專
藩侯棋布山河瓜分列國有唇齒之依朝廷無指臂
之順必也守戰並修軍民兩恤俾其進足以制諸夏
之變退足以保固宗社捨長安莫利也故宗周西漢
繼宅西土勢或然也嬴秦隋唐踵卜長安仍以為安
也逮夫車書混一禮教修明表正朝廷綱目郡縣於
是偃武修文輕徭薄賦俾斯民均受其賜思所以新
一王之制侔盛古之隆唯禮樂教化是遑而不以兵
革戰伐為事則捨洛陽莫便也故周成漢光定都成
周誠得其宜也曺魏司馬晉踵卜洛邑仍以為安也
光武而下唯元魏孝文僅留意於稽古禮文之事故
遠拔乎舊俗中宅洛邑燦然新一王之政遠侔盛古
亦遷都改卜有以相之若乃版圖未一侵伐頻乘苖
蠻外訌邊隅僭竊必也德刑兼修戰守兩備宿重兵
於京師強幹弱枝以鎮服夷夏而指蹤英雄以赴其
功則捨大梁莫便也朱梁而下以迄於宋仍都大梁
亦勢或然也然有其利必有其害膏腴惰農險阻逸
德知禦侮于海隅而忽艱虞於京輦者長安之不利
也故五侯九伯不能亂周而犬戎實亂之山東戰國
不能亡秦而趙高實亡之藩狄不能犯函谷而王莽
實簒漢燕晉不能隳苻秦而姚萇實偪堅以至輔民
譟而新莽燼涇師囂而德宗逃豈非長安忘警戒之
道也歟德化有時替而君不常明紀綱有時紊而政
不常舉敵受八面而險不數舍一方矯虔九重震動
此洛邑之不利也在董卓奮而東漢亡爾朱騁而北
朝亂倫師犯闕如履門闌以至典午失馭藩侯弄兵
往来如織王城不啻𫝊舍豈非洛陽失戰守之備也
歟宴安起於無虞弊蠧生於悠久故載戢載櫜而甲
械朽鈍以安以處而士卒獰憊兵多難用將逸難使
可以隆安強之威而不足禦一旦之變此則汴都之
不利也故石晉之亡兵叛于外也宋朝靖康之變太
平之久也然則長安便於守洛陽便於歸大梁便於
戰又在人之所便利如何固未可恃其所便而遽即
於安也雖然玉京之制各有輔居屛蔽之地又不可
不察長安之制以陜西為畿輔而屛蔽實在隴右宋
朝失於西夏洛陽之制以關東為畿輔而屏蔽實在
河東大梁之制以河南為畿輔而屏蔽實在河北故
由古以来洛京之禍常起于并汾汴都之變常起于
燕趙長安之難雖不常所自而河隴之寇尤為頻駭
良由失其外屏也是以河湟未歸則長安未易都雲
朔未賓則洛陽未易卜燕薊未服則大梁未易宅脣
亡齒寒者此之謂矣由是以論則三京利害各有攸
當不可一概求也然以王道繩之是不無優劣焉從
古議者紛紛莫不以長安為優而愚意則否長安之
地四塞雖固而包履裁一州之境八州之民皆吾赤
子而乃漸潼洮以自固是何示天下以私也豈天子
守在四夷而王者以天下為家之義哉嗚呼天生民
而立之君所以均調而齊一之也故王者之作必中
天下而立定四海之民俾其貢賦於是而易輸冤抑
於是而易訴朝覲會同於是而易期赴調上計於是
而易逹故布德行仁則易以霑濡發號施令則易以
敷暢皆所以均惠斯民也若夫洛邑之地當天下之
中大梁坐水陸之衝其所以惠利斯民孰便于此𫝊
曰譬如北辰居其所而衆星共之洛邑之謂也又曰
三十輻共一轂大梁之謂也然則欲求一定萬世之
都所以為國家生民無窮之計三都之中惟洛其庶
幾矣
統論南北強弱
周室之衰秦晉齊楚擅天下相持五百年而秦滅楚
漢室之亡天下三分相持六十年而晉平吳晉室之
亂琅琊南渡繼為南北朝相持三百年而隋併陳周秦
漢唐肇基王業皆本陜西光武中興亦頼河北遂令
古今議者有形勢優劣之辨讀賈生之過秦則夸言
陜右誦杜牧之罪言則齒譽山東(即宋朝河北西路河東路及燕雲地)
(也)而赫赫南夏未有稱焉寡見謏聞之士大抵雷同
深以為不然夫欲觀古今盛衰之理者無徒驗功業
之已成當考其興亡治亂之所由致良將不擇兵而戰
循吏不擇民而治王霸之興豈擇見利而後制勝沃
野不能起惰農高賢不能成格虜山河襟帶又安能
保亡國之君是以荆楚削弱王翦渡江高齊荒蕩周
師入鄴是善用關西者能以併南國也赫連屈強魏
武克朔方孫皓淫虐王濬入金陵是善用河北者皆
能以併西南也章邯輕敵項王渡河姚泓玩寇宋武
入關是善用江南者皆能以併西北也魏太祖宋高
祖周武帝皆一代英雄故魏起河北周本關西宋興
江南皆能奮自孤微赫然成伯業此則三方之地利
皆可以興也商受暴虐黃河無固胡亥愚蒙秦關洞
開叔寳荒淫長江失險此則三方之地利皆不足恃
也項王殘鷙石季驍雄皆轉戰無前而斯民重困故
項興東南石奮西北其亡一也蕭衍苻堅皆一時令
主乘時奮功然有雄志而無權材一則強霸于南夏
一則制勝於北朝其敗一也夫以孫皓淫虐叔寳荒
淫固同符于桀紂矣使奄有萬國覆亡不暇何待于
東南哉文王之謨武王之烈高祖之神光武之聖唐
太宗之英武皆以天錫勇智俾表正萬邦者也一旅
之衆一成之田亦足以王矣何待於西北哉彼東南
之君唯宋武最稱英雄然究其威略基圖未可與始
皇較優劣又何敢企文武高光之清塵也無其人而
無其功理之必然者也故知南北東西皆無地利興
亡治亂悉在人謀尚何妄分優劣之有識者或謂西
北之風渾東南之俗偷西北之人直東南之民詐西
北之土沃東南之地瘠西北之士勁東南之兵囂此
形勢之所以異也是又不然彼各有所短長固不可
一概論也夫西北之風渾其失也悍東南之俗偷其
得也和渾厚可與奮功悍突難與圖治和易則易與
樂成偷惰則難與慮始故由古以来南北紛争則西
北以強勝而多失之亂東南以治隆而多失之弱此
則風俗之各有得失也西北之人直其失也狠而後
雜以羌渾之人然而羌渾之人驕奢者也東南之人
詐其得也易而又邊以蠻獠然而蠻獠之人庸愚者
也直則不可以屈犯驕則不可以禮加狠暴之人尤
然不可以德化是知西北之人難治也雖愚可以誠
推雖詐可以利夸和易之人易以德懷故知東南之
人易治也故由古以来西北之政多以嚴致平東南
之政多以寬為治此則人民之各有得失也西北之
地沃便種植而宜蠶桑東南之地磽瘠多田疇而利
耕布故由古以来西北之人裕于賄而患于飢東南
之人苦于貧而足於食善治西北則足以富國善治
東南則足以餘糧若九有同軌南北一家則儲糧常
仰于東南貨賄常資于西北則食貨之各有得失也
西北之兵沉勁其失也扺肆東南之兵囂亂其得也
剽銳故西北之兵便于持久東南之兵利於速戰嘗
考曺公用兵常以堅守挫強敵及征孫權驟来亟戰
遂大敗于赤壁此則西北之兵便於持久而不利於
速戰項王持孤軍轉戰無前及遇漢祖堅守相持卒
敗於垓下此東南之兵利于亟戰而不利于持久也
深淵高田戰不獲騁而諸葛恪之師敗矣江漢之士
出入如飛而李密之衆隳矣是以周亞夫堅壁以挫
吴楚謝幼度亟戰而敗苻堅則以各能用其便利故
耳故張良賈充鄭袤之徒皆有南兵剽銳之言而北
制勝以守成不戰之功者蓋畏其銳而莫敢争也自
古惟聞北人之畏南未聞南人之憚北也顧議者何
蔽焉愚謂南北形勝初無輕重舉其天時人事如何
耳
論西北古今盛衰
劉石之亂東晉奄有東南垂百餘年淮漢以南盡為
晉土而當時有志之士常嘆中原之未復豈不以古
帝王之墟而重失之耶然考其地不過禹貢青徐兖
豫冀州之壌而在唐為河南河北河東三道在宋朝
為四京七路及淮南宿亳海泗諸州與陜西河中府
解州陜虢諸郡是已以宋疆理校之僅能當天下十
三耳何於古而甚重也亦嘗考之載史自開闢以来
綿於三代其間帝王之作莫不建國於三河之間戶
口庶繁田腴囿闢城邑井里燦然聿脩天下名物於
此乎聚四方風教於此乎美更三皇五帝而益重冠
九有四夷而屹崇故歷古以来端為重地號稱中原
捨此以外則蠻夷之所居中原可坐而制之以為偏
方指臂之地耳逮夫宗周以降陜服始為王畿春秋
而下南國滋為霸土秦漢以還居中馭外包四海之
内盡歸中國疆理而偏方指臂之地浸與中原埒矣
然而西漢盛時總天下民戶千有二百二十餘萬而
中原垂九百萬天下縣千三百七十有餘而中原當
一千有餘大率縣戸過天下十之七矧三代以前抑
又可知東晉之時去西漢為未遠中原之地雖漸以
陵替而中原之名猶在也當時有志之士深用慨嘆
蓋亦宜矣然自新室而下更歷魏晉南北隋唐五季
之亂三河亂離于是郡邑名物代不如昨中原之名
雖因於古而中原之實已非古矣何則當西漢元始
五年中原縣戸過天下十之七後一百三十有九年
當東漢建康元年中原縣戸過天下十之六(時天下縣千一)
(百八十中原當七百天下戸九百七十萬中原當五百七十萬)又後一百三十有六
年當晉太康元年中原縣戶乃當天下十之五(時天下縣千二)
(百有餘中原當五百有餘天下戶二百四十五萬中原纔餘一百二十萬)又後四百六十
有一年當李唐開元二十八年中原縣戸乃當天下
十之四(時天下縣千五百七十有餘中原當五百有餘天下戶八百四十餘萬中原當三百九十)
(萬)又後三百四十年當宋朝元豐末元祐年中原縣
戸乃當天下十之三(時天下縣千一百三十有餘中原當四百有餘天下戶垂千六)
(百五十萬中原四百七十萬)夫以宋朝元豐間去西漢之季纔千
一百年耳而昔之民戶縣邑當天下之七今乃僅能
當十之三何古今之殊絶也蓋自秦漢以前天下蕃
庶舉在中原而江淮閩浙川廣之間荒凉為甚漢魏
而下三河浸以荒凉而中原蕃庶反移於江淮閩浙
川廣之間暨于宋朝虚實推遷不啻十倍如今瑯琊
一郡五十二縣而宋朝存者止三縣而已(諸城安丘二縣屬宋)
(朝密州宋朝海州東海縣即漢贑榆縣也)漢會稽治縣一縣也宋朝乃為
福建一路凡四十五縣漢潁川一郡餘四十三萬戶
宋朝為許潁二州民戶纔贏十萬而已而漢豫章一
郡纔六萬戸宋朝乃為江東西有十三州軍(江西惟興國軍)
(餘皆豫章郡地江東饒信二州及南康軍亦是豫章郡地也)增至一百七十萬戶
夫瑯琊潁川皆中原地也略以此數郡觀之盛衰相
反如此然則中原安得不益輕而偏方安得不益重
故今之中原非古之中原今日之中原已與古偏方
無異而古之中原乃在今東南偏方之域矣徇名而
責實必有輕重之當議者可不深考云
論川陜大勢
粤自蜀江東下黃河南注而天下大勢分為南北故
河北江南皆天下制勝之地而挈南北之輕重者又
在川陜而已夫江南所恃以為固者長江也而四川
之地據長江上游而下臨吴楚其勢足以奪長江之
險河北所恃以為固者黃河也而陜西之地據黃河
上游而下臨趙代其勢足以奪黃河之險是川陜二
地常制南北之命而况江南之地以淮漢為喉襟以
荆㐮為肘腋而巴蜀之地乃控勒湘漢鴻溝千里無
再舍不接畛設令北人兼有巴蜀則南國以湘漢之
郊為戰守之地而耕桑之民止於江浙之間萬有偏
師不陣一城告奔則冀馬秦鋒馳於吴會之交矣河
北之地以汴洛為喉襟以并汾為肘腋而秦中之地
乃與汾洛踵接百城逶迤鋒火相望也借令南人兼
有秦中則汾洛之間皆為戰守之地而耕桑之民止
於河漳之間萬有偏師不陣一城告奔則越戰吴兵
騁於趙代之郊矣輔車相依脣亡齒寒者正此之謂
也蓋自春秋戰國以来至于宋朝之興垂千有七百
年而南北交争餘九百載而北人能并南者有四大
率皆先得四川故秦惠王併蜀而始皇因以滅楚晉
文帝併蜀而武帝因以滅吳周文帝併蜀而隋文帝
因以滅陳及宋之興亦乾德中併蜀而開寳中遂平
江南然則四川克固江南可奠枕也春秋三國東晉
南朝之際南兵屢得志於中原矣然而終不能成功
者以其不知先取關中故也唯宋武嘗克長安旋即
失之故亦不能濟河夫得河南而未得關中則㳂河
抵關縱横數十城皆為戰守之地而所向遇敵其勢
逆矣故自河北而渡河南則易自河南而渡河北則
難自關中而出河南則易自河南而入關中則難借
使南人兼有關中而善用之則河南數千里之地縱
在敵人徒為戰場無險可恃一戰而勝則汴洛百城
可傳檄而下矣故知得關中則取河南易於反掌不
得關中雖有河南不能守也而東晉南朝交争三百
年間君臣將士日夜圖維雖銳意收復中原而不知
陜西之利故轉戰河南以徼河朔之功而勝負叛服
如代棋變終無益也然則自古南北交争而南人終
不能併者豈惟力之不迨固亦謀之不臧也夫然後
知南人之守在巴蜀而戰在陜西北人之守在陜西
而戰在巴蜀彼河南江北之間特舟車往来之地耳
非成功制勝之所也故曰天下大勢分為南北而挈
南北之輕重者又在川陜而已
論東南古今盛衰
𫝊稱善人天地之紀君子邦家之光又曰不有君子
其能國乎然則天下國家之重端有在于得人也江
淮閩廣之地其来尚矣自黃帝南廵而登湘山(宋朝潭州)
(益陽縣内)夏禹東廵而登會稽(宋朝越州)高陽正朔所際南暨
交趾(唐交州宋朝棄之南蠻)是東南之域振古通中國也然而
文身鴃舌去京華甚遠承太古巢穴之餘未陶王化
三代以前邈為蠻區賢人君子不產其邦帝王公侯
未始建國中原視為遐陬之不齒也逮夫泰伯奔荆
蠻而吴人化其德文王之興化行江漢而召伯之教
明于南國東南之民浸沐休風聲教既被君子出焉
由是季札歷聘諸華而先王禮樂逹于海隅陳良北
學中國而周孔之道徧于南服若敖蚡冒篳路藍縷
以啓山林而荆楚以闢句踐種蠡焦勞辛苦牧養其
民而揚越以庶子胥之治吴楚實倉廩峙兵庫創城
郭設守備而浙江之間浸有疆理矣蒍敖之相楚商
農士賈各肄其業德刑政事不易其常而湘漢之間
滋然繁甚矣加之兩漢而下循吏接踵馬援修駱越
之律張霸興吴會之學王景導淮西以牛耕韋宙教
江西以陶瓦許荆以人倫之教新桂嶺之治任延錫
以諸華之風移嶺表之俗而東南之邦浸為禮義矣
嗟乎城邑而居倉廩而儲陶瓦以覆服牛以耕父子
夫婦以為家鄉黨庠序以為教斯中原之民自古能
之而東南之民自三代以前漫然未有聞知則與禽
獸何異哉逮夫春秋戰國得善人君子以為邦浸革
蠻風而歸諸華而又漢魏以還天下有變常首難于
西北衣冠轉而南渡故西北益耗而東南益盛施於
隋唐宋朝風教滋美端與中原無異而民物豐夥又
復過之故知今之東南非昔之東南昔之東南不能
當一路而今之東南乃過于昔之中原又豈可一槩
論哉方西漢元始五年歲在乙丑東南縣戸僅得天
下十之一(時天下縣千五百五十餘東南纔百七十餘天下戸千二百餘萬東南纔百餘萬)
後一百三十有九年當東漢建康九年歲在甲申東
南縣戶乃當天下之十二(時天下縣千一百八十餘東南當二百四十有餘天)
(下戸九百七十萬東南當二百四十餘萬)又後一百三十有六年當西晉
太康元年歲在庚子東南縣戸乃過天下十之三(時天)
(下縣千二百有餘東南當四百七十有餘天下戸二百四十五萬東南八十餘萬)又後四百
有六十年當李唐開元二十八年歲在庚辰東南縣
戸乃當天下十之四(時天下縣千五百七十有餘東南當六百有餘天下戶八百四)
(十餘萬東南二百七十餘萬)又後三百五十年當宋元豐末東南
縣戶乃過天下十之五(時天下縣千一百三十餘東南當四百七十有餘天下戸)
(千六百五十萬東南九百萬)觀其縣邑之增民戶之庶既若此其
盛而又貨財如山利源百出以今擬古邈焉殊絶蓋
自開闢以来東南財用之饒見諸載史者莫盛于唐
而宋猶且加增數倍唐時歲運東南粟以實關中不
贏二百萬石而宋朝漕運大增歲至六百餘萬石唐
朝出銅鐵銀錫之冶凡六州而五在江浙(宣潤饒衢信州)歲
鑄錢多止十數萬緡而宋朝鼓鑄大增歲至百餘萬
緡唐朝鹽利初不過四十萬緡至劉晏斡畫其利常
增至六百萬緡鹽不常有而宋朝鹽利大增多至歲
二千萬緡而海鹽之利居多茶利興自唐季正元中
始定之額得四十萬緡自後代有增加終唐世不過
倍正元之額而宋茶利大增歲至二百二十五緡而
皆在東南此皆熙豐以前國家常賦之歲額也其後
益有加增至于今則又不然矣嗚呼漢魏以還皇天
眷佑東南密為覆護俾斯民日以富庶迄于宋朝物
大豐美方之西漢盛時縣邑之增幾至三倍民戸之
增幾至十倍財貨之增則數十百倍以至庠序之藹
興人材之挺出與夫典禮之修習俗之美則又與古
斬焉不相侔矣雖往古中原之盛尤有所不逮則知
天運去来地無常利特因時而已然自開闢以来至
于宋之興王者之作皆不自東南故議者不能無惑
而不知壅久必行蓄厚必發天意所鍾抑有待而然
耳且如并州之地自陳隋以前寥寥數千載未有一
王興其間河東三節度乃相繼為帝又何其盛也閩
中之地自陳隋以前亦寥寥數千載未嘗有顯者出
及李唐中葉而後常衮唱其教歐陽詹為之師于是
庠序浸興更五代至于宋朝而英才輩出傑然為國
用者不勝其紀由是觀之則并州之利始于唐太宗
而閩中之利始於常衮又安知東南之利不始于宋
朝哉仰觀俯察酌以民情國家之勢斷可識已
統論南北形勝
江河淮漢經乎中國皆自西而東注是開闢以来南
北之形勢已分矣而古今推遷輕重奪移不可不審
也蓋普率之間覆載長育各有定限旺于此則彼衰
盛于此則彼謝雖先後不齊其有興廢一也是皆天
地自然之數非人所能為者觀秦漢以前天運旺於
北方故天下之美舉萃於西北其冠冕之盛風化之
美榖粟之豐機巧之利財用之饒戶口之登舉在淮
海以北纔越淮漢以南頓然陵替故帝王之興廢在
西而謂之中國淮漢以南盡為蠻夷之域是以舜分
天下為十二州淮漢以北居其九(兖豫青徐雍冀幽并營)淮漢
以南止居其三(荆揚梁)周公分天下為九州淮漢以北
居其七(兖豫青雍并幽冀)淮漢以南居其二(荆揚)漢武分天下
為十三部淮漢以北居其九(兖豫青徐梁冀幽并司隸)淮漢以南
止居其四(荆揚益交)元始中總天下千有二百餘萬戸淮
漢以南止當二百萬戶是秦漢以前萬里南邦僅能
當天下四分之一而已加之三國而下繼以東晉南
朝紛争數百年間斯民重困故晉武平吳藉其民戶
才盈五十萬隋文平陳其藉亦不過晉武之初反以
三隅两淮四川蓋可知矣按其道里雖當宋朝十五
路之地(淮南江南荆南湖南廣南八路两浙路福建路蜀川四路及京西南路)而戶口
凋耗曾無江浙一路之民加之利源匱竭食貨蕭然
茶税未興鹽利無幾酒課既疎商筭亦罕其仰以給
國家之用者不過桑農之税而已是數百年間罄南
朝財賦所以曾不及宋朝江浙一路之半而乃用以
提挈天下大半之地以與西北争衡又豈可得哉爰
自李唐而下南北一家蠻荒萬里悉為郡縣而民物
自古凋零山川英傑抑欝而無所發泄由是天地王
氣盡鍾於北海嶽之藏勃焉洶湧動植含靈莫不昌
盛而又蠻夷軌順盜賊浸息更安史之變而無虞歷
五季之難而獲免其間縱有禍亂旋即削平至于宋
朝之興罰罪弔民拾取諸國州縣晏然不知有軍而
聖聖承承深加涵養民物康寕益用豐泰遂為九圍
重地奪往古西北之美而盡有之是以魯鄒多儒古
所同也至於宋朝則移在閩浙之間而洙泗寂然矣
關輔饒裕古所同也至于宋朝則移在江浙之間而
雍土荒凉矣青齊冠蓋衣履亦古所同也至於宋朝
則移在蜀漢之間而海岱蕭然矣古之賦於民者惟
桑麻所出而桑麻之饒關河為甚東南無足道焉宋
朝則異然酒茶鹽鐵香藥關津之利歲入不貲雖兩
税所及殆不能加國家利源莫重於此而太平在于
江淮閩浙川廣之間西北無足道焉是以熙豐盛時
分天下為三路而淮漢以北止居其八(京西北路京東两路陜西)
(两路河北两路河東路共八路)淮漢以南乃居其十有五(即東晉南朝十五路)
(之地)終天下戶餘千有六百五十萬而淮漢以北纔當
五百餘萬戶(四京餘七十九萬京東兩路垂百二十萬京西北路垂四十九萬河西北路垂)
(九十六萬陜西兩路垂一百三十二萬河東路垂五十九萬共五百二十七萬戶)淮漢以南
乃當千有百萬餘戶(京西南路餘三十五萬淮南兩路餘百三十一萬兩浙路垂一)
(百六十一萬江西兩路餘二百三十八萬荆湖兩路垂一百五十三萬蜀川四路餘一百九十五萬福建)
(路餘一百五萬廣南兩路餘八十一萬共千有一百一十九萬戸)大率當天下三之
二是不出東晉南朝之地而争十五倍之人以十五
倍之人而争三十倍之利舉天下之利盡萃于南夏
其古今相反若此之甚是豈非天運回環物無兩大
故輕重奪移一至此耶抑嘗譬之人之生世有幼必
有壯有壯必有老秦漢以前西北壯而東南稚也魏
晉而下壯者之齒益衰稚者之年方長至于宋朝而
壯者已老稚者已壯矣人猶以其昔日之壯也而未
敢輕其老以昔日之稚也而未知畏其壯是又可
以為常乎故曰古今推遷輕重得失不可不審
也
論青齊
春秋戰國之時齊據東海雄置中夏赫然為五百年
之強國逮于秦漢之際形勢益張與陜右相确天下
制勝之地舉在兩隅如河北江南皆不足道焉故韓
信下趙挈以與張耳而弗顧既襲有全齊遽啓假王
之請漢為策命而蒯通遂知楚漢輕重舉在于信垓
下克集西楚遂亡則其地利斷可知也是故田肯有
東西秦之稱愚初讀戰國楚漢之書殊覺齊地之強
意其後世滋甚然而漢魏而下寥寥數千載間青齊
之地浸以汩沒其間擅王(張耳)僭帝(南燕)與藩臣不軌(唐淄)
(青)節度者各一姓而已而又莫不喘息釜中幸亂苟
安僅為歲月崛強之計王師壓境遽即丹夷所謂昔
日形勢果何在也以至漢晉隋唐之季天下盗起如
蝟南北五季之際中原禍亂沈酣奸雄投隙莫甚于
此時矣而全齊之地蔑爾無聞又何其荒凉削弱之
甚也夫土壌腴瘠山川夷險今古不殊而前後強弱
相戾若此何哉既而考歷代戶口登耗與夫城邑修
廢郡縣增損離合之制然後知青齊之地一盛一衰
蓋有自而来方姬周之季有齊垂九百年斯民久獲
休息而為之上者經制緝理又皆得其道惟太公克
慎厥始而桓公克振厥中威王又克成厥終三后奮
功全底于治斯民浸以藩息鑿斯池築斯城深耕易
耨日以赴功而齊國赫赫稱強伯矣當時齊地不下
七十城而臨淄一城已有丁男二十一萬觸類而長
則他城可知故蘇秦稱齊人連袵成帷揮汗成雨蓋
言蕃庶之甚也嘗考西漢之時全齊之地有二百三
十餘縣民戶不下二百萬大率當天下之十二蓋其
去田氏為未遠也故知春秋戰國楚漢之時齊地獨
稱強伯不為過矣爰自新莽之亂山東盗起而青徐
首難暨光武中興削平中土而齊實為殿故地已丘
墟戶口凋耗建武之初縣邑并省幾半涵養二百年
而民戶不踰百萬重以黃巾之亂海岱騷然全齊之
民舉如羣盗拏賊數載殺傷困重而歸降曺公者猶
百三十餘萬人籍其勇銳者為兵餘皆漂流失所自
是齊地空矣魏晉之際休息六十年而民戶才盈十
萬舉全齊之民僅能當戰國臨淄一城之衆既而又
遭永寧之後王彌騁亂殺戮如刈瀕海困重雖有州
郡之名幾為空地自是而後東國汨焉不振勢亦宜
也由是觀之天下國家之輕重特在民戶登耗何如
苟人物蕃庶則鹵莽為膏腴隳廢為金湯丘墟為甍
棟荒圮為桑麻狼號鬼哭之地為雞犬相聞牛羊羣
牧之鄉而赫然盛強矣乃若人民凋耗莫克有為雖
雍州之上腴蜀土之險阻東國之纖巧河朔之強悍
將安設施哉斯率土之濱莫不皆然豈惟青齊之地
古今盛衰有足詫也抑嘗譬之土地其軀幹人民其
精魄也精魄去矣軀幹猶存其何用哉彼有争地以
戰殺人盈野是猶舍精魄而争其軀幹豈可謂知務
也哉
論韓魏
河南豫州之地平夷洞逹九有一轂八面受敵之場
也而戰國之時韓魏以區區陋邦北縈南齊環繞數
千里界於秦楚齊趙四大國之間無再會不受敵而
虎狼之秦搏噬尤亟其勢可謂危矣而終能鷄唱荷
戈月沉擊柝繼世相承為二百年之戰國及與齊楚
皆亡夫以二百年韓魏之君豈皆賢哉咸能不失疆
土則以生於憂患故耳下至李唐之亂梁王朱溫亦
割據河南潛窺唐室天下環起而攻之腹背首尾舉
為敵國而溫轉戰萬里出入十年亦能劫據中原以
傾唐祚然後知無山河之恃者所以固疆埸之防無
守禦之志者所以啓開拓之心天下之勢固有不安
之安不固之固存焉在王者處之何如耳
論淮蔡
河南之地天下之中其生民稟中和性安舒逸豫而
不能為亂故古名其州為豫自秦漢以還天下有變
常為兵衝而其民不工戰鬭大抵易為勘定王師甫
至則簞食交迎雖有奸雄不能割據豈非習俗和平
不能為亂故耶爰自李唐中葉而後兩河淆亂李忠
臣節度淮西統其下暴掠以啓衆心而蔡人始樂為
不軌忠臣既敗李希烈承之益逞由是申蔡之人縱
亂如歸吴少誠繼世遂以跋扈淮西之民習久為常
但知為賊之利不復知有逆順之理及王師壓境則
城自為守人自為戰父子相視死不為悔其鉗亂錮
禍乃與羌夷無異故唐朝環天下兵以事三州歷三
世五將五十餘年僅乃克之顧其人如此則所謂昔
人安舒逸豫之性果何在也嗟乎河南之地自古名
為豫州而習俗之弊乃至甚于幽燕慘殺之氣而况
不為豫者乎為人上而以風俗為任者其可不戒哉
論汴梁
酈食其荀文若之徒皆稱陳留為天下之衝四通五
逹之郊蓋言其平夷洞逹而坐九圍之中也故從古
盟會戰争此地尤亟𫝊稱夏禹有鈞臺之亭今陽翟
縣(京西三百里)有鈞臺陂春秋齊桓公會諸侯于葵丘今
雍丘縣(京東七里)有葵丘聚吴晉争戰於黃池即今之封
丘縣也(京北六十里)晉文公會諸侯於踐土即今之滎陽
也(京西北百六十里)晉敗楚師於鄢陵即今之鄢陵縣也(京東)
(南百六十里)楚敗晉師于邲即今之管城縣也(京西百四十里)袁
曹相持于官渡在今之中牟縣北(京西七十里)劉項畫界
于鴻溝在今之滎陽縣西(京西百九十里)祖逖鎮雍丘而黃
河以南盡為漢有即今之雍丘縣也南北朝力争河
南而滑臺兼為重鎮即今之白馬縣也(京北二百里)若此
之類前史班班未易殫舉則荀酈之言為不誣矣故
秦漢以還訖于南北朝天下有變常為兵衝四面搏
擊莽為戰場王伯之興未有都于汴者蓋憚其四通
五逹而無險可恃也爰自隋煬帝大開汴河直逹淮
泗而大梁實坐要會扼南北水陸之衝形勢百倍既
焉李唐中僨奄山東百州大梁屹為重鎮逮黃巢逆
亂中原分擾梁高祖僭窺唐室遂據汴地以為根本
旣而征伐四克卒拓中原自後常為帝居迤于宋朝
勃興卜都仍舊開寳九年三月駕幸西京有事于南
郊遂有留都之意議者謂東京汴渠引漕東南宿衛
百萬實所仰給帑藏軍兵皆在樞握本不可搖即日
下詔東還嗚呼古先哲王所以更都三河之間者蓋
務求水陸便利之鄉所以便國用而紓民力也嘗考
堯都平陽命夏禹治水每一州所至必導决川流直通
於河以達平陽皆所以便諸侯之職貢也宋祖之興
混一宇内而猶都大梁誠得唐堯之遺志焉
論睢陽保障江淮
春秋以還議者紛紛莫不以名城要害之為尚謂天
下國家藩籬舉在於此而不知險非人不守人無險
不固險在于人而不在于城也何則睢陽之城自春
秋有之歷秦漢魏晉暨於南北朝其間中原變故多
矣初未聞其為要害之地及禄山反陷沒兩京威熖
赫然而張廵許遠持孤旅扼危城困十萬之衆於一
埤之下俾江淮克全中興實頼以濟則所謂要害者
果在于睢陽乎抑亦有頼于廵遠也泛觀前史所謂
要害大率得人則重失人則輕蕞爾危城屹為重鎮
者無世無之如盱眙玉璧鍾離宛丘諸侯自秦漢以
還皆蔑然無聞及魏太武南渡長驅江淮江北塵潰
南朝大振而臧質乃固守旴眙(宋朝泗州)西魏之初齊神
武掃國西下氣吞關陜而韋孝寬乃固守玉璧(故城在宋)
(朝絳州稷山縣西)蕭梁之初元英提山東數十萬衆乘勝而
南江淮震駭而昌義之乃以三千兵固守鍾離(宋朝濠州)
李唐之季黃巢訌亂剽擊萬里宇内瓦裂而趙犨乃
固守宛丘(宋朝陳州)皆能挫銳摧敵收不世之功則四城
之要害為何如以至隗嚻保冀李憲阻舒吴守須濡
塢魏争滑臺城吴大義竊咸陽王武俊僭真定或攻
之連年而不下或討之再世而不賓或環天下兵束
之而無功或數十百年争之而不已自當時觀之宜
若險夷鞏固之甚真所謂名城要害者而前此未有
聞也後此不復有聞也故知地利無常惟人所制吾
險不足恃敵險不足畏苟得其人函關雖大拳泥可
封也苟失其人黃河雖廣一葦可航也故善設險者
擇良將善守城者固民心城不下雖雲屯百萬其孰
能乘之哉嗟乎前史班班議論要險守禦之術多矣
莫不據一時成敗而言非可為萬世通論也得其要
者孟軻氏而已鑿斯池也築斯城也與民守之效死
勿去此則萬世不易之要害也若張廵許遠之徒豈
非所謂與民守之效死而不去者乎愚感廵遠睢陽
之事故備論於此而人事地利之分庶可見矣
論河朔
甚矣亂離之勢不可以久而興復之功不可以緩也
蓋常人之情駭于驟見而狃于常聞作於始而怠於
終方其禍亂之初天下之人駭然而奮雖匹夫匹婦
莫不有忠義奮激之心則奸雄之徒劫以從亂也難
及其久也天下之人習亂為常因循顧望之心生而
忠義敢為之氣阻則奸雄之徒劫以從亂也易及其
又久也天下之人蕩而忘反耆舊既沒而少壯生長
亂離視犯順逆節之事以為當然則操戈為仇者唯
知各為其主矣於是有一危而不可復安一亂而不
可復理歷觀前古例有此弊而李唐河北之禍尤為
昭然方安史首亂两京淪沒宇内大震唐祚不絶僅
若綴旒而肅宗匹馬北方提孤軍横摶強敵不數年
間遂清大憝者蓋民心未變因而取之易以成功故
也及代宗瓜分河朔付諸叛將涵養二十年間羣起
而肆逆則雖窮天下兵累世爭之終不能克蓋民心
已變則難以成功故耳切觀貞元之初朱滔召燕人
以叛號于衆者三皆不應遂劫之以前既乃大譟而
還滔誅戮數百人然後定則知河朔之人本無負唐
之心不幸因循以至此耳且以德宗之初去天寳之
亂幾三十年矣而河朔之民猶未始忘唐者豈不以
太平之老猶在而斯民猶有所聞故邪逮四十五年
之後耆舊既沒少壯生長離散不復知有太平涵養
之恩於是狼心始逞而不可誰何矣愚故曰亂離之
勢不可以久而興復之功不可以緩者此也
綂論河西
杜氏通典言唐之土宇南北如漢之盛時東不及而
西則過之唐史取其說以序地理志此蓋開元天寳
時事也然愚嘗攷之河西在漢本匈奴休屠所居武
帝始取其地置郡縣自東漢以来民物富庶與中州
不殊竇融張軌乘時多難保有其地融值光武中興
亟歸版圖而軌遂割據累世其後又有吕光禿髮沮
渠之徒迭據其土小者稱王大者僭號蓋其地勢險
僻可以自保於一隅貨賄殷富可以無求于中土故
五凉相繼夷夏不同而其所以為國者經制文物俱
能放效中華與氐羌角立中州人士之避難流徙者
多往依之蓋其風土可樂如此唐天寳以後河西隴
右没於吐蕃大中雖復河湟而名存實亡流傳五代
以及于宋而河隴為西夏所據元昊倔強搆逆兵勢
甚銳竭天下之力不能少挫其鋒然至絶其歲賜互
市則不免衣皮食酪幾不能為國是以亟亟屈服蓋
河西之地自唐中葉以後一淪異域頓化為荒莽沙
漠之區無復昔之殷富繁華矣唐自安史之亂西北
土地皆不能如舊然北方如盧龍滄景雖世為強藩
所據自據其兵賦而奉正朔請旌節猶唐之臣也風
聲氣習文物禮樂猶承平之舊也獨西陲淪於吐蕃
祖宗功德所昭垂盡没于委靡不振之氣遂使數百
年間不能自拔雖驍悍如元昊所有土地過于五凉
(五凉止有河西五郡無靈夏)然不過與諸蕃部落雜處于旱海不
毛之地兵革之犀利財貨之殷富俱不能如曩時是
以北事遼南事宋僅足以自存然則凉州之地自亂
而至治始於漢而殷富者數百年自治而復至亂始
於唐而搶攘者復數百年謂唐之土地西過於漢者
非要終之論也
荆揚統論
三國之季吴主孫皓自建鄴遡流移都武昌而土地
埆塉民間苦之當時謠曰寕飲建鄴水不食武昌魚
寧還建鄴死不止武昌居誠以地薄而民窮也據禹
貢荆州厥土塗泥厥田下中而武昌乃荆州之壌即
宋朝之鄂州是鄂州之塉振古則然矣然而李唐長
慶中崔郾為觀察治陜以寬繼治鄂更以嚴或問其
故曰陜土瘠而民勞吾撫之不暇鄂土沃而民剽非
用威莫治也夫陜郡古雍州之界厥土黃壌厥田上
上而鄂土比之猶且為沃則土腴可知矣彼唐堯以
來至于三國之季二千五百餘年矣鄂土之塉自若
也孫皓而下至于崔郾之時纔五百五十年矣而土
壌腴塉若此其不侔何哉蓋三代以前東南荒凉為
甚春秋而下又為吴楚之境兩漢之際未經輯理自
吴主孫權以来始倚武昌為重更三國東晉西晉南
朝之時常為重鎮舟車所湊人物聚焉積壌流膏耕
鑿滋利歲時浸久遂為沃壌則亦宜然也雖自東漢
以還東南民物漸以蕃息至于隋唐宋朝大為豐美
人力既備皆為沃壌方之往古全不相侔固非特鄂
土為然也按禹貢揚州厥田下下是東南之地天下
最塉薄者也而隋志乃稱江浙之間川澤衍沃有陸
海之饒與古相反如此豈不以兩晉南朝之時人力
有致于此耶嘗觀漢武帝時趙過能為代田比他畝
倍收固非土地有腴塉而人力有勤怠也特謀畫有
工拙耳振古中原之地種植所加盡為沃壌者詎皆
其質然哉抑由歷代帝王所都朝覲會同九有輻輳
百巧所聚萬貨所通人力脩而地利盡故也及漢魏
以還天下有變常首難于西北則衣冠伎巧轉而南
渡四方習俗所利舉萃東南農桑工賈由盡其便人
物之繁與京華無異而土壌亦從而沃矣加之亂離
少弭上下浸安井里環萃以糞其田鷄豚畜之牛羊
牧之荆棘芟而草萊闢種植時而灌溉利雖欲不為
沃壌得乎哉且以有隋盛時總江浙閩中不盈三十
萬戶則人力之不寕幾何自唐朝以来浸以休息更
五代至于宋朝增至五百餘萬戶州縣郡鎮整焉相
望則其陸海之名益不虚矣故知今之東南全非昔
之東南若欲議東南之實必舍古之名然後可也
統論江淮㐮陽巴蜀
自京口而至秣陵控帶荆揚引輔江湖咫尺淮甸應
接梁宋人皆知其為長江之險也自武昌而至于江
陵東通吴會西連巴蜀南極湖㐮北控關洛人皆知
其為荆湖之險也自涪陵而極於成都土地險塞沃
野千里控渝扼瀘聫接關隴人皆知其為巴蜀之險
也然知有長江之勢而不知所以為守淮之計則非
知江之險者也徒知有荆湖之勢而不知所以為㐮
漢之計則非知荆湖之險者也徒知有巴蜀之勢而
不知所以為漢中之備則非知巴蜀之險者也蓋長
淮所以為江浙之藩籬㐮漢所以為荆湖之脣齒漢
中又所以為巴蜀之門戶陳宣帝失淮甸之地而致
隋人之禍南唐罷把淺之師而啓周師之釁蓋棄淮
而守江則江左亦難以自立矣吴人不得㐮陽杜預
得以成江陵之捷苻秦會師淮北而朱序必欲以嚴
城中之守蓋棄㐮陽而守荆湖則荆湖必不能以自
固矣曹操既破漢中故蜀人皆無自固之志姜維退
保漢樂二城故鍾會如履無人之域蓋棄漢中則巴
蜀必不能自存矣惟守江以為門戸備淮以為藩籬
則長江之險可得而保也以荆湖為重鎮以㐮陽為
脣齒則荆湖之險可得而固也以巴蜀為要害以漢
中為門戶則巴蜀之險可得而有也晉人能守合肥
夀陽以為重地故劉石終不能踰淮以圖晉陶侃使
桓宣以鎮㐮陽故趙人不能越漢沔以取荆蜀以魏
延鎮漢中故魏人不敢踰南鄭以謀蜀合歷代之得
失而並觀之則荆㐮江淮蜀漢之相為用其效可觀
矣昔祖逖自淮隂進兵以復河南到彥之自漢入泗
以平司兖則在淮之形勢為可用也桓溫自江陵以
趨霸上柳元景自㐮陽以克潼關則在荆㐮之形勢
為可用也漢高祖自南鄭以克三秦諸葛孔明自漢
中以鎮關隴則漢中之形勢為可用也為今之計自
淮泗以擣青徐自夀春以取汝潁取財于蜀合軍于
陜以遏河隴出師㐮陽困糧唐鄧以趨京洛則天下
之大勢一矣
論江淮
江淮之險天地所以限南北也而長淮之地又天地
所以蔽長江也昔立國于南則守江以為家戶備淮
以為藩籬是故輕重之權不在江而在淮知有江而
不知有淮是未知有重險者也夫江東西東極于海
上流江陵歸峽則㐮陽隨郢為之藩蔽中流武昌九
江則舒蘄光黃為之藩蔽下流建康京口則真陽楚
泗廬夀為之藩蔽昔三國時吴不得淮南至晉太康
兵出廣陵夀春而吴亾東晉經劉石苻姚之亂長淮
以南一彼一此而合淝夀陽淮隂常為晉氏鎮守至
陳宣帝始盡失淮南之地其後賀若弼等自揚廬渡
采石京口而陳亡南唐罷把淺之師夀春失守而江
北之地遂入于周此淮南之得失繫江左之安危也
今自淮而東以楚泗廣陵為之表則京口秣陵得以
蔽遮自淮而西以夀廬歷陽為之表則建康姑熟得
以襟帶江西之鎮莫重于潯陽而舒蘄者潯陽之表
也湖北之鎮莫重于武昌而齊安者實武昌之表也
愚觀三國六朝之間争戰攻守嘗從事于此矣恨其
未知所以用之也吴氏自孫策駐足江東而於淮之
地則又有廬江之守故魏氏雖竊取中土而不能以
得吴世率以為守淮之利足以蔽長江也而不知用
淮之利以圖取江東此吴氏之失也劉宋自劉裕立國
於建鄴而於淮之地則有盱眙之蔽故元魏雖有虎視
之意而終不能窺宋世率以為守淮之地足以蔽長江
而不知用淮之利以争中原此劉宋之失也蕭梁自武
帝立國於江左雖與元魏交争於两淮之間互有勝
負而鍾離之守元英退縮歛袵而不敢争世之議
者又以為淮右之勢誠足以禦敵人之衝也而不
知用淮以為恢拓之計則其失殆與孫吴劉氏等耳
愚考之孫權踵孫策之遺緒而無争衝攻取之才觀
孫策晩歲嘱咐之語止以自保之能許之而魯肅帷
幄之謀亦止於保守江東之計故廬江之地吕蒙雖
守之而合淝之役一為張遼所敗遂終身不敢以窺
魏此長淮之地在吴而吴不能用也宋文帝紹劉裕
之遺業雖有争戰之意而無規恢之大志觀王玄謨
之徒率師進取以經略中原而止欲圖河洛之地劉
興祖徑取河北之策則置而不論故臧質盱眙之守
僅免敗缺竟未足多而元嘉之政從是不振卒不能
挫元魏虎狼之勢此長淮之地雖在劉宋而劉宋不
能用也蕭梁自武帝創有基業初年英武似亦可嘉
然自其既有天下之後志氣凋落無復囊括宇宙之
志雖席鍾離天險之勢而略不能用險以挫北敵之
鋒元澄之圍鍾離雖以失利而自退元英之圍鍾離
雖以韋獻之救而自解不過僅僅自守耳此長淮之
地在梁而梁不能用也宋邊之東有淮陰盱眙西有
鍾離蘄春西北自㐮陽抵樊城自丹陽而抵廣陵自
廣陵而抵淮陰自淮陰而抵盱眙此全淮之右臂也
自采石而抵歷陽自歷陽而抵鍾離自鍾離而抵蘄
春此全淮之左臂也自武昌齊安而逹信陽自江陵
而至㐮陽此漢沔之關梁也故淮陰盱眙之城固則
自淮而東可以無患鍾離之城固則自淮而西可以
獲全至于信陽樊城之壘全則漢沔以南無敵虞矣
雖然豈特自固而已哉王羲之與殷浩書曰保淮之
志非復所及莫若還守長江羲之勸浩因長江以保
大業此言是也至謂捨淮而守江豈不謬哉
論荆㐮
昔諸葛亮勸劉備取蜀結吴跨有荆益周瑜亦勸孫
權分以荆州資劉備以發兵争蜀還據㐮陽以蹙曺
操北方可圖也由是觀之坐制吴楚通西蜀而守㐮
陽英雄之資而帝王之業也昔荀彧說曺操則曰先
取河北南臨荆州諸葛說備曰跨有益州魯肅說孫
權曰荆州與國鄰接據而有之天下可定及曺操破
荆州順江東下則遣周瑜逆之劉備領荆州牧則躬
擐甲胄與魯肅吕蒙陸遜輩數十年間以死據戰
而荆州卒為吴有魏不復南渡蜀不敢南下者以不
失上流之勢也此豈非荆州之形勢乎孫權初有江南
而周瑜吕蒙勸權取㐮陽以抗曺操晉羊祜滅吴果
自㐮陽始桓溫之領荆州也决策北征自江陵通㐮
陽直抵關中進至㶚上而還柳元景自㐮陽率諸軍
據潼關戰于陜下南國之威少振焉苻堅乘陷蜀之
勢興兵寇㐮陽則江表之勢固可憂矣此豈非㐮陽
之形勢乎嘗聞吴紀陟之言曰自西陵至江都五千
七百里疆界雖遠而險要必争之地不過數四猶人
有六尺之軀其護風寒亦數處爾如此則上流所備
可得而言矣夫荆湖之地為州者十而其鎮則江陵
武昌是也京西道為州者八而其鎮則㐮陽是也江
西道為州者十而其鎮則九江是也凡畫野分土必
據其津塗而扼其喉襟今所謂險要必争之地不過
江陵武昌㐮陽九江是己何以明之江水源于岷山
下䕫峽而抵荆楚則江陵為之都會故諸葛亮謂荆
州北據漢沔利盡南海東連吴會西通巴蜀此用武
之國也嶓冢導漾東流為漢漢沔之上則㐮陽為之
都會故庾翼謂㐮陽西接益梁與關隴咫尺北去河
洛不盈千里方域險峻土沃田良水路通流轉運無
滯進可以掃蕩秦趙退可以保據上流故也沅湘衆
水合洞庭之波而輸之江則武昌為都會故吴常都
於此而東晉宋齊梁陳之際號稱盛府者此也豫章
西江與鄱陽之浸浩瀚吞納而匯於湓口則九江為
之都會晉人謂潯陽北撫羣蠻西運荆郢亦藩屏之
要地以此守江陵則可以開蜀道守㐮陽則可以控
川陜守武昌九江則可以蔽全吴夫蜀漢吳楚併而
為一則東海之守亦固矣
兩廣統論
漢魏以還守官廣南者多以貪墨坐激利民之變啓
蠻獠之寇實由于此蓋古今之同患也抑嘗考其故
嬴秦以来以守令為治臺省銓除莫不以内地為重
以邊遠為輕而廣南之地去京華為尤遠瘴癘蠱毒
種種穢惡内地之人南轅越嶺不啻斥逐必罪戾孱
庸不得已然後膺其選既百舍登途往返重費不過
厚取於民耳而又地產珍奇掌握之物足當數世疆
域曠邈按察稀臨京闕萬里赴訴莫及則無聊汩没
之人何憚而不為賄乎歷古交廣之間民獠多叛致
騷擾江淮震駭朝省職由此也嘗觀漢順帝永和中
日南象林羣蠻並反四府議發江淮甲卒致討李固
駁之以為前尹就討益州叛羌蜀人諺曰羌来尚可
尹来殺我乃召還以兵付刺史張喬旬月之間寇虜
殄敗宜精選牧守以安殊俗乃以喬刺史交州祝良
為九真守喬至開示慰諭並皆降散良單車入賊中
降者數萬人皆為良築起府寺由是嶺表無虞至靈
帝中平中屯兵作亂嶺南大擾三府乃精選賈琮為
刺史琮至蠲復徭役選良吏謹守諸縣遠近翕然巷
路為之歌曰賈父来晩使我先反今見清平吏不敢
叛自後嶺表之民又獲安堵審顧張喬祝良賈琮之
事而人情可見矣然則嶺南歷世多亂豈皆蠻獠之
罪抑當時朝廷制置失宜矣嗟乎監司守令九重之
指臂也所以撫育斯民全頼良吏其休息安危莫不
由之又可易其選耶内地之民伊邇闕庭監司往来
如織號令所宣閭閻必達借使守令或非其人冤抑
易訴詣監司而不獲則裹糧走闕下耳是内地親民
之吏猶可非其人也至嶺表則不然遠者去京華萬
里終歲道塗僅能一詣闕庭而又荒陬絶域程驛邈
焉監司不能周及守令苟非其人則冤民無由申訴
屈抑既甚則其勢將必為亂是遠地親民之吏不可
非其人也而歷代銓除反以内地為重以邊方為輕
是何倒置之甚哉切觀宋朝開寳中太祖命錢文敏
知瀘州召見講武殿謂文敏曰瀘州最近蠻獠尤宜
撫綏聞知州郭思齊監軍郭重遷掊歛其民恃其遐
遠謂朝廷不知爾至為朕鞠之苟一毫剥民朕不以
遠赦夫瀘州去京師四千一百里可謂遠矣而官吏
貪墨宋祖盡知之雖僻遠小郡凡差守臣必親自處
分其謹慎如此則邊民安得不理蠻獠自何而叛措
方内太平之盛東南一尉西北一候端有餘矣嗚呼
两廣四十州之地皆宋朝瀘州之地其選任守臣可
不戒哉
百粤總論
秦并百郡嶺南有三郡桂林今廣西地南海今廣東
地象郡今安南地也夫自秦漢以来所以為中國害
者北曰匈奴南曰越然匈奴之勢與南越不同西北
之國皆居中國邊塞之外有所限制則彼不得越其
界而入我内地也惟越之地在古種類實多故有百
越之名曰南越曰甌越曰閩越曰東越曰於越其地
非一處其人非一種然自秦漢以來所謂於越東越
甌越之類皆已久入中國與齊魯宋衛無異惟所謂
南越者其地西連湖湘直抵滇貴越之境山深而地
險猶有不盡歸王化者時時為郡邑居民害蓋今日
湖南北廣東西其郡邑皆錯列山嶺之間與蠻夷雜
居但有險易之異耳時或竊發難於備禦非若西北
邊塞之有限隔也聞閩越今福建地其入職方已久
非復漢時舊矣然劉晏所言南方濕毒兵入其地不
待兵刃先自病死與夫兵至則潛蔵兵退則復聚持
久則士卒疲倦民苦兵事今日湖南廣右雲貴其山
箐之瘴癘苖獠之情狀省民之受害實與漢時無異
也明主在上以天地為量以宇宙為境遇有遠人梗
化則如晏言以方寸之印丈二之組鎮撫方外不勞
一卒不煩一戟而威德並行以一使之任代千萬之
師毋使中國之民懼蝮蛇猛獸之毒染嘔泄霍亂之
病親老涕泣孤子啼號迎尸千里之外棄骨無人之
境如晏所慮者非獨遠夷之幸實中國之幸也
圖書編卷三十四
