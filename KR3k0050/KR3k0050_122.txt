圖書編卷一百二十二
明章潢撰
刑曹總叙
五刑之設本以齊萬民也四海風土不齊習尚亦異
故民之敢於爲惡者由法律不明心無畏憚比比焉
驅而納諸罟擭䧟阱中而莫之知避也此所以不得
不設之刑使其有所畏而不敢犯耳夫天討有罪五
刑五用刑固天之刑也盍觀之天乎紫微垣内有大
理隂德天牢而文昌第六星曰司寇太微垣内有左
右執法并九卿郎位中有司刑之責天市垣内有貫
索七公天紀列宿如角之平道亢之折威頓頑房之
罰其主刑者不一而足焉刑獄民命所關故在天垂
象燦然可覩王者代天子民何能廢刑但先王之制
刑也刑期無刑本以弼教也惟禮以教之於其先刑
以禁之於其後民有不率教者斯加之以刑正所以
體上天仁愛斯民之心而俾之盡歸於善也久之治
隆化洽禮譲成風至於刑措不用由其純任教化故
耳豈若後代惟法律是尚嚴刑峻罰訟獄日繁奸宄
日熾無知小民反惴惴然無所措手足如此而望天
下之太平何可得哉非謂刑可無設也
聖祖象天制刑曹聖諭
洪武八年太祖高皇帝勅諭刑官肇法司於玄武之
左鍾山之隂其所名者貫城貫者何且法天之貫索
也是星九宿如貫珠圈而成象乃天牢也若中虚而
無凡星於内則刑官無私邪政平訟理故獄無囚人
貫内空若凡星處其中而有數枚者則刑官非人若
中有星明亮者則貴人無罪而獄人法司已法天道
爾諸執事各司其事還有以身法天道而行之邪若
如天之所以獄清而無事心靜而神安以玄武之澄
波印鍾山之蒼翠雖飛巢巔而走窩下亦莫潛毫釐
洞見其真智人居是寧不開懷抱而長嘯終日引觴
侣酌以快今生庶不負朕肇法司之初志也汝其敬
哉
法天制刑考
紫微之垣大理二居尚書左(宜明)其旁隂德二(宜暗大理隂德)
(天之祥刑也)文昌六六曰司寇(大理佐理宜明潤)天牢六(主繩愆禁暴)
太微之垣九卿三(一即司寇)郎位十有五(今之尚書郎也)左右執
法(左執法廷尉之象右執法御史大夫主象主理法諸臣考節稽疑宜靜不移)
天市之垣貫索九(亦曰天牢主刑獄宜中空)太祖法之爲貫城凡
列宿主刑者皆其屬
七公七(主執刑法别善惡宜明正)
天紀九(主理怨訟宜明不宜芒)
夾角平道二左爲理(主刑)其下平二(主執刑法以典獄事俱宜明正而靜)
亢四(總理天下卿大夫治曹主聽訟理獄宜明大而靜)
折威七(主斬殺以斷軍獄不宜金守)
頓頑二(主考察囚情宜黃)
罰三(主受金贖罪宜正直列)
天獄惟婁三(宜明大)
昴七(天之耳目主西方獄事宜明靜)
參七(亦曰天獄主權衡以平理宜明靜)
井八(主水衡法令于斯乎取平宜明而端列旁一星爲鉞主斬奢滛宜暗小)
内平四(近職執法宜明)
論曰天之監下豈惟星哉茲獨言星者廣我太祖論
貫索意也太祖謂貫索天牢以有無凡星於内知法
司之刑政獄情聖人之於天道精矣天應人人承天
惟影響或宜明而乃暗或宜隠而乃顯或宜靜而乃
動在位者宜仰察焉以自考
刑制稽古
書帝曰臯陶蠻夷猾夏宼賊姦宄汝作士
總建刑官之始(刑官獨謂之士以民命所繫重德選也)
周禮大司宼卿一人小司宼中大夫二人士師下大
夫四人
旅建刑官之始(今之刑部尚書即大司宼侍郎即小司宼十三司郎中員外郎主事即士)
(師在外府州縣理刑官即鄉士遂士縣士或以十三司官爲鄉士恐非)
凡諸侯之獄訟以邦典定之凡鄉大夫之獄訟以邦
法斷之凡庶民之獄訟以邦成弊之
刑部十三司分理各布政司刑名并𢃄管在京衙門
直隸府州之始(六典八法八成皆冢宰所掌而定之斷之弊之則在司宼而士師贊之今)
(刑部職掌即其遺意云在外府州官即諸侯在京官即卿大夫其所隸則皆庶民)
周禮大僕建路鼓於大寢之門外而掌其政以待逹
窮者與遽令聞鼓聲則速逆御僕與御庶子(窮謂冤抑遽傳)
(也路鼓掌於太僕而守之者御僕御庶子也故聞鼓聲則迎之)
擊登聞鼓之始
調人掌司萬人之難而諧和之凡過而殺傷人者以
民成之鳥獸亦如之
聽民息辭之始(如過失殺及鳥獸踐傷之類乃許和)我太祖作教民榜
文頒示閭里有曰民間除犯十惡及強盗殺人外其
有犯姦盗詐偽人命本鄉本里内自能含忍省事不
願告官係累受苦被告伏罪亦免致身遭刑禍止於
老人處决斷者聽與周禮調人意同
大司宼以兩造禁民訟入束矢於朝然後聽之以兩
劑禁民獄入鈞金三日乃致於朝然後聽之
告訴納紙之始(凡以財費相告曰訟相告以罪名曰獄雨造者使訟者兩至也兩劑者訟)
(者各執劵書也入矢明其直入金明其堅金必三十斤使民因借物以致思待之三日使民因遲留而自)
(省先王不輕受民之訟納民於刑也)
周禮小司宼以五聲聽獄訟求民情一曰辭聽(觀其出言)
(不直則煩)二曰色聽(觀其顔色不直則赧)三曰氣聽(觀其氣息不直則喘)四曰
耳聽(觀其聽聆不直則惑)五曰目聽(觀其眸子不直則眊)
吕刑兩造具備師聽五辭五辭簡孚(覆實無疑)正於五刑
(必情真者然後質之以刑)五刑不簡正於五罰五罰不服正於五
過(罪疑惟輕也)五過之疵惟官(畏權勢保禄位)惟反(報復恩仇)惟内(交通)
(内謁)惟貨(狗貨)惟來(干請凡出入人罪以此五者)其罪惟均尚克審之
此二節聽斷詳慎之始
周禮小司徒凡民訟以地比正之地訟以圖正之
取鄰證地圖之始
凡有責(古債字)者有判書以治則聽凡民同貨財者令
以國法行之犯令者刑罰之凡屬責者以其地傅而
聽其辭
斷債負驗契證之始(然司徒所斷附於刑者歸於士)
今制戶婚田土債負之訟則專屬刑部矣
士師掌官中之政令察獄訟之辭以詔司宼斷獄弊
訟致邦令
刑部十三司說堂處斷之始
司刑若司宼斷獄弊訟則以五刑之法詔刑罰而以
辨罪之輕重
刑部問擬罪囚而以大理平允之始
書曰象以典刑
制法定律之始(象懸法而示之儀式也典常也此刑即墨劓剕宫大辟之五者周懸法象)
(魏夲此時未有律書也至後魏文侯師於李悝采諸國刑典造法經六萹蕭何加以三篇通號九章曹魏)
(劉劭又行漢律爲十八篇晉賈充又參魏律爲二十篇唐長孫無忌等又取漢魏晉三家擇可行者定爲)
(十一篇大槩皆以九章爲宗宋因唐律令格式随時損益則有編勅一司一路一州一縣又别有敇神宗)
(以律不足以周事情凡律所不載一斷以勅乃勅乃更其目曰勅令格式而律恒存乎勅之外曰禁於未)
(然之謂勅禁於已然之謂令設於此以待彼之謂格律使彼效之之謂式其目愈繁我朝一凖於唐以定今)
鞭作官刑扑作教刑
笞杖之始(唐宇文融之子審爲大理評事以夏楚大小無制始創杖架以高卑度杖長短又鑄)
(銅爲規齊其巨細則較勘刑具之端也)
金作贖刑
納贖之始(蓋過誤情輕者乃准贖若五刑不論輕重皆贖則過矣)
罪疑惟輕
吕刑五刑之疑有赦五罰之疑有赦
矜疑寬貸之始
周禮司刺贊司宼聽訟一赦曰幼弱再赦曰老旄
司厲凡有爵者與七十者與未齔(幼未毁齒)者皆不爲奴
收贖之始(今有爵者議請凡七十以上十五以下犯流罪以下收贖八十歲以上十歲以下盗)
(及傷人亦收贖餘皆勿論九十歲以上七歲以下雖有犯罪不加刑犯罪時雖未老疾而事發時老疾者)
(依老疾論犯罪時幼小事發時長大依幼小論又禁考訊并不合爲證之類皆先王尊爵敬老慈幼之意)
漢書二千石有罪先請又詔六百石位大夫有罪先
請
品官請旨提問之始
光武詔囚各减本罪一等其餘贖輸作有差
擬罪减等之始我太祖以大誥有無行之得律法經
權之中非前代徒爲逓减者比
周禮大司寇以圜土聚教罷民
牢獄之始
掌囚掌守盗賊凡囚者上罪梏拲而桎中罪桎梏下
罪梏在手曰梏在足曰桎拲者兩手共一木也桎梏
手足各一木也
此獄官督罪人上肘鐐之始
周公爻辭曰何校滅耳(噬嗑上九)係用徽纏(坎上六)
項枷繫索之始
虞書五流有宅五宅三居
流罪定里之始(至隋新律流刑三有千里千五百里二千里)
周禮大司宼以嘉石平(成也)罷民凡萬民之有罪過而
未麗於法而害於州里者桎梏而坐諸嘉石役諸
司空重罪旬三日坐朞役其次九日坐九月役其次
七日坐七月役其次五日坐五月役其下罪三日坐
三月役使州里任(保也)而舍之
枷號發工之始(畢則保而放之使改過也)
司圜掌收教罷民凡害人者弗使冠飾而加明刑焉
任之事而收教之能改者上罪三年而舍中罪二年
而舍下罪一年而舍
徒罪定限之始(至隋新律徒刑五有一年一年半二年二年半三年)
掌戮墨者使守門
刺字發配之始(晉天福中流徒用刺面之法爲戢姦重典宋因之我朝惟竊盗刺臂假以)
(充警猶飬其羞惡之心仁厚之至也)
宫者使守内
奄寺畱中之始(今刑部不用自宫者有禁惟大軍勦滅之地間奏行之姑存以識所自)
漢文帝除肉刑定律曰諸當髠者完爲城旦(旦起行治城四)
(歲刑也)舂(婦人舂作米)當黥者髠鉗爲城旦舂罪人獄已决
完為城旦舂滿三歲爲鬼薪(取薪供宗廟)白粲(擇米使舂白三歲刑)
(也)鬼薪白粲一歲爲隸臣妾隸臣妾一歲免爲庶人
徒工發膳夫及充皂隸之始(自文帝除肉刑之後則以笞杖徒流死爲今之)
(五刑矣)
唐太平興國四年詔配役者分隸亭役使
發囚徒煎鹽之始
周禮孟夏出輕繋仲夏梃重囚
熱審之始
唐制凡大辟罪令尚書九卿讞之
會審之始
宋乾道中聚錄時長吏委無干礙吏人先附囚口占
責狀一通覆視獄案無差復點無礙吏人依句宣讀
令囚通曉
會審先送揭帖及審令監生宣讀之始
王制成獄辭史以獄成告於正正聽之正以獄成告
於大司宼大司宼聽之棘木(外朝之卿位)之下大司宼以
獄之成告於王王命三公參聽之三公以獄成告於
王王三又(當作宥)然後制刑
會審三覆奏之始
季秋促獄刑
秋後處决之始
唐制京師决死蒞以御史金吾
御史錦衣衛監刑之始
小司宼之職歲終則令羣士計獄弊訟登中於天府
歲報罪囚之始
論曰政貴通時事必師古帝王之政斷自唐虞而三
代之法至周大備漢唐而下則間有取云耳於昭皇
祖損益歷代折自聖衷奚啻功倍於作已邪罔敷求
以明刑則自用之過矣
刑官虞曰士夏曰大理周曰大司宼
按刑官在朝者謂之士師在六鄉謂之鄉士在六遂
謂之遂士在各縣遂謂之縣士各掌其民之數夫謂
之士者理官也士居四民之先而列五爵之一列官
分職不皆謂之士而理官獨謂之士者蓋以此官民
命所係天討所寓國家所以得失民心皆在於此故
非明理義備道德通經學者不可以居之自虞廷以
臯陶爲士而周人自秋官卿以下皆以士名蓋示後
世使知刑官之重而不可雜以他流也本朝定制風
憲官不以吏員爲之深得虞周之意
周刑法
周官大司宼掌建邦之三典以佐王刑邦國一曰刑
新國用輕典二曰刑平國用中典三曰刑亂國用重
典視國俗爲重輕制御世之權不顓之於法此其大
綱以五刑紏萬民一曰野刑上農功而紏其力作爲
野治二曰軍刑上順命而紏其失守爲軍律也三曰
鄉刑鄉首善上德而紏孝孝德之原也四曰官刑上
功能而紏職職官之守也五曰國刑上愿而紏暴國
兆民所聚風易澆難純故紏暴民歸之愿爲紀法守
也亦不顓之法彼司刑之所司者法也非制法者也
而刑莫先於罷民罷民者民惰於教不昏作勞如疲
癃者然是滛酗之所生敖狠之所始民俗所以日偷
而不可反也其害人也泰而固未麗於刑也故刑之
則已重不刑則亂俗而傷化故寘諸圜土而守教之
日夜施九職工事焉而役之用其力以強其罷書其
罪於方版著之皆以耻其心而冀其改則教道存焉
爾蓋環而教之也故圜土非其獄之謂也能改之三
年不齒其不能改而出圜者殺則止惡於萌坊俗於
忽王教之爲俗化慮至深遠也其有爭曲直而訟者
以兩造辯之入束矢於朝然後聽蓋兩造而後是非
形矯誣變亂者有質而是非有正也世未有偏辭而
可蔽訟者故必兩造也其財訟地訟當入獄者以兩
劑質之入鈞金三日乃致於朝而後聽蓋財訟地訟
非可立判也必兩劑合而後有徵無辭也世未有聽
獄而不以傅别書契質劑者故必兩劑也亦禁訟之
道也禁之教之使無訟也其罷民之有罪過未麗於
法而害於州里者桎梏而坐諸嘉石嘉石外朝之坐
石不宜圜土也役司空不直明刑施職也坐以日斷
役以月計各以其罪之輕重爲差若役已使州里任
之而後宥弼教之道也凡遠近惸獨老幼之有復於
上而其長弗逹者遽聽之使民易其長不聽使上虐
其下使立肺石三日而後士聽之其辭直以復於上
而辠其長逹下情之至也民壅於下而不逹國之大
患始此矣諸侯之有獄訟者則以邦典定之六典所
以爲邦國治也卿大夫之有獄訟者則以邦法斷之
八法所以爲官府守也庶民之有獄訟者則以邦成
弊之八成所以爲萬民統也此治獄訟之大凡也小
司宼聽萬民之獄訟用情而訊之至旬乃弊以五聲
聽訟求其情一曰辭聽謂辭枝辭滛若直也二曰色
聽謂色怖色怍若定也三曰氣聽謂氣懾氣喘若氣
壯也四曰耳聽五曰目聽謂視聽直則端不直則眊
惑失常也其制五刑也必原父子之親立君臣之義
以權之意論輕重之量慎測淺深之宜以别之悉其
聰明致其忠愛以盡之猶恐其未也必三刺三宥三
赦以求其衷三刺者一訊羣臣再訊之羣吏三訊之
萬民所謂疑獄氾與衆共之者也衆疑赦之矣即罪
麗於罰衆所宥雖上刑下服舉與衆宥之所刺即下
刑上服舉與衆刺之也不顓之於法惟用中於民故
曰國人刑殺之也猶未也司刺者又得以不識過失
遺忘而宥之幼弱老耄蠢愚而赦之至國有大獄又
得以親故賢能功貴勤賓八辟焉麗邦法以議之則
其所求諸刑者爲已悉矣乃歲孟春遒人以木鐸徇
於朝以邦之五禁書懸之象魏浹日而後歛以左右
刑罰一曰宫禁二曰官禁三曰國禁四曰野禁五曰
軍禁國有事則又爲五戒以先後之一曰誓用之於
軍旅二曰誥用之於會同三曰禁用之於田役四曰
紏用之於國中五曰憲用之於都鄙斯曷非欲法令
著揭無使罪麗於民欲民恊中懷德而使無麗於法
也哉乃其鄉遂縣方之獄訟則各以其士掌其治聽
其獄訟察其詞而辯之異其死刑之辠而要之服念
至三旬而後上之史以獄成告於大司宼大司宼聽
之棘木之下羣士司刑者咸在各麗於法以審蔽之
大司宼以獄成告於王王命三公參聽之三公以獄
成告於王王三宥然後司宼受中而協日刑殺焉關
重慎之至也刑各於其鄉遂縣都之市肆之日三示
各與其衆棄之於觀警痛深歲孟冬司宼命羣士計
獄弊訟登中於天府明刑殺一天也
刑制考
易噬嗑亨利用獄
程頥曰聖人以噬嗑之象推之於天下之事在口則
爲有物隔而不得合在天下則爲有彊梗或䜛邪間
隔於其間故天下之事不得合也當用刑法小則懲
戒大則誅戮以除去之然後天下之治得成矣
象曰雷電噬嗑先王以明罰勅法
程頥曰電明而雷威先王觀雷電之象法其明與威
以明其刑罰飭其法令法者明事理而爲之防也
初九屨(加於足)挍(木械)滅趾旡咎六二噬膚滅鼻旡咎六
三噬腊肉遇毒小吝旡咎
九四噬乾胏得金矢利艱貞吉六五噬乾肉得黃金
貞厲旡咎上九何挍滅耳凶
朱熹曰初上旡位爲受刑之象中四爻爲用刑之象
初在卦始罪薄惡小又在卦下故爲屨挍滅趾之象
止惡於初故得旡咎
子曰小人不耻不仁不畏不義不見利不勸不威不
懲小懲而大戒此小人之福也易曰屨校滅趾旡咎
此之謂也善不積不足以成名惡不積不足以滅身
小人以小善爲無益而弗爲也以小惡爲無傷而弗
去也故惡積而不可掩罪大而不可觧易曰何校滅
耳凶
賁之象曰山下有火賁君子以明庶政無敢折獄
程頥曰君子觀山下有火明照之象以修明其庶政
成文明之治而無果敢於折獄也折獄者人君之所
致慎也豈可恃其明而輕自用乎
旅之象曰山上有火旅君子以明慎用刑而不畱獄
程頥曰火之在高明無不照君子觀明照之象則以
明慎用刑明不可恃故戒於慎明而止亦慎象觀火
行不處之象則不畱獄獄者不得已而設民有罪而
入豈可淹滯畱久也
豐之象曰雷電皆至豐君子以折獄致刑
程頥曰雷電皆至明震並行也折獄者必照其情實
惟明克允致刑者必威於奸惡惟斷乃成故君子觀
雷電明動之象以折獄致刑也
中孚之象曰澤上有風中孚君子以議獄緩死
程頥曰水體虚故風能入之人心虚故物能感之風
之動乎澤猶物之感於中故爲中孚之象君子觀其
象以議獄緩死君子之於議獄盡其忠而已於决死
極其惻而已故誠意常求於緩緩寬也於天下之事
無所不盡其忠而議獄緩死最其大者也
按卦象言刑獄者五卦噬嗑賁豐旅中孚也噬嗑賁
豐旅皆有離象而噬嗑豐則兼取震賁旅則兼取艮
蓋獄以明照爲主必先得其實則刑不濫然非震以
動之則無有威斷非艮以止之則輕於用刑惟中孚
一卦則有取於㢲兊蓋用獄必明以照之使人無隠
情震以威之使人無拒意而又當行而行當止而止
不過於用其明而恣其威也夫然後兊以議之㢲以
緩之原情定罪至再至三詳之以十議原之以三宥
三聽之司宼定之三公聽之旬而職聽三旬而職聽
三月而上之議而又議緩而又緩求其出而不可得
然後入之本乎至誠孚信之心存乎至仁惻怛之意
在我者有誠心則在人者無遺憾矣
舜典象以典刑流宥五刑鞭作官刑扑作教刑金作
贖刑眚災肆赦怙終賊刑欽哉欽哉惟刑之恤哉帝
曰臯陶蠻夷猾夏宼賊姦宄汝作士五刑有服五服
三就五流有宅五宅三居惟明克允大禹謨帝曰臯
陶汝作士明於五刑以弼五教期于予治刑期于無
刑民恊于中時乃功懋哉
臯陶曰宥過無大刑故無小罪疑惟輕功疑惟重與
其殺不辜寧失不經好生之德洽于民心兹用不犯
于有司
康誥王曰嗚呼封敬明乃罰人有小罪非眚乃惟終
自作不典式爾有厥罪小乃不可不殺乃有大罪非
終乃惟眚災適爾既道極厥辜時乃不可殺
立政曰和我庶獄庶慎時則勿有間之又曰繼自今
文子文孫其勿誤于庶獄庶慎惟政是乂之又曰今
文子文孫孺子王矣其勿誤于庶獄惟有司之牧夫
吕刑伯夷降典折民惟刑
蔡沈曰典禮也伯夷降天地人之三禮以折民之邪
妄
蘇軾曰失禮則入刑禮刑一物也
士制百姓于刑之中以教祇德
天齊于民俾我一日非終惟終在人爾尚敬逆天命
以奉我一人雖畏勿畏雖休勿休惟敬五刑以成三
德(剛柔正直)一人有慶兆民賴之其寧惟永
王曰吁來有邦有土告爾祥刑在今爾安百姓何擇
非人何敬非刑何度非及
蔡沈曰刑凶器也而謂之祥者刑期無刑民協于中
其祥莫大焉
輕重諸罰有權刑罰世輕世重惟齊非齊有倫有要
周禮乃立秋官司宼使帥其屬而掌邦禁以佐王刑
邦國大司宼之職掌建邦之三典以佐王刑邦國詰
四方一曰刑新國用輕典二曰刑平國用中典三曰
刑亂國用重典
祖訓有曰朕自起兵至今四十餘年人情善惡真僞
無不歷涉其中奸頑刁詐之徒情犯深重灼然無疑
者特令法外加刑使人知所警懼不敢輕易犯法然
此特權時處置頓挫奸頑非守成之君所常用以後
子孫做皇帝時止守律與大誥並不許用黥刺剕劓
閹割之刑敢有請用此刑者將犯人凌遲全家處死
由是觀之可見聖祖以亂國待前元而用重典蓋非
得已也
以五刑紏萬民一曰(冬官)野刑上功(農功)紏力二曰(夏官)軍
刑上命(將命)紏守三曰(司徒)鄉刑上德(六德)紏孝四曰(治典)官
刑上能(能其事)紏職(修其職)五曰(禮典)國刑上愿(慤慎也)紏暴
(暴當作恭不恭者當紏也)
按刑雖屬於秋官而五官不得不治蓋治也教也政
也禮也事也聖人治天下之具也然所以致其功之
立而化之成舍刑以紏之安能保其終不怠而久不
廢哉
大戴禮刑罰者御人之銜勒也吏者轡也刑者筴也
天子御者内史太史左史手也古者以法爲銜勒以
刑爲筴以人爲手而御天下公家不蓄刑人大夫不
飬士遇之途不與之言屏諸四方惟其所之不及以
政不欲生之
子曰五刑之屬三千而罪莫大於不孝要君者無上
非聖人者無法非孝者無親此大亂之道也漢刑法
志曰古人有言曰滿堂而飲酒有一人向隅而悲泣
則一堂皆爲之不樂王者之於天下譬猶一堂之上
也故一人不得其平爲之悽愴於心今郡國被刑而
死者歲以萬數天下獄二千餘所其冤死者多少相
覆獄不减一人此和氣所以未洽者也原獄刑所以
蕃若此者禮教不立刑法不明民多貧窮豪傑務私
奸不輙得獄犴不平之所致也孔子曰古之知法者
能省刑本也今之知法者不失有罪末矣又曰今之
聽訟者求所以殺之古之聽訟者求所以生之今之
獄吏上下相驅以刻爲明深者獲公名平者多患害
諺曰鬻棺者欲歲之疫非憎人欲殺之利在於人死
也今治獄吏欲陷害人亦猶是矣
夏作禹刑
湯制官刑儆于有位
周禮士師之職掌國之五禁之法以左右刑罰一曰
宫禁二曰官禁三曰國禁四曰野禁五曰軍禁皆以
木鐸徇之于朝書而懸諸門閭
以五戒先後刑罰毋使罪麗于民一曰誓用之于軍
旅二曰誥用之于會同三曰禁用諸田役四曰紏用
諸國中五曰憲用諸都鄙
掌事之八成一曰邦汋二曰邦賊三曰邦諜四曰犯
邦令五曰撟(讀爲矯)邦令六曰爲邦盗七曰爲邦朋八
曰爲邦誣
司刑掌五刑之法以麗萬民之罪墨罪五百劓罪五
百宫罪五百刖罪五百殺罪五百若司寇斷獄弊訟
則以五刑之法詔刑罰而以辯罪之輕重
司約掌邦國及萬民之約劑(劵也)治神之約爲上治民
之約次之治地之約次之治功之約次之治器之約
次之治摯之約次之
禁殺戮掌司斬殺戮者凡傷人見血而不以告者攘
獄(劫獄)者遏訟者以告而誅之
禁暴氏掌禁庶民之亂暴力正(以強力得正)矯誣犯禁者
作言語而不信者以告而誅之
吕刑曰墨罰之屬千劓罰之屬千剕罰之屬五百宫
罰之屬三百大辟之罰其屬二百五刑之屬三千上
下比罪無僭亂辭勿用不行惟察惟法其審克之
漢高祖約法三章殺人者死傷人及盗抵罪後以三
章之法不足以禦奸遂令蕭何攟摭秦法定律令除
參夷連坐之法增部主見知之條於李悝所造六篇
益事律擅興廐戶三篇合爲九篇叔孫通益律所不
及傍章十八篇(律之名始見於此)
文帝除收孥諸相坐律令又除肉刑
景帝詔曰加笞者或至死而笞未畢朕甚憐之其减
笞三百曰二百笞二百曰一百又笞者所以教之也
其定箠令
景帝定箠令丞相劉舍御史大夫衛綰請笞者箠長
五尺其本大一寸竹也末薄半寸皆平其節當笞者
笞臀毋得更人畢一罪乃更人自是笞者得全獻帝
時議者欲復肉刑孔融議曰古者淳龐吏端刑清百
姓有罪皆自取之末世凌遲風化壊亂政撓其俗法
害其人故曰上失其道民散久矣而欲繩之以古刑
投之以殘棄非所謂與時消息者也且被刑之人慮
不念生志在思死類多趨惡莫復歸正夙沙亂齊伊
戾禍宋趙高英布爲世大患不能止人遂爲非也適
足絶人還爲善耳雖忠如鬻拳信如卞和智如孫臏
冤如巷伯才如史遷逹如子政一離刀鋸沒世不齒
是太甲之思庸穆公之霸秦南睢之骨立衛武之初
筵陳湯之都賴魏尚之守邊無所復施也漢開改惡之路
凡為此也故明德之君遠度深維棄短就長不苟革其
政者也朝廷善其言
按唐虞三代以來俱用肉刑至漢文始廢肉刑用笞
蓋權輿於虞刑之鞭扑也景帝定箠令魏晉南北朝
其君臣仁暴不同其俗尚厚薄不一其所用刑各有
不同隋文帝始定今之五刑凡前代考訊之具盡除
不用唐宋因之制爲刑具各有等第本朝於大明律
卷首作爲横圖以紀獄具其大小厚薄視唐略等比
宋則尤爲輕焉祖宗好生之仁也固如此
成帝詔今大辟之刑千有餘條律令煩多百餘萬言
竒請他比日以益滋其令中二千石二千石博士及
明習律令者議减死刑及可蠲除省約者令較然易
知條奏大明律四百六十條死罪二百二十
光武時桓譚上䟽曰今法令决事輕重不齊或一事
殊法同罪異論奸吏得因緣爲市所欲活則出生議
所欲䧟則與死比是為刑開二門也今可令通義理明
習法律者校定科比一其法度(由譚之言是法又不足任須得之公良之)
(士司刑可也)
隋定律令置十惡之條多採齊之制而頗有損益一
曰謀反二曰謀大逆三曰謀叛四曰惡逆五曰不道
六曰大不敬七曰不孝八曰不睦九曰不義十曰内
亂十惡及殺人獄成者雖會赦猶除名
自隋以前死刑有五曰罄絞斬梟裂而流徒之刑鞭
笞兼用數皆踰至隋始定爲笞刑五自十至於五十
杖刑五自六十至於百徒刑五自一年至於三年流
刑二自千里至於三千里死刑二絞斬除其鞭刑及
梟首轘裂之酷
按笞杖徒流死此後世之五刑也始於隋而用於唐
以至於今日
唐之刑書有四律令格式令者尊卑貴賤之等數國
家之制度也格者百官有司之所常行之事也式者
其所常守之法也凡邦國之政必從事於此三者其
有所違及人之爲惡而入於罪戾一斷以律律之爲
書因隋之舊爲十有二篇一曰名例二曰衛禁三曰
職制四曰戶婚五曰廐庫六曰擅興七曰盗賊八曰
鬪訟九曰詐偽十曰雜律十一曰捕亡十二曰斷獄
其用刑有五一曰笞笞之爲言耻也凡過之小者箠
撻以耻之漢用竹後世更以楚書曰扑作教刑是也
二曰杖杖者持也可持以擊也書曰鞭作官刑是也
三曰徒徒者奴也蓋奴辱之周禮曰其奴男子入於
罪隸任之以事寘之圜土而教之量其罪之輕重有
年數而捨四曰流書曰流宥五刑謂不忍殺宥之於
遠也五曰死乃古大辟之刑也唐因隋制高祖入京
師約法十二條後詔裴寂等更撰律令凡律五百
太宗即位詔長孫無忌房玄齡等復定舊令
按洪武六年命刑部尚書劉惟謙等重定諸律每一
篇成輙繕上奏揭於西廡之壁聖祖親御翰墨爲之
裁定明年書成篇目一凖於唐之舊采用已頒舊律
二百八十八條續律一百二十八條舊令改律三十
六條因事制律三十一條掇唐律以補遺一百二十
三條合六百有六分爲三十卷其後復定爲吏戶禮
兵刑工六類析十八篇以爲一十九約六百六條以
爲四百六十析戶婚以爲戶役婚姻分鬪訟以爲鬪
毆訴訟廐庫一也則分廐牧於兵倉庫於戶焉職制
一也則分公式於吏受贓於刑焉名例舊五十七條
今止存其十有五盗賊舊五十三條今止存其二十
八名雖沿於唐而實皆因時以定制緣情以制刑上
稽天理中順地宜下合人情立百世之凖繩爲百王
之憲度自有法律以來所未有也
唐自房玄齡等更定律令格式訖太宗世用之無所
變更高宗時又詔長孫無忌等增損格勅其曹司常
務曰畱司格頒之天下曰散分格其後武后時有垂
拱格元宗時有開元格憲宗時有開元格後敕文宗
時有太和格又有開成詳定格宣宗又以刑律分類
爲門而附以格勅爲大中刑律統類
歐陽脩曰書曰慎乃出令令在簡簡則明行之在久久
則信而中材之主庸愚之吏常莫克守之而喜爲變
革至其繁積雖有精明之士不能徧習而吏得上下
以爲姦此刑書之弊也
宋法制因唐律令格式而隨時損益則有編敕一司
一路一州一縣又别有敕神宗以律不足以周事情
凡律所不載一斷以敕乃更其目曰敕令格式而律
恒存乎敕之外曰禁於未然之謂敕禁於已然之謂
令設於此以待彼之謂格使彼效之之謂式凡入笞
杖徒流死自名例以下至斷獄十有二門麗刑名輕
重皆爲敕自品官以下至斷獄三十五門約束禁止
者皆爲令命官之等十有七吏庶人之賞等七十有
七又有倍全分釐之級凡五等有等級高下者皆爲
格表奏帳籍關檄符牒之類有體製模楷者爲式
按我聖祖登極之初元年即爲大明令一百四十五
條頒行天下制曰惟律令者治天下之法也令以教
之於先律以齊之於後古者律令至簡後世漸以煩
多甚至有不能通其義者何以使人知法意而不犯
哉民既難知是豈吏之奸而䧟民於法朕甚閔之今
所定律令芟煩就簡使之歸一直言其事庶幾人人
易知而難犯書曰刑期于無刑天下果能遵令而不
䧟於律刑措之效亦不難致兹命頒行四方惟爾臣
庶體予至意斯令也蓋與漢祖入關約法三章唐祖
入京師約法十二條同一意也至六年始命刑部尚
書劉惟謙等造律文又有洪武禮制諸司執掌與夫
大誥三篇及大誥武臣等書凡唐宋所謂律令格式
與其編敕皆在是也
又按法者祖宗所制百世之典例者臣僚所建一時
之宜法所不載而後用例可也既有法矣何以例爲
若夫其間時異勢殊因時救弊有不得盡如法者則
引法與例取裁於上可也宋徽宗時臣僚請取前後
所用例以類編修與法妨者去之在今日亦宜然
論治刑獄
按宋濓溪周子曰天以春生萬物物之生也既成矣
不止則過焉故得秋以成聖人之法天以政飬萬民
民之盛也欲動情勝利害相攻不止則賊滅無倫焉
故得刑以治情僞微曖其變千狀苟非中正明逹果
斷者不能治也訟卦曰利見大人以剛得中也噬嗑
曰利用獄以動而明也嗚呼天下之廣主刑者民之
司命任用可不慎乎
程子曰聖人所知宜無不至也聖人所行宜無不盡
也然而書稱堯舜不曰刑必當罪賞必當功而曰罪
疑惟輕功疑惟重與其殺不辜寧失不經異乎後世
刻核之論矣
東坡蘇氏曰東漢梁統上言高惠文景以重法興哀
平以輕法衰頽當時不從其議此如人年少時不節
酒色而安及老雖節而病便謂酒色可以延年可乎
統亦東京名臣一出此言獲罪於天其子松棟皆死
非命冀卒滅族嗚呼悲夫戒哉疎而不漏可不懼乎
朱子曰今人說輕刑只見所犯之人可憫不知被傷
者尤可念也如劫盗殺人人多知求其生殊不念死
者之無辜是知爲盗賊計而不爲良人地若饑荒竊
盗之類可以情原大小輕重處之
又曰或以妻殺夫或以族子殺族父或以他客殺地
主有司議刑卒從流宥之法夫殺人不死傷人者不
刑雖二帝三王不能以此爲治况係父子之親君臣
之義三綱之重非凡人所比者乎諸若此類涉於人
倫風化之本者有司不以經術義理裁之而世儒之
鄙論異端之邪說俗吏之私計得以行乎其間則天
理民彜幾何不至於冺滅而舜之所謂無刑者又何
日而可期哉宜博採經史及古今賢哲議論及於教
化刑罰之意者刪其精要聚爲一書以教學古入官
之士與凡執法治民之官皆使略知古先聖王所以
敕典敷教制刑明辟之大端而不敢隂爲姑息果報
便文之計則庶幾有以助成世教而仰稱好生惡殺
期於無刑之本意
又曰今人獄事不問是非善惡只務從厚豈不長姦
誨惡大凡事付之無心因其所犯考其實情輕重厚
薄付之當然可也若從薄者固不是只云我只要從
厚則此病所係亦不輕
南軒張氏曰治獄所以多不得平者蓋有數說官吏
賣獄固不足論而或矜知巧以爲聰明持姑息以惠
姦慝上則視大官之趨向而重輕其手下則惑胥吏
之浮言而二三其心不盡其情而一以威怵之不原
其初而一以法繩之如是不得其平者多矣
歷代用刑總論
昔漢陳咸言爲人議法當依於輕雖有百金之利慎
無與人重比蓋漢承秦法過於嚴酷重以武宣之君
張趙之臣滛刑喜殺習以爲常咸之言蓋有激也竊
嘗以爲劓刖㧻黥蚩尤之刑也而唐虞遵之收孥赤
族亡秦之法也而漢魏以來遵之以賢聖之君而不
免襲亂虐之制由是觀之咸言尤爲可味也漢文除
肉刑善矣而以髠笞代之髠法過輕而略無懲創笞
法過重而至於死亡其後乃去笞而獨用髠减死罪
一等即止於髠鉗進髠鉗一等即入於死而深文酷
吏務從重比故死刑不勝其衆魏晉以來病之然不
知减笞數而使之不死乃徒欲復肉刑以全其生肉
刑卒不可復遂獨以髠鉗爲生刑所欲活者傅生議
於是傷人者或折腰體而纔剪其毛髮所欲䧟者予
死比於是犯罪者既已刑殺而復誅其宗親輕重失
宜莫此爲甚及隋唐以來始制五刑曰笞杖徒流死
此五者即有虞所謂鞭扑流宅雖聖復起不可偏廢
也若夫苟慕輕刑之名而不恤誨姦之患殺人者不
死傷人者不刑俾無辜罹毒虐者抱沉冤而莫伸而
舞文利賕賄者無後患之可惕亦非聖人明刑弼教
之本意也
易書周禮祥刑總說
按舜典周禮吕刑易大傳所稱祥刑參錯不一愚嘗
合而觀之辠狀之辭情真罪當則當正之以五刑有
大辟肉刑者二通謂之刑在虞書爲象以典刑怙終
賊刑周禮五刑之灋麗萬民之辠吕刑之五辭簡孚
正於五刑易謂之折獄致刑也有所謂過者則在所
當宥虞書宥過無大又曰流宥五刑周禮分爲不識
過失遺忘三者而爲辟讎之法大約與虞之流同吕
刑則曰五刑不簡正於五罰使出財以償之五罰不
服正於五過痛懲之以警衆又有𤯝災者則在所當
赦虞書𤯝灾肆赦周禮分爲老幼蠢愚三者亦止所
赦易則謂之赦過宥罪也又所謂疑者臯陶稱舜曰
與其殺不辜寧失不經謂參錯訊鞠而終不得其情
實者寧失之以與民周禮鄉士等職所謂若欲免之
吕刑則曰五刑之疑有赦五罰之疑有赦易謂之緩
死也然虞書又有所謂罪疑惟輕者苟有罪而輕之
可也若無罪雖得輕刑亦非辜矣蓋此非犯有虚實
之疑乃灋可上下之疑故比之當從輕耳二千年間
聖經所言無不脗合但虞之金作贖刑蓋指鞭扑之
輕者而吕刑於五刑之不簡者俱正于五罰此乃世
變之不同至若易之明罰敕法此罰字亦指刑言蓋
刑罰二字亦通用也嗚呼後世之刑則與古異矣文
帝以一時不忍之心而去肉刑免肢體之傷殘是矣
然以輕罪而卒死於敲扑之下是以大辟而易肉刑
也自開罰之端凡欲科歛者必假此爲詞是以贖罪
爲利網也吕刑有言罰懲非死人極于病今之稍居
人上得以杖罰人者即能生殺人豈以無有作威之
道哉至於眚灾則有赦也無故而大赦縱有罪而虐
無辜將安居乎避讐之法不得已而有瑞節之與也
鐵劵之賜預免其身及子孫死罪幾名不幾干宥人
犯法乎且三千條雖有明憲至議刑之時則任意出
入是刑非以懲惡也反爲殃民之具非以矜善也祗
以長惡之媒所謂天討有罪者安在哉
(名例)五刑
笞刑五一十(贖銅錢六百文)二十(贖銅錢一貫二百文)三十(贖銅)
(錢一貫八百文)四十(贖銅錢二貫四百文)五十(贖銅錢三貫)
杖刑五六十(贖銅錢三貫六百文)七十(贖銅錢四貫二百文)八十
(贖銅錢四貫八百文)九十(贖銅錢五貫四百文)一百(贖銅錢六貫)
徒刑五一年杖六十(贖銅錢十二貫)一年半杖七十(贖銅)
(錢一十五貫)二年杖八十(贖銅錢十八貫)二年半杖九十(贖銅)
(錢二十一貫)三年杖一百(贖銅錢二十四貫)
流刑三二千里杖一百(贖銅錢三十貫)二千五百里杖
一百(贖銅錢三十二貫)三千里杖一百(贖銅錢三十六貫)
死刑二絞斬(贖銅錢四十二貫)
(管見曰贖罪鈔有律有例律鈔稍輕例鈔稍重復有錢鈔兼收各折筭不同不得混收近時惟京師錢鈔)
(便乃兼收在外錢鈔不便故奏定折銀至如過失殺人者又有定例兼追錢鈔不可執一論也)
會典
弘治十四年奏凖刑部都察院問完例難的决人犯
并婦人有力者每杖一百該鈔二千二百五十貫折
銀一兩每十以二百貫逓减至杖六十爲銀六錢笞
五十該鈔七百五十貫折銀五錢每十以一百五十
貫逓减至笞二十爲銀二錢笞一十該鈔二百貫折
銀一錢如收銅錢每銀一兩折七百文其依律贖鈔
除過失殺人外其餘亦照此數折收
十惡
一曰謀反(謂謀危社稷)二曰謀大逆(謂謀毁宗廟山陵及宫闕)三曰謀
叛(謂謀背夲國潛從他國)四曰惡逆(謂毆及謀殺祖父母父母夫之祖父母父母殺伯叔)
(父母姑兄姊外祖父母及夫者)五曰不道(謂殺一家非死罪三人及支觧人若採生造畜蠱毒)
(魘魅)六曰大不敬(謂盗大祀神御之物乘輿服御物盗及偽錯誤若造御寳合和御藥誤)
(不依夲方及封題造御膳誤犯食禁御幸舟船誤不堅固)七曰不孝(謂惡言呪罵祖父母)
(父母夫之祖父母父母及祖父母父母在别籍異財若奉飬有缺居父母喪身自嫁娶若作樂釋服從)
(吉聞祖父母父母喪匿不舉哀詐稱祖父母父母死)八曰不睦(謂謀殺及賣緦麻以上親毆告)
(夫及大功以上尊長小功尊屬)九曰不義(謂部民殺本屬知府知州縣軍士殺本管指揮千戶)
(百戶吏卒殺本部五品以上長官若見殺受業師及聞大喪匿不舉哀若作樂釋服從吉及改嫁)十
曰内亂(謂姦小功以上親若父妾及與和者)
八議
一曰議親(謂皇家袒免以上親及太皇太后皇太后緦麻以上親皇后小功以上親皇太子妃)
(大功以上親)二曰議故(謂皇家故舊之人素得侍見特蒙恩待日久者)三曰議功
(謂斬將奪旗摧鋒萬里或率衆來歸寧濟一時或開拓彊宇有大勲勞銘功太常者)四曰議賢
(謂有大德行之賢人君子其言行可以爲法則者)五曰議能(謂有大才業能整軍旅治政事)
(爲帝王之輔佐人倫之師範者)六曰議勤(謂有大將吏謹守官職早夜奉公或使遠方經涉艱)
(難有大勤勞者)七曰議貴(謂爵一品及文武職事官三品以上散官一品以上者)八曰
議賓(謂承先代之後爲國賓者)
應議者犯罪
凡八議者犯罪實封奏聞取旨不許擅自勾問若奉
旨推問者開具所犯及應議之狀先奏請議議定奏
聞取自上裁其犯十惡者不用此律
圖書編卷一百二十二
