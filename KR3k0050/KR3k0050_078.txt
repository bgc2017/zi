圖書編卷七十八
明章潢撰
歷代帝王甲子圖總叙
天地之道隂陽盡之矣隂陽之義支干盡之矣自甲
子肇於大撓支干止二十二字而隂陽之義備焉非
其心通造化能之哉是支干也不特歷家莫之違也
帝王用以紀元堯命舜曰天之歷數在爾躬者此也
故史氏必用以紀年而一歲之間君雖屢易元雖屢
改南北朝分興滅代變甲子歷數無差焉不然一歲
或兩君者有之或兩元者有之或兩姓者有之後先
相續未有不差忒者惟邵堯夫皇極經世書用之以
編帝王之歷元會運世俱以甲子為凖上遡往古下
推將來毫髮不爽故以十二萬九千六百年之總數
言之堯得天地之中數是圖也自堯至元末前後三
千六百年按圖如指掌也用是伏覩我朝定鼎適當
三十年甲子之初與唐堯同其氣運隆盛豈漢唐歴
代能匹休哉從天開甲子至洪武甲子得六萬八千
七百六十一年
歷代帝王統繫
例曰正統大書僭統分註列國從正統例僞國從僭
分例事蹟分註其下從省也國錄其大者著者不
盡錄也
三皇(伏羲相𫝊十六世神農八世逮黃帝凢二十有五世合伏羲神農黃帝稱為三皇其後五帝三)
(皇皆其裔也)
伏羲(風姓母居華胥之渚虹遶乃生帝都宛丘以木德王正姓氏重人倫因龍馬負圖而畫八卦造書契)
(作甲歷制嫁娶歌扶徠制網罟斵琴瑟養六畜以龍紀官有聖德象日月之明在位一百十五年)
(宛丘今河南陳州)
神農(姜姓少典君之子代伏羲氏治天下都曲阜以大德王制耒耜列塵市作方書嘗百草教民醫藥日)
(中為市以通有無察水泉以火紀官天下從其化在位一百有四年曲阜今山東曲阜縣)
黃帝(公孫姓名軒轅有熊國君之子代神農氏治天下都涿鹿以土德王舉六相立五官作甲子置閏作)
(筭數造律吕作冕旈衣裳舟車宫室作内經教蠶桑營國邑設井畆作咸池之樂用干戈以征不享)
(以雲紀官在位一百年涿鹿今直隸涿州)
五帝(凡三百八十八年)
少昊(姬姓名摰黃帝之子母感大星如虹下臨華渚之祥而生都曲阜以金德王鸞鳳至建鼔制浮磬作)
(大淵之樂以烏紀官在位八十四年)
顓頊(姬姓黃帝之孫父昌意母感瑶光貫月祥而生都帝丘以水德王革九黎之亂作承雲之樂作歷以)
(孟春之月為元在位七十八年帝丘今河南衛輝府)
帝嚳(姬姓名俊少昊之孫蟜極之子佐顓頊封于辛代為天子都亳以木德王節財用撫萬民歷日月鬼)
(神作九招之樂在位七十有五年亳今河南偃師縣)
帝堯(伊祁姓帝嚳次子諸侯尊為天子都平陽以大德王命羲和以授時咨四嶽而舉舜道𫝊精一樂作)
(大章其仁如天其智如神在位并攝共一百一年禪于舜平陽今山西平陽府)
帝舜(姚姓顓頊六世孫瞽瞍之子克諧以孝重華協帝堯遜以位都蒲阪以土德王齊七政肇十二州去)
(四凶命九官舉八元八愷彈五弦之瑟興九韶之樂命九官十二牧而恭已無為在位五十年禪位)
(于禹蒲阪今山西蒲州)
夏(凡十七世并羿浞歷四百五十八年啓誠賢君也後世稱中興之賢者自少康始)
大禹(姒姓顓頊之孫崇伯鯀之子繼鯀治水地平天成萬世永賴受舜禪而有天下都安邑國號夏以金)
(德王平水土制貢賦鑄九鼎以象九州會諸侯而朝萬國歲昔以寅作樂大夏在位二十有四年安)
(邑今山西安邑縣)
帝啓(禹之子敬承繼禹之道鈞臺以享諸侯召六卿而滅扈氏在位九年)
太康(啓之子逸豫滅德畋于洛水之表后羿距于河弗許歸國在位二十九年太康失邦昆弟五人須于)
(洛汭作五子之歌)
仲康(太康之弟后羿立之命胤侯掌六師以收羿權征羲和以翦羿翼在位十三年)
帝相(仲康之子為羿所逐居商丘依同姓諸侯斟鄩氏在位二十七年)
后羿(有窮之君逐帝相自立善射不修民事淫于原獸棄武羅伯因熊髠龐圉而用寒浞後浞殺而)
(烹之簒位八年)
寒浞(羿之臣殺羿自立滅斟灌斟鄩氏弑帝簒位三十四年)
少康(帝相之子寒浞殺相后婚方娠奔歸有仍之國而生帝長為仍牧正奔虞為庖正夏舊臣靡輔之舉)
(兵滅浞歸故都即位夏道復興在位二十二年)
帝杼(少康之子在位十七年)
帝槐(杼之子在位二十六年)
帝芒(槐之子在位十八年)
帝泄(芒之子六夷服從始加爵命之制在位十六年)
帝不降(泄之子在位五十九年)
帝扄(不降之弟在位二十二年)
帝厪(扄之子在位二十一年)
帝孔甲(不降之子好鬼神使劉累恭龍諸侯多叛在位三十一年)
帝臯(孔甲之子在位十一年)
帝發(臯之子在位十年)
帝履癸(發之子是為桀力能伸鐡鉤索寵妺喜為瓊宫瑶臺肉山酒池貪虐荒淫天下顫怨湯放于南)
(巢而死在位五十年)
商(凡二十八世歷六百四十四年自湯至盤庚五遷其都復居于亳改號曰殷内太甲太戊祖乙盤庚)
(武丁皆賢君故曰賢聖之君六七作)
成湯(姓子氏名履帝嚳次妃簡狄生契封于商𫝊世十三曰天乙是為湯伐夏桀而有天下都亳國號商)
(以水德王聘伊尹以為相身為犧牲以禱雨作囿取禽獸以奉宗廟制幣以救民作樂曰大濩在位)
(十三年)
太甲(湯長孫太丁之子顛覆典刑伊尹放于桐宫居三年處仁遷義伊尹奉歸于亳增加修德諸侯咸歸)
(在位三十三年)
沃丁(太甲之子在位十七年)
太庚(沃丁之弟在位二十五年)
小甲(太庚之子在位十七年)
雍已(小甲之弟商道寖衰諸侯不至在位十三年)
太戊(雍已之弟以伊涉臣扈巫咸為相修王政尊高年祥桑枯死重譯來朝在位七十五年廟號中宗)
仲丁(太戊之子亳有河患遷都囂在位十有三年囂今河南陳留縣)
外壬(仲丁之弟在位十五年)
河亶甲(外壬之弟囂復决于河遷都相在位九年相今河南彰德府)
祖乙(河亶甲之子以巫賢為相商道復興相復决于河遷都耿在位十有九年耿今山西河津縣)
祖辛(祖乙之子在位十六年)
沃甲(祖辛之子在位二十五年)
祖丁(祖辛之子在位三十二年)
南庚(沃甲之子在位二十五年)
陽甲(祖丁之子在位七年)
盤庚(陽甲之弟復都于亳作盤庚三篇改商曰殷行湯之政商道復興在位二十八年)
小辛(盤庚之弟在位二十八年)
小乙(小辛之弟備知民事艱難在位二十八年)
武丁(小乙之子躬默思道得傅說為相君臣道合政事修舉章服用翟羽伐鬼方三年克之在位五十九)
(年廟號高宗)
祖庚(武丁之子在位七年)
祖甲(祖庚之弟保惠庶民不侮鰥寡在位三十三年)
廩辛(祖甲之子在位六年)
庚丁(廩辛之子在位三十六年)
武乙(庚丁之子無道獵于河渭之間以震死在位四年)
太丁(武乚之子在位三年)
帝乙(太丁之子在位三十七年易書曰自成湯至于帝乙㒺不明德恤祀曰帝乙歸姝)
受辛(帝乙之子是為紂資辨捷疾材力過人寵妲己作朝歌北鄙之音北里之舞靡靡之樂為長夜之飲)
(制炮烙之刑醢九侯殺鄂侯比干囚西伯諸侯叛之武王會師孟津與戰不克衣寳玉自焚死在位)
(三十三年紂釋西伯使得專征伐黎不道西伯戡黎祖已奔告于紂紂不悛文王伐密伐崇三分天)
(下有其二以服事殷)
周(凡三十七世歷八百七十三年自武王至幽王為西周平王至赧王為東周戰國又分為二内宣王)
(中興平王而下衰微極矣)
武王(姬姓名發帝嚳元妃姜嫄生稷封子邰𫝊公劉至古公亶父生季歷生昌為西伯三分天下有其二)
(生發任十亂伐紂乃有天下都鎬國號周以木德王釋囚封墓散財發粟分土建封訪洪範訓旅獒)
(為丹書之戒立九府園法之制崇追王之禮立教世子之法垂拱而天下治在位七年鎬今陜西)
(西安府)
成王(名誦武王之子周公旦相之制禮樂頒度量營洛邑成明堂為有周令主在位三十有七年越裳重)
(譯來朝周禮始此成王將崩命召公畢公率諸侯相康王作顧命)
康王(名釗成王之子克遵洪業敬恭神人四夷賓服囹圄空虚在位二十六年成康之世刑錯不用者四)
(十年)
昭王(名瑕康王之子南巡濟漢漢濱人載以膠舟中流膠液溺死在位五十一年)
穆王(名滿昭王之子征犬戎作祥刑之書在位五十五年)
共王(名醫扈穆王之子在位十二年)
懿王(名囏共王之子在位二十五年)
孝王(名辟方懿王之弟在位十五年嬴秦始封周道凌遲)
夷王(名爕孝王之子始下堂見諸侯楚僭稱王荒服不朝在位十六年)
厲王(名胡夷王之子暴虐無道淮夷入寇國人逐之奔彘大子靜幼二相周召共理國事謂之共和崩于)
(彘在位并共和共三十七年崩後共和又十四年)
宣王(名靜厲王之子命召公平淮夷申伯仲山甫順天下喻德教舉遺士海内翕然向風周室中興在位)
(四十六年)
幽王(名宫湼宣王之子嬖褒姒廢申后及太子宜臼奔申申侯召犬戎殺王于驪山下虜褒姒盡取周寳)
(賂而去在位十一年)
平王(名宜臼幽王之子鄭武公從諸侯即申國立之以豐鎬逼近戎狄東遷于洛故曰東周王室微弱齊)
(楚秦晉漸大在位五十一年春秋始于四十九年洛今河南洛陽縣)
桓王(名林平王之孫伐鄭鄭射中王肩在位二十三年)
莊王(名佗桓王之子在位十五年齊桓公立相管夷吾)
釐王(名胡齊莊王之子在位五年齊桓公會于北杏而覇諸侯)
惠王(名閬釐王之子燕衛伐周王出奔温燕衛立少子子頽鄭伯虢公殺子頽奉王歸國在位二十六年)
(齊桓責楚王祭不共楚人服二戎十四年秦穆公相百里奚覇西)
襄王(名鄭惠王之子狄人奉弟叔帶伐周王出奔鄭狄人立叔帶晉文公殺叔帶奉王歸國後召王會于)
(河陽踐土在位三十三年盟元年齊桓會于葵丘二十年晉文踐土)
頃王(名壬臣襄王之子在位六年)
匡王(名班頃王之子在位六年)
定王(名瑜匡王之弟楚子觀兵周郊問鼎之大小輕重在位二十一年)
簡王(名夷定王之子在位十四年晉悼公復覇吳始通于晉)
靈王(名泄心簡王之子生而有髭在位二十七年孔子生于二十一年庚戌)
景王(名貴靈王之子在位二十五年)
悼王(名猛景王次子少弟子朝欲立未果至是作亂夜使人取王以歸晉納王於王城在位一年)
敬王(名匄景王第三子諸大夫迎立之子朝據王城不得入晉與諸大夫攻之四年始克子朝奔王入十)
(六年子朝復亂王出奔晉晉納王於王城庚申春魯西狩獲麟孔子春秋絶筆至四十一年孔子卒)
(在位四十三年)
元王(名壬敬王之子在位六年戊辰越滅吳)
貞定王(名介元王之子在位二十八年)
哀王(名去疾貞定王之子弟叔襲弑之在位三月)
思王(名叔襲哀王之弟弟巍弑之在位五月)
考王(名巍思王之弟弑兄而自立封其弟於河南是為桓公再傳而至惠公惠公立長子曰西周公封少)
(子于鞏仍襲父號曰東周惠公於是又稱東西二周也在位十六年)
威烈王(名午考玉之子命晉大夫魏斯趙籍韓虔為諸侯周室衰微徒擁虚噐號為天下共主在位二)
(十四年綱目托始於此)
安王(名驕威烈王之子命齊大夫田和為諸侯在位二十六年)
烈王(名喜安王之子在位七年齊威王朝周)
顯王(名扄烈王之子在位四十八年始周分為二孟軻至梁秦孝公用衛鞅變法秦稱王號戰國)
慎靚王(名定顯王之子在位七年蘇秦合從)
赧王(名延慎靚王之子秦昭襄謀入寇王入秦請罪盡獻其邑三十六秦受之歸王于國而崩秦遷西周)
(公于&KR1222;狐聚遷東周君於陽人聚周遂不祀在位五十九年周亡後七國無統者四十三年)
周春秋戰國諸侯(齊桓晉文宋襄秦繆楚莊稱五覇)
魯(姬姓侯爵出自周文王第四子且佐文武成王有大勲勞于天下成王留為大宰封長子伯禽于曲)
(阜為魯國𫝊世十三至隠桓莊閔僖文宣成襄昭定哀悼元穆共康景平文頃後為楚考烈王)
(所滅)
衛(姬姓侯爵出自周武王母弟封為成王大司寇食采邑子康成王誅武庚中分其地以半封封于朝)
(歌為衛國𫝊世十三至桓宣惠黔牟懿戴文成瑕穆定獻殤襄靈輙莊般師起後又十世至其君角)
(秦二世廢為庶人)
宋(子姓公爵自商帝乙長庶子唐食采于微周成王誅武庚中分其地以其半封啓于睢陽為宋國以)
(奉湯祀于周為客而不臣𫝊世十四至穆殤莊閔桓襄伯成昭文共平元景又五世至康王偃齊魏)
(楚共滅之中襄公覇)
陳(媯姓侯爵出自虞舜裔孫閼父為周陶正武王時以元女大姬下嫁其子滿封于太狊之墟陳縣為)
(陳國𫝊世十二至桓厲莊宣穆共靈成哀惠懷閔為楚所滅)
蔡(姬姓侯爵出自周文王子叔度武王封于上蔡為蔡國傳世十三至宣桓哀繆莊文景靈平朱悼)
(昭元為楚所滅)
曹(姬姓伯爵出自周文王子叔振鐸武王封于濟隂定陶為曹國𫝊世十二至桓莊僖昭共文宣成)
(武平悼聲隠靖伯陽為宋所滅)
晉(姬姓侯爵出自周武王少子叔虞成王封于唐其地絳邑東翼城為晉國九世至昭侯封其季父成)
(師于曲沃為曲沃桓叔晉分為二以翼曲沃别之翼𫝊孝侯鄂侯為曲沃武公所滅曲沃更號晉𫝊)
(至獻惠懷文伯襄靈成景厲悼平昭頃定至靖公俱酒其臣韓趙魏廢為庶人而分其地中文公覇)
(諸侯)
齊(姜姓侯爵出自炎帝裔孫伯夷佐夏禹賜姓姜曰吕商末吕望起漁釣佐周文武定天下成王封于)
(營丘為齊國子伋嗣𫝊世十二至首伯桓孝昭子舍懿惠頃靈莊景凡又數𫝊而至康公貸其大夫)
(田和遷之海上田氏卒有齊國中桓公用管仲為五覇之首)
燕(姬姓伯爵出自周同姓功成曰君奭為周太保食采於召成王封其元子於幽州薊縣為燕國𫝊世)
(二十九至簡又二世閔又三世文子噲昭惠武成孝至喜太子丹刺秦王不克喜走遼東秦將王翦)
(虜喜滅之)
鄭(姬姓伯爵出自周厲王少子友封于華隂鄭縣為鄭國是為桓公子掘突徙封于虢鄫之間而食采)
(溱洧謂之新鄭是為武公𫝊至莊厲文穆靈襄悼成喜簡定獻聲至君有而韓哀侯滅之)
吳(姬姓子爵出自周太王長子泰伯與弟仲雍讓國于少弟季歷亡入荆蠻號句吳泰伯卒武王封仲)
(雍于吳其地姑蘇為吳國斷髮文身嬴以為飾遂不通中華𫝊世十九至壽夢僚闔廬夫差争伯為)
(越王句踐所滅)
楚(芊姓子爵出自顓頊孫重黎為高辛火正曰祝融弟吳回嗣其後鬻熊為周文武師武王得鬻熊曾)
(孫熊繹封于荆蠻其地枝江為楚國後都郢八世至渠又八世至若敖蚡冒武文堵敖成穆莊稱伯)
(共康郟敖靈平昭聲悼肅宣威懷頃襄考烈幽哀負芻秦王政遣王翦執負芻滅之中莊王稱伯)
秦(嬴姓伯爵出自顓頊之後栢翳佐舜賜姓嬴後有非子者為周孝王主馬汧渭馬大蕃息孝王分土)
(為附庸其地隴西秦亭為秦國𫝊三世至襄公以功逐犬戎平王賜岐西之地爵為伯又七世而穆)
(公覇西戎康共桓景哀惠又五地簡獻孝惠文武昭襄孝文莊襄政并天下自立為皇帝)
越(姬姓子爵出自夏少康庶子無餘封于會稽為越國二十餘世不通中國至元常與吳王闔廬相攻)
(子勾踐初為吳王夫差所敗後伐吳滅之乃以兵渡淮致于周元王命為伯𫝊五世至無疆楚威王)
(伐之無疆敗死諸族子立濱于海上至漢閩君搖仍其後也)
魏(本姬姓出自周武王弟高封于畢國絶有裔曰畢萬晉獻公封之魏因以魏為氏絳舒駒世為晉卿)
(駒與趙韓滅智氏駒子文侯斯周威烈王命為諸侯與趙韓分晉地𫝊至武惠襄哀昭安僖景閔至)
(王假為秦所滅)
趙(本嬴姓出自顓頊之裔有造父者善御周穆王封之趙城因以趙為氏夙衰盾朔武景叔鞅無恤浣)
(世為晉卿無恤與韓魏共滅智氏晉日卑弱至烈侯藉周威烈王命為諸侯與韓魏分晉地𫝊至武)
(敬成肅武靈惠文武成悼襄幽繆為秦所滅)
韓(本姬姓出自周武王後其裔事晉封于韓因以韓為氏世為晉卿至康子與趙魏共滅智氏又二世)
(至景侯虔周烈王命為諸侯與趙魏分晉地𫝊烈文哀昭惠襄僖桓惠至王安為秦所滅)
田齊(本嬀姓陳厲公之子完奔齊改姓田氏事桓公為王正傳六世至桓倵簡王又二世和遷康公)
(於海上周安王命為諸侯𫝊至桓威宣湣襄至王建降於秦秦遷於共而死)
秦(凡三世歷十五年其先祖柏翳始封于非子強于孝公盛于莊襄兼併于始皇亡于子嬰)
始皇(名政秦莊襄王之子實陽翟大賈吕不韋納邯鄲美姬有妊獻之莊襄而生都咸陽嗣立二十)
(五年之間滅齊楚燕趙魏韓六國遂并天下即帝位更號皇帝任李斯除謚法罷諸侯封泰山築長)
(城焚書坑儒求三神仙不死藥專以刑威立國東巡崩于沙丘在位十有二年咸陽今陜西咸陽縣)
二世(名胡亥始皇少子李斯趙高矯詔殺太子扶蘇而立之更為法律務益深刻陳勝吳廣之徒並)
(起沛公兵入關趙高弑之葬以黔首在位三年)
子嬰(扶蘇之子趙高立為秦王殺高夷其三族遣將距嶢關沛公兵至㶚上出降稱王四十六日)
秦末諸國
楚(景駒故楚族先是陽城陳勝詐稱扶蘇自立為楚王莊賈殺之陳人秦嘉立駒為楚王項梁殺駒立)
(故懷王孫心仍稱楚懷王項羽尊為義帝羽自立為西楚覇王都彭城韓信敗于垓下羽自殺)
齊(田儋故齊侯自立為齊王秦將章邯擊死之齊人立故王建之弟假儋弟榮逐假立儋子市項羽徙)
(市于膠東立都榮擊走都殺市羽殺榮復立假榮之弟横擊走假立榮子廣韓信虜廣横自立亡入)
(海尋自殺)
魏(名咎故魏公子寗陵君也楚將周市立為王而相之秦將章邯擊魏殺市咎自焚死楚懷王立咎之)
(弟豹項羽徙豹于平陽豹降於漢)
趙(趙歇故趙族先是陳人武成為楚王陳勝將背勝自立為趙王都邯鄲其將李良殺之張耳陳餘求)
(歇立為趙王君信都後為韓信所擒)
韓(名成故韓公子横陽君也故韓臣張耳說韓良立之良為司徒項羽殺成立故吳令鄭昌昌降於漢)
燕(韓廣趙王武臣將臣遣廣略燕廣因自立為燕王項羽徙廣于遼東立燕將臧荼為漢所虜)
雍(章邯秦降將項羽分關中之地立之王咸陽以西漢遣韓信襲雍邯敗走死)
塞(司馬欣秦降將項羽分關中之地立之王咸陽以東韓信襲雍邯敗欣亦降)
翟(董翳秦降將項羽分關中之地立之王上郡韓信襲雍邯敗翳與司馬欣皆降)
西漢(凡十一世并高后孺子更始歷二百一十七年又新莽十四年共二百三十一年内文武)
(昭宣稱賢君元成而下徒擁虚位制于宦官滅于外戚)
高祖(姓劉氏名邦沛人初為沛亭長號沛公豁逹大度知人善任以布衣起兵破秦滅楚五載而成)
(帝業都長安以火德王用三傑約三章屈羣策次律令制禮儀封功臣王同姓以蕭何為元功祀孔)
(子以太牢規模宏遠矣惜不尊太公欲易太子誅滅信族械繫相國為可議馬在位十有三年長安)
(今陜西西安府)
惠帝(名盈高帝太子優寵齊趙任用平勃善曹參之對除挾書之律可謂寬仁之主遭母后殘虐日)
(飲酒為淫樂不聽政虧捐至德在位七年)
后呂氏(名雉高祖之后惠帝崩無嗣臨朝稱制擅王諸呂誅殺劉氏子孫寵幸審食其而不恥者)
(僭位八年)
文帝(名恒高帝中子封代王周勃等迎立之治尚玄默議賑貸却千里馬耕籍田除肉刑身衣弋綈)
(以崇儉募民徙塞以重邊海内乂安幾致刑措惟疏賈誼殺薄昭寵幸鄧通不相竇廣國為少歉焉)
(在位二十三年廟號太宗)
景帝(名啓文帝太子收半租減笞法節儉不妄費能守孝文之業然性多猜忌果於殺戮䧟梁王)
(於過致七國之反黜申屠戮鼂錯殺周亞夫其失屢矣在位十六年)
武帝(名徹景帝太子罷黜百家表章六經興太學修郊祀改正朔定歷數協音律舉孝廉攘胡越雄)
(才大略卓然可觀惜其外窮武功内極土木親祀竈筭商車置賞官贖禁錮立腹誹之法興巫蠱之)
(獄末年輪臺之悔嗟何及焉在位五十四年)
昭帝(名弗陵武帝少子七歲即位識霍光之忠辨上官傑之詐享國不永惜哉在位十三年昭帝)
(崩霍光廢昌邑王立宣帝)
宣帝(名病已更名詢武帝戾太子之孫皇曾孫也起于民間勵精為治招選茂異綜覈名實蕭梁夏)
(韋以儒術進劉正以文章顯將相則張趙魏丙治民則龔黃鄭召吏稱其職民安其業然用恭顯貴)
(許史殺趙蓋韓楊求金馬碧鷄之神德政不純漢之元氣索矣在位二十有五年廟號中宗)
元帝(名奭宣帝太子多材藝善儒術尚恭儉然牽制文義優柔不斷在位十六年)
成帝(名鷔元帝太子善修客儀博覧古今詔求遺書客受直言然湛于酒色趙氏内亂五侯專權言)
(之可為於悒在位二十六年)
哀帝(名欣元帝庶孫定陶共王之子成帝立為嗣寵信䜛邪憎疾忠直在位六年王莽擅政)
平帝(名術元帝庶孫中山孝王之子哀帝立為嗣九歲即位王莽置毒酒中而崩在位六年)
孺子(名嬰宣帝之孫廣威侯勲之子平帝無嗣王莽立為皇太子號曰孺子自稱假皇帝尋廢嬰為)
(安定公稱太子三年)
新莽(姓王名莾孝元皇后之姪繼四父輔政匿情求名封新都侯遂秉漢政弑平帝立孺子簒漢天)
(下稱假王國號新恃其詐慝煩民玩兵漢兵斬而臠之簒位十四年)
更始(名玄舂陵戴侯之曾孫光武族兄莽末漢兵起無所統一玄在平林兵中號更始將軍衆立為)
(帝都長安赤眉兵亂玄單騎走光武降封為淮陽王稱帝二年)
東漢(凡十四世歷一百九十六年帝懿帝辨未改元兩漢高文武宣光武明章稱為七廟之主)
(後受制閹宦激成黨禍而漢亡)
光武(名秀長沙定王發之後景帝六世孫莽末起兵興復漢室都洛陽未及下車訪儒術行義起太)
(學徵處士并縣國簡易代鮮有及也然好圖䜟親簿書封泰山禪梁隂不仕三公中興之業未盡善)
(焉在位三十三年洛陽今河南洛南縣)
明帝(名陽更名莊光武第四子遵奉建武制度登臺觀雲臨雍拜老圖功臣而避椒房之嫌重郎官)
(而辭館陶之請然好以耳目隠發為明傷於捷急始迎佛教流入中國焉在位十八年)
章帝(名烜明帝太子進柔良退貪猾解楚王之獄罷西域之戍稱為長者然寵任竇憲以啓外戚專)
(權之漸在位十三年)
和帝(名肇章帝太子十歲即位竇太后臨朝竇憲專權謀逆帝與中常侍鄭衆定議誅憲自是宦官)
(外戚迭為消長在位十七年)
殤帝(名隆和帝少子生三月即位鄧太后臨朝在位八月)
安帝(名祐章帝之孫清河孝王慶之子鄧太后臨朝親政之後内寵益盛在位十九年)
懿帝(章帝之孫濟北惠王之子封北鄉侯安帝崩閻后欲與國政廢太子保為濟隂王與閻顯竽謀)
(立之在位七月)
順帝(名保安帝太子閻太后廢為濟隂王帝懿崩中常侍孫程等立之封程等為列侯雖黃瓊李固)
(相繼登用然閹宦專權梁氏用事賢人君子不能救漢祚之衰在位十九年)
冲帝(名炳順帝太子二歲即位梁冀秉政在位三月)
質帝(名纘章帝玄孫渤海孝王之子封建平侯梁太后立之時八歲目梁冀為跋扈將軍冀進毒弑)
(之在位一年)
桓帝(名志章帝曾孫封蠡吾侯梁冀立之帝與中常侍單超等誅冀封超等為列侯權歸閹宦釀成)
(黨錮之禍在位二十一年)
靈帝(名宏章帝玄孫解瀆亭侯萇之子竇太后立之竇武陳蕃為政徵用名賢李膺等天下想望太)
(平中常侍曹節王甫殺蕃武等數百人而膺等皆廢錮鉤黨興而賢人君子駢首就戮矣欲不亡得)
(乎在位二十二年崩)
帝辨(靈帝太子即位何太后臨朝中常侍蹇碩欲誅大將軍何進而立陳留王協袁紹勸進悉誅諸)
(宦官進召董卓將兵詣京師中常侍張讓等斬進紹引兵殺宦者二千餘人讓等困廹將帝出都門)
(卓迎于北邙阪下與帝語語不可了廢為弘農郡王在位一月)
獻帝(名協靈帝次子封陳留王董卓廢帝辨而立之諸郡起兵討卓卓脅遷長安卓死乘輿播遷曹)
(操迎帝都許子丕廢帝為山陽公而簒位在位三十有一年許今河南許州)
蜀漢(凡二世歷四十四年世稱蜀魏吳為三國)
昭烈(名備涿郡人漢景帝子中山靖王之後有大志喜怒不形於色手垂過膝顧自見其耳獻帝末)
(累官至益州牧曹丕簒漢遂發喪成服正位於成都羈旅漢南屈體英傑要結同志摧阻勍敵顛沛)
(之餘不忘德義在位三年成都今四川成都府)
後帝(名禪昭烈帝太子諸葛亮受遺詔輔政出師伐魏中原恐懼亮死魏遣鄧艾入寇至成都子北)
(地王諶哭于昭烈之廟自殺帝出降封為安樂公在位四十一年東西二漢并蜀漢共四百六十)
(九年)
漢初諸國
韓(名信故襄王之孫漢使信略韓地韓王鄭昌降因立信為韓王後以馬邑降匃奴伏誅)
趙(張耳故楚王勝校尉從項羽入關封常山王歸漢封趙王子敖嗣尚魯元公主子偃嗣絳侯廢之)
燕(盧綰與高帝同里閈又生同日封燕王陳豨反召之不至遣樊噲擊之亡入匈奴)
梁(彭越昌邑人佐漢滅楚封梁王後坐反廢為庶人呂后誅之夷三族)
楚(韓信淮隂人初從項羽後歸漢擒魏取代扑趙脅燕破齊滅楚封齊王改封楚王後坐反廢為淮隂)
(侯復坐與陳豨反呂后擒斬之夷三族)
長沙(吳芮秦時為鄱陽令甚得民心號鄱君後佐諸侯兵攻秦項羽封之衡山漢改封長沙𫝊成恭)
(靖絶)
淮南(英布六人嘗被黥曰黥布初從項梁羽封為九江王漢改封淮南王韓彭被誅布謀反帝自將)
(討之布走鄱陽居民殺之)
酇(蕭何初為沛掾主吏沛人殺令乃從高帝入關收秦圖籍轉漕關中功第一封酂侯食邑獨多賜帶)
(劍履上殿入朝不趨凡九傳至夀成坐犧牲不如令國除)
留(張良故韓臣項羽殺韓王成乃引兵歸漢為高帝謀臣運籌帷幄决勝千里帝使自擇齊三萬戶良)
(願封留乃封為留侯尋謝病辟穀子不疑嗣坐謀殺故楚内史贖為城旦國除)
曲逆(陳平陽武人家貧好讀書仗劍歸漢漢拜為都尉縱反間於楚解滎陽白登之圍數出奇計初)
(封戶牖侯帝南過曲逆曰壯哉縣乃更封曲逆凡三傳至向坐掠人妻棄市國除)
平陽(曹參初為沛掾主吏及沛令被殺與蕭何從高帝定天下身被七十餘創攻城略地功最多封)
(平陽侯凡五𫝊至宗坐太子死國除以上異姓)
荆(名貴高帝從兄封荆王王五十二城都吳英布反與戰不勝為布軍所殺)
代(名喜高帝兄封代王都中都亡歸匃奴以其地封子恒是為文帝)
楚(名交高帝弟封楚王王四十餘城都彭城子夷王嗣孫戉景帝三年反周亞夫擊敗之戊自殺)
齊(名肥高帝外婦子封齊王王七十餘城都臨淄𫝊哀文絶復以肥子故陽虛侯將閭嗣及吳楚反菑)
(川膠東膠西濟南皆發兵應將閭狐疑城守不聽吳楚等兵敗將閭懼飲藥死)
吳(名濞高帝從子封吳王王故荆郡三地五十餘城吳太子入見與皇太子博爭道皇太子殺之濞稱)
(疾不朝文帝賜之几杖景帝三年反敗走東越東越殺之也)
趙(名如意高帝戚夫人所生封趙王高后酖殺之)
淮南(名長高帝子封淮南王文帝六年反廢處蜀郡憤恚不食死以上同姓)
漢中衰僞國
楚(秦豐南郡人莽地皇二年起兵據黎丘自號楚黎王光武遣朱祐討斬之)
朔寧(隗囂隴西人更始元年起兵應漢據天水專制梁州朔方事光武遣馮異破之囂降公孫述述)
(立為朔寧王尋奔西域死子純降漢伏誅)
成(公孫述茂陵人更始元年稱益州牧據成都稱蜀王尋稱帝國號成漢護軍高午刺殺之)
淮南(名憲潁川人為莽廬江連帥更始元年據郡自稱淮南王尋稱帝光武遣馬成討斬之)
梁(劉永更始元年封梁王尋自稱帝光武遣蓋延討之睢陽人斬永以降子紆復稱梁王梁人斬紆以降)
邯鄲(王郎邯鄲卜者更始元年詐稱成帝子劉林李育等立為天子幽冀嚮應光武親討之郎走王)
(覇追斬之)
西平(盧芳安定人更始元年詐稱武帝曾孫自立為西平王單于迎入匃奴立為漢帝建武十六年)
(請降立為代王復反奔匃奴十餘年疾死)
燕(彭寵宛人更始元年以為漁陽太守光武討王郎加大將軍尋反自稱燕王蒼頭子密斬之以降子)
(午嗣國師韓利斬滅之)
齊(張步瑯琊人更始二年劉永以為將軍專據東方建武三年拜東萊太守劉永復立為齊王步殺漢)
(使而受永封詔耿弇討之既降復反陳俊斬之)
東平(龐萌建武初為平敵將軍詔討董憲連和自稱東平王帝自將擊破之奔朐吳漢拔朐斬萌及)
(憲)
漢末郡國
冀(袁紹太尉安之後靈帝時為司隸校尉董卓廢立紹不從奔冀州卓拜紹為渤海太守不受初平元)
(年關東州郡起兵討卓推紹為盟主稱冀州牧建安元年為大將軍子譚尚熙譚為青州刺史與尚)
(爭立曹操攻南皮斬譚尚熙俱奔遼東公孫康斬之)
夀春(袁術紹之弟靈帝時為虎賁郎將董卓廢立術奔南陽初平四年走夀春自領揚州牧尋稱帝)
(曹操攻之術走渡淮操遣劉備邀之復走濤春嘔血而死)
蜀(劉焉魯共王之後靈帝時為益州牧隂圖異計殺漢中太守斷斜谷作乘輿子璋嗣建安十六年璋)
(迎劉備備據涪城以圖璋十九年備入城都璋出降)
薊(公孫瓚遼西人靈帝時為騎都尉初平二年為渤海校尉與袁紹相攻瓚城冀以自固幽州刺史劉)
(虞討之不克瓚殺虞盡有幽州恃其財力不恤百姓袁紹攻之自焚死)
荆州(劉表獻帝時為荆州牧攻下長沙零陵桂陽不修職貢僭擬乘輿次子琮嗣舉州降曹操劉備)
(與吳周瑜敗操於赤壁立表長子琦尋卒孫權表劉備領之)
遼東(公孫度玄莵人獻帝時遼東太守東伐高句驪西擊烏桓分置郡守自立為遼東侯乘鸞輿郊)
(祀天地子康嗣弟恭嗣子淵奪位自稱燕王司馬懿奪之)
三國魏(凡五世歷四十五年魏以簒弑得國自文明後司馬懿世執國柄而魏遂亡)
文帝(姓曹氏名丕魏王操太子廢漢獻帝為山陽公即位都洛陽尊操為武皇帝初操包藏禍心睥)
(睨神器志未克遂而天殛之丕乃逼君年簒國假禪代之名以文餙其惡在位七)
明帝(名叡文帝太子沈毅好斷優禮大臣聽受極諫君人之量偉矣然大權偏據社禝無衛不能固)
(維城之基在位十三年)
帝芳(明帝太子初封齊王司馬懿曹爽受遺詔立之懿死子師為大將軍廢帝迎立高貴鄉公在位)
(十四年)
帝髦(文帝長孫東海定王之子封高貴鄉公司馬師迎立之師死弟昭自為大將軍封晉公加九錫)
(帝見威權日去曰吾不能坐受廢辱乃自討昭昭黨成濟弑帝殞於車下太后追廢為庶人使昭子)
(炎迎立常道鄉公在位六年)
元帝(名璜更名奐武帝子燕王字之子封常道鄉公司馬炎迎於鄴立之昭死炎嗣為相國晉王遂)
(簒位廢帝為陳留王在位五年)
三國吳(凡四世歷五十九年)
大帝(姓孫氏名權長沙太守堅次子堅起兵討董卓入洛陽修諸陵寢長子策謀襲許以迎漢帝權)
(藉父兄餘烈雄據江東屈身曹魏丕封為吳王及叡嗣立乃稱帝即建業為都任用周瑜魯肅張昭)
(等然性多嫌忌果於殺戮在位三十一年建業今應天府是)
帝亮(大帝太子謀誅權臣孫琳語泄綝廢為會稽王自殺在位六年)
景帝(名休大帝中子封瑯琊王孫綝迎立之在位六年)
帝皓(景帝之姪封為烏程侯嗣立不修德政都武昌驕愎殘虐深于桀紂及還都建業而晉師東下)
(矣面縛輿櫬不亦宜乎在位十七年武昌今湖廣武昌府是)
西晉(凡四世歷五十二年)
武帝(姓司馬名炎魏大傅懿之孫晉王昭之子嗣為相國晉王廢元帝為陳留王遂稱帝都洛陽守)
(量弘厚明遠好謀平吳之後耽於遊宴去州郡兵漸至大亂在位二十五年廟號世祖帝頗儉約滅)
(吳之功由任羊祐杜預)
惠帝(名衷武帝太子性戅騃不辨菽麥孽婦專恣諸王搆亂天下大亂劫遷長安食餅中毒崩在位)
(十七年)
懷帝(名熾武帝第二十五子封豫章王立為皇太弟既即位五年劉聰攻䧟洛陽執帝歸于平陽官)
(以光禄大大封平阿公聰宴羣臣使衣青衣行酒尋弑之崩在位六年)
愍帝(名業武帝之孫吳孝王宴之子封秦王懷帝遇害自雍入于長安劉曜攻䧟長安帝出降封懷)
(安侯聰出畋戎服前𨗳宴饗行酒洗爵又使之執蓋尋弑之在位四年自此五胡亂華割據中原)
東晉(凡十一世歷一百五年中惟元帝任王導武帝任謝安差有可觀終亦偏安于江左)
元帝(名睿宣帝懿曾孫瑯琊王覲之子母夏侯氏與小吏牛金通而生長為安東將軍鎮建業愍帝)
(遇害即位于建業知委任王導明斷不足大業未復而禍亂内興在位六年)
明帝(名紹元帝太子明敏有幾斷故能以弱制強誅滅王敦克復大業在位三年)
成帝(名衍明帝太子五歲即位庾太后臨朝庾亮徵蘇峻不應命與祖約舉兵反逼遷乘輿焚燒宫)
(闕衆議遷都頼王𨗳諫止在位十七年)
康帝(名岳明帝次子封瑯琊王成帝二子丕奕皆幼庾冰迎立之在位二年)
穆帝(名𣆀康帝太子二歲即位禇太后臨朝朝廷雖云無事而桓温威權日盛矣在位十七年)
哀帝(名丕成帝長子封瑯琊王大臣迎立之以服藥求長生藥發而崩在位四年)
帝奕(成帝次子封瑯琊王大臣迎立之桓温廢為東海王尋降封海西縣公在位五年)
簡文帝(名昱元帝少子封會稽王桓温迎立之以虚白之資在屯如之會政由桓氏祭則寡人在)
(位二年)
孝武帝(名曜簡文帝第三子委任謝安摧折秦寇可四矣惜其湛於酒色為張貴人所弑在位二十)
(年)
安帝(名德宗孝武帝太子不能言不知寒暑饑渴桓玄廢為平固王遷之潯陽乃自立劉裕誅玄復)
(簒遂弑帝于東堂在位二十二年)
恭帝(名德文孝武帝次子封瑯琊王劉裕弑安帝迎立之未幾廢為零陵王尋殺之在位二年)
兩晉僞國(東西二晉共歷一百五十六年劉淵匈奴也石勒羯也姚氏羌也苻氏氐也慕)
(容鮮卑也)
漢(劉淵匈奴人自謂漢甥冐姓劉氏武帝命為匈奴五部長自稱大單于國號漢尋稱帝遷平陽弟聰)
(攻晉執懷愍子粲靳凖弑之族子曜殺凖自立改國號趙其下石勒弑之三主共二十六年)
成(李特巴西人惠帝以為將軍自稱益州牧子雄稱王尋稱帝國號成子班立李越弑之而立弟期李)
(燾弑期而自立改國號漢子勢桓温伐之乃降六主四十六年)
後趙(石勒武鄉羯人劉淵以為將軍自稱趙王盡有秦隴之地遂稱帝子弘石虎弑之自立子世石)
(遵弑之自立石閔殺遵而立石鍳尋弑鍳自立改國號魏慕容雋破魏殺閔六主共三十一年)
前燕(慕容廆鮮卑人元帝命為平州牧子皝稱燕王子雋稱帝遷于鄴子暐苻堅執之以歸四主共)
(八十五年)
前秦(蒲洪略陽人穆帝時自稱三秦王改姓符氏子健稱帝子生苻堅殺之堅自稱三秦天王為姚)
(萇所殺子丕慕容永殺之子登姚興殺之子祟乞伏乾歸殺之六王共四十四年)
後燕(慕容垂皝子苻堅以為將軍叛秦稱王尋稱帝國號後燕子寳蘭汙弑之慕容盛殺蘭汙自立)
(段璣殺盛立垂之子熙馮跋弑之立高雲尋又弑雲四主共二十五年)
前凉(張軌惠帝以為凉州刺史封西平公子茂降趙封凉王子駿歸晉以為大將軍子重華自稱凉)
(王子矅靈趙長廢之而立張祚衆殺祚立矅靈弟玄靜張天錫弑之自立苻堅伐凉天錫降九主共)
(七十六年)
後秦(姚弋仲赤亭羌穆帝封為六夷大都督子襄降燕苻堅殺之弟萇降秦尋叛自稱後秦王伐秦)
(殺堅稱帝子興稱王子泓降于劉裕送建康斬之三主共三十餘年)
西燕(慕容泓前燕王慕容雋子秦滅燕泓仕秦尋叛秦起兵自立高蓋弑之而立其弟冲尋稱帝韓)
(延弑之立段隨燕人殺隨立慕容顗顗立慕容瑶之瑶弑立泓子忠忠弑慕容永自立慕容垂執永弑)
西秦(乞伏國仁鮮卑人孝武時自稱西秦王弟乾歸立為河南王居金城乞伏公府弑之子熾磐殺)
(公府自立子慕末夏赫連定執殺之四主四十六年)
後凉(呂光略陽氐人為苻堅將自稱凉州牧尋稱天王國號凉子紹立呂簒弑而代之呂超殺簒而)
(立其兄隆隆降秦四主十八年)
南凉(秃髮烏孤鮮卑别種呂光以為河内都統自稱西平王弟利鹿孤嗣弟傉檀稱凉王為秦所滅)
(三主共十八年)
北凉(段業京兆人呂光以為建康太守沮渠蒙遜推為凉州牧稱凉王蒙遜弑之自立尋歸晉以為)
(凉州刺史子牧犍歸魏并為河西王尋降魏)
南燕(慕容德皝少子後燕以為冀州牧自稱燕王尋稱帝居廣固兄子超嗣立晉主執而斬之二主)
(共十一年)
西凉(李裔隴西人段業以為燉煌太守自稱西凉公居酒泉子歆晉封為酒泉公蒙遜殺之弟恂復)
(入燉煌稱刺史北凉屠殺之三主共二十五年)
夏(赫連勃勃匈奴人符堅以為安北將軍自稱大夏天王尋稱帝子昌魏執以歸弟定吐谷渾襲執之)
(三主二十二年)
北燕(馮跋長樂人仕後燕弑其主熙立熙養子高雲尋弑雲自立為天王弟弘稱藩於宋魏伐之弘)
(奔高麗二主十八年)
南朝宋(凡八世歷六十年六自宋齊梁陳周五代共一百十九年)
武帝(姓劉氏名裕彭城人晉元興三年誅桓玄迎復安帝以功封宋公尋弑安帝而立恭帝進爵宋)
(王又弑恭帝而自帝都建康少賤長勇健嚴正有度尚威力任機數在位三年建康即今應天府)
(起自布衣頗有功晉室而急于禪奪故圠伐無成)
帝符義(武帝太子居喪無禮遊戲無度檀道濟等廢為滎陽王而弑之在位一年)
文帝(名義隆武帝第三子檀道濟立之仁厚恭儉勤於為政吏不苟免民有所係末年政事漸衰置)
(東宮兵與羽林等為太子劭所弑在位三十年)
孝武帝(名駿文帝第三子封武陵王誅劭即位警敏博洽奢欲無度在位十一年崩)
帝子業(孝武帝太子自少狂暴宗室百官濫被誅殺夀寂之弑之在位一年)
明帝(名彧文帝第十一子封湘東王壽寂之立之雖能剪除叛逆然奢淫好弑戮其昆弟殆盡在位)
(八年)
帝昱(明帝太子實宫人陳氏賜嬖人李道兒迎還乃生十歲即位蕭道成弑之遂廢為蒼梧王在位)
(四年)
順帝(名凖桂陽王休範之子明帝立為嗣十二歲即位蕭道成弑之而滅其族在位二年)
南朝齊(凡七世歷二十三年)
高帝(姓蕭氏名道成蘭陵人漢蕭何二十四世孫仕宋封齊公進爵齊王弑順帝遂即帝位都建康)
(性節儉深沉有大量博學能文在位四年)
武帝(名頥高帝太子嚴明有斷盜賊息百姓足在位十一年)
帝昭業(武帝太孫即位無道蕭鸞弑之追廢為欝林王在位六月)
帝昭文(武帝庶孫蕭鸞立之起居飲食皆諮於鸞鸞廢為海陵王尋弑之在位三月)
明帝(名鸞高帝之兄子封宣城王弑欝林海陵而自立性猜多慮溺術數在位五年)
帝寳卷(明帝太子蕭衍廢為涪陵王為國人所弑衍入建康追廢為東昏侯在位二年)
和帝(名寳融明帝第八子封南康王即位於江陵蕭衍廢而弑之在位一年江陵即今湖廣荆州府)
南朝梁(凡四世歷五十七年)
武帝(姓蕭名衍齊之疎族也仕齊封梁公進爵梁王弑和帝遂即帝位都建康性恭儉慈孝博學于)
(文而僻好佛法後為侯景所逼而殂在位四十八年)
簡文帝(名綱武帝太子侯景立之未幾景逼禪位于豫章王棟尋弑之棟禪位於景湘東王繹與)
(王僧辯攻景戮之在位二年)
孝元帝(名繹武帝第七子封東湘王簡文帝被弑即位於江陵魏遣于謹等攻江陵猶於龍光殿)
(講老子百官戎服以聽巡城口占為詩城陷出降尋被殺在位三年)
敬帝(名方智孝元帝第九子封晉安王江陵既破乃即位於建康陳覇先廢為江隂王尋殺之在位)
(三年)
南朝後梁(几三世歷三十三年)
宣帝(名詧梁昭明太子統之子梁亂奔西魏立為梁王徙江陵稱帝在位七年)
明帝(名巋宣帝之子臣事周朝境内乂安在位二十四年崩)
帝琮(明帝之子隋文帝廢之在位二年)
南朝陳(凡五世歷三十三年)
武帝(姓陳氏名覇先吳興人漢太丘長寔之後仕梁封陳公進爵為王弑敬帝遂即帝位都於建康)
(性雄傑節儉務從寬簡而好佛法在位三年)
文帝(名蒨武帝之兄子封臨川王明察勤儉在位七年)
帝伯宗(文帝太子國政盡歸安成王頊頊廢為臨海王在位二年)
宣帝(名頊文帝之弟封安成王廢伯宗而自立在位十四年)
帝叔寳(宣帝太子淫奢無度隋開皇九年諸道兵已渡江猶奏妓縱酒賦詩不輟師入朱雀門自)
(投于井軍人以繩引之而上執送長安在位七年)
北朝元魏(凡十二世歷一百四十九年其初甚微至珪始強盛遷都于代國號魏自文帝)
(始改元用崔浩高允移風易俗庶幾禮義之邦焉)
道武帝(姓拓跋氏名珪世居北方代王什翼犍之孫晉泰初元年為苻堅敗走依賀訥以居比長)
(嗣立改稱魏王尋稱帝都平城建龍鳥等官置五經博士國子太學生員朝野始束髮加帽後為子)
(紹所弑在位二十三年平城山西大同府)
明元帝(名嗣道武帝太子任用八公開拓境土在位十五年)
大武帝(名燾明元帝太子壯健騺勇明於知人聰察精微果於殺戮盡誅天下沙門破南兖徐豫)
(青冀六州殺掠不可勝計中常侍宗愛懼誅弑之在位二十八年)
文成帝(名濬大武帝穆太子之子源賀誅愛立之遭家不造静以鎮之懷輯中外民心復安在位)
(十四年)
獻文帝(名弘文成帝太子聰慧剛毅雅薄富貴而好佛老之學禪位於太子宏在位五年)
孝文帝(名宏改姓元氏獻文帝太子五歲受禪悲泣不自勝獻文帝問故曰代親之感内切於心)
(獻文帝病癰親吮之禁胡服北俗之語詔求遺書制禮作樂蔚然可觀在位二十九年)
宣武帝(名恪孝文帝太子倖臣外戚交相用事魏政漸衰在位十六年)
孝明帝(名詡宣武帝太子胡太后臨朝嬖倖用事盗賊蠭起后酖帝立釗爾朱沉后與釗於河在)
(位十三年)
孝莊帝(名子攸獻文帝孫封長安王爾朱榮立之帝外逼於榮恒怏怏不樂謀誅之爾朱北執帝)
(遷於晉陽縊殺之在位三年)
帝曄(封長廣王爾朱兆立之尋廢為東海王在位三月)
節閔帝(名恭封廣陵王爾朱兆立之高觀誅兆幽帝於崇訓佛寺修酖殺之在位二年)
帝朗(高歡立之尋廢為安定王在位一年)
北朝西魏(凡四世歷二十四年)
孝武帝(名修封平陽王高歡立之修殺恭及曄懼歡時宇文泰都督關中奔依泰以泰為丞相尋)
(為泰所弑在位二年關中今陜西西安府)
孝文帝(名寳炬封南陽王宇文泰立之軍國政事一出於泰在位十七年)
帝欽(孝文帝太子欲誅宇文泰謀泄泰廢之置於雍州尋弑之在位二年)
恭帝(名廓復姓拓跋氏孝文次子封齊王宇文泰立之泰死子覺為太師遂廢帝而簒位在位三年)
北朝東魏(凡一世歷十七年)
孝靜帝(名善見清河王世子孝武帝逼於高歡奔長安歡立帝於洛陽遷都鄴歡死子澄幽帝於)
(含章堂弟洋尋廢之在位一十有七年鄴即今河南彰德府元魏并東西二魏共歴一百九十有)
(一年)
北朝北齊(凡五世歷二十九年)
文宣帝(姓高氏名洋魏丞相歡之子封太原公廢東魏孝静帝而簒位都鄴殺元氏滅族淫&KR1196;殘)
(暴威加鄰敵在位十年)
帝殷(文宣帝太子文宣帝顧命演曰奪則在汝慎勿殺之演尋廢為濟南王尋弑之在位一年)
孝昭帝(名演文宣帝之弟封常山王弑殷自立出畋馬驚墜地絶肋而殂在位一年)
武成帝(名湛文宣帝之弟驕奢縱泆吏民苦之在位四年)
帝緯(武成帝太子剪刈忠良信任䜛佞昏狂尤甚周武帝伐而滅之在位十三年)
北朝後周(凡五世歷二十六年)
孝閔帝(姓宇文氏名覺魏冡宰秦之子封周公年十五廢西魏恭帝而簒位都關中實泰創之而)
(宇文護成之也帝惡護專權欲誅護護廢而弑之在位一年)
明帝(名毓孝閔帝異母兄封寧都公宇文護立之憚其明敏進毒弑之在位四年)
武帝(名邕孝閔帝異母弟明逹英傑即位十年誅護親政滅齊緯距陳師開斥境土可謂賢矣在位)
(十七年)
宣帝(名贇武帝太子即位即逞奢欲在殯曾無戚容禪位于子自稱天元在位一年)
靜帝(名闡宣帝太子隋王楊堅廢為介公尋弑之而滅其族在位三年)
隋(凡四世歷三十九年)
文帝(姓楊名堅弘農華隂人漢太尉震之裔父忠仕周封隋公堅襲爵女入為宣帝后以元舅相靜)
(帝封隋王遂簒而即帝位都長安以火德王有威重能任人勤於政事不吝爵賞平陳之後天下殷)
(富然猜忌苛察功臣鮮保全子弟如讎敵為子廣所弑在位二十有四年長安今陜西西安府)
煬帝(名廣文帝子封晉王文帝廢太子勇而立之尋弑父而自立志驕氣溢慨然慕秦皇漢武之為)
(人兵連四夷巡遊不息喜自壅蔽盜賊蠭起宇文化及弑之在位十三年)
恭帝侑(煬帝之孫封代王煬帝幸巡羣盜殆以萬數李淵迎立之以安隋室及煬帝逼弑于江都)
(逐禪位於淵廢為酅國公在位二年)
恭帝侗(帝侑之弟封秦王煬帝凶問至東都留守官共立之以王世充總督内外諸軍事世充尋)
(弑之在位二年)
隋末唐初僞國
夏(竇建德漳南人隋大業七年聚衆為盜十三年稱長樂王國號夏取汧滄洛相深冀易定等州秦王)
(世民擒斬之)
魏(李密楊玄感謀主隋大業十二年號蒲山公據興樂倉號魏公取河南諸郡唐武德元年降以為光)
(禄卿邢國公尋叛總管盛彦師討斬之)
定楊(劉武周鷹揚府校尉隋義寧元年殺郡守起兵附突厥以為定楊可汗尋稱帝秦王世民討之)
(走突厥敗死)
梁(梁師都朔方郎將隋義寧元年據郡反殺郡丞附突厥自稱梁帝唐遣將軍柴紹討之其下殺之以)
(降)
秦(薛舉金城府校尉隋義寧元年起兵隴西自稱西秦覇王尋稱秦帝子仁杲嗣秦王世民討之仁杲)
(降亦斬之)
梁(蕭銑梁之後為隋羅川令隋義寧元年巴陵董景珍叛奉銑稱梁王唐武德元年稱帝四年命將伐)
(梁銑降斬之)
楚(林士弘鄱陽人隋大業十四年破官軍衆至十餘萬自稱楚帝有九江鄱陽之地唐武德元年降復)
(走保山洞唐兵擊死)
凉(李軌為武威司馬隋義寧元年起兵河西自稱凉王攻據河西五郡唐武德元年降立為梁王尋自)
(稱帝其下安修仁執至長安殺之)
楚(朱粲城父人為縣佐史隋大業十一年亡命聚衆為盗好食人肉唐武德元年自稱楚王二年降唐)
(以為楚王殺唐使者奔王世充後世充降唐收粲斬之)
鄭(王世充西域人為江都郡丞隋大業六年以為江都官監尋為僕射太尉唐武德二年稱鄭王加九)
(錫尋稱帝秦王世民擊降之赦為庶人)
梁(沈法興武康人為吳興太守隋義寧元年舉兵攻餘杭毗陵丹陽據十郡唐武德二年稱梁王三年)
(吳王李子興襲破之赴江死)
吳(李子通東海人隋大業十一年引衆渡淮與杜伏威合謀殺伏威不克奔海陵唐武德二年入江都)
(稱吳帝四年伏威執送長安誅之)
漢東(劉黑闥漳南人為竇建德將建德敗衆推為主唐武德五年稱漢東王秦王世民討破之奔突)
(厥寇山東其下諸葛德威執之降唐斬之)
唐(凡二十世并武氏歷二百九十年興于高祖盛于太宗中微于玄宗極弱于昭宣而亡子哀帝)
(合太宗玄宗憲宗稱為三宗世受藩鎮之禍竟以此亡)
高祖(姓李氏名淵成紀人仕隋封唐迎立恭帝進爵唐王受恭帝禪即帝位都長安以土德王舉兵)
(晉陽命將出師掃除亂略六年而成帝業修定律令置國子太學四門生置郡縣學生員定租庸調)
(法開館延賢諸有足觀在位九年)
太宗(名世民高祖次子高祖得天下其功居多兄建成弟元吉謀欲殺之遂殺建成元吉因𫝊位焉)
(任房玄齡杜如晦魏徵縱禁苑鷹犬罷四方貢獻出宫女封功臣幸國學徵名儒保三鑑作帝範置)
(弘文館作王會圖定府兵之制分天下為十道除隋之亂比迹湯武致治之美庶幾成康惜其好尚)
(功名而不及禮樂父子兄弟之間慙德多矣在位二十三年)
高宗(名治太宗第九子廢正后立武昭儀為后苦風眩令武氏决百司奏事自是政出中宫中外謂)
(之二聖在位三十四年)
中宗(名哲高宗太子即位三月武后廢為廬陵王居房州十四年還東都居東宫七年張東之等遷)
(后迎帝復位荒淫不明韋后年擅權淫亂進毒弑之在位五)
周武氏(名曌初為太宗才人出為尼高宗悦之立為后及中宗嗣位后廢之自御正朝潛謀革命)
(廢唐宗廟誅唐宗室改用周正尊顯酷吏穢德彰聞毒痡四海簒位二十一年反周為唐狄仁傑)
(之功居多)
睿宗(名旦高宗之子中宗嗣聖元年武后立為帝居别殿不預政七年改周為唐立為皇嗣賜姓氏)
(又九年封相王又十一年中宗崩子隆基誅韋后與安樂公主始即位在位三年)
玄宗(名隆基睿宗第二子封臨淄王以功平韋氏之亂嗣位開元之初勵精政事任姚崇宋璟為相)
(幾致太平天寶以後奸臣執權豔妃亂政至于竄身失國而不悔在位四十四年)
肅宗(名與更名亨玄宗太子收兵靈武光復舊物可謂賢矣實郭子儀李光弼諸人之功帝務為姑)
(息又為中宫悍婦所操窘而不得知身駭於亂兵而以驚怖死子制于兩大閹而不正其始中興之)
(業有愧焉在位七年)
代宗(名俶更名豫肅宗太子平亂守成足為中材之主然藩鎮陸梁上陵下替養成亂階不可復振)
(在位十七年)
德宗(名括代宗太子猜忌刻薄以強明自任恥見屈於正論而忘受欺于奸諛初任陸䞇後用盧杞)
(趙瓉等以致于敗在位二十六年)
順宗(名誦德宗太子不幸嬰疾奸邪肆志而能委政冢宰以安社禝在位八月)
憲宗(名純順宗大子英明果斷志平僭叛藩鎮惕息用李絳裴度威權復張淮西既平驕侈寖生末)
(年為宦官陳志弘所弑諱言藥發暴崩在位十五年)
穆宗(名恒憲宗子即位之初兩河略定上方荒宴宰相又多庸才由是再失河朔迄於唐亡餌金石)
(之藥疾作而崩在位四年)
敬宗(名湛穆宗太子游戲無度性復褊急夜獵還宫酒酣為宦官劉克明等所弑在位二年)
文宗(名涵穆宗第二子封江王宦官王守成立之恭儉不斷邪正莫分宦官專權甘露之變死者二)
(千餘人卒有受制家奴不如赧獻之嘆在位十四年)
武宗(名炎穆宗第五子封穎王宦官仇士良立之性英敏特逹委任李德裕克上黨取太原威令復)
(行惜功業未就而崩在位六年)
宣宗(名恰更名忱憲宗第十三子以皇太叔即位明察沉斷勤聽納重爵賞惠愛民物謂之小太宗)
(然外則藩方數逐其帥將而不能治内則宦者握兵柄制國命自如也在位十三年)
懿宗(名温更名漼宣宗太子驕恣淫虐唐室之亡於兹决矣在位十四年)
僖宗(名儼懿宗太子諸宦官立之政出臣下威令不行藩鎮強盛盗賊並起始奔西蜀再奔鳳翔在)
(位十五年)
昭宗(名傑更名敏再更名曄懿宗第七子封夀王宦官楊復恭立之雖有志恢復然亦難矣朱全忠)
(遷于洛陽而弑之在位十二年)
哀帝(名祚更名祝昭宗少子朱全忠弑太子裕兄弟九人立祝方十三歲既而廢為濟隂公簒位尋)
(酖弑之在位三年)
唐藩鎮
范陽(安禄山柳城人胡種玄宗以為范陽節度使封陳平郡王兼河東節度使尋發兵反䧟東京僭)
(號燕又䧟長安其子慶緒殺之史思明殺慶緒)
朔方(僕固懷恩鐡勒人肅宗以為朔方節度使加同乎章事領諸軍節度行營引回紇吐蕃入寇進)
(逼奉天再入寇中途暴死)
江淮(劉展肅宗以為節度副使加江淮都統悉兵入廣陵徇濠楚䧟昇潤宣蘇湖舒和滁廬等州兵)
(馬使田神功擊斬之)
成德(李寳臣肅宗以為成德節度使擁勁兵數萬治兵完城自署文武將吏不修貢賦子惟嶽嗣兵)
(馬使王武俊殺之)
汴宋(李靈曜代宗以為汴宋都虞侯殺其兵馬使孟鍳詔以為濮州刺史不受命以為汴宋留後以)
(其黨為管内八州刺史縣令詔李忠臣討斬之)
盧龍(李懷仙代宗以為幽州盧龍節度使其將朱希彩殺之自為留後朱泚代之泚入朝以其弟滔)
(知留後滔反自稱冀王滔死劉怦張弘靖朱克融李載義楊志誠史元忠陳行泰張絳張仲武張允)
(伸張公素李茂勛皆相繼或殺或逐而自立唐不能制也)
魏博(田承嗣代宗以為魏博德滄瀛五州都防禦使尋反與李寳臣等根據蟠結官爵甲兵租賦刑)
(殺皆自專之從子悦嗣自稱魏王弟緒殺之)
平盧(李正巳代宗以為平盧節度使擁兵十萬雄據東方隣藩皆畏之納自稱齊王後師道嗣為其)
(將劉悟所斬)
襄陽(田崇義代宗以為山南東道節度使據襄陽與李正已連結不受詔命李希烈討斬之)
淮西(李希烈代宗以為淮西節度使加平章使自稱天下都元帥僭位蔡州國號楚其將陳仙奇使)
(醫毒殺之以降)
涇原(朱泚德宗以為涇原節度使自稱權知六軍僭號秦攻圍奉天據長安更國號曰漢其將韓昊)
(斬之以降)
彰義(吳少誠德宗以為彰義留後叛詔削官爵尋復之從弟少陽殺其子而自立及卒子元濟匿喪)
(自領軍務詔諸道兵討之李愬擒送京師腰斬之)
邠寧(李懷光靺鞨人德宗以為邠寧涇原節度使破朱泚解奉天圍盧杞譖之懷光怨望與朱泚連)
(和而反馬燧討之自縊死)
鎮海(李錡德宗以為鎮海軍節度使反遣其兵馬使張子良襲宣州子良與衆謀共引兵夜還執錡)
(送京師并其子斬之)
西川(劉闢順宗以為西川節度副使求領三川不許遂反高崇文討之伏誅)
夏綏(楊惠琳夏綏節度使韓全義之甥全義入朝以惠琳知留後憲宗以李演為節度使惠琳勒兵)
(拒命兵馬使張承金斬之)
邠州(朱玖為邠州節度使軍名靖難僖宗末李克用䧟京城玖追逼乘輿焚燒閣道奉襄王煴監國)
(稱帝玖部將王行瑜斬玖殺煴遂以行瑜為靖難節度使行瑜復舉兵犯闕為部下所殺)
鳳翔(李昌符僖宗以為鳳翔節度使與朱玖追逼乘輿復引兵燒行營詔李茂貞討斬之以茂貞為)
(鳳翔節度使改山南節度不奉詔舉兵犯闕)
東川(楊師立僖宗以為東川節度使徵為右僕射不受詔殺官告使及監軍使舉兵反東川將吏共)
(斬之以降)
淮南(高駢僖宗以為淮南節度使充鹽鐡轉運使黃巢兵入長安詔加駢東南都統駢稱疾不出兵)
(遂絶貢賦專行威福都將畢師鐸執駢幽殺之)
同州(韓建昭宗以為同州節度使與王行瑜李茂貞合兵犯闕殺宰相李谿韋昭度茂貞復犯闕請)
(幸華州矯制殺諸王十一人朱全忠徙建為忠武節度使尋改許昌軍亂殺建)
五代後梁(凡二世歷十七年)
太祖(姓朱氏名温碭山人從黃巢為盗降唐僖宗以為宣武軍節度使賜名全忠進爵梁王殺昭宗)
(廢哀帝遂篡位都汴梁為子友珪所弑在位七年汴梁今河南開封府)
帝友貞(太祖第三子封均王太祖遇弑起兵討友珪即帝位美容貌沉厚寡言寵信姻黨將士解)
(體李存勖兵入太原遂自殺在位十一年)
五代後唐(凡四世歷十四年)
莊宗(姓朱耶氏名存勖沙陀人先世事唐賜姓李氏父克用以功平黃巢封晉王存勖嗣滅梁稱帝)
(矜功自喜好畋嗜色寵伶人信宦官軍士叛亂中流矢殂在位三年)
明宗(名邈佶烈胡人克用養子莊宗遇弑遂嗣位更名亶目不知書不任宦官無聲色游畋褒賞廉)
(吏嚴治賊蠧年榖屢豐兵革不用早夜焚香祝天願天早生聖人為斯民主在位八年)
閔帝(名從厚明宗之子寬柔不斷潞王從珂兵入洛陽出奔從珂廢為鄂王尋弑之在位四月)
帝從珂(本姓王氏明宗養子封潞王素性驍勇廢閔帝而自立未幾石敬瑭兵入洛陽自焚死在)
(位二年)
五代後晉(凡二世歷十一年)
高祖(姓石氏名敬瑭沙陀人唐明宗之壻從珂以為天平節度使拒命發兵討之敬瑭乃借契丹兵)
(以滅唐契丹冊為帝割幽薊十六州以賂契丹歲輸帛三十萬匹上表稱兒皇帝在位七年)
帝重貴(高祖兄之子封齊王景延廣議立之奉表契丹稱孫而不臣契丹怒問罪兵入大梁執以)
(歸封為負義侯遷之北方在位四年)
五代後漢(凡三世歷四年)
高祖(姓劉氏名暠初名智遠沙陀人自以為漢之後仕晉以功封北平王及重貴被執自太康舉兵)
(入大梁自立為帝在位二年)
隠帝(名承祐高帝第二子郭威受顧命立之狎近嬖倖誅戮大臣既而郭威舉兵反帝為亂兵所殺)
(在位二年)
帝贇(高祖弟崇之子為武寧節度使郭威請太后迎立之既在道威廢為湘隂公而自立遣兵拒而)
(弑之稱帝三十三日)
五代北漢(凡四世歷三十年)
世祖(名崇高祖之弟贇之父為河東節度使中書令隠帝遇害起兵南向及贇廢乃即位于晉陽有)
(并汾忻代隆蔚沁遼嵐憲麟石十二州之地遣其子承鈞伐周不克在位四年晉陽今山西太原府)
和帝(名承鈞世祖之子性孝謹勤于為政愛民禮士境内粗安在位十四年)
帝繼恩(和帝養子嗣立其下侯覇營弑之在位二年)
帝繼元(繼恩之弟嗣立宋遣曹彬潘美代之既而太宗自將兵繼元降封彭城郡公在位十二年)
後漢北漢共歷三十四年
五代後周(凡三世歷十年)
太祖(姓郭氏名威堯山人仕漢為鄴都留守天雄節度使樞密使弑隠帝廢帝贇而即位奉漢宗廟)
(事漢太后如母在位三年)
世祖(名榮本姓柴氏太祖后兄守禮之子太祖養為嗣明逹英果取秦隴平淮又復三關威武震懾)
(四方内延文學治律歷興禮樂審法令重農務禁度僧均田租置圖書亦五代之賢君也在位六年)
恭帝(名宗訓世宗之子封梁王七歲即位趙匡胤掌軍執政累立大功中外密有推戴之意值言遼)
(北漢入寇遣匡胤禦之至陳橋將士擁歸奉帝為鄭王而受禪位在位一年)
五代僞國
吳(揚行密廬州人唐僖宗以為淮南節度使昭宗賜爵吳王建國揚州子渥封弘農王弟隆演嗣吳王)
(弟溥後唐天成二年稱帝以徐知誥為相知誥稱帝奉溥為讓皇)
南唐(李昇吳丞相徐温養子冒名徐更名知誥吳封為齊王晉天福二年稱帝建國金陵號曰唐復)
(姓名李昪子璟周世宗伐之獻江北之地去帝號奉周正朔子煜宋開寳八年曹彬伐之煜降)
前蜀(王建許州人唐宦官田令孜養子唐僖宗以為永平節度使昭宗賜爵蜀王及朱温簒唐建亦)
(稱帝國號蜀子宗演後唐莊宗伐之出降夷其族)
後蜀(孟知祥邢州人後唐莊宗以為西川節度使併有東川封蜀王應順元年稱帝子昶務為淫佚)
(將相驕蹇宋乾德三年王全斌伐之昶降)
閩(王審知光州人初為盗唐僖宗以為泉州刺史封瑯琊王梁太祖改封閩王建國福州子延鈞弑其)
(兄延翰自稱帝其子昶弑延鈞叔父延羲殺昶稱藩于晉更名曦朱文進弑曦稱閩王閩人殺文進)
(迎延改立之時延政建國建州李仁達復迎立雪峰寺僧卓巖明為帝仁逹殺巖明自稱留後晉天)
(福二年吳越兵取福州殺仁逹夷其族)
殷(王延政審知之子後唐明宗以為建州刺史晉天福二年閩王曦以建州為鎮安軍以延政為節度)
(封富沙王稱帝國號殷開運二年閩人請歸福州改國閩時有南唐兵未暇徙都南唐兵拔建州出降)
吳越(錢鏐臨安人唐僖宗以為杭州刺史昭宗以為鎮海節度使進爵越王梁開平元年稱吳越王)
(子元瓘嗣歷弘佐弘倧其將胡進思廢弘倧立弘俶宋太平興國二年俶入朝盡獻其地)
南平(高季昌陜州人唐昭宣帝以為荆州節度使梁太祖賜爵渤海王唐莊宗封南平王子從保嗣)
(歷保融保勖繼冲宋乾德元年繼冲降)
楚(馬殷許州人唐昭宗以為武安節度使據漳邵二州梁太祖賜爵楚王子希聲嗣歷希範希廣希萼)
(其將徐威執希萼囚之立希崇高唐擊楚希崇降)
南漢(劉隠上蔡人唐昭宗以為清海節度使梁大祖封南海王弟巖稱帝于廣州國號漢子弘度嗣)
(歷弘熙鋹宋開寳四年潘美伐之鋹降)
宋(凡九世歷一百六十八年始興于太祖盛于仁英中衰于徽欽終宋之世受遼金之禍)
太祖(姓趙氏名匡胤涿郡人仕後周為殿前都檢點陳領歸德節度使恭帝幼契丹入寇將兵禦之至)
(橋驛將士擁還汴遂即位都汴梁以火德王遣賑貸銷藩鎮平僭亂戒暴掠重儒術親講武勸農桑)
(卹刑獄抑奢侈禁貢獻相趙普君道偉然矣惜其僣移周鼎臣道未盡也在位十七年)
太宗(名炅初名匡義太祖長弟封晉王以太后遺命嗣位沉謀英斷儉勤納諫憫農慎刑好學崇儒)
(削平海内功業炳然惜改元不踰年涪陵武功不得其死在位二十二年)
真宗(名恒太帝次子任呂端張齊賢李沆寇凖王旦為相足為繼世之賢君後惑于王欽若封禪之)
(說天書土木之事並起在位二十五年)
仁宗(名禎真宗第六子初母后臨朝丁謂用事寳元康定間西鄙多事慶歷以後君子滿朝天下宴)
(然寬仁終始如一在位四十一年稱賢君焉)
英宗(名曙初名宗實太宗曾孫濮安懿王之子仁宗立為嗣曹太后同聽政兩宫不和頼韓琦等調)
(護而安在位四年)
神宗(名頊英宗太子性孝友敬輔相求直言崇節儉遠游幸將大有為王安石入朝新法競起用兵)
(西夏卒無成功在位十八年)
哲宗(名煦神宗第六子十歲即位宣仁高太后同聽政召用司馬光呂公著諸賢罷新法後世以慶)
(歷元祐並稱奈何章惇進用假稱紹聖延至黨禍在位十五年)
徽宗(名佶神宗第十一子性機巧多技藝屏棄中正信仕奸邪大興土木自稱道君童貫等開邊生)
(事金兵長驅南向禪位太子卒為所虜殂於五國城在位二十五年)
欽宗(名桓徽宗太子既受禪金兵䧟汴擁帝及上皇北行太上皇后諸妃諸王公主六宫有名號者)
(皆從金主廢帝及上皇為庶人同殂五國城在位二年)
南宋(凡九世歷一百五十五年中興于高宗而亡于帝昺)
高宗(名搆徽宗第九子封康王徽欽北狩即位遷都臨安雖有李綱張浚為相張韓劉岳為將惑于)
(秦檜和議之非不能復父兄之讐稱臣奉貢而不耻末年退居德夀宫在位三十六年臨安即今浙)
(江杭州府)
孝宗(名眘初伯琮太祖六世孫秀王儞之子高宗立為嗣既受禪備極孝養雖志切恢復而金無隙)
(可乘然易表為書改臣稱姪減去歲幣以定隣好亦賢君也惜其誤聽陳賈請禁僞學以攻朱熹為)
(盛德之累末年退居重華宫在位二十七年)
光宗(名惇孝宗第三子既受禪遭后悍妬欲立其子嘉皇而忤夀皇遂惑之不朝后殺貴妃驚懼增)
(疾壽皇崩不能執喪遂禪位在位五年)
寧宗(名擴光宗第三子封嘉王光宗疾趙汝愚請太后内禪謙恭仁儉初政可觀中更韓侂胄後有)
(史彌遠廢黜正學玩兵致寇國勢危矣在位三十年)
理宗(名昀初名與營太祖十世孫營王希壚之子寧宗崩史彌逹矯詔廢太子貴和為濟王而迎立)
(之優游不斷邪正莫分丁大全賈似道相繼用事雖云崇尚理學然亦務其名耳在位四十年)
度宗(名禥初名孜太祖十世孫榮王與苪之子理宗立為嗣荒於酒色朝政悉出於賈似道喪師失)
(地殆無虚日方且邀功吝賞失將士心在位十年)
孝恭帝(名㬎度宗次子九歲即位太后稱制元將巴延兵人臨安執之北狩降封瀛國公尋為僧)
(號合尊有子完普亦為僧俱坐說法聚衆見殺在位二年)
端宗(名昰度宗長子孝恭帝之兄封益王元巴延兵入臨安楊淑妃與其弟楊亮節負昰與廣王昺)
(如温州航海至福州陳宜中張世傑等奉昰即位文天祥為右丞相帝入潮州遷䃃州崩在位三年)
帝昺(度宗末子端宗之弟封廣王時八歲陸秀夫等奉即位於䃃州遷新會厓山元張弘範襲厓州)
(宋師南北受敵秀夫先驅妻子入海負帝同溺楊太后赴海死張世傑亦溺死在位二年)
宋並南宋共歷三百二十三年
宋僞國
西夏(李彛興黨項人定難節度使拓跋思恭之後唐僖宗以思恭平黃巢功賜姓李有銀綏宥静夏)
(五州之地數𫝊至彛興乾德四年封夏王𫝊光叡繼筠繼捧太平興國四年以繼捧為彰德節度使)
(其弟繼遷據欽端拱元年賜繼捧姓名曰趙保忠以為靖難使度使賜繼遷曰趙保吉以為欽州觀)
(察使自是降叛不常所賜姓名或削或復繼子德明景德三年封西平王子元昊居興州依賀蘭山)
(為固地方萬里寳元元年稱帝國號夏寇申慶延渭麟豐等州慶歷三年上書請和寗令歌弑之𫝊)
(諒祚秉常乾頌其後終宋世不能一之)
北朝遼(凡九世歷二百九年)
太祖(姓耶律氏番名安巴堅契丹額爾竒木色勒迪長子其初葛烏兔世雄朔漢號東胡數𫝊分為三)
(契丹其一也元魏初酋奇善有子八人各自為部竒善之後聶哷居潢河濱因譯始興之地錫里為)
(耶律而姓之七𫝊至安巴堅生而英異為額珍錫以為里大德哷勒府額爾竒木得專用兵唐天復二年)
(裕悅天祐四年衆推立為汗貞元元年始稱帝更名億居東丹國在位十有一年東丹今直隸景州)
太宗(名德光番名耀庫濟太祖次子為人雄傑晉天福三年改國號遼滅唐立晉主重貴以歸)
(在位二十二年)
世宗(名阮番名烏雲太祖長子托雲之子荒淫無度蘇葉弑之而自立大臣誅蘇葉而立舒嚕在位)
(三年)
穆宗(名景番名舒嚕太宗之子好獵嗜酒晝常睡人謂睡王為庖人所弑在位十七年)
景宗(名賢世宗第二子宋開寳五年遣使入朝太平興國元年來弔賀惜竭國之力以助河東破軍)
(殺將而不能救在位十五年)
聖宗(名隆緒景宗長子復國號曰契丹宋景德元年侵澶州真宗自將禦之次於澶淵會崩而還在)
(位四十八年)
興宗(名宗真番名雅布濟聖宗之子性至孝百官請以日易月不許終制三年申南北之好息忿報)
(之師却女樂罪迎合與聖宗並稱在位二十三年)
道宗(名洪基興宗之子再更國號曰遼立賢良求直言然弑母后殺太子䜛巧競進兵戈不息在位)
(四十六年)
帝延禧(道宗之孫崇信奸回荒禽好色自搖國本羣下離心金兵忽至徒步出走金將羅索獲之)
(以歸金主晟降封為海濱王在位二十四年)
北朝金(凡九世歷一百十九年)
太祖(姓完顔氏名阿固達遼王生女直部節度使烏雅舒之弟元魏時有粟朱黑水等七部至隋有烏)
(濟改號靺鞨居古肅慎地唐初有粟末靺鞨黑水靺鞨二部後粟末部滅黑水部繫遼籍者號熟女)
(真不籍者號生女真避興宗諱改女直至烏古鼐道宗始以為生女直部節度使而傳至阿固達自)
(稱都貝勒沈毅有大志宋政和四年集所部兵年擊遼遼西皆降廼稱帝更名旻國號金在位五)
(肅慎今遼東三萬衛)
太宗(名晟番名烏奇邁太祖之弟宋宣和七年滅遼後二年䧟汴執徽欽二帝北行盡有中原關中)
(之地在位十三年)
熙宗(名亶番名哈喇太祖長子宗浚之子也國中多叛南侵無功酗酒好殺人懷危懼完顔亮弑之)
(在位十三年)
煬帝(名亮太祖之孫為平章事弑熙宗而自立遷燕京以為中都復遷汴梁屠滅宗族剪刈忠良婦)
(姑姊妹盡入嬪御欲伐宋其母誎之殺母以懼其衆至瓜州耶律元宜射殺之追廢為海陵王在位)
(十二年燕京今順天府)
世宗(名雍太宗之孫仁靜節儉明達政事南北講和與民休息在位二十九年)
章宗(名璟世宗之孫宋開禧元年韓侂胄謀欲伐之遂分道南侵江表大震宋函侂胄首謝罪乃已)
(在位十九年)
帝允濟(世宗第七子章宗之叔父即位之後元起朔北國内無歲不被兵又失將士心呼沙呼弑)
(之追廢為東海郡侯在位五年)
宣宗(名珣世宗之孫章宗之兄太師呼沙呼立之元屢加兵國勢日蹙中都不能守復南遷於汴宋)
(復興師歲無寧日在位十二年)
哀帝(名守緒宣宗太子宋理宗遣孟珙與元諾延布展合兵攻蔡城遂𫝊位於子承麟城既下乃自)
(縊死承麟亦為亂兵所殺在位十一年)
北朝蒙古(凡四世并世祖末承正統二十年歷七十四年按元至世祖至元八年始建國)
(號元此得稱蒙古云)
太祖(姓却特氏名特默津蒙古部人部長伊蘇克依之子其先勃端察爾九𫝊至伊蘇克依克塔塔爾)
(部擭其部長特默津始應生焉因以名既長深沉有大略諸部慕義來降宋開禧三年即位於鄂諾)
(河滅國四十平西夏定西域侵宋州郡襄漢淮蜀悉被躪蹂在位二十年)
太宗(名諤格德依太祖第三子太祖殂太子圖類監國越一年始即位仁厚簡默任用耶律楚材宋端)
(平元年約宋連兵滅金國勢愈昌在位十三年)
定宗(名庫裕克太宗長子太宗殂太后鼐瑪錦氏稱制越五年始即位諸王不服内外離心侵宋京湖)
(江淮州縣警報日至在位三年)
憲宗(名孟克太祖太子圖類之子定宗殂太后鼐瑪錦氏復稱制越二年始即位剛明雄毅善于用兵)
(宋室版圖日益歸附太弟呼必賚圍鄂州賈似道稱臣納幣在位九年)
元(凡十世除世祖末承正統二十年歷八十九年初起特默津滅金稱太祖繼以太宗定宗憲宗)
(至世祖始混一稱元盛于仁宗終于順帝)
世祖(名呼必賚憲宗同母弟宋開慶元年即位開平稱色辰皇帝建國號曰元歷二十年為宋祥興)
(二年帝昺溺宋亡始混一天下都大都定社稷通禮立遷轉官員法定諸路差税課程焚道書窮河)
(源罷𣙜酤舉孝廉立巡行郡縣法給官子國生紙劄飲食括天下私藏天文圖䜟至貶孔子為中賢)
(使西僧嘉木揚喇勒智發宋陵寢為不道在位十有五年大都今順天府)
成宗(名特穆爾世祖太子珍戩之子承天下混一之後善於守成在位十三年)
武宗(名哈尚成宗之從兄封懷寧王總兵北邊屢立戰功諸王迎立之承富有之業慨然改創封爵)
(大盛賜賚太隆大德之政稍變矣在位四年)
仁宗(名阿裕爾巴里巴特喇武宗同母弟性慈孝恭儉為治一遵世祖成憲以致太平在位九年)
英宗(名碩迪巴拉仁宗太子性至孝用法無私果年於誅殺奸黨畏罪為特克實等所弑在位三)
泰定帝(名伊蘇特穆爾世祖曾孫嗣晉王以支庶繼統天下無事號稱治平在位五年)
明宗(名和實拉武宗長子封周王出鎮雲南大臣往位迎之復迎弟懷王圖卜特穆爾於江陵至遂即)
(致和元年九月也明年正月圖下特穆爾復遣使迎帝勸進帝乃即位於和寧圖卜特穆爾為皇太子六)
(月圖卜特穆爾迎帝次於大口八月帝次於超台宴圖卜特穆爾帝暴卒在位六月)
文宗(名圖卜特穆爾明宗之弟復即位在位二年)
寧宗(名伊埒哲伯明宗次子封鄜王文宗有子雅克特古斯遺命立鄜王在位二月)
順帝(名托歡特穆爾明宗長子性柔少斷荒於淫樂災異頻仍盗賊蠭起曾不少悟迎西番僧行運)
(氣之術教宫女作天魔之舞羣雄竊據歷數有歸大兵至燕京夜開建德門遁去在位三十有)
(六年)
元並蒙古共一百六十三年
元末僞國
宋(韓林兒欒城人父韓山童自祖父以白蓮會燒香惑衆至山童倡言天下大亂彌勒佛下生河南江)
(淮之人翕然信之至正十一年潁州劉福通等妖言山童當王天下殺白牛黑馬誓告天地約舉言)
(以紅巾為號事覺縣官捕之急山童就擒林兒逃之武安福通還反䧟潁州破羅確真舞葉光息等)
(州縣福通自碭山夾河迎林兒至立為帝號小明王建都亳州國號宋自亳徙安豐自安豐徙汴梁)
(兵敗復走安豐安豐沒于張士誠乃入建唐至正二十六年殂)
天完(徐真一名夀輝羅田人至正十一年與麻城遮普勝等舉兵稱亂亦以紅巾為號䧟黃州據蘄)
(水為都僭號皇帝國號天完䧟武漢之沔江袁饒瑞徽信杭吉等州縣十三年詔討之敗走自蘄水)
(徙漢陽又徙江州二十年其將陳友諒太平挾夀輝以行謀僭位使人殺之)
吳(張士誠泰州白駒縣人為塩場牙儈至正十二年與弟士德士信聞亂舉兵䧟泰州以高郵為都自)
(稱誠王國號周據有浙西北兩淮七年為苖帥楊先者所敗乃請降以為太尉賜御龍衣徵海運粮)
(每歲運十萬餘石至京師二十三年自稱吳王請命不報遂徵糧不與二十七年太祖下姑蘇執士)
(誠閉目不食自縊死)
漢(陳友諒沔陽漁家子嘗為縣吏不樂會徐夀輝倪文俊等稱亂慨然往從之初為文俊簿書掾未幾)
(領兵為元帥至正十七年襲殺文俊併其甲兵夀輝不能制十八年䧟安慶龍興吉安建昌撫贑汀)
(衢以江州為都迎夀輝居之自稱漢王二十年殺夀輝於太平以采石五通廟為行殿稱皇帝國號)
(漢回駐江州退居武昌二十三年太祖與戰於鄱陽湖友諒敗死子理退保武昌二十四年理降封)
(為歸德侯)
夏(明玉珍隨州人為徐夀輝將至正十七年倪文俊䧟川蜀令玉珍守之既而陳友諒殺文俊弑夀輝)
(玉珍遂自據成都稱隴蜀王二十三年稱皇帝國號夏二十五年卒子昇仍據巴蜀洪武四年太祖)
(討之昇與其母彭氏詣軍門降送赴京師封歸義侯後送往高麗卒)
三皇五帝辨
秦漢以來言三皇者夥矣其以伏羲女媧神農言者
則始於春秋運斗樞其以天皇地皇人皇言者則始
秦博士其以燧人伏羲神農言者則為譙周氏以伏
羲神農黃帝言者則為孔安國氏以祝融伏羲神農
言者則為宋均氏何三皇之多也言五帝者亦夥矣
其以少昊顓頊帝嚳堯舜言者則為皇甫謐氏鄭譙
氏蘇子由氏以伏羲神農黃帝堯舜言者則為五峰
胡氏雙湖胡氏以伏羲神農黃帝少昊顓頊言者則
本家語所載孔子荅季康之言以黃帝顓頊帝嚳堯
舜言者則本大戴禮所載孔子答宰予五帝德之論
又何五帝之多也嗟夫世遠言湮經殘教闕遂至家
私其𫝊人私其說議論愈多而其失真愈甚君子尚
安所取衷哉蓋自有書契以來文字之可信者莫如
六經而六經之可信者莫如仲尼之所删述嘗試考
之如春秋易彖繫文言說卦諸篇蓋仲尼所自作毛
詩尚書為仲尼所刪定皆無三皇之文其徒誦說私
淑如魯論學庸以及孟子七篇其言帝王五覇不啻
詳矣亦未有一言及三皇者夫使上古果有三皇也
何以不見稱於仲尼之門耶周禮載外史所掌有三
皇五帝書之文而無名稱世系至秦博士議上始皇
尊號始謂古有天皇地皇泰皇而泰皇為最貴後世
三皇之說蓋本諸此夫周禮一書漢儒附會之言秦
博士所議蓋一時諛佞始皇之說乃若稽周禮之駁
雜考秦博士之謬妄蓋未易更僕數也執是為言三
皇者之說豈足為不刊之典乎天生蒸民有物有則
蓋自隆古已然記三皇者乃以蛇身人首誣伏羲以
人身牛首誣黃帝何其謬也夀歷修短子不能得之
於父臣不能得之於君必不可一律齊者記三皇者
乃謂天皇地皇兄弟或十二人或十一人更迭而王
各一萬八千歲又何謬也道不毁則乾坤亦不毁天
柱地維共工氏曷以能觸而裂之女媧氏又曷以鍊
石而補之謬戾不經莫此為甚其為事甚明而其言
為甚易辨也然而漢儒之附會宋諸儒之講求紛紛
不置者誠信周禮秦博士之言太過而不反求於仲
尼之六經故也至于五帝之名亦不見于聖經而其
實則有可求者易繋曰古者包犧氏之王天下也始
畫八卦以通神明之德類萬物之情包犧氏沒神農
氏作神農氏沒黃帝堯舜氏作之五帝者或先天以
開人或因時以立政是故以作書契以闡易奥以衍
精一之𫝊以濬危微之旨而萬世之師道立矣以作
輿服宫室以開耒耜醫藥以明嫁娶音樂以分土建
官以齊政授時以明刑秩祀而萬世之君道立矣神
功駿業極天蟠地故仲尼于易繋蓋亟稱焉此言五
帝者之凖的也若夫家語載仲尼荅季康子所言五
帝之運如太皥配木炎帝配火黃帝配土少皥配金
顓頊配水言非不詳也何以不及堯舜大戴禮載仲
尼答宰予所稱五帝之德如黃帝顓頊帝嚳堯舜非
無稽也何以上遺乎伏羲凡若此者皆秦火之後諸
儒自為撰記而托之乎夫子者也二說之外復有以
少昊顓頊帝嚳堯舜為五帝者蓋既謬躋伏羲神農
黃帝於古所未有之三皇則于堯舜二帝之外不得
不附益少昊顓頊帝嚳以求合於五帝之數也漢司
馬子長古今良史才其著帝王本記也特首五帝而
不及三皇蓋真見於秦博士之誣不徇曲學以為同
者歟宋五峰胡氏篤信聖人其論五帝也直排諸家
而以易繫為據真能不信𫝊而信經矣惜也司馬氏
深知折衷乎三皇之非而其記五帝也顧惑於大戴
禮五帝德之文胡氏知考衷於五帝之藴而其言三
皇也顧狃于秦博士之見此稽古之所以難也嗟夫
尚論䆳古不取衷周易乃眩惑於誣蔓不根之議何
惑乎言之愈詳而愈遠哉
帝王世裔總論
列史羲農以前不可考矣自皇帝以後三代之前凡
為帝王及封建之國大率皆黃帝後也蓋盛德之後
其世必顯理固宜然至秦并天下而後帝王之世裔
始絶封不祀三代以前其配天享祀及封國延世者
蓋二千餘年獨堯以則天之德其子孫在舜時禹以
為用殄厥世至五子之歌亦以為乃底滅亡夫堯子
九男豈遽滅亡而殄世乎蔡墨曰陶唐氏衰其後為
劉累氏能豢龍在夏為御龍氏蓋其子孫皆無德不
肖不能嗣堯故以為殄世滅亡耳及武王克商封堯
之後於薊然其子孫微弱亦不甚顯於世也若夫舜
之五臣禹平水土當受舜禪其子孫有天下者四百
餘年契司五教其後為成湯代夏而有天下六百餘
年稷播百榖其後為文王武王代殷而有天下八百
餘年益作虞工其後為秦兼并六國獨皐陶乃八元
之庭堅也明刑弼教其功不下諸臣禹封之於英蓼
其地在光州固始縣魯文公時蓼人叛而楚成大心
始滅之則臯陶亦未為無後也何堯之後獨不然耶
漢班彪著王命論謂漢高為帝堯之苖裔蓋漢高為
劉累氏之後也黃帝堯感白龍之精以生漢高之母
亦感龍而生此非徵應之明驗乎考之禮祭統曰夏
后氏禘黃帝而郊鯀祖舜而宗禹周人禘帝嚳而郊
稷祖文王而宗武王其世裔蓋可知矣後世若陳之
於舜杞之於夏宋之於湯皆與周同休至秦而後滅
而堯之裔獨不顯於時者蓋黃帝千百之祀而秦滅
之獨存堯之後漢高滅秦其子孫有天下四百餘年
至昭烈子劉禪歸晉封為安樂公則堯之子孫其不
顯於秦之前而獨顯於秦之後此固天道好還往而
必復之理也盛德必顯豈虚語哉
唐虞夏商周世系
仲尼叙書斷自唐虞因上古世糸不可詳三帝三王
以來其書契可考而知原其宗𣲖同以黃帝為祖也
史記堯舜禹其先皆出於顓頊堯紀曰顓頊生帝嚳
帝嚳生堯舜紀曰顓頊生窮蟬窮蟬生敬康敬康生勾芒
勾芒生矯牛矯牛生瞽瞍瞽瞍生舜禹紀曰顓頊生
鯀鯀生禹今自顓頊考之至堯為三世至舜七世禹
亦三世是堯禹與舜之高祖敬康均為大功從兄弟
堯禹視舜則四世曾從孫也史記禹年一十六歲為
諸侯尊立皇極經世以為時甲辰歲也在位七十二
年崩又甲辰至乙邜也實記八十八歲史記注乃云
堯夀一百九十八歲誤矣且舜于堯老居攝史謂三
十登庸時也二十有八載放勲徂落史謂踐天子位
時也乂六十一年舜百有十歲以禪于禹禹在位七
十七年夀百歲通前者之說知禹年七十三歲始受
舜禪其少舜蓋三十七歲而舜之少堯則二十七歲
舜相堯禹相舜固嘗都俞吁咈相會一堂今曰舜謂
堯為四世從祖猶為不通禹生晩矣亦曰為舜四世
從祖若相先後百十年之人得乎然且信如所載則
堯二女舜之曾從姑也鯀為舜之五世從祖也娶之
殛之姑置勿論然宗派已歷五世其間行輩世齒不
甚相懸絶孰有為曾孫者乃及見曾從姑時猶處子
亦猶及與五世從祖同朝哉又史記帝嚳元妃姜嫄
生子稷次妃簡狄生子契是稷契本兄弟于堯禹亦
兄弟也契之後十四世湯受命為商稷之後十五世
文王受命為周今考之自契至湯歷夏十七君四百
五十八年世數猶為可議自稷至文王歷夏商四十
一君計一千一百餘年孰謂父子相繼僅多商之一
世乎哉詩𫝊又謂至武王十三世此史遷之所以不
足據也孟子曰盡信書不如無書况書止記其典謨
訓誥而未記其世糸哉
按韋玄成序漢昭穆尚據太上皇為祖此皆漢祖昭
穆止以父子之世分而實不以一帝為一世但四親
即高曾祖考戾太子即悼皇之父宣帝之祖也豈有
史皇孫可為皇考戾太子不可為祖考之禮乎蓋昭
帝當别立廟俟後世親盡而祧可也廟以君禮立祧
以五服差庶乎其兩盡乎
按唐志曰晉武帝時景文同廟廟雖六代其實七主
若必欲一君一廟不論倫次則惠懷愍元兄弟也哀
奕穆安恭亦兄弟也况簡文以從祖繼穆帝乎是兄
弟共廟如景文俟親盡共祧亦隨時之宜也苟必欲
一廟一君不論其昭穆之序則明帝時所祀七廟止
二世耳而繼君統者即為繼嗣則簡文帝即當以穆
為父以康為祖歟國統重君廟祀重親故曰禮所生
也
唐志睿宗崩博士陳貞節蘇獻等議曰古者兄弟不
相為後殷之盤庚不序于陽甲漢之光武不嗣于孝
成晉懷帝亦繼世祖不繼惠帝荀卿子曰有天下者
祀七世謂從禰以上也若旁容兄弟上毁祖考則天
子有不得祀七世者矣孝和皇帝有中興之功而無
後宜如殷之陽甲出為别室祔睿宗以繼高宗於是
立宗廟于太廟之西今按兄弟不得列為二世分昭
穆禮之正也敬文武懿兄弟也若兄弟各為一世則
僖宗不得祭四親矣况其中更有難行者如宣宗以
叔繼從于其廟將上從兄弟之列乎抑下從為君之
次乎自親親之殺不明而世儒牽于所見議禮之不
能合也宜哉
按宋廟舊制以父子為世兄弟同世如太祖與太宗
哲宗與徽宗欽宗與高宗皆以兄弟同位異座觀朱
子所擬兄弟亦分為二世且宋之受命實始太祖
朱子則欲祖僖祖而太祖太宗各分世室果不易之
禮乎若四親廟則以本支為重如漢宣帝入繼大統
在昭帝晏駕之後故當以史皇孫為考戾太子為祖
而昭帝則為叔祖不當居祖廟蓋論尊尊則昭帝為
君論親親則旁親也義各有所通矣若先時嘗立為
子而已定父子之名如漢哀帝為成帝後不列生父
定陶王於親廟宋英宗為仁宗後不立生父濮安懿
王於親廟此所謂為人後者為之子於義不得顧私
親故為人後者為所後服斬衰而降其父母期禮固
以所後為重也
歷代甲子總論
例曰甲子始堯始可考也編年始漢武始改元也始
興僭統南北附見必如是而年不差也
歷代甲子(自唐堯即位第二十一年甲子至大明嘉靖四十三年甲子凡六十六甲子)
歷代編年(自神農起至漢景帝止紀元無號三千七十四年自漢武帝起至大明嘉靖止紀元)
(有號三千七百六年共四千七百八十年)
歷代甲子紀年總說
邵子皇極經世書以一元統十二會一會一萬八百
年而地闢寅會一萬八百年而人至戌會而閉物亥
會而復渾沌焉故以古天皇地皇人皇以及伏羲神
農黃帝少昊顓頊帝嚳當寅卯辰巳四會得四萬五
千餘年以堯生於午會五千年之間得天地之中數
自堯起甲辰與舜合一百五十年夏禹十七世四百
五十八年商湯二十八世六百四十四年周文武三
十七世八百七十三年秦始三世四十三年西漢高
祖十三世三百三十年東漢光武十四世一百九十
六年昭烈後主四十二年晉司馬炎一十五主一百
五十六年宋劉裕八主六十年齊蕭道成七主二十
四年梁蕭衍四主五十六年陳覇先五主三十二年
隋楊堅四主三十八年唐高祖二十一世二百八十
九年後梁朱温二主一十七年後唐李存勖四主一
十三年後晉石敬瑭二主一十一年後漢劉知遠二
主四年後周郭威三主十年宋太祖一十八世三百
二十年元呼必賚九主八十九年自唐堯起甲辰至
元順帝丁未通計三千七百二十四年此其總筭也
本朝太祖高皇帝起洪武戊申在位三十二年建文
君三年合三十五年永樂二十一年洪熙一年宣德
十年正統十四年景泰七年天順八年成化二十三
年弘治十八年正德十六年嘉靖四十五年隆慶六
年至今萬歷二十七年合唐虞通計三千九百四十
五年尚在午會之中而未盡也因考唐虞三代世次
併紀之以備考云
圖書編卷七十八
