清河書畫舫藝術類一(書畫之屬)
提要
(臣)等謹案清河書畫舫十二卷明張丑撰丑
崑山人原名謙德字叔益後改今名字青父
號米庵盖丑於萬歷乙邜得米芾寳章待訪
錄墨蹟名其書室曰寶米軒故以自號越歲
丙辰是書乃成其以書畫舫為名亦即取黃
庭堅詩米家書畫船句也明代賞鑒之家考
證多疎是編獨多所訂正如宋史米芾𫝊誤
謂芾卒時年四十八而真蹟流𫝊在四十八
歲以後者不一而足深滋疑竇丑則云芾以
皇祐三年辛邜生以大觀元年丁亥卒年五
十七正與米芾印記辛邜米芾四字相合足
糾托克托等之&KR0861;其他諸條亦多可依據惟
是所取書畫題䟦不盡出於手迹多從諸家
文集錄入且亦有未見其物但據傳聞編入
者如文嘉嚴氏書畫記内稱枝山翁卷一又
稱文徵明詞翰二是亦非盡出原蹟之一騐
其中第三卷之顧野王第五卷之杜牧之李
陽冰蘇靈芝諸人皆無標目輾轉𫝊寫亦多
失於校讐然丑家四世收蔵於前代卷軸所
見特廣其書用朱氏鐵網珊瑚之例於題識
印記所載亦詳故百餘年來收蔵之家多資
以辨騐真偽末一卷曰鑒古百一詩則丑所
自為米庵詩二十首銘心小集八十一首以
類相從附於集後第九卷末附刻米芾寶章
待訪錄十二卷末附刻文天祥手札皆非原
本所有盖鮑氏刊本所增附也鮑氏所刊不
分卷數但以鸎嘴啄花紅溜鷰尾點波綠皺
十二字標為次第盖用謝枋得文章軌範以
王侯將相有種乎七字編為七冊之例然麻
沙坊本不可據為典要今削去舊題以十二
卷著錄焉乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
