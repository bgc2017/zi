經濟類編卷四十五
明馮琦馮瑗撰
禮儀類七
喪(二十一則)
檀弓喪禮事親有隠而無犯左右就養無方服勤至
死致喪三年事君有犯而無隠左右就養有方服勤至
死方喪三年事師無犯無隠左右就養無方服勤至死
心喪三年子上之母死而不喪門人問諸子思曰昔
者子之先君子喪出母乎曰然子之不使白也喪之何
也子思曰昔者吾先君子無所失道道隆則從而隆道
汚則從而汚伋則安能為伋也妻者是為白也母不為
伋也妻者是不為白也母故孔氏之不喪出母自子思
始也孔子曰拜而後稽顙頽乎其順也稽顙而後拜
頎乎其至也三年之喪吾從其至者子思曰喪三日
而殯凡附于身者必誠必信勿之有悔焉耳矣三月而
葬凡附于棺者必誠必信勿之有悔焉耳矣穆公之
母卒使人問于曾子曰如之何對曰申也聞諸申之父
曰哭泣之哀齊斬之情饘粥之食自天子達布幕衛也
縿幕魯也魯人有朝祥而暮歌者子路笑之夫子曰
由爾責于人終無已夫三年之喪亦已久矣夫子路出
夫子曰又多乎哉踰月則其善也始死充充如有窮
既殯瞿瞿如有求而弗得既葬皇皇如有望而弗至練
而慨然祥而廓然子路有姊之喪可以除之矣而弗
除也孔子曰何弗除也子路曰吾寡兄弟而弗忍也孔
子曰先王制禮行道之人皆弗忍也子路聞之遂除之
伯魚之母死期而猶哭夫子聞之曰誰與哭者門人
曰鯉也夫子曰嘻其甚也伯魚聞之遂除之曾子謂
子思曰伋吾執親之喪也水漿不入于口者七日子思
曰先王之制禮也過之者俯而就之不至焉者跂而及
之故君子之執親之喪也水漿不入于口者三日杖而
後能起衰與其不當物也寧無衰齊衰不以邊坐大
功不以服勤孔子在衛有送葬者而夫子觀之曰善
哉為喪乎足以為法矣小子識之子貢曰夫子何善爾
也曰其往也如慕其反也如疑子貢曰豈若速反而虞
乎子曰小子識之我未之能行也子路曰吾聞諸夫
子喪禮與其哀不足而禮有餘也不若禮不足而敬有
餘也曾子弔于負夏主人既祖填地推柩而反之降
婦人而後行禮從者曰禮與曾子曰夫祖者且也且胡
為其不可以反宿也從者又問諸子游曰禮與子游曰
飯于牖下小歛于戶内大歛于阼殯于客位祖于庭葬
于墓所以即遠也故喪事有進而無退曾子聞之曰多
矣乎予出祖者子夏既除喪而見予之琴和之而不
和彈之而不成聲作而曰哀未忘也先王制禮而弗敢
過也子張既除喪而見予之琴和之而和彈之而成聲
作而曰先王制禮不敢不至焉子柳之母死子碩請
具子柳曰何以哉子碩曰請粥庶弟之母子柳曰如之
何其粥人之母以葬其母也不可既葬子碩欲以賻布
之餘具祭器子柳曰不可吾聞之也君子不家于喪請
班諸兄弟之貧者弁人有其母死而孺子泣者孔子
曰哀則哀矣而難為繼也夫禮為可傳也為可繼也故
哭踊有節喪服兄弟之子猶子也蓋引而進之也嫂
叔之無服也蓋推而遠之也姑姊妹之薄也蓋有受我
而厚之者也子思之母死于衛柳若謂子思曰子聖
人之後也四方于子乎觀禮子蓋慎諸子思曰吾何慎
哉吾聞之有其禮無其財君子弗行也有其禮有其財
無其時君子弗行也吾何慎哉子游問喪具夫子曰
稱家之有無子游曰有無惡乎齊夫子曰有毋過禮苟
亡矣歛手足形還葬縣棺而封人豈有非之者哉有
子與子游立見孺子慕者有子謂子游曰予壹不知夫
喪之踊也予欲去之久矣情在于斯其是也夫子游曰
禮有微情者有以故興物者有直情而徑行者戎狄之
道也禮道則不然人喜則斯陶陶斯咏咏斯猶猶斯舞
舞斯慍慍斯戚戚斯嘆嘆斯辟辟斯踊矣品節斯斯之
謂禮人死斯惡之矣無能也斯倍之矣是故制絞衾設
蔞翣為使人勿惡也始死脯醢之奠將行遣而行之既
葬而食之未有見其饗之者也自上世以來未之有舍
也為使人勿倍也故子之所刺于禮者亦非禮之訾也
顔丁善居喪始死皇皇焉如有求而弗得及殯望望
焉如有從而弗及既葬慨焉如不及其反而息喪不慮
居毁不危身喪不慮居為無廟也毁不危身為無後也
子思之母死于衛赴于子思子思哭于廟門人至曰
庶氏之母死何為哭于孔氏之廟乎子思曰吾過矣吾
過矣遂哭于他室樂正子春之母死五日而不食曰
吾悔之自吾母而不得吾情吾惡乎用其情
齊宣王謂田過曰吾聞儒者喪親三年喪君三年君與
父孰重田過對曰殆不如父重王忿然怒曰然則何為
去親而事君田過對曰非君之土地無以處吾親非君
之禄無以養吾親非君之爵位無以尊顯吾親受之君
致之親凡事君所以為親也宣王邑邑而無以應
漢宣帝有喪者勿繇事詔道民以孝則天下順今百
姓或遭衰絰凶災而吏繇事使不得葬傷孝子之心朕
甚憐之自今諸有大父母父母喪者勿繇事使得收歛
送終盡其子道
劉愷行喪禮議詔書所以為制服之科者蓋崇化厲
俗以弘孝道也今刺史一州之表二千䂖千里之師軄
在平章百姓宣美風俗尤宜尊重典禮以身先之而議
者不尋其端至於牧守則云不宜是猶濁其源而望流
清曲其形而欲影直不可得也
陳忠大臣行三年喪䟽臣聞之孝經始於愛親終於
哀戚上自天子下至庶人尊卑貴賤其義一也夫父母
於子同氣異息一體而分三年乃免於懷抱先聖緣人
情而著其節制服二十五月是以春秋臣有大喪君三
年不呼其門閔子雖要絰服事以赴公難退而致位以
究私恩故稱君使之非也臣行之禮也周室陵遲禮制
不序蓼莪之人作詩自傷曰缾之罄矣惟罍之恥言已
不得終竟子道亦上之恥也高祖受命蕭何創制大臣
有寧告之科合於致憂之義建武之初新承大亂凡諸
國政多趣簡易大臣既不得告寧而羣司營禄念私鮮
循三年之喪以報顧復之恩者禮義之方實為彫損大
漢之興雖承衰敝而先王之制稍以施行故籍田之耕
起於孝文孝廉之貢發於孝武郊祀之禮定於元成三
雍之序備於顯宗大臣終喪成乎陛下聖功美業靡以
尚兹孟子有言老吾老以及人之老幼吾幼以及人之
幼天下可運於掌臣願陛下登高北望以甘陵之思揆
度臣子之心則海内咸得其所
晉愍帝正旦將作樂熊遠諫曰謹按尚書堯崩四海遏
密八音禮云凶年天子徹樂減膳孝懷皇帝梓宫未反
豺狼當塗人神同忿公明德茂親社稷是賴今杜弢蟻
聚湘川比歲征行百姓疲弊故使義衆奉迎未舉履端
元日正始之初貢士鱗萃南北雲集有識之士於是觀
禮公與國同軆憂容未歇昔齊桓貫澤之會有憂中國
之心不召而至者數國及葵丘自矜叛者九國人心所
歸惟道與義將紹皇綱於既往恢霸業于來今表道德
之軌闡忠孝之儀明仁義之統弘禮樂之本使四方之
士退懷嘉則今榮耳目之觀崇戲弄之好懼違雲韶雅
頌之美非納軌物有塵大教謂宜設饌以賜羣下而已
帝納之
琅琊王裒始受封帝欲引朝賢為其國上卿將用丁潭
以問中書令賀循循曰郎中令職望清重實宜審授潭
清淳貞粹雅有隠正聖明所簡才實宜之遂為琅琊王
郎中令會裒薨潭上書求行終喪禮曰在三之義禮有
達制近代已來或隨時降殺宜一匡革以敦于後輙案
令文王侯之喪官僚服斬既葬而除今國無繼統喪庭
無主臣實陋賤不足當重謬荷首任禮宜終喪詔下博
議國子祭酒杜夷議古者諒闇三年不言下及周世税
衰效命春秋之時天子諸侯既葬而除此所謂三代損
益禮有不同故三年之喪由此而廢然則漢文之詔合
于隨時凡有國者皆宜同也非唯施于帝皇而已按禮
殤與無後降于成人有後既葬而除今不得以無後之
故而獨不除也愚以丁郎中應除衰麻自宜主祭以終
三年太常賀循議禮天子諸侯俱以至尊臨人上下之
義君臣之禮自古以來其例一也故禮盛則並全其重
禮殺則從其降春秋之事天子諸侯不行三年至于臣
為君服亦宜以君為節未有君除而臣服君服而臣除
者今法令諸侯卿相官屬為君斬衰既葬而除以令文
言之明諸侯不以三年之喪與天子同可知也君若遂
服則臣子輕重無應除者也若當皆除無一人獨重之
文禮有攝主而無攝重故大功之親主人喪者必為之
再祭練祥以大功之服主人三年喪者也苟為諸侯與
天子同制國有嗣王自不全服而人主居喪素服主祭
三年不攝吉事以尊令制若當遠迹三代令復舊典不
依法令者則侯之服貴賤一例亦不得唯一人論于是
詔使除服心喪三年
汝南王統江夏公衛崇並為庶母制服三年顧和乃奏
曰禮所以軌物成教故有國家者莫不崇正明本以一
其本斯人倫之紀不二之道也為人後者降其所出奪
天屬之性顯至公之義降殺節文著于周典按汝南王
統為庶母居廬服重江夏公衛崇本由疎屬開國之緒
近喪所生復行重制違冐禮度肆其私情閭閻許其過
厚談者莫以為非則政道陵遲由乎禮廢憲章頹替始
于容違若弗紏正無以齊物皆可下太常奪服若不祗
王命應加貶黜詔從之和居任所獻納雖權臣不苟阿
撓
顧和拜銀青光禄大夫領國子祭酒頃之母憂去職居
喪以孝聞既練衛將軍禇裒上疏薦和起為尚書令遣
散騎郎喻旨和每見逼促輙號咷慟謂所親曰古人或
有釋其憂服以祗王命蓋以才足幹時故不得不體國
殉義吾在常日猶不如人况今中心荒亂將何以補于
萬分祗足以示輕忘孝道貽素冠之議耳帝下詔曰百
揆務殷端右總要而曠職經久甚以悒然昔先朝政道
休明中夏隆盛山賈諸公皆釋服從時不獲遂其情禮
况今日艱難百王之弊尚書令禮已過祥練豈得聽不
赴急疾而遂罔極之情乎和表疏十餘上遂不起服闋
然後視職
姚興母蛇氏死興哀毁過禮不親庶政羣臣請依漢魏
故事既葬即吉興尚書郎李嵩上疏曰三王異制五帝
殊禮孝治天下先王之高事也宜遵聖性以光道訓既
葬之後應素服臨朝率先天下仁孝之舉也尹緯駮曰
帝王喪制漢魏為準嵩矯常越禮愆于軌度請付有司
以專擅論既葬即吉乞依前議興曰嵩忠臣孝子有何
咎乎尹僕射棄先王之典而欲遵漢魏之權制豈所望
于朝賢哉其一依嵩議
任昉上蕭太傅奪禮啟近啟歸訴庶諒窮款奉被還
旨未垂哀察悼心失圖泣血待旦昉於品庶示均鎔造
干禄祈榮更為自拔虧教廢禮豈關視聽所不忍言具
陳兹啟昉往從末宦禄不代耕饑寒無甘旨之資限役
廢晨昏之半膝下之歡已同過隙几筵之慕幾何可憑
且奠酹不親如在安寄晨暮寂寥閴若無主所守既無
别理窮咽豈及多喻明公功格區宇感通有塗若霈然
降臨賜寢嚴命是知孝治所被爰至無心錫類所及匪
徒教義不任崩迫之情謹以啟事陳聞
唐魏徵定服制議臣聞禮所以決嫌疑别同異明是
非者也非從天降非從地出人情而已矣夫親族有九
服術有六隨恩以薄厚稱情以立文然舅之與姨雖為
同氣論情度義先後實殊何則舅為母之本族姨乃外
成他族求之母族姨不在焉考之經文舅誠為重故周
王念齊每稱甥舅之國秦伯懷晉實切渭陽之詩在舅
服止一時為姨居喪五月循名喪實逐末棄本蓋古人
之情或有未達所宜損益寔在兹乎記曰兄弟之子猶
子蓋引而進之也嫂叔不服蓋推而遠之也禮繼父同
居則為之朞未嘗同居則不服為從母之夫舅之妻二
夫人相為服或曰同㸑緦然則繼父之徒並非骨肉服
重由乎同爨恩輕在乎異居故知制服雖繼於名亦緣
恩之厚薄者也或有長年之嫂遇孩童之叔劬勞鞠養
情若所生分饑共寒契闊偕老譬同居之繼父方他人
之同爨情義之深淺寧可同日而言哉在其生也愛之
同於骨肉及其死則曰推而遠之求之本源深所未喻
若推而遠之為是則不可生而共居生而共居為是則
不可死同行路重其生而輕其死厚其始而薄其終稱
情立文其義安在且事嫂見稱載籍非一鄭仲虞則恩
禮甚篤顔弘都則端肅致感馬援則其見必冠孔伋則
哭之為位此並躬踐教義仁深孝友察其所行之旨豈
非先覺者歟但于時上無哲王禮非下之所議遂使深
情鬱乎千載至理藏于萬古其來久矣豈不惜哉今屬
欽明在辰聖人有作五禮詳洽一物無遺猶且永念慎
終凝神遐想以為尊卑之叙雖煥乎大備喪紀之制或
情禮未周爰命秩宗更詳考正臣等奉遵明旨觸類旁
求採摭羣經討論𫝊記變薄俗於既往垂篤義於將來
信六籍所不能超百王而獨得者也諸儒所守互有異
同詳求厥中申明聖旨謹按曾祖父母舊服齋衰三月
請加為齋衰五月適子婦舊服大功請加為周年衆子
婦舊服小功今請與兄弟子婦同為大功九月嫂叔舊
無服今請服小功五月服其弟妻及夫兄亦小功五月
舅服緦麻請與從母同服小功
朝臣被推劾朞以上親不宜停侍衛入内議竊以刑
辟之說世輕世重防奸慮禍異代同歸傳曰舜之誅也
殛鯀其舉也禹興書曰父子兄弟罪不相及此乃哲王
盛德稱之自遠爰逮近古漸為深防刑人不在君側雖
著禮經子孫緣于父祖猶無定式故張湯伏辜安世為
漢朝名相稽康就戮延祖為晉室忠臣是知君有刑臣
之道下無讐天之義至于子孫方之昆弟愛敬不同非
無等級考之刑憲參詳古今科條既殊節文又異量輕
重以原情因親疎以定制疎而不漏簡而易從示無私
之心坦至公之路論德則可大為法則可久理不失不害意
因循弗革竊為未允至若被推劾者期以上親不許入内此
由罪狀初發君怒未怠父子兄弟義不自安上展睿聖之心
下申恐懼之意且不聽入未為失理依舊不改亦非乖謬
顔師古嫂叔舅服議原夫服紀之制異統同歸或本
恩情或申教義所以慎終追遠敦風厲俗輕重各順其
適名實不可相違喪過乎哀易象之明訓其易寧戚聖
道之遺旨所議兩條寔為舛駮特降絲綍禆革遺謬歴
代之所不寤儒者於是未詳超然玄覽獨照深致竊
以舊館脱驂尚云出涕鄰里有殯且輟巷歌况乎昆
弟之妻嚴親是奉夫之昆弟貲業本同遂乃均諸百
姓絶于五服當其喪没闔門縞素已獨晏然玄黃莫
改静言至理殊非弘通無益關防實開淪薄相為制
服孰謂非宜在昔子思仲尼之胄為位哭嫂事著禮
文哭既施位明其慘怛苟避凶服豈曰稱情又外氏
之親俱緣于母母舅一列等屬齊尊姨既小功舅乃緦
麻曲生異議兹亦未安秦康孝思見舅如母語其崇重
寧非密戚三月輕服靡副本心愚情謂昆弟之妻服當
五月夫之昆弟咸亦如之為舅小功同于姨服則親疎
中節名數有倫帷薄之制更嚴内外之序增睦至於舅
姑為婦其服太輕冢婦止于大功衆婦小功而已但著
代之重事義特隆饋奠之重誠愛兼極略其恩禮有虧
慈惠猶子之婦並服大功已子之妻飜其減降又是厚
薄乖衷義理相刑以類而言未為允協今請冡婦朞服
衆服大功既表授室之親又答執笄之養叔仲之後諸
婦齊同則周洽平均更無窒礙矣
元行中父在為母及舅姨嫂叔服議夫天地之性惟
人最靈者蓋以智周萬物惟睿作聖明貴賤辨尊卑遠
嫌疑分情理也是以古之聖人徵性識本緣情制服則
有申有壓天父天夫故斬衰三年情禮俱盡者因心立
極也生則齊體死則同穴比隂陽而配合同兩儀之化
成而妻喪杖周情理俱殺者蓋遠嫌疑尊乾道也父為
嫡子三年斬衰而不去軄者蓋尊祖重嫡崇禮殺情也
資于事父以事君孝莫大于嚴父故父在為母罷軄齊
周而心喪三年謂之尊壓者則情申而禮殺也斯制也
異于飛走别于華夷羲農堯舜莫之異也文武周孔所
同遵也今若捨尊壓之重虧嚴父之義略純素之嫌貽
非聖之責則事不師古有傷名教矣姨兼從母之名又
即母之女黨加于舅服有理存焉嫂叔不服遠嫌疑也
若引同㸑之緦以忘推遠之跡既乖前聖亦為難從謹
詳三者之疑並請依古為當
高郢子游麻衰議衛司寇惠子之喪也其子虎見
廢不得為嗣子游為之麻衰以譏之將軍文子既悟
而虎得復位載在禮典先儒是非之說禮(闕)
戲人書曰盛德不狎侮使彌牟能知禮也是君子也當
書直以救失為不知禮耶是小人也當矜其不能提耳
喻之何狎侮之為乎觀文子未正虎位非不知也重違
惠子之志將候告者而行之偃奈何以廣自許以狎待
人重其語言輕其重服乘人之失伐已之明又非美之
位不可謂無辱且多識前言以匡其失而回適若此設
使立人之朝謀人之政至于講大禮臨大節獻可替否
任賢去邪言可得聞乎無乃以裂冠毁冕行怪而已矣
遠觀望之未見其可直人不以其直也不敢以道徇物
而忘其身赴井救人傷教害義殆非所謂習禮者矣
崔祐甫廣喪朋友議殿中侍御史安定皇甫政字公
理故尚書左丞之子文行兼茂不忝前烈雅度精誠其
儔蓋寡祐甫昔年嘗為左丞使介而公理又余之族甥
故狎焉大歷七年余寓滁而公理寓楚適有來訊示余
以所著喪朋友議余美其重禮義有古之遺範瞻望德
門軌躅無替亦感恩者之所慰幸也公理又念余曰政
自從事於文舅氏未嘗以一言見誨豈所望哉盍示今
議之利病猗歟公理年未四十班在赤墀簮筆持簡為
王近臣頃又佐廉問董淮海之部名遂矣權厚矣固當
緩步闊視光車美服為貴為達而已矣乃不遺我謏狹
不略我衰憊念噬膚之戚收門吏之舊周爰諮詢以師
道見待吾亦何有但美子之求益不倦雖一勺而進可
以浸天壤一拳之多可以鎮方域况其渺瀰既廣嶄崒
已峻增之廓之於成名乎必矣皇甫氏有子哉因覽斯
議忽憶永泰中於穆鄂州寧會客席與故湖南觀察韋
大夫之晉同宴適值有發遠書者知鄭彬州炅知龐歙
州濬或以疾而歿或遇戕於盜韋氏出涕沱若而言曰
二刺史之晉之交友也於是歛匕箸離筵席因歸於所
次而哭三日人來弔之者韋則盡哀長號不徒慼容而
已又間歲祐甫佐江南西道連帥魏尚書時屬幕中之
參佐有加官者聚合藥餌卜日為宴宴前行人至知團
練副使考功邢郎中宇捐舘於荆南邢與魏鄉國接近
且邢郎中則諸魏之出於尚書為内外昆弟適受朝命
為尚書倅僕感杜簣規平公之事將入言於府主請罷
宴若不可則請徹樂卒事而同列之士惡我者嗤鄙之
詞充牣於聽謂我樵夫農叟之智也好我者頻慼而相
誨曰慎無以方枘施圓鑿自取辱焉諄諄如不能已僕
懦夫也因是而自誨及其宴也太庖具酒車傾鄭衛之
女列於賓席之末俳優侏儒設於公堂之下晝日不足
繼之以燭使夫膳夫歘來酌曰曠飲斯必當見輿曳之
無筭又焉得終其詞哉使我不言適其宜也今者追想
韋湖南猶孔門之訓其他則吾不知因縱言之以報公
理示之議當矣又何以規議既成客或謂祐甫曰韋湖
南魏江西二觀察頗嘗知其風味公直簡諒則魏先之
飾情強仁韋之志也今吾子之論無乃剥魏而附韋乎
且子魏之上介也論議不隠恐非春秋内魯故宋之義
盍辯焉祐甫應之曰噫寧以他規我是論也吾復之熟
之有日矣韋湖南之晉飾情強仁誠如來議禮不云乎
先王制禮賢者俯而就之不肖者企而及之子張曰先
王制禮不敢不至焉韋氏之喪朋友縱不由衷亦與夫
二者之義合矣吾雖欲不與其可得哉至於故府公魏
尚書公直簡諒清身敬職郡人戴於下朝聽滿於上狼
籍甚盛豈造次之所盡哉但於邢副使之喪若銜悲而
就宴可謂哀樂失其節乃左氏傳所載樂祁告人曰君
與叔孫其皆死乎及子招樂憂謂也若情不至焉率而
為宴則禮經所謂直情而徑行者戎狄之道也吾雖欲
勿議又不可得也且吾之所論者因皇甫公理所著喪
朋友議故縱言及之非敢定二觀察之襃貶湖南吾取
節焉而已矣來議又以吾嘗為魏公使介今兹著論異
於春秋隠魯故宋者兹又近而非中也僕射雖不腆中
臺之劇曹郎且兼柱下史有名於著定矣受命為尚書
介彌縫潤色之職事安可見貴以敬故君之祀嗚呼晉
悼公魏絳之君也絳戮悼公之弟韓厥趙宣之所任也
厥戮宣子之僕及其終也悼公謝魏絳曰無重寡人之
過宣子曰可賀我矣而絳厥無罪焉豈當不懷重公平
世論議之與刑罰當豈異哉子何見過深也嗚呼天下
有至公有至當知賢而舉用之至公也臨事而平處之
至當也各守其分復何尤哉自漢徐孺子於故舉主之
喪徒步千里而行一祭厚則厚矣其於傳繼非可也歴
代莫之非也近日張荆州九齡又刻石而美之於是後
來之受舉為參佐者報恩之分往往過當或撓我王憲
捨其親戚之罪負舉其不令子孫以竊名位背公死黨
兹或近之時論從而與之通人又不救遂往而不返徐
生徐生得非失中之履霜也常積憤懣因而書之
韋縚奏喪服舅緦麻三月從母外祖父母皆小功五月
外祖至尊同於從母之服姨舅一等服則輕重有殊堂
姨舅親即未疎恩絶不相為服舅母來承外族不如同
爨之禮竊以古意猶有所未暢者也請加外祖父母為
大功九月姨舅皆小功五月堂舅堂姨舅母並加至袒
免韋述議曰聖人究天道而厚於祖禰繫族姓而親其
子孫母黨比於本族不可同貫明矣今若外祖及舅加
服一等堂舅及姨列於服紀則中外之制相去幾何先
王之制謂之彛倫奉以周旋猶恐失墜一紊其叙庸可
止乎請依儀禮喪服為定楊仲昌議曰鄭文貞公魏徵
始加舅服至小功五月雖文貞賢也而周孔聖也以賢
改聖後學何從竊恐内外乖序親疎奪倫情之所㳂何
所不至記曰無輕議禮明其蟠於天地並彼日月賢者
由之安敢損益也敕姨舅既服小功舅母不得全降宜
服緦麻堂姨舅宜服袒免
周叱奴太后殂周主居倚廬朝夕進一溢米衛王直譛
齊王憲言其飲酒食肉周主曰吾與齊王異姓俱非正
嫡特以吾故同袒括髮汝當愧之汝親太后子特承慈
愛但當自勉無論他人及葬周主跣行至陵所詔曰三
年之喪達于天子但軍國務重須自聽朝衰麻之節居
廬之禮率遵前典以申㒺極百僚宜依遺令既葬而
除公卿固請依權制周主不許卒申三年之制亦令依
行
宋孝宗詔起劉珙為宣撫使珙凡六疏辭之引經據禮
詞甚切至最後言曰三年通喪先王因人情而節文之
三代以來未之有改至於漢儒乃有金革無避之說此
固已為先王之罪人矣然尚有可諉者曰魯公伯禽有
為為之也今以陛下威靈邊陲幸無犬吠之警臣乃冐
金革之名以私利禄之實不亦又為漢儒之罪人乎抑
陛下之詔臣則有曰義當體國其敢噤無一言以塞明
詔乃手疏别奏略曰天下之事有其實而不露其形者
無所為而不成無其實而先示其形者無所為而不敗
今德未加修賢不得用賦歛日重民不聊生將帥方割
削士卒以事包苴士卒方饑寒窮苦而生怨謗凡吾所
以自治而為恢復之實者大抵闊略如此而乃外招歸
正之人内移禁衛之卒規筭未立手足先露其勢適足
以速禍而致寇且荆襄四支也朝廷元氣也誠使朝廷
設施得宜元氣充實則犂庭掃穴在反掌間耳何荆襄
之足慮如其不然則荆襄雖得臣輩百人悉心經理亦
何足恃哉臣恐恢復之功未易可圖而意外立至之憂
將有不可勝言者惟陛下圖之帝納其言為寢前詔
理宗時徐元杰上疏曰陛下為四海綱常之主大臣身
任道揆扶翊綱常自聞史嵩之有起復之命凡有父母之心者
莫不失聲涕零是果何為而然人心天理誰實無之興言及此
非可使聞於鄰國也臣懇懇納忠何敢詆訐特為陛下愛惜民
彛而已疏出史憾之帝亦不聽於是太學生黃愷伯等百四十
四人上書曰嵩之心術回邪蹤跡詭秘曩者開督府以和議墮
將士心以厚貲竊宰相位羅天下之小人為私黨奪天下之利
權歸私室蓄謀積慮險不可測在朝廷一日則貽一日之禍一
歲則貽一歲之憂萬口一辭惟恐其去之不速今嵩之不天徘
徊牽引彌縫貴戚買囑貂璫轉移上心衷私御筆必得
起復之禮然後從容就道初不見其憂戚之容大臣佐
天子以孝治天下孝不行於大臣是率天下而為無父
之國矣以法繩之雖置之鈇鉞猶不足謝天下况復置
之具臣之位乎武學生翁日善等六十七人京學生劉
時舉等九十四人宗學生與寰等三十四人皆上書切
諫亦不報時范鍾劉伯正領相事惡京學生言事謂皆
遊士鼓倡之諷京尹趙與籌盡削遊士之籍
遺詔(二則)
漢文帝遺詔朕聞之蓋天下萬物之萌生靡有不死
死者天地之理物之自然奚可甚哀當今之世咸嘉生
而惡死厚葬以破業重服以傷生吾甚不取且朕既不
德無以佐百姓今崩又使重服久臨以罹寒暑之數哀
人父子傷長老之志損其飲食絶鬼神之祭祀以重吾
不德謂天下何朕獲保宗廟以𦕈𦕈之身託于天下君
王之上二十有餘年矣賴天之靈社稷之福海内安寧
靡有兵革朕既不敏常畏過行以羞先帝之遺德惟年
之久長懼于不終今乃幸以天年得復供養于高廟朕
之不明與嘉之其奚哀念之有其令天下吏民令到出
臨三日皆釋服無禁取婦嫁女祠祀飲酒食肉者自當
給喪事服臨者皆無踐絰帶無過三寸毋布車及兵器
毋發人男女哭臨宫殿宫殿中當臨者皆以旦夕各十
五舉聲禮畢罷非旦夕臨時禁毋得擅哭臨已下服大
紅十五日小紅十四日纖七日釋服他不在令者皆以
此令比率從事布告天下使明知朕意霸陵山川如其
故毋有所改
霍光為奉車都尉光禄大夫出則奉車入侍左右出入
禁闥二十餘年小心謹慎未嘗有過甚見親信征和二
年衛太子為江充所敗而燕王旦廣陵王胥皆多過失
是時武帝年老寵姬鉤弋趙偼伃有男上心欲以為嗣
命大臣輔之察羣臣唯光任大重可屬社稷上迺使黃
門畫者畫周公負成王朝諸侯以賜光後元二年春上
游五柞宫病篤光涕泣問曰如有不諱誰當嗣者上曰
君未諭前畫意邪立少子君行周公之事光頓首讓曰
臣不如金日磾日磾亦曰臣外國人不如光上以光為
大司馬大將軍日磾為車騎將軍及太僕上官桀為左
將軍搜粟都尉桑弘羊為御史大夫皆拜卧内牀下受
遺詔輔少主明日武帝崩太子襲尊號是為孝昭皇帝
帝年八歲政事一决於光
遺令(七則)
晉侯先歸魯襄公享晉六卿于蒲圃賜之三命之服軍
尉司馬司空輿尉候奄皆受一命之服賄荀偃束錦加
璧乘馬先吳夀夢之鼎荀偃癉疽生瘍於頭濟河及著
雍病目出大夫先歸者皆反士匃請見弗内請後曰鄭
甥可二月甲寅卒而視不可含宣子盥而撫之曰事吳
敢不如事主猶視欒懷子曰其為未卒事於齊故也乎
乃復撫之曰主苟終所不嗣事於齊者有如河乃暝受
含宣子出曰吾淺之為丈夫也
鄭公孫黑肱有疾歸邑于公召室老宗人立段而使黜
官薄祭祭以特羊殷以少牢足以共祀盡歸其餘邑曰
吾聞之生於亂世貴而能貧民無求焉可以後亡敬共
事君與二三子生在敬戒不在富也已已伯張卒君子
曰善戒詩曰慎爾侯度用戒不虞鄭子張其有焉
楚屈到嗜芰有疾召其宗老而屬之曰祭我必以芰其
祥宗老將薦芰屈建命去之宗老曰夫子屬之子木曰
不然夫子承楚國之政其法刑在民心而藏在王府上
之可以比先王下之可以訓後世雖微楚國諸侯莫不
譽其祭典有之曰國君有牛享大夫有羊饋士有豚犬
之奠庶人有魚炙之薦籩豆脯醢則上下共之不羞珍
異不陳庶侈夫子不以其私欲干國之典遂不用
晏子病將死斷楹而書焉謂其妻曰楹也語子壯而視
之及壯發書書之言曰布帛不窮窮不可飾牛馬不窮
窮不可服士不可窮窮不可任窮乎窮乎窮也
曾子有疾曾元抱首曾華抱足曾子曰吾無顔氏之才何
以告汝雖無能君子務益夫華多實少者天也言多行少
者人也夫飛鳥以山為卑而層巢其巔魚鱉以淵為淺而
穿穴其中然所以得者餌也君子苟能無以利害身則
辱安從至乎官怠于宦成病加于少愈禍生于懈惰孝
衰于妻子察此四者慎終如始詩曰靡不有初鮮克有
終
晉成帝召南陽樂謨為郡中正潁川庾怡為廷尉評謨
怡各稱父命不就卞壼奏曰人無非父而生職無非事
而立有父必有命居職必有悔有家各私其子此為王
者無人職不軌物官不立政如此則先聖之言廢五教
之訓塞君臣之道散上下之化替矣樂廣以平夷稱庾
珉以忠篤顯受寵聖世身非已有况及後嗣而可專哉
所居之職若順夫羣心則戰戍者之父母皆當以命子
不以處也若順謨父之意則人皆不為郡中正人倫廢
矣順怡父之意人皆不為獄官則刑辟息矣凡如是者
其可聽歟若不可聽何以許謨怡之得稱父命乎此為
謨以名父子可以虧法怡是親戚可以自專以此二塗
服人示世臣所未悟也宜一切班下不得以私廢公絶
其表疏以為永制朝議以為然謨怡不得已各居所
職
宋高祖疾甚召太子誡之曰檀道濟雖有幹略而無遠
志非如兄韶有難御之氣也徐羨之𫝊亮當無異圖謝
晦數從征伐頗識機變若有同異必此人也又為手詔
曰後世若有幼主朝事一委宰相母后不煩臨朝司空
徐羨之中書令傅亮領軍將軍謝晦鎮北將軍檀道濟同被顧命
遺表(四則)
漢来歙上遺表臣夜人定後為何人所賊傷中臣要害臣不敢
自惜誠恨奉職不稱以為朝廷羞夫理國以得賢為本太中大夫
段襄骨鯁可任願陛下裁察又臣兄弟不肖終恐被罪陛下哀憐
數賜教督
黃瓊疾篤上書臣聞天者務剛其氣君者務彊其政是以王者
處高自持不可不安履危任力不可不據夫自持不安則顛任力
不據則危故聖人升高據上則以德義為首陟危蹈傾則以賢者
為力唐堯以德化為冠冕以稷契為筋力高而益崇動而愈據此
先聖所以長守萬國保其社稷者也昔高皇帝應天順民奮劔而
王埽除秦項革命創制降德流祚至於哀平而帝道不綱秕政日
亂遂使姦佞擅朝外戚專恣所冠不以仁義為冕所蹈不以賢佐
為力終至顛蹶滅絶漢祚天維陵弛民鬼慘愴賴皇乾眷命炎德
復輝光武以聖武天挺繼統興業創基冰泮之上立足枳棘之林
擢賢於衆愚之中畫功於無形之世崇禮義於交爭循道化於亂
離自是歴高而不傾任力而不跌興復洪祚開建中興光被八極
垂名無窮至於中葉盛業漸衰陛下初從藩國爰升帝位天下拭
目謂見太平而即位以来未有勝政諸梁秉權豎宧充朝重封累
職傾動朝廷卿校牧守之選皆出其門羽毛齒革明珠南金之寳
殷滿其室富擬王府埶回天地言之者必族附之者必榮忠臣懼
死而杜口萬夫怖禍而木舌塞陛下耳目之明更為聾瞽之主故
太尉李固杜喬忠以直言德以輔政念國亡身殞歿為報而坐陳
國議遂見殘滅賢愚切痛外内傷懼又前白馬令李雲指言宧官
罪穢宜誅皆因衆人之心以救積薪之敝弘農杜衆知雲所言宜
行懼雲以忠獲罪上書陳理之乞同日而死所以感悟國家庶雲
獲免而雲既不辜衆又并坐天下尤痛益以怨結故朝野之人以
忠為諱昔趙殺鳴犢孔子臨河而反夫覆巢破卵則鳳凰不翔刳
牲夭胎則麒麟不臻誠物類相感理使其然吳張紘還吳迎家道
病卒臨困授子靖留牋自古有國有家者咸欲修德政以比隆
盛世至於其治多不馨香非無忠臣賢佐也由主不勝其情弗能
用耳夫人情憚難而趨易好同而惡異與治道相反傳曰從善如
登從惡如崩言善之難也人君承奕世之基據自然之埶操八柄
之威甘易同之歡無假取於人而忠臣挾難進之術吐逆耳之言
其不合也不亦宜乎離則有釁巧辯緣間眩於小忠戀於恩愛賢
愚雜錯黜陟失叙其所由来情亂之也故明君寤之求賢如饑渴
受諫而不厭抑情損欲以義割恩則上無偏謬之授下無希冀之
望矣吳主省書為之流涕
宋范純仁疾革口占遺表勸帝清心寡欲約己便民絶朋
黨之論察邪正之歸毋輕議邊事易逐言官辨明宣仁誣謗
且云蓋嘗先天下而憂期不負聖人之學此先臣所以
教子而微臣資以事君者也卒贈開府儀同三司諡忠
宣純仁性夷易寬簡不以聲色加人誼之所在則挺然
不少屈嘗曰吾平生所學得之忠恕二字一生用不盡
以至立朝事君接待僚友親睦宗族未嘗須臾離此也
每戒子弟曰人雖至愚責人則明雖有聰明恕己則昏
苟能以責人之心責已恕已之心恕人不患不至聖賢
地位也
葬(三十則)
秦伯任好卒以子車氏之三子奄息仲行鍼虎為殉皆
秦之良也國人哀之為之賦黃鳥君子曰秦穆之不為
盟主也宜哉死而弃民先王違世猶詒之法而况奪之
善人乎詩曰人之云亡邦國殄瘁無善人之謂若之何
奪之古之王者知命之不長是以並建聖哲樹之風聲
分之采物著之話言為之律度陳之藝極引之表儀予
之法制告之訓典教之防利委之常秩道之以禮則使
毋失其土宜衆隸賴之而後即命聖王同之今縱無法
以遺後嗣而又收其良以死難以在上矣君子是以知
秦之不復東征也
魯昭公使杜洩葬叔孫豎牛賂叔仲昭子與南遺使惡
杜洩於季孫而去之杜洩將以路葬且盡卿禮南遺謂
季孫曰叔孫未乘路葬焉用之且冡卿無路介卿以葬
不亦左乎季孫曰然使杜洩舍路不可曰夫子受命於
朝而聘於王王思舊勲而賜之路復命而致之君君不
敢逆王命而復賜之使三官書之吾子為司徒實書名
夫子為司馬與工正書服孟孫為司空以書勲今死而
弗以是弃君命也書在公府而弗以是廢三官也若命
服生弗敢服死又不以將焉用之乃使以葬
昭公之喪至自乾侯戊辰定公即位季孫使役如闞公
氏將溝焉榮駕鵝曰生不能事死又離之以自旌也縱
子忍之後必或恥之乃止季孫問於榮駕鵝曰吾欲為
君諡使子孫知之對曰生弗能事死又惡之以自信也
將焉用之乃止秋七月癸巳葬昭公於墓道南孔子之
為司寇也溝而合諸墓
墨子節葬篇古聖王制為葬埋之法曰棺三寸足以
朽體衣衾三領足以覆惡以及其葬也下毋及泉上母
通臭壟若參耕之畆則止矣死者既以葬矣生者必無
久哭而疾而從事人為其所能以交相利也此聖王之
法也今執厚葬久喪者之言曰厚葬久喪雖使不可以
富貧衆寡定危治亂然此聖王也以道也子墨子曰不
然昔者堯北教乎八狄道死葬蛩山之隂衣衾三領榖
木之棺葛以緘之既&KR3423;而後哭滿塪無封已葬而牛馬
乘之舜西教乎七戎道死葬南已之市衣衾三領榖木
之棺葛以緘之已葬而市人乘之禹東教乎九夷道死
葬會稽之山衣衾三領桐棺三寸葛以緘之絞之不合
道之不塪土地之深下毋及泉上毋通臭既葬收餘壤
其上壟若參耕之畒則止矣若以此若三聖王者觀之
則厚葬久喪果非聖王之道故三王者皆貴於天子富
有天下豈憂財用之不足哉以為如此葬埋之法今王
公大人之為葬埋則異於此必大棺中棺革闠三操璧
玉即具戈劒鼎鼓壼濫文繡素練大鞅萬領輿馬女樂
皆具曰必捶&KR0008;差通壟雖凡山陵此為輟民之事靡民
之財不可勝計也其為毋用若此矣是故子墨子曰鄉
者本吾言曰意亦使其言用其謀計厚葬久喪請可以
富貧衆寡定危治亂乎則仁也義也孝子之事也為人
謀者不可不勸也意亦使法其言用其謀若人厚葬久
喪實不可以富貧衆寡定危治亂乎則非仁也非義也
非孝子之事也為人謀者不可不沮也是故求以富國
家甚得貧焉欲以衆人民甚得寡焉欲以治刑政甚得
亂焉求以禁止大國之政小國也而既已不可矣欲以
干上帝鬼神之福又得禍焉上稽之舜堯禹湯文武之
道而政逆之下稽之桀紂幽厲之事猶合節也若以此
觀則厚葬久喪其非聖王之道也今執厚葬久喪者言
曰厚葬久喪果非聖王之道夫胡說中國之君子為而
不已操而不擇哉子墨子曰此所謂便其習而義其俗
者也昔者越之東有軫沐之國者其長子生則解而食
之謂之宜弟其大父死負其大母而棄之曰鬼妻不可
與居處此上以為政下以為俗為而不已操而不擇則
此豈實仁義之道哉此所謂便其習而義其俗者也楚
之南有炎人國者其親戚死朽其肉而棄之然後埋其
骨乃成為孝子秦之西有儀秉之國者其親戚死聚柴
薪而焚之燻上謂上登遐然後成為孝子此上以為政
下以為俗為而不已操而不擇則此豈實仁義之道哉
此所謂便其習而義其俗者也若以此若三國者觀之
則亦猶薄矣若中國之君子觀之則亦猶厚矣如彼則
大厚如此則大薄然則葬埋之有節矣故衣食者人之
生利也然且猶尚有節葬埋者人之死利也夫何獨無
節於此乎子墨子制為葬埋之法曰棺三寸足以朽骨
衣三領足以朽肉掘地之深下無菹漏氣無發洩於上
壟足以期其所則止矣哭往哭來反從事乎衣食之財
佴乎祭祀以致孝於親故曰子墨子之法不失死生之
利者此也故子墨子言曰今天下之士君子中謂將欲
為仁義求為上士上欲中聖王之道下欲中國家百姓
之利故當若節喪之為政而不可察者此也
吕覽節喪篇審知生聖人之要也審知死聖人之極
也知生也者不以害生養生之謂也知死也者不以害
死安死之謂也此二者聖人之所獨決也凡生於天地
之間其必有死所不免也孝子之重其親也慈親之愛
其子也痛於肌骨性也所重所愛死而棄之溝壑人之
情不忍為也故有葬死之義葬也者藏也慈親孝子之
所慎也慎之者以生人之心慮以生人之心為死者慮
也莫如無動莫如無發無發無動莫如無有可利則此
之謂重閉古之人有藏於廣野深山而安者矣非珠玉
國寳之謂也葬不可不藏也葬淺則狐貍抇之深則及
於水泉故凡葬必於高陵之上以避狐貍之患水泉之
濕此則善矣而忘奸邪盜賊寇亂之難豈不惑哉避之
若瞽師之避柱也避柱而疾觸杙也狐貍水泉姦邪盜
賊寇亂之患此杙之大者也慈親孝子避之者得葬之
情矣善棺椁所以避螻蟻蛇蟲也今世俗大亂之主愈
侈其葬則心非為乎死者慮也生者以相矜尚也侈靡
者以為榮儉節者以為陋不以便死為故而徒以生者
之誹譽為務此非慈親孝子之心也父雖死孝子之重
之不怠子雖死慈親之愛之不懈夫葬所愛所重而以
生者之所甚欲其以安之也若之何哉民之於利也犯
流矢蹈白刅涉血盩肝以來之野人之無聞者忍親戚
兄弟知交以求利今無此之危無此之醜其為利甚厚
乘車食肉澤及子孫雖聖人猶不能禁而况於亂國彌
大家彌富葬彌厚含珠鱗施夫玩好貨寳鐘鼎壺濫轝
馬衣被戈劒不可勝其數諸養生之具無不從者題湊
之室棺椁數襲積石積炭以環其外姦人聞之傳以相
告上雖以嚴威重罪禁之猶不可止且死者彌久生者
彌䟽生者彌䟽則守者彌怠守者彌怠而葬器如故其
勢固不安矣世俗之行喪載之以大輴羽旄旌旗如雲
僂翣以督之珠玉以備之黼黻文章以飭之引紼者左
右萬人以行之以軍制立之然後可以此觀世則美矣
侈矣以此為死則不可也苟便於死則雖貧國勞民若
慈親孝子者之所不辭為也
安死篇世之為丘壟也其高大若山其樹之若林其
設闕庭為宫室造賓阼也若都邑以此觀世示富則可
矣以此為死則不可也夫死其視萬歲猶一瞚也人之
夀久之不過百中夀不過六十以百與六十為無窮者
之慮其情必不相當矣以無窮為死者之慮則得之矣
今有人於此為石銘置之壟上曰此其中之物具珠玉
玩好財物寳器甚多不可不抇抇之必大富世世乘車
食肉人必相與笑之以為大惑世之厚葬也有似於此
自古及今未有不亡之國也無不亡之國者是無不抇
之墓也以耳目所聞見齊荆燕嘗亡矣宋中山已亡矣
趙魏韓皆亡矣其皆故國矣自此以上者亡國不可勝
數是故大墓無不抇也而世皆爭為之豈不悲哉君之
不令民父之不孝子兄之不悌弟皆鄉里之所釡&KR0008;者
而逐之憚耕稼採薪之勞不肯官人事而祈美衣侈食
之樂智巧窮屈無以為之於是乎聚羣多之徒以深山
廣澤林藪扑擊遏奪又視名丘大墓葬之厚者求舍便
居以微抇之日夜不休必得所利相與分之夫有所愛
所重而令姦邪盜賊寇亂之人卒必辱之此孝子忠臣
親父交友之大事堯葬於榖林通樹之舜葬於紀市不
變其肆禹葬於會稽不變人徒是故先王以儉節葬死
也非愛其費也非惡其勞也以為死者慮也先王之所
惡惟死者之辱也發則必辱儉則不發故先王之葬必
儉必合必同何謂合何謂同葬於山林則合乎山林葬
於阪隰則同乎阪隰此之謂愛人夫愛人者衆知愛人
者寡故宋未亡而東冢抇齊未亡而莊公冡抇國安寧
而猶若此又况百世之後而國已亡乎故孝子忠臣親
父交友不可不察於此也夫愛之而反危之其此之謂
乎詩曰不敢暴虎不敢馮河人知其一莫知其他此言
不知鄰類也故反以相非反以相是其所非方其所是
也其所是方其所非也是非未定而喜怒鬭爭反為用
矣吾不非鬭不非爭而非所以鬭非所以爭故凡鬭爭
者是非已定之用也今多不先定其是非而先疾鬭爭
此惑之大者也魯季孫有喪孔子往吊之入門而左從
客也主人以璵璠收孔子徑庭而趨歴級而上曰以寳
玉收譬之猶暴骸中原也徑庭歴級非禮也雖然以救
過也
漢劉向諫起昌陵疏臣聞易曰安不忘危存不忘亡
是以身安而國家可保也故聖賢之君博觀終始窮極
事情而是非分明王者必通三統明天命所授者博非
獨一姓也孔子論詩至於殷士膚敏祼將于京喟然嘆
曰大哉天命善不可不傳於子孫是以富貴無常不如
是則王公其何以戒慎民萌何以勸勉蓋傷微子之事
周而痛殷之亡也雖有堯舜之聖不能化丹朱之子雖
有禹湯之德不能訓末孫之桀紂自古及今未有不亡
之國也昔高皇帝既滅秦將都雒陽感悟劉敬之言自
以德不及周而賢於秦遂徙都關中依周之德因秦之
阻世之長短以德為效故常戰栗不敢諱亡孔子所謂
富貴無常蓋謂此也孝文皇帝居霸陵北臨厠意悽愴
悲懷顧謂羣臣曰嗟乎以北山石為椁用紵絮斮陳漆
其間豈可動哉張釋之進曰使其中有可欲雖錮南山
猶有隙使其中無可欲雖無石椁又何慼焉夫死者無
終極而國家有廢興故釋之之言為無窮計也孝文悟
焉遂薄葬不起山墳易曰古之葬者厚衣之以薪藏之
中野不封不樹後世聖人易之以棺槨棺槨之作自黃
帝始黃帝葬於橋山堯葬濟隂丘壠皆小葬具甚微舜
葬蒼梧二妃不從禹葬會稽不改其列殷湯無葬處文
武周公葬於畢秦穆公葬於雍橐泉宫祈年館下樗里
子葬於武庫皆無丘壠之處此聖帝明王賢君智士遠
覽獨慮無窮之計也其賢臣孝子亦承命順意而薄葬
之此誠奉安君父忠孝之至也夫周公武王弟也葬兄
甚微孔子葬母於防稱古墓而不墳曰丘東西南北之
人也不可不識也為四尺墳遇雨而崩弟子修之以告
孔子孔子流涕曰吾聞之古者不修墓蓋非之也延陵
季子適齊而反其子死於嬴博之間穿不及泉歛以時
服封墳掩坎其高可隠而號曰骨肉歸復於土命也魂
氣則無不之也夫嬴博去吳千有餘里季子不歸葬孔
子往觀曰延陵季子於禮合矣故仲尼孝子而延陵慈
父舜禹忠臣周公弟弟其葬君親骨肉皆微薄矣非苟
為儉誠便於體也宋桓司馬為石槨仲尼曰不如速朽
秦相吕不韋集知略之士而造春秋亦言薄葬之義皆
明於事情者也逮至吳王闔閭違禮厚葬十有餘年越人
發之及秦惠文武昭嚴襄五王皆大作丘壠多其瘞藏
咸盡發掘暴露甚足悲也秦始皇帝葬於驪山之阿下
錮三泉上崇山墳其高五十餘丈周回五里有餘石椁
為游館人膏為燈燭水銀為江海黃金為鳧鴈珍寳之
藏機械之變棺槨之麗宫館之盛不可勝原又多殺宫
人生薶工匠計以萬數天下苦其役而反之驪山之作
未成而周章百萬之師至其下矣項籍燔其宫室營宇
在者咸見發掘其後牧兒亡羊羊入其鑿牧者持火照
求羊失火燒其藏椁自古及今葬未有盛如始皇者也
數年之間外被項籍之災内罹牧竪之禍豈不哀哉是
故德彌厚者葬彌薄知愈深者葬愈微無德寡知其葬
愈厚丘壠彌高宫廟甚麗發掘必速由是觀之明暗之
效葬之吉凶昭然可見矣周德既衰而奢侈宣王賢而
中興更為儉宫室小寢廟詩人美之斯干之詩是也上
章道宫室之如制下章言子孫之衆多也及魯嚴公刻
飾宗廟多築臺囿後嗣再絶春秋刺焉周宣如彼而昌
魯秦如此而絶是則奢儉之得失也陛下即位躬親節
儉始營初陵其制絶小天下莫不稱賢明及徙昌陵增
埤為高積土為山發民墳墓積以萬數營起邑居期日
迫卒功費大萬百餘死者恨於下生者愁於上怨氣感
動隂陽因之以饑饉物故流離以千萬數臣甚惽焉以
死者為有知發人之墓其害多矣若其無知又安用大
謀之賢知則不說以示衆庶則苦之若苟以說愚夫淫
侈之人又何為哉陛下慈仁篤美甚厚聰明疏達蓋世
宜弘漢家之德崇劉氏之美光昭五帝三王而顧與暴
秦亂君競為奢侈比方丘隴說愚夫之目隆一時之觀
違賢知之心亡萬世之安臣竊為陛下羞之唯陛下上
覽明聖黃帝堯舜禹湯文武周公仲尼之制下觀賢知
穆公延陵樗里張釋之之意孝文皇帝去墳薄葬以儉
安神可以為則秦昭始皇增山厚藏以侈生害足以為
戒初陵之橅宜從公卿大臣之議以息衆庶
成帝罷昌陵詔朕執德不固謀不盡下過聽將作大
匠萬年言昌陵三年可成作治五年中陵司馬殿門内尚
未加功天下虚耗百姓罷勞客土疏惡終不可成朕惟
其難怛然傷心夫過而不改是謂過矣其罷昌陵及故
陵勿徙吏民令天下毋有動搖之心
光武帝作夀陵詔古者帝王之葬皆陶人瓦器木車
茅馬使後世之人不知其處太宗識終始之義景帝能
述遵孝道遭天下反覆而霸陵獨完受其福豈不美
哉今所制地不過二三頃無為山陵陂池裁令流水而
已
章帝欲為原陵顯節陵起縣邑東平王蒼聞之上疏
伏聞當為二陵起立郭邑臣前頗謂道路之言疑不審
實近令從官古霸問湼陽主疾使還乃知詔書已下竊
見光武皇帝躬履儉約之行深覩始終之分勤勤懇懇
以葬制為言故營建陵地且稱古典詔曰無為山陵陂
池裁令流水而已孝明皇帝大孝無違奉承貫行至於
自所營創尤為儉省謙德之美於斯為盛臣愚以園邑
之興始自彊秦古者丘隴且不欲其著明豈况築郭邑
建都郛哉上違先帝聖心下造無益之功虚費國用動
搖百姓非所以致和氣祈豐年也又以吉凶俗數言之
亦不欲無故繕修丘墓有所興起考之古法則不合稽
之時宜則違人求之吉凶復未見其福陛下履有虞之
至性追祖禰之深恩然懼左右過議以累聖心臣蒼誠
傷二帝純德之美不暢於無窮也惟蒙哀覽帝從而
止
楊王孫病且死令其子曰吾死欲倮葬以反吾真必無
易吾意祁侯聞之往諫曰竊聞王孫令葬必倮而入地
必若所聞愚以為不可令死人無知則已矣若死有知
也是戮尸於地下也將何以見先人愚以為不可王孫
曰吾將以矯世也夫厚葬誠無益於死者而世競以相
高靡財殫幣而腐之于地下或乃今日入而明日出此
真與暴骸于中野何異且夫死者終生之化而物之歸
者歸者得至而化者得變是物各反其真其真冥冥視
之無形聽之無聲乃合道之情夫飾外以誇衆厚葬以
矯真使歸者不得至化者不得變是使物各失其然也
且吾聞之精神者天之有也形骸者地之有也精神離
形而各歸其真故謂之鬼鬼之為言歸也其尸塊然獨
處豈有知哉厚裹之以幣帛多送之以財貨以奪生者
財用古聖人緣人情不忍其親故為之制禮今則越之
吾是以欲倮葬以矯之也昔堯之葬者空木為櫝葛藟
為緘其穿地也下不亂泉上不泄臭故聖人生易尚死
易葬不加於無用不損於無益謂今費財而厚葬死者
不知生者不得用繆哉可謂重惑矣祁侯曰善遂倮葬
也
趙咨將終告其故吏朱祗蕭建等使薄歛素棺藉以黃
壤欲令速朽早歸后土不聽子孫改之乃遺書勑子胤
記曰喪雖有禮哀為主矣又曰喪與其易也寧戚今
則不然并棺合椁以為孝愷豐貲重襚以昭惻隠吾所
不取也昔舜葬蒼梧二妃不從豈有匹配之會守常之
所乎聖主明皇其猶若斯况于品庶禮所不及古人時
同即會時乖則别動静應禮臨事合宜王孫祼葬墨夷
露骸皆達於性理貴於速變梁伯鸞父沒卷席而葬身
亡不反其尸彼數子豈薄至親之恩亡忠孝之道耶况
我鄙闇不德不敏薄意内昭志有所慕上同古人下不
為咎果必行之勿生疑異恐爾等目厭所見耳諱所議
必欲改殯以乖吾志故遠采古聖近揆行事以悟爾心
但欲制坎令容棺椁棺歸即葬平地無墳勿卜時日葬
無設奠勿留墓側無起封樹於戲小子其勉之哉吾蔑
復有言矣朱祗蕭建送喪到家子胤不忍父體與土并
合欲更改殯祗建譬以顧命於是奉行時稱咨明達
張奐卒年七十八遺命吾前後仕進十要銀艾不能
和光同塵為讒邪所忌通塞命也始終常也但地底冥
冥長無曉期而復纏以纊緜牢以釘密為不喜耳幸有
前窀朝殞夕下措屍靈牀幅巾而已奢非晉文儉非王
孫推情從意庶無咎吝諸子從之
晉文帝之喪臣民皆從權制三日除服既葬武帝亦除
之然猶素冠疏食哀毁如居喪者羊祜謂𫝊玄曰三年
之喪雖貴遂服禮也而漢文除之毁禮傷義今主上至
孝雖奪其服實行喪禮若因此復先王之法不亦善乎
玄曰以日易月已數百年一旦復古難行也祜曰不能
使天下如禮且使主上遂服不猶愈乎玄曰主上不除
而天下除之此為但有父子無復君臣也乃止羣臣奏
請易服復膳詔曰每感念幽冥而不得終苴絰之禮以
為沈痛况當食稲衣錦乎適足激切其心非所以相解
也遂以疏素終三年
王祥遺令訓子孫夫生之有死自然之理吾年八十
有五啟手何恨不有遺言使爾無述吾生值季末登庸
歴試無毗佐之勲沒無以報氣絶但洗手足不須沐浴
勿纏尸皆澣故衣隨時所服所賜山玄玉佩衛氏玉玦
綬笥皆勿以歛西芒上土自堅貞勿用甓石勿起墳壠
穿深二丈椁取容棺勿作前堂布几筵置書箱鏡奩之
具棺前但可施牀榻而已糒脯各一盤玄酒一杯為朝
夕奠家人大小不須送喪大小祥乃設特牲無違余命
高柴泣血三年夫子謂之愚閔子除喪出見援琴切切
而哀仲尼謂之孝故哭泣之哀日月降殺飲食之宜自
有制度夫言行可覆信之至也推美引過德之至也揚
名顯親孝之至也兄弟怡怡宗族欣欣悌之至也臨財
莫過乎讓此五者立身之本顔子所以為命未之思也
夫何遠之有其子皆奉而行之
石苞豫為終制延陵薄葬孔子以為達禮華元厚葬
春秋以為不臣古之明義也自今死亡者皆歛以時服
不得兼重又不得飯唅為愚俗所為又不得設牀帳明
器也定窆之後復土滿坎一不得起墳種樹昔王孫祼
葬矯時其子奉命君子不譏况于合禮典者耶諸子遵
之
杜預先為遺令古不合葬明于終始之理同于無有
也中古聖人改而合之蓋以别合無在更緣生以示教
也自此以來大人君子或合或否未能知生安能知死
故各以已意所欲也吾往為臺郎嘗以公事使過密縣
之邢山山上有冡問耕父云是鄭大夫祭仲或云子産
之冡也遂率從者祭而觀焉其造冢居山之頂四望周
達連山體南北之正而邪東北向新鄭城意不忘本也
其隧道唯塞其後而空其前不填之示藏無珍寳不取
于重深也山多美石不用必集洧水自然之石以為冡
藏貴不勞工巧而此石不入世用也君子尚其有情小
人無利可動歴千歲無毁險之致也吾去春入朝因郭
氏喪亡緣陪陵舊義自表營洛陽城東首陽之南為將
來兆域而所得地中有小山上無舊冡其高顯雖未足
比邢山東奉二陵西瞻宫闕南觀伊洛北望夷叔曠然
遠覽情之所安也故遂表樹開道為一定之制至時皆
用洛水圓石開隧道南向儀制取法于鄭大夫欲以儉
自完耳棺器小歛之事皆當稱此子孫一以遵之
皇甫謐篤終論玄晏先生以為亡存天地之定制人
理之必至也故禮六十而制夀至于九十各有等差防
終以素豈流俗之多忌者哉吾年雖未制夀然嬰疢彌
紀仍遭喪難神氣損劣困頓數矣常懼天隕不期慮終
無素是以略陳至懷夫人之所貪者生也所惡者死也
雖貪不得越期雖惡不可逃遁人之死也精歇形散魂
無不之故氣屬于天寄命終盡窮體反真故尸藏于地
是以神不存體則與氣升降尸不久寄與地合形形神
不隔天地之性也尸與土并反真之理也今生不能保
七尺軀死何故隔一棺之土然則衣衾所以穢尸棺椁
所以隔真故桓司馬石椁不如速朽季孫璵璠比之暴
骸文公厚葬春秋以為華元不臣楊王孫親土漢書以
爲賢於秦始皇如令魂必有知則人鬼異制黃泉之親
死多于生必將備其器物用待亡者今若以存況終非
即靈之意也如其無知則豈奪生用損之無益而啟奸
心是招露形之禍增亡者之毒也夫葬者藏也藏也者
欲人之不得見也而大為棺椁備贈存物無異于埋金
路隅而書表于上也雖甚愚之人必將笑之豐財厚葬
以啟奸心或剖破棺椁或牽曳形骸或剥臂捋金環或
捫腸求珠玉焚如之形不痛於是自古及今未有不死
之人又無不發之墓也故張釋之曰使其中有欲雖錮
南山猶有隙使其中無欲雖無石椁又何戚焉斯言達
矣吾之師也夫贈終加厚非厚死也生者自為也遂生
意于無益棄死者之所屬知者所不行也易稱古之葬
者衣之以薪葬之中野不封不樹是以死得歸真亡不
損生故吾欲朝死夕葬夕死朝葬不設棺椁不加纏歛
不修沐浴不造新服殯唅之物一皆絶之吾本欲露形
入阬以身親土或恐人情染俗來久頓革理難今故觕
為之制奢不石椁儉不露形氣絶之後便即時服幅巾
故衣以籧篨裹尸麻約二頭置尸牀上擇不毛之地穿
坑深十尺長一丈五尺廣六尺阬訖舉牀就阬去牀下
尸平生之物皆無自隨唯齎孝經一卷示不忘孝道籧
篨之外便以親土土與地平還其故草使生其上無種
樹木削除使生迹無處自求不知不見可欲則奸不生
心終始無怵惕千載不慮患形骸與后土同體魂爽與
元氣合靈真篤愛之至也若亡有前後不得移祔祔葬
自周公來非古制也舜葬蒼梧二妃不從以為一定何
必周禮無問師工無信卜筮無拘俗言無張神坐無十
五日朝夕上食禮不墓祭但月朔于家設席以祭百日
而止臨必昏明不得以夜制服常居不得墓次夫古不
崇墓智也今之封樹愚也若不從此是戮尸地下死而
重傷魂而有靈則冤悲沒世長為恨鬼王孫之子可以
為誡死誓難違幸無改焉
琅邪王煥薨年二歲帝悼念無已將葬以煥既封列國
加以成人之禮詔立凶門栢歴備吉凶儀服營起陵園
功役甚衆琅邪國右常侍會稽孫霄上疏華元厚葬
君子謂之不臣嬴博至儉仲尼稱其合禮棺槨輿服旒
翣之屬禮典舊制不可廢闕凶門栢歴禮典所無天晴
可不用遇雨則無益此至宜節省者也又案禮記國君
之葬棺槨之間容柷大夫容壺士容甒以壺甒為差則
柷財大于壺明矣槨周于棺槨不甚大也語曰葬者藏
也藏欲其深而固也槨大則難為堅固無益于送終而
有損于財力凶荒殺禮經國常典既減殺而猶過舊此
為國之所厚惜也又禮將葬遷柩于廟祖而行及墓即
窆葬之日即反哭而虞如此則柩不宿于墓上也聖人
非不哀親之在土而無情于丘墓蓋以墓非安神之所
故修虞于殯宫始則營草宫于山陵遷神柩于墓側又
非典也非禮之事不可以訓萬國今琅邪之于天下國
之最大若割損非禮之事務遵古典上以彰聖朝簡易
之至化下以表萬世無窮之規則此芻蕘之言有補萬
一涓埃之微有增山海表寢不報
范冉臨命遺令勑其子吾生于昏闇之世值乎淫侈
之俗生不得匡世濟時死何忍自同于世氣絶便歛歛
以時服衣足蔽形棺足周身歛必便穿穿必便埋其明
堂之奠干飯寒水飲食之物勿有所下墳封高下令足
自隠知我心者李子堅王子炳也今皆不在制之在爾
勿令鄉人宗親有所加也於是三府各遣令史奔弔大
將軍何進移書陳留太守累行論諡僉曰宜為貞節先
生
北魏劉曜將葬其父及妻親如粟邑以規度之負土為
墳其下周迴二里作者繼以脂燭怨呼之聲盈于道傍
游子遠諫不納
陳子車死于衛其妻與其家大夫謀以殉葬定而後陳
子亢至以告曰夫子疾莫養于下請以殉葬子亢曰以
殉葬非禮也雖然彼疾當養者孰若妻與宰得已則吾
欲已不得已則吾欲以二子者之為之也于是弗果用
陳乾昔寢疾屬其兄弟而命其子尊已曰如我死則必
大為我棺使我二婢子夾我陳乾昔死其子曰以殉葬
非禮也况又同棺乎弗果殺
高澄入朝于鄴虚葬齊獻武王於漳水之西潜鑿成安
鼓山石窟佛頂之旁為宂納其柩而塞之殺其羣匠及
齊之亡也一匠之子知之發石取金而逃
唐太宗詔山陵依漢長陵故事務存隆厚期限既促功
不能及秘書監虞世南上疏以為聖人薄葬其親非不
孝也深思遠慮以厚葬適足為親之累故不為耳昔張
釋之言使其中有可欲雖錮南山猶有隙劉向言死者
無終極而國家有廢興釋之之言為無窮計也伏惟陛
下聖德度越唐虞而厚葬其親乃以秦漢為法臣竊為
陛下不取雖復不藏金玉後世但見丘壟如此其大安
知其中無金玉邪且今釋服已依霸陵而丘壟之制獨
依長陵恐非所宜疏奏不報世南復上疏以為漢天子
即位即營山陵遠者五十餘年今以數月之間為數千
年之功恐於人力有所不逮太宗乃以世南疏授有司
令詳處其宫房玄齡等議以為漢長陵高九丈原陵高
六丈今九丈則太崇三仞則太卑請依原陵之制從之
武太后將合葬乾陵給事中嚴善思上疏以為乾陵玄
宫以石為門鐡錮其縫今啟其門必須鐫鑿神明之道
體尚幽玄動衆加功恐多驚黷况合葬非古漢時諸陵
皇后多不合葬魏晉已降始有合者望於乾陵之傍更
擇吉地為陵若神道有知幽塗自當通會若其無知合
之何益不從
韓愈改葬服議經曰改葬緦春秋榖梁傳亦曰改葬
之禮緦舉下緬也此皆謂子之於父母其他則皆無服
何以識其必然經次五等之服小功之下然後著改葬
之制更無輕重之差以此知非記其最親者其他無服
則不記也若主人當服斬衰其餘親各服其服則經亦
言之不當惟云緦也傳稱舉下緬者緬猶遠也下服之
最輕者也以其遠故其服輕也江熙曰禮天子諸侯易
服而葬以為交於神明者不可以純凶况其緬者乎是
故改葬之禮其服惟輕以此而言則亦明矣衛司徒文
子改葬其叔父問服於子思子思曰禮父母改葬緦既
葬而除之不忍無服送至親也非父母無服無服則弔
服而加麻此又其著者也文子又曰喪服既除然後乃
葬則其服何服子思曰三年之喪未葬服不變除何有
焉然則改葬與未葬者有異矣古者諸侯五月而葬大
夫三月而葬士踰月無故未有過時而不葬者也過時
而不葬謂之不能葬春秋譏之若有故而未葬雖出三
年子之服不變此孝子之所以著其情先王之所以必
其時之道也雖有其文未有著其人者以知其至少也
改葬者為山崩水涌毁其墓及葬而禮不備者若文王
之葬王季以水囓其墓魯隠公之葬惠公以有宋師大
子少葬有闕之類是也喪有進而無退有易以輕服無
加以重服殯於堂則謂之殯瘞於野謂之葬近代已來
事與古異或游或仕在千里之外或子幼妻稚不能自
還甚者拘以隂陽畏忌遂葬於其山及其反葬也遠者
或至數十年近者亦出三年其吉服而從於事也久矣又安可
取未葬不變服之例而反為之重服歟在喪當葬猶宜易以輕
服况既遠而反純凶以葬乎若果重服是所謂未可除而除不
當重而更重也或曰喪與其易也寧戚雖重服不亦可乎曰不然
易之與戚則易固不如戚矣雖然未若合禮之為懿也儉之與奢
則儉固愈於奢矣雖然未若合禮之為懿也過猶不及其此類
之謂乎或曰經稱改葬緦而不著其月數則以三月而後除也
子思之對文子則曰既葬而除之今宜如何曰自啟殯至于既
葬而三月則除之未三月則服以終三月也曰妻為夫何如曰
如子無弔服而加麻何如曰今之弔服猶古之弔服也
後周太祖屢戒晉王曰昔吾西征見唐十八陵無不發掘者此
無它惟多藏金玉故也我死當衣以紙衣斂以瓦棺速營葬
勿久留宫中壙中無用石以甓代之工人役徒皆和雇勿以煩
民勿修下宫勿置守陵宫人勿作石羊虎人馬惟刻石置陵前
云周天子平生好儉約遺令用紙衣瓦棺嗣天子不敢違也汝
或吾違吾不福汝李建勲病且死戒家人曰時事如此吾得良
死幸矣勿封土立碑聽人耕種於其上免為他日開發之標及
江之亡也諸貴人高大之冢無不發者惟建勲冢莫知其處
宋程頥葬說卜其宅兆卜其地之美惡也非隂陽家所謂禍
福者也地之美者則其神靈安其子孫盛若培擁其根而枝葉
茂理固然矣地之惡者則反是然則曷謂地之美者土色之光
潤草木之茂盛乃其驗也父祖子孫同氣彼安則此安彼危則
此危亦其理也而拘忌者或以擇地之方位決日之吉凶不亦
泥乎甚者不以奉先為計而專以利後為慮尤非孝子安厝之
用心也惟五患者不得不慎須使異日不為道路不為城郭不
為溝池不為貴勢所奪不為耕犁所及五患既慎則又鑿地必
四五丈遇石必更穿之防水潤也既葬則以松脂塗棺槨石灰
封墓門此其大略也若夫精畫則又在審思慮矣其各葬者出
不得已後不可遷就同葬矣至於年祀寖遠曾高不辨亦在盡
誠各具棺槨葬之不須假夢寐蓍龜而决也葬之宂尊者居中
左昭右穆而次後則或東或西亦左右相對而啟宂也出母不
合葬亦不合祭棄女還家以殤宂葬之
陵墓(四則)
晉𫝊亮為劉裕至洛陽謁五陵表近振旅河湄揚旍
西邁將届舊京威懷司雍河流遄疾道阻且長加以伊
洛榛蕪津塗久廢伐木通境淹引時月始以今月十二
日次故洛水浮橋山川無改城闕為墟宫廟隳頓鐘簴
空列觀宇之餘鞠為禾黍㕓里瀟條雞犬罕音感舊永
懷痛心在目以其月十五日奉謁五陵墳塋幽淪百年
荒翳天衢開泰情禮獲申故老掩涕三軍悽感瞻拜之
日憤慨交集行河南太守毛修之等既開翦荆棘繕修
毁垣軄司既備藩衛如舊伏惟聖懷遠慕兼慰不勝下
情謹遣傳詔殿中中郎臣某奉表以聞
張士烈為吳令謝詢求為諸孫置守冢人表臣聞成
湯革夏而封把武王入殷而建宋春秋征伐則晉修虞
祀燕祭齊廟夫一國為一人興先賢為後愚廢誠仁聖
所哀悼而不忍也故三王敦繼絶之德春秋貴柔服之
義昔漢高受命追存六國凡諸絶祚一時並祀親與項
羽對争存亡逮羽之死臨哭其喪將以位嘗侔尊力嘗
均勢雖功奪其成而恩與其敗且暴興疾顛禮之若舊
殘戮之尸乃以公葬若使羽位承前緒世有哲王一朝
力屈全身從命則楚廟不墮有後可冀伏惟大晉應天
順民武成止戈西戎有即序之人京邑開吳蜀之館興
滅加乎萬國繼絶接于百世雖三五弘道商周稱仁洋
洋之美未足以喻是以孫氏雖家失吳祚而族蒙晉榮
子弟量才比肩進取懷金侯服佩青千里當時受恩多
有過望臣聞春雨潤木自葉流根鴟鴞恤功愛子及室
故天稱罔極之恩聖有綢繆之惠追惟吳偽武烈皇帝
遭漢室之弱值亂臣之彊首唱義兵先衆犯難破董卓
於陽人濟神器於甄井威振羣狡名顯往朝桓王才武
弱冠承業招百越之士奮鷹揚之勢西赴許都將迎幼
主雖元勲未終然至忠已著夫家積義勇之基世傳扶
危之業進為徇漢之臣退為開吳之主而蒸嘗絶於三
葉園陵殘於薪采臣竊悼之伏見吳平之初明詔追錄
先賢欲封其墓愚謂二君並宜應書故舉勞則力輸前代論德則惠存
江南正刑則罪非晉寇從坐則異世已輕若列先賢之數蒙詔書
之恩裁加表異以寵亡靈則人望克厭誰不曰宜二君私奴多在墓側
今為平民乞差五人蠲其徭役使四時修護頽毁掃除塋壟永以為常
任昉為范雲作求立太宰碑表原夫存樹風猷沒著徽烈既絶故老
之口必資不刊之書而藏諸名山則陵谷遷貿府之延閣則青編落
簡然則配天之迹存乎泗水之上素王之道紀於沂川之側由是崇
師之義擬迹於西河尊主之情致之於堯禹故精廬妄啟必窮䥴
勒之盛君長一城亦盡刊刻之美况乎甄陶周召孕育伊顔故太宰
竞陵文宣王臣某與存與亡則義形社稷嚴天配帝則周公其人軆國
端朝出藩入守進思必告之道退無苟利之專五教以倫百揆時序
若夫一言一行盛德之風琴書藝業述作之茂道非兼濟事止樂善
亦無得而稱焉人之云亡忽移歲序鴟鴞東徙松檟成行六府臣僚三
藩士女人蓄油素家懷鉛筆瞻彼景山徒然望慕昔晉氏初禁立碑
魏舒之亡亦從班列而阮略既泯故首冐嚴科為之者竟免刑戮置
之者反蒙嘉歎至於道被如仁功參微管本宜在常均之外故太宰淵
丞相嶷親賢並軌即為成規乞依二公前例賜許刊立寧容使長想
九原樵蘇罔識其禁駐蹕長陵輶軒不知所適臣里閭孤賤才無可
甄值齊網之弘弛賓客之禁策名委質忽焉二紀慮先犬馬厚恩
不答而弊帷毁蓋未蓐螻蟻珠襦玉匣遽飾幽泉陛下弘奬名教
不隔微物使臣得駿奔南浦長號北陵既曲逢前施實仰覬後澤
儻驗杜預山頂之言庶存馬駿必拜之感臨表悲懼言不自宣
為卞彬謝修卞忠貞墓啟伏見詔書并鄭義泰宣勑當賜修理臣
亡高祖晉故驃騎大將軍建興忠貞公壼墳塋臣門緒不昌天道所
昧忠構身危孝積家禍名教同悲隠淪惆悵而年世貿遷孤裔淪塞
遂使碑表蕪滅丘樹荒毁狐兔成穴童牧哀歌感慨自哀日月纏廹
陛下弘宣教義非求效於方今壼餘烈不泯固陳力於異世但加等
之渥近闕於晉典樵蘇之刑遠流於皇代臣亦何人敢謝斯幸
弔(四則)
孟孫死臧孫入哭甚哀多涕出其御曰孟孫之惡子也而哀如是季孫
若死其若之何臧孫曰季孫之愛我疾疢也孟孫之惡我藥石也美
疢不如惡石夫石猶生我疢之美其毒滋多孟孫死吾亡無日矣
劉向修文篇生而相與交通故曰留賓自天子至士各有次
贈死不及柩尸弔生不及悲哀非禮也故古者吉行五十里奔
喪百里贈賵及事之謂時時禮之大者也春秋曰天王使宰咺
来歸惠公仲子之賵賵者何喪事有賵者蓋以乘馬束帛輿馬
曰賵貨財曰賻衣被曰禭口實曰唅玩好曰贈知生者賻賵知
死者贈禭所以送死也賻賵所以佐生也
齊景公遊于蔞聞晏子卒公乘輿素服驛而驅之自以為遲下
車而趨知不若車之速則又乘比至于國者四下而趍行哭而
往矣至伏屍而號曰子大夫日夜責寡人不遺尺寸寡人猶且
淫佚而不收怨罪重積于百姓今天降禍于齊國不加寡人而
加夫子齊國之社稷危矣百姓將誰告矣
吕大鈞弔說詩曰凡民有喪匍匐救之不謂死者可救而復
生謂生者或不救而死也夫孝子之喪親不能食者三日其哭
不絶聲既病矣杖而後起問而後言其惻怛之心痛疾之意不
欲生則思慮所及雖其大事有不能周之者而况於他哉故親
戚僚友鄉黨聞之而往者不徒吊哭而已莫不為之致力焉始
則致含禭以周其急三日則共糜粥以扶其羸每奠則執其禮
將葬則助其事其從柩也少者執紼長者專進止其掩壙也壯
者盈坎老者從反哭祖而賵焉不足則贈焉不足則賻焉凡有
事則相焉斯可謂能救之矣故適有喪者之詞不曰願見而曰
比雖國君之臨亦曰寡君承事他國之使者曰寡君使某毋敢
視賓客主人見賓不以尊卑貴賤莫不拜之明所以謝之且自
别於常主也賓見主人無有答某拜者明所以助之且自别於
常賓也自先王之禮壞後世雖𫝊其名數而行之者多失其義
喪主之待賓也如常主喪賓之見主人也如常賓如常賓故止
於弔哭而莫敢與其事如常主故舍其哀而為衣服飲食以奉
之其甚者至於損奉終之禮以謝賓之勤廢弔哀之儀以寬主
之費由是則先王之禮意其可以下而已乎今欲行之者雖未
能盡得如禮至於始喪則哭之有事則奠之又能以力之所及
為營喪具之未具者以應其求輟子弟僕隸之能幹者以助其
役易紙幣壺酒之奠以為禭除供帳饋食之祭以為賵與賻凡
喪家之待己者悉以他辭受焉庶幾其可也
哀輓(五則)
魯孔丘卒哀公誄之曰旻天不弔不憖遺一老俾屏余
一人以在位煢煢余在疚嗚呼哀哉尼父無自律子贛
曰君其不沒於魯乎夫子之言曰禮失則昏名失則愆
失志為昏失所為愆生不能用死而誄之非禮也稱一
人非名也君兩失之
賈誼弔屈原賦恭承嘉惠兮俟罪長沙側聞屈原兮
自沈汨羅造託湘流兮敬弔先生遭世罔極兮乃隕厥
身嗚呼哀哉逢時不祥鸞鳳伏竄兮鴟梟翺翔闒茸尊
顯兮讒䛕得志賢聖逆曳兮方正倒植世謂伯夷貪兮
謂盜跖廉莫邪為頓兮鉛刀為銛吁嗟默默兮生之無
故斡棄周鼎兮而寳康瓠騰駕罷牛兮驂蹇驢驥垂兩
耳兮服鹽車章甫薦屨兮漸不可久嗟苦先生兮獨離
此咎訊曰已矣國其莫我知獨堙鬱兮其誰語鳳漂漂
其高逝兮夫固自引而遠去襲九淵之神龍兮勿深潜
以自珍偭蟂獺以隠處兮夫豈從蝦與蛭螾所貴聖人
之神德兮遠濁世而自藏使騏驥可得係羈兮豈云異
夫犬羊般紛紛其離此尤兮亦夫子之故也歷九州而
相君兮何必懷此都也鳳凰翔于千仞之上兮覽德輝
而下之見細德之險徵兮遥矰繳而去之彼尋常之
汙瀆兮豈能容吞舟之魚横江湖之鱣鱏兮固將制於
螻蟻
陸機弔魏武帝文元康八年機始以臺郎出補著作
游乎秘閣而見魏武帝遺令愾然歎息傷懷者久之客
曰夫始終者萬物之大歸死生者性命之區域是以臨
喪殯而後悲覩陳根而絶哭今乃傷心百年之際興哀
無情之地意者無乃知哀之可有而未識情之可無乎
機答之曰夫日蝕由乎交分山崩起于朽壤亦云數而
已矣然百姓怪焉者豈不以資高明之質而不免卑濁
之累居常安之勢而終嬰傾離之患故乎夫以迴天倒
日之力而不能振形骸之内濟世夷難之智而受困魏
闕之下已而格乎上下者藏于區區之木光于四表者
翳乎蕞爾之土雄心摧于弱情壯圖終于哀志長筭屈
於短日遠跡頓于促路嗚呼豈特瞽史之異闕景黔黎
之怪頽岸乎觀其所以顧命冢嗣遺謀四子經國之略
既遠隆家之訓亦弘又云吾在軍中特法是也至于小
忿怒大過失不當效也善乎達人之讜言矣持姬女而
指季豹以示四子曰以累汝因泣下傷哉曩以天下自
任今以愛子託人同乎盡者無餘而得乎亡者無存然
而婉孌房闥之内綢繆家人之務則幾乎密與又曰吾
婕妤妓人皆著銅爵臺于臺堂上施八尺牀張繐帳朝
晡上脯糒之屬月朝十五日輙向帳作伎汝等時時登
銅雀臺望吾西陵墓田又云餘香可分與諸夫人諸舍
中無所為學作履組賣也吾歴官所得綬皆著藏中吾
餘衣裘可别為一藏不能者兄弟可共分之既而竟分
焉亡者可以勿求存者可以勿違求與違不其兩傷乎
悲夫愛有大而必失惡有甚而必得智惠不能去其惡
威力不能全其愛故前識所不用心而聖人罕言焉若
乃繫情累于外物留曲念于閨房亦賢俊之所宜廢乎
於是遂憤懣而獻吊云爾接皇漢之末緒值王途之多
違佇重淵以育鱗撫慶雲而遐飛運神道以載德乘靈
風而扇威摧羣雄而電擊舉勍敵其如遺指八極以遠
略必翦焉而後綏釐三才之闕典啟天地之禁闈舉修
網之絶紀紐大音之解徽掃雲物以貞觀要萬途而來
歸丕大德以宏覆援日月而齊暉濟元功于九有固舉
世之所推彼人事之大造夫何往而不臻將覆簣于浚
谷擠為山乎九天苟理窮而性盡豈長筭之所研悟臨
川之有悲慨梁木其必顛當建安之三八實大命之所
艱雖光照于曩載將税駕于此年惟降神之緜邈眇千
載而遠期信斯武之未喪膺靈符而在兹雖龍飛于文
昌非王心之所怡憤西夏之鞠旅泝秦川而舉旗踰鎬
京而不豫臨渭濱而有疑冀翼日之云瘳彌四旬而成
災詠歸塗以反旆登崤澠而朅來次洛汭而大漸指六
軍曰念哉伊君王之赫奕寔終古之所難威先天而蓋
世力盪海而拔山厄奚險而弗齊敵何強而不殘每因
禍以禔福亦踐危而必安迄在兹而蒙昧慮噤閉而無
端委軀命以待難痛沒世而永言撫四子以深念循膚
體而穨歎迨營魄之未離假餘息乎音翰執姬女以嚬
瘁指季豹而漼焉氣衝襟以嗚咽涕垂睫而汍瀾違率
土以静寢戢彌天乎一棺咨宏度之峻邈壯大業之允
昌思居終而恤始命臨沒而肇揚援貞吝以惎悔雖在
我而不臧惜内顧之纏緜恨末命之微詳紆廣念于履
組塵清慮於餘香結遺情之婉孌何命促而意長陳法
服於帷座陪窈窕于玉房宣備物于虚器發哀音于舊
倡矯慼容以赴節掩零淚而薦觴物無微而不存體無
慧而不亡庶聖靈之響像想幽神之復光苟形聲之翳
沒雖音景其必藏徽清絃而獨奏進脯糒而誰嘗悼繐
帳之冥漠怨西陵之茫茫登雀臺而羣悲眝美目其何
望既晞古以遺累信簡禮而薄葬彼裘紱於何有貽塵
謗于後王嗟大戀之所存故雖哲而不忘覽遺籍以慷
慨獻兹文而悽傷
潘岳馬汧督誄維元康七年秋九月十五日晉故督
守關中侯扶風馬君卒嗚呼哀哉初雍部之内屬羌反
未弭而編戶之氐又肆逆焉雖王旅致討終於殄滅而
蜂蠆有毒驟失小利俾百姓流亡頻于塗炭建威喪元
於好畤州伯宵遯乎大谿若夫偏師裨將之隕首覆軍
者蓋以十數剖符專城紆青拖墨之司奔走失其守者
相望於境秦隴之僣鞏更為魁既已襲汧而館其縣子
以眇爾之身介乎重圍之裏率寡弱之衆據十雉之城
羣氐如蝟毛而起四面雨射城中城中鑿穴而處負戶
而汲木石將盡樵蘇之竭芻蕘罄絶於是乎發梁棟而
用之&KR1615;以鐡鎖機關既縱礧而又升焉釁陳焦之麥柨
梠桷之松用能薪芻不匱人畜取給青烟傍起歴馬長
鳴凶醜駭而疑懼乃闕地而攻子命穴浚塹寘壺鐳瓶
甒以偵之將穿城響作因焚穬火薰之潜氐殱焉久之
安西之救至竟免虎口之厄全數百萬石之積文契書
于幕府聖朝疇咨進以顯秩殊以幢蓋之制而州之有
司乃以私隸數口榖數十斛考訊吏兵以檟楚之辭連
之大將軍屢抗其疏曰敦固守孤城獨當羣寇以少禦
衆載離寒暑臨危奮節保榖全城而雍州從事忌敦勲
效推極小疵非所以褒奬元功宜解敦禁劾假授詔書
遽許而子固已下獄發憤而卒也朝廷聞而傷之策書
曰皇帝咨故督守關中侯馬敦忠勇果毅率勵有方固
守孤城危逼獲濟寵秩未加不幸喪亡朕用悼焉令追
贈牙門將軍印綬祠以少牢魂而有靈嘉兹寵榮然潔
士之聞穢其庸致思乎若乃下吏之肆其噤害則皆妬
之徒也嗟乎妬之欺善抑亦貿首之讎也語曰或戒其
子慎無為善言固可以若是悲夫昔乘丘之戰縣賁父
御魯莊公馬驚敗績賁父曰他日未嘗敗績而今敗績
是無勇也遂死之圉人浴馬有流矢在白肉公曰非其
罪也乃誄之漢明帝時有司馬叔持者白日于都市手
劒父讎視死如歸亦命史臣班固而為之誄然則忠孝
義烈之流慷慨非命而死者綴辭之士未之或遺也天
子既策而贈之微臣託乎舊史之末敢闕其文哉乃作
誄曰知人未易人未易知嗟兹馬生位末名卑西戎猾
夏乃奪其竒保此汧城救我邊危彼邊奚危城小粟富
子以眇身而裁其守兵無加衞墉不增築婪婪羣狄豺
虎競逐鞏更恣睢潜跱官寺齊萬虓闞震驚台司聲勢
沸騰種落扇熾旌旗電舒戈矛林植彤珠星流飛矢雨
集惴惴士女號天以泣㸑麥而炊負戶以汲累卵之危
倒懸之急馬生爰發在險彌亮精貫白日猛烈秋霜稜
威可厲懦夫克壯霑恩撫循寒士挾纊蠢蠢犬羊阻衆
陵寡潜隧密攻九地之下惬惬窮城氣若無假昔命懸
天今也惟馬惟此馬生才博智贍偵以瓶壺&KR1479;以長塹
鍤未見鋒火以起熖薰尸滿窟掊穴以歛木石匱竭箕
稈空虚瞷然馬生傲若有餘&KR1615;梁為礨杮松為芻守不
乏械歴有鳴駒哀哀建威身伏斧質悠悠烈將覆軍喪
氣戎釋我徒顯誅我師以生易死疇克不二聖朝西顧
關右震惶分我汧庾化為寇糧實賴天子思謩彌長咸
使有勇致命知方我雖未學聞之前典十世宥能表墓
旌善思人愛樹甘棠勿翦矧乃吾子功深疑淺兩造未
具儲隸蓋尠孰是勲庸而不獲免猾哉部司其心反側
斲善害能醜正惡直牧人逶迤自公退食聞穢鷹揚曾
不戢翼忘爾大勞猜爾小利苟莫開懷於何不至慨慨
馬生硠硠高致發憤囹圄沒而猶眡嗚呼哀哉安平出
竒破齊克完張孟運籌危趙獲安汧人賴子猶彼談單
如何吝嫉搖之筆端傾倉可賞矧云私粟狄隸可頒况
曰家僕剔子雙龜貫以三木功存汧城身死汧獄凡爾
同圍心焉摧割扶老携幼街號巷哭嗚呼哀哉明明天
子旌以殊恩光光寵贈乃牙其門司勲班爵亦兆後昆
死而有靈庶慰冤魂嗚呼哀哉
孔坦遷尚書未拜疾篤庾冰省之乃流涕坦慨然曰大
丈夫將終不問安國寧家之術乃作兒女子相問耶冰
深謝焉臨終與庾亮書曰不謂疾苦遂至頓弊自省緜
緜奄忽無日修短命也將何所悲但以身往名沒朝恩
不報所懷未叙即命多恨耳足下以伯舅之尊居方伯
之重抗威顧盼名震天下榱椽之佐常願下風使九服
式序四海一統封京觀于中原反紫極于華壤是宿昔
之所味詠慷慨之本誠矣今中道而斃豈不惜哉若死
而有靈潜聽風烈俄卒時年五十一追贈光禄勲諡曰
簡亮報書曰廷尉孔君神遊體離嗚呼哀哉得八月十
五日書知疾患轉篤遂不起濟悲恨傷楚不能自勝足
下方在中年素少疾患雖天命有在亦禍出不圖且足
下才經于世世常須才况于今日倍相痛惜吾以寡乏
忝當大任國恥未雪夙夜憂憤常欲與足下同在外藩
戮力時事此情未果來書奄至申尋往復不覺深隕深
明足下慷慨之懷深痛足下不遂之志邈然永隔夫復
何言謹遣報答并致薄祭望足下降神饗之
經濟類編卷四十五
