經濟類編卷八
明馮琦馮瑗撰
政治類二
治道(二十七則)
漢徐樂上書臣聞天下之患在於土崩不在瓦解古
今一也何謂土崩秦之末世是也陳涉無千乘之尊尺
土之地身非王公大人名族之後鄉曲之譽非有孔曾
墨子之賢陶朱猗頓之富也然起窮巷奮棘矜偏袒大
呼天下從風此其故何也由民困而主不恤下怨而上
不知俗已亂而政不脩此三者陳涉之所以為資也此
之謂土崩故曰天下之患在乎土崩何謂瓦解吳楚齊
趙之兵是也七國謀為大逆號皆稱萬乘之君帶甲數
十萬威足以嚴其境内財足以勸其士民然不能西攘
尺寸之地而身為禽於中原者此其故何也非權輕於
匹夫而兵弱於陳涉也當是之時先帝之德未衰而安
土樂俗之民衆故諸侯無境外之助此之謂瓦解故曰
天下之患不在瓦解由此觀之天下誠有土崩之勢雖
布衣窮處之士或首難而危海内陳涉是也况三晉之
君或存乎天下雖未治也誠能無土崩之勢雖有彊國
勁兵不得還踵而身為禽吳楚是也况羣臣百姓能為
亂乎此二體者安危之明要賢主之所留意而深察也
間者關東五穀數不登年歲未復民多窮困重之以邊
境之事推數循理而觀之民宜有不安其處者矣不安
故易動易動者土崩之勢也故賢主獨觀萬化之原明
於安危之機脩之廟堂之上而銷未形之患也其要期
使天下無土崩之勢而已矣故雖有彊國勁兵陛下逐
走獸射飛鳥宏游燕之囿淫縱恣之觀極馳騁之樂自
若金石絲竹之聲不絶於耳帷幄之私俳優侏儒之笑
不乏於前而天下無宿憂名何必夏子俗何必成康雖
然臣竊以為陛下天然之質寬仁之資而誠以天下為
務則禹湯之名不難侔而成康之俗未必不復興也此
二體者立然後處尊安之實揚廣譽於當世親天下而
服四夷餘恩遺德為數世隆南面背依攝袂而揖王公
此陛下之所服也臣聞圖王不成其敝足以安安則陛
下何求而不得何威而不成奚征而不服哉
嚴安上書臣聞鄒子曰政教文質者所以云救也當
時則用過則舍之有易則易之故守一而不變者未睹
治之至也今天下人民用財侈靡車馬衣裘宫室皆競
脩飾調五聲使有節族雜五色使有文章重五味方丈
於前以觀欲天下彼民之情見美則願之是教民以侈
也侈而無節則不可贍民離本而徼末矣末不可以徒
得故搢紳者不憚為詐帶劒者夸殺人以矯奪而世不
知媿故姦軌浸長夫佳麗珍怪固順於耳目故養失而
泰樂失而淫禮失而采教失而偽偽采淫泰非所以範
民之道也是以天下人民逐利無己犯法者衆臣願為
民制度以防其淫使貧富不相燿以和其心心既和平
其性恬安恬安不營則盜賊銷盜賊銷則刑罸少刑罸
少則隂陽和四時正風雨時草木暢茂五穀蕃熟六畜
遂字民不夭厲和之至也臣聞周有天下其治三百餘
歲成康其隆也刑措四十餘年而不用及其衰亦三百
餘年故五伯更起伯者常佐天子興利除害誅暴禁邪
匡正海内以尊天子五伯既沒聖賢莫續天子孤弱號
令不行諸侯恣行彊陵弱衆暴寡田常簒齊六卿分晉
並為戰國此民之始苦也於是彊國務攻弱國脩守合
從連衡馳車轂擊介胄生蟣蝨民無所告愬及至秦王
蠶食天下并吞戰國稱號皇帝一海内之政壊諸侯之
城銷其兵鑄以為鐘虡示不復用元元黎民得免於戰
國逢明天子人人自以為更生鄉使秦緩刑罸薄賦歛
省繇役貴仁義賤權利上篤厚下佞巧變風易俗化於
海内則世世必安矣秦不行是風循其故俗為知巧權
利者進篤厚忠正者退法嚴令苛讕䛕者衆日聞其美
意廣心逸欲威海外使蒙恬將兵以北攻彊胡辟地進
境戍於北河飛芻輓粟以随其後又使尉屠睢將樓船
之士攻越使監禄鑿渠運糧深入越地越人遁逃曠日
持久糧食乏絶越人擊之秦兵大敗秦乃使尉佗將卒
以戍越當是時秦禍北搆於胡南挂於越宿兵於無用
之地進而不得退行十餘年丁男被甲丁女轉輸苦不
聊生自經於道樹死者相望及秦皇帝崩天下大畔陳
勝吳廣舉陳武臣張耳舉趙項梁舉吳田儋舉齊景駒
舉郢周市舉魏韓廣舉燕窮山通谷豪士並起不可勝
載也然本皆非公侯之後非長官之吏無尺寸之勢起
閭巷杖棘矜應時而動不謀而俱起不約而同會壤長
地進至乎伯王時教使然也秦貴為天子富有天下滅
世絶祀窮兵之禍也故周失之弱秦失之彊不變之患
也今徇南夷朝夜郎降羌𤏡略薉州建城邑深入匈奴
燔其龍城議者美之此人臣之利非天下之長策今中
國無狗吠之警而外累於遠方之備靡敝國家非所以
子民也行無窮之欲甘心快意結怨於匈奴非所以安
邊也禍拏而不解兵休而復起近者愁苦遠者驚駭非
所以持久也今天下鍜甲摩劒矯箭控弦轉輸軍糧未
見休時此天下所共憂也夫兵久而變起事煩而慮生
今外郡之地或幾千里列城數十形束壤制帶脅諸侯
非宗室之利也上觀齊晉所以亡公室卑削六卿大盛
也下覽秦之所滅刑嚴文刻欲大無窮也今郡守之權
非特六卿之重也地幾千里非特閭巷之資也甲兵器
械非特棘矜之用也以逢萬世之變則不可勝諱也
武帝末年天下侈靡趨末百姓多離農畝上以問東方
朔曰吾欲化民有道乎朔對堯舜禹湯文武成康上
古之事經歴數千載尚難言也臣不敢陳願近述孝文
皇帝之時當世耆老皆聞見之貴為天子富有四海身
衣弋綈足履革舄以韋帶劒莞蒲為席兵木無刅衣緼
無文集上書囊以為殿帷以道德為麗以仁義為準於
是天下望風成俗昭然化之今陛下以城中為小圖起
建章左鳳闕右神明號稱千門萬戶木土衣綺繡狗馬
被繢罽宫人簪瑇瑁垂珠璣設戲車教馳逐飾文采叢
(古藂字)珍怪撞萬石之鐘擊雷霆之鼓作俳優舞鄭女上
為淫侈如此而欲使民獨不奢侈失農事之難者也陛
下誠能用臣朔之計推甲乙之帳燔於四通之衢却走
馬示不復用則堯舜之隆宜可與比治矣易曰正其本
萬事理失之毫釐差以千里願陛下留意察之
公孫弘以對策拜為博士待詔金馬門弘復上疏曰
陛下有先聖之位而無先聖之名有先聖之民而無先
聖之吏是以勢同而治異先世之吏正故其民篤今世
之吏邪故其民薄政弊而不行令倦而不聽夫使邪吏
行弊政用倦令治薄民不可得而化此治之所以異也
臣聞周公旦治天下朞年而變三年而化五年而定唯
陛下之所志書奏天子以冊書答曰問宏稱周公之治
宏之材能自視孰與周公賢宏對曰愚臣淺薄安敢比
材於周公雖然愚心曉然見治道之可以然也夫虎豹
馬牛禽獸之不可制者也及其教馴服習之至可牽持
駕服唯人之從臣聞揉曲木者不累日銷金石者不累
月夫人之於利害好惡豈比禽獸木石哉朞年而變臣
宏尚竊遲之上異其言
王吉言得失疏陛下躬聖質總萬方帝王圖籍日陳
于前惟思世務將興太平詔書每下民欣然若更生臣
伏而思之可謂至恩未可謂本務也欲治之主不世出
公卿幸得遭遇其時言聽諫從然未有建萬世之長策
舉明主於三代之隆者也其務在於期會簿書斷獄聽
訟而已此非太平之基也臣聞聖王宣德流化必自近
始朝廷不備難以言治左右不正難以化遠民者弱而
不可勝愚而不可欺也聖主獨行於深宫得則天下稱
誦之失則天下咸言之行發於近必見於遠故謹選左
右審擇所使左右所以正身也所使所以宣德也詩云
濟濟多士文王以寧此其本也春秋所以大一統者六
合同風九州共貫也今俗吏所以牧民者非有禮義科
指可世世通行者也獨設刑法以守之其欲治民者不
知所繇以意穿鑿各取一切權譎自任故一變之後不
可復脩也是以百里不同風千里不同俗戶異政人殊
服詐偽萌生刑罸無極質樸日銷恩愛寖薄孔子曰安
上治民莫善於禮非空言也王者未制禮之時引先王
禮宜於今者而用之臣願陛下承天心發大業與公卿
大臣延及儒生述舊禮明王制敺一世之民躋之仁壽
之域則俗何以不若成康壽何以不若高宗竊見當世
趨務不合於道者謹條奏唯陛下財擇焉
元帝好儒術頗改宣帝之政又傅昭儀及子定陶王愛
幸匡衡上疏臣聞治亂安危之機在乎審所用心蓋
受命之王務在創業垂統傳之無窮繼體之君心存於
承宣先王之德而褒大其功昔者成王之嗣位思述文
武之道以養其心休烈盛美皆歸之二后而不敢專其
名是以上天歆享鬼神祐焉其詩曰念我皇祖陟降庭
止言成王常思祖考之業而鬼神祐助其治也陛下聖
德天覆子愛海内然隂陽未和姦邪未禁者殆論議者
未丕揚先帝之盛功爭言制度不可用也務變更之所
更或不可行而復復之是以羣下更相是非吏民無所
信臣竊恨國家釋樂成之業而虚為此紛紛也願陛下
詳覽統業之事留神於遵制揚功以定羣下之心大雅
曰無念爾祖聿脩厥德孔子著之孝經首章蓋至德之
本也傳曰審好惡理情性而王道畢矣能盡其性然後
能盡人物之性能盡人物之性可以贊天地之化治性
之道必審已之所有餘而強其所不足蓋聰明疏通者
戒於太察寡聞少見者戒於雍蔽勇猛剛強者戒於太
暴仁愛温良者戒於無斷湛静安舒者戒於後時廣心
浩大者戒於遺忘必審已之所當戒而齊之以義然後
中和之化應而巧偽之徒不敢比周而望進唯陛下戒
所以崇聖德臣又聞室家之道脩則天下之理得故詩
始國風禮本冠婚始乎國風原情性而明人倫也本乎
冠婚正基兆而防未然也福之興莫不本乎室家道之
衰莫不始乎梱内故聖王必慎妃后之際别適長之位
禮之於内也卑不踰尊新不先故所以統人情而理隂
氣也其尊適而卑庶也適子冠乎阼禮之用醴衆子不
得與列所以貴正體而明嫌疑也非虚加其禮文而已
乃中心與之殊異故禮探其情而見之外也聖人動静
游燕所親物得其序得其序則海内自修百姓從化如
當親者疏當尊者卑則佞巧之姦因時而動以亂國家
故聖人慎防其端禁於未然不以私恩害公義陛下聖
德純備莫不脩正則天下無為而治詩云于以四方克
定厥家傳曰正家而天下定矣
成帝建始間日食地震詔舉方正直言極諫之士谷永
待詔公車對陛下秉至聖之純德懼天地之戒異飭
身修政納問公卿又下明詔帥舉直言燕見紬繹以求
咎愆使臣等得造明朝承聖問臣材朽學淺不通政事
竊聞明王即位正五事建大中以承天心則庶徵序於
下日月理於上如人君淫溺後宫般樂游田五事失於
躬大中之道不立則咎徵降而六極至凡災異之發各
象過失以類告人乃十二月朔戊申日食婺女之分地
震蕭墻之内二者同日俱發以丁寧陛下厥咎不遠宜
厚求諸身意豈陛下志在閨門未䘏政事不慎舉錯婁
(屢同)失中與内寵太盛女不遵道嫉妬專上妨及繼嗣與
古之王者廢五事之中失夫婦之紀妻妾得意謁行於
内勢行於外至覆傾國家或亂隂陽昔褒姒用國宗周
以喪閻妻驕扇日以不臧此其效也經曰皇極皇建其
有極傳曰皇之不極是謂不建時則有日月亂行陛下
踐至尊之祚為天下主奉帝王之職以統羣生方内之
治亂在陛下所執誠留意於正身勉強於力行損燕私
之間以勞天下放去淫溺之樂罷歸倡優之笑絶卻不
享之義慎節游田之虞起居有常循理而動躬親政事
致行無倦安服若性經曰繼自今嗣王其毋淫於酒毋
逸于游田惟正之共未有身治正而臣下邪者也夫妻
之際王事綱紀安危之機聖王所致慎也昔舜飭正二
女以崇至德楚莊忍絶丹姬以成伯功幽王惑於褒姒
周德降亡魯桓脅於齊女社稷以傾誠脩後宫之政明
尊卑之序貴者不得嫉妬專寵以絶驕嫚之端抑褒閻
之亂賤者咸得秩進各得厥職以廣繼嗣之統息白華
之怨後宫親屬饒之以財勿與政事以遠皇父之類捐
妻黨之權未有閨門治而天下亂者也治遠自近始習
善在左右昔龍筦納言而帝命惟允四輔既備成王靡
有過事誠敇正左右齊栗之臣戴金貂之飾執常伯之
職者皆使學先王之道知君臣之義濟濟謹孚無敖戲
驕恣之過則左右肅艾羣僚仰法化流四方經曰亦惟
先正克左右未有左右正而百官枉者也治天下者尊
賢考功則治簡賢違功則亂誠審思治人之術歡樂得
賢之福論材選士必試於職明度量以程能考功實以
定德無用比周之虚譽毋聽浸潤之譛愬則抱功脩職
之吏無蔽傷之憂比周邪偽之徒不得即工小人日銷
俊乂日隆經曰三載考績三考黜陟幽明又曰九德咸
事俊乂在官未有功賞得於前衆賢布於官而不治者
也堯遭洪水之災天下分絶為十二州制遠之道微而
無乖畔之難者德厚恩深無怨於下也秦居平土一夫
大呼而海内崩折者刑罸深酷吏行殘賊也夫違天害
德為上取怨於下莫甚乎殘賊之吏誠放退殘賊酷暴
之吏錮廢勿用益選温良上德之士以親萬姓平刑釋
冤以理民命務省繇役毋奪民時薄收賦税毋殫民財
使天下黎元咸安家樂業不苦踰時之役不患苛暴之
政不疾酷烈之吏雖有唐堯之大災民無離上之心經
曰懷保小人惠于鰥寡未有德厚吏良而民畔者也臣
聞災異皇天所以譴告人君過失猶嚴父之明誡畏懼
敬改則禍銷福降忽然簡易則咎罸不除經曰饗用五
福畏用六極傳曰六沴作見若不共御六罸既侵六極
其下今三年之間災異蜂起小大畢具所行不享上帝
上帝不豫炳然甚著不求之身無所改正疏舉廣謀又
不用其言是循不享之迹無謝過之實也天責愈深此
五者王事之綱紀南面之急務唯陛下留神
杜欽應詔對策臣聞天道貴信地道貴貞不信不貞
萬物不生生天地之所貴也王者承天地之所生理而
成之昆蟲草木靡不得其所王者法天地非仁無以廣施
非義無以正身克己就義恕以及人六經之所上也不孝
則事君不忠蒞官不敬戰陳無勇朋友不信孔子曰孝無
終始而患不及者未之有也孝人行之所先也觀本行於
鄉黨考功能於官職達觀其所舉富觀其所予窮觀其所
不為乏觀其所不取近觀其所為主遠觀其所主孔子曰
視其所以觀其所由察其所安人焉廋哉取人之術也
殷因於夏尚質周因於殷尚文今漢家承周秦之敝宜抑
文尚質廢奢長儉表實去偽孔子曰惡紫之奪朱當世治
之所務也臣竊有所憂言之則拂心逆指不言則漸日長
為禍不細然小臣不敢廢道而求從違忠而耦意臣聞玩
色無厭必生好憎之心好憎之心生則愛寵偏於一人愛
寵偏於一人則繼嗣之路不廣而嫉妬之心興矣如此則
匹婦之說不可勝也唯陛下純德普施無欲是從此則衆
庶咸說繼嗣日廣而海内長安萬事之是非何足備言
桓譚論時政所宜疏臣聞國之廢興在於政事政事
得失由乎輔佐輔佐賢明則俊士充朝而理合世務輔
佐不明則論失時宜而舉多過事夫有國之君俱欲興
化建善然而政道未理者其所謂賢者異也昔楚莊王
問叔孫敖曰寡人未得所以為國是也叔孫敖曰國之
有是衆所惡也恐王不能定也王曰不定獨在君亦在
臣乎對曰君驕士曰士非我無從富貴士驕君曰君非
士無從安存人君或至失國而不悟士或至饑寒而不
進君臣不合則國是無從定矣莊王曰善願相國與諸
大夫共定國是也蓋善政者視俗而施教察失而立防
威德更興文武迭用然後政調於時而躁人可定昔董
仲舒言理國譬若琴瑟其不調者則解而更張夫更張
難行而拂衆者亡是故賈誼以才逐而鼂錯以智死世
雖有殊能而終莫敢談者懼於前事也且設法禁者非
能盡塞天下之姦皆合衆人之所欲也大抵取便國利
事多者則可矣夫張官置吏以理萬人縣賞設罸以别
善惡惡人誅傷則善人蒙福矣今人相殺傷雖已伏法
而私結怨讐子孫相報後忿深前至於滅戶殄業而俗
稱豪健故雖有怯弱猶勉而行之此為聽人自理而無
復法禁者也今宜申明舊令若已伏官誅而私相傷殺
者雖一身逃亡皆徙家屬於邊其相傷者加常二等不
得雇山贖罪如此則仇怨自解盜賊息矣夫理國之道
舉本業而抑末利是以先帝禁人二業錮商賈不得宦
為吏此所以抑并兼長廉恥也今富商大賈多放田貨
中家子弟為之保役趨走與臣㒒等勤收税與封君比
入是以衆人慕效不耕而食至乃多通侈靡以淫耳目
今可令諸商賈自相糾告若非身力所得皆以臧畀告
者如此則專役一已不敢以貨與人事寡力弱必歸功
田畝田畝脩則穀入多而地力盡矣又見法令決事輕
重不齊或一事殊法同罪異論姦吏得因緣為市所欲
活則出生議所欲䧟則與死比是為刑開二門也今可
令通義理明習法律者校定科比一其法度班下郡國
蠲除故條如此天下知方而獄無怨濫矣
第五倫勸成風德疏陛下即位躬天然之德體晏晏
之姿以寬宏臨下出入四年前歲誅刺史二千石貪殘
者六人斯皆明聖所鑑非羣下所及然詔書每下寬和
而政急不解務存節儉而奢侈不止者咎在俗敝羣下
不稱故也光武承王莽之餘頗以嚴猛為政後代因之
遂成風化郡國所舉類多辦職俗吏殊未有寬博之選
以應上求者也陳留令劉豫冠軍令駟協並以刻薄之
姿臨人宰邑專念掠殺務為嚴苦吏民愁怨莫不疾之
而今之議者反以為能違天心失經義誠不可不慎也
非徒應坐豫協亦當宜譴舉者務進仁賢以任時政不
過數人則風俗自化矣臣嘗讀書記知秦以酷急亡國
又目見王莽亦以苛法自滅故勤勤懇懇實在於此又
聞諸王主貴戚驕奢踰制京師尚然何以示遠故曰其
身不正雖令不行以身教者從以言教者訟夫隂陽和
歲乃豐君臣同心化乃成也其刺史太守以下拜除京
師及道出洛陽者宜皆召見可因博問四方兼以觀察
其人諸上書言事有不合者可但報歸田里不宜過加
喜怒以明在寬臣愚不足採及
皇甫規對策陛下體兼乾坤聰哲純茂攝政之初拔
用忠貞其餘維綱多所改正遠近翕然望見太平而地
震之後霧氣白濁日月不光旱魃為虐大賊從横流血
川野庶品不安譴誡累至殆以姦臣權重之所致也其
常侍尤無狀者亟便黜遣披埽凶黨收入財賄以塞痛
怨以答天誡今大將軍梁冀河南尹不疑處周召之任
為社稷之鎮加與王室世為姻族今日立號雖尊可也
實宜增脩謙節輔以儒術省去遊娛不急之務割減廬
第無益之飾夫君者舟也人者水也羣臣乘舟者也將
軍兄弟操檝者也若能平志畢力以度元元所謂福也
如其怠弛將淪波濤可不慎乎夫德不稱禄猶鑿墉之
趾以益其高豈量力審功安固之道哉凡諸宿猾酒徒
戲客皆耳納邪聲口出謟言甘心逸遊唱造不義亦宜
貶斥以懲不軌令冀等深思得賢之福失人之累又在
位素餐尚書怠職有司依違莫肯糾察故使陛下專受
謟䛕之言不聞戶牖之外臣誠知阿䛕有福深言近禍
豈敢隠心以避誅責乎臣生長邊遠希涉紫庭怖慴失
守言不盡心也
李固對賢良時務策臣聞王者父天母地寳有山川
王道得則隂陽和穆政化乖則崩震為災斯皆關之天
心效於成事者也夫化以職成官由能理古之進者有
德有命今之進者唯財與力伏聞詔書務求寬博疾惡
嚴暴而今長吏多殺伐致聲名者必加遷賞其存寬和
無黨援者輙見斥逐是以淳厚之風不宣雕薄之俗未
革雖繁刑重禁何能有益前孝安皇帝變亂舊典封爵
阿母因造妖孽使樊豐之徒乘權放恣侵奪主威改亂
嫡嗣至今聖躬狼狽親遇其艱既拔自困殆龍興即位
天下喁喁屬望風政積敝之後易致中興誠當沛然思
惟善道而論者猶云方今之事復同於前臣伏從山草
痛心傷臆實以漢興以來三百餘年聖賢相繼十有八
主豈無阿乳之恩豈忘爵賞之寵然上畏天威俯按經
典知義不可故不封也今宋阿母雖有大功勤謹之德
但加賞賜足以酬其勞苦至於裂土開國實乖舊典聞
阿母體性謙虚必有遜讓陛下宜許其辭國之高使成
萬安之福夫妃后之家所以少完全者豈天性當然但
以爵位尊顯專總權柄天道惡盈不知自損故至顛仆
先帝寵遇閻氏位號太疾故其受禍曾不旋時老子曰
其進銳其退速也今梁氏戚為椒房禮所不臣尊以高
爵尚可然也而子弟羣從榮顯兼加永平建初故事殆
不如此宜令步兵校尉冀及諸侍中還居黃門之官使
權去外戚政歸國家豈不休乎又詔書所以禁侍中尚
書中臣子弟不得為吏察孝廉者以其秉威權容請託
故也而中常侍在日月之側聲勢振天下子弟禄任曾
無限極雖外託謙默不干州郡而謟偽之徒望風進舉
今可為設常禁同之中臣昔館陶公主為子求郎明帝
不許賜錢千萬所以輕厚賜重薄位者為官人失才害
及百姓也竊聞長水司馬武宣開陽城門候羊廸等無
他功德初拜便真此雖小失而漸壊舊章先聖法度所
宜堅守政教一跌百年不復詩云上帝板板下民卒癉
刺周王變祖法度故使下民將盡病也今陛下之有尚
書猶天之有北斗也斗為天喉舌尚書亦為陛下喉
舌斗斟酌元氣運平四時尚書出納王命賦政四海權
尊勢重責之所歸若不平心災𤯝必至誠宜審擇其人
以毗聖政今與陛下共理天下者外則公卿尚書内則
常侍黃門譬猶一門之内一家之事安則共其福慶危
則通其禍敗刺史二千石外統職事内受法則夫表曲
者景必邪源清者流必潔猶扣樹本百枝皆動也周頌
曰薄言振之莫不震疊此言動之於内而應於外者也
由此言之本朝號令豈可蹉跌間隙一開則邪人動心
利競暫啓則仁義道塞刑罸不能復禁化道以之寖壊
此天下之紀綱當今之急務陛下宜開石室陳圖書招
會羣儒引問得失指摘變象以求天意其言有中理即
時施行顯拔其人以表能者則聖聽日有所聞忠臣盡
其所知又宜罷退宦官去其權重裁制常侍二人方直
有德者省事左右小黃門五人才智閑雅者給事殿中
如此則論者厭塞升平可致也臣所以敢陳愚瞽冐昩
自聞者儻或皇天欲令微臣覺悟陛下陛下宜熟察臣
言憐赦臣死
桓帝時羌胡寇邊殺長吏驅略百姓帝以陳龜世諳邊
俗拜為度遼將軍臨行上疏臣龜蒙恩累世馳騁邊
陲雖展鷹犬之用頓斃胡虜之庭魂骸不反薦享狐狸
猶無以塞厚責答萬分也至臣頑駑器無鉛刀一割之
用過受國恩榮秩兼優生年死日永懼不報臣聞三辰
不軌擢士為相蠻夷不恭拔卒為將臣無文武之才而
忝鷹揚之任上慚聖朝下懼素餐雖殁軀體無所云補
今西州邊鄙土地塉埆鞍馬為居射獵為業男寡耕稼
之利女乏機杼之饒守塞候望懸命鋒鏑聞急長驅去
不圖反自頃年以來匈奴數攻營郡殘殺長吏侮略良
細戰夫身膏沙漠居人首係馬鞍或舉國掩戶盡種灰
滅孤兒寡婦號哭空城野無青草室如懸磬雖含生氣
實同枯朽往歲并州水雨災螟互生稼穡荒耗租更空
缺老者慮不終年少壯懼於困戹陛下以百姓為子品
庶以陛下為父焉可不日昃勞神垂撫循之恩哉唐堯
親捨其子以禪虞舜者是欲民遭聖君不令遇惡王也
故古公策杖其民五倍文王西伯天下歸之豈復輿金
輦寳以為民惠乎近孝文皇帝感一女子之言除肉刑
之法體德行仁為漢賢主陛下繼中興之統承光武之
業臨朝聽政而未留聖意且牧守不良或出中官懼逆
上旨取過目前呼嗟之聲招致災害胡虜凶悍因衰緣
隙而令倉庫單於豺狼之口功業無銖兩之效皆由將
帥不忠聚姦所致前涼州刺史祝良初除到州多所糾
罸太守令長貶黜將半政未踰時功效卓然實應賞異
以勸功能改置牧守去斥姦殘又宜更選匈奴烏桓護
羌中郎將校尉簡練文武授之法令除并涼二州今年
租更寬赦罪隸掃除更始則善吏知奉公之祜惡者覺
營私之禍胡馬可不窺長城塞下無候望之患矣
劉瑜上書陳事誠願陛下且以須臾之慮覽今往之
事人何為咨嗟天曷為動變蓋諸侯之位上法四七垂
文秉耀關之盛衰者也今中官邪孽比肩列土皆競立
胤嗣繼體傳爵或乞子疎屬或買兒市道殆乖開國承
家之義古者天子一娶九女娣姪有序河圖授嗣正在
九房今女嬖令色充積閨帷皆當盛其玩飾冗食空宫
勞散精神生長六疾此國之費也生之傷也且天地之
性隂陽正紀隔絶其道則水旱為并詩云五日為期六
日不詹怨曠作歌仲尼所錄况從幼至長幽藏歿身又
常侍黃門亦廣妻娶怨毒之氣結成妖𤯝行路之言官
發略人女取而復置轉相驚懼孰不悉然無緣空生此
謗鄒衍匹夫杞氏匹婦尚有城崩霜隕之異况乃羣輩
咨怨能無感乎昔秦作阿房國多刑人今第舍增多窮
極竒巧掘山攻石不避時令促以嚴刑威以正法民無
罪而覆入之民有田而覆奪之州郡官府各自考事姦
情賕賂皆為吏餌民愁鬱結起入賊黨官輙興兵誅討
其罪貧困之民或有賣其首級以要酬賞父兄相代殘
身妻孥相視分裂窮之如彼伐之如此豈不痛哉又陛
下有北辰之尊神器之寳而微行近習之家私幸宦者
之舍賓客市買熏灼道路因此暴縱無所不容今三公
在位皆博達道藝而各正諸已莫或匡益者非不智也
畏死罰也惟陛下設置七臣以廣諫道及開東序金縢
史官之書從堯舜禹湯文武致興之道遠佞邪之人放
鄭衛之聲則政致和平德感祥風矣
荀爽對策陳便宜臣聞之於師曰漢為火德火生於
木木盛於火故其德為孝其象在周易之離夫在地為
火在天為日在天者用其精在地者用其形夏則火王
其精在天温煖之氣養生百木是其孝也冬時則廢其
形在地酷烈之氣焚燒山林是其不孝也故漢制使天
下誦孝經選吏舉孝廉夫親喪自盡孝之終也今之公
卿及二千石三年之喪不得即去殆非所以增崇孝道
而克稱火德者也往者孝文勞謙行過乎儉故有遺詔
以日易月此當時之宜不可貫之萬世古今之制雖有
損益而諒闇之禮未嘗改移以示天下莫遺其親今公
卿羣寮皆政教所瞻而父母之喪不得奔赴夫仁義之
行自上而始敦厚之俗以應乎下傳曰喪祭之禮闕則
人臣之恩薄背死忘生者衆矣曾子曰人未有自致者
也必也親喪乎春秋傳曰上之所為民之歸也夫上所
不為而民或為之故加刑罰上之所為民亦為之又何
誅焉昔翟方進以自備宰相而不敢踰制至遭母憂三
十六日而除夫失禮之源自上而始古者大喪三年不
呼其門所以崇國厚俗篤化之道也事失宜正過勿憚
改天下通喪可如舊禮臣聞有夫婦然後有父子有父
子然後有君臣有君臣然後有上下有上下然後有禮
義禮義備則人知所厝矣夫婦人倫之始王化之端故
文王作易上經首乾坤下經首咸恒孔子曰天尊地畢
乾坤定矣夫婦之道所謂順也堯典曰釐降二女於媯
汭嬪於虞降者下也嬪者婦也言雖帝堯之女下嫁於
虞猶屈體降下勤脩婦道易曰帝乙歸妹以祉元吉婦
人謂嫁曰歸言湯以娶禮歸其妹於諸侯春秋之義王
姬嫁齊使魯主之不以天子之尊加於諸侯也今漢承
秦法設尚主之儀以妻制夫以卑臨尊違乾坤之道失
陽唱之義孔子曰昔者聖人之作易也仰則觀象於天
俯則觀法於地觀鳥獸之文與地之宜近取諸身遠取
諸物以通神明之德以類萬物之情今觀法於天則北
極至尊四星妃后觀法於地則崐山象夫卑澤象妻觀
鳥獸之文鳥則雄者鳴雊雌能順服獸則牡為唱導牝
乃相從近取諸身則乾為人首坤為人腹遠取諸物則
木實屬天根荄屬地陽尊隂卑蓋乃天性且詩初篇實
首關雎禮始冠婚先正夫婦天地六經其旨一揆宜改
尚主之制以補乾坤之性遵法堯湯式是周孔合之天
地而不謬質之鬼神而不疑人事如此則嘉瑞降天吉
符出地五韙咸備各以其叙矣昔者聖人建天地之中
而謂之禮禮者所以興福祥之本而止禍亂之源也人
能枉欲從禮者則福歸之順情廢禮者則禍歸之推禍
福之所應知興廢之所由來也衆禮之中婚禮為首故
天子娶十二天之數也諸侯以下各有等差事之降也
陽性純而能施隂體順而能化以禮濟樂節宣其氣故
能豐子孫之祥致老夀之福及三代之季淫而無節瑤
臺瓊宫陳妾數百陽竭於上隂隔於下故周之戒曰不
知稼穡之艱難不聞小人之勞惟躭樂之從時亦罔或
克夀是其明戒後世之人好福不務其本惡禍不易其
軌傳曰截趾適屨孰云其愚何與斯人追欲喪軀誠可
痛也臣竊聞後宫采女五六千人從官侍使復在其外
冬夏衣服朝夕廪糧耗費縑帛空竭府藏徵調增倍十
而税一空賦不辜之民以供無用之女百姓窮困於外
隂陽隔塞于内故感動和氣災異屢臻臣愚以為諸非
禮聘未曾幸御者一皆遣出使成配合一曰通怨曠和
隂陽二曰省財用實府藏三曰脩禮制綏眉夀四曰配
陽施祈螽斯五曰寬役賦安黎民此誠國家之宏利天
人之大福也夫寒熱晦明所以為歲尊卑奢儉所以為
禮故以晦明寒暑之氣尊卑侈約之禮為其節也易曰
天地節而四時成春秋傳曰唯器與名不可以假人孝
經曰安上治民莫善於禮禮者尊卑之差上下之制也
昔季氏八佾舞於庭非有傷害困於人物而孔子猶曰
是可忍也孰不可忍也洪範曰惟辟作威惟辟作福惟
辟玉食凡此三者君所獨行而臣不得同也今臣僣君
服下食上珍所謂害于而家凶于而國者也宜略依古
禮尊卑之差及董仲舒制度之别嚴督有司必行其命
此則禁亂善俗足用之要
崔寔政論自堯舜之帝湯武之王皆頼明哲之佐博
物之臣故臯陶陳謨而唐虞以興伊箕作訓而殷周用
隆及繼體之君欲立中興之功者曷嘗不頼賢哲之謀
乎凡天下所不理者常由人主承平日久俗漸敝而不
悟政寖衰而不改習亂安危怢不自覩或荒躭嗜欲不
恤萬機或耳蔽箴誨厭偽忽真或猶豫岐路莫適所從
或見信之佐括囊守禄或疎遠之臣言以賤廢是以王
綱縱弛於上智士鬱伊於下悲夫自漢以來三百五十
餘歲矣政令垢翫上下懈怠風俗彫敝人庶巧偽百姓
囂然咸復思中興之效矣且濟時拯世之術豈必體堯
蹈舜然後廼理哉期於補䘺决壊枝柱邪傾随形裁割
要措斯世於安寧之域而已故聖人執權遭時定制步
驟之差各有云設不彊人以不能背急切而慕所聞也
蓋孔子對葉公以來遠哀公以臨人景公以節禮非其
不同所急異務也是以受命之君每輙創制中興之主
亦匡時失昔盤庚愍殷遷都易民周穆有闕甫侯正刑
俗人拘文牽古不達權制竒偉所聞簡忽所見烏可與
論國家之大事哉故言事者雖合聖德輙見掎奪何者
其頑士闇於時權安習所見不知樂成况可慮始苟云
率由舊章而已其達者或矜名妒能恥策非已舞筆奮
辭以破其義寡不勝衆遂見擯棄雖稷契復存猶將困
焉斯賈生之所以排於絳灌屈子之所以攄其幽憤者
也夫以文帝之明賈生之賢絳灌之忠而有此患况其
餘哉故宜量力度德春秋之義今既不能純法八世故
宜參以覇政覇政則宜重賞深罸以御之明著法術以
檢之自非上德嚴之則理寬之則亂何以明其然也近
孝宣皇帝明於君人之道審於為政之理故嚴刑峻法
破姦軌之膽海内清肅天下密如薦勲祖廟享號中宗
筭計見效優於孝文及元帝即位多行寬政卒以墮損
威權始奪遂為漢室基禍之主政道得失於斯可監昔
孔子作春秋褒齊桓懿晉文歎管仲之功夫豈不美文
武之道哉誠達權救敝之理也故聖人能與世推移而
俗士苦不知變以為結繩之約可復理亂秦之緒干戚
之舞足以解平城之圍夫熊經鳥伸雖延歴之術非傷
寒之理呼吸吐納雖度紀之道非續骨之膏蓋為國之
法有似理身平則致養疾則攻焉夫刑罸者治亂之藥
石也德教者興平之粱肉也夫以德教除殘是以粱肉
理疾也以刑罸理平是以藥石供養也方今承百王之
敝值戹運之會自數世以來政多恩貸馭委其轡馬駘
其銜四牲横奔皇路險傾方將拑勒鞬輈以救之豈暇
鳴和鑾清節奏哉昔高祖令蕭何作九章之律有夷三
族之令黥劓斬趾斷舌梟首故謂之具五刑文帝雖除
肉刑當劓者笞二百當斬左趾者笞五百當斬右趾者
棄市右趾者既殞其命笞撻者往往至死雖有輕刑之
名其實殺也當此之時民皆思復肉刑至景帝元年廼
下詔曰加笞與重罪無異幸而不死不可為民廼定律
減笞輕捶自是之後笞者得全以此言之文帝廼重刑
非輕之也以嚴致平非以寬致平也必欲行若言當大
定其本使人主師五帝而式三王盪亡秦之俗遵先聖
之風棄苟全之政蹈稽古之蹤復五等之爵立井田之
制然後選稷契為佐伊吕為輔樂作而鳳凰儀擊石而
百獸舞若不然則多為累而已
靈帝時頻有雷霆疾風傷樹拔木地震隕雹蝗蟲之害
又鮮卑犯境役賦及民六年七月制書引咎誥羣臣各
陳政要蔡邕上七事一事明堂月令天子以四立及
季夏之節迎五帝於郊所以導致神氣祈福豐年清廟
祭祀追往孝敬養老辟雍示人禮化皆帝者之大業祖
宗所祗奉也而有司數以蕃國疎喪宫内産生及吏卒
小汙屢生忌故竊見南郊齋戒未嘗有廢至於他祀輒
生異議豈南郊卑而他祀尊哉孝元皇帝策書曰禮之
至敬莫重於祭所以竭心親奉以致肅祗者也又元和
故事復申先典前後制書推心懇惻而近者以來更任
太史忘禮敬之大任禁忌之書拘信小故以虧大典禮
妻妾産者齋則不入側室之門無廢祭之文也所謂宫
中有卒三月不祭者謂士庶人數堵之室共處其中耳
豈謂皇居之曠臣妾之衆哉自今齋制宜如故典庶答
風霆災妖之異二事臣聞國之將興至言數聞内知
己政外見民情是故先帝雖有聖明之姿而猶廣求得
失又因災異援引幽隠重賢良方正敦朴有道之選危
言極諫不絶於朝陛下親政以來頻年灾異而未聞特
舉選博之旨誠當思省述脩舊事使抱忠之臣展其狂
直以解易傳政悖德隠之言三事夫求言之道未必
一塗或以德顯或以言揚頃者立朝之士曾不以忠信
見賞恒被謗訕之誅遂使羣下結口莫圖正辭郎中張
文前獨盡狂言聖聽納受以責三司臣子曠然衆庶解
悦臣愚以為宜擢文右職以勸忠謇宣聲海内博開政
路四事夫司隸校尉諸州刺史所以督察姦枉分别
白黑者也伏見幽州刺史楊憙益州刺史龐芝涼州刺
史劉虔各有奉公疾姦之心憙等所糾其效尤多餘皆
枉撓不能稱職或有抱罪懷瑕與下同疾綱網弛縱莫
相舉察公府臺閣亦復默然五年制書議遣八使又令
三公謠言奏事是時奉公者欣然得志邪枉者憂悸失
色未詳斯議所因寢息昔劉向奏曰夫執狐疑之計者
開羣枉之門養不斷之慮者來讒邪之口今始聞善政
旋復變易足令海内測度朝政宜追定八使糾舉非法
更選忠清平章賞罸三公歲盡差其殿最使吏知奉公
之福營私之禍則衆災之原庶可塞矣五事臣聞古
者取士必使諸侯歲貢孝武之世郡舉孝廉又有賢良
文學之選於是名臣輩出文武並興漢之得人數路而
已夫書畫辭賦才之小者匡國理政未有其能陛下即位
之初先涉經術聽政餘日觀省篇章聊以游意當代博
奕非以教化取士之本而諸生競利作者鼎沸其高者
頗引經訓風喻之言下則連偶俗語有類俳優或竊成
文虚冐名氏臣每受詔於盛化門差次錄第其未及者
亦復随輩皆見拜擢既加之恩難復收改但守奉禄於
義已宏不可復使理人及任州郡昔孝宣會諸儒於石
渠章帝集學士於白虎通經釋義其事優大文武之道
所宜從之若乃小能小善雖有可觀孔子以為致遠則
泥君子故當志其大者六事墨綬長吏職典理人皆
當以惠利為績日月為勞褒責之科所宜分明而今在
任無復能省及其還者多召拜議郎郎中若器用優美
不宜處之冗散如有釁故自當極其刑誅豈可伏罪懼
考反求遷轉更相放效臧否無章先帝舊典未嘗有此
可皆斷絶以覈真偽七事伏見前一切以宣陵孝子
者為太子舍人臣聞孝文皇帝制喪服三十六日雖繼
體之君父子至親公卿列臣受恩之重皆屈情從制不
敢踰越今虚偽小人本非骨肉既無私幸之恩又無禄
仕之實惻隠思慕情何緣生而羣聚山陵假名稱孝行
不隠心義無所依至有姦軌之人通容其中恒思皇后
祖載之時東郡有盜人妻者亡在孝中本縣追捕乃伏
其辜虚偽雜穢難得勝言又前至得拜後輩被遺或經
年陵次以暫歸見漏或以人自代亦蒙寵榮爭訟怨恨
匈匈道路太子官屬宜搜選令德豈有但取丘墓凶醜
之人其為不祥莫與大焉宜遣歸田里以明詐偽
桓帝時政移曹氏天子恭己而已荀悦志在獻替而謀
無所用乃作申鑒五篇奏之天道之本仁義而已矣
五典以經之羣籍以緯之詠之歌之弦之舞之前監既
明後復申之故古之聖王其於仁義也申重而已致政
之術先屏四患乃崇五政一曰偽二曰私三曰放四曰
奢偽亂俗私壊法放越軌奢敗制四者不除則政末由
行矣夫俗亂則道荒雖天地不得保其性矣法壊則世
傾雖人主不得守其度矣軌越則禮亡雖聖人不得全
其道矣制敗則欲肆雖四表不得充其求矣是謂四患
興農桑以養其性審好惡以正其俗宣文教以章其化
立武備以秉其威明賞罸以統其法是謂五教人不畏
死不可懼以罪人不樂生不可勸以善雖使契布五教
臯陶作士政不行焉故在上者先豐人財以定其志帝
耕籍田后桑蠶宫國無遊人野無荒業財不賈用力不
妄加以周人事是謂養生君子之所以動天地應神明
正萬物而成王化者必乎真定而已故在上者審定好
醜焉善惡要乎功罪毁譽效於凖驗聽言責事舉名察
實無惑詐偽以蕩衆心故事無不覈物無不切善無不
顯惡無不章俗無姦怪民無淫風百姓上下覩利害之
存乎已也故肅恭其心慎脩其行内不回惑外無異望
則民志平矣是謂正俗君子以情用小人以刑用榮辱
者賞罸之精華也故禮教榮辱以加君子化其情也桎
梏鞭朴以加小人化其刑也君子不犯辱况於刑乎小
人不忌刑况於辱乎若教化之廢推中人而墜於小人
之域教化之行引中人而納於君子之塗是謂章化小
人之情緩則驕驕則恣恣則怨怨則叛危則謀亂安則
思欲非威強無以懲之故在上者必有武備以戒不虞
以遏寇虐安居則寄之内政有事則用之軍旅是謂秉
威賞罸政之柄也明賞必罸審信慎令賞以勸善罸以
懲惡人主不妄賞非徒愛其財也賞妄行則善不勸矣
不妄罸非矜其人也罸妄行則惡不懲矣賞不勸謂之
止善罸不懲謂之縱惡在上者能不止下為善不縱下
為惡則國法立矣是謂統法四患既蠲五政又立行之
以誠守之以固簡而不怠疎而不失無為為之使自施
之無事事之使自交之不肅而成不嚴而化垂拱揖讓
而海内平矣
仲長統昌言理亂篇豪傑之當天命者未始有天下
之分者也無天下之分故戰爭者競起焉于斯之時並
偽假天威矯據方國擁甲兵與我角才智程勇力與我
競雌雄不知去就疑誤天下蓋不可數也角知者皆窮
角力者皆負形不堪復伉埶不足復校乃始羈首係頸
就我之銜紲耳夫或曾為我之尊長矣或曾與我為等
儕矣或曾臣虜我矣或曾執囚我矣彼之蔚蔚皆匈詈
腹詛幸我之不成而以奮其前志詎肯用此為終死之
分邪及繼體之時民心定矣普天之下頼我而得生育
由我而得富貴安居樂業長養子孫天下晏然皆歸心
於我矣豪傑之心既絶士民之志已定貴有常家尊在
一人當此之時雖下愚之才居之猶能使恩同天地威
侔鬼神暴風疾霆不足以方其怒陽春時雨不足以喻
其澤周孔數千無所復角其聖賁育百萬無所復奮其
勇矣彼後嗣之愚主見天下莫敢與之違自謂若天地
之不可亡也乃奔其私嗜騁其邪欲君臣宣淫上下同
惡目極角觝之觀耳窮鄭衛之聲入則耽於婦人出則
馳於田獵荒廢庶政棄亡人物澶漫彌流無所底極信
任親愛者盡佞謟容悦之人也寵貴隆豐者盡后妃姬
妾之家也使餓狼守庖厨饑虎牧牢豚遂至熬天下之
脂膏斵生人之骨髓怨毒無聊禍亂並起中國擾攘四
夷侵叛土崩瓦解一朝而去昔之為我哺乳之子孫者
今盡是我飲血之寇讐也至於運徙埶去猶不覺悟者
豈非富貴生不仁沉溺致愚疾邪存亡以之迭代政亂
從此周復天道常然之大數也又政之為理者取一切
而已非能斟酌賢愚之分以開盛衰之數也日不如古
彌以遠甚豈不然耶漢興以來相與同為編戶齊民而
以財力相君長者世無數焉而清潔之士徒自苦於茨
棘之間無所損益於風俗也豪人之室連棟數百膏田
滿野奴婢千羣徒附萬計船車賈販周於四方廢居積
貯滿於都城琦賂寳貨巨室不能容馬牛羊豕山谷不
能受妖童美妾填乎綺室倡謳伎樂列乎深堂賓客待
見而不敢去車騎交錯而不敢進三牲之肉臭而不可
食清醇之酎敗而不可飲睇盼則人從其目之所視喜
怒則人随其心之所慮此皆公侯之廣樂君長之厚實
也苟能運智詐者則得之焉苟能得之者人不以為罪
焉源發而横流路開而四通矣求士之舍榮樂而居窮
苦棄放逸而赴束縛夫誰肯為之者邪夫亂世長而化
世短亂世則小人貴寵君子困賤當君子困賤之時跼
高天蹐厚地猶恐有鎮厭之禍也逮至清世則復入於
矯枉過正之檢老者耄矣不能及寬饒之俗少者方壯
將復困於衰亂之時是使姦人擅無窮之福利而善士
挂不赦之罪辜苟目能辯色耳能辯聲口能辯味體能
辯寒温者將皆以脩潔為諱惡設智巧以避之焉况肯
有安而樂之者邪斯下世人主一切之愆也昔春秋之
時周氏之亂世也逮乎戰國則又甚矣秦政乘兼并之
埶放虎狼之心屠裂天下吞食生人暴虐不已以招楚
漢用兵之苦甚於戰國之時也漢二百年而遭王莽之
亂計其殘夷滅亡之數又復倍乎秦項矣以及今日名
都空而不居百里絶而無民者不可勝數此則又甚於
亡新之時也悲夫不及五百年大難三起中間之亂尚
不數焉變而彌猜下而加酷推此以往可及於盡矣嗟
乎不知來世聖人救此之道將何用也又不知天若窮
此之數欲何至邪
昌言損益篇作有利於時制有便於物者可為也事
有乖於數法有玩於時者可改也故行於古有其迹用
於今無其功者不可不變變而不如前易而多所敗者
亦不可不復也漢之初興分王子弟委之以士民之命
假之以生殺之權於是驕逸自恣志意無厭極魚肉百
姓以盈其欲報蒸骨血以快其情上有簒叛不軌之姦
下有暴亂殘賊之害雖籍親屬之恩蓋源流形埶使之
然也降爵削土稍稍割奪卒至於坐食奉禄而已然其
洿穢之行淫昏之罪猶尚多焉故淺其根本輕其恩義
猶尚假一日之尊收士民之用况專之於國擅之於嗣
豈可鞭笞叱咤而使唯我所為者乎時政彫敝風俗移
易純樸已去智慧已來出於禮制之防放於嗜欲之域
久矣固不可授之以柄假之以資者也是故收其奕世
之權校其縱横之埶善者早登否者早去故下土無壅
滯之士國朝無專貴之人此變之善可遂行者也井田
之變豪人貨殖館舍布於州郡田野連於方國身無半
通青綸之命而竊三辰龍章之服不為編戶一伍之長
而有千室名邑之役榮樂過於封君埶力侔於守令財
賂自營犯法不坐刺客死士為之投命至使弱力少智
之子被穿帷敗寄死不歛冤枉窮困不敢自理雖亦由
網禁䟱闊蓋分田無限使之然也今欲張太平之紀綱
立至化之基趾齊民財之豐寡正風俗之奢儉非井田
實莫由也此變有所敗而宜復者也肉刑之廢輕重無
品下死則得髠鉗下髠鉗則得鞭笞死者不可復生而
髠者無傷於人髠笞不足以懲中罪安得不至於死哉
夫鷄狗之攘竊男女之淫奔酒醴之賂遺謬誤之傷害
皆非值於死者也殺之則甚重髠之則甚輕不制中刑
以稱其罪則法令安得不參差殺生安得不過謬乎今
患刑輕之不足以懲惡則假臧貨以成罪託疾病以諱
殺科條無所準名實不相應恐非帝王之通法聖人之
良制也或曰過刑惡人可也過刑善人豈可復哉曰若
前政以來未曾枉害善人者則有罪不死也是為忍於
殺人也而不忍於刑人也今令五刑有品輕重有數科
條有序名實有正非殺人逆亂鳥獸之行甚重者皆勿
殺嗣周氏之祕典續吕侯之祥刑此又宜復之善者也
易曰陽一君二臣君子之道也隂二君一臣小人之道
也然則寡者為人上者也衆者為人下者也一伍之長
才足以長一伍者也一國之君才足以君一國者也天
下之王才足以王天下者也愚役於智猶枝之附幹此
理天下之常法也制國以分人立政以分事人遠則難
綏事總則難了今遠州之縣或相去數百千里雖多山
陵洿澤猶有可居人種穀者焉當更置其境界使遠者
不過二百里明版籍以相數閱審什伍以相連持限夫
田以斷并兼定五刑以救死亡益君長以興政理急農
桑以豐委積去末作以一本業敦教學以移情性表德
行以厲風俗覈才藝以叙官宜簡精悍以習師田脩武
器以存守戰嚴禁令以防僭差信賞罰以驗懲勸糾游
戲以杜姦邪察苛刻以絶煩暴審此十六者以為政務
操之有常課之有限安寧勿懈墮有事不迫遽聖人復
起不能易也向者天下戶過千萬除其老弱但戶一丁
壯則千萬人也遺漏既多又蠻夷戎狄居漢地者尚不
在焉丁壯十人之中必有堪為其什伍之長推什長已
上則百萬人也又十取之則佐史之才已上十萬人也
又十取之則可使在政理之位者萬人也以筋力用者
謂之人人求丁壯以才智用者謂之士士貴耆老充此
制以用天下之人猶將有儲何嫌乎不足也故物有不
求未有無物之歲也士有不用未有少士之世也夫如
此而後可以用天性究人理興頓廢屬斷絶網羅遺漏
拱押天人矣或曰善為政者欲除煩去苛并官省職為
之以無為事之以無事何子之言云云也曰若是三代
不足摹聖人未可師也君子用法制而至於化小人用
法制而至於亂均是一法制也或以之化或以之亂行
之不同也苟使豺狼牧羊豚盜跖主征税國家昏亂吏
人放肆則惡復論損益之間哉夫人待君子然後化理
國待蓄積乃無憂患君子非自農桑以求衣食者也蓄
積非横賦歛以取優饒者也奉禄誠厚則割剥貿易之
罪乃可絶也蓄積誠多則兵寇水旱之災不足苦也故
由其道而得之民不以為奢由其道而取之民不以為
勞天災流行開倉廪以禀貸不亦仁乎衣食有餘損靡
麗以散施不亦義乎彼君子居位為士民之長固宜重
肉累帛朱輪駟馬今反謂薄屋者為高藿食者為清既
失天地之性又開虚偽之名使小智居大位庶績不咸
熙未必不由此也得拘絜而失才能非立功之實也以
廉舉而以貪去非士君子之志也夫選用必取善士善
士富者少而貧者多禄不足以供養安能不少營私門
乎從而罪之是設機置穽以待天下之君子也盜賊凶
荒九州代作饑饉暴至軍旅卒發横税弱人割奪吏禄
所恃者寡所取者猥萬里懸乏首尾不救徭役並起農
桑失業兆民呼嗟於昊天貧窮轉死於溝壑矣今通肥
饒之率計稼穡之人令畆收三斛斛取一㪷未為甚多
一歲之間則有數年之儲雖興非法之役恣奢侈之欲
廣愛幸之賜猶未能盡也不循古法規為輕税及至一
方有警一面被災未逮三年校計騫矩坐視戰士之蔬
食立望餓殍之滿道如之何為君行此政也二十税一
名之曰貊况三十税一乎夫薄吏禄以豐軍用緣於秦
征諸侯續以四夷漢承其業遂不改更危國亂家此之
由也今田無常主民無常居吏日食禀禄班未定可為
法制畫一定科租税十一更賦如舊今者土廣民稀中
地未墾雖然猶當限以大家勿令過制其地有草者盡
曰官田力堪農事乃聽受之若聽其自取後必為姦也
晉庾翼鎮武昌臨發上疏今彊寇未殄戎車未戢兵
弱于郊人疲于内寇之侵逸未可量也黎庶之困未之
安也羣才之用未之盡也而陛下崇高事與下隔視聽
察覽必寄之羣下羣下宜忠不引不進百司宜勤不督
不勸是以古之帝王勤于降納雖曰總萬機猶兼將相
或借訟輿人或求謗芻蕘良有以也况今日之弊開闢
之極而陛下歴數屬當其運否剥之難嬰之聖躬普天
所以痛心于既往而傾首于將來者也實冀否終而泰
屬運在今誠願陛下宏天覆之難深地載之厚宅中虚
以為本勤訓督以為務廣引時彦詢于政道朝之得失
必關聖聽人之情偽必達天聰然後覽其大當以總國
綱躬儉節用堯舜豈遠大布之衣衛文何人是以古人
有云非知之難行之難非行之難安之難也願陛下既
思日側于勞謙納其起予之情則天下幸甚矣臣朝夕
服膺猶不能暢臨疏徘徊不覺辭盡
傅玄上便宜五事疏其一曰耕夫務多種而耕暵不
熟徒喪功力而無收又舊兵持官牛者官得六分士得
四分自持私牛者與官中分施行未久衆心安之今一
朝減持官牛者官得八分士得二分持私牛及無牛者
官得七分士得三分人失其所必不懽樂臣愚以為宜
佃兵持官牛者與四分持私牛與官中分則天下兵作
懽然悦樂愛惜成穀無有損棄之憂其二曰以二千
石雖奉務農之詔猶不勤心以盡地利昔漢氏以墾田
不實徵殺二千石以十數臣愚以為宜申漢氏舊典以
警戒天下郡縣皆以死刑督之其三曰以魏初未留
意於水事先帝統百揆分河堤為四部并本凡五謁者
以水功至大與農事並興非一人所周故也今謁者一
人之力行天下諸水無時得徧伏見河堤謁者車誼不
知水勢轉為他職更選知水者代之可分為五部使各
精其方宜其四曰古以步百為畝今以二百四十步
為一畝所覺過倍近魏初課田不務多其頃畝但務脩
其功力故白田收至十餘斛水田收數十斛自頃以來
日增田頃畝之課而田兵益甚功不能脩理至畝數斛
已還或不足以償種非與曩時異天地横遇災害也其
病正在於務多頃畝而功不脩耳竊見河堤謁者石恢
甚精練水事及田事知其利害乞中書召恢委曲問其
得失必有所補益其五曰臣以為胡夷獸心不與華
同鮮卑最甚本鄧艾苟欲取一時之利不慮後患使鮮
卑數萬散居人間此必為害之勢也秦州刺史胡烈素
有恩信於西方今烈往諸胡雖已無惡必且消弭然獸
心難保不必其可久安也若後有動釁烈計能制之惟
恐胡虜適困於討擊便能東入安定西赴武威外名為
降可動復動此二郡非烈所制則惡胡東西有窟穴浮
游之地故復為患無以禁之也宜更置一郡於高平川
因安定西州都尉募樂徙民重其復除以充之以通北
道漸以實邊詳議此二郡及新置郡皆使并屬秦州令
烈得專御邊之宜
阮种對策夫王道之本經國之務必先之以禮義而
致人于廉恥禮義立則君子軌道而讓于善廉恥立則
小人謹行而不淫于制度賞以勸其能威以懲其廢此
先王所以保乂定功化洽黎元而勲業長世也故上有
克讓之風則下有不爭之俗朝有矜節之士則野無貪
冐之人夫廉恥之于政猶樹藝之有豐壤良歲之有膏
澤其生物必油然茂矣若廉恥不存而惟刑是御則風
俗彫弊人失其性錐刀之末皆有爭心雖峻刑嚴辟猶
不勝矣其於政也如農者之殖磽野旱年之望豐穡必
不幾矣此三代所以享德長久風醇俗美皆數百年保
天之禄而秦二世而弊者蓋其所由之塗殊也
温嶠奏軍國要務其一曰祖約退舍夀陽有將來之
難今二方守禦為功尚易淮泗都督宜竭力以資之選
名重之士配征兵五千人又擇一偏將將二千兵以益
夀陽可以保固徐豫援助司土其二曰一夫不耕必
有受其饑者今不耕之夫動有萬計春廢勸課之制冬
峻出租之令下未見施惟賦是聞賦不可以已當思今
百姓有以殷實司徒置田曹掾州一人勸課農桑察吏
能否今宜依舊置之必得清恪奉公足以宣示惠化者
則所益實宏矣其三曰諸外州郡將兵者及都督府
非臨敵之軍且田且守又先朝使五校出田今四軍五
校有兵者及護軍所統外軍可分遣二軍出并屯要處
緣江上下皆有良田開荒須一年之後即易且軍人累
重者在外有樵採蔬食之人于事為便其四曰建官
以理世不以私人也如此則官寡而材精周制六卿莅
事春秋之時入作卿輔出將三軍後代建官漸多誠由
事有煩簡耳然今江南六州之士尚又荒殘方之平日
數十分之一耳三省軍校無兵者九府寺署可有并相
領者可有省半者粗計閑劇随事減之荒殘之縣或同
在一城可并合之如此選既可精禄俸可優令足代耕
然後可責以清公耳其五曰古者親耕籍田以供粢
盛舊制籍田廪犧之官今臨時市求既上黷至敬下費
生靈非所以虔奉宗廟蒸嘗之旨宜如舊制立此二官
其六曰使命愈遠益宜得才宣揚王化延譽四方人
情不樂遂取卑品之人虧辱國命生長患害故宜重其
選不可減二千石見居二品者其七曰罪不相及古
之制也近者大逆誠由凶戾凶戾之甚一時權用今遂
施行非聖朝之令典宜如先朝除三族之制議奏多納
之
江統陳五事其一曰六行之義以孝為首虞舜之德
以孝為稱故太子以朝夕視君膳為職左右就養無方
文王之為世子可謂篤于事親者也故能擅三代之美
為百王之宗自頃聖體屢有疾患數闕朝侍遠近觀聽
者不能深知其故以致疑惑伏願殿下雖有微苦可堪
扶輿則宜自力易曰君子終日乾乾蓋自勉強不息之
謂也其二曰古之仁君雖有聰明之姿叡哲之質必
須輔弼之助相導之功故虞舜以五臣興周文以四友
隆及成王之為太子也則周召為保傅史佚昭文章故
能聞道早備登崇大業刑措不用流聲洋溢伏惟殿下
天授逸才聰鑒特達臣謂猶宜時發聖令宣揚德音諮
詢保傅訪逮侍臣覲見賓客得令接盡壅否之情沛然
交泰殿下之美煥然光明如此則高朗之風扇于前人
宏範令軌永為後式其三曰古之聖王莫不以儉為
德故堯稱采椽茅茨禹稱卑宫惡服漢文身衣弋綈足
履革舄以身先物政致太平存為明主沒見宗祀及諸
侯脩之者魯僖以躬儉節用聲列雅頌蚡冐以篳路籃
縷用張楚國大夫脩之者文子相魯妾不衣帛晏嬰相
齊鹿裘不補亦能匡君濟俗興國隆家庶人脩之者顔
回以簟食瓢飲揚其仁聲原憲以蓬戶繩樞邁其清德
此皆聖主明君賢臣智士之所履行也故能懸名日月
永世不朽蓋儉之福也及到末世以奢失之者帝主則
有瑤臺瓊室玉杯象箸肴膳之珍則熊蹯豹胎酒池肉
林諸侯為之者至于丹楹刻桷餼徵百牢大夫有瓊弁
玉纓庶人有擊鐘鼎食亦罔不亡國喪宗破家失身醜
名彰聞以為後戒竊聞後園鏤飾金銀刻磨犀象畫室
之巧課試日精臣等以為今四海之廣萬物之富以今
方古不足為侈也然上之所好下必從之是故居上者
必慎其所好也昔漢光武皇帝時有獻千里馬及寳劒
者馬以駕鼓車劒以賜騎士世祖武皇帝有上雉頭裘
者即詔有司焚之都街高世之主不尚尤物故能正天
下之俗刑四方之風臣等以為畫室之功可且減省後
園雜作一皆罷遣肅然清靜優游道德則日新之美光
于四海矣其四曰以天下而供一人以百里而供諸
侯故王侯食籍而衣税公卿大夫受爵而資禄莫有不
贍者也是以士農工商四業不離交易而退以通有無
者庶人之業也周禮三市旦則百族晝則商賈夕則販
夫販婦買賤賣貴販鬻菜果收十百之盈以救旦夕之
命故為庶人之貧賤者也樊遲匹夫請學為圃仲尼不
答魯大夫臧文仲使妾織蒲又譏其不仁公儀子相魯
則拔其園葵言食禄者不與貧賤之人爭利也秦漢以
來風俗轉薄公侯之尊莫不殖園圃之田而收市井之
利漸冉相放莫以為恥乘以古道誠可愧也今西園賣
葵菜藍子鷄麵之屬虧敗國體貶損令問其五曰竊
見禁土令不得繕修墻壁動正屋瓦臣以為此既違典
彝舊義且以拘攣小忌而廢宏廓大道宜可蠲除于事
為宜
梁散騎常侍賀琛啓陳四事其一以為今北邊稽服
正是生聚教訓之時而天下戶口減落關外彌甚郡不
堪州之控總縣不堪郡之裒削更相呼擾惟事徵歛民
不堪命各務流移此豈非牧守之過歟東境戶口空虚
皆由使命繁數窮幽極遠無不皆至每有一使所屬搔
擾駑困邑宰則拱手聽其漁獵桀黠長吏又因之重為
貪殘縱有廉平郡猶掣肘如此雖年降復業之詔屢下
蠲賦之恩而民不得反其居也其二以為今天下守
宰所以貪殘良由風俗侈靡使之然也今之燕喜相競
誇豪積果如丘陵列肴同綺繡露臺之産不周一燕之
資而賓主之間裁取滿腹未及下堂已同臭腐又畜妓
之夫無有等秩為吏牧民者致貲巨億罷歸之日不支
數年率皆盡於燕飲之物歌謠之具所費事等丘山為
歡止在俄頃乃更追恨向所取之少如虎傅翼增其搏
噬一何悖哉其餘淫侈著之凢百習以成俗日見滋甚
欲使人守廉白安可得邪誠宜嚴為禁制道以節儉糾
奏浮華變其耳目足正彫流之弊矣其三以為陛下
憂念四海不憚勤勞至於百司莫不奏事但斗筲之人
既得伏奏帷扆便欲詭競求進不論國之大體心存明
恕惟務吹毛求疵擘肌分理以深刻為能以繩逐為務
迹雖似於奉公事更成其威福犯罪者多巧避滋甚長
弊增姦寔由於此誠願責其公平之效黜其䜛慝之心
則下安上謐無徼幸之患矣其四以為今天下無事
而猶日不暇給宜省事息費事省則民養費息則財聚
興造有非急者徵求有可緩者皆宜停省以息費休民
故畜其財者所以大用之也養其民者所以大役之也
若言小事不足害財則終年不息矣以小役不足妨民
則終年不止矣如此則難可以語富彊而圖遠大矣啓
奏武帝大怒召主書於前口授敇書以責琛
周以霖雨詔羣臣上封事極諫左光禄大夫猗氏樂遜
上言四事其一以為比來守令代期既促責其成效
專務威猛今關東之民淪䧟塗炭若不布政優優聞諸
境外何以使彼勞民歸就樂土其二以為頃者魏都
洛陽一時殷盛貴勢之家競為侈靡終使禍亂交興天
下喪敗比來朝貴器服稍華百工造作務盡竒巧臣誠
恐物逐好移有損政俗其三以為選曹補擬宜與衆
共之今州郡選置猶集鄉閭况天下銓衡不取物望既
非機事何足可密其選置之日宜令衆心明白然後呈
奏其四以為高洋據有山東未易猝制譬猶碁劫相
持爭行先後若一行不當或成彼利誠應捨小營大先
保封域不宜貪利邊陲輕為興動
唐魏徵時政疏其一曰臣觀自古受圖膺運繼體守
文控御英傑南面臨下皆欲配厚德于天地齊高明于
日月本枝百代傳祚無窮然而克終者鮮敗亡相繼其
故何哉所以求之失其道也殷鑒不遠可得而言昔在
有隋統一寰宇甲兵強盛三十餘年風行萬里威動殊
俗一旦舉而棄之盡為他人所有彼煬帝豈惡天下之
治安不欲社稷之長久故行桀虐以就滅亡哉蓋恃其
富強不虞後患驅天下以從欲罄萬物以自奉採域中
之子女求遠方之竒異宫宇是飾臺榭是崇徭役無時
干戈不戢外示威重内多隘忌䜛邪者必遂其福忠正
者莫保其身上下相蒙君臣道隔人不堪命率土分崩
遂以四海之尊殞于匹夫之手子孫殄滅為天下笑深
可痛矣聖哲乘機拯其危溺八柱傾而復正四維絶而
更張遠肅邇安不踰于期月勝殘去殺無待于百年今
宫觀臺榭盡居之矣珍竒異物盡收之矣姬姜淑媛盡
侍于側矣四海九州盡為臣妾矣若能鑒彼之所以亡
念我之所以得日慎一日雖休勿休焚鹿臺之寳衣毁
阿房之廣殿懼危亡于峻宇思安處于卑宫則神化潛
通無為而理德之上也若成功不毁即仍其舊除其不
急損之又損雜茅茨于桂棟參玉砌于土階悦以使人
不竭其力常念居之者逸作之者勞億兆悦以子來羣
生仰而遂性德之次也若惟聖罔念不慎厥終忘締構
之艱難謂天命之可恃忽採椽之恭儉追雕墻之侈靡
因其基以崇之增其舊而飾之觸類而長不思止足人
不見德而勞役是聞斯為下矣譬如負薪救火揚湯止
沸以暴易亂與亂同道莫可則也後嗣何觀夫事無可
觀則神怒人怨則災害必生災害既生則禍亂必作禍
亂既作而能以身名令終者鮮矣順天革命之後將隆
七百之祚貽厥孫謨傳之萬世難得易失可不念哉
其二曰臣聞求木之長者必固其根本欲流之遠者必
浚其泉源思國之安者必積其德義源不深而望流之
遠根不固而求木之長德不厚而望國之治雖在下愚
知其不可而况于明哲乎人君當神器之重居域中之
大將崇極天之峻永保無疆之休不念居安思危戒奢
以儉德不處其厚情不勝其欲斯亦伐根以求木茂塞
源而欲流長者也凢百元首俱成景命莫不殷憂而道
著功成而德衰有善始者實繁能克終者蓋寡豈其取
之易而守之難乎昔取之而有餘今守之而不足何也
夫在殷憂必竭誠以待下既得其志則縱情以傲物竭
誠則胡越為一體傲物則骨肉為行路雖寘之以嚴刑
振之以威怒終苟免而不懷仁貎恭而不心服怨不在
大可畏惟人載舟覆舟所宜深慎奔車朽索其可忽乎
君人者誠能見可欲則思知足以自戒將有作則思知
止以安人念高危則思謙冲以自牧懼滿溢則思江海
以下百川樂盤遊則思三驅以為度憂懈怠則思慎始
而敬終慮擁蔽則思虚心以納下想讒邪則思正身以
詘惡恩所加則思無因喜以謬賞罰所及則思無因怒
而濫刑總此十思宏兹九德簡能而任之擇善而從之
則智者盡其謨勇者竭其力仁者播其惠信者效其忠
文武爭馳在君無事可以盡豫遊之樂可以養松喬之
夀鳴琴垂拱不言而化何必勞神苦思代下司職役聰
明之耳目虧無為之大道哉其三曰臣聞書曰明德
慎罰惟刑之恤哉禮云為上易事為下易知則刑不煩
矣上多疑則百姓惑下難知則君長勞矣夫上易事下
易知君長不勞百姓不惑故君有一德臣無二心上播
忠厚之誠下竭股肱之力然後太平之基不墜康哉之
詠斯隆當今道被華夷功高宇宙無思不服無遠不臻
然言尚于簡介志在于明察刑賞之用有所未盡矣夫
刑賞之本在乎揚善而懲惡帝王之所以與天下為畫
一不以親疎貴賤而輕重者也今之刑賞未必盡然或
屈伸在乎好惡輕重由乎喜怒遇喜則矜其情于法中
逢怒則求其罪于事外所好則鑽皮出其毛羽所惡則
洗垢求其瘢痕瘢痕可求則刑斯濫矣羽毛可出則賞
斯謬矣刑濫則小人道長賞濫則君子道消小人之惡
不懲則君子之善不勸而望治安刑措非所聞也且夫
暇豫清談皆敦尚于孔老威怒所至則取法于申韓直
道而行非無三黜危人自安蓋亦多矣故道德之旨未
宏刻薄之風尚扇夫上風既扇則下生百端人競趨時
憲章不一稽之王度實虧君道昔州黎上下其手楚國
之法遂差張湯輕重其心漢朝之刑以弊以人臣之頗
僻猶莫能申其欺罔况人君之高下將何以措其手足
以叡聖之聰明無幽微而不燭豈神有所不達智有所
不通哉安其所安不以恤刑為念樂其所樂遂亡先笑
之變禍福相倚吉凶同域唯人所召安可不思頃者責
罰稍多威怒微厲或以供帳不贍或以營作差遣或以
物不稱心或以人不從欲皆非致理之所急實乃驕奢
之攸漸是知貴不與驕期而驕自至富不與奢期而奢
自來非徒語也且我之所基實在有隋隋氏亂亡之源
聖明之所臨照以隋氏之府藏譬今日之資儲以隋氏
之甲兵况當今之士馬以隋氏之戶口校今時之百姓
度長比大曾何等級然隋氏以富強而喪敗動之也我
以貧寡而安寧静之也静之則安動之則亂人皆知之
非隠而難見也非微而難察也然鮮蹈平易之途多遵
覆車之轍何哉在安不思危治不念亂存不慮亡之所
致也昔隋氏之未亂自謂必無亂隋氏之未亡自謂必
不亡所以甲兵屢動徭役不息至于將加戮辱竟未悟
其滅亡之所由也可不哀哉夫鑒形之美惡必就于止
水鑒國之安危必取于亡國故詩曰殷鑒不遠在夏后
之世又曰伐柯伐柯其則不遠臣願當今之動静必思
隋氏以為鑒則存亡治亂可得而知若能思其所以危
則安矣思其所以亂則治矣思其所以亡則存矣存亡
之所在節嗜欲以從人省畋遊之費用息靡麗之作罷
不急之務慎偏聽之怒近忠厚遠便佞杜悦耳之邪說
甘苦口之忠言去易進之人賤難得之貨採堯舜之誹
謗追禹湯之罪已惜十家之産順百姓之心近取諸身
恕以待物思勞謙以受益不自滿以招損有動則庶類
以和出言則千里斯應超上德于前載樹風聲于後昆
聖哲之宏規帝王之盛業能事斯畢在乎慎守而已夫
守之則易取之實難既能得其所以難豈不能保其所
以易其或保之不固則驕奢淫佚動之也慎終如始可
不勉歟易曰君子安不忘危存不忘亡治不忘亂是以
身安而國家可保誠哉斯言不可以不深察也伏惟陛
下欲善之志不減于昔時聞過必改少虧于曩日若能
以當今之無事行疇昔之恭儉則盡善美固無得而稱
焉其四曰臣聞為國之基必資于德禮君之所保唯
在于誠信誠信立則下無二心德禮行則遠人斯格然
則德禮誠信國之大綱在于父子君臣不可斯須而廢
也故孔子曰君使臣以禮臣事君以忠又曰自古皆有
死人無信不立文子曰同言而信信在言前同令而行
誠在令外然則言而不行言不信也令而不從令無誠
也不信之言無誠之令為上則敗德為下則危身雖在
顛沛之中君子所不為也自王道休明十有餘載威加
海外萬國來庭倉廪日積土地日廣然道德未益厚仁
義未益博者何哉由乎待下之情未盡于誠信雖有善
始之勤未覩克終之美故也其所由來者漸非一朝一
夕之故昔貞觀之始乃聞善若驚既五六年間猶悦以
從諫自兹厥後漸惡直言雖或勉強時有所容非復曩
時之豁如也謇諤之士稍避龍鱗便佞之徒肆其巧辨
謂同心者為朋黨謂告訐者為至公謂強直者為擅權
謂忠讜者為誹謗謂之為朋黨雖終信而可疑謂之為
至公雖矯偽而可怪強直者畏擅權之議忠讜者慮誹
謗之尤至于竊金生疑投杼致惑衆人不得盡其言大
臣莫能與之爭熒惑視聽鬱閼大猷妨化損德其在兹
乎故孔子惡利口之覆邦家蓋為此也且君子小人貎
同心異君子掩人之惡揚人之善臨難不苟免殺身以
成仁小人不恥不仁不畏不義惟利之所在危人以自
安夫苟在危人則何所不至今將求致治必委之于君
子事有得失或議之于小人其得君子也則敬而疎遇
小人也必輕而狎狎則言無不盡疎則情不上通是則
毁譽在于小人刑罰加于君子實興喪所在亦安危所
係安可以不慎哉夫中智之人豈無小慧然才非經國
慮不及遠雖竭力盡誠猶未免于傾敗况内懷奸利承
順顔旨其為禍患不亦深乎故孔子曰君子或有不仁
者焉未見小人而仁者然則君子不能無小惡惡不積
無妨于正道小人或時有小善善不積不足以立忠今
謂之善人矣復慮其時有不信何異夫立直木而疑其
影之不直乎雖竭精神勞思慮其不可得亦已明矣夫
君能盡禮臣能竭忠必有在乎内外無私上下相信上
不信則無以使下下不信則無以事上信之為道大矣
哉故自天祐之吉無不利昔齊桓公問于管仲曰吾欲
酒腐于爵肉腐于爼得無害于覇乎管子曰此極非其
善者然不無害于覇也公曰如何而害覇乎曰不能知
人害覇也知而不能用害覇也用而不能任害覇也任
而不能信害覇也既信而又使小人參之害覇也晉中
行穆伯攻鼓經年而不能下魏簡倫曰鼓之嗇夫簡倫
知之請無疲士大夫而鼓可得穆伯不應左右曰不折
一戟不傷一卒而鼓可得君奚為不取穆伯曰簡倫之
為人也佞而不仁若使簡倫下之吾不可以不賞若賞
之是賞佞人也佞人得志是使晉國之士捨仁而為佞
雖得鼓將何用之夫穆伯列國大夫管仲伯者之佐猶
能慎于信任遠避佞人也如此况乎為四海之大君應
千齡之上聖而可使巍巍之盛德復將有所間然乎若
欲令君子小人是非不雜必懷之以德待之以信厲之
以義節之以禮然後善善而惡惡審罰而明賞則小人
絶其邪佞君子自強不息無為而化何遠之有善善而
不能進惡惡而不能去罰不及于有罪賞不加于有功
則危亡之期或未可保永錫祚胤將何望哉
經濟類編卷八
