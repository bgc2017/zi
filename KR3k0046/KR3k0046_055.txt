經濟類編卷五十五
明馮琦馮瑗撰
武功一
名將(三十二則)
太公兵法曰致慈愛之心立武威之戰以卑其衆練其
精銳砥礪其節以高其氣分為五選異其旗章勿使冒
亂堅其行陣連其什伍以禁淫非壘陳之次車騎之處
勒兵之勢軍之法令賞罰之數使士赴火蹈刃陷陳取
將死不旋踵者多異于今之將者也
將師受命者將率入軍吏畢入皆北面再拜稽首受命
天子南面而授之鉞東行西面而揖之示弗御也故受
命而出忘其國即戎忘其家聞枹鼔之聲唯恐不勝忘
其身故必死必死不如樂死樂死不如甘死甘死不如
義死義死不如視死如歸此之謂也故一人必死十人
弗能待也十人必死百人弗能待也百人必死千人弗
能待也千人必死萬人不能待也萬人必死横行于天
下令行禁止王者之師也
秦伐韓軍于閼與趙王召廉頗問曰可救不對曰道遠
險狹難救又召樂乘而問焉樂乘對如廉頗言又召問
趙奢奢對曰其道遠險狹譬之猶兩鼠鬭于穴中將勇
者勝王乃令趙奢將救之兵去邯鄲三十里而令軍中
曰有以軍事諫者死秦軍軍武安西秦軍鼓譟勒兵武
安屋瓦盡振軍中候有一人言急救武安趙奢立斬之
堅壁留二十八日不行復益增壘秦間來入趙奢善食
而遣之間以報秦將秦將大喜曰夫去國三十里而軍
不行乃增壘閼與非趙地也趙奢既已遣秦間乃卷甲
而趨之二日一夜至令善射者去閼與五十里而軍壘
成秦人聞之悉甲而至軍士許歷請以軍事諫趙奢曰
内之許歷曰秦人不意趙師至此其來氣盛將軍必厚
集其陣以待之不然必敗趙奢曰請受令許歷曰請就
鈇質之誅趙奢曰胥後令邯鄲許歷復請諫曰先據北
山上者勝後至者敗趙奢許諾即𤼵萬人趨之秦兵後
至爭山不得上趙奢縱兵擊之大破秦軍秦軍解而走
遂解閼與之圍而歸趙惠文王賜奢號為馬服君以許
歷為國尉趙奢與廉頗藺相如同位
秦始皇既滅三晉走燕王而數破荆師秦將李信者年
少壯勇嘗以兵數千逐燕太子丹至于衍水中卒破得
丹始皇以為賢勇于是始皇問李信吾欲攻取于將軍
度用幾何人而足李信曰不過用二十萬人始皇問王
翦王翦曰非六十萬人不可始皇曰王將軍老矣何怯
也李將軍果勢壯勇其言是也遂使李信及蒙恬將貳
十萬南伐荆王翦言不用因謝病歸老于頻陽李信攻
平與蒙恬攻寢大破荆軍信又攻鄢郢破之于是引兵
而西與蒙恬會城父荆人因隨之三日三夜不頓舍大
破李信軍入兩壁殺七都尉秦兵走始皇聞之大怒自
馳如頻陽見謝王翦曰寡人以不用將軍計李信果辱
秦軍今聞荆兵日進而西將軍雖病獨忍棄寡人乎王
翦謝曰老臣罷病悖亂唯大王更擇賢將始皇謝曰已
矣將軍勿復言王翦曰大王必不得已用臣非六十萬
人不可始皇曰為聽將軍計耳于是王翦將兵六十萬
人始皇自送至㶚上王翦行請美田宅園池甚衆始皇
曰將軍行矣何憂貧乎王翦曰為大王將有功終不得
封侯故及大王之嚮臣臣亦及時以請園池為子孫業耳
始皇大笑王翦既至關使使還請善地者五輩或曰將
軍之乞貸亦已甚矣王翦曰不然夫秦王怛而不信人
今空秦國甲士而專委于我我不多請田宅為子孫業
以自堅顧令秦王坐而疑我耶王翦東代李信擊荆荆
聞王翦益軍而來乃悉國中兵以拒秦王翦至堅壁而
守之不肯戰荆兵數出挑戰終不出王翦日休士洗沐
而善飲食撫循之親與士卒同食久之王翦使人問軍
中戲乎對曰方投石超距于是王翦曰士卒可用矣荆
數挑戰而秦不出乃引而東翦因舉兵追之令壯士擊
大破荆軍至蘄南殺其將軍項燕荆兵遂敗走秦因乘
勝略定荆地城邑歲餘虜荆王負芻竟平荆地為郡縣
因南征百越之君而王翦子王賁與李信破定燕齊地
秦始皇二十六年盡并天下王氏蒙氏功為多名施于
後世秦二世之時王翦及其子賁皆已死而又滅蒙氏
陳勝之反秦秦使王翦之孫王離擊趙圍趙王及張耳
鉅鹿城或曰王離秦之名將也今將彊秦之兵攻新造
之趙舉之必矣客曰不然夫為將三世者必敗必敗者
何也以其所殺伐多矣其後受其不祥今王離已三世
將矣居無何項羽救趙擊秦軍果虜王離王離軍遂降
漢文帝時匈奴三萬騎入上郡三萬騎入雲中所殺略
甚衆烽火通於甘泉長安以中大夫令免為車騎將軍
屯飛狐故楚相蘇意為將軍屯句注將軍張武屯北地
河内太守周亞夫為將軍次細柳宗正劉禮為將軍次
霸上祝兹侯徐厲為將軍次棘門以備胡文帝自勞軍
至霸上及棘門軍直馳入將以下騎送迎已而之細柳
軍軍士吏被甲銳兵刃彀弓弩持滿天子先驅至不得
入先驅曰天子且至軍門都尉曰將軍令曰軍中聞將
軍令不聞天子之詔居無何文帝至又不得入於是文
帝乃使使持節詔將軍吾欲入營勞軍亞夫乃𫝊言開
壁門壁門士請車騎曰將軍約軍中不得馳驅於是天
子乃按轡徐行至營將軍亞夫持兵揖曰介胄之士不
拜請以軍禮見天子為動改容式車使人稱謝皇帝敬
勞將軍成禮而去既出軍門羣臣皆驚文帝曰嗟乎此
真將軍矣曩者霸上棘門軍若兒戲耳其將固可襲而
虜也至於亞夫可得而犯邪稱善者久之月餘漢兵至
邊匈奴亦遠塞漢兵亦罷乃拜周亞夫為中尉孝文且
崩時誡太子曰即有緩急周亞夫真可任將兵文帝崩
拜亞夫為車騎將軍
景帝時吳楚反周亞夫以中尉為太尉東擊吳楚因自
請上曰楚兵剽輕難與争鋒願以梁委之絶其糧道乃
可制上許之亞夫既會兵滎陽吳方攻梁梁急請救亞
夫引兵東北走昌邑深壁而守梁王使使請亞夫亞夫
守便宜不肯往梁上書言景帝景帝使使詔救梁亞夫
不奉詔堅壁不出而使輕騎兵弓高侯等絶吳楚兵後
食道吳兵乏糧饑欲挑戰終不出夜軍中驚内相攻擊
擾亂至于帳下亞夫終卧不起頃之復定吳奔壁東南
陬亞夫使備西北已而其精兵果奔西北不得入吳楚
既饑乃引而去亞夫出精兵追擊大破之吳王濞棄其
軍與壯士數千人亡走保于江南丹徒漢兵因乘勝遂
盡虜之降其兵購吳王千金月餘越人斬吳王頭以告
凢相攻守三月而吳楚破平于是諸將乃以太尉計謀
為是
李廣為上郡太守匈奴大入上郡天子使中貴人從廣
勒習兵擊匈奴中貴人將騎數十縱見匈奴三人與戰
三人還射傷中貴人殺其騎且盡中貴人走廣廣曰是
必射雕者也廣乃遂從百騎往馳三人三人亡馬步行
行數十里廣令其騎張左右翼而廣身自射彼三人者
殺其二人生得一人果匈奴射雕者也已縛之馬上望
匈奴有數千騎見廣以為誘騎皆驚上山陳廣之百騎
皆大恐欲馳還走廣曰吾去大軍數十里今如此以百
騎走匈奴追射我立盡今我留匈奴必以我為大軍誘
之必不敢擊我廣令諸騎曰前前未到匈奴陳二里所
止令曰皆下馬解鞍其騎曰虜多且近即有急奈何廣
曰彼虜以我為走今皆解鞍以示不走用堅其意于是
胡騎遂不敢擊有白馬將出護其兵李廣上馬與十餘
騎犇射殺胡白馬將而復還至其騎中解鞍令士皆縱
馬卧是時會暮胡兵終怪之不敢擊夜半皆引兵而去
平旦李廣乃歸其大軍程不識故與李廣俱以邊太
守將軍屯及出擊胡而廣行無部伍行陣就善水草屯
舍止人人自便不擊刁斗以自衞莫府省約文書籍事
然亦遠斥候未嘗遇害程不識正部曲行伍營陳擊刁
斗士吏治軍簿至明軍不得休息然亦未嘗遇害是時
漢邊郡李廣程不識皆為名將然匈奴畏李廣之略士
卒亦多樂從李廣而苦程不識
驃騎將軍霍去病為人少言不泄有氣敢任武帝嘗欲
教之孫吳兵法對曰顧方略何如耳不至學古兵法天
子為治第令驃騎視之對曰匈奴未滅無以家為也由
此上益重之然少而侍中貴不省士其從軍天子為遣
太官齎數十乘既還重車餘棄梁肉而士有饑者其在
塞外卒乏糧或不能自振而驃騎尚穿城蹋鞠事多此
類自四年軍後三年卒天子悼之子嬗少武帝愛之幸
其壯而將之
晉羊祜歸自江陵務修德信以懷吳人每交兵刻日方
戰不為掩襲之計將帥有欲進譎計者輒飲以醇酒使
不得言祜出軍行吳境刈穀為糧皆計所侵送絹償之
每會衆江沔遊獵嘗止晉地若禽獸先為吳人所傷而
為晉兵所得者皆送還之於是吳邊人皆悅服祜與陸
抗對境使命常通抗遺祜酒祜飲之不疑抗疾求藥於
祜祜以成藥與之抗即服之人多諫抗抗曰豈有酖人
羊叔子哉抗告其邊戍曰彼專為德我專為暴是不戰
而自服也各保分界而已無求細利
唐玄宗以朔方節度使王忠嗣兼河東節度使忠嗣少
以勇敢自負及鎮方面專以持重安邊為務常曰太平
之將但當撫循訓練士卒而已不可疲中國之力以邀
功名有漆弓百五十斤常貯之橐中以示不用軍中日
夜思戰忠嗣多遣諜人伺其間隙見可勝然後興師故
出必有功既兼兩道節制自朔方至雲中邊陲數千里
要害之地悉列置城堡斥地各數百里邊人以為自張
仁亶之後將帥皆不及
王忠嗣以部將哥舒翰為大斗軍副使李光弼為河西
兵馬司翰本突騎施别部酋長光弼契丹王楷洛之子
也皆以勇略為忠嗣所重每歲積石軍麥熟吐蕃輒來
穫之無能禦者翰先伏兵於其側虜至斷其後夾擊之
無一人得返自是不敢復來玄宗欲使忠嗣攻吐蕃石
堡城忠嗣上言石堡險固吐蕃舉國守之非殺數萬人
不能克臣恐所得不如所亡不如厲兵秣馬俟其有釁
然後取之上意不快將軍董延光請行上命忠嗣分兵
助之忠嗣不得已奉詔而不盡如其所欲李光弼曰大
夫以多殺士卒之故不欲成延光之功雖迫于制書實
奪其謀也何以知之今以數萬衆授之而不立重賞士
卒安肯為之盡力乎然此天子之意也彼無功必歸罪
于大夫大夫何愛數萬段帛不以杜其讒口乎忠嗣曰
今以數萬之衆爭一城得之不足以制敵不得亦無害
于國故忠嗣不欲為之忠嗣今受責天子不過以將軍
歸宿衞其次不過黔中上佐忠嗣豈以數萬人之命易
一官乎光弼曰大夫能行古人之事非光弼所及也
郭子儀為上將擁彊兵程元振魚朝恩讒謗百端詔書
一紙徵之無不即日就道由是讒謗不行嘗遣使至田
承嗣所承嗣西望拜之曰此膝不屈於人若干年矣李
靈曜據汴州作亂公私物過汴者皆留之惟子儀物不
敢近遣兵衞送出境校中書令考凡二十四月入俸錢
二萬緡私産不在焉府庫珍貨山積家人三千人八子
七壻皆為朝廷顯官諸孫數十人每問安不能盡辯頷
之而已僕固懷恩李懷光渾瑊輩皆出麾下雖貴為王
公常頥指役使趨走於前家人亦以僕隸視之天下以
其身為安危者殆三十年功蓋天下而主不疑位極人
臣而衆不疾窮奢極欲而人不非之年八十五而終其
將佐至大官為名臣者甚衆
憲宗以韓弘為諸軍都統弘亦欲倚賊自重不願淮西
速平時李光顔戰最力弘欲結之舉大梁城索得一美
婦人容色絶世遣使遺之光顔乃大饗將士謂使者曰
戰士數萬皆棄家遠來冒犯白刃光顔何忍獨以聲色
自娛悦乎因流涕坐者皆泣乃即席厚贈使者并妓返
之曰為光顔多謝相公光顔以身許國誓不與逆賊同
戴日月死無貳矣
王叡將略篇炙轂子曰昔祝其之會仲尼云夫有文
德者必有武備遂斬萊人頭足異處故曰文武之道未
墜于地是以古之儒者服逢掖之衣頂章甫之冠佩環
玦負櫑劒近代文儒恥言兵事苟或議及則僉謂之兇
人今以翠華去酆鎬黃屋軫堯心率土之濱莫寧啓處
方可論兵粗議將略矣且自罹亂以來儒道既息武弁
是崇然而將帥多以勇力爭強少有精練兵機而懷謀
策者所謂以強凌弱以衆暴寡迭相吞噬適足以塗炭
生靈搆怨結禍夫兵之成敗在將帥之器能各有限劑
須定等差淮隂侯與漢高祖論綘灌以下用兵多少信
曰陛下不過將十萬衆所謂能將將不能將兵夫高祖之
雄才大略尚如此況其下哉楚子玉賢大夫也亦不能
越三百乘是以王翦能將六十萬而李牧不能二十萬
此方見將帥才器之大小也凡為將料敵之情偽而後
决策制勝須知彼帥之能否乃操我之所長假如韓信
能設伏走我則奔逐不遠從襲不及白起能攻城野戰
則當深溝高壘以挫其銳俾蜂蠆無所施其毒螫虎狼
不能逞其爪牙本謀既壊伺其大隙而擊之因變其正
以待敵整衡軸以攻險兵法曰始如處女敵人開戸後
如脱兔敵不及距此兵之要也司馬宣王曰諸葛孔明
志大而不見機多謀而少决好兵而無權雖提卒十萬
已墮吾計中破之必矣及鄭褒亦能知毌丘儉好謀而
不達事情文欽勇而無筭至儉兵敗皆如其言又潘濬
見樊伷為武昌從事與州人設饌十餘度自起比至日
中可得知以兵五千足以擒之果在濬度内漢王謂魏
大將栢直口尚乳臭不能當韓信謂騎將馮敬不能當
灌嬰謂步將項它不能當曹參吾無患矣乃使韓灌曹
三將軍果大破之後魏高祖宏曰青齊之兵可以禮遇
徐兖之卒理須義撫斯測度將卒之明驗也今之將帥
多不自量其才器又不知彼之短長卒爾合戰卒然求
勝猶聚卵以擊山驅羊而鬭虎欲期弭兵靜亂不亦難
哉帝王宜開英鑒審將帥之器量文武之才則崇勲大
業庶幾可立夫宰制山河剸割疆宇舉大綱則易定滋
苛細則難安故子房佐漢畫大謀六七件遂定天下孔
明剙蜀决沉機二三策遽成鼎峙英雄之大略將帥之
宏規也安危之機存亡之要審諸將略可見徵焉
後唐龍武都虞候柴克宏再用之子也沈默好施不事
家産雖典宿衞日與賓客博奕飲酒未嘗言兵時人以
為非將帥才至是請效死行陳其母亦表稱克宏有父
風可為將唐主乃以為右武衞將軍使救常州時唐精
兵悉在江北克宏所將數千人皆羸老李徵古復以鎧
仗之朽蠧者給之克宏訴于徵古慢罵之衆皆憤恚克
宏恬然至潤州徵古遣使召克宏以朱匡業代之弘冀
謂克宏君但前戰吾當論奏乃表克宏才略可以成功
常州危在旦莫不宜中易主將克宏引兵徑趨常州徵
古復遣使召之克宏曰吾計日破賊汝來召吾必奸人
也命斬之使者曰受李樞密而來克宏曰李樞密來吾
亦斬之乃蒙船以幕匿甲士其中襲吳越營大破之斬
首萬級
楚王殷遣六軍使袁詮副使王環監軍馬希瞻將水軍
擊荆南高季興以水軍逆戰希瞻夜匿戰艦數十于港
中詰旦合戰出戰艦横擊之季興大敗進逼江陵季興
請和乃還殷讓環不遂取荆南環曰江陵在中朝及吳
蜀之間四戰之地也宜存之以為吾扞蔽殷悦環每戰
身先士卒與衆同甘苦嘗置鍼藥於座右戰罷索傷者
于帳前自傅治之士卒隸環麾下者相賀曰吾屬得死
所矣故所向有功
後漢史弘肇為人沈毅寡言御衆嚴整將校小不從命
立撾殺之士卒所過犯民田及繫馬於樹者皆斬之軍
中惕息莫敢犯令故所向必克帝自晉陽安行入洛及
汴兵不血刃皆弘肇之力也
皇甫遇與濮州刺史慕容彦超將數千騎前覘契丹至
鄴都遇契丹數萬遇等且戰且却至榆林店契丹大至
二將謀曰吾屬今走死無遺矣乃止布陣自午至未力
戰百餘合相殺傷甚衆遇馬斃步戰其僕杜知敏以所
乘馬授之戰稍解顧知敏已為契丹所擒遇曰知敏義
士不可棄也與彦超躍馬入陳取知敏而還俄而契丹
繼出新兵來戰二將曰吾屬勢不可走以死報國耳日
且暮安陽諸將怪覘兵不還審琦即引騎兵出將救之
從恩曰虜衆猥至盡吾軍恐未足以當之公往何益審
琦曰成敗天也萬一不濟當共受之借使虜不南來坐
失皇甫大帥吾屬何顔以見天子遂踰水而進契丹解
遇等乃得還
宋郭進從征澤路遷洺州防禦使充西山巡檢御下嚴
毅太祖遣戍卒必諭之曰汝輩謹奉法我猶貸汝郭進
殺汝矣嘗有軍校自西山詣汴誣訟進不法事宋主詰
知其情送進令殺之會北漢來伐進語其人曰汝敢論
我信有膽氣今貰汝罪汝能掩殺敵兵當即薦汝如敗
可自投河東其人踴躍赴戰大致克捷進即以聞乞還
其職宋主從之
太祖聞蜀兵亂凡使者至各令陳王全斌等不法事因
盡得其狀乃皆徵還以其初立功不欲屬吏但令中書
問狀全斌等具伏黷貨殺降之罪遂責降全斌崇義節
度留後崔彦進昭化節度留後王仁贍右衞大將軍以
劉光義等廉謹並進爵秩復召吕餘慶參知政事仁贍
等歷詆諸將冀以自免獨曰清廉畏慎不負陛下者曹
彬一人耳彬之還也槖中惟圖書衣衾又能戢下於是
賞彬特優彬入謝曰諸將皆獲罪臣不敢奉詔太祖曰
卿有茂功又不矜伐懲勸國之常典可無遜彬疾真
宗臨問因詢契丹事宜彬對曰太祖英武定天下猶經
營和好帝曰此事朕當屈節為天下蒼生然須執綱紀
存大體即久遠之利也又問以後事對曰臣無事可言
臣子璨瑋材器皆堪為將帝問其優劣對曰璨不如瑋
及卒帝哭之慟贈中書令追封濟陽王謚武惠彬在朝
廷未嘗忤旨亦未嘗言人過失位兼將相不以等威自
異遇士大夫於途必引車避之不名下吏每白事必冠
而後見居官俸入給宗族無餘積君子謂彬仁恕清慎
能保功名守法度為宋良將第一
潘美既敗于飛狐議引兵護雲應寰朔吏民内徙時耶
律斜軫已陷寰州兵勢甚盛楊業欲避其鋒但領兵出
大石路直入石竭谷護軍王侁等以為畏懦欲從鴈門
北川中而往業不可侁曰君侯素號無敵今逗撓不戰
得非有他志乎業曰業非避死蓋時有未利徒殺士卒
而功不立今君責業以不死當為諸公先乃引兵自石
跌路趨朔州將行泣謂美曰此行必不利業太原降將
分當死上不之殺寵以連帥授之兵柄非縱敵不擊蓋
欲伺便以立尺寸功報國家耳今諸君責業避敵尚敢
自愛乎因指陳家谷口曰諸君幸於此張步兵彊弩以
相援也業轉戰當至此可夾擊之不然無遺類矣美遂
與侁帥麾下陣於谷口斜軫聞業且至遣副部署蕭達
蘭伏兵于路業至斜軫擁衆為戰勢業麾幟而進斜軫
佯敗伏兵四起斜軫還兵前戰業大敗退趨狼牙村侁
自寅至巳不得業報使人登托邏臺望之無所見以為
契丹敗走欲爭其功即領兵離谷口美不能制乃緣交
河西南而進行二十里聞業敗即麾兵却走賀懷浦敗
沒業且戰且行自午至暮果至谷口望見無人拊膺大
慟再率麾下力戰身被數十創士卒殆盡猶手刃數十
百人馬重傷不能進匿深林中耶律實迪望見袍影射
之業墮馬被擒其子延玉死焉業因太息曰上遇我厚
期討賊捍邊以報而反為姦臣所廹致王師敗績何面
目求活耶乃不食三日死業既敗麾下尚百餘人業謂
曰汝等各有父母妻子與我俱死無益也可走還報天
子衆感激皆戰死無一生還者於是雲應朔州及諸城
將吏聞業悉棄城走斜軫復陷其地事聞帝深痛惜詔
贈業太尉削美三任除侁名
仁宗時尹洙薦狄青於韓琦范仲淹曰此良將材也二
人待之甚厚仲淹授以左氏春秋且曰將不知古今匹
夫勇耳青由是折節讀書悉通秦漢以來將帥兵法累
進馬軍副都指揮使青起行五十餘年而顯貴面涅猶
存帝嘗勑青傅藥除之青指其面曰陛下以功擢臣不
問門地臣所以有今日由此涅耳臣願留以勸軍中不
敢奉詔帝益重之至是自知延州召拜副使青為人
慎密寡言其計事必審中機會而後𤼵行師先正部伍
明賞罰與士卒同饑寒勞苦雖敵猝犯之無一士敢後
先者故數有功嘗有持狄梁公畫像及告身詣青獻之
以為青之遠祖青謝之曰一時遭際安敢自附梁公厚
贈其人而遣之卒謚武襄
環原之間有明珠滅臧康奴三族最大其北有二川交
通西界宣撫使范仲淹議築古細腰城斷其路命种
世衡及知原州蔣偕董其事世衡時知環州方卧病檄
至即將所部甲士晝夜興築城成而卒世衡善撫士卒
得人死力教士人習弧矢以佐官軍吏民有謀某事辭
某事者咸使之射從其中否而與奪之坐過失者亦用
此得贖吏農工商無不樂射在邊數年積穀通貨所至
不煩縣官益兵增饋而武功自振夏戎聞屬羌不可誘
土人皆善射乃不復以環為患及卒青澗及環人皆畫
像祠之
蘇洵心術篇為將之道當先治心泰山崩於前而色
不變麋鹿興於左而目不瞬然後可以制利害可以待
敵凢兵上義不義雖利勿動非一動之為利害而他日
將有所不可措手足也夫惟義可以怒士士以義怒可
與百戰凡戰之道未戰養其財將戰養其力既戰養其
氣既勝養其心謹烽燧嚴斥堠使耕者無所顧忌所以
養其財豐犒而優游之所以養其力小勝益急小挫益
厲所以養其氣用人不盡其所欲為所以養其心故士
嘗蓄其怒懷其欲而不盡怒不盡則有餘勇欲不盡則
有餘貪故雖并天下而士不厭兵此黃帝之所以七十
戰而兵不殆也不養其心一戰而勝不可用矣凡將欲
智而嚴凡士欲愚智則不可測嚴則不可犯故士皆委
已而聽命夫安得不愚夫惟士愚而後可與之皆死凡
兵之動知敵之主知敵之將而後可以動於險鄧艾縋
兵於蜀中非劉禪之庸則百萬之師可以坐縳彼固有
所侮而動也故古之賢將能以兵嘗敵而又以敵自嘗
故去就可以決凡主將之道知理而後可以舉兵知勢
而後可以加兵知節而後可以用兵知理則不屈知勢
則不沮知節則不窮見小利不動見小患不避小利小
患不足以辱吾技也夫然後有以支大利大患夫惟養
技而自愛者無敵於天下故一忍可以支百勇一靜可
以制百動兵有長短敵我一也敢問吾之所長吾出而
用之彼將不與吾校吾之所短吾蔽而置之彼將強與
吾角奈何曰吾之所短吾抗而暴之使之疑而却吾之
所長吾陰而養之使之狎而墮其中此用長短之術也
善用兵者使之無所顧有所恃無所顧則知死之不足
惜有所恃則知不至於必敗尺箠當猛虎奮呼而操擊
徒手遇&KR1340;蝪變色而却步人之情也如此者可以將矣
袒裼而按劒則烏獲不敢逼冠胄衣甲據兵而寢則童
子彎弓殺之矣故善用兵者以形固夫能以形固則力
有餘矣
宗澤前後請高宗還京二十餘奏每為黃潛善汪伯彦
所抑潛善伯彦又疑澤為變以郭仲苟為副留守以察
之澤憂憤成疾疽𤼵于背諸將入問疾澤矍然曰吾以
二帝蒙塵憤憤至此汝等能殲敵則我死無恨衆皆流
涕曰敢不盡力諸將出澤歎曰出師未捷身先死長使
英雄淚滿襟無一語及家事但連呼過河者三而卒年
七十都人號慟訃聞贈觀文殿學士謚忠簡澤子穎居
戎幕素得士心都人請以穎繼父任時已命杜充代澤
不許充酷而無謀至汴悉反澤所為於是豪傑離心降
盜聚城下者復去剽掠矣史臣曰方二帝北行宗社
失主宗澤一呼而河北義族數十萬衆若響之應聲實
澤之忠義有以風動之也使當時無或齟齬牽制之則
反二帝復舊都一指顧間耳黃潛善汪伯彦嫉能忌功
而高宗惑於憸邪之口善善而不能用使澤不得信其
志發憤而卒悲哉
韓世忠性戇直勇敢忠義事關廟社必流涕極言屢詆
和議觸秦檜嗜義輕財錫賚悉分將士持軍嚴重與士
卒同甘苦器仗規畫精絶過人嘗中毒矢入骨以彊弩
括取之十指僅全四不能動刀痕箭瘢如刻畫然知人
善奬用成閔解元劉寶等起行伍秉將旄皆其部曲也
及解兵罷政卧家凡十年至是卒孝宗朝追封蘄王諡
忠武子彦直彦質彦古皆以才見用
劉錡以劉汜敗發怒嘔血數升至是卒贈開府儀同三
司諡武穆錡慷慨深毅有儒將風金主亮之南下也令
有敢言錡姓名者斬枚舉南朝諸將問其下孰敢當者
皆隨姓名以對其答如響至錡莫有應者亮曰吾自當
之惜錡以疾不能成功齎恨而沒
吳玠家貧落魄無行亡命走揚州上謁趙葵葵壯之留
置幕府俾帥舟師泝淮入河抵汴所向有功累推淮東
制置副使入對言方今指即戎之士為麤人斥為噲伍
願陛下視文武之士為一勿令偏有所重偏則必至於
激文武交激非國之福帝曰卿人物議論皆不尋常可
獨當一面乃授四川宣諭使至是加制置使知重慶府
蜀中財賦入戸部三司者五百餘萬緡入四總領所者
二千五百餘萬緡金銀綾錦之類不與焉自寶慶三年
失關外端平三年蜀地殘破所存州郡無幾國用益窮
十六年間凡授宣撫使者三人制置使者九人俱無成
績於是兩川無復紀律遺民咸不聊生監司戎帥各專
號令擅辟守宰蕩無法度蜀日益壊玠至大更弊政遴
選守宰築招賢舘于府左士之至者玠不厭接隨其材
而任之遂以利閬城大獲山以護蜀口蓬州城營山渠
州城大良平嘉定城舊治瀘州城神臂山其他因山為
壘棋布星列如臂使指氣勢聮絡屯兵聚糧為必守計
民始有安土之心玠善讀史凡往事可師者錄置座
右積久牆牗皆格言也用兵本孫吳務遠略不求近小
利故能保必勝御下嚴而有恩虚心請受雖身為大將
卒伍最下者得以情達故士樂為之死選用兵佐視勞
能為高下先後不以親故權貴撓之卒年四十七贈少
師諡武安自富平之敗金人專意圖蜀微玠身當其衡
無蜀久矣故西人思之立祠以祀
吳璘剛勇喜大節略苛細代兄玠守蜀二十年隠然為
方面之重威聲亞於玠卒贈太師諡武順上皇嘗問勝
敵之術於璘璘對曰弱者出戰彊者繼之上皇曰此孫
武子三駟之法一敗而二勝也璘選諸將率以功有薦
才者璘曰兵官非嘗試難知其才以小善進之則僥倖
者獲志而邊人宿將之心怠矣尋以虞允文為四川宣
撫使
孟珙忠君愛國之念可貫金石在軍中參佐部曲論事
言人人異珙徐以片言折衷衆志皆愜謁士遊客老校
退卒壹以恩意撫接名位雖重惟建旗鼓臨將吏面色
凜然無敢涕唾者退則掃地焚香隠几危坐若蕭然事
外遠貨色絶滋味尤邃於易學累贈太師追封吉國公
諡忠襄
馭將(四十三則)
漢王追項王至陽夏南止軍與淮陰侯韓信建成侯彭
越期會而擊楚軍至固陵而信越之兵不會楚擊漢軍
大破之漢王復入壁深塹而自守謂張子房曰諸侯不
從約為之奈何對曰楚兵且破信越未有分地其不至
固宜君王能與共分天下今可立致也即不能事未可
知也君王能自陳以東傅海盡與韓信睢陽以北至穀
城以與彭越使各自為戰則楚易敗也漢王曰善於是
乃發使者告韓信彭越曰并力擊楚楚破自陳以東傅
海與齊王睢陽以北至穀城與彭相國使者至韓信彭
越皆報曰請今進兵
韓信平齊使人言漢王曰齊偽詐多變反覆之國也
南邊楚不為假王以鎮之其勢不定願為假王便當
是時楚方急圍漢王於滎陽韓信使者至發書漢王
大怒罵曰吾困於此旦暮望若來佐我乃欲自立為
王張良陳平躡漢王足因附耳語曰漢方不利寧能
禁信之王乎不如因而立善遇之使自為守不然變
生漢王亦悟因復罵曰大丈夫定諸侯即為真王耳
何以假為乃遣張良往立信為齊王徵其兵擊楚
楊僕宜陽人也以千夫為吏河南守案舉以為能遷
御史使督盜賊關東治放尹齊以敢擊行稍遷至主
爵都尉武帝以為能南越反拜為樓船將軍有功封
將梁侯東越反上欲復使將為其伐前勞以書勑責
之曰將軍之功獨有先破石門尋陿非有斬將搴旗
之實也烏足以驕人哉前破番禺捕降者以為虜掘
死人以為獲是一過也建德吕嘉逆罪不容於天下
將軍擁精兵不窮追超然以東越為援是二過也士
卒暴露連歲為朝會不置酒將軍不念其勤勞而造
佞巧請乘𫝊行塞因用歸家懷銀黃垂三組夸鄉里
是三過也失期内顧以道惡為解失尊尊之序是四
過也欲請蜀刀問君賈幾何對曰率數百武庫日出
兵而陽不知挾偽干君是五過也受詔不至蘭池宫
明日又不對假令將軍之吏問之不對令之不從其
罪何如推此心以在外江海之間可得信乎今東越
深入將軍能率衆以掩過不僕惶恐對曰願盡死贖
罪與王温舒俱破東越
唐太宗謂太子曰李世勣才智有餘然汝與之無恩
我今黜之若其即行俟我死汝用為僕射親任之若
徘徊顧望當殺之耳乃左遷世勣為疊州都督世勣
受詔不至家而去
武太后欲遣韋待價擊吐蕃韋方質奏請遣御史監
軍太后曰古者明君遣將閫外之事悉以委之比聞
御史監軍軍中事皆承禀以下制上非令典也且何
以責其有功遂罷之胡氏曰武后不置監軍可為
法矣自明皇肅代德憲皆不免此蔽賢臣勸諫終莫
肯回用是見武氏智術之高控勒四海竒才碩德皆
不能出其籠絡
裴度之在淮西也布衣柏耆以策干韓愈曰元濟就擒
承宗破膽矣願得奉丞相書往說之可不煩兵而服愈
白度為書遣之承宗懼求哀於田弘正請以二子為質
及獻德棣二州輸租税請官吏弘正為之請上許之弘
正遣使送其二子知感知信及二州圖印至京師幽州
大將譚忠亦說劉總曰自元和以來劉闢李錡田季安
盧從史吳元濟阻兵憑險自以為深根固蔕天下莫能
危也然顧盼之間身死家覆此非人力所能及殆天誅
也況今天子神聖威武苦身焦思縮衣節食以養戰士
此志豈須臾忘天下哉今國兵駸駸北來趙人已獻城
十二忠深為公憂之總泣曰聞先生言吾心定矣遂專
意歸朝廷(以下三十八則皆處分鎮將雜事原本收出師類)
郭子儀常奏請除州縣官吏一人於肅宗肅宗不報僚
佐相謂曰以令公之勲德奏一屬吏而不從何宰相之
不知體子儀聞之謂僚佐曰自兵興以來方鎮武臣多
䟦扈凡有所求朝廷常委曲從之此無它乃疑之也令
子儀所奏事人主以其不可行而置之是不以武臣相
待而親厚之也諸君可賀矣又何怪焉聞者悦服
肅宗以史朝義降將薛嵩為相衞邢洺具磁六州節度
使田承嗣為魏博德滄瀛五州都防禦使李懷仙仍故
地為盧龍節度使時河北諸州皆已降嵩等迎僕固懷
恩拜於馬首乞行間自效懷恩恐賊平寵衰故奏留嵩
等及李寶臣分帥河北自為黨援朝廷亦厭苦兵革苟
冀無事因而授之承嗣舉管内戶口壯者皆籍為兵惟
使老弱耕稼數年間有衆十萬又選其驍健者萬人自
衞謂之牙兵范氏曰唐失河北實自此始由任蕃夷
為制將也
崔寧在蜀十餘年恃地險兵強恣為淫侈朝廷患之而
不能易至於入朝吐蕃與南詔合兵三道入寇諸將不
能禦州縣多陷上憂之趣寧歸鎮楊炎言于德宗曰蜀
地富饒寧據有之貢賦不入與無蜀同若其有功則義
不可奪是蜀地敗固失之勝亦不得也不若留寧𤼵范
陽戍兵雜禁兵擊之何憂不克因得納親兵于其腹中
蜀將必不敢動然後更授他帥使千里沃壤復為國有
是因小害而收大利也上遂留寧使神策都將李晟將
兵四千又𤼵汾隴范陽兵五千使將軍曲環將之與東
川山南兵合擊吐蕃南詔破之
陸䞇對德宗曰賢君選將委任責成故能有功況今秦
梁千里兵勢無常遙為規畫未必合宜彼違命則失君
威從命則害軍事進退羈礙難以成功不若假以便宜
之權待以殊常之賞則將帥感悦智勇得伸矣夫鋒鏑
交于原野而決策于九重之中機會變于斯須而定計
于千里之外是以用捨相礙否臧皆凶上有掣肘之譏
而下無死綏之志矣且君上之權特異臣下惟不自用
力乃能用人惟陛下圖之
劉士寧淫亂殘忍軍中苦之兵馬使李萬榮得衆心會
士寧出畋數日不返萬榮召親兵詐之曰敕徵大夫入
朝以吾掌留務汝輩人賜錢三十緡衆皆聽命乃分兵
閉城士寧逃歸京師陸贄請選朝臣宣勞徐察事情此
安危強弱之機不可不審上欲令萬榮知留後贄復奏
曰萬榮鄙躁殊異純良得志驕盈不悖則敗況苟邀不
順苟允不誠君臣之間勢必嫌阻與其圖之于滋蔓不
若絶之萌芽且為國之道以義訓人將教事君先令順
長若使傾奪之徒便得代居其任非獨長亂之道亦開
謀逆之端但選能臣命為節度奬萬榮而别加寵任褒
將士而厚賜資裝揆其大情理必寧息上不從之
李希烈請討梁崇義上亟稱其忠黜陟使李承自淮西
還言于上曰希烈必立微功但恐立功之後更煩朝廷
用兵耳上不以為然希烈既得襄陽遂據之上乃思承
言以為山東道節度使欲以禁兵送上承請單騎赴鎮
至襄陽希烈寘之外館迫脅萬方承不屈希烈乃大掠
而去承治期年軍府稍完
憲宗時劉闢既得旌節志益驕求兼領三川憲宗不許
闢遂發兵圍東川節度使李康於梓州憲宗欲討闢而
重於用兵公卿議者亦以為蜀險固難取杜黃裳獨曰
闢狂戇書生取之如拾芥耳臣知神策軍使高崇文勇
略可用願陛下專以軍事委之勿置監軍闢必可擒憲
宗從之時宿將名位素重者甚衆皆自謂當征蜀之選
及詔用崇文皆大驚憲宗與杜黃裳論及藩鎮黃裳曰
德宗自經憂患務為姑息不生除節帥有物故者先遣
中使察軍情所與則授之中使或私受大將賂歸而譽
之即降旄鉞未嘗有出朝廷之意者陛下不欲振舉綱
紀宜稍以法度裁制藩鎮然後天下可得而理也憲宗
深以為然於是始用兵討蜀以至威行兩河皆黃裳啟
之也
憲宗密問諸學士曰今欲用王承宗為成德留後割其
德棣二州更為一鎮使輸二税請官吏何如李綘等對
曰德棣隸成德為日已久一旦割之恐其憂疑怨望復
為鄰道搆扇萬一旅拒倍難處置不若使弔祭使以其
私諭承宗令自表請幸而聽命於理固順若有不聽體
亦無損上又問今劉濟田季安皆病若其物故又如成
德天下何時當平議者皆言宜乘此際代之不受則發
兵討之如何對曰羣臣見取蜀吳易於反掌故謟躁之
徒爭獻策勸開河北臣竊謂河北之勢與二方異何則
西川浙西皆非反側之地其四郡皆國家臂指之臣劉
闢李錡獨生狂謀大軍一臨則渙然離耳河北則不然
其將士百姓懷其累代煦嫗之恩不知君臣逆順之理
鄰道各為子孫之謀亦慮他日及此萬一或相表裏兵
連禍結戎狄乘間其為憂患可勝道哉濟及季安物故
之際若有隙可乘當臨事圖之於今用兵則恐未可太
平之業非朝夕可致願陛下審處之且以吳少誠病必
不起淮西四旁皆國家州縣不與賊通朝廷命帥今正
其時萬一不從可議征討故臣願捨恒冀難致之策就
申蔡易成之謀脱或恒冀連兵事未如意蔡州有釁勢
可興師復以財力不贍而赦承宗則恩威兩廢不如早
賜處分既而承宗以未得朝命頗懼累表自訴上遣裴
武宣慰承宗受詔甚恭請獻德棣二州武復命以承宗
為成德軍節度德州刺史薛昌朝為保信軍節度領德
棣二州昌朝王氏壻故就用之田季安使謂承宗曰昌
朝陰與朝廷通故受節鉞承宗襲執昌朝囚之上以裴
武為欺罔又有譛之者曰武使還先宿裴垍家明旦乃
入見上怒甚欲貶之李綘曰武昔陷李懷光軍中守節
不屈豈容今日遽為姦回蓋承宗始懼朝廷誅討故請
獻二州而鄰道不欲其然計必有隂行間說使不得守
其初心者非武之罪也且今抵武罪使後奉使者以武
為戒苟求便身率為依阿兩可之言莫肯盡誠具陳利
害非國家之利也況垍武久處朝廷諳練事體豈有使
未復命而先宿宰相家乎此殆讒人中傷之言願陛下
察之上遂不問
田季安聞吐突承璀討王承宗聚其徒曰師不跨河二
十五年矣今一旦越魏代趙趙虜魏亦虜矣為之奈何
其將有超伍而言者自願借騎五千以除君憂季安欲
從之幽州牙將譚忠使魏知其謀入謂季安曰如某之
計是引天下之兵也往年王師取蜀取吳筭不一失是
皆相臣之謀今王師越魏伐趙不使耆臣宿將而專付
中臣不輸天下之甲而多出秦甲君知誰為之謀此乃
天子自為之謀欲將夸服於臣下也若師未叩趙而先
碎於魏曰上之謀反不如下能不恥且怒乎既恥且怒
必任智士畫長策仗猛將練精兵畢力再舉鑑前之敗
必不越魏而伐趙校罪輕重必不先趙而後魏矣季安
曰然則若之何忠曰王師入魏君厚犒之而悉甲壓境
號曰伐趙陰遺趙書使解陴障遺魏一城持以奏捷則
魏之霸基安矣季安曰善遂與趙陰計得其堂陽
譚忠歸幽州欲激劉濟討趙會濟合諸將言曰天子知
我怨趙今必命我伐之趙亦必大備我伐與不伐孰利
忠曰是必皆將無之濟怒曰我與承宗反乎命繫忠獄
使人視成德之境果不為備而詔至亦止令之宗正少
卿李拭奏承宗不可不討承瓘親信近臣宜委以禁兵
使統諸軍上以拭狀示諸學士曰此姦臣也卿曹記之
勿令得進用時昭義節度使盧從史遭父喪朝廷久未
起復從史懼因承瓘進說請以本軍討承宗詔起復金
吾大將軍
盧從史陰與王承宗通謀憲宗甚患之會從史遣牙將
王翊元入奏事裴垍引與語為言為臣之義微動其心
翊元遂輸誠言從史陰謀及可取之狀垍令翊元還本
軍經營遂得其都知兵馬使烏重胤款要垍言於上曰
從史必為亂今與承璀對營而不設備失今不取後雖
興大兵未可以歲月平也上許之承璀乃召從史入營
與博伏壯士擒縳之馳詣京師昭義士卒聞之皆甲以
出烏重胤當軍門叱之曰天子詔從者賞違者斬遂皆
散上嘉重胤功欲即以為昭義帥李綘以為不可請授
重胤河陽會吐突承璀奏已牒重胤勾當昭義留後綘
上言昭義五州據山東要害魏博恒幽諸鎮蟠結朝廷
惟恃此以制之誠國之寶地安危所繫也昨為從史所
據使朝廷旰食計不獲已誘而執之已失大體今又以
承璀文牒差本軍牙將為重鎮留後物情頓沮紀綱大
紊校計利害更不若從史為之何則從史雖蓄姦謀已
是朝廷牧伯重胤出於列校以承璀一牒代之竊恐河
南北諸侯聞之憤怒恥與為伍且謂承璀誘重胤使逐
從史而代其位必將人人自危萬一連表罪狀承璀不
知陛下何以待之不報則衆怒益甚若為改除則朝廷
之威去矣上悦乃以重胤鎮河陽而徙河陽節度使孟
元陽鎮昭義貶從史為驩州司馬
田懷諫幼弱軍政皆決於家僮蔣士則數以愛憎移易
諸將衆皆憤怒朝命久不至軍中不安田興晨入府士
卒大譟環拜請為留後興驚仆久之起謂衆曰汝肯聽
吾言乎皆曰惟命興曰勿犯副大使守朝廷守令申版
籍請官吏然後可皆曰諾興乃殺蔣士則等十餘人遷
懷諫於外監軍以聞上亟召綘曰卿揣魏博若符契吉
甫請遣中使宣慰以觀其變綘曰今田興奉其土地兵
衆坐待詔命不乘此際推心撫納必待敇使至彼持將
士表來然後與之則是恩出於下而其感戴之心非今
日比矣吉甫素與樞密使梁守謙相結守謙亦為之言
上竟遣中使張忠順如魏綘復上言朝廷恩威得失在
此一舉時機可惜奈何棄之計忠順之行甫應過陜乞
明旦即降白麻除興節度使猶可及也上欲且除留後
綘曰田興恭順如此自非恩出不次無以深慰其心上
從之忠順未還制命已至興感恩流涕士衆鼓舞
李綘又言魏博五十餘年不霑皇化一旦舉六州之地
來歸刳河朔之腹心傾叛亂之巢穴不有重賞過其所
望則無以慰士卒之心使四隣勸慕請發内庫錢百五
十萬緡以與之左右宦官以為所與太多後有此比將
何以給之憲宗以語綘綘曰田興不貪專地之利不顧
四鄰之患歸命聖朝陛下奈何愛小費而遺大計不以
收一道人心錢用盡更來機事一失不可復追借使國家
發十五萬兵以取六州期年而克之其費豈止百五十
萬緡而已乎憲宗悦曰朕所以惡衣菲食蓄聚貨財正
為欲平定四方不然徒貯之府庫何為遣知制誥裴度
至魏博宣慰以錢百五十萬緡賞軍士六州百姓給復
一年軍士受賜歡聲如雷成德兖鄆使者數輩見之相
顧失色歎曰倔強者果何益乎度為興陳君臣上下之
義興聽之終夕不倦待度禮極厚請度徧至所部州縣
宣布朝命
田弘正李愬屢敗平盧兵李師道𤼵民治城塹役及婦
人民懼且怨都知兵馬使劉悟將兵萬餘人屯陽榖以
拒官軍務為寬惠使士卒人人自便軍中號曰劉父或
謂師道曰悟專收衆心恐有他志師道潛遣二使齎帖
授行營軍使張暹令斬悟暹素與悟善懷帖示之悟召
諸將謂曰悟與公輩不顧死亡以抗官軍誠無負於司
空今司空信讒來取悟首悟死諸公其次矣且天子所
欲誅者獨司空一人今軍勢日蹙吾曹何為隨之滅族
欲與諸公還入鄆州奉行天子之命豈徒免危亡富貴
可圖也有後應者皆立斬之衆懼皆曰唯都頭命乃令
士卒皆飽食執兵夜半聽鼔三聲絶即行人銜枚馬縳
口遇行人執留之天未明軍至城下城中譟譁動地子
城門已洞開牙中兵不滿數百皆投弓矢於地悟勒兵
捕師道與二子斬之慰喻軍民斬贊師道逆謀者二十
餘家文武將吏且懼且喜悟見李公度執手歔欷出賈
直言於獄置之幕府田弘正遣使往賀悟函師道父子
三首送弘正營弘正大喜露布以聞淄青等十二州皆
平上命戸部侍郎楊於陵宣撫淄青分其地為三道以
鄆曹濮為一道淄青齊登萊為一道兖海沂密為一道
自廣德以來垂六十年藩鎮跋扈河南北三十餘州自
除官吏不供貢賦至是盡遵朝廷約束矣
王承宗卒其下秘不𤼵喪立承宗之弟承元承元時
年二十曰諸公未忘先德不以承元年少使攝軍務
承元請盡節天子以遵忠烈王之志諸公肯從之乎
衆許諾承元乃視事于都將聽事不稱留後表請除
帥諸將及鄰道争以故事勸之皆不聽詔以田弘正
為承德帥承元移鎮滑州將士諠譁不受命承元以
詔旨諭之諸將號哭不從承元出家財以散之謂曰
諸公之意甚厚然使承元違天子之詔其罪大矣昔
李師道之未敗也朝廷嘗赦其罪師道欲行諸將固
留之其後殺師道者亦諸將也諸將勿使承元為師
道則幸矣大將李寂等因留承元承元斬以徇軍中
乃定
李正已先有淄青齊海登萊沂密德棣十州之地及
李靈曜之亂諸道合兵攻之所得之地各為己有又
得曹濮徐兖鄆五州因徙治鄆使子納守青州正已
用刑嚴峻法令齊一賦均而輕擁兵十萬雄據東方
隣藩畏之是時田承嗣據魏博相衞洺具澶七州李
寶臣據恒易趙定深冀滄七州各擁衆五萬梁崇義
據襄鄧均房復郢六州有衆六萬相與根據蟠結雖
奉事朝廷而不用其法令官爵甲兵租賦刑殺皆自
專之上寬仁一聽其所為朝廷或完一城增一兵輒有
怨言以為猜貳常為之罷役而自于境内築壘繕兵無
虚日以是雖在中國名藩臣而實如蠻貊異域焉
李寶臣與李正已田承嗣梁崇義相結期以土地𫝊子
孫故承嗣之死寶臣力為悦請繼襲至是悦屢為惟岳
請上亦不許或曰不與必為亂上曰賊本無資以為亂
皆藉我土地假我位號以聚其衆耳曏日因其所欲而
命之多矣而亂益滋是爵命不足以已亂而適足以長
亂也竟不許
時河北略定惟魏州未下李納勢日蹙朝廷謂天下不
日可平以孝忠為易定滄州節度使武俊日知為恒冀
深趙團練使以德隸二州隸朱滔令還鎮滔固請深州
不許由是怨望留屯深州武俊自以不得為節度使又
失趙定不悦復有詔令武俊以糧三千石給朱滔馬五
百匹給馬燧武俊以為魏博既下朝廷必取恒冀故分
其糧馬以弱之疑未肯奉詔田悦聞之遣判官王侑說
朱滔曰今上志欲掃清河朔不使藩承襲魏亡則燕趙
為之次矣若司徒矜魏博而救之則非徒得存亡繼絶
之義亦子孫萬世之利也滔大喜即遣侑歸又遣王邳
說王武俊曰大夫出萬死之計誅逆首康日知豈得與
大夫同日論功而朝廷褒賞略同誰不憤悒今又聞詔
支糧馬與鄰道朝廷之意先欲貧弱軍府俟平魏之日
使馬僕射朱司徒共相滅耳司徒不敢自保郅等效
愚計欲與大夫共救田尚書而以深州與大夫三鎮連
衡若耳目手足之相救則他日永無患矣武俊亦喜許
諾相與刻日舉兵南向
穆宗時盧龍節度使劉總既殺其父兄心常自疑數見
父兄為祟常於府舍飯僧使為佛事晩年恐懼尤甚亦
見河南北皆從化奏乞棄官為僧詔從之子弟將佐皆
加超擢百姓給復一年軍士賜錢一百萬緡總以印節
授留後張玘夜遁去卒于定州初總奏分所屬為三道
以幽涿營為一道平薊媯擅為一道請除張弘靖薛平
為節度使瀛莫為一道請除盧士玫為觀察使弘靖先
在河東以寬簡得衆總以燕人桀驁日久故舉弘靖以
安輯之平嵩之子知河朔風俗而盡誠於國士玫則總
妻族之親也總又盡擇麾下宿將有功難制者朱克融
等送京師乞加奬拔使燕人有慕羨朝廷禄位之志又
獻征馬萬伍千匹然後委去克融滔之孫也是時上方
酣宴不以天下為意崔植杜元穎無遠略不知安危大
體苟欲崇重張弘靖惟割瀛莫二州以士玫領之餘皆
統於弘靖朱克融輩久羈旅京師至假匄衣食日詣中
書求官植元穎不之省尋勒歸本軍驅使克融輩皆憤
怨先是河北節度使皆與士卒均勞逸弘靖雍容驕貴
莊默自尊涉旬乃一出坐決事賓客將吏罕得聞其言
情意不接政事多委之幕僚韋雍輩又皆年少輕薄嗜
酒豪縱裁刻軍士糧賜數以反虜詬之謂軍士曰今天
下太平汝曹能挽兩石弓不若識一丁字由是軍中人
人怨怒
翰林學士元&KR0876;與知樞密魏弘簡深相結求為宰相由
是有寵&KR0876;無怨於裴度但以度先達重望恐其復有功
大用妨已進取故度所奏軍事多與弘簡從中沮之度
上表曰逆豎構亂震驚山東姦臣作朋撓敗軍政陛下
欲掃蕩幽鎮先宜肅清朝廷河朔逆賊祗亂山東禁闈
姦臣必亂天下是則河朔患小禁闈患大小者臣與諸
將必能翦滅大者非陛下覺寤制斷無以驅除臣蒙陛
下委付之意不輕遭姦臣抑損之事不少但欲令臣失
所而於天下理亂山東勝負悉不之顧若朝中姦臣盡
去則河朔逆賊不討自平若姦臣尚存則逆賊縱平無
益表三上上雖不悦以度大臣不得已罷弘簡樞密解
&KR0876;翰林而恩遇如故
武宗時劉從諫累表言仇士良罪惡遂與朝廷相猜恨
招納亡命繕完兵械𣙜馬牧及商旅賣鐵煑鹽假大商
以牙職使通好諸道因為販易歲入數十萬及疾病與
幕客張谷等謀效河北諸鎮以弟之子&KR0876;為都知兵馬
使至是薨&KR0876;秘不發喪押牙王恊曰正當如寶歷年樣
為之不出百日旌節至矣於是逼監軍崔士康奏稱從
諫疾病請命其子&KR0876;為留後上遣供奉官薛士幹往諭
從諫使就東都療疾遣&KR0876;入朝宰相諫官多以為回鶻
餘燼未滅邊鄙猶須警備復討澤潞國力不支李德裕
獨曰澤潞事體與河朔三鎮不同河朔習亂已久人心
難化是故累朝以來置之度外澤潞近處腹心一軍素
稱忠義如李抱真成立此軍德宗猶不許承襲敬宗不
恤國務宰相又無遠略劉悟之死因授從諫使其跋扈
垂死之際復以兵權擅付豎子若又因而授之則諸鎮
誰不思效其所為天子威令不復行矣上曰卿以何術
制之果可克否對曰稹所恃者三鎮但得鎮魏不與之
同則&KR0876;無能為也若遣重臣往諭王元逵何弘敬以河
朔自艱難以來列聖許其𫝊襲已成故事與澤潞不同
今將加兵澤潞不欲更出禁軍其山東三州委兩鎮攻
之賊平之日將士並當厚加官賞苟兩鎮聽命不從旁
沮撓官軍則&KR0876;必成擒矣上喜曰吾與德裕同之保無
後悔遂決意討&KR0876;羣臣言者不復入矣上命德裕草詔
賜元逵弘敬曰澤潞一鎮與卿事體不同勿為子孫之
謀欲存輔車之勢但能顯立功效自然福及後昆上曰
當如此直告之是也又賜張仲武詔令專禦回鶻元逵
弘敬得詔悚息聽命士幹入境不問從諫之疾直為己
知其死之意都押牙郭誼等大出兵迎之請用河朔事
體遂扶&KR0876;出見將士發喪不受敇命黃州刺史杜牧上
李德裕書曰牧嘗問董重質以淮西四歲不破之由重
質以為由朝廷徵兵太雜客軍數少勢羸力弱心志不
一多致敗亡其時朝廷若使鄂壽唐州只保境土但用
陳許鄭滑兩道全軍帖以宣閠弩手令其守隘即不出
一歲無蔡州矣今上黨叛逆鎮魏雖盡節效順亦不過
圍一城攻一堡繫纍穉老而已若使河陽萬人為壘窒
天井之口高壁深塹勿與之戰只以忠武武寧兩軍帖
以青州五千精甲宣閠二千弩手徑𢷬上黨不過數月
必覆其巢穴矣德裕又以議者多言劉悟有功&KR0876;未可
亟誅請下百官議上曰悟迫於救死耳非素心徇國也
藉使有功父子為將相二十餘年國家報之足矣&KR0876;何
得復自立朕以為凡有功當顯賞有罪亦不可苟免也
德裕又以分司賓客李宗閔與劉從諫交通不宜寘之
東都奏以為湖州刺史制削奪從諫及稹官爵以王元
逵何弘敬為招討使與河東節度使劉沔河陽節度使
王茂元合力攻討先是河北諸鎮有自立者朝廷必先
有弔祭使冊贈使宣慰使繼往商度然後用兵故常及
半歲軍中得以為備至是宰相亦欲遣使上即下詔討
之元逵即日出師
李德裕以韓全義以來將帥出征屢敗其弊有三一者
詔令下軍前者日有三四宰相多不預聞二者監軍各
以意見指揮軍事將帥不得專進退三者每軍各有宦
者為監使悉選軍中驍勇數百為牙隊其在陳戰鬭者
皆怯弱之士每戰監使自有信旗乘高立馬以牙隊自
衞視軍勢小却輒引旗先走陳從而潰德裕乃與樞密
使楊欽義劉行深議約敇監軍不得與軍政每兵千人
聽監軍取十人自衞有功隨例霑賞二樞密皆以為然
白武宗行之自禦回鶻至澤潞罷兵皆守此制自非中
書進詔更無它詔自中出者號令既簡將帥得以施其
謀略故所向有功
河北三鎮每遣使者至京師李德裕常面諭之曰河朔
兵力雖強不能自立須藉朝廷官爵威命以安軍情歸
語汝使與其使大將邀宣慰敇使以求官爵何如自奮
忠義立功立事結知明主使恩出朝廷不亦榮乎且以
耳目所立者言之李載義在幽州為國家盡忠平滄景
及為軍中所逐不失作節度使後鎮太原位至宰相楊
至誠遣大將遮敇使馬求官及為軍中所逐朝廷竟不
赦其罪此二人禍福足以觀矣德裕復以其言白武宗
武宗曰要當如此明告之由是三鎮不敢有異志
盧龍軍亂殺節度使史元忠惟牙將陳行泰王留務表
求節鉞李德裕曰河朔事勢臣所熟諳比來朝廷遣使
太速故軍情遂固若置之數月不問必自生變今請勿
遣使以觀之既而軍中果殺行泰立張綘復求節鉞朝
廷亦不問雄武軍使張仲武起兵擊綘且遣軍吏吳仲
舒奉表以聞詔宰相問狀仲舒言行泰綘皆遊客故人
心不附仲武幽州舊將性忠義通書習事人心向之計
今軍中已逐綘矣李德裕問雄武士卒幾何對曰軍士
土團合千餘人德裕曰兵少何以立功對曰在得人心
不在兵多德裕又問萬一不克如何對曰幽州糧食皆
在媯州及北邊七鎮萬一未能入則據居庸關絶其糧
道幽州自困矣德裕奏行泰綘皆使大將上表脅朝廷
邀節鉞故不可與今仲武表請討亂與之有名乃以仲
武知盧龍留後仲武尋克幽州
王元逵前鋒入邢州境已踰月何弘敬尚未出師元逵
密表弘敬懷兩端李德裕言忠武累戰有功軍聲頗振
王宰年力方壯謀略可稱請詔弘敬以河陽河東未能
進軍賊屢出兵焚掠晉綘今遣王宰將忠武前軍徑魏
博抵磁州以分賊勢弘敬必懼此攻心伐謀之術也從
之弘敬倉皇出師拔肥鄉平恩殺傷甚衆上曰弘敬已
拔兩縣可釋前疑既有殺傷雖欲持兩端不可得已
王宰言遊奕將得劉&KR0876;表有意歸附李德裕言宰擅受
&KR0876;表似欲擅招撫之功昔韓信破田榮李靖擒頡利皆
因其請降潛兵掩襲止可令王宰失信豈得損朝廷威
命建立竒功實在今日必不可以太原小擾失此事機
望即遣使督其進兵必&KR0876;與諸將舉族面縳方可受納
兼諭石雄以宰若納&KR0876;則雄無功可紀當於垂成之際
自取竒功又為相府與宰書言昔王承宗雖逆命猶遣
子弟奉表入朝憲宗猶未之許今稹置章表於衢路之
間遊奕將不即毁除實恐非是且稹逆狀如此而將帥
受之是私忠歸於臣下不赦在朝廷事體之間交恐不
可自今更有章表宜即所在焚之惟面縳而來始可容
受德裕又上言太原人心從來忠順止是貧虚賞犒不
足況千五百人何能為事必不可縱且用兵未罷深慮
所在動心望詔李石還赴太原召兵討亂上皆從之詔
王逢留太原兵守榆社以易定汴兖兵還討弁又遣中
使馬元實至太原曉諭且覘之元實受弁賂還於衆中
大言相公須早與之節德裕曰何故元實曰自牙門至
柳子列十五里曳地光明甲若之何取之德裕曰李相
正以無兵故發横水兵赴榆社弁何能遽致如此之衆
乎元實曰召募所致耳德裕曰召募須有貨財李相止
以欠軍士絹一匹故致此亂弁何從得之元實辭屈德
裕曰從其有十五里光明甲必須殺此賊因奏弁微賊
決不可恕如國力不支寧捨劉稹河東兵戍榆社者聞
朝廷令客軍取太原恐妻孥為所屠滅乃擁監軍吕義
忠自取太原擒楊弁盡誅亂卒送弁京師并其黨斬之
李德裕訪高文端破賊之策高文端曰官軍令直攻潞州
澤州兵約萬五千人賊常分兵大半潛伏山谷伺官軍
攻城疲敝則四集救之官軍必失利請令陳許軍過乾
河立寨城連延築為夾城環遶澤州日遣大軍布陳於外
以扞救兵賊見圍將合必出戰待其敗北然後乘勢可
取固鎮寨四崖懸絶勢不可攻然寨中無水宜令王逢
絶其水道不過三日賊必遁去又都頭王釗將萬兵戍
潞州以稹數誅大將疑懼召之不入但釗及士卒家屬
皆在潞州招之必不肯來若諭以引兵取稹事成即除
他鎮仍厚有賜與庶幾肯從鎮州奏事官高迪密陳二
事其一以為賊中好為偷兵術潛抽諸處兵聚於一處
官軍多就迫逐以致失利官軍須知此情自非來攻慎
勿與戰彼淹留不過三日須散歸舊屯如此數四空歸
自然喪氣官軍密遣諜者詗其抽兵之處乘虚襲之無
不捷矣其二鎮魏下營不離故處每三兩月一深入燒
掠而去賊但固守城柵城外百姓賊亦不惜宜令進營
據其要害以漸迫之德裕皆請以其言諭諸將
劉稹年少懦弱押牙王協兵馬使李士貴用事專聚貨
財府庫充溢而將士有功無賞由是人心離怨協請税
商人每州遣軍將一人主之并籍編戸家貲十分取二
民恟恟不安邢州將裴問稹之舅也所將兵多富商子
弟問以其父兄被拘為之請不得乃殺稅商軍將而請
降於王元逵洺州守將王釗磁州守將安玉聞之皆請
降於何弘敬李德裕曰昭義根本盡在山東三州降則
上黨不日有變矣上曰郭誼必梟劉稹以自贖德裕曰
誠如聖料上曰於今所宜先處者何事德裕曰萬一鎮
魏請占三州朝廷難於可否請以給事中盧弘止為三
州留後上從之詔盧鈞乘驛赴鎮潞人聞三州降大懼
郭誼王協謀說劉&KR0876;以兵授誼束身歸朝稹許之遂殺
稹滅其族函首遣使奉表降於王宰宰以狀聞宰相入
賀上曰郭誼宜如何處之德裕對曰劉稹騃孺子耳阻
兵拒命皆誼為之謀主及勢孤力屈又賣稹以求賞此
而不誅何以懲惡宜及諸軍在境并誼等誅之上曰朕
意亦以為然乃詔石雄將七千人入潞州以應謠言杜
悰請赦誼等上不應詔昭義五州給復一年横增賦斂
悉從蠲免所籍團兵並縱歸農諸道將上等級加賞雄
至潞州盡執誼等送京師盧鈞素寬厚愛人襄州士卒
在行營者對陳輒揚其美及赴鎮散卒歸之者皆厚撫
之人情大洽昭義遂安郭誼王協等至京師皆斬之
僖宗時右補闕常濬上疏以為陛下姑息藩鎮太甚是
非功過駢首並足致天下紛紛若此猶未之悟豈可不
念駱谷之艱危復懷西顧之計乎宜稍振典刑以威四
方田令孜之黨言於僖宗曰此疏𫝊於藩鎮豈不致其
猜忿於是貶濬萬州司戸尋賜死
諸道兵皆會關中獨平盧不至王鐸遣判官張濬往說
之時平盧大將王敬武方逐節度使自為留後已受黃
巢官爵不出迎濬見而責之曰公為藩臣侮慢詔使不
能事上何以使下敬武愕然謝之既宣詔將士皆不應
濬徐諭之曰人生當先曉逆順次知利害黃巢前日販
鹽虜耳公等捨累葉天子而臣之果何利哉今天下勤
王之師皆集京畿而淄青獨不至一旦賊平天子返正
公等何面見天下之人乎將士皆改容引咎曰諫議之
言是也敬武即𤼵兵從濬而西
宋太祖以趙普為樞密使嘗謂普曰天下自唐季以來
數十年間帝王凡易八姓鬭戰不息生民塗地其故何
也吾欲息天下之兵為國家長久計其道何如普對曰
此無他方鎮太重君弱臣彊而已今欲治之宜稍奪其
權制其錢穀收其精兵則天下自安矣語未畢帝曰卿
勿復言吾已諭矣石守信王審琦等皆太祖故人有功
典禁衞兵普數以為言帝曰彼等必不吾叛卿何憂之
深耶普曰臣亦不憂其叛也然熟觀數人者皆非統御
才恐不能制伏其下則軍伍間萬一有作孽者彼臨時
亦不能自由爾帝悟一日因晚朝與守信等飲酒酣屏
左右謂曰朕非卿等不及此然天下亦大艱難殊不若
為節度使之樂朕終夕未嘗敢安枕卧也守信等請其
故帝曰是不難知此位誰不欲為守信等頓首曰陛下
何為出此言今天命已定誰復有異心帝曰卿等固然
其如麾下欲富貴何一旦有以黃袍加汝身汝雖欲不
為其可得乎守信等泣謝曰臣等愚不及此惟陛下哀
矜指示可生之途帝曰人生如白駒過隙所以好富貴
者不過欲多積金錢厚自娛樂使子孫無貧乏爾卿等
何不釋去兵權出守大藩擇好便田宅市之為子孫立
永遠不可動之業多置歌兒舞女日夕飲酒相歡以終
天年朕且與卿等約為婚姻君臣之間兩無猜疑上下
相安不亦善乎守信等皆謝曰陛下念臣等至此所謂
生死而肉骨也明日皆稱疾乞罷典兵帝從之以守信
為天平節度使高懷德為歸德節度使王審琦為忠正
節度使張令鐸為鎮寧節度使皆罷宿衞就鎮賜賚甚
厚唯守信兼職如故其實兵權不在也鳳翔節度使王
彦超及諸藩鎮入朝太祖宴于後苑酒酣從容謂之曰
卿等皆國家宿舊久臨劇鎮王事鞅掌非朕所以優賢
之意也彦超諭意即前奏曰臣本無勲勞久冒榮寵今
已衰朽乞骸骨歸丘園臣之願也安遠節度使武行德
護國節度使郭從義定國節度使白重贊保大節度使楊廷
璋競自陳攻戰閥閱及歷履艱苦帝曰此異代事何足
論明日皆罷鎮復朝請
詔設通判于諸州凡軍民之政皆統治之事得專逹與
長史均禮大州或置二員又令節鎮所領支郡皆直隸
京師得自奏事不屬諸藩於是節度使之權始輕用趙
普之言也吕中曰天下之所以四分五裂者方鎮之
專地也干戈之所以交爭互戰者方鎮之專兵也民之
所以苦于賦繁役重者方鎮之專利也民之所以苦于
刑苛法峻者方鎮之專殺也朝廷命令不得行于天下
者方鎮之繼襲也太祖與趙普長慮却顧知天下之弊
源在乎此於是以文臣知州以朝官知縣以京朝官監
臨財賦又置運使置通判皆所以漸取其權朝廷以一
紙下郡縣如身使臂如臂使指無有留難而天下之勢
一矣
曹彬之伐江南也帝謂曰俟克李煜當以卿為使相潘
美預以為賀彬曰不然夫是行也仗天威遵廟謨乃能
成事吾何功哉況使相極品乎美曰何謂也彬曰太原
未平耳及還帝謂曰本授卿使相然劉繼恩未下姑少
待之美視彬微笑帝詰之美以實對帝亦大笑乃賜彬
錢五十萬彬退曰人生何必使相好官不過多得錢耳
未幾乃拜樞密使
李漢超在關南民有訟其彊娶己女為妾及貸民錢不
償者太祖召謂曰汝女可適何人對曰農家爾又問漢
超未至關南時契丹何如對曰歲苦侵暴曰今復爾邪
對曰無也太祖曰漢超朕之貴臣汝女為之妾不猶愈
為農婦乎且使漢超不在關南汝家尚能保其所有貨
財邪責其人而遣之密使諭漢超曰亟還其女并所貸
朕姑貰汝勿復為也不足於用何不以告朕邪漢超感
泣由是益修政理吏民愛之
趙贊至延州前後分置步騎使綿綿不絶林莽之際遠
見旌旗所部羌渾來迎莫測其數相視奪氣莫不畏服
太祖嘗注意于謀帥命贊屯延州姚内斌守慶州董遵
誨屯環州王彦昇守原州馮繼業鎮靈武以備西夏李
漢超屯關南馬仁瑀守瀛州韓令坤鎮常州賀惟忠守
易州何繼筠領隸州以拒北敵又以郭進控西山武守
琪戍晉州李謙溥守隰州李繼勲鎮昭義以禦太原其
家族在京師者撫之甚厚郡中筦𣙜之利悉與之恣其
圖回貿易免所過征税令招募驍勇以為爪牙凡軍中
事許從便宜每來朝必召對命坐賜以飲食錫賚殊異
由是邊臣皆富於財得以養募死力使為間諜洞知蕃
情每入寇必能先知預為之備設伏掩擊多致克捷自此
累年無西北之慮得以盡力東南取荆湖川廣吳楚之
地
王全斌之代蜀汴京大雪太祖設氊帷于講武殿衣紫
貂裘帽以視事忽謂左右曰我被服如此體尚覺寒念
西征將士衝冐霜雪何以堪處即解裘帽遣中使馳賜
全斌仍諭諸將曰不能徧及也全斌拜賜感泣故所向
有功
蘇洵御將篇人君御臣相易而將難將有二有賢將
有才將而御才將尤難御相以禮御將以術御賢將之
術以信御才將之術以智不以禮不以信是不為也不
以術不以智是不能也故曰御將難而御才將尤難六
畜其初皆獸也彼虎豹能搏能噬而馬亦能蹄牛亦能
觸先王知其能搏能噬者不可以人力制故殺之殺之
不能驅之而後已蹄者可馭以羈紲觸者可拘以楅衡
故先王不忍棄其才而廢天下之用如曰是能蹄是能
觸當與虎豹並殺而同驅則是天下無騏驥終無以服
乘耶先王之選才也自非大姦劇惡如虎豹之不可以
變其搏噬者未嘗不欲制之以術而全其才以適於用
況為將者又不可責以廉隅細謹顧其才何如耳漢之
衞霍趙充國唐之李靖李勣賢將也漢之韓信黥布彭
越唐之薛萬徹侯君集盛彦師才將也賢將既不多有
得才者而任之可也苟又曰是難御則是不肖者而後
可也結以重恩示以赤心美田宅豐飲饌歌童舞女以
極其口腹耳目之欲而折之以威此先王之所以御才
將者也近之論者或曰將之所以畢智竭力犯霜露蹈
白刃而不辭者冀賞耳為國家者不如勿先賞以邀其
成功或曰賞所以使人不先賞人不為我用是皆一隅
之說非通論也將之才固有大小傑然於庸將之中者
才小者也傑然於才將之中者才大者也才小志亦小
才大志亦大人君當觀其才之小大而為制御之術以
稱其志一隅之說不可用也夫養騏驥者豐其芻粒潔
其羈絡居之新閑浴之清泉而後責之千里彼騏驥者
其志常在千里也夫豈以一飽而廢其志哉至於養鷹
則不然獲一雉飼以一雀獲一兔飼以一鼠彼知不盡
力於擊搏則其勢無所得食故然後為我用才大者騏
驥也不先賞之是養騏驥者饑之而責其千里不可得
也才小者鷹也先賞之是養鷹者飽之而求其擊搏亦
不可得也是故先賞之說可施之才大者不先賞之說
可施之才小者兼而用之可也昔者漢高帝一見韓信
而授以上將解衣衣之推食哺之一見黥布而以為淮
南王供具飲食如王者一見彭越而以為相國當是時
三人者未有功於漢也厥後追項籍垓下與信越期而
不至捐數千里之地以畀之如棄敝屣項氏未滅天下
未定而三人者已極富貴矣何則高帝知三人者之志
大不極於富貴則不為我用雖極於富貴而不滅項氏
不定天下則其志不已也至於樊噲滕公灌嬰之徒則
不然拔一城陷一陣而後增數級之爵否則終歲不遷
也項氏已滅天下已定樊噲滕公灌嬰之徒計百戰之
功而後爵之通侯夫豈高帝至此而嗇哉知其才小而
志小雖不先賞不怨而先賞之則彼將泰然自滿而不
復以立功為念故也噫方韓信之立於齊蒯通武涉之
說未去也當是之時而奪之王漢其殆哉夫人豈不欲
三分天下而自立者而彼則曰漢王不奪我齊也故齊
不捐則韓信不懷韓信不懷則天下非漢之有嗚呼高
帝可謂知大計矣
論將(八則)
天下合從趙使魏加見楚春申君曰君有將乎曰有矣
僕欲將臨武君魏加曰臣少之時好射臣願以射譬之
可乎春申君曰可加曰異日者更嬴與魏王處京臺
之下仰見飛鳥更嬴謂魏王曰臣為君引弓虚發而下
鳥魏王曰然則射可至此乎更嬴曰可有間雁從東方
來更嬴以虚發而下之魏王曰然則射可至此乎更嬴
曰此孽也王曰先生何以知之對曰其飛徐而鳴悲飛
徐者故瘡痛也鳴悲者久失羣也故瘡未息而驚心未
去也聞弦者音烈而高飛故瘡隕也今臨武君嘗為秦
孽不可為拒秦之將也
燕封宋榮蚠高陽君使將而攻趙趙王因割濟東三城
合盧高唐平原陵地城市邑五十七命以與齊而以求
安平君而將之馬服君謂平原君曰國奚無人甚哉君
致安平君而將之乃將濟東三城合城市邑五十七以
與齊此夫予與敵國戰覆軍殺將之所取割地於敵國
者也今君以此與齊而求安平君而將之國奚無人甚
哉且君奚不將奢也奢嘗抵罪居燕燕以奢為上谷守
燕之通谷要塞奢習知之百日之内天下之兵未聚
奢已舉燕矣然則君奚求安平君而為將乎平原君
曰將軍釋之矣僕己言之僕主矣僕主幸己聽僕也
將軍無言已馬服君曰君過矣君之所以求安平君
者以齊之於燕也茹肝涉血之仇邪其於奢也不然
使安平君愚固不能當榮蚠使安平君智又不肯與
燕人戰此兩言者安平君必處一焉雖然兩者有一
也使安平君智則奚以趙之強為趙強則齊不復霸
矣今得強趙之兵以杜燕將曠日持久數歲今士大
夫餘子之力盡於溝壘車甲羽毛裂敝府庫倉廩虚
兩國交以習之乃引其兵而歸夫盡兩國之兵無明
此者矣是軍也懸釡而炊得三城城大無能過百雉
者果如馬服之言也
漢馮唐者其大父趙人父徙代漢興徙安陵唐以孝
著為中郎署長事文帝文帝輦過問唐曰父老何
自為郎家安在唐具以實對文帝曰吾居代時吾
尚食監高袪數為我言趙將李齊之賢戰于鉅鹿下
今吾每飯意未嘗不在鉅鹿也父知之乎唐對曰尚
不如廉頗李牧之為將也上曰何以唐曰臣大父在
趙時為官卒將善李牧臣父故為代相善趙將李齊
知其為人也上既聞廉頗李牧為人良說而搏髀曰
嗟乎吾獨不得廉頗李牧時為吾將吾豈憂匈奴哉
唐曰主臣陛下雖得廉頗李牧弗能用也上怒起入
禁中良久召唐讓曰公奈何衆辱我獨無閒處乎唐
謝曰鄙人不知忌諱當是之時匈奴新大入朝那殺
北地都尉昂上以胡寇為意乃卒復問唐曰公何以
知吾不能用廉頗李牧也唐對曰臣聞上古王者之
遣將也跪而推轂曰閫以内者寡人制之閫以外者
將軍制之軍功爵賞皆决于外歸而奏之此非虚言
也臣大父言李牧為趙將居邊軍市之租皆自用饗
士賞賜决于外不從中擾也委任而責成功故李牧
乃得盡其智能遣選車千三百乘百金之士十萬是
以北逐單于破東胡滅澹林西抑彊秦南支韓魏當是
之時趙幾霸其後會趙王遷立其母倡也王遷立乃用
郭開讒卒誅李牧令顔聚代之是以兵破士北為秦所
禽滅今臣竊聞魏尚為雲中守其軍市租盡以饗士卒
私養錢五日一椎牛饗賓客軍吏舍人是以匈奴遠避
不近雲中之塞虜曾一入尚率車騎擊之所殺甚衆夫
士卒盡家人子起田從軍安知尺籍伍符終日力戰斬
首捕虜上功幕府一言不相應文吏以法繩之其賞不
行而吏奉法必用臣愚以為陛下法太明賞太輕罰太
重且雲中守魏尚坐上功首虜差六級陛下下之吏削
其爵罰作之由此言之陛下已得廉頗李牧弗能用也
臣誠愚觸忌諱死罪死罪文帝悦是日令馮唐持節赦
魏尚復以為雲中守而拜唐為車騎都尉
晉虞預以寇賊未平當須良將乃上䟽臣聞承平之
世其教先文撥亂之運非武不剋故牧野之戰吕望杖
鉞淮夷作難召伯專征玁狁為暴衞霍長驅故陰陽不
和擢士為相三軍不勝拔卒為將漢帝既定天下猶思
猛士以守四方孝文志存鉅鹿馮唐進說魏尚復守詩
稱赳赳武夫公侯干城折衝之佐豈可忽哉況今中州
荒弊百無一存牧守官長非戎貊之族類即寇竊之幸
脱陛下登祚威暢四遠故令此等反善向化然狼子野心
輕薄易動寇賊未殄益使難安周撫陳川相係背叛徐
龕驕黠無所拘忌放兵侵掠罪已彰灼昔葛伯違道湯
獻之牛吳濞失禮錫以几杖惡成罪著方復加戮龕之
小醜可不足滅然豫備不虞古之善教矧乃有虞可不
為防為防之術宜得良將將不素簡難以應敵夀春無
鎮祖逖孤立前有勁虜後無係援雖有智力非可持久
願陛下諮之羣公博舉于衆若當局之才必允其任則
宜奬勵使不顧命旁料冗猥或有可者厚加寵待足令
忘身昔英布見慢恚欲自裁出觀供置然後致力禮遇
之恩可不隆哉誠知山河之量非塵露可益神鑒之慮
非愚淺所測然匹夫婺婦猶有憂國之言況臣得厠朝
堂之末蒙冠帶之榮者乎
晉穆帝時凉州張耽言于張重華曰臣聞國以兵為彊
以將為主主將者存亡之機吉凶所係故燕任樂毅尅
平全齊及任騎劫喪七十城之地是以古之明君靡不
慎于將相也今之所要在于軍師然議者舉將多推宿
舊未必妙盡精才也且韓信之舉非舊名也穰苴之信
非舊將也吕蒙之進非舊勲也魏延之用非舊德也蓋
明王之舉舉無常人才之所能則授之以大事今彊寇
在郊諸將不進人情騷動危機稍逼主簿謝艾兼資文
武明識兵略若授以斧鉞委以專征必能折衝禦侮殲
殄凶類重華召艾問以討寇方略艾曰昔耿弇不欲以
賊遺君父黃權願以萬人當寇乞假臣兵七千為殿下
吞王擢麻秋等重華大悦以艾為中堅將軍
唐太宗嘗謂侍臣曰於今名將惟李世勣道宗萬徹三
人而已世勣道宗不能大勝亦不大敗萬徹非大勝即
大敗
唐興以來邊帥皆用忠厚名臣不久任不遙領不兼統
功名著者往往入為宰相其四夷之將雖才略如阿史
那社爾契苾何力猶不專大將之任皆以大臣為使以
制之及開元中天子有吞四夷之志為邊將者十餘年
不易始久任矣皇子則慶忠諸王宰相則蕭嵩牛仙客
始遙領矣蓋嘉運王忠嗣專制數道始兼統矣李林甫
欲杜邊帥入相之路以邊人不知書乃奏言文臣為將
怯當矢石不若用寒族邊人邊人則勇決習戰寒族則
孤立無黨陛下誠以恩洽其心彼必能為朝廷盡死玄
宗悦其言始用安禄山至是諸道節度使盡用胡人精
兵咸戍北邊天下之勢偏重卒使禄山傾覆天下皆出
於林甫專寵固位之謀也
李太后以典兵者多非其人謂蜀主曰吾昔見莊宗跨
河與梁戰及先帝在太原平王蜀諸將非有大功無得
典兵故士卒畏服今王昭遠出于厮養伊審徵韓保貞
趙崇韜皆膏梁乳臭子素不習兵徒以舊恩寘于人上
平時誰敢言者一旦疆場有事安能禦大敵乎
遣將(三則)
楚懷王以宋義為上將軍項羽為次將范增為末將北
救趙令沛公西略地入關與諸將約先入定關中者王
之當是時秦兵彊常乘勝逐北諸將莫利先入關獨項
羽怨秦破項梁軍奮願與沛公西入關懷王諸父老皆
曰項羽為人僄悍猾賊嘗攻襄城襄城無遺類皆阬之
諸所過無不殘滅且楚數進取前陳王項梁皆敗不如
更遣長者仗義而西告諭秦父兄秦父兄苦其主久矣
今誠得長者往毋侵暴宜可下今項羽僄悍不可遣獨
沛公素寬大長者可遣卒不許項羽而遣沛公西略地
漢光武命馮異討赤眉車駕送至河南賜以乘輿七尺
貝劒勑異曰三輔遭王莽更始之亂重以赤眉延岑之
酷元元塗炭無所依訴今之征伐非必略地屠城要在
平定安集之耳諸將非不健鬭然好虜掠卿本能御吏
士其念自修勑無為郡縣所苦
魏司馬懿將伐遼東何曾上疏明帝曰臣聞先王制法
必全于慎故建官受任則置副佐陳師命將則立監貳
宣命遣使則設介副臨敵交刃又參御右蓋以盡思謀
之功防安危之變也是以在險當難則權足相濟隕缺
不豫則才足相代其為國防至深至遠及至漢氏亦循
舊章韓信伐趙張耳為貳馬援討越劉隆副軍前世之
迹著在篇志今太尉奉辭誅罪精甲銳鋒步騎數萬道
路迥阻且四千里雖假天威有征無戰寇或潜遁消引
日月命無常期人非金石遠慮詳備誠宜有副今北軍
諸將及太尉所督皆為寮屬名位不殊素無定分統御
之尊卒有變急不相鎮攝存不忘亡聖逹所裁臣愚以
為宜選大臣名將威重宿著者成其禮秩遣詣北軍進
同謀略退為副佐雖有萬一不虞之變軍主有儲則無
患矣
經濟類編卷五十五
