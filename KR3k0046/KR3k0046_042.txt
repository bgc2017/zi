經濟類編卷四十二
明馮琦馮瑗撰
禮儀類四
會(十則)
葵丘之會獻公將如會遇宰周公曰君可無會也夫齊
侯好示務施與力而不務德故輕致諸侯而重遣之使
至者勸而畔者慕懷之以典言薄其要結而厚德之以
示之信三屬諸侯存亡國三以示之施是以北伐山戎
南伐楚西為此會也譬之如室既鎮其甍矣又何加焉
吾聞之惠難徧也施難報也不徧不報卒於怨讐夫齊
侯將施惠如出責是之不果奉而暇晉是皇雖後之會
將在東矣君無懼焉其有勤也公乃還宰孔謂其御曰
晉侯將死矣景霍以為城而汾河涑澮以為淵戎翟之
民實環之汪是土也苟違其違誰能懼之今晉侯不量
齊德之豐否不度諸侯之勢釋其閉脩而輕於行道失
其心矣君子失心鮮不夭昏是歲也獻公卒八年為淮
之會桓公在殯宋人伐之
甲戌同盟于平丘齊服也令諸侯日中造于除癸酉退
朝子產命外僕速張於除子大叔止之使待明日及夕
子產聞其未張也使速往乃無所張矣及盟子產争承
曰昔天子班貢輕重以列列尊貢重周之制也卑而貢
重者甸服也鄭伯男也而使從公侯之貢懼弗給也敢
以為請諸侯靖兵好以為事行理之命無月不至貢之
無藝小國有闕所以得罪也諸侯脩盟存小國也貢獻
無極亡可待也存亡之制將在今矣自日中以争至于
昏晉人許之既盟子大叔咎之曰諸侯若討其可瀆乎
子產曰晉政多門貳偷之不暇何暇討國不競亦陵何
國之為
魯定公會齊侯于祝其實夾谷孔丘相犂彌言於齊侯
曰孔丘知禮而無勇若使萊人以兵劫魯侯必得志焉
齊侯從之孔丘以公退曰士兵之兩君合好而裔夷之
俘以兵亂之非齊君所以命諸侯也裔不謀夏夷不亂
華俘不干盟兵不偪好於神為不祥於德為愆義於人
為失禮君必不然齊侯聞之遽辟之將盟齊人加於載
書曰齊師出竟而不以甲車三百乘從我者有如此盟
孔丘使兹無還揖對曰而不反我汶陽之田吾以共命
者亦如之齊侯將享公孔丘謂梁丘據曰齊魯之故吾
子何不聞焉事既成矣而又享之是勤執事也且犧象
不出門嘉樂不野合饗而既具是棄禮也若其不具用
秕稗也用秕稗君辱棄禮名惡子盍圖之夫享所以昭德也
不昭不如其已也乃不果享齊人來歸鄆讙龜隂之田
吳徵會于衞初衞人殺吳行人且姚而懼謀於行人子
羽子羽曰吳方無道無乃辱吾君不如止也子木曰吳
方無道國無道必棄疾於人吳雖無道猶足以患衞往
也長木之斃無不摽也國狗之瘈無不噬也而況大國
乎秋衞侯會吳于鄖公及衞侯宋皇瑗盟而卒辭吳盟
吳人藩衞侯之舍子服景伯謂子貢曰夫諸侯之會事
既畢矣侯伯致禮地主歸餼以相辭也今吳不行禮於
衞而藩其君舍以難之子盍見大宰乃請束錦以行語
及衞故大宰嚭曰寡君願事衞君衞君之來也緩寡君
懼故將止之子貢曰衛君之来必謀於其衆其衆或欲
或否是以緩来其欲来者子之黨也其不欲来者子之
讎也若執衛君是墮黨而崇讎也夫墮子者得其志矣
且合諸侯而執衛君誰敢不懼墮黨崇讎而懼諸侯或
者難以霸乎大宰嚭說乃舍衛侯衛侯歸效夷言子之
尚幼曰君必不免其死於夷乎執焉而又說其言從之
固矣
劉文公合諸侯于召陵謀伐楚也將會衞子行敬子言
於靈公曰會同難嘖有煩言莫之治也其使祝佗從公
曰善乃使子魚子魚辭曰臣展四體以率舊職猶懼不
給而煩刑書若又共二徼大罪也且夫祝社稷之常隸
也社稷不動祝不出境官之制也君以軍行祓社釁鼓
祝奉以從於是乎出境若嘉好之事君行師從卿行旅
從臣無事焉公曰行也及臯鼬將長蔡於衛衛侯使祝
佗私於萇弘曰聞諸道路不知信否若聞蔡將先衞信
乎萇弘曰信蔡叔康叔之兄也先衞不亦可乎子魚曰
以先王觀之則尚德也昔武王克商成王定之選建明
德以藩屏周故周公相王室以尹天下於周為睦分魯
公以大路大旂夏后氏之璜封父之繁弱殷民六族條
氏徐氏蕭氏索氏長勺氏尾勺氏使帥其宗氏輯其分
族將其類醜以法則周公用即命于周是使之職事于
魯以昭周公之明德分之土田陪敦祝宗卜史備物典
策官司彝器因商奄之民命以伯禽而封於少皥之虛
分康叔以大路少帛綪茷旃旌大呂殷民七族陶氏施
氏繁氏錡氏樊氏饑氏終葵氏封畛土略自武父以南
及圃田之北竟取於有閻之土以共王職取於相土之
東都以會王之東蒐𥅆季授土陶叔授民命以康誥而
封於殷虚皆啓以商政疆以周索分康叔以大路密須
之鼔闕鞏姑洗懷姓九宗職官五正命以康誥而封於
夏虛啓以夏政疆以戎索三者皆叔也而有令德故昭
之以分物不然文武成康之伯猶多而不獲是分也唯
不尚年也管蔡啓商惎閒王室王於是乎殺管叔而蔡
蔡叔以車七乘徒七十人其子蔡仲改行帥德周公舉
之以為已卿士見諸王而命之以蔡其命書云王曰胡
無若爾考之違王命也若之何其使蔡先衛也武王之
母弟八人周公為大宰康叔為司寇𥅆季為司空五叔
無官豈尚年哉曹文之昭也晉武之穆也曹為伯甸非
尚年也今將尚之是反先王也晉文公為踐土之盟衞
成公不在夷叔其母弟也猶先蔡其載書云王若曰晉
重魯申衛武蔡甲午鄭捷齊潘宋王臣莒期藏在周府
可覆視也吾子欲復文武之略而不正其德將如之何
萇弘說告劉子與范獻子謀之乃長衞侯於盟
吳王夫差既殺申胥不稔於歲乃起師北征闕為深溝
通商魯之間北屬之沂西屬之濟以會晉公午於黃池
於是越王句踐乃命范蠡任事率師㳂海泝淮以絶吳
路敗王子友於姑熊夷越王句踐乃率中軍泝江以襲
吳入其郛焚其姑蘇涉其大舟吳晉争長未成邊遽乃
至以越亂告吳王懼乃合大夫而謀曰越為不道背其
齊盟今吾道路悠遠無會而歸與會而先晉孰利王孫
雄曰夫危事不齒雄敢先對二者莫利無會而歸越聞
章矣民懼而走遠無正就齊宋徐夷曰吳既敗矣將夾
溝而㢋我我無生命矣會而先晉晉既執諸侯之柄以
臨我將成其志以見天子吾須之不能去之不忍若越
聞俞章吾民恐畔必會而先之王乃步就王孫雄曰先
之圖之將若何王孫雄曰王其無疑吾道路悠遠必無
有二命焉可以濟事王孫雄進顧揖諸大夫曰危事不
可以為安死事不可以為生則無為貴知矣民之惡死
而欲貴富以長没也與我同雖然彼近其國有遷我絶
慮無遷彼豈能與我行此危事也哉事君勇謀於此用
之今夕必挑戰以廣民心請王厲士以奮其朋勢勸之
以高位重畜備刑戮以辱其不厲者今各輕其死彼將
不戰而先我我既執諸侯之柄以歲之不穫也無有誅
焉而先罷之諸侯必說既而皆入其地王安挺志一日
惕一日留以安步王志必設以此民也封於江淮之間
乃能至於吳吳王許諾
吳王昏乃戒令秣馬食士夜中乃令服兵擐甲係馬舌
出火竈陳士卒百人以為徹行百行行頭皆官帥擁鐸
拱稽建肥胡奉文犀之渠十行一嬖大夫建旌提鼔挾
經秉枹十旌一將軍載常建鼔挾經秉枹為萬人以為
方陳皆白常白旂素甲白羽之矰望之如荼王親秉鉞
載白旂以中陳而立左軍亦如之皆赤常赤旟丹甲朱
羽之矰望之如火右軍亦如之皆玄常玄旗黑甲烏羽
之矰望之如墨為帶甲三萬以勢攻鷄鳴乃定既陳去
晉軍一里昧明王乃秉枹親就鳴鼔丁寧錞于振鐸勇
怯盡應三軍皆譁釦以振旅其聲動天地晉師大駭不
出周軍飭壘乃令董褐請事曰兩君偃兵接好日中為
期今大國越錄而造於敝邑之軍壘敢請亂故吳王親
對之曰天子有命周室卑約貢獻莫入上帝鬼神而不
可以告無姬姓之振也徒遽來告孤日夜相繼匍匐就
君君今非王室不安平是憂億負晉衆庶不式諸戎翟
楚秦將不長弟以力征一二兄弟之國孤欲守吾先君
之班爵進則不敢退則不可今會日薄矣恐事之不集
以為諸侯笑孤之事君在今日不得事君亦在今日為
使者之無遠也孤用親聽命於藩籬之外董褐將還王
稱左畸曰攝少司馬兹與王士五人坐於王前乃皆進
自&KR2319;於客前以酬客董褐既致命乃告諸趙鞅曰臣觀
吳王之色類有大憂小則嬖妾嫡子死不則國有大難
大則越入吳將毒不可與戰主其許之先無以待危然
而不可徒許也趙鞅許諾晉乃令董褐復命曰寡君未
敢觀兵身見使褐復命曰曩君之言周室既卑諸侯失
禮於天子請貞於陽卜收文武之諸侯孤以下密邇於
天子無所逃罪訊讓日至曰昔吳伯父不失春秋必率
諸侯以顧在余一人今伯父有蠻荆之虞禮世不續用
命孤禮佐周公以見我一二兄弟之國以休君憂今君
掩王東海以淫名聞於天子君有短垣而自踰之况蠻
荆則何有於周室夫命圭有命固曰吳伯不曰吳王諸
侯是以敢辭夫諸侯無二君而周無二王君若無卑天
子以干其不祥而曰吳公孤敢不順從君命長弟許諾
吳王許諾乃退就幕而會吳公先㰱晉侯亞之吳王既
會越聞愈章恐齊宋之為己害也乃命王孫雄先與勇
獲帥徒師以為過賓於宋以焚其北郛焉而過之
楚子合諸侯于申椒舉言於楚子曰臣聞諸侯無歸禮
以為歸今君始得諸侯其慎禮矣霸之濟否在此會也
夏啓有鈞臺之享商湯有景亳之命周武有孟津之誓
成有岐陽之蒐康有酆宮之朝穆有塗山之會齊桓有
召陵之師晉文有踐土之盟君其何用宋向戍鄭公孫
僑在諸侯之良也君其選焉王曰吾用齊桓王使問禮
於左師與子產左師曰小國習之大國用之敢不薦聞
獻公合諸侯之禮六子產曰小國共職敢不薦守獻伯
子男會公之禮六君子謂合左師善守先代子產善相
小國王使椒舉侍於後以規過卒事不規王問其故對
曰禮吾未見者有六焉又何以規
宋向戍善於趙文子又善於令尹子木欲弭諸侯之兵
以為名如晉告趙孟趙孟謀於諸大夫韓宣子曰兵民
之殘也財用之蠧小國之大菑也將或弭之雖曰不可
必將許之弗許楚將許之以召諸侯則我失爲盟主矣
晉人許之如楚楚亦許之如齊齊人難之陳文子曰晉
楚許之我焉得已且人曰弭兵而我弗許則固攜吾民
矣將焉用之齊人許之告於秦秦亦許之皆告於小國
為會於宋五月甲辰晉趙武至於宋丙午鄭良霄至六
月丁未朔宋人享趙文子叔向為介司馬置折俎禮也
仲尼使舉是禮也以為多文辭戊申叔孫豹齊慶封陳
須無衛石惡至甲寅晉荀盈從趙武至丙辰邾悼公至
壬戌楚公子黑肱先至成言於晉丁卯宋向戌如陳從
子木成言於楚戊辰滕成公至子木謂向戌請晉楚之
從交相見也庚午向戌復於趙孟趙孟曰晉楚齊秦匹
也晉之不能於齊猶楚之不能於秦也楚君若能使秦
君辱於敝邑寡君敢不固請於齊壬申左師復言於子
木子木使驛謁諸王王曰釋齊秦他國請相見也秋七
月戊寅左師至是夜也趙孟及子晳盟以齊言庚辰子
木至自陳陳孔奐蔡公孫歸生至曹許之大夫皆至以
藩為軍晉楚各處其偏伯夙謂趙孟曰楚氛甚惡懼難
趙孟曰吾左還入於宋若我何辛巳將盟於宋西門之
外楚人衷甲伯州犂曰合諸侯之師以為不信無乃不
可乎夫諸侯望信於楚是以來服若不信是棄其所以
服諸侯也固請釋甲子木曰晉楚無信久矣事利而已
苟得志焉焉用有信大宰退告人曰令尹將死矣不及
三年求逞志而棄信志將逞乎志以發言言以出信信
以立志參以定之信亡何以及三趙孟患楚衷甲以告
叔向叔向曰何害也匹夫一為不信猶不可單斃其死
若合諸侯之卿以為不信必不捷矣食言者不病非子
之患也夫以信召人而以僭濟之必莫之與也安能害
我且吾因宋以守病則夫能致死雖倍楚可也子何懼
焉又不及是曰弭兵以召諸侯而稱兵以害我吾庸多
矣非所患也季武子使謂叔孫以公命曰視邾滕既而
齊人請邾宋人請滕皆不與盟叔孫曰邾滕人之私也
我列國也何故視之宋衞吾匹也乃盟故不書其族言
違命也晉楚争先晉人曰晉固為諸侯盟主未有先晉
者也楚人曰子言晉楚匹也若晉常先是楚弱也且晉
楚狎主諸侯之盟也久矣豈專在晉叔向謂趙孟曰諸
侯歸晉之德只非歸其尸盟也子務德無爭先且諸侯
盟小國固必有尸盟者楚為晉細不亦可乎乃先楚人
書先晉晉有信也壬午宋公兼享晉楚之大夫趙孟為
客子木與之言弗能對使叔向侍言焉子木亦不能對
也乙酉宋公及諸侯之大夫盟于蒙門之外子木問於
趙孟曰范武子之德何如對曰夫子之家事治言於晉
國無隐情其祝史陳信於鬼神無愧辭子木歸以語王
王曰尚矣哉能歆神人宜其光輔五君以為盟主
也子木又語王曰宜晉之伯也有叔向以佐其卿
楚無以當之不可與爭晉荀盈遂如楚涖盟鄭伯
享趙孟于垂隴子展伯有子西子産子大叔二子
石從趙孟曰七子從君以寵武也請皆賦以卒君
貺武亦以觀七子之志子展賦草蟲趙孟曰善哉
民之主也抑武也不足以當之伯有賦鶉之賁賁
趙孟曰牀第之言不踰閾况在野乎非使人之所
得聞也子西賦黍苖之四章趙孟曰寡君在武何
能焉子産賦隰桑趙孟曰武請受其卒章子大叔
賦野有蔓草趙孟曰吾子之惠也印叚賦蟋蟀趙
孟曰善哉保家之主也吾有望矣公孫叚賦桑扈
趙孟曰匪交匪敖福將焉往若保是言也欲辭福
禄得乎卒享文子告叔向曰伯有將為戮矣詩以
言志志誣其上而公怨之以為賓榮其能久乎幸
而後亡叔向曰然已侈所謂不及五稔者夫子之
謂矣文子曰其餘皆數世之主也子展其後亡者
也在上不忘降印氏其次也樂而不荒樂以安民
不淫以使之後亡不亦可乎宋左師請賞曰請免
死之邑公與之邑六十以示子罕子罕曰凡諸侯
小國晉楚所以兵威之畏而後上下慈和慈和而
後能安静其國家以事大國所以存也無威則驕
驕則亂生亂生必滅所以亡也天生五材民竝用
之廢一不可誰能去兵兵之設久矣所以威不軌
而昭文德也聖人以興亂人以廢廢興存亡昏明
之術皆兵之由也而子求去之不亦誣乎以誣道
蔽諸侯罪莫大焉縱無大討而又求賞無厭之甚
削而投之左師辭邑向氏欲攻司城左師曰我將
亡夫子存我德莫大焉又可攻乎君子曰彼己之
子邦之司直樂喜之謂乎何以恤我我其收之向
戌之謂乎
秦王使使者告趙王欲與王為好會于西河外澠
池趙王畏秦欲毋行廉頗藺相如計曰王不行示
趙弱且怯也趙王遂行相如從廉頗送至境與王
訣曰王行度道里會遇之禮畢還不過三十日三
十日不還則請立太子為王以絶秦望王許之遂
與秦王會澠池秦王飲酒酣曰寡人竊聞趙王好
音請奏瑟趙王鼓瑟秦御史前書曰某年月日秦
王與趙王會飲令趙王鼓瑟藺相如前曰趙王竊
聞秦王善為秦聲請奉盆缻秦王以相娛樂秦王
怒不許於是相如前進缻因跪請秦王秦王不肯
擊缻相如曰五步之内相如請得以頸血濺大王
矣左右欲刃相如相如張目叱之左右皆靡於是
秦王不懌為一擊缻相如顧召趙御史書曰某年
月日秦王為趙王擊缻秦之羣臣曰請以趙十五
城為秦王夀藺相如亦曰請以秦之咸陽為趙王
夀秦王竟酒終不能加勝於趙趙亦盛設兵以待
秦秦不敢動
盟(八則)
晉人復衞侯寗武子與衞人盟于宛濮曰天禍衞國君
臣不協以及此憂也今天誘其衷使皆降心以相從也
不有居者誰守社稷不有行者誰扞牧圉不協之故用
昭乞盟于爾大神以誘天衷自今日以往既盟之後行
者無保其力居者無懼其罪有渝此盟以相及也明神
先君是糾是殛國人聞此盟也而後不貳
晉文公合諸侯而盟曰吾聞國之昏不由聲色必由姦
利好樂聲色者淫也貪姦者惑也夫淫惑之國不亡必
殘自今以來無以美妾疑妻無以聲樂妨正無以姦情
害公無以貨利示下其有之者是謂伐其根素流于華
葉若此者有患無憂有寇勿弭不如言者盟示之于是
君子聞之曰文公其知道乎其不王者由無佐也
諸侯伐鄭庚午季武子齊崔杼宋皇鄖從荀罃士匄門
于鄟門衞北宮括曹人邾人從荀偃韓起門于師之梁
滕人薛人從欒黶士魴門于北門把人郳人從趙武魏
絳斬行栗里戍師于汜令於諸侯曰修器備盛餱糧歸
老幼居疾于虎牢肆眚圍鄭鄭人恐乃行成中行獻子
曰遂圍之以待楚人之救也而與之戰不然無成知武
子曰許之盟而還師以敝楚人吾三分四軍與諸侯之
銳以逆來者於我未病楚不能矣猶愈於戰暴骨以逞
不可以爭大勞未艾君子勞心小人勞力先王之制也
諸侯皆不欲戰乃許鄭成十一月己亥同盟于戲鄭服
也將盟鄭六卿公子騑公子發公子嘉公孫輒公孫蠆
公孫舍之及其大夫門子皆從鄭伯晉士莊子為載書
曰自今日既盟之後鄭國而不唯晉命是聽而或有異
志者有如此盟公子騑趨進曰天禍鄭國使介居二大
國之間大國不加德音而亂以要之使其鬼神不獲歆
其禋祀其民人不獲享其土利夫婦辛苦墊隘無所底
告自今日既盟之後鄭國而不唯有禮與彊可以庇民
者是從而敢有異志者亦如之荀偃曰改載書公孫舍
之曰昭大神要言焉若可改也大國亦可叛也知武子
謂獻子曰我實不德而要人以盟豈禮也哉非禮何以
主盟姑盟而退脩德息師而來終必獲鄭何必今日我
之不德民將棄我豈唯鄭若能休和遠人將至何待於
鄭乃盟而還
諸侯伐鄭齊大子光宋向戌先至于鄭門于東門其莫
晉荀罃至于西郊東侵舊許衞孫林父侵其北鄙諸侯
會于北林師于向右還次于瑣圍鄭觀兵于南門西濟
于濟隧鄭人懼乃行成同盟于亳范宣子曰不慎必失
諸侯諸侯道敝而無成能無貳乎乃盟載書曰凡我同
盟毋蕰年毋壅利毋保姦毋留慝救災患恤禍亂同好
惡奬王室或閒兹命司慎司盟名山名川羣神羣祀先
王先公七姓十二國之祖明神殛之俾失其民隊命亡
氏踣其國家
會於虢尋宋之盟也祁午謂趙文子曰宋之盟楚人得
志於晉今令尹之不信諸侯之所聞也子弗戒懼又如
宋子木之信稱於諸侯猶詐晉而駕焉况不信之尤者
乎楚重得志於晉晉之耻也子相晉國以為盟主於今
七年矣再合諸侯三合大夫服齊狄寧東夏平秦亂城
淳于師徒不頓國家不罷民無謗讟諸侯無怨天無大
災子之力也有令名矣而終之以耻午也是懼吾子其
不可以不戒文子曰武受賜矣然宋之盟子木有禍人
之心武有仁人之心是楚所以駕於晉也今武猶是心
也楚又行僭非所害也武將信以為本循而行之譬如
農夫是穮是蓘雖有饑饉必有豐年且吾聞之能信不
為人下吾未能也詩曰不僭不賊鮮不為則信也能為
人則者不為人下矣吾不能是難楚不為患楚令尹圍
請用牲讀舊書加于牲上而已晉人許之
晉成虒祁諸侯朝而歸者皆有貳心為取郠故晉將以
諸侯來討叔向曰諸侯不可以不示威乃竝徵會告于
吳秋晉侯會吳子于良水道不可吳子辭乃還七月丙
寅治兵于邾南甲車四千乘羊舌鮒攝司馬遂合諸侯
于平丘子產子大叔相鄭伯以會子産以幄幕九張行
子大叔以四十既而悔之每舍損焉及會亦如之次于
衛地叔鮒求貨於衞淫芻蕘者衞人使屠伯饋叔向羹
與一篋錦曰諸侯事晉未敢携貳况衛在君之宇下而
敢有異志芻蕘者異於他日敢請之叔向受羹反錦曰
晉有羊舌鮒者瀆貨無厭亦將及矣為此役也子若以
君命賜之其已客從之未退而禁之晉人將尋盟齊人
不可晉侯使叔向告劉獻公曰抑齊人不盟若之何對
曰盟以底信君苟有信諸侯不貳何患焉告之以文辭
董之以武師雖齊不許君庸多矣天子之老請帥王賦
元戎十乘以先啓行遲速唯君叔向告于齊曰諸侯求
盟已在此矣今君弗利寡君以為請對曰諸侯討貳則
有尋盟若皆用命何盟之尋叔向曰國家之敗有事而
無業事則不經有業而無禮經則不序有禮而無威序
則不共有威而不昭共則不明棄共百事不終所由傾
覆也是故明王之制使諸侯歲䀻以志業閒朝以講禮
再朝而會以示威再會而盟以顯昭明志業於好講禮
於等示威於衆昭明於神自古以来未之或失也存亡之道恒
由是興晉禮主盟懼有不治奉承齊犧而布諸君求終事也君
曰余必廢之何齊之有唯君圖之寡君聞命矣齊人懼對曰小
國言之大國制之敢不聽從既聞命矣敬共以往遲速唯君叔
向曰諸侯有間矣不可以不示衆八月辛未治兵建而不旆壬申
復旆之諸侯畏之
魯昭公孫于齊臧昭伯率從者將盟載書曰戮力壹心好惡同
之信罪之有無繾綣從公無通外内以公命示子家子子家子
曰如此吾不可以盟羈也不佞不能與二三子同心而以為皆
有罪或欲通外内且欲云君二三子好亡而惡定焉可同也䧟
君於難罪孰大焉通外内而去君君將速入弗通何為而何守
焉乃不與盟
魯哀公會吳于槖臯吳子使大宰嚭請尋盟公不欲使子貢
對曰盟所以周信也故心以制之玉帛以奉之言以結之明神以
要之寡君以為苟有盟焉弗可改也己若猶可改日盟何益今
吾子曰必尋盟若可尋也亦可寒也乃不尋盟
聘(六則)
衞寗武子來聘公與之宴為賦湛露及彤弓不辭又不
荅賦使行人私焉對曰臣以為肄業及之也昔諸侯朝
正於王王宴樂之於是乎賦湛露則天子當陽諸侯用
命也諸侯敵王所愾而獻其功王於是乎賜之彤弓一
彤矢百玈弓矢千以覺報宴今陪臣來繼舊好君辱貺
之其敢干大禮以自取戾
秦伯使西乞術來䀻且言將伐晉襄仲辭玉曰君不忘
先君之好照臨魯國鎮撫其社稷重之以大器寡君敢
辭玉對曰不腆敝器不足辭也主人三辭賓荅曰寡君
願徼福于周公魯公以事君不腆先君之敝器使下臣
致諸執事以為瑞節要結好命所以藉寡君之命結二
國之好是以敢致之襄仲曰不有君子其能國乎國無
陋矣厚賄之
穆叔如晉報知武子之聘也晉侯享之金奏肆夏之三
不拜工歌文王之三又不拜歌鹿鳴之三三拜韓獻子
使行人子員問之曰子以君命辱於敝邑先君之禮藉
之以樂以辱吾子吾子舍其大而重拜其細敢問何禮
也對曰三夏天子所以享元侯也使臣弗敢與聞文王
兩君相見之樂也臣不敢及鹿鳴君所以嘉寡君也敢
不拜嘉四牡君所以勞使臣也敢不重拜皇皇者華君
教使臣曰必諮於周臣聞之訪問於善為咨咨親為詢
咨禮為度咨事為諏咨難為謀臣獲五善敢不重拜
晉侯使隨會聘于周定王饗之殽烝原公相禮范子私
於原公曰吾聞王室之禮無毁折今此何禮也王見其
語也召原公而問之原公以告王召士季曰子弗聞乎
禘郊之事則有全烝王公立飫則有房烝親戚宴享則
有殽烝今女非他也而叔父使士季實來脩舊德以奬
王室唯是先王之宴禮欲以貽女余一人敢設飫禘焉
忠非親禮而干舊職以亂前好且唯夫戎翟則有體薦
夫戎翟冐没輕儳貪而不讓其血氣不治若禽獸焉其
適來班貢不俟馨香嘉味故坐諸門外而使舌人體委
與之女今我王室之一二兄弟以時相見將龢協典禮以示民訓
則無亦擇其柔嘉選其馨香潔其酒醴品其豆籩修其簠簋奉其
犧象出其尊彛陳其鼎爼静其巾羃敬其祓除體觧節折而共飲
食之於是乎有折俎加豆酬幣宴貨以示容合好胡有孑然其效
戎翟也夫王公諸侯之有飫也將以講事成章建大德昭大物也故
立成禮烝而已飫以顯物宴以食好歲飫不倦時宴不宴月會旬
修日完不忘服物昭庸采飾顯明文章比象周旋序順容貌有崇
威儀有則五味實氣五色精心五聲昭德五義紀宜飲食可享龢
同可觀財用可嘉則順而建德古之善禮者將焉用全烝武子遂不
敢對而退歸乃講聚三代之典禮於是乎修執秩以為晉法
鄭六卿餞宣子於郊宣子曰二三君子請皆賦起亦以知鄭志子
齹賦野有蔓草宣子曰孺子善哉吾有望矣子產賦鄭之羔裘宣
子曰起不堪也子大叔賦褰裳宣子曰起在此敢勤子至於他人
乎子大叔拜宣子曰善哉子之言是不有是事其能終乎子游賦
風雨子旗賦有女同車子柳賦蘀兮宣子喜曰鄭其庶乎二三君
子以君命貺起賦不出鄭志皆昵燕好也二三君子數世之主也
可以無懼矣宣子皆獻馬焉而賦我將子産拜使五卿皆拜曰吾
子靖亂敢不拜德宣子私覲於子産以玉與馬曰子命起舍夫玉
是賜我玉而免吾死也敢不藉手以拜
晉范宣子来聘且拜公之辱告將用師于鄭公享之宣子賦摽有
梅季武子曰誰敢哉今譬於草木寡君在君君之臭味也歡以承
命何時之有武子賦角弓賓將出武子賦彤弓宣子曰城濮之役
我先君文公獻功于衡雍受彤弓于襄王以為子孫藏匄也先君
守官之嗣也敢不承命君子以為知禮
宴(二則)
宋太宗召宰相近臣賞花後苑謂之曰春風暄和萬物暢茂
四方無事朕以天下之樂為樂宜令侍從詞臣賦詩至是召
輔臣三司使翰林樞院直學士尚書省四品兩省五品以上三
館學士宴于後苑賞花釣魚命羣臣賦詩因習射水心殿賞
花曲宴自此始
宴諸王大臣于行殿因諭臺臣曰太祖有訓美色名馬人皆玩之然
方寸一有係累即能敗名喪德卿等亦常念及此乎
專對(十五則)
楚子圍鄭旬有七日鄭人卜行成不吉卜臨于大宫且
巷出車吉國人大臨守陴者皆哭楚人退師鄭人脩城
進復圍之三月克之入自皇門至于逵路鄭伯肉袒牽
羊以逆曰孤不天不能事君使君懷怒以及敝邑孤之
罪也敢不唯命是聽其俘諸江南以實海濱亦唯命其
翦以賜諸侯使臣妾之亦唯命若惠顧前好徼福於厲
宣桓武不泯其社稷使改事君夷於九縣君之惠也孤
之願也非所敢望也敢布腹心君實圖之左右曰不可
許也得國無赦王曰其君能下人必能信用其民矣庸
可幾乎退三十里而許之平潘尪入盟子良出質
晉侯蒐于黃父遂復合諸侯于扈於是晉侯不見鄭伯
以為貳於楚也鄭子家使執訊而與之書以告趙宣子
曰寡君即位三年召蔡侯而與之事君九月蔡侯入于
敝邑以行敝邑以侯宣多之難寡君是以不得與蔡侯
偕十一月克減侯宣多而隨蔡侯以朝于執事十二年
六月歸生佐寡君之嫡夷以請陳侯于楚而朝諸君十
四年七月寡君又朝以蕆陳事十五年五月陳侯自敝
邑往朝于君往年正月燭之武往朝夷也八月寡君又
往朝以陳蔡之密邇於楚而不敢貳焉則敝邑之故也
雖敝邑之事君何以不免在位之中一朝于襄而再見
于君夷與孤之二三臣相及於綘雖我小國則蔑以過
之矣今大國曰爾未逞吾志敝邑有亡無以加焉古人
有言曰畏首畏尾身其餘幾又曰鹿死不擇音小國之
事大國也德則其人也不德則其鹿也鋌而走險急何
能擇命之罔極亦知亡矣將悉敝賦以待於鯈惟執事
命之文公二年六月壬申朝于齊四年二月壬戌為齊
侵蔡亦獲成於楚居大國之閒而從於彊令豈其罪也
大國若弗圖無所逃命晉鞏朔行成於鄭趙穿公壻池
為質焉
晉侯使鞏朔獻齊捷于周王弗見使單襄公辭焉曰蠻
夷戎狄不式王命淫湎毁常王命伐之則有獻捷王親
受而勞之所以懲不敬勸有功也兄弟甥舅侵敗王略
王命伐之告事而已不獻其功所以敬親暱禁淫慝也
今叔父克遂有功于齊而不使命卿鎮撫王室所使來
撫余一人而鞏伯實來未有職司於王室又奸先王之
禮余雖欲於鞏伯其敢廢舊典而忝叔父夫齊甥舅之
國也而大師之後也寧不亦淫從其欲以怒叔父抑豈
不可諫誨士莊伯不能對王使委於三吏禮之如侯伯
克敵使大夫告慶之禮降於卿禮一等
晉侯使吕相絶秦曰昔逮我獻公及穆公相好戮力同
心申之以盟誓重之以昏姻天禍晉國文公如齊惠公
如秦無禄獻公即世穆公不忘舊德俾我惠公用能奉
祀于晉又不能成大勲而為韓之師亦悔于厥心用集
我文公是穆之成也文公躬擐甲胄跋履山川踰越險
阻征東之諸侯虞夏商周之胤而朝諸秦則亦既報舊
德矣鄭人怒君之疆場我文公帥諸侯及秦圍鄭秦大
夫不詢于我寡君擅及鄭盟諸侯疾之將致命于秦文
公恐懼綏靖諸侯秦師克還無害則是我有大造于西
也無禄文公即世穆為不弔蔑死我君寡我襄公迭我
殽地奸絶我好伐我保城殄滅我費滑散離我兄弟撓
亂我同盟傾覆我國家我襄公未忘君之舊勲而懼社
稷之隕是以有殽之師猶願赦罪于穆公穆公弗聽而
即楚謀我天誘其衷成王隕命穆公是以不克逞志于
我穆襄即世康靈即位康公我之自出又欲闕翦我公
室傾覆我社稷帥我蝥賊以来蕩搖我邊疆我是以有
令狐之役康猶不悛入我河曲伐我涑川俘我王官翦
我羈馬我是以有河曲之戰東道之不通則是康公絶
我好也及君之嗣也我君景公引領西望曰庶撫我乎
君亦不惠稱盟利吾有狄難入我河縣焚我箕郜芟夷
我農功虔劉我邊垂我是以有輔氏之聚君亦悔禍之
延而欲徼福于先君獻穆使伯車來命我景公曰吾與
女同好棄惡復脩舊德以追念前勲言誓未就景公即
世我寡君是以有令狐之會君又不祥背棄盟誓白狄
及君同州君之仇讎而我之昏姻也君來賜命曰吾與女
伐狄寡君不敢顧昏姻畏君之威而受命于吏君有二
心於狄曰晉將伐女狄應且憎是用告我楚人惡君之
二三其德也亦來告我曰秦背令狐之盟而來求盟于
我昭告昊天上帝秦三公楚三王曰余雖與晉出入余
唯利是視不榖惡其無成德是用宣之以懲不壹諸侯
備聞此言斯是用痛心疾首暱就寡人寡人帥以聽命
唯好是求君若惠顧諸侯矜哀寡人而賜之盟則寡人
之願也其承寧諸侯以退豈敢徼亂君若不施大惠寡
人不佞其不能以諸侯退矣敢盡布之執事俾執事實
圖利之秦桓公既與晉厲公為令狐之盟而又召狄與
楚欲道以伐晉諸侯是以睦於晉
魯襄公使厚成叔弔于衞曰寡君使瘠聞君不撫社稷
而越在他竟若之何不弔以同盟之故使瘠敢私於執
事曰有君不弔有臣不敏君不赦宥臣亦不帥職增淫
發洩其若之何衛人使大叔儀對曰羣臣不佞得罪於
寡君寡君不以即刑而悼棄之以為君憂君不忘先君
之好辱弔羣臣又重恤之敢拜君命之辱重拜大貺厚
孫歸復命語臧武仲曰衞君其必歸乎有大叔儀以守
有母弟鱄以出或撫其内或營其外能無歸乎
欒盈過於周周西鄙掠之辭於行人曰天子陪臣盈得
罪於王之守臣將逃罪罪重於郊甸無所伏竄敢布其
死昔陪臣書能輸力於王室王施惠焉其子黶不能保
任其父之勞大君若不棄書之力亡臣猶有所逃若棄
書之力而思黶之罪臣戮餘也將歸死於尉氏不敢還
矣敢布四體唯大君命焉王曰尤而效之其又甚焉使
司徒禁掠欒氏者歸所取焉使候出諸轘轅
鄭子產之從政也擇能而使之馮簡子善斷事子大叔
善决而文公孫揮知四國之為而辨於其大夫之族姓
變而立至又善為詞令禆諶善謀於野則獲於邑則否
有事乃載禆諶與之適野使謀可否而告馮簡子斷之
使公孫揮為之辭令成乃授子太叔行之以應對賓客
是以鮮有敗事
楚公子圍聘于鄭且娶於公孫叚氏伍舉為介將入館
鄭人惡之使行人子羽與之言乃館於外既聘將以衆
逆子產患之使子羽辭曰以敝邑褊小不足以容從者
請墠聽命令尹命太宰伯州犂對曰君辱貺寡大夫圍
謂圍將使豐氏撫有而室圍布几筵告於莊共之廟而
來若野賜之是委君貺於草莽也是寡大夫不得列於
諸卿也不寧唯是又使圍蒙其先君將不得為寡君老
其蔑以復矣唯大夫圖之子羽曰小國無罪恃實其罪
將恃大國之安靖已而無乃包藏禍心以圖之小國失
恃而懲諸侯使莫不憾者距違君命而有所壅塞不行
是懼不然敝邑館人之屬也其敢愛豐氏之祧伍舉知
其有備也請垂櫜而入許之正月乙未入逆而出
鄭罕虎如晉賀夫人且告曰楚人日徵敝邑以不朝立
王之故敝邑之往則畏執事其謂寡君而固有外心其
不往則宋之盟云進退罪也寡君使虎布之宣子使叔
向對曰君若辱有寡君在楚何害脩宋盟也君苟思盟
寡君乃知免於戾矣君若不有寡君雖朝夕辱於敝邑
寡君猜焉君實有心何辱命焉君其往也苟有寡君在
楚猶在晉也張趯使謂大叔曰自子之歸也小人糞除
先人之敝廬曰子其將來今子皮實來小人失望大叔
曰吉賤不獲來畏大國尊夫人也且孟曰而將無事吉
庶幾焉
楚子成章華之臺願與諸侯落之大宰薳啓彊曰臣能
得魯侯薳啓彊來召公辭曰昔先君成公命我先大夫
嬰齊曰吾不忘先君之好將使衡父照臨楚國鎮撫其
社稷以輯寧爾民嬰齊受命于蜀奉承以來弗敢失隕
而致諸宗祧曰我先君共王引領北望日月以冀傳序
相授於今四王矣嘉惠未至唯襄公之辱臨我喪孤與
其二三臣悼心失圖社稷之不皇况能懷思君德今君
若步玉趾辱見寡君寵靈楚國以信蜀之役致君之嘉
惠是寡君既受貺矣何蜀之敢望其先君鬼神實嘉頼
之豈唯寡君君若不來使臣請問行期寡君將承質幣
而見于蜀以請先君之貺公將往夢襄公梓愼曰君不
果行襄公之適楚也夢周公祖而行今襄公實祖君其
不行子服惠伯曰行先君未嘗適楚故周公祖以道之
襄公適楚矣而祖以道君不行何之
邾人莒人愬于晉曰魯朝夕伐我幾亡矣我之不共魯
故之以晉侯不見公使叔向來辭曰諸侯將以甲戌盟
寡君知不得事君矣請君無勤子服惠伯對曰君信蠻
夷之訴以絶兄弟之國棄周公之後亦唯君寡君聞命
矣
周敬王起師于滑辛丑在郊遂次于尸十一月辛酉晉
師克鞏召伯盈逐王子朝王子朝及召氏之族毛伯得
尹氏固南宫嚚奉周之典籍以奔楚隂忌奔莒以叛召
伯逆王于尸及劉子單子盟遂軍圉澤次于隄上癸酉
王入于成周甲戌盟于襄宫晉師使成公般戌周而還
十二月癸未王入于莊宫王子朝使告于諸侯曰昔武
王克殷成王靖四方康王息民竝建母弟以蕃屏周亦
曰吾無專享文武之功且為後人之迷敗傾覆而溺入
于難則振救之至于夷王王愆于厥身諸侯莫不竝走
其望以祈王身至于厲王王心戾虐萬民弗忍居王于
彘諸侯釋位以閒王政宣王有志而後效官至于幽王
天不弔周王昏不若用愆厥位攜王奸命諸侯㬱之而
建王嗣用遷郟鄏則是兄弟之能用力于王室也至于
惠王天不靖周生頽禍心施于叔帶惠襄辟難越去王
都則有晉鄭咸黜不端以綏定王家則是兄弟之能率
先王之命也在定王六年秦人降妖曰周其有頿王亦
克能脩其職諸侯服享二世共職王室其有閒王位諸
侯不圖而受其亂災至于靈王生而有頿王甚神聖無
惡於諸侯靈王景王克終其世今王室亂單旗劉狄剥
亂天下壹行不若謂先王何常之有唯余心所命其誰
敢討之帥羣不弔之人以行亂于王室侵欲無厭規求
無度貫凟鬼神慢棄刑法倍奸齊盟傲很威儀矯誣先
王晉為不道是攝是贊思肆其罔極兹不榖震盪播越
竄在荆蠻未有攸底若我一二兄弟甥舅奬順天法無
助狡猾以從先王之命毋速天罰赦圖不榖則所願也
敢盡布其腹心及先王之經而諸侯實深圖之昔先王
之命曰王后無適則擇立長年鈞以德德鈞以卜王不
立愛公卿無私古之制也穆后及大子壽早夭即世單
劉贊私立少以閒先王亦唯伯仲叔季圖之閔馬父聞
子朝之辭曰文辭以行禮也子朝于景之命遠晉之大
以專其志無禮甚矣文辭何為
平丘之會晉昭公使叔向辭昭公弗與盟子服惠伯曰
晉信蠻夷而棄兄弟其執政貳也貳必失諸侯豈唯魯
然夫失其政者必毒于人魯懼及焉不可以不恭必使
上卿從之季平子曰然則意如乎若我往晉必患我誰
為之貳子服惠伯曰椒既言之矣敢逃難乎椒請從晉
人執平子子服惠伯見韓宣子曰夫盟信之要也晉為
盟主是主信也若盟而棄魯侯信抑闕矣昔欒氏之亂
齊人閒晉之禍伐取朝歌我先君襄公不敢寧處使叔
孫豹悉帥弊賦踦跂畢行無有處人以從軍吏次於雝
俞與邯鄲勝擊齊之左掎止晏萊焉齊師退而後敢還
非以求遠也以魯之密邇於齊而又小國也齊朝駕則
夕極於魯國不敢燀其患而與晉共其憂亦曰庶幾有
益於魯國乎今信蠻夷而棄之夫諸侯之勉於君者將
安勸矣若棄魯而苟固諸侯羣臣敢憚戮乎諸侯之事
晉者魯為勉矣若以蠻夷之故棄之其無乃得蠻夷而
失諸侯之信乎子計其利者小國共命宣子說乃歸平
子
吳王夫差起師伐越越王句踐起師逆之江大夫種乃
獻謀曰夫吳之與越唯天所授王其無庸戰夫申胥華
登簡服吳國之士於甲兵而未嘗有所挫也夫一人善
射百夫决拾勝未可成夫謀必素見成事焉而後履之
不可以授命王不如設戎約辭行成以喜其民以廣侈
吳王之心吾以卜之於天天若棄吳必許吾成而不吾
足也將必寬然有伯諸侯之心焉既罷弊其民而天奪
之食安受其燼乃無有命矣越王許諾乃命諸稽郢行
成於吳曰寡君句踐使下臣郢不敢顯然布幣行禮敢
私告於下執事曰昔者越國見禍得罪於天王天王親
趨玉趾以心孤句踐而又宥赦之君王之於越也繄起
死人而肉白骨也孤不敢忘天災其敢忘君王之大賜
乎今句踐申禍無良草鄙之人敢忘天王之大德而思
邊垂之小怨以重得罪於下執事句踐用帥二三之老
親委重罪頓顙於邊今君王不察盛怒為兵將殘伐越
國越國固貢獻之邑也君王不以鞭箠使之而辱軍士
使寇令焉句踐請盟一介嫡女執箕箒以晐姓於王官
一介嫡男奉槃匜以隨諸御春秋貢獻不觧於王府大
王豈辱裁之亦征諸侯之禮也夫諺曰狐埋之而狐搰
之是以無成功今天王既封殖越國以明聞於天下而
又刈亡之是天王之無成勞也雖四方之諸侯則何實
以事吳敢使下臣盡辭唯天王秉利度義焉
吳王夫差既退于黃池乃使王孫苟告勞于周曰
昔者楚人為不道不承共王事以遠我一二兄弟
之國吾先君闔廬不貰不忍被甲帶劔挺鈹搢鐸
以與楚昭王毒逐於中原栢舉天舍其衷楚師敗
績王去其國遂至于郢王總其百執事以奉其社
稷之祭其父子昆弟不相能夫槩王作亂是以復
歸于吳今齊侯任不鑒于楚又不承共王命以遠
我一二兄弟之國夫差不貰不忍被甲帶劔挺鈹
搢鐸遵汶伐博簦笠相望於艾陵天舍其衷齊師還夫
差豈敢自多文武實舍其衷歸不稔於歲余㳂江泝淮
闕溝深水出於商魯之間以徹於兄弟之國夫差克有
成事敢使苟告於下執事周王答曰苟伯父命女来明
紹享余一人若余嘉之昔周室逢天之降禍遭民之不
祥余心豈忘憂䘏不唯下土之不康靖今伯父曰戮力
同德伯父若能然余一人兼受而介福伯父多歴年以
没元身伯父秉德已侈大哉
辭命(十二則)
齊侯以諸侯之師侵蔡蔡潰遂伐楚楚子使與師言曰
君處北海寡人處南海唯是風馬牛不相及也不虞君
之涉吾地也何故管仲對曰昔召康公命我先君大公
曰五侯九伯女實征之以夾輔周室賜我先君履東至
于海西至于河南至于穆陵北至于無隸爾貢包茅不
入王祭不共無以縮酒寡人是徵昭王南征而不復寡
人是問對曰貢之不入寡君之罪也敢不共給昭王之
不復君其問諸水濱師進次于陘夏楚子使屈完如師
師退次于召陵齊侯陳諸侯之師與屈完乘而觀之齊
侯曰豈不榖是為先君之好是繼與伯榖同好如何對
曰君惠徼福於敝邑之社稷辱收寡君寡君之願也齊
侯曰以此衆戰誰能禦之以此攻城何城不克對曰君
若以德綏諸侯誰敢不服君若以力楚國方城以為城
漢水以為池雖衆無所用之屈完及諸侯盟
晉隂飴甥會秦伯盟于王城秦伯曰晉國和乎對曰不
和小人耻失其君而悼喪其親不憚征繕以立圉也曰
必報讎寧事戎狄君子愛其君而知其罪不憚征繕以
待秦命曰必報德有死無二以此不和秦伯曰國謂君
何對曰小人慼謂之不免君子恕以為必歸小人曰我
毒秦秦豈歸君君子曰我知罪矣秦必歸君貳而執之
服而舍之德莫厚焉刑莫威焉服者懷德貳者畏刑此
一役也秦可以覇納而不定廢而不立以德為怨秦不
其然秦伯曰是吾心也改館晉侯饋七牢
齊孝公伐我北鄙僖公使展喜犒師使受命于展禽齊
侯未入竟展喜從之曰寡君聞君親舉玉趾將辱敝邑
使下臣犒執事齊侯曰魯人恐乎對曰小人恐矣君子
則否齊侯曰室如縣罄野無青草何恃而不恐對曰恃
先王之命昔周公大公股肱周室夾輔成王成王勞之
而賜之盟曰世世子孫無相害也載在盟府大師職之
桓公是以糾合諸侯而謀其不協彌縫其闕而匡救其
災昭舊職也及君即位諸侯之望曰其率桓之功我敝
邑用不敢保聚曰豈其嗣世九年而棄命廢職其若先
君何君必不然恃此以不恐齊侯乃還
晉師從齊師入自丘輿擊馬陘齊侯使賓媚人賂以紀
甗玉磬與地不可則聽客之所為賓媚人致賂晉人不
可曰必以蕭同叔子為質而使齊之封内盡東其畆對
曰蕭同叔子非他寡君之母也若以匹敵則亦晉君之
母也吾子布大命於諸侯而曰必質其母以為信其若
王命何且是以不孝令也詩曰孝子不匱永錫爾類若
以不孝令於諸侯其無乃非德類也乎先王疆理天下
物土之宜而布其利故詩曰我疆我理南東其畆今吾
子疆理諸侯而曰盡東其畆而已唯吾子戎車是利無
顧土宜其無乃非先王之命也乎反先王則不義何以
為盟主其晉實有闕四王之王也樹德而濟同欲焉五
伯之覇也勤而撫之以役王命今吾子求合諸侯以逞
無疆之欲詩曰布政優優百禄是遒子實不優而棄百
禄諸侯何害焉不然寡君之命使臣則有辭矣曰子之
君師辱於敝邑不腆敝賦以犒從者畏君之震師徒橈
敗吾子惠徼齊國之福不泯其社稷使繼舊好唯是先
君之敝器土地不敢愛子又不許請收合餘燼背城借
一敝邑之幸亦云從也况其不幸敢不唯命是聽
晉人徵朝于鄭鄭人使少正公孫僑對曰在晉先君悼
公九年我寡君於是即位即位八月而我先大夫子駟
從寡君以朝于執事執事不禮於寡君寡君懼因是行
也我二年六月朝于楚晉是以有戲之役楚人猶競而
申禮於敝邑敝邑欲從執事而懼為大尤曰晉其謂我
不共有禮是以不敢携貳於楚我四年三月先大夫子
蟜又從寡君以觀釁於楚晉於是乎有蕭魚之役謂我
敝邑邇在晉國譬諸草木吾臭味也而何敢差池楚亦
不競寡君盡其土實重之以宗器以受齊盟遂帥羣臣
隨于執事以會歲終貳於楚者子侯石盂歸而討之溴
梁之明年子蟜老矣公孫夏從寡君以朝于君見於嘗
酎與執燔焉閒二年聞君將靖東夏四月又朝以聽事
期不朝之閒無歲不聘無役不從以大國政令之無常
國家罷病不虞荐至無日不惕豈敢忘職大國若安定
之其朝夕在庭何辱命焉若不恤其患而以為口實其
無乃不堪任命而翦為仇讎敝邑是懼其敢忘君命委
諸執事執事實重圖之
印堇父與皇頡戍城麇楚人囚之以獻於秦鄭人取貨
於印氏以請之子大叔為令正以為請子產曰不獲受
楚之功而取貨於鄭不可謂國秦不其然若曰拜君之
勤鄭國微君之惠楚師其猶在敝邑之城下其可弗從
遂行秦人不予更幣從子產而後獲之
鄭子産獻捷于晉戎服將事晉人問陳之罪對曰昔虞
閼父為周陶正以服事我先王我先王頼其利器用也
與其神明之後也庸以元女大姬配胡公而封諸陳以
備三恪則我周之自出至于今是頼桓公之亂蔡人欲
立其出我先君莊公奉五父而立之蔡人殺之我又與
蔡人奉戴厲公至於莊宣皆我之自立夏氏之亂成公
播蕩又我之自入君所知也今陳忘周之大德蔑我大
惠棄我姻親介恃楚衆以馮陵我敝邑不可億逞我是
以有往年之告未獲成命則有我東門之役當陳隧者
井堙木刊敝邑大懼不競而恥大姬天誘其衷啓敝邑
心陳知其罪授手于我用敢獻功晉人曰何故侵小對
曰先王之命唯罪所在各致其辟且昔天子之地一圻
列國一同自是以衰今大國多數圻矣若無侵小何以
至焉晉人曰何故戎服對曰我先君武莊為平桓卿士
城濮之役文公布命曰各復舊職命我文公戎服輔王
以授楚捷不敢廢王命故也士莊伯不能詰復於趙文
子文子曰其辭順犯順不祥乃受之冬十月子展相
鄭伯如晉拜陳之功子西復伐陳陳及鄭平仲尼曰志
有之言以足志文以足言不言誰知其志言之無文行
而不遠晉為伯鄭入陳非文辭不為功慎辭哉
魯襄公薨之月子產相鄭伯以如晉晉侯以我喪故未
之見也子産使盡壞其館之垣而納車馬焉士文伯讓
之曰敝邑以政刑之不脩寇盜充斥無若諸侯之屬辱
在寡君者何是以令吏人完客所館高其閈閎厚其牆
垣以無憂客使今吾子壞之雖從者能戒其若異客何
以敝邑之為盟主繕完葺牆以待賓客若皆毁之其何
以共命寡君使匃請命對曰以敝邑褊小介於大國誅
求無時是以不敢寧居悉索敝賦以來會時事逄執事
之不間而未得見又不獲聞命未知見時不敢輸幣亦
不敢暴露其輸之則君之府實也非薦陳之不敢輸也
其暴露之則恐燥濕之不時而朽蠧以重敝邑之罪僑
聞文公之為盟主也宫室卑庳無觀臺榭以崇大諸侯
之館館如公寢庫廐繕修司空以時平易道路圬人以
時塓館宮室諸侯賓至甸設庭燎僕人廵宫車馬有所
賓從有代巾車脂轄隸人牧圉各瞻其事百官之屬各
展其物公不留賓而亦無廢事憂樂同之事則廵之教
其不知而恤其不足賓至如歸無寧菑患不畏寇盜而
亦不患燥濕今銅鞮之宫數里而諸侯舍於隸人門不
容車而不可踰越盗賊公行而夭癘不戒賓見無時命
不可知若又勿壞是無所藏幣以重罪也敢請執事將
何所命之雖君之有魯喪亦敝邑之憂也若獲薦幣脩
垣而行君之惠也敢憚勤勞文伯復命趙文子曰信我
實不德而以隸人之垣以贏諸侯是吾罪也使士文伯
謝不敏焉晉侯見鄭伯有加禮厚其宴好而歸之乃築
諸侯之館叔向曰辭之不可以已也如是夫子産有辭
諸侯頼之若之何其釋辭也詩曰辭之輯矣民之協矣
辭之繹矣民之莫矣其知之矣
晉頃公卒秋八月葬鄭游吉弔且送葬魏獻子使士景
伯詰之曰悼公之喪子西弔子蟜送葬今吾子無貳何
故對曰諸侯所以歸晉君禮也禮也者小事大大字小
之謂事大在共其時命字小在恤其所無以敝邑居大
國之間共其職貢與其備禦不虞之患豈忘共命先王
之制諸侯之喪士弔大夫送葬唯嘉好聘享三軍之事
於是乎使卿晉之喪事敝邑之閒先君有所助執紼矣
若其不閒雖士大夫有所不獲數矣大國之惠亦慶其
加而不討其乏明底其情取備而已以為禮也靈王之
喪我先君簡公在楚我先大夫印叚實往敝邑之少卿
也王吏不討恤所無也今大夫曰女盍從舊舊有豐有
省不知所從從其豐則寡君幼弱是以不共從其省則
吉在此矣唯大夫圖之晉人不能詰
楚子以諸侯及東夷伐吳以報棘櫟麻之役吳子使其弟
蹶由犒師楚人執之將以釁鼓王使問焉曰女卜來吉
乎對曰吉寡君聞君將治兵於敝邑卜之以守龜曰余
亟使人犒師請行以觀王怒之疾徐而為之備尚克知
之龜兆告吉曰克可知也君若驩焉好逆使臣兹敝邑
休怠而忘其死亡無日矣今君奮焉震電馮怒虐執使
臣將以釁鼓則吳知所備矣敝邑雖羸若早脩完其可
以息師難易有備可謂吉矣且吳社稷是卜豈為一人
使臣獲釁軍鼔而敝邑知備以禦不虞其為吉孰大焉
國之守龜其何事不卜一臧一否其誰能常之城濮之
兆其報在邲今此行也其庸有報志乃弗殺
鄭駟偃卒子游娶於晉大夫生絲弱其父兄立子瑕子
産憎其為人也且以為不順弗許亦弗止駟氏聳他日
絲以告其舅冬晉人使以幣如鄭問駟乞之立故駟氏
懼駟乞欲逃子産弗遣請龜以卜亦弗予大夫謀對子
産不待而對客曰鄭國不天寡君之二三臣札瘥夭昏
今又喪我先大夫偃其子幼弱其一二父兄懼隊宗主
私族於謀而立長親寡君與其二三老曰抑天實剥亂
是吾何知焉諺曰無過亂門民有兵亂猶憚過之而况
敢知天之所亂今大夫將問其故抑寡君實不敢知其
誰實知之平丘之會君尋舊盟曰無或失職若寡君之
二三臣其即世者晉大夫而專制其位是晉之縣鄙也
何國之為辭客幣而報其使晉人舍之
魯哀公會吳于鄫吳來徵百牢子服景伯對曰先王未
之有也吳人曰宋百牢我魯不可以後宋且魯牢晉大
夫過十吳王百牢不亦可乎景伯曰晉范鞅貪而棄禮
以大國懼敝邑故敝邑十一牢之君若以禮命於諸侯
則有數矣若亦棄禮則有淫者矣周之王也制禮上物
不過十二以為天之大數也今棄周禮而曰必百牢亦
唯執事吳人弗聽景伯曰吳將亡矣棄天而背本不與
必棄疾於我乃與之大宰嚭召季康子康子使子貢辭
大宰嚭曰國君道長而大夫不出門此何禮也對曰豈
以為禮畏大國也大國不以禮命於諸侯苟不以禮豈
可量也寡君既共命焉其老豈敢棄其國大伯端委以
治周禮仲雍嗣之斷髮文身臝以為飾豈禮也哉有由
然也
秦楚轂兵秦王使人使楚楚王使人戱之曰子來亦卜
之乎對曰然卜之謂何對曰吉楚人曰噫甚矣子之國
無良龜也王方殺子以釁鐘其吉如何使者曰秦楚轂
兵吾王使我先窺我死而不還則吾王知警戒整齊兵
以備楚是吾所謂吉也且使死者而無知也又何釁於
鐘死者而有知也吾豈錯秦相楚哉我將使楚之鐘鼓
無聲鐘鼔無聲則將無以整齊其士卒而理君軍夫殺
人之使絶人之謀非古之通議也子大夫試孰計之使
者以報楚王楚王赦之此之謂造命
經濟類編卷四十二
