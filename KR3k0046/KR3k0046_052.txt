經濟類編卷五十二
明馮琦馮瑗撰
文學類六
贊頌(五則)
弘農王粹以貴公子尚主館宇甚盛圖莊周于室廣集
朝士使稽含為之贊含援筆為弔文文不加點其序曰
帝婿王弘遠華池豐屋廣延賢彦圖莊生垂綸之象記
先達辭聘之事畫真人于刻桶之室載退士於進趣之
堂可謂託非其所可弔不可贊也其辭曰邁矣莊周天
縱特放大塊授其生自然資其量器虛神清窮玄極曠
人偽俗季真風既散野無訟屈之聲朝有爭寵之歎上
下相陵長幼失貫於是借玄虛以助溺引道德以自奬
戶詠恬曠之辭家畫老莊之象今王生沉淪名利身尚
帝女連耀三光有出無處池非巖石之溜宅非茅茨之
宇馳屈産於皇衢畫兹象其焉取嗟乎先生高跡何局
生處巖岫之居死寄彫楹之屋託非其所没有餘辱悼
大道之湮晦遂含悲而吐曲粹有愧色
夏侯湛東方朔畫像贊大夫諱朔字曼倩平原厭次
人也魏建安中分厭次以為樂陵郡故又為郡人焉事
漢武帝漢書具載其事先生瓌瑋博達思周變通以為
濁世不可以富貴也故薄遊以取位苟出不可以直道
也故頡頏以傲世傲世不可以垂訓也故正諫以明節
明節不可以久安也故詼諧以取容潔其道而穢其跡
清其質而濁其文弛張而不為邪進退而不離羣若乃
遠心曠度贍智宏才倜儻博物觸類多能合變以明筭
幽贊以知來自三墳五典八索九丘隂陽圖緯之學百
家衆流之論周給敏捷之辨支離覆逆之數經脈藥石
之藝射御書計之術乃研精而究其理不習而盡其功
經目而諷於口過耳而闇於心夫其明濟開豁包含弘
大陵轢卿相謿哂豪傑籠罩靡前跆籍貴勢出不休顯
賤不憂戚戲萬乘若僚友視儔列如草芥雄節邁倫高
氣蓋世可謂拔乎其萃游方之外者也談者又以先生
嘘吸沖和吐故納新蟬蛻龍變棄俗登仙神交造化靈
為星辰此又竒怪惚恍不可備論者也大人來守此國
僕自京都言歸定省覩先生之縣邑想先生之高風徘
徊路寢見先生之遺像逍遙城郭觀先生之祠宇慨然
有懷乃作頌焉其辭曰矯矯先生肥遯居貞退不終否
進亦避榮臨世濯足希古振纓涅而無滓既濁能清無
滓伊何高明克柔能清伊何視汙若浮樂在必行處險
㒺憂跨世陵時遠蹈獨遊瞻望彼代爰想遐蹤邈邈先
生其道猶龍染迹朝隱和而不同栖遲下位聊以從容
我來自東言適兹邑敬問墟墳企佇原隰墟墓徒存精
靈永戢民思其軌祠宇斯立徘徊寺寢遺像在圖周旋
祠宇庭序荒蕪榱棟傾落草萊弗除肅肅先生豈焉是
居是居弗形悠悠我情昔在有德罔不遺靈天秩有禮
神鑒孔明彷彿風塵用垂頌聲
蔡邕祖德頌昔文王始受命武王定禍亂至於成王
太平乃洽祥瑞畢降夫豈后德隆漸浸之所通也是以易嘉積
善有餘慶詩稱子孫其保之非特王道然也賢人君子修仁履
德者亦其有焉昔我烈祖暨于子考世載孝友重以明德率禮
莫違是以靈祗降之休瑞兔擾馴以昭其仁木連理以象其義
斯乃祖禰之遺靈盛德之所貺也豈是童蒙孤稚所克任哉穆
穆我祖世篤其仁其德克明惟懿惟醇宣慈惠和無競伊人巖
巖我考蒞之以莊增崇丕顯克構其堂是用祚之休徵惟光厥
徵伊何於昭于今園有甘棠别榦同心墳有擾兔宅我栢林神
不可誣偽不可加析薪之業畏不克荷矧貪靈貺以為已華惟
予小子豈不是欲干有先功匪榮伊辱京兆樊惠渠頌洪範
八政一曰食周禮十軄一曰農生民之本於是乎出豐殖財用
於是乎在陽陵縣東厥地汙泥嘉榖不殖光和五年京兆尹樊
君勤恤民隠乃命立新渠曩之毒田化為甘壤相與謳詠斐然
成章謂之樊惠渠其歌曰我有長流莫或閼之我有溝澮莫有
達之田疇斥鹵莫修莫治飢饉困瘁莫恤莫思
武都太守李翕西狹頌漢武都太守漢陽阿陽李君諱翕字
伯都天姿明敏敦詩悦禮膺禄美厚繼世郎吏幼而宿衛弱冠
典城有阿鄭之化是以三剖守符致黃龍嘉禾木連甘露之瑞
動順經古先之以博愛陳之以德義示之以好惡不肅而成不
嚴而治朝中惟静威儀抑抑督郵部職不出府門政約令行強
不暴寡知不詐愚屬縣趨教無對會之事徼外來庭面縳二十
餘人年榖屢登倉庫惟億百姓有蓄粟麥五錢郡西狹中道危
艱阻峻緣崖俾閣兩山璧立隆崇造雲下有不測之谿&KR0008;芒促
迫財容車騎進不能濟息不得駐數有顛覆霣墜之虞過者創
楚惴惴其慄君踐其險若涉淵冰歎曰詩所謂如集于
木如臨于谷斯其殆哉因其事則為設備今不圖之為
患無已勑衡官有秩李瑾掾仇審因常繇道徒鐉燒破
柝刻臽磪崑減高就埤平夷正曲柙□土石堅固廣大
可以夜涉四方無雜行人懽悀民歌德惠穆如清風乃
刊斯石曰赫赫明后柔嘉惟則克長克君牧守三國三
國清平詠歌懿德瑞降豐稔民以傎稙威恩並隆遠人
賓服鐉山浚瀆路以安直繼禹之迹亦世頼福
序(七則)
劉安要略訓夫作為書論者所以紀綱道德經緯人
事上考之天下揆之地中通諸理雖未能抽引玄妙之
中才繁然足以觀終始矣總要舉凡而語不剖判純樸
靡散太宗懼為人之惽惽然弗能知也故多為之辭博
為之說又恐人之離本就末也故言道而不言事則無
以與世浮沈言事而不言道則無以與化游息故著二
十篇有原道有俶真有天文有地形有時則有覽冥有
精神有本經有主術有繆稱有齊俗有道應有汜論有
詮言有兵略有說山有說林有人間有修務有泰族也
原道者盧牟六合混沌萬物象太一之容測窈冥之深
以翔虛無之軫託小以苞大守約以治廣使人知先後
之禍福動靜之利害誠通其志浩然可以大觀矣欲一
言而寤則尊天而保真欲再言而通則賤物而貴身欲
參言而究則外物而反情執其大指以内洽五藏瀐濇
肌膚被服法則而與之終身所以應待萬方覽耦百變
也若轉丸掌中足以自樂也俶真者窮逐終始之化嬴
垀有無之精離别萬物之變合同死生之形使人遺物
反已審仁義之間通同異之理觀至德之統知變化之
紀說符玄妙之中通迴造化之母也天文者所以和隂
陽之氣理日月之光節開塞之時列星辰之行知逆順
之變避忌諱之殃順時運之應法五神之常使人有以
仰天承順而不亂其常者也地形者使人窮南北之修
極東西之廣經山陵之形區川谷之居明萬物之主知
生類之衆列山淵之數規遠近之路使人通迴周備不
可動以物不可驚以怪者也時則者所以上因天時下
盡地力據度行當合諸人則形十二節以為法式終而
復始轉於無極因循倣依以知禍福操舍開塞各有龍
忌發號施令以時教期使君人者知所以從事覽冥者
所以言至精之通九天也至微之淪無形也純粹之入
至清也昭昭之通冥冥也乃始攬物物引類覽取撟掇
浸想宵類物之可以喻意象形者乃以穿通窘滯決瀆
壅塞引人之意繫之無極乃以明物類之感同氣之應
隂陽之合形埒之朕所以令人達觀博見者也精神者
所以原本人之所由生而曉寤其形骸九竅取象於天
合同其血氣與雷霆風雨比類其喜怒與晝宵寒暑並
明審死生之分别同異之跡節動靜之機以反其性命
之宗所以使人愛養其精神撫靜其魂魄不以物易已
而堅守虛無之宅者也本經者所以明大聖之德通維
初之道埓略衰世古今之變以褒先聖之隆盛而貶末
世之曲政也所以使人黜耳目之聰明精神之感動樽
流遁之觀節養性之和分帝王之操列小大之差者也
主術者君人之事也所以因作任督責使羣臣各盡其
能也明攝權操柄以制羣下提名責實考之參伍所以
使人主秉數持要不妄喜怒也其數直施而正邪外私
而立公使百官條通而輻輳名務其業人致其功此主
術之明也繆稱者破碎道德之論差次仁義之分略雜
人間之事總同乎神明之德假象取耦以相譬喻斷短
為節以應小具所以曲說攻論應感而不匱者也齊俗
者所以一羣生之短修同九夷之風氣通古今之論貫
萬物之理財制禮義之宜擘畫人事之終始者也道應
者攬掇遂事之蹤追觀往古之跡察禍福利害之反考
驗乎老莊之術而以合得失之勢者也汜論者所以箴
縷縩繺之間㩥揳呪齵之郄也接徑直施以推本樸而
兆見得失之變利病之文所以使人不妄没於勢利不
誘惑於事態有符曮晲兼稽時勢之變而與化推移者
也詮言者所以譬類人事之指解喻治亂之體也差擇
微言之渺詮以至理之文而補縫過失之闕者也兵略
者所以明戰勝攻取之數形機之勢詐譎之變體因循
之道操持後之論也所以知戰陣分爭之非道不行也
知攻取堅守之非德不強也誠明其意進退左右無所
失擊危乘勢以為資清靜以為常避實就虛若驅羣羊
此所以言兵也說山說林者所以竅窕穿鑿百事之壅
遏而通行貫扄萬物之窒塞者也假譬取象異類殊形
以領理人之意懈墮結細說捍摶囷而以明事埓事者
也人間者所以觀禍福之變察利害之反鑽脈得失之
跡標舉終始之壇也分别百事之微敷陳存亡之機使
人知禍之為福亡之為得成之為敗利之為害也誠喻
至意則有以傾側偃仰世俗之間而無傷乎讒賊螫毒
者也修務者所以為人之於道未淹味論未深見其文
辭反之以清淨為常恬淡為本則懈墮分學縱欲適情
欲以偷自佚而塞於大道也今夫狂者無憂聖人亦無
憂聖人無憂和以德也狂者無憂不知禍福也故通而
無為也與塞而無為也同其無為則同其所以無為則
異故為之浮稱流說其所以能聽所以使學者孳孳以
自幾也泰族者横八極致高崇上明三光下和水土經
古今之道治倫理之序總萬方之指而歸之一本以經
緯治道紀綱王事乃原心術理性情以館清平之靈澄
徹神明之精以與天和相嬰薄所以覽五帝三王懷天
氣抱天心執中含和德形於内以莙凝天地發起隂陽
序四時正流方綏之斯寧推之斯行乃以陶冶萬物遊
化羣生唱而和動而隨四海之内一心同歸故景星見
祥風至黃龍下鳳巢列樹麟止郊野德不内形而行其
法藉專用制度神祗弗應福祥不歸四海弗賓兆民弗
化故德形於内治之大本此鴻烈之泰族也凡屬書者
所以窺道開塞庶後世使知舉錯取舍之宜適外與物
接而不眩内有以處神養氣宴煬至和而已自樂所受
乎天地者也故言道而不明終始則不知所倣依言終
始而不明天地四時則不知所避諱言天地四時而不
引譬援類則不識精微言至精而不原人之神氣則不
知養生之機原人情而不言大聖之德則不知五行之
差言帝道而不言君事則不知小大之衰言君事而不
為稱喻則不知動靜之宜言稱喻而不言俗變則不知
合同大指已言俗變而不言往事則不知道德之應知
道德而不知世曲則無以耦萬方知汜論而不知詮言
則無以從容通書文而不知兵指則無以應卒已知大
略而不知譬喻則無以推明事知公道而不知人間則
無以應禍福知人間而不知修務則無以使學者勸力
欲彊省其辭覽總其要弗曲行區入則不足以窮道德
之意故著書二十篇則天地之理究矣人間之事接矣
帝王之道備矣其言有小有巨有微有粗指奏卷異各
有為語今專言道則無不在焉然而能得本知末者其
唯聖人也今學者無聖人之才而不為詳說則終身顛
頓乎混溟之中而不知覺寤乎昭明之術矣今易之乾
坤足以窮道通意也八卦可以識吉凶知禍福矣然而
伏羲為之六十四變周室增以六爻所以原測淑清之
道而&KR2805;逐萬物之祖也夫五音之數不過宫商角徵羽
然而五弦之琴不可鼓也必有細大駕和而後可以成
曲今畫龍首觀者不知其何獸也具其形則不疑矣今
謂之道則多謂之物則少謂之術則博謂之事則淺推
之以論則無可言者所以為學者固欲致之不言而已
也夫道論至深故多為之辭以抒其情萬物至衆故博
為之說以通其意辭雖壇卷連漫絞紛遠援所以洮汰
滌蕩至意使之無凝竭底滯捲握而不散也夫江河之
腐胔不可勝數然祭者汲焉大也一杯酒白蠅漬其中
匹夫弗嘗者小也誠通乎二十篇之論暏凡得要以通
九野徑十門外天地捭山川其於逍遙一世之間宰匠
萬物之形亦優游矣若然者挾日月而不烑潤萬物而
不耗曼兮洮兮足以覽矣藐兮浩兮曠曠兮可以游矣
文王之時紂為天子賦斂無度殺戮無止康梁沈湎宫
中成市作為炮烙之刑刳諫者剔孕婦天下同心而苦
之文王四世纍善脩德行義處岐周之間地方不過百
里天下二垂歸之文王欲以卑弱制彊暴以為天下去
殘除賊而成王道故太公之謀生焉文王業之而不卒
武王繼文王之業用太公之謀悉索薄賦躬擐甲胄以
伐無道而討不義誓師牧野以踐天子之位天下未定
海内未輯武王欲昭文王之令德使夷狄各以其賄來
貢遼遠未能至故治三年之喪殯文王於兩楹之間以
俟遠方武王立三年而崩成王在褓襁之中未能用事
蔡叔管叔輔公子祿父而欲為亂周公繼文王之業持
天子之政以股肱周室輔翼成王懼爭道之不塞臣下
之危上也故縱馬華山放牛桃林敗鼓折枹搢笏而朝
以寧靜王室鎮撫諸侯成王既壯能從政事周公受封
於魯以此移風易俗孔子修成康之道述周公之訓以
教七十子使服其衣冠修其篇籍故儒者之學生焉墨
子學儒者之業受孔子之術以為其禮煩擾而不悦厚
葬靡財而貧民服傷生而害事故背周道而用夏政禹
之時天下大水禹身執虆垂以為民先剔河而道九岐
鑿江而通九路辟五湖而定東海當此之時燒不暇撌
濡不給扢死陵者葬陵死澤者葬澤故節財薄葬閑服
生焉齊桓公之時天子卑弱諸侯力征南夷北狄交伐
中國中國之不絶如綫齊國之地東負海而北鄣河地
狹田少而民多智巧桓公憂中國之患苦夷狄之亂欲
以存亡繼絶崇天子之位廣文武之業故管子之書生
焉齊景公内好聲色外好狗馬獵射亡歸好色無辨作
為路寢之臺族鑄大鍾撞之庭下郊雉皆呴一朝用三
千鍾贛梁丘據子家噲導於左右故晏子之諫生焉晚
世之時六國諸侯谿異谷别水絶山隔各自治其境内
守其分地握其權柄擅其政令下無方伯上無天子力
征爭權勝者為右恃連與國約重致剖信符結遠援以
守其國家持其社稷故縱横修短生焉申子者韓昭釐
之佐韓晉别國也地墽民險而介於大國之間晉國之
故禮未滅韓國之新法重出先君之令未收時君之令
又下新故相反前後相繆百官背亂不知所用故刑名
之書生焉秦國之俗貪狠彊力寡義而趨利可威以刑
而不可化以善可勸以賞而不可厲以名被險而帶河
四塞以為固地利形便畜積殷富孝公欲以虎狼之勢
而吞諸侯故商鞅之法生焉若劉氏之書觀天地之象
通古今之事權事而立制度形而施宜原道之心合三
王之風以儲與扈冶玄渺之中精搖靡覽棄其畛挈斟
其淑靜以統天下理萬物應變化通殊類非循一跡之
路守一隅之指拘繫牽連於物而不與世推移也故置
之尋常而不塞布之天下而不窕
蕭統陶淵明集序夫自衒自媒者士女之醜行不忮
不求者明達之用心是以聖人韜光賢人遁世其故何
也含德之至莫踰於道親已之切無重於身故道存而
身安道亡而身害處百齡之内居一世之中儵忽比之
白駒寄遇謂之逆旅宜乎與大塊而盈虛隨中和而任
放豈能戚戚勞於憂畏汲汲役於人間齊謳趙女之娛
八珍九鼎之食結駟連騎之榮侈袂執圭之貴樂既樂
矣憂亦隨之何倚伏之難量亦慶吊之相及智者聖人
居之甚履薄冰愚夫貪士競之若洩尾閭玉之在山以
見珍而終破蘭之生谷雖無人而自芳故莊周垂釣於
濠伯成躬耕於野或貨海東之藥草或紡江南之落毛
譬彼鴛雛豈競鳶鴟之肉猶斯雜縣寧勞文仲之牲至
于子常甯喜之倫蘇秦衞鞅之匹死之而不疑甘之而
不悔主父偃言生不五鼎食死則五鼎烹卒如其言豈
不痛哉又楚子觀周受折於孫滿霍侯驂乘禍起於負
芒饕餮之徒其流甚衆唐堯四海之主而有汾陽之心
子晉天下之儲而有洛濱之志輕之若脫屣視之若鴻
毛而況於他人乎是以至人達士因以晦迹或懷釐而
謁帝或被褐而負薪鼓楫清潭棄機漢曲情不在於衆
事寄衆事以忘情者也有疑陶淵明詩篇篇有酒吾觀
其意不在酒亦寄酒為迹者也其文章不羣辭彩精拔
跌宕昭彰獨超衆類抑揚爽朗莫之與京横素波而傍
流干青雲而直上語時事則指而可想論懷抱則曠而
且真加以貞志不休安道苦節不以躬耕為恥不以無
財為病自非大賢篤志與道汙隆孰能如此乎余素愛
其文不能釋手尚想其德恨不同時故加搜校粗為區
目白璧微瑕惟在閒情一賦揚雄所謂勸百而諷一者
卒無諷諫何足搖其筆端惜哉亡是可也并粗點定其
傳編之於錄嘗謂有能觀淵明之文者馳競之情遣鄙
吝之意祛貪夫可以廉懦夫可以立豈止仁義可蹈抑
乃爵祿可辭不必傍游泰華遠求柱史此亦有助於風
教也
王羲之蘭亭序永和九年歲在癸丑暮春之初會于
會稽山隂之蘭亭修禊事也羣賢畢至少長咸集此地
有崇山峻嶺茂林修竹又有清流激湍映帶左右引以
為流觴曲水列坐其次雖無絲竹管絃之盛一觴一詠
亦足以暢敘幽情是日也天朗氣清惠風和暢仰觀宇
宙之大俯察品類之盛所以遊目騁懷足以極視聽之
娛信可樂也夫人之相與俯仰一世或取諸懷抱晤言
一室之内或因寄所託放浪形骸之外雖趣舍萬殊靜
躁不同當其欣於所遇暫得於已快然自足曾不知老
之將至及其所之既倦情隨事遷感慨係之矣向之所
欣俛仰之間已為陳迹猶不能不以之興懷況修短隨
化終期於盡古人云死生亦大矣豈不痛哉每覽昔人
興感之由若合一契未嘗不臨文嗟悼不能喻之於懷
因知一死生為虛誕齊彭殤為妄作後之視今亦猶今
之視昔悲夫故列敘時人錄其所述雖世殊事異所以
興懷其致一也後之覽者亦將有感於斯文
郭璞方言序蓋聞方言之作出乎輶軒之使所以巡
遊萬國采覽異言車軌之所交人迹之所蹈靡不畢載
以為奏籍周秦之季其業隳廢莫有存者暨乎揚生沈
淡其志歴載構綴乃就斯文是以三五之篇著而獨鑒
之功顯故可不出戶庭而坐照四表不勞疇咨而物來
能名考九服之逸言標六代之絶語類離詞之指韻明
乖途而同致辨章風謠而區分曲通萬殊而不雜真洽
見之竒書不刊之碩記也余少玩雅訓旁味方言復為
之解觸事廣之演其未及摘其謬漏庶以燕石之瑜補
琬琰之瑕俾後之瞻涉者可以廣寤多聞耳
應劭風俗通序昔仲尼没而微言闕七十子喪而大
義乖重遭戰國約從連横好惡殊心真偽紛爭故春秋
分為五詩分為四易有數家之傳並以諸子百家之言
紛然殽亂莫知所從漢興儒者競復比誼會意為之章
句家有五六皆析文便辭彌以馳遠綴文之士雜襲龍
鱗訓註說難轉相陵高積如丘山可謂繁富者矣而至
於俗間行語衆所共傳積非習貫莫能原察今王室大
壞九州幅裂亂靡有定生民無幾私懼後進益以迷昩
聊以不才舉爾所知方以類聚凡一十卷謂之風俗通
義言通於流俗之過謬而事該之於義理也風者天氣
有寒煖地形有險易水泉有美惡草木有剛柔也俗者
含血之類像之而生故言語歌謳異聲鼓舞動作殊形
或直或邪或善或淫也聖人作而均齊之咸歸於正聖
人廢則還其本俗尚書天子巡狩至于岱宗覲諸侯見
百官命大師陳詩以觀民風俗孝經曰移風易俗莫善
於樂傳曰百里不同風千里不同俗戶異政人殊服由
此言之為政之要辯風正俗最其上也周秦常以歲八
月遣輶軒之使求異代方言還奏籍之藏於祕室及嬴
氏之亡遺脫漏棄無見之者蜀人嚴君平有千餘言林
閭翁孺才有梗概之法揚雄好之天下孝廉衞卒交會
周章質問以次注續二十七年爾乃治正凡九千字其
所發明猶未若爾雅之閎麗也張竦以為懸諸日月不
刊之書予實頑闇無能述演豈敢比隆於斯人哉顧惟
述作之功故聊光啓之耳昔客為齊王畫者王問畫孰
最難孰最易曰犬馬最難鬼魅最易犬馬旦暮在人之
前不類不可類之故難鬼魅無形無形者不見不見故
易今俗語云浮淺然賢愚所共咨論有似犬馬其為難
矣并綜事宜於今者孔子稱幸苟有過人必知之俾諸
明哲幸詳覽焉
曾鞏新序目錄序古之治天下者一道德同風俗蓋
九州之廣萬民之衆千歲之遠其教既明其政既成之
後所守者一道所傳者一說而已故詩書之文歴世數
十作者非一而言未嘗不相為終始化之如此其至也
當是之時異行者有誅異言者有禁防之又如此其備
也故二帝三王之際及其中間嘗更衰亂而餘澤未熄
之時百家衆說未有能出其間者也及周之末世
先王之教化法度既廢餘澤既熄世之治方術者
蓋得其一偏故人奮其私意家尚其私學者蠭起
於中國皆明其所長而昧其所短矜其所得而諱
其所失天下之士各自為方而不能相通世人之
不復知夫學之有統道之有歸也先王之遺文雖
在皆絀而不講况至於秦為世所大禁哉漢興六
藝皆得於散絶殘脱之餘世復無先王之道以一
之者諸儒苟見傳記百家之言皆悦而嚮之故先
王之道為衆說之所蔽闇而不明鬱而不發而怪
竒可喜之論各師異見皆自名家者誕漫於中國
一切不異於周之末世其弊至於今尚在也自斯
以来天下學者知折衷於聖人而能純於道德之
美者揚雄氏或可耳如向之徒皆不免為衆說之
蔽而不知有折衷者也孟子曰待文王而後興者
凡民也豪傑之士雖無文王猶興漢之士豈獨無
明先王之道以一之者哉亦其出於是時者豪傑
之士少故不能特起於流俗之中絶學之後也蓋
向之序此書於今最為近古雖不能無失然遠至
舜禹而次及於周秦以来古人之嘉言善行亦往
往而在也要在慎取之而已故臣既惜其不可見
者而校其可見者特詳焉亦足以知臣之攻其失
豈好辯哉臣之所不得已也
蘇軾六一居士集序夫言有大而非誇達者信
之衆人疑焉孔子曰天之將喪斯文也後死者不
得與於斯文也孟子曰禹抑洪水孔子作春秋而
子距楊墨蓋以是配禹也文章之得喪何與於天
而禹之功與天地並孔子孟子以空言配之不已
誇乎自春秋作而亂臣賊子懼孟子之言行而楊
墨之道廢天下以為是固然而不知其功孟子既
没有申商韓非之學違道而趨利殘民以厚主其
說至陋也而士以是㒺其上上之人僥倖一切之
功靡然從之而世無大人先生如孔子孟子者推
其本末權其禍福之輕重以救其惑故其學遂行
秦以是喪天下陵夷至於勝廣劉項之禍死者十
八九天下蕭然洪水之患蓋不至此也方秦之未
得志也使復有一孟子則申韓為空言作於其心
害於其事作於其事害於其政者必不至若是烈
也使楊墨得志於天下其禍豈減於申韓哉由此
言之雖以孟子配禹可也太史公曰蓋公言黃老
賈誼晁錯明申韓錯不足道也而誼亦為之予以
是知邪說之移人雖豪傑之士有不免者況衆人
乎自漢以來道術不出於孔子而亂天下者多矣
晉以老莊亡梁以佛亡莫或正之五百餘年而後
得韓愈學者以愈配孟子蓋庶幾焉愈之後三百
餘年而後得歐陽子其學推韓愈孟子以達於孔
氏著禮樂仁義之實以合於大道其言簡而明信
而通引物連類折之於至理以服人心故天下翕
然師尊之自歐陽子之存世之不悅者譁而攻之
能折困其身而不能屈其言士無賢不肖不謀而
同曰歐陽子今之韓愈也宋興七十餘年民不知
兵富而教之至天聖景佑極矣而斯文終有愧於
古士亦因陋守舊論卑而氣弱自歐陽子出天下
爭自濯磨以通經學古為高以救時行道為賢以
犯顔納諫為忠長育成就至嘉祐末號稱多士歐
陽子之功為多嗚呼此豈人力也哉非天其孰能
使之歐陽子没十有餘年士始為新學以佛老之
似亂周孔之真識者憂之頼天子明聖詔修取士
法風厲學者專治孔氏黜異端然後風俗一變考
論師友淵源所自復知誦習歐陽子之書予得其
詩文七百六十一篇於其子棐乃次而論之曰歐
陽子論大道似韓愈論事似陸贄記事似司馬遷
詩賦似李白此非予言也天下之言也歐陽子韓
修字永叔既老自謂六一居士云
贈言(七則)
孔子適周將問禮於老子老子曰子所言者其人與骨
皆已朽矣獨其言在耳且君子得其時則駕不得其時
則蓬累而行吾聞之良賈深藏若虛君子盛德容貌若
愚去子之驕氣與多欲態色與淫志是皆無益於子之
身吾所以告子若是而已孔子去謂弟子曰鳥吾知其
能飛魚吾知其能游獸吾知其能走走者可以為網游
者可以為綸飛者可以為矰至於龍吾不能知其乘風
雲而上天吾今日見老子其猶龍邪
魯南宫敬叔言於魯君曰請與孔子適周魯君與之一
乘車兩馬一豎子俱適周問禮蓋見老子云辭去而老
子送之曰吾聞富貴者送人以財仁人者送人以言吾
不能富貴竊仁人之號送子以言曰聰明深察而近於
死者好議人者也博辯廣大危其身者發人之惡者也
為人子者毋以有已為人臣者毋以有已孔子自周反
於魯弟子稍益進焉
曾子從孔子於齊齊景公以下卿禮聘曾子固辭將行
晏子送之曰吾聞君子贈人以財不若以言今夫蘭本
三年湛之以鹿醢既成則易以匹馬非蘭本美也願子
詳其所湛既得所湛亦求所湛吾聞君子居必擇處遊
必擇土居必擇處所以求士也遊必擇土所以脩道也
吾聞反常移性者欲也故不可不慎也子路將行辭於
仲尼曰贈汝以車乎以言乎子路曰請以言仲尼曰不
彊不遠不勞無功不忠無親不信無復不恭無禮慎此
五者可以長久矣
子路行辭於仲尼曰敢問新交取親若何言寡可行若
何長為善士而無犯若何仲尼曰新交取親其忠乎言
寡可行其信乎長為善士而無犯其禮乎
平原君謂平陽君曰公子牟游於秦且東而辭應侯應
侯曰公子將行矣獨無以教之乎曰且微君之命命之
也臣故且有效於君夫貴不與富期而富至富不與粱
肉期而梁肉至梁肉不與驕奢期而驕奢至驕奢不與
死亡期而死亡至累世以前坐此者多矣應侯曰公子之所以教
之者厚矣僕得聞此不忘於心願君之亦勿忘也平陽君曰敬諾
韓愈送許郢州序愈嘗以書自通於于公累數百言其大要言
先達之士得人而託之則道德彰而名問流後進之士得人而託
之則事業顯而爵位通下有矜乎能上有矜乎位雖恒相求而不
相遇于公不以其言為不可復書曰足下之言是也于公身居方
伯之尊蓄不世之材而能與卑鄙庸陋相應答如影響是非忠乎
君而樂乎善以國家之務為己任者乎愈雖不敢私其大恩抑不
可不謂之知已恒矜而誦之情已至而事不從小人之所不為也
故於使君之行道刺史之事以為于公贈凡天下之事成於自同
而敗於自異為刺史者嘗私於其民不以實應乎府為觀察使者
恒急於其賦不以情信乎州繇是刺史不安其官觀察使不得其
政財已竭而歛不休人已窮而賦愈急其不去為盜也亦幸矣誠
使刺史不私於其民觀察使不急於其賦刺史曰吾州之民天下
之民也惠不可以獨厚觀察使亦曰某州之民天下之民也歛不
可以獨急如是而政不均令不行者未之有也其前之言者于公
既已信而行之矣今之言者其有不信乎縣之於州猶州之於府
也有以事乎上有以臨乎下同則成異則敗者皆然也非使君之
賢其誰能信之愈於使君非燕遊一朝之好也故其贈行不以頌
而以規
贈崔復州序有地數百里趨走之吏自長史司馬以下數十人
其禄足以仁其三族及其朋友故舊樂乎心則一境之人喜不樂
乎心則一境之人懼大丈夫官至刺史亦榮矣雖然幽遠之小
民其足跡未嘗至城邑苟有不得其所能自直於鄉里之吏者
鮮矣况能自辯於縣吏乎能自辯於縣吏者鮮矣况能
自辯於刺史之庭乎由是刺史有所不聞小民有所不
宣賦有常而民産無恒水旱厲疫之不期民之豐約懸
于州縣令不以言連帥不以信民就窮而斂愈急吾見
刺史之難為也崔君為復州其連帥則于公崔君之仁
足以蘇復人于公之賢足以庸崔君有刺史之榮而無
其難為者將在於此乎愈嘗辱于公之知而舊游於崔
君慶復人之將蒙其休澤也於是乎言
自解(十一則)
蘇代謂燕昭王曰今有人於此孝如曾參孝巳信如尾
生高廉如鮑焦史鰌兼此三行以事王奚如王曰如是
足矣對曰足下以為足則臣不事足下矣臣且處無為
之事歸耕乎周之上地耕而食之織而衣之王曰何故
也對曰孝如曾參孝巳則不過養其親耳信如尾生高
則不過不欺人耳廉如鮑焦史鰌則不過不竊人之財
耳今臣為進取者也臣以為廉不與身俱達義不與生
俱立仁義者自完之道也非進取之術也王曰自憂不
足乎對曰以自憂為足則秦不出殽函齊不出營丘楚
不出疏章三王代位五霸改政皆以不自憂故也若自
憂而足則臣亦周之負籠耳何為煩大王之廷邪昔者
楚取章武諸侯北面而朝秦取西山諸侯西面而朝曩
者使燕毋去周室之上則諸侯不為别馬而朝矣臣聞
之善為事者先量其國之大小而揆其兵之彊弱故功
可成而名可立也不能為事者不先量其國之大小不
揆其兵之彊弱故功不可成而名不可立也今王有東
嚮伐齊之心而愚臣知之王曰子何以知之對曰矜戟
砥劔登丘東嚮而歎是以愚臣知之今夫烏獲舉千鈞
之重行年八十而求扶持故齊雖彊國也西勞於宋南
罷於楚則齊軍可敗而河間可取燕王曰善吾請拜子
為上卿奉子車百乘子以此為寡人東游於齊何如對
曰足下以愛之故與何不與愛子與諸舅叔父負牀之
孫不得而乃以與無能之臣何也王之論臣何如人哉
今臣之所以事足下者忠信也恐以忠信之故見罪於
左右王曰安有為人臣盡其力竭其能而得罪者乎對
曰臣請為王譬昔周之上地嘗有之其丈夫宦三年不
歸其妻愛人其所愛者曰子之丈夫來則且柰何乎其
妻曰勿憂也吾已為藥酒而待其來矣已而其丈夫果
來於是因令其妾酌藥酒而進之其妾知之半道而立
慮曰吾以此飲吾主父則殺吾主父以此事告吾主父
則逐吾主母與殺吾主父逐吾主母者寧佯躓而覆之
於是因佯僵而仆之其妻曰為子之遠行來之故為美
酒今妾奉而仆之其丈夫不知縳其妾而笞之故妾所
以笞者忠信也今臣為足下使於齊恐忠信不諭於左
右也臣聞之曰萬乘之主不制於人臣十乘之家不制
於衆人匹夫徒步之士不制於妻妾而又況於當時之
賢主乎臣請行矣願足下之無制於羣臣也
梁孝王景帝母弟竇太后愛之令得自請置相二千石
出入遊戲僭於天子天子聞之心弗善也太后知帝不
善乃怒梁使者弗見案責王所為韓安國為梁使見大
長公主而泣曰何梁王為人子之孝為人臣之忠而太
后曾弗省也夫前日吳楚齊趙七國反時自關以東皆
合從西鄉惟梁最親為艱難梁王念太后帝在中而諸
侯擾亂一言泣數行下跪送臣等六人將兵擊郤吳楚
吳楚以故兵不敢西而卒破亡梁王之力也今太后以
小節苛禮責望梁王梁王父兄皆帝王所見者大故出
稱蹕入言警車旗皆帝所賜也即欲以侘鄙縣驅馳國
中以夸諸侯令天下盡知太后帝愛之也今梁使來輒
案責之梁王恐日夜涕泣思慕不知所為何梁王之為
子孝為臣忠而太后弗恤也大長公主具以告太后太
后喜曰為言之帝言之帝心乃解而免冠謝太后曰兄
弟不能相教乃為太后遺憂悉見梁使厚賜之其後梁
王益親驩太后長公主更賜安國可直千餘金名由此
顯結于漢
鄒陽獄中上梁王書臣聞忠無不報信不見疑臣常
以為然徒虛語耳昔者荆軻慕燕丹之義白虹貫日太
子畏之衞先生為秦畫長平之事太白蝕昴昭王疑之
夫精誠變天地而信不諭兩主豈不哀哉今臣盡忠竭
誠畢議願知左右不明卒從吏訊為世所疑是使荆軻
衞先生復起而燕秦不悟也願大王熟察之昔玉人獻
寶楚王刖之李斯竭忠胡亥極刑是以箕子佯狂接輿
避世恐遭此患也願大王察玉人李斯之意而後楚王
胡亥之聽無使臣為箕子接輿所笑臣聞比干剖心子
胥鴟夷臣始不信迺今知之願大王熟察少加憐焉語
曰白頭如新傾蓋如故何則知與不知也故樊於期逃
秦之燕藉荆軻首以奉丹事王奢去齊之魏臨城自剄
以却齊而存魏夫王奢樊於期非新於齊秦而故於燕
魏也所以去二國死兩君者行合於志而慕義無窮也
是以蘇秦不信於天下為燕尾生白圭戰亡六城為魏
取中山何則誠有以相知也蘇秦相燕人惡之於燕王
燕王按劍而怒食以駃騠白圭顯於中山中山人惡之於魏
文侯文侯投以夜光之璧何則兩主二臣剖心析肝相
信豈移於浮辭哉故女無美惡入宫見妬士無賢不肖
入朝見嫉昔者司馬喜臏脚於宋卒相中山范睢摺脇
折齒於魏卒為應侯此二人者皆信必然之畫捐朋黨
之私挾孤獨之交故不能自免於嫉妬之人也是以申
徒狄蹈雍之河徐衍負石入海不容身於世義不苟取
比周於朝以移主上之心故百里奚乞食於道路穆公
委之以政甯戚飯牛於車下而桓公任之以國此二人
者豈素宦於朝借譽於左右然後二主用之哉感於心
合於意堅如膠漆昆弟不能離豈惑於衆口哉故偏聽
生奸獨任成亂昔魯聽季孫之說逐孔子宋信子冉之
計囚墨翟夫以孔墨之辯不能自免於讒諛而二國以
危何則衆口鑠金積毁銷骨也是以秦用戎人由余而
霸中國齊用越人子臧而彊威宣此二國豈拘於俗牽
於世繫竒偏之辭哉公聽並觀垂明當世故意合則胡
越為昆弟由余子臧是矣不合則骨肉為讐敵朱象管
蔡是矣今人主誠能用齊秦之明後宋魯之聽則五霸
不足侔而三王易為比也是以聖王覺悟捐子之之心
而不說田常之賢封比干之後修孕婦之墓故功業覆
於天下何則欲善無厭也夫晉文公親其讐而彊霸諸
侯齊桓公用其仇而一匡天下何則慈仁殷勤誠嘉於
心此不可以虚辭借也至夫秦用商鞅之法東弱韓魏
立彊天下而卒車裂之越用大夫種之謀禽勁吳而霸
中國遂誅其身是以孫叔敖三去相而不悔於陵子仲
辭三公為人灌園今人主誠能去驕傲之心懷可報之
意披心腹見情素墮肝膽施德厚終與之窮達無愛於
士則桀之犬可使吠堯而跖之客可使刺由何況因萬
乘之權假聖王之資乎然則荆軻湛七族要離燔妻子
豈足為大王道哉臣聞明月之珠夜光之璧以暗投人
於道路衆莫不按劔相盼何則無因而至前也蟠木根柢
輪囷離竒而為萬乘器者何則以左右先為之容也故
無因而至前雖出隋侯之珠夜光之璧秖足結怨而不
見德有人先談則枯木朽株樹功而不忘今天下布衣
窮居之士身在貧羸雖蒙堯舜之術挾伊管之辯懷龍
逢比干之意欲盡忠當世之君而素無根柢之容雖竭
精神欲開忠信輔人主之治則人主必襲按劒相盼之
迹矣是使布衣之士不得為枯木朽株之資也是以聖
王制世御俗獨化於陶鈞之上而不牽乎卑辭之語不
奪乎衆多之口故秦皇帝任中庶子蒙嘉之言以信荆
軻之說而匕首竊發周文王獵涇渭載吕尚而歸以王
天下秦信左右而亡周用烏集而王何則以其能越拘
攣之語馳域外之議獨觀於昭曠之道也今人主沈諂
諛之辭牽於帷牆之制使不羈之士與牛驥同皂此鮑
焦所以忿於世而不留富貴之樂也臣聞盛飾入朝者
不以私汚義砥礪名號者不以利傷行故里名勝母曾
子不入邑號朝歌墨子迴車今欲使天下恢廓之士誘
於威重之權脅於位勢之貴回面汚行以事諂諛之人
而求親近於左右則士有伏死堀穴巖藪之中耳安有
盡忠信而趨闕下者哉
馮衍上光武疏臣伏念高祖之略而陳平之謀毁之
則疏譽之則親以文帝之明而魏尚之忠繩之以法則
為罪施之以德則為功逮至晚世董仲舒言道德見妬
於公孫弘李廣奮節於匈奴見排於衞青此忠臣之常
所為流涕也臣衍自惟微賤之臣上無無知之薦下無
馮唐之說乏董生之才寡李廣之勢而欲免讒口濟怨
嫌豈不難哉臣衍之先祖以忠貞之故成私門之禍而
臣衍復遭擾攘之時值兵革之際不敢回行求時之利
事君無傾邪之謀將帥無虜掠之心衞尉隂興敬慎周
密内自修敕外遠嫌疑故敢與交通興知臣之貧數欲
本業之臣自惟無三益之才不敢處三損之地固讓而
不受之昔在更始太原執貨財之柄居倉卒之間據位
食祿二十餘年而財産歲狹居處日貧家無布帛之積
出無輿馬之飾於今遭清明之時躬力行之秋而怨讎
叢興譏議横世蓋富貴易為善貧賤難為工也疏遠隴
畝之臣無望高闕之下惶恐自陳以救罪尤
孔僖上章帝疏臣之愚意以為凡言誹謗者謂實無
此事而虚加誣之也至於孝武皇帝政之美惡顯在漢
史坦如日月是為直說書傳實事非虚謗也夫帝者為
善則天下之善咸歸焉其不善則天下之惡亦萃焉斯
皆有以致之故不可以誅於人也且陛下即位以來政
教未過而德澤有加天下所見也臣等獨何譏刺哉假
使所非實是則固應悛改儻其不當亦宜含容又何罪
焉陛下不推原大數深自為計徒肆私忿以快其意臣
等受戮死即死耳顧天下之人必回視易慮以此闚陛
下心自今以後苟見不可之事終莫敢復言者矣臣之
所以不愛其死猶敢極言者誠為陛下深惜此大業陛
下若不自惜則臣何賴焉齊桓公親揚其先君之惡以
唱管仲然後羣臣得盡其心今陛下乃欲以十世之武
帝遠諱實事豈不與桓公異哉臣恐有司卒然見構銜
恨蒙枉不得自敘使後世論者擅以陛下有所方比寧
可復使子孫追掩之乎謹詣闕伏待重誅
皇甫規上順帝疏四年之秋戎醜蠢戾爰自西州侵
及涇陽舊都懼駭朝廷西顧明詔不以臣愚駑急使軍
就道幸蒙威靈遂振國命羌戎諸種大小稽首輒移書
營郡以訪誅納所省之費一億以上以為忠臣之義不
敢告勞故恥以片言自及微效然比方先事庶免罪悔
前踐州界先奏郡守孫雋次及屬國都尉李翕督軍御
史張稟旋師南征又上涼州刺史郭閎漢陽太守趙熹
陳其過惡執據大辟凡此五臣支黨半國其餘墨綬下
至小吏所連及者復有百餘吏託報將之怨子思復父
之恥載贄馳車懷糧步走交搆豪門競流謗讟云臣私
報諸羌謝其錢貨若臣以私財則家無擔石如物出於
官則文簿易考就臣愚惑信如言者前世尚遺匈奴以
宫姬鎮烏孫以公主今臣但費千萬以懷叛羌則良臣
之才略兵家之所貴將有何罪負義違理乎自永初以
來將出不少覆軍有五動資巨億有旋車完封寫之權
門而名成功立厚加爵封今臣還督本土糺舉諸郡絶
交離親戮辱舊故衆謗隂害固其宜也臣雖汚穢廉潔
無聞今已覆没恥痛實深傳稱鹿死不擇音謹冒昩略
上
虞詡代陳禪為司隷校尉數月間奏太傅馮石太尉劉
熹中常侍程璜陳秉孟生李閏等百官側目號為苛刻
三公劾奏詡盛夏多拘繫無辜為吏人患詡上書自訟
曰法禁者俗之堤防刑罰者人之御轡今州曰任郡郡
曰任縣更相委遠百姓怨窮以苟容為賢盡節為愚臣
所發舉臧罪非一二府恐為臣所奏遂加誣罪臣將從
史魚死即以尸諫耳
蔡邕戍邊上章臣邕被受陛下尤異大恩初由宰府
備數典職以叔父故衞尉質時為尚書召拜郎中受詔
詣東觀著作遂與羣儒並拜議郎沐浴恩澤承答聖問
前後六年質奉機密趨走目下遂竟端右出相好藩還
尹輦轂旬日之中登躡上列父子一門兼受恩寵不能
輸寫心力以效絲髮之功一旦被章陷没辜戮陛下天
地之德不忍刀鋸截臣首領得就平罪父子家屬徙充
邊方完全軀命喘息相隨非臣無狀所敢復望非臣罪
惡所當復蒙非臣辭筆所能復陳臣初決罪雒陽詔獄
生出牢戶顧念元初中故尚書郎張俊坐漏泄事當伏
重刑已出穀門復聽讀鞠詔書馳救一等輸作左校俊
上書謝恩遂以轉徙郡縣促遣徧於吏手不得頃息含
辭抱悲無由上達既到徙所乘塞守𤇺職在候望憂怖
焦灼無心復能操筆成章致章闕庭誠知聖朝不責臣
謝但愚心有所不竟臣自在布衣常以漢書十志下盡
王莽而世祖以來唯有紀傳無續志者臣所師事故大
傅胡廣知臣頗識其門戶略以所有舊事與臣雖未備
悉粗見首尾積累思維二十餘年不在其位非外吏庶
人所得擅述天誘其衷得備著作郎建言十志皆當撰
錄遂與議郎張華等分受之所使元順難者皆以付臣
先治律歷以籌筭為本天文為騐請太師舊注考校連
年往往頗有差舛當有增損乃可施行為無窮法道至
深微不敢獨議郎中劉洪密於用筭故臣表上洪與共
參思圖牒尋繹適有頭角會臣被罪遂放邊野臣竊自
痛一為不善使史籍所闕胡廣所校二十年之恩中道
廢絶不得究竟慺慺之情猶以結心不能違望臣初欲
須刑竟乃因縣道具以狀聞今年七月九日匈奴始攻
郡鹽池縣其時鮮卑連犯雲中五原一月之中烽火不
絶不言四夷相與合謀所圖廣遠恐遂為變不知所濟
郡縣咸懼不守朝旦臣所在孤危懸命鋒鏑湮滅土灰
呼吸無期誠恐所懷隨軀腐朽抱恨黃泉遂不設施謹
先顛踣科條諸志臣欲制刪定者一所當接續者四前
志所無臣欲著者三及經典羣書所宜捃摭本奏詔書
所當依據分别首目并書章左臣初被考妻子并竄亡
失文書無所案請加以惶怖愁恐思念荒散十分不得
識一所識者又恐謬誤觸冒死罪披散愚情願下東觀
推求諸奏參以璽書以補綴遺闕昭明國體章聞之後
雖肝腦流離白骨剖破無所復恨惟陛下省察
曹操迎天子都許乃下詔書責袁紹以地廣兵多而專
自樹黨不聞勤王之師而但擅相討伐紹上書臣聞
昔有哀歎而霜隕悲哭而崩城者每讀其書謂為信然
於今況之乃知妄作何者臣出身為國破家立事至於
懷忠獲釁抱信見疑晝夜長吟剖肝泣血曾無崩城隕
霜之應故鄒衍杞婦何能感徹臣以負薪之資拔于陪
隷之中奉職憲臺擢授戎校常侍張讓等滔亂天常侵
奪朝威賊害忠德扇動奸黨故大將軍何進忠國疾亂
義心赫怒以臣頗有一介之節可責以鷹犬之功故授
臣以督司諮臣以方略臣不敢畏憚彊禦避禍求福與
進合圖事無違異忠策未盡而元帥受敗太后被質宫
室焚燒陛下聖德幼沖親遭厄困時進既被害師徒喪
沮臣獨將家兵百餘人抽戈承明竦劒翼室虎叱羣司
奮擊凶醜曾不浹辰罪人斯殄此誠愚臣效命之一騐
也會董卓乘虚所圖不軌臣父兄親從並當大位不憚
一室之禍苟惟寧國之義故遂解節出奔創謀河外時
卓方貪結外援招悦英豪故即位勃海申以軍號則臣
之與卓未有纖芥之嫌若使苟欲滑泥揚波偷榮求利
則進可以饗竊祿位退無門戶之患然臣愚所守志無
傾奪故遂引會英雄興師百萬飲馬孟津㰱血漳河會
故冀州牧韓馥懷挾逆謀欲專權執絶臣軍糧不得踵
係至使猾寇肆毒害及一門尊卑大小同日并戮鳥獸
之情猶知號呼臣所以蕩然忘哀貌無隱戚者誠以忠
臣之節道不兩立顧私懷已不能全功斯亦愚臣破家
徇國之二騐也又黃巾十萬焚燒青兖黑山張揚蹈藉
冀域臣乃旋師奉辭伐畔金鼓未震狡敵知亡故韓馥
懷懼謝咎歸土張揚黑山同時乞降臣時輒承制竊比
竇融以議郎曹操權領兖州牧會公孫瓚師旅南馳陸
掠北境臣即星駕席卷與瓚交鋒假天之威每戰輒克
臣備公族子弟生長京輦頗聞俎豆不習干戈加自乃
祖先臣以來世作輔弼咸以文德盡忠得免罪戾臣非
與瓚角戎馬之勢爭戰陣之功者也誠以賊臣不誅春
秋所貶苟云利國專之不疑故冒踐霜雪不憚劬勤實
庶一捷之福以立終身之功社稷未定臣誠恥之太僕
趙岐銜命來征宣明陛下含弘之施蠲除細故與下更
新奉詔之日引師南轅是臣畏怖天威不敢怠慢之三
騐也又臣所上將校率皆清英宿德令名顯達登鋒履
刃死者過半勤恪之功不見書列而州郡牧守競盜聲
名懷持二端優游顧望皆列土錫圭跨州連郡是以遠
近狐疑議論紛錯者也臣聞守文之世德高者位尊倉
卒之時功多者賞厚陛下播越非所洛邑之祀海内傷
心志士憤惋是以忠臣肝腦塗地肌膚橫分而無悔心
者義之所感故也今賞加無勞以攜有德杜黜忠功以
疑衆望斯豈腹心之遠圖將乃讒慝之邪說使之然也
臣爵為通侯位二千石殊恩厚德臣既叨之豈敢闚覬
重禮以希彤弓玈矢之命哉誠傷偏禆列校勤不見紀
盡忠為國飜成重愆斯蒙恬所以悲號於邊獄白起歔
欷於杜郵也太傅日磾位為師保任配東征而耗亂王
命寵任非所凡所舉用皆衆所捐棄而容納其策以為
謀主令臣骨肉兄弟還為讐敵交鋒接刃搆難滋甚臣
雖欲釋甲投戈事不得已誠恐陛下日月之明有所不
照四聰之聽有所不聞乞下臣章咨之羣賢使三槐九
棘議臣罪戾若以臣今行權為釁則桓文當有誅絶之
刑若以衆不討賊為賢則趙盾可無書弑之貶矣臣雖
小人志守一介若使得申明本心不愧先帝則伏首歐
刀褰衣就鑊臣之願也惟陛下垂尸鳩之平絶邪諂之
論無令愚臣結恨三泉
王浚承制以裴憲為尚書懷帝時王浚為石勒所破棗
嵩等莫不謝罪軍門貢賂交錯惟憲及荀綽恬然私室
勒素聞其名召而謂之曰王浚虐暴幽州人鬼同疾孤
恭行乾憲拯兹黎元羇舊咸歡慶謝交路二君齊惡傲
威誠信岨絶防風之戮將誰歸乎憲神色侃然泣而對
曰臣等世荷晉榮恩遇隆重王浚凶麤醜正尚晉之遺
藩雖欣聖化義岨誠心且武王伐紂表商容之閭未聞
商容在倒戈之例也明公既不欲以道化厲物必於刑
忍為始者防風之戮臣之分也請就辟有司不拜而出
勒深嘉之待以賓禮勒乃簿王浚官寮親屬皆貲至巨
萬惟憲與荀綽家有書百餘袠鹽米各十數斛而已勒
聞之謂其長史張賓曰名不虛也吾不喜得幽州喜獲
二子署從事中郎
江淹詣建平王上書昔者賤臣叩心飛霜擊於燕地
庶女告天振風襲於齊臺下官每讀其書未嘗不廢卷
流涕何者士有一定之論女有不易之行信而見疑貞
而為戮是以壯夫義士伏死而不顧者此也下官聞仁
不可恃善不可依謂徒虚語乃今知之伏願王暫停左
右少加憐察下官本蓬戶桑樞之人布衣韋帶之士退
不飾詩書以驚愚進不買名聲於天下日者謬得升降
承明之闕出入金華之殿何嘗不局影凝嚴側身扄禁
者乎竊慕大王之義復為門下之賓備鳴盜淺術之餘
豫三五賤伎之末大王惠以恩光顧以顔色實佩荆卿
黃金之賜竊感豫讓國士之分矣常欲結纓伏劒少謝
萬一剖心摩踵以報所天不圖小人固陋坐貽謗缺迹
墮照憲身限幽圄履影弔心酸鼻痛骨下官聞虧名為
辱虧形次之每一念來忽若有遺加以涉旬月迫季秋
天光沈隂左右無色身非木石與獄吏為伍此少卿所
以仰天槌心泣盡而繼之以血者也下官雖乏鄉曲之
譽然嘗聞君子之行矣其上則隱於簾肆之間臥於巖
石之下次則結綬金馬之庭高議雲臺之上退則虜南
越之君繫單于之頸俱啓丹冊並圖青史寧當爭分寸
之末競錐刀之利哉下官聞積毁銷金積讒磨骨遠則
直生取疑於盜金近則伯魚被名於不義彼之二子猶
或如是況在下官焉能自免昔上將之恥絳侯幽獄名
臣之羞史遷下室至如下官當何言哉夫以魯連之智
辭祿而不返接輿之賢行歌而忘歸子陵閉關於東越
仲蔚杜門於西秦亦良可知也若使下官事非其虚罪
得其實亦當鉗口吞舌伏匕首以殞身何以見齊魯奇
節之人燕趙悲歌之士乎方今聖歴欽明天下樂業青
雲浮洛榮光塞河西洎臨洮狄道北距飛狐陽原莫不
浸仁沐義昭景飲醴而下官抱痛圜門含憤獄戶一物
之微有足悲者仰惟大王少垂明白則梧丘之魂不愧
於沈首鵠亭之鬼無恨於灰骨不任肝膽之切敬因執
事以聞
經濟類編卷五十二
