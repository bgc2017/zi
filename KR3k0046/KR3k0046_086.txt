經濟類編卷八十六
明馮琦馮瑗撰
人品類三
義烈(三十六則)
吕覽高義篇君子之自行也動必緣義行必誠義俗
雖謂之窮通也行不誠義動不緣義俗雖謂之通窮也
然則君子之窮通有異乎俗者也故當功以受賞當罪
以受罰賞不當雖與之必辭罰誠當雖赦之不外度之
於國必利長久長久之於主必宜内及於心不慙然後
動孔子見齊景公景公致廩丘以為養孔子辭不受入
謂弟子曰吾聞君子當功以受禄今說景公景公未之
行而賜之廩丘其不知丘亦甚矣令弟子趣駕辭而行
孔子布衣也官在魯司寇萬乘難與比行三王之佐不
顯焉取舍不苟也夫子墨子游公上過於越公上過語
墨子之義越王說之謂公上過曰子之師苟肯至越請
以故吳之地隂江之浦書社三百以封夫子公上過往
復於子墨子子墨子曰子之觀越王也能聽吾言用吾
道乎公上過曰殆未能也墨子曰不唯越王不知翟之
意雖子亦不知翟之意若越王聽吾言用吾道翟度身
而衣量腹而食比於賓萌未敢求仕越王不聽吾言不
用吾道雖全越以與我吾無所用之越王不聽吾言不
用吾道而受其國是以義翟也義翟何必越雖於中國
亦可凡人不可不熟論秦之野人以小利之故弟兄相
獄親戚相忍今可得其國恐虧其義而辭之可謂能守
行矣其與秦之野人相去亦遠矣荆人與吳人將戰荆
師寡吳師衆荆將軍子囊曰我與吳人戰必敗敗王師
辱王名虧壤土忠臣不忍為也不復於王而遁至於郊
使人復於王曰臣請死王曰將軍之遁也以其為利也
今誠利將軍何死子囊曰遁者無罪則後世之為王者
將皆依不利之名而效臣遁若是則荆國終為天下撓
遂伏劍而死王曰請成將軍義乃為之桐棺三寸加斧
鑕其上人主之患存而不知所以存亡而不知所以亡
此存亡之所以數至也郼岐之廣也萬國之順也從此
生矣荆之為國十二世矣嘗有乾谿白公之亂矣嘗有
鄭襄州侯之避矣而今猶為萬乘之大國其時有臣如
子囊與子囊之節非獨厲一世之人臣也荆昭王之時
有士焉曰石渚其為人也公直無私王使為政廷有殺
人者石渚追之則其父也還車而反立於廷曰殺人者
僕之父也以父行法不忍阿有罪廢國法不可失法伏
罪人臣之義也於是乎伏斧鑕請死於王王曰追而不
及豈必伏罪哉子復事矣石渚辭曰不私其親不可謂
孝子事君枉法不可謂忠臣君令赦之上之惠也不敢
廢法臣之行也不去斧鑕殁頭乎王廷正法枉必死父
犯法而不忍王赦之而不肯石渚之為人臣也可謂忠
且孝矣
離俗篇世之所不足者理義也所有餘者妄苟也民
之情貴所不足賤所有餘故布衣人臣之行潔白清廉
中繩愈窮愈榮雖死天下愈高之所不足也然而以理
義斵削神農黃帝猶有可非微獨舜湯飛兔要褭古之
駿馬也材猶有短故以繩墨取木則宫室不成矣舜讓
其友石戶之農石戶之農曰棬棬乎后之為人也葆力
之士也以舜之德為未至也於是乎夫負妻妻攜子以
入於海去之終身不反舜又讓其友北人無擇北人無
擇曰異哉后之為人也居於甽畆之中而游入於堯之
門不若是而已又欲以其辱行漫我我羞之而自投於
蒼領之淵湯將伐桀因卞隨而謀卞隨辭曰非吾事也
湯曰孰可卞隨曰吾不知也湯又因務光而謀務光曰
非吾事也湯曰孰可務光曰吾不知也湯曰伊尹何如
務光曰彊力忍訽吾不知其他也湯遂與伊尹謀夏伐
桀克之以讓卞隨卞隨辭曰后之伐桀也謀乎我必以
我為賊也勝桀而讓我必以我為貪也吾生乎亂世而
無道之人再來訽我吾不忍數聞也乃自投於潁水而
死湯又讓於務光曰智者謀之武者遂之仁者居之古
之道也吾子胡不位之請相吾子務光辭曰廢上非義
也殺民非仁也人犯其難我享其利非廉也吾聞之非
其義不受其利無道之世不踐其土况於尊我乎吾不
忍久見也乃負石而沈於募水故如石戶之農北人無
擇卞隨務光者其視天下若六合之外人之所不能察
其視貴富也苟可得已則必不之賴高節厲行獨樂其
意而物莫之害不漫於利不牽於埶而羞居濁世惟此
四士者之節若夫舜湯則苞裹覆容緣不得已而動因
時而為以愛利為本以萬民為義譬之若釣者魚有小
大餌有宜適羽有動靜齊晉相與戰平阿之餘子亡戟
得矛却而去不自快謂路之人曰亡戟得矛可以歸乎
路之人曰戟亦兵也矛亦兵也亡兵得兵何為不可以
歸去行心猶不自快遇高唐之孤叔無孫當其馬前曰
今者戰亡戟得矛可以歸乎叔無孫曰矛非戟也戟非
矛也亡戟得矛豈亢責也哉平阿之餘子曰嘻還反戰
趨尚及之遂戰而死叔無孫曰吾聞之君子濟人於患
必離其難疾驅而從之亦死而不反令此將衆亦必不
北矣令此處人主之旁亦必死義矣今死矣而無大功
其任小故也任小者不知大也今焉知天下之無平阿
餘子與叔無孫也故人主之欲得廉士者不可不務求
齊莊公之時有士曰賓卑聚夢有壯子白縞之冠丹績
之䘩東布之衣新素履墨劍室從而叱之唾其面惕然
而寤徒夢也終夜坐不自快明日召其友而告之曰吾
少好勇年六十而無所挫辱今夜辱吾將索其形期得
之則可不得將死之每朝與其友俱立乎衢三日不得
却而自殁謂此當務則未也雖然其心之不辱也有可
以加乎
左儒友于杜伯皆臣周宣王宣王將殺杜伯而非其罪
也左儒爭之于王九復之而王弗許也王曰别君而異友
斯汝也左儒對曰臣聞之君道友逆則順君以誅友友
道君逆則率友以違君王怒曰易而言則生不易而言
則死左儒對曰臣聞古之士不枉義以從死不易言以
求生故臣能明君之過以死杜伯之無罪王殺杜伯
左儒死之
戰於殽也晉梁弘御戎萊駒為右戰之明日晉襄公縛
秦囚使萊駒以戈斬之囚呼萊駒失戈狼瞫取戈以斬
囚禽之以從公乘遂以為右箕之役先軫黜之而立續
簡伯狼瞫怒其友曰盍死之瞫曰吾未獲死所其友曰
吾與女為難瞫曰周志有之勇則害上不登於明堂死
而不義非勇也共用之謂勇吾以勇求右無勇而黜亦
其所也謂上不我知黜而宜乃知我矣子姑待之及彭
衙既陳以其屬馳秦師死焉晉師從之大敗秦師君子
謂狼瞫於是乎君子詩曰君子如怒亂庶遄沮又曰王
赫斯怒爰整其旅怒不作亂而以從師可謂君子矣
晉靈公暴趙宣子驟諫靈公患之使鉏之彌賊之鉏之
彌晨往則寢門闢矣宣子盛服將朝尚早坐而假寐之
彌退歎而言曰不忘恭敬民之主也賊民之主不忠棄
君之命不信有一於此不如死也遂觸槐而死
趙盾舉韓厥晉君以為中軍尉趙盾死子朔嗣為卿至
景公三年趙朔為晉將朔取成公姊為夫人大夫屠岸
賈欲誅趙氏初趙盾在時夢見叔帶持龜要而哭甚悲
已而笑拊手且歌盾卜之占兆絶而後好趙史援占曰
此甚惡非君之身及君之子然亦君之咎也至子趙朔
世益衰屠岸賈者始有寵于靈公及至于晉景公而賈
為司寇將作難乃治靈公之賊以致趙盾徧告諸將曰
趙穿弑靈公盾雖不知猶為首賊臣殺君子孫在朝何
以懲罪請誅之韓厥曰靈公遇賊趙盾在外吾先君以
為無罪故不誅今諸君將誅其後是非先君之意而後
妄誅妄誅謂之亂臣有大事而君不聞是無君也屠岸
賈不聽厥告趙朔趣亡趙朔不肯曰子必不絶趙祀予
死不恨韓厥許諾稱疾不出賈不請而擅與諸將攻趙
氏於下宮殺趙朔趙同趙括趙嬰齊皆滅其族趙朔妻
成公姊有遺腹走公宮匿公孫杵臼謂程嬰胡不死嬰
曰朔之妻有遺腹若幸而男吾奉之即女也吾徐死耳
無何而朔妻免生男屠岸賈聞之索於宮朔妻置兒袴
中祝曰趙宗滅乎若號即不滅乎若無聲及索兒竟無
聲已脱程嬰謂杵臼曰今一索不得後必且復之奈何
杵臼曰立孤與死孰難嬰曰立孤亦難耳杵臼曰趙氏
先君遇子厚子強為其難者吾為其易者吾請先死而
二人謀取他嬰兒負以文褓匿山中嬰謂諸將曰嬰不
肖不能立孤誰能與吾千金吾告趙氏孤處諸將皆喜
許之發師隨嬰攻杵臼杵臼曰小人哉程嬰下宮之難
不能死與我謀匿趙氏孤兒今又賣之縱不能立孤兒
忍賣之乎抱而呼天乎趙氏孤兒何罪請活之獨殺杵
臼也諸將不許遂并殺杵臼與兒諸將以為趙氏孤兒
已死皆喜然趙氏真孤兒乃在程嬰卒與俱匿山中居
十五年晉景公病卜之大業之胄者為祟景公問韓厥
韓厥知趙孤存乃曰大業之後在晉絶祀者其趙氏乎
夫自中行衍皆嬴姓也中行衍人面鳥噣降佐帝大戊
及周天子皆有明德下及幽厲無道而叔帶去周適晉
事先君繆侯至于成公世有立功未嘗絶祀今及吾君
獨滅趙宗國人哀之故見龜筴唯君圖之景公問趙
尚有後子孫乎韓厥具以實告景公乃與韓厥謀立趙
孤兒召匿之宫中諸將入問病景公因韓厥之衆以脇
諸將而見趙孤兒孤兒名武諸將不得已乃曰昔下宫
之難屠岸賈為之矯以君命并命羣臣非然孰敢作難
微君之病羣臣固將請立趙後今君有命羣臣願之於
是召趙氏程嬰徧拜諸將遂俱與程嬰趙氏攻屠岸賈
滅其族復與趙氏田邑如故趙武冠為成人程嬰乃辭
大夫謂趙武曰昔下宮之難皆能死我非不能死思立
趙氏後今子既立為成人趙宗復故我將下報趙孟與
公孫杵臼趙武號泣固請曰武願苦筋骨以報子至死
而子忍棄我死乎程嬰曰不可彼以我為能成事故皆
先我死今我不下報之是以我事為不成也遂自殺趙
武服齊衰三年為祭邑春秋祠之世不絶君子曰程嬰公
孫杵臼可謂信友厚士矣嬰之自殺下報亦過矣
佛肸以中牟叛置鼎於庭致士大夫曰與我者受邑不
吾與者烹大夫皆從之至于田卑田卑中牟之邑人也
曰義死不避斧鉞之罪義窮不受軒冕之服無義而生
不仁而富不如烹褰衣將就鼎佛肸脱屨而生之趙氏
聞其叛也攻而取之聞田卑不肯與也求而賞之田卑
曰不可也一人舉而萬夫俛首智者不為也賞一人以
慙萬夫義者不取也我受賞使中牟之士懷恥不義辭
賞從處曰以行臨人不道吾去矣襁負其母南徙於楚
楚王高其義待以司馬
衞公孟縶狎齊豹奪之司寇與鄄有役則反之無則取
之公孟惡北宫喜禇師圃欲去之公子朝通于襄夫人
宣姜懼而欲以作亂故齊豹北宮喜禇師圃公子朝作
亂初齊豹見宗魯於公孟為驂乘焉將作亂而謂之曰
公孟之不善子所知也勿與乘吾將殺之對曰吾由子
事公孟子假吾名焉故不吾遠也雖其不善吾亦知之
抑以利故不能去是吾過也今聞難而逃是僭子也子
行事乎吾將死之以周事子而歸死於公孟其可也丙
辰衞侯在平壽公孟有事於蓋獲之門外齊子氏帷於
門外而伏甲焉使祝鼃寘戈於車薪以當門使一乘從
公孟以出使華齊御公孟宗魯驂乘及閎中齊氏用戈
擊公孟宗魯以背蔽之斷肱以中公孟之肩皆殺之琴
張聞宗魯死將往弔之仲尼曰齊豹之盜而孟縶之賊
女何弔焉君子不食奸不受亂不為利疚於回不以回
待人不蓋不義不犯非禮
卞莊子好勇養母戰而三北交遊非之國君辱之及母
死三年冬與魯戰卞莊子請從見於魯將軍曰初與母
處是以三北今母死請塞責而神有所歸遂赴敵獲一
甲首而獻之曰此塞一北又入獲一甲首而獻之曰此
塞再北又入獲一甲首而獻之曰此塞三北將軍曰母
没爾家宜止之請為兄弟莊子曰三北以養母也是子
道也今士節小具而塞責矣吾聞之節士不以辱生遂
反敵殺十人而死君子曰三北又塞責滅世斷家於孝
不終也
莒穆公有臣曰朱厲附事穆公不見識焉冬處於山林
食芋栗夏處洲澤食菱藕穆公以難死朱厲附將往死
之其友曰子事君而不見識焉今君難吾子死之意者
其不可乎朱厲附曰始我以為君不吾知也今君死而
我不死是果不知我也吾將死以激天下不知其臣者
遂往死之
吳王欲殺王子慶忌而莫之能殺吳王患之要離曰臣能
之吳王曰汝惡能乎吾嘗以六馬逐之江上矣而不能
及射之矢左右滿把而不能中今汝拔劍則不能舉臂
上車則不能登軾汝惡能要離曰士患不勇耳奚患而
不能王誠能助臣請必能吳王曰諾明旦加要離罪焉
摯執妻子焚之而揚其灰要離走往見王子慶忌於衞
王子慶忌喜曰吳王之無道也子之所見也諸侯之所
知也今子得免而去之亦善矣要離與王子慶忌居有
間謂王子慶忌曰吳之無道也愈甚請與王子往奪之
國王子慶忌曰善乃與要離俱涉於江中江拔劍以刺
王子慶忌王子慶忌捽之投之於江浮則又取而投之
如此者三其卒曰汝天下之國士也幸汝以成而名要
離得不死歸於吳吳王大說請與分國要離曰不可臣
請必死吳王止之要離曰夫殺妻子焚之而揚其灰以
便事也臣以為不仁夫為故主殺新主臣以為不義夫
捽而浮乎江三入而出特王子慶忌為之賜而不殺耳
臣已為辱矣夫不仁不義又且已辱不可以生吳王不
能止果伏劍而死
吳有士曰張胥鄙譚夫吾前交而後絶張胥鄙有罪拘
將死譚夫吾合徒而取之出至於道而後乃知其夫吾
也輟行而辭曰義不同於子故前交而後絶吾聞之君
子不為危易行令吾從子是安則肆志危則易行也與
吾因子而生不若反拘而死闔閭聞之令吏釋之張胥
鄙曰吾義不同於譚夫吾故不受其任矣今吏以是出
我以譚夫吾故免也吾庸遽受之乎遂觸牆而死譚夫
吾聞之曰我任而不受佞也不知而出之愚也佞不可以
接士愚不可以事君吾行虚矣人惡以吾力生吾亦恥
以此立於世乃絶頸而死君子曰譚夫吾其以失士矣
張胥鄙亦未為得也可謂剛勇矣未可謂得節也
越甲至齊雍門子狄請死之齊王曰鼓鐸之聲未聞矢
石未交長兵未接子何務死之為人臣之禮邪雍門子
狄對曰臣聞之昔者王出于囿左轂鳴車右請死之而
王曰子何為死車右對曰為其鳴吾君也王曰左轂鳴
者工師之罪也子何事之有焉車右曰臣不見工師之
乘而見其鳴吾君也遂刎頸而死知有之乎齊王曰有
之雍門子狄曰今越甲至其鳴吾君也豈在轂之下哉
車右可以死左轂而臣獨不可以死越甲也遂刎頸而
死是日越人引甲而退七十里曰齊王有臣鈎如雍門
子狄儗使越社稷不血食遂引甲而歸齊王葬雍門子
狄以上卿之禮
齊崔杼弑莊公也有陳不占者聞君難將赴之比去餐
則失七上車失軾御者曰怯如是去有益乎不占曰死
君義也無勇私也不以私害公遂往聞戰鬭之聲恐駭
而死人曰不占可謂仁者之勇也
陳恒弑簡公而盟盟者皆完其家不盟者殺之石他人
曰昔之事其君者皆得其君而事之今謂他人曰舍而
君而事我他人不能雖然不盟則殺父母也從而盟是
無君臣之禮也生於亂世不得正行劫於暴主不得道
義故雖盟不以父母之死不如退而自殺以禮其君乃
自殺
陳恒殺君使勇士六人劫子淵棲子淵棲曰子之欲與
我以我為知乎臣弑君非知也以我為仁乎見利而背
君非仁也以我為勇乎劫我以兵懼而與子非勇也使
吾無此三者與何補於子若吾有此三者終不從子矣
乃舍之
楚人將與吳人戰楚兵寡而吳兵衆楚將軍子囊曰我
擊此國必敗辱君虧地忠臣不忍為也不復于君黜兵
而退至于國郊使人復于君曰臣請死君曰子大夫之
遁也以為利也而今誠利子大夫毋死子囊曰遁者無
罪則後世之為君臣者皆入不利之名而效臣遁若是
則楚國終為天下弱矣臣請死退而伏劍君曰誠如此
請成子大夫之義乃為桐棺三寸加斧質其上以徇于
國
齊人有子蘭子者事白公勝勝為難乃告子蘭子曰吾
將舉大事于國願與子共之子蘭子曰我事子而與子
殺君是助子之不義也畏患而去子是遁子於難也故
不與子殺君以成吾義契領於庭以遂吾行白公之難
楚人有莊善者辭其母將往死之其母曰棄其親而死
其君可謂義乎莊善曰吾聞事君者内其禄而外其身
今所以養母者君之禄也身安得無死乎遂辭而行比
至公門三廢車中其僕曰子懼矣曰懼既懼何不返莊
善曰懼者吾私也死義吾公也聞君子不以私害公及
公門刎頸而死君子曰好義乎哉
宋康公攻阿屠單父成公趙曰始吾不自知以為在千
乘則萬乘不敢伐在萬乘則天下不敢圖今趙在阿而
宋屠單父則是趙無以自立也且往誅宋趙遂入宋三
月不得見或曰何不因鄰國之使而見之成公趙曰不
可吾因鄰國之使而刺之則使後世之使不信荷節之
信不用皆曰趙使之然也不可或曰何不因羣臣道徒
處之士而刺之成公趙曰不可吾因羣臣道徒處之士
而刺之則後世之忠臣不見信辨士不見顧皆曰趙使
之然也不可吾聞古之士怒則思理危不忘義必將正
行以求之耳期年宋康公病死成公趙曰廉士不辱名
信士不惰行今吾在阿宋屠單父是辱名也事誅宋王
期年不得是惰行也吾若是而生何面目而見天下之
士遂立槁於彭山之上
秦昭王聞魏齊在平原君所欲為范睢必報其讎乃詳
為好書遺平原君曰寡人聞君之高義願與君為布衣
之友君幸過寡人寡人願與君為十日之飲平原君畏
秦且以為然而入秦見昭王昭王與平原君飲數日昭
王謂平原君曰昔周文王得呂尚以為太公齊桓公得
管夷吾以為仲父今范君亦寡人之叔父也范君之讐
在君之家願使人歸取其頭來不然吾不出君於關平
原君曰貴而為友者為賤也富而為友者為貧也夫魏
齊者勝之友也在固不出也今又不在臣所昭王乃遺
趙王書曰王之弟在秦范君之讎魏齊在平原君之家
王使人疾持其頭來不然吾舉兵而伐趙又不出王之
弟於關趙孝成王乃發卒圍平原君家急魏齊夜亡出
見趙相虞卿虞卿度趙王終不可說乃解其相印與魏
齊亡間行念諸侯莫可以急抵者乃復走大梁欲因信
陵君以走楚信陵君聞之畏秦猶豫未肯見曰虞卿何
如人也時侯嬴在旁曰人固未易知知人亦未易也夫
虞卿躡屩擔簦一見趙王賜白璧一雙黃金百鎰再見
拜為上卿三見卒受相印封萬戶侯當此之時天下爭
知之夫魏齊窮困過虞卿虞卿不敢重爵禄之尊解相
印捐萬戶侯而間行急士之窮而歸公子公子曰何如
人人固不易知知人亦未易也信陵君大慙駕如野迎
之魏齊聞信陵君之初難見之怒而自剄趙王聞之卒
取其頭予秦秦昭王乃出平原君歸趙
趙襄子游於囿中至於梁馬却不肯進青荓為參乘襄
子曰進視梁下類有人青荓進視梁下豫讓却寢佯為
死人叱青荓曰去長者吾且有事青荓曰少而與子友
子且為大事而我言之是失相與友之道子將賊吾君
而我不言之是失為人臣之道如我者惟死為可適乃退
而自殺青荓非樂死也重失人臣之節惡廢交友之道
也青荓豫讓可謂之友也
漢譙玄以王莽居攝變姓名隠遁後公孫述僭號于蜀
連聘不詣述乃遣使者備禮徵之玄不肯起賜以毒藥
太守乃自齎璽書至玄廬曰君高節已著朝廷垂意誠
不宜復辭自招凶禍玄仰天歎曰唐堯大聖許由恥仕
周武至德伯夷守餓彼獨何人我亦何人保志全高死
亦奚恨遂受毒藥玄子瑛泣血叩頭于太守曰方今國
家東有嚴敵兵師四出國用軍資或不常充足願奉家
錢千萬以贖父死太守為請述聽許之玄遂隠蔵田野
終述之世
李業字巨游廣漢梓潼人也少有志操介特習魯詩師
博士許晃元始中舉明經除為郎會王莽居攝業以病去
官杜門不應州郡之命太守劉咸強召之業乃載病詣
門咸怒出教曰賢者不避害譬猶彀弩射市薄命者先
死聞業名稱故欲與之為治而反託疾乎令詣獄養病
欲殺之客有說咸曰趙殺鳴犢孔子臨河而逝未聞求
賢而脇以牢獄者也咸乃出之因舉方正王莽以業為
酒士病不之官遂隠蔵山谷絶匿名迹終莽之世及公
孫述僭號素聞業賢徵之欲以為博士業固疾不起數
年述羞不致之乃使大鴻臚尹融持毒酒奉詔命以劫
業若起則受公侯之位不起賜之以藥融譬旨曰方今
天下分崩孰知是非而以區區之身試于不測之淵乎
朝廷貪慕名德曠官缺位于今七年四時珍御不以忘
君宜上奉知已下為子孫身名俱全不亦優乎今數年
不起猜疑寇心凶禍立加非計之得者也業乃嘆曰危
國不入亂國不居親于其身為不善者義所不從君子
見危授命何乃誘以高位重餌哉融見業辭志不屈復
曰宜呼室家計之業曰大丈夫斷之于心久矣何妻子
之為遂飲毒而死述聞業死大驚又恥有殺賢之名乃
遣吊祠賻贈百匹業子翬逃辭不受蜀平光武下詔表
其閭益部紀載其高節圖畫形象初平帝時蜀郡王皓
為美陽令王嘉為郎王莽簒位並棄官西歸及公孫述
稱帝遣使徵皓嘉恐不至遂先繫其妻子使者謂嘉曰
速裝妻子可全對曰犬馬猶識主况于人乎王皓先自
刎以首付使者述怒遂誅皓家屬王嘉聞而嘆之曰後
之哉乃對使伏劍而死是時犍為任永君業同郡馮信
並好學博古公孫述連徵命待以高位皆託青盲以避
世難永妻淫于前匿情無言見子入井忍而不救信侍
婢亦對信奸通及聞述誅皆盥洗更視曰世適平目即
清淫者自殺光武聞而徵之並會病卒
鮑永事更始及歸光武為司隸校尉行縣到霸陵路經
更始墓引車入陌從事諫止之永曰親北面事人寧有
過墓不拜雖以獲罪司隸所不避也遂下拜哭盡哀而
去西扶風椎牛上苟諫冢帝聞之意不平問公卿曰奉
使如此何如太中大夫張湛對曰仁者行之宗忠者義
之主也仁不遺舊忠不忘君行之高者也帝意乃釋
隴西太守鄧融備禮謁廉范為功曹會融為州所舉案
范知事譴難解欲以權相濟乃託病求去融不達其意
大恨之范于是東至洛陽變名姓求代廷尉獄卒居無
幾融果徵下獄范遂得衞侍左右盡心勤勞融怪其貌
類范而殊不意乃謂曰卿何似我故功曹邪范訶之曰
君困戹瞀亂邪語遂絶融繫出困病范隨而養視及死
竟不言身自將車送喪至南陽葬畢乃去後辟公府會
薛漢坐楚王事誅故人門生莫敢視范獨往收斂之吏
以聞明帝大怒召范入詰責曰薛漢與楚王同謀交亂
天下范公府掾不與朝廷同心而反收斂罪人何也范
叩頭曰臣無狀愚戇以為漢等皆已伏誅不勝師資之
情罪當萬坐帝怒稍解問范曰卿廉頗後邪與右將軍
褒大司馬丹有親屬乎范對曰褒臣之曾祖丹臣之祖
也帝曰怪卿志膽敢爾因貰之由是顯名
李善字次孫李元蒼頭也建武中疫疾元家相繼元沒
唯孤兒續始生數旬而貲財千萬諸奴婢私共計議欲
謀殺續分其財産善深傷李氏而力不能制乃潛負續
逃去隠山陽瑕丘界中親自哺養乳為生湩推燥居溼
備嘗艱勤續雖在孩抱奉之不異長君有事輒長跪請
白然後行之閭里感其行皆相率脩義續年十歲善與
歸本縣脩理舊業告奴婢于長吏悉收殺之時鍾離意
為瑕丘令上書薦善行狀光武詔拜善及續並為太子
舍人善顯宗時辟公府以能理劇再遷日南太守從京
師之官道經淯陽過李元冢未至一里乃脱朝服持鉏
去草及拜墓哭泣甚悲身自炊爨執鼎俎以修祭祀垂
泣曰君夫人善在此盡哀數日乃去到官以愛惠為政
懷來異俗遷九江太守未至道病卒續至河間相
戴就字景成會稽上虞人也仕郡倉曹掾揚州刺史歐
陽參奏太守成公浮贓罪遣部從事薛安案倉庫簿領
收就於錢唐縣獄幽囚考掠五毒參至就慷慨直辭色
不變容又燒鋘斧使就挾于肘腋就語獄卒可熟燒斧
勿令冷每上彭考因止飯食不肯下肉焦毁墮地者掇
而食之主者窮竭酷慘無復餘方乃卧就覆船下以馬
通薰之一夜二日皆謂已死發船視之就方張眼大罵
曰何不益火而使滅絶又復燒地以大鍼刺指瓜中使
以把土瓜悉墮落主者以狀白安安呼見就謂曰太守
罪穢狼籍受命考實君何故以骨肉拒扞耶就據地荅
言太守剖符大臣當以死報國卿雖銜命固宜申斷冤
毒奈何誣枉忠良強相掠理令臣謗其君子證其父薛
安庸騃忸行無義就考死之日當白之于天與羣鬼殺
汝于亭中如蒙生全當手刃相裂安深竒其壯節即解
械更與美談表其言辭解釋郡事徵浮還京師免歸鄉
里太守劉寵舉就孝廉光禄主事病卒
梁冀殺李固露尸於四衢令有敢臨者加其罪固弟子
汝南郭亮年始成童遊學洛陽乃左提章鉞右秉鈇鑕
詣闕上書乞收固屍不許因往臨哭陳辭于前遂守喪
不去夏門亭長呵之曰李杜二公為大臣不能安上納
忠而興造無端卿曹何等腐生公犯詔書干試有司乎
亮曰亮含隂陽以生戴乾履坤義之所動豈知性命何為
以死相懼亭長嘆曰居非命之世天高不敢不跼地厚
不敢不蹐耳目適宜視聽口不可以妄言也太后聞而
不誅南陽人董班亦往哭固而殉尸不肯去太后憐之
乃聽得襚斂歸葬二人由此顯名
張儉得亡命困迫遁走望門投止莫不重其名行破家
相容復流轉東萊止李篤家外黃令毛欽操兵到門篤
引欽謂曰張儉知名天下而亡非其罪縱儉可得寧忍
執之乎欽因起撫篤曰蘧伯玉恥獨為君子足下如何
自專仁義篤曰篤雖好義明廷今日載其半矣欽嘆息
而去篤因緣送儉出塞以故得免
袁尚為其將焦觸張南所攻奔遼西烏桓觸自號幽州
刺史驅率諸郡太守令長背袁向曹陳兵數萬殺白馬
盟令曰違者斬衆莫敢仰視各以次㰱至别駕代郡韓
珩曰吾受袁公父子厚恩今其破亡智不能救勇不能
死於義闕矣若乃北面曹氏所弗能為也一坐為珩失
色觸曰夫舉大事當立大義事之濟否不待一人可卒
珩志以厲事君曹操聞珩節甚高之屢辟不至卒于家
曹操圍張超于雍丘甚危急超謂軍吏曰今日之事惟
恃臧洪必來救我或曰袁曹方睦而洪為紹所用恐不
能敗好遠來違福取禍超曰子源天下義士終非背本
者也或見制強力不相及耳洪始聞超圍乃徒跣號泣
並勒所領將赴其難自以衆弱從紹請兵而紹竟不聽
之超城遂陷張氏族滅洪由是怨紹絶不與通紹興兵
圍之歴年不下使洪邑人陳琳以書譬洪示其禍福責
以恩義洪荅曰隔闊相思發于寤寐相去步武而趨舍
異規其為愴恨胡可勝言前日不遺比辱雅况述叙禍
福公私切至以子之才窮該典籍豈將闇于大道不達
余趣哉是以捐棄翰墨一無所酬亦冀遥忖褊心粗識
鄙性重獲來命援引紛紜雖欲無對而義篤其言僕小
人也本之志用中因行役特蒙傾蓋恩深分厚遂竊大
州寧樂今日自還接刃乎每登城勒兵觀主人之旗鼓
瞻望帳幄感故友之周旋撫弦搦矢不覺涕流之覆面
也何者自以輔佐主人無以為悔主人相接過絶等倫
受任之初志同大事埽清寇逆共尊王室豈悟本州被
侵郡將遘戹請師見拒辭行被拘使洪故君遂至淪滅
區區微節無所獲申豈得復全交友之道重虧忠孝之
名乎所以忍悲揮戈收淚告絶若使主人少垂古人忠
恕之情來者側席去者克巳則僕抗季札之志不為今
日之戰矣昔張景明登壇喢血奉辭奔走卒使韓敢讓
印主人得地後但以拜章朝主賜爵獲傳之故不蒙觀過
之貸而受夷滅之禍呂奉先討卓來奔請兵不獲告去
何罪復見斫刺劉子璜奉使踰時辭不獲命畏君懷親
以詐求歸可謂有志忠孝無損霸道亦復僵尸麾下不
蒙虧除慕進者蒙榮違意者被戮此乃主人之利非遊士
之願也是以鑒戒前人守死窮城亦以君子之違不適
敵國故也足下當見久圍不解救兵未至感婚姻之義
推平生之好以為屈節而苟生勝守義而傾覆也昔晏
嬰不降志于白刃南史不曲筆以求存故身傳圖像名
垂後世况僕據金城之固驅士人之力散三年之畜以
為一年之資匡困補乏以悦天下何圖築室反耕哉但
懼秋風揚塵伯珪馬首南向張揚飛燕旅力作難北鄙
將告倒懸之急股肱奏乞歸之計耳主人當鑒戒曹輩
反旌退師何宜久辱盛怒暴威于吾城之下哉足下譏
吾恃黑山以為救獨不念黃巾之合從邪昔高祖取彭
越于鉅野光武創基兆于綠林卒能龍飛受命中興帝
業苟可輔主興化夫何嫌哉况僕親奉璽書與之從事
行矣孔璋足下徼利于境外臧洪投命于君親吾子託
身于盟主臧洪策名于長安子謂余身死而名滅僕亦
笑子生死而無聞焉本同未離弩力夫復何言紹見洪
書知無降意增兵急攻城中糧盡外無救援洪自度不
免呼吏士謂曰袁紹無道所圖不軌且不救洪郡將洪
于大義不得不死念諸軍無事空與此禍可先城未破
將妻子出將吏皆垂泣曰明府之于袁氏本無怨隙今
為郡將之故自致危困吏人何忍當捨明府去也初尚
掘鼠煮筋角後無所復食主簿啟内厨米三斗請稍為
饘粥洪曰何能獨甘此耶使為薄糜徧班士衆又殺其
愛妾以食兵將兵將咸流涕無能仰視男女七十八人
相枕而死莫有離叛城陷生執洪紹盛帷幔大會諸將
見洪謂曰臧洪何相負若是今日服未洪據地瞋目曰
諸袁事漢四世五公可謂受恩今王室衰弱無扶翼之
意而欲因際會&KR1333;望非冀多殺忠良以立奸威洪親見
將軍呼張陳留為兄則洪府君亦宜為弟而不能同心
戮力為國除害坐擁兵衆觀人屠滅惜洪力劣不能推
刃為天下報仇何謂服乎紹本愛洪意欲屈服赦之見
其辭切知終不為用乃命殺焉洪邑人陳容少為諸生
親慕于洪隨為東郡丞先城未敗洪使歸紹時容在坐
見洪當死起謂紹曰將軍舉大事欲為天下除暴而專
先誅忠義豈合天意臧洪發舉為郡將奈何殺之紹慙
使人牽出謂曰汝非臧洪疇空復爾為容顧曰夫仁義
豈有常蹈之則為君子背之則為小人今日寧與臧洪同
日死不與將軍同日生也遂復見殺在紹坐者無不嘆息
竊相謂曰如何一日戮二烈士先是洪遣司馬二人出求
救于吕布比還城已陷皆赴敵死
晉劉裕密使遺韓延之書曰文思事源遠近所知去
秋遣康之送還司馬軍者推至公之極也而了不遜愧
又無表疏文思經正不反此是天地之不容吾受命西
討止其父子而已彼土僑舊為所驅逼一無所問往年
郗僧施謝邵任集之等交構積歲專為劉毅謀
主所以至此卿等諸人一時逼迫本無纖釁吾
處懷期物自有由來今在近路正是諸人歸身
之日若大軍登道交鋒接刃蘭艾吾誠不分故
具示意并示同懷諸人延之報曰承親率戎馬
遠履西畿闔境士庶莫不恇駭何者莫知師出
之名故也今辱來疏始知以譙王前事良增嘆
息司馬平西體國忠貞欵愛待物當於古人中
求耳以君公有匡復之勲家國蒙頼推德委誠
每事詢仰譙王往以微事見劾猶自表遜位况
以大過而當嘿然邪但康之前言有所不盡故
重使胡道諮白所懷道未及反已奏表廢之所
不盡者命耳推寄相與之懷正當如此有何不
可便興兵戈自義旗秉權以來四方方伯誰敢
不先相諮疇而逕表天子邪譙王為宰相所責
文表廢之經正何歸表使何因可謂欲加之罪
其無辭乎劉諱足下海内之人誰不見足下此
心而復欲欺誑國士天所不容在彼不在此矣
來示言處懷期物自有由來今伐人之君啗人
以利真可謂處懷期物自有由來者矣劉藩死
於閭闔之明諸葛斃於左右之手甘言詫方伯
襲之以輕兵遂使席上靡欵懷之士閫外無自
信諸侯以是為得算良可耻也貴府將佐及朝
廷賢德寄性命以過日心企太平久矣吾誠鄙
劣嘗聞道於君子以平西之至德寧可無授命
之臣乎未能自投虎口比迹郗任之徒明矣假
令天長喪亂九流渾濁當與臧洪遊於地下不
復多言公視書嘆息以示諸佐曰事人當如此
向雄字茂伯河内山陽人也父韶彭城太守雄
初仕郡為主簿事太守王經及經之死也雄哭
之盡哀市人咸為之悲後太守劉毅嘗以非罪
笞雄及吳奮代毅為太守又以少譴繫雄于獄
司隸鐘會于獄中辟雄為都官從事會死無人
殯斂雄迎喪而葬之文帝召雄而責之曰往者
王經之死卿哭王經於東市我不問也今鐘會
躬為叛逆又輒收葬若復相容其如王法何曰
昔者先王掩骼埋胾仁流朽骨當時豈先卜其
功罪而後葬之哉今王誅既加于法已備雄感
義收葬教亦無闕法立于上教弘于下何必使
雄違生背死以立于時殿下讐枯骨而捐之中
野為將來仁賢之資不亦惜乎帝甚悦與談宴
而遣之
太守陳楚以韋忠為功曹會山羌破郡楚攜子
出走賊射之中三創忠冐刃伏楚以身捍之泣
曰韋忠願以身代乞諸君哀之亦遭五矢賊相
謂曰義士也舍之忠于是負楚以歸
劉敏元字道光北海人也厲已修學不以險難
改心好星歷隂陽術數潛心易太玄不好讀史
嘗謂同志曰誦書味義根何為費功于浮辭之文易
者義之源太玄理之門能明此者即吾師也永嘉之
亂自齊西奔同縣管平年七十餘隨敏元而西行及
滎陽為盗所劫敏元已免乃還謂賊曰此公孤老餘
年無幾敏元請以身代願諸君舍之賊曰此公于君
何親敏元曰同邑人也窮簍無子依敏元為命諸君
若欲役之老不堪使若欲食之復不如敏元乞諸君
哀也有一賊瞋目叱敏元曰吾不放此公憂不得汝
乎敏元奮劍曰吾豈望生耶當殺汝而後死此公窮
老神祗尚當哀矜之吾親非骨肉義非師友但以見
投之故乞以身代諸大夫慈惠皆有聽吾之色汝何
有靦面目而發斯言顧謂諸盗長曰夫仁義何常寧
可失諸君子上當為高皇文武之事下豈失為陳項
乎當取之由道使所過稱詠威德奈何容畜此人以
損盛美當為諸君除此人以成諸君霸王之業前將斬
之盜長遽止之而相謂曰義士也害之犯義乃俱免之
節士(十則)
堯治天下伯成子高為諸侯焉堯授舜舜授禹伯成子
高辭為諸侯而耕禹往見之則耕在野禹趨就下位而
問焉曰昔者堯治天下吾子立為諸侯焉堯授舜吾子
猶存焉及吾在位子辭諸侯而耕何故伯成子高曰昔
堯之治天下舉天下而傳之他人至無欲也擇賢而與
之其位至公也以至無欲至公之行示天下故不賞而
民勸不罰而民畏舜亦猶然今君賞罰而民欲且多私
是君之所懷者私也百姓知之貪爭之端自此始矣德
自此衰刑自此繁矣吾不忍見以是處野也今君又何
求而見我君行矣無留吾事耕而不顧
申徒狄非其世將自投於河崔嘉聞而止之曰吾聞聖
人仁士之於天地之間民之父母也今為濡足之故不
救溺人可乎申徒狄曰不然昔者桀殺關龍逢紂殺王
子比干而亡天下吳殺子胥陳滅洩冶而滅其國故亡
國殘家非聖智也不用故也遂負石沈於河君子聞之
曰廉矣乎如仁與智吾未見也
齊大饑黔敖為食於路以待餓者而食之有餓者蒙袂
輯屨貿貿然來黔敖左奉食右執飲曰嗟來食餓者揚
其目而視之曰予唯不食嗟來之食以至於此也從而
謝焉終不食而死曾子聞之曰微與其嗟也可去其謝
也可食
東方有士曰袁旌目將有所適而饑於道狐父之盜丘
人也見之下壺餐以與之袁旌目三餔而能視仰而問
焉曰子誰也曰我狐父之盜丘人也袁旌目曰嘻汝乃
盜也何為而食我以吾不食也兩手據地而歐之不出
喀喀然遂伏地而死縣名為勝母曾子不入邑號朝歌
墨子回車故孔子席不正不坐割不正不食不飲盜泉
之水積正也旌目不食而死潔之至也
鮑焦衣弊膚見潔畚將蔬遇子贛於道子贛曰吾子何
以至此也焦曰天下之遺德教者衆矣吾何以不至于
此也吾聞之世不已知而行之不已者是爽行也上不
已知而干之不止者是毁廉也行爽廉毁然且不舍惑
於利者也子贛曰吾聞之非其世者不生其利汙其君
者不履其土今吾子汗其君而履其土非其世而將其
蔬此誰之有哉鮑焦曰嗚呼吾聞賢者重進而輕退廉
者易醜而輕死乃棄其蔬而立槁死於洛水之上君子
聞之曰廉夫剛哉夫山銳則不高水狹則不深行特者
其德不厚志與天地疑者其為人不祥鮑子可謂不祥
矣其節度淺深適至而止矣
諸葛誕為晉文帝所誅子靚奔吳為大司馬吳平逃竄
不出武帝與靚有舊靚姊又為琅邪王妃帝知靚在姊
間因就見焉靚逃于厠帝又逼之見謂曰不謂今日復
得相見靚流涕曰不能漆身皮面復覩聖顔詔以為侍
中固辭不拜歸于鄉里終身不向朝廷而坐
龔壯字子瑋潔已自守與鄉人譙秀齊名父叔為李特
所害壯積年不除喪力弱不能復讎及李壽戍漢中與
李期有嫌期特孫也壯欲假壽以報乃說壽曰節下若
能并有西土稱藩于晉人必樂從且捨小就大以危易
安莫大之策也壽然之遂率衆討期果剋之壽猶襲偽
號欲官之壯誓不仕賂遺一無所取會天久雨百姓饑
墊壯上書說壽以歸順允天心應人望永為國藩福流
子孫壽省書内愧祕而不宣乃遣使入胡壯又諫之壽
又不納壯謂百行之本莫大忠孝既假壽殺期私仇以
雪又欲使其歸朝以明臣節壽既不從壯遂稱聾又云
手不制物終身不復至成都惟研考經典譚思文章至
李勢時卒初壯每嘆中夏多經學而巴蜀鄙陋兼遭李
氏之難無復學徒著邁德論
辛謐字叔重父怡幽州刺史世稱冠族謐少有志尚博
學善屬文工草隸書為時楷法性恬靜不妄交游召拜
太子舍人諸王文學累徵不起永嘉末以謐兼散騎常
侍慰撫關中謐以洛陽將敗故應之及長安陷没于劉
聰聰拜太中大夫固辭不受又歴石勒季龍之世並不
應辟命雖處喪亂之中頹然高邁視榮利蔑如也及冉
閔僭號復備禮徵為太常謐遺閔書曰昔許由辭堯以
天下讓之全其清高之節伯夷去國子推逃賞皆顯史
牒傳之無窮此往而不反者也然賢人君子雖居廟堂
之上無異于山林之中斯窮理盡性之玅豈有識之者
邪是故不嬰于禍難者非為避之但冥心至趣而與吉
會耳謐聞物極則變冬夏是也致高則危累棋是也君
王功以成矣而久處之非所以顧萬全遠危亡之禍也
宜因兹大捷歸身本朝必有許由伯夷之廉享松喬之
壽永為世輔豈不美哉因不食而卒
石勒謂張賓曰鄴魏之舊都吾將營建既風俗殷雜須
賢望以綏之誰可任也賓曰晉故東萊太守南陽趙彭
忠亮篤敏佐時良幹將軍若任之必能允副神規勒于
是徵彭署為魏郡太守彭至入泣而辭曰臣往策名晉
室食其禄矣犬馬戀主切不敢忘誠知晉之宗廟鞠為
茂草亦猶洪川東逝往而不還明公應符受命可謂攀
龍之會但受人之榮復事二姓臣志所不為恐亦明公
大造之會也勒默然張賓進曰自將軍神旗所經衣冠
之士靡不變節未有能以大義進退者至如此賢以將
軍為高祖自儗為四公所謂君臣相知此亦足成將軍
不世之高何必吏之勒大悦曰右侯之言得孤心矣于
是賜安車駟馬養以卿禄辟其子明為參軍
唐李德裕近代節士論客又謂余曰近世將相既已
聞之矣敢聞士君子身在下位而義激衰世者有其人
乎余曰焉得無之丁生魏生是也昔蓋寬饒多仇少與
在位及貴戚人與為怨唯諫議大夫鄭昌愍傷寬饒忠
直憂國為文吏所詆挫上書曰山有猛獸藜藿為之不
採國有忠臣奸邪為之不起寬饒上無許史之屬下無
金張之託職在司察直道而行鄭昌可謂好是正直矣
梅福南昌一尉耳與王章無薦引之私無游宴之好當
王鳳之世權歸外戚上書曰鳶鵲遭害則仁鳥增逝愚
者蒙戮則智士遠退折直士之節結諫臣之舌羣臣皆
知其非然不敢獨爭天下以言為戒最國家之大患也
梅福可謂不畏強禦矣余頃歲待罪廟堂六年竊
位而言責之官執憲之臣屢薦丁生稱其有清直
之操亦有毁之者曰體羸多病必不能舉職余惑
是說未及升之於朝而一旦觸羣邪犯衆怒為一
孤臣獨夫正言無避亦鄭昌梅福之比也昔貫高
竟能以不死白王而高祖賢其然諾戴就不忍以
臣謗其君而薛安感其壯節周燕寧恨于不食陸
續豈辭于禁錮世歷千祀有此幾人魏生為酷吏
所逼終不詘服辭義雅正有古人之風亦貫高戴
就之儔也嗚呼田叔孟舒皆位顯於朝而魏生以
輿疾遠竄溘盡道途疑其幽魂必上訴于天矣或
曰自古名節之士鮮受厚福豈天意于善人薄耶
余曰非也夫名節者非危亂不顯非險難不彰免
鈇鑕全性命者尚十無一二况福禄乎若使不受
困辱不嬰楚毒父母妻子怡然安樂則天下之人
盡為之矣何貴於名節者哉
豪俠(四則)
漢司馬遷游俠傳序韓子曰儒以文亂法而俠以武
犯禁二者皆譏而學士多稱于世云至如以術取宰相
卿大夫輔翼其世主功名俱著於春秋固無可言者及
若季次原憲閭巷人也讀書懷獨行君子之德義不苟
合當世當世亦笑之故季次原憲終身空室蓬戶褐衣
疏食不厭死而已四百餘年而弟子志之不倦今游俠
其行雖不軌於正義然其言必信其行必果已諾必誠
不愛其軀赴士之死困既已存亡死生矣而不矜其能
羞伐其德蓋亦有足多者焉且緩急人之所時有也太
史公曰昔者虞舜窘於井廩伊尹負於鼎俎傅說匿於
傅險吕尚困於棘津夷吾桎梏百里飯牛仲尼畏匡菜
色陳蔡此皆學士所謂有道仁人也猶然遭此菑况以
中材而涉亂世之末流乎其遇害何可勝道哉鄙人有
言曰何知仁義已嚮其利者為有德故伯夷醜周餓死
首陽山而文武不以其故貶王跖蹻暴戾其徒誦義無
窮由此觀之竊鉤者誅竊國者侯侯之門仁義存非虚
言也今拘學或抱咫尺之義久孤於世豈若卑論儕俗
與世沈浮而取榮名哉而布衣之徒設取予然諾千里
誦義為死不顧世此亦有所長非苟而已也故士窮窘
而得委命此豈非人之所謂賢豪間者邪誠使鄉曲之
俠與季次原憲比權量力效功於當世不同日而論矣
要以功見言信俠客之義又曷可少哉古布衣之俠靡
得而聞已近世延陵孟嘗春申平原信陵之徒皆因王
者親屬藉於有土卿相之富厚招天下賢者顯名諸侯
不可謂不賢者矣此如順風而呼聲非加疾其勢激也
至如閭巷之俠修行砥名聲施於天下莫不稱賢是為
難耳然儒墨皆排擯不載自秦以前匹夫之俠湮滅不
見余甚恨之以余所聞漢興有朱家田仲王公劇孟郭
解之徒雖時扞當世之文罔然其私義廉絜退讓有足
稱者名不虚立士不虚附至如朋黨宗彊比周設財役
貧豪暴侵凌孤弱恣欲自快游俠亦醜之余悲世俗不
察其意而猥以朱家郭解等令與暴豪之徒同類而
共笑之也
袁盎為楚相嘗上書有所言不用病免家居與閭里浮
沈相隨行鬭雞走狗雒陽劇孟嘗過盎盎善待之安陵
富人有謂盎曰吾聞劇孟博徒將軍何自通之盎曰劇
孟雖博徒然母死客送葬車千餘乘此亦有過人者且
緩急人所有一旦有急叩門不以親為解不以存亡為
辭天下所望者唯季心劇孟耳今公嘗從數騎一旦有
緩急寧足恃乎罵富人弗與通諸公聞之皆多袁盎
荀悦遊俠論世有三遊德之賊也立氣勢作威福結
私交以立強於世者謂之遊俠飭辨辭設詐謀馳逐於
天下以要時埶者謂之遊說色取仁以合時好連黨類
立虚譽以為權利者謂之遊行此三者傷道害德敗法
惑世亂之所由生也國有四民各修其業不由四民之
業者謂之奸民奸民不生王道乃成凡此三遊生於季
世制度不立綱紀弛廢以毁譽為榮辱以喜怒為賞罰
是以犇走馳騁越職僭度飭華廢實競趣時利簡父兄
之尊而崇賓客之禮薄骨肉之恩而篤朋友之愛忘脩
身之道而求衆人之譽割衣食之業以供饗宴之好苞
苴盈於門庭聘問交於道路書記繁於公文私務衆於
官事於是流俗成而正道壊矣是以聖王在上經國序
民正其制度善惡要於功罪而不淫於毁譽聽其言而
責其事舉其名而指其實故虚偽之行不得設誣罔之
辭不得行有罪惡者無僥倖無罪過者不憂懼請謁無
所行貨賂無所用養之以仁惠文之以禮樂則風俗定
而大化成矣
宋蘇軾戰國任俠論春秋之末至於戰國諸侯卿相
皆爭養士自謀夫說客談天雕龍堅白同異之流下至
擊劍扛鼎鷄鳴狗盜之徒莫不賓禮靡衣玉食以館於
上者何可勝數越王勾踐有君子六千人魏無忌齊田
文趙勝黃歇吕不韋皆有客三千人而田文招至任俠
姦人六萬家於薛齊稷下談者亦千人魏文侯燕昭王
太子丹皆致客無數下至秦漢之間張耳陳餘號多士
賓客厮養皆天下豪俊而田横亦有士五百人其略見
於傳記者如此度其餘當倍官吏而半農夫也此皆姦
民蠧國者民何以支而國何以堪乎蘇子曰此先王之
所不能免也國之有姦也猶鳥獸之有鷙猛昆蟲之有
毒螫也區畫條理使各安其處則有之矣鋤而盡去之
則無是道也吾考之世變知六國之所以久存而秦之
所以速亡者蓋出於此不可以不察也夫智勇辨力此
四者皆天民之秀傑者也類不能惡衣食以養人皆役
人以自養者也故先王分天下之富貴於此四者共之
此四者不失職則民靜矣四者雖異先王因俗設法使
出於一三代以上出於學戰國至秦出於客漢以後出
於郡縣吏魏晉以來出於九品中正隋唐至今出於科
舉雖不盡然取其多者論之六國之君虐用其民不減
秦皇二世然當是時百姓無一人叛者以凡民之秀傑
者多以客養之不失職也其力耕以奉上皆椎魯無能
為者雖欲怨叛而莫為之先此其所以少安而不即亡
也始皇初欲逐客用李斯之言而止既并天下則以客
為無用於是任法而不任人謂民可以恃法而治謂吏
不必才取能守吾法而已故墮名城殺豪傑民之秀異
者散而歸田畆向之食於四公子吕不韋之徒者皆安
歸哉不爾其能稿項黃馘以老死於布褐乎抑將輒耕
太息以俟時也秦之亂雖不過二世然使始皇知畏此
四人者有以處之使不失職秦之亡不至若是速也縱
百萬虎狼於山林而饑渴之不知其將噬人世以始皇
為智吾不信也楚漢之禍生民盡矣豪傑宜無幾而代
相陳狶從軍千乘蕭曹為政莫之禁也至文景武之世
法令至密然吳濞淮南梁王魏其武安之流皆爭致賓
客世主不問也豈懲秦之禍以為爵禄不能盡縻天下
士故少寬之使得或出於此也耶若夫先王之政則不
然曰君子學道則愛人小人學道則易使也嗚呼此豈
秦漢之所及也哉
刺客(五則)
聶政者軹深井里人也殺人避仇與母姊如齊以屠為事久
之濮陽嚴仲子事韓哀侯與韓相俠累有卻嚴仲子恐誅亡
去游求人可以報俠累者至齊齊人或言聶政勇敢士也避
仇隠於屠者之間嚴仲子至門請數反然後具酒自觴聶政
母前酒酣嚴仲子奉黃金百鎰前為聶政母壽聶政驚怪其
厚固謝嚴仲子嚴仲子固進而聶政謝曰臣幸有老母家貧
客游以為狗屠可以旦夕得甘毳以養親親供養備不敢當
仲子之賜嚴仲子辟人因為聶政言曰臣有仇而行游諸侯
衆矣然至齊竊聞足下義甚高故進百金者將用為夫人麄
糲之費得以交足下之驩豈敢以有求望邪聶政曰臣所以
降志辱身居市井屠者徒幸以養老母老母在政身未敢以許
人也嚴仲子固讓聶政竟不敢受也然嚴仲子卒備賓主之
禮而去久之聶政母死既已葬除服聶政曰嗟乎政乃市井
之人鼓刀以屠而嚴仲子乃諸侯之卿相也不遠千里枉車
騎而交臣臣之所以待之至淺鮮矣未有大功可以稱者而
嚴仲子奉百金為親壽我雖不受然是者徒深知政也夫賢
者以感忿睚眦之意而親信窮僻之人而政獨安得嘿然而
已乎且前日要政政徒以老母老母今以天年終政將為知
己者用乃遂西至濮陽見嚴仲子曰前日所以不許仲子者
徒以親在今不幸而母以天年終仲子所欲報仇者為誰請
得從事焉嚴仲子具告曰臣之仇韓相俠累俠累又韓君之
季父也宗族盛多居處兵衞甚設臣欲使人刺之衆終莫能
就今足下幸而不棄請益其車騎壯士可為足下輔翼者聶
政曰韓之與衞相去中間不甚遠今殺人之相相又國君之
親此其勢不可以多人多人不能無生得失生得失則語泄
語泄是韓舉國而與仲子為讎豈不殆哉遂謝車騎人徒聶
政乃辭獨行杖劒至韓韓相俠累方坐府上持兵戟而衞侍
侍者甚衆聶政直入上階刺殺俠累左右大亂聶政大呼所
擊殺者數十人因自皮面決眼自屠出腸遂以死韓取聶政
屍暴於市購問莫知誰子於是韓購縣之有能言殺韓相俠
累者予千金久之莫知也政姊榮聞人有刺殺韓相者賊不
得國不知其名姓暴其尸而縣之千金乃於邑曰其是吾弟
與嗟乎嚴仲子知吾弟立起如韓之市而死者果政也伏尸
哭極哀曰是軹深井里所謂聶政者也市行者諸衆人皆曰
此人暴虐吾國相王縣購其名姓千金夫人不聞與何敢來
識之也榮應之曰聞之然政所以蒙汚辱自棄於市販之間
者為老母幸無恙妾未嫁也親既以天年下世妾已嫁夫嚴
仲子乃察舉吾弟困汚之中而交之澤厚矣可奈何士固為
知己者死今乃以妾尚在之故重自刑以絶從妾其奈何畏
歿身之誅終滅賢弟之名大驚韓市人乃大呼天者三卒於
邑悲哀而死政之旁晉楚齊衞聞之皆曰非獨政能也乃其
姊亦烈女也鄉使政誠知其姊無濡忍之志不重暴骸之難
必絶險千里以列其名姊弟俱僇於韓市者亦未必敢以身
許嚴仲子也嚴仲子亦可謂知人能得士矣
荆軻者衞人也其先乃齊人徙於衞衞人謂之慶卿而之燕
燕人謂之荆卿荆卿好讀書擊劍以術說衞元君衞元君不
用其後秦伐魏置東郡徙衞元君之支屬於野王荆軻嘗游
過榆次與蓋聶論劍蓋聶怒而目之荆軻出人或言復召荆
卿蓋聶曰曩者吾與論劍有不稱者吾目之試往是宜去不
敢留使使往之主人荆軻則已駕而去榆次矣使者還報蓋
聶曰固去也吾曩者目攝之荆軻游於邯鄲魯句踐與荆軻
博爭道魯句踐怒而叱之荆軻嘿而逃去遂不復會荆軻既
至燕愛燕之狗屠及善擊筑者高漸離荆軻嗜酒日與狗屠
及高漸離飲於燕市酒酣以往高漸離擊筑荆軻和而歌於
市中相樂也已而相泣旁若無人者荆軻雖游於酒人乎然
其為人沈深好書其所游諸侯盡與其賢豪長者相結其之
燕燕之處士田光先生亦善待之知其非庸人也居頃之會
燕太子丹質秦亡歸燕燕太子丹者故嘗質於趙而秦王政
生於趙其少時與丹驩及政立為秦王而丹質於秦秦王之
遇太子丹不善故丹怨而亡歸歸而求為報秦王者國小力
不能其後秦日出兵山東以伐齊楚三晉稍蠶食諸侯且至
於燕燕君臣皆恐禍之至太子丹患之問其傳鞠武武對曰
秦地徧天下威脇韓魏趙氏北有甘泉谷口之固南有涇渭
之沃擅巴漢之饒右隴蜀之山左關殽之險民衆而士厲兵
革有餘意有所出則長城之南易水以北未有所定也奈何
以見陵之怨欲批其逆鱗哉丹曰然則何由對曰請入圖之
居有間秦將樊於期得罪於秦王亡之燕太子受而舍之鞠
武諫曰不可夫以秦王之暴而積怒於燕足為寒心又况聞
樊將軍之所在乎是謂委肉當餓虎之蹊也禍必不振矣雖
有管晏不能為之謀也願太子疾遣樊將軍入匈奴以滅其
口請西約三晉南連齊楚北購於單于其後乃可圖也太子
曰太傅之計曠日彌久心惽然恐不能須臾且非獨於此也
夫樊將軍窮困於天下歸身於丹丹終不以迫於彊秦而棄
所哀憐之交置之匈奴是固丹命卒之時也願太傅更慮之
鞠武曰夫行危欲求安造禍而求福計淺而怨深連結一人
之後交不顧國家之大害此謂資怨而助禍矣夫以鴻毛燎
爐炭之上必無事矣且以鵰鷙之秦行怨暴之怒豈足道哉
燕有田光先生其為人智深而勇沈可與謀太子曰願因太
傅而得交於田先生可乎鞠武曰敬諾出見田先生道太子
願圖國事於先生也田光曰敬奉教乃造焉太子逢迎却行
為導跪而蔽席田光坐定左右無人太子避席而請曰燕秦不
兩立願先生留意也田光曰臣聞騏驥盛壯之時一日而馳千
里至其衰老駑馬先之今太子聞光盛壯之時不知臣精已消
亡矣雖然光不敢以圖國事所善荆卿可使也太子曰願因先
生得結交於荆卿可乎田光曰敬諾即起趨出太子送至門戒
曰丹所報先生所言者國之大事也願先生勿泄也田光俛而
笑曰諾僂行見荆卿曰光與子相善燕國莫不知今太子聞光
壯盛之時不知吾形已不逮也幸而教之曰燕秦不兩立願先
生留意也光竊不自外言足下於太子也願足下過太子於宫
荆軻曰謹奉教田光曰吾聞之長者為行不使人疑之今太子
告光曰所言者國之大事也願先生勿泄是太子疑光也夫為
行而使人疑之非節俠也欲自殺以激荆卿曰願足下急過太
子言光已死明不言也因遂自刎而死荆軻遂見太子言田光
已死致光之言太子再拜而跪膝行流涕有頃而後言曰丹所
以誡田先生毋言者欲以成大事之謀也今田先生以死明
不言豈丹之心哉荆軻坐定太子避席頓首曰田先生
不知丹之不肖使得至前敢有所道此天之所以哀燕
而不棄其孤也今秦有貪利之心而欲不可足也非盡
天下之地臣海内之王者其意不厭今秦已虜韓王盡
納其地又舉兵南伐楚北臨趙王翦將數十萬之衆距
漳鄴而李信出太原雲中趙不能支秦必入臣入臣則
禍至燕燕小弱數困於兵今計舉國不足以當秦諸侯
服秦莫敢合從丹之私計愚以為誠得天下之勇士使
於秦闚以重利秦王貪其勢必得所願矣誠得劫秦王
使悉反諸侯侵地若曹沫之與齊桓公則大善矣則不
可因而刺殺之彼秦大將擅兵於外而内有亂則君臣
相疑以其間諸侯得合從其破秦必矣此丹之上願而
不知所委命唯荆卿留意焉久之荆軻曰此國之大事
也臣駑下恐不足任使太子前頓首固請毋讓然後許
諾於是尊荆卿為上卿舍上舍太子日造門下供太牢
具異物間進車騎美女恣荆軻所欲以順適其意久之
荆軻未有行意秦將王翦破趙虜趙王盡收入其地進
兵北略地至燕南界太子丹恐懼乃請荆軻曰秦兵旦
暮渡易水則雖欲長侍足下豈可得哉荆軻曰微太子
言臣願謁之今行而毋信則秦未可親也夫樊將軍秦
王購之金千斤邑萬家誠得樊將軍首與燕督亢之地
圖奉獻秦王秦王必說見臣臣乃得有以報太子曰樊
將軍窮困來歸丹丹不忍以已之私而傷長者之意願
足下更慮之荆軻知太子不忍乃遂私見樊於期曰秦
之遇將軍可謂深矣父母宗族皆為戮没今聞購將軍
首金千斤邑萬家將奈何於期仰天太息流涕曰於期
每念之常痛於骨髓顧計不知所出耳荆軻曰今有一
言可以解燕國之患報將軍之仇者何如於期乃前曰
為之奈何荆軻曰願得將軍之首以獻秦王秦王必喜
而見臣臣左手把其袖右手揕其匈然則將軍之仇報
而燕見陵之愧除矣將軍豈有意乎樊於期偏袒搤捥
而進曰此臣之日夜切齒腐心也乃今得聞教遂自剄
太子聞之馳往伏屍而哭極哀既已不可奈何乃遂盛
樊於期首函封之於是太子豫求天下之利匕首得趙
人徐夫人匕首取之百金使工以藥焠之以試人血濡
縷人無不立死者乃裝為遣荆卿燕國有勇士秦舞陽
年十三殺人人不敢忤視乃令秦舞陽為副荆軻有所
待欲與俱其人居遠未來而為治行頃之未發太子遲
之疑其改悔乃復請曰日已盡矣荆卿豈有意哉丹請
得先遣秦舞陽荆軻怒叱太子曰何太子之遣往而不
反者豎子也且提一匕首入不測之彊秦僕所以留者
待吾客與俱今太子遲之請辭決矣遂發太子及賓客
知其事者皆白衣冠以送之至易水之上既祖取道高
漸離擊筑荆軻和而歌為變徵之聲士皆垂淚涕泣又
前而歌曰風蕭蕭兮易水寒壯士一去兮不復還復為
羽聲忼慨士皆瞋目髮盡上指冠於是荆軻就車而去
終已不顧遂至秦持千金之資幣物厚遺秦寵臣中庶
子蒙嘉嘉為先言於秦王曰燕王誠振怖大王之威不
敢舉兵以逆軍吏願舉國為内臣比諸侯之列給貢職
如郡縣而得奉守先王之宗廟恐懼不敢自陳謹斬樊
於期之頭及獻燕督亢之地圖函封燕王拜送於庭使
使以聞大王唯大王命之秦王聞之大喜乃朝服設九
賓見燕使者咸陽宮荆軻奉樊於期頭函而秦舞陽奉
地圖匣以次進至陛秦舞陽色變振恐羣臣怪之荆軻
顧笑舞陽前謝曰北蕃蠻夷之鄙人未嘗見天子故振
慴願大王少假借之使得畢使於前秦王謂軻曰取舞
陽所持地圖軻既取圖奏之秦王發圖圖窮而匕首見
因左手把秦王之袖而右手持匕首揕之未至身秦王
驚自引而起袖絶拔劍劍長操其室時惶急劍堅故不
可立拔荆軻逐秦王秦王環柱而走羣臣皆愕卒起不
意盡失其度而秦法羣臣侍殿上者不得持尺寸之兵
諸郎中執兵皆陳殿下非有詔召不得上方急時不及
召下兵以故荆軻乃逐秦王而卒惶急無以擊軻而以
手共搏之是時侍醫夏無且以其所奉藥囊提荆軻也
秦王方環柱走卒惶急不知所為左右乃曰王負劍遂
拔以擊荆軻斷其左股荆軻廢乃引其匕首以擿秦王
不中中銅柱秦王復擊軻軻被八創軻自知事不就倚
柱而笑箕倨以罵曰事所以不成者以欲生劫之必得
約契以報太子也於是左右既前殺軻秦王不怡者良
久已而論功賞羣臣及當坐者各有差而賜夏無且黃
金二百鎰曰無且愛我乃以藥囊提荆軻也於是秦王
大怒益發兵詣趙詔王翦軍以伐燕十月而拔薊城燕
王喜太子丹等盡率其精兵東保於遼東秦將李信追
擊燕王急代王嘉乃遺燕王喜書曰秦所以尤追燕急
者以太子丹故也今王誠殺丹獻之秦王秦王必解而
社稷幸得血食其後李信追丹丹匿衍水中燕王乃使
使斬太子丹欲獻之秦秦復進兵攻之後五年秦卒滅
燕虜燕王喜其明年秦并天下立號為皇帝於是秦逐
太子丹荆軻之客皆亡高漸離變名姓為人庸保匿作
於宋子久之作苦聞其家堂上客擊筑傍徨不能去每
出言曰彼有善有不善從者以告其主曰彼傭乃知音
竊言是非家丈人召使前擊筑一坐稱善賜酒而高漸
離念久隠畏約無窮時乃退出其裝匣中筑與其善衣
更容貌而前舉坐客皆驚下與抗禮以為上客使擊筑
而歌客無不流涕而去者宋子傳客之聞於秦始皇召
見人有識者乃曰高漸離也秦皇帝惜其善擊筑重赦
之乃臛其目使擊筑未嘗不稱善稍益近之高漸離乃
以鉛置筑中復進得近舉筑扑秦皇帝不中於是遂誅
高漸離終身不復近諸侯之人魯勾踐已聞荆軻之刺
秦王私曰嗟乎惜哉其不講於刺劒之術也甚矣吾不
知人也曩者吾叱之彼乃以我為非人也太史公曰
世言荆軻其稱太子丹之命天雨粟馬生角也太過又
言荆軻傷秦王皆非也始公孫季功董生與夏無且游
具知其事為余道之如是自曹沫至荆軻五人此其義
或成或不成然其立意較然不欺其志名垂後世豈妄
也哉
張耳薨諡為景王子敖嗣立為趙王漢高祖長女魯元
公主為趙王敖后高祖從平城過趙趙王朝夕袒韝蔽
自上食禮甚卑有子壻禮高祖箕倨詈甚慢易之趙相
貫高趙午等年六十餘故張耳客也生平為氣乃怒曰
吾王孱王也說王曰夫天下豪桀並起能者先立今王
事高祖甚恭而高祖無禮請為王殺之張敖齧其指出
血曰君何言之誤且先人亡國賴高祖得復國德流子
孫秋毫皆高祖力也願君無復出口貫高趙午等十餘
人皆相謂曰乃吾等非也吾王長者不倍德且吾等
義不辱今怨高祖辱我王故欲殺之何乃洿王為乎
令事成歸王事敗獨身坐耳上從東垣還過趙貫高
等乃壁人柏人要之置上過欲宿心動問曰縣名為
何曰柏人柏人者迫於人也不宿而去貫高怨家知
其謀乃上變告之於是上皆并逮捕趙王貫高等十餘
人皆爭自剄貫高獨怒罵曰誰令公為之今王實無謀
而并捕王公等皆死誰白王不反者乃轞車膠致與王
詣長安治張敖之罪上乃詔趙羣臣賓客有敢從王皆
族貫高與客孟舒等十餘人皆自髠鉗為王家奴從來
貫高至對獄曰獨吾屬為之王實不知吏治榜笞數千
刺剟身無可擊者終不復言吕后數言張王以魯元公
主故不宜有此上怒曰使張敖據天下豈少而女乎不
聽廷尉以貫高事辭聞上曰壯士誰知者以私問之中
大夫泄公曰臣之邑子素知之此固趙國立名義不侵
為然諾者也上使泄公持節問之箯輿前仰視曰泄公
泄公勞苦如生平驩與語問張王果有計謀不高曰人
情寧不各愛其父母妻子乎今吾三族皆以論死豈以
王易吾親哉顧為王實不反獨吾等為之具道本指所
以為者王不知狀於是泄公入具以報上乃赦趙王上
賢貫高為人能立然諾使泄公具告之曰張王已出因
赦貫高貫高喜曰吾王審出乎泄公曰然泄公曰上多
足下故赦足下貫高曰所以不死一身無餘者白張王
不反也今王已出吾責已塞死不恨矣且人臣有簒殺
之名何面目復事上哉縱上不殺我我不愧於心乎乃
仰絶肮遂死當此之時名聞天下
北魏以王慧龍為滎陽太守慧龍在郡十年農戰並脩
大著聲績歸附者萬餘家宋文帝縱反間於魏世祖聞
之賜慧龍璽書曰劉義隆畏將軍如虎欲相中害朕自
知之風塵之言想不足介意文帝復遣刺客呂玄伯刺
之曰得慧龍首封二百戸男賞絹千匹玄伯詐為降人
求屏人有所論慧龍疑之使人探其懷得尺刀玄伯叩
頭請死慧龍曰各為其主耳釋之左右諫曰宋人為謀
未已不殺玄伯無以制將來慧龍曰死生有命彼亦安
能害我我以仁義為扞蔽又何憂乎遂捨之
唐憲宗悉以兵事委武元衡李師道客曰天子所以銳
意誅蔡者元衡贊之也請密往刺之元衡死則他相不
敢主其謀爭勸天子罷兵矣師道資給遣之王承宗亦
遣牙將尹少卿奏事且詣中書為吳元濟遊說辭指不
遜元衡叱出之承宗又上書詆元衡至是元衡入朝有
賊自暗中射殺之取其顱骨而去又擊裴度傷首墜溝
中京城大駭於是詔宰相出入加金吾騎士張弦露刃
以衞之賊遺紙於金吾府縣曰毋急捕我我先殺汝故
捕賊者不敢甚急兵部侍郎許孟容見上言自古未有
宰相横屍路隅而盜不獲者此朝廷之辱也因涕泣又
詣中書揮涕言請奏起裴中丞為相大索賊黨於是詔
中外搜捕購賞甚厚王士則告承宗遣卒張晏所為捕
得鞫之并出承宗表議其罪晏等具服張弘靖以為疑
屢言之上不聽竟誅之而師道客潛遁去
經濟類編卷八十六
