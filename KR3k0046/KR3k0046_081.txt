經濟類編卷八十一
明馮琦馮瑗撰
人倫類一
君臣(五則)
管子君臣篇神聖者王仁智者君武勇者長此天之
道人之情也天道人情通者質寵者從此數之因也是
故始於患者不與其事親其事者不規其道是以為人
上者患而不勞也百姓勞而不患也君臣上下之分素
則禮制立矣是故以人役上以力役明以刑役心此物
之理也心道進退而刑道滔赶進退者主制滔赶者主
勞主勞者方主制者圓圓者運運者通通則和方者執
執者固固則信君以利和臣以制信則上下無邪矣故
曰君人者制仁臣人者守信此言上下之禮也君之在
國都也若心之在身體也道德定于上則百姓化於下
矣戒心形于内則容貎動于外矣正也者所以明其德
知得諸己知得諸民從其理也知失諸民退而修諸己
反其本也所求於己者多故德行立所求于民者少故
民輕給之故君人者上注臣人者下注上注者紀天時
務民力下注者發地利足財用也故能飾大義審時節
上以禮神明下以義輔佐者明君之道能據法而不阿
上以匡主之過下以振民之病者忠臣之所行也明主
在上忠臣佐之則齊民以政刑牽於衣食之利故愿而
易使愚而易塞君子食於道小人食於力分民威無勢
也無所立事無為也無所生若此則國平而姦省矣君
子食於道則義審而禮明義審而禮明則倫等不踰雖
有偏卒之大夫不敢有幸心則上無危矣齊民食于力
則作本作本者衆農以聽命是以明君立世民之制於
上猶草木之制於時也故民迂則流之民流通則迂之
決之則行塞之則止雖有明君能決之又能塞之決之
則君子行於禮塞之則小人篤於農君子行於禮則上
尊而民順小人篤於農則財厚而備足上尊而民順財
厚而備足四者備體頃時而王不難矣四肢六道身之
體也四正五官國之體也四肢不通六道不達曰失四
正不正五官不官曰亂是故國君聘妻于異姓設為姪
娣命婦宫女盡有法制所以治其内也明男女之制昭
嫌疑之節所以防其奸也是以中外不通讒慝不生婦
言不及官中之事而諸臣子弟無宫中之交此先王所
以明德圉姦昭公威私也明立寵設不以逐子傷義禮
私愛驩勢不並倫爵位雖尊禮無不行選為都佼冒之
以衣服旌之以章旗所以重其威也然則兄弟無間郄
讒人不敢作矣故其立相也陳功而加之以德論勞而
昭之以法參伍相德而周舉之尊勢而明信之是以下
之人無諫死之誋而聚立者無鬱怨之心如此則國平
而民無慝矣其選賢遂材也舉德以就列不類無德舉
能以就官不類無能以德弇勞不以傷年如此則上無
困而民不幸生矣
豫讓欲殺趙襄子滅鬚去眉自刑以變其客為乞人而
往乞於其妻之所其妻曰狀貎無似吾夫者其音何類
吾夫之甚也又吞炭以變其音其友謂之曰子之所道
甚難而無功謂子有志則然矣謂子智則不然以子之
材而索事襄子襄子必近子子得近而行所欲此甚易
而功必成豫讓笑而應之曰是先知報後知也為故君
賊新君矣大亂君臣之義無如此失吾所為為之矣凡
吾所為為此者所以明君臣之義也非從易也柱厲
叔事莒敖公自以為不知而去居於海上夏日則食菱
芡冬日則食橡栗莒敖公有難柱厲叔辭其友而往死
之其友曰子自以為不知故去今又往死之是知與不
知無異别也柱厲叔曰不然自以為不知故去今死而
弗往死是果知我也吾將死之以醜後世人主之不知
其臣者也
漢王褒聖主得賢臣頌夫荷旃被毳者難與道純緜
之麗密羹藜唅糗者不足與論太牢之滋味今臣僻在
西蜀生於窮巷之中長於蓬茨之下無有游觀廣覽之
知顧有至愚極陋之累不足以塞厚望應明旨雖然敢
不略陳愚心而抒情素記曰恭惟春秋法五始之要在
乎審已正統而已夫賢者國家之器用也所任賢則趨
舍省而功施普器用利則用力少而就效衆故工人之
用鈍器也勞筋苦骨終日矻矻及至巧冶鑄干將之樸
清水淬其鋒越砥歛其鍔水斷蛟龍陸剸犀革忽若篲
汜塵塗如此則使離婁督繩公輸削墨雖崇臺五層延
袤百丈而不溷者工用相得也庸人之御駑馬亦傷吻
弊策而不進於行胷喘膚汗人極馬倦及至駕齧膝驂
乘旦王良執靶韓哀附輿縱騁馳騖忽如影靡過都越
國蹶如歴塊追奔電逐遺風周流八極萬里一息何其
遼哉人馬相得也故服絺綌之涼者不苦盛暑之鬱燠
襲貂狐之煗者不憂至寒之悽愴何則有其具者易其
備賢人君子亦聖王之所以易海内也是以嘔喻受之
開寬裕之路以延天下英俊也夫竭智附賢者必建仁
策索遠求士者必樹伯跡昔周公躬吐握之勞故有圄
空之隆齊桓設庭燎之禮故有匡合之功由此觀之君
人者勤於求賢而逸於得人人臣亦然昔賢者之未遭
遇也圖事揆策則君不用其謀陳見悃誠則上不然其
信進仕不得施效斥逐又非其愆是故伊尹勤於鼎爼
太公困於鼓刀百里自鬻寗戚飯牛離此患也及其遇
明君遭聖主也運籌合上意諫諍即見聽進退得關其
忠任職得行其術去卑辱奥渫而升本朝離蔬釋蹻而
享膏梁剖符錫壤而光祖考傳之子孫以資說士故世
必有聖智之君而後有賢明之臣故虎嘯而風冽龍興
而致雲蟋蟀俟秋唫蜉蝣出以隂易曰飛龍在天利見
大人詩曰思皇多士生此王國故世平主聖俊乂將自
至若堯舜禹湯文武之君獲稷契臯陶伊尹吕望之臣
明明在朝穆穆布列聚精會神相得益章雖伯牙操&KR0146;
鍾逢門子彎烏號猶未足以喻其意也故聖主必待賢
臣而弘功業俊士亦俟明主以顯其德上下俱欲懽然
交欣千載一會論說無疑翼乎如鴻毛遇順風沛乎若
巨魚縱大壑其得意如此則胡禁不止曷令不行化溢
四表横被無窮遐夷貢獻萬祥畢臻是以聖主不徧窺
望而視已明不殫傾耳而聽已聰恩從祥風翔德與和
氣游太平之責塞優游之望得遵遊自然之埶恬淡無
為之場休徵自至壽考無疆雍容垂拱永永萬年何必
偃仰詘信若彭祖喣嘘呼吸如喬松𦕈然絶俗離世哉
詩曰濟濟多士文王以寧蓋信乎其以寧也
范曄鄧禹論夫變通之世君臣相擇斯最作事謀始
之幾也鄧公嬴糧徒步觸紛亂而赴光武可謂識所從
會矣於是中分麾下之軍以臨山西之隙至使關河響
動懷赴如歸功雖不遂而道亦弘矣及其威損栒邑兵
散宜陽褫龍章于終朝就侯服以卒歲榮悴交而下無
二色進退用而上無猜情使君臣之美後世莫窺其間
不亦君子之致為乎
宋徐鉉君臣論君人者推赤心以接下者也臣人者
推赤心以事上者也上下交感政是以和故大易之義
在上者其道下降在下者其道上行則曰天地交泰上者自居
其上下者自居其下則曰天地不交否然則為上而下降甚易
為下而上達甚難何者君人者其勢足以行人之道其貴足以
顯人之德其富足以聚人其義足以感人賢人君子望景而歸
之理自然也苟不逆之可矣又況於禮致之者哉故齊桓之德
薄也猶能使管仲受執寗戚扣角況聖君乎此易之效也人臣
者在貧賤之中處疎遠之地有上下之隔有左右之蔽自媒則
有暗投之患因人則有苟合之刺禮秩之不足則不肯進也況
不禮之哉故以仲尼之聖懷救世之心歴聘七十而不一遇況
常人乎此難之效也然則士之失君所喪者富貴耳莊老吏隐
於陵躬耕商皓采芝君平賣卜未失其所以為士也君之失士
或喪旣安之業或敗垂成之功紂踣于景厲流于彘魯哀奔吳
項羽屠裂則失其所以為君也聖帝明王鑒其若此故屈已以
下士推誠以接物軒轅問道於下風唐堯求賢於側陋周公吐
餐於白屋漢祖輟洗於布衣況朝廷之臣乎夫朝廷之臣位有
前後任有大小至於君臣之分誠心所感其揆一也詩曰嗟我
懷人寘彼周行卿士大夫各居其位所謂周行也言周行之中
皆所懷之人也書曰汝則有大疑謀及乃心謀及卿士謀及庶
人大疑大政也庶民猶與焉況羣臣乎比治世之主至公之義
也世之衰也疎公卿而親近習憚君子而狎佞人親而
狎之也以為腹心疎而憚之也以為仇敵於是政出於
羣小而責及於大臣於此而不亂未之有也君子之事
上也近之不敢佞遠之不敢怨受命無二慮臨難無苟
免小人之事上也遠之則憾近之則比受命則顧望臨
難則幸生人君不能熟察也以為我之所親彼亦盡忠
我之所疎彼亦懷二於是聽鑒惑於外精神滑於中及
亂之來也小人無忘生之節君子非死難之所楚靈殞
於乾谿二世弑於望夷而莫之救也其所由者自私與
自勝也自私故慙與君子言自勝故憚與君子言此小人
所以易見親君子所以易見疎也夫亡國非無賢臣亂
主非獨坐於堂上也用心之不一也書曰一哉王心詩曰
淑人君子其儀一兮人君用心一則賢臣知所從矣
父子(五則)
伯禽與康叔封朝于成王見周公三見而三笞康叔有
駭色謂伯禽曰有商子者賢人也與子見之康叔封與
伯禽見商子曰某某也日吾二子者朝乎成王見周公
三見而三笞其說何也商子曰二子盍相與觀乎南山
之陽有木焉名曰橋二子者往觀乎南山之陽見橋竦
焉實而仰反以告乎商子商子曰橋者父道也商子曰
二子盍相與觀乎南山之隂有木焉名曰梓二子者往
觀乎南山之隂見梓勃焉實而俯反以告商子商子曰
梓者子道也二子者明日見乎周公入門而趍登堂而
跪周公拂其首勞而食之曰安見君子二子對曰見商
子周公曰君子哉商子也孔子曰行身有六本本立焉
然後為君子立體有義矣而孝為本處喪有禮矣而哀
為本戰陣有隊矣而勇為本治政有理矣而能為本居
國有禮矣而嗣為本生才有時矣而力為本置本不固
無務豐末親戚不悦無務外交事無終始無務多業聞
記不言無務多談比近不說無務修遠是以反
本修邇君子之道也天之所生地之所養莫貴
乎人人之道大乎父子之親君臣之義父道聖
子道仁君道義臣道忠賢父之於子也慈惠以
生之教誨以成之養其義藏其偽時其節慎其
施子年七歲以上父為之擇明師選良友勿使
見惡少漸之以善使之早化故賢子之事親發
言陳辭應對不悖乎耳趣走進退容貌不悖乎
目卑體賤身不悖乎心君子之事親以積德子
者親之本也無所推而不從命推而不從命者
惟害親者也故親之所安子皆供之賢臣之事
君也受官之日以主為父以國為家以士人為
兄弟故苟有可以安國家利人民者不避其難
不憚其勞以成其義故其君亦有助之以遂其
德夫君臣之與百姓轉相為本如循環無端夫
子亦云人之行莫大於孝孝行成於内而嘉號
布於外是謂建之於本而榮華自茂矣君以臣
為本臣以君為本父以子為本子以父為本棄
其本者榮華槁矣(本一則併)
樂羊為魏將以攻中山其子在中山中山懸其
子示樂羊樂羊不為哀志攻之愈急中山因烹
其子而遺之樂羊食之盡一杯中山見其誠也
不忍與戰果下之遂為魏文侯開地文侯賞其
功而疑其心孟孫獵得麑使秦西巴持歸其母
隨而鳴秦西巴不忍縦而與之孟孫怒而逐秦
西巴居一年召以為太子傅左右曰夫秦西巴
有罪於君今以為太子博何也孟孫曰夫以一
麑而不忍又將能忍吾子乎故曰巧詐不如拙
誠樂羊以有功而見疑秦西巴以有罪而益信
由仁與不仁也
漢高帝尊太上皇詔人之至親莫親於父子故
父有天下傳歸於子子有天下尊歸於父此人
道之極也前日天下大亂兵革並起萬民苦殃
朕親被堅執銳自帥士卒犯危難平暴亂立諸
侯偃兵息民天下大安此皆太公之教訓也諸
王通侯將軍羣卿大夫已尊朕為皇帝而太公
未有號令尊太公曰太上皇
唐李懷光之解奉天圍也唐德宗以其子李璀
為監察御史及懷光屯咸陽不進璀密言於上
曰臣父必負陛下願早為之備臣聞君父一也
但今日陛下未能誅臣父而臣父足以危陛下
故不忍不言上驚曰卿大臣愛子當為朕委曲
彌縫之對曰臣父非不愛臣臣非不愛其父與
宗族也顧臣力竭不能回耳上曰然則卿以何
策自免對曰臣父敗則臣與之俱死復有何策
哉使臣賣父求生陛下亦安用之及李泌赴陜
上謂之曰朕所以欲全懷光誠惜璀也卿至陜
試為朕招之對曰陛下未幸梁洋懷光猶可降
也今雖請降臣不敢受况招之乎璀固賢者必與父俱
死矣若其不死則亦無足貴也及懷光死璀亦自殺
宋欽宗時用事者言太上將復辟於鎮江人情危駭既
而太上皇后先還或謂后將由端門直入禁中内侍輩
頗勸帝嚴備帝不從既而太上還至南京以書問改革
政事之故且召吳敏李綱或慮太上意不可測綱曰此
無他不過欲知朝延事爾綱往具道皇帝聖孝思慕請
陛下早還京師太上因及行宫止遞角等事綱曰當時
恐金人知行宫所在非有他也因言皇帝每得詰問之
詔輒憂懼不食臣竊譬之家長出而強寇至子弟之任
家事者不得不從宜措置長者但當以能保田園大計
而慰勞之苟誅及細故則為子弟者何所逃其責邪陛
下回鑾臣謂宜有以大慰皇帝之心勿問細故可也太
上感悟出玉帶金魚象簡賜綱且曰卿捍守宗社有大
功若能調和父子間使無疑阻當遂垂名青史綱還具
道太上意帝始釋然
母子(三則)
鄭伯克叚于鄢遂寘姜氏于城穎而誓之曰不
及黃泉無相見也既而悔之穎考叔為穎谷封
人聞之有獻於公公賜之食食舍肉公問之對
曰小人有母皆嘗小人之食矣未嘗君子之羹
請以遺之公曰爾有母遺翳我獨無穎考叔曰
敢問何謂也公語之故且告之悔對曰君何患
焉若闕地及泉隧而相見其誰曰不然公從之
公入而賦大隧之中其樂也融融姜出而賦大
隧之外其樂也洩洩遂為母子如初君子曰穎
考叔純孝也爱其母施及莊公詩曰孝子不匱
永錫爾類其是之謂乎
楚王英謀反事覺眀帝得其錄有尹興名乃徵
興詣廷尉獄陸續與主簿梁宏功曹史駟勲及
掾史五百餘人詣洛陽詔獄就考諸吏不堪痛
楚死者大半唯續宏勲掠考五毒肌肉消爛終
無異辭續母遠至京師覘候消息獄事特急無緣與續
相聞母但作饋食付門卒以進之續雖見考苦毒而辭
色慷慨未嘗易容唯對食悲泣不能自勝使者怪而問
其故續曰母来不得相見故泣耳使者大怒以為獄門
吏卒通傳意氣召將案之續曰因食餉羹識母所自
調和故知來耳非人告也使者問何以知母所作乎續曰
母常截肉未嘗不方斷葱以寸為度是以知使者問諸
謁舍續母果來于是隂嘉之上書說續行狀帝即
赦興等事還鄕里禁錮終身
南燕主傋德仕秦為張掖太守其兄納與母公
孫氏居于張掖備德之從秦王堅寇淮南也留
金刀與其母别備德與燕王垂舉兵於山東張
掖太守符昌收納及備德諸子皆誅之公孫氏
以老獲免納妻叚氏方娠未决獄掾呼延平備
德之故吏也竊以公孫氏及叚氏逃于羌中叚
氏生子超十歲而公孫氏病臨卒以金刀授超
曰汝得東歸當以此刀還汝叔也呼延平又以
超母子犇涼及吕隆降秦超随涼州民徙長安
平卒叚氏為超娶其女為婦超恐為秦人所錄
乃陽狂行乞秦人賤之惟東平公紹見而異之
言於秦王興曰暮容超姿幹環偉殆非真狂願
微加官爵以縻之興召見與語超故為謬對或
問而不答興謂紹曰諺云妍皮不裹癡骨徒妄
語耳乃罷遣之備德聞納有遺腹子在秦遣濟
隂人吳辯往視之辯因鄕人宗正謙賣卜在長
安以告超超不敢告其母妻潛與謙變姓名逃
歸南燕備德聞超至大喜遣騎三百迎之超至
廣固以金刀獻於備德備德慟哭悲不自勝封
超為北海王拜侍中驃騎大將軍司隸校尉開
府妙選時賢為之僚佐備德無子欲以超為嗣
超入則侍奉盡歡出則傾身下士由是内外舉
望翕然歸之
教子(十二則)
衛莊公娶于齊東宫得臣之妹曰莊姜美而無子衛人
所為賦碩人也又娶于陳曰厲媯生孝伯早死其娣戴
媯生桓公莊姜以為己子公子州吁嬖人之子也有寵
而好兵公弗禁莊姜惡之石碏諫曰臣聞愛子教之以
義方弗納於邪驕奢淫佚所自邪也四者之來寵禄過
也將立州吁乃定之矣若猶未也階之為禍夫寵而不
驕驕而能降降而不憾憾而能眕者鮮矣且夫賤妨貴
少陵長遠間親新間舊小加大滛破義所謂六逆也君
義臣行父慈子孝兄愛弟敬所謂六順也去順效逆所
以速禍也君人者將禍是務去而速之無乃不可乎弗
聽其子厚與州吁游禁之不可桓公立乃老
范文子莫退於朝武子曰何莫也對曰有秦客廋辭於
朝大夫莫之能對也吾知三焉武子怒曰大夫非不能
也讓父兄也爾童子何知而三掩人於朝吾不在晉國
亡無日矣擊之以杖折委笄
漢馬援兄子嚴敦並喜譏議而通輕俠客援前在交趾
還書誡之曰吾欲汝曺聞人過失如聞父母之名耳可
得聞口不可得言也好論議人長短妄是非正法此吾
所大惡也寧死不願聞子孫有此行也汝曹知吾惡之
甚矣所以復言者施衿結褵申父母之戒欲使汝曹不
忘之耳龍伯高敦厚周慎口無擇言謙約節儉廉公有
威吾愛之重之願汝曹效之杜季良豪俠好義憂人之
憂樂人之樂清濁無所失父喪致客數郡畢至吾愛之
重之不願汝曹效也效伯高不得猶為謹勑之士所謂
刻鵠不成尚類鶩者也效季良不得陷為天下輕薄子
所謂畫虎不成反類狗者也訖今季良尚未可知郡將
下車輒切齒州郡以為言吾常為寒心是以不願子孫
效也季良名保京兆人時為越騎司馬保仇人上書訟
保為行浮薄亂羣惑衆伏波將軍萬里還書以誡兄子
而梁松竇固以之交結將扇其輕偽敗亂諸夏書奏帝
召責松固以訟書及援誡書示之松固叩頭流血而得
不罪詔免保官伯高名述亦京兆人為山都長由此擢
拜零陵太守
楊恪誡馬廖訓子弟書恪聞堯舜之民可比屋而封
桀紂之民可比屋而誅何者堯舜為之隄防桀紂示之
驕奢故也詩曰皎皎練絲在所染之上智下愚謂之不
移中庸之流要在教化春秋殺太子母弟直稱君甚惡
之者坐失教也禮制人君之子年八歲為置少傅教之
書計以開其明十五置太傅教之經典以導其志漢興
諸侯不力教誨多觸禁忌故有亡國之禍而乏嘉善之
稱今君位地尊重海内所望豈可不臨深履薄以為至
戒黃門郎年幼血氣方盛既無長君退讓之風而要結
輕狡無行之客縱而莫誨視成任性鑒念前世可為寒
心君侯誠宜以臨深履薄為戒
鄭玄疾篤戒子益恩曰吾家舊貧不為父母羣弟所容
去厮役之吏游學周秦之都往來幽并兖豫之域獲覲
乎在位通人處逸大儒得意者咸從捧手有所受焉遂
博稽六萟粗覽傳記時覩秘書緯術之奥年過四十乃
歸供養假田播植以娛朝夕遇閹尹擅埶坐黨禁錮十
有四年而蒙赦令舉賢良方正有道辟大將軍三司府
公車再召比牒併名早為宰相惟彼數公懿德大雅克
堪王臣故宜式序吾自忖度無任于此但念述先聖之
元意思整百家之不齊亦庶幾以竭吾才故聞命罔從
而黃巾為害萍浮南北復歸邦鄉入此歲來已七十矣
宿素衰落仍有失誤案之禮典便合傳家今我告爾以
老歸爾以事將閑居以安性覃思以終業自非拜國君
之命問族親之憂展敬墳墓觀省野物胡嘗扶杖出門
乎家事大小汝一承之咨爾焭焭一夫曾無同生相依
其勖求君子之道研鑚勿替敬慎威儀以近有德顯譽
成于僚友德行立于己志若致聲稱亦有榮于所生可
不深念邪可不深念耶吾雖無紱冕之緒頗有讓爵之
高自樂以論贊之功庶不遺後人之羞末所憤憤者徒
以亡親墳壟未成所好羣書率皆腐敝不得于禮堂寫
定傳與其人日西方暮其可圖乎家今差多于昔勤力
務時無惜饑寒菲飲食薄衣服節夫二者尚令吾寡恨
若忽忘不識亦已焉哉
魏王昶為人謹厚名其兄子曰默曰沉名其子曰渾曰
深為書戒之曰吾以四者為名欲使汝曹顧名思義不
敢違越也夫物速成則疾亡晩就則善終朝華之草夕
而零落松栢之茂隆寒不衰是以君子戒於闕黨也夫
能屈以為伸讓以為得弱以為彊鮮不遂矣夫毁譽者
愛惡之原而禍福之機也孔子曰吾之於人誰毁誰譽
以聖人之德猶尚如此況庸庸之徒而輕毁譽哉人或
毁己當退而求之於身若己有可毁之行則彼言當矣
若己無可毁之行則彼言妄矣當則無怨於彼妄則無
害於身又何反報焉諺曰救寒莫如重裘止謗莫如自
修斯言信矣
齊陳顯達為江州刺史自以門寒位重每遷官常有愧
懼之色戒其子勿以富貴陵人而諸子多事豪侈顯達
聞之不悦子休尚為郢府主簿過九江顯達曰
麈尾蠅拂是王謝家物汝不須捉此即取於前
燒之
宋文帝以江夏王義恭為都督荆湘等八州諸
軍事荆州刺史與書誡之曰天下艱難家國事
重雖曰守成實亦未易隆替安危在吾曹耳豈
可不感尋王業大懼負荷汝性褊急志之所滯
其欲必行意所不存從物回改此最弊事宜念
裁抑衛青遇士大夫以禮與小人有恩西門安
於矯性齊美關羽張飛任褊同弊行己舉事深
宜鑒此若事異今日嗣子幼蒙司徒當周公之
事汝不可不盡祇順之理爾時天地安危決汝
二人耳汝一月自用錢不可過三十萬若能省
此益美西楚府舍略所諳究計當不須改作日
求新異凡訊獄多决當時難可逆慮此實為難
至訊日虚懷博盡慎無以喜怒加人能擇善者
而從之美自歸已不可專意自决以矜獨斷之
明也名器深宜慎惜不可妄以假人昵近爵賜
尤應裁量吾於左右雖為少恩如聞外論不以
為非也以貴凌物物不服以威加人人不厭此
易達事耳聲樂嬉遊不宜令過蒱酒漁獵一切
勿為供用奉身皆有節度竒服異器不宜興長
又宜數引見佐史相見不數則彼我不親不親
無因得盡人情人情不盡復何由知衆事也
涼李玄盛誡諸子曰吾自立身不營世利經涉
累朝通否任時初不役智有所要求今日之舉
非本願也然事會相驅遂荷州土憂責不輕門
戶事重雖詳人事未知天心登車理轡百慮填
胸後事付汝等粗舉旦夕近事數條遭意便言
不能次比至於杜漸防萌深識情變此當任汝
所見深淺非吾勅誡所益也汝等雖年未至大
若能克己纂修比之古人亦可以當事業矣苟
其不然雖至白首亦復何成汝等其戒之慎之
節酒慎言喜怒必思愛而知惡憎而知善動念
寬恕審而後舉衆之所惡勿輕承信詳審人核
真偽遠佞諛近忠正蠲刑獄忍煩擾存高年恤
喪病勤省按聽訟訴刑法所應和顔任理慎勿
以情輕加聲色賞勿漏疎罰勿容親耳目人間
知外患苦禁禦左右無作威福勿伐善施勞逆
詐億必以示巳明廣加諮詢無自專用從善如
順流去惡如探湯富貴而不驕者至難也念此
貫心勿忘須臾寮佐邑宿盡禮承敬讌饗饌食
事事留懷古今成敗不可不知退朝之暇念觀
典籍面牆而立不成人也此郡世篤忠厚人物
敦雅天下全盛時海内猶稱之况復今日實是
名邦正為五百年鄉黨婚親相連至於公理時
有小小頗迴為當隨宜斟酌吾臨涖五年兵難
騷動未得休衆息役惠康士庶至於掩瑕藏疾
滌除疵垢朝為寇讐夕委心膂雖未足希準古
人粗亦無負于新舊事任公平坦然無纇初不
容懷有所損益計近便為少經遠如有餘亦無
愧於前志也
唐李勣寝疾高宗悉召其子弟在外者使歸侍
疾一旦忽謂其弟司衛少卿弼曰吾今日小愈
可共置酒為樂於是子孫悉集酒闌謂弼曰吾
自度必不起故欲與汝曹别耳汝曹勿悲泣聽
我約束我見房杜平生勤苦僅能立門戶遭不
肖子蕩覆無餘吾有此子孫今悉付汝謹察視
之其有志氣不倫交遊非類者皆先檛殺然後
以聞自是不復更言
柳氏自公綽以來世以孝悌禮法為士大夫所
宗及柳玭為瀘州刺史嘗戒其子弟曰凡門地
高可畏不可恃也立身行已一事有失則得罪
重於他人死無以見先人於地下此其所以可
畏也門高則驕易生族盛則為人所嫉懿行實
才人未之信小有玼纇衆皆指之此其所以不
可恃也故膏粱子弟學宜加勤行宜加勵僅得
比他人耳
宋邵雍戒子孫上品之人不教而善中品之人教
而後善下品之人教亦不善不教而善非聖而何
教而後善非賢而何教亦不善非愚而何是知善
也者吉之謂也不善也者凶之謂也吉也者目不
觀非禮之色耳不聽非禮之聲口不道非禮之言
足不踐非禮之地人非善不交物非義不取親賢
如就芝蘭避惡如畏蛇蝎或曰不謂之吉人則吾
不信也凶也者語言詭譎動止隂險好利飾非貪
淫樂禍疾良善如讐隙犯刑憲如飲食小則殞身
滅性大則覆宗絶祀或曰不謂之凶人則吾不信
也傳有之曰吉人為善惟日不足凶人為不善亦
惟日不足汝等欲為吉人乎欲為凶人乎
孝(十九則)
孔子行遊中路聞哭者聲其音甚悲孔子曰驅之驅之
前有異人音少進見之丘吾子也擁䥥帶索而哭孔子
辟車而下問曰夫子非有喪也何哭之悲也丘吾子對
曰吾有三失孔子曰願聞三失丘吾子曰吾少好學問
周遍天下還後吾親亡一失也事君奢驕諫不遂是二
失也厚交友而後絶三失也樹欲静乎風不定子欲養
乎親不待往而不來者年也不可得再見者親也請從
此辭則自刎而死孔子曰弟子記之此足以為戒也於
是弟子歸養親者十三人
曾子芸瓜而誤斬其根曾晳怒援大杖擊之曾子仆地
有頃蘇蹷然而起進曰曩者參得罪於大人大人用力
教參得無疾乎退屏鼓琴而歌欲令曾晳聽其歌聲令
知其平也孔子聞之告門人曰參來勿内也曾子自以
無罪使人謝孔子孔子曰汝聞瞽叟有子名舜舜之事
父也索而使之未嘗不在側求而殺之未嘗可得小箠
則待大箠則走以逃暴怒也今子委身以待暴怒立體
而不去殺身以陷父不義不孝孰是大乎汝非天子之
民邪殺天子之民罪奚如以曾子之材又居孔氏之門
有罪不自知處義難乎
伯俞有過其母笞之泣其母曰他日笞子未嘗見泣今
泣何也對曰他日俞得罪笞嘗痛今母之力不能使痛
是以泣故曰父母怒之不作于意不見于色深受其罪
使可哀憐上也父母怒之不作于意不見其色其次也
父母怒之作于意見于色下也
子路曰負重道遠者不擇地而休家貧親老者不擇禄
而仕昔者由事二親之時常食藜藿之實而為親負米
百里之外親沒之後南遊于楚從車百乘積粟萬鍾累
茵而坐列鼎而食願食藜藿為親負米之時不可復得
也枯魚銜索幾何不蠧二親之壽忽如過隙草木欲長
霜露不使賢者欲養二親不待故曰家貧親老不擇禄
而仕也
吕覽孝行篇凡為天下治國家必務本而後末所謂
本者非耕耘種殖之謂務其人也務其人非貧而富之
寡而衆之務其本也務本莫貴於孝人主孝則名章榮
下服聽天下譽人臣孝則事君忠處官廉臨難死士民
孝則耕芸疾守戰固不罷北夫孝三皇五帝之本務而
萬事之紀也夫執一術而百善至百邪去天下從者其
惟孝也故論人必先以所親而後及所疏必先以所重
而後及所輕今有人于此行於親重而不簡慢於輕疏
則是篤謹孝道先王之所以治天下也故愛其親不敢
惡人敬其親不敢慢人愛敬盡於事親光耀加於百姓
究於四海此天子之孝也曾子曰身者父母之遺體也
行父母之遺體敢不敬乎居處不莊非孝也事君不忠
非孝也涖官不敬非孝也朋友不篤非孝也戰陣無勇
非孝也五行不遂災及乎親敢不敬乎商書曰刑三百
罪莫重於不孝曾子曰先王之所以治天下者五貴德
貴貴貴老敬長慈幼此五者先王之所以定天下也所
謂貴德為其近於聖也所謂貴貴為其近於君也所謂貴
老為其近於親也所謂敬長為其近於兄也所謂慈幼
為其近於弟也曾子曰父母生之子弗敢殺父母置之
子弗敢廢父母全之子弗敢闕故舟而不游道而不徑
能全支體以守宗廟可謂孝矣養有五道修宫室安牀
笫節飲食養體之道也樹五色施五采列文章養目之
道也正六律龢五聲雜八音養耳之道也熟五穀烹六
畜龢煎調養口之道也龢顔色說言語敬進退養志之
道也此五者代進而厚用之可謂善養矣樂正子春下
堂而傷足瘳而數月不出猶有憂色門人問之曰夫子
下堂而傷足瘳而數月不出猶有憂色敢問其故樂正
子春曰善乎而問之吾聞之曾子曾子聞之仲尼父母
全而生之子全而歸之不虧其身不損其形可謂孝矣
君子無行咫步而忘之余忘孝道是以憂故曰身者非
其私有也嚴親之遺躬也民之本教曰孝其行孝曰養
養可能也敬為難敬可能也安為難安可能也卒為難
父母既沒敬行其身無遺父母惡名可謂能終矣禮者
履此者也義者宜此者也信者信此者也彊者彊此者
也樂自順此生也刑自逆此作也
范曄孝子傳論孔子曰夫孝莫大于嚴父嚴父莫大
于配天則周公其人也子路曰傷哉貧也生無以養死
無以葬子曰啜菽飲水孝也夫鐘鼓非樂云之本而器
不可去三牲非致孝之主而養不可廢存器而亡本樂
之遁也調器以和聲樂之成也崇養以傷行孝之累也
修己以致禄養之本也故言能大養則周公之祀致四
海之祭言以義養則仲由之菽甘于東鄰之牲夫患菽
水之薄干禄以求養者是以恥禄親也存誠以盡行孝
積而禄厚者此能以義養也中興廬江毛義少節家貧
以孝行稱南陽人張奉慕其名往候之坐定而府檄適
至以義守令義奉檄而入喜動顔色奉者志尚士也心
賤之自恨來固辭而去及義母死去官行服數辟公府
為縣令進退必以禮後舉賢良公車徵遂不至張奉嘆
曰賢者固不可測往日之喜乃為親屈也斯蓋所謂家
貧親老不擇官而仕者也建初中章帝下詔褒寵義賜
榖千斛常以八月長吏問起居加賜羊酒壽終于家安
帝時汝南薛包孟嘗好學篤行喪母以至孝聞及父娶
後妻而憎包分出之包日夜號泣不能去至被歐杖不
得已廬于舍外旦入而灑掃父怒又逐之乃廬于里門
昏晨不廢積歲餘父母慚而還之後行六年服喪過乎
哀既而弟子求分財異居包不能止乃中分其財奴婢
引其老者曰與我共事久若不能使也田廬取其荒頓
者曰吾少時所理意所戀也器物取朽敗者曰我素所
服食身口所安也弟子數破其産輒復賑給建光中公
車特徵至拜侍中包性恬虚稱疾不起以死自乞有詔
賜告歸加禮如毛義年八十餘以壽終若二子者推至
誠以為行行信于心而感于人以成名受禄致禮斯可
謂能以孝養也若夫江革劉般數公者之義行猶斯志
也撰其行事著于篇
延篤仁孝論觀夫仁孝之辯紛然異端互引典文代
取事據可謂篤論矣夫人一致同源總率百行非復銖
兩輕重必定前後之數也而如欲分其大較體而名之
則孝在事親仁施品物施物則功濟於時事親則德歸
於己於己則事寡濟時則功多推此以言仁則遠矣然
物有由微而著事有由隱而章近取諸身則耳有聽受
之用目有察見之明足有致遠之勞手有飾衞之功功
雖顯外本之者心也遠取諸物則草木之生始于萌芽
終于彌蔓枝葉扶疎榮華紛縟末雖繁蔚致之者根也
夫仁人之有孝猶四體之有心腹枝葉之有根本也聖
人知之故曰夫孝天之經也地之義也人之行也君子
務本本立而道生孝悌也者其為仁之本歟然體大難
備物性好偏故所施不同事少兩兼者也如必對其優
劣則仁以枝葉扶疏為大孝以心體本根為先可無訟
也或謂先孝後仁非仲尼序回參之意蓋以為仁孝同
質而生純體之者則互以為稱虞舜顔回是也若偏而
體之則各有其目公劉曾參是也夫曾閔以孝悌為至
德管仲以九合為仁功未有論德不先回參考功不大
夷吾以此而言各從其稱者也
隗囂遣子恂入侍更始鄭興因恂求歸葬父母囂不聽
而徙興舍益其秩禮興入見囂曰前遭赤眉之亂以將
軍僚舊故敢歸身明德幸蒙覆載之恩復得全其性命
興聞事親之道生事之以禮死葬之以禮祭之以禮奉
以周旋弗敢失墜今為父母未葬請乞骸骨若以增秩
徙舍中更停留是以親為餌無禮甚矣將軍焉用之囂
曰囂將不足留故也興曰將軍據七郡之地擁羌胡之
衆以戴本朝德莫厚焉威莫重焉居則為專命之使入
必為鼎足之臣興從俗者也不敢深居屏處因將軍求
進不患不達因將軍求入何患不親此興之計不逆將
軍者也興業為父母請不可以己願留妻子獨歸葬將
軍又何猜焉囂曰幸甚促為辦裝遂令與妻子俱東
晉書孝友傳論大矣哉孝之為德也分渾元而立體
道貫三靈資品彙以順名功苞萬象用之於國動天地
而降休徵行之於家感鬼神而昭景福若乃博施備物
尊仁安義柔色承顔怡怡盡樂擊鮮就養亹亹忘劬集
包思藝黍之勤循陔有採蘭之詠事親之道也屬屬如
在哀哀罔極聚薪流慟銜索興嗟灑風樹以隤心頫寒
泉而沬泣追遠之情也審德筮仕正務移官居高匪危
在醜無爭協修升以匡化懷履冰而砥節立身之行也
是以閔曾翼翼遵六教而緝貞規蔡董蒸蒸弘七體而
垂令迹亦有至誠上感明祗下贊郭巨致錫金之慶陽
雍標蒔玉之祉烏馴丹羽巢叔和之室鹿呈白毳擾功
文之廬然則因彼孝慈而生友悌理在兼綜義歸一揆
夫天倫之重共氣分形心暌則葉顇荆枝性合則華承
棣萼乃有推肥代瘦徇急難之情讓果同衾盡懽愉之
致緬窺湘素載流塵躅者歟晉代始自中朝逮于江左
雖百六之災遄及而君子之道未消孝悌名流猶為繼
踵王偉元之行已許季義之立節夏方盛彦體至性以
馳芬庾衮顔含篤友于而宣範自餘羣士咸標懿德採
其遺絢足厲澆風故著孝友篇以續前史云耳
司隷校尉傅玄著論稱何曾及荀覬曰以文王之道事
其親者其穎昌何侯乎其荀侯乎古稱曾閔今曰荀何
内盡其心以事其親外崇禮讓以接天下孝子百世之
宗仁人天下之命有能行孝之道君子之儀表也又曰
穎昌侯之事親其盡孝子之道乎存盡其和事盡其敬
亡盡其哀見其親之黨如見其親六十而孺慕予於穎
昌侯見之矣
孫晷事父母起居嘗饌雖諸兄親饋而晷不離左右富
春車道既少動經山川父難於風波每行乘籃輿晷躬
自扶侍所詣之處則於門外樹下藩屏之間隱息初不
令主人知之兄嘗篤疾經年晷躬自扶侍藥石甘苦必
經心目跋涉山川祈求懇至
庾衮諸父並貴盛惟父獨守貧約衮躬親稼穡以給供
養而執事勤恪與弟子樹籬跪以授條或曰今在隱屏
先生何恭之過衮曰幽顯易操非君子之志也父亡作
筥賣以養母母見其勤曰我無所食對曰母食不甘衮
將何居母感而安之衮前妻荀氏繼室樂氏皆官族富
室及適衮俱棄華麗散資財與衮共安貧苦相敬如賓
母終服喪居於墓側歲大饑藜羹不糝門人欲進其飲
者而衮每曰已食莫敢為設及麥熟穫者已畢而採捃
尚多衮乃引其羣子以退曰待其間及其捃也不曲行
不旁掇跪而把之則亦大獲又與邑人入山拾橡分夷
險序長幼推易居難禮無違者或有斬其墓柏莫知其
誰乃召鄰人集於墓而自責焉因叩頭泣涕謝祖禰曰
德之不修不能庇先人之樹衮之罪也父老咸亦為垂
泣自後人莫之犯
許孜孝友恭讓敏而好學年二十師事豫章太守會稽
孔冲受詩書禮易及孝經論語學竟還鄉里冲在郡喪
亡孜聞問盡哀負擔奔赴送喪還會稽蔬食執役制服
三年俄而二親沒柴毁骨立杖而能起建墓於縣之東
山躬自負土不受鄉人之助或愍孜羸憊苦求來助孜
晝則不逆夜便除之每一悲號鳥獸翔集孜以方營大
功乃棄其妻鎮宿墓所列植松柏亘五六里時有鹿犯
其松栽孜悲嘆曰鹿獨不念我乎明日忽見鹿為猛獸
所殺置於所犯栽下孜悵惋不已乃為作冡埋于隧側
猛獸即於孜前自撲而死孜益嘆息又取埋之自後樹
木滋茂而無犯者積二十餘年孜乃更娶妻立宅墓次
烝烝朝夕奉亡如存鷹雉棲其梁檐鹿與猛獸擾其庭
圃交頸同游不相摶噬元康中郡察孝廉不起巾褐終
身年八十餘卒於家邑人號其居為孝順里
劉殷七歲喪父哀毁過禮服喪三年未曾見齒曾祖母
王氏盛冬思堇而不言食不飽者一旬矣殷怪而問之
王言其故殷時年九歲乃于澤中慟哭曰殷罪釁深重
幼丁艱罰王母在堂無旬月之養殷為人子而所思無
獲皇天后土願垂哀愍聲不絶者半日于是忽若有人
云止止聲殷收淚視地便有堇生焉因得斛餘而歸食
而不减至時堇生乃盡又嘗夜夢人謂之曰西籬下有
粟寤而掘之得粟十五鍾銘曰七年粟百石以賜孝子
劉殷自是食之七載方盡時人嘉其至性通感競以榖
帛遺之殷受而不謝直云待後貴當相酬耳弱冠博通
經史綜核羣言文章詩賦靡不該覽性倜儻有濟世之
志儉而不陋清而不介望之頽然而不可侵也鄉黨親
族莫不稱之郡命主簿州辟從事皆以供養無主辭不
赴命司空齊王攸辟為掾征南將軍羊祐召參軍事皆
以疾辭同郡張宣子識達之士也勸殷就徵殷曰當今
二公有晉之棟楹也吾方希達如欀椽耳不憑之豈能
立乎吾今王母在堂既應他命無容不竭盡臣禮便不
就養子輿所以辭齊大夫良以色養無主故耳宣子曰
如子所言豈庸人所識哉而今而後吾子當為吾師矣
王延九歲喪母泣血三年幾至滅性每至忌月則悲啼
三旬繼母卜氏遇之無道恒以蒲穰及敗麻頭與延貯
衣其姑聞而問之延知而不言事母彌謹卜氏嘗盛冬
思生魚勑延求而不獲杖之流血延尋汾叩凌而哭忽
有一魚長五尺湧出水上延取以進母卜氏食之積日
不盡于是心晤撫延如已生延事親色養夏則扇枕席
冬則以身温被隆冬盛寒體無全衣而親極滋味晝則
傭賃夜則誦書遂究覽經史皆識大義州郡禮辟貪供
養不起父母終後廬于墓側非其蠶不衣非其耕不食
孟陋少而貞立清操絶倫布衣蔬食以文籍自娛口不
及世事未曾交游時或弋釣孤興而歸雖家人亦不知
其所之也喪母毁瘠殆於滅性不飲酒食肉十有餘年
親族迭謂之曰少孤誰無父母誰有父母聖人制禮令
賢者俯就不肖企及若使毁性無嗣為不孝也陋感此
言然後從吉由是名著海内
宋徐積事親孝旦夕必冠帶定省從胡瑗學所居一室
寒一裘啜粟飲水雖瑗遺以食亦不受以父名石至終
身不用石器行遇石則避而不踐中年屏居窮里而四
方亊無不知嘗借人書經夕還之借者紿言書中有金
葉積賣衣償之不與辨後以近臣薦授楚州教授每升
堂訓諸生曰諸生欲為君子而使勞己之力費己之財
如此而不為君子猶可也不勞己之力不費己之財諸
君何不為君子鄉人賤之父母惡之如此而不為君子
猶可也鄉人榮之父母欲之諸君何不為君子聞者敬
服神宗賜粟帛及卒賜謚節孝
朱壽昌父巽守京兆時妾劉有娠而出生壽昌數歲乃
還父家母子不相聞者五十年壽昌行四方求之不得
飲食罕御酒肉與人言輒流涕及知廣州軍與家人訣
棄官入秦誓不見母不還行次同州得焉劉氏年七十
餘矣京兆守臣錢明逸以聞詔壽昌赴闕時言者共攻
李定不服母喪王安石力主定因忌壽昌及壽昌至但
付審官院折資通判河中府居數歲其母卒壽昌居喪
幾喪明天下稱其孝
陳堯原孝論立身之謂道本道之謂孝上至天子下
至于庶人未有不由而立也嗚呼為孝之道是因乎心
者焉孝之小大性有能否君子小人亦各存其分也聖
人之教布在方策不敢毁傷存其始也立身行道要其
終也居必誠其心遊必擇其方然後謹以温靖之禮慎
以飲食之節起居進退罔怫其志善事幾諫勞必無怨
至于愛敬之道乃天性也無忽天性以慢人紀斯可錫
其類而不匱也世之愚者知其孝乎而不知所以為也
越禮以加敬輕生以致養且曰親之疾弗瘳者子之肌
可療焉乃折體斷股密置于味苟親之壽幸而未盡而
或生也則鄉里神其事以為孝之感乃聞之于州縣聞
之于天子官給其賜以優之然後傳之于後旌之于門
閭率土之民向之而思其效者矣嗟乎風俗之移人也
而官其事者遂以之自賞俾蚩蚩者知其室而不知其
戶也逾墻鑽穴而迨殞乎命且親之憂必以疾也非疾
而自刑是致其憂者也予曰毁不滅性死生之際尚或
存也苟居疾以剥膚由味而喪軀則所謂陷之于不義
者也禽之相食尚曰無有安在為人父母而食其子者
乎古之孝以感者多矣猶是者未之覿焉且民之耳目
烏知所謂聖人之道在乎諭之而已既諭之且制之俾
為孝之民誠其心而不誠其名愛其生而不愛其賜始
于一邑迨于一郡然後天下之民可率之以道也斯之
謂王化之基人倫之本可不急乎
經濟類編卷八十一
