經濟類編卷七十六
明馮琦馮瑗撰
天類二
時令(三則)
劉安時則訓孟春之月招摇指寅昏參中旦尾中其
位東方其日甲乙盛德在木其蟲鱗其音角律中太簇
其數八其味酸其臭羶其祀戶祭先脾東風解凍蟄蟲
始振蘇魚上負冰獺祭魚候鴈北天子衣青衣乘蒼龍
服蒼玉建青旗食麥與羊服八風水爨萁燧火東宮御
女青色衣青采鼓琴瑟其兵矛其畜羊朝于青陽左个
以出春令布德施惠行慶賞省徭賦立春之日天子親
率三公九卿大夫以迎歲于東郊修除祠位幣禱鬼神
犧牲用牡禁伐木毋覆巢殺胎夭毋麛毋卵毋聚衆置
城郭掩骼薶骴孟春行夏令則風雨不時草木早落國
乃有恐行秋令則其民大疫飄風暴雨總至黎莠蓬蒿
並興行冬令則水潦為敗雨霜大雹首稼不入正月官
司空其樹楊仲春之月招摇指卯昏弧中旦建星中其
位東方其日甲乙其蟲鱗其音角律中夾鍾其數八其
味酸其臭羶其祀戶祭先脾始雨水桃李始華倉庚鳴
鷹化為鳩天子衣青衣乘蒼龍服蒼玉建青旗食麥與
羊服八風水爨箕燧火東宮御女青色衣青采鼓琴瑟
其兵矛其畜羊朝于青陽太廟命有司省囹圄去桎梏
毋笞掠止獄訟養幼小存孤獨以通句萌擇元日令民
社是月也日夜分雷始發聲蟄蟲咸動蘇先雷三日振
鐸以令於兆民曰雷且發聲有不戒其容止者生子不
備必有凶災令官市同度量鈞衡石角斗稱端權概毋
竭川澤毋漉陂池毋焚山林毋作大事以妨農功祭不
用犧牲用圭璧更皮幣仲春行秋令則其國大水寒氣
總至寇戎來征行冬令則陽氣不勝麥乃不熟民多相
殘行夏令則其國大旱煗氣早來蟲螟為害二月官倉
其樹杏季春之月招摇指辰昏七星中旦牽牛中其位
東方其日甲乙其蟲鱗其音角律中姑洗其數八其味
酸其臭羶其祀戶祭先脾桐始華田鼠化為鴽虹始見
萍始生天子衣青衣乘蒼龍服蒼玉建青旗食麥與羊
服八風水爨箕燧火東宮御女青色衣青采鼓琴瑟其
兵矛其畜羊朝于青陽右个舟牧覆舟伍覆五反乃言
具于天子天子焉始乘舟薦鮪於寢廟乃為麥祈實是
月也生氣方盛陽氣發泄句者畢出萌者盡達不可以
内天子命有司發囷倉助貧窮振乏絶開府庫出幣帛
使諸侯聘名士禮賢者命司空時雨將降下水上騰循
行國邑周視原野修利隄防導通溝瀆達路除道從國
始至境止田獵畢弋罝罘羅罔餒毒之藥母出九門乃
禁野虞毋伐桑柘鳴鳩奮其羽戴鵀降于桑具撲曲筥
筐后妃齋戒東鄉親桑省婦使勸蠶事命五庫令百工
審金鐵皮革筋角箭榦脂膠丹漆無有不良擇下旬吉
日大合樂致歡欣乃合㹎牛騰馬游牝于牧令國儺九
門磔攘以畢春氣行是月令甘雨至三旬季春行冬令
則寒氣時發草木皆肅國有大恐行夏令則民多疾疫
時雨不降山陵不登行秋令則天多沈隂淫雨早降兵
革並起三月官鄉其樹李孟夏之月招摇指已昏翼中
旦婺女中其位南方其日丙丁盛德在火其蟲羽其音
徵律中仲呂其數七其味苦其臭焦其祀竈祭先肺螻
蟈鳴丘螾出王瓜生苦菜秀天子衣赤衣乘赤騮服赤
玉建赤旗食菽與雞服八風水爨柘燧火南宮御女赤
色衣赤采吹竽笙其兵戟其畜雞朝于明堂左介以出
夏令立夏之日天子親率三公九卿大夫以迎歲於南
郊還乃賞賜封諸侯修禮樂饗左右命太尉贊傑俊選
賢良舉孝悌行爵出禄佐天長養繼修增高無有隳壞
毋興土功毋伐大樹令野虞行田原勸農事驅獸畜勿
令害穀天子以彘嘗麥先薦寢廟聚畜百藥靡草死麥
秋至決小罪斷薄刑孟夏行秋令則苦雨數來五穀不
滋四鄰入保行冬令則草木早枯後乃大水敗壊城郭
行春令則螽蝗為敗暴風來格秀草不實四月官田其
樹桃仲夏之月招摇指午昏亢中旦危中其位南方其
日丙丁其蟲羽其音徵律中蕤賓其數七其味苦其臭
焦其祀竈祭先肺小暑至螳蜋生鵙始鳴反舌無聲天
子衣赤衣乘赤騮服赤玉載赤旗食菽與鷄服八風水
爨柘燧火南宫御女赤色衣赤采吹竽笙其兵戟其畜
鷄朝于明堂太廟命樂師修鞀鼙琴瑟管簫調竽箎飾
鐘磬執干戚戈羽命有司為民祈祀山川百源大雩帝
用盛樂天子以雛嘗黍羞以含桃先薦寢廟禁民無刈
藍以染毋燒灰毋暴布門閭無閉關市無索挺重囚益
其食存鰥寡振死事游牝别其羣執騰駒班馬政日長
至隂陽爭死生分君子齋戒慎身無躁節聲色薄滋味
百官靜事無徑以定晏隂之所成鹿角解蟬始鳴半夏
生木堇榮禁民無發火可以居高明遠眺望登丘陵處
臺榭仲夏行冬令則雹霰傷穀道路不通暴兵至行春
令則五穀不熟百螣時起其國乃饑行秋令則草木零
落果實早成民殃於疫五月官相其樹榆季夏之月招
摇指未昏心中旦奎中其位中央其日戊己盛德在土
其蟲蠃其音宮律中林鍾其數五其味甘其臭香其祀
中霤祭先心凉風始至蟋蟀居奥鷹乃學習腐草化為
蚈天子衣苑黃乘黃騮服黃玉建黃旗食稷與牛服八
風水爨柘燧火中宮御女黃色衣黃采其兵劒其畜牛
朝于中宮乃命漁人伐蛟取鼉登龜取黿令滂人入材
葦命四監大夫令百縣之秩芻以養犧牲以供皇天上
帝名山大川四方之神宗廟社稷為民祈福行惠令弔
死問疾存視長老行稃鬻厚席蓐以送萬物歸也命婦
官染采黼黻文章青黃白黑莫不質良以給宗廟之服
必宣以明是月也樹木方盛勿敢斬伐不可以合諸侯
起土功動衆興兵必有天殃土潤溽暑大雨時行利以
殺草糞田疇以肥土疆季夏行春令則穀實解落多風
欬民乃遷徙行秋令則丘隰水潦稼穡不熟乃多女災
行冬令則風寒不時鷹隼蚤摯四鄙入保六月官少内
其樹梓孟秋之月招摇指申昏斗中旦畢中其位西方
其日庚辛盛德在金其蟲毛其音商律中夷則其數九
其味辛其臭腥其祀門祭先肝凉風至白露降寒蟬鳴
鷹乃祭鳥用始行戮天子衣白衣乘白駱服白玉建白
旗食麻與犬服八風水爨柘燧火西宫御女白色衣白
采撞白鐘其兵戈其畜狗朝于總章左个以出秋令求
不孝不悌戮暴慠悍而罰之以助損氣立秋之日天子
親率三公九卿大夫以迎秋于西郊還乃賞軍率武人
於朝命將率選卒厲兵簡練桀俊專任有功以征不義
詰誅暴慢順彼四方命有司修法制繕囹圄禁奸塞邪
審決獄平詞訟天地始肅不可以贏是月農始升穀天
子嘗新先薦寢廟命百官始收斂完隄防謹障塞以備
水潦修城郭繕宮室毋以封侯立大官行重幣出大使
行是月令凉風至三旬孟秋行冬令則隂氣大勝介蟲
敗穀戎兵乃來行春令則其國乃旱陽氣復還五穀無
實行夏令則冬多火災寒暑不節民多瘧疾七月官庫
其樹楝仲秋之月招摇指酉昏牽牛中旦觜嶲中其位
西方其日庚辛其蟲毛其音商律中南呂其數九其味
辛其臭腥其祀門祭先肝凉風至候鴈來玄鳥歸羣鳥
翔天子衣白衣乘白駱服白玉建白旗食麻與犬服八
風水爨柘燧火西宮御女白色衣白采撞白鐘其兵戈
其畜犬朝于總章太廟命有司申嚴百刑斬殺必當無
或枉撓決獄不當反受其殃是月也養長老授几杖行
稃鬻飲食乃命宰祝行犧牲案芻豢視肥臞全粹察物
色課比類量小大視少長莫不中度天子乃儺以御秋
氣以犬麻先薦寢廟是月可以築城郭建都邑穿竇窖
修囷倉乃命有司趣民收斂畜采多積聚勸種宿麥若
或失時行罪無疑是月也雷始收聲蟄蟲培戶殺氣浸
盛陽氣日衰水始涸日夜分一度量平權衡正鈞石角
斗稱理關市來商旅入貨財以便民事四方來集遠方
皆至財物不匱上無乏用百事乃遂仲秋行春令則秋
雨不降草木生榮國有大恐行夏令則其國乃旱蟄蟲
不藏五穀皆復生行冬令則風災數起收雷先行草木
蚤死八月官尉其樹柘季秋之月招摇指戌昏虚中旦
柳中其位西方其日庚辛其蟲毛其音商律中無射其
數九其味辛其臭腥其祀門祭先肝候鴈來賓雀入大
水為蛤菊有黃華豺乃祭獸戮禽天子衣白衣乘白駱
服白玉建白旗食麻與犬服八風水爨柘燧火西宮御
女白色衣白采撞白鐘其兵戈其畜犬朝于總章右个
命有司申嚴號令百官貴賤無不務入以會天地之藏
無有宣出乃命冡宰農事備收舉五穀之要藏帝籍之
收於神倉是月也霜始降百工休乃命有司曰寒氣總
至民力不堪其皆入室上丁入學習吹大饗帝嘗犧牲
合諸侯制百縣為來歲受朔日與諸侯所税於民輕重
之法貢歲之數以遠近土地所宜為度乃教於田獵以
習五戎命太僕及七騶咸駕戴荏授車以級皆正設于
屛外司徒搢扑北嚮以贊之天子乃厲服廣飾執弓操
矢以獵命主祠祭禽四方是月草木黃落乃伐薪為炭
蟄蟲咸俛乃趨獄刑毋留有罪收禄秩之不當供養之
不宜者通路除道從境始至國而後已是月天子乃以
犬嘗麻先薦寢廟季秋行夏令則其國大水冬藏殃敗
民多&KR0864;室行冬令則國多盜賊邊境不寧土地分裂行
春令則煗風來至民氣解惰師旅竝興九月官候其樹
槐孟冬之月招摇指亥昏危中旦七星中其位北方其
日壬癸盛德在水其蟲介其音羽律中應鍾其數六其
味鹹其臭腐其祀井祭先腎水始冰地始凍雉入大水
為蜃虹藏不見天子衣黑衣乘玄驪服玄玉建玄旗食
黍與彘服八風水爨松燧火北宮御女黑色衣黑采擊
磬石其兵鎩其畜彘朝于玄堂左个以出冬令命有司
修羣禁禁外徙閉閭大摉客斷罰刑殺當罪阿上亂法
者誅立冬之日天子親率三公九卿大夫以迎歲于北
郊還乃賞死事存孤寡是月命太祝禱祀神位占龜策
審卦兆以察吉凶於是天子始裘命百官謹蓋藏命司
徒行積聚修城郭警門閭修楗閉慎管籥固封璽修邊
境完要塞絶蹊徑飾喪紀審棺槨衣衾之厚薄營丘壠
之小大高庳使貴賤卑尊各有等級是月也工師效功
陳祭器案度程堅致為上工事苦慢作為淫巧必行其
罪是月也大飲烝天子祈來年於天宗大禱祭于公社
畢饗先祖勞農夫以休息之命將率講武肄射御角力
勁乃命水虞漁師收水泉池澤之賦毋或侵牟孟冬行
春令則凍閉不密地氣發泄民多流亡行夏令則多暴
風方冬不寒蟄蟲復出行秋令則雪霜不時小兵時起
土地侵削十月官司馬其樹檀仲冬之月招摇指子昏
璧中旦軫中其位北方其日壬癸其蟲介其音羽律中
黃鍾其數六其味鹹其臭腐其祀井祭先腎冰益壯地
始坼鳱鴠不鳴虎始交天子衣黑衣乘鐵驪服玄玉建
玄旗食黍與彘服八風水爨松燧火北宮御女黑色衣
黑采擊磬石其兵鎩其畜彘朝于玄堂太廟命有司曰
土事無作無發室居及起大衆是謂𤼵天地之藏諸蟄
則死民必疾疫有隨以喪急捕盜賊誅淫泆詐偽之人
命曰畼月命奄尹申宮令審門閭謹房室必重閉省婦
事乃命大酋秫稻必齊麴蘖必時湛熺必潔水泉必香
陶器必良火齊必得無有差&KR1135;天子乃命有司祀四海
大川名澤是月也農有不收藏積聚牛馬畜獸有放失
者取之不詰山林藪澤有能取疏食田獵禽獸者野虞
教導之其有相侵奪罪之不赦是月也日短至隂陽爭
君子齋戒處必掩身欲靜去聲色禁嗜欲寧身體安形
性是月也茘挺出芸始生邱螾結麋角解水泉動則伐
樹木取竹箭罷官之無事器之無用者涂闕庭門閭
築囹圄所以助天地之閉仲冬行夏令則其國乃旱氛
霧冥冥雷乃𤼵聲行秋令則其時雨水瓜瓠不成國有
大兵行春令則蟲螟為敗水泉咸竭民多疾癘十一月
官都尉其樹棗季冬之月招摇指丑昏婁中旦氐中其
位北方其日壬癸其蟲介其音羽律中大呂其數六其
味鹹其臭腐其祀井祭先腎鴈北鄉鵲加巢雉雊雞呼
卵天子衣黑衣乘鐵驪服玄玉建玄旗食麥與彘服八
風水爨松燧火北宮御女黑色衣黑采擊磬石其兵鎩
其畜彘朝于玄堂右个命有司大儺旁磔出土牛命漁
師始漁天子親往射漁先薦寢廟令民出五種令農計
耦耕事修耒耜具田器命樂師大合吹而罷乃命四監
收秩薪以供寢廟及百祀之薪燎是月也日窮于次月
窮于紀星周于天歲將更始令靜農民無有所使天子
乃與公卿大夫飾國典論時令以待嗣歲之宜乃命太
史次諸侯之列賦之犧牲以供皇天上帝社稷之芻享
乃命同姓之國供寢廟之芻豢卿士大夫至于庶民供
山林名川之祀季冬行秋令則白露早降介蟲為祅祥
四鄙入保行春令則胎夭傷國多痼疾命之曰逆行夏
令則水潦敗國時雪不降冰凍消釋十二月官獄其樹
櫟五位東方之極自碣石山過朝鮮貫大人之國東至
日出之次扶榑木之地青土樹木之野太皥句芒之所
司者萬二千里其令曰挺羣禁開閉闔通窮窒達障塞
行優游棄怨惡解役罪免憂患休罰刑開關梁宣出財
和外怨撫四方行柔惠止剛強南方之極自北戶孫之
外貫顓頊之國南至委火炎風之野赤帝祝融之所司
者萬二千里其令曰爵有德賞有功惠賢良救饑渴舉
力農賑貧窮惠孤寡憂罷疾出大禄行大賞起毁宗立
無後封建侯立賢輔中央之極自崑崙東絶兩恒山日
月之所道江漢之所出衆民之野五穀之所宜龍門河
濟相貫以息壤堙洪水之州東至於碣石黃帝后土之
所司者萬二千里其令曰平而不阿明而不苛包裹覆
露無不囊懷溥汜無私正靜以和行稃鬻養老衰弔死
問疾以送萬物之歸西方之極自崑崙絶流沙沈羽西
至三危之國石城金室飲氣之民不死之野少皥蓐收
之所司者萬二千里其令曰審用法誅必辠備盜賊禁
姦邪飾羣牧謹蓄聚修城郭補決竇塞蹊徑遏溝瀆止
流水雝谿谷守門閭陳兵甲選百官誅不法北方之極
自九澤窮夏晦之極北至令正之谷有凍寒積冰雪雹
霜霰漂潤羣水之野顓頊玄冥之所司者萬二千里其
令曰申羣禁固閉藏修障塞繕關梁禁外徙斷罰刑殺
當罪閉關閭大搜客止交游禁夜樂蚤閉晏開以塞奸
人已得執之必固天節已幾刑殺無赦雖有盛尊之親
斷以法度毋行水毋𤼵藏毋釋罪六合孟春與孟秋為
合仲春與仲秋為合季春與季秋為合孟夏與孟冬為
合仲夏與仲冬為合季夏與季冬為合孟春始贏孟秋
始縮仲春始出仲秋始内季春大出季秋大内孟夏始
緩孟冬始急仲夏至修仲冬至短季夏德畢季冬刑畢
故正月失政七月凉風不至二月失政八月雷不藏三
月失政九月不下霜四月失政十月不凍五月失政十
一月蟄蟲冬出其鄉六月失政十二月草木不脱七月
失政正月大寒不解八月失政二月雷不𤼵九月失政
三月春風不濟十月失政四月草木不實十一月失政
五月下雹霜十二月失政六月五穀疾狂春行夏令泄
行秋令水行冬令肅夏行春令風行秋令蕪行冬令格
秋行夏令華行春令榮行冬令耗冬行春令泄行夏令
旱行秋令霧制度隂陽大制有六度天為繩地為準春
為規夏為衡秋為矩冬為權繩者所以繩萬物也準者
所以準萬物也規者所以員萬物也衡者所以平萬物
也矩者所以方萬物也權者所以權萬物也繩之為度
也直而不爭修而不窮久而不弊遠而不忘與天合德
與神合明所欲則得所惡則亡自古及今不可移匡厥
德孔密廣大以容是故上帝以為物宗準之為度也平
而不險巧而不阿廣大以容寬裕以和柔而不剛銳而
不挫流而不滯易而不穢發通而有紀周密而不泄準
平而不失萬物皆平民無險謀怨惡不生是故上帝以
為物平規之為度也轉而不復員而不垸優而不縱廣
大以寬感動有理發通有紀優優簡簡百怨不起規度
不失生氣乃理衡之為度也緩而不後平而不怨施而
不德弔而不責常平民禄以繼不足㪍㪍陽陽唯德是
行養長化育萬物蕃昌以成五穀以實封疆其政不失
天地乃明矩之為度也肅而不悖剛而不憒取而無怨
内而無害威厲而不懾令行而不廢殺伐既得仇敵乃
克矩正不失百誅乃服權之為度也急而不贏殺而不
割充滿以實周密而不泄敗物而弗取罪殺而不赦誠
信以必堅慤以固糞除苛慝不可以曲故冬正將行必
弱以強必柔以剛權正而不失萬物乃藏明堂之制靜
而法準動而法繩春治以規秋治以矩冬治以權夏治
以衡是故燥濕寒暑以節至甘雨膏露以時降
柳宗元時令二論呂氏春秋十二紀漢儒論以為月
令措諸禮以為大法焉其言有十二月七十有二候迎日
步氣以追寒暑之序類其物宜而逆為之備聖人之作
也然而聖人之道不窮異以為神不引天以為高利于
人備于事如斯而已矣觀月令之說苟以合五事配五
行而施其政令離聖人之道不亦遠乎凡政令之作有
俟時而行之者有不俟時而行之者是故孟春修封疆
端經術相土宜無聚大衆仲春利隄防達溝瀆止田獵
備蠶器季春合牛馬百工無悖于時孟夏無起土工無
發大衆勸農勉人仲夏班馬政聚百藥季夏行水殺草
糞田疇美土疆土工兵事不作孟秋納材葦仲秋勸人
種麥季秋休百工人皆入室具衣裘舉五穀之要合秩
芻養犧牲趨人收斂務蓄菜伐薪為炭孟冬築城郭穿
竇窖修囷倉謹蓋藏勞農以休息之收水澤之賦仲冬伐
木取竹箭季冬講武習射御出五穀種計耦耕具田器
合諸侯制百縣輕重之法貢賦之數斯固俟時而行之
所謂敬授人時者也其餘郊廟百祀亦古之遺典不可
以廢使古之為政者非春無以布德和令行慶施惠養
幼少省囹圄賜貧窮禮賢者非夏無以贊傑俊遂賢良
舉長大行爵出禄斷薄刑決小罪節嗜慾靜百官非秋
無以選士勵兵任有功誅暴慢明好惡修法制養衰老
申嚴百刑斬殺必當非冬無以賞死事恤孤寡舉阿黨
易關市來商旅審門閭正貴戚近習罷官之無事者去
器之無用者則其闕政亦以繁矣斯固不俟時而行之
者也變天之道絶地之理亂人之紀舍孟春則可以有
事乎作淫巧以蕩上心舍季春則可以為之者乎夫如
是内不可以納于君心外不可以施于人事勿書之可
也又曰反時令則有飄風暴雨霜雪水潦大旱沈隂氛
霧寒暖之氣大疫風欬鼽嚏瘧寒疥癘之疾螟蝗五穀
瓜匏果實不成蓬蒿藜莠並興之異女災胎夭傷水火
之訛寇戎來入相掠兵革並起道路不通邊境不寧土
地分裂四鄙入保流亡遷徙之變若是者特瞽史之語
非出于聖人者也然則夏后周公之典逸矣或者曰
月令之作所以為君人者法也蓋非為聰明睿智者為
之將慮後代有昏昧傲誕而肆于人上忽先王之典舉
而廢之近而取之若陳隋之季是也故取仁義禮智信
之事附于時令俾時至而有以發之也不為之時將因
循放蕩而皆無其意焉爾于是又為之言五行之反戾
相盪相摩妖災之說以震動于厥心古之所以防昏亂
之術也今子𤼵而揚之使前人之奥秘布露顯明則後
之人又何憚耶曰聖人之為教立中道以示于後曰仁
曰義曰禮曰智曰信謂之五常言可以常行者也防昏
亂之術為之勤勤然書于方冊興亡治亂之致永守是
而不去也未聞其威之以怪而使之時而為善所以滋
其怠傲而忘理也語怪而威之所以熾其昏邪淫惑而
為禱禳厭勝鬼怪之事以大亂于人也且吾子以為畏
冊書之多孰與畏人之言使諤諤者言仁義利害焯乎
列于其前而猶不悟奚暇顧月令哉是故聖人為大經
以存其直道將以遺後世之君臣必言其中正而去其
竒衺其有嚚然而不顧者雖聖人復生無如之何又何
冊書之有若陳隋之季暴戾淫放則無不為矣求之二
史豈有復行月令之事者乎然而其臣有勁悍者爭而
與之言先王之道猶十百而一遂焉然則月令之無益
于陳隋亦明矣立大中去大惑捨是而曰聖人之道吾
未之信也用吾子之說罪我者雖窮萬世吾無憾焉耳
牛希濟時論或曰治亂者天之常也是以十年一小
變三十年一大變至于蟲蝗疫癘水旱兵革皆時之數
也若其聖人亦不能克是不然也何者天之于人也至
仁而信其資長百穀草木觸類之物皆所以仁于人也
故懼物之不生也春以發之物之不成也夏以長之物
之不齊也秋以肅之物之不實也冬以堅之物在陽畏
其暵也故夜降雨露以潤之在隂畏其終也故伏陽以
蓄之人之不之止也故晦明以息之人之不之時也故
馳時以警之日月星辰雷電風雨霜露之作無不私于
人也焉有為蟲蝗之時以害其禾稼為水旱之時以蕩
其生物為疫癘之時以毒其性命為兵革之時以流其
脂膏者上天垂象昭鑒萬物之情始兆高明之象已著
未嘗不丁寧先視之于人俾知者通其變而修其德以
為之防知而不修夫何言哉聖人所以觀乎天文以察
其變又曰先天而天不違後天而奉天時又曰則天之
明斯其旨也故天子有日官諸侯有日御皆所以變達
于其君若聞祥而逸福必為禍見禍而懼祲益為善時
無必定之災桑穀乃中興之道數無可保之福烏雀為
滅亡之運其或有戰爭水旱災沴之世皆生民之所感
曾無時日之限而及之也且民之所為也繫時君之教
化若以忠孝恭儉為治皆可封也暴亂聲色為好皆可
誅也居時之和為可誅之教上帝之仁且不能祐膺時
之亂為求治之具神功之力必可以恕或者曰三皇之
世不能無戰爭堯湯之君不能無水旱豈聖德有闕歟
蓋時使之然也夫戰之大者孰踰于版泉不周之役人
謀之可與乎兵力之可支乎卒滅于有德水旱之數豈
過于堯湯之代人無饑色國有常歲若今之世一年之
水一年之旱豈惟人不粒食國無儲矣焉能感治水之
命有䟽鑿之功為桑林之牲契禱祈之願若時數之必
然即當數足而後已豈復有中救之道是知天時不能
違于聖德明矣至于長史為一郡一邑之政飛蝗尚不
入其境醫門以藥劑之和可以拒時之疾又若時數之
一槩寧有擇其地而遺其人哉况宋景一言之善罰星
退舍漢之盛德日馭再中其餘感應之跡布在方冊是
以知天道甚遠人事至近又易履之說曰素履貞吉幽
人之貞所履若吉幽人尚且不懼况聖人乎希濟以為
亂無時為人君所行求治則治忘理則亂雖復求治積
年一日違之禍不旋踵國亦如之皆非拘忌之家所能
執必矣
歷(六則)
司馬遷歷書昔自在古歷建正作於孟春於時冰泮
𤼵蟄百草奮興秭鴂先&KR1485;物迺歲具生於東次順四時
卒于冬分時雞三號卒明撫十二節卒于丑日月成故
明也明者孟也幽者幼也幽明者雌雄也雌雄代興而
順至正之統也日歸于西起明於東月歸於東起明于
西正不率天又不由人則凡事易壞而難成矣王者易
姓受命必慎始初改正朔易服色推本天元順承厥意
太史公曰神農以前尚矣蓋黃帝考定星歴建立五行
起消息正閏餘於是有天地神祗物類之官是謂五官
各司其序不相亂也民是以能有信神是以能有明德
民神異業敬而不瀆故神降之嘉生民以物享灾禍不
生所求不匱少皥氏之衰也九黎亂德民神雜擾不可
放物禍菑洊至莫盡其氣顓頊受之乃命南正重司天
以屬神命火正黎司地以屬民使復舊常無相侵瀆其
後三苗服九黎之德故二官咸廢所職而閏餘乖次孟
陬殄滅攝提無紀歷數失序堯復遂重黎之後不忘舊
者使復典之而立羲和之官明時正度則隂陽調風雨
節茂氣至民無夭疫年耆禪舜申戒文祖云天之歷數
在爾躬舜亦以命禹由是觀之王者所重也夏正以正
月殷正以十二月周正以十一月蓋三王之正若循環
窮則反本天下有道則不失紀序無道則正朔不行于
諸侯幽厲之後周室微陪臣執政史不記時君不告朔
故疇人子弟分散或在諸夏或在夷狄是以其禨祥廢
而不統周襄王二十六年閏三月而春秋非之先王之
正時也履端于始舉正于中歸邪于終履端于始序則
不愆舉正于中民則不惑歸邪于終事則不悖其後戰
國並爭在于彊國禽敵救急解紛而已豈遑念斯哉是
時獨有鄒衍明于五德之傳而散消息之分以顯諸侯
而亦因秦滅六國兵戎極煩又升至尊之日淺未暇遑
也而亦頗推五勝而自以為獲水德之瑞更名河曰德
水而正以十月色上黑然歴度閏餘未能睹其真也漢
興高祖曰北畤待我而起亦自以為獲水德之瑞雖明
習歴及張蒼等咸以為然是時天下初定方綱紀大基
高后女主皆未遑故襲秦正朔服色至孝文時魯人公
孫臣以終始五德上書言漢得土德宜更元改正朔易
服色當有瑞瑞黃龍見事下丞相張蒼張蒼亦學律歷
以為非是罷之其後黃龍見成紀張蒼自黜所欲論著
不成而新垣平以望氣見頗言正歷服色事貴幸後作
亂故孝文帝廢不復問至今上即位招致方士唐都分
其天部而巴落下閎運算轉歷然後日辰之度與夏正
同乃改元更官號封泰山因詔御史曰乃者有司言星
度之未定也廣延宣問以理星度未能詹也蓋聞昔者
黃帝合而不死名察度驗定清濁起五部建氣物分數
然蓋尚矣書缺樂弛朕甚閔焉朕唯未能循明也紬績
日分率應水德之勝今日順夏至黃鍾為宮林鍾為徵
太簇為商南呂為羽姑洗為角自是以後氣復正羽聲
復清名復正變以至子日當冬至則隂陽離合之道行
焉十一月甲子朔旦冬至已詹其更以十年為太初元
年年名焉逢攝提格月名畢聚日得甲子夜半朔旦冬
至
班固律歷志虞書曰乃同律度量衡所以齊遠近立
民信也自伏羲畫八卦由數起至黃帝堯舜而大備三
代稽古法度章焉周衰官失孔子陳後王之法曰謹權
量審法度修廢官舉逸民四方之政行矣漢興北平侯
張蒼首律歷事孝武帝時樂官考正至元始中王莽秉
政欲耀名譽徵天下通知鐘律者百餘人使羲和劉歆
等典領條奏言之最詳故刪其偽辭取正義著于篇一
曰備數二曰和聲三曰審度四曰嘉量五曰權衡參五
以變錯綜其數稽之於古今效之於氣物和之於心耳
考之於經傳咸得其實靡不協同數者一十百千萬也
所以算數事物順性命之理也書曰先其算命本起於
黃鍾之數始於一而三之三三積之歷十二辰之數十
有七萬七千一百四十七而五數備矣其算法用竹徑
一分長六寸二百七十一枚而成六觚為一握徑象乾
律黃鍾之一而長象坤呂林鍾之長其數以易大衍之
數五十其用四十九成陽六爻得周流六虚之象也夫
推歷生律制器規圜矩方權重衡平準繩嘉量探賾索
隠鈎深致遠莫不用焉度長短者不失豪氂量多少者
不失圭撮權輕重者不失黍絫紀於一協於十長於百
大於千衍於萬其法在算術宣于天下小學是則職在
太史羲和掌之聲者宮商角徵羽也所以作樂者諧八
音蕩滌人之邪意全其正性移風易俗也八音土曰塤
匏曰笙皮曰鼓竹曰管絲曰絃石曰磬金曰鐘木曰柷
五聲和八音諧而樂成商之為言章也物成孰可章度
也角觸也物觸地而出戴芒角也宮中也居中央暢四
方唱始施生為四聲綱也徵祉也物盛大而䋣祉也
羽宇也物聚藏宇覆之也夫聲者中於宮觸於角祉於
徵章於商宇於羽故四聲為宮紀也協之五行則角為
木五常為仁五事為貌商為金為義為言徵為火為禮
為視羽為水為智為聽宮為土為信為思以君臣民事
物言之則宮為君商為臣角為民徵為事羽為物唱和
有象故言君臣位事之體也五聲之本生於黃鍾之律
九寸為宮或損或益以定商角徵羽九六相生隂陽之
應也律十有二陽六為律隂六為呂律以統氣類物一
曰黃鍾二曰太簇三曰姑洗四曰蕤賓五曰夷則六曰
無射呂以旅陽宣氣一曰林鍾二曰南呂三曰應鍾四
曰大呂五曰夾鍾六曰中呂有三統之義焉其傳曰黃
帝之所作也黃帝使泠綸自大夏之西昆侖之隂取竹
之解谷生其竅厚均者斷兩節間而吹之以為黃鍾之
宮制十二筩以聽鳳之鳴其雄鳴為六雌鳴亦六比黃
鍾之宮而皆可以生之是為律本至治之世天地之氣
合以生風天地之風氣正十二律定黃鍾黃者中之色
君之服也鍾者種也天之中數五五為聲聲上宮五聲
莫大焉地之中數六六為律律有形有色色上黃五色
莫盛焉故陽氣施種於黃泉孳萌萬物為六氣元也以
黃色名元氣律者著宮聲也宮以九唱六變動不居周
流六虚始於子在十一月大呂呂旅也言隂大旅助黃
鍾宣氣而牙物也位於丑在十二月太族族奏也言陽
氣大奏地而達物也位於寅在正月夾鍾言隂夾助太
族宣四方之氣而出種物也位於卯在二月姑洗洗絜
也言陽氣洗物辜絜之也位於辰在三月中呂言微隂
始起未成著於其中旅助姑洗宣氣齊物也位於己在
四月蕤賓蕤繼也賓導也言陽始導隂氣使繼養物也
位於午在五月林鍾林君也言隂氣受任助蕤賓君主
種物使長大楙盛也位於未在六月夷則則法也言陽
氣正法度而使隂氣夷當傷之物也位於申在七月南
呂南任也言隂氣旅助夷則任成萬物也位於酉在八
月無射射厭也言陽氣究物而使隂氣畢剥落之終而復
始亡厭已也位於戌九月應鍾言隂氣應亡射該藏萬物
而雜陽閡種也位於亥在十月三統者天施地化人事之紀
也十一月乾之初九陽氣伏於地下始著為一萬物萌動鍾
於太隂故黃鍾為天統律長九寸九者所以究極中和為萬
物元也易曰立天之道隂與陽六月坤之初六隂氣受任於
太陽繼養化柔萬物生長楙之於未令種剛彊大故林鍾
為地統律長六寸六者所以含陽之施楙之於六合之内
令剛柔有體也立地之道曰柔與剛乾知大始坤作成物
正月乾之九三萬物棣通族出於寅人奉而成之仁以養
之義以行之令事物各得其理寅木也為仁其聲商也為
義故太族為人統律長八寸象八卦伏犧氏之所以順天
地通神明類萬物之情也立人之道曰仁與義在天成象
在地成形后以裁成天地之道轉相天地之宜以左右民
此三律之謂矣是為三統易曰參天兩地而倚數天之數
始於一終於二十有五其義紀之以二故置一得三又二
十五分之六凡二十五置終天之數得八十一以天地
五位之合終於十者乘之為八百一十分應歴一統千
五百三十九歲之章數黃鍾之實也繇此之義起十二
律之周徑地之數始於二終於三十其義紀之以兩故
置一得二凡三十置終地之數得六十以地中數六乘
之為三百六十分當期之日林鍾之實人者繼天順地
序氣成物統八卦調八風理八政正八節諧八音舞八
佾監八方被八荒以終天地之功故八八六十四其義
極天地之變以天地五位之合終於十者乘之為六百
四十分以應六十四卦太族之實也書曰天功人其代
之天兼地人則天故以五位之合乘焉唯天為大唯堯
則之之象也地以中數乘者隂道理内在中餽之象也
三統相通故黃鍾林鍾太族律長皆全寸而亡餘分也
天之中數五地之中數六而二者為合六為虚五為聲
周流於六虚虚者爻律夫隂陽登降運行列為十二而
律呂和矣太極元氣函三為一極中也元始也行於十
二辰故孳萌於子紐牙於丑艸達於寅冐茆於卯振美
於辰已盛於巳咢布於午昧薆於未申堅於申留孰於
酉畢入於戌該閡於亥出甲於甲奮軋於乙明炳於丙
大盛於丁豐楙於戊理紀於己斂更於庚悉新於辛懷
任於壬陳揆於癸故隂陽之施化萬物之終始既類旅
於律呂又經歴於日辰而變化之情可見矣玉衡杓建
天之綱也日月初躔星之紀也綱紀之交以原始造設
合樂用焉律呂唱和以育生成化歌奏用焉指顧取象
然後隂陽萬物靡不條鬯該成故以成之數忖該之積
如法為一寸則黃鍾之長也隂陽相生自黃鍾始而左
旋八八為伍其法皆用銅職在太樂太常掌之度者分
寸尺丈引也所以度長短也本起黃鍾之長以子穀秬
黍中者一黍之廣度之九十分黃鍾之長一為一分十
分為寸十寸為尺十尺為丈十丈為引而五度審矣其
法用銅高一寸廣二寸長一丈而分寸尺丈存焉用竹
為引高一分廣六分長十丈其方法矩高廣之數隂陽
之象也分者自三微而成著可分别也寸者忖也尺者
蒦也丈者張也引者信也夫度者别於分忖於寸蒦於
尺張於丈信於引引者信天下也職在内官廷尉掌之
量者龠合升斗斛也所以量多少也本起於黃鍾之龠
用度數審其容以子穀秬黍中者千有二百實其龠以
井水準其槩合龠為合十合為升十升為斗十斗為斛
而五量嘉矣其法用銅方尺而圜其外旁有庣焉其上
為斛其下為斗左耳為升右耳為合龠其狀似爵以縻
爵禄上三下二參天兩地圜而函方左一右二隂陽之
象也其圜象規其重二鈞備氣物之數合萬有一千五
百二十聲中黃鍾始於黃鍾而反覆焉君制器之象也
龠者黃鍾律之實也躍微動氣而生物也合者合龠之
量也斗者聚升之量也斛者角斗平多少之量也夫量
者躍於龠合於合登於升聚於斗角於斛也職在
太倉大司農掌之衡權者衡平也權重也衡所以任權
而均物平輕重也其道如底以見準之正繩之直左旋
見規右折見矩其在天也佐助旋機斟酌建指以齊七
政故曰玉衡論語曰立則見其參於前也在車則見其
倚於衡也又曰齊之以禮此衡在前居南方之義也權
者銖兩斤鈞石也所以稱物平施知輕重也本起於黃
鍾之重一龠容千二百黍重十二銖兩之為兩二十四
銖為兩十六兩為斤三十斤為鈞四鈞為石忖為十八
易十有八變之象也五權之制以義立之以物鈞之其
餘小大之差以輕重為宜圜而環之令之肉倍好者周
旋無端終而復始無窮已也銖者物繇忽微始至於成
著可殊異也兩者兩黃鍾律之重也二十四銖而成兩
者二十四氣之象也斤者明也三百八十四銖易二篇
之爻隂陽變動之象也十六兩成斤者四時乘四方之
象也鈞者均也陽施其氣隂化其物皆得其成就平均
也權與物均重萬一千五百二十銖當萬物之象也四
百八十兩者六旬行八節之象也三十斤成鈞者一月
之象也石者大也權之大者也始於銖兩於兩明於斤
均於鈞終於石物終石大也四鈞為石者四時之象也
重百二十斤者十二月之象也終於十二辰而復於子
黃鍾之象也九百二十兩者隂陽之數也三百八十四
爻五行之象也四萬六千八十銖者萬一千五百二十
歴四時之象也而歲功成就五權謹矣權與物鈞而生
衡衡運生規規圜生矩矩方生繩繩直生準準正則平
衡而均權矣是為五則規者所以規圜器械令得其類
也矩者所以矩方器械令不失其形也規矩相須隂陽
位序圜方乃成準者所以揆平取正也繩者上下端直
經緯四通也準繩連體衡權合德百工繇焉以定法式
輔弼執玉以翼天子詩云尹氏大師秉國之鈞四方是
維天子是毗俾民不迷咸有五象其義一也五則揆物
有輕重圜方平直隂陽之義四方四時之體五常五行
之象厥法有品各順其方而應其行職在大行鴻臚掌
之書曰予欲聞六律五聲八音七始詠以出内五言女
聽予者帝舜也言以律呂和五聲施之八音合之成樂
七者天地四時人之始也順以歌咏五常之言聽之則
順乎天地序乎四時應人倫本隂陽原情性風之以德
感之以樂莫不同乎一唯聖人為能同天下之意故帝
舜欲聞之也今廣延羣儒博謀講道修明舊典同律審
度嘉量平衡鈞權正準直繩立于五則備數和聲以利
兆民貞天下於一同海内之歸凡律度量衡用銅者名
自名也所以同天下齊風俗也銅為物之至精不為燥
溼寒暑變其節不為風雨暴露改其形介然有常有似
於士君子之行是以用銅也用竹為引者事之宜也歴
數之起上矣傳述顓頊命南正重司天火正黎司地其
後三苗亂德二官咸廢而閏餘乖次孟陬殄滅攝提失
方堯復育重黎之後使纂其業故書曰乃命羲和欽
若昊天歷象日月星辰敬授民時歲三百有六旬有六
日以閏月定四時成歲允釐百官衆功皆美其後以授
舜曰咨爾舜天之歴數在爾躬舜亦以命禹至周武王
訪箕子箕子言大法九章而五紀明歴法故自殷周皆
創業改制咸正歷紀服色從之順其時氣以應天道三
代既没五伯之末史官喪紀疇人子弟分散或在夷狄
故其所記有黃帝顓頊夏殷周及魯歴戰國擾攘秦兼
天下未皇暇也亦頗推五勝而自以為獲水德乃以十
月為正色尚黑漢興方綱紀大基庶事草創襲秦正朔
以北平侯張蒼言用顓頊歴比於六歴疏闊中最為微
近然正朔服色未覩其真而朔晦月見弦望滿虧多非
是至武帝元封七年漢興百二歲矣大中大夫公孫卿
壺遂大史公司馬遷等言歴紀壊廢宜改正朔是時御
史大夫兒寬明經術上乃詔寬曰與博士共議今宜何
以為正朔服色何上寬與博士賜等議皆曰帝王必改
正朔易服色所以明受命於天也創業變改制不相復
推傳序文則今夏時也臣等問學褊陋不能明陛下躬
聖發憤昭配天地臣愚以為三統之制後聖復前聖者
二代在前也今二代之統絶而不序矣唯陛下發聖德
宜考天地四時之極則順隂陽以定大明之制為萬世
則於是迺詔御史曰迺者有司言歴未定廣延宣問以
考星度未能讐也蓋聞古者黃帝合而不死名察法斂
定清濁起五部建氣物分數然則上矣書缺樂弛朕甚
難之依違以惟未能修明其以七年為元年遂詔卿遂
遷與侍郎尊大典星射姓等議造漢歷迺定東西立晷
儀下漏刻以追二十八宿相距於四方舉終以定朔晦
分至離弦望迺以前歴上元泰初四千六百一十七歲
至於元封七年復得閼逢攝提格之歲中冬十一月甲
子朔旦冬至日月在建星太歲在子已得太初本星度
新正姓等奏不能為算願募治歴者更造密度各自增
減以造漢太初歴迺選治歴鄧平及長樂司馬可酒泉
侯宜君侍郎尊及與民間治歴者凡二十餘人方士唐
都巴郡洛下閎與焉都分天部而閎運筭轉歴其法以
律起歴曰律容一龠積八十一寸則一日之分也與長
相終律長九寸百七十一分而終復三復而得甲子夫
律隂陽九六爻象所從出也故黃鍾紀元氣之謂律律
法也莫不取法焉與鄧平所治同於是皆觀新星度日
月行更以算推如閎平法法一月之日二十九日八十
一分日之四十三先藉半日名曰陽歴不藉名曰隂歴
所謂陽歴者先朔月生隂歴者朔而後月迺生平曰陽
歷朔皆先旦月生以朝諸侯王羣臣便迺詔遷用鄧平所
造八十一分律歴罷廢尤疏遠者十七家復使校歴律
昏明宦者淳于陵渠覆太初歴晦朔弦望皆最密日月
如合璧五星如連珠陵渠奏狀遂用鄧平歴以平為太
史丞後二十七年元鳳三年太史令張壽王上書言歴
者天地之大紀上帝所為傳黃帝調律歴漢元年以來
用之今隂陽不調宜更歴之過也詔下主歴使者鮮于
妄人詰問壽王不服妄人請與治歴大司農中丞麻光
等二十餘人雜候日月晦朔弦望八節二十四氣鈞校
諸歴用狀奏可詔與丞相御史大將軍右將軍史各一
人雜候上林清臺課諸歴疏密凡十一家以元鳳三年
十一月朔旦冬至盡五年十二月各有第壽王課疏遠
誹謗益甚竟以下吏故歷本之驗在於天自漢歷初
起盡元鳳六年三十六歲而是非堅定至孝成世劉向
總六歴列是非作五紀論向子歆究其微眇作三統歴
及譜以說春秋推法密要故𫐠焉夫歴春秋者天時也
列人事而目以天時傳曰民受天地之中以生所謂命也
是故有禮誼動作威儀之則以定命也能者養之以福
不能者敗以取禍故列十二公二百四十二年之事以
隂陽之中制其禮故春為陽中萬物以生秋為隂中萬
以成是以事舉其中禮取其和歴數以閏正天地之中
以作事厚生皆所以定命也易金火相革之卦曰湯武
革命順乎天而應乎人又曰治歴明時所以和人道也
周道既衰幽王既喪天子不能班朔魯歴不正以閏餘
一之歲為蔀首故春秋刺十一月乙亥朔日有食之於
是辰在申而司歴以為在建戌史書建亥哀十二年亦
以建申流火之月為建亥而怪蟄蟲之不伏也自文公
閏月不告朔至此百有餘年莫能正歴數故子貢欲去
其餼羊孔子愛其禮而著其法於春秋經曰冬十月朔
日有食之傳曰不書日官失之也天子有日官諸侯有
日御日官居卿以底日禮也日御不失日以授百官於
朝言告朔也元典歴始曰元傳曰元善之長也共養三
德為善又曰元體之長也合三體而為之原故曰元於
春三月每月書王元之三統也三統合於一元故因元
一而九三之以為法十一三之以為實實如法得一黃
鍾初九律之首陽之變也因而六之以九為法得林鍾
初六呂之首隂之變也皆參天兩地之法也上生六而
倍之下生六而損之皆以九為法九六隂陽夫婦子母
之道也律娶妻而呂生子天地之情也六律六呂而十
二辰立矣五聲清濁而十日行矣傳曰天六地五數之
常也天有六氣降生五味夫五六者天地之中合而民
所受以生也故日有六甲辰有五子十一而天地之道
畢言終而復始太極中央元氣故為黃鍾其實一龠以
其長自乘故八十一為日法所以生權衡度量禮樂之
所繇出也經元一以統始易太極之首也春秋二呂目
歲易兩儀之中也於春每月書王易三極之統也於四
時雖亡事必書時月易四象之節也時月以建分至啓
閉之分易八卦之位也象事成敗易吉凶之效也朝聘
會盟易大業之本也故易與春秋天人之道也傳曰龜
象也筮數也物生而後有象象而後有滋滋而後有數
是故元始有象一也春秋二也三統三也四時四也合
而為十成五體以五乘十大衍之數也而道據其一其
餘四十九所當用也故蓍以為數以象兩兩之又以象
三三之又以象四四之又歸竒象閏十九及所據一加
之因以再扐兩之是為月法之實如日法得一則一月
之日數也而三辰之會交矣是以能生吉凶故易曰天
一地二天三地四天五地六天七地八天九地十天數
五地數五五位相得而各有合天數二十有五地數三
十凡天地之數五十有五此所以成變化而行鬼神也
并終數為十九易窮則變故為閏法參天九兩地十是
為會數參天數二十五兩地數三十是為朔望之會以
會數乘之則周於朔旦冬至是為會月九會而復元黃
鍾初九之數也經於四時雖亡事必書時月時所以記
啓閉也月所以紀分至也啓閉者節也分至者中也節
不必在其月故時中必在正數之月故傳曰先王之正
時也履端於始舉正於中歸餘於終履端於始序則不
愆舉正於中民則不惑歸餘於終事則不誖此聖王之
重閏也春秋曰舉正於中又曰閏月不告朔非禮也閏
以正時時以作事事以厚生生民之道於是乎在矣不
告閏朔棄時正也何以為民故魯僖五年春王正月辛
亥朔日南至公既視朔遂登觀臺以望而書禮也凡分
至啓閉必書雲物為備故也至昭二十年二月己丑日
南至失閏至在非其月梓慎望氛氣而弗正不履端於
始也故傳不曰冬至而曰日南至極於牽牛之初日中
之時景最長以此知其南至也斗綱之端連貫營室織
女之紀指牽牛之初以紀日月故曰星紀五星起其初
日月起其中凡十二次日至其初為節至其中斗建下
為十二辰視其建而知其次故曰制禮上物不過十二
天之大數也經曰春王正月傳曰周正月火出於夏為
三月商為四月周為五月夏數得天得四時之正也三
代各據一統明三統常合而迭為首登三統之首周還
五行之道也五行與三統相錯傳曰天有三辰地有五
行然則三統五星可知也易曰參五以變錯綜其數通
其變遂成天下之文極其數遂定天下之象太極運三
辰五星於上而元氣轉三統五行於下其於人皇極統
三德五事故三辰之合於三統也日合於天統月合於
地統斗合於人統五星之合於五行水合於辰星火合
於熒惑金合於太白木合於歲星土合於填星三辰五
星而相經緯也天以一生水地以二生火天以三生木
地以四生金天以五生土五勝相乘以生小周以乘乾
坤之策而成大周隂陽比類交錯相乘故九六之變登
降於六體三微而成著三著而成象二象十有八變而
成卦四營而成易為七十二參三統兩四時相乘之數
也參之則得乾之策兩之則得坤之策以陽九九之為
六百四十八以隂六六之為四百三十二凡一千八十
隂陽各一卦之微算策也八之為八千六百四十而八
卦小成引而信之又八之為六萬九千一百二十天地
再之為十三萬八千二百四十然後大成五星會終觸
類而長之以乘章歲為二百六十三萬六千五百六十
而與日月會三會為七百八十七萬九千六百八十而
與三統會三統二千三百六十三萬九千四十而復於
太極上元九章歲而六之為法太極上元為實實如法
得一隂一陽各萬一千五百二十當萬物氣體之數天
下之能事畢矣
黃帝造歷元起辛卯顓頊用乙卯虞用戊午夏用丙寅
殷用甲寅周用丁巳魯用庚子漢興承秦初用乙卯至
武帝元封作太初歷劉歆作三統歷始立積年日法以
為推步之凖後世因之歷唐而宋更元改法者凡數十家
蒙古耶律楚材進庚午元歷楚材遼東丹王突欲八世
孫金尚書右丞履之子貞祐三年為中都行省員外郎
中都陷遂降于蒙古通術數之學尤邃于太玄時從征
西域以金大明歷不應製庚午元歷上之蒙古主每征
伐必令楚材預卜吉凶亦自灼羊脾以符之然後行歷
元行授時歷郭守敬等以為金雖改歷止因劉宋之歷
微加增益未嘗測驗於天况冬至者歷之本而求歷本
者在驗氣汴宋舊儀今多不協乃與南北日官陳鼎臣
等創造儀像圭表為器凡十有三復遣監候官十四人
分道測驗凡二十七所徧參歷法酌取中數成新歷上
之言自漢以後歷法經七十改創法者十三家今所考
正者凡七事所創法者五事其法視古皆密而又悉去
諸歷積年月日法之傅會者一本天道自然之數可以
施之永久而無弊歷上賜名曰授時頒之天下
經濟類編卷七十六
