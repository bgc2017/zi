經濟類編卷六十七
明馮琦馮瑗撰
武功類十三
游說
孫卿曰夫談說之術齊莊以立之端誠以處之堅強以
持之譬稱以喻之分别以明之歡忻憤滿以送之寳之
珍之貴之神之如是則說常無不行矣夫是之謂能貴
其所貴傳曰惟君子能貴其所貴也詩云無易由言無
曰苟矣鬼谷子曰人之不善而能矯之者難矣說之不
行言之不從者其辨之不明也既明而不行者持之不
固也既固而不行者未中其心之所善也辯之明之持
之固之又中其心之所善其言神而珍白而分能入于
人之心如此而說不行者天下未嘗聞也此之謂善說
子貢曰出言陳辭身之得失國之安危也詩云辭之懌
矣民之莫矣夫辭者人之所以自通也主父偃曰人而
無辭安所用之昔子産修其辭而趙武致其敬王孫滿
明其言而楚莊以慙蘇秦行其說而六國以安蒯通陳
其說而身得以全夫辭者乃所以尊君重身安國全性
者也故辭不可不修而說不可不善
子石登吳山而四望喟然而歎息曰嗚呼悲哉世有明
於事情不合於人心者有合於人心不明於事情者弟
子問曰何謂也子石曰昔者吳王夫差不聽伍子胥盡
忠極諫抉目而辜太宰嚭公孫雒偷合苟容以順夫差
之志越伐吳二子沈身江湖頭懸越旗昔者費仲惡來
革長鼻決耳崇侯虎順紂之心欲以合于意武王伐紂
四子身死牧之野頭足異所比干盡忠剖心而死今欲
明事情恐有抉目剖心之禍欲合人心恐有頭足異所
之患由是觀之君子道狹耳誠不逢其明主狹道之中
又將險危閉塞無可從出者
田常欲作亂於齊憚高國鮑晏故移其兵欲以伐魯孔
子聞之謂門弟子曰夫魯墳墓所處父母之國國危如
此二三子何為莫出子路請行孔子止之子張子石請
行孔子弗許子貢請行孔子許之遂行至齊說田常曰
君之伐魯過矣夫魯難伐之國其城薄以卑其地狹以
泄其君愚而不仁大臣偽而無用其士民又惡甲兵之
事此不可與戰君不如伐吳夫吳城高以厚地廣以深
甲堅以新士選以飽重器精兵盡在其中又使明大夫
守之此易伐也田常忿然作色曰子之所難人之所易
子之所易人之所難而以教常何也子貢曰臣聞之憂
在内者攻彊憂在外者攻弱今君憂在内吾聞君三封
而三不成者大臣有不聽者也今君破魯以廣齊戰勝
以驕主破國以尊臣而君之功不與焉則交日疎於主
是君上驕主心下恣羣臣求以成大事難矣夫上驕則
恣臣驕則爭是君上與主有郤下與大臣交爭也如此
則君之立於齊危矣故曰不如伐吳伐吳不勝民人外
死大臣内空是君上無彊臣之敵下無民人之過孤主
制齊者唯君也田常曰善雖然吾兵業已加魯矣去而
之吳大臣疑我奈何子貢曰君按兵無伐臣請往使吳
王令之救魯而伐齊君因以兵迎之田常許之使子貢
南見吳王說曰臣聞之王者不絶世霸者無彊敵千鈞
之重加銖兩而移今以萬乘之齊而私千乘之魯與吳
爭彊竊為王危之且夫救魯顯名也伐齊大利也以撫
泗上諸侯誅暴齊以服彊晉利莫大焉名存亡魯實困
彊齊智者不疑也吳王曰善雖然吾嘗與越戰棲之會
稽越王苦身養士有報我心子待我伐越而聽子子貢
曰越之勁不過魯吳之彊不過齊王置齊而伐越則齊
已平魯矣且王方以存亡繼絶為名夫伐小越而畏彊
齊非勇也夫勇者不避難仁者不窮約智者不失時王
者不絶世以立其義今存越示諸侯以仁救魯伐齊威
加晉國諸侯必相率而朝吳霸業成矣且王必惡越臣
請東見越王令出兵以從此實空越名從諸侯以伐也
吳王大說乃使子貢之越越王除道郊迎身御至舍而
問曰此蠻夷之國大夫何以儼然辱而臨之子貢曰今
者吾說吳王以救魯伐齊其志欲之而畏越曰待我伐
越乃可如此破越必矣且夫無報人之志而令人疑之
拙也有報人之意使人知之殆也事未發而先聞危也
三者舉事之大患勾踐頓首再拜曰孤嘗不料力乃與
吳戰困於會稽痛入於骨髓日夜焦唇乾舌徒欲與吳
王接踵而死孤之願也遂問子貢子貢曰吳王為人猛
暴羣臣不堪國家敝於數戰士卒弗忍百姓怨上大臣
内變子胥以諫死太宰嚭用事順君之過以安其私是
殘國之治也今王誠發士卒佐之以徼其志重寳以說
其心卑辭以尊其禮其伐齊必也彼戰不勝王之福矣
戰勝必以兵臨晉臣請北見晉君令共攻之弱吳必矣
其銳兵盡於齊重甲困於晉而王制其敝此滅吳必矣
越王大說許諾送子貢金百鎰劍一良矛二子貢不受
遂行報吳王曰臣敬以大王之言告越王越王大恐曰
孤不幸少失先人内不自量抵罪於吳軍敗身辱棲於
會稽國為虚莽賴大王之賜使獨奉爼豆而修祭祀死
不敢㤀何謀之敢慮後五日越使大夫種頓首言於吳
王曰東海役臣孤勾踐使者臣種敢修下吏問於左右
今竊聞大王將興大義誅強救弱困暴齊而撫周室請
悉起境内士卒三千人孤請自被堅執銳以先受矢石
因越賤臣種奉先人藏器甲二十領鈌屈盧之矛步光
之劒以賀軍吏吳王大說以告子貢曰越王欲身從寡
人伐齊可乎子貢曰不可夫空人之國悉人之衆又從
其君不義君受其幣許其師而辭其君吳王許諾乃謝
越王於是吳王乃遂發九郡兵伐齊子貢因去之晉謂
晉君曰臣聞之慮不先定不可以應卒兵不先辦不可
以勝敵今夫齊與吳將戰彼戰而不勝越亂之必矣與
齊戰而勝必以其兵臨晉晉君大恐曰為之奈何子貢
曰修兵休卒以待之晉君許諾子貢去而之魯吳王果
與齊人戰於艾陵大破齊師獲七將軍之兵而不歸果
以兵臨晉與晉人相遇於黃池之上吳晉爭彊晉人擊
之大敗吳師越王聞之涉江襲吳去城七里而軍吳王
聞之去晉而歸與越戰於五湖三戰不勝城門不守越
遂圍王宮殺夫差而戮其相破吳三年東向而霸故子
貢一出存魯亂齊破吳彊晉而霸越子貢一使使勢相
破十年之中五國各有變
楚王死大子在齊質蘇子謂薛公曰君何不留楚大子
以市其下東國薛公曰不可我留大子郢中立王然則
是我抱空質而行不義於天下也蘇子曰不然郢中立
王君因謂其新王曰與我下東國吾為王殺大子不然
吾將與三國共立之然則下東國必可得也蘇子之事
可以請行可以令楚王亟入下東國可以益割於楚可
以忠太子而使楚益入地可以為楚王走大子可以忠
大子使之亟去可以惡蘇子於薛公可以為蘇子請封
於楚可以使人說薛公以善蘇子可以使蘇子自解於
薛公蘇子謂薛公曰臣聞謀泄者事無功計不決者名
不成今君留楚大子者以市下東國也非亟得下東國
者則楚之計變變則是君抱空質而負名於天下也薛
公曰善為之奈何對曰臣請為君之楚使亟入下東國
之地楚得成則君無敗矣薛公曰善因遣之故曰可以
請行也謂楚王曰齊欲奉大子而立之臣觀薛公之留
大子者以市下東國也今王不亟入下東國則大子且
倍王之割而使齊奉巳楚王曰謹受命因獻下東國故
曰可以使楚亟入地也謂薛公曰楚之勢可多割也薛
公曰奈何請告大子其故使大子謁之君以忠大子使
楚王聞之可以益入地故曰可以益割於楚謂大子曰
齊奉大子而立之楚王請割地以留大子齊少其地大
子何不倍楚之割地而資齊齊必奉大子大子曰善倍
楚之割而延齊楚王聞之恐益割地而獻之尚恐事不
成故曰可以使楚益入地也謂楚王曰齊之所以多割
地者挾大子也今已得地而求不止者以大子權王也
故臣能去大子大子去齊無辭必不倍於王也王因馳
強齊而為交齊辭必聽王然則是王去讐而得齊交也
楚王大說曰請以國因故曰可以為楚王使大子亟去
也謂大子曰夫剬楚者王也以空名市者大子也齊未
必信大子之言也而楚功見矣楚交成大子必危矣大
子其圖之大子曰謹受命乃約車而暮去故曰可以使
大子急去也蘇子使人請薛公曰夫勸留大子者蘇子
也蘇子非誠以為君也且以便楚也蘇子恐君之知之
故多割楚以滅跡也今勸大子去者又蘇子也而君弗
知也臣竊為君疑之薛公大怒於蘇子故曰可以使人
惡蘇子於薛公也又使人謂楚王曰夫使薛公留大子
者蘇子也奉王而代立楚太子者又蘇子也割地因約者
又蘇子也忠王而走太子者又蘇子也今人惡蘇子於
薛公之以其為齊薄而為楚厚也願王之知之楚王曰
謹受命因封蘇子為武貞君故曰可以為蘇子請封於
楚也又使景鯉請薛公曰君之所以重於天下者以能
得天下之士而有齊權也今蘇子天下之辯士也世與
少有君因不善蘇子則是圍塞天下士而不利說途也
夫不善君者且奉蘇子而於君之事殆矣今蘇子善於
楚王而君不蚤親則是與楚為讎也君不如因而親之
貴而重之是君有楚也薛公因善蘇子故曰可以為蘇
子說薛公以善蘇子
蘇秦死其弟蘇代欲繼之乃北見燕王噲曰臣東周之
鄙人也竊聞王義甚高甚順鄙人不敏竊釋鋤耨而干
大王至於邯鄲所聞於邯鄲者又高於所聞東周臣竊
負其志乃至燕廷觀王之羣臣下吏大王天下之明主
也王曰子之所謂天下之明主者何如者也對曰臣聞
之明主者務聞其過不欲聞其善臣請謁王之過夫齊
趙者王之仇讐也楚魏者王之援國也今王奉仇讐以
伐援國非所以利燕也王自慮此則計過無以諫者非
忠臣也王曰寡人之於齊趙也非所敢欲伐也曰夫無
謀人之心而令人疑之殆有謀人之心而令人知之拙
謀未發而聞於外則危今臣聞王居處不安食飲不甘
思念報齊身自削甲札妻自組甲絣曰有大數矣有之
乎王曰子聞之寡人不敢隱也我有深怨積怒於齊而
欲報之二年矣齊者我讐國也故寡人之所欲報也直
患國敝力不足矣子能以燕報齊寡人奉國而委之於
子矣對曰凡天下之戰國七而燕處弱焉獨戰則不能
有所附則無不重南附楚則楚重西附秦則秦重中附
韓魏則韓魏重且苟所附之國重此必使王重矣今夫
齊王長主也而自用也南攻楚五年稸積散西困秦三
年民憔悴士罷敝北與燕戰覆三軍獲二將而又以其
餘兵南面西舉五千乘之勁宋而包十二諸侯此其君
之欲得也其民力竭也安猶取哉且臣聞之數戰則民
勞師久則兵敝王曰吾聞齊有清濟濁河可以為固有長
城鉅防足以為塞誠有之乎對曰天時不與雖有清濟
濁河何足以為固民力窮敝雖有長城鉅防何足以為
塞且異日也濟西不役所以備趙也河北不師所以備
燕也今濟西河北盡以役矣封内敝矣夫驕主必不好
計而亡國之臣貪於財王誠能毋愛寵子母弟以為質
寳珠玉帛以事其左右彼且德燕而輕亡宋則齊可亡
已王曰吾終以子受命於天矣曰内寇不與外敵不可
拒王自治其外臣自敝其内此乃亡之之勢也
秦召燕王燕王欲往蘇代約燕王曰楚得枳而國亡齊
得宋而國亡齊楚不得以有枳宋事秦者何也是則有
功者秦之深讐也秦取天下非行義也暴也秦之行暴
正告天下告楚曰蜀地之甲輕舟浮於汶乘夏水而下
江五日而至郢漢中之甲輕舟出於巴乘夏水下漢四
日而至五渚寡人積甲宛東下隨智者不及謀勇者不
及怒寡人如射隼矣王乃待天下之攻函谷不亦遠乎
楚王為是之故十七年事秦秦正告韓曰我起乎少曲
一日而斷太行我起乎宜陽而觸平陽二日而莫不盡
繇我離兩周而觸鄭五日而國舉韓氏以為然故事秦
秦正告魏曰我舉安邑塞女戟韓氏太原卷下軹道道
南陽封冀兼包兩周乘夏水浮輕舟強弩在前銛戟在
後決滎口魏無大梁決白馬之口魏無濟陽決宿胥之
口魏無虛頓丘陸攻則擊河内水攻則滅大梁魏以為
然故事秦秦欲攻安邑恐齊據之則以宋委於齊曰宋
王無道為木人以象寡人射其面寡人地絶兵遠不能攻
也王苟能破宋有之寡人如自得之已得安邑塞女戟
因以破宋為齊罪秦欲攻韓恐天下救之則以齊委於
天下曰齊人四與寡人約四欺寡人必率天下以攻寡
人者三有齊無秦無齊有秦必伐之必亡之已得宜陽
少曲致藺離石因以破齊為天下罪秦欲攻魏重楚則
以南陽委於楚曰寡人固與韓且絶矣殘均陵塞黽隘
苟利於楚寡人如自有之魏棄與國而合於秦因以塞
黽隘為楚罪兵困於林中重燕趙以膠東委於燕以濟
西委於趙已得講於魏質公子延因犀首攻趙兵傷於
離石遇敗於馬陵而重魏則以葉蔡委於魏已得講於
趙則劫魏魏不為割困則使太后穰侯為和嬴則兼欺
舅與母適燕者曰以膠東適趙者曰以濟西適魏者曰
以葉蔡適楚者曰以塞鄳阨適齊者曰以宋必令其言
如循環用兵如刺蜚母不能知舅不能約龍賈之戰岸
門之戰封陵之戰高商之戰趙莊之戰秦之所殺三晉
之民數百萬今其生者皆死秦之孤也西河之外上雒
之地三川晉國之禍三晉之半秦禍如此其大而燕趙
之秦者皆以爭事秦說其主此臣之所大患燕昭王不
行蘇代復重於燕燕反約從親如蘇秦時或從或否而
天下由此宗蘇氏之從約代厲皆以夀死名顯諸侯
齊伐宋宋急蘇代乃遺燕昭王書曰夫列在萬乘而寄
質於齊名卑而權輕奉齊助之伐宋民勞而實費破宋
殘楚淮北肥大齊讐強而國弱也此三者皆國之大敗也
而足下行之將欲以除害取信於齊也而齊未加信於
足下而忌燕也愈甚矣然則足下之事齊也失所為矣
夫民勞而實費又無尺寸之功破宋肥讐而世負其禍
矣足下以宋加淮北強萬乘之國也而齊并之是益一
齊也北夷方七百里加之以魯衞此所謂強萬乘之國
也而齊并之是益二齊也夫一齊之強而燕猶不能支
也今乃以三齊臨燕其禍必大矣雖然臣聞智者之舉
事也轉禍而為福因敗而成功者也齊人紫敗素也而
賈十倍越王勾踐棲於會稽而後殘吳霸天下此皆轉
禍而為福因敗而為功者也今王若欲轉禍而為福因
敗而為功乎則莫如遥霸齊而厚尊之使於盟於周室
盡焚天下之秦符約曰夫上計破秦其次長賓客秦秦
挾賓客以待破秦王必患之秦五世以結諸侯今為齊
下秦王之志苟得窮齊不憚以一國都為功然而王何
不使布衣之人以窮齊之說說秦謂秦王曰燕趙破宋
肥齊尊齊而為之下者燕趙非利之也弗利而勢為之
者何也以不信秦王也今王何不使可以信者接收燕
趙令涇陽君若高陵君先於燕趙秦有變因以為質則
燕趙信秦矣秦為西帝趙為中帝燕為北帝立為三帝
而令諸侯韓魏不聽則秦伐之齊不聽則燕趙伐之天
下孰敢不聽天下服聽因驅韓魏以攻齊曰必反宋地
而歸楚之淮北夫反宋地而歸楚之淮北燕趙之所同
利也並立三帝燕趙之所同願也夫實得所利名得所
願則燕趙之棄齊也猶釋敝躧今王之不收燕趙則齊
霸必成矣諸侯戴齊而王獨弗從也是國伐也諸侯戴
齊而王從之是名卑也王不收燕趙名卑而國危王收
燕趙名尊而國寧夫去尊寧而就卑危智者不為也秦
王聞若說也必如刺心然則王何不務使智士以若此言
說秦秦伐齊必矣夫取秦上交也伐齊正利也尊上交
務正利聖王之事也燕昭王善其書曰先人嘗有德蘇
氏子之之亂而蘇氏去燕燕欲報讐仇於齊非蘇氏莫
可乃召蘇氏復善待之與謀伐齊竟破齊閔王出走
韓人攻宋秦王大怒曰吾愛宋與新城陽晉同也韓珉
與我交而攻我所甚愛何也蘇代為韓說秦王曰韓珉
之攻宋所以為王也以韓之強輔之以宋楚魏必恐恐
必西面事秦王不折一兵不殺一人無事而割安邑此
韓珉之所以禱於秦也秦王曰吾固患韓之難知一從
一横此其說何也對曰天下固令韓可知矣韓固已攻
宋矣其西事秦以萬乘自輔不西事秦則宋地不安矣
中國白頭游敖之士皆積智欲離秦韓之交伏軾結靷
西馳者未有一人言善韓者也伏軾結靷東馳者未有
一人言善秦者也皆不欲韓秦之合者何也則晉楚智
而韓秦愚也晉楚合必伺韓秦韓秦合必圖晉楚請以決
事秦王曰善
五國伐秦無功而還其後齊欲伐宋而秦禁之齊令宋
郭之秦請合而以伐宋秦王許之魏王畏齊秦之合也
欲講於齊謂齊王曰秦王謂宋郭曰分宋之城服宋之
強者大國也乘宋之敝而與王爭得者楚魏也請為王
無合楚之伐宋也而王獨舉宋王之伐宋也請剛柔而
皆用之如宋者欺之不為逆殺之不為讐者也王無與
之講以取地既已得地又以力攻之期於㗖宋而已矣
臣聞此言而竊為王患秦必且用此於王矣又必且劫
王以求地既已得地且又以力攻王又必謂王使王輕
燕齊燕之交已醜且又收燕以東索於王秦嘗用此於
楚矣又嘗用此於韓矣願王之深計之也秦善魏不可
知也已故為王計太上伐秦其次賓秦其次堅約而詳
講與國無相讐也秦齊合國不可為也已王其聽臣也
必無與講秦權重魏魏冉明熟是故有謂足下傷秦者
不敢顯也天下可令伐秦則隂勸而弗敢圖也見天下
之傷秦也則先鬻與國而以自解也天下可令賓秦則
為劫於與國而不得已者天下不可則先去而以秦為
上交以自重也如是人者鬻王以為資者也而焉能免
國於患免國於患者必窮三節而行其上上不可則行
其中中不可則行其下下不可則明不與秦而生以殘
秦使秦皆無百怨百利惟已之曾安無令天下鬻之以
合於秦是免國於患者之計也臣何足以當之雖然願
足下之論臣之計也燕齊讐國也秦兄弟之交也合讐
國以伐婚姻臣為之苦矣黃帝戰於涿鹿之野而西戎
之兵不至禹攻三苗而東夷之民不赴以燕齊伐秦黃
帝之所難也而臣以致燕甲而起齊兵矣臣又徧事三
晉之吏奉陽君孟嘗君韓珉周最周韓餘為徒從而下
之恐其伐秦之疑也又身自醜於秦扮之請焚天下之
秦符者臣也次傳焚符之約者臣也欲使五國約閉秦
關者臣也奉陽君韓餘為既和矣蘇修朱嬰皆隂在邯
鄲臣又說齊王而往敗之天下共講因使蘇修游天下
之語而以齊為上交兵請伐魏臣又爭之以死而果西
因蘇修重報臣非不知秦權之重也然而所以為之者
為足下也
秦召魏相信安君信安君不欲往蘇代為說秦王曰臣
聞之忠不必黨黨不必忠今臣願為大王陳臣之愚意
恐其不忠於下吏自使有要領之罪願大王察之今大
王令人執事於魏以完其交臣恐魏交之益疑也將以
塞趙也臣又恐其趙之益勁也夫魏王之愛習魏信也
甚矣其智能而任用之也厚矣其畏惡嚴尊秦也明矣
今王之使人入魏而不用則王之使人入魏無益也若
用魏必舍所愛習而用所畏惡此魏王之所不安也夫
舍萬乘之事而退此魏信之所難行也夫令人之君處
所不安令人之相行所不能以此為親則難久矣臣故
恐魏交之益疑也且魏信舍事則趙之謀者必曰舍於秦
秦必令其所愛信者用趙是趙存而我亡也趙安而我危
也則上有野戰之氣下有堅守之心臣故恐趙之益勁也大
王欲完魏之交而使趙小心乎不如用魏信而尊之以名魏
信事王國安而名尊離王國危而權輕然則魏信之事
王也上所以為其主者忠矣下所以自為者厚矣彼其
事王必完矣趙之用事者必曰魏氏之名族不高於我
土地之實不厚於我魏信以魏事秦秦甚善之國得安
焉身得尊焉今我搆難於秦兵為招質國處削危之形
非得計也結怨於外生患於中身處死亡之地非完事
也彼將傷其前事而悔過其行冀其利必多割地以深
下王則是大王垂拱多割地以為利重堯舜之所求而
不能得也臣願大王察之
陘山之事趙且與秦伐齊齊懼令田章以陽武合於趙
而以順子為質趙王喜乃按兵告於秦曰齊以陽武賜
敝邑而納順子欲以解伐敢告下吏秦王使公子他之
趙謂趙王曰齊與大國救魏而背約不可信恃大國不
義以告敝邑而賜之二社之地以奉祭祀今又按兵且
欲合齊而受其地非使臣之所知也請益甲四萬大國
裁之蘇代為齊獻書穰侯曰臣聞往來者之言曰秦且
益趙甲四萬人以伐齊臣竊必之敝邑之王曰秦王明
而熟於計穰侯智而習於事必不益趙甲四萬人以伐
齊是何也夫三晉相結秦之深讐也三晉百背秦百欺
秦不為不信不為無行今破齊以肥趙趙秦之深讐不
利於秦一也秦之謀者必曰破齊敝晉而後制晉楚之
勝夫齊罷國也以天下擊之譬猶以千鈞之弩潰癰也
秦王安能制晉楚哉二也秦少出兵則晉楚不信多出
兵則晉楚為制於秦齊恐則不走於秦且走晉楚三也
齊割地以實晉楚則晉楚安齊舉兵而為之頓劒則秦
反受兵四也是晉楚以秦伐齊以齊破秦何晉楚之智
而齊秦之愚五也秦得安邑善齊以安之亦必無患矣
秦有安邑則韓魏必無上黨哉夫取三晉之腸胃與出
兵而懼其不反也孰利故臣竊必之敝邑之王曰秦王
明而熟於計穰侯智而習於事必不益趙甲四萬人以
伐齊矣
雍氏之役韓徵甲與粟於周周君患之告蘇代蘇代曰
何患焉代能為君令韓不徵甲與粟於周又能為君得
高都周君大悅曰子苟能寡人請以國聽蘇代遂往見
韓相國公中曰公不聞楚計乎昭應謂楚王曰韓氏罷
於兵倉廩空無以守城吾攻之以饑不過一月必拔之
今圍雍氏五月不能拔是楚病也楚王始不信昭應之
計矣今公乃徵甲與粟於周此告楚病也昭應聞此必
勸楚王益兵守雍氏雍氏必拔公中曰善哉吾使者已
行矣代曰公何不以高都與周公中怒曰吾無徵甲與
粟於周亦已多矣何為與高都代曰與之高都則周必
折而入於韓秦聞之必大怒而焚之節不通其使是公
以敝高都得完周也何不與也公中曰善不徵甲與粟
於周而與高都楚卒不拔雍氏而去
趙收天下且以伐齊蘇厲為齊上書說趙王曰臣聞古
之賢君德行非施於海内也教順慈愛非布於萬民也
祭祀時享非當於鬼神也甘露降風雨時農夫登年穀
豐盈衆人善之而賢主惡之今足下功力非數痛加於
秦國而怨毒積惡非曾深陵於韓也臣竊外聞大臣及
下吏之議皆言主前專據以秦為愛趙而憎韓臣竊以
事觀之秦豈得愛趙而憎韓哉欲亡韓吞兩周之地故
以韓為餌先出聲於天下欲隣國聞而觀之也恐其事
不成故出兵以佯示趙魏恐天下之驚覺故微伐韓以
貳之恐天下疑已故出質以為信聲德於與國而實伐
空韓臣竊觀其圖之也議秦以謀計必出於是且夫說
士之計皆曰韓亡三川魏滅晉國是韓未窮而禍及於
趙且物固有勢異而患同者又有勢同而患異者昔者
楚人久伐而中山亡今燕盡韓之河南距沙丘而至鉅
鹿之界三百里距於扞關至於榆中千五百里秦盡韓
魏之上黨則地與國都邦屬而壤挈者七百里秦以三
軍強弩坐羊腸之上即地去邯鄲二十里且秦以三軍
攻王之上黨而危其北則勾注之西非王之有也今踰
勾注禁常山而守三百里通於唐曲遇此代馬胡駒不
東而崑山之玉不出也此三寳者又非王之有也今從
於強秦與之伐齊臣恐其禍出於是矣五國之王嘗合
横而謀伐趙三分趙之壤地著之盤盂屬之讐柞五國
之兵有日矣韓乃西師以禁秦國使秦發令素服而聽
反温軹高平於魏反三公什清於趙此王之明知也夫
齊韓事趙宜為上交今乃以邸罪取伐臣恐其後事王
不敢自必也今王收齊天下必以王為得齊韓齊危社
稷以事王天下必重王然則齊韓義王以天下就之下
至齊韓慕王以天下收之是一世之命制於王已臣願
大王深與左右羣臣卒計而重謀先事成慮而熟圖之
也
秦客卿造謂穰侯曰秦封君以陶藉君天下數年矣攻
齊之事成陶為萬乘長小國以朝天子天下必聽五霸
之事也攻齊不成陶為隣恤而莫之據也故攻齊之於
陶也存亡之機也君欲成之何不使人謂燕相國曰聖
人不能為時時至弗失舜雖賢不遇堯也不得為天子
湯武雖賢不當桀紂不王故以舜湯武之賢不遭時不
得帝王今攻齊此君之大時也已因天下之力伐讐國
之齊報惠王之恥成昭王之功除萬世之害此燕之長
利而君之大名也詩云樹德莫如滋除害莫如盡吳不
亡越越故亡吳齊不亡燕燕故亡齊齊亡於燕吳亡於
越此除疾不盡也以非此時也成君之功除君之害秦
卒有他事而從齊齊秦合其讐君必深矣挾君之讐以
誅於燕後雖悔之不可得也已君悉燕兵而疾攻之天
下之從君也若報父子之仇誠能亡齊封君於河南為
萬乘達途於中國南與陶為隣世世無患願君之專志
於攻齊而無他慮也
秦復定上黨郡秦分軍為二王齕攻皮牢拔之司馬梗
定太原韓趙恐使蘇代厚幣說秦相應侯曰武安君擒
馬服子乎曰然又曰即圍邯鄲乎曰然趙亡則秦王王
矣武安君為三公武安君所為秦戰勝攻取者七十餘
城南定鄢郢漢中北擒趙括之軍雖周邵呂望之功不
益於此矣今趙亡秦王王則武安君必為三公君能為
之下乎雖無欲為之下固不得已矣秦嘗攻韓圍邢丘
困上黨上黨之民皆反為趙天下不樂為秦民之日久
矣今亡趙北地入燕東地入齊南地入韓魏則君之所
得民無幾何人故不如因而割之無以為武安君功也
於是應侯言於秦王曰秦兵勞請許韓趙之割地以和
且休士卒王聽之割韓垣雍趙六城以和正月皆罷兵
武安君聞之由是與應侯有隙
或為六國說秦王曰土廣不足以為安人衆不足以為
強若土廣者安人衆者強則桀紂之後將存昔者趙氏
亦嘗強矣曰趙強何若舉左案齊舉右案魏厭案萬乘
之國二國千乘之宋也築剛平衛無東野芻牧薪採莫
敢闚東門當是時衞危於累卵天下之士相從謀曰吾
將還其委質而朝於邯鄲之君乎於是天下有稱伐邯
鄲者莫不夕令朝行魏伐邯鄲因退為逢澤之遇乘夏
車稱夏王一朝為天子天下皆從齊宣王聞之舉兵伐
魏梁王身抱質執璧為陳侯臣天下乃釋梁郢威王聞
之寢不寐食不飽率天下百姓以與申縛遇於泗水之
上而大敗申縛趙人聞之至枝桑燕人聞之至格道格
道不通平際絶齊戰敗不勝謀則不得使陳毛釋劒掫
委南聽罪西說趙北說燕内喻其百姓而天下釋齊於
是天下積薄而為厚聚少而為多以同言郢威王於側
紂之間臣豈以郢威王為政衰謀亂以至於此哉郢為
強臨天下諸侯故天下樂伐之也
或為魏獻書秦王曰臣竊聞大王之謀出事於梁謀恐
不出於計矣願大王之熟計之也梁者山東之要也有
蛇於此擊其尾其首救擊其首其尾救擊其中身首尾
俱救今梁者天下之脊也夫秦攻梁者是示天下要斷
山東之脊也是山東首尾皆救中身之時也山東見亡
必恐恐必大合山東尚強臣見秦之必大憂可立而待
也臣竊為大王計不如南出事於南方其兵弱天下必
不能救地可廣大國可富兵可強主可尊王不聞湯之
伐桀乎試之弱密須氏以為武教得密須氏而湯知服
桀矣今秦欲與山東為讐不先以弱為武教兵必大挫
國必大憂秦果南攻藍田鄢郢
齊欲攻宋秦令起賈禁之齊乃援趙以伐宋秦王怒屬
怨於趙李兌約五國以伐秦無功留天下之兵於成臯
而隂講於秦又欲與秦攻魏以解其怨而取封焉魏王
不說之齊人謂秦王曰臣為足下謂魏王曰三晉皆有
秦患今之攻秦也為趙也五國伐趙趙必亡矣齊逐李
兌李兌必死今之伐秦也以救李子之死也今趙留天
下之甲於成臯而隂鬻之於秦已講則令秦攻魏以成
其私封王之事趙也何得矣且王嘗濟於漳而身朝於
邯鄲抱隂成負蒿葛孽為趙蔽而趙無為王行也今又
以河陽姑密封其子而乃令秦攻王以便取隂人比然
而後知賢不如王若用所以事趙之半收齊天下敢有
謀王者乎王之事齊也無入朝之辱無割地之費齊為
王之故虛國於燕趙之前用兵於二千里之外故攻城
野戰未嘗不為王先被矢石也得二都割河東盡效之
於王自是之後秦攻魏齊未嘗不歲至於王之境也請
問王之所以報齊者可乎韓處於趙去齊三千里以此
疑齊曰有秦隂今王又挾故薛公以為相善韓徐以為
上交尊虞商以為大客王顧可以反疑齊乎於是魏王
聽此言也甚詘其欲事王也甚循臣願王之亟聞魏而
無庸見惡也臣請為王推其怨於趙願王之隂重趙而
無使秦之見王之重趙也秦見之且亦重趙齊秦交重
趙臣必見燕與韓魏亦且重趙也皆且無敢與趙治三
國事趙趙從親以合於秦必為王高矣臣故欲王之徧
劫天下而皆私甘之也王使臣以韓魏與燕劫趙使丹
也甘之以趙劫韓魏使臣也甘之以三晉劫秦使順也
甘之以天下劫楚使珉也甘之則天下皆偪秦以事王
而不敢相私也交定而後王擇焉
楚將伐齊魯親之齊王患之張丐曰臣請令魯中立乃
為齊見魯君魯君曰齊王懼乎曰非臣所知也臣來弔
足下魯君曰何弔乎曰君之謀過矣君不與勝者而與
不勝者何故也魯君曰子以齊楚為孰勝哉對曰鬼且
不知也然則子何以弔寡人曰齊楚之權敵也不用有
魯與無魯足下豈如全衆而合二國之後哉楚大勝齊
其良士選卒必殪其餘兵足以待天下齊為勝其良士
選卒亦殪而君以魯衆合戰勝後此其為德也亦大矣
其見恩德也亦甚大矣魯君以為然乃退師
孟嘗君在薛荆人攻之淳于髠為齊使於荆還反過薛
孟嘗君令人體貌而郊迎之謂淳于髠曰荆人攻薛夫
子弗憂文無以復侍矣淳于髠曰敬聞命至於齊畢報
王曰何見於荆對曰荆甚固而薛亦不量其力王曰何
謂也對曰薛不量其力而為先王立清廟荆固而攻之
清廟必危故曰薛不量力而荆亦甚固齊王和其顔色
曰嘻先君之廟在焉疾興兵救之顛蹶之請望拜之謁
雖得則薄矣善說者陳其勢言其方人之急也若自在
隘窘之中豈用強力哉
甘羅者甘茂孫也茂既死後甘羅年十二事秦相文信
侯呂不韋秦始皇帝使剛成君蔡澤於燕三年而燕王
喜使太子丹入質於秦秦使張唐往相燕欲與燕共伐
趙以廣河間之地張唐謂文信侯曰臣嘗為秦昭王伐
趙趙怨臣曰得唐者與百里之地今之燕必經趙臣不
可以行文信侯不快未有以彊也甘羅曰君侯何不快之
甚也文信侯曰吾令剛成君蔡澤事燕三年燕太子丹已
入質矣吾自請張卿相燕而不肯行甘羅曰臣請行之
文信侯叱曰去我身自請之而不肯汝焉能行之甘羅
曰夫項橐生七歲為孔子師今臣生十二歲於兹矣君
其試臣何遽叱乎於是甘羅見張卿曰卿之功孰與武
安君卿曰武安君南挫彊楚北威燕趙戰勝攻取破城
墮邑不知其數臣之功不如也甘羅曰應侯之用於秦
也孰與文信侯專張卿曰應侯不如文信侯專甘羅曰
卿明知其不如文信侯專與曰知之甘羅曰應侯欲攻
趙武安君難之去咸陽七里而立死於杜郵今文信侯
自請卿相燕而不肯行臣不知卿所死處矣張唐曰請
因孺子行令装治行行有日甘羅謂文信侯曰借臣車
五乘請為張唐先報趙文信侯迺入言之於始皇曰昔
甘茂之孫甘羅年少耳然名家之子孫諸侯皆聞之今
者張唐欲稱疾不肯行甘羅說而行之今願先報趙請許
遣之始皇召見使甘羅於趙趙襄王郊迎甘羅甘羅說
趙王曰王聞燕太子丹入質秦歟曰聞之曰聞張唐相
燕歟曰聞之燕太子丹入秦者燕不欺秦也張唐相燕
者秦不欺燕也燕秦不相欺者伐趙危矣燕秦不相欺
無異故欲攻趙而廣河間王不如齎臣五城以廣河間
請歸燕太子與彊趙攻弱燕趙王立自割五城以廣河
間秦歸燕太子趙攻燕得上谷三十城令秦有十一甘
羅還報秦乃封甘羅以為上卿復以始甘茂田宅賜之
太史公曰樗里子以骨肉重固其理而秦人稱其智
故頗采焉甘茂起下蔡閭閻顯名諸侯重彊齊楚甘羅
年少然出一奇計聲稱後世雖非篤行之君子然亦戰
國之策士也方秦之彊時天下尤趨謀詐哉
呂覽順說篇善說者若巧土因人之力以自為力因
其來而與來因其往而與往不設形象與生與長而言
之與響與盛與衰以之所歸力雖多材雖勁以制其命
順風而呼聲不加疾也際高而望目不加明也所因便
也惠盎見宋康成公而謂足聲速疾言曰寡人之所說
者勇有力而無為仁義者客將何以教寡人惠盎對曰
臣有道於此使人雖勇刺之不入雖有力擊之弗中大
王獨無意耶王曰善此寡人所欲聞也惠盎曰夫刺之
不入擊之不中此猶辱也臣有道於此使人雖有勇弗
敢刺雖有力不敢擊大王獨無意耶王曰善此寡人之
所欲知也惠盎曰夫不敢刺不敢擊非無其志也臣有
道於此使人本無其志也大王獨無意邪王曰善此寡
人之所願也惠盎曰夫無其志也未有愛利之心也臣
有道於此使天下丈夫女子莫不驩然皆欲愛利之此
其賢於勇有力也居四累之上大王獨無意邪王曰此
寡人之所欲得惠盎對曰孔墨是也孔丘墨翟無地為
君無官為長天下丈夫子女莫不延頸舉踵而願安利
之今大王萬乘之主也誠有其志則四境之内皆得其
和其賢於孔墨也遠矣宋王無以應惠盎趨而出宋王
謂左右曰辨矣客之以說服寡人也宋王俗主也而心
猶可服因矣
韓非說難篇凡說之難非吾知之有以說之難也又
非吾辯之難能明吾意之難也又非吾敢横佚能盡之
難也凡說之難在知所說之心可以吾說當之所說出
於為名高者也而說之以厚利則見下節而遇卑賤必
棄遠矣所說出於厚利者也而說之以名高則見無心
而遠事情必不收矣所說實為厚利而顯為名高者也
而說之以名高則陽收其身而實疏之若說之以厚利
則隂用其言而顯棄其身此之不可不知也夫事以密
成語以泄敗未必其身泄之也而語及其所匿之事如
是者身危貴人有過端而說者明言善議以推其惡者
則身危周澤未渥也而語極知說行而有功則德亡說
不行而有敗則見疑如是者身危夫貴人得計而欲自
以為功說者與知焉則身危彼顯有所出事迺自以為
也故說者與知焉則身危強之以其所必不為止之以
其所不能已者身危故曰與之論大人則以為間已與
之論細人則以為鬻權論其所愛則以為借資論其所
憎則以為嘗已徑省其辭則不知而屈之汎濫博文則
多而久之順事陳意則曰怯懦而不盡慮事廣肆則曰
草野而倨侮此說之難不可不知也凡說之務在知飾
所說之所矜而滅其所醜彼自知其計則無以其失窮
之自勇其斷則無以其敵怒之自多其力則無以其難
槩之規異事與同計譽異人與同行者則以飾之無傷
也有與同失者則明飾其無失也大忠無所拂辭悟言
無所擊排迺後申其辯知焉此所以親近不疑知盡之
難也得曠日彌久而周澤既渥深計而不疑交爭而不
罪迺明計利害以致其功直指是非以飾其身以此相
待此說之成也伊尹為庖百里奚為虜皆所由干其上
也故此二子者皆聖人也猶不能無役身而涉世如此
其汚也則非能仕之所設也宋有富人天雨墻壊其子
曰不築且有盗其鄰人之父亦云暮而果大亡其財其
家甚知其子而疑鄰人之父昔者鄭武公欲伐胡迺以
其子妻之因問羣臣曰吾欲用兵誰可伐者關其思曰
胡可伐迺戮關其思曰胡兄弟之國也子言伐之何也
胡君聞之以鄭為親已而不備鄭鄭人襲胡取之此二
說者其智皆當矣然而甚者為戮薄者見疑非知之難
也處知則難矣昔者彌子瑕見愛於衛君衛君之法竊
駕君車者罪至刖既而彌子之母病人聞往夜告之彌
子矯駕君車而出君聞之而賢之曰孝哉為母之故而
犯刖罪與君游果園彌子食桃而甘不盡而奉君君曰
愛我哉㤀其口而㗖我及彌子色衰而愛弛得罪於君
君曰是嘗矯駕吾車又嘗㗖我以其餘桃故彌子之行
未變於初也前見賢而後獲罪者愛憎之至變也故有
愛於主則知當而加親見憎於主則罪當而加疏故諫
說之士不可不察愛憎之主而後說之矣夫龍之為蟲
也可擾狎而騎也然其喉下有逆鱗徑尺人有嬰之則
必殺人人主亦有逆鱗說之者能無嬰人主之逆鱗則
幾矣
難言篇臣非非難言也所以難言者因順比滑瀉洋
洋纚纚然則見以為華而不實敦祗恭厚鯁固慎完則
見以為拙而不倫多言繁稱連類比物則見以為虛而
無用總微說約徑省而不飾則見以為劌而不辯激急
親近深知人情則見以為僣而不讓閎大廣博妙遠不測
則見以為夸而無用纖計小談以具數言則見以為陋言
而近世辭不悖逆則見以為貪生而䛕上言而遠俗詭
躁人間則見以為誕捷敏辯給繁於文采則見以為史
殊釋文學以質性言則見以為鄙時稱詩書道法往古
則見以為誦此臣非之所以難言而重患也故度量雖
正未必聽也義理雖全未必用也大王若以此不信則
小者以為毁訾誹謗大者患禍災害死亡及其身故子
胥善謀而吳戮之仲尼善說而匡圍之管夷吾實賢而
魯囚之故此三大夫豈不賢哉而三君不明也上古有
湯至聖也伊尹至智也夫至智說至聖然且七十說而
不受身執鼎爼為庖宰眤近言親而湯乃僅知其賢而
用之故曰以至智說至聖未必至而見受伊尹說湯是
也以智說愚必不受文王說紂是也故文王說紂而紂
囚之翼侯灸鬼侯腊比干剖心梅伯醢夷吾束縛而曹
羈奔陳伯里子道乞傅說轉鬻孫子臏脚於魏吳起收
泣於岸門痛西河之為秦卒枝解於楚公叔座言國器
反為悖公孫鞅奔秦關龍逢斬萇弘分胣尹子穽於棘
司馬子期死而浮於江田明辜射宓子賤西門豹不鬭
而死人手董安于死而陳於市宰予不免於田常范雎
折脅於魏此十數人者皆世之人賢忠良有道術之士
也不幸而遇悖亂闇惑之主而死然則雖賢聖不能逃
死亡避戮辱者何也則愚者難說也故君子難言也且
至言忤於耳而倒于心非賢聖莫能聽願大王熟察之也
孤憤篇智術之士必遠見而明察不明察不能燭私
能法之士必強毅而勁直不勁直不能矯姦人臣循令
而從事按法而治官非謂重人也重人也者無令而擅
為虧法以利私耗國以便家力能得其君此所謂重人
也智術之士明察聽用且燭重人之隂情能法之士勁
直聽用且矯重人之姦行故智術能法之士用則貴重
之臣必在繩之外矣是智法之士與當塗之人不可兩
存之仇也當塗之人擅事要則外内為之用矣是以諸
侯不因則事不應故敵國為之訟百官不因則業不進
故羣臣為之用郎中不因則不得近主故左右為之匿
學士不因則養祿薄禮卑故學士為之談也此四助者
邪臣之所以自飾也重人不能忠主而進其仇人主不
能越四助而燭察其臣故人主愈弊而大臣愈重凡當
塗者之於人主也希不信愛也又且習故若夫即主心
同乎好惡固其所自進也官爵貴重朋黨又衆而一國
為之訟則法術之士欲干上者非有所信愛之親習故
之澤也又將以法術之言矯人主阿辟之心是與人主
相反也處勢卑賤無黨孤特夫以疎遠與近愛信爭其
數不勝也以新旅與習故爭其數不勝也以反主意與
同好爭其數不勝也以輕賤與貴重爭其數不勝也以
一口與一國爭其數不勝也法術之士操五不勝之勢
以歲數而又不得見當塗之人乘五勝之資而旦暮獨
說於前故法術之士奚道得進而人主奚時得悟乎故
資必不勝而勢不兩存法術之士焉得不危其可以罪
過誣者公法而誅之其不可被以罪過者以私劒而窮
之是明法術而逆主上者不憀於吏誅必死於利劒矣
朋黨比周以弊主言曲以便私者必信於重人也故其
可以功伐借者以官爵貴之其不可借以美名者以外
權重之是以蔽主上而趨於私門者不顯於官爵必重
於外權矣今人主不合參驗而行誅不待見功而爵祿
故法術之士安能蒙死亡而進其說姦邪之臣安肯乘
利而退其身故主上愈卑私門益尊夫越雖國富兵強
中國之主皆知無益於已也曰非吾所得制也今有國
者雖地廣人衆然而人主壅蔽大臣專權是國為越也
知不類越而不知不類其國不察其類者也人主所以
謂齊亡者非地與城亡也呂氏弗制而田氏用之也所
以謂晉亡者亦非地與城亡也姬氏弗制而六卿專之
也今大臣執柄獨斷而上弗知收是人主不明也與死
人同病者不可生也與亡國同事者不可存也今襲跡
於齊晉欲國安存不可得也凡法術之難行也不獨萬
乘千乘亦然人主之左右不必智也人主於人有所智
而聽之因與左右論其言是與愚人論智也人主之左
右不必賢也人主於人有所賢而禮之因與左右論其
行是與不肖論賢也智者決策於愚人賢士程行於不
肖則賢智之士羞而人主之論悖矣人臣之欲得官者
其修士且以精潔固身其智士且以治辯進業其修士
不能以貨賂事人恃其精潔而更不能以枉法為治則
修智之士不事左右不聽請謁矣人主之左右行非伯
夷也求索不得貨賂不至則精辯之功息而毁誣之言
起矣治亂之功制於近習精潔之行決於毁譽則修智
之吏廢而人主之明塞矣不以功伐決智行不以參伍
審罪過而聽左右近習之言則無能之士在廷而愚汙
之吏處官矣萬乘之患大臣太重千乘之患左右太信
此人主之所公患也且人臣有大罪人主有大失臣主
之利與相異者也何以明之哉曰主利在有能者任官臣
利在無能而得事主利在有勞而爵祿臣利在無功而
富貴主利在豪傑使能臣利在朋黨用私是以國地削
而私家富主上卑而大臣重故主失勢而臣得國主更
稱藩臣而相室剖符此人臣之所以譎主便私也故當
世之重臣主變勢而得固寵者十無二三是其故何也
人臣之罪大也臣有大罪者其行欺主也其罪當死亡
也智士者遠見而畏於死亡必不從重人矣賢士者修
廉而羞與姦臣欺其主必不從重人矣是當塗者之徒
屬非而不知患者必汙而不避姦者也大臣挾愚汙之
人上與之欺主下與之收利侵漁朋黨一口惑主敗法
以亂士民使國家危削主上勞辱此大罪也臣有大罪
而主弗禁此大失也使其主有大失於上臣有大罪於
下索國之不亡者不可得也
存韓篇韓事秦三十餘年出則為扞蔽入則為蓆薦
秦特出銳師取韓地而隨之怨懸於天下功歸於強秦
且夫韓入貢職與郡縣無異也今臣竊聞貴臣之計舉
兵將伐韓夫趙氏聚士卒養從徒欲贅天下之兵明秦
不弱則諸侯必滅宗廟欲西面行其意非一日之計也
今釋趙之患而攘内臣之韓則天下明趙氏之計矣夫
韓小國也而以應天下四擊主辱臣苦上下相與同憂
久矣修守備戒強敵存蓄積築城池以固守今伐韓未
可一年而滅拔一城而退則權輕於天下天下摧我兵
矣韓叛則魏應之趙據齊以為原如此則以韓魏資趙
假齊以固其從而以與爭強趙之福而秦之禍也夫進
而擊趙不能取退而攻韓弗能拔則䧟銳之卒勤於野
戰負任之旅罷於内攻則合羣苦弱以敵而共二萬乘
非所以亡趙之心也均如貴臣之計則秦必為天下兵
質矣陛下雖以金石相弊則兼天下之日未也今賤臣
之愚計使人使荆重幣用事之臣明趙之所以欺秦者
與魏質以安其心從韓而伐趙趙雖與齊為一不足為
也二國事畢則韓可以移書定也是我一舉二國有亡
形則荆魏又必自服矣故曰兵者凶器也不可不審用
也以秦與趙敵衡加以齊今又背韓而未有以堅荆魏
之心夫一戰而不勝則禍搆矣計者所以定事也不可
不察也韓秦強弱在今年耳且趙與諸侯隂謀久矣夫
一動而弱於諸侯危事也為計而使諸侯有意我之心
至殆也見二疏非所以強於諸侯也臣竊願陛下之幸
熟圖之夫攻伐而使從者間焉不可悔也詔以韓客之
所上書言韓之未可舉下臣李斯臣斯甚以為不然秦
之有韓若人之有腹心之病也虚處則㤥然若居濕地
著而不去以極走則發矣夫韓雖臣於秦未嘗不為秦
病今若有卒報之事韓不可信也秦與趙為難荆蘇使
齊未知何如以臣觀之則齊趙之交未必以荆蘇絶也
若不絶是悉趙而應二萬乘也夫韓不服秦之義而服
於強也今專於齊趙則韓必為腹心之病而發矣韓與
荆有謀諸侯應之則秦必復見崤塞之患非之來也未
必以其能存韓也為重於韓也辯說屬辭飾非詐謀以
鉤利於秦而以韓利闚陛下夫秦韓之交親則非重矣
此自便之計也臣視非之言文其淫說靡辯才甚臣恐
陛下淫非之辯而聽其盜心因不詳察事情今以臣愚
議秦發兵而未名所伐則韓之用事者以事秦為計矣
臣斯請往見韓王使來入見大王見因内其身而勿遣
稍召其社稷之臣以與韓人為市則韓可深割也因令
象武發東郡之卒闚兵於境上而未名所之則齊人懼
而從蘇之計是我兵未出而勁韓以威擒強齊以義從
矣聞於諸侯也趙氏破膽荆人狐疑必有忠計荆人不
動魏不足患也則諸侯可蠶食而盡趙氏可得與敵也
願陛下幸審愚臣之計無忽秦遂遣斯使韓也
田榮畔楚項王往擊齊徵兵九江九江王黥布稱病不
往遣將將數千人行漢之敗楚彭城布又稱疾不佐楚
項王由此怨布數使使者誚讓召布布愈恐不敢往項
王方北憂齊趙西患漢所與者獨九江王又多布材欲
親用之以故未擊漢三年漢王擊楚大戰彭城不利出
梁地至虞謂左右曰如彼等者無足與計天下事謁者
隨何進曰不審陛下所謂漢王曰孰能為我使淮南令
之發兵倍楚留項王於齊數月我之取天下可以百全
隨何曰臣請使之迺與二十人俱使淮南至因太宰主
之三日不得見隨何因說太宰曰王之不見何必以楚
為強以漢為弱此臣之所以為使使何得見言之而是
邪是大王所欲聞也言之而非邪使何等二十人伏斧
質淮南市以明王倍漢而與楚也太宰乃言之王王見
之隨何曰漢王使臣敬進書大王御者竊怪大王與楚
何親也淮南王曰寡人北向而臣事之隨何曰大王與
項王俱列為諸侯北向而臣事之必以楚為強可以託
國也項王伐齊身負板築以為士卒先大王宜悉淮南
之衆身自將之為楚軍前鋒今乃發四千人以助楚夫
北面而臣事人者固若是乎夫漢王戰于彭城項王未
出齊也大王宜騷淮南之兵渡淮日夜會戰彭城下大
王撫萬人之衆無一人渡淮者垂拱而觀其孰勝夫託
國于人者固若是乎大王提空名以鄉楚而欲厚自託
臣竊為大王不取也然而大王不背楚者以漢為弱也
夫楚兵雖強天下負之以不義之名以其背盟約而殺
義帝也然而楚王恃戰勝自強漢王收諸侯還守成臯
滎陽下蜀漢之粟深溝壁壘分卒守徼乘塞楚人還兵
間以梁地深入敵國八九百里欲戰則不得攻城則力
不能老弱轉糧千里之外楚兵至滎陽成臯漢堅守而
不動進則不得攻退則不能解故曰楚兵不足恃也使
楚勝漢則諸侯自危懼而相救夫楚之強適足以致天
下之兵耳故楚不如漢其勢易見也今大王不與萬全
之漢而自託於危亡之楚臣竊為大王惑之臣非以淮
南之兵足以亡楚也夫大王發兵而倍楚項王必留留
數月漢之取天下可以萬全臣請與大王提劒而歸漢
漢王必裂地而封大王又况淮南淮南必大王有也故
漢王敬使使臣進愚計願大王之留意也淮南王曰請
奉命隂許畔楚與漢未敢泄也楚使者在方急責英布
發兵舍傳舍隨何直入坐楚使者上坐曰九江王已歸
漢楚何以得發兵布愕然楚使者起因說布曰事以搆
可遂殺楚使者無使歸而疾走漢并力布曰如使者教
因起兵而擊之耳於是殺使者因起兵而攻楚楚使項
聲龍且攻淮南項王留而攻下邑數月
酈生說齊王曰王知天下之所歸乎王曰不知也曰王
知天下之所歸則齊國可得而有也若不知天下之所
歸則齊未可得保也齊王曰天下何所歸曰歸漢曰先
生何以言之曰漢王與項王戮力西面擊秦約先入咸
陽者王之漢王先入咸陽項王負約不與而王之漢中
項王遷殺義帝漢王聞之起蜀漢之兵擊三秦出關而
責義帝之處收天下之兵立諸侯之後降城即以封其
將得賂即以分其士與天下同其利豪傑賢才皆樂為
之用諸侯之兵四面而至蜀漢之粟方船而下項王有
倍約之名殺義帝之負於人之功無所記於人之罪無
所忘戰勝而不得其賞拔城而不得其封非項氏莫得
用事為人刻印刓而不能授攻城得賂積而不能賞天
下畔之賢才怨之而莫為之用故天下之士歸於漢王
可坐而策也故漢王發蜀漢定三秦涉西河之外援上
黨之兵下井陘誅成安君破北魏舉三十二城此蚩尤
之兵也非人之力也天之福也今已據敖倉之粟塞成
臯之險守白馬之津杜大行之阪距蜚狐之口天下後
服者先亡矣王疾先下漢王齊國社稷可得而保也不
下漢王危亡可立而待也田廣以為然乃聽酈生罷歷
下兵守戰備與酈生日縱酒淮隂侯聞酈生伏軾下齊
七十餘城迺夜度兵平原襲齊齊王田廣聞漢兵至以
為酈生賣已迺曰汝能止漢軍我活汝不然我將烹汝
酈生曰舉大事不細謹盛德不辭讓而公不為若更言
齊王遂烹酈生
楚已亡龍且項王恐使盱眙人武涉往說齊王信曰天
下共苦秦久矣相與戮力擊秦秦已破計功割地分土
而王之以休士卒今漢王復興兵而東侵人之分奪人
之地已破三秦引兵出關收諸侯之兵以東擊楚其意
非盡吞天下者不休其不知厭足如是甚也且漢王不
可必身居項王掌握中數矣項王憐而活之然得脫輒
倍約復擊項王其不可親信如此今足下雖自以與漢
王為厚交為之盡力用兵終為之所禽矣足下所以得
須臾至今者以項王尚存也當今二王之事權在足下
足下右投則漢王勝左投則項王勝項王今日亡則次
取足下足下與項王有故何不反漢與楚連和叄分天
下王之今釋此時而自必於漢以擊楚且為智者固若
此乎韓信謝曰臣事項王官不過郎中位不過執戟言
不聽畫不用故倍楚而歸漢漢王授我上將軍印予我
數萬衆解衣衣我推食食我言聽計用故吾得以至於
此夫人深親信我我倍之不祥雖死不易幸為信謝項
王武涉已去齊人蒯通知天下權在韓信欲為竒策而
感動之以相人說韓信曰僕嘗受相人之術韓信曰先
生相人何如對曰貴賤在於骨法憂喜在於容色成敗
在於決斷以此參之萬不失一韓信曰善先生相寡人
何如對曰願少間信曰左右去矣通曰相君之面不過
封侯又危不安相君之背貴乃不可言韓信曰何謂也
蒯通曰天下初發難也俊雄豪傑建號壹呼天下之士
雲合霧集魚鱗襍遝熛至風起當此之時憂在亡秦而
已今楚漢分爭使天下無罪之人肝膽塗地父子暴骸
骨於中野不可勝數楚人起彭城轉鬭逐北至於滎陽
乘利席卷威震天下然兵困於京索之間迫西山而不
能進者三年於此矣漢王將數十萬之衆距鞏雒阻山
河之險一日數戰無尺寸之功折北不救敗滎陽傷城
臯遂走宛葉之間此所謂智勇俱困者也夫銳氣挫於
險塞而糧食竭於内府百姓罷極怨望容容無所倚以
臣料之其埶非天下之賢聖固不能息天下之禍當今
兩主之命縣於足下足下為漢則漢勝為楚則楚勝臣
願披腹心輸肝膽效愚計恐足下不能用也誠能聽臣
之計莫若兩利而俱存之三分天下鼎足而居其埶莫
敢先動夫以足下之賢聖有甲兵之衆據彊齊從燕趙
出空虚之地而制其後因民之欲西鄉為百姓請命則
天下風走而響應矣孰敢不聽割大弱強以立諸侯諸
侯已立天下服聽而歸德於齊案齊之故有膠泗之地
懷諸侯之德深拱揖讓則天下之君王相率而朝於齊
矣盖聞天與弗取反受其咎時至不行反受其殃願足
下孰慮之韓信曰漢王遇我甚厚載我以其車衣我以
其衣食我以其食吾聞之乘人之車者載人之患衣人
之衣者懷人之憂食人之食者死人之事吾豈可以鄉
利倍義乎蒯主曰足下自以為善漢王欲建萬世之業
臣竊以為誤矣始常山王成安君為布衣時相與為刎
頸交後爭張黶陳澤之事二人相怨常山王背項王奉
項嬰頭而竄逃歸於漢王漢王借兵而東下殺成安君
泜水之南頭足異處卒為天下笑此二人相與天下至
驩也然而卒相禽者何也患生於多欲而人心難測也
今足下欲行忠信以交於漢王必不能固於二君之相
與也而事多大於張黶陳澤故臣以為足下必漢王之
不危已亦誤矣大夫種范蠡存亾越霸勾踐立功成名
而身死亡野獸已盡而獵狗烹夫以交友言之則不如
張耳之與成安君者也以忠信言之則不過大夫種范
蠡之於勾踐也此二人者足以觀矣願足下深慮之且
臣聞勇略震主者身危而功盖天下者不賞臣請言大
王功略足下涉西河虜魏王禽夏說引兵下井陘誅成
安君徇趙脅燕定齊南摧楚人之兵二十萬東殺龍且
西鄉以報此所謂功無二於天下而略不世出者也今
足下戴震主之威挾不賞之功歸楚楚人不信歸漢漢
人震恐足下欲持是安歸乎夫埶在人臣之位而有震
主之威名高天下竊為足下危之韓信謝曰先生且休
矣吾將念之後數日蒯通復說曰夫聽者事之候也計
者事之機也聽過計失而能久安者鮮矣聽不失一二
者不可亂以言計不失本末者不可紛以辭夫隨厮養
之役者失萬乘之權守儋石之祿者闕卿相之位故知
者決之斷也疑者事之害也審毫釐之小計遺天下之
大數智誠知之決弗敢行者百事之禍也故曰猛虎之
猶豫不若蜂蠆之致螫騏驥之跼躅不如駑馬之安步
孟賁之狐疑不如庸夫之必至也雖有舜禹之智吟而
不言不如瘖聾之指麾也此言貴能行之夫功者難成
而易敗時者難得而易失也時乎時不再來願足下詳
察之信猶豫不忍倍漢又自以功多漢終不奪齊遂謝
蒯通蒯通說不聽已佯狂為巫
燕王劉澤者諸劉遠屬也漢高帝時澤為郎中以將軍
擊陳豨得王黃為營陵侯高后時齊人田生游乏資以
畫干營陵侯澤澤大說之用金二百斤為田生夀田生
已得金即歸齊二年澤使人謂田生曰弗與矣田生如
長安不見澤而假大宅令其子求事呂后所幸大謁者
張子卿居數月田生子請張卿臨親脩具張卿許往田
生盛帷帳共具譬如列侯張卿驚酒酣乃屏人說張卿
曰臣觀諸侯王邸第百餘皆高祖一切功臣今呂氏雅
故本推轂高帝就天下功至大又親戚太后之重太后
春秋長諸呂弱太后欲立呂産為呂王王代太后又重
發之恐大臣不聽今卿最幸大臣所敬何不風大臣以
聞太后太后必喜諸呂已王萬戸侯亦卿之有太后心
欲之而卿為内臣不急發恐禍及身矣張卿然之乃風
大臣語太后太后朝因問大臣大臣請立呂産為呂王
太后賜張卿千斤金張卿以其半與田生田生弗受因
說之曰呂産王也諸大臣未大服今營陵侯澤諸劉為
大將軍獨此尚觖望今卿言太后裂十餘縣王之彼得
王喜去諸呂王益固矣張卿入言太后然之乃以營陵
侯劉澤為琅邪王琅邪王乃與田生之國田生勸澤急
行毋留出關太后果使人追止之已出即還
功曹李熊說公孫述曰方今四海波蕩匹夫横議將軍
割據千里地什湯武若奮威德以投天隙霸王之業成
矣宜改名號以鎮百姓述曰吾亦慮之公言起我意於
是自立為蜀王都成都蜀地肥饒兵力精強遠方士庶
多往歸之卬笮君長皆來貢獻李熊復說述曰今山東
饑饉人庶相食兵所屠滅城邑丘墟蜀地沃野千里土
壤膏腴果實所生無穀而飽女工之業覆衣天下名材
竹榦器械之饒不可勝用又有魚鹽銅銀之利浮水轉
漕之便北據漢中杜褒斜之險東守巴郡拒扞關之口
地方數千里戰士不下百萬見利則兵出而掠地無利
則堅守而力農東下漢水以窺秦地南順江流以震荆
揚所謂用天因地成功之資今君王之聲聞于天下而
名號未定志士狐疑宜即大位使遠人有所依歸述曰
帝王有命吾何足以當之熊曰天命無常百姓與能能
者當之王何疑焉述夢有人語之曰八厶子孫十二為
期覺謂其妻曰雖貴而祚短若何妻對曰朝聞道夕死
尚可况十二乎會有龍出其府殿中夜有光耀述以為
符瑞因刻其掌文曰公孫帝建武元年四月遂自立為
天子號成家色尚白建元曰龍興元年
馮衍字敬通京兆杜陵人也祖野王元帝時為大鴻臚
衍幼有竒才年九歲能誦詩至二十而博通羣書王莽
時諸公多薦舉之者衍辭不肯仕時天下兵起莽遣更
始將軍廉丹討伐山東丹辟衍為掾與俱至定陶莽追
詔丹曰倉廪盡矣府庫空矣可以怒矣可以戰矣將軍
受國重任不捐身于中野無以報恩塞責丹惶恐夜召
衍以書示之衍因說丹曰衍聞順而成者道之所大也
逆而功者權之所貴也是故期於有成不問所由論於
大體不守小節昔逢丑父伏軾而使其君取飲稱於諸
侯鄭祭仲立突而出忽終得復位美於春秋盖以死易
生以存易亡君子之道也詭於衆意寧國存身賢智之
慮也故易曰窮則變變則通通則久是以自天祐之吉
無不利若夫知其不可而必行之破軍殘衆無補于主
身死之日負義于時智者不為勇者不行且衍聞之得
時無怠張良以五世相韓椎秦始皇博浪之中勇冠乎
賁育名高乎泰山將軍之先為韓信臣新室之興英俊
不附今海内潰亂人懷漢德甚于詩人思召公也愛其
甘棠而况子孫乎人所歌舞天必從之方今為將軍計
莫若屯據大郡鎮撫吏士砥礪其節百里之内牛酒日
賜納雄桀之士詢忠智之謀要將來之心待縱横之變
興社稷之利除萬人之害則福祿流于無窮功烈著而
不滅何與軍覆於中原身膏於草野功敗名喪恥及先
祖哉聖人轉禍而為福智士因敗而為功願明公深計
而無與俗同丹不能從進及睢陽復說丹曰盖聞明者
見于無形智者慮于未萌况其昭晢者乎凡患生于所
忽禍發于細微敗不可悔時不可失公孫鞅曰有高人
之行負非於世有獨見之慮見贅于人故信庸庸之論
破金石之策襲當世之操失高明之德夫決者智之君
也疑者事之役也時不重至公勿再計丹不聽遂進及
無鹽與赤眉戰死衍乃亡命河東
皇甫嵩既破巾威震天下而朝政日亂海内虛困故信
都令漢陽閻忠干說嵩曰難得而易失者時也時至不
旋踵者幾也故聖人順時以動智者因幾以發今將軍
遭難得之運蹈易駭之機而踐運不撫臨機不發將何
以保大名乎嵩曰何謂也忠曰天道無親百姓與能今
將軍受鉞於暮春收功于末冬兵動若神謀不再計摧
強易於折枯消堅易于湯雪旬月之間神兵電埽封尸
刻石南向以報威德震本朝風聲馳海内雖湯武之舉
未有高將軍者也今身建不賞之功體兼高人之德而
北面庸主何以求安乎嵩曰夙夜在公心不忘忠何故
不安忠曰不然昔韓信不忍一餐之遇而棄三分之業
利劒已揣其喉方發悔毒之嘆者機失而謀乖也今主
上勢弱于劉項將軍權重于淮隂指撝足以振風雲叱
咤可以興雷電赫然奮發因危抵頽崇恩以綏先附振
武以臨後服徵冀方之士動七州之衆羽檄先馳于前
大軍響振于後蹈流漳河飲馬孟津誅閹官之罪除羣
凶之積雖僮兒可使奮拳以致力女子可使褰裳以用
命况厲熊羆之卒因迅風之埶哉功業已就天下已順
然後請呼上帝示以天命混齊六合南面稱制移寳器
于將興推亡漢于已墜實神機之至會風發之良時也
夫既朽不雕衰世難佐若欲輔難佐之朝雕朽敗之木
是猶逆坂走丸迎風縱棹豈云易哉且今豎宦羣居同
惡如市上命不行權歸近習昏主之下難以久居不賞
之功讒人側目如不早圖後悔無及嵩懼曰非常之謀
不施于有常之勢創圖大功豈庸才所致黃巾細孽敵
非秦項新結易散難以濟業且人未忘主天不祐逆若
虚造不冀之功以速朝夕之禍孰與委忠本朝守其臣
節雖云多讒不過放廢猶有令名死且不朽反常之論
所不敢聞忠知計不用因亡去
經濟類編卷六十七
