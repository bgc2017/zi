管城碩記卷十六翰林院檢討徐文靖撰
楚辭集注三
啓棘賓商九辯九歌集注曰棘賓商未詳竊疑棘當作
夢商當作天以篆文相似而誤也蓋其意本謂啓夢上
賓于天而得帝樂以歸如列子史記所言周穆王秦穆
公趙簡子夢之帝所而聞鈞天廣樂九奏萬舞之類耳
按竹書紀年帝舜二十九年帝命子義鈞封于商又
夏后帝啓十年帝廵狩舞九韶于大穆之野蓋是時
商為虞賓而夏啓棘于賓商因得舜九辯九歌是為
九韶辯音遍變也周禮曰九德之歌九㲈之舞於宗
廟奏之若樂九變則人鬼可得而禮古辨與變通坤
文言由辯之不早辯也五經音義曰辯或作變是也
山海經夏后開上三嬪于天得九辯九歌以下郭注
皆天帝樂名謬矣經言啓上三嬪于天者啓以黃帝
堯舜之後為三賓上告于天而饗之其所奏九辯九
歌則於虞賓商鈞而得之如周禮嬪貢故書作賓是
也又歸藏鄭母經曰夏后啓筮御飛龍登于天非啓
真上于天也以啓上于天得九辯九歌謬矣集注因
漢郊祀志秦穆公夢見上帝而後世皆曰上天史記
趙世家趙簡子夢之帝所聞鈞天廣樂九奏萬舞遂
斷以棘為夢商為天因篆文相似而誤今以理度之
賓為虞賓商為商鈞正有無煩改字者竹書少康元
年帝即位諸侯來朝賓虞公則啓之賓商棘可知矣
棘訓急音義同也洪慶善補注以商為契商則自於
理碍矣
胡䠶夫河伯而妻彼雒嬪集注曰傳云河伯化為白魚
遊於水旁羿見䠶之眇其左目羿又夢與洛水神宓妃
交亦妄言也
按竹書夏帝泄十六年殷侯微以河伯之師伐有易
歸藏河伯筮與洛戰而枚卜昆吾占之曰不吉河伯
雒伯皆夏時諸侯書稱太康畋于洛表后羿因民弗
忍距于河所謂射河伯而妻雒嬪當在是時至河伯
化為白魚而羿射之羿又夢與洛神交皆謬說也
阻窮西征巖何越焉集注曰此節似又言鯀事然羽山
東裔而此云西征已不可曉或謂越巖墮死亦無明文
按帝王世紀曰帝羿有窮氏自鉏遷于窮石寒浞殺
羿于桃棓遂代夏立為帝寒浞襲有窮之號因羿之
室生奡及&KR1830;此言阻窮者猶言阻險謂寒浞殺羿而
阻有窮之國也晉書地理志曰濟南平壽古寒國寒
浞封此一統志萊州府濰縣東北有寒亭是浞自濰
縣東北遷於河南之窮石為阻窮而西征也巖谷之
險何所踰越而不憚煩也集注謂似言鯀事以下文
有化為黃熊耳据上文浞娶純狐何羿之䠶革則阻
窮西征自應屬上文矣
咸播秬黍莆雚是營何由并投而鯀疾脩盈集注曰莆
疑即蒲字蒲水草可以作席雚薍也與萑同左氏傳萑
苻之澤是也餘未詳
按國語曰子産曰昔者鯀違帝命殛之于羽山化為
黃能以入于羽淵韋昭曰能似熊上言化為黃熊者
此也咸播秬黍莆雚是營言是時稷方播種咸藝秬
黍秬黑黍蓋陸地之所種者而鯀既謫于羽淵居東
海之濱則惟莆雚是營耳禮緯曰鯀妻脩已吞薏苡
而生禹因姓姒氏帝王世紀曰鯀妻脩已見流星貫
昴夢接意感胸拆而生禹或當日鯀投羽山脩已從
之何由並投于此鯀乃疾病脩獨充盈乎莆即蒲左
傳澤之雚蒲舟鮫守之
撰體脅鹿何以膺之集注曰舊說言天撰十二神鹿一
身八足兩頭獨何膺受此形體乎此大抵荒誕無据今
亦不論
按周書王會解曰區陽以鼈封若彘前後有首山海
經曰鏖鏖鉅山有獸左右有首名曰屏逢經又曰赤
水之西流沙之東有獸左右有首名曰䟣踢郭注曰
出&KR0008;名國又春秋運斗樞曰象八足隂敖翔注曰象
太隂之物八足是欲行八方之事于寳搜神記曰晉
大興元年武陵太守王諒牛生子一頭八足兩尾而
共一腹則獸之兩首八足間亦有之盛弘之荆州記
曰武陵郡西有獸如鹿前後有頭常以一頭食一頭
行後漢書曰雲陽郡有神鹿兩頭能食毒草華陽國
志曰兩頭鹿出雲陽郡南熊舍山博物志曰雲南郡
出荼苜机音蔡茂机是兩頭鹿名永昌亦有之据此
則鹿之兩首八足亦有不盡荒誕者
鼇戴山抃何以安之釋舟陵行何以遷之集注曰舊注
引列仙傳曰有巨靈之龜背負蓬萊之山而抃舞事亦
見列子下二句未詳
按釋舟陵行王逸注曰龜所以能負山若舟船者以
其在水中也使龜釋水而陵行則何以能遷徙山乎
此說大謬故集注以為未詳論語奡盪舟魏何晏觧
云孔曰羿有窮之國篡夏后相之位其臣寒浞殺之
因其室而生奡奡多力能陸地行舟古陵陸通用此
問奡釋舟陸行何遂能遷移他處奡左傳作澆與下
文惟澆在戶何求于嫂皆澆事也逸注以上文鼇戴
山抃解作一事宜其悖矣
覆舟斟尋何道取之集注曰覆舟言夏后相已傾覆於
斟尋之國今少康以何道而能復取澆乎
按竹書紀年夏后相二十六年寒浞使其子澆帥師
滅斟灌二十七年澆伐斟尋大戰于濰覆其舟取之
所謂覆舟斟尋者即是事也王逸注少康滅斟尋氏
奄若覆舟夫滅斟尋者澆也而以為少康謬矣
桀伐蒙山何所得焉妺嬉何肆湯何殛焉集注曰桀伐
蒙山之國而得妺嬉因此肆其情意故為湯所殛
按汲冢書帝癸十四年扁帥師伐岷山注曰岷山女
于桀二人曰琬曰琰后愛二人女無子焉斵其名于
苕華之玉而棄其元妃于洛曰妺喜國語史蘇曰昔
夏桀伐有施有施人以妺喜女焉是桀初得妺喜而
嬖之以為元妃後又伐岷山得琬琰而棄有施氏之
女于洛岷山即蒙山其音同也此問桀伐蒙山何遂
得二女而妺喜被棄何又肆其情欲為湯所殛乎舊
注以妺喜為蒙山之女非
登立為帝孰道尚之女媧有體孰制匠之集注曰舊說
伏羲始畫八卦脩行道德萬民登以為帝誰開導而尊
尚之乎傳曰女媧人頭蛇身其體如此誰所制匠而圖
之乎上句無伏羲字不可知下句則怪甚而不足論矣
按三皇本紀曰炎帝神農氏姜姓母曰女登有媧氏
之女為少典妃感神龍而生炎帝此蓋問女登生子
立以為帝誰開道之登係有媧氏女世稱女媧氏人
首蛇身一日而七十化誰為制匠而圖其體乎四句
蓋一時事也又按玄中記伏羲龍身女媧蛇身亦如
世所謂文王虎肩仲尼龜背班超燕頷之類耳以此
求之無足怪也
吳獲迄古南嶽是止孰期去斯得兩男子集注曰此節
未詳舊注以兩男子為泰伯虞仲未知是否
按韓詩外傳曰太伯知太王賢昌而欲季為後也去
之吳孔子曰伯見父志季知父心此云吳獲迄古者
古即詩所謂古公亶父言伯仲二人之吳迄獲古公
之心也南嶽是止者括地志會稽山一名衡山吳都
賦指衡岳以鎮野周時為揚州鎮故亦稱南嶽也得
兩男子者吳太伯世家武王克殷求太伯仲雍之後
得周章時已君吳乃封其弟仲於故夏墟是為虞仲
所謂得兩男子者言武王求其後得此兩人也若以
為泰伯仲雍此兩人逃之荆蠻而又誰得之乎
緣鵠飾玉后帝是饗集注曰后帝謂殷湯也言伊尹始
仕因緣烹鵠之美脩玉鼎以事湯湯賢之因以為相此
即孟子所辨割烹要湯之說
按竹書曰桀作傾宫飾璿臺大紀曰桀為瓊室象廊
瑶臺玉牀爾雅曰象謂之鵠玉謂之雕緣鵠飾玉桀
器以象為緣玉為飾非謂尹因緣烹鵠也彼擁嬖后
履帝位宴饗如是何遂有謀者起而滅之蓋由伊摯
躬耕於莘野而湯往聘之立以為相乃伐桀於鳴條
而放之汲冢瑣語曰湯乃東至于洛觀帝堯之臺下
所云帝乃降觀下逢伊摯是也若伊尹先緣鵠飾玉
以干湯湯賢而相之則尹日在湯左右又何湯乃降
觀始下逢尹乎世稱負鼎俎干湯猶史記稱吕尚以
釣魚奸西伯云爾豈真緣鵠飾鼎以干湯乎紂作象
箸而箕子嘆豫知必為玉杯尹處士耕於莘野何從
而有玉鼎乎若謂必實有鼎鵠之烹始謂之干易曰
鼎折足覆公餗亦將果有折足之事乎觀荀九家易
震為玉為鵠為玉者主鬯之象為鵠者象謂之鵠以
象齒雷則文生故也亦可以玉鵠為烹鵠飾玉乎
該秉季德厥父是臧胡終弊于有扈牧夫牛羊集注曰
此節未詳諸說亦異補曰言啓兼秉禹之末德而禹善
之授以天下有扈以堯舜與賢禹獨與子故伐啓啓伐
滅之有扈遂為牧䜿也詳此該字恐是啓字字形相似
也但牧夫牛羊未有据而其文勢似啓反為扈所弊不
可考也
按漢書古今人表帝嚳妃簡逷生卨卨五世孫冥冥
子垓師古曰垓音該是即該也竹書帝杼十三年商
侯冥死于河禮曰冥勤其官而水死是也此承上簡
逷在臺玄鳥致貽至于該而能秉卨商之季德以承
父冥之臧善所謂厥父是臧也與啓何與洪注以該
為啓之譌非胡終弊于有扈弊姦欺也又與敝同蓋
與下有扈牧竪為一事也
有扈牧竪云何而逢擊牀先出其命何從集注曰竪童
僕之未冠者舊說有扈氏本牧竪之人耳因何逢遇而
得為諸侯乎啓攻有扈時親於其牀上擊而殺之其命
從何而出乎此亦無所据而牧竪之說又與其前相表
裏未詳其說
按韓非子曰有扈氏有失度讙兜氏有孤男三苗有
成駒桀有侯侈紂有崇侯虎晉有優施此六人者亡
國之臣也上言使有扈之終敝者乃牧夫牛羊之人
如所謂失度者耳下言有扈牧竪者乃童僕未冠之
稱亦如楚所謂龍陽君耳中言干恊時舞則其弄兵
可知也平脅曼膚則其色美可知也彼不過牧竪之
人云何而遭逢至此意其時方溺愛於衽席故啓伐
有扈而擊牀先出耳又按太史公曰禹為姒姓其後
分封用國為姓有夏后氏有扈氏有男氏斟尋氏則
有扈之封自以同姓為諸侯逸注云有扈本牧竪之
人耳因何逢遇而得為諸侯此大謬矣
恒秉季德焉得夫樸牛何往營班禄不但還來集注曰
舊說樸大也言湯常持契之末德出獵而得大牛之瑞
其往獵不但驅馳往來而已還輒以所獲得禽獸徧禄
惠於百姓也蓋本文已不可考而說者又妄解也
按山海經曰有困民國有人曰王亥託于有易河伯
僕牛有易殺王亥取僕牛河伯念有易有易潛化出
為國名曰搖民又按竹書紀年曰夏帝泄十二年殷
侯子亥賓于有易有易殺而放之十六年殷侯微以
河伯之師伐有易殺其君緜臣即是事也据此天問
樸牛即僕牛也音同字異耳山海經郭注河伯僕牛
皆人姓名微殷之賢王假師伐罪河伯不得不助既
而哀念有易使得潛化而出為搖民國此承前該秉
季德言殷侯子亥若能恒秉季德賓於有易而不滛
有易又焉得殺之而取僕牛上甲微假師河伯以滅
有易河伯哀念有易潛出之國於搖民遂往營班禄
食租衣税不但使之生還也逸注以契為湯父謂湯
能秉持契之末德其陋甚矣又微在夏為殷侯郭注
殷之賢王誤有易取僕牛僕牛地名如文八年取武
城昭十年取郠之例郭注人名誤
昏微遵迹有狄不寧何繁鳥萃棘負子肆情集注曰舊
說人循闇微之道為戎狄之行者不可以安其身謂晉
大夫解居父聘吳過陳之墓門見婦人負其子欲與之
滛佚婦人引詩刺之曰墓門有棘有鴞萃止今詳其說
上句迂曲難解下事亦無所据補引列女傳陳辨女事
又無負子肆情之意
按列女傳曰陳辨女者陳國採桑之女也晉大夫解
居甫使于宋道遇採桑女而戲之女乃歌墓門有棘
有鴞萃止大夫乃服而釋之是時居甫使宋逸注以
為吳誤也又按昏微遵迹者昏指昏姻微無也言昏
姻不遵古禮乃淫佚為夷狄行不可以寧其身矣陳
女歌墓門有棘有鴞萃止再四以拒之此貞女也何
孤負女子之貞妄肆其情欲乎古女子多稱子桓二
十八年左傳小戎子生夷吾杜預曰子女也詩之子
于歸論語以其子妻之是也逸不解負子之義遂改
墓門之女為婦人負子為負其子可笑也
湯出重泉夫何辠尤不勝心伐帝誰使挑之集注曰重
泉地名在馮翊郡史記所謂夏臺也言桀既拘湯而復
出遂不勝衆人之心而以伐桀是誰使桀見拘湯以挑
之乎
按史記夏本紀曰桀乃召湯而囚之夏臺索隐曰獄
名夏曰鈞臺皇甫謐曰地在陽翟是也太公金匱曰
桀怒湯以䛕臣趙梁計召而囚之均臺置之重泉据
此則重泉即在夏臺於漢志為潁川陽翟縣今開封
府禹州也若左馮翊重泉縣在今西安府華州蒲城
縣東南四十五里秦本紀秦簡公六年塹洛城重泉
者也安得一之不勝心伐帝言湯原未嘗有勝夏之
心而伐帝是誰使桀囚湯而挑之觀竹書帝癸十七
年商使伊尹來朝二十二年商侯履來朝命囚履于
夏臺是湯原未嘗有勝夏之心也
列擊紂躬叔旦不嘉何親揆發定周之命以咨嗟集注
曰史記言武王至紂死所射之三發以黃鉞斬其頭懸
之太白之旗此所謂列擊紂躬也然未見周公不喜與
其咨嗟以揆武王使定周命之事蓋當時猶有其傳而
今失之也
按魯周公世家曰周公佐武王作牧誓破殷入商宫
已殺紂周公把大鉞召公把小鉞以夾武王所謂列
擊紂躬也書金縢武王既喪管叔及其羣弟乃流言
于國曰公將不利于孺子則是以叔旦為不嘉也定
四年左傳所謂管蔡啓商惎間王室也何二叔親自
揆發定周之命而又啓武庚與淮夷徐奄之屬以咨
嗟而叛周也非叔旦不喜伐商與為咨嗟之謂蓋上
言會鼂争盟此言管蔡流言之事也至直呼文王為
昌武王為發則楚之無王久矣
授殷天下其位安施反成乃亡其罪伊何集注曰此四
句不可曉似謂天既授殷以天下而今亡之使其位何
所施耶蓋惟反其所以成者是以至于滅亡而其為罪
果何事耶
按竹書武王十二年王帥西夷諸侯伐殷敗之于坶
野王親禽受于南單之臺遂分天之明立受子禄父
是為武庚夏四月王歸于豐饗于太廟命監殷遂狩
于管管蔡世家曰二人相紂子武庚治殷遺民則是
監殷者饗于太廟而命之以殷天下之遺民授之而
居是位者將安所設施以報效耶反啓武庚以作亂
叛于成王其罪伊于何底耶
昭后成遊南土爰底厥利維何逢彼白雉集注曰昭王
南遊至楚楚人鑿其船而沉之遂不還也白雉事無所
見舊注謂周公時越裳氏嘗獻之昭王德不能致而欲
親往逢迎之亦恐未必然也
按竹書周昭王十九年祭公辛伯從王伐楚天大曀
雉兔皆震喪六師于漢王陟据此當是厥利維何逢
彼兔雉也汲冢未出世不知有兔雉事遂譌為白雉
耳
稷維元子帝何竺之投之于冰上鳥何燠之集注曰稷
帝嚳之子棄也帝即嚳也竺義未詳或曰厚也或曰篤
也皆未安言既是元子則帝當愛之矣何為而竺之耶
以此言之則竺字當為天祝予之祝或為天夭是椓之
㭬以聲近而譌耳
按爾雅竺厚也邢昺疏曰竺與篤同此言帝何竺之
者蓋天帝也是時棄之于冰上宜其斃矣天何獨厚
之致有鳥以覆翼之若以為帝嚳既已棄之豈能使
鳥翼之耶哀十四年公羊傳子曰天祝予注云祝斷
也小雅天夭是㭬注云㭬害㭬喪與此並無與也
何馮弓挾矢殊能將之既驚帝切激何逢長之集注曰
馮引弓持滿也其他文多不可曉注以為后稷補以為
武王未知孰是今姑闕之
按本紀崇侯虎譖西伯于殷曰西伯積善累德諸侯
皆歸之將不利于帝帝紂乃囚西伯于羑里閎夭之
徒求有莘美女獻之紂乃釋西伯賜之弓矢斧鉞使
得征伐此言秉弓挾矢有殊能而將之者蓋西伯也
其始也譖者切激言之而驚帝崇侯所云不利于帝
也何閎夭之徒卒能逢帝之意而以西長命之乎爾
雅曰伯長也皇甫謐曰王季於帝乙殷王之時錫九
命為西長文亦為西伯故稱曰長据竹書王季之卒
距帝乙元年已四年矣是時汲冢未出故士安亦誤
也
伯昌號衰秉鞭作牧何令徹彼岐社命有殷國集注曰
伯昌謂文王為西伯名昌也號衰號令於殷世衰微之
際也秉鞭策牧者之事也言服事殷而為之執鞭以作
六州之牧也徹通也武王既有天下遂通岐周之社於
天下以為大社也
按竹書文丁四年周公季歴伐余無之戎克之命為
牧師既執諸塞庫而季歴以鬱戹死周勢衰微文王
號令於衰微之際卒能嗣父為西長秉政而作牧師
焉鄭康成注王制曰殷之州長曰伯虞夏及周皆曰
牧以天問及汲冢書證之是殷亦稱牧也何令徹彼
岐社命有殷國者墨子曰赤烏銜珪降周之岐社曰
命周文王代殷有國天問所云即指是事尚未及武
王也
伯林雉經維其何故感天抑墬夫誰畏懼集注曰舊注
以此為晉太子申生之事未知是否
按宣元年左傳曰諸侯伐鄭楚蒍賈救之遇于北林
水經注曰春秋遇于伯林京相璠曰今滎陽菀陵縣
有故林鄉在鄭北是伯林地名即北林也古伯與北
通史記相如傳厮征北僑索隐曰漢郊祀志作伯僑
孔明後出師表幾敗伯山注曰他本作北山是也周
書作雒觧降辟三叔管叔經而卒前漢志中牟縣有
管城管叔邑後漢志中牟縣有林鄉是叔之雉經在
管城之伯林矣阮籍莊論曰竊其雉經者亡家之子
也此正用管叔雉經之事而注者反以此句為誤蓋
人但知有申生雉經而管叔雉經罕有知者王逸注
曰伯長也林君也謂晉太子申生雉經而自殺此大
謬也感天抑墬夫誰畏懼者金縢曰天大雷電以風
禾盡偃大木斯拔邦人大恐是也若此者誰實使然
蓋天之動威以表周公之德耳
初湯臣摯後兹丞輔何卒官湯尊食宗緒集注曰官如
官卿之適之官言終使湯為天子尊其先人以王者禮
樂祭祀緒業流於子孫也
按竹書曰沃丁八年祠保衡帝王世紀曰伊尹名摯
為湯相號阿衡年百歲卒天霧三日沃丁以天子禮
葬之此蓋問尹官於湯為丞輔矣何其卒也一如官
湯之時而又尊以天子之禮樂使食報于宗緒也若
以使湯為天子尊其先人不待問矣
彭鏗斟雉帝何饗受壽永多夫何長集注曰彭鏗彭祖
也舊說鏗好和滋味進雉羹於堯堯饗之賜以壽考至
八百歲但此本謂上帝已為妄說而舊注以為堯又妄
之尤也
按五帝本紀彭祖自堯時舉用未有分職楚世家陸
終生子六人三曰彭祖索隐曰系本云三曰籛鏗是
為彭祖据此則鏗於堯時未有分職不得為彭國也
其封彭當在虞夏之間古今人表老彭在仲虺之後
竹書紀年夏啓十五年彭伯壽帥師征西河是夏初
已有彭國而彭伯名壽不聞為鏗何也又竹書武丁
四十三年王師滅大彭鄭語曰彭姓彭祖豕韋則商
滅之矣似大彭即是彭祖之國至商已滅而神仙傳
曰彭祖諱鏗帝顓頊玄孫至殷末年已七百六十七
歲而不衰老豈彭鏗以國予壽而自為導引之術以
全生耶斟雉之說雖無所考證逸注以帝為帝堯則
亦非無所本矣
中央共牧爰何怒蜂蟻微命力何固集注曰此節之義
未詳當闕
按天官書曰北斗七星是謂帝車運于中央則中央
謂九州之中也天生蒸民使司牧之以九州之中而
共一牧何至有大小強弱怒而相攻者哉無謂大者
強者為可慮而弱者小者為可忽也左傳臧文仲曰
君無謂邾小蜂蠆有毒而况國乎韓子曰千丈之堤
以蟻穴而壊蜂蟻微命力亦何嘗不固哉抱樸子曰
蟻有兼弱之智蜂有攻寡之計人相御役亦由是耳
薄暮雷電歸何憂厥嚴不奉帝何求集注曰此下皆不
可曉今闕其義
按竹書成王元年周公出居于東二年秋天大雷電
以風王迎周公于郊蓋是時周公東征已三年矣其
歸也雖屬遲暮而天乃以雷電表其誠歸何憂哉顧
後世人臣被䜛居外天即動之以威嚴而視天懵懵
者多忽而不奉則上帝又復何所求也今我未得歸
而㐲處於巖穴固何足云乃懷王十七年秦破楚師
于丹淅斬首八萬虜楚將屈匄二十八年秦齊韓魏
共攻楚殺楚將唐昧二十九年秦復破楚楚軍死者
二萬殺將軍景缺三十年秦復伐楚取八城襄王元
年秦發兵攻楚斬首五萬取析十五城而去荆楚之
有勲舊者類皆以身徇師矣所餘者特持禄養交之
臣耳楚地日削勢日微其又何以久長乎故其下曰
㐲匿巖穴爰何云荆勲徇師夫何長徇師者國殤所
謂帶長劍兮挾秦弓首雖離兮心不懲者也林希仲
本以徇師為作師誤
悟過更改我又何言吳光争國久余是勝集注曰吳光
即闔閭也
按史記伍子胥傳吳公子光令專諸刺殺吳王僚而
自立是為吳王闔閭闔閭立三年伐楚拔舒四年伐
楚取六與潛六年大破楚軍取居巢九年與唐蔡伐
楚吳王之弟夫槩擊楚將子常吳乘勝而前五戰至
郢所謂吳光争國久余是勝也此承上楚勲徇師焉
能久長若悔悟自新更置賢臣良將以庶幾君之一
悟俗之一改則我亦可以無言不然吴光入郢久有
勝余之事矣不可以鑑前車之覆乎
何環閭穿社以及丘陵是淫是蕩爰出子文集注曰左
傳曰若敖娶於䢵生鬭伯比若敖卒從其母畜於䢵淫
於䢵子之女生穀於菟實為令尹子文夫子稱其忠事
見論語他則不可曉矣
按此承上文吳光勝楚而言定四年左傳吳入郢以
班處宫預注曰以尊卑班次處王宫室史記伍胥傳
吳入郢昭王走鄖伍子胥求王不得乃掘楚平王墓
出其尸鞭之三百所謂環閭穿社以及丘陵者此也
鄖即䢵伯比淫䢵子之女生令尹子文處也子文為
令尹自毁其家以紓國難見莊公三十年傳帥師伐
隨取成而還見僖公二十年傳今令尹則子蘭耳懷
王死于秦長子頃襄王立以弟子蘭為令尹楚人咎
子蘭勸懷王入秦不返以視子文之為令尹何如哉
今舉國無可與言庶幾負石自沉與未成君而死者
如堵敖之流而告之以不長也何敢有議上自許而
欲使忠名之彌顯哉
管城碩記卷十六
