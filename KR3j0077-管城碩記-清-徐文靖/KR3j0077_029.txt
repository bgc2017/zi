管城碩記卷二十九翰林院檢討徐文靖撰
通雅
通雅曰按原治編曰古器銘云十有三月十有四月十
有九月或云正月乙子或云丁子吕與叔考古圖謂嗣
王踰年未改元故以月數乙子即甲子丁子即丙子古
質民淳取其同類
按古乙酉戊命彛銘曰十九月唯王祀世昌兄癸卣
銘曰十九月唯王九祀世昌圓寳鼎銘曰唯十有三
月用吉金南宫中鼎銘曰唯十有三月庚寅公緘鼎
銘曰唯十有四月既死魄董逌曰彼自其君即位後
以月為數理或然也然國君踰年改元不應十九月
不改元矣意以前王既沒作為祭器雖改元之後猶
以月數不忘先人之孝也至以乙子即甲子丁子即
丙子其說尤屬支離按史記律書曰危十月也律中
應鍾其於十二子為亥須女十一月也律中黃鍾其
於十二子為子明庶風居東方二月也其於十二子
為夘其於十母為甲乙是古者十干皆謂之母十二
支皆謂之子周戠敦文曰乙子即乙丑乙夘之類兄
癸彛文曰丁子即丁丑丁夘之類伯碩父鼎曰己子
即己丑己夘之類陳琳檄吳將校部曲文年月日子
盖倣古律書意之遺十二時皆可謂之子也考古圖
以為世質民淳取其同類謬矣
通雅曰沈佺期夜泊越州詩䬓䬔縈海若霹靂亘天吳
䬓䬔音暗俞盖指颶風也颶音具在遇韻言東南北之
風皆具也
按南越志曰颶風者具四方之風也顧况詩颶風晴
泊起隂火冥潛燒韓愈詩颶風最可畏訇哮簸陵丘
皮日休詩颶母影邊持戒宿波神宫裏受齋歸文天
祥五噫歌颶風起兮海水飛噫櫂歌中流兮任所之
噫字皆从具楊用修云當从貝佛經風虹如貝抑又
好竒之過矣
通雅曰傳曰翼九宗五正逆晉侯於隨納諸鄂晉人謂
之鄂侯杜曰晉别邑紂時鄂侯或此地乎輿地記曰今
鄂州武昌楚之東鄂也漢為江夏鄂縣孫權改武昌
按世本唐叔虞居鄂宋衷曰鄂地今在大夏史記正
義曰鄂與絳州夏縣相近故曰大夏括地志故鄂城
在慈州昌寧縣東二里即今平陽府吉州寧鄉縣也
隠六年左𫝊逆晉侯于隨納諸鄂盖此鄂也以為鄂
州武昌之東鄂非矣
通雅曰楚伐吳克鳩兹至于衡山今之横山也鳩兹在
蕪湖非衡山明矣烏程縣山即楚克鳩兹之衡山也今
曰横山
按襄三年左傳注鳩兹吳邑在丹陽蕪湖縣東衡山
在吳興烏程縣南杜注誤也山謙之丹陽記云丹陽
縣東十八里有衡山綿亘數十里去鳩兹不遠當是
子重所至也丹陽舊縣今為鎮在當塗東南六十里
距鳩兹百數十里與烏程相去絶遠自應非烏程之
衡山也衡即横古今字也詩衡從史記從衡皆即横
也
通雅曰漢志豫章彭蠡縣注云禹貢彭蠡澤在其西餘
則言水入湖漢者八入大江者一而湖漢一水則又自
雩都東至彭澤入江山海經言入江彭澤西者本謂逕
彭蠡縣西而入江耳漢志不知湖漢之即為彭蠡又不
知入江者亦瀦於彭蠡又不知湖漢之為湖則皆承禹
貢之衍疑而弗深考也
按太康地記曰劉歆以為湖漢九水入彭蠡則彭蠡
之非即湖漢可知矣水經注曰山海經贛水出聶都
山東北流注于江入彭澤西班固稱南埜縣彭水所
發東入湖漢水者也地志豫章水出贛縣西南而北
入江盖控引衆流總成一川故後漢郡國志曰贛有
豫章水水導源東北流逕南野縣北又逕贛縣右會
湖漢水水出雩都縣導源西北流逕金鷄石又西北
逕贛縣東西入豫章水也据酈注湖漢水出雩都縣
盖湖漢一名章水水出縣之聶都山至贛而會於貢
水以章貢合流故又為贛水也水出雩都至彭澤入
江行千九百八十里其行最遠故湖漢所經之處至
南埜則彭水東入焉至新淦則南水東入淦水西入
焉至南昌則蜀水東入旴水西北入焉彭澤則修水
東北入焉鄡陽則餘水東北入焉鄱陽則鄱水西入
焉入者凡八然後總入於大江山海經謂之贛水漢
志謂之湖漢水入江彭澤西即禹貢彭蠡澤也若以
山海經之入江彭澤西為彭澤縣禹益時豈有縣乎
山海經又言廬江出三天子都入江彭澤西其不為
彭澤縣可知矣安得謂湖漢即彭蠡湖而漢志有不
知也
通雅曰鄆城今屬濟寧府乃漢廩邱地隋為鄆城唐為
鄆州青州沂水縣乃春秋鄆邑古今錯亂大為難記
按闞駰十三州志曰魯有東西二鄆文十二年季孫
行父帥師城諸及鄆杜注鄆莒魯所爭者城陽姑幕
縣南有員亭員即鄆此魯之東鄆也成十二年晉人
執季孫行父于苕丘公還待于鄆杜注魯西邑東郡
廩邱縣東有鄆城此魯之西鄆也東鄆在沂水西鄆
在廩邱二者皆春秋之鄆邑也
通雅曰鴻桷集曰始皇鑄金人十二金翟也武帝承露
盤銅仙也魏明帝列東都者翁仲也漢晉春秋誤以銅
仙為金翟宋錢穎誤以翁仲為銅仙師古又誤以翁仲
為金翟程大昌據華嶠後漢書復誤以徙銅人為漢明
帝獨李賀詩小序得實而又誤景初三年為青龍九年
不知魏青龍止於五年也石人稱翁仲猶米顛之稱石
丈古人多以仲稱从人中聲亦兼會意
按秦始皇本紀曰收天下兵器聚之咸陽鑄金人十
二置宫庭中陳涉世家贊引賈生曰秦收天下之兵
聚之咸陽銷鋒鏑鑄以為金人十二据三輔黃圖始
皇二十六年大人來見臨洮其大五丈足跡六尺關
中記始皇二十六年有長人十二見於臨洮身長百
尺皆夷翟服此秦皇收兵鑄為金人十二以像之世
所謂金翟也又按一統志曰秦始皇時象郡阮翁仲
身長二丈三尺氣質端勇異於常人少為縣吏為督
郵所笞嘆曰人當如是耶遂入學究書史始皇併天
下使翁仲將兵守臨洮聲震匈奴秦以為瑞翁仲死
遂鑄銅為其像置咸陽宫司馬門外匈奴至有見之
者猶以為生故謝承後漢書曰銅人翁仲其名也此
又不在金人十二之數也顔師古注漢書史記索隠
皆以金翟為翁仲是誤合二者而為一也至以翁仲
之稱猶石丈古人皆以仲稱則鴻桷不根之談為可
咲矣又按關中記董卓壊銅人十餘餘徙清門裏魏
明帝欲將詣洛載至霸城重不可致後石季龍徙之
鄴苻堅又徙入長安而銷之此則金人十二之本末
悉可考見者也華嶠後漢書以徙銅人為漢明帝漢
當為魏字譌也漢武故事曰建章宫作承露盤高二
十丈大七圍以銅為之上有仙人掌擎玉盤以承雲
表之露世所謂銅仙也魏明帝紀曰自吾已建承露
盤復降芳林園與仁夀殿任昉述異記曰魏明帝詔
宮官牽車西取漢武帝捧露盤仙人欲置前殿宫官
既折盤臨行淚下是魏明列東都者即漢武之銅仙
烏在為翁仲也觀李賀有金銅仙人辭漢歌良可證
矣隋盧思道在齊為百官賀甘露表有曰魏明仙掌
竟無靈液漢武金盤空望雲表又以知魏明所建即
金仙也鴻桷乃以為翁仲抑又誤矣且魏明太和六
年青龍四年景初三年共年十三青龍亦無五年也
通雅曰邪婆色鷄鼔曲也李琬聽樂工擊此知之出韓
卓羯鼔錄&KR0008;用山桑棬用銅鐵
按羯鼓錄唐婺州刺史南卓譔藝文志云南卓羯鼓
錄一卷此云韓卓字譌也志又有南卓唐朝綱領圖
一卷卓字昭嗣大中黔南觀察使是唐時有兩南卓
也
通雅曰記曰夫人薦豆執挍執醴授之執鐙鄭注云鐙
豆下跗也授醴之人授夫人以豆則執鐙按鄭注非夫
人薦豆當措於筵前執醴則當受尸故豆則執挍醴則
執鐙酌醴用觶鐙或為觶之跗名乎
按祭統鄭注挍中央直者也授醴之人授夫人以豆
則執鐙鐙豆下跗也陸氏釋文曰挍柄也邢昺爾雅
疏曰豆以木為之高一尺口足徑一尺其足名鐙中
央直者名挍挍徑二寸此盖言執醴未授夫人時執
挍授之之時則已執鐙以便夫人執挍也豈一豆而
執挍復執鐙乎
通雅曰有納文者曰納布按王會圖於越納注謂納貢
也諸國各書貢物而於越總言納字非也必其時已有
細納縐積之布矣
按沈約宋書高祖微時有納布衫襖等皆是敬皇后
手自作齊王融有謝竟陵王賜納裘啟陳江總有山
水納袍賦後魏李平𫝊賜平縑物百叚紫納金裝衫
甲一領梁簡文帝有謝賜欝泥納袈裟表劉孝綽有
謝越布啓曰比納方綃既輕且麗納布之名盖起於
漢後周初想未有也据宋本草圖經有納龜蘇頌曰
龜之無裙而頭足不縮者名曰納字亦作魶漢書音
義曰魶鯷魚相如子虛賦禺禺鱋魶是也周書云東
越海蛤甌人鱓蛇姑於越納以類言之納龜鱓蛤皆
水族也何得以納為納布
通雅曰史記集解多引臣瓉裴駰言臣瓉莫知姓氏劉
孝標以為于瓉案何法盛𫝊于瓉不言有注漢書之事
索隠以為傅瓉穆天子𫝊目錄云傅瓉為挍書郎與荀
勖同挍定穆天子𫝊則當是傅瓉
按酈道元注水經濰水下引薛瓉漢書集注云博昌
有薄姑城河水下引薛瓉漢書集注云秦世家以垣
為蒲反巨洋水下引薛瓉漢書集注云按汲郡古文
相居斟灌東郡灌是也晉書苻堅𫝊太原薛瓉略陽
權翼見而驚曰非常人也則薛瓉太原人也温公通
鑑苻堅以薛瓉與王猛同掌機密晉穆帝永和八年
太原薛瓉下史炤釋曰瓉圭瓉也胡身之曰薛瓉人
姓名則瓉穆帝時人也
通雅曰漢郊祀志天子獨與奉車子侯上泰山奉車者
官名也子侯者小侯也霍去病之子仙傳誤為車子侯
按霍去病傳元狩六年薨子嬗嗣嬗字子侯上愛之
幸其壯而將之為奉車都尉從封泰山而薨顧胤曰
案武帝集帝與子侯家語云道士皆言子侯得仙不
足悲則子侯乃霍嬗字豈得以小侯解之
通雅曰熊耳界兩省非有二也
按邵堯夫詩昔禹别九州導洛自熊耳熊耳自有兩
未審孰為是東者近成周西者隔丹水書𫝊稱上洛
斯言得之矣是熊耳有二也
通雅曰李絳𫝊憲宗命絳與崔群等搜次君臣成敗五
十種為連屏張便坐連屏雖見於唐然南史王遠如屏
風屈曲從俗梁蕭子雲上飛白書屏風十二牒則已非
獨扇直體屏風
按漢羊勝屏風賦屏風鞈帀蔽我君王重葩累繡沓
璧連璋晉東舊事皇太子納妃梳頭屏風二合四牒
織成地屏風十四牒銅環鈕陸翽鄴中記石季龍作
金鈿屈膝屏風衣以白縑畫義士仙人禽獸梁簡文
帝詩織成屏風金屈膝朱唇玉面燈前出即用晉東
宫事也連屏盖自古有之王遠如屏風屈曲從俗見
南齊書王秀之𫝊非南史
通雅曰封禪書神君先後宛若孟康曰猶云妯娌也
按郊祀志見神於先後宛若孟康曰兄弟妻相謂先
後師古曰吳楚俗呼為妯娌非封禪書非孟說
通雅曰琴城冢也水經注楚人謂冢為琴六安縣都陂
中有大冢民𫝊曰公琴者即臯陶冢也鮦陽縣有葛陂城
有楚武王冢民謂之瑟城朱謀㙔箋曰瑟當作琴
按皇覽曰鮦陽有葛陂鄉城東北有楚武王冢民謂
之楚王岑後漢郡國志吳郡安縣劉昭注引越絶書
曰有西岑冢越王孫開所立以備春申君使其子守
之子死遂葬城中然則琴乃岑之譌瑟又琴之訛也
近見毛西河集亦用楚王琴皆誤
通雅曰怪䲭鵂鶹䲹一物王元美集有鈘䲹行䲹在支
韻䲭也鈘當即擒字顔魯公書顔君庿碑禄山反捦其
心手而元美加支於右一也
按山海經曰鼓與欽䲹殺葆江于昆崙之陽帝乃戮
之鍾山之東曰瑤崖欽䲹化為大鶚郭注曰葆或作
祖圖贊曰欽䲹及鼓是殺祖江張衡思玄賦弔祖江
之見劉陶淵明詩巨猾肆威暴欽䲹違帝旨窫窳強
能變祖江遂獨死皆謂此也据山海經欽䲹是人名
而乃不證之經文誤欽為鈘謂即捦字也王元美加
支于右為鈙案元美欽䲹行云不知鳳凰是欽䲹若
解作擒字可謂鳳凰是擒䲹乎梅誕生云䲹鶚也因
欽䲹化為大鶚故云䲹鶚正字通据通雅以舊注為
誤初學承之誤將胡底乎
通雅曰漢呼兔為决鼻乾鑿度注決鼻兔也郝氏曰决
鼻决與闕通豈以闕唇而遂曰闕鼻乎
按詩推度災曰月三日成魄八日成光蟾蜍體就穴
鼻始明宋均注云穴决也决鼻兔也又按前漢書天
文志曰暈適背穴孟康曰穴多作鐍王朔曰璚者决
也形如背狀微小而鈎石氏曰狀如帶鈎名曰璚月
至八日形如决穴其光始明决鼻者揚子曰獸之初
生謂之鼻穴鼻始明言月中兔影至是始明杜子美
所云搗藥兔長生也豈以闕唇遂曰闕鼻乎
通雅曰方言以十二生肖配十二辰為人命所屬莫知
所起周宇文護母留齊貽書護曰昔在汝川鎮生汝兄
弟大者屬鼠次者屬兔汝身屬蛇當時已有此語
按晉書謝安𫝊安悵然謂所親曰昔夢乘桓温輿行
十六里見一白鷄而止乘温輿者代其位也十六里
止今十六年矣白雞主酉今太歲在酉吾病其不起
乎又南齊書五行志永元中童謠曰野猪雖嗃嗃馬
子空閭渠不知龍與虎飲食江南墟七九六十三廣
莫人俱無識者解云陳顯逹屬猪崔景慧屬馬非也
東昏侯屬猪馬子未詳梁王屬龍蕭穎胄屬虎崔景
慧攻臺頓廣木莫死時年六十三据此則馬子即指
崔也又後漢鄭康成傳玄夢孔子告之曰起起今年
歲在辰來年歲在巳既寤以䜟合之知命當終北齊
劉畫高才不遇傳論鄭氏曰辰為龍巳為蛇歲在龍
蛇賢人嗟玄以䜟合之盖謂此也据此則始於後漢
時也
通雅曰隋書婆登國有月熟之稻一月一熟一統志雷
陽界稻十一月下種揚雪耕耘四月熟智咲此語雷州
安得有雪耶
按隋書無婆登國之文惟唐書南蠻𫝊云墯婆登國
種稻月一熟又按一統志雷州土産有米豆思靈島
出界稻十一月種次年四月熟無揚雪耕耘之語
通雅曰寊音貞後周齊王子
按周書齊王字文憲六子貴質賨貢乾熙乾洽無名
寊者又北史莒莊公洛生字𫝊齊王憲子廣都郡公
貢襲貢宇乾貞無作寊者寊當是賨之譌
通雅曰秦始皇作浮橋見春秋後𫝊
按樂資春秋後𫝊赧王三十六年秦始作浮橋於河
史記秦本紀秦昭襄王五十年初作河橋周本紀赧
王在位五十九年卒後七歲秦莊襄王滅東西周赧
王時安得有始皇作浮橋乎盖後𫝊言秦始作謂初
作耳非始皇也
通雅曰禹時貢烏鰂之醬
按伊尹四方獻令曰請令以魚支之鞞烏鰂之醬孔
晁注曰烏鰂魚名竹書紀年成湯二十五年初廵狩
定獻令是此為湯時事也云禹時誤又烏鰂魚已見
此而本草云烏鰂魚秦始皇算袋所化謬矣
通雅曰葰人縣屬上黨郡
按漢志葰人縣屬太原郡史記周勃𫝊降下霍人正
義曰霍音璅霍讀為葰顔師古音山寡反霍人即葰
人也括地志葰人故城在代州繁畤縣界今云屬上
黨誤也
通雅曰叚成式食品有籠上牢丸湯中牢丸元美曰即
子瞻誤以為牢九者也東坡惠州詩豈惟牢九薦古味
要使真然晉時已誤用束晳賦終歲飽食惟牢九乎注
牢九饅頭類
按束晳餅賦饅頭薄持起搜牢丸字仍作丸而坡詩
引用牢九或偶見沙麻本耳韻府群玉陽九用九牢
九屬有韻亦引束晳賦終歲飽施惟牢九乎盖又以
坡詩誤也盧諶祭法曰春祠用饅頭餳餅髓餅牢丸
夏秋冬亦如之祭法及餅賦皆有饅頭又皆有牢丸
則牢丸非饅頭可知矣大扺籠上牢丸者蒸米丸也
湯中牢丸者煮米丸也又按東坡詩豈惟牢丸薦古
味要使真一流天漿今截下四字而以豈惟牢九薦
為句亦誤
通雅曰義山宫中曲低扇遮黃子即簧也猶稱花子朵
子之類此從無解者姜如須以為花的而智以為花子
按南都賦中黃㲄玉李善注引博物志曰石中黃子
黃石脂也又抱朴子曰石中黃子所在有之沁水山
尤多别錄曰石中黃子乃殼中未成餘粮黃濁水也
酉陽雜俎近代妝尚靨如射月曰黃星梁簡文帝詩
異作額間黃庾子山樂府額角輕黃細安李賀詩宫
人正靨黃温庭筠詩黃粉楚宫人王半山詩漢宫嬌
額半塗黃則塗黃當用黃子非直簧也急就注簧即
步搖豈黃子乎
通雅曰僕黚黚音&KR0008;&KR0008;音丁葛反漢表有易侯僕黚
按前漢書功臣表翕侯僕&KR0008;以匈奴王降侯鄭氏云
&KR0008;音怛又漢地理志五原郡有莫&KR0008;縣如淳音忉怛
之怛師古音丁葛反並無易侯僕黚黚字音&KR0008;之文
又史記孝文侯表有易侯僕黥非僕黚也
通雅曰五湖太湖也國語越伐吳戰於五湖范蠡返至
五湖而辭越
按吳越春秋曰范蠡既滅吳乃乘扁舟出三江入五
湖夫出三江而始入五湖豈可以太湖為五湖乎應
劭曰范蠡乘扁舟於五湖今廬州臨丹陽蕪湖縣是
也此說為得其實郭景純江賦注五湖以漫漭灌三
江而漰沛後人疑郭賦為誤不知此五湖盖蕪湖也
漢地志丹陽蕪湖中江出西南東至陽羡入海盖郭
賦之所據也若范蠡乘扁舟於太湖尚可謂辭越乎
通雅曰崇寧之世魏漢律乃以蜀一黔卒造大晟樂府
遂頒其書
按魏漢律律誤當作津其命名以爾雅箕斗之間漢
律也漢律造樂謂帝以身為度求徽宗中指寸為律
徑圓為容命曰大晟樂又崇寧三年姚舜輔造占天
歷未幾蔡京又令舜輔更造用帝受命之年即位之
日元起庚辰日命己邜上親製序頒之天下賜名紀
元夫樂以指節為度既受漢律之欺歷以受命起年
復受舜輔之誑大抵皆蔡京隂為之主曲求迎合徽
宗為所愚弄而不知良可歎也
通雅曰㫄不肯即蠈也東坡志林云元祐八年雍丘令
米芾書縣有蟲食麥葉不食實適會兵部郎中張元方
見過云子方蟲為害甚於蝗有小甲蟲見禾輒斷其腰
而去俗謂之㫄不肯前此吾未嘗聞也智按爾雅食苗
葉&KR0008;食節賊東坡獨不看爾雅耶又齊民要術榖蟲曰
虸蚄唐書宋史皆載虸蚄害稼或方語通稱耶㫄不肯
之名果竒然已見說文訓黨字蠰不過也則漢時已有
此等名矣
按詩小雅大田曰去其螟螣陸璣疏曰螟似子方而
頭不赤即虸蚄也北魏靈徵志高祖太和六年七月
青雍二州虸蚄害稼八年三月冀相等州虸蚄害稼
所謂三月害稼者必是食麥者也東坡及南宫不看
詩疏正史耶又按爾雅曰不過蟷蠰邢昺疏不過一
名蟷蠰何乃引說文而誤蟷為黨且又云蠰不過耶
通雅曰有無名字而後人考出者申公名培見史記注
許由槐里人見莊子釋文何子元云字武仲又陳心叔
名疑曰東方朔本姓張氏父名夷字少平一曰金氏朔
母田氏
按史記及漢書儒林𫝊言詩於魯則申培公又古今
人表申公申培豈待史記注始考出耶又魏隸高士
𫝊曰許由字武仲堯舜皆師之與齧缺論堯而去隠
乎沛澤之中堯舜乃致天下而讓焉又郭憲洞冥記
曰東方朔字曼倩父張夷字少平妻田氏女夷年二
百歲顔如童子朔生三日而田氏死時景帝三年也
此亦非後人所考出者
通雅曰元瑞言五王褒而漢有三智按郊祀志之王褒
即五行志之天帝令我居此者
按漢郊祀志宣帝遣諫議大夫王褒此即上得賢臣
頌者本𫝊亦載其事五行志鄭通里男子王褒上前
殿招庶長業等曰天帝令我居此其事在成帝綏和
二年何得混而一之
通雅曰唐韻有䒶古天字洪武二年禁革民間名字自
先聖賢大國君臣並漢晉唐宋等字正統十年進士登
科錄凡天字皆作䒶盖亦避天字也自宋宣和時禁君
天等八字非始洪武矣
按周書宣帝本紀每對臣下自稱為天又不聽人有
高大之稱諸姓高者改為姜九族稱高祖者為長祖
凡稱上及大者改為長有天者亦改之則非始自宋
矣
通雅曰篤䅶音禄宣和異香有篤䅶亞悉方勺泊宅編
市舶張苑進篤禄香得學士號篤禄學士按是都盧之
轉
按隋書王充𫝊充本西域祖支頽䅶徙居新豐䅶字
僅見此至所謂篤䅶香當是篤耨之譌一統志真臘
國産篤䅶香樹如杉檜香藏於皮老而脂自流溢者
名白篤耨冬月因其凝而取之者名黑篤耨宋政和
中遣使來貢宣和初封為真臘國王篤耨當是其所
獻故宣和異香有篤耨也耨讀為禄亦作耨因譌為
篤禄也
通雅曰漢初功臣表耐跖為門尉
按表芒侯耏跖以門尉前元年初起碭師古曰耏音
而左氏傳曰宋耏班作耐跖誤他如欽䲹作鈘䲹僕
&KR0008;作僕黚漢津作漢律字跡之譌涉筆之誤類多有
之無足怪也又如格蝦蛤鋋猛獸上林賦也而誤為
子虛鑱石橋引案抏揲荒扁鵲𫝊也而誤為倉公憑
胸記憶不能盡撿其出處亦勢所必然也
管城碩記卷二十九
