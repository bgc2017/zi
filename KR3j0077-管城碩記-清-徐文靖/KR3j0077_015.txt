管城碩記卷十五翰林院檢討徐文靖撰
楚辭集注二
天問曰隂陽三合何本何化集注曰榖梁子曰獨隂不
生獨陽不生三合然後生
按三合然後生者莊公三年榖梁傳文也注引徐邈
曰獨天不生必三合而形神生理具是也
圜則九重孰營度之集注曰圜謂天之形也則法也九
陽數之極所謂九天也
按說卦傳乾為天為圜圜與圓同故圜為天也九重
九層也淮南曰天有九重人亦有九竅近西儒所測
第一重最下曰月輪天第二重曰水星天第三重曰
金星天第四重曰日輪天第五重曰火星天第六重
曰木星天第七重曰土星天第八重曰恒星天第九
重最上曰宗動天歴學疑問曰以視差言之與人目
遠者視差微近則視差大故恒星之視差最微以次
漸增至月而差極大也以行度言之近天圜者為動
天所掣故左旋速而右移之度遲漸近地心則與動
天漸遠而左旋漸遲即右移之度反速故左旋之勢
恒星最速以次漸遲至月而為最遲也右移之度恒
星最遲以次漸速至月而反最速也是二者宛轉相
求其數巧合高下之理可無復疑以此推之天實有
九重非以九為陽數之極而云九重也
天何所畓十二焉分集注曰畓合也問天地相接之處
何所畓也答之曰天包地外非沓乎地之上者也十二
云者左傳曰日月所會是謂辰注云一歲日月十二會
所會為辰十二月辰在星紀十一月辰在元枵之類是
也
按周禮大宗伯以土宜之法辨十有二土之名物注
曰十有二土分野十有二邦也上繫十二次各有所
宜也賈公彦曰十二次之分星紀吳越也元枵齊也
娵訾衛也降婁魯也大梁趙也實沈晉也鶉首秦也
鶉火周也鶉尾楚也壽星鄭也大火宋也析木燕也
天有十二次日月之所躔地有十二土王公之所國
又周語伶州鳩曰昔武王伐商歲在鶉火又云歲之
所在則我之分野故知分野十二邦上繫十二次各
有所宜也此問天地相接之際何所沓合而十二分
野又焉所分自當以分者答之不當以交會者言之
也若以日月所交會為十二分而斗柄所指亦有十
二又何必不為十二分乎
出自暘谷次于蒙汜自明及晦所行幾里集注曰歴家
以為周天赤道一百七萬四千里日一晝夜而一周春
秋二分晝夜各行其半而夏長冬短一進一退又各以
其什之一焉
按王蕃依劉洪乾象之法而論渾天曰赤道帶天之
紘去兩極各九十一度少強黃道日所行也半在赤
道外半在赤道内與赤道東交于角五弱西交于奎
十四少強其出赤道外極遠者出赤道二十四度斗
二十一度是也其入赤道内極遠者入赤道二十四
度井二十三度是也日南至斗二十一度去極百一
十五度少強是日最南去極最遠故景最長黃道斗
二十一度出辰入申故日出辰入申晝行地上百四
十六度強故日短夜行地下二百一十九度少弱故
夜長自南至之後日去極稍近故景稍短日晝行地
上度稍多故日稍長夜行地下度稍少故夜稍短日
行度稍北故日出入稍北以至于夏至日在井二十
五度去極六十七度少強是日最近北去極最近故
景最短黃道井二十五度出寅入戌晝行地上二百
一十九度少弱故日長夜行地下百四十六度強故
夜短自夏至之後日去極稍遠故景稍長日晝行地
上度稍少故日稍短夜行地下度稍多故夜稍長日
所在度稍南故日出稍南以至于南至而復初焉春
分日在奎十四少強秋分日在角五弱此黃赤二道
之中交也去極俱九十一度少強南北處斗二十一
井二十五之中故景居二至長短之中奎十四角五
出邜入酉日晝行地上夜行地下俱百八十二度半
強故日見之漏五十刻不見之漏五十刻謂之晝夜
同夫天之晝夜以日出入為分人之晝夜以昏明為
限日未出二刻半而明日入後二刻半而昏故損夜
五刻以增晝刻是以春秋分之漏晝五十五刻至于
周天里數無聞焉而洛書甄曜度春秋考異郵皆云
周天一百七萬一千里又按帝王世紀曰周天三百
六十五度四分度之一一度二千九百三十二里分
為十二次一次三十度三十二分度之十四各以附
其七宿間距周天積百七萬九百一十三里徑三十
五萬六千九百七十一里集注一百七萬四千里四
字誤當作一也
夜光何德死則又育集注曰舊說月朔則去日漸遠故
魄死而明生既望則去日漸近故魄生而明死此說誤
矣果如此未望之前西近東遠既望之後東近西遠安
得未望載魄於西既望終魄於東乎近世沈括之說乃
為得之其言曰月本無光猶一銀丸日耀之乃光耳光
之初生日在其旁故光側而所見纔如鈎日漸遠則斜
照而光稍滿大抵如一彈丸以粉塗其半側視之則粉
處如鈎對視之則正圓也以此觀之非既死而復生也
按書武成曰惟一月壬辰旁死魄厥四月哉生明孔
安國傳曰旁近也月二日近死魄哉始也始生明月
三日又顧命曰惟四月哉生魄傳曰始生魄月十六
日也周書世俘觧曰惟一月丙辰旁生魄又曰二月
既死魄小開武曰惟王二祀一月既生魄公緘鼎銘
曰唯十有四月既死魄蓋月光自為生死望後明死
朔後明生不全借光於日也死則又育之說與書傳
並同烏得云誤京房曰月與星辰隂者也有形無光
日照之乃有光先師以為日似彈丸月似鏡體或以
為月亦似彈丸日照處則明不照處則闇括說本此
非創論也宋祖冲之曰星體自有光曜非由禀日始
明今星宿有時食月在魄中分明質見又梁武帝嘗
儀曰月體不全光星亦自有光非受明於日若是日
曜月所以成光去日遠則光全去日近則光缺五星
行度亦去日遠近五星安得不盈缺當知不然太隂
之精自有光景但異於太陽不得煇赫星月及日體
質皆圓非如圓鏡當如丸矣以數說證之月自有光
曜生魄死魄乃月自為生死耳大戴記曰朱草生日
生一葉至十五日止日落一葉白虎通曰蓂莢樹名
也月一日生一莢十五日畢至十六日去一莢皇甫
謐曰若月小餘一莢抱樸子曰堯觀蓂莢以知月由
此觀之草木以朔望自為榮落月光不能自為生死
乎
女岐無合夫焉取九子集注曰女岐神女無夫而生九
子女岐之事無所經見釋氏書有九子母之說疑即謂
此然益荒無所考矣
按海外西經女子國在巫咸北兩女子居水周之郭
璞圖贊曰簡狄有吞姜嫄有履女子之國浴于黃水
乃娠乃字生男則死又大荒東經有司幽之國思士
不妻思女不夫郭注曰言其人直思感而氣通無配
合而生子皆此類也
伯強何處惠氣安在集注曰伯強大癘疫鬼也以其強
暴傷人故為之名字以著其惡耳初非實有是人也
按山海經曰東海渚中有神人曰禺&KR1888;禺&KR1888;生禺京
禺京處北海郭璞曰禺京即禺強也禺強字玄冥水
神也莊周曰禺強立于北極龍魚河圖曰北海神名
禺強非謂癘鬼以強暴傷人故為之名字如郊特牲
鄉人禓庾氏注曰禓是強鬼之名也
何闔而晦何闢而明角宿未旦曜靈安臧集注曰宿音
秀臧與藏同角宿固為東方之宿然隨天轉運不常在
東古經之言多假借也日之所出乃地之東方未旦則
固已行於地中特未出地面之上耳
按春秋緯曰角二星天關也左角為天田南三尺曰
太陽道右角為天門北三尺曰天隂道黃帝占曰日
月五星出中道天下太平曜靈者日之光曜非即謂
日也旦則日行於角宿之中暉光所燭萬里同晷未
旦則日之光曜將安藏乎詩庭燎云夜未央毛傳央
旦也王肅曰央旦未旦夜半是也若乃初登于天後
入于地無待于問矣何闔何開亦以角為天關而云
然非假借也又說苑辨物篇曰二十八星所謂宿者
日月五星之所宿也劉熙釋名曰宿宿也言星各止
住其所也宿讀如再宿一宿之宿不必改音秀也
鴟龜曳銜鯀何聽焉順欲成功帝何刑焉集注曰舊說
謂鯀死為鴟龜所食鯀何以聽而不争乎特以意言之
耳詳其文勢與下文應龍相類似謂鯀聽鴟龜曳銜之
計而敗其事然若且順彼之欲未必不能成功舜何以
遽刑之乎
按唐會要曰漢柏梁殿災越巫言海中有魚虬尾似
鴟激浪則降雨遂作其像于屋以厭火災王子年拾
遺記曰鯀治水無功自沉羽淵化為玄魚入于羽山
下修玄魚祠四時致祭嘗見瀺灂出水長百丈噴水
激浪必雨降漢書越巫請以鴟尾魚厭火祥今鴟尾
即此魚尾也又案爾雅曰鼈三足能龜三足賁史記
正義曰鯀之羽山化為黃熊入于羽淵熊音乃來反
下三點為三足也据此鴟龜皆水族鯀化為黃能入
于羽淵任鴟龜或曳或銜何遂聽之非鴟鳶之鴟謂
鯀死為鴟龜所食也順欲成功帝何刑焉言鯀所以
致此者負命毁族耳若能順帝之欲而成功帝又何
刑之乎至舊說謂鯀死為鴟龜所食鯀何以聽而不
争此大悖也夫既云鯀死而又誰與之争乎
永遏在羽山夫何三年不施集注曰施謂刑殺之也左
傳曰乃施邢侯此問鯀功不成何但囚之羽山而不施
以刑乎
按辯證曰補注引山海經言鯀竊帝之息壤以堙洪
水帝令祝融殛之羽郊詳其文意所謂帝者似指上
帝蓋上帝欲息此壤不欲使人干之故鯀竊之而帝
怒也又祝融顓帝之後死而為神蓋言上帝使其神
誅鯀也若堯舜時則無此人久矣然經所謂祝融者
乃炎帝裔孫為黃帝司徒降處江水生共工共工生
術器器一作囂路史術囂生條及句龍羅苹注言共
工垂為句龍子舜典咨垂汝共工馬融注曰為司空
共理百官之事則是共工為祝融之後故亦謂之為
祝融而帝舜命之共理百官因以殛鯀于羽郊如吕
刑之稱重黎胤征之稱羲和皆以其後世子孫稱之
不必即是人也且又一祝融非顓頊之後為高辛火
正者施與弛通舍也此言永遏在羽山夫何三年不
舍非謂三年不殺也爾雅殛誅也邢昺曰誅責竹書
帝堯六十九年黜崇伯鯀洪範鯀則殛死孔傳曰放
鯀至死不赦所謂不施者是也孟子以殛鯀為舜則
是遏之羽山者自是帝舜而竊帝之息壤者乃竊帝
堯之息壤非上帝也禹貢冀州厥土惟白壤孔傳曰
無塊曰壤正義曰九章筭術穿地四為壤五壤為息
土家語息土之民美即息壤也史記秦武王迎甘茂
於息壤注曰秦邑不聞其為長息無限也郭云息壤
言土自長息無限故可以塞洪水也謬矣若以為上
帝欲息此壤帝未有明命鯀烏知帝所欲息在於何
壤即用之而不得謂之為竊矣
地方九則何以墳之集注曰九則謂九州之界如上所
謂圓則也墳土之高者也
按禹貢咸則三壤成賦中邦孔傳曰皆法壤田上中
下大較三品周書作雒解受則土于周室爾雅則常
也注謂常法也此言九則者即禹貢之冀賦上上錯
兖賦貞青賦中上徐賦中中揚賦下上上錯荆賦上
下豫賦錯上中梁賦下中三錯雍賦中下凡九也觀
周官冢宰以八則治都鄙則此言九則不得為九州
之界明矣又九經釋文墳起也馬云有膏肥也言九
土貢賦皆有法則何以墳起而肥之也
應龍何畫集注曰山海經曰禹治水有應龍以尾畫地
即水泉流通禹因而治之也
按嶽瀆經曰堯九年巫支祈為孽應龍驅之淮陽龜
山足下其後水平禹乃放應龍於東海之區至應龍
以尾畫地集注所引山海經今經無是文据漢周憬
碑應龍之畫柳州天對畚鍤究勤而欺畫厥尾則古
本自應有是文也
九州安錯川谷何洿東流不溢孰知其故集注曰九州
所錯天地之中也川谷之洿衆流之會也不溢之故則
列子曰渤海之東不知幾億萬里有大壑焉實惟無底
之谷名曰歸墟八紘九野之水天漢之流莫不注之而
無增無减焉
按禹貢疏曰九州之次以治為先後皆準地之形勢
從下向上從東向西青徐揚三州並為東偏雍高於
豫豫高於青徐雍豫之水從青徐而入海也梁高於
荆荆高於揚梁荆之水從揚而入海也兖在冀東南
冀兖之水各自東北入海也鄒子曰儒者所謂中國
者於天下乃八十一分居其一分耳中國名曰赤縣
神州内自有九州禹之序九州是也不得為州數中
國外如赤縣神州者九有裨海環之如此者九乃有
大瀛海環其外此蓋問禹别九州何所經營布置非
謂九州之大安所錯置也蓋九州之水皆入於海復
有大瀛海環之此所以東流而不溢也夫亦孰知其
故哉
東西南北其脩孰多南北順㯐其衍幾何集注曰地之
形量固當有窮但既非人力所能徧歴算術所能推之
而書傳臆說又不足知惟靈憲所言八極之廣厚於歴
算若有依据然非專言地之廣狹也
按太乙金鏡經曰昔燧人氏仰觀斗極而定方名東
西南北是也河圖括地象曰地廣東西八萬八千里
南北二萬六千里有君長之八極之廣東西二億三
萬三千里南北二億三萬一千五百里詩含神霧曰
天地東西二億三萬三千里南北二億三萬一千五
百里天地相去一億五萬里張衡靈憲曰八極之維
徑二億三萬二千三百里南北則短千里東西則廣
增千里自地至天半於八極則地之深亦如之其言
蓋有所本
焉有石林集注曰未詳
按莊子曰老子見孔子從弟子五人歎曰吾聞南方
有鳥其名為鳳所居積石千里天為生食其樹名瓊
枝高百仞以璆琳琅玕為實當即為石林也杜子美
鳳凰臺詩西伯今寂寞鳳聲亦悠悠山峻路絶蹤石
林氣高浮亦即以此為石林矣
何獸能言集注曰禮曰猩猩能言不離禽獸今南方山
中有之
按孫氏瑞應圖曰黃帝廵于東海白澤出能言逹知
萬物之情以戒於民為除災害又曰駃騠后土之獸
也自能言語禹治水有功而來又曰角端日行萬八
千里能言曉四夷之語聖主在位逹方外幽隐之事
則角端奉書而來抱樸子曰黃帝窮神知奸者出於
白澤之辭也
焉有龍虬負熊以遊集注曰虬見上餘未詳
按五帝本紀曰黃帝者少典之子徐廣曰黃帝號有
熊索隐曰黃帝號有熊以其本是有熊國君之子也
帝王世紀曰黃帝受國於有熊居軒轅之丘封禪書
曰黃帝鑄鼎於荆山鼎既成有龍垂胡髯下迎黃帝
黃帝上騎羣臣後宫從上者七十餘人龍乃上去故
問焉有龍虬負熊以遊也周拱辰注曰虬龍與熊絶
不相類而相負以遊蓋神熊也山海經熊穴恒出神
人即此也其說非是
黑水玄趾三危安在集注曰黑水三危皆見禹貢玄趾
未詳
按山海經玄股之國其為人食䳼勞民國其為人手
足盡黑郭璞圖贊曰玄人食䳼勞民黑趾即玄趾也
禹貢導黑水至于三危水經注黑水出張掖雞山南
至燉煌過三危山南流入于南海括地志曰三危山
在沙州燉煌縣東南四十里此禹貢黑水之三危也
鄭康成曰三危山在鳥鼠西南與汶山相接水經注
渭水東歴大利又東南流苗谷水注之地道記曰有
三危三苗所處故有苗谷此則放三苗之三危也而
近世儒者混而一之或三苗始遷苗谷後又徙於沙
州耳
羿焉彃日烏焉解羽集注曰彃射也淮南言堯時十日
並出草木焦枯堯命羿仰射十日中其九日日中九烏
皆死墮其羽翼故留其一日其說怪妄不足辨
按魏隸高士傳曰許由字武仲堯舜皆師之與齧缺
論堯而去隐乎沛澤之中堯舜乃致天下而讓焉曰
十日並出而皭火不息其光也不亦難乎世謂堯時
有十日其說蓋出於此夫堯時而果有十日哉据尹
子盤古篇曰女媧補天射十日假令天果有十日媧
皇既射之矣堯時又安得有十日乎即或有而羿彃
之竹書紀年夏帝厪八年天有妖孽十日並出又帝
癸二十九年三日並出所謂彃日者又安在乎劉向
說苑曰吾嘗見四月十日並出漢五行志曰周靈王
時有黑如日者五晉愍帝建興五年三日並照唐書
突厥傳突厥盛夏而霜五日並出三月連明非真天
有十日五日也王充論衡曰所謂十日者殆更自有
他物光質如日之状此最為確論也淮南曰若木在
建木西末有十日其華照下地高誘注曰若木端有
十日状如連珠花光照其下地則亦非真日可知若
果為真日揚子曰日月之徑千里不千里不足以照
六合以十日計之當有萬里豈有棲於一木者山海
經曰帝俊之妻生十日又曰女丑之尸生而十日炙
殺之是蓋以十日命名者耳羿所射十日何必不然
至以湯谷為十日所浴亦以日入於濛汜出于湯谷
有似於浴唐吕温作狄梁公頌曰取日虞淵洗光咸
池潛授五龍夾之以飛豈真洗日哉周禮庭氏救日
之弓矢鄭氏注曰救日以枉矢救月以恒矢聖王之
世妖不勝德十日妖而羿射之是其職也况天問羿
焉彃日亦未審其為堯時否也堯時安有十日哉又
按張衡靈憲曰日者陽精之宗積而成烏象烏而有
三趾蓋在天成象者耳烏在其有羽毛可落哉
閔妃匹合厥身是繼胡為嗜不同味而快一鼂飽集注
曰閔憂也言禹所以憂無妃匹者欲為身立繼嗣也下
二句未詳
按趙氏吳越春秋曰禹三十未娶行塗山恐時暮失
嗣曰吾娶必有應所謂閔妃匹合厥身是繼也鄭康
成曰禹登用之年始娶于塗山氏三宿而為帝所命
治水孔氏書傳曰辛日娶妻至于甲日復往治水此
蓋問禹重繼嗣而娶何嗜欲不同味而徒快一二鼂
之飽乎
皆歸䠶□而無害厥躬何后益作革而禹播降集注曰
䠶一作射□一作鞠此篇之義未詳
按詩陳師鞠旅□即鞠承上文言啓所以思惟所憂
而能拘執有扈俾王道四逹而不悖者以其陳師鞠
旅統歸於䠶□無敢或害於厥躬故也何禹既薦益
於天而天下臣民頓革從前之舜之禹之故跡而獨
思禹之播降以為吾君之子乎据竹書帝啓二年費
侯伯益出就國王師伐有扈皆一年事也故原連及
之洪氏補注引汲冢書益為啓所殺竹書帝啓六年
伯益薨祠之無啓殺益事漢律歴志曰壽王言化益
為天子代禹皆不合經術亦此類也
管城碩記卷十五
