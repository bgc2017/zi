管城碩記卷二十翰林院檢討徐文靖撰
史類三
青緗雜記曰前代有翰林學士本朝咸平中始置翰林
侍讀學士以楊徽之為之又置翰林侍講學士以邢昺
為之此讀講學士之始亦見石林燕語
按唐百官志開元十三年改麗正殿書院為集賢殿
書院選耆儒日一人以質史籍疑義置集賢院侍講
學士侍讀學士則是其名不始於宋矣又張說有恩
勅賜食於麗正殿書院詩東壁圖書府西垣翰墨林
今本作西園注引魏文帝詩逍遥步西園非也時明
皇於乾元殿寫書四部置麗正殿書院於集仙殿召
張說等宴集仙殿謂說曰今與卿等賢才同宴於此
宜改名集賢唐六典集賢殿在洛陽宫之右其為西
垣字無疑
尚書大傳别風淮雨鄭注闕
按隋書虞綽傳大業八年歲在壬申夏四月景子綽
受詔為大鳥銘其辭曰聖德遐宣悉别風與淮雨休
符潛感表重潤於夷波别風淮雨蓋即烈風淫雨之
譌也
國策我起乎少曲一日而斷太行注曰少曲在太行西
南
按山海經王屋之山又東北三百里曰教山又南三
百里曰景山北望少澤襄公二十三年左傳封少水
杜不注水經注曰沁水又逕沁縣故城北春秋之少
水也京相璠曰晉地少水今沁水也是少曲在沁水
之曲也史記范雎傳雎相秦二年東伐韓少曲高平
拔之索隱曰少曲當與高平相近與國策注殊為蒙
混故詳之
董仲舒著春秋繁露歐陽修曰本其書纔四十篇又總
名春秋繁露失其真也晁公武曰通名繁露皆未詳
按西京雜記董仲舒夢蛟龍入懷乃作春秋繁露詞
是漢時已緫名繁露矣周禮大司樂疏賈公彦曰前
漢董仲舒作春秋繁露繁多露潤為春秋作義潤益
處居多意或然也晉孔晁注周書王會解曰繁露冕
之所垂也古今注曰綴而下垂如露之繁多故曰繁
露中興書目曰仲舒立名或取諸此
商甚父尊銘甚戊丙子甚作父戊寶□子薛氏曰後一
字似雨而非未詳
按前丙子作□□後亦即□□也乙酉父丁彛有兩
亖□即兩四日則此為兩丙子無疑也
成公鼎銘成曰丕顯走皇祖穆公宣和博古圖錄曰考
秦世次先武公次成公而穆公又其次之銘復先穆公
次言成公後言武公質諸經傳莫不有意義雝詩曰既
右烈考亦右文母蓋自烈考以上逮於文母也而此鼎
之文世次亦有所法
按史記鄭世家武公克虢鄶之地而居於鄭數傳至
穆公其子靈公靈卒庶弟襄公立襄卒子悼公立悼
卒弟成公立是穆公為成公之祖故云皇祖穆公也
若以為秦鼎則成公在穆公之前銘有云成曰則是
成公之言矣豈得曰皇祖穆公乎哉銘又云政于&KR0008;
邦說文鄭地有&KR0008;邑銘又云至于口京賈逵曰京鄭
都邑杜預曰滎陽京縣京&KR0008;皆鄭地不得為秦鼎可
知其言武公者蓋以其為新鄭之所始故特言之
劉原父得商洛鼎銘曰惟十有亖月旁死魄曾南豊以
為複篆此亖特二字耳
按商父乙鼎銘曰北田亖品十二月作册友史有亖
而又有二則亖非二字可知亖當是四字耳公緘鼎
銘曰惟十有四月既死魄與此文義正同亖即為四
字無疑又按乙酉父丁彛有兩亖□即四日也又乙
酉戊命彛曰十九月惟王祀世昌兄癸卣曰十九月
惟王九祀世昌圓寶鼎曰惟十有三月用吉金南宫
中鼎曰惟十有三月庚寅如此例者甚多董逌曰彼
自其君即位後以月為數此說是也
通鑑唐宣宗十二年王式至交阯樹芀木為柵可支數
十年胡身之曰芀葦花其字从草不可以為柵或因傳
寫之誤芀當作&KR0034;
按竹譜棘竹一名艻竹芒刺森然大者圍二尺可禦
盗賊時式至交阯樹艻木為柵自是艻竹故可以支
數十年艻从力身之誤以為从刀謂芀為傳寫之誤
非矣爾雅猋藨芀又葦醜芀邢昺曰皆萑茅之屬華
秀名也吳徐盛植木衣葦設為疑城葦芀亦未始不
可為栅但不能支數十年故知為艻竹也
通鑑徐勉曰王君名高望促難可共&KR1491;衣裾史炤釋文
曰&KR1491;帛也胡身之曰余謂此以帛為釋其義殊為不通
按字書弊字亦有從敝從衣者以弊為說其義乃通
按史記孟騶列傳適趙平原君側行襒席索隐曰按
字林襒音疋結反韋昭音敷蔑反三蒼訓詁云襒拂
也謂側行而衣襒席為敬此所云&KR1491;衣裾即襒也言
王君名高望促其所至之處人皆致敬設席襒拂以
衣裾難可共致此禮耳身之乃解作弊字云字書亦
有從敝從衣殊屬杜撰
張鈍夫云舊留京國子監聖殿紅門每扇最上雕空忩
櫺九條下勻列圓點三層每層其數九遠望若攢星櫺
星門義或取此
按晉天文志東方角二星為天關其外天門也其内
天庭也後漢祭祀志高帝令天下立靈星祠舊說星
謂天田星也一曰龍星左角為天田是靈星乃天庭
之門戶櫺與靈音同因以名之馬端臨郊祀考曰前
祀一日皇帝於太廟朝享畢既還大次禮部郎中奏
解嚴訖請皇帝入齋宫有司進輿於齋殿乘黃令進
玉輅於太廟櫺星門外蓋尊太廟如天庭故名其門
為櫺星而聖殿紅門亦名櫺星所以尊聖也義蓋如
此
歐陽永叔啓陸機閱史尚靡識於摚犁緗素雜記曰事
竟不知在何書
按玄晏春秋予讀匃奴傳不識摚犁事案旁有胡奴
執燭顧而問之奴曰摚犁天子也史記索隠藝文類
聚皆引之据前漢書匃奴傳單于姓攣鞮氏其國稱
之曰撐犁孤塗單于匃奴謂天為撐犁謂子為孤塗
班史所言甚明士安讀之何為不識其言不識者亦
以見胡奴能解胡語云耳向使陸士衡讀之又豈至
有不識者袁坤儀備考撐犁孤塗雖陸機猶未之知
又承永叔之誤而不之考也
汜石湖與姑蘇同年會詩序當此時通榜之士意氣相
與否則有青雲紫陌之譏白眉注云青雲在天紫陌在
地意氣不合若天地之懸隔
按唐摭言紫陌尋春便隔同年之面青雲得路可知
異日之心石湖序本用此而注者強為之說
叢書序曰古有王子喬王子晉王氏多仙
按列仙傳王子喬周靈王太子晉也周書太子晉解
師曠曰吾聞王子之語王子應之曰吾聞太師將來
以其為太子故又稱王子也楚辭見王子而宿之兮
齊袁彖詩王子洛浦來謝靈運王子晉贊王子愛清
淨梁陸罩咏笙詩所美周王子弄羽一參差李長吉
詩王子吹笙鵝管長皆单稱王子也晉何劭詩羡昔
王子喬魏阮籍詩焉見王子喬乘雲翔鄧林李白詩
我愛王子晉得道伊洛濱又詩幸遇王子晉結交青
雲端王子晉即王子喬非兩人也亦皆稱為王子也
嵇康笙賦子喬輕舉郭璞詩今乃見子喬江淹贊子
喬輕舉庾信詩浮丘迎子晉孔稚圭禇伯玉碑子晉
笙歌王喬雲舉吳筠詩復望子喬壇則已失稱王子
之意矣陸機前緩聲歌王韓起太華注以為王子晉
及韓終謬矣漢書王莾傳予皇祖叔父子僑欲來迎
我附會之詞耳王子晉豈王姓哉李白詩一隨王喬
去長年玉天賓又詩天落白玉棺王喬隨葉縣此後
漢書方術傳王喬鳬舄蓋王姓也雖楚辭有云從王
喬而娛戲偶去一子字此亦如揚子雲稱揚雲谷子
雲稱谷雲田子方稱田方不可即以王子喬為王氏
矣
後漢列女傳蔡邕女琰没胡中曹操痛邕無嗣乃遣使
者以金璧贖之重嫁董祀
按後漢書邕本傳邕亡命江海遠迹吳會往來依泰
山羊氏積十二年晉書后妃傳景獻羊皇后泰山南
城人父衟上黨太守母陳留蔡氏漢中郎將邕女也
又羊祜傳祜邕外孫景獻皇后同産弟祜討吳有功
將進爵乞以賜舅子蔡襲詔封襲關内侯是邕未嘗
無嗣也意邕被收有匿其嗣者當時不知遂以為無
又當有二女一沒胡中一適羊氏
筆叢曰漢三王褒一字子淵武帝時人上得賢臣頌者
一字子澄得道郊祀志又有王褒姓名非武元二帝時
以文學道術顯者
按前漢書王褒傳褒字于淵蜀人也宣帝時益州刺
史王襄奏褒有軼材上廼徵褒既至詔褒為聖主得
賢臣頌元瑞以褒為武帝時人謬矣郊祀志或言益
州有金馬碧雞之神可醮祭而致於是遣諫議大夫
王褒使持節而求之此即上得賢臣頌者本傳亦載
其事曰宣帝使褒往祀焉乃謂非武元二帝以文學
道術顯者皆謬又按元帝紀初元元年臨遣光禄大
夫褒等十二人循行天下不著姓洪容齋四筆云元
帝時有武昌太守朱買臣尚書左僕射王褒蓋謂梁
元帝也梁書王規傳子褒字子漢七歲能屬文外祖
司空袁昂愛之大寶二年世祖命徵褒赴江陵元帝
承聖二年遷尚書右僕射其年遷左僕射三年江陵
䧟入于周唐書宰相世系表王褒字子淵後周光禄
大夫後避唐諱改子深据此則規傳云字子漢當亦
後人所改而所謂元帝時有左僕射王褒者是乃梁元
非漢元也
筆叢曰鍾吕傳道記唐施肩吾撰考肩吾晚唐詩人素
不聞其有道術
按唐藝文志施肩吾辨疑論一卷注云睦州人元和
進士隐洪州西山馬貴與經籍考施肩吾有西山集
五卷晁氏曰施肩吾吳興人憲宗元和十五年進士
以豫章西山乃十二真仙羽化之所心慕之因卜隐
焉且以名其所著自為之序黃伯思跋施真人集云
肩吾隐豫章西山莫知其終江右人至今傳以為仙
乃謂素不聞其有道術何耶
胡康侯嘗聞游酢論秦檜人材可方荀文若乃力言檜
賢於張浚諸人乃吕頥浩憾檜欲去之問計於席益益
曰今黨魁胡安國在瑣闥宜先去之會頥浩薦朱勝非
代己都督安國言用人得失繫國安危深恐勝非上誤
大計
按唐杜牧曰荀彧勸操取兖州則比之高光官渡不
令還許則比之楚漢曹氏之篡漢荀豈能以無罪耶
秦檜以和議禍宋致二帝不能生還普天同怨胡氏
以春秋進講何不以尊周攘楚之義不討賊則書弑
之義為所薦者勸諭之乃以檜比荀文若力言其賢
於張浚諸人則奬成於和議者安國亦不能辭其責
矣元世祖時揚州路學正李淦上言人知桑哥用羣
小之罪而不知尚書右丞葉李妄舉桑哥之罪以此
例之則安國非妄舉而何也
王弇州題三茅真君傳後云定錄仲君以元朔元年舉
賢良拜五官中郎正按西漢官無所為五官中郎其以
尚書拜郎中者主父偃三人耳不聞拜中郎也
按前漢書百官表中郎有五官左右三將秩皆比二
千石公卿表建平二年五官中郎將潁川公孫禄為
執金吾外戚恩澤侯表寕鄉侯孔永以侍中五官中
郎將與平晏同功侯乃謂西漢無五官中郎何也史
記李將軍傳孝文帝十四年廣以良家子從軍擊胡
為漢中郎建元以來侯年表治侯以故中郎將將兵
捕得車師王功侯馮唐傳為中郎署長袁盎傳任盎
為中郎酷吏傳拜義姁弟繼為中郎相如傳乃拜相
如為中郎將汲黯傳臣願為中郎出入禁闥東方朔
傳朔為中郎賜帛百匹拜給事中乃謂不聞拜中郎
何也至道家悠謬之說當存而不論原不必與之較
真偽耳
弇州云真君傳保命季君以宣帝地節元年自洛陽令
轉西城校尉然是時無西城校尉官也
按前漢書百官表城門校尉掌京師城門翟方進傳
有城門校尉趙恢王莾傳陳崇奏安漢公祠祖禰出
城門城門校尉宜將騎士從安在宣帝時無西城校
尉官又傳稱保命季君遊梁國為孝王賓按梁孝王
傳茅蘭說王使乘布車服虔曰茅蘭孝王大夫道家
遂因此而附會之谷永之所謂係風捕影者也
袁小修序秦鎬頭責齋詩云今人字皆兩字而京獨一
字東漢以下無之矣
按吳志孫休長子字莔次子字&KR0034;三子字昷四子字
㷏皆一字字南史王修字叔北史長孫紹達字師顔
之推字介弟之儀字升後魏書李延實字禧北齊書
田敬宣字鵬唐書房玄齡字喬顔師古字籕崔倫字
叙崔衍字著楊元琰字温楊仲昌字蔓亦一字字皆
見於正史又有以三字字者北齊書斛律金字阿六
敦南齊書魏什翼揵字鬱律旃隋書宇文皛字婆羅
門周書孝閔帝字陀羅尼武帝字禰羅突賀拔岳字
阿斗泥王雄字胡布頭叱伏列龜字摩頭陁韓果字
阿六拔前燕慕容廆字奕洛瓌後魏書乞伏慕末字
安石跋朱蒙子字始閭諧石勒父周曷朱字乞翼加
是也又有以名為字者南史劉孝綽字孝綽周書王
思政字思政崔彦穆字彦穆辛慶之字慶之唐書郭
子儀字子儀郭曖字曖張廵字廵李嗣業字嗣業魏
少游字少游張嘉貞字嘉貞張忠孝字忠孝戴休顔
字休顔是也袁氏謂東漢以下無一字字殊為失考
因并及三字字以名為字者
容齋隨筆曰新唐書藝文志劉昭補注後漢書五十八
卷不知昭為何代人
按梁書劉昭傳昭字宣卿平原高唐人集注後漢書
一百八十卷又後漢書郡國志注曰臣昭證發之郡
國志乃司馬彪所撰昭特補注之耳晉書彪本傳通
綜上下旁貫庶事為紀傳志凡八十篇號曰續漢書
是也容齋博矣而云不知昭為何代人何也
漢書高帝紀祠黃帝祭蚩尤於沛廷應劭曰蚩尤亦古
天子好五兵故祠祭之
按管子地員篇黃帝得六相而天地治神明至蚩尤
明乎天道故使之為當時太常察乎地利故使之為
廪者其時割盧山發而出水金從之出蚩尤受之以
作劍戟蚩尤蓋六相之一韓非子引師曠曰昔黃帝
合鬼神於泰山畢方並轄蚩尤居前張衡西京賦蚩
尤秉鉞奮鬛被般禁禦不若以知神姦皆即此蚩尤
也故漢高祠之公羊傳所謂祠兵是也應以為亦古
天子不知其何出矣魚龍河圖曰黃帝時有蚩尤兄
弟八十一人並獸身人語造立兵杖五帝外紀曰神
農氏世衰帝罔榆居於空桑其臣蚩尤作亂歸藏啓
筮曰蚩尤出自羊水登九淖以伐空桑黃帝殺之於
青丘史記黃帝擒蚩尤於涿鹿之野山海經蚩尤作
兵伐黃帝帝乃令應龍攻之冀州之野蓋蚩尤兄弟
八十一人故殺之非一處也三朝記曰蚩尤庶人之
強者此又一蚩尤也
劉呆齋策略云姚思廉之撰梁陳二書顔相時之撰漢
書决疑虞世南之默寫列女傳其才皆長於史
按唐書顔師古傳師古弟相時亦以學聞為天策府
參軍事真觀中累遷諫議大夫有争臣風師古叔遊
秦武德初累遷廉州刺史禮讓大行高祖下璽書奬
勞終鄆州刺史撰漢書决疑師古多資取其義又唐
藝文志顔游秦漢書决疑十二卷是撰漢書决疑者
游秦劉公誤以為相時
路史國名記夏后氏有姑於國見王會解在漢時一云
姑孰於孰音轉也又有越國一曰於越羅苹注曰王會
解有於越國
按王會解有姑於越納之文若以姑於為一國則於
屬上若以於越為一國則於屬下羅氏兩引王會解
其旨失矣太平府志云王敦至姑孰䧟石頭姑孰名
始見此据漢書王子侯表姑孰頃侯胥行江都易王
子班固以為在丹陽則西漢時已名姑孰矣
本草李時珍曰枸櫞産閩廣間木似朱欒而葉尖長枝
間有刺植之近水乃生其實状如人手有指俗呼為佛
手柑
按嶺表錄枸櫞形如瓜皮似橙而金色釋名枸櫞即
香櫞陳藏器曰枸櫞生嶺南柑橘之屬也俗謂之香
圓似橘而大若柚而香與佛手柑全不類晉劉滔母
孫瓊與定夫人書此中果有胡桃飛穰藝海泂酌云
飛穰一名佛手柑形長而有指者佛手也形圓而如
瓜者香櫞也時珍乃混而一之非是又案定夫人晉
虞潭母孫氏也拜武昌侯太夫人卒謚定
吳淑劍賦注引刀劍錄夏禹字高密以庚戌八年鑄一
銅劍
按刀劍錄夏禹子帝啓在位十年以庚戌八年鑄一
銅劍据竹書紀年帝禹夏后氏元年壬子八年己未
庚戍乃元年之前二年在攝位之十七年非八年也
禹陟三年喪畢天下歸啓帝啓元年癸亥凡在位十
六年並無庚戍歲是子帝啓即字高密之譌也
刀劍錄前趙劉淵以元熙二年造一刀長三尺九寸文
曰滅賊
按晉懷帝永嘉二年十月劉淵僭號曰大漢傳和聦
粲皆仍漢號後淵族子曜即位赤壁改元光初國號
仍漢至二年其下奏言淵始封盧奴伯曜又中山王
請改國號為趙曜從之以淵為前趙非
刀劍錄西涼李暠以永建元年造珠碧刀一口銘曰百
勝
按李暠號建初若永建則李恂也暠第六子恂嗣兄
立在位一年
揚雄解嘲范雎魏之亡命也翕肩蹈背扶服入槖纂注
扶服謂扶持而入於槖中也
按漢張竦為劉嘉奏曰賴蒙陛下聖德扶服振救又
論衡刺孟篇曰井上有李螬食實者過半扶服往將
食之是扶服入槖為匍匐入槖也
筆叢曰晉書謝艾曰六博得梟者勝考六代諸人擲五
木但呼盧而梟之勝敵獨見艾傳未足徵也
按國語曰王獨不見夫博者之用梟乎又曰一梟之
不勝不如五散楚辭成梟而牟王逸注倍勝為牟易
林三梟四散主人勝客前漢書北貉燕人來致梟騎
助漢張晏注梟勇也若六博之梟考工記輪人注博
立梟棋賈公彦曰謂博戲時立一子於中央謂之梟
棋後漢張衡傳咸以得人為梟注曰梟勝也猶六博
得梟則勝此豈獨見艾傳耶又晉書張重華傳拜艾
為中堅將軍擊趙麻秋引兵出振武有二梟鳴於牙
中艾曰六博得梟者勝此附見重華傳中非艾傳也
顔氏家訓柏人城北有山俗呼宣務山或呼虚無山莫
知所出余為趙州佐讀柏人城西門内碑銘云上有巏
務山王喬所仙方知俗呼宣務即巏務山也
按瑣言唐韓定辭為鎮州王鎔書記聘燕帥劉仁恭
舍于賓館命幕客馬彧延接馬有詩贈韓云䆳林芳
草緜緜思盡日相㩦陟麗譙别後巏嵍山上望羡君
時復見王喬神仙傳王喬為柏人令於東北巏嵍山
得道彧詩所用正此也巏嵍嵍字作平聲玉篇音雚
旄是也後漢書務光一作牟光則務有牟音矣
顔氏家訓曰若能偕化黔首悉入道場如妙樂之世穰
佉之國則有自然稻米無盡寶藏安求田蠶之利乎
按南史郭祖深傳梁武時上封事曰都下佛寺五百
餘所窮極宏麗僧尼十餘萬資産豐沃所在郡縣不
可勝言道人又有白徒尼則皆畜養女皆不貫人籍
天下戶口幾亡其半向使偕化黔首悉入道場衣誰
為織田誰為耕果有自然米稻無盡寶藏乎山海經
曰巫臷民朌姓食穀不績不經服也不稼不穡食也
郭璞曰言自然有布帛也五榖自生也不知其即為
極樂之世穰佉之國否也玄中記曰大月氏及西胡
有牛名日及牛以今日割取其肉三四斤明日其肉
已復瘡已愈唐書中天竺傳曰其畜有稍割牛黑色
角細長尺許十日一割不然困且死人食其血或曰
壽五百歲牛壽如之土溽熱稻歲四熟禾之長者沒
槖駝此固其地氣使然非謂自然米稻也抱樸子曰
南海晉安有九熟之稻唐書南蠻傳曰墯婆登國種
稻月一熟此亦其地氣使然豈果有自然米稻無盡
寶藏者乎釋氏妙法蓮花經開卷即說布施如言或
有行施金銀珊瑚真珠牟尼&KR2036;璖瑪瑙金剛奴婢車
乘寶飾輦輿歡喜布施又名衣上服價值千萬或無
價衣施佛及僧千萬億種旃檀寶舍衆妙臥具施佛
及僧(云云)如果有自然米稻無盡寶藏又何切切於
布施為哉
困學紀聞曰策扶老以流憩扶老藤名以為杖也見蔡
順傳注筆叢曰此可與迷陽作對扶老尤僻非伯厚不
能知
按山海經龜山多扶竹郭璞曰卭杖也名扶老竹詩
其檉其椐毛傳曰椐樻陸璣草木疏曰節中腫似扶
老即今靈壽是也漢書孔光傳賜太師靈壽杖孟康
曰扶老杖也西京雜記上林苑扶老木十株竹譜笻
竹剡溪俗謂之扶老竹汝南先賢傳蔡順至孝所居
井桔橰歲久欲易一旦忽生扶老藤繞之竹木藤皆
有扶老淵明所策安知其必為藤耶
山海經南望墠渚禹父之所化是多僕壘蒲盧郭璞注
云爾雅蒲盧者螟蛉也
按夏小正曰玄雉入于淮為蜃蜃者蒲盧也則是蜃
一名蒲盧鯀所化當即此也僕壘蝸牛也與蜃為水
族故化於墠渚之中若螟蛉飛蟲何由化於水中乎
黃山谷曰詩云景行行止景明也明行則行之自晉魏
間所謂景莊儉等者從一人差誤遂相承謬東漢劉愷
傳景仰前脩注景慕也則知此謬其來尚矣
按韓詩外傳南假子謂陳本曰詩不云乎高山仰止
景行行止吾豈自比君子哉志慕之而已矣三王世
家武帝制曰高山仰之景行嚮之朕心慕焉景訓慕
為是山谷之說未足据也
韻府羣玉云趙師雄醉寝古梅花樹下上有翠羽啾嘈
相須月落參横
按柳子厚龍城錄本作啾㗩相須諸字書皆曰㗩㗩
忍寒聲與前寒風相襲意始為雅切
經籍攷葛仙翁胞息術一卷晁氏曰仙翁葛洪也
按列仙傳葛玄字孝先吳人從左慈學道後得道號
葛仙翁以穉圭為仙翁誤
韓非子外儲說子羔為獄吏跀人足注跀與刖同
按考工記凡陶旊之事髺墾薜暴不入市鄭康成謂
髺讀為跀賈公彦疏曰跀謂器不正欹邪者也韓子
言跀蓋以足既刖則所行欹邪不正故謂之跀非謂
跀與刖同也
董逌跋太公寶缶銘曰諡法無太自周書定法昔齊有
太公則謂先君太公望子久矣故假以自見
按世本太公祖紺諸盩皇甫謐曰公祖一名祖紺諸
盩字叔類號曰太公也太公之號始此
通鑑梁元帝承聖元年矦子鑒以鵃&KR0008;千艘載戰士胡
身之引類篇曰鵃&KR0008;船長貎
按太平寰宇記曰泉州有泉郎其居止常在船上船
頭尖尾高衝波逆浪都無畏懼名曰了鳥船此蓋言
其旋轉輕疾如鳥之飛耳以鵃&KR0008;為長貎何所取義
乎
管城碩記卷二十
