貴耳集雜家類三(雜說之屬)
提要
(臣)等謹案貴耳集三卷宋張端義撰端義字
正夫自號荃翁鄭州人居於蘇州端平中應
詔三上書坐妄言韶州安置此書即在韶州
所作每卷各有自序上卷成於淳祐元年序
言生平接諸老緒餘著短長錄一帙得罪後
為婦所火因追舊事記之名貴耳集以耳為
人至貴言由音入事由言聽古人有入耳著
心之訓且有貴耳賤目之說也集末一條自
序生平甚悉中卷成於淳祐四年下卷成於
淳祐八年其書多記朝廷軼事兼及詩話亦
有考證數條中卷之末綴王排岸女孫一條
始涉神怪下卷則多記猥雜事故其序有稗
官虞初之文也書中如論制誥引陸游南唐
書載李煜詞臣有陶糓徐鉉考陶糓由晉漢
周入宋未仕李煜南唐書亦無此文也論物
從中國名從主人引公羊傳謂長狄謂善稻
為伊緩考公羊傳乃吳謂善稻為伊緩不云
長狄也論易卦謂漢之周易不以乾坤為首
卦然後知揚雄太元經以中孚首卦即漢之
易考卦氣起中孚見易緯稽覽圖即孟喜六
日七分之法非易卦之次序也論春秋謂王
安石黜春秋聖經故元祐諸人多作春秋傳
自胡安定先生始考胡瑗仁宗時人不及見
熙寧之制也論施宜生日射三十六熊賦謂
熊即侯也非獸也案程史載金海陵王校獵
國中一日而獲三十六熊廷試多士遂以命
題則熊獸也非侯也論藝文類聚以雞為稽
山子以驢為廬山公吳越毛勝作水族加恩
簿祖歐陽詢之遺意也考此乃藝文類聚禽
部獸部集錄舊文非詢作也論伶官謂自漢
武帝時東方朔以諧謔進案優施遠見春秋
不始於朔朔自官太中大夫亦非伶人也觀
其下卷大抵本江湖詩派中人而負氣好議
論故引據非其所長往往顛舛如此然所載
頗有軼聞足資考證其論詩論文論時事皆
往往可取所長固亦不可没焉乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
