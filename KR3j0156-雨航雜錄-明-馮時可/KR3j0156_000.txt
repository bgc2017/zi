雨航雜錄雜家類三(雜說之屬)
提要
(臣)等謹案雨航雜錄二卷明馮時可撰時可
字敏卿華亭人隆慶辛未進士官至湖廣布
政使司參政是書上卷多論學論文下卷多
記物産而間涉雜事隆萬之間士大夫好為
高論故筆記說部往往滉漾自恣不軌于正
時可獨持論篤實言多中理如言漢人之於經
臺史之測天也不能盡天而觀象者莫能廢
宋人之於學規矩之畫地也不能盡地而經
野者莫能違又曰子静之求心而其徒棄經
典紫陽之窮理而其徒泥章句非教者之過
學者之失也又曰宋儒之於文也嗜易而樂
淺於論人也喜核而務深於奏事也貴直而
少諷皆平心静氣之談其論王世貞悲歌碣
石虹高下擊筑咸陽日動搖句以為近於匠
作而遠自然正其一病又引徐叔明語論世
貞為人作傳誌極力稱譽如膠庠試最乃至
微細事而津津數語此非特漢以前無是即
唐宋人亦無此陋識亦皆有見惟其論十三
經注疏立而西京諸儒之訓亡未免失之過
高偶涉當時習尚耳乾隆四十三年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
