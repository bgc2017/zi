卷一百五十九
玉海卷一百五十九
宋王應麟撰
宫室
殿(上)
說文堂之高大者周益公曰宫室取諸大壯貴賤
可以通稱特崇庳廣狹有别耳秦孝公強盛時大築
冀闕由是天子殿名初見商子定分篇臣侍殿上兵
陳殿下後載史記荆軻傳(又莊子說劒云入殿門不趨)大抵秦制
也至始皇併天下殿屋相屬又作甘泉前殿然後殿
之名始立漢黃霸丞相府計吏上殿東漢司徒府
有大會殿蓋車駕或臨幸會議於此而有殿名非專
指屋之高嚴也(燕禮當東霤注人君為殿屋也疏曰漢時殿屋四向流水故舉漢以况周)
(文選注魏武集荀欣等曰漢制王所居曰禁中諸公所居曰省中)
漢武臺殿
李陵傳天漢三年召見武臺注師古曰未央宫有武臺
殿三輔舊事武帝於未央宫起高門武臺殿翼奉
傳孝文時未央宫無武臺殿
漢魯靈光殿
東海恭王彊傳初魯恭王好宫室起靈光殿甚壯麗是
時猶存故詔彊都魯注恭王名餘景帝之子殿在今兖
州曲阜城中故基東西二十丈南北十二丈高丈餘
王延壽遊魯國作靈光殿賦恭王始都下國好治宫室
遂因魯僖基兆而營焉遭漢中微自西京之殿皆見隳
壊而靈光巋然獨存豈非神明依憑支持以保漢室然
其規矩制度上應星宿亦所以永安也奚斯頌僖歌其
路寢云云立靈光之秘殿配紫微而為輔承明堂於少
陽昭列顯於奎之分野規矩應天上憲觜陬雲楶藻梲
龍桷雕鏤據坤靈之寳勢承蒼昊之純殷窮竒極妙棟
宇已來未之有兮神之營之瑞我漢室永不朽兮唐
元稹曰魯共王餘畫先賢於屋壁以自警
漢前殿
見未央宫甘泉宫洛陽南宫北宫宣室周曰路寢漢
曰前殿樂志凡鼓八員朝賀置酒陳前殿房中朱
博傳拜於前殿延登受策揚雄傳甘泉賦前殿崔巍
兮和氏瓏玲抗浮柱之飛榱兮神莫莫而扶傾後律
志天子以冬夏至御前殿史記秦始皇營作朝宫渭
南苑中先作前殿
漢承明殿承明廬著作庭魏承明門
翼奉傳孝文時未央宫獨有承明霍光傳皇太后廼
車駕幸未央承明殿嚴助傳為會稽太守數年不聞
問賜書曰君厭承明之廬勞侍從之事故出君為郡吏
注張晏曰承明廬在石渠閣外直宿所止曰廬揚雄
傳孝成時有薦雄文似相如者召雄待詔承明庭注師
古曰承明殿在未央宫成紀鴻嘉二年三月雉集承
明殿注在未央宫中黃圖未央宫有承明殿著述之
所也西都賦又有承明金馬著作之庭大雅宏達於
兹為羣啓發篇章校理秘文文選魏曹子建詩謁帝
承明廬注陸機洛陽記承明門後宫出入之門張公云
魏明帝作建始殿朝會皆由承明門魏應璩詩三入
承明廬注直廬在承明門側璩為侍郎常侍侍中
漢高門殿
列傳汲黯請間見高門注晉灼曰三輔黃圖未央宫中
有高門殿鮑宣為諫大夫上書陛下擢臣巖穴豈徒
欲使臣美食大官重高門之地哉宣又言高門去省戸
數十步求見出入二年未省注晉灼曰高門殿名也師
古曰在未央宫中翼奉上疏曰孝文時未央宫無高
門殿三輔舊事武帝於未央宫起高門武臺殿
漢猗蘭殿
文選注漢武故事武帝以乙酉年七月七日旦生於猗
蘭殿(又見洞冥記)景帝坐崇芳閣見赤氣如林來蔽戸牖乃
改閣為猗蘭殿
漢竒華殿承華殿承光殿(見建章宫)
黃圖竒華殿在建章宫旁四海夷狄器服珍寳火浣布
切玉刀巨象大雀師子宫馬充牣其中漢武故事
七月七日上於承華殿齋正中忽有一鳥從西方來
集殿前東方朔曰此西王母欲來也有頃王母至二
青鳥夾侍文選注潘岳關中記曰未央殿東有鴛
鸞殿
漢玉堂殿
揚雄傳解嘲歴金門上玉堂注晉灼曰黃圖有大玉堂
小玉堂殿(漢宫閣名曰長安有玉堂殿銅柱殿)李尋傳久汙玉堂注師古
曰玉堂殿在未央宫(選注引黃圖同)翼奉傳上疏曰孝文時未
有玉堂殿(至武帝有之)谷永傳抑損椒房玉堂之盛寵注
玉堂嬖幸之舍黃圖玉堂殿在未央宫殿西漢書建
章宫南有玉堂璧門玉層臺高三十丈玉堂殿内十二門
階陛皆玉為之鑄銅鳳高五尺飾黃金栖屋上下有轉樞
向風若翔椽首薄以璧玉飾之因名曰璧門(又建章有玉堂與未央前殿等)
(去地十二丈戺基皆用玉)西都賦金華玉堂西京賦神仙長年宣室
玉堂麒麟朱鳥龍興含章(注皆殿名)譬衆星之環極云云
靈帝紀中平三年復修玉堂殿鑄銅人四黃鍾四及天
禄蝦蟆洛陽宫殿名有玉堂前後殿
漢函德殿
宣紀神爵元年三月詔曰廼元康四年嘉穀元稷降于
郡國神爵仍集金芝九莖產于函德殿銅池中黃圖
建章宫有函德等二十六殿
漢鳳皇殿(又見未央宫)溫室殿(見室類)
郊祀志宣帝幸河東之明年(神爵二年)正月鳳皇集於
所集處起步夀宫間歲鳳皇神爵甘露降集京師其冬(四年)
(十二月)鳳皇又集上林廼作鳳皇殿以荅嘉瑞明年正月改
元五鳳宣帝時鳳皇下郡國凡五十六所翼奉傳孝文
時未央宫無高門武臺麒麟鳳皇白虎玉堂金華之殿
黃圖未央宫有鳳皇飛羽通光等殿關中記未央殿東
有鳳皇殿鴛鸞殿西京賦鳳皇鴛鸞注皆後宫别名
漢白虎殿
杜欽傳(兼成紀谷永傳)建始三年冬十二月舉直言極諫之士
四年夏四月復召直言之士杜欽谷永詣白虎殿對策
注師古曰此殿在未央宫中王商傳河平四年(紀春正月)
單于來朝引見白虎殿丞相王商坐未央庭中單于拜
謁商起離席與言單于仰視商貌大畏之遷延却退天
子聞而歎之曰此真漢相矣翼奉傳文帝時未央宫
又無高門武臺麒麟鳳皇玉堂白虎金華之殿獨有前
殿曲臺漸臺宣室温室承明耳外戚傳成帝時楚梁
王來朝明旦當辭去上宿供張白虎殿王莽傳大置
酒未央宫白虎殿勞賜將帥自前殿南下椒除西出白
虎門桓子新論與揚子雲奏事坐白虎殿廡下(選注引之)
黃圖未央宫有白虎殿廟記云未央宫有白虎閣
西都賦白虎麒麟後廣平王羡傳建初四年羡與諸
儒講論於白虎殿此後漢殿在東都(兩都襲其名蓋漢家右文之地)乂後漢甘泉有白
(虎觀)
漢昭陽殿曲臺殿(見臺類)飛羽殿
西都賦昭陽獨盛隆於孝成屋不呈材墻不露形注昭
陽殿名趙后傳皇后既立寵少衰而弟絶幸為昭儀
居昭陽舍其中庭彤朱而殿上髹漆砌皆銅沓冒黃金
塗白玉階壁帶往往為黃金釭函藍田璧明珠翠羽飾
之自後宫未嘗有焉(又見後宫)元后傳饗飫飛羽(或作雨)注
飛羽殿在未央宫中
漢金華殿
叙傳成帝時大將軍王鳳薦班伯宜勸學召見宴昵殿
(親戚宴飲會同之殿)拜為中常侍時上方鄉學鄭寬中張禹朝夕
入說尚書論語於金華殿中詔伯受焉數年金華之業
絶翼奉傳孝文帝時未央宫無金華殿黃圖未央
宫有金華殿西都賦金華玉堂注黃圖曰未央宫有
金華殿大玉堂殿
漢紫殿
成紀永始四年春正月行幸甘泉郊泰畤神光降集紫
殿西京雜記成帝設雲帳雲幄雲幕於甘泉紫殿世
謂三雲殿張臨登閣殿
漢麒麟殿
董賢傳上置酒麒麟殿賢父子親屬宴飲翼奉傳孝
文時未央宫無麒麟殿西都賦白虎麒麟注黃圖在
未央宫西京賦麒麟朱鳥龍興含章(注皆殿名)譬衆星之
環極
漢明光殿(詳見宫類)
漢官儀尚書奏事於明光殿省中以丹朱漆地故曰丹
墀尚書伏其下奏事黃門侍郎揖疏受事三秦記桂
宫中有明光殿皆金玉珠璣為簾箔金戺玉階晝夜光
明唐樊鑄有明光殿粉壁賦
漢清凉殿延清室
黃圖清凉殿夏居之則清凉也亦曰延清室漢書曰清
室中夏含霜即此(見七啟云漢書誤)西都賦清凉宣温注黃
圖曰未央宫有清凉殿許昌宫賦(魏卞蘭)有望舒凉室
羲和温房彼避暑九成而忘其親生凉殿閣而忘其
民心移於物賢君所當戒也
漢臨華殿
成紀永始四年四月癸未長樂臨華殿未央宫東司
馬門災
漢百官朝會殿司徒府大會殿(詳見朝儀類)
周禮槁人掌共外内朝宂食者之食注外朝司寇斷
獄弊訟之朝也今司徒府中有百官朝會之殿云天
子與丞相舊决大事焉是外朝之存者與朝士掌
建邦外朝之灋注今司徒府有天子以下大會殿亦
古之外朝(正義云以漢法說之)小宗伯凡王之會同軍旅甸
役之禱祠肄儀為位注謂若今時肄司徒府也小宗
伯主其位黃霸傳張敞奏曰丞相請雜問郡國上
計長吏其對有舉孝悌者為一軰先上殿(師古曰丞相所坐屋)
(也)舉而不知人數者次之不為條教者在後(西都賦朝堂百)
(僚之位蕭曹魏邴謀謨其上)百官志云云注司徒司空二府光觀
壯麗古今注曰永平十五年更作太尉司徒司空府
開陽城門内蔡質漢儀曰司徒府與蒼龍闕對厭於
尊者不敢號府應劭曰不然丞相舊位在長安時府
有四出門隨時聽事明帝欲依之廹於太尉司空但
為東西門耳國每有大議天子車駕親幸其殿殿西
王侯以下更衣併存每歲州郡聽採長吏臧否民所
疾苦還條奏之是謂舉謠言舉謠言者掾屬令史都
會殿上主者大言某州郡行狀周禮有外朝干寳注
曰禮司徒府中有百官朝會殿(與鄭注同)律歷志熹平
四年馮光陳晃言歷元不正乙夘詔書下三府與儒
林明道者詳議以羣臣會司徒府議注蔡邕集載三
月九日百官會府公殿下東面校尉南面侍中郎將
大夫千石六百石重行北面議郎博士西面戸曹令
史當中坐而讀詔書公議蔡邕前坐侍中西北近公
卿與光晃相難問是非焉趙壹傳光和元年司徒
袁逢受計計吏數百人皆拜伏庭中耿秉傳每公
卿會議常引秉上殿訪以邊事多簡帝心漢未央
之内為内朝未央之外為治朝司徒府大會殿為外
朝晉令有朔望集公卿於朝堂而論政事
漢却非殿
光武紀建武元年冬十月癸丑車駕入洛陽幸南宫却
非殿遂定都焉注雒陽宮閣名有却非殿(洛陽故宮名曰洛陽有却)
(非門)
漢宣德殿
馬援傳建武四年冬囂使援奉書洛陽援至引見於宣
德殿(東觀記曰敕令中黃門引入時上在宣德殿南廡下袒幘坐)世祖迎笑謂援曰
云云又援鑄馬式上之詔置於宣德殿下黃圖未央
宫有宣德殿(此係西京)王閎帶劍至宣德殿後闥
漢陽明殿
會稽典錄嚴遵字子陵建武五年詔召遵設樂陽明殿
命宴會暮留宿其夜客星犯天子宿隷釋國三老(袁良碑云)
(拜梁相帝御九龍殿引對)
漢南宫前殿
光武紀建武十四年正月起南宫前殿五行志南宫
長秋和歡殿
漢邯鄲温明殿
耿弇傳光武居邯鄲宫晝卧温明殿弇入造牀下請間
注趙王如意之殿也故基在今潞州邯鄲縣内
漢德陽殿(朝賀)
禮儀志每月朔歲首為大朝受賀儀夜漏未盡七刻鐘
鳴受賀及䞇公侯璧中二千石二千石羔千石六百石
鴈四百石以下雉百官賀正月二千石以上上殿稱萬
歲舉觴御座前司空奉羹大司農奉飯奏食舉樂百官
受賜宴饗大作樂其每朔惟十月旦從故事者高祖定
秦之月元年歲首也注蔡質漢儀曰正月旦天子幸德
陽殿臨軒公卿將大夫百官各陪朝賀蠻貊胡羌朝貢
畢見屬郡計吏皆陛覲庭燎宗室諸劉雜會萬人以上
大官賜食酒御史四人執法殿下虎賁羽林弧弓撮矢
陛戟左右戎頭偪脛啓前向後左右中郎將住東西羽
林虎賁將東北五官將中央悉坐就賜作九賓徹樂鐘
磬並作樂畢作魚龍曼延小黃門吹三通謁者引公卿
羣臣以次拜罷德陽殿周旋容萬人陛高一丈皆文石
作壇激水殿下畫屋朱梁玉階金柱刻鏤作宫掖之好
厠以青翡翠一柱二帶韜以赤緹天子正旦節會朝百
僚于此(雒陽宫閣簿云南北行七丈東西行三十七丈四尺)晉樂志鐸舞歌幡
舞歌各一篇鼓舞伎六曲並陳於元會後漢正旦天子
臨德陽殿受朝賀晉禮志漢武帝雖用夏正至
於十月朔猶常享會大作樂如元正之儀(其儀同後漢志)
鍾離意傳德陽殿成百官大會明帝思意言謂公卿曰
鍾離尚書在此殿不立注漢宫殿名北宫中有德陽殿
(明帝紀永平八年十月北宫成)孔僖傳延光元年河西大雨雹安帝
召孔季彦見於德陽殿親問其故順紀孫程等迎濟
隂王(順帝)於德陽殿(注漢官儀曰崇賢門内)西鍾下即帝位近臣尚
書以下從輦到南宫登雲臺召百官黃瓊傳永建三
年上疏順帝書奏引見德陽殿使中常侍以瓊奏書屬
主者施行周舉傳陽嘉三年河南三輔大旱五糓災
傷天子親自露坐德陽殿東廂請雨桓紀建和二年
德陽殿火洛陽宫閣疏偃師去宫四十三里望朱雀
五闕德陽其上欎律與天連東京賦逮至顯宗既新
崇德遂作德陽(注崇德在東德陽在西相去五十步)啓南端之特闈立應
門之將將其内則含德章臺天禄宣明温飭迎春壽安
永寧(八殿名)飛閣神行莫我能形李尤德陽殿賦曰開
三階而參會錯金銀於兩楹入青陽而窺總章歴戶牖
之所經連璧組之爛漫雜虬文之蜿延爾乃周閣廻市
峻樓臨門朱闕巖巖嵳峩槩雲青瑣禁門廊廡翼翼達
蘭林以西通中方池而特立又銘曰皇穹垂象以示帝
王紫微之側洪誕彌光大漢體天承以德陽崇高弘麗
包受萬方内總朝貢外供遐荒(餘見北宫洛宫)
漢宣明殿
桓郁傳遷侍中(永平十四年)帝自制五家要說章句令
郁校定於宣明殿注華嶠書曰殿在德陽殿後東觀記
曰其冬上親於辟雍自講所制五行章句樊儵傳引
見宣明殿(又永平二年廣陵王荆引見宣明殿)
漢宣平殿
張純傳子奮嗣爵歸國永平十年儋耳降附奮來朝上
壽引見宣平殿顯宗以為侍祠侯
漢崇德殿
安帝紀太后御崇德殿拜帝為長安侯注洛陽宫有崇
德殿蔡邕傳靈帝詔邕與楊賜馬日磾張華單颺詣
金商門引入崇德殿就問災異注洛陽記曰南宫有崇
德太極殿西有金商門東京賦既新崇德遂作德陽
注皆殿名崇德在東德陽在西相去五十步河南志
崇德殿明帝永平中置
漢安福殿
黃香傳肅宗時召詣安福殿言政事拜尚書郎東京
賦於南則前殿雲臺和歡安福注二殿名並在德陽殿
南又有承福殿(見順帝紀)又有黃龍千秋萬歲殿(見五)
(行志)
漢章臺殿雲臺殿
馬防傳馬鉅為常從小侯肅宗以鉅當冠親御章臺下
殿陳鼎爼自臨冠之和帝紀(兼魯恭傳)永元九年八月飲
酎齋會章臺詔小黃門特引見議郎魯恭宦者傳靈
帝鑄四鍾皆受二千斛懸於玉堂及雲臺殿前東京
賦含德章臺(薛綜注殿在應門之内)於南則前殿雲臺(張銑注殿名)
揚雄傳藺生收功於章臺注晉灼曰相如獻璧此臺
漢嘉德殿九龍殿
虞詡傳鄧太后以詡有將帥略遷武都太守引見嘉德
殿(袁良碑云帝御九龍殿引對)順紀幸嘉德殿遣侍御史收閻顯
孝仁后紀居南宫嘉德殿宫稱永樂五行志延熹
四年南宫嘉德殿火楊賜傳光和元年有虹蜺晝降
于嘉德殿前帝引賜及蔡邕等入金商門問以災異注
洛陽記云殿在九龍門内戴延之西征記云太極殿西
有金商門(西漢宫殿名正殿名曰明德本名嘉德)東京賦九龍之内實
曰嘉德注九龍本周時殿名門有三柱柱有三龍皆銅
嘉德殿名在九龍門内(在南宫)洛陽有却非殿銅馬敬
法清凉鳳凰嘉德黃龍壽安殿竹殿魏青龍三年八
月復崇華殿改名九龍殿陳有嘉德殿學士
漢壽安殿敬法殿
梁后紀陽嘉元年春有司奏立長秋宫乃於壽安殿立
貴妃為皇后注夀安是德陽宫内殿名(東京賦壽安永寧)東
觀漢記明德馬后在敬法殿東廂王莽傳有敬法
闥注師古曰敬法殿名洛陽宫名曰洛陽有敬
法門
漢顯親殿
周舉傳順帝永和元年災異數見省内詔召公卿中二
千石尚書詣顯親殿問以災異舉對曰云云又召舉於
顯親門問以災青
漢華光殿
楊賜傳建寧初靈帝當受學詔太傳三公選通尚書桓
君章句夙有名者三公舉賜侍講于華光殿注洛陽宫
殿名曰華光殿在崇光殿北劉寬傳靈帝初召拜太
中大夫侍講華光殿遷侍中賜衣一襲注洛陽宫殿簿
云殿在華林園内梁有華光殿武帝命羣臣賦詩
漢章德殿
竇后紀見於北宫章德殿清河王慶傳帝移幸北宫
章德殿禮儀志云云注建寧四年七月乙未立宋皇
后儀章德殿臨軒
魏景福殿太極殿文昌殿九龍殿(又見)
(宫類)
明帝紀太和六年九月治許昌宫起景福承光殿青龍
三年八月丁巳行還洛陽宫命有司復崇華殿時郡國
有九龍見改名九龍殿水經注許昌城内有景福殿
基魏明帝太和中造(元和志在故城西南隅)魏明帝上法太極於
洛陽南宫起太極殿于漢崇德殿之故處魏武封於鄴
為北宫宫有文昌殿南齊禮志魏武都鄴正會文昌
殿用漢儀又設百華燈魏文修洛陽宫室權都許昌宫
殿狹小元日於城南立氈殿青帷以為門何晏韋誕
夏侯惠有景福殿賦文選何平叔(晏)賦立景福之祕
殿備皇居之制度(溫房凉室開建陽啟金光)注洛陽宫殿簿曰
許昌宫景福殿七間魏都賦造文昌之廣殿極
棟宇之宏規注正殿名張遼傳黃初二年文帝引
遼會建始殿楊阜傳明帝新作許宫又營洛陽宫殿
觀閣阜上疏曰堯尚茅茨而萬國安其居禹卑宫室而
天下樂其業及至殷周或堂崇三尺度以九筵耳洛
陽宫殿簿有魏太極九龍芙蓉九華承光諸殿漢晉春
秋有景福聽政諸殿(戴延之西征記太極殿上有金井欄金博山金轆轤蛟龍負山於井)
(上又有金師子在龍下華延儁洛陽記太極殿有四金銅柱)
魏百子殿
文選景福殿賦遂及百子後宫攸處注韋誕景福殿賦
曰美百子之時居嘉休祥之令名毛詩箋云太姒十子
衆妾則宜百子殿名盖取於此唐錢起詩有百子殿
吳神龍殿
建康宫殿簿太初宫中有神龍殿去縣三里左太冲吳
都賦云抗神龍之華殿是也赤烏殿在縣東北五里吳
昭明宫内制度上應星宿吳都賦云飾赤烏之暐暐宋
於臺城立正福清曜等殿陳永初中起昭德嘉德壽安
乾明有覺等殿
晉太極殿
帝紀武帝受禪即洛陽宫幸太極前殿太康元年五月
臨軒大會於太極殿(摯虞决疑要注太極殿乃有陛山謙之丹陽記太極殿周制路寢)
(也秦漢曰前殿魏號正殿為太極)懷帝即位始遵舊制臨太極殿使
尚書郎讀時令元帝時有司嘗奏太極殿廣室施絳
帳帝曰漢文集上書皂囊為帷遂令冬施青布夏施青
練帷帳穆帝永和元年正月甲戌朔皇太后設白紗
帷於太極殿抱帝臨軒簡文帝百官進太極前殿具
乘輿法駕奉迎帝於會稽邸山簡傳泰始初黃門侍
郎王恂庾純始於太極東堂評尚書奏事王獻之傳
太元中新起太極殿欲使獻之題牓云云禮志咸康
二年拜皇后帝御太極殿羣臣畢賀建元元年詔曰所
以正法服升太極者敬其始故備其禮梁天監十二
年二月辛巳新作太極殿三月庚子成(改為十三間從閏數)陳
永定二年七月起太極殿後周天和中沈重於紫極
殿講三教義
晉崇正殿
文選潘安仁詩曜藻崇正注太子之宫也臧榮緒晉書
曰太子講孝經於崇正殿
晉延恩殿
南史晉朝宴所臨東西二堂而已孝武末年清暑方建
宋永初所居唯稱西殿及孝武更造正光玉燭紫極諸
殿雕欒綺節珠窗網戶
後周麟趾殿
列傳鮑宏明帝列為麟趾殿學士蕭大圜開麟趾殿
招集學士大圜預焉宗懍與王褒等在麟趾刊定羣
書
唐武德殿
高祖紀高祖入關義寧元年十一月甲子以武德
殿為丞相府會要武德四年八月(一云九月癸亥)賜五
品已上射於武德殿貞觀五年三月三日(癸亥)賜
文武五品以上射於武德殿(九月乙丑同)六年三月
三日(丙辰)賜羣臣大射於武德殿魏王泰傳太
宗命泰入居武德殿侍中魏徵言王為愛子不
可使居嫌疑之地帝悟乃止(諫錄云移魏王於武德殿院)
許敬宗傳待詔太極殿西闥顯慶元年奉詔於
武德内殿撰東殿新書(龍朔元年上)百官志永徽
中命弘文館學士一人日待制于武德西門
玄宗紀延和元年(即先天元年)七月壬辰睿宗制皇
太子宜即皇帝位皇太子乃御武德殿八月庚
子即位(己酉吐蕃遣使朝賀宴武德殿設太常四部樂于庭)六典太極
殿左曰虔化門虔化門之東曰武德西門其内
有武德殿延恩殿兩京記武德殿在西内乾
化門東北(一云在乾化門之東近北一云在太極殿東)長安志西内
乾化之東曰武德西門其内則武德殿在甘露殿
之東南史梁武帝餞魏中山王元略於武德殿
賦詩隋志開皇十二年十一月甲子百僚大射
於武德殿十九年正月戊寅大射武德殿宴賜百
官
唐太極殿(詳見太極宫)
會要武德元年五月二十一日改隋太興殿為太極殿
昭陽門為順天門紀高祖武德元年五月甲子即位
太極殿太宗貞觀三年四月甲午始御太極殿玄宗開
元五年正月癸夘遷太廟神主于太極殿己酉享于太
極殿(順憲穆敬並即位于是殿)舊紀武德元年五月丁夘宴
百官于太極殿賜帛有差開元八年皇太子加元
服正月丙寅會百官于太極殿會要太宗御太極
殿召文武六品已上告立晉王為太子羣臣稱慶永徽
二年八月二十九日詔五日一度太極殿視事(六年正月丙子)
(受朝賀)禮樂志皇帝致齋設御幄於太極殿西序及室
内四夷來朝設御幄於太極殿南向親征纂嚴設御幄
於太極殿皇帝加元服尚舍設席於太極殿中楹之間
太子加元服設御幄於太極殿納皇后有司展懸設御
陳車輿於太極殿廷如元日太子納妃臨軒醮戒設御
座於太極殿阼階之西向元正冬至受朝賀設御幄於
太極殿冊太子設御幄于太極殿(又太極殿受朝賀見元會類)通
典太極殿讀五時令冊命諸王大臣設御幄於太
極殿五行志貞觀十七年四月丙戌立太子雌
雉集太極殿前太極三朝所會也突厥傳武德元
年骨咄祿特勒來朝帝宴太極殿為奏九部樂引升御
坐蘇頲傳玄宗平内難書詔填委獨頲在太極後閤
口所占授輕重無差李德裕傳奉冊太極殿
唐延恩殿
見太極宫
唐仁壽殿
實錄高祖武德二年五月戊辰宴并州從五品以上於
仁壽殿賜帛高宗儀鳳三年七月丁巳宴百僚於九成
宫之咸亨殿
唐含章殿
實錄高祖武德三年四月壬戌秦王(太宗)平并州復故地
帝太悅置酒含章殿宴羣臣賜御府繒綵裴寂傳高
祖與寂置酒含章殿又武德初宴元勲於含章殿
隋裴肅見文帝於含章殿
唐翠華殿文明殿
見御詩類武德七年四月丙午宴王公親屬
唐内殿
實錄武德八年五月乙巳宴五品以上及外戚於内殿
貞觀二年十一月戊申宴五品已上於内殿帝曰頡利
奔竄天下無事豈不樂哉戊子宴突利可汗及羣臣於
殿庭賜帛開元二年十月庚辰宴新羅使于内殿二十
四年八月甲寅宴突騎施首領于内殿賜錦衣一副大
歷三年十二月丁巳五年六月辛丑六年正月己夘宴
宰臣節度使于内殿
唐百福殿(又見下)
實錄武德九年三月丙申宴朝集使於百福殿(六典太極宫宜)
秋門之右(晉洛陽宮殿簿亦有是殿)奏九部樂貞觀六年正月甲戌宴
蠻夷及三品已上於百福殿永徽三年二月甲辰宴三
品於百福殿龍朔三年二月庚戌令皇子於百福殿慮
囚趙弘智傳永徽中為陳王師講孝經百福殿宰相
學士皆在弘智舉五孝諸儒更詰辯隨問酬悉舌無留
語高宗喜曰試為我陳經要對曰天子有爭臣七人願
以此獻帝悅賜絹二百名馬一會要大中元年二月
敇修百福殿院八十間
唐中華殿(即兩儀殿)
會要武德九年四月二十三日甘露降于中華殿之桐
木泫如冰雪以示羣臣實錄貞觀二年十二月乙未
宴突利可汗及三品以上於中華殿帝賦七言詩四年
二月己酉宴三品以上於中華殿令狐德棻傳永徽
初高宗召宰臣弘文館學士坐中華殿問何修而王何
若而覇德棻曰王任德覇任刑
唐承乾殿
會要高祖令秦王居宫中(一作西宫)承乾殿
唐顯(明)德殿
太宗紀武德九年八月甲子即位于東宫顯德殿(甲戌宴羣)
(臣于顯德前殿又習射于是殿)會要武德九年八月九日太宗即
位于東宫明德殿(即顯德殿中宗諱顯為太子時改曰明德)五行志貞觀
十七年四月丙戌立晉王為皇太子雄雉集東宫顯德
殿前武德六年三月己丑宴五品已上於昭德殿
賜帛
唐麗正殿弘教殿
舊紀高宗貞觀二年六月十三日生於東宫之麗正殿
(開元七年九月繕寫四庫書貯之)集賢注記麗正殿在東宫正
殿崇教殿之北光天殿之南(徐浩為麗正殿校理)六典注
梁武帝於文德殿藏書北齊有文林館後周有麟
趾殿學士皆掌著述隋於東都置觀文殿東西廂貯書
云云實錄高祖武德九年九月戊戌帝宴舊府佐及
學士於弘教殿賜物有差晉皇太子講孝經於崇
正殿
唐乾元殿(又見明堂類)乾陽殿
政要貞觀四年發卒修洛陽之乾元殿張元素諫(初武德四)
(年高祖以殿太奢使屈突通焚之)會要洛陽宫顯慶元年敕司農少
卿田仁汪修乾元殿(洛陽正殿也)高一百二十尺東西三百
四十五尺南北一百七十六尺麟德二年三月十二日
(舊紀辛未)殿成垂拱四年二月十日以殿為明堂開元二十
七年九月十日於明堂舊址造乾元殿(十月毁明堂上層改下層為乾)
(元殿)舊紀開元五年七月甲子詔改明堂為乾元殿通
天門為乾元門十年十月癸丑乾元殿復題為明堂(天寳)
(二年十二月東京應天門改為乾元門)褚無量傳開元中詔無量等於
乾元殿整比四部書(詳見書目類)蘇定方傳降都曼俘獻
於乾陽殿(會要顯慶五年正月定方俘于東都上御乾陽殿云云)見兵捷類王勃上
乾元殿頌大壯摛爻斯干韻雅道凝茅屋業盛蒿宫
隋曰乾陽唐曰乾元明堂後改含元梁曰朝元後唐曰
明堂晉曰宣德後復為明堂本朝興國三年改太極改
金鸞第六殿曰乾陽貞觀十一年十一月丙午宴五
品已上及蕃夷於貞觀殿十八年十一月乙酉日南至
皇太子王公已下展賀於貞觀殿顯慶二年二月癸亥
宴貞觀殿
唐臨華殿
實錄貞觀四年十二月乙未誕皇太子宴三品已上於
臨華殿
唐丹霄殿(又見樓類)
實錄貞觀六年二月戊辰幸九成宫戊寅宴三品已上
於九成宫丹霄殿賜從官帛(四月癸夘醴泉出丹霄殿之西)七月
辛未宴三品已上於丹霄殿閏八月乙夘宴近臣
於丹霄殿樓賜錢帛十八年五月甲戌召司徒長
孫無忌以下十餘人宴丹霄殿各賜膜皮魏公諫錄
宴羣臣於丹霄殿命公圍棋賜尚乘馬并金裝鞍轡勒
又坐丹霄門外之西堂引入宴丹霄殿謂羣官曰為政
之要務全其本宴丹霄門樓極歡
唐披香殿
蘇世長傳武德六年世長侍宴披香殿(在慶善宫)酒酣進曰
此煬帝作邪何彫麗若此高祖曰卿豈不知此殿我所
營乃詭云煬帝對曰臣但見傾宫鹿臺瑠琉之瓦非受
命聖人所為者陛下武功舊第纔庇風雨時自以為足
帝咨重其言
唐戢武殿
實錄太宗與公卿謁太上皇於戢武殿置酒為歡乙夜
方散賜帛有差明日復置酒凌煙閣
唐兩儀殿
舊紀(又夷狄傳)貞觀八年三月甲戌高祖讌西突厥使者(泥孰)
(遣使來朝)於兩儀殿顧謂長孫無忌曰當今蠻夷率服古未
嘗有無忌上千萬歲夀高祖大悅以酒賜太宗太宗
奉觴上夀流涕而言曰百姓獲安四夷咸附皆奉遵
聖旨豈臣之力於是太宗與文德皇后互進御膳并
上服御衣物同家人常禮(十一年正月壬辰宴五品已上於兩儀殿十四年九)
(月乙巳冥五品已上於兩儀殿奏九部樂十六年十月庚子宴諸蕃使於兩儀殿賜帛十七年四月丙戌)
(太宗即兩儀殿建立晉王為皇太子己亥御兩儀殿皇太子侍戒以孝德十八年四月己酉御兩儀殿皇)
(太子侍側)兩京記貞觀五年太宗破突厥於兩儀殿宴
突利可汗賦七言詩栢梁體御製絶域降附天下平
神通曰八表無事悅聖情無忌曰雲披霧歛天地明
玄齡曰登封日觀禪雲亭蕭瑀曰大常具禮方告成
(諫錄云太上皇幸兩儀殿羣臣奉見)魏徵傳高昌平帝宴兩儀殿曰
高昌若不失德豈至於亡朕亦當自戒不以小人之
言議君子庶幾獲安也徵舉管仲桓公事長孫無
忌傳帝欲立晉王未决坐兩儀殿羣臣已罷獨留無
忌玄齡勣言東宫事遂定武平一傳中宗宴兩儀
殿令胡人唱合笙平一上書諫曰兩儀承慶殿者陛
下受朝聽訟之所比大饗羣臣不宜以倡優媟狎(景龍)
(二年十一月辛巳宴羣臣于兩儀殿十二月丙申宴堅昆使于兩儀殿)武攸緒傳中
宗即兩儀殿設位行問道禮(隠士)玄宗紀討韋氏亂
玄宗率總監羽林兵會兩儀殿六典兩儀殿在太
極殿後常日聽朝視事蓋古之内朝隋曰中華殿貞
觀五年改(兩京記亦云)長安志兩儀殿在太極宫太極
殿後會要大和二年八月修兩儀及甘露殿共一
百七十二間
唐儀鸞殿(見洛陽宫及養老類)
實錄太宗貞觀十一年三月三日戊子引五品已上
大射于儀鳳殿十八年十一月壬午宴父老儀鸞
殿
唐觀德殿唐射殿(見大射)
會要貞觀十六年三月三日(戊午)賜百僚大射于觀德
殿(太極宫曰西内其玄武門之外有殿曰觀德)永徽三年三月三日(丙辰)幸
觀德殿賜羣官大射永徽三年六月二十八日議明堂
制度上令于觀德殿前依五室九室兩議張設上觀之
舊紀貞觀十四年十二月丁酉侯君集執高昌王麴
智盛獻捷于觀德殿行飲至之禮賜酺二日永徽三年
三月庚申幸觀德殿賜羣官大射實錄總章元年十
月癸丑文武官獻食賀破高麗帝御玄武門之觀德殿
宴百官設九部樂賜帛隋開皇二年十月庚寅享百
僚于觀德殿
唐齊政殿芳蘭殿天成殿延福殿至
德殿壽昌殿
通鑑貞觀十三年七月庚戌詔李思摩為泥孰俟利苾
可汗上御齊政殿(在九成宫)餞之思摩奉觴上壽二十年十
二月庚辰回紇等酋長來朝賜宴芳蘭殿(詳見外夷類)二十
一年正月丙申御天成殿陳十部樂總章二年八月辛
亥御延福殿(在九成宮)召五品已上議廵守(一作議幸凉州)册府
元龜貞觀二十二年正月乙未奏十部樂會四夷
君長於天成殿王公稱觴上夀賜帛有差(十八年褚遂良)
(上疏曰臣於芳春殿奏聞)實錄順宗永貞元年六月乙未召
翰林學士鄭絪衞次公王涯等入至德殿撰制詔
會要元和十年五月臨碧院使奏壽昌殿南獲白鹿
麑長慶元年七月壽昌殿内柱上産玉芝一莖長六尺
相思殿大饗(見外夷類)
唐武成殿
舊紀貞觀十五年五月壬申并州僧道老人請幸太原
上於武成殿賜宴相與道舊以為樂員半千傳高宗
御武成殿問半千曰兵家有三陣何謂邪半千曰星宿
孤虚天陣山川向背地陣偏伍彌縫人陣臣謂不然師
以義出沛若時雨得天之時為天陣足食約費且耕且
戰得地之利為地陣舉三軍之士如子弟從父兄得人
之和為人陣帝曰善則天紀光宅元年二月甲子皇
帝率羣臣上尊號于武成殿王方慶傳武后御武成
殿觀方慶十世從祖羲之以下二十八人書徧示羣臣
詔崔融序其閥閱號寳章集復賜方慶李元紘傳開
元中(十五年)為相五月五日(丁丑)宴武成殿賜羣臣襲衣特
以紫服金魚賜元紘及蕭嵩會要開元十三年新造
銅儀成命之曰水運渾天俯視圖置於武成殿前以示
百寮(詳見儀象類)實錄神龍元年四月己巳宴皇親及内
外親於武成殿
唐飛霜殿
實錄太宗貞觀二十年七月辛亥宴五品以上於飛霜
殿絲竹逓奏羣臣上壽賜綾錦殿在玄武門北因地形
高敞層閣三成引水為潔渌池以滌炎暑貞觀
四年三月戊辰宴三品以上於林光殿七月壬辰
宴羣臣於芳華殿賜帛十六年二月壬寅帝謂侍臣
曰因覽劉聰傳將起䳨儀殿陳元達諫朕於藍田市木
將别為一殿取制兩儀仍建重閣遠想聰事遂止
唐瑶池殿
魏鄭公諫錄太宗嘗御瑶池殿顧謂侍臣曰西蕃通來
幾時
唐文思殿
房玄齡傳太宗命玄齡等撰文思博要一千三百卷
太子弘傳龍朔元年命賓客許敬宗等即文思殿
集瑶山玉彩隋有文思殿梁改文思院為乾
文院
唐紫微殿
實錄貞觀二十二年十月己巳破龜兹帝聞之大悅宴
五品以上於紫微殿謂羣臣曰四海寧一六合無塵帝
王之樂也二十三年正月壬子受俘紫微殿(初二十二年七月帝)
(遊幸敕奉御王孝積於顯道門内起紫微殿十三間文甓重基高敞宏壯帝見之甚悅)襄邑王
神符傳太宗令乘小輿入紫微殿
唐嘉壽殿
賀魯傳貞觀二十二年賀魯内屬會討龜兹請先馳為
嚮導詔授崑丘道行軍摠管(實錄四月乙亥)宴嘉壽殿厚賜予
觧衣衣之(實錄云賜繒綵)隋有嘉則殿開皇十三年二月戊
子宴考使
唐含凉殿
會要龍朔二年六月一日睿宗生於蓬萊宫含凉殿
唐紫宸殿紫宸内閤受朝賀(見前)
會要龍朔三年四月二十二日移仗就蓬萊宫二十五
日始御紫宸殿聽政百寮奉賀(殿在大明宫)開元十六年五
月六日唐昌公主出降有司進儀注紫宸殿行五禮右
補闕施敬本拾遺張烜右拾遺李銳等連名上疏曰紫
宸殿者漢之前殿周之路寢陛下所以負黼扆正黃屋
饗萬國朝諸侯人臣至敬之所猶玄極可見不可得而
升也上納其言移於光順門外設次行禮實錄開元
十二年三月庚午宴朝集使于紫宸殿(玄宗又嘗宴突厥使者於此肅)
(宗乾元元年二月戊戌宴回紇使於此)二十八年四月庚辰有慈烏巢紫
宸殿之栱舊紀開成元年正月乙巳御紫宸殿宰臣
李石奏放京兆租税五月乙夘御紫宸殿上謂宰臣曰
為政之道自古所難李石對曰朝廷法令行則易(又大和元)
(年三月御紫宸殿延英視事凡十一刻宰臣口陳大政異日對翰林學士於思政殿對南北軍使於麟德殿)
通鑑寳歷元年十月上欲幸驪山温湯拾遺張權輿
伏紫宸殿下叩頭諫云云六典紫宸殿即内朝正殿
也兩京記大明宫有紫宸殿在宣政殿北即内衙正
殿貞觀五年正月詔諫官隨中書門下及京官入閤
官志起居郎舍人秉筆隨宰相入殿若仗在紫宸内閤
則夾香案分立殿下直第二螭首(張洎曰唐置紫宸上閤)
唐含元殿大明殿
會要大明宫龍朔三年四月二十二日移仗就蓬萊宫
新作含元殿長安元年十二月一日改為大明殿神龍
元年二月復為含元舊紀龍朔三年十月丙午含元
殿前麟趾見十二月庚子詔改來年為麟德開元九年
四月甲戌上親策試應制舉人於含元殿天寳八載閠
六月丁夘上御含元殿受册大赦乾元元年正月庚寅
大閱諸軍於含元殿庭上御棲鸞閣觀之(會要作翔鸞閣)二年
正月己巳朔上御含元殿受冊尊號廣德元年御含元
殿受冊永泰元年正月癸巳朔大赦改元(實錄云御含元殿)大
歷元年十一月甲子日長至上御含元殿下制大赦
改元貞元元年正月丁酉朔御含元殿受朝賀大赦
改元十九年正月癸丑朔(御含元殿受南詔朝賀)二月丁亥修
含元殿元和元年正月丁夘御含元殿受朝賀禮畢
御丹鳳樓大赦改元十三年正月乙酉朔御含元殿
受朝賀御丹鳳樓大赦紀開元二年九月宴京師
侍老于含元殿(十年正月乙巳御含元殿宴羣臣賜帛十五年十一月庚子同十六年十)
(一月丙午亦如之)高麗傳總章元年滅高麗十二月帝坐
含元殿獻俘于庭會要開元八年三月上親策試
應制舉人於含元殿(又舊紀九年四月同)永泰二年十一月三
日詔以十三日甲子冬至於含元殿受朝賀建中二
年正月朔御含元殿四方貢獻列為庭實會昌二年
四月中書門下言含元殿百官就列請宰相兩省官
俟扇開拜訖升殿從之五行志貞元四年正月庚
戌朔德宗御含元殿受朝賀含元路寢大朝會之所
御也李華傳作含元殿賦蕭穎士曰景福之上
靈光之下后妃傳建中元年具册上皇太后尊號帝
供張含元殿具衮冕出自左序立東方羣臣在位帝再
拜奉册盧鈞傳宣宗元日大饗含元殿鈞年八十升
降如儀音吐鴻暢舉朝咨歎六典丹鳳門内正殿曰
含元殿注元正冬至於此聽朝(詳見大明宫)兩京紀含元
殿左右有砌道盤上謂之龍尾道殿陛上高於平地四
十餘丈南去丹鳳門四百步康駢劇談錄含元殿左
右立栖鳳翔鸞二閣龍尾道出於閣前殿門去南門五
里元會來朝者仰瞻玉座如在霄漢王仁𥙿曰含元
殿前玉階三級李華賦命般石之匠下荆揚之材山
祇效靈波神作氣為桴為筏羽疊鱗萃張為廣庭考正
極星剗盤岡以為趾大階積而三重四墉既列太階
如截其始也星鎚電交於萬堵霜鋸冰觧於千尋重檐
切霞素壁留日崇高之制靈丘上盤隣斗極之光輝邇
天漢之波瀾捧帝坐於三辰銜天街之九達騫龍首而張
鳳翼左翔鸞而右棲鳳翹兩闕而為翼環阿閣以周
墀象龍行之曲直去雕幾與金玉絀漢京之文飾紫微
晨彤墀夜明雲薄萬栱風交四榮貯昭訓之崇崇瞵
光範之揭揭其南則丹鳳啟途隂陽睢盱容鼎七扄方
駕五車望仙闢於㢲維建福敞於坤隅其後則深闈秘
殿曼宇疎楹瑞木交隂玄墀砥平古有六寢御兹一人
今也三朝繇古是因布大命於宣政澹宸心於紫宸羲
和弭節於通乾望舒停景於觀象左黃閤而右紫微命
伊臯以為長歌之頌之管磬宜之穆穆皇居壽考無期
唐含光殿
會要總章元年十二月高麗平獻俘于含光殿舊紀
太和九年八月丁丑幸左軍龍首殿因幸黎園含光殿
大合樂
唐宣政殿
會要高宗永隆二年正月十日以太子初立欲大會羣
臣命婦合宴宣政殿(在大明宫含光殿後即正衙殿也)太常博士袁利
正上疏曰前殿正寢象闕路門非命婦宴會倡優進御
之所帝從之改向麟德殿選舉志明皇即位厲精為
治張九齡上疏刺史縣令尤親於民者也願少重其選
於是下詔擇京官有善政者補刺史凡官不歴州縣不
擬臺省已而悉集新除縣令宣政殿親臨問以治民之
策而擢其高第者(開元四年鄄城令韋濟為第一擢醴泉令餘二百人不入第且令之官四)
(十五人放歸學問)儀衛志百官入宣政門文班自東門入武
班自西門入五行志開元二十八年四月庚辰慈烏
巢宣政殿栱辛巳又巢韋縚傳初帝詔歲率公卿迎
氣東郊(開元二十五年詔親迎氣)至三時嘗以孟月讀時令於正寢
二十六年詔縚月奏時令一篇朔旦於宣政殿側設榻
東向置案縚坐讀之諸司官長悉升殿坐聽歲餘罷
肅宗紀乾元元年正月戊寅上皇天帝御宣政殿授皇
帝傳國受命寳符冊(二年九月丙寅誕日宴百官於宣政殿)舊紀
至德二載十二月甲子上皇御宣政殿授上傳國
璽三載正月戊寅上皇御宣政殿冊皇帝尊號乾
元二年九月丁亥上御宣政殿試文經邦國等四科
舉人建中元年十一月辛酉朔朝集使及貢士見於宣
政殿(又見朝會類)元和三年正月癸巳御宣政殿受徽號移
仗御丹鳳樓大赦三月乙巳御宣政殿試制科舉人元
和十四年七月己丑御宣政殿冊尊號丹鳳樓大赦寳
歷三年十二月乙巳文宗即位于宣政殿大和三年五
月乙酉滄州平稱賀於宣政殿開成元年正月辛丑朔
御宣政殿大赦改元李晟傳德宗貞元三年引晟見
於宣政殿備冊禮拜太尉中書令會要大歷十四年
五月臨軒冊尚父子儀於宣政殿元和十年三月壬申
朔御延英殿召對宰臣故事朔望日御宣政殿見羣臣
謂之大朝玄宗始以朔望陵寢薦食不聽政今之見宰
臣特以事召也長慶二年十二月御紫宸殿冊皇太子
故事冊太子御宣政殿時從便也(貞元二十一年四月乙巳順宗御宣政殿)
(冊皇太子)大中三年復河湟追尊順憲諡號至冊日上御宣
政殿受玉冊於太尉兩京記大明宫含元殿後有宣
政殿即正衙殿也朔望大冊拜則御之李華賦布大
政於宣政澹宸心於紫宸
唐同明殿(東都)
薛訥傳突厥擾河北武后詔訥經略對同明殿齊澣
傳太子還武后召澣宴同明殿曰朕母子如初卿有力
焉六典同明殿在東都集賢殿東
唐金華殿(東都)
陳子昂傳武后竒其才召見金華殿
唐含樞殿(東都)
狄仁傑傳武后時李楷固駱務整討契丹克之獻俘含
樞殿后舉酒屬仁傑賞其知人
唐億歲殿(東都)
崔神慶傳武后時待制億歲殿會要玄宗開元十五
年閏九月億歲殿生芝草
唐觀風殿
武后傳徙上陽宫帝率百官詣觀風殿問起居隋宇
文愷造觀風行殿
唐端扆殿(東都)
會要神龍元年正月二十四日(乙亥)中宗即位於通天
宫端扆殿
唐承慶殿甘露殿
舊紀中宗景龍二年七月癸亥御承慶殿慮囚徒肅宗
上元元年太上皇居西内甘露殿實錄景雲二年九
月丁酉宴吐蕃使於承慶殿會要大和二年八月修
兩儀殿及甘露殿共一百七十二間景龍文館記中
宗令諸學士入甘露殿其北壁列書架架前有銀硯碧
鏤牙管銀函盛紙六典百福殿之西曰承慶殿兩儀
殿之北曰甘露殿(見太極宮)兩京記百福殿在太極宫中
公主院西承慶殿又在百福殿西
唐射殿
禮志射前一日大樂令設宫縣之樂鼓吹令設十二按
於射殿之庭
唐萬春殿千秋殿
六典兩儀殿之東曰萬春殿西曰千秋殿
唐前殿
紀開元二年七月乙未焚錦繡珠玉于前殿回紇傳
葉護助破安慶緒肅宗坐前殿召葉護宴且勞之姚
崇傳玄宗尊遇崇每見便殿必為之興去輙臨軒以送
循吏傳刺史受命日對便殿賜衣物乃遣
唐金鑾殿
李白傳天寳中賀知章言之召見金鑾殿論當世事奏
頌一篇賜食親為調羹衛次公傳貞元末與鄭絪皆
召金鑾殿建議立順宗宦者傳劉正亮惡王叔文勸
順宗立廣陵王為太子監國召學士李程王涯等至金
鑾殿草制議者美其忠陸扆傳天子金鑾作賦命學
士和扆先成兩京記大明宫紫宸殿北曰蓬萊殿其
西曰還周殿還周西北曰金鑾殿長安殿在金鑾殿西
南蓬萊殿西龍首山支隴起平地上有殿名金鑾殿(在蓬)
(萊正西微南)殿旁坡名金鑾坡翰林故事(韋執誼)置學士院
後又置東學士院於金鑾坡(殿在學士院之左蓋近寢殿)續翰林
志(蘇易簡)唐制駕在大内則明福門内置學士院駕在興
慶宫則金明門内置院德宗移院於金鑾坡上(一本亦云德宗)
(召學士對浴堂門又移學士院於金鑾殿西對御起草賦詩)會要學士院在銀臺
門内又置東翰林院於金鑾殿西(德宗造院金鑾坡上即坡别建一院開元)
(之院原不廢恐續志誤謂之移)五代會要殿因金鑾坡以為名與翰
林院相接六典大明宫有金鑾殿藝文志雜史類
韓偓金鑾密記五卷書目一卷李白詩著書獨在金
鑾殿拾遺記瀛洲南有金鑾之觀中有寳几
唐躍龍殿
舊紀天寳十三載三月丙午御躍龍殿門張樂宴羣臣
唐長樂殿
紀至德二載十一月庚子作九廟神主告享於長樂殿
唐興慶殿
舊紀乾元元年二月乙巳上御興慶殿奉上皇徽號册
唐浴堂殿
會要貞元十二年九月德宗謂裴延齡曰所居浴堂
殿一棟將壓念易之未能也延齡請以本分錢治殿
數十猶不乏况一棟哉(又本傳)列傳李綘元和中浴
堂北廊奏對云云對浴堂殿帝曰比諫官多朋黨論奏
不實皆陷謗訕欲黜其尤者綘曰自古納諫昌拒諫
亡雖開納奬勵尚恐不至今乃欲譴呵之使直士杜
口非社稷之利也帝曰非卿言我不知諫之益(又李吉甫)
(讚鄭絪帝坐浴堂殿召學士綘語其故)李吉甫圖上河北險要所在
帝張於浴堂門韋處厚長慶四年七月於浴堂
中諫遊獵及晏起賜銀綵長安志文宗於浴堂
門對鄭注於浴堂殿對學士在大明宫蓬萊殿東
(又别有浴堂院)六典無此殿元稹承旨廳壁記曰乘輿奉
郊廟則承旨得乘廐馬自浴殿由内朝以從按内朝
者紫宸殿也疑在紫宸之東(殿在蓬萊殿東即與紫宸殿相屬)稹
詩曰未勘銀臺契先排浴殿關館本圖浴殿在
綾綺殿南(在蓬萊殿東)唐學士多對浴堂殿李絳之極
論中官柳公權濡紙繼燭皆此地也
唐延和殿元和殿
見甘露見武元衡權德輿柳宗元表
唐中和殿清思殿宣和殿
敬宗紀長慶四年二月丁未擊鞠于中和殿四月丙申
擊鞠于清思殿寳歷二年九月甲戌觀百戲于宣和殿
唐會昌殿
實錄文宗太和四年八月戊辰(一云七月庚辰)幸棃園會昌殿
觀新樂大宴樂五年正月乙巳幸會昌殿奏樂
唐咸泰殿
蕭后傳開成中正月望夜(四年正月丁夘夜)帝御咸泰殿然鐙
作樂迎三宫太后奉觴進壽
玉海卷一百五十九
