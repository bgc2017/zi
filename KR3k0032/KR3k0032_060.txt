卷五十九
玉海卷五十九
宋王應麟撰
藝文
詩(歌)
詩大序曰詩者志之所之也在心為志發言為詩(心之)
(精微者發而為言言之成文者約而為詩)朱子曰以虞書攷之詩之作本
言志而已方其詩也未有歌也及其歌也未有樂也
以聲依永以律和聲則樂乃為詩而作非詩為樂而
作也
葛天氏八闋
呂氏春秋仲夏紀昔葛天氏之樂三人捲(一作摻一作持)牛尾
投足以歌八闋一曰載民二曰玄鳥三曰遂草木四曰
奮五穀五曰敬天常六曰建帝功七曰依地德八曰得
方外之極注一本總萬物禽獸之極上林賦聽葛天
氏之歌注張揖曰其樂三人歌八曲
堯古詩
列子仲尼篇堯治天下五十年游於康衢聞兒童謠曰
立我蒸民莫匪爾極不識不知順帝之則堯問誰教為
此言童兒曰我聞之大夫問大夫大夫曰古詩也
舜南風詩
見琴類
禹康歌
隋食貨志禹制九等而康歌興周人十一而頌聲作
周九德歌
禮大司樂於宗廟之中奏之左傳文七年晉郤缺曰
九功之德皆可歌也謂之九歌六府三事謂之九功
漢志國子學歌九德
周文公詩
周語富辰曰周文公之詩曰兄弟䦧于牆外禦其侮
呂氏春秋周公旦乃作詩曰文王在上於昭于天
周祈招詩
左傳昭十二年楚右尹子革曰昔穆王欲肆其心祭公
謀父作祈招之詩(招樂名)曰祈招之愔愔云云形民之力
而無醉飽之心(家語作刑民)注祈父周司馬招其名
仲尼五章
史記樂書仲尼正樂以誘世作五章以刺時索隱曰孔
子詩曰優哉游哉聊以卒歲是五章之刺見家語伯
夷傳賭軼詩可異焉即采薇之詩
漢二十八家歌詩初詩(見樂章)宗廟歌詩
志高祖歌詩二篇泰一雜甘泉壽宫十四篇宗廟歌詩
五篇漢興以來兵所誅滅十四篇出行巡狩及游十篇
臨江王及節士四篇李夫人及幸貴人三篇詔賜中山
未央材人四篇吳楚汝南十五篇燕代謳鴈門雲中隴
西歌詩九篇邯鄲河間四篇齊鄭淮南各四篇左馮翊
京兆尹秦歌詩八篇河東蒲反一篇黃門倡車忠等十
五篇各有主名及雜歌詩十九篇雒陽四篇河南周歌
詩謠及聲曲折一百六十四篇諸神三篇送迎靈頌三
篇周歌詩二篇南郡五篇右歌詩二十八家三百一十
四篇自孝武立樂府采歌謠於是有代趙之謳秦楚之
風皆感於哀樂緣事而發亦可觀風俗知薄厚樂志
采詩夜誦孔光奏夜誦員五人不可罷秦倡楚巴銚齊
四會蔡齊謳皆鄭聲可罷
漢雅歌詩
志樂六家雅歌詩四篇
漢郊廟詩歌
禮樂志今漢郊廟詩歌未有祖宗之事八音調均义不
協於鐘律而内有掖庭材人外有上林樂府皆以鄭聲
施於朝廷
漢九歌
志郊祀歌天地八九歌畢奏斐然殊
漢韋孟諫詩
傳韋孟為楚王傅作詩風諫後去位徙家于鄒又作一
篇其諫詩曰睮睮諂夫咢咢黃髮如何我王曾不是察
致冰匪霜致隊匪嫚瞻惟我王昔靡不練在鄒詩曰其
夢如何夢爭王室其爭如何夢王我弼濟鄒魯禮
義唯恭誦習弦歌于異他邦文選注有劉向劉歆
七言東方朔六言五言見於周行露之章是
也
漢栢梁臺詩
見臺類
漢神爵齊祠詩歌
郊祀志神爵元年正月上始幸甘泉郊見泰畤數有美
祥修武帝故事盛車服敬齋祠之禮頗作歌詩其三月
幸河東祠后土有神爵集改元王襃傳神爵五鳳之
間天下殷富數有嘉應上頗作歌詩欲興協律之事丞
相魏相奏知音善鼓雅琴者召見待詔
漢中和樂職宣布詩
王襃傳益州刺史王襄欲宣風化於衆庶聞襃有俊才
使作中和樂職宣布詩選好事者令依鹿鳴之聲習而
歌之時氾鄉侯何武為僮子選在歌中久之武等學長
安歌太學下轉而上聞宣帝召見武等觀之皆賜帛曰
此盛德之事吾何足以當之襃旣為刺史作頌又為其
傳注師古曰解釋頌歌之義及作者之意中和言政治
和平樂職言百官各得職宣布風化普洽何武傳宣
帝時天下和平四夷賓服神爵五鳳之間屢蒙瑞應王
襄使辨士王襃頌漢德作中和樂職宣布詩三篇武年
十四五與成都楊覆衆等習歌之帝召見武等於宣室
文選襃作傳名曰四子講德(四子謂微斯文學虛儀夫子浮游先生陳丘子)
(也)微斯文學問於虛儀夫子曰云云攜手俱游歴于西
州有二人焉乘輅而歌倚輗而聽之敢問所歌何詩浮
游先生陳丘子曰所謂中和樂職宣布之詩益州刺史
之所作也刺史見太上聖明股肱竭力德澤洪茂黎庶
和睦天人並應累降瑞福故作三篇之詩以歌詠之也
自刺史之來也宣布詔書勞來不怠令百姓徧曉聖德
於是皇澤豐沛主恩滿溢百姓歡欣中和咸發是以作
而歌之也(甘泉頌曰詠中和之歌讀太平之頌)
漢德象女師篇
外戚傳班偼伃誦詩及窈窕德象女師之篇注皆古箴
戒之書也詩外别有此篇(陳女圖以鏡監顧女史而問詩)
漢歌詩四章(述鴻業十五章)
古今注漢明帝為太子樂人作歌詩四章以贊其德一
曰日重光二曰月重輪三曰星重暉四曰海重潤楊
終傳章帝東巡鳳皇黃龍並集終贊頌嘉瑞並述祖宗
鴻業十五章
漢白狼槃木詩
見朝貢類
漢詩
文苑傳王逸作漢詩百二十三篇(唐志逸集二卷)
漢百官詩頌
見樂章類
魏百一詩
隋志應璩百一詩八卷應貞注唐志八卷總集類李
䕫百一詩集二卷(隋志晉李彪撰二卷)干寶百志詩九卷文心雕龍應
璩百一辭譎義正亦魏之遺直也晉陽秋璩作五言
詩百三十篇言時事頗有補益(文選載下流一首)翰林論應
休璉五言詩百數十篇以風規治道蓋有詩人之旨焉
(璩百一詩序云時謂曹爽曰公今聞周公巍巍之稱安知百慮有一失乎百一之名蓋興於此)
晉周詩補亾詩(續詩)
夏侯湛傳作昆弟誥云云初湛作周詩成以示潘岳岳
曰此文非徒温雅乃别見孝悌之性岳因此遂作家風
詩束晳傳著補亾詩(南陔白華華黍由庚崇丘由儀)詩序曰晳與司業疇人肄修
(鄉飲之禮然所詠之詩或有義無辭音樂取節闕而不備於是存思在昔補著其文以綴舊制)隋文
中子續詩三百六十篇十卷
晉郊廟歌詩
見樂章類
晉詩
索靖傳著五行三綂正驗論又撰索子晉詩各二十卷
晉元正宴會詩(見元會類)
唐志總集晉元正宴會詩集四卷伏滔袁豹謝靈運集
傅咸七經詩
春秋正義傅咸為七經詩王羲之寫詩見初學記(隋志咸集十七卷梁)
(三十卷)
梁古今詩苑英華
隋志十九卷梁昭明太子撰唐志二十卷僧惠淨續
集二十卷劉孝孫古今類聚詩苑三十卷(舊史四十卷)郭瑜
古今詩類聚七十九卷許凌詩林英選十一卷(總集類)
宋朝太宗詔類文苑英華以楊徽之精於風雅命編詩
為百八十卷隋志文林館詩府八卷(後齊)百國詩集
三十九卷(崔光撰)
六代詩集抄
唐志許凌徐陵各四卷
唐開元八詩
孫逖傳開元中以起居舍人入為集賢修撰時海内少
事帝賜羣臣十日一燕宰臣蕭嵩會百官賦天成元澤
維南有山楊之華三月英英有蘭和風嘉木等八篇繼
雅頌體使逖序所以然
唐賜刺史詩
許景先傳開元十三年帝自擇刺史許景先等十一人
治行詔宰相諸王御史以上祖道洛濱盛具奏大常樂
帛舫水嬉命高力士賜詩帝親書且給筆紙令自賦賚
絹三千遣之許景先由吏部侍郎為刺史治虢大理
卿源光𥙿鄭州兵部侍郎寇泚宋州禮部侍郎鄭温琦
邠州大理少卿袁仁敬杭州鴻臚少卿崔志廉襄州衞
尉少卿李昇期邢州太僕少卿鄭放定州國子司業蔣
挺湖州左衞將軍裴觀滄州衞率崔誠遂州凡十一人
唐賜三傑詩
宋璟傳開元十七年為尚書右丞相張說為左丞相源
乹曜為太子太傅同日拜有詔太官供食太常奏樂會
百官尚書省東堂帝賦三傑詩自寫以賜蘇晉序咨
日于朔擇時于秋對命王庭受職公府
唐開元朝英集
志總集類朝英集三卷開元中張孝嵩出塞張九齡韓
休崔沔胡皓賀知章所撰送行歌詩
唐正聲詩集
舊史孫季良開元中為集賢院直學士撰正聲詩集三
卷元思敬撰詩人秀句兩卷
唐杜甫詩
書目二十卷王洙序云甫集初六十卷定取千四百五
篇凡古詩三百九十九近體千有六分十八卷别錄賦
及雜著二十九篇為二卷(合二十卷)又外集一卷三十五首
吳鑄為序志杜甫集六十卷小集六卷樊晃集(狄遵度嗜)
(甫詩讃其集後)本傳贊唐興詩人承陳隋風流浮靡相矜至
宋之問沈佺期等研揣聲音浮切不差而號律詩競相
襲沿逮開元間稍裁以雅正然恃華者質反好麗者壯
違而人得一槩皆自名所長至甫渾涵汪茫千彙萬狀
兼古今而有之元稹謂詩人以來未有如子美者甫又
善陳時事律切精深至千言不少衰世號詩史韓愈於
文章慎許可至歌詩獨推李杜文章在光燄萬丈長誠
可信云(程子曰詩之盛莫如唐唐人善論文莫如韓愈愈之所稱獨高李杜)大歴十才
子盧綸吉中孚韓翃錢起司空曙苗發崔峒耿湋
夏侯審李端能詩齊名憲宗詔中書舍人張仲素訪
集遺文文宗尤愛綸詩悉索家笥得五百篇
唐曲江亭應制詩
劉太真傳德宗貞元四年(九月癸丑)重陽節賜百僚宴于曲
江亭帝自賦詩以清字為韻仍勑宰相擇文人應制賡
和李泌等請羣臣皆和詩成帝自加考校以李紓太真
等四人為上于邵鮑防等四人為中張濛二十三人為
下與擇者四十一人(會要作三十三人)惟泌晟燧三宰相無所
差次(按曲江亭為宴樂之地所謂江頭宫殿鎻千門是也)
唐元和聖德詩
韓愈作凡千有二十四字
唐平淮夷雅
柳宗元作皇武方城二篇
唐河嶽英靈集
志總集類殷璠二卷書目集常建至閻防二十四人
詩總二百三十四首各序其詩格於首(序曰貞觀標格漸高開元風骨始備)
唐中興間氣集
志高仲武二卷書目集至德大歷名人錢起張衆甫
等二十六人詩一百三十二首(序云五言詩一百四十七言附之)略品
叙其詩格且摘警句列於首(以至德興復風雅復振故名)
唐詩唐詩類選
志李戡唐詩三卷李戡傳常惡元和有元白詩多纖
豔不逞而世競重之乃集詩人之類夫古者斷為唐詩
以譏正其失志顧陶唐詩類選二十卷(大中校書郎)書目凡一
(千二百三十二首分二十卷)
詩評詩品
志文史類顔竣詩例錄二卷鍾嶸詩評三卷書目詩
評一卷自漢以來能詩者一百二十二人分三品為評
舊唐史李嗣真撰詩品一卷(王昌齡詩格)詩評序陳思
為建安之傑公幹仲宣為輔陸機為太康之英安仁景
陽為輔謝客為元嘉之雄顏延年為輔此皆五言之冠
冕文辭之命世近彭城劉士章俊賞之士疾其淆亂欲
為當世詩品口陳標榜其文未遂嶸感而作焉
唐百家詩選
書目二十卷以明皇德宗所製為首
唐絕句詩
宋朝淳熙中洪邁編唐人絕句詩為六帙後入翰林孝
宗召對偶及宫中書扇事邁因以所編進上命寘復古
殿書院邁自序謂初編得五千四百篇後採樂府小說
諸詩撮其可讀者合為八十二卷
唐雅
宋朝仁宗時李及之進唐雅十篇
范師道進詠唐史詩五軸(仁宗時侍御史)
太平興國升平詩
四年田錫獻升平詩三十章遷左拾遺直史館賜緋魚
萬適雍熙詩二百首梁鼎著學古詩五十篇真
宗祀汾陰錢易獻宋雅一篇
淳化賞花詩
三年三月丙午宴後苑上臨池釣魚詔羣臣賦詩特召
楊億賦詩御座之側因習射丁未以羣臣所賦賞花詩
五十二首付史館宋綬祥符中從幸後苑賞花羣臣
皆賦詩命綬晏殊為序
祥符諸王唱酬詩
五年三月庚寅製諸王唱酬詩序示輔臣(鄆王安王及德潤德明詩)
(集序共四首)以集付秘閣六月甲寅内出續求訪安王詩筆
示輔臣上作序冠篇仍付秘閣徐王元偓獻與允中
唱和詩一卷製序賜之後取其歌詩文記纂為六卷墨
跡三卷上親作二序命藏秘府(又見御詩類)
祥符玉宸殿賦詩
見觀書類
天禧賀建儲闈禮成詩
見冊禮類
天聖清輝殿賦詩蘂珠殿賦詩
四年四月乙夘出後苑雙頭牡丹圖示輔臣令館閣獻
詩賦兩制自章得象以下十三人三館自康孝基以下
二十七人歌詩一百四十篇(表云永平神爵之頌孝明稱美者五人貞元重九之)
(篇德宗考第於三等)八年三月十九日壬申觀唐明皇山水字石
于清輝殿命從臣作歌詩中書第優劣秘閣校理韓羲
辭獨不成八月六日丁亥天章閣觀書元真殿觀榖宴
蘂珠殿宰臣以下賦詩九年三月十七日賞花釣魚命
從臣賦詩(以新字為韻)閏十月戊辰宴太清樓從臣賦詩各
一篇
皇雅
尹洙撰十篇天監西師耆武憲古大鹵帝籍庶土帝制
皇治太平
皇朝玉堂詩
書目三十二卷集皇朝詩歌以神宗御製元豐宫詞等
十五篇為首
宋百家詩選
曾慥紹興中采名人詩起寇準終葉夢得倂記其行事
凡五十卷如歐蘇王黃之詩為世所傳者皆不載又續
選二十卷
紹興中興復古詩
十八年七月癸未敷文閣待制張嵲獻之八月二十七
日詔嘉奬
紹興聖綂詩中興聖德詩
十八年黃友端進紹興聖綂詩一篇二月十七日詔免
解二十一年十一月二日程端厚獻聖德詩除直徽猷
閣二十二年九月二十四日劉一止進中興聖德詩除
敷文待制十一月十一日錢周材進紹興聖德詩除集
英修撰
嘉定熙朝盛典詩
二卷趙師&KR0759;撰嘉定九年取郊祀明堂大朝會孟饗典
禮為一百四十二詩紀儀文之盛
次韻作詩於古無有高嚴韋郭來往杜少陵間不
過和意(自元白諸人茲體稍出)五言詩之源生於國風廣
於離騷著於李蘇盛於曹劉鄭都則七子均賦
梁苑則三英接曲唱酬之制由是生焉詩為樂
心聲為樂體樂體在聲瞽師務調其器樂心在詩
君子宜正其文樂辭曰詩詩聲曰歌文心雕龍
王澤殄竭風人輟采春秋觀志諷誦舊章逮楚國
諷怨則離騷為刺秦皇滅典亦造僊詩(史記始皇使博士為)
(仙真人詩及行所游天下傳令樂人謌弦之)漢成帝品錄三百餘篇朝
章國采亦云周備而辭人遺翰莫見五言所以李
陵(贈蘇武詩)班倢妤(怨歌行)見疑於後代也案召南行露
始肇半章孺子滄浪亦有全曲則五言久矣又古
詩佳麗或稱枚叔(文選注古詩蓋不知作者或云枚乘)其孤竹一篇
則傅毅之詞(古詩有冉冉生孤竹)至於張衡怨篇清典可味
(見文選注太平御覽)仙詩緩歌雅有新聲暨建安初五言騰
踴晉世羣才稍入輕綺江左篇製溺乎玄風朱
文公曰古今之詩凡有三變蓋自書傳所記虞夏
以來下及漢魏自為一等自晉宋間顔謝以後下
及唐初自為一等自沈宋以後定著律詩下及今
日又為一等然自唐初以前其為詩者固有高下
而法猶未變至律詩出而後詩之與法始皆大變
以至今日益巧益密而無復古人之風矣歐陽
文忠公曰古者登歌清廟太師掌之諸侯之國亦
各有詩以道其風土性情至於投壺饗射必使工
歌以達其意以為賓樂蓋詩者樂之苗裔與漢之
蘇李魏之曹劉得其正始宋齊而下得其浮淫流
佚唐之時子昂李杜沈宋王維之徒或得其淳古淡
泊之聲或得其舒和高暢之節而孟郊賈島之徒又
得其悲愁鬱堙之氣敖陶孫器之評詩曰魏武帝如
幽燕老將氣韻沈雄曹子建如三河少年風流自賞鮑
明遠如饑鷹獨出奇矯無前謝康樂如東海揚帆風日
流麗陶彭澤如絳雲在霄舒卷自如王右丞如秋水芙
蓉倚風自笑韋蘇州如園客獨繭暗合音徽孟浩然如
洞庭始波木葉微脫杜牧之如銅丸走坂駿馬注坡白
樂天如山東父老課農桑事事言言皆著實元微之如
李龜年說天寶遺事貌悴而神不傷劉夢得如鏤冰雕
瓊流光自照李太白如劉安雞犬遺響白雲覈其歸存
怳無定處韓退之如囊沙背水惟韓信獨能李長吉如
武帝食露槃無補多欲孟東野如埋泉斷劒臥壑寒松
張籍如優工行鄉飲醻獻秩如時有詼氣柳子厚如高
秋獨眺霽晚孤吹李義山如百寶流蘇千絲鐵網綺密
瓌妍要非適用本朝蘇東坡如屈注天潢倒連滄海變
眩百怪終歸雄渾歐公如四瑚八璉止可施之宗廟荆
公如鄧艾縋兵入蜀要以險絶為功山谷如弘景
祗詔入官析理談玄而松風之夢故在梅聖俞如
關河放溜瞬息無聲秦少游如時女步春終傷婉
弱后山如九皋獨淚深林孤芳沖寂自妍不求識
賞韓子蒼如梨園按樂排比得倫吕居仁如散聖
安禪自能竒逸其他作者未易殫陳獨唐杜工部
如周公制作後世莫能擬議(鞏仲至曰潄六藝之芳潤以求真澹)
黃魯直曰以俗為雅以故為新百戰百勝如孫吳
之兵棘端可以破鏃如甘蠅飛衛之射此詩人之
竒也
賦
文章流别論曰賦者敷陳之稱釋名曰敷布其義謂
之賦
漢詩賦五種詩賦百六家
藝文志自屈原二十五篇至王褒十六篇凡賦二十家
三百六十二篇自陸賈三篇至朱宇三篇賦二十一家
二百七十四篇(入揚雄八篇)自孫卿十篇至路恭八篇賦二
十五家百三十六篇自客主賦十八篇至隠書十八篇
凡雜賦十二家二百三十三篇自高祖歌詩二篇至南
郡歌詩五篇凡歌詩二十八家三百一十四篇凡詩賦
百六家千三百一十八篇(入揚雄八篇)登高能賦可以為大
夫春秋之後大儒孫卿及楚臣屈原離讒憂國皆作賦
以風咸有惻隠古詩之義其後宋玉唐勒漢興枚乘司
馬相如下及揚子雲競為侈麗閎衍之詞沒其風諭之
義是以揚子悔之自孝武立樂府而采歌謠於是有代
趙之謳秦楚之風皆感於哀樂亦可以觀風俗知薄厚
云序詩賦為五種(六義附庸蔚成大國)兩都賦序武宣之世崇
禮官考文章云云孝成之世論而錄之奏御者千有餘
篇
漢皇太子生賦八言七言詩魏贊述太子
賦
枚皋傳武帝春秋二十九乃得皇子羣臣喜故皋與東
方朔作皇太子生賦(元朔元年春)及立皇子禖祝受詔所為
皆不從故事重皇子故也衞后立皋奏賦以戒終從行
至甘泉雍河東東巡狩封泰山塞決河宣房游觀三輔
離宮館臨山澤弋獵射馭狗馬蹵鞠刻鏤上有所感輒
使賦之(凡可讀者百二十篇)東方朔傳朔之文辭有封泰山責
和氏璧及皇太子生禖屏風殿上栢柱平樂觀賦獵八
言七言上下(晉灼曰八言七言詩各有上下篇)王襃傳虞侍太子作
甘泉洞簫頌太子令後宫左右誦讀之志枚皋賦百
二十篇王褒賦十六篇(隋唐志王褒集五卷)文選有洞簫賦
藝文類聚有甘泉宫頌魏卞蘭有贊述太子賦曹
植有皇子生頌
漢司馬遷賦相如賦
志司馬遷賦八篇司馬相如賦二十九篇
漢揚雄賦
志十二篇揚雄傳蜀有司馬相如作賦弘麗温雅雄
心壯之擬以為式作反離騷廣騷又旁惜誦以下至懷
沙一卷名曰畔牢愁成帝時正月從上甘泉還奏甘泉
賦以風三月將祭后土還上河東賦以勸十二月羽獵
因校獵賦以風明年從至射熊館還上長楊賦藉翰林
為主人子墨為客卿以風文選注引揚雄蜀都賦太
玄賦覈靈賦又引釋愁北史司馬膺之好讀太玄經
又注雄蜀都賦
漢四賦
揚雄傳辭莫麗於相如作四賦(甘泉河東校獵長楊)
漢頌德賦
志雜賦有雜行出及頌德賦二十四篇雜四夷及兵賦
二十篇
漢論都賦
杜篤傳光武時以關中表裏山河先帝舊京不宜改營
雒邑上論都賦(唐志杜篤集五卷隋志一卷)王景傳杜陵杜篤奏
上論都欲令車駕遷還長安景以宫廟已立恐人情疑
惑會有神雀諸瑞乃作金人論頌洛邑之美天人之符
漢兩都賦
班固傳時京師脩起宫室濬治城隍而關中耆老猶望
朝廷西顧固乃上兩都賦(西都東都)盛稱洛邑制度之美以
折西賓淫侈之論(隋志班固集十七卷)東都賦有五篇之詩明
堂辟雍靈臺寶鼎白雉
漢二京賦
張衡傳天下太平日久王侯踰侈乃擬兩都作二
京賦因以諷諫十年乃成(隋志張衡集十一卷)隋志薛綜
注張衡二京賦二卷(吳薛綜述二京解)一云薛綜音衡又作
南都賦傅毅有洛都賦唐李庾作西都東都
賦
漢神爵賦
隋志二卷傅毅撰(唐志毅集五卷隋志二卷)
魏趙都許都洛都賦
劉劭傳作趙都賦明帝美之詔劭作許都洛都賦時外
興軍旅内營宫室劭作二賦皆諷諫焉(隋志劉劭集二卷)文
選注引何楨許都賦吳質魏都賦水經注引徐幹齊
都賦
晉三都賦
左思傳思辭藻壯麗造齊都賦一年乃成(隋志二卷幷音)復欲
賦三都詣張載訪岷卭之事構思十年門庭藩溷皆著
筆紙遇得一句即便疏之自以所見不博求為祕書郎
賦成皇甫謐為其序張載為注魏都劉逵注吳蜀而序
之衞瓘又作略解張華見而嘆曰班張之流也使讀之
者盡而有餘久而益新於是豪貴之家競相傳寫洛陽
為之紙貴(隋志左思集二卷梁有五卷)隋志五都賦六卷張衡左思
(孫綽絕重張衡左思之賦每云三都二京五經之鼓吹也)文選注引劉楨魯都賦
曰蓋如飛鶴馬似遊魚
晉揚都賦
庾闡傳為給事中吳國内史虞潭為太伯立碑闡制其
文又作揚都賦為世所重曹毘亦著揚都賦亞於闡(隋志)
(闡集九卷毘集十卷)世說庾闡揚都賦成庾亮云可三二京四
三都於是人人競寫都下為之紙貴
晉天地賦
成公綏傳為天地賦張華重其文以為絕倫(隋志成公綏集九卷)
(梁十卷)
晉中興賦
王廙傳丞相導從弟為荆州刺史元帝即位奏中興賦
曰雖未足宣揚盛美亦詩人嗟嘆詠歌之義也(隋志廙集十卷)
晉南郊賦
郭璞傳詞賦為中興之冠作南郊賦帝嘉之以為著作
佐郎(水經注引南郊賦)璞著江賦辭甚偉(隋志璞集十七卷)
晉朝會賦
南齊樂志角抵像形雜伎漢世張衡西京賦是其始也
魏世則事見陳思王樂府宴樂篇晉世則見傅玄元正
篇朝會賦禮志傅玄朝會賦云華燈若乎火樹熾百
枝之煌煌(隋志玄集十五卷梁五十卷)
唐述聖賦惟皇誡德賦大寶箴玉諜真
記
謝偃傳太宗朝為弘文館直學士帝召見欲偃作賦先
為序一篇言天下乂安功德茂盛意授偃使賦偃緣帝
旨名篇曰述聖帝悅賜帛數十初帝即位張藴古上大
寶箴諫帝以民畏而未懷其辭挺切擢大理丞偃又獻
惟皇誡德賦其序大略言治忘亂安忘危逸忘勞得忘
失四者人主莫不然是以聖人處宮室則思前王所以
亡朝萬國則思已之所以尊循府庫則思今之所以得
視功臣則思輔佐之始見名將則思用力之初如此則
人無易心天下何患不化哉旦行之堯舜暮失之桀紂
豈異人哉蓋規帝成功而自處至難云又撰玉諜真紀
以勸封禪(李百藥工詩而偃善賦時稱李詩謝賦)志謝偃集十卷舊史惟皇誡
德賦慮失者常得懷安者必危是以戰戰慄慄日謹一
日守約守儉去奢去逸惟賢是授惟民所恤則四
皇不足五六帝不足七若夫忠良是棄諂佞斯奬
則夏桀可二殷辛易兩太宗御製述聖賦序(見文)
(苑英華)宋朝天聖四年閏五月宋綬錄進惟皇誡
德賦
唐贊道賦
李百藥傳貞觀四年(政要云五年)授太子右庶子太子戱媟
無度乃作贊道賦以諷他日帝曰朕見卿賦述古儲貳
事勸勵甚詳賜綵三百段馬一匹賦略曰惟忠與敬
曰孝與仁則可以下光四海上燭三辰禮賢於秋實歸
道於春卿異洞簫之虞侍殊飛蓋之緣情(見貞觀政要)
唐清暑賦
崔仁師傳太宗幸翠微宫上清暑賦以諷帝稱善賜帛
五十段
唐太一樞會賦
志五行類李淳風太一樞會賦一卷玄宗注
唐南郊賦
徐彥伯傳會郊祭上南郊賦辭致典縟(見文苑英華)
唐三大禮賦
玄宗天寶十三載杜甫進朝獻大清宫朝享大廟有事
于南郊三大禮賦投延恩匭舊史天寶末獻三大禮
賦玄宗奇之召試文章
唐含元殿賦
李華傳著含元殿賦萬餘言蕭穎士曰景福之上靈光
之下
唐大明賦
見箴類
唐海潮賦
志盧肇一卷
魯史分門屬類賦(見春秋類)
楊鈞三卷以左氏事類分十門各為律賦一篇乾德四
年奏御詔襃之
乾德五鳳樓賦
乾德中梁周翰獻擬制二十篇擢為右拾遺會修大内
上五鳳樓賦
端拱事類賦
端拱中祕閣校理吳淑撰百篇以獻詔令注釋淳化四
年成三十卷九月庚寅朔以為水部郎咸平中淑以浚
郊上都累聖丕業作論都賦以獻
淳化東西京賦
淳化三年三月賜楊億及第億年十二讀書祕閣因擬
文選兩京賦作東西京賦以進太宗嘉之詔學士院試
舒州進甘露頌帝益賞其才咸平四年二月五日錢惟
演獻東京賦吳淑作論都賦淳化三年春和㠓獻
觀燈賦付史館
咸平宋都賦
咸平四年八月乙未直史館劉蒙叟上章獻宋都賦述
皇宋由兹地建號宜升宋州為都立祖宗廟上嘉之命
史館檢故事以聞王仲旉作南都賦
咸平春秋字源賦
楊文舉注尹玉羽春秋字源賦咸平四年正月乙酉知
河南府李至上之以賦送祕閣徐鍇賦苑二百卷
祥符皇子冠禮賦
祥符八年十二月戊子著作佐郎晏殊上皇子冠禮賦
詔奬之
元豐汴都賦
元豐七年三月壬戌以太學生周邦彦為太學正邦彦
獻汴都賦故擢之
紹興三都賦
紹興十三年三月二十八日王鈇上親饗太廟賦除直
徽猷閣十五年十一月癸亥高衮獻二都賦與教官十
七年十二月十三日施諤進中興頌一篇紹興雅十篇
行都賦一首免解
淳熙明堂賦頌堯賦
見後
河圖天地二運賦
崇文目卜筮類一卷論天地二運蓋三命書也不著撰
人
歴代紀元賦
書目一卷皇朝楊備撰次漢至五代正綂年號為賦一
首又别為宋頌四章梁武帝歴代賦(見御製)後周扈
載次歴代有國廢興治亂之迹為運源賦甚詳趙鄰
幾作禹别九州賦萬餘言范諷獻東封賦鞠常著
四時成歲賦萬餘言錢熙作四夷來王賦以獻凡萬
餘言太宗嘉歎以為直史館
文心雕龍曰賦者受命於詩人而拓宇於楚辭也
於是荀況禮智(漢志荀卿賦十篇今其存者成相佹詩并賦篇而七賦篇曰禮曰知)
(曰蠶曰箴曰雲)宋玉風釣(見文選古文苑)爰錫名號秦世頗有雜
賦(漢志秦時雜賦九篇)漢初辭人陸賈扣其端(志二篇)賈誼振
其緒(七篇)枚馬同其風(枚乘九篇相如二十九篇)王揚騁其勢(王襃)
(十六篇揚雄十二篇)觀夫荀結隠語宋發巧談枚乘莬園(見古)
(文藝文類聚)相如上林賈誼鵩鳥子淵洞簫孟堅兩都
張衡二京子雲甘泉延壽靈光此十家並辭賦之
英傑也仲宣(王粲)靡密偉長(徐幹)博通太沖(左思)安仁(潘岳)
策勲於鴻規士衡(陸機)子安(成公綏)底績於流制景純
(郭璞)綺巧彦伯(袁宏)梗槩亦魏晉之賦首也原夫登高
之旨蓋覩物興情情以物興故義必明雅物以情
觀故詞必巧麗文雖新而有質色雖糅而有儀此
立賦之大體也流别論曰古詩之賦以情義為
主以事類為佐今之賦以事形為本以義正為助
情義為才則言省而文有例事形為本則言富而
辭無常文之煩省辭之險易蓋由於此盛覽問
司馬相如以作賦相如曰合綦組以成文列錦繡
而為質一經一緯一宫一商此賦之迹也賦家之
心包括宇宙㧾覽人物斯乃得之於内不可得而
傳
箴
胡廣曰箴諫之興所由尚矣聖君求之於下忠臣納
之於上劉勰曰箴者所以攻疾防患喻鍼石也
夏箴
文傅篇(見御製類)胡廣百官箴序曰墨子著書稱夏
箴之辭後魏李彪云傳著夏氏之箴詩錄商家之頌
王元長策秀才文注引周書夏箴
商箴
吕氏春秋有始覽第一名類篇商箴云天降災
布祥並有其職以言禍福人或召之也文心
雕龍夏商二箴餘句頗存盤庚無伏小人之
攸箴
周庭燎箴
詩庭燎美宣王也因以箴之郊特牲注庭燎之差天
子百公蓋五十侯伯子男皆三十
周師箴周箴
周語召公曰天子聽政使公卿至於列士獻詩瞽獻典
史獻書師箴&KR1363;賦矇誦百工諫庶人傳語近臣盡規親
戚補察瞽史教誨耆艾修之而後王斟酌焉(注師小師也箴刺王)
(闕以正得失)左氏傳晉師曠曰史為書瞽為詩工誦箴諫
大夫規誨士傳言庶人謗商旅于市百工獻藝楚語
衞武公箴儆於國作懿戒以自儆殷武丁得傅說升
以為公使朝夕規誨箴諫曰必交修余無余棄也齊桓
晉文近臣諫遠臣謗輿人誦以自誥也呂氏春秋有
始覽謹聽篇不知則問不能則學周箴曰夫自念斯學
德未暮學賢問三代之所以昌也後周蕭圓肅太
子箴曰惟王建國辨方正位必立太子為皇之貳
是以易稱明兩禮云上嗣東庠養德震方主器左
史書言右史書事束髮就學宵雅夙肄朝夕百篇
乙夜乃寐愛日惜力寸陰無弃視膳再飯寢門三至小
心翼翼大孝烝烝詢謀計慮問對疑丞安樂必敬無忘
戰兢天道福謙人道惡盈漢嗣不絕乎馳道魏儲回環
乎鄴城前史攸載後世揚名三善旣備萬國以貞姬周
長久實係元良嬴秦短祚亦由少陽雖卜年七百有德
彌昌數世一萬無德亟亡敬之敬之天維顯思光副皇
極永固洪基宫臣再拜敢告職司
周虞人箴楚箴
左傳襄七年魏絳曰昔周辛甲之為太史也(武王大史)命百
官官箴王缺(箴莫善於虞箴各以其官所掌而為箴辭)於虞人之箴曰芒芒
禹跡畫為九州經啟九道民有寢廟獸有茂草各有攸
處德用不擾在帝夷羿冒于原獸忘其國恤而思其麀
牡武不可重用不恢于夏家獸人司原敢告僕夫疏云
虞人掌獵故以獵為箴楚語曰民生在勤勤則不匱
楚有箴尹之官文心雕龍曰魏絳諷君於后羿楚子
訓民於在勤衛武公在輿有旅賁之規居寢有贄御
之箴
周大正箴
見刑制
漢百官箴
胡廣傳(又春秋正義)初揚雄依虞箴作十二州箴二十五官
箴其九箴亡缺其後涿郡崔駰及子瑗(子玉)又臨邑侯劉
騊駼增補十六篇(正義云瑗子寔世補其闕)太傅胡廣復繼作四篇
文甚典美乃悉撰次首目為之解釋名百官箴凡四十
八篇(春秋正義云皆放虞箴為之)揚雄傳雄以為箴莫善於虞箴
作州箴注九州之箴也(選注引益州箴)古文苑所載止四十一篇十二州箴(冀)
兗青徐揚荆(豫)梁雍幽并交官箴揚雄十二(光禄勲)衞尉
太僕廷尉大鴻臚宗正大司農(少府執金吾)將作大匠城門校尉上林苑令
崔駰七太常太尉河南尹(司空)司徒大理尚書崔寔一(諫大夫)
崔子玉九尚書博士東觀關都尉(河隄謁者)郡太守北軍中候侍中司隸校尉
書目二十四箴一卷揚雄撰州箴十二衞尉等箴十
二文心雕龍揚雄稽古始範虞箴卿尹州牧二十五
篇及崔胡補綴㧾稱百官指事配位鞶鑑可徵所謂追
清風於前古攀辛甲於後代藝文志揚雄所序三十
八篇箴二(唐志雄集五卷)文選注引揚雄衞尉箴又引城門
校尉箴國三老箴又侍中箴曰光光常伯又引劉騊駼
郡太守箴太平御覽引揚雄太官令箴太史令箴胡
廣邊都尉箴又引胡廣百官箴序班固傳注引揚雄
司空箴曰普彼坤靈侔天作合光武紀注引崔
瑗中壘校尉箴梁天監六年袁峻擬揚雄官箴
奏之
漢酒箴
陳遵傳黃門侍郎揚雄作酒箴以諷諫成帝其文為酒
客難法度士譬之於物曰子猶瓶矣觀瓶之居居井之
眉自用如此不如鴟夷後崔駰傳著酒箴(御覽引駰酒箴)
後魏高允上酒訓高祖悅之常置左右
漢尚書箴
初學記後漢繁欽尚書箴云云藝文類聚揚雄尚書
箴晉傅玄吏部尚書箴云易貴好爵書謹官人衡人
司書胡廣侍中箴云云崔德正大理箴晉張華
大司農箴
漢中壘校尉箴司空箴
光武紀注崔瑗中壘校尉箴曰堂堂黃帝設為壘壁
班固傳注引揚雄司空箴(見上)
漢外戚箴
崔琦傳初舉孝廉為郎梁冀聞其才請與交冀行多不
軌琦數引古今成敗以戒之冀不能受乃作外戚箴(隋志)
(琦集一卷)其略曰履道者固杖勢者危
漢督軍御史箴
高彪傳第五永為督軍御史使督幽州百官大會祖餞
於長樂觀議郎蔡邕等皆賦詩彪獨作箴略曰古之君
子即戎忘身無曰已能務在求賢淮陰之勇廣武是尊
(唐志彪集二卷)
晉女史箴唐彤史
張華傳懼后族之盛作女史箴以諷曰婦德尚柔含章
貞吉樊姬感莊不食鮮禽衞女矯桓耳忘和音志厲義
高二主易心玄熊攀檻馮媛趍進夫豈無畏知死不吝
班女有辭割歡同輦夫豈無懷防微慮遠懽不可以瀆
寵不可以專專實生慢愛極則遷(隋志華集十卷)裴頠亦有女
史箴皇甫規女師箴傅幹皇后箴隋志有女史
箴圖一卷詩貽我&KR0686;管毛氏曰古者后夫人必有女
史&KR0686;管之法石氏星經有女史一星周禮女史八
人掌王后之禮職以詔后理内政綂内官書内令唐
志尚儀局彤史二人正六品有女史二人
晉保傅箴太師箴
職官分紀王廙之保傅箴曰保傅之賢明宗國用寧
嵇康傳作太師箴亦足以明帝王之道
晉丞相箴尚書令箴
藝文類聚晉陸機丞相箴曰導民在簡為政以仁文
選注摯虞尚書令箴曰補我衮闕闡我王猷
晉乘輿箴
潘尼傳為著作郎為乘輿箴以為王者膺受命之期揔
萬機而撫四海簡羣才而審所授孜孜於得人汲汲於
聞過不敢斥至尊故以乘輿名篇
晉侍臣箴
温嶠傳遷太子中庶子深見寵遇太子與為布衣之交
數陳規諷又獻侍臣箴其略云不以賢自盛不以貴為
榮思有虞之蒸蒸尊周文之翼翼屏彼佞諛納此亮直
傅玄有太子少傅箴後周蕭圓肅作少傅箴齊
王攸為太傅獻箴曰固親以道修身以敬
晉國子箴
王濟傳云云文心雕龍曰潘勖符節要而失淺温嶠侍
臣博而患繁王濟國子文多事寡潘尼乘輿義正體蕪
初學記晉成公綏市長箴
晉選曹箴學箴
李重傳為選曹尚書著選曹箴置左右以明審才之宜
(隋志李重集二卷傅玄有吏部尚書箴)通鑑咸康四年六月王導以李
充為丞相掾充好刑名之學深抑虛浮之士著學箴曰
名之攸彰道之攸廢(李充集二十二卷)
晉逸士箴
江逌傳著阮藉序贊逸士箴(見藝文類聚)又庾凱幽人箴
御史箴
初學記崔篆御史箴曰簡上霜凝筆端風起傅咸御
史中丞箴執憲之綱秉國之憲梁武帝凡百箴(見藝文類)
(聚)
隋匠人箴刺史箴
杜正藏舉秀才蘇威監試擬匠人箴弓銘何妥為龍
州刺史為刺史箴勒于州門外
唐大寶箴
謝偃傳太宗即位直中書省張藴古上大寶箴諷帝以
民畏而未懷其辭挺切擢大理丞(舊史有傳)通鑑武德九
年十二月前幽州記室直中書省張藴古上貞觀政
要張藴古以貞觀二年幽州揔管記室兼直中書省奏
上宋真宗時景德初陳彭年於誕節亦獻大寶箴曰
任賢勿貳堯所以昌改過不吝湯所以王
唐承華箴
李義府傳晉王為太子義府除舍人獻箴云佞諛有類
邪巧多方其萌不絕其害必彰義府方諂事太子而文
致若讜直者太子表之優詔賜帛周王襃有皇太子
箴(見東宫類)
唐清白箴
許圉師傳高宗時圉師為相州刺史以寬治人州刻石
頌美部有受賕者不忍案但賜清白箴其人自愧更為
廉士
唐諭善箴
韋承慶傳儀鳳中太子監國承慶為司議郎進諭善箴
唐獄官箴
裴諝傳德宗即位諝惡法吏舞文獻獄官箴文粹張
說有獄箴
唐君臣箴
杜希全傳德宗時為朔方節度奉天之狩引兵赴難賊
平遷靈鹽夏豐節度使將即屯獻體要八章帝嘉納之
賜君臣箴一篇會要貞元九年十二月賜君臣箴大
略曰在昔稷契實正舜禹逮兹魏徵佑我文祖肆予寡
昧獲纘丕緒臣哉鄰哉爾翼爾輔高秋始肅我武維揚
輟屯禁衞殿於大邦戀闕方甚嘉言乃昌緫彼千慮備
于八章宣父有言起予者商汝其夙夜明保朕躬毋曰
爾身在外爾誠不通善言之應千里攸同導彼遐俗達
于四聰華夷仰德時乃之風又曰商有盤銘周有欹器
或戒以辭或警以事
唐尚書二十四司箴
柳仲郢傳著尚書二十四司箴韓愈見之大加咨賞
選注引摯虞尚書令箴曰補我衮闕闡我王猷(初學記云張華)
唐龍樓箴(龍樓門名)
見東宮類歸登獻龍樓箴以諷皇太子元和四年
十月癸巳登以工侍充太子諸王侍讀
唐太醫箴
柳公綽傳唐憲宗喜武功數出游畋元和五年(舊紀十一月丙)
(寅)柳公綽奏太醫箴以諷帝高其才遣使謂曰卿言氣
行無間隙不在大愛朕深者當置之坐隅踰月(十二月壬午)
自吏部郎中拜御史中丞會要元和五年十一月吏
部郎中柳公綽獻太醫箴崔實太醫令箴動不肆勤
靜不宴逸
唐丹扆六箴
李德裕傳敬宗荒淫數遊幸狎比羣小聽朝簡忽德裕
為浙西觀察上丹扆六箴表曰臣在先朝屬多隂沴嘗
獻大明賦以諷今日盡節明主亦猶是也其一曰宵衣
諷視朝希晚也二曰正服諷服御非法也三曰罷獻諷
歛求怪珍也四曰納誨諷弃忠言也五曰辨邪諷任羣
小也六曰防微諷偽遊輕出也詞皆明直婉切帝雖不
能用猶敕學士韋處厚諄諄作詔謝其意通鑒寶歷
元年壬午德裕獻之
唐續虞人箴
白居易傳穆宗好畋游獻續虞人箴以諷曰唐受天命
十有二聖兢兢業業咸勤厥政鳥生深林獸在豐草春
蒐冬狩取之以道鳥獸蟲魚各遂其生民野君朝亦克
用寧在昔玄祖厥訓孔彰馳騁田獵俾心發狂何以效
之曰羿與康曾不是戒終然覆亡高祖方獵蘇長進言
不滿十旬未足為歡上心旣悟為之輟畋降及宋璟亦
諫玄宗温顔聽納獻替從容璟趨以出鷂死握中噫逐
獸于野走馬于路豈不快哉銜橛可懼審其安危惟聖
之慮(集云元和十五年)
唐縣令箴
文苑英華李磎授李昌緯縣令制云宣帝命明法吏刪
刑書為綂類十篇盡出繁詞而獨著元結縣令箴是於
養人之官殷勤深切矣(古之奇有縣令箴並見文粹)
唐霸國箴
志别集李靖一卷文粹梁肅有兵箴
雍熙守成箴
宋大初傳雍熙三年通判成都府會詔求直言作守成
箴以獻
端拱箴
端拱元年右拾遺直史館王禹偁初拜即日獻端拱箴
一篇極陳規諷表曰夏后有盤盂之銘周王有几杖之
誡敢證斯義用導愚衷又上禦戎十事
咸平鳳扆箴
國史張知白傳咸平中奏疏曰内和人心而後可以寧
夷狄此崇陽抑陰之義也真宗覽而異之召試舍人院
擢右正言獻鳳扆箴
景德續丹扆箴景祐斧扆箴紹興黼扆箴
景德元年二月進士柳察續李德𥙿丹扆箴五篇以獻
庚申召試賜出身察又擬白居易作策問七十五篇
目為贊聖策材景祐元年太子少傅晁迥獻斧扆慎
刑箴大順審刑頌紹興八年十二月丁夘王揚英為
太常博士揚英獻所著黼扆箴(會要作誡)十二篇上召對而
有是命(書目揚英黼扆誡一卷)會要十一月二十三日詔錄本
進入當置坐右朝夕觀省又與召對
景德大寶箴
陳彭年傳景德初修起居注獻大寶箴
景祐金華五箴聖治箴
景祐三年七月乙酉翰林侍讀學士馮元上金華五箴
有詔襃答三司判官謝絳言事進聖治五箴曰紹聞馭
臣内戒慎命敬變云(或云絳獻大寶箴)
康定居安謹治箴
康定元年四月丁亥梁適為右正言初適進居安謹治
箴擢開封推官不半歲踐諫職
康定四箴太宗御書曲禮
祕閣書有太宗御書曲禮(字為行書)首篇四句曰敖不可長
欲不可縱志不可滿樂不可極康定二年七月張方平
在諫垣廣其義為四箴以獻序曰王者奉若天命以臨
萬方謹乃廸德無時怠豫以義制事以禮制心以輯寧
邦家用咸和萬民于後佚王罔自抑畏罔顧諟天之明
命以若先民攸訓不廸率典德用弗類故人君保邦制
治之道慎厥身修思永兹惟艱哉太宗形於翰墨先帝
緘諸祕府將以嘉言善訓貽為孫謨豈唯筆精墨妙云
爾四箴(敖欲志樂)
慶歷勸講箴
慶歷四年二月丙辰御迎陽門命曾公亮講詩王洙講
祖宗聖政錄丁度讀前漢書初元昊叛罷講筵趙師民
獻勸講箴(見文鑑)至是復命講淳熙三年侍講李燾以
經筵少開錄是箴以諷端平三年正月侍讀洪咨䕫
獻緝熙箴
皇祐宗室寶箴六箴
見宗戚類
治平皇極箴
治平元年十二月庚子知制誥祖無擇獻皇極箴英宗
善其言詔褒答之真宗初詔羣臣言事右司諫
梁顥作聽政箴以獻淳熙元年李燾上快箴引
太祖退朝悔乘快決事以諫上曰朕當揭之坐
隅
紹興文思箴
紹興二十六年秘書郎唐文若為文思箴以獻其略曰
於赫我皇兵旣休矣休兵如何莫如治兵居安思危邦
乃攸寧爰整其旅文王以興載舞干羽舜仁用成向戍
弭兵春秋所懲蕭俛去兵旣亂乃萌又曰兵非以殘以
兵休兵凡千五百餘言當時韙之
選德殿六箴
孝宗習射及引對羣臣裁決庶政之便座也崔端詩上
箴六首政令聽察用射
淳熙十箴
十六年春光宗登極右諫議大夫謝諤獻十箴一曰業
難成而易敗宜兢兢保之二曰道甚簡易在尊所聞三
曰畏天之威四曰存心公正五曰賞罰不可妄六曰奬
廉戒貪七曰訪民疾苦八曰理財以義九曰姦諛生亂
甚於夷狄十曰自治乃可理外紹熙末寧宗受禪司
農少卿劉光祖入對獻謹始五箴曰陛下新服厥命人
皆望謹始於庶政臣獨願謹始於五事讀至思箴上曰
要當從原頭用功對曰微臣千百言不如陛下原頭一
語致力于此則貌言視聽俱治矣孫覺為昌王記室
王問終身之戒為陳諸侯之孝作富貴二箴
玉海卷五十九
