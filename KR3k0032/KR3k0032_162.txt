卷一百六十一
玉海卷一百六十一
宋王應麟撰
宫室
堂
古者為堂自半已前虚之謂堂半已後實之為室堂
者當也謂當正向陽之屋
堯堂
史記太史公曰墨者言堯舜堂高三尺土階三等茅茨
不剪采椽不斵論衡蓂莢生於階下須臨堂察之乃
知莢數禮器疏天子之堂九尺此周法也
明堂位正義多士傳云天子堂廣九雉三分其廣
以二為内五分其内以一為高東房西房北堂各
三雉
孔子堂講堂
書序魯共王升孔子堂聞金石絲竹之音後漢紀永
平十五年三月幸孔子宅親御講堂說經祭彤傳永
平中坐孔子講堂顧指子路室云云鮑永傳孔子闕
里無故荆自除從講堂至于里門郡國志王屋縣有
孔子學堂九域志鄆州古講堂孔子為中都宰於此
堂教授兖州有孔子學堂雩臺鄭玄别傳北海有儒
林講堂
漢朝堂
西都賦左右庭中朝堂百僚之位蕭曹魏邴謀謨乎其
上佐命則垂統輔翼則成化西京賦朝堂承東温調
延北考工記外有九室注如今朝堂諸曹治事處疏
謂正朝之左右為廬舍者後明帝紀永平十七年五
月公卿百官以帝威德懷遠祥物顯應並集朝堂奉觴
上夀後傳袁安為太僕元和二年武威太守孟雲上
書南部鈔掠宜還其生口詔百官議朝堂和帝即位竇
憲擊北匃奴安與宋由任隗及九卿詣朝堂上書諫至
免冠朝堂固争者十上朱暉永平初東平王蒼聞而
辟之正月朔旦蒼入賀坐朝堂求璧不可得暉奉之
張酺為太尉與司隷校尉晏稱會於朝堂鄧隲等永
初中並奉朝請有大議詣朝堂與公卿參謀斑勇為
軍司馬元初六年公卿以為宜棄西域鄧太后召勇詣
朝堂會議黃瓊争議朝堂莫能抗奪竇武陳蕃共
會朝堂陳球為廷尉宦者欲别葬竇太后詔公卿大
會朝堂令中常侍監議應劭為車騎將軍掾中平二
年漢陽賊與羌胡為寇詔百官大會朝堂皆從劭議
鮮卑熹平六年秋寇邊召百官議朝堂議郎蔡邕議曰
云云蔡邕獨斷赦令召三公詣朝堂受制書晉志
漢遣將出征授節鉞於朝堂晉令有朔望集公卿於朝
堂
漢玉堂(詳見建章宫)
列傳李尋對臣位卑術淺過随衆賢待詔久汙玉堂之
署注師古曰玉堂殿在未央宫揚雄解謿幸得遭盛
明之世歴金門上玉堂注晉灼曰黃圖有大玉堂小玉
堂殿翼奉上疏孝文時未央宫無玉堂殿谷永對
抑損椒房玉堂之盛寵注椒房皇后所居玉堂嬖幸之
舍史記玉堂璧門正義漢武帝故事云玉堂内殿十
二門階陛咸以玉為之門三層臺高十餘丈椽首欂以
璧為之因名璧門郊祀志建章宫南有玉堂璧門(眺瑤)
(堂)後靈帝紀中平三年二月修玉堂殿(靈帝又造萬金堂)
官志玉堂署長一人本注宦者主中宫别處翟酺傳
上疏曰損玉堂之盛尊天爵之重宦者傳使鈎盾令
繕修南宫玉堂又鑄四鍾懸於玉堂及靈臺殿前(按靈紀已)
(下云云則東都别有玉堂)西都賦金華玉堂西京賦宣室玉堂
譬衆星之環極三輔黃圖未央宫有殿閣三十二椒
房玉堂在其中漢宫閣記云未央宫有玉堂宣室閣漢
書曰建章宫南有玉堂璧門三層臺高三十丈玉堂内
殿十二門階陛皆玉為之又有玉堂神明堂二十六殿
漢武故事玉堂去地二十丈喬公鼎銘延公入于
玉堂前廷洛陽宫殿名南宫有玉堂前後殿
漢甲觀畫堂
成帝紀元帝太子宫甘露三年生甲觀畫堂(元后傳云甲館)黃
(圖曰宫殿中采畫之堂在北宫)應劭曰在太子宫黃圖同霍光傳止畫室中不
入注雕畫之室西都賦豐冠山之朱堂西都賦左
墄右平注摯虞决疑要注曰太極乃有陛堂則有階無
陛平以文塼相亞次墄為陛級西京賦云云注墄階
齒也天子殿高九尺階九齒各有九級其側階各中分
左右左有齒右則滂沲平之令輦車得上
漢延清堂
見殿類
漢始生堂
章紀元和三年二月癸酉還幸元氏祠光武顯宗於縣
舍正堂明日又祠顯宗於始生堂皆奏樂詔復元氏七
年徭役(明帝建武四年光烈后從征彭寵生于常山元氏傳舍永平五年十月行幸鄴常山三老言曰)
(上生於元氏願蒙優復詔復元氏縣田租更賦六歲)
漢黃堂
郭丹傳太守杜詩勅以丹事編黃堂以為後法注太守
之聽事
漢承明堂
袁紹傳抽戈承明注山陽公載記曰紹等入端門遂於
承明堂上格殺中常侍高望等二人
蜀漢爵堂
蜀都賦内則議殿爵堂武義虎威宣化之闥崇禮之闈
華闕雙邈重門洞開金鋪交映玉題相暉
魏鳴鶴堂
魏都賦注聽政殿後有鳴鶴堂椒梓坊木蘭坊文石室
後宫所止
魏東西堂
山謙之丹陽記太極殿周制路寢也秦漢曰前殿今稱
太極曰前殿洛宫之號起自魏東西堂亦魏制於周小
寢也皇后正殿曰顯陽東曰含章西曰徽音乂洛宫之
舊也含章名起後漢顯陽徽音亦起魏輿地志洛陽
有顯陽殿皇后正殿也魏明所建(昭陽晉避諱改在太極之北鑄黃龍高四)
(丈鳳凰二丈置殿前)
魏茅茨堂
水經注河南魏文帝茅茨堂前有茅茨碑是黃初中所立也
晉太極東堂尚書都堂
晉制大會於太極殿小會於東堂列傳山簡為尚書
左僕射領吏部上疏曰武帝受禪泰始之初躬親萬機
時黃門侍郎王恂庾純始於太極東堂聽政平尚書奏
事多論刑獄王渾奏先帝時正會後東堂見征鎮長
史司馬諸王國卿諸州别駕郤詵遷雍州刺史武帝
於東堂會送摯虞舉賢良武帝詔諸賢良方正直言
會東堂策問李密賜餞東堂(孝友)成帝紀咸康六年
七月乙卯初依中興故事朔望聽政於東堂宋符瑞
志咸康二年四月甘露降尚書都堂桃木魏甘露元
年二月丙辰宴羣臣於大極東堂齊東堂校籍
晉宣猷堂
文選陸士衡(機)皇太子宴玄圃宣猷堂詩云云注宣猷
堂名在園中南朝亦有之齊東宫玄圃園宣猷堂梁
宣猷堂宴餞中庶子謝嘏梁太子於東宫宣猷堂開講
晉仁夀堂
晉宫閣名洛陽宫有則百堂螽斯堂休徵堂延禄堂仁
夀堂綏福堂含芳堂樂日椒華芳音顯成承光五福嘉
寧堯母永光長夀堂
晉西堂
宋志晉咸康元年四月二年四月甘露降西堂周顗
傳帝燕羣公于西堂桓冲傳冲將之鎮帝餞於西堂
賜錢五十萬宋書蔡廣荅傅亮曰如今含章西堂足
下在僕射下侍中在尚書下宋太子納妃於太極殿
西堂叙宴
晉樂賢堂
五行志成帝咸和六年正月丁巳會州郡秀孝於樂賢
堂蔡謨傳彭城王紘上言樂賢堂有先帝手畫佛像
宜勅作頌帝下其議謨曰佛者夷狄之俗非經典之制
遂寢(宜城王為之頌)庾闡有樂賢堂頌梁太子起樂賢堂
使畫工先圖劉孝綽
晉積弩堂
初學記費北有積弩堂晉成帝作見宋永初山川古今
記梁庾肩吾詠疏圃堂
晉中堂
穆紀升平元年三月帝講孝經壬申親釋奠于中堂
禮志穆帝孝武權以中堂為太學宋紀泰始五年三
月丙寅幸中堂聽訟
晉延賢堂
宋志晉太元十九年正月華林園延賢堂西北李連理
宋永初元年十二月二年十月癸卯元嘉三年五月
丙午臨延賢堂聽訟
宋閱武堂梁儀賢堂
紀宋孝武帝即位十月癸未聽訟於閱武堂齊永明
四年正月辛亥耕籍田甲寅幸閱武堂勞酒戊午幸宣
武堂講武(建元元年九月戊申幸宣武堂宴會詔賦詩)梁天監六年九月
乙亥改閱武堂為德陽堂聽訟堂為儀賢堂(朱异於儀賢堂述老)
(子義)太清元年五月丁酉幸德陽堂宴羣臣
後魏清徽堂觀德殿流化渠凝閒堂
茅茨堂皇信堂宣極堂光極堂
後魏傳孝文南征還洛引見王公侍臣於清徽堂帝曰
此堂成來未與王公行宴樂之禮今與諸賢欲無高而
不升無小而不入因之流化渠洗煩池帝曰此池有嘉
魚任城王澄曰所謂魚在在藻有頒其首帝曰且取王
在靈沼於牣魚躍次之觀德殿帝曰射以觀德故以命
之次之凝閒堂帝曰此堂取夫子閒居之義不可縱奢
以忘儉自安以忘危故此堂後作茅茨堂謂李冲曰此
東曰步元廡西曰游凱廡此堂雖無堯舜之君卿等
當無愧元凱帝曰光景垂落朕同宗有載攷之義卿等
將出何得默爾德音即命黃門侍郎崔光郭祚通直郎
邢巒崔休等賦詩燭至公卿辭退冲再拜上千萬歲夀
帝曰卿等以燭至致辭復獻萬夀朕報卿以南山之詩
乃曰燭至辭退庶姓之禮在夜載攷宗族之義卿等且
還朕與諸王宗室欲成此夜飲又詔延四廟之子下逮
玄孫之胄申宗宴於皇信堂令宗室賦詩又會百寮於
宣極堂行飲至策勲之禮紀太和十九年十二月甲
子見羣臣光極堂
唐朝堂
儀衛志百官就班文武列于兩觀監察御史立於東西
朝堂甎道以涖之平時傳點畢内門開監察御史領百
官入夾階監門校尉執門籍曰唱籍序班于通乾觀象
門南入宣政門朝堂置左右引駕三衛六十人禮志
元正冬至朝賀有司設羣官客使等次於東西朝堂設
門外位文官於東朝堂介&KR0566;公在西朝堂之前武官在
介公之南少退每等異位重行皇帝加元服設門外位
於東西朝堂如元旦皇太子加元服九品已上皆詣東
宫朝堂餘公服集於重明門外朝堂册太子有司設太
子次于東朝堂之北西向官志左諫議大夫垂拱二
年鑄銅匭四列于朝堂内謁者監命婦下車則導至朝
堂奏聞監察御史分日直朝堂入自側門非奏事不至
殿庭正門無籍知朝堂左右廂天授中詔側門置籍得
至殿庭開元七年又詔随仗入閣鴻臚卿凡獻物駝馬
則陳于朝堂太府丞會賜及别勅六品以下賜者給於
朝堂實錄貞觀元年五月癸丑勅中書令侍中於朝
堂受訟二年八月甲戌幸朝堂親覽冤屈開元二年二
月癸丑宴突厥使新羅王子八月辛巳引見河隴從軍
壯士置酒享之十五年四月丙午王君&KR0930;凱旋置食宴
之二十年五月丁卯召河北立功將士宴勞是歲二月
二十二年九月辛巳宴朝集使二十四年二月甲寅宴
新授縣令皆於朝堂至德二載九月丁亥廣平王東討
百寮拜送于朝堂會要建中元年二月於朝堂别置
三司决庶獄辨争者輙擊登聞鼓右司郎中裴諝上疏
上命歸於有司太和四年三月三院御史入朝堂前無
止泊所請置祗候院長慶元年八月於中書南置僕射
祗候院通典朝堂册命諸臣設受册者次於東朝堂
(魏徵拜太子太師詣朝堂辭)六典注棲鳳閣下即朝堂舒元輿
御史臺新造中書院記御史府故事於中書之南
常有理所太和四年於政事堂直阡之南選地以作
之號中書南院院門北闢嚮朝廷也觀者命為御史北
臺
唐政事堂
百官志(兼据宰相表)唐初三省長官議事于門下省之政事
堂高宗弘道元年十二月甲戌裴炎自侍中遷中書令
乃徙政事堂于中書省(會要永淳二年七月即弘道元年李華記光宅二年徙恐非光)
(宅元年炎已誅通鑑弘道元年十二月徙)開元中張說為相(會要十一年)又改政
事堂號中書門下政事印亦改為中書門下之印列五
房於後一曰吏房二曰樞機房三兵房四戶房五禮刑
房分曹以主衆務焉中書舍人一人知制誥顓進畫給
食政事堂五行志乾符六年宣授宰臣制百官班賀
于政事堂列傳裴炎改中書令(永淳二年以侍中遷)舊例宰相
議事于門下省號政事堂長孫無忌以司空房玄齡以
僕射魏徵以太子太師皆知門下省事至炎以中書令
執政事筆故徙於中書省李靖二日一至中書門下
平章事崔元綜天授初同平章事坐政事堂束帶終
日不休偃源乾曜進位侍中議者言執政以同休戚
不崇異無以責功(會要開元十年八月)帝乃詔中書門下共食實
戶三百(十一月二十八日)堂封自此始齊澣有王佐才玄宗
時張說擇丞轄以王丘為左澣為右李元紘杜暹當國
表宋璟為吏部尚書澣及蘇晉為侍郎世謂臺選嘗奏
事帝指政事堂曰非卿尚誰居者李峴為相故事政
事堂不接客自元載為相中人傳詔者引升堂置榻待
之峴至勅吏撤榻苖晉卿年老乞間日入政事堂
李吉甫為相初政事堂會食有巨牀相傳徙者宰相輙
罷不敢遷吉甫笑曰世俗禁忌何足疑邪徹而新之
常衮為相政事堂北門(一云後門)異時宰相過中書舍人院
咨訪政事至衮乃塞之(大歷十二年會要建中四年)以示尊大將辭
堂封它相不從方止鄭餘慶為相主書滑渙指畫宰
相前餘慶叱去鄭珣瑜為相王叔文内交奄人攘撓
政機韋執誼為宰相居外奉行叔文至中書直吏白宰
相會食百官無見者執誼起就閤與叔文語珣瑜曰吾
可復居此乎歸卧家不出鄭覃五日一入中書商量
政事杜佑憲宗詔三五日一入中書平章政事(會要元和)
(二年正月司徒平章事杜佑告老云云)裴度文宗詔進司徒平章重事三
日一入中書(太和四年六月)孔緯昭宗送至堂視事會要
至德二載三月宰相分直政事堂之筆每一人知十日
(謂十日一易)貞元十年五月八日又分每日一人執筆(先是九年)
(七月詔宰相以旬秉筆從陸贄之請也)總章二年諸宰相以政事堂供饌
珍美議減其料(張文瓘傳云同列以堂饌豐餘欲少損)東臺侍郎張文瓘
曰此食天子所以重機務待賢才也不可乃止(大歷十二年八)
(月癸卯常衮乞停賜饌建中三年正月宰臣請堂厨錢三分省一)開元元年十二月蘇
頲除中書侍郎仍令宰臣宣指移文政事院便供政事
食明日加知制誥(本傳云給食自頲始)天寳五載六月三日勅三
伏内令宰相辰時還宅太和元年四月宰臣對罷召常
侍諫議給事舍人起居補闕拾遺集于政事堂宣旨有
論奏並宜對元和八年十一月壬子上命丞相召太
史韓愈至政事堂諭以田弘正忠義令撰先廟碑李
華中書政事堂記云政事堂者自武德以來常於門下
省議事謂之政事堂故長孫無忌起復授司空房玄齡
授左僕射魏徵授太子太師(一作保)皆知門下省事至高
宗光宅元年裴炎自侍中除中書令執宰相筆乃遷政
事堂於中書省記曰君不可枉道於天反道於地覆道
於社稷無道於黎元此堂得以議之臣不可悖道於君
逆道於人黷道於貨亂道於刑尅一方之命變王者之
制此堂得以易之兵不可擅誅權不可擅施貨不可以
擅蓄主澤不可以擅奪君恩不可以擅間私讎不可以
擅報公爵不可以擅私此堂得以誅之事不可以輕入
重罪不可以生入死法不可以剥害於人財不可以擅
加於賦情不可委之以倖亂不可啟之於萌代紊不賞
削紊不封知荒不救見饉不矜逆諫自賢違道變古此
堂得以殺之故曰廟堂之上樽爼之前有兵有刑有梃
有刃有斧鉞有酖毒有破家有覆族此堂得以行之故
伊尹放太甲之不嗣周公逐管蔡之不義霍光去昌邑
之亂梁公正廬陵之位君弱臣強之後宰相主生殺之
柄天子掩九重之耳爕理化為權衡論道變為機務傾
身禍敗不可勝數列國有傳青史有名幸為誡之無罪
斯記李庾賦西則月華重啟銀臺内向中書在焉密
用宰相杜甫詩落筆中書堂
唐號令堂
地理志太原府晉陽縣有號令堂高祖誓義師于此西
北十五里有講武臺飛閣顯慶五年築
唐西堂
魏鄭公諫錄太宗坐於丹霄門外之西堂引公及李靖温
彦博等入宴言羣臣才行
唐東堂
舊史開元十七年八月乙酉尚書右丞相張說為尚書
左丞相開府儀同三司兼吏部尚書宋璟為尚書右丞
相尚書左丞相源乾曜為太子少傅宋璟傳十七年
為尚書右丞相而張說為左丞相源乾曜為太子少傅
同日拜有詔大官設饌太常奏樂會百官尚書省東堂
帝賦三傑詩自寫以賜
唐尚書省都堂
通典唐開元禮朝集使於尚書省禮見奉禮郎先布版
位於尚書省都堂之前(舊尚書令有大廳當省之中今謂之都堂)會要貞
觀九年十一月二十九日勅冬薦官都堂訪以理術兼
時務狀貞觀二十一年正月詔五品已上於尚書都
堂餞回紇等舊紀貞元九年十一月甲辰制薦官宜
令尚書丞郎於都堂訪以理術論時務狀考其通否及
歴任考課事迹定為三等御史一人監試授官後殿最
舉主元和三年四月己卯裴均為尚書省都堂上僕射
唐起義堂宸扆台衡銘
地理志北都宫城東有起義堂(又見晉陽宫類)音訓起義堂
在乾陽門街玄宗立碑仍書(理道要訣引玄宗起義堂碑)舊史開
元十一年正月辛卯幸并州上親製起義堂頌及書刻
石紀功于南街改本州為大原府(會要十一年正月二十五日至并州張說)
(曰太原國家大業所起宜因行幸建碑紀德)文粹起義堂頌(或云一行撰或云張說)
高祖龍躍晉水鳳翔太原開咸陽入天門金石一變日
月重華癸亥之歲春正月濟河横汾緬慕本邦姬詠周
原劉歌沛邑火旗炎炎雲鳥洋洋五星迓帝萬國謳唐
威雅連戮老生摧斃山祗引軍河龍渡帝帝謂太宗表
正封略濤蕩飈掃霆馳雷爍於昭義堂誓衆資始云云張
說述聖頌曰開元十有一祀正月整兵耀武入于太原
設都建頌以崇王業馬燧傳德宗初為河東節度使
朱泚反帝幸梁時天下方擾北邊數有警燧念晉陽王
業所基宜固險以示敵乃引晉水架汾而屬之城及平
李懷光還太原帝賜宸扆台衡二銘(并序)以言君臣相成
之美勒石起義堂(西偏)帝榜其顔而寵之(會要云貞元九年十月上以馬)
(燧平汴宋魏博河中其功益高賜宸扆台衡二銘)一云元年
唐考堂
舊紀建中元年十一月辛酉朔朝集使及貢士見宣政
殿兵興以來四方州府不上計内外不朝會者二十五
年至此始復舊制(州府計吏至者一百七十三)柳冕傳冕為福建
觀察使自以久疏斥乃上表乞代且推明朝覲之意曰
臣竊感江漢朝宗之誼鹿鳴君臣之宴夫朝會禮之本
也唐虞之制羣后四朝以明黜陟商周之盛五歲一見
以考制度漢法三載上計以會課最有唐稽古天下朝
集三考一見皆以十月上計京師十一月禮見會尚書
省應考績事元日陳貢篚集於考堂唱其考第進賢以
興善簡不肖以黜惡安史亂常始有不朝臣請率先德
宗許之李林甫傳天寳八載張博濟為戶部郎中部
有考堂天下歲會計處博濟廢為廳事别取都水監地
為考堂(會要云以諸州籍帳錢造考堂)會要貞觀三年房玄齡王珪
掌内外官考權萬紀奏其不平魏徵奏曰萬紀比來常
在考堂當時初無駁正及身不得考乃始陳論上乃釋
不問
唐綠野堂
裴度傳時閹豎擅威天子擁虚器搢紳道喪度不復有
經濟意乃治第東都集賢里午橋作别墅具燠館凉臺
號綠野堂激波其下度野服蕭散與白居易劉禹錫為
文章把酒窮晝夜相歡不問人間事
唐德星堂德星社復禮鄉鳴珂里一
門六闕三柱里
列傳崔鄲貝州武城人崔氏四世緦麻同爨兄弟六人
至三品邠郾鄲凡為禮部五吏部再唐興無有也居光
德里構便齋宣宗聞而歎曰鄲一門孝友可為士族法
因題曰德星堂後京兆民即其里為德星社(崔邠上疏論裴延齡)
(姦以鯁亮知名郾類六經要言十篇上敬宗治虢以寬涖鄂則嚴鄲節度劍南西川及淮南)徐岱
蘇州嘉興人大歷中為校書郎觀察使李栖筠欽其賢
立所居為復禮鄉名逹于朝張嘉祐蒲州猗氏人兄
嘉正為相時任右金吾衛將軍昆弟每上朝軒盖騶導
盈閭巷時號所居坊曰鳴珂里朱敬則亳州永城人
以孝義世被旌顯一門六闕相望咸亨中高宗召見異
之楊炎鳳翔天興人三世以孝行聞至門植六闕古
所未有(後為相)劉仁軌汴州尉氏人咸亨五年東伐新
羅破之進爵為公子及兄子受上柱國者三人州黨榮
之號所居為樂城鄉三柱里後漢荀淑有子八人居
西豪里縣令苑康曰昔高陽氏有才子八人遂書其
里為高陽里時人號曰八龍
宋朝都堂
國初典禮之事當集議者皆先下詔都省吏以告當議
之官悉集都堂設左右丞座於堂之東北南向御史中
丞於堂之西北南向尚書侍郎於堂之東廂西向兩省
侍郎常侍給事諫舍於堂之西廂東向知名表郎官於
堂之東南北向監議御史於堂之西南北向又設左右
司郎中員外於左右丞之後三院御史於中丞之後郎
中員外於尚書侍郎之後起居司諫正言於諫舍之後
如有僕射御史大夫即座於左右丞中丞之前如更集
它官即諸司三品於侍郎之南東官一品於尚書之前
武班二品於諫舍之南皆重行異位卑者先就席以官
高者為表首祥符四年五月一日詔曰文昌揆路師
長百僚自今宰相官至僕射者並於中書都堂赴上不
帶平章事者亦本省赴上令太常禮院崇文院詳定儀
注明年二月禮院上儀注至和二年七月九日詔宰相
召自外者百官班迎之自内拜者聽行上事儀(文富入相然亦)
(辭之)元豐五年五月九日詔新除左右僕射赴尚書省行禮
上儀建炎四年五月二十日詔侍從臺諫官並赴都
堂議事隆興二年十一月二十一日詔多事宜博謀侍
從兩省官每日一到都堂臺諫亦許會議
唐六典凡議諡之法太常寺擬訖考功於都堂集省内
官議定然後奏聞唐故事藩鎮帶平章事合於都堂
治事刊石以紀官族視事之歲月
宋朝政事堂
官志中書在朝堂西是為政事堂其屬有舍人專職誥
命闕則以它官知制誥或直舍人院院在中書之西南
國朝中書門下並列於外又别置中書於禁中是為
政事堂與樞密院對掌大政乾德二年四月十九日
置參知政事不升政事堂止令就宣徽廳上事
淳化飛白玉堂
二年十月賜承旨蘇易簡(范杲獻玉堂記)慶元五年九月二
十一日詔學士院創玉堂殿止以玉堂為名
祥符繼照堂繼聖堂
在開封府廨東真宗尹京府日太宗命創射堂習射(太宗)
(淳化五年九月壬辰以皇子襄王行開封尹事)後以府尹廨舍為潛龍宮祥符三年(寳訓作二)
(年誤)閏二月二十四日丁卯上幸開封府射堂宴射謂從
臣曰朕昔尹京兆先帝為創此堂俾之習射周覽久之
多所感慕又至堂閱太宗御書圖畫數十軸遂宴射于
射堂上作七言詩從臣畢賦(上中的者七)戊辰制曰昔東漢
之隆過宛陵之故事貞觀之盛臨慶善之舊宫所以申
愷樂之私宣優𥙿之澤朕頃在儲邸獲尹神京用修相
圃之儀遐擬宣猷之地知樞密院事王欽若上駕幸舊
邸七言三十(一作二十)韻詩上作歌以荅仍詔褒之甲戌詔
曰朕頃在儲闈允釐京邑仰承訓導幸底謐寧爰就公
庭載營完址俾因聽訟之暇用為習射之儀入纂邦基
載移星律乘青陽之布令擁法從以來臨感慶兼深惠
賚胥洽式徇宰司之議易茲題榜之名庶增煥於黃圖
永流芳於元(一作矍)圃其開封府舊射堂宜名曰繼照堂
是日設帟張樂許士庶遊觀三日(麻温其進繼照堂頌)初營是
堂西有井將塞之上曰必有神龍潛蟄命覆巨石未幾
果有龍躍出至是八作使張文遨叙其事祥符六年八
月丙寅繼照堂芝草生上作歌賜近臣天聖二年八月
己卯幸繼照堂景祐元年正月庚寅改為繼聖堂
祥符資善堂記賜詩宴從臣讀孝經
在元符觀南大中祥符八年置(七年十一月己未作元符觀即劉永規廨舍)
(一云七年十二月建觀在承天祥符門内)仁宗肄學之所(八年十二月戊寅皇子冠辛卯封授)
(皇子慶國公忠正軍節度使夀春郡王)祥符九年二月甲午詔以元符觀
南皇子就學新堂宜以資善為名因製記(取乾資始善長之義)習
(與智長化與心成)詔曰利建元子肇開懿藩將崇樂善之規式
務從師之教眷惟丹禁夙敞清都就茲曲密之庭以為
誦弦之地命晏殊崔遵度為記室咨議(長編云張士遜崔遵度為友)
(在正月壬申)入内押班周懷正為都監入内供奉官楊懷玉
為夀春郡王伴讀仍面戒堂中無得戲笑及陳玩弄之具
庶事由禮使王親近僚友三月庚申夀春郡王會友張
士遜等于堂上作七言詩六篇分賜之丁卯讀孝經序
終篇賜士遜等會于堂上賜詩三首四月戊戌郡王請
以聖製堂記及賜諸王詩刻石堂壁五月戊午詔奬王
友張士遜等以王讀孝經徹章故也王初為詩即成章
有人心懷禮義之句上喜語輔臣九月丁未讀論語第
二卷畢賜會于資善堂天禧二年正月乙未朔上宴宗
室于是堂辛亥詣元符觀資善堂宴從臣召夀春王府
官屬因出聖製資善堂記元符觀頌及聖製賜郡王恤
黎民守文儉約等七詩及王之詩什書翰示輔臣向敏
中等曰王始著吟詠句意精竒天縱才藝咸再拜稱賀
二月丁卯制行江寧尹進封昇王八月甲辰立為皇太
子癸丒作元良箴又製十韻詩各一首分賜庶子賓客
以下九月丁卯天安殿册太子三年九月丙子賜元良
述六蓺箴承華要略四年徙御厨北(一作禁庖之北一云宣祐門内東)
(廡其講筵所亦在焉)十月乙卯資善堂上梁(是歲正月十七日幸)太子會宫
僚觀之十一月庚午御札中書密院常務令宰臣與太
子就資善堂會議壬申輔臣見皇太子於堂十二月九
日乙酉詔隻日承明殿不視事中書樞密院詣資善堂
議事辛丑太子會師傅宫寮于是堂賜教坊樂(先是天禧元年)
(九月甲子讀論語畢苐九卷宴王友于堂四年十月壬辰以太子太保王欽若為資政大學士日赴資善堂侍)
(講讀)五年三月庚子宰臣兼太子師傅十日一赴是堂賓
客以下隻日更侍講學四月十一日戊午以太子生辰
宴輔臣宫僚于堂五月癸未詔皇太子讀春秋輔臣奏
曰臣等時入資善堂陪侍講席太子天姿英邁好學不
倦寫字有筆法上喜仁宗寳元二年三月癸丑詔賈
昌朝王宗道於是堂編排書籍(教授内臣以編修為名)四月戊辰
命趙希言楊安國編排(癸未罷之)皇祐元年七月壬子帝幸
是堂作詩有仰懷慈訓之句(說書所寓資善堂慶歷初改為講筵所至和二年三)
月宴餞知徐州吕溱於是堂(治平四年五月餞李柬之十月乙卯餞李受命侍臣賦詩時謂遠過二疎)
元豐八年(哲宗初即位)十二月二日詔十五日開講筵講論
語讀寶訓講讀日赴資善堂以雙日講讀仍輪一員宿
直十五日乙亥初御邇英閣詔宰輔記注講讀官宴于
資善堂賚銀帛有差元祐元年三月十六日詔講讀官
更不輪資善堂宿直六年詔史院寫邇英延義記注送
資善堂徽宗政和元年三月二十七日定王嘉王出
就資善堂聽讀二年詔許講筵官到堂參見宣和元年
四月詔置直講翊善贊讀
明道夀寧堂
宫中有清淨堂明道元年十月改曰夀寧明道中奉
太祖御容于夀寧堂
慶歷定州閱古堂
八年夏五月天子以河朔地大兵雄而節制不專詔魏
瀛鎮定四路悉用儒帥兼安撫使而以韓琦帥定州郡
圃有亭琦廣之為堂既成乃摭前代良守將之事可載
諸圖而為法者凡六十條繪于堂之左右壁名為閱古
堂富弼為之作詩書目閱古堂詩一卷
治平聞義堂
元年六月丁未增置同知大宗正事一員以宗惠領其
職且降詔申儆之宗惠即所居築堂曰聞義日與學士大
夫講肄其間以身倡率宗屬
政和摛文堂
五年十月二十九日乙丑御書摛文堂牓賜學士院承
旨強淵明等上表謝
紹興資善堂孝經圖(詳見東宫類)
五年五月八日辛巳詔擇日除防禦使(孝宗舊名)為節度使
封國公出就資善堂聽讀(先是元年四月戊申以至和故事面諭宰臣宗尹等)輔
臣奏事趙鼎曰昨日得旨(見上)臣退而與孟庾沈與求商
量皆仰贊陛下為宗廟社稷大慮謹令有司卜本月二
十六日吉上曰可與求曰此盛德之事也上曰朕年二
十九未有子然國朝自有仁宗故事藝祖剏業其勤至
矣朕取子行下子鞠於宫中復加除拜庶幾仰慰在天
之靈初張浚未出使也上嘗以語鼎浚庾與求曰此子
天姿特異在宫中儼如成人朕自教之讀書極強記鼎
先得旨於行宫門内造書院屋一區欲令就學有司以
圖來上凡建屋十六間從約也至是書院成上曰只以
書院便為資善堂俟除授訖命儒臣為直講翊善悉如
故事二十六日己亥貴州防禦使為保慶軍節度使封
建國公詔宗正少卿直史館(會要云徽猷待制史館修撰)范冲兼資
善堂翊善起居郎朱震兼資善堂贊讀上親筆付出朝
論以二人為極天下之選六月五日宰臣趙鼎循故事
乞謁見上曰朕令國公至資善見冲震皆設拜盖尊師
重傅不得不如此(己酉建國公初出資善堂)冲等每因牋奏導國公
以仁義之言輙標軸藏之時一展玩國公嘗得李公麟
所畫孝經圖冲書其後曰孝者自然之理學然後知之
行之以不息守之以至誠習與性成是謂純孝不然無
以立身矣國公其勉之六年十月乙卯震冲各進官一
等以建國公讀孟子終篇也十二月蘇符兼贊讀(代范冲也)
六年九月建國公讀孟子終七年十二月十一日讀
尚書終十九年三月二日普安王讀公榖傳終篇九
年三月十四日崇國公璩赴資善堂聽讀淳祐七年
正月詔就内小學建資善堂置贊讀直講俾暫於藩
房訓習以其年未可出就外傅也景定東宫講堂
名新益
紹興御書玉堂
周麟之典司内命援淳化故事以為請翼日内出玉堂
二大字以賜玉堂本漢别殿在未央宫與清凉宣温
神仙長年金華白虎麒麟列峙相望史不詳著而略見
於李尋翼奉傳然則玉堂盖殿名也待詔者有直廬在
焉故尋自謂久汙玉堂之直易簡所乞太宗所賜實取
諸此後避英廟諱至紹聖中始掇取二字榜于院識者
非之謂不當以前代殿名皇朝寶札揭之於臣下止息
之地今臣建請則所不敢惟勒石旌事以永億載之傳
廣四方之藏侈儒生千一之遇
宋朝載忻堂
德夀宫禁籞周回分四地分東則香遠(梅堂)清深(竹堂)南則
載忻(大堂御宴處)
淳熙東宫射堂
二年夏始創射堂為游蓺之所圃中有榮觀玉淵清賞
等堂鳳山樓皆燕息之地(景定東宫堂名凝華)晉成帝紀常欲
於後園作射堂計用四十金以勞費乃止
淳熙翠寒堂
六年上作翠寒堂於禁中以日本松為之不施丹雘嘗
召宰輔趙雄王淮奏事堂下古松數十清風徐來上曰
林聲其清遠勝絲竹(苑中有偉觀堂碧射堂)七年五月壬子雄
等奏昨日奏事觀堂錫燕賜宸翰
淳熙議事堂
十四年十一月己亥詔皇太子參决庶務先是學士洪
邁入對言天禧資善之詔可舉行也至是詔右相周必
大討論資善堂典禮必大奏天禧時仁宗尚幼始見輔
臣恐不可用西晉有宣猷堂今作議事堂可也十五年
正月二日戊戌必大請上御延和殿令宰執奏事畢然
後過堂議事先是有詔東内門司改充議事堂太子隔
日與宰執相見議事九日乙巳又詔每御朝令皇太子
侍立
歴代堂名
後漢
萬金(靈帝造於西園)
後魏
凝閑雲母九華宣文(代)皇信(代)光極
清徽華休茅茨
隋
紫霄玉華延祥碧華瑶房御福翔龍
明華雕綺嘉猷芳輝花梁含光温
玉繁露花光儀鸞芳音重璧光華
懷芳璧月文綺輝景瑶光東西山齊
華渚翠集流風崇蘭麗景鮮雲
三十六國
諮議琨華湛露宣德李中媿賢螽斯
則百
六朝
芳香芙蓉太極東西德陽樂賢閱武
崇政東西樂修集賢宣猷貞華畫
北齊
涼風德陽萬歲乾壽聖壽
丹臺新錄所載
高暉堂鬱絶宇
室
室實也人物實滿其中也
黃帝特室
莊子在宥篇黃帝立十九年聞廣成子在空同之上往
見之退築特室席白茅閒居三月復往邀之順下風問
至道周書黃帝始作宫室
堯衢室
管子桓公問篇堯有衢室之問者下聽於人也(爾雅)
(五達曰康四達曰衢)文中子問易篇議其盡天下之心乎
昔黃帝有合宫之聽堯有衢室之問舜有總章之
訪皆議之謂也并天下之謀兼天下之智注當衢
為室以採民言管子曰堯開衢室聽於民也子
華子堯居於衢室之宫(一作中)垂衣而襞幅邃如神
明之居輯五瑞以見羣后帶幅舄而入覲者如衆
星之拱北魏文帝紀令曰放勛有衢室之問所
以廣詢于下陳子昂傳堯衢室調元氣治隂陽
列子堯游於康衢聞兒童謠立我蒸民莫匪爾
極云云晉志堯衢尊先惠王勃九成宫頌序
帝唐復衢室之尊獨孤及傳堯設誹謗之木於
五達之衢淮南子堯樸桷不斵素題不枅書
稽于衆舍已從人清問下民
舜太室
文選王融曲水詩序接禮貳宫考庸大室注尚書大傳
曰維十有五祀舜為賓客禹為主人樂正進贊曰尚考
太室之義唐為虞賓鄭玄曰舜既使禹攝天下之事於
祭祀避之居賓客之位獻酒則為亞獻尚考猶言往時
也太室明堂之中央室也義當為儀禮儀也謂祭太室
之禮堯為舜賓也孟子舜尚見帝帝館甥于貳室
夏五室
冬官匠人營國夏后氏世室堂修二七廣四修一(世室者宗)
(廟也)五室三四步四三尺注堂上為五室象五行也三四
步室方也四三尺以益廣也木室於東北火室於東南
金室於西南水室於西北其方皆三步其廣益之以三
尺土室於中央方四步其廣益之四尺此五室居堂南
北六丈東西七丈疏宗廟制如明堂明堂之中有五天
帝五人帝五人神之室皆法五行五行先起東方故東
北之室言木其實東北兼水東南兼木西南兼火西北
兼金中央大室有四堂四角之室皆有堂中為大室故
多一尺大室居中四角之室於大室外接四角為之夏
之世室其室皆東西廣於南北周亦五室直言凡室二
筵或五室皆方二筵與夏異制鄭意以夏周皆有五室
十二堂明殷亦五室十二堂夏度以步殷度以尋周度
以筵是王者相改也玉藻疏異義明堂制禮盛德記
曰九室月令說云四堂十二室
武王牧室
禮記大傳牧之野武王之大事也既事而退柴於上帝
祈於社設奠於牧室遂率天下諸侯執豆籩逡奔走注
柴祈奠告天地及先祖也牧室牧野之室也古者郊關
皆有館焉先祖者行主也莊子湯武之室
周路室
地官遺人十里有廬廬有飲食三十里有宿宿有路室
路室有委五十里有市市有候館候館有積注廬若今
野候徒有庌也宿可止宿若今亭有室矣候館樓可以
觀望者也一市之間有三廬一宿
周龜室
春官龜人中士二人(工四人)掌六龜之屬天靈屬地繹屬
東果屬西靁屬南獵屬北若屬凡取龜用秋時攻龜用
春時各以其物入于龜室注六龜各異室也史策
傳褚先生曰今高廟中有龜室藏内以為神寶
周九室
冬官匠人營國室中度以几内有九室九嬪居之外有
九室九卿朝焉(内外之九室指王宮后宫對言也)注内路寢之裏外路
門之表九室如今朝堂諸曹治事處六卿三孤為九卿
疏内外據路寢之表裏言之九卿之九室在門外正朝
之左右為之九嬪掌婦學之法則九室是教九御之所
也
周中興宫室
漢劉向傳上疏諫曰(成帝)周德既衰而奢侈宣王賢而中
興更為儉宫室小寢廟詩人美之斯干之詩是也(美宣王考)
(室)上章道宫室之如制下章言子孫之衆多也(宫室如制謂殖)
(殖其庭有覺其楹君子攸寧也)斯干疏宣王都在鎬京此考室當是
西都宫室(詩云築室百堵西南其戶如跂斯翼如矢斯棘如鳥斯革如翬斯飛)鴻
(鴈之子于垣百堵皆作)拾遺記昭王即位二十年王坐
祗明之室
齊嘖室
管子桓公問篇(第五十六)公問曰吾念有而勿失得而勿忘
為之有道乎對曰勿創勿作時至而隨毋以私好惡害
公正察民所惡以自為戒黃帝立明臺之議者上觀於
賢也堯有衢室之問者下聽於人也舜有告善之旌而
主不蔽也禹立建鼓於朝而備訊唉湯有總街之庭以
觀人誹也武王有靈臺之復而賢者進也公曰吾欲效
之其名云何曰名曰嘖室之議以東郭牙為之此人能
以正事争君者也燕有歷室(樂毅傳磨室戰國策括地志云歷室)
(燕宫名也)
漢石室祕室
高祖紀金匱石室注師古曰以金為匱以石為室重緘
封之保慎之義大史公自序秦撥去古文明堂石室
金鐀玉版圖籍散亂遷為太史令紬史記石室金鐀之
書後傳李固對策曰宜開石室陳圖書黃瓊上疏
曰宜開石室案河洛注石室藏書之府王允為司徒
遷都關中收歛蘭臺石室圖書祕緯儒林傳自辟雍
東觀蘭臺石室宣明鴻都諸藏典策文章隋志明章
繼軌石室蘭臺彌以充積魏都賦窺玉策於金縢
案圖錄於石室注揚雄遺劉歆書曰得觀書於石室(魏文)
(帝為金策著令藏之石室)劉歆七略内有延閣廣内袐室之府
風俗通周秦以歲八月遣輶軒之使採異代方言奏之
藏祕室王元長云書笏珥彤紀言事於仙室漢五
行志有非常室
漢宣室
列傳賈誼為長沙太傅歲餘文帝思而召之至入見上
方受釐坐宣室(宣室未央前殿正室釐祭餘肉也漢儀注祭天地皇帝不自行還致釐)上
因問鬼神之本誼具道所以然之故至夜半文帝前席
既罷曰吾已久不見賈生自謂過之今不及也東方
朔武帝為竇太主置酒宣室使謁者引内董偃是時朔
陛戟殿下辟戟而前曰偃有斬罪三安得入上默然朔
曰宣室先帝之正處也非法度之政不得入焉上曰善
有詔止更置酒北宫(陳忠上疏曰武帝納東方朔宣室之正)何武宣帝
時益州刺史王襄使辯士王褒作中和樂職宣布詩三
篇頌漢德武年十四五與成都楊覆衆等共習歌之是
時宣帝求通逹茂異士召見武等於宣室上曰此盛德
之事吾何足以當之陳湯成帝時西域都護叚會宗
為烏孫兵所圍上書願發敦煌兵自救上召湯見宣室
對曰臣以為此必無可憂詘指計日曰已解矣王嘉
成帝鴻嘉中舉敦朴能直言召見宣室對得失政事
刑法志宣帝季秋後請讞時上常幸宣室齋居决事刑
獄號為平注如淳曰宣室布政教之室也晉灼曰未央
宫中有宣室殿師古曰賈誼傳亦云受釐坐宣室盖其
在前殿之側也齊則居之宣紀甘露四年十月未央
宫宣室閣火黃圖宣室布政教之室也温室清凉皆
在未央宫殿北宣明廣明皆在未央宫殿東昆德玉堂皆在
未央殿西西京賦宣室玉堂譬衆星之環極王元
長策秀才文至於思政明臺訪道宣室注宣室謂漢召
賢良之處長安志淮南子曰武王殺紂宣室(宣室殿殷宫名)
(一曰獄也漢盖取舊名也)胡廣曰宣帝感路温舒言季秋後請讞時
帝幸宣室齋居而决事令侍御史二人治書後五行
志有南宫宣室殿
漢温室(魏唐見下)
黃圖宣室温室皆在未央宫殿北(選注同)温室殿武帝建
冬處之温煖也(宣温二室西南其戶)西京雜記曰温室以椒塗璧
(取其温且芳也)被之文繡香桂為柱設火齊屏風鴻羽帳規地
以罽賓氍毺(漢宫殿䟽在長樂宫又漢宫閣記在未央宫)漢書列傳孔光
為尚書令歸休與兄弟妻子燕語終不及朝省政事或
問温室省中植何木光不應注晉灼曰長樂宫中有温
室殿京房元帝時奏攷功課吏法上令公卿朝臣會
議温室霍光與羣臣奏昌邑王夜設九賓温室隋
志哀帝徙温室中書于天禄閣劉向别錄雅琴趙定
龍德召見温室西都賦清凉宣室今按未央宫建
於高帝之七年作延清以避隆暑温室以御祁寒翼奉
謂孝文時未央宮獨有前殿曲臺漸臺宣室温室承明
然則孝文時有之非武帝建也史記表大事記文九
年温室鐘自鳴張衡西京賦云温調延北注殿名
後漢洛宫有温飭殿洛陽宫室名曰洛陽有望舒凉
室含章鞠室清暑凉室拾遺記云漢武息於延凉室
漢考工室畫室
百官表少府有考工室居室甘泉居室令丞(臣瓚曰冬官為考工)
(主作器械)太初元年更名考工室為考工居室為保宫甘泉
居室為昆臺昆臺五丞列傳灌夫罵坐不敬繫居室
注師古曰署名田蚡嘗請考工地益宅衛青嘗從
入至甘泉居室劉輔繫共工獄注考工也霍光止
畫室中後宫志有畫室長一人(宦者主中宫别處)
宣紀暴室嗇夫許廣漢注應劭曰今曰薄室師古曰掖
廷主織作染練之舍故謂之暴室取暴曬為名耳薄亦
暴也韓延夀傳在東郡時試騎士歌者先居射室注
李竒曰都試射堂也文選景福殿賦注李尤鞠室銘
曰圓鞠方牆放象隂陽法月衝對二六相當
漢文翁石室周公禮殿
顔有意益州學館記華陽國志文翁為蜀郡守造講堂
石室一名玉堂安帝永初間烈火為災惟石室獨存至
獻帝興平元年太守高朕於玉堂東復造一石室為周
公禮殿集古錄有漢文翁石柱記云漢初平五年修
周公禮殿水經注文翁為蜀守立講堂作石室於南
城後守更增二石室唐志益州文翁學堂圖一卷
金石錄有周公禮殿記本朝狄遵度作石室賦慶
歷四年益州守蔣堂廣其舍為宮以教諸生治平中韓
絳建講堂于文翁石室之西史記索隠同州河西縣
有子夏石室學堂
漢西王母石室
地理志金城郡臨羌縣西北至塞外有西王母石室
漢織室凌室
百官表少府有東織西織令丞河平元年省東織更名
西織為織室中興省織室令(六典注後漢織室丞一人)惠紀四年七月
乙亥未央宫凌室災(又成帝永始元年春正月癸丑太官凌室火)丙子織室
災注師古曰凌室藏冰之室豳詩七月之篇曰納于凌
隂織室主織作繒帛之處五行志劉向以為凌室所
以供養飲食織室所以奉宗廟衣服霍光傳上乃下
詔曰(地節四年七月詔)迺者東織室令史張赦云云外戚傳漢
王入織室見薄姬三輔黃圖未央宫東西織室織作
文繡郊廟之服有令史屬少府(後周司織下大夫唐織染令)後禮
儀志季春之月皇后帥公卿諸侯夫人蠶祠先蠶禮以
少牢有蠶壇蠶宫繭觀織室馬后紀置織室蠶于濯
龍中數往觀視以為娛樂注濯龍園名也前書有東織
西織屬少府平帝改名織室鄧后紀御府尚方織室
錦繡冰素綺縠之物皆絶不作水經注冰室舊在宣
陽門内東京賦謻門注冰室門也宋孝武大明六
年置凌室修藏冰之禮周典婦功典絲典枲即漢
東西織也藏冰之禮凌人掌之月令載之豳詩
歌之
漢街彈室
周禮地官里宰(每里下士一人)以歲時合耦于耡以治稼穡趨
其耕耨行其秩叙注兩人相助耦而耕也耡者里宰治
處也若今街彈之室於此合耦使相佐助因放而為名
疏鄭以漢法况之漢時在街置室檢彈一里之民於此
合耦金石錄有都鄉正街彈碑在昆陽城中(中平二年正月)
食貨志春將出民里胥平旦坐於右塾鄰長坐於左塾
畢出然後歸夕亦如之注師古曰門側之堂曰塾坐於
門側者督促勸之知其蚤晏防怠惰也
漢雲臺廣室
隂興傳建武二十年夏興受顧命於雲臺廣室
魏温室(詳見上)
魏都賦丹青炳煥特有温室儀形宇宙歴象賢聖圖以
百瑞綷以藻詠茫茫終古此焉則鏡有虞作繢兹亦等
競注温室中有畫象贊何晏景福殿賦温房承其東
序凉室處其西偏注二殿名卞蘭許昌宫賦其隂則
有望舒凉室羲和温房晉宫閣名洛陽宫内有羲
和温房
晉廣室
元帝紀有司奏太極殿廣室施絳帳帝令冬施青布夏
施青綀帷周顗傳元帝召顗於廣室紀瞻傳明帝
嘗獨引瞻於廣室
唐温室
唐大明宫有温室殿李庾西都賦左閤當辰延英耽
耽宣徽洞逹温室隅南接以重離緜乎少陽是為二宫
複道邃廊
玉海卷一百六十一
