卷一百六十四
玉海卷一百六十四
宋王應麟撰
宫室
樓
初學記公玉帶上黃帝明堂圖為複道上有樓從
西南入蓋樓之始也其後魏有麗譙越有飛翼漢
有井幹
黃帝五城十二樓迎年
漢郊祀志太初三年東廵海上考神仙之属未有驗者
方士有言黃帝時為五城十二樓(崑侖玄圃五城十二樓仙人之所居)以
候神人于執期(地名)名曰迎年上許作之如方名曰明年
(言明其得延年也)上親禮祠上犢黃焉十洲記崑崙山有十
二玉樓
周候樓
司市思次注鄭司農云次市中候樓也(又見候館)陸機洛
陽記洛陽城周公所制城上百步有一樓櫓(上林賦見後)
孟子之滕館於上宫注上宫樓也墨子城備三十步
置坐候樓出堞四尺百步一木樓樓前面九尺二百步
一立樓去城中二丈五尺
越飛翼樓
吳越春秋范蠡為句踐立以象天門為兩蟉繞棟以象
龍角
魏麗譙
莊子徐無鬼見魏武侯曰無盛鶴列於麗譙之間注鶴
列陳兵也麗譙高樓也(亦作嶕謂華麗而嶕嶢)戰樓名
漢井幹樓
詳見建章宫郊祀志注在建章宫中高五十丈積木
而高為樓若井幹(音寒)之形也井幹井上木欄也其形或
四角或八角張衡兩京賦云井幹疊而百層即此樓也
(太初二年起)西都賦攀井幹而未半目眴轉而意迷史
記正義幹司馬彪云井欄也關中記云宫北有井幹臺
高五十丈積木為樓言築累方木轉於交架如幹
漢玉女樓
見建章宫甘延夀傳超踰羽林亭樓趙充國傳為
壍壘木樵校聯不絶注師古曰樵與譙同謂為高
樓以望敵也上林賦泰山為櫓郭璞曰櫓望樓
也東觀記光武至廣阿止城門樓上披輿地
圖
魏層樓
水經注籍水即洋水也北西北角築之謂之金墉城魏
文帝起層樓於東北隅晉宫閣名曰金墉有崇天堂即
此地上架木為榭故曰樓南曰乾光門夾建兩觀觀下
列朱桁於塹以為御路東曰含春門北有退門城上西
面列觀五十步一睥睨屋臺置一鍾以和漏鼓洛陽記
云陵雲臺西有金市金市北對洛陽壘又東歴大夏門
下故夏門也陸機云門有三層高百尺魏明帝造門内
東側際城有魏文帝所起景陽山餘基尚存
吳疑城假樓
魏志黃初五年(吳黃武三年)八月魏主御龍舟至廣陵吳安
東將軍徐盛列舟艦于江植木衣葦為疑城假樓自石
頭至江乘聯緜數百里一夕而就時江水盛長魏主臨
望歎曰雖有武騎千羣無所用也未可圖也
吳落星樓
吳都賦饗戎旅乎落星之樓置酒若淮泗積肴若山丘
金陵地記吳嘉禾元年於桂林苑落星山起三重樓
名曰落星樓吳紀吳有白雀樓
晉鳳皇樓翔鳳樓儀鳳樓
晉宫閣名洛陽有鳳皇樓總章觀儀鳳樓在觀上廣望
觀之南又别有翔鳳樓又有慶雲樓伺星樓
宋慶雲樓連理堂嘉禾殿
南史孝武大明元年五月丙寅芳香琴堂䨇橘連理改
為連理堂景陽樓上梁栱間有紫氣改曰慶雲樓清暑
殿西甍生嘉禾一株五莖改嘉禾殿後周長孫儉為
荆州刺史吏民請為儉建清德樓立碑頌德詔許之
南齊却敵樓
百官志宫城諸却敵樓上本施鼔持夜者以應更唱太
祖以鼓多驚眠改以鐵磬武帝登烽火樓詔羣臣賦
詩漢趙充國奏曰今留步士萬人屯田地勢平易多
高山遠望之便部曲相保為壍壘木樵校聯不絶便兵
弩飭闘具㷭火幸通勢及并力以逸待勞兵之利者
也
梁北顧樓晉北固樓
梁史武帝大同十年三月己酉幸京口城北固樓更名
北顧初京城之西有别嶺入江高數十丈三面臨水號
曰北固(見水)蔡謨起樓其上以置軍實頂有小亭梁南徐
州刺史正義廣其路傍施欄楯上登望久之武帝有
登北顧樓詩柳惲和武帝登景陽樓詩文選謝靈
運從游京口北固應詔詩庾亮傳登武昌南樓
唐丹霄樓丹霄殿
魏徵傳太宗宴丹霄樓(貞觀六年閏八月乙卯)實錄云丹霄殿樓長孫無
忌魏徵王珪等侍酒上謂長孫無忌曰魏徵王珪事隠
太子巢刺王時誠可惡我能棄怨用才無羞古人然每
諫我不從輙不應何哉徵曰事有不可故諫若不從輙
應恐遂行之帝曰第别陳論顧不得耶徵曰若面從别
論非稷卨所以事堯舜因言舜戒羣臣汝無面從退有
後言之義帝大笑曰人言徵舉動䟽慢我但見其嫵媚
耳通鑑貞觀六年七月辛未宴三品以上於丹霄殿
上曰四海乂安皆公卿之力勿矜強盛以自滿閏月乙
卯宴近臣於丹霄殿(在九成宫)長孫無忌曰云云(此閏八月也)會
要永徽五年秋九月乙亥高宗御丹霄樓觀三品以上
行大射禮
唐順天樓
太極宫南即承天門李靖傳擒頡利太宗告俘于太
廟帝御順天樓陳仗衛士民縱觀
唐安福樓鍾鼓樓應天樓
孫樵讀開元雜報云某日百寮行大射禮於安福樓南
高宗永徽三年二月甲寅御安福門樓觀百戱乙卯
謂侍臣曰昨登樓欲觀人情風俗玄宗開元二十二
年閏十一月壬午朔長至日食(癸未)御應天樓受朝賀
會要太和二年八月敇修安福樓開元二十一年賜
射於安福樓下六典皇城西面二門北曰安福嚴
挺之傳先天二年正月睿宗(上皇)御安福樓門觀樂挺之
諫白敏中傳為邠寧節度宣宗御安福樓以餞儀
衛志朝日百官班于殿庭左右廵使二人分隷于鐘鼓
樓下
唐神武制勝樓
舊紀神龍三年八月丙子改玄武門為神武門樓為制
勝樓會要神龍三年八月二十一日改為神武制勝
樓
唐勤政樓花萼樓(並詳見興慶宫)
六典興慶宫在皇城之東南東拒外郭城東垣即明皇
潜龍舊宅開元初以為離宫宫之南曰通陽門西曰花
萼樓樓之西即寧王故第蓋取詩人常棣之義讓皇帝
傳初睿宗五子列第東都號五王子宅及賜第上都隆
慶坊亦號五王宅玄宗為太子常置大衾長枕將與諸
王共之睿宗知之喜甚先天後(開元二年九月)盡以隆慶舊邸
為興慶宫而賜寧王薛王第於勝業坊申岐二王居安
興坊環列宫側天子於宫西南置樓西曰花萼相輝之
樓南曰勤政務本之樓(一本作開元二年七月於是宫置樓韋述東京記開元八年造)
(二樓)帝時時登之聞諸王作樂必召升樓與同榻坐或就
幸第賦詩燕嬉賜金帛侑歡諸王五日朝側門既歸則
具樂縱飲擊毬闘鷄馳鷹犬為樂如是歲月不絶世謂
天子友悌古無有者帝於敦睦蓋天性然(十六年正月庚申御興慶)
(宫樓宴羣臣)會要二十五年玄宗戒諸王曰吾奉先帝宫室
不敢有加興慶創制所以表休徵之地(謂宫側小池有龍祥也)新
作南樓本欲採風謠察甿俗是亦闢四門達四聰之意
時有宴樂不徒然也又因大哥(寧王)遜朱邸以成花萼相
輝之美歴觀自古聖王有所興作所以助教化也吾所
冀者式崇教化漸漬薄俗令其人信厚爾二十年六月
一本作天寳十三年六月(一本作開元二十六年此是出處不同非誤)廣花萼樓築夾城
入芙蓉園十二月三日毁東市西北角道政坊西北角
以廣花萼樓(二十八年八月己未誕日宴花萼)天寳二載帝御花萼樓
覆實選人判入等人中纔十一二突厥傳天寳四載殺
白眉可汗以獻毗伽可汗妻率衆自歸天子御花萼樓
宴羣臣賦詩美其事紀天寳十三載五月壬戌觀酺勤
政樓北廷都護程千里俘阿布思以獻選舉志十月一
日御勤政樓試四科舉人(楊綰及第)策外更試詩賦各一道
制舉試詩賦自此始(登科記開元十三年進士試花萼樓賦)樂志玄宗教
舞馬百匹舞於勤政樓下後賜宴設酺亦會勤政樓
高仙芝傳安禄山反榮王為元帥仙芝副之玄宗御勤
政樓引榮王受命宴仙芝以下哥舒翰傳守潼關御勤
政樓臨送(玄宗大陳樂勤政樓盧絢按轡絶道去帝美其有藴藉)五行志肅宗乾
元二年十月詔百官上勤政樓觀安西兵赴陜州實錄
穆宗元和十三年八月乙亥御勤政樓問人疾苦會要
元和十四年三月詔左右軍容各以官健三千修勤政
樓(四年乙卯御閣陳雜樂)太和三年十月修勤政樓明光樓舊
史明皇八月五日生因名其日為千秋節燕百僚於樓
下觀舞傾杯開元二十五年正月己丑以望日宴羣臣
八月丁未千秋節宴羣臣二十八年正月壬寅望日御
樓宴羣臣天寳元年正月丁未朔御樓受朝賀改元四
載三月甲申宴羣臣七載五月壬午御樓大赦十三載
三月壬戌御樓大酺十四載三月丙寅宴羣臣奏九部
樂上賦詩效柏梁體八月辛卯宴羣臣(並於勤政樓)開元十
七年八月癸亥以誕日張樂宴百寮於花萼樓下十
八年四月丁卯侍臣宴于春明門外寧王憲之園池上
御樓邀其回騎八月丁亥千秋節百官獻賀上御
樓賦八韻詩又制秋景詩二十八年正月壬寅望
日宴天寳元年九月辛亥御樓宴突厥降者(毗伽可汗)
(妻一云辛卯)十月庚辰宴蕃客(並於花萼樓)李庾西都賦
對里開街帝宅王家青門列檻常棣分華勤政外
名花萼分題屹雲中而佩鳳杳天外而舒蜺家人
齒筵愉愉濟濟此王者示悌也(又見後)高蓋花萼
樓賦開元中築長安東郛起樓瞰於外銀牓天題
金扉御闕望馳道而通禁林走建章而抵長樂攅
畫栱以交映列綺窗以相薄金鋪珠綴飛梁廽遶於虹
光藻井倒垂乎蓮萼王諲賦朝有土階之約宫靡瑶
臺之奢飾舊館而納景建飛觀而臨霞非徒擬花萼之
麗蓋取諸棠棣之華歸梁國於上苑通代邸於平樂于
城之陬建此飛樓横邐迤而十丈上峻嶒而三休仰接
天漢俯瞰皇州牓題仲將之手頌登文公之賦宫闕超
遥其若浮陶舉賦睦親親以相及樂韡韡以同華
敬括賦羅綵仗駐鳴騶開繡戶之銀鏁卷珠簾之玉鉤
奉常陳百戱之樂大官進千鐘之酒虹梁&KR1894;蟉而霞赩
皓壁晶晃而月素張甫賦陰移翠仗日上金題欽其
號則知昆弟之相穆見其儀則知君臣之有序
唐丹鳳樓
舊紀開元九年九月丁巳御丹鳳樓宴突厥首領至德
二載十一月壬申御丹鳳樓下詔十二月戊午赦天下
(又見後)元和元年正月丁卯御丹鳳樓大赦改元二年正
月辛卯郊祀御丹鳳樓大赦三年正月癸巳十四年七
月己丑冊號十三年正月乙酉朔受朝十五年二月丁
丑穆宗即位並御樓大赦長慶元年正月辛丑郊祀改
元七月己酉冊號大和元年正月乙巳改元會昌元年
正月庚戌大中元年正月戊申享圓丘並御丹鳳樓大
赦會要貞元九年十一月乙酉日南至上郊祀禮畢
御丹鳳樓大赦天下通典開元十八年蘇禄使至
京師上御丹鳳樓設宴時突厥使同宴争長開元七
年三月壬子御丹鳳樓宴九姓同羅契丹各賜物八年
十一月己巳宴九姓蕃安等九年四月戊辰宴王晙郭
知運等皆御丹鳳樓含元殿賦其南則丹鳳啓途遐
瞩荆吳十扇開閉陰陽睢盱容鼎七扄方駕五車示王
者之無外不樹屏於清都
唐廣達樓(東都)萬歲樓
王君㚟傳開元十四年君㚟破吐蕃奏凱還玄宗宴君
㚟及妻夏於廣達樓賜金帛(夏亦自以戰力封武威郡夫人)實錄開
元二十四年八月壬子千秋節御廣達樓宴羣臣奏九
部樂内出舞人繩伎頒賜有差文苑英華李濯廣達
樓賦建崇樓於闕下聳飛閣於城隅德陽傍倚少室前
瞻讓皇帝傳玄宗按舞萬歲樓從複道見衛士弃食
帝怒詔殺之憲從容曰豈以性命輕於餘飱乎
唐五鳳樓(東都)
通鑑開元二十三年正月乙亥上耕耤田都城酺三日
上御五鳳樓酺宴元德秀傳為魯山令玄宗在東都
酺五鳳樓下命三百里内縣令刺史各以聲樂集且第
勝負加賞黜河内太守輦倡伎數百被錦繡瓌譎光麗
德秀惟樂工數十人聯袂歌于蒍于蒍者德秀所為歌
也帝聞異之嘆曰賢人之言哉謂宰相曰河内人其塗
炭乎乃黜太守德秀益知名
唐觀風樓
會要華清宫天寳八載新作觀風樓舊紀四月作十
載十一月丙午冬至十三載正月丁酉朔御觀風樓受
朝賀
唐鬱儀結鄰樓
長安志在東内大明宫李肇韋執誼所記書為結麟(恐誤)
麟德殿東廊有鬱儀樓西廊有結儀樓學士院即在西
樓重廊之外六典作鬱儀結鄰閣七聖記曰鬱儀
(一作華)赤文與日同居結鄰(一作鱗)黃文與月同居鬱華日
精結鄰月精也黃庭經曰鬱儀結鄰梁丘子注曰鬱儀
奔日之仙結鄰奔月之仙亦見登真隠訣九真中經
唐結綺樓
見三殿
唐弘文館書樓
見後
唐長慶樓(詳見興慶宫)
上皇居興慶宫每置酒長慶樓南俯大道裴回觀覽父
老過之皆拜舞而去
唐金明樓明光樓
肅宗乾元元年八月甲辰上皇誕日於金明樓(在興慶宫)宴
百官賜綵五百匹册府元龜元和三年十月修南内
殿十三間墻舍共一千六百間及勤政樓明光樓(會要同)
唐望春樓
在禁苑東南高原之上德宗紀建中二年二月丁巳
發兵屯關中誓師于望春樓陽惠元傳為京西神策
兵馬使鎮奉天德宗初立稍繩諸節度跋扈者於是李
正己屯曹州田悦增河上兵河南大擾詔惠元移兵萬
二千戍關東御望春樓誓師因勞遣諸將(亦見廣運潭)姚
南仲傳王者必據高明燭幽隠先皇所以因龍首而建
望春也玄宗時韋堅鑿池於望春樓以聚舟帝升樓觀
賜名廣運潭郭子儀傳乾元元年(七月)破賊河上執安
守忠以獻遂朝京師百僚班迎帝御望春樓待之
劉憲和春幸望春宫詩有商山積翠滻水浮光之句即
望春亭也舊紀多云望春宫其東正臨滻水
唐延喜樓(又見門闕類)
會要貞元四年十月二十五日戶部侍郎班宏修延喜
樓築夾城五年正月十九日宏又修玄武樓八年正月
新作玄武門及廡會鞠場(宣宗事見下)
唐望仙樓
會要貞元十二年八月六日戸部尚書裴延齡奉敇修
望仙樓十三日又令築望仙樓東夾城(元龜云十二年八月增修望仙)
(樓及廣夾城及十六王宅)會昌元年六月修望仙樓及廊舍共五百
三十九間武宗紀會昌五年六月甲申作望仙樓于
神策軍(先是作望仙觀仙臺)連昌宫辭上皇正在望仙樓
大明宫東曰望仙門含元殿賦望仙闢於巽
維
唐晨輝樓紫雲樓
舊史(兼用會要)元和二年六月丙子詔左神策軍新築夾城
置元化門晨輝樓(舊紀云宸輝十五年穆宗幸晨輝樓觀角抵戲)大和九年七
月庚戌敇造紫雲樓彩霞亭於曲江芙蓉園北垣九月
内出新造紫雲樓彩霞亭額以鼓吹迎於銀臺門左右
軍奏修曲江樓畢進圖一軸十月詔左右軍各一千五
百人建紫雲樓十二月甲申罷修曲江亭館(大和八年三月甲寅)
(上日賜羣臣宴曲江亭)文宗嘗味杜甫曲江詞有宫殿千門語意
天寳時環江有觀榭臺室會鄭注云秦雍災當興役厭
之(九年正月辛卯)即語兩神策治曲江昆明池(二月詔修葺曲江芟除裁填九)
(月發神策一千五百人修浚)實錄元和二年七月丁亥御晨耀樓
神策神威六軍内外教坊大合樂康駢劇談錄曰曲
江池本秦時隑州唐開元中疏鑿為勝境南即紫雲樓
芙蓉苑西即杏園慈恩寺
唐興安樓
大明宫西門憲宗御興安樓受俘元和元年俘劉闢
二年俘受李錡十二年受吳元濟俘十四年李師道俘
文宗大和三年受滄州俘武宗會昌四年受劉稹俘
唐拾翠樓
西京記大福殿重樓連閣緜亘西殿有走馬樓南北長
百餘步樓下即九仙門西入苑拾翠樓在大福殿東北
唐浴日樓
韋述兩京新記上陽宫有麗青臺浴日樓
唐春明樓
韋肇駕幸春明樓試武藝絶倫賦
唐籌邊樓山川險要圖
李德𥙿傳文宗太和中(四年十月戊申)自兵部侍郎為劒南西
川節度蜀自南詔入寇敗杜元穎而郭釗代之病不能
事民失職無聊李德𥙿至則完殘奮怯皆有條次成都
既南失姚恊西亡維松由清溪下沫水而左盡為蠻有
始韋臯招來南詔復嶲州傾内資結蠻好示以戰陣文
法德𥙿以臯啓戎資盗養成癰疽第未决耳至元穎時
遇隙而發故長驅深入蹂剔千里蕩無孑遺今瘡痍尚
新非痛矯革不能刷一方耻乃建籌邊樓(孔明有籌筆驛)按南
道山川險要與蠻相入者圖之左西道與吐蕃接者圖
之右其部落衆寡饋餫遠邇曲折咸具乃詔習邊事者
與之指畫商訂凡虜之情偽盡知之又料舊獠與州兵
之任戰者廢遣獰耄十三四士無敢怨又請甲人於安
定弓人河中弩人浙西由是蜀之器皆犀銳率戶二百
取一人使習戰貸勿事緩則農急則戰謂之雄邊子弟
其精兵曰南燕保義保惠兩河慕義左右連弩騎士曰
飛星鷙擊竒鋒流電霆聲突騎凡十一軍築仗義城以
制大度清溪關之阻作禦侮城以控榮經掎角勢作柔
遠城以阨西山吐蕃復卭崍關徙嶲州治臺登以奪蠻
險於是二邊浸懼南詔請還所俘略四千人吐蕃維州
將悉怛謀以城降初廣德建中間吐蕃再飲馬岷江
常以南詔為先鋒操倍常之戟且戰且進蜀兵折刃吞
鏃不能斃一戎戎入日深蜀人語曰西戎尚可南蠻殘
我至韋臯鑿青溪道以和羣蠻使道蜀入貢擇子弟習
書筭成都業成而去習知山川要害文宗時大入成都
自越嶲以北八百里民畜為空自是羣蠻常有吞蜀之
心
唐親親樓
舊紀宣宗大中元年七月修百福殿成名曰雍和樓曰
親親以會諸王子孫通鑑大中元年八月作雍和殿
於十六宅數臨幸置酒作樂
唐㪫武樓
會要大中二年正月敇修右銀臺門樓屋宇及南面城
牆至㪫武樓
唐延喜樓(又見前)
宣宗大中三年八月己丑既復河湟河隴高年千餘見
闕下天子為御延喜樓賜冠帶
唐明義樓
會要大中五年詔修明義樓(在興慶宫)
乾德紫雲樓明道昇平樓
會要廣政殿後有玉華殿東有紫雲樓明道元年十月
改曰昇平樓宫中觀宴之所乾德四年八月辛丑(九日)
召宰臣以下翰林學士竇儀知制誥王祜等宴紫雲樓
下論及民間事謂趙普等曰下愚之民雖不分菽麥如
藩侯不為撫養務行苛虐朕斷不容之普等曰陛下愛
民如此堯舜之用心也(富弼曰斯言一傳天下聳動皆以民政為務致太平之本也)
(會要云元年今從實錄長編)是年五月庚寅(二十七日)親試制舉人于紫
雲樓下賜酒食遣之是日與學士陶榖論前代帝王得
失日晡乃罷樓在廣政殿之後玉華殿之東每大宴
則宫中登而觀焉(廣政後改集英)西京含光殿東廊後亦有
紫雲樓正殿曰太極殿前有日月樓日月華門
開寳五鳳樓
開寳八年十月丁巳修西京宫室九年四月三日庚子
合祭圓丘御五鳳樓肆赦(制云御鳳闕揭雞竿)西京大内正南
門曰五鳳樓國初建名景德四年二月十七日御五
鳳樓觀酺祥符四年三月丁亥祀汾陰回駐蹕將賜
酺有司請改五鳳樓名上曰太祖建樓因瑞應建名不
可更也己丑(十六日)上御五鳳樓觀酺三日梁周翰有
五鳳樓賦(乃東京也)
太平興國丹鳳樓端拱樓
興國三年十一月乙未親享太廟丙申合祭南郊御丹
鳳樓大赦受册尊號於乾元殿始奉太祖升侑殿直王
操獻南郊頌先是七月庚戌改明德門為丹鳳五年
五月丁卯作端拱樓
咸平太清樓
建隆三年五月戊午重修東京大内崇政殿西北迎陽
門内有後苑苑有太清樓走馬樓與延春儀鳳翔鸞閣
相接貯四庫書樓下設六閣經史子集天文圖畫咸平
三年閏三月甲午詔三館寫四部書一本來上當置禁
中太清樓以便觀覽景德元年三月丁酉直秘閣黃
夷簡上校勘所寫御書二萬四千一百六十二卷四
年三月乙亥曲宴後苑又登太清樓觀太宗聖製御書
及新寫四庫羣書遂宴太清樓下上執目錄令黃門舉
書示之總太宗御製及故事墨迹三百七十五卷文章
九十二卷經庫二千九百一十五卷史庫七千三百四
十五卷子庫八千五百七十一卷上曰惟以正經史屢
經校定者小說他書不預甲寅射於樓下大中祥符
二年正月七日賜射太清樓下七年三月癸巳登太清
樓觀書十月丙寅射于太清樓下作詩賜宗室天禧
二年十一月十三日辛未召近臣觀書太清樓天聖
二年八月十三日宴宗室太清樓三年三月癸卯四年
四月己酉五年三月辛亥六年三月七年閏二月戊午
八年三月宴射太清樓九年三月十七日甲子宴從臣
太清樓九年閏十月戊辰召近臣觀書太清樓召太子
太保晁迥預景祐二年六月辛未十月戊午宴太清
樓三年十月戊申幸後苑宴太清樓寳元二年十一
月六日癸巳以皇子生宴輔臣宗室太清樓讀三朝寳
訓賜御書又出寳元天人祥異書示輔臣慶歷四年
九月丁亥宴宗室太清樓射于苑中五年九月九日辛
卯宴近臣宗室太清樓命賦詩六年九月十八日也未
宴近臣太清樓嘉祐六年三月戊申宴太清樓出御
詩一首命從臣和太清樓藏太宗御製及墨跡石本
九百三十四卷軸四部羣書三萬三千七百二十五卷
其後羣書增及一萬一千二百九十三卷太宗御
集御書又七百五十三卷即景德四年三月己亥
率從臣登樓所觀西京天福殿之次有樓後唐
曰絳霄太平興國三年改為大清樓寢殿曰大
清
咸平屬籍樓
咸平二年正月甲申建屬籍樓藏宗籍
祥符廻鑾覃慶樓升中延福樓告成均慶
樓
祥符元年十月丁巳名兖州府門樓曰迴鑾覃慶十一
月己未御樓觀酺癸亥次鄆州乙丑宴從臣于升中延
福樓賜酺丁卯賜名己巳次濮州宴從臣父老于告成
均慶樓四年二月乙丑(二十一日)駐河中府御樓觀酺賜名
駐驆宣恩(一作詔蹕)三月二十六日駐鄭州酺宴先是己丑
名樓曰回鑾慶賜壬辰尋罷宴(乙亥祠汾陰回次陜州御南門樓宴從臣父老)
(賜名霈澤惠民樓)七年正月己酉名南京正門樓曰重熙頒慶
亳州樓曰奉元均慶庚戌御奉元均慶樓觀酺辛亥宴
父老丙辰御重熙頒慶樓觀酺
祥符薰風樓
河中府市中樓唐廣明中王重榮誓衆于此名為克復
祥符四年二月上幸河中曰克復一時事不若因舜都
為號丁卯乃賜名薰風樓命陳堯叟為記甲子次河中
府幸紫極宫還召從臣登逍遥樓觀唐帝詩石又登白
樓觀令狐楚登白樓賦王祜詩上作登逍遥樓詩賜從
臣
熙寧寳津樓
熙寧三年四月三日幸金明池觀水嬉移幸瓊林苑登
寳津樓宴從臣教坊作樂
宋朝聚遠樓
德壽宫太上名曰聚遠自題額大書蘇軾詩於屏
歴代樓名
前漢
開襟井幹
六朝
鳳凰入漢落星北顧青雲朝日
夕月景雲景陽麗日
後魏
玄武
北齊
逍遥披雲鸚鵡鴛鴦萬歲千秋
玄武
隋
朝日明月乘雲照日
唐
花萼相輝勤政務本明義明光
觀風制勝延喜玄武望仙晨輝
安福紫雲親親㪫武
五代
玄武
三十六國
凌霄
玉海卷一百六十四
