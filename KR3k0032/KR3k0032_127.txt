卷一百二十六
玉海卷一百二十六
宋王應麟撰
官制
漢官拾遺
漢依秦官簡易隨時後頗改作制度奢廣世祖中興
并官省職補復殘缺四海從風前表後志有弗載者
紀傳餘書或可攷焉
漢三老
表十里一亭亭有長十亭一鄉鄉有三老有秩嗇夫游
徼三老掌教化嗇夫職聽訟收賦稅游徼循禁盜賊皆
秦制也(史記任安代人為求盜亭父後為亭長其後除為三老舉為親民出為三百石長亭長遷轉始)
(末如此)紀高帝二年二月癸未令民立漢社稷舉民年
五十以上有修行能帥衆為善置以為三老鄉一人擇
鄉三老一人為縣三老與縣令丞尉以事相教復勿繇
戍三月至洛陽新城三老董公遮說曰云云漢王曰非
先生無所聞文帝十二年三月詔三老衆民之師也甚
嘉此二三大夫之行遣謁者勞賜三老以戶口率置三
老孝悌力田常員各率意以道民武帝元狩元年四月
詔使謁者賜縣三老孝者帛人五匹鄉三老弟者力田
帛人三匹云云六年六月詔諭三老孝弟以為民師征
和二年壺關三老茂上書戾太子傳(荀悅漢紀作令狐茂)宣帝元康
元年三月賜三老孝弟力田帛元帝永光二年二月建
昭五年三月同列傳司馬相如諭蜀責三老以不教
誨之過黃霸守潁川置父老師帥伍長宣帝下詔稱
揚潁川孝弟三老皆以差賜爵及帛張敞奏明飭長吏
舉三老務得其人韓延夀守馮翊民有昆弟訟田延
夀曰既傷風化重使賢長吏嗇夫三老孝弟受其恥
王尊京兆尹免湖三老公乘興等上書訟尊尊守東郡
請以身填金堤白馬三老朱英等奏其狀後紀明帝
中元二年四月丙辰賜三老孝弟力田爵注三者皆鄉
官之名三老高帝置孝悌力田高后置所以勸導鄉里
助成風化也章帝元和二年二月乙丑詔三老尊年
也孝悌淑行也力田勤勞也賜帛人一匹勉率農功(章和)
(元年濟陽三老陳寒朗治狀)傳王閎為郡三老建武六年與郡決
曹吏共討王調封列侯閎獨遜封光武竒而召之王
賀樊重為三老秦彭建初元年守山陽設四誡遵奉
教化者擢為鄉三老楊統建初中以光禄大夫為國
三老李充安帝時以特進為國三老袁逢靈帝以
為三老揚雄國三老箴曰負乘覆餗姦寇侏張(見文選注)
周官鄉老二鄉則公一人(老尊稱也王置六卿則公有三人也)鄉大夫每
鄉卿一人
漢虎賁令
史記周勃世家沛公拜勃為虎賁令注徐廣曰一云句
盾令(漢書曰襄賁令)
漢軍正
表高五年軍正陽成延為少府藝文志軍正楊僕捃
摭遺逸紀奏兵錄昭紀始元五年秋軍正王平擊益
州(表五年軍正平為廷尉)西域傳漢軍正任文將兵屯玉門關
為貳師後距列傳李廣利伐匈奴軍正趙始成功最
多為光禄大夫胡建天漢中守軍正丞(師古曰南北軍各有正正)
(又置丞建未得真官兼守之)斬監軍御史上奏曰謹按軍法曰正亡
屬將軍將軍有罪以聞二千石以下行法焉丞於用法
疑(師古曰軍正不屬將軍)衛青伐匈奴蘇建亡其軍青問其
罪於正閎注張晏曰正軍正也(軍行自有軍正與南北軍軍正異官)王
莽改中尉曰軍正後傳王霸光武以為軍正張元
說車騎將軍張温曰召軍正執有罪者誅之蜀
志昭烈以夏侯蘭為軍正戰國策或謂周君曰
不如令太子將軍正(鮑氏曰猶卒正軍之卒也)史記司馬穰
苴召軍正問列子魯施氏子好兵楚王以為軍
正
漢計相
史將相表高六年張蒼為計相夏五月為主計(又大事記)
傳蒼遷為計相(專主計籍故號計相)一月更以列侯為主計(去計相之)
(名更號主計)蒼以列侯居相府領主郡國上計者表北平
侯張蒼為計相四歲注如淳曰計相官名但知計會史
索隠曰主天下書計及計史匡衡傳司隷校尉劾奏
丞相衡位三公領計簿(周以司會質歲成漢以計相經國用)生財有道節以制度九
(式均節)
漢中執法
高紀十一年二月詔尊顯賢士御史中執法下郡守注
晉灼曰中丞也薛宣傳成帝初為中丞執法殿中外
總部刺史
漢中涓連敖粟客安集掾仁恕掾
功臣表曹參靳歙王吸召歐周勃灌嬰丁禮孫赤陳倉
毛釋之石奮為中涓注親近之臣若謁者舍人(周夫官春秋傳涓人疇)主受謁居中
(主潔涓洒掃之事)戎賜繒賀韓信召歐郭亭華寄革朱吕嬰周
竈為連敖(注楚官左傳楚有連尹莫敖後合為一官)馮解散為代大與(主爵禄之)
(官)史功臣表韓信入漢為連敖典客索隠曰漢表作
粟客傳作治粟都尉(今按漢表作票客注以其票疾而賓客禮之也)南匈奴
傳建武二十六年南單于遣子入侍令中郎將置安集
掾史將弛刑五十人持兵弩隨單于所處察動静歲盡
輙遣奉奏列傳陳俊馬成光武以為安集掾魯恭
肅宗時為中牟令螟不入中牟河南尹袁安使仁恕掾
肥親往廉之(漢官儀主獄屬河南尹)
漢柱下令
功臣表山都貞侯王恬啓漢五年為郎中柱下令注師
古曰今主柱下書史也(百官表止云郎中令)張蒼傳秦時為御
史主柱下方書(如淳曰秦時置柱下史師古曰居殿柱之下若今侍立御史也)應劭漢官儀
(侍御史為柱下尹)叙傳北平志古司秦柱下王莽傳莽置柱
下五史秩如御史記疏言行後傳何敞傳論永元之
際樂何之徒抗議柱下注漢官儀曰侍御史周官也為
柱下史樂恢為司隷何敞為御史張衡傳應間曰聊
朝隠乎柱史(衡為太史令)晉志北極東一星曰柱下史主
記過左右史之象也周之聃秦之蒼君舉必書書而
不法後嗣何觀作而不記非盛德也出入起居罔有不
欽
漢將軍十二部將軍
表將軍周末官秦因之(左傳閻沒女寬謂魏子為將軍)國語鄭使詹伯為之吳有
(將軍少司馬)位上卿金印紫綬漢不常置或有左右前後皆
掌兵及四夷有長史秩千石
大(韓信竇嬰衛青霍光吳漢)衛(宋昌張安世)左(辛慶忌苟彘彭宣馮奉世孔光史丹王商任千)
(秋公孫禄賀)右(張安世常惠馮奉世辛慶忌傅喜彭宣廉褒鄧禹)前(蕭望之韓增何武李廣張)
(次公耿純)後(趙充國朱博曹襄)中(公孫敖)騎(公孫敖賀)偏(馮異張宗王霸祭遵劉嘉耿植)
車騎(金日磾周亞夫張安世灌嬰靳歙馮緄馬防鄧騭程張越卭鴻來歴)票騎(霍去病東平王)
(蒼景丹劉隆杜茂)驍騎(李廣元光二年夏)劉植輕車(李蔡公孫賀)越騎(劉宏)材
官(李息韓安國)步兵(王駿)彊弩(許延夀李祖陳俊王圍)積弩(傅俊)游擊(蘇建)
(韓說)横海(韓說)拔胡(郭昌元封四年)破羌(辛武賢段紀明)度遼(范明友本始二年秋)
(與虎牙田順蒲類趙充國祁連田廣明前將軍韓增五將軍擊匈奴五將之師十五萬騎)明帝初置以
衛南單于(皇甫規張奐梁慬李膺耿秉)虎牙(田順蓋延銚期)蒲類(趙充國以後將軍為之)
祁連(田廣明)建威(韓安國元帝時)耿弇奮武(任千秋元帝時)輔威(臧宫)武
威(郭平)振威(馬武宋登)揚武(馬成)揚化(堅鐔)護軍(韓安國元光二年夏)將屯
(文帝後六年屬國悍)王恢漢忠(王常)武威(劉尚)征西(馮異耿秉劉尚)征南(岑彭)
破虜(賈復)刺姦(岑彭)征虜(祭遵)建義(朱祐)伏波(路博德馬援)中堅(杜茂)
因杅(公孫敖)浮沮(公孫賀)樓舡(楊僕段志)戈舡(歸義侯嚴)下瀨(歸義)
(侯甲)浚稽(趙破奴)匈奴河(同上)横野(王常)輔國(伏全)十二部將軍
(元封元年十月詔曰朕將巡邊垂置十二部將軍親帥師焉)
續志將軍不常置中興吳漢以大將軍為司馬景丹為
驃騎大將軍位公下(比公者四第一大將軍次驃騎次車騎次衛將軍)明帝初
以弟蒼為驃騎位公上(置長史掾史員四十人)數年罷章帝即位
西羌反以馬防行車騎征之還罷和帝以竇憲為車騎
征匈奴位在公下還遷大將軍位公上(安帝時鄧騭同)漢儀大將軍
票騎將軍位次丞相(武帝以衛青為大將軍位在諸公上)大將軍光秉政領尚書事長史司馬
千石(丙吉田延年陳咸為長史衛青傳長史安議郎周霸注如淳曰律都軍官長史一人王尊子補軍中)
(司馬)從事中郎二人六百石(陳湯)出征置中護軍一人(趙充國為)
(大將軍護軍都尉)掾屬二十九人(又賜官騎三十人及鼓吹)其領軍皆有部
曲大將軍營五部部校尉一人比二千石(霍光擅調益莫府校尉)
軍司馬一人比千石(王尊楊敞)部下有曲曲有軍候一人比
六百石曲下有屯屯長比二百石其不置校尉部但軍
司馬一人又有軍假司馬假候為副貳其别營領屬為
别部司馬門有門候王仲翁大將軍史(蔡義給事大將軍莫府又楊敞田延年)趙破
奴票騎將軍司馬朱宇驃騎將軍史(車騎將軍王音置從事中郎毋將隆為之)車騎將軍長史趙充國
(議曹史匡衡軍市令丙吉掾云敞)宣帝詔黃霸曰邊境有事左右之
官皆將帥也(詩美執訊易嘉折首)梁肅兵箴天下雖安忘兵則
危不教民戰是謂棄之傳美止戈易稱以律治亂之機
繫於杪忽
漢左右曹諸吏散騎中常侍
表侍中左右曹諸吏散騎中常侍皆加官(晉灼曰漢儀注諸吏給事)
(中日上朝謁平尚書奏事分為左右曹魏文帝合散騎中常侍為散騎常侍)所加或列侯將
軍卿大夫將都尉尚書太醫太官至郎中亡員多至數
十人中常侍得入禁中班伯穉(朱穆曰漢故事參選士人建武以後廼悉用宦者)
(成帝欲以劉歆為之)永平中置四人諸曹受尚書事(左曹于永陳咸王章楊惲辛慶忌班)
(況邳彤王常堅鐔右曹辛慶忘杜延年蘇武劉歆班斿)諸吏得舉法(楊惲張禹延夀孔光尹忠)
諸吏散騎匡衡于永陳咸王章師丹平當賈延(賈山至言今方正之士皆在朝廷又選其賢者使為常侍)
(諸吏)散騎騎並乘輿車注騎而散縱無常職(劉更生張勃于永)散騎中郎蕭伋常侍
(郎莊忽竒見藝文志又東方朔)皆秦制續志光禄勳舊有左右曹秩
二千石上殿中主受尚書奏事平省之世祖省使小黃
門郎受事車駕出給黃門郎兼
漢護軍都尉中尉射師
表護軍都尉秦官武元狩四年屬大司馬成綏和元年
居大司馬府比司直哀元夀元年更名司寇(紀五月造司寇職)
平元始元年更名護軍(公孫敖甘延夀韓安國蕭咸任宏韓昌為護軍都尉昭帝時趙)
(充國以大將軍護軍都尉擊武都氐定之光武以朱祐馬成為護軍建安十二年改護軍為中護軍)
高祖以隨何陳平為護軍中尉(平盡護諸將)周亞夫請趙
涉為護軍護軍諸校(胡建傳)班固為大將軍中護軍
隷莫府護軍司馬(傳爕)護軍射師(王賀)護軍將軍(見下)
魏初置護軍將軍主武官選
漢關都尉
表關都尉秦官武帝初置(周有司關尹喜關令察偽游用傳出入)武紀
天漢二年十一月詔關都尉謹察出入者光武
紀建武九年省關都尉十九年復置靈紀中平元年三
月置八關都尉(函谷至孟津)霍光曰函谷京師之固故
以丞相弟為關都尉張敞杜業辛遵為函谷關都
尉寗成尹齊黃賞(霸之子)何恢(並之子)文忠(送罽賓之使)翟宣
(明經篤行)陰識(識傳云鎮函谷)為關都尉金參為關内都尉崔
子玉箴漢潰武關項破函谷云云尉臣司關敢告並
轂尹齊寗成揚酷吏之名文忠送罽賓之使千秋
之弟慶忌之子與夫黃賞金參翟宣杜鄴何恢俱以
世禄居是職張敞之材陰識之戚云云兩河天闕
其星為天關長世字甿者以道德為藩不以襲險
為屏
漢城門校尉司馬城門候
見兵制及門類揚雄城門校尉箴德懷其内險難其
外唐虞長德四海永懷秦恢長城天下畔乖云云尉臣
司城(文選注引是箴曰盤石唐芒襲險重固)門尉(表芒侯耏跖)重門取諸
豫
漢八校尉都尉(司馬)
見兵制表八校尉武帝初置有丞司馬中壘(劉向歆)
屯騎(劉般劉寬桓郁伏無忌竇章班雄朱儶馮緄岑遵來虎鄧嗣)步兵(任宏閻章桓焉劉愷來祉)
(馮承)越騎(班況蕭咸康昌張宏金參劉敏桓郁劉珍楊賜樓望馬光竇武蓋勳)長水(甘延夀爰延耿)
(恭夔張奮任隗劉&KR2884;馬鉅樊儵蕭育于永)富昌見趙充國傳胡騎(不常置)箕閎射聲(陳湯丁鴻)
(耿國班超曹褒來歴馬日磾寳彪王賞)虎賁(後漢并射聲)自司隷至虎賁秩皆
二千石(自中壘以下八校尉城門不在此數趙充國傳有詔將八校尉與驍騎都尉合)
驍騎都尉(齊受李廣)彊弩都尉(路博德)越騎司馬(鄭衆)票姚校尉
(霍去病大將軍受詔予壮士為票姚校尉)
漢議郎
表大夫掌論議郎掌守門戶有議郎中郎(秩皆六百石)侍郎
郎皆無員多至千人以後至郎中同(藝文志雜家出於議官)和紀注議
郎秦官也(夏侯建尹更始鮑宣孫寳翟方進周霸杜欽班斿譙元范升桓榮魯恭丕吳良劉平淑茂毅桓譚)
(左雄李固王望暢扶衛宏黃瓊皇甫規虞詡張奐崔實馬融延篤陳蕃盧植成翊世蔡邕茂衍陳翔孔昱楊厚)
續志議郎六百石無員(漢官曰五十人無常員)掌顧問應對無
常事惟詔命所使以文屬光禄勳詢謀僉同(衢室之問外朝之誨)
自高帝十二年燕王之立始詔諸侯王議之見於史者
始此自後劉昌立王昭靈尊號之議稍見於史文帝至
代邸丞相上言與列侯宗室大臣二千石議而即位未
幾收帑之議止於平勃肉刑之議止於蒼敬然賈誼為
博士每詔令議下先諸老先生而對後元之詔亦曰令
吏二千石博士議則比六百石亦得預議焉武昭宣元
而後築朔方之議及於中大夫挾弓矢之議及於光禄
大夫侯史高之議及於博士罷郡國廟之議見於議郎
議出於大臣而可行則入粟屯田之議魏相一言而罷
行如響不嫌於以尊抑卑也議出於小臣而可行則罷
珠厓之議違二府而從待詔賈捐之呼韓邪保塞之議
違有司而從郎中侯應慮使欲降之議違公卿而從光
禄大夫谷永朱博得罪不以將軍二千石而廢諫大夫
勝等之議王嘉得罪不以票騎將軍御史而棄少府猛
等之議不嫌於以卑抗尊也(晁錯削諸侯地上令公卿列侯宗室集議莫敢難獨)
竇嬰争之(自兩府大臣以下至博士議郎皆得信其已見故罷昌陵罷郡國廟擊朱厓賞邊功入榖贖罪皆)
(有議賈誼為博士諸老先生未能言誼盡為之對單于願保塞朝臣集議卒用郎中侯應之策朱博之獄議者)
(五十八人而諫大夫龔勝等敢於異將軍二千石之議王嘉之獄議者六十人而少府猛等敢於抗驃騎將軍)
御史之議(董仲舒在家朝廷有大議使使及廷尉張湯就問趙充國就第朝廷每有四夷大議嘗與參兵謀)
問籌策(每朝議大事條侯魏其列侯莫敢與抗禮張敞為京兆朝廷每有大議引古今處便宜公卿皆服)
後獨行傳譙玄成帝時對策高第拜議郎遷太常
丞劉茂建武拜議郎遷宗正丞建武二年范升建初元
年衛尉馬廖舉李育方正為議郎順帝時李固曰黃瓊
久處議郎已且十年衛宏中興鴻儒著漢舊儀周黨飭
身修志州里稱高桓榮以弟子何湯之故名聞于上特
加召見令說尚書桓譚以司空宋弘之薦才學洽聞幾
及劉向父子揚雄其他如劉茂彭閎臯弘(桓榮傳歐陽博士缺欲用)
(榮榮曰不如同門生彭閎臯弘拜為議郎)皆一時之賢者始得為之建武之
時然也驃騎將軍蒼上疏薦吳良顯宗以示公卿衣冠
甚偉之譽蕭何舉信之比形於詔旨尚書僕射鍾離意
薦劉平王望王扶詔召平等特賜辨裝錢東平王蒼歸
國驃騎時吏丁牧周栩以蒼敬賢下士不忍去之皆賜
引見愍其淹滯且欲揚蒼德美是六人皆當世之雋傑
始得為之明章之世然也其後才如左雄李固及固之
子爕始拜是官從可知矣(光武桓譚衛宏劉昆蔡茂周黨范升)肅宗淳于恭鄭均
李育(安帝蘇章)
漢司隷校尉司寇(附見護軍都尉)
表司隷校尉周官秋官之屬中士二人(禮注漢始置司隷亦使將徒治道溝渠之役後稍)
尊之使主官府及近郡(師古曰以掌徒隷而巡察故曰司隷)内史主風化司隷察淑慝武帝征
和四年初置持節從中都官徒千二百人督大姦猾後
罷其兵察三輔三河弘農元帝初元四年去節(諸葛豐舉節欲)
(收侍中許章章馳車去得入宫中於是收豐節司隷去節自豐始)成帝元延四年二月
省綏和二年哀帝復置但為司隸冠進賢冠屬大司空
比司直(紀元夀二年五月正司直司隷造司寇職注師古曰司寇舊無今創置)左傳周有尉氏注討
(姦之官)漢官儀御史中丞督司隸司隸督司直翟方
進傳故事司隸校尉位在司直下初除謁兩府其
有所會居中二千石前與司直並迎丞相御史方
進為司直旬歲間免兩司隸續志司隸校尉一
人比二千石表云二千石(蔡質漢儀曰職在典京師外部諸郡無所不糾)孝武
初置(荀綽曰征和中巫蠱之獄起乃依周置司隸)持節掌察舉百官以
下及京師近郡犯法者元帝去節成帝省建武中
復置并領一州(漢儀曰司隸詣臺廷議處九卿上朝賀處公卿下陪卿上)司隸
所部郡七蓋寬饒為司隸校尉刺舉無所避正
色立朝國之司直(司察之位奉使之權)鮑宣子永孫昱
三世為之王尊應奉陳忠禪張霸李膺陽球虞
詡王龔王章宣秉牟融宋均張敏左雄馮緄(晉劉毅)
志從事史十二人都官從事主察舉百官犯法者(蔡質漢儀)
曰都官主雒陽百官朝會與三府掾同(司隸從事孟異成見世祖本紀乂有司隸僚屬)馮衍种拂為從事
(司隸解光遣從事掾業史望)鮑恢為都官從事功曹從事主州選署及衆事
别駕從事校尉行部則奉引錄衆事簿曹從事主財榖
簿書其有軍事則置兵曹從事主兵事其餘部郡國從
事每郡國各一人主督促文書察舉非法皆州自辟除
通為百石假佐二十五人(王尊傳假佐放)主簿錄閣下事省文
書(光武為司隸以馮異為之)門亭長主州正門功曹書佐主選用孝
經師主監試經月令師主時節祠祀律令師主平法律
簿曹書佐主簿書其餘都官書佐及每郡國有典郡書
佐各主一郡文書崔子玉箴翼翼封畿四方之極俾
督京甸時維鷹鸇必正必式國之司直云云使臣司隸
漢中都官
食貨志漢興云云漕轉關東粟以給中都官歲不過數
十萬石注師古曰中都官京師諸官府也趙禹傳以
佐史補中都官注師古曰京師諸官為吏也紀昭帝
始元四年秋七月詔往時令民共出馬其上勿出諸給
中都官者且減之(師古曰京師諸官府)宣帝本始元年五月賜吏
二千石下至中都官宦吏六百石爵各有差神爵元年
三月發三輔中都官徒弛刑詣金城(注漢儀注長安中諸官獄三十六所)
元帝永光二年春二月賜中二千石以下至中都官長
吏各有差成帝建始二年正月赦中都官耐罪
徒哀帝建平元年三月賜中都官郎吏金錢帛
有差續志孝武以下置中都官獄二十六所
衛宏舊儀追記西京之事王隆小學加詳東都之制練
達如胡廣衍為解詁博洽如應劭增以官儀以至張衡
漢事之次述蔡質漢儀之登載三公正其體統九卿
總其綱維相府四出隨時聽事尉府掌武門舊有闕在
司馬門内御史居焉三公並建同曰公府太尉不置則
曰兩府史之所載可攷也而稽之舊儀則御史所居亦
曰寺焉曰太常曰光禄曰衛尉曰太僕曰廷尉曰鴻臚
宗正曰司農少府是為九卿而卿之所居謂之寺韋昭
之言可考也而稽之於史若曰宗正府若曰廷尉府則
亦曰府焉軍有壘中尉掌之城有門校尉司之郎有舍
士有學侍從廬於承明禮官萃於曲臺百官有朝會之
殿曰中尉府曰主爵府則三輔寓治之地也曰公車曰
金馬曰保官則羣賢待詔之所也東第西第勳戚是賜
賢館材館以待俊茂鴻臚闢郡國之邸藳街置蠻夷之
館下至湯官導官之微皆有寧宇序列逌居倖臣慢朝
儀丞相召廷中而加詰監御史穿壘垣軍正坐堂皇而
正法蘭臺栢寺之森列太倉武庫之分掌羣司百職櫛
比繩聫在公有涖事之所退食有委蛇之地攷其賦禄
則所給之粟仰諸歲漕究其徒隷則戍更之卒實給其
役其讞鞫則官獄二十六所剏於中世其察舉則官徒
千二百人區廬戚里
漢掌故
列傳晁錯以文學為太常掌故注應劭曰掌故六百石
一本云百石(服虔云百石卒史)主故事兒寬以射策為掌故匡
衡射策甲科以不應令除為太常掌故儒林傳能通
一蓺以上補文學掌故缺治禮掌故以文學禮義為官
擇掌故補中二千石屬文學掌故補郡屬(掌故尊於文學掌故即前)
(所謂秩比二百石以上者也文學掌故即博士弟子通一蓺所補也)請著功令歲課丙科
四十人補文學掌故伏生孝文時求能治尚書者聞
伏生治之詔太常使掌故晁錯往受之房鳳以射策
乙科為太史掌故封禪書宜令掌故奏其儀漢官
儀太史有掌故三十人漢舊儀太常博士弟子試射
策中甲科補郎中乙科補掌故
漢武騎常侍
傳司馬相如以訾為郎事景帝為武騎常侍注師古曰
秩六百石李廣孝文十四年以良家子擊胡用善射
殺首虜多為郎騎常侍(史記李廣傳為武騎常侍秩八百石常從行)廣從弟李蔡為
(郎皆為之)注師古曰為郎而常騎以侍天子故曰騎常侍
梁丘賀以能心計為武騎郎韋玄成楊惲為郎常侍騎
爰種為常侍騎
漢寫書官
藝文志孝武世書缺簡脫於是建藏書之策置寫書之
官
漢稗官
藝文志小說家出於稗官注如淳曰王者欲知閭巷風
俗故立稗官使稱說之師古曰稗音稊稗之稗稗官小
官漢名臣奏唐林請省置吏公卿大夫至都官稗官各
減什三小說九百本自虞初
漢農都尉
見後表武帝初置
漢鼎官
東方朔傳夏育為鼎宫注今殿前舉鼎者鹽鐵論戲
車鼎躍咸出補吏鄒陽書全趙之時武力鼎士(注舉鼎之)
(士)
漢少内
見府庫錢幣(丙吉傳及周禮職内注疏)
漢軍司空軍司馬
傳杜延年以三公子明法律補軍司空注蘇林曰主獄
官如淳曰律營軍司空軍中司空各二人馮奉世學
春秋讀兵法前將軍韓增奏為軍司空令楊敞給事
大將軍莫府為軍司馬王尊大將軍王鳳奏補為軍
中司馬谷永王音奏補為營軍司馬趙充國子卬
入至莫府司馬中注如淳曰律所謂營軍司馬中也
後傳鄭衆永平八年為軍司馬梁諷永元九年車騎
將軍竇憲除為軍司馬梁慬為車騎將軍鄧鴻司馬
班超使西域帝曰今以超為軍司馬班勇永寧元
年為軍司馬
強弩將軍司馬(竇融)伏波司馬(蘇弘)假司馬(趙充國從貳師)班超從
(竇固)左司馬(孔聚陳賀唐厲)右司馬(陳胥陶舍)騎司馬(王虞人)車司馬(王競)
諸校司馬(趙充國傳)鷹擊司馬(趙破奴)軍有司馬見于周官
晉邲鞍之役韓厥為之雞澤之會魏絳為之
車騎將軍軍市令(丙吉)軍市令(祭遵從征河北為軍市令)
漢主歷使者
見太初歷(鮮于妄人)
漢典星
見天文
漢上計吏(詳見會計類)
傳朱買臣隨上計吏至長安黃霸以為神雀議欲以
聞張敞奏霸曰云云天子納敞言召上計吏使侍中臨
飭如敞指意文翁買刀布蜀物齎計吏以遺博士
王成詔使丞相御史郡國上計長吏守丞以政令得失
度尚為郡上計吏拜郎中趙壹舉郡上計(周禮小宰歲終)
(令羣吏致事注若今上計疏曰漢之朝集使謂之上計吏謂上一年計會文書及功狀也)
漢都官令丞
宣紀本始四年正月詔今歲不登丞相以下至都官令
丞入榖輸長安倉助貸貧民注師古曰都官令丞京師
諸署之令丞(司隸校尉注師古曰中都官京師諸官府也)
漢中少府中謁者中御府令
表竟寧二年召信臣自少府徙中少府鴻嘉四年中少
府韓勲為執金吾綏和元年司農趙元為中少府注師
古曰皇后官(表序有詹事無中少府鴻嘉三年省詹事并屬大長秋詹事屬官有中長秋令丞此)
(中少府其亦長信長樂少府之比歟)春官世婦注漢始大長秋詹事中
少府太僕亦用士人(世婦每宫卿二人下大夫四人中士八人注王后六宮云云)
功臣表陽河侯其石以中謁者從入漢(漢初張澤為大謁者)成紀有
(中謁者丞表有中謁者令見少府)灌嬰傳賜列侯復以中謁者從降下
碭以北至彭城賈捐之傳言中謁者不宜受事立止
魏相傳中謁者趙堯舉春(四人各職一時)霍光傳中
御府令高昌(周禮内司服之官隸于太宰)谷永傳願減中御
府用度太倉公傳齊中御府長信(東方朔傳館陶公主中府注掌金帛之藏)石顯為長
(信中太僕)
漢護漕都尉
傳朱博為護漕都尉後紀建武七年二月辛巳罷護
漕都尉官王尊傳為護羌將軍轉校尉護送軍糧委
輸晉太元六年置督運御史
漢美俗使者
何並傳徙潁川太守代嚴詡詡本以孝行為官召拜美
俗使者注文穎曰宣美風化紀宣帝元康四年正月
遣太中大夫彊等十二人循行天下覽觀風俗察政治
得失元帝初元元年四月臨遣光禄大夫褒等十二人
覽風俗之化平帝元始四年二月丁未遣大僕王惲等
八人分行天下覽觀風俗(譙元傳遣明達故事能班化風俗者八人)傳徐
偃元鼎中以博士使行風俗蓋寬饒為大中大夫使
行風俗多稱舉貶黜王尊為益州刺史博士鄭寬中
使行風俗舉奏尊治狀孔光成帝初為博士數使錄
冤獄行風俗光武廣求民瘼觀納風謠周秦輶軒
使采方言
漢齊三服官
元紀初元五年四月罷齊三服官(詳見冕服)
漢羞官橘官銅官
地理志南海郡有圃羞官交阯郡羸&KR1454;有羞官蜀嚴道
有木官巴郡朐忍魚復有橘官丹陽郡有銅官桂陽有
金官(楊孚異物志曰交阯有橘官長一人秩三百石主歲貢御橘)唐地理志綿州有橘官貢
禹言宜罷採珠玉金銀之官
漢治歷郎
律歷志治歷鄧平麻光(少皥歷正魯有司歷)後志元和二年召
治歷編訢李梵綜校其狀又問治歷者衛承李崇以為
月當先小漢安二年治歷宗訢議建歷之本必先立元
(漢官儀太史待詔三十七人其六人治歷三人龜卜)熹平中故治歷郎宗整上九
道術治歷郎中郭香劉固乞與本庚申元經緯有明
漢工官三工官
續志郡有鹽官鐵官工官都水官者隨事廣狹置令長
及丞本注郡縣出鹽多者置鹽官主鹽稅出鐵多者置
鐵官主鼓鑄有工多者置工官主工稅物有水池及魚
利多者置水官主平水收魚前地理志河内之懷縣
河南郡潁川郡南陽之宛濟南之東平陵泰山并奉高
廣漢并雒縣蜀郡之成都凡八郡有十工官貢禹傳
今蜀廣漢主金銀器歲各用五百萬三工官費五千萬
注如淳曰河内懷蜀郡成都廣漢皆有工官師古曰謂
少府屬官考工室右工室東園匠也(右工未詳)食貨志弘
羊請置大農部丞召工官治車諸器皆卬給大農平
準書邊兵不足發武庫工官兵器以贍之(武帝時)周亞
夫傳亞夫子為父買工官尚方甲楯谷永傳元延元
年永對曰願減大官導官中御府均官廩犧用度止尚
方織室京師郡國工服官發輸造作以助大司農流恩
廣施振贍困乏功臣表陽城延以軍匠漆器始
造諫者不止露臺之費明君惜之工用高曾之規
矩
漢請室令静室令
續志光禄勲有請室令車駕出在前請所幸徼車迎白
示重謹中興但以郎兼事訖罷賈誼傳造請室注蘇
林曰胡公漢官車駕出有請室令在前先驅此官有别
獄也(史記作清室)爰盎傳絳侯繫請室後張禹傳永初
四年上表曰王者動設先置止則交戟清道而後行清
室而後御離官不宿所以重宿衛也注前書曰舊典天
子行幸所至必遣静室令先案行清静殿中以虞非常
(見文紀注應劭云)楊秉傳警蹕而行静室而止注静室謂先
使清宫也前書音義曰漢有静室令谷永對願陛下
保至尊之重乘帝王之威朝覲法出而後駕陳兵清道
而後行魏王朗曰帝王之居外則飾周衛内則重禁
門將行則設兵而後出幄稱警而後踐墀張弧而後登
輿清道而後奉引遮列而後轉轂静室而後息駕所以
顯至尊務戒慎垂法戒也
漢特進
續志舊列侯奉朝請在長安者位次三公中興以來唯
以功德賜位特進者次車騎將軍賜位朝侯次五校尉
賜位侍祠侯次大夫(劉般傳皆為侍祠侯還為朝侯)張奮為侍祠侯其餘以
肺附及公主子孫奉墳墓於京都者亦隨時見會位在
博士議郎下列土特進朝侯賀正月執璧云注胡廣漢
制度曰功德優盛朝廷所敬異者賜特進位在三公下
不在車騎下通典漢成都侯王商以特進領城門兵
置幕府得舉吏如將軍谷永曰如五府(薛宣以特進視尚書事傅喜位特進奉朝請)
(張禹位特進見禮如丞相置從事史五人又許廣漢嘉)後漢皇后父兄率為特進
侯朝會位次三公(隋志曰特進舊位從公光武以鄧禹列侯就第特進奉朝請是特進引見)
(之稱)竇篤進位特進得舉吏見禮依三公(又李通鄧康馬光防賈復)建
(武二十一年竇融永平十五年竇固)鄧隲奉朝請位三公下時進侯上自二漢及魏晉以為
加官和紀永平三年正月甲子賜諸侯王公將軍特
進黃金注漢官儀曰諸侯功德優盛朝廷所敬異者
賜位特進在三公下(亡秩)六典漢諸將軍公卿年高德
重者得以列侯就第特進奉朝請
漢外史閭師
平紀元始元年二月置外史閭師秩六百石注應劭曰
周禮閭師掌四郊征賦
漢北軍中候軍候
續志北軍中候一人六百石掌監五營(漢官曰員吏七人候自得辟召)
舊有中壘校尉中興省中壘但置中候以監五營(前書張蒼)
(傳嘗任人為中候注官名)列傳朱寵永初五年為北軍中候史
弼辟公府遷北軍中候劉表以大將軍掾為北軍中
候楊秉傳為太尉延熹六年請下北軍中候實覈所
部應劭傳中平二年北軍中候鄒靖上言開募鮮卑
漢官儀步兵校尉比二千石掌宿衛兵屬北軍中候
崔子玉箴赫赫將師典總虎臣鷹揚旅武闞然奮振
云云憲臣司武晉陶回為北軍中候
軍候(李陵傳管敢陳湯傳軍候假丞杜勲)後軍候(西域傳趙德)中軍候(孔融)
志大將軍曲有軍候比六百石又有軍假候餘將軍
亦有軍候晉張老為元候候奄候正
漢虞人
班固傳西都賦水衡虞人理其營表注掌山澤之官
漢將兵長史
光武紀建武二十一年四月將兵長史陳訢平安定屬
國胡傳鄧訓馬嚴為將兵長史(兵一作軍)馬防傳建初
三年令將兵長史李調將四千人擊羌和紀永元十
四年五月丁未初置象林將兵長史官(闞駰十三州志將兵長史居日)
(南郡又有將兵司馬去雒陽九千六百三十里)律都軍官長史一人表有
軍屯僕射大將軍長史(丙吉田延年)車騎將軍長史(趙充)
(國)
漢蠶官
見親蠶
漢講郎(見春秋)
隋經籍志建武中尚書令韓歆請立左氏而未行時陳
元上書訟之乃以李封為左氏博士永平中能為左氏
者擢高第為講郎其後賈逵服虔並為訓解後儒林
傳序建初中大會諸儒於白虎觀肅宗親臨稱制又詔
高才生受古文尚書毛詩榖梁左氏春秋雖不立學官
然皆擢高第為講郎給事近舍所以網羅遺逸博存衆
家傳桓郁上疏曰孝昭選名儒韋賢蔡義夏侯勝
等入授於前近建初元年張酺魏應召訓亦講禁中
張酺子蕃以郎侍講趙典拜議郎侍講禁内旦麟
為議郎入侍講禁中王吉曰廣厦之下細旃之上
明師居前勸誦在後上論唐虞之際下及殷周之
盛考仁聖之風習治國之道訢訢焉發憤忘食日
新厥德
漢符璽郎
春官注典瑞若今符璽郎疏似漢時符璽郎(故舉漢法而況之)
惠紀注如淳曰主天下物曰尚有尚符璽郎晉禮
志漢魏故事遣將出征符節郎授節鉞於朝堂
漢次金叙
秋官野廬氏比修除道路者注比校治道者名若今次
金叙大功疏謂漢時主役之官官名次金叙主以丈尺
賦功
漢秘書監校書郎著作東觀郎
紀成帝延熹二年八月初置秘書監官注漢官儀秘書
監一人秩六百石掌典圖書古今文字考同合異屬太
常掌圖書秘記故曰秘書(建安十三年詔秘書監荀悅撰漢紀)宋志漢延熹二年
置秘書監(皇甫規與張奐書曰從兄秘書)周外史其任也應劭漢官曰
六百石後省魏武帝為魏王置秘書令典尚書奏事文
帝黃初初置中書令而秘書改令為監通典漢劉向
領校秘書(又任宏尹咸等)後以揚雄典校王莽以劉歆蘇竟共
典校書(見前書)後漢東觀有校書之職選他官入東觀令
典校秘書撰述傳記有校書之任而未為官也以郎居
其任則謂之校書郎(揚終顯宗時召詣蘭臺拜校書郎)班固劉珍騊駼馬融杜撫竇章
(賈逵王逸)以郎中居其任則謂之校書郎中(馬融為校書郎中詣東觀典校)
(秘書蔡邕拜郎中校書東觀)後魏始置校書郎漢東京使名儒碩學
入直東觀撰述國史謂之著作東觀皆以他官領(班固傅毅)
(陳宗尹敏崔寔孟冀邊韶延篤楊彪等鄧嗣與伏無忌延篤著書東觀張子儶拜侍中典領秘書高彪孔僖拜)
(郎中校書東觀永元中賈逵為侍中兼領秘書近署)文苑傳李勝有文才為東
觀郎晉官志著作郎周左史之任也漢東京圖籍在
東觀故使名儒著作東觀有其名尚未有官崔子玉
有東觀箴蜀漢郤正秘書令吳華覈東觀令魏以王
象王肅領秘書監晉摯虞潘尼荀菘華譚孫盛
漢臚人
文選張平子東京賦九賓重臚人列注臚人鴻臚也主
賓客之官
漢日官
張衡傳再轉復為太史令曰曩滯日官今又原之太
史公掌天官上世於虞夏典天官事
漢侍史
晉天文志柱史北一星曰女史婦人之微者主傳漏故
漢有侍史
漢甄官
唐六典注後漢將作大匠屬官有前後中甄官令丞(又見)
(吳志孫堅傳注及齊職儀志)晉少府領甄官宋齊有陶官後周陶
工中士一人唐將作有甄官令掌琢石陶工吕氏春
秋昆吾作陶周陶正陶瓬凝土為器搏埴之工
玉海卷一百二十六
