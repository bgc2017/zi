卷一百十七
玉海卷一百十七
宋王應麟撰
選舉
銓選
王者各有所貴堯舜貴道德夏貴功商貴老周貴同
姓秦貴法吏西漢貴才謀東漢貴經術魏貴文章晉
貴名理周隋貴氏族觀其所貴知治體之優劣然最
無謂者其氏族乎
周司士漢選部魏九品官人法(見科舉)
夏官司士下大夫二人中士六人下士十有二人掌羣
臣之版(版名籍故書版為班)以德詔爵以功詔禄以能詔事以久
奠食(王制曰司馬辨論官材論進士之賢者以告于王而定其論論定然後官之任官然後爵之位定然)
(後禄之)凡邦國三歲稽士任而進退其爵禄通典鄉大
夫鄉老舉賢能而賓其禮司徒教三物而興諸學司馬
辨官材以定其論太宰詔廢置而持其柄内史贊予奪
而貳於中司士掌其版而知其數擇材取士如此之詳
也(天官太宰當為尚書令非吏部之任今吏部之始宜出於夏官之司士云)漢成帝建始四
年初置尚書有常侍曹主公卿事又有二千石曹掌郡
國二千石後漢改為吏曹主選舉祠祀(東漢初置選職)尚書令
總之後又為選部(靈帝以梁鵠為選部尚書董卓以周毖為吏部尚書)魏改選部
為吏部主選事(陳羣延康元年始建九品官人之法拜吏部尚書毛玠亦為之崔琰及玠為丞)
相椽典選舉(趙戬為尚書選部郎許靖除尚書郎典選舉)文帝俾護軍將軍主武官選吳有選曹尚書
裴子野曰周禮始於學校論之州里告諸六事而後
貢于王庭其在漢家州郡積其功能然後為五府所辟
五府舉其掾屬而升於朝三公參其得失尚書奏之天
子一人之身所閱者衆一賢之進其課也詳故官得其
才魏晉易是所失弘多萬品千羣俄折於一面庶僚百
位專斷於一司吏曹按閥閱而選舉不遑訪採於鄉邑
江總表曰漢置五曹魏隆八凱
漢郡國選舉(又見前)
龔勝傳為司直郡國皆謹選舉後傳馮嚴上疏曰故
事州郡所舉上奏司直察能否以懲虚實郎顗言今
選舉皆歸有司非有周召之才而當則哲之重不如還
屬尚書(宦者傳)陳蕃為光祿勳與五官中郎將黃琬共
典選舉上疏曰陛下宜擇從忠善尺一選舉委尚書三
公吕強上疏曰舊典選舉委任三府三府有選參議
掾屬咨其行狀度其器能若無可察然後付之尚書今
但任尚書或復敕用梁沈約上疏曰漢代無士庶之
别學優而仕始自鄉邑本於小吏幹佐方至文學功曹
積以歲月乃得察舉人才秀異始為公府所辟遷為牧
守入作台司漢之得人於斯為盛唐薛謙光上疏曰
漢法所舉之主終身保任揚雄之坐田儀責其冒薦成
子之居魏相酬於得賢韋嗣立上疏曰古者取人先
采鄉曲之譽然後辟於州郡州郡有聲然後辟於五府
才著五府然後升之天朝用一人所擇者甚悉擢一士
所歴者甚深陸贄上疏曰周命伯煚慎簡乃僚漢求
多士不惟公府辟召而已又有父任兄任皆得為郎魏
晉以後暨於國初采擇庶官多由選部惟高位重職考
庶官之有成者請而命焉晉山濤為吏部尚書中外員
品多所啓授宋以蔡廣為尚書徐羨之云黃散已下悉
以委之廣猶以為失職(宋書云選案黃紙錄尚書與吏部尚書名故廣云書紙尾)
匡衡傳隨牒在遠方注師古曰隨選補之常牒不被超
擢者何武傳欲除吏先為科例以防請託王制注
命於天子者天子選用之如今詔書除吏矣
晉山公啓事
山濤傳泰始間(通鑑在十年)濤為吏部尚書典選十餘年每
一官缺輒擇才資可為者啓擬數人得詔旨有所向然
後顯奏甄拔人物各為題目時稱山公啓事子簡領吏
部欲令朝臣各舉所知以廣得才之路史臣曰惠絶臣
名恩馳天口世稱山公啓事者豈斯之謂與(通典濤用人皆先密)
(啓然後公奏舉無失才凡所題目終始如其言惟用陸亮尋以賄敗)陸贄曰晉山濤為吏部尚書中外品員
(多所啓授)隋志總集類山公啓事三卷别集類山濤集九
卷(梁五卷又一本十卷齊裴聿注)唐志山濤啓事十卷唐會要王
方慶上疏曰山濤啓事稱皇太子而不言名山公啓
事法帖有之云侍中尚書僕射奉車都尉新沓伯
臣濤言臣近啓崔諒史曜陳淮可補吏部郎詔書可
爾此三人皆衆可稱諒尤質止少華可以崇教雖
大化未可倉卒風尚所勸為益者多臣以為宜先
用諒謹隨事以聞文選注引山濤啓事曰保傅不
可不高天子之選又引賈弼之山公表注(蜀志注世說注引啓)
事(啓事曰臣欲以郗詵為温令詔可尋义啓有異同之議請更選之)傅咸正始中
任何晏以選舉内外衆職各得其才王戎戶調門
選
晉選例梁選簿選品元魏停年格
晉傳李胤為吏部刊定選例而著令李重著選曹
箴王戎領吏部始為甲午制凡選舉皆先治百姓
然後授用(沈約曰東西兩漢左雄孤絶於前南北二晉山濤莫嗣於後)宋時吏
部尚書領吏部刪定三公比部四曹謝莊上表孝
武曰提鈞懸衡委之選部一人之鑒易限天下之才
難源請大臣各舉所知付尚書銓用不從大明二年(六月)
(戊寅)分吏部尚書置二人以散其權(莊及顧覬之補選職)省五兵後
還置一尚書齊和帝時梁武帝表曰前代選官皆立選
簿貫魚有次臧否素定自今選曹宜立簿使冠屨無爽
名實不違天監中徐勉為尚書定百官九品為十八班
(七年正月定官品)又撰選品三卷(唐志職官類徐勉梁選簿三卷)謝覽三世居選部謝
(莊再典選至舉又三為此職)隋志梁勲選格一卷後魏吏部統吏部考功主爵
三曹孝明時神龜二年尚書崔亮為停年格不問賢愚
以停解日月為斷劉景安與書曰殷周以鄉塾貢士兩
漢由州郡薦才魏晉因循又置中正朝廷察孝廉惟論
章句不及治道立中正不考才行空辨姓氏宜改張易
調反為停年格以限之誰復修厲名行哉後甄琛等踵
行之魏之失才自亮始(太和十六年七月壬戌詔選舉每以季月本曹與吏部銓簡)
薛淑上言選曹惟取年勞不問賢否義均行鴈次若貫
魚勘簿呼名一吏足矣數人而用何謂銓衡請令王公
薦賢依漢立四科不從東魏元象元年(一云二年)乃革崔亮
年勞之制務求才實(一云高澄攝尚書始改年勞之制衡鏡之美辛術一人而已)齊
王儉曰選曹之始近自漢末今若反古使州郡貢計王
府辟士與衆共之猶賢一人之意隋制尚書舉其大者
侍郎銓其小者五品以上中書門下擇之六品以下選
部奏而授之一命以上州郡無復辟置(通典以為執政參吏部之職吏)
部總州郡之權(牛弘為尚書選舉先德行後文才侍郎高孝基鑒賞機寤弘推心委任隋之選舉於斯為最)
唐三銓選格四事十銓宏詞拔萃
又武選小選
選舉志唐制凡選有文武文選吏部主之武選兵部主
之皆為三銓尚書侍郎分主之每歲頒格于州縣選人
應格則本屬或故任取選解列其罷免善惡之狀以十
月會于省過其時者不叙凡擇人之法有四一曰身(體貌)
(豐偉)二曰言(言辭辨正)三曰書(楷法遒美)四曰判(文理優長)四事可取則
先德行行均以才才均以勞(六典吏部以三銓分其選曰尚書銓中銓東銓以四)
(事擇其才曰身言書判以三類觀其異曰德行才用勞效)官志吏部掌文選以三銓之法官天下之才以身
(言書判德行才用勞效較其優劣而定其留放為之注擬)會要云三年一大集六年一小集尚書曰尚書銓
侍郎二人分為東銓中銓六典通典同(通鑑尚書曰中銓侍郎曰東西銓)天寶十一載楊國忠兼文部尚
(書密定員闕於都堂注唱於是門下過官三銓注官之制皆廢侍郎惟試判而已)太和四年七月吏部奏舊
(以尚書廳之次為中銓其次為東銓乾元中侍郎崔器奏改中銓為西銓以久次居左新除居右議者非其倒)
置請以久次居西銓新除居東銓奏可(權德輿吏部員外郎南曹壁記漢尚書郎主文書起草之任東漢方)
冠以曹名用諸曹功次超卓者轉遷選部(劉禹錫云是曹在南宫為眉目在選士為司命)崔融議曰東西
(兩曹兩部分簡謂吏兵部)五品以上不試上名中書門下六品以下
始集而試觀其書判已試而銓察其身言已銓而注詢
其便利已注而唱不厭者得反通其辭三唱而不厭聽
冬集(故事必三銓三注三唱而後擬官季春始畢乃過門下省)厭者為甲上於僕射
乃上門下省給事中讀之黃門侍郎省之侍中審之然
後以聞主者受旨而奉行焉謂之奏受視品及流外則
判補皆給以符謂之告身選未滿而試文三篇謂之宏
詞試判三條謂之拔萃中者即授官明皇時(開元十三年)宇
文融建議置十銓(以選限漸迫)蘇頲等主之(十二月甲戌以蘇頲韋㧖盧從)
(愿徐堅宇文融崔琳沔韋虚心賈曾王丘等十人主之)左庶子吳兢諫謂萬乘之
君下行選事帝悟遂止復以三銓還有司(通典云明年復故)舊制
(尚書掌六品七品選侍郎掌八品九品選景雲元年宋璟為尚書始通其員品而分典之遂以為常蘇氏駁之)
(以為貞觀二十二年侍郎盧承慶曰五品選事職在尚書郎尚書兼知五品選事明矣)武選凡納
課品子歲取文武六品以下勳官三品以下五品以上
子年十八以上每州解上兵部量文武授散官凡一歲
為一選自一選至十二選視官品高下以定其數因功
過而增損之(六典兵部掌武選以三銓領其事五等閱其人長垜馬射馬槍步射應對三竒拔其)
異驍勇材藝可為統領(姚崇三為宰相常兼兵部景雲元年宋璟為吏部尚書李乂盧從愿為侍郎皆不)
(畏強禦請謁路絶集者萬餘人留者三銓不過二千人服其公姚元之為兵部尚書陸象先盧懷慎為侍郎武)
選亦治(張九齡用嚴挺之知吏部選陸景融知兵部選皆為一時精選)韓熀以給事中知兵部崔琯判
兵部西銓(張嘉貞為兵部員外郎功狀盈几廷無稽牒)凡流外兵部禮部舉人郎
官得自主之謂之小選(六典吏部郎中一人掌小選凡未入仕而吏京司者復分為九)
(品應選之人以其未入九流謂之流外銓亦謂小銓其校試銓注與流内銓略同凡擇流外職有三曰書計時)
(務開元二十五年敕留放皆尚書侍郎定之通典自貞觀以前尚書掌五品選事開元以來宰)
(臣多兼領兵吏尚書不自銓綜其選試之任皆侍郎專之)齊抗傳初吏部
歲考書言以他官第上下中書門下遣官審實
抗以尚書侍郎皆大臣選今更覈非任人勿疑
之道奏罷之(貞元二十年三月抗上言明年遂不置考判官)武后時敇吏部
糊名考判惟劉憲王適司馬鍠梁載言入第二等開元
十五年九月敇依例糊名試判上元元年劉嶢言國
家以吏部為銓衡侍郎為藻鏡開元四年(六月十九日敇)始
詔郎御史起居遺補不擬舊制六品以下官尚書奏擬
至是始更此制陸贄曰國朝之制庶官五品以上制
敇命之六品以下則並旨授制命者官臣奏可旨授者
吏部銓才志唐天成中詔三銓合為一後復分
為三
唐取人著令
志唐取人之路多矣方其盛時著於令者納課品子萬
人諸館及州縣學六萬三千七十人太史歷生三十六
人天文生百五十人太醫生二百十一人太卜卜筮三
十人千牛備身八十人備身左右二百五十六人進馬
十六人齋郎八百六十二人諸衛三衛監門直長三萬
九千四百六十二人諸屯主副千九百八人折衝府府
史一千七百八十二人校尉三千五百六十四人執杖
執乘每府三十二人親事帳内萬人集賢院御書手百
人史館典書楷書四十一人尚藥童三十人諸臺省寺
監軍衛坊府之胥吏六千餘人凡此皆入官之門戶而
諸司主祿已成官及州縣佐史未叙者不在焉會要
顯慶二年劉祥道上疏曰每年入流數過千四百人(永徽)
(五年一千四百三十人六年一千十八人顯慶元年一千四百五十人)今内外文武官一
品以下九品以上一萬三千四百六十五員蘇氏議曰
今官數比天寶中三分減一入流之人三分加一士子
二年守官十年待選開耀元年四月以選人多集議崔
融欲負譴者限年(收其𣏌梓搴其蕭稂)通典按格令内外官萬
八千八十五員而合入官者自諸館學生以降凡十二
萬餘員(大率八九人争官一員)劉秩曰官倍於古士十於官求
官者又十於士故士無官官乏祿吏擾人
唐長名榜姓歷狀樣銓歷甲歷四
時注擬選譜
志唐初銓法簡而任重高宗總章二年(會要四月一日)司列少
常伯裴行儉始設長名榜引銓注法復定州縣為八等
其三京五府都督都護府悉有差次量官資授之其後(十一)
(月)李敬玄為少常伯委事於員外郎張仁褘仁褘又造
姓歷改狀樣銓歷等程式而銓總之法密矣(敬玄因其法衡綜有)
序(楊國忠建罷長名於銓日即定留放)憲宗時楊於陵為侍郎請修甲歷
南曹置别簿相檢實吏不能為奸始奏選者納直給符
告居四年凡調三千員志貞觀二年侍郎劉林甫言
隋制以十一月為選始至春乃畢今選者衆請四時注
擬(林甫傳隋制十一月選集日薄事叢建請四時廳選隨到輒擬官無滯人)十九年(十一月)尚
書馬周以四時選為勞乃復以十一月(一日)選至三月(三十)
(日)畢(會要按韋述唐書貞觀八年唐皎為侍郎請以冬初大集季春而畢又云馬周未知孰是新史唐皎)
(傳同)陸贄傳唐制吏部選以歲集乾元後兵興率三年
一調吏員稽壅案牒叢淆偽冒蒙真吏緣為姦士或十
年不得官員闕亦累歲不補貞元八年春贄為相請以
内外員三分之計闕集人天下便之(會要云䞇令吏部每年集)五代史
(唐制歲集以孟冬而選盡季春之月)裴行儉傳譔選譜草字雜體數萬
言(志裴行儉選譜十卷職官類)
唐循資格
志初吏部求人不以資考為限所奬拔惟其才往往得
俊乂開元十八年(四月十一日)侍中裴光庭兼吏部尚書始
作循資格(傳云因行儉長名榜為之)而賢愚一槩必與格合乃得銓
授限年躡級不得踰越(二十年正月二十二日光庭又奏促選限盡正月)於是
久滯不收者皆便之謂之聖書(宋璟争之不從)及光庭卒(會要二十)
(一年)中書令蕭嵩以為非求才之方奏罷之(張九齡傳上言廢循資格)
(二十二年九齡為中書令上言廢之)乃下詔(二十一年六月二十八日)曰凡人年三十
而出身四十乃得從事更造格以分寸為差若循新格
六十未離一尉自今選人才業優異有操行及遠郡下
寮名迹稍著者吏部隨才甄擢之(蕭嵩奏凖舊例至三月三十日圍甲畢)
藝文志唐循資格一卷(崇文目同天寶中修定)王涯唐循資格
五卷(崇文目一卷王涯修定)陸贄奏議開元中吏部奏置循資
格限自起居遺補及御史等官猶並列於選曹銓綜之
例著在格令至今不刊(資格之法起於崔亮復行於裴光庭是二子者當世固已非之)
(然而行之不過數十年今踵為常法世世舉行)王徽為尚書時銓選失序吏
肆為奸補調重複徽為手籍以檢實遂無奸滯開元
三年張九齡言吏部精案牘而忽人才所謂遺劍中流
刻舟以記
唐選舉志吏部甲令
藝文志沈既濟選舉志十卷(中興書目三卷大歷中撰沈既濟以前代史官於選)
(舉闕而不論乃為志四篇述吏部銓授欲復州郡辟召之制今存三篇第四篇亡第三篇有闕文)崇文目十
(卷)志自中葉兵興天下多故官員益濫銓法敝壊德
宗時(大歷十四年八月)試協律郎沈既濟言其弊(上選舉議)曰古今
選用之法九流常叙三科而已曰德曰才曰勞今吏部
甲令雖曰度德居位量才授職計勞升叙然考校之法
皆在書判簿歷言辭俯仰之間安行徐言非德也空文
善書非才也累資積考非勞也前代選用皆州府察舉
齊隋署置多由請託議者以為與其率私不若自舉與
其外濫不若内收是以罷州府之權而歸吏部此矯世
懲弊之權法非經國不刊之常典臣請五品以上及羣
司長官宰臣進叙吏兵部參議焉六品以下或僚佐之
屬聽州府辟用則銓擇之任委於四方結奏之成歸於
二部必先擇牧守然後授其權或選用非公則吏兵部
得察而舉之小加譴黜大正典刑責成授任誰敢不勉
州郡察舉在兩漢則理在魏齊則亂吏部選集在神龍
景龍則紊在開元天寶則理云云天子嘉其言重於改
作不能用貞觀元年太宗謂杜如晦曰今以言辭刀
筆取人而不悉其行乃欲放古今諸州辟召會功臣行
世封乃止它日謂侍臣曰吾將使人自舉可乎魏徵以
為長澆競又止垂拱元年七月侍郎魏玄同言伯煚為
大僕正慎簡乃僚太史内史並掌爵祿廢置司徒司馬
别掌興賢是分命羣司而統以數職漢諸侯自置吏四
百石以下州郡掾吏督郵從事悉任之牧守由魏晉以
後始歸吏部以迄於今以刀筆量才簿書察行願少遵
周漢之規以分吏部選不納陸贄請臺省長官薦屬
吏曰尊者領其要卑者任其詳人主擇輔臣輔臣擇庶
長庶長擇佐僚(論進瓜果人擬官狀命秩之載甲令者有職事官散官勳官爵號)
唐東選南選
志太宗時以歲旱穀貴東人選者集於洛州謂之東選
(一本云貞觀元年)高宗上元三年以嶺南五管黔中都督府得
即任土人而官或非其才乃遣郎官御史為選補使謂
之南選(一本八月壬寅)其後江南淮南福建因歲水旱皆遣選
補使即選其人而廢置不常選法又不著會要貞觀
元年京師米貴始分於洛州置選開元元年十二月以
魏知古盧懷慎分知東都選(太和三年四月停)開元八年八月
二十五日移嶺南選補使於桂州(通鑑云開元元年)大歷十四
年十二月敇南選掌以郎官不復以御史監臨興元元
年侍郎劉滋知洪州南選元和二年八月王絜充選補
使御史崔元方監焉大和三年二月權停嶺南選補
通鑑儀鳳元年敕桂廣交黔等都督府注擬未精自今
每四年遣五品已上官充使令御史同注擬人謂之南
選蘇晉齊澣更典二都選柳澤開元中殿中侍
御史監嶺南選徐浩為嶺南選補使又領東都選
張九齡以桂州兼嶺南選補使仲子陵典黔南
選補
唐選院
蘇晉傳榜選院曰門下點頭者更擬(開元十八年為侍郎)六典
吏部員外郎掌選院謂之南曹(開元十二年初定員外郎專判南曹)注其
曹在選曹之南也會要開元二十年八月以考功貢
院地置吏部南院以懸選人文榜或謂之選院長安
志選院在尚書省之南亦曰吏部南院選人看榜之所
也(選院本銓曹之内至是移出之東都至二十二年七月以太常園置之)故事歲揭版
南院為選式選者自通一辭不如式輒不得調有十年
不官者吏部銓常三銓三注三唱自春止夏乃訖楊國
忠使吏預定其員集百官尚書省注唱一日畢
唐選格
舊紀開成二年四月丁夘宰相李石奏定長定選格六
月庚子吏部奏長定選格請加置南曹郎中一人别置
印一面以新置南曹之印為文從之三年二月庚子吏
部奏去年所修選格或乖往例不可久行請用舊格從
之會要貞元九年正月中丞韋正伯奏按選格銓狀
自書試日書跡不同即駁放殿選開成三年五月准長
定選格加置南曹郎一人六月别置印陸贄奏議國
朝之制庶官五品以上制敕命之六品已下則並旨授
制敇所命者宰相商議奏可而除拜之也旨授者吏部
銓才上言詔旨畫聞從之而不可否者也漢制部刺史
秩六百石郡守二千石刺史高第即遷為郡守郡守高
第入為九卿從九卿遷為亞相相國是乃從六百石吏
至台輔所歴三四轉耳近代建官甚多列級逾密今縣
邑有七等之異州府有九等之差同謂省郎即有前中
後行郎中員外五等之殊並稱諫官則有諫議大夫補
闕拾遺三等之别洎諸臺寺率類於斯遣戍歲增策勳
日廣財賦不足供賜而職官之賞興職員不足容功而
散試之號行通典按兵部格破敵戰功各有差等其
授官千纔一二
唐舉選衡鏡用人權衡審官六議
會要貞元十二年賀蘭正元進用人權衡十卷(志雜家十三年)
(十一月昭義判官)舉選衡鏡三卷(志作衡鑑職官類)先是顯慶中
劉祥道典選陳六事貞元十一年二月門下侍郎
平章事趙憬進審官六議議相臣庶官京司闕官
考課遺滯藩府官屬(憬嘗對延英開陳大體以任賢尚德為本)唐典選
有聲者前有裴馬(行儉載)後有盧李(從愿朝隠)貞觀初杜淹采
訪七十餘人並聞嘉聲高季輔之清鑒(賜金背鏡)李乂之不
受私謁(李下無蹊)宋璟之平允高儉之鑒裁韋陟公平楊綰
精允姜晦精明劉竒舉賢無私李敬玄衡綜有序席豫
拔寒遠士崔郾黜陟必當鄭杲得韓元二子以為不負
朝廷崔琳收盧裴等十數人皆入臺省李固言收寒素
柅吏奸貞觀二年杜如晦侍中攝吏部尚書四年民
部尚書戴胄兼
唐吏部校辭判
通典顯慶初黃門侍郎劉祥道奏雜色入流人試判簡
為四等一付吏部二付兵部三付主爵四付司勳志
有司以僻書隠學為判目初試選人皆糊名令學士考
判武后以非委任之方罷之開元十五年九月復糊名
試判考等第奏聞(糊名校判侍郎蘇晉獨事賞拔當時譽之)苗晉卿傳承
平選常萬人歲命它官同校書判覈才實天寶二載(會要)
(云元年冬選)判入等凡六十四人分甲乙丙三科張奭第一
御史中丞倚子也正月二十一日帝御花萼樓覆實(會要)
(云勤政樓下重試)中裁十一二會要天寶九載三月十三日
敕文學政事異科良宰豈必文人自今簡縣令勿限以
書判及循資格楊於陵傳初吏部程判别詔官參考
貞元二十年齊抗當國罷之至是尚書鄭餘慶移疾乃
循舊制(元和中)於陵言他官第判能否不知限員有司計
員為留遣之格事不相謀不如勿置乃詔三考官止較
科目選至常調悉還吏部藝文志别集張文成龍筋
鳳髓十卷崔銳判一卷(大歷人)鄭寬百道判一卷(元和拔萃)駱
賓王百道判集一卷書目龍筋鳳髓判十卷張鷟撰
雜抄唐人判語分門為類
張鷟四參選判策為銓府最嚴挺之為吏部侍郎施
特榻試崔渙彝樽銘(時入判者千餘)裴垍為考功員外郎吏
部侍郎鄭珣瑜委垍校辭判研覈精密李鄘孔戢書
判高等顔杲卿春卿曜卿書判超等于邵書判超
絶
拔萃(齊澣裴寬鄭珣瑜畢諴盧鈞李珏)異等(崔珙盧邁李巽顧少連韋溫白居易鄭肅鄭亞李商)
(隠)平判異等(崔弘禮)判入等(元&KR0876;)
博學宏詞陸贄齊映崔元翰劉禹錫柳宗元裴度(獨孤授舉博學宏詞吏部考當乙于邵覆之置)
甲科人咨其公(韓愈二試于吏部一既得之又黜于中書)
唐令長科
會要貞元四年正月命常參官舉清白政術任刺史縣
令者朕當親自策試元和二年正月敇江淮大縣每歲
據闕委省臺諸司長官節度觀察使各舉堪任縣令不
限選數赴集臺省官及刺史赤令闕先於縣令中簡擇
能否與舉人同賞罰三年四月敕吏部精加考覈四時
注擬四年正月中書門下請中外舉縣令並隨表狀十
月三日到省依平選人分入三銓注擬停四時集六年
十月又奏周之羣僚委於冢宰漢之多士辟於有司陛
下念黎元之困設令長之科羣僚舉知天下蒙福然薦
延相繼崇勸未行請所舉縣令到任後有刑罰冤濫及
贓犯者其舉薦官削階停任書下考(令長以資授多才不稱官故令庶僚)
(薦舉所知)長慶元年五月停舉縣令大中元年敇貞元中頻
詔縣令五考方改移近者諸州縣令或得三考兩府畿
赤罕及二年今後刺史縣令滿三十六月方替替後量
課績作三等聞奏貞觀十一年八月太宗謂侍臣曰
刺史朕當自簡縣令詔京官五品以上各舉一人開
元二十九年正月十五日令百官於親屬之中舉牧宰
制曰祁奚舉午謝安舉玄寧限嫌疑
建隆循資格
建隆三年八月乙未知制誥高錫請注授法官職官試
書法十條以代試判九月癸未復置書判拔萃科十月
癸巳有司上新刪定循資格長定格編敕格各一卷(曾鞏)
(曰建隆初定考判之制著循資之格)乾德二年正月甲申詔流内銓聽四
時參選不俟冬集仍命陶榖等重詳定循資格及四時
參選條二月戊申朔竇儀等上新定四時參選條七月
庚寅中書詳定上之(行少尹幕職官循資格)銓選漸有倫矣甲午
詔吏部奏擢選人開寶六年七月己未(志在歲末)命參政盧
多遜知制誥扈蒙張澹參詳長定循資格取悠久可用
之文為長定格三卷(塗注一二十條)總二百八十七事(循資格一卷制)
(敕一卷起請條一卷)書成上之(書目有之)頒為永式自是銓選益有倫
矣太平興國二年十二月詔選人試判定為四等景
德元年八月詔流内銓選人以所試書判備親覽
乾德詔書
紹興三年二月丁亥朔兼吏部尚書席益言魏晉而下
甄别人物專任選曹至唐而銓法密矣然不盡拘以微
文激濁揚清時出度外杜淹表薦四十餘人後多知名
韋思謙坐公事負殿高季輔遽擢為監察國初猶存舊
制乾德四年(七月癸酉)詔曰自今常調集選人吏部南曹取
歴任中多課績而無闕失其人才可擢者具名送中書
引驗加奬是尚或任人不專任法也其後官制釐改典
選者一切不得以意從事振拔幽滯無復聞焉望稽用
乾德詔書凡常調中材行可取者許長貳具名以聞從
之乾德二年七月詔吏部南曹以人才可副升擢者
送中書門下引驗以聞上慮銓衡止憑資歴英俊或沈
於下僚故也四年七月癸酉令吏部南曹引驗選人可
升擢者具名聞奏對見
雍熙三班院淳化審官院考課院(見院類)
國初張昭為尚書領選京官七品以下猶屬銓筦昭致
仕始用它官權判雍熙四年七月庚辰置三班院(供奉官殿)
(直承旨為三班)以崇儀副使蔚進掌之(先是小使臣隸宣徽院至是别置)興國六年
(二月始命楊守素等點檢三班公事權以内密省使聽事為局嘉祐八年正月徙三班院于文思院之西)淳
化三年十月戊寅始置京朝幕職州縣官考課院四年
二月丙戌以考校京朝官為審官院幕職州縣官為考
課院五月以考課院歸流内銓(志三班院文臣以兩制以上武臣以諸司使以)
(上掌之元豐五年改侍郎右選)國史志審官院編敕十五卷銓曹格
敕十四卷
慶歷定任子令
慶歷三年十一月丁亥更蔭補法詔曰周大司樂掌學
政以六藝教羣國子漢光祿勳典仕籍以四行察三署
郎今蔭法之所原古典刑之是憲敝生作法之涼濫起
推恩之過上因朝廷法制之不立下自父兄訓義之不
孚故俾宰臣詳為定令冢嗣先錄以篤為後之體支子
限年以明入官之重設考藝之格立保行之條庶乎位
有稱職之才朝多濟世之美非惟為國造士是乃為臣
立家(用范仲淹所上十事二曰抑僥倖也十月壬戌定遷秩格十一月癸未定館職格)紹興
初中書舍人趙思誠上任子限員之議淳熙九年八月
庚子始用廷臣集議行之(以品秩崇卑立為定數)十年二月辛丑
又從集議致仕遺表恩三分減一
唐制禮部簡試太廟郊社齋郎兵部簡試千牛備身太
子千牛蓋文武蔭補之制乾德元年六月初定任子之
法臺省六品諸司五品必嘗登朝歴兩任然後得請淳
化改元恩霈奏薦始廣至道二年始有夀寧節推恩之
令祥符元年東封推恩則郊禋奏薦自此為例嘉祐元
年罷聖節奏薦熙寧裁定而限員之法立淳熙九年八
月始立止數
嘉祐定補蔭選舉法
紀嘉祐元年四月丙辰裁定補蔭選舉之法志龍圖
直學士李柬之建請更定選舉補蔭之法知諫院范鎮
請云云侍御史母湜請云云下兩制議翰林承旨孫抃
等言今二府及使相宣徽節度使三年蔭二人已減舊
恩之半餘文武請一歲及三歲當任子者皆倍之内臣
毋得過二人嬪御皇族約此為法罷南省特奏名百司
入流者如吏部格弗聽減半或換武遂敕中書樞密院
裁定詔見任二府使相宣徽節度御史知雜悉罷乾元
節恩蔭云云取士以皇祐四年進士限四百人諸科毋
得過其數罷特奏名
治平銓曹格式元豐備選具員
慶歷四年二月丁巳命天章侍講臣公亮刪定審官院
流内銓條貫(至和二年十二月又令編修皇祐三年後裁改者)嘉祐元年九月
辛夘制以審官院選格頗繁密令别行裁定務從寬簡
治平三年五月壬申進銓曹格式十四卷(吏部流内銓進)詔
行之熙寧五年閏七月詔吏部南曹併入流内銓(從許將請)
三年二月七日命楊全編修條例(先是判銓陳襄請取銓曹所用例去其不)
可行者編為策(治平元年四月知審官院王珪新編本院敕十五卷詔行之)元豐二年十一
月十二日知審官東院陳襄請重定敕令式三年八月
七日改流内銓為尚書吏部六年八月九日吏部尚書
李清臣編集承務郎已上鄉貫出身歴行功過為備選
具員凡十冊詔錄上中書省元祐元年六月十四日詔
吏部重修簡要選法以聞
元豐四選
舊制以審官東西院流内銓三班院分治四選復於尚
書都省置司封司勳考功南曹官元豐五年五月名實
始正吏部分選有四文臣自朝議大夫大理正以下非
敕授者歸尚書左選武臣自皇城使以下非宣授者歸
尚書右選自初仕至幕職歸侍郎左選自監當至供奉
官歸侍郎右選蘇頌傳唐制吏部主文選兵部主武
選神宗謂三代兩漢無文武之别頌言唐有三銓分品
秩而掌選事今欲文武一歸吏部宜分左右曹以品秩
分治四年七月戊申命頌同詳定官制仍權吏部事於
是吏部有四選之法元祐元年二月壬午尚書省上
吏部四選敕命格式頒行(先是熙寧五年三月戊戌立文武換官法閏七)
(月詔吏部南曹併入流内銓)三年十一月甲子李常言四選官
共三萬四千餘人入流名品幾七八十數至道
二年四月定任子出官制先是五品以上子孫每覃
慶中書皆授攝官未幾即補正員上以其太濫詔任
子止賜同學究出身依例赴選集(咸平四年二月壬戌令奏補京官及出身)
(者試讀一經)熙寧四年十月立選人及任子試出官法(以二月八)
(日試斷案律義時議)紹興十三年九月詔兼試經賦律義惟同進
士出身人試律紹興元年八月司業計衡奏中選者吏
部簾試試中然後許參選明年四月從之(宗室銓試自乾道八年始)
三班使臣試兵書自熙寧三年十二月戊辰雷珣始(試六)
(韜孫吳三家義十道及弓馬)五年八月十七日都承旨曾孝寬詳定
武臣試格元豐元年十二月癸亥立武臣試藝業法
元豐二年六月十五日命知制誥張璪光祿丞陸佃於
祕閣考試宗室
元豐吏部敕令式
書目元豐新修吏部敕令式十五卷四年檢正吏房曾
伉撰凡三百十三條又元豐新修吏部式三卷紹興重
修吏部敕令格式并通用格式一百二卷紹興三年朱
勝非等撰建炎四年臣僚請下省部諸司省記條例類
奏讀詔以廣東運司所上元豐元祐吏部條法與七司
省記元豐崇寧看詳政和重修格式等參酌修定紹興
參附吏部敕令格式七十卷三十年陳康伯等撰先是
賀允中等請以舊制續降參訂異同修為定制黃祖舜
又請以舊七司條法與今事體不同者立為參附條參
照
漢世諸侯自得置吏四百石以下其傅相大官則漢置
之郡吏督郵從事悉任之於牧守魏晉而降始歸吏部
所以尊王朝而削郡國之權也
紹興編七司例冊
紹興四年八月庚辰詔吏部編七司例冊胡交修言以
例決事吏部最多乞將敕劄批狀指揮可為例者編為
冊以俟檢閱從之二十六年九月戊辰中丞湯鵬舉請
明詔吏刑部條具合用之例修入見行之法以為中興
成憲從之後四年乃成三十二年四月甲戌侍郎凌景
夏請吏部七司置例冊淳熙元年十二月修七司法
紹興三十二年四月癸巳上謂大臣曰朕有一人才簿
每臨朝臣下有薦揚人才者退朝則記姓名於簿遇有
選用搜而尋之無不適當
紹興七司通用法
紹興十年十二月乙未兵部侍郎張宗元請命有司以
續降朝旨便人合理者裒為一書以進許之後九年乃
成十九年六月戊午上吏部續降七司通用法四百二
十五卷
隆興武選薦舉格
隆興元年正月一日三省密院奏奉詔武選拔擢之路
未廣其令觀察使以上各舉所知三人詳議立格以聞
今立薦舉格式謀略沈雄可任大計寬猛適宜可使御
衆臨陣驍勇可鼓士氣威信有聞可守邊郡思智精巧
可治器械(五等令曾立軍功觀察使以上薦舉)通習典章可掌朝儀練達
民事可任郡寄諳曉財計可裕民力持身廉潔可律貪
鄙詞辯不屈可備奉使(五等令非軍功觀察使以上薦舉)於密院置籍
錄用立功則賞舉官敗事則加罰不許舉宰執管軍及
内侍親戚
玉海卷一百十七
