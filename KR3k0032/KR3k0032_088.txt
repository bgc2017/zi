卷八十七
玉海卷八十七
宋王應麟撰
噐用
圭璧(玉噐附)
良玉比德君子圭璋見美詩人
黃帝玉策堯玉版禹玉牒
後漢張衡傳注山海經曰西北曰密山黃帝取密山之
玉策(穆天子傳注作玉榮)投之鍾山陰(蔡邕傳鍾山之玉注同選注引此云密山是生玄)
玉(按山海經黃帝取峚山之玉榮注謂玉華也汲冡書所謂昭華之玉峚即密字)拾遺記堯
聖德光洽河洛之濱得玉版方尺圖天地之形又獲金
璧之瑞文字炳列記造化之始後漢郡國志注湘中
記曰衡山有玉牒禹案其文以治水遙望衡山如陣雲
盛弘之荆州記禹登南岳而祭之獲金簡玉字之書
祝融司方發其英沐日浴月百寶生
堯禺氏玉舜昭華玉
管子揆度篇對桓公曰堯舜之王所以化海内者北用
禺氏之玉(禺氏西北戎名玉之所自出)周書王會篇禺氏騊駼南貴江漢之珠
令諸侯之子將委質者皆以雙虎之皮為裘卿大夫豹
飾列大夫豹幨外紀高陽薦玉以赤繒高辛以黑繒
堯以白繒尚書大傳堯得舜推而尊之贈以昭華之
玉(淮南子泰族訓同)文選石闕銘受昭華之玉納龍叙之圖
注引大傳云云王元長曲水序昭華之珍既徙(注同上)
堯璧
尚書中候堯沉璧於河白雲起帝王世紀堯刻璧為
書東次於洛言當傳舜之意淮南子禹不貴尺璧而
重寸隂
堯五瑞
子華子堯居於衢室之中輯五瑞以見羣后帶幅舄而
入覲者如衆星之拱北
舜五瑞五玉五器
書舜典輯五瑞(注公侯伯子男之瑞圭璧)既月乃日覲四岳羣牧班
瑞於羣后(還五瑞於諸侯)肆覲東后修五禮五玉(五等諸侯執其玉)如
五器器謂圭璧(疏諸侯執之以為王者瑞信故稱瑞五玉即上文五瑞鄭玄云執之曰瑞陳列曰玉器)
即五玉是也(典瑞注人執以見曰瑞禮神曰器疏人執亦名器)史記正義孔文詳
云宋末會稽修禹廟於土中得五等圭璧百餘枚形與
周禮同皆短小此禹會諸侯以禮山神
虞三帛
舜典三帛注謂諸侯世子執纁公之孤執玄附庸之君
執黃王肅注多同(公羊傳注束帛謂玄三纁二玄三法天纁二法地)周禮孤與世子皆執皮帛
曲禮正義禮說含文嘉云天子三公諸侯皆以三帛以
薦玉宋均注云其殷禮三帛謂朱白倉象三正其五帝
之禮薦玉用一色之帛鄭注虞書三帛高陽氏之後用
赤繒高辛氏之後用黑繒其餘用白繒其餘謂堯舜之
諸侯
禹延喜玉玉圭
尚書琁璣鈐天錫禹玄圭刻曰延喜之玉(注禹功乃成天錫玄圭)
(文選延喜之玉攸歸注引同上)遯甲開山圖禹遊東海得玉珪碧色
長一尺二寸圓如日月以自照目達幽冥(文選注引之又張衡傳注)
書正義堯賜玄圭以彰顯之必以天色圭者言天功
成也禹貢雍州貢球琳
夏后氏璜
左傳定四年祝佗曰成王分魯公以夏后氏之璜
(美玉名)八年盜竊寶玉(注夏后氏之璜)哀十四年向魋出
於衛地公文氏攻之求夏后氏之璜明堂位大
璜封父龜淮南子夫有夏后氏之璜匣匱而藏
之寶之至也精神之可寶非直夏后氏之璜也夏
后之璜不能無考(注半璧曰璜珍玉也)魯語古者分同姓
以珍玉展親也注玉謂若夏后氏之璜書中侯
太公即磻溪之水釣其涯得玉璜刻曰姬受命吕
佐旌山海經海外西經大樂之野夏后啓於
此儛九代(馬名)乘兩龍雲蓋三層左手操翳右手
操環佩玉璜在大運山北禹貢揚州貢瑤琨
梁州貢璆雍州厥貢惟球琳琅玕淮南子禹
禹不貴尺璧而惜寸陰
湯球玉二玉
商頌長發受小球大球注球玉箋湯既為天所命則受
小玉謂尺二寸圭也受大玉謂珽長三尺執圭搢珽與
諸侯會同疏受小球玉謂尺二寸之鎮圭也大球玉謂
三尺之珽也受此二玉為下國諸侯之表章鄭言湯受
二玉與諸侯會同諸侯心繫天子如旌旗之旒綴著於
縿春官典瑞云王晉大圭執鎮圭以朝日覲禮云拜日
東門之外注引朝事儀曰天子冕而執鎮圭率諸侯朝
日退而見諸侯考工記玉人云天子所服所守惟此二
玉而玉人云天子執冒四寸以朝諸侯者此謂國外會
同彼謂在國受朝也(下諸侯故執冒周禮疏與下國結定其心故執鎮圭不執冒)
書序湯伐三朡俘寳玉(注玉以禮神故取而寳之)誼伯仲伯作典寳
(言國之常寳)玉藻笏天子以球玉(注球美王也)通歴殷湯有
黃金黑玉之瑞禹貢球雍州所貢周天球在東
序
周六瑞
春官大宗伯以玉作六瑞以等邦國王執鎮圭公執桓
圭侯執信圭伯執躬圭子執穀璧男執蒲璧典瑞(中士二人)
掌玉瑞之藏云云秋官小行人成六瑞王用鎮圭公
用桓圭侯用信圭伯用躬圭子用穀璧男用蒲璧(注瑞信也)
皆朝見所執以為信成其等邦國之用(舜典言五瑞而大宗伯言六瑞者兼王而言也)冬官
玉人天子用全(純玉)上公用尨(尨雜色)侯用瓚伯用將(皆雜名卑)
(者下尊以輕重為差公侯四玉一石伯子男三玉二石)繼子男執皮帛(謂公之孤也贄用束)
(帛而以豹皮表之為飾天子之孤表帛以虎皮)
周鎮圭瑱圭
大宗伯王執鎮圭注鎮以安四方蓋以四鎮之山為瑑
飾(圭象仁鎮以鎮四方山體仁以養萬物執者守而不失德顯於仁也)典瑞王晉大圭
執鎮圭繅藉五采五就以朝日注繅有五采文所以薦
玉木為中幹用韋衣而畫之故書鎮作瑱五就五帀也
小行人王用瑱圭(瑱劉吐電反釋文宜作鎮音)玉人鎮圭尺有
二寸天子守之(疏詩注小球尺二寸禮緯天子純玉尺二寸)三禮圖凡圭廣三寸厚半寸剡
(上左右各半寸)天子圭中必(必以組約其中執之以備失墜)疏必絢組
周桓圭信圭躬圭命圭
大宗伯公執桓圭(注公二王後及王之上公雙植謂之桓桓宫室之象所以安其上也亦以)
(桓為瑑飾疏桓謂若屋之桓楹植即稜也下二稜著圭不見惟有上二稜故云雙植)桓圭言其德之植立不
(撓足以輔乎王)侯執信圭伯執躬圭(信當為身身圭躬圭皆象人形為瑑飾文有麤縟耳)
欲其謹行以保身(信圭言其德之伸而直躬圭言其躬而屈舊圖瑑為人形誤矣)典瑞掌玉
瑞玉器之藏辨其名物與其用事設其服飾(人執以見曰瑞禮神)
(曰器)公執桓圭侯執信圭伯執躬圭繅皆三采三就以朝
覲宗遇會同於王諸侯相見亦如之(春秋傳曰邾子執玉高其客仰)
大行人以九儀等諸臣之爵上公之禮執桓圭九寸繅
藉九寸冕服九章諸侯之禮執信圭七寸繅藉七寸冕
服七章諸伯執躬圭其他皆如諸侯之禮玉人之事
命圭九寸謂之桓圭公守之命圭七寸謂之信圭侯守
之命圭七寸(故書或云五寸杜子春云當為七寸)謂之躬圭伯守之(注命圭王)
(所命之圭也朝覲執焉居則守之疏策命諸侯之時非直加之以車服以圭授之為瑞信)唐張仲
素信圭賦將比德以省躬云云比楚玉之無瑕哂夏璜
之有考吴語命圭有命固曰吳伯左傳朝聘有珪
周榖璧蒲璧
大宗伯子執穀璧男執蒲璧注穀所以養人蒲為席以
安人二玉蓋或以穀為飾或以蒲為瑑飾璧皆徑五寸
不執圭者未成國也典瑞子執穀璧男執蒲璧繅皆
二采(朱綠)再就以朝覲宗遇會同于王諸侯相見亦如之
注鄭司農云以圭璧見于王覲禮曰侯氏入門右坐奠
圭再拜稽首侯氏見于天子諸侯亦執圭璧以相見
大行人諸子執穀璧五寸繅藉五寸冕服五章諸男執
蒲璧其它皆如諸子之禮小行人成六瑞公用桓圭
侯用信圭伯用躬圭子用穀璧男用蒲璧(不言執而言用言其為上)
(下之所通用尊卑有定用名分正而禮法嚴故謂之成)子華子吾之宗君始有
蒲璧以朝雜記圭子男五寸注子男執璧此失之
覲禮乃朝以瑞玉有繅注瑞玉謂桓圭至蒲璧沈括
云今人得蒲璧刻文如蒲花敷時穀璧如粟粒
周大圭介圭
玉人大圭長三尺杼上終葵首天子服之注王所搢大
圭也或謂之珽終葵椎也為椎於杼上眀無所屈也杼
閷也相玉書曰珽玉六寸明自炤疏以其長故稱大圭
搢於衣帶之間同於衣服故以服言之齊人謂椎為終
葵典瑞王晉大圭執鎮圭繅藉五采五就以朝日注
繅有五采文所以薦玉木為中幹用韋衣而畫之就成
也故書鎮作瑱鄭司農云晉讀為搢謂插於紳帶之間
若帶劒也五就五帀也(易氏曰圭以大名象道之體三尺為數象道之成抒上終葵首)
(象道之用不瑑象天道之質朝日次於祀天故晉之)三禮圖曰比它圭最長故謂之大圭詩崧
高錫爾介圭以作爾寶箋圭長尺二寸謂之介非諸侯
之圭故以為寶諸侯之瑞圭自九寸而下韓奕以其
介圭入覲于王箋覲於宣王奉享禮貢國所出之寶書
曰黑水西河貢璆琳琅玕疏毛氏於崧高以介圭為所
執之瑞魯語大采朝日少采夕月注周禮王搢大圭
執鎮圭藻五采五就少采三采也左傳衮冕黻珽疏
珽一名大圭荀子天子御珽諸侯御荼大夫服笏禮
也(注荼古舒字玉之上員下方者)禮象珽與大圭異珽無所屈天子
見諸侯見卿大夫之笏也大圭椎其上猶諸侯荼前屈
後直見天地見先王之笏也珽玉六寸大圭長三尺眀
非一物王執鎮圭晉大圭鎮圭尺有二寸故大圭長三
尺王執冒搢珽冒圭四寸故珽六寸
周冒圭
玉人天子執冒四寸以朝諸侯天子用全注名玉曰冒
者言德能覆蓋天下也四寸者方以尊接卑以小為貴
全純色也疏案書傳云古者圭必有冒言不敢專達之
義天子執冒以朝諸侯見則覆之注云君恩覆之臣敢
進此冒朝覲諸侯時執之(詩疏在國受朝下諸侯故執冒)書上宗奉
同瑁(注見上)疏禮天子執瑁者諸侯即位天子賜之以命
圭圭頭邪銳其瑁當下邪刻之其刻闊狹長短如圭頭
諸侯來朝執圭以授天子天子以瑁之刻處冒彼圭頭
若大小相當則是本所賜其或不同則圭是偽作知諸
侯信與不信故天子執瑁所以冒諸侯之圭以齊瑞信
猶今之合符以一瑁冒天下之圭則公侯伯之圭闊狹
等也此瑁惟冒圭不冒璧易氏曰其形方正其制邪
刻之天子之冒圭邪刻其下而諸侯之瑞圭邪銳其首
合以為驗
周六器禮神玉
大宗伯以玉作六器以禮天地四方以蒼璧禮天黃琮
禮地青圭禮東方赤璋禮南方白琥禮西方玄璜禮北
方皆有牲幣各放其器之色云云涖玉鬯注玉禮神之
玉也疏天地有禮神之玉無鬱鬯宗廟無禮神之玉而
有鬱鬯宗廟仍有圭瓉璋瓉亦是玉天府季冬陳玉
以貞來歲之媺惡注陳玉陳禮神之玉典瑞掌玉器
之藏(注禮神曰器)大祭祀大旅凡賓客之事共其玉器而奉
之郊特牲疏五時迎氣其中央無文先師以為亦用
黃琮熊氏以為亦用赤璋三禮義宗云昊天及五精
之帝圭璧皆長尺二寸
周蒼璧
大宗伯以蒼璧禮天(徑九寸好三寸兩邊各三寸)注此禮天以冬至
謂天皇大帝在北極者也禮神又象其類璧圓象天疏
蒼是天色故用蒼此六玉所用上璧下琮覲禮惟上圭
下璧與此違彼上下之神是日月故陳玉與此不同
爾雅肉倍好謂之璧(肉邊也好孔也)三禮圖阮鄭二圖皆云
蒼璧九寸厚寸
周黃琮
大宗伯以黃琮禮地(剡出一寸六分長八寸厚一寸)注禮地以夏至謂
神在崑崙者也琮八方象地疏用黃琮依地色(黃者中之色)
郊特牲疏祀中央黃帝亦用黃琮宜九寸以别於地
祇開元禮避諱云禮西方白帝以騶虞晉中興書云白
琥尾參倍其身
周青圭赤璋
大宗伯以青圭禮東方(徑九寸厚寸博三寸剡上各一寸半)以赤璋禮南
方注禮東方以立春謂蒼精之帝而太昊勾芒食焉禮
南方以立夏謂赤精之帝而炎帝祝融食焉圭銳象春
物初生半圭曰璋象夏物半死疏雜記圭剡上左右各
寸半公羊傳璋判白
周白琥玄璜
大宗伯以白琥禮西方(長九寸廣五寸高三寸)以玄璜禮北方注
禮西方以立秋謂白精之帝而少昊蓐收食焉禮北方
以立冬謂黑精之帝而顓頊玄冥食焉琥猛象秋嚴半
璧曰璜象冬閉藏地上無物惟天半見也(疏半璧曰璜者逸禮記文)
色黃(春秋傳賜子家雙琥)
周四圭
典瑞四圭有邸以祀天旅上帝注鄭司農云於中央為
璧圭著其四面一玉俱成爾雅曰邸本也圭本著於璧
圭末四出故也祀天謂夏正郊天上帝五帝也疏用一
大玉琢出中央為璧形亦肉倍好為之四面琢各出一
圭四廂圭各尺二寸與鎮圭同其璧為邸蓋徑六寸總
三尺與大圭長三尺又等故云一玉俱成也或說四圭
有邸有四角也以無正文故兩釋之玉人四圭尺有
二寸以祀天(易氏曰四圭備天德也尺有二寸備天數也)典瑞共其玉器
注謂四圭祼圭之屬三禮圖四圭亦博三寸厚寸(色赤)
周官義四圭邸璧兩圭邸琮典瑞掌其用玉人掌
其制
周兩圭
典瑞兩圭有邸以祀地旅四望三禮圖色青(於六寸璧兩邊各琢一圭長二)
(寸半)注兩圭者以象地數二也僢而同邸祀地謂所祀於
北郊神州之神疏僢謂兩足相向兩圭亦兩足同邸四
圭同邸者亦是各自兩足相向玉人兩圭五寸有邸
以祀地以旅四望注邸謂之抵有邸僢共本也疏一玉
俱成兩圭足相對為僢易氏曰天以健為體其德無
不周故其用為四圭地以順為體其德有所止故半之
為兩圭
周祼圭玉瓉祼器祼玉魯鬯圭漢
瓉槃
春官典瑞祼圭有瓉以肆先王以祼賓客注鄭司農云
於圭頭為器可以挹鬯祼祭謂之瓉國語謂之鬯圭(魯語)
臧文仲以鬯圭如齊告糴鄭瓘斝玉瓉(明堂位灌用玉瓉大圭注瓉形如槃容五升以大圭為柄是謂圭)
(瓉)康成謂爵行曰祼漢禮瓉槃大五升口徑八寸下有
槃口徑一尺疏肆先王謂祭祀先王則宗伯六享也祼
賓客則大行人云上公再祼侯伯一祼也云漢禮瓉槃
云云者此漢禮器制度文叔孫通所作大祭祀大旅凡
賓客之事共其玉器而奉之注玉器謂四圭祼圭之屬
小宗伯祭祀賓客以時將瓉祼注天子圭瓉諸侯璋
瓉鬱人掌祼器凡祭祀賓客之祼事和鬱鬯以實彜
以陳之凡祼玉濯之陳之以贊祼事注祼器謂彛及舟
與瓉鬱鬯謂築鬱金草煮之以和鬯酒鄭司農云鬱草
名十葉為貫一百二十貫為築祼玉謂圭瓉璋瓉疏王
制云諸侯賜圭瓉然後為鬯王度記云天子以鬯諸侯
以薰大夫以蘭芝士以蕭庶人以艾禮緯云鬯草生庭
以和鬯酒因號為鬯草郊特牲云灌以圭璋用玉氣也
王用圭瓉后用璋瓉鬯人共秬鬯以飾之注秬鬯不
和鬱者也司尊彜云云注祼謂以圭瓉酌鬱鬯始獻
也后以璋瓉酌亞祼(祼用鬱齊)冬官玉人祼圭尺有二寸
有瓉以祀廟注祼始獻酌奠也瓉如盤其柄用圭有流
前注詩旱麓六章其二章曰瑟彼(周禮注云䘏彼)玉瓉黃流
在中注玉瓉圭瓉也黃金所以飾流鬯也九命然後錫
以秬鬯圭瓉箋云黃流秬鬯也圭瓉之狀以圭為柄黃
金為勺(與玉人云黃金勺鼻等同也)青金為外朱中央殷王帝乙之
時王季為西伯以功德受此賜(見孔叢子子思云)江漢釐爾
圭瓉秬鬯一卣(召虎)棫樸左右奉璋注半圭箋云璋瓉
亞祼書序平王賜晉文侯秬鬯圭瓉洛誥王入太
室祼注太室清廟祼鬯告神祭統君執圭瓉祼尸大
宗執璋瓉亞祼注祼器以圭璋為柄甘泉賦玄瓉觩
䚧秬鬯泔淡
周圭璧
典瑞圭璧以祀日月星辰注圭其邸為璧取殺於上帝
三禮圖色白(六寸璧上琢出一圭長五寸)玉人圭璧五寸以祀日月星
辰注同上(五寸象天之中)疏圭璧謂以璧為邸旁有一圭詩圭
璧既卒(是燔牲玉也)覲禮設方明上圭下璧(謂日月之神)禮
象曰圭邸璧則以青圭插蒼璧璋邸琮則以赤璋插
黃琮
周璋邸
典瑞璋邸射以祀山川以造贈賓客注璋有邸而射取
殺於四望鄭司農云射剡而出也(詩書注及三禮圖云半圭曰璋)射言剡
(出而貫於邸象山川阻固賓客藩屛之功)玉人璋邸射素功以祀山川以
致稍餼注素功無瑑飾也公羊傳璋判白注璋所以
郊事天尤重詩云奉璋峩峩髦士攸宜(箋云璋瓉也王祼以圭瓉諸臣)
亞祼以璋瓉(詩又云載弄之璋)左傳享頫有璋
周土圭(詳見圭景類)
大司徒以土圭之灋測土深正日景以求地中日南則
景短多暑日北則景長多寒日東則景夕多風日西則
景朝多隂日至之景尺有五寸謂之地中天地之所合
也四時之所交也風雨之所會也隂陽之所和也然則
百物阜安乃建王國焉凡建邦國以土圭土其地而制
其域注土圭之長尺有五寸以夏至之日立八尺之表
景適與土圭等謂之地中今潁川陽城地為然典瑞
土圭以致四時日月封國則以土地注鄭司農云以求
地中故謂之土圭疏洛邑以求地中自餘或致四時之
景或封諸侯所用不必要求地中先鄭據大司徒而言
耳玉人土圭尺有五寸以致日以土地注土猶度也
建邦國以度其地疏日景一分地差百里五等諸侯取
五分景
周珍圭
典瑞珍圭以召守恤荒注杜子春云珍當為鎮召守國
諸侯若今召郡守以竹使符鎮者國之鎮諸侯亦一國
之鎮故以鎮圭召之荒則民有遠志故以鎮圭鎮安之
玄謂珍圭王使之瑞節制大小當與琬琰相依王使人
召諸侯憂凶荒之國則授之執以往致王命如今使者
持節凡瑞節歸又執以反命正義玉人琬圭九寸此珍
圭玉人不言故約與琬琰同荀子聘人以珪問士以
璧
周牙璋
典瑞牙璋以起軍旅以治兵守注鄭司農云瑑以為牙
牙齒兵象故以牙璋發兵若今以銅虎符發兵也玄謂
牙璋亦王使之瑞節疏牙璋亦素功大軍旅用牙璋小
軍旅用中璋(璋為南方陽極生隂兵隂也故以起旅牙有森列之義)戰守不同璋亦隨異
玉人牙璋中璋七寸射四寸厚寸以起軍旅治兵守注
二璋皆有鉏牙之飾於剡側先言牙璋有文飾也疏軍
多用牙璋軍少用中璋中璋亦有鉏牙但牙璋文飾多
故得牙名而先言也典瑞無中璋以其大小等
周璧羨
典瑞璧羨以起度(三禮圖云色白)注鄭司農云羨長也此璧徑
長尺以起度量玄謂羨不圜貌蓋廣徑八寸袤一尺疏
爾雅云肉倍好謂之璧此璧本徑九寸今言羨則減傍
一寸以益上下玉人璧羨度尺好三寸以為度注鄭
司農云羨徑也好璧孔也玄謂羨猶延其袤一尺而廣
狹焉疏璧好三寸好即孔也兩畔肉各三寸共六寸是
肉倍好也圜徑九寸今減廣一寸以益上下之袤一寸
則上下一尺廣八寸故云其袤一尺而廣狹焉天子以
為量物之度易氏曰以好三寸推之肉倍好為六寸
是兩畔各三寸則璧之圓凡九寸延其旁之一寸以益
上下則横徑八寸袤十寸矣以十寸之尺而起度則十
尺為丈十丈為引以八寸之尺而起度則八尺為尋倍
尋為常古人之度在樂則起於黃鍾在禮則起於璧
羨駔琮為權其意與此同璧之體圓琮之體方
周穀圭
典瑞穀圭以和難以聘女注穀圭亦王使之瑞節穀善
也其飾若粟文然聘女則以納徵焉疏執善圭和之使
善聘女亦和好之事故用善圭昏禮有六五禮用鴈納
徵不用鴈以其有束帛可執徵成也春秋謂之納幣
玉人穀圭七寸天子以聘女注納徵加於束帛疏士已
上皆用玄纁束帛天子加穀圭諸侯加大璋子執穀
璧
周琬圭
典瑞琬圭以治德以結好注琬圭亦王使之瑞節諸侯
有德王命賜之使者執以致命也結好者諸侯使大夫
來聘為壇會之使大夫執以命事大行人職曰時聘以
結諸侯之好鄭司農云琬圭無鋒芒故治德以結好
玉人琬圭九寸而繅以象德注琬猶圜也王使之瑞節
也繅藉也疏象德據圭體而說治德據使者而言書
琬琰在西序注琬琰之圭漢司馬相如傳析圭而爵
注如淳曰析中分也白藏天子青在諸侯也
周琰圭剡圭
典瑞琰圭以易行以除慝注琰圭亦王使之瑞節鄭司
農云琰圭有鋒芒傷害征伐誅討之象易惡行令為善
者以此圭責誚喻告之玄謂除慝亦於諸侯使大夫來
覜既而使大夫執而命事於壇大行人職曰殷覜以除
邦國之慝玉人琰圭九寸判規以除慝以易行注凡
圭琰上寸半琰圭琰半以上又半為瑑飾諸侯有為不
義使者征之執以為瑞節也誅惡逆去煩苛疏判半也
半以上琰至首規半以下為瑑飾調人則與之瑞節
注玉節之剡圭也易氏曰琬圓其銳以和順為義彰
諸侯之善琰剡其末以剛斷為義癉諸侯之惡九寸陽
數之極以馭諸侯
周瑑圭璋璧琮
典瑞瑑圭璋璧琮繅皆二采一就以覜聘注璋以聘后
夫人以琮享之也大夫衆來曰覜寡來曰聘鄭司農云
瑑有沂鄂瑑起疏此遣臣行聘問之所執若君自朝執
桓圭等若遣臣聘不得執君之圭璧無桓信躬蒲穀之
文直瑑之而已朱綠二采共為一就圭以聘天子與諸
侯而璧享之玉人璧琮九寸諸侯以享天子注享獻
也聘禮享君以璧享夫人以琮疏二王後享天子及后
用圭璋此引聘禮者見享天子用璧享后用琮九寸據
上公九命若侯伯當七寸子男當五寸瑑圭璋八寸
璧琮八寸以覜聘注瑑文飾也覜視聘問衆來曰頫特
來曰聘聘禮曰凡四器者唯其所寶以聘可也疏此謂
上公之臣執以頫聘用圭璋享用璧琮於天子及后也
若兩諸侯自相聘亦執之侯伯之臣宜六寸子男之臣
宜四寸瑑琮八寸諸侯以享夫人注獻於所朝聘君之
夫人疏諸侯自相朝所用致享者五等諸侯朝天子享
用璧琮不降瑞若自相享降瑞一等上公二王後自相
享用璧琮八寸侯伯當六寸子男用琥璜四寸不言瑑
璧以享君文略可知也(覲禮總稱侯氏用璧明五等同也)聘義圭璋
特達德也注特達謂以朝聘也璧琮則有幣有德者
無所不達不有須而成也雜記贊大行曰圭公九
寸侯伯七寸子男五寸博三寸厚半寸剡上左右各
寸半玉也藻三采六等(藻薦玉者以朱白蒼畫之再行也)聘禮所
以朝天子圭與繅皆九寸繅三采六等朱白蒼問諸侯
朱綠繅八寸周語為贄幣瑞節以鎮之左傳朝聘
有珪享覜有璋公羊傳注凡贄天子用鬯諸侯用玉
卿用羔大夫用鴈士用雉(禮珪以朝璧以聘琮以發兵璜以發衆璋以召)
周大璋中璋邊璋三璋
冬官玉人之事大璋中璋九寸邊璋七尺射四寸厚寸
黃金勺青金外朱中鼻寸衡四寸有繅天子以廵守宗
祝以前馬(中璋勺口徑九寸鼻射寸邊璋七寸勺徑璋厚薄鼻寸)注射剡出者也
鼻勺流也凡流皆為龍口衡古文横假借字也衡謂勺
徑也三璋之勺形如圭瓉天子廵守有事山川則用灌
焉大山川則用大璋加文飾也中山川用中璋殺文飾
也小山川用邊璋半文飾也其祈沈以馬宗祝亦執勺
以先之禮王過大山川則大祝用事焉將有事於四海
山川則校人飾黃駒(詩正義云皆是璋瓉)書秉璋以酢正義圭瓉之形
大三璋之勺徑四寸所容似小大璋亦如之諸侯以
聘女(或曰錯文當繼於榖圭之後大字恐誤)注亦納證加於束帛也大璋
者以大璋之文飾之也亦如之者如邊璋七寸射四寸
疏天子穀圭七寸以聘女諸侯不可過於天子為九寸
中璋以起軍旅(見上)圭璋皆祼玉也圭以象陽之生物
璋以象隂之成事祼圭尺有二寸象陽以偶成大璋中
璋九寸象隂以竒立此宗廟賓客山川隆殺之辨也
周駔琮大琮
玉人駔琮五寸宗后以為權(注駔讀為組以組繫之因名焉鄭司農云以為稱錘)
以起量疏后所用五寸降於天子(駔琮可以為權之始而不可為權之用)五中數也以中數為權則中而
(不可易)大琮十有二寸射四寸厚寸是謂内鎮宗后守之
(注如王之鎮圭也射其外鉏牙疏大琮對駔琮五寸為大内鎮對天子執鎮圭為内)射其外鉏牙者據八角
(鋒)駔琮七寸鼻寸有半寸天子以為權(注以為權故有鼻)七成數也
(以成數為權則成而不可變)
周玉案
玉人案十有二寸棗㮚十有二列諸侯純九大夫純五
夫人以勞諸侯注鄭司農云案玉案也夫人天子夫人
玄謂案玉飾案也夫人王后也玉案十二以為列王后
勞諸侯皆九列聘大夫皆五列則十有二列者勞二王
之後也棗㮚實於器乃加於案聘禮曰夫人使下大夫
勞以二竹簋方玄被纁裏有蓋實棗烝㮚擇兼執之以
進疏聘禮諸侯夫人使下大夫勞無案直有棗栗此后
勞有案(易氏曰后夫人皆與賓客之事)掌次設重案注牀重席也
文選注楚漢春秋淮隂侯曰漢王賜臣玉案之食
周六幣
秋官小行人成六瑞云云合六幣圭以馬璋以皮璧以
帛琮以錦琥以繡璜以黼此六物者以和諸侯之好故
注合同也(兩兩相配故言合)六幣所以享王也五等諸侯享天
子用璧享后用琮其大各如瑞皆有庭實用圭璋者二
王之後也子男於諸侯則享用琥璜下其瑞也疏馬皮
二者本非幣以用之當幣故總號為幣六幣配以六器
之玉象德也覲禮設六玉上圭下璧南方璋西方琥
北方璜東方圭注六色象其神六玉以禮之設玉者刻
其木而著之上宜以蒼璧下宜以黃琮而不以者上下
之神非天地之至貴者也書賓稱奉圭兼幣疏幣即
馬是也圭是文馬之物鄭云此幣圭以馬蓋舉王者之
後以言耳諸侯當璧以帛亦有庭實覲禮諸侯享天子
馬卓上九馬隨之(大宰之幣貢釋者曰玉幣皮馬也)左傳庭實旅百
奉之以玉帛疏覲禮侯氏執圭見王王受圭禮成乃出
又入行享禮獻國之所有云云覲禮侯氏既見王乃云
四享皆束帛加璧庭實唯國所有鄭玄云四當為三大
行人職曰詩侯廟中將幣皆三享初享或用馬或用虎
豹之皮其次享三牲魚腊籩豆之實龜也金也丹漆絲
纊竹箭也其餘無常貨分為三享皆以璧帛致之禮器
云束帛加璧尊德也郊特牲曰往德也贄幣即璧帛也
侯氏致享執玉致命王撫之而已不受之也侯氏降授
宰幣是庭實之幣皆庭受之唯馬受之於門外(覲禮侯氏用璧)
(琮侯氏升致命王撫玉注王不受玉撫之而已輕財也)禮掌訝將幣為前驅至
于朝詔其位小宗伯受其將幣之齎服不氏抗皮
校人受其幣馬鄭注曲禮云春受贄於朝受享於
廟楚語共幣帛以賓享於諸侯
周玉鎮大寳器玉瑞
春官天府(上士一人中士二人)掌祖廟之守藏(始祖后稷之廟其寶物世傳守之若)
(魯寶玉大弓)凡國之玉鎮大寶器藏焉若有大祭大喪則出
而陳之既事藏之注玉鎮大寶器玉瑞玉器之美者禘
祫陳之以華國顧命曰陳寶赤刀大訓弘璧琬琰在西
序大玉夷玉天球河圖在東序胤之舞衣大貝鼖鼓在
西房兌之戈和之弓垂之竹矢在東房上春釁寶器
寶鎮季冬陳玉以貞來歲之媺惡典瑞(中士二人)掌玉瑞
玉器之藏辨其名物注人執以見曰瑞(鎮圭之等)禮神曰器
(四圭之等)瑞符信也疏若天子受瑞於天諸侯不得受瑞於
天唯受瑞於天子故名為瑞周書世俘篇武王俘商
舊玉億有百萬書越玉五重陳寶正義西序東序列
玉五重又陳先王所寶之器物鄭玄云大璧大琬大琰
皆度尺二寸王肅云夷玉東夷之美玉天球玉磬也鄭
玄云大玉華山之球也夷玉東北之珣玗琪也(說文醫無閭珣)
(玗琪周書所謂夷玉也)天球雍州所貢之玉色如天者皆璞未見
琢治故不以禮器名之古者寳玉世守罔敢失墜以
昭先祖之德存肅敬之心楚語國之寳六而已聖玉
龜珠金山林藪澤
周珠槃玉敦
天官玉府若合諸侯則共珠槃玉敦注敦槃類(音對)珠玉
以為飾古者以槃盛血以敦盛食合諸侯者必割牛耳
取其血㰱之以盟珠槃以盛牛耳尸盟者執之疏槃敦
以木為之珠玉為飾夏官戎右盟則以玉敦辟盟遂
役之贊牛耳桃茢
周玉齍
天官九嬪凡祭祀贊玉齍(音咨)贊后薦徹豆籩注玉齍玉
敦也受黍稷器后進之而不徹(疏云后親執而設之)春官大宗
伯凡祀大神享大鬼祭大示涖玉鬯奉玉齍注玉禮神
玉也疏天地有禮神之玉而無鬱鬯宗廟無禮神之玉
而有鬱鬯齍謂黍稷小宗伯辨六齍之名物與其用
注齍讀為粢六粢謂六穀黍稷稻粱麥苽秋官司烜
氏(下士六人)掌以夫遂取明火於日以鑒取明水於月以共
祭祀之明齍明燭共明水注夫遂陽燧也鑑鏡屬取水
者世謂之方諸明齍謂以明水滌粢盛黍稷(晉志火出於陽燧燧)
(員而火不員水生於方諸諸方而水不方)
周玉幣爵玉獻玉爵瑶爵
太宰祀五帝贊玉幣爵之事注玉與幣所以禮神爵所
以獻齊酒不用玉尚質疏禮神幣與玉亦各如其方色
祭天無祼無彛尊享先王用玉爵尚文祭天不用玉爵
尚質三者執以從王至而授之王親自執玉幣奠於神
坐親酌以獻尸贊玉几玉爵注玉几所以依神天子左
右玉几(疏祭宗廟用玉几)宗廟獻用玉爵(明堂位獻用玉琖謂王朝踐饋獻時若祼)
(則用圭瓉)大朝覲會同贊玉幣玉獻玉几玉爵注玉幣諸
侯享幣也其合亦如小行人所合六幣玉獻獻國珍異亦
執玉以致之玉几王所依也玉爵王禮諸侯之酢爵疏
行享之時亦璧琮加束帛以致之三享之外别有獻國
珍異以玉致獻諸侯酢王用玉爵則冡宰贊王受之
内宰大祭祀后祼獻則贊瑶爵亦如之凡賓客祼獻瑶
爵皆贊注祭宗廟王既祼而出迎牲后乃從後祼獻謂
王薦腥薦孰后亦從後獻瑶爵謂尸卒食后亞獻之其
爵以瑶為飾賓客謂王同姓及二王之後祼之禮亞王
而禮賓獻謂王饗燕亞王獻賓疏王以玉爵酌朝踐醴
齊謂之朝獻后於後以瑶爵酌饋獻時盎齊謂之再獻
王用玉琖后用璧角瑶爵謂王饗燕酬賓時后亦助王
酬賓饗禮在廟獻依命數爵盈而不飲燕禮一獻四舉
旅降脱屨升坐其爵以醉為度小宰凡祭祀贊王執
爵之事疏小宰執以授大宰大宰執以授王司尊彜
疏眀堂位璧角璧散即内宰所云瑶爵一也以瑶玉為
璧形以飾角散爵是通名注王用玉爵再獻者用璧角
璧散祭統疏爵為雀形以尾為柄禮象曰以薦鬯
則謂之同以薦酒則謂之修(書上宗奉同盥以異同荀卿曰修爵無數周官曰凡)
(酒修酌)
周玉鬯
大宗伯宿眡滌濯涖玉鬯注玉禮神之玉也疏曲禮云
玉曰嘉玉郊特牲云用玉氣小宰祼將之事注贊王
酌鬱鬯疏宗廟有祼天地無祼王以圭瓉酌鬱鬯獻尸
后以璋瓉酌祭天地既言無灌案宗伯涖玉鬯表記云
親耕粢盛秬鬯以事上帝春官鬯人掌供秬鬯社稷山
川等外神皆用秬鬯不用鬱(用鬯唯有宗廟及祼賓客)王制賜圭
瓉然後為鬯未賜圭瓉則資鬯於天子郊特牲周人
尚臭灌用鬯鬱合鬯灌以圭璋用玉氣也(注灌謂以圭瓉酌鬯)
洛誥伻來毖殷乃命寧予以秬鬯二卣曰明禋拜手稽
首休享(李氏曰卣鬯之樽也)賜則實之於卣祭則陳之於彛
宋書黃帝時南夷乘白鹿來獻秬鬯孔叢子子思曰
聞諸子夏曰殷王帝乙之時王季以九命作伯於西受
圭瓉秬鬯之賜宣王錫召虎平王錫晉文侯襄王賜
晉文公秬鬯玉府王齊共食玉注玉是陽精之純食
之以禦水氣
周封圭
榖梁傳定八年冬云云寶玉者封圭也(注始封之圭)大弓者
武王之戎弓也周公受賜藏之魯(注受賜於周)亢倉子鄭
有相之封圭戎弓史記成王削桐葉為珪予唐叔曰
以此封若(又吕氏春秋韓詩外傳)春秋成八年秋七月天子使
召伯來賜公命杜預注諸侯即位天子賜以命圭與之
合瑞
周簡圭
淮南子說山訓第十六明月之珠出於蛖蜄周之簡圭
出於垢石注(許慎)大圭也美玉出於石中左傳昭二十
四年王子朝用成周之寶珪于河郊特牲大圭
不瑑美其質也帝王世紀武王命歸璇臺之珠
玉
周介圭
後漢張衡傳作應間云申伯樊仲實幹周邦服衮而朝
介圭作瑞注詩注圭長尺二寸謂之介
周靈珪
墨子周之靈珪出於土石
周紉璐
亢倉子靈王使祭公致篚帛與紉璐子華子井里之
璞
魯璵璠白璋
文選魏文帝書曰晉之垂棘魯之璵璠宋之結綠楚之
和璞(璵璠又見左傳)公羊傳定八年冬寶者何璋判白弓繡
質龜青純注半圭曰璋白藏天子青藏諸侯魯得郊天
故錫以白璋所以郊事天詩云奉璋峩峩初學記逸
論語璵璠魯之寶玉也孔子曰美哉璵璠遠而望之奐
若也近而眎之瑟若也一則理勝一則孚勝(又見說文)戰
國策應侯曰宋有結綠梁有垂黎
楚&KR2715;氏璧晉垂棘璧
蔡邕琴操楚明光者楚王大夫也昭王得&KR2715;氏璧(&KR2715;古和字)
欲貢於趙王於是遣明光奉璧之趙(文選注)史記趙惠
王得和氏之璧秦昭王遺趙王書願以十三城易璧趙
王使藺相如奉璧至秦秦王無意償趙城相如持璧倚
柱曰臣頭與璧俱碎於柱矣韓子楚人和氏得玉璞
於楚山之中荀子和之璧井里之厥也玉人琢之為
天子寶左傳晉以垂棘之璧假道於虞以伐虢虞公
許之宫之竒曰虞不臘矣文選魏文帝與鍾繇書垂
棘出晉虞虢雙禽和璧入秦相如抗節
孔子圭
禮記玉藻圈豚行不舉足齊如流注圈轉也豚之言若
有所循不舉足曳踵則衣之齊如水之流矣孔子執圭
則然此徐趨也儀禮聘禮注孔子之執圭鞠躬如也
如不勝上如揖下如授勃如戰色足縮縮如有循
漢瑄玉
郊祀志元鼎五年公卿言皇帝始郊見泰一雲陽有司
奉瑄玉嘉牲薦饗是夜有美光及晝有黃氣上屬天注
孟康曰璧大六寸曰瑄秦詛楚文敢用吉玉宣璧告
於不顯大神巫咸
漢玉梢紫幄
禮樂志郊祀歌十九章天門十一飾玉梢以舞歌體招
搖若永望星留俞塞隕光照紫幄珠熉黃注梢竿也舞
者所持玉梢以玉飾之也紫幄饗神之幄也
漢璧玉
禮樂志郊祀歌五神章十六扢嘉壇椒蘭芳璧玉精垂
華光注言禮神之璧乃玉之精英天地章展詩應律
鋗玉鳴注鋗鳴玉聲
漢介珪
文選王延夀魯靈光殿賦粤若稽古帝漢祖宗濬哲欽
明乃命孝孫俾侯于魯錫介圭以作瑞宅附庸而開宇
注介大也圭長尺二寸謂之介諸侯錫大圭為瑞信又
以為寶申伯之封錫介圭以作寶史岑出師頌有漢
云云介珪既削列壤酬勲
漢倉璧
食貨志王侯宗室朝覲聘享必以皮幣薦璧然後得行
顔異曰今王侯朝覲以倉璧直數千而其皮薦反四十
萬本末不相稱史記褚先生曰諸侯王正月朔旦奉
皮薦璧玉賀正月後禮儀志贄公侯璧(注決疑要注曰漢魏正旦)
(大會諸侯執玉璧薦以鹿皮公卿以下所執如古禮)中二千石二千石羔千石六
百石鴈四百石以下雉(舊典市長執鴈建安八年始令執雉)百官志王
國大夫奉璧賀正月朱暉傳故事少府給璧北海
敬王睦傳歲終遣中大夫奉璧朝賀蔡邕獨斷三公奉
璧上殿周禮大宗伯以禽作六摯以等諸臣孤執皮帛
卿執羔大夫執鴈士執雉庶人執鶩工商執雞注皮帛
者束帛而表皮以為之飾皮虎豹皮帛即今璧色繒
也曲禮飾羔鴈者以繢自雉以下執之無飾凡摯無
庭實
漢玉寶寶璧玉器
郊祀志上自幸河東之明年正月鳳皇集祋祤於所集
處得玉寶起步夀宫史記將相名臣年表(禇先生續大事記)
孝宣神爵二年上郊雍五畤祋祤出寶器玉器(志在神爵二年)
(正月與此同但宣紀五鳳二年郊雍而神爵二年不書大事記亦不書五鳳郊雍然禇氏補表耳目不遠固無)
(舛誤)祀天之誠地不愛寶
漢玉寶璧劒寶
郊祀志神爵元年又以方士言為隨侯劒寶玉寶璧周
康寶鼎立四祠於未央宫中(劉敞曰隨侯珠一也劎寶即斬蛇劒二也玉寶璧即)
(受命寶和氏璧三也周康鼎似汾上所獲鼎也)晉輿服志傳國璽斬蛇劒俱
為乘輿所寶(傳國璽即受命寶)
漢藍田璧
外戚傳昭陽舍璧帶往往為黃金釭函藍田璧明珠翠
羽飾之西都賦藍田美玉注范子計然曰玉英出藍
田甲乙之帳落以和璧武帝束帛加璧迎申公(禮器)
(束帛加璧尊德也)
漢五玉
祭祀志建武三十二年封禪刻石文同律度量衡修五
禮五玉三帛吏各修職復于舊典注范寗曰五等諸侯
之瑞珪璧也
漢珪璧
明帝紀永平二年春正月辛未宗祀明堂詔曰親執珪
璧恭祀天地王尊傳為東郡太守河水溢尊親執圭
璧文紀十四年春詔曰朕獲執珪幣以事上帝宗廟
云云其廣增珪幣(郊祀志云圭幣以差加之)溝洫志孝武臨決河
湛玉璧
漢嘉玉
紀永平十三年四月乙酉詔薦嘉玉潔牲以禮河神注
禮記曰凡祭玉曰嘉玉
漢玉牒(詳見封禪類)
祭祀志封禪用玉牒書藏方石牒厚五寸長尺三寸
廣五寸有玉檢時以印工不能刻玉牒欲用丹漆書
之會求得刻玉者遂書秘刻方石中命容玉牒尚書
令奉玉牒檢皇帝以寸二分璽親封之(尚書令以五寸印封石檢)
(封禪儀曰以金為繩)
漢玉珪
古今注章帝建初七年玉珪出弘農華隂
晉玉佩(又見上類)玉璧
羅憲傳泰始初入朝詔給鼓吹又賜山玄玉佩劒王
祥傳賜山玄玉佩禮志江左以來太子婚納徵禮
用玉璧一獸皮二獸取其威猛有班彩玉以象德而有
潤
宋玉璧
符瑞志大明元年五月戊寅江乘縣得玉璧徑五寸八
分以獻四年二月乙巳徐州於汴水得白玉戟以獻
南齊永明七年錢塘獲蒼玉璧一
唐寧真玉像二十七宿圖贊玉冊
地理志寧州寧真縣本羅川天寶元年獲玉真人像二
十七因更名(一本云天寳六年寧州羅川縣金華洞獲玉像皆列宿之真惟少氐宿改縣為寧真)
洋州真符縣本華陽天寶八載因鑿山得玉冊更名
藝文志道家類寧州通其觀二十七宿真形圖讃一卷
唐大圭鎮圭
禮志凡祭祀之節質明皇帝服大裘而冕至中壝門外
搢大圭執鎮圭皇帝執大珪迎三老六典殿中監凡
大祭祀進大圭執鎮圭官志殿中省尚衣奉御祭祀
奉鎮圭於監而進於天子蔣防鎮圭賦雲虹發色冰
雪成姿元稹鎮圭賦銳上象天方下法地備采章以
盡飾瑑崇高而定位李華含元殿賦執鎮圭導朱紘
杜甫詩勃律天西采玉河堅昆碧盌最來多
唐穀珪
禮志納皇后執事者奉穀圭以匵晉禮志有司奏禮
皇后聘以穀珪
唐禮神六器禮神九玉圭幣郊廟圭玉
郊祀圭璧
會要天寳九載十一月三日詔禮神六器宗廟奠玉並
用真玉諸祀用珉(一本云天寳十載十一月壬午詔曰禮神以玉取其精潔温潤自馮紹正)
(奏後有司並用珉人力普存備物以享安可以珉代玉自今禮神六器宗廟奠玉並用真玉諸祀用珉如玉難)
得大者寧小其制度以取其真(楚語玉足以庇廕嘉榖韋昭注云玉禮神之玉也)太和九年十
一月判太常卿禮儀詳定使王起請造禮神九玉奏議
曰周禮以蒼璧禮天黃琮禮地青圭赤璋白琥玄璜禮
四方又云兩圭有邸以祀天四圭有邸以祀地圭璧以
祀日月星辰凡此九器禮神之玉也周禮有焚玉有藏
玉鄭玄釋禋祀禋煙也為玉幣祭訖焚之而作煙以報
陽也此焚玉之證也天府掌國之玉鎮大寶器若大祭
祀既事而藏之此收玉之證也三禮義宗云凡祭天神
有二玉禮神者訖事却收祀神者與牲俱燎今國家郊
祀天地祀神之玉常用禮神之玉則無請下有司求良
玉造蒼璧黃琮等九器祭訖則藏之其燎玉依常制從
之禮志冬至祀昊天上帝以蒼璧上辛明堂以四圭
有邸幣皆以蒼地祇黃琮幣以黃青帝青圭赤帝赤璋
黃帝黃琮白帝白琥黑帝黑璜幣如其玉日圭璧幣青
月圭璧幣白神州社稷兩圭有邸幣以黑嶽鎮海瀆兩
圭有邸幣如其方色神農赤伊耆黑五星以方色先農
青先蠶黑其長丈八尺此玉幣之制也官志少府監
供郊廟圭玉百官儀物太府卿祭祀幣帛皆供焉六
典中尚令供郊祀之圭璧(志同)
唐定國寶玉
紀寶應元年建巳月壬午楚州獻定國寶玉十有三(舊紀)
(云楚州刺史崔侁表獻定國寶玉十三枚一曰元黃天符如笏長八寸闊三寸上圓下方近圓有孔黃玉也二)
(曰玉雞毛文悉備白玉也三曰穀璧白玉也徑可五六寸其文粟粒無雕鐫之迹四曰西王母白環二枚白玉)
(也徑六七寸五曰碧色寶圓而有光六曰如意寶珠形圓如雞卯光如月七曰紅靺鞨大如巨粟赤如櫻桃八)
(曰琅玕珠二枚長一寸二分九曰玉玦形如玉環四分缺一十曰玉印大如半手斜長理如鹿形陷入印中以)
(印物則鹿形著焉十一曰皇后採桑鈎長五六寸細如筯屈其末似真金又似銀十二曰雷公石斧長四寸闊)
(二寸無孔細緻如青玉十三寶置于日中皆白氣連天侁表云楚州寺尼真如者恍愡上昇見天帝投以十三)
(寳曰中國有災宜以第二寶鎮之乙丑改元寶應)禮志親蠶尚功奉金鉤皇后受鉤采桑地理
志楚州寶應縣上元三年以獲定國寶更名(五行志云上元二年)
(獻寶玉十二其一闕)
建隆于闐玉圭
建隆元年(一云二年)十二月甲午于闐王李聖文遣使貢玉
圭一盛以玉匣興國三年三月沙州曹延禄貢玉圭
乾德鎮圭
乾德元年十一月十三日齋崇元殿翌日服通天冠絳
紗袍執鎮圭乘玉輅由明德門朝饗太廟十六日服衮
冕執圭合祭天地圭以表特達之美鎮以示彈壓之
強藴五德之符采寫四鎮之峰巒周禮王搢大圭執
鎮圭鎮圭顯諸仁大圭藏諸用開元開寶禮明堂親祠
皆搢鎮圭非古也元豐奠鎮圭於繅上而執大圭
後周張昭該博問六璽所出并議三禮圖祭玉鼎釡援
引經據
至道皇太子桓圭乾道桓圭
至道元年八月二十五日戊戌詔以九月册皇太子有
司言禮天子執鎮圭公執桓圭無太子執圭之文請定
制太子服遠遊冠朱明衣執桓圭以受册朝會謁廟亦
如之詔可乾道元年八月癸巳(十七日)禮官言禮玉人
命圭九寸謂之桓雙植謂之桓博三寸厚半寸剡上左
右各寸半玉色如政和新儀之制二十九日詔皇太子
桓圭用玉製以一尺
祥符玉牒唐蒼璧
祥符元年七月甲子文思院玉工言封禪玉牒玉册請
用階州石可速就上曰碔砆目之曰玉以奉天於禮可
乎翌日曰朕記即位初内府文籍有玉牒玉印之目因
徧召玉工詢之有趙榮言太平興國中至内府閱視美
玉與衆工為牒册歲餘方就納于崇聖殿庫亟命取之
明潤與常玉不類此先帝聖謨垂裕也即遣知制誥朱
巽等監視瑑刻(八月壬寅遣中使齎唐明皇禪社首玉册及蒼璧付王欽若等令藏於舊處先)
(是興國中議封禪内官至嶽下得之藏於内府)十月辛亥享上帝于圜臺太祖
太宗並配攝中書侍郎周起讀玉册訖又讀玉牒文曰
以仁守位以孝奉先祈福逮下侑神昭德云云又讀配
座玉册上飲福酒攝中書令王旦跪稱曰天賜皇帝太
一神策周而復始永綏兆人三獻畢封金玉匱壬子禪
地祇于社首山封玉册石䃭同封祀之禮先是五月
壬戌詳定所言開寶通禮封祀玉牒長尺二寸廣五寸
厚三分唐貞觀中顔師古奏長尺三寸廣厚各五寸麟
德中許敬宗奏長尺二寸廣寸二分厚三分編以金繩
盛以玉匱太平興國九年詳定玉牒用五簡每簡長尺
二寸廣五寸厚五寸刻玉為字填以金聯以金繩盛以
玉匱切詳制度歴代不同今請為五牒每牒長尺二寸
廣五寸厚一寸刻字填金聫繩緘匱如興國之制甲子
又言泰山圜臺祀天社首壇祭地並以太祖太宗升配
共用玉冊六依開寶通禮制度每簡長一尺二寸廣寸
二分厚三分刻字填以金昊天玉冊牒地祇玉冊並盛
以玉匱配帝玉冊盛以金匱(匱長尺三寸檢厚二寸闊五寸長尺三寸纏以金繩)
(封以金泥又為石䃭石檢金繩石泥五色土封)封石䃭用天下同文寶封金玉匱用受命寶丙寅命
王旦撰昊天玉牒文馮拯撰地祇玉冊文趙安仁撰祀
天及泰山社首二壇配坐太祖太宗玉冊文仍各書之
首叙上天降監次述為民祈福之意七月己未朔上玉
牒玉冊文
祥符大食國玉圭
祥符元年將封禪七月己未朔大食航主陁婆棃請以
方物陪位太山十月戊申其國蕃官李麻遣使貢玉
圭長尺二寸自言五代祖得於西天竺長者傳云謹守
此候中國聖君行封禪禮即馳貢之(知青州凌策貢玉環玉版各一)
仁宗(闕)年永興奏長安民穿井得二玉璧上曰郊
廟之寶弃於此國家常戒其亡則玉為國寶
祥符桓圭
二年三月二十五日庚辰賜兖州曲阜文宣王廟桓圭
(先是以木為圭至是始易以玉)大觀(闕)年始用鎮圭紹興十四年正月
戊寅内出鎮圭付國子監以奉文宣王先是有司請以
珉石上曰崇奉先聖豈可用假玉詔以真玉圭降出
祥符蒼璧黃琮兩圭
三年八月辛未詔汾隂壇后土地祇黃琮神州兩圭有
邸令文思院以美玉製之(五年閏十月甲申詔恭謝玉皇用蒼璧)六年八
月戊寅詔奠獻太清宫用蒼璧(先是聖祖用四圭有邸)禮象曰謂之邸以託
(宿取名圭邸璧則以青圭插蒼璧璋邸琮則以赤璋插黃琮)慶歷三年七月乙亥
禮院言祀天用蒼璧感生帝用四圭有邸近制同用四
圭請考正從之元豐七年八月己丑禮部言開元禮社
稷以兩圭有邸詔有司造之
皇祐明堂禮神玉
皇祐二年三月詔享明堂五月丁亥朔太常禮院上新
作明堂禮神玉及燔玉(丈彦博表曰瑑十玉之温潔)明堂祭玉惟蒼
璧不用外定用四圭有邸黃琮圭璧各二青圭赤璋白
琥黝璜兩圭有邸凡十一玉並擇嘉玉參周禮義疏聶
崇義三禮圖造之指尺為度一以禮神置於神位祀畢
藏之少府一以為燔玉加牲體之上燔燎之十月辛未
詔明堂禮神玉令少府監擇寬潔庫室奉藏(九月四日禮官言神)
(道尚右禮神玉置位版之右詔可)實錄初上謂輔臣曰前代禮神有
祭玉燔玉今獨有燔玉於祀典無乃缺乎文彦博曰唐
以來禮神之玉已不備王起為太常卿下有司求良玉
造琮璧九器而燔玉止用珉上曰朕事天地祖宗玉有
所愛乎其令有司備製時(四月甲子)沙州適貢良玉乃造璧
琮九器其黝璜尤粹祭玉之備始於此(一云回紇貢璞數十枚剖之製)
(為琮璧九品各二)會要少府供玉太府供幣(其長一丈八尺)元
豐三年八月辛卯詔明堂改用蒼璧禮天五帝依大
宗伯陳玉社稷有瘞玉而無禮神玉元豐七年八
月二十二日禮官請造兩圭有邸二為社稷禮神之
器從之
皇祐兩圭
二年六月五日禮院言明堂行禮分祀九宫貴神用
兩圭有邸凡九玉制以珉(玉隨幣色依九宫一白二黑三綠四碧五黃六白七)
(赤八白九紫)政和夏祭方澤兩圭與黃琮並用明堂大
享蒼璧及四圭並用慶歷七年郊制昊天用蒼璧
開寶通禮明堂祀天用四圭有邸皇祐明堂如通禮
元豐大圭政和元圭嘉泰圭邸
志元豐三年五月詳定所言郊廟之禮有鎮圭無大圭
於禮為闕詔議大圭尺度考工記大圭長三尺杼上終
葵首天子服之說者曰或謂之珽後魏以降又改為笏
珽以白玉為之長尺有二寸方而不折考之周禮長三
尺西魏隋唐長尺有二寸蓋隨宜為之請揆玉之有無
制之按孔穎達言天子執鎮圭以朝日夕月祭天地
宗廟以奉祭祀執鎮圭者摯也搢大圭者笏也唐禮親
祀天地搢大圭執鎮圭有事宗廟執鎮圭而已王涇郊
祀錄曰大圭質也事天地之禮質故執而搢之鎮圭文
也宗廟之禮文故無兼執之義不知大圭天子之笏通
用於郊廟請自今親祠郊廟搢大圭執鎮圭既接神再
拜執鎮圭為摯執大圭為笏儀注曰搢鎮圭宜改為奠
盥手飲福則授之人又請乘輅不執圭御大輦亦如之
又言大圭中必之制中必與絢組一也(聘禮玄纁繋長尺絢組)絢
以薦玉組以約圭二者謂之繅藉今鎮圭無之請製薦
玉繅藉以木板為中榦廣袤如其玉用韋衣之韋上畫
五采前後垂之約圭繅藉長尺上玄下絳五采五就為
飾奠圭則以薦繅陳于地執圭以約繅備失隊因垂之
為飾從之(元豐二年四月詳定所請元會朝賀上夀不執鎮圭)元祐元年五月禮
部言元豐新禮祀天搢大圭其制圓首前絀於禮未合
欲放西魏隋唐玉笏之制方而不折上下皆博三寸長
尺二寸其厚以鎮圭為約從之政和二年宦者譚穆
獻玄圭(一云王景文上之)兩旁刻十二山上銳下方外黑内赤
長尺有二寸議者以為周王執鎮圭飾以四鎮之山云
云帝乃以是歲冬(十一月戊寅)御大慶殿受圭三年又詔冬
祀搢大圭執玄圭紹興元年五月八日癸卯以玄圭宣
示輔臣(上曰玄圭映日則色紅)嘉泰四年十月九日侍讀顔棫
等言近進讀高宗聖政至紹興元年降出蒼玉璞因奏
竊聞有以四圭有邸來獻陛下付之奉常事與光堯相
類上曰此中原舊物極大且厚色甚温潤臣奏高宗得
蒼璧而喜陛下得圭邸而喜蓋誠於奉天故喜於得祀
天之器况中原故物湮沒七十年一旦得之至誠所感
也乞付史館書簡策從之
紹興禮神玉蒼璧赤璋鎮圭(見上)
禮神十二玉天以蒼璧地以黃琮感生帝以四圭有邸
神州社稷以兩圭有邸日月以圭璧五帝以青圭赤璋
白琥玄璜中興闕祭玉紹興元年二月五日命隨方色
奠幣八月七日始命訪美玉為蒼璧黃琮辛未(八日)出蒼
玉璞付文思院上喜見玉色曰祀天不當計費時明堂
不祀五帝等他玉未及也四年宗祀四月十六日始制
五帝日月等玉初未得美璞將用天聖故事以珉為之
既而得真玉五月十六日乙丑遂命改制其中赤璋最
粹美他玉多不及禮經尺寸云(先是闕蒼玉禮官請以木為璧繪天地之色聖)
意不以為安乃徧求得之(舊制圭瓉璋瓉惟用珉石政和六年十一月一日禮制局請改用玉)建
炎四年大食貢珠玉詔却之紹興二十六年罷廉州貢珠
玉海卷八十七
