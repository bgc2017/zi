卷一百九十三下
玉海卷一百九十三下
宋王應麟撰
兵捷
兵捷露布(六)
僭叛盜賊
幸百六之會窺九五之尊封狐萬里窫窳千羣敢
懷猶鬭之心來犯必誅之令惡鳥將墜尚顧危巢妖
狐就擒猶守舊穴蜚鴻集野青犢嘯風怒萌牙於
霜雹昧木水之本原犬牙蠆尾雖梟獍之心暫求
假息而鷹鸇之逐曾不崇朝此更生之惠也何負汝
而反邪百姓至此極也多方罔堪顧之縻以組噉
以秩怒則獸好則人搏噬猰尨終吠豢牢之主豗隤
下駟欲馳歷塊之塗罪逾羿浞虐播黎苖賊輕送
死以羔犢而扞虎狼我誓捐生若鷹鸇之逐鳥雀恃
長蛇之兩頭固狡兔之三窟楚人是何多也歌空切
於帳中漢兵其如予何席尚隨於斗柄執迷不復謂
暴無傷舉螳臂以求生張蝟毛而自固刑兹無赦
師則有名曾無犬馬之勞但縱豺狼之性且擢髮
以難窮宜然臍而弗赦巢幕偷安積薪待燎吳蛇
荐食泮椹未懷跳梁井蛙之涯旅拒秋螳之轍綠
林戾氣白梃餓夫斬木揭竿蒙盾負羽豕不豶牙
蠆因搖尾隙駒為喻井蛙自居未悟傾巢之兆敢
懷拒轍之心玉弩驚天金鋩照野赤眉起衆白梃
奮兵丹浦綠林作梗青丘稱亂丹浦恃狡兔之
穴憑孽狐之丘包藏旤心素懷梟獍之性彰露凶德
忽發豺狼之聲既破竹以無前尚寢薪而不悟共
抵臧宫之掌欲然董卓之臍衆輕鬭蟻勇劣怒蛙
杪忽蜂腰虛見辱於齊斧突梯鼠首濫欲寄於旄頭
防維稍緩螻蟻潰隄鞭策或寬駑駘覂駕虐甚三苖
罔化姚虞之德罪踰有扈難逃夏啓之誅裒凶鞠頑
怒飛饑嘯盗環之惡所不可言裂冕之情至於此極
忍肆滔天之罪輕為填海之謀穿高墉以鼠牙毒王
師以蠆尾囊血射天毒更逾於梟獍吹脣沸地衆競
集於蟲沙兔株是守蛙井與居在外曰姦舜典有
理官之治負固不服周書行司馬之誅内稔姦謀外
機毒矢狐鳴帝里鴟峙神州逐鹿並驅瞻烏靡定
天垂伏鼈野戰羣龍逐鹿連雞禽獸飽而忘恩
蠭蠆養而成毒敢孤亭育自絶生成既緩前禽之戮
未即後服之誅八紘俟其然臍萬夫為之切齒日
長月增雄唱雌和三北之師二東之賦鳩居鵲巢
燕棲鳳穴若雞連棲作兔三窟星孛紫垣飇回赤
縣委身凶德假翮姦徒雖幕燕之阽危尚鼎魚之
假息虐用其民敢行稱亂日月其慆鬼神弗赦
苻澤之姦潢池之盗河有防而螘為之決稼太盛而
螟生其間乘危蝟起怙險鴟張螽結拒討狼顧背
恩豺狼整居猰㺄擇肉正當天討之辰更積鬼誅
之罪威弧不射天網可逃嘯侣命儔俟間候隙
昧洛書之畀姒同桀犬之吠堯蚊雷聚響螗斧稱威
豺狼之心飽之而逾發梟獍之性養之而益生
叙兵勢
六月出師九天選將運欃槍而掃除縱列缺而焚蕩
建方面於函谷以西快雄心於狼望之北即墨龍
文常山蛇陳歲星臨於吳分定成淝水之勲鬭士倍
於晉師可决韓原之勝飲冰受斧指日揚麾山川
積雨盡消敵騎之塵草木長風咸有王師之氣雲羅
四合地道九攻長戟林高大旗雲繞橫玉弩以高
臨縱金鉦而直進乘魚爛之危啓蛇形之陣揚麾誓
衆杖節訓兵五部材雄三河俠少或生居燕地尤工即
墨之圍或家本秦人蚤習昆明之戰如貔萬計躍馬
千羣舉鵬力以揚威耀犀渠而賈勇狼狐張而窫
窳逝虹旆建而旬始銷坐觀爇火之蓬方觧迎刃之
竹禀鄼侯之指蹤成葛亮之心伐風揚旌旆雨洗
甲兵我衆素飽坐折遐衝王師如飛欲賈餘勇商
祕計於幄中授成筭於麾下蒙虎皮而直犯被鶴膝
以争馳風驅如合於百神雷震若出於九地三軍
既拊咸如挾纊之溫羣旅争先莫不投袂而起太白
入月星垂滅敵之祥高鋒彗雲士倍禽王之氣電擊
雷震星流彗掃為鵝為鸛整師律以無譁如熊如羆
肅軍容而不犯朔兵雲合得以毒攻毒之機驍將風
馳有先人奪人之勇兵交刃接鳥散魚驚箕宿禡
牙狼星斂角戊日禱馬太白揚眉痛飲黃龍濟師蒼
兕鞭長不及馬腹風末不舉鴻毛妖雲墜於塞陣
暈月繞於邊營行軍枕席之上翫寇掌股之中勵
八神於金匱麾三軍於玉堂函犀七屬浴鐵千羣
勢甚疾雷鋒踰駭電翻東海以(又作决長河而)灌螢倒崑崙
以壓蟻千萬人往一二臣同不赦不疑是伐是肆
鼓洪鑪以燎毛磨蕭斧以伐菌止紂七步圍項三
重載常服以飭戎車奉靈旗而指伐國一其鬭心
萬彼死力中推赤心前蹈白刃臨衝閑閑征夫捷
捷中權後勁乘鼓儳阻隘之機彼竭我盈有拉朽摧
枯之勢堅壁不動振九攻九却之威鼓行而前奮七
縱七擒之略元戎十乘先啓行武騎千羣無所用
秣馬宵征翦敵朝食五營月合八陣雲連驚漢將
之從天若蜀人之擊地滅此朝食無以家為空拳
搏虎一劒刳鯨勢均破浪攻甚决河勢無駐於建
瓴功有輕於折箠沃騰瀾於爝火蕩危葉於衝飇
矛驅海若甲洗天河飛鴞懷我好音急鹿鋌而走險
罙入其阻往城于方(又作罔敵我師)賞垂香餌令布疾雷
蓄銳淵渟乘機電發於鑠王師恭行天罰一征
自葛三戶亡秦式遄六月之行如下九天之上左
屬平亂之鞬右握滅逆之矢摧強易於折枯銷堅甚
於陽雪舉炎火以焫飛蓬覆滄海以沃熛炭浮罌
暗度束馬潜攻列長蛇之勢首尾相從發胡騎之雄
紛紜縱擊變疾風雨謀先鬼神執彼曲之辭乘我
盈之勢火炎立見燎毛雷疾寧容掩耳卷甲晨趨
潜師夜起誓陟羊腸之險寧辭馬革之勞勢如雷
霆功在漏刻人百其勇士一厥心整我六師屈此
羣醜薄伐西戎盡護諸將咸指梟巢誓平蟻穴
必將嘗膽誓使然臍
叙克捷
淮壖鶴唳楚幕烏聲縱精兵於數路若珠走盤擠窮
寇於長江如杵投臼臯蘭之勝細柳之臨漆月氏
之飲器焚老上之龍庭迅雷不及掩耳高屋之上建
瓴生致渠魁邁李愬擒吳之迹盡平郛郭昭郅支負漢
之辜簞食壺漿以迎莫非王土棄甲曳兵而走㒺
敵我師既圖萬舉以萬全聊示七擒而七縱楚氛
改色淮水安流蒙輪超乘靡不賈餘長轂鉤援期於
盡殪遥知水赤坐想風腥旌旗導長養之風金鼓
動發生之氣滔天之逆踰月而平取蝥弧登壘以
駢隣翼軍不煩即墨之牛若駕昆陽之象節解懷
破竹之憂宵遁有曳柴之懾王旅闞如虓虎靈旗指
于天狼凡勇獻其力智獻其謀盖天助者順人助者
信望八公山草木始驚師律之静嚴建十二郡鼓旗
卒見兇徒之碎潰舊染之俗惟新不圖復見官府攸
徂之民相慶咸曰大哉王言聊從一面之啓尚使隻
輪之歸五單于相殘宣帝卒來其欵塞兩可汗並立
太宗因得以犂庭兵不踰時士已過險過大峴不
出知燕兵之無足憂得敖倉以居識漢業之從此定
惟斷乃成咸劉厥敵漢斬郅支第乘其無備唐擒頡
利盖得於巳降猶足以揚昆山之威遂至於澡渭水之
恥若今丕績亘古絶倫出奇謀於堂上視大敵於目
中螳莫拒於隆車魚尚游於沸鼎前窺天塹駭巨
浸之春生側聽風聲曳疲兵而宵遁占彼鳥烏之樂知
其雉兔之逃驗圖考傳已窮漢使之河源航海梯山
盡集周書之王會兵行如鬼將通於神爪士膚公
出奇設伏殆行席上之師制勝摧堅盡掃舟中之敵
成擒目中過師席上戎容鷹奮絶紫塞而斷黃河
腥旅蟬歸披青天而覩白日天德清明聖圖廣大視
民如子天下之所共知應敵以兵聖人之不得已孟
子言不嗜殺人梁焉能一高皇謂吾寧鬭智項豈終強
受堂上之奇謀制目中之醜類帝赫斯怒貔貅方議
於奮威人得而誅蟣蝨已聞於相弔天聲大震月捷繼
聞鏖兵老上之庭斬級雲中之塞殄嶓冡之星狼
見漢家之武節閏運百年天聲萬里亂甚有苖不
待七旬之格勇如徂莒真成一怒之安兵無常形
以直為壯天有顯道惟逆者亡命繫投罦勢危破竹
下寬大書沛如時雨經戰伐地疎為泠風冞入其
阻克成厥功知微知彰不俟終日有嚴有翼以奏膚
公鼎魚梟獲之既多穴螘痍傷而無幾取虢之旂
裒荆之旅用師者觀釁而動擊虜以殄滅為期兵
義者王師直為壯雷奔電擊谷静山空挂旆天山
封泥函谷臨翰海以浴兵登天山而緤馬治兵丹
浦獲醜青丘祁山歛霧翰海息波防塹師奔但聽
有聲之馬隂陵路失漫嗟不逝之騅勢無繇而竄雉
計方出於牽羊將執而歸于京師使大者陳諸原野脅
從罔治不戮一人災害不生永清四海拔鹿角以入
營齊熊耳而積甲胄落魚門兵填馬窟掬指舟中
衿甲鼓下石可碎堅江能拒操麕驚鳥散風去雨
還乘其再鼓而衰使之隻輪無反曰徯后后來蘇
有不戰戰必勝壯士氣於前茅憺皇靈於破竹迎
敵鼓行靡待前茅之伺禽囚歸報遂成獨柳之誅見
無禮於君歸飲至於廟人臣無將已快鯨鯢之戮吏
民如故亟圖鴻雁之安欲為帝耳陣方布於蘄西其
如予何兵已臨於新室舂㗋蔽野京觀起于中州積
甲成山組練收於外府截風浪以息滄溟澄氛埃而
覩白日晷窮漏急命窄塗殫竟然臍於東市終挂
膽於西州丹徒鏦濞白門縛布枯幹必摧秋蔕自
隕積甲齊於熊耳獲庾方於海陵莽首晨垂董臍
夜燎翦暴夀華之澤戮凶絶轡之區刺虎之勢拾
蚌之機既舂長狄之喉還葬防風之骨市耀臍燈
府傳飲器鼠無夜動鴞變好音靈旗西指期顯行
劉闢之誅驛騎東馳忽報獲吕嘉之首克清大憝曾不
崇朝殱厥渠魁屈此羣醜刁斗夜嚴穹廬曉破
恩融瀚海之冰化解陰山之雪切新都之舌用報仇
讐然郿塢之臍以威姦慝斷匈奴臂飲月氏頭信
星效祉靈旗呈祥壁壘言言而洞開渠魁纍纍而自縛
靡旗亂轍投戈委弓破種徙域空漠静邊指北海而
封燕然中西域而立幕府卉服已聞於右祍笳歌頓
革於左言共惟帝臣莫非王土立漢赤幟乘秦素
車黿鼉就架於橋梁草木助成於兵衛一清蛇豕
之妖大築䲔鯢之觀八荒霧卷四表雲褰烏聲之
樂鶴唳之驚寬鼠竊狗偷之戮散蜂屯蟻聚之羣
訪鴻鴈於棘矜之下追狌鼯於篁竹之間振如虎如
貔之氣凝買牛買犢之風折箠一笞投戈四潰間
使朝趨降幡夜出坐令強敵之寒心常若神兵之在
頸征而不戰聊麾荆柄之幡梟以示懲永震藁街之
邸建大將鼓旗士如垂櫜而入布天子詔令人争扶
杖而趨布吉語於藁街憺英威於毳幕車馳卒奔
曳柴之塵四合旗靡轍亂怒螳之衆一空偶渠魁逭
獨柳之誅而醜類無隻輪之返遺種齒寒遠荒膽落
西戎即叙我武惟揚屈此羣醜同我太平摧困
獸之鬭心碎拒螳之怒臂草木為兵椒蘭比德烝
徒被羽而鷹揚強敵望風而獸駭鸛鵝纔列梟獍
大奔蒼兕既馳長蛇自翦萬里尅期五道並入
偃月疏營浮雲寫陣提劒風驅援旗電掃導彼前
茅乘兹破竹積甲齊山封尸築觀勢如解籜事等
摧枯千里貔虎之營百里龍蛇之陳沸若雲海聚如
雪山使恃固之壘遽復于隍將領之渠盡衿其甲
策備火攻威同電掃殪角如羊破胷若蝨羣帥稟
命中權戒嚴掎角相因初設險於三覆竒正合發俄獻
功于七擒王師鼓行窮寇席卷傾枳棘之巢待擒
祅鳥决潢汙之水以捕涸鱗天助神兵人生勇氣
伏三紀之逋誅成九衢之壯觀纔聞儳鼓已見靡旗
長蛇之首尾如截應接自難狡兔之窟穴已焚死亡
無所困雖猶鬭亂不能軍軍營對日兵氣浮天
闕鞏之甲犀兕七重艅艎之船舳艫千里塞丹浦之
遥源拔綠林之奥本聚米而山川可料變幟而壁壘
盡傾吳鉤楚練照耀隂山冀馬燕犀張皇窮漠運
其長策悉心而效六竒接以短兵指掌而論七縱箠
塞長河泥封函谷衛霍之襲葷允異道而征辛趙之
擊䍐羌兩從其請甌脫不守髦頭匿光遺械如草
流膏成川千里煙塵百道旗鼓漏網得逸擐甲復
來恥於生降窮以死決猶逃密網尚反隻輪且稽
分體未即然臍舉天畢以掩暴傾雲漢而滌氛月
壘連營雲旗蔽野未展鷹揚已皆魚爛受命中軍
習流下瀨迅騎追風精甲耀日數其擢髮之愆成
於屈指之計月羽紛登雲衝震發冞入其阻大殱厥
家
歸美
天授宏略神輸祕圖動九天之上以發謀見萬里之
外而制勝上帝臨而無貳無虞三事就而不留不處
敷奏其勇遹駿有聲師出以律載纉武功兵義者王
恭行天罰誕敷文德肅將天威明明廟謨矯矯王
造布昭湯武遹駿文聲威極雷霆謀究造化潜運
睿筭獨决神機窮天盡地皆為壽域之人赤子秀眉
共老止戈之代蓄睿筭於霄漢之表畫聖謨於造化
之先用仁義為干戈以恩信為疆場用瀛漠為四
守統華夏為一家天所助者順也臣何力之有焉
賴天之靈敵王所愾民所欲而天必從君之訓而臣
何力舜敷文德七旬舞于兩階周駕戎車一月至于
三捷下神兵於九天决睿圖於萬里天保以上治
内下武之聲繼文用充國金城之略過伏波銅柱之
封有常而立武事不戰而屈人兵郤獻何力敢推
羣帥之功叔向有言實在明君之德不待橫草之功
共成破竹之勢王奮厥武彼烏敢當天誘其衷我得
多筭奏鐃歌而祀清廟告于文人稱夀斝而御端闈
明示得意臣何力焉君之訓也役無再舉慶不一
書乏吉甫之文武缺郤縠之詩書此皆諸將叶心羣
帥宣力北辰居而星共大風起而雲飛乾健天行
夬揚號厲正今日鯨鯢之僇絶異時蛇豕之妖共
集堂堂之陳用成善善之功天地合謀鬼神助伐
法天立道與神為謀布昭聖武充㩜威神武庫韜
戈戎亭徹候百蠻奔走南踰銅鼓之鄉萬里謳謠西出
玉關之路鏤靈山而梁孫原釁溫禺而染尸逐動
罔不吉戰比有功室家慶商后之來蘇父老喜漢儀
之復見華封祝堯兆皇基於千載夷歌頌漢美王澤
於三章惟皇天全付所覆率寧人有指之疆一成
祀夏力圖宗廟之安三戶亡秦胥慰人神之望時龍
御漢方開有道之符月馬飲江亟底自焚之禍歌狸
首而息射詠杕杜以勞師甲兵不試豈月三捷之足
多土宇昄章笑日百里之猶陋皇威天覆辨職方九
州之圖聖敬日躋朝明堂四門之位舞干羽而有苖格
獻龜象而淮夷來是伐是肆于理于疆聖筭先定
王誅不留成筭自天歡聲屬海睿筭中潛神威外
憺成破竹之勢奏采薇之詩不疾而速(又作得道多助)惟
斷乃成見漢武節布唐陽春鋪淮濆嘽王旅已觀
因壘之降伐玁狁奏膚公佇見犂庭之舉告清廟以
獻俘即正藁街之僇坐明堂而受計盡還葱嶺之圖
蠻荆率服初無方叔之壯猶江漢既平行對宣王之令
聞民勞汔可小康甫迓升平之運胡滅誠為大慶願
臻混壹之期接千歲之統上萬年之觴有常德立
武事以成功告神明表西郊之道示無萬里之行舉
外廷之觴更上億年之壽舞兩階之羽幸親睹於苖征
上萬年之觴顧莫陪於虎拜罷七旬之干羽收六月
之車徒再造可封之俗因櫜不戰之弓守在四夷
對揚萬壽左執律右秉鉞願先周樂之容東漸海西
被沙兼紀禹功之盛受俘而獻太廟于以慰在天之
靈盛醢以賜諸侯庶幾示為臣之戒不以賊遺君父
已殄凶殘凡克敵示子孫毋忘勲伐有德以立武事
稽首以揚王休脩我戎而整六師矢文德而洽四國
制軍而糾邦國飲至而昭文章道德成乎安強已
覿靈臺之偃伯政刑脩於間暇豈復潢池之弄兵赤
眉已破遠踰漢光再造之勲淮夷攸鋪願紀周后中興
之雅布昭聖武對揚王休將從天落兵若山行
揚兵九天之上决勝千里之中奉威懷之命以律而
臧兼夷夏之師在和而克臣妾兆民庭衢六合破
碎戎膽振騰天威百蠻成冠帶之鄉五兵為耒耜之
器拯遺甿於溝瀆非聖不能掃餘沴以雪霜非天不
可臨斬戎王將置稾街之下提封漢境願窮葱嶺之
西雷聲龍見地闢天開履至尊而制六合征弗庭
而綏兆民天生五材誰能去兵武有七德所以禁暴
至諴感神苖民於焉格舜常德立武徐土所以歸周
圖上金城之略生入玉門之關所亡少少益辦多
多天落妖彗風摧陣雲援枹不待於五申破竹遂
成於三捷時雨霈戎軒之捷迅霆擢賊壘之堅聞
爼豆未學軍旅之事聽鼓鼙則思將帥之臣聖謨洋
洋沓授折衝之略虎臣矯矯共懷敵愾之忠重整漢
儀再隆周道舂長狄之喉繋郅支之頸有常以立
武事一舉而空朔庭虎士說劒龍庭聽笳運竒堂
上之兵制勝目中之衆萬里掃邊顧牧馬不敢南下
一時來享將諸侯復會東都天保以上采薇以下治
具畢張濮鉛于北祝栗于南王猶允塞天道先德而
後刑王師有征而無戰武先七德守在四夷取若
拾遺役無再舉襲冠帶而要衣裳戢干戈而櫜弓矢
起句
經武七德尤先禁暴以安民為邦百年然後勝殘而去
殺天無二日土無二王田有一成衆有一旅文武
之道未墜於地陵律之罪上通於天
玉海卷一百九十三下
