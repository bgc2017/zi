卷八十六
玉海卷八十六
宋王應麟撰
器用
佩帶笏
釋名佩倍也言其非一物有倍貳也有珠有玉有容
刀有帨巾有觿之屬也帶蔕也著於衣如物之繫蔕
也笏忽也君有教命及所啓白則書其上備忽忘也
舜白環佩佩環
後漢馬融傳廣成頌納僬僥之珍羽受王母之白環注
帝王紀曰舜時僬僥氏來貢其沒羽西王母慕舜之德
來獻白環文選景福殿賦納虞氏之白環注世本曰
舜時西王母獻白環及佩(一云獻白環玉玦)瑞應圖黃帝時
西王母使乘白鹿獻白環之休符舜時復來獻宋志
西王母舜時來獻白環白琯子華子舜出則有鸞和
動則有珮環步趨中莖韶之節拾遺錄顓頊時勃鞮
國獻黑玉之環
周武王笏玉笏象笏
淮南子齊俗訓武王勝殷搢笏杖殳以臨朝周書武
王不閉外門以示無懼去劍搢笏以示無懼樂記武
王郊射裨冕搢笏左傳桓二年臧哀伯曰衮冕黻珽
帶裳幅舄衡紞紘綖昭其度也注珽玉笏也若今吏之
持簿疏管子云天子執玉笏以朝日或曰笏可以簿疏
物也徐廣車服儀制曰古者貴賤皆執笏即今手板也
然則笏與簿手板之異名耳蜀志稱秦密見太守以簿
擊頰則漢魏以來皆執手板故云若今吏之持簿珽一
名大圭典瑞云王晉大圭以朝日是也考工記大圭長
三尺天子服之是天子之圭長三尺玉藻云笏度二尺
有六寸短於天子玉藻天子搢珽方正於天下也諸
侯荼前詘後直遜於天子也大夫前詘後詘無所不遜
也將適公所史進象笏書思對命笏天子以球玉(美玉也)
諸侯以象大夫以魚須文竹士竹本象可也(大夫士笏俱用竹大)
(夫以魚須飾之士以象骨為飾不敢純用一物所以下人君也)見天子與射無說笏有
指畫於君前用笏受命於君前則書於笏(疏凡臣見君皆執笏所以)
(記事)隋志五經要義曰笏所以記事防忽忘禮圖云度
二尺有六寸中博二寸其殺六分去一晉宋以來謂之
手板洞冥記周公以玉笏與孟岐穆天子傳天子
大服冕褘帗帶搢曶夾佩荀子天子御珽諸侯御荼
大夫服笏禮也周遷車服雜事應仲遠云秦侍官執
刀劍漢高祖偃武脩文始制以手板代焉仲長子曰
笏以書君教令記善刺過今之手板以象焉胡氏曰
古者君臣所執五玉三帛二生一死皆以為贄而已笏
則搢之用以記事不執之以為儀也宇文周乃不脩贄
而執笏於是攝齊鞠躬之禮廢周禮疏漢有搢紳之
士謂搢笏於紳在君前以笏記事後代用簿簿今手板
周佩玉服玉
周禮玉府(上士二人中士四人)共王之服玉佩玉珠玉合諸侯共
珠槃王齊則共食玉注佩玉王所帶者玉藻曰天子佩
白玉而玄組綬詩傳曰佩玉上有葱衡下有雙璜衝牙
蠙珠以納其間鄭司農云服玉冠飾十二玉(三禮圖佩上有雙衡)
(長五寸博一寸下有雙璜徑一寸衝牙長三寸)槃盛㰱血珠玉以為飾珠槃以
盛牛耳血尸盟者執之禮記玉藻一命緼韍幽衡再命
赤韍幽衡三命赤韍葱衡(注衡佩玉之衡)古之君子必佩玉左
徵角右宫羽(五聲所中也)趨以采齊(音茨)行以肆夏周旋中規
折還中矩進則抑之退則揚之然後玉鏘鳴也故君子
在車則聞鸞和之聲行則鳴佩玉是以非辟之心無自
入也君在不佩玉左結佩右設佩(按注云謂世子也出所處而君在焉則去)
(德佩而設事佩辟德而示即事也結其左者若於事有未能也結者結其綬不使鳴正義云左佩亦玉佩結其)
(綬不使鳴非謂全去故取賀氏之說愚謂鄭義為是若果如孔說左佩玉而結之必不垂不佩玉之訓也鄭謂)
(去德佩者釋不佩玉也謂設事佩者左佩亦在其中故曰結其左者若於事有未能)居則設佩(謂所)
(處君不在)朝則結佩(朝於君亦結左)齊則綪結佩而爵韠凡帶必有
佩玉唯喪否佩玉有衝牙(居中央以前後觸也)君子無故玉不去
身君子於玉比德焉天子佩白玉而玄組綬公侯佩山
玄玉(玉色似山之玄)而朱組綬大夫佩水蒼玉(似水之蒼)而純組綬
世子佩瑜玉(玉之美者)而綦組綬士佩瓀玫(石次玉者)而緼組綬
通典云周制(注綬所以貫佩玉相承受者正義尊者玉色純公侯以下玉色漸雜而世子及士唯論玉質則)
(玉色不定也)月令春服倉玉(注凡所服玉謂冠飾及所佩者之衝璜也)夏服赤
玉中央服黃玉秋服白玉冬服玄玉周書玉佩解第
六十五序曰玉者德以飾躬用所為佩作玉佩(周書又曰武王)
(俘商得佩玉億有八萬)詩鄭風女曰雞鳴知子之來之雜佩以
贈之知子之順之雜佩以問之知子之好之雜佩以報
之(注雜佩者珩璜琚瑀衝牙之類)有女同車將翺將翔佩玉瓊琚
秦風渭陽何以贈之瓊瑰玉佩小雅采芑有瑲葱珩
(注葱蒼也三命葱珩)大東鞙鞙佩璲(箋以瑞玉為佩)漢杜欽傳佩玉
晏鳴關雎歎之注李奇曰后夫人雞鳴佩玉去君所周
康王后不然故詩人歎而傷之臣瓚曰此魯詩也穆
天子傳七萃之士天子嘉之賜以左佩華(注玉華之佩佩之精者)
左傳衣身之章也佩衷之旗也
周玉瑱
周禮弁師掌王之五冕皆玄冕朱裏延紐五采繅十有
二就皆五采玉十有二玉笄朱紘諸侯(侯當為公)之繅斿九
就瑉玉三采其餘如王之事繅斿皆就玉瑱玉笄(玉塞)
(耳者)詩君子偕老篇玉之瑱也箋充耳所以垂瑱者或
名為紞織之人君五色臣則三色淇澳篇充耳琇瑩
注充耳謂之瑱琇瑩美石也天子玉瑱諸侯以石左
傳疏周禮追師掌王后之首服追衡笄鄭司農云衡維
持冠者鄭玄云祭服有衡垂於副之兩旁當耳其下以
紞垂瑱男子首服亦然追者治玉之名王后之衡以玉
為之弁師弁及冕皆用玉笄則天子之衡亦用玉紞者
垂瑱之䋲垂於冠之兩旁魯語王后親織玄紞公侯夫
人織紘綖冕弁皆有笄故用紘緇布冠無笄故用纓
論語疏按今禮圖衮冕以下皆有充耳天子以黈纊諸
侯以青纊隋志天子玉笄導亦如之唐禮志皇帝
加元服殿中監陳衮服緇纚玉簮及櫛三物同箱博
古圖宰辟父敦銘曰錫汝華朱芾玄衣束帶於鋚革錫
戈琱戟彤侯矢用養乃祖考毛父敦銘曰錫赤芾
周朱芾赤芾
詩斯干朱芾斯皇箋天子純朱諸侯黃朱疏乾鑿度以
為天子之朝朱芾諸侯之朝赤芾(白虎通芾者蔽也行以蔽前天子朱芾諸)
(侯赤芾以韋為之上廣一尺下廣二尺)采芑朱芾斯皇注黃朱芾也
侯人三百赤芾注芾韠也一命縕芾黝珩再命赤芾黝
珩三命赤芾葱珩(見玉藻)大夫以上赤芾乘軒疏芾是配
冕之服祭服謂之芾他服謂之韠采菽赤芾在股邪
幅在下箋芾太古蔽膝之象也冕服謂之芾其他服謂
之韠(疏古者衣皮此存其象玉藻韠君朱大夫素士爵韋)其制上廣一尺下廣二
尺長三尺其頸五寸肩革帶博二寸邪幅如今行縢
車攻赤芾金舄(王氏曰涖其臣庶則朱芾君道也故方叔服其命服則朱芾會同於王則赤芾)
(臣道也故此會同有繹則赤芾)易困九二朱紱方來利用享祀注朱
深云赤
周大帶鞶鑑
左傳桓二年鞶厲游纓昭其數也注鞶紳帶也一名大
帶厲大帶之垂者莊二十一年夏鄭伯享惠王王以
后之鞶鑑與之注鞶帶而以鑑為飾今西方羌胡為然
古之遺服襄二十九年吴季札聘鄭見子産與之縞
帶注大帶也定六年衛公叔文子曰定之鞶鑑易
或錫之鞶帶詩都人士垂帶而厲疏禮大帶垂三尺
芄蘭容兮遂兮垂帶悸兮鳲鳩淑人君子其帶伊
絲箋大帶用素絲有雜色飾焉禮記男鞶革女鞶絲
婦事舅姑施縏袠周禮云云疏凡帶有二大帶大夫
已上用素士用練即紳也今插笏者於紳之外帶之内
又有革帶所以佩玉若帶劍在紳帶之間同處也武
王有帶銘魯語卿之内子為大帶注緇帶也揚子
今之學繡其鞶帨
周赤舄
見服類
楚白珩
楚語王孫圉聘於晉定公饗之趙簡子(鞅)鳴玉以相問
於王孫圉曰楚之白珩猶在乎(注珩佩玉上之横者)對曰然曰其
為寳也幾何矣曰未嘗為寳楚之所寳者曰觀射父能
作訓辭又有左史倚相能道訓典(言以賢為寳不以寳為寳)又有藪
曰雲連徒洲云云此楚國之寳也若夫白珩先王之玩
也何寳焉圉聞國之寳六而已聖能制議百物以輔相
國家則寳之玉足以庇廕嘉榖使無水旱之灾則寳之
龜足以憲臧不則寳之珠足以禦火灾金足以禦兵亂
山林藪澤足以備財用則寳之若夫譁囂之美楚雖蠻
夷不能寳也禮象白珩盖天子之玉葱珩蓋卿大夫
之玉左傳蔡昭侯為兩佩獻一佩於楚昭王楚
辭被明月珮寳璐孟子諸侯之寳三土地人民政
事
孔子象環
禮記玉藻孔子佩象環五寸而綦組綬注謙不比德亦
不事也象有文理者也環所以循無窮正義失魯司寇
故謙不復佩德佩事佩示已無德事也象環者象已有
文章文教循環無窮五寸法五行言文教成人如五行
成物錢起有象環賦白虎通修道無窮即佩環
鹽鐵論子思子之銀珮美於虞公之垂棘
漢金飭具帶金犀毗
匈奴傳孝文前六年遺匈奴服繡袷綺衣長襦錦袍各
一比疎一黃金飭具帶一黃金犀毗一注孟康曰要中
大帶張晏曰鮮卑郭洛帶瑞獸名師古曰胡帶之鉤亦
曰鮮卑亦謂師比孝惠時侍中貝帶穆天子傳天
子征至赤烏之人赤烏氏先出自宗周乃賜貝帶五十具
漢革舄賜尚書履赤舄(見冕服類)
東方朔傳朔對曰孝文皇帝足履革舄注師古曰革生
皮也不用柔韋言儉率也揚雄傳賦曰革鞜不穿
王符傳潛夫論孝文躬衣弋綈革舄韋帶貢禹傳孝
文衣綈履革器亡琱文金銀之飾鄭崇傳哀帝每見
曳革履笑曰我識尚書履聲(隋志按圖云複下曰舄單下曰履)王喬
傳顯宗世為葉令每詣臺有雙鳬從東南飛來舉羅張
之但得一雙舄詔尚方診視則四年中所賜尚書官屬履也
輿服志注漢舊儀曰乘輿帶七尺斬蛇劍履虎絇履永
平赤舄絇履(見上)班偼伃賦思君兮履綦李尤有文
履銘(周武王於屨為銘)曹植七啓金華之舄動趾遺光本
朝重和元年以鞾胡服改用履隆興二年改服鞾參用
履之制飾以絇繶純綦
漢大佩衝牙玉佩金錯鉤佩佩刀佩劍
(見後)
續志古者君臣佩玉尊卑有度上有韍貴賤有殊佩所
以彰德服之衷也韍所以執事禮之共也威儀之制三
代同之五伯迭興戰兵不息佩非戰器韍非兵旗於是
解去韍佩留其係璲以為章表故詩曰鞙鞙佩璲秦乃
以采組連結於璲(徐廣曰今名璲為縌)光明章表轉相結受故謂
之綬漢承秦制用而弗改加以雙印佩刀之飾至孝明
皇帝乃為大佩衝牙雙瑀璜(初學記引董巴志云渠璜)皆以白玉乘
輿絡以白珠公卿諸侯以采絲其視冕旒為祭服云(注月)
(令章句曰佩上有雙衡下有雙璜琚瑀以雜之衝牙蠙珠以納其間)紀永平二年春正
月辛未宗祀明堂玉佩絇屨以行事(徐廣曰明帝復制韍天子赤皮蔽膝)
(魏晉用絳紗)楊賜傳光和四年拜太常賜玉壺革帶金錯
鉤佩後五行志注陳宣諫曰車則和鸞步則佩玉動靜
應天雋不疑佩環玦左雄言九卿大臣行有佩玉之
節玉藻正義凡佩玉必上繫於衡下垂三道穿以蠙珠
下端前後以懸於璜中央下端懸以衝牙動則衝牙前後
觸璜而為聲所觸之玉其形似牙故曰衝牙(唐人有衝牙賦)
晉志三夫人金章紫綬佩干寘玉九嬪銀印青綬佩采
瓄玉潘岳西征賦飛翠緌拖鳴玉
漢革帶晉紫囊
楊賜傳光和四年賜玉壺革帶金錯鉤佩晉志革帶
古之鞶帶也謂之鞶革其有囊綬則綴于革帶其戎服
則以皮絡帶代之八坐尚書荷紫以生紫為袷囊綴之服
外加於左肩昔周公負成王制此服至今以為朝服一
曰漢世用盛奏事負之以行隋志東觀書詔賜鄧遵
獸頭鞶囊一枚班固與弟書遺仲升獸頭旁囊金錯鉤
(獸一作虎)禮圖曰璫綴於革帶阮諶以為有印章則佩之
漢簮筆魏白筆晉白筆
漢書張安世持橐簮筆事武帝數十年注張晏曰橐契
囊也近臣負囊簮筆從備顧問或有所紀也師古曰囊
所以盛書無底曰橐簮筆者插筆於首魏志明帝見
殿中侍御史簮白筆側階而立問曰此何官也辛毗曰
御史簮筆書過晉志古者貴賤皆執笏笏者有事則
書之故常簮筆今之白筆是其遺象三臺五省二品文
官簮之王公侯伯子男卿尹及武官不簮加内侍者乃
簮之尚書令僕手板頭復有白筆以紫皮褁之宋志
紳垂三尺笏者有事則書之云云(同晉志)朝服肩上有紫生
袷囊綴之朝服外俗呼曰紫荷或云漢代以盛奏事負
荷以行未詳也
魏玉佩
王粲傳注摰虞決疑要注曰漢末喪亂絶無玉佩魏侍
中王粲識舊佩始復作之今之玉佩受法于粲隋志
按禮天子佩白玉今參用杜䕫之法天子白玉太子瑜
玉王山玄玉自公以下皆水蒼玉魏太子聞鍾繇有
玉玦欲得之繇即送之晉賜王祥山玄玉珮衛氏玉
玦綬笥采賁蓬楹響聞繩戶(禇淵謝賜佩)
隋九環金帶
李德林傳開皇元年敕令德林與于翼高熲等同修律
令事訖奏聞别賜九環金帶一腰駿馬一匹後周武
帝賜熊安生九環金帶
隋萬釘寳帶
楊素傳開皇十八年突厥達頭可汗犯塞以素為靈州
行軍摠管出塞討之賜物二千段黃金百斤素奮擊大
破之達頭被重創而走殺傷不可勝計優詔褒揚賜縑
三萬匹及萬釘寳帶唐志隋文帝云云唯天子之帶
有十三環(李穆上隋文帝十三環金帶蓋天子服)元魏帝解所服金鏤
玉梁帶賜侯莫陳順
唐萬釘寳鈿金帶紫袍龜帶(見賜時服)
夷狄傳西突厥獻萬釘寳鈿金帶罽賓武德二年貢
寳帶環王貞觀時獻五色帶房玄齡傳太宗賜玄
齡黃銀帶李光顔傳元和十三年春御麟德殿召對
賜金帶錦綵齊田單黃金横帶吳陸遜破曹休脱
御金帶以賜
唐佩䪓韘佩魚(詳見章服類)玉梁寳鈿帶
車服志初職事官三品以上賜金裝刀礪石一品以下
有手巾算袋佩刀礪石(會要上元元年八月二十一日戊戌敕)睿宗時(景雲)
(二年四月二十四日敕)罷佩刀礪石而五品以上佩䪓韘七事(佩刀)
(刀子礪石契苾真噦厥針筒火石是也泉男生率衆内附高宗賜袍帶金鈿七事)帶之制三品
以上玉梁寳鈿五品以上金梁寳鈿六品以下金飾隠
起而已(腰帶一品二品銙以金六品以上以犀九品以上以銀)元和十二年太子
少師鄭餘慶言百官服朝服者多誤自今唯職事官五
品兼六品已上𣪚官者則有佩劍綬其餘皆省文宗詔
勲官諸司佩刀礪紛帨百官志中尚令製魚袋給百
官會要永徽二年四月二十九日開府儀同三司及
京官文武職事四品五品並給隨身魚袋(舊志五月新志三品四)
(品有飾金與銀之别且出内必合以防召命之詐)五年八月十四日(己未)敕帶魚
之法用為褒飾咸亨三年五月三日始令京官四品職
事五品佩銀魚是日内出魚袋徧賜之(三品已上賜金裝刀子礪石)
武后垂拱二年正月二十日都督刺史凖京官帶魚天
授元年九月二十六日改内外官佩魚為龜至神龍元
年二月四日復佩魚(朝野僉載唐上元中令九品已上佩刀礪算袋帉帨為魚形結帛作)
之取魚之衆鯉彊之兆也(程大昌演繁露載武后以玄武為龜故改龜佩)久視元年十月
十三日龜袋三品用金飾四品銀五品銅神龍元年九
月十七日嗣王郡王階卑者許佩金魚至開元元年八
月二十日親王長子帶郡王者聽佩魚神龍二年八月
京文官五品已上依舊式佩銀魚三年八月令特進佩
魚散職佩魚自兹始蘇氏記曰自永徽已來正員官始
佩魚至開元八年九月十四日中書令張嘉貞奏致仕
及内外官五品已上檢校試判及内供奉官凖正員例
佩魚自後恩制賞緋紫例兼魚袋謂之章服景雲二年
四月二十四日魚袋著紫者金裝緋者銀裝(金銀銅之飾雖肇於)
(久視而用以飾魚配於緋紫不限品秩者至景雲而後定)開元二年閏二月(一云三月癸卯)
勅靈武等軍賜金魚袋一二十銀魚袋五十枚臨時行
賞白居易集賜金紫詩魚佩葺鱗光照地鶻銜瑞帶
勢冲天緋魚詩魚綴白金隨步躍鶻銜紅綬遶身飛
炙轂子魚袋古之算袋取合魚符之義宋朝雍熙
元年十一月丁卯郊祀畢内出魚袋賜近臣由是文武
官皆佩魚紫以金緋以銀(伎術官不佩)元豐二年五月癸巳
翰林學士蒲宗孟加佩魚大觀元年十一月詔太中大
夫以上至中書舍人犀帶垂魚自霍端友始借服得佩
魚始於政和元年十一月十七日兵部侍郎王詔之奏
請馬永卿曰今魚袋乃古魚符必以魚者分左右可
以合符唐用袋盛魚今以魚飾袋
唐紅玉帶白玉帶
通監開元七年九月甲寅徙宋王憲為寧王上從複道
中見衛士棄餘食憲從容諫釋之是日上宴飲極歡自
解紅玉帶并所乘馬賜憲楊元卿傳為金吾長慶初
賜白玉帶李載義傳太和三年平李同捷文宗賜白
玉帶就幽州賜之
唐金鈿帶
突厥傳天寳初賜拔悉密紫文袍金鈿帶西域傳開
元初賜天竺錦袍金革帶魚袋官志中尚令蕃客賜
寳鈿帶魚袋則授鴻臚
唐賜良笏
憲宗元和五年二月李絳以直諫進中書舍人(諫立聖德碑故)
(有是拜)翌日賜金紫憲宗親擇良笏與之且曰異時膺顧
託南面當如此(會要五年二月面諭吐突承璀兵無功)本傳論宦官横肆帝曰疾風知勁
(草卿當之矣云云絳頓首)冊府玄龜元和二年絳為司勲郎中充
翰林學士因浴堂北廊奏對指切時病及論中官縱恣
方鎮進獻上曰真忠正之臣也改中書舍人依前翰林
學士翌日面賜金紫帝親為絳擇良笏賜之(舊史同)
唐賜通天御帶賜玉帶
裴度傳拜淮西宣慰招討處置使(舊紀元和十二年七月丙辰)入對
延英曰主憂臣辱義在必死賊未授首臣無還期帝壯
之為流涕及行帝御通化門臨遣(八月三日庚申)賜通天御帶
(舊紀云犀帶)發神策騎三百為衛平淮西碑度賜汝節斧
通天御帶衛卒三百(因話錄云賜玉帶)會要元和七年二月
癸卯誕節李吉甫進馬二匹賜通天犀帶以答之(又宣宗賜)
(中尉馬元贄通天犀帶以遺馬植)列傳白敏中以司空平章事兼邠
寧節度使(大中五年三月)時党項數寇邊宜得大臣撫鎮及行
宣宗御安福樓以餞璽書慰諭賜通天帶衛以神策兵
開府辟士禮如裴度討淮西時鄭注節度鳳翔文宗賜
通天犀帶封敖李德裕進太尉敖草其制解所賜玉
帶贈之王播自淮南還獻玉帶十有三張允伸咸
通十年賜玉帶寳器李德裕有通犀帶賦李勣贈
屬僚二人佩刀玉帶李愬遺牛元翼寳劍玉帶
唐甘棠笏笏囊詩笏(又見御詩類)
魏謩傳魏徵五世孫也文宗開成三年為起居舍人帝
問卿家書詔頗存乎對曰唯故笏在詔令上送鄭覃曰
在人不在笏帝曰此笏乃今甘棠孫樵文貞公笏銘
序曰大中六年詔出文貞公笏歸其孫丞相謩銘曰靈
豸薦角比干獻骨合以憤烈在公為笏怒虎可唾笏不
可挫泰華可裂笏不可折柱天不仄指日不蝕標儀條
直起梗開直(李衛公故物亦有象笏一差狹不類今笏)張九齡傳故事公
卿皆搢笏于帶而後乘馬九齡使人持之因設笏囊自
九齡始王起傳加皇太子侍讀文宗題詩太子笏以
賜會要武德四年七月十六日詔五品以上執
象笏六品已下執竹木笏其月敇凡笏周製也晉
宋謂之手板近代唯尚書執笏公卿但以手板後
周保定四年(三月庚辰)百官始執笏云云開元八年九
月敕諸笏三品已上前絀後直五品以上前絀後挫
并用象九品以上上挫下方用竹木車服志象
笏上圓下方六品以竹木上挫下方禮志皇太
子加元服陳衮冕金飾象笏回鶻傳貞觀中黠
戛斯來朝太宗勞享之奏願得持笏列傳魏徵
太宗得徵書一紙始半藁曰去邪勿疑任賢勿猜
曰公卿侍臣可書於笏知而必諫褚遂良致笏殿階
崔澄(一云崔滌)玄宗以慎密字親書笏端崔琳每歲時
宴于家以一榻置笏猶重積其上崔玄亮拜右常侍
率諫官叩延英苦諍置笏在陛段秀實奪源休象笏
擊朱泚顧少連欲擊裴延齡以笏元稹云文皇敕
起居郎書居安思危四字于笏為至戒後唐天成元
年出象笏三十二面賜百官無笏者
唐賜珍器玉帶
李光顔傳還鎮忠武(長慶元年十二月辛巳)穆宗御通化門臨送
宰相百官班餞賜珍器良馬玉帶時將伐鎮州(光顔以十二月戊寅為忠)
(武節度辛巳赴鎮)常衮謝玉帶牙笏表云魚須在手虹玉横
腰李賀詩腰圍白玉冷
唐佩筆于闐玉帶大觿
李靖傳五代孫彦芳太和中為鳳翔司錄參軍家故藏
高祖太宗賜靖詔書數函上之一曰兵事節度皆付公
吾不從中治也一曰有晝夜視公疾大老嫗遣來吾欲
熟知公起居狀皆太宗手墨他大略如此文宗愛之不
廢手其舊物有佩筆以木為管弢刻金其上别為環以
限其間筆尚可用也靖破蕭銑時所賜于闐玉帶十三
胯(記云于闐獻三帶其一也)高祖所賜七方六刓胯各附環以金固
之所以佩者又有火鑑大觿算囊椰杯等物常佩于帶
者(記又有素錦袍紫文綾襖靴袴象笏記云十三物亡其五存者八)天子悉留禁中又
敕摹詔本還賜彦方并束帶衣服權德輿常讀太宗手
詔至流涕曰君臣之際乃爾邪文粹韋端符衛公故
物記曰大帝為兒時與公子某戲賜以皇子服物黃綾
袍為龍鸞文素錦襖綷五采素錦半袖小笏皆緻巧又
曰文皇賜書二十通多言征討事厚待勞苦信必威賞
而已詩童子佩觿注觿所以解結成人之佩疏如錐
以象骨為之
建隆賜玉帶
建隆元年正月賜宰相樞密使諸軍列校襲衣犀玉帶
鞍勒馬有差三年四月賜定難節度李彝興玉帶乾德
元年二月丙戌賜天雄節度符彦卿襲衣玉帶熙寧
六年十月辛巳(十二日)熙河奏捷紫宸殿稱賀上解所服
白玉帶賜宰臣王安石翌日表謝宣和七年十二月丁
巳賜皇太子碾龍排方玉帶建炎三年四月解所服玉
帶命内侍覆去龍飾賜知樞密院張浚曰此祖宗御府
所寳也李端懿侍東宫解方玉帶賜之
舊㢸若太傳史浩(淳熙十三年二月壬子賜玉帶金魚)宗室若永陽
郡王居廣(乾道四年十二日)嗣濮王士輵(九年正月)恩平郡王璩
(十月)伯圭(淳熙九年九月十七日)仲忽(徽宗時)勲臣若劉光世(紹興)
(元年)張俊(十一年十月己未)楊存中(二十一年)吴璘(三十二年)戚畹若
吳蓋(乾道二年四月)謝淵(年月並無攷)楊次山(開禧三年十二月甲子)
皇祐二年十月三日賜致仕太子太傅杜衍少師任布
襲衣笏頭金帶王貽永同平章事李昭亮易昭德節
皆賜方團金帶靖康末括金賂敵詔羣臣服金帶者
權以通犀帶易之獨存金魚又執政則正透從官則倒
透至建炎中興朝廷草創猶用此制吕好問為右丞特
賜金帶高宗面諭曰此帶朕自視上方工為之蓋特恩
也紹興三年兵革粗定始詔依故事服金帶
太平興國賜進士錄袍鞾笏
興國二年正月十日癸酉賜新及第進士諸科綠袍鞾
笏(未命以官先解褐非常則也)三年九月二日賜胡旦已下自是以
為定制
端拱瑞草毬文帶元祐賜犀帶
端拱中(實錄作淳化)作瑞草毬路文方團胯帶副以金魚賜
中書樞密院文臣景德四年二月壬午賜太子太師吕
蒙正(太宗於紫雲樓下命巧匠造金帶三十條一自御之一賜曹彬)金帶六種金笏
頭帶(賜宰輔使相等副以魚袋)御仙花帶(武臣無魚三司使學士中丞金魚)毬文四方五團
(御仙花排方)金塗帶九種(文臣換武賜金塗銀寳缾帶軍班換前班賜金塗銀帶有寳缾茘支)
(雙鹿之别伎術官銀帶)金束帶八種犀帶一種(知制誥賜牯犀帶金魚大觀二年五)
(月丙寅詔中書舍人待制諫議服紅鞓犀帶不佩魚乾道九年十二月詔服紅鞓排方黑犀帶佩魚權侍郎同)
元祐二年八月戊申以復洮州俘鬼章賀于延和殿九
月辛亥太皇太后遣中使賜宰輔酒果及黃金三百兩
犀帶二以奬其留意邊事彦博公著辭不許乃受
熙寧中宗旦宗諤以使相遇郊恩告謝特賜毬文方團
金帶佩魚著為例宣徽使張方平郭逵王拱辰皆特賜
(慶歷八年十一月癸亥賜王貽永李用和笏頭金帶故事非二府文臣不賜惟張耆在密院兼侍中嘗賜之宣)
(和後宰執侍從以花犀帶入朝高宗紹興三年正月壬戌詔自二月朔日繫金帶)景德三年六
月癸未詔通犀金玉帶除官品合服及恩賜外餘不得
服用祥符四年二月二十日以河中遺逸劉選為評
事賜綠袍鞾笏銀帶束帛及五言詩九年正月張士遜
崔遵度為夀春王友賜金紫襲衣犀帶錢俶進寳
帶太祖曰朕有三條帶與此不同俶請宣示上笑曰
汴河惠民五丈河一條俶大服太宗嘗得通天犀
命工為二帶一以賜寇準道君賜李綱玉帶高
宗開大元帥府服排方玉帶唐志文宗詔一品二
品服玉及通犀三品服花犀斑犀
慶歷奏事笏
實錄慶歷三年十月癸丑諫官余靖使契丹辭書所當
奏事於笏各以一字為記上顧見之指其字令一一盡
對凡數十條日幾&KR0628;乃罷蓋上之聽納無倦也知滄
州楊偕召還令間日入對凡對必條數十事皆默記于
笏上令横笏以奏之
熙寧賜玉帶玉魚
熙寧八年岐王顥嘉王頵言蒙賜方團玉帶著為朝儀
寳藏于家不敢服用帝命工别琢玉帶賜之顥等固辭
請加佩金魚以别嫌詔以玉魚賜之親王佩玉魚自此
始(宣和中判大宗正事仲忽賜玉帶金魚大臣勲舊佩金魚)大觀二年五月乙丑賜宰臣京排方玉帶或
(誦韓愈詩有玉帶垂金魚之句乃請佩金魚遂為故事靖康元年十一月乙亥康王使河北入辭帝解排方玉)
(帶以賜紹興十二年九月乙巳秦檜為太師賜玉帶使服之而入)玉帶乘輿排方東
宫不佩魚(乾道元年八月二十一日詔皇太子服通天犀玉帶不佩魚蓋禮官言典故無佩魚之文)
駙馬都尉賜白玉帶宗室服金雕玉白玉通犀帶(開寳)
(五年閏二月四日以石保吉為左衛將軍駙馬都尉選尚延慶公主賜襲衣玉帶塗金鞍勒馬自是尚主者賜)
(率如例後又加賜狨毛暖座嘉祐二年七月五日李瑋請乘服趨朝詔可)紹興六年四月
丙午江西制置大使李綱獻太上皇帝所賜玉帶玉束
帶象簡各一畫二軸詔還以賜綱
紹興賜笏
紹興二年十一月賜韓世忠帶笏狨坐元年賜劉光
世玉帶金帶西蕃鞍
紹興玉魚隆興玉佩
紹興三十年二月丙子皇子進封建王(先是甲戌詔立為皇子)三
月丁未上謂宰輔曰(會要云上諭樞臣王綸云云)朕決此計已九年
建王所佩玉魚乃置榷場初買之(先是上曰普安封真王俟正謝日賜玉帶)
(三十二年五月甲子立為太子)隆興二年十月二十九日詔皇子鄧
慶恭王大禮朝祭服玉佩綬以真玉為之(先是紹興三十二年十月)
(三日命文思院製)皇太子瑜玉雙佩(見冕服類)唐獨孤申叔服
蒼玉賦沈逵山玄玉賦裴度古君子佩玉賦魏
賜劉幹之郭落吳賜陸遜之金環李靖于闐之寶光顔
通化之恩御府分珍煥切磋之文采使詔臨賜新指
畫之威儀看山拄頰敢為晉士之清狂上馬設囊豈有
唐人之風度執以正容書而待命入趨表著知文竹之
非珍傳示子孫庶甘棠之不朽(謝賜象簡)鮫鱗錯刀魚須
飾笏
玉海卷八十六
