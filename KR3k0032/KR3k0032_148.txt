卷一百四十七
玉海卷一百四十七
宋王應麟撰
兵制
水戰
江漢湯湯武夫洸洸此水戰之始自古東南恃此以
收制敵之功
周蒼兕舟楫
史記齊世家武王九年東伐以觀諸侯集否師行師尚
父左杖黃鉞右把白旄以誓曰蒼兕蒼兕總爾衆庶與
爾舟楫遂至盟津諸侯不期而會者八百索隠本或作
蒼雉案馬融曰蒼兕掌舟楫官名又王充論衡蒼兕水
獸九頭今誓衆令急濟故言蒼兕以懼之邢子才文
蒼雉奉職靈鼉自梁晉令水戰有飛雲船蒼集船先
登船飛鳥船
晉舟虞
魯語諸侯伐秦及涇莫濟晉叔向召舟虞與司馬曰夫
苦匏不材於人共濟而已魯叔孫賦匏有苦葉必將
涉矣具舟除隧不共有法是行也魯人以莒人先濟
諸侯從之注舟虞掌舟司馬掌兵舟虞具舟司馬除
道
楚舟師
左傳襄二十四年楚子為舟師以伐吳不為軍政無功
而還(注舟師水軍)昭十七年吳伐楚戰于長岸大敗吳師獲
其乘舟餘皇(舟名)十九年楚子為舟師以伐濮二十四年
楚子為舟師以略吳疆二十七年與吳師遇于窮令尹
子常以舟師及沙汭而還定二年楚囊瓦伐吳師吳人
見舟于豫章敗之四年蔡吳唐伐楚舍舟于淮汭自豫
章與楚夾漢左司馬戍謂子常曰子沿漢而與之上下
我悉方城外以毁其舟六年吳太子終纍敗楚舟師哀
十年吳徐承帥舟師將自海入齊齊人敗之
吳乘舟餘皇
左傳昭十七年吳伐楚戰于長岸子魚先死楚師繼之
大敗吳師獲其乘舟餘皇吳子光請於衆曰喪先王之
乘舟豈惟光之罪衆亦有焉請籍取以救死衆許之使
長鬛者三人潛伏於舟側曰我呼餘皇則對師夜從之
三呼皆迭對楚人從而殺之楚師亂吳人取餘皇以歸
史記公子光伐楚敗而亡舟光懼襲楚復得王舟而
還注舟名餘皇吳語將舟戰於江漢馬融傳方餘
皇連舼舟張雲帆施蜺幬吳越春秋越使范蠡入吳
國徙其大舟注餘皇舟也蜀王本紀秦為大白船
夏艘欲以攻楚注大白船名
越習流
史記勾踐發習流二千伐吳吳越春秋同左傳
哀十七年越伐吳吳禦之笠澤夾水而陳越子以三軍
潛涉當吳中軍而鼓之吳師大亂越絶書越為大翼
小翼中翼為船軍戰
漢樓船黃頭
刑法志外有樓船按漢官儀云高祖命天下選能引關
蹶張材力武猛者以為輕車騎士材官樓船常以秋後
講肄各有員數平地用輕車山阻用材官水泉用樓船
列傳枚乘說吳王曰漢遣羽林黃頭循江而下注羽
林黃頭郎習水戰者也鄧通以濯船為黃頭郎注濯
船能持濯行船也土勝水其色黃故刺船之郎皆著黃
帽因號黃頭郎伍被傳吳王伐江陵之木以為船
為淮南王畫計曰有尋陽之船嚴助傳閩越王入
燔尋陽樓船注漢有樓船貯在尋陽也建元三年助浮
海救東甌武帝欲伐南越淮南王安諫曰前時南海王
反擊之會天暑多雨樓船卒水居擊櫂未戰而疾死者
過半朱買臣為會稽太守詔到郡治樓船備糧食水
戰具朝鮮元封二年遣樓船將軍楊僕從濟浮渤海
擊朝鮮卜式上書請父子與齊習船者往死南
越夲紀武元鼎五年南越吕嘉反遣伏波將軍路
博德出桂陽下湟水樓船將軍楊僕出豫章下湞水歸
義越侯嚴為戈船將軍出零陵下離水甲為下瀨將軍
下蒼梧皆將船十萬人元鼎六年東越王反遣樓船將
軍楊僕出豫章擊之注伍子胥書有戈船以載干戈因
謂之戈船又伍子胥書有下瀨船食貨志粤欲與漢
用船戰遂廼大修昆明池列館環之治樓船高十餘丈
旗幟加其上甚壯元鼎五年南越反因南方樓船士二
十餘萬人擊之地理志廬江郡有樓船官
漢戈船
武紀元鼎五年夏四月南粤呂嘉反秋遣歸義越侯嚴
為戈船將軍出零陵下離水注師古曰船下安戈戟以
禦蛟鼉之害也史記南越傳戈船下厲將軍(厲一作瀨)
吳都賦戈船掩於江湖地理志牂柯係船&KR0891;也楚王
伐夜郎杙船於岸乃改其名為牂柯韓信擊魏王
豹益為疑兵陳船欲渡臨晉而伏兵從夏陽以木罌渡
軍襲安邑
漢船司空輯濯令
地理志京兆尹船司空注本主船之官遂以名縣莽曰
船利百官表水衡有輯濯令丞注如淳曰船官也
劉屈氂傳戾太子矯制發輯濯士注輯及濯行船者
短曰輯長曰濯與楫櫂同元后傳張周惟楫濯越歌
漢昆明池習水戰
紀元狩三年秋發謫吏穿昆明池注臣瓚曰西南夷傳
有越巂昆明國有滇池方三百里漢使求身毒國而為
昆明所閉今欲伐之故作昆明池象之以習水戰食
貨志武帝時粤欲與漢用船戰遂乃大修昆明池列館
環之治樓船高十餘丈旗幟加其上甚壯西京雜記武
帝作昆明池欲伐昆明夷教習水戰黃圖昆明池有
百艘樓船上建樓櫓戈船各數十上建戈矛四角悉垂
幡葆麾蓋曹毗志經樓船上建樓櫓戈船上建戈矛
又作二石人東西相對象牽牛織女郡縣志昆明池
在京兆府長安縣西十八里武帝穿此池象滇池作戈
船樓船數百艘於其中
漢樓船露橈
岑彭傳建武九年公孫述遣其將將數萬人乘枋箄下
江關(枋箄以木竹為之浮於水上爾雅曰舫泭也郭景純曰水中[竺-二+稗]筏也)擊破馮駿等遂
拔夷道夷陵横江水起浮橋鬭樓立欑柱絶水道以拒
漢兵彭裝直進樓船冒突露橈數千艘(並船名樓船之上施樓橈小檝)
(也爾雅曰檝謂之橈露橈謂露檝在外人在船中)十一年春彭與吳漢發桂楊
零陵長沙委輸卓卒凡六萬餘人(棹卒持棹行船也)騎五千匹
會荆門吳漢以三郡棹卒多費糧榖欲罷之彭上書言
狀帝報曰大司馬不曉水戰荆門之事一由征南公彭
乃令軍中募攻浮橋船逆流而上直衝浮橋飛炬焚欑
柱順風並進所向無前
魏舟師
三國志(通鑑)漢建安十三年曹操還鄴作玄武池以肄舟
師黃初六年帝為舟師復征吳帝以舟師自譙循渦入
淮蔣濟表言水道難通帝不從時天寒冰舟不得
入戰船數千皆阻不得行濟鑿地為四五道蹴船
令聚豫作土豚遏斷湖水通典後漢魏武船戰
令
魏水軍
三國志(通鑑)建安十三年諸葛亮曰關侯水軍精甲萬人且
北方之人不習水戰曹公遺孫權書曰今治水軍八十
萬方與將軍會獵於吳十四年曹公引水軍自渦入淮
出肥水軍合肥開芍陂屯田黃初二年帝為水
軍親御龍舟循蔡潁浮淮如壽春至廣陵吳為疑
城假樓又大浮舟艦于江帝曰魏雖武騎無所用
之
吳蒙衝鬭艦
吳志曹公遺書曰今治水軍與將軍會獵於吳張昭等
曰操得荆州水軍蒙衝鬭艦浮以沿江長江之險已與
我共之矣周瑜曰曹舍鞍馬仗舟楫遠涉江湖之間不
習水土禽操宜在今日瑜與劉備進與曹公遇於赤壁
瑜部將黃蓋取蒙衝鬭艦十艘載燥荻枯柴灌油其中
裹以帷幕上建旌旗豫備走舸繫於其尾時東南風急
蓋以十艦最著前中江舉帆餘船以次俱進去北軍二
里餘同時發火火烈風猛船往如箭燒盡北船延及岸
上營落烟焰漲天瑜等率輕銳繼其後靁鼓大進
曹公軍敗退孫權擊黃祖祖横兩蒙衝挾守沔
口大紲繫矴千弩交射軍不得前董襲凌統各將
敢死百人人被兩鎧乘大船突於蒙衝裏以刀斷
紲大兵遂通將軍賀齊性奢所乘船雕刻丹鏤
青蓋綘襜艨艟鬭艦望之若山釋名上下重版
曰艦(四方施版以禦矢如牢檻)外狹而長曰艨衝(以衝突敵船)吳
志曹公出濡須孫權使董襲督五樓船注濡須
口
吳飛雲蓋海
周瑜傳孫權乘飛雲大船吳都賦弘舸連舳巨檻接
艫飛雲蓋海制非常模注銑曰飛雲船上樓名甚高者
蓋海言多也劉曰飛雲蓋海吳樓船之有名者江表
傳孫權乘飛雲大船與張昭魯肅等共追送叙别
晉水軍
羊祜傳帝與祜謀伐吳祜以伐吳必藉上流之勢又時
吳有童謠曰阿童復阿童銜刀浮渡江不畏岸上獸但
畏水中龍祜聞之曰此必水軍有功但當思應其名者
耳會益州王濬為大司農祜知其可用濬又小字阿童
因加龍驤將軍密令修舟檝為順流之計祜上䟽曰吳
俗急速不能持久弓弩楯不如中國唯有水戰是其所
便一入其境則長江非復所固杜預傳太康元年正
月陳兵于江陵遣竒兵八百汎舟夜渡以襲樂鄉多張
旗幟起火巴山吳都督孫歆懼與江陵督伍延書曰北
來諸軍乃飛渡江也
晉連舫
王濬傳武帝謀伐吳詔濬修舟艦乃作大船連舫方百
二十步受二千餘人以木為城起樓櫓開四出門上皆
得馳馬來往又畫鷁首怪獸於船首以懼江神舟楫之
盛自古未有濬造船於蜀其木杮蔽江而下吳彦取杮
呈孫皓曰宜增建平兵皓不從彦乃為鐵鎻横截江險
又作鐵椎暗置江中濬知狀乃作大筏數十亦方百餘
步縳草為人令善水者以筏先行筏遇鐵椎輙著筏去
又作火炬長十餘丈大數十圍灌以麻油在船前遇鏁
然炬燒斷尅樂鄉獲水軍督陸景於是順流鼔棹徑造
三山皓遣張蒙率舟軍禦濬蒙望旗而降孫楚傳遺
孫皓書曰國家整器械興造舟楫簡習水戰樓船萬艘
千里相望刳木以來舟車之用未有如今日之殷盛者
也
晉指南舟
宋志晉代又有指南舟
晉蒙衝小艦
陶侃禦陳敏寇用運船為戰艦梁裴邃征邵陽洲密
作沒突艦破之梁王僧辯討侯景賊望官軍有雙龍
挾艦梁王琳每戰勝艦則有聲如野猪其戰艦千數
以野猪為名柳文安南都護誌陸連長轂海合艨
艟
晉水軍
通鑑劉裕為晉太尉義熙十二年戒嚴伐秦沈林子劉
遵考將水軍出石門自渡河王仲德水軍入河將通魏
滑臺十三年裕引水軍發彭城自淮泗入清河將泝河
西上先遣使假道於魏魏兵十萬屯河北岸裕乃引軍
入河裕至潼關王鎮惡帥水軍自河入渭以趨長安秦
主泓使姚丕守渭橋以拒之鎮惡泝渭而上乘蒙衝小
艦行船者皆在艦内秦人但見艦進驚以為神至渭橋
鎮惡令軍士食畢持仗登岸即密使人解放舟艦渭水
迅急倏忽不見衆騰踊爭進大破姚丕軍宋桓護之
以百舸為前鋒據石濟魏人以所得戰艦連以鐵
鏁三重斷河以絶河水迅急護之中流而下每至
鐵鎖以長柯斧斷之唯失一舸餘皆完備而返梁韋
叡拒魏軍叡裝大艦使馮道根為水軍鬭艦臨魏壘以
小船載草灌膏焚其橋侯景使侯子鍳為水戰之備
以鵃䑠千艘並載土王僧辯麾細船令退留大艦夾泊
兩岸子鍳趨之大艦斷其歸路合戰江中景兵大敗
梁王琳引合肥巢湖之衆舳艫相次而下陳侯瑱率軍
進屯檻洲明日合戰琳軍少却及夕東北大風吹其舟
艦並壞夜中有流星墜于賊營及旦風靜琳入浦以鹿
角繞岸不敢復出時西魏將史寧躡其上流瑱聞之知
琳不能持久收軍却據湖浦以待其斃及史寧至圍郢
州琳恐衆潰乃率船來下去蕪湖十里而泊明日齊人
遣兵助琳瑱令軍士晨炊蓐食頓蕪湖尾以待之將戰
有微風至自東南衆軍施拍縱火定州刺史章昭達來
平虜大艦中江而進琳軍大敗脫走以免者十二三
歐陽紇據嶺南反陳將章昭達討之紇乃出頓涯口聚
沙石盛以竹籠置水栅外用遏船艦昭達居其上流裝
艦造拍以臨賊栅又令軍人銜刀潛行水中斫竹籠籠
篾皆解因縱大艦隨流突之賊衆大敗
隋五牙大艦
楊素傳進取陳之計居永安造大艦名曰五牙上起樓
五層高百餘尺左右前後置六拍竿並高五十尺容戰
士八百人旗幟加於上次曰黃龍置五百人自餘平乘
舴艋等各有差素引舟而下三峽陳以青龍百餘艘守
狼尾灘素夜帥黃龍數千艘銜枚而下遂帥水軍東下
舟艫被江旌甲曜日陳江中無一鬭船呂忠肅據巫峽
鑿岩綴鏁横截上流以遏隋船擊之四十餘戰隋兵死
者五千餘人既而隋師捷忠肅棄栅復據荆門延州素
遣五牙四艘以拍竿碎其艦遂大破之
唐昆明池習水戰
紀武德九年三月庚寅幸昆明池習水戰壬辰至自昆
明池
唐戰艦浮海大航
河間王孝恭傳及李靖擊蕭銑帥戰艦二千餘艘東下
大破銑軍乘勝直抵江陵入其外郭又攻水城拔之大
獲舟艦靖命盡散之江中諸將皆曰破敵所獲當藉其
用柰何棄之靖曰蕭銑之地南出嶺表東距洞庭吾懸
軍深入若攻城而下援兵見之必謂江陵已破未敢輕
進往來窺伺動踰旬月吾取之必矣銑援兵見舟艦果
疑不進靖進圍之銑内外阻絶乃降曹王臯傳教戰
艦挾二輪蹈之鼓水疾進駛于陣馬閻立德傳太宗
時為匠即洪州造浮船大航
唐樓艦
韓滉傳為鎮海節度使造樓船三千柁以舟師由海門
大閱至申浦乃還錢鏐伐吳錢傳瓘帥戰艦五百
艘皆載灰豆及沙戰于狼山江傳瓘使順風揚灰吳
人不能開目又散沙於已船散豆於吳船豆為戰血
所漬吳人踐之皆僵仆因縱火焚吳船後梁賀瓌
以竹笮聯艨艟十餘艘蒙以牛革設睥睨戰格横於
河渚
建隆造船務習水戰
建隆二年正月壬辰幸造船務觀習水戰三年丙戌又
幸乾德元年正月觀造戰船乾德元年上使諸軍
習戰艦于迎鑾坡唐主懼甚
乾德講武池習水戰水虎捷
實錄建隆四年(即乾德元年)四月庚寅内出緡錢募諸軍子
弟數千人鑿池於朱明門外令右神武上將軍陳承昭
護其役將習水戰也乾德元年四月鑿池於朱明門
外引蔡水注之造樓船百艘選卒號水虎捷習戰池中
(長編)一云建隆四年鑿大池於京城之南在玉津園東
抵宣化門外引蔡水注之其年六月既成名教船池造
樓船百艘選精卒號水虎捷習戰池中
開寳講武池
開寳三年冬十月幸造船務命水工駕雜修樓船以
習水戰開寳六年三月壬午詔以教船池為講武
池七年將有事於江南是歲凡五臨幸觀習水戰
六月己酉命宋延渥帥禁旅數千習戰於新池上數
臨觀七月丁夘幸武成王廟遂幸新池觀習水戰
乾德元年二月慕容延釗遣戰棹都監武懷節等分兵
趣岳州大破賊軍於三江口獲船七百餘艘(解暉傳偽統軍使黃)
從志以岳州拒令暉率舟師討平之(五月遣使往涪瀘戎等州閱櫂手增置水軍)二年十二月
劉光義等入峽路生擒戰棹指揮使奪戰艦二百餘艘
斬獲水軍六千餘初蜀於䕫州鏁江為浮梁上設敵棚
三重夾江列礟具上出地圖指其處謂光義曰泝江至
此切勿以舟師爭勝當先遣步騎潛擊之竢其稍却乃
以戰棹夾攻可必取也五年上嘗幸講武池臨流
觀水戰顧謂左右曰人皆言忘身為國然死者人所難
言之易耳李進卿前對曰如臣者令死即死耳遂躍入
池中上急令水工救之開寳二年五月契丹兵分道
入寇韓重贇陣于嘉山以待之戊子幸城東命水軍乘
小舟載纏弩進攻其城是月己酉幸城南命水軍乘
輕舟焚北漢主門七年閏十月己酉曹彬等入池州
先是上遣八作使郝守濬率丁匠自荆南以大艦載巨
竹絙并下朗州所造黃黑龍船於采石磯跨江為浮梁
或謂江闊水深古未有浮梁而濟者乃先試於石牌口
既成丁巳曹彬等及江南兵戰於銅陵敗之獲戰艦二
百餘艘
太平興國金明池習水戰
太平興國元年詔以卒三萬五千人鑿池以引金河水
注之有水心五殿南有飛梁引數百步屬瓊林苑每歲
三月初命神衞虎翼水軍教舟楫習水嬉西有教場亭
殿亦或臨幸閱砲石勁弩雍熙元年四月幸金明池觀
習水戰上御水心殿以觀戰艦角勝鼓譟以進往來馳
突必為回旋擊刺之狀顧侍臣曰兵棹南方之事也今
既平定固不復用但時習之不忘武功耳紀太平興
國二年二月乙巳幸新鑿池賜穿池卒人千錢布一端
三年二月始鑿金明池七年十月戊辰幸金明池御龍
舟觀習水戰又雍熙二年四月丙申幸四年四月丁
未幸觀水嬉因習射又九月丙寅因登水心殿射淳化
二年三月乙卯幸御水心殿觀水嬉又淳化三年三月
庚申幸金明池觀水嬉命為競渡之戲祥符二年四
月丁亥賜金明池善泅軍士緍錢太祖朝製造兵棹
防水路時神衛立水軍及江淮平定不復振舉真宗於
江浙淮南選取習水兵士立成指揮
太平興國渡河大船神舟
太平興國四年征北漢
至道二年八月江淮發運使楊允恭捕取私鹽賊送闕
下上貸之曰此等越逸江湖習性已久固不能工作可
團為一軍以備舟檝之用號平河軍
咸平戰船式
咸平三年八月戊申造船務匠項綰等獻轉海船式
景德金明池觀水戰
會要(原闕)
祥符神衞水軍
大中祥符六年詔在京諸軍選江淮習水卒於金明池
按試戰棹立為水虎翼軍置營池側其江浙淮南諸州
亦令准此選卒置營初太祖立神衞水軍及江淮平定
不復振舉上以兵備不可廢故復置焉七年五月詔諸
州簡兵有善水者以補神衞水軍
天聖金明池觀水嬉
六年(原闕)
嘉祐二年三月二十二日命契丹使觀金明池水嬉
熙寧三年四月三日元豐二年四月辛丑幸觀水嬉
建炎樓船凌波軍
建炎元年六月二十一日置水軍以習水戰號樓船軍
從李綱之請也會要建炎元年六月宰臣李綱言守
備之策當於沿河沿淮沿江置帥府要郡以控扼將佐
軍兵云云瀕河江淮去處帥府别置水兵二軍要郡别
置水兵一軍次要郡别置水兵半軍以習水戰並招募
習水善波操舟便利之人令擬到軍號樓船軍凌波軍
詔並從之
建炎江淮習水戰
建炎三年正月呂頤浩言水戰之具在今宜講然防淮
難防江易近雖於鎮江之岸擺泊海船而上流諸郡自
荆南抵儀真可渡處甚多望置使兩員一專提舉造船
且詢水戰利害
建炎海船
建炎四年烏珠回至鎮江夏四月烏珠自明州回韓世
忠先屯焦山以邀其歸路烏珠遣人約戰世忠伏兵擊
之俘獲甚衆及其舟千餘艘虜不得濟求假道相持于
黃天蕩世忠募通船百餘艘泊金山下預命工鍊為長
綆大鈎虜擁千舟而前世忠分海船出其背縋一綆則
曳一舟虜不得渡募人獻破海舟之策乃以輕船絶江
而遁
紹興飛虎戰艦
紹興二年七月丁丑無為軍守臣王彦恢言大江以南
欲控扼非戰艦不可制飛虎戰艦傍設四輪每輪八檝
四人旋斡日行千里又有神武戰車比之蒙衝偏箱鹿
角此尤至要詔就本軍措置
紹興戈船
紹興十一年十月十九日知秀州方滋以戈船先辦除
直袐閣三十一年虞允文趨采石列軍為陣分戈船
為五虜與官軍步戰戈船並進虜舟皆沉沒水為之丹
一本云虜至楊林瞰江恃軍以為師可渡也李顯忠
措置依山列馬步軍五分戈船以其二泊於東西岸其
一泊中流其二於廬州港中頃之虜漸登陸遣王琪等
擊之及速遣戈船并進以神臂尅敵弓射之賊退遁港
中所匿戈船出斷其後奪賊船二千餘艘繼以輕舸焚
其戰船
紹興海鰍船
紹興三十一年十一月金人亮欲由采石而渡命虞允
文趣李顯忠代王權所留水軍車船咸在而諸將未有
統屬允文使人督之敵舟漸近我軍用海鰍船迎擊敵舟
多沉溺縱火自焚其舟走瓜洲繫年錄紹興三十一
年十一月金亮在瓜洲鎮楊存中虞允文恐車船臨時
不堪用乃臨江栧試命戰士踏車船徑趨瓜洲將廹岸
復回中流上下三周金山回轉如飛是年十月李寳與金
人舟師遇於密州膠西縣敵帆皆以油纈為之寳以火
箭射之煙焰燒延火不及者猶欲前拒寳命健士躍登
其舟以短兵殪之舟中其餘皆中原舊民脱甲而降者
三千餘人
紹興水軍
(原闕)
隆興御前水軍
隆興元年九月詔諸州召募水手於手上刺某州水軍
字以革冒代之弊(五年秋又增五百人)建炎以來朝野雜記平
江許浦水軍本明州定海水軍也舊隷沿海制置司乾
道中改隷殿前司以三千人為額五年冬又改為御前
水軍八年春併歸許浦淳熙四年冬以七千為額江隂
水軍舊自泉州調發乾道三年以其勞費奏留屯二千
人於江隂軍而沿海制置司又别屯千人淳熙末增置
四千此外左翼軍亦有水軍三千摧鋒軍二千福州延
祥寨千人鎮江建康池江鄂州御前諸帥亦各有水軍
其後殿司又有澉浦水軍而淮隂靖安唐灣采石諸水
軍則皆冠以御前水軍之號
淳熙多槳飛江船
淳熙三年十一月進呈建康都統郭剛奏本司車船損
已補填依海船樣造多槳飛江船上曰車船古之艨衝
辛巳用兵取勝豈宜改造其多槳船止許逐軍自行創
造不得充新營車船數
武經總要吳人以舟楫為輿馬以巨海為平道是
其所長春秋時吳以舟師伐楚又越軍吳軍舟戰
于江伍子胥對闔閭以船軍之教比陸軍之法大
翼者當陸軍之車小翼者當輕車突冒者當衝車
樓船者當行樓車樓船者當輕足驃騎公輸般自
魯之楚為舟楫之具謂之鈎拒退而鈎之進則拒
之
舟師可以進可以守東南之師趨三齊者向淮入泗而
止(劉𥙿伐南燕至下邳)趨河北者自汴入河而止(桓温伐燕至枋頭)捨舟
登陸尚得半利趨關中者自河而入徑至長安(王鎮惡)水
陸並進可得全利此以舟師進者也塞建平之口使自
三峽者不得下(王濬楊素自此而下)據武昌之要使自漢水者不
得進(漢入江處正直江夏何尚之言夏口在荆江之中正對沔口通接雍梁實為津要由來舊鎮根本不)
(易)守采石之險使自合肥者不得渡(韓擒虎渡處)防瓜步之
津使自盱眙者不得至(魏太武來處)此以舟師守者也鬭艦
之制近世太精昔人智巧殆不能及胡虜望之驚若鬼
神限以際矢之水駕以如山之浪彼雖虎兕豺狼莫敢
前也
玉海卷一百四十七
