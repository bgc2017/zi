卷一百七十四
玉海卷一百七十四
宋王應麟撰
宮室
城下(邊城附)
唐京城
地理志上都(關内道古雍州之域)京城前直子午谷後枕龍首山
左臨㶚岸右抵灃水其長六千六百六十有五步廣五
千五百七十五步周二萬四千一百二十步其崇丈有
八尺高祖紀大業十三年十一月丙辰克京師命宋
公弼收圖籍約法十二條八月庚午進屯長安故城十
一月攻大興城下之武德元年五月改隋大興殿為太
極殿昭陽門為順天門紀高宗永徽五年十月癸卯
築京師羅郭起觀于九門(會要十一月十一日和雇四萬一千人修京羅城郭三十)
(日畢九門各施觀明德觀五門工部尚書閻立德為使)玄宗開元十八年四月乙
卯(會要一日)築京師外郭九十日罷德宗貞元四年冬築夾
城長安志(兩京記同)京城隋文帝開皇二年自故都徙其
地(呂氏圖云南直石鱉谷)在漢故城之東南屬杜縣周之京兆郡
萬年縣界南值終南山子午谷北據渭水東臨㶚西枕
龍首原外郭城(隋曰大興城文帝初封大興公及即位以名城縣門殿園池及寺焉唐曰長安)
(城亦曰京師城)東西一十八里一百一十五步南北一十五里
一百七十五步周六七十里隋志同(隋開皇二年六月築正殿曰大興殿宮曰)
(曰大興宮宮北苑曰大興苑唐永徽四年率天下口稅一錢更築之)韋述曰宮之太極殿本大興材故因用
其名(高宗於大興城北别建大明宫而大興城遂名西内)南面三門正中曰明德
門(北當皇城朱雀門南出抵終南山八十里)東曰啟夏門(門外西南二里有圓丘先農藉田三)
(壇)西曰安化門東面三門北曰通化門(裴度討蔡州憲宗送于此)中
曰春明門南曰延興門西面三門北曰開遠門中曰金
光門(西趣金明池)南曰延平門北面一門曰光化門(隋志同)里一
(百六市二)皇城(俗號子城)東西五里一百一十五步南北三里一
百四十步南面三門正南曰朱雀門東曰安上門西曰
含光門東南二門南曰景風門北曰延喜門西南二門
南曰順義門北曰安福門城中南北七街東西五街(六典)
(曰一百十一坊宋務曰今霖雨閉坊門)六典工部京城左河華右隴阺
前終南後九㚇南三門中明德左啟夏右安化東面三
門中春明北通化南延興西面三門中金明北開遠南
延平皇城在京城之中南面三門中朱雀左安上右含
光東面二門北延喜南景風西面二門北安福南順義
其中左宗廟(左安上門内之東)右社稷(在含光門之西)百寮廨宇列乎
其門凡省六寺九臺一監四衞十有八(左右衞左右金吾衞左右驍衞)
(左右武衛左右威衞左右領衞軍左右監門衞左右千牛衞左右羽林軍衞)東宮官屬凡府
一坊二(左右春坊内坊)寺三(家令率更僕)率府十(左右衞左右靑道左右司禦左右内)
(左右監門内)劉弘基傳次長安故城(所以别大興城)振隊金光門
許敬宗傳(舊)顯慶三年高宗於古長安城遊覽
令敬宗與弘文學士檢秦漢以來歴代宫室處所
奏其年代(會要云顯慶二年十月十七日上因於古長安城遊覽問侍臣曰朕觀故城舊)
(址自秦漢以來幾代都此許敬宗曰秦都咸陽渭水貫都以象天河漢惠始築此城)唐都
城三重京城皇城宫城(有皇城使)三都上都東都北
都
唐太微城東都皇城
地理志東都隋置河南道古豫州之域(隋紀大業元年三月丁未營建東京二年正月辛)
酉東京城(隋志里一百三市三)皇城長千八百一十七步廣千三百
七十八步周四千九百三十步崇三丈七尺曲折以象
南宮垣名曰太微城通典開元元年改洛州為河南
府宋會要京城周回五十二里城内一百二十坊
唐東都紫微城
地理志東都宮城在皇城北長千六百二十步廣八百
有五步周四千九百九十一步崇四丈八尺以象北辰
藩衞名曰紫微城武后號曰太初宮皇朝開寳八年
十月丁巳修西京宮室將議幸洛也宮室周回九里三
百步舊名曰紫微城
唐東都金城
地理志東都都城前直伊闕後據邙山左瀍右澗洛水
貫其中以象河漢東西五千六百一十步南北五千四
百七十步西連苑北自東城而東二千五百四十步周
二萬五千五十步其崇丈有八尺武后號曰金城(凡一百三)
(坊二市)會要天寳二年正月二十八日築神都羅城號
曰金城通典洛陽金墉城在故城西北角魏明帝築
唐北都都城大明城(又見晉陽宫)
地理志北都(河南道古冀州之域)都城左汾右晉潜丘在其中長
四千三百一十一步廣三千一百二十二步周萬五千
一百五十三步其崇四丈汾東曰東城貞觀十一年長
史李勣築兩城之間有中城武后時築以合東城宮南
有大明城故宮城也宮城東有起義堂倉中有受瑞壇
崔神慶傳武后擢井州長史親為按行圖遣之初州
隔汾為東西二城神慶跨水聯堞合而一之省防禦
兵數千東魏武定三年正月丁未於并州置晉陽
宫
唐宮城
見宮類
唐碎葉城
地理志焉耆都督府貞觀十八年滅焉耆置有碎葉城
北庭都護府渡伊麗河至碎葉界又西行千里至碎葉
城水皆北流入磧安西都護府有保大軍屯碎葉城碎
葉川口至裴羅將軍城又西二十里至碎葉城城北有
碎葉水會要調露元年九月安西都護王方翼築碎
葉城四面十二門為屈曲隠伏出沒之狀五旬而畢(又云)
(瀚海軍大軍並在碎葉城)裴行儉傳儀鳳二年十姓可汗阿史那
都支及李遮匐誘蕃落以動安西調露元年裴行儉因
策送波斯奏王方翼為副兼檢校安西都護權以制事
至西州揚言大熱未可進徐召四鎮酋長偽約畋隂勒
部伍倍道而進去都支帳二十餘里使人召之都支倉
卒不知所為詣營謁遂禽之是日傳契箭召諸部酋長
悉來請命並執送碎葉城襲遮匐遮匐降悉俘至京師
將吏為刻石碎葉城紀功王方翼傳裴行儉奏為安
都護築碎葉城面三門紆還多趣以詭出入五旬而畢
西域胡縱觀莫測其方略悉獻珍貨波斯傳調露元
年詔裴行儉將兵護還以道遠至安西碎葉焉耆傳
開元七年十姓可汗請居碎葉西域傳有碎葉者出
安西西北千里繇勃逹嶺北行贏千里得細葉川東曰
熱海地寒不凍西有碎葉城天寳七載北庭節度使王
正見伐安西毁之通鑑開元二年三月己亥磧西節
度使阿史那獻克碎葉等鎮斬都檐
唐伊吾城
西域傳伊吾城者漢宜禾都尉所治商胡雜居勝兵千
附鐵勒人驍悍土良沃隋末内屬置伊吾郡貞觀四年
城酋來朝頡利滅舉七城降列其地為西伊州(通鑑九月戊辰)
(入朝)
唐永定壘
地理志邠州新平有永定壘二太宗討薛舉置
唐長安城
許敬宗傳帝嘗幸故長安城按蹕裴回視古區處問侍
臣秦漢以來幾君都此敬宗曰秦居咸陽漢惠帝始城
之其後苻堅姚萇宇文周居之帝復問漢武開昆明池
實何年對曰元狩三年將伐昆明實為此池以肄戰帝
乃詔與弘文學士討古宮室故區具條以聞(高宗顯慶三年十月)
(十七日)
唐和戎城
郭元振傳武后時突厥吐蕃連兵寇涼州(長安元年十一月)拜
元振為涼州都督初州境廣輪纔四百里虜來必傅城
下元振始於南硤口置和戎城北磧置白亭軍制束要
路拓境千五百里自是州無虜憂又遣甘州刺史李漢
通闢屯田盡水陸之利稻收豐衍地理志涼州西北
五百里有白亭軍本守捉天寳十四載為軍
唐河北三受降城
中宗紀景龍元年五月戊戌張仁亶為朔方道行軍大
總管以備突厥通鑑十月丁丑擊突厥大破之(景龍元年景雲二年紀中不見築城事當攷)
張仁愿傳(仁愿本名仁亶以音類睿宗諱改焉)神龍三年朔方軍總管
沙吒忠義為突厥所敗詔仁愿攝御史大夫以代之始
朔方軍朔方即豐州也(靈州有朔方軍豐州隷焉)與突厥以河為界北厓
(岸也)有拂雲祠突厥每犯邊必先謁祠禱解然後料兵度
而南時默啜悉兵西擊突騎施(會要作娑葛)仁愿請乘虛取
漠南地於河北築三受降城絶虜南寇路唐休璟以為
兩漢以來皆北守河今築城虜腹中終為所有仁愿固
請中宗從之表留歲滿兵以助功時咸陽兵二百人逃
歸仁愿盡擒之斬於城下軍中股慄役者盡力六旬而
三城就(論弓仁傳神龍三年為朔方軍前鋒遊奕使時張仁愿築三受降城弓仁以兵出諾真水草心)
山為邏衛(會要景雲二年三月一日張仁亶請築三受降城睿宗從之三城皆據津濟遥相應接)通鑑景
(龍二年戊申二月丙申朔仁愿築三受降城于河上七月癸巳以仁愿同中書門下三品)元和志神龍三年
(仁愿置)以拂雲為中城南直朔方西城南直靈武東城南
直榆林(勝州)三壘相距各四百餘里其北皆大磧斥地三
百里而遠又於牛頭朝那山(元和志作牛頭牟那山)北置烽候千
三百所(會要一百八十所通典同舊史一千八百所元和志同)自是突厥不敢逾
山牧馬朔方無寇歲損費億計減鎮兵數萬初建三城
也不置壅門曲敵戰格或曰邊城無守備可乎仁愿曰
兵貴攻取賤退守寇至當併力出拒敢回望城者斬何
事守備退忸其心哉後常元楷代為總管始築壅門議
者益重仁愿而輕元楷地理志豐州九原郡東受降
城景雲三年朔方總管張仁愿築三受降城寳歷元年
五月振武節度張惟清以東城濱河徙置綏遠烽南(會要)
(云賜錢一百萬城之至十月功畢)中受降城有拂雲堆祠接靈州境(高霞)
(寓傳元和十三年拜振武節度吐蕃攻鹽豐霞寓以兵五千屯拂雲堆虜引去)有關元和九年
五月置又有横塞軍天寳八載三月置十二載廢西二
百里大同川有天德軍大同川之西有天安軍皆天寳
十二載置天德軍乾元後徙屯永濟栅故大同城也元和
九年宰相李吉甫奏脩復舊城北有安樂戌(志又云安北大都護)
府開元二年治中受降城十二年徙治天德軍(通鑑開元二年閠二月王睃兼安北大都護令豐安定遠三)
(受降城皆受節度徙大都護府於中受降城置兵屯田)西受降城開元初為河所
圯十年總管張說於城東别置新城(北三百里有鸊鵜泉)天寳元
年王忠嗣併受降振武為一城呂温三受降城銘曰
韓侯受命平在朔易北方之強制以全策亘漢横塞揭
茲雄壁如三鬭龍躍出大澤並入襟帶各閉風雷俯視
隂山仰看昭回一夫登陴萬里洞開日晏秋盡纖塵不
來我聖耀德罷扄北門優而柔之用息元元曷若全守
推亡固存于襄于夷永𥙿後昆序曰斥候迭望幾二千
所損費億計減兵萬人東極于海西窮于天納隂山於
寸眸拳大漠於一掌仁愿封韓公制曰横却月於天
街劃長雲於地脉李華韓公廟碑銘曰公忠貫神明
慮幾造化鎮以長策潰其奸謀奪壍拂雲維而城之並
河之阿列築三鎮將精志銳談笑就役匈奴不敢南視
號哭而遁憑墉而望匹馬單兵不匿形影虜中是械手
足而刳腹心天下減征役之半三城既就刊木標櫓記
之種落刻其降年後皆如之銘曰沉泉雷動機發冥冥
功奮三城人謠億齡北狄頓顙山戎來庭萬里寢柝緣
河罷扄(後人思仁愿為立祠受降城出師輒享焉)
按傳志會要通典等書築三城歲月不同會要作景
雲二年三月一日志作景雲三年傳作神龍三年(元和)
(志同)通典景龍中吕溫紀景龍二年(通鑑同)今考之紀神
龍三年五月戊戌仁愿為摠管(會要同)其年九月改景
龍當以傳為定傳云神龍三年請中宗從之會要乃云
景雲二年三月一日築睿宗從之(通典同)恐志會要年
月非而呂温記與傳通鑑是
實錄(兼紀傳通鑑)元和七年正月癸酉振武河溢毁東受降
城八年七月辛酉李光進請修東受降城(通鑑止云受降城)盧坦
(傳以為西城)兼理河防李吉甫請移其兵於天德故城李絳
盧坦以為城當磧口據虜要衝得制匈奴上策豐水美
草邊防所利今避河患退二三里可矣奈何捨萬代久
安之策為一時省費之謀况天德故城僻處确瘠去河
絶遠烽候不接虜忽唐突是蹙國二百里也城使周懷
義奏利害與綘坦同上卒用吉甫策以受降城騎士隷
天德軍(通鑑在八年七月當從之會要在十二年九月是誤)實錄云以中受降城及所管騎士一千
(一百四十人隷天德軍或是三城都數李司空論事云中城舊屬振武有鎮兵四百人)會要元
和九年五月豐州奏中受降城與靈州城接界請置關
從之列傳王睃為朔方大總管&KR0932;跌部及僕固都督
勺磨等散保受降城之鄙潜引突厥内擾睃誘誅之(開元)
(八年)張齊丘為朔方節度天寳八載(三月)於中域西北五
百餘里築横塞軍(郭子儀為使)渾瑊大歷十四年兼振武東
受降城鎮北大都護李景略貞元中為天德軍西受
降城都防禦使李吉甫元和八年請起夏州至天德
復驛候十一區以通緩急發夏州精騎五百屯經略故
城以護党項張惟清為振武節度請戶部錢十四萬
修東受降城韓重華為十五屯就高為堡東起振武
西過雲州界極於中受降城出入河山之際六百餘里
通鑑會昌二年二月李德𥙿請修東中二受降城以
壯天德形勢從之地理志中受降城正北八十里呼
延谷口有歸唐栅車道也入回鶻使所經幽州城内有
經略軍有約降軍本納降守捉城故丁零川也西南有
安塞軍赫連城(李光顔傳裴度伐蔡築赫連城於沲口)
唐三受降城(見上段)
元和志天德軍本安北都護貞觀二十一年於今西受
降城東北四十里置燕然都護天寳八年張齊丘置横
塞軍十二年安思順奏廢軍請於大同川西築城置軍
賜名天安軍十四年築城功畢乾元後改為天德軍西
南移三里權居永清栅又移西受降城後頻為河水所
侵元和八年春河溢城南面多毁壞防禦使周懷義上
表請修築約錢二十一萬李吉甫密陳便宜請修天德
舊城以安軍鎮曰西城是開元十年張說所築今河水
毁其半不堪重修其子城猶堅量留千人足得居住案
天德舊城在西城正東微南一百八十里其處見有兩
城本永清栅即隋大同城去本城約三里城甚牢小今
隨事宜置仍存天德軍額北城周廻十二丈高四丈下
闊二丈七尺天寳十二載安思順所置其城居大同川
中當北戎大路屬䘵山有事為賊將破焚遂移永清栅
别置理所於西城力所不足實非遠圖臣計料修此城
不過二萬貫錢今若於天德舊城隨事增飭因有移換
仍取城隷天德軍别置使名自為雄鎮可讋殊鄰詔從
之於是復移天德軍理所於舊城焉東受降城本漢雲
中郡地在榆林郡東北八里今屬振武節度中受降城
本秦九原郡地漢元朔二年更名五原開元十年又於
此城置安北大都護府後又移徙(事具天德軍)敬本古城在
中城北四十里鄭虔軍錄曰時人以張仁愿河外築三
城自古未有今敬本城周一萬八百七十二步壕塹深
峻亦古之堅守也賈耽古今述曰以地理求之前代九
原郡城也西受降城在豐州西北八十里蓋漢朔方郡
地臨河縣故理處開元初為河水所壞十年總管張說
於故城東别置新城今城西南隅又為河水所壞(舊天德軍)
(理此城元和九年移理天德軍城)東受降城在朔州北三百五十里本
漢定襄郡之盛樂縣也武德四年置雲州貞觀二十年
改都督府麟德三年改單于大都護府垂拱二年改鎮
守使聖歷元年改置安北都護開元七年隷屬東受降
城八年復置單于大都護府(今為振武理所)通鑑開元二年
閏二月以王睃兼安北大都護朔方大總管令豐安定
遠三受降城皆受節度徙大都護府於中受降城置兵
屯田唐休璟云豐州控河遏寇號為襟帶
唐豐安定遠城(又見下)羊馬城
郭元振傳先天元年為朔方大總管二年正月築豐安
定遠城(關内道)兵得保頓地理志靈州黃河外有豐安
定遠新昌等軍豐寧保寧等城(武德四年析迴樂置豐安縣)豐安軍在靈州
黃河西去州一百八十里(威州鳴沙神龍元年為默啜所寇移治故豐安城)警州本定遠城
在靈州東北二百里先天二年郭元振置後為上縣隷
靈州景福元年靈威節度使韓遵表為州(杜鴻漸傳太子按軍平凉)
議出蕭關趣豐安曰靈州我之關中(王海賓豐安軍使)王晙為朔方副大摠管豐安定遠等城並受節度
(白元光為靈武留後定遠城使渾瑊兼定遠西城天德軍節度)羊馬城幅員十四里
信安王禕所築元和志定遠城在靈州東北一里即
漢北地郡方渠縣之地以豐安勢孤置此有兵五千五
百鎮之(見後)六典朔方節度使其統有豐安軍定遠城
唐長城
地理志媯州懷戎縣北九十里有長城開元中張說築
東南五十里有居庸塞東連盧龍碣石西屬太行常山
實天下之險有鐵門關(通典古居庸關在幽州昌平縣西)淮南子天下九塞居庸是
(其一也)
元魏以柔然寇邊自赤城西至五原築長城二千餘里
隋開皇五年使司農少卿崔仲方發丁三萬於朔方靈
武築長城東距河西止綏州綿歴七百里以遏胡寇太
宗貞觀二年九月己未突厥寇邊或請修古長城上曰
朕方掃清沙漠安用勞民(志過河經後魏沃野鎮城傍金河過古長城九十二里至)
(綏俱麟川)
唐威戎城
地理志安西撥換城一曰威戎城
唐營州城
宋慶禮傳為河北營田使初營州都督府治柳城扼制
奚契丹武后時趙文翽失兩蕃情攻殘其府更治東漁
陽城(志聖歷元年)玄宗以奚契丹欵附欲復治故城宋璟爭
不可慶禮執處其利詔與姜師度邵宏等為使築裁三
旬畢(志開元五年還治柳城)兼營州都督張九齡曰慶禮城營州
士纔數千無甲兵強衞指期而往不失所慮遂罷海運
邊亭晏然
唐鹽泉城石堡城
唐歷開元二十六年三月隴右節度留後杜希望攻吐
蕃新城拔之以為威武軍(志在茂州)七月希望發鄯州兵奪
虜河橋并河築鹽泉城號鎮西軍破吐蕃兵三萬人(志河)
(州西百八十里有鎮西軍二十六年置)會要開元十八年三月二十四
日(甲寅)朔方節度信安王禕攻吐蕃石堡城(本名鐵仞城)拔之
四月改為振武軍二十九年十二月六日陷天寳八載
六月哥舒翰又拔之閠六月三日(乙丑)以為神武軍哥
舒翰傳下石堡城以赤嶺為西塞渾瑊傳從拔石堡
城龍駒島勇常冠軍地理志鄯州鄯城定戎城又南
隔澗七里有天威軍軍故石堡城天寳八載克之更名
唐平戎城(安戎城)
唐歷開元二十七年十二月章仇兼瓊節度劒南二十
八年三月兼瓊諜誘吐蕃安戎城主為應導官軍入盡
殺虜戌以監察御使許遠守之吐蕃圍城絶水(五月十八日)
會石裂泉涌引去(二十一日)十月詔改安戎為平戎云高
適傳始上皇分劒南為兩節度而西山三城列戍適上
䟽曰東西川實一道自卭關黎雅抵南蠻由茂而西經
羌中平戎等城界吐蕃瀕邊諸城皆仰給劒南平戎以
西數城皆窮山之顛蹊隧險絶運糧束馬之路坐甲無
人之鄉南蠻傳茂州西南築安戎城絶吐蕃通蠻之
道(儀鳳二年益州長史李逸築之以壓吐蕃吐蕃得生羌為鄉導陷而據之時吐蕃幅員萬餘里西戎未有此盛)
(志茂州有威戎軍恭州西南有平戎軍)曲環傳德宗初虜寇劒南以邠
隴兵五千馳救收七盤城威武軍維茂等州虜破走
韋皋傳貞元中建安夷軍於資州維制諸蠻城龍谿於
西山保納降羌五行志開元二十八年六月吐蕃圍
安戎城斷水路城東山鳴石坼湧泉
唐大同靜邊城(平戎十八策)天德城(又見)
(上)
王忠嗣傳節度朔方天寳元年上平戎十八策三載斬
米施築大同静邊二城徙清塞横野軍實之併受降振
武為一城虜不敢盗塞徙河東節度自朔方至雲中袤
數千里據要險築城堡斥地甚遠自張仁愿後四十餘
年忠嗣繼其功會要貞觀十三年吐谷渾叛置静邊
鎮儀鳳三年置積石軍地理志關内豐州中受降城
西二百里大同川有天德軍大同川之西有天安軍皆
天寳十二載置天德軍乾元後徙屯永濟柵故大同城
也河東代州北有大同軍本大武軍調露二年曰神武
天授二年曰平狄大足元年更名其西有天安軍天寳
十二載置(會要大同軍在朔方州本大武軍開元十一年三月四日改大同)朔州馬邑
縣開元五年於大同軍城置蔚州東北有横野軍(開元十二)
(年安邊縣治)乾元元年徙天成軍合之而廢横野軍西有清塞
軍本清塞守捉城貞元十五年四月置安樂戍在河西壖
其東壖有古大同城今大同城故永濟柵也郭子儀
傳天寳十四載祿山反子儀為朔方節度收靜邊軍斬
賊將周萬頃遂收雲中馬邑開東陘渾瑊傳天寳中
破阿布思與諸軍城永清及天安軍會要天寳八載
三月於木刺山置横塞軍城改為天德軍郭子儀為使
(子儀傳地偏不可耕徙築永清號天德軍以使兼九原太守)李景略任廸簡石雄皆為使回鶻
傳元和末可汗以三千騎至鸊鵜泉振武以兵屯黑山
治天德城備虜會昌中烏介攻大德城劉沔屯雲伽關
拒之嗢沒斯降即天德為歸義軍拜軍使六典河東
節度使其統有大同横野岢嵐三軍
唐應龍城
哥舒翰傳天寳七載十二月為隴右節度副大使築神
威軍青海上吐蕃攻破之更築城於龍駒島有白龍見
因號應龍城翰相其川原宜畜牧謫罪人二千戍之吐
蕃不敢近青海十三載兼河西節度三月破吐蕃洪濟
大莫門等城(莫門軍儀鳳二年置)收黃龍九曲置洮陽郡築神策
宛秀二軍王難得傳復收五橋進白水軍使收九曲
曲環傳天寳中從翰拔石堡取黃河九曲洪濟等城
地理志洮州西八十里磨環川有神策軍天寳十三
載置寧塞郡西有寧邊軍西八十里宛秀城有威勝軍
西南百四十里洪濟橋有金天軍東南八十里百谷城
有武寧軍南二百里黑峽川有曜武軍皆十三載置鄯
州有安人威戎軍綏和合川二守捉城肅州有酒泉威
遠二守捉城李嗣業傳天寳中為䟽勒鎮使城一隅
阤屢築輙壞嗣業祝之有白龍見因其處蕝祠以祭城
遂不壞漢志鴈門郡馬邑注晉太康地記云秦
時建此城不成有馬周旋馳走因依以築城遂名
馬邑
唐會昌城
會要天寳六載十二月二十一日(壬戌)築會昌城於湯所
置百司及公卿邸第地理志京兆府昭應天寳元年
更驪山曰會昌山三載析新豐萬年置會昌縣六載築
羅城置百司及十宅
唐長武城
地理志邠州宜祿有長武城列傳李懷光為邠寧節
度頻歲率師城長武以處軍士城據原首臨涇水俯瞰
通道為要防渾瑊以朔方兵馬使屯宜祿大歷七年
擊吐蕃破之自是歲防長武城盛秋戴休顔城邠州
功最韓全義為長武城使貞元三年吐蕃犯長武城
全義拒之高崇文從韓全義鎮長武城治軍有聲崇
文以長武城使討劉闢練卒五千常若寇至高霞寓
元和初代高崇文為長武城使
唐綏遠城綏戎城都護府四壘
地理志古雲中城又西五十五里有綏遠城皆靈夏以
北蕃落所居安西西撥換城一曰威戎城鄯州鄯城有
河源軍西六十里有臨蕃城又西六十里有白水軍綏
遠城又西南六十里有定戎城李元諒傳貞元三年
更節度隴右治良原(涇州縣)良原隍堞湮圮元諒培高浚
淵又築連弩臺遠烽候為守備進據勢勝列新壁涇隴
以安劉沔傳徙振武節度開成三年突厥劫營田沔
發吐渾契苾沙陀部萬人擊之賊一轡無返者築都護
府西北四壘
唐朔方五城
郭子儀傳上書曰朔方國北門西禦犬戎北虞獫狁五
城相去三千里開元天寳中戰士十萬馬三萬匹僅支
一隅自靈武從征討比天寳中止十之一今吐蕃兼吞
河隴雜羌渾之衆勢踰十倍與之角勝豈易得邪(家傳云大)
(歷九年上表今以朔方減十倍之軍當吐蕃加十倍之騎欲求制勝豈易為力)願於諸道料精
卒滿五萬列屯北邊則制勝可必(通鑑九年二月癸巳)地理志
夏州朔方縣長慶四年(會要三月)節度使李祐築烏延宥州
臨塞隂河陶子等五城于蘆子關北以護塞外宥州城
寳應後廢元和九年於經略軍復置(延思縣有經略軍在榆多勒城天寳)
(中王忠嗣奏置)十五年徙治長澤(元和十年五月修宥州城)為吐蕃所破長
慶四年李祐復奏置
唐晉陽城
馬燧傳念晉陽王業所基宜固險以示敵乃引晉水架
汾而屬之城瀦為東隍省守陴萬人又釃汾環城樹以
固隄會要建中四年河東節度馬燧西引晉水架汾
而城之東瀦以為池
唐平涼城連雲堡彰信堡
通鑑貞元四年劉昌復築連雲堡七年二月戊戌詔涇
原節度劉昌築平涼故城(平涼在原州西一百五十里)詔曰平涼當四會之衝居
(北地之要)扼彈筝峽口浹辰而畢昌又築朝谷堡甲子名堡
曰彰信(在平涼西三十五里)實錄三月築劉昌傳貞元七年城平涼
開地二百里扼彈筝峽又西築保定扞青石嶺凡七城
二堡旬日就以功檢校右僕射地理志涇州潘原縣
後省為彰信堡貞元十一年復置舊紀貞元七年二
月己巳涇原帥劉昌復築平涼城城去故原州一百五
十里本原之屬縣地當禦戎之衝要浹辰而功畢分兵
戍之邊患稍弭三月甲子劉昌築胡谷堡(實錄作朝谷)改名
彰義堡(實錄作彰信)堡在平涼西三十五里亦禦戎要地
唐鹽州城
地理志鹽州五原郡本鹽川貞觀二年梁師都平復置
州秦漢北地郡(以北近鹽池因名州)有堡塞軍貞元十九年置吐蕃
傳貞元二年十一月吐蕃攻鹽夏刺史杜彦光拓跋乾
暉不能守虜遂有其地(志三年沒)自虜得鹽州塞防無以障
遏靈武單露鄜坊侵廹寇數入為邊患八年(壬申歲)帝復
詔城之使涇原劒南山南深入窮討分其兵毋令專嚮
東方詔渾瑊(副元帥)杜希全(都統)張獻甫(邠寧)邢君牙(神策行營)韓
潭(夏綏銀)王栖曜(鄜坊)范希朝(振武)合兵三萬以左右神策將
軍胡堅張昌為鹽州行營節度使板築之役者六千人
餘皆陣城下九年二月辛酉始栽閱二旬訖功而虜兵
不出以兼御史大夫紇干遂中丞杜彦光戍之(舊紀月日同)
列傳張獻甫節度邠寧斷山浚塹選巖要地築烽堡
請復鹽州及洪門洛原鎮屯兵詔可獻甫遣兵馬使魏
茪逐吐蕃築鹽夏二城(邠志曰八年議築鹽夏二城三月師赴五原去城百里而軍)
杜希全兼夏綏銀節度都統建言鹽州據要會為塞
保障請復城之詔希全及朔方邠寧銀夏鄜坊振武及
神策行營合選士三萬五千屯鹽州又敕涇原劒南山
南牽撓其力使不得犯塞楊朝晟為寧州刺史以副
邠寧節度張獻甫貞元九年城鹽州召兵護外境朝晟
分統士馬屯水波堡韋臯貞元九年朝廷城鹽州詔
臯出師牽維之李晟薨(貞元九年)後城鹽州復故池上惻
然思晟李光顔元和末鎮邠寧時虜毁鹽州城使光
顔復城之以忠武軍從會要貞元九年二月詔復築
鹽州城先是三年城為吐蕃所壞自後塞外無保障犬
戎入寇既城之後邊患頓息白居易有城鹽州詩
唐方渠三城馬嶺城(應聖泉)
楊朝晟傳貞元九年為邠寧節度使十三年請城方渠
合道木波以遏吐蕃路詔問湏兵幾何報曰部兵可辦
帝曰前日城五原興師七萬今何易邪對曰鹽州之役
虜先知之今薄戎而城虜料王師不十萬勢難輕入若
發部兵三日至塞下未三旬可畢積芻聚糧留卒戍之
寇至不可拔若大發兵閱月乃至虜亦來來必戰戰則
不暇城矣帝納其策師次方渠水乏有青蛇降險下走
視其迹水從而流朝晟使築防環之遂為停淵士飲仰
足圖其事以聞有詔置祠命泉曰應聖已城吐蕃悉衆
至度不能害乃引去復城馬嶺而歸開地三百里通
鑑貞元十三年三月方渠三城成(邠志十三年二月十一日朝晟除使十八)
(日發軍二十六日軍次石臺谷三月二十八日功就)地理志方渠馬嶺皆慶州
屬縣節度張獻甫置選險要為烽堡
唐保定城(又見上)
會要涇州臨涇縣貞元十一年正月節度使劉昌奏請
於臨涇界保定城置隂盤縣敕改為潘原十一年以彰
信堡復置(志潘原本隂盤天寳元年更名後省為彰信堡)
唐永信城臨涇城良原城潘原城臨
汧城
地理志隴州汧源貞元十三年築永信城于平戎川汧
陽有臨汧城太和元年築原州平涼郡廣德元年沒吐
蕃節度馬璘表置行原州於靈臺之百里城貞元十九
年徙治平涼(舊紀四月乙未劉昌奏)元和三年又徙治臨涇列
傳邢君牙節度鳳翔吐蕃犯邊君牙勵耕戰為備又城
隴州平戎號永信城郝玼貞元中為臨涇鎮將嘗從
數百騎出野還說節度使馬璘曰臨涇扼洛口其川饒
衍利畜牧其西走戎道曠數百里皆流沙無水草願城
之為休養便地璘不聽及段祐代節度玼復說曰天寳
中天下以兵為防獨西戎耳而塞至京師且萬里自祿
山反西陲盡亡寰内為邊郡若築臨涇以折虜勢便甚
佑唯諾請于朝卒詔城臨涇(通鑑元和三年正月庚子)為行原州(十二)
(月庚子置)以玼為刺史戍之自是虜不敢過臨涇玼在邊積
三十年虜大畏(舊紀元和三年正月庚子涇原節度段祐請修臨涇城在涇州北九十里扼西)
(戎之衝要詔從之十二月庚戌以臨涇縣為行原州命鎮將郝玼為刺史自玼鎮臨涇西戎不敢犯塞)
李元諒為隴右節度貞元四年初築良原城距城築臺
上張連弩又進築新城據便地虜深憚之朱忠亮憲
宗時為涇原四鎮節度築潘原城(初貞元三年七月庚辰遣决勝軍使唐良)
(臣以六百人曰咸陽戍潘原堡)王潛拜涇原節度使憲宗與對大悅
潛至鎮繕壁壘積粟偫兵遂引師自原州踰峽石取虜
將一人斥烽候築歸化潘原二壘請復城原州度支沮
議王承元穆宗時為鳳翔節度鳳翔右袤涇原地平
少巖險吐蕃數入承元據勝地為鄣置守兵千詔號臨
汧城以勞封岐國公舊紀太和元年四月甲午鳳翔
築臨汧城於汧陽縣西北八十里
唐清塞城
會要清塞軍貞元十五年四月以清塞城為軍
唐鄂城
牛僧孺傳寳歷元年正月於鄂州置武昌軍授僧孺節
度使鄂城土惡亟圯歲增築僧孺陶甓以城五年畢鄂
無歲費志鄂州有武昌軍元和元年置(吳志孫權黃初二年自公安都鄂改名武昌八月城武昌)
唐杖義城禦侮城柔遠城(卭崍關)
李德裕傳(兼舊史月日)太和四年十月戊申徙劍南西川節
度使建籌邊樓率戶二百取一人使習戰緩則農急則
戰謂之雄邊子弟其精兵曰南燕保義保惠兩河慕義
左右運弩騎士曰飛星鷙擊竒鋒流電霆聲突騎總十
一軍築杖義城以制大度青谿關之阻作禦侮城以控
榮經(雅州縣名)犄角之勢作柔遠城以扼西山吐蕃六年五
月甲辰奏復卭崍關徙巂州治臺登(地理志六年徙治)以奪蠻
險於是二邊浸懼南詔請還所俘掠吐蕃維州將悉怛
謀以城降後路巖置定遠軍於卭州扼大度治故關由
是山南八國來朝地理志黎州有武侯廣清肅寧大
定要衝杖義等十一城巂州有清溪關維州武德七年
以羌戶於姜維故城置廣德元年沒吐蕃太和五年收
復(德𥙿遣將虞藏儉據之州南抵江陽岷山西北望隴山一面崖三涯江虜號無憂城為西南要扞尋棄之)
(大中三年首領以州内附)雅州有伐謀制勝等八城榮經縣有卭崍
山有關
唐三原城經略城
史憲忠傳會昌中築三原城吐蕃因之數犯邊拜憲忠
涇原節度使以怖其侵䟽涇于隍積緡錢十萬粟百萬
斛戌人宜之李吉甫傳元和八年請發夏州精騎五
百屯經略故城以護党項奏復宥州乃治經略軍以隷
綏銀道元和志豐安軍靈武郡西黃河外一百八十
餘里萬歲通天初置管兵八千人馬一千三百匹定遠
東城靈武郡東北二百里黃河外景龍中韓公張仁愿
置管兵七千馬三千西城九原郡北黃河外八千里景
龍中仁愿置管兵七千馬一千七百西南去理所一千
餘里安北都護府亦曰中受降城景龍中仁愿於黃河
北岸置管兵六千馬二千西南去里所千三百里東城
榆林郡東北二百里景龍中仁愿置管兵七千馬一千
七百西南去理所一十六百餘里振武軍單于都護府
城内天寳中王忠嗣置管兵九千馬一千六百西南至
理所千七百里(靈州)舊置六胡州在靈州界内開元中
廢六州置宥州以領降戶天寳末寄理經略軍元和八
年李吉甫上言九年五月復於經略軍城置宥州(自新宥州)
(北至天德置新館十一所從天德取夏州乘傳奏事四日餘至京師)吉甫傳云起夏州至天德復驛侯十一
(區以通緩急)
唐新安城奮戎城(峨和城)
會要咸通六年四月西川節度牛藂於蠻界築新安城
以遏戎州地理志巂州西有寧遠軍有新安三阜沙
野保塞西瀘遏戎等九城自清溪關南經大定城百一
十里戎州有奮戎城乾符二年置翼州有峨和白岸都
護祚鼎四城文苑英華陳諷新築峩和城賦數萬落
於屈指睇連營於寸目
唐安南城
高駢傳咸通七年(十一月)為靜海軍節度築安南城周三
千步又鑿道五所通使者其徑青石者或傳馬援不能
治有震碎其石乃得通因名道曰天威道駢鎮成都築
城名曰大元城寳歷元年安南都護李元喜請移城
於江北岸圖形勢上之王晙桂州築城康承訓城
邕州合容管隷之
建隆修都城(太平興國京城門名)元豐修
都城(記)
東京舊城周回二十里一百五十五步(即汴州城)唐建中初
節度使李勉築皇朝曰闕城裏城南三門(朱雀保康崇明)東二
門(麗景望春)西二門(宜秋閶闔)北三門(景龍安遠天波)大内據關城西北
宮城周回五里新城周回四十八里二百三十三步周
世宗廣而新之顯德二年四月展外城(王朴主營度薛可高史儉蓋萬)
(康彦環之徒司工築舉宋渭曹鄭之民十餘萬城之農隙興板築東作則罷陶榖為之頌三年彰信節度使韓)
通築(王朴傳云廣新城通道路壯偉宏闊今京師之制多其所規為)皇朝曰國城外城
南五門(南薰普濟宣化廣利安土)東五門(上善通津朝陽含輝善利)西六門(順天大通)
(開遠宣澤金耀咸豐)北五門(通天景陽永泰安肅永順)建隆三年正月甲戌發
浚儀民數千廣皇城之東北隅五月命有司案西京宮
殿圖修宮城(韓重贇董役)四年五月十四日詔李懷義護役
(二十四日明德門成命陶榖撰碑)乾德三年四月十三日導五丈河通
皇城為池四年二月七日帝親視皇城版築之役六年
(即開寳元年)正月甲午發近甸丁夫增修京城興國四年九
月戊子改京城門名至道元年十一月丁卯(二十五日)詔張
洎改撰京城内外坊名八十餘分定布列始有雍洛之
制或云坊一百三十有二(雍熙二年欲廣皇城九月十七日命劉延翰等經度畫圖來上帝恐動民居而)
(止僅遷出在内三數司而已)祥符元年正月丙子(十四日)脩東京外城
九年七月丁未增築新城天禧二年三月畢工天聖元
年正月辛卯發卒增築京城(七月二十四日增築皇祐元年八月十二日葺舊城)
(嘉祐四年正月十一日修築新舊城治平元年十月十六日增築)熙寧八年九月癸酉
重脩都城(會要八月二十一日詔)内臣宋用臣董之元豐元年十月丁未
(六日)告畢詔知制誥李清臣記之曰以三歲之績易數百
年因循之陋崇墉屹然周五十里一百六十五步横度
之基五丈九尺高度之四丈而埤堄七尺堅若埏埴直
若引䋲惟我汴京氣象宏偉平廣四逹岡阜繚轉隠磷
地中若龍盤虎伏睨而四據濁河限其北漕渠貫其内
氣得中和土號沃衍霏煙屯雲映帶門闕望之者知其
為天子之宅周世宗廣而新之逮此百二十有五年聖
主營於無為圖于弗用取羡卒共其力兵不踰一萬分
部者六板幹逓遷畚鍤貫序創機輪以登土為鐵䟽以
固溝肇于丙方環于四浹度功五百七十九萬有竒所
省者十之三其作怡然其成𥙿然人不及計士不及議
而城以全新奏矣又有材易八門崇端顯嚴遂與城稱
其外趾跨隍百一十有五步聖授其筭士薦其能云云
二年進記紹聖元年九月六日刻石於南薰門蔡卞書篆
(初命直學士院孫洙撰記後改命清臣)元祐三年十月庚子命將作監丞
李士京修京城(紹聖元年正月八日增築功畢復以外門正門為方城偏門為甕城)舊城
内左一廂二十坊二廂十六坊右一廂八坊二廂二坊
新城内城東廂九坊西廂二十六坊南廂二十坊北廂
二十坊太宗以名多俚俗至道元年十一月十五日易
以美名唯寳積安業樂臺利仁四坊仍舊名祥符二年
三月九日增置廂九京東一廂一坊二廂一坊三廂一
坊京南廂二坊京西一廂二坊二廂二坊三廂二坊京
北一廂二坊二廂一坊祥符六年五月七日改夷門坊
曰寧遠元英坊曰瑞慶重城之内畫坊一百三十二
太祖建都無山川之險所恃者在修德在用人在得民心
雍熙築河北城壘祥符山川城寨圖
雍熙四年二月二十三日詔河北諸郡發鎮兵增築城
壘(遣翟守素田仁明等四人分路按行)端拱二年二月令沿邊作方田列
置寨栅至道三年九月楊允素上地圖帝御滋福殿歴
指山川堡壁曰朕已令屯兵内地而省冗費咸平四年
十二月壬戌陜西漕臣劉綜言鎮戎軍本古原州請於
軍前後置堡寨且耕且戰(祥符二年始置横陽神堂銀城三寨皆在屈野河東置寨)
(將)祥符三年四月己未内出曹韋張宗貴所上涇原環
慶兩路山川城寨圖示宰臣曰虜置藩部俱當儲備亦
詳宜别畫二圖一付本路一留密院康定元年陜西漕
龐籍請諸寨互相應援慶歷元年曹綜於三都谷静邊
堡置寨二年三月環慶於柔遠寨東擇利益建城寨又
於細腰城建寨四年宣撫韓琦請令涇原修葺堡寨五
年十月甲子以延州城馬蹄川為安定堡嘉祐四年二
月十一日詔留麟州鎮州府州中候百勝清寨四堡寨
餘皆廢之治平四年三月環慶蔡挺築荔原堡閠三月
涇原修堡寨賜名治平寨(又有雞川寨)熙寧十年延州建四
堡咸平六年六月己卯賜環州大名乾川新寨名肅
遠九月辛亥府州西寒嶺置寨賜名寧遠慶歷三年正
月乙未詔河北轉運提刑安撫司提舉修城壘
咸平彭陽城
鎮戎軍咸平六年築九域志軍東八十三里
景德肅寧城
瀛州雍熙中置平虜寨淳化元年改平虜城景德元年
十二月甲辰改肅寧城
天禧清水城
秦州天禧元年十一月曹瑋築熙寧元年秦州置甘谷
城(九域志甘谷在州西北一百八十五里)
明道懷遠城
明道元年十月甲寅鎮戎軍新修赤藁城名為懷
遠城慶歷元年十月三日戶部副使李宗詠等
往河東修寧遠寨渭州牧隆城天禧元年築
祥符七年築籠竿城咸平四年閏十月築綏州
城
康定青澗城
元年九月庚午以种世衡知延州青澗城种世衡傳
建請營故寬州州西南直延安二百里當寇衝右捍延
安左可致河東粟北可圖銀夏詔即廢壘興築壘近虜
屢出争且戰且城之初苦無水鑿地百五十尺至石屑
石得泉城成賜名青澗城遷知城事開營田二千頃
九域志青澗城在延州東北一百十五里
慶歷韓公城
秦州初建隆三年築伏羌城祥符九年二月城南市慶
歷初守臣韓琦以東西城外有民居軍營恐資寇元年
十月己卯詔增築外城乃廣外城十一里與内城聯合
為一城秦民德之號韓公城興功於元年十月三日己
卯成於二年正月二十七日廣四千一百步高三丈五
尺計工三百萬(一云東西關城)
慶歷水洛城
德順軍慶歷三年以渭州隴竿城置軍靖邊砦西南去
略陽二百里有城曰水洛川地平土沃曹瑋嘗經營之
劉滬密使城主鐸斯那内附因城之慶歷三年十月甲
子鄭戩奏遣劉滬董士廉築城涇原帥尹洙令罷役不
從四年七月二十六日奏城成(䚰役以滬任城事城中有碑紀滬事)九域志
(城在軍西南一百里)
至和元年八月廣西余靖作桂州新城二年六月成王
安石為記
慶歷大順城
慶歷二年范仲淹於慶州柔遠寨東北四十里大順川
建城四月辛巳詔城名大順(張載為之記)五年閠五月甲申
仲淹宣撫請建細腰城(在三川間)命种世衡蔣偕城之自環
州隷原州范仲淹傳慶之西北馬鋪寨當後橋川口
深在賊腹中仲淹欲城之度賊必爭密遣子純佑與蕃
將趙明先據其地引兵隨其後諸將初不知所向行至
柔遠始號令之版築畢具旬日城成今大順城是也賊
覺以騎三萬來戰佯北仲淹戒勿追已而果有伏大順
既成白豹金湯皆截然不敢動環慶自此寇益少張
亢傳為并代都鈐轄管麟府軍馬以州東焦山有石炭
穴為築東勝堡下城旁有蔬畦為築金城堡州北沙坑
有水泉為築安定堡置兵守之戰于兔毛川賊大潰不
踰月築清塞百勝中侯建寧鎮川五堡麟州之路始通
熙寧綏德城
延州熙寧二年置元豐七年正月十九日陜西漕臣范
純粹言綏德城當寇衝請立軍以七城砦隷焉(在州東北二百)
(三十里)建隆二年秦州置伏羌寨熙寧三年以寨
為城(在州西九十里)熙寧六年河州置定羌城(九域志七年置)
(在州東七十里)元豐四年通遠軍北一百二十里置定
西城
元祐定遠城
七年五月甲申熙河蘭岷路進築凡二十四日畢功經
略使范育等賜詔奬諭
金湯城(延州元符二年以舊寨改)銀川城(崇寧五年以銀川改)
定西城(蘭州元豊六年增築閏六月隷通遠軍)平夏城(鎮戎軍紹聖四年以石門城改)
德威城(舊清水河政和六年置)安西城(紹聖二年章栥築)
定邊城(元符二年三月十四日韓昇築)安邊城(環州崇寧五年置)
興平城(元符元年三月十七日環慶築)
元豐三年十一月二十一日曾鞏奏秦鳳鄜延涇原環
慶并代五路嘉祐城堡一百十二熙寧二百十二元豐
二百七十四熙寧較嘉祐一倍元豐再倍而熙河城堡
又三十有一夫將於兵猶奕於棋善奕者置棋雖疎取
數必多得其要而已敵雖萬變塗雖百出而形勢足以
相援攻守足以相赴所保必其地所應合其變用力少
而得筭多
紹興築皇城
今大内舊杭州州治也紹興十八年三月十四日名皇
城南北門曰麗正和寧二十八年七月己未增築皇城
東南之外城(修築五百四十一丈計工三十餘萬九月二十二日新城增置便門詔新南門名嘉)
(會)乾道九年十二月二十一日修禁城
紹興山水寨
建炎二年命揚州增修城壁紹興十一年二月十二日
昭王㬇兼通泰制置使措置水寨鄉兵建炎四年六
月臣僚言江北諸郡之民往往自為寨栅羣聚以守和
州則有雙山鷄籠二三寨麻胡阿育二水寨廬州則有
浮槎方山等寨滁州則有獨山等寨每寨多至二萬餘
家宜諭以恩意有功者命鎮撫使保奏推恩從之十一
月遣使兩浙點檢寨栅乾道五年九月遣淮西參議許
子中措置淮西山水寨民兵漢鼂錯言邊事曰選
常居者家室田作為高城深塹其藺石布渠答復
為一城其内城間百五十步要害之處通川之道
調立城邑毋下千家為中周虎落先為室屋具田
器幕人居之文王城朔方以南仲宣王城東方以
仲山甫慮以悄悄之勞發以赫赫之名承以翼翼
之勤續以明明之功其君臣如此而守衛有其具也古
者哲夫以為城衆心以為城禮義廉恥以為城易曰
天險不可升也是險也無象無形不兵而不可犯不城而不
可踰所以持山川丘陵者也昔之人以大師為垣得道
為助在德者險苟得民心雖畫地而守效死者莫肯去
不然崇城到天嚴扉重閉金鋪銅環鐵扇石樞無以結
民心至於攜叛不若折柳之樊圃也禦外之道莫若
設險制勝之方莫若因形重門擊柝設險也高屋建瓴
因形也雅有營謝美召伯也傳稱城沂賢蒍敖也城
朔方而玁狁之難除禦戎狄之道守備為本不以攻戰
為先陵崢岸峭豐牆峭阯以行義為阻道德為
塞賢人為兵則邊境無鹿駭狼顧之憂春秋之法大
事書之於策其於土功尤致其謹始於隠之城中丘卒
於哀之城邾瑕其事幾三十條莒城惡而弗備巫臣以
為譏由于城麇不知高厚子西以為誚子囊之城郢蒍
艾獵之城沂深嘉屢歎以為善相一國崪若斷岸矗
似長雲扼敵國之襟喉據邊障之樞會屈伸指臂開
闔風雷啟關而敵不敢入下兵而敵不敢當堞雉崢嶸
岳立雲連鼔鼙晝鳴刁斗夜嚴渠答藺石凡備畢具
隠以金椎蒙以石壁巋乎峭巘斷岸之不可攀峙芻
糧糓甲兵具藺石杜擭穽察相翔謹號戒王公設險
以守國孔子書於習坎之彖城郭溝池以為固孔子所
以答言偃之問體天之險等威以叙因地之宜溝封
以固猶慮有欲不相保聚弧矢取暌門柝取豫俾居無
甈而害有禦迺量弘閷迺審薄厚先壞而防先變
而懼毋生戒心棄成恃陋古者天子守在四夷故城
成周而君子小之雖然清風至而城郭不修入其國者
有以觀政矣石城湯池著於神農之教固圉重閉載
乎春秋之訓敵無脆有備者勝國無小善守者全樂
毅能下齊而不能拔莒即墨之二城佛貍能飲江而不
能克旴𣅿之孤壘以習安為懼以恃陋為戒墨翟之智
子囊之忠也正其疆場脩其土田險其走集親其民
人明其伍侯萬雉鬱起矗如長雲植表作旗萬鍤
競奮實墉實壑深與高稱城有制役有時大都不
過三國之一邑無百雉之城制也凡土功龍見而戒事
火見而致用水昏正而栽日至而畢時也周之以水
樵校聯布之以藺石渠答
玉海卷一百七十四
