卷一百二十五
玉海卷一百二十五
宋王應麟撰
官制
古官名
三皇二帝傳述其官書載唐虞之官夏殷無聞焉周
官則備矣
太昊九庖官
崔寔政論太昊之世設九庖之官
黃帝四監左右大監
通典州牧黃帝立四監以治萬國(宋百官志刺史黃帝四監唐虞十二牧是)
(其職也周改曰伯)史黃帝紀以師兵為營衛官名皆以雲命
為雲師置左右大監監于萬國萬國和舉風后力牧常
先大鴻以治民(左右大監即後世二伯也正義若周召分陜)月令季夏命
四監大合百縣之秩芻以養犧牲季冬命四監收秩薪
柴以共郊廟及百祀之薪燎注四監主山林川澤之官
(吕氏春秋注四監周制也)魏文帝詔曰昔軒轅建四面之號
黃帝李官
見兵法
黃帝四史左右史
拾遺記黃帝置四史以主圖籍(黃帝置四史官令沮誦蒼頡隷首孔甲居其職)
帝王世紀黃帝云云其史蒼頡取像鳥跡始作文字史
官之作蓋自此始記其言行策而藏之名曰書契唐六
典起居郎注宋衷世本云沮誦蒼頡為黃帝左右史(一云)
(黃帝之世始立史官至于夏商分置左右)周書穆王時左史戎夫書前代
存亡之誡諸侯之國亦立之夏終商摯周聃晉黍(後漢竇章傳注老子為柱下)
史四方所記文書皆歸柱下(周有右史武見宋衷世本)楚左史倚相左史老鬻子注黃
帝置史官世本容成造歷大撓作甲子宋衷注皆黃
帝史官也荀子注倉頡黃帝史官周禮疏世本作
云倉頡造文字頡黃帝之史則文字起於黃帝漢志
孔甲盤盂二十六篇注黃帝之史
黃帝太醫
漢書司馬相如傳詔岐伯使尚方注張揖曰岐伯者黃
帝太醫屬使主方藥也
黃帝樂師
文選張衡思玄賦注大容黃帝樂師
堯田師農師稷官田正
淮南子(選注引文子同)堯命舜為司徒契為司馬禹為司空稷
為大田師奚仲為工(選注引文子作工師)史周紀棄游戲好種
麻菽成人遂好耕農相地之宜宜榖者稼穡焉民皆法
則之帝堯聞之舉棄為農師舜封於邰號曰后稷夏后
氏政衰去稷不務不窋失其官公劉復修后稷之業務
耕種行地宜詩閟宫是生后稷降之百福黍稷重穋
稙穉菽麥奄有下國俾民稼穡箋后稷長大堯登用之
使居稷官民賴其功後雖作司馬天下猶以后稷稱焉
疏舜命羣官使禹宅百揆即天官也契為司徒即地官
也(商頌玄鳥箋契為堯司徒有功封商)伯夷為秩宗即春官也咎繇為士
即秋官也垂為共工即冬官也唯夏官不言命帝曰棄
褒述其為稷之功不言命而為官明是稷作司馬為夏
官也且尚書刑德放云稷為司馬周語稷為天官(周禮疏堯天官為稷)
禮大司徒疏堯時棄為稷官立稼穡之事死乃配稷
而食名為田正左傳蔡墨曰稷田正也
堯工師木工舜工師
文子自然篇堯之治天下也后稷為田疇奚仲為工師
(文選注引之)注造器物以備民用淮南子齊俗訓奚仲為
工(左傳及淮南修務訓云夏車正當攷)說苑倕為工師史記堯紀共
工堯試之工師舜紀垂主工師百工致功劉向列仙
傳赤松子輿堯時為木工仇生赤湯時為木正
堯謁者
後漢官志注荀綽晉百官表注明帝詔曰謁者乃堯之
尊官所以試舜賓于四門四門穆穆者晉志左執法
東北一星曰謁者
堯射官弓正
月令正義羿為堯時射官說文曰羿帝嚳射官也賈逵
云羿之先祖世為先王射官故帝賜羿弓矢使司射
帝王世紀羿有窮氏帝嚳以上世掌射正嚳賜以彤
弓素矢封之鉏為帝司射唐宰相世系表青陽氏第
五子揮為弓正始制弓矢子孫姓張氏左傳閼伯為
陶唐氏之火正鄭語黎為高辛氏火正
堯大理堯宗官
說苑(見樂正)唐宗室表臯陶為堯大理(管子臯陶為李)生益益
生恩成歴虞夏商世為大理以官命族為理氏北史
序傳庭堅為堯大理史舜紀臯陶為大理平民各伏
得其實月令注理治獄官也有虞氏曰士夏曰大理
周曰大司寇宗伯注宗伯典禮之官書堯典曰帝曰
咨四岳有能典朕三禮僉曰伯夷帝曰俞咨伯汝作秩
宗宗官又主鬼神云云唐虞歴三代以宗官典國之禮
與其祭祀漢之太常是也
堯大農
三代世表褚先生曰堯知稷賢才立以為大農姓之曰
姬氏
堯四伯
詩崧高維嶽注堯之時姜氏為四伯掌四嶽之祀述諸
侯之職周有甫申齊許正義四伯既主四時又主方嶽
因其時而主其方國語堯使禹治水四岳佐之云云
此一王四伯韋昭注一王謂禹四伯謂四嶽也(書注孔氏云四)
(岳即義和四子)
堯共工
明堂位垂之和鍾注垂堯之共工疏舜典垂作共工鄭
不見古文故以為堯
堯司馬
見田師文子堯治天下舜為司徒契為司馬禹為司
空后稷為田疇奚仲為工師
堯司徒太尉封人六官(見上)
魯語展禽曰契為司徒而民輯注為堯司徒能敬敷五
教司馬相如傳注張揖曰禹為堯司空卨為堯司徒
月令正義三王有司馬無太尉中候握河紀云舜為
太尉此堯時置之三王不置也漢表太尉秦官史記
正義堯置羲和六官掌天地四方莊子堯出游華封
人祝曰云云
堯天官
周禮疏堯初天官為稷至試舜天官之任謂之百揆舜
命禹為之即天官也
堯羲和官虞夏天官
漢書陽朔二年春詔曰帝堯立羲和之官命以四時之
事令不失其序故書云黎民於蕃時雍明以隂陽為本
也注應邵曰堯典乃命羲和羲氏和氏世掌天地之官
(書正義曰書傳有羲伯和伯是仲叔子孫)堯典正義少昊五鳩氏即周世
之卿官别有鳳鳥氏班在五鳩上上世重歷數堯於卿
官之外别命羲和掌天地尊於諸卿傳曰日官居卿以
底日楚語堯育重黎之後使典天地以至於夏商史
記自序余先周室之太史也自上世嘗顯功名於虞夏
典天官事司馬氏世主天官周禮正義堯天官稷
也地官司徒也
堯掌庾
氏族略庾氏堯時掌庾大夫以官命氏
舜四方設官
舜典帝釐下土方設居方作汩作九共九篇槀飫注言
舜理四方諸侯各設其官居其方(周禮正義四岳四時之官主四岳之事始)
(義和之時主四岳者謂之四伯至其死分置八伯皆王官書傳云惟元祀巡狩四岳八伯九州而言八伯者據)
畿外八州也畿内不置伯以鄉遂之吏主之(四岳分掌四岳諸侯即羲和四子)堯典咨四岳二治水㢲位
(也舜典咨四岳二熙載典禮也)
舜樂正堯樂正
孔叢子魯哀公問書稱䕫曰於予擊石拊石百獸率舞
庶尹允諧何謂也子曰此言善政之化乎物也古之帝
王功成作樂其政善者其樂和樂和則天地猶且應之
況百獸乎夔為帝舜樂正實能以樂盡治理之情公曰
然則政之大本莫尚夔乎子曰樂所以歌其成功非政
本也衆官之長既咸熙熙然後樂乃和焉吾聞夔一足
有異於人信乎子曰昔重黎舉夔而進又欲求人而佐
焉舜曰夫樂天地之精也惟聖人惟能和六律均五聲
和樂之本以通八風夔能若此一而足矣故曰一足非
一足也公曰善呂氏春秋孔子曰舜欲以樂傳教於
天下乃令重黎舉夔於草莽之中而進之舜以為樂正
夔於是正六律和五聲以通八風而天下大服荀子
成相篇禹勞心力堯有德干戈不用三苖服舉舜甽畝
任之天下身休息得后稷五榖殖夔為樂正鳥獸服契
為司徒民知孝悌尊有德禹有功抑下鴻辟除民害逐
共工韓非子堯曰夔一而足矣使為樂正說苑君
道篇周公對成王曰天子無戲言周公旦可謂善說矣
當堯之時舜為司徒契為司馬禹為司空后稷為田疇
夔為樂正倕為工師伯夷為秩宗臯陶為大理益掌敺
禽獸左傳昭二十八年叔向母曰樂正后夔注舜
典樂之君長舜典帝曰䕫命汝典樂教胄子直而
温寬而栗剛而無虐簡而無傲聲依永律和聲八
音克諧無相奪倫神人以和䕫曰於予擊石拊石
百獸率舞益稷帝曰予欲聞六律五聲八音在
治忽工以納言時而颺之(注工樂官掌誦詩以納諫)夔曰戛擊
鳴球摶拊琴瑟以詠祖考來格虞賓在位羣后德
讓下管鼗鼓合止柷敔笙鏞以間鳥獸蹌蹌蕭韶
九成鳳皇來儀王制樂正崇四術注樂官之長
掌國子之教虞書曰夔典樂教胄子尚書大傳惟十
有五祀舜為賓客禹為主人樂正進贊曰尚考太室之
義唐為虞賓(文選注)晉語趙宣子召軍吏戒樂正
舜虞官
詩正義詩譜堯時有伯翳者實臯陶之子佐禹治水水
土既平舜命作虞官掌上下草木鳥獸賜姓曰嬴
虞史五帝史官
大戴記誥志第七十一公曰何以事神子曰丘聞周太
史曰政不率天下不由人則事難成虞史伯夷曰明孟
也幽幼也明幽雌雄也雌雄迭興而順至正之統也日
歸于西起明于東月歸于東起明于西(又見史記歷書)虞夏之
歷正建於孟春於時冰泮發蟄百草權輿瑞雉無釋物
乃歲俱生于東以順四時卒于冬萬於時雞三號卒明
載于青色撫十二月節卒于丑日月成歲歴再閏以順
天道此謂歲虞汁月天曰作明曰與維天是戴地曰作
昌曰與維地是事人曰作樂曰與惟民是嬉四代篇曰
夏商之未興也伯夷謂此三帝之眇禮典同注書協
時月正日疏舜之巡狩於方岳之下命史官協時月協
合也合四時節氣之早晚及月之大小定分正日正定
日之甲乙書正義堯典雖唐事本虞史所錄後漢
班彪傳唐虞三代詩書所及世有史官以司典籍注見
於史籍者夏大史終古殷大史向摯周大史儋見吕氏
春秋春秋正義禮記内則稱五帝有史官吳華覈曰
五帝三王皆立史官爾雅九河大史釋文或曰史官
記事之處
虞八伯
曲禮五官之長曰伯疏堯時為四伯至堯之末分置八
伯故虞書傳云元祀巡狩四岳八伯明堯末置之夏則
無文殷改置二伯與周同王制州有伯注殷之州長
曰伯虞夏及周皆曰牧正義鄭答張逸云幾内之州不
置伯有鄉遂之吏主之云云周禮太宰云施典于邦國
建其牧立其監是畿外邦國有牧畿内不置故有八伯
也(周禮疏見上)詩崧高注堯之時姜氏為四伯正義堯典
注云堯末年分四嶽置八伯周語謂伯夷為四岳尚
書大傳自羲和後分置八伯舜既即位元祀巡狩每至
其方各貢兩伯之樂伯夷為陽伯樂舞侏離歌曰析陽
(詩正義虞傳云東岳陽伯之樂舞侏離注云舞曲名)羲仲之後為羲伯樂舞鼚哉
歌曰南陽棄為夏伯樂舞謾彧歌曰初慮羲叔之後為
羲伯樂舞將陽歌曰朱于咎繇為秋伯樂舞蔡俶歌曰
零落和仲之後為和伯樂舞元鶴歌曰歸來垂為冬伯
樂舞丹鳳歌曰齊落(一曰縵縵)後闕一人(鄭玄注曰有脫辭)十有五
祀後又有百工相和慶雲八伯稽首而進(見陶潜羣輔錄)國
語昆吾為夏伯大彭豕韋為商伯
堯時四岳内典王朝之職如周六卿外掌諸侯之事
如周牧伯或曰堯時羲和掌天地之官三公為之實
為二伯羲伯司東凡南方事皆統之和伯司西凡北
方事皆統之殷制大而二伯小而八伯繩牽絲聯相
維而不亂周之盛時周召為東西伯分陜而主之
伯夷居第一為陽伯及命官之際四岳舉以典禮而
帝舜為之不名獨曰咨伯汝作秩宗史述其辭避亦
曰伯拜稽首遜于夔龍與衆臣異周有九伯則畿
内蓋亦設牧王畿居中八州居外各設一方伯焉
黃帝置左右監堯四宅舜始置十二州州置牧
周禮疏案尚書傳云惟元祀巡狩四岳八伯注云堯始
以羲和為六卿主春夏秋冬并掌方岳之事是為四岳
出則為伯其後方置八伯畿外八州畿内不置伯鄉遂
之吏主之
二十官
吕氏春秋大撓作甲子黔如作虜首(一作慮首)容成作歷羲
和作占日尚儀作占月后益作占歲胡曹作衣夷羿作
弓祝融作市狄儀作酒高元作室虞姁作舟伯益作井
赤冀作臼乘雅作駕寒哀作御王冰作服牛史皇作圖
巫彭作醫巫咸作筮此二十官者聖王所以治天下也
聖王不能二十官之事然而使二十官盡其巧畢其能
聖王在上故也聖王之所不能也所以能之也其不知
也所以知之也養其神修其德而化矣奚仲作車倉頡
作書后稷作稼臯陶作刑昆吾作陶夏鮌作城此六人
者所作當矣易緯通卦驗曰天皇之先與乾曜合元
天地成位君臣道生君有五期(五行)輔有三名(公卿大夫也)
夏車正
左傳定元年薛宰曰薛之皇祖奚仲居薛為夏車正注
奚仲為夏禹掌車服大夫荀子奚仲作車乘注夏禹
時車正漢地理志魯國薛縣注夏車正奚仲所國(後遷)
(于邳)後輿服志上古聖人見轉蓬始知為輪輪行可載
因物知生復為之輿輿輪相乘流運罔極任重致遠天
下獲其利後世聖人視斗周旋魁方杓曲以攜龍角為
帝車於是迺曲其輈自是以來世加其飾至奚仲為夏
車正(周敬王十一年薛宰有言事始經見)建其斿旐尊卑上下各有等級
(又通典)淮南子堯治天下也舜為司徒奚仲為工
夏書胤征工執藝事以諫考工記夏后氏上匠注禹
治洪水民降丘宅土卑宫室盡力溝洫而尊匠
夏遒人虞人
書胤征每歲孟春遒人以木鐸徇于路官師相規工執
藝事以諫注遒人宣令之官(左傳注行人之官)疏周禮無此官
惟小宰徇以木鐸名曰遒人訓遒為聚聚人而令之故
以為名嗇夫馳注主幣之官大戴禮夏小正十有
二月虞人入梁注虞人官也梁者主設罔罟者也
夏司馬
商頌疏王肅云相土在夏為司馬之職掌征伐魯頌
疏尚書刑德放云稷為司馬契為司徒
夏大史令
吕氏春秋夏大史令終古出其圖法如商淮南子
汜論訓夏太史令終古先奔商殷太史令向藝先歸文
王漢古今人表中上等終古夏大史公(一本作大史令)上下
智人向摯殷太史史通引吕氏春秋夏太史終古載
其圖法奔商商太史高勢載其圖法奔周通典史官
肇自黃帝有之自後顯著夏太史終古商太史高勢
六韜禹有史疇湯時大旱七年殷史卜曰當以人禱
夏左史
隋經籍志夏殷已上左史記言右史記事六典宋衷
世本黃帝沮誦蒼頡為左右史周書周穆王有左史戎
夫書前代存亡之數
夏日官周日官
晉律歷志傳曰火出於夏為三月商為四月周為五月
是故天子置日官諸侯有日御以和萬國以協三辰
春官注太史日官也春秋傳曰天子有日官諸侯有日
御日官居卿以底日禮也日御不失日以授百官于朝
居猶處也言建六典以處六卿之職
夏水官
國語冥勤其官而水死注冥契後六世孫根圉之子為
夏水官勤於其職
夏大理
月令孟秋命理瞻傷察創視折注理治獄官也有虞氏
曰士夏曰大理周曰大司寇(又司寇疏)
夏農率
月令孟春王命布農事命田舍東郊皆修封疆審端徑
術田事既飭先定準直農乃不惑注田謂田畯主農之
官也準直謂封疆徑遂也夏小正曰農率均田疏夏小
正大戴禮篇也農率則田畯也均田則審端徑遂也
湯司直臣
淮南子主術訓成湯有司直之臣武王有戒謹之鞀(許謹)
(云司直官名不曲也)鄧子湯有司直之臣
湯司空
書序咎單作明居疏馬融云咎單為湯司空(傳言主土地之官)
湯司御門尹
莊子則陽篇湯得其司御門尹登恒為之傅之從師而
不囿得其隨成為之司其名
商守藏史
莊子釋文彭祖世本云姓籛名鏗在商為守藏史在周
為柱下史史記老子傳周守藏室之史也索隠周藏
書室之史
殷太史(又見上)
曲禮注太史殷時制也吕氏春秋殷内史向摯載其
圖法出之周
殷牧師
後漢書西羌傳序季歴克余無之戎太丁命為牧師注
竹書紀年曰王季為殷牧師詩出車于彼牧矣注出
車就馬於牧地周禮夏官牧師下士四人掌牧地皆
有厲禁孟春焚牧田事贊焚萊
文王七屬
大戴禮文王官人第七十二王曰太師倫有七屬屬有
九用用有六徵一曰觀誠二曰考志三曰視中四曰觀
色五曰觀隠六曰揆德九用曰有慮曰慈惠曰忠正曰
順直曰絜正曰慎廉曰好謀曰接給曰猛毅九用有徵
乃任七屬一曰國則任貴二曰鄉則任貞三曰官則任
長四曰學則任師五曰族則任宗六曰家則任主七曰
先則任賢正月王親命七屬之人三戒然後及論王親
受而考之然後論成
周虞官
晉語文王詢于八虞注周八士皆在虞官伯達伯适仲
突仲忽叔夜叔夏季隨季騧
周陶正(黃帝陶正)
左傳襄二十五年子産曰虞閼父為周陶正先王賴其
利器用也與其神明之後封胡公(滿)以備三恪注為武
王陶正考工記陶人為甗盆甑鬲庾瓬人為簋豆鬴
(搏埴之工)凡陶瓬之事髺墾薜暴不入市器中膊豆中繩(拊泥)
(均垂繩正)凝土為器聖人所作有虞氏上陶(注舜至質貴陶器)甒大
是也曲禮六工曰土工注殷制陶瓬也於周屬司空
列仙傳寗封子為黃帝陶正虞氏泰尊(舜陶于河濱)郊特牲器用陶匏
土簋土鉶古公陶復陶穴尸子夏昆吾作陶(周書神農作瓦器)陶復陶穴見於興王之初泰尊山罍
不忘反始之意漢有甄官(上之化下下之從上猶泥之在鈞唯甄者之所為)
周盟府
左傳僖五年宫之竒曰虢仲虢叔王季之穆也為文王
卿士勳在王室藏於盟府(注司盟之官正義咒諸侯初受封爵必有盟誓之言漢封)
(爵之誓即盟之類)二十六年展喜對齊侯曰周公太公股肱周
室夾輔成王成王勞之而賜之盟曰世世子孫無相害
也載在盟府(載載書也)太師職之(太公為太師兼主司盟之官)襄十年伯
輿大夫瑕禽曰平王賜之騂旄之盟十一年晉侯以樂
賜魏絳曰賞國之典也藏在盟府(注司盟之府有賞功之制正義掌藏功勳)
(典策故有賞功之制)定四年祝佗曰踐土之盟其載書云藏在周
府可覆視也周書嘗麥篇大史乃藏之于盟府以為歲
典禮秋官司寇凡大盟約涖其盟書登于天府司盟下
士二人掌盟載之法荀子春秋善胥命詩非屢盟(鄭董隧之盟大史書名)魯召外史
(盟臧紇)隋志王者誅賞具錄其事百官史臣皆藏其書
周日正
子華子召子元而訓之曰昔吾之宗君為周日正周公
作成周定鼎於郟鄏修和周郊於是吾之宗君薦其所
以為祥者其族有三曰井里之璞大山之器車唐叔異
畝之禾是以吾之宗君始有蒲璧以朝作程典令其顯
庸書在故府(子華子程氏名本)左傳桓十七年天子有日官
諸侯有日御(典歷數者)日官居卿以底日(注日官天子掌歷者不在六卿之數)
(而位從卿)日御不失日以授百官于朝(疏大史下大夫非卿尊之若卿)史
歷書周室微疇人子弟分散注如淳曰家業世世相傳
為疇孟康曰同類之人明歷者少皥歷正(李華云天子日官則史佚史扁是)
(也諸侯日御則神竈子韋是也)
周卜正(卜官)
左傳隠十一年(威王八年)春滕侯曰我周之卜正也(注卜)
(官之長疏按周禮大卜之事)薛庶姓也我不可以後之公使羽
父請曰周之宗盟異姓為後禮龜人注世本巫
咸作筮卜未聞其人也書舜官占先蔽志詢謀
僉同龜筮協從卜不習吉(殷六大曰大卜)史龜策傳塗
山之兆從而夏啟世飛燕之卜順故殷興百穀之
筮吉故周王周室之卜官常寳藏蓍龜書建稽疑五
謀而卜筮居其二五占從其多傳曰聖人不煩卜筮
記曰卜筮使民信時日敬鬼神畏法令決嫌疑定猶
豫聖人建隂陽天地之情立以為易易抱龜南面(易官)
(名)春官太卜(見上)魯卜士(齮楚丘)晉卜人筮史(偃)楚開
卜大大卜尹秦徒父梁招父鄭詹尹筮瀆不告易以
為忌龜厭不告詩以為刺詹尹釋策有問焉知鬭廉立
言不疑何卜周官自卜師至于眡祲凡八官大卜以
下大夫二人為之長唐太卜令卜正博士各二人掌
卜筮之法曰龜曰五兆曰易曰式(隋置大卜十人卜正二十人唐減)
周百官府
禮太宰掌建邦之六典一曰治典以治官府二曰教典
以教官府三曰禮典以統百官四曰政典以正百官五
曰刑典以刑百官六曰事典以任百官以八法治官府
一曰官屬以舉邦治二曰官職以辨邦治三曰官聯以
會官治四曰官常以聽官治五曰官成以經邦治六曰
官法以正邦治七曰官刑以糾邦治八曰官計以弊邦
治(注百官所居曰府疏府百官所居處是府聚之義)乃施法于官府而建其正
立其貳設其考陳其殷置其輔(正謂冡宰至司空貳謂小宰至小司空考佐成)
(事者)以法待官府之治歲終令百官府各正其治受其會
小宰以官府之六叙正羣吏以官府六屬舉邦治以
官府六職辨邦治以官府六聯合邦治以官府八成經
邦治以聽官府之六計弊羣吏之治以法掌祭祀朝覲
會同賓客之戒具軍旅田役喪荒亦如之七事者令百
官府共其財用治其施舍聽其治訟月終則以官府之
叙受羣吏之要正歲率治官之屬而觀治象之法令于
百官府曰各修乃職考乃法待乃事以聽王命其有不
共則國有大刑宰夫掌百官府之徵令辨其八職曰
正師司旅府史胥徒掌治法以考百官府羣都縣鄙之
治乘其財用之出入宫正掌王宫之戒令糾禁以時
比宫中之官府次舍之衆寡注官府在宫中者若膳夫
玉府内宰内史之屬大史掌法以逆官府之治正歲
年以序事頒之于官府及都鄙大府凡官府都鄙之
吏及執事者受財用焉司會掌六典八法八則之貳
以逆官府之治掌國之官府之百物財用職内貳官
府之財入之數職歲貳官府之財出賜之數天府
凡官府之治中受而藏之書正義詩赫赫師尹謂三
公之官洪範師尹為正官之吏謂大夫衆正官之吏與
同類之官為長周禮大司樂為樂官之長大卜為卜官
之長此類也
周宗正
宋百官志春秋傳云周受命封建宗盟封兄弟之國十
有五同姓之國三十有五始選其宗正之長而董正之
謂之宗正周書嘗麥篇太祝以王命作筴筴告宗正
周禮春官小宗伯掌三族之别以辨親疎其正室皆
謂之門子注正室適子也將代父當門者也漢百官
表宗正注應劭曰周成王時彤伯入為宗正師古曰彤
伯為宗伯不謂之宗正(古今人表師伯注師古曰周宗伯也尚書作彤伯)
周司商司載
周語仲山甫曰古者司民協孤終司商協名姓(注司商掌賜族)
(受姓之官商金聲清謂人始生吹律合之定其姓名)司徒協旅司寇協姦牧協職
工協革場協入廩協出是則少多死生出入往來皆可
知也魯語天子大采朝日與三公九卿祖識地德日
中考政與百官之政事師尹惟旅牧相宣序民事少采
夕月與太史司載糾虔天刑注載天文也司天文謂馮
相保章氏
周常伯常任凖人
立政周公曰王左右常伯(注謂三公)常任(疏六卿也)準人(注平法之人疏)
(謂士官當謂士師也)綴衣(注掌衣服疏大僕)虎賁(武力事王)知恤鮮哉立民長
伯立政任人準夫牧作三事虎賁綴衣趣馬小尹左右
攜僕百司庶府藝人表臣百司大史尹伯庶常吉士
文選注環濟要略曰侍中古官或曰風后為黃帝侍中
周時號常伯應邵漢官儀侍中周官號曰常伯選於
諸伯言其道德可常尊
周司嗇
甫田詩田畯至喜箋田畯司嗇今之嗇夫也成王出觀
農事親與后世子行疏在田司主稼穡謂之司嗇漢世
亦有此官郊特牲曰蜡祭司嗇注云若后稷(大田箋同)
周司過史
大戴禮保傅篇此殷周之所以長有道也及太子既冠
成人免於保傅之嚴則有司過之史有虧膳之宰太子
有過史必書之過書而宰徹去膳習與智長化與心成
云云官箴王闕楚椒舉侍後以規過(周舍對趙簡子曰願為諤諤之臣墨筆操牘隨君之後司)
(君之過而書之日有記月有效歲有得也)
周五史
隋志周太史(下大夫)建典法則小史(中士)掌邦國志内史(中大)
(夫)掌策命外史(上士)掌四方志三皇五帝書御史(中士)掌萬
民之治天子之史凡有五天官女史八人書内令(内史尊於大史外史尊於小史)
御史(春官大史注春秋傳曰楚有雲夾日以飛楚子使問諸周大史大史主天道)周大史有
佚辛甲漢志墨家尹佚二篇道家辛甲二十九篇(上黨長子縣周史辛甲所封)周語注史佚周武
王時大史名佚(服虔注文十五年傳云史佚周成王大史杜預注僖十五年傳云周武王時大史名佚)襄
(四年周辛甲為大史注周武王大史)籕伯陽叔服伯儋左史戎夫(周任古良史)老子為
守藏室史柱下史六韜史編古今人表史扁(郊祀志周室萇弘)司馬氏世典周史周史以周易見陳
(侯史雍)魯大史氏克(里革以死奮筆)左丘明(急就篇注左丘明本魯之左丘繼守其職)
(遂為姓)外史(襄二年三年)齊大史南史子餘(哀十四年傳)家語晉董史
狐(書法不隠)史蘇墨趙龜太史屠餘左史楚左史倚相左史
老衛大史柳莊華龍滑(武公有瞽史之道史不失書)鄭大史(命伯石為卿董)
(隧盟書名)秦内史廖虢史嚚春秋正義所記春秋天子
則内史主之外史佐之春秋之時諸侯史官多闕策命
之事多是太史則太史主之小史佐之(諸侯無内史齊南史是佐大)
(史者當是小史也)吕氏春秋夏太史令終古殷内史向摯晉
太史屠黍洛誥作冊逸誥注王為冊書使史逸誥伯
禽封命之書左傳桓二年周内史聞之曰臧孫達其
有後於魯乎僖十一年襄王使内史過賜晉侯命十六
年周内史叔興聘于宋二十八年王使内史叔興父策
命晉侯為侯伯襄十年晉使周内史選偪陽族嗣周
語虢文公曰大史順時覛土召公曰史獻書(注史外史也掌三皇)
(五帝之書)襄王使大宰文公及内史興賜晉文公命大宰以
王命命冕服内史贊之
周左史右史柱下史(又見漢柱下令)
晉職官志著作郎周左史之任也玉藻動則左史書
之言則右史書之注其書春秋尚書其存者正義左陽
陽主動故記動右隂隂主静周禮有五史無左右之名
熊氏云周禮大史抱天時與大師同車襄二十五年太
史書崔杼是大史記動為左史也周禮内史掌策命僖
二十八年王命内史叔興父策命晉侯是内史為右史
酒誥太史友内史友鄭注太史内史掌記言記行是内
史記言大史記行也若有闕則交相攝代洛誥史逸命
周公伯禽(史佚成王大史)襄三十年鄭使太史命伯石為卿皆
太史主爵命以内史闕故也若太史闕則内史亦攝之
覲禮賜諸公奉篋服太史是右者彼亦宣行王命故居
右春秋時特置左右史官故襄十四年左史謂魏莊子
昭十二年楚左史倚相藝文志六藝論云右史記事左
史記言與此不合周書史記解第六十一維正月王
在成周昧爽召三公左史戎夫(注穆王也戎夫左史名)漢古今人表右史戎
夫與祝雍同在成王時(唐六典注周穆王時有左史戎夫)楚有左史倚相左史老晉左史史
周紀伯陽甫注唐固曰周柱下史老子也(老子當孔子時唐固說非)
也(唐宗室表云周平王時為太史)後漢紀注十三州志曰侍御史周
官即柱下史掌記注言行宋志侍御史於周為柱下
史周官有御史掌治令亦其任也(張蒼秦時為柱下御史)世本
籛鏗在商為守藏史在周時為柱下史(一云即老子也)東方
朔傳柱下為工注應邵曰老子為周柱下史文選注
列仙傳李耳為周柱下史轉為守藏史列仙傳李耳
為周守藏史莊子周之藏史有老聃者選思玄賦
注古文周書曰周穆王問左史氏史豹史良曰云云
晉天文志北極東一星曰柱下史梁王僧孺云備聃
佚之柱下孔叢子古者人君外朝有國史内朝有女
史舉則左史書之言則右史書之(史佚曰天子無戲言言則史書之)魯曹
(劌曰君舉必書)漢藝文志王者世有史官君舉必書所以謹
言行昭法式也左史記言右史記事事為春秋言為尚
書(荀悅傳古者朝有二史左史記言右史書事事為春秩言為尚書得失一朝而榮辱千載)書笏珥彤
詩大序國史明得失之迹行葦箋緝御相續代而
侍者謂信史也
周史官
禮春官大史下大夫二人注大史史官之長左傳序
周禮有史官掌邦國四方之事達四方之志諸侯亦各
有國史大事書之於策小事簡牘而已史記老子周
守藏室之史也索隠曰藏書室之史老子為柱下史即
藏室之柱下因以為官名宋志周世左史記事右史
記言
周國史
詩疏國史者周官大史小史外史御史之等皆是也鄭
荅張逸云國史采衆詩時明其好惡令瞽矇歌之
周食官
禮天官膳夫上士二人注膳夫食官之長也
周宫中官
禮天官宮正上士二人以時比宫中之官府注正長也
宫正主宫中官之長官府之在宫中者若膳夫玉府内
宰内史之屬宫伯中士二人注伯長也内宰下大
夫二人注内宰宫中官之長寺人王之正内五人注
正内路寢
周計官
天官司會上大夫二人注會大計也司會主天下之大
計計官之長若今尚書
周市官
地官司市下大夫二人注市官之長
周關尹
司關凡四方之賓客敂關則為之告注鄭司農說以國
語曰周之秩官有之曰敵國賓至關尹以告行理以節
逆之鄭玄謂朝聘者疏國語關尹此經司關一也小行
人云凡詩侯入王則逆勞于畿漢藝文志關尹子九
篇注名喜為關吏老子過關喜去吏而從之
周陽官司事農大夫農正農師音
官犧人
周語虢文公曰稷以告王曰史帥陽官(春官)以命我司事
(主農事者)司空除壇于藉命農大夫(田畯也)咸戒農用及藉后
稷監之膳夫農正陳藉禮鬱人薦鬯犧人薦醴(司尊也)瞽
帥音官以省風土(樂官也)命其旅曰徇農師一之(上士)農正
再之(后稷之佐田畯也)后稷三之(春秋正義百榖稷為其長遂以稷名為農官之長)稷五
星在七星南農正也少臯B鳩氏司事(九扈農正)堯農師周頌臣工嗟嗟保介維莫之春如何新畬
於皇來牟將受厥明箋保介車右(月令參保介之御間蓋農官之副也)臣工噫嘻戒農官之詩
周牧正
列子黃帝篇周宣王之牧正有役人梁鴦者能飬
野禽獸詩無羊宣王考牧也注宣王復古之牧
法牧人職廢宣王始興而復之夏少康為仍牧
正
周宰旅(又見漢宰士)
左傳襄二十六年晉韓起聘于周曰將歸時事於宰旅
注宰旅冡宰之下士(禮上士八中士十六旅下士三十二人疏下士稱旅以其理衆事故)
(特言旅)公羊傳隠元年七月宰咺曷為以官氏宰士也
注天子上士以名氏通
周連率
詩旄丘正義王制雖殷法周諸侯之數與殷同明亦十
國為連此詩周事有連率之文左傳曰公請屬鄫是周
亦有連屬
周大胥
張衡西京賦廣開九市通闤帶闠旗亭五重俯察百隧
周制大胥今也唯尉注善曰周禮司市胥師二十人然
尊其職故曰大漢市有長丞而無尉蓋通呼長丞為尉
耳
周司工
氏族略司工氏周宣王時司工錡因官氏焉錢氏顓帝
曾孫陸終生彭祖裔孫孚周錢府上士因官命氏
周軍尉
唐文粹歐陽詹韓城縣西尉廳壁記陶唐有大尉周有
軍尉秦亦有太尉東南尉漢復命縣掾曰尉(左襄二十一年傳尉)
(氏注討姦之官)
周舌人
見朝貢類
周均工
唐李綱傳周家均工樂胥不得預士伍雖復妙如師襄才
如子野皆繼世不易業
玉海卷一百二十五
