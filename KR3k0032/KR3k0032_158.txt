卷一百五十七
玉海卷一百五十七
宋王應麟撰
宫室
宫(三)
唐太極宫(西内)承天門
紀高祖武德元年五月甲子即皇帝位于太極殿(本隋之大)
(興殿今以帝即位改焉)太宗貞觀三年四月甲午始御太極殿(舊紀)
(甲子始於太極殿聽政)地理志上都皇城長千九百一十五步
廣千二百步宫城在皇城之北長千四百四十步廣九
百六十步周四千八百六十步其崇三丈有半龍朔(高宗)
後皇帝常居大明宫乃謂之西内神龍(中宗)元年曰太極
宫禮志大祭祀致齋太極殿蕃國主來朝皇帝親征
皇帝皇太子加元服皇帝納后皇太子納妃皇帝元正
冬至受羣臣朝賀臨軒冊皇太子皆設御幄于太極殿
皇帝藉田還明日班勞酒于太極殿六典宫城在皇
城之北南面三門中曰承天東曰長樂西曰永安(承天門隋)
(開皇二年作初曰廣陽門仁夀元年改曰昭陽武德元年改順天神龍元年改承天)若元正冬至
大陳設宴會赦過宥罪除舊布新受萬國之朝貢四夷
之賓客則御承天門以聽政(蓋古之外朝也)其北曰太極門其
内曰太極殿朔望則坐而視朝焉(蓋古之中朝也隋曰太興門太典殿煬帝)
(改虔福門貞觀八年改太極門武德元年改太極殿有東西上二閤門東西廊左右延明二門)次北曰
朱明門左曰虔化門右曰肅章門肅章之西曰暉政門
虔化之東曰武德西門其内有武德殿延恩殿又北曰
兩儀門其内曰兩儀殿常日聽朝而視事焉(蓋古之内朝也隋曰)
(中華殿貞觀五年改為兩儀殿承天門之東曰長樂門北入恭禮門又北入虔化門則宫内也承天門之西曰)
(廣運門永安門北入安仁門又北入肅章門則宫内也)兩儀殿之東曰萬春殿西
曰千秋殿兩儀之左曰獻春門右曰宜秋門宜秋之右
曰百福門其内曰百福殿百福之西曰承慶門内曰承
慶殿獻春之左曰立政門其内曰立政殿立政之東曰
大吉門其内曰大吉殿兩儀之北曰甘露門其内曰甘
露殿左曰神龍門其内曰神龍殿右曰安仁門其内曰
安仁殿又有興仁宣猷崇道惠訓昭德安禮正禮宣光
通福光昭嘉猷華光暉儀時安綏福等門薰風就日翔
鳳咸池臨照望仙鶴羽乘龍等殿凌煙翔鳳等閣舊
史正門曰承天正殿曰太極太極之後殿曰兩儀内則
殿亭館三十六所凝暉凌煙閣在焉會要武德元年
五月二十一日改隋大興殿為太極殿昭陽門為順天
門神龍元年二月改為承天門景雲元年十月二十一
日以京大内為太極宫長安志當正殿曰承天門内
即朝堂東有肺石西有登聞鼓門下省在左延明門東
南中書省在右延明門西南(省内有舍人院)洪文館在門下省
東史舘在門下省雍錄由承天門南至朱雀門北是
為宫城之内
唐大明宫(東内)蓬萊宫含元宫永安宫
地理志上都大明宫在禁苑東北南接京城之北面西
接宫城之東北隅長千八百步廣千八十步曰東内本
永安宫貞觀八年十月置(又鳳翔麟游西三十里有永安宫貞觀八年置)會要長
(安二年六月於雍州永安縣置宫名曰永安)九年正月改曰大明宫以備太
上皇清暑百官獻貲以助役高宗厭西内湫濕龍朔二
年始大興葺(六月)改曰蓬萊宫(紀龍朔二年四月辛巳作蓬萊宫三年二月丙)
(戌减百官一月俸賦雍同等十五州民錢以作蓬萊宫)會要三年四月移仗就蓬萊宫新作含元殿始御紫
(宸殿聽政百官奉賀)咸亨元年改曰含元宫(三月四日丁丑改舊紀咸亨元年三月)
(丁丑改蓬萊宫為含元殿)長安元年(十一月戊寅)改為大明宫(又玄宗開元二年六)
(月甲子以太上皇避暑徙御大明宫肅宗至德二載十二月丁未上皇自開遠門入大明宫御含元殿慰撫百)
(姓德宗貞元三年初作元英門觀於大明宫北垣)六典大明宫在禁苑之東
南西接宫城之東北隅南面五門正南曰丹鳳門東曰
望仙門次曰延政門西曰建福門次曰興安門(南當皇城之啓)
(夏門舊京城入苑之北門開皇三年開餘四門與宫同置)李華含元殿賦云望仙闢於巽維建福敞於坤隅
丹鳳門内正殿曰含元殿(殿即龍首山之東趾也階上高於平地四十餘尺南去丹)
(鳳門四百餘步東西廣五百步元正冬至於此聽朝也)夾殿兩閣左曰翔鸞閣右
曰栖鳳閣(與殿飛廊相接夾殿東有通乾門西有觀象門閣下即朝堂肺石登聞鼓如承天之制)
(含元殿賦云告善之旌登聞之鼓)其北曰宣政門門外東廊曰齊德門
西廊曰興禮門内曰宣政殿(宣政左右有中書門下二省弘文史二館)含元殿
(賦云左黃門而右紫微命伊臯而為長)殿前東廊曰日華門門東門下省
省東南北街南直含耀門出昭訓門宣政殿前西廊曰
月華門門西中書省省西南北街南直昭慶門出光範
門宣政之左曰東上閣右曰西上閣次西曰延英門其
内之左曰延英殿右曰含象殿宣政北曰紫宸門其内
曰紫宸殿(即内朝正殿也)殿之南面紫宸門左曰崇明門右曰
光順門殿之東曰左銀臺門西曰右銀臺門次北曰九
仙門殿之北面曰元武門左曰銀漢門右曰青霄門其
内又有麟德凝霜承歡長安仙居拾翠碧羽金鸞蓬萊
含凉珠境三清含冰水香紫蘭等殿玄武明義大角等
觀鬱儀結隣承雲修文等閣也禮樂志唐初鐘磬凡
三十六簴蓬萊宫成增用七十二簴(賈曾為萬年主簿護役蓬萊宫)杜
(甫獻三賦蓬萊宫)五行志含元路寢大朝會之所御也(餘見殿門)
鄭后傳宣宗即位奉養大明宫契苾何力傳龍朔
初司稼少卿梁修仁新作大明宫初植白楊更植以桐
長安志大明宫高宗命司農少卿梁孝仁制造北據
高原南望爽塏孫樵有大明宫賦李華含元殿賦
建北宫之尊嚴上取法於天帝圖正殿之道居規崇山
而定制因以鴻稱含元建名易乾坤之說曰含弘廣大
又曰元亨利貞括萬象以為尊特巍巍乎上京玄象著
明帝坐維三皇唐設位俯察仰參翼室正中游宫次南
北起含元其容耽耽總而言之如山之夀則曰蓬萊如
日之昇則曰大明頌曰帝作含元含元言言崒若日觀
呀為天門
唐洛陽宫
地理志東都隋置(太業元年移都)武德四年廢貞觀六年號洛
陽宫(太宗之幸者六高宗之幸者十四)顯慶二年(十二月丁夘)曰東都光宅
元年(九月甲寅)曰神都(宫名太初)神龍元年復曰東都天寳元年
曰東京上元二年罷京肅宗元年(一本云寳應)復為東都皇
城長千八百一十七步廣千三百七十八步周四千九
百三十步其崇三丈七尺曲折以象南宫垣名曰太微
城宫城在皇城北長千六百二十步廣八百有五步周
四千九百二十有一步其崇四丈八尺以象北辰藩衛
名曰紫微城武后號太初宫都城前直伊闕後據邙山
左瀍右澗洛水貫其中以象河漢東西五千六百一十
步南北五千四百七十步西連苑北自東城而東二千
五百四十步周一萬五千五十步其崇丈有八尺武后
號曰金城紀太宗貞觀四年六月乙夘發卒治洛陽
宫十一年二月甲子三月癸丑(一本又云丙午宴從官)十一月丙
午皆如洛陽宫十五年正月辛巳十月壬辰十八年十
月甲寅皆如洛陽宫十九年二月庚戌如洛陽宫以伐
高麗(初太宗為秦王建德世充平置酒大會洛陽宫論郭孝恪之功又召張儉見洛陽宫論遼西山川險)
(易見各傳)高宗顯慶二年閏正月壬寅七月丁亥十二月乙
夘並如洛陽宫丁夘以洛陽宫為東都四年閏十月戊
寅五年四月癸巳十二月己夘麟德二年二月壬午咸
亨二年正月乙巳十二月丙戌儀鳳元年三月甲辰調
露元年正月戊子永隆元年二月乙丑八月丁未永淳
元年四月丙寅弘道元年四月己未十一月丁未並如
東都傳張元素貞觀四年發卒治洛陽宫乾元殿且
東幸元素上書諫曰陛下初平東都之始層樓廣殿皆
令撤毁豈有初則惡其侈靡今乃襲其彫麗帝顧房玄
齡曰洛陽朝貢天下中朕營之意欲便四方百姓今元
素言如此後雖露坐庸何苦耶詔罷役(皇甫德參亦諫)竇璡
為將作大匠修洛陽宫鑿池起山務極浮侈費不勝筭
太宗怒詔毁之免其官姜確為少匠護作九成洛陽
宫以幹力稱謝偃太宗幸東都榖洛壊洛陽宫詔求
直言偃上書陳得失(十一年七月)會要武德四年十二月
七日使行臺僕射屈突通焚乾元殿應天門紫微觀以
其太奢(薛收傳秦王入洛觀隋宫室收進曰峻宇雕墻殷以亡土階茅茨堯以昌阿房興秦禍速露臺)
(罷漢祚永王重其言)貞觀三年太宗將修洛陽宫戴胄諫云云上
嘉之四年六月二十四日又修洛陽宫張元素諫云云
即停之舊紀貞觀十一年三月丙申改洛州為洛陽
宫(六典貞觀六年改洛陽宫十二年車駕始幸洛陽)六典皇宫在皇城之北
(東西四里南北二里周回十三里)南面三門中曰應天左曰興教右曰
光政(應天門端門若西京承天門)其内曰乾元門(若太極門東西廊有左右延福門)
興教之内曰會昌章善光政之内曰廣運明福乾元之
左曰萬春右曰千秋其内曰乾元殿(即明堂也證聖元年所造上圓下方)
(八窗四闥高三百尺)殿之左曰春暉門右曰秋景門北曰燭龍門
明福之東曰武成門其内曰武成殿明福之西曰集賢
門其内曰集賢殿武成之北曰長夀殿集賢之北曰仙
居殿東曰億歲殿又東曰周明殿西北出曰洛城西門
其内曰德昌殿北曰儀鸞殿南出曰延慶門又南曰韶
暉門西南曰洛城南門其内曰洛城殿又北曰飲羽殿
(洛城南門之西有麗景夾城自此潜通於上陽焉)會要顯慶元年敇田仁汪
因舊餘趾修乾元殿麟德二年三月十二日殿成天寳
二年正月二十八日築神都羅城號曰金城永泰元年
十二月修東都宫殿(舊紀云修洛陽宫)韋弘機傳高宗嘗言
兩都我東西宅然因隋宫室日仆不葺乃詔弘機兼將
作少府二官督營繕(李林甫謂二都帝東西宫)褚無量傳内府舊
書無量建請繕錄補第以廣秘籍開元七年五月(六典開元)
(五年)天子詔於東都乾元殿東箱部彙整比無量為之使
(無量整比四部書成上令百姓官人入乾元殿東廊觀書無不驚嘆)官志開元十二年
東都明福門外亦置麗正書院洛陽宫記(胡交修)
禹因山川分畫九州大河之南厥土為豫考極相
方實處天下之中風雨所會隂陽所和而沖氣鍾
焉其川河洛圖書之淵珍符是興其鎮嵩高孕秀
生賢神靈是宅其浸瀍澗伊水之利環流灌溉壤沃物
豐其地廣衍平夷洞達萬方輻湊朝覲貢賦道理均焉
奠位宅中兹實帝王之居也高祖太宗肇造區夏據秦
百二之勢襲漢累世之基定都長安以隆上京惟是洛
宅雖不獲奉萬乘之駕建諸夏之本而文皇帝顧瞻歴
覽眷此舊邦肇新東都作對咸秦乃以貞觀六年名洛
陽宫凡體國之制仰模太紫擬象河漢者雖因隋之舊
逮夫一新號名昭揭於兩觀之上則觚稜金爵璧門鳳
闕焜燿改觀益隆唐家興王之氣矣太宗以神武英偉
之姿一加眄睞榮名所被在物咸飾使巍巍兹宫復取
重於當世豈不韙哉開元之隆鑾輿時廵詔命儒臣宋
璟馬惟白等博彙羣書於乾元殿又即明福門外置集
賢書院置學士員校讎其間而藏書之富殆與長安大
明宫集賢書院等不其盛歟臣幸預翰墨紀事迹本末
載於文字臣之職也竊惟周家興於岐邠武王宅都於
鎬至成王乃命周召相基定卜於兹新邑宣王中興大
會諸侯纂承文武師徒狩獵詩人咏歌則洛陽於周為
四方朝貢之地也尚矣太宗乃克大倣古以不廢周王
迓衡之迹用宏兹賁光于土中克紹上帝匹休成周嗚
呼盛哉若夫城隅廣陿之度宫庭考室之制皆不足書
書是宫有合先王之制者以詔後世云
唐長春宫
紀高祖起義兵九月甲子次長春宫(在同州朝邑縣本周武帝作時保定)
(五年宇文護築隋開皇中修之十六年十月己丑幸長春宫)太宗貞觀十二年二月
甲戌如長春宫(先是武德二年正月癸夘太宗鎮長春宫十月討武周乙夘高祖至長春送之)
(舊紀武德元年鎮長春宫高祖又幸長春宫親送太宗討武周)免朝邑今歲租賦降
囚罪玄宗開元八年十月辛巳如長春宫德宗貞元元
年四月壬午渾瑊及李懷光戰于長春宫敗之列傳
竇軌大業中高祖起兵軌募衆千餘人迎謁長春宫帝
大悅使略地渭南于志寧大業末高祖入關率羣從
迎謁長春宫長孫無忌高祖兵度河進謁長春宫
顔師古高祖入關謁長春宫吕元膺辟長春宫判官
魏謩為長春宫廵官會要開元八年六月同州刺
史姜師度兼營田長春宫使二十年三月皇甫惟明充
後皆以他官充使至大歷九年宋晦以同州刺史充開
元九年十二月十七日敕同蒲絳河東西沙苑田並收
入長春宫二十九年十一月十七日敕新豐朝邑屯田
令長春宫使檢校(朝邑屯田姜師度於開元八年十月十七日開置)寳歷二年
九月敕同州長春宫莊宅置内莊宅使掌之文苑梁
洽長春宫賦視河外之離宫信寰中之特美飛重樓之
沓秀繚長垣而層趾長者仁夀之符春者發生之所
大業十三年高祖起義自河東引兵而西濟河至朝邑
舍於長春宫休甲養士仍資永豐倉粟迄後此宫不廢
揆之商周其殆西亳偃師之類歟
唐長樂宫
舊紀義寧元年高祖入關十月辛巳至長樂宫有衆二
十萬(十一月丙辰克長安還舍長樂宫約法十二條甲子入長安)武德五年三月丁
未秦王破劉黑闥四月庚戌還京師高祖迎勞於長樂
宫韋雲起傳高祖入關上謁長樂宫授司農卿隋
志京兆大興縣有長樂宫(唐萬年縣)
唐弘義宫大安宫(獻獲大安宫)
紀高祖武德五年七月甲申作弘義宫太宗貞觀三年
四月乙亥太上皇徙居大安宫(舒王傳高祖在大安宫太宗晨夕使尚宫問起)
(居)甲午始御太極殿四年十月甲辰獵于魚龍川獻獲
于大安宫五年正月癸酉獵于昆明池丙子獻獲于大
安宫(一本又云貞觀六年十月乙夘帝偕中宫于兹侍燕服膳互陳上親捧輿至于殿門)十月侍上皇
(宴於大安宫帝與皇后更獻飲膳及服御之物)地理志京兆長安縣有大安
宫本弘義宫會要武德五年七月五日(紀作甲申)營弘義
宫初秦王居宫中承乾殿高祖以秦王有克定天下之
功建弘義宫以居之至九年七月高祖以弘義宫有山
林勝景雅好之貞觀三年四月(乙亥)乃徙居之(舊紀四月辛巳徙居)
改為大安宮(一云九年七月改名)二十三日太宗正位於太極殿(紀云)
(甲午始御太極殿)六年監察御史馬周上䟽曰伏見大安宫居
在城之西其墻宇門闕之制方之紫微尚為卑小東宫
皇太子居之而在内大安至尊居之反在外願雉堞門
觀務從高顯以稱萬方之望則大孝昭矣(又本傳)
唐興德宫
地理志同州馮翊南三十二里有興德宫高祖將趨長
安所次元和志在馮翊縣南三十二里義旗將趨京
師軍次於忠武園因置亭子名興德宫屬家令寺
唐通義宫
高祖紀武德六年四月己未以故第為通義宫祭元皇
帝元正皇后于舊寢(舊紀武德元年三月戊辰立四廟於長安通義里第)會要興慶寺
(通義坊本高祖舊宅武德元年為宫貞觀元年為尼寺)會要武德六年四月十
四日幸龍潛舊宅改為通義宫置酒高會(舊紀日賜從官帛有差)
詔曰爰擇良辰言遵邑里(高祖舊居奉義監)禮同過沛事等歸譙
故老咸臻族姻斯會肅恭薦享感慶兼集
唐龍躍宫慶善宫武功宫
紀高祖武德六年十二月庚戌(會要九月舊紀乙巳)以奉義監為
龍躍宫(即高祖舊居)七年十月丁夘如慶善宫十二月丁夘
八年十月壬午如龍躍宫太宗貞觀六年九月己酉幸
慶善宫(上歡甚賦詩)十六年十一月丙辰獵于武功甲子幸
慶善宫地理志京兆府高陵縣西四十里有龍躍宫
本高祖舊宅高祖置為宫(後德宗以宫為修真觀貞元中吳通微作修真宫銘)武
功縣南十八里臨渭水有慶善宫武德元年高祖以舊
第置宫(後廢為慈德寺)會要武德元年十月十八日以武功
舊宅為武功宫(四年閏十月己未次武功舊第)六年十二月九日
(一本云庚戌)改為慶善宫貞觀六年九月二十九日太
宗幸慶善宫宴從臣於渭濱上賦詩云指麾八荒
定懷柔萬國夷單于陪武帳日逐衛文㮰端扆朝四岳
無為任百司共樂還譙宴歡此大風詩賞賜閭里有同
漢之宛沛焉起居郎吕才播於樂府被之管絃名曰功
成慶善樂(初太宗嘗過舊宅賦詩曰新豐停翠輦譙邑駐鳴笳一朝辭此去四海遂為家後重幸武)
(功詩云積善欣餘慶暢武悅成功白水廵前跡丹陵幸舊宫列筵歡故老高宴聚新豐瑞氣縈丹闕祥煙散碧)
(空)其年諫議大夫蘇世長侍宴於披香殿酒酣奏曰臣
昔在武功幸常陪侍見陛下宅宇纔蔽風雨當此之時
亦以為足今初有天下而於隋宫之内又加雕餙欲撥
亂其可得乎舊史太宗生於武功之别館時有二龍
戲於館門之外貞觀十六年十一月丁夘宴武功士女
於慶善宫南門酒酣上與父老等泣涕論舊事老人等
逓起為舞爭上萬歲夀(通鑑十六年十一月壬戌校獵岐陽田幸宫宴賜故老)
竇后傳初太宗生而有二龍之符后於諸子中愛視尤
篤及即位過慶善宫覽觀哽欷享后於正寢(太宗以隋開皇十八)
(年十二月戊午生)尉遲敬德傳侍宴慶善宫慶善宫記(莫冲)
唐高祖神堯皇帝膺上天之正命仗旗建號是承隋作
民主天下既定作都長安屬邑武功之南故第存焉迺即
位之元年詔以為武功宫六年十二月庚戌錫名慶善
明年十月親臨幸焉惟武功宅關中之奥直太華而臨
涇水廣川名阜左右回環天府神臯瓌偉絶特蓋神設
鬼造以遺我神堯也踐祚之後九重䆳宇仰模帝居其
高明顯敞瑰麗靚深雖千百神功之舊而帝心拳拳未
嘗一日不在武功也宅基業之宏大念開創之本初思
有以顯餙而章異之以貽子孫萬世之傳矧惟密邇畿
甸去邑不百里而近詎可以朝夕弗臨為戒爰詔有司
閎其地而斥大焉云云推原帝意夫豈為宫室之奉游
觀之娛而已哉昭上帝之貺施聳率土之觀瞻不忘其
初期於久遠使子孫知創業之艱難持守盈成之弗易
也處心積慮其深遠哉太宗嗣服斯宫實篤生之地靈
貺肇甄厥惟二龍仰憲光烈以昭揭休命聖心尤垂意
焉玉車再戾合樂張燕賦詩十篇有懷柔萬國指揮八
方之語吕才等謂帝以武定天下而守之以文制禮興
樂袚餙隆平尤為帝王之極功至于聲詩紀述加惠開
迹之所庀允協雅頌之正因取而被之管絃名其樂曰
功成慶善樂成而斯宫之美益彰太宗之雅志其休矣
乎關中漢舊都也上囿禁苑之内離宫别館三十六所
室宇之制盛矣然長楊五柞止為投宿更衣之所厪身
於不急之務至於慨念疇昔睠懷枌榆肇作新豐置立
社邑外有勞民動衆之過而故址湮沒不彰後世無攷
焉今慶善之作槩以西京宫室之制雖未足競麗而爭
雄若乃營繕之本旨為昭休命而示子孫者則西京之
主蓋未知出此也
唐仁智宫
高祖紀武德七年五月丙戌(會要十七日)作仁智宫(舊紀會要造於)
(宜州宜君縣)六月辛丑如仁智宫地理志坊州宜君縣有
仁智宫武德七年置韋挺傳武德七年帝避暑仁智宫
唐太和宫翠微宫(頌)翠微殿
地理志京兆府長安縣南五十里太和谷有太和宫(元和)
(志太和宫在縣南五十五里終南山太和谷)武德八年置(四月二十一日甲申造於終南山)
貞觀十年廢二十一年復置曰翠微宫(四月乙丑改)籠山為
苑元和中以為翠微寺有子午關天寳二年尹韓朝宗
引渭水入金光門置潭于西市以貯林木大歷元年尹
黎幹自南山開漕渠抵景風延喜門入苑以漕炭薪幹
紀高祖武德八年四月甲申如鄠獵于甘谷作太和宫
(太和谷在終南山後)六月甲子如太和宫太宗貞觀二十一年四
月乙丑作翠微宫五月戊子幸翠微宫二十三年四月
乙亥幸翠微宫會要武德八年四月二十一日造太
和宫於終南山貞觀十年廢二十一年四月九日公卿
上言請修廢太和宫厥地清凉可以清暑詔從之(乙丑)
遣將作太匠閻立德於壊順陽王第取材瓦以建之包
山為苑自栽木至設幄九日畢工因改為翠微宫正門
北開曰雲霞門視朝殿名翠微殿寝殿名含風殿并為
皇太子建别宫去臺連延里餘正門西開名金華門内
殿名喜安殿列傳崔仁師以帝幸翠微宫上清暑賦
以諷上稱善賜帛張昌齡貞觀末翠微宫成獻頌闕
下召見試息兵詔少選成文帝大悅徐賢妃(會要云徐充容)
貞觀末(會要云二十二年)言翠微玉華宫雖因山藉水無築構
之苦而工力和僦不謂無煩有道之君以逸逸人無道
之君以樂樂身馬周帝幸翠微宫求勝地為起第
舊紀貞觀二十一年四月乙丑營太和宫於終南之上
改為翠微宫(宫在麗山絶頂太宗避暑于此後為寺)通鑑二十一年五
月戊子幸翠微宫庚辰上御翠微殿問侍臣曰朕才不
逮古人而成功過之止由五事耳太宗有秋日翠微
宫詩
唐九成宫萬年宫
地理志鳳翔府麟游縣西五里有九成宫(宫成增築二十七)本
隋仁夀宫(開皇十三年二月丙子營十五年成三月丁亥幸)義寧元年廢貞觀
五年復置更名永徽二年曰萬年宫(九月癸巳改通鑑戊戌)乾封
二年(二月辛丑)復曰九成宫周垣千八百步并置禁苑及府
(一作武)庫宫寺等紀太宗貞觀六年三月戊辰五月癸
未八年三月庚辰十三年四月戊寅十八年四月辛亥
皆如九成宫(貞觀六年四月己亥太宗避暑於宫以杖刺地有泉湧出飲之可以愈疾秘書監檢)
(校侍中魏徵作醴泉銘碑在鳳翔)高宗永徽五年三月戊午麟德元年
二月癸夘如萬年宫總章元年二月戊寅二年四月己
酉咸亨元年四月庚午如九成宫會要永徽二年九
月八日(通鑑戊戌)改九成宫為萬年宫乾封二年二月十日
(辛丑)復為九成宫三年四月將作大匠閻立德造新殿成
移仗御之謂侍臣曰朕性不宜熱所司頻奏請造此殿
既作之後深懼人勞今暑熱朕在屋下尚有流汗匠人
暴露事亦可憫所以不令精妙意者祗避炎暑耳長孫
無忌曰聖心每以恤民為念天德如此臣等不勝幸甚
五年三月幸萬年宫上謂太尉無忌曰此宫非直涼冷
且去京不遠朕離此十年屋宇無多損壊昨者不易一
椽一瓦便己可安乃親製萬年宫銘并序七百餘字羣
臣請刻石于永光門詔從之(集古錄萬年宫碑以永徽五年立)列傳
竇后太宗幸九成宫夢后若平生明日詔有司發倉賑
貧以為后報魏徵帝幸九成宫吏改館宫御以舍李
靖王珪徵曰靖珪皆腹心大臣馬周上疏曰明詔以
二月幸九成宫太上皇春秋高宜朝夕視膳今所幸宫
去京三百里而遠非能旦發暮至也上皇留熱處而陛
下走凉處温清之道臣所未安姚思廉太宗幸九成
宫思廉以為離宫游幸是秦皇漢武事非堯舜禹湯所
為帝諭曰朕豈為游賞者乎姜確貞觀中為少匠護
作九成宫薛仁貴永徽五年高宗幸萬年宫水暴至
仁貴大呼以警宫内百官志武德初改隋仁夀宫監
曰九成宫監(一本云總監)禮樂志高宗幸九成宫復奏破
陣樂嘆曰不見此樂垂三十年舊紀咸亨四年七月
庚午九成宫太子新宫成上召五品以上宴太子宫極
歡而罷德宗紀即位三年正月戊午罷九成宫貢立
獸炭王勃九成宫頌扄牖六合奔走八神梯霄架極
考遺基於汶上稽故典於淹中陽靈開避暑之宫景福
制追凉之殿銅龍對霤鐡鳳連甍浮丹麗紫棲霞冠月
禮讃三宫詩歌百堵
唐西宫
會要貞觀二年八月上日視膳西宫公卿奏以宫中卑
溼請立一閣上恐所費過露臺不許紀開元四年正
月戊寅朔朝太上皇于西宫(受朝正殿畢親朝上皇)肅宗元年
建子月戊戌冬至朝聖皇於西宫
唐東宫
見儲宫
唐未央宫
實錄太宗貞觀七年十二月丙辰校獵少陵原戊午還
宫從上皇置酒故漢未央宫三品以上咸侍上皇命突
厥頡利可汗起舞又命南蠻酋長馮智戴詠詩既而笑
曰胡越一家古未有也太宗奉觴上夀曰今四夷入臣
皆陛下教誨非臣智力所及昔漢高祖亦從太上皇置
酒此宫妄自矜大臣所不取也太宗嘗幸未央宫草
中見一人帶刀遽引還顧謂太子縱遣之中宗景龍
二年十二月甲寅幸漢故未央宫舊基引從臣賜宴
會要寳歷二年五月神策軍於苑内古長安城中修漢
未央宫獲白玉牀長六尺柳公權傳從幸未央宫帝
駐輦曰朕有一喜邊戍賜衣久不時今中春而衣已給
當賀我以詩按兩京記隋文帝增修未央池會要寳
歷二年修未央宫長安志武宗會昌元年因游畋至未
央宫見其遺址詔葺之總三百四十九間作正殿曰通
光(黃圖未央有通光殿盖采舊名)東曰韶芳亭西曰凝思亭立端門其
内門揭未央宫名命學士裴素撰記(素重修漢未央宫記曰細草迎輦神)
(颷引衣)趙彦昭李乂有和幸長安故城未央宫詩吕
大防圖以未央宫為通光殿
唐飛山宫明德宫
紀太宗貞觀十一年正月庚子作飛山宫六月丁巳幸
明德宫(在洛陽)七月壬寅廢明德宫之玄圃院賜遭水家
高宗顯慶二年五月丙申幸明德宫(避暑)會要貞觀
十一年正月十四日新作飛山宫七月二十日廢明德
宫及飛山宫之玄圃院以分給遭水之家魏徵傳帝
作飛山宫徵上疏諫於是廢明德玄圃院賜遭水者
唐昭仁宫
魏徵傳太宗幸洛(政要云貞觀十二年)次昭仁宫(政要諫錄云顯仁宫)多所
譴責徵諫曰隋惟責不獻食或供奉不精而至於亡今
正當兢懼戒約何令人悔為不奢
唐襄城宫清暑宫
太宗紀貞觀十四年八月庚午作襄城宫十五年三月
戊辰(會要七日)如襄城宫會要貞觀十七年八月五日營
襄城宫閻立德傳(又會要)太宗幸洛陽詔立德按爽塏
建離宫清暑乃度地汝州西山控汝水睨廣成澤號襄
城宫役凡百九十萬雜費稱是宫成煩燠不可居十五
年三月九日(舊紀庚午)帝廢之以賜百姓地理志臨汝有
清暑宫在鳴臯山南貞觀中置
唐玉華宫玉華殿
太宗紀貞觀二十一年七月丙申(舊紀七月庚子通鑑同會要十二日)作
玉華宫(閻立德造)二十二年二月乙亥幸玉華宫(又二十一年八月壬)
(戌詔玉華宫制度務從菲薄更令卑陋二十二年三月丁亥詔曰即潤疏隍憑巖建宇土無文繢木不彫鏤矯)
(鋪首以荆扉變綺窗於甕牖)地理志玉華宫在坊州宜君縣北四
里鳳凰谷貞觀二十年置永徽二年廢為玉華寺(舊紀九月)
(癸巳廢為寺會要九月三日)元和志云寺内有肅成殿會要正門曰南風門殿
曰玉華皇太子所居南風門東正門曰嘉禮門殿名暉
和殿正殿瓦覆餘皆葺之以茅意在清潔務從儉約二
十二年四月二十四日太宗以頻造離宫終費人力謂
侍從曰唐堯茅茨不剪以為盛德不知堯時無瓦瓦蓋
桀紂為之今朕構采椽於椒風之日立茅茨於有瓦之
時將為節儉自當不謝古者昔宫室之廣大役人工以
此再思不能無愧其月徐充容上疏諫二十三年(一作二十)
(二年四月)御製玉華宫銘詔令皇太子以下皆和貞觀二十
一年正月玉華宫李木連理隔澗合枝房玄齡傳帝
幸玉華宫詔玄齡居守閻立德傳為將作大監營翠
微玉華二宫擢工部尚書藝文志藝術有閻立德畫
玉華宫圖杜甫玉華宫詩有遺構絶壁之語
唐蘭昌宫連昌宫
地理志河南福昌縣西十七里有蘭昌宫有隋故福昌
宫顯慶三年復置夀安縣西二十九里有連昌宫顯慶
三年置(元稹有詞)
唐八關宫合璧宫
高宗紀顯慶五年五月辛丑作八關宫會要顯慶五
年四月八日(舊紀戊寅)於東都苑内造八關凉宫(舊紀云八關宫)五
月二十日改為合璧宫(舊紀壬戌幸改)實錄龍朔元年四月
丁夘乾封元年三月甲申咸亨三年四月庚午幸合璧
宫(舊紀龍朔元年三月壬戌麟德元年二月丁酉咸亨三年四月戊寅上元二年四月己亥並幸合璧宫)
張文瓘傳乾封中造蓬萊上陽合璧等宫帑廥浸虚
文瓘諫
唐繡嶺宫桃源宫﨑岫宫蘭峰宫
地理志陜州峽石縣有繡嶺宫顯慶三年置靈寳縣有
桃源宫武德元年置河南永寧縣西五里有﨑岫宫西
二十三里有蘭峰宫皆顯慶三年置明皇雜錄上幸
東都至繡嶺宫
唐三内
地理志龍朔後皇帝常居大明宫謂之西内(正宫)神龍元
年曰太極宫(隋大興宫也)大明宫(亦正宫)在禁苑東北西接宫
城之東北隅曰東内本永安宫貞觀八年置九年曰大
明宫以備太上清暑高宗以風痺厭西内湫隘大興葺
曰蓬萊宫咸亨元年曰含元宫長安元年復曰大明宫
興慶宫(離宫)在皇城東南距京城之東開元初置十四年
增廣之謂之南内雍錄諸帝多居大明或遇大禮大
事復在太極如高宗玄宗五日一御太極亦有初即位
不於大明而於太極者知太極尊於大明也興慶雖夾
城可潛達大明當為離宫而已
唐太清宫太微宫洞霄宫紫極宫昇
仙宫
紀高宗乾封元年二月乙未如亳州祠老子追號太上
玄元皇帝睿宗景雲二年四月甲辰作玄元皇帝廟玄
宗開元二十九年正月丁酉立玄元皇帝廟天寳元
年神仙道家之說興正月甲寅陳王府參軍田同秀言
玄元皇帝降于丹鳳門(大明宫正門)通衢乃建廟二月辛夘
享玄元皇帝于新廟甲午享于太廟二年正月乙夘作
昇仙宫丙辰加號玄元皇帝為太聖祖三月壬子享于
玄元宫追號大聖祖父周上御大夫敬曰先天太皇臯
陶曰德明皇帝凉武昭王曰興聖皇帝改西京玄元宫
曰太清宫東京曰太微宫仍於天下諸郡為紫極宫秋
改譙郡紫極宫為紫微宫(九月辛酉譙郡紫微宫改為太清宫)天寳八年
閏六月丙寅謁太清宫加上玄元皇帝號曰聖祖大道
玄元皇帝九載十月太白山人王元翼言玄元皇帝降
于寳僊洞十載正月壬辰朝獻太清宫癸巳朝享太廟
甲午有事於南郊十三載二月壬申朝獻于太清宫加
上玄元皇帝號曰太聖祖高上大道金闕混元天皇大
帝(肅宗至德二載通化郡言混元皇帝降武宗會昌五年九月改修太微宫十一月畢六年十月遣使薦獻)
禮樂志天寳元年因田同秀言建玄元廟二月辛夘
親享玄元皇帝廟甲午親享太廟丙申有事于南郊其
後遂以為故事終唐之世莫之能改也初太清宫成太
常卿韋縚製景雲九真紫極小長夀承天順天樂六曲
地理志亳州真源縣有老子祠天寳二年曰太清宫
又有洞霄宫先天太后祠也舊紀天寳二年改天下
諸郡玄元廟為紫極宫九月辛酉譙郡紫微宫改曰太
清宫長安志田同秀上言玄元皇帝降見丹鳳門之
通衢以天下太平聖夀無疆之言傳於玄宗仍告賜靈
符尹喜之故宅上遣使就桃林縣函谷關令尹臺西得
之於是置廟於太寧坊東都於積善坊取太白山白石
為真像衮冕之服當扆南向玄宗肅宗真容侍立於左
右皆朱衣朝服宫垣之内連接松竹以像僊居殿十二
間四柱前後各兩階東西各側階一其宫正門曰瓊華
東門曰九靈西門曰三清御齋院在宫之東公卿齋院
在宫之西宰相表興元元年十二月己夘同平章事
李勉加太清宫使盧翰加太微宫使李庾西都賦薦
祖建宫玄元之庭霞帔雲冠飄飄太清天子將有事也
歲豆時籩夏簋殷鉶傳金爐之御煙開甲帳之琳琅此
王者之示孝也杜甫朝獻太清宫賦(天寳十三載上)歴良辰
而戒吉乘輿備乎冕裘甲子王以昧爽春寒薄而清浮
虚閶闔逗蚩尤張猛馬出騰虬梢熒惑墮旄頭風伯扶
道雷公挾輈通天台之䨇闕警溟漲之十洲浩劫礧砢
萬仙颼飀歘臻于長樂之舍巍入乎崑崙之丘太一奉
引庖犧在右堯步舜趨禹馳湯驟斷紫雲而疎牆撫流
沙而承霤仡神光而&KR1766;閜羅詭異以戢普地軸傾而融
曳洞宫儼以嶷岌九天之雲下垂四海之水皆立馮
宿撰太清宫鐘銘
朝獻太清宫肅宗元年建子月己酉代宗廣德二年
二月癸酉德宗建中元年正月己巳貞元六年十一月
戊辰九年十一月癸未憲宗元和二年正月己丑穆宗
長慶元年正月己亥敬宗寳歷元年正月己酉文宗太
和三年十一月壬辰武宗會昌元年正月己夘五年正
月己酉宣宗大中元年正月壬子
唐神臺宫瓊岳宫金城宫
地理志華州鄭縣東北三里有神臺宫本隋普德宫咸
亨三年更名華隂西十八里有瓊岳宫故隋華隂宫顯
慶三年更名華隂東十三里有隋金城宫武德三年廢
顯慶三年復置鳳翔府盩厔有隋宜夀宫(元和志隋宜夀宫在盩厔)
(縣東南三十二里)
唐上陽宫宿羽高山宫
地理志上陽宫在東都禁苑之東東接皇城之西南隅
(東京記在皇城西南東苑)上元中置(會要上元二年)高宗之季常居以聽政
虢州湖城有故隋上陽宫貞觀初置咸亨元年廢(隋志河南)
(桃林有上陽宫)韋弘機傳高宗常言兩京我東西宅然因隋
宫室日仆不全將更作奈財用何弘機言臣任司農十
年省常費三十萬緡以治宫室可不勞而成帝大悦詔
兼將作少府二官督營繕初造宿羽高山等宫徙洛中
橋於長夏門廢利涉橋人便之天子乃登洛北絶岸延
眺良久歎其美詔即其地營宫所謂上陽者(武后於上陽宫令術)
家撰方域等篇(東京記韋弘機造上陽宫掘地得銅器似盆而淺中有隠起䨇鯉之狀魚間有四篆字曰長)
(宜子孫時人以為李氏再興之符)六典上陽宫在皇城之西南(南臨洛水)
(西拒榖水東面即皇城右掖門之南上元中營造)東面二門南曰提象門北曰
星躔門提象門内曰觀風門南曰浴日樓北曰七寳閣
其内曰觀風殿其西則有西上陽宫(兩京記云上陽宫西有西上陽宫)
北曰化成院西南曰甘露殿殿東䨇曜亭又西曰麟趾
殿東曰神和亭西曰洞元堂觀風之西曰本枝院又西
曰麗春殿殿東曰含蓮亭西曰芙蓉亭又西曰宜男亭
北曰芬芳亭其内曰芬芳殿宫之南面曰僊洛門又西
曰通仙門其内曰甘湯院次北東上曰玉京門門内北
曰金闕門南曰太初門玉京之西曰客省院蔭殿翰林
院又西曰上陽宫宫西曰含露門玉京西北出曰僊桃
門又西曰夀昌門門北出曰玄武門門内之東曰飛龍
廏會要儀鳳四年車駕入洛乃移御之上陽宫神龍
元年二月朝則天皇帝於上陽宫敕十日一朝侍御史
盧懷慎諫通鑑長安三年十一月丙申宴突厥使於
宿羽臺太子預焉舊紀開元二十年四月乙亥宴百
官於上陽東洲李庾東都賦上陽别宫丹粉多狀鴛
瓦麟翠虹梁疊壯出地標圖臨池寫障霄倚霞連屹屹
言言翼太和而聳觀側賓曜而䟽軒若蓬萊之真侣瀛
洲之列仙鸞駕鶴車往來中天賈登上陽宫賦沓雲
宇而承天擎露蓋而洗日謝觀上陽宫望幸賦宫闕
崇崇縈帶洛河之上
唐紫桂宫芳桂宫
高宗紀調露元年五月戊戌作紫桂宫(於澠池之西)永隆元
年四月乙丑如紫桂宫地理志河南府澠池縣西五
里有紫桂宫儀鳳二年置(會要作四年五月十九日)調露二年曰避
暑宫永淳元年(四月十五日)改曰芳桂宫弘道元年廢(陜州陜縣)
(有陜城宫)舊紀永淳元年四月戊寅次紫桂宫二年五月
庚寅幸芳桂宫至合璧宫韋弘機傳永淳中帝幸東
都至芳桂宫召弘機檢校園苑
唐奉天宫
舊紀永淳元年七月己亥(紀同)造奉天宫於嵩山之陽(志在)
(河南登封縣)二年(即弘道元年)正月甲午朔幸奉天宫紀同(一本云正月)
(庚子至奉天宫)十一月癸亥幸奉天宫會要永淳元年七月
造奉天宫於嵩山之陽弘道元年十二月廢文明元年
二月改為嵩陽觀(舊紀調露二年二月己未幸嵩陽觀又幸逍遥谷道士潘師正所居)
禮樂志永淳元年作奉天宫於嵩山南遂幸焉將以明
年封禪不克至武后遂登封焉列傳韓爰諫廢王后
貶死内外以言為諱將二十年帝造奉天宫御史李善
感始上疏極言時人喜之謂為鳳鳴朝陽潘師正居
逍遥谷高宗營奉天宫敕直逍遥谷作門曰僊遊北曰
尋真時太常獻新樂帝更名祈仙望仙翹仙曲王方
翼高宗召議西域事見奉天宫賜食具對熱海苦戰狀
唐萬全(泉)宫
高宗紀永淳元年七月(通鑑二月)作萬泉宫(舊紀永淳元年七月己亥於藍)
(田造萬全宫)會要儀鳳三年正月七日於藍田作凉宫名
萬全(通鑑作泉)宫弘道元年十二月七日廢地理志京兆
藍田永淳元年作萬全宫弘道元年廢
唐晉陽宫
地理志北都天授元年置神龍元年罷開元十一年復
置天寳元年曰北京上元二年罷肅宗元年復為北都
晉陽宫在都之西北宫城周二千五百二十步崇四丈
八尺都城左汾右晉潜丘在中長四千三百三十一步
廣三千一百二十二步周萬五千一百五十三步其崇
四丈汾東曰東城貞觀十一年長史李勣築兩城之間
有中城武后時築以合東城宫南有大明城故宫城也
宫城東有起義堂倉城中有受瑞壇高祖使子元吉留
守獲瑞石有文曰李淵萬吉築壇祠以少牢明皇御
製晉陽宫詩有念成功懷經綸之句(見張說集)漢明遲
回於南陽魏文殷勤於譙國宋有丹徒宫齊有青
溪宫
唐汾陽宫
狄仁傑傳高宗幸汾陽宫隋紀大業三年八月壬寅
詔營晉陽宫十一年三月己酉幸太原避暑汾陽宫
唐三陽宫興泰宫
武后紀久視元年一月戊寅復于神都作三陽宫四月
戊申如三陽宫長安四年正月丁未作興泰宫四月丙
子如興泰宫會要聖歷三年十一月二十八日造三
陽宫於嵩陽縣久視元年張說以車駕在三陽宫不時
還都上疏諫長安四年正月二十二日(丁未)毁三陽宫取
其材木造興泰宫於夀安縣之萬安山左拾遺盧藏用
諫不從地理志河南府登封有三陽宫聖歷三年置
夀安西南四十里萬安山有興泰宫長安四年置韋
安石傳武后幸興泰宫議趨疾道安石曰此道版築所
成非自然之固后為回輦武三思傳建營三陽宫於
嵩山興泰宫於萬夀山請太后歲臨幸玄宗紀開元
十年十月甲寅如興泰宫獵于上宜川
唐通天宫萬象神宫
見明堂類舊紀神龍元年正月丙午中宗即位於通
天宫
唐銀潢宫
文苑英華魏元忠有侍宴銀潢宫詩
玉海卷一百五十七
