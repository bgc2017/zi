卷二十九
玉海卷二十九
宋王應麟撰
聖文
御製詩歌
伏羲網罟詠
見樂類
神農豐年詠
見頌類
堯大唐歌
文心彫龍堯有大唐之歌舜造南風之詩二文辭達而
已大禹成功九叙惟歌唐歌在昔則廣於黃氏虞歌卿
雲文於唐時野老吐何力之談郊童含不識之歌尚
書大傳䜎然作大唐之歌(又見音樂)詩正義六藝論云唐
虞始造其初至周分為六詩
堯歌
古今樂錄堯郊天地祭神座上有響誨堯曰水方至為
害命子救之堯乃作歌謝希逸琴論曰神人暢堯帝所
作堯彈琴感神人現故制此弄也清廟穆兮承予宗
百僚肅兮于寢堂醊禱進福求年豐有饗在坐敕予為
害在元中欽哉皓天德不隆承命任禹寫中宫
舜勑天命歌
書帝庸作歌曰勑天之命惟時惟幾乃歌曰股肱喜哉
元首起哉百工熙哉(勑正也時至幾動可以觀天命矣此二句乃導其意於詩歌之先)
舜南風詩
禮記䟽南風詩名孝子之詩舜以教天下之孝(見琴類)
古今樂錄舜彈五弦之琴歌南風之詩(謝希逸琴論舜作思親操孝之)
(至也)史記樂書昔者舜作五弦之琴以歌南風注王肅
曰南風育養之詩也索隠曰此詩之辭出尸子及家語
家語其詩曰南風之薰兮可以觧吾民之愠兮南風
之時兮可以阜吾民之財兮
舜卿雲歌
尚書大傳舜時俊乂百工相和而歌卿雲帝倡之曰卿
雲爛兮糺縵縵兮日月光華旦復旦兮(崔駰傳注引大傳)八伯
稽首曰明明上天爛然星陳日月光華弘于一人帝乃
載歌曰日月有常星辰有行四時從經萬姓允誠於予
論樂配天之靈(宋符瑞志同)選注大傳曰虞舜歌樂曰和
伯之樂舞玄鶴吕氏春秋舜自為詩曰普天之下莫
非王土率土之濱莫非王臣
禹九歌
書大禹謨九功惟敘九敘惟歌勸之以九歌離騷啟
九辯與九歌注禹樂也九州之物可辯數九功之德可
歌尚書大傳歌大化大訓六府九原而夏道興注四
章皆歌禹之功
湯晨露歌
見樂類徐陵云紫庭黃竹之詞晨露卿雲之藻徐
景安樂書曰南風卿雲謂舜之歌也唐歌謂帝嚳之歌
也晨露湯之歌也
文王鳳皇歌
古今樂錄有鳳皇銜書於文王之郊乃作鳳皇之歌曰
銜書來遊以命昌兮云云又琴論(見琴類)
周飫歌
國語衛彪傒曰周詩有之曰天之所支不可壊也其所
壊亦不可支也昔武王克殷而作此詩也以為飫歌名
之曰支以遺後人使永監焉禮之立成者為飫
周成王儀鳳歌
琴操周成王時鳳皇來舞於庭成王乃援琴而歌曰鳳
皇來儀百獸晨又曰鳳皇翔兮於(一作舞)紫庭余何德兮
以感靈賴先人兮恩澤臻于胥樂兮民以寧(初學記引之)
宋符瑞志鳳皇翔庭成王援琴而歌曰鳳皇翔兮於紫
庭余何德兮以感靈賴先王兮恩澤湊于胥樂兮民以
寧
穆王黃竹詩
穆天子傳天子南游于黃臺之丘以觀夏啓之所居獵
苹澤(一云獵于鉼山)日中大寒北風雨雪有凍人天子作詩三
章以哀民曰我徂黃竹員閟寒帝收九行嗟我公侯百
辟冡卿皇我萬民旦夕勿忘天子觴西王母于瑶池
之上西王母為天子謠天子荅之曰予歸東土咊治諸
夏
漢大風歌風起詩高祖歌詩三侯章
高帝紀十二年冬十月上破布軍于會缶上還過沛留
置酒沛宫悉召故人父老子弟佐酒發沛中兒得百二
十人教之歌酒酣上擊筑自歌曰大風起兮雲飛揚威
加海内兮歸故鄉安得猛士兮守四方令兒皆和習之
上乃起舞忼慨傷懷禮樂志高祖既定天下過沛與
故人父老相樂醉酒歡哀作風起之詩令沛中兒僮百
二十人習而歌之至孝惠時以沛宫為原廟令歌兒習
吹以相和常以百二十人為員沛吹鼔員十二人藝
文志高祖歌詩二篇張良傳高祖歌曰鴻鵠高飛一
舉千里羽翼以就横絶四海史記樂書高祖過沛詩
三侯之章令小兒歌之正義三兮也索隠云侯語辭詩
侯其禕而是也沛詩有三兮故曰三侯文中子大風
安不忘危其霸心之存乎文心彫龍大風鴻鵠之歌
亦天縱之英作也
漢瓠子歌盛唐樅陽歌
紀武帝元封二年四月作瓠子歌溝洫志上用事萬
里沙還自臨決河湛白馬玉璧令從官以下皆負薪窴
決河上悼功之不成廼作歌曰瓠子決兮將柰何浩浩
洋洋兮慮殫為河殫為河兮地不得寧功無已時兮吾
山平吾山平兮鉅野溢魚弗鬱兮柏冬日正道弛兮離
常流蛟龍騁兮放遠遊歸舊川兮神戲沛不封禪兮安
知外皇謂河公兮何不仁泛濫不止兮愁吾人齧桑浮
兮淮泗滿久不返兮水維緩一曰河湯湯兮激潺湲北
渡回兮迅流難搴長茭兮湛美玉河公許兮薪不屬薪
不屬兮衛人罪燒蕭條兮噫乎何以御水隤林竹兮揵
石菑宣防塞兮萬福來於是塞瓠子築宫其上名曰宣
防紀元封五年冬南廵狩至于盛唐望祀虞舜于九
疑自尋陽浮江親射蛟江中獲之舳艫千里薄樅陽而
出作盛唐樅陽之歌文心雕龍栢梁展朝燕之詩金
隄製恤民之詠武帝集曰悼奉車子侯自為歌詩
漢秋風辭
漢武故事帝行幸河東祠后土顧視帝京忻然中流與
羣臣燕作秋風辭曰秋風起兮白雲飛草木黃落兮鴈
南歸蘭有秀兮菊有芳擕佳人兮不能忘汎樓船兮濟
汾河橫中流兮揚素波簫鼓鳴兮發櫂歌懽樂極兮哀
情多少壯幾時兮奈老何(見文選)文中子秋風樂極哀來其
悔志之萌乎
漢芝房寶鼎天馬白麟朱鴈歌交門歌
武紀元封二年六月作芝房歌元鼎四年六月作寶鼎
天馬歌元狩元年十月作白麟歌太始三年二月作朱
鴈歌四年四月作交門歌
漢栢梁詩唐栢梁體詩
古文苑武帝作栢梁臺紀元鼎二年春(臺建於元鼎二年登臺賦詩乃元封三年也)
詔羣臣二千石能七言者乃得上坐帝曰日月星辰和
四時自梁王以下作詩者二十五人(梁王曰驂駕駟馬從梁來至東方朔而止)兩京記
貞觀五年太宗破突厥宴突利可汗於兩儀殿賦七言
詩栢梁體御製絶域降附天下平神通曰八表無事悦
聖情無忌曰雲披霧歛天地明玄齡曰登封日觀禪云
亭蕭瑀曰太常具禮方告成舊唐紀儀鳳三年七月
丁巳宴近臣諸親於九成宫之咸亨殿上謂霍王元軌
等曰甘雨頻降夏麥豐熟秋稼滋榮思與叔等同為此
歡因賦七言效栢梁體曰屏欲除奢政返淳皇太子霍
王相王侍臣並和天寶十四載三月丙寅宴羣臣於
勤政樓奏九部樂上賦詩斆栢梁體羣臣和
漢詔賜詩
蓺文志詔賜中山靖王子噲及孺子妾冰未央材人歌
詩四篇
漢黃鵠歌
見祥瑞類昭帝始元元年作又有淋池歌
漢靈臺十二門詩歌詩四首
章帝元和二年四月作靈帝熹平四年正月作十二
門新詩(詳見樂類)章帝親著歌詩四章列在食舉一曰思
齊姚皇二曰六麒麟三曰竭肅雍四曰涉叶相故事有
鹿鳴承元氣二曲合帝作四篇為六
魏文帝詩
黃初六年十月行幸廣陵故城臨江觀兵注魏書載帝
於馬上為詩詩之入選者芙蓉池居首有秋風燕
歌行文心雕龍魏之三祖氣爽才麗北上衆引秋風
列篇或迷酣宴或傷羈戍
唐翠華殿賦詩
高祖武德七年四月丙午宴王公親屬於文明殿見安
平王太妃以尊屬從家人禮降階再拜酒小闌徙坐翠
華殿帝賦詩王公遞上壽賜帛各有差八年五月乙
巳宴五品以上及外戚於内殿賦詩賜綵武德中秦
王至涇州召司戶李百藥因賜詩
唐帝京篇
李百藥傳帝嘗與偕賦帝京篇歎其工曰卿何身老而
才壯齒宿而意新帝京篇五言太宗製褚遂良行書
貞觀十八年八月序云以堯舜之風蕩秦漢之弊用
咸英之曲變爛漫之音帝京篇十首見文苑英華
書目太宗詩一卷六十九首紀成功於慶善之章洽
臣歡於積翠之什賦成威鳳篇著帝京銘玉華之宫贊
王陸之傳假鸞鳳以旌忠力賦勁草以寵誠臣
唐慶善宫賦詩
會要貞觀六年九月二十九日己酉幸慶善宫宴從臣
於渭濱賦詩十韻曰粤余承累聖懸弧亦在兹指麾八
荒定懷柔萬國夷梯山盛入欵駕海亦來思單于陪武
帳日逐衛文㮰共樂還譙宴歡比大風詩吕才播之樂
府名功成慶善樂册府元龜六年閏八月己巳至慶
善宫宴三品以上於渭濱賦五言詩
唐中華殿賦詩(如兩儀殿)
貞觀二年十二月乙未宴突利可汗及三品以上於中
華殿帝賦七言詩極歡賜雜綵四年二月己酉又宴三
品以上于是殿(幸洛陽及成翠微宫賜褚亮詩有隔闊相思之句)太宗經破薛
舉戰地詩營碎落星沉陣卷横雲裂又有執契靜三
邊詩
唐宫體詩
虞世南傳太宗嘗作宫體詩使賡和世南曰聖作誠工
然體非雅正恐此詩一傳天下風靡帝曰朕試卿耳(又云)
(帝為詩一篇述古興亡貞觀十二年)宫體之號自梁徐摛春坊盡學之
會要貞觀七年九月二十三日上謂侍臣曰朕嘗戲
作豔詩世南進表諫曰云云羣臣皆若世南天下何憂不
理
唐賜蕭瑀詩
蕭瑀傳貞觀九年(十一月戊午)又參預政事帝嘗曰武德末
太上皇有廢立議瑀不可以利怵死懼社稷臣也因賜
詩曰疾風知勁草板蕩識誠臣初學記載此詩云勇
夫安識義智者必懷仁又有賜房玄齡詩又賦秋
日懸清光賜玄齡云還當葵藿志傾葉自相依
唐詠雨詩
初學記太宗詠雨詩和風吹綠野梅雨灑芳田新流添舊
澗宿霧足朝烟對此忻登歲披衿弄五絃又有首春初
夏秋日詩秋日翠微宫山閣晚秋守歲詩冬日臨昆明池
臨洛水春日望海望終南山詩入潼關詩浮橋詩初晴詩
過舊宅詩云新豐停翠輦譙邑駐鳴笳一朝辭此地
四海遂為家重幸武功詩曰積善欣餘慶暢武悦成功
垂衣天下治端拱車書同白水循前跡丹陵幸舊宫列
筵歡故老高宴聚新豐於焉歡擊筑聊以詠南風又
置酒坐飛閣詩類要太宗儀鸞殿早秋詩羣臣奉和
唐積翠池賦詩
魏徵傳帝宴羣臣積翠池賦詩實錄賦尚書詩曰日
昃翫百篇臨燈披五典(初學記云輟膳玩三墳留燈披五典縱情昏主多克己明君鮮)
舊書太宗在洛陽宫幸積翠池宴羣臣酒酣各賦一
事太宗賦尚書曰(同實錄)成名由積善魏徵賦西漢曰終
藉叔孫禮方知皇帝尊太宗曰徵每言必約我以禮也
通鑑貞觀十一年三月庚子上宴洛陽宫西苑御龍
舟泛積翠池册府元龜貞觀十一年十月辛丒(一作辛酉)
幸積翠池宴五品以上帝曰公等酒酣各宜賦一事帝
賦尚書特進魏徵賦西漢其卒章曰終藉叔孫禮方知
皇帝尊帝曰徵每言約我以禮此語宜記錄
唐幸靈州序事詩
舊紀貞觀二十年八月己巳幸靈州庚午次涇陽鐵勒
回紇等十一姓朝貢九月甲辰諸部落俟斤頡利發等
相繼至靈州者數千人於是北荒悉平為五言詩勒石
序其事通鑑二十年九月上至靈州諸部數千人咸
云願得天至尊為可汗甲辰上為詩序其事曰雪恥酬
百王除凶報千古公卿請勒石於靈州從之文苑英
華太宗宴中山詩對敵六奇舉臨戎八陣張斬鯨澄碧
海卷霧掃扶桑册府元龜二十年八月幸靈州又幸
漢故甘泉宫詔曰匃奴僣稱驕子分天御於紫宸仰應
髦頭抗大禮於皇極射鵬馳騎亟飲灞川如矢騰氛頻
驚渭汭朕曩命偏師遂擒頡利今弘廟略已滅延陁雖
則麾駕出征未踰郊甸前驅所轥纔掩塞垣長策風行
已振金微之表揚威電發遠讋沙場之外遂使鴈山之
北無復單于龍城之南大開封域契苾等委身内屬朕
當暫幸靈州親撫歸附弘兹肆赦加以施生頒惠天隅
曜威靈朔收其澣海盡入提封解其辮髮並垂冠帶上
變星昴歸於東井之躔下掩蹛林袪入南山之囿混元
以降殊未前聞即宜備禮告于清廟仍以大慶頒示普
天
唐凌烟閣賦詩
魏徵傳帝思徵不己登凌烟閣觀畫象賦詩初學記
太宗詠司馬彪續漢志詩云談叢引泉祕
唐宴羣臣詩
太宗春日玄武門宴羣臣詩有駐輦華林高宴栢梁之
句(九夷簉瑶席五狄列瓊筵娛賓歌湛露廣樂奏鈞天)又正月臨朝詩魏徵顔
師古岑文本李百藥楊師道皆和(初學記)顔師古聖德
頌黃竹麗章栢梁清引沈鬱澹雅疏通敏迅
唐御雪詩
顯慶三年十月八日吕才以御製雪詩為白雪歌(詳見琴類)
帝亦製歌詞十六皆著樂府麟德二年封禪十一月
丁酉至平陰頓是日降雪帝賦詩
唐校獵賦詩
顯慶五年三月幸并州童子寺賦詩而還十二月辛未
校獵於長社之安樂川丙子召侍臣蕃客夜宴帝賦詩
以紀講習之事
唐冬狩詩
會要龍朔元年十月五日狩于陸渾(一云南山)上製冬狩詩
示羣臣初學記太宗有出獵詩冬狩詩
唐咸亨樂章
見樂舞
唐喜雪詩
太宗望雪詩素雪凝曉華玄宗御製喜雪詩為知勤
恤意先此示年豐又温湯對雪詩校獵義成喜逢
天雪題九韻示羣官又喜雪詩云朝如玉已會庭似
月猶明同劉晃喜雨詩繁雲先合寸膏雨自依旬
又製瑞雲篇張說和云含花雪告豐遥知百神喜灑
露待行宫欲驗豐年象飄颻仙藻來(宮似瑶林庭如月華)張九
齡和云草木緣早榮京坻宛先積(瑞雪篇雜言)又和喜雨四
言云人和年豐皇心則怡又觀御製喜雪篇曰食者萬
姓之命雪為五榖之精兆且見於祈年律既和於言志
豈比周歌黃竹漢詠白雲開元八年親製春雪詩春
臺望一章二十八句起居舍人蔡孚奏所製氣雄詞美
德音相屬請示百寮編國史十四年十月幸汝州至温
湯之行宫親賦雨雪詩示羣臣
唐玄宗和偃松篇贈賀知章詩
開元初蔡孚賦東都龍興觀偃松篇玄宗賜和御書刻
石紀之公卿以下咸和舊紀天寶二年十二月太子
賓客賀知章還鄉三載正月庚子遣左右相以下祖别
於長樂坡上賦詩贈之(集賢記云上親製詩序百司餞送賦詩序别)
唐開元賜刺史詩
許景先傳開元十三年二月帝自擇刺史景先由吏部
侍郎為刺史治虢大理卿源光裕鄭州兵部侍郎寇泚
宋州禮部侍郎鄭温琦邠州大理少卿袁仁敬杭州鴻
臚少卿崔志廉襄州衛尉少卿李昇期邢州太僕少卿
鄭放定州國子司業蔣挺湖州左衛將軍裴觀滄州衛
率崔誠遂州凡十一人詔宰相諸王御史以上祖道洛
濱盛具奏太常樂帛舫水嬉命高力士賜詩十韻帝親
書且給筆紙令自賦賚絹三千遣之(見張說集云賜刺史以題坐右)說
(有應制詩)賜詩云視人當如子愛人亦如傷講學試誦論
阡陌勸耕桑虚譽不可飾清知不可忘求名迹易見安
眞德自彰獄訟必以情教民貴有常恤惸且存老撫弱
復綏強勉哉各祗命知予眷萬方(詳見戒吏類)裴寬授太
原尹玄宗賜詩褒餞張暐還鄉帝賜詩及錦袍繒綵
蕭嵩領朔方節度賦詩勞行張嘉貞為定州刺史
及行帝賦詩詔百官祖道上東門御製賜崔日知往
潞州詩揚風非贈扇易俗是張琴餞王晙廵邊金壇
申將禮玉節授軍符風揚旌旆遠雨洗甲兵初送宇
文融安輯戶口送張說廵邊命將綏邊服雄圖出廟
堂三台入武帳八座起文昌(賈曾序云天章賦别御札題牋副衣勉挾纊之誠兼)
(壺喻投醪之旨)宋璟和云聖酒山河潤天詞象緯明德風邊
地偃勝氣朔雲平(見張說集)又漕橋東送新除岳牧賦詩
送李邕之滑臺十道采訪使朝集使詩開元十年
司馬承禎還天台山上賦詩以遣之張東之還襄州中
宗賦詩祖道昔周遣使臣則有皇華之詩歌馳
驅咨諏之事使有光乎原隰遣諸侯於廟則有臣
工之詩歴道保介新畬之意使無緩乎民事(賜刺史詩)
(引證)
唐宴諸王賦詩武成殿賦詩
開元十四年十一月己丒幸寧王憲宅與諸王宴探韻
賦詩詩曰魯衛情先重而終勉以為善之樂即日還宫
十五年五月丁丒端午宴羣臣于武成殿有忠正貽
後昆之句各賜衣一副自賦詩六月朔方節度兵書蕭
嵩赴朔方軍命有司於定鼎門外供帳置酒送之帝賦
詩以寵之十二月幸温泉宫登驪山石甕寺賦詩俾羣
臣和
唐東堂賜三傑詩
宋璟傳開元十七年(舊書八月乙酉)為右丞相與左丞相張說
太子少傅源乾曜同日拜有詔太官設饌太常奏樂會
百官尚書省東堂帝賦三傑詩自寫以賜張說傳上
日敕所司供帳設樂内出醪饌帝為賦詩詩曰赤帝收
三傑黃軒舉二臣云云樂聚南宫宴觴連北斗醇說和
詩曰菊花吹御酒蘭葉捧天詞璟和詩曰聖酒山河
潤仙文象緯舒乾曜和曰鼓鐘崇享禮鵷鷺集朝倫
蘇晉序曰咨日于朔擇時于秋對命天庭受職公府
工備侑饔獻蒸六卿拜下以成儀三事自天而來賀秩
秩賓序暉暉旅醻玉緯垂文金漿降醴方將一心天工
勠力帝載爰命在宴乃賡載歌蕭嵩裴先廷宇文融
亦有和詩融詩曰飛文瑶札降賜酒玉杯傳嵩詩
曰入朝師百辟論道協三光又御製同二相已下羣
官宴樂遊園詩萬方朝玉帛千品會簮裾說璟皆有
詩御春明樓臨右相園亭賦樂賢詩(王維集)
唐花萼樓賦詩
舊紀開元十八年八月丁亥上御花萼樓以千秋節百
官獻賀賜四品以上金鏡珠嚢上賦八韻詩又制秋景
詩詩云獻遺成新俗朝儀入舊章月銜花綬鏡露綴
綵絲嚢又有賜羣臣鏡詩突厥傳天寶四載毗伽
可汗妻骨咄禄婆匐可敦率衆自歸天子御花萼樓宴
羣臣賦詩美其事(舊紀元年九月辛卯御樓出宫女宴可汗妻及男女等)通鑑九月辛亥
唐賜集賢學士詩宴麗正學士詩
御製送張說集賢上學士詩廣學開書殿崇儒引席珍
集賢招袞職論道命台臣張九齡為賜燕序曰食以
樂侑人思德飽說至韋述十五人賦詩李元紘詩
云饌玉還丹禁牋花降紫墀開元十三年(乙丒)二月二
十七日宴兩相禮官麗正學士御製詩
唐興慶宫賦詩
諸王傳天子於宫西南置花萼勤政樓帝時時登之或
幸第賦詩御製遊興慶宫作詩登勤政花萼樓觀
風俗而勸人崇友于而厚睦從來崇棣萼今此茂荆
枝務本方崇訓相輝保羽儀所希覃率土孝悌一同規
又過寧王宅詩戚里申高宴平臺奏雅歌又過山
池詩春中興慶宫酺宴詩夏首花萼樓賞樂賦詩端
午三殿宴羣臣詩(見張說集)帝幸薛王業第置酒賦詩開
元八年幸業第置酒燕樂帝賦詩有常棣鴒原之句
龍池篇張九齡和
唐飲至賦詩
張守珪傳斬契丹酋屈刺及突于傳首東都二十三年
(春二月)入見天子(詣東都獻捷)會籍田畢即酺宴為守珪飲至
帝賦詩寵之玄宗有平胡二章登封禮畢洛城酺
宴詩(張九齡和)
唐開元鼎實酒醴詩
集賢注記開元二十五年宰相上禮獻壽上御花萼樓
設宴製鼎實酒醴二章之詩以相勸誡各賜宰相五百
匹兼銀器等中興書目明皇詩一卷凡五十七首
唐賜太子仁孝詩
肅宗為太子天寶八載九月甲午太子生日(肅宗九月三日生)
帝製仁孝詩六章札於步障以賜太子令高力士以示
朝臣宰相奏曰宸章煥發睿札凝暉懸日月而齊光自
雲霄而下濟爰於誕育之日勉以仁孝之經上揚祖宗
之美傍考天人之際發揮前古垂範將來凡在衣冠之
流咸知父子之道豈比周稱嗣續造齒胄於上庠漢寵
元良但招賢于望苑望寫六章頒示中外編諸簡策詔
從之(自家刑國以訓人倫)
唐朝元閣賦詩
席豫傳玄宗嘗登朝元閣賦詩羣臣屬和豫詩最工(或云)
(天寶四年幸温泉宫云云)天寶十載十月乙丒御朝元閣有慶雲
見上賦詩羣臣畢和
唐勤政樓賦
天寶十四載三月丙寅燕羣臣勤政樓上賦詩斆栢梁
體羣臣畢和
唐謁老子廟詩
宋朝景德四年二月甲戌謁上清宫(宫在洛城北即唐開元中老子祠也)
明皇謁廟詩石存焉玄宗登太行山中言志途次舊
居過晉陽宫渡蒲關經華嶽潼關過王濬墓經河上公
廟次陜州成臯經鄒魯祭孔子遊温泉皆有詩(見張說集)
唐餞李光弼詩
乾元二年八月光弼出統河南諸軍於内殿宴送御製
詩寵之李光弼傳拜河南副元帥鎮泗州帝為賦詩
以餞(羣臣畢和)張仁愿傳景龍二年秋督軍備邊帝為賦
詩祖道(舊紀三年八月乙未送於通化門外帝製序賦詩)
唐玉靈芝詩
會要上元二年七月甲辰延英殿御座生玉靈芝一莖
三花親製玉靈芝詩三章章八句曰玉殿肅肅靈芝煌
煌重英發秀連葉分房宗廟之福垂其景光元氣産之
明神合德紫微間采白蕣呈色載啓瑞圖庶符皇極天
心有眷王道惟直幸生芳本當我扆旒放此靈質賁其
王猷神惟不愛道亦無求端拱思惟永荷天休
唐中和節詩
鄴侯家傳夜夢見賜御製中和節詩於金花牋上第二
對首忘一字云兹中和節式慶天地春及中和日百寮
會曲江亭賜御製詩曰肇兹中和節云云其金花牋上花
雲皆夢所見者奉詔同用春字
唐麟德殿賜詩
貞元四年三月甲寅宴百寮於麟德殿設九部樂及内
出舞馬帝製序及詩以賜羣臣於是給御筆仍命屬和
十年九月十日戊子以重陽賜百僚追賞帝賦詩以賜
十一年九月癸卯(舊紀己卯)賜中書門下及兩省供奉官宴
於曲江帝作詩六韻賜百僚百僚畢和辛亥退朝召百
僚詣延英令中使喻曰屬和雅麗十三年九月辛卯重
陽賜宴曲江賜詩十七年二月癸巳朔賜宴曲江賜詩
六韻九月戊辰重陽亦如之十八年九月癸亥重陽御
製豐年多慶九日示懷詩賜羣臣舊紀賜羣臣宴馬
璘山池賜詩六韻
唐貞元宴曲江詩中和節詩
劉太眞傳德宗以天下平貞元四年九月癸丒宴羣臣
曲江自為詩(製詩序)勑宰相擇文人賡和李泌等請羣臣
皆和帝自第之以太眞李紓等四人為上鮑防于邵(一作)
(于頎)等四人次之張濛等二十三人(一云二十二人)為下與擇者
四十一人惟泌李晟馬燧三宰相無所差次會要時
重陽節帝賦詩云時此萬機暇適與佳節并朝野慶年
豐高會多歡聲勑應制同用清字詩凡六韻(舊紀同詔簡文士三五十人)
(應制同用清字明日於延英門進又有重陽言志及豐年多慶詩權德輿和云天文麗慶霄墨妙驚飛鸞)
六年二月戊辰朔百寮會宴於曲江亭上賦中和節羣
臣賜宴詩七韻是日百寮進兆人本業三卷司農獻黍
粟各一斗三月庚子百寮宴於曲江亭上賦上己詩一
篇賜之十七年二月癸巳朔賜宴曲江亭上賦中和
節賜宴詩六韻類要德宗以中和節宴百寮詩賜戴
容州叔倫(傳云德宗嘗賦中和節詩遣使者寵賜)舊紀貞元十一年九
月己卯賜宴曲江賦詩六韻賜之十三年九月辛卯
又賜詩十七年九月戊辰賜詩六韻
唐黃菊歌
韋綬傳九月九日帝為黃菊歌顧左右曰安可不示韋
綬即遣使持往綬遽奉和玄宗端午日自賦詩
唐章敬寺賦詩
貞元七年七月癸酉中元日幸章敬寺賦詩九韻有松
院靜苔色竹房深磬聲之句皇太子進和兼題于壁百
寮畢和後京尹薛珏請以上詩序皇太子書刻于石而
填以金從之(舊紀皇太子與羣臣畢和題之寺壁)
唐賜張建封詩
會要貞元十三年徐州節度使張建封來朝(舊紀十月丁丒來朝)
及命歸鎮上御製詩以賜之云牧守寄所重才賢生為
時宣風自淮甸授鉞膺藩維入覲展遐戀臨軒慰來思
忠誠在方寸感激陳情辭報國爾所尚恤人余是資勿
以千里遥而云無已知張建封傳其還鎮帝賦詩以
餞于時馬燧渾瑊劉玄佐李抱眞等勲寵卓越未有以
詩餞者建封又賦詩以自警勵十三年來朝召見延
英殿建封賦朝天行以獻帝眷異賜名馬珍具(一本云賦朝天)
(獻壽詩)
唐中春麟德殿觀新樂詩
貞元十四年二月戊午上製中春麟德殿會百寮觀新
樂詩一章十六句(舊紀云宴羣臣詩八韻)令太子書示百官序曰
朕以中春之首紀為令節聽政之暇韻於歌詩象中和
之容作中和之舞聊復成篇詩曰芳歲肇佳節物華當
仲春前庭列鐘鼓廣殿延羣臣八封随舞意五音轉曲
新顧非咸池奏庶叶南風薰中書門下謝賜詩請頒示
天下編入樂府金石錄德宗撰麟德殿宴羣臣詩皇
太子誦行書貞元四年六月
唐紫宸殿觀仗詩
見元會類憲宗舊紀貞元九年正月庚辰朔
唐喜雨詩
會要開成元年三月庚申幸龍首池甘澤屢降賦暮春
喜雨詩曰郊坰既沾足黍稷有豐期百官屬和
唐賜王起詩詩笏賜裴度詩
王起傳加皇太子侍讀文宗題詩太子笏以賜詔畫象
便殿裴度傳開成三年上已宴羣臣曲江度不赴帝
賜詩曰注想待元老文宗賜裴度詩御札曰朕詩集
中要有卿唱和詩開成四年三月乙酉上已賜百寮
宴曲江命内官以詩宣賜度
唐夏日聯句
開成三年文宗夏日與學士聯句帝曰人皆苦炎熱我
愛夏日長柳公權曰薰風自南來殿閣生微涼時五學
士屬和帝獨謂公權詞清意足
唐太液亭賜詩
宣宗好儒術或宰臣出鎮即賦詩贈之詞皆清麗大中
九年秋七月甲午(舊紀八月)崔鉉由左僕射為淮南節度帝
餞太液亭賜詩中有七載秉鈞調四序之句儒者榮之
(舊書)
玉海卷二十九
