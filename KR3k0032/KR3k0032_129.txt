卷一百二十八
玉海卷一百二十八
宋王應麟撰
官制
儲官(訓導東宫事附)
賈誼作保傅傳其言有曰天下之命繋於太子太子
之善在於早諭教與選左右教得而左右正則太子
正太子正而天下定矣此天下之至言萬世不可易
之定論也至論教諭之方必以孝仁禮義為本而條
目之詳至於容貌詞氣之微衣服器用之細纖悉曲
折皆有法度一有過失則史書之策宰徹其膳而又
有進善之旌誹謗之木敢諫之鼓瞽史誦詩工誦箴
諫士傳民語必使至於化與心成中道若性而猶不
敢怠其選左右之法則有三公之尊有三少之親有
道有充有弼有承上之必得周公太公召公史佚之
流乃勝其任下之猶必取孝悌博聞有道術者不幸
一有邪人厠其間則必逐而去之是以太子朝夕所
與居處出入左右前後無非正人未嘗見一惡行此
三代之君所以有道之長也當誼之時已病此法之
不備然攷孝昭之詔猶知誦習誼之所言而不忘先
王之意降及近世帝王教子之法益疎略矣
周三公三少二傅四輔
漢賈誼傳(新書大戴禮保傅篇同)昔者成王幼在襁褓之中召公
為太保周公為太傅太公為太師保保其身體傅傅之
德義師道之教訓此三公之職也於是為置三少皆上
大夫也曰少保少傅少師是與太子宴者也故乃孩提
有識三公三少因明孝仁禮義以道習之逐去邪人不
使見惡行於是皆選天下之端士孝悌博聞有道術者
以衛翼之使與太子居處出入故太子迺生而見正事
聞正言行正道左右前後皆正人也及既冠成人免於
保傅之嚴則有記過之史徹膳之宰云云文王世子
凡三王教世子必以禮樂禮樂交錯於中發形於外是
故其成也懌恭敬而温文立太傅少傅以養之欲其知
父子君臣之道也太傅審父子君臣之道以示之少傅
奉世子以觀太傅之德行而審喻之(太傅以身教少傅以言教)太傅
在前少傅在後(在學時)入則有保出則有師(燕居出入時)是以
教喻而德成也(以有四人維持之)師也者教之以事而喻諸德
者也(天下無事外之德)保也者慎其身以輔翼之而歸諸道也
(天下無身外之道)記曰虞夏商周有師保有疑丞設四輔及三
公不必備唯其人語使能也君子曰德德成而教尊教
尊而官正官正而國治世子之記曰朝夕至于大寢之
門外云云大戴禮保傅篇明堂之位曰篤仁而好學
多聞而道順天子疑則問應而不窮者謂之道道者導
天子以道者也常立於前是周公也誠立而敢斷轉善
而相義者謂之充充者充天子之志也常立於左是太
公也絜廉而切直正過而諫邪者謂之弼弼者弼天子
之過者也常立於右是召公也博聞彊記捷給而善對
者謂之承承者承天子之遺忘者也常立於後是史佚
也故成王中立而聽朝則四聖維之是以慮無失計舉
無過事殷周之長久其輔翼天子有此具也注立道於
前處承於後置充於左列弼於右順名義也道者有疑
則問或謂之疑充者輔善或謂之輔通典太子師保
二傅殷周已有(太傅少傅也)後漢楊終傳禮制人君之子
年八歲為置少傅教之書計以開其明十五置太傅教
之經典以道其志樊準傳上疏曰賈誼有言人君不
可以不學故雖成王賢主崇明師傅唐于志寧傳周
王升儲見正毛畢漢帝居震取資黃綺姬旦抗法於伯
禽賈生陳事於文帝莫不殷勤於端士懇切於正人
周世子齒於學學正父師
文王世子仲尼曰昔者周公攝政踐阼而治抗世子法
於伯禽使之與成王居欲令成王之知父子君臣長幼
之義也行一物而三善皆得者唯世子而已其齒於學
之謂也故世子齒於學國人觀之曰將君我而與我齒
讓何也曰有父在則禮然然而衆知父子之道矣其二
曰有君在則禮然然而衆著於君臣之義矣其三曰長
長也然而衆知長幼之節矣父子君臣長幼之道得而
國治語曰樂正司業父師司成一有元良萬國以貞世
子之謂也(文王世子又云其登餕獻受爵則以上嗣)文選王融曲水詩序
入虎闈而齒胄李善注蔡邕明堂月令論曰周官有門
闈之學周禮諸子(下大夫二人)掌國子之倅國有大事則
帥國子而致於太子唯所用之郊特牲天子之元子
士也天下無生而貴者也(晉閻瓚云按古典太子居以士禮與國人齒)
周庶子官(又見宗官類)
燕義周天子之官有庶子官(注庶子猶諸子也周禮諸子之官司馬之屬)職
諸侯卿大夫士之庶子之卒掌戒令教治别其等正其
位國有大事則率國子而致於太子唯所用之凡國之
政事國子存游卒使之修德學道春合諸學秋合諸射
以考其藝而進退之夏官諸子下大夫二人注或曰
庶子燕禮有庶子官疏天子謂之諸子諸侯謂之庶子
文王世子古者庶子之官治而邦國有倫衆鄉方矣
康誥外庶子訓人注在外掌衆子之官主訓民者疏
即周官云諸子文王世子云庶子也以致教諸子故為
訓人周禮諸子之官亦是王朝之臣言在外者對父子
兄弟為外惟舉庶子之官者以其教訓公卿子弟最為
急也鄭玄以訓人為師長
晉太傅楚師保傅(諸侯世子)
晉語羊舌肸習於春秋以為太傅(平公)文公謂胥臣
曰吾使陽處父傅驩也其能善之乎曰是在驩也昔文
王在傅弗勤處師不煩事王不怒敬友二虢而惠慈二
蔡及其即位也詢于八虞而咨于二虢度于閎夭而謀
于南宫諏于蔡原而訪于辛尹重之以周召畢榮是則
文王匪專教誨之力也(賈誼新書周文王使太公望傅太子發)楚語鍾
儀曰其為太子也師保奉之以朝于嬰齊而夕于側也
(共王)莊王使士亹傅太子葴(恭王名)曰賴子之善善之也對
曰夫善在太子問於申叔時叔時曰教之春秋教之世
教之詩禮樂教之令教之語教之故志教之訓典教備
而不從者非人也秦亦有太子師傅趙使周紹傅
王子曰詩云立傅以行教少以學義之經也
漢太子太傅少傅家令門大夫先馬
中庶子舍人侍講詹事
表太子太傅少傅古官屬官有太子門大夫庶子(應劭曰皆)
員五人秩六百石(燕禮獻庶子于阼階上注世子之官也)史記虢有中庶子秦中庶子蒙環濟要略曰
(庶子主宫中授八次八舍之職并諸吏之適子及支庶版籍)先馬(張晏曰員十六人秩比謁者如淳曰)
(前驅也國語句踐親為夫差先馬或作洗)舍人詹事秦官掌皇后太子家有
丞(應劭曰詹省也給也臣瓚曰茂陵書秩真二千石師古曰皇后太子各置)屬官有太子率
更家令丞僕中盾衛率厨廏長丞(張晏曰太子稱家故曰家令臣瓚曰茂陵)
(中書家令秩八百石應劭曰中盾主周衛徼道秩四百石如淳曰漢儀注衛率主門衛秩千石師古曰掌知漏)
(刻故曰率更以上皆太子之官)續志太子太傅職掌輔導太子禮如
師不領官屬(選注引應劭漢官儀曰太子太傅琢磨玉質)宋志後漢省詹事太子官屬悉屬少
(傅而太傅不復領官屬)少傅二千石以輔導為職悉主太子官屬
(漢官曰員吏十二人)門大夫六百石(漢官曰門大夫二人選四府掾屬)職比郎將
舊有左右戶將别主左右戶直郎建武以來省之庶子
四百石無員如三寺中郎洗馬比六百石員十六人職
如謁者太子出則當直者在前導威儀(選郎中補輿服志尚書)
(陳忠奏門大夫職如諫大夫洗馬職如謁者故皆服其服先帝之舊也門大夫冠兩梁進賢洗馬冠高山)舍
人秩二百石無員更直宿衛如三寺郎中(漢官曰十三人選良家子)
(孫)中庶子六百石五人職如侍中率更令一人千石主
庶子舍人更直職似光禄家令一人千石主倉榖飲食
職似司農少府(晁錯傳注臣瓚曰茂陵中書太子家令秩八百石)僕一人千石
主車馬職如太僕中盾一人四百石主周衛徼循(哀帝由定)
(陶王為太子數遣中盾請問近臣注盾讀曰允)衛率一人四百石主門衛廏長
一人四百石主車馬倉令一人六百石主倉榖食官令
一人六百石主飲食並屬少傅(凡初即位未有太子官屬皆罷唯舍人不省領)
(屬少府)
太傅叔孫通張相如石奮慶衛綰丙吉蕭望之
嚴彭祖疏廣卜式黃霸林尊師丹夏侯勝韋元成
後漢張湛張佚王丹杜喬
少傅留侯王臧疏廣受周堪張譚匡衡夏侯建
千秋後漢桓榮焉張興王丹
家令晁錯疏受(以賢良舉)
洗馬汲黯(孝景時為太子洗馬以嚴見憚)司馬安
中庶子史丹(元帝為太子時)王商(以肅敬稱)馮野王金敞歐陽
地餘(以書授太子)劉軼(昆之子永平中)
庶子王生蕭育傅喜
舍人周仁晁錯鄭當時公孫賀聞人通(漢以舍人論石渠)
董賢侯霸(成帝時)袁良(平帝時)淳于恭子孝(肅宗時)袁敞黃
瓊
詹事宋畸竇嬰壺遂(深中篤行)孔霸馬宫鄭莊韋賢許
商
門大夫晁錯孟但(廣川受易為太子門大夫)金欽(舉明經為門大夫)
惠帝紀太子御驂乘賜爵五大夫舍人滿五歲二級
列傳張良上謂子房彊卧傅太子上欲易太子良及
叔孫太傅諫不聽及宴置酒太子侍四人者從太子年
皆八十餘須眉皓白衣冠甚偉上迺驚曰煩公幸卒調
護太子(吳張儼曰高祖初基引張良叔孫通出為師保入與朝政)梁明山賓等曰昔漢惠為太子高
(祖因敕蕭曹張陳同吾時人皆加殊敬)石奮文帝選可為傅者皆推奮
為太子太傅張歐孝文時以治刑名侍太子晁錯
受尚書伏生所詔以為太子舍人門大夫遷博士上書
言皇太子所讀書多矣而未深知術數願擇聖人之術
可用今世者以賜太子上善之於是拜太子家令太子
家號曰智囊(服虔曰太子稱家)疏廣地節二年立皇太子選
丙吉為太傅廣為少傅(遷太傅)平恩侯白使其弟舜監護
太子家上以問廣曰太子國儲副師友必天下英俊不
宜獨親外家且太子自有太傅少傅官屬已備今復使
舜護太子家視陋非所以廣太子德於天下也上善其
言(順帝立太子居承光宫以侍御史种暠監護)疏受以賢良舉為太子家
令好禮恭謹敏而有辭宣帝幸太子宫受迎謁應對及
置酒宴奉觴上夀辭理閒雅上甚驩悅頃之拜為少傅
太子每朝因進見太傅在前少傅在後父子並為師傅
朝廷榮之在位五歲皇太子年十二通論語孝經遂上
疏乞骸骨歸觀者皆曰賢哉二大夫嚴彭祖遷太傅
廉直不事權貴蕭望之為太傅以論語禮服授皇太
子元帝詔曰國之將興尊師而重傅望之傅朕八年道
以經術厥功茂焉周堪為少傅以孔霸為太中大夫
授太子張敞元帝即位鄭朋薦敞先帝名臣宜傅輔
太子上以問蕭望之望之以敞非師傅之器王褒宣
帝令褒等虞侍太子朝夕讀誦竒文史丹元帝以丹
舊臣皇考外屬詔丹護太子家贊曰丹之輔道副主掩
惡揚美雖宿儒達士無以加焉儒林傳平帝時增元
士之子得受業如弟子歲課乙科二十人為太子舍人
(袁良平帝時舉明經為太子舍人)後傳班彪建武十九年東宫初建
師保多闕彪上言漢興太宗使鼂錯道太子以法術賈
誼教梁王以詩書及至中宗亦令劉向王褒蕭望之周
堪之徒以文章儒學保訓東宫以下莫不崇簡其人就
成德器今皇太子雖結髮學問而傅相未置賢才宜博
選名儒有威重通政事者以為太子太傅東宫及諸王
國備置官屬舊制太子食湯沐十縣設周衛交戟五日
一朝因坐東箱省視膳食其非朝日使僕中允旦旦請
問而已明不媟黷廣其敬也上納之桓榮建武十九
年顯宗始立為皇太子選求明經擢榮弟子豫章何湯
為虎賁中郎將以尚書授太子世祖問湯本師為誰曰
沛國桓榮帝即召榮令說尚書甚善之拜為議郎賜錢
十萬使入授太子帝常令榮止宿太子宫積五年榮薦
門下生九江胡憲侍講乃聽得出旦一入而已榮嘗病太
子朝夕遣中傅問病後愈復入侍講二十八年大會百
官詔問誰可傅太子者皆言太子舅隂識可博士張佚
正色曰今陛下立太子為隂氏乎為天下乎帝稱善曰
置傅以輔太子也今博士不難正朕況太子乎即拜佚
為太子太傅而以榮為少傅賜以輜車乘馬張興習
梁丘易永平十年拜太子少傅顯宗數訪問經術
桓焉安帝永寧中為太子少傅贊曰父子兄弟代作
帝師
漢授太子經侍講
儒林傳武帝詔太子受公羊春秋太子既通復私問榖
梁而善之列傳蕭望之為太傅以論語禮服授皇太
子歐陽高孫地餘以太子中庶子授太子(尚書)孔霸
宣帝時為大中大夫以選授皇太子經(霸治尚書)遷詹事元
帝即位以師賜爵號褒成君張禹初元中立皇太子
而博士鄭寬中以尚書授太子(儼然総五經之眇論立師傅之顯位谷永云)
薦言禹善論語詔令禹授太子論語後傳劉昆受
施氏易建武二十三年為光禄勲令入授皇太子及諸
王小侯五十餘人子軼傳昆業永平中為太子中庶子
桓榮弟子何湯以尚書授太子世祖復召榮令說尚
書榮薦門下生胡憲侍講榮為少傅以太子經學成
畢上疏謝曰臣師道已盡皆在太子謹遣掾臣汜再拜
歸道太子報書曰莊以童蒙學道九載而典訓不明云
云三十年拜為太常顯宗即位尊以師禮乘輿嘗幸太
常府令榮坐東面設几杖會百官東平王蒼以下及榮
門下數百人天子親自執業每言輙曰太師在是鍾
興受嚴氏春秋光武召見問以經義善之遷左中郎將
詔令定春秋章句去其復重以授皇太子又使宗室諸
侯從興受章句封關内侯興以無功不受帝曰生教訓
太子及諸王侯非大功邪興曰臣師丁恭於是復封恭
興終不受爵郅惲光武令惲授皇太子韓詩侍講殿
中包咸舉孝廉為郎中建武中入授皇太子論語又
為其章句永平五年遷大鴻臚每進見錫以几杖經傳
有疑輙遣小黃門就舍質問顯宗以咸有師傅恩而素
清苦常特賜珍玩子福拜郎中亦以論語入授和帝
鄭衆建武中皇太子及山陽王因梁松以縑帛聘衆欲
為通義引籍出入殿中衆辭不受桓郁(榮子)以虎賁中
郎將永平十五年入授皇太子經遷越騎校尉詔敕太
子諸王各奉賀致禮郁數進忠言多見納錄張酺
字孟侯永平九年置五經師酺以尚書教授數講於
御前除為郎賜車馬衣裳遂令入授皇太子為人質直
守經義每侍講閒隙數有諫正之辭以嚴見憚(太子家時為奢)
(侈物未嘗不正諫)酺出後帝每見諸王師傅常言張酺前入侍
講屢有諫正誾誾惻惻有史魚之風元和二年幸東郡
引酺及門生並會庭中帝先備弟子之儀使酺講尚書
一篇而後修君臣之禮召馴建初元年以韓詩遷騎
都尉侍講肅宗拜左中郎將入授諸王帝嘉其義學
曹騰侍皇太子書
漢思賢苑(文帝)博望苑(武帝)龍樓門
見後
漢保傅傳(又見前)
見傳類新書有傅職保傅容經胎教四篇大戴禮之
保傅蓋錯出諸此蔡邕明堂論引禮記保傅篇
漢皇太子生賦洞簫賦(見前)
枚臯傳武帝春秋二十九乃得皇太子羣臣喜臯與東
方朔作皇太子生賦及立禖祝生禖作賦步障裁詩
並太子生日事魏陳王植皇子生頌夏侯元皇嗣賦
見初學記
漢四章歌詩
崔豹古今注日重光月重輪羣臣為漢明帝所作也明
帝為太子樂人作歌詩四章以贊太子之德一曰日重
光二曰月重輪三曰星重輝(六帖作山重暉)四曰海重潤漢未
其二章亡舊說云天子之德光明如日規輪如月衆輝
如星沾潤如海太子皆比德焉故云重梁劉孝威重
光詩戴暠月重輪行
漢太子謁廟
輿服志安帝立皇太子太子謁高祖廟世祖廟門大夫
從冠兩梁進賢洗馬冠高山侍御史任方奏請非乘從
時皆冠一梁不宜以為常服事下有司尚書陳忠奏門
大夫職如諫大夫洗馬職如謁者故皆服其服先帝之
舊也方言可寢奏可(謁者古者一名洗馬)
魏贊述太子賦
魏志注魏略曰卞蘭獻賦贊述太子德美太子報曰作
者不虚其辭受者必當其實此賦豈吾實哉藝文類
聚載贊述太子賦曰著典憲之高論作叙懽之麗詩道
無深而不測術無細而不敷乃作頌曰明明太子既㪫
且聡博聞強記聖思無雙猗之左右如虎如龍八俊在
側旁無䛕凶研精書籍留思異同表曰所作典論及諸
賦頌沈思泉涌華藻雲浮博納多容海渟岳峙梁
蕭曄獻儲德頌
魏二傅四友
漢魏故事太子於二傅執弟子禮文帝為太子涼茂為
太傅何夔為少傅謂之二傅六典注魏置太子文學
(魏武為丞相)司馬懿為文學掾與陳羣吳質朱鑠並為世子
所信號為太子四友吳太子登四友(左輔諸葛恪右弼張休輔正顧)
(譚翼正陳表)梁簡文居監撫安陸侯(曅)與新渝(暎)建安(闕)
南浦(推)並預密宴號東宫四友魏文帝在東宫太祖
曰荀公達人之師表當盡禮敬太子獨拜牀下
晉華常以選為太子賓友漢任疏廣晉選山濤
(少傅)
晉二傅六傅
紀(兼傳)武帝泰始三年正月丁夘立皇子衷為皇太子(惠帝)
三月丁未以李憙為太子太傅魏明帝以後久曠東宫
制度廢闕詹事左右率庶子中舍人諸官並未置唯置
衛率令典兵二傅并攝衆事(晉初東宫不置詹事事由一傅命諸公居之)太康
初衛瓘以司空領少傅(任愷為少傅護太子山濤少傳)齊王攸太傅獻箴傅玄有少傅箴惠帝
太熙元年八月壬午立廣陵王遹(愍懷太子)為皇太子愍懷
建宫備六傅之職何劭為太子太師(避景帝諱改為帥)王戎太
傅楊濟太保裴楷少師楊珧少傅(一作張華為少傅)和嶠少保
晉公卿禮秩曰時號太子六友(永平元年劉寔為太保)志通省尚書事詹事文書關由六傅元帝
太興元年正月庚午立子紹為皇太子(明帝)賀循太傅(王導)
(代之)周顗少傅置二傅而無師保(太寧初荀崧領太傅)選注山濤啟事曰保傅不可不高天下
(之選羊祜克已復禮東宮少事養德而已)宋志晉武太始五年詔太子拜
太傅少傅如弟子事師之禮二傅不得上疏曲敬晉
東宫舊事太子於二傅執子弟禮二傅入見太子詣崇
賢門迎太子為二傅拜各答拜入坐對坐(閭纘云漢太子四皓為師)
(子房為傅)
晉庶子
宋志中庶子四人職如侍中漢東京員五人晉減為四
人秩六百石(吳顧譚為之)晉東宫舊事中庶子四人准侍
中若皇太子八宫與中舍人各一人更日直永福坊
武帝初置應正孔恂為之(郭奕鄭默裴顧鄧攸鄒湛丈立棗據王衍湛為之)咸寧二年十二月召處士皇
甫謐為之元帝以鄧攸孔衍卞壼為之(顔含以篤行選)温嶠數規諫獻侍臣箴通典班同二令四率
(山濤啟事云東宫顯選)宋志庶子四人職比散騎常侍中書監
令晉制也漢西京員五人東京無員職如三舍中郎古
者諸侯世子有庶子之官秦因其名秩四百石
晉五率(又見兵制)
通典衛率府秦官漢因之屬詹事後漢主門衛徼循衛
士而屬少傅魏因之晉武時東宫置衛率初曰中衛率
泰始五年分為左右衛率各領一軍惠帝時又加前後
二衛率成都王穎為太弟又置中衛率是為五率江左
已後多不置前後率孝武大元中又置止置左右二率
(晉太康八年詔曰太子家令率更令僕東宮之達官宜進品第五與中庶子二率同)潘尼頌三率備衛元
嘉中有四率通典中庶子班同三令四率(左率山濤之子該褚翜右率向雄武韶傅詠吳隱之郭奕)
宋志太子左衛率七人右衛率二人五率職如三衛秦
時直云衛率漢因之主門衛晉初曰中衛率太始分為
左右各領一軍惠帝時東宫加置前後二率成都王穎
為太弟又置中衛是為五率江左省前後二率大元中
又置皆有丞晉初置宋止置左右二率秩舊四百石太
子屯騎步兵翊軍三校尉各七人並宋初置屯騎步兵
因臺校尉翊軍晉太康初置始為臺校尉以唐彬居之
江左省(劉卞曰四率精兵萬人)
晉詹事(又見後)
宋志太子詹事一人丞一人職比臺尚書令詹省也晉
初太子官屬通屬二傅咸寧元年復置詹事二傳不復
領官屬(晉公卿禮秩曰泰始中立詹事)後周置宫正宫尹隋開皇元
年更置詹事
晉少傅箴
傅玄太子少傅箴云金木無常方圓應形亦有櫽括習
與性成正人在側德義盈堂云云傅臣司訓齊王攸
為太傅獻箴曰保相之才必擇賢明昔在周成旦奭作
傳後周蕭圓肅為少傳作箴曰東序養德震方主器
三善既備萬國以正姬周長久實係元良嬴秦短祚亦
由少陽
晉東宫侍講
傳傅暢裴憲卞壼侍講東宫庾亮侍講諫帝以韓子
賜太子王悅亦侍講杜夷元帝以為國子祭酒太
子凡三至夷舍執經問義齊永明三年太子於崇正
殿講孝經建元中率更令伏曼容侍太子講建武中
何佟之侍講梁庾黔婁侍太子讀與中庶子殷鈞博
士明山賓等遞日講五經義(天監八年九月於夀安殿講孝經論語講畢釋奠國)
(學)徐勉傳領中庶子侍東宫昭明太子於殿講孝經
臨川王宏尚書令沈約備二傅勉與祭酒張充為執經
王瑩張稷柳憕王暕為侍講(天監元年十一月甲子立皇子統為皇太子拜東宫)
(官屬文武皆入直永福省五年五月庚戌出居東宫五日一朝十四年正月乙巳朔冠大赦)陳天
嘉中顧越侍東宫讀
晉宣猷堂
見後太子宴元圃宣猷堂陸機賦詩曰體輝重光承
規景數茂德淵沖天姿玉裕蕞爾小臣振纓承華匪願
伊始惟命之嘉
晉皇太子釋奠(詳見釋奠)
潘尼頌曰尊道遜齒降心下問鋪以金聲光以玉潤
袁曜釋奠詩曰南庠貴齒東學上親卑躬下問降禮師
臣員冠濟濟方領恂恂宋何承天詩顔延年詩尚
席函丈承疑奉帙侍言稱辭敦史秉筆齊永明五年
冬太子臨國學親策試諸生問王儉曲禮毋不敬義(三年)
(十月釋奠)王儉詩金鎔乃器水術伊瀾
晉侍臣箴
温嶠侍臣箴均士抗禮以卑厥情入學齊齒言稱先生
不以賢自盛不以貴為榮師傅是瞻正人在側屛彼佞
䛕納此亮直齊王攸獻太子箴有固親以道修身以
敬之語
晉東宫舊事梁東宫新記(又見下)長春義記
唐春坊要錄
唐志故事類張敞晉東宫舊事十卷(顧氏家訓引東宫舊事又太平御覽)
(選注引之)杜正倫春坊要錄四卷儀注類梁蕭子雲東宫雜
事二十卷選注引蕭子雲東宫雜記(子雲傳遷太子舍人撰東宫新記二十卷奏之賜束帛)王
(僧孺撰東宫新記)陸開明宇文愷東宫典記七十卷(隋志左庶子宇文愷)
撰(劉杳為通事舍人撰東宫新舊記三十卷)隋志皇儲故事二卷失姓名經解類梁簡文
帝長春義記一百卷隋志同(梁簡文以沈文阿為東宫學士及撰長春義記使撮異聞)
(廣之)晉東宫舊事皇太子初拜有石山安車一建九旗
青色四馬有眊幢一鹵簿有黃麾太子大小會庭設三
廂樂舞六佾納妃四望車羽葆前後部鼓吹有織成衮
帶白玉佩步搖一具九鈿函盛之通典魏收按東宫
舊事太子宴會多以西面為禮唐會要開元六年侍
中宋璟上表曰皇太子冠准東宫典記有上禮之儀謹
按上禮非古宜停
宋東宫儀記
隋志儀注篇宋東宫儀記二十三卷宋新安太守張鏡
撰(劉孝綽等議按東宫儀記)東宫新記二十卷蕭子雲撰(見上)南史
劉杳撰東宫新舊記三十卷崇文目類書有青宫懿典
十五卷王純臣撰(宣和四年四月葉焕上繼明集論総六十五卷)
齊皇太子九言
文選齊竟陵王子良行狀文惠太子養德東朝同符作
者爰造九言實該百行命公注解注竟陵王集有皇太
子九言注解言德言賢言親言生言静言昭言真言節
言義
後魏東宫侍臣箴
後魏書宗欽仕河右為世子洗馬上東宫侍臣箴曰恢
恢玄古悠悠生民五才迭用經叙彛倫匡父維子弼君
伊臣顛而能扶屈而能伸昔在上聖妙鑒厥趣不曰我
明而乖其度不曰我新而忽其故如彼在泉臨深是懼
如彼覆車望塗改步是以令問宣流英風遠布及於三
季道喪紀遷桀起瓊臺紂醊糟山周滅妖姒羿喪以田
險詖蔽其耳目鄭衛陳於其前怙才肆虐異端是纏豈
伊害身厥嗣殱焉茫茫禹跡畫為九區昆蟲鳥獸各有
巢居雲歌唐后垂拱美虞疎網改祝殷道攸敷龍盤應
德隋蛇銜珠勿謂無心識命不殊勿謂理絶千載同符
爰在子桓靈數攸臻儀形徐阮左右劉陳披文採友叩
典問津用能重離襲曜魏鼎維新於昭儲后運應元籙
夕惕乾乾虚矜遠屬外撫幽荒内懷煢獨猶懼思不逮
遠明不遐燭君有諍臣庭立謗木本枝克昌永符天禄
微臣作箴敢告在僕文選注卞壼議曰太子所居宫
稱東宫不言太子官者二宫以東西為稱明是天子之
離宫使太子居之也
後周皇太子箴
藝文類聚(初學記同)後周王褒皇太子箴其略云令問令望
聞詩聞禮秋坊通夢春宫養德桓榮獻書荀攸觀則元
子為士齒卿命秩昔在周漢親賢保弼朝服寢門廻車
作室正陽君位元枝父道臣子所崇忠孝為寳文昌著
於前星主鬯由於守器庶僚司箴敢告閽寺(隋戴逵亦有箴)
晉語胥臣曰夫教者因體能質而利之者也若川然有
原以卬浦而後大
唐東宫三師官儀注
志太子太師太傅太保各一人從一品掌輔導太子每
見迎拜殿門三師答拜每門必遜三師坐太子乃坐太
子出則備鹵簿以從(元稹教本書曰貞觀師傅皆宰相兼領餘官亦時重選)貞觀十三
(年正月戊午房玄齡為少師十六年九月丁巳魏徵為太師帝曰當今忠謇無踰節羽翼固矣十七年四月丙)
(戌立晉王為太子己丑司徒無忌太師司空玄齡太傅特進蕭瑀為太保二十一日庚子上謂玄齡瑀曰三師)
(以德導人禮卑則太子無所取則於是詔撰三師儀注太子出殿門迎先拜三師答拜每門遜三師坐太子乃)
(坐與三師書前名惶恐後名惶恐再拜十九年二月乙夘高士廉攝太傅帝欲岑文本兼攝辭詔五日一參東)
(宫太子答拜二十年四月甲子無忌玄齡瑀各辭調護之職許之顯慶元年正月辛未立弘為太子甲申于志)
(寧為太傅四年四月丙辰為太師大歷十四年十二月乙夘順宗立為太子禮重師傅見輙先拜元和元年四)
(月初令太子師傅賓客詹事日二人待制左拾遺元稹言師資保傅不疾廢眊瞶則休戎罷帥又以僻滯華首)
(之儒侍讀越月不得召願令皇子泊諸王齒胄講學行嚴師問道之禮大和六年十一月甲子立永為太子詔)
(方從師傅授六經一二年後當齒胄國學七年路隋為太師以中使為皇太子見太師禮儀使見隋於崇明門)
(開成三年三月庚午鄭覃為太師王起少師)少師少傅少保各一人從二品
掌曉三師德行以諭皇太子奉太子以觀三師之道德
自太師以下唯其人不必備先天元年開府置令丞各
一人隷詹事府尋廢(季綱以直學拜少保高祖手敕未嘗不稱名貞觀四年七月癸酉蕭)
瑀為少傅(房玄齡加少師始詣東宫太子欲拜之進不敢謁永徽二年七月乙丑張行成兼少傅高季輔兼)
(少保于志寧兼少師顯慶元年七月癸未崔端禮為少師龍朔二年八月壬寅許敬宗為少師開耀元年三月)
(辛夘劉仁軌兼少傅郝處俊為少保開元八年姚崇為少保十七年源乾曜少傅)
唐太子賓客東宫儀典
志太子賓客四人正三品掌侍從規諫贊相禮儀宴會
則上齒貞觀十八年以宰相兼賓客(永徽三年褚遂良同三品兼)張文
(瓘以侍中郝處俊以中書令劉仁軌戴至德以左右僕射兼)開元中定員四人(通典云象)
(四皓)會要顯慶元年正月十九日(甲申)置賓客無員品選
高名重德為之以侍中韓瑗中書令來濟禮部尚書許
敬宗兼開元中始編入令置四員建中四年九月二十
五日加兩員六典漢致四皓立博望苑則其義也(韋安石崔馮裴漼賀知章柳冲徐堅薛登楊)
元琰李尚隠鄭肅為之(嗣吳王祗以宗室老為之)元琰為賓客睿宗詔設位東宮太子為拜杜
淹傳為御史大夫帝敕東宫儀典簿最悉聽淹裁
訂(貞觀元年參議朝政)肅宗紀乾元元年十月甲辰立成
王俶為太子舉忠正孝友堪東宫官者劉洎上
書曰太子宗祧是繫晁錯上書令通政術賈誼奏
計務知禮教古者問安而退以廣敬也異宫而處以
遠嫌也太宗敕洎與文本馬周遞日直東宫咸亨元
年徐齊聃上疏曰成王與伯禽同業晉儲以師曠為友
皇太子可招尋園綺寤寐應劉(齊聃侍太子講修書芳林門又侍太子諸王屬)
文(李泌供奉東宫)元稹書曰願齒胄講業行嚴師問道之禮
唐太子侍讀
志侍讀無常員掌講導經學太宗時晉王府有侍讀
(蕭德言許叔牙為之袁承序以晉王友兼)及為太子亦置焉(德言以弘文學士兼)叔牙獻
詩纂義十篇太子寫付司經(馬周薦李敬元召入崇賢館侍讀)紬繹經誼以輔儲業如張酺之嚴蕭德言
(之敬望苑陪遊肅成侍講)孝敬在東宫高智周賀敳王真儒侍讀
中宗則崔融(東朝表疏多成于手)韋安石崔神慶明皇則張說講
友悌之書褚無量撰翼善之記(无量以司業侍讀)開元中皇太
子及四王未就學褚无量以孝經論語五通獻帝乃選
郗常亨郭謙光潘元祥等為太子諸王侍讀(開元初十王官引辭)
學工書者入教亦為侍讀(侯行果薛令之侍讀)王迥質侍讀書肅宗初封陜王仁孝
好學元宗遣賀知章潘肅吕向皇甫彬邢璹等侍讀左
右德宗在春宫則張涉順宗則歸崇敬及子登馮伉(伉對)
(殿中賜金紫服)梁肅孔述睿(諫議大夫兼)憲宗則有陸質崔樞歸登
(登獻龍樓箴父子侍讀)元和中歸登吕元膺孔戣李逢吉(吕元膺賜紫歸)
(登加一階)穆宗則有丁公著(著太子諸王訓十篇)薛放韋綬(太子書依字去人不)
(全書綬白之帝喜賜錦綵)太和中王起(廣五位圖)韋温陳夷行(兼侍讀五日一謁為)
(太子講說)高宗為太子崇賢館學士馬嘉運數與洗馬
秦暐侍講宫中徐齊𣆀侍太子講孔穎達拜祭
酒侍講東宫崔神慶與詹事祝欽明更日侍讀
開成元年詔宫臣詣崇明門朝朔望侍讀偶日入
對
唐太子詹事端尹府三寺
志(兼會要通典)太子詹事一人正三品少詹事一人正四品
上掌統三寺十率府之政少詹事為之貳注隋廢詹事
府武德初復置龍朔二年曰端尹府詹事曰端尹少詹
事曰少尹武后光宅元年改曰宫尹府詹事曰宫尹少
詹事曰少尹(中宗還東宫豆盧欽望為宫尹)神龍元年又改為詹事府
丞二人正六品上掌判府事(裴伷先為之)主簿一人從七品
上(武德初趙弘智九年魏徵為主簿)錄事二人正九品下司直二人正
七品上(楊烱楊嶠王倨袁滋賈登為之)掌糾劾宫僚及率府之兵皇太
子朝則分知東西班監國則詹事庶子為三司使司直
一人與司議郎舍人分日受理啟狀太子出則分察鹵
簿之内顯慶元年置龍朔三年二月改隸桂坊後罷桂
坊復隸詹事府實錄貞觀二年七月戊申中書令
房玄齡兼詹事永徽三年七月乙丑侍中宇文節兼
詹事六年十月癸丑中書令崔端禮檢校詹事列傳
李綱武德初為太子詹事事太子建成初甚禮遇曰審
論弼諧固屬李綱矣張行成為太子少詹事張元
素為少詹事諫承乾李勣高宗為皇太子(貞觀十七年四)
(月乙酉)轉勣為太子詹事兼左衛率太宗謂曰我兒新登
儲貳卿舊長史今以宫事相委故有此授雖資階可勿
怪也劉憲景雲初遷太子詹事玄宗在東宫留意經
籍憲因上啟薦褚无量李尚隠為太子詹事馮定
為太子詹事時宰臣鄭覃兼太子太師欲於尚書省上
事定奏曰據六典太師居詹事府不合於都省禮上乃
詔於本司上事人推美之韋琨自右中護為詹事(又鍾)
(紹京陸象先餘慶為之)晉咸寧元年六月戊申置詹事官
羊琇願言而匪獲謝琰功高而後至卞壼陸曄王
恂皆領詹事江總有潘陸之華無園綺之實(陳孔)
(奐云)
唐春坊左右庶子中允司議郎記注
諭德
志左春坊左庶子二人正四品上中允二人正五品下
掌侍從贊相駁正啟奏總司經典膳藥藏内直典設宫
門六局皇太子出則版奏外辦中嚴入則解嚴凡令書
下則與中允司議郎等畫諾覆審留所畫以為案更寫
印署注令諾送詹事府(禮志冊皇太子左庶子奏請中嚴太子受冊左庶子受之進受)
璽綬以授左庶子(通典宫臣上禮左庶子省進酒九斛盛以銅鐘一斛正至朝賀左庶子夾侍於輅前)司
議郎二人正六品上掌侍從規諫駁正啓奏凡皇太子
出入朝謁從祀釋奠講學監國之命可傳於史冊者錄
為記注宫坊祥眚官長除拜歲終錄送史館左諭德一
人正四品下(龍朔二年置)掌諭皇太子以道德隨事諷贊皇
太子朝宫臣則列侍左階出入騎從左贊善大夫五人
正五品上(儀鳳四年置)掌傳令諷過失贊禮儀以經教授諸
郡王崇文館學士三人校書郎二人(見館類)右春坊右庶
子二人正四品下中舍人二人正五品下掌侍從獻納
啟奏中舍人為之貳太子舍人四人正六品上掌行令
書表啟諸臣上皇太子大事以牋小事以啟其封題皆
上右春坊通事舍人以進通事舍人八人正七品下掌
導宫臣辭見承令勞問(隋李伯藥為之唐有韋斌楊弘禮武攸緒張均)右諭德
一人右贊善大夫五人皆如左春坊注隋有内允武德
三年改曰中舍人隷門下坊貞觀初曰中允十八年置
司議郎永徽三年避皇太子名復改中允曰内允太子
廢復舊龍朔二年改門下坊曰左春坊左庶子曰左中
護中允曰左贊善大夫司議郎分左右置左右諭德各
一人咸亨元年皆復舊司議郎不分左右其後諭德廢
而司議郎復分儀鳳四年(二月十一日)置左右贊善大夫各
十人以同姓為之景雲二年(二月五日)始兼用庶姓(開元七年各省)
(五員)改門下坊曰左春坊復置諭德庶子以比侍中中允
以比門下侍郎司議郎以比給事中贊善大夫以比諫
議大夫諭德以比散騎常侍右坊則庶子以比中書令
中舍人以比中書侍郎太子監國則庶子以比尚書令
又注隋内舍人隷典書坊(唐臨置典書坊)武德初改曰中舍人
管記舍人曰太子舍人永徽元年避太子名復改中舍
人曰内舍人龍朔二年改典書坊曰右春坊右庶子曰
右中護中舍人曰右贊善大夫舍人曰右司議郎通
典隋罷詹事分東宫置門下坊典書坊以分統諸局
比門下内史二省唐置詹事府以統衆務置左右春坊
以領諸局龍朔二年改門下坊為左春坊典書坊為右
春坊(東宮宜春宫門外有左春坊内坊南有崇賢館宜秋宫門外有右春坊内坊有崇教殿)六
典注禮記周有庶子官(周禮諸子)職諸侯卿大夫之庶子國
有大事帥國子致於太子秦置中庶子漢太傅屬官有
庶子後漢少傅屬官有中庶子員五人秩六百石職如
侍中庶子無員四百石如郎(環濟要略曰主宫中并諸吏之適子及支庶版籍)
(燕禮獻庶子於阼階上注世子之官也宵則庶子執燭於阼階上)張敞東宫舊事中庶子與中舍人各一人
(更日直永福坊)隋始分左右員各二人分統門下典書二坊云
云龍朔改左右春坊
左庶子房玄齡(武德九年)杜如晦長孫無忌陳叔達劉
洎(以侍中兼)辛茂將(顯慶四年以侍中兼)裴敬彛杜正倫蘇勉薛元
超(中書令兼)劉仁軌(咸亨三年)高智周(儀鳳二年)張大安(上元中)王方
慶(中宗還東宫兼侍讀書)魏元忠魏知古徐堅吳兢崔沔蘇晉
韋抗郝處俊劉子元李安仁韋安石姚元之(景雲元年七月)
(丁巳以同三品兼)蕭復(興元元年)
右庶子高士廉(武德九年)李百藥(貞觀四年作贊道賦)令狐德棻
張元素趙弘智孔穎達(撰孝經章句)馬周(以中書侍郎兼貞觀十八年遷)
(中書令猶兼)于志寧(撰諫苑)高馮李義琰(上元中同三品兼)李敬元
(咸亨二年)張文瓘許圉師平正謹(獻養德傳)宋璟(景雲元年同三品兼)
李景伯賀知章高仲舒李日知孔述睿武元衡(冊大子贊)
(相)景雲初宫相二以宰臣兼領
諭德(猶上臺之有騎省)孔惠元殷承業平正謹為左馮朝
隠沈伯儀穆寧蘇源明韋承慶員半千鍾紹京為右
贊善大夫李涵歸崇敬
中護麟德元年十二月戊子劉祥道為右中護二
年十月壬戌劉仁軌左中護乾封元年七月庚午仁
軌兼右中護
通典中允漢東京有之職在中庶子下洗馬上漢制太
子五日一朝其非朝日即使僕及中允朝請問起居宋
齊有中舍人是其職也(宋志云疑若今中書舍人)唐貞觀初改中舍
人為中允置二員王珪孔穎達杜淹陸德明王維裴
諝為中允
唐司議郎(又見上)
志司議郎二人正六品上(古記過之史)貞觀中置列傳敬播貞
觀十八年(十月四日甲辰)太子表請置史職用司箴戒乃於
門下坊置太子司議郎四人精選名士以居之播與來
濟為此官極為清望中書令馬周歎曰所恨資品已高
不得歴居此職王元感撰尚書糾繆十卷春秋振滯
二十卷禮記繩愆二十卷則天詔授太子司議郎韋
承慶遷太子司議郎為諭善箴以獻元遜中宗在東
宫召拜司議郎及謁見則天謂曰卿既能孝於家必能
忠於國今授此職須知朕意宜以善道輔弼吾兒(又召王友)
(正為之不就)徐浩元宗時為司議郎路敬淳郝處俊徐齊
聃陸柬之奚陟杜悰亦為之
唐中舍人舍人
通典晉咸寧四年置中舍人四人以舍人才學之美者
為之與中庶子共掌文翰在中庶子之下洗馬之上(晉張)
載杜錫陸雲顧榮為中舍人(宋志中舍人晉初置職如黃門侍郎)隋曰内舍人四員屬
門下坊唐中舍人二員掌侍從令書奏疏(虞世南王珪韋琨崔弘武楊思)
(儉賀德仁為之)龍朔改右贊善大夫舍人秦官漢比郎中(晁錯鄭當)
(時為之)後漢無員更直宿衛如郎中(黃瓊為之)晉十六人職比
散騎中書侍郎掌表啟牋疏(摯虞傅祇李重華譚山簡樂廣夏侯湛氾源潘尼孔)
(坦衛常王衍和嶠為之)宋四人唐四人掌侍從表啟宣行令旨龍
朔改右司議郎咸亨復(太宗居春宫除褚亮為舍人李義府為舍人獻承華箴)薛
元敬為舍人掌文翰稱職(元宗在東官盛擇宫寮拜賈曾舍人)薛元超趙弘智王琚蕭嵩韋丹為之孝
(友任敬臣文蓻周思茂張昌齡閻朝隠王無競姚弈甄濟盧俌)六典皇太子監國及
於宫内下令書太子親畫日至春坊則右庶子宣傳之
中舍人奉之舍人行之(宋志舍人二漢無員掌宿衛如三署中郎)唐志皇太子監國
(下令書則畫日至春坊則庶子宣傳中舍人奉行)顔延年詩秉筆侍兩闉(謂中)
(書侍郎太子舍人)
唐東宫六局
志司經局洗馬二人掌經籍出入侍從圖書上東宫者
受而藏之(舒叔牙劉訥言以洗馬兼侍讀訥言授漢書)國語句踐為夫差先馬晉傅咸江統王
湛衛玠陸機為之(機詩云託身承華側撫劍導銅輦矯迹入崇賢注太子門名)文學三人(魏置)
(太子文學唐顯慶中始置)校書正字並見後(北齊有校書郎隋置正字)典膳局典膳
郎二人丞二人掌進膳嘗食丞為之貳每夕更直於厨
見後(宋志家令漢東京主食官令晉世自為官不復屬家令今屬中庶子職如太官令)通典開元禮正至
(受賀觴行三周典膳郎進食典膳郎奉酒進食官令又行羣官酒)藥藏局郎二人丞二
人掌知藥(北齊門下坊領之唐改監為郎)内直局郎二人丞二人(孔志約為)
(内直丞)掌符璽衣服繖扇几案筆硯垣墻(齊有内直兵局北齊殿内)
局(龍朔二年改監曰内直郎副監曰丞)武德中有典璽四人開元中廢典設局郎四人
丞二人掌湯沐燈燭汛掃鋪設(南齊齋居局梁齋内局)龍朔二年改齋帥局
(曰典設局齋帥曰郎)宫門局郎二人(張暐姚璹為之)丞二人掌宫門管鑰
漢門大夫隋曰宫門局(龍朔二年改宫門監曰宫門郎)崔融為宫門丞韓穎為宫門郎直司天臺右
東宫六局左庶子總之
唐桂坊司經局司經大夫(東宫圖書)
通典漢太子太傅少傅屬官有洗馬後漢職如謁者太
子出則當直者前驅導威儀也晉八人掌圖籍梁有典
經局又置八人掌文翰尤為清選皆取甲族有才名者
為之(庾於陵周捨)位視通直郎北齊經典坊洗馬二人(後周建德)
(三年置太子文學十人)隋曰司經局洗馬四人唐司經局洗馬二
人龍朔二年改洗馬為司經大夫三年改司經局為桂
坊司經大夫通判坊事罷隸左春坊咸亨初復舊掌侍
奉及經史圖籍判局事志司經局洗馬二人從五品
下(魏徵賀德仁姚思廉劉孝孫蔡允恭韋琨賀紀蕭德言劉訥言田游巖皆為洗馬)掌經籍出
入侍從圖書上東宫者受而藏之文學三人正六品下
(徐堅王紹宗丁公著陸羽為之)分知經籍侍奉文章校書四人正九品
下姚南仲為之(張說許堯佐李觀翟戎殷寅韋正貫王嗣琳為校書郎)正字二人從九
品上(楊綰劉晏常衮趙驊盧邁王式為之)掌校刊經史注龍朔二年(二月九日)
改司經局曰桂坊罷隸左春坊領崇賢館比御史臺以
詹事二人為令比御史大夫司直二人比侍御史以洗
馬為司經大夫(王真儒為之)置文學四人錄事一人三年(二月)
(九日)改司經大夫曰桂坊大夫糾正違失咸亨元年復隸
左春坊省錄事漢宫闕名洛陽故北宫有九子
坊晉王珉曰中庶子稱坊詹事稱寺寺同於九卿
坊如天朝之稱臺梁蕭子範直坊賦曰直中舍之
坊
唐率府十率府
志太子左右率府率各一人正四品上副率各二人從
四品上掌兵仗儀衛凡諸曹及三府外府皆隸焉(六典凡親)
(勳翊府及廣濟等五府屬焉)元日冬至皇太子朝宫臣諸方使則率
衛府之屬為衛每月三府三衛及五府超乘番上者配
以職太子左右司禦率府率各一人正四品上掌同左
右衛凡諸曹及外府旅賁番上者隸焉(六典云郊城外三府)太子
左右清道率府率各一人副率各二人掌晝夜巡警凡
諸曹及外府直盪番上者隸焉(六典云絳邑第三府)皇太子出入
則以清游隊先導後拒隊為殿太子左右監門率府率
各一人副率各二人掌諸門禁衛凡財物器用出者有
籍太子左右内率府率各一人副率各一人掌千牛供
奉之事皇太子坐日領千牛升殿射于射宫則千牛奉
弓矢立東階西面率奉弓副率奉矢决拾北面張弓左
執弣右執簫以進副率以弓拂矢而進各退立於位既
射左内率啟其中否各有長史錄事參軍兵曹倉曹參
軍胄曹參軍左右率府司禦率府又有騎曹參軍注武
德五年改左右侍率曰左右衛率府左右武侍衛率曰
左右宗衛率府左右宫門將曰左右監門率府龍朔二
年改左右衛率府曰左右典戎衛左右宗衛率府曰左
右司禦率府左右虞候率府曰左右清道衛左右内率
府曰左右奉𥙿衛左右監門率府曰左右崇掖衛武后
垂拱中改左右監門率府曰左右鶴禁衛神龍元年改
左右司禦率府曰左右宗衛府左右清道衛曰左右虞
候率府景雲二年左右宗衛府復曰左右司禦率府開
元初左右虞候率府復曰左右清道率府詹事統十率
府之政司直糾劾率府之兵禮志冊皇太子諸衛率
各勒所部陳于庭僕進金路内率一人執刀贊善奏發
引兵志府兵隸于衛餘以隸東宫六率通典衛率
府秦官漢因之屬詹事(云云見晉五率段)開元禮皇太子與
師傅保相見諸衛率各勒所部屯門列仗正至朝賀内
率夾輅而趨出重明門太宗紀貞觀二年正月辛亥
杜如晦檢校侍中揔監東宫兵馬事十五年十二月庚
子命三品以上嫡子事東宫十七年閏月丁巳詔皇太
子典左右屯營兵列傳李勣為太子詹事兼左衛率
李靖以右僕射行左衛率尉遲敬德為左衛率
程知節為右衛率長孫安業為右監門率張公謹
李客師為右内副率李大亮拜左衛大將軍晉王為
太子東宫僚屬皆選威重臣以大亮兼太子右衛率俄
兼工部尚書身居三職宿衛兩宫甚為親信韓倫貞
觀中歴左衛率韋挺左衛驃騎檢校左衛率蒋儼
為左衛副率時隠士田游巖為太子洗馬任官竟無正
補儼貽書責之王及善高宗時遷右奉𥙿率孝敬居
東宫因宴集命宫官擲倒次至及善辭李自良以戰
多為右衛率元遜永淳中巡察使薦孝悌殊異擢拜
右内率府長史李善方雅清素有君子之風明慶中
累補太子内率府錄事參軍王元感遷左衛率府錄
事張薦授左司御兵曹杜甫擢左衛率府胄曹
鄭惟中蘇頲除左司禦胄曹李吉甫補左司禦倉曹
薛從張建封左司禦兵曹毋照右率府胄曹梁
令瓚右率府兵曹柳澤景雲中為右率府鎧曹(唐臨亦為)
(之)
唐家令寺
通典家令秦官屬詹事漢因之有丞秩八百石(晁錯為太子家令)
(以辯得幸太子太子家號曰智嚢疏受以賢良舉為太子家令)主倉榖飲食職比司農
少府漢太子食湯沐邑十縣家令主之後漢則屬少傅
(漢詹事屬官有食官令長丞後漢又有倉令)魏因之晉兼主刑獄榖貨飲食
職比廷尉司農少府其家令率更令及僕為太子三卿
(三卿秩千石)隋改為司府令唐復為家令寺云云志家令
寺家令一人從四品上掌飲膳倉儲總食官典倉司藏
三署(梁有錫賜庫局丞衛庫丞)皇太子出入則乘軺車為導祭祀賓
客則供酒食丞二人主簿一人(晉置主簿)注唐改隋司府令
曰家令龍朔二年改家令寺曰宫府寺家令曰大夫咸
亨元年復舊(吳湊解詹事換檢校賓客兼家令)貞元十九年四月幸家令寺
唐太子率更令率更寺
通典(兼志)率更漢屬詹事(師古曰掌知漏刻故曰率更)有令及丞晉主
宫殿門戶職如光禄勳衛尉(晉劉弘起家太子門大夫遷率更令)唐率更
寺令一人從四品上掌宗族次序禮樂刑罰及漏刻之
政太子釋奠講學齒胄則揔其儀出入乘軺車為導居
家令之次丞主簿各一人(通典家令率更令及僕為太子三卿)會要龍
朔二年改曰司更寺令曰司更大夫咸亨元年復為率
更令歐陽詢蕭鈞賀敳張文收劉知幾為之(顯慶元年孝敬為太子受春秋左氏於率更令郭俞)吕
(才為司更大夫)先天元年正月皇太子令宫臣就率更寺閱女
樂太子舍人賈曾諫
唐太子僕馭僕寺
志(兼通典)僕秦官漢因之又有廏長丞主輿馬晉制僕主
輿馬兼主親族職如太僕宗正(齊周顒梁劉孝綽為太子僕)齊有内外廏局
唐僕寺僕一人從四品上掌車輿乘騎儀仗揔廏牧局
太子出則率廏牧令(從八品下)進路親馭丞主簿各一人龍
朔二年改曰馭僕寺僕曰大夫廏牧令一人丞二人掌
車馬閑廏皇太子出則率典乘先期習路馬率駕士馭
車乘既出進路式路車於西閤外南向以俟凡羣牧隸
東宫者皆受其職事典乘四人(有翼馭十人駕士十五人掌閑六百人)
禮志皇太子納妃内廏尉進厭翟冊太子僕進金路
宋志漢世太子五日一朝非入朝日遣僕及中允旦入
請問起居主車馬親族通典僕正立執轡太子升輿
左内率前執轡太子升輅僕立授綏左右内率夾輅而
趨輅動三師乘車訓導三少乘車訓從謁太廟僕策輅
於西閣外南向車右執刀立於輅前北向
唐典膳丞
會要乾封元年皇太子久在内不出稀與宫臣接見典
膳丞邢文偉減膳上啟曰竊見禮大戴記曰太子既冠
成人免於保傅之嚴則有司過之史虧膳之宰史之義
不得不書過不書則死之宰之義不得不徹膳不徹則
死之近者以來談議不接謁見尚稀三朝之後但與内
人獨處何由發輝聖智史雖闕官宰當奉職謹守禮經
輙申減膳其年左史闕上曰邢文偉以吾兒不讀書不
肯與肉此人甚正直遂拜焉太和四年十一月左庶子
孫革奏典膳等五局郎青宫列屬護翼元良必用卿相
子弟先擇文學端士國朝謹選繼得其人或揚歴清資
或致位丞相志龍朔二年改典膳監曰典膳郎(武德初有)
典膳監任璨(李延壽貞觀十五年為丞)王同皎為典膳郎俎登鮑魚饌去邪蒿
玉海卷一百二十八
