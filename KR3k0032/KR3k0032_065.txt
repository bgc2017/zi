卷六十四
玉海卷六十四
宋王應麟撰
詔令
詔策
聘禮百名以上書於策不及百名書於方疏曰簡據
一片策是衆簡相連鄭作論語序云易詩書禮春秋
策尺二寸孝經謙半之論語八寸策者三分居一又
謙焉是策之長短鄭注尚書三十字一簡之文服虔
注左氏云古文篆書一簡八字是簡之字數說文
冊符命也諸侯進受於王也象其札一長一短中有
二編之形(古文曰笧)獨斷制者王者之言必為法制也
詔猶告也三代無其文秦漢有也(秦稱皇帝命為制令為詔)
殷冊書
書多士惟殷先人有冊有典注殷先世有冊書典籍說
殷改夏王命之意
周六辭
春官大祝(下大夫二人上士四人)作六辭以通上下親疏遠近一
曰祠二曰命三曰誥四曰會五曰禱六曰誄注鄭司農
云祠當為辭辭令也命為禆諶草創之命誥謂康誥盤
庚之誥之屬會謂王官之伯命事於會胥命於蒲主為
其命禱如衛太子禱誄如哀公誄孔子此皆有文雅辭
令難為者也玄謂祠者交接之辭會謂會同盟誓之辭
禱如張老頌禱秋官士師以五戒先後刑罰一曰誓
二曰誥三曰禁四曰糾五曰憲(見律令)大行人協辭命
注六辭之命也(書之可見者有三曰誥誓命)大禹謨禹會羣后誓
于師甘誓啓與有扈戰于甘之野作甘誓湯誓王
曰格爾衆庶悉聽朕言(記殷人作誓)禮中冬教大閱群吏
聽誓于陳前注甘誓湯誓之屬榖梁傳誥命不及五
帝注尚書六誓七誥是其遺文六誓甘湯(牧泰)費秦
七誥湯大康(酒召)洛康王司馬法有虞氏戒於國中
欲民體其命也夏后氏誓於軍中欲民先成其慮也殷
誓於軍門之外欲民先意以待事也周將交刅而誓之
以致民志也毛詩傳曰建邦能命龜田能施命作器
能銘使能造命升高能賦師旅能誓山川能說喪紀能
誄祭祀能語君子能此九者可謂有德音可以為大夫
文中子曰五帝之典三王之誥兩漢之制粲然可見
矣曲禮士載言注言謂會同盟要之辭周書剋殷
尹逸策曰云云
周策命贊書外令冊書
春官内史凡命諸侯及孤卿大夫則策命之(注鄭司農說以春秋)
(傳曰王命内史叔興父策命晉侯為侯伯策謂以簡策書王命其文曰王謂叔父敬服王命以綏四國紏逖王)
慝晉侯三辭從命受策以出(微子蔡仲之命乃封國策命之詞)吕大臨考古圖有&KR0783;敦者稱王格于宣榭
(呼内史策命&KR0783;)及四方之事書内史讀之(若今尚書省奏事)王制禄則
贊為之以方出之(贊為之為辭也以方出之以版書而出之)賞賜亦如之内
史掌書王命遂貳之(副寫藏之)外史掌書外令(王令下畿外)掌
達書名于四方若以書使于四方則書其令(書王令以授使者)
(御僕掌王之燕令)御史掌贊書(王有命當以書致之則贊為辭若今尚書作詔文)其史
(百有二十人以掌贊書人多也)天官職内受財者受貳令而書之(注若)
(今御史所寫下本奏王所可者書之)女史書内令(后之令)書顧命命作
冊度太史秉書由賓階隮御王冊命畢命康王命作
冊畢洛誥戊辰王在新邑烝祭歲王命作冊逸祝冊
惟告周公其後王入太室祼王命周公後作冊逸誥在
十有二月惟七年注王為冊書使史逸誥伯禽封命之
書皆同在烝祭日周公拜前魯公拜後左傳分魯公
備物典策命以伯禽(亦書名)分康叔命以康誥分唐叔命
以唐誥其命書云王曰胡僖二十八年王命尹氏及王
子虎内史叔興父策命晉侯為侯伯(注以策書命晉侯為伯也周禮九命)
(作伯)榖梁傳禮有受命無來錫命(注周禮大宗伯職曰王命諸侯則儐之)
詩彤弓受言藏之箋言者謂王策命也王賜朱弓必
策其功以命之常武王謂尹氏命程伯休父箋王使
大夫尹氏策命休父覲禮諸公奉篋服加命書于上
禮大宗伯注王將出命假祖廟立依前南鄉儐者進
當命者延之命使登内史由王右以策命之降再拜稽
首登受策以出此其略也晉語趙簡子欲賞董安于
安于曰方臣之少也進秉筆贊為名命稱於前世義於
諸侯楚語觀射父能作訓辭以行諸侯申叔時曰教
之令使訪物官注先王官法時令周語單子曰先王
之令有之曰天道賞善罰淫注文武之教
漢詔令總叙
漢有制策詔策親策敇有詔敕璽敕密敕書有策書璽
書手書權書(見匈奴傳)赫蹏書詔有制詔親詔密詔特詔優
詔中詔清詔手筆下詔遺詔令有下令著令挈令及令
甲令乙令丙諭有口諭風諭譙諭宥罪有赦訓諸王有
誥召天下兵有羽檄要詰有誓約延拜有贊以至有報
有賜有問有誥又有手迹手記詔記其曰恩澤詔書寬
大詔書一切詔書及哀痛之詔隨事名之策命簡長二
尺短者半之以篆書罷免用尺一木兩行以隷書遺單
于書牘以尺一寸選舉召拜亦書之尺一板詔書有真
草(三王世家)又有案案者寫詔之文(鄭崇傳持詔書案起)制詔皆璽封
尚書重封唯赦贖令司徒印露布州郡詔記綠綈方底
用御史中丞印通官文書不著姓詔書皂囊施檢報書
綠囊密詔或衣帶間丹書藏之石室策書藏之金匱此
其制也詔御史大夫下相國相國下諸侯王御史中執
法下郡守制下御史御史大夫下丞相丞相下中二千
石二千石下郡太守諸侯丞相從事下當用者如律令
郡國長史上計丞相御史記室大音讀敕畢遣以詔書
部刺史奉詔條察州所察毋過六條夜下詔書決之
亟也甲寅書報應之疾也毋下所賜書幾事密也封還
詔書渙號不容於輕出也更報單于書辭令不嫌於修
飾也六月甲子詔書非赦令也皆蠲除之雖反汗猶愈
於遂非也有司毋得言赦前事所以示民信也策書泰
深痛切君子作文為賢者諱所貴乎體之識也昧死奏
詔書二十三事所重乎祖宗之法也璽書封小詔書獨
下抑不可不慮其召疑而賈激也案尚書大行無遺詔
詔書獨臧嬰家及安得詔書封三子事尤有國者所當
謹察也然有不敢奉詔者有期期不奉詔者有以死爭
不奉詔者有詔數彊予然後奉詔者廉問不如吾詔
者以重論敢有議詔不如詔者皆要斬誤宣詔者應罰
金謂詔書不可用者丞相御史劾之無承用詔書意者
御史奏之而奉詔不謹者皆坐以不敬丞相被策書則
步出司農發詔書則鳴鼓其嚴如此(有詐作詔書詐作詔板偽作璽書假)
(為策自書詔以授)中興書目西漢詔令十二卷林虙采括程
俱纂成之凡四百一章王曉集兩漢詔議四十卷
文中子曰漢之制志詔冊幾乎典誥(近於三典九誥)賈瓊曰兩
漢有制志何也子曰制盡美於䘏人志慙於備物續書
有志有詔志以成道言以宣志詔其見王者之志乎其
言也典其志也博其惟策乎
漢高祖孝文傳詔策
志儒家高祖傳十三篇高祖與大臣述古語及詔策孝
文傳十一篇文帝所稱及詔策高帝詔二年祠山川
五年立吳芮長沙王(紀高祖詔始於五年二月立番君芮為長沙王)立閩粤王
亡諸詔賜民爵善遇高爵立燕王六年赦天下封劉賈
等尊太公七年讞獄疑九年隨趙王者族十一年立代
王定口賦尊顯賢士大夫立梁燕淮陽王立尉佗立淮
南王十二年立吳王濞置前代守冢赦燕立燕王南海
王詔共誅不義(紀)又制詔御史長沙王忠定著令(吳芮傳)
立靈星祠(郊祀志)
二年令立漢社稷令諸侯子集櫟陽為衛令祠官祀
天地四方上帝四川四年令吏為衣衾轉送軍士五
年令更立韓信為楚王八年令吏卒從軍守城者復
終身封芮於長沙封亡諸於閩粤綰之於燕佗之
於南粤織之於南海皆封異姓之詔也齊荆以建王
國代吳以封子弟恢王梁友建王淮陽燕皆封同姓
之詔也復田賜爵則有詔善遇高爵則有詔歸尊上
皇則有詔以至賦獻立程求賢勸駕未習法而犯令
則赦之秦楚趙魏亡後則念之燕吏民來歸者爵之
賢士諸臣有功者諭告之二年置祝宰有重祠敬祭
之詔後四歲詔御史令豐治枌榆社其後制詔御史
令天下立靈星祠相國臣何等議天子所服則受詔
長樂長沙王忠其定著令則制詔御史賜太子則有
書封功臣則有誓
文帝詔即位赦天下賜爵元年封誅吕功臣議犯法相
坐(元年十二月下議犯法相坐之詔載於刑法志蓋即位後第一詔也)立太子振貸養老
封宋昌列侯增戶邑二年令列侯歸國日食籍田立諸
王除誹謗妖言賜半租三年免丞相勃就國赦濟北吏
民十二年勸農舉孝弟力田三老廉吏十三年具親耕
親桑禮儀除祕祝(語在郊祀志)除田租除肉刑十四年祠官
致敬增祀無祈十五年舉賢良直諫後元年議所以佐
百姓後二年單于和親(紀)
一賜民爵二益封功臣三建儲四振貸養老令五脩
代來功益封高帝功臣六列侯就國七舉賢良罷兵
衛八開藉田九立辟疆章等為王十除誹謗十一賜
民半租十二丞相勃就國十三赦濟北吏民十四賜
半租又孝悌力田十五親桑十六除祕祝十七除肉
刑十八除田租十九增諸祀珪幣二十議郊祀二十
一舉賢良二十二議民食二十三和親二十四遺詔
賈山言於孝文曰山東吏布詔令老癃扶杖聽之
思見德化之成太史公書高景二紀詔皆不書獨
文紀凡詔皆稱上曰以其出於帝之實意也不然山
東扶杖聽詔願見德化之成其可以空言動邪魏
律序云丁酉詔書漢文所下
元帝紀贊號令温雅有古之風烈
漢初作誥真草詔書
武紀元狩六年夏六月乙巳廟立皇子閎為齊王旦為
燕王胥為廣陵王初作誥注服虔曰詔敕王如尚書諸
誥也李斐曰今敕封拜諸侯王策文亦是也贊曰號令
文章煥焉可述後嗣得遵鴻業而有三代之風齊懷
王傳閎與燕王旦廣陵王胥同日立皆賜策各以國土
風俗申戒焉曰惟元狩六年四月乙巳皇帝使御史大
夫湯廟戒閎為齊王曰嗚呼小子閎受兹青社朕承天
緒惟稽古建爾國家封于東土世為漢藩輔燕王旦賜
策曰受兹玄社封于北土廣陵王胥曰受兹赤社封于
南土史記三王世家禇先生曰武帝同日俱拜三子
為王各因子才力智能及土地之剛柔人民之輕重為
作誥以申戒之至其次序文字之上下簡之參差長短
皆有意人莫能知謹論次其真草詔書編于左方索隠
曰按武帝策此三王皆自手製(太史公曰文辭爛然甚可觀也)淮南
王安傳武帝好蓺文以安善為文辭甚尊重之每為報
書及賜常召司馬相如等視草乃遣注為文之藁草
儒林傳詔書下者文章爾雅訓辭深厚董仲舒傳制
曰興于朕躬
漢策書詔策冊書策詔賜策
高祖詔策孝文詔策三王賜策申戒(並見上)列傳鼂錯
上親策詔之曰十有五年壬子皇帝曰云云錯對云云
詔策曰云云河間獻王對詔策所問三十餘事董
仲舒以賢良對策制曰云云仲舒對曰發德音下明詔
復冊之曰云云天子復冊之制曰云云對曰復下明冊
以切其意公孫弘至太常上策詔諸儒制曰云云弘
對曰云云(武紀元光元年五月賢良受策察問於是董仲舒公孫弘等出焉)拜為博士
復上疏天子冊書荅曰弘自視孰與周公賢昭帝元
鳳元年三月涿郡韓福以德行召至京師賜策書束帛
遣歸蕭望之上策望之曰使光禄勲惲策詔左遷君
太子太傅授印蕭育哀帝時為南郡太守以耆舊名
臣乃以三公使車載育入殿中受策孔光為左將軍
成帝召光當拜已刻侯印書贊(書贊者書贊辭于策也)光薨使九
卿策贈馬宫以太皇太后詔賜宫策史丹永始中
上賜策曰朕愍以官職之事久留將軍朱博為丞相
趙玄為御史大夫並拜於前殿延登受策師丹罷歸
尚書令唐林上疏曰竊見免大司空丹策書泰深痛切
君子作文為賢者諱龔勝為光禄大夫稱疾與邴漢
乞骸於是王莽依故事白遣勝漢策曰惟元始二年六
月庚寅光禄大夫大中大夫耆艾二人以老病罷太皇
太后遣謁者僕射策詔之曰云云董賢冊文言允執
其中此迺堯禪禹之文非三公故事元后賜車騎將
軍音策書後紀建武二年正月封功臣為列侯策曰
在上不驕高而不危制節謹度滿而不溢敬之戒之傳
爾子孫長為漢藩鄧禹為大司徒策曰制詔前將軍
禹深執忠孝與朕謀謨帷幄決勝千里云云汝作司徒
敬敷五教五教在寬寇恂帝數策書勞問譙玄建
武十一年卒光武美之策詔本郡祠以中牢(獨行)東平
王蒼策曰惟建初八年三月己卯皇帝曰咨王丕顯勤
勞王室親受策命昭于前世鍾離意永平三年夏旱
上疏帝策詔報曰云云馮勤奉策至司徒府韋彪
章和二年夏使謁者策詔曰其上大鴻臚印綬鄧彪
為太尉乞骸元和元年賜策罷隂興賜策追諡竇
憲固辭封賜策許焉楊震下詔策具祠張顯延平
元年為漁陽守鄧太后策書褒美樊英建光元年詔
公車賜策書召英等六人永建二年(順帝)復以策書玄纁
召英傳注謝承書郎宗安帝初詔公車徵策文曰郎宗
李昺孔喬等云云各致嘉禮遣詣公車將以補察國政
輔朕之不逮郎顗曰三公被策文得賜錢即復起矣
宋漢策曰全素絲羔羊之絜周舉陽嘉三年大旱
特下策問曰變復之徵厥效何由楊厚陳五事制書
褒述又策書弔祭李固上疏陛下初登大位聘樊英
黃瓊楊厚賀純策書嗟歎待以大夫之位楊賜追位
特進策曰云云馮緄延熹五年拜為車騎將軍討蠻
夷詔策云云陸康遣孝廉計吏奉貢詔書策勞戴
封詔書策美(獨行)崔烈為司徒拜日天子臨軒百僚畢
會宦者傳注詔書封苗光東阿侯未受符策獨斷
漢天子其言曰制詔其命令一曰策書二曰制書三曰
詔書四曰戒書(高后紀注師古曰天子之言一曰制書二曰詔書制書者謂為制度之命也)
又曰策者簡也其制長二尺短者半之其次一長一短
兩編下附禮儀志太子即帝位太尉讀策(安帝紀有策命)皇
后則宗正讀策拜皇太子則司空讀策書拜諸侯王公
之儀光禄勲前一拜舉手曰制詔其以某為某讀策書
畢謁者稱臣某再拜又有諡策愍策(景中一年二月命列侯初封及)
(之國大鴻臚奏策諸侯太傅初除之官大行奏策)衛宏漢舊儀載神爵三年
十月甲子丞相延登詔五鳳三年正月乙巳大夫初拜
策又漢舊儀云丞相御史大夫初拜皇帝延登親詔
丁孚漢儀有夏勤策文元初六年三月甲子制詔以
大鴻臚勤為司徒蔡質漢儀載建寧四年七月乙未
策宋太后文(鄧太后賜周馮貴人策曰云云)蔡邕封事引孝元皇帝
策書曰禮之至敬莫重於祭謝承後漢書曰承父嬰
為尚書侍郎每讀高祖及光武之後將相名臣策文通
訓條在南宫祕於省閣唯臺郎升復道因得開覽永
元六年三月丙寅舉賢良親臨策問永初二年詔曰
朱邑尹翁歸政迹茂異宣帝以黃金百斤策賜其子
晉嵩高山下得竹簡一枚上有兩行科斗書束晢曰此
明帝顯節陵中策也
漢璽書
高紀注(兼霍光傳注等書)應劭曰璽信也古者尊卑共之左傳
魯襄公在楚季武子使公冶問璽書追而與之秦漢尊
者以為信羣下乃避之(獨斷曰秦以來天子獨以印稱璽又獨以玉羣臣莫敢用)孟
康曰漢初有三璽蔡邕獨斷天子六璽皆白玉螭虎紐
輿地志漢封詔璽用武都紫泥故制詔皆璽封尚書令
印重封列傳鼂錯上言邊事文帝嘉之乃賜錯璽書
寵荅焉曰皇帝問太子家令上書言兵體三章聞之
劉屈氂為左丞相賜璽書嚴助為會稽太守數年不
聞問賜書曰制詔會稽太守吾丘壽王拜東郡都尉
時多盜賊詔賜璽書曰云云連十餘城之守任四千石
之重職事並廢盜賊縱横其不稱在前時何也霍光
與金日磾等誅莽何羅功未錄武帝病封璽書曰發書
以從事遺詔封為侯燕王旦昭帝賜諸侯王璽書旦
曰璽書封小丞相賜璽書部中二千石逐捕天子使使
者賜燕王璽書昌邑王國除為山陽郡元康二年遣
使者賜山陽太守張敞璽書曰制詔山陽太守其謹備
盜賊察往來過客毋下所賜書趙充國神爵元年上
拜許延壽為強弩將軍即拜酒泉太守辛武賢為破羌
將軍賜璽書嘉納其冊以書敕責充國充國乃上書陳
兵利害六月戊申奏七月甲寅璽書報從充國計又璽
書報令靡忘以贖論(靡忘罕羌豪帥名也)其秋上賜書曰制詔後
將軍云云充國作奏未上會得進兵璽書杜延年為
北地太守治郡不進上以璽書責延年延年乃選良吏
擊豪彊郡中清静居歲餘上使謁者賜延年璽書黃金
二十斤循吏傳孝宣厲精為治二千石有治理效輒
以璽書勉厲增秩賜金或爵至關内侯陳遵祖父遂
宣帝微時與有故宣帝即位稍遷至太原太守賜璽書
曰制詔太原太守官尊禄厚可以償博進矣(游俠)王尊
為東平相視事奉璽書至庭中王未及出受詔尊持璽
書歸舍食已乃還致詔馮奉世永光二年秋遣奉世
將騎擊羌因陳轉輸之費上於是以璽書勞奉世曰皇
帝問將兵右將軍云云淮陽王欽元帝遣諫大夫王
駿賜欽璽書駿諭旨曰云云欽謝願悉心自新奉承詔
策東平王宇元帝時與太后不相得上於是遣太中
大夫張子蟜奉璽書敕諭之曰皇帝問東平王云云又
特以璽書賜王太后詔書又敕傅相張放出為天水
屬國都尉璽書勞問不絶(放延壽子也事見延壽傳)匡衡上疏曰
諸見罷珠厓詔書者莫不欣欣人自以將見太平趙
后傳中黃門持詔記盛綠綈方底封御史中丞印復持
詔記封如前篋中有赫蹏書後傳馮異破赤眉璽書
勞異曰云云隗囂降異上書不敢自伐諸將或欲分其
功帝患之乃示璽書曰征西功若丘山隗囂光武知
囂不為用欲討之遣耿弇等伐蜀先使來歙奉璽書喻
旨吳漢建武二年帝使使者璽書定封為廣平侯
竇融建武五年遣劉鈞奉書獻馬帝賜融璽書因授涼
州牧璽書既至河西咸驚以為天子明見萬里外王
常建武十年璽書拜横野將軍寇恂奉璽書降高峻
(峻據高平不下恂降之)馬援建武十一年夏璽書拜隴西太守
又以璽書勞之十七年璽書拜伏波將軍祭肜為襄
賁令璽書勉勵增秩一等臧宫上璽書勞宫賜吏士
絳縑(注)馮勤光武疑侯霸有姦賜霸璽書使勤奉策
至司徒府勤還陳霸本意申釋事理申屠剛說隗囂
曰今璽書數到委國歸信杜詩上疏曰間者發兵但
用璽書徵兵郡國宜有重慎可立虎符北匈奴建武
十三年遣使璽書報荅賜以綵繒梁慬永初二年擊
羌破之數璽書勞勉委以西方事馬賢建光元年璽
書封第五訪守張掖開倉賑給順帝璽書嘉之皇
甫規璽書誚責楊震曰朝廷欲令三府辟召宜有尚
書敕楊賜上疏曰割用板之恩注板謂詔書輿服
志注漢舊儀曰奉璽書使者乘馳傳其驛騎也三騎晝
夜行千里為程
漢故事詔書
見典故類魏相傳奏先帝聖德仁恩之厚謂孝昭也
昭記始元二年八月詔振貸種食勿收責毋令出今
年田租四年七月詔減給中都官馬元鳳二年六月詔
毋斂今年馬口錢三輔太常郡得以菽粟當賦三年春
正月詔止四年毋漕所振貸勿收責六年夏詔以菽粟
當賦元平元年二月詔減口賦錢什三又始元元年遣
王平等五人持節行郡國舉賢良問疾苦二年二月振
貸種食五年夏罷亭毋馬馬弩關六年二月議罷鹽鐵
榷酤秋七月罷榷酤官令民以律占租元鳳四年正月
詔毋收口賦三年以前逋更賦未入者勿收(相之所條奏者其殆)
(此乎)贊曰孝昭委任霍光光知時務之要輕繇薄賦與民
休息
漢恩澤詔書
黃霸傳擢為揚州刺史(本始四年)三歲制詔以為潁川太守
時上垂意於治數下恩澤詔書吏不奉宣霸為選擇良
吏分部宣布詔令令民咸知上意治為天下第一召守
京兆尹(元康二年)詔歸潁川太守官前後八年郡中愈治天
子下詔稱揚曰霸宣布詔令百姓鄉化其賜爵關内侯
黃金百斤秩中二千石而潁川孝弟有行義民三老力
田皆以差賜爵及帛(神爵四年四月也)紀地節元年始親政
事三年三月詔賜王成爵又詔假公田貸種食加賜鰥
寡高年帛十月詔池籞假貧民郡國宫館勿修假流民
田貸食勿算事十一月舉孝弟行義四年二月詔凶災
勿繇事五月詔子孫首匿勿坐九月遣使問疾苦減鹽
賈又令郡國歲上繫囚課殿最元康元年三月以鳳集
露降赦天下賜勤事吏女子百戶牛酒加賜鰥寡三老
孝弟力田帛所振貸勿收復功臣子孫八月詔博舉吏
民通文學者二年正月詔與士大夫更始三月以鳳露
賜吏民爵牛酒帛五月詔吏務平法郡國灾甚者毋出
租賦三年春以神爵賜金帛吏民爵牛酒六月詔毋得
以春夏擿巢
漢詔書行事詔條
王尊傳涿郡人給事太守府問詔書行事尊無不對注
師古曰以施行詔條問之鮑宣傳為豫州牧司直郭
欽奏宣所察過詔條(出六條之外)于定國傳元帝始即位
關東連年被災害上於是數以朝日引見丞相御史入
受詔條責以職事永光元年春霜夏寒日青亡光上復
以詔條責曰云云百官表刺史掌奏詔條察州夏
侯勝傳群臣大議廷中皆曰宜如詔書勝曰詔書不可
用也紀建平二年八月詔曰六月甲子制書非赦令
也皆蠲除之
漢寬大詔
見時令類
漢建武詔書中元詔書
章帝紀建初五年夏五月辛亥詔曰建武詔書曰堯試
臣以職不直以言語筆札詳見辟士四科(孝武之後詔命浮文多實意少光武復)
(還漢初簡質之舊)建初四年十一月壬戌詔曰中元元年詔
書五經章句煩多議欲減省光武詔書初即位封卓
茂建武元年封更始二年封功臣議省刑法封拜宗室
三年受璽祠高廟詔非名捕不得係四年詔報耿弇與
王常共屯涿郡勉思方略(侯霸奏下寬大之詔)五年進柔良賜竇
融璽書六年給困乏救隴西詿誤三輔殊死省吏員日
食舉賢良三十税一七年禁奢僭罷車騎材官樓船日
食禁上書言聖舉賢良方正十一年詔殺奴婢不減罪
十三年令太官勿受異味封絶國十八年蠲除妄殺之
法十九年立太子二十二年地震勿輸田租(報鄯善王曰如諸國)
(力不從心東西南北自在也二十五年敕衛颯以桂陽太守歸家須後詔書)二十七年令二
府去大詔報臧宫馬武(二十八年報北匈奴班彪立藁草并上三十二年璽書報荅)
三十年封禪詔書曰不如林放中元元年告祠高廟
文心雕龍曰光武留意斯文而造次喜怒時或偏濫詔
賜鄧禹稱司徒為堯敕責侯霸稱黃鉞一下若斯之類
實乖憲章
漢賜方國手迹
循吏傳序光武天下已定務用安静以手迹賜方國者
一札十行(札牒也)細書成文勤約之風行于上下詔諭
公孫述曰詔書手記不可數得來歙使隗囂以手書
暢意報隗囂以手書曰自今以後手書相聞(建武三年)書
示隗囂因使效信賜竇融璽書河西皆驚璽書勞
馮異曰始雖垂翅回谿終能奮翼澠池又詔報異曰義
為君臣恩猶父子何嫌何疑而有懼意又詔厚意久不
報第五倫讀詔書歎曰此聖主也一見決矣鄧禹
久不進兵下敇曰直以時進討敕馮異平定安集
敕岑彭書曰人苦不知足每一發兵頭鬚為白敕
蓋延曰可直往擣郯帝數以書誡之讓吳漢曰比敕
公千條萬端何意臨事勃亂勞郭伋有京師蒙福之
言遣寇恂平潁川有當以時定之言報陳俊詔有勉鎮
撫之言詔報朱浮有軍資未充故須後麥之言光武
與隗囂公孫述竇融等書有以見心事之磊落焉敕鄧
禹馮異岑彭等書有以見機神之英略焉頭鬚為白之
言平定安集之訓與夫責劉尚以斬將弔人之義有以
見不得已之心焉驚河西感市掾不待識者而占其中
興矣以司徒比堯必非代言者所敢道天水多文
學掾光武有所辭荅特加意焉
漢四書策書制書詔書誡敕露布
光武紀建武元年九月辛未詔注漢制度曰帝之下書
有四一曰策書二曰制書三曰詔書四曰誡敕策書編
簡也其制長二尺短者半之篆書起年月日稱皇帝以
命諸侯王三公三公以罪免亦賜策而以隷書用尺一
木兩行唯此為異也制書者帝者制度之命其文曰制
詔三公皆璽封尚書令印重封露布州郡也詔書者詔
告也其文曰告某官云如故事誡敕者謂敕刺史太守
其文曰有詔敕某官它倣此獨斷曰策書策者簡也
其制長二尺短者半之其次一長一短兩編下附篆書
(春秋正義蔡邕言二尺者漢世天子策書所用)制書有印使符下遠近皆璽封
尚書令印重封唯赦令徵三公詣朝堂受制書司徒印
封露布下州郡詔書有三品其文曰告某官官如故事
是為詔書羣臣有所奏請尚書令奏之下有制曰天子
荅之曰可若下某官亦曰詔書羣臣有所奏請無尚書
令奏制之字則荅曰已奏如書本官下所當至亦曰詔
戒書戒敕刺史太守及三邊營官被敕文曰有詔敕某
官是為戒敕世皆名此為策書失之遠矣鮑昱傳中
元元年拜司隷校尉詔昱詣尚書使封胡降檄(注檄軍書也若)
(今之露布也)光武使小黃門問昱有所怪否對曰臣聞故事
通官文書不著姓又當司徒露布怪司隷下書而著姓
也(注引漢官儀)帝報曰吾欲令天下知忠臣之子孫復為司
隷也李雲傳雲素剛憂國將危心不能忍乃露布上
移副三府注露布謂不封之也(祭祀志注東觀書有司奏孝順號曰敬宗露布)
奏可(魏改元景初詔曰司徒露布咸使聞知蜀建興五年春詔曰丞相其露布天下魏略載明帝露布天下)
(并班告益州)
漢特詔
列傳宣秉建武元年拜御史中丞光武特詔御史中丞
與司隷尚書令會同並專席而坐東海恭王彊永平
元年特詔中常侍杜岑及東海傅相曰王恭謙好禮以
德自終遣送之物務從約省馮石特詔以它縣租税
足石郎顗特詔拜郎中張楷漢安元年特下詔告
河南尹以禮發遣楊秉延熹七年南巡特詔秉從
劉瑜延熹八年特詔召問災咎之徵王暢桓帝特詔
三公令高選庸能蔡邕光和元年七月特詔問曰比
灾變互生未知厥咎具對經術以皂囊封上賈琮傳
特敕三府精選能吏陳蕃傳有優詔優策(南史)
漢手詔
東平王蒼傳明帝永平四年上疏曰制書褒美班之四
海乞上印十一年蒼還國帝臨送歸宫悽然懷思遣使
手詔國中傅曰云云建初元年章帝報書云云三年特
賜蒼及琅邪王京書有司奏遣東平王蒼歸國章帝賜
手詔曰欲署大鴻臚奏不忍下筆(建初八年八月)蓋勲傳雖
在外每軍國密事帝常手詔問之手筆下詔(見御書類)
隋志梁有漢高祖手詔一卷
漢尚書詔文
周禮注宰夫贊治若今起文書草也御史贊書若今尚
書作詔文秦少府吏在殿中主發書謂之尚書漢因
之武昭以後稍重張安世以善書給事尚書簪筆事武
帝數十年後漢始置尚書郎三十六人主作文書起草
十月賜赤管大筆隃麋墨永寧中陳忠謂尚書出納帝
命為王喉舌諸郎鮮有雅才每為詔文轉相求訪且辭
多鄙固遂薦周興為尚書郎文心雕龍虞重納言周
貴喉舌故兩漢詔令職在尚書其出如綍不反若汗是
以淮南有英才武帝使相如視草隴右多文士光武加
意於書辭前傳鄭崇為尚書僕射哀帝欲封傅商崇
因持詔書案起注師古曰案者即寫詔之文高后使
大謁者張澤報單于書光武荅北匈奴藁草司徒掾
班彪所上王嘉為丞相封還詔書鍾離意為尚書
僕射敢諫爭數封還詔書
漢建初詔書
張敏傳建初中定議為輕侮法敏駮議曰輕侮之比寖
以繁滋至有四五百科云云高帝去煩苛之法為三章
之約建初詔書有改於古者可下三公廷尉蠲除其敝
議寢不省復上疏和帝從之
漢五曹詔書
應劭傳(見律令)注成帝初置尚書員五人漢舊儀有常侍
二千石戶主客三公曹(東京無三公曹世祖分二千石曹又分客曹為南北凡六曹)
(晉志侍御史漢有五曹一令二印三供四尉馬五乘曹)前志賈誼有五曹官制順帝永建
元年九月辛亥初令三公尚書入奏事
漢尺一簡
尺一者漢遺單于書以尺一牘辭曰皇帝敬問匈奴大
單于無恙(見匈奴傳)選舉召拜書之尺一板蕭子良古今篆
隷文體曰鶴頭書與偃波書俱詔板所用在漢則謂之
尺一簡(見文選注)後傳楊政(儒林)范升嘗坐繫獄政乃肉袒
以箭貫耳候車駕而持章叩頭大言云云哀泣辭請有
感帝心詔曰乞楊生師(乞讀曰氣)即尺一出升李雲上書
曰尺一拜用不經御省注尺一之板詔策也見漢官儀
陳蕃上疏曰尺一選舉委尚書三公注板長一尺以
寫詔書楊賜對曰唯陛下斥佞巧之臣召鶴鳴之士
斷絶尺一陽球(酷吏)出謁陵節敕不得稽留尺一
晉詔書晉五條詔書(見戒吏類)
唐志晉雜詔書一百卷又二十八卷又六十六卷又詔
書黃素制五卷定品雜制一卷太元副詔二十一卷崇
安(即隆安也)元興大亨副詔八卷晉義熙詔二十二卷(隋志十卷)
隋志晉咸康詔四卷晉朝雜詔九卷錄晉詔十四卷
詔集區分四十一卷後周宗幹撰梁有三國詔誥十卷
晉元帝詔十二卷班五條詔十卷又有詔集百卷起漢
訖宋張華傳當時詔誥皆所草定文心雕龍魏晉
誥策職在中書劉放張華互管斯任晉為詔以青紙
紫泥(山簡表司徒濤奉手筆青紙詔)宋泰始二年軍功除官者衆板
不能供始用黃紙陳制銓選補用以黃紙錄名八座通
書奏可以名帖鶴頭板(徐陵曰黃札易營)
魏蘇綽大誥
北史自有晉之季文章浮華成俗周文欲革其弊因魏
帝祭廟群臣畢至命綽為大誥奏行之其詞曰惟中興
十有一年仲夏云云六月丁巳云云大誥爾在位(文筆皆依)
(此體)常景受敕撰門下詔書凡四十卷
唐王言之制
百官志中書省凡王言之制有七一曰冊書立皇后皇
太子封諸王臨軒冊命則用之二曰制書大賞罰赦宥
慮囚大除授則用之三曰慰勞制書褒勉贊勞則用之
四曰發敕廢置州縣增減官吏發兵除免官爵授六品
以下官則用之五曰敕旨百官奏請施行則用之六曰
論事敕書戒約臣下則用之七曰敕牒隨事承制不易
於舊則用之皆宣署申覆然後行焉(天授元年改詔為制)門下省
下之通上其制有六一曰奏鈔以度支國用授六品以
下官斷流以下罪及除免官用之二曰奏彈三曰露布
四曰議五曰表六曰狀自露布以上乃審其餘覆奏畫
制可以授尚書省(太宗謂王珪曰中書詔敕或有差失則門下當行駁正)神龍元年九月
(一日敕門下及都省日别錄敕目三日一進)尚書省凡上之逮下其制有六
一曰制二曰敕三曰冊天子用之四曰令皇太子用之
五曰教親王公主用之六曰符省下於州州下於縣縣
下於鄉下之達上其制有六一曰表二曰狀三曰牋四
曰啓五曰辭六曰牒諸司相質其制有三一曰關二曰
刺三曰移凡授内外百司之事皆印其發日為程一曰
受二曰報諸司計奏達京師以事大小多少為之節凡
符移關牒必遣於省部乃下天下大事不決者皆上尚
書省凡制敕計奏之數省符告宣之節歲終為斷六
典注冊書用簡制書發日敕用黃麻紙敕旨論事敕敕
錄用黃籐紙書用絹貞觀中(十一年)始用黃紙寫敕制上
元三年詔尚書省頒下諸司州縣竝用黃紙(閏三月二十日詔)
會要中書以黃白二麻為綸命重輕之辨開元三年
十月始用黃麻紙寫詔上元三年二月制敕竝用黃麻
紙李肇翰林志凡赦書德音立后建儲行大誅討拜
免三公宰相命將制書竝白麻(一云藤)紙雙日起草隻日
宣(鄭絪奏故事惟封王命相用白麻)唐初將相官告用銷金牋及金
鳳紙書之餘皆魚牋花牋凡賜予徵召宣索處分曰詔
用白麻紙慰撫軍旅曰書用黃麻紙薦告詞文用青藤
紙朱書(謂之青詞)宰相及使相告用色背綾金花紙節度使
用白背綾金花紙命婦金花羅紙吐蕃及贊普書别錄
用金花五色綾紙吐蕃宰相已下書用五色麻紙南詔
及清平官書用黃麻紙(元和八年八月壬寅吏部定官告紙軸之色物)開元
十六年置學士院專掌内命凡拜免將相號令征伐皆
用白麻中書所出獨得用黃麻其白麻皆在翰林院
學士初選者中書門下召令右銀臺門候旨其日入院
試制書批荅共三道詩一首試畢封進可者翌日受宣
後增試賦一首王彦威云官品令三師三公正一品
尚書正二品並冊拜舊紀貞元十一年四月甲子賜
南詔敕書始列中書三官宣奉行復舊制也
唐武德以來詔誥
岑文本傳擢中書舍人時顔師古為侍郎自武德以來
詔誥或大事皆所草定及得文本號稱職而敏速過之
(師古傳制誥皆成其手冊奏之工時無及者)
唐賜李靖詔書
見御書類韋澳授河陽節度宣宗遣使以薄紙手作
詔賜澳
唐太宗手詔
貞觀政要二年魏徵言有道之主以百姓心為心太宗
手詔荅之深自剋責六年太常卿韋挺上疏陳得失太
宗賜書曰數進嘉言用決朕懷十一年特進魏徵上疏
曰揔此十思弘兹九德簡能而任擇善而從太宗手詔
答曰公之所陳朕聞過矣當置之几案事等韋弦遲復
嘉謀犯而無隠十六年散騎常侍劉洎上書諫曰忘憎
愛謹取捨手詔荅曰今聞讜言虚懷必改(洎傳手詔荅曰非言無以)
(述慮)貞觀初李大亮密表使者求鷹太宗下書曰有臣若
此朕復何憂(兼本傳)列傳杜如晦薨手詔虞世南勒文
于碑鄭元璹太宗賜書曰知公口伐可汗劉政會
太宗手詔昔預義舉有成功張公謹璽詔尉勞虞
世南傳帝手詔魏王泰曰云云陸贄曰太宗以虚受
為理本云云有上封獻議者手敕褒揚
唐賜渤海詔息兵詔
張九齡傳始說知集賢院嘗薦九齡可備顧問說卒天
子思其言召為祕書少監集賢院學士知院事會賜渤
海詔而書命無足為者乃召九齡為之被詔輒成(九齡集二)
(十卷)張昌齡傳貞觀末召見試息兵詔
唐開元詔誥
孫逖傳開元間蘇頲齊澣蘇晉賈曾韓休許景先及逖
典詔誥為代言最逖尤精密張九齡視其草欲易一字
卒不能也蘇頲傳帝愛其文曰卿所為詔令别錄副
本書臣某撰朕當留中後遂為故事李德裕著論曰近
世詔誥惟頲叙事外自為文章陸贄制誥集十卷權
德輿序曰從幸奉天詔書旁午灑翰即成不復起草曲
盡事情中於機會嘗奏曰宜痛自改過以感人心上從
之故行在詔書始下雖武人悍卒無不揮涕激發及還
京師李抱真來朝奏曰陛下在山南時山東士卒聞書
詔之辭無不感泣思奮臣節臣知賊不足平也
唐古今詔集德音錄制詔錄元和制集
王言會最
志詔令類温彦博古今詔集三十卷(又李義府一百卷)薛克構
聖朝詔集三十卷唐德音錄三十卷(起武德元年五月迄天寳十三載正)
(月)太平内制五卷(睿宗玄宗時)書目三卷明皇制詔錄一卷元和
制集十卷唐舊制編錄六卷費氏集馬文敏王言會最
五卷凡詔令一家十一部三百五卷始於晉詔書終於
宋幹詔集區别失姓名十家温彦博以下不著錄十七
家二百二十二卷文蓺傳制冊則常衮楊炎陸贄權
德輿王仲舒李德𥙿鄭亞作李德𥙿制集序曰貞觀中
則顔師古岑文本天后時則李嶠崔融燕許角立於玄
宗之朝常楊繼美於代宗之世列傳高郢制誥無留
藁曰王言不藏於家王涯再為學士文有雅思永貞
元和間訓誥温麗多為藁定權德輿知制誥凡撰命
詞九年以類集為五十卷元稹知制誥變詔書體純
厚明切李德裕為學士號令大典冊皆更其手白
氏制朴一卷居易裒類制詞事語以備撰述之用元稹
詩白樸流傳用轉新注云樂天於翰林中書取書詔批
荅詞等撰為程式禁中號曰白樸每有新入學士求訪
寶重過於六典(崇文目白氏制朴三卷)
唐除書德音
肅宗時楊炎常衮同時知制誥衮長於除書而炎善德
音自開元後言制詔者稱常楊志常衮詔集六十卷
楊炎制集十卷(蘇弁編)
唐寶書
見印璽類
唐明皇制詔後集
書目田錫纂一百卷起唐隆元年平内難温王下詔止
天寶十五載制誥
唐大詔令
宋綬輯唐大詔令未次甲乙敏求用十三類離為一百
三十卷(目錄三卷)唐會要大順二年十月令詔書别錄小
字本留内永為定式兩朝志滕宗諒大唐統制三十
卷集唐制誥
禹誥
文粹陳黯禹誥禹賢益以天下授益采其謳謠之所歸
卒讓於啓故啓不由父授而書無典訓黯追其旨作禹
誥
建隆景德麻制
兩朝藝文志總集有五代國初内制雜編十卷建隆景
德雜麻制十五卷
淳化璽書
三年四月丁丑賜太師趙普璽書
慶歷手詔
三年十五丙午命轉運按察使時上以天下事責成大
臣而用琦仲淹弼在二府因内出手詔賜琦等曰當世
急務悉陳之於是仲淹弼條上十事故張昷之首被兹
選癸亥御迎陽門召知制誥諫官御史等詔曰欲聞朝
政得失兵農要務云云八年三月甲寅出手詔賜輔臣
以公私匱之仕進多門牧宰將帥罕聞稱職西北多故
虜態難常悉為朕條畫之又賜翰學三司開封中丞等
詔皆給筆札令即坐以對宰臣執中固辭乃聽兩府歸
上之(御集有手詔一卷)
嘉祐學士院草錄中興以來玉堂制草
嘉祐三年六月歐陽修乞將國朝以來學士院所撰制
誥文書各以門類依其年次號為學士院草錄仍乞差
學士兩員掌之甲寅詔學士院編錄天聖七年十二月
庚子詔中書自今朝官以上告詞别錄本上禁中隆
興元年翰林承旨洪遵撰中興以來玉堂制草序云是
書自承平有之南渡以後泮散不屬始命綴緝凡將相
之除拜后妃之封冊詔旨之攽樂語之奏上梁之文布
政之牓無不備具惟荅詔青詞之煩不復記也為六十
四卷周必大續玉堂制草三十卷裒隆興以來舊藁
繼遵所編以尊號表文為首增以召試館職策問(乾道八年)
(壬辰上元日序)
嘉祐編錄端拱以來宣敕
三年十二月甲辰樞密院上端拱以來宣敕劄子六十
卷目錄二卷一本留中一本藏龍圖閣初韓琦為副樞
言嘗任河北見祖宗所下詔令皆契丹未講和以前經
武禦戎之事請下本院編錄上之(志刑法類)元豐五年七
月辛卯編中書御筆手詔千三百四十六事(自治平四年至熙寧)
(十年為三十一冊付中書省)
本朝大詔令
二百四十卷建隆至宣和此集紹興中出於宋綬之家
建炎親筆詔書
建炎三年張浚充川陜宣撫處置使便宜黜陟賜御筆
詔書曰以身徇國同德一心紹興二年十一月庚午
詔自今御筆並作聖旨行下時右諫議徐俯言祖宗朝
批降御筆並作聖旨行下自宣和以來所以分御筆聖
旨者以違慢住滯科罪輕重不同也今明詔許繳駁論
列當依祖宗法方其批付三省稱御筆三省奉而行之
稱聖旨然後名正言順人但見宣和御筆謂不當然不
知祖宗御筆不少王廣淵在仁宗朝嘗編類成書以為
後法乞依故事施行從之
建炎紹興詔旨
紹興四年七月辛酉知湖州汪藻上所編建炎中興詔
旨三十七冊詔送史館十六年三月二十二日耿世南
以編類徽宗朝詔誥來上七月四日董陵上編集徽宗
御集手詔二冊賜帛三十二年六月二十三日(孝宗即位)
(未改元)詔朕惟太上臨御三紀法令典章粲然備具嗣位
之初深懼墜失其議設官裒集建炎紹興以來所下詔
旨條例以聞朕當與卿等恪意奉行以對揚慈訓既而
差吏部侍郎徐度刑部侍郎路彬裒集
紹興恤刑手詔
三年正月十一日詔恤刑手詔委尚書左右司刻石攽
降天下其親札候刻石畢置大理廳事既而以碑刻賜
從臣及寺官(詔稱高柔游肇事誨以仁平諭以禍福)綦崈禮為詔曰三
年正月乙丑内出手詔戒刑獄之吏付臣頤浩等施行
丁卯命尚書左右司刻詔于石以墨本頒天下親札賜
大理庚午宣示六曹兩省侍從官
紹興編元符以來詔旨
八年十一月丁未龍圖閣直學士汪藻與鮑延祖孟處
義準詔編修元符庚辰至宣和乙巳以來詔旨書成上
之降付史館先是紹興二年十一月壬午藻守湖州請
以太上道君皇帝逮上登極所降御筆手詔賞功罰罪
文字自元符庚辰至建炎己酉凡三十年事分年編類
至六年編成庚辰以後凡十三年詔旨詔藻轉一官至
是藻悉以所編詔旨六百六十五卷上之(一云書凡八百冊賜茶藥)
(進官二等)繫年錄紹興四年三月癸酉藻上元符以來詔
旨二百卷
紹興七朝制誥錄
四年五月丙子(二十七日)詔館閣以累朝實錄中制誥等各
以門類編為七朝制誥錄用劉大中請也其後不克成
紹興淳熙紹熙慶元寬恤詔令
紹興二十五年九月十三日丁巳宰臣上寬恤詔令一
百六十八卷目錄三十一卷修書旨揮一卷共二百卷
五十門詔名曰紹興編類寬恤詔令攽行之孝宗踐阼
之始未及三月内出寬恤事十八條攽行郡國淳熙十
年九月六日詳定賈選言參修隆興以來(紹興三十二年至淳熙十)
(年)俟成門目審覆訖乃進上曰官名刪定須有去取十
一年六月一日上淳熙寬恤詔令三百卷(六十門一云二百四十卷)
戊午攽行光宗改元二年議臣請編類紹熙寬恤詔條
鏤板班降慶元二年三月四日敕局自淳熙十六年二
月至紹熙五年七月五日編為三百餘卷十一月十一
日進紹熙寬恤詔令三百四十六卷慶元續修淳熙寬
恤詔令一百七十五卷(自十一年正月至十二年二月一日)五年三月二
十四日又請纂輯慶元寬恤詔令六年四月十五日進
慶元四百二十六卷頒布郡國五月二十八日置寬恤
局選侍從郎官各二人臺諫二人領之嘉定六年五月
二十八日兵部尚書李大性請纂輯慶元六年以後十
四年五月二十二日乙巳上續修慶元詔令七百五十
八卷
乾道御書戒飭詔
六年五月二十四日御書戒飭詔賜宰臣允文等淳
熙五年八月二日賜史浩六年三月二十四日賜趙
雄九年五月一日賜王淮元祐三年八月中書舍
人曾肇錄上仁宗朝緣内降戒飭詔書事迹凡八條别
為一通乞置之坐右
淳熙聖朝教令德音
八年六月七日知劒州王章上詔送秘閣(自建隆開基止崇寧五年)
文心雕龍曰授官則義炳重離之輝封策則氣含雲
雨之潤勅戒則筆吐星漢之華治戎則聲有洊雷之威
肆赦則文有春露之滋明罰則辭有秋霜之烈此詔策
之大略也得於心應於手朝出九重莫行萬里風動
草偃山鳴谷應布宣德音渙為大號四海震動沛然若
雷霆之發一字之褒如華衮一言之感如挾纊文章之
功侔於造化矣
玉海卷六十四
