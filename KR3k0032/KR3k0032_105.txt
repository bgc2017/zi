卷一百四
玉海卷一百四
宋王應麟撰
音樂
樂(二)
漢制氏雅樂宗廟樂休成樂
志漢興樂家有制氏(藝文志同)以雅樂聲律世世在太樂官
但能紀鏗鏘鼓舞不能言其義高祖時叔孫通因秦樂
人制宗廟樂大祝迎神於廟門奏嘉至猶古降神之樂
也皇帝入廟門奏永至以為行步之節猶古采齊肆夏
也乾豆上奏登歌獨上歌不以筦絃亂人聲欲在位者
徧聞之猶古清廟之歌也登歌再終下奏休成之樂(注服)
(虔曰叔孫通所奏作也)美神明既享也皇帝就酒東箱坐定奏永
安之樂美禮已成也又見舞類後志注(禮記祭先師注樂有制氏)
漢昭容禮容樂
志高祖六年作昭容樂禮容樂昭容猶古昭夏也主出
武德舞禮容主出文始五行舞舞入無樂將至至尊之
前不敢以樂也出用樂者言舞不失節能以樂終也大
抵皆因秦舊事焉注言昭容樂生於武德舞(魏改昭容曰昭業樂)
隋志牛弘曰昭容生於武德猶古之韶禮容生於文
始矯秦之五行
漢安世房中樂
志又有房中祠樂高祖唐山夫人所作也周有房中樂
至秦名曰夀人凡樂樂其所生禮不忘本高祖樂楚聲
故房中樂楚聲也孝惠二年使樂府令夏侯寬備其簫
管更名曰安世樂安世房中歌十七章其詩曰大孝備
矣七始華始我定歷數王侯秉德海内有姦大海蕩蕩
安其所豐草葽雷震震桂華美芳磑磑即即嘉薦芳矣
皇皇鴻明浚則師德孔容之常承帝明德(古詩皆有篇名獨桂英美)
(芳兩章名存劉原父疑本十二章)首章曰大孝備矣休德昭清高張四
縣樂充宫廷芬樹羽林(師古曰羽葆其盛若林)雲景杳冥金支秀
華庶旄翠旌(張晏曰金支百二十支旄鐘之旄也文穎曰析羽為旌翠羽為之臣瓉曰樂上衆飾)
(有流遡羽葆以黃金為支其首敷散若草木之秀華也師古曰瓉說是也庶旄翠旌謂析五采羽注翠旄之首)
(而為旌)七始華始肅倡和聲神来宴娭庶幾見聽末章云
承帝明德師象山則雲施稱民永受厥福承容之常承
帝之明下民安樂受福無疆孔光何武奏安世樂鼓員
二十人十九人可罷凡鼓八朝賀置酒陳前殿房中不
應經法晉志元會别置女樂三十人於黃帳外奏房
中之歌宋志魏使王粲改作安世詩大和初侍中繆
襲奏安世歌本漢時歌名按周禮注云安世樂猶周房
中之樂也往昔議者以房中歌后妃之德以風天下正
夫婦宜改安世之名曰正始之樂魏初侍中王粲所作
登歌安世詩專以思詠神靈及鑒享之意襲又省讀漢
安世歌詠亦說高張四縣神来燕享嘉薦令儀永受厥
福無有二南后妃風化天下之言謂房中為后妃之歌
恐失其意宜改安世曰享神歌奏可(文帝已改安世為正始襲至是又改)
(安世為享神未詳其義王粲所造安世詩今亡)隋志内宫所奏天高地厚二
曲於房中奏之柳顧言增房内樂益其鐘磬(歌鐘歌磬各設二虡)
(土革絲竹副之并升歌下管)奏議曰為王后弦歌諷誦而事君子故
以房室為名燕禮鄉飲酒禮亦取而用磬師職云燕樂
之鐘磬鄭玄曰房内樂也所謂陰聲金石備矣内宰詔
其禮樂之儀鄭玄云薦撤之禮當與樂相應通典周
有房中之樂以歌后妃之德(按通典漢志秦時古樂惟舜大韶周大武房中樂存)
(文選注漢書曰房中樂有飛龍章)飛龍秋游上天書大傳古者后夫人入
御於君鷄初鳴大師奏鷄鳴於陛下夫人鳴佩玉於房
中告去也應門擊柝告辟也漢志都荔遂芳窅窊桂
華注臣瓉曰茂陵中書歌都孋桂英美芳鼓行
漢修六代樂
劉子文武篇漢祖海内大定以文止戈召鄒魯儒生而
制禮儀修六代之樂朝諸侯於咸陽淮南子齊俗訓
有虞樂咸池承雲九韶(注舜兼用黃帝樂)夏后氏夏籥九成六
伯六列六英(注禹兼用顓頊六英)殷大濩晨露周大武三象棘下
汜論訓堯大章舜九韶禹大夏湯大濩周武象此樂之
不同也闕里作六代樂(見後)宋志周存六代之樂至
秦惟餘韶武而已始皇改周舞曰五行漢高祖改韶舞
曰文始以示不相襲也司馬相如上林賦韶濩武象
之樂
漢廟樂
景帝紀元年十月詔曰高廟奏武德文始五行之舞孝
惠廟文始五行之舞文帝廟樂不稱其為文帝廟為昭
德之舞宣紀本始二年十月詔議廟樂夏侯勝傳
宣帝初即位欲褒先帝詔丞相御史曰武帝功德茂盛
而廟樂未稱其與列侯二千石博士議於是羣臣大議
廷中皆曰宜如詔書長信少府勝獨曰亡德澤於民不
宜為立廟樂公卿共難云云有司遂請尊孝武廟為世
宗廟奏盛德文始五行之舞
漢樂記河間雜樂郊廟詩歌周樂典
禮樂志叔孫通沒後河間獻王采禮樂古事稍稍增緝
至五百餘篇今學者不能昭見但推士禮以及天子說
義又頗繆異河間獻王有雅材以為治道非禮樂不成
因獻所集雅樂天子下大樂官常存肄之歲時以備數
然不常御今漢郊廟詩歌未有祖宗之事八音調均又
不協鐘律内有掖庭材人外有上林樂府皆以鄭聲施
於朝廷至成帝時謁者常山王禹世受河間樂能說其
義弟子宋曅等上書言之下大夫博士平當等考試以
為漢承秦後賴先帝聖德博受兼聽修廢官立太學獻
王聘求幽隠修興雅樂以助化大儒公孫弘董仲舒等
皆以為音中正雅立之大樂春秋鄉射作於學宫希闊
不講故自公卿大夫觀聽者但聞其鏗鏘不曉其意而
欲與風諭衆庶其道無由今曅等守習孤學大指歸於
興助教化宜領屬雅樂以繼絶表微風示海内事下公
卿以為久遠難明當議復寢(志孔光奏兼給事雅樂用四人給事雅樂六十一人)
(可罷)蓺文志六國之君魏文侯最好古孝文時得其樂
人竇公獻其書乃周官大宗伯之大司樂章也武帝時
河間獻王與毛生等共采周官及諸子言樂事者以作
樂記獻八佾舞與制氏不相遠其内史丞王定傳之以
授常山王禹禹成帝時數言其義獻二十四卷記劉向
校書得樂記二十三篇與禹不同其道寖微(記正義曰向所校著)
(於别錄)樂記二十三篇王禹記二十四篇(史記樂書取樂記)周禮樂師
(注貍首在樂記)禮記正義二十四卷記無所錄其二十三篇
之目今總存焉鄭目錄云樂記者以其記樂之義盖
十一篇合為一篇樂本樂論樂施樂言樂禮樂情樂化
樂象(一云象法)賓牟賈師乙魏文侯(已上今樂記所取今樂記有魏文侯乃次賓牟)
(賈師乙為末則今十一篇之次與别錄不同其樂本已下亦襍亂故鄭目錄略有分别)鄭目錄第三樂施今
(記者以樂禮為第三)餘有十二篇其名猶在奏樂(第十二)樂器樂作
意始樂穆說律季札樂道樂義昭本昭頌竇公(已上十二篇名)
存書亡(總為二十三篇)按别錄禮記四十九篇樂記第十九則樂
記十一篇入禮記在劉向前通鑑元光五年冬十月
河間王来朝獻雅樂對三雍宫及詔策所問三十餘事
其對推道術而言得事之中文約指明(獻王修學好古實事求是修禮)
(樂被服儒術造次必於儒者)隋志沈約云樂記取公孫尼子(史記正義樂記)
(公孫尼子次撰)蔡邕明堂論引樂記曰武王伐殷為俘馘于
亰太室周語召公曰瞽獻典注瞽樂師典樂典也
荀子有樂論王莽立樂經益博士員
漢樂元語
記明堂位疏白虎通云樂元語曰東夷之樂曰朝離萬
物微離地而生南夷樂曰南南任也任養萬物西南樂
曰味味昧也取晦昧之義北夷樂曰禁言萬物禁藏鈎
命決亦云東夷樂曰昧南夷樂曰南漢食貨志樂語
有五均注鄧展曰樂元語河間獻王所傳道五均事瓉
曰其文云天子取諸侯之士以立五均則市無二賈四
民常均白虎通禮樂篇樂元語曰受命而六樂樂先
王之樂明有法也東夷之樂持矛舞南持羽西持戟北
持干舞周書大聚云市有五均早暮如一注均平也
言早暮一價
漢神樂
兒寬傳為御史大夫從東封泰山還登明堂上夀曰陛
下祖立明堂辟雍宗祀泰一六律五聲幽贊聖意神樂
四合各有方象以承嘉祀為萬世則注如淳曰四方色
及五神祭祀聲樂各有等(癸亥宗祀)
郊祀歌十九章雜見樂舞之制五音之飭虞承靈億
鳴琴竽瑟咸會軒朱璆磬金鼓鐘石羽籥空桑琴瑟
鐘鼓竽笙五音六律依韋饗昭雜變並會雅聲遠姚
此樂之器也衆嫭竒麗以吟青黃展詩應律九歌畢
奏函宫吐角揚羽申商嘉虞貳觴臚驩騰歌此樂之
歌也至於雲舞翔翔千童八溢王梢招搖四興遞代
而舞備矣合好效勸神夕奄虞所謂神樂四合者此
也
樂書正月上辛祠太一甘泉使七十人俱歌春歌青陽
夏歌朱明秋歌西皥冬歌玄冥封禪書禱祠太一后
土始用樂舞益召歌兒作二十五絃及空侯琴瑟宋
志蔡邕論叙漢樂一曰郊廟神靈霍光傳泰壹宗廟
樂人
漢四時樂
志郊祀歌練時日一靈安留吟青黃注師古曰吟謂歌
誦青黃謂四時之樂也青陽朱明西顥玄冥鄒子樂
漢正樂定員
志孔光何武奏樂人員大凡八百二十九人其三百八
十八人不可罷可領屬大樂其四百四十一人不應經
法皆可罷南齊書崔祖思曰漢太樂伶官云云正樂
定員惟置三百八十八人
漢古兵法武樂黃門武樂黃門鼓吹鼓
吹曲(又見前)
前志哀帝罷樂府詔郊祭樂及古兵法武樂在經非鄭
衛之樂者條奏别屬他官丞相孔光大司空何武奏大
樂鼓至兹邡鼓凡鼓十二員百二十八人朝賀置酒陳
殿下應古兵法祭遵傳建武八年秋從車駕上隴及
囂破帝東歸過汧幸遵營勞享士卒作黃門武樂良夜
乃罷注前書曰時名倡皆習黃門武樂執干戚而舞也
(文選注引桓譚新論曰漢之三主内置黃門工倡)周禮旄人注散樂乃為樂之善者若今黃門倡安
紀永初元年九月壬午詔太僕少府減黃門鼓吹以補
羽林士注漢官儀曰黃門鼓吹百四十五人(西京雜記黃門前部)
(鼓吹左右各一部十三人)唐六典注漢少府屬官有承華令典黃
門鼓吹百三十五人百戲師二十七人東夷傳順帝
永和元年夫餘王来朝帝作黃門鼓吹角抵以遣之
班超傳建初八年拜將兵長史假鼓吹幢麾注元始二
年使謁者大司馬掾持節行邊兵遣執金吾候陳茂假
以鉦鼓古今樂錄曰横吹胡樂也張騫入西域傳其法
於長安惟得摩訶兜勒一曲李延年因之更造新聲二
十八解乘輿以為武樂後漢以給邊將萬人將軍得之
晉志横吹有雙角即胡樂也云云和帝時萬人將軍
得之晉魏以来有黃鵠隴頭出關入關出塞入塞折楊
柳黃覃子赤之楊望行人十曲宋志漢樂四品其三
曰黃門鼓吹建初錄云務成黃爵玄雲遠期皆騎吹曲
列殿庭為鼔吹從行為騎吹二曲異也魏高句麗傳
漢時賜鼓吹伎人通典張騫使西域得摩訶兜勒曲
漢武採之以為鼓吹晉簡文紀太和元年給羽葆鼓
吹班劒六十人通典漢鼓吹曲有鐃歌唐志樂
類漢魏吳晉鼓吹曲四卷鼓吹樂章一卷詩正
義楚威王時有朱鷺合沓飛翔而來舞舊鼓吹朱
鷺曲是也晉志漢時有短簫鐃歌之樂其曲有
朱鷺思悲翁艾如張上之回雍離戰城南巫山高
上陵將進酒君馬黃芳樹有所思雉子班聖人出
上邪(一作雅)臨高臺遠如期石留務成玄雲黃爵
行釣竿多序戰陣之事列於鼓吹韓延夀在東郡植
羽葆鼔車吹車班壹以財雄邊出入弋獵旌旗鼓吹
段熲為并州刺史召還乘輕車介士鼔吹曲盖吳諸
葛恪拜將軍授棨戟武騎三百備威儀作鼔吹周瑜
賜鼔吹吳質為北中郎將詔將軍列鹵簿作鼔吹
晉泰始三年羅憲進位冠軍假節給大車增鼓吹棨戟
曹植有謝鼔吹表云簫管之樂陸機鼔吹賦曰原
鼓吹之攸始盖禀命於黃軒鼓砰砰以輕投簫嘈嘈而
微吟詠悲翁之流思怨高臺之難臨(詳見樂章)
漢樂六家
蓺文志凡樂六家百六十五篇樂記二十三篇王禹記
二十四篇雅歌詩四篇雅琴趙氏七篇(名定)雅琴師氏八
篇(名中)雅琴龍氏九十九篇(名德)隋志梁沈約曰秦代滅
學樂經殘亡武帝時河間獻王與毛生等共採周官及諸
子言樂事者以作樂記劉向别錄有樂歌詩四篇云云
龍氏雅琴百六篇惟此而已晉中經簿無復樂書别錄
所載已復亡逸隋經籍志樂緯三卷宋均注張
純傳云樂動聲儀注樂緯文選注二禮正義皆引之
詩正義引樂緯稽耀嘉宋均注隋志引樂稽耀
嘉動聲儀選注引稽耀嘉後律志注引叶圖
徵
漢樂元起
唐志桓譚樂元起二卷又琴操二卷(新論有琴道篇本傳好音律善鼓)
(琴)蔡邕傳著叙樂班超傳注引古今樂錄五行
志注引阮籍樂論隋志樂元二卷魏僧撰歴代樂名
一卷
漢樂經(見後迎氣樂)
隋志梁沈約曰秦代滅學樂經殘亡王莽傳元始四
年立樂經三禮圖曰舊圖引樂經云黃鐘磬云云
馮相氏注樂說說歲星與日常應太歲月建以見續
律歷志注鮑鄴引樂經周禮磬氏疏按樂云磬前長
三律二尺七寸後長二律尺八寸是磬有大小之制也
(與三禮圖所引樂經同)論衡曰陽成子長作樂經尚書大傳
樂曰舟張辟雍鶬鶬相從八風回回鳳凰喈喈吕氏
春秋仲夏紀有大樂侈樂適音古樂篇季夏紀有音律
音初制樂篇隋經籍志有樂經四卷唐志李玄楚
樂經三十卷
漢南郊樂郊祭樂
祭祀志世祖二月辛卯祭天泰山下南方羣神皆從用
樂如南郊永平二年祀五帝明堂奏樂如南郊通典
光武平隴蜀增廣郊祀(建武十二年益州傳送公孫述瞽師郊廟樂器始備)高祖
配食樂奏青陽朱明西顥玄冥雲翹育命之舞明堂北
郊並奏樂如南郊迎時氣五郊春夏舞雲翹秋冬舞育
命季夏歌朱明兼二舞前志哀帝詔郊祭樂條奏别
屬他官丞相孔光奏郊祭樂人員六十二人給祠南北
郊外郊祭員十三人諸族樂人兼雲招給祠南郊用六
十七人不可罷
漢郊廟樂器
光武紀建武十三年益州傳送公孫述瞽師郊廟樂器
葆車輿輦法物始備續志司空凡郊祀之事掌掃除
樂器隋志周官大司樂一千三百三十九人漢郊廟
及武樂三百八十人漢雅樂郎杜䕫能曉樂事八音七
始靡不兼該劉貺大樂壁記云漢祖飾干戚之容光
武尊郊祀之樂
漢四品樂十二門詩五方樂
後禮儀志注蔡邕禮樂志曰漢樂四品一曰大予樂典
郊廟上陵殿諸食舉之樂郊樂易所謂先王以作樂崇
德殷薦上帝周官若樂六變則天神皆降可得而理也
宗廟樂虞書所謂琴瑟以詠祖考來格詩肅邕和鳴先
祖是聽食舉樂王制天子食舉以樂周官王大食則令奏
鐘鼔二曰周頌雅樂典辟雍饗射六宗社稷之樂辟雍
饗射孝經所謂移風易俗莫善於樂禮記曰揖讓而治
天下者禮樂之謂也社稷所謂琴瑟擊鼓以御田祖者
也禮記曰夫樂施於金石越乎聲音用乎宗廟社稷祀
乎山川鬼神三曰黃門鼔吹天子所以燕樂羣臣詩所
謂坎坎鼔我蹲蹲舞我者也其短簫鐃歌軍樂也其傳
曰黃帝岐伯所作以建威揚德風勸士也盖周官所謂
王大捷令凱樂軍大獻令凱歌者也孝章皇帝親著歌
詩四章列在食舉又制靈臺十二門詩各以其月祀而
奏之(祭祀志章帝元和二年四月作詩)靈帝熹平四年正月中出靈臺
十二門詩下大予樂官習誦被聲與舊詩並行者皆當
撰錄以成樂志(四品樂者大予樂雅頌樂黃門鼓吹黃帝凱樂軍樂也)律歷志注
薛瑩書曰上以太常樂丞鮑鄴等上樂事下車騎將軍
馬防防奏言建初二年七月鄴上言王者有食舉之樂
所以順天地養神明求福應也今官樂但有大蔟皆不
應月律可作十二月均各應其月氣乃能感天地和氣
宜應明帝始令靈臺六律候而未設其門樂經曰十二
月行之所以宣氣豐物也月開斗建之門而奏歌其律
誠宜施行詔下太常太常言作樂器直錢百四十六萬
上奏寢今明詔下臣防臣愚以為可順上天之明特因
歲首令正發太蔟之律奏雅頌之音其條貫甚備詔以
防言下三公晉樂志永平三年官之司樂改名大予
道隣雅頌事邇中和其有五方之樂即大樂九變天神
可禮者也宗廟之樂社稷之樂辟雍之樂黃門之樂短
簫之樂魏杜䕫傳雅樂四曲鹿鳴騶虞伐檀文王皆古
聲辭
漢食舉樂(又見四品樂)
禮儀志歲首大朝賀其儀云云舉觴御座前司空奉羹
大司農奉飯奏食舉之樂百官受賜宴饗大作樂(注蔡質漢)
(儀曰德陽殿朝賀)此正出處上陵之儀太官上食太常樂奏食舉文
始五行之舞宋志章帝元和二年宗廟樂故事食舉
有鹿鳴承元氣二曲三年自作詩四篇一曰思齊皇姚
二曰六麒麟三曰竭肅雍四曰陟叱根(一本云涉叶相)合前六
曲以為宗廟食舉加宗廟重来上陵二曲合八曲為上
陵食舉減宗廟承元氣一曲加惟天之命天之歷數二
曲合七曲為殿中御飯食舉又漢太樂食舉十三曲一
曰鹿鳴二曰重来三曰初造四曰侠安五曰歸来六曰
遠期七曰有所思八曰明星九曰清涼十曰涉大海十
一曰大置酒十二曰承元氣十三曰海淡淡魏氏及晉荀
勖傅玄並為歌詞魏時省遠期承元氣海淡淡三曲蔡
邕論叙漢樂一曰郊廟神靈二曰天子享宴三曰大射
辟雍四曰短簫鐃歌東都賦食舉雍徹太師奏樂注
蔡邕禮樂志曰漢樂有四品一天子樂郊祀陵廟殿中
諸會食舉也(謂永平時)章帝親著歌詩四章列在食舉(又見月令)
(迎氣樂)通典漢享宴食舉樂十三曲(又見樂章類)馬融長
笛賦陳於東階八音俱起食舉雍徹勸侑君子注食舉
謂進食於天子而設樂食竟奏詩之樂以徹食蔡邕禮
樂志曰天子中樂殿中食舉樂也周禮曰及徹而歌徹
又曰王以樂侑食王制謂天子食舉以樂周官大食
令奏鐘鼓
漢大予樂(又見四品樂)
紀永平三年秋八月戊辰改樂為大予樂十八年十二
月癸巳有司奏明帝作登歌正予樂官志大予樂令
一人秩六百石丞一人(盧植曰令丞如大胥小胥)禮儀志冬夏氣
至五刻大予具樂器列前殿曹褒傳父充為博士顯
宗即位上言漢再受命仍有封禪之事而禮樂疎闊不
可為後嗣法五帝不相沿樂三王不相襲禮大漢宜制
禮以示百世帝問制禮樂云何對曰河圖括地象曰有
漢世禮樂文雅出尚書璇璣鈴曰有帝漢出德洽作樂
名予帝善之下詔曰今欲改大樂官曰大予樂(永平三年八月)
(戊辰改)歌詩曲操以俟君子(晉志漢短簫鐃歌之樂有朱鷺上之回戰城南等二十二)
(曲魏受命改其十二曲使繆襲為詞述以功德代漢)東都賦揚世廟正予樂
禮大胥注漢大樂律云云禮小師注管如&KR1055;而小今
大予樂官有焉鼔人疏錞于之名出於漢之大予樂
官(國語均注律同)詩疏柷敔形状盖依漢之大予樂
漢月令迎氣樂樂經黃鍾樂器(詳見迎氣)緫
章樂
紀明帝永平二年始迎氣於五郊注續漢書云東郊歌
青陽八佾舞雲翹之舞南郊歌朱明舞雲翹中央歌朱
明舞雲翹育命西郊歌白藏舞育命北郊歌玄冥舞育
命(皇覧有迎氣四時之樂唱以角徵商羽春唱角舞羽翟夏唱徵舞鼓鞉秋唱商舞干戚冬唱羽舞干戈)
章帝建初五年冬始行月令樂注東觀記太常丞鮑鄴
言云云事下車騎將軍馬防防言聖人作樂所以宣氣
致和順陰陽也臣愚以為可因歲首發太蔟之律奏雅
頌之音以迎和氣時以作樂器費多遂獨行十月迎氣
樂(馬防傳五年冬始施行十二月迎氣樂防所上也)律歷志注薛瑩書建初
二年七月太常丞鮑鄴上言王者飲食有食舉之樂所
以順天地養神明求福應也今官樂但有太蔟皆不應
月律可依十二月均各應其月氣乃能感天地和氣宜
應明帝始令靈臺六律候而未設其門樂經曰十二月
行之所以宣氣豐物也月開斗建之門而奏歌其律誠
宜施行唐楊收傳西京郊祀宗廟樂惟用黃鍾一均
章帝時太常丞鮑鄴始旋十二宫夫旋宫以七聲為均
(均言韻也古無韻字猶言一韻聲也始以某律為宫商角徵羽某律少宫某律少徵一均成則五聲為之節族)
(此旋宫也)紀順帝陽嘉二年十月庚午行禮辟雍奏應鍾
始復黃鍾作樂器隨月律注東觀漢紀曰元和以来音
戾不調修復如舊典(宋登持節臨太學奏定典律見律類)獻帝建安八年冬
十月己巳公卿初迎冬北郊總章始備八佾舞(總章樂官名古)
(之安代樂)
漢雅樂塤篪鹿鳴
紀永平二年正月宗祀明堂樂和八音十月養老辟雍
升歌鹿鳴下管新宮十年閏四月甲午南廵狩幸南陽
日北至又祀舊宅禮畢召校官弟子作雅樂奏鹿鳴帝
自御塤篪和之以娛嘉賓注鄭玄注周禮塤燒土為之
大如雁子鄭衆曰有六孔世本曰暴辛公作篪以竹為
之長尺四寸有八孔前傳王襄使王褒作中和樂職
宣布詩選好事者依鹿鳴之聲習而和之選注閔洪
琴賦曰汝南鹿鳴蔡邕琴操曰鹿鳴周大臣所作也
王道衰大臣知賢者幽隠彈弦諷諫雅樂郎杜䕫傳
四曲一曰鹿鳴大戴禮云凡雅二十六篇其八篇
可歌歌鹿鳴貍首鵲巢采蘩采蘋伐檀白駒騶虞
八篇廢不可歌七篇商齊可歌也三篇間歌云
云
漢闕里作六代樂
孔僖傳元和二年春肅宗東巡狩還過魯幸闕里以太
牢祀孔子及七十二弟子作六代之樂大會孔氏男子
二十以上者六十三人命儒者講論(紀二年二月東廵三月己丑幸魯庚)
(寅祠孔子)注黃帝曰雲門堯咸池舜大韶禹大夏湯大濩周
大武(詳見羣祀類)
漢九賓樂(又見上)
禮儀志上陵晝漏上大鴻臚設九賓隨立殿前(薛琮曰謂王侯)
(公卿二千石六百石及郎吏匈奴侍子凡九等)注蔡質漢儀曰正月旦天子幸
德陽殿臨軒作九賓徹樂含利從西方来戲於庭乃畢
入殿前激水化為比目魚跳躍嗽水作霧鄣日畢化成
黃龍長八丈出水遨戲於庭炫燿日光以兩大絲繩係
兩柱中頭間相去數丈兩倡女對舞行於繩上對面道
逢切肩不傾又蹋局出身藏形於斗中鐘磬並作樂畢
作魚龍曼延小黃門吹三通安帝紀延平元年即位
十二月乙酉罷魚龍曼延百戲注漢官典職曰作九賓
樂含利之獸從西方来戲於庭激水化成比目魚嗽水
作霧化成黃龍長八丈出水遨戲於庭炫燿日光曼延
者獸名也張衡西京賦所云巨獸百尋是為曼延
武紀元封三年春作角抵戲注文穎曰兩兩相當角
力角技藝射御盖雜技樂也巴俞戲魚龍曼延之屬也
漢後更名平樂觀(此注解巴俞戲而上文無)三百里内皆觀(又見後碭極樂)
西京賦大駕幸乎平樂云云注平樂館大作樂處也
漢八能樂八能陳音
後律歷志天子以日冬夏至御前殿合八能之士陳八
音聽樂均禮儀志注樂叶圖徵曰八能之士常以日
冬至作陰樂以成天文日夏至作陽樂以成地理(詳見黃鍾)
(瑟)易通卦騐日冬至人主致八能之士或調黃鍾或
調六律或調五聲或調五行或調律歷或調陰陽政德
所行八能以備人主乃縦八能之士擊黃鍾之鐘人敬
稱善言以相之(所謂金奏也)乃權水輕重稱黃鍾之重擊黃
鍾之磬八卿大夫列士乃使八能之士擊黃鍾之鼓鼓用革
焉員徑八尺一寸鼓黃鍾之琴瑟用槐木瑟長八尺吹黃鍾
之律間音以竽長四尺二寸黃鍾之音得蕤賓之律應夏日
至如冬日至之禮舞八樂(雲門五英六莖大卷韶夏濩武也)黃鍾之音調
則蕤賓之律應聲磬和則林鍾之律應此謂冬日至成天
文夏日至成地理鼓用黃牛皮員徑五尺七寸瑟用桑木
長五尺七寸間音以簫長尺四寸(注此律必以九與十者天地數終焉)
月令仲夏止聲色注易及樂春秋說夏至人主與羣臣
從八能之士作樂五日今止之非其道也仲冬去聲色
注易及樂春秋說云冬至云云此言去又相反
漢五樂太常樂(見上)
續律歷志注樂叶圖徵曰五樂皆得則應鍾應(見後黃鍾瑟)
禮儀志上陵太常樂奏食舉文始五行之舞
漢清樂
通典清樂者其始則清商三調是也並漢以来舊典樂
器形制并歌章古調與魏三祖所作者皆備於史籍晉
朝播遷其音分散
魏樂論
劉劭傳明帝時劉劭以為宜制禮作樂以移風俗著樂
論二十四篇事成未上(太平御覽選注引之)晉書賀循云魏氏
增損漢樂為一代之禮阮籍亦有樂論文章序錄曰
裴秀著易及樂論唐志梁武帝樂論三卷樂社大義
十卷隋志梁有樂義十一卷武帝集朝臣撰又鍾律
緯六卷
魏復古樂雅樂四曲(漢雅樂郎)上夀曲魏太鈞樂
(見舞類)
晉志東京大亂絶無金石之樂樂章亡缺及魏武平荆
州獲漢雅樂郎河南杜䕫能識舊法云云考會古樂始
設軒縣鐘磬而黃初中柴玉左延年之徒復以新聲被
寵改其聲韻(王粲等各造新詩抽其藻思)杜䕫傳舊雅樂四曲一曰
鹿鳴二曰騶虞三曰伐檀四曰文王皆古聲辭及太和
中左延年改䕫騶虞伐檀文王三曲更自作聲節名雖
有而聲實異惟因䕫鹿鳴不改易每正旦大會太尉奉
璧君后行禮東廂雅樂常作者是也後又改三篇一曰
於赫篇詠武帝與古鹿鳴同二曰巍巍篇詠文帝用延
年所改騶虞聲三洋洋篇詠明帝用延年所改文王聲
第四復用鹿鳴而除古伐檀杜䕫傳以知音為雅樂
郎太祖以為軍謀祭酒參大樂事因令創制雅樂時散
騎郎鄧靜尹齊(晉志作尹商)善詠雅樂歌師尹胡能歌宗廟
郊祀之曲舞師馮肅服養曉知前代諸舞䕫總統備作
樂器紹復先代古樂自䕫始(隋志云刊定雅律)唐杜佑三朝
上夀議漢故事上夀四會曲有鐘鼓無歌詩魏初作四
會有琴筑無詩雅樂郎郭瓊云青龍二年以長笛食舉
第十二古大置酒曲代四會又易古詩名曰羽觴行用
為上夀曲鹿鳴已下十二曲名食舉樂而四會之曲遂
廢通典文帝改漢巴渝舞曰昭武舞安世樂曰正世
樂嘉至樂曰迎靈樂武德樂曰武頌樂昭容樂曰昭業
樂雲翹舞曰鳳翔育命舞曰靈應武德舞曰舜頌舞文
始舞曰大韶舞五行舞曰大武舞其歌詩多前代之舊
使王粲改作登歌安世及巴渝詩而已明帝太和初詔
樂官自如故為太樂(後漢依䜟改大予至是復舊)文帝改安世樂為
正始至是侍中繆襲又改為享神歌改鐃歌十二曲使
襲為詞述功德言代漢之意(是時吳亦使韋昭制吹鐃部十二曲以述堅權功德)
晉雅樂登歌樂正德樂
志武帝受命泰始二年詔郊祀明堂禮樂權用魏儀遵
周室肇稱殷禮之義但改樂章使傅玄為之詞凡十九
篇九年光錄大夫荀勖以杜䕫所制律吕校太樂總章
鼓吹八音與律吕乖錯乃制古尺作新律吕(荀勖傳既掌樂事又)
(修律吕)律成班下太常使太樂總章鼓吹清商施用勖又
作新律笛十二枚以調律吕正雅樂正會殿庭作之江
左初立宗廟以無雅樂器及伶人省太樂并鼓吹令是
後頗得登歌食舉之樂(隋志賀循為太常卿始有登歌之樂)猶有未備太
寧末明帝又詔阮孚等增益之咸和中成帝復置太樂
官(以戴綏為令)鳩集遺逸而尚未有金石也庾亮為荆州與
謝尚修復雅樂及慕容雋平冉閔鄴下樂人頗来者永
和十一年謝尚鎮夀陽採拾樂人以備太樂并制石磬
雅樂頗具(尚以鎮西將軍鎮夀陽江左有金石之樂自尚始)太元中破苻堅獲
其樂工楊蜀等閑習舊樂於是四廂金石始備使曹毗
王珣等增造宗廟歌詩然郊祀遂不設樂(隋志樂人南奔穆皇羅鐘)
磬苻堅北敗孝武獲登歌(梁武帝曰著晉宋史者皆言太元元嘉四年四廂金石大備今檢樂府止有黃鍾)
(姑洗蕤賓太蔟四格而已六律不具何謂四廂)通典宋文帝元嘉九年太樂令
鍾宗之調金石二十年南郊始設登歌詔顔延年造歌
詩(初江左二郊無樂宗廟有歌無舞)孝武孝建元年使謝莊造宗廟舞
樂明堂諸樂歌辭後魏志秦曰夀人漢為大予魏名
大鈞晉曰正德後魏為大成
梁對樂七十八家郊禋宗廟三朝樂(十二雅歌詩登)
(歌)
隋志梁武思弘古樂天監元年下詔訪百寮沈約奏樂
書淪亡宜選諸生尋經史百家凡樂事無大小悉别纂
錄撰為樂書以起干載絶文是時對樂者七十八家皆
言樂之宜改不言改樂之法帝遂自制定禮樂立四器
名之為通又制十二笛除去衡鐘設十二鎛鐘各依辰
位而應其律每一鎛鐘則設編鐘磬各一虡合三十六架
植建鼓於四隅元正大會備用之乃定郊禋宗廟及三
朝之樂以武舞為大壮文舞為大觀舞國樂以雅為稱
止乎十二則天數也乃去階步之樂增徹食之雅衆官
出入奏俊雅皇帝出入奏皇雅皇太子出入奏胤雅王
公出入奏寅雅上夀酒奏介雅食舉奏需雅徹饌奏雍
雅牲出入奏滌雅薦毛血奏牷雅降神及迎送奏諴雅
皇帝飲福酒奏獻雅燎埋奏禋雅其辭並沈約所製今
列其歌詩二十曲南郊舞奏黃鍾北郊舞奏林鍾明堂
宗廟同奏蕤賓又有登歌一十八曲三朝第一奏相和
五引至四十九皇帝興奏皇雅通典陳大建元年定
三朝之樂採梁故事五年定南北郊及明堂儀注改元
嘉中所用齊樂盡以韶為名
梁養德樂
隋志天監四年掌賓禮賀瑒議皇太子元會出入所奏
帝命制養德之樂瑒謂宜名元雅取元良之義帝改為
元正奏二舞
梁樂社大義
唐志梁武帝樂社大義十卷又樂論三卷(隋志同梁有有樂義十一)
(卷武帝集朝臣撰云)
後魏樂書
唐志信都芳刪注樂書九卷(隋志七卷)信都芳傳著樂書
以河内葭灰吹律管魏志正光中詔安豐王延明與
芳博採古今樂事芳後乃撰延明所集樂說并諸器物
凖圖二十餘事而注之通典北齊祖珽採延明及芳
等所著樂說而定正聲始具宫縣之器仍雜西涼之曲
樂名廣成所謂洛陽舊樂也
隋議正樂
通典開皇二年鄭譯請修正詔牛弘辛彦之何妥議正
樂九年陳平獲宋齊舊樂於太常置清商得陳太樂令
蔡子元于普明等復居其職隋代雅樂唯奏黃鍾一宫
郊廟朝饗用一調迎氣用五調其餘聲律皆不復通文
帝遣李元操盧思道等製清廟歌詞十二曲令於太樂
教習以代周歌
隋樂府志樂論樂典
經籍志蕭吉樂譜集二十卷傳云樂譜(唐志云樂譜集解)又樂論一
卷鄭譯樂府聲調六卷唐志鄭譯樂府歌詞八卷蘇
䕫樂府志十卷北史隋文帝詔斛斯徵修撰樂書徵
所撰樂典十卷通典開皇初有盧賁蕭吉撰著樂書
文中子樂論二十篇為十卷
隋樂譜(又見前)樂論清樂七部九部樂
志開皇初(二年)沛國公鄭譯等定樂作書二十餘篇立七
均合成十二律有七音音立一調合八十四調蘇䕫駁
之又萬寳常請以水尺為律造樂器其聲下譯調二律
并撰樂譜六十四卷具論八音旋相為宫之法改弦移
柱之變為八十四調一百四十四律終於一千八百聲
其聲雅淡不為時所好何妥因陳用黃鍾一宫不假餘
律鄭譯等議寢開皇九年獲宋齊舊樂於太常置清商
牛弘又請依古旋宫雅樂每官一調唯迎氣奏五調謂
之五音縵樂用七調(十二月甲子詔太常卿牛弘等議定樂)帝不許弘又
修房内之樂十四年三月樂定(四月乙丑行新樂)牛弘等并撰
歌辭五十首通典清商三調漢氏以来舊典隋平陳
後獲之文帝聽之善其節奏曰此華夏正聲考而補之
更造樂器因置清商總謂之清樂(本秦漢以耒舊聲晉末分散苻堅於涼州)
得之宋武平關中因入於江南(志大業中定清樂西涼龜兹天竺康國疏勒安國高麗禮畢為九部)
萬寳常傳開皇之世有鄭譯何妥盧賁蘇䕫蕭吉並討
論墳籍撰著樂書至於天然識樂不及寳常遠矣唐
會要隋開皇中定令置七部樂大業中為九部唐志
周陳以上雅鄭肴雜隋文帝始分雅俗二部俗樂二十
八調(七宫七商七角七羽)
玉海卷一百四
