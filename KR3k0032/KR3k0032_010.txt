卷十
玉海卷十
宋王應麟撰
律歷
歷法(下)
唐八歷四家歷經
志歷法尚矣自堯命羲和其事略見于書而夏商周以
三統改正朔為歷不同而其法不傳至漢造歷始以八
十一分為統母其數起於黃鍾之龠蓋其法一本於律
矣其後劉歆又以春秋易象推合其數蓋傅會之說也
至唐一行始專用大衍之策則歷術又本於易矣蓋歷
起於數數者自然之用也其用無窮而無所不通以之
於律於易皆可以合也然其要在於候天地之氣以知
四時寒暑而仰察天日月星之行運以相參合而已然
四時寒暑無形而運於下天日月星有象而見於上二
者常動而不息一有一無出入升降或遲或疾不相為
謀其久而不能無差忒者勢使之然也故為歷者其始
未嘗不精密而其後多疎而不合亦理宜然也不合則
屢變其法以求之自堯舜三代以来歷未嘗同也唐始
終二百九十餘年而歷八改曰戊寅元歷曰麟德甲子
元歷曰開元大衍歷曰寳應五紀歷曰建中貞元歷曰
元和觀象歷曰長慶宣明歷曰景福崇玄歷而止矣(又有)
(至德歷凡九改)本朝皇祐四年十一月甲辰參定八歷(見後八歷大衍)
(最密)舊志前史取傅仁均李淳風南宮說一行四家歷
經為歷志四卷近代精數者皆以淳風一行之法千古
無差景龍歷世以為非但取戊寅麟德大衍三歷法以
備此志
唐戊寅元歷(諸儒議歷)麟德甲子元歷
木渾圖經緯歷光宅歷神龍歷
藝文志戊寅歷一卷歷志高祖受禪將治新歷東都
道士傅仁均善推步之學武德元年五月太史令庾儉
丞傅奕等參議合受命歲名為戊寅元歷乃列其大要
所可攷驗者七曰唐以戊寅歲甲子日登極歷元戊寅
日起甲子如漢太初一也冬至五十餘年輒差一度日
短星昴合於堯典二也周幽王六年十月辛卯朔日蝕
合于詩三也魯僖公五年壬子冬至合春秋命歷序四
也月有三大三小則日食常在朔月食常在望五也命
辰起子半命度起虚六符隂陽之始六也立遲疾定朔
則月行晦不東見朔不西朓七也(元年九月癸亥奏歷成)高祖詔
司歷起二年用之(舊紀元年十月癸巳行仁均所造戊寅歷)擢仁均為散騎
侍郎三年正月望二月八月朔當食比不效六年詔吏
部郎中祖孝孫攷其得失孝孫使筭歷博士王孝通以
甲辰歷法詰之曰日短星昴以正仲冬七星畢見舉中
宿言耳舉中宿則餘星可知仁均專守昴中執文害意
不亦謬乎又月令仲冬昏東壁中若堯時差至昴則堯
前七千餘載日應在東井井極北去人最近故暑斗極
南去人最遠故寒寒暑易位必不然也又平朔定朔舊
有二家三大三小為定朔望一大一小為平朔望日月
行有遲速相及謂之合會時朔無定由時消息若定大
小皆在朔合會雖定而蔀元紀首三端並失若上合履
端之始下得歸餘於終合會有時則甲辰元歷為通術
矣仁均對曰宋祖冲之立歲差隋張胄元等因而修之
雖差數不同各明其意孝通未曉乃執南斗為冬至常
星夫日躔宿度如郵傳之過宿度旣差黃道隨而變矣
書云季秋月朔辰勿集于房孔氏云集合也不合則日
食可知又云先時者殺無赦不及時者殺無赦旣有先
後之差是知定朔矣詩云十月之交朔日辛卯又春秋
傳曰不書朔官失之也自後歷差莫能詳正故秦漢以
来多非朔蝕宋御史中丞何承天微欲見意不能詳究
乃為皮延宗所抑孝通之語乃延宗舊說治歷之本必
推上元日月如合璧五星如連珠夜半甲子朔旦冬至
自此七曜散行不復餘分普盡摠會如初惟朔分氣分
有可盡之理因其可盡即有三端此乃紀其日數之元
爾或以為即夜半甲子朔冬至者非也冬至自有常數
朔名由於月起月行遲速匪常三端安得即合故必湏
日月相合與至同日者乃為合朔冬至耳孝孫然之但
略去尤疎闊者九年(丙戌歲舊志九年五月二日)復詔大理卿崔善為
與孝通等校定善為所改凡數十條(三十餘條)貞觀初(元年)
直太史李淳風上疏論十有八事詔崔善為課二家得
失其七條改從淳風十四年太宗將親祀南郊以十一
月癸亥朔甲子冬至而淳風新術以甲子合朔冬至乃
上言古歷分日起於子半十一月當甲子合朔冬至故
太史令傅仁均以減餘稍多子初為朔遂差三刻用乖
天正請考定司歷南宮子明太史令薛頤言淳風之法
較春秋以来晷度薄蝕事皆符合國子祭酒孔穎達與
尚書八座議請從淳風(孔穎達傳以太子右庶子兼司業與諸儒議歷及明堂事多從)
其說(十八年詔用仁均平朔訖麟德元年)仁均歷法祖述張胄元以劉孝
孫舊議參之其大最疏於淳風然更相出入其有所中
淳風亦不能逾之志云今所記者善為所較也上元
戊寅至武德九年丙戌積十六萬四千三百四十八筭
(日度議曰戊寅歷循孝孫之論不知孝孫已變從皇極故為淳風所駁歲差術不行)高宗時(麟德元年)
(甲子)戊寅歷推步旣益疏淳風作甲子元歷以獻(增損劉焯皇極)
(歷)詔太史起麟德二年(旃蒙赤奮若之歲)五月辛卯頒用(會要載詔)
(曰朕仰稽七曜旁摠五家古所未通今即備載而改之初考此歷歲推甲子合於天正合朔之夜應以嘉祥五)
(緯若連珠二曜如合璧如此授農昇平可致昔洛下閎漢歷云後八百歲當有聖人受之自火德暨我年將八)
(百事合當仁可名麟德歷)古歷有章蔀有元紀有日分度分參差不
齊淳風為總法千三百四十以一之損益中晷術以攷
日至為木渾圖以測黃道餘因劉焯皇極歷法增損所
宜當時以為密與太史令瞿曇羅所上經緯歷參行(會要)
(經緯歷法九卷)載初改元用周正神功二年改元聖歷命瞿曇
羅作光宅歷三年罷復行夏時終開元十六年(武后有光宅歷)
(後又有神龍歷止因麟德歷法李嶠為序)麟德歷麟德元年甲子距上元積
二十六萬九千八百八十筭(大衍中氣論曰傳據周歷緯據殷歷戊寅歷日氣專)
(合于緯麟德專合于傳偏取之故兩失及開元十二年朔差五日氣差八日)中宗反正太史
丞南宮說以麟德歷上元五星有入氣加減非合璧連
珠之正以神龍元年歲次乙巳故治乙巳元歷推而上
之積四十一萬四千三百六十筭得十一月甲子朔夜
半冬至七曜起牽牛之初其術有黃道而無赤道推五
星先步定合加伏日以求定見佗與淳風術同所異者
惟平合加減差旣成而睿宗即位罷之舊志中宗時
南宫說造景龍歷藝文志南宮說光宅歷草十卷瞿
曇謙大唐甲子元辰歷一卷舊紀麟德二年五月辛
卯秘閣郎中李淳風造歷成名麟德歷頒之大衍歷
日度議曰淳風曰若冬至昴中則夏至秋分星火星虚
皆在未正之西若以夏至火中秋分虚中則冬至昴在
巳正之東互有盈縮不足以為歲差證王孝通云如歲
差自昴至壁則堯前七千餘載冬至日應在東井東井
極北故暑斗極南故寒寒暑易位必不然矣所謂歲差
者日與黃道俱差也淳風以冬至常在斗十三度則當
以東壁二度為降婁之初安得守漢歷以駁仁均耶淳
風曰今孟春中氣日在營室昏明中星與月令不殊按
秦歷立春日在營室五度麟德歷以啟蟄之日廼至營
室以為不差妄矣(淳風歷冬至斗十三度)經籍所載合於歲差者
淳風皆不取而專取於吕氏春秋武德七年二月高
麗請頒歷貞觀十年吐谷渾請頒歷龍朔元年劉仁軌
為帶方刺史請唐歷而行
唐家千歲歷五行應運歷
王勃高宗時謂王者乘土王世五十數盡千年乘金王
世四十九數九百年乘水王世二十數六百年乘木王
世三十數八百年乘火王世二十數七百年此天地之
常也自黃帝至漢五運適周土復歸唐應繼周漢不可
乘周隋短祚乃斥魏晉而降非真王正統皆五行沴氣
遂作唐家千歲歷(志卷亡)天寳中太平久上言者多以
詭異進有崔昌采勃舊說上五行應運歷謂承周漢廢
周隋為閏右相李林甫贊佑之集公卿議可否集賢學
士衛包起居舍人閻伯嶼上表曰都堂集議之夕四星
聚于尾天意昭然矣於是玄宗下詔以承漢黜隋以前
帝王廢介酅公尊周漢為二王後以商周漢為三恪京
城起周武王漢高祖廟授昌太子贊善大夫(天寳九載九月六日)
(辛卯以商周漢為三恪十二載五月復舊)唐志雜史有許氏千歲歷三卷
唐開元大衍歷七術(十二議)歷議七
政長歷(靈臺候簿)五星爻象歷
藝文志僧一行(一行本姓張名遂公謹從孫)開元大衍歷一卷又歷
議十卷又歷立成十二卷歷草二十四卷又七政長歷
三卷(心機筭術括一卷黃棲巖注)歷志開元九年(重光作噩之歲)麟德歷
署日食比不效詔僧一行作新歷(集賢注記一行初奉詔於光大殿改撰歷)
(經後移在麗正殿與學士參校歷術)推大衍數立術以應之較經史所書
氣朔日名宿度可攷者皆合十五年(十月)草成而一行
卒詔特進張說與歷官陳元景趙昇等次為歷術七篇
略例一篇歷議十篇(集賢注記又有歷書二十四卷)玄宗顧訪者則稱
制旨(紀玄宗通音律歷象之學)明年(十六年)八月十五日己巳說表上
之起十七年頒于有司時善筭瞿曇譔(一作謙宗正丞)者怨不
得預改歷事二十一年與元景奏大衍寫九執歷其術
未盡太子右司禦率南宮說亦非之詔侍御史李麟太
史令桓執圭較靈臺候簿大衍十得七八麟德纔三四
九執一二焉乃罪說等而是否决自太初至麟德歷有
二十三家與天雖近而未密至一行密矣其倚數立法
固無以易也後世雖有改作者皆依倣而已略例所以
明述作本旨也歷議所以攷古今得失也(中晷議見天文志)皆
足以為將来折衷略其大要著于篇者十有二(志十二篇略例)
(三議九歷議十篇缺其一)一歷本議二中氣議三合朔議四滅沒略
例五卦候議六卦議七日度議八日躔盈縮略例九九
道議十晷漏中星略例十一日蝕議十二五星議至
其七術一曰步中朔術二曰步發斂術三曰步日躔術
四曰步月離術五曰步軌漏術六曰步交會術七曰步
五星術切攷其詳本於天地之二中始於冬至之中氣
以合朔定月日之會以日度正周天之數以卦氣定七
十二候以中星正二十四氣十二議所以攷古今之得
失七術所以步日月之躔度而其原皆出於易肅宗更
名至德德宗貞元歷雜用大衍之旨穆宗宣明歷氣朔
發斂日躔月離皆因大衍歷十二議一歷本議天數
五地數五五位相得而各有合所以成變化而行鬼神
也天數始於一地數始於二合二始以位剛柔天數終
於九地數終於十合二終以紀閏餘天數中於五地數
中於六合二中以通律歷夫數象微於三四章於七八
卦有三微策有四象故二微之合在始中之際焉蓍以
七備卦以八周故二章之合在中終之際焉一策之分
十九而章法生一揲之分七十六而蔀法生以卦當歲
以爻當月以策當日策以紀日象以紀月乾坤之策三
百六十為日度之準乾坤之用四十九象為月弦之檢
參伍相周究於六十聖人以此見天地之心也自五以
降為五行生數自六以往為五材成數錯而乘之以生
數(十五)衍成位(四十)一六而退極五十而增極一六為
爻位之統五十為大衍之母成數乘生數其筭六百為
天中之積生數乘成數其筭亦六百為地中之積合千
有二百以五十約之則四象周六爻也二十四約之則
太極包四十九用也綜成數約中積皆十五綜生數約
中積皆四十兼而為天地之數以五位取之復得二中
之合矣蓍數之變九六各一乾坤之象也七八各三六
子之象也故爻數通乎六十策數行乎二百四十是以
大衍為天地之樞如環之無端蓋律歷之大紀也其二
中氣議歷氣始于冬至自春秋以来至開元十二年冬
夏至凡三十一事戊寅歷得十六麟德得二十三開元
得二十四其三合朔議日月合度謂之朔春秋日蝕有
甲乙者三十四不書朔者八長歷日子不在其月則改
易閏餘欲以求合故閏月相距近則十餘月遠或七十
餘月預甚繆也考漢元光以来史官記注日蝕有加時
者凡三十七事麟德得五開元得二十二其四沒滅略
例中分所盈為沒朔分所虚為滅綜終歲沒分謂之策
餘終歲滅分謂之用差皆歸于揲易再扐而後掛也其
五卦候議原于周公時訓月令頗有增益先後之次則
同自後魏始載于歷乃依易軌所傳不合經義今改從
古六卦議十二月卦出於孟氏章句京氏又以卦爻配
朞之日坎離震兊用事自分至之首得八十分日之七
十三頥晉井大畜皆五日十四分餘皆六日七分止占
災眚與吉凶善敗之事自乾象歷以降皆因京氏惟天
保歷依易通統軌圖自八十有二節五卦初爻相次用
事及上爻與中氣偕終非京氏本旨及七略所傳按郎
顗所傳卦皆六日七分不以初爻相次用事齊歷謬矣
京氏減七十三分為四正之候其說不經欲附會緯文
七日来復而已當據孟氏自冬至初中孚用事一月之
策九六七八是為三十卦以地六候以天五五六相乘
而歲復初坎離震兊二十四氣次主一爻七日度議日
在虚一則仲月昏中合于堯典歲差者日與黃道俱差
也古歷與近代密率相較二百年氣差一日三百年朔
差一日以太史注記月蝕衝考日度麟德元年九月庚
申月蝕在婁十度開元四年六月庚申月蝕在牛六度
皇極歲差自黃道命之開元歷自赤道推之乃以今有
術變從黃道八日躔盈縮略例劉焯立盈縮躔衰術與
四象升降麟德因之更名躔差急極而寒若舒極而燠
若及中而雨暘之氣交當以二十四氣晷景考日躔盈
縮而密於加時九九道議洪範傳日有中道(一曰光道)月有
九行朔交為交初望交為交中若交初在冬至初候而
入隂歷則行青道交初入陽歷則白道也九道之變以
四立為中每氣移一候月道所差增損九分之一七十
二候而九道究十晷漏中星略例推黃道去極與晷景
漏刻昏距中星四術反復相求消息同率旋相為中以
合九服之變十一日蝕議黃初已来始課日蝕疏密及
張子信益詳以戊寅麟德推春秋大最皆入蝕限於歷
應蝕而春秋不書者尚多開元十二年七月戊午朔於
歷當蝕自交阯至朔方候之不蝕(十二年十二月庚戌朔亦當蝕不蝕)略
例曰以圓儀度日月之徑乃以月徑之半減入交初限
一度半餘為闇虚半徑以日去黃道每度差數令二徑
相掩以驗蝕分較古今日蝕四十三事月蝕九十九事
課皆第一十二五星議開元十二年正月庚午歲星在
進賢東北直軫十二度麟德在十五度稽古今注記入
氣均而行度齊上下相距反復相求較史官所記五星
百二十二事歲星二十七事熒惑二十八事鎮星二十
一事太白二十二事辰星二十四事開元歷課皆第一
(詳見星度)開元大衍歷演紀上元閼逢困敦之歲(甲子)距開
元十二年甲子積九千六百九十六萬一千七百四十
筭七術中朔有通法策實揲法滅法策餘用差掛限
三元四象之策中盈分朔虛分象統發斂有天地中貞
悔之策辰法刻法日躔則乾實周天度虚分歲差月離
則轉法轉秒法(日以赤道内為隂外為陽月以黃道内為隂外為陽)軌漏則爻統
象積辰昏明刻分而下水漏以定晝夜定中晷以較陽
城之數交會則終數隂陽歷而測中晷以較陽城之數
五星則終率變差象爻筭辰秒微分法爻象歷而為前
後中之差書目大衍歷議十卷一行撰(崇文目大衍歷三卷)
會要開元十六年八月十五日特進張說進大衍歷命
有司行用之(通鑑十六年八月乙巳上舊紀己巳)張說賀示歷書表云
内出新撰歷書二十五卷張說序開元皇帝十有三
祀詔沙門一行上考黃顓夏商周魯五王一侯之遺式
下集太初至于麟德二十三家之衆議比其同異課其
疎密振古未探之象必發揮於神筭大鈞不測之氣盡
覼縷於天聰迺更審晷度之長短度星間之廣狭繩九
道之朓朒糾五精之進退參大衍天地之數綜八卦六
爻之序一轍於文王也覆春秋交蝕之辰研九疇五紀
之奧同符於孔子也杼軸萬象優柔四載臣說奉詔金
門成書冊府緯合編次勒成一部名曰開元大衍歷經
七章十卷長歷五卷歷議十卷立成法天竺九執歷二
卷古今歷書二十四卷略例奏草一卷凡五十二卷所
以貫三才周萬物窮術數先鬼神稱制曰者即聖人顧
訪之旨標謹按者是歷家進對之詞蓋中黃之寳符大
紫之神器也謹以十六年八月端午赤光照室之夜皇
雄成紀之辰當一元之出符獻萬歲之新歷(唐明皇以八月五日)
(生)張說作開元正歷握乾符頌序云以數推氣以氣
定朔以星正時以閏成歲考星間而革疎度置歲差而
辨誤日立大衍之紀參大渾之晷合鍾律之聲極鬼神
之情是謂聖人握符之大歷也自堯帝典命羲和理顓
頊之歷上元甲子千五百餘歲得孔聖而春秋之歷序
曁開元十二年甲子凡三千四十歲而大衍之歷興土
德入生數之元天命當出符之會頌云步玉斗握金鏡
發斂潛合晦明幽闡階蓂朝開宮槐夜卷正我長歷同
符大衍又賀表云天旨裁其紀綱日官考其精要梁
天監中陶弘景著玉匱記云盛德木子以肇来運一行
推璿衡歷得皇家天命成數千年古今祥兆若合符契
歷數旣在於聖躬卜年又表於長歷張曲江集臣某
伏見丙寅制書以開元歷握乾符垂示天下幸甚其沙
門等所言益部耆舊傳洛下閎改顓歷推數最為精密
而曰後八百歲其歷差一日當有聖人定之劉羲叟
謂一行以天地之中數作大衍歷最為精密後世善治
歷者皆用其法惟寫分擬數而已大衍歷以一百六
十三億七千四百五十九萬五千二百為元三千四十
為分
唐古今歷書大衍通玄鑑新歷唐長歷
會要開元大衍歷十五年一行刊定詔說成之因編次
勒成一部經章十卷長歷五卷歷議十卷立成法天竺
九執歷二卷古今歷書二十四卷略例奏草一卷凡五
十二卷十六年八月十五日張說進志大衍通玄鑑
新歷三卷(自貞元至大中)大唐長歷一卷(崇文目同)
唐九執歷
歷志九執歷者出於西域開元六年詔太史監瞿曇悉
達譯之以開元二年二月朔為歷首有朔虚分百二十
六周天三百六十度無餘分日去沒分九百分度之十
三二月為時六時為歲三十度為相十二相而周天望
前曰白博义望後曰黑博义其筭皆以字書不用籌策
其術繁碎或幸而中不可為法名數詭異初莫之辨也
陳元景等持以惑當時謂一行寫其術未盡妄矣先是
每年大衍與麟德九執同進以用術不同也
唐肅宗至德歷寳應五紀歷(序)
歷志肅宗時山人韓穎上言大衍歷或誤帝疑之以穎
為太子宮門郎直司天臺又損益其術每節損二日更
名至德歷(在八歷之外)起乾元元年六月十七日丁巳用之
訖上元三年寳應元年六月望戊夜月食三之一官歷
加時在日出後有交不署食代宗與至德歷不與天合
詔司天臺官屬郭獻之等復用麟德元紀更立歲差增
損遲疾交會及五星差數以寫大衍舊術上元七曜起
赤道虚四度帝為製序題曰五紀歷(通鑑代宗廣德二年夏五月癸丑初)
(行五紀歷)其與大衍小異者九事(自定朔小餘至日度定率)大衍以四象
攷五星或時弗叶獻之加減頗異而偶與天合於是頒
用迄建中四年五紀歷演紀上元甲子距寳應元年壬
寅積二十六萬九千九百七十八筭志五紀歷四十
卷崇文目五紀歷經二卷會要乾元元年六月十
七日頒山人韓穎等所造新歷
唐建中貞元歷
歷志德宗時五紀歷氣朔加時稍後天推測星度與大
衍差率頗異詔司天徐承嗣與夏官正楊景風等雜麟
德大衍之旨治新歷上元七曜起赤道虚四度建中四
年歷成名曰貞元其氣朔發斂日躔月離軌漏交會悉
如五紀法惟發斂加時無辰法其五星寫麟德歷舊術
麟德歷之啟蟄貞元歷之雨水麟德歷之雨水貞元歷
之驚蟄也詔起五年(甲子歲)正月頒新歷會朱泚之亂改
元興元自是頒用訖元和元年貞元歷演紀上元甲
子距建中五年甲子積四十萬二千九百筭(建中四年正月戊寅)
(朔含元殿受朝賀禮畢以建中貞元歷三十八卷示百僚初司天少監徐承嗣奏來年歲次甲子應上元首請)
(修新歷至是成群臣稱賀)藝文志建中貞元歷二十八卷曹士蒍
七曜符天歷一卷(建中時人)崇文目一卷
唐元和觀象歷長慶宣明歷
歷志憲宗即位司天徐昂上新歷名曰觀象起元和二
年二月用之(舊紀二月庚午司天造新歷成題為觀象)然無蔀章之數至於
發斂啟閉之候循用舊法測驗不合至穆宗立以為累
世纉緒必更歷紀乃詔日官改撰歷法名曰宣明上元
七曜起赤道虚九度其氣朔發斂日躔月離皆依大衍
舊術晷漏交會則稍增損之更立新數以步五星起長
慶二年(壬寅)用之自敬宗至僖宗皆遵用雖朝廷多故
不暇討論然大衍歷後法制簡易合望密近無能出其
右者訖景福元年觀象歷今有司無傳者長慶宣明歷
演紀上元甲子至長慶二年壬寅積七百七萬一百三
十八筭藝文志長慶宣明歷三十四卷(穆宗序云勒成三十四卷)
崇文目卷同(天文類有長慶筭五星所在宿度圖)卷長慶宣明歷要略一卷
宣明歷超捷例要略一卷書目有宣明大歷二卷
穆宗長慶宣明歷序累聖纉緒必更紀歷推體元居正
之道彰敬授惟新之法感易象之隨時懷禮經之聽朔
又覽魏弱翁之奏爰命太史洎乎疇人候望於清臺論
思於别殿究微妙考休祥觀渾儀以見天心視圭景而
知日至則八卦之氣不雜百工之職允釐
唐景福崇玄歷
歷志昭宗時宣明歷施行已久數亦漸差詔太子少詹
事邊岡與司天少監胡秀林均州司馬王墀改治新歷
然術一出於岡岡用筭巧能馳騁反覆于乘除之間由是
簡捷超徑等接之術興而經制遠大衰序之法廢矣雖
籌策便易然皆冥於本原其上元七曜起赤道虚四度
景福元年(壬子)歷成(十二月上之)賜名崇玄氣朔發斂盈縮
朓朒定朔弦望九道月度交會入食限去交前後皆大
衍之舊餘雖不同亦殊塗而至者起二年頒用至唐終
(五代初亦用之至晉始改)景福崇玄歷演紀上元甲子距壬子積五
千三百九十四萬七千三百入筭藝文志景福崇玄
歷四十卷岡稱處士(崇文目四十一卷)後晉馬重績調元歷以宣明
之氣朔合崇玄之星緯參二歷為新法行之五年差不
可用而復用崇玄歷史序治崇玄歷興國六年太宗
親較試擢為主簿(楚衍試宣明歷補司天監學生)唐二百九十餘年
間若瞿曇羅之作光宅南宮說之作乙巳至德剙于韓
穎九執譯于悉達而弗齒諸八歷之數
唐三十六家歷筭
志丙部子錄十一曰歷筭三十六家七十五部二百三
十七卷始於劉向九章重差終於大唐刻漏經失姓名
五家王勃千歲歷至陳輔四門經不著錄十九家一百
二十六卷三十六家歷書始于劉歆三統次以四分
乾象景初元嘉大同七曜永安甲子武定天保甲子元
大象甲寅元周甲子元開皇大業皇極河西壬辰元甲
寅元劉智正歷姜氏崔浩歷術唐戊寅麟德光宅甲子
元辰歷之類而甄鸞之七曜本起歷歷筭歷術及漢書
律歷志術歷日義統吉凶注附焉筭術始于劉向九章
重差次以徐岳甄鸞劉祐九章劉徽重差圖張丘建夏
侯陽韓延筭經甄鸞五曹劉徽海島董泉三等數宋泉
之九經術疏隂景愉七經通義信都芳器準黃鍾筭法
祖冲之綴術王孝通輯古之類而徐岳要用百法數術
記遺及李淳風注周髀九章五經海島五曹孫子等與
筭經表序附焉若漏刻則有何承天朱史宋景唐刻漏
經四家不著錄者若王勃千歲一行大衍及七政長
歷寶應五紀建中貞元曹士蒍七曜符天長慶宣明邊
岡崇玄與大衍通元大唐長歷則以歷名者也若謝察
微筭經江本筭法陳從運筭經魯靖五曹黃栖巖注心
機筭術龍受筭法李彌乾都利聿斯陳輔聿斯四門經
則以筭名者也而邢和璞潁陽書三卷又附著焉隋
志歷數一百部二百六十三卷自四分歷至筭經(六典子類)
(十二曰歷數卷同隋志)崇文目歷數四十七部二百二十九卷
筭術三十一部七十九卷(筭經見小學)史記正義甄鸞注
筭經云一歲之閏惟有十日九百四十分日之八百二
十七又一月二十九日九百四十分日之四百九十九
兩朝志歷筭三十三部六十四卷歷以筭成歷為
筭本治歷之善積筭遠其驗難而差遲治歷之不善積
筭近其騐易而差亦速
唐二十三家歷
歷志自太初至麟德歷有二十三家與天近而未密至
一行密矣張說大衍歷序下集太初至麟德二十三
家之衆議漢之太初三統四分乾象魏之景初(一本有黃)
(初)晉之正歷河西之元始宋梁陳有元嘉大明大同七
曜元魏有永安甲子武定若天保大象甲寅甲子元則
北齊周歷也若劉(孝孫)李(德林)之開皇與大業皇極則
隋歷也并戊寅麟德凡二十三家(兩開皇歷當合為一)今按太初歷隋志
(已亡黃初歷隋唐志皆不著一云兩開皇歷乃張賓胄元)一說二十三家大初三
統四分乾象(漢)黃初景初(魏)晉乾度正歷三紀(姜氏)宋
元嘉大明甲子元梁大同魏元始正光興光齊天保周
天和景寅元陳七曜隋開皇皇極唐戊寅麟德攷之藝
文志三統四分皆一卷乾象歷術合六卷景初為卷三
正歷為卷四元嘉為卷二大同為卷一七曜為卷五永
安甲子武定各一卷天保甲子元大象甲寅元及周甲
子元各一卷兩開皇大業皇極各一卷河西之壬辰甲
寅元唐之戊寅麟德為卷皆一(合為三十九卷)若推漢書律歷
志術一卷劉孝孫七曜雜術二卷張胄元元歷術一卷
七曜歷疏三卷姜氏歷術三卷崔浩律歷術一卷不可
勝紀當在二十三家之外隋志有姜氏三紀歷祖瑩
神龜壬子元歷甄鸞周天和年歷為卷各一而唐志皆
不著
唐司歷
六典太史局司歷二人(從九品上)掌歷法有戊寅(傅仁均)麟德
(李淳風)神龍(南宮說)大衍歷(一行)測景之處分至表準(漢官儀太)
(史有治歷六人晉太史有典歷四人隋改司歷取左傳為名)歷生三十六人(隋置掌習歷)
晉調元歷周欽天歷唐符天歷
晉天福四年八月司天監馬重績奏調元歷(二十一卷崇文目二)
(十卷)三年重績言宣明氣朔正而星度不驗崇玄五星得
而歲差一日二歷相參然後符合自前世諸歷皆起天
正十一月為歲首用太古甲子為上元臣創為新法以
唐天寶十四載乙未為上元雨水正月中氣為氣首詔
趙仁錡等攷覈仁錡言明年庚子正月朔考之皆合詔
行之(和凝序)行之五年輒差遂不用周廣順中國子博士
王處訥私撰明元歷(崇文目一卷)民間又有萬分歷(一卷)蜀
有永昌(二卷)正象歷(一卷)南唐有齊政歷(十九卷)世宗即
位端明殿學士王朴通歷數乃詔朴撰定(與司天少監王處訥撰傳)
(在顯德二年)顯德三年八月戊辰朴上奏曰天道之動當以
數知之聖人受命必治歷數包萬象以為法齊七政以
立元測圭箭以候氣審朓朒以定朔明九道以步月校
遲速以推星攷黃道之斜正辨天勢之升降赤道者天
之紘帶也其勢圜而平記宿度之常數焉黃道者日軌
也其半在赤道外去極二十四度當與赤道近則其勢
斜當與赤道遠則其勢直當斜則日行宜遲當直則日
行宜速故二分前後加其度二至前後減其度九道者
月軌也其半在黃道内半在黃道外遠極六度出黃道
謂之正交入黃道謂之中交若正交在秋分之宿中交
在春分之宿則比黃道益斜若正交在春分之宿中交
在秋分之宿則比黃道反直若正交中交在二至之宿
則其勢差斜故校去二至二分遠近以攷斜正乃得加
減之數謹以步月步日星步發斂為四篇合為歷經一
卷(舊史亡其步發斂一篇在者三篇劉羲叟求得其本經然後大備)歷一十卷草三卷
(崇文目十五卷)顯德三年七政細行歷一卷以為欽天歷(世宗親製)
(序)詔来歲行之按調元起唐天寶十四載乙未為上
元用正月雨水為氣首蓋倣曹士蒍小歷之舊失之矣
(唐建中時曹士蒍始變古法以顯慶五年為上元雨水為歲首世謂之小歷)唐志曹士蒍七曜符天歷一卷
(建中時人)欽天於朔分之下立小分謂之秒說者謂前代諸
歷朔餘未有秒者若可用秒何待求日法以齊朔分也
劉羲叟謂朴能自為一家朔望正二曜協交會密晷
漏實五緯齊然不能宏深簡易而徑急是取至其所長
聖人不能廢也朴傳顯德二年詔朴校定大歷乃削
去近世符天流俗不經之學設通經統三法以歲軌離
交朔望周變率策之數步日月五星為欽天歷崇文
目七曜符天歷一卷符天人元歷三卷符天九曜通元
立成法二卷符天行宫一卷晁氏志合元萬分歷一
卷唐曹氏撰歷元起顯慶五年庚申蓋民間所行小歷
也本天竺歷為法
總歷代歷名
五代史歷志(薛居正修)會要同自古歷元及名自黃帝始用辛
卯顓帝用乙卯虞用戊午夏用丙寅周用乙(丁)巳魯用
庚子秦用乙卯漢用太初三統四分乾象魏用黃初(景)
(初)晉用元(泰)始合元萬分宋用大明元嘉齊用天保同
章正象後魏用興和正光正統梁用大同乾象永昌後
周用天和丙寅明光隋用甲子開皇皇極大業唐用戊
寅麟德大衍元和觀象長慶宣明寳應五紀建中貞元
景福崇玄五代梁用宣明崇玄二法晉用調元周用欽
天凡四十六家(景初壬辰元嘉庚辰)
建隆應天歷(即乾德元年)
建隆二年五月乙丑以欽天歷時刻差謬命有司研覈
凡二年而成(用一萬二分為日法)四年(癸亥歲即乾德元年時未改元)四月辛卯
司天少監王處訥上新定應天歷經一卷筭草一卷五
更中星立成一卷晨昏立成一卷(崇文目凡六卷)御製序頒行
之初唐高祖武德元年歲在戊寅命太史令庾儉東都
道士傅仁均造戊寅元歷至麟德元年秘閣郎中李淳
風造麟德歷又改用神龍歷開元十六年特進張說上
大衍歷乾元元年頒行山人韓穎新歷代宗用郭獻之
五紀歷自後中原多事無所改作晉天福中司天少監
趙仁錡等造調元歷周顯德中端明王朴造欽天歷處
訥曰是歷久則差矣旣而果然
崇文目六卷自建隆至今凡十六變太祖(應天)太宗
(乾元)真宗(儀天)仁宗(崇天)英宗(明天)神宗(奉元)哲宗(觀)
(天)徽宗(占天紀元)高宗(統元)孝宗(乾道淳熙)光宗(會元)寧宗(統天開禧)
理宗(會天景德二年龍圖閣書目歷書九十七卷)崇文目四十七部二百二十九卷
太平興國乾元歷
太平興國七年(壬午歲)十月己卯(一本七月又一本九月己卯實錄七月會要作)
(十一月)司天冬官正吳昭素及留内直苖守信造成新歷
(以應天置閏差也)凡律經二卷記晨昏分一卷日躔隂陽經一
卷日出入刻一卷晝夜刻分一卷五更中星一卷共九
卷(總目云八卷)以獻上命衛尉少卿元象宗集本監明律歷
者同校定賜號乾元歷上自製序先是以應天歷氣朔
少差昭素與徐瑩黃昭告各進新歷而昭素所造頗為
精密因命施行賜昭素等金帛至道二年四月甲申呂
奉天上言堯即位之年丙子迄太平興國元年丙子凡
三千三百一年起商王小甲七年十二月甲申朔旦冬
至自此後每七十六年得一朔旦冬至詔令撰為一書
不就國史志太平興國七年新修歷經三卷
至道王睿獻新歷
至道元年(乙未歲)七月甲寅司天監丞王睿獻新歷睿言
開元大衍歷議定大衍之數乃何承天氣朔母法參詳
監司所奏於二萬以下修撰日法渾紀不過億數臣今
於二萬以下參詳到日法有演二元不及億數其一日
法一萬五百九十演得積年一千六百五十一萬五千
九百餘歲其一日法一千七百演得積年三百九十八
萬一千一百有餘歲今各依所立法數撰到氣朔用率
積年等今具筭到氣朔以進(詔夏官正鄭昭晏重校正疎密以聞)九月癸
丑翰林天文鄭昭晏上言先受詔攷校王睿所撰淳化
四年新歷今比校得十八事内六事失(實錄云十八事合十二事失)
以聞上嘉之賜昭晏金紫令知歷算至道二年十一月
丁卯朔司天冬官正楊文鎰請新歷六甲外增六十年
事上曰支干相屬(承)雖止六十儻兩周甲子共成上夀
之數使期頥之人得見所生之歲不亦善乎因詔新歷
以百二十甲子為限(曾鞏曰楊文鎰增用甲子之數)
咸平儀天歷
咸平四年(辛丑歲)三月庚寅判司天監史序等上新歷賜
名儀天命翰林學士朱昂作序以脩歷官史序王熙元
並為殿中丞王睿趙昭益石昌裔並為春官正各賜絹
百五十疋是歷也(凡十六卷)乃王熙元(處訥子)所修秋官正趙
昭遠(一作昭逸)請覆筭之不從後二年果差(注歷以百二十甲子為限崇文)
(目十六卷)祥符七年七月乙未上覽司天監表謂宰相曰
歷象隂陽家流之大者以推步天道平秩天時為功近
年惟趙昭逸能專其業
天聖崇天歷
天聖元年(癸亥歲)三月辛卯司天監上新歷賜名崇天仍
命翰林學士晏殊作序歷經二卷立成十三卷五星盈
縮差五卷筭草十五卷目錄一卷(保章正張奎靈臺郎楚衍所造時司天監)
(宋行古上脩歷官遷秩賜帛有差)九年閏十月壬戌司天監上重脩崇
天歷慶歷元年十二月丁丑司天監上所脩崇天萬年
歷行之五年十月辛未始頒歷於夏國志崇天萬年
歷十七卷御製序楊惟德等編(李淑書目有萬年歷十七卷康定初司天監楊)
(惟德編次)
皇祐參定唐八歷皇朝四歷
皇祐四年十一月三日甲辰詔司天監天文院以唐八
歷及皇朝應天乾元儀天崇天四歷筭太隂蝕分及時
辰分野以聞仍命知制誥王洙修唐書官劉羲叟參定
以司天監言此月十五日太隂當食也五年三月戊午
洙言據司天李用晦稱推月蝕惟大衍景福稍近臣按
一行歷議曰假令理歷者因開元二食曲變交限以就
之則所協甚少所失甚多今亦不敢指定大衍景福為
密蓋日月動物豈不少有盈縮亦變常不定歷家必無
全密古来治歷名賢如太史公劉歆張衡杜預劉焯淳
風一行等尚不能窮究况淺學乎羲叟言古聖人歷象
之意止於敬授人時雖考交會不必脗合辰刻故有修
德救蝕之禮設謂必可盡則先儒不容自為䟽闊又大
衍等七歷所差不多法數大同而小異亦是乘除積累
漸失毫釐且辰刻更籌惟據刻漏或微有遲疾未必獨
是歷差按隋歷志日月蝕既有起訖早晚亦或變常又
一行於開元中治歷以大衍及李淳風麟德劉焯皇極
二歷校日食三十七事大衍課第一所中才二十二麟
德得五皇極得十如一行尚未能盡如淳風輩益以疎
遠况崇天歷頒用逾三十年不可偶緣天變輕議改移
詰其本原亦出於大衍其景福行於唐季非治世法不
可循用詔仍用崇天歷法(李之才傳云劉羲叟從之才受歷法周琮曰世知歷者尠)
(獨孫思恭為妙而思恭又推劉羲叟為知歷李燾曰羲叟歷學本朝第一臣修臣光皆遵承之)
治平明天歷
嘉祐八年十月望月食歷乃後天二刻遂命判司天監
周琮更造新歷琮測景驗氣始知前歷氣常後天半日
改而正之英宗治平二年(乙巳歲)二月(三月)己巳歷成賜
名明天命學士承旨王珪為序凡經歷三卷儀晷義略
二卷立成十五卷隨經備草五卷七曜細行一卷(總三十六)
(卷凡三年始成)琮等七人同造歷成而中官正舒易簡等各獻
所造歷詔范鎮孫思恭劉攽詳定惟琮最密乃用其歷
琮於朔望餘分特晚數刻欲合嘉祐八年十月望月食
及推熙寧元年正旦日食歷乃後天數刻復與崇天合
遂再用崇天頒朔(琮等奪所遷官)紀治平二年三月己巳頒
明天歷自漢太初至于今冬至差十日演紀上元甲
子歲距治平元年甲辰歲積七十一萬一千七百六十
筭外國史志乾興初議改歷命司天役人張奎運筭
其術以八千為日法一千九百五十八為斗分四千二
百四十九為朔餘距乾興元年壬戌歲三千九十萬六
千六百五十八為積年詔奎補保章正又推擇學者楚
衍與歷官宋行古集天章閣詔内侍全克隆監造歷至
天聖元年八月成率以一萬五百九十為樞法得九五
距萬數既上奏詔學士晏殊制序而施行焉命曰崇天
歷歷法曰演紀上元甲子距天聖二年甲子歲積九千
七百五十五萬六千三百四十(上考往古歲減一筭下驗將来歲加一筭)歷
既成以来年甲子歲用之是年五月丁亥朔日食不效
(筭食二分半候之不食)詔候驗至七年命入内都知江德明集歷
官用渾儀較測時周琮言古之造歷必使千百年間星
度交食若應繩準今歷成而不驗則歷法為未密又有
楊皥于淵與琮求較驗而皥術於金為得琮於月土為
得詔增入崇天歷景祐元年七月日官張奎言自今月
朔或遇蔀首勿避丁謹言請如舊制詔從奎議嘉祐末
英宗命判司天監周琮及冬官正王炳丞王棟主簿周
應祥周安世馬傑靈臺郎楊得言作新歷三年而成琮
言舊歷氣節加時後天半日五星之行差半次日食之
候差十刻既而中官正舒易簡與監生石道李遇更陳
家學於是詔學士范鎮諸王侍講孫思恭國子直講劉
攽考定是非上推尚書辰弗集於房與春秋之日食參
今歷所候而易簡道遇等所學疏闊不可用新書為密
賜名明天歷詔學士王珪序之琮亦為義略冠其首
造歷之法必先立元元正然後定日法法定然後度周
天以定分至
熙寧奉元歷
熙寧八年(乙卯歲)閏四月壬寅(十二日)右正言知制誥沈括
上熙寧奉元歷(書目奉元歷經一卷)詔進括一官初仁宗朝用崇
天歷至治平初司天監周琮改撰明天歷行之監生石
道言未經測驗不可用不聽至熙寧元年七月望夜將
旦月蝕東方與歷不協乃詔歷官雜候星晷更造新歷
終五年冬日行餘分略具(二年八月五日詔直舍人院呂大防詳定今年八月朔望)
(琮言古今注歷望無在十七日者崇天歷官舒易簡言不為非朝廷從易簡說琮爭不已大防言頒歷無注十)
(七望者詔與大防議)會沈括提舉司天監言淮南人衛朴通歷法
召朴至言崇天歷氣後天明天歷朔先天失在置元不
當詔朴更造朴以已學為之視明天歷朔減二刻歷成
行之賜朴錢百千(朴欲造候簿歷官沮之朴謂當為五星候簿則古所謂綴術者)以監
生石道為靈臺郎九年正月二十七日括請令司天用
渾儀浮漏圭表測驗令朴參校新歷改正從之先是括
典領脩歷載今月望月食不驗故也元豐元年十二
月辛丑朔詔提舉司天監集歷官考筭遼高麗日本國
與奉元歷同異紹興九年八月二十九日丙子詔陳
得一裴伯夀補脩奉元歷以史官脩神宗正史歷志奉
元歷缺故也
元祐觀天歷崇寧占天歷紀元歷
元祐二年九月以奉元歷疏命保章正黃居卿等六人
考定初衛朴歷冬至後天一日元祐五年十一月癸未
冬至驗景長之日迺在壬午遂改造新歷六年(辛未歲)十
一月八日賜名觀天工侍王欽臣為序紹聖元年頒行
書目有觀天歷經一卷紀元歷經一卷徽宗時有
司以觀天推崇寧二年十一月朔為丙子頒歷之後始
悟其朔當進而失進遂造占天歷改十一月朔為丁丑
而再頒歷焉(崇寧三年造姚舜輔上之)既而歷官言占天成於私家
不經考驗不可施用乃命姚舜輔等復造新歷視崇天
減六十七刻半始與天道相合崇寧五年(丙戌歲)五月十
六日歷成賜名紀元御製序(其略曰聖人之於天道輔相其宜範圍其化以道法)
(天以數作歷)自大觀元年頒用(會要曰洪造等所定)十二月二十三日
詔歷書差舛其所上歷經歷議可令改定自建隆至
崇寧凡八改歷
紹興統元歷
紹興二年(壬子歲)六月甲午(五日)上曰歷官推步不精故
七曜細行差一日近得紀元歷已全參考自明年當改
正五年(乙卯歲)正旦日食九分半虧在辰正常州布衣陳
得一獨建言定食八分半虧在已初是日果如得一所
定二月丙子詔得一造歷袐書少監朱震領其事(時御史張)
(致遠言得一于朝就秘書省别造新歷)六月乙巳名新歷曰統元十月戊
午歷成(為歷經七卷歷義二卷立成四卷考古春秋日食一卷七曜細行二卷丙辰氣朔八行草一卷)
(總十七卷上之)書目歷經七卷賜得一號通微處士震進秩命學士
孫近序之先是紀元歷取徽宗受命年登極日元用庚
辰日起己卯失古歷之法故立朔有訛定臘失序日食
不驗今更造統元歷革紀元命日之私正交食定朔之
失元用甲子日起甲子(一本云命甲子為元起虚宿中度歷義載增損變法尤密者七)
自紹興六年(丙辰)頒用凡十五年而有司守之不專暗
用紀元之法推步而用統元之名頒歷五年臣僚言
治歷明時羲易存革故之象頒歲告朔周官述太史之
職其来尚矣辰弗集房胤侯徂征於羲和火猶西流仲
尼歸過於司歷其事重矣聖人上謹天戒下脩人紀歷
以正時不容差忒
乾道歷淳熙歷歷法九議
乾道二年(丙戌歲)夏日官以紀元推丁亥十一月朔為甲
子有裴伯夀者言統元歷法推是朔當進作乙丑於是
改而正之會進士劉孝榮言見行歷交食先天六刻火
星差天二度乞造新歷孝榮自謂已有歷不半年可進
伯夀獨謂凡造歷必先立表測景驗氣然後作歷庶可
精密不在於速成而判太史局吳澤不達造歷立表之
法妄言銅表難成木表易壊蓋欲黨附孝榮以覬一時
之爵賞固執以難成而沮之也其年九月乙卯(十五日)遂
命禮部侍郎周執羔典領改造新歷執羔謂立表驗氣
之說經涉歲月由是不行孝榮乃倣萬分歷分作三萬
分以為日法命之曰御覽七曜細行歷上之後伯夀所
言皆驗三年正月二十六日執羔進對上曰日月有盈
縮須隨時脩改對曰舜協時月正日正為積久不能無
差故協正之上曰今歷與古何如曰堯時冬至日在牽
牛今日在斗一度詔以今月二十八日進呈新歷十一
月(二十八日壬辰)詔司業程大昌御史張敦實董視考驗新舊
歷先是單時言太史以統元稍差又用紀元浸以差甚
邇者因劉孝榮建議改定四月日食不驗因不易臣嘗
詢孝榮所定日食與太史局所定亦有異以新歷較舊
歷則新歷為密乞令太史局與孝榮所定日月五星躔
度以渾象測之察其何歷為近一一奏聞故有是命四
年三月丙寅(四日)詔侍御史單時同大昌考驗時奏大
昌等測驗去年十二月十日與十二日太白太隂皆新
歷為近至今年二月十四日夜望月食以所見而定光
滿則舊歷為差近今若便以舊歷為是則去年所測四
事新歷為近而舊歷差多若以新歷近者多而造歷則
今所定月食乃復稍差臣以是知天道之難測欲令李
繼宗劉孝榮更定三月一日内日月五星躔度異同測
驗以其驗之多而造歷焉四月二十七日(癸丑)詔太史
局將新舊歷參用(繼宗孝榮供到統元紀元新歷三歷異同狀)五月二十五
日(庚辰)詔太史新歷以乾道歷為名六月四日(己丑)禮
部郎李燾言列聖臨御未有不更歷者獨靖康偶不及
此今統元歷行之既久其與天不合固宜况歷家以為
雖名統元其實紀元若紀元又多歷年所矣嘗聞歷不
差不改不驗不用未差無以知其失未驗無以知其是
失然後改之是然後用之此劉洪至論也舊歷多差不
容不改而新歷亦未有明驗但比舊歷稍密厥初最密
後猶漸差初已小差後將若何謹按仁宗用崇天歷自
天聖至皇祐四年十一月月食歷家二歷不效詔以唐
八歷及本朝四歷參定歷家皆以景福為密遂欲改歷
劉羲叟獨謂所差無幾不可輕改又謂古聖人歷象止
於敬授人時雖預考交會不必脗合辰刻仁宗從其言
復用崇天歷羲叟歷學為本朝第一歐陽脩司馬光皆
遵承之崇天旣復用又十三年治平二年始改用明天
歷官周琮等皆遷官後二年明天歷課熙寧三年七月
月食又不效乃詔復用崇天歷琮等皆奪所遷官崇天
歷復用至熙寧八年始更用奉元歷奉元歷議沈括實
主之其明年正月月食遽不效詔問脩歷推恩之姓名
括具奏辨歷得不廢先儒蓋謂括強辨不深許其知歷
也今朝廷既用新歷則宜有以善其後乞察二劉所陳
及明天崇天之興廢申勑歷官勿執今是益募能者更
造密度(燾嘗監視測驗適逢新歷太隂熒惑兩事之差故上言云云)詔諸路搜訪精
通歷書之人以名聞五年二月十二日程大昌單時等
言蓋堯臣言乾道歷日月交會密近天道惟九道太隂
未密續降旨訪能歷者止有荆大聲别演一法與劉孝
榮定驗九道太隂行度皆未密四月三日(己丑)詔保章
正劉孝榮靈臺郎荆大聲與裴伯夀各具今年五月以
後太隂五星排日正對赤道躔度申御史臺單時程大
昌汪大猷狀伏見裴伯夀上書統元歷自紹興六年頒
用至十五年有司守之不專暗用紀元之法推步而用
統元之名頒歷會劉孝榮言見行歷先天乞造新歷臣
獨謂凡造歷必先立表測景驗氣庶可精密而不在於
速成竊詳新歷七卷篇篇謬誤(一步氣朔二步發斂三步日躔四步晷漏五步)
(月離六步交食七步五星)皆與天不合緣孝榮不探端知緒乃先造
歷後方測驗遂致差失又詳新歷乃五代民間萬分歷
自古明歷之士弃而不取孝榮乃因之荆大聲乞别立
一法時等聞古歷法皆象日月星辰今大聲反以驗日
食為非何所馮據六年九月二十一日(戊戌)成都歷學
進士賈浚上歷法九議一冊九年五月二十三日(甲寅)
詔歷官吳澤等詳定疑朔局官李繼宗監視按乾道歷
議云如有疑朔更考日月之行以定月之大小若依此
推步則乾道十一年乙未正月一日亦是甲申朔今歷
官不曾精究直以癸未注正朔竊恐差誤再行詳定合
作甲申朔甲午歲十二月合作大盡從之淳熙三年(丙申)
(歲)三月己巳(二十四日)判局李繼宗等又撰新歷七卷立成
歷六卷推筭備草二卷進呈上曰自古歷無不差者近
世此法不傳士大夫無習之者草澤又難得其人新歷
所謂彼善於此可以淳熙歷為名正月戊申令禮部秘
省參詳測驗四年正月二十六日詔權行頒用五年推
九月庚寅晦而北使来賀會慶節者乃己丑晦實小盡
也蓋荆大聲妄改甲午年十二月為大盡故後天一日
也十二年九月辛卯楊忠輔言淳熙歷自戊戌以来朔
差者八年矣今歲九月望月食當在晝而淳熙歷在夜
以此辨之是非可决乃命禮侍顔師魯視驗會雲蔽而
止十三年三月丁酉諫議蔣繼周奏乞訪民間知歷者
八月丁丑布衣皇甫繼明等言今歲九月望以淳熙歷
推之當在十七日實歷弊也太史乃注望於十六日乞
定驗疎密詔師魯等同視既而孝榮所定月食差一點
繼明等差二點忠輔差三點乃罷之十四年四月癸酉
國學生石萬又請考定星歷之差又上所著五星再聚
歷詔看詳繼明等言竊取唐末崇玄舊歷不可用乞改
造大歷六月辛未朔給事中王信奏乞令孝榮繼明萬
各造来歲歷詳加測驗取其無差者十二月丙子繼明
萬新歷成與淳熙歷差二朔上曰朔豈可差乃命禮侍
尤袤祕丞宋之瑞監視十五年六月丁卯(二日)改命吏
侍章森同往是夜月光明盛十月二十九日壬戌晦袤
往視晨前月見東方十一月七日庚午進呈周必大言
萬等以為月體尚存一分則不應小盡上曰十一月朔
在申時所以二十九日早尚存月體耳十六年十一月
壬午趙渙復言新歷冬至後天一辰詔禮侍李巘等視
之
紹熙會元歷銅表
紹熙元年(庚戌歲)八月庚戌遂命同判局劉孝榮改造新
歷孝榮乞與吳澤荆大聲同造二年(辛亥歲)正月甲寅歷
成詔名會元四年(癸丑歲)十二月甲午朔布衣王孝禮言
今年冬至日影表當在十九日壬午而會元歷乃在癸
未請將脩内司所掌銅表圭面付太史局測驗從之
序曰以帙而分為歷書者三立成者二辛亥七曜細行
者一
慶元統天歷開禧新歷
慶元四年(戊午歲)九月朔太史言月食於夜而草澤言食
在晝驗視如草澤言遂命改作以禮侍胡紘提領正字
馮履參定(履從張行成為數學)歷未成明年(己未歲)履罷三月庚戌
詔諸道有曉天文歷筭者以名来上四月書成五月壬
辰朔頒用賜名統天取乾元統天之義(歷經凡三卷沿歷他書十七種凡二十九卷又)
(上臨安進士侯望重校寫萬年歷十七卷綱目二卷)嘉泰二年(壬戍歲)日食五月朔
太史以為午正草澤趙大猷言午初三刻食三分詔著
佐張嗣古監視渾儀祕丞朱欽則等覆驗卒如大猷所
言史官乃抵罪蓋自渡江後歷差多矣開禧三年(丁卯歲)
七月評事鮑澣之言来歲閏差詔曾漸提領改造新歷
(嘉定三年八月鄒淮又請改造詔用開禧新歷推步氣朔權附統天歷頒行命戴溪提領澣之參定後天五刻)
改為開禧歷附統天歷行焉(趙渙造新歷以獻詹體仁作序體仁著象數總義歷學啟蒙)
寳祐會天歷
淳祐十二年(壬子)太史局用淳祐新歷推氣節附統天
歷頒行八月戊寅(二十六日)詔歷名顯天自来歲頒行九月
壬午朔詔明年改元寶祐癸卯(二十二日)改歷名會天寶祐
元年正月命學士尤焴撰序九月甲辰詔脩歷官遷秩
餘錫銀幣(序曰積年止用一千一百餘萬日法止用五百五十八)
太玄歷(司馬光)
邵雍曰歷不能無差今之學歷者但知歷法不知歷理
能布筭者洛下閎也能推步者甘公石公也洛下閎但
知歷法揚雄知歷法又知歷理太玄經元圖曰七十
二策為一日凡三百六十四日有半踦滿焉以合歲之
日而律歷行故自子至辰自辰至申自申至子冠之以
甲而章會統元與月蝕俱沒元之道也注元以隂陽為
本故兼該顓頊太初二歷踦滿二贊以合歲之日而行
律歷也元告元日書斗書而月不書常滿以御虚也
王涯說元曰元之首也始於中中之始也在乎一一之
所配自天元甲子朔旦冬至推一晝一夜終而復始每
二贊一日凡七百二十九贊而周為三百六十五日
自黃帝迄三代之末凡二千四百十四年歷凡七變漢
四百年歷凡四變(一云五變)自魏晉迄隋又十六變而後魏
後周六歷不與焉唐三百年歷凡九變自五代之調元
欽天而歷法始弊本朝自建隆迄慶元二百五十年間
歷十四變上距黃帝之歷凡五十八變矣三代之歷
多至八百年少至四百年而一變者非歷之差也正朔
既改歷不容不變也漢歷率百年一變唐歷率百年三
變本朝歷率百年而六變以其用之久近觀之則法之
䟽密可知矣魏景初歷至宋元嘉凡用二百八十年
元嘉歷至梁凡六十五年梁大明歷汔陳凡八十年
昔洛下閎太初歷成自言八百年當差一度其後未及
八十年已差一度矣李淳風亦曰一氣差三度九日差
一刻又曰自太初下至麟德差四日自太初上及僖公
差三日一行亦曰劉洪歷四十五年差一度梁武帝歷
一百八十六年差一度前人術精猶不免此况賤工之
草創者乎作歷之法必先定方隅驗昏旦測時氣齊
晷刻候中星又驗之以農事之蚤晚物類之變化然後
中氣可得而定中氣既定然後閏餘可得而推堯之
作歷仰觀象於天俯觀事於民遠觀宜於鳥獸(堯典說)
黃帝迎日推策嚳歷日月而迎送之歷法其来久矣至
堯始大備歷雖定數象為不定之法而必本於敬順
析因夷隩仁民之政孳希毨氄愛物之政無非順天者
中星正則天運可求分至定則日行可準秦顓頊歷
置閏在歲後堯歷考中星定分至隨同置閏故四時不
差遂為後世法自蔡邕杜預用新術治歷至何承天
祖冲之考索愈精承天以月蝕之衝推日躔次冲之言
古術之作在漢初周末所謂求詳於未差之前蓋劉歆
班固所不能到也天地之數惟竒則無窮置閏所以
補竒數也古歷簡易未立差法但隨時占候修改以
與天合晉虞喜始以天為天以歲為歲乃立差以追其
變約以五十年退一度何承天以為太過乃倍其年而
又反不及隋劉焯取二家中數七十五年為近之亦未
精密日行而多五日九百四十分日之二百三十五
者為氣盈月行而少五日九百四十分日之五百九十
二者為朔虚合氣盈朔虚而閏生焉十有九歲七閏則
氣朔分齊是為一章(朱氏書說)迎日推策則有其數轉璣
觀衡則有其象歸竒於扐以象閏數也斗指兩辰之間
象也象數者天理也非人所能為也以定時成歲者唐
典也以詔王居門終月者周制也帝王必先考正歷
象蓋將以前民用授人時作易聖人治歷明時獨取
諸革馮相氏辨敘事會天位注若今歷日景象皆
動動則必差歲時迭更更則必異故歷不容於不改
堯命官以明歷象舜齊七政以察璣衡漢歷五變而
太初最密唐歷八改而大衍最密太初表於漢代景
初冠於魏歷(以年號為目)日月轉運於天猶人之行步故
推歷謂之步歷以象紀歷謂之歷象以數紀歷謂之
歷數八卦列明時之象九疇開協紀之文使日蝕
皆不可以常數求無以稽歷數之疏密若皆可以常數
求無以知政教之休咎(大衍日蝕議)曲技雲浮疇官雨絶
(劉焯)以氣命律以律起歷以歷正時以時授事凡以
建兩儀而命萬物堯舜相授禹箕子相傳夫孰非是道
歲周三百六十五日四分日之一而曰三百六旬有
六日者舉成數也二十八宿從東而左行日從西而
右行逆沿二十八宿(月令正義)積三十三月而一閏則春
夏秋冬正矣(史正義)何承天立歲差法後亦不定邵堯
夫立差法冠絶古今於日月交感之際隂陽虧盈求之
大抵隂常虧陽常盈(程氏云)蓂莢知朔梧桐知閏日
月相斛爾雅夏曰歲商曰祀周曰年而唐
虞曰載郭璞曰歲取星行一次年取禾更一
熟
歲名(支)
困敦(子)赤奮若(丑)攝提格(寅)單閼(卯)執徐(辰)
大荒落(已)敦牂(午)協洽(未)涒灘(申)作噩(酉)
閹茂(戌)大淵獻(亥)
歲陽(干)
閼逢(甲)旃蒙(乙)柔兆(丙)強圉(丁)著雍(戊)
屠維(已)上章(庚)重光(辛)玄黓(壬)昭陽(癸)
見爾雅史記天官歷書淮南子
日月所會之次
玄枵(子女虛危)星紀(丑斗牛)析木(寅尾箕)大火(卯氐房心)夀星(辰角亢)
鶉尾(已翼軫)鶉火(午柳星張)鶉首(未井鬼)實沈(申觜參)大梁(酉胃昴畢)
降婁(戍奎婁)陬訾(亥室璧)
律吕
黃鍾(十一)大(十二呂)太蔟正夾鍾(二)姑洗(三)
中呂(四)蕤賓(五)林鍾六(淮南時則訓作百鍾)夷則(七)
南呂(八)無射(九)應鍾(十)
玉海卷十
