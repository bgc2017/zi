卷一百五十二
玉海卷一百五十二
宋王應麟撰
朝貢
外夷來朝(内附)
先王襲冠帶以辨諸華限要荒以殊遐裔區分中外
其來尚矣夷狄戎蠻繁種落異君長遇有道則時遵
聲教際衰世則爭肆虔劉但當修文德以來之擇信
臣以撫之謹邊備以防之庶得其道也
商遠夷來獻
殷武箋成湯之時氐羌遠夷之國來獻來見曰商王是
吾常君
殷遠方重譯
家語五儀解殷王大戊側身思行明養民之道三年之
後遠方慕義重譯至者十有六國書正義皇甫謐云
大戊問於伊陟云云修先王之政三年而遠方重譯而至
七十六國
周象胥舌人
秋官象胥每翟上士一中士二下士八徒二十人(注通夷狄)
(之言者曰象胥其有才知者也此類之本名東方曰寄南方曰象西方曰狄鞮北方曰譯今總名曰象者周之)
(德先致南方也)掌蠻夷閩貉戎狄之國使掌傳王之言而諭說
焉以和親之以時入賓則協其禮與其辭言傳之大
行人七歲屬象胥諭言語協辭命注司農云象胥譯官
也玄謂胥讀爲諝諝謂象之有才知者王制東方曰寄
南方曰象西方曰狄鞮北方曰譯此官爲象者周始有
越重譯而來獻是因通言語之官爲象胥云(杜業曰周封八百重)
譯來賀(尚書大傳成王時越裳氏重九譯而獻白雉)職方氏辨四夷八蠻七
閩九貉五戎六狄之人民注周之所服國數也(爾雅九夷八蠻)
六戎五狄謂之四海(詩序注九夷八狄七戎六蠻旅獒通道于九夷八蠻)王制正義夷有九曰玄莵樂
(浪高驪蒲飾鳬臾索家東屠倭人天鄙蠻有八曰天竺咳首僬僥跂踵穿胸儋耳狗軹旁春戎有六曰僥夷戎)
(夷老白耆羌鼻息天剛狄有五曰月支穢貉匈奴單于白屋)周語使舌人體委與
之注舌人能達異方之志象胥之官也漢志象來致
福注象譯也
周王會湯四方獻令
汲冡周書王會解第五十九(晉孔晁注)序周室既寧八方會
同各以其職來獻欲垂法厥世作王會成周之會(一作成王)
(唐顔師古曰武王時注王城既成大會諸侯及四夷也)墠上張赤帟隂羽(隂鶴也以羽飾)
(帳也除地白墠帟帳也)天子南面立絻無繁露朝服八十物搢珽
(繁露絻之所垂也所尊敬則有馬八十物大小所服搢插也珽似笏)唐叔荀叔周公在左
太公望在右皆絻亦無繁露朝服七十物搢笏旁天子
而立於堂上(唐荀國名皆成王弟故曰叔旁謂差在後也近天子故冕亦無旒)堂下之
左唐公虞公南面立焉(堯舜後也)堂下之右殷公夏公立焉
(杞宋)皆南面絻有繁露朝服五十物皆搢笏爲諸侯之有
疾病者阼階之南祝淮氏榮氏次之珪瓉次之皆西面
彌宗旁之(淮榮二祝之氏彌宗官名次珪瓉南差在後)相者太史魚大行人
皆朝服有繁露(魚太史名及大行人皆讃相賓客禮儀)堂下之東面郭叔
掌爲天子菉幣焉絻有繁露(郭叔虢叔文王弟菉錄諸侯之幣也)内臺西
面者正北方應侯曹叔伯舅中舅(内臺中臺也應侯成王弟曹叔武王弟皆)
(國名爲諸侯二舅成王之舅姜兄弟也)比服次之要服次之荒服次之西
方東面正北方伯父中子次之(此要服於比服轉遠故殊其名非夷狄之四荒)
(也伯父姬姓之國中子於王子中行者也)方千里之内爲比服方二千里之
内爲要服方三千里之内爲荒服是皆朝于内者(此服名因)
(於殷非周制也)堂後東北爲赤帟焉浴盆在其中其西天子車
立馬乘六青隂羽鳧旌(鶴鳧羽爲旌旄也)中臺之外其右泰士
(士一作巫)臺右彌士(外謂臺之東西也外臺右泰士右彌士言尊王泰彌相儀之士也)受贄
者八人東面者四人(受賓幣士也四人東面則西面四人也)陳幣當外臺
天玄毼宗馬十二(陳束幣被馬于外臺天玄黑宗尊也)玉玄繚璧綦十
二(此下三璧皆玉玄繚以黑組紐之綦玉名有十二)參方玄繚璧豹虎皮十二
(參方陳幣三所也璧皮兼陳也)四方玄繚璧琰十二(琰珪也有鋒銳陳之四方列之也)
外臺之四隅每隅張赤帟爲諸侯欲息者皆息焉命之
曰爻閭(每角帳息者隨所近也諸侯稱爻也)周公旦主東方所之青馬黑
毼謂之母兒其守營墻者衣青操弓執矛西面者正北
方稷愼大麈(稷愼即肅愼也貢麈似鹿正北内臺北也)穢人前兒若獼猴立
行聲如小兒(穢韓穢東夷别種)良夷在子(良夷樂浪之夷也貢奇獸)揚州貢
禺禺魚名解隃冠(亦奇魚也說文作鰅鰅魚名皮有文出樂浪東暆神爵四年初捕收輸考)
(工)發人鹿人(發亦東夷)鹿人若鹿迅走俞人雖馬(俞東北夷雖馬嶲如)
(馬一角不角曰騏)青丘狐九尾(青丘海東地名)周頭煇(一作抵輝)煇者
羊也(周頭亦海東夷)黑齒白鹿白馬(黑齒西遠之夷也貢白鹿白馬)白民乘黃
似騏(一作狐)皆有兩角(白民亦東南夷)東越海&KR2547;(東越則海際&KR2547;文&KR2547;)歐人
蟬蛇順食之美(歐一本作甌東越甌人也)於越納姑妹珍且甌文蜃
(且甌在越文蜃大蛤也)共人玄貝(吳越之蠻)海陽大蟹(海水之陽一蟹盈車)自深柱
(自深亦南蠻也)會稽以&KR2396;(其皮可以爲鼓)皆面西嚮(自壁以下至此向西面也)正北
方義渠以兹白兹白者若白馬鋸牙食虎豹(亦在臺北與大塵對)
(義渠西戎國兹白一名駮)史林以酋耳酋耳者身若虎豹(戎之在西南者)北
唐戎以閭閭似隃冠(戎之在西北者射禮以閭象爲射器)儀禮鄉射禮於郊則閭中以
(旌獲注引周書閭獸名如驢一角或曰如驢岐蹄)渠叟以鼩犬鼩犬露犬也能
飛食虎豹(渠叟西戎之别名)樓煩以星施(一作星旄)星施者羽旄(樓煩)
北煩地(選甘泉賦注引周書曰樓煩星旄者羽旄也鄭玄曰可以爲旌旗也)卜盧以紈牛(卜盧)
(盧人面西北戎也合盧水是)文選注云紈牛小牛也區陽以鼈封鼈封者若彘
前後有首(區陽亦戎名)規規(一作規矩)以麟麟者仁獸也(規規亦戎也麟)
(似鹿牛尾一角馬蹄也)西申以鳳鳥氐羌以鸞鳥巴人以比翼鳥
方煬以皇鳥(方煬亦戎别名也皇鳥配於鳳者也)蜀人以文翰文翰者臯
雉(一作雞爾雅注逸周書曰文鶾若彩雞鳥有文彩者臯雉似鳬冀州謂之澤特也說文亦引逸周書文翰)
(若翬雉一名鵘風)方人以孔鳥(方人亦戎别名孔與鸞相配者)卜人以丹砂(卜人)
(西南蠻丹砂之所出)夷用木(夷東北夷也木生水中黑色而光其堅如鐵)康人以桴
苡其實如李食之宜子康亦西戎别名(詩芣苡釋文山海經及周書王會皆云芣苢)
(木也實似李食之宜子出於西戎)州靡以費費其形人身(州靡北狄也費費野羊)
都郭生生人面能言(都郭北狄生生獸名)奇幹善芳善芳頭若雄
雞佩之令人不昧(奇幹亦北狄)皆東嚮(此東向列次也)北方臺正東
高夷嗛羊(高夷東北夷高句曬)獨鹿卭卭距虚善走也(獨鹿西方之戎也卭)
(卭獸似鼠距虚負蟨而走)孤竹距虚(孤竹東北夷)不令支玄獏(不令支皆東北夷獏)
(白狐玄獏則黑狐)不屠何青熊(不屠何東北夷)東胡黃羆(東胡東北西卑)山戎
戎菽(山戎亦東北夷戎菽巨豆也)其西般吾白虎(次西也般吾北狄近西也)屠州
黑豹(屠州狄之别名)禺氏騊駼(禺氏西北戎夷騊駼馬之屬也)大夏兹白牛(大夏)
(西北戎兹白牛野獸也似白牛之形)犬戎文馬而赤鬛縞身目若黃金名
古皇之乘說文作吉星(犬戎西戎之遠者)數楚每牛(數楚亦北戎也牛之小者也)
凶戎(一作匈奴)狡犬(匈奴北戎也)權扶玉目(權扶南蠻也玉之有光明形甚小也)白
州比閭比閭者其華若羽伐其木以爲車(白州者東南蠻也與白民)
(接也)禽人菅(亦東南蠻菅草堅忍)路人大竹(路人東南蠻貢大竹)長沙鼈其西
魚復鼔鐘鐘牛(次西列也魚復南蠻國也貢鼓及鐘而似牛形者美遠致也)蠻揚之
翟(揚州之蠻貢翟鳥)蒼梧(一作倉吾)翡翠所以取羽(蒼梧亦蠻也)其餘皆
可知自古之政南人致衆者皆北嚮(舊編成周之會墠上張赤帟隂羽除)
(地曰墠帟帳也隂鶴也天子南面立唐叔周公在左太公望在右旁天子而立於堂上堂下之右唐公虞公立)
(焉堂下之左商公夏公立焉皆南面内臺北服荒服外臺四隅張帟周公旦主東方太公望主西方自肅慎以)
(下其贄物二十一自塵以下皆西向自義渠以下其贄物二十自兹白以下皆東向自高夷以下其贄物十四)
(自嗛羊以下皆南向自權扶以下其贄物九自玉目以下皆北向)秋官大行人九州
之外謂之蕃國世壹見各以其所貴寶爲摰注所貴寶
見傳者若犬戎獻白狼白鹿是也其餘則周書王會備
焉疏曰書篇名詩騶虞釋文引周書王會(詩疏鄭志張逸問傳曰白虎黑文荅曰周史王會)
云(文選白馬賦注引周書王會鄭玄曰云云又王元長序奇幹善芳之賦紈牛露犬之玩乘黃兹白之駟李)
(善注引周書又引東越侮食)旅獒疏按王會篇諸方致貢無所不
有此言惟服食器用者遠方所貢雖不充器用實亦受
之召公深戒武王故言此晉輿服志成王之會壇垂
隂羽五方之盛有八十物宗馬鳥旌奚往不格
伊尹朝獻商書(本周書中以事類来附王會俱朝貢事故今附合)湯問伊尹曰
諸侯來獻或無牛馬之所生而獻遠方之物事實相反
不利今吾欲因其地勢所有獻之易得而必貴其爲四
方獻令(制其品服之令)伊尹受命於是爲四方令曰請正東符
婁仇州伊慮漚深九夷十蠻越漚鬋髮文身(十蠻者東夷蠻越之)
(别稱鬋髮文身因其事以名也)請令以魚支之鞞鰂之醬鮫瞂利劒爲
獻(鞞刀削鰂魚名瞂盾也以鮫皮作之鮫文魚也)正南甌鄧桂國損子産里百
濮九菌(六者南蠻之别名)請令以珠璣瑇瑁象齒文犀翠羽菌
鶴矩狗爲獻(璣似珠而小鶴可用爲旌翳矩狗狗之善者也)正西昆侖狗國鬼
親枳己闒耳貫胷雕題離丘漆齒(九者西戎之别名)請令以丹
青白旄紕罽江歴龍角神龜爲獻(江歴珠名龍解角故得也)正北空
同大夏莎車姑他旦略豹胡戎翟匃奴樓煩月氏殱犂
其龍東胡(十二者北狄之别名也戎狄在西北界戎翟之間因名也)請令以槖駞白
玉野馬騊駼駃騠良弓爲獻湯曰善(後漢西南夷傳注伊尹爲四方獻令)
楊炯少室山碑曰稽其殷令有文犀利劒之效珍考
其周書有赭白乘黃之騁力
漢譯官令譯使九譯令
表典客屬官有行人譯官令丞(周堪爲譯官令)典屬國有九譯
令一人河平元年省并大鴻臚禮樂志象來致福注
李奇曰象譯也地理志自夫甘都盧國船行可二月
餘有黃支國民俗略與珠厓相類多異物自武帝以來
皆獻見有譯長屬黃門與應募者俱入海市明珠璧流
離奇石異物齎黃金雜繒而往所至國皆廪食爲耦黃
支之南有己程不國漢之譯使自此還矣(見西域傳凡國五十自譯)
(長皆佩漢印綬)後東夷傳自女王國東度海千餘里至枸奴
國雖皆倭種而不屬女王國南四千餘里至朱儒國人
長三四尺自朱儒東南行船一年至裸國黑齒國使譯
所傳極於此矣太史公曰海外殊俗重譯欵塞請來
獻見司馬相如曰康居西域重譯請朝稽首來享
董賢傳單于來朝宴見以問譯上令譯報張騫傳廣
地萬里重九譯致殊俗班固達初中上疏烏桓就闕
稽首譯官
漢北貉致梟騎
帝紀高祖五年北燕人來致梟騎助漢注貉在東北
方三韓之屬
漢夜郎入朝罽賓奉獻
西南夷傳元鼎六年平南夷爲牂柯郡夜郎侯始倚南
粤南粤已滅還誅且蘭夜郎遂入朝上以爲夜郎王冉
駹震恐請臣置吏元封二年以兵臨滇滇降請置吏入
朝以爲益州郡賜滇王印復長其民西南夷君長以百
數獨夜郎滇受王印(光武時䍧牱大姓從番禺江入貢)西域傳罽賓
武帝始通罽賓其後遣使奉獻漢使關都尉文忠送其
使成帝時復遣使獻杜欽言起皮山南更不屬漢之國
四五使者業已受節可至皮山而還其使數年一至
車師地節二年鄭吉傳送車師王妻子至長安賞賜甚
厚每朝會四夷常尊顯以示之烏孫元壽二年烏孫
大昆彌伊秩靡與單于並入朝漢以爲榮康居成帝
時遣子侍漢貢獻都護郭舜言宜歸其侍漢終羈縻而
未絶揚子漢德可謂允懷矣黃支之南大夏之西東
鞮北女來貢其珍伍被曰南越賓服羌貢獻東甌
入朝廣長榆開朔方匈奴折傷
漢西域三十六國内屬(遣子入侍五十餘國内屬)
西域傳西域以孝武時始通本三十六國其後稍分至
五十餘(師古曰司馬彪續漢書云哀平間有五十五國)皆在匈奴之西烏孫之
南南北有大山中央有河東西六千餘里南北千餘里
東則接漢阸以玉門陽關西則限以嶺故皆役屬匈
奴匈奴西邊日逐王置僮僕都尉使領西域自周衰戎
狄錯居涇渭之北及始皇攘郤戎狄築長城以界中國
然西不過臨洮漢興孝武事征四夷廣威德而張騫始
開西域之迹(張騫傳大宛諸國發使隨漢使來觀漢廣大)後驃騎將軍破匈
奴右地降渾邪休屠王遂空其地始築令居以西初置
酒泉郡後稍發徙民充實之分置武威張掖敦煌列四
郡據兩關焉自貳師將軍伐大宛之後西域震懼多遣
使來貢獻漢使西域者益得職於是自敦煌郡西至鹽
澤往往起亭而輪臺渠犁皆有田卒數百人置使者校
尉領護以給使外國者至宣帝時遣衛司馬使護鄯善
以西數國及破姑師未盡殄分以爲車師前後王及山
北六國時漢獨護南道未能盡并北道也然匈奴不自
安矣後日逐王畔單于將衆來降護鄯善以西使者鄭
吉迎之既至漢封日逐王爲歸德侯吉爲安遠侯是歲
神爵三年也及因使吉并護北道故號曰都護都護之
置自吉始矣僮僕都尉由此罷匈奴益弱不得近西域
於是徙屯田於北胥鞬披莎車之地屯田校尉始屬都
護都護治烏壘城去陽關二千七百三十八里與渠犁
田官相近於西域爲中故都護治焉至元帝時復置戊
己校尉屯田車師前王庭是時匈奴東蒲類王兹力支
降都護分車師後王之西爲烏貪訾離地以處之自宣
元後單于稱藩臣西域服從其土地山川王侯戸數道里
遠近翔實矣(翔與詳同)婼羌鄯善且末小宛精絶戎盧扞彌
渠勒于闐皮山烏秅西夜蒲犁依耐無雷難兜罽賓烏
弋山离安息大月氏康居大宛桃槐休循捐毒莎車疏
勒尉頭烏孫姑墨温宿龜兹烏壘渠犁尉犁危須焉耆
烏貪訾離卑陸卑陸後國郁立師單桓蒲類蒲類後國
西且彌東且彌刧國狐胡山國車師前王車師後王車
師都尉車師後城長國口三百七十四萬九千九百六
十四戸四十四萬五千四百七十九最凡國五十自譯
長城長君監吏大祿百長千長都尉且渠當戸將相侯
王皆佩漢印綬凡三百七十六人而康居大月氏安息
罽賓烏弋之屬皆以絶遠不在數中其來貢獻則相與
報不督錄總領也(楊雄上書往者圖西域制車師置城郭都護三十六國費歲以大萬計數)
百萬迺以制匈奴也(劉歆議曰孝武置五屬國起朔方東伐朝鮮起玄莬樂浪以斷匈奴之左臂西伐大宛)
(并三十六國結烏孫起燉煌酒泉張掖以鬲婼羌裂匈奴之右肩單于孤特遠遁于幕北四垂無事)贊曰
孝武圖制匈奴表河曲列四郡開玉門通西域以斷匈
奴右臂隔絶南羌月氏單于失援由是遠遁而幕南無
王庭敘傳西戎即序夏后是表周穆觀兵荒服不旅漢
武勞神圖遠甚勤王師驒驒致誅大宛使命廼通條支
之瀕昭宣承業都護是立總督城郭三十有六修奉朝
貢各以其職後西域傳武帝時西域内屬有三十六
國漢爲置校尉領護之宣帝改曰都護元帝又置戊己
二校尉屯田於車師前王庭哀平之間自相分割爲五
十五國建武中皆遣使求内屬願請都護(紀二十一年冬鄯善車師)
(皆遣子入侍貢獻光武以天下初定未遑外事不許前傳云自建武以來西域思漢威德咸樂内屬大國莎)
(車于闐之屬數遣使置質于漢願請屬都護聖上羈縻不絶辭而未許)永平中北虜脅諸
國共寇河西十六年明帝乃命將帥北征匈奴取伊吾
盧地置宜禾都尉以屯田遂通西域于闐諸國皆遣子
入侍西域自絶六十五載乃復通焉明年始置都護戊
己校尉(十七年十一月置西域都護)建初元年春章帝不欲疲敝中
國乃迎還戊己校尉不復遣都護二年復罷屯田伊吾
時班超留于闐和帝永平元年竇憲大破匈奴二年遣
副校尉閻槃擊伊吾破之三年班超遂定西域因以超
爲都護居龜兹復置戊己校尉六年超復擊破焉耆於
是五十餘國悉納質内屬其條支安息諸國至於海濱
四萬里外皆重譯貢獻九年超遣掾甘英窮臨西海而
還於是遠國蒙奇兜勒皆來歸服遣使貢獻安帝永初
元年罷都護棄西域元初六年車師前王及鄯善王來
降其後北虜與車師入寇河西議者因欲閉玉門陽關
以絶其患延光二年敦煌太守張璫陳三策以酒泉屬
國吏士二千餘人集昆侖塞先擊呼衍王絶其根本上
計也置軍司馬據柳中中計也收鄯善等入塞下計也
朝廷下其議尚書陳忠上疏曰孝武開河西四郡以隔
絶南羌收三十六國斷匈奴右臂單于鼠竄至宣元之
世遂備藩臣關徼不閉羽檄不行宜增四郡屯兵以西
撫諸國折衝萬里震怖匈奴帝乃以班勇爲西城長史
將弛刑士五百人西屯柳中勇遂破平車師自建武至
于延光西域三絶三通順帝永建二年勇復擊降焉耆
於是龜兹疏勒于闐莎車等十七國皆來服從而烏孫
蔥嶺已西遂絶六年復屯田伊吾置伊吾司馬一人班
固紀諸國風土人俗已備今撰建武後事爲西域傳皆
安帝末班勇所記云西域内屬諸國東極玉門陽關西
至蔥嶺東北與匈奴烏孫相接有兩道傍南山北陂河
西行至莎車爲南道自車師前王庭隨北山陂河西行
至疏勒爲北道莎車思慕漢家建武五年河西大將軍
竇融承制立康爲漢莎車建功懷德王西域大都尉五
十五國皆屬焉二十一年冬車師前王鄯善焉耆等
十八國俱遣子入侍貢獻珍寳願得都護天子皆還其
侍子厚賞賜之論曰張騫懷致遠之略班超奮封侯之
志立功西遐羈服外域故設戊己之官分任其事建都
護之帥總領其權立屯田於膏腴之野列郵置於要害
之路荀悅漢紀西域本三十六國後分爲五十四國
皆在匈奴之西婼羌沮沬精絶戎盧渠勒皮山烏秅蒲
犁西夜依耐無雷捐毒桃槐休循䟽勒尉頭烏貪卑陵
(一作卑陸)渠類谷隋立師(一作郁立師)單桓蒲類西沮彌劫國狐
胡山國車師(凡二十七國小國也小者七百戸大者千戸)杅彌于闐難完(一作)
(難兜)莎車温宿龜兹尉犂危湏焉耆(凡此九國次大國小者千餘戸大者六七)
(千戶)按三十六國曰婼羌鄯善且末小宛精絶戎盧杅
彌渠勒于闐皮山烏秅西夜蒲犁依耐無雷大宛桃槐
休循捐毒莎車䟽勒尉頭烏孫(前西域傳武帝通三十六國皆在匈奴之西烏)
(孫之南既言在烏孫之南則烏孫不與矣)姑墨温宿龜兹尉犁危湏焉耆卑
陸前後國郁立師單威蒲類前後且彌東西劫國車師
前後都尉後城長四國(狐胡亦治車師柳谷通五國嘗合爲一)康居大月氐安息罽
賓烏弋之屬皆以絶遠不在數中(難兜屬罽賓不在三十六國之數)不屬都護則罽賓難兜烏弋山離安
息大月氏康居(不言去都護治則婼羌桃槐訾離卑陸後郁立師單桓蒲類後山國車師都尉後域長國)
班超傳建初三年上䟽曰今西域諸國自日之所入
莫不向化唯焉耆龜兹未服從若姑墨温宿二國來降
則龜兹自破臣超目見西域平定陛下舉萬年之觴薦
勲祖廟布大喜於天下云云斬焉耆王廣尉犁王汎更立
元孟爲焉耆王超留半歲慰撫之於是西域五十餘國
悉納質内屬明年詔曰超安集于闐以西遂踰葱嶺迄
縣度出入二十二年莫不賓從臧洪傳父旻爲匈奴
中郎將太尉袁逢問西域諸國土地風俗人物種數旻
言西域本三十六國後分爲五十五國稍散至百餘國
楊終傳建初元年(正月)上疏間者北征匈奴西開三十
六國轉輸煩費孝元棄珠厓之郡光武絶西域之國不
以介鱗易我衣裳隋裴矩西域圖記序禹定九州導
河不踰積石秦兼六國設防止於臨洮漢氏興基開拓
河右始稱名號者有三十六國其後分立乃五十五王
仍置校尉都護雖大宛以來略知戸數而諸國山川未
有名目(隋煬帝遣韋節使西域諸國令矩於武威張掖致之其有君長者四十四國矩因其使者入朝)
(使相風諭大業中來朝三十餘國因置西域校尉今所存錄者二十國)
漢渠黎六國來獻
武帝紀天漢二年秋渠黎六國來獻注西域胡國名
漢單于遣名王奉獻來朝入侍奉珍
朝賀
宣紀本始二年秋匈奴有桀心欲掠烏孫遣御史大夫
田廣明等五將軍兵十五萬騎(獵其南)校尉常惠持節護
烏孫兵咸擊匈奴(五萬騎震其西)三年夏五月常惠將烏孫兵
入匈奴右地大克獲(匈奴)民衆死傷而去及畜產遠移死
亡不可勝數於是匈奴遂衰耗兹欲向和親而邊境少
事神爵二年九月匈奴單于遣名王奉獻賀正月始和
親四年五月匈奴單于遣弟呼留若王勝之來朝五鳳
二年冬十一月匈奴呼遫累單于帥衆來降封爲列侯
三年三月詔曰往者匈奴數爲邊寇朕承至尊未能綏
定匈奴虚閭權渠單于請和親右賢王屠耆堂代立骨
肉大臣立虚閭權渠單于子爲呼韓邪單于擊殺屠耆
堂諸王並自立分爲五單于更相攻擊因大乖亂單于
閼氏子孫昆弟及呼遫累單于名王右伊秩訾且渠當
戸以下將衆五萬餘人來降歸義單于稱臣使弟奉珍
朝賀正月北邊晏然靡有兵革之事置西河北地屬國
以處匈奴降者甘露元年正月呼韓邪單于遣子右賢
王銖婁渠堂入侍冬匈奴遣弟左賢王來朝賀(四年正月單于)
(稱臣遣弟谷蠡王入侍)功臣表歸德侯先賢撣神爵三年四月
戊戌以日逐王率衆降侯信成侯王定以烏桓屠驀單
于子左大將軍率衆降五鳳二年九月癸巳封義陽侯
厲温敦三年二月甲子以謼(與呼同)遫累單于率衆降侯
千五百戸揚雄云元康神爵之間大化神明鴻恩博
洽而匈奴内亂五單于爭立日逐呼韓邪扶伏稱臣(又云)
(徒奮揚威武明漢兵若雷風耳)
漢單于朝甘泉宫置酒建章宫
宣紀甘露元年正月呼韓邪單于遣子右賢王入侍二
年十二月欵五原塞願奉國珍以朝三年正月詔有司
議咸曰單于非正朔所加王者所容也禮儀宜如諸侯
王稱臣昧死再拜位次諸侯王下詔曰其以客禮待之
位在諸侯王上三年正月行幸甘泉郊泰畤呼韓邪單
于稽侯㹪來朝贊謁稱藩臣而不名單于就邸置酒建
章宫饗賜單于觀以珍寳二月單于罷歸命長樂衛尉
董忠車騎都尉昌(晉灼曰韓昌)騎都尉虎將萬六千人送單
于居幕南保光祿城詔北邊賑榖食郅支遠遁匈奴遂
定黃龍元年正月復朝禮賜如初二月歸國匈奴傳
神爵四年稽侯㹪立呼韓邪單于(恐年月並有差)其冬都隆奇
立日逐王薄胥堂爲屠耆單于明年呼揭王自立爲呼
揭單于右奥鞬王自立爲車犁單于烏藉都尉亦自立
爲烏藉單于凡五單于其後呼韓單于兄左賢王呼屠
吾斯亦自立爲郅支骨都侯單于進攻呼韓邪(呼韓衆裁數萬)
呼韓邪破其兵走郅支都單于庭呼韓邪之敗也左伊
秩訾王勸令稱臣入朝從漢求助諸大臣相難久之呼
韓邪從其計遣子右賢王銖婁渠堂入侍郅支單于亦
遣子右大將軍駒于利受入侍是歲甘露元年也明年
呼韓邪單于欵五原塞願朝三年正月漢遣車騎都尉
韓昌迎發過所七郡郡二千騎爲陳道上單于正月朝
天子于甘泉宫寵以殊禮位在諸侯王上贊謁稱臣而
不名賜以冠帶衣裳黃金璽盭綬玉具劒(孟康曰標首鐔衛盡用玉)
(爲之)佩刀弓一張矢四發(發十二矢也)棨戟十安車一乘鞌勒
一具馬十五匹黃金二十斤錢二十萬衣被七十七襲
錦繡綺縠雜帛八千匹絮六千斤禮畢使有司道單于
先行宿長平(就邸長安)上自甘泉宿池陽宫上登長平阪詔
單于毋謁其左右當戸之羣臣皆得列觀及諸蠻夷君
長王侯數萬人咸迎於渭橋下夾道陳上登渭橋咸稱
萬歲單于就邸留月餘遣歸國單于自請願留居光祿
塞下有急保漢受降城遣長樂衛尉高昌侯董忠騎都
尉韓昌將騎萬六千及邊郡士馬以千數送單于出朔
方雞鹿塞又轉邊穀米糒前後三萬四千斛給贍其食
明年兩單于俱遣使朝獻漢待呼韓邪使有加明年呼
韓邪來朝禮賜如初加衣百十襲錦帛九千匹絮八千
斤贊曰孝宣覆以威德單于稽首臣服三世稱藩賓于
漢庭是時邊城晏閒牛馬布野元紀竟寧元年正月
虖韓邪來朝詔曰云云其改元爲竟寧(禮賜如初加衣服錦帛絮倍於黃龍)
(時)成紀河平四年正月匃奴單于來朝(復株絫若鞮單于也)引
見白虎殿丞相王商坐未央廷中單于前拜謁哀紀
元壽二年正月匈奴單于烏孫大昆彌來朝二月歸國
(烏珠留單于也)舍之上林苑蒲陶宫加賜衣三百七十襲錦帛
三萬匹絮三萬斤後匈奴傳論龍駕帝服鳴鐘傳鼓
於清渭之上南面而朝單于朔易無復匹馬之蹤六十
餘年
漢南單于詣闕稱藩
後傳南匈奴䤈落尸逐鞮單于比者呼韓邪單于之孫
爲右奥鞬日逐王光武初未遑外事六年始令歸德侯
劉颯使匃奴匈奴亦遣使來獻復令中郎將韓統報命
賂遺金幣以通舊好而單于驕踞自比冒頓對使者辭
語悖慢帝待之如初(建武六年十四年匈奴遣使來獻使中郎將報命)十三年
遂寇河東於是匈奴左部轉居塞内朝廷患之增緣邊
兵大築亭候修烽火二十年入寇至上黨扶風天水二
十一年冬復寇上谷中山殺掠鈔奪甚衆北邊無復寧
歲二十二年單于輿死左賢王蒲奴立爲單于比不得
立既懷憤恨而匈奴中連年旱蝗赤地數千里單于畏
漢乘其敝乃遣使詣漁陽求和親於是遣中郎將李茂
報命而比密遣漢人郭衡奉匈奴地圖二十三年(紀二十二)
年(烏桓擊匈奴匈奴北徙幕南地空)詣西河大守求内附二十四年春
(紀正月)八部大人共議立比爲呼韓邪單于欵五原塞願
爲藩蔽扞禦北虜其冬(十月)比自立爲呼韓邪單于(紀云自立)
(爲南單于於是南北匈奴始分東觀記曰十二月癸丑匈奴始分為南北單于)帝用中郎將耿
國議乃許之(一本二十四年比自立爲呼韓邪單于欵塞稱藩願扞北虜議者以爲不可許耿國)
(以爲宜如孝宣故事令東扞鮮卑北拒匈奴帝遂立爲南單于由是鮮卑保塞北虜遠遁中國少事)二十
五年春遣弟左賢王莫將兵萬餘人擊北單于弟薁鞬
左賢王生獲之又破北單于帳下並得其衆合萬餘人
北單于震怖却地千里北部薁鞬骨都侯與右骨都侯
率衆三萬餘人來歸南單于南單于復遣使詣闕奉藩
稱臣獻國珍寶(紀春正月遣使詣闕貢獻)求使者監護遣侍子修舊
約(紀三月南單于遣子入侍)二十六年遣中郎將段郴授南單于璽
綬詔聽入居雲中遣使獻駱駞二頭文馬十匹始置使
匈奴中郎將將兵衛護之夏南單于所獲北虜薁鞬左
賢王將其衆畔歸北庭共立薁鞬爲單于更相攻擊左
賢王自殺秋南單于遣子入侍奉奏詣闕詔賜單于冠
帶衣裳黃金璽盭緺綬安車羽蓋華藻駕駟寶劒弓箭
黑節三駙馬二黃金錦繡繒帛萬匹絮萬斤樂器鼔車
棨戟甲兵飲食什器又轉河東米糒二萬五千斛及牛
羊給之令中郎將置安集掾史將弛刑五千人持兵弩
隨單于歲盡輒遣奉奏送侍子入朝中郎將從事一人
將領詣闕遣謁者送前侍子還單于庭元正朝賀拜祠
陵廟畢乃遣單于使令謁者將送賜綵繒千匹錦四端
金十斤太官御食醬及橙橘龍眼荔枝賜單于母閼氏
及左右賢王等繒綵合萬匹歲以爲常冬與北單于戰
不利復詔單于徙居西河美稷使段郴及副校尉王郁
留西河擁護之歲將騎二千㢮刑五百人衛護冬屯夏
罷後以爲常悉復緣邊八郡南單于既居西河亦列置
諸部王助爲扞戍(紀二十八年北匃奴遣使貢獻乞和親)論曰製衣裳備
文物加璽綬正單于之名始分南北二庭(永元十六年北單于遣使)
(詣闕貢獻願和親修呼韓邪故事和帝厚加賞賜不荅其使元興元年重遣使詣敦煌貢獻亦不荅其使)
漢烏桓來朝四夷朝賀大會勞饗中興
四夷來賓
烏桓傳建武二十五年遼西烏桓大人郝旦等九百二
十二人率衆向化詣闕朝貢獻奴婢牛馬及弓虎豹貂
皮(紀建武二十五年春正月烏桓大人來朝)是時四夷朝賀絡繹而至天子
乃命大會勞饗賜以珍寳烏桓或願留宿衛於是封其
渠率爲侯王君長者八十一人皆居塞内布於緣邊諸
郡令招來種人給其衣食遂爲漢偵候助擊匈奴鮮卑
時司徒掾班彪上言始復置校尉於上谷寗城開營府
并領鮮卑賞賜質子歲時互市焉及明章和三世保塞
無事東夷傳建武之初貊人復來朝賀時遼東守祭
肜聲行海表於是濊貊倭韓萬里朝獻故章和已後使
聘流通自中興之後四夷來賓雖時有乖畔而使驛不
絶國俗風土可得略記
漢鮮卑朝賀賜赤車質館
鮮卑傳東胡之支也建武二十五年鮮卑始通驛使三
十年春正月於仇賁率種人詣闕朝賀慕義内屬封爲
王(紀云鮮卑大人内屬朝賀)永平元年遼東太守祭肜誘賂使斬叛
烏桓歆志賁等首皆來歸附並詣遼東受賞賜青徐二
州給錢歲二億七千萬明章二世保塞無事安帝永初
中燕荔陽詣闕朝貢賜以王印綬赤車參駕止烏桓校
尉所居甯城下通胡市築南北兩部質館邑落百二十
部各遣入質祭肜傳建武二十五年鮮卑大都護偏
何遣使奉獻願歸化異種滿離高句驪之屬欵塞上貂
裘好馬諸豪並歸義自效擊匈奴左伊秩訾部斬首二
千餘級受賞賜邊無寇警鮮卑烏桓並入朝貢魏黃
初五年鮮卑步度根詣闕貢獻太和二年軻北能
數欵塞奉貢獻五年四月附義王比能率種人及丁零
詣幽州貢名馬
漢徼外蠻夷内屬
紀光武建武十二年九眞徼外蠻夷張游(傳云蠻里張游注里蜜之)
(别號)率種人内屬封爲歸漢里君十三年七月廣漢徼外
白馬羌豪率種人内屬注西羌有百五十四種在廣漢
西北者爲白馬羌(西羌傳十三年白馬羌豪樓登等率種人五千餘戸内屬封爲歸義君)
十四年夏四月越巂人任貴自稱太守遣使奉計(岑彭傳十)
一年卭榖王任貴聞彭威信數千里遣使來降(卭都夷傳光武封長貴爲卭榖王十四年長貴遣使上三年)
(計即授越巂太守印綬)二十七年益州郡徼外蠻夷率種人内屬
明帝永平十二年正月益州徼外夷哀牢王相率内
屬(見後)和帝永元六年蜀郡徼外羌率種人遣使内附
(傳云永元六年蜀郡徼外大牂夷種羌豪造頭等率種人五十餘萬口内屬拜造頭爲邑君賜印綬)九年
正月永昌徼外蠻夷及撣國王雍由調重譯奉貢(傳云奉國)
(珍寳賜金印紫綬)十二年二月旄牛徼外白狼貗薄夷率種人
内屬(傳永元十二年旄牛徼外白狼貗薄蠻夷王唐僧等率種人十七萬口歸義内屬詔賜金印紫綬小)
(豪錢帛)安帝永初元年正月蜀郡徼外羌内屬(注東觀記曰徼)
外羌龍橋等六種慕義降附(傳云蜀郡徼外羌薄申等八種三萬六千九百口復舉土内屬冬廣漢塞外參)
(狼種羌二千四百口復來内屬)三月己卯永昌徼外僬僥種夷貢獻内
屬(傳云永初元年徼外僬僥種夷陸類等三千餘口舉種内屬)夏五月九真徼外夜
郎蠻夷舉土内屬(傳云開境千八百四十里)二年閏月蜀郡徼外羌
舉土内屬(傳云永初二年青衣道夷邑長令田與徼外三種夷三十一萬口齎黃金旄牛眊舉土内)
(屬帝增令田爵號爲奉通邑君)元初三年越巂徼外夷舉種内屬(傳云郡徼)
(外夷大羊䓁八種戸三萬一千口十六萬七千六百二十慕義内屬)延光元年九真徼外
蠻夷貢獻内屬(傳同)順帝永建六年十二月日南徼外
葉調國貢獻(傳云日南徼外葉調王便遣使貢獻賜金印紫綬東觀記云遣使師會詣闕)
靈帝建寧三年鬱林烏滸民相率内屬(鬱林守谷永以恩信招烏滸人)
(十餘萬内屬皆受冠帶開置七縣)熹平二年十二月日南徼外國重譯
貢獻光和六年復來貢東京賦惠風廣被澤洎幽荒
北燮丁零南諧越裳西包大秦東過樂浪重舌之人九
譯僉稽首而來王張騫傳注應劭曰鄧太后時西夷
檀國來朝賀尚書陳忠按漢舊書乃知世宗時犛靬獻
幻人與俱廵狩
漢莎車鄯善奉獻十六國遣子入侍拘彌
䟽勒莎車于闐貢獻
紀光武建武十四年莎車國(王賢)鄯善國(王安)遣使奉獻(於是)
(西域始通)二十一年冬鄯善車師焉耆等十六國(通鑑及西域傳云十)
(八國當攷)皆遣子入侍奉獻願請都護帝以中國初定未遑
外事乃還其侍子厚加賞賜(二十二年冬鄯善王上書願復遣子入侍更請都護)
(詔不許)和帝永元二年車師前後王並遣子入侍三年
冬詔曰西域諸國納質内附順帝永建四年拘彌國
遣使入獻五年正月䟽勒王遣侍子及大宛莎車王皆
遣使貢獻六年九月丁酉十二月壬申于闐王遣侍子
貢獻漢安二年二月丙辰鄯善王遣使貢獻桓帝延
熹二年十二月四年十月天竺國來獻(傳云和帝時數遣使貢獻)
西域傳建武五年河西竇融承制立康爲漢莎車建功
懷德王西域大都尉五十五國皆屬焉九年賢代立云云
十七年賢復遣使奉獻請都護帝賜賢西域都護印綬
及車旗黃金錦綉二十一年冬車師前王鄯善焉耆等
十八國俱遣子入侍獻其珍寳永元六年七月班超擊
破焉耆於是五十餘國悉納質内屬其條支安息諸國
至于海瀕四萬里外皆重譯貢獻順帝永建四年班勇
復擊焉耆(延光中班勇破焉耆元孟乃遣子詣闕貢獻)於是龜兹䟽勒于闐
莎車等十七國皆來服從(疏勒臣磐遣使奉獻五年遣侍子與大宛莎車使俱詣闕)
(貢獻)杜篤論都賦文身鼻飲緩耳之主椎結左衽鍝
之君東南殊俗不羈之國西北絶域難制之隣靡不重
譯納貢請爲藩臣上猶謙遜而不伐勤以爲獲無用之
虜不如安有益之民馬融廣成頌東隣浮巨海而入
享西旅越葱嶺而來王南徼因九譯而致貢朔狄屬象
胥而來同
漢高麗奉貢内屬
紀光武建武八年十二月高句麗王遣使奉貢二十年
秋東夷韓國人率衆詣樂浪内附(注辰弁馬謂之三韓)二十三年
冬十月丙申高句驪王率種人詣樂浪内屬安帝永
初三年正月高句驪遣使貢獻東夷傳高句驪在遼
東之東千里建武八年遣使朝貢光武復其王號二十
三年冬句驪蠶支落大加戴升等萬餘口詣樂浪内屬
安帝永初五年句驪王宫遣使貢獻求屬玄菟順帝陽
嘉元年(紀云十二月庚戌)置玄莵郡屯田六部
漢交阯奉貢
紀光武建武五年十二月交阯牧鄧讓率七郡太守遣
使奉貢(注交阯今交州縣南濱大海輿地志云其夷足指開折兩足並立指則相交七郡謂南海蒼梧)
(鬱林合浦交阯九真日南並屬交州)
漢夫餘奉獻倭奴奉獻
紀光武建武二十五年冬十月夫餘王遣使奉獻(在海東去)
(玄莵千餘里)是歲烏桓大人率衆内屬詣闕朝貢中元二年
春正月東夷倭奴國王遣使奉獻(倭在帶方東南大海中依山島爲國)
東夷傳倭在韓東南大海中依山島爲居凡百餘國自
武帝滅朝鮮使譯通於漢者三十餘國樂浪郡徼去其
國萬二千里(前志樂浪海中有倭人分爲百餘國以歲時來獻見)建武初貊人朝
貢時遼東太守祭肜威讋北方聲行海表於是濊貊倭
韓萬里朝獻二十年韓人廉斯人蘇馬諟等詣樂浪貢
獻封爲邑君建武中東夷諸國皆來獻見二十五年夫
餘王遣使奉貢光武厚答報之於是使命歲通中元二
年倭奴國奉貢朝獻使人自稱大夫光武賜以印綬安
帝永初元年倭國王帥升等遣使奉獻(紀云冬十月)永寧元
年夫餘遣子(闕)仇台詣闕貢獻賜印綬金綵順帝永和
元年其王來朝京師帝作黃門鼓吹角觗戲以遣之桓
帝延熹四年(十二月)遣使朝賀貢獻靈帝熹平三年復奉
章貢獻夫餘本屬玄莵獻帝時求屬遼東魏志景初
二年六月倭女王遣大夫詣郡求朝獻十二月制以為
親魏倭王假以金印紫綬賜絳地交龍錦宋元嘉二
年獻方物
漢哀牢内屬西南夷貢獻
明紀永平十二年春正月益州徼外夷哀牢王柳貌相
率内屬於是置永昌郡罷益州西部都尉(傳云始通博南山度蘭倉)
(水行者歌曰漢德廣開不賓度博南越蘭津)十七年春是歲甘露降木枝内
附神爵翔集西南夷哀牢儋耳僬僥槃木白狼勤黏諸
種前後慕義貢獻西域諸國遣子入侍夏五月戊子公
卿百官以帝威德懷遠祥物顯應乃並集朝堂奉觴上
壽哀牢傳古未通中國建武二十三年其王賢栗擊
附塞夷鹿茤震雷疾雨水逆流沈數千人賢栗曰今被
天誅中國其有聖帝乎天祐助之何其明也二十七年
率種人詣越巂太守鄭鴻降求内屬封爲君長歲朝貢
永平十二年王柳貌遣子率種人内屬稱邑王者七十
七人戸五萬一千八百九十口五十五萬三千七百一
十一西南去洛陽七千里以其地置哀牢博南二縣割
益州郡西部都尉所領六縣合爲永昌郡先是西部都
尉鄭純化行夷貊君長感慕皆獻土珍頌德美天子嘉
之以爲永昌太守章紀明帝澤臻四表僬僥儋耳欵
塞自至克伐鬼方開道西域威靈廣被無思不服東
都賦綏哀牢開永昌
漢白狼槃木詩
後西南夷傳莋都夷者武帝所開以爲莋都縣元鼎六
年以爲沉黎郡至天漢四年并蜀爲西部置兩都尉一
居旄牛主徼外夷一居青衣主漢人永平中益州刺史
梁國朱輔(東觀記作酺)好立功名慷慨有大略在州數歲宣
示漢德威懷遠夷自汶山以西前世所不至正朔所未
加白狼槃木唐菆等百餘國戸百三十餘萬口六百萬
以上舉種奉貢稱爲臣僕輔上䟽曰臣聞詩云彼徂矣
岐有夷之行傳曰岐道雖僻而人不遠詩人誦詠以爲
符驗今白狼王唐菆等慕化歸義作詩三章路經卭來
大山零高坂峭危峻險百倍岐道襁負老幼若歸慈母
遠夷之語辭意難正草木異種鳥獸殊類有犍爲郡掾
田恭與之習狎頗曉其言臣輒令訊其風俗譯其辭語
今遣從事史李陵與恭護送詣闕并上其樂詩昔在聖
帝舞四夷之樂令之所上庶備其一帝嘉之事下史官
錄其歌焉(注東觀記載其歌并夷人本語並重譯訓詁爲華言今范史所載者是也今錄東觀夷言)
(以爲注)遠夷樂德歌詩曰大漢是治(提官隗構)與天合意(魏昌瑜糟)
吏譯平端(罔驛劉牌)不從我來(旁莫支留)聞風向化(徼衣隨旅)所見奇
異(知唐桑艾)多賜繒布(邪毗堪䋠)甘美酒食(推擇供遠)昌樂肉飛(拓拒蘇便)
屈申悉備(局後仍離)蠻夷貧薄(僂讓龍洞)無所報嗣(莫支度由)願主長
壽(陽雒僧鱗)子孫昌熾(莫穉角存)遠夷慕德歌詩曰蠻夷所處(僂讓反尼)
日入之部(旦交陵悟)慕義向化(繩動隨旅)歸日出主(路且㨂雒)聖德深
恩(聖德渡諾)與人富厚(魏菌度洗)冬多霜雪(淙邪流藩)夏多和雨(莋邪尋螺)
寒温時適(藐潯瀘灕)部人多有(菌補邪推)陟危歴險(辟危歸險)不遠萬
里(莫受萬抑)去俗歸德(術疊附德)心歸慈母(仍路孳模)遠夷懷德歌詩
曰荒服之外(荒服之儀)土地墝埆(犁藉憐憐)食肉衣皮(阻蘇邪犁)不見
鹽穀(莫楊麄沐)吏譯傳風(誾驛傳微)太漢安樂(是漢夜拒)攜負歸仁(蹤優)
(路仁)觸冒險陜(雷折險龍)高山岐峻(倫狼藏幢)緣崖磻石(抉路側錄)木薄
發家(息落服淫)百宿到洛(理歴&KR2507;雒)父子同賜(捕&KR0581;菌毗)懷抱匹帛(懷藁)
(匹漏)傳告種人(傳室呼敕)長願臣僕(陵陽臣僕)是時郡尉府舍皆有
雕飾畫山神海靈奇禽異獸以眩燿之夷人畏憚(通鑑永平)
(十七年三月)蜀都賦陪以白狼夷歌成章种暠傳爲益
州刺史白狼槃木諸國復舉種向化永元十二年白
狼内屬(見上)
魏西域内附
魏志黃初三年二月鄯善龜兹于闐王遣使奉獻詔曰
西戎即敘氐羌來王詩書美之頃西域外夷欵塞内附
其遣使撫之是時西域遂通置戊己校尉魏興西域雖
不能盡至其大國龜兹于闐康居烏孫疏勒月氏鄯善
車師之屬無歲不奉朝貢略如漢氏故事
晉東夷八國歸化十七國内附
武紀泰始二年十一月己卯倭人來獻方物咸寧二年
二月東夷八國歸化七月東夷十七國内附四年三月
東夷六國來獻是歲東夷九國内附太康元年六月甲
申東夷十國歸化七月東夷二十國朝獻二年三月東
夷五國朝獻六月東夷五國内附三年九月東夷二十
九國歸化獻其方物七年八月東夷十一國内附是歲
馬韓十一國遣使來獻八年八月東夷二國内附九年
九月東夷七國詣校尉内附十年五月東夷十一國内
附是歲東夷絶遠三十餘國來獻太熙元年二月辛丑
東夷七國朝貢惠紀永平元年東夷十七國南夷二
十四部並詣校尉内附張華傳爲持節都督幽州戎
夏懷之東夷馬韓新彌諸國依山帶海去州四千餘里
歷世未附者三十餘國並遣使朝獻四夷傳序武帝
撫舊懷新凡四夷入貢者有三十三國(倭人泰始初遣使重譯入貢)
(肅愼氏魏景元末來貢楛矢石弩弓甲貂皮之屬至武帝元康初復來貢)元帝中興又詣江左貢其石弩
晉扶南林邑來獻參離内附
紀武帝泰始四年十二月扶南林邑遣使來獻太康五
年十二月庚午林邑大秦國各遣使來獻六年四月扶
南等十國來獻參離四千餘落内附七年扶南等二十
一國遣使來獻八年十二月壬戌南夷扶南西域康居
遣使來獻十年西南夷二十餘國來獻十二月壬戌奚
軻男女十萬口來降穆帝升平元年正月扶南王竺
旃檀獻象詔還本土孝武太元二年六月乙巳林邑
貢方物七年三月獻方物十四年二月扶南獻方物
南蠻傳林邑本漢象林縣馬援鑄柱之處去南海三千
里(古越裳界馬援撫二銅柱表漢界)大康中始來貢獻扶南西去林邑
三千餘里(在林邑西南)泰始初遣使貢獻穆帝升平初復有
竺旃檀稱王遣使貢象詔還之(胡達立上疏貢金盤椀及金鉦等物)咸
寧中南單于來朝處之王公特進之下齊永明二年
八月壬子扶南遣使朝貢并獻頌章
晉車師遣子入侍
武紀太康元年八月車師前部遣子入侍四年八月鄯
善遣子入侍假歸義侯六年十月龜兹焉耆國遣子入
侍八年十二月康居遣使來獻西戎傳太康六年拜
藍廋爲大宛王其子摩之立遣使貢汗血馬泰始中康
居獻善馬
梁職貢圖(又見圖類)
唐志地理類梁元帝職貢圖一卷南史云貢賦圖(梁書云畫番客入貢圖)
書目金樓子其自序云乃纂百國一卷今存二十有
七爲湘東王時諸番使者入貢圖其形貌服飾次以本
國風俗序曰尼丘有徒人之法晉帝有樂象之賢甘泉
寫閼氏之形後宫玩單于之圖夷歌成章胡人遥集自
塞以西萬八千里路之陿者尺有六寸高山尋雲深谷
絶景占雲望日度青丘而跨丹穴梁天監元年八月
交州獻鸚鵡林邑于陁利國朝貢二年七月扶南龜兹
中天竺朝貢三年九月北天竺朝貢五年七月乙丑鄧
主朝貢九年林邑于闐朝貢十年宕昌朝貢婆利國貢
金席十一年三月庚申高麗朝貢四月扶南百濟林邑
朝貢九月宕昌朝貢十二年林邑于闐扶南朝貢十四
年蠕蠕狼牙修朝貢十五年八月蠕蠕河南朝貢十六
年河南扶南婆利朝貢十七年于陁利朝貢十八年七
月于闐扶南朝貢普通元年正月庚子扶南高麗三月
滑國四月河南朝貢二年十一月百濟新羅三年八月
甲子婆利白題貢四年狼牙修七年河南高麗林邑滑
大通元年林邑師子高麗中大通元年盤盤三年六月
丹丹朝貢五年波斯朝貢大同五年八月乙酉扶南獻
生犀中大同元年八月甲午渴盤陀獻方物
玉海卷一百五十二
