卷九十一
玉海卷九十一
宋王應麟撰
器用
屏障
釋名屏風言可以屏障風也帷圍也帳張也(賈公彦云屏風)
(之名出於漢世春秋後語云孟嘗君屏風後常有侍史記客語則前已有屏風)
周黼依
春官司几筵大朝會大饗射凡封國命諸侯王位設黼
依依前南鄉注斧謂之黼其繡白黑采以絳帛為質其
制如屏風斧取割斷之義畫斧無柄設而不用之意(外有)
(虎門昭其勇也内有黼依昭其斷也)正義依狀如屏風絳質長八尺屏風
之名出於漢世(典絲凡飾邦器者受文織絲組注謂茵席屏風之屬)明堂位周
公朝諸侯於明堂之位天子負斧依南向而立注負之
言背也斧依為斧文屏風於戸牖之間覲禮天子設
斧依於戸牖之間左右几天子衮冕負斧依詩公劉
既登乃依正義既登堂負扆而立也明堂位注云云然
則斧者是屏風之名扆則戶牖之閒地耳北史李謐
傳鄭氏禮圖說扆制曰從廣八尺畫斧文於其上今之
屏風也
周氊案皇邸
天官掌次王大旅上帝則張氊案設皇邸注以氊為牀
於幄中鄭司農云皇羽覆上邸後版也玄謂後版屏風
與染羽象鳳凰羽色以為之疏大旅謂冬至祭天圓丘
氈案皇邸謂王坐所置也(并有大次小次之幄)後版者為大方版
於坐後畫為斧文言屏風者據漢法况之禹貢羽畎夏
翟謂貢夏翟之羽(後世無)周禮鍾氏染鳥羽象鳳皇色以
為之覆於版上明堂位司几筵皆云黼扆此不在寢廟
無扆故別名皇邸公羊傳注禮天子外屏諸侯内屏
大夫帷士簾
漢黼依
嚴助傳淮南王安上書陛下玩心神明負黼依南面而
聽斷注師古曰依讀為扆扆形如小屏風而曲之畫以
黼文張於戶牖之間白與黑畫為斧形謂之黼西域
傳贊天子負黼依(注同上)東京賦負斧扆注屏風曲
禮天子當依而立疏依狀如屏風以絳為質高八尺東
西當戸牖之間繡為斧文亦曰斧依覲禮鄭注云依如
今綈素屏風也有繡斧文所以示威也爾雅牖戶之
間謂之扆注窗東戶西也
漢書囊帷
東方朔傳文帝集上書囊以為殿帷文帝紀贊帷帳
無文繡示朴為天下先丙吉傳驛騎持赤白囊邊郡
發奔命書翟酺傳酺上疏曰文帝愛百金於露臺飾
帷帳於皂囊(皂囊見上類)周舉上疏欲帝置章御座以為
規戒上書言事始於孝文二年賈山王嘉傳哀帝
初易帷帳去錦繡乘輿席緣綈繒而已
漢武帳
汲黯傳上嘗坐武帳黯前奏事望見黯避帷中使人可
其奏注應劭曰武帳織成帳為武士象也孟康曰今御
武帳置兵蘭五兵於帳中也韋昭曰以武名示威霍
光傳太后被珠襦盛服坐武帳中期門武士陛戟陳列殿
下史記索隠引輿服雜事云六尚尚席掌武帳帷幔
梅福傳上書曰願壹登文石之陛涉赤墀之塗當戶牖
之法坐注師古曰戶牖之間謂之扆法坐正坐也猶言
法宮法駕
漢甲乙帳
東方朔傳陛下誠能用臣之計推甲乙之帳燔於四通
之衢注帳多故以甲乙第之貢禹傳陛下誠深念高
祖之苦醇法太宗之治去甲乙之帳西域傳孝武興
造甲乙之帳落以隨珠和璧天子負黼依襲翠被馮玉
几而處其中注師古曰扆如小屏風畫為黼文帳其數
非一以甲乙次第名之漢武故事以琉璃珠玉明月
夜光雜錯珍寶為甲帳其次為乙帳甲以居神乙上自
御之
漢紫幄
見郊祀類四合象宮曰幄饗神之幄
漢劉向列女傳屏御坐列女屏
劉向七略別錄臣向與黃門侍郎歆所校列女傳種類
相從為七篇以著禍福榮辱之效是非得失之分畫之
於屏風四堵後漢宋弘傳御坐新屏風圖畫列女帝
數顧視之弘曰未見好德如好色者也帝即撤之
漢幄坐畫屏風
班固叙傳班伯為侍中光祿大夫時乘輿幄坐張畫屏
風畫紂妲己因指畫而問伯云云上曰今日復聞讜言
子房運籌帷幄中
漢綈素屏風
覲禮天子設斧依於戶牖之間注依如今綈素屏風也
疏綈赤也素白也漢時屏風以綈素為之象古者白黑
斧文(白與黑謂之黼刃白而銎黑則為此斧字)
漢屏風銘
三輔决錄何敞為汝南太守章帝南巡過郡設刻鏤屏
風帝命侍中黃香銘之曰古典務農彫鏤傷民忠在竭
節義在修身李尤亦有屏風銘東方朔傳有屛風
賦淮南王有屛風賦羊勝屛風賦重葩累繡沓璧
連璋
漢雲母屏風吳御屏
鄭弘傳元和元年弘為太尉時舉將第五倫為司空班
次在下每正朔朝見弘曲躬而自卑帝問其故遂聽置
雲母屏風分隔其間由此以為故事吳錄景帝時紀
亮為尚書令子隲為中書令每朝會詔以御屛風隔其
座焉古今注孫亮作瑠璃屏風鏤作瑞應圖一百二
十種
魏素屏几
魏志太祖平柳城以素屏風素馮几賜毛玠曰君有古
人之風賜以古人之服唐貞觀十六年七月以素屏
几賜魏徵
唐疏屛十漸屛(又見奏議類)
魏徵傳(日月据通鑑)貞觀十三年五月甲寅詔五品以上上
封事徵上疏極言不克終十漸疏奏帝曰朕今聞過矣方
以所上疏列為屏障庶朝夕見之兼錄付史官(賜金十斤廏馬二匹)
政要貞觀三年太宗謂司空裴寂曰比有上書奏事條
數甚多朕黏之屋壁出入觀省吳兢傳上疏曰太宗
好悦至言有上書益於政者黏寢殿之壁坐望臥觀
宋璟傳開元十二年璟為留守帝曰宜有嘉謀以示朕
璟因一一極言手制答曰所進當書之坐右出入觀省
裴耀卿傳玄宗有事岱宗上書數百言帝曰朕置書
坐右以自戒
唐刺史姓名屏風
循吏傳序唐興承隋亂離剗袚荒荼始擇用州刺史縣
令太宗嘗曰(貞觀二年太宗謂侍臣曰云云見貞觀政要通鑑同)會要作三年朕思天
下事丙夜不安枕永惟治人之本莫重刺史故錄姓名
於屏風臥興對之得材否狀輒疏之下方以擬廢置又
詔内外官五品以上舉任縣令者於是官得其人民去
愁歎就妥安通鑑貞觀二年上曰朕為養民惟在都
督刺史云云(同上)縣令尤為親民不可不擇乃命内外五
品以上各舉堪為縣令者以名聞通典太宗疏督守
之名于屛俯仰視焉其人善惡必書其下州郡無不率
理會要貞觀十一年八月馬周上疏云云太宗因謂
侍臣曰刺史朕當自簡縣令詔京官五品以上舉一人
唐列女傳屏風
虞世南傳太宗命寫列女傳於屏風于時無本世南暗
疏(一作書)之無一字謬(一云一無遺失)
唐眞草書屏風
見御書類梁蕭子雲上飛白書屏風
唐黼扆
官志尚舍局奉御大朝會設黼扆施躡席薰鑪朔望設
幄而已李德裕傳文宗指坐扆前示宰相曰此德裕
爭鄭注處
唐古今家誡屏
房玄齡傳集古今家誡為屏令諸子各取一具曰留意
於此足以保躬矣
唐五王帳
通鑑玄宗素友愛於殿中設五幄與諸王更處其中謂
之五王帳(五王宋申兄也岐薛弟也豳從兄也)傳世謂天子友悌古無
有者帝於順睦蓋天性然雖讒邪無以搖
唐麟德殿漢名臣屏風
見圖類(貞元十二年二月)
唐連屏
李絳傳元和二年為學士憲宗稱太宗玄宗之盛欲庶
幾二祖道德風烈何行而至絳曰陛下誠能正身勵已
尊道德遠邪佞進忠直與大臣言敬而信無使小人參
焉與賢者游親而禮無使不肖與焉去官無益於治則
材能出斥宫女之希御則怨曠銷將帥擇士卒勇矣官
師公吏治輯矣法令行而下不違教化篤而俗必遷如
是可與祖宗合德號稱中興言之不行無益也行之不
至無益也帝曰美哉斯言朕將書諸紳即詔絳與崔羣
錢徽韋弘景白居易等搜次君臣成敗五十種為連屏
張便坐帝每閱視顧左右曰而等宜作意勿為如此事
論事集四年圖畫美惡題寫其事文王得呂望以興
周桓公得管仲以覇齊宣王誅阿大夫京房對漢元帝
周幽二世陳後主梁武帝聖君明主忠臣義士既不敢
遺而闇君亂臣亦取鑒戒君臣合體事跡可觀錄五十
條賢愚成敗勒為兩卷張之便坐按藝志實錄會要
君臣事迹十四篇書於六扇屏風自君臣道辨邪正至
于簡田獵錄勲賢與絳等所次五十種詳略之不齊篇
數之不類一為絳等所次一為憲宗所製未可合而為
一
唐前代君臣事跡屏風
見雜御製類會要元和四年七月實錄乙巳朔(會要宰相雜錄云三)
(年七月宣示宰臣非)舊紀元和四年秋七月乙巳朔御製前代
君臣事迹十四篇書於六扇屛風(志儒家類十四篇)是月出書
屏以示宰臣李藩等表謝之實錄李藩等表賀曰列
在玉座分為書屏覩名臣之事業誠所厚顔觀聖主之
規模我無慙德豈敢於此屏之後輒近諛佞詔答曰卿
等徇公獻納正救之益既多朕亦遐想聖賢諫諍之規
是渴所以列其事跡文以丹青庶幾啟發蒙昧辨察正
邪白居易批李夷簡賀御撰君臣事迹屏風表云朕
思求理化親閱典墳至於去邪納諫之規勤政謹兵之
戒取而作鑒書以為屏與其散在圖書心存而景慕不
若列之繪素目覩而躬行庶將為後事之師不獨觀古
人之象(明君直臣前言往事森然在目如見其人)李絳論事集所載答宰
相賀屏風狀卿等獻納云云與實錄所載詔答之辭叶
同但五十種之事如呂望管仲皆絳等所次而事跡十
四篇乃憲宗御製固未可合為一也
唐政要屏風
通鑑宣宗大中二年二月庚子以令狐綯為翰林學士
上嘗以太宗所撰金鏡授綯使讀之至亂未嘗不任不
肖至治未嘗不任忠賢上止之曰凡求致太平當以此
言為首又書貞觀政要於屏風每正色拱手而讀之
咸平御覽御屏風太宗太平御覽(見著書類)
咸平中(通略咸平四年十二月)田錫知通進銀臺封駁司嘗因對
曰陛下好古不倦若師皇王之道十年必致太平舊有
御覽但記分門事類不如鈔略經史子集為御覽三百
六十卷日覽一卷周歲而徧又取經史要切之言為御
屏風十卷置御座之側上嘉納詔史館以羣書借之每
成數卷即先進内又先上御覽三十卷御屏風五卷御
覽序曰可以銘於座隅者書之於御屏可以用於帝道
者錄之於御覽經語取易曉之意史傳取其可行之事
或總之於雜錄文集或附之於逐篇悉求切當之言用
達精詳之理御屏風序曰古者帝王之盤盂皆銘几杖
有戒軒帝輿几皆銘焉曰吾居民之上惴惴恐不及武
王戶席必訓焉席銘曰無行可悔戶之銘曰名難得而
易失太公金匱亦曰武王銘於几杖墨子又曰堯舜湯禹
書事於竹帛瑑之盤盂曰君子福大而愈懼臣每覽經史子
集因取其語要總一十卷輒因進獻可題於屏置之御座之右
則聖德日新矣二書不就而終天禧五年以賜皇太子
梁鼎守吉州太宗記其名於御屏楊徽之能詩太宗寫
其警句十聮御屏上呂夷簡治開封有聲眞宗識其姓
名於屏風
景祐邇英延義閣無逸屏
景祐二年正月癸丑(二十八日)置邇英延義二閣寫尚書無
逸篇於屏邇英在迎陽門之北東向延義在崇政殿之
西南向是日仁宗御延義閣召輔臣觀仍命讀唐書讀
春秋既而宴崇政殿後又命王洙書之
治平欽明殿洪範屏
治平三年六月壬子英宗改清居殿曰欽明殿召直龍圖
閣(一云直集賢院)王廣淵書洪範於屏帝謂廣淵曰先帝臨御四
十年天下承平得以無為朕方屬多事豈敢自逸故改此
殿名因訪廣淵先儒論洪範得失廣淵對張景所得最
深以景論七篇進明日復召對延和殿帝曰景所說過先
儒遠矣以三德為馭臣之柄尤為善論朕遇臣下常謙柔
聽納之間則自以剛斷此屏置之左右豈特無逸之戒也
(會要廣淵傳英宗召對於邇英閣帝曰朕所燕居欽明殿有綈屏朕每讀洪範得高明沉潛之義剛内以自強柔外)
(以應物此人君之體也素愛卿筆札為朕書於屏以備觀省豈特開元無逸圖也賜廣淵御紙筆墨黃金)
元豐周官屏
元豐五年建尚書省六年十一月十九日臨幸蘇頌謝表
云三朝漢省已叨過輦之恩六典周官願謹書屏之戒(尚書)
(省諸廳壁書周官為屏見葉夢得燕語)七年正月右諫議趙彦若言尚書省
寫周官一篇此朝廷稽古命官之本也
建炎御書旅獒易卦孟子屏紹興御屏奏疏圖
實錄建炎二年九月己亥(一作戊戌賜己亥謝)以御書通鑑第四册
賜宰相黃潛善等曰(一作建炎二年九月十八日己亥黃潛善謝賜資治通鑑上曰云云)朕
近將孟子論治道處手寫於絹屏積久自多他日回鑾亦
留屛於此潛善曰陛下寫孟子王道政教之言在左右前
後屏障亦古人自警發之意又曰朕每日温習孟子五卷
愛其簡明知要故樂書之汪伯彦曰陛下留神此書取其
宜於今者力行之天下甚幸二十二日癸卯宣示親書素
屏二十三日甲辰潛善致詞曰臣等昨晚蒙遣中使宣示
御書座右素屏旅獒一篇大有大畜二卦與孟子七篇凡
十扇於書取謹德昭度之規於易記有賢畜德之義蓋曰
正心誠意以齊家治國者在德立政造事以致君澤民者
在賢所摭孟軻當年之格言皆切本朝今日之急務屏幃
之内聖賢滿前因知心術之接在兹非以字畫之好為貴
上曰孟子自幼所習至今成誦在口不覺寫出如旅獒因
葉夢得進讀資治通鑑及之又欲寫無逸篇但其字多屏
狹不能容見别營度游意翰墨朕意殊不倦汪彦伯曰陛
下書聖賢垂範之言置諸座右以自警此進德脩業之效
又曰孟子言左右皆曰賢又左右皆曰可殺一章詳咏斯
言欲謹守之夙夜不忘神交尚友如與孟子端拜而議臣
寮言引憲宗英宗實錄故事紹興三年四月(一作二月)四日
依史館上十二門分六卷(當攷)紹興五年五月辛卯右司
諫趙霈奏疏令尚書省將所奏修寫成圖進入六年八月
庚子左司諫陳公輔入對亦以其奏疏寫圖高宗委明
珠於巨壑焚翠飾於通衢反馴象於安南却羨金於川陜
紹興中興君臣事迹屏
紹興六年三月辛未言者請命館職編纂前古中興君
臣事迹有資治體者分以篇目總為一書寫之御屛置
之便殿萬幾之暇得以參驗古今鑒戒美惡從之後不
克成高宗命鄭諶書盤庚無逸詩之車攻篇孝經孝
治章列于左右嘗以諭輔臣
乾道選德殿御屏華夷圖(又見殿類)連屏
乾道元年七月癸丑晚御選德殿御坐後有金漆大屏
分畫諸道各列監司郡守為兩行以黃簽標識職位姓
名上指示洪适等曰朕新作此屏其背是華夷圖甚便
觀覽卿等於都堂亦可依此适奏曰唐太宗嘗列守令
姓名于屏風今日之舉遠過前代(内外大小之臣列之屏以待黜陟山川險)
(要之地指諸掌以立防閑)三年三月庚子鄭聞奏司馬光進五規簡
當明白乞命翰墨之臣書為連屏如唐太宗以諫疏為
屏障又以法仁宗邇英故事上曰當便書之紹興間
左史樓炤請命從臣舉監司上從之已而謂輔臣曰朕
當書之屏風以時揭貼乾道元年十一月十四日執
政晚對上出牙牌一面鐫吏戶兵刑禮工贓吏字疏事
目下方上曰朕已令製造數副朝廷事卿等亦當依此
以備遺忘
雜器
黃帝華蓋武王曲蓋漢華蓋
古今注華蓋黃帝所作黃帝與蚩尤戰于涿鹿之野常
有五色雲氣金枝玉葉止于帝上有花蘤之象因而作
華蓋(後漢蔡邕傳擁華蓋注引上云云)曲蓋太公所作武王伐紂大風
折蓋因制焉漢朝乘輿用四謂之䡶輗有軍號者賜其
一(唐大駕鹵簿有俾倪十二)今作睥睨揚雄傳甘泉賦昭華覆之威
威注服虔曰華蓋也文選西京賦天子駕雕軫六駿
駮華蓋承辰天罼前驅注薛綜曰華蓋星覆北斗王者
法而作之李善曰劉歆遂初賦奉華蓋於帝側西京
雜記漢祠甘泉華蓋中道晉天文志大帝上九星曰
華蓋下九星曰杠華蓋之柄也孝經援神契房為龍
馬華蓋覆鉤
黃帝巾机(詳見御銘類)
文選刻漏銘注蔡邕銘論曰黃帝有巾机之法孔甲有
盤盂之戒李尤几銘叙曰帝軒作輿几之法
黃帝墨海漢寶跗
文房四譜黃帝得玉一紐治為墨海焉其上篆文曰帝
鴻氏之硯西京雜記天子玉几加綈錦以玉為硯以
酒為書滴皆取其不冰(玉蟾蜍為盛滴器)進御筆以錯寶為跗
毛以秋兔之毫官師路扈為之間以玉璧翠羽之飾(雜寶)
(為匣)太公金匱硯之書比石墨於讒說魯國孔子廟
石硯一枚甚古朴傅子曰文犀之植象齒之管豐狐
之柱秋兔之翰女史彤管白筆赤管筆晉儀注太
子納妃有漆硯傅玄有水龜銘博古圖有龜蛇水
滴色掩緇帷香含漆簡芳松之淳烟(墨)
舜陶器
考工記有虞氏上陶注舜至質貴陶器甒大是也史
記舜紀陶河濱器不苦窳(定陶西南陶丘亭)作什器於壽丘
周書神農作瓦器尸子黃帝有陶正昆吾作陶(說文呂氏)
(春秋同)唐書貞觀十七年太宗問褚遂良曰舜造漆器
禹雕其爼當時諫者十餘人
舜寶甕銘
拾遺記黃帝碼碯甕至堯時甘露在中謂之寶露以班
賜羣臣舜遷寶甕於衡山之上有寶露壇壇下起月館
以望夕月南至衡山賜百辟露泉秦皇於零陵得赤玉
甕容八斗在舜廟之堂前漢東方朔識之乃作寶甕銘
曰寶雲生於露壇祥風起於月館望三壺如盈尺視八
鴻如縈帶左傳昭七年燕賂齊以瑤甕玉櫝斝耳(斝耳)
(玉爵也)
舜五明扇
古今注五明扇舜所作也既受堯禪廣開視聽求賢人
以自輔故作五明扇秦漢公卿士大夫用之魏晉非乘
輿不得用殷高宗有鳴雉之祥服章多用翟羽故有雉
尾扇周制王后輦車緝雉羽為扇漢乘輿服之後以賜
梁孝王世本武王作箑西京雜記天子夏設羽扇
冬繒扇
禹席
初學記韓子曰夏禹為茵蔣席
禹貢篚
禹貢兖州篚織文注盛之箱篚而貢焉疏鄭玄云貢者
百功之府受而藏之其實於篚者入於女功故以貢篚
别之諸州無篚者無入篚之物故不貢(漢地理志作棐與篚同竹器)
青檿絲徐玄纖縞揚織貝荆玄纁璣組豫纖纊
周武王几杖書
後漢崔駰傳注(見御製類)文選刻漏銘李善注蔡邕銘論
曰武王踐阼咨于太師而作席机楹杖雜銘又曰黃帝
有巾机之法孔甲有盤盂之戒隱几擁杖始於神農
輿几剏法具於黃帝
周庸器
春官典庸器(下士四人)掌藏樂器庸器及祭祀饗食賓射帥
屬設筍虡陳庸器注庸器伐國所獲若崇鼎貫鼎及以
兵器所鑄銘也陳功器以華國國語臧文仲曰鑄名
器注鐘鼎也
周五几
春官司几筵(下士二人)掌五几五席之名物左右玉几彫几
彤几漆几素几注左右有几優至尊也疏生人則几在
左鬼神則几在右太公隂謀机之書曰安不忘危存
不忘亡(選注引之)楚語衞武公倚几有誦訓之諫注工師
所誦之諫書之於几
周繅席
司几筵凡大朝覲饗射封國命諸侯王位設黼依依前
南鄉設莞筵紛純加繅席畫純加次席黼純左右玉几
注繅席削蒲弱展之編以五采若今合歡矣次席桃枝
席有次列成文五席莞藻次蒲熊疏漢有合歡席漢世
以桃枝竹為席王受朝覲席在廟牖間大射席在虞庠
祀先王在廟奧及堂酢席在廟室西面自諸侯已下亦
皆在廟惟熊席漆几設在野所征之地左傳大路越
席注結蒲為席書正義史游急就篇云蒲蒻藺席
踐阼篇武王席銘
周金版(詳見銘類)
秋官職金(上士二人)旅上帝則共金版饗諸侯亦如之注鉼
金謂之版所施未聞文選劉孝標論聖賢鏤金版注
太公金匱曰屈一人之下申萬人之上武王曰請著金
版莊子金版六弢
周遂鑒漢方諸
秋官司烜氏(下士六人徒十有二人)掌以夫遂取明火於日以鑒
取明水於月以供祭祀之明齍明燭共明水凡邦之大
事共墳燭庭燎注夫遂陽遂也鑒鏡屬取水者世謂之
方諸取日之火月之水欲得隂陽之絜氣也明燭以照
饌陳明水以為玄酒疏日者太陽之精取火於日故名
陽遂取火於木為木遂鑒是鏡可以照物取水者漢世
謂之方諸明者潔也日月水火為明水明火取日月隂
陽之潔氣也春官大祝大禋祀肆享祭示則執明水
火而號祝注司烜所共日月之氣以給烝享明圭潔也
考工記攻金之工金有六齊金錫半謂之鑒燧之齊
注鑒燧取水火於日月之器周紀毛叔鄭奉明水
漢舊儀皇帝八月酎以鑑燧取水於月以火燧取火於
日唐李靖賜物有火鑑通鑑外紀遂人氏鑽木取
火管子黃帝鑽燧生火明堂位夏后氏尚明水
周冰鑑
天官凌人掌冰春始治鑑祭祀共冰鑑注鑑如甀大口
以盛冰置食物于中以禦温氣春而始治之為二月將
獻羔而啟冰疏鑑是盛冰之器冰政著於豳詩備於
成周詳叙於左氏申豐之說漢有凌室晉庾倏有
冰井賦宋孝武大明六年五月丙戌置凌室藏冰
唐有冰井上林令掌之本朝建隆二年始置冰井務
以孟夏用幣黑牡祭玄冥乃開冰博古圖有唐冰鑑
漢冰斗
周仲丁壺
博古圖周仲丁壺銘曰惟六月初吉丁亥召仲丁父自
作壺用祀用饗多福滂用蘄眉壽萬年無疆子子孫孫
永寶是尚漢太官壺銘曰太官銅鍾容一斛建武二十
年工伍輿造考工令史凷丞或令通主太僕監掾蒼省
綏和壺銘曰綏和元年供王昌為湯官造三十鍊銅黃
塗壺容二斗重十二斤八兩塗工乳護級掾臨主守右
丞同守令寶省
孔子縹筆
孝經援神契孔子制作孝經使七十二子向北辰磬折
曾子抱河洛事北向孔子簪縹筆衣絳單衣向北辰而
拜太公隂謀筆之書曰云云
漢金鐀玉版石室(又見後)
高紀與功臣剖符作誓丹書鐵契金匱石室藏之宗廟
注如淳曰金匱猶金縢晁錯傳對策曰高帝之建功
業陛下之德厚刻於玉版藏於金匱歴之春秋紀之後
世為帝者祖宗與天地相終注如淳曰刻玉版畫為文
字也司馬遷傳遷為太史令紬史記石室金鐀之書
秦滅詩書故明堂石室金鐀玉版圖籍散亂郎顗傳
書玉版之策李固傳對策曰陛下宜開石室陳圖書
招會羣儒引問得失皇后紀順帝上母李氏尊諡為
策書金匱藏于世祖廟張衡傳永元中宋景以歷紀
推言水灾而偽稱洞視玉版文選王文憲集序金版
玉匱之書注七略曰太公金版玉匱雖近世之文然多
善者(後漢書注并選注引太公金匱)書正義鄭云凡藏秘書藏之於
匱必以金緘其表
漢栢寢銅器岐山銅器(見上)
郊祀志武帝有故銅器李少君曰此齊桓公十年陳於
栢寢已而按其刻果齊桓公器括地志栢寢臺在青
州千乘東北韓子曰景公豋栢寢之臺
漢承露盤玉盤
郊祀志作栢梁銅柱承露仙人掌之屬注三輔故事建
章宮承露盤高二十丈大七圍以銅為之上有仙人掌
承露和玉屑飲之(欲以求仙)西都賦抗仙掌以承露擢雙
立之金莖注金莖銅柱也西京賦立脩莖之仙掌承
雲表之清露屑瓊蘂以朝餐必性命之可度(廣記云有銅仙人舒)
(掌捧盤以承雲表之露長安記云仙人掌大七圍)應劭漢官儀封禪壇南有
玉盤中有玉龜(文選注引之)魏曹植露盤頌曰明帝鑄承
露盤立於芳林園甘露仍降又有銘曰岧岧承露峻
極太清下潛醴泉上受雲英母丘儉有賦銘并叙
漢翠被一章
西域傳贊孝武興造甲乙之帳落以隨珠和璧天子負
黼依襲翠被馮玉几而處其中西京賦大駕幸乎平
樂張甲乙而襲翠被左傳楚子皮冠秦復陶翠被
豹舄注以翠羽飾被蔡質漢官儀曰尚書郎入直
臺中官供青縑白綾被或錦被梁武帝策錦被事
問劉峻疏十餘事
漢綺席
郊祀志丞相衡御史大夫譚奏議曰紫壇有文章采鏤
黼黻之飾及玉注師古曰漢舊儀云祭天用六綵綺席
六重用玉几玉飾器凡七十初學記漢舊儀曰祭天
紫壇紺席文帝莞蒲為席史記古者封禪席蒩
稭
漢青蒲
史丹傳竟寧中丹直入臥内頓首伏青蒲上注服虔曰
青緣蒲席應劭曰以青規地曰青蒲非皇后不得進此
漢綈几
西京雜記漢制天子玉几冬月則加綈錦其上謂之綈
几晉張華有倚几銘
漢御唾壺
漢官儀武帝時孔安國為侍中以其儒者特聽掌御唾
壺朝廷榮之孔叢子孔臧與子琳書云云梁天監
初天竺獻瑠璃唾壺
漢華勝
司馬相如傳大人賦戴勝而穴處注如淳曰山海經曰
西王母挮几而戴勝師古曰勝婦人首飾也漢代謂之
華勝
漢尚方鑑
博古圖漢册禮鑑銘四十八字尚方鑑銘五十三字長
生鑑銘四十字唐萬春鑑銘四十字龍鑑瑞圖鑑銘四
十三字黃帝液金以作神物為鑑凡十有五
有周治鑑之數亦十有三唐開元間李太
進水心鑑背負蟠龍蜿蜒若生仍表其鑑曰龍
護所作真龍託於是焉漢高祖入咸陽得方
鑑
漢梁山鋗
博古圖鋗銘曰梁山銅二斗鋗重十斤元康元年造(外復)
(有一扶字)錠銘曰王氏銅虹燭錠字畫與漢五鳳鑪相類實
漢物也說文以錠為鐙
漢靈殳
見印綬類乘輿雙印
宋孔雀蓋
宋元嘉二十九年起居注曰訶羅單國奉孔雀蓋一具
晉元帝紀將拜貴人有司請市雀釵帝以費煩不許
唐金雞
百官志中尚令赦日樹金雞於仗南竿長七丈有雞高
四尺黃金飾首銜絳幡長七尺承以綵盤維以絳繩將
作監供焉擊棡鼔千聲集百官父老囚徒坊小兒得雞
首者官以錢募或取絳幡而已武庫令丞有赦建金雞
置鼔宮城門之右(囚徒至則擊之)六典注海中星占天雞星
動必有赦王者以雞為赦候其制始於後魏或云起呂
光(或曰雞者巽之神巽為號令)含元殿賦揭金雞於太清楊巨
源詩丹鳳闕前歌九奏金雞竿上鼓千聲武后傳封
嵩山封壇南有大槲赦日置雞其杪賜號金雞木崔
發以囚坐雞干下皇朝祥符元年十月二十六日東
封禮成御朝覲壇肆赦少府監言所設金雞送山下其
竿盤木馬夾耳等物下經度制置使製造從之
唐華蓋羽扇
六典(又百官志)尚輦局掌輿輦繖扇大朝會則繖一翰二陳
于庭(大祭祀陳于廟)孔雀扇一百五十有六分居左右(舊翟尾扇開元)
(初改為繡孔雀)常朝則去扇左右留者三(一云各留其三)以備常儀左
尚令供大小方圓華蓋百五十有六翟尾扇及大小繖
翰辨其名數(翟尾扇起於商高宗有雉翟之祥服章多用翟羽)儀衞志大駕
鹵簿雉尾障扇四小團四方十二又雉尾扇八小雉尾
扇朱畫團扇皆十二次花蓋二俾倪十二大朝會扇一
百五十有六三衞三百人執之會要開元中蕭嵩奏
朔望受朝宣政殿請備羽扇於殿兩廂上將出索扇扇
合上坐定乃去扇將退又索扇如初
唐金壺
見賜予器物類
唐方諸
會要乾封元年李敬眞論封禪須明水實樽今司宰陽
燧形如圓鏡以取明火隂鑑形如方鏡以取明水但比
年祠祭用陽燧立驗隂鑑取水未有得者常用井水今
若依古取明水法合用方諸淮南子云大蛤也敬真八九
月中用蛤尺有二寸者依法試之自人定至夜半得水
四五斗望差敬眞自取蚌蛤赴泰山敕與所司對試(淮南)
(子方諸見月則津而為水高誘注方諸隂燧大蛤也熟摩令熱以向月則水生以銅盤受之可至數石)
六典太官令取明水於隂鑑取明火於陽燧
唐五等帳排城
六典大駕行幸設三部帳幕有古帳大帳文帳小次帳
小帳凡五等古帳八十連大帳六十連次帳四十連小
次帳三十連小帳二十連凡五等之帳各三是為三部
其外置排城以為捍蔽排城連板為之每版皆畫辟邪
猛獸表裏漆之百官志尚舍奉御掌張設云云(同上)右尚
令凡五品三部之帳皆儗其用會要貞觀十三年造
烏漆盾於三衞幕外偏以為城畫獸頭外向令馬騎見
之不敢進顯慶三年九月二十四日有司奏造排車七
百乘擬車駕行幸載排城上以為勞煩令於舊頓築牆
為固顯慶元年十月上曰行日止用兩部帳幕不須三
部周氈案皇邸漢紫幄(並見上類)周禮幕人掌王帷
幕幄帟綬(五者王出宫則掌次張之)注在旁曰帷在上曰幕四合象
宫室曰幄帟王在幕若幄中坐上承塵凡四物者以綬
連繫焉帷幕以布幄帟以繒為之疏帷在下幕在上共
為室
唐銀硯鏤牙管
景龍文館集中宗令諸學士入館其北壁列書架架前
有甘露殿銀硯一碧鏤牙管十銀函盛紙數十種楊
師道硯詩圓池類璧水輕翰染煙華趙國名毫遼東
仙管梁元帝謝白牙鏤管
唐金甌
崔琳傳與弟珪瑤俱列棨戟初玄宗每命相皆先書
其名一日書琳等名案上欲用為相會太子入覆以
金甌帝謂曰此宰相名若意之誰乎即中且賜酒太
子曰非崔琳盧從愿乎帝曰然後不用(李德裕明皇十七事云上命相)
先以八分書書姓名金甌覆之(開元遺事以金筯賜宋璟以表其直)後唐書清望
官姓名内琉璃瓶中夜焚香祝天以筯挾之首得盧
文紀相之
唐金竈
舊紀乾元元年四月戊辰上進鍊石英金竈於興慶宮
唐貢鏡仁壽鏡
實錄大歷十四年六月己亥朔德宗詔竒器異服不得
進獻己未詔揚州每歲端午日鑄貢鏡於江中罷之
書目鑑龍圖記一卷張說記開元楊州鑄鏡祥異白
居易詩江心波上舟中鑄五月五日日午時鏡成將獻
蓬萊宮背有九五飛天龍太宗常以人為鏡鑒古鑒今
不鑒容乃知天子別有鏡不是揚州百鍊銅文苑英
華仁壽鏡賦序云天寶初有獻書闕下言巴蜀之間有
石鏡見於巖之半仁壽之字昭然可觀
唐香案鑪香蹬
鄭覃傳文宗嘗謂百官不可一日弛惰因指香案鑪曰
此始華好用久則晦不治飾何由復新儀衞志宣政
殿朝日殿上設黼扆躡席薰鑪香案宰相兩省官對班
于香案前百官班于殿庭會要開成元年正月敕每
入閤日次對官待宰相奏事退令至香案前各奏事
百官志尚舍局大朝會設黼扆施躡席薰鑪朔望設幄
而已儀衛志大駕鹵簿香蹬一有衣繡以黃龍
執者四人服如折衝本朝志香蹬唐制也朱漆
案緋繡花龍衣上設金塗香鑪漢武為雜寳案
於桂宫劉向有薰鑪銘(見選注)梁昭明有銅博
山香鑪賦
唐藻席
禮志皇太子納妃臨軒醮戒其日尚舍設皇太子席位於
戶牖間南向莞席藻席尚食設酒尊於東序下皇太子再
拜詣階脱舄升席西南面立皇帝加元服藻席緇純
禮祭天則蒲越槀鞂漢舊儀祭天用六綵綺席六重高
帝配天用紺席成帝初丞相衡等言其非是遂用槀鞂
東漢用莞簟晉江左用蒯隋祭天用稾鞂配帝用蒲越
唐麟德詔改用裀褥開元開寶禮上帝用稾鞂配帝用
莞簟景德中孫奭請席皆加褥慶歷祀儀上帝以黃配
帝以緋元豐中始不設褥於明堂神席之上以莞代蒲
越稾鞂政和郊祀設蒲越明堂用莞簟
太平興國玉杵臼
太平興國五年五月己酉鄭州言修東嶽祠宇穿土得
玉杵臼以獻
太平興國王羲之石硯
八年十月己丑越州以王羲之畫像并其石硯來獻
唐詢有硯錄三卷端州歲貢研
皇祐金鑪
皇祐二年六月七日少府監言明堂親獻神位前每座
用塗金銀爐香合匕漆案朱羅衣
元豐雉扇
元豐三年詳定所言古者扇翣編次雉羽尾為之故於
文從羽唐開元中改為孔雀凡大朝會陳一百五十六
分居左右國朝復雉尾之名而四面略為羽毛之形中
繡雙孔雀又有雙盤龍扇皆無所本遂改製偏扇團方
扇為三等繡雉皇朝扇有朱團雉尾四等漢桓帝
賜常侍尚方竹扇名曰九華魏曹植作賦傅毅有
羽扇賦(文選注)晉傅咸羽扇賦上比列於南箕下等
美於萐莆梁庾肩吾團扇銘曰武王玄覽造扇於前
班生贍博百綺所傳魏王九華漢臣百綺題竹流譽
贈葵稱美五明開製七華擅竒
政和繖扇
繖人臣通用以青絹為之國初京城内獨親王得用諸
王儀物視宰相張青絹蓋繡鞍韉政和三年二月賜二
王(燕越)三接青羅繖一紫羅大掌扇二塗金花鞍韀凡儀
物皆用塗金以壯維城之固舊諸王不施狨座宣和末
亦賜之東宮用三簷青羅繖紫花羅掌扇四開元禮義
羅王公已下繖用青大駕八角紫繖王公已下四角青
繖本朝鹵簿圖但引紫繖元祐七年十月二十七日太
常議改用青皇太子妃茜紅羅掌扇四三簷青羅繖檐
子前塗金銀香毬紹興十三年九月九日詔郊禮繖
扇依舊制拂撒扇等不用珠飾太宗賜錢昱御書金
花扇及急就章眞宗在東宫圖山水扇命錢易作歌
賞愛之
建炎玉管筆
建炎三年七月乙巳吳國長公主入朝以易元吉畫玉
管筆小玉山為獻上諭以朕平生無玩好復還之
紹興象牙牌
紹興五年十一月庚午朔初置節度使已下象牙牌其
法自節鉞正任至横行遥郡第其官資書之於牌御書
押字刻金填之仍合同製造一留禁中一降付都督府
相臣主其事緩急臨敵果有建立竒勲之人量功勞先
給賜以為執守自軍興以來皆宣撫使便宜給劄補轉
至是都省有此請
紹興金唾壺
二十八年三月四日上謂輔臣曰向者童子萬頃(二年八月)
(二十三日以頃為文林郎)自言能詩嘗指金唾壺命題試之筆閣不
下蓋出其不意耳
淳熙琉璃鍾
見射類
乾道牙牌
乾道元年十一月十四日執政晚對上出牙牌一面鐫
吏戶兵刑禮工贓吏字疏事目於下方上曰朕已令製
造數副朝廷事卿等亦當依此以備遺忘
兌戈和弓離磬崇鼎三代傳以為寶非頼其用也亦云
上古而已堯旌舜琴禹鼎湯盤汾隂之鼎犍為之
磬不足以為竒勃律之玉昆吾之金不足以為異夏
后之鼎湯之典寶周之琬琰魯之大弓晉之闕鞏衞之
大呂陳之石砮和之弓垂之矢離之磬胤之舞衣赤
刀大訓天球河圖秦璽漢劒趙璧隋珠犍為之磬汾隂
之鼎曲阜之履天策之弧歴世相傳以華國都陳器
栢寢出鼎汾隂誦祈招之詩哦石鼓之歌
工材
百工之事爍金為刃凝土為器作車行陸作舟行水
此皆聖人之所作也
少皥五工正
春秋正義賈逵云西方曰鷷雉攻木之工也東方曰鶅
雉搏埴之工也南方曰翟雉攻金之工也北方曰鵗雉
攻皮之工也伊洛而南曰翬雉設五色之工也(樊光注爾雅四)
方之雉配工亦與賈同(樊光服虔云雉者夷也夷平也使度量器用平也)考工記有刮摩
之工凡六工非唯五也記是後世之書少皥時工未必
如記所說
殷六工
曲禮(見官制六卿類)
周五材三十工八材匠師
大宰九職任萬民五曰百工飭化八材注八材珠曰切
象曰瑳玉曰琢石曰磨木曰刻金曰鏤革曰剝羽曰柝
考工記國有六職百工與居一焉(注監百工者唐虞已上曰共工)審
曲面埶以飭五材以辨民器謂之百工(五材金木皮玉土)凡攻
木之工七(又有輈人為輈其實八也)輪(人為輪為蓋)輿(人為輿)弓(人為弓)廬(人為)
(廬器戈柲殳車戟酋矛夷矛)匠(人營國建國為溝洫)車(人為車為耒)梓(人為荀虡為飲器為侯)
攻木曰人無稱氏者蓋制木必以巧(一器而工聚者車為多周家所尚也疏三十工無輈人車官別主此職)
(莊子齊輪扁魯棒慶)攻金之工六築(氏執下齊為削)冶(氏執上齊為殺矢戈戟)鳧
(氏為鍾)㮚(氏為量)段(氏為鎛器)桃氏為刃為劔(攻金曰氏無稱人者蓋貴乎世習)金有六齊鍾鼎
(斧斤戈戟大刃削矢鑒燧)攻皮之工五函(人為甲)鮑(人為韋革)韗(人為臯陶)韋裘
(氏闕)設色之工五畫繢獨言所職之事雜五色(畫繢分為二實則四也疏畫繢二者别官)
(同職)鍾(氏染羽)筐(人闕)㡛(氏湅絲)刮摩之工五玉人為玉(考工記非成周之全)
(書惟玉人與典瑞同)榔雕(人闕)矢(人為矢)磬(氏為磬)搏埴之工二陶(人為甗盆)
(甑鬲庾)旊(人為簋豆)注事官之屬六十此識其五材三十工略
記其事耳曰人者以其事名官曰氏者官有世功若族
有世業(言人所謂工有巧言氏所謂守之世謂之工)有虞氏上陶夏后氏上
匠殷人上梓周人上輿注官各有所尊鄉師涖匠師
注事官之屬梓人為飲器(勺爵觚)梓師罪之注梓人之
長大射儀工人士注司空之屬說文逸周書有竘
匠夏書工執藝事以諫
魯工正匠師
春秋傳叔孫豹為司馬與工正書服魯語匠師慶注
掌匠大夫周語百工諫注謂若匠師慶諫魯莊公丹
楹刻桷宋工正出車楚蒍賈為工正子西為工尹
工尹路(工尹商陽注楚官名)齊侯使敬仲為工正(注掌百工之官)衞三
匠莊子梓慶削木為鐻(注魯大匠也)輪人議齊桓公讀書
檀弓注公輸若匠師月令孟冬命工師效功陳祭
器案度程毋作淫巧以蕩上心注工師工官之長
齊大匠
晏子春秋景公新成栢寢之室使師開鼓琴師開左撫
宮右彈商曰室夕東方之聲薄西方之聲揚公召大匠
曰室何為夕大匠曰立室以宮矩為之於是召司空曰
立宮以城矩為之明日晏子朝公曰先君太公立宮何
為夕對曰古之立國南望南斗北戴樞星彼安有朝夕
哉而以今之夕者周之建國國之西方以尊周也公曰
古之臣乎
漢工官
見官名類
漢考工令
表少府有考工室令丞太初元年更名考工室為考工
注臣瓚曰冬官為考工主作器械志中興改屬太僕
太僕有考工令一人六百石(漢官曰員吏百九人)主作兵器弓弩
刀鎧之屬成則傳執金吾入武庫及主織綬諸雜工
(章和以下宦者為之)周官有考工記田蚡請考工地益宅
(傳)
漢尚方令(詳見官制)
續志少府有尚方令六百石掌工作御刀劔諸好器物
秦少府屬官(師古曰主作禁器物)崔寔有箴宦者傳蔡倫為尚方
令永元九年監作秘劔及器械精工堅密為後世法元
興元年造紙奏上之六典注後漢分尚方為三中左
右魏晉因之
前傳劉更生典尚方鑄作事張敞諫曰願明主游心
帝王之術後尚方待詔皆罷王吉上疏宜減樂府省
尚方明示天下以儉朱雲願賜尚方斬馬劔注尚方
作供御器物後傳樊準請令太官尚方考工减無事
之物
唐百工監五監
百官志將作監百工就谷庫谷斜谷大隂伊陽監監各
一人副監一人丞一人掌采伐材木武德初置百工監
掌舟車及營造雜作又置就谷庫谷斜谷太隂伊陽五
監貞觀中廢百工監高宗置百工部掌東都土木瓦石
之功開元十五年為監六典庫谷在鄠縣就谷在盩
厔百工在陳倉太隂在陸渾伊陽監在伊陽縣周禮
山虞澤衡
唐中尚令
百官志少府監有中尚令一人掌供郊祀圭璧及天子
器玩后妃服飾雕文錯綵之制凡金木齒革羽毛任土
以時而供赦日樹金雞於仗南歲二月獻牙尺寒食獻
毬五月獻綬帶夏至獻雷車七月獻細針臘日獻口脂
唯筆琴瑟絃月獻金銀曁紙非旨不獻製魚袋以給百
官蕃客賜寶鈿帶魚袋則授鴻臚左尚令一人掌供翟
扇蓋繖五路五副七輦十二車及皇太后皇太子公主
王妃内外命婦王公之車路凡畫素刻鏤與宮中蠟炬
雜作皆領之右尚令二人(六典注開元十八年省一人)掌供十二閑
馬之轡凡五品三部之帳刀劔斧鉞甲胄紙筆茵席履
舄皆儗其用皮毛之工亦領焉開元以前軍器皆出右
尚署晉志少府統中左右三尚方令過江惟
置一尚方又省御府唐藝文志王定畫本草
圖(貞觀尚方令)貞觀十五年太子少師房玄齡右
僕射高士廉逄少府監竇德素問北門有何營
造
宋朝營造法式
李誡紹聖三年為將作監丞元符中被旨著營造法式
二十四卷(晁公武志云三十四卷)詔頒之天下(熙寧初勑將作監編脩營造法式誡)
(以為未備考䆒經史詢訪匠氏成此書頒于列郡)世謂喻皓木經精詳此書蓋過之元祐七
年三月詔將作監編修到營造法式共二百五十一册
内淨條一百一十六册許令頒降
玉海卷九十一
