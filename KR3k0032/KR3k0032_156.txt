卷一百五十五
玉海卷一百五十五
宋王應麟撰
宫室
宫(一)
白虎通謂黃帝作宫室世本謂禹作宫室爾雅謂宫
穹也屋見垣上穹穹然古者貴賤所居皆得稱宫至
秦漢以下乃定為至尊所居之稱
黃帝合宫
東京賦黃帝合宮注尸子曰欲觀黃帝之行於合宫
文中子問易篇黃帝有合宫之聽(初學記云見管子)穆天子
傳吉日辛酉天子升於崐崘之丘觀黃帝之宫(選注引之)
五帝法宫
晁錯傳五帝神聖處于法宫之中明堂之上動靜上配
天下順地中得人注如淳曰法宫路寢正殿也
堯成陽宫室
漢地理志昔堯作游成陽注如淳曰成陽在定陶師古
曰作游者言為宫室游止之處六韜帝堯王天下宫
垣屋室不堊甍桷椽楹不斵茅茨徧庭不剪揚雄曰
木摩而不彫牆塗而不畫周宣所考盤庚所遷夏早
宫室唐虞採椽三等之制嚴助相貌經堯垂貝殼於
撝宫
堯宫貳官
世本堯使禹作宫帝王世紀堯見舜處於貳宫孟
子舜館于貳室文選曲水詩序接禮貳宫
有虞氏宫
莊子外篇知北遊仲尼曰有虞氏之宫湯武之室易
繫辭宫室取大壯論語禹卑宫室
湯鑣宫殷王宫
墨子天命湯於鑣宫(初學記云湯所受命之宫)有神來告曰夏德大
亂往攻之予必使汝大戡之(文選注引之)禮冬宫匠人殷
人重屋四阿重屋注重屋者王宫正堂若大寢也四阿
若今四注屋重屋復笮也疏燕禮云設洗當東霤則此
四阿四霤者也明堂位重檐注重承壁材也
周王宫東宫西宫北宫蒿宫中興
宫室
天官宫伯(中士二下士四)掌王宫之士庶子凡在版者宫正
(上士二中士四下士八)掌王宫之戒令糾禁以時比宫中之官府
次舍之衆寡為之版以待夕擊柝而比之宫人(中士四下)
(士八)掌王之六寢之修注路寢一小寢五疏路寢制如明
堂以聽政(師氏司朝僕臣正位)小宰掌治王宫之政令凡宫之
紏禁乃退以宫刑憲禁于王宫内宰治王内之政令
會内宫之財用憲禁令于王之北宫注北宫后之六宫
閽人掌守王宫之中門之禁考工記匠人營國方
九里旁三門國中九經九緯經涂九軌左祖右社面朝
後市(注王宫所居也)市朝一夫(注方各百步)室中度以几堂上度以
筵宫中度以尋野度以步涂度以軌廟門容大扄七个
闈門容小扄參个路門不容乘車之五个應門二徹參
个内有九室九嬪居之外有九室九卿朝焉九分其國
以為九分九卿治之王宫門阿之制五雉宫隅之制七
雉城隅之制九雉經涂九軌環涂七軌野涂五軌門阿
之制以為都城之制宫隅之制以為諸侯之城制環涂
以為諸侯經涂野涂以為都經涂三禮義宗天子宫
方一千二百步三分四為路寢之前一為路寢之後五
門之間合八百步為三朝皆方百步故用市朝皆百步
路寢以後四百步為寢室大戴禮周時德澤和洽蒿
茂大以為宫柱名曰蒿宫此天子之路寢也不齋不居
其屋待朝在南宫揖朝出其南門周書本典解第五
十七維四月既生魄王在東宫召公告周公淮南子
周公踐東宫注太子宫也左傳虢公為王宫于玤文
公作王宫于踐土唐韋温傳(舊)周文王為太子雞鳴
問安西宫漢劉向傳宣王中興更為儉宫室小寢廟
詩人美之斯干之詩是也漢五行志董仲舒以為西
宫小寢夫人之居左氏以為西宫公宫也東宫太子所
居
周六宫六寢
天官宫人掌王之六寢之修注路寢一小寢五玉藻曰
朝辨色始入君日出視朝退適路寢聽政使人視大夫
大夫退然後適小寢釋服是路寢以治事小寢以時燕
息焉疏諸侯三寢路寢一燕寢一側室一(寺人王之正内五人注正)
内路寢(冬官匠人疏案書傳云周人路寢南北七雉東西九雉室居二雉)内宰以陰禮
教六宫憲禁令于王之北宫注鄭司農云六宫後五前
一康成謂六宫謂后也婦人稱寢曰宫后象王立六宫
而居之亦正寢一燕寢五教者不敢斥言之若今稱皇
后為中宫矣北宫后之六宫(會内宫之財用疏云六官之内)内小臣注陰令王
(所求為於北宫疏言北宫者王六寢在南后六宫在北)春官世婦每宫卿一人
下大夫四人中士八人注后宫官也王后六宫記昏
義古者天子后立六宫三夫人九嬪二十七世婦八十
一御妻以聽内治明章婦順注天子六寢而六宫在後
六宫在前所以承副施外内之政也三夫人以下百二
十人周制也疏六宫在王之六寢之後亦大寢一小寢
五九嬪以下亦分居之三夫人雖不分居六宫亦分主
六宫之事或二宫則一人也六卿之官在王六寢之前
三孤亦分主六宫之職緫謂九卿考工記云外有九室
九卿朝焉公羊傳西宫者何小寢也有西宫則有東
宫矣(注夫人居中宫)魯子曰諸侯有三宫何休注天子諸侯皆
有三寢曰高寢路寢小寢詩正義譜云路寢之常樂
風之正經天子以周南諸侯以召南是天子諸侯皆有
房中之樂也斯干箋云宗廟及路寢制如明堂則天子
路寢有五室無左右房矣此路寢之樂謂路寢之下小
寢之内作之非於正寢作樂也玉藻云云是路寢以聽政
政小寢以燕息樂實不在路寢譜云路寢房中者以小
寢是路寢之下室天子小寢如諸侯之路寢故得有左
右房(斯干西南其戸箋云天子之寢左右房異於一房者之室戶也路寢制如明堂)書疏寢有東夾西
(夾)曲禮注周禮女御以御序王之燕寢疏王有六寢
一是正寢餘五寢在後東西南北中央各一順四時居
之六月居中央通名燕寢始於家邦終於四海故
刪詩以后妃為首明堂位正義天子宫内有路
寢故應門之内有路門明堂内無路寢故無路門
及以外諸門但有應門耳蟲飛而會盈日出而
視朝朝退而路寢聽政日中而考政夕而糾虔天
刑日入而㓗奉粢盛后妃御見有度應門擊柝鼓
人上堂女史授環彤管記過貢禹曰古者宫室
有制牆塗而不琱木摩而不刻公食大夫禮司
宫具几與蒲筵注司宫大宰之屬掌宫廟者也䟽燕
禮注司宫天子曰小宰與此不同彼是設尊此設几
席大宰之下有宫人即此司宫諸侯兼官司宫兼小
宰也
周閟宫禖宫
周禮大司樂乃奏夷則歌小吕舞大濩以享先妣注姜
嫄也姜嫄履大人跡感神靈而生后稷是周之先母也
周立廟自后稷為始祖姜嫄無所配是以特立廟而祭
之謂之閟宫詩閟宫頌僖公能復周公之宇也閟宫
有侐實實枚枚赫赫姜嫄其德不回上帝是依無灾無
害彌月不遲是生后稷降之百福注云閟閉先妣姜嫄
之廟在周常閟而無事孟仲子曰是禖宫也侐清靜實
實廣大也枚枚礱密也
周酆宫
左傳昭四年六月丙午楚合諸侯于申椒舉曰康有酆
宫之朝注酆在始平鄠縣東有靈臺康王於是朝諸侯
詩文王有聲箋文王作邑於豐立宫室(豐邑在豐水之西)
續漢志右扶風鄠縣豐水出(注引左傳)長安志豐宫文王
宫也詩曰既伐于崇作邑于豐宫在雍州鄠縣東三十
五里(括地志元和志同)詩思齊雝雝在宫穆天子傳
天子作居范宫注離宫之名紀年穆王元年築
祇宫於南鄭初學記鄭宫春宫見紀年穆王所
居宫爾雅釋文竹書穆天子傳西王母來賓昭
宫
魯南宫泮宫(見學校)
申公傳漢興高祖過魯申公以弟子從師入見于魯南
宫史記正義括地志云泮宫在兖州曲阜縣西南二
百里魯城内宫之内鄭云泮之言半也其制半於天子
之璧雍
齊雪宫
孟子齊宣王見孟子於雪宫(劉熙曰離宫之名)說苑齊有梧
宫
秦祈年宫
漢志右扶風雍秦惠公都之有槖泉宫孝公起祈年宫
惠公起(史記正義蘄年宫在岐州城西故城内)棫陽宫昭王起陳倉有羽
陽宫秦武王起好畤有梁山宫始皇起(史記三十五年幸梁山宫即此)
(也)虢有虢宫秦宣太后起史記正義三秦記云霸城
秦穆公築為霸宫漢於此置霸陵縣史記騶衍如燕
昭王築碣石宫身親往師之作主運(劉向别錄云鄒子書有主運篇)後
漢志汝南城父有章華臺注杜預曰章華宫在華容縣
城内
漢雒陽南宫(後漢見下)
高祖紀五年二月甲午即位西都雒陽五月置酒雒陽
南宫上曰吾所以有天下者能用三傑六年十二月至
雒陽正月壬子上居南宫(張良傳云上居雒陽南宫)從複道上見諸
將往往耦語用張良計三月置酒南宫封雍齒七年四
月行如雒陽魏略漢火行忌水故洛去水而加佳魏
於行次為土土水之牡也故變雒為洛(地理志注師古引魚豢曰云云)
(如魚氏說則光武以後改為雒)括地志南宫在雒州雒陽縣東北二
十六里洛陽故城中大事記(高祖置酒雒陽南宮注)輿地志云
秦時巳有南北宫更始自洛陽而西馬奔觸北宫鐵柱
門光武幸南宫却非殿則自高帝迄于王莽洛陽南北
宫武庫皆未嘗廢(車千秋子為雒陽武庫令趙涉勸周亞夫抵雒陽直入武庫)蓋秦
雖都關中猶放周東都之制建宫闕於雒陽
漢長樂宫長信宫(又見下)朝儀屯衛
紀高祖五年五月車駕西都長安後九月徙諸侯子關
中治長樂宫(史記七年二月宫成丞相已下徙治長安十年十月淮南梁燕荆楚齊長沙王皆來)
(朝長樂宫正義長樂宫在長安縣西北十五里)惠帝四年長樂宫鴻臺灾宣帝
即位元平元年十一月壬子皇太后歸長樂宫初置屯
衛(吕后紀有長樂衛尉)元康四年三月神爵集長樂未央北宫高
寢甘泉泰畤殿中及上林苑五鳳三年三月辛丑鸞鳳
又集長樂宫東闕中樹上(張晏曰門外闕内行馬之裏樹也)成帝永始
四年四月長樂臨華殿灾功臣表陽城延為少府作
長樂宫叔孫通傳十月漢七年長樂宫成諸侯羣臣
朝因行朝儀惠帝四年為東朝長樂宫及間往數蹕煩
民作複道方築武庫南通奏事乃詔立原廟鄒陽傳
梁孝王嘗上書願賜容車之地徑至長樂宫自使梁國
士衆築作甬道朝太后公孫玃見梁王曰能歴西山徑
長樂抵未央攘袂而正議者獨大王耳東方朔傳武
帝微行齎五日糧會朝長信宫注太后之宫也(漢表有長信少)
(府注曰太后所居宫名也居長信則曰長信少府居長樂則曰長樂少府後漢都洛陽亦有長信官長樂官又)
(有長秋宫)劉屈氂傳太子敺四市人至長樂西闕下逢丞
相軍合戰魏相傳高帝所述書天子所服第八曰大
謁者臣章受詔長樂宫令羣臣議王后傳載至長樂
宫謁太后(許后五日一朝太后於長樂官)元后傳漢傳國璽藏長樂
宫後鄧太后紀元初五年平望侯劉毅以太后多德
政欲令早有記注乞史官著長樂宫注從之匽皇后
紀宫曰永樂置大僕少府以下皆如長樂宫故事注漢
官儀曰帝祖母稱長信宫帝母稱長樂宫後曰永樂宫
馬廖傳皇太后躬履節儉廖慮美業難終上疏長樂
宫以勸成儉德黃圖長樂宫本秦之興樂宫也
高祖始居櫟陽七年長樂宫成徙居長安城三輔
舊事宫殿疏皆曰興樂宫秦始皇造漢修飾之周
回二十餘里前殿東西四十九丈七尺兩序中二
十五丈深十二丈有鴻臺臨華殿温室殿長信宫
長秋永壽永寧等四殿(又曰長樂宫有椒房殿有鍾室)關中記宫中有殿
(十四)高帝始居此宫後太后常居之(有衛尉)在長安城
中近東直杜門(水經杜門北對長樂城南東來第一門也)孝惠至平帝皆居
未央(惟高帝居此官也)王莽改長樂宫為長樂室坤元錄漢
長樂宫在長安縣北故城中元和志長樂宫在長安
縣西北十五里(一作在縣十四里)長安志史記曰始皇二十
七年作長信宫又成帝母王皇后居長信宫班婕妤賦
求共養於東宫兮託長信之末流黃圖曰從路門至周
廟門有長信宫在其中隋志京兆郡大興有長樂宫
三輔故事漢徙秦金狄寘長樂大厦殿前後漢初
未央已焚故更始居長樂朝羣臣長安志長樂有宣德
通光高明長秋永壽永寧長亭林華温室建始廣陽中
室月室神仙椒房大夏殿惠帝自未央朝長樂武帝曰
東朝廷辨之七國反景帝往來東宫謀於太后則長樂
多為母后所居矣水經曰殿西有長信長秋永壽永昌
等殿則長信長秋皆在長樂宫也長樂者高帝既以
為居又以受朝無異於正宫矣自惠帝後人主皆居未
央而長樂常奉母后唐亦有長樂宫韋雲起迎謁高
祖于長樂宫然非太后之居未央在漢城西隅
而長樂乃東隅也秦樗里子百年前巳言之李吉
甫元和志言兩宫相去止隔一里此一里所即武
庫
漢未央宫前殿東北闕東西宫
紀高祖七年(史記八年)上擊韓王信還二月至長安蕭何治
未央宫立東闕北闕前殿武庫太倉上見其壯麗甚怒
曰天下匈匈勞苦數歲成敗未可知奈何治宫室過度
也何曰天下方未定故可因以就宫室且天子以四海
為家非令壯麗亡以重威且亡令後世有以加也上說
自櫟陽徙都長安九年冬十月淮南梁趙楚王朝未央
宫置酒前殿上奉玉巵為太上皇壽羣臣皆稱萬歲大
笑為樂惠帝四年七月未央宫凌室織室災吕后八年
朱虛侯從勃請卒千人入未央宫掖門(注非正門而在兩旁)文帝
即位夕入未央宫還坐前殿七年六月未央宫東闕罘
罳災景帝中五年八月未央宫東闕災(五行志武帝太初元年十一月)
(未央宫柏梁臺災)昭帝元鳳二年四月上自建章宫徙未央宫
大置酒宣帝入未央宫見皇太后羣臣奏上璽綬即位
元康元年三月詔曰甘露降未央宫四年三月詔曰神
爵集未央(郊祀志甘露元年夏建章未央長樂宫鍾簴銅人生毛時以為美祥)又因方士言為隨
(侯劒寳玉寳璧周康寳鼎立四祠於未央宫中)成帝建始元年六月未央官殿
中朝者坐(注服虔曰公卿以下朝會坐也晉灼曰内朝臣之朝坐)三年秋關内大
水虒上小女走入橫城門闌入尚方掖門至未央宫鈎
盾中(王商傳建始三年秋京師民無故相驚言大水至天子親御前殿召公卿議)十二月地
震未央宫永始四年四月未央宫東司馬門灾(五行志未央宫)
(帝所居也)功臣表陽城延為少府作未央宫列傳翼奉
上疏曰孝文時未有甘泉建章及上林中諸離宫館也
未央宫又無高門武臺麒麟鳳皇白虎玉堂金華之殿
獨有前殿曲臺宣室温室承明耳李廣入為未央衛
尉程不識時亦為長樂衛尉灌夫丞相蚡謂曰程李
俱東西宫衛尉注孟康曰李廣為東宮程不識為西宫
范明友鄧廣漢東西宫衛尉衛太子使舍人持節
夜入未央宫殿長秋門發長樂宫衛霍光召丞相御
史將軍列侯中二千石大夫博士會議未央宫趙充
國以功德與霍光等列畫未央宫中王商為丞相河
平四年單于見白虎殿丞相坐未央廷中單于拜謁
朱博為丞相趙元為御史大夫並拜於前殿延登受冊
傅昭儀傳哀帝即位王太后詔令傅太后丁姬十日
一至未央宫(孔光傳北宫有紫房複道通未央宮傅太后果從複道朝夕至帝所)孝平
后傳便時上林延壽門入未央宫前殿羣臣就位行禮
後紀順帝永和二年十月庚子幸未央宫會三輔郡
守都尉及官屬勞賜作樂西京雜記漢高帝七
年蕭相國營未央宫因龍首山制前殿建北闕未
央宫周迴二十二里九十五步五尺街道周迴七
十里臺殿四十三其三十二在外其十一在後宫
池十三山六池一山一亦在後宫門闥凡九十五
黃圖未央宮周回二十八里前殿東西五十丈深十
五丈高三十五丈(一云三丈五尺)前殿曰路寢見羣臣諸侯處
也營未央宫因龍首山以制前殿(潘岳關中記曰未央官殿皆疏龍首山上)
(作之)山長六十里秦時有黑龍從南山出飲渭水其行道
因成土山西京賦所謂疏龍首以抗殿是也至孝武以
木蘭為棼橑文杏為梁柱金鋪玉戸華榱璧璫彫楹玉
磶重軒鏤檻青瑣丹墀(漢官典職曰丹漆地稱丹墀)左墄右平有宣
室麒麟金華承明武臺鈎弋等殿又有殿閣三十有二
壽成萬歲廣明椒房清涼永延玉堂壽安平就宣德東
明飛羽鳳皇通光曲臺白虎等殿增城昭陽延平合歡
回東宣明長年温室昆德承明等殿玉臺增盤閣麒麟
天祿閣金馬青瑣門畫堂甲觀非常室按舊圖云王莽
改未央宫曰壽成室前殿曰王路堂漸臺織室凌室(見惠)
(紀)皆在未央宫中注一本宣室温室清涼在未央殿北
宣明廣明在未央殿東昆德玉堂在未央殿西其中又
有麒麟金華承明殿石渠天祿麒麟閣金馬青瑣門元
武蒼龍二闕畫堂朱省堂甲觀非常室(又宣室閣見甘露四年鉤盾中)
(見建始三年)水經注渭水逕長安城北又東合昆明故渠
故渠東逕未央宫北蕭何斬龍首山而營之山長六十
餘里頭於渭尾達樊川頭高二十丈尾漸下高五六丈
土色赤而堅北有元武闕即北闕也東有蒼龍闕闕内
有閶闔止車諸門未央殿東有宣室玉堂麒麟含章白
虎鳳凰朱雀鵷鸞昭陽諸殿天祿石渠麒麟三閣未央
宫北即桂宫也周十餘里内有明光殿走狗臺柏梁臺
舊乘複道用相逕通故渠出二宫之間謂之明渠明渠
又東歴武庫北舊樗里子葬於此漢長樂宫在其東未
央宫在其西武庫直其墓明渠又東逕漢長樂宫北本
秦之長樂宫也周二十里殿前列銅人殿西有長信長
秋永壽永昌諸殿詩正義未央者前限未到之辭故
漢有未央宫古詩有樂未央史記正義括地志云未
央宫在雍州長安縣西北十里長安故城中(元和志同十四里)
史大事記高九年未央宫成置酒前殿太上皇輦上
坐(僝工於八年訖事於九年)說文序孝平時召爰禮等百餘人令
說文字未央廷中(夏侯勝傳宣帝初議廟樂羣臣大議廷中)
闕門觀也劉熙釋名云闕在門兩旁中央闕然為道也
門闕天子號令賞罰所從出也
東闕長安志漢書曰高祖七年蕭何立文帝七年
六月未央宫東闕罘罳災師古曰罘罳為連闕曲閣
也以覆重刻垣墉之處其形罘罳然一曰屏也(罘音浮)
北闕長安志漢書顔師古曰未央殿雖南嚮而上
書奏事謁見之徒詣北闕公車司馬亦在北焉是則
以北闕為正門而又有東門東闕至於西南兩面無
門闕矣蓋蕭何立宫以厭勝之術
關中記曰未央宫東有蒼龍闕北有元武闕所謂北闕
也闕中有閶闔門止車門廟記曰未央宫有白虎闕屬
車闕西都賦其宫室也體象天地經緯陰陽據坤靈
之正位倣太紫之圓方(注七略曰明堂之制内有太室象紫微南出明堂象太微)植
中天之華闕豐冠山之朱堂因瓌材而究竒抗應龍之
虹梁彫玉填以居楹裁金璧以飾璫(上林賦曰華榱璧璫)左墄右
平重軒三階閨房周通門闥洞開列鍾簴於中庭立金
人於端闈徇以離宫别寢承以崇臺閒館煥若列宿紫
微是環清涼宣温神仙長年金華玉堂白虎麒麟區宇
若兹不可殫論增盤崔嵬登降炤爛殊形詭制每各異
觀西京賦覽秦制跨周法正紫微於未央(注辛氏三秦記曰未)
(央宫一名紫微宫)表嶢闕於閶闔注閶闔紫微宮門名(三秦記未央官有堯閣閶闔)疏
龍首以抗殿狀巍峩以岌嶪亘雄虹之長梁結棼橑以
相接飾華榱與璧璫流景曜之韡曄雕楹玉磶繡栭雲
楣三階重軒鏤檻文㮰右平左墄青瑣丹墀重門襲固
姦宄是防仰福帝居陽耀陰藏洪鍾萬鈞猛虡趪趪朝
堂承東温調延北西有玉臺聯以昆德長年神仙宣室
玉堂麒麟朱鳥龍興含章衆星環極赫戲煇煌正殿路
寢用朝羣辟大夏耽耽九戸開闢(注九室室有一戸)高門有閌
列坐金狄(三輔故事大夏殿始皇造銅人十枚在殿前)東京賦高祖因秦
宫室作洛之制我則未暇西匠營宫目翫阿房損之又
損然尚過於周堂觀者狹而謂之陋帝已譏其泰
而不康晉義熙十三年劉𥙿克關中九月大會
文武於未央殿石虎建武十一年城長安未央
宫
漢櫟陽宫
紀高帝二年十一月還歸都櫟陽(地理志左馮翊櫟陽秦獻公自雍徙)六
月還櫟陽壬午立太子令諸侯子在關中者皆集櫟陽
為衛(蕭何傳守闕中侍太子治櫟陽)六年三月上歸櫟陽五日一朝太
公五月丙午詔曰子有天下尊歸於父尊太公曰太上
皇七年二月至長安蕭何治未央宫自櫟陽徙都長安
唐盧懷慎傳高祖受命五日一朝太公於櫟陽宫
漢沛宫
高紀十二年冬十月上破黥布軍於會缶(注蘄縣鄉名)還過
沛留置酒沛宮悉召故人父老子弟佐酒發沛中兒得
百二十人教之歌酒酣上擊筑自歌起舞忼慨傷懷泣
數行下謂沛父兄曰游子悲故鄉吾雖都關中百歲之
後吾魂魄猶思沛其以沛為朕湯沭邑復其民世世無
有所與沛父老諸母故人日樂飲極歡道舊故為笑樂
十餘日乃去沛中空縣皆之邑西獻上留止張飲三日
并復豐比沛禮樂志孝惠時以沛宮為原廟令歌兒
習吹相和以百二十人為員哀帝時孔光定鼓員十二
人光武紀幸沛祠高原廟肅宗紀章和元年幸梁
遣使祠沛高原廟豐枌榆社(與太宗幸武功故宫光武置酒南陽舊宅相類)
蓋延傳建武二年延定沛修高祖廟置嗇夫祝宰樂人
括地志沛宫故地在徐州沛縣東南二十里一步
史記正義十三州志云漢興四年改泗水為沛郡理相
城故以沛為小沛括地志云泗水亭在徐州沛縣東一
百步有高祖廟周庾信作置酒沛宫贊柳宗元漢
原廟銘曰原廟沛宫之舊也祀蚩尤於是庭而赤精降
導靈命於是邦而羣雄至登布衣於萬乘而子孫得以
纉其緒化環堵為四海而黎元得以安其業基岱岳之
高源洪河之長蓄靈擁休此焉發跡(或云班固為碑宗元為銘)
漢黃山宫
地理志右扶風槐里有黃山宫孝惠二年起(在澇水入渭之下渭)
(在宮南)黃圖黃山宫在興平縣西三十里(元和志云西南)武帝
微行西至黃山宫即此(見東方朔傳)元后傳太后秋歴東
館望昆明集黃山宫(注在槐里)冬饗飫飛羽(殿在未央宫中羽或作雨)校
獵上蘭(觀在上林中)登長平館臨涇水而覽焉水經渭水
東北逕黃山宫南西京賦上林禁苑繞黃山而欵牛
首
漢甘泉宫竹宫前殿紫殿雲陽宫
林光宫明庭宫
紀文帝三年五月十年冬幸甘泉(注師古曰甘泉在雲陽本秦林光宫)武
帝元鼎四年六月得寳鼎(以禮祠迎至甘泉蔵帝庭合明應)五年十一
月辛巳朔旦冬至立泰畤于甘泉天子親郊見朝日夕
月(漢儀注郊泰畤皇帝平旦出竹宫東向揖日其夕西向揖月不用春秋也晉禮儀志同)黃圖甘泉祠宫
(以竹為宫天子居中漢舊儀竹宫去壇三里)天漢四年正月朝諸侯王于甘
泉宫太始三年三月行幸甘泉宫饗外國客後元二年
正月朝諸侯王于甘泉宫宣帝元康四年三月神爵集
甘泉泰畤殿中甘露三年正月黃龍元年正月行幸甘
泉匈奴呼韓邪單于稽侯狦來朝(匈奴傳甘露三年正月朝天子于甘泉宮)
元帝初元三年六月詔罷甘泉宫衛令就農成帝永始
四年正月幸甘泉郊泰畤神光降集紫殿郊祀志(兼紀)
(年月)建元三年武帝因齊人少翁(拜為文成將軍)言作甘泉宫中
為臺室畫天地太乙諸鬼神而置祭具以致天神元鼎
四年夏六月得鼎(汾陰得寶鼎藏於甘泉宫羣臣皆上壽賀)公孫卿曰黃帝
接萬靈明庭明庭者甘泉也五年冬十月幸甘泉具泰
一祠六年冬公孫卿言見仙人迹緱氏城天子幸緱氏
元封二年春公孫卿言見神人東萊山天子幸緱氏遂
至東萊無所見見大人跡云公孫卿曰仙人可見上往
常遽以故不見今陛下為舘如緱氏城置脯棗神人宜
可致且仙人好樓居於是上令長安作飛廉桂舘甘泉
作益壽延壽二舘使卿持節設具而候神人迺作通天
臺置祠具其下於是甘泉更置前殿始廣諸宫室(選注因秦)
(林光宫增通天迎風儲胥露寒)夏六月有芝生甘泉殿房中(史記云防内中)天
子為塞河興通天若有光云(漢舊儀九莖金色綠葉朱實夜有光)廼下詔
甘泉房中生芝九莖赦天下太初元年春受計甘泉公
孫卿曰黃帝就青靈臺十二日燒黃帝乃治明庭明庭
者甘泉也方士多言古帝王有都甘泉者其後天子又
朝諸侯甘泉甘泉作諸侯邸宣帝神爵元年正月幸甘
泉郊見泰畤數有美祥修武帝故事盛車服齊祠之禮
頗作詩歌甘露三年正月上郊泰畤因朝單于於甘泉
宫黃龍元年正月復幸甘泉郊泰畤又朝單于於甘泉
宫元帝即位遵舊儀間歲正月一幸甘泉郊泰畤成帝
建始元年十二月徙甘泉泰畤於長安南北郊永始元
年三月復甘泉祠禮樂志武帝祠大一於甘泉就乾
位也(師古曰言在京師之西北)正月上辛用事甘泉圜丘昏祠至明
夜有神光集祠壇天子自竹宫望拜(韋昭曰以竹為宮天子居中師古曰)
(漢舊儀云竹宫去壇三里)列傳金日磾母詔圖畫於甘泉宫(又圖畫李)
(夫人於甘泉宮)上幸林光宫注師古曰林光宫秦二世所造
(郊祀志注秦離宫名)漢又於其旁起甘泉宫(括地志秦之林光宫漢之甘泉在雍州雲)
(陽西北八十里)劉德數言事召見甘泉宫武帝謂之千里駒
翟方進為司直從上甘泉行馳道中既至甘泉宫會
殿中揚雄孝成帝時方郊祀丼泉泰畤汾陰后土以
求繼嗣雄從上丼泉還奏賦以諷(文選注漢書曰永始四年正月行幸丼泉)
(七略曰丼泉賦永始三年正月待詔臣雄上漢書無幸丼泉之文疑七略誤)其辭曰惟漢十
世將郊上玄定泰畤云云&KR0616;&KR0616;離宫般以相燭兮封巒石
關迆靡虖延屬大夏雲譎波詭嶊嶉而成觀翠玉樹之
青葱兮璧馬犀之瞵㻞金人仡仡其承鍾虡兮嵌巖巖
其龍鱗配帝居之縣圃兮象泰壹之威神洪臺崛其獨
出兮㨖北極之嶟嶟列宿乃施於上榮兮日月纔經於
柍桭歴倒景而絕飛梁兮浮蔑蠓而撇天左欃槍而右
玄冥兮前熛闕而後應門(熛赤色)覽樛流於高光兮(服虔曰高)
(光宫名)溶方皇於西清(西箱)前殿崔巍兮和氏瓏玲炕浮柱
之飛榱兮神莫莫而扶傾乘雲閣而上下兮紛蒙籠以
棍成曳紅采之流離兮颺翠氣之宛延排玉戸而颺金
鋪般倕棄其剞劂兮王繭投其鉤繩珍臺閒館琁題玉
英蜵蜎蠖濩之中齊虖陽靈之宮集虖禮神之囿登乎
頌祗之堂度三巒兮偈棠棃增宫㠁差駢嵯峨兮云云甘
泉本秦離宫既奢泰武帝復增通天高光迎風宫外近
則洪厓旁皇儲胥弩阹遠則石關封巒鳷鵲露寒棠棃
師得遊觀屈竒瑰偉(師古曰棠棃官在甘泉苑垣外師得宫在櫟陽界其餘皆甘泉苑垣)
(内之宫觀也)其為已久非成帝所造欲諫則非時欲默不能
已故遂推而隆之乃上比於帝室紫宫若曰非人力所
為儻鬼神可也又是時趙昭儀方大幸每上甘泉常法
從王褒甘泉頌甘泉山天下顯敞之處也(文選注甘泉山名下)
(有甘泉水因以名之)前接大荆後臨北極左撫仁鄉右望素域其
宫室也鏤螭龍而造牖采雲氣以為楣神星羅於題鄂
虹蜺往往而繞榱想聖主之優游時娛神而欵縱坐鳳
皇之堂聽和鸞之弄臨麒麟之域驗符瑞之貢詠中和
之歌讀太平之頌(本傳元帝為太子喜褒所為洞簫及甘泉頌)西京賦注引王褒甘泉頌
(曰編瑇瑁之文㮰魏都賦注引王褒甘泉賦)劉歆賦迴天門而鳳舉躡黃
帝之明庭續志大駕公卿奉引大將軍驂乘屬車八
十一乘備千乘萬騎西都行祠天郊甘泉備之官有其
注名曰甘泉鹵簿(服虔曰大駕八十一乘作三行尚書御史乘之最後一乘插豹尾以前皆)
為省中(東方朔别傳武帝幸甘泉長平阪朔在屬車中)黃圖甘泉宫一曰
雲陽宫史記始皇二十七年作甘泉宫及前殿築
甬道自咸陽屬之(又三十二年為直道道九原通甘泉)關輔記
甘泉宫一曰雲陽宫一曰林光宫本秦造在今池陽
縣西甘泉山宫以山為名周匝十餘里漢武建元中增
廣之周十九里去長安三百里望見長安城黃帝以來
員丘祭天處開山圖雲陽先王之墟也武帝造赤闕於
南以象方色於甘泉宫更置前殿始廣造宫室有芝生
甘泉殿邊房中漢舊儀九莖金色綠葉朱實夜有光乃
作芝房歌又起紫殿彫文刻鏤黼黻以玉飾之甘泉有
高光宫又有林光宫(黃圖又云林光宫縱廣各五里在雲陽縣界)有長定宫
竹宮通天臺通靈臺武帝作迎風館(元封二年)後加露寒儲
胥二館皆在甘泉中西廂起彷徨觀築甘泉苑建元中
作石關封巒鳷鵲觀於苑垣内宫南有昆明池苑南有
棠梨宫西都賦冠以九嵕陪以甘泉乃有靈宫起乎
其中秦漢之所極觀淵雲之所頌歎注漢宫闕疏曰甘
泉林光宫秦二世造西京賦覛往昔之遺館獲林光
於秦餘(臣贊曰林光秦離宫名)處甘泉之爽塏乃隆崇而弘敷既
新作於迎風增露寒與儲胥(李善注元封二年增)託喬基於山岡
直墆霓以高居(文景常幸甘泉不言有宫恐是林光如故武帝後方增剏一宫耳)元
和郡縣志甘泉宫武帝以五月避暑於此八月乃還(漢傳)
(征和二年夏上辟暑甘泉宫)洞冥記武帝起超仙之臺於明庭宫
北明庭者甘泉别名思趙倢伃起通靈臺於甘泉宫
漢甘泉宫記(唐仲友)漢有區夏作都長安封畿之内宫館
環列蓋數十百所天子以時講事鑾輿行幸各有攸處
而文物之盛莫如甘泉蓋自孝文迄於元成嘗於此整
軍經武祀神考政行慶賞朝會之禮非止為清暑也其
珍臺閒館增飾崇麗極屈竒偉之觀亦非它宫比當時
鴻儒碩生若相如枚臯王褒揚雄之儔從屬車之清塵
預觀盛典類能持簡操筆揚厲偉蹟故讃功論德則有
子淵之頌主文譎諫則有子雲之賦辭意既盛美矣獨
未聞登載本末勒諸金石非闕文歟謹追述而記之曰
琁穹垂象躔次彪列營室之東離官辨位王良之南閣
道循軌王者憲天御極肇建宸居必有增宫别館以備
臨幸夫豈事奢泰以侈遊觀哉蓋將隆上都規億載非
壯麗亡以重威不軌物何以示訓是以夏都冀方啓有
鈞臺之饗周宅鎬京康有酆宫之朝考室之制其來尚
矣粤兹靈宫奠居乾維昔帝鴻氏於此接萬靈祭上帝
是謂明庭天嘗假力于秦以營宫室是謂林光漢曰甘
泉蓋因山以更命之也爰自孝文實始巡幸命將撫師
克固吾圉稽古禮文我則未暇洎我孝武重熙累洽迺
詔共工繕治增益元朔之初則作臺室以畫鬼神元鼎
之間則立泰畤以展郊拜延壽通天前殿諸侯王邸又
剏於元封太初之際故其繚牆之内宫館相望近則洪
厓旁皇儲胥弩阹遠則石關封巒鳷鵲露寒高光迎風
起於中棠梨師得接於外光明神麗迤靡連屬紫宫
元圃之居不是過也始元朔迄于後元法駕清蹕相繼
戾止蒐講墜典靡不在焉受計者一郊泰畤者三朝諸
侯王者再外國之客饗於是汾陰之鼎藏於是祠神君
賜宗室東封北巡發軔弭節周旋于兹號令文章煥焉
可述矣孝宣中興復修故事蓋嘗即此四拜泰一再朝
呼韓功烈茂盛增光祖宗降及元成猶遵遺業執珪幣
以事上帝凡九至焉兹禮樂之所自出德業之所由著
豈與長楊五柞為校獵之地萯陽宣曲置更衣之所窮
奢極欲以快心目者同日道哉武宣之世上天降鑒眷
顧與宅靈芝産齋房黃雲覆寳鼎路弓獲鹿於中山美
光兆祥於泰畤神爵五采萬數翔集神光並見燭曜齋
宫滋至之休著於兹宫者史不絕書矣成帝之初丞相
御史議罷泰畤則天出警戒風毁作宫暨帝復行薦饗
則仍有神光降集紫殿得非斯宫之作克厭帝心哉雖
然虒祈築而謗興靈臺作而民附宫室之建禍福之階
也則夫垂衣拱手蜵蜎蠖濩之中可不思乎是故飭躬
齋精必念夫逆釐三神負扆聽斷必念夫施澤四海四
夷君長俯伏渭橋必思夫威德之所加冠裳玉帛羣后
咸在必思夫恩禮之所浹神祗降嘏則抑畏自度天戒
垂示則恐懼修省夫然故事無過舉方外蒙福宫室之
奉可安享也苟不思政事而樂逸游不修典禮而懷宴
安則厥鍳不遠在秦皇之世居是宫者甚可畏哉若乃
玉樹馬犀金人鍾虡之屬子雲已能賦之至於日磾之
母圖於宫中昭儀之寵麗於法從衞尉之罷置郊畤之
因革皆不係於作宫之旨班史具在兹不復書程大
昌曰古以甘泉名宫者三秦甘泉在渭南漢甘泉在雲
陽磨石嶺上隋甘泉在鄠縣長安志曰磨石嶺有甘泉
十道志曰甘泉出石鼓西原漢宫在山上即秦林光宫
旁取石鼓甘泉以名隋宫在鄠縣西南二十里對甘泉
谷(鄠即夏之扈古有甘亭唐有甘泉鄉)惟秦之甘泉史嘗明言在渭之南
而無言在渭南何地者始皇紀迎太后于雍入咸陽復
居甘泉宫(括地志秦甘泉官去長安三百里望見長安)徐廣曰表云咸陽南
宫秦時咸陽跨渭南北則此宫在渭南又曰章臺上林
皆在渭南自極廟道通酈山作甘泉前殿築甬道自咸
陽屬之則甘泉前後必近上林即鄠縣也安知隋宫不
襲秦舊邪秦之林光至漢猶存元封二年始即磨盤嶺
山秦宫之側為宫是為漢甘泉孟康曰甘泉一名林光
師古曰漢於林光旁起宫非一名也文景皆幸甘泉不
曰有宫當是秦林光尚可用也戰國策范睢說秦王曰
北有甘泉谷(史記秦地北有甘泉谷口之固)即雲陽縣甘泉山也武帝
雖别剏一宫而林光如故帝非特備游觀信方士明庭
之語求自通於仙故增之又增如泰畤仙掌露盤泰壹
諸畫象盡在其上此山距長安巳三百里而望見長安
城堞上有通天臺雲雨悉在臺下宫殿臺觀略與建章
比而百官皆有邸舍帝以五月避暑八月乃歸元和志
曰登山必自車箱阪阪在雲陽西北三十八里縈紆才
通單軌上阪即平原宏敞樓觀相屬黃圖與史不合如
思子宫在湖之渭南也萬歲宫在汾陰河東也而圖皆
以宫隷甘泉甘泉自在渭北非誤邪北史後周
有雲陽宫唐志京兆府鄠縣東南三十里有隋
太平宫西南二十二里有隋甘泉宫雲陽有甘泉
山通鑑唐太宗貞觀二十年八月鐡勒十一姓入貢
壬申上幸漢故甘泉宫
漢高光宫
見上
漢長楊宫五柞宫
地理志扶風盩厔縣有長楊宫有射熊館秦昭王起
紀武帝後元二年二月行幸盩厔五柞宫注有五柞木
因以名宫武帝往來長楊五柞宫注師古曰二宫並
在盩厔皆以樹名之(宣紀)元帝永光五年冬幸長楊宫
射熊館布車騎大獵成帝元延二年冬幸長楊官從
胡客大校獵宿萯陽宫賜從官列傳東方朔武帝微
行丞相御史使右輔都尉徼循長楊以東後乃私置更
衣從宣曲以南十二所投宿諸宫長楊五柞倍陽宣曲
尤幸朔進諫云云司馬相如嘗從武帝至長楊獵天子
好自擊熊豕馳逐壄獸因上疏諫揚雄上長楊賦曰
振師五柞習馬長楊張放從上微行出游北至甘泉
南至長楊五柞黃圖長楊宫在盩厔縣東南三十里
(元和志三十三里)本秦舊宫漢修飾之以備行幸宫中有垂楊
蔭數畝因以為名門曰射熊秦漢游獵之所長楊榭在
長楊宫秋令校獵其下命武士搏射禽獸天子登此以
觀焉(臺上有木曰榭)五柞宫漢之離宫也(元和志云秦五柞宫)在盩厔(元和)
(志在縣東南三十八里)宫中有五柞樹因以名中有青梧觀(執金吾廣)
(意待詔五柞官)水經注渭水北流長楊宫西西都賦歴長
楊之榭西京賦集乎長楊之宫相羊乎五柞之館上
林禁苑掩長楊而聯五柞(注長楊五柞皆宫中五柞亦館名有五株柞樹)潘
岳西征賦清暑之館五柞之宫交渠引漕激湍生風乃
有昆明池乎其中
漢棫陽宫
文紀後二年夏行幸雍棫陽宫注秦昭王所作也地
理志右扶風雍縣棫陽宫秦昭王起郊祀志武帝征
和四年修封泰山是歲雍縣無雲如靁者三或如虹氣
蒼黃若飛鳥集棫楊官南有司以為美祥蘇武傳長
君(武兄嘉)為奉車從至雍棫陽宫黃圖棫陽宫在今岐
州扶風縣東北文選注東觀漢記曰濟陽有武帝行
過宫
漢回中宫
匈奴傳孝文十四年騎兵入燒回中宫候騎至雍甘泉
注師古曰回中在安定(原州)其中有宮(應劭注同)黃圖秦始
皇二十九年巡隴西過回中文帝十四年匈奴入蕭關
燒回中宫元封四年冬十月幸雍通回中道(注見下首山宫)遂
北出蕭關(天漢二年春行幸東海還幸回中)又有三良宫相近括地
志秦回中宫在岐州雍縣西四十里一云三十里(元和志謂宫為秦官)
(在鳳翔天興縣西黃圖曰官在汧)
玉海卷一百五十五
