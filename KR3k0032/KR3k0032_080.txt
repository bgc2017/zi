卷七十九
玉海卷七十九
宋王應麟撰
車服
車輿
漢金根車德車安車立車五時車
大旂金路
後輿服志(即續志)秦并天下攬其輿服漢興承秦之制後
稍改定近於雅正或曰殷瑞山車金根之色殷人以為
大路於是始皇作金根之車(殷曰桑根秦改曰金根以金為飾玄旗皂斿以從水)
(德)漢承秦制御為乘輿孔子所謂乘殷之路者也乘輿
金根安車立車(蔡邕曰五安五立徐廣曰立乘曰高車坐乘曰安車)輪皆朱班重
牙貳轂兩轄(東京賦曰重輪貳轄疏轂飛軨)金薄繆龍為輿倚較文虎
伏軾龍首銜軛左右吉陽筩鸞雀立衡&KR1017;文畫輈(選注引此)
(云五采文)羽蓋華蚤(徐廣曰翠羽蓋黃裏所謂黃屋車也金華施橑木有二十八枚即盖弓也東京)
(賦曰樹翠羽之高盖)建大旂十有二斿畫日月升龍駕六馬(東京賦六)
(玄蚪之奕奕)象鑣鏤錫金鍐方釳插翟尾(獨斷曰金鍐者馬冠也高廣各五寸)
(上如玉華形在馬髦前方釳鐵也廣數寸在馬騣後後有三孔插翟尾)朱兼樊纓赤罽易
茸金就十有二左纛以氂牛尾為之在左騑馬軛上大
如斗(徐廣曰馬在中曰服在外曰騑)是為德車五時車安立亦皆如之
各如方色馬亦如之白馬為朱鬛云所御駕六餘皆駕
四後從為副車(古文尚書曰馭六馬逸禮王度記曰天子駕六馬諸侯駕四大夫三士二庶人)
(一周禮四馬為乘毛詩天子至大夫同駕四士駕二易京氏春秋公羊說皆云天子駕六許慎以為天子駕六)
(諸侯及卿駕四大夫駕三士二庶人一史記秦始皇以水數制乘六馬鄭玄以為天子四馬今帝者駕六此自)
(漢制與古異蔡邕表志曰以文義不著之故俗人多失其名五時副車曰五帝車鸞旗曰雞翹耕根曰三盖其)
(比非一也)耕車戎車獵車其飾皆如之諸車之文乘輿倚龍
伏虎&KR1017;文畫輈龍首鸞衡重牙班輪升龍飛軨(薛綜曰飛軨以)
緹油廣八寸長注地畫龍虎繫軸頭(應劭漢官鹵簿圖曰乘輿大駕則御鳳皇車以金根為列列宋志作副)
曲禮德車結旌注不盡飾也結謂收歛之德車乘車
疏德車謂玉金象木四路不用兵故曰德車德美在内
不尚赫弈故結纏其旒著於竿也何胤云以德為美故
略於飾此坐乘之車也云乘車必正立則非坐乘(德車者取)
(天子以德為車之義記曰國君不乘竒車獵衣之屬車上不廣欬妄指立視五嶲式視馬尾顧不過轂)
蔡邕獨斷五路之外復設五色安車立車各一乘皆駕
四馬是謂五時副車永安七年建金根耕根諸御車皆
一轅或四馬或六馬金根箱輪皆以金鏄正黃兩臂前
後刻金以作龍虎鳥龜形上但以青縑為盖羽毛無後
戸宋志禮論輿駕議曰周則玉輅最尊漢之金根亦
周之玉路也漢制乘輿金根車云云建太常十二旒駕
六黑馬施十二鸞如周玉路之制(符瑞志有金車根車)又五色安
車五色立車各五乘建龍旂駕四馬施八鸞餘如金根
之制猶周金輅也其車各如方色所謂五時副車俗謂
為五帝車也江左闕(大明三年即以金根為金路建大青旂十有二旒駕玄馬四羽葆蓋)安
車者坐乘又有建華蓋九重凡婦人車皆坐乘周體王
后有安車而王無也(禮巾車王后安車)漢制乘輿乃有之晉先
蠶儀皇后安車駕六以兩轅安車駕五為副江左駕四
而已東京賦順時服以設副注五時之服各隨其車
車各一色以為副貳副車各一乘今謂之五帝車傅
毅洛都賦列翠蓋方龍輈備五路之時副㩜三辰之旗
斿傳說作僕羲和奉時千乘雷駭萬騎星鋪班固東
廵頌翿六龍較五輅備天官之羽衞盛輿服而東行
馬融廣成頌乘輿乃以吉月之陽朔登于疏鏤之金輅
六驌騻之玄龍建雄虹之旌夏揭鳴鳶之修橦曳長庚
之飛髾載日月之太常棲招搖與玄弋注枉矢與天狼
羽毛紛其髟鼬揚金㚇而拖玉瓖杜欽對成帝曰數
御安車由輦道親二宫之饔膳通典安車制如金根
周致仕之老及后乘之晉志車坐乘者謂之安車倚
乘者謂之立車亦謂之高車其色有青赤黃白黑立安
車合十乘名曰五時車建旂十二各如車色立車則正
竪其旂安車則邪注駕馬亦隨五時之色左右騑驂金
㚇鏤錫黃屋左纛如金根之制行則從後五牛旗平吳
後所造以五牛建旗車設五牛青赤在左黃在中白黑
在右竪旗於牛背行則使人輿之盖取負重致遠旗常
纏不舒所謂德車結旌也天子親戎則舒所謂武車綏
旌也綏旌垂舒之也(宋志云五色各一旗以木牛承其下)金根車駕四馬不建
旗幟其上如畫輪車下猶金根之飾元帝造大路戎路
各一即古金根之制過江之後無復五時車以馬車代
之建旗其上其後以五色木牛象五時車惟天子親戎
五旗舒旆梁依晉置五牛旗車(唐志五牛旗輿五皆八人執之)潘岳藉田賦
表朱玄於離坎飛青縞於震兊中黃曅以發揮方綵紛
其繁會注謂安立車合十乘鹵簿之儀車騎旌旗各依
方色黃香天子冠頌皇輿幸夫金根六玄蚪之連蜷
建螭龍以為旂鳴節路之和鑾初學記董巴輿服志
曰太后太皇太后法駕六御金根車隋志司馬彪志
云漢備五輅或謂德車駕馬皆如方色漢太子諸王皆
乘金輅及安車(續志注魏武帝令問東平王有金路何意)
漢芝車耕根車農輿春路
後輿服志耕車其飾皆如金根有三蓋一曰芝車置&KR1945;
耒耜之箙上親耕所乘也注新論桓譚謂揚雄曰君為
黃門郎居殿中數見輿輦玉蚤華芝及鳳皇三蓋之屬
皆玄黃五色飾以金玉翠羽珠絡錦繡茵席東京賦曰
立戈迆戛農輿路木薛綜曰戈句孑戟戛長矛置車上
者邪柱之是謂戈路農輿三蓋所謂耕根車也車耕于
藉乘馬無飾故稱木也賀循曰漢儀親耕青衣幘東京
賦說親耕亦云鸞路蒼龍賀循曰車必有鸞而春獨鸞
路者鸞鳳類而色青故以名春路也賦又曰介御問以
剡耜薛綜曰天子車參乘帝在左御居中介處右以耒
置御之右(甘泉賦登鳳皇翳華芝注華盖也)漢藉田文開藉(景親耕)武之鉅定
昭之鈎盾(永平下邳)元和定陶晉志耕根車駕四馬建赤旗十
有二旒天子親耕所乘也一名芝車一名三蓋車置耒
耜于軾上泰始二年金根耕根車並建赤旗通典晉
渡江闕宋大明制之乘以親耕駕蒼駟青旂明帝泰始
中乘木輅以耕南齊以侍中奉耒耜載於象輅後周碧
輅以耕藉隋乘木輅大業中制耕根車青質三重蓋羽
葆彤装並同玉路駕六馬以青囊盛耒耜於上唐因之
(隋志置耒耜於軾上即潘岳所謂紺轅綴於黛耜者也)
漢戎車獵車戎路
志戎車其飾皆如金根蕃以矛麾金鼓羽析(晉志作旂)幢翳
&KR1945;胄甲弩之箙(注漢制度曰戎立車以征伐)獵車其飾皆如之重輞
縵輪(宋志云幰輪)繆龍繞之一曰闟猪車親校獵乘之(魏文帝改)
(曰闟虎車宋志云蹋虎)禮儀志立秋之日乘輿御戎路白馬朱
鬛躬執弩射牲馬融廣成頌屯田車於平原曲禮
疏隠義曰獵車之形今之鉤車是也晉志戎車駕四
馬天子親戎所乘置弩於軾上其建矛麾悉斜注獵車
駕四馬天子校獵所乘一名闟戟車一名蹋猪車(晉鹵簿闟猪車)
(駕駟中道無旗)魏文帝改名蹋獸車記云國君不乘竒車亦獵車
也古天子獵則乘木輅後人代以獵車宋志戎車立乘
漢乘輿東都大駕法駕甘泉鹵簿屬車
小駕漢輿服制
後輿服志(即續志)漢乘輿大駕公卿奉引太僕御大將軍
參乘屬車八十一乘(屬言相連屬也)備千乘萬騎西都行祠天
郊甘泉備之官有其注名甘泉鹵簿東都唯大行乃大
駕大駕大僕校駕法駕黃門令校駕乘輿法駕八卿不
在鹵簿中河南尹執金吾雒陽令奉引奉車郎御侍中
參乘屬車四十六乘(漢官儀屬車三十六乘)前驅有九斿雲䍐鳳
皇闒戟皮軒鸞旗皆大夫載鸞旗者編羽旄列繫幢旁
(胡廣曰建蓋在中)民或謂之雞翹非也後有金鉦黃鉞黃門鼓
車古者諸侯貳車九乘秦滅九國兼其車服故大駕屬
車八十一乘法駕半之屬車皆皂蓋赤裏木轓戈矛弩
箙尚書御史所載後一車懸豹尾(侍御史載之)豹尾以前比
省中(小學漢官篇曰豹尾過後罷屯解圍胡廣曰過後屯圍乃得解所以戒不虞)行祠天郊
以法駕祠地明堂省什三(一本云北郊明堂則省副車)祠宗廟尤省
謂之小駕每出大僕奉駕上鹵簿中常侍小黃門副尚
書主者郎令史副侍御史蘭臺令史副皆執法以督整
軍騎謂之護駕春秋上陵尤省於小駕(注應劭漢官鹵簿圖曰乘輿大)
(駕則御鳳皇車以金根為副)通典初秦有大駕之制漢武天漢四
年始定輿服之制郊祀所乘謂之大駕車千乘騎萬匹
其儀甚盛大駕八十一乘法駕三十六乘(紀天漢四年春正月朝諸)
(侯王于甘泉宫)漢書驂乘高祖以夏侯嬰為太僕常奉車周
緤常為參乘代王令宋昌驂乘(師古曰乘車之法尊者居左御者居中又有一)
(人處車之右戎事稱車右餘曰驂乘)文帝就車召張釋之驂乘上朝東宫
趙談驂乘爰盎伏車前曰云云景帝幸上林詔中郎將
衞綰參乘金日磾出則驂乘宣帝始立謁見高廟大將
軍光從驂乘後車騎將軍張安世代光驂乘西都賦
乘鸞輿備法駕(薛綜注闟戟曰闟函也取四戟函車邊)西京賦乃駕彫
軫六駿駁戴翠帽倚金較瓊弁玉纓遺光儵爚建玄弋
植招搖栖鳴鳶曳雲梢弧旌枉矢虹旃蜺旄華蓋承辰
天畢前驅千乘雷動萬騎龍趨東京賦及將祀天郊
報地功乃整法服正冕帶珩紞紘綖玉笄綦會火龍黼
黻藻繂盤厲結飛雲之祫輅(祫輅次車也)植翠羽之高蓋(次車)
(植翠羽為盖今世謂之羽盖車)建辰旒之太常紛飈悠以容裔六玄虬
之奕奕齊騰驤而沛艾龍輈華轙金鋄鏤錫方釳(音乞)左
纛鉤膺玉瓖(音襄)鸞聲噦噦和鈴鉠鉠重輪貳轄疏轂飛
軨羽盖葳蕤葩瑵(音爪)曲莖(獨斷曰凡乘輿車皆羽盖金華爪)順時服而
設副咸龍旂而繁纓(五時之服各隨其車之方色)立戈迆戛(戛長矛也)農
輿輅木(所謂耕根車)屬車九九乘軒並轂(屬車有藩者曰軒皆在後為三行)
&KR1352;(伏)弩重旃朱旄青屋奉引既畢先輅乃發鸞旗皮軒
通帛蒨旆雲罕九斿(旗名)鈒戟轇轕髶(而利反)髦被繡虎夫
戴鶡駙承華之蒲梢飛流蘇之騷殺緫輕武於後陳奏
嚴鼓之嘈囐戎士介而揚揮戴金鉦而建黃鉞清道按
列天行星陳上林賦歴吉日以齋戒襲朝服乘法駕
建華旗鳴玉鸞河東賦將謁汾陰于東郊於是命羣
臣齊法服整靈輿迺撫翠鳳之駕六先景之乘掉犇星
之流旃彏天狼之威弧張燿日之玄旄揚左纛被雲梢
奮電鞭驂雷輜鳴洪鍾建五旗羲和司日顔倫奉輿
前漢傳周亞夫軍細柳文帝勞軍天子先驅至(導駕者若今武)
(候隊)不得入天子按轡徐行為動改容式車梁孝王入
朝景帝使使持乘輿迎梁王於關下(臣瓉曰天子副車駕四馬)薛
廣德當乘輿車頓首翟方進曰丞相進見在輿為下
漢軿車
志太皇太后皇太后法駕皆御金根加交路帷裳(徐廣云青帷裳)非
法駕則乘紫罽軿車雲&KR1017;文畫輈黃金塗五末蓋蚤左右騑
駕三馬長公主赤罽軿車大貴人貴人公主王妃封君油
畫軿車大貴人加節畫輈皆右騑而已(軿屛也有衣蔽有邸曰輜無邸曰軿)
後魏志阮諶禮圖云山軿車后行乘之紺罽軿車后小行
乘之(山軿車按圖飾以紫)禮巾車注翟車如今軿車是也后所乘
以出桑疏曰漢法軿車無蓋吳志賜賀齊軿車駿馬
李尤小車銘(見後小車)晉志中宫初建及祀先蠶皆用法駕
漢王青蓋車綠車
志皇太子皇子皆安車朱班輪青蓋金華蚤黑&KR1017;文畫幡
文輈金塗五末皇子為王錫以乘之故曰王青蓋車(徐廣曰旂旗九)
(旒畫降龍魏武帝問東平王有金路侍中鄭稱對曰天子五路金以封同姓諸侯得乘金路非特賜也)皇孫綠
車以從皆左右騑駕三(獨斷曰綠車名曰皇孫車天子有孫乘之)宋志魏晉太子諸王皆駕四
諸車之文乘輿云云皇太子諸侯王倚虎伏鹿&KR1017;文畫輈
轓吉陽筩朱班輪鹿文飛軨旂旗九斿降龍安帝紀以
玉青蓋車迎帝齋于殿中鄧后紀太后賜周馮貴人王青
蓋車前傳金涉為侍中使持幸綠車載送衞尉舍(如淳曰以)
(皇孫車送之寵之也)晉志皇孫綠蓋車隋志皇嫡孫金輅綠質
降太子一等去盤輿重轂轅上起箱末以金飾旌七旒
漢安車三公使車
後輿服志公列侯安車朱班輪倚鹿較伏熊軾皂繒蓋黑轓
右騑(車有轓者謂之軒)公列侯倚鹿伏熊黑轓朱班輪鹿文飛軨九
斿降龍卿朱兩轓五斿降龍二千石以下各從科品(鄭弘傳三公車)
(轓畫作鹿)蕭育傳為南郡太守上以育耆舊名臣乃以三公
使車載育入殿中受策注孟康曰三公奉使之車若安車也
漢皂蓋朱轓
後志中二千石二千石皂蓋朱兩轓千石六百石朱左轓中
二千石以上及使者乃有騑駕轓長六尺而後謙一寸若月
初生示不敢自滿景帝中元五年始詔六百石以上施車
轓得銅五末軛有吉陽筩(見前車服制度)景紀詔令長吏二千
石朱兩轓云云(見前)注師古曰轓車之蔽也左傳曰以藩載欒
盈是有障蔽之事也黃霸傳守潁川賜車蓋特高一丈别
駕主簿車緹油屏泥於軾前以章有德楊惲傳乘朱輪者
十人王氏乘朱輪華轂二十三人揚雄曰朱丹其轂
漢大使車小使車朱軒車
後輿服志大使車立乘駕駟赤帷持節者重導小使車不立
乘有騑赤屏泥油重絳帷導無斧車近小使車蘭輿赤轂白
蓋赤帷諸使車皆朱班輪四輻赤衡軛(舊典傳車驂駕乘赤帷裳唯郭賀為冀州)
(勅去襜帷)列傳陳忠曰朱軒軿馬相望道路注朱軒車使者所乘
皇甫規上疏備單車一介之使勞来三輔張綱分行州郡
埋其車輪於洛陽都亭范滂為清詔使登車攬轡慨然有澄清
天下之志揚雄方言輶軒之使文選注班固曰朱軒之使
朱買臣傳注張晏曰故事大夫乘官車駕駟如今州牧刺史
漢屬車(詳見前乘輿)晉屬車玉輦
晉志一曰副車一曰貳車一曰佐車漢因秦制大駕屬
車八十一乘行則中央左右分為行法駕屬車三十六
乘最後車懸豹尾豹尾以前比之省中屬車皆皂蓋朱
裏云漢傳賈捐之對孝文帝詔曰鸞旗在前屬車在
後吉行日五十里師行三十里注屬車相連屬而陳於
後(相如諫獵疏屬車之清塵)揚雄當成帝時趙昭儀方大幸每上
甘泉常法從在屬車間豹尾中故揚雄作甘泉賦聊盛
言車騎之衆參麗之駕非所以感動天地逆釐三神注
師古曰法從者以言法駕從耳非失禮一曰從法駕也
服虔曰大駕屬車八十一乘作三行尚書御史中乘最
後一乘懸豹尾豹尾以前皆為省中張敞諫曰昌邑
東迎之日惟恐屬車之行遲嚴延年劾大司農田延
年持兵于屬車韓嫣從上獵上林天子先使嫣乘副
車東都賦先驅復路屬車按節西京賦華盖承辰
天畢前驅千乘雷動萬騎龍趨屬車之簉載獫獢匪
唯玩好亦有秘書東京賦屬車九九乘軒並轂注副
車曰屬相連也(李善注引漢雜事同)蔡邕獨斷古諸侯貳車九
乘秦滅九國兼其車服故為八十一乘漢武祠太一甘
泉盡用之明帝上原陵又用之法駕三十六乘小駕十
二乘賈誼新書天子佐輿十乘以明貴也昭紀注
蔡邕云禁中門閤有禁非侍御之臣不得妄入行道豹
尾中通典晉屬車因後漢制東晉屬車五乘加綠油
幢朱絲絡輪轂猶素其一車又是軺車舊儀天子所乘
駕六元明時屬車唯九乘太元中苻堅敗得車輦增為
十二乘晉復制御衣御書御軺御藥等車駕牛陽燧四
望幰皂輪小形(通典以周良車散車為屬車之流)周末諸侯有貳車秦有屬車潘
岳賦前驅魚麗屬車鱗萃常伯陪乘太僕秉轡乃御玉
輦蔭華蓋金根照耀龍驥沛艾(注玉輦大輦也大駕鹵簿有大輦華蓋中道)
五輅鳴鑾九旗揚旆瓊鈒入蘂雲罕晻藹
漢象路象車皮軒道車游車建華
車九斿車
司馬相如傳上林賦天子校獵乘鏤象六玉虯拖蜺旌
靡雲旗前皮軒後道游孫叔奉轡衞公參乘扈從横行出
乎四校之中注張揖曰鏤象象路也以象牙疏鏤其車
輅駕六馬以玉飾其鑣勒文穎曰皮軒以虎皮飾車天
子出道車五乘游車九乘在乘輿車前師古曰道游次
皮軒之後皮軒之上以赤皮為重蓋今此制尚存非猛
獸之皮飾車也西京雜記漢鹵簿有象車鼓吹十三
人中道武剛車九游車雲罕車皮軒車闟戟車鸞旗車
建華車並駕四中道晉輿服志象車漢鹵簿最在前
(後魏有象輦駕白象)漢輿服志九斿注徐廣曰斿車有九乘前
史不記形武王克紂百夫荷罕旗以先驅東京賦曰雲
罕九斿薛綜曰旌旗别名(上林賦載雲罕)皮軒注胡廣曰以虎
皮為軒郭璞曰革車或曰(即宋志)即曲禮前有士師則載
虎皮(淮南子軍正執豹皮以制正其衆乘輿豹尾亦其義類乎)通典皮軒車晉宋
駕四馬皆大夫載唐大駕鹵簿次辟惡車後漢制九斿
車九乘大駕為先乘(晉宋因之)校獵賦撞鴻鍾建九旒六
白虎(馬名)蚩尤並轂蒙公先驅淮南子高帝建九斿乘
大路王元長文九斿齊軌注天子之車九乘名曰九
斿車開寳通禮義纂古有先驅清游車九乘前史不
記形飾唐禮遂無其制以清游隊白澤旗為前驅
漢瑞應車象載象輿
郊祀歌象載瑜白集西注師古曰山出象輿瑞應車也
瑞車瑜然色白而出西方赤蛟章靈禗禗象輿轙
相如上林賦象輿婉僤於西清注師古曰象輿瑞應車
也西清西箱清靜之處大人賦駕應龍象輿之蠖略委
麗顔延年馬賦代驂象輿注引韓子黃帝象車
漢雲罕車
相如上林賦載雲罕掩羣雅注張揖曰罕畢也前有九
旒雲罕之車張衡東京賦雲罕九斿注薛綜曰雲罕
旌旗别名九斿亦旗名也揚雄校獵賦罕車飛楊武
騎聿皇(師古曰畢罕之車)徽車輕武(師古曰建徽幟之車)續志法駕前
驅有九斿雲罕注武王罕旗先驅西京雜記雲罕車駕
四中道前天文志畢曰罕車為邊兵主弋獵(昴七星為旄頭)
(昴畢間為天街天子出旄頭罕畢以前驅)宋志薛綜東京賦注以雲罕九
游為旌旗别名亦不辨其形案魏命晉王建天子旌旗
置旄頭雲罕是知雲罕非旌旗也徐廣車服注以為九
游車九乘雲罕疑是罼罕罼罕本施游獵遂為行飾
(潘岳藉田賦先叙五路九旗次言瓊鈒雲罕宜是今畢綱)
漢豹尾車
見上古今注(通典)周制也象君子豹變以尾言者謙也
古者軍正建之淮南子軍正執豹皮以正其衆晉
志自豹尾車後而鹵簿盡唐志豹尾車(在黃鉞車後)駕二
馬右武衞隊正一人在車執之西京雜記漢朝輿駕
祠甘泉汾陰司馬車辟惡車記道車靖室車並駕四中
道晉郭璞南郊賦云整豹尾於後屬薛綜曰侍御
史載之(今唯乘輿得建)
漢安車蒲輪
武紀建元元年七月議立明堂遣使者安車蒲輪束帛
加璧徵魯申公(傳云安車以蒲裹輪駕駟)枚乘傳武帝以安車蒲
輪徵乘郊祀志秦諸儒曰古者封禪為蒲車(以蒲裹輪)
明紀永平二年十月行養老禮詔曰安車輭輪供綏執
授注以蒲裹輪徐穉傳欲蒲輪聘穉(桓帝以安車玄纁召穉等)楊
厚傳贊仲威術深蒲車屢尋(旌帛蒲車之所召賁相望于巖中)宋志
梁惠王以安車駕三送淳于髠大夫之儀(史記云送以安車駕駟)
張良傳太子安車迎四皓嚴光傳光武以安車玄
纁聘之杜延年傳注安車坐乘之車唐王起蒲輪
賦丘園共賁巖穴皆虚載脂載舝既攻既堅經營&KR0708;澤
&KR1922;轢雲烟織而為席臧孫不仁緝以成宫令尹非禮旁
搜叢桂遠掇幽蘭選注傳暢晉諸公贊曰傳祗
版輿上殿一名步輿周遷輿服雜事記曰步輿方
四尺素木為之以皮為襻掆之自天子至庶人通
得乘
漢安車駟馬
杜延年趙充國于定國薛廣德彭宣史丹史高劉常廣
陵王胥傳皆云賜安車駟馬(杜延年傳注安車坐乘之車也後漢輿服志云公列)
侯安車云云(元鳳五年正月廣陵王来朝賜安車一乘馬三駟)廣德懸安車傳子孫韋孟詩云懸車之
(義以洎小臣)匈奴傳甘露三年賜呼韓邪安車一乘莽賜
單于安車鼓車各一阜陵王傳章和元年詔賜安車
一乘樊凖傳言趙孝承宫安車結駟告歸鄉里晉
志太康四年制依漢故事給九卿朝車駕四及安車各
一乘曲禮大夫七十適四方乘安車晉王祥陳騫
賜安車駟馬
漢駟馬車
列傳朱買臣拜會稽太守長安廏吏乘駟馬車来迎遂
乘傳去于定國父于公曰少高大閭令容駟馬高蓋
車韋玄成以列侯侍祀不乘駟馬車騎至廟下有司
劾奏後輿服志公卿中二千石郊廟明堂祠陵法出皆
大車立乘駕駟他出乘安車續志注服虔曰大路總
名也如今駕駟高車
漢乘傳軺傳軺車
帝紀高帝五年田横乘傳詣雒陽注如淳曰律四馬高
足為置傳四馬中足為馳傳四馬下足為乘傳一馬二
馬為軺傳急者馳一乘傳師古曰古者以車謂之傳車
其後又單置馬謂之驛騎文帝從代令張武等六人
乘六乘傳詣長安平帝元始三年春詔親迎立軺併
馬(注立乘小車併馬驪馬也)五年正月召天下通曉逸經古記者在
所為駕一封軺傳注如淳曰律諸當乘傳及發駕置傳
者皆持尺五寸木傳信封以御史大夫印章其乘傳參
封之有期會累封傳端端各兩封凡四封也乘置馳傳
五封之兩端各二中央一也軺傳兩馬再封之一馬一
封也師古曰以一馬駕軺車而乘傳食貨志武帝筭
軺車注軺小車也郊祀志與方士傳車求神仙列
傳吳王濞攻梁壁袁盎歸報條侯乘六乘傳會兵滎陽
申公魯人武帝使使安車以蒲裹輪駕駟迎申公弟
子二人乘軺傳從(儒林)司馬相如建節往使西南夷馳
四乘之傳朱買臣長安廏吏乘駟馬車来迎遂乘傳
去昌邑王乘七乘傳詣長安邸龔遂乘傳至渤海
界單車獨行至府(循吏)楊僕請乘傳行塞因用歸家(酷吏)
鮑宣遷豫州牧行部乘傳去法駕駕一馬龔勝曰
徵賢者宜駕上曰大夫乘私車来邪京房行按郡請
乘傳奏事梅福求假軺傳詣行在所條對急政注小
車之傳也後傳賈琮為冀州刺史舊典傳車驂駕垂
赤帷裳迎於州界及琮之部乃命御者褰之武紀注
漢舊儀云刺史常以秋分行部御史駕四封乘傳後
輿服志注舊典傳車驂駕云云唯郭賀勅去䄡帷百
官志注刺史傳車周流匪有定鎮風俗通今刺史行
部車號傳車魏志漢刺史稱傳車其吏言從事居無
常治吏不成臣晉志軺車古之時軍車也一馬曰軺
車二馬曰軺傳漢世貴輜軿而賤軺車魏晉重軺車而
賤輜軿三品將軍以上尚書令軺車黑耳有後戸僕射
但有後戸無耳並皂輪尚書及四品將軍無後戸漆轂
輪宋志傳暢故事尚書令軺車黑耳後戸僕射但後
戶無耳中書監令如僕射漢舊儀奉璽書使者乘馳
傳其驛騎也三騎行日夜千里為程隋志軺車按六
韜一名遥車盖言遥遠四顧之車也漢武帝迎申公弟
子二人乘軺傳從此又是馳傳車也晉氏鹵簿御史軺
車行中道晉公卿禮秩云尚書令軺黑耳後戶今軺車
青通幰駕二馬王侯入學五品朝婚通給之左傳晉
以傳召伯宗楚子乘馹鄭子産乘遽
漢乘輿路車車府
百官表路軨令丞注伏儼曰主乘輿路車(太初元年初置路軨)
五行志未央殿輅軨中注廏名輅與路同藝文志車
郎張豐注如淳曰主車後百官志車府令主乘輿諸
車永平中車駕近出陰就干禁衞車府令徐正鉤就
車收其御者丁孚漢儀皇后出車府令設鹵簿
漢軨獵車小車
宣紀元平元年七月太僕以軨獵車奉迎曾孫庚申入
未央宫注文穎曰軨獵小車前有曲輿不衣也李竒曰
蘭輿輕車也師古曰未備天子車駕且取其輕便耳(又見)
(戰車類)百官表太僕有路軨令丞注伏儼曰主乘輿路
車又主凡小車軨今之小馬車曲輿也後輿服志注
李尤小車銘曰軨之嗛虚疏達開通曲禮注安車坐
乘若今小車也疏云漢世駕一馬坐乘車千秋傳年
老朝見得乘小車霍光傳昌邑王御小馬車注張晏
曰皇太后所駕遊宫中輦車也漢廏有果下馬高三尺
以駕輦魏晉御小出常乘馬亦多乘輿車輿車今之
小輿
漢鼓車三
漢志黃門鼓車燕王旦傳建旌旗鼓車韓延夀傳
駕鼓車歌車注孟康曰如今郊駕時車上鼓吹也漢
光武紀以千里馬駕鼓車南匈奴傳光武詔賜鼓車
晉志鹵簿戟鼓車駕牛二乘分左右
漢相風車
崔豹古今注伺風烏夏禹所作也西京雜記相風烏
車駕四中道漢西京鹵簿有相風車晉令曰車駕
出入相風以前侍御史令史(周禮無之何承天謂戰國師旅數出懸烏之設務察)
(風祲)周遷輿服雜事曰相風周公所造即鳴鳶之象後
改為烏隋為車唐為輿(宣和鹵簿記)傳玄相風賦蜿盤獸
以為趾建修竿之亭亭棲神烏於竿首俟祥風之来征
張華賦爰在保章世序其職辨風候方必立準極眇
修幹之迢迢凌高墉而莖植玄鳥偏其增翥晞雲霄而
矯翼步元氣於尋木寄先識於兹禽既在高而思危又
戒險而自箴潘岳賦棲靈烏於帝庭似月離乎紫宫
飛輕羽於竿杪若鸞翔乎雲中廣莫興而習坎景風發
而遡離閶闔揚而西指明庶起而東移陶侃賦華蓋
擎乘奉引先驅豹飾在後葳蕤清路
漢指南車
見後
漢輜車乘馬
桓榮傳建武二十八年拜張佚為太子太傅以桓榮為
少傅賜以輜車乘馬榮大會諸生陳其車馬印綬曰今
日所蒙稽古之力也可不勉哉(字林曰軿車有衣蔽無後轅有後轅者謂之輜)
(有邸曰輜無邸曰軿)贊曰五更待問應若鳴鍾庭列輜駕堂修禮
容穆穆帝則擁經以從張良傳強載輜車注衣車也
周禮良車散車注若今輜車後戶之屬疏曰漢時輜
車與古者從軍所載輜重財貨之車皆車後開戶宋
志傳玄子曰周曰輜車輜車即輦也列女傳齊孟姬
曰妃后踰閾必乘安車輜軿今立車無軿非所敢受命
也使者更取安車
漢玉輅彫玉輿輦
東都賦登玉輅乘時龍鳳蓋棽麗和鑾玲瓏天官景從
䘲威盛容山靈護野屬御方神雨師泛灑風伯清塵千
乘雷起萬騎紛紜東京賦天子乃撫玉輅時乘六龍
發鯨魚鏗華鍾大丙弭節風后陪乘攝提運衡下彫輦
於東廂甘泉賦方玉車之千乘肆玉[車犬]而下馳(注以玉飾)
(車)子虚賦楚王乘彫玉之輿陽子驂乘纖阿為御
隋志輿漢室制度以彫玉為之方徑六尺(爰盎曰天子所與共六尺)
(輿者皆天下豪英上笑下談)通典夏氏制輦秦為人君之乘漢因
之以彫玉為之方徑六尺或使人輓或駕果下馬選
注王符羽獵賦天子乘碧瑶之彫軫建曜天之華旗
漢龍輅大輅
東京賦龍輅充庭西都賦大輅鳴鑾容與徘徊(後宫乘輚)
(輅)張衡思玄賦轙琱輿而植葩擾應龍以服輅(琱以玉飾)
(葩建華蓋)僕夫儼其正策八乘攄以超驤左青琱(青文龍)以揵
芝(芝蓋)右素威(白虎)以司鉦前長離使拂羽委水衡於玄冥
曳雲旗之離離鳴玉鑾之譻譻
漢六輦
六典注古謂人牽為輦(秦始皇去其輪而輿之漢為人君之乘)後漢有乘
輿六輦通鑑文帝每朝郎官上書疏止輦受其言輦
過郎舍問馮唐梁王入侍景帝同輦出同車遊獵上林
中漢武故事武帝輦過郎舍劉更生傳為輦郎(注如)
(今引御輦郎)張敞傳諫昌邑曰小輦先遷(李竒曰挽輦小臣也)後
祭祀志光武封禪御輦升山隋志漢成帝遊後庭乘
之徐爰釋問曰天子御輦侍中陪乘齊志叔孫通傳
云皇帝輦出房成帝輦過後宫此朝宴並用也輿服志
云輦車具金銀丹青采艧雕畫蒲陶之文乘人以行(晉中)
(朝又有香衣輦)宋志輦車周禮王后五路之卑者后從容宫
中所乘非王車也漢制乘輿御之或使人輓或駕果下
馬成帝欲與班倢伃同輦
漢羽蓋車(又見劒戟類)葆車
後輿服志乘輿羽蓋華蚤注徐廣曰翠羽蓋黃裏所謂
黃屋車也東京賦云云薛綜曰植翠羽為蓋如雲龍矣
東京賦植翠羽之高蓋(注薛綜曰今世謂之羽蓋車)楚王英傳
赤綬羽蓋華藻如嗣王儀虞延傳光武到魯還經封
丘城門門下小不容羽蓋陰興傳每從出入常操持
小蓋障翳風雨前外戚傳上官桀從武帝上甘泉天
大風桀奉蓋雖風常屬車周禮王后輦車有羽蓋注
以羽作小蓋為翳日道右王下則以蓋從(注表尊疏非謂在車)
(時)輪人注乘車無蓋(周禮五路建旌旗故無蓋)疏凡蓋所以表尊
亦所以禦雨光武紀建武十三年益州傳送公孫述
葆車輿輦於是法物始備注葆車謂車上建羽葆也
西京賦垂翟葆建羽旗韓延夀傳在東郡試騎士治
飾兵車植羽葆成帝升車正立不内顧疾言親指
東京賦君人車中不内顧珮以制容鑾以節塗行不變
玉駕不亂步
漢鸞旗車
見上
漢重翟車
宋志漢制太皇太后皇太后皇后法駕乘重翟羽盖金
根車隋志漢制后法駕乘翟車周禮疏凡言翟者
謂翟鳥之羽以為兩旁之蔽重翟者皆二重為之厭翟
者謂相次以厭其本翟車者不厭其本也翟車有幄無
盖安車重翟無幄而有容蓋西都賦注應劭漢官儀
曰皇后婕妤乘輦餘皆以茵四人輿以行
漢充庭車
和紀安帝永初四年春正月元日會徹樂不陳充庭車
注每大朝會必陳乘輿法物車輦於庭故曰充庭車以
年飢故不陳晉志建武十三年吳漢平蜀始送葆車
輿輦充庭之飾漸以周備東京賦孟春元日羣后旁
戾龍輅充庭雲旗拂霓周禮春官典路大祭祀則出
路大賓客亦如之注漢朝上計律陳屬車于庭叔孫
通傳長樂朝儀廷中陳車騎宋志舊有充庭之制臨
軒大會陳乘輿車輦旌鼓于殿庭晉江左廢宋大明中
脩復
漢赤車
鮮卑傳安帝永初中詣闕朝賀賜赤車參駕前南
越傳桂蠧注蘇林曰漢舊常以獻陵廟載以赤轂小車
魏志注西京太常行陵赤車千乘
漢鸞路金輅
晉志元帝大興三年皇太子釋奠制曰今草創未有高
車可乘安車太元中東宫建乘路有青赤旂致疑徐邈
議太子既不備五路赤旂宜省漢制太子鸞路皆以安
車為名(安帝為太子乘石山安車制如金路義不經見)張敞晉東宫舊事太子鹵簿有黃麾徐廣
東宫頌曰龍旗鸞旌(晉東宫舊事曰皇太子初拜有石山安車一建九旗青色四馬)宋志魏
晉之制太子及諸王皆駕四泰始三年制太子安車乘
象路四年九月甲戌議東宫車服降天子二等驂駕四
馬乘象輅降龍碧旂九葉隋志漢太子乘金輅及安
車宋起居注泰始四年尚書令休仁議天子之元子士
也故齒胄於辟雍欲使知教而後尊既命之後禮同上
公天子賜之金輅但減旂章為等級自晉過江唯有太
子禮秩崇異又乘山石安車義不經見事無所出賜金
輅者此為古制降乘輿二等駕用四馬皇太子輅古者
金飾宋齊以来並乘象輅皇太子鸞輅駕三馬左右騑
朱班輪倚獸較伏鹿軾九旂畫降龍青蓋畫轓文輈黃
金塗五末近代亦謂之鸞輅即象輅也梁東宫初建及
太子釋奠元正朝會則乘之以畫輪為副若常乘畫輪
以軺衣書車為副畫輪車上開四望綠油幢朱繩絡兩
箱裏飾以錦黃金塗五末隋太子金輅赤質制同副車
安車班輪赤質制略同乘輿駕四馬唐儀衛志皇太
子出金路駕四馬駕士二十三人僕寺僕馭次副路
後魏志皇太子皇子鸞輅立乘畫輈龍首朱輪繡轂綵
蓋朱裏龍旂九斿畫雲楱皇子封則賜之皆駕駟又有
軺車緇漆紫&KR1707;朱裏駕一馬為副乘
漢鳩車
博古圖二器狀鳲鳩形置兩輪間輪行則鳩從之前一
器漢物也後一器六朝物也杜氏幽求子謂兒年五歲
有鳩車之樂七歲有竹馬之歡
漢車車銘
食貨志漢初天子不能具醇駟將相乘牛車(晉志武帝後諸侯王)
(弱者乘牛車)後漢服志景帝中元五年詔賈人不得乘馬
車周官注漢制定張車嬴蘭車然不可攷衛綰傳
以戲車為郎注師古曰戲車若今之弄車之技(西京賦建戲車)
(植修旃百馬同轡騁足並馳)烏孫傳馮夫人錦車持節(注服虔曰以錦衣車)
(也)漢有衣車厨車軒車藩車輓輅輿轎唐志開成
末定制宰相三公師保尚書令僕射諸司長官及致仕
官病疾許乘檐如漢魏載輿步輿之制李尤小車銘
(見小車)傅毅車左銘(東京賦注云崔駟)君子建左法天之陽正
立授綏車中不顧塵不出軌鸞以節步彼言不疾彼指
不躬遠覽于道以思厥中
魏司南車
魏紀明帝青龍三年注魏略曰通引穀水過九龍前為
玉井綺欄蟾蜍含受神龍吐出使博士馬均作司南車
水轉百戲歲首建巨獸魚龍曼延弄馬到騎備如漢西
京之制韓非子先王立司南以端朝夕
晉五路法車金鵾車
晉輿服志玉金象革木等路是為五路並天子之法車
皆朱班漆輪畫為&KR1017;文三十輻法月之數朱橑二十八
象宿兩箱之後皆玳瑁為鵾翅加以金銀彫飾世俗謂
之金鵾車轅皆曲向上取禮緯山車垂鉤之義(其制重轂貳轄)
(有黃屋左纛有飛軨)玉路最尊建太常十有二斿九仞委地畫日
月升龍以祀天金路建大旂九斿以會萬國之賓亦以
賜上公及王子母弟象路建大赤通赤無畫視朝亦所
以賜諸侯革路建太白以即戎兵事亦以賜四鎮諸侯
木路建大麾以田獵其麾色黑亦以賜藩國玉輅駕六
黑馬餘四路駕四馬(齊志五路江左相承駕四馬左右騑為六)並以黃金為
文髦插以翟尾象鑣鏤錫金㚇方釳繁纓赤罽易茸金
就十有二五路皆有鍚鸞之飾和鈴之響鉤膺玉瓖龍
輈華轙朱幩法駕行則五路各有所主不俱出臨軒大
會則陳乘輿車輦於殿庭武帝始備五路江左闕其三
元帝始造大輅戎輅各一因金根飾皆駕黑駟而已(齊志)
(江左之始但有金戎省充庭之儀)通典晉武受禪設五輅並為法駕
旗斿服用悉取周制文物華藻因金根車更增其飾宋
大明三年始備五路四年有司奏南郊舊儀乘金根宜
改為玉輅初左丞荀萬秋造五路玉輅擬金根而赤建
青旂施羽葆蓋(因漢之安車)以金根為金輅建大青旂象革
輅建赤旂木輅建赤麾六年始制法駕五輅俱出(舊法駕出)
(五輅各有所主不俱出)齊永平初伏曼容議車旗先青加玉輅為
重蓋棲寳鳳皇綴金鑷珠璫金龍銜五采毦建武中省
之梁天監三年旗麾同用赤而斿不異陳天嘉初錯綜
漢晉舊飾造五輅元魏大和中李韶制五輅(太和十五年五月丙)
辰初造五輅各依方色駕五馬(後周司輅皇帝之輅十二等曰蒼青朱黃白玄玉碧金象革木隋開皇元年)
(改造玉輅)宋志江左副車五乘孝建三年五月壬戌尚書
令宏議案周官云上公九命貳車九乘侯伯七子男五
然則帝王十二乘詔可晉氏江左六駕未立故郊祀用
法駕宗廟以小駕齊志晉摰虞治禮議五輅制度
晉金根車五時車(見上)
見漢金根車
晉雲罕皮軒鸞旗建華司南記里
鼓車
志游車九乘駕四先驅之乘也雲罕車駕四皮軒車駕
四以虎皮為軒鸞旗車駕四先輅所載析羽旄編之列
繫幢旁建華車駕四凡二乘行則分居左右輕車駕二
古之獸車也建矛戟麾幢置弩箙於軾上司南車一名
指南(魏馬鈞作)駕四馬如樓三級四角金龍銜羽葆刻木為
仙人衣羽衣立車上記里鼓車駕四形制如司南其中
有木人執搥過江亡失義熙五年劉裕屠廣固復獲焉
使工人張綱補緝十三年九月定關中又獲司南記里
諸車制度始備(齊加華蓋畫鼓機在内)宋志晉代又有指南舟
晉畫輪車四望車象車(漢象車)
志畫輪車駕牛以綵漆畫輪轂上起四夾杖左右開四
望綠油幢朱絲絡青交路形制如輦下如犢車(大駕次羊車後)
(通典宋齊梁相因為羣公所乘)陽遂四望皂輪小形車駕牛(東宫舊儀皇太子及)
(妃皆有畫輪四望車東宫舊事皇太子初拜有畫輪四望車)象車漢鹵簿最在前武帝
太康中平吳後南越獻象詔作大車駕之以載黃門鼓吹
數十人使越人騎之元正大會駕象入庭中朝大駕鹵簿
先象車鼓吹一部十三人中道(通典大駕行則試橋道)後魏有象輦駕白象四
望車駕牛中道魏舒傳武帝詔給陽燧四望小車隋
志畫輪車制同犢車金飾青油幢紫幰網太子綠幢青幰
晉鸞路雲母車
志皇太子安車駕三左右騑朱班輪倚獸較伏鹿軾九
旒畫降龍青蓋金華蚤二十八枚黑&KR1017;文畫轓文輈黃
金塗五采亦謂之鸞路非法駕則乘畫輪車上開四望
綠幢朱絡副車三乘不畫輪(隋志云即象路也)王青蓋車皇孫
綠蓋車駕三左右騑雲母飾犢車臣下不得乘以賜王
公(傅子曰以雲母飾車)皇后先蠶乘油畫雲母安車駕六騩馬(騩淺)
(黑色)安平王孚傳武帝給以雲母輦青蓋車孝武紀
太元八年謝玄破苻堅獲輿輦及雲母車後魏志晉
先蠶儀注皇后乘雲母安車駕六騩按周秦漢晉車輿
儀式互見圖書雖名號小異略相依擬金根雖起自秦
造即殷遺制阮氏圖桑車亦飾以雲母晉之雲母車與
周翟車其用正同安車名同周制用同重翟山軿車按
圖飾以紫紺罽軿車雖制異厭翟而實同用陸機詩
銅輦太子車也
晉皂輪
志駕四牛制如犢車皂漆輪轂青油幢朱絲絡諸王三
公有勲德者特加之或四望三望夾望車油幢駕牛不
漆轂制如皂輪王公大臣有勲德特給之軺車古軍
車也一馬曰軺車二馬曰軺傳漢貴輜軿魏晉重軺車
尚書令軺車黑耳後戶鹵簿御史軺車行中道陶侃
傳元帝假侃赤幢曲蓋軺車鼓吹盧欽傳給追鋒軺
車一乘第二駙馬二乘騎具刀器御府人馬鎧
晉追鋒車
志追鋒車去小平蓋加通幰如軺車駕二追鋒之名蓋
取其迅速也施於戎陳之間是為傳乘魏志司馬望
給追鋒車一乘杜預傳拜鎮南大將軍都督荆州給
追鋒車第二駙馬盧欽傳給追鋒軺車泰始九年
鄭冲何曾進太宰朝會劔履乘輿上殿如漢相蕭何田
千秋魏太傅鍾繇故事
晉金鉦車金鉞車黃鉞車金鉦輦
志中朝大駕鹵簿金鉞車金鉦車並駕三中道戟鼓車
駕牛二乘分左右黃鉞車駕一在左輦自過江亡制度
太元中謝安率意造焉及破苻堅獲京師舊輦形制無
差大小如一人服其精記義熙五年劉裕執慕容超獲
金鉦輦豹尾舊式猶存通典晉有金鉞車金鉦車駕
三馬唐黃鉞車貞觀後備於大駕鹵簿天寳元年改
為金鉞車
晉時路
樂志夏苖田王軍啓八門行同上帝居時路建大麾雲
旗翳碧虚
晉安車
宋禮志晉元帝太興三年太子釋奠詔曰未有高車可
乘安車高車即立乘車也傅暢故事三公安車駕三
特進駕二卿一太康四年詔依漢故事給九卿朝車駕
及安車各一乘(去位致仕皆賜安車四馬)晉令王公之太子安車
駕三旂七旒其侯太子五旒晉先蠶儀注皇后乘油
畫雲母安車駕六騩馬油畫兩轅安車駕五騩馬為副
公主油畫安車駕三三夫人青交路安車駕三皆以紫
綘罽軿車駕三為副九嬪次婦軿車駕二宫人輜車駕
一王妃公侯特進夫人封君皂交路安車駕三
晉大輦
文選藉田賦御玉輦蔭華蓋注臧榮緒晉書曰大駕鹵
簿有大輦華蓋中道玉輦大輦也隋志輦制象軺車
而不施輪通幰朱絡飾以金玉
梁鼓吹車隋白鷺車梁大輦
志鼓吹車上施層樓四角金龍銜旒蘇羽葆凡鼓吹陸
則樓車水則樓船在殿庭則畫筍簴為樓樓上有翔鷺
棲烏或為鵠形通典隋制白鷺車上施層樓有翔鷺
唐因之駕四馬大駕出在記里鼓車後本朝志一名
鼓吹車赤質上有朱柱貫五輪繡飛鷺柱杪刻木為鷺
銜鵝毛筩紅綬帶一轅駕四馬六典注古之輦輿大
率以六尺為度齊武帝造大小二輦下棡轅軛金花銀
獸梁大輦中方八尺左右開四望金鸞棲軛梁大同
五年正月丁巳賀琛奏二郊藉田御輦不復乘輅從之
郊祀宗廟仍乘玉輦一云佩輦改素輦名大同輦辛未
祀南郊
唐五路屬車十乘十二乘車輿衣服令
車服志唐初受命車服因隋舊武德四年始著車輿衣
服令上得兼下下不得儗上凡天子之車曰玉路者祭
祀納后所乘也青質玉飾末金路者享射祀還飲至所
乘也赤質金飾末象路行道所乘也黃質象飾末革路
臨兵巡守所乘也白質輓以革木路蒐田所乘也黑質
漆之五路皆重輿左青龍右白虎金鳳翅畫苣文鳥獸
黃屋左纛金鳳一鈴二在軾前鸞十二在衡龍輈前設
障塵青蓋三層繡飾上設博山方鏡下圓鏡樹羽輪金
根朱班重牙左建旂十有二旒畫升龍其長曳地青繡
綢杠右載闟戟長四尺廣三尺黻文旂首金龍銜錦結
綬及緌帶垂鈴金鍐方釳插翟尾五焦鏤鍚鞶纓十二
就旌旗蓋鞶纓皆從路質惟蓋裏皆用黃五路皆有副
耕根車者耕藉所乘也青質三重蓋餘如玉路安車者
臨幸所乘也(制如金路)金飾重輿曲壁紫油纁朱裏通幰朱
絲絡網朱繁纓朱覆髮具絡駕赤駵副路耕根車安車
皆八鸞(耕根駕六馬安車駕四)四望車制如安車青油纁朱裏(六典)
(注駕四馬)又有屬車十乘一曰指南二曰記里鼓三曰白鷺
四曰鸞旗五曰辟惡六曰皮軒七曰羊車(駕果下馬一)與安
車耕根四望車為十乘會要武德初著令天子鸞輅
五等屬車十乘貞觀元年十一月始加豹尾車黃鉞車
通為十二乘行幸陳于鹵簿則分前後大朝會則分左
右施於儀仗之中通典大駕屬車十二乘分前後(六典注十二乘駕牛駕士各八人儀衞)
(志同開元定禮又别設屬車十二乘天寳元年改黃鉞為金銊國朝復舊)高祖太宗大禮乘
大路高宗不喜乘每大禮則御輦開元十一年冬祀南
郊乘輅而往禮畢騎還自是行幸郊祀皆騎於儀仗之
内其五輅腰轝陳於鹵簿而已會昌六年十一月太僕
寺重脩御輅法駕等車二十四乘并調馬拖車十三乘
六典乘黃令掌天子車輅辨其名數五輅(副車屬車十二)大
駕則大僕卿馭五路駕士各三十二人(駕六馬五副路駕四駕士二十)
(八人)五輅皆有副車隋開皇十四年始造五路及副百
官志大僕卿行幸供五路屬車(奉車都尉掌馭副車)駕部掌輿輦
車乘之籍尚輦局掌輿輦(内官有司輿典輿掌輿)乘黃令供
車路(有羊車小史十四人)左尚令供五路五副七輦十二車
(六典有三轝)及皇太子王公之車路隋何稠傳舊制
五輅於轅上起箱天子與參乘同在箱内稠以為
君臣同所為相偪乃廣為盤輿别設闌楯侍臣立
於中其内復起平坐天子獨居其上隋閻毗傳
帝曰開皇之日屬車十二乘今八十一乘欲減之毗曰
八十一乘起於秦遂為後式次及法駕三分減一為三
十六乘此漢制也晉遷江左唯設五乘宋孝建時設十
二乘開皇平陳因以為法今憲章往古大駕依秦法駕
依漢小駕依宋以為差等帝曰大駕宜三十六法駕宜
十二小駕除之通典開皇元年李德林等奏廢後魏
輿輦唯留太和時李韶所制五輅隋五輅遠酌周禮旗
斿藻飾近約漢制文質相半唐因之隋志皇后屬車
三十六乘
唐皇后六車
志皇后之車六重翟車受冊從祀饗廟所乘也青質青
油纁朱裏通幰繡紫絡帶及帷八鸞鏤鍚鞶纓十二就
金鍐方釳樹翟羽朱緫厭翟車親桑所乘也赤質紫油
纁朱裏通幰紅錦絡帶及帷翟車歸寧所乘也黃油纁
黃裏通幰白紅錦絡帶及帷三車皆金飾末輪畫朱牙
箱飾翟羽朱絲絡網鞶纓色皆從車質安車臨幸所乘
也制如金路紫油纁朱裏通幰四望車拜陵所乘也青
油纁朱裏通幰金根車常行所乘也紫油纁朱裏通幰
(後魏金根車公主得乘之但右騑)夫人乘厭翟車九嬪乘翟車婕妤以
下乘安車外命婦公主王妃乘厭翟車一品乘白銅飾
犢車青油纁朱裏通幰朱絲絡網二品以下去油纁絡
網四品有青偏幰官志内僕局令掌中宫車乘禮
志納皇后制書以油絡網犢車載之内僕進重翟以下
於大門之外皇太子納妃内廏尉進厭翟
唐皇太子三車
志皇太子之車三金路(駕赤駵四)從祀朝賀納妃所乘也赤
質金飾末重較箱畫苣文鳥獸黃屋伏鹿軾龍輈金鳳
一在軾前設鄣塵朱黃蓋裏輪畫朱牙左建旂九旒右載
闟戟旂首金龍銜結綬及鈴緌八鸞二鈴金鍐方釳樹
翟尾五焦鏤鍚鞶纓九就軺車(駕一馬)五日常服朝饗官
臣出入行道所乘也四望車(駕一馬)臨弔所乘也二車皆
金飾末紫油纁朱裏通幰官志僕寺掌車輿乘騎儀
仗太子出則率廏牧令進路親馭率更令出入乘軺車
為導禮志冊太子僕進金路納妃升金輅開元二
十六年七月己巳御宣政殿冊太子故事太子乘輅至
殿門至是太子不就輅自其宫步入
唐王公車路
車服志親王及武職一品有象路青油纁朱裏通幰朱
絲絡網(大駕五輅其質有五王公象輅以下其質皆朱)二品三品有革路朱裏
青通幰四品有木路五品有軺車皆碧裏青偏幰象路
象飾末班輪八鸞左建旂畫升龍右載闟戟革木路左
建旜軺車曲壁碧裏青通幰諸路朱質朱蓋旂朱班輪
一品之旜九旒二品八旒三品七旒四品六旒繁纓就
亦如之三品以上珂九子四品七子五品五子六品以
下去通幰及珂王公車路藏于太僕受制行冊命則給
之餘皆以騎代車開成末定制宰相三公師保尚書令
僕射諸司長官許乘檐如漢魏載輿步輿之制官志
車府令掌王公以下車路(六典車輅四曰象革木輅軺車)後周諸公之輅九三公
(之車輅九)
唐七輦
唐舊制輦有七大鳳大芳小輕仙遊芳亭大玉小玉轝
有三五色常平腰大駕鹵簿先五路行(玄宗以輦不中禮廢不用)官志尚
輦局尚輦二人七輦主輦各六人掌輦四十二人奉輦
十五人(龍朔二年改曰奉輦局)左尚令供七輦儀衞志大輦一
方輦一小輦一腰轝小輿一李叔明傳朝京師賜錦
輦令官士肩舁以見閻立德傳武德初制腰輿有典
法周巾車王后有輦車小司徒掌車輦漢以彫玉
為之方徑六尺晉大駕有大輦華蓋中道梁有蓬輦
後周閱視武庫得魏舊物有乾象輦駕二十四馬又
有大樓輦車駕二十牛象輦駕二象皆魏天興中所
製隋開皇元年以非古制皆廢毁隋有六輦大禮乘
之(六典注)
唐金輅
裴寂傳貞觀初(三年十二月)太宗親郊命寂與長孫無忌升
金輅(舊史云御大輦引陪乘)寂辭帝曰公有佐命勲無忌宣力王
室非二人誰可參乘者遂同載歸李勣傳振旅還王為
上將勣為下將皆服金甲乘戎輅告捷于廟
唐指南車記里鼓車五牛旗輿
儀衞志指南記里鼓車皆四馬有正道匠一人駕士十
四人皆平巾幘緋衫太卜令一人居辟惡車服如佽飛
執弓箭次相風轝行漏轝正道匠一人五牛旗輿五赤
青居左黃居中白黑居右皆八人執之平巾幘衫從旗
色會要元和十年十月閱新作指南車記里鼓車於
麟德殿舊紀穆宗元和十五年十月辛巳金公亮修
成指南記里鼓車柳宗元記里鼓賦觀其象可以守
威儀之三千節其音可以表吉行之五十配和鸞並司
南載考載擊匪疾匪徐
唐蒲車
隠逸傳玄宗在東宫表以蒲車召王友貞不至禮志
老更乘安車
唐相風轝
儀衛志大駕鹵簿有相風轝其鼓吹有掆鼓金鉦
宋朝玉輅唐顯慶輅慶歷金玉輅
三朝志玉輅之制箱上置平盤黃屋四柱皆油畫刻鏤
左青龍右白虎金塗銀装間以玉飾云云左建青旂右
載闟戟青繡綢杠金輅色赤象輅淺黃革輅黃木輅黑
副輅當用銀飾者皆以銅初五輅副輅輿輦多仍唐舊
而玉輅自唐顯慶中傳之號顯慶輅太僕所藏親郊則
乘之制度精巧行止安重載太常闟戟分左右均輕重
後世良工莫能為之自唐至本朝凡三至太山登封世
傳神物護之祥符二年四月庚寅别飾玉輅奉天書
題曰天書玉輅九年十二月二十五日崇政殿觀天書
金輅明道二年二月三日己亥御天安殿(即大慶殿)門閱太
僕寺新製車輅景祐五年七月十一日丙午詔太常禮
院詳定鹵簿儀物未合典制者釐正之玉金輅重加修
飾唯二路旂戟有金塗銀龍頭餘則否既成八月庚辰
親閱於大慶殿門慶歷七年將郊祀正月十六日辛夘
御大慶殿門閱新作金玉輅制頗崇廣皇祐二年大享
明堂詔試二輅新輅頗減其崇舊輅亦修飾九月五日
詔明堂法駕乘新玉輅舊輅亦從行及宿太廟詔朝饗
禮畢乘舊玉輅以還(沈括云慶歷玉輅乘之動搖遂不用)元豐四年十一
月己丑禮文所依周禮增製五輅六年正月丁丑朔大
慶殿受朝先夕陳諸庭夜半撤幕屋新玉輅壓焉自是
乘舊輅四朝志熙寧七年詔太常看詳兵部大駕鹵
薄字圖奏言諸輅之副宜次正輅除去羊車五牛旗元
豐初(四年十二月己丑)禮文所言古者五輅載旗謂之道德之
車漢鹵薄前驅有鳳皇闟戟猶未施於五輅江左乃加
棨戟於車之右請去闟戟而建太常又增近臣一員立
車右又請用金輅至太廟祠畢御玉輅詣郊其後製五
輅(玉建太常金大旂象大赤革大白木大麾仍存闟戟焉)政和三年四月二十九
日議禮局上車輅之制大朝會冊命設五輅於大慶殿
庭為充庭之儀四年改修正副輅旂常並建於左右遂
去闟戟十二月庚午改脩五輅又增造大路
建隆大輦祥符登封輦紹興大安輦
建隆四年南郊翰學陶穀創意造大輦赤質正方油畫
金塗銀葉龍鳳装祀郊謁廟省方還都用之祥符初(元年)
東封命更造以舊輦重減七百餘斤後常用焉祥符
元年東封六月丁巳别造升山天平輦施機關名登封
輦(今平輦制因此)二年五月乙夘朔詔以天平輦為登封辟塵
逍遥輦為省方加窗隔黃繒為裏周廣順中廢殿中
細仗内芳亭鳳輦小輿建隆四年復用之(芳亭輦黑質鳳輦赤質小)
(輿赤質又有腰輿香蹬)宋朝鹵簿以象居先又有涼車逍遥輦
平頭輦乾興元年九月己丑禮院造皇太后輦名曰
大安紹興十三年正月十五日製大安輦
建隆五時副輅
四年八月辛丒始復制大駕五時副輅各一
乾德進賢車明遠車崇德車
進賢車古安車也乾德元年八月改赤質兩壁紗窗一
轅緋幰紅絲網中設朱漆床香案朱漆行馬駕四馬(周制)
(致仕之老及后乘之)明遠車古四望車也(齊亦曰皂輪車)駕以牛乾德元
年八月改仍駕四馬赤質制如屋重欄上有金龍
四角垂銅鐸上層四面垂簾下層周以花板三轅
崇德車本秦辟惡車(見古今注)上有桃弧棘矢以攘却
不祥乾德元年八月改赤質四角刻辟惡獸中載
黃旗亦繡此獸太卜令在車中執旗駕四馬宣和
元年禮制局請以巫易大卜弧矢易辟惡獸從之
三朝志耕根車制如五輅駕六青馬羊車(亦為畫輪車)赤質
兩壁畫龜文金鳳翅門簾繡瑞羊指南車記里鼓車白
鷺車(一名鼓吹車)繡飛鷺一轅鸞旗車赤質曲壁一轅上載
赤旗繡鸞鳥皮軒車以虎皮為軒赤質曲壁黃鉞車赤
質曲壁(駕赤馬二)中設黃銊左武衞隊正在車中執鉞豹尾
車上載朱漆竿首綴豹尾右武衞隊正執之屬車唐大
駕用十二乘皇朝因之黑質兩箱金装前有曲闌金銅
飾上施紫通幰絡帶門簾皆繡雲鶴紫絲網帉錔每乘
駕三牛四朝志宣和六年七月禮制局言鹵簿記有
白鷺鸞旗皮軒三車其制非古按曲禮曰青旌鳴鳶飛
鴻虎皮貔貅欲改五車相次於中道繼之以崇德車
開寳鉦鼓行漏十二神輿
三朝志相風烏輿上載長竿竿杪刻木為烏垂鵝毛筩
紅綬帶下承以小盤周以緋裙繡烏形交龍鉦鼓輿各
一皆刻木為二青龍相交一挂畫鼓一挂金鉦有緋蓋
亦繡交龍鐘鼓樓各一(本隋大駕鐘車鼓車也)刻木為屋中置鐘
鼓下施木臺長竿行漏輿隋大業行漏車也設刻漏如
稱衡首垂銅鉢末有銅像漆樻貯水渴烏注水入鉢中
十二神輿赤質四門旁刻十二辰神緋繡輪衣絡帶(自鉦)
(鼔以下舊禮令無文開寳定禮所增)景德二年詔王欽若脩飾(唐儀衞志相風轝正)
(道匠一人行漏轝正道匠一人刻漏生四人)隋大業雜記大駕有㣔漏車鍾鼓車
至道皇太子金輅
皇太子車輅唐制三等至道元年九月二十七日皇太
子(真宗)謁太廟乘金輅常朝則乘馬天禧二年九月十四
日皇太子(仁宗)朝謁太廟乘金輅設仗如儀政和中以雷
文一角螭代龍飾太子言不敢當盛儀止依常儀乘馬
乾道元年八月(十四日)七年二月(十一日)皆控免乘金輅設
仗九年七月(二十三日)詔大禮從祀乘金輅太子亦辭之
政和三年四月(二十九日)議禮局上皇太子車輅之制金輅
軺車四望車
端拱耕車耕根車
端拱元年耕藉有司議乘玉輅以耕車載耒耜先驅又
請載於象輅以重其事明道二年制如玉輅而無飾駕
士服繡鳳㘅嘉禾紹興十五年詔来春親耕閏十一
月二十三日禮官言端拱親耕以耕根車載耒耜耕藉
使不乘車從之侍中奉耒耜載于耕根車耕藉使乘騎
從行於仗内
祥符王公車輅
實錄祥符四年七月二十九日庚子先是知密院王欽
若言王公車輅用龍飾請改製(景德二年十二月癸夘王欽若請依六典令式)
(别制王公已下車駕)從之命禮院詳定太常禮院言准鹵簿令王
公以下象輅以象飾諸末朱班輪八鑾在衡左建旂右
載闟戟革輅以革飾左建旃木輅飾以漆軺車曲壁青
幰碧裏諸輅皆朱質朱蓋朱旂旜一品九旒二品八旒
三品七旒四品六旒其鞶纓就數皆如之望付太僕寺
修製從之志親王一品二品奉使給革輅制如乘輿
之副惟改龍飾為螭六引内三品以下乘革車赤質制
如進賢車駕赤馬四繡文司徒以瑞馬京牧以隼御史
大夫以獬豸兵部尚書以虎太常卿以鳳縣令乘軺車
黑質元豐二年七月講求車旃旂物制度元祐七年
十月太常言按開元禮義羅大駕八角紫繖王公以下
四角青繖今鹵簿圖但引紫繖乞改用青政和三年四
月議禮局上王公車輅制并鹵簿制
天聖指南車周司南軿車(見上)歴代指南車
三朝志指南車一曰司南車赤質兩箱畫青龍白虎四
面畫花鳥重臺闌鏤栱四角垂香囊上有仙人車雖轉
而手常南指一轅鳳首駕四馬駕士舊十八人雍熙四
年增為三十人(四朝志頂有五采飾縷仙人一童子四)天聖五年十一月
壬寅(紀云壬寅復作指南車)直昭文館(一云定王府記室)燕肅請造指南
車其表云黃帝與蚩尤戰涿鹿蚩尤起大霧將士不知
所向帝遂作指南車又周成王時越裳氏重譯来獻使
者迷惑失道周公賜軿車以指南使大夫張窶送之周
年至國還以屬巾車王出常為先導示服遠人而正四
方其後器法俱亡(以上見古今注)漢張衡魏馬鈞繼作屬世亂
離其器無傳宋武平長安嘗為此車而製不精順帝令
祖冲之復造之後魏太武帝使工人郭善明造彌年不
就又命扶風馬岳造之垂成而為善明鴆死其法遂絶
唐元和十五年十月辛巳典作官金公立(一作云亮立云凡三見此)
(及通鑑作立唐會要十年)以其車及記里鼓車上之憲宗閱於麟
德殿以備法駕歷五代至國朝不聞得其制者今創意
成之其法用獨轅車立木仙人於上引臂南指車雖轉
而手常指南又内侍盧道隆上所創記里鼓車其車獨
轅雙輪箱上為兩重上皆以其法下有司製之皇祐
五年十月二十一日丙辰御延和殿召輔臣觀指南車
大觀元年内侍吳德仁始獻指南車記里鼓車之制天
子宗祀大禮用之始廢天聖中燕肅盧道隆所製晉
志司南車一名指南車駕四馬其下制如樓三級四角
金龍銜羽葆刻木為仙人衣羽衣立車上車雖回運而
手常指南大駕出行為先啓之乘(南齊志四周廂上施屋畫輪駕牛)記
里鼓車駕四馬形制如司南其中有木人執槌向鼓行
一里而打一槌(南齊志制如指南上施華蓋機皆在内)宋志指南車其
始周公作後漢張衡始復創造漢末其器不存義熙十
三年宋武帝平長安始得此車其制如鼓車設木人於
車上舉手指南車雖回轉所指不移大駕鹵簿最先啟
行此車機數不精雖曰指南多不審正回曲步驟猶須
人功正之范陽祖冲之有巧思謂宜更造隋志指南
車出為先啟之乘漢初置俞兒騎並為前驅左太冲賦
曰(吳都賦)俞騎騁路指南司方後廢其騎而存其車(崔豹古今)
注通典注車法具在尚方故事其制未詳(樂臺注鬼谷子曰肅慎還周公作或曰管仲作又黃帝内傳)唐
志天子有屬車十乘一曰指南行幸陳于鹵簿則分前
後大朝會則分左右(詳見唐屬車十乘)志林黃帝戰涿鹿蚩
尤作大霧彌三日將士昏迷人皆惑帝令風后法斗機
作指南車以别四方通典(宋志同)魏明帝青龍中令博
士馬鈞再造車上有木仙人手掌指南車箱回轉所指
微差晉亂復亡石虎使解飛姚興使令狐生又造(崔鴻後趙)
(錄曰尚方今解飛機巧若神妙思竒發造指南車賜關内侯秦姚興使令狐生又造宋武平關中得之)晉
義熙十三年劉裕平長安始得此車於姚興外有形而
無機杼每行使人自轉之(義熙五年屠廣固獲指南使工人張綱補緝)宋順
帝昇明末齊高帝輔政使祖冲之追修古法冲之改造
銅機圓轉不窮而司方如一馬鈞以来未之有也車成
使王僧虔劉休試之其制甚精百屈千回未嘗移變齊
因宋制加飾四周箱上施木(木字一作屋)指南人衣裙襦天
衣在箱中上四角皆施龍子干懸雜色真孔雀毦布皂
複幔駕牛皆銅鉸飾(唐六典亦云如前)宣和鹵薄記唐初指
南車有其名而車破壊將作大匠楊務廉性巧奉勅改
作終不能至開元中衛普善造車令直少府監元和中
巧工金忠義作指南車記里鼓憲宗於麟德殿觀之(述征)
(記云去端門百餘步道南得尚方北門中有指南車上有木仙人持信幡車雖東西手常指南唐元和中作指)
(南與記里車憲宗閱之麟德殿五代至國朝皆車中令人運轉)
天聖記里鼓車大章車
三朝志記里鼓車一名大章車赤質四面畫花鳥重闌
鏤栱一轅鳳首(駕四馬駕士舊十八人雍熙四年增為三十人)行一里則上層
木人擊鼓十里則次層木人擊鐲天聖五年十一月内
侍盧道隆剏記里鼓車其車獨轅雙輪箱上為兩重刻
木人手執木槌輪一周而行地三步其中平輪轉一周
車行一里下一層木人擊鼓上平輪轉一周車行十里
上一層木人擊鐲凡用大小輪八合二百八十五齒遞
相鈎鎖犬牙相制周而復始(四朝志銅鉦畫鼓各一大觀元年吳德仁獻其制)
燕肅傳嘗造指南記里鼓二車及欹器以獻又上蓮
花漏法黃帝内傳曰玄女為帝制司南車當其前記
里鼓居其右崔豹古今注曰大章車所以記道里起於
西京亦曰記里車車上為二層皆有木人行一里下層
擊鼓行十里上層擊鐲尚方故事有作車法然則自黃
帝造之非兩漢所作也漢甘泉鹵簿晉中朝大駕有之並
駕四漢曰記道車晉滅後秦獲之形如指南車宋志
記里車未詳所由来亦高祖定三秦所獲制如指南其
上有鼓車行一里木人輒擊一槌大駕鹵簿以次指南
文苑英華張彦振指南車賦北斗在天司南在地扄
關脉湊衡樞星設帝容順動王途允泰備屬車引行旆
候薰風而進指仰卿雲而垂蓋援枹鼓於天街動輗軏
於霜仗候之節步先以啓行節六鼓以鼉駭首五路而
鱗次張衡應間曰參輪可使自轉木彫猶能獨飛
明道六車
志皇后之車唐六等皇朝鹵簿唯用厭翟車常出用副
金塗銀装白藤輿上覆椶屋飾以鳳輦咸平中萬安太
后輿上設行龍六明道元年十二月辛丑詔有司製
重翟等六車(以皇后將謁廟)紹興十三年皇后受冊乘龍飾
肩輿至穆清殿
乾興元年九月二十三日禮儀院言皇太后檐子依式
製造詔名大安輦(宣仁謙恭不乘大安輦)元豐八年六月十二日
詔皇太后乘輿上設行龍六紹聖元年十月六日禮官
言皇太后坐六龍輿皇太妃輿上設行龍五又再詳定
進皇太妃龍鳳輿政和三年四月二十九日議禮局上
皇后車輿之制周禮疏上公侯伯夫人乘厭翟子男
夫人乘翟車王之三夫人與三公夫人同乘翟車左
傳夫人魚軒卿犀軒直蓋陳高凉洗氏繡幰油絡駟
馬安車崔篆母文軒丹轂富弼賈昌朝母賜銀飾
肩輿
明道天安殿閱車輅元豐五輅(並見上)
明道二年二月己亥御天安殿門(即大慶殿)閱太僕寺新製
車輅景祐五年七月丙午詔太常禮院詳定鹵簿儀物
未合典制者釐正之玉金路重加修飾唯二路旂戟有
金塗銀龍頭餘則否既成八月庚辰親閱於大慶殿門
慶歷七年將郊祀正月辛夘御大慶殿門閱新作金玉
輅皇祐二年大享明堂詔試二輅云云元豐四年十一
月己丑禮文所依周禮增製五輅(詳見上)
皇祐小輦
二年五月八日禮院言明堂往回宫禁地近止乘常御
小輦九月二十七日未明三刻服鞾袍乘小輦殿中繖
扇侍衞至大次服衮冕執圭入自明堂中門至版位解
嚴改服乘輦御紫宸殿百寮稱賀
元豐充庭車政和大路大旂
元年十一月二十三日詳定儀注所言正旦朝會用黃
麾仗以車輅與輦充庭具圖以進詔車輅未設餘依所
請政和六年七月五日造大路如玉路之制唯不飾
以玉樊纓一就以尚質又製大旂十有二旒龍章而設
日月建於大路之上以象天四年十一月詔增修五輅
正副十乘制度始備舊自齋宫乘大輦越大次今改用
大路
紹興玉輅五輅
十二年七月己酉(十八日)詔太常詳定車輅儀仗制度太
常請先造玉輅命工部尚書莫將等同内侍邵諤製造
八月三日將等言以天禧宣和鹵簿圖參攷制度酌文
質之中九月戊申(十八日)新玉輅成上御射殿臨軒令百
官觀之十月癸未詔車輅院復置官吏十三年正月己
亥親享太廟平旦上自宫乘玉輅祕書少監秦熺執綏
是年春遂作金象革木四輅及大安輦閏四月十六日
太常請依周禮各建所載之旗唯玉輅並建旂常玉輅
青飾左建太常十二斿右龍旂金輅黃飾建大旂九斿
象輅朱飾建大赤七斿革輅銀褐飾建大白六斿木輅
黑飾建大麾四斿玉輅高一丈九尺四輅各減五寸十
一月己未朝饗太廟禮畢上服通天絳紗乘玉輅齋于
青城庚申祀圜丘鹵簿萬二千二百二十人應用文繡
者皆以纈代之初備五輅禮官以行在御街狹故自宫
徂廟不乘輅權以輦代之(戊午服袍履乘輦詣景靈宮朝獻)邵諤識
舊制姓名刻于玉輅上紹熙二年八月修玉輅更造四
輅
隆興平輦七寳輦
元年七月二十三日製平輦及絛衣褥郊祀禮畢用之
二年正月五日詔御輦院製七寳輦進德夀宫(如道君之制)
有司言東都舊制輦飾以玉裙網用七寳上皇不肯重
費遂止先是紹興七年八月製逍遥輦詔文思院務令
檏素九月二日臣僚請申飭攸司以崇儉之意二年
二月八日禮官言郊祀止用玉輅四輅特一時觀美(禮經)
(玉輅以祀鄭氏釋曰王乘一輅餘從行以華國)請權不以從詔四輅及大安輦
並省自齋殿服履袍乘平輦還宫乾道六年(九月一日詔)復
用五輅大安輦如舊儀玉輅有執綏官備顧問有牌
篆玉輅二字以玉為之文德殿發冊尚輦陳大輦於
西階下東向隆興元年權不陳設
玉海卷七十九
