卷三十
玉海卷三十
宋王應麟撰
聖文
御製詩歌
太平興國賜進士詩(雍熙)淳化賜進士詩箴儒
行篇
興國二年正月八日己巳宴新進士吕蒙正等於開寶
寺賜御製詩二首以寵之故事敕下之日醵錢於曲
江為聞喜之飲近世多於名園佛廟至是官為供帳八
年四月辛卯朔賜宴瓊林苑為定制雍熙二年三月
戊寅(二十日)賜新進士梁顥等御製詩二章端拱二年三
月二十五日賜新進士陳堯叟等御製箴一首淳化
三年三月癸卯(九日)賜新進士孫何等御製箴一首己酉
賜儒行篇各一軸令至治所著於壁以代座右之誡丙
辰宴瓊林苑御製詩三首賜之興國三年賜進士馮
拯詩(當考)
郭贄傳太宗在晉邸時凡製篇詠多令繼屬眞宗嘗訪
其賜本䞇集為四卷以獻詔奬之吕文仲傳咸平三
年受詔集太宗歌詩為三十卷詔嘉奬楊徽之傳興
國初代還太宗素聞有名盡索所著以數百篇奏御且
獻詩稱謝太宗覽之大稱賞和以賜之自是聖製篇什
多以别本為賜扈蒙傳太平興國九年將東封進宣
示内外御札草上嘉其文御批紙尾以奬之明年春侍
宴後苑近臣應制賦詩蒙詩末句云微臣自愧頭如雪
亦聽鈞天侍玉皇上曰善因事陳情翌日和以賜之有
珍重老臣之語(時為翰林承旨)
太平興國御製獵詩習射賜詩咸平大閱
詩
二年九月丙辰(二十八日)校獵近郊(長編云上始狩于近郊)丁巳御製
獵詩二章賜羣臣屬和九年三月壬申(即雍熙元)幸含芳園
習射宰臣宋琪贊頌神武與李昉吕蒙正李至等各賦
詩進上和賜之咸平二年八月丙寅大閱東武村丁
卯賜近臣飲于中書作大閱五言詩
太平興國聞捷奏詩平晉賦詩記
四年征河東二月己卯始次欒城則有詩四月癸亥進
次天威則有早行詩甲子次新興有書懷等三詩丙寅
次側石頓有聞捷奏蕩平隆州詩皆賜從官和五月壬
午幸城南自草賜劉繼元詔己丒製平晉賦賜從官令
繼作又製平晉五七言詩各一首俾屬和丁酉製平晉
記辛丒發晉陽有凱旋之賦癸卯回鑾又有書懷之詩
皆令從臣繼和
太平興國新茶詩
四年六月戊午賜從官新茶御製新茶詩詔屬和庚申
車駕北征范陽辛酉次定州御製悲陷蕃民并値雨詩
二首賜從官俾屬和五年三月戊子會鞠於大明殿上
獲多算己丑御製擊毬五七言詩各一首詔近臣屬和
辛卯御製擊毬詩賜近臣屬和八年九月戊午製晚秋
五七言詩二首賜近臣九年八月壬午製四成字四高
字詩各一首賜近臣令屬和
太平興國喜春雨詩
五年三月丙申御製喜春雨詩一首賜近臣俾屬和
太平興國大名凱旋詩
五年十月契丹主親領兵數萬犯雄州乘虚遂至高陽
關十一月己酉詔廵北邊壬子發京師戊午次大名雄
州言契丹遁去車駕即凱旋上作詩示羣臣有一箭未
施戎馬遁六軍空恨陣雲高之句實錄云興國五年
太宗親征北虜師還帝作詩有鑾輿臨紫塞朔野陣雲
飛之句何蒙采二句為詩賦以獻
太平興國賜趙普詩
八年十一月丁卯宴餞趙普於長春殿上賦詩賜普
普以昭文相節度鄧州上不欲煩以樞務擇善地俾之
臥理因詩什以導意普曰當刻於石上謂近臣曰君臣
之際亦盡善矣詔齎御詩召陳摶赴闕
太平興國平河歌
九年三月壬子以河決將塞命學士宋白乘傳祭白馬
津沈太牢加璧已未滑州言河決已塞羣臣稱賀先是
河決韓村數州罹災發卒五萬以步軍帥田重進督其
役劉吉副之吉親負土與役徒晨夜兼作至是而塞上
製平河歌賜宰臣宋琪等因謂曰昔漢武有瓠子之歌
今朕聊志一時之事(實錄)壬申幸含芳園習射又製晚
春遊含芳園五言十韻詩一首賜宋琪等乙卯召宰臣
近臣宴後苑上賦詩一章賜侍臣俾属和
雍熙賞花賜詩(淳化)
雍熙元年三月乙丒召宰相近臣賞花後苑上曰朕以
天下之樂為樂且令侍從詞臣各賦詩(賞花賦詩自此始)三
年三月癸酉(一日)命宰臣李昉等就第為觀花賦詩之會
酒酣各賦奉詔賞花詩帝亦作詩賜之翌日學士扈蒙
等詣垂拱殿門謝九月甲戌重陽詔昉等為登高會乂
賜詩二首四年三月己卯(十七日)賞花宴于後苑上臨池
垂釣令侍臣賦賞花釣魚詩應制者凡二十有六人俄
出五言御詩一章賜宰臣李昉等晚御水心殿習射翌
日庚辰上依韻和宰臣及知制誥而上十三人所進詩
以賜又令和所進應制詩以獻九月起居舍人田錫獻
乾明節祝壽詩二十韻上謂宰相曰錫言事可稱賞因
和以賜之丁丑以為知制誥淳化元年二月己未(十三日)
詔近臣後苑宴射賦詩上亦賦一章賜宰相吕蒙正等
三年三月二十二日(又見後)幸金明池宴從臣瓊林苑作
遊瓊林苑詩賜近臣五年三月戍午(六日)召近臣賞花宴
後苑上臨池釣魚命羣臣賦詩時應制三十九人上亦
賦詩以賜宰相吕蒙正等因習射上中的者六張樂飲
酒詔羣臣盡醉八月戊子社詔近臣宴于中書御製詩
賜之至道元年九月壬子重陽賜近臣於中書宴飲以
御詩賜之
雍熙賜近臣歌詩
元年十一月甲子上齋宿正殿乙丑宿太廟上以天氣
晴和作歌詩賜近臣令屬和丙寅親享五室出宿于齋
宫丁卯日南至親祀南郊御乾元門大赦改元二年正
月己未上元御乾元門樓觀燈夜漏初上密雪忽降上
謂宰相曰可各賦觀燈夜瑞雪滿皇州詩以為娛樂上
賦詩示羣臣宰相宋琪等咸奉和三年十月庚戌賜宰
相以下宴於樞使王顯第賜李昉御製雜言一篇四年
十二月己亥以御製自勉五七言詩六首雜言詩一首
賜近臣三年六月戊戌朔上以諸將違詔失律作自
勉詩賜宰相李昉樞使王顯等淳化五年五月庚辰
司空致仕李昉獻詩陳情敘感上和以賜之仍别賜昉
詩一首
雍熙宴羣臣詩
元年十二月二十二日丁酉郊祀畢賜宰臣文武等宴
于尚書省帝作詩二首以賜其日晚又宣旨曰今日卿
等宴會恐未盡歡可更賜來日宴樂羣臣獻歌詩賦頌
者數十人並付史館(於是飲三日)實錄十二月甲午召近
臣宴後苑丙申大酺丁酉賜文武常參官詣尚書省宴
飲上賜詩二首二年四月丙申上幸金明池因幸瓊
林苑習射上為歌詩賜羣臣九月庚戌重陽節賜近臣
宴於李昉第御製七言二韻詩一首賜之十月乙卯賜
近臣宴于樞使王顯第賜御製詩一首
雍熙南至賜詩
二年十一月壬申日南至羣臣詣閤拜表稱賀以御製
詩二首賜宰臣宋琪等三年二月丙辰寒食上製詩賜
宰相李昉等
雍熙雪詩端拱瑞雪歌淳化雪詩南郊
詩
雍熙二年十一月戊子以時雪未降命羣臣分禱京師
祠廟是日雨雪上悦製詩二首賜宰相等令属和三年
十一月戊寅日南至御製七言冬至詩一首賜宰相李
昉等令属和丙戌幸建隆觀相國寺祈雪十二月乙未
朔大雨雪上大悦其晚御玉華殿宴宰相近臣謂曰得
此嘉瑞思與卿等同醉出御製雪詩一首令属和四年
正月乙丑製歲日詩一首賜昉等二月戊午製中春遣
懷詩二首賜近臣属和四月丙申以光州所進綠毛龜
示近臣仍御製七言詩賜昉等七月乙丑御製早秋詩
二首立秋日暮雨詩一首賜近臣丙子中元製五言十
韻觀燈詩賜宰相等八月辛卯朔兵部郎中楊徽之進
雍熙詞五言六韻凡十章上覽而嘉賞依韻和以賜之
甲辰御製春夏秋冬松風雪月烟花詩共五十首賜昉
等又製中秋翫月詩二章歌一首賜宰相九月辛酉朔
濰州進嘉禾製嘉禾合穗五七言詩二首賜昉等乙丑
製五七言六韻菊詩各一首賜近臣辛未翰學蘇易簡
進乾明節步虚詞二十章上依韻和以賜十月丙申乾
明節羣臣上壽己亥賜宰相及近臣御製苑中見羣鶴
飛七言詩一首令属和五年正月庚申御製喜雪五言
二十韻詩賜宰相昉等令属和乙丑以宋鎬為直史館
進賀雪詩稱旨故也是年改端拱端拱元年王禹偁
召赴相府御筆命試詔臣僚和御製雪詩序正月丙寅
以為直史館二年十二月丙辰(九日)大雪詔近臣宴中
書令各賦詩上製瑞雪歌賜之淳化二年十一月甲
辰日南至製冬日詩賜近臣三年正月戊戌製朝元及
元日除夜詩各一首賜近臣属和癸卯大雨雪賜近臣
于中書宴飲御製詩賜之三月戊戌雨沾足直昭文館
李宗諤獻詩三篇上於紙尾批御詩一首賜之(有傳家之子能)
(文章之句)戊申賜宰相李昉詩一首庚申(二十二日)宴射瓊林辛
酉御製遊瓊林苑詩賜近臣八月己夘上賦社日詩六
首賜近臣三年十二月丁卯(八日)大雪數年已來涉冬無
雪至是降及尺餘上喜賜近臣宴於中書詔令盡醉上
賦詩親以八分書遣中使就宴所賜之是日又詔秘書
監李至會三館學士宴於秘閣凡應制賦詩者三十五
人四年正月辛卯合祭圓丘癸巳上賦南郊宿齋五七
言詩六首賜近臣乙未大雨雪上作立春日瑞雪詩三
首賜近臣癸卯幸乾元樓宴作觀燈詩二首并序賜近
臣令属和十一月甲寅朔日南至上壽丁巳賜近臣宴
於中書上賦詩賜之十二月庚子製立春歌詩三首賜
近臣五年正月甲寅朔上製元旦除夜詩五言各二首
賜近臣俾属和翰學張洎上表解釋詩意凡數千言甚
稱旨上命宰相召至中書奬諭
雍熙賜近臣詩
見御書
端拱東郊藉田詩
元年正月丙子賦東郊藉田五七言詩各一首賜侍臣
羣臣獻詩賦贊頌者五十三人是月賜山南東道節
度使趙普御詩又召直史館魏庠已下於中書賜御詩
上親耕藉田普上疏引姚崇十事以諫因求來朝上
允之禮畢册拜太保昭文相
淳化喜雨詩
淳化二年十二月癸未作喜雨詩賜近臣属和雍熙
四年四月殿中丞李度獻春雨詩上謂宰臣曰度苦心
於詩亦可嘉昨進賀雨詩朕特與繼和可召至中書宣
示端拱初度使交州賜詩寵行(有奉使南遊多好景之句)夏侯嘉
正上元獻五言十韻詩上和之以戒其好進(有狹劣終難舉通才)
(列上居之句)
淳化御製刑政稼穡詩三禮書詩(見御書)
三年四月壬午御製刑政稼穡詩一首賜近臣宰相李
昉等表謝癸未上親真草行小草四體書刑政稼穡詩
各一首以示近臣
淳化秘閣宴賜詩
三年五月增修祕閣八月成戊辰賜宰臣李昉已下及
三館宴賜詩美之
淳化賜詩四體書
五年十一月丁巳上賦詩一首示翰林學士張洎錢若
水洎因揣摩上意上疏稱述凡數千言上覽而善之召
宰相等賜坐於崇政殿西廡謂曰洎所上表深諭朕意
足以戒躁競之軰殄澆薄之風矣令付史館許衆人就
觀因歎薄俗良久出别賜張洎詩一首(一本云作七言詩示學士以戒)
(躁競之士末章有純直之訓張洎上表謝上曰洎深諭朕意宜付史館以塞奔競之源又别賜洎詩一首)又
出四體書前所賦詩一幅草書者尤絶妙蘇易簡頓首
告上乞之吕蒙正亦欲得焉易簡前奏曰臣先請蒙正
已不及矣上笑而賜之
至道賞花賜詩
元年三月十六日壬戌後苑賞花特召司空李昉坐於
尚書之上帝臨池釣魚賦詩一章賜宰相蒙正等羣臣
應制者五十五人上作釣魚詩斷章意以属吕端後數
日為相(在四月癸未)九月九日賜近臣宴於中書御製詩賜
之上又賜王禹偁詩一軸至和二年十二月己亥其
孫延已上之詔賜錢萬以御詩還其家
太宗妙覺集歌詩
祥符九年正月庚午譯經潤文官兵部侍郎趙安仁錄
太宗妙覺集歌詩為二卷請以妙覺祕詮為名又錄聖
製法音集論頌贊詩為三卷請以法音精要為名摹印
頒行祥符二年十月癸巳對輔臣于崇政殿西廡内
出太宗聖製詩御書故事皆有鑒戒示王旦等曰此先
帝朱才人所藏近者上進
咸平南郊詩
二年八月戊午社宴近臣于中書作社日五言詩賜之
属和十一月丁亥(八日)南郊禮成宴近臣李沆第作親祀
南郊五言詩賜之屬和五年十月癸卯賜近臣宴作南
郊五言詩賜之舜歌&KR0897;命周頌告成
咸平賜宴賞花詩
二年八月壬子侍讀學士楊徽之等赴職賜宴秘閣上
作七言詩賜之九月戊子作重陽七言詩近臣属和三
年二月丙子(二十九日)賞花宴于後苑作仲春賞花釣魚七
言詩羣臣皆賦遂射於水殿四年三月己丑後苑曲宴
作五言四韻詩命儒臣賦八月戊辰社宴近臣于中書
兩制館閣于崇文院作七言詩賜之繼和九月丁丑重
陽宴近臣于吕蒙正第作五七言詩咸令繼和
咸平喜聞捷奏詩景德北征回鑾詩
咸平二年十二月辛亥詔巡邊(九月契丹入寇)甲寅發京師戊
午次澶州甲子次大名府以軍衛列為行陳上躬御鎧
甲于中軍諸樞密介冑以從命王顯宋湜分押後陳橫
亘數十里部伍嚴整丙子詔百官言邊事三年正月丁
亥(十九日)范廷召大破契丹於莫州東斬首萬餘級餘寇
遁逃庚寅奏至百官稱賀(御六師幸澶魏天聲一振虜騎四逃)辛卯宴從
臣于行宫癸巳作喜聞捷奏五七言詩二首題行宫之
壁命近臣館閣属和甲午發大名府庚子車駕至京師
景德元年九月契丹寇定州王師拒於唐河丁酉上召
輔臣議親征十一月戊辰以李繼隆石保吉為排陣使
庚午車駕北巡癸酉駐韋城甲戌寒甚却貂裘而不御
契丹率衆至澶淵犯前軍西陣有戎帥黑旗幟出大陣
前伏弩殪之即達蘭也丙子次澶淵步輦渡河戊寅御
北城行宫曹利用使契丹還十二月庚辰契丹使韓杞
請盟乙酉御行營南樓觀大河宴從臣丙戌遣李繼昌
使契丹戊子宴從臣于行宫上作北征迴鑾詩(詩曰銳旅懷忠)
(節羣胡竄北荒堅冰銷巨浪輕吹集佳祥繼好安邊境和同樂小康)命近臣和甲午駕發
澶淵戊戌還京仁宗慶歷八年三月甲寅幸龍圖天
章閣觀眞宗幸澶州詩碑文至和二年三月丙戌詔澶
淵御製親書回鑾詩存于州廨其令刻石藏之(帝于出征祥風)
(挾轅一鏃星流羣狄兔犇)嘉祐二年二月戊申命宰臣彦博篆書
澶州信武殿眞宗御詩碑額
咸平景德祥符賜進士及知貢舉詩(又見後)
咸平三年四月己巳賜進士陳堯咨等宴瓊林苑作五
七言詩二首賜之(自後每放牓即賜詩)六月庚戌賜進士齊革等
詩景德二年二月庚子作詩賜知貢舉趙安仁等有夙
夜惟公精攷蓺之語四月辛卯宴進士李迪等于瓊林
苑賜五言詩六月甲申賜范昭(河北進士)等七言詩祥符元
年正月丙寅賜進士七言詩二年七月甲子賜梁固等
五言六韻四年十一月丙申賜張師德七言詩(六韻時學士楊)
(億在告諭旨令赴)五年四月乙巳賜徐奭等五言詩並宴瓊林
苑七年十月甲子賜張觀等七言詩八年四月庚申賜
蔡齊已下七言詩
咸平景德賜种放詩
咸平五年九月戊申終南种放入見崇政殿授左司諫
癸丑復召見賜五品服賜五言詩乙卯賜第一區六年
三月請歸丙午授起居舍人戊申宴餞龍圖閣癸丒又
詔館閣餞於瓊林苑賜七言二韻詩三章羣臣皆賦景
德二年五月二十日丁卯放賜告遊嵩山宴羣臣資政
殿餞之賜放七言詩令属和從臣皆賦復賜會于秘閣
王欽若之直廬三年四月二十四日乙未放歸終南山
召放及講讀待制宴龍圖閣作詩賜之翌日賜宴秘閣
祥符二年四月壬辰(七日)放以集賢院學士歸終南宴餞
龍圖閣賜七言詩命學士即席賦詩作序(令杜鎬援引名臣歸山故)
(事翌日内出羣臣詩序示宰臣以晁迥詩楊億王曾序為優因繕寫賜放時論榮之)杜鎬誦北山移文以規
(放)三年正月甲戌作歌一首賜放曰知卿素尚遂卿懷
或有忠規遠相寄四年四月己未宴近臣龍閣上作送
放歸舊山五七言詩預宴者皆賦咸平六年十月三
日己未對輔臣龍圖閣觀种放山居圖(放别業在終南林泉幽勝帝命)
(畫工圖之)郭䞇傳拜翰林侍讀學士作七言詩賜之有
啟發冲年曉典常之句杜鎬傳祥符三年遷龍
圖學士赴上日錫宴秘閣上作七言詩賜之周
起傳知開封府眞宗幸府留燕射堂賦詩命起書
以刻石起請曰陛下昔龍潛於此其正寢非臣下
所宜處請避居西廡詔可因名為繼照堂薛映
傳知河南府祀汾陰還駐蹕以映有治狀賜御詩
嘉奬
咸平景德祥符瑞雪詩
咸平四年十一月丁亥作雪詩一首示吕蒙正等命即
席賦五年十二月乙丑大雪上作七言詩賜近臣和景
德二年十二月十六日庚寅雪命資政大學士王欽若
宴館閣羣臣帝作七言雪詩令属和三年十一月癸亥
日南至大雨雪甲子宴近臣作雪詩賜之命與館閣官
皆和四年十一月辛巳(十八日)雪宴近臣于中書館閣于
崇文院帝作瑞雪五言詩令館閣即席和進兩制次日
來上祥符三年十一月壬子雪上作七言詩賜近臣属
和己丑大雪賜輔臣飲于中書上作再降瑞雪七言詩
賜之令繼和四年十二月丁未大雪宴近臣上作瑞雪
詩賜之八年十一月甲子作瑞雪歌慶歷六年(世績以眞宗喜雪詩石)
(草本來上)
景德元日會朝詩
景德四年正月乙亥朔朝元殿受朝上作元日會朝詩
七言
景德御宴賜詩龍圖閣賦詩龍圖閣贊
四年三月七日(乙巳)曲宴後苑初臨水閣垂釣又登太清
樓觀太宗御書及新寫四部羣書又至景德殿放生池
東至玉宸殿歴翔鸞儀鳳二閣命座置酒帝作五言詩
從官皆賦遂宴太清樓下是月十六日甲寅大宴崇德
殿中飲召近臣宴于後苑賞花釣魚帝作千葉牡丹詩
從官畢賦召大理評事宋綬邵煥預焉二年四月二
十一日戊戌幸龍圖閣近臣畢從又召直昭文館种放
預焉閱太宗御書又觀諸閣書畫宴于崇和殿帝作五
言詩從臣皆賦命李宗諤楊億作序庚子又作贊以賜
輔臣
景德賜邢昺詩
四年九月七日庚午宴近臣於龍圖閣之崇和殿餞侍
講學士邢昺赴曹州刑部尚書温仲舒宋白侍郎郭䞇
預焉昺視壁掛尚書禮記圖指中庸篇凡為天下國家
有九經事因講大義皆有倫理在位聳聽上嘉納之羣
臣皆呼萬歲即席賜詩二首以寵其行命羣臣咸賦及
行又令近臣祖送會于宜春苑(十一月甲戌宴學士郭䞇于祕閣上作七言詩)
(賜之)
祥符賞花詩
祥符元年三月九日庚午召近臣宴後苑帝作賞花七
言詩三年閏二月二十七日丁丑召輔臣至宣聖殿
朝拜太宗聖容帝作賞景觀花詩以賜從官即席賦詩
又御水心殿垂釣遂宴金華殿小苑花皆太宗命中黃
門所植滋茂異常輔臣所未至也(辛未遂宴近臣于後苑上作賞花七言詩)
(侍臣皆賦命宋綬晏殊邵煥作序)四年三月八日辛巳車駕駐西京
命從臣射于後苑淑景亭移宴長春殿帝作賞花開宴
詩五年三月二十日丁亥召近臣賞花後苑以雨移御
崇政殿南軒曲宴命賦詩有頃御北殿賜宴作樂帝作
賞花及喜雨詩二首羣臣即席和進八年三月丙申宴
後苑上作賞花七言詩
祥符觀書開宴詩
三年正月二十八日戊寅召近臣觀龍圖閣太宗御書
及四部書籍又至閣西觀畫帝顧謂馬知節曰聞卿别
畫可盡評之知節以古今工拙對即賜酒于閣下帝作
觀書開宴五言詩令即席皆賦又至資政殿觀天尊像
記先是泰山有石像在岩崖間頗多頑缺帝登封見之
因别命修琢易舊像置内庭又出聖製會眞宫碑九天
司命天尊殿銘泰山重修聖像記帝復作觀新製太山
銘記五言詩一章王旦等屬和四年十月丙寅觀太宗
聖製作詩
祥符幸射堂詩
三年閏二月丁卯幸開封府射堂又至西堂閱太宗御
書圖畫遂射于射堂上作七言詩從臣畢賦戊辰樞臣
王欽若上駕幸舊邸七言十韻詩上作歌以荅仍詔褒
之
祥符貴廩食吟軫田夫吟念農歌
三年三月丁酉謂宰臣王旦曰朕自北鄙和好邊陲無
事然居安慮危未嘗敢自暇逸每為文自警置諸座右
朝夕觀之因出貴廩食吟軫田夫吟念農歌自戒箴守
官箴以示之
祥符觀龍歌
三年五月二十八日召輔臣於崇政殿北廊觀中使任
文慶於茅山郭真人池中所獲龍長二寸許極細鱗腹
如玳瑁手中仰覆無懼帝作觀龍歌復送茅山池中
祥符御宴觀瑞物詩
三年八月八日甲寅詔近臣觀書于龍圖閣觀瑞物于
崇和殿遂宴于崇和殿帝作七言詩侍臣即席皆賦初
觀瑞物史臣晁迥楊億曰此並聖朝受命之符不載於
史册望内降名件付史院從之庚申上作七言詩賜永
興軍王嗣宗
祥符御宴御製詩
三年九月一日丙子幸右承天祥符門觀上梁遂宴于
崇政殿帝作五言詩近臣畢和賜從官襲衣金犀帶緡
錢有差
祥符汾陰禮成詩汾陰聖製歌詩酺宴詩
西祀還京歌
四年二月丙寅賜百官酺宴凡二日上作祀汾陰禮成
詩就賜之(時在河中府)丁卯上作五七言詩賜寧王元偓庚
午幸巨靈觀上作西岳眞君贊華山仙掌七言詩以示
從臣召華山隱士鄭隱敷水隱士李寧對于行宫上作
詩以賜三月乙亥作駐蹕陜州五七言詩壬午幸上清
宫上作宫銘及七言詩示近臣癸未作遊龍門詩己丑
上作五言詩賜知河南薛映庚寅賜酺宴於河南上作
大酺七言詩二首庚子上作駐蹕鄭州七言詩從臣畢
和四月丁未作西祀還京歌有寬簡育羣生虔恭居大
寶之語賜近臣和庚戌三司使丁謂等請以汾陰路聖
製歌詩命大臣書立石詔令知樞密陳堯叟書丙辰大
宴含光殿上作慶成開宴七言詩羣臣皆和八月庚戌
以汾陰禮成曲宴宗室輔臣於後苑又射于太清樓下
上作七言詩九月乙未賜酺宴百官於錫慶院宗室於
相王宫上作大酺五言詩賜羣臣和丙申又作大酺五
言詩賜相王元偓已下属和七年五月乙未作奉祀
禮成述懷五言百韻詩賜近臣館閣属和
祥符喜雨述懷詩甘澤應祈歌
四年三月庚辰上作喜雨述懷歌及駐蹕述懷詩六首
近臣畢和辛巳命從臣射于後苑淑景亭移宴長春殿
作賞花開宴詩八年二月庚辰大雨上作甘澤應祈
歌賜近臣九年八月甲寅又作甘雨應祈詩
祥符新集御製文頌歌詩嘉榖詩御製文
論歌詩館閣聖製
四年九月丙子秘書監向敏中判昭文館晁迥等請集
聖製藏於館閣詔除已刻石銘記等勉依所奏其餘雜
文篇什或宣賜者並令依次抄錄藏於龍圖閣三館秘
閣不得與太宗文集並處五年四月癸卯以新集御製
文頌歌詩十五卷藏秘閣從敏中請也實錄祥符六
年七月己未召輔臣觀粟于後苑移御山亭觀粉牌新
書御製文論歌詩復閱御書及嘉禾圖上作嘉榖詩賜
輔臣天禧四年十月戊午上御龍圖閣召近臣觀圖
籍御製文論歌詩丁謂等乞鏤板許之遂宴資政殿
祥符觀書詩
四年十月戊辰召修玉清宫使丁謂李宗諤觀内殿御
書因命宴上作觀書詩賜謂等十一月丁丒出占城
國所獻師子命近臣視之上作七言詩預觀者咸賦又
作長歌令近臣属和
祥符元日詩
五年正月己巳朔上作元日五言詩賜近臣和癸未乾
元樓觀燈作七言詩六年正月癸巳朔御乾元殿受
朝上作元日五言詩賜近臣天禧三年正月己未朔
作元日詩
祥符賜知貢舉詩(天禧附)
五年正月癸酉命學士晁迥等知貢舉甲戌上作詩賜
晁迥等曰盛時選士貢闈開罄宇聞風獻蓺來心似權
衡求實效勿令蓬蓽有遺才甲午又賜迥等手詔天
禧三年正月丁卯命學士錢惟演等知舉翌日賜御詩
一章二月丁未又賜七言詩二首
祥符賜允寧詩為政歌
五年正月二十七日乙未帝作七言詩賜允寧等先是
允寧等誦易終篇習虞世南書有楷法帝說其向學故
賜詩奬焉九月癸巳賜楊億七言二韻詩有側席待名
賢之句十月辛亥作為政歌賜輔臣
祥符宴射詩
五年四月五日壬寅幸金明池瓊林苑宴射帝作五言
詩七年八月八日辛酉幸瑞聖苑觀稼射于水心殿帝
作五言詩十月丙寅射太清樓下賜五言詩八年四月
甲寅幸瓊林宴射帝作七言詩九月九日幸瓊林苑宴
射作七言詩五月二日幸玉津園射作七言詩三年
四月辛未幸城南觀刈麥遂幸玉津園宴射上作七言
詩賜近臣和
祥符綠龜詩
五年四月辛酉後苑池中獲綠毛龜上作七言詩近臣
畢和五月癸酉上以宗室所和綠毛龜詩示宰臣七月
癸巳玉清宫獲綠龜上作七言詩三年四月甲戌宜
聖殿池獲綠龜上作七言詩
祥符觀稼詩
五年五月癸未幸京城南觀刈麥種稻(三年四月辛未同)移幸
玉津園宴射上中的者十作觀稼七言詩賜近臣属和
閏十月丙子出玉宸殿新稻賜輔臣并以聖製七言詩
示之六年四月丙戌幸玉津園作觀稼五言詩八年七
月丙子幸瑞聖園觀稼作五言詩九年五月乙巳城南
觀麥作七言詩
祥符金華殿種麥歌蠶麥順成詩
五年五月戊子以苑中金華殿所種麥示輔臣復作歌
以賜六月辛丑以諸王所和觀麥歌示羣臣七年五
月庚戌上作蠶麥順成七言詩賜近臣
祥符瑞應詩
五年六月壬子玉清宫使丁謂言天書閣上有白雲五
色作瑞應五言詩賜近臣属和九月甲申大宴含光殿
日有赤黃珥直氣五色雲上作七言詩賜近臣和十月
庚申上作司命天尊降臨七言詩賜近臣和瑶水之
歌交門之曲
祥符賜諸王詩
五年九月庚寅幸鄆兖王宫又宴相王元偓宫從臣宫
僚畢預上作七言詩賜之元偓等奉觴上壽又射于西
南亭復幸元偁元儼宫二鼓而罷議者謂唐興慶花萼
故事無得而比十月丁未上以宗室進和詩示輔臣十
二月庚寅内出御製皇姪允明詩集洎唱和詩二序賜
元偓手詔及詩共五卷示宰臣詔付秘閣
祥符瑞石詩(贊)
五年閏十月丁丑作舒州瑞石符應七言詩謁謝啓
聖院太宗神御殿禮畢於龍圖閣取太平興國中舒州
所獲誌公石示輔臣上作詩又作贊名曰神告帝統石
祥符神雀詩甘露詩
五年十一月三日丙申恭謝玉皇於朝元殿禮畢帝作
朝玉皇觀二鶴神雀詩三首近臣畢和庚子作聖祖降
臨記庚戌錢惟演言甘露降所居叢竹上作五言詩
賜之
祥符昭應宫賜宴詩
五年十一月庚申昭應宫使王旦赴上于本宫遂賜宴
近臣畢預上作詩賜旦是日雪又作雪詩賜旦等
祥符述古宣德殿詩
五年十二月十四日丁丑召近臣至龍圖閣閱書開宴
觀新修述古宣德二殿又幸資政殿帝作七言詩命即
席皆賦
祥符奉先歌
見饗廟
祥符筆硯歌連理木詩
六年正月乙巳上作筆硯歌羣臣属和丁未作觀燈五
七言詩二月丁卯清心殿宜聖殿木連理上作七言詩
二首賜近臣癸酉作紙墨歌賜羣臣和庚辰作寒食詩
賜羣臣
祥符賞花釣魚詩
六年三月五日丙申賞花宴于後苑帝作賞花釣魚七
言詩從臣皆賦又召從臣令觀苑中連理槐屏風連理
栢遂射太清樓下丁酉上作連理槐栢詩三首賜近臣
屬和六年三月甲午上已宴羣臣上作七言四韻詩
賜近臣九年三月丁巳賞花後苑作五言詩
祥符先天節上壽歌
六年六月壬午上作先天降聖節詔士庶贈遺許王公
上壽歌賜近臣
祥符繼照堂芝草歌
六年八月丙寅作繼照堂芝草歌賜近臣丙戌出御製
靜居集三卷并法寶錄序示王旦七年六月己未晁迥
等請以御製靜居玉宸集等副本於秘閣奉藏從之
祥符嘉雪詩
七年正月庚戌作嘉雪七言詩恭謁太清宫禮畢仰觀
祥瑞歌賜輔臣辛亥作瑞應歌賜近臣
祥符賞花觀書詩
七年三月八日癸巳賞花宴于後苑登太清樓觀書射
于樓下特召知雜御史預會帝作御製賞花觀書二詩
從臣畢賦十月丙寅宴宗室輔臣於崇政殿賜衣帶器
幣以奉祀禮成也射太清樓下賜五言詩
祥符觀書流杯詩
七年三月十日乙未召輔臣于玉宸殿觀太宗聖文神
翰賜宴翔鸞閣又臨曲水浮觴小黃門奏樂帝作觀書
流杯詩二首侍臣皆賦
祥符閔農歌念邊詩
七年六月丙子棣州涇州流民歸業者給復二年辛巳
作憫農歌賜近臣和三年三月癸卯作念邊五言詩
賜近臣属和五年十月乙巳又作念邊五言詩賜近臣
祥符讀十一經詩讀十九代史詩
七年六月庚辰上作周易詩三章賜羣臣和先是上每
著歌詩間命輔臣宗室兩制館閣属和而資政殿龍圖
閣學士待制和尤多至是徧詠經史三司諫官御史或
預賡載其大禮慶成及酺會則百僚並賦七月辛亥作
尚書詩三章八月庚午作春秋詩三章九月甲申作毛
詩詩三章庚戌作周禮詩三章十月甲戌作儀禮詩三
章十二月庚辰作公羊詩三章八年正月丁未作穀梁
詩三章閏六月癸巳作孝經詩三章賜羣臣和七月辛
未作史記詩三首八月甲申作前漢書詩三首并注賜
羣臣属和乙未作後漢書詩辛丑作三國志詩九月庚
申作晉書詩十月辛巳作宋書詩十一月戊申作南齊
書詩辛未作梁書詩十二月己亥作陳書詩王旦等曰
陛下非惟多間廣記實皆取其規鑒九年正月辛未作
後魏書詩三月癸丑作北齊書詩四月甲申作後周書
詩五月乙丑作隋書詩十月戊寅作唐書詩十二月癸
未作五代梁史詩天禧元年正月壬戌作後唐史詩二
月辛未作晉漢周史詩並并注賜羣臣属和其讀十
一經也起七年六月庚辰成於八年閏六月癸巳其讀
十九史也起八年七月辛未成於天禧元年二月辛未
祥符宴羣臣賜詩
七年八月二十五日戊寅眞遊殿上梁召近臣焚香因
宴于長春殿帝作七言詩令近臣繼和十一月壬辰御
乾元門觀酺十一日癸巳賜百官宴錫慶院宗室于瑞
聖園帝作七言詩羣臣咸和九年二月丁酉寒食宴
近臣賜五言詩三月丁未宴羣臣于園苑上作上已五
言詩賜之十一月二十三日癸亥召中書樞密院兩制
至刺史以上赴龍圖閣觀書特召楊億吕夷簡馮元預
會帝作觀書七言六韻詩二首分賜寧王元偓及輔臣
王旦等又作七言四韻詩二首分賜學士眺迥以下命
儒臣即席皆賦(亦如景德二年幸此作詩命李宗諤序之也)乙卯作冬至七
言詩
祥符會靈觀詩
八年十一月辛亥作冬至立仗七言詩丁巳詣會靈觀
上作七言詩賜羣臣甲子詣景靈宫觀上梁作五言詩
瑞雪歌十二月壬午王欽若上承天節夷蠻戎狄同獻
壽歌上和之九年五月甲寅景靈宫迎御書額上作七
言詩丙寅作景靈宫成七言十韻詩近臣畢和六月戊
寅作會靈觀成七言詩賜近臣和十一月甲辰甘露降
會靈觀作七言詩八年閏六月庚寅作七言詩賜童
子蔡伯俙伯俙四歲誦詩百餘篇上召入禁中命為正
字四月庚申作七言詩賜蔡齊
祥符翔鸞閣歌詩
九年二月癸卯召近臣于後苑翔鸞閣觀太宗御書因
示聖製太宗聖文神筆頌玉宸殿記五臣論樂府辭上
作歌詩二篇命從官賦詩移幸流杯殿泛觴登象瀛山
翠芳亭遂宴玉宸殿
祥符資善堂賜詩
九年三月庚申壽春郡王會友張士遜等于資善堂作
七言詩二篇分賜之丁卯以壽春郡王讀孝經序終篇
賜王友張士遜等會于資善堂上作七言詩二首賜王
洎士遜等四月戊戌士遜等請以聖製資善堂記及賜
王詩刻石堂壁從之(正月壬申士遜及崔遵度為王友上作七言詩寵之)
祥符賜向敏中詩
九年六月辛巳宴長春殿餞向敏中作五言六韻詩寵
其行十月壬辰作詩二章分賜龍圖閣待制李虚已李
行簡直龍圖閣馮元
天禧恭謝南郊詩中和節詩
天禧元年正月十一日辛亥奉天書令祭天地于南郊
壬子帝作恭謝南郊七言詩近臣咸和乙卯又作上元
詩二月庚午朔上作中和節五言詩賜王旦已下三
年二月己丑朔上作中和節詩
天禧喜春雨詩
元年正月己未作喜春雨詩賜學士已下属和晏殊
謝表曰念及蒸民異周成之儀鳳樂兹瑞應踰漢祖之
飛雲
天禧清景殿書事詩
元年二月作憫農天時地利稼穡省費為政薄賦牧宰
䘏刑安民十題共百篇皆有序戊寅召輔臣至龍圖閣
示之(會要)仁宗於乾興元年八月辛亥以清景殿書事
詩二卷賜輔臣
天禧太清樓閱書歌詩
見觀書
天禧觀酺詩稼穡倍登詩
元年二月壬申(三日)御正陽門觀酺大合樂癸酉宴百官
錫慶院作景靈宫成賜酺七言詩賜從臣和二年九
月庚午御正陽門觀酺辛巳宴百官錫慶院宗室通王
宫作大酺七言十韻詩勸酒四韻詩分之又以稼穡倍
登詩示輔臣四年十月壬午上御正陽門觀酺宴宗
室近臣于樓上癸未宴百官宗室作賜酺七言詩賜之
天禧崇徽殿芝草歌詩皇太子書御製詩
學書歌勸學吟資善堂賜歌吟
二年正月庚子内出眞遊崇徽二殿芝草圖上作歌一
首五七言詩二首(崇徽皇后所居殿也)辛亥詣元符觀宴從官于
資善堂出賜壽春郡王歌吟七首(紀云恤黎民等歌)元符觀頌
資善堂記及壽春郡王詩什篇翰(一作筆翰)示輔臣向敏中
等曰王始著吟咏句意精奇揮翰道麗天縱才藝本於
樂善之性咸再拜稱賀八月癸丒賜太子元良箴七言
十韻詩又作七言詩分賜賓客李廸庶子張士遜三
年二月丁未(十九日)内出皇太子所書御製詩示輔臣帝
作學書歌賜之丙辰又作勸學吟賜太子(進呈學書賜詩五首)
帝學云賜王歌凡七軸曰勸學修身懷儉約謹所好䘏
黎民勿矜伐守文
天禧玉宸殿觀麥詩瑞榖歌
二年十月庚子玉宸殿觀古城稻賜宴安福殿上作七
言詩三年四月壬寅作玉宸殿觀瑞麥七言詩賜近臣
庚戌幸玉津園宴射作觀稼五言詩四年八月戊戌出
玉宸殿瑞榖圖示輔臣作歌六首又三年十月壬辰
召宗室近臣觀西天綠豆小香占城稻上作七言詩三
首賜之属和晏殊表曰靈苗嘉穀觀瑞穎於星田仙
翰寶章捧宸辭於龍檢掩蘭菊於漢篇越茨梁於周雅
禹稼蕃滋堯文炳蔚
天禧宴宗親詩瑞雪詩宴羣臣賜詩
二年十一月乙丑作冬至詩乙亥作冬至日宴親賢詩
又出聖製三教詩百首歌論九首雜詩一卷賜輔臣癸
未作後苑宴會宗親七言十韻詩賜太子十二月辛亥
作立春詩二年十月乙未雪上作瑞雪五言詩二首
賜輔臣四年正月乙卯雪作詩五首三年三月癸亥
大宴會慶殿上作五言詩羣臣畢和丙寅親試舉人上
作七言詩賜羣臣命皇太子書以賜輔臣是日召知舉
錢惟演等對景福殿出皇太子親寫御詩二紙以賜之
王曉楊億李諮再拜請之翌日各賜一紙十二月庚寅
作瑞雪詩賜近臣庚子又作瑞雪詩四年正月乙卯
雪作五言詩五首賜近臣畢和太子書御詩(又見翔鸞觀御)
(書是歲三月庚午也)
天禧賞花釣魚詩
三年三月庚午宴後苑登翔鸞閣觀太宗御集聖製又
御儀鳳閣玉宸安福殿遂臨池垂釣射于太清樓下帝
作賞花釣魚五七言詩命皇太子書以示近臣羣臣皆
賦四月癸卯幸金明池瓊林苑作七言詩賜近臣四
年三月己巳宴會慶殿内出牡丹賜羣臣作牡丹五七
言詩命近臣和著飛雲之雅什彰湑露之多歡
天禧天安殿賜詩南郊詩
二年十一月戊辰奉天書于天安殿作五言詩賜近臣
属和己巳作天安殿酌獻天書薦獻景靈宫五言詩二
首賜近臣庚午朝享六室作太廟致齋五言詩賜近臣
辛未祀天地禮畢上作南郊五言詩賜近臣丙子上齋
長春殿作五言詩賜近臣己卯作大禮慶成五言詩賜
近臣
天禧歲時新詠
三年十二月辛卯賜輔臣御製元良述六藝箴各一卷
承華要略正說奉道詩各十卷歲時新詠三卷眞宗
御集有詩八十九卷歌十五卷詞四卷樂章一卷樂府
集三卷新詞二卷
天聖清輝殿山水石詩
天聖八年三月壬申幸後苑賞花釣魚觀唐明皇山水
字石于清輝殿因命從臣皆賦歌詩遂宴太清樓翌日
盡取詩付中書第優劣六月丙戌校理韓羲以惡詩落
職(王琪歌曰奎鉤粲粲光芒動羣玉森森氣象新)
天聖賜孫奭詩賜進士詩(見御書)
九年十一月十日癸未翰林侍講學士孫奭知兖州賜
近臣館閣官餞于瑞聖園帝作七言詩寵其行詔近臣
皆賦先是閏十月戊辰奭辭曲宴太清樓命從臣賦詩
召晁迥及近臣預帝賜飛白趙師民知耀州帝自寫
詩寵行目以儒林舊德李端懿知鄆州帝賜詩寵之
命端明曾公亮知鄭州賜詩一首寵行公亮刊石以墨
本上進
明道藉田詩
明道二年二月十六日辛亥賜百官福酒帝作藉田禮
畢詩七言一首賜宰相吕夷簡等次韻和進己未命夷
簡殊撰藉田記三月丁卯大宴集英殿
景祐賞花釣魚詩
景祐三年三月六日乙酉曲宴後苑賞花釣魚帝賦詩
羣臣席上和進移宴太清樓
景祐化成殿芝草詩奉禋歌(見樂章)
景祐四年五月二十五日丙寅御化成殿以芝草生於
殿楹召輔臣兩制等觀帝作瑞芝五言詩賜宰臣王隨
以下翌日各為詩賦頌以獻熙寧四年五月召輔臣觀
化成殿芝草舊曰玉宸明道元年改四方貢珍果常貯
此殿
寶元太清樓賜詩
寶元二年十一月六日癸巳以皇太子生宴輔臣宗室
于太清樓讀三朝寶訓賜御詩慶歷四年九月丁亥
召宗室宴太清樓射苑中
慶歷喜雨詩
慶歷七年春旱三月癸巳上下責躬之詔避殿減膳宰
相賈昌朝陳執中等乞罷不許及昌朝罷執中再請第
降一官辛丑幸西太一宫祈雨徹盖不御及還而雨羣
臣請復膳御殿上乃復執中等官下詔以交修庶職不
忘罪已引過之義四月丁未幸西太一宫謝雨壬子御
殿復膳又賜喜雨詩一章以勉之(賜二府)又至和二年
五月庚申雨賜喜雨燕于中書
皇祐幸資善堂詩
元年七月壬子朝拜真宗神御回幸資善堂作詩云先
皇教善敞東闈云云疇日學文親政地仰懷慈訓倍依依
堂中藏先朝賜書有楹書乍啓欽遺澤之句
嘉祐賜李淑詩
二年九月十一日翰林侍讀學士李淑出守河中製五
言六韻詩賜之是年九月丁丑龍圖直學士梅摯出守
杭亦賜詩寵其行
嘉祐賞花釣魚詩
六年三月二十五日戊申幸後苑賞花釣魚宴太清樓
出御製詩一首命從臣属和四月丁丑賜新進士聞
喜燕于瓊林苑遣中使賜御詩及大學篇各一軸是
歲之夏賜判定州李昭亮御詩一章
嘉祐飛白御製觀書詩
七年十一月二十三日丙申幸龍圖天章閣召輔臣侍
制臺諫官皇子宗室觀三聖御書又幸寳文閣帝親為
飛白書以分賜從臣仍出御製觀書詩一首賜近臣繼
和(命韓琦等属和)遂宴羣玉殿是日復詔翰林學士王珪撰詩
序刊石寳文閣(紀作丙申)王珪序曰臣琦等二十有八人賡
宸唱以進壬子再召觀瑞物又陳先朝述作之文復宴
羣玉殿大合樂出禁中肴醴(本紀實錄庚子召從臣于天章閣觀瑞物)又王
珪和詩云筆迴丹穴鳳歌起沛中雲臣僚應制詩三十
八首
仁宗御集百卷而詩二卷為之冠樂章二卷次之章
聖受元符之錫親作法曲十六章仁宗當景祐之隆聿
修祀典亦製雅歌六十八章
元豐賜文彦博詩
七年三月二日辛丑宴文彦博于瓊林苑賜御製詩以
彦博入覲也又元豐三年閏九月壬子賜彦博御筵
上自為詩賜之命參政章惇為序詔曰來覲外廷相成
宗祀崇進公品往莅洛師錫燕賜詩昭示殊禮仍敕近
輔序而識之
元祐邇英閣賜詩
見前
建炎御製中和堂詩
建炎三年四月壬戌上登中和堂瞩稽山思夏后之功
瞰濤江懷子胥之烈製詩五月辛丑張浚至行在復為
知樞密院上親書御製中和堂詩賜浚曰願同越勾踐
焦思先吾身卒章曰高風動君子属意種蠡臣淳熙
十一年十一月一日丙戌宰執謝賜太上稽山詩石上
曰太上詩規模宏大所以賜卿者正欲仰體太上之意
如属意種蠡臣之句堂在杭州舊治有清風亭望海
樓至和三年杭州守孫沔重修錢氏閱禮堂更名中和
高宗御書謂斯堂偉特之觀無愧上都薰風南來我
意雖快願庶人共之後改為偉觀堂
紹興喜霽詩
紹興十九年太史令胡平言十一月十二日行禮景靈
宫登輦出内天氣開明見帝坐及三台星體明耀十三
日車駕至青城隂霧收歛登壇至禮畢天氣澄肅星月
明瑩回鑾肆赦有彩雲之瑞乞宣付史館從之上因是
親製喜霽詩宰輔從臣皆和以進(詩曰氣回爼豆羣工泰喜入貔貅萬馬秋)
魏文帝有喜霽賦(文選注)唐太宗有初晴詩(初學記)
隆興康壽殿金芝詩
隆興二年三月二十四日作七言四韻詩有永將四海
奉雙親之句太上皇御製贊曰律身以道既濟則亨煌
煌競秀結液蟠英
乾道賜虞允文詩
乾道八年九月虞允文以少保節度宣撫四川上以詩
送之曰不辭論道虚台席暫假宣威築將壇歸來尚想
終霖雨未許鄉人衣錦看用李綱故事御正衙親酌巵
酒賜之俾即殿門乘馬持節而出都人以為寵洪邁
跋孝宗御詩謂制作之懿播之詩章與天為徒闢
闔造化盖與舜元首之歌湯之盤銘漢祖沛中所作相
為表裏自横汾瓠子以下不足議也孝宗詠冷泉堂
曰平生雄武心覽鏡朱顔在豈惜常憂勤規恢須廣大
淳熙宴射詩(見射類)賜張子仁史浩詩
淳熙元年九月十八日幸玉津宴射賦七言詩賜曾懷
以下與宴者皆和二年五月十日製詩賜進士詹騤三
年六月一日製詩書扇賜集撰張子仁四年三月一日
製衆妙堂詩賜淮東提舉吳琚十月一日製詩賜少保
史浩浩以舊學錫宴内苑命宿于玉堂翌日有詩來上
因俯同其韻賜之浩恭題御製和詩季秋壬子錫宴
於澄碧殿命宿玉堂之直廬是夕裁成古詩三十韻上
進陛下賜以宸章俯同其韻有曰躋民期仁壽有曰朕
瘠天下肥見陛下之用心有曰都護萬年觴何當至庭
戺見陛下之立志十一月壬寅召學士周必大至清華
閣上曰朕和浩詩卿可和以進賜詩本並茶墨進和篇
云淳熙視貞觀何啻相表裏五年十月史浩除少傅賜
第城中出御製長春花詩酬和至再示眷留之意六年
六月四日又賜張子仁詩八年八月十一日又賜浩詩
(浩丐歸於其行錫宴以賜之)十一年四月二十五日又製詩餞浩行
淳熙秋日幸秘書有詩
五年九月十二日壬申幸秘書省觀圖書宴右文殿翌
日癸酉内出御製近體詩賜宰臣史浩以下羣臣咸和
又有賞春喜晴因想中原詩苑中即事詩冷泉堂古風
淳熙玉津喜晴詩
十二年三月二十六日車駕宿戒幸玉津園命下大雨
將曉有晴意已而天宇豁然洪邁進詩歌詠四月四日
扈從景靈宫賜聖製云比幸玉津園縱觀春事適霽色
可喜卿有詩來上因俯同其韻春郊柔綠遍桑麻小駐
芳園覽物華應信吾心非暇逸頓回晴意絶咨嗟每思
富庶將同樂敢務游畋漫自誇不似華清當日事五家
車騎爛如花
淳祐講禮記賜詩
六年十月講禮記畢錫宴秘書省御製七言唐律一首
云天高地下禮居中(云云)徹章賜御製詩自此始十一
年講易終篇賜詩瓊章寶字嫓墳襲經日星昭回被
物成飾精能之至入神出天白雲起而帝歌翠華飛而
臣賦雅頌之盛與三代同風黃竹白雲垂芳帝籍虞舜
股肱之歌漢皇日月之唱沛邑有歌唐殿有詩然志於
威加未嘗思治安於已欲念不及民邁殷湯之晨露
掩虞舜之薰風(謝中和節御製詩)沛筑永言漢臺清什發叢
雲之寶思詢儀鳳之雕章七言超沛邑之歌五字掩芙
蓉之作集靈七字粲星緯以騰華沛邑三侯戛咸韶而
儷曲間持錯寶之跗獨掞飛雲之思沛筑有章柏梁有
詠詩紀靈臺篇述宫體布堯言於天下粲王字於日中
堯思安安周文郁郁東井珠連於五字北辰杓貫於七
言超汾水素波之詠異建章黃鵠之辭堯言炳煥禹律
鏗純麗越汾辭清踰沛曲放勛之文有煥帝舜之歌惟
幾日月光華金玉英潤若登羣玉之府聆鈞天之奏雖
大風之歌宣房之詩横汾之誦固不足以比儗睿作之
萬一奏薰風詠叢雲湯製局促於盤銘虞歌澹泊於琴
曲横汾乃縱賞之事黃竹匪勸戒之文
玉海卷三十
