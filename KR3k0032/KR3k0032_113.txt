卷一百十二
玉海卷一百十二
宋王應麟撰
學校
學校下(辟雍)
晉太學國子學兩學辟廱
紀武帝泰始六年冬十一月幸辟廱行鄉飲酒禮(宋志詔曰)
(禮儀之廢久矣乃復講肄舊典賜太常絹百疋丞博士學生牛酒咸寧三年惠帝元康三年並行其禮)文選
(注引陸機洛陽記辟雍在靈臺東相去一里俱魏武所徙)咸寧二年五月(或作九月)立國
子學(武帝初立國子學定置祭酒博士各一人助教十五人以教生徒博士皆取履行清淳通明典義者)
(江左初減為九人元帝末增儀禮春秋公羊博士各一人合為十一人後增為十六人不復分掌五經謂之大)
(學博士武帝太元十年損國子助教為十人)元帝建武元年十一月丁卯立
太學成帝咸康三年正月辛卯立太學孝武太元九年
四月己卯增置太學生百人(以車胤領國子博士)十年二月立國
學列傳王導元帝軍旅不息學校不修導上書曰自
頃皇綱失統頌聲不興將二紀矣先進忘揖讓之容後
生惟金鼓是聞干戈日尋俎豆不設先王之道彌遠非
所以習民靖俗端本抑末也今若擇朝之子弟並入于
學選明博修禮之士而為之師化成俗定莫尚於斯帝
從之征南將軍戴邈言庠序廢宜向道崇儒以勵風化
琅邪王從之始立大學(庾亮為征西將軍在武昌開置學宫)荀崧元帝
太興初轉太常時方修學校簡省博士其儀禮公羊穀
梁及鄭易皆省不置崧以為不可上疏曰世祖武皇帝
崇儒興學經始明堂營建辟雍告朔班政鄉飲大射西
閣東序圖書禁籍臺省有宗廟大府金墉故事大學有
石經古文先儒典訓賈馬鄭杜服孔王何顔尹之徒章
句傳注衆家之學置博士十九人學士如林猶選張華
劉寔居太常之官以重儒教今博士準古計今猶未能
半舊員十九人今五經合九人宜為鄭易儀禮置博士
且三傳並行未能孤廢與其過廢寧與過立詔曰穀梁
膚淺不足置博士餘如奏(時太常賀循請置二禮三傳博士合八人)裴頠
惠帝時奏修大學刻寫石經(惠帝元康三年以多猥雜於是制立學官品第五以)
(上轉入國學)袁瓌成帝咸康三年上疏(國子祭酒袁瓌太常馮懷上疏)曰
若得給其宅地備其學徒博士僚屬粗有其官則臣之
願也疏奏成帝從之國學之興自瓌始謝石平苻堅
後請興復國學以教胄子(太元九年尚書令謝石請興復國學于太廟之南名國子)
(學西有夫子堂畫夫子及十弟子象南有諸生省門外有祭酒省三博士省舊置博士三人)通典云云明年
(增造廟房屋共百五十五間而品課無章當時君子恥與其列云)謝玄舉臧燾為助教潘岳閒
居賦靈臺傑其高峙其東則有明堂辟廱清穆敞閒環
林縈映圓海廽淵聿追孝以嚴父宗文考以配天祇聖
敬以明順養更老以崇年(注三輔黃圖大司徒宫奏曰明堂辟廱其實一也)兩
學齊列雙宇如一右延國胄左納良逸祁祁生徒濟濟
儒術或升之堂或入之室髦士投紱名王懷璽訓若風
行應如草靡(注郭緣生述征記曰國學在辟雍東北五里太學在國學東二百步)國學教胄子
(太學招賢良)宋志晉泰始八年有司奏太學生七千餘人
才任四品聽留詔已試經者留之其餘遣還郡國大臣
子弟堪受教者令入學咸寧二年起國子學(蓋周禮受教於師氏)
(者)太康五年修作明堂辟雍靈臺太元元年尚書謝石
請興復國學以訓胄子班下州郡普修鄉校其年選公
卿二千石子弟為生增造廟屋一百五十五間而品課
無章士君子恥與其列國子祭酒殷茂言之曰輔性成
德必資於學先王所以陶鑄天下津梁萬物舊制國子
生皆冠族華胄比列皇儲而中者混雜蘭艾人情恥之
竊謂内外清官子姪普應入學制以程課齊志晉初
太學生三千人元康三年始立國子學官品第五以下
得入國學太學之與國學是晉世殊士庶異貴賤耳
自穆帝至孝武並以中堂為太學通典孝武太元
初於中堂立行太學依升平元年有司奏復二學
生百二十人事訖罷唐六典注晉咸寧四年置
國子博士一人梁置二人北齊置國子寺有博士
五人隋初隷太常置博士五人大業三年置一人
唐增置二人晉置助教十五人隋五人大業三
年置一人唐增置二人晉元帝增置國子博
士十六人謂之太學博士(晉書鄒湛仕魏歴太學博士劉琨亦為之)隋初置
五人仁夀元年罷國子惟立太學(七月戊戌改國子為太學)置五人
大業三年二人唐增置三人後魏置太學助教隋初
五人唐置三人長安四年國子監置直講四人後魏
官氏志有太學典錄
晉泮宫
列傳杜預鎮荆州修立泮宫羊祜鎮南夏開設庠序
范汪守東陽大興學校庾亮領江州孟嘉為勸學
從事王沉仕郡文學掾熊遠郡辟為文學掾梁
元帝為荆州起州學置儒林參軍勸學從事
宋四學
紀文帝元嘉十五年立儒學館于北郊十六年立玄素
史文學通典二十年立國子學二十七年二月戊寅
廢通鑑元嘉十五年豫章雷次宗好學隠居廬山尤
明三禮毛詩以處士召至建康為開館於雞籠山聚徒
教授置生百餘人帝雅好文藝十六年使丹陽尹何尚
之立玄學太子率更令何承天立史學司徒參軍謝元
立文學并次宗儒學為四學帝數幸次宗學館令以巾
褠侍講資給甚厚又除給事中不就久之還山又築室
於鍾山西為招隠館使為太子諸王講自華林東門入
延賢堂就業(次宗傳)時國子學未立朱膺之庾蔚之並以
儒學監總諸生大明五年會稽立左學召生
徒泰始中置總明觀祭酒一人學士十人有四
科
齊國學
南齊志建元四年正月詔立國學置學生百五十人其
有位樂入者五十人永明三年正月詔立學置生二百
人其冬皇太子講孝經親臨釋奠車駕幸聽(尚書令王儉領祭酒)
(十日一還學監試諸生)豫章王嶷於邢州立學以王秀之領儒
林祭酒謝幾卿補國子生齊太子自臨策試王儉發
問鍾嶸丘仲孚齊永明中國子生江革請太學補
國子生
梁五館(見館類)
天監四年詔開五館建立國學置五經博士帝釋奠先
師先聖陳天嘉中周弘正在國學發周易題
梁州郡學國子學
紀天監四年正月癸卯置五經博士立州郡學二月初
置胄子律博士六月庚戌立孔子廟五年五月置集雅
館以招遠學九年三月己丑幸國子學親臨講肄賜祭
酒已下有差乙未詔太子及王侯子皆入學十二月癸
未幸國子學策試胄子儒林傳選士徒於會稽受業
何胤分遣博士祭酒至州郡立學王承為祭酒承祖
儉父暕並居此職三代為國師前代未有梁到洽遷
博士撰太學碑
後魏國子學皇子學四門小學皇宗學
鄉學
北史魏道武初立太學置五經博士天興二年春增國
子太學生員至三千人四年春命樂師入學習舞釋菜
于先師明元改國子為中書學太武始光三年春起太
學於城東獻文天安初立鄉學郡置博士二人助教二
人學生六十人(後詔大郡次郡立博士二人中下郡一人學生自百人至四十人)通典曰郡
(縣學始於此)太和中(十年)改中書學為國子學建明堂辟雍尊
三老五更(九月辛卯)又開皇子之學(十六年幸皇宗學問博士經義)任城王澄請
(修復皇宗之學開四門之教太和初孫惠蔚為皇宗博士)及遷都洛邑立國子太學
四門小學(孝文太和十九年八月乙巳金墉宫成立國子監太學四門小學於洛陽二十年立四門)
(博士置助教二十人太和末董文發為四門小學博士)劉芳表云太和二十年立四門博士於四門置學
於是斯文鬱然比隆周漢宣武時復營國學立小學於
四門選儒生為小學博士員四十人(李謐師事小學博士孔璠)邢
邵曰西京有六學之義東都有三雍之盛今國子有學
官之名無教導之實何異兔絲燕麥南箕北斗(魏書作李崇)
北齊諸郡立學置博士助教
後周露門學虎門館
後周書武帝天和二年七月甲辰立露門學置生七十
二人(唐瑾王褒等四人俱為文學博士)六年沈重為博士於露門館為
太子講論語宣和元年熊安生為博士樂遜在露門教
授皇子大象二年二月丁巳幸露門學行釋奠禮辛
公義傳周武帝召入露門學令與大儒講論蘇世長
傳上書周武帝使卒學虎門館又有通道館學士
武帝立通道觀保定三年尊太傅燕公為三老
於是服衮冕乘碧輅陳文物備禮容清蹕而臨
太學袒割奉觴内有崇文之觀外重成均之
職
隋國子郡縣學
紀高祖仁夀元年國子學惟留學生七十人太學四門
及州縣學並廢(劉炫傳云開皇二十年廢國子四門及州縣學惟置太學博士二人學生七十)
二人(儒林傳序仁夀問廢天下學惟存國子一所)七月戊戌改國子為太學
煬帝復開庠序國子郡縣之學盛於開皇初文帝召
馬光張仲讓等六儒為太學博士大業初左氏有徐
文遠禮有褚徼詩有魯逹易有陸德明皆一時冠孔
穎逹舉明經高第授河南郡博士潘徽揚州博士京兆
郡博士劉焯為冀州博士
唐國子監七學六學七館六館三
館秘書外省小學京學州縣學貞
觀廣學舍
選舉志國子監生尚書省補祭酒統焉州縣學生州縣
長官補長史主焉經分大中小習業有歲限每歲仲冬
州縣館監舉其成者送尚書省高祖初入長安開大丞
相府下令置生員自京師至於州縣皆有數既即位詔
諸州明經秀才俊士進士明於理體為鄉里稱重者縣
攷試州長重覆歲隨方物入貢吏民子弟學藝者皆送
于京學為設考課之法州縣鄉里皆置學焉高宗龍朔
二年東都置國子監明年以書學隷蘭臺筭學隷秘閣
律學隷詳刑儒學傳序高祖始受命鉏纇夷荒天下
略定即詔有司立周公孔子廟于國學四時祠求其後
議加爵土國學始置生七十二員取三品以上子弟若
孫為之太學百四十員取五品以上四門學生百二十
員取七品以上郡縣三等上郡學置生六十員中下以
十為差(選舉志云京都學生八十人)上縣學置生四十員中下亦以
十為差又詔宗室功臣子孫就祕書外省别為小學太
宗銳情經術即位貞觀六年詔罷周公祠更以孔子為
先聖顔子為先師盡召天下名儒老師以為學官數
臨幸觀釋奠命祭酒博士講經義生能通一藝者得
除吏廣學舍千二百區三學益生員(劉禹錫傳貞觀時學舍千二百)
(區生徒三千餘外夷遣子来附者五國)李觀云學有六館生有三千國子監三百人
太學生六百人四門學生千三百人并置書算二學
皆有博士(官志凡六學束脩之禮督課試舉皆如國子學助教以下所掌亦如之)大抵諸
生員至三千二百六十員自玄武屯營飛騎(貞觀十二年始置)
皆給博士授經能通一藝聽入貢限四方秀艾挾策負
素坌集京師文治煟然勃興於是新羅高昌百濟吐蕃
高麗等羣酋並遣子弟入學鼓笥踵堂者凡八千餘人
紆侈袂曳方履誾誾秩秩雖三代之盛所未聞百官
志國子監祭酒一人(周師氏)司業二人(隋大業三年置武德初省貞觀六年)
(二月二日置一員)掌儒學訓導之政總國子太學廣文四門律
書算凡七學(六典國子祭酒司業掌六學)天子視學皇太子齒胄則
講義釋奠執經議歲終考學官訓導多少為殿最丞一
人每歲七學生業成莅試主簿一人七學生不率教者
舉而免之錄事一人助教各五人直講四人(長安四年四月置直)
(講四人)武德初以國子監為國子學隷太常寺貞觀二年
復曰監龍朔二年改曰司成館祭酒曰大司成司業曰
少司成咸亨元年復曰監垂拱元年改曰成均監(祭酒令狐德棻)
韓愈揚綰鄭覃(司業陽城歸崇敬禇無量)孔穎逹三世司業後魏於四門置學唐
因之置直講四人用禮記四郊立學之說後移與太學
同居貞觀二年左僕射玄齡等建言周公尼父俱聖人
然釋奠於學以夫子也大業以前皆孔子為先聖顔回
先師乃罷周公升孔子為先聖顔回配四年詔州縣皆
作孔子廟十一年詔尊孔子為宣父作廟於兖州給戶
二十以奉之(會要顯慶三年文宣王廟樂詔用宣和之舞博士范頵等作樂章)通鑑
武德元年五月壬申置國子太學四門生合三百餘員
郡縣學亦各置生員七年二月己酉州縣及鄉皆置學
開元二十六年春令天下州縣里皆置學禮志皇帝
視學三館學官座武官後孔穎達傳撰義贊永徽二
年詔國子三館博士弘文館學士考正歸崇敬傳奏
(大歷五年八月)國子太學四門三館各立五經博士品秩生徒
有差旬省月試時考歲貢視生徒及第多少為博士考
課上下不從何蕃傳朱泚反諸生將從亂蕃正色叱
不聽故六館士無受汚者(六館之士百餘人以蕃之義行言於司業陽城)韓
愈集請上尊號表云臣得所管國子太學廣文四門及
書算律等七館學生狀云(又聽琴詩序司業武少儀總太學儒官三十有六人列燕)
(于祭酒之堂)李觀書云六館今存者三亡者三會要元
和元年正月勅國子祭酒司業及學官並取德望學識
二年八月二十四日勅鄉貢明經進士見訖就國子學
官講論質定疑義百僚觀禮國子監請選常參官與學
官同講說於是命兵部郎中蒋武考功員外郎劉伯芻
等同赴國子監講論十三年十一月祭酒鄭餘慶以太
學荒墜奏請率文官俸禄修廣兩京國子監長慶二年閏
十月祭酒韋乾度奏四館學生闕員每年請補者監考
試通具姓名申禮部
唐六學
選舉志凡學六皆隸于國子監國子學生三百人以文
武三品以上子孫為之太學生五百人以五品以上子
孫為之四門學生千三百人以七品以上子庶人之俊
異者為之書學生三十人律學生五十人算學生三十
人以八品以下子及庶人通其學者為之天寳九載(七月)
(乙亥)置廣文館(總為七學又有弘文崇文二館)憲宗元和二年(十二月)始定
生員西京國子八十人太學七十人四門三百人廣文
六十人律館二十人書算館各十人(儒學傳序高祖初置國子生員七十)
(二員太學百四十員四門學生百三十員)會要貞觀五年以後數幸國學
太學增築一千二百問又增生員書算各置博士凡三
千二百六十員
唐國子學太學五經博士廣文館(詳見館類)
選舉志國子學生三百人以文武三品以上子孫從二
品以上曾孫及勲官二品縣公京官四品帶三品勲封
之子為之上元二年國子監置大成二十人取已及第
而聰明者為之中宗詔宗室業成堪貢者宗正寺試送
監舉如常法三衛願入學者聽附國子學太學及律館
習業蕃王及可汗子孫願入學者附國子學讀書玄宗
開元五年始令鄉貢明經進士見訖國子監謁先師學
官開講問義元和二年(十二月)定生員西京國子館生八十
人百官志博士五人掌教三品以上及國公子孫從
二品以上曾孫為生者五分其經以為業周禮儀禮禮
記毛詩春秋左傳各六十人暇則習隸書國語說文字
林三蒼爾雅每歲通兩經求仕者上於監秀才進士亦
如之學生以長幼為序習正業之外教吉凶二禮公私
有事則相儀助教五人直講四人掌佐博士分經教授
五經博士掌以其經之學教國子歸崇敬傳為司業
皇太子欲臨國學行齒胄禮(大歷五年八月)崇敬以學與官名
皆不正乃建議古天子學曰辟雍在禮為澤宫前世或
曰璧沼璧池亦言學省漢光武(一云漢武)立明堂辟雍靈臺
號三雍宫晉武帝臨辟雍行鄉飲禮别置國子學以殊
士庶永嘉南遷帷有國子學北齊立國子寺隋大業中
(十三年)更名國子監今聲明之盛辟雍獨闕請以國子監
為辟雍省以祭酒為太師氏位三品司業為左師右師
位四品近世明經不課其義先取帖經顓門廢業請以
禮記左氏春秋為大經周官儀禮毛詩為中經尚書周
易為小經各置博士一員國子太學四門三館各立五
經博士旬省月試時攷歲貢視生徒及第多少為博士
考課上下有詔集百官議皆以省禁非外司所宜名周
官世職者稱氏國學非世官不得名太師氏大抵憚改
作故無施行者通鑑大歷元年正月乙酉復補國子
學生(祭酒蕭明上言)二月丁亥朔釋奠于國子監辛卯命有司
修國子監八月成丁亥釋奠五年三月辛卯以楊綰為
祭酒(開成二年十月石經成)大歷中張參為司業定五經書于
論堂東西廂之壁太和七年十二月於國子監講論堂
兩廊立石九經舒元輿問國庠記西有高門曰論堂
又至一門曰國子館歴至三館廣文太學四門也館宇
鞠為荒圃李絳謂生徒無鼔箧之志博士有倚席之譏
李庾西都賦外則國子招徒疏館開軒左立太學前
列廣文稽以博士總之成均皮日休移成均博士書
庠聲序音&KR0785;瓏於珩佩鏘訇於金石會要貞觀中孔
穎逹為祭酒準故事上日開講五經題(儒學傳序孔穎逹等始除祭酒)
(發五經題與諸生酧問)太和七年八月九日(庚寅)置五經博士開
成元年奏請給禄鄭覃傳文宗以覃名儒故以宰相
領祭酒請太學五經經置博士祿廩比王府官
選舉志太學生五百人以五品以上子孫職事官五品
期親若三品曾孫及勲官三品以上有封之子為之元
和二年十二月始定生員太學七十人(高祖置百四十員)百
官志博士六人掌教五品以上及郡縣公子孫從三品
曾孫為生者五分其經以為業每經百人六典太學
博士三人五分其經為之業每經各百人課試如國子
之法蕭昕傳為祭酒建請崇太學以植教本帝(代宗)
寤其言(永泰二年正月)詔羣臣有籍於朝及神策六軍子弟肄
業者聽補生員百官志廣文館博士四人助教二人
掌領國子學生業進士者學生六十人東都十人天寳
九載置會要七月十三日置博士助教各一人品秩
同太學以鄭虔為博士集賢注記天寳十三載八月
楊沖綦母潛遷廣文博士國子博士(武德中徐文遠谷那律劉伯莊)
(貞觀中陸德明開元中尹知章)太學博士(貞觀中王恭馬嘉運賈公彦)吳武陵李商隠
國子助教(武德中朱子奢蓋文達文懿)直國子學(朱子奢)直國
子監(開元中趙元默歸崇敬國子直講)楊瑒為祭酒表薦大儒王迥
質尹子路白履忠三人教授國子請明經帖平文生徒
立頌太學門(開元中禇無量兼祭酒)太學生(蕭穎士魏元忠郭元振張柬之薛稷)
趙彦昭何蕃韓思彦游太學事博士谷那律(田游巖永徽時補太學生)趙弘智永徽初講孝經百福殿
(宰相弘文館學士太學生皆在)
唐四門學
選舉志四門學生千三百人五百人以勲官三品以上
無封四品有封及文武七品以上子為之八百人以庶
人之俊異者為之開元七年勑通一經及未通經而聰悟
有文辭史學者入四門學為俊士(一云二十一年五月勑)元和中
定生員三百人(高祖置學生百三十員)百官志四門館博士六
人助教六人直講四人掌教七品以上侯伯子男子為
生及庶人子為俊士生者通典後魏書劉芳表云大
和二十年立四門博士於四門置學案禮記曰天子設
四學鄭玄注云周四郊之虞庠也今以遼遠欲移與大
學同處從之柳宗元助教壁記云後魏太和中立學
于四門置助教二十人隋隷國子置五人唐始合於太
學省至三人貞元中為四門助教者三人皆文士柳立
武儒衡歐陽詹見前唐因魏制分經同大學(歐陽詹書四門助教十年方易一官循資歴)
級得太學國子助教施敬本尹思貞為助教(余欽直講)施士匄繇四門助教為博士凡十九年
博士(韓愈王玄感敬會真歸崇敬)
唐書學
選舉志書學生三十人以八品以下子及庶人之通其
學者為之凡書學石經三體限三歲說文二歲字林一
歲凡書學先口試通乃墨試說文字林二十條通十八
為第高宗龍朔二年二月(十日)以書學隷蘭臺(初隷國子監)
百官志博士二人助教一人掌教諸生以石經說文
字林為顓業兼習餘書武德初廢書學貞觀二年(十二月)
復置顯慶三年(九月四日)廢龍朔二年五月(十七日)復置會
要貞觀二年十二月二十一日置六典自漢以来不
見其職隋置書學博士一人(王孝逸為書學博士)唐加置二人
周禮保氏教六書漢志八歲入小學學六甲五方書
計之事注蘇林曰五方之異書如今祕書學外國書也
晉荀勗傳立書博士置弟子教習以鍾胡為法
唐律學
選舉志律學生五十人以八品以下子及庶人之通其
學者為之凡明法試律七條令三條全通為甲第通八
為乙第太宗增置書律學進士加讀經史一部高宗龍
朔三年(二月十日)以律學隷詳刑(或作司刑寺)中宗詔三衛番下
日願入學者聽附國子學太學及律館習業百官志
博士三人助教一人掌教八品以下及庶人子為生者
律令為顓業兼習格式法例隋律學隷大理寺武德初
隷國子監尋廢貞觀六年復置(舊史六年二月戊子初置)顯慶三年
(九月四日)廢龍朔二年(五月十七日)復會要律學顯慶元年十
二月十九日于志寧奏置隷詳刑寺六典注晉志有
律博士又衛覬奏置律學博士轉相教授梁天監四年
廷尉屬有胄子律博士(南史天監四年二月初置律博士)隋有博士八
人唐置一人移屬國學
唐算學
選舉志算學生三十人以八品以下及庶人之通其學
者為之凡算學孫子五曹共限一歲九章海島共三歲
張丘建夏侯陽各一歲周髀五經算各一歲綴術四歲
緝古三歲記遺三等數兼習之凡算學錄大義本條為
問答明數造術詳明術理然後為通高宗龍朔三年以
算學隷祕閣百官志算學博士二人助教一人掌教
八品以下及庶人之子為生者二分其經以為業九章
海島孫子五曹張丘建夏侯陽周髀五經算綴術緝古
為顓業兼習記遺三等數凡六學束脩之禮督課試舉
皆如國子學助教以下所掌亦如之唐廢算學顯慶元
年(十二月十九日)復置(于志寧奏置令習十部算經分二十卷)三年又廢以博士
以下隷太史局龍朔二年復(九數一曰方田二曰粟米三曰差分四曰少廣五曰)
(商功六曰均輸七曰盈朒八曰方程九曰勾股皆有乘除齊同之法孫子算術蠶所生咮絲為忽十忽為杪十)
(杪為毫十毫為釐十釐為分)會要算學貞觀二年十二月二十一
日置(舊史顯慶元年十二月乙酉置)顯慶三年九月四日廢龍朔二年
五月十七日復置三年二月十日以隷祕書局(一云初隷國子)
(監未見出處當攷)歸崇敬傳建議律館算館助教請皆罷詔
集議無施行者馬續傳觀羣書善九章算術(見小學類)劉
(徽九章算術自一曰方田止勾股大略與百官志同)隋始置算學博士一人
唐祕書外省小學
選舉志高祖初入長安下令置生員詔祕書外省别立
小學以教宗室子孫及功臣子弟會要武德元年十
一月四日詔皇族子孫及功臣子弟於祕書外省别立
小學(儒學傳同)蓋文懿傳高祖於祕書省立學以教王公
子弟文懿為國子助教既升席公卿更相質問文懿譬
曉密微遠近宗仰李絳請崇國學疏高祖初立修太
學并為功臣宗室子弟别立小學建&KR1274;舍大加儒訓增
置生徒鴻儒碩學盛於朝列質疑應問酌古辨今易
言養蒙成湯訓蒙士文王教小子
唐增築學舍二館(詳見館類)
選舉志凡館二門下省有弘文館生三十人東宫有崇
文館生二十人太宗即位益崇儒術乃於門下别置弘
文館又增置書律學進士加讀經史一部十三年東宫
置崇文館自天下初定增築學舍至千二百區雖七營
飛騎亦置生遣博士為授經四夷若高麗百濟新羅高
昌吐蕃相繼遣子弟入學遂至八千餘人王玄感撰
書糾繆春秋振滯禮繩愆等上之詔兩館學士議
廣德二年七月丙午勑集賢學士精選太學諸生在
館習業
唐崇玄學(詳見崇玄令)
選舉志開元二十九年始置崇玄學習老子莊子文子
列子亦曰道舉其生京都各百人諸州無常員官秩蔭
第同國子舉送課試如明經初開元七年帝注道德經
成詔天下家藏其書貢舉人減尚書論語策而加試老
子(則崇玄學之肇於此)天寳十二載道舉停老子加周易百
官志開元二十五年(正月十五日)置崇玄學於玄元皇帝廟
天寳元年兩京置博士助教各一員學生百人二載(正月)
(十五日)改崇玄學曰崇玄館博士曰學士助教曰直學士
置大學士二人徐又改崇玄學為通道學博士曰道德
博士未幾罷册府元龜開元十年正月己丑詔兩京
及諸州各置混元廟並置崇玄學習道德經及莊列文
子等二十八年五月謂宰臣曰朕在藩邸有宅在積善
里東南隅宜於此地置學通鑑開元二十五年正月
初置玄學博士每歲依明經舉會要寳應三年六
月二十日停道舉會昌五年十月以道士劉玄靜為崇
玄館學士
宋朝政和八年八月庚午建道學
唐西京東都學
選舉志龍朔二年(正月十八日)東都置國子監(會要置學官學生分於兩)
(京教授)元和二年(十二月)置東都監生百員自天寳之後學
校益廢生徒流散永泰中雖置西監生而館無定員於
是始定生員西京國子館生八十人太學七十人四門
三百人廣文六十人律館二十人書算館各十人東都
國子館十人(會要十五人)太學十五人四門五十人廣文十
人律館十人書館三人算館二人而已李栖筠傳肅
宗時為常州刺史大起學校堂上圖孝友傳示諸生為
鄉飲禮登歌降飲人人知勸人為刻石頌德韓愈傳
為國子博士分司東都實錄元和元年丁卯詔祭酒
司業及學官並取有德望學識者東都國子監諸館共
置學生百員二年十二月丁巳東都國子監增置學生
一百人會要元和十三年十一月祭酒鄭餘慶請率
文官俸禄修兩京國子監
唐州縣學(又見上)
六典魏晉已下郡國有文學即博士助教之任學生三
都八十人大都督中都督府上州六十人下都督府中
州五十人下州四十人三都縣五十人至四十人諸州
上縣四十人中縣二十五人下縣二十人皆有博士助
教會要開元二十六年正月十九日令天下州縣里
皆置學貞元三年正月右補闕宇文炫請立鄉學不報
會昌五年正月制公卿百官子弟及京畿之士業明經
進士者隷名太學外郡寓學者隷所在官學列傳陳
子昂入鄉校痛修飭倪若水開元初為汴州刺史增
修孔子廟興州縣學廬勸生徒李栖筠肅宗時常州
刺史大起學校羅珦刺廬州修學宫常衮建中初
觀察福建始閩人未知學衮為設鄉校使作文親講導
與為客主鈞禮由是俗一變歲貢士與内州等後閩人
春秋配享衮于學宫韋宙刺永州立學宫取仕家子
弟十五人充之許伯會舉孝廉上元中為衡陽博士
鄭餘慶在興元創學廬子澣嗣修之養生徒風化盛
行獨孤及福州都督府新學碑銘閩中無儒學流成
公至而俗易(李掎大歷八年)家有洙泗戶有鄒魯大歷十四
年十二月五日詔諸州府學博士改為文學位參軍
上
唐學令
會要大和五年十二月祭酒裴通奏按六典丞掌判監
事凡六學生每歲有業成上于監者以其業與司業祭
酒試之按學令云諸生先讀經文通熟然後按文講義
其試讀每千言内試一帖帖三言講義者每二千言内
問大義一條總試三條通二為及第史記索隠功令
即今之學令
唐醫學
唐制太醫局醫博士一人掌療民疾習本草甲乙脉經
分而為業(武德中博士一人助教二人貞觀中減一人)貞觀三年置醫藥博
士及學生開元元年改醫藥博士為醫學博士諸州置
助教寫本草百一集驗方藏之未幾博士學士皆省僻
州少藥者如故二十七年復置醫學博士掌州境處療
(會要開元十一年七月五日丁亥諸州置醫學博士二十七年二月五日敕十萬戶已上州置醫生二十人十)
萬戶已下置十一人(天寳二年十月十六日勑諸州醫學生等隨貢舉人例申省補授十年與散官同流外)
(例附申)永泰元年復置醫學博士三都學生三十人都督
府上中州各有助教一人三人都督府上州二十人中
下州十人舊紀貞觀三年九月癸丑(十六日)諸州置醫
學(御製廣濟廣利等方書)六典注晉令助教部教醫子弟宋
元嘉二十年太醫令秦承祖奏置醫學三十年省後
魏隋有博士助教
建隆增修國子監
周顯德二年以天福普利(一作刹)禪院為國子監(置學舍)藝
祖受禪增修學舍修飾先聖十哲像及先儒何休等二
十一人畫像分列兩廡御製先聖亞聖二贊命宰臣兩
制以下分撰餘贊三幸太學閱土木之功(陶榖為之記)建隆
三年重修正月癸未幸監二月丙辰幸(一本云二月十一日己巳始幸)
監(祖宗故事乃云元年正月初幸二月再幸因詔增葺祠宇塑繪聖賢與諸書異今不取)崔頌判
監事始聚生徒講書上嘉之六月乙未遣中使徧賜以
酒果尋又詔用一品禮立十六戟於文宣王廟門(崔頌傳重)
(修國學及武成王廟命頌總領其事建隆三年夏始會生徒講說太祖賜以酒果每臨幸國學召頌與語因及)
(經義頌應答無滯)太平興國八年正月詔以國子監贊九十
四首武成廟贊七十五首付監鏤板(即太祖朝所製判監陳鄂書)端
拱二年二月以國子監為國子學淳化五年三月戊辰
復以國子學為監改講書為直講至道三年三月繪三
禮圖于壁(明年七月畢)景德二年五月臨幸以書庫陿隘增
廣之十一月命邢昺等薦該博端良可為直講者十人
(張賴等試經義于學士院而命之)五年九月十六日請於文宣殿北建
閣藏太宗御書(明年正月王曾撰記)志判監二人直講八人(丞簿)
(書庫監官各一人)天聖七年八月甲午詔國子監以五十人
為解額九年重修監(命内臣張懷信等典其役又以禮賢宅西北隅地及舍宇晹之以廣)
(學室)景祐五年四月二十五日判監鄭戩請修講書及更
衣殿康定元年判監葉清臣請給田五十頃為學廩慶
歷三年十月壬寅以玉清宫二十二頃賜監(四年二月七日又賜)
(上清宫園邸)皇祐四年五月六日詔選經行老成者為直講
(慶歷二年十一月富弼薦孫復治平二年七月韓琦薦崔公度四年十月司馬光薦黃俞)嘉祜三年
五月詔監生以四百五十人為額(吴中復奏請)七月復增一
百五十人熙寧元年正月諫官滕甫等言慶歷太學
内舍生二百員官給食乞增置(詔於内舍生外增一百員名外舍生)舊
制補試監生六百人五月增為九百人元豐三年正月
辛巳改國子直講為太學博士每經二人
景德西京國子監
景德四年二月癸酉詔西京建太祖神御殿乙亥(八月)詔
置國子監武成王廟成日置官講說賜九經書(會要云令河南)
(修建國學)長編景祐元年五月以河南府學為國子監(後唐)
(同光三年初建文宣王廟咸平三年重修止名府學於是直集賢院謝絳論奏乃正監名)慶歷三年
十二月戊午以南京府學為國子監
慶歷四門學
慶歷三年二月辛酉國子監請立四門學以士庶子弟
為生員以廣招賢之路從之會要二年閏九月天章
閣侍講王洙言國子監每科詔下品官子弟試蓺給牒
充廣文太學律學三館生或至千餘人即隨秋試既而
生徒散歸講官倚席但為游士寄應之所殊無國子肄
習之法國子監詳定請在學五百日方許取解釋奠陪
位又國學惟七品以上子孫試補八品以下至庶人子
不與致容偽妄宜倣唐制立四門學示國家育才之廣
詔可
慶歷太學熙寧增廣大學
慶歷四年四月壬子(二十一日)判監王拱辰田况王洙余靖
等言首善當自京師漢大學二百四十房千八百餘室
生徒三萬人唐學舍亦千二百間今取才養士之法盛
矣(學徒二百)而國子監才二百楹制度陿小不足以容學者
請以錫慶院為太學葺講殿及更衣殿備乘輿臨幸
(以路王宫為錫慶院)從之(太學地隘東為錫慶院又東為朝集院學徒三百講官博士十餘人分經教授)
(至不能居)居數月范仲淹罷執政意異四年五月壬申幸國
子監五年正月己巳三司言錫慶院不可缺命别擇地
營之二月乙巳遂以馬軍都虞侯公宇改葺為太學(後胡)
(瑗乃得得錫慶後堂及二廡容諸生以更衣位置錄行堂)皇祐二年七月四日詔内
舍生二百人未能充數宜限百人熙寧四年十月十七
日中書言增廣太學益置生員外舍不限員内舍二百
員上舍一百員增置直講十員二人共講一經正錄諭
於上舍生每經選一人戊辰詔具為令(先是太學生二百員熙寧六年)
(正月壬寅詔增置一百員)己卯(二十八日)鄧綰言國子監粗容釋奠齋庖
之室不足容諸生太學假錫慶院西北隅廊屋數十間
生員三百人無容足地乞賜錫慶院為太學修武成王
廟為右學詔宋靖國吕嘉問相度十一月丁酉詔從其
請五年八月辛卯詔外舍生以七百人為額七年五月
壬戌又并朝集院賜之以廣二學為屋百楹元豐二年
八月丁巳詔益太學生員舍為八十齋每齋屋五間六
年五月八日司業朱服請學生旬休習射志祭酒司
業各一人掌三學之教法太學博士十二人分經講授
審覆行蓺正錄各五人正舉行學規以次考選錄糾不
不如規者論選士告於正武學博士二人律學博士正
各一人(太學錄五人武學正錄各一人選學生為之)熙寧初用經術取士廣
闢黌舍分為二學增置生徒總二千八百人日給以食
元祐元年三月十四日詔太學歲公試司業博士主
之如春秋補試法(元祐初置春秋博士三年正錄止用上内舍生後復置命官學正一員)
政和六年七月二十一日御書大成殿牓刻石首善閣
下
慶歷武學熙寧紹興武學
慶歷二年十二月壬寅詔兩制舉官為武學教授三年
五月丁亥置武學于武成王廟以太常丞阮逸為教授
其年八月戊午罷武學(逸改兼國子監丞有願習兵書者許於監聽讀)張唐英政要
以為議出吴育按育傳不見武學議(劉敞曰先王教胄子以道而不及武者非無四夷之患恐示民以佻也)
熙寧五年六月乙亥(二十七日)樞密院言古者出師受成
于學文武弛張其道一也(春學秋射以攷遊倅之蓺列于夏官周制也右學蓋其遺)
(意歟)仁宗嘗建武學既而中輟請復之詔置學於武成王
廟選文武知兵者為教授凡使臣未參班及門蔭草澤
試人材弓馬應格方入學給常膳習諸家兵法教授纂
次歴代用兵成敗及忠義足以訓者講釋之願試陳隊
者量給兵伍肄習及三年考其蓺補班行以兵部郎中
韓縝判學(後改孫固)郭固同判閏七月五日詔學生限百人
十日蔡碩試邊策為教授(八年楊伋權武學傳授)九月辛酉詔試
大義十道(分兩場)元豐元年詔使臣經任者試充外舍生
限三十人三年六月十八日上新勅令格式行之(官制行改)
(教授為博士)靖國元年三月續修勅令格式大觀二年十一
月詔上舍生三取一限百人政和二年詔外舍生稱武
選士内舍生稱武俊士紹興十六年三月庚午朔詔
修建武學(四月二日上曰習弓馬稍知書則不負教養十九日進呈兵部試選格十二月二十九日)
(從司業陳試之請並試補入學)升趙充國像降韓信從祀二十六年四月癸巳置
博士弟子員二十二日詔武學置博士一員以文臣有
出身及武舉高選人充諭一員用武舉人置六齋(受成貴謀)
(輔文中古經遠閱禮)生徒以八十人為額七月二十四日癸亥詔
外舍以七十人内舍二十人上舍十人為額通一百人
乾道二年二月八日復置諭七年七月庚寅詔武學
赴解試人以五十人為額(五年重修武學)淳熙四年二月幸武
學十六年二月改堂名立武(上一字犯太子名與太學同改焉)然郡國
未之建也慶元五年六月乙亥詔即諸州學置武士齋
宫按武蓺程顥右府同薦除判武學顧臨判武
學何去非以教授為博士朱熹隆興元年為博
士
設武科以取士有周道焉所謂貫革之射息說劒搢笏
冕衣裳在西學皆俊游也古者干籥皆學於東序貍
首騶虞又皆樂師所以教國子也滋水之學圯橋之
言
慶歷州縣學
國朝自嵩陽廬阜嶽麓睢陽各有師徒錫之經傳(四書)
院見院類(咸平四年六月丁卯詔郡縣有學校聚徒講誦之所賜九經書一部)祥符二年二
月辛卯曲阜孔子廟立學舍(四年十一月益州言永康軍李畋聚徒授經詔赴闕)
(授校書郎俾還鄉校講說)乾興元年十一月兖州立學(孫奭言頃知兖州於文宣)
(王廟建學舍四十餘區延生徒數百人以楊光輔為講書賜田十頃)明道二年五月庚寅許大名府立學賜
(九經)景祐四年十二月壬申詔藩鎮立學寳元元年三月
己酉大郡亦立學(穎川為大郡蔡齊有請特許之)慶歷三年十月詔州
府軍監選有文行學官講說四年三月乙亥詔州縣立
學(用翰林學士宋祁等言詔諸州立學及二百人以上許置縣學轉運使及長吏選幕職州縣官為教授又)
(許舉有德行藝業之士為之)熙寧六年三月己未詔諸路學官委中
書選充元豐元年諸路共五十三員紹聖元年三月選
進士及經明行脩人為之五月命三省選差十月翟思
請修立諸州學舍元符二年十一月二十七日詔諸州
學依太學三舍法考選上舍生每歲貢一人内舍生歲
貢二人崇寧二年五月六日修州縣學敕令格式行之
三年正月十七日增縣學弟子員大縣五十人中四十
人小三十人大觀二年九月十八日州縣藏書閣賜名
稽古政和三年九月詔諸州每歲燕貢士于學因講射
禮宣和三年二月二十日罷天下三舍建炎二年六月
復置教授(凡四十三州)紹興十二年詔諸州守臣修學十三
年閏四月二十七日詔並置教授十八年七月九日賈
直清請立縣學
教授于鄉嘉祐中福之周希孟揚之孫侔潁之常秩元
祐中杭之吴師仁虢之尹材襄之田述古邠之蘇昞徐
之陳師道紹聖則眉之家素元符則楚之徐積紹興則
建之胡憲乾道則遂寧之雍山興化之林彖皆以文行
命為本州學官胡瑗主湖州學慶歷中有司請下湖
學取其法以為太學法
熙寧諸路學官小學政和醫學
熙寧四年三月庚寅詔諸路置學官州給田十頃為學
糧有田者益之仍置小學教授(一本云三月五日詔諸州軍置小)學教授
崇寧元年八月二十三日州縣置小學(十歲以上入學五年立課)
(試法)政和四年十一月二十一日州郡小學分三舍五
年正月己丑州縣置醫學
熙寧律學
熙寧三年九月己亥始用斷案律義試法官(判大理寺崔台符等)
(考試)六年四月乙亥以朝集院為律學賜錢萬五千緡以
養生徒(命官舉人各為一齋)教授四員使學而後從政(會要二月二十七日置)
(六年七月王白為正七年教授李昭遠元豐二年四月以新科明法及第王壬為教授)志律學
博士正各一人無校定法(博士掌傳授法律及校試之事)元祐三年九
月乙丑詔省律學博士一員學生不給食靖國元年三
月續修律學敕令格式
元豐太學三舍法學令
元豐二年八月二十九日詔定太學條制(丁巳益生員舍為八十齋)
(齋五間)十二月十八日(乙巳)中丞李定等言藝可以一日而
校行非歴歲月不可攷今酌周官書攷賓興之意為太
學三舍選察升補之法上國子監勅式令并學令凡百
四十條(一云四百十條)詔行之初太學生檀宗益上書言太學
教養之策有七一尊講官二重正錄三正三舍四擇長
諭五增小學六嚴責罰七崇司業上覽其言命定與畢
仲衍范鏜張璪等同立法至是上之(長編乙巳)太學置八十
齋齋容三十人外舍生二千内舍生三百上舍生百總
為二千四百員學正增為五人錄增為十人(參用學生)長諭
以諸生為之入學試而後入月一私試歲一公試補内
舍生間歲又一試補上舍生月書行藝(以帥教不戾規矩為行治經程)
(文合格為蓺)外舍生入第一二等參以行藝升内舍内舍生
入優平二等參以行藝升上舍三等俱優為上一優一
平為中俱中若一優一否為下(上等以官中等免禮部試下等免解)以升
補人行藝進退計人數多寡為學官之殿最賞罰元
祐元年四月王巖叟言博士勞於簿書諸生困於文法
請罷三舍法開師生不相見之禁講肄之餘止以公私
試第高下五月十二日詔孫覺顧臨程頥同長貳修立
國子監條例頥請改試為課制尊賢堂延道德之士置
待賓吏師齋立檢察士人行檢法自元豐增國學解額
五百人来者奔凑欲量留百人餘分於諸郡庶幾士安
鄉土奏寢十月劉摰請罷修定學制所(正錄以上考舊條乖戾者去之)
七月罷中外學官試法詔兩制司業各舉一員從王巖
叟言也(六月十八日置春秋傳士一人六年九月五日禮部言諸生請益許見長貳博士月至齋考其)
(業)紹聖元年三月九日郭知章言元豐以来十餘年上
舍生推恩惟林自一人元祐罷之非是閏四月七日復
行三舍升補法三年修成太學勑令式二十三冊詔明
年正月丙戌朔行之(本紀云紹聖四年正月丙戌朔詔頒内外學制)元符三年十一月
(復置春秋博士崇寧元年七月罷)大觀元年二月置國子博士四員正
錄各二員與太學官分掌教導九月國子太學辟雍博
士共置二十員(國子太學每經一員辟雍二員)
元豐算學崇寧四學大觀小學
元豐七年正月吏部請於四選補算學博士(闕)從之十
二月辛未詔通算學者就試上等除博士中下等為學
諭元祐元年國子監請修建算學詔罷之崇寧三年
六月壬子(十一日)建算學書畫學(都省上書畫學勅令格式)醫學(有司業博)
士主簿錄諭(一云二年九月壬辰置醫學)五年四月十二日詔書畫算醫
四學並罷其書畫學附國子監置博士各一員十一月
十九日復置算學隷祕省大觀元年二月十七日詔書
畫學諭正錄直各置一人復置醫學三年十一月算學
尊黃帝為先師風后等配饗商巫咸至周王朴七十人
從祀四年三月二日詔四學併入太醫局太史局翰林
書藝圖畫局政和三年復置算學宣和二年七月己
未罷大觀三年四月八日修小學勅令格式政和
四年小學生近一千人分十齋十二月頒小學條置
(立三舍)五年五月試小學生優等四人賜上舍童子出
身宣和二年八月五日中書奏元豐法在京小學止
有就傅初筮兩齋無直學等於是罷三舍教諭選大
學生為之
元祐宗學
元祐六年(一本云十月)宗室令鑠請建宗學於是詔宗正按
熙寧敕諸院建小學(自八歲至十四歲每歲首檢舉入學)及畢工以賜蔡
確家建中靖國元年世雄仲爰言之四月九日己亥詔
復置宗學崇寧元年十一月十二日諸宫置大小二學
(治平初諸王宫增置大小學講官宗子世符獻二學頌)見宗戚類增置教授二員立考
選法願入太學律學者聽宗子分隷六學教養(宗子年十歲以上入小學二十以上入大學年未及)
(願入者聽)二十九日詔諸宫學令宗正寺長貳提舉四年改
稱某王宫宗子博士位國子博士上(諸宫博士共十三員立三舍法)大
觀元年十一月置命官正錄各一員(以宗子正錄副之)二年八
月三十日詔曰大司徒以六德六行教萬民而師氏之
教國子則三德三行而已詳於訓士略於治親崇寧教
養宗子法倣辟廱太學宜參酌輕重降於内外之法使
易以跂及政和學制宗正卿總治宗子大小學之政
令少卿貳之紹興五年六月七日大小學教授錢
觀復言國子監有政和學制載宗學法崇寧元
年十一月置院别都增學宫邸崇寧以知宗同知
宗兼領學事大觀三年三月十六日禮部尚書鄭
久中請用宗子中上舍第文行有稱者為宗子學
官從之宣和三年六月二十七日增置西南外宗
院教授
元祐廣文館
見館類
元祐國子監勅令格式
書目十九卷元祐中禮部侍郎陸佃祭酒鄭穆等以新
舊條并續降參詳修定學制書一百三十卷政和中撰
以御筆裁定者列卷首崇寧學製一卷御製
崇寧辟雍外學
崇寧元年八月己卯建辟雍外學(南薰門外一本云置于城南處天下貢士)
十月十七日戊辰初建辟廱外圓南方為屋一千八百
七十二楹宰臣言奉詔天下立學官貢士仍建外學于
王國之南待其歲攷行蓺升之太學增上舍二百
人内舍六百人處上舍内舍於太學處外舍於外
學十二月二十九日為文宣王殿三年十一月甲
戌幸太學遂幸辟雍大觀二年正月朔御製辟
廱記
紹興太學
建炎三年四月詔國子監併歸禮部紹興三年六月丁
未(二十四日)復置國子監(詔即駐蹕所在學為之量養生徒置博士三員)十二年十
二月十二日置祭酒司業(博士三正錄一)詔太學養士以三百
人為額十三年正月癸卯以岳飛第為國子監太學(前洋)
(街)堂一曰崇化(淳熙十六年二月改今名)齋十有二(禔身至時中高閌擬齋名在)
二月乙酉(舊太學七十七齋)二月二十二日詔補太學生司業高閌
條上課試法(閌言仁宗時判監胡瑗所補監生止試論今秋補欲依此例七月丙子上試合格三)
(百人)詔以元祐紹聖監學法參定(五月詔國子生限以八十人)六月二
十一日詔王賞撰太學記(太祖重建國學陶榖撰記徽宗初起辟雍薛昂序馮熙載)
(記)七月癸未新修太學成奉安文宣王于大成殿(御書大成)
(殿及門)上自題賜書閣牓曰首善乙未高閌請車駕臨幸
上曰己命討論十月己丑上國子監太武學律學小學
勅令格式二十五卷十二月丁酉詔太學養士增二百
人十四年三月十八日己巳車駕幸太學命閌講泰卦
遂幸養正持志二齋四月二十七日詔太學置小學一
齋(一作六月乙巳)十五年二月戊寅增生員一百人(外舍生共七百人内)
(舍一百人上舍三十人)八月辛丑又增二百人通舊為九百人十
六年正月戊寅以一千人為額二十年六月一日詔修
太學二十六年二月壬子廣太學生員十二月二十一
日以御製孔子并七十二賢贊碑本徧賜諸郡學校(乾道)
(五年重修)補弟子員舊制四方舉人皆得就試謂之混補
淳熙後乃立待補之法以解試人數百人取六慶元中
罷之嘉泰二年復行混補
紹興國子監小學
紹興十四年四月戊申程允元建請六月乙巳詔國子
監置小學十三年十二月癸巳詔試中監學生依
嘉祐故事給綾紙二十七年二月甲辰詔武學依監
學例
紹興諸王宫學嘉定宗學
紹興三年六月二十三日謝伋言咸平間醇儒授南北
宅經義望詔三省擇大小學教官(詔各選一人)五年四月七
日同知宗士㒟請先差大學教授二人小學二人詔可
六月七日大小學教授錢觀復奏請復置宫學七月六
日宗司奏大小學成八月十九日觀復言宗子昔分為
六宅宅各有學學皆有官今惟有睦親宅南班居之講
堂三楹又無齋舍請附近睦親宅增廣學舍俾内外宗
子均被教養(國朝自嘉祐二年諸宫置教授治平元年增置講書及課試規罰之法崇寧大觀間)
諸宫置博士十三員立三舍升補與貢士一體(今止行都及會稽南班宫邸各置教授二員先講論孟俟通)
(經依大學法)十四年二月士䅳(惠國公)同知大宗正事請建學
于臨安二十五日丙午禮部奏學生以百人為額(大學生五)
(十人小學四十人職事各五人)置諸王宫大小學教授二員在學者皆
南宫北宅子孫也若親賢宅近屬則别置教授(以館職兼不在)
(宗學之例)十一月不溢請復置博士正錄二十六年六月黃
祖舜言仁宗以吴充為吴王宫教授方正清謹教導有
方作六箴以獻命錄賜南北宫今西南外教授未嘗講
說精擇經行之士講習程試如太學法從之二十七年
八月四日丁酉宗正丞吴景偲言宫學釋菜無殿講
說無堂請增廣黌舍從之嘉定七年五月二十四日都
省言在京舊有宗學中興西南外宗司置學而行在宗
學未修八月二十六日詔建宗學置六齋生員以百人
為額(隷祭酒司業)九年十二月五日始復置宗學(以諸王宫學重建改)
(為宗學)改教授為博士又置諭改隷宗正寺於是宗室疏
遠者咸得就學十年三月十九日宗正寺擬四齋名曰
立愛貴仁大雅信厚堂名明倫十四年四月復置教授
一員以廣訓迪令舊籍宫學諸生附公私試試中補學
生十五歲以下許試小學生(考補如太學例)
五學之建上親為首士之生王族也宗有法廟有序學
有教仕有養用有别漢永平立小侯學而不知先宗子
魏孝文開皇宗學而不知擇師儒唐武德初於秘書外
省立小學而不知立太學今遠追三代之規惠顧於族
屬此天地之恩風雨霜露之教也國家始立宫學訓諸
王之近屬繼剙宗庠徠四方之宗親衍豐芑之仁參棫
樸之盛惟古帝王莫不以學為大務而其教自近始至
周官成均教國子其法益詳而同姓先焉蓋古之政教
遠近親疎固自有次第也惟我治朝丕冒出日鳥言鴂
舌知誦簡冊之言髽首卉裳競襲端甫之服而庠序俶
營乎睢渙嗣音乎郟鄏規摹大於齊魏弦誦聞乎荆吴
且遍諸郡矣
詩言天子養士者周宣王而已采芑是也言諸侯養士
者魯僖公而已泮水是也若夫烝我髦士則甫田思古
矣在城闕兮則子衿刺亂矣春秋二百四十二年之
間諸侯築宗廟宫室臺榭門廐莫不書而以學校見於
六經者魯之頖宫鄭之鄉校而已在周則魯侯申能
修泮宫詩有其歌在漢則蜀守文翁能首儒學史有其
贊
玉海卷一百十二
