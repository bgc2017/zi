卷一百二十九
玉海卷一百二十九
宋王應麟撰
官制
儲官(訓導東宫事附)
唐東宮
會要(兼實錄)武德九年六月改東宮弘禮嘉福等門為光
宣門貞觀十七年十一月誕皇孫宴宫僚于弘教殿(自殿)
(北門入幸東宮)顯慶元年六月改東宮弘教殿為崇教殿咸亨
四年七月庚午皇太子新宫成帝親送太子入宫
五品已上宴會奏樂長安二年正月十七日左庶
子王方慶奏東宫門殿多觸太子名請改之以協
舊典永貞元年六月乙未皇太子見百僚於東朝
長安志東宮在太極宮中自承天門而東其第三門曰
重明門(即東宮正門也)殿曰明德本顯德殿武德九年八月甲
子太宗即位于此(中宗為太子改明德)高宗以貞觀二年生于麗
正殿皆在東宮(魏徵曰武德殿在東宮之西)開元後太子不居東宮
但居乘輿所幸之别院岑文本傳晉王為太子大臣
多兼宮官帝欲文本兼攝辭曰不願希恩東宮請一心
以事陛下帝乃止但詔五日一參東宫每進太子
答拜(又太宗敕劉洎岑文夲馬周遞日直東宫)通典受朝集使參辭
設幄座於東宫正殿東序西向設宫臣次於重明
門外謁太廟宿齋於正殿設宮官次于東宫朝堂
神異經曰東方有宮青石為牆高三仞左右闕高百丈
畫以五色門有銀牓以青石碧鏤題曰天地長男之宮
晉太元十七年八月新作東宮北齊議者引晉舊
事太子在東宮西面為避尊位(通典)徐廣東宮頌曰
禮樂承軒典册授庭命服惟九龍旗鸞旌(初學記)
唐重明門(又見冠禮)
禮志皇太子加玄服九品以上皆詣東宮朝堂宮臣皆
朝服其餘公服集於重明門外朝堂納妃前一日衛尉
設次於東朝堂之北西向又設宮官次扵重明門外其
日皇太子服衮冕出升金輅至承天門降輅就次通
典皇太子謁太廟設宮官次扵東宮朝堂典儀設宮臣
位於重明門外所司依鹵簿陳設於重明門外皇太子
會宮臣如常會之儀宮臣上禮朝服集東宮南門之左
正至受羣臣賀設羣官等次於東宮朝堂四部伎立於
左右嘉善門外
唐太極殿册太子
見册禮及殿類姚珽上書曰銀牓銅樓宮闈嚴秘門
閣來往皆有簿籍
唐臨軒册命
見册禮通典開元禮臨軒册命皇太子(設御幄座於太極殿)朝
皇后謁太廟皇帝會羣臣(上壽)羣臣上禮皇后受羣臣賀
皇后會命婦(上壽)皇太子會羣臣會宮臣宮臣上禮内册
皇太子臨軒命使皇太子受册皇太子朝謁(詣皇帝皇后所御殿)
唐貞觀賜太子典籍
會要貞觀十七年十一月二十八日誕皇孫宴宮僚于
弘教門太宗幸東宮自殿北門入謂宮臣曰頃來生業
稍可非乏酒食而唐突公等宴會朕有甲觀之慶故就
卿為樂耳謂太子曰爾國之儲貳府藏是同金玉綺羅
不足為賜但先聖典籍可為鑒誡耳因賜尚書毛詩孝
經各一部太子太傅蕭瑀曰今所賜書請陳其要旨申
明義趣可為深戒者皆委曲言之上大悅以為師傅得
人(是歲四月立晉王為皇太子己亥御兩儀殿陳孝德以戒之閏六月語侍臣曰自太子立遇物必誨)
唐貞觀皇太子釋菜于太學景雲皇太子釋
奠于國學開元皇太子入學齒胄
紀太宗貞觀二十一年二月丁丑皇太子釋菜于太學
高宗總章元年二月丁巳(二十九日)皇太子弘釋奠于國學
開耀元年二月丙午(十九日)皇太子釋奠于國學睿宗景
雲二年八月丁巳皇太子釋奠于國學先天元年(即太極元)
(年)二月丁巳皇太子釋奠于國學玄宗開元七年十一
月乙亥皇太子入學齒胄賜陪位官及學生帛禮樂
志貞觀二十一年許敬宗等奏請國學釋奠以祭酒司
業博士為三獻會皇太子釋奠自為初獻以祭酒張復
胤亞獻光州刺史攝司業趙弘智終獻總章元年太子
弘釋奠于學贈顔回為太子少師曾參少保睿宗太極
元年始贈顔回太子太師曾參太子太保皆配享玄宗
開元七年皇太子齒胄于學謁先聖詔宋璟亞獻蘇頲
終獻臨享天子思齒胄義乃詔二獻皆用胄子祀先聖
如釋奠右散騎常侍褚无量講孝經禮記文王世子篇
會要貞觀二十年二月詔皇太子於國學釋奠于先
聖先師皇太子為初獻張復胤趙弘智亞終獻既而就
講弘智演孝經忠臣孝子之義右庶子許敬宗上四言
詩以美其事永隆二年二月六日皇太子親行釋奠之
禮禮畢上表請博延耆碩英髦之士為崇文館學士於
是薛元超表薦鄭祖元鄧元挺楊烱崔融等為學士景
雲二年七月(七月恐誤)皇太子親釋奠於國學有司具儀注
從臣皆乘馬著衣冠左庶子劉子元進議曰專車馮軾
可擐朝衣單馬御鞍宜從䙝服其乘馬衣冠竊謂宜從
廢改皇太子令付外宣行仍編入令以為常式(車服志亦載此)
(事謂睿宗時)太極元年二月二十八日皇太子親釋奠開講
筵國子司業禇无量執經開孝經及禮記題太子問疑
義數條開元七年十一月十一日以貢舉人將謁先師
質問疑義敕皇太子及諸子宜行齒胄禮二十一日皇
太子謁先聖為初獻亞獻終獻並以胄子充大歷五年
八月皇太子行齒胄禮於國學司業歸崇敬以國學及
官名不稱請改之疏奏不從(建中元年正月辛未制皇太子時幸太學行齒胄禮)
(諫議孔述睿充侍讀)梁天監八年皇太子釋奠周捨議請
依東宫元會太子著絳紗襮樂用軒懸九年三月
乙未詔皇太子及王侯之十年在從師者皆入
學
唐帝範(詳見御製)
蓻文志儒家太宗帝範四卷賈行注會要貞觀二十
三年正月二十日太宗撰帝範十二篇(崇文館目一卷)賜皇太
子顧謂王公曰飭躬闡政(一作修身治國)之道備在其中矣(一云)
(貞觀二十二年正月己卯作君體建親求賢審官納諫去讒戒盈崇儉賞罰務農崇文)敬宗寳
歷二年五月著作郎韋公肅注太宗文皇帝帝範
一十二篇上之通鑑貞觀十七年閏六月上謂侍
臣曰自朕立太子遇物則誨之云云崇賢有館司議
有郎典書有坊開元製訓戒之書元和集君臣之迹
唐寢殿别院
高宗紀太宗嘗命皇太子遊觀習射辭以非所好願得
奉至尊居膝下太宗大喜乃營寢殿側為别院(會要貞觀二十)
(年)使太子居之太宗每視朝皇太子常侍觀决庶政
禇遂良傳時帝於寢宮側前置院居太子遂良諫以為
朋友深交者易怨父子滯愛者多愆宜許太子間還東
宮近師傅專學藝以廣懿德帝從其言(開元後太子不居東宮處乘輿)
(所幸别院)遂良疏曰周兩問安三至必退漢儲視膳五日
乃來崔融表云周儲故事一日三至於寢門晉兩舊
儀一月五朝於左閤
唐詩纂義
許叔牙傳晉王為太子叔牙為府官獻詩纂義十篇太
子寫付司經高智周見之曰欲明詩者宜先讀此(晉王高宗)
(也)
唐承華箴
李義府傳高宗為太子除義府舍人獻承華箴震維標
德離宮體正望誠登爼高諭喬枝
唐青宮紀要天訓少陽政範
藝文志儒家類武后紫樞要錄十卷臣軌二卷百寮新
誡五卷青宮紀要三十卷少陽政範三十卷列藩正論
三十卷(凡武后書皆元萬頃等撰)章懷太子春宮要錄十卷修身要
覽十卷武后訓記雜載十卷(采青宮紀要維城典訓古今内範内範要略等書為)
(雜載)維城典訓二十卷故事類春坊舊事三卷(失姓名)杜正
倫春坊要錄四卷儀注類蕭子雲東宮雜事二十卷陸
開明宇文愷東宮典記七十卷舊志青宮要記十卷
天后撰(崇文總目同)會要高宗顯慶二年六月上製元首
前星維城股肱誡令許敬宗等注釋名曰天訓(志高宗天訓四)
(卷)章懷太子傳后撰少陽政範孝子傳賜賢
唐青宮要錄
舊志儒家青宮要錄十卷修身要錄十卷並章懷太子
撰
唐孝經章句
見前(孔穎達)
唐孝德後傳
郎餘令傳孝敬皇帝在東宮餘令以梁元帝有孝德傳
更撰孝德後傳數十篇獻太子太子嗟重之藝文志
孝子後傳三十卷
唐搖山玉彩
孝敬皇帝弘傳高宗顯慶四年加元服命賓客許敬宗
右庶子許圉師中書侍郎上官儀等即文思殿摘采古
今文章號搖山玉彩凡五百篇書奏賜物三百段餘臣
賜有差藝文志類書許敬宗搖山玉彩五百卷(一作瑤山)
(玉彩龍朔元年撰)
唐諭善箴
韋承慶傳為太子司議郎儀鳳中進諭善箴太子頗嘉
納
唐翼善記
褚無量傳玄宗為太子拜無量國子司業兼侍讀無量
撰翼善記以進厚被禮答(景雲元年)太子釋奠國學令講經
建端立義博敏而辯錫予蕃渥進銀青光禄大夫無
量碑云所撰儲君翼善二十篇帝王要覽二十三卷帝
王紀錄三卷
唐養德傳
太子重俊傳右庶子平正謹獻孝經義養德等傳志
傳記類卷亡
唐搖山往則維城前軌
志儒家裴光庭搖山往則(舊史作瑤山往則光庭碑云瑤山往記)維城前
軌各一卷裴光庭傳為侍中弘文館學士造搖山往
則維城前軌二篇獻之明皇手詔褒美詔皇太子諸王
於光順門見光庭謝所以規諷意(搖山譔述元□遊從)會要開
元十九年十二月十一日侍中裴光庭上瑤山往則維
城前軌各一卷上以賜太子及慶王(舊紀十二月戊戌光庭上各一卷上)
(今賜太子諸王各一本)山海經大荒西經西海之外有搖
山其上有人曰太子長琴顓帝生老童老童生祝
融祝融生太子長琴是處搖山始作樂風(注此山多搖木)
(因名)神異經東明山有宫有銀牓曰天地長男之
宫
唐開元訓誡
實錄開元二十五年八月甲子帝作開元訓誡六篇(開元)
(御集誡子書即此書也)示諸王其旨蓋明君臣父子之義齋祭稼
穡之事宰臣請宣布中外手詔曰周公戒伯禽無以魯
國驕人朕方聖雖慚敢忘戒子聊示訓庭何足宣布
志小說家開元御集誡子書一卷
唐賜太子仁孝詩
唐天寶八載玄宗製仁孝詩六章札於步障以賜太
子令中官以示朝臣宰相林甫奏曰伏見太子生日撰
仁孝詩障子并書爰於誕育之日授以仁孝之經望具
寫六章頒示中外編諸史策傳之不朽上手詔從之(肅宗)
為太子時(先是開元二十六年六月庚子立忠王為皇太子)肅宗以景雲二年九月三日生於東宮别殿
(開元十三年三月甲午徙封忠王)
唐龍樓箴
歸登傳父子為侍讀侍順宗於東宮及即位登復為皇
太子諸王侍讀獻龍樓箴以諷(一本云正元二十一年正月順宗即位登以東)
(宮恩超拜給事中工部侍郎復為皇太子諸王侍讀獻龍樓箴以諷)元和四年十月庚寅冊太子癸巳登充
(侍讀)
唐五位圖詩笏
王起傳文宗上文好古學是時鄭覃以經術進起以淳
朴顯(太和七年八月庚寅冊太子制皇太子侍讀委中書門下精擇二人)起為太子侍讀
帝使廣五位圖俾太子知古今治亂帝數訪建時政題
詩太子笏以賜起詔畫像便殿號當世仲尼其寵待如
此唐藝文志有王氏五位圖十卷又有五運圖蓋編
年書也中興館閣書目云王氏五位圖三卷唐開成初
判太常卿事王起撰自開闢至唐以五運為序起字舉
之
唐教本書
元稹撰(見前)
唐太子諸王訓
蓺文志儒家丁公著太子諸王訓十卷傳憲宗時公
著為太子諸王侍讀著太子諸王訓十篇
唐玉契
見符節類
唐贊道賦
李百藥傳貞觀四年為右庶子作贊道賦以諷政要
貞觀五年李百藥為右庶子作贊道賦曰顧三善而必
弘祇四德而為行每趨庭而聞禮常問寢而資敬邁觀
喬而望梓既彫且琢溫故知新唯忠與敬曰孝與仁則
下光四海上燭三辰昔三王之教子兼四時以齒學將
交發於中外乃先之以禮樂惟聖上之慈愛訓義方於
至道同論政於漢幄修致戒於京鄗鄙韓子之所賜重
經術而為寶自禮賢於秋實足歸道於春卿異洞簫之
娛侍殊飛蓋之緣情太宗遣使謂曰所作賦述古來儲
貳事以戒太子甚典要朕選卿輔弼正為此事大稱所
委因賜廄馬一綵三百左庶子于志寧撰諫苑二十
卷諷之
太平興國戒子篇
實錄郭贄傳兼皇子侍讀興國二年遷右補闕一日太
宗至東宮出戒子篇命贄注解且令委曲講說以諭諸
王
至道朝元殿冊太子天禧天安殿冊太子
見冊禮類有唐太極之舊規至道朝元之故事黃麾
設仗眡元會之盛儀鱗簨充庭奏明安之雅樂
至道東宮官天禧(紹興)王友
至道元年八月壬辰以開封尹壽王為太子九月丁卯
朝元殿行册禮以楊徽之畢士安兼左右庶子喬惟岳
楊礪兼左右諭德夏侯嶠兼中舍李至李沆兼賓客詔
太子見賓客如師傅禮(太子每見必先拜迎降階及門動皆咨詢至有答問政牋)至
等入謝上曰太子仁孝賢明賴正人輔之以道卿等盡
心調護動由禮則贊成事未當則力言勿因循面從也
祥符九年正月壬申張士遜崔遵度為壽春王友(仍今)
(班相王府記室張復之下)賜犀帶緡錢上作七言詩寵之又賜遵度
金紫王將授經擇有德方正者佐之(初宰相欲以為翊善記室上曰府屬王皆受拜朕欲令尊禮師友)
相見答拜故以王友命之(天禧二年進封昇王以王友士遜遵度為諮議參軍晏殊為記室)天禧二
年八月庚戌樂黃目兼左庶子張士遜兼右庶子崔遵
度魯宗道兼左右諭德晏殊兼舍人壬子參政李迪密
學王曉兼賓客(黃目出荆南以士遜兼左庶子王隨兼右庶子)四年八月庚寅
士遜為賓客辛卯宗道左諭德馮元右諭德九月壬子
又以林特兼賓客十一月輔臣言東朝設官未備請以
執政大臣兼官寮申羽翼之助(戊辰參政任中正王曾樞副錢惟演兼賓客特)
(士遜詹事殊左庶子)庚午遂以宰臣丁謂兼少師馮拯兼少傳樞
密使曹利用兼少保(先是七月丙寅李迪為相進兼少傅此宰臣兼宮寮之始也)治
平三年十二月壬寅立太子韓維邵亢兼左右庶子甲辰
王陶蔡抗除詹事元豐七年上諭輔臣曰明年建儲當
以司馬光呂公著為師保政和五年二月十四日(乙巳立太)
(子)強淵明劉炳為賓客七年李彌大兼舍人紹興三
十一年五月甲子立太子六月己巳張闡為右諭德史
浩為右庶子乾道元年八月九日建儲詹事則蔣芾魏
杞左庶子兼侍讀則知柔左諭德兼侍講則大猷二年
八月任文薦以左庶子兼侍讀七年二月光宗升儲三
月王十朋陳良翰詹事李彦穎侍講左諭德劉季裴侍
講八年周操詹事林光朝侍讀九年尤袤侍讀開禧三
年十一月戊子建儲祭酒戴溪兼太子侍讀十二月起
居郎陳希點兼侍講十二月辛酉右相錢象祖兼少傅
明年命二相左兼少師右兼少傅越明年右兼少師
天禧元年陳靖上言願延揖公台充備師傅庶左右周
儲賴旦奭之耆德羽翼漢嗣躡園綺之高蹤
至道皇太子謁太廟
至道元年九月二十七日皇太子謁太廟導從如式天
禧二年九月十四日癸酉皇太子朝謁太廟冠服如受
册乘金輅設仗如儀三師三少乘車文武宮臣乘馬導
從禮畢賜從官酒食日左右有赤黃珥黃雲捧日觀者
塞路瞻仰欣抃(十三日朝謁昭應景靈宮)天禧舊儀無升殿逐室行
禮之文政和四年詔逐宮行禮乘車以三師訓導三少
訓從至道天禧故事乘輅用鹵簿以雷文一角螭代龍
飾政和止依常儀乘馬皇太子不敢當盛儀故也乾道
亦免乘輅設仗
至道南衙
太祖以儲位寓於京尹太宗自尹踐阼至道元年八月
十八日立壽王為太子詔兼判開封府宣和七年十二
月二十日詔太子除開封牧賜碾玉龍束帶乾道七年
四月二十七日甲子詔太子領臨安府尹
祥符資善堂(詳見堂類)
大中祥符八年十二月制授皇子慶國公忠正軍節度
使壽春郡王九年(丙辰歲)二月十八日甲午詔元符觀皇
太子就學新堂宜以資善為名因製記天禧二年正月
上詣元符觀宴宗室于資善堂次日宴羣臣從官于資
善堂召壽春郡王府屬咸預焉出聖製資善堂記其年
二月制行江寧尹進封昇王二年八月甲辰立為皇太
子作元良箴七言十韻詩各一首賜太子又作七言詩
二首賜庶子賓客以下先是祥符七年十二月詔左承
天祥符門内新建觀宜以元符為名蓋緣每歲天慶節
左承天門設幄陳供為道場以車駕往來喧雜命葺皇
城司廨宇為觀至是建堂天禧四年徙於宣祐門内東
廊以北講筵所亦在焉祥符九年張士遜請以聖製
資善堂記刻石堂壁從之仁宗皇祐元年七月壬子
幸資善堂作詩有曰疇日學文親政地仰懷慈訓倍依
依
祥符繼照堂
見後
天禧親賢進封賦冠禮賦
天禧二年(戊午歲)二月丁卯壽春郡王進封昇王(先是祥符七年)
(甲寅歲二月丁未封慶國公八年十二月辛卯封壽春郡王)晏殊作親賢進封賦曰
燕禖啟兆熊夢開祥分暉日域稟秀星潢陪漢幄以遵
禮奉堯闈而中式寢門屢至足見於純誠吏牘遙觀蓋
彰乎敏識接申白以談經越應劉而振藻云云乙酉李
虛己丁度等以昇邸進封並上詩頌詔奬之祥符八
年十二月戊寅皇子加冠禮戊子集賢校理晏殊上皇
子冠禮賦曰闢崇賢而毓德御宣猷而待賓東明之銀
牓彌高西海之瑤山特峻(冠禮事詳見冕服類)
天禧元良述六藝箴承華要略勸學吟
天禧二年八月甲辰制立昇王為皇太子癸丑上作元
良箴七言十韻詩各一首賜之又作七言詩二首分賜
賓客庶子以下三年九月二十二日丙子召近臣宗室
于清景殿内出御製賜皇太子元良述六藝箴各一卷
承華要略十卷授時要錄十二卷正說五十篇十卷又
以國史兩朝實錄太宗御集緯術秘書經史子集及前
後御集并御覽羣書賜太子命從臣徧閱之又作七言
十韻詩賜宰相寇準等遂宴于殿内十二月又賜輔臣
元良述六藝箴各一卷承華要略十卷帝以青宮紀要
事有未備因博采羣言廣為承華要略十卷每篇著贊
三年二月作勸學吟咸平五年召近臣觀書龍圖
閣上曰朕在東宮時唯以聚書為急其門已逸者多方
尋求頗有所得今已類成正本但恨校對未精如青宮
紀要繼體治民論此一書兩名並列篇目
天禧賜皇太子元良述(與上同)
三年九月二十三日召宗室宰臣而下對清景殿出御
製賜皇太子元良述其辭曰祗膺重器克荷徽章必務
保其令名蘊其全德欲全其德在修其身欲修其身在
勤其學夫修其身者謹茲語默戒彼端莊動靜之間率
遵禮度好尚之際盡去竒邪親賢達之人近忠正之士
聞其美譽則汲汲而思齊聽其良箴則孜孜而為戒勿
謂小善之無益如滄海之積涓流可以資其廣也勿謂
少疵之無害如至寶之負纖瑕可以累其質也去繁華
之玩息縱佚之娛飲食以時興居有節常從儉約聿致
和平此修身之要也夫勤於學者覃硏典籍探賾古今
讀易則究其幾神誦書則味其訓誥閱詩則辨其諷諭
觀禮則審其等威諸子百家咸存指趣遺編舊史悉載
盛衰溫故而知新近思而切問皎如冰鑑可驗於否臧
炳若丹青可占於隆替至於書數之蓻文翰之工足助
才能常資講習此勤學之要也其扵愛民恤下當事寬
仁御衆治繁宜遵簡易體仁而及遠崇信而致誠自然
令問允昭嘉謨克廣兼四術之益播三善之風云云
范仲淹有皇儲資聖頌
天禧大禮稱慶合班圖
三年十一月九日辛酉閤門太常禮院上大禮稱慶合
班圖皇太子序位在宰相上太子懇辭寇準等面陳儲
副之重不能謙抑凡再請乃許十六日戌辰南郊儀仗
使錢惟演言正陽門習儀皇太子立樓上御座之西却
繖扇至太廟門下馬步進至郊壇遙望壝外即下馬謙
恭之志實遵聖訓昔桓榮以儲宮專精博學謂之國家
福祐書于史册詔奬皇太子宣付史館天禧故事皇太
子稱令受冊畢别日正衙稱謝凡慶會上壽押百寮於
外殿在三公之上乾道元年朝會合班東壁押班宰臣
前行立班起居賜宴於宰臣前行坐車駕行幸於駕後
方圍子内行馬七年三月二十五日特御紫宸殿引皇
太子稱謝設仗百官詣宮參賀(至道天禧故事朝位在三恪之下王公之上宴則上壽於崇德)
(殿)
康定少陽嘉範
元年九月四日丙辰大理丞王縝獻少陽嘉範十卷詔
送史館
慶歷青宮懿典
國史志類事王純臣青宮懿典十五卷慶歷中進詔藏
秘閣
嘉祐皇子位伴讀說書
祥符九年二月入内供奉官楊懷玉為壽春郡王伴讀
嘉祐六年十月壬辰英宗為泰州防禦使知宗正寺
癸巳諸王宮侍講王獵為宗正寺伴讀(獵為宮僚十三年有輔導功故)
(首用之)七年八月己卯立為皇子辛巳上悉召宗室入宮
諭以立皇子之意壬午詔扵横門外建皇子位癸未賜
名庚寅請以内香藥庫西偏為皇子位(壬辰以皇城司廨舍為之)辛
卯李受為皇子伴讀王獵為說書辛丑皇子入内甲辰
見上于清居殿自是日再朝于内東門或入侍禁中九
月乙巳朔封鉅鹿郡公十一月戊辰皇子徙入位壬申
禮院閤門定皇子立班於宗室之前别為一班殿門候
班閤子在使相之下(仁宗决大策建大本雖禹之知啟文之立武不能踰也)六年
英宗即位皇子為光國公(神宗)五月王陶為皇子位伴讀
周孟陽孫思恭為說書(孟陽辭不拜)司馬光請多置皇子官
屬博選有學行之士日與皇子居處燕游講論道義聳
善抑惡輔成懿德紹興三十二年八月十六日置皇
子位說書以命何俌陳良祐唐堯封(孝宗即位後)嘉泰二年
閏十二月十五日宗子與談授右内率府副率為資善
堂伴讀(先是慶元六年四月十五日京鏜奏更擇一人伴讀上曰當更相度)唐柳晟年
十二代宗養宫中使與太子諸王受學於吳大瓘
并子通元率十日輒上所學徐齊聃善文誥令
侍太子諸王屬文李泌供奉東宮真廟使蔡伯希
侍仁宗(周公輔成王使伯禽與之處)仁宗未出閤擇宗室子幼悟
而年相若者使與游處召濮安懿王置禁中旦莫誦讀
仁宗封壽春郡王命雲韶樂送歸邸
治平封皇子
嘉祐八年十二月乙亥皇子淮陽郡王出閤治平元
年六月己亥進封皇子淮陽郡王為潁王祁國公顥東
陽王鄠國公頵左衛上將軍元豐五年八月壬子皇子
封延安郡王政和四年二月二十七日皇長子行冠禮
于文德殿紹興三十年二月甲戌手詔以普安郡王為
皇子賜名丙子進封建王(先是上諭大臣曰普安郡王除少保使相封真王俟正謝)
(日賜玉帶)
紹興資善堂翊善贊讀直講說書
紹興五年六月建國公就傅朱震范冲為翊善贊讀朝
論以為極天下之選(信王就傅亦命近臣為之)寧皇在嘉邸妙選
宮僚黃裳兼翊善陳傅良兼贊讀以詩為壽皆有諷諫
王親書所上詩謝之開禧元年七月皇子初封榮王戎
監趙夢極兼贊讀三年三月禮侍史彌遠兼翊善直
講宣和元年四月置開禧元年七月初命鄒應龍又置
說書以命張聲道
紹興東宮
三十二年(五月二十八日詔)孝宗升儲始居東宮在麗正門内
(詔討論宮室官屬儀物制度)乾道七年二月二十八日癸丑光宗升
儲(丁酉受册)孝宗語輔臣曰東宮不須剙建朕宮中宮殿甚
多宜掇移修立由是工役甚省四月庚午領臨安尹
淳熙二年夏始創射堂一為游藝之所(五月十四日詔稱皇太子宮)
圃中有榮觀玉淵清賞等堂鳳山樓皆燕息之地
也
乾道皇孫賜名
元年六月一日皇嫡孫生二十七日百僚表賀三年六月九
日封國公賜名五年十一月十二日恭王次男賜名(寧皇也)
漢甘露三年成帝生甲觀畫堂為世適皇孫宣帝愛之
自名曰驁唐貞觀十七年十一月二十八日誕皇孫宴
宮僚于弘教門永淳元年二月戊午立皇太孫(一云三月十五)
日王方慶曰太子在而立太孫載籍未有(晉永寧齊永明有太孫官)
(屬唐永淳欲置而止)開元十四年十月代宗生三日玄宗臨澡之
曰一日見三天子樂哉熙祖流聰慧之稱建臨淮之
國元仲表岐嶷之譽啟平原之封綠車赤綬金璽銀券
結慶璿源垂蔭霄極
淳熙東宮小學
紹興三十年孝宗為建王時光宗與莊文魏王就傅以
王十朋兼小學教授淳熙七年英國公未就傅大理正
王尚之乞選儒臣為東宮小學教授上令討論典故正
月二十六日以正字楊輔兼皇太子宮小學教授四月
十五日右領軍衛將軍陳龜年以伴讀皇孫孝經論語
終篇遷秩十年五月三日詔增置小學教授一員以何
澹鄭鍔同兼十二年四月二十四日澹及羅點兼皇孫
平陽郡王府教授
淳熙議事堂(詳見堂類)
十四年十一月己亥詔太子參决庶務遠稽貞觀決庶
務於承華近法天禧見輔臣於資善明年正月乙巳又
詔朝殿令侍立唐貞觀二十一年五月壬辰命百官
决事于太子二十三年三月命聽政于金液門龍朔
三年十月辛巳詔太子五日一至光順門監諸司奏
事小事决之
慶元資善堂小學
六年四月十五日始置資善堂小學教授以命蕭逵龔
頥正(時東宮未正名)十一月九日詔宗子曮就資善堂授書(舊制)
(資善堂有翊善等若皇孫則為皇太子宮小學教授至是參用之)
嘉定東宮規鑒
元年八月二十二日觀文殿學士彦逾乞令東宮講讀
官以古今歴代帝王治亂事迹編成一書分十門曰畏
天愛民法祖宗聖孝用賢能遠小人勤儉聽言明賞罰
謹邊防每事釋其下以東宮規鑒為名從之續書目
二十卷詔宮僚曾㬇等九人采摭經傳格言帝王懿範
釐為十門隨事解釋政和五年葛勝仲兼右諭德
以仁孝學三言各著一論獻之復採春秋戰國以來
歴代太子善惡成敗之迹日進數事既久遂成一書
號承華詔媺云
嘉定御書居仁堂
寧宗朝景定東宫講堂名新益御書二字
嘉定資善堂會議
元年四月甲寅詔宰執日赴資善堂會議遇朝殿令皇
太子侍立宰輔兼師傅賓客用天禧故事(天禧四年輔臣每會議皇)
(太子秉笏南面而立中書樞密以本司事遞進承令旨)
景定皇太子進聖訓
五年十月進七册上表曰家有嚴君訓誕敷於皇極謀
詒翼子德早毓於青宮宜作宋之一經以繼周之百世
緝為寶帙冒進玉旒臣竊惟五星聚奎式符建隆乾德
之創造三聖一道有開祥符天禧之文明遵太子諭教
之規植千歲治安之業記頒資善要舉承華申之頌述
之諄勤重以箴詩之懇切形於聖製寵有御書迨及承
平之盛時著為非常之鉅典於皇今日益大前猷兹蓋
恭遇皇帝陛下聖敬日躋聦明時又有典有則昭昭禹
子之貽制事制心汲汲湯昆之裕語進德則親師講學
論治國則脩身齊家六經四子具有階梯五常百行莫
先孝弟以至視聽言動戒於非禮逸樂遊畋貴於毋皇
事事存心言言切已寓在帝王筆舌無非經籍陶鈞臣
佩服不忘珍儲甚富肆卷嘗加於編集萬年足示
於鑑觀歴龜吉以紓忱瞻龍顔而奉表道知君父
式同教世子之篇福錫人民莫匪叙彝倫之效二
十日降付秘書省收掌尚書大傳太子年十八
曰孟侯孟侯者於四方諸侯來朝迎於郊者問其
所不知也問人民之所好惡土地所生山川所有
無及父在時皆知之鄭玄注十八嚮入大學為成
人博問庶事韓詩外傳自唐虞已上經傳無太
子稱號夏殷雖傳嗣其文略矣至周始見文王世子
之制
禹有典則貽厥子孫文有丕謨啟佑後人文王世子
主於教世子而國之士亦及焉王制主於教造士而王
太子王子亦預焉嗜魚不進求玦莫從有王褒之獻
箴無卞蘭之奉賦搖山益峻少海增深有翦桐之戲
則隨事箴規違侍養之方則應時諫止開望苑以延
賓賦洞簫而虞侍進異端事浮靡南陽辨牘銅龍避
道居肅成而講藝開博望以招賢賈誼治安之策
言忠而道疎義府承華之箴言切而心詐元稹教本之
書言華而要寡用智囊為家令則輔之非其人開
博望延賓客則處之非其地漢幄朝無怠周門
夕復趨桓經既受業賀肆且尊儒(徐陵)肅成通甲
觀承華啟畫堂(江總)重輪依紫極前耀奉丹霄
(虞世南)乾象開層宇離明啟少陽凌漢帝掩周王
珠璧連霄漢萬物仰重光(韓王元嘉)前星涵瑞采洊雷揚
遠聲三善傳樂正百行紀司成(劉孝威)帝體麗明儀辰
作貳君彼東朝金昭玉粹(顔延年)業隆三善道兼四學
繼明承序于以顯守祧之貴廟趨郊見于以彰率禮之
教授經齒學所以崇道義之則安車金璽所以異車服
之等易述主器之義書紀元良之重前星少海之象
著乎穹厚撫軍監國之任備于出處敏足以對長安
之日智足以辨陳留之牘波澄少海景麗前星
上當天意下應人心雖夏后建儲周王繼嗣不之及也
玉海卷一百二十九
