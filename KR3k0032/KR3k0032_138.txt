卷一百三十七
玉海卷一百三十七
宋王應麟撰
兵制
兵制(二)
漢南北軍屯五營五校
刑法志高祖躬神武之才行寬仁之厚總擥英雄天下
既定踵秦而置材官于郡國京師有南北軍之屯高
后紀(又外戚傳)以吕祿為上將軍居北軍吕産為相國居南
軍太尉勃欲入北軍不得入襄平侯紀通尚符節乃令
持節矯納勃北軍(太尉勃身率襄平侯通持節承詔入北軍)勃既將北軍然
尚有南軍丞相平召朱虚侯章佐勃勃令章監軍門令
平陽侯告衛尉(衛尉掌宫門衛屯兵即所謂南軍也)毋納相國産殿門産
不知禄已去北軍入未央宫殿門弗納文紀帝入未央
宫夜拜宋昌衛將軍領南北軍(一云鎮撫)張武為郎中令行
殿中二年十一月詔罷衛將軍軍百官表中壘校尉
掌北軍壘門續志北軍中候一人掌監五營中興省中
壘但置中候(典領之官則太尉上將軍衛將軍分掌之吏則中壘校尉中候僚屬之員則軍正與)
丞(如中壘校尉軍丞使者中候北軍所掌見于漢史而南軍尠聞)史記武帝使任安
護北軍安為北軍使者護軍太子立車北軍南門外召
安與節令發兵安拜受節入閉門不出(漢書劉屈氂傳戾太子召監北)
(軍使者任安發北軍兵安受節不肯應)列傳江充為直指使者貴戚子
弟令各以秩次輸錢北軍凡數十萬舉劾貴戚近臣令
身持北軍擊匈奴胡建武帝天漢中監軍御史穿北
軍壘垣為賈區守軍正丞建斬之(師古曰南北軍各有軍正又置丞建兼守)
之(劉向傳注漢儀注北軍尉一人主上書者獄)張安世罷車騎將軍屯兵
更為衛將軍兩宫衛尉城門北軍兵屬焉(史記張次公武帝時為將)
(軍將北軍)黃霸守京兆尹發騎士詣北軍馬不適士劾乏
軍興北軍錢官(史記任安辱北軍錢官小吏)公孫敬聲擅用北軍錢天文
志元鳳五年六月發三輔郡國少年詣北軍後傳吳
漢發北軍五校臧宫建武十九年將北軍及黎陽營
圍原武賊中山王焉傳北軍胡騎便兵善射弓不空
發中必决眥唐六典南軍若今諸衛也北軍若今左
右羽林也通典同(李揆曰漢以南北軍相制)補兵志南軍則衛士是
也北軍在未央北為軍壘垣置中壘校尉以一校守之
有事屯兵其中事已輒罷武帝時有諸校尉則常屯矣
漢宫城門内為南軍宫衛屯兵屬焉衛尉主之京城門
外為北軍京輔兵卒隷焉中尉主之二軍衛士皆調發
郡國材官騎士為之自武帝增八校胡越騎皆屬中尉
而北軍始有召募之兵又于光禄勲增羽林期門而與
衛尉同掌宫門而南軍始有長從之兵又發中尉卒征
西羌而京師之兵始遠調昭宣以來禁旅列屯有警則
發雖金城之遠羽林胡越騎亦從中而遣自是之後募
外兵以從軍如始元二年募吏民擊益州本始二年選
伉健習騎射者從軍而更代之法寖弛(據未央之掖勢亦危矣而北軍)
(足以制之發長樂武庫之兵事亦亟矣而三輔之卒足以制之)自武帝增校尉而事征伐而京邑始輕自宣
(帝發衛兵以詣邊郡而禁旅始疎)南軍有郎衛有兵衛掌出入宫禁
為宿衛彼北軍止於護城耳故宣帝光武時霍光吳漢
之喪皆以北軍護送故注曰不以南軍重之也選取
則民年二十三而用五十六而退更休則一歲為衛士
一歲為材官閱習則西京曰都肄東京曰乘之秦之軍
制内有屯衛外置材官漢南北軍之屯蓋因秦之屯衛
而更其制也蓋寬饒傳衛卒願留更一年是郡國番上
於南軍之制黃霸為京兆尹發騎士詣北軍是三輔番
上於北軍之制南軍猶調于郡國北軍苐調于京輔猶
為近古也古者前朝後市王宫在南故漢衛宫之兵在
城内者為南軍衛城之兵在城外者為北軍中興置北
軍中候以監五營始謂五校為北軍太微中居紫垣
外布環以鉤陳翼以羽林北落天垂象聖人則之奠都
建極雄據勝勢鳩天下重師宿屯皇京所以壯本根嚴
主威控萬邦也黃帝盛兵師之衛蒼姬衆虎賁之旅炎
劉定憲屯分南北衛列東西
(南軍)漢期門虎賁郎官騎佽飛射士
百官表期門屬郎中令掌執兵送從武帝建元三年初
置比郎無員多至千人有僕射秩比千石平帝元始元
年更名虎賁郎置中郎將秩比二千石(少府有佽飛水衡有輯濯)
列傳東方朔傳建元三年微行始出北至池陽西至黃
山南獵長楊東游宜春微行常用飲酎已八九月中與
侍中常侍武騎及待詔隴西北地良家子能騎射者期
諸殿門故有期門之號霍光廢昌邑王車騎將軍安
世將羽林騎太后盛服坐武帳中期門武士陛戟陳列
殿下甘延夀以良家子善騎射為羽林投石拔距絶
於等倫嘗超踰羽林亭樓由是遷為郎試弁為期
門傳介子傳有期門郎遂成董忠有材力給
事期門上官桀為羽林期門郎譙玄(後漢傳)永
始二年成帝始作期門玄以警衛不修上書諫
宣紀神爵元年三月西羌反發三輔中都官徒弛刑及
應募佽飛射士羽林孤兒胡越騎羌騎詣金城注服虔
曰周時度江越人在船下負船將覆之佽飛入水殺之
漢因以材力名官如淳曰吕氏春秋(又見淮南子)荆有兹非
得寶劔於干將渡江中流兩蛟繞舟兹非拔劔赴江刺
兩蛟殺之荆王聞之仕以執圭後世以為勇力之官兹
佽音相近臣瓉曰本秦左弋官也武帝太初元年改曰
佽飛官有一令九丞在上林苑中結矰繳弋鳬鴈歲萬
頭以供祀宗廟詩曰決拾既佽師古曰取古勇人以名
官熊渠之類是也亦因取其便利輕疾若飛故號佽飛
趙充國傳將兵伐先零子右曹中郎將卭將期門佽
飛羽林孤兒胡越騎為支兵賜璽書曰已詔中郎
將卭將胡越佽飛射七步兵二校益將軍兵馮
奉世傳為右將軍永光二年秋西羌反發越騎迹
射佽飛彀者羽林孤兒西都賦期門佽飛列刃
攅鍭西京賦陳虎旅於飛廉正壘壁乎上蘭
續志虎賁中郎將主虎賁宿衛(注蔡質漢儀曰主虎賁千五百人無常員戴鶡)
冠次右將府(第五倫言虎賁中郎將典司禁兵)左右僕射主虎賁郎習射左
右陛長主直虎賁朝會在殿中虎賁中郎虎賁侍郎虎
賁郎中節從虎賁皆無員掌宿衛侍從自節從虎賁久
者轉遷才能差高至中郎(注虎賁舊作虎奔言如虎之奔也王莽以古有勇士孟賁)
(故名焉孔安國曰若虎賁獸言甚猛)列傳銚期拜衛尉帝常輕與期門
近出期頓首車前曰臣聞古今之戒變生不意誠不願
陛下微行數出帝為之回輿而還隂興建武二年守
期門僕射典將武騎從征伐操持小蓋率先期門馬
成為期門從征伐東海王彊建武二十八年賜虎賁
旄頭中山王焉永平二年冬就國從以虎賁官騎(注漢)
(官儀騶騎王家名官騎)焉辭顯宗報曰今五國各官騎百人皆北
軍胡騎便兵善射所以重蕃職也竇武將虎賁羽林
廐騶都候劔戟士千餘人屯朱雀掖門袁紹傳被以
虎文注續志曰虎賁將冠鶡冠虎文單衣襄邑歲獻織
成虎文衣國語叔孫穆子曰天子有虎賁習武訓也
諸侯有旅賁禦菑害也(衛武公在輿有旅賁之規)大夫有貳車備承
事也士有陪乘告奔命也
漢羽林羽林令巖郎建章營騎六郡
良家
百官表羽林屬郎中令掌送從次期門武帝太初元年
初置名曰建章營騎後更名羽林騎(車騎將軍安世將羽林騎)又取
從軍死事之子孫養羽林官教以五兵號曰羽林孤兒
羽林有令丞宣帝令中郎將騎都尉監羽林秩二千石
羽林令中興省(竇固傳遷中郎將監羽林士)地理志漢興六郡良家子選
給羽林期門以材力為官名將多出焉(六郡隴西天水安定北地上郡)
西河(趙充國李廣隴西馮奉世上黨甘延夀北地董卓隴西)匈奴傳贊文帝從六郡良家材力之士馳射
(上林)天文志虚危南有衆星曰羽林天軍軍西為壘(晉志)
(羽林四十五星在營室南)功臣表許瘛以漢三年用趙右林將(史記)
(作羽林將)初擊定諸侯(師古曰林將猶言羽林之將也)宣紀(見前佽飛)注應劭
曰天有羽林大將軍之星林喻若林木之盛羽羽翮鷙
擊之意故以名官焉漢儀注羽林從官七百人師古曰
言其如羽之疾如林之多(宣帝出羽林監任勝諸領胡越騎悉易以親信許史子弟)
代之(燕王傳將軍都郎羽林)枚乘傳上吳王書曰不然漢知吳之
有吞天下之心也赫然加怒遣羽林黃頭循江而下注
蘇林曰羽林黃頭習水戰者也趙充國傳以六郡良
家子善騎射補羽林為人沉勇有大略(師古曰隴西天水安定北地上)
(郡西河是也)馮奉世傳元帝永光二年隴西羌彡姐旁種
反發三輔越騎佽飛羽林孤兒擊之儒林傳期門羽
林之士悉通孝經校獵賦羽騎營營昈分殊事續
志羽林中郎將主羽林郎(竇章為羽林郎將桓典為羽林中郎將)掌宿衛侍
從常選漢陽隴西安定北地上郡西河凡六郡良家子
補本武帝以便馬從獵還宿殿陛巖下室中故號巖郎
(荀綽晉百官表注曰言其嚴厲整銳也案此則為巖郎與志不同蔡質漢儀曰羽林郎百一十八人無常員府)
次虎賁郎(和帝紀注漢官儀曰羽林郎出補三百石丞尉)羽林左監一人六百石(馬廖)
(任隗為之)主羽林左騎(八百人)羽林右監主羽林右騎(九百人)丞
一人(永元中來歷為侍中監羽林右騎曹褒監羽林左騎)建初元年拜耿恭騎都尉軍吏之人皆補羽
(林)後紀安帝永初元年九月壬午詔太僕少府減黃
門鼓吹以補羽林士(注左監主八百人右監主九百人)三年四月丙寅
令吏人入錢穀得為虎賁羽林郎緹騎營士(而營衛之選衰矣)
順帝使虎賁羽林士屯西北宫諸門桓帝延熹四
年七月賣虎賁羽林緹騎營士錢各有差五年八月庚
子減虎賁羽林不任事者半奉(則京師之兵益弱矣)傳清河慶
王永元十五年冬從祀章陵詔假諸王羽林騎各四十
人在永平則將羽林禁兵屯西河者馬嚴也永元六
年將左右羽林討叛胡者鄧鴻也永初元年將左右羽
林擊羌者鄧隲也任尚將羽林緹騎屯三輔則元初二
年也馬賢屯漢陽張喬屯三輔何進屯都亭皆將左右
羽林則永和五年六年中平元年也宋朝至道元年
張洎奏曰炎漢開基高帝云吾㠯羽檄召天下兵未有
至者又孝武云初即位不欲出虎符發兵郡國則知甲
兵在外唯有南北軍期門羽林扈從天子
(北軍)漢七校八校五校北軍五營
百官表中壘校尉掌北軍壘門内外掌西域(中壘掌北軍則知八)
校皆北軍也(後漢省中壘但置北軍中候掌監五營)中尉有中壘令丞則知北軍之統于中尉屯
騎校尉掌騎士後漢初改為驍騎建武五年復舊(劉般永平十一年兼屯騎每行幸郡國常)
(將長水胡騎)班雄遷屯騎步兵校尉掌上林苑門屯兵(成帝時任宏)
永平中閻章(晉阮藉)隋屬鷹揚府越騎校尉掌越騎注如淳曰越人
内附以為騎也晉灼曰取材力超越也(劉昭曰越人非善騎所出晉灼為允)
光武紀建武九年改為青中校尉十五年復舊(霍山奉車都尉領胡越兵)地節三年十月罷車騎右將
(軍屯兵諸領胡越騎羽林及兩宫衛將屯兵者易以親信許史子弟代之越騎尤重率以所親信領之也)金
(涉成帝時為侍中騎都尉領三輔胡越騎注師古曰胡越騎在三輔者若長水長楊宣曲之屬)馮奉世永光
(二年壐書勞曰今發三輔河東弘農越騎迹射佽飛)長水校尉掌長水宣曲胡
騎注師古曰長水胡名宣曲觀名胡騎之屯于宣曲者
(釋名長水載用船之事韋昭辨曰主典胡騎不主水戰也其廐近長水故以名官長水蓋關中小水名)劉屈
(氂傳持節發長水及宜曲胡騎師古曰長冰校名宣曲宫胡騎所屯今鄠縣東長水鄉即舊營校之地)趙充
(國傳長水校尉富昌)又有胡騎校尉掌池陽胡騎不常置注師古
曰胡騎之屯池陽者(後漢并長水)射聲校尉掌待詔射聲
士注服虔曰工射者冥冥中聞聲則中之因以名應劭
曰頒詔所命而射(王尊傳傅剛為校尉將迹射士千人逐捕南山羣盜師古曰迹射言能尋)
迹而射(建武四年射聲校尉王賞擊李憲)丁鴻以侍中兼虎賁掌輕車(後漢并射聲)凡
八校皆武帝初置秩二千石有丞司馬秩皆二千石(北軍)
壘門内尉一人(中壘射聲虎賁屯騎當在城中餘在城外)刑法志武帝(元鼎六年)平
百粤内增七校外有樓船皆歲時講肄修武備注晉灼
曰百官表中壘屯騎步兵越騎長水胡騎射聲虎賁凡
八校尉胡騎不常置故此言七校李陵傳漢遣貳師
伐大宛使陵將五校兵隨後霍光傳發材官輕車北
軍五校士趙充國傳伐先零子右曹中郎將卭將期
門佽飛羽林孤兒胡越騎為支兵至令居(紀神爵元年三月)虜並
出絶轉道有詔將八校尉與驍騎都尉金城太守合疏
捕山間虜以書敕充國曰已詔卭將胡越佽飛射士步
兵二校尉益將軍兵元紀永光二年七月西羌反八
月以太常任千秋為奮威將軍别將五校並進
續官志北軍中候一人(張蒼任人為中候)本注舊有中壘校尉
領北軍營壘之事中興省但置中候以監五營(漢官曰中候員)
(吏七人中候自得辟召)有屯騎(員吏百二十八人領士七百人)越騎(員吏百二十七人領士七)
(百人)步兵(員吏七十二人領士七百人)長水(員吏百五十七人烏桓胡騎七百三十六人)射
聲(員吏百二十九人領士七百人)校尉皆掌宿衛兵秩比二千石本注
司馬各一人千石(鄭衆為越騎司馬)惟長水又有胡騎司馬一
人胡騎并長水虎賁并射聲(安帝紀注漢官儀曰長水領士千三百六十七人屯)
(騎越騎步兵射聲各領士七百人)紀建武九年三月辛亥置青巾左
校尉七年省長水射聲二校尉十五年六月庚午復置
屯騎長水射聲三校尉改青中為越騎(順帝紀永建元年注謂長水步)
(兵射聲車騎胡騎五校)與志不同傳吳漢傳發北軍五校輕車介士
劉般永平十一年兼屯騎時五校官顯職閒府寺寬
敞輿服光麗故多以宗室肺腑居之馬嚴顯宗拜將
軍長史將北軍五校士羽林禁兵三千屯西河美稷衛
護南單于耿恭建初二年秋遷長水校尉將五校士
三千人討西羌明年監營謁者奏恭云云鄧鴻永平中
將兵長史率五營士屯鴈門耿秉副竇憲發北軍五
校擊匈奴則永元元年也詔執金吾五校尉勒兵屯衛
南北宫則四年也行車騎將軍鄧鴻將左右羽林北軍
五校士及郡國積射緣邊兵討叛胡則六年也劉尚發
北軍五營征西羌則七年也鄧隲將北軍五校擊涼部
叛羌則永初元年之夏車騎何熙將五校營士擊烏桓
則永初三年(注四營各領士七百人長水領士千三百六十七人)羌入河東使北
軍中候朱寵將五營士屯孟津則五年之春屯騎班雄
將五營兵屯長安三輔則元初二年之秋(十月中郎將任尚將羽林)
(緹騎五營子弟代雄)調五營弩師郡舉五人令習戰射則永建元
年十月庚寅又永和五年征西馬賢將左右羽林五校
士屯漢陽明年十一月執金吾張喬將以屯三輔延熹
六年十二月太尉楊秉言吏職非人請下城門五營校
尉北軍中候各實覈所部竇武入步兵營召會北軍五
校士屯都亭中郎將張奐率五營士何進率五營士屯
都亭紀和帝永元十一年四月己巳復置右校尉官
(東觀記曰置在西河鵠澤縣)靈帝中平五年八月置西園八校尉
(上中下典助軍左右左右凡八)西京賦五軍六師千列百里李善注
漢官儀漢有五營五軍即五營也東京賦總輕武於
後陳綜曰謂北軍五校兵在後陳列漢官儀大駕鹵
簿五營校尉在前名曰填衛(五校各有鼓吹)魏書漢十月幸
長安水南門會五營校士為八陣晉志五校魏晉逮
于江左猶領營兵五校尉去漢之中壘胡騎虎賁也
羌騎校尉(元鳳四年詔范明友以羌騎校尉將羌王侯君長以下擊益州虜)輕騎校
尉(衛青傳郭成)
(南軍)漢衛尉八屯(城門八屯與此不同)
西京賦虎威章溝嚴更之舍徼道外周千廬内附衛尉
八屯警夜巡晝植鎩垂用戒不虞(注八校尉諸屯皆衞尉掌之)注引
(八校尉非也校尉北軍衛尉南軍宫門四面皆有公車每門各有二司馬凡八司馬故曰八屯)元紀
初元五年司馬中注師古曰衛尉有八屯衛侯司馬主
衞士徼巡宿衛每面各二司馬故謂宫之外門為司馬
門西都賦周以鈎陳之位衛以嚴更之署總禮官之
甲科羣百郡之廉孝虎賁贅衣閹尹閽寺陛戟百重各
有典司周廬千列徼道綺錯注宿衛之廬周于宫(史記秦紀衛令曰周廬設卒)
甚謹(衛宏漢舊儀晝漏盡夜漏起宫城門擊刁斗周廬擊木柝)周禮宫正注次諸吏直宿若今郜署諸廬
(南軍)漢郎衛衛士南北宫衛士臨饗衛士
戶衛
百官表(見後)續志光祿勲掌宿衛典謁署郎更直執戟
(衛士八十一人)五官中郎將主五官郎更直惟議郎不在直中
左右中郎將主左右署虎賁中郎將(本期門)主虎賁宿衛
羽林中郎將主羽林宿衛(守門戶充車騎若今環衛出為導從)楚環列之尹趙左
(師之子願補黑衣之缺衛王宫)高紀二年太子守櫟陽諸侯子在關
中者為衛劉辟疆為長樂衛尉(劉澤同姓疏屬世為衛尉)高后紀二
年齊王遣弟章入宿衛(諸侯子宿衛三代之制也)高后紀云謁者持戟衛
(端門)列傳董仲舒言選郎吏以富訾未必賢宜使
列侯郡守二千石各擇吏民賢者歲貢二人給宿
衛司馬遷曰奉薄技出入周衛之中霍光宿
衛武帝三十餘年張安世為右將軍宿衛忠慎
魏相言安世子延夀重厚可為光禄勲領宿衛
馮參為黃門郎給事中宿衛十餘年蕭望之以親
屬犯法者不得宿衛龔勝以王國人不得宿衛彭
宣以有司奏諸侯國人不得宿衛王商子弟為諸曹
郎吏者皆出補吏莫得留給事宿衛者後傳光武擢
郭涼子為中郎宿衛左右竇融在宿衛十餘年建武
二十三年行衛尉事與弟友並典禁兵東平王蒼薦
吳良宜備宿衛
古者宿衛有二宫伯掌士庶子宫正掌官府之人民
漢有衛郎(光禄勲)衛兵(衛尉)亦此制與舊儀曰殿外門舍
屬衛尉殿内門舍屬光祿勲内外相關即宫正宫伯
之職也周統于大宰漢别為兩卿雖大司馬㠯三公
都試羽林而丞相不與知血脈於是乎不相關矣(劉向)
(封事云並交戟之内注謂宿衛者)郎選以明經孝廉賢良方正及
衣冠子弟充之劉向揚雄皆執戟宿衛而光禄勲府
實在宫中三代遺制也左右前後之臣皆正人端士
則動作起居隂化默移可養成君德比及武帝入財
者補郎郎選始衰其後又隷之以期門羽林以武士
參錯宿衛于是有遺恨矣(三王世家陛下虧膳貶樂損郎員即天子之侍衛也)
減損侍衛亦薄于自奉(惠帝紀謁者執楯執戟武士騶比外郎秦法師中執兵皆陳殿下又陛楯即然)
則執戟宿衛蓋秦制也虞延傳有陛戟郎(神爵元年出郎以擊羌)公孫戎位在充即選繇麾頭
建武中杜詩上疏曰使公卿郡守出于軍壘則將
帥自厲士卒之復比于宿衛則戎士自百言士卒得
比於郎則人百其勇(永建元年賜百官隨輦宿衛者布有差)
百官表衛尉掌宫門衛屯兵(南軍為宫城兵而主之以衛尉)屬官有衛
士令丞(胡廣云主宫闕之門内衛士于周垣下為區廬區廬若今之㐲宿屋矣)長樂建章
甘泉衛尉皆掌其宫續志衛尉卿掌宫門衛士宫中
徼循事(衛士六十人)南宫衛士令掌南宫衛士(五百三十七人)北宫
衛士令掌北宫衛士(四百七十一人)左右都候主劍戟士徼循
宫及天子有所收考(左都候衛士三百八十三人右都候衛士四百一十六人)宫掖
門每門司馬一人比千石本注曰南宫南屯司馬(衛士百二)
(十人)北宫蒼龍司馬(衛士四十人)玄武司馬(衛士三十八人)北屯司馬
(衛士三十八人)北宫朱爵司馬(衛士百二十四人)朔平司馬(衛士百一十七人)
太官令(衛士三十八人蔡質漢儀曰凡中宫漏夜盡鼓鳴則起鐘鳴則息衛士甲乙徼相傳甲夜畢傳)
(乙夜相傳盡五更衛士傳言五更未明三刻後雞鳴衛士踵丞郎趨嚴上臺候朱雀門外守傳雞鳴于宫中雞)
(鳴歌也)光禄勲掌宿衛宫殿門戶典謁署郎更直執戟宿
衛門戶考其德行而進退之(衛士八十一人)高紀二年五月
漢王屯滎陽蕭何發關中老弱未傅者悉詣軍注孟康
曰古者二十而附三年耕有一年儲故二十三年而後
役之如淳曰律年二十三傅之疇官各從其父疇學之
高不滿六尺二寸㠯下為罷癃漢儀注民年二十三為
正一歲為衛士一歲為材官騎士習射御騎馳戰陳年
五十六衰老乃得免為庶民就田里武紀建元元年
七月詔曰衛士轉置送迎二萬人其省萬人(衙士守宫闕本無二)
(萬併轉置送迎者漢初未有養兵之制材官問歲番上為衛士而執戟宿衛出充車騎皆取公卿二千石子弟)
(為之郎衛多至千人)宣紀元平元年即位十一月長樂宫初置
屯衛元紀初元三年六月罷建章甘泉宫衛令就農
(貢禹言諸離宫及長樂宫衛可減大半以寬繇役元帝下其議省建章甘泉宫衛卒減諸侯王廟衛卒省其半)
魏相傳相為河南太守後人有告相賊殺不辜事下
有司河南戍卒都官者二三千人遮大將軍自言願復
留作一年以贖太守辠注師古曰來京師詣官府為戎
卒若今衛士上番分守諸司韋玄成傳祖宗廟在郡
國百六十七所用衛士四萬五千一百二十九人後
傳隂興永平元年為衛尉詔典領禁兵馮魴永平十
五年東巡留魴衛南宫(東觀記敕魴將緹騎宿玄武門復道上領南宫吏士)朱暉
明帝幸長安欲嚴宿衛故以暉為衛士令又賈逵(北宫衛士令譙)
(瑛楊仁)趙熹横劍殿階嚴門衛内外肅然永平元年冬
為衛尉八年行太尉事内典宿衛外幹宰職丁鴻永
元四年和帝㠯鴻行太尉兼衛尉屯南北宫(十五年太尉張禹兼)
(衛尉留守北宫)周禮注(宫正)若今時衛士填街蹕䟽漢儀大駕
行幸使衛士填塞街巷㠯止行人備非常(建武十六年開陽門候何)
(湯將衛士鉤洛陽令車)賈山至言減外繇衛卒(文二年罷衛將軍軍詔曰飭兵)
(厚衛)王尊傳正月行幸曲臺臨饗罷衛士丞相
衡與中二千石大鴻臚賞等會坐殿門下注如
淳曰諸衛士更盡得代去故天子自臨饗之
蓋寬饒傳寬饒初拜衛司馬未出殿門斷其禪
衣令短離地冠大冠帶長劍躬按行士卒廬室視
其飲食居處遇之甚有恩及歲盡交代上臨饗衛
卒衛卒數千人皆叩頭自請願留共更一年以報
寬饒厚德禮儀志饗遣故衛士儀百官會位定謁
者持節引故衛士入自端門衛司馬執幡鉦護行行定
侍御史持節慰勞以詔恩問所疾苦受其章奏所欲言
畢饗賜作樂觀以角扺樂闋罷遣勸以農桑(周禮府史以下則有)
胥有徒鄭康成注曰此謂民給繇役若今衛士矣(漢舊儀衛士初至未入君侯到都國外賜勞吏士君侯丞)
(相也)東平王蒼傳建初三年帝饗衛士于南宫因從皇
太后周行掖廷池閣和熹鄧后紀舊事歲終當饗遣
衛士大儺逐疫太后以隂陽不和軍旅數興詔饗會勿
設戲作樂(注舊事得代歸者上親饗焉)周禮外饔饗士庶子注衛
王宫者若今時饗衛士功臣表郭蒙以戸衛起薛
許盎以說(稅)衛入漢許后傳掖庭戶衛列
傳江充移劾門衛楊惲傳召戶將尊注師古
曰戸將官名主戶衛屬光禄王嘉為郎坐戶殿
門失闌免注守殿門(前五行志門衛戶者)馮衍(後漢)與隂就
書願備東平山陽王門尉西京賦門衛供帳官以物
辨
(北軍)漢中尉兵緹騎
表中尉掌徼循京師武帝更名執金吾左右京輔都尉
尉丞兵卒皆屬焉(自孝武增置八校而北軍之兵始衆恐中尉之權大重迺又于光禄勲置)
(羽林期門而後南北二軍之勢始均)北軍為京城兵而主之以中尉紀高帝十一年
七月發中尉卒三萬人為皇太子衛軍霸上文三年幸
甘泉發中尉材官屬衛將軍軍長安武元鼎六年發中
尉河南河内卒征西羌蕭望之傳大常發執金吾車
騎續志執金吾掌宫外戒司非常緹騎二百人(緹赤黃色)
注漢官曰執金吾緹騎二百人五百二十人輿服導從
斯最壯矣胡廣曰衛尉巡行宫中則金吾徼於外相為
表裏擒姦討猾補兵志曰三輔之兵中尉主之有大
事發兵屯衛事已輒罷其征伐四夷不輕用也安紀
永初二年四月丙寅令吏民入錢穀得為關内侯虎賁
羽林郎五大夫官府吏緹騎營士各有差(注營士謂五校營士)
馮魴傳為執金吾永平十五年留宿衛南宫(注東觀記曰敕魴車)
(駕發後將緹騎宿玄武門複道上領南宫吏士)西羌傳任尚為中郎將羽林
緹騎屯三輔(詳見官制)
(北軍)漢城門屯兵八屯平樂屯兵
表城門校尉掌京師城門屯兵有司馬十二城門候(注八)
屯各有司馬(衛尉自有八屯與此不同衛尉主宿衛此主城門)蔡義覆盎門候蕭望之小苑東門候
武紀征和二年七月初置城門屯兵(環濟要略城門校尉高帝置從)
緹騎百二十人武帝始增屯兵(劉屈氂傳以太子在外始置屯兵長安諸城門)孔光為太師領城門兵
黃圖主候時謹啓閉表有丁望劉岑(甘延壽為城門校尉)來歴傳有城門司馬徐榮張安
世傳為衛將軍兩宫衛尉城門南北軍兵皆屬焉元
后傳陽朔中王譚(譚不受城門職)王商王立皆以特進相代領
城門兵置幕府得舉吏如將軍(王商得舉吏如五府)史記丞相
自將兵使司直田仁主城門揚雄有箴張放傳為
侍中中郎將監平樂屯兵置幕府儀比將軍續志城
門校尉秩比二千石掌雒陽城門十二所(諸葛豐張奮曹褒馬防竇)
(武朱雋趙典臧平羊涉皆為城門校尉)司馬一人千石每門候一人六百
石(漢儀曰門候見校尉執板下拜)周禮司門干寶注如今校尉每門
下士二人如今門候(公車誰長)
漢步兵步士緣邊步兵
列傳晁錯言兵事兵法曰山林積石經川丘阜草木所
在此步兵之地也車騎之地步兵十不當一(中國之長技五)
趙充國屯田奏罷騎兵留淮陽汝南步兵分屯要害處
步兵九校(一部為一校)吏士萬人留屯為武備因田致穀今
留步士萬人屯田地勢平易多高山遠望之便部曲相
保為塹壘木樵校聮不絶李陵將步卒五千人出居
延北步兵五千人涉單于庭武紀元狩四年春大將
軍將四將軍各五萬騎步兵踵軍數十萬天漢四年正
月發天下七科讁(吏有罪一亡命二贅婿三賈人四故有市籍五父母有市籍六大父母有)
(市籍七凡七科)及敢勇士遣貳師將軍李廣利將六萬騎步兵
七萬人出朔方因杅將軍公孫敖萬騎步兵三萬人出
鴈門游擊將軍韓說步兵三萬人出五原強弩都尉路
博德步兵萬餘人與貳師會百官表有步兵校尉元
始五年執金吾王駿為步兵將軍順紀永建元年十
月庚寅告幽州刺史令緣邊郡增置步兵列屯塞下教
習戰射度尚傳為中郎將將幽冀黎陽烏桓步騎二
萬六千人救零陵何進傳中平五年講武平樂觀列
步兵騎士數萬人結營為陳吳桓將軍說王曰吳多
步兵步兵利險漢多車騎車騎利平地魏張遼李典
合肥之役以步卒八百破賊十萬左傳有徒兵荀吳
崇卒魯頌公徒(貝胄朱綅烝徒增增)
漢郎中三將
表郎中令屬官有郎掌守門戶出充車騎有議郎中郎
侍郎郎中皆無員中郎有五官左右二將秩皆比二千
石郎中有車戸騎三將(如淳曰主車曰車郎主戶衛曰戸郎漢儀注郎中令主郎中左)
(右車騎主左右車郎左右戶將主左右戶郎)續志中興省車戶騎三將及羽林令
車郎藝文志張豐戸衛功臣表(下同)郭蒙以戸衛
起薛騎郎魏其侯周止定三秦公孫敖張釋
之郎中騎其石楊喜靳彊以郎中騎千人
中郎騎王翥丁禮(以中涓騎)史記毛澤(以中涓騎)郎騎
毛釋之單究吕馬童常侍騎楊懌
戸將功臣表蟲達以西城戸將三十七人從起碭至
霸上為執金吾合傳胡害以越戸將從破秦蓋寬饒
傳舉方正對策高第遷諫大夫行郎中戸將事師古曰
戸將主戸衛也儒林傳蔡千秋為郎中戶將尹更始
為長樂戸將楊惲傳召戸將軍
騎將功臣表傅寬召歐嚴不職丁義丁禮陳倉為騎
將吕馬童以郎騎將王吸為騎郎將楊武以郎中騎將
樊噲為郎中騎將張瞻師以趙騎將傅寬從入漢中為
右騎將張越人為高祖騎將李廣為騎郎將史記魏
其侯周定為郎中騎將(又吕馬童)
中郎將列傳季布孝惠時為中郎將袁盎衛綰司
馬相如張騫楊惲為中郎將罷山郎移長度大司農
以給財用其疾病休謁洗沐皆以法令從事郎官故事
令郎出錢市財用給文書乃得出名曰山郎移病盡一
日輒償一沐
郎將功臣表杜得臣史記表毛澤煑棗侯赤車
騎將軍功臣表張越蔡寅史記云靳歙灌嬰傳
灌嬰西收軍于滎陽楚騎來衆漢王迺擇軍中可為騎
將者皆推故秦騎士重泉人李必駱甲習騎兵今為校
尉可為騎將漢王欲拜之必甲曰願得大王左右善騎
者傅之乃拜嬰為中大夫令必甲為左右校尉將郎中
騎兵擊楚騎于滎陽東大破之三年受詔將郎中騎兵
東屬韓信擊破齊軍於歴下以御史大夫將軍騎别追
項籍以車騎將軍從擊燕王荼又受詔并將燕趙齊梁
楚車騎擊破胡騎於硰石靳歙為車騎將軍并將梁
趙齊燕楚車騎别擊陳豨文帝紀十四年冬匈奴寇
邊遣三將軍軍隴西北地上郡中尉周舍為衛將軍郎
中令張武為車騎將軍軍渭北車千乘騎卒十萬人上
親勞軍勒兵申教令
漢騎都尉車騎都尉驍騎都尉駢隣
說衛職志執盾執矛長鉟城將
廐將重將弩將車司馬門尉武騎
塞路
功臣表靳歙張越楊武季必為騎都尉齊受驍騎都尉
唐厲為東部都尉陳濞陳平(使參乘典護軍為護軍中尉盡護諸將為亞將屬韓)
(王信)董渫孔藂陳賀郭蒙合傅胡害搖母餘蟲達戎賜郭
亭劉到戴野丁禮陳夫乞爰類陳遫室中同留肹秦同
魏遫戚鰓翟盱王虞人王兢朱濞革朱吕它宋昌以都
尉孔藂陳賀左司馬陳胥陶舍右司馬齊受以家車吏
許盎以駢隣從起昌邑以說衛入漢(師古曰二馬曰駢駢隣謂並兩騎為)
(將軍翼也說讀曰稅衛謂軍行初舍止之時主為衛也)周昌為職志擊秦(如淳曰官名主)
(旗幟)陽城延以軍匠韓信為票客孔藂閻澤赤繒賀棘丘
侯襄張說為執盾(史說張說以執鈹)朱進為執矛(東方朔官不過侍郎位不)
過執戟(惠帝紀執楯執戟)周竈為長鉟都尉(師古曰長刃兵也為刀而劍形)史記作
長鈹(說文云鈹者劒刀裝也)張良以廐將陳豨以特將將卒五百人
為游擊將軍郭蒙為城將(師古曰將築城之兵)宣虎以重將(主將領輜)
(重一曰持重之將)史記云亞將室中同秦同為弩將耏跖為門尉陳
涓以二隊將戎賜以三隊將唐厲以左司馬亞將爰類
以慎將(以謹慎為將)許瘛用趙右林將(將士林猶言羽林將)袐彭祖中
廐令丁復為樓煩將(項羽傳漢有善騎射曰樓煩)高色為上隊將蟲
達二隊將王虞人騎司馬吕馬童司馬(一云騎司馬)王競車
司馬郭亭為塞路(師古曰主遮塞要路以備敵寇)文紀云塞疏戴野衛母擇
申屠嘉為隊率漢初軍制主閑廐而名廐將主輜重
而名重將將如林之師而名林將將築城之兵而名城
將弩則有弩將射則有樓煩將騎則有郎騎將謹畏則
謂之慎將勇特則謂之特將並兩騎為軍翼而謂之駢
隣衛軍行之止舍而謂之說衛掌軍門則有門尉掌旗
幟則有職志掌蔽遮則有塞路執矛執盾各有其職車
司馬騎司馬各效其用長隊將二隊將三隊將各因其
才而游擊將軍以游擊為事長鉟都尉以長鉟為職皆
見于楚漢未決之時史記功臣表蔡寅以車騎都尉
破龍且官表宣帝令騎都尉監羽林地理志天水
郡豲道騎都尉治密艾亭(又見官制)列傳馮唐拜為車騎
都尉主中尉及郡國車士(韓昌景䕫亦為之)李廣為驍騎都
尉李陵武帝拜騎都尉(李尋平當馬武劉昆景恭)趙充國傳有
詔將八校尉與驍騎都尉合金涉為騎都尉領三輔
胡越騎甘延夀使西域都護騎都尉司馬相如事
景帝為武騎常侍梁丘賀以能心計為武騎衛青
傳為特將者十五人武紀太初三年夏四月強弩都
尉路博德築居延表郡尉秦官掌佐守典武職
甲卒秩比二千石有丞秩皆六百石景帝中二年
更名都尉關都尉秦官農都尉屬國都尉皆武
帝所置郡國凡百有三置都尉者九十山西
自三輔而外郡纔十有三而置都尉乃三十其
餘郡國乃八十有七置都尉者止六十其不置者蓋四
十有三也續志典兵禁備盜賊景帝更名都尉武帝
又置三輔都尉各一人譏出入邊郡置農都尉又置屬
國都尉中興省諸郡都尉(建武六年初罷郡國都尉官)并職太守無
都試之役唯邊郡往往置都尉及屬國都尉稍有分縣
治民比郡安帝以羌犯法三輔有陵園之守乃復置右
扶風都尉京兆虎牙都尉(漢官儀衛士材官騎士習射御騎馳戰陳八月太守都尉)
(令長相丞尉會都試課殿最)紀和帝永元三年十二月復置騎都
尉官十六年十二月復置遼東西部都尉官安帝永
初四年二月初置長安雍二營都尉官(扶風都尉居雍縣虎牙都尉居)
(長安)順帝陽嘉二年四月復置隴西南部都尉官耿
弇傳弇常見郡尉試騎士建旗鼓肄馳射由是好將帥
之事(詳見牧守)武猛都尉(何進傳)軍門都尉(周亞夫傳)齊欲
發兵非有虎符而遽止膠西因發兵無虎符而自殺都
試不詣試所者必免都試而僣上者必誅故外無擅
兵之憂蜀志諸葛亮上言有賨叟青羌散騎武
騎
漢衛將軍
功臣表程黑以趙衛將軍王恬啓以衛將軍擊陳豨
文紀帝入未央宫夜拜宋昌衛將軍領南北軍二年十
一月詔罷衛將軍軍(此軍又在南北軍之外)三年五月發中衛材
官屬衛將軍軍長安十四年冬中尉周舍為衛將軍軍
渭北張安世傳宣帝時拜安世為大司馬車騎將軍
數月罷車騎將軍屯兵更為衛將軍兩宫衛尉城門北
軍兵屬焉(蕭由為衛將軍掾)紀地節三年十月詔罷車騎將
軍右將軍屯兵
漢戊己校尉
表元帝初元元年置有丞司馬各一人候五人秩比六
百石注師古曰校尉鎮安西域無常治處亦猶戊己四
季寄王故以名官一說戊己居中校尉處三十六國之
中故曰戊己(漢官儀曰戊土中央填護四方又開渠播種以為厭勝故稱戊己)王氏曰校尉為
(都護之屬官專主屯田蓋戊己土也屯田以耕土為事故取戊己為名既專主屯田于車師前王庭則有常居)
(矣非寄治也况車師王庭亦非西域居中之地諸說皆非西域傳屯田車師前王庭)元紀建昭
三年秋陳湯甘延夀矯發戊己校尉屯田吏士及西域
胡兵攻郅支單于(延夀部勒行陳益置陽威白虎合騎之校引兵分行别為六校)段
會宗傳陽朔中為都護發戊己校尉兵隨衛司馬受康
居太子降以擅發贖論元延中復遣叚會宗發戊己校
尉諸國兵誅烏孫太子番丘西域傳徙已校屯姑墨
注師古曰有戊己兩校兵此直徙已校也(徐氏曰兵有兩校校尉或)
(有二員而亡戊己分置之證)耿恭傳永平十七年(紀永平十八年冬)始置
西域都護戊己校尉以恭為戊己校尉屯後王部金蒲
城謁者關寵為戊己校尉屯前王柳中城屯各置數百
人章帝紀建初元年正月罷戊己校尉和帝紀永
元三年十二月復置西域都護戊己校尉官(和帝初馮豹數言邊)
(事奏置戊己校尉城郭諸國率復舊職)後西域傳自敦煌郡西出玉門
陽關涉鄯善北通伊吾千餘里自伊吾北通車師前部
高昌壁千二百里自高昌壁北通後部金滿城五百里
此其西域之門戸也故戊己校尉更互屯焉戊己校
尉史(陳良終帶)永興元年有戊部候嚴皓戊校尉閻
祥建寧三年戊己司馬曹寬廣成頌甲乙相伍
戊己為堅注戊己為中堅魏志黃初二年張恭拜西
域戊己校尉三年二月鄯善龜兹于闐内附置戊己校
尉晉咸寧元年有校尉馬循
漢護羌校尉
續志護羌校尉一人比二千石主西羌注應劭漢官曰
擁節長史一人司馬二人皆六百石光武紀建武九
年復置護羌校尉官注漢官儀曰武帝置秩比二千石
持節護西羌王莽亂遂罷時班彪議宜復其官以理冤
結帝從之以牛邯為護羌校尉都于隴西令居縣西
羌傳武帝征伐四夷開地廣境北郤匈奴西逐諸羌乃
渡河湟築令居塞(屬金城)初開河西列置四郡通道玉門
隔絶羌胡于是障塞亭燧出長城外數千里時先零羌
與封養牢姐種解仇結盟與匈奴通合兵十餘萬共攻
令居安故遂圍枹䍐漢遣將軍李息郎中令徐自為將
兵十萬人擊平之始置護羌校尉持節統領焉建武九
年司徒掾班彪上言今涼州部皆有降羌與漢人雜處
舊置益州部置蠻夷騎都尉幽州部置領烏桓校尉涼
州部置護羌校尉皆持節領護理其怨結歲時循行問
所疾苦又數遣使驛通動静使塞外羌夷為吏耳目州
郡因此可得儆備今宜復如舊以明威防光武從之即
以牛邯為護羌校尉持節如舊及邯卒職省永平元年
以謁者竇林領護羌校尉居狄道後郭襄免復省建初
元年吳棠領之永元元年鄧訓十四年侯霸元初元年
龐參招以恩信二年降七千餘人參始還令居通河西
道馬賢代之馬續皇甫規(西羌傳有護羌從事)列傳温序建武
六年拜謁者遷護羌校尉鄧訓章和二年公卿舉訓
為校尉湟中諸胡皆言待我以恩信訓撫養其少年勇
者數百人為義從龐參元初元年遷護羌校尉畔羌
懷其恩信明年燒當降始復得還都令居通河西路
第五訪拜護羌校尉邊境服其威信(順帝時)段熲延熹
二年遷護羌校尉擊破八種羌六年冬復以為校尉上
言昔先零作寇趙充國徙令居内煎當亂邊馬援遷之
三輔始服終叛至今為鯁前漢趙充國傳詔舉可護
羌校尉者四府舉辛湯充國奏不如湯兄臨衆詔更用
之(後有辛通)班勇傳元初六年上議曰舊敦煌郡有營兵
三百人今宜復置護西域副校尉居于敦煌郡如永元
故事又宜遣西域長史將五百人屯樓蘭于是復敦煌
郡營兵三百人置西域副校尉居敦煌郡延光二年夏
勇為西域長史將兵五百人出屯柳中(西域副校尉李恂)使匈奴副
(校尉蕭育蕭由)續志護烏桓校尉比二千石主烏桓胡(李膺為烏)
(桓校尉)注應劭漢官曰擁節長史一人司馬二人并領鮮
卑客賜質子歲時胡市馬晉書漢置東夷校尉以撫鮮
卑烏桓傳武帝置秩二千石擁節監領之和紀永
元十四年五月丁未初置象林將兵長史官闕駰十三
州志居日南郡又有將兵司馬去雒陽九千六百三十
里晉志武帝置南蠻校尉于襄陽西戎校尉于長安
南夷校尉于寧州元康中護羌校尉為涼州刺史西戎
南蠻為雍荆州刺史江左省南蠻校尉尋置于江陵改
南夷校尉曰鎮蠻校尉安帝于襄陵置寧蠻校尉(魏鄧)
(艾領護東羌校尉)
漢黎陽營漁陽營度遼營(雍營)虎牙
營緣邊兵
列傳臧宫建武十九年遣宫將北軍及黎陽營數千人
圍賊馬武顯宗初西羌寇隴右拜捕虜將軍與監軍
使者竇固右輔都尉陳訢將黎陽營三輔募士涼州諸
郡羌胡兵及弛刑合四萬擊之鄧訓建初中(三年)上
谷太守任興欲誅赤沙烏桓怨恨謀反詔訓將黎陽營
兵屯狐奴以防其變(漢官儀曰中興以幽冀并州兵克定天下故于黎陽立營光武置以)
(謁者監之領兵騎千人復除任重謁者任輕各放情態)訓撫接邊民為幽部所歸
六年遷護烏桓校尉黎陽故人多㩦將老幼樂隨訓徙
邊(狐奴縣屬漁陽)鮮卑聞其威恩皆不敢南近塞下訓發湟中
秦胡羌兵四千人出塞擊迷唐(章和二年)竇憲發黎陽騎
士以破匈奴西羌傳永元九年秋迷唐寇隴西遣劉
尚將北軍五營黎陽雍營三輔積射討之鮮卑傳元
初五年秋代郡鮮卑入寇發緣邊甲卒黎陽營兵屯上
谷以備之冬鮮卑入上谷復發緣邊諸郡黎陽營兵積
射士步騎二萬人屯列衝要六年秋鮮卑入馬城塞度
遼將軍鄧遵發積射士三千人出塞追擊順帝紀永
建元年十月鮮卑犯邊庚寅遣黎陽營兵出屯中山北
界告幽州刺史其令緣邊郡增置步兵列屯塞下調五
營弩師郡舉五人令教習戰射度尚傳延熹八年將
幽冀黎陽烏桓步騎救零陵
安帝紀建光元年十一月甲子初置漁陽營兵(伏侯古今注曰)
(置營兵千人)
明帝紀永平八年三月初置度遼將軍屯五原曼栢冬
十月丙子詔三公募郡國中都官死辠繫囚減罪一等
詣度遼將軍營屯朔方五原之邊縣(注昭帝以范明友為度遼將軍至此復置)
(焉以中郎將吳棠行度遼將軍)百官志明帝初置度遼將軍以衛南
單于衆新降有二心者後數不安遂為常守注應劭漢
官儀曰明帝十八年行度遼將軍事安帝元初元年置
真銀印青綬秩二千石長史司馬六百石東觀書云司
馬二人耿國傳匈奴奥鞬日逐王比自立為呼韓邪
單于欵塞稱藩願扞北虜議者以為不可許國獨曰宜
如孝宣故事受之帝從其議遂立為南單于由是北虜
遠遁又上言宜置度遼將軍左右校尉屯五原永平元
年卒官顯宗追思國言遂置度遼將軍左右校尉南
匈奴傳永平八年遣越騎司馬鄭衆北使而南部欲叛
衆伺得之上言宜更置大將以防二虜交通由是始置
度遼營以中郎將吳棠行度遼將軍事副校尉來苗左
校尉閻章右校尉張國將黎陽虎牙營士屯五原曼栢
十六年大發緣邊兵北征吳棠出高闕坐不至涿邪山
免以騎都尉來苗行度遼將軍建初元年以征西大將
軍耿秉行度遼將軍元初元年鄧遵始為真將軍耿
秉傳建初元年拜度遼將軍視事七年匈奴懷其恩信
南匈奴傳永元元年耿秉為征西將軍與竇憲率騎
八千與度遼兵及南單于衆三萬騎出朔方擊北虜破
之六年降胡反畔遣行車騎將軍鄧鴻越騎校尉馮柱
行度遼將軍朱徽將左右羽林北軍五校士及郡國積
射緣邊兵討之七年正月軍還馮柱將虎牙營留屯五
原罷羌胡兵鮮卑傳元初六年秋鮮卑入馬城塞度
遼將軍鄧遵發積射士三千人追擊大破之又發積射
士三千人馬三千匹詣度遼營屯守皇甫規傳拜度
遼將軍至營數月薦張奐自代從之規為使匈奴中郎
將李膺傳為度遼將軍聲震遠城橋玄傳四府舉
玄為度遼將軍假黃鉞烏桓傳陽嘉四年冬烏桓圍
蘭池城發積射士二千人度遼營千人屯上郡討之
張奐傳延熹九年秋拜奐護匈奴中郎將以九卿秩督
幽并涼三州及度遼烏桓二營
伏隆傳建武二年檄張步曰今虎牙大將軍屯營十萬
已拔睢陽蓋延傳光武以為虎牙將軍安帝紀永
初四年二月乙丑初置長安雍二營都尉官(注扶風都尉居)
(雍縣虎牙都尉居長安如西京三輔都尉故事)竇憲傳拜車騎將軍耿秉
為副發北軍三校黎陽雍營緣邊十二郡騎士及羌
胡兵出塞(漢官儀曰扶風都尉部在雍縣以涼州近羌數犯三輔將兵衛護園陵故俗稱雍營)
(光武省都尉之官而營兵未嘗省)西羌傳永初四年春置京兆虎
牙都尉于長安扶風都尉于雍如西京三輔都尉故
事(志安帝以羌犯法三輔有陵園復置京兆虎牙都尉)京兆虎牙都尉在長安故稱虎牙營
南匈奴傳光武十三年左部轉居塞内增緣邊兵郡數
千人大築亭候順帝永建元年單于求復朔方以西障
塞順帝從之遣黎陽營兵出屯中山北界增置緣邊諸
郡兵别屯塞下教習戰射祭彤傳益增緣邊兵遣諸
將分屯障塞建武十七年拜遼東守厲兵馬廣斥候永
平元年偏何破赤山威暢北方胡夷皆内附野無風塵
乃悉罷緣邊屯兵馬成傳建武十四年屯常山中山
備北邊併領朱祐營鄧晨傳為常山太守光武追銅
馬于冀州晨發積射士千人(積與迹同)西域傳延光二年
張璫陳三策今以酒泉屬國吏士二千餘人集昆侖塞
先擊呼衍王此上計也尚書陳忠上疏曰孝武開河西
四郡云云方今邊境守禦之具不精内郡武衛之備不修
敦煌宜置校尉按舊增四郡屯兵以西撫諸國乃以班
勇為西域長史將弛刑士五百人西屯柳中西羌傳
安帝永初五年詔魏郡趙國常山中山繕作塢候六百
一十六所(永初二年冬召龐參拜謁者使西督三輔諸軍屯三年冬發緣邊十郡兵二萬餘人)元
初元年遣兵屯河内通谷衝要三十三所皆作塢壁二
年虞詡說任尚罷諸郡兵各令出錢數千二十人共市
一馬(元初二年武都太守虞詡占相地勢築營壁一百八十所)明年秋築馮翊北界
候塢五百所順帝陽嘉元年二月海賊攻會稽詔緣
海縣各屯兵戍永和四年馬賢將湟中義從兵及羌胡
萬餘騎擊燒當五年九月發京師近郡及諸道兵討羌
又于扶風漢陽築隴道塢三百所置屯兵六年遣侍御
史督錄征西營兵存恤之詔趙冲督河西四郡兵湟中
月氏胡七種勝兵九千餘人分在湟中令居號義從(鄭秦)
(傳義從八種)
高紀吳芮從百粤之兵以佐諸侯亡諸身帥閩中兵以
佐滅秦十年上曰吾以羽檄召天下兵未有至者今計
唯獨邯鄲中兵耳(楚懷王以沛公為碭郡長將碭郡兵)陳豨以趙相國
將監趙代邊兵韓王信傳上以為信壯武北近鞏雒
南迫宛葉東有淮陽皆天下勁兵處也武紀建元三
年七月遣嚴助持節發會稽兵浮海救東甌元狩三年
秋減隴西北地上郡戍卒半平帝紀元始二年九月
戊申晦使謁者大司馬掾四十四人持節行邊兵遣執
金吾候陳茂假以鉦鼓募勇敢吏士史記索隠孔文
祥云邊郡有屯兵後因置將屯將軍(傅寬為代相國將屯)將屯將軍王
(恢)
北胡有變則置度遼官南蠻或叛則置象林兵羌犯三
輔則置長安雍二尉鮮卑入寇則置漁陽營永建元年
緣邊增步兵陽嘉元年緣海各屯兵而扶風漢陽三百
塢魏郡恒山六百一十六塢
漢六軍
紀建武三年帝自征赤眉親勒六軍大陳戎馬大司馬
吳漢精卒當前中軍次之驃騎武衛分陳左右赤眉震
竦乞降竇憲傳永元元年七月理兵朔方鷹揚
之校螭虎之士爰該六師馮緄傳延熹五年拜
車騎將軍將兵十餘萬討蠻寇詔策曰將軍素有
威猛是以擢授六師趙充國頌整我六師是討
是震
漢禁兵
通典漢氏重兵悉在京師四邊但設亭障又移天下豪
族輳居三輔陵邑以為強幹弱枝之勢或有四夷侵軼
則從中命將發五營騎士六郡良家貳師樓船伏波下
瀨或因事立稱畢事則省雖衛霍之勲高績重身奉朝
請兵皆散歸斯得其宜也傳隂識守執金吾帝每巡
郡國識常留鎮守京師委以禁兵識弟興永平元年詔
曰衛尉興典領禁兵從平天下耿秉為執金吾帝每
巡郡國常領禁兵宿衛左右
漢兵簿尺籍伍符(見符節)
周禮小宰聽政役以比居聽師田以簡稽注比居謂伍
籍也簡稽士卒兵器簿書(國語曰擁鐸拱稽)大司馬茇舍羣吏
撰車徒讀書契注以簿書校錄軍實之凡要李廣傳
程不識正部曲行伍營陳吏治軍簿至明軍不得自便
(注文簿)大將軍長史急責廣之莫府上簿趙充國傳上
田數及器用簿吳漢傳至幕府上兵簿諸將人人多
請之注軍士之名帳溝洫志河平元年率治河者為
著外繇六月注師古曰著於簿籍
魏虎賁
志黃初二年張遼朝洛陽宫以遼從破吳應募步卒皆
為虎賁文帝以許褚為武衛將軍都督中軍宿衛禁兵
許定都督徼道虎賁張郃傳明帝遣南北軍士三萬
及分遣武衛虎賁使衛郃
魏五兵
通典魏置五兵尚書謂中兵外兵騎兵别兵都兵也晉
太康中乃有五兵尚書而又分中兵外兵各為左右宋
五兵唯領中兵外兵二曹後魏為七兵尚書北齊為五
兵統左中兵右中兵左外兵右外兵都兵五曹後周置
大司馬其屬有兵部中大夫小兵部下大夫隋乃有兵
部尚書統兵部職方駕庫部四曹蓋因後周兵部之名
兼前代五兵之職
晉六軍魏武衛營
職官志護軍將軍案本秦護軍都尉官也漢以陳平為
護軍中尉魏武為相以韓浩為護軍史渙為領軍非漢
官也建安十二年改護軍為中護軍(蔣濟)領軍為中領軍
以曹休為之主五校中壘武衛等營(魏略曰中領軍漢之北軍中候也文選曰候府王肅為之)魏初
置護軍將軍主武官選隷領軍元帝永昌元年省護軍
并領軍明帝太寧二年復置領護各領營兵江左以來
領軍不復别領營總統二衛驍騎材官諸營護軍猶别
有營也(前後左右驍衛等營即領軍之任也)左右衛將軍案文帝初置中
衛及衛武帝受命分為左右衛以羊琇為左趙序為右
驍騎將軍游擊將軍並漢雜號將軍也魏置為中軍及
晉以領護左右衛驍騎游擊為六軍武紀泰始元年
(即咸熙二年)十一月初置四護軍以統城外諸軍十二月戊
辰置中軍將軍以統宿衛七軍中護軍羊琇(淮南王允)
中領軍羊琇遷中領軍統宿衛入直殿中(泰始三年義陽王望太尉中領軍置軍司一人騎五人增)
(置官騎十人望統中軍步騎二萬屯龍陂)輔國大將軍(王濬)左將軍(咸寧初秦)
(王柬拜左將軍領右軍將軍武帝幸宣武場以三十六軍兵簿令柬料校譙王承領左軍將軍)右衛
(毛安之東安公縣)左衛劉超王濟(陳光為左衛遠近聞之名為殿中之軍)前將軍
(明帝加温嶠中壘將軍進號前將軍隴西王秦&KR1381;游擊將軍太康初入為前將軍領鄴城門校尉)後
軍將軍(王濬)材官將軍(張光)衛將軍(羊祜給本營兵)驍騎將
軍(王濟鍾雅)游擊譙王承(毛安之以游擊督城門諸軍事)賈模車騎司馬將中騶三百人
殿中將軍(王遜)左積弩將軍(李儉)積射將軍(咸寧中樊震為)
(西城牙門)票騎(王沉統城外諸軍事)荀顗以太尉都督城外牙門
諸軍置司馬親兵百人馬隆為平虜護軍給牙門一
軍屯西平(太康初)王祐為北軍中候領禁兵(太康十一年)
六典注魏武為丞相有武衛營
晉四軍二衛三部五督
志左右前後軍將軍案魏明帝時有左軍則左軍魏官
也至晉不改武帝初又置前軍右軍泰始八年又置後
軍是為四軍後省左右前後軍為鎮衛軍其左右營校
尉皆中領軍統之二衛始制前驅由基強弩為三部司
馬各置督史左衛熊渠武賁右衛佽飛武賁二衛各五
部督其命中武賁驍驃游擊各領之又置武賁羽林上
騎異力四部并命中為五督其鎮衛四軍如五校各置
千人武帝甚重兵官故軍校多選朝廷清望之士居之
文王初啟晉臺始置二衛有前驅養由之弩及設三部
有熊渠佽飛之衆武帝龍飛乘兹奮翼武紀泰始元
年十二月戊辰置中軍將軍(中軍將軍羊祐嘗為左僕射)二年八月
丙辰省右將軍官三年正月丁未罷武衛將軍官八月
罷都護將軍四年二月庚子罷中軍將軍置北軍中候
三月己亥罷振威揚威護軍官置左右積弩將軍五年
六月罷鎮軍將軍復置左右將軍官八年四月置後將
軍以備四軍六年十二月戊辰復置鎮軍官七年六月
詔公卿以下舉將帥各一人十二月罷中領軍并北軍
中候九年七月置五官左右中郎將唐官志晉武帝
始置左右中三衛將軍六典注泰始元年省
領軍北軍中候中領軍將軍羊祜統二衛前後
左右驍騎等七軍營兵志四征興於漢代四
安起于魏初四鎮通于柔遠四平立于喪亂其
度遼凌江輕車強弩式揚遐外用表攻伐當塗尅
平諸夏初有軍師祭酒參掌戎律(青龍二年衛尉辛毗杖節為軍)
(師)
晉五校
志屯騎步兵越騎長水射聲等校尉是為五校屯騎
(太興初譙王承)李儉步兵(咸寧初燕王機)阮籍王濬越騎(元康初王浚)咸寕
(三年淮南王允)長水(下邳王晃)射聲(東安公縣)翊軍校尉(唐彬)王
濬傳拜輔國大將軍領步兵校尉舊校唯五置此營自
濬始詔依征鎮增兵五百人為輔國營給親騎百人官
騎十人置司馬温嶠傳上疏曰先朝使五校出田今
四軍五校有兵者及護軍所統外軍可分遣二軍出屯
要處春秋時入作卿輔出將三軍宜省軍校無兵者
唐武德元年廢越騎步兵二校尉
晉北府兵君子營元戎禁營
傳太元二年(十月)謝玄為兖州刺史監江北諸軍募驍勇
之士得彭城劉牢之等數人以牢之為參軍領精銳為
前鋒戰無不捷號北府兵敵人畏之(東晉謂京口兵可用故北府兵最精)
(唐亦用宣潤拏手平淮甸)成帝初劉超遷射聲校尉時軍校無兵
義興人多義隨超因統其衆以宿衛號君子營(超自義興太守)
(拜中書侍郎越有君子六千人為中軍)潘岳賦靈臺四有元戎禁營玄
幕綠徽谿子巨黍異絭同機礟石雷駭激矢蝱飛以先
啓行曜我皇威(注元戎兵車也禁營謂五營也陸機洛陽記五營校尉前後左右將軍府在城)
(中不言所處)馬隆為武威太守募限腰引弩三十六鈞
弓四鈞立標簡試自旦至中得三千五百人因請自
至武庫選仗(太康元年悉去州郡兵大郡置武吏百人小郡五十人山濤言不宜去州郡武)
(備)
魏六軍府兵
後魏書西魏大統八年宇文泰倣周典置六軍合為百
府(每府一郎將統之分屬二十四軍開府各領一軍大將軍凡十二人每一大將軍統二府一柱國統二大)
(將軍凡柱國六員復加持節都督以統之)十六年籍民之有材力者為府兵
初孝文太和十九年八月乙巳選武勇之士十五萬人
為羽林虎賁充宿衛隋以府隷于左右十二衛及東
宫率府置衛大將軍一人將軍二人即開府之位也
梁領軍護軍與左右衛驍騎游騎為六軍將軍
東南兵
漢高祖用閩越兵孝景用東甌兵武帝用會稽兵光武
用江夏兵周瑜以江上之師破操于赤壁謝玄以淮堧
之衆蕩氐于肥水虞潭以東方兵共平僣叛劉牢之以
北府兵屢挫強敵臨霸上入長安又皆吾水軍步騎未
嘗募之西北也吳中子弟荆楚劍客宣潤弩手班
班見史籍皆天下勁兵處也漢置都尉九十而九江
臨淮會稽丹陽豫章財各一尉唐府兵六百三十餘
所江淮兩道不過八九
王海卷一百三十七
