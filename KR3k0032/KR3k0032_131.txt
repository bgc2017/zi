卷一百三十
玉海卷一百三十
宋王應麟撰
官制
宗戚訓皇族(宗官)
古之待同姓為宗法以綂之宗其繼太祖者為大宗
宗其繼高祖者為小宗大宗一小宗四為氏族以别
之自太祖為正姓高祖為庶姓庶姓别於上而戚單
於下則分之以氏合之以族自古后族能以德禮
進退全宗保名者蓋鮮矣明哲之君知驕侈之易滿
榮辱之難保授任各當其才祿位不過其量告之以
天命不易誡之以大義滅親使居無過之地永享不
貲之福與國終始不失其所親也
黃帝二十五宗
見前
堯九族
堯典以親九族九族既睦注睦高祖玄孫之親疏上自
高祖下至玄孫
周封建文昭武穆導訓諸侯二十六國
左傳僖二十四年富辰諫曰昔周公弔二叔之不咸故
封建親戚以蕃屏周管蔡郕霍魯衛毛𥅆郜雍曹滕畢
原鄷郇文之昭也邘晉應韓武之穆也凡蔣邢茅胙祭
周公之胤也(疏云一十六國武王克商之後下及成康之世乃封建畢昭九年傳曰文武成康建)
(母弟則康王之世尚有封國非獨周公時也)召穆公思周德之不類故糾合
宗族于成周而作詩曰常棣之華鄂不&KR1661;&KR1661;凡今之人
莫如兄弟其四章曰兄弟䦧于牆外禦其侮(周語周文公之詩日)
外禦其侮(曹文昭晉武穆而曹為伯甸武王母弟八人三列公卿而五叔無官魯衛晉皆叔而文武成康之)
(伯不獲是分蔡叔康叔之兄而衛先蔡則於昭穆長幼之中以賢否為進退功過為先後有尚德勸能之意)
(五等之侯兩社之輔三等之采六遂之邑有封畛土略以處之彛器分物以昭之祝宗卜史以秩之宗氏分族以)
(維之)昭二十六年王子朝曰武王成康並建母弟以蕃屏
周亦曰吾無專享文武之功二十八年成鱄曰昔武王
克商光有天下其兄弟之國者十有五人姬姓之國者
四十人皆舉親也定四年子魚曰成王選建明德以
蕃屏周襄二十九年叔侯曰虞虢焦滑霍揚韓魏皆
姬姓也隱六年我周之東遷晉鄭焉依僖五年宮
之竒曰大伯虞仲大王之昭也虢仲虢叔王季之穆也
荀子周公立七十一國姬姓獨居五十三人周之子
孫苟不狂惑者莫不為天下之顯諸侯史記表文武
成康所封數百周同姓五十二周語宣王欲任國子
之能導訓諸侯者樊穆仲曰魯侯孝乃命魯孝公於夷
宮(賈侍中云國子諸侯之嗣子欲使訓導諸侯子也先儒謂孝公之為公子也嘗入京師為國子以此觀)
(之雖羣公子亦多入成均也漢楚王遣子郢客入都受業)
周庶子官(詳見上)
康誥矧惟外庶子訓人文王世子庶子之正於公族
者教之以孝弟睦友子愛明父子之義長幼之序(注庶子司)
(馬之屬掌國子之倅為政於公族者)其朝于公内朝則東面北上臣有貴
者以齒其在外朝則以官司士為之其在宗廟之中則
如外朝之位宗人授事以爵以官其登餕獻受爵則以
上嗣庶子治之(治公族之禮也)雖有三命不踰父兄古者庶子
之官治而邦國有倫衆鄉方矣禮夏官諸子掌國子
之倅(下大夫二人中士四人注王公卿大夫士之子者或曰庶子)燕禮獻庶子于
阼階上如獻士之禮注庶子掌正六牲之體及舞位使
國子修德學道庶子之官也燕義周天子有庶子官
(庶子者訓公族之官即今之宗正也)春官内宗凡内女之有爵者外宗凡
外女之有爵者都宗人上士二人中士四人家宗人如
都宗人之數詩采蘋宗室牖下注太宗之廟也箋祖
廟既毁教于宗室(昏義注宗子之家也)湛露厭厭夜飲在宗載
考注夜飲必於宗室箋云夜飲之禮在宗室同姓諸侯
則成之於庶姓其讓之則止
周宗盟宗正宗官(見宗伯)
左傳隱十一年周之宗盟異姓為後正義服虔以宗盟
為同宗之盟周人貴親先敘同姓以其篤於宗族謂之
宗盟魯人為此言見其重宗之義異姓為後謂王官之
伯降臨諸侯以王命而盟者春秋之世狎主齊盟者則
不復先姬姓也踐土之盟其載書云王若曰晉重魯申
是用王命而盟也召陵之會劉子在焉故祝佗引踐土
為比為有王官故也宋之盟楚屈建先於趙武若姬姓
常先則楚不得競也且言周之宗盟是唯周乃然故釋
例曰用周而言指謂王官之宰臨盟者也餘雜盟未必
皆然覲禮曰諸侯前朝皆受舍于朝同姓西面北上異
姓東面北上朝覲就爵同之中先同姓後異姓若盟則
爵雖不同先同姓也司儀土揖庶姓(無親者)時揖異姓
(昏姻者)天揖同姓宋百官春秋周受命封建宗盟始選
宗室之長而董正之謂之宗正成王時彤伯嘗為是官
小宗伯掌三族之别以辨親疏其正室謂之門子注
三族謂父子孫人屬之正名記曰親親以三為五以五
為九正室適子也將代父當門者疏以父親祖以子親
孫以三為五也以祖親曾高以孫親曾玄以五為九也
漢百官表宗正注應劭曰周成王時彤伯入為宗正
師古曰彤伯為宗伯不謂之宗正
晉公族
左傳宣三年晉成公即位乃官卿之適子而為之田以
為公族又官其餘子亦為餘子庶子為公行晉於是有
公族餘子公行正義公族之官掌教公之子弟晉語
晉選公族大夫必以端惠者教之文敏者道之果敢者
諗之鎮靜者修之蓋膏梁之性難正也
魯宗司宗人(見官制六卿)
左傳哀公欲立夫人使宗人釁夏獻其禮公曰汝為宗
司(又夏父弗忌為宗人)魯語宗人夏父展注宗伯也又曰宗
室之謀不過宗人注宗人用同姓若漢宗正用諸劉(揚雄)
(宗正箴禮有攸訓屬有攸籍各有育子世以不錯)文王世子宗人授事以官
尊賢也古者庶子之官治而邦國有倫衆鄉方矣(宗人典禮)
(者虞曰秩宗商曰太宗周曰宗伯其義一也)
漢宗正官
高紀七年二月置宗正官以序九族百官表宗正秦
官掌親屬有丞元始四年更名宗伯屬官有都司空令
丞内官長丞又諸公主家令門尉皆屬焉(莽并其官於秩宗)高
后二年上邳侯郢客景元年平陸侯禮三年德侯通元
狩四年沈猷侯受為宗正坐聽請不具宗室始元二年
光祿大夫辟彊元鳳元年大中大夫德初元元年諫大
夫更生竟寧元年陽城侯慶忌元始四年宗正容更為
宗伯永平三年劉平建初二年般永元十三年愷為
宗正建初中劉軼(梁孝王之裔)為宗正遂世掌焉(矩寵祐)揚
雄箴伯臣司宗唐六典漢宗正之官不以他族楚元
王子郢客辟彊德等遞為之(又劉德劉茂為丞)晉志宗正二
星在帝座東南宗大夫也宗人四星在宗正東主錄親
疏享祀族人有序則如綺文而明正宗星二在候星東
宗室之象魏以皇族晉兼用庶姓東平王蒼曰
自漢興以來宗室子弟無得在公卿位者宗室不宜
典三河(劉歆)王國人不宜在京師(彭宣)王國人不得宿衛(龔勝)
(彭宣)王舅不宜備九卿(馮野王馮立馮參竟寧中以王舅出)
漢啟九國廣宗室
諸侯王表漢初懲亡秦孤立之弊尊王子弟大啟九國
(史記九國之數有淮陽徐廣并淮陽為九長沙異姓不與焉荆絶乃封吳)自鴈門以東盡遼
陽為燕代常山以南太行左轉度河濟漸于海為齊趙
穀泗以往奄有龜蒙為梁楚東帶江湖薄會稽為荆吳
北界淮瀕略廬衡為淮南波漢之陽亘九嶷為長沙諸
侯比境周帀三垂外接胡越天子自有三河東郡潁川
南陽自江陵以西至巴蜀北自雲中至隴西與京師内
史凡十五郡公主列侯頗邑其中而藩國大者夸州兼
郡連城數十宮室百官同制京師吳王濞傳晁錯說
景帝曰昔高帝初定天下昆弟少諸子弱大封同姓故
孽子悼惠王王齊七十二城庶弟元王王楚四十城兄
子王吳五十餘城封三庶孽分天下半賈誼傳高皇
帝擇良日立諸子雒陽上東門之外畢以為王而天下
安注師古曰諸侯國在關東故於東門外立之史記
表高祖子弟同姓為王者九國唯長沙異姓注徐廣曰
齊楚荆淮南燕趙梁代淮陽荆絶乃封吳史呂后紀
劉氏所立九王唐世系表漢鑒秦務廣宗室世其國
地(史記激秦之無尺土封故大封同姓以鎮萬民之心)諸侯王廣封連城犬牙相錯為磐石宗高皇帝
(規土連城布王子孫是以支葉扶疏異姓不得間也)黃圖漢儀册封諸王必於
祖廟册命之示不敢專也
漢屬籍諸王世譜宗室名籍
文紀四年五月復諸劉有屬籍家無所與宣紀有詔
掖廷養視上屬籍宗正地節元年夏六月詔曰朕惟念
宗室屬未盡而以罪絕若有賢材改行勸善其復屬使
得自新元紀初元元年夏四月賜宗室有屬籍者馬
一匹至二駟五年四月賜宗室子有屬籍馬一匹至二
駟成紀建始元年二月賜宗室有屬籍者錢帛各有
差哀紀綏和二年四月丙午帝即位賜宗室王子有
屬者馬各一駟平紀元始元年正月詔宗室屬未盡
而以罪絶者復其屬田蚡傳蚡為太尉舉擿諸竇宗
室無行者除其屬籍安紀元興元年四月庚午大赦
天下改元宗室以罪絶者悉復屬籍順紀永建元年
正月甲寅詔朕奉承大業與人更始宗室以罪絶者皆
復屬籍馬后紀其外親美車服不軌法度者使絶屬
籍遣歸田里鄧后紀后從兄康以太后久臨朝託病
不朝太后遂免康官絶屬籍續百官志宗正卿一人
中二千石掌序錄王國嫡庶之次及諸宗室親屬遠近
郡國歲因計上宗室名籍注胡廣曰又一歲治諸王世
譜差序秩第隋志漢初得世本而漢又有帝王年譜
秦衛鞅變法宗室非有軍功論不得為屬籍
漢諸王傅
表諸侯有太傅輔王内史治國民中尉掌武職丞相綂
衆官羣卿大夫都官如漢朝景帝中五年改丞相曰相
武帝損郎中令秩千石改太僕曰僕(千石)成帝綏和元年
省内史更令相治民(太傅但曰傳)景紀中二年詔諸侯太
傅初除之官大行奏策為太傅者韋孟唐生於楚賈
誼於梁夏侯始昌於昌邑轅固於清河師丹彭宣慶普
於東平韓嬰於常山伏理於高密戴德於信都丁姓於
中山鄧彭祖於真定衛綰於河澗杜林於東海(彊封東海王重)
(選官屬以林為傅時諸王傅或多交游惟林有召必至)何敞於濟南(永元初)為相
者曹參石慶於齊董仲舒於江都膠西張敞於膠東王
尊於東平禇大於梁孔霸於高密内史則梁之韓安
國楚之何武中尉則昌邑之王吉淮陽之韋玄成王
式為昌邑王師以三百五篇諫(吳王濞傳有太子師傅)河澗獻
王立毛氏詩左氏春秋博士高帝時諸侯得除内史
以下漢獨為置丞相(梁孝王以至親故得自置相二千石)傅寬為齊右丞相或者侯國亦有兩相乎
(武作左官之律)漢興諸王侯皆自治民聘賢(楚王聘龔舍為常侍)東
(平憲王辟林撫為西曹掾尋以為師友)宋志前漢王國置文學(六典注魏氏諸)
(王始有文學員)晉志王置師友文學各一人(景帝諱改師為傅)友者因文
王仲尼四友之名(改大守為内史省相及僕有郎中令中尉大農為三卿)晉孔安國領東海王師廣陵
(王以劉實為師)齊竟陵王子良開西邸招文學梁武帝與沈
約謝朓王融蕭琛范雲任昉陸倕等並游焉號曰八友
(梁皇弟皇子友各一人)
采庶子之春華忘家丞之秋實(庶子劉公幹家丞邢顒)平臺逸響
南皮高韻
漢戚里外戚箴
石奮傳徙其家長安中戚里以姊為美人故也注於上
有姻戚者居之故名戚里(長安記戚里在城内)外戚恩澤侯表
薄昭竇嬰上官衛霍之徒以功爵其餘后父據春秋褒
紀之義帝舅緣大雅申伯之意寖廣博矣崔駰曰漢
興以後迄于哀平外家二十保族全身四人而已(漢二十四)
(帝惟孝文光武明帝不重外戚皆保其宗)崔琦作外戚箴潘岳西征賦
窺七貴於漢廷疇一姓之或在(呂霍上官丁趙傅王)前史贊曰
外戚興者許史三王丁傅之家皆重侯累將窮貴極富
見其位矣未見其人也
漢侯邑列位推恩令
武紀元朔二年春正月詔曰梁王城陽王親慈同生願
以邑分弟其許之諸侯王請與子弟邑者朕將親覽使
有列位焉於是藩國始分而子弟畢侯矣諸侯王表
文帝采賈生之議分齊趙景帝用晁錯之計削吳楚武
帝施主父之冊下推恩之令使諸侯王得分戸邑以封
子弟不行黜陟而藩國自析自此以來齊分為七趙分
為六梁分為五淮南分為三(齊城陽濟北濟陽菑川膠西膠東趙平原真定中山)
(廣川河間梁濟川濟東山陽濟隂淮南衡山廬江)皇子始立者大國不過十餘
城長沙燕代雖有舊名皆無南北邊矣(史記表齊趙梁楚支郡名山陂)
(海咸納於漢)王子侯表大哉聖祖之建業也後嗣承序以
廣親親至于孝武以諸侯王畺土過制或僣差失軌而
子弟為匹夫輕重不相準於是制詔御史諸侯王或欲
推恩分子弟邑者令各條上朕且臨定其號名自是支
庶畢侯矣(史記建元以來王子侯表始於元光五年五月壬子兹侯明終於祝兹侯元光侯者七元)
(朔侯者一百二十七元狩侯者二十五元鼎侯者三)
自元朔二年以後始於張梁侯仁龍丘侯代劇原侯
錯懷昌侯高遂平望侯賞繼以臨衆侯始昌葛魁侯
寬益都侯胡平的侯強劇魁侯黑終於揤裴侯道澎
侯屈釐此侯邑之號名也有封於五月之乙巳甲戌
者有封於六月之甲午者三年十月之癸酉者推而
析之以至於元鼎元封訖於征和二年三月丁巳此
始封之位次也通計表中自元朔二年後封者百六
十五人其封之年月先後皆具亦有不得其封年者
先是元光五年六年與元朔之元嘗封十三人兹侯
明至淮陵侯定國菑川城陽濟北高後也梁代諸
王文昭也魯中山廣川河間長沙膠東景穆也高
帝封諸王其子孫無與漢俱存亡者文帝封梁城陽
菑川景帝封河間長沙中山常山武昭帝封廣陽廣
陵高密數國至莽而廢
賈誼傳欲天下治安莫若衆建諸侯而少其力割地定
制今齊趙楚各為若干國使悼惠王幽王元王之子孫
畢以次各受祖之分地及燕梁他國皆然云云主父
偃傳偃說上曰今諸侯子弟或十數而適嗣代立餘雖
骨肉無尺地之封則仁孝之道不宣願陛下令諸侯得
推恩分子弟以地侯之彼人人得所願上以德施十分
其國必稍自銷弱矣於是上從其計後紀建武二年
十二月戊午詔宗室列侯為王莽所廢並復故國若已
没上子孫見名尚書封拜
漢封立三王
史記世家元狩六年大司馬臣去病上疏皇子賴天能
勝衣趨拜至今無號位師傅官願詔有司因盛夏吉時
定皇子位三月乙亥奏未央宮制曰下御史臣青翟臣
湯等請所立國名制曰更議以列侯家之列侯臣嬰齊
中二千石臣賀博士臣安等議曰陛下奉承天統明開
聖緒續蕭文終侯之後于鄼褒厲羣臣平津侯等昭六
親之序明天施之屬使諸侯王封君得推私恩分子弟
戸邑錫號尊建百有餘國而家皇子為列侯則尊卑相
踰列位失序不可以垂統萬世制曰康叔親屬有十而
獨尊者褒有德也周公祭天于郊故魯有白牡騂剛之
牲羣公不毛賢不肖差也朕甚慕焉四月戊寅青翟等
奏昔周爵五等春秋三等因時而序尊卑高帝封建諸
侯爵位二等皇子或在襁褓立為諸侯王為萬世法不
可易竊與列侯臣壽成等二十七人議皆曰高帝王子
孫廣支輔所以宣至尊也請令史官擇吉日具禮儀上
御史奏輿地圖他皆如前故事制曰可四月丙申奏未
央宮太僕賀行御史大夫事言太常臣充言二十八日
乙巳可立諸侯王臣昧死奏輿地圖請所立國名禮儀
别奏制曰立皇子閎齊王旦燕王胥廣陵王太史公曰
封立三王天子恭讓羣臣守義
漢諸侯王子弟邑號名
見推恩令係武帝元朔二年正月高祖羹頡侯信等
三人高后朱虛侯章等三人孝文管共侯罷軍等十四
人景帝平陸侯禮等七人武帝一百七十八人元朔元
年前十三人兹侯明等至淮陵侯定國元朔二年後一
百六十五人梁共王子(張梁侯仁一人)菑川懿王子(龍丘侯代等十二人)
(又諸王子元侯何等四人)城陽共王子(雷侯一人子東莞侯吉等十二人又頃王子麥昌侯等二)
(十人)趙敬肅王子(尉文節侯丙等十八人又六人不得封年)中山靖王子(廣望節侯)
(忠等二十人)廣川惠王子(蒲領侯嘉等四人又二人不得封年又繆王子甘井侯光等二人)
河間獻王子(平城侯禮等十人又一人不得封年)濟北貞王子(安陽侯樂等七人又)
(式王子四人)代共王子(离石侯綰等九人)齊孝王子(博陽侯就等十人又一人不得)
(封年)魯共王子(寧陽節侯恬等五人)長沙定王子(路陵侯童等十一人)衡山王
子(一人)膠東康王子(臯虞侯建等三人)後傳東平王蒼上疏曰
自漢興以來宗室子弟無得在公卿位者
漢宗師
平紀元始五年正月祫祭明堂諸侯王二十八人列侯
百二十人宗室子九百餘人徵助祭禮畢封孝宣曾孫
信等三十六人為列侯餘益戸賜爵金帛補吏各有差
詔曰惟宗室子皆太祖高皇帝子孫及兄弟吳頃楚元
之後漢元至今十有餘萬人莫能相紏或陷入刑罪其
為宗室自太上皇以來族親各以世氏郡國置宗師以
紏之致教訓焉二千石選有德義者為宗師(李守為莽宗卿師)
後傳盧植獻書竇武曰宜依古禮置諸子之官召王
侯愛子宗室賢才崇訓導之義簡其良能隨用爵之強
幹弱枝之道也
漢外屬圖五宗
竇融傳建武五年夏遣長史劉鈞奉書隗囂反融與五
郡太守共砥礪兵馬上疏請師期帝深嘉美之乃賜融
以外屬圖及太史公五宗外戚世家魏其侯列傳詔報
曰每追念外屬孝景皇帝出自竇氏定王景帝之子朕
之所祖昔魏其一言繼統以正長君少君尊奉師傅修
成叔德施及子孫此皇太后神靈上天祐漢也注景帝
子十三人為王而母五人同母者為一宗故曰五宗
景十三王傳景帝十四男王皇后生武帝栗姬生臨江
閔王榮河間獻王德臨江哀王閼程姬生魯共王餘江
都易王非膠西于王端賈夫人生趙敬肅王彭祖中山
靖王勝唐姬生長沙定王發王夫人生廣川惠王越膠
東康王寄清河哀王乘常山憲王舜(其後漢益封其支子為六安泗水王)
史記自吳楚後五宗王世漢為置二千石去丞相曰
相銀印諸侯獨得食租稅
漢建武封皇子司空輿地圖
光武紀建武十五年初巴蜀既平大司馬吳漢上書請
封皇子不許重奏連歲三月乃詔羣臣議大司空融固
始侯通膠東侯復高密侯禹太常登等奏議曰古者封
建諸侯以藩屏京師周封八百同姓諸姬並為建國高
祖聖德光啟天下封立兄弟諸子不忘舊章陛下興復
宗統功臣宗室咸蒙封爵多受廣地或連屬縣今皇子
賴天能勝衣趨拜宜因盛夏吉時定號位以廣藩輔臣
請大司空上輿地圖太常擇吉日具禮儀制曰可夏四
月戊申以太牢告祠宗廟丁巳使大司空融告廟封皇
子輔為右翊公英為楚公陽為東海公康為濟南公蒼
為東平公延為淮陽公荆為山陽公衡為臨淮公焉為
左翊公京為琅邪公十六年冬十月辛巳進右翊公輔
為中山王食常山郡其餘九國公皆即舊封進爵為王
(十九年彊為東海王二十八年就國優以大封兼食魯郡合二十九縣永平二年以五縣益東平國)光武十
(子胙土分王沛獻尊節東平好善東海謙遜琅邪好學)明帝諸子之封裁令半楚淮陽諸國曰我子不當與
(先帝子等)
漢建武封宗室
紀建武十三年二月丙辰詔曰長沙王興真定王得河
間王邵中山王茂皆襲爵為王不應經義其以興為臨
湘侯得為真定侯邵為樂成侯茂為單父侯其宗室及
絕國封侯者凡一百三十七人丁巳降趙王良為趙公
太原王章為齊公魯王興為魯公劉般傳建武九年
封菑丘侯奉孝王祀使就國十九年幸沛問郡中諸侯
行能太守薦般束修至行為諸侯師二十年從還洛留
為侍祠侯永平十年還為朝侯
漢列侯印
東平憲王蒼傳永平十一年正月蒼與諸王朝京師還
國帝乃遣使手詔賜國中傅曰日者問東平王處家何
等最樂王言為善最樂其言甚大今送列侯印十九枚
諸王子年五歲以上能趍拜者皆令帶之十五年春三
月帝幸東平以所作光武本紀示蒼蒼因上光武受命
中興頌(十五年帝東巡狩召廣陵侯元壽兄弟會東平宮班賜御服又取皇子輿馬悉與之)唐
王珪為魏王泰師泰問所習珪曰東平王蒼稱為善最
樂願王志之帝聞喜曰兒可以無過矣
漢宗正著錄
後百官志注臣昭曰高祖謀深慮久封建子弟蕃維盤
固齊代淮楚皆為外重哀平之際劉氏徧於四海宗正
著錄遂以萬數後漢循前迹光武十子並列畿外近郡
孝明八國不能開庇遠民國近則不可以大不大則不
足為彊本支之援終以少固漢氏得之微猶能四百載
魏氏失之甚不滿數十年晉世矯枉太過非簡賢之授
無愚智之辨(漢伍被傳吳王賜號為劉氏祭酒受几杖而不朝)綏和二年六月詔曰河間王良
為宗室儀表益封萬戸(後漢肅宗時宋意上疏濟南王康中山王焉先帝昆弟比年朝見久留京師崇以叔)
(父之尊問之家人之禮車入殿門即席不拜分甘損膳賞賜優渥衍食它縣男女少長並受爵邑云云)盧植
(說竇武曰同宗相後披圖按牒以次建之何勲之有魏東阿王植上疏曰權之所在雖疏必重埶之所去雖)
(親必輕蓋取齊者田族非呂宗也分晉者趙魏非姬姓也)
漢四姓
見小侯學樊郭隂馬漢官儀曰皇后父兄率為特
進侯朝會位次三公故章帝啟馬太后曰漢典舅氏之
封侯猶皇子之王功臣四姓為朝侯侍祠侯皆在五校
下馬鉅為常從小侯東海王卒詔京師親戚四姓
小侯皆會葬贊曰樊氏世篤隂亦戒侈恂恂苗裔傳
龜襲紫(公侯皆紫綬金印龜鈕)庾元規曰西京七族東京六姓
(二竇鄧閻梁何)柔惠且直景周之申明戒好謙師漢之宏
晉泰始封諸王
武紀泰始元年十二月丁卯封皇叔祖父孚為安平王
皇叔父幹為平原王亮為扶風王伷為東莞王駿為汝
隂王彤為梁王倫為琅邪王皇弟攸為齊王鑒為樂安
王幾為燕王皇從伯父望為義陽王皇從叔父輔為渤
海王(渤海至陳王斌凡十四人)皇從父兄洪為河間王皇從父弟楙
為東平王地理志泰始元年封諸王以郡為國邑二
萬戸為大國置上中下三軍兵五千人邑萬戸為次國
置上軍下軍兵三千人邑五千戸為小國置一軍兵千
五百人王不之國官於京師陸機傳機以聖王經國
義在封建因著五等論河間王顒傳非親親不得都
督關中顒於諸王為疎特以賢舉武十三王傳泰始
之受終也乃憲章往昔廣誓山河大開藩屏文昭武穆
方駕於魯衛應韓磐石犬牙連衡於吳楚齊代
晉宗師宗正圖譜
武帝紀咸寧三年春正月丙子朔詔曰召穆公紏合兄
弟而賦常棣之詩此姬氏所以本支百世也今以衛將
軍扶風王亮為宗師所當施行皆諮之汝南王亮傳
晉宗室盛無以統攝以亮為宗師訓導觀察有不遵禮
法小者正以義方大者隨事聞奏(梁王彤亦為宗師彭城王紘領大宗師)
(東晉省)職官志宗正統皇族宗人圖諜哀帝省并太常
元魏天賜元年十一月命宗室置宗師(八國州郡各置師以辨宗)
(黨舉才行如魏晉中正之職)太和二十二年以彭城王勰為宗師有
不遵教典隨事以聞西魏廣陵王欣為大宗師後周
有宗師中大夫
元魏宗誡
北史西魏御憑雲觀引諸王敘家人禮為宗誡十條賜
之
唐宗師
舊紀武德二年二月丙戌十六日詔天下諸宗姓任官
者在同列之上無職任者不在徭役之限每州置宗師
一人以相統攝志武德二年置宗師一人後省鄴
侯傳曰李勉宗室儀表也古有父師又西魏廣陵王欣
為大宗師望陛下特寵異之以為宗師上曰善因令領
都宗正之務可也
唐武德封皇子
舊紀武德三年六月丙午封皇子元景為趙王元昌為
魯王元亨為酆王(高祖二十二子)皇孫承宗為太原王承道為
安陸王承乾為常山王恪為長沙王泰為宜都王(四年三月)
(泰進封魏王四月甲寅封子元方周元禮鄭元嘉宋元則荆元茂越王十二月壬申元嘉徙封徐六年四月壬)
(申封元璹蜀元慶漢王八年十一月辛丑徙封元璹吳元慶陳王)傳武德五年元景
與魯酆二王同封四年元方與鄭宋荆滕四王同封六
年元軌與幽漢二王同封
唐武德廣支蕃
膠東郡王道彦傳初武德五年同封者孝詧為高密王
孝同淄川王孝慈廣平王孝友河間王孝節清河王孝
義膠西王(通鑑云武德五年十一月乙酉封宗室略陽公道宗等十八人為郡王道宗道元從父弟)
(也)於是唐始興務廣支蕃鎮天下故從昆弟子自勝衣
以上皆爵郡王太宗即位舉屬籍問大臣曰盡王宗子
於天下可乎封德彛曰漢所封唯帝子若親昆弟其屬
遠非大功不王如周郇滕漢賈澤尚不得苑土所以别
親疎也於是疏屬王者皆降為公唯嘗有功者不降故
道彦等並降封公(紀武德九年十一月庚寅降宗室郡王非有功者為縣公)贊曰始
唐興疏屬畢王至太宗稍降封時天下已定帝與名臣
蕭瑀等喟然講封建事(貞觀三年十二月十六日)欲與三代比隆而
魏徵李百藥皆謂不然徵以民人始復生業遽起而瓜
分之故有五不可之說百藥舉春秋二百四十六年之
禍亟於哀平桓靈詆曹元首陸士衡之言以為謬悠而
顔師古獨議建諸侯當少其力與州縣雜治以相維持
然天下由是罷不復議至名儒劉秩目武氏之禍至謂
郡縣可以少寧不可以久安大抵與曹陸相上下而杜
佑柳宗元深探其本據古騐今而反覆焉江夏
王道宗傳弟道興武德初爵廣陵郡王以屬疏降
封縣公道立嗣封高平王後降封縣公(襄邑王神符子七人)
(並爵郡王襄武郡王琛子儉河間王孝恭子崇義皆襲王例降為公)景元子孫乘
運而奮至河間之功江夏之略可謂宗室標的
會要武德元年六月封宗室子孝基永安王道元淮陽
叔良長平神通永康神符襄邑德良長樂道素竟陵博
乂隴西奉慈渤海王十月封皇從弟琛襄武爰廬江王
(淮安靖王神通十一子得王者七人)
唐諸王世封刺史
太宗紀貞觀十一年六月己未六日以諸王為世封刺
史戊辰十五日以功臣為世封刺史十三年二月庚子
停世封刺史荆王元景傳貞觀十一年詔荆州都督
荆王元景梁州都督漢王元昌徐州都督徐王元禮潞
州都督韓王元嘉遂州都督彭王元則鄭州刺史鄭王
元懿絳州刺史霍王元軌虢州刺史虢王元鳳豫州刺
史道王元慶鄧州刺史鄧王元裕壽州刺史舒王元名
幽州都督燕王靈䕫蘇州刺史許王元祥安州都督吳
王恪相州都督魏王泰齊州都督齊王祐益州都督蜀
王愔襄州刺史蔣王惲揚州都督越王正并州都督晉
王治泰州都督紀王謹所任州刺史并功臣令世襲(會要)
(六月六日詔元景等地居旦奭望乃間平宜冠藩垣胙以休命)會長孫無忌等固辭遂
廢不行蕭瑀傳帝問瑀朕欲長保社稷奈何瑀曰三
代有天下長久者類封建諸侯以為藩屏秦置守令二
世而絕漢分王子弟享國四百魏晉廢之亡不旋踵帝
納之始議封建(左庶子于志寧以古今事殊恐非久安之道上疏爭之竟從志寧議)李
百藥傳太宗時議裂土與子弟功臣百藥上封建論理
據詳切帝納其言而止(百藥推天命乃臆論也)
唐宗室世系宗室四十一房(宗室宰相)屬籍
宗室世系表宗室四十一房一曰定州刺史三十九曰
惠宣太子蜀王房又有隴西渤海二房定著三十九房
終唐之世有宰相十一人郇王房有林甫回鄭王房有
程石福小鄭王房有勉夷簡宗閔常山王房有適之吳
王房有峴惠宣太子房有知柔(自玄宗以後諸王不出閤不分房)宗室宰相
(傳贊唐宰相以宗室進相者九人)唐親王宰相四人秦齊平雍六典宗正卿掌皇
九族六親之屬籍以别昭穆之序(志同)紀親疏之列九廟
子孫其族五十有九(志凡親有五等先定於司封)光皇帝一族(定州刺史)
(乞豆)景帝之族六(譙蔡畢雍郇鄭)元帝之族三(梁蜀漢)高祖之族二
十有一(隱太子衛巢楚荆漢鄷周徐韓彭鄭霍虢道鄧舒魯江密膝)大宗之族十有
三(常山楚吳濮齊蜀蔣越紀代江趙曹)高宗之族六(梁許澤郇孝敬章懷)中宗之族
四(懿德庶人節閔殤帝)睿宗之族五(寧王惠莊惠文惠宣隋王)張說文高祖
太宗作藩帝家用建王國二十一族堯之昭也十有一
宗文之穆也(志卿從三品少卿從四品知圖譜官玉牒官一人注龍朔二年改司宗光宅元年曰)
司屬寺(峴齊物思訓崇義道堅祗道古神通神符為卿涵為少卿)李百藥亦為卿會要永
徽二年九月二十一日問宗正卿李博乂曰諸親有除
屬者曰屬疏故除總三百餘人上曰服屬雖疏理不可
降宜依舊編入屬籍天寶元年七月二十三日詔凉武
昭王四公子孫並編入屬籍(武德初李襲志及子弟豫宗正屬籍李勣賜姓附宗)
正屬籍(景龍二年閏九月敕皇宗祖廟雖毁其子孫皆於宗正附籍開元二十五年五月辛丑命有司選宗)
(子有才者授以臺省及法官京縣官)
唐五王宅十王宅百孫院維城庫崇
仁禮院
見院及宅類
唐王府官
志王府官傅一人(從三品)掌輔正過失諮議一人(正五品上)掌
訏謀議事友一人(從五品下)掌侍游處規諷道義侍讀無定
員文學一人(從六品上)掌校經籍侍從文章東西閣祭酒各
一人(從七品上)掌禮賢良導賓客(自祭酒以上為王官)武德中置師一
人(王珪以禮書兼魏王泰師王見之為先拜問以忠孝)蓋文達為蜀王師常侍二人侍郎
二人皆掌表啟書疏贊相禮儀舍人四人謁者二人景
雲二年改師曰傅開元二年廢尋復置廢常侍侍郎謁
者舍人開成元年改諸王侍讀曰奉諸王講讀(李石奏改)大
中初復舊長史司馬(從四品)掌統府僚紀綱職務掾屬(正六)
(品上)主簿記室(從六品上)錄事功倉戸兵騎法士曹又有參軍
事行參軍典韱二人掌傳教令(自典籤以上為府官)武德初改書
佐曰參軍事貞觀中廢鎧田水三曹
侍讀袁承序晉王友兼徐齊𣆀潞王文學沛王侍
讀齊𣆀侍讀四王之邸袁利正周王侍讀徐岱貞元
初太子諸王侍讀
傳陸德明以經授中山王狄兼謨為益王傅文宗
將立魯王為太子慎選師傅庾敬休以戸侍兼王傅
友王弘直為荆王友郎餘令授霍王府參軍從父
知年為王友元軌為二賢入府
祭酒馬嘉運貞觀初越王東閣祭酒韋陟溫王府
東閣祭酒任敬臣以孝行為越王西閣祭酒許王文
學
諮議張復嗣為燕王諮議
典韱裴耀卿為相王府典韱與掾丘悦文學韋利
器更直備顧問府中號學直唐休璟為吳王府典韱
司馬劉禕之拜相王府司馬帝曰朕子賴卿以師
矩
錄事參軍蘇瓌擢豫王府錄事參軍
修撰沛王召王勃為府修撰次平臺秘略
秦王有友(于志寧)諮議(竇綸蕭璟)記室(房玄齡虞世南唐皎顔思魯)文學(姚思)
(廉禇亮)兵曹(杜如晦)鎧曹(禇遂良)士曹(戴胄閻立德)參軍事(薛元敬蔡允恭)
主簿(薛收李道元)典韱(蘇幹)高宗中宗時相王府長史以宰
相兼之(姚崇以鳳閣侍郎韋安石以中書今兼)魏雍衛王府以尚書兼之
徐韓二王為刺史府官同外官資望愈下永淳以前王
未出閤則不開府玄宗諸子名不出閤王官益輕而員
亦減天授二年置皇孫府官申白入楚鄒枚游梁
申穆重名應徐洪藻清切藩房(謝朓牋)
唐幸十六宅
實錄太和四年七月賜十六宅諸王綾絹二萬疋以内
庫充開成二年五月壬申幸十六宅宴諸王三年四月
甲午亦如之頒賜有差四年六月庚申幸十六宅宴樂
賜錢(開元後子孫皆生長深宮太和七年八月庚寅冊太子制諸王以今年出閤授刺史上佐)
唐諸王善惡錄
見錄類
唐維城典訓
藝文志儒家武后維城典訓二十卷列藩正論三十卷
(凡武后書皆元萬頃等撰)裴光庭維城前軌一卷
唐戚苑纂要
藝文志劉揚名戚苑纂要十卷戚苑英華十卷(袁說重修)
唐女則要錄
藝文志女訓十七家二十四部三百八十三卷始於劉
向列女傳終於鳳樓新誡王方慶以下不著錄五家唐
長孫后女則要錄十卷(后采古婦人之事著女則十篇又為論斥馬后不能檢抑外家)
(帝曰此書可以垂後)後漢皇甫規女師箴煌煌后妃玄紞
是閑穆穆夫人爰採潔繁奉上惟敬撫下惟慈怨
豈在明患生不思崔琦外戚箴無恃常好色有
歇微無怙常幸愛有陵遲日不常中月盈有虧履
道者固仗埶者危晉張華女史箴懽不可以瀆
寵不可以專專實生慢愛極則遷裴頠女史箴
綠衣雖多無貴於色邪徑雖利無尚於直春華雖
美期於秋實冰璧雖澤期於見日王廙婦德箴
在昧無愧幽不改虔唐桓彦範戒中宗曰詩以關雎
為始言后妃者人倫之本治亂之端也故舜之興以皇
英周之興以任姒桀奔南巢禍階末嬉魯桓滅國惑始
齊姜(書曰牝雞之晨惟家之索易曰無攸遂在中饋)
太平興國諸王府侍講咸平南北宅教授
(祥符諸院入學)
太平興國四年九月丁亥楊可法為皇子侍講(一作侍讀)八
年三月己巳王遹為王府諮議戴元翊善可法姚坦等
為皇子翊善邢昺諸王府侍講(先是詔丞郎給諫以上舉年五十以上通經者)
備宫寮(初置是官以遹等十人為之後不置諮議而翊善記室或止一員)仁宗封昇王始置友及諮議記
(室參軍)雍熙二年五月辛未命王龜從畢士安等四人為
王府記室上諭曰諸子生長深宮資良士贊導為善使
日聞忠孝之道至道元年正月皇姪皇孫以教授為名
孫蠙為之(三年八月孫奭為諸王府侍講)咸平元年正月癸酉始令諸
王府記室翊善侍讀等兼南北宅教授(雍王記室朱昂兼南宅翊善張)
蔚兼北宅教授南北宅始此(是年十一月賜南宮伴讀李文益緋不知始于何時)四年四月曹國公元儼
(出閤親擇張㢲為翊善景德二年十月以曹國公翊善戚維迂儒不能規戒命崔昈代之召對賜紫)咸平
四年九月壬午劉士元為南宮侍教(南宮北宅有侍教自此始)祥符
二年五月丁卯以講書終篇宴廣平公德彛等及侍教
時大雅於北宅三年七月壬寅詔南宮北宅大將軍已
下各赴書院講讀經史(諸院十歲以上並入學日受經學書至午後罷)北宅伴讀咸
平五年正月李坦三月王成象為之(祥符二年二月李頌南宮時大雅北宅侍教)天聖三年上
曰教授非止講經宜選履行端慤者七月以張維翰為
允弼宅教授(四年四月北宅教授王式為諸王府侍講十二日馬程為北宅教授)慶歷五
年二月戊子朔大宗正司請置翊善記室侍講詔楊中
和為侍講三月己未詔大宗正司曰朕建置宗官開敞
居第臨遣儒士往授經訓宜令睦親南北宅諸院教授
具聽習經典文辭書翰功課以聞(嘉祐三年十二月甲寅詔同)嘉祐八年
(淮陽郡王府置翊善記室侍講各一人九月王陶為翊善孫思恭侍講韓維記室參軍治平元年六月二十四)
(日並兼東陽王府二年正月邵亢穎王府翊善八月陳薦諸王府記室十月孫永孫固侍講四年七月詔諸宮)
(教授舉恬靜有經行者熙寧闕年正月王异岐王府翊善李育記室元祐元年闕)月王府翊善王汾記室鄭
(雍以久任遷秩)元豐三年二月七日辛丑改諸王宮侍講為講
書(八年有侍講虞太熙當攷)元祐五年喬執中徐王府侍講八年二
月六日詔皇弟大寧郡王以下出就外學於親王舊第
置學舍置諸王說書二員三月二十三日賜九經孟荀
揚子崇寧四年改教授為博士(大觀元年十二月八日置京兆高密郡王翊善)
(侍講記室蔡宗山等為之二年二月詔翊善侍讀如王友例令王答拜政和三年二月記室去參軍字)政
和七年八月甲申改諸王府侍讀侍講為贊讀直講紹
興三十年三月二十八日建王府置贊讀直講(以卿監郎官兼)
小學教授(以館職兼)三十二年九月四日鄧王以劉度贊讀
何俌直講慶王以陳良祐贊讀唐堯封直講恭王以程
大昌贊讀林栗直講乾道七年二月八日魏王封寧國
府十六日置長史司馬記室
太平興國封諸王
七年七月十三日甲午封皇子衛王廣平郡王同日拜
平章事八年十月戊戌改皇子名己酉封元佐楚元僖
陳真宗韓元份冀元傑益(上作戒子銘及詩賜之)十一月甲寅詔
宰相序立在親王上(以諸王年幼欲知謙損之道)端拱元年二月二
十三日封元偓等國公邑一千戸淳化五年二月二十
七日翰學張洎言益王以揚潤建社為吳王居大都督
之任豈宜加長史之號至道二年二月七日越王以杭
州大都督兼領壽春始去長史之號咸平二年十一月
三日詔親王領大都督節鎮者勿兼長史治平二年五
月十七日中丞賈黯請皇子及宗室卑屬除檢校三司
官者隨其遷序改授三公元豐七年二月十一日封
宗暉嗣濮王三月十七日御史臺言舊合班儀嗣王在
郡國之上宗姓又在同列之上
咸平宗正寺
見玉牒開寶六年正月以千牛衛將軍趙崇濟為少
卿景德二年命趙湘趙稹同判宗正寺祥符九年趙安
仁兼卿世長知寺事二月王旦請命丞郎已上兼卿給
舍以下兼少卿郎中以上兼丞京官兼主簿以為永制
天禧元年趙鼎為主簿慶歷四年七月辛巳趙槩判
宗正寺元豐六年九月十一日詔除長貳外自今不專
用國姓(志大宗正司統皇族故寺長貳不專以國姓)分案二設吏六建炎三年四月
省(以常少兼)紹興二年十二月復置少卿四年以命范沖
祥符宗室坐右銘
太宗太平興國八年封諸王上作戒子銘及詩以賜之
真宗撰五箴以自儆判宗正寺趙湘請著箴誡之文
以訓厲宗室使知孝悌恭儉禮節上悦祥符三年九月
丁亥十二日作宗室坐右銘並注賜寧王元偓以下併
及湘且諭之曰卿宗姓也故有是賜五年正月二十七
日允寧等誦易終篇習虞世南書頗有楷法帝悦其向
學作七言詩賜之
祥符宗室班圖景祐南班
九年正月己巳宗室德文子承顯準詔赴班起居請在
惟忠子從恪之上時從恪雖姪行而拜職在前遂詔宗
正寺定宗室班圖以聞宗正言按公式令朝參行立職
事同者先爵爵又同者先齒今請宗子官同而兄叔次
弟姪者並一位而立德文又言爵同先齒之制當敘尊
卑為等列上曰朝廷班制以授官先後為次不可易也
九族辨尊卑五宗紀遠近(初祥符元年十二月二十三日詔在班及十八年者具名聞)至和初取明堂覃
(恩後十三年者進官)志景祐二年始以皇親諸司使以下一百
三十餘員為南班官(今南班八等副率至上將軍)實錄景祐二年
十一月乙未祀圓丘三聖並侑制詔宗室並轉官自諸
司使以下至殿直並換西班官正史同(百官表稱南班當考)丙午宗
室諸司使領刺史者十二人換諸衛大將軍領團練使
諸司使十九人換諸衛大將軍領刺史諸司副使十九
人換諸衛大將軍内殿承制宗望以下百三十三人並
為將軍率府率副率用乙未赦書也(先是宗子無遷官法及郊祀侑三聖上表乞推恩)
(故為此制舊自借職十遷乃至諸司副使今副率四遷即遙領刺史八遷即為節度使)周官以同姓衛王宮
熙寧二年十一月甲戌十一日中書密院議宣祖太祖
太宗之子皆擇其後一人為宗世世封公補環衛以奉
祭祀祖宗袒免親將軍以下願出官者聽應舉者依外
官條例其非袒免親更不賜名授官從之五年九月癸
丑以令鑠為職方員外郎宗室試換文資自令鑠始
祥符嘉慶院
九年五月二日乙巳詔曰宗親吉禮備展令儀以新昌
坊第一區為皇親禮會院名曰嘉慶(本符彦卿舊第唐開元中供悵崇)
(仁禮院即此類也舊唐書開元中置禮會院于崇仁里)景祐三年九月庚寅以潞
王舊宅為嘉慶院
祥符賜諸王詩
見御詩類
祥符彤管懿範
元年修君臣事迹詔王欽若集婦人事别為一書(與元修書)
(官總綴之)八年閏六月庚辰欽若上后妃事迹七十七卷凡
六部百四十門有總序大約如册府元龜賜名彤管懿
範命欽若為序九月丙寅欽若上所撰序詔褒之(詩注古者)
(后夫人必有女史彤管之法事無大小記以成法)則天内範要略十卷
天禧皇族授官制
元年二月十三日壬午宗正寺議皇族初命授官定制
請以宣祖太祖太宗孫初蔭授諸衛將軍會孫授右侍
禁玄孫授右班殿直父爵高者從高蔭特恩者不以為
例先是帝謂輔臣曰皇族多而授官未有定制令宗正寺
以房院次第詳定至是上議詔中書密院參定而行之
太宗朝參政李至承詔攷述周漢訖唐皇親爵秩恩禮
品式事迹為皇親故事二卷紹興三年六月二十三
日大宗正丞謝伋與令畤條畫五事曰舉賢才以強本
支更法制以除煩苛擇官師以專訓導繼封爵以謹傳
襲修圖諜以定親疏
景祐睦親宅宴宗室慶歷廣親宅
咸平四年四月庚申幸諸王邸第又臨視曹國公元儼
新宮祥符八年七月諸王各賜第于外庚戌分置内臣
管當都監之職丙寅幸相王元偓新宮賚襲衣金帶鞍
馬又遣使賜城南諸王宮緡帛八月辛丑幸端王元儼
新宮(賜予如之)還幸元偓宫景祐二年九月己酉二十九日
詔以藩親蕃衍邸第散處作睦親宅以聚皇族(以舊玉清昭應)
(宮地修建潞王等宫院命三司使程琳總其事内臣閻文應張永和王克基典領工作)列次有倫在宗相睦
三年九月庚辰宅成帝臨幸賜宗室器幣有差遂宴宗
室及從官於都廳時儒臣多為賦頌以獻(富弼有頌會要八月成)
移吳王等九宫院入宅(初三司欲以昭應宫地為御苑上曰吾奉先帝苑囿猶以為廣何用以此資游觀之)
侈哉(是年置大宗正司)乙未以王宗道楊中和為睦親宅講書張
揆為諸王府侍講十二月戊午詔宗道中和兼赴北宅
講書(邸有太宗神御殿四年五月壬戌芝生殿楹仁德之應也)慶歷六年八月二日
孫復為諸王侍講睦親宅講書(先是祥符六年五月二十四日增修懷遠驛為)
(南宅九月二十八日南宮帷正等諸院移居新修西宅)北宅在宣德門西道北
祥符七年置管當南宮北宅所慶歷七年九月癸巳
二十七日賜北宅名廣親宅秦悼王之第(時秦王宗子蕃衍而所居隘陿乃命)
(以王欽若第增修徐國公承簡願得美名至是賜之)承簡言上崇愛宗室無疏近之間十月甲子
帝臨幸謁太祖太宗神御殿遂徧至諸院燕宗室賜器
幣有差(祥符之觀書龍圖閣寶元慶歷之賜燕太清)熙寧三年五月十八
日詔管當睦親廣親提舉郡縣主宅所併歸太宗正司
景祐大宗正司治平聞義堂(端平屬籍閣)
景祐三年丙子七月十九日乙未初置大宗正司(漢宗正用)
(諸劉)以寧江節度濮王知大宗正事彰化軍留後守節同
知大宗正事錫器幣金帶鞍馬時諸王子孫衆多聚居
大第故於祖宗後各擇一人使司訓導紏違失凡宗族
政令皆掌之奏事毋得先達先委詳酌而後聞八月庚
戌知大宗正事請宗室每朝罷各就聽讀從之寶元二
年七月二十一日允弼同知大宗正事至和二年(當考)六
月戊子朔增允良同知未幾罷九日以知大宗正濮王
為判同知允弼為同判治平元年六月丁未十三日增
置同知大宗正事一員以宗惠為之(又增學官為二十七員祖宗厚倫之)
意愈密矣(治平中宗室四千餘人)宗惠即所居築堂曰聞義與學士大
夫講肄以身倡率宗屬(淄王世雄名堂曰樂善)熙寧三年二月丙
寅十二日詔大宗正司置丞三人以張稚圭李德芻為
之上曰或言丞不當用庶姓王安石錄春秋公族大夫
等事以進(丞於芳林園置治所)元豐之制以宗室團練使以上有
德望者為長而一人貳之若位高屬尊則為判(志元豐五年二)
(月十五日宗惠封江夏郡王知大宗正宗晟貳之大宗正歲與子若孫推恩及十年則加褒賞由是宗子屢有)
(登進士第者人自矜飾以勸學焉)徽宗時仲忽判大宗正立宗司法式
上賜之甲第建親賢懋功之閣以示寵(賜玉帶金魚)紹興十
年二月七日詔兩宗官各薦宗室二人二十六年三月
二十八日詔大宗正司薦忠義孝友文行廉謹政事剛
明者以備顧問(從今矜之言也)二十三年編類大宗正司條令
成十一月上閱之甲辰諭輔臣頒行(建炎紹興初大宗正權於虔廣二州)
(置司紹興二年正月十四日移于行在詔仲湜兼判士㒟同知十七年九月十七日詔增修治事之所)嘉
定以嗣秀王兼總大宗正十二年八月議者謂紏合宗
盟宜擇老成更練之人端平元年八月甲子重建大宗
正司成上書屬籍之閣四字古者以廟序宗廟曰宗
廟室曰宗室器曰宗彛祀曰宗事姓曰宗盟而掌禮者
由虞周以來皆曰宗下及都家皆有宗人天子之元子
為大宗以繼太祖諸侯之元子又為一國之大宗以繼
太祖别子不得襧其先王先公繼别者亦謂之大宗所
以别小宗大夫之次子為貳宗所以副小宗古者官
之長必曰司曰正而周之宗官獨稱伯所以重正體嚴
宗祧也或曰彤伯嘗為宗正顔護軍辨其不然矣秦始
以宗正列九卿掌親屬而宗廟之事屬之奉常失古人
敬宗之意昭陵念宗子無所統壹始於宗正寺之外為
大宗正司以皇族掌之以承寧弗協紏過愆違是司之
設先教法而後治法最得先王治親之意
慶歷封宗室
四年七月戊寅制封德文東平郡王濮王汝南允弼北
海允良華原郡王從藹潁國公(八月壬辰更命守㢲)從昫安國公
宗說祁國公宗保建安郡公宗達恩平郡公宗望清源
郡公辛巳詔德文等十人並列本班之上少前自燕
王薨祖宗之後未有封王爵者富弼建議遂次第封拜
即河北守禦策之一建宗戚以自承助(德文屬尊且賢方漢東平王蒼故封東平八月丙午拜德文侍中及)
(汝南郡王等四人丁未又遷承簡至克臻等官)熙寧元年八月二日詔王太祖
之後九月辛未舒國公從式封安定郡王(進彰化軍留後)熙寧二
(年十一月十一日詔宣祖太祖太宗之子擇其後一人為宗令世世封公)紹興元年正月庚
申二十三日復封七月二十九日封令話
皇祐治原宗室寶戒
皇祐五年六月壬午(十四日)右屯衛大將軍宗諤上治原
十五卷上謂輔臣曰采實祖宗事為書意在規諫宗室
之良也詔奬之八月丁未(十一日)又上宗室善惡寶戒(一作)
(寶箴今從會要)詔遷右神武大將軍
皇祐朱邸恩華錄
五年七月十四日左屯衛大將軍世永上三卷詔奬之
至和太平盤維錄
元年十二月丙辰(二十七日)皇姪睦州團練使宗諤纂歴代
宗屬事跡為六卷上之詔褒諭(上下二帙總六卷分十二門)
宗朝宗室六箴富貴箴
仁宗時吳充為吳王宮教授方正清謹嘗於宗司闢聽
事設講席作宗室六箴以獻曰視曰聽曰好曰學曰進
德曰崇儉命錄賜南北宮搢紳榮之英宗在睦親宅書
之屏風視以為戒神宗時孫覺為昌王府記室覺為陳
諸侯之孝作富貴箴
治平睦親廣親北宅紹興睦親宅
治平元年六月辛亥(十五日)詔建睦親廣親北宅于芳林
園以舊睦親廣親宅為東宅初睦親宅密州觀察宗旦
等五位廣親宅原州團練克戒等二位子孫多而居第
狹遂命以故玉清昭應宮地為七位以宗旦等五位為
睦親東宅克戒等二位為廣親東宅時天章待制王獵
建言取私屋廣兩宅既遣戸部副使張燾按視上以騷
擾不許然以皇族蕃衍遂作宅於此園徙宗旦等居之
(其後有求徙者又廣宅以居之)熙寧二年十二月十三日賜宗愈睦親
北宅地建第紹興三年五月辛酉(會要二年六月二十一日)詔築
九族正家而刑萬邦念其性本仁厚宜廣學以勤修顧
其日益衆多必增員而統理故外詔儒學各選經師内
擇親賢共司屬籍以正為率惟善是從上既增宫院學
官以宗正事繁增置同知大宗正事一員選宗惠為之
九月二十五日判宗允弼等詳定聽書等賞罰規式(宗子)
世符獻三學頌以美盛德(元絳集云治平初詔增置諸王宮大小學分爵齒以肄業精選文學之士以職教)
(授華腴之習一變弦誦)熙寧元年五月九日有司言西漢以博士
不通政事者補諸侯王傅今諸王宮大小學教授宜命
兩制舉純朴行誼年五十以上者(志大宗正司記室一人典箋奏講書教授)
(十有二人分位講教兼領小學之事自熙寧初置丞省記室講授員增給以祿)元豐二年正月
丁亥詔以經義論試宗室(宗子屢有中第者)元祐六年十月范
百祿請申飭諸宮院教授修職業勤教導十歲以上每
日聽讀(是月建諸宮院小學)崇寧三年五月置睦親宅北宅廣親
宅大學小學各一員廣親北宅睦親西宅周王宮大學
兼領小學各二員(餘見學校類)乾道二年三月二十四日臨
軒唱進士第汝愚第一以有官居次仍賜第一人恩例
斆誦弦於瞽宗詔論說於東序觀道德扵成均攷中失
於王闈無一時而非學也習射於澤助祭於廟燕毛扵
寢友之以俊士造士行之扵公族公路無一事而非學
也綂之以宗法則分有制序之以廟室則親有等系之
以姓氏則族自别處之以國邑則才有試莫非教也又
必使之朝夕有觀動息有養則其生斯世也不為十六
才子周召毛原有不可得矣菁莪豐芑之積常華棣
鄂之感有衍未艾
治平出閤進封
英宗即位嘉祐八年九月辛亥皇子光國公為淮陽郡
王改賜名十二月乙亥出閤治平元年六月己亥進封
潁王(唐開元四年正月丙午鄫陜二王皆不出閣遙領節度自此始十五年五月癸酉悉以諸子領使)
元祐親賢宅元符懿親宅政和蕃衍宅
元豐六年五月十五日詔雍王顥荆王頵請建外第章
數十上入侍寶慈宮非便數諭止之確請不已宜從之
命有司度地以聞(制曰列第環宮彌聳開元之觀側門通禁永承長樂之顔)工部請
以城北馬軍教場建第詔可元祐元年三月詔修建揚
荆二王外第各賜銀器供帳二十二日癸酉輔臣奏二
王請遷外第威顔咫尺時奉朝謁與密邇宫禁無異二
十四日詔二王外第名親賢宅(二十八日詔就第日宗室正任以上自府門送)
(至第)四月十二日錫銀綵緡錢五月六日己巳二王遷外
第上及太皇太后臨幸(十四日揚王二子荆王七子皆進一秩制曰先帝篤兄弟之好)
(以恩勝義不許二叔出居于外盖武王待周召之意太皇太后嚴朝廷之禮以義制恩始從其請得孔子遠其)
(子之意二聖不同同歸于道耳以為萬世法)紹聖三年二月二十二日將作
監上修建皇弟遂寧大寧郡王等五位外第地圖(詔如親賢)
(宅之制)元符元年二月十三日詔咸寧普寧二王於三月
出閤三月三日申王等請居外第八日詔五王外第名
懿親宅(其遷入也宗室正任以上送至第就賜御筵賚銀幣二十一日幸申王府翌日幸端王府)後
(又改為棣華)政和八年八月二十日嘉王請居蕃衍外第宣
和元年三月七日臨幸二十三日幸蕃衍宅景王位
東宫故事宗室子皆築大舍聚居之太祖太宗九王後曰
睦親秦王後曰廣親英宗二王曰親賢神宗五王曰棣
華徽宗諸王曰蕃衍渡江後宗子始散居郡邑惟親賢
子孫為近屬則聚居之紹興十一年四月以大小學教
授范雩兼親賢宅講書二十六年十一月二十六日詔
親賢宅居廣等九人遷一官
元祐中宫懿範
七年議納后六禮范祖禹言宜先知者有四一曰族姓
二曰女德三曰隆禮四曰博議四月十日王巖叟取歴
代皇后事跡可以為法者編成一書號中宮懿範上之
(巖叟言於太皇曰内助則賴賢后正家須在皇帝聖人言正家而天下定當謹之於始)紹興十
三年閏四月二十一日蔡直方撰椒房通覽二冊詔免
解十四年九月丁巳置皇后宅教授員
崇寧外宗正司睦宗院
崇寧元年十一月十二日詔西京南京置敦宗院(淳熙十六)
(年改睦宗院)於兩京置宗正司擇宗室之賢者一人領之於
通判職官選二人領丞簿(講議司請非袒免親以下兩世分於兩京居止)大觀
三年三月二十三日詔曰比置院别都增學宮邸云云
就學者寡其罷敦宗院政和二年七月甲子(八日)復置宣
和三年六月二十七日增置教授(有親睦倉庫)中興唯雎
雒二都宗室得全紹興元年西外移司湖州南外置司
泉州(建炎三年十二月移司)九月十九日仲湜請權以西南外併
為一司議寢二年閏四月二十日南外依西外置教授
五年閏二月知西外宗正士樽置司福州(移司年月未詳)十六
年十一月二十四日上曰宗官得人則宗室循理宜謹
擇之三十一年三月六日己卯詔三省選用文臣宗室
之廉正者庚寅命士礽知西外子游知南外自是兩宗
官率多用文臣(溫陵長樂循二京之舊各有司存以紏合天支訓飭同姓)紹興三
十年三月丙午恩平郡王璩除判大宗正事置司
會稽乾道七年五月虞允文奏會稽密邇行都不必置
司宗上曰可移於蜀十月十六日併紹興府大宗正行
司于行在璩改判西外宗正事
宋朝宗室齒序圖
書目二卷編列聖諸王公主以下為長譜自元祐初
子湜始見於進士題名至紹興十五年伯攄登甲科
漢宗正有郡國歲計上籍之文劉向以高材進對唐
宗正寺歲送進士二十人與國子監京兆府相比李
程李肱皆為舉首
紹興出閤進封
紹興十二年正月庚戌詔建國公就外第討論故事二
月丁丒保慶軍節度使建國公為檢校少保進封普安
郡王時年十六三月乙未詔朝朔望壬寅王出閤就外
第命宗室正任以上悉送之(庚子趙衛錢周材為王府教授)
紹興舉宗室
二十七年正月戊子詔侍從各舉宗室京朝官材識行
治者二人特與召對用刑侍張礿請也
為郎始於元豐之令鑠為侍從始於紹興之子晝直禁
林始於淳熙之彦中明道二年十一月癸亥朔增宗
室奉
紹興戚里元龜
十六年八月辛酉(二十四日)御史王鎡上戚里元龜三卷鎡
初為皇后宅教授上命采歴代戚里故事可為法則監
戒者論次成帙至是上之詔遷秩(建炎二年正月十八日詔后族不任侍從)
(著為令甲)
后父母春秋褒紀為侯圖功臣雲臺不及馬援
魏開陽安城當陽之封鄧和熹后母為新野君竇
親有安成之封王族有博平之號
后父重於帝舅摯疇之國由大任杞鄫由大姒齊
許申呂由大姜陳由大姬皆能内利親親者也(國語富辰)
(云)蜀塗莘摯
后兄弟漢帝無私於廣國元規功遜於中書
長君少君選長者之有節行者與居不敢以富貴驕
人隂識讓封隂興止足鄧隲忠勞長孫無忌
以佐命為元功長孫無忌之功武平一之識吳漵
之忠弗緣内寵
帝舅不顯申伯王之元舅文武是憲路車乘馬錫爾
介圭王餞於郿柔惠且直蹈申伯之風退遜不驕
秉竇君之節文公如存之感緣大雅申伯之意
魏明帝築渭陽之館于甄氏名里曰渭陽禮
待隂郭每事必均封樊宏壽張侯戒富貴盈溢
帝外祖封許嘉為平恩侯奉戴侯後封外祖母為博
平君(宣帝)
樊靡卿之父子竇廣國之弟兄隂興之守約戒奢史丹
之掩惡揚善本朝茅土之封始于元豐命曹佾欽
聖居中宮而父經生不擁節旄宣仁稱制臨朝而猶子
止於兩使留後
淳熙皇族登科題名
一卷大宗正士輵丞耿延年編淳熙二年成書始於元
祐三年李常寧牓子湜令馡皇祐初叔韶進所為
文召試學士院文中等賜進士及第遷右領軍將
軍入謝仁宗曰宗子好學無幾爾獨以文得進士
第前此蓋未有也朕欲天下知屬籍有賢者宜勿
忘所學又出九經賜之(詳見科舉)仁宗御太清樓召宗室
試書
紹興内治聖鑒
五年正月右史彭龜年直前奏事且進内治聖鑒二十
卷奏以祖宗家法集為此書光宗曰祖宗家法最善漢
唐所不及待外戚尤嚴龜年曰此書宦官女子之防尤
嚴恐不得進御光宗曰不至是其目則略循會要之舊
其事則多本長編之書名臣奏議亦錄間有所見又為
論著
古之教國子者以什伍之法寓於道藝之間以羨卒之
法行於游倅之列及其有事則用之故在軍則守
公禰在國則守公宫(文王世子說)聯跗齊潁接萼均
芳以蕃以牧燭代輝梁分土而開者九國當高
祖之初同日而立者三王在孝武之世周建五
十三國漢封連數十城沛獻矜嚴東平智惠
周位卿士以同姓唐列宗室於輔臣古者親
親尊賢並行而不相悖堯親九族必先明俊德而後九
族睦周封同姓必庸康叔蔡仲而後王室強授桐貽
緒訓梓垂芳稟潤天潢承暉日觀雅道貴於東平
文蓺高於北海楚詩蚤習沛易先通齊衡兩獻比迹
二南龍種異氣鳳毛秀色周公族多聯三事唐台司
亦用九人旦奭兼師保之任勉石稱宰輔之賢宗
室有人邦家之光社稷之衛也周卿士皆周召毛原
漢間平之德歆向之文唐之宗室武略如道宗孝恭文
章如白賀而至宰相者九人八才兩獻高后欲王
諸呂王陵廷爭孝景將侯王氏條侯犯色連輝椒
掖同氣蘭閨塗山在夏靡與卨稷同驅姒氏居周
不與燕齊等列聖人慮遠殊有旨哉(晉史)清漢表
靈曾沙膺慶坤則順成星軒潤餙班政蘭閨宣禮
椒屋玉牀之連後星金波之合羲璧祥雲覆戸吉
夢捫天超任邈姒翼夏生商易基乾坤詩首關雎
書美釐降二妃光舜三母翼周脩詩賁道稱圖照
言夏之興以塗山殷之興以有娀有㜪周之興以姜
嫄大任大姒在漢則明德和熹著稱於前在唐則文
德懿安垂紀於後
玉海卷一百三十
