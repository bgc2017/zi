卷一百七十三
玉海卷一百七十三
宋王應麟撰
宮室
城上(邊城附)
公羊傳城雉者何五板而堵五堵而雉百雉而城說
文城以盛民也
顓頊城
九域志廣信軍新城高陽記曰本顓頊所造又名伏龍
城開德府(澶州)顓頊城顓頊之所都(帝丘本顓頊之墟)左傳凡
土功龍見而畢務戒事也火見而致用水昏正而栽日
至而畢
堯城舜城湯城
後漢郡國志河東郡平陽堯都此注晉地道記曰有堯
城說文陶丘有堯城漢高紀注師古曰許慎說文
解字云陶丘再成也在濟隂夏書曰東至陶丘陶丘有
堯城堯嘗居之後居於唐改堯號陶唐氏括地志堯
城在濮州鄄城縣東北十五里汾隂故城俗名殷湯
城在蒲汾隂縣北九里唐會要元和八年河東節度
使張弘靖奏修古舜城從之唐孫樵有舜城碑博
物志禹作三城強者攻弱者守敵者戰城郭自禹始也
淮南子鯀作九仞之城
周城
後漢志右扶風美陽有岐山有周城注杜預曰城在縣
西北帝王世紀曰周大王所徙南有周原
周王城周城成周九六城
通鑑外紀武王既克商瞻河洛而歎曰此天室也遂遷
九鼎于郟鄏周公攝政七年二月己未成王在豐將宅
洛邑使太保先周公相宅(史記曰成王在豐使召公復營洛邑如武王之意周公復)
(卜申視卒營築居九鼎焉曰此天下之中四方入貢道里均作召誥洛誥焉)乃卜澗水東瀍
水西三月七日庚戌至王城(漢志曰周公致太平營以為都是為王城)十一
日甲寅而成謂之宗周(左傳桓二年臧哀伯曰武王克商遷九鼎于洛邑宣三年王孫)
(滿曰成王定鼎于郯鄏注今河南也武王遷之成王定之)後有西戎之難至平王即
位元年歲在辛末東遷于王城(至考王封其弟於河南王城是為桓公以續周)
(公之官職桓公卒子威公立威公卒子惠公立惠公封少子班於鞏以奉王號東周惠公而河南惠公自為西)
(周自敬王十年几一百六十三年至赧王即位之元年歲在丁未東西周始分治赧王復徙都西周凡六十年)
(歲在丙午秦昭襄之元年秦滅東周)作雒解周公作大邑成周于土中
立城方千六百二十丈郛方七十二里南繫于洛水北
因平郟(一作陜)山以為天下之大凑(博物記曰上城方七百二十丈郛方七十)
里南望洛水北至陜山(左傳襄二十四年齊人城郟杜預注曰郟王城也榖洛鬭毁王宮齊為王城之周語)
靈王二十二年(帝王世紀河南城西有郟鄏陌)王城面有三門凡十二門
以通十二子(禮地官司門注王城十二門)南城門曰圉門(見莊二十一年)東
城門曰鼎門北城門曰乾祭(見昭二十四年)每門有塗男子由
右婦人由左車從中央南北之道為緯途闊十二步王
宮當塗之經左祖右社面朝後市王宮有五門宮有六
寢其内有王后六寢九嬪以下分居之近郊三十里之
地為明堂以祀天天子祀上帝左巷(昭二十三年子朝入王城次左巷注)
(近東城)莊宮(二十六年十二月王入莊宮注在王城)帝王世紀太王邑於
岐山之陽美陽縣西北岐城舊址是也南有周原始改號
曰周(續漢志右扶風美陽有岐山有周城注杜預曰城在縣西北帝王世紀曰云云)王季徙程
文王受命徙都於酆在今京兆之西(詩築城伊淢作豐伊匹注淢成溝也)
(箋云文王築豐邑之城大小適與成偶大於諸侯小於天子之制)武王徙都鎬(亦京兆界)及
伐紂營洛邑而定鼎焉今洛陽西南洛水北有鼎中觀
是也(又曰東南門九鼎所從入郡國志河南東城門名鼎門)周公相成王以酆鎬
偏處西方(貢不均)乃使召公卜洛云云洛誥卜澗水東瀍
水西(注今河南城)又卜瀍水東(注今洛陽)召誥云云注規度城郭
郊廟朝市之位處於戊申三月庚戌以衆殷之民治都
邑之位於洛水北今河南城池(䟽匠人王城方九里典命又以公城方九里天)
子城十二里(匠人營國方九里疏鄭異義駮云周亦九里城)史記成王卜居九鼎而
周復都豐鎬至平王乃東徙正義括地志云洛陽故城
在洛陽縣東北二十六里周公所築即成周城也(詳見京輔)
(類)漢志河南郡雒陽縣周公遷殷頑民是為成周河
南縣故郟鄏地周武王遷九鼎周公致太平營以為都
是為王城至平王居之初雒邑與宗周通封畿(注師古曰宗周)
(鎬京也方八百里八八六十四為方百里者六十四雒邑成周也方六百里六六三十六為方百里者三十六)
(二都得百里者百方千里)東西長而南北短短長相覆為千里至襄
王以河内賜晉文公又為諸侯所侵故其分地小(至是七城)
(而已)後漢志雒陽(摯虞曰古之周南今之洛陽)周時號成周(公羊傳曰成周)
(者何東周也何休曰周道始成王之所都也帝王世紀曰成周城東西六里十一步南北九里一百步晉太康)
(地道記曰城内南北九里七十步東西六里十步為地三百頃一十二畆有三十六步)有狄泉在
城中(左傳僖二十九年盟于狄泉杜預曰城内太倉西南池水或曰本在城外定九年城成周乃繞之)
(晉時此水在東宮西北)有上程聚(世紀文王居程徙都豐故此加為上程)河南周公
時所城雒邑也春秋時謂之王城(鄭玄詩譜曰周公攝政五年成王宅雒邑)
使召公先相宅既成謂之王城(禮大司馬注畿猶限也自王城以外五千里為界)卷有長城經
陽武到密(史記蘇秦曰西有長城之界)春秋昭二十六年冬十月
天王入于成周傳十一月癸酉王入于成周(注今洛陽)三
十二年冬仲孫何忌會晉韓不信齊高張宋仲幾衞世
叔申鄭國參曹莒薛𣏌小邾人城成周傳秋八月王使
富辛與石張如晉請城成周(注子朝之亂其餘黨多在王城敬王畏之徙都成周)
(成周狹小故請城之)天子曰昔成王合諸侯城成周以為東都崇文
德焉今我欲徼福假靈于成王修成周之城俾戍人無
勤諸侯用寧蝥賊遠屏晉之力也冬十一月晉魏舒韓
不信如京師合諸侯之大夫于狄泉尋盟且令城成周
己丑士彌牟營成周計丈數揣高卑度厚薄仞溝洫物
土方議遠邇量事期計徒庸慮財用書餱糧以令役於
諸侯屬役賦丈書以授帥而效諸劉子韓簡子臨之以
為成命定元年正月城成周庚寅栽(設板築)城三旬而畢
乃歸諸侯之戍七年王入于王城(公羊傳仲幾不蓑城注若今以草衣城禮)
(諸侯為天子治城各有分丈尺漢志以為不蓑城以差次受功賦也)晉太康地道記曰
王城去洛城四十里城内南北九里七十步東西六里
十步為地三百頃一十二畆三十六步陸機洛陽記曰
洛陽城周公所制東西十里南北十三里城上百步有
一樓櫓外有溝渠華延雋洛陽記曰陸機所謂洛陽城即
成周也後漢魏隋並都于此城東西六里南北九里俗
傳亦云九六城(帝王世紀云初晉合諸侯之大夫于狄泉以成周小不受三都故壞翟泉而廣)
(焉)漢張良傳山東人勸上都雒陽東有成臯西有殽黽
背河鄉洛其固亦足恃良曰其中不過數百里四面受
敵非用武之國洛陽記曰左成臯右函谷前有伊闕後
背孟津杜預曰作成周遷殷民以為京師之東都所
以崇文王之德蓋周公以商之大夫士從武庚叛者未
從周化召公既相宅又卜瀍水東周公往營之是謂下
都(書謂之東郊)遷殷頑民於周周公親監之周公沒成王以
君陳代之君陳卒康王以畢公代之自平王避西戎之
難東遷洛邑居于王城(王城即郟鄏)更十三王凡三百六十
年至敬王十年歲在辛卯王子朝之亂其黨多居王城
敬王畏之徙都成周呂氏曰王城在澗瀍之間下都
在瀍水之外成周其總名杜預孔穎達皆以下都為成周
謂敬王自王城徙都之其說不然左氏未嘗有敬王自
王城遷成周之明文第言子朝既逐王入于成周而已
東京賦先王之經邑掩觀九隩靡地不營土圭測景
不縮不盈總風雨之所交以建王城召伯相宅卜惟洛
食周公初基其繩則直萇弘魏舒是廣是極(詳見洛宮)呂
温古東周城銘文王受命肇興西土周公作洛始會風
雨居中正本拓統開祚盛則駿奔衰則夾輔二伯之後
時無義聲大夫萇弘言抗其傾坐召諸侯廣崇王城雖
微遠猷實被令名立臣之本委質定分為仁不卜臨義
不問興亡理亂在德非運罪之違天不可以訓
夏官掌固掌修城郭溝池之固頒其士庶子及衆庶之
守設其飾器(兵甲之屬今城門之器亦然)任其萬民用其材器(所謂塹築)
(及為藩落)凡守者受灋以通守政若造都邑則治其固與其
守灋(都邑亦為城郭)若有山川則因之(若殽黽河漢)考工記匠人
營國國中九經九緯經涂九軌左祖右社云云王宮門阿
之制五雉以為都城之制宮隅之制七雉以為諸侯之
城制城隅之制九雉云云注國中城内也軌謂轍廣乘車
六尺六寸旁加七寸凡八尺是為轍廣雉長三丈高一
丈都四百里外距五百里王子弟所封其城隅高五丈
諸侯畿以外也其城隅制高七丈䟽按異義古周禮說
云天子城高七雉隅高九雉公之城高五雉隅高七雉
侯伯之城高三雉隅高五雉都城之高皆如子男之城
高左傳鄭祭仲曰都城過百雉國之害也注侯伯之
城方五里徑三百雉故其大都不得過百雉
武王鉤陳壘
水經注河南有鉤陳壘世傳武王伐紂八百諸侯所會
處尚書所謂不期同時也紫微有鉤陳之宿主兵陣故
遁甲攻取之法以所攻神與句陳并氣下制所臨之辰
是以壘資其名
周城朔方城東方
詩出車王命南仲往城于方出車彭彭旂兆央央天子
命我城彼朔方赫赫南仲玁狁于襄注方朔方近玁狁
之國也朔方北方也朱氏曰今靈夏等州之地(程氏曰城朔方而玁狁之難除禦戎狄)
(之道守備為本不以攻戰為先也)烝民四牡彭彭八鸞鏘鏘王命仲
山甫城彼東方注東方齊地古者諸侯之居逼隘則王
者遷其邑而定其居蓋去薄姑而遷於臨菑也(朱氏曰仲山甫)
奉使築城于齊(孔氏曰史記齊世家獻公元年徙薄姑治臨菑當夷王之時與毛傳不合毛氏在馬遷之前)
其言當有據(朱氏曰豈徙於夷王之時至是而始備其城郭之守與)緜捄之陾陾度之
薨薨築之登登削屢馮馮百堵皆興鼛鼔弗勝韓奕
溥彼韓城燕師所完實墉實壑(言高其城深其壑)實畆實籍
書費誓甲戌我惟征徐戎峙乃糗糧甲戌我惟築
周公城
史記正義括地志云周公故城在岐山縣北九里召公
故城在岐山縣西南十里此周召之采邑也
楚城沂
左傳宣十一年楚令尹蒍艾獵城沂使封人慮事以授
司徒量功命日分財用平板榦稱畚築程土物議遠邇
略基址具餱糧度有司事三旬而成不愆于素
楚方城
水經注郡國志曰葉縣有方城郭仲産曰因山以表名
尸子曰楚狂接輿耕於方城盛弘之云葉東界有故城
始犨縣東至瀙水逹泚陽界南北聯聯數百里號為方
城一謂之長城云酈縣有故城一面未詳里數號為長
城即此城之西隅其間相去六百里南北雖無基築皆
連山相接而漢水流其南故屈完答齊桓公云楚國方
城以為城漢水以為池未詳孰是(水經注又云竹書紀年梁惠成王十二年)
(龍賈率師築長城于西邊)
齊長城
史記蘇秦傳長城鉅防正義長城西頭在濟州平隂縣
界竹書紀云梁惠王二十年齊閔王築防以為長城太
山記云太山西有長城緣河經太山餘一千里至琅邪
臺入海蘇代說燕曰齊有長城巨防
秦趙燕長城
漢匈奴傳秦昭王滅義渠於是秦有隴西北地上郡築
長城以距胡趙武靈王北破林胡樓煩自代並隂山下
至高闕為塞而置雲中鴈門代郡燕破東胡亦築長城
自造陽至襄平置上谷漁陽右北平遼西遼東郡以距
胡當是時冠帶戰國七而三國邊於匈奴後秦滅六國
始皇詔蒙恬擊胡悉收河南地因河為塞築四十四縣
城臨河徙適戍以充之通直道自九原至雲陽因邊山
險塹谿谷起臨洮至遼東萬餘里(年表三十三年築長城河上三十四年築)
(長城及南方越地三十五年為直道道九原通甘泉)又度河據陽山北假中頭曼
不勝秦北徙諸侯畔秦匈奴得寬復稍度河南與中國
界於故塞漢揚雄上書曰以秦始皇之彊蒙恬之威帶
甲四十餘萬然不敢窺西河廼築長城以界之單于曰
孝宣元帝為作約束自長城以南天子有之長城以北
單于有之有犯塞輒以狀聞史蒙恬傳將三十萬衆
北逐戎狄收河南築長城因地形制險塞賈誼過秦
論曰北築長城而守藩籬郤匈奴七百餘里胡人不敢
南下而牧馬主父偃曰郤地千里以河為境王恢
曰蒙恬為秦侵胡辟數千里以河為境累石為城植榆
為塞匈奴不敢飲馬於河置㷭&KR2370;然後敢牧馬晁錯
書秦北攻胡貉築塞河上南攻揚粤置戍卒焉唐劉
貺以為趙簡子起長城備胡(詳見議邊)括地志秦長城首
起岷州西十二里延袤萬餘里東大遼水通典魏刁
雍上表曰周命南仲城彼朔方趙靈秦始長城是築漢
之孝武又踵其事
漢長安城斗城十二門九市
漢高祖二年十一月漢王定三秦還歸都櫟陽蕭何侍
太子治櫟陽為約束立宗廟社稷宮室縣邑五年二月
甲午即位汜水之陽帝乃西都洛陽夏五月兵皆罷歸
家戍卒婁敬見說上曰周之先積德十餘世成王即位
周公營成周都雒以為此天下中諸侯四方納貢職道
里鈞矣有德則易以興無德則易以亡陛下取天下與
周易而都雒陽不便夫秦地被山帶河四塞以為固卒
然有警百萬之衆可具膏腴之地此謂天府陛下入關
而都之搤天下之亢而捬其背也不如入關據秦之固
或曰雒陽東有成臯西有殽黽背河鄉洛其固亦足恃
上以問張良良因勸上曰雒陽中小不過數百里四面
受敵非用武之國夫關中左殽函右隴蜀沃野千里南
有巴蜀之饒北有胡苑之利阻三面而固守以一面東
制諸侯諸侯安定河渭漕輓天下西給京師諸侯有變
順流而下足以委輸所謂金城千里天府之國婁敬說
是也上即日車駕西都關中漢紀云長安(關中記秦西以隴關為限東以函谷)
為界二關之中謂之關中地方千里(西京賦左據函谷二殽之阻右界褒斜隴首之險西京賦左有殽函重)
(險桃林之塞右有隴坻之隘隔閡華戎)拜婁敬為奉春君後九月治長樂
宮六年十二月田肯賀上曰甚善陛下得韓信又治秦
中秦形勝之國也帶河阻山縣隔千里持戟百萬秦得
百二焉地勢便利其以下兵於諸侯譬猶居高屋之上
建瓴水也夫齊東有琅邪即墨之饒南有泰山之固西
有濁河之限北有勃海之利地方二千里持戟百萬縣
隔千里之外齊得十二焉此東西秦也非親子弟莫可
使王齊者上還至雒陽三月歸櫟陽七年二月自櫟陽
徙都長安(武帝時淮南王安獻長安都國頌)惠紀元年春正月城長
安(師古曰長安本秦鄉名高祖作都)三年春發長安六百里内男女十
四萬六千人城長安三十日罷(鄭氏曰城一面故速罷)六月發諸
侯王列侯徒隷二萬人城長安五年春正月復發長安
六百里内男女十四萬五千人城長安三十日罷九月
長安城成賜民爵戶一級(呂氏曰凡三調發而城始成所以休民力)六年夏
六月起長安西市(史年表立太倉西市)地理志京兆縣十二長
安高帝五年置惠帝元年初城六年成史記惠三年
方築長安城四年就半五年六年城就(巳上月日不同合依惠紀)
功臣表陽城延為少府作長樂未央宮築長安城先就
封梧侯史大事記高帝六年更命咸陽曰長安(索隠曰盧)
(綰以封長安侯蓋别有此號)立大市七年自櫟陽徙長安孝惠元年
始作長安城西北方(前紀言五年九月城成地理志言元年初城六年成史記以為三年)
(方築四年就半五年六年城就索隠按宮闕䟽四年築東面五年築北面)三年初作長安城
五年成六年立太倉西市三輔黃圖長安故城漢之
舊都高帝七年方修長安宮城自櫟陽徙居此城本秦
離宮也初置長安城本狹小至惠帝更築之(皇覽曰秦有小城惠)
(帝始大之)高三丈五尺上闊九尺下闊一丈五尺雉高三板
周廻六十五里城南為南斗形北為北斗形(周地圖記同)三輔
(舊事城形象北斗)至今人呼漢舊京為斗城漢舊儀曰城中經
緯各長三十二里十八步(志注云十五里)地九百七十三頃八
街九陌三宮九府三廟十二門九市十六橋(閭里一百六十)
三輔決錄長安城面三門四面十二門皆通逹九逵以
相經緯衢路平正可並列車軌十二三途洞闢隠以金
椎周以林木左右出入為往來之徑行者升降有上下
之别西都賦建金城之萬雉呀周池而成淵披三條
之廣路立十二之通門街衢洞逹閭閻且千九市開場
(漢宮闕䟽曰長安立九市其六市在道西三市在道東)貨别隧分人不得顧車不
得還紅塵四合烟雲相連西京賦城郭之制則旁通三
門參塗夷庭方軌十二街衢相經後郡國志長安高
帝所都注漢舊儀曰長安城方六十三里經緯各長十
五里(一云十六里)十二城門中屬長安令三秦記曰鑿龍首
山為城城門校尉(見門類)光武修東都城門(見大駕宮)
元和志長安故城在長安縣西北十三里(一夲云城在唐大興宮西)
(北十三里)寰宇記長安在渭水南隔渭水北對秦咸陽宮
漢於其地置未央宮曰長安城因名縣(漢王二年北徙都櫟陽故秦獻)
(公所居屬馮翊後屬萬年今京兆縣也長安秦咸陽之地長安鄉也言可長安子孫京兆所治縣也)唐
顯慶三年十月十七日游覽古長安城門侍臣本朝
慶歷中御邇英閣讀漢書紀問長安城衆莫能知趙師
民陳自古都雍年世舊址所在若畫諸掌帝悅
漢南鄭城
水經注高祖為漢王都南鄭大城周四十二里城内有
小城南憑北結環雉金墉皆漢所修築晉咸康中梁州
刺史司馬勲斷小城東面三分之一以為梁州
漢廣武城
高紀四年十月漢王引兵渡河復取成臯軍廣武注孟
康曰於滎陽築兩城而相對名為廣武城在敖倉西三
室山上後志河南滎陽有鴻溝水有廣武城注西征
記曰有三皇山或曰三室山上有二城東廣武西廣武
相去二百餘步水經注廣武城在三室山上漢所城
也括地志廣武城在滎陽縣西二十里通典河南
府汜水縣有廣武城
漢縣邑城
高紀六年十月令天下縣邑城注師古曰縣與邑皆令
築城前傳淮南王曰守下雉之城注江夏縣名後
志南陽章陵故舂陵世祖更名注古今注曰建武十八
年使中郎將耿遵築城
漢廣陵城
後志廣陵注吳王濞所都城周十四里半魏志黃初
六年親征幸廣陵故城史年表楚懷王十年城廣陵
通典吳孫亮建興三年衛尉馮朝城廣陵通鑑
晉太和四年十二月大司馬温發徐兖州民築廣陵
城徙鎮之
元魏孝文欲築城置戍於淮南以撫新附之民高閭以
為昔世祖南臨瓜步諸郡盡降而盱眙小城攻之不克
壽陽盱眙淮隂淮南之本原也三鎮不克其一而留守
孤城其不能自全明矣昔彭城之役既克大鎮城戍已
定而思叛者猶踰數萬角城蕞爾處在淮北去淮陽十
八里五固之役攻圍歷時卒不能克梁韋叡至安陸
增築城二丈餘更開大塹起高樓
漢城朔方繕秦故塞高闕塞符離塞
榆谿舊塞雞鹿塞
武紀元朔二年(甲寅)春正月匈奴入上谷漁陽遣將軍衞
青李息出雲中至高闕(師古曰高闕山名曰塞名在朔方北)西至符離(塞名)
收河南地置朔方五原郡夏募民徙朔方十萬口三年
秋罷西南夷城朔方城五年春大將軍青將六將軍兵
出朔方高闕衞青傳元朔二年青至隴西捕首虜數
千走白羊樓煩王遂取河南地為朔方郡(師古曰當北地郡之北黃)
(河之南)封青為長平侯使青校尉平陵侯蘇建築朔方城
上曰匈奴逆天理造謀籍兵故遣將以征厥罪詩不云
乎薄伐玁狁至于太原出車彭彭城彼朔方(詩出車箋王使南仲)
(為將率往築城于朔方為軍壘以禦北狄之難)今車騎將軍青渡西河至高闕
獲首三千三百級車輜甚衆已封為列侯遂西定河南
地案榆谿舊塞絶梓領梁北河討蒲泥(王號)破符離執訊
獲醜全甲兵而還其益封三千八百戶(注如淳曰榆谿舊塞名也師古)
(曰上郡之北有諸次山諸次水出焉東經榆林塞為榆溪言軍尋此塞而行符離塞名也)史記云按榆谷舊
(河塞正義經榆林縣東四十里)地理志朔方郡縣十三封沃壄(並元狩二)
(年城)臨戎(元朔五年城)食貨志衞青歲以數萬騎出擊匈奴
遂取河南地築朔方云云興十餘萬人築衞朔方注師古
曰築城又守衞之主父偃傳偃言朔方地肥饒外阻
河蒙恬城以逐匈奴内省轉輸戍漕廣中國滅胡之本
也上覽其說遂置朔方公孫弘諫以罷弊中國奉無用之
地上使朱買臣等難弘發十策弘不得一謝曰願罷西
南夷蒼海專事朔方上許之婁敬傳敬往匈奴結和
親因言匈奴河南白羊樓煩王去長安近七百里輕騎
一日一夕可至願徙豪傑名家實關中十餘萬口韓
安國傳王恢曰蒙恬侵胡辟數千里以河為竟累石為
城植榆為塞伍被傳廣長榆開朔方匈奴折翅傷翼
失援不振注師古曰長榆在朔方匈奴傳諸侯畔秦
匈奴復聚哨渡河南冐頓南并樓煩白羊河南王復收
蒙恬所奪地與漢關故河南塞至朝那膚施遂侵燕代
元朔元年漢使將軍衞青將三萬騎出鴈門李息出代
郡擊胡得首虜數千其明年衞青復出雲中以西至隴
西擊胡之樓煩白羊王於河南得首虜數千羊百餘萬
於是漢遂取河南地築朔方復繕故秦時蒙恬所為塞
因河而為固漢亦棄上谷之斗辟縣造陽地以予胡是
歲元朔二年也其明年右賢王侵擾朔方明年春漢遣
衞青將六將軍十餘萬人出朔方高闕明年春再出定
襄明年秋昆邪王䧏隴西北地河西益少胡寇云云驃騎
封狼居胥山是後匈奴遠遁而幕南無王庭漢度河自
朔方以西至令居往往通渠置田官吏卒五六萬人(元鼎)
(六年)天子廵邊親至朔方勒兵十八萬騎以見武節(紀元封元)
(年冬十月登單于臺至朔方臨北河)匈奴數使竒兵侵犯漢邊漢廼拜郭
昌為拔胡將軍及浞野侯屯朔方以備東胡(元封四年)甘露
三年遣長樂衞尉董忠將騎發邊郡士馬送單于出朔
方鷄鹿塞注師古曰在朔方窳渾縣西北(地理志窳渾有道西北出鷄鹿塞)燕然銘陵高闕下
鷄鹿(後紀水元六年六月車騎將軍竇憲出鷄鹿塞度遼將軍鄧鴻出稒陽塞注稒陽縣屬九原)贊曰
孝武雖開河南之野建朔方之郡亦棄造陽之北九百
餘里後南匈奴傳元初五年春逢侯詣朔方塞降
高紀二年十一月繕治河上塞(六月興關中卒乘邊塞)晁錯傳秦北攻胡築
(河上塞)
漢塞外受降城
武紀太初元年夏六月遣因杅將軍公孫敖築塞外受
降城(因杅匈奴地名)匈奴傳是歲漢遣貳師將軍西伐大宛
而令因杅將軍築受降城其冬匈奴大雨雪畜多饑寒
死時烏維單于死子詹師廬立年少好殺伐國中不安
左大都尉欲殺單于使人告漢曰欲殺單于降漢漢即
舉兵迎我我乃發漢聞此言乃築受降城猶以為遠其
明年春漢遣浞野侯趙破奴將二萬騎出朔方北二千
餘里期至浚稽山(在武威北)而還浞野侯既至左大都尉欲
發而覺單于誅之浞野侯未至受降城四百里匈奴圍
之軍遂沒于匈奴昭帝始元間匈奴遣九千騎屯受降
城以備漢宣帝甘露三年呼韓邪單于入朝願留居光
祿塞下有急保漢受降城李陵傳天漢二年詔陵至
東浚稽山南龍勒水上觀虜即亡所見從浞野侯故道
抵受降城休士注受降城本公孫敖所築唐温彦博
曰漢武帝置降匈奴城於五原塞下全其部落得為扞
蔽又不離其本俗因而撫之一則實空虛之地二則示
無猜忌
漢五原塞外列城五原塞光祿城塞石
門障居延城繕治障塞
武紀元封元年冬十月帝歴五原出長城登單于臺太
初三年夏四月遣光祿勲徐自為築五原塞外列城西
北至盧朐(山名)游擊將軍韓說將兵屯之彊弩都尉路博
德築居延秋匈奴入定襄雲中行壞光祿諸亭障注晉
灼曰地理志從五原稒陽縣北石門障即得所築城師
古曰漢制每塞要處别築為城置人鎮守謂之候城此
即障也匈奴傳兒單于立三歲而死子少匈奴乃立
其季父烏維單于弟右賢王句黎湖為單于(句音鉤)是歲
太初三年也句黎湖單于立漢使光祿徐自為出五原
塞數百里遠者千里築城障列亭至盧朐(山名)而使遊擊
將軍韓說長平侯衞伉屯其旁使強弩都尉路博德築
居延澤上(韓說傳太初中屯五原外列城通典注榆林縣西有漢五原城)征和三年
漢軍乘勝追北至范夫人城(應劭曰本漢將所築)昭帝時匈奴入
五原攻塞外亭障時漢邊郡候望精明宣帝甘露二年
呼韓邪欵五原塞(史記正義五原塞即五原郡榆林塞也在勝州榆林縣四十里)晉太康
(地志自北地郡北行九百里得五原塞)三年正月入朝二月遣歸單于自
請願留居光祿塞下(紀云居幕南保光祿城注孟康曰光祿徐自為所築)孝宣孝
元約束自長城以南天子有之長城以北單于有之有
犯塞輒以狀聞降者不得受地理志五原郡(秦九原郡元朔)
(二年更名)稒陽縣北出石門鄣得光䘵城又西北得支就城
又西北得頭曼城又西北得虖河城又西得宿虜城張
掖郡居延縣澤在東北古文以為流沙(師古曰闞駰云武帝使伏波將)
軍路博德築遮虜障於居延城(李陵傳天漢二年詔陵以九月發出遮虜障陵將步兵五千出居延北千餘)
里(通典肅州酒泉漢福祿縣地古長城漢遮虜障也)武威郡都尉治熊水障北
部都尉治休屠城馬成傳建武十四年屯常山中山
以備北邊又代驃騎大將軍杜茂繕治障塞自西河至
渭橋河上至安邑太原至井陘中山至鄴皆築保壁起
烽燧十里一候西羌傳建初二年臨洮索西迷吾等
降馬防乃築索西城(注故城在今洮州)徙隴西南部都尉戍之
悉復諸亭候元和三年迷吾退居河北歸義城南匈
奴傳建武二十四年春欵五原塞願永為蕃蔽扞禦北
虜永平八年置度遼營屯五原曼栢章和二年單于上
言將餘兵萬人屯五原朔方塞以為拒守建武築北
邊亭候保壁耿䕫出居延塞圍北單于太初三年
漢剏築三城光祿居延令居(光祿塞太初三年築其秋入寇輒遂壞棄為其要害)
故也(元鼎六年數萬人度河築令居)
漢候城邊城
武紀太初三年秋光祿諸亭障注師古曰漢制每塞要
處别築為城置人鎮守謂之候城此即障也董仲舒
曰使邊城守境之民父兄緩帶稚子咽哺孝宣時邊
城晏閉牛馬布野
漢遼東城烏壘城玉門亭障(見西域都)
(護)
昭紀元鳳六年正月募郡國徒築遼東元菟城(黃龍戌元菟城)
五行志元鳳五年四月燭星見奎婁間占曰有土功
邊城和六年正月築城
漢延壽城昆侖塞
地理志河南郡緱氏有延夀城仙人祠遼西郡令支有
孤竹城(應劭曰故伯夷國)後西域傳延光二年敦煌太守張
璫陳三策今以酒泉屬國吏士二千餘人集昆侖塞注
前書敦煌郡廣至縣有昆侖障宜禾都尉居也
漢北邊塞外城
匈奴傳地節二年虛閭權渠單于立是時匈奴不能為
邊寇於是漢罷外城以休百姓(師古曰外城塞外諸城也)單于聞之
喜召貴人謀欲與漢和親元帝竟寧元年單于復入朝
帝以後宮良家子王嬙字昭君賜單于單于驩喜上書
願保塞上谷以西至敦煌傳之無窮請罷諸備邊吏卒
以休天子人民天子下有司議郎中侯應習邊事以為
不可許上問狀應曰臣聞北邊塞至遼東外有隂山東
西千餘里草木茂盛多禽獸本冒頓依阻其中治作弓
矢來出為寇是其苑囿也至孝武世出師征伐斥奪此
地攘之於幕北建塞徼起亭隧築外城設屯戍以守之
然後邊境得用少安幕北地平少草木多大沙匈奴來
寇少所蔽隠從塞以南徑深山谷往來差難邊長老言
匈奴失隂山之後過之未嘗不哭也前已罷外城省亭
隧今裁足以候望通㷭火而已起塞以來百有餘年非
皆以土垣也或因山巗石木柴僵落谿谷水門稍稍平
之卒徒築治功費久遠不可勝計臣恐議者不深慮其
終始十年之外障塞破壞亭隧滅絶當更發屯繕治累
世之功不可卒復對奏有詔勿議罷邊塞事趙充國
傳竊見北邊自敦煌至遼東萬一千五百餘里乘塞列
隧有吏卒數千人虜數大衆攻之而不能害韓安
國傳單于穿塞將十萬騎入武州塞注師古曰在
鴈門汲黯傳匈奴攻當路塞絶和親西南夷傳漢
興關蜀故徼注西南之徼猶北方塞後西羌傳武帝
渡河湟築令居塞(注令居縣屬金城郡)章帝章和元年羌入金城
塞後西域傳延光二年張璫上書今以酒泉屬國吏
士二千餘人集昆侖塞(前志宜禾都尉治昆侖障)南匈奴傳永建
元年先是朔方以西障塞多不修復單于上言求復障
塞從之
漢雒陽城
見門類藝文類聚李尤京師城銘曰天險匪登地險
丘陵帝王設險乾坤是承貨殖傳雒陽街居在齊秦
楚趙之中元和志故洛陽城在縣東二千里按華延
雋洛陽記云洛陽城東西七里南北九里洛陽城内宮
殿臺觀府藏寺舍凡有一萬一千二百十九間顔師
古曰魚豢云漢火忌水故洛去水而加佳魏於行次為
土土水之牡也故變雒為洛如魚氏說則光武以後改
為雒字
漢伊吾盧城屬國城
明紀永平十六年二月竇固破呼衍王於天山留兵屯
伊吾盧城注本匈奴中地名破呼衍取其地置宜禾都
尉屯田今伊州納職縣伊吾故城是也安紀永初四
年正月度遼將軍梁慬遼東太守耿䕫破南單于于屬
國故城馬援傳建武十一年夏拜隴西太守時朝
臣以金城破羌之西(破羌縣名屬金城故城在今鄯州湟水縣西)塗遠
多寇議欲棄之援言破羌以西城多堅牢不可棄詔
武威守梁統悉還金城客民歸者三千餘口使
各反舊邑援奏為置長吏繕城郭起塢堠開導水
田勸以耕牧十九年平嶠南援所過輒為郡縣
治城穿渠光武紀建武十五年二月徙鴈門代
上谷民於常山居庸關二十六年南單于遣子入
侍於是雲中五原朔方北地定襄鴈門上谷代八郡
民歸本土遣謁者分將弛刑徒補理城郭趙憙傳建
武二十七年拜太尉南單于稱臣令憙典邊事憙上復
緣邊諸郡幽并二州由是定注建武六年徙雲中五原
民于常山居庸關二十六年復令還虞詡傳為武都
太守占相地勢築營壘百八十所鮮卑傳元初二年
秋遼東鮮卑圍無慮縣州郡合兵固保清野鮮卑無所
得(清野謂收歛積聚不令寇得之)熹平六年秋蔡邕議曰天設山河秦
築長城漢起塞垣所以别内外異殊俗也守邊之衞李
牧善其略保塞之論嚴尤申其要
漢典農城章陵城
水經河水又逕典農城東注世謂之胡城又北逕上河
城東世謂之漢城薛瓚曰上河在西河富平縣即此也
馮參為上河典農都尉所治也河水又北逕典農城東
注俗名之為呂城皆參所屯以事農郡國志南陽郡
章陵故舂陵世祖更名注古今注曰建武十八年使中
郎將耿遵築城
漢河南城
書召誥太保乃以庶殷攻位于洛汭注以衆殷之民治
都邑之位於洛水北今河南城也䟽漢地理志河南郡
治在洛陽縣河南城别為河南縣治都邑之位於洛北
今於漢河南城是也
漢襄平城諸葛亮城牧師城
唐志賈耽考方域道里之數一曰營州入安東道經汝
羅守捉渡遼水至安東都護府五百里府故漢襄平城
也六曰安南通天竺道自羊苴咩城西至永昌故郡三
百里又西渡恕江至諸葛亮城二百里後漢南匈奴
傳永元六年南單于及中郎將杜崇屯牧師城通典
河南府澠池有古東西俱利二城即秦昭王與趙
惠文王會處蓋云秦趙俱利也
蜀漢漢樂城
蜀志建興四年春都護李嚴自永安還住江州築大城
(今已郡故城是)七年冬築漢樂二城揚雄作城都城四堣銘
魏三城新城
魏志明帝青龍二年五月孫權居巢湖口向合肥新城
六月滿寵欲拔新城帝不聽曰先帝東置合肥南守襄
陽西固祁山賊來輒破三城之下者地有所必爭也縱
權攻新城必不能拔勅諸將堅守七月壬寅帝東征
吳志黃龍二年正月魏作合肥新城注晉紀曰魏文帝
在廣陵吳人大駭乃臨江為疑城自石頭至于江乘
通典明帝時滿寵上表合肥縣西北三十里立城名新
城
魏陳倉城
元和郡縣志陳倉上下二城相連上城秦文公築下城
魏太和築中將軍郝昭築城訖諸葛亮來攻雲梯衝車
晝夜攻拒二十餘日亮無利引去(城在鳳翔寳雞縣本秦陳倉)
魏石鼈城
通典楚州安宜魏鄧艾築石鼈城在縣西八十里以營
田晉穆帝時荀羨云淮隂沃野有開殖之利方舟運漕
無地屯兵乃營立城池有平陽石鼈田稻豐饒
魏鴈門城
牽招傳為鴈門太守通河西鮮卑附頭等十餘萬家繕
治陘北故上館城置屯戍以鎮内外
吳濡須塢
吳志建安十六年從治秣陵明年城石頭改秣陵為建
業聞曹公將來侵作濡須塢十八年正月曹公攻濡須
相拒餘月乃退(注作油船夜渡洲上以水軍圍取得三千餘人)赤烏四年八月
陸遜城邾吕蒙傳拒曹公於濡須數進竒計又勸夾
水口立塢諸將皆曰上岸擊賊洗足入船何用塢為蒙
曰兵有利鈍戰無百勝如有邂逅敵步騎蹙人不暇及
水其得入船乎遂作之通典和州歴陽西南百八十
里有濡須水孫權築塢
吳建業城
吳志孫權黃龍元年九月自武昌遷都建業(晉改為建康)
左思吳都賦郛郭周匝重城結隅通水道陸衢
孫權城名石頭改秣陵為建業輿地志曰都城二十里
十九步權雖城石頭以鎮江險其都邑則在建業故城
歴代所謂都城者六朝因之諸葛孔明云鍾山龍蟠石
城虎踞則南朝都城襟抱左右槩可見矣晉宋以來面
淮有朱雀航宋文帝作玄武湖蓋傅會龍蟠虎踞而為
此名也曰臺城則宮省所屬也曰東府西州城則諸王
若宰相居之曰倉城則儲蓄所在也以宮室記攷之皆
都城之内(然舊城在北去秦淮五里)元和郡縣志石頭城在昇州
上元縣西四里即楚之金陵城也吳改為石頭城建安
十六年吳大帝修築以置財寳軍器有戍吳都賦云戎
車盈於石城是也晉臺城在縣東北五里咸和六年使
王彬營造七年遷新宮即此城也建康故城在縣南三
里東府城在縣東七里輿地廣記孫權初鎮丹徒謂
之京城後徙都秣陵改為建業晉元帝復都焉改丹陽
太守為尹通鑑自晉以來建康宮之外城唯設竹籬
而有六門齊建元二年五月命改立都牆世說叙錄
丹陽治城去宮三里王隱晉書江乘南岸有琅琊城
立琅邪内史以治之廣書韓滉築石頭五城自京口
至土山修塢壁起建業抵京峴樓雉相望
却月城吳夏口城
水經注沔左有却月城亦曰偃月壘戴監軍築船官浦
東即黃鵠山東北對夏口城魏黃初二年孫權所築依
山傍江開勢明遠憑墉籍阻高觀枕流吳志黃武二
年正月城江夏山
晉荆州五城
羊祜傳都督荆州吳石城守去襄陽七百餘里祜以詭
計令吳罷守祜以孟獻營武牢而鄭人懼晏弱城
東陽而萊子服乃進據險要開建五城收膏腴之
地石城以西盡為晉有水經注沔水南逕石城
西城因山為固晉羊祜鎮荆州立漢諸葛孔明
曰荆州北據漢沔利盡南海東連吳會西通巴蜀
此用武之國吳赤烏十一年春正月朱然城江
陵
晉臥龍城
水經注晉書涼州城有龍形故名臥龍城南北七里東
西三里本匈奴所築也
晉上明城石城
元和郡縣志江陵府松滋上明故城在縣西一里苻堅
南侵桓冲為荆州刺史渡江南上明築城以禦之上明
在縣東三十步明猶渠也相承云昔晉末朱齡石開上
明引江水以灌稻田桓冲傳欲移阻江南上䟽曰自
中興以來荆州所鎮隨宜迴轉臣兄温經略中原因江
陵路便即而鎮之今宜全重江南輕戍江北南平孱陵
縣界地名上明在吳時樂鄉城以上四十餘里北枕大
江西接三峽於是移鎮上明使劉波守江陵楊亮守江
夏蔡謨傳征西將軍庾亮欲移鎮石城謨議曰沔水
之險不及大江自沔已西水急岸高魚貫泝流首尾百
里若賊及我未陣而擊之將如之何亮不果移鎮陳光
請伐胡詔令攻壽陽謨上䟽曰今壽陽城小而固自壽
陽至琅邪城壁相望其間遠者裁百餘里一城見攻衆
城必救謨所統七千餘人所戍東至土山西至江乘鎮
守八所城壘凡十一處烽火樓望三十餘處隨宜防備
甚有籌略庾亮傳襄陽北接宛許南阻漢水其險足
固其土足食臣宜移鎮襄陽之石城下并遣諸軍羅布
江沔謝安傳出鎮廣陵之步兵築壘曰新城
晉石頭城
丹陽記石頭城吳時悉土塢義熙始加塼累石頭因山
以為城因江以為池形險固有竒勢故諸葛亮曰鍾山
龍盤石城虎踞江寧縣北三十里有白馬城吳時為烽
火之所江寧圖曰石頭城吳之金陵城建康圖元帝
渡江歴六代都之輿地志金陵有東府城晉安帝時
築其城西本簡文為會稽第其東則丞相會稽王府時
人號為東府西州圖經曰金陵有古冶城本吳鑄冶之
地吳紀陟曰自西陵以至江都五千七百里疆界雖
遠而險要必爭之地不過數四猶人雖有八尺之軀靡
不受患其護風寒亦數處耳
後魏長城隋長城
通鑑魏高祖太和八年九月中書監高閭上表以為西
北之人别有長短所長者野戰所短者攻城若以彼之
所短奪其所長則雖衆不能成患雖來不能深入其人
散居野澤隨逐水草戰則與家業並至奔則携蓄牧俱
逃不齎資糧而飲食自足是以歴代能為邊患六鎮勢
分倍衆不鬭互相圍逼難以制之請依秦漢故事於六
鎮之北築長城擇要害之地往往開門造小城於其側
置兵捍守狄既不攻城野掠無獲草盡則走終必懲艾
計六鎮東西不過千里一夫一月之功可城三步之地
強弱相兼不過用十萬人一月可就雖有暫勞可以永
逸凡長城有五利罷遊防之苦一也北部放牧無鈔掠
之患二也登城觀敵以逸待勞三也息無時之備四也
歲常遊運永得不匱五也帝優詔答之(一本云長安自城西至五原延)
袤二千餘里(通典云皇典中刁雍上表帝從之)世宗正始元年九月柔然侵
魏之沃野及懷朔鎮詔車騎大將軍源懷出行北邊指
授規略隨須徵發皆以便宜從事懷至雲中柔然遁去
懷以為用夏制夷莫如城郭還至恒代案觀諸鎮左右
要害之地可以築城置戍之處欲東西為九城及儲糧
積仗之宜犬牙相救之勢作五十八條表上之曰今定
鼎成周去北遥遠代表諸國頗或外叛仍遭旱飢戎馬
甲兵十分闕八謂宜凖舊鎮東西相望令形勢相接築
城置戍分兵要害勸農積粟警急之日隨便翦討彼遊
騎之寇終不敢攻城亦不敢越城南出如此北方無憂
矣魏主從之東魏孝靜帝武定元年八月丞相歡築長
城於肆州北山西自馬陵戍東至土隥四十日罷齊顯
祖自西河總秦戍築長城東至於海前後所築東西凡
三千餘里率十里一戍隋文帝開皇元年召沂州刺史
韋冲為兼散騎常侍時發稽胡築長城汾州胡千餘人
在路亡叛帝召冲問計對曰夷狄之性易為反覆皆由
牧宰不稱之所致臣請以理綏靖可不勞兵而定冲綏
懷叛者月餘皆至并起長城之役隋文帝紀開皇元
年四月發稽胡修築長城二旬而罷六年二月丁亥發
丁男十五萬修築長城二旬而罷(五年使司農少卿崔仲方發丁三萬於朔)
(方靈武築長城東距河西止綏州綿歴六百里以遏胡寇六年二月復令仲方發丁十五萬於朔方以東緣邊)
(險阻築數十城)七年二月發丁十萬修築長城二句而罷十九
年十月甲午以突厥利可汗為啟人可汗築大利城處
其部落
後周玉璧城
輿地廣記綘州稷山縣後周置勲州有玉璧城後周王
思政所築為重鎮齊神武再攻圍不克韋孝寬代思政
鎮玉璧高歡攻之智力皆困
隋大興城新都
文帝紀開皇二年六月丙申詔左僕射高熲等創造新
都於龍首山(以宇文愷有巧思領營新都副監)十二月丙子名新都曰
大興城(高祖龍潛封號大興)三年三月丙辰入新都四年四月丁
未晏突厥高麗吐谷渾使者於大興殿(三年改萬年縣曰大興)京北
(統縣二十二)十八年十一月詔自京師至仁壽宮置行宮十
有二所煬帝紀大業九年三月丁丑發丁男十萬城
大興西京記大興城南直子午谷漢都城在長安鄉
鄉在渭水南杜縣地隋唐都城在龍首原蓋漢城東南
十三里也
隋雍州城
地理志開皇三年置雍州城東西十八里一百十五步
南北十五里一百七十五步東面通化春明延興三門
南面啟夏明德安化三門西面延平金光開遠三門北
面光化一門里一百六市二
玉海卷一百七十三
