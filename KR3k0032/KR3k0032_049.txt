卷四十八
玉海卷四十八
宋王應麟撰
藝文
實錄
實錄起於蕭梁至唐而盛雜取編年紀傳之法而為
之以備史官採擇
梁實錄
唐志梁皇帝實錄周興嗣二卷(興嗣撰皇帝實錄皇德記起居注)謝昊
五卷太清實錄十卷雜史許嵩(唐人)建康實錄二十卷(六朝)
(所都)偽史劉昞燉煌實錄二十卷晁氏志建康實錄始
自吳起漢興平元年終於陳末禎眀三年南朝六代四
百年間君臣行事及土地山川城池宫苑制置興壞用
存古跡有異事則注之
唐二十八部實錄
志凡實錄二十八部三百四十五卷始周興嗣終於吳
兢中宗實錄劉知幾太上皇實錄以下至韋保衡武宗
實錄不著錄四百五十七卷六典史官本起居注以
為實錄崇文總目三十三部八百四十一卷唐高祖
至周世宗
唐高祖實錄太宗實錄
志高祖實錄二十卷敬播撰房玄齡監修許敬宗删改
(起創業盡貞觀九年)今上(太宗)實錄二十卷敬播顧胤撰房玄齡監
修(盡貞觀十四年)會要貞觀十七年七月十六日癸巳司空
房玄齡給事中許敬宗著作郎敬播等上高祖今上(太宗)
實錄各二十卷使諫議大夫禇遂良讀之始讀太宗初
生祥瑞感動流涕曰朕富有四海追思膝下不可復得
收卷遣編之秘閣賜皇太子諸王各一部(封玄齡一子縣男賜物千)
(段壐書褒美)敬播傳與敬宗撰高祖實錄興創業盡貞觀十
四年至是又撰太宗實錄訖二十三年(房喬嘗稱播為陳壽之流)通鑑
貞觀十七年七月癸巳書成上之上見其書六月四日
事語多微隠命削去浮辭直書其事初上謂監修國史
玄齡曰前世史官所記皆不令人主見之何也對曰史
官不虚美隠惡人主見之必怒故不敢獻上曰朕欲自
觀國史知前日之惡為後來之戒公可撰次以聞諫議
大夫朱子奢上言云云上不從玄齡乃删為高祖今上
實錄
唐貞觀實錄
志長孫無忌貞觀實錄四十卷會要永徽元年閏五
月二十三日史官太尉無忌等修貞觀實錄畢上之起
貞觀十五年至二十三年五月勒成二十卷通前共四
十卷顯慶元年七月三日史官太尉無忌左僕射于志
寧等修國史成起義寧盡貞觀末凡八十一卷藏其書
於内府至四年二月九日中書令許敬宗等五人受詔
撰貞觀二十三年以後至顯慶三年實錄成二十卷添
成一百卷上以敬宗所記多非實錄謂劉仁軌曰此既
乖於實錄何以垂之後昆(高祖太宗實銶敬播所修頗多詳直敬宗輙以愛增刪改)
(本傳所擿四事)書目太宗實錄四十卷許敬宗奉詔定起初
誕盡貞觀二十三年八月舊史顧胤撰太宗實錄二
十卷(永徽中)
唐高宗實錄
志許敬宗皇帝實錄三十卷高宗後修實錄三十卷(崇文)
(目書目止有後修)初令狐德棻撰止乾封劉知幾吳兢續成(起初)
載盡永淳二年(初顯慶四年許敬宗等撰貞觀二十三年以後至顯慶三年成二十卷)韋述高宗
實錄三十卷武后高宗實錄一百卷
唐則天實錄
志則天皇后實錄二十卷(書目同)魏元忠武三思祝欽眀
徐彦伯柳冲韋承慶崔融岑羲徐堅撰劉知幾吳兢删
正吳兢傳初與劉子玄撰定武后實錄叙張昌宗誣
證魏元忠事頗言說已然可賴宋璟等邀勵苦切故轉
禍為忠說為相讀之心不善知兢所為即從容謂曰劉
生書魏齊公事不少假柰何兢曰子玄已亡不可受誣
地下兢實書之其草故在聞者歎其直說屢以情蘄改
辭曰徇公之情何名實錄卒不改世謂今董狐會要
神龍二年五月魏元忠至徐堅等修則天實錄三十卷
文集一百卷上之開元四年十一月十四日子玄兢重
修則天實錄三十卷與中睿實錄同上
唐中宗實錄睿宗實錄
志吳兢中宗實錄二十卷劉知幾太上皇實錄十卷(書目)
(十卷下止傳位)睿宗實錄五卷會要開元四年十一月十四
日修史官劉子玄吳兢撰中睿實錄各二十卷成以聞
又引古義白於執政姚崇奏叙事記言所錄雖重承恩
賜命固不在多請各賜物五百段許之中興書目中
宗實錄起神龍元年復位盡景龍四年八月傳位凡六
年睿宗實錄十卷起初誕盡先天二年七月禪位凡四
年又五卷知幾兢等撰起藩邸盡開元四年其書互為
詳略
唐玄宗實錄
志開元實錄四十七卷失撰人姓名張說今上實錄二
十卷說與唐穎撰次玄宗開元初事玄宗實錄一百卷
令狐峘撰元載監修(峘所纂開元天寳間事唯得諸家文集編其詔册以備一朝之遺事)
(多漏略名臣傳記十無二三不稱良史)中興書目一百卷元載令狐峘
撰起先天元年盡上元三年以大歷三年上凡五十年
集賢注記唐穎進所撰稽典一百卷燕公奏留史館
修史撰今上實錄十三卷韋述知史館敕令述寫燕公
所撰今上實錄二十卷藏集賢史庫會要元和十四
年九月(乙巳)上謂宰臣曰朕讀玄宗實錄見開元之初銳
意求理至十五六年則稍懈至開元末又似不及中年
其故何也崔羣對(又元和中讀玄宗實錄見事出一主而興替頓殊李絳對)元和四
年七月上讀貞觀開元實錄見太宗撰金鏡書及帝範
玄宗撰開元訓誡思繼前躅遂制君臣事跡
唐肅宗實錄
志肅宗實錄三十卷元載監修(中興書目卷同元載撰起至德元盡後元年凡)
(六年)會要元和七年六月上讀肅宗實錄見大臣傳多
浮辭虚美因宣與史官令紀事詣實
唐代宗實錄
志令狐峘代宗實錄四十卷(中興書目同起寳應元盡大歷十四年九十七年)
會要元和二年七月(癸巳)大僕丞令狐丕進父峘所撰
代宗實錄四十七卷詔贈工部尚書(建中初受詔撰未就聽在外成書)當時名臣如
(房琯而直諒如顏真卿略而不載時譏漏略)
唐建中實錄德宗實錄
志沈既濟建中實錄十卷舊史崇文目同(沈既濟傳撰建中實錄時稱其能)德
宗實錄五十卷蔣乂樊紳林寳韋處厚獨孤郁撰裴垍
監修崇文目同(書目同裴垍等撰凡二十五年起建元中盡貞元二十一年)會要元和
二年二月詔撰德宗實錄五年十月庚辰宰臣裴垍與
史官蔣武韋處厚等五人撰五十卷獻之(賜垍錦綵銀噐)書
目唐建中實錄十五卷左拾遺沈既濟撰起大歷十四
年以建中二年十月終篇既濟作五例舉終必見始善
惡必評月必舉朔史官雖卑出入必書太子曰薨自謂
辭雖不足而書法無隠云
唐順宗實錄
志順宗實錄五卷韓愈沈傳師宇文籍撰李吉甫監修
愈表云元和八年十一月監修吉甫授臣以前史官
韋處厚所撰先帝實錄三卷云未周悉令臣重修臣與
修撰傳師直館籍等採訪修成五卷削去常事著其繫
於政者比舊錄十益六七忠良姦佞莫不備書去月二
十九日進今月四日重令刊正其奉天功烈更加尋訪
已據所聞載於首卷太和二年詔實錄所書德順朝
禁中事起於謬傳殊非信史令史官詳正(愈言禁中事頗切直宦官)
(惡之屢言不實故令路隋等刊正開成二年三月帝曰似未詳實)路隋傳愈書禁中
事切直宦孺訾其非實詔隋刊正隋言愈所書非自出
元和以來相循逮今有詔擿貞元永貞間數事為失實
餘不復改景祐中編次崇文總目順宗實錄有七本
皆五卷五本略而二本詳
唐憲宗實錄
志憲宗實錄四十卷沈傳師鄭澣宇文籍蔣係李漢陳
夷行蘇景裔撰杜元穎韋處厚路隋監修中興書目
路隋等撰起藩邸盡元和十五年正月按文宗實錄長
慶二年閏十月己亥路隋以學士處厚以舍人兼修撰
更日入史館眀年詔元穎與傳師澣籍與處厚隋等分
年編次未及成大和中詔景裔夷行漢係等續修成四
十卷四年三(丁酉路隋進)目錄一卷(目錄今不存)上之時大和四年
也賜錦綵銀器會昌元年四月又詔再修撰與先撰成
本同進三年十月宰臣李紳史臣鄭亞等進重修四十
卷賜銀綵大中二年十一月又詔止行舊本其再修本
今不傳(周墀建言故宰相德𥙿重定元和實錄竄寄他事以廣父功遂制新書)循吏傳
宣宗讀元和實錄見韋丹政事卓然命刻於碑
唐穆宗實錄
志穆宗實錄二十卷蘇景胤王彦威楊漢公蘇滌裴休
撰路隋監修書目路隋等撰起元和十五年正月盡
長慶四年十一月凡五年隋傳云大和七年表上憲穆
實錄今案上憲錄在四年
唐敬宗實錄
志敬宗實錄十卷陳商鄭亞撰李讓夷監修書目李
讓夷等撰起長慶四年盡寳歷二年凡三年會昌五年
上鄭亞等修撰
唐文宗實錄
志文宗實錄四十卷盧耽蔣偕王渢盧告牛業撰魏謩
監修書目崇文目同起寳(二年盡開成五年凡十四年)會要大中八年三月
魏謩修成上之(賜銀器錦綵有差)孫甫曰高祖至文宗實錄
敘事詳備差勝他書
唐武宗實錄
志武宗實錄三十卷韋保衡監修(五代時唯存一卷)崇文目一卷
書目皇朝宋敏求撰二十卷起開成五年正月盡會昌
六年三月凡七年宣宗實錄三十卷敏求撰起藩邸盡
大中十四年二月
唐列聖實錄
會要元和三年十一月上銳於為理徧讀列聖實錄見
貞觀開元故事竦慕不能釋卷謂宰臣裴垍等曰太宗
嗣業如此玄宗政理如此我讀國史始知萬倍不及先
聖猶須宰臣百官同心輔助况朕今日獨能為理耶事
有乖宜望卿盡力正救裴垍等曰陛下及此實宗廟社
稷之福自是延英議政率漏下五六刻元和四年上覽
貞觀故事嘉鄭公諫諍匪躬詔京兆尹訪其子孫及故
居出内庫錢贖賜之七年七月己未延英謂宰臣吉甫
曰覽代宗實錄見先朝紀綱不立嘉歎卿先人事迹
志目錄類孫玉汝唐列聖實錄目二十五卷(崇文目五十卷)
宋朝續唐錄唐朝補遺錄
唐咸通中宰臣韋保衡與史官蔣偕皇甫燠撰武宣兩朝
實錄光化初裴䞇撰懿僖實錄至五代皆缺(唯存武宗錄一卷)皇
朝趙隣幾補實錄淳化五年遣錢熙乘傳取其書四月戊
申得所著補會昌以来日歷三十六卷及他書百卷宋敏
求續成唐錄一百卷慶歷五年王堯臣上之九月癸巳以
敏求為館閣校勘書目會昌實錄二十卷宣懿僖昭實
錄各三十卷哀帝實錄八卷合一百四十八卷(今懿宗二十五卷)
會要大順二年杜讓能奏宣懿僖三朝實錄未修二月
敕吏部侍郎柳玭右補闕裴廷裕十五人修之踰年不
編一字唯廷裕撰成東觀奏記三卷納史館晉天福
六年二月起居郎賈緯奏唐自武宗以後六朝唯有武
宗實錄一卷餘皆缺略今采訪遺文及耆舊傳說編成
六十五卷目為唐朝補遺錄緯所論次多缺誤而事迹
粗存亦有補於史氏(崇文目唐年補錄六十五卷賈緯備史六卷)
建隆五代通錄
書目通錄六十五卷建隆間昭文館大學士范質撰以
五代實錄共三百六十卷為繁遂總為一部命曰通錄
肇自梁開平迄於周顯德凡五十三年范質傳述朱
梁至周五代為通錄六十五卷乾德五年三月戊申范
昊上先臣所撰五代通錄崇文總目初梁末帝無實
錄質自以聞見補成之其纘次時序最有條理(編年類)
後唐眀宗命端眀樞密學士修日歷周世宗用陶榖之
言修眀宗之制天成三年何瓉言張昭有史學嘗私
撰同光實錄十二卷又欲撰三祖志并藏昭宗朝賜武
皇制詔九十餘篇即以為史館修撰補為紀年錄二十
卷莊宗實錄三十卷上之又修眀宗實錄成三十卷
顯德中撰周祖實錄三十卷及梁唐漢五朝實錄梁事
遺失餘三帝實錄皆藏史閣
咸平重修太祖實錄
太平興國三年正月己酉命李昉扈蒙李穆董淳趙隣
幾同修太祖實錄五年九月甲辰史館修為五十卷以
獻賜監修沈倫史官李昉扈蒙等襲衣金帶錦綵銀器
淳化五年四月癸未命張垍李至等同修國史先是
上語宰相曰先朝事耳目相接今實錄中多有漏略可
集史官重修蘇易簡對曰近代委學士扈蒙修史蒙性
懦逼於權勢多所諱避甚非直筆上因言及太祖受命
之際非謀慮所及陳橋之事史册所缺宜令至等重加
綴緝是年十月丙午張垍等獻重修太祖紀一卷以朱
墨雜書(垍所上紀不列於史館)凡躬承聖問及史官採摭之事即
朱書以别之其書未成真宗咸平元年九月己巳下詔以
沈淪所修事多漏略先朝命張垍重修太祖實錄未成會
倫没命右僕射吕端集賢學士錢若水重修丁丑又以
王禹偁李宗諤梁顥趙安仁等同修二年六月丁巳書
成凡五十卷并事目二卷平章事李沆監修上之表云
前集錄敘天造之始稽國姓之源發揮無取銓次失當
今之所正率由舊章文武羣臣舊載者九十二人(或作九十)
(一)今增其遺漏一百四人其於制禮作樂經文緯武申
眀大政釐改庶務著於甲令垂為法式靡不具載帝覧
之稱善癸亥詔褒諭賜襲衣金犀帶銀帛若水而下加
散官食邑先是詔並加恩而沆獨辭李沆所修視前錄
為稍詳而真宗猶謂未備大中祥符九年復詔趙安仁
眺迥陳彭年夏竦崔遵度同修王旦監修眀年書成自
興國至祥符前後凡三修景德四年閏五月庚寅馬
知節曰太祖數事恐實錄中未載上令知節具錄奏聞
以備史闕
咸平太宗實錄
至道三年十一月己巳(真宗初即位)命集賢院學士錢若水
等修太宗實錄若水請柴成務宗度吳淑楊億同修請
令修實錄官逓宿本院十二月甲午又言太平興國八
年以前君臣獻替不著於話言淳化五年以後親決萬
機不聞於策府請降詔旨於前任宰執三司等處移牒
求訪以備缺文從之時有昭宣使王延德(一本作王建德)上太
宗南宫事跡三卷命送修實錄院咸平元年八月乙
巳(十九日)書成凡八十卷(楊億獨修五十六卷)若水等奉表以獻(表云)
(借箸之畫咸所預聞執簡而書莫非摭實)上親覧涕泗嗚咽命坐從容勞問
纔九月而畢上甚歎其速以其書入禁中時若水判集
賢院因用院印史館無所預以諸王賜食聽為修撰所令
莊宅使劉承珪掌其事乙夘若水等加食邑階勲賜器
帛長編至道三年十一月乙巳詔工部侍郎集賢院
學士錢若水修太宗實錄若水舉官同修起居舍人李
宗諤預焉上曰自太平興國八年以後皆李昉在中書
日事史策本憑直筆若子為父隠何以傳信於後代除
宗諤不可餘悉許至咸平元年以後(並同前)上前出會要
祥符九年二月己丑監修王旦言兩朝實錄事有未
備者望付修史官增修從之遂委趙安仁眺迥等增續
眀年書成其卷帙如舊
乾興真宗實錄
乾興元年十一月癸酉(八日)命翰林承旨李維學士晏殊
修撰真宗實錄諭以一朝大典謹筆削之意壬午(十六日)
命孫奭宋綬陳堯佐為同修撰官十二月丁巳詔宰臣
馮拯提舉監修天聖元年二月乙巳王舉正李淑為檢
討拯卒又命宰臣王欽若代之天聖二年三月癸夘書
成凡百五十卷事目五卷癸夘欽若等詣承眀殿以獻
兩宫覽書涕泣命坐勞問錫會進官(錫宴於編修院一本無事目五卷)
甲辰以欽若為司徒丙午李維等遷官第賜器幣襲衣
金犀帶鞍勒馬
嘉祐仁宗實錄
嘉祐八年十二月十二日庚辰(時英宗已即位)命翰林學士王
珪賈黯范鎮修仁宗實錄以宋敏求吕夏卿韓維為實
錄院檢討官治平元年二月戊辰命宰臣韓琦提舉(治平)
(四年五月上遣使取淨草二篇留觀禁中賜史臣手詔)熙寧二年七月己丑韓琦
上之凡二百卷又本有事目十卷(長編命王珪等為檢討入内都知任守忠管勾敏求時知)
(亳州召用之無韓琦提舉事)
熙寧英宗實錄
熙寧元年正月二十四日(一云二月丁酉)詔以宰相曾公亮提
舉吕公著韓維王安石修撰孫覺曾鞏檢討二年七月
己丑司徒韓琦等上英宗實錄三十卷事目三卷(一云曾公)
(亮等上)賜詔奬諭時與仁宗實錄同上(琦等言書成乞不推恩從之)
元祐神宗實錄
元祐元年二月六日乙丑詔修閏二月命司馬光提舉
鄧温伯陸佃並修撰十月又以吕公著提舉黃庭堅范
祖禹檢討四年左僕射吕大防提舉六年三月四日癸
亥書成進呈上東鄉再拜然後開編大防於簾前進讀
詔止讀令進(七日賜宴于實錄院)丙子大防等遷秩紹聖元年
四月戊辰從蔡卞之請重修至三年十一月戊辰書成
進之元符三年五月左正言陳瓘言伏聞王安石日
錄七十餘卷具載熙寧中奏對議論之語此乃人臣私
錄非朝廷典册自紹聖再修凡日歷時政記及御集所
不載者往往專據此書追議刑賞宗廟之美皆為私史
所攘願詔史官别行刪修詔三省同參對聞奏靖國元
年六月壬戌詔熙寧元豐事實具備元祐紹聖編錄具
存訂正討論宜公乃心務不失實十月詔前降參取元
祐實錄及刪除王安石日錄指揮更不行
紹興重修神宗實錄
紹興五年九月十五日乙酉左僕射監修趙鼎史館修
撰范冲直史館任申先著作佐郎張九成等上重修實
錄五十卷(後三日制鼎進二官冲等一官)至六年正月癸未成書通已
進凡二百卷繕寫三部一為御覽一藏天章閣一付秘
省先是建炎初上謂朱勝非曰神宗史錄事多失實遂
降詔重修勝非薦范冲兼史事冲言神宗實錄自紹聖
中已命官重修既經删改慮他日無所質證今為考異
追記紹聖重修本末朱字係新修黃字係删去墨字係
舊文每條即著臣所見於後以示去取(世號朱墨史)紹興
九年二月壬子朔史館進祖宗實錄上曰朕欲見景德
講和後故事
紹興重修哲宗實錄
初元符三年詔修哲宗實錄至大觀四年四月成書紹
興四年五月庚申詔條具重修事件八年六月九日癸
亥左僕射監修趙鼎修撰勾濤祕書少監尹焞著作郎
張嵲佐郎胡珵校勘朱松李彌正高䦎范如圭等以重
修哲宗元豐八年至元祐八年實錄上之至九月甲午
書成起紹聖元年至元符三年通前錄為一書成一百
五十卷先後進呈(著作何掄謂舊錄一書不應分前後請併紹聖元符接續修纂從之)上
皆御殿如進神宗實錄之制丁未趙鼎遷特進先是宰
臣朱勝非言哲宗實錄經京卞之手議論不公遂詔史
官看詳重修後邵溥上其父伯温辨誣王銍上元祐八
年補錄送史館參修初舊錄係二百卷勾濤言請
依英宗實錄例目通融裁減卷帙從之乾道七
年十一月二十八日詔秘省繕寫太祖至哲宗實錄讐
校以進神錄有考異哲錄有辨誣皆出范冲一
手
紹興徽宗實錄淳熙重修乾道欽宗實錄
紹興七年詔修八年秋即史館開實錄院十一年七月
戊戌進六十卷(自元符三年至大觀四年)丁未提舉秦檜遷少保封
冀國公庚戌修撰已下各遷秩所修疎略二十八年二
月癸巳修撰賀允中等請重修大觀以前實錄八月戊
戌(十一日)提舉湯思退等上一百五十卷以左僕射沈該
為禮儀使(自八年秋開院踰二十年乃成)再加增潤猶多疎略上御垂拱殿進
呈訖奉安於天章閣(一云藏于敷文閣)又以小本進入禁中癸
夘思退遷左正奉大夫丙午同修國史周麟之奏副本
在有司者宜謹其藏不許關借傳寫乾道四年四月
甲寅上欽宗實錄四十卷并帝紀(乾道二年十一月起居舍人洪邁奏欽宗)
(日歷已成宜修纂十二月詔免進呈因龔茂良所補日歷而修)五年十二月秘書少監
李燾請重修徽錄六年置院重修淳熙四年三月九日
上重修徽錄二百卷考異二十五卷目錄二十五卷進
呈如二十八年之制(燾薦吕祖謙為檢討審訂增削數百條書遂成)汪藻纂元符以來
(詔旨至宣和凡八百六十五卷實錄所取十盖七八然猶多脱略燾增修之)紹興以後置
二相則右相仍領實錄院無次輔則以執政權執政
權提舉實錄自乾道二年十二月魏杞始以無相故
也
慶元高宗實錄
淳熙十五年三月十一日洪邁請開院修纂慶元三年
二月五日上二百八十卷起藩邸至紹興十六年修撰
傅伯壽等嘉泰二年正月二十一日又上二百二十
卷起十七年至三十二年修撰袁說友等自奉詔至成
書凡十六年成五百卷
嘉泰孝宗實錄光宗實錄
慶元元年七月二十日詔修孝宗實錄嘉泰二年詔傅
伯壽陸游同修專以委之三年四月十七日上五百卷
又上光宗實錄一百卷
實錄自東都以前凡一百六十八年不過一千餘卷南
度後高孝六十餘年亦一千卷孝錄比他書尤疏駁
淳祐寧宗實錄
二年二月上
重修太祖實錄李沆辭加恩太祖太宗史成王旦進
秩司徒真錄并正史成提舉並遷秩仁英錄并兩
朝正史成提舉韓琦曾公亮王珪並辭之但賜器幣
有差珪又增一子六品服元祐神錄成左相吕大
防遷兩秩紹興重修神錄左相趙鼎進二官為左
光祿大夫鼎辭賜銀帛衣帶一子六品服用元豐舊
制也
記注
荀悅申鍳朝有二史左史記言右史記動動為春秋言
為尚書君舉必記臧否成敗無不存焉隋志周穆
天子傳體制與今起居注正同盖周時内史所記王
命之副
周公記注
春秋左氏傳隠八年注諸例或發於始事或發於後者
固宜有所異同亦或丘眀所傳記注本末不能皆備疏
周公舊凡於記注之文散在諸事丘眀作傳因記注之
文發例故或先或後左氏傳序周德既衰官失其守
赴告策書諸所記注多違舊章仲尼因魯史策書成文
遵周公之遺制眀將來之法其發凡以言例皆經國之
常制周公之垂法史書之舊章仲尼從而修之以成一
經之通體注隠公七年始發凡例特云謂之禮經十一
年又云不書於策建此二句於諸例之端眀書於策者
皆有經國之常制非仲尼始造策書自制此禮也昭
二年注春秋遵周公之典以序事故云周禮盡在魯矣
疏定四年傳稱備物典策以賜伯禽典策則史官記事
之法也
漢著記
藝文志春秋家漢著記百九十篇(一作卷)注師古曰若今
起居注律歷志劉歆歷譜著紀高祖即位十二年惠
帝著紀七年高后著紀八年文帝著紀二十三年景帝
著紀一十六年武帝著紀五十四年昭帝著紀十三年
宣帝著紀二十五年元帝著紀十六年成帝著紀二十
六年哀帝著紀六年平帝著紀孺子著紀更始著紀自
漢元年訖更始二年凡二百三十歲光武皇帝著紀以
景帝後高祖九世孫改元建武歲在鶉尾之張度即位
三十三年五行志凡漢著紀十二世二百一十二年
日食五十三朔十四晦三十六先晦一日三(唐開元歷合朔議考)
(漢元光以來史官注記日食有加時者凡三十七事)鄧后紀劉毅上書曰古之
帝王左右置史漢之舊典世有注記(兒寬傳臣瓉曰漢注卒史秩百石)
(宣紀黃龍元年師古曰漢注云此年二月黃龍見廣漢)眺錯策謂高皇功德
歴之春秋終軍上對謂異獸奇木宜使著事者有
紀劉向封事言星聚等事而曰皆著於漢紀谷永
封事言建始以來(元年)灾異而曰八世著記久不塞
除(李竒曰高祖以來至元帝)劉歆之譜三統歷則引高帝至光武
著紀以明即位之年班固之志五行則引十二世著
紀驗日食之數遷作史記本於紬金鐀石室之書固
作漢書本於探篹前記漢武有禁中起居注永平中撰
建武注記明德后撰明帝起居注劉毅乞修長樂宫注獻
帝及晉代以來起居注皆近侍臣所錄(後志注引獻帝起居注)後五
行志注(馬融言日蝕曰漢書所載史官占候)唐陳正卿作續尚書其表謂
漢臣著記新體互約於表志則著記為漢起居注昭昭
矣
漢大事記大年紀漢帝年紀春秋考紀
史記漢興以來將相年表所記有曰大事記有曰相位
將位御史大夫位大事若高祖始為漢中王破項羽踐
尊位而尊太上皇惠帝城長安文帝除苛律相位若蕭
何守關中將位若太尉盧綰為燕王御史大夫若周苛
守滎陽裴駰案司馬遷記事迄於太始元年而此表至
陽朔鴻嘉後所增也藝文志春秋類有太古以來年紀
二篇漢大年紀五篇高紀五年臣瓉注曰漢帝年紀
有信平侯臣陵都武侯臣起文紀三年柴武注臣瓉
曰漢帝年紀為陳武武紀天漢元年秋注閉城門大
搜臣瓉曰漢帝年紀六月禁踰侈七月閉城大搜則搜
索踰侈者也征和元年十一月臣瓉注引漢帝年紀發
三輔騎士大搜長安上林中前敘傳起元高祖終于
孝平十有二世二百三十年為春秋考紀注師古曰謂
帝紀也(眺錯云刻於玉版蔵於金匱歴之春秋紀之後世為帝者祖宗與天地相終)史遷
既易編年為紀傳而將相名臣年表之作復以漢興
以來大事為之記蓋以成春秋之法也上自高祖肇
造下迄天漢紀年之後凡闓基剏業則書之高帝元年
春王漢秋定雍二年定塞翟等國據滎陽三年定魏代
趙四年定齊及燕五年破楚踐位是也伐畔除&KR1373;則書
之若高祖之擊信布孝景之擊吳楚是也凡定都營國則
書之若都關中城長安若長樂未央之成太倉西市之
立是也封建朝覲則書之若高祖王兄仲於代文帝王
諸子於太原等國景立河間諸王武立六安諸王與夫
楚元齊悼之來朝諸侯王之至長安是也凡尊親立廟
册后建儲之禮則書之若高祖之尊上皇惠景之立高
文廟與夫太子之立書於高帝之二年衛后之立書於
元朔之初載是也凡肆青除虐導民興利則書之若赦
復作除孥律孝悌力田之置八銖錢貨之行是也凡郊
祀正朔祥瑞災異則書之渭陽之祀雍畤之幸建元之
紀號太初之正歷與夫汾隂寳鼎之出河決地動之異
是也
漢禁中起居注
隋志漢武帝有禁中起居注通典周官有左右史記
其言事盖今起居之本漢武帝禁中起居注馬后撰眀
帝起居注則漢起居似在宫中為女史之任魏晉著作
掌之後皆近侍之臣錄記後魏始置起居令周有著作
二人掌綴錄起居著作之任自此而分西京雜記葛
洪家有漢武禁中起居注一卷漢武故事二卷(抱朴子論仙按)
(漢禁中起居注)北史柳蚪曰漢魏以還密為記注徒聞後世
無益當時
漢建武注記顯宗起居注
馬嚴傳永平十五年顯宗召見詔留仁壽闥與校書郎
杜撫班固等雜定建武注記隋志劉珍等撰漢記起
光武記注至靈帝眀德馬后紀后自撰顯宗起居注
削去兄防參醫藥事曰不欲後世聞先帝數親後宫之
家故不著也荀悅申鑒先帝故事有起居注日用動
静之節必書焉宜復其式内史掌之以紀内事楊賜
傳侍講注籍文選赭白馬賦李善注引漢眀帝起居
注帝向太山至滎陽有鳥鳴軛云云
漢史官注記
見天文書及唐歷議
漢長樂宫注古今注
和熹鄧后紀初元五年平望侯劉毅以太后多德政欲
令早有注記上書安帝宜令史官著長樂宫注聖德頌
以敷宣景燿勒勲金石垂之日月攄之罔極帝從之
伏無忌傳不其侯無忌與黃景崔寔等撰漢記又自采
集古今删著事要號曰伏侯注隋志雜史伏無忌古
今注八卷其書上自黃帝下盡漢質帝(唐志三卷)
晉古今注
唐志儀注類崔豹古今注一卷又雜家崔豹古今注三
卷(輿服都邑音樂鳥獸魚蟲草木雜注問答釋義八篇)周蒙續古今注三卷(崇文目有)
(之)隋志雜家古今注三卷書目雜家古今注三卷
晉太傅丞崔豹撰雜取古今名物各為考釋凡八門中
華古今注三卷五代唐馬縞撰初崔豹進古今注原釋
事物剏始之意縞復增益注釋以眀之凡六十六門
晉泰始起居注咸寧注(見元會)起居注
梁流别起居注
隋志晉泰始起居注二十卷(唐志同)咸寧起居注十卷(唐志)
(二十二卷)太康起居注二十一卷(唐志二十二卷)並李軌撰建武太
興元康咸和咸康建元永和升平隆和興寧咸安太和
寧康太元隆安元興義熙元熙皆有之(唐志有永平永昌)宋劉
道會(唐志作薈)撰晉起居注三百一十七卷(唐志三百二十卷)梁徐
勉以起居注煩雜乃為流别起居注六百六十卷(唐志有四)
(十七卷失姓名)蜀志注引晉泰始起居注載詔曰諸葛亮在
蜀盡其心力其孫京隨才補吏文選注引晉起居注
太康四年詔世說注引惠帝建興太元起居注魏
志注案陸機惠帝起居注宋書傅亮與蔡廣書引陸
士衡起居注元嘉十四年河西王求晉起居注宋志
地理以晉宋起居凡諸記注推討辨折齊永明二年
沈約兼著作郎撰次起居注周興嗣撰皇帝實錄皇
德記起居注職儀
唐六家起居注
志起居注類六家三十八部一千二百七十二卷郭璞
穆天子傳六卷李軌晉太始起居注二十卷何始真晉
起居鈔五十卷劉道薈晉起居注三百二十卷王浚之
三代起居注鈔十五卷温太雅大唐創業起居注三卷
此六家之著錄者若漢獻帝晉咸寧太康永平咸和咸
康大興建元永和升平隆和興寧太和咸安寧康太元
崇寧元興義熙元熙宋永初景平元嘉孝建大眀後魏
齊永眀梁大同陳隋起居注及晉起居注鈔流别起居
注失姓名者二十六家而不著錄者開元起居注姚璹
修時政記三家三千七百二十五卷總七家七十七部(并實錄詔)
(令)隋志自穆天子傳漢獻帝起居注至隋開皇南燕
注四十四部一千一百八十九卷六典四十一部
舊志列代起居注四十一家
唐創業起居注貞觀注記
藝文志温大雅(工部尚書)大唐創業起居注三卷(中興書目三卷起隋)
(大業十二年為大原道安撫盡義寧二年五月甲子即帝位改武德元年紀用帥符䜟受命典册事)雜史大
(雅今上王業記六卷)百官志起居郎錄起居法度舍人修記言
之史貞觀初(省舍人)以給事諫議兼知起居注或知起居
事每仗下議政事起居郎一人執筆紀錄於前史隨之
其後(顯慶中)復置起居舍人分侍左右秉筆隨宰相入殿
若仗在紫宸内閣夾香案分立殿下直第二螭首和墨
濡筆皆在坳處永徽後許敬宗李義府為相畏人之知
命舍人承旨仗下與百官皆出不復聞機務矣(開元五年九月)
(宋璟建言令史官隨宰相入侍)會要(兼列傳)蘇氏記曰貞觀中仗退後
太宗與宰臣議政事令起居郎一人執簡記錄由是貞
觀注記稱為畢備貞觀元年杜正倫以給事中知起居
注帝曰朕坐朝不敢妄言正倫曰臣職左史一言之失
且筆之書千載累德九年十月十六日帝欲見起居記
錄以知得失諫議大夫朱子奢曰聖德舉無過事史臣
所述盡善陛下獨覽扵事無失傳示子孫竊有未喻中
主庸君飾非護短見時史直辭極陳善惡必不省躬罪
已唯當致怨史官全身畏死則悠悠千載尚可聞乎十
六年褚遂良以諫議大夫兼知起居事四月二十八日
(壬子)帝曰人君得觀之否對曰起居古左右史善惡必記
未聞天子自觀史帝曰朕有不善卿必記耶曰臣職在
載筆君舉必書劉洎曰使遂良不記天下之人亦記之
矣七月八日帝曰朕行有三一監前代成敗二進善人
三斥遠羣小亦欲史氏不能書吾惡也憲宗元和十二
年九月舍人庾承休建言天子視朝羣臣以次對言有
可傳者承旨宰臣示左右起居載錄季送史官如故事
詔可執政以機密不可露罷之(會要云庾敬休)左史猶因制敕
筆削右史但編集詔書而已劉知幾曰史官唯自詢采
二史不注起居文宗大和九年十二月令郎舍人入閣
日於螭頭下記言事開成初張次宗為舍人文宗始詔
左右史立螭頭下記宰相奏對既退帝召見審正是非故
開成時事為最詳(鄭覃曰記注操筆赤墀下所書為後世法)開成中鄭朗為
起居郎文宗與宰相議政適見朗執筆螭頭下謂曰朕
將觀之曰故事天子不觀史帝謂宰相曰朗不俾朕見
起居注可謂善守職然庶一見以自改遂上之開成四
年十月乙夘帝就舍人魏謩取記注觀之謩不可帝曰
我既嘗觀之曰史氏為失職陛下一見則後來所書必
有諱屈善惡不實後代何信哉帝乃止武宗會昌二年
十月中書奏起居注記比者不逐季撰錄請每季初即
納前一季所記與史館以遲速為殿最從之
唐開元起居注開元注記古今注記
藝文志開元起居注三千六百八十二卷失撰人名(于休)
(烈傳云蔵興慶宫)歷志大衍中氣議曰較前代史官注記惟
元嘉十二年十一月甲戌景長皇極麟德開元歷皆得癸
酉麟德已前實錄所記依時歷書之合朔議曰本史官候
簿考漢元光已来史官注記日蝕有加時者三十七事日
度議曰考古史及日官候簿以太史注記日蝕衝考日
度日蝕議曰較古今日蝕四十三事月蝕九十九事課
皆第一五星議曰太初三統歷歲星十二周天超一次
推商周間事大抵皆合驗開元注記差九十餘度較歷
必稽古今注記八氣均而行度齊上下相距反復相求苟
獨異於常則失行可知較史官所記歲星二七事熒惑
二十八事鎮星二十一事太白二十二事辰星二十四
事開元歷課皆第一(志凡唐著紀三百八十九年日食九十三朔九十一晦二十一)漢
賈逵歷論引史官注太史候注劉洪考古今歷注晉乾度
歷參校古今記注劉知幾奏記蕭至忠言五不可曰
今史官注記類稟監修唐古今注記唐開元紀號
九載制詔太史麟德歷推步闊疏合朔屢爽其
更造密度定大明之制為萬世則繇是臣一行
治新歷倚數立法本諸大衍越十五載草具其
書申命臣說纂次為術七略例議十有二而古今
注記以稽氣度之行入見於五星議著雍執徐之歲仲
秋乙巳書成越眀年詔行焉維注記之書實欽天授時之
樞要是不可亡序夫治歷之法以人占天非難以古驗
今為難渾元初基靈曜未紀黃序肇制綜術維六論者
猶曰重黎記注象應著名然則遂古之初若有常憲爰
周建官太史正歲年馮相會天位保章志變動咸有典
籍用記菑祥矧越&KR1124;五千改歷凡七漢氏歷譜十有八
家凖度起元可不參究是故史遷以諜記譜年數班生
㠯著紀志日食賈逵議黃赤道按太史候注眀月行日
度之遲疾劉洪剙乾象術攷古今歷注定斗分紀法之
進退暨晉咸寧乾度泰始二歷參校古今注記之名於是
始見疇人日官苟求其故則孟春建正不必虞史而後
明入百歲一日之差不必下閎而後識然數學不邃則
運算舛史學不博則立論疏太初至麟德名家二十三
九章至漏經歷算之家三十六春秋至開元歷氣之事
三十一上元甲子距開元積算九千六百九十六萬一
千七百四十造計秒忽就研其幾維兹新歷參天地二
中之數綜八卦六爻之序研九疇五紀之奧本五王一
侯之式凡左氏國語夏正時訓歴代之史百氏之書釐
錙析銖冰渙縷解有若中氣之議㠯前代史官注記較
元嘉之日景合朔之議㠯漢元光以来注記驗日食之
加時此稽諸古也月食之衝㠯太史注記攷日度歲星
之次㠯開元注記推商周此揆諸今也至於顓頊攝提
之元据於歷記帝堯演紀之端參於古史候簿即氣朔
之差訂殷歷之非即日食先後眀周魯歷之偽或辨古
歷星度或采麟德實錄躔離發歛脗合載籍推法密要
為唐歷宗微一行數學之邃說史學之博疇克臻兹鋪
觀史志古今日食四十三加時三十七月食九十九史
官記五星之事百二十有二開元歷課皆第一二十一
載龍集癸酉復詔侍御史麟太史令執圭較靈臺候簿
而是非堅定盖不通古今無㠯成其數之密不證古今
無㠯表其術之精繇至德迄崇元損益其法摹規擬矩
莫能改錯揆元探耑注記實啟之抑五星議有曰吉凶
之象天㠯警悟人主則是書亦君德之蓍蔡豈犆為歷
數設哉按隋志天文類太史注記六卷開元著錄軼而
亡傳會要載古今歷書為卷二十四與太衍歷俱上志
亦不著云
唐時政記聖政紀
百官志(兼列傳會要舊史)永徽後左右史惟對仗承旨仗下謀
議不得聞長壽二年正月戊申文昌左承相姚璹以為
帝王謩訓不可缺紀建議仗下後宰相一人錄軍國政
要月送史館(時政有記自璹始)志璹修四十卷然推美讓善之道行信
史直書之義缺於時事尚十得四五未幾亦罷貞元十
二年正月宰臣趙璟對延英上問起居注記奏曰永徽
後仗下謀議不得聞注記但於制敕内采錄長壽中姚
璹撰時政紀此事又廢上曰君舉必書義存勸戒時政
紀宰相宜依故事為之元和八年十月延英對宰臣問
時政記於監修李吉甫對曰是宰相記天子事以授史
官之實錄也姚璹修於長壽及璹罷而事廢賈耽齊抗
修於貞元及耽罷而事廢十二年九月舍人庾敬休請
宰臣及諸司對後事可勸戒者宰相示左右起居綴錄
季送史館既而宰相以幾密不以告事竟不行(自左右史失職)
(於今幾一百五十年)長慶元年四月中書門下奏時政記久廢史
官推寫誥詞除授請以謀議事關政事者許臣等随日
撰錄號聖政紀歲末付史官(舊紀長慶元年四月戊寅宰臣崔植杜元穎奏請坐)
(日有君臣獻替事𨳩理體随日撰錄號為聖政紀歲終付史館從之事亦不行)來鵠為聖政紀頌太和
元年十二月詔入閣日郎舍人具筆紙立螭頭下復貞
觀故事開成三年二月楊嗣復為相時延英訪對史臣
不及知嗣復建言故事正衙起居注在前便坐無所紀
錄姚璹趙憬皆請置時政記不能行臣請延英對宰臣
往復之辭委中書門下直日紀錄月終送史館它宰相
議不同止會昌二年十月中書門下奏時政記起居注
記修史例每聞聖言有慮及生靈事關興替依故事知
印宰相撰錄歲末付史館大中六年裴休同平章事奏
言宰相論政上前知印者次為時政記所論非一詳已
辭略他議事有所缺請宰相人自為記合付史官詔可
五代史後周李榖監修國史請命近臣錄禁中事付史
館乃命樞密直學士就樞密院錄送史館自此始来鵠
聖政紀頌序貞觀永徽之代言事者安論紓辭無疑權
慮勢正衙一開則臣誠前而啟之帝旒近而鎮之史筆
隨而絡之由是君臣謀國圖政之事俞機都要之言豐
編照物偕籍于堯典永徽之後宰執不正狼噬虎飡乃
奏史官與百僚俱退君有問而宰臣知之史官不得與
於聞君有舉而宰臣謀之史官不得記其事次第周行
檢錄制誥與冗吏同工而已史臣者當國之鏡千億代
之眉目也磊磊其事鏜鏜其聲雲諏波訪倦編刓筆
唐集賢注記
志職官類韋述三卷書目二卷學士韋述紀置院經
始及開元天寳中學士名氏皆隨文注釋(今本二卷乾道九年六月)
(洪遵以大清楼本校之厪可讀)韋述自登書府至天寳十五載凡四
十年緬想同時凋亡已盡後来賢彦多不委書院本末
歲月漸久或慮湮沉敢因東觀之暇聊記置院經始及
前後學士名氏事皆親覩不敢遺隠時丙申歲二月也
注麗正殿在東宫正殿崇政殿之北光天殿之南述
以開元五年冬敕就秘書省撰續王儉七志及刊校四
庫書籍八年入麗正殿校勘十三年三月授集賢院學
士自開元十三年四月迄天寳十五載二月集賢院修
撰校理待制及文學直等揔五十九人開元十三年四
月至天寳十四載集賢院學士直學士三十三人
唐司議郎記注
見東宫官
唐東觀奏記
志雜史裴庭裕東觀奏記三卷大順中詔修宣懿僖實
錄以日歷注記亡缺因摭宣宗政事奏記於監修國史
杜讓能會要大順二年二月敕吏部侍郎柳玭等修
宣懿僖實錄始監修杜譲能以三朝實錄未修乃奏柳
玭右補闕裴庭𥙿左拾遺孫泰駕部郎李嗣太常博士
鄭光庭等十五人修之踰年竟不能編錄一字惟廷𥙿
采宣宗朝耳目聞覩撰成三卷目曰東觀奏記納於史
館
淳化崇政殿起居注
淳化五年四月五日丙戌史館修撰張佖言聖朝編年
謂之日歷惟紀報狀序敕文至聖政皇猷羣臣忠邪庶
務沿革莫有紀述謹按六典故事請置起居院修左右
史之職記錄為起居注每月與時政記同送史館上嘉
之乃置院於禁中命梁周翰李宗諤掌郎舍人事修撰
體式檢討故事以聞丁酉周翰等言禮記左史記言右
史記動漢武帝有禁中起居注魏晉職歸著作後魏始
置起居令史行幸宴會則在御坐左右記錄後别置起居
注二人北齊有起居省隋置舍人唐初隷門下顯慶中
郎舍人分屬兩省今陛下重興古道乞今後應有崇德
殿長春殿皇帝宣諭之言侍臣論列之事依舊中書編
為時政記月終送史館自餘百官封拜除改沿革之事
並令關報起居院以備編錄每月送史館仍命郎舍人
分直崇政殿以記言動别為起居注每月先進御後付
史館從之(起居注進御自周翰等始自後為同修起居注又以注記檢討書籍事屬史館)胡銓曰
(周翰宗諤建言起居注先奏御豈不愧於唐褚遂良魏謩二子哉)慶歷三年十一月
辛夘同修注歐陽修請上殿臣僚少留殿門俟修注官
出面錄聖語又請更不進本從之至和元年八月二
十四日知制誥賈黯乞修注官入侍邇英閣事有可書
随即記錄二年三月丁卯令立侍諫官兼修注自熙寧
二年四月八日陳襄范純仁始元豐二年五月一日
王存兼修注存建言臣僚登對許記注官侍立(後不果行)五
年四月二十五日改修注為郎舍人六年九月戊辰令
郎舍人随左右分紀言動(元祐元年二月詔不分記)崇寧元年十月
詔前殿視朝左右史於殿門供奉紹聖二年四月詔
修注官講求典故詳定當書者著為式(會要載政和修注)
兩朝志天子御正殿記注官不侍左右惟朝會對立於
香案前常日更番逓直於崇政延和二殿行幸從上出
入神宗史志御正殿則俟於門廡外便殿則侍立行
幸則從大朝會則立於殿下螭首之側凡朝廷命令赦
宥執政官以下進對御史刺史以上除拜祭祀燕享臨
幸引見之事日月星辰風雲氣候之兆祥瑞之符孝悌
之行戸口之數皆書以授著作隆興元年起居郎胡
銓言史職之廢有四一曰進史不當二曰立非其地三
曰前殿不立四曰奏不直前云云五月一日詔前殿令左
右侍立
景德時政記元豐(紹興乾道)
開寳七年閏十月庚申史館修撰扈蒙請委宰相及參
政凡事經聖斷可書簡策者錄付史館乃命參政盧多
遜纂錄未成書(今史館書目有是年時政記草一卷後亦失)太平興國中直
史館胡旦復以為言八年八月辛亥詔中書門下凡國
家之事宣諭之言令參政李昉纂錄每季送史館密院
亦令副使一人撰集昉上言請每月先奏御後付所司
從之(時政記奏御自昉始)昉為相參政蘇易簡代之自是中書皆
參政編錄惟吕蒙正常以宰相領時雖有時政記之名
但題云送史館事件至景德元年始題云時政記(端拱二年)
(十月中書門下言每御前殿密院先上宣諭嘉言無由聞知遂詔副使張齊賢抄錄送中書同修為一書而授)
(史館)景德三年五月丙午詔樞密所修時政記至次月十
五日送中書(時王欽若陳堯叟同修)祥符五年六月壬戌令月送
史館先是密院月錄送中書至是欽若等請别撰不關
中書直送史館嘉祐六年七月八日詔月終進呈從諫
官龔鼎臣之請也(實錄七月戊子詔中書密院累年未修時政記自今随月撰進戊子一云)
己丑(元祐四年四月壬戌詔三省官輪修)元豐五年五月六日詔兩省
樞密院時政記(侍郎同知樞密修)尚書省(左右丞逓修)三省得旨及
宣諭於當日記錄元祐四年四月壬戌(二十四日)詔三省月
以所得旨及宣諭輪修建炎四年五月九日有三省樞
密院輪修之詔紹興四年三月十八日(戊辰)詔自建炎元
年五月一日至四年四月一日以前時政記令前宰執
省記編類十月七日簽書樞密胡松年以建炎四年十
一月至紹興元年四月時政記六卷上之詔付史館五
年三月十二日乙酉觀文大學士李綱進建炎時政記
二册付史館二十六年九月二十五日知樞密湯思退
請每月具錄聖語同時政記上進乾道三年五月丙寅
(二十四日)右史陳良祐請臣僚奏對所聞聖訓令随事疏報
不得以無所得聖語為解五年十一月甲寅左史林機
言左右史記言動周官也剪桐之戲史佚執以為辭如
棠之舉臧僖伯援之而諫慶歷三年歐陽修請臣僚奏
事退俟修注官出面錄聖語七年王䞇請備錄關報遂
為定制望舉慶歷之典從之七年正月二十三日詔三
省密院所修時政記於二月一日繳進二十九日中書
門下言三省錄記聖語舊以宣諭聖語為名進訖付時
政記房詔以三省宣諭聖語為名與時政記同進降出付
日歷所八年十一月十九日詔次旬終繳進先是七年
正月二十三日詔每旬修時政記於次旬一日進
天禧聖政紀
天禧四年十一月壬戌輔臣請中書密院取時政記美
事别為編錄從之命錢惟演王曾編次丁謂等參詳五
年三月取至道至祥符時政記日歷起居注美事錄為聖
政紀凡百五十卷(正月癸夘上作序示輔臣)仁宗乾興元年八月
辛亥賜輔臣又掇其事之要者為真宗政要咸平六
年八月戊寅直祕閣錢惟演上咸平聖政錄一卷
詔付史館修真宗實錄而起居注缺命程琳追修
祥符以来三十卷上之
景祐邇英延義二閣記注(元祐附)
景祐二年正月己酉置邇英延義二閣三年正月乙巳
說書賈昌朝言天子諸侯朝有二史厥後兩省置左右
史所記事曰起居注唐長壽中姚璹以左右史不預升
殿請中書門下修時政記眀皇推愛宗室宴集賜予外
不悉知寧王憲請歲終錄之授史官貞元末韋執誼執
政日修朝廷政令咸錄本朝用長壽貞元故事以樞密
謀參帷幄於本院修時政記隻日便坐決事遊幸宴集
左右在列臣幸侍經禁中陛下以清閒之燕向學稽古
微言善道最高前聖事在雙日杳隔嚴宸時政記史館
日歷及起居注莫得纂述臣自景祐元年春迄二年冬
凡經筵侍臣出處升絀封章進對宴會賜予皆用存記
列為三卷乞付史館詔可以邇英延義二閣記注為名
(昌朝誦說眀白上多所質問)命章得象等續修之至和元年八月戊
午知制誥賈黯言乞令修起居注随入閤中記事詔命
賜坐於御榻西南二年三月丁夘詔立於講讀官之次
石揚休言恐上有宣諭遠而不聞因令立侍(王拱辰乞編集講筵)
(聖諭)元祐六年(一本作七年)八月二十四日范百禄奏復修
邇英閣記注從之二十七日(甲寅)宰相呂大防言近講筵
乞修記注已有旨施行今史院有邇英延義二閣記注
具載仁宗與講讀官議論臣嘗進仁宗聖學事迹有未
備者欲寫二閣記注進入以備聖覽其後詔國史院寫
二本進入别寫一本送資善堂
紹興邇英記注
二十八年五月十八日(丁丑)起居舍人洪遵言陛下延見
儒臣紬繹經史左右二史旅進旅退徽言善行缺無所
紀欲自今年八月秋講為始經筵官除罷及封章進對燕
會錫予講讀問答等事悉行編錄以邇英記注為名從
之九月二十七日甲申遵請依講讀官奏事遵又言紹
興九年以後起居注未修者殆十五年請每月帶修兩
月庶幾天德地業赫然與日星並傳從之二十八日詔
郎舍人依講讀官奏事從遵之請也(時為起居郎)二十九年
八月己夘舍人楊邦弼言紹興起居注未修者凡十六
年望每月帶修一月從之三年二月徐俯進春秋解
義上以宰渠伯書名為貶宰臣請編之記注永為大訓
癸巳從之
乾道祥曦殿記注
二年十一月十三日壬子起居舍人洪邁言景祐以来
有邇英延義記注數十年来稍廢不續臣伏覩今月五
日王曮進讀春秋莒人伐杞上曰春秋無義戰周執羔
進讀三朝寳訓論文章之弊上曰文以理為主陳巖肖
奏刑部事上曰寬則容奸急則人無所措手足凡此數
端皆承學之臣日夜探討累數百語不能盡而陛下蔽
以一言然記言動之臣不能究宣乞自今講讀官以日
得聖語送修注官使謹書之願倣前制因今所御殿賜
名祥曦殿記注從之
淳祐緝熙殿記注
二年五月二十五日詔經筵遵舊制以每日講讀經史
奏對進故事及章䟽纂為緝熙殿記注編類成袠每月
進入
玉海卷四十八
