卷二百四
玉海卷二百四
宋王應麟撰
辭學指南
箴
序云云箴辭用韻語末云敢告云云(紹聖試格如揚雄百)
(官九州箴之類箴銘贊頌並逐句空字)
箴者諫誨之辭若箴之療疾故名箴(盤庚無伏小人之攸箴庭燎因)
(以箴之召公曰師箴師曠百工誦箴諫)文心雕龍曰夏商二箴餘句頗
存夏箴見于周書文傳篇商箴見于吕氏春秋名類
篇(又謹聽篇有周箴)周辛甲為大史命百官官箴王闕虞人
掌獵為箴漢揚雄擬其體為十二州二十五官箴後
之作者咸依倣焉隋杜正藏舉秀才擬匠人箴擬題
肇於此唐進士亦或試箴(顯慶四年試貢士箴開元十四年考功箴廣德三年)
(轅門箴建中三年學官箴)
周虞人箴
芒芒禹迹畫為九州經啓九道民有寢廟獸有茂草
各有攸處德用不擾在帝夷羿冐于原獸忘其國恤
而思其麀牡武不可重用不恢于夏家獸人司原敢
告僕夫(告僕夫不敢斥尊)
東萊先生曰凡作箴須用官箴王闕之意各以其官所
掌而為箴辭如司隷校尉箴當說司隷箴人君振紀綱
非謂使司隷振紀綱也如廷尉箴當說人君謹刑罰非
謂廷尉謹刑罰也
箴尾須依虞箴獸臣司原敢告僕夫之類(止是隨題日改如上林清)
(臺箴則云史臣司天宗正箴則云宗臣司族廷尉云官臣司刑司隷校尉云官臣司直太常云禮臣司典其下)
(句敢告隨韻改之大抵如敢告贄御敢告僕臣之類是也)
西山先生曰箴銘贊頌雖均韻語然體各不同箴乃規
諷之文貴乎有警戒切劘之意詩庭燎沔水等篇左氏
虞人箴揚子雲百官箴(古文苑)張茂先女史箴白居易續
虞人箴柳公綽太醫箴王元之端拱箴文粹中諸箴可
寫作一帙時時反復熟誦便知體式
出箴用官名須先理會置官之意(謂如將作大臣則戒宫室之侈虞人則戒)
(游田之數)程文中唯上林清臺考工令箴最佳可以為法
箴者下規上之辭須有古人風諫之意惟官名可以命
題所謂百官官箴王闕各因其職以諷諫如出周保章
箴則當以敬天為說其他皆然又有非官名而出箴者
(若宣室上林清臺之類)亦當引從規諷上立說
箴題最多自周禮外歴代百官表志(前漢後漢唐)皆當詳考
凢其名雅馴者皆可出又有散在傳記間者如周陶正
不在周禮而在左傳舜樂正不在虞書而在荀子須着
意搜尋然後無遺忘(箴銘題有雜出於他書者只兩字易于漏失)
東萊先生考工令箴監于太宗罷露臺役一言興邦萬
杵咸息監于中宗肅然齋居器械技巧圭黍莫誣(就用漢事)
(可以為式)
王器之騎郎將箴考官批云就用漢事為箴甚佳(所引吸廣)
(輩諸卷所不及)
王器之曰劉才邵宣室箴序甚有意四字語差不及
胡廣百官箴叙曰箴諫之興所由尚矣聖君求之於下
忠臣納之于上故虞書曰予違汝弼汝無面從退有後
言墨子著書稱夏箴之辭(文心雕龍曰揚雄稽古始範虞箴卿尹州牧二十五篇及)
(崔胡補綴總稱百官所謂追清風于前古攀辛甲于後代)
題
太史(紹聖丙子)
漢宣室宣和庚子(紹興乙卯重出)
漢上林清臺(紹興戊辰)
漢考工令(庚辰)
周師氏(隆興癸未)
武學(乾道己丑)
周司會(淳熙丁未)
漢詩博士(嘉定戊辰)
漢内史(辛未)
漢騎郎將(庚辰)
漢護羌校尉(癸未)
周陶正(慶元己未)
漢講郎(紹定己丑)
漢湯官丞(淳祐甲辰)
漢式道候(庚戌)
周馮相氏(寳祐癸丑)
堯謁者(開慶己未)
漢公車令(咸淳乙丑)
銘
序云云銘詩用韻語(紹聖試格如張孟陽劒閣銘柳宗元塗山銘之類)
(政和元年試格歷代史故事借擬為題如周成王封泰山頌張衡渾天儀銘之類)
銘始于黃帝漢藝文志道家有黃帝銘六篇(應劭曰盤㿻諸)
(書黃帝史孔甲所作銘也)禹銘筍虞湯銘于盤(銘者名也因其器名書以為戒也)
武王聞丹書之言為銘十六臧武仲曰夫銘天子令
德諸侯言時計功大夫稱伐文心雕龍曰夏鑄九鼎
周勒楛矢令德之事也吕望銘昆吾仲山鏤庸器計
功之義也魏顆景鐘孔悝衛鼎稱伐之類也蔡邕銘
論曰德非此族不在銘典詩傳曰作器能銘可以為
大夫考工記嘉量有銘文選序曰銘則序事清潤陸
倕石闕漏刻二銘皆有序張載劒閣銘末云勒銘山
阿敢告梁益則寓儆戒之旨隋杜正元舉秀才擬燕
然山劒閣銘杜正藏擬弓銘唐崔渙還調吏部侍郎
嚴挺之施特榻試彛尊銘謂曰子清廟器故以題相
命建中三年進士别頭試欹器銘興元元年朱干銘
則以銘試士尚矣
東萊先生曰詹仲和輔渠銘序極佳但須便說内史兒
寬言為妙
西山先生曰古之為銘有稱述先人之德善勞烈者衛
孔悝鼎銘是也有著儆戒之辭于器物者如湯盤銘武
王几杖楹席之銘是也今詞科所作雖未能全復古體
亦須略倣其意可也銘題散在經傳極多自器物外又
有用山川溝渠宫室門關為銘者(若劒閣泗水亭銘是也)如唐駐
蹕山銘則所以揚人主之威武如劒閣銘則所以戒殊
俗之僣叛或出此等題又當象題立說苟無主意止于
鋪叙何緣文字精神
銘文體貴乎簡約清新大抵以程文為式熟讀前代韵
語以為命意造語之法
趙大本唐黃道游儀銘序粤十三年龍尾伏辰之月哉
生明以游儀成奏(此年月只是銅儀非游儀)詔置景運(此門唯置銅儀)集賢注
(記載游儀之下續云十三年十月渾儀成舊史十三年十月癸丑銅儀成)志十一年游儀成會要以為十三
(年十月三日)
劉三傑試漢瓉槃銘序云先儒釋經不明先鄭後鄭云
曰大曰容尺升備載不記八寸一尺
李獻之黃道游儀銘序越既四載王器之抹四載字謂
十三年乃銅儀又抹景運字此門唯置銅儀
陳壽南中選孝宗曰鐵簾銘題目甚新峴為銘亦好
文心雕龍曰箴貴確切銘貴弘潤事必覈以辯文必簡
而深
朱文公曰武王諸銘有切題者如鑑銘是也亦有不可
曉者古人只是述戒懼之意隨所在寫以自儆今人為
銘要就此物上說得親切如湯盤銘之類
題
欹器(紹聖乙亥)
分賜鏤文紅管御筆(元符己卯)
玉磬(崇寧壬午)
夏禹九鼎(政和辛卯)
漢宣德殿馬式(壬辰)
漢楚龍淵(宣和癸卯)
漢輔渠(紹興戊午)
克敵弓(壬戌)
黃帝景鍾(戊辰)
漢瑄玉(辛未)
漢芝車(甲戌)
漢廟鼎(丁丑)
漢玉巵(乾道丙戌)
周太常(壬辰)
唐黃道游儀(淳熙乙未)
禹待賢&KR1206;(辛丑)
漢漏刻四十八箭(甲辰)
新製鐵簾(丁未)
魯鼓(紹熙庚戌)
漢綠車(癸丑)
漢律凖(慶元丙辰)
漢瓉槃(嘉泰壬戌)
漢農輿(寳慶丙戌)
堯諫鼓(紹定壬辰)
周元戎(嘉熙戊戌)
熙寧神臂弓(辭學)
周九和弓(淳祐丁未)
唐武庫大弓(寳祐癸丑)
堯衢室(丙辰)
漢名馬式(景定癸亥辭學重出)
漢安車(咸淳戊辰)
少皡氏度量(甲戌)
記
末云謹記今題云臣謹記
記者紀事之文也西山先生曰禹貢武成金縢顧命
記之屬似之文選止有奏記而無此體古文苑載後
漢樊毅修西嶽廟記其末有銘亦碑文之類至唐始
盛獨孤及風后八陣圖記今之擬題倣此若今題則
以承詔撰述者為式
東萊先生曰記序有混作一叚說者有分兩節說者如
未央宫先略說高帝蕭何定天下作宫一叚乃說為之
記曰(此下立意或說奉若天道建邦設都或說都邑四方之極皆得)
作記有叙其事于首者如宫殿經始於某年某月落成
於某年某月之類先說在頭一叚然後人為之記曰云
云周子充漢末央宫記首云漢高皇帝云云八年丞相
蕭何始治未央宫云云是也有叙其事于尾者如詹叔
羲漢城長安記末云城肇功於元年正月已事于五年
九月云云為門者十有二南北則象斗形云云洪景伯
唐勤政務本樓記末云樓成于開元二年之九月云云
是也
凡作文字先要知格律次要立意次要語贍所謂格律
但熟考緫類可也所謂立意如學記泛說尚文是無意
也須就題立意方為親切柳子厚柳州學記說仲尼之
道與王化遠邇此兩句便見嶺外立學不可移于中州
學校也所謂語贍如韓退之南海神廟文乾端坤倪軒
豁呈露一叚老蘇兄渙字序說風水一叚是也雖欲語
贍而不可太長(謂專事言語)不可近俗(如青編中對聖賢語黃卷上從古人游之)
(語皆是)不可多用難字(熟看轉柳歐蘇先見文字體式然後徧攷古人用意下句處)
又須作一冊編體製轉換處不拘古文與今時程文大
略編之如喜雨亭記亭以雨名志喜也柳文宣王廟碑
仲尼之道與王化遠邇似此之類此作記起頭體製也
歐公真州發運園記中間一節此記中間鋪叙體製也
柳萬石亭記附零陵故事之類此記末後體製也
西山先生曰記以善叙事為主前輩謂禹貢顧命乃記
之祖以其叙事有法故也後人作記未免雜以論體詞
科所試唯南渡前元豐尚書省飛白堂等記及紹興新
修太學記猶是記體皆可為法後來所不逮須多讀前
軰叙事之文則下筆方有法度蓋有出處事多如唐折
衝府者出處事少如漢步壽宫者事多貴乎善翦截不
然則繁冗矣事少責乎鋪張不然則枯瘠矣(如漢金域屯田出處)
(幾五士板而欲欽為一篇漢步壽宫出處纔數句而欲演為一記須將本科之文如此類者細觀其布置之法)
(事多者筆端自為融化不全用古人本語事少者自作一規模不使局趣則得之矣)
記題最多如宫室興造制度名物皆可為題須詳加編
纂庶無遺失
記序用散文須揀擇韓柳及前輩文與此科之文相類
者熟讀(韓南海神廟碑柳興州江運記蘇儲祥官碑之類凡文體嚴整者皆是又曰取興則簡嚴者為作)
(文之式)作文貴乎嚴整不可少類時文(須忌之乎者也虚字重字太多)多
字痛自裁節累舉程文可以槩見兹不詳述
記序以簡重嚴整為主而忌堆疊窒塞以清新華潤為
工而忌浮靡纖麗(文心雕龍曰思贍者善敷才覈者善刪善刪者字去而意留善敷者辭殊)
(而義顯字刪而意缺則短辭敷而意重則蕪)綻學在博缺事貴約
朱文公曰記文當考歐曾遺法料簡刮摩使清明峻㓗
之中自有雍容俯仰之態(又曰歐文敷膄温潤南豐文峻潔坡文雄健)水心曰如
(歐公吉州學豐樂亭南豐擬峴臺道山亭荆公信州興造桂州修城記)
張文潜曰文人好竒者或為缺句斷章使脉理不屬又
取古人訓詁希於見聞者衣被而說合之反覆咀嚼卒
亦無有此最文之陋也(石林曰今世文章只是用換字减字法)
張伯玉吳郡六經閣記云六經閣諸子百家皆在焉不
書尊經也
元祐中新作御史臺詔曾子開為記其略曰責人非難
責已為難云云惟其不難于責已則施于責人能稱其
任矣苟異于是得無餒于中哉世以為名言
平齋曰如漢郡國風俗本末唐山河兩戒等記若非平
居攷訂成次序寸晷之下雖以全史繙閱殆未易着手
陳自明試已入等以試卷申省進呈同試之人指其微
纇摘周五射記用襄尺字以為犯濮安懿王諱未與推
恩侍從言記問文采迥出流輩既單用襄字初不從言
雖曰同音即是嫌名自不應避詔與下等推恩(紹熙元年試慶)
(元四年推恩)
淳熙八年先取二名内一名第六篇記漏寫限三百字
以上止取莫叔光
今題式
曾子開重修御史臺記首云元祐三年新作御
史臺有詔臣某為之記云云末云輒因承詔誦
其所聞以告在位者使有以仰稱列聖褒大崇
顯之意焉
東萊隆儒殿記首云仁宗皇帝皇祐紀元之三
載云云末云臣既述其事謹待制旨而勒之右
周益公選德殿記首云皇帝踐阼以來宫室苑
囿無所增修獨闢便殿于禁垣之東名之曰選
德云云一日命臣汝為之記臣愚學不足以推
廣聖意詞不足以鋪陳盛美謹采詩禮云云次
第其說末云陛下神聖必于此有得焉而臣何
足以知之
題
耤田(紹聖丁丑)
元豐新修尚書省(丁丑别試)
思文殿(元符戊寅)
詔賜宗室坐右銘(己卯)
重摹太宗皇帝御飛白書玉堂(庚辰)
宗子學(靖國辛巳)
重修祕閣(崇寧壬午)
重修都亭驛(癸未)
新建殿中省(丙戌)
新建書學(大觀己丑)
唐集賢殿書院(政和辛卯)
漢六輔渠(壬辰)
唐修文館(癸巳)
唐學士院(甲午)
唐洛陽宫(乙未)
唐太微宫(丙申)
漢麒麟閣名臣圖(丁酉)
唐史館(戊戌)
新修龍德太一宫(宣和己亥)
唐花萼相輝樓(辛丑)
大唐雅樂(甲辰)
唐八坊(建炎戊申)
唐折衝府(紹興乙卯)
漢城長安(戊午)
唐勤政務本樓(壬戌)
唐凝暉閣渾天儀(乙丑)
紹興新修太學(戊辰)
唐慶善官(辛未)
咸平龍圖閣五經圖(甲戌)
繡衣鹵簿(丁丑)
少皥氏官名(庚辰)
漢武功爵(乾道丙戌)
唐義倉(己丑)
漢南北軍屯(壬辰)
漢漕渠(淳熙乙未)
周乘馬法(戊戌)
漢雒陽城十二門(辛丑)
漢太初官名(甲辰)
漢步壽宫(丁未)
周五射(紹熙庚戌)
漢建武封功臣(癸丑)
漢增置郡國(慶元己未)
漢永平車服制度(嘉泰壬戌)
漢留田十二便(開禧乙丑)
周四學(嘉定戊辰)
漢七郊(辛未)
唐十六衛(甲戌)
漢剖符封功臣(丁丑)
唐十道山川(庚辰)
唐鹵簿(癸未)
漢功臣增邑更封(寳慶丙戌)
漢西域都護(壬辰)
漢四姓小侯學(端平乙未)
漢論功定封(嘉熙戊戌)
天聖廣科目(辭學)
大中祥符皇族諸院入學(己亥辭學)
淳化常平倉(庚子辭學)
漢郡國鹽鐵官(淳祐辛丑)
周復舊域(甲辰)
周畿内貢法(丁未)
景祐權量律度式(庚戌)
皇祐鎮國神寳(寳祐癸丑)
周山川圖(丙辰)
漢郡縣山川風俗(開慶己未)
漢五屬國(景定壬戌)
初置文思院(癸亥辭學)
周爵名(咸淳乙丑)
虞米廪(戊辰)
周采地(甲戌)
贊(頌說附)
序云云贊曰云云
贊者贊美贊述之辭文選序曰圖像則贊興文章緣
起曰司馬相如作荆軻讃班史以論為贊范曄更以
韻語(隋志曰後漢魯廬江有名德先賢之贊蜀楊戲著季漢輔臣贊)漢明帝殿閣畫陳思王為贊
夏侯湛東方朔畫贊序云云乃作頌焉其辭曰云云
袁宏三國名臣序贊序云云故復撰序所懷以為之
贊云云云先序後贊與今體相類唐建中二年進士
以箴論表贊代詩賦此試贊之始中興書目云顧雲
鳳策聫華三卷有補十八學士寫真像贊安西都護
府重築碎葉城碑皆因舊事而作亦擬題之類也
西山先生曰贊頌皆韻語體式類相似贊者贊美之辭
頌者形容功德然頌比於贊尤貴贍麗宏肆(須鋪張揚厲以典雅)
(豐縟為貴)昌黎聖德詩徂徠慶歷頌此正格也其用事造語
最忌塵俗須熟讀三百篇博觀司馬相如揚雄諸賦與
夫漢郊祀歌文選所載二京三都七啓七發之類及韓
柳文韻語文字則筆下自然豐腴矣
更將選粹及本朝歐蘇諸公所作凡四言韻語之文誦
味吟哦便句中有意于鋪張揚厲之中而有雍容俯仰
頓挫起伏之態乃為佳作若止將華言綺語一向堆疊
而無風味韻致亦何足取哉(李充翰林論曰贊宜辭簡而義正)梁武帝謂郊廟
(歌辭應須典誥大語不得雜用子史文章淺言)
唐說齋寳奎殿御書贊序云慶歷二載無月日(實錄正月辛未)
云煥乎堯章親加紀述(實錄命宰臣吕夷簡撰記)皆有缺誤
題
御書無逸圖(紹興乙卯)
漢麟趾褭&KR1389;(乙丑)
漢寳鼎神策(甲戌)
寳奎殿太宗皇帝御書(庚辰)
漢諸葛亮八陣圖(乾道己丑)
天禧御製元良述(壬辰)
淳化大射圖(淳熙乙未)
御製敬天圖(戊戌)
景德龍圖閣中庸圖(紹熙癸丑)
大中祥符御製太宗皇帝聖文神筆頌(嘉泰壬戌)
天禧清景殿書事詩(開德乙丑)
慶歷觀文鍳古圖(嘉定戊辰)
大中祥符館閣御製(甲戌)
唐開元十八學士圖(丁丑)
高宗皇帝書車攻詩(庚辰)
乾道御製春賦(癸未)
皇祐邇英閣無逸孝經圖(寳慶丙戌)
周武王丹書(端平乙未)
大中祥符御製守官箴(嘉熙戊戌)
慶歷邇英聖問(庚子辭學)
唐開元二十二賢圖(淳熙辛丑)
天聖崇政殿講論語賜御飛白書(甲辰)
慶歷三朝訓鑒圖(丁未)
慶歷新修太常禮(開慶己未)
御書賜皇太子講堂新益二字(景定辛酉詞學)
高宗皇帝御書儒行篇(壬戌)
孝宗皇帝御書益稷篇(咸淳甲戌)
頌
序云云頌曰云云(紹聖試格如韓愈元和聖德詩柳宗元平淮夷雅之類)
詩有六義六曰頌莊子曰黃帝張咸池之樂有猋氏
為頌文心雕龍曰帝嚳之世咸墨為頌以歌九韶商
周及魯皆有頌所以游揚德業褒讃成功隋杜正元
舉秀才擬聖主得賢臣頌唐開元十一年進士試黃
龍頌十五年試積翠宫甘露頌宋朝淳化三年楊億
於學士院試舒州進甘露頌遂賜及第則試頌尚矣
宋書曰鮑照為河清頌其序甚工頌詩有序亦不可
略也(有終篇同韻者如元和聖德詩有四句換韻者如平淮西碑箴銘贊倣此)
西山先生曰(見贊類)累舉以前程文唯渡江以前之文如
導洛通汴北郊慶成大河東流紹聖元會皆妙絶不可
不熟讀
文心雕龍曰擬清廟範駉那崔爰文學蔡邕樊渠
並致美于序而簡約乎篇取鎔經意自鑄偉辭
又曰賈誼枚乘兩韻輙易劉歆桓譚百句不遷亦各有
其志也昔魏武論詩嫌于積韻而善于貿代陸雲亦稱
四言轉句以四句為佳(金樓子曰班固碩學尚云贊頌相似)
癸未陳自修試閱武頌及露布冠絶一埸表中有瑕疵
不取知舉言文詞警拔詔注教官
王器之漢西域三十六國内屬頌序云小國二十有七
九次大國紀述其事備於班固列傳列叙其國見于荀
悦漢紀總而名以内屬則有范曄所著本傳存焉(叙事之法)
題
紹聖元會(紹聖丙子)
導洛通汴(丁丑)
北郊大禮慶成(丁丑别試)
大河復東流(元符戊寅)
端誠殿芝草(庚辰)
皇帝展事于郊丘(靖國辛巳)
崇寧聖德(崇寧癸未)
崇寧繼述聖政(丙戌)
大慶殿受八寳(大觀己丑)
堯大章(政和癸巳)
黃帝封泰山(甲午)
漢祀雍獲一角獸(乙未)
漢函德殿金芝(丙申)
圓象徽調閣奉安隆鼐(丁酉)
漢神魚舞河(戊戌)
漢三雍(宣和己亥)
漢開籍田(辛丑)
漢甘露降未央宫(壬寅)
漢單于朝甘泉宫(甲辰)
周成王蒐岐陽(紹興壬戌)
明道耤田(乙丑)
皇祐紫宸殿奏大安樂(辛未)
漢紫壇(丁丑)
太祖皇帝閱武便殿(隆興癸未)
舜韶箾(乾道丙戌)
唐涇陽受回紇獻功(壬辰)
唐獻獲大安宫(淳熙戊戌)
天禧太清樓觀書(辛丑)
皇祐御製明堂樂舞(甲辰)
紹熙孟春皇帝朝獻景靈宫禮成(紹熙庚戌)
乾德初郊禮成(慶元丙辰)
景祐高禖壇(乙未)
漢闕里作六代樂(開禧乙丑)
舜五樂(嘉定甲戌)
唐紫微殿受龜兹俘(丁丑)
漢西域三十六國内屬(庚辰)
唐興安門受俘(紹定壬辰)
孝宗皇帝閱武白石(端平乙未)
皇祐寳岐殿觀麥(淳祐辛丑)
唐突利請入朝(庚戌)
漢華平(寳祐丙辰)
漢行饗禮(景定壬戌)
淳熙煥章閣藏高皇帝御集(咸淳乙丑)
天聖五色雲(戊辰)
序
末云謹序今題云臣謹序(紹聖試格如顔延之王融曲水詩序)
(之類)
序者序典籍之所以作也文選始于詩序而書序左
傳序次之宋朝端拱元年王元之試詔臣僚和御製
雪詩序遂為直史館則試序亦舊制也
東萊先生曰作記序若要起頭省力且就題說起謂如
太宗金鑑書序則便說太宗皇帝云云說鑑治亂賢不
肖之意如花萼相輝樓記則便說唐元宗明皇帝云云
說兄弟友悌之意不可汎說功德須便入題意
西山先生曰序多以典籍文書為題序所以作之意此
科所試其體頗與記相類姑當以程文為式而措辭立
意則以古文為法可也
書目有異同者如南豐戰國策目錄序末云此書有高
誘注者二十一篇或云三十二篇崇文總目存者八篇
今存者十篇云
卷數有序于首者如唐開元禮序云明皇帝之十四年
云云為開元禮一百五十卷是也有序于末者如唐大
衍歷序云其書有歷術七篇歷議十篇略例一篇云是
也
徐子儀甘石巫咸三家星圖序引周禮簭人巫咸事按
本處注巫字當為筮非殷之所謂巫咸貢院言是旁證
即非本處有差未敢取放開院日知舉請與陞擢(是年試者)
(二十四人)
今題式
周益公皇朝文鑑序首云臣聞云云賜名曰皇
朝文鑑而命臣為之序云云末云臣雖不肖尚
當執筆以頌作成之效云
韓子蒼國朝會要序首云臣聞云云末云若其
條貫舛謬辭語淺薄臣之罪也無所逃戾冒昧
聖覧惟陛下幸赦之
題
邇英閣無逸孝經圖後序(紹聖乙亥)
三朝寳訓(元符戊寅)
御書孝經千字文勒秘閣贊碑隂(後序己卯)
占天萬年歷(崇寧癸未)
新脩六典(政和癸巳)
唐大衍歷(宣和己亥)
唐開元禮(庚子)
唐羣書四錄(壬寅)
新脩汴都志(癸卯)
漢定著三十五家兵法(建炎戊申)
綂元歷(紹興乙卯)
唐會要(戊午)
漢五家要說章句(壬戌)
漢中和樂職宣布詩(乙丑)
唐通典(戊辰)
漢石渠議奏(辛未)
漢靈臺十二門詩(甲戌)
漢白虎議奏(丁丑)
唐文思博要(庚辰)
漢輿地圖(隆興癸未)
邇英延義二閣記注(乾道丙戌)
漢陸賈新語(己丑)
唐帝範(淳熙乙未)
漢十八家歷譜(戊戌)
漢元功侯籍(辛丑)
唐車輿衣服令(甲辰)
唐武德貞觀兩朝史(丁未)
晉摯虞文章流别集(紹熙庚戌)
唐羣書治要(癸丑)
唐太宗政典(慶元丙辰)
漢建武詔書(己未)
唐乾元殿四部書(嘉泰壬戌)
唐八歷(開禧乙丑)
唐太宗集(嘉定戊辰)
唐開元歷議(辛未)
甘石巫咸三家星圖(甲戌)
嘉祐昭文館書(丁丑)
周時訓(癸未)
唐秘書四部圖籍(寳慶丙戌)
淳化秘閣羣言(壬辰)
漢十二家論語(端平乙未)
漢二十一家天文(嘉熙戊戌)
皇祐御撰明堂樂曲(己亥辭學)
周職錄(淳祐辛丑)
唐開元著錄(丁未)
周史記(庚戌)
漢鹽鐵論(寳祐癸丑)
天禧編御集(丙辰)
唐定戎闋圖(開慶己未)
夏箴(景定壬戌)
唐六十一家儀注(咸淳乙丑)
周官三易(戊辰)
唐六經法言(甲戌)
試卷式
本貫云云應博學宏辭具官姓某年若干
一習制誥詔書表露布檄箴銘記贊頌序
一出身
一無過犯
一三代
一合家口
一今試(如曾試亦開具年分)
奉
試博學宏辭二首
第一首
題
(限字以上)
第二首
同前
塗注乙
制誥詔表露布檄箴銘贊頌(限二百字以上)記序(限三百字以上)凡言
祖宗及上字並别行言聖恩之類並空字箴銘贊頌逐
句空字
辭學題名
乙亥
黃符羅畸高茂華趙鼎臣
慕容彦逄
丙子
林虚劉弇滕及
丁丑
吳兹周燾王孝廸方叔震
别試
吳幵
戊寅
丘鄜吉觀國王天倪
己卯
謝黻
庚辰
葛勝仲
辛巳
晁詠之程量孫宗鑑
壬午
王雲石&KR1026;謝潜
癸未
祝天輔杜林
丙戌
孫近王劭
己丑
樊察李鞉李子竒
以上宏辭三十一人(兄弟二吳)
辛卯
譚世勣蔡經國俞授能
壬辰
滕康盧益李熙靖薛倉舒
癸巳
孫傳
甲午
孫覿王志古滕庾
乙未
胡交修李木張忞
丙申
曹中艾晟王諶
丁酉
李正民薛嘉言宋惠直
戊戌
崔嗣道宇文彬張守
己亥
陸韶之王俊李長民
庚子
范同劉才邵歐陽瓌
辛丑
李公彦
壬寅
曾益柔
癸卯
秦檜
甲辰
何掄袁植
戊申
袁正功
以上辭學兼茂三十六人(滕李袁三家兄弟相踵)
乙卯
王璧石延慶
戊午
詹叔羲陳巖肖王大方
壬戌
洪遵沈介洪造(後改名适)
乙丑
湯思退王曮洪邁
戊辰
周麟之季南壽
辛未
莫冲葉謙亨
甲戌
莫濟王端朝
丁丑
周必大
庚辰
唐仲友
癸未
吕祖謙
丙戌
魯可宗
己丑
姜凱許蒼舒
壬辰
傅伯壽湯邦彦
乙未
李巘趙彦中
戊戌
周洎倪思
辛丑
莫叔光
甲辰
李拱
丁未
陳峴
庚戌
陳晦
癸丑
陳宗召
壬戌
陳貴謙
乙丑
真德秀留元剛
戊辰
陳貴誼
以上博學宏辭三十八人(兄弟三洪二莫父子三陳)
丙辰
王應麟
己未
王應鳳
寳祐四年丙辰博學宏辭
第一場二首(二月十一日試)
昭慶軍承宣使左金吾衛大將軍荆湖北路安
撫副使兼知鄂州授寧武軍節度使龍神衛四
廂都指揮使䕫路安撫使兼知䕫州兼提領措
置屯田兼控扼瀘叙昌合四州邊面加食邑食
實封制
門下建齋旄而啓鎮密聫廂部之班分帥閫以留田兼
飭邊城之備乃睠承流之㑺夙參宅收之權兵農方急
于坤維表裏載更於師律王言作命士聽無譁昭慶軍
承宣使左金吾衛大將軍荆湖北路安撫副使兼知鄂
州某沈毅而善謀忠純而知義臨機料敵明四種之兵
書御衆牧人備五材之將略率先爪士婁奏膚公有嘉
衛社之勤&KR0906;服執金之職貳荆州之方面江界肅清殿
鄂渚之雄藩民心靖謐治效已聞于南紀朕衷尤軫于
西陲念蜀道之孔囏恃䕫門之堅守遠連夷徼先江陽
僰水之扞防近護風寒謹昌元巴川之控禦欲整軍而
經武必徹土以峙粻惟爾之能敵王所愾是用易苕霅
宣風之秩新葭萌賜節之儀十乘以先啓行植中權之
牙纛四鄰若防制水壯列郡之喉襟䌛副帥以褒升進
上游而綏撫畀端拱使名之寵緫紹興穡事之綱虜可
勝而奏屯田亟上便宜之十二蠻來威而伐玁狁往陳
師旅之三千欽哉實畎以實墉于以維藩而維翰申陪
采賦增賁戎昭於戲按德裕南道之圖慨想籌邊習農
之績覽孔明平沙之陳毋忘渡瀘耕渭之規務本所以
省轉輸設險所以嚴保障祗若予訓式固爾猶可授寧
武軍節度使龍神衛四廂都指揮使䕫路安撫使兼知
䕫州兼提領措置屯田兼控扼瀘叙昌合四州邊面加
食邑食實封主者施行
周山川圖記
相古先民有周德隆澤洽用造區夏章亥所步莫不砥
屬建櫜戢武斧藻王度四嶽河海咸秩無文名頌曰般
裒時之對鄭元釋允猶翕河之語謂按山川圖次序祭
之孔氏正義謂共為一圖雖畿籍方志湮軼亡傳謹旉
繹舊聞而為記曰太極肇分有浮而清有沈而奧卷石
之積結為巍巍雲蒸雨霈萬物育焉勺水之積融為浩
浩源迤流衍萬物潤焉聖人有作廼封迺濬廼栞廼滌
肇稱明祀為民祈禠若封禪于黃望秩于虞旅祭于禹
維見可觀然風后受圖九州始布山海有經為篇十三
圖牒猶未詳也蒼姬開綂憲章稽古以地圖知山川之
數職于司書以地圖辨山川之名物職于大司徒以九
州圖周知山川之阻職于司險天下之圖職方逌掌其
山鎮曰會稽衡華曰沂岱嶽及醫無閭霍常其大川曰
三江江漢曰榮雒淮泗曰河泲涇汭及漳虖池嘔夷又
有山師川師掌其名山虞川衡掌其守艮兼兊麗目擊
掌運抑猶以為略也卑高小大則其位殊次主屏攝則
其數異我是以有秩祭之圖河先海後辨源委也九河
合一同等列也嶽視三公瀆視諸侯禮文别也天子四
望諸侯三望名分嚴也按圖定序因序蕆事于是宗伯
為壇典瑞奉璋牧人毛牲校人飾駒廼奏蕤賓歌函鍾
舞大夏服毳冕而祀焉上下有章無越望之僣祝史薦
信無矯舉之愧山澤通氣歆馨降嘏百嘉鬯楙四極艾
寧盛哉鑠乎遹觀詩序祀于巡守時邁其邦爰及柴望
意者土訓夾車道圖詔事其在斯時與攷之傳記天下
名山五千三百七十名川三百支川三千周國其在雍
州而立吳嶽為西嶽三代居河洛而四瀆咸在山東公
羊春秋謂天子有方望之事何休以為望祭凡三十六
所若義之脩而禮之藏獨于般詩見之夙夜毖祀作周
恭先丕天之大律也下逮穆王大朝黃山披圖視典殷
武䟽述鄭元之言亦參周漢之域驗山川之圖孔安國
為漢博士具見圖籍山川所在學者尚有稽焉春官
掌三辰之灋猶神示之居注亦訓猶為圖仰觀俯察兩
盡其摯矣雖然德懋而山川寧道公而百川理懷柔河
嶽厥有本元無設官為極之意則經野之圖不足以致
治無敬德祈天之忱則卜洛之圖不足以永年是圖之
陳左右也顧岐陽豐水而念王業之孔囏瞻洞庭孟門
而監地險之難恃江漢想廣及之德南山思疆理之功
清明在躬與山川出雲同一運化然後能靈承于旅惟
典神天嶪峩濛鴻洋洋如在玉帛云乎哉兹圖外之眇
指敢正列其義以詔萬世謹記
第二埸二首(十三日)
代皇子謝賜御書孝經十六句表
臣某言伏蒙聖慈賜臣御書孝經十六句者睿謨垂𥙿
夙承父訓之嚴神畫䟽恩備舉聖經之要因心立教拭
目知榮臣某惶懼惶懼頓首頓首惟夫子之發微言為
曾參而陳孝道首述君親之事謹始及中復虞富貴之
移戒危與溢身行口言之無失天經地義之兼該事可
法德可尊表裏俱正居致敬飬致樂造次弗違神明四
海以交孚進退一忱而匪懈有倬飛鸞之翰於昭詒燕
之謀二八句之特書撮其樞要千萬人之咸悦始于家
邦仰倣邇英之屏俯殊制旨之注矧熙朝資善之學肇
祥符丙辰之春詔儒臣而續是經錫宸章而刊諸石洊
觀洪藻宏賁前猷臣德愧温文性慙岐嶷出有師入有
保蚤齒虞庠親則父尊則君恪趨周寢曩者分封之渙
號誨之全孝以移忠旨趣會于五經未窺聖緼德教加
于百姓徒仰皇明載覩河雒圖書之光如親洙泗問荅
之語兹盖恭遇皇帝陛下學稽古典筆寓天常祚嗣萬
年受祉而施于子冠冕百行得手而應于心約漆簡千
有餘言洒驪珠六十四字淳化秘丘之刻祖武可繩紹
興方國之朌人文增煥臣敢不聿嚴琰寫式廣家藏仁
孝製六章之詩遠邁唐宫之賜札夙夜事一人之訓緬
思建邸之陳圖臣無任感天荷聖激切屏營之至謹奉
表稱謝以聞臣某惶懼惶懼頓首頓首謹言
堯衢室銘
衢室堯所以采民言也惟堯舍己稽衆從(缺四字)昔
黃帝睿喆遠覽合宫有聽明臺有議并謀兼知詒燕後
昆迺考室四達之衢垂聽而問焉邇而百揆四嶽逖而
九州四表聦明光被嘉言罔伏猗與媺哉善旌謗木昭
其明也素題樸桷昭其儉也清問而鰥寡靡不達疇咨
而共吺不能蔽先惠之意寓于衢尊爾極之謠聞于康
衢仁天知神隆寬博問廣覽兼聽八荒在闥言布天下
誦聖至今厥後訪以緫章觀以緫街復以靈臺詢以外
朝揆元探耑帝實肇之炳諸典謨卓蹤冠德鋪觀方策
下聽于人則管子紀其事議盡天下之心則文中子申
其說垂衣襞幅䆳如神明之居則子華子詳其制魏文
帝紀亦曰廣詢于下豐規淵指歷歷維見或者有調元
氣治隂陽之言以為明堂異名堯心未昭晰于億萬禩
禹之聽治猶銘簨虚矧惟帝世必有銘詩而桼書軼焉
皇皇箴諫之路貳室尊賢太室考庸未足匹休岡羅舊
聞補其辭曰
於穆放勲道泰朝清光被四表在予戸庭
唯天為大德寓恢閎儲思法官羣龍翼承
從人稽衆聖而不矜五達之衢謗木求箴
康衢游童洋洋頌聲衢尊先惠涵泳至仁
于焉築室廣聽垂明合宫之聽率祖攸行
茅茨流化頫數階蓂幅舄入覲若星共辰
彤車黃收巍乎天臨帝暉邇止垂衣如神
上開言路下達民情何以來之有鼓有旌
清問鰥寡爾隠畢申疇咨四岳朕愆悉陳
側陋在下罔閼予聞象恭庸違罔惑孔壬
相在爾室咫尺八紘誰謂民遠察其嚬呻
夏鐸徇路規諫于君湯有緫街觀誹于民
爰周質隆外朝是詢維昔盛帝軌迹易遵
君聞無壅天衢以亨熟曰道謀不潰于成
嘖室之議陋彼齊人宣室之問卑哉漢文
堯在萬世如見其心敢告後王貽此休銘
第三場二首(十四日)
天禧編御集序
宋受命於穆清五緯集奎觀人文化天下維三葉重光
真宗章聖皇帝濬喆欽明體堯蹈舜游意蓺圃積思書
林睿藻天葩轇轕元化慶霄在上萬物五色宜刻玉板
藏金鐀垂訓姚遠以三二典七六經天禧之元月旅黃
鍾日躔庚子臣虚已裒次御集百二十卷爰即禁庭俯
示丞㢸明年孟春嚴儲于繼文殿四年季夏甲午列局
崇文分命注釋仲冬庚申出聖製七百二十二卷畀輔
臣五年季春庚子欽奉御集尊閣天章定著為三百卷
仲秋庚午藏之名山以副墨朌焉赫乎盛哉集有序篇
實出御製五年正月癸卯偕聖政記序召邇列觀之臣
竢辠翰墨衣被昭回之光稽首書下方曰帝王之文即
天地自然之文仰而觀則桼政三辰之炳燿俯而察則
山川卉木之彪列帝堯煥有文章文王經緯天地䌛此
其選道心淵粹發為英華聖學精微寫為謨訓豈有意
于文哉若昔黃帝丹書及銘傳至周漢聖文裒集其昉
此乎高文有傳著在七略武帝有集始折二卷貞觀開
元成集並垂理愧於辭駁亡以議惟我藝祖紹天覺民
贊述孔顔道統復續太宗繼序緝熙光明皇文掞天簫
勺宇&KR2586;臣文仲編為三十卷臣彭年編為二百十四卷
燕謀詒翼用旉遺于章聖厥既北讋葷允西縻靈夏幅
員清謐威械戢藏升中岱宗展采汾隂禮葉樂華葳蕤
葱蒨帝益思持盈制治啓迪化原乃增講員乃御延閣
左右圖籍鎔經鑄辭綠字瓊章璧明奎粲歌有念農閱
兵奉先為政豐年觀麥喜雨瑞雪之屬斯元首薰風之
雅詠也論有勤政崇儒祥瑞解疑思政欹器為君難寬
財利之屬斯畫卦重爻之䆳學也龍閣有贊聖文有頌
元龜有序泰山有銘庇民有述修河有碑三記五箴之
作清景百篇之製經史徧詠明良載賡肆筆而成戞切
韶濩帝心謙鞏未議彙輯祥符四禩九月丙子臣敏中
請錄宸章襲藏渠觀而文頌歌詩十五卷上于五年四
月癸卯號登天禧遂金聲玉振而集大成臣竊從太史
氏欽覿集目凡頌碑銘贊之卷二十六詩歌辭章樂府
之卷一百十四論述序箴條記文書其卷四十正說承
華要略静居玉宸法音集其卷四十有五春秋要言五
卷曥分試題表詞卷别七十芸籖鈿軸數盈三百視滋
福殿所觀為益備雲漢之章風行水上之文作者不可
及已鴻生鉅學屬辭摛藻有三代風非金玉追琢之功
鳶飛魚躍之化與抑臣管闚國史祥符丙辰之春開資
善訓元良箴記歌吟日賚月錫天禧四禩仲冬甲戌臣
殊編摩賜東宫御製成五十卷育蒙泉之德培豐水之
仁帝範金鏡訓戒等書方斯蔑矣文子文孫監先憲酌
祖道至于萬年永保民罔不自斯文始臣謹表而出之
乾興初元八月辛亥以是集錫該輔併識于篇以鋪敡
我宋重規疊矩之盛美臣謹序
漢華平頌
皇漢中興三葉緝熙康乂燕及皇天惠露德風坯冶泰
龢暢垓泝埏炤景飲醴瑞命緫集嘉祥備致仁及于木
效異吐竒而華平生焉平之義大矣哉在天為泰階在
地為嘉木世道夷陂氣感類從維木之祥品彙匪一賓
連闊達紫脱平露白虎禮緯彪列其名而華平獨著于
孝經援神契謂德至地則是物盛張衡作賦敡厲東京
之媺春圃是植爰紀神異薛綜注釋指為瑞本謂天下
平則其華平冊府元龜載元和二年至章和元年華平
見郡國藝文類聚述東觀記以為芝英華平史官不可
勝紀沈約宋志亦曰其枝正平王者有德則生漢元和
中生郡國其當章帝之世與帝也左右藝文斟酌律禮
道無偏陂如砥如衡根于正心發于平治有泰之吉無
否之傾煌虖休哉植物之欹器也昔在孝武竒木兆祥
胡粤冠帶亦越永平木枝内附朝堂奉觴矧時珍物見
象知治應圖合諜儆戒默寓蘭臺諸彦獻歌踵聞景
況洪禠鋪藻猶缺敢稽選注以頌以規頌曰
顥穹槃物木神則仁漢以仁興木瑞爰轃
赤符膺統丕闡坤珍德豐澤鬯萬象一春
允文肅宗豈弟宜民仁及于木匹休周成
支附葉著函夏謐清言觀于朝賢庸雋登
言觀于邊柝靖燧沈美發英華治浹升平
泰龢融液嘉卉挺生植之春圃吐葩颺榮
祥參平露光掩芝英五衢四照末數山經
含章自天絢耀槐宸啓篇稽諜咨爾儒臣
德至于地緯書昭敶乾行謙施帝德之純
曄曄其華元氣儲精維平不猗式如玉衡
太平有象品物流形其象維何萬國咸寧
醴泉下滋潏露上凝匪棣之偏匪葵斯傾
随方表應欹器在庭考祥視履毖于末萌
用人必公淑别慝明敷政必龢直錯枉言
天壽平格葆命日新右我災祚本支蕃蓁
竒木旁出對述終軍解編削祍殊俗來賓
木枝内附永平昌辰壽觴敬舉驩溢簮紳
於赫神物夐軼前聞辯章化洽肴覈仁林
咸曰我后能蒔堯蓂俯陋後棄并柯成文
瑞圖逌紀政令之均維德弱剛低卬以分
木匪于祥戒在持盈無平不陂保泰兢兢
顧名思義有媺有箴文之雅詩以繼逵駰
博學宏辭所業
制
特進觀文殿大學士提舉臨安府洞霄宫授少
保寧武軍節度使荆湖廣南宣撫使判潭州軍
州荆湖南路安撫大使加食邑食實封制
門下位左棘以建旄兼緫宣威之任殿南邦而分閫益
隆綂牧之名疇咨祕殿之英越在羣公之表倚重臣而
彊本釋真館以圖庸參錫徽章載颺顯册特進觀文殿
大學士提舉臨安府洞霄官某忱恂而寬裕剛毅而沈
潜緯武經文可大則賢人之業集思廣益至公以天下
為心亮采日嚴訏謨辰告久贊襄于衮職遄燕佚于琳
庭冠元豐寓禄之階羽儀賜位峻皇祐崇儒之秩領褏
延恩養恬雖適於雅懷應變未殫于遠略睠武安之鉅
鎮屹方面之要衝地控重湖内欲腹心之先備疆連五
嶺外如脣齒之相依銷患未形維人無競廸思高廟有
若臣綱繇舊㢸而命旬宣即中權而領藩翰徒得君重
載纉武功是用篆車升亞保之班茸纛授益昌之節兵
事不由中御合楚粤以撫師戎乘以先啓行指衡湘而
植屏數路聽和門之令十連尊元帥之稱申衍圭畬陪
輸幹食以新采薇治外之畫以謹徹桑未雨之防於戲
陶侃啓長沙之封嘗督軍於交廣方叔振中鄕之旅佇
執訊於蠻荆精神折衝則國勢張指授當任則人心靖欽
承猷訓懋建膚公可授少保寧武軍節度使荆湖廣南
宣撫使判潭州軍州荆湖南路安撫大使加食邑食實
封主者施行
寧江軍承宣使左驍衛上將軍金州駐劄御前
諸軍都綂制授武康軍節度使右金吾衛上將
軍興元府駐劄御前諸軍都綂制加食邑食實
封制
門下錫齋旄而啓鎮載聮中尉之華緫禁旅以脩戎益
重西陲之寄乃睠蕃宣之㑺夙殫守衛之厪䟽陟典以
褒勲更要衝而綂戍明颺渙號敷告師虞寧江軍承宣
使左驍衛上將軍金州駐劄御前諸軍都綂制某果毅
而樸忠沈雄而肅括營平節深料敵之威謀票騎抗旌
懔冠軍之猋勇列武威而拱極臨淯水以乘邊王旅嘽
嘽克壯金湯之埶戎容暨暨聿張箕翼之形廸簡予衷
茂嘉乃績念漢中之保鄣控益部之衿喉復險要於舊
圖于疆于理峙屯營于東道維屏維藩師徒甫集而未
龢陴壘方更而未固將飭不虞之備亡踰已試之良是
用新駱谷之建牙易䕫江之留務鶡冠魚服陞峻秩于
執金犀甲熊旗侈多儀于授鉞如乾道顯忠之並命若
紹興楊政之進屯以嚴細柳堅壁之威以恢采薇治外
之略申加井賦增賁坤維於戲登拜將之壇決策盖繇
于南鄭上出師之表駐軍欲定于中原惟山川未改于
昔時則事業盍參于前哲典聽朕毖式固爾猶可授武
康軍節度使右金吾衛上將軍興元府駐劄御前諸軍
都綂制加食邑食實封主者施行
誥
翰林學士知制誥兼侍讀除同知樞密院事誥
勑股肱一體相成祗遹時幾之戒文武萬邦為憲儀圖
翰墨之英朕廸前人光毖成功所在咸平有若臣旦在
嘉祐有若臣脩擢䌛禁林登貳樞極帷幄收頗牧之績
樽俎折葷允之謀無競維人式序在位翰林學士知制
誥兼侍讀某養剛大之氣好深湛之思學道乎中庸緫
五經之眇論文澤乎仁義信三代之餘風灼見俊心贊
為名命代言温雅發號施令罔不臧勸誦從容陳善閉
邪謂之敬婁訪河西之邊事咸聳山東之詔書嘉其知
軍戎之情進而與甲兵之問爾猷則告我武惟揚噫夙
夜基宥單厥心勿替協恭之助國家間暇明其政具嚴
思患之防以乂受民俾紹先烈可授同知樞密院事
起居舍人兼侍講除中書舍人兼禮部侍郎誥
勑周史之掌贊書列于禮典舜官之出帝命先以秩宗
朕登崇譽髦薻餙治具廸簡敷經之彦久儀簮筆之聮
錫我茂恩對時妙選起居舍人兼侍講某簡廉載采博
謇好脩砥行立名濟濟扶陽之禮弸中彪外褏褏樂安
之文仁義其言藹如直諒多聞益矣欽起居而在右君
舉必書考仁聖以陳前古訓有獲丕從朕志曰求厥章
昔元祐擢軾于螭塗晉司帝制紹興寘遵于鳳閣復貳
春卿惟文學咸精能俾播告不匿指咨爾兼組賁于演
綸為誥有古風罔俾仲舒之媺同日加兩命允謂知章
之榮予欲善辭令以華國汝為予欲觀會通以秩典汝
翼庶幾終譽式克欽承可授中書舍人兼禮部侍郎
詔
舉廉吏詔
勑門下周聽治以六計廉善居先漢辟士以四科清白
為首朕灼知有俊誕保受民惟前代迪厥官不肩好貨
凡正人羞其行庶幾成風嘗賜劄以律貪復作銘而申
訓曾是在位猶從匪彛鞭鞾不已而寵賂章簠簋不餙
而節行缺退食鮮羔羊之操虐民多碩鼠之譏念激濁
在于揚清而瘅惡莫如彰善神爵奬朱邑之㓗治盛循
良開元旌王丘之廉風移苛嬈一賢蒙擢百辟鄕方肆
公道之天開閔頽波之瀾倒克正罔敢弗正既昭德以
塞違進良以率不良與厲精而更始咨爾承休之彦體
予美俗之懷廉欲得其眞公選㓗脩之士舉皆賢于己
博詢操履之原内則如光禄之薦王嘉外則如河東之
察黃霸人之有猷有守具以實言予其懋賞懋官亦克
用勸故兹詔示想宜知悉
舉將帥詔
勑門下朕鑑徹桑未雨之戒軫采薇治外之憂熊羆乂
王家昔何多于英傑蛇豕食上國今未敉于畺垂風寒
僅數處以護吳道敝欲多方而誤楚荆益慮深于脣齒
湘廣備缺于腹心雖錫斧鉞而啓元戎猶聽鼓鼙而思
猛士食靡忘於鉅鹿志孰奮于伊吾内無舉奉世之臣
外乏代崇文之將朕為拊髀戎將生心昔高廟歲舉六
科智勇是選孝祖薦格五等謀略為先率由舊章深詔
執事詩書如郤縠豫思元帥之儲策慮若陳湯勿求循
行之備摉異能于藪澤拔竒節于偏禆爪牙官備不虞
汔成固圉之績履屐間得其任無愧知人之明惟爾之
能求朕攸濟故兹詔示想宜知悉
表
代侍講說書官為經筵進講孟子終篇謝賜金
帶牙簡同侍讀脩注官謝賜秘書省御筵及鞍
馬香茶進詩表
臣某等言伏蒙聖恩以經筵進講孟子終篇賜臣等金
帶牙簡并賜秘書省御筵及鞍馬香茶者華光講藝備
觀亞聖之書蓬省賜筵並錫多儀之寵感洪恩而播詠
瞻丹扆以颺言臣某等惶懼惶懼頓首頓首竊以漢帝
論經虎觀侈賜衣之渥唐宗嚮學瀛洲䟽給膳之榮意
皆寓于隆儒禮犆豐于接下矧軻書之眇指傳孔道之
正宗由義居仁七篇之言靡不載垂憲詒後百世之王
莫能違於穆熙朝若稽丕訓祖禹闡明于元祐表臣
繹于紹興逮聖神尊德以有為于問學逄原而自得細
旃晝訪聆責難陳善之規峩弁星環探知性盡心之藴
華編甫徹謏聞奚禆疇侍言誦說之勞暨著記纂脩之
職鏐鞶絢采復朌象齒之珍玉斝示慈咸綴麟臺之席
上駟式調于沃轡團龍交粲于竒芬稽古所蒙省躬莫
稱歸美以報拜手載歌贊智聖之大成述君臣之相說
辭陳約禮遠睎積翠之篇句寫賜牋俯效集仙之飲退
慙斐墨曷對閎休兹盖恭遇皇帝陛下居安資深守約
施慱存神過化與天同流明物察倫取人為善覽大賢
之論集興盛治之雍熙德醉從容秩太清之華燕幣將
舄奕邁崇政之彛文臣等識愧窹疑恩霑同樂讀古書
而尚友諒懷望道之思頌清廟以致平期盡正君之義
臣等無任感天荷聖激切屏營之至謹各齋沐撰成謝
恩詩隨表上進以聞臣某等惶懼惶懼頓首頓首謹言
代宰臣以下賀奉安光宗皇帝寧宗皇帝寳訓
寧宗皇帝經武要略今上皇帝玉牒日歷會要
禮成表
臣某等言恭覩奉安光宗皇帝寧宗皇帝寳訓寧宗皇
帝經武要略今上皇帝玉牒日歷會要禮成表文謨武
烈竝揚二后之休漢興唐經參著一王之灋森寳儲而
日揭粲縟禮以星敶臣某等歡抃歡抃頓首頓首竊以
監先憲求多聞商書垂範有常德立武事周雅紀功迨
開成標帝籍之名暨魯史謹策書之體至若觀會通而
行禮尤先撮機要以舉綱兹萃進于一時宜輯成于五
典允哲光皇之揖遜於昭寧考之儉勤燕翼詒謀焜燿
億萬年之訓攘夷復古堅凝三十載之規有嚴論述于
史筵申命纂脩于宥省天啓離明之治日新賁象之文
洽媺化于登三煥鴻猷于襲六瑶編温潤金鐀閟嚴繫
日繫時裒嘉熙淳祐之記注有倫有要稡寳紹端平之
憲章討裁分飭于羣儒尊閣載差于榖旦韶鈞焜煜羽
衛葳蕤緬繅采以展儀曕冕旒而執讀事該經緯備清
覽于邇英瑞集圖書肅秘藏于廣内恭惟皇帝陛下心
傳精一學懋緝熙道德風烈之庶幾遹追來孝制度紀
綱之能永勿㬱歷年功光祖宗政布方策率彛章而由
舊據行事以鑒新文武大略舉焉聖而繼聖禮樂庶事
備矣書不一書臣等欽覿聲明欣逄熙洽始于勤而治
内外願駿惠于閎摹祓厥文而作春秋嗣鋪張於偉蹟
臣等無任瞻天望聖激切屏營之至謹奉表稱賀以聞
臣某等歡抃歡抃頓首頓首謹言
露布
晉前鋒都督平兖青州露布
尚書五兵臣元等言臣聞天下之義當混為一我伐用
張仁人之兵所存者神無遠弗届廸上帝命付中國民
徐方既同而來庭宣王復古齊地悉平而振旅世祖重
光整我六師如雷霆植十二郡之旗鼓不圖今日載纉
武功恭惟皇帝陛下體乾粹精位履中正凝江寧神璽
之祚至于萬年開吳分歲星之祥綏以多福有方行海
表之略無宴安江沱之心惟氐鞠凶至堅孔熾吞燕凉
而薦食介鱗易我衣裳闖荆益以長驅蟊賊荒我居圉
敢行稱亂不戢自焚師克在和雖武騎無所用天助者
順聞風鶴皆為兵一戰成肥水之勲三捷取壽陽之境
匹馬觭輪無反乃滅而亡簟食壺漿以迎曰徯予后謳
吟思漢震動附周臣安請乘破竹之機分命采薇之率
復舊都在此行也清四海可失時哉臣等以先啓行敷
奏其勇辟四方徹我土誕將天威奬三軍定中原翦此
朝食推鋒而造渦穎抗旌而次彭城彗埽星流席卷雲
徹欲快心于狼望庶舉秦若鴻毛虓濯征困獸猶闘張
崇守兖河而假息苻明據青社以每生食椹靡懷寢薪
莫悟矧河南城堡之皆附寧山東德化之未孚乃遣劉
襲攻鄄城崇棄甲而遠&KR0735;復俾高素向廣固明因壘而
來降穆如清風丕冐出日齊變至魯魯變至道載戢干
戈汶逹于濟濟逹于河底謹財賦遂鼓行于司豫汔盪
穢于羌髳時靡争而心載寧君之訓而臣何力斯皆帝
德廣運聖武布昭歸郸讙田用儒無敵揚文武烈圖功
攸終于以正六龍御天之居豈止保一馬浮江之緒臣
等共武之服頼天之靈洛邑朝諸侯望翠華之回軫營
丘發嘉號竣玉牒之脩封臣等無任慶快激切屏營之
至謹遣某官奉露布以聞
唐劔南西川節度使同中書門下平章事破吐
蕃露布
尚書兵部臣臯等言臣聞天討有辠兵應者勝義者王
暴不勝仁師直為壯曲為老多助之至四極爰轃貞觀
則同羅擊延陀開元則九姓殄默啜曰商莫不來享犯
漢雖遠必誅德風翔虖河源武節憺虖月&KR1208;率寧人之
有指先元戎之啓行用信威光祖宗不以賊遺君父恭
惟皇帝陛下宣昭義問敉寧武功纉八葉之鴻圖奮四
征之雄略懷梟鴟銷祲沴禀卬大和剪鯨鯢清郊原掃
除羣穢王猶允塞我武惟揚竒幹善芳各脩貢職條支
若木咸順指令邈積石之遐陬有吐蕃之醜類侵敗王
略倍奸齊盟乘邊將之騁兵瞰戎亭之虛候為蛇豕食
上國盡盗河湟帥蝥賊搖我疆再驚畿旬騎壒敢於深
入鑾蹕至于親屯&KR0972;然授兵協以謀我尚納汙而含垢
姑通使以結和清水之盟未乾好畤之師已聚指涇靈
而徼賂闖鹽夏以擣虚夷德無厭弗悔袵金之旤楚氛
甚惡輙興衷甲之謀蠢爾為讎整居匪茹維時南詔慕
化中朝先零之質諸羌雖嘗并力麇人之率百濮罔不
離心頓䫙于邊受命于吏斷匃奴之右臂羈南粤以長
纓燕貉輸致騎之勤晉戎成掎鹿之埶彼既失鐡橋之
險我遂克峨和之郛盍竄匿于龍復虔劉于麟塞戕
我守將墮我陴隍脩戈矛與同仇靡室家不遑處臣等
請奮其旅以殱乃讎鳳翔振武靈武之騎獵其西邠寧
太原涇原之兵震其北率山南熊羆之校暨東川貙虎
之師烏蠻撓其腹心回鶻擣其肘腋衆素飽矣壹大治
之諸將陳泊等統五萬軍出十一道濟師西顥之半策
勲北陸之初盪平七城斬馘萬級獲鎧械十五萬計燔
堡壘百七十餘遂賈勇而圍昆明將乘勝而定青海偽
東境五節度大使論莽熱釋朔方之衆援維州之城九
攻九却之計窮七縱七禽之威速連連執訊矯矯獻囚
不然我薪而自焚有如破竹之立解拂廬魚潰甌脫兔
犇谷静山空行就焉耆之僇區殚域滅汔聞智盛之降
斯皆廟謨淵深神斷天造明見萬里運竒掌上之兵守
在四夷制勝目中之虜勤功滇池之柱植表赤嶺之碑
一怒安民文之勇也三軍用命克何力焉臣等承帝之
明敵王所愾開遠門揭候坐收西極之舊封紫微殿受
俘重覩崑丘之茂績臣等無任慶快激切屏營之至謹
遣某官奉露布以聞
檄
漢丞相諭告巴蜀
漢元年夏四月丞相何諭告巴蜀郡縣盖聞天之所助
者順民罔常懷懷于有仁秦失其正豪俊麋沸雲擾摩
牙而争之惟漢王先入關扶義而西為百姓請命秋毫
亡所害代虐以寬若時雨降民大悅項王滅德作威為
天下宰不平反易天明思肆其罔極義帝越在荆蠻未
有攸底漢王失職之蜀民亡不恨者項王有背約之名
天下畔之諸侯之兵四面而至夫一里之厚而動千里
之權者地利也昔秦西有漢中南有巴蜀謂之天府沃
壄千里餘糧棲畆轉粟西鄕方舟而下天所以資漢也
秦三將亡尺寸功鬻其國而王之慈父孝子將接刃以
復怨及其鋒用之若奔兒之觸魯縞未足以喻其易王
已拜大將軍信决策東伐朱旗一麾三秦必從風而靡
被山帶河四塞以為固乘利席勝人人自為戰雖有智
者不知為楚計矣項王亢不乘奸齊盟不順所過殘滅
不仁師曲為老其疆易弱傳曰不嗜殺人者能一天下
湯武是也漢取天下可以萬全巴蜀固多竒士有從漢
者尊顯之雲起龍襄維其時矣爾父兄其帥子弟比善
戮力墾菑除害毋隂拱以觀其孰勝王之入關悉除去
秦法舊染汚俗咸與惟新縞素為資珍物無所取非富
天下也養其民以致賢人行仁政而王莫之能禦也楚
雖大何畏焉用歴告爾新造邦尚永力畋爾田寧爾居
毋蠢不静以自速辜吏以仁誼教訓辨告勿行苛政明
聽之毋忽
唐河東保寧等軍行營副元帥諭晉隰慈州檄
興元元年八月某日河東保寧奉誠軍行營副元帥北
平郡王燧檄告晉州要君廷珍隰州毛君朝慈州鄭
君抗及將士吏民等盖聞率土莫非臣盍念在三之訓
明王伐不敬有嚴討貳之刑義士不求生以害仁智者
能轉旤而為福其畢棄咎咸與惟新我國家九葉繼明
億年凝命天保以上采薇以下内撫外綏濮㳂于北祝
栗于南德洋恩普神旌遞引窫窳咸誅堯治時邕猶有
青丘之梗舜風天幬未除丹浦之凶李懷光奮渤海之
俘授蒲津之節始謂狙之作使不虞鷹之易颺犇命醴
泉粗展勤王之績請朝行闕輙衷犯上之謀猶念前勲
婁靡好爵張萌牙于霜雹悖木水之本原升鸞之諜肆
行巢父之使弗返奪二軍而殱良將剽三道而翦近畿
豕心莫悛鴞音不革已復漢京之日月載掦周旅之霆
雷幕府承命齋壇建牙列鎮正正之旗堂堂之陳莫我
敢承赫赫厥聲濯濯厥靈有征無戰渾侍中率同陜之
士韓僕射統邠寧之師唐節度虎視鄜坊駱將軍熊跱
鎮國風雲助氣草木為兵詔參伐以清氛命招誓而繕
怒不竢前茅之邁行成獨柳之誅惟爾三州之士夫夙
被絫朝之德澤嶠從處仲適受逆汙遵事隗囂豈為賊
守鼎魚假息穴免阽危犯大義者衆必攜作不善者神
弗赦歷數古今所記未聞叛逆獲全惟岳阻兵汔膏齊
斧朱泚竊號亦梟槀街矧兹狄孥敢干天罰犬馬猶有
主覆載不容䲔鯢取以封脅從罔治聖上禹湯罪已文
武行仁凡鳴狐假王之妖首鼠觀釁之將莫不匿瑕宥
戾磢垢滌郵雖三子猶存蓬艾之間豈太陽不回葵藿
之照尚式王命共惟帝臣勿相依于輔車以俱焚于玉
石儻能洗心效順觧甲來歸勣獻關東䟽封帶礪融全
河右紀烈旗常若迷復怙終冘豫不斷蹈于顯戮謚為
至愚豈惟敷虐多方亦將遺臭千載請擇二者永肩一
心耆定爾功復見弓&KR1060;而戈戢式化厥訓庶幾世變以
風移檄到如章書不盡意
箴
漢典星箴
惟天不言以象設教惟聖時憲以星為紀昔在顓帝司
天有職堯命四子爰考星中蒼籙質隆靈承乾則保章
志變馮相會位下逮列國亦有司星宿離步占咸宿其
業炎劉闓統顧諟明命治星列于太史候星設于靈臺
歷志逌紀復有典星太初之元更造密度時則射姓與
其議永元四禩考驗黃道時則姚崇并畢等十二人言
其灋厥初建官將以欽歷象在璣衡非徒傳臯唐甘石
之術而已夫星體生于地精成于天為名百一十八積
數七百八十三在朝象官在野象物在人象事此動
彼應上下同流存于君心著于祲象伏見蚤晚政治
之候飛流陵歷踐履之符宋有善言星斯徙度齊無穢
德彗乃可禳以人占天休咎景嚮漢之星官茂明斯道
必將誦節儉之規而泰階六符不待臣朔之陳矣必將
述寅畏之訓而清燕指圖不待臣向之奏矣若稽史籍
箴諫蔑聞而元光星㨱之異僅載候星者之言視虞人
贄御寧無愧與紬繹漢事為補亡之箴曰
煌煌乾度臨下有赫百十八名象載昭察
星官有書肇自有熊德隆晷星清明在躬
舜察璣衡勑天之命周辨妖祥以詔救政
我漢懋德寅畏明威步占列宿臣敢不祗
衡正階平維文節儉民勞星㨱維武征伐
見道知治以人占天暗室脩省辰緯森然
心曰前星建嗣必豫畢為天街邊氛是懼
三能未齊論相惟人營室雖中土功勿興
五緯珠連填為之主心思先正五事咸叙
女宫在後次乎少微賢賢易色對越不違
監于建始爵私外屬祲象著郵流星下燭
監于永建寵任左貂彗茀垂異適見招搖
毋曰盖高陟降左右毋曰不顯景嚮休咎
鏡考已行應不以文滿讕誣天匪臣攸聞
長星紀元德星貢侫顥穹仁愛云何弗敬
毋汩緯候謂菑可移毋泥分壄謂國無危
朔陳階符向指圖狀矧臣庀職敢忘諷上
欽若歷象兢兢如堯小臣司占敢告内朝
漢柱下令箴
聖人灋天建官卬稽乾文北極之東一星彪列柱下有
史是則是憲在周曰聃在秦曰蒼以記言行以掌方書
漢祖肇基烝髦籲俊官師諫爭罔匪正人旦夕承弼厥
辟若昔悊王起居必欽號令必臧實賴左右之士廸于
丕彛秉筆殿楹如戎夫倚相之職曷可不謹其選維五
年命山都侯王恬啓為柱下令所以司紀載謹言動也
百官表書恬啓為郎中令功臣表兼述之顔氏以為主
書之史考諸傳記法冠曰柱後侍御史曰柱下尹東都
樂何之徒抗議柱下有繩愆格非之責焉夫衛武之聖
史不失書魯莊之闇書而不灋君德崇贊常必繇之二
漢舊章世有注記而孝武錄于禁中永平篹于宫掖官
失其守豈識高皇帝閎遠之規與敢儗揚雄之作而箴
其闕箴曰
巍巍萬乘天臨淵默歷之春秋言法動則
載筆有史造耑帝鴻我漢初基山都是庸
表裡交脩身度聲律臣節不回方駕狐佚
媺惡無隠欽乃逌司百九十篇著記昭垂
監于周季仇忠比侫𣆀居是職雖賢罔任
監于嫚秦翳諫飾非蒼備厥官雖失不規
作而不記匪德之盛必遠其猶訏謨定命
書而不法俾後可觀必謹其行無敢遊盤
剪桐有諷如棠有諫毋味謟言以直為訕
倚几有訓書楹有銘毋邇宵人以逸肆情
思古良史左誦右頡云何成憲䃍于中葉
内廷篹錄自親其文諸儒雜定直筆蔑聞
君舉必書繩其祖武史臣司過敢告&KR0591;御
銘
商王磬銘
樂以玉振之終條理也惟商王受球膺命作樂曰濩九
招晨露是脩是歌八音鈞諧神人洽熙垂𥙿後昆明德
恤祀猗那有頌奏假烝嘗鼔管和平來依磬聲先祖聽
之歆馨降嘏微哉淵虖若稽毛傳磬象物成鄭箋述之
指為玉磬盖和聲依永無相奪倫非泗濱石所能致必
縝㮚其璞清越其音始克為衆樂之綱紀昔者箾磬九
成鳴球在上四代樂器拊摶並敶虞夏舊章惟商時憲
想夫三朡之寳空同之玉廼磨廼琢從律中度虹氣孚
逹煥乎崇牙于廟于郊翕純皦繹眡叔之離磬周之笙
頌不侔矣穎逹書䟽兼述商頌且謂磬垂堂下尊而進
之宜與湯盤俱列銘典漢有璆磬猶播雅詩兹不可亡
識其銘曰
瑟彼球玉畀于武湯維玉之聲清越以長
思昔鳴球合奏舜堂后䕫拊之獸舞鳳鴹
矧予湯孫奉時烝嘗豈無玉豆肆享先王
亦有玉斝清酤是將奏假維何猗那一章
曰鼓淵淵曰管將將衆音疇依磬為之綱
典寳之珍烈祖所藏載攻載錯摩其耑旁
銷鳴應律崇牙高張大濩始作萬舞洋洋
集厥大成雅韻清揚聞樂知德如圭如璋
王假有廟申錫無疆禹興九招貢石徐梁
東生西頌周典有常孰若英璞鍾粹乾剛
神之聽之自天降康鬯圭竝寳僅見魯邦
紀甗偕賂器存實亡惟德其物專媺有商
制陋漢梢瑞軼夏璜勤銘于虞德音孔彰
周瑞節銘
維周王撫萬邦征不庭旁作迓衡治定制禮論志以使
遣使以節制節以瑞重命令昭德信也若稽周官掌節
有職行人攸逹厥制惟六金有虎人龍之别竹有旌符
管之異都鄙貨賄曰角曰璽昈分殊事用各有宜惟時
邦節瑑以良玉庸輔王命珍圭召守牙璋治兵榖圭七
寸和難聘女用焉琬圭琰圭九寸治德易行用焉典瑞
辨其名王人著其法康成釋經兼述五者謂之瑞節想
夫井里之璞禺氏之珍追琢其章虹氣孚逹張旜濡轡
肅將明指執而致命拭而展幣燀威彰信風動霆行文
告義征罔敢不率覲圭摯寳臚湊羣辟欽我王度如玉
之純十有一歲則命廣行而逹之和難弗辟則與調人
而執之遠揚邇昭德鬯禮洽皇虖媺哉其守邦國之大
寳與内史過曰瑞節以鎮之秦西乞術曰瑞節以結好
聘禮圭繅九寸康成亦以為瑞節宜在銘典匹休嘉量
敢為補亡之辭曰
於皇時周王度如玉宣昭義問函夏砥屬
節傳四馳灋式鼎新侯角侯璽或竹或金
皇皇者華有嚴遣使追琢虹璞犆名曰瑞
守以掌節逹于廣行玉人裁模典瑞辨名
瑟彼珍圭鎮安方國召爾封守惠爾囏阨
七寸鉏牙起旅之璋和聘有圭榖文孔彰
羣辟承德時聘歲覲曰琬九寸要結好命
彼不庭方慝行未除判規之琰廼諭廼誅
咨爾王人所實惟信來旬來宣圭璋其聞
寳不踰把光溢周原以瑞等邦式禮莫愆
軼漢虎符異魯龍輔舜玉湯球參媺前古
侯氏奉璧蠻方獻琛不令而行佩我德音
瑞雖有五王心惟一欽哉膚使眡此瑑刻
記
漢百官朝會殿記
皇漢稽古建官立三公應台鼎司徒為丞相之任贊元
穆縡位冠列辟中興二葉憲度鴻明號登承平越十五
載更作司徒府于開陽門内光觀壯䴡萬國具瞻迪惟
詢謀僉同虞書垂訓謀及卿士禹範陳灋時有大政政
有大疑必集羣臣議之咨一相决之廼於司徒府建朝
會之殿㠯繹師言審國是煥虖一代閎規也棟宇脩廣
史策無述獨於周禮注漢官儀律歷百官志注概見顛
末庸識其事㠯禆史闕太微中居列宿環拱聖王正表
著之位辨廉陛之等灋虖天也蒼姬制禮天子三朝燕
朝列路寢之庭太僕掌之治朝居路門之外宰夫司士
職之惟時外朝眡内為重雉門外者小司冠以詢萬民
三公州長暨羣吏叙進臯門内者朝士掌建其灋孤卿
大夫暨衆庶咸列盖建朝于外則尊卑之分肅咨謀于
朝則上下之情孚公聽竝觀訏謨定命聚精會神之地
其可忽諸漢監秦轍逹聦垂明高皇肇基下詔長樂相
國建議實始權輿或大議殿中或會議温室朝堂百僚
之位有蕭曹魏邴之謀謨公卿以下朝會坐載于成紀
建始元年之注坐而論道流風猶存丞相府有四門隨
時聽事坐未央廷中單于拜謁體貎匪不嚴也然問望
之計策則遣中朝持单于之語則視中朝具復廟之文
則詔中朝臣議王嘉之事則下將軍中朝者丞相㠯下
為外朝顧不與焉宫府體分與周異矣黃霸問郡國計
吏舉孝悌為一輩先上殿說者謂丞相所坐外朝之制
略而未詳東都重熙卬憲周典德陽朝羣后象魏旌舊
章上儀祲容焜燿千古睠詹公府輪奐未崇經之營之
遹新廣殿彤庭殖殖左墄右平王侯更衣于殿之西位
宁森嚴規撫璉敞堯衢室舜總章何㠯侈兹國有大議
車駕親幸其殿則應劭之書可證百官會府公殿下則
蔡邕之言可稽續志逌紀熹平四禩臣光臣晃傳奏歷
元乙卯詔書會司徒府議邕集所載在三月九日其位
校尉東面侍中中郎將大夫千石六百石南面議郎博
士北面戸曹令史西面中坐讀詔臣邕前坐侍中西北
近公卿與光晃問難朝章邦典賁然明著想夫三事在
位百辟在庭周爰咨諏知略輻輳帝暉下矚稱制臨决
衡石公論蓍蔡羣疑匪徒會同有繹而已故龍闕對峙
榱題翬飛人不以為華鈴鼓不設扉闥洞闓人不以為
簡鳴玉峨冕翼翼翔翔吏治否臧民生休戚天聦四闢
無隠不敶受計則計吏數百人拜于庭中舉謠言則掾
屬令史會于殿上崇輔弼㠯尊國體意深遠哉若廼論
于白虎朝于雲臺見于宣明問于崇德隆寬盡下史不
絶書兼聽廣謀莫若斯殿康成釋禮兼述漢灋于朝士
曰今司徒府有天子以下大會殿亦古外朝于槁人曰
百官朝會殿天子與丞相舊决大事是外朝之存者劉
昭謂于寳之說殆未深攷小宗伯肄儀為位康成謂若
今肄司徒府又非止為大會設矣蔡邕紬書東觀立朝
會志未就詳莫得聞竊嘗考之周中朝聽治漢前殿也
周内朝圖嘉事漢宣室也東都前殿為路寢嘉德為燕
息見于張衡之賦而景秉傳云公卿會議常上殿訪邊
事若袁安班勇皆于朝堂上書會議又有召百官議朝
堂詔百官大會朝堂亦外朝遺意通典曰周有四朝而
言三朝者詢事非常朝也是殿其詢事之朝歟聘禮君
與卿圖事康成曰謀事者必因朝其位君南面卿西面
大夫北面士東面漢制蓋倣此云謹記
唐七學記
有唐觀人文化天下高祖太宗戢兵耆武尊右儒術綴
禮正樂憲度著明庠聲序音鏘訇金石稽古建學厥制維六
元宗纉緒復增其一課試有灋訓廸有師德蓺兼該緫
于胄監譽髦斯士雲合霧雧豐規茂矩冠冕百王宜祓
厥文具詳登載謹參合百官選舉志儒學傳序六典會
要而記其略夫教亦多術矣開數路而翕受皇極之化
也萃羣材而樂育菁莪之仁帝治時邕成均肇建有虞
養老庠分上下夏氏設教序列東西左右郊宫商學殊
制作人造士匪一而足蒼姬之盛教典尤備國學合子
弟太學食老更四郊有庠門闈有學或讀邦灋或習書
數逹材成德道化渾融祭義攸述為學有四保傅所紀
為學有五學記之注曰内設師保外有庠序六學之制
于兹可考治古逾遠彛憲無傳漢立三雍晉興兩學元
嘉四學之剙天監五館之開名存實亡駁虖亡議惟唐
文治炳蔚上軋成周鉏纇夷荒鴻業甫定生員之置肇
于武德元年五月周孔之祠建于二年六月恢儒鄕學
敷遺後聖爰暨貞觀駿惠前猷臨幸國庠延籲儒彦肄
業之舍廣為千二百區著錄之生益為三千二百六十
員施于六葉增闢學館襲舊為七若三品以上子孫國
子學教之五品以上子孫太學教之曰廣文以領國子
生之業進士者實維天寳九載七月乙亥之制曰四門
以授七品之子及庶人之俊異者實維元魏太和二十
年之制律學昉于晉梁復于貞觀六年之二月又復于
龍朔二年之五月越明年以隷詳刑而律令格式灋例
于是習焉書學昉于晉隋復于貞觀二年之十二月又
復于龍朔二年之五月越明年以隷蘭臺而石經說文
字林於是習焉筭學㳂隋之舊置于貞觀二年復于顯
慶元年越三年九月廢之以隷太史及龍朔二年復之
以隷秘書而九章五曹綴術緝古之屬於是習焉訓導
之職有祭酒司業博士助教直講孫其業也舉選之科
有秀才明經俊士進士明灋明字明筭興其能也業成
則丞莅試不率則簿舉法嚴其訓也國子有五經博士
廣文有知進士助教重其選也助教或十年始遷博士
或十九年不易顓其任也生徒之數國子二百人太學
五百人四門千三百人書律及筭緫百十人元和三禩
申命更定西京自八十至十人東都自十人至二人而
國子學有大成上元二年初置二十人開元二十年復
省其半若舍奠齒胄之儀皆行于國子學又本末先後
之序也想夫紆袂鼓笥來游來歌鴻生石師論難衎衎
投紱懷璽濡化染學元武飛騎垂衿講習新羅百濟挾
策吟誦豐芑燕翼之澤棫樸追琢之章政媺俗醇作周
匹休猗歟懿哉鋪觀唐史立學闡教蓋非一端左省弘
文武德之制東宫崇文貞觀之規竝置生員是為二館
秘書小學以誨皇族内文學館以訓官掖崇元有學以
習老莊郡縣諸生差列二等若崇化厲賢之原則自七
學始以至龍朔改司成館垂拱更成均監司成宣業官
名婁易兹不備載按鄭虔傳廣文寓治國子館李庾西
都賦曰左立太學前列廣文選舉志止言六學何蕃傳
亦云六館意者二學合為一與韓愈上表有七館之稱
併書以識舊典謹記
贊
寳元紫微閣御篆贊
天隲下民闓我宋離明之運三聖傳序文治彬蔚睿謩
宸藻光摩壁奎越我仁宗皇帝重暉襲明日燭月霽稽
經典學苞舉蓻囿穗書綠字入神出天顧瞻玉堂爰暨
祕閣昔在淳化龍牋紅管躬灑飛白霞舒鴻翥昭揭霄
漢矧時右掖發令代言常揚高崔振纓接舄儲清聮䆳
宜闡宏規寳元之元律中夷則日躔庚戌渙發宸指鳩
工建閣翬飛鳥革穹麗豐璉凌轢石渠天禄翔鸞棲鳳
右廼御帝鴻之墨海掞漢宫之寳跗冠名紫微載篆戶
册金壺霏泚鑪錘造化如商盤周鼎之識如羲畫禹銘
之文非煙祥風緣飾萬象丹青綸綍益煥其章開元集
賢之題莫能窺帝書萬分一臣竊惟仁皇多能天縱邇
英延義左右圖籍羣玉蘂珠優繇篇翰景祐律凖之字
皇祐明堂之顔八體六書神謩心造韜軼頡籕前無千
古斯閣之扁文化恢焉儒術崇焉彼漢篆未央晉書太
極奚異螢燿之儗龍燭與於萬斯年極天比峻環宫列
宿是衛是翼宜敡厲而顯詩之為無窮觀臣竢辠書命
衣被昭回之光拜手祗贊贊曰
乾緯宣精紫微環極維聖時憲設官分職
開元名省延籲鴻生秉筆贊命神化丹青
濬喆維宋煟興文治星旅奎鈎麗離明賁
常揚接武鴹于鵷池參盤襲典潤色綸絲
允文仁皇積思書圃天葩聖藻萬象咸覩
旃夏穆清瑶管春容被物成餙吉雲祥風
律凖之畫明堂之扁河龍獻埶有赫竒篆
睠言西掖英彦所躔傑閣鼎新上薄凌煙
錯寳之跗元氣沕穆錙銖斯冰糠粃籕邈
金字特書玉題揭名雲漢昭回粲為列星
翠緌鳴佩於焉游息仰睇慶霄斧藻失色
若宓戲畫原于綠圖若神禹碑刻于螺書
&KR1109;騫鳳逸超絶畦逕八灋森嚴心正筆正
淳化飛白木天玉堂維帝之書祖武重光
祥符聖製翔鸞鏤石維帝之書文典時式
毫耑膚寸雨露羣生訓謩渾噩虞周比崇
追琢其章辭尚體要如篆之古摛華演誥
鸞刀刻銘寳奎題顔邇英分錫迎陽縱觀
天球閟臧鏐繩鈿軸頫陋唐宗平雲芒玉
倬彼曾宇虹采屬天詩以颺之何千萬年
周七律贊
律者音之本也河圖授羲粤有律灋含少比竹昭華刻
琯立均出度成於十二黃虞迭造聲數靡易律之有七
其周之盛虖武王燮伐遹駿有聲於鑠王師致天之届
惟十有三年歲躔鶉火月旅天駟日紀析木辰集斗柄
星次須女是協天黿五位三所合而用之繇張及房其
宿七列繇午至子其揆七同數合聲龢播之音律二月
癸亥畢陳㠯夷則之上宫于牧之野布戎㠯黃鍾之下
宫太蔟下宫㠯布令無射上宫以布憲曰羽曰厲曰宣
曰嬴簫勺隂陽正變咸備翕純皦繹神人洽熙勝殷遏
劉無競維烈律之時用大矣哉司樂典同宋寥亡詔景
王二十三年問伶州鳩意謂五聲及宫徵之變州鳩鋪
敶數度外傳載之鏗訇渾鍠如聞象武宿夜之奏隋志
明舜樂之七始社預釋左氏之七音琴為七弦則淮南
之注律為八十四則服虔之說戊午至甲子七日則孔
穎逹之䟽楚語七事樂纂七聲或云七宗或為七調七
均咸自州鳩啓之稽諸六弢律可知敵大師執律爰聽
軍聲武王兵書昭著丕式史遷謂推春至冬柳宗元謂
大武律變漢加應鍾唐終南吕至有除黃鍾而首林鍾
者音官失傳久矣周玉律有八江左世薦之兹律不㠯
器傳而武之七德寓焉庸墨筆操牘而作贊曰
龍畫肇分律繇數起鳳鳴既聽聲以月紀
於皇時周燮伐戎商廣文之聲我武維揚
印詹北維頫察周壄姬出天黿稷緯辰馬
維鶉及駟躔次有經自午至子會朝清明
位協于五列揆㠯七聲數自然寫之玉律
太師載龡下上其宫羽以夷則厲以黃鍾
太蔟無射布宣憲令昭德柔民徂維求定
隂陽遞代宫為之綱既備乃奏鍠鍠將將
矢于牧野莫不震疊振旅嬴内愷歌鏜鞳
爰命司馬執㠯獻功功成作樂龢鳴肅雝
琴增七弦頌美七德興文匽武簫勺羣慝
往著再始復綴六成窮本知變樂行倫清
七衡之響紀于含少侯今之制威聲燀燿
七始之詠颺于箾㲈侯今之制德音孔昭
宿夜失傳象武孰志均調猶存正五變二
一氣二體八風九歌終始相成天地同龢
聲與政通兹律維則播以雅詩時萬時億
頌
至道朝元殿册皇太子頌
天以宋克堪用德迪從子保萬億年永孚休太宗皇帝
廣聲揚烈燕及皇天幼海五潢發祥流慶壽街辨牘虎
闈齒胄金聲玉裕敷聞在下帝惟有道之長必蚤定豫
建鞏我邦丕丕基至道之元仲秋壬辰誕布明制肇闓
承華丁酉詔臣白贊禮儀申敇有司曰上嗣主鬯古有
册命百官會位太極臨軒則漢唐之典在備物盛容揚
于大廷丕天之懿鑠也咨汝悉奏其儀朕將御路朝行
之䌛是頌家儒官稽經綴禮范金為寳厥方二寸龜紐
朱綬鏤瑉為册厥簡六十錯以龍螭展詩應律厥名正
安奏以二曲疇咨太史歷吉季秋供張宿陳容衛肸餙
黃麾設仗鸞車充庭薦佾旅階鐘石在簴萬官千品駢
璧交舄中嚴外備禮牟元會銅扉洞啓玉契載朌皇太
子冠遠游服朱明端士正人前導後翼丁卯之旦皇帝
被衮龍下彫輦御于朝元殿天華爽霽日宣重光聖言
温純參盤襲誥紫微令讀之左庶子受之穆穆儲儀丕
承顯命上公羣辟蹈舞稱賀遂展慶于清宫目銀牓之
題耳搖山之音煥虖重離之光麗焉赫虖洊震之響發
焉越三日庚午金路羽衛祗見世室班輪回軫都人具
瞻眉龐齒鯢未覿鉅媺湛恩作解靁動四域光溢雲漢
榮鏡宇宙猗與休哉是殿為周外朝唐含元實朝會册
拜之地雍熙元年七月壬子改乾元為今名天禧行于
天安乾道藏于大慶衣言繩武永作彛憲洋洋帝者之
上儀宣政紫宸之禮比兹褊矣宜命鴻生弦次初詩繼
樂府四章之作臣敢鋪藻而颺言曰
古帝命宋靈承于旅葉萬年億重規疊矩
皇矣太宗盛德淵溥文條武鬯四方無侮
永錫祚嗣椒實螽羽鴹吉貳觴有秩斯祜
於昭元良賢能繼禹朝夕寢門春冬胄序
温文恭敬川原卬浦若昔令猷入監出撫
離照相續電鬯是主萬國以正建立必豫
遹駿有聲知子惟父渙其大號命爾儲副
刺經攄頌自我作古司空讀册漢有憲度
暨唐太極肇新儀注予其時式徽典備舉
范金瑑瑉龜紐朱組繅龍繪螭騫其欲翥
昭時令日禮展樂具巍巍朝元聖皇當宁
天臨日燭龍卷繡黼臚人虎士擯相何扈
麾仗上黃星敶雲布巾車展軨彪列鹵簿
四垂高張鱗簨毛虞正安入奏鋗鳴律吕
翼翼皇儲夙駕金輅遠游朱明命服有楚
鷄戟鸞旌從㠯師傳延登受册陟降拜俯
是承是將惟左中護尉臣奏賀萬官抃舞
扶光若英重燿霄宇碧鏤啓扉肅肅鵷鷺
移班展慶聳觀玉裕銅輦班輪祗見烈祖
乾闓坤懌神人樂胥于時公卿于時臣庶
于時夷貉交相告語上儀鴻明曠古一遇
滌瑕肆青巽風觧雨少海之波流澤率土
唯聖立聖頌聲載路長治久安冠軼三五
燕詒世哲蹈則繩武天安大慶祲容重覩
神孫承承旗翼丕緒暉潤作歌贊述有賦
允鑠聖代禮崇媺鉅下臣獻頌式綴樂府
唐觀德殿飲至頌
唐太宗文皇帝天錫勇智開闢乾坤丕降霖雨剗茶滌
茀仁聲義實邇昭遠揚羽族卉儀面内禀朔凌煙置酒
頡刹就霸未央高會智戴入侍元武燕饗酋長畢雧豐
貂文駟旅于象胥榛履熊冠圖于王會際天接地武猋
旁魄逖彼麴氏長雄高昌文泰猖狂怛威赧德狐裘納
摯扶伏入朝鼠匿雉犇不式王命稱兵焉耆西域遂梗
粤十三載季冬壬申爰命驍將濯征交河馹騎龍旗踰
沙軼幕虜渠怖駴日照雪消臨衝閑閑應鼓如截明年
八月癸酉克之智盛請降衿甲鼓下青海如鏡欃槍不
芒遂砰轒輼藉甌脱灰罽帳雲徹席卷披置郡邑九嵕
之植于葱嶺鎸功紀伐卷旆而還左律右鉞軍容燀燿
振旅愷入京師十二月丁酉龍駕帝服御觀德殿庭燎
晰晰羽衛葳蕤鴻臚舌人虎賁爪士九賓四貉咸造在
庭諸將戎服振振奉俘馘以獻天子臨軒受之廼舍爵
飲至以數軍實禮也于是宗伯奏儀司馬辨位旌茷林
植供張星敷金介緹衣髶髦戴鶡萬旅鳧藻踊躍就列
鼎脀俎載百籩千品罍斝交錯犧象静嘉房殽體節之
羞醙清鄼白之勺槀飫于顔行七德九功之舞羽薦横
吹之音曄煜于觀聽既醉之歡洽偃伯之頌興執訊連
連慕風嚮義單于日逐圜眎膽㮚金幣軨積圭組繽紛
班勞策勲周帀宏溥禮成畢賀于廟薦功皇澤賜酺雲
油雨霈前而順天之獻捷後而紫微之受俘稱伐計功
莫此為盛拓地萬里威震八荒隨流而攘鄕風馳義芳
蘭張飲天成浮酒上儀偉觀史不絶書施于開元契丹
授首爰即酺宴復行是禮宸章賦詠丕顯祖烈於戲盛
哉殿在元武門因射立名貞觀永徽咸以上巳賜羣臣
射總章之元遼東底平即是宴百官然武功文容二媺
兼備未有斯舉若者是役也有臣行本刊頌柳谷布昭
威靈維兹茂典鋪張猶缺昔飲御諸友小雅歌之飲至
大賞春秋紀之是用作詩以鴻厥慶頌曰
曄曄太宗涉禹之迹天戈遞討函夏清謐
劙隂披霧燿以月日明謨指授將猛四七
纓厥緤渾神扶電擊陵海越障蛾伏詘厀
聲暨德綏條支祝栗簫勺嚚頑正心翊翊
狡焉麴戎狼性隼質雍閼琛賮不庭不率
皇赫斯怒剪此朝夕命率交河成師而出
旦秣我馬夕臨其國長轂雷輜機駴蠭軼
酋渠灰釘餘種冰釋鏤體卉衣係頸銜璧
州三縣五如入吾室坦步葱雪疆宇載闢
葉護齒寒不戰自屈抗稜荒裔銘功樂石
振旅于亰秉鉞執律愷歌示喜鼓吹轟激
執訊連連象胥絫譯六師大獻天容愉懌
序情閔勞匪疚匪棘展儀廣殿時維觀德
校隊案部羽林壘壁削祍改襟星共陛戟
衮龍臨幄綵仗肸飾纍纍其俘厥角丹墄
百蠻破膽墮玉失舄逆子有誅視彼攸馘
飲至大饗乃數軍實矛不折寸鏃不遺一
悠悠旆旌萬旅如植矯矯虎臣韎韐有奭
班馬無聲顔行山則干羽陳階金匏在席
鞮鞻效技僸離俱集樂增十部於粲葆佾
蒲筵紛純黼帷藻帟山豆瀛尊左右有秩
酒車騰酌鐐盎浮溢殽烝房俎羞炰燔炙
一朝饗之在師中吉湛露晞陽帝暉咫尺
舌人體委惠浹夷貊式燕以衎率禮無失
都護奉觴臚湊羣辟舍爵策勲皇有蕃錫
扶圭綴組湛恩沕潏熊羆鳬藻賈勇奮力
肇開西昌膺貢受籍帝惟不矜常武無逸
紫微獻捷涇陽鳴䟆祲容婁書鴻烈赫奕
開元繼代耆定徦逖行於酺宴播咏宸筆
乃武乃文丕昭帝式宵雅歌周勞率暨役
歸鎬飲御吉甫紀績於鑠唐兵爰轃四極
鐃曲未奏崖頌靡述維以頌歌震于殊域
序
漢保傅傳序
保傅傳者漢梁太傅誼所作也漢朝之儒惟賈生粹學
淵識通逹治體謂元良天下之本本正而天下定若昔
大猷保身傅德罔匪正人涵養薰陶相觀而善用旉遺
後人休廼乩往證今參經訂史總眇論以詔萬世孝昭
嗣服鄉學崇儒是傳與孝經論語尚書迭敶旃夏大義
之通見于始元五年六月之詔煌虖休兹毓德之淵原
典學之矩范也庸鋪繹要指而為序曰聖人觀洊雷之
象是以詒孫謀燕翼子盖取諸震觀山下出泉之象是
以選左右蚤論教盖取諸蒙相古先民丕若歷年罔不
在初自貽哲命禹戒湯訓文謨武謀啓廸後昆兹率厥
典立之師保謹輔道也教之禮樂頥德性也抗灋以聳
其善齒胄以孫其志斆學之制文王世子備矣是傳尤
正于始而謹于微八歲入虎闈束髮就太學不待成人
而教也太子始生舉必以禮太師吹銅正聲太宰持升
正味不待就傳而教也胎教之道書玉版臧金鐀不待
初生而教也有道有充有弼有承史司過工誦諫巾車
有教膳宰有規不惟三公三少孝仁禮義之道習也始
敶周秦之隆㬱終論賢佐之得失復以詩禮易春秋明
謹始敬終之義曰學禮曰明堂之位曰青史氏之記三
代文獻森然在目如旦佚之立前後望奭之翼左右其
末章曰鏡所以察形古所以知今誼之意深矣傳亥匪
人嬴轍未遠逸民翼惠亦罔克夀孝文初載肇立元子
越六年誼孰數于前曰選端士曰去邪人然智囊之進
刑名之習以規為瑱聽之藐藐後九十餘年昭帝始誦
習之業隆于繦褓德牟于成后誼之書有助焉廼若大
夫進諫白虎通述之帝入五學邕宗元識之鸞在衡和
在軾穎逹詩䟽又稱之㢙與王度記太初篇韓詩内傳
竝言班史本傳概而未詳嘉言丕彛千載眇覿愚謂著
翼善之記不如監是書而善自明譔飬德之傳不如寳
是書而德自進青宫之紀博矣讀是書知其寡要也榣
山之則媺矣讀是書知其亡實也輔翼之臣有能采而
獻之可以衍幼海之潤增前星之暉萬年惟王永保民
蓋自兹始敢著諛聞于篇端按新書五十八篇是傳分
為傳職保傳容經胎教四篇文穎謂在禮大戴記今列
于第四十八篇凡二章三千五百五十四字云謹序
唐西南備邊錄序
唐大和四年十月戊申制詔兵部侍郎臣德裕節度劒
南西川維蜀西控戎索南接蠻服昔在中葉武尅不剛
蟊賊内訌蛇豨荐食表撑裏拓猶懼侵軼未隂綢戶莫
急二邊于是先事候情并謀合知料敵埶㩜地險討軍
實而備邊錄作焉即十三卷之簡見萬里外之情所以
制勝無形銷患未萌也兹不可亡序夫備敵于一方其
策易備敵於多方其謀囏朔方既城薄伐于西方王其
勤也玁允既攘鞠旅于南宣王其武也鍼芒寫氣螘穴
潰隄知慮不周扞防不密則壃場之虞不生所玩吁可
懼哉然山川阸塞非圖莫見兵財盈虛非書莫著是故
軍防有錄譔于天寶九州别錄上于貞元禦戎新錄奏
于元和元振述安邊之策敬輿條備邊之失前英後傑
帷籌幄畫詳已然之變忽未動之憂寢薪為安折柳為固
猷之不遠寇將生心德裕身佩西垂之任得不為南鄙
慮乎方唐盛際德威溥暢北縻突厥東憺遼海窮髮反
景悉主悉臣文恬武嬉喪羊于易吐蕃間釁河隴失險
締縱南詔協以謀我岷江飲馬倚為先鋒井絡紳垠我
圉孔棘有守曰臯鑿青谿道要結蠻好犄鹿效順篹集
事状為卷十七質幣結轍闓戶誨盗戎瞻雖讋蠻旤始
牙罙入成都如升虚邑唐之君臣且旰食矣疇咨良翰
撟失刷耻爰命德裕抗旌秉鉞葺殘奮怯改紀其政乃
建籌邊之楼凡險要與蠻相入者圖之左與戎密邇者
圖之右而部落饋餫靡不察乃立雄邊之軍其精兵曰
南燕及連弩騎士曰飛星及突騎而B戰器械靡不餙
大度孰制城以杖義榮經孰控城以禦侮西山郭阸城
以柔遠復卭崍關徙越嶲治而蠻之齒寒怛謀納欵維
川歸壁而戎之氣奪猶盧敵去而備弛也兵將糧械之
數城鎮種落之名歲計經用之目講求利病輯為一書
諸郡固實外夷情狀昈分縷析粲如指掌剏立陴壘咸
以朱書緫會小圖標之首卷而第四卷叙維州本末尤
悉書成于大和六禩迨會昌中秉國之均始奏上之觀
諸文集猶有可攷二邊方騷而金湯之二虜孔熾而雷
霆之匪石畫沈幾曷克轃兹藏之禁嚴副在邊瑣日戒
夕愓庶克有定大中而後慆憂好暇懷燕安之毒玩鷙
擊之形河湟歸疆西顧無騎壒矣厲階之梗惟蠻為其
穅及米繇劒而嶺乾符之季有臣雲虔自邕管涉川
陸四十七程至善闡以南詔錄三卷獻于朝吁德裕之
錄以蜀備蠻藩籬之寇也雲虔之錄以邕備蠻則闖然
入戶庭矣憂先於事事至而憂奚翅銖石之差與據舊
鑒新不可不毖患于微眇也易之蹇曰利西南必有六
二匪躬之臣而後能濟蹇難德裕以之按唐藝文志是
錄列在兵書今館閣書目存者一卷餘軼不傳我思古
今愛莫起之撫陳編而三歎謹序
玉海卷二百四
後序
玉海後序
鴻濛既判六經載道歷代諸儒著述辨析至宋而道復
大明事類之書亦至宋而益廣廣其述者厚齋先生為
最焉先生由詞科擢登秘府讀天下之書而識于一心
以一心之所識而著述玉海之一書極天地萬物與夫
古今禮樂制度咸備于此秘藏于家迨今百有餘載至
元丁丑歲淛東宣閫都元帥資德公知是書而發其秘
俾鋟梓以廣其傳是時經歷賈君亨都事耿君朵羅歹
來贊賓幕俱篤意斯文以是書為己任盡心恊力克成
厥功而元德實奉檄董其役閱二載而刊始完嗟夫是書
也昔為王氏家藏之書今則為天下之書矣以先生一
心之微博覧天下之書而著于一書今復以是書而行
于天下其惠後學也豈小補哉若夫論著書之旨要已
見于序文愚不復贅姑記刊書歲月之始末于卷後庶
使後學之士知是書之幸傳于世不易也至元六年四
月朔日勤郡文學正東嘉薛元德序
<TEI
