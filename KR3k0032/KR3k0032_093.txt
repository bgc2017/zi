卷九十二
玉海卷九十二
宋王應麟撰
郊祀
郊祀(上)
易先王作樂崇德薦之上帝以配祖考則祖考配帝
其來遠矣
黃帝圓丘
見後
舜肆類上帝虞圜丘
舜典正月上日肆類于上帝禋于六宗注告天及五帝
疏以事類而祭也(王制疏古尚書說非時祭天謂之類)祭法有虞氏禘
黃帝而郊嚳注禘謂祭天於圜丘也疏禘謂虞氏冬至
祭昊天上帝於圜丘大禘之時以黃帝配祭郊謂夏正
建寅之月祭感生之帝於南郊以嚳配尚書大傳維
十有三祀帝乃稱王而入唐郊注舜承堯
殷祭南郊
商頌長發大禘也疏謂殷王高宗之時以正歲之正月
祭其所感之帝於南郊歌此詩焉經稱帝立子生商謂
感生之帝祭法云殷人禘嚳而郊冥注云禘謂冬至祭
天於圜丘書君奭殷禮陟配天多歴年所太甲先
王顧諟天之明命以承上下神祇
周祀天圜丘
通典周制冬日至祀天於圜丘大宗伯以禋祀祀昊天
上帝禮神玉以蒼璧牲幣隨玉色(鄭注云圜丘所祀天皇大帝)牲用
一犢幣用繒長丈八尺王服大裘其冕無旒乘玉路錫
樊纓十有再就建太常十有二斿以祀樽及薦器以瓦
爵以匏以藁秸及蒲為席配以帝嚳凡樂圜鐘為宮黃
鐘為角太蔟為徵姑洗為羽靁鼔靁鼗孤竹之管雲和
之琴瑟雲門之舞冬日至於地上之圜丘奏之若樂六
變則天神皆降可得而禮矣其感生帝大傳曰禮不王
不禘王者禘其祖之所自出以其祖配之因以祈穀壇
名泰壇在國南五十里玉用四圭有邸牲用騂犢青幣
配以稷其配帝牲亦騂犢奏黃鐘歌大呂舞雲門以祀
天神日用辛(注天神謂五帝以夏正月祀其所受命之帝於南郊)牧人陽祀用騂牲注祭天南
(郊及清廟隂祀用牲注祭地北郊及社稷)祭前期十日王親戒百官太宰
又戒羣官乃習射於澤宮選可與祭者其日王乃齋於
路寢之室祭日之晨雞人夜呼晨以叫百官巾車鳴鈴
以應典路乃出玉路建太常大司樂既宿縣以聲展之
王將出奏王夏所過於田首設燭祭前掌次先於丘東
門外道北設大次小次掌次張氊案設皇邸王服大裘
而立於丘之東南西面大司樂奏圜鐘為宮以下之樂
以降神(若感生帝則奏黃鐘以下)次則積柴於丘壇上王親牽牲次
則實牲體玉帛燔之謂之禋祀(韓詩外傳曰天子奉玉升柴加於牲上而燔之)
乃掃丘壇上而祭王乃以匏爵酌瓦甒之泛齊以獻尸
云云每獻奏樂一成云云七獻畢天子舞六代之樂(古制)
(天子親在舞位若感帝舞當代之樂)樂章用昊天有成命周禮掌次大旅
上帝注祭天於圜丘大宗伯以禋祀祀昊天上帝注
冬至於圜丘所祀天皇大帝祭法禘嚳注謂祭昊天
於圜丘大祝凡大禋祀執明水火而號祝注禋祀祭
天神也孝經郊祀后稷以配天注郊謂圜丘祀天
周書作雒篇設丘兆於南郊以祀上帝配后稷南齊
志周禮祭天圜丘取因高之義兆於南郊就陽位也上
昭天明旁流氣物唐書褚無量議周禮冬至祭天圜
丘不以地配唯始祖為主
周五帝郊兆
周禮小宗伯兆五帝於四郊四望四類亦如之注兆為壇
之營域五帝蒼曰靈威仰赤曰赤熛怒黃曰含樞紐白
曰白招拒黑曰汁光紀黃帝亦於南郊疏春秋緯運斗
樞云太微宫有五帝坐星(大宗伯注祀五帝亦用實柴之禮)鄭氏謂天有六天賈
(逵馬融王肅等以五帝非天肅合郊丘而一之以五帝為人帝)典祀掌外祀之兆守
皆有域掌其禁令注外祀謂所祀於四郊也掌次祀
五帝則張大次小次設重帟重案注祀五帝於四郊疏
謂四時迎氣月令四立之祭司服王祀昊天上帝則
服大裘而冕祀五帝亦如之太宰祀五帝則掌百官
之誓戒與其具脩前期十日帥執事而卜日遂戒及執
事眡滌濯及納亨贊王牲事及祀之日贊玉幣爵之事
注祀五帝謂四郊及明堂大司寇若禋祀五帝則戒
之日涖誓百官戒于百族及納亨前王祭之日亦如之
奉其明水火小司寇凡禋祀五帝實鑊水納亨亦如
之注祭天曰燔柴即禋祀也五帝所祀謂四時迎氣總
享明堂士師祀五帝則沃尸及王盥洎鑊水充人
掌牲牷祀五帝則繫于牢芻之三月展牲則告牷碩牲
則贊大司徒祀五帝奉牛牲羞其肆大宗伯祭五
祀注五官之神在四郊四時迎五行之氣於四郊而祭
五德之帝亦食此神焉句芒食於木蓐收食於金玄冥
食於水祝融后土食於火土疏月令四時陳五德之帝
并五人神為十二月聽朔及四時迎氣故青圭赤璋之
下注皆云迎氣時並祭五人帝五人神也鄭司農云五
祀五色之帝於王者宮中曰五祀後鄭不從(詩我將疏大宗伯禮)
(四方謂四時迎氣牲如其器之色則五帝之牲當用五色)月令季秋上丁命樂正
入學習吹大饗帝(言大饗者徧祭五帝也)嘗犧牲告備於天子(饗帝)
(之外亦饗羣神使有司祭于羣神)季冬乃畢祀帝之大臣天之神祇(四時)
(之功成于冬孟月祭其宗至此祭其佐帝之大臣勾芒之屬天之神祗司中司命風師雨師疏云五帝為宗大)
(臣勾芒等為佐)家語孔子曰聞諸老耼曰天有五行水火金
木土分時化育以成萬物其神謂之五帝五行佐成上
帝而稱五帝太皥之屬配焉亦云帝變禮有旅(掌于大宗)
(伯)類造(掌于小宗伯)禱祠柴望有告有用牲(又其略矣)
周祈穀
詩噫嘻春夏祈穀于上帝箋月令孟春祈榖于上帝
左傳夏則龍星見而雩是祈穀之事與疏郊特牲云郊
之祭大報天而主日書傳曰祀上帝於南郊所以報天
德報其已往又祈其將來故祈報兩言也左傳曰郊祀
后稷以祈農事故啟蟄而郊郊而後耕是郊天祈穀為
一祭也夏正郊天祭所感一帝而已雩祭總祀五帝
禮運祭帝於郊所以定天位禮行於郊而百神受職
月令乃擇元日祈穀于上帝注元日謂上辛郊祭天也
公羊傳郊必祭稷王者必以其祖配郊用正月上
辛穀梁傳郊自正月至于三月郊之時也郊三卜禮
也魯語天子祀上帝諸侯會之受命焉左傳啓蟄
而郊注夏正建寅之月祀天南郊疏杜注不言靈威仰
與鄭異明堂位曰魯君孟春祀帝於郊雜記孟獻子曰
正月日至可以有事於上帝則魯郊以周之孟春禮記
後人所錄未必皆是正禮郊特牲云云疏鄭以郊丘
為二者玉(蒼璧四圭)牲(蒼騂犢)樂(圜鍾黃鍾)皆不同以蒼璧蒼犢圜
鍾為祭圜丘以四圭騂犢黃鍾為祭五帝及郊天所用
皇氏曰天有六天歲有八祭冬至圜丘一也夏正郊天
二也五時迎氣七也九月大饗八也雩與郊禖為祈祭
不入數崔氏以雩為常祭九也(又見下)祀天常禮歲九郊
雩明堂圜丘兆五帝於四郊也夏正之月祈穀詩噫嘻
郊特牲迎長日春秋書郊左傳啟蟄而郊是也夏祈穀
詩噫嘻月令春秋大雩左傳龍見而雩是也季秋大享
明堂詩我將月令大饗帝孝經宗祀是也冬至祀圜丘
詩昊天有成命大司樂地上之圜丘禮器因吉土饗帝
于郊是也兆五帝四郊小宗伯所掌月令迎氣是也歲
凡九祭皆祀天神宋書王燮之議郊特牲曰郊之用
辛也周之始郊日以至鄭玄注曰三王之郊一用夏正
用辛者取其齋戒自新也月令曰乃擇元日祈穀於上
帝注曰元日謂上辛郊祭天也春秋載郊有二成十七
年九月辛丑郊公羊曰曷用郊用正月上辛哀元年四
月辛巳郊穀梁曰自正月至于三月郊之時也則郊祭
之禮未有不用辛日者晉氏或丙(武帝十二月丙寅南郊受禪)或已
(太始三年十一月己卯始并圓丘方澤二至之祀合於二郊)或庚(三年十一月庚寅冬至祠天郊于圓)
(丘猶用圜丘之禮非專祈穀之祭故不用辛)並有別議今宜用辛朱膺之議
先儒論郊其議不一周禮有冬至日圓丘之祭月令孟
春有祈穀于上帝鄭氏說圓丘祀昊天上帝以帝嚳配
所謂禘也祈穀祀五精之帝以后稷配所謂郊也二祭
異時其神不同諸儒云圓丘之祭以后稷配取其所在
名之曰郊以形體言之謂之圓丘名雖有二其實一祭
晉武捨鄭而從諸儒是以郊用冬至不用辛日江左以
來皆用正月何偃議左傳啟蟄而郊則鄭說有據云云
泰始六年五月乙亥詔曰古禮王者每歲郊享爰及明
堂自晉以來間年一郊明堂同日自今間二年一郊間歲
一明堂三禮義宗鄭玄謂天有六名歲有九祭王肅
謂天惟有一歲有二祭靈恩謂宜從鄭吳志注志林
曰棫樸之作有積燎之薪文王郊酆經有明文南齊
志蔡仲熊議鄭志云正月上辛祀后稷於南郊還於明
堂以文王配宋立明堂郊還即祭是用鄭志之說禮以
辛郊書以丁祀漢郊祀志郊柴饗帝之義埽地而祭
上質也歌大呂舞雲門以竢天神歌太蔟舞咸池以竢
地祇其牲用犢其席稿稭其器陶匏皆因天地之性不
敢修其文也
周郊祀天地
周頌昊天有成命郊祀天地也疏周人木德感蒼帝靈
威仰而生祭之於南郊神州之神則祭之於北郊雖南
北有異祭俱在郊故總言郊祀祀天南郊鄭云夏之正
月其祭神州之月則無文蓋與郊天同此經不言地
大司樂圜丘方丘注天神則主北極地祇則主崐崙彼
以二至之日祭之於丘不在於郊(大宗伯注此禮天以冬至謂天皇大帝在)
(北極者禮地以夏至謂神在崑崙者)禮器因吉土以饗帝于郊疏謂饗
祭五方之帝於都之四郊雜記孟獻子曰正月日至
可以有事上帝郊特牲云云疏先儒說郊其義有二
聖證論以天體無二郊即圓丘圓丘即郊鄭氏以為天
有六天丘郊各異圓丘之祭周人則以嚳配之祭法禘
嚳是也感生之帝則以后稷配之五時迎氣及雩祭則
以五方人帝配之九月大饗五帝則以五人帝及文武
配之以文王配五天帝謂之祖以武王配五人神謂之
宗郊之祭迎長日之至也注易說曰三王之郊一用夏
正建寅之月也疏此易緯乾鑿度文郊之用辛也周
之始郊日以至注魯禮也三王之郊一用夏正魯以建
子之月郊天示先有事也儒者推魯禮言周事(用辛日者取齋)
(戒自新)疏王肅用董仲舒劉向之說以此為周郊謂周之
郊祭於建子之月而迎此冬至長日之至也以冬至陽
氣新用事故用辛通典黃帝封禪天地少昊載時以
象天顓頊命重司天以屬神高辛順天之義堯欽若昊
天郊以明天道所從來尚矣家語郊問篇孔子曰萬
物本於天人本於祖郊之祭也大報本反始也郊所以
明天道也周之始郊其月以日至其日用上辛至於啟
蟄之月則又祈穀于上帝(注啟蟄而郊郊而後耕)此二者天子之
禮也魯無冬至大郊之事兆丘於南就陽位也於郊故
謂之郊(注郊之名有三象天自然謂之圓丘人之所造謂之泰壇)禮器至敬不壇掃地而祭疏謂祭
(五方之天初則燔柴於泰壇於壇下掃地而設正祭此周法也)孝經周公郊祀后稷
以配天疏鄭玄以祭法有周人禘嚳之文遂變郊為祀
感生之帝魏王肅著論駁之馬昭抗章固執勑博士張
融質之融稱周人祀昊天於郊以后稷配周禮圜丘則
孝經之郊聖人因尊事天因下事地安能復得祀帝嚳
於圜丘配祀稷於蒼帝之禮乎且周頌思文后稷配天
昊天有成命郊祀天地則郊非蒼帝肅說為長(王義具聖證論)
(鄭義具三禮義宗)曲禮天子祭天地歲徧疏天有六祭之一
歲有九地神有二歲有二祭大宗伯注鄭司農云昊
天天也疏孝經云郊祀后稷以配天典瑞云四圭有邸
以祀天先鄭與王肅同一天而已似無六天之義春
秋繁露郊祝曰皇皇上天照臨下土集地之靈降甘風
雨庶物羣生云云郊祀九句九句者陽數也郊特牲
兆日於南郊就陽位左傳啟蟄而郊郊祀后稷以祈
農事詩思文后稷克配彼天大司樂祀天神注謂
五帝王者各以夏正月祀其所受命帝於南郊祭法
周人禘嚳而郊稷注禘謂祭昊天於圜丘也祭上帝於
南郊曰郊祭五帝五神於明堂曰祖宗郊祭一帝而明
堂祭五帝隋志儒者各守所見一云祀天之數終歲
有九祭地之數一歲有二圓丘方澤一年三行若丘澤
之年祭天有九祭地有二若天不通圓丘之祭終歲有
八地不通方澤之祭終歲有一此則鄭學所宗也一云
唯有昊天無五精之帝而一天歲二祭壇位唯一圓丘
之祭即是南郊日南至祭天春又一祭祈農事謂之二
祭無別天也五時迎氣皆祭五行之人帝太皥之屬非
祭天也文武配祭明堂皆祭人帝此則王學所宗也梁
陳迄隋議者各宗所師故郊丘互有變易云云梁明山
賓議周以建子祀天五月祭地殷以建丑祀天六月祭
地夏以建寅祀天七月祭地(祭法夏禘黃帝而郊鯀殷禘嚳而郊冥)周
禮典瑞四圭有邸以祀天注夏正郊天也大宗伯以
蒼璧禮天注禮天以冬至謂天皇大帝在北極者
祀大神帥執事而卜日
周郊禮
漢志丞相衡奏言昔者周文武郊於豐鄗成王郊于洛
邑天隨王者所居而饗之王商等以為郊處各在聖王
所都之南北書曰越三日丁巳用牲于郊牛二周公加
牲告徙新邑定郊禮於雒洛誥周公曰王肇稱殷禮
祀于新邑咸秩無文王若曰惇宗將禮稱秩元祀召
誥越三日丁巳用牲于郊牛二注於乙卯三日用牲告
立郊位於天以后稷配故二牛疏此郊與社於攻位之
時已經營之今非常祭之月而特用牲祭天禮郊用特
牲以后稷配故二牛也郊特牲及公羊傳云養牲必養
二帝牛不吉以為稷牛(丁巳三月十四日也告立祭天之位)楚語郊禘不過繭栗
其自時配皇天毖祀于上下其自時中乂注愼事天
地用是土中大致治曲禮疏孝經說云后稷為天地
之主文王為五帝之宗后稷配天南郊又配地北郊則
周人以嚳配圜丘亦當配方澤也天有六祭之一歲有
九昊天上帝冬至祭之一也蒼帝立春祭之東郊二也
赤帝立夏祭之南郊三也黃帝季夏土王日祭之南郊
四也白帝立秋祭之西郊五也黑帝立冬祭之北郊六
也王者各禀五帝之精氣而王天下於夏正之月祭之
南郊七也四月龍星見而雩總祭五帝於南郊八也季
秋大饗五帝於明堂九也大傳王者禘其祖之所自
出以其祖配之注大祭曰禘大祭其先祖所由生謂郊
祀天也王者之先祖皆感大微五帝之精以生用正歲
之正月郊祭之孝經曰后稷配天配靈威仰也文王配
上帝汎配五帝也大戴禮踐阼篇武王銘曰隨天之
時以地之財敬祀皇天敬以先時公符篇皇皇上帝照臨
下土集地之靈降甘風雨庶物羣生各得其所靡今靡
古維予一人某敬拜皇天之祜薄薄之土承天之神興
甘風雨庶卉百穀莫不茂者既安且寧維予一人某敬
拜下土之靈泰誓類于上帝詩維清肇禋箋云文
王受命始祭天疏文王之時禘郊未備所祭不過感生
之帝而已周禮鼓人以雷鼓鼓神祀注祀天神也周
書文王在酆王乃命三公九卿及百姓之人曰恭敬齋
潔咸恪而祀于上帝周公格于左閎門會羣臣曰大門
宗子助王恭明祀用能承天嘏命先人神祇報職用休
萬子孫被先王之靈光表記后稷之祀易富也其辭
恭其欲儉其祿及子孫中庸明乎郊社之禮禘嘗之
義治國其如示諸掌乎祭義惟聖人為能饗帝孝子
為能饗親五經異義春秋公羊說禮郊及日皆不卜
常以正月上丁也成王命魯使卜從乃郊魯以上辛郊
不敢與天子同也楚語一純二精三牲四時五色六
律七事八種九祭十日十二辰以致之百姓千品萬官
億醜兆民經入畡數以奉之明德以昭之龢聲以聽之
周祀天三禮
大宗伯吉禮以禋祀祀昊天上帝以實柴祀日月星辰
以槱燎祀司中司命飌師雨師疏此祀天神之三禮以
尊卑先後為次謂歆神始也以血祭祭社稷五祀五
嶽以貍沈祭山林川澤以疈辜祭四方百物疏言祭地
示三等之禮尊卑之次亦是歆神始也唐文粹賈曾
表春秋說云王者一歲七祭天地合食於四孟别立分
至王肅曰孔子云兆圜丘於南郊又云祭天而地配此
合祭之明說唯鄭康成不論禘當合祭而分昊天上帝
為二神專憑緯文事匪經見其注大傳不王不禘云正
歲之正祭感帝之精注大司樂圓丘則引大傳五禘以
為冬至祭遞相矛盾
魯郊祭
禮運魯之郊禘非禮也公羊傳卜郊何以非禮魯郊
非禮也呂氏春秋魯惠公使宰讓請郊廟之禮於天
子桓王使史角往郊特牲疏魯之郊祭師說不同崔
氏皇氏用王肅之說以魯冬至郊天至建寅之月又郊
以祈穀故左傳云啟蟄而郊又云郊祀后稷以祈農事
是二郊也鄭康成之說魯唯一郊不與天子郊天同月
轉卜三正但春秋魯禮也無建丑之月耳明堂位云魯
君以孟春祀帝于郊配以后稷(注孟春建子之月魯之始郊日以至)案聖
證論王肅與馬昭之徒或云祭天用冬至之日或云用
冬至之月據周禮似用冬至之日禮記郊日用辛似用
冬至之月張融案郊與圓丘是一又引韓詩說三王各
正其郊與王肅同又魯以轉卜三正王與鄭同說文
魯郊以丹雞祝
漢九天祠
郊祀志高祖六年長安置祠祀官九天巫祠九天皆以
歲時祠宮中(成帝初匡衡奏罷之)注師古曰九天者謂中央鈞東
方蒼東北旻北玄西北幽西方浩西南朱南炎東南陽
其說見淮南子一說東旻東南陽南赤西南朱西成西
北幽北玄東北變中央鈞(史記正義尚書考靈曜云東昊東南隂云云同上)東蒼
(東北閔北玄西北幽西昊西南朱南炎東南陽)太玄經云中從羡更睟廓减沈成天呂氏春
秋天有九野中央鈞其星角亢氐東方蒼其星房心尾
東北變其星箕斗牽牛北方玄其星婺女虚危營室西
北幽其星東壁奎婁西方顥其星胃昴畢西南朱其星
觜巂參東井南方炎其星輿鬼柳七星東南陽其星張
翼軫郊祀志神明臺注師古曰漢宮閣疏云上有九
室常置九天道士百人
漢五畤北畤渭陽五帝廟五帝壇議
郊祀圜丘
郊祀志秦襄公列為諸侯自以為主少昊之神作西畤
祠白帝(年表襄公八年平王之元年立西畤六國表曰位在藩臣而臚于郊祀僣端見矣)說文云畤
者天子五帝所止祭(叙傳曰大夫臚岱侯伯僣畤)其後十四年秦文公作鄜畤
用三牲郊祭白帝焉(年表秦文公十年平王之十四年作)自未作鄜畤而
雍旁故有吳陽武畤雍東有好畤皆廢無祀(或曰自古以雍州積)
(高神明之隩蓋黃帝時嘗用事雖晚周亦郊焉)秦德公卜居雍雍之諸祠自此
興秦宣公四年作密畤渭南祭青帝後二百五十年秦
靈公四年於吳陽作上畤祭黃帝作下畤祭炎帝秦獻
公作畦畤於櫟陽而祀白帝唯雍四畤上帝為尊三年
一郊秦以十月為歲首故常以十月上宿郊見(月上旬也)通
權火拜於咸陽之旁而衣上白西畤畦畤祠如其故上
不親往漢高祖以十月至霸上立為漢王因以十月為
歲首色上赤二年冬東擊頃籍而還入關問秦時上帝
祠何帝也對曰四帝有白青黃赤帝之祠高祖曰吾聞
天有五帝而四何也莫知其說於是高祖曰吾知之矣
廼待我而具五也廼立黑帝祠名曰北畤有司進祠上
不親往悉召故秦祠官復置太祝太宰如其故儀禮下詔
曰吾甚重祠而敬祭今上帝之祭及山川諸神當祠者
各以時禮祠之如故文帝十三年(紀十三年夏)下詔曰祕祝
之官移過於下朕甚弗取其除之始名山大川在諸侯
諸侯祝各自奉祠天子官不領及齊淮南國廢令太祝
盡以歲時致禮如故明年(十四年春)以歲比登詔有司增雍
五畤路車各一乘駕被具西畤畦畤寓車各一乘寓馬
四匹駕被具河湫漢水玉加各二及諸祀皆廣壇場圭
幣爼豆以差加之魯人公孫臣上書以漢當土德土德
之應黃龍見宜改正朔服色色上黃張蒼以為漢乃水
德遂罷臣言明年(紀十五年春)黃龍見成紀於是召臣拜博
士與諸生申明土德草改歷服色事其夏下詔曰有異
物之神見于成紀毋害于民歲以有年朕幾郊祀上帝
諸神禮官議毋諱以朕勞有司皆曰古者天子夏親郊
祀上帝于郊(三王之郊一用夏正于時十月為歲首故言夏郊)故曰郊於是夏
四月文帝始幸雍郊見五畤祠(漢興至此方親郊)衣皆上赤新
垣平以望氣見上言長安東北有神氣成五采若人冠冕
或曰東北神明之舍天瑞下宜立祠上帝以合符應於
是作渭陽五帝廟同宇帝一殿面五門各如其帝色祠
所用及儀物亦如雍五畤明年(十六年)四月郊見權火舉
而祠若光煇然屬天(元始五年大司馬奏孝文十六年初起渭陽五帝廟祭泰一地祇以)
(太祖高皇帝配日冬至祠泰一夏至祠地祇皆并祠五帝而共一牲上親拜郊)於是使博士諸
生刺六經中作王制議巡狩封禪事帝出長門若見五
人道北遂因其直立五帝壇祠以五牢使祠官致禮(平誅)
(乃不復自親使有司行事)紀景帝中六年冬十月行幸雍郊五畤
武帝元光二年冬十月初至雍郊見五畤(史大事記元光元年帝初)
(之雍二年郊見五畤)後常三歲一郊元狩元年冬十月行幸雍祠
五畤獲白麟作白麟之歌(徐廣曰武帝立已十九年志云郊雍獲一角獸若麃然)
(有司曰陛下肅祇郊祀上帝報錫一角獸蓋麟云於是以薦五畤畤加一牛以燎錫諸侯白金以風符應合于)
(天也)二年冬十月行幸雍祠五畤元鼎四年冬十月行幸
雍祠五畤賜民爵一級女子百戶牛酒五年冬十月行
幸雍祠五畤遂踰隴登空桐西臨祖厲河而還元封二
年冬十月行幸雍祠五畤四年冬十月行幸雍祠五畤
通回中道大始四年十二月行幸雍祠五畤凡八(太初二年祠)
(官進畤犢牢具)宣帝五鳳二年三月行幸雍祠五畤(史大事記神爵二年)
(上郊雍五畤祋祤出寶璧玉器)元帝初元五年行幸雍祠五畤永光四
年三月行幸雍祠五畤建昭元年三月行幸雍祠五畤
成帝建始二年春正月罷雍五畤(志云建始二年丞相衡言今雍鄜密上下)
(畤本秦侯各以其意所立非禮所載漢初因秦故祠復立北畤今既稽古郊見上帝五方畢陳各有位饌不宜)
(復修)永始二年十一月行幸雍祠五畤三年冬十月庚辰
復雍五畤元延元年綏和元年並三月行幸雍祠五畤
郊祀志秦祠雍四畤春為歲禱因泮凍秋涸凍冬賽
祠五月嘗駒春夏用騂秋冬用駵駒(一本云駒四匹木寓龍一駟木寓車)
(馬一駟各如其帝色)黃犢羔各四圭幣各有數皆生瘞埋無爼豆
之具三年一郊秦以十月為歲首故常十月上宿郊見
通爟火拜於咸陽之旁而衣上白文帝十四年(一本十三年)
詔增雍五畤路車各一乘被駕具武帝太初二年有司
言雍五畤無牢孰具芬芳不備迺令祠官進畤犢牢具
色食所勝以木寓馬代駒云地理志扶風雍縣有五
畤(太昊黃帝以下祠三百三所)百官表五畤各一尉括地志漢
五帝畤在岐州雍縣南(鄜密吳陽上下北)史記正義西畤在
秦州括地志三畤原在岐州雍縣南二十里(鄜上下畤並在此原)
(上因名三畤原在吳山之陽)畦畤在雍州櫟陽縣東二十五里櫟陽
故城中晉灼云形如種韭一畦畤中各一土封也張晏
云漢祠五畤於雍丘五里一烽火括地志云渭陽五帝
廟在雍州咸陽縣東三十里宮殿疏云五帝廟一宇五
殿也(一宇之内設五帝各依其方帝别為一殿而門名如帝色)齊志王儉議秦為
諸侯雜祀諸畤始皇并天下未有定祠漢高受命因雍
四畤而起北畤始祠五帝未定郊丘文帝十六年新垣
平議初起渭陽五帝廟武帝初至雍郊見五畤後常三
歲一郊祠雍元鼎四年始立后土祠於汾隂明年立太
一祠於甘泉自是以後二歲一郊與雍更祠成帝初匡
衡於長安定南北郊哀平之際又復甘泉汾隂祠元始
五年復長安南北二郊光武建武二年定郊祀兆於洛
陽魏晉因循率由漢典隋志案前漢黃圖上帝壇徑
五丈高九尺后土壇方五丈高六尺文帝紀十五年
春黃龍見於成紀上乃下詔議郊祀公孫臣明服
色新垣平設五廟(即渭陽五帝廟)夏四月上幸雍始郊見
五帝赦天下修名山大川祀有司以歲時致禮十六
年夏四月上郊祀五帝于渭陽(師古曰志云在長安東北)郊祀志注師
古曰廟記云五帝廟在長安東北(志云夏四月文帝親拜霸渭之會以郊見渭陽五帝廟臨渭其北穿蒲池)
(溝水後文帝怠於改正服鬼神之事而渭陽長門五帝使祠官領以時致禮不往焉)郊祀志八
神云云蓋天好隂祠之必於高山之下畤命曰畤地貴
陽祭之必於澤中圓丘云(史記正義蓋在今寶鼎縣北圜丘上祠后土是也)
漢宣室受釐
賈誼傳文帝思誼召之至入見上方受釐宣室注宣室
未央前正室漢儀注祭天地五畤皇帝親自行祠還致
福釐文紀十四年春詔曰祠官祝祭皆歸福於朕躬
漢甘泉泰畤泰一壇紫壇泰一祠五
帝壇甘泉圜丘寶鼎神策泰一鏠旗
天文壇泰畤壇
紀元鼎五年十一月辛巳朔旦冬至立泰畤于甘泉(王莾)
(奏元鼎五年十一月癸未立太一祠于甘泉三歲一郊與雍更祠亦以高祖配)天子親郊見(注師)
(古曰祠太一也)朝日夕月(應劭曰天子春朝日秋夕月朝日以朝夕月以夕臣瓚曰漢儀注郊泰畤)
(皇帝平旦出竹宮東向揖日其夕西鄉揖月便用郊日不用春秋也師古曰春朝朝日秋暮夕月常禮也郊泰)
畤而揖日月此又別儀(晉志曰漢武云云後遂旦夕常拜)詔曰朕以眇身託于王
侯之上德未能綏民民或飢寒故巡祭后土以祈豐年
冀州脽壤迺顯文鼎獲薦于廟渥洼水出馬朕其御焉
戰戰兢兢懼不克任思昭天地内惟自新詩云四牡翼
翼以征不服親省邊陲用事所極望見泰一修天文䄠
(古禪字祭也臣瓚曰此年初祭泰畤于甘泉此祭天于文䄠也祭天則天文從故曰修天文䄠也師古曰朝日)
(夕月即天文䄠也)辛卯夜若景光十有二明易曰先甲三日後
甲三日(先甲三日辛也後甲三日丁也)朕甚念年歲未咸登勅躬齋戒
丁酉拜况于郊郊祀志(兼本紀)元光二年亳人繆忌奏
祠泰一方曰天神貴者曰泰一泰一佐曰五帝古者天
子以春秋祭泰一東南郊日一太牢七日(每日以一太牢凡七日祭)
(也)為壇開八通之鬼道於是天子令太祝立其祠於長
安城東南郊常奉祠如忌方(通鑑綱目元光二年立泰一祠)後人上書
言古者天子三年一用太牢祠三一天一地一泰一天
子許之令太祝領祠之於忌泰一壇上如其方後人復
有言古者天子常以春解祠祠黃帝用一梟破鏡冥羊
用羊祠馬行用一青牡馬泰一臯山君用牛武夷君用
乾魚隂陽使者以一牛令祠官領之如其方而祠於忌
泰一壇旁元鼎四年秋上雍且郊或曰五帝泰一之佐
也宜立泰一而上親郊之上疑未定齊人公孫卿曰今
年得寶鼎其冬辛巳朔旦冬至與黃帝時等卿有札書
曰黃帝得寶鼎冕侯問於鬼臾區對曰黃帝得寶鼎神
策是歲己酉朔旦冬至得天之紀終而復始黃帝迎日
推筴率二十歲復朔旦冬至五年冬十月上遂郊雍至
隴西登空桐幸甘泉令祠官寬舒等具泰一祠壇放亳
忌泰一壇三陔(陔重也)五帝壇環居其下各如其方黃帝
西南除八通鬼道(服虔曰坤位在未黃帝從土位)泰一所用如雍一畤
物而加醴棗脯之屬殺一氂牛(音貍西南夷長髦之牛也)以為爼豆
牢具而五帝獨有爼豆醴進其下四方地為腏食羣神
從者及北斗云(腏謂聯續而祭也)已祠胙餘皆燎之其牛色白
白鹿居其中彘在鹿中水而酒之(言以白鹿納牛中以彘肉納鹿中又以水)
(及酒合内鹿中)祭日以牛祭月以羊彘特泰一祝宰則衣紫及
繡五帝各如其色日赤月白(史平凖書既得寶鼎立后土太一祠注元鼎四年立)
(后土五年立泰畤)十一月辛巳朔旦冬至昒爽天子始郊拜泰
一朝朝日夕夕月則揖而見泰一如雍郊禮其贊享曰
天始以寶鼎神策授皇帝朔而又朔終而復始皇帝敬
拜見焉而衣上黃其祠列火滿壇壇旁亨炊具有司云
祠上有光公卿言皇帝始郊見泰一雲陽有司奉瑄玉
(璧大六寸謂之瑄)嘉牲薦享(漢舊儀云祭天養牛五歲至三千斤)是夜有美光及
晝黃氣上屬天太史令談祠官寬舒等曰神靈之休祜
福兆祥宜因此地光域立泰畤壇以明應令太祝領秋
及臘間祠三歲天子一郊見(兒寬上壽曰宗祀泰一漢舊儀祭天用六采綺席)
(六重用玉几玉飾器凡七十)其秋為伐南越告禱泰一以牡荆畫幡
日月北斗登龍以象泰一三星為泰一鏠旗命曰靈旗
為兵禱則太史奉以指所伐國(注李竒曰牡荆作幡柄也如淳曰牡荆荆之無)
(子者皆潔齋之道晉灼曰牡節間不相當也月暈刻之為劵以畏病者天文志中宫天極星其一明者泰一之)
(常居也旁三星三公也畫一星在後三星在前為泰一鏠旗也師古曰李晉二說是以牡荆為幡竿而畫幡為)
日月龍及星(揚雄甘泉賦招搖泰一舉洪頤樹靈旗)郊祀歌惟泰元尊招搖靈旗九夷賓將晉志太一
(星在天一南相近亦天帝神也主使十六神知風雨水旱兵革飢饉疾疫災害所在之國)淮南子云太微者
(太一之庭紫宮者太一之居)元鼎六年春既滅南越下公卿議曰民
間祠有鼔舞樂今郊祠而無樂豈稱乎於是塞南越禱
祠泰一后土始用樂舞作二十五絃及空侯瑟元封元
年冬北巡朔方迺歸甘泉且用事泰山先類祠泰一(類祠)
謂以事類祭之(元鼎五年郊見元封元年類祠泰一)二年冬郊雍五帝還拜祝
祠泰一贊享曰德星昭衍厥為休祥壽星仍出淵耀光
明信星昭見皇帝敬拜泰祝之享(史記元封元年秋有星茀于東井後十餘)
(日有星茀于三能望氣王朔言候獨見填星出如瓜食頃復入有司曰陛下建封禪天其報德星云師古以德)
(星即鎮星索隱曰德星歲也壽星南極老人也信星鎮星也)五年冬行南巡守春三
月還至太山增封四月還幸甘泉郊泰畤天漢元年正
月行幸甘泉郊泰畤後元元年正月行幸甘泉郊泰畤
二月詔曰朕郊見上帝巡于北邊見羣鶴留止以不罔
羅靡所獲獻薦于泰畤光景並見其赦天下至宣帝修
武帝故事敬齊祠之禮神爵元年正月行幸甘泉郊泰
畤數有美祥改元神爵四年二月詔修興泰一五帝后
土之祠齊戒之暮神光顯著薦鬯之夕神光交錯上帝
嘉嚮海内承福五鳳元年正月幸甘泉郊泰畤甘露元
年正月三年正月行幸甘泉郊泰畤匈奴呼韓邪單于
稽侯㹪來朝黃龍元年正月行幸甘泉郊泰畤單于來
朝(凡五郊)元帝初元二年四年永光元年五年建昭二年
並正月行幸甘泉郊泰畤(志凡五奉泰畤后土之祠間歲一幸甘泉)成帝建
始元年匡衡張譚奏十二月作長安南北郊罷甘泉汾
隂祠是日大風拔甘泉畤中大木十圍以上(壞竹宮)二年
正月罷雍五畤詔曰迺者徙泰畤后土於南北郊朕親
飭躬郊祀上帝皇天報應神光並見匡衡言甘泉泰畤
紫壇八觚宣通象八方五帝壇環周其下又有羣神之
壇以尚書禋六宗望山川徧羣神之義紫壇有文章采
鏤黼黻之飾及玉女樂石壇仙人祠瘞鸞輅騂駒寓
龍馬上質不飾以章天德紫壇偽飾宜皆勿脩(服虔曰八)
(觚如今社壇師古曰觚角也)永始三年冬十月庚辰皇太后詔復
甘泉泰畤汾隂后土雍五畤陳倉陳寶祠(語在郊祀志)四
年春正月行幸甘泉郊泰畤神光降集紫殿元延二
年四年綏和三年並正月幸甘泉郊泰畤(太后詔復南北郊長)
(安如故)哀帝建平三年十一月壬子復甘泉泰畤汾隂
后土罷南北郊遣有司禮祠太一與泰一不同禮
樂志武帝定郊祀之禮祠太一甘泉就乾位在京之
西北若立泰一祠壇於東南郊即與就乾位異矣(楚詞)
(九歌首以東皇太一)漢以正月上辛祠泰畤甘泉以昏時夜祠
至明而終常有流星經于祠壇上使童男女七十人
俱歌春歌青陽夏歌朱明秋歌西顥冬歌玄冥又得
神馬渥洼中復次以為太一歌置壽宫神君(臣瓚曰壽)
(宫奉神之宫)神君最貴者曰太一其佐曰太禁司命之屬
皆從之非可得見聞其言來則風肅然居室帷中時
晝言然常以夜天子祓然後入又置壽宫北宫張羽旗
設共具以禮神君(元朔四年)志云諸所興如薄忌泰一及
三一以歲時致禮皆太祝領之甘泉泰一汾隂后土三
年親郊祠
平帝元始五年大司馬奏孝文十六年用新垣平初起
渭陽五帝廟祭泰一地祇以太祖高皇帝配日冬至祠
泰一夏至祠地祇皆并祠五帝而共一牲上親郊拜後
平伏詐誅迺不復自親而使有司行事孝武元鼎四年
十一月甲子始立后土祠於汾隂五年十一月癸未始
立泰一祠於甘泉三歲一郊與雍更祠亦以高祖配
禮樂志武帝祠太一於甘泉就乾位也(師古曰在京師西北)作十
九章之歌以正月上辛用事甘泉圓丘郊祀歌帝臨二
帝臨中壇四方承宇惟泰元七惟泰元尊媪神蕃釐繼
統共勤順皇之德鸞路龍鱗罔不肸飾鐘鼔笙竽雲舞
翔翔招搖靈旗九夷賓將天地八天地並况惟予有慕
爰熙紫壇思求厥路恭承禋祀緼豫為紛黼繡周張承
神至尊千童羅舞成八溢合好效歡虞泰一天門十一
天門開詄蕩蕩穆並騁以臨饗光夜燭德信著星留俞
塞隕光照紫幄珠熉黃月穆穆以金波日華燿以宣明
后皇十四后皇嘉壇立玄黃服物發冀州兆蒙祉福華
&KR0974;&KR0974;十五神之揄臨壇宇神安坐鴹吉時神嘉虞申貳
觴五神十六扢嘉壇椒蘭芳璧玉精垂華光揚雄甘
泉賦正月從上甘泉還奏賦曰惟漢十世將郊上玄定
泰畤雍神休尊明號迺命郡僚歴吉日協靈辰星陳天
行逆釐三神齊陽靈之宫集虖禮神之囿登虖頌祇之
堂欽祡宗祈燎熏皇天招繇泰壹舉洪頤植靈旗樵蒸
焜上配藜四施玄瓚觩䚧秬鬯泔淡肸蠁豐融懿懿芬
芬炎感黃龍兮熛訛碩麟選巫咸兮叫帝閽開天庭兮
延羣神儐暗藹兮降清壇瑞穰穰兮委如山天閫決兮
地垠開八荒協兮萬國諧雲飛揚兮雨滂沛子胥德兮
麗萬世崇崇圜丘隆隱天兮增宫㠁差駢嵯峨兮聖皇
穆穆信厥對兮倈祗郊禋神所依兮俳佪招搖靈迉迡
兮黃圖漢圜丘在昆明故渠南有漢故圓丘高二丈
周回百二十步續漢志注漢舊儀祭天紫壇幄帷
水經注應劭曰天郊在長安南即此也
漢郊祀禮上帝后土壇
禮樂志武帝定郊祀之禮祠太一於甘泉就乾位也(在京)
(師西北)祭后土於汾隂澤中方丘也(祭地以方象地形)乃立樂府
以正月上辛用事甘泉圜丘(師古曰依周禮郊天日也辛取齋戒自新之義圜丘)
(象取天形)昏祠至明夜有神光止集祠壇天子自竹宫望拜
(漢舊儀云竹宫去壇三里)百官侍祠者數百人皆肅然動心焉後
漢陳忠傳郊祀之禮定於元成衞宏漢舊儀皇帝祭
天居雲陽宫齋百日上甘泉通天臺高二十丈以候天
神之下天神下壇所舉烽火皇帝就竹宫望壇拜不至
壇所(竹宮去壇三里甘泉臺去長安三百里望見長安城黃帝以來所祭天之圓丘也)魏志
王朗傳注魏名臣奏載朗節省奏曰西京雲陽汾隂之
大祭千有五百之羣祀通天之臺入阿房之宫齋必百
日養犧五載牛則三千其重玉則七千其器文綺以飾
重席童女以蹈舞綴釀酎必貫三時而後成樂人必三
千四百而後備隋禮儀志陳大建十一年祠部郎王
元規議曰案前漢黃圖上帝壇徑五丈高九尺后土壇
方五丈高六尺翼奉傳漢家郊兆寢廟祭祀之禮多
不應古春秋繁露郊事對第七十一廷尉臣湯承制
以郊事問故膠西相仲舒仲舒對曰魯郊用純騂剛周
色上赤魯以天子命郊故以騂後漢陳元傳數陳郊
廟之禮帝不能用宋志袁山松漢百官志云郊祀之
事太尉掌亞獻光祿掌三獻太常每祭祀先奏其禮儀
及行事掌贊天子
漢齊祠禮
郊祀志宣帝即位十二年下詔曰蓋聞天子尊事天地
修祀山川古今通禮也間者上帝之祠闕而不親十有
餘年朕親飭躬齋戒親奉祀為百姓蒙嘉氣獲豐年焉
明年正月上始幸甘泉郊見泰畤數有美祥修武帝故
事盛車服敬齊祠之禮頗作詩歌其三月幸河東祠后
土有神爵集改元為神爵制詔太常以四時祠江海雒
水祈為天下豐年
漢長安南北郊成都南北郊
紀建始元年十二月作長安南北郊罷甘泉汾隂祠是
日大風拔甘泉畤中大木十圍以上二年正月罷雍五
畤辛巳上始郊祀長安南郊詔曰迺者徙泰畤后土于
南郊北郊朕親飭躬郊祀上帝皇天報應神光並見三
輔長無共張繇役之勞赦奉郊縣長安長陵(應劭曰天郊在長安)
(城南地郊在長安城北)三月辛丑始祠后土於北郊郊祀志(兼紀)
成帝初即位丞相衡御史大夫譚奏言帝王之事莫大
於承天之序承天之序莫重於郊祀故聖王盡心極慮
以建其制祭天於南郊就陽之義也瘞地於北郊即隂
之象也天之於天子也因其所都而各享焉往者孝武
皇帝居甘泉宮即於雲陽立泰畤祭於宮南今常幸長
安郊見皇天反北之泰隂祠后土反東之少陽事與古
制殊又至雲陽行谿谷中阸陜且百里汾隂則度大川
有風波舟楫之危皆非聖王所宜數乘郡縣治道共張
吏民困苦百官煩費勞所保之民行危險之地難以奉
神靈而祈福祐殊未合於承天子民之意昔者周文武
郊於豐鄗成王郊於雒邑由此觀之天隨王者所居而
饗之可見也甘泉泰畤河東后土之祠宜可徙置長安
合於古帝王願與羣臣議定奏可大司馬車騎將軍許
嘉等八人以為所從來久遠宜如故右將軍王商博士
師丹議郎翟方進等五十人以為禮記曰燔柴於太壇
祭天也瘞薶於太折祭地也兆於南郊所以定天位也
祭地於大折在北郊就隂位也郊處各在聖王所都之
南北天地以王者為主故聖王制祭天地之禮必於國
郊長安聖主之居皇天所觀視也甘泉河東之祠非神
靈所饗宜徙就正陽太隂之處違俗復古循聖制定天
位如禮便於是衡譚奏議曰陛下聖德聦明承天大典
詩曰毋曰高高在上陟降厥士言天之日監王者之處
也迺眷西顧此維予宅言天以文王之都為居也宜於
長安定南北郊為萬世基天子從之(翼奉傳奉言漢家郊兆寝廟祭祀之)
(禮多不應古匡衡為相奏徙南北郊其議皆自奉發之)班彪曰匡衡改郊兆後皆數復其後衆庶
多言不當變動祭祀又初罷甘泉泰畤作南郊日大風
壞甘泉竹宮折畤中木十圍以上百餘天子異之以問
劉向對曰家人尚不欲絶種祠况於國之神寶舊畤且
甘泉汾隂及雍五畤始立皆有神祇感應然後營之非
苟而已也於是上無繼嗣故令皇太后詔有司曰孝武
皇帝大聖通明始建上下之祠營泰畤於甘泉定后土
于汾隂而神祇安之享國長久子孫蕃滋今皇帝寬仁
孝順靡有大愆而久無繼嗣思其咎職在徙南北郊春
秋大復古善順祀其復甘泉泰畤汾隂后土如故及雍
五畤陳倉陳寶祠在陳倉者(時永始三年冬十月庚辰詔也)綏和二年
三月皇太后詔有司復長安南北郊哀帝建平三年冬
十一月壬子復甘泉泰畤汾隂后土祠罷南北郊平帝
元始五年大司馬王莽奏言王者父事天故爵稱天子
孔子曰人之行莫大於孝孝莫大於嚴父嚴父莫大於
配天王者尊其考欲以配天緣考之意欲尊祖推而上
之遂及始祖是以周公郊祀后稷以配天宗祀文王於
明堂以配上帝禮記天子祭天地及山川歲徧春秋穀
梁傳以十二月下辛卜正月上辛郊高皇帝受命因雍
四畤起北畤而備五帝未共天地之祀孝文十六年用
新垣平議初起渭陽五帝廟祭泰一地祇以太祖高皇
帝配冬至祠泰一夏至祠地祇皆并祠五帝而共一牲
上親郊拜後平伏詐誅乃不復自親而使有司行事孝
武皇帝祠雍曰今上帝朕親郊而后土無祠則禮不答
也於是元鼎四年十一月甲子始立后土祠于汾隂或
曰五帝泰一之佐宜立泰一五年十一月癸未立泰一
祠於甘泉三歲一郊與雍更祠亦以高祖配不歲事天
皆未應古制建始元年徙甘泉泰畤河東后土於長安
南北郊永始元年三月以未有皇孫復甘泉河東祠綏
和二年以卒不獲祐復長安南北郊建平三年懼孝哀
皇帝之疾未瘳復甘泉汾隂祠竟復無福臣謹與太師
孔光長樂少府平晏大司農左咸中壘校尉劉歆太中
大夫朱陽博士薛順議郎國由等六十七人議皆曰宜
如建始時丞相衡等議復長安南北郊如故改其祭禮
曰周官天墬之祀樂有別有合以孟春正月上辛若丁
天子親合祀天地于南郊㠯高帝高后配以日冬至使
有司奉祠南郊高帝配而望羣陽日夏至使有司奉祭
北郊高后配而望羣隂奏可三十餘年間天墬之祠五
從焉(又立長安諸廟)樂志孔光何武奏郊祭樂人員六十二
人給祠南北郊蜀志章武二年十月詔丞相亮營南
北郊於成都(昭烈)
漢長安五兆廣畤
郊祀志元始五年孔光等八十九人議曰今稱天神曰
皇天上帝泰一兆曰泰畤而稱墬祇曰后土與中央黃
靈同又兆北郊未有尊稱宜令墬祇稱皇墬后祇兆曰
廣畤分羣神㠯類相從為五部兆天墬之別神中央帝
黃靈后土畤及日廟北辰北斗填星中宿中宮于長安
城之未墬兆東方帝太昊青靈句芒畤及靁公風伯廟
歲星東宿東宫于東郊兆南方炎帝赤靈祝融畤及熒
惑星南宿南宫于南郊兆西方帝少皥白靈蓐收畤及
太白星西方西宫于西郊兆北方帝顓頊黑靈玄冥畤
及月廟雨師廟辰星北宿北宮于北郊兆奏可於是長
安兆畤盛矣
漢祭圓丘儀漢郊禋制(見後)
唐禮志賈曾議曰三輔故事祭于圓丘上帝后土位皆
南面則漢嘗合祭矣(會要云三輔故事漢祭圓丘儀上帝位正南面后土位亦南面而少東)
漢雒陽郊兆增廣郊祀圓壇雒陽北郊
議郊祀南北郊制度
紀建武二年正月壬子起高廟建社稷於洛陽立郊兆
於城南始正火德色上赤(注續漢書曰制郊兆於洛陽城南七里)十三年
益州傳送瞽師郊廟樂器葆車輿輦於是法物始備(十年)
(平隴十二年平蜀)十八年三月幸蒲坂祠后土中元元年(丙辰歲)
初立北郊兆域二年(丁巳歲)春正月辛未初立北郊祠后
土祭祀志建武元年光武即位于鄗為壇營於鄗之
陽祭告天地采用元始中郊祭故事六宗(日月星辰山川海)羣
神皆從未以祖配天地共犢餘皆尚約注黃圖載元始
儀最悉曰元始四年宰衡莽奏曰帝王之義莫大於承
天承天之序莫重於郊祀祭天於南就陽位祀地於北
主隂義圓丘象天方澤則地圓方因體南北從位燔燎
升氣瘞埋就類牲欲繭栗味尚清玄器成匏勺貴誠因
質天地神所統故類乎上帝則禋于六宗望于山川班
于羣神皇天后土隨王所在而事祐焉甘泉太陽河東
少陽咸失厥位不合禮制聖王之制必上當天心下合
地意中考人事故曰豈弟君子求福不回回而求福厥
路不通在易泰卦乾坤合體天地交通萬物聚出其律
太蔟天子親郊天地先祖配天先妣配地隂陽之別以
日冬至郊天夏至祀后土君不省方而使有司於是定
郊祀長安南北郊罷甘泉河東祀建武二年正月初
制郊兆於雒陽城南七里依鄗采元始中故事為圓壇
八陛中又為重壇天地位其上皆南鄉西上其外壇上
為五帝位青帝甲寅赤帝丙巳黃帝丁未白帝庚申黑
帝壬亥其外為壝重營皆紫以象紫垣有四通道以為
門日月在中營内南道日在東月在西北斗在北道之
西皆别位不在羣神列中八陛陛五十八醊合四百六
十四醊五帝陛郭帝七十二醊合三百六十醊中營四
門門五十四神合二百一十六神外營四門門百八十
神合四百三十二神皆背營内向中營四門門封神四
外營四門門封神四合三十二神凡千五百一十四神
背中營神五星也及中宫五官神及五嶽之屬背外營
神二十八宿外宫星雷公先農風伯雨師四海四瀆名
山大川之屬也至七年五月詔三公曰漢當郊堯其與
卿大夫博士議時御史杜林以為漢起不因緣堯舊制
以高帝配方軍師在外可且如元年郊祀故事上從之
語在杜林傳隴蜀平後乃增廣郊祀高帝配位在中壇
上西面北上(漢舊儀曰祭天紫壇帷幄高皇配天居堂下西向紺帷帳紺席)天地黃帝
各一犢青赤帝共一犢白黑帝共一犢凡六犢日月北
斗共用牛一四營羣神共用牛四凡樂奏青陽朱明西
皓玄冥及雲翹育命舞中營外營四門凡用席二百一
十六枚皆莞簟率一席三神日月北斗無陛郭醊既送
神燌爼實於壇南已地中元元年初起北郊兆域遷呂
太后于園上薄太后尊號曰高皇后以配地祇語在光
武紀北郊在雒陽城北四里為方壇四陛(張璠記云在城北六里)
(通典云北郊在雒陽城北四里上薄太后尊號曰高后以配地祇)中元二年(即三十一年)正
月辛未初立北郊祠后土地祇位南面西上高皇后配
西面北上皆在壇上地理羣神從食皆在壇下如元始
中故事中岳在未四岳各如其方孟辰之地中營内海
在東四瀆河西濟北淮東江南他山川各如其方皆在
外營内四陛醊及中外營門封神奏樂如南郊地祇高
后用犢各一五岳共牛一四瀆共牛一羣神共二牛奏
樂亦如南郊既送神瘞爼實于壇北(與南郊同月)禮儀志
正月天郊夕牲(注周禮展牲干寶曰若今夕牲)晝漏未盡十八刻進熟
宰祝燔柴天子再拜明堂五郊宗廟社稷六宗晝漏未
盡七刻進熟永平二年正月上丁祀南郊禮畢次北郊
明堂高廟世祖廟謂之五供五供畢以次上陵大鴻臚
設九賓禮畢郡國上計吏以次在前當神軒占其郡穀
價民所疾苦欲神知其動靜漢官儀北郊壇在城西
北角去城一里(張璠記云城北六里)志云城北四里所謂方壇四陛但
存壇祠舍而已其鼓吹樂及舞人御帳皆從南郊之具
南郊焚犢北郊埋犢杜林傳明年(建武七年)大議郊祀制
多以為周郊后稷漢當祀堯詔復下公卿議議者僉同
帝亦然之林獨以為漢業特起功不緣堯祖宗舊事所
宜因循定從林議東平王蒼傳永平二年蒼以天下
化平宜脩禮樂乃與公卿共議定南北郊冠冕制度及
光武廟登歌八佾舞(三年正月癸巳詔朕奉郊祀登靈臺)鄧耽郊祀賦
曰豐恩羨溢含唐孕殷昭假烈祖以孝以仁自天降福
保定我民東京賦將祀天郊報地功孤竹之管雲和
之瑟雷鼔&KR1973;&KR1973;六變既畢冠華秉翟列舞八佾元祀惟
稱羣望咸秩颺槱燎之炎煬致高煙於太一神歆馨而
顧德祚靈主以元吉
漢郊祀故事
祭祀志建武元年為壇營於鄗之陽祭告天地采用元
始中郊祭故事二年正月初制郊兆於雒陽依鄗采元
始中故事七年五月詔三公曰漢當郊堯其與卿大夫
博士議時御史杜林上疏以為漢起不因緣堯與殷周
異宜而舊制以高帝配且可如元年郊祀故事上從之
注東觀書云且如元年郊祭故事三十二年求元封
時封禪故事告祠泰山如親耕貙劉先祠先農先虞故
事禪祭地于梁隂以高后配山川羣神從如元始中北
郊故事永平二年迎氣采元始中故事元和二年二月
至泰山辛未柴祭天地羣神如故事元初六年以元始
中故事謂六宗易六子之氣為非是
漢五郊祭祀漢七郊漢七郊禮樂七郊
三雍禮儀漢四時迎氣洛陽五郊兆
禮儀志永平二年三月上始養三老五更於辟雍行大
射之禮於是七郊禮樂三雍之義備矣輿服志漢承
秦故世祖始修三雍正兆七郊顯宗永平二年初服旒
冕衣裳文章赤舄絇屨以祠天地五郊各如方色曹
充傳建武中為博士從狩岱宗定封禪禮還受詔議立
七郊三雍大射養老禮儀注五帝及天地為七郊董
鈞傳永平初為博士時草創五郊祭祀及宗廟禮樂威
儀章服輒令鈞參議多見從用樊儵傳永平元年拜
長水校尉與公卿雜定郊祠禮儀梁松傳明習故事
光武時與諸儒修明堂辟雍郊祀封禪禮儀常與論議
張純傳建武初舊章多闕每有疑議輒以訪純自郊
廟冠昏禮儀多所正定紀永平二年是歲始迎氣於
五郊祭祀志永平中(二年)以禮讖及月令有五郊迎氣
服色因采元始故事兆五郊於雒陽四方中兆在未壇
皆三尺階無等立春之日迎春東郊祭青帝勾芒車旗
服飾皆青歌青陽八佾舞雲翹之舞立夏迎夏南郊祭
赤帝祝融車旗服飾皆赤歌朱明八佾舞雲翹之舞立
秋迎秋西郊祭白帝蓐收車服皆白歌西皥八佾舞育
命之舞立冬迎冬北郊祭黑帝玄冥車服皆黑歌玄冥
八佾舞育命之舞(宋志云祭其帝與神車服各順方色魏晉依之江左未建)先立秋
十八日郊黃帝京都百官皆衣黃至立秋迎氣於黃郊
樂奏黃鍾之宮歌帝臨冕而執干戚舞雲翹育命禮
記禮器因吉土以享帝于郊注以四時所兆祭於四郊
者也今漢亦四時迎氣其禮則簡(月令立春迎春東郊注靈威仰于東郊之)
(兆王居明堂禮曰出十五里迎歲盖殷制也周近郊五十里)蔡邕傳熹平六年上
封事曰明堂月令天子以四立及季夏之節迎五帝於
郊所以導致神氣祈福豐年書奏帝乃親迎氣北郊(一本)
(云熹平六年蔡邕上封事曰迎氣五郊帝者之大業而廢闕不行自今齋制宜如故典帝乃親迎氣北郊)
獻紀建安八年冬十月己巳公卿初迎冬於北郊總章
始復八佾舞晉志立春之日皆青幡幘迎春于東郊
外野中迎春至自野中出則迎拜之三時不迎
漢禮邠郊
文苑傳杜篤論都賦皇帝以建武十八年衍陳於岐梁
東横乎大河瘞后土禮邠郊注甘泉祭天所也在邠地
之郊
周祀天位(此段合在前)
漢歷志武成篇曰惟四月既旁生霸粤六日庚戌武王
燎于周廟翌日辛亥祀于天位粤五日乙卯乃以庶國
祀馘于周廟注師古曰今文尚書
玉海卷九十二
