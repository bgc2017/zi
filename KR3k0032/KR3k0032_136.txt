卷一百三十五
玉海卷一百三十五
宋王應麟撰
官制
褒功詔封
古者人臣功有五品以德立宗廟定社稷曰勲以言
曰勞用力曰功明其等曰伐積日曰閱
周司勲功書
夏官司勲(上士三人下士四人)掌六鄉賞地之法以等其功王功
曰勲(若周公)國功曰功(若伊尹)民功曰庸(若后稷)事功曰勞(若禹)
治功曰力(若咎繇)戰功曰多(若韓信陳平)凡有功者銘書於王
之大常祭於大烝司勲詔之大功司勲藏其貳(注功書藏於天)
府又副於此者以其主賞(太史公曰功有五品勲勞功伐閱)秋官司約(下士二人)掌治
功之約(注王功國功之屬)凡大約劑書於宗彝小約劑書於丹
圖左傳宫之竒曰勲在王室藏於盟府(正義王室之勲藏在盟府)
(者凡諸侯初受封爵必有盟誓之言)反行飲至舍爵策勲(注既飲置爵則書勲勞於策言)
(速記有功也)書洛誥記功宗以功作元祀丕視功載注視
羣臣有功者記載之有大功則列為大祀疏或時立其
祀配享廟廷亦是也
周武王封功臣
周頌賚大封於廟也箋武王封諸臣有功者正義謂文
王之廟也祭統曰賜爵禄於太廟示不敢專皇甫謐曰
武王伐紂之年夏四月乙夘祀於周廟將率之士皆封
諸大國四百人兄弟之國十五人同姓之國四十人樂
記將率之士使為諸侯是大封也左傳昭二十八年武
王克商光有天下兄弟國十五人姬姓國四十人書武
成克殷反祀於周廟列爵惟五分土惟三皆大封之事
樂記武王克殷未及下車而封薊祝陳下車而封𣏌宋
未及下車雖有命封之必至廟受策乃成封亦在此大
封之中史記武王作武成封諸侯班賜宗彝追思先
聖王乃褒封神農之後於焦黃帝之後於祝帝堯之後
於薊(薊祝焦無聞焉)舜之後於陳大禹之後於𣏌於是封功臣
謀士而師尚父為首封封尚父於營丘曰齊封弟周公
旦於曲阜曰魯封召公奭於燕封弟叔鮮於管叔度於
蔡餘各以次受封漢功臣表杜業曰成王察牧野之
克願羣臣之勤知其恩結民心功光王府故述先父之
志錄遺老之榮高其位大其㝢愛敬飭盡命賜備厚是
以燕齊之化與周並傳子繼弟及歴載不墮(秦淳于越曰殷周之)
(王封子弟功臣千有餘歲)
漢通侯籍
高紀五年九月利幾者項羽將為陳令降上侯之潁川
上至雒陽舉通侯籍召之而利幾恐反(應劭曰舊曰徹侯避武帝諱張)
晏曰後改為列侯(諸侯王表五年九月前有楚韓王信長沙王吳芮淮安王英布燕王盧綰梁王彭越韓王)
(信趙王張敖)傳沛公為漢王曹參封建成侯(破三秦賜食邑寧秦定魏)
(地賜食邑平陽)樊噲臨武侯夏侯嬰昭平侯張良成信侯周勃
威武侯(定三秦賜食邑懷德)酈商信成君(賜食邑武成六千戸益食四千戶)灌嬰
昌文侯(食杜平鄉)傅寬共德君(賜食邑雕陰)賜爵通德侯靳歙建
武侯周緤(賜食邑池陽)韓信曰以天下城邑封功臣何所不
服
漢剖符封功臣
高紀六年十二月甲申上還至雒陽始剖符封功臣曹
參等為通侯(注合符而分授之)上已封大功臣三十餘人其餘
争功未得行封(雍齒以前已封二十六人張良傳云二十餘人)上居雒陽南宫
從複道上見諸將偶語以問張良云云三月上置酒封
雍齒(表正月戊午因趣丞相急定功行封)與功臣剖符作誓丹書鐵契金
匱石室藏之宗廟史記六年十二月論功與諸列侯
剖符行封今考世家及傳其言剖符世世勿絶者曹
參平陽陳平戸牖周勃食絳樊噲食舞陽酈商食涿郡
夏侯嬰汝陰灌嬰潁陰傅寬陽陵靳歙武信諸侯王剖
符而封(英布韓王信欒布傳封王剖符受封欲傳之萬世)夷狄剖符而封(十一年五)
(月尉陀陸賈說陀曰遣臣授君印剖符通侯叙傳爰有朝鮮燕之外區漢興柔遠與爾剖符)雖高祖
元功輔臣股肱剖符而爵澤流苗裔則見於太史公年
表之自叙與功臣剖符作誓丹書鐵契則見於班氏高
紀之贊剖符世爵受山河之誓則見於杜業之納說受
命之初贊功剖符則見於功臣表之述還至雒陽與功
臣剖符定封見於陳平傳王吸召歐薛歐陳濞陳嬰雖
同甲申之封而傳無剖符之事張良為謀臣然封於正
月丙午亦無剖符之言功臣表六年十二月甲申封
平陽(曹參)信武(靳歙)汝陰(夏侯嬰)清河(王吸)陽陵(傅寬)廣嚴(召歐)廣平
(薛歐)博陽(陳濞)堂邑(陳嬰)曲逆(陳平)凡十人正月丙午封留(張良)射
陽(劉纏)鄼(蕭何)絳(周勃)舞陽(樊噲)曲周(酈商)潁陰(灌嬰)汾陰(周昌)梁鄒(武虎)
成(董渫)蓼(孔聚)費(陳賀)陽夏(陳豨)凡十三人正月丁未隆慮(周竈)戊
申陽都(丁復)壬子陽信侯(吕青)戊午東武(郭蒙)什方(雍齒)三月丙
申棘蒲(陳武)庚子都昌(朱軫)武彊(嚴不識)貰(合傳胡害)海陽(搖毋餘)南
安(宣虎)肥如(蔡寅)曲成(蟲達)河陽(陳涓)合三十七人四月癸未封
敬市六月丁亥封柳丘魏其祁平七月庚寅封河陵昌
武戊戌封高宛宣曲終陵八月丙辰有束茅斥丘之封
甲子有臺定安國樂成辟陽剻成安平之封丁丑有北
平之封若淮陰范魯城父任棘丘高胡厭次之封皆在
六年而逸其月日(六年所封自平陽至厭次侯爰類凡六十四人)自平臯(劉它)至
平棘(林摯)十一人封於七年深澤(趙將夕)至龍陽(陳署)十八人
封於八年以至九年封平侯(張瞻師)以下六人十一年封
東陽(張相如)以下十九人十二年封中牟(單右車)以下十九
人高祖順斗極運天關横鉅海票崑崙提劔而叱之
麾城摲邑下將降旗一日之戰不可殫記鞮鍪生蟣虱
介胄被沾汗以為萬姓請命雽皇天規億載恢帝業七
年之間天下密如也樊酈曹灌攜劔摧鋒從高皇帝墾
菑除害耘鋤海内(叙傳雲起龍驤化為侯王)
漢十八侯位次元功十八人位次論功定
封列侯位次簿
漢功臣表自古帝王之興曷嘗不建輔弼之臣所以共
成大功者乎漢興自秦二世元年之秋楚陳之歲初以
沛公總帥雄俊三年而後西滅秦立漢王之後五年東
克項羽即皇帝位八載而天下乃平始論功而定封訖
十二年侯者百四十有三人(表增十人)時大城名都民人散
亡戸口可得而數裁十二三是以大侯不過萬家小者
五六百戸封爵之誓曰使黃河如帶泰山如厲國以永
存爰及苗裔於是申之以丹書之信重之以白馬之盟
又作十八侯之位次(孟康注曰唯作元功蕭何等十人位次耳高后乃詔作位次下竟師)
(古曰謂蕭何曹參張敖周勃樊噲酈商奚㳙夏侯嬰灌嬰傅寬靳歙王陵陳武王吸薛歐周昌丁復蟲達從第)
一至十八也史記正義載姚察說同(史記正義云楚漢春秋無奚㳙薛歐有韓欽陳潰而王吸為王崇丁)
(復為丁侵)鄼文終侯蕭何位次第一平陽懿侯曹參二宣平
武侯張敖三絳武侯周勃四舞陽侯樊噲五曲周侯酈
商六魯侯奚㳙七汝陰文侯夏侯嬰八潁陰懿侯灌嬰
九陽陵景侯傅寬十信武肅侯靳歙十一安國武侯王
陵十二棘蒲剛侯陳武十三清河定侯王吸十四廣平
敬侯薛歐十五汾陰悼侯周昌十六陽都敬侯丁復十
七曲成圉侯蟲達十八表位次自平陽懿侯曹參至鹵
嚴侯張平第四十八高祖一百四十七人(孟康注曰曹參位第二而)
(表在首蕭何位第一而表在十三以封前後故也晉庾峻曰以張良之勲而班在叔孫之後師古曰張耳及敖)
(並無大勲盖以魯元之故吕后曲升之顔游秦云高祖自云得天下由張良稱其才也叙位乃以曹參次蕭何)
(校其勤也至如戸數多寡或以才德或以功勞亦無定也故稱蕭何位第一戸唯八千張良食萬戶而位過六)
(十他皆類此)大事記高帝六年三月書定功行封又作元
功十八人位次(以史記本紀監年表修)張敖以高帝九年四月廢
王為侯盖今年有詔作元功十八人位次及位次之定
乃在九年以後也自十九以下皆陳平所定平之第在
四十七留侯之定在六十二盖不欲與功臣争先高帝
時先後略有定次高后世特因其舊而銓品之耳(漢表載位)
次(史記表載侯第第一鄼文終蕭何終於第百三十七陸量侯須無詔以為列侯自置吏受令長沙王)漢
(表孝惠高后者六人有位次史記削之)史記世家列侯畢已受封及奏
位次皆曰曹參第一鄂千秋進曰云云蕭何第一曹參
次之(本傳論功行封郡臣争功歲餘不決上以何功最盛先封為鄼侯)史記索隠曰
姚氏云十八侯史記與漢書表同而楚漢春秋則不同
者陸賈記事在高祖惠帝時漢書是後定功臣等列及
陳平受吕后命而定或已改邑號故人名亦别且高祖
初定唯十八侯吕后令陳平終竟已下列侯第錄凡一
百四十三人也史記正義曰顧胤云高祖止定十八
侯吕后令陳平終竟第錄按高祖定十八侯陳平定一
百一十九侯凡一百三十七人(八人孝惠高后封)功臣凡一百
四十三人一百二十九預侯第十四人不預(有辠及改封王)西
漢列侯及建武而存者平陽建平富平爰戚高昌歸德
義成長羅漢魏文章班固泗水亭碑十八侯銘(有良平紀)
(通而無奚㳙薛歐丁復)陳張畫策蕭勃翼終出爵褒賢列土封功
叙將十八贊述股肱休勲顯祚永永無疆鄼侯何將軍
舞陽侯樊噲將軍留侯張良(表位次六十二)大尉絳侯周勃相
國平陽侯曹參丞相戸牗侯陳平(表位次四十七)南宫侯張敖
(表作宣平)衞尉曲陽侯酈商將軍潁陰侯灌嬰將軍陽陵侯
傅寬將軍武信侯靳歙丞相安國侯王陵將軍襄平侯
紀通(表位次六十六)將軍棘津侯陳武御史大夫汾陽侯周昌
曲成侯蟲達將軍青陽侯王吸(表作清河)文選陸士衡漢
高祖功臣頌蕭何曹參張良陳平韓信彭越黥布張耳
韓王信盧綰吳芮劉賈王陵周勃樊噲酈商夏侯嬰灌
嬰傅寬靳歙劉敬酈食其陸賈叔孫通魏無知隨何三
老董公轅生紀信周苛侯公(三十一人)表究其本末并叙
位次陽陵侯傅寬位次曰武忠侯曲成圉侯蟲達
位次曰夜侯平悼侯工師喜位次曰聊城侯猗氏
敬侯陳遫位次曰長陵侯土軍式侯宣義位次曰
信成侯注師古曰漢列侯位簿有諡號姓名與史記
不同者表則具載史記十二諸侯年表以下以地為
主故年經而國緯所以觀天下之大勢高祖功臣侯年
表以下以時為主故國經而年緯所以觀一時之得失
班氏分異姓同姓王為兩表漢初親疏相錯之意不復
見同姓諸侯王表廢年經國緯之制王子侯以下諸表
廢國經年緯之制徒列子孫曾玄世數是特聚諸家之
譜牒耳恩澤侯表高帝行賞授位爵以功為先後官
用能為次序高紀五年東克項羽六年十二月甲申
始剖符封功臣曹參等為通侯三月置酒封雍齒趣丞
相急定功行封十二年史臣稱初高祖又與功臣剖符
作誓丹書鐵契金匱石室藏之宗廟雖日不暇給其規
模宏遠矣(注以金為匱以石為室緘封之保固之義也)
漢興功臣受封元功侯籍漢廟舊籍(見後)
著錄勲臣帝籍
史記功臣表漢興功臣受封者百有餘人索隠曰高祖
功臣百三十七人兼外戚王子一百四十三人受封
漢功臣表究其本末并序位次盡于孝文以昭元功之
侯籍(師古曰籍謂名錄高紀所云通侯籍也)漢興訖十二年侯者百四十
有三人(表叙號諡姓名侯状戸數始封位次子孫曾玄)平陽懿侯曹參(位次二)至
鹵嚴侯張平(位次四十八)右高祖百四十有七人二人在外
戚四人在王子(外戚周吕建成王子羹頡郃陽沛德)凡百五十三人(表止百三)
(十七人當攷)便頃侯吳淺至平都孝侯劉到右孝惠三人南
宫侯張買至醴陵侯越右高后十二人陽信侯劉揭至
故安節侯申屠嘉右孝文十人樊酈傳贊方其鼓刀
僕御販繒之時豈自知附驥之尾勒功帝籍慶流子孫
哉後祭遵傳博士范升上疏曰高祖班爵割地與下
分功著錄勲臣頌其德美生則寵其殊禮奏事不名入
門不趨死則疇其爵邑世無絶嗣丹書鐵劵傳於無窮
斯大漢厚下安民長久之德(周有大常之書司勲之貳盟府之藏)
高祖功臣一百四十三至文帝世存者一百二十五武
帝世存者七十一惠景間侯者建元後存者二國太初
後皆國除史記表云至太初百年之間見侯五杜業曰
百餘年間襲封者盡雖難盡繼宜從尤功蕭何位第
一戸唯八千張良萬戸位過六十
漢高祖至太初諸侯譜
史記漢興以来諸侯年表第五臣遷謹紀高祖以来至
太初諸侯譜其下益損之時令後世得覽形勢雖強要
之以仁義為本(或以天子支庶子弟初立或以王支庶子分置或廢國而郡或郡復為國或剖)
(析而衆建或相承而不易此益損之辨也)賈誼曰衆建諸侯而少其力自序漢興以来至
於太初百年諸侯廢立分削譜記不明作漢興以来諸
侯年表十國(同姓九異姓一)楚(六年正月丙午王交景三年分置魯國相承至太初)齊(高六)
(年正月甲子王肥城陽濟北則文二年二月乙夘分濟南菑川膠東則十六年四月丙寅分)景中元年復置
(膠東元狩六年四月乙巳立閎)荆(六年正月丙午初王劉賈十二年十月辛丑更為吳王濞景四年初置江)
(都元狩六年更廣陵)淮南(十一年十二月庚午王長文十六年四月丙寅分廬江衡山元狩二年衡山别)
(為六安)燕(十二年二月甲午王建文元年十月庚戌王澤元狩六年四月乙巳王旦)趙(九年四月王如)
(意惠元年王友高后七年王恢文二年二月乙夘分置河間景二年三月甲寅置廣川三年六月乙巳置中山)
(中三年三月丁酉置清河高后元年四月初置常山景中五年三月丁巳王舜元鼎三年分真定泗水)梁
(十一年三月丙午王恢文二年二月乙夘王勝十二年王武景中六年五月丙戌分濟川濟東山陽濟陰)淮
陽(十一年三月丙寅王友徙趙文四年王武徙梁景二年王餘徙魯)代(六年正月壬子王喜十一年正)
(月丙子王文帝文二年二月乙夘王武四年大原王參更為代王表云代初王文帝在韓王信之後誤也)長
沙(五年二月乙未王吳芮景二年三月甲寅王發)
漢受命譜
異姓王表據漢受命譜十八王月而列之天下一統廼
以年數訖于孝文異姓盡矣漢元年二月羽自立為西
楚霸王王梁楚地立沛公為漢王王巴蜀漢中三分關
中立章邯為雍王司馬欣為塞王董翳為翟王申陽為
河南王共敖為臨江王英布為九江王吳芮為衡山王
田安為濟北王田市為膠東王田都為齊王魏豹為西
魏王司馬卬為殷王趙王歇為代王張耳為常山王韓
成為韓王韓廣為遼東王臧荼為燕王(表元年一月乃春二月也)注
應劭曰諸侯王始受封之月也十八王同時稱一月分
楚為四分秦為四分齊為三分趙為二分燕魏韓為二
吳芮傳高祖制詔御史長沙王忠其定著令五年二
月芮徙長沙贊曰高祖定天下異姓王者八國張耳吳
芮彭越黥布臧荼盧綰兩韓信唯吳芮傳號五世著于
甲令而稱忠史記惠景侯者表太史公讀列封至便
侯(吳淺所封)曰有以也夫長沙王者著令甲稱其忠焉漢
表高九年三月丙戌封陸量侯須無詔以為列諸侯自
置吏令長受令長沙王
高帝五年天下之勢異姓強而同姓未有封者六年異
姓同姓強弱略相當十二年而同姓強而異姓絶無而
僅有孝文後七年長沙國除
漢興至太初諸侯譜紀
史記自序漢興以来至於太初百年諸侯廢立分削譜
紀不明有司靡踵強弱之原云以世作漢興已来諸侯
年表第五
漢更封益封
列傳陳平封戸牖侯高帝南過曲逆顧問御史戸口幾
何對曰始秦時三萬餘戸今見五千戸詔更封平為曲
逆侯盡食之除前所食戶牖(平六出竒計輙益邑封)樊噲賜爵
臨武侯取信定楚更賜爵列侯為舞陽侯酈商賜爵
列侯食邑涿郡以破黥布軍更封為曲周侯夏侯嬰
號昭平侯取楚王信更食汝陰從擊豨布益千戸定食
汝陰六千九百戸(益食細陽千戸)靳歙賜爵建武侯定為信
武侯擊黥布有功益封定食邑五千三百戸周緤為
信武侯十六年更封成侯蕭何益封二千戸為相
國益封五千戸灌嬰破黥布益邑二千五百高帝歸
定食潁陰五千戸
漢功臣世爵
高惠高后文功臣表杜業納說曰迹漢功臣亦皆割符
世爵受山河之誓
漢祠功臣廟庭褒賞元功
魏志明帝青龍元年五月壬申詔祀大將軍夏侯惇大
司馬曹仁車騎將軍程昱於太祖廟庭注魏書載詔曰
先王之禮於功臣存則顯其爵禄沒則祭於大蒸故漢
氏功臣祠於廟庭(又見周禮司勲注)大魏元功之臣功勲優著
終始休明者其依禮祀之於是以惇等配饗漢書陳
崇奏高皇帝褒賞元功相蕭何邑戸既倍又蒙殊禮奏
事不名入殿不趨封其親屬十有餘人(史記蕭何世家五年克項)
(羽論功行封羣臣争功歲餘不決上以何功最盛先封為鄼侯六年正月丙午封八千戸列侯畢受封上令何)
(第一賜帶劍履上殿入朝不趨高后二年封何夫人同為侯封何少子延筑陽侯孝文元年更為鄼)
漢差次列侯功列侯功次朝位
高后紀二年春正月詔曰高皇帝匡飭天下諸有功者
皆受分地為列侯萬民大安莫不受休德朕思念至於
久遠而功名不著亡以尊大誼施後世今欲差次列侯
功以定朝位藏於高廟世世勿絶嗣子各襲其功位其
與列侯議定奏之丞相臣平言謹與絳侯臣勃曲周侯
臣商潁陰侯臣嬰安國侯臣陵等議列侯幸得賜餐錢
奉邑陛下加惠以功次定朝位(功大者位在上功臣表有第一第二之次)臣
請藏高廟奏可(表高后二年復詔丞相陳平盡差列侯之功錄第下竟藏諸宗廟副在有司)
(高祖功臣博陵侯陳濞位十九至陸量侯須無位百三十七皆陳平所定)高后元年七月丙申封沅陵侯吳
(陽位百三十六)王子侯表德哀侯廣上邳侯郢客朱虚侯章
(獨有位次)注張晏曰高后二年詔丞相陳平令差第列侯位
次高下故王子侯三人有第三年之後皆不第史記
高后紀七年秋丞相平等言武信侯吕禄上侯位次第
一盖高帝定十八侯位次蕭何第一曹參第二張敖
第三周勃第四今盡諸侯朝位蕭曹皆死必遞遷張敖
為第一敖死遂以禄補其處耳(師古曰張敖無大功盖以魯元之故吕后曲升)
(之)晉庾峻曰漢祖任蕭曹以天下重四皓於南山以
張良之勲而班在叔孫之後盖公之賤而曹相咨之以
政帝王貴德於上俗亦反本於下
漢列侯益邑
文紀元年六月詔曰列侯從高帝入蜀漢者六十八人
益邑各三百戸(史記云益封)吏二千石以上從高帝潁川守
尊等十人食邑六百戸淮陽守申屠嘉等十人五百戸
(表文二年)衞尉足等十人四百戸封淮南王舅趙兼為周陽
侯齊王舅駟鈞靖郭侯(表云鄔侯並四月辛未封)故常山丞相蔡兼
為樊侯(兼從高祖六月丙寅封史記在秋)
漢修代来功
文紀元年冬十月辛亥見高廟詔益封太尉勃邑萬戸
賜金五千斤丞相平將軍嬰邑各三千戸金二千斤朱
虚侯章襄平侯通各二千戸金千斤封典客劉揭信陽
侯賜金千斤(十一月辛丑朔)六月施惠天下乃修代来功尊中
尉宋昌為衞將軍封壯武侯(表四月辛亥封)諸從朕六人官皆
至九卿張武等(薄昭以中大夫迎帝於代元年正月封軹侯)三年五月幸太原
見故羣臣皆賜之舉功行賞諸民里賜牛酒復晉陽中
都民三歲租留游大原十餘日文帝二年十月詔令
列侯之國為吏及詔所止者遣太子景帝後二年十月
省徹侯之國(列侯悉就國自賈生發之)
漢建元功臣受封
史記建元以来侯者年表太史公曰匈奴攻當路塞閩
越擅伐東甌請降二夷交侵當盛漢之隆以此知功臣
受封侔於祖考矣太史本表自翕侯趙信至湼陽侯子
最計七十三人褚先生補當塗侯總七十七人(索隠曰七十二)
(國太史公舊餘四十五國褚先生補)元光侯者四元朔侯者二十(唯公孫弘)
(以丞相封)元狩侯者十三皆以匈奴封元鼎侯者十六(唯姬嘉以)
(周後欒大以方術石慶以丞相封餘皆以匈奴南粤封)元封侯者十七以東越甌
駱南粤朝鮮西域封則時之用兵孰多孰少皆可知矣
漢元朔封諸校
衛青傳元朔五年春將三萬騎出高闕蘇建李沮公孫
賀李蔡皆領屬車騎將軍出朔方李息張次公出右北
平追得右賢禆王十餘人引兵還塞天子使使者持大
將軍印即軍中拜青大將軍上曰青躬率戎士獲匈奴
王十有餘人益封八千七百戸封三子為侯(四月丁未)又圖
諸校功詔御史曰公孫敖以護軍傳校獲王封合騎侯
韓說以戲下搏戰封龍額侯(四月丁未封)賀南&KR1038;侯李蔡樂
安侯(四月乙巳封)李朔軹侯趙不虞隨成侯公孫戎奴從平
侯(乙夘封)李沮李息及竇如意中郎將綰賜爵關内侯沮
息如意食邑三百戸(表元朔二年三月丙辰青封長平侯傳曰以三千八百戸封西定河)
(南地益封三千八百戸再封凡萬六千三百戶封三子為侯侯千三百戸并之二萬二百戸)明年(元朔)
(六年夏四月)青復將六將軍絶幕唯霍去病有功封冠軍侯
壬申(表以校尉擊匈奴侯)郝賢從大將軍捕虜封終利侯(五月壬辰)騎
士孟已賜關内侯邑二百戸青不益封賜千金校尉張
騫因前使絶域功封博望侯(六年三月甲辰)最大將軍青凡七
出擊匈奴一與單于戰再益封禆將校尉侯者九人為
特將者十五人李廣至蘇建七人有傳李息至荀彘八
人附傳末(李廣張騫公孫賀李蔡曹襄韓說蘇建李息公孫敖李沮張次公趙信趙食其郭昌荀彘)
(凡十五人)元狩四年夏去病絶大幕獲單于章渠益封五千
八百戸路博德捕虜封邳離衛山封義陽復陸支杜侯
伊即靬衆利侯(六月丁夘封)從票侯破奴武昌侯安稽益封
各三百戸漁陽守解校尉敢關内侯校尉自為左庶長
青不得益封唯常惠遂成受賞(惠關内侯)最票騎將軍去病
凡六出擊匈奴其四出以將軍四益封凡萬七千七百
戸其校吏有功侯者六人為將軍者二人路博德趙破
奴
漢侯邑列位
見宗戚類史記王子侯表斷自建元漢書起於高祖
(始於羹頡侯信高七年終於杏山侯遵元始元年閏月丁酉)表記號諡名屬始封位
次子孫曾玄
漢開封賞科續元功次
景武昭宣元成功臣表書稱蠻夷帥服詩云徐方既来
春秋列潞子之爵許其慕諸夏也漢興至孝文時乃有
弓高襄城之封注穨當桀龍或以襄城為韓嬰(表弓高侯韓穨當㐮城侯韓嬰以匈奴相國)
降文十六年六月丙子封(敘曰景夷吳楚武興師旅後昆承平亦有紹士)雖自外来本功
臣後至孝景始欲侯降者丞相周亞夫守約而争(景帝欲封)
(匈奴降者徐盧等)帝黜其議初開封賞之科(中二年十二月丁丑封徐盧等五人)
又有吳楚之事六年四月丁夘封欒布等五人(中二年四月乙巳封趙相内史等死事十四)
(人)武興胡越之伐將帥受爵應本約矣後世承平頗有
勞臣輯而敘之續元功次云表敘號諡姓名功狀戸數
始封子孫曾玄孫孝景十八人俞侯欒布至塞侯直不
疑(中三年十一月庚子安陵侯于軍以匈奴王降侯十二月丁丑封陸彊等五人皆匈奴降者中五年四月)
(丁丑封盧它之以東胡王降侯孝景十八内匈奴降者八人)孝武七十五人自翕侯
趙信至丞父侯孫王(武匈奴降者二十一人又有自南越朝鮮小月氐降者)孝昭
八人自侯金日磾至義陽侯傅介子孝宣十一人自
長羅侯常惠至義成侯厲温敦(宣匈奴降者二人)孝元一人義
成侯甘延夀孝成五人自駟望侯冷廣至樓虚侯訾順
李廣利傳諸將多中首虜率為侯者注師古曰率(音律)
謂軍功封賞之科著在法令者也(李蔡有功中率封樂安侯)平當
傳上既罷昌陵以淳于長建策下公卿議封長當以為
不應封爵之科陳湯傳劉向上疏常惠鄭吉皆裂土
受爵於是詔公卿議封議者以為宜如軍法捕斬單于
令元帝取安遠侯故事封千戸匡衡石顯復争乃封延
夀義成侯湯爵關内侯食邑各三百戸加賜黃金百斤
史記商君傳有軍功者各以率受上爵
漢封高祖功臣後
景紀二年六月封相國蕭何孫係為列侯武紀元光
三年夏五月封高祖功臣後五人為列侯元狩三年夏
五月封蕭何曾孫慶為列侯功臣表杜業納說曰雖
難盡繼宜從尤功成帝復紹蕭何哀平之世增修曹參
周勃之屬得其宜矣高祖功臣文帝紹封四人樊噲子
市人(元年)革朱子式(四年)蕭何孫則(五年)周勃子亞夫(後三年)景
帝十三年蕭何後嘉(二年)周緤(中元年)周苛(中元年)周昌(中二年)
酈商(中三年)薛歐陳濞趙將夕杜恬(並中元年)陳賀郭亭(並中六年)
周勃子堅王翥子穎二人(後元年)武帝三人灌嬰孫賢(元光)
(二年)張敖後廣國(元光三年)蕭何曾孫慶(元狩二年五月)宣帝一人蕭
何玄孫建世(地節四年)成帝一人蕭何後喜(永始元年)哀帝一人
曹參孫本世(元夀二年)平帝三人周勃玄孫共樊噲後章張
敖後慶忌(元始二年)光武一人曹參孫宏建武二年(陳平曾孫掌顯續封終)
(不得)韓王信傳成帝時繼功臣後封贈兄子岑為龍額侯
宣紀地節二年三月詔曰大司馬大將軍博陸侯功
德茂盛朕甚嘉之復其後世疇其爵邑世世毋有所與
功如蕭相國丙吉傳成帝修廢功鴻嘉元年封吉孫
昌博陽侯杜欽傳繼功臣絶世當世善政多出於欽
後韋彪傳建初七年(十月癸丑)車駕西巡狩以彪行太常
數召問以三輔舊事禮儀風俗彪因建言今西巡舊都
宜追錄高祖中宗功臣褒顯先勲紀其子孫帝納之行
至長安乃制詔京兆尹右扶風求蕭何霍光後(丙辰祠以中牢)
(明年永平二年幸長安十一月甲申遣使者以中牢祠蕭何霍光)時光無苗裔唯封何
末孫熊為鄼侯建初二年已封曹參後湛為平陽侯故
不復及焉(永元紹封見後)
漢復功臣家子孫
宣紀元康元年夏五月復高皇帝功臣絳侯周勃等百
三十六人家子孫令奉祭祀世世不絶其毋嗣者復其
次四年八月賜功臣適後黃金人二千斤功臣表云
云逮文景四五世間流民歸戸口息列侯大者至三四
萬戸小國自倍子孫驕逸訖于孝武後元之年靡有孑
遺孝宣愍而錄之乃開廟臧覽舊籍詔令有司求其子
孫咸出庸保之中並受復除或加以金帛用章中興之
德公士三十二人上造十二人簪褭十二人不更九
人大夫三十一人官大夫二人公大夫三人公乘二十
八人五大夫一人官首一人秉鐸一人士伍二人
漢本始論定策功益封
宣紀本始元年正月論定策功益封大將軍光萬七千
戸車騎將軍安世萬戸詔曰故丞相安平侯敞等與光
安世建議定策以安宗廟其益封敞子忠及丞相陽平
侯蔡義平陵侯范明友龍額侯韓增建平侯杜延年蒲
侯蘇昌宜春侯王譚當塗侯平杜侯屠耆堂關内侯夏
侯勝邑戸各有差封田廣明昌水侯趙充國營平侯田
延年陽城侯史樂成爰氏侯王遷平丘侯周德蘇武李
光劉德韋賢宋畸丙吉趙廣漢爵皆關内侯德武食邑
杜延年傳宣帝褒賞大臣延年以定策安宗廟益封
戸二千三百詔有司論定策功大將軍光功德過絳侯
周勃車騎將軍安世丞相楊敞功比丞相陳平前將軍
韓增御史大夫蔡義功比潁陰侯灌嬰太僕杜延年功
比朱虚侯劉章後將軍趙充國大司農田延年少府史
樂成功比典客劉揭皆封侯益土紀地節二年三月
詔曰大司馬大將軍博陸侯功德茂盛復其後世疇其
爵邑世世毋有所與功如蕭相國
漢元始修封功臣
平紀元始二年夏四月封霍光從父昆弟曾孫陽張敖
玄孫慶忌周勃玄孫共樊噲玄孫之子章皆為列侯復
爵賜高祖時功臣酈商等後玄孫酈明友等百一十三
人爵關内侯食邑各有差(又見酈商傳云百餘人)公孫弘傳元
始中修功臣後賜弘後子孫之次見為適者爵關内侯
漢紹周後封孔子後
武紀贊禮百神紹周後紀武帝元鼎四年十一月行
幸滎陽還至洛陽丁夘詔曰觀于周室邈而無祀詢問
耆老得孽子嘉其封嘉為周子南君(表云侯三千戸史記天子將封泰)
(山東巡狩至河南求周苗裔封其後嘉三十里地號曰周子南君)注初元五年為周承
休侯元始四年為鄭公建武十三年封於觀為衛公(宣帝)
(元康元年三月丙戌君延年紹封以奉周祀)元帝初元五年正月(癸巳)以周
子南君為周承休侯位次諸侯王(名延年)成帝綏和元
年二月(甲子)詔曰王者存二王之後所以通三統也其封
孔吉為殷紹嘉侯三月進爵為公及周承休侯皆為公
地各百里平帝元始元年六月(丙午)封周公後公孫相
如(表云公子寬)為褒魯侯(後更為姬氏六月封寬十一月相如嗣更姓公孫氏後更姬氏)孔
子後孔均為褒成侯(侯二千戸)奉其祀追諡孔子曰褒成宣
尼公四年改殷紹嘉公為宋公周承休公曰鄭公恩
澤侯表高帝修祀六國過魏寵無忌之墓適趙封樂毅
之後(十年八月封其孫叔樂鄉號華成君)孝武寵公孫弘以列侯之爵又
疇咨前代詢問耆老初得周後復加爵邑其後宰相畢
侯矣元成間晚得殷世以備賓位梅福傳元帝時求
商後分散為十餘姓郡國往往得其大家推求子孫絶
不能紀匡衡議宜以孔子世為湯後上以其語不經遂
寢成帝時梅福復言宜封孔子後以奉湯祀綏和元年
立二王後推迹古文以左氏穀梁世本禮記相明遂封
孔子世為殷紹嘉公光武紀建武二年五月庚辰(一云)
(戊辰)封周後姬常為周承休公五年二月壬申封殷後孔
安為殷紹嘉公十三年二月庚午以殷紹嘉公孔安為
宋公周承休公姬常為衛公(以為漢賓在三公上)十四年四月辛
巳封孔子後志為褒成侯祭遵傳遵建為孔子立後
奏置五經大夫魏文帝黃初二年正月以議郎孔羨
為宗聖侯晉武帝泰始三年十一月改宗聖侯孔震為
奉聖亭侯太元十一年八月庚午封孔靖之(晉志宋因之)後
魏封孔乘為崇聖大夫孝文太和十九年封珍為崇聖
侯北齊改封恭聖侯後周武帝改鄒國公隋煬帝改紹
聖侯唐貞觀十一年封孔子裔德倫為褒聖侯開元二
十七年以其嗣為文宣公任州長史代代勿絶唐世
系表周氏出姬姓平王少子烈食采汝墳漢興續周之
嗣復封仁為汝墳侯賜號正公
漢建武錄舊德臣
列傳孫寶建武中錄舊德臣以寳之孫伉為諸長曹
宏建武中先降河北封平陽侯至今兩龔鮑宣子孫
皆見褒表至大官何並孫為郎王閎子補吏恩
澤侯表平昌侯王獲建武五年詔書復
漢建武封功臣策封爵制名籍
光武紀建武二年春正月庚辰封功臣皆為列侯大國
四縣餘各有差下詔曰人情得足苦於放縱快須臾之
欲忘慎罰之義惟諸將業遠功大誠欲傳於無窮宜如
臨深淵如履薄冰戰戰慄慄日慎一日其顯效未酬名
籍未立者大鴻臚趣上朕將差而錄之博士丁恭議曰
古帝王封諸侯不過百里故利以建侯取法於雷彊幹
弱枝所以為治也今封侯四縣不合法制帝曰古之亡
國皆以無道未嘗聞功臣地多而滅亡者乃遣謁者即
授印綬策曰在上不驕高而不危制節謹度滿而不溢
敬之戒之傳爾子孫長為漢藩列傳泗水王歙建武
二年立為泗水王從父弟康建武二年封宜春侯(以下並建)
(武二年)李通封固始侯拜大司農鄧禹遣使者更封
禹為梁侯食四縣寇恂定封雍奴侯食萬戸馮異
定封夏陽侯(二年春)賈復光武即位拜為執金吾封冠
軍侯建武二年益封穰朝陽二縣吳漢光武即位更
封舞陽侯建武二年春帝使使者璽書定封漢為廣平
侯食四縣陳俊更封俊為新處侯蓋延更封安平
侯臧宫封成安侯耿弇更封好畤侯食好畤美陽
二縣王霸更封富波侯祭遵拜征虜將軍定封潁
陽侯(春)任光更封阿陵侯食邑萬戸李忠更封中
水侯食邑三千戸萬修更封槐里侯劉植更封為
昌城侯朱祐更封堵陽侯景丹更封櫟陽侯帝謂
丹曰今關東故王國雖數縣不過櫟陽萬戸邑夫富貴
不歸故鄉如衣錦夜行故以封卿耳林茂更封苦陘
侯劉隆封元父侯傅俊封昆陽侯宋弘代王梁
為大司空封栒邑侯朱浮封武陽侯食三縣(以上並建武二)
(年封)陰識建武元年為騎都尉更封陰鄉侯二年以征
伐軍功增封識叩頭讓曰天下初定將帥有功者衆臣
托屬掖庭仍加爵邑不可以示天下帝甚美之以為關
都尉鎮函谷馮勤為郎中給事尚書使典諸侯封事
勤差量功次輕重國次遠近地勢豐薄不相踰越自是
封爵之制非勤不定(范升謂褒序輔佐封賞功臣同符祖宗見祭遵傳)丁鴻
父綝建武元年拜河南太守及封功臣帝令各言所樂
諸將皆占豐邑美縣惟綝願封本鄉人謂綝曰人皆求
縣子獨求鄉何也綝曰昔孫叔敖敕其子受封必求墝
埆之地今綝能薄功微得鄉亭厚矣封定陵新安鄉侯
食邑五千戸
漢功臣增邑更封班勞策勲
光武紀建武十三年夏四月大司馬吳漢自蜀還京師
於是大饗將士班勞策勲功臣争邑更封凡二百六十
五人其外戚恩澤封者四十五人列傳安成孝侯賜
建武十三年更增戸邑定封為安成侯奉朝請鄧農
更封南&KR1163;侯入奉朝請来歙帝嘉忠節復封歙弟由
為宜西侯鄧禹天下平定諸功臣皆增戸邑定封禹
為高密侯食高密昌安夷安淳于四縣馮異長子彰
嗣更封彰東緡侯食三縣岑彭子遵嗣帝思彭功復
封遵弟淮為穀陽侯賈復定封膠東侯食郁秩壯武
下密即墨挺胡觀陽凡六縣(注六縣皆屬膠東國)盖延增封定
食萬戸陳俊增邑定封祝阿侯臧宫增邑更封鄼
侯耿弇增邑戸上大將軍印綬罷以列侯奉朝請
王霸增邑戸更封向侯朱祐增邑定封鬲侯食邑七
千三百戸王梁增邑定封封阜城侯杜茂增邑更
封脩侯劉隆增邑更封竟陵侯馬武增邑更封歙
侯樊宏封弟丹為射陽侯(以上並建武十三年封)
漢永元紹封高祖功臣景風紹封
和紀永元三年十月癸未上行幸長安十一月癸夘詔
曰高祖功臣蕭曹為首有傳世不絶之義曹相國後容
城侯無嗣朕望長陵東門見二臣之壠可遣使者以中
牢祠大鴻臚求近親宜為嗣者須景風紹封以章厥功
注春秋考異郵曰夏至四十五日景風至則封有功(三王)
(世家因盛夏吉時定皇子位月令立夏之日封諸侯)史記索隠(灌嬰傳)案漢紀桓
帝延熹二年追錄高祖功臣李必後李遂為關内侯
下邳惠王衍傳注和帝賜彭城靖王恭詔曰其差次下
邳諸子可為太子者上名將及景風拜授印綬(張宗傳論景風)
之賞未甄(盧植殂竇武曰準之前事將有景風之祚)
漢永初紹封建武元功景風紹封建武元
功圖籍
馮異傳永初六年安帝下詔曰夫仁不遺親義不忘勞
善善及子孫古之典也光武受命中興恢弘聖緒光耀
萬世祉祚流行予末小子夙夜永思追惟勲烈披圖按
籍建武元功二十八將佐命虎臣䜟記有徵盖蕭曹紹
封傳繼於今况此未遠而或乏祀朕甚愍之其條二十
八將無嗣絶世若犯罪奪國應當統後者分别署狀上
將及景風章敘舊德顯兹遺功焉於是紹封普子晨(異曾)
(孫)為平鄉侯明年二十八將絶國者皆紹封焉鄧禹
永初六年紹封禹孫康為夷安侯時諸紹封者皆食故
國半租康以太后戚屬猶三分食二以侍祠侯盖延
曾孫恢永初七年紹封盧亭侯李忠孫純復封琴亭
侯朱祐曾孫冲紹封鬲侯景丹孫遽紹封監亭侯
杜茂孫奉紹封安樂亭侯傅俊孫鐵復封高置亭
侯馬武孫震七年漻亭侯馬援傳紹封光子朗為
合鄉侯萬修曾孫豐紹封曲平亭侯蓋恢盧亭
李純琴亭朱冲鬲侯景遽監亭杜奉安樂亭
傳鐵高置亭馬震漻亭馬朗合鄉萬豐曲平亭
(並永初七年封)馬廖元初三年紹封孫度為潁陽侯臧宫
永寧元年紹封曾孫由朗陵侯陰識永寧元年以璜
弟琡紹封邳彤元初元年封彤孫音為平亭侯耿
純建初三年肅宗追思純功紹封阜子盱(純孫)為高亭侯
萬脩玄孫恭紹封門德亭侯馬成玄孫昌紹封益
陽(則延熹二年也)岑彭建光元年封曾孫𣏌為細陽侯先
是永平十四年竇融孫嘉封安豐建初元年賈復子邯
封膠東宗封即墨二年耿純孫盱封高亭八年吳漢孫
盱封平春
魏祀佐命臣
魏志青龍元年五月壬申祀夏侯惇曹仁程昱於太祖
廟庭正始四年七月祀曹真至典韋五年十一月癸夘
祀荀攸六年十一月祫祭大祖廟始祀佐命臣二十一
人景元三年祀郭嘉嘉平三年十一月有司奏功臣
享食更以官為次二虢不辭兩國之任其德厚也
旦奭不遜燕魯之封其功大也(陳思王疏)漢德之盛異
姓而王者八人魏祚之隆同功而邑者千戶(唐神龍元年十)
(一月五王詔)武王勝殷之日報功不先於崇德位能不
先於建賢
晉泰始增封
武紀泰始元年十二月丁夘以石苞封樂陵公陳騫高
平公賈充魯公裴秀鉅鹿公荀勖濟北公鄭冲夀光公
王祥睢陵公何曾朗陵公王沈博陵公荀顗臨淮公衞
瓘菑陽公其餘增封進爵各有差地理志武帝泰始
元年罷五等之制公侯邑萬戸以上為大國五千戸以
上為次國不滿千五百戸為小國
晉大元紹功臣
孝武紀大元二年春正月繼絶世紹功臣謝安傳孝
武時天象失度亢旱彌年安奏求晉初佐命功臣後而
封之羊祜玄孫之子法興為鉅平侯陳騫玄孫高平
公王沈從孫道素博陵公荀顗後常臨淮公並大元中
封(荀伯子謂羊祜勲參佐命功成平吳鉅平封宜同鄼國)楚思子文之治晉錄成宣之忠
晉咸寧論次功臣銘功太常
列傳荀顗咸寧初詔論次功臣將配饗宗廟所司奏顗
等十二人銘功太常配享清廟鄭冲咸寧初有司奏
冲與安平王孚何曾賈充陳騫荀勖羊祜齊王攸等十
二人皆銘大常配食于廟石苞咸寧初列於銘享
裴秀咸寧初與石苞等並為王公配享廟庭荀勖咸
寧初為佐命功臣列於銘亭羊祜以晉泰始中建
策伐吳至咸寧末方加褒寵封其兄子卞望之以
咸和初殞身國難至興寧末方崇禮秩官其子孫
晉陽秋曰泰始二年詔曰夏侯惇魏之元功勲書竹帛
朕受禪於魏可忘其功臣哉宜擇近屬紹封之(荀公達漢之功)
(臣晉武爵其玄孫)成帝紀咸康二年十月詔曰先代褒崇明
祀賓禮三恪故𣏌宋啓土光于周典宗姬侯衞垂美漢
冊周漢之後絶而莫繼其詳求衞公山陽公近屬可繼
承其祀者依舊典
晉旌錄名賢
元帝紀大興元年十二月癸巳詔曰漢高經大梁美無
忌之賢齊師入魯修柳下惠之墓其吳之高德名賢或
未旌錄者具條列以聞
晉論淮肥功
孝武紀太元八年十月乙亥諸將及苻堅戰於肥水大
破之十一月庚申詔衛將軍謝安勞旋師於金城十年
十月丁亥論淮肥之功追封謝安廬陵郡公封謝石南
康公謝玄康樂公謝琰望蔡公桓伊永修公自餘封拜
各有差
唐論太原首功
裴寂傳高祖論太原首功詔秦王裴寂劉文静恕二死
長孫順德至許世緒等十四人恕一死(會要武德元年八月六日詔)
二年四月甲寅賜太原元從人庫物百五十萬段
京師平劉弘基功第一(太宗手詔劉政會要義舉有殊功)世充平屈
突通論功第一東都平冊勲於廟者九人竇抗與從
弟軌與
唐定功臣封戸第功班賞
通鑑武德九年十月庚辰初定功臣實封有差(舊紀癸酉)
裴寂傳武德九年十月太宗定功臣封戸自寂以下差
功大小第之總四十三人寂戸千五百長孫無忌王君
廓尉遲敬德房玄齡杜如晦戸千三百長孫順德柴紹
羅藝趙郡王孝恭等四人戸千二百侯君集張公謹劉
師立等三人戸千李勣劉弘基等二人戸九百高士廉
宇文士及秦叔寳程知節等四人戸七百安興貴安修
仁唐儉竇軌屈突通蕭瑀封德彝劉義節等八人戸六
百錢九隴樊興公孫武達李孟嘗段志玄龐卿惲張亮
李藥師杜淹元仲文十人戸四百張長遜張平高李安
遠李子和秦行師馬三寳六人戸三百寂等三十人見
於傳趙文恪等十八人功不甚顯然參附義始事班班
見當世今次第其名總出左方房玄齡傳太宗即位
第功班賞與如晦無忌敬德君集功第一食邑一千三
百戸餘皆次序封爵上顧羣臣曰朕論公等定封邑恐
不能盡無有諱各為朕言之淮安王神通曰義師起臣
兵最先至今玄齡以刀筆吏居第一臣未喻帝曰玄齡
等有決勝帷幄定社稷功此蕭何所以先諸將也叔父
以親宜無愛者顧不可緣私與功臣競先後耳初將軍
兵師利等皆怙跋攘袂或指畫自陳說見神通愧屈乃
曰陛下至不私其親吾屬可妄訴耶蘇安常傳唐家
指河為誓非李氏不王非功臣不封舊紀武德九年
九月己酉無忌封齊玄齡封邢敬德吳如晦莱君集潞
皆國公十月癸酉(十八日)自裴寂食實封一千五百戸至
馬三寶三百戸李靖平頡利增戸至五百會要武德
九年九月二十四日(己酉)詔曰褒賢昭德昔王令典旌善
念功有國彝訓無忌等或夙參謀謨綢繆帷幄或早從
任使契闊戎麾無忌(齊)玄齡(邢)敬德(吳)如晦(莱)君集(潞)
邑各三千戶遣侍中陳叔達於殿階下以名唱之神龍
元年二月制段志玄至李孟嘗二十六人所食實封給
之如舊
唐功臣世封刺史
太宗紀貞觀十一年六月戊辰(會要十五日)以功臣為世封
刺史十三年二月庚子(舊紀丙子)停世封刺史長孫無忌
傳帝欲功臣並世襲刺史乃詔有司朕憑賢佐之力克
翦多難時屯共資其力世安專享其利朕所不敢刺史
古諸侯雖名不同而監統一也無忌等嘉庸懿績簡在
朕心其改錫土宇用世及之制(詔曰周武定業胙茅土於弟子漢高受命誓帶)
(礪於功臣)及以無忌為趙州刺史以趙為公房玄齡宋州刺
史國於梁杜如晦贈密州刺史國於莱李靖濮州國於
衞高士廉申州國於申侯君集陳州國於陳道宗鄂州
王江夏孝恭觀州王河間尉遲敬德宣州國於鄂李勣
蘄州國於英段志玄金州國於褒程知節普州國於盧
劉弘基梁州國於䕫張亮澧州國於鄖凡十有四人無
忌等辭帝曰公等薄山河之誓朕安可強公土宇耶遂
止馬周上疏謂宜賦以茅土疇以戸邑必有才行隨
器而授雖幹翮非強亦可以免累于志寧奏古今異
時慕虚名遺實患非久安計帝皆從之
唐總章功臣二等
高宗紀顯慶五年正月甲子如并州二月丙戌加佐命
功臣食别封者子孫二階大將軍府僚佐存者一階總
章元年四月庚申(一云三月)以太原元從西府功臣為二等
第一功後官無五品者授其子若孫一人有至五品四
品者加二階三品以上加爵三等第二功後官無五品
者授其子若孫從六品一人有至五品者加一階六品
者二階三品以上爵一等會要永徽五年二月四日
贈功臣屈突通至張平高官(實錄永徽五年二月庚申)總章元年二
月六日詔太原元從西府舊臣令親詳覽其為等級時
皇后欲褒其父在功臣之上自武士彠以下至劉師立
三十六人並為第一功臣
唐開元紹封武德以来勲臣
舊紀開元元年(即先天元年)十二月詔國初以来宰相及食
實封功臣子孫量才擢用禇無量傳開元五年上言
自古受命之君必興滅繼絶崇德報功願到東都收叙
唐初逮今功臣世絶者雖在支庶咸得承襲帝納其言
求武德以来勲臣苗裔紹續其封玄宗紀開元五年
五月丙辰詔公侯子孫襲封十七年十一月戊申大赦
唐隆兩營立功三品以上予一子官二十年十一月庚
申如汾陰祠后土賜武德以来功臣後及唐隆功臣三
品以上一子官實錄開元十三年十一月封禪制武
德以来功臣宰輔令所司訪遺嗣天寳十三載二月詔
武德功臣貞觀初宰輔與子孫一人京官通鑑開元
二十年上思右驍衞將軍安金藏忠烈三月賜爵代國
公於東西岳立碑以銘其功睿宗景龍四年六月辛
丑賞平韋氏功
唐開元錄軍閥
郭虔瓘傳開元初錄軍閥(二年四月庚申)累遷左驍衛將軍兼
北庭都護賜衣一襲薛訥傳破吐蕃於武階(開元二年十月)
(甲子)帝命紫微舍人倪若水即軍陟功狀拜訥左(一作右)羽
林大將軍(一云十月癸未)
唐推恩令
實錄貞觀五年九月癸亥詔曰親賢作屏著在周經支
庶畢侯義存漢典無忌玄齡如晦敬德各封一子郡公
君集子及叔寶知節各封一子縣公褒賢之道已紀旂
常推恩之令未洽胄緒俾拜前拜後比蹤曩烈如帶如
礪垂𥙿後昆元和九年八月庚寅錄功臣後康日
知至李洧等十家元和十五年二月穆宗制武德
已來配享及一等功臣并張巡許遠南霽雲顔真卿
杲卿尚父子儀太師晟太尉秀實與子孫官有差六
月舉勲賢之後任臺省官者長慶元年正月辛亥
詔武德以來功臣子孫重加奬用韓愈元和聖德
詩續功臣嗣
唐定將相功臣三等史館勲臣
舊紀建中元年十二月丁酉令定國初已来將相功臣
房玄齡等一百六十人德宗紀大歷十四年五月癸
亥即位六月己亥武德至德將相有功者子孫與官
忠義傳武德功臣十六人貞觀功臣五十三人至德功
臣二百六十五人德宗即位錄武德以来宰相及實封
功臣子孫賜一子正員官史館攷勲名特高者九十二
人以三等條奏第一等以其歲授官第二等以次年第
三等子孫數訟於朝有詔差為二等增至百八十七人
每等武德以来宰相為首功臣次之至德以来將相又
次之房玄齡至南霽雲八十四人(右第一)竇威至姚誾一
百五人(右第二)會要大歷十四年六月一日制條武德
以来宰相及實封功臣子孫沈翳者量與一人正員官
七月二十六日吏部奏請委史館精加檢勘審定名跡
至建中元年九月五日史館奏武德以来功臣名跡崇
高者司空裴寂至徐國公劉幽求十一人為第一等河
間王孝恭至中山郡公王晙等二十四人為第二等淮
南王神通至鄧國公張暐三十四人為第三等至德以
来將相功效明著已殁者冀國公裴冕至將軍南霽雲
八人第一等太尉臨淮王李光弼至睢陽大守許遠八
人為第二等太子太師豳國公韋見素趙國公崔圓至
太原尹鄧景山七人為第三等勅付尚書省百僚史官
對定建中元年十二月勅國初以来將相功臣名跡崇
高功效明著者差次分為二等其月定武德以来宰臣
以房玄齡杜如晦至韓休張九齡三十七人為上等竇
威陳叔達等四十七人(一云四十人)為次等功臣以裴寂劉
文静至王晙三十四人為上等淮安王神通等五十人
為次等至德以來將相已没者以裴冕至南霽雲
十一人為上等李光弼等十五人為次等(冊府元龜云二)
(等總一百八十七人)張巡傳德宗差次至德以來將相功效
尤著者以杲卿履謙及巡遠霽雲為上李光弼傳
戰功推為中興第一至德二年十二月十五日戊
午赦靈武元從劍南扈從冊勲共三十二人自太子
太師韋見素加三百戶至戶部侍郎蘇震加銀青光
禄
唐襲封配饗功臣
德宗紀貞元元年八月襲封配饗功臣子孫會要貞
元元年八月詔九廟配饗功臣封襲廢絶者宜令紹封
云云配饗功臣高祖廟六人淮南王神通河間王孝恭
鄖公殷開山渝公劉政會武士彠魏公裴寂魯公劉文
靖太宗廟七人梁公房玄齡申公高士廉蔣公屈突通
鄭公魏徵趙公長孫無忌衞公李靖莱公杜如晦高宗
廟六人李勣張行成馬周褚遂良高季輔劉仁軌
中宗廟八人桓彦範敬暉張柬之崔玄暐袁恕已
狄仁傑魏元忠王同皎睿宗廟二人蘇瓌劉幽求
玄宗廟三人張說郭元振王琚肅宗廟二人苗晉
卿裴冕代宗廟一人郭子儀大中四年五月李從
易奏武德以來功臣列在祀典三十八人(詳見羣祀類)
貞元九年十一月郊祀畢詔九廟配享功臣封爵廢絶
者令紹封順宗即位制武德以来配享功臣與子孫
一人正員官元和二年正月辛夘有事南郊錄配享
功臣之後七月蘇瓌崔玄暐張說狄仁傑敬暉袁恕己
之孫相次錄用焉詔曰旌太傅之德將擬南城之封紹
鄼侯之裔不俟東門之感(高皇封樂毅之後武帝求蕭何之嗣)三年四月
戊寅定張柬之等五王諡太和五年七月癸夘錄功
臣李靖等七家命以官天復元年四月丙子武德貞
觀配享功臣主祭子孫敘進之
唐勲級十二轉
官志司勲掌官吏勲級十有二轉上柱國柱國上護軍
護軍上輕車都尉輕車都尉上騎都尉騎都尉驍
騎尉飛騎尉雲騎尉武騎尉元稹制曰十有二
勲以馭親賢詔勞舊稽秩序行慶賜宋朝淳化
元年詔京官幕職州縣官始武騎尉朝官始騎都
尉元豐六年十二月詔陞朝依宗室法始武騎尉
政和三年二月庚寅罷之淳熙末議欲復之不果行今
唯安南等三國加上柱國南丹州加武騎尉
唐異姓王
舊紀永泰元年閏十月丙午封朔方大將軍孫守亮等
九人為異姓王李國臣等十三人為同姓王(將帥封王自天寳九)
(載始)
宋朝配饗功臣
見圖繪名臣類
慶歷定勲臣名次政和定勲臣
慶歷三年十一月二十八日命天章閣待制王洙集賢
校理歐陽修就國史院同詳定國朝勲臣名次上之詔
本家既無人食禄者錄其子孫一人自樞密使曹彬而
下至邵曄凡二百四人先是元年十一月丙寅詔錄用
功臣後政和三年二月二十四日鄭久中奉旨考定
勲德臣僚共一百一十六人三朝二十八人兩朝六十
六人神宗朝二十二人以列傳先後為次錄為一冊以
政和詳定國朝臣僚勲德為名先是崇寧三年十月十
六日命中書舍人林攄編類六朝勲臣天聖八年十
二月辛丑詔翰林學士宋綬天章待制范諷以七
年五月庚午詔書考次國朝以來文武官子孫合
推恩者以聞景祐二年十二月癸酉詔翰林承旨章
得象中丞杜衍知制誥李淑編次赦書所訪本朝臣僚
子孫以名聞(先是十一月乙未制)三年五月庚辰錄李昉至彭起
之後寳元二年四月乙丑詔御史臺編排勲臣少卿監
及正刺以上子孫
至和封孔子後
太平興國三年十月以孔宜襲封文宣公至和二年太
常博士祖無擇言文宣王四十七代孫宗願襲封文宣
公謹按前史在漢魏曰褒成宗聖晉宋曰奉聖後漢延
興三年四月曰崇聖北齊天保元年六月曰恭聖後周
隋並封以鄒國隋大業四年十月丙午立孔子後為紹
聖侯唐初貞觀十一年曰褒聖(武后封孔子為降道公神龍元年五月以鄒魯)
(之邑百戸為采邑授褒聖侯崇基朝散大夫)開元二十七年始追諡文宣王
以其後為文宣公不可以祖諡而加後嗣也請詔有司
别定美號於是二月丙子詔封為衍聖公令世襲元祐
元年十月乙酉朔改為奉聖公除寄祿官主祠事不領
他職增賜田百頃賜書置教授一員從鴻臚卿孔宗翰
之言也
紹興錄用六朝勲臣
紹興三年七月丁夘詔錄用六朝勲臣自曹彬至藍元
振三百二十人子孫先是徽猷閣待制宋伯友入對言
功臣子孫凋喪殆盡乞訪其後量才錄用故有是詔其
後得趙普趙安仁范質錢若水諸孫皆官之慶歷三
年初定曹彬至邵曄二百四人政和三年重增范
質至藍元振一百十六人紹興三十二年(孝宗即位)
九月乙巳凌景夏言元祐黨禁如彦博光公著等
及靖康建炎以來忠臣義士皆略而未編願精加
討論修纂成書子孫咸與甄錄詔委編類聖政所
修纂
乾道定十三戰功
會要乾道二年八月二十四日甲午詔諸軍將士與金
人接戰守禦立功之人其間功效顯著者無以甄别今
將戰功顯著處一十三項定立格目張俊明州城下韓
世忠大儀鎮吳玠殺金平和尚原劉錡順昌府五處依
紹興十年九月二十二日指揮李寳密州膠西唐島劉
錡揚州皂角林王琪張振等建康采石渡邵宏淵真州
胥浦橋吳珙李道光化軍茨湖張子盖解圍泗州趙撙
蔡州王宣確山八處依紹興三十二年十二月十七日
指揮
李壁中興十三處戰功錄序云漢吳芮之功載于令甲
而稱忠中興十三處戰功亦列於銓法
張俊明州建炎三年十二月己夘上次明州丙申張
俊自越州至金人追襲乘輿將犯明州隠士劉相如勸
俊迎戰遂留抗金癸夘兵至城下俊令統制劉寳與之
戰兵少却楊沂中田師中趙密與之戰又不勝知州劉
洪道率州兵射其傍大破之殺數千人俊戒將士清野
高橋閉關自守四年正月乙巳金犯明州由高橋攻西
門俊守備甚設與洪道坐城樓上遣楊沂中等出精兵
擊之金奔北俊急令收兵金拔寨去己酉俊奏捷
吳玠和尚原建炎四年九月王師潰于富平十月吳
玠收合散卒視大散關之東有險曰和尚原據險列柵
以守而兵已至原下玠敗之紹興元年五月摩哩與烏
嚕扎哈分兩道入寇玠駐和尚原與弟璘召諸將勵以
忠義為備益力已而扎哈先至陳于原北玠與諸將列
陣待之扎哈大敗摩哩攻箭筈關玠選將擊退之十月
烏珠欲窺蜀造浮橋渡渭来犯我玠斷其糧道乙亥與
戰三十餘陣烏珠遁
吳玠饒風嶺紹興三年金州失守玠自河池率麾下
馳至饒風以黃甘犒大酋薩拉噶大驚因不敢進玠得
以暇治兵二月金至關下金敗衂金之戰饒風也勁卒
幾十萬而我以三萬人當之
吳玠殺金平紹興四年二月金復大入開道仙人關
高嶺立柵下瞰玠營關旁有險號殺金平玠堅壘以拒
金直攻玠營玠以萬人當其前吳璘倍道入援力戰却
之金奔潰斂兵宵遁(閱十餘日前後百戰)
韓世忠大儀紹興四年烏珠南侵韓世忠以宣撫使駐
鎮江遂自鎮江濟師世忠駐大儀以當淮泗之寇會魏良
臣使金至維揚置酒送别庚牌沓至良臣問故世忠曰有
詔移屯守江乃撤炊爨班師良臣去世忠令曰視吾鞭所
向北行至大儀勒兵為五陣設伏二十餘處下令聞嚴鼓
則起擊良臣至金金問動息以所見對烏珠喜直趨江口
至大儀五里伏者四發金軍亂世忠麾勁騎蹂之金奔潰
禽其驍將軍勢大震世忠窮追于淮金復奔潰(十月)
劉錡順昌紹興十年春以騎帥劉錡副守東都奉旨
分屯順昌中夏抵順昌烏珠已入東京矣金圍城錡設
伏以待夜半劫金營拔寨退走(六月)
張子盖解圍海州紹興三十一年金亮犯淮詔除張
子盖鎮江都統三十二年金圍海州急子盖渡江至楚
州先趨連水擇便道以進五月至石秋堰金再陣於海
州子盖馳馬先之諸將踊躍而進大敗復率精銳追擊
獲鎧仗萬計還定海州
李寶海道紹興三十一年金亮治舟師高密欲泛海
道襲浙江上曰李寶循海道来歸必能辦事令督護平
江海船寳請徙守江陰從之八月甲寅進發十月庚子
抵東海金已圍海州寶麾兵奮擊金引去招納降附聲
振山東乙丑至密之膠西敵舟已泊唐島翌日過山薄
金金驚迫失措寶命熾火箭環射之箭之所中煙焰隨
發延燒數百艘俘漢軍三千餘人
邵宏淵胥浦橋紹興三十一年以宏淵為步軍都統
制十一月完顔亮南侵宏淵願獨當一面亮以軍趨六
合欲斷劉錡軍後宏淵急引兵至六合亮愕不敢進諸
將乞退保胥浦橋宏淵從之自將銳士鏖擊所向無前
既而劉錡班師金騎追及知宏淵殿遂不敢逼亮臨江
無一舟可渡宏淵之力也
虞允文采石紹興三十一年(辛巳)金主敗盟十月下詔
親征遣樞臣葉義問督視中書舍人虞允文參贊十一
月亮統軍駐和州之雞籠山必欲由采石而渡命允文
趣李顯忠代王權允文徑趨采石金瞰江築高臺亮麾
衆渡江時諸將未有統屬惟提舉張振王琪奮然任責
允文益勉琪等列軍為陣分戈船為五金與官軍步戰
時俊出陣盪擊戈船併進敵舟皆沈沒水為之丹會淮
西潰軍有從光州至者即授以旗鼓金以為援兵至引
餘舟遁亮愈忿乃回揚州於是諸酋共謀弑亮矣
李道光化次湖(一作茨湖在漢江之南)紹興三十一年金亮侵
淮十月金帥劉萼領兵入光化時李道為荆南都統發
張進董江領統卒萬人獨當次湖與之對壘無日不戰
十二月劉萼毁光化屋作船栰以渡江道激厲將士下
水鏖擊盡奪船栰金遁遂復光化復遣兵邀擊之累戰
皆捷河洛震動
劉錡皂角林紹興三十一年劉錡為鎮江都統除浙
西等路制置使錡誓以死報國九月亮入侵除京畿等
招討使十月金將高景山以兵擣瓜州錡遣禆將員琦
設伏於皂角林與金戰破之斬景山
王宣汲靖確山紹興三十一年十二月王師克蔡州
三十二年二月金人圍之統制王宣以左右軍應援至
確山宣據山而陣將佐皆未戰宣屬目汲靖靖虓勇善
用大刀至是挺出曰敵騎雖盛擊之當破宣與騎二百
率衆馳入敵陣敵皆披靡不敢迎靖持鐵鞭擊敵諸軍
鼓勇争進乙丑敵大敗遁走宣整衆而還確山之功惟
靖第一
按乾道降旨無饒風嶺而有趙撙蔡州(當攷)紹興三十
一年十二月己亥朔司馬中軍統制趙撙復蔡州金人
所命刺史蕭懋德聞撙至披城為寨相距兩日不出戰
至是夜漏未盡撙命將士潜師入城城無樓櫓不可守
懋德遁去
紹興六年十月楊沂中敗偽齊于藕塘不與十三戰功
之列以所捷非金人故也
功臣號
功臣舊制自推忠佐理至保運經邦二十二字以賜中
書密院臣僚自推忠保德至效順順化三十八字以賜
皇子皇親文武官外臣自拱衞翊衞至果毅肅衞二十
字以賜諸班直將士神宗即位不受徽號元豐元年
十一月己亥(二十九日)宰臣吳充等言功臣非古始唐德宗
多難之際乃賜奉天定難之號不應盛世猶襲陳迹於
是罷功臣號紹興六年四月復賜中興後加賜者三
人而已(韓世忠張俊劉光世)此外唯安南國王加功臣號
禄秩
爵禄之制至周而備諸侯去其籍其詳不可得聞三
代而下禄秩至漢而詳然表所載與諸家所叙亦有
異同
周司禄
地官司禄中士四人下士八人(主班禄闕)大司徒十二教
以庸制禄稟人待稍食(槀人乘其事以下上其食)天官大宰八
柄禄以馭富内宰均其稍食宫正均其稍食宫
伯行其秩敘月終則均秩酒正月有秩酒者以書契
授之醫師歲終稽醫事制其食春官天府祭天之
司禄(注文昌第六星或曰下能也)内史王制禄則贊為之以方出
之(鄭司農引上農夫食九人至君十卿禄玄謂王制曰王之三公視公侯卿視伯大夫視子男元士視附庸)
夏官司士以德詔爵以功詔禄以能詔事以久奠食
唯賜無常(賜多少由王不如禄食有常品)三歲稽士任而進退其爵禄
(周官之制有事而後有食有爵而後有禄)校人等馭夫之禄宫中之稍食
(一命以上謂之禄庶人在官者稍食而已)孟子文王治岐仕者世禄樂
記武王克殷庶士倍禄晉語秦后子楚公子千来求
仕叔向為太傅實賦禄韓宣子問二公子之禄對曰大
國之卿一旅之田上大夫一卒之田二公子上大夫皆
一卒可也爵以建事禄以食爵德以賦之功庸以稱之
若之何以富賦禄也文公屬百官賦職任功公食貢大
夫食邑士食田庶人食功工商食官皂隷食職官宰食
家(衛免餘曰唯卿備百邑)管子桓公為賦禄之制賦禄以粟案
田而税荀子管仲書社三百戰國策葉公子高食
田六百畛王制正義大夫以下位卑禄小故大小國
不殊卿與君禄重位尊故禄隨國之大小為節春秋以
来卿大夫禄地多踰古制晉惠公許里克以汾陽之田
百萬㔻鄭以負蔡之地七十萬伯氏駢邑三百魯施氏
之宰有百室之邑鄭子産以上卿受八邑宋與左師邑
六十齊與晏子邑六十
古者制禄不計錢故陸贄曰三代以食人衆寡為差兩
漢以石數多少為秩史記燕噲自三百石吏以上而效
之以石計禄始見於此秦范雎曰自斗食以上有非相
國之人者乎王翦歸斗食以下秩吕不韋舍人六百戸
以上奪爵以此考之漢人禄秩大率皆秦制其間小有
增損耳孟子論周室制禄自上農夫食九人積之原思
為宰與粟九百孟子為齊卿其禄十萬鍾自古至秦漢
無不以穀粟制禄也
漢秩禄令(見律令類)百官受奉例
後百官志百官受奉例大將軍三公奉月三百五十斛
中二千石月百八十斛二千石月百二十斛比二千石
月百斛千石月八十斛六百石月七十斛比六百石月
五十斛四百石月四十五斛比四百石月四十斛三百
石月四十斛比三百石月三十七斛二百石月三十斛
比二百石月二十七斛百石月十六斛斗食月十一斛
佐史月八斛凡諸受奉半錢半穀(古今注建武二十六年四月戊戌增吏奉)
注荀綽晉百官表注曰漢殤帝延平中中二千石奉錢
九千米七十二斛真二千石月錢六千五百米三十六
斛云云百石月錢八百米四斛八斗(漢百官奉米多錢少於此可見)
外戚傳傛華秩視真二千石在中二千石之下二千石
之上注師古曰真二千石月得百五十斛一歲凡得千
八百石汲黯傳以諸侯相秩居淮陽注如淳曰律真
二千石月百五十斛歲得千八百石二千石月得百二
十斛(臣瓉注詹事引茂陵書秩真二千石而百官表乃無此東京有之)薛宣傳為大
司農斗食屬注師古曰斗食者禄少一歲不滿百石
通典漢志自中二千石至百石凡十二等其時亦有奉
錢之差貢禹為諫大夫秩八百石奉錢月九千二百為
光禄大夫秩二千石奉錢月萬二千列傳東方朔待
制錢二百四十霍去病傳定令令驃騎將軍秩禄與
大將軍等趙廣漢奏長安游徼獄史秩百石(注特增其秩以)
(厲其行)盖寬饒為司隷校尉奉錢月數千張敞本以
鄉有秩周仁以二千石禄張歐以上大夫禄歸老
制秩之權有三或升秩以荅勲勞或加秩以示恩義或
貶秩以責功效蘇武為典屬國乘馬延為將作大匠皆
升中二千石盖升秩之例霍光增符璽郎秩二等元帝
加司隷諸葛豐秩光禄大夫盖加秩之例黃霸還潁川
太守官以八百石居京兆尹趙廣漢會赦貶秩一等盖
貶秩之例仲長統昌言曰薄吏禄以豐軍用緣於秦
征諸侯續以四夷漢承其業遂不改更
漢益吏奉
紀宣帝神爵三年八月詔曰吏不廉平則治道衰今小
吏皆勤事而奉禄薄欲無侵漁百姓難矣其益吏百石
已下俸十五應劭漢書缺九字(倉廩實而知禮節衣食足而知榮辱今小吏奉率)
不足可以什缺八字(乃益天下吏奉十二王褒詣缺九字)廉元帝建昭
二年三月益三河郡太守秩三年夏令三輔都尉大
郡都尉秩皆二千石成帝陽朔二年夏五月除吏六
百石五百石秩綏和元年四月益大司馬大司空奉如
丞相(如淳曰律丞相大司馬大將軍奉錢月六萬御史大夫奉月四萬)二年六月哀帝
即位益吏三百石以下奉平帝元始元年正月詔吏
在位二百石以上一切滿秩如真(如淳曰諸官初除皆試守一年迺為真食)
(全奉帝即位故賜真)
漢增秩
循吏傳宣帝時二千石有治理效輙以璽書勉厲遷秩
賜金王成為膠東相治有聲賜秩中二千石黃霸
守潁川秩以八百石居之如前賜秩中二千石(如淳曰太守雖)
(號二千石有千石八百石居者有功德茂異乃得滿秩)召信臣守南陽為百姓
興利又為河南守治行第一數增秩賜金汲黯以諸
侯相秩居淮陽王尊為東郡太守秩中二千石焦
延夀為小黃令舉最當遷三老官屬上書有詔許增秩
留蕭咸為弘農河東守所居有迹數增秩賜金蕭
由守江夏平江賊有功增秩(缺七字)秩中
二千石陳立為巴郡守(缺八字)伯遷水
衡都尉秩中二千石(缺八字)秩二等
後傳祭彤為襄賁令政清璽書勉勵增秩一等
建武詔增百官奉
光武紀建武二十六年正月詔有司增百官奉其千石
已上減於西京舊制六百石以下增於舊秩注續漢志
曰大將軍三公奉月二百五十斛秩中二千石奉月百
八十斛二千石月百二十斛比二千石月百斛千石月
九十斛比千石月八十斛六百石月七十斛比六百石
月五十五斛四百石月五十斛比四百石月四十五斛
三百石月四十斛比三百石月三十七斛二百石月三
十斛比二百石月二十七斛百石月十六斛斗食月十
一斛佐史月八斛凡諸受奉錢穀各半按此詔(缺八)
字百官表參合其數自比二千石(缺九字)
見其減唯前千石九十斛此作八十前
比六百石六十斛此作五十五其餘無增損又據後百
官志載百官受奉例古今注曰建武二十六年四月戊
戌增吏奉然以此詔參之志比六百石月五十斛此增
其五斛四百石四十五斛比四百石四十斛此各增其
五斛所謂增者止此他皆舊數志比六百石五十斛四
百石四十五斛比四百石四十斛又比紀注逓減五斛
紀云正月古今注云四月戊戌未知孰是或以為正
月下詔四月定制或曰師古注乃東京制自千石以上
以歲計之常不滿其數必東京所減自千石以下以歲
計之常有竒而過數必東京所增明帝永平四年二
月辛亥詔再得時雨賜公卿半奉安帝永初四
年又減百官及州郡奉各有差桓帝延熹五年
十月假公卿以下奉助軍馮緄傳每出征伐常
減公卿奉禄
漢月奉
禮太宰注禄若今月奉也疏古者禄皆月别給之漢之
月奉亦月給之故云若今月奉高后紀列侯幸得賜
餐錢奉邑注師古曰餐錢賜厨膳錢也奉邑本所
食邑也左雄上疏曰守相長吏有顯效者可就
增秩勿移徙鄉部親民之吏清白任從政者增其秩
禄
晉增吏奉
武帝紀泰始三年九月甲申詔曰古者以德詔爵以庸
制禄雖下士猶食上農今在位者禄不代耕非崇化之
本也其議增吏奉賜王公以下帛有差元魏太和八
年六月丁夘始班俸禄
唐武德貞觀給禄百官俸秩
食貨志武德元年文武官給禄頗減隋制一品七百石
至從九品三十石皆以歲給之外官則否貞觀初中書
舍人高季輔言(會要季輔表在八年)外官品卑貧匱宜給禄養親
自後以地租春秋給京官歲凡五十萬一千五百餘斛
外官降京官一等一品以五十石為一等至八品九品
以二十五斗為一等無粟則以鹽為禄太宗紀貞觀
二年二月戊戌外官上考者給禄三年正月癸丑官得
上下考者給禄一年官志比部會内外俸禄大府卿
凡百俸秩謹其出納
唐永徽京官俸料
食貨志武德中百官及州縣皆有公廨田供公私之費
其後以用度不足京官有奉賜而已諸司置公廨本錢
以貿易取息貞觀十二年罷之以上戸七千人為胥士
視防閤制而收其課計官多少而給之十五年復置公
廨本錢以令史主之褚遂良諫乃罷復詔給百官俸(會要)
(貞觀十二年三月遂良上疏二十三日勅停捉錢令史二十一年三月七日復置公廨)永徽元年
(四月二日)以租脚直為百官俸料其後又簿一歲税以高戸
主之月收息給俸尋顓以税錢給之歲總十五萬二千
七百三十緡一品月俸八千至九品月俸一千五十又
有防閤庶僕防閤自一品九十六人至九品二十四人
庶僕自六品十五人至九品二人外官以州府縣上中
下為差儀鳳三年王公以下率口出錢以充百官俸食
防閤庶僕邑士仗身封戸(八月二日令王公以下百姓以上率口出錢以充俸料)
唐開元制禄
通鑑綱目開元六年八月始加賦以給官俸祕書少監
崔沔請計州縣官奉常賦之外微有所加以給之志
開元十年罷天下公廨本錢復税戸以給百官(會要十年正月)
(二十一日癸亥)十八年(九月四日)復籍税錢為本收贏以給外官復
置公廨本錢收贏十之六二十四年(六月二十三日)令百官防
閤庶僕俸食以月給之總稱月俸一品錢三萬二千至
九品千九百一十七禄米則歲再給之一品七百斛至
從九品五十二斛外官降一等兵興權臣增領諸使日
給厚奉比開元制禄數倍通鑑開元二十四年六月
初分月給百官俸錢會要天寳十四年八月四日詔
文武九品以上官月俸十分加二同正官加一分至德
二年後内外官不給料錢乾元元年外官給半二年九
月五日量給京官俸料
唐大歷制禄貞元增百官俸百官俸錢數
志大歷中權臣月俸有至九十萬者刺史亦至十萬楊
綰常衮為相奏增正員官及觀察團練以下料錢初檢
校官同平章事者月給錢十二萬至是判度支韓滉請
同正官從高給之(加京官奉歲約十五萬六千餘緡)文官千八百五十
四員武官九百四十二員月俸二十六萬緡而增給者
居三之一(會要大歷十二年四月二十八日己酉度支奏自三帥月料錢一百二十貫至參軍錄事)
(十貫是日加給文武九品以上正員月奉六月七日滉奏檢校官同正員)建中三年(閏正月四日)
復減百官料錢(三分省一以助軍)李泌為相奏又增百官及畿
内官月俸復置手刀資課歲給錢六十一萬六千餘緡
文官千八百九十二員武官八百九十六員左右衞上
將軍以下又有六雜給米鹽私馬手刀隨身春冬服比
大歷制禄又厚矣貞元三年六月(李泌傳時州刺史月俸至千緡京官禄薄泌以外太重)
(内太輕請隨官閒劇普增其奉)自李泌增百官奉當時以為不可朘削
矣然有名存而職廢額去而奉在者李吉甫建議減之
遂為常法(會要貞元三年十一月二十六日勅京官及京兆府縣官加給料錢四年正月十六日勅)
(京文武及京兆府縣官三千七十七員元給及新加每月當錢五萬一千四百四貫六百十七一年當六十一)
(萬六千八百五十五貫四百四)唐世百官奉錢會昌後不復增減今著
其數凡四十四等三師錢二百萬三公百六十萬以十
萬減之至太子太傅百四十萬少傅百萬節度使三十
萬監軍半之觀察使十萬左右丞侍郎至上州刺史八
萬少卿七萬以五千減之至員外郎及上縣令四萬又
降殺為五等至上縣丞三萬又降殺為三等至簿尉二
萬又降殺為六等至上州參軍博士萬五千又降殺為
七等至歸德執戟長上一萬又降殺為八等至十六衞
左右中郎將二千八百五十楊綰傳定州府官月廩
使優狹相均兵興從權宜官品同而禄例差及四方粗
定元王當國偷以為利因不改故江淮大州月千緡而
山劍上州刺史止數十緡及此始復太平舊制會要
元和十三年六月定德棣四州吏奉十四年四月重定
淮西州縣奉李吉甫傳國家之制官一品奉三千職
田禄米大抵千石大歷時權臣月奉至九千緡州刺史
無大小皆千緡宰相常衮始為裁限至李泌量閒劇增
之使相通然有名在職廢俸存額去仍詔給事中段
平仲中書舍人韋貫之兵部侍郎許孟容戸部侍郎李
絳參閱蠲錢凡省冗官八百員史千四百員(會要元和九年九月)
(見省官類)
祥符定百官俸糧料三院
乾德四年七月丁亥詔州縣復置俸戸(漢乾祐三年於中等置俸戸)
開寳三年七月壬子減州縣官而益俸四年十一月詔
幕職官置奉戸(太祖定俸戸之制修益奉之令猶以為煩民也於是出庫財以賦吏禄)太
平興國元年十一月戊辰詔罷兩京及諸道俸戸月俸
並以官物給之二年二月辛酉詔以度支官錢給其三
分之一四月壬寅增劍南幕官俸月增五千七年八月
乙亥刑寺官俸增給見錢雍熙四年十一月庚辰詔内
外文武官舊給八分自今並以實價給之端拱元年六
月甲申詔幕職州縣官半給緡錢淳化元年五月甲午
詔致仕給半俸四年十一月甲子增幕職州縣官奉緡
錢景德三年五月丙辰增州縣俸四年九月壬申詔給
緡錢六分祥符五年十一月甲辰詔定加文武職官
月俸自三師三公(百二十貫)至殿直侍禁(增二三貫)各有差八年
十二月庚寅詔料錢復給見緡景祐二年六月十九日
詔致仕官給俸寳元二年命近臣去浮費六月壬戌(一云)
(丙戌)詔百官奉毋得裁減慶歷四年三月壬申給巡尉俸
緡錢熙寧四年九月癸夘增令祿曹官簿尉俸自
唐貞元四年定百官俸至天祐中止給其半梁開平三
年始全給唐同光復虛折周顯德三年復給實錢
皇朝大凡約後唐所定數真宗承二聖恭儉之餘
始議增給(至道三年八月壬寅真宗令有司重定百官俸)開寶六年二
月辛丑以陸光範等為兩京糧料使舊制用三司
大將今改用京官太平興國五年正月分糧料諸
司馬步軍為三院命劉錫燕咸一趙冕分掌之八
年合馬步軍為一院雍熙四年四月後復分馬步
軍為兩院熙寧三年始制天下吏禄而設重法
以絶請托之弊是歲京師諸司歲支吏禄錢三千
八百三十四貫二百五十四至八百歲支三十七
萬一千五百三十三貫一百七十八元豐中自
尚書侍郎至胥徒府史與庶人在官者咸制禄增
俸
嘉祐禄令(見律令類)
二年十月丙午頒嘉祐禄令四年正月壬寅頒嘉祐驛
令
紹興重修禄秩新書
紹興六年九月二十一日丁亥右相張浚上重修禄秩
新書勅二卷令三卷格二十五卷申明十五卷目錄十
三卷修書旨揮一卷共五十八卷看詳百四十七卷吏
部侍郎晏端復戸部侍郎王俁等上乞鏤板施行八年
十月三日丙辰右相繪等續上重修禄秩一卷祿令二
卷祿格十五卷在京禄秩一卷禄令一卷禄格十二卷
詔自九年正月朔行之以紹興重修禄秩勅令格為名
及申明看詳八百十卷先有詔將嘉祐熙寧大觀禄令
并政和禄令格及續降旨揮編修至是續修上之
玉海卷一百三十五
