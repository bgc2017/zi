卷八十五
玉海卷八十五
宋王應麟撰
噐用
符節
顔師古曰符謂合符以為契節以毛為之上下相重
取象竹節因以為名將命者持之以為信
黃帝合符釡山
史記帝修德振兵未嘗寧居東至于海登丸山及岱宗
西至于空峒登雞頭南至于江登熊湘北逐葷粥合符
釡山而邑于涿鹿之阿正義合符謂合諸侯符瑞於釡
山封禪也猶禹會會稽玉帛萬國括地志釡山在媯州
懷戎縣北三里上有舜廟郭子横洞冥記稱東方朔云
東海大明之墟有釡山山出慶雲應王者之符命黃帝
有黃雲之瑞故合符應於釡山也索隠合諸侯符契圭
瑞而朝之於釡山猶禹會諸侯於塗山也漢志公玉
帶曰黃帝封東泰山禪凡山合符河圖玄女出兵符
與黃帝戰蚩尤抱朴子黃帝陟王屋而受丹經列鼎
湖而飛流珠登崆峒而問廣成之具茨而事大隗適東
岱而奉中黃入金谷而諮子心論導養而質玄素二女
精推步則訪山稽力牧講占候則詢風后著體診則受
雷岐審攻戰則納五音之策窮神姦則記白澤之辭相
地理則書青鳥之說救傷殘則綴金冶之術
周六節邦節玉節角節金節符節
璽節旌節路節節傳管節
禮地官大司徒若國有故令無節者不行於天下注節
六節(見下文)掌節(上士二人中士四人)掌守邦節而辨其用以輔
王命(注邦節者珍圭牙璋穀圭琬圭琰圭)守邦國用玉節守都鄙用角節
(注玉節之制加玉為之以命數為小大角用犀角其制未聞)鄭玄曰玉節有五見下公羊傳云與之玉節
(而走之)凡邦國之使節山國用虎節土國人節澤國龍節
皆金也以英蕩輔之(注今漢有銅虎符英蕩畫函)門關用符節(注如今宫)
(中諸官詔符)貨賄用璽節注今之印章也(司市凡通貨賄以璽節出入之)司關掌國貨之
節注璽節也(懷方氏致方貢致遠物逹之以節)道路用旌節(注使中所擁節是也)鄉大夫
以旌節輔令則逹之(布憲執旌節以宣布於四方行夫凡其使也必以旌節)環人掌送逆賓客以路節
逹諸四方注路節旌節也(比長掌其比之治若徙于他則為之旌節而行之若無節則唯圜土内之)司救
以節廵國中注旌節也(閽人幾其出入注須使者符節乃行䟽道路旌節乃得行)司險若有故則塞阻路
唯有節者逹之(國語周之秩官曰行理以節逆之)皆有期以反節(注凡節有法式藏於掌節)
凡通逹於天下者必有節以傳輔之(司關凡所逹貨賄者以節傳出之有)
外内之送令以節傳出内之(易氏曰節所以輔王命傳所以輔邦節先王之時天下為公雖有節傳以示信)
(而信行於節傳之外)無節者有幾則不達(注圜土内之)秋官小行人
逹天下之六節山國用虎節土國人節澤國龍節皆以
金為之道路旌節門關符節都鄙管節皆以竹為之(注此)
(邦國之節諸侯使臣行頫聘以金節授之為行道之信管節如今之竹使符凡節有天子法式存於國正義掌)
(節所云畿内也虎人龍三者諸侯使臣所執旌符管在國所用小行人達諸侯國亦如大行人達瑞節畿内貨)
(賄用璽門關用符畿外同用符節國國皆有瑞節法式)野廬氏掌逹道路凡有
節者至則為之辟修閭氏唯執節者不幾掌交掌
以節巡邦國康誥越小臣諸節注小臣諸有符節之
吏
周瑞節
地官調人凡和難弗辟則與之瑞節而以執之注瑞節
玉節之剡圭也和之而不肯辟者不從王命也王以剡
圭使調人執之春官典瑞注珍圭牙璋榖圭琬圭琰
圭王使之瑞節(鄭玄曰玉節有五)珍圭王使之瑞節王使人召
諸侯則授之執以往致王命如今使者持節凡瑞節歸
又執以反命正義人節虎節是諸侯使人之瑞節此珍
圭等是王使之瑞節也秋官大行人王之所以撫邦
國諸侯者十有一歲逹瑞節同度量冬官玉人注琬
圭王使之瑞節也琰圭諸侯有為不義使者征之執以
為瑞節(王用玉節)左傳文十二年秦西乞術來聘曰不腆
先君之敝器致諸執事以為瑞節要結好命周語内
史過曰為車服旗章以旌之摯幣瑞節以鎮之班爵貴
賤以列之令聞嘉譽以聲之儀禮聘禮所以朝天子
圭與繅皆九寸剡上寸半厚半寸博三寸繅三采六等
朱白倉(注圭所執以為瑞節也剡上象天圓地方也雜采曰繅以韋衣木板飾以三色再就所以薦玉)
(重慎也九寸上公之圭也)問諸侯朱綠繅八寸皆玄纁繋長尺絢組
(繋玉因以為飾用五采組上以玄下以絳為地)禮記玉藻凡君召以三節疏
節者以玉為之所以明信輔於君命者也
太公隂符周書隂符
後漢方術傳鈐决之符注兵法有玉鈐篇及玄女六韜
要訣曰太公對武王曰主將有隂符八等有大勝得敵
之符長一尺破軍擒將之符長九寸降城得邑之符長
八寸却敵執遠之符長七寸交兵(一作警衆)堅守之符長六
寸請糧益兵之符長五寸敗軍亡將之符長四寸失利
亡卒之符長二寸(見六韜龍韜隂符篇又有隂書)隋志兵書類太公
隂符鈐錄一卷周書隂符九卷(唐志同)史記蘇秦讀周
書隂符以出揣摩戰國策蘇秦得太公隂符之謀
鬼谷子隂符七術注本太公兵法通典周書隂符太
公曰步車騎三軍同名異用張衡思玄賦李善注引
周書隂符後漢百官志注引太公隂符曰為君守城
為吏守職為民守事文選注引太公隂符曰并我勇
力重堅壁壘周書隂符太公曰好用小善不得真賢
初學記引周書隂符治國有三常
魯龍輔
左傳昭二十九年公賜公衍羔裘使獻龍輔(玉名)於齊侯
齊侯喜與之陽榖(邑名)正義周禮澤國用龍節皆金也以
英蕩輔之杜子春云以函噐盛此節謂鑄金為龍以玉
為函輔盛龍節謂之龍輔此獻函不獻節故直云獻龍
輔玄卿云盛龍節之玉函案說文龍禱旱玉也為龍文
又玉人云上公用龍今輔與龍連文故云龍輔玉名
魏虎符兵符
史記魏公子無忌傳安釐王二十年秦昭王破趙長平
軍進兵圍邯鄲趙請救於魏王使將軍晉鄙將十萬衆
救趙復使人止晉鄙留軍壁鄴名為救趙實持兩端公
子患之數請魏王畏秦終不聽公子因問侯生曰嬴聞
晉鄙之兵符常在王卧内而如姬最幸出入王卧内力
能竊之公子請如姬必許諾則得虎符奪晉鄙軍北救
趙而西却秦此五覇之伐也公子從其計請如姬果盗
晉鄙兵符與公子後漢書杜詩傳魏公子假兵符以
解趙圍
漢功臣符丹書鐵契
高紀六年十二月甲申始剖符封功臣曹參等為通侯
(師古曰剖破也合符而分授之)又與功臣剖符作誓丹書鐵契金匱石
室藏之宗廟(如淳曰金匱猶金縢也師古曰以金為匱以石為室重緘封之)南粤王
傳漢十一年立尉佗為南粤王與剖符通使說文符
漢制以竹長六寸分而相合周禮司約小約劑書於
丹圖注今俗語有鐵劵丹書舊典之遺言
漢節
紀高后八年八月襄平侯紀通尚符節令持節矯内勃
北軍朱虛侯章欲奪節謁者不肯文帝宋昌曰太尉
以一節入北軍一呼士皆袒左為劉氏武帝征和二
年七月更節加黃旄昭帝始元元年閏月遣王平等
五人持節行郡國宣帝本始元年正月遣使者持節
詔郡國二千石謹牧養民而風德化列傳爰盎解節
旄懷之張騫持漢節不失自騫開外國道以尊貴云
云其吏卒亦輙復盛推外國所有言大者予節言小者
為副司馬相如建節往使嚴助以節發兵會稽
蘇武杖漢節節旄盡落汲黯以便宜持節發河内倉
粟眭弘武帝時為符節令淮南王安作漢使節法
冠任安盧賀坐受偽節誅江都王建偽作漢使節
二十劉屈氂初漢節純赤以大子持赤節故更為黃
旄加上以相别霍光與羣臣奏昌邑王變易節上黃
旄以赤咸宣自殺而杜周任用時盗賊滋起上使光
禄大夫范昆諸部都尉及故九卿張德等衣繡衣持節
發兵以興擊諸葛豐司隷去節自豐始谷吉上書
建彊漢之節承明聖之詔光武紀持節北度河注節
所以為信也以竹為之柄長八尺以旄牛尾為其毦三
重後傳馮衍與田邑書曰今以一節之任建三軍之
威豈特寵其八尺之竹犛牛之尾哉鄭衆永平八年
顯宗遣衆持節使匈奴虜欲拜衆不為屈上疏曰臣誠
不忍持大漢節對氈裘拜孔融議秉髦節之使銜命
直指蔡衍拜符節令續百官志符節令一人凡遣
使掌授節王國大夫本皆持節後去節護羌校尉注應
劭漢官曰擁節魏氏春秋中平六年始復節上赤葆
周禮旌節注今使者所擁節是也禮記玉藻凡君
召以三節二節以走一節以趨注今漢使擁節疏擁持
也漢時使人召臣持節召之庾氏云君召臣急則以二
節緩則以一節釋名節毛上下相重取象竹節唐
六典漢唯旌節餘皆號符隋天文志畢南八星曰天
節使臣所持也天文要集天節星主奉使小而明則
使中正周有掌節之職漢有符節之令後漢符節令
位次御史中丞别為一臺令一人為臺率屬少府眭孟
張敬蔡衍為之史記趙高兼行符璽令事晉志
秦符璽令漢因之位次御史中丞趙堯傳為符璽
御史霍光傳召尚符璽郎典瑞注若今尚符璽
郎
漢銅虎符竹使符
文紀二年九月初與郡守(史記云初與郡國守相)為銅虎符竹使
符注應劭曰銅虎符第一至第五國家當發兵遣使者
至郡合符符合乃聽受之竹使符皆以竹箭五枚長五
寸鐫刻篆書第一至第五張晏曰符以代古之圭璋從
簡易也師古曰與郡守為符者各分其半右留京師左
以與之(文選注漢舊儀曰郡國銅虎符三竹使符五大事記漢制諸侯不得自守兵魏勃曰非有漢)
(虎符驗則文帝以前蓋有虎符矣此謂初作者豈非用銅於此始乎)齊哀王傳王欲發
兵誅諸吕魏勃紿相召平曰王欲發兵非有漢虎符驗
也而相君圍王固善嚴助傳建元三年東甌告急上
曰吾新即位不欲出虎符發兵郡國遣助以節發兵會
稽守距法不為發吳王濞傳弓高侯頽當責膠西王
卬曰未有詔虎符擅發兵擊義國咸宣傳武帝時盗
起乃使光禄大夫范昆故九卿張德等衣繡衣持節虎
符發兵以興擊嚴延年傳為河南守左馮翊缺上欲
召延年符已發為其名酷復止注應劭曰符竹使符也
藏在符節臺欲有所拜召治書侍御史符節令發符下
太尉也賈捐之傳淮南王盗寫虎符隂聘名士馮
野王傳為琅邪太守御史中丞劾奏野王賜告養病而
私自便持虎符出界歸家奉詔不敬後志符節令一
人尚符璽郎四人本注曰舊二人在中主璽及虎符竹
符之半者杜詩傳建武八年初禁網尚簡但以璽書
發兵未有虎符之信上疏曰舊制發兵皆以虎符其餘
召調竹使而已符第合會取為大信所以明著國命斂
持威重也間者發兵但用璽書或以詔令可立虎符以
絶姦端從之注符信也漢世以竹長六寸陳球傳太
守分國虎符竇固傳詔耿秉劉張皆去符傳以屬固
注專將兵者並有符傳擬合之取信周禮掌節金節
注鄭謂今漢有銅虎符(或曰周禮以英蕩輔之英刻書也蕩竹箭也刻書所使之事以)
(助三節之信則漢之竹使符其遺制也)典瑞珍圭牙璋注杜子春云珍
圭若今時召郡守以竹使符鄭司農云牙璋若今以銅
虎符發兵小行人管節注鄭謂若今竹使符文選
册魏公文金虎符第一至第五竹使符第一至第十
古今注金虎符銀錯書之高紀秦王子嬰封皇帝璽
符節注師古曰符謂諸所合符以為契者韓信傳漢
王馳入壁奪其印符麾召諸將易置之文紀奉天子
璽符再拜上
漢入關符關傳
紀文帝十二年三月除關無用傳注張晏曰傳信也若
今過所也如淳曰兩行書繒帛分持其一出入關合之
乃得過謂之傳也李竒曰傳棨也師古曰張說是也古
者或用棨或用繒帛棨刻木為合符也景帝四年春
復置諸關用傳出入宣帝本始四年正月詔載榖入
關者得毋用傳傳終軍詣博士步入關關吏與軍繻
曰為復傳還當以合符軍棄繻去注繻符也裂繻頭合
以為符寗成詐刻傳出關歸家注師古曰傳所以出
關之符也汲黯曰文吏䋲以為闌出財物如邊關注
臣瓉曰無符傳出入為闌後傳郭丹從使者買符入
函谷關曰不乘使者車終不復出關周禮司關凡所
達貨賄者則以節傳出之注傳如今移過所文書蕭
何以信謹守管籥趙綰王臧欲除關
漢尺籍伍符漢軍法
馮唐傳對文帝曰夫士卒盡家人子起田中從軍安知
尺籍伍符注李竒曰尺籍所以書軍令伍符軍士五五
相保之符信也如淳曰漢軍法曰吏卒斬首無尺籍書
下縣移郡令人故行不行奪勞二歲伍符亦什伍之符
要節度也史記注或曰以尺簡書故曰尺籍索隠曰尺
籍者書其斬首之功於一尺之板伍符者命軍人伍伍
相保不容姦詐史記循吏傳子産為相五年士無尺
籍正義一尺方板之籍書什伍相保也晁錯傳古之
制邊縣以備敵使五家為伍伍有長韓延夀東郡都試
騎士五騎為伍尹賞為長安令與亭長里正父老伍人
雜舉少年惡子周禮宰夫注如今伍伯疏云漢時五人
為伍伯長也是五人之長此漢之伍法也禮小宰聽
政役以比居聽師田以簡稽注比居謂伍籍簡稽士
卒兵器簿書國語拱稽名籍也尉繚子束伍令曰
五人為伍共一符收於將吏之所李靖問對太宗
問伍法有數家孰為要靖曰左氏傳先偏後伍司馬
法五人為伍尉繚子有束伍令漢制有尺籍伍符後世
符籍以紙為之失其制矣穰苴謂五人為伍十伍為隊
此其要也管子善牧民者非以城郭也輔之以什司
之以伍史記秦獻公十年初為戶籍相伍
漢鐵印文符宫門符籍棨傳通籍
續百官志凡居宫中者皆有口籍於門之所屬宫
名兩字為鐵印文符案省符乃内之(注胡廣曰符用木長尺二)
(寸)若外人以事當入本宫長吏為封棨傳其有官
位出入令御者言其官古今注傳以木為之長五
寸書符信於上又以一板封之皆封以御史印章
元紀初元五年四月令從官給事宫司馬中者得為父
母兄弟通籍注應劭曰籍者為尺二竹牒設其年紀名
字物色挂之宫中案省相應乃得入也梁王傳梁之
侍中郎謁者著引籍(籍謂名簿也)出入天子殿門與漢宦官
無異竇嬰傳大后除嬰門籍京房傳願得通籍殿
中奏事
漢瑞節
周禮春官典瑞正義先鄭云牙璋若今時以銅虎符發
兵案文帝紀云云銅虎竹使符漢時皇帝使者之瑞節
則司農之意鎮圭牙璋之等亦王使之瑞節也
漢節鉞
晉禮志漢魏故事遣將出征符節郎授節鉞於朝堂其
後荀顗等所定新禮遣將御臨軒尚書授節鉞依古兵
書跪而推轂之義也
晉虎符
魏志注世語曰晉武帝世張斆為廣漢太守王濬在益
州受中制募兵討吴無虎符斆收濬從事列上
宋銀字棨
志皇太子夜開諸門墨令銀字棨傳令信王曇首傳
開門須白虎幡銀字棨
隋玉麟符木魚符
樊子蓋傳為河南内史文帝令留守東都曰社稷大事
終以委公凡可施行不勞形迹今為公别造玉麟符以
代銅獸比之蕭何寇恂云(又文帝與漢王諒約若璽書召與玉麟符合則就道)
文帝紀開皇九年閏月丁丑頒木魚符於總管刺史雌
一雄一十年十月甲子頒木魚符於京官五品已上
隋青龍符銅魚符
紀開皇七年四月癸亥頒青龍符於東方總管刺史西
方以騶虞南方以朱雀北方以玄武十五年五月丁亥
制京官五品已上佩銅魚符
唐銀菟符銅魚符交魚符廵魚符開
門符閉門符月魚轉信符雙龍符
麟符青龍符朱爵符騶虞符玄武
符隨身魚符玉契木契(又見下)魚符
(又見下)
高祖紀義寧二年四月辛巳舊紀辛卯(高祖未受隋禪)停竹使符
班銀菟符武德元年(五月甲子受禪改元)九月癸丑改為銅魚符
車服志初高祖入長安罷隋竹使符班銀菟符其後
改為銅魚符以起軍旅易守長京都留守折衝府捉兵
鎮守之所及左右金吾宫苑總監牧監皆給之畿内則
左三右一畿外則左五右一左者進内右者在外用始
第一周而復始宫殿門城門給交魚符廵魚符左右廂
給開門符閉門符亦左符進内右符監門掌之(又見門類)蕃
國亦給之雌雄各十二銘以國名雄者進内雌者付其
國朝貢使各齎其月魚而至不合者劾奏傳信符者以
給郵驛通制命皇太子監國給雙龍符左右皆十兩京
北都留守給麟符左二十右十九東方諸州給青龍符
南方諸州朱雀符西方諸州騶虞符北方諸州玄武符
皆左四右三左者進内右者付外行軍所亦給之隨身
魚符者以眀貴賤應召命左二右一左者進内右者隨
身皇太子以玉契召勘合乃赴(崔神慶傳長安三年為禮部侍郎太子詹事十)
(一月丙申突厥使者入見皇太子應朝有司移文東宫召皇太子神慶諫曰五品以上佩龜盖防徵召之詐内)
(出魚以合之况太子乎古者召太子用玉契今太子與陛下異官非朝朔望而唤者請降墨敕玉契詔可)秦
(刻玉符約以子楚為適嗣)親王以金庶官以銅皆題某位姓名官有
貳者加左右皆盛以魚袋三品以上飾以金五品以上
飾以銀有傳符銅魚符者給封符印發驛封符及封魚
函用之有銅魚而無傳符者給封函還符封函用之木
契符者以重鎮守慎出納畿内左右皆三畿外左右皆
五皇帝巡幸太子監國有軍旅之事則用之王公征討
皆給焉左右皆十九太極殿前刻漏所亦以左契給之
右以授承天門監門晝夜勘合然後鳴鼓百官志司
門郎中凡有召者降墨敕勘銅魚木契然後入禮部郎
掌符印門下省侍中二人發驛遣使則給魚符符寳郎
掌符節内官司寳掌符契六典符寶郎主符三十人
(志四人)主節十八人一曰銅魚符二曰傳符三曰隨身魚
符四曰木契五曰旌節禮部凡内外百官有魚符之制
並出於門下省會要西蕃諸國通唐使處悉置銅魚
各十二皆銘其國名如貢使正月來賫第一魚餘月准
此閏月則賫本月校其雌雄合乃依常禮待之差即推
案(回紇傳奪含光門魚契走城外)開元十六年十一月五日鴻臚卿奏
蕃國銅魚多有散失望令所司改鑄制可景龍三年十
月勅宫殿皇城京城禁苑門左右内外各給交魚符一
合巡魚符一合左廂給開門魚一合右廂給閉門魚一
合皆右符付監門非時啓閉用之咸亨五年九月勅諸
州都督刺史及上佐見執魚契者中間遷改須有分付
其有遷改無三官者留待攝官永泰二年九月二十三
日刺史都護長史有犯者降魚書停務大歷十二年五
月十日敇刺史替及别追降魚書然後離任自廣德後
不行此制貞元三年十月有司請舉舊制太和五年四
月鑄銅魚賜麟州楊綰言舊制刺史被代若别追皆
降魚書乃得去開元時置采訪使得專停刺史威柄外
移
唐金魚符金契
見賜蠻夷物門
唐旌節節樓
車服志大將出賜旌以顓賞節以顓殺旌以絳帛五丈
粉畫虎有銅龍一首纏緋旛紫縑為袋油囊為表節垂
畫木盤三相去數寸偶垂赤麻餘與旌同百官志符
寶郎凡命將遣使皆請旌節(有主節四人)節度使辭日賜雙
旌䨇節行則建節樹六纛入境州縣築節樓迎以鼓角
衙仗居前旌幢居中大將鳴珂金鉦鼓角居後州縣齎
印迎于道左視事之日設禮案高尺有二寸方八尺判
三案罷秩則以節度使印自隨留觀察使營田等印鏁
節樓節堂以節院使主之祭奠以時國朝三朝志旌
節唐天寶中置凡命節度使有司給門旗二旌一節一
麾槍二豹尾二金節隋制也黑漆竿上施圓盤周綴紅
綜拂八層黃繡龍袋籠之王公以下皆有節制同金節
韜以碧油韓文旌節有韜豹尾神旗櫜兜戟纛令
狐楚云旌惟進善節以詰姦柳宗元平淮夷雅金節
煌煌錫盾雕戈犀甲熊旂威命是荷劉三復滑州節
堂記受脤之日掌節者以王命傳信俾先啓行至則考
善地庇豐屋麾旆以翼之歌鍾以樂之非征伐宴犒申
威行令未嘗出
唐木契(又見上)
六典太府寺凡木契九十五隻二十五隻與少府將作
苑總監七十隻與庫官合注太府寺管木契七十隻十
隻與左藏東庫合十隻西庫十隻右藏内庫十隻外庫
十隻東都左藏庫十隻右藏庫九雄一雌九雄主簿掌
一雌庫官掌又五隻與右藏朝堂庫合五隻與東都左
藏朝堂庫合金部置木契與應出物之司相合以明出
納之吝注一百一十隻二十隻與太府寺合云云倉部
木契一百枚百官志倉部以木契百合諸司出納之
數會要開元十三年三月二十日勅平盧幽州太原
朔方河西隴右劒南等七道節度使各置木契周天
官大府秦漢以下不置并於司農少府梁天監七年始
置大府後魏太和改少府為大府
唐功臣鐵劵銘
代宗紀廣德元年七月壬子給功臣鐵劵藏名于太廟
圖形凌烟閣劉幽求傳景雲二年詔賜實封銘諸鐵
劵以傳其功陸贄集有賜李納王武俊安西管内黃
姓鐵劵文鐵劵始於漢丹書鐵契
唐禁衛門籍
百官志左右監門衛掌諸門禁衛及門籍文武官九
品以上每月送籍於引駕仗及監門衛衛以帳報内
門凡朝參奏事待詔官及繖扇儀仗出入者閱其數
監察御史正門無籍天授中詔側門置籍得至殿庭
司門郎中掌門關出入之籍凡著籍月一易之儀
衛志平明傳點畢内門開監察御史領百官入夾階
監門校尉二人執門籍曰唱籍既視籍序班于通乾
觀象門南武居文之次入宣政門至閤門亦如之夾
階校尉十人同唱會要貞元八年十月(舊紀庚戌)復命
金吾置門籍
唐府兵符契
見兵制
唐魚書(詳見上)
百官志大理司直評事掌出使推按凡承制推訊請魚
書以往(又見九卿類)
太平興國樞密院銀牌
三朝志唐制差發驛遣使則門下省給傳符以通天下
之信皇朝符劵皆樞密主之舊有銀牌給乘驛者闊一
寸半長五寸刻隷字曰敇走馬銀牌貫以韋帶後罷之
給劵謂之頭子興國三年有詐乘驛者遂罷樞密院劵
别置新牌闊二寸半長六寸易以八分書上鈒二飛鳳
下鈒二麒麟貫紅絲絛(六月戊午詔乘驛者皆給銀牌復舊制也)端拱中多
遺失之者二年三月戊午又罷篆書銀牌復給樞密院
牒乾道八年樞密院置雌黃青字牌紹熙四年改黑
漆紅字淳熙三年尚書省置雌黃青字牌紹熙五年
改黑漆黃字周顯德六年三月癸酉罷銅魚(牧守並特降制)
(書)
祥符木契
祥符元年六月辛丑命皇城司製安遠門木契以車駕
詣苑中由之也熙寧六年八月詔畿縣都保置木契左
留司農寺右付其縣凡追閱試則出契
康定銅魚符咸平傳信牌
康定元年五月八日翰林承旨丁度等言准送下翰林
學士王堯臣知制誥葉清臣啓請制軍中傳信牌(此牌本咸)
(平六年十月戊寅給軍中因莫州都總管石普之請欲令將帥持破錢遇傳令則合而為信真宗謂古兵符既)
(廢因命為此)及符事并端明殿學士李淑應詔檢閱故事令
兩制與端明殿學士詳定聞奏看詳所奏軍中符信切
要杜絶姦詐合機宜今請下有司造銅兵符給諸路總
管主將每發兵士三百人或全指揮以上即用又别用
傳信朱漆木牌應係給軍中往來之處每傳逹號令關
報會合事宜及發起軍士三百人以下即用又檢到符
彦卿軍律有字驗亦乞於移牒傳信牌上兩處參驗使
用一銅兵符漢制銅鑄刻虎形今聞皇城司見有木魚
契(文德殿門出入勘契太廟門入勘箭出則否)欲乞令有司只約用木契形
狀精巧鑄造陜西五路每路依漢制各給一至二十計
二十四面更換給用仍示公牒為照驗一傳信木牌先
朝舊制合用堅木朱漆為之長六寸闊三寸腹背刻字
而中分之字云某路傳信牌却置池槽牙縫相合又鑿
二竅置筆墨上帖紙書所傳逹事用印印號上以皮繫
軍吏往來之頂臨陣傳言應有取索並以牌為信寫其
上如已曉會施行訖復書牌上遣回今遣有司造牌每
路各合一面為樣令本司依此製造分給諸處更換使
用城寨分屯軍馬事往來關會之處亦如數給與之詔
從之(王堯臣起請李淑檢會丁度奉行)八月二十四日端眀殿學士李
淑等言參酌古制定銅符木契傳信牌形制及施用條
件銅符之制上刻篆字曰某處發兵符下鑄虎豹為飾
而中分之右符五左旁作虎豹頭四左符一右旁為四
竅令可契合又以篆文相向側刻十干字為號右五符
留京師左符降付諸處總管鈐轄知州軍事官高者掌
之凡樞密院下符發兵第一至第五周而復始指揮三
百人至五千人用一虎一豹五千人以上用雙虎雙豹
宣云下第一符發兵若干所在取左符勘訖即發兵與
使者復緘右符以還木契上下題某處契中剖之上三
段中為魚形題一二三次第下一段刻空魚令可契合
(左旁題云左魚合右旁題云右魚合)上三段留總管鈐轄司下一段付諸
州軍城寨主掌之每發兵所在驗下契與上契合即發
兵傳信牌中為池槽藏筆墨紙令主將掌之每臨陣傳
命書紙内牌中持報兵官復書事宜内牌中而還仍臨
事密以字號為驗詔有司製造仍令淑領其事(兵志元年頒)
慶歷元年十月十九日端眀殿學士李淑等言准勅鑄
造符契傳信牌下諸路今已了畢取右符送樞密院其
左符契牌勅等欲自當所候差到使臣封印發送諸路
依奏實錄康定元年十月乙未下有司製銅符木契
傳信牌慶歷元年十月己亥罷銅符木契咸平傳信
牌以漆木為之長六寸闊三寸復背刻字而中分之
置鑿枘令可合又穿二竅容筆墨上施紙札每臨陣
則分而持之或傳令則書其言而係軍吏之頸至彼
合契乃書而復命焉實錄咸平中石普建言軍中
號令遣人馳告之慮為奸詐請持破錢合而為信帝因
製傳令牌
皇祐文德殿魚契
皇祐二年九月十四日庚子皇城司上新作文德殿香
檀魚契契有左右左留中右付本司各長尺有一寸博
二寸八分厚六分刻魚形鑿枘相合縷金為文車駕至
門勘契官(皇城司主之)執右契奏閤門使降左契勘契官跪
奏勘畢奏云外契合(辛亥享明堂)勘契之式不見於開元
開寳禮咸平初載於儀注凡勘箭左右金吾仗司主
之(箭笴長二尺五寸闊二寸)一為雄鶻箭留中一為辟仗箭藏本司
凡宣德門出左仗主之景靈官入右仗主之太廟入左
仗主之南薰門入則勘出則否熙寧四年王珪議罷
勘箭元豐元年陳襄請罷勘契
熙寧銅魚符
熙寧五年六月十八日丙寅令西作坊鑄造銅符三十
四副給左契付諸門右契付大内鑰庫(志云令所司給左契付諸門右)
(契付内鑰匙庫從樞密副使蔡挺之言也)上以京城門禁不嚴素無符契命
樞密院約舊制更造銅契中刻魚形以門名識之分左
右給納以戒不虞而啓閉之法密矣七年九月蔡挺
又請置三十七將將有正副以畿縣及諸道兵分隷皆
給虎符癸丑從之神宗史志皇城司掌官城出入之
禁令凡門給銅符二鐵牌一左符留門右符請鑰鐵牌
則請鑰者自隨以時參驗而啓閉之
建炎虎符
建炎三年五月二十六日癸卯改鑄虎符(見行虎符今繳納樞密院)
紹興銅虎符
紹興五年四月乙卯改鑄東南十將京畿第二將紹興
銅虎符
紹興藩邸旌節
紹興三十二年八月一日孝宗詔藩邸旌節迎詣天章
閤安奉從禮部太常之請也淳熙十六年光宗踐阼紹
熙五年寧宗踐阼亦如之(用朱漆青地金字牌題其上如元豐延安故事)紹
興三年正月辛未賜劉光世兩鎮節度使印及别賜寧
國軍旌節自是為例周牙璋起旅漢羽林召兵古
有兵符無忌竊晉鄙之類高帝奪韓信印符麾召諸將
玉海卷八十五
