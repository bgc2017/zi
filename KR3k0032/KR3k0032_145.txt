卷一百四十四
玉海卷一百四十四
宋王應麟撰
兵制
講武田獵(上)
春秋傳曰春蒐(振旅)夏苗(茇舍)秋獮(治兵)冬狩(大閱)皆於農隙
以講事三年而治兵入而振旅歸而飲至以數軍實
昭文章明貴賤辨等列順少長習威儀也
夏殷四時田
王制天子諸侯無事則歲三田一為乾豆二為賓客三
為充君之庖注三田者夏不田蓋夏時也疏案穀梁傳
春曰田夏曰苗秋曰蒐冬曰狩何休云運斗樞曰夏不
田穀梁有夏田於義為短鄭玄釋之云四時皆田夏殷
之禮詩云之子于苗選徒囂囂夏田明矣公羊既見緯
文故以為三時田又鄭釋廢疾云歲三田謂以三事為
田即一曰乾豆之等大綏小綏是夏殷之法秋冬皆用
綏異於周也夏不田蓋夏時也夏生長之時禹以仁得
天下故不田月令季秋之月天子乃教於田獵以習
五戎(教於田獵因教民以戰法也)孟冬講武注凡田之禮唯狩最備
夏小正十一月王狩左傳春蒐夏苗秋獮冬狩疏公
羊春曰苗秋曰蒐冬曰狩穀梁春曰田夏曰苗秋曰蒐
冬曰狩皆與禮異丘明獨與禮合白虎通義因穀梁為
之說王者諸侯所以田獵何為苗除害上以共宗廟下
以簡集士衆春田夏苗秋蒐冬狩四時之田總名為田
云云雖名通義義不通先儒皆依周禮左傳爾雅之文每
年常四時講武三年而一大習(詩采芑疏征伐之時出軍而對陳用治兵禮戰)
(止至還歸用振旅法名異而禮同也唯公羊以治兵為祠兵)易比九五曰王用三
驅失前禽(馬氏云一乾豆二賓客三君庖)
周四時田法
地官鄉師凡四時之田前期出田法于州里簡其鼓鐸
旗物兵器修其卒伍及期以司徒之大旗致衆庶而陳
之以旗物辨鄉邑而治其政令刑禁巡其前後之屯注
田法人徒及所當有前後屯車徒異部也(大司馬有司平之注云鄉)
(師居門正其出入之列)春官甸祝掌四時之田表貉之祝號
賈誼新書不抵禽不詭遇逐不出防此苗獮蒐狩之義
也苗者毛取之蒐者搜索之狩者守留之夏不田何也
天地陰陽盛長之時爾雅春獵為蒐(注搜索取不任者)夏獵
為苗(為苗稼除害)秋獵為獮(順殺氣也)冬獵為狩(得獸取之無所擇)宵田
為獠(管子曰獠獵畢弋)火田為狩
周中冬大閱振旅陳虞人表
夏官大司馬中春教振旅司馬以旗致民平列陳如戰
之陳(注凡師出曰治兵入曰振旅皆習戰也四時各教民以其一焉春習振旅兵入收衆專於農平猶正)
(也)辨鼓鐸鐲鐃之用王執路鼓諸侯執賁鼓軍將執晉
鼓師帥執提旅帥執鼙卒長執鐃兩司馬執鐸公司馬
執鐲以教坐作進退疾徐疏數之節(習戰法)遂以蒐田有
司表貉誓民鼓遂圍禁火弊獻禽以祭社(春田為蒐有司大司徒也)
(立表而貉祭誓以犯田法之罰誓曰無千車無自後射)火弊火止也春田主用火田止虞人植旌衆皆獻
(所獲禽)中夏教茇舍如振旅之陳羣吏撰車徒讀書契辨
號名之用帥以門名縣鄙各以其名家以號名鄉以州
名野以邑名百官各象其事以辨軍之夜事其他皆如
振旅(注茇舍草止也軍有草止之法夜事戒夜守之事草止者慎於夜)草舍未有營壘當為夜事之備
遂以苗田如蒐之灋車弊獻禽以享礿夏田為苗(車弊驅獸之車止)
(也夏田主用車)中秋教治兵如振旅之陳辨旗物之用王載大
常諸侯載旂軍吏載旗師都載旜鄉遂載物郊野載旐
百官載旟各書其事與其號其他皆如振旅遂以獮田
如蒐田之法羅弊致禽以祀祊(秋田為獮獮殺也羅弊罔止也秋田主用罔)
中冬教大閱(春辨鼔鐸夏辨號名秋辨旗物至冬大閱簡軍實備軍禮)前期羣吏戒
衆庶修戰灋虞人萊所田之野為表百步則一為三表
又五十步為一表田之日司馬建旗于後表之中羣吏
以旗物鼔鐸鐲鐃各帥其民而致質明弊旗誅後至者
乃陳車徒如戰之陳皆坐(注後表之中五十步表之中央表所以識正行列也四表)
(積二百五十步左右之廣當容三軍步數未聞疏曰謂從南表至北表東西不言步數)羣吏聽誓
于陳前斬牲以左右徇陳曰不用命者斬之(注陳前南面鄉表也)
(月令季秋天子教田獵以習五戎司徒搢扑北面以誓之此大閱禮實正歲之中冬而說季秋之政於周為仲)
(冬為月令者失之矣疏曰皆據夏法周雖建子為正及行事皆用夏之正歲)中軍以鼙令鼓
鼓人皆三鼓司馬振鐸羣吏作旗車徒皆作鼓行鳴鐲
車徒皆行及表乃止三鼓摝鐸羣吏弊旗車徒皆坐(中軍)
(中軍之將也天子六軍三三而居一偏及表自後表前至第二表也)又三鼓振鐸作旗車
徒皆作鼓進鳴鐲車驟徒趨及表乃止坐作如初(及表自第)
(二前至第三)乃鼓車馳徒走及表乃止(及表自第三前至前表)鼓戒三
闋車三發徒三刺(戒攻敵三而止象服敵)乃鼓退鳴鐃且郤及表
乃止坐作如初(退自前表至後表習戰之禮出入一也異者廢鐲而鳴鐃)遂以狩田
(冬田為狩)以旌為左右和之門(軍門曰和)羣吏各帥其車徒以叙
和出左右陳車徒有司平之旗居卒間以分地前後有
屯百步有司巡其前後險野人為主易野車為主(注鄉師又)
(巡其行陳)既陳乃設驅逆之車有司表貉于陳前(驅驅出禽獸使趨田)
(逆逆要不得令走設此車者田僕也)中軍以鼙令鼓鼓人皆三鼓羣司馬
振鐸車徒皆作遂鼔行徒銜枚而進大獸公之小禽私
之獲者取左耳及所弊鼓皆駴車徒皆譟徒乃弊致禽
饁獸于郊入獻禽以享烝(徒乃弊徒止也冬田主用衆)春之振旅夏之茇舍秋之
(治兵以至鼓鐸鐲鐃號名旗物之用皆兼舉並習是為軍禮之備故曰教大閱必用四表者所以寓王者紀律)
(之師大武之四表實象之樂記言大武周家寓兵之良法)易氏曰惟中冬大閱合教三時不盡調發皆以人
(類遞教稍人注曰凡用役者不必一時皆徧皆人數調之使勞逸遞焉此遞教之明證)田僕掌馭
田路設驅逆之車令獲者植旌及獻比禽凡田王提馬
而走諸侯晉大夫馳天官獸人及弊田令禽注于虞
中(置虞人所立虞旗中)地官山虞大田獵則萊山田之野及弊
田植虞旗于中致禽而珥澤虞萊澤野弊田植虞旌
以屬禽春官大宗伯大田之禮簡衆也(因田習兵閱車徒之數)
小宗伯若大甸則帥有司而饁獸于郊遂頒禽肆
師四時之大甸獵祭表貉則為位甸祝掌四時之田表
貉之祝號(田者習兵之禮故亦禡祭)師甸致禽于虞中乃屬禽及郊
饁獸舍奠于祖禰及斂禽(師田謂起大衆以田)禂牲禂馬掌其祝
號司服凡甸冠弁服(田獵也)司常及國之大閱贊司
馬頒旗物(注大閱王乘戎路建大常)官府各象其事州里各象其名
家各象其號(注徽識所以題别衆臣樹之於位朝名就焉今大閱禮象而為之左傳昭二十一年)
(宋厨人濮曰揚徽者公徒也)凡軍事建旌旗及致民置旗弊之甸亦
如之月令孟冬天子乃命將帥講武習射御角力(注為)
(仲冬將大閱簡習之凡田之禮唯狩最備夏小正十一月王狩)周語仲山父曰蒐于
農隙獮於既烝狩於畢時(齊語春以蒐振旅秋以獮治兵)詩車攻注
田者大艾草以為防或舍其中褐纏旃以為門裘纏質
以為槸間容握驅而入擊則不得入左者之左右者之
右然後焚而射焉天子發然後諸侯發諸侯發然後大
夫士發天子發抗大綏諸侯發抗小綏獻禽於其下故
戰不出頃田不出防不逐奔走古之道也穀梁傳昭
八年秋大蒐于紅正也因蒐狩以習武事禮之大者也
艾蘭以為防置旃以為轅門以葛覆質以為𣙗流旁握
御轚者不得入車軌塵馬候蹄揜禽旅御者不失其馳
然後射者能中過防弗逐不從奔之道也面傷不獻不
成禽不獻禽雖多天子取三十焉一為乾豆二為賓客
三為充君之庖其餘與士衆習射於澤宫射而中田不
得禽則得禽得禽而射不中則不得禽是知古之貴仁
義而賤勇力也左傳桓六年大閱簡車馬也司馬
法天下既平天子大愷春蒐秋獮諸侯春振旅秋治兵
所以不忘戰也爾雅出為治兵尚威武也入為振旅
反尊卑也(孫炎曰出則幼賤在前貴勇力也入則尊老在前復常法也)公羊傳出曰祠兵入曰振
(旅其禮一也)大司徒大田役以旗致萬民治其徒庶
之政令鄉師(見後)小司徒會萬民之卒伍以作田
役小宰聽師田以簡稽掌次師田則張幕設
重帟重案司几筵甸役則役熊席右漆几(注祭表貉所設)
(席)迹人凡田獵者受令焉巾車木路建大麾以
田
文王田渭陽
六韜文師篇文王齋三日乘田車駕馬田於渭陽見太
公載與俱歸史記周西伯將出獵卜之曰所獲非龍
非彲非虎非羆所獲霸王之輔於是西伯獵遇太公於
渭之陽左傳昭十五年王曰密須之鼔與其大路文
所以大蒐也注密須姞姓國文王伐之得其鼓以蒐
詩騶虞文王蒐田以時(選注魯詩傳曰梁騶天子獵之田也)
周武王狩
周書世俘第四十武王狩禽虎二十有二貓二麋五千
二百三十五犀十有二氂七百二十有一熊百五十有
一羆一百一十有八豕三百五十有二貉十有八麈十
有六麝五十麋三十鹿三千五百有八
周成王蒐岐陽
左傳昭四年六月丙午楚椒舉曰夏啓有鈞臺之享商
湯有景亳之命周武有孟津之誓成王有岐陽之蒐(注周)
(成王歸自奄大蒐於岐山之陽岐山在扶風美陽縣西北疏書序云成王歸自奄在宗周誥庶邦作多方云告)
(示四國多方於時諸侯大集故謂岐陽之蒐在此時)康有酆宫之朝穆有塗山之
會齊桓有召陵之師晉文有踐土之盟六王二公之事
皆所以示諸侯禮也諸侯所由用命也定四年衞祝
佗曰成王分康叔云云取於相土之東都以會王之東蒐
(書正義左傳言會東蒐王者因會諸侯或亦獵以教戰)晉語叔向曰昔成王
盟諸侯于岐陽楚為荆蠻置茅蕝設望表與鮮牟
(東夷國)守燎故不與盟(帝王世紀王乃大蒐於岐陽東伐淮夷)韓愈
石鼓歌周綱陵遲四海沸宣王憤起揮天戈大開
明堂受朝賀諸侯劍佩鳴相磨蒐于岐陽騁英俊
萬里禽獸皆遮羅(石鼓文云左驂旛旛右驂騝騝)秀弓時射
周宣王田獵
詩車攻宣王復古也復會諸侯於東都因田獵而選車
徒(疏云因會而獵)田車既好四牡孔阜東有甫草駕言行狩之
子于苗選徒囂囂建旐設旄搏獸于敖駕彼四牡四牡
奕奕赤芾金舄會同有繹決拾既佽弓矢既調射夫既
同助我舉柴四黃既駕兩驂不猗不失其馳舍矢如破
蕭蕭馬鳴悠悠旆旌徒御不驚大庖不盈疏東都之界
有廣大之草可就而田獵鄭以甫草為圃田之草圃田
在東都畿内此時宣王為夏田也(夏獵曰田)云行狩者是獵
之總名首章致會同之意二三章致田獵之意四章言
諸侯來會五章言田罷之後射餘獲之禽六七章言田
獵之事歎美之(八章章四句)吉日美宣王田也田車既好
四牡孔阜悉率左右以燕天子發彼小豝殪此大兕以
御賓客且以酌醴(四章章六句)
穆天子傳天子獦于鈃山之南西阿獵于滲澤得白狐
玄狢天子西遊射于中(闕)命虞人掠林有虎在於葭中
天子將至七萃之士高奔戎生捕虎而獻之天子命為
柙畜之東虞是曰虎牢天子筮獵苹澤其卦遇訟逢公
占之賜之駿馬十六絺紵三十篋
晉大蒐魯蒐狩
左傳僖二十七年晉蒐于被廬作三軍謀元帥(晉常以春蒐禮)
(改政令敬其始也)晉侯教其民大蒐以示之禮(順少長明貴賤)文六
年蒐于夷舍二軍改蒐于董易中軍襄十三年蒐于
緜上治兵使士匄將中軍(注比年簡徒謂之蒐三年簡車謂之大閱五年大簡車徒)
(謂之大蒐)
穀梁疏書狩有四桓四年郎莊四年郜僖二十八年河
陽哀十四年西獲麟言蒐有五昭八年紅十一年比蒲
二十二年昌間定十三年比蒲十四年比蒲
漢都試
通典漢設南北軍命天下選能引強蹷張材力武猛者
以為輕車騎士材官樓船立秋後肄孫吳兵法六十四
陣每十月都課試金革騎士各有員數(漢承秦制十月幸長安水南門)
(會五營士為八陣進退)高紀十一年注材官騎士習射御騎馳
戰陣常以八月太守都尉令長丞會都試課殿最水處
則習樓船邊郡將萬騎行障塞光武時省(光武見翟義反隗囂叛皆)
(以秋試勒車騎誅守長以起事建武六年罷郡國都試)燕王旦傳將軍都郎羽
林注張晏曰都試也師古曰謂大會試之漢光祿挈令
諸當試者不會都所免之(燕王旦云非教士不得從)韓延壽傳守
東都及都試講武設斧鉞旌旗習射御之事試騎士(又傳)
(云坐射室注曰都試射堂也)王莽傳大司馬董忠方講兵都肄
李通傳光武相約結期以材官都試騎士日劫前隊大
夫及屬正(注漢法以立秋日都試騎士謂課殿最也東郡太守翟義誅王莽以九月都試日勒車)
(騎材官士是也)耿弇傳常見郡尉試騎士建旗鼓肄馳射由
是好將帥之事續志建武六年省諸郡都尉并職太
守無都試之役(古今注曰六年八月省都尉官)應劭漢官曰自郡國罷
材官騎士之後官無警備實啓寇心魏有司奏漢惟
十月都講唐人杜佑謂立秋肄孫吳十月課都試而漢
官儀以謂在八月翟義傳以九月都試都試不詣試
所者必免都試僭上者必誅
漢講武場
史記正義(功臣表)括地志云故平縣城在洛州偃師縣西
北二十五里有漢祖講武場水經注平縣有高祖講
武場
哀紀贊時覽卞射武戲甘延壽傳試卞為期門(蘇林曰手)
(搏為卞角力為武戲)
漢勞軍細柳
文帝紀後六年冬匈奴三萬騎入上郡三萬騎入雲中
(烽火通於甘泉長安)以中大夫令免為車騎將軍屯飛狐故楚相
蘇意為將軍屯句注將軍張武屯北地河内太守周亞
夫為將軍次細柳注服虔曰在長安西北如淳曰長安
細柳倉在渭北近石徼張揖曰在昆明池南今有柳市
是也師古曰匈奴傳云置三將軍軍長安西細柳渭北
棘門灞上此則細柳不在渭北明矣當如揖說在昆明
池之南者也(史記索隱曰按三輔故事細柳在直城門外阿房宫西北)揚雄書云發三將軍屯
(細柳霸上以備之數月乃罷)周亞夫傳宗正劉禮為將軍次霸上
祝兹侯徐厲為將軍次棘門亞夫為將軍次細柳以備
胡上自勞軍至霸上棘門軍直馳入已而之細柳軍天
子先驅至不得入軍門都尉曰聞將軍令不聞天子詔
居無何上至不得入上使使持節詔將軍曰吾欲勞軍
亞夫傳言開壁門壁門士請車騎曰軍中不得驅馳上
乃按轡徐行至中營亞夫揖曰介胄之士不拜請以軍
禮見天子為改容式車使人稱謝皇帝敬勞將軍成禮
而去上曰嗟乎此真將軍矣曩者霸上棘門若兒戲耳
其將可襲而虜也至於亞夫可得而犯耶稱善久之(續郡)
國志長安有細柳聚前書周亞夫所屯處(元和志細柳營在萬年縣東北三十里相傳云周亞夫屯軍處今)
按亞夫所屯在咸陽縣西南二十里言在此非也(細柳原在長安縣西南三十三里别是一細柳非亞夫屯)
軍之所(細柳倉在咸陽縣西南二十里漢舊倉也亞夫軍次細柳即此是也張揖云在昆明池南恐為疎遠)
馮韜漢文帝幸細柳營賦戈鋋有耀壓灞水之波瀾
士馬無聲悄轅門之風日上林賦掩細柳(細柳觀在昆明池南)
紀文帝十四年冬匈奴寇邊遣三將軍軍隴西北地上
郡中尉周舍為衞將軍郎中令張武為車騎將軍軍渭
北車千乘騎卒十萬人上親勞軍勒兵申教令賜吏卒
自欲征匈奴後漢耿弇傳建武五年車駕至臨淄自
勞羣臣大會
漢上林校獵講習戰陳校獵廣成
司馬相如傳請為天子游獵之賦相如欲明天子之義
以推天子諸侯之苑囿其辭曰天子之上林云云背秋涉
冬天子校獵(師古曰以木相貫穿總為闌校遮止禽獸而獵取之)乘鏤象六玉虯
拖蜺旌靡雲旗前皮軒後道游孫叔奉轡衞公參乘扈
從横行出乎四校之中(闌校之四面也)鼓嚴簿縱獵者江河為
阹太山為櫓(阹獵者圜陳遮禽獸也櫓望樓也)車騎雷起殷天動地手
熊羆足壄羊蒙鶡蘇絝白虎追怪物出宇宙彎蕃弱滿
白羽射游梟櫟蜚遽擇肉而後發先中而命處回車而
還蹷石關歴封巒過鳷鵲望露寒下堂棃息宜春西馳
宣曲濯鷁牛首登龍臺掩細柳它它藉藉掩平彌澤於
是置酒顥天之臺張樂膠葛之㝢解酒罷獵命有司曰
地可墾闢悉為農郊以贍氓隷射貍首兼騶虞弋玄鶴
舞干戚載雲罕掩羣雅四海之内靡不受獲匈奴傳
贊文帝中年赫然發憤遂躬戎服親御鞍馬從六郡良
家材力之士馳射上林講習戰陳聚天下精兵軍於廣
武顧問馮唐與論將帥喟然嘆息思古名臣(六郡隴西天水安定)
(北地上郡西河也其安定天水西河武帝所置史追言之)韓嫣傳江都王入朝從
上獵上林中天子車駕䟆通未行先使嫣乘副車從數
十百騎馳視獸史記平凖書武帝北出蕭關從數萬
騎獵新秦中以勒邊兵揚雄傳成帝時十二月羽獵
雄從以為羽獵甲車戎馬器械儲偫禁禦所營尚泰奢
麗誇詡非堯舜成湯文王三驅之意也故因校獵賦以
風(文選云羽獵賦七略曰羽獵永始三年十二月上)曰玄冬季月帝將田于靈
之囿乃詔虞人典澤東延昆鄰西馳闛闔爾乃虎路(落)
三嵏以為司馬圍經百里而為殿門營合圍會然後先
置虖白楊之南昆明靈沼之東賁育之倫蒙盾負羽杖
鏌邪而羅者以萬計其餘荷垂天之罼張竟野之罘靡
日月之朱竿曳彗星之飛旗於是天子乃以陽鼂始出
虖玄宫撞鴻鐘建九旒六白虎載靈輿蚩尤並轂蒙公
先驅立歴天之旂曳捎星之旃辟歴列缺吐火施鞭入
西園切神光望平樂徑竹林蹂蕙圃踐蘭唐舉烽烈火
轡者施披方馳千駟校騎萬師虓虎之陳從横膠轕天
動地岌於是天清日晏逢蒙列眥羿氏控弦望舒彌轡
翼乎徐至於上蘭壁壘天旋神抶電擊䍐車飛揚武騎
聿皇進退履獲丘累陵聚禽殫中衰相與集靖冥之館
以臨珍池文身之技水格鱗蟲仁聲惠於北狄武義動
於南鄰發黃龍之穴窺鳳凰之巢臨麒麟之囿幸神雀
之林奢雲夢侈孟諸非章華是靈臺創道德之囿弘仁
惠之虞馳弋乎神明之囿醇洪鬯之德豐茂世之規
西都賦盛娛遊之壯觀奮大武於上囿因以威戎夸狄
曜威靈講武事命荆州使起鳥詔梁野而驅獸毛羣飛
羽集禁林而屯聚水衡虞人理其營表罘罔連紘籠山
絡野列卒周匝星羅雲布乘鑾輿備法駕六師發逐百
獸駭殫收禽會衆論功賜胙陳輕騎以行炰騰酒車以
斟酌西京賦振天維衍地絡鳥畢駭獸咸作虞人掌
焉為之營域焚萊平場槎木剪棘結罝百里迒杜蹊塞
迾卒清候武士赫怒緹衣韎韐睢盱跋扈置互擺牲割
鮮野饗東平王蒼傳永平四年春車駕近出觀覽城
第尋聞當遂校獵河内蒼上書諫曰惟陛下因行田野
循視稼穡至秋冬乃振威靈整法駕備周衞設羽旄帝
即還宫紀明帝永平十五年冬車騎校獵上林苑(周禮)
(校人掌王田獵之馬故曰校獵)安帝延光二年十一月甲辰校獵上
林苑順帝永和四年冬十月戊午校獵上林苑歴函
谷關而還桓帝永興二年冬十一月甲辰校獵上林
苑遂至函谷關延熹元年十月校獵廣成遂幸上林苑
六年十月丙辰同上(是歲陳蕃諫曰臯陶戒舜無放逸遊周公戒成王無盤遊田詳見苑囿)
靈帝光和五年十月校獵上林苑歴函谷關遂狩于
廣成苑東都賦順時節而蒐狩簡車徒以講武歷騶
虞覽駟驖嘉車攻采吉日集于中囿陳師按屯樂不極
盤殺不盡物張衡羽獵賦山靈護陳方神蹕御輕車
飈厲羽騎電騖馬蹂麋鹿輪轔雉兔車軌塵馬候蹄
既戒其馳騁不合圍不殫物又禁其暴殄命肆師以表
貉俾田僕而馭路文帝馳車袁公止轡孝武好田相
如獻規
漢長楊大獵
紀文帝永光五年冬幸長楊射熊館布車騎大獵(薛廣德傳)
(元帝幸甘泉郊泰畤禮畢因留射獵廣德上書上即日還)成帝元延二年冬行幸
長楊宫從胡客大校獵宿萯陽宫揚雄傳上將大誇
胡人以多禽獸秋命右扶風發民入南山西自褒斜東
至弘農南敺漢中張羅罔罝罘捕熊羆豪猪虎豹狖玃
狐兔麋鹿輸長楊射熊館以罔為周阹縱禽獸其中令
胡人手搏之自取其獲上親臨觀雄上長楊賦以諷曰
時以有年出兵整輿竦戎振師五柞習馬長楊簡力狡
獸校武票禽乃萃然登南山瞰烏弋西厭月&KR1208;東震日
域車不安軔日未靡旃從者彷彿骩屬而還亦所以奉
太宗之烈遵文武之度復三王之田反五帝之虞司
馬相如傳為郎嘗從上至長楊獵(册府元龜武帝建元三年南獵長楊)天
子好自擊熊豕馳逐壄獸相如上疏諫是胡越起於轂
下而羌夷接軫也清道而後行中路而馳猶時有銜橜
之變況涉豐草騁丘虚前有利獸之樂内無存變之意
上善之(長楊宫在盩厔)
漢貙劉乘之貙膢
禮儀志立秋之日迎氣禮畢始揚威武斬牲於郊東門
以薦陵廟其儀乘輿御戎路白馬朱鬛執弩射牲牲以
鹿麛太宰令謁者各一人載獲車馳駟送陵廟還宫遣
使齎束帛以賜武官武官肄兵習戰陣之儀斬牲之禮
名曰貙劉兵官皆肄孫吳兵法六十四陣名曰乘之貙
劉之禮祠先虞(詳見祠壇類)執事告先虞以烹鮮時有司乃
逡巡射牲獲車畢有司告事畢(古今注曰永平元年六月乙夘初令百官貙膢)
(風俗通稱韓子書山居谷汲者膢臘而寘水又曰嘗新始殺食曰貙膢)武帝紀太初二
年三月行幸河東祠后土令天下大酺五日膢五日祠
門戶比獵注伏儼曰膢音劉殺也蘇林曰膢祭名也貙
虎屬常以立秋祭獸王者亦以此日出獵還以祭宗廟
故有貙膢之祭師古曰獵者冬至後祭百神也如淳曰
漢儀注立秋貙膢師古曰續漢書作貙劉膢劉義各通
陳蕃傳延熹六年車駕幸廣成校獵上疏諫曰人君
有事於苑圃惟仲秋西郊順時講武殺禽助祭以厚教
敬輿服志注漢舊儀曰秋貙劉服緗幘魏書建安
二十一年三月有司奏古者四時講武於農隙漢取秦
制三時不講唯十月都試車駕幸長安水南門會五營
士為八陣進退名曰乘之今兵甲未偃士民素習可無
四時講武但以立秋擇吉日大朝車騎號曰治兵上合
禮名下承漢制(又漢禮志注又晉志)是冬治兵(文選注云二十二年十月甲午治兵)
(魏王親執金鼓以令進退)晉志漢貙劉既還公卿以下陳雒陽前
街乘輿到天子下車古語曰在車下車惟此時施行
周禮注(射人祭祀則贊牲注)今立秋有貙劉疏漢時苑中有貙劉
鹽鐵論月令涼風至殺氣動蜻蛚鳴衣裘成天子行
微刑始貙膢以順天令後魏永興五年以九月十月
之交親行貙劉之禮
漢大閱西園
文選東京賦文德既昭武節是宣三農之隙耀威中原
歲惟仲冬大閱西園注上林苑也(中平五年八月初置西園八校尉)虞人掌
焉先期戒事悉率百禽鳩諸靈囿獸之所同是謂告備
乃御小戎撫輕軒中畋四牡既佶且閑戈矛若林牙旗
繽紛迄于上林結徒為營叙和樹表司鐸授鉦坐作進
退節以軍聲三令五申示戮斬牲陳師鞠旅教達禁成
火烈具舉武士星敷鵝鸛魚麗箕張翼舒軌塵掩迒匪
疾匪徐馭不詭遇射不剪毛升獻六禽時膳四膏馬足
未極輿徒不勞成禮三驅解罘放麟不窮樂以訓儉不
殫物以昭仁慕天乙之弛罟因教祝以懷民儀姬伯之
渭陽失熊羆而獲人澤浸昆蟲威振八㝢好樂無荒允
文允武薄狩于敖既瑣瑣焉岐陽之蒐又何足數古
文苑張衡羽獵賦鳳凰獻歷太僕駕具蚩尤先驅雨師
清路山靈護陳方神蹕御羲和奉轡弭節西征翠蓋威
𬎼鸞鳴玲瓏抗天津於伊洛夐遙集乎南圃大詔獠者
競逐長驅輕車飈厲羽騎電騖馬蹂糜鹿輪轔狐兔
王符羽獵賦曰天子乘碧瑤之雕軫建曜天之華旗
漢講武平樂觀
靈帝紀(何進傳)中平五年十月甲子詔大發四方兵講武
于平樂觀下起大壇建十二重五采華蓋高十丈東北
為小壇復建九重華蓋高九丈引步兵武士數萬人結
營為陳天子親出臨軍駐大華蓋下何進駐小華蓋下
禮畢帝躬擐甲介馬自稱無上將軍行陳三匝而還詔
進領兵屯觀下(六韜有天子將兵事)史記平凖書武帝北出蕭
關從數萬騎獵新秦中以勒邊兵
魏閱兵東郊
晉禮志魏延康元年六月辛亥立秋閱兵東郊公卿相
儀王御華蓋親令執金鼓之節(文帝為魏王)魏志明帝大
和元年十月丙寅閱兵(一云治兵於東郊)魏都賦大閱以義
舉備法駕理秋御顯文武之壯觀邁梁騶之所著
魏校獵
魏志文帝黃初二年正月甲戌校獵至原陵四年八月
辛未校獵于滎陽文帝有校獵賦應瑒校獵賦曰
二虞萊野二扈表禽
晉宣武觀大閱鴈羽仗
紀武帝泰始九年十一月丁酉臨宣武觀大閱諸軍甲
辰乃罷十年十一月庚午帝臨宣武觀大閱諸軍咸寧
元年十一月癸亥大閱於宣武觀至于己巳三年十一
月丙戌帝臨宣武觀大閱至於壬辰太康四年十二月
庚午大閱於宣武觀六年十二月甲申大閱於宣武觀
旬日而罷禮志武帝泰始四年九月咸寧元年太康
四年六年冬皆自臨宣武觀大閱衆軍然不自令進退
也元帝太興四年詔左右衞及諸營教習依大習儀作
雁羽仗成帝咸和中詔内外諸軍戲兵於南郊之場故
其地因名鬭場山濤傳吳平之後帝詔天下罷軍役
州郡悉去兵大郡置武吏百人小郡五十人帝嘗講武
于宣武場濤乘步輦從因諭用兵之本以為不宜去州
郡武備其論甚精于時咸以濤不學孫吳而暗與之合
帝曰天下名言也而不用王戎傳年六七歲於宣武
場觀戲猛獸戎立不動魏明帝於閣上見而竒之秦
獻王東傳武帝嘗幸宣武場以三十六軍兵簿令東科
校之水經注南望天淵池北矚宣武場
晉南郊大閱
成帝紀咸和元年十一月壬子大閱於南郊(自後諸方伯閱習)
宋大蒐宣武場講武宣武堂玄武館閱武
宋書文帝元嘉五年正月甲申玄武館閱武十六年正
月戊寅北郊閱武二十五年閏二月己酉大蒐於宣武
場三月庚辰校獵文帝肄習衆軍兼用漢魏之禮其後
以時講武於宣武堂孝武孝建二年九月丁亥於宣武
場閱武宋儀領軍督右甄護軍督左甄大司馬居中
齊永明四年正月戊午幸宣武堂講武六年九月壬寅
於瑯琊城講武習水步軍九年九月戊辰又幸梁大
同四年九月閱武樂遊苑陳天嘉元年八月幸正陽
堂閱武
唐講武都外五陣
禮志仲冬之月講武于都外前期十一日所司奏請講
武兵部承詔遂命將帥簡軍士除地為場方一千二百
步四出為和門又為步騎六軍營域左右廂各三軍立
五表表間五十步為三軍進止之節前一日講武將帥
及士卒集於墠所建旗為和門如方色都墠之中及四
角建五采牙旗大將被甲乘馬教習士衆講武之日步
軍為直陣以俟大將立旗鼓之下鼔三嚴諸衞各督其
隊與鈒戟入陳於殿庭皇帝乘革輅至墠所兵部尚書
介胄乘馬奉引入大次謁者引諸州使人鴻臚引蕃客
立大次東西及北觀者立於都墠騎士仗外四周然後
講武吹大角三通中將軍各以鼙令鼓三鼓有司偃旗
步士皆跪長史振鐸分循諸果毅各以大將誓詞告於
其部遂聲鼓有司舉旗士衆皆起行及表擊鉦乃止為
東西軍乃舉青白赤黑黃旗為方圓曲直銳陣凡陣先
舉者為客後舉者為主每變陣各選五十人挑戰迭為
勇怯之狀敵均之勢勝敗之形騎馳徒走左右軍俱至
中表相擬擊而還二軍騎軍皆如步軍之法每陣各八
騎挑戰五陣畢大擊鼓而前盤馬相擬擊而罷遂振旅
侍中跪奏禮畢乃還
唐狩田禮
禮志狩田之禮亦以仲冬前期十日兵部集衆庶修田
法虞部表所田之野建旗於其後前一日諸將帥士集
於旗下質明弊旗後至者罰兵部申田令遂圍田其兩
翼之將皆建旗至田所皇帝鼓行入圍鼓吹令以鼔六
十陳於皇帝東南西向六十陳於西南東向皆乘馬各
備簫角乃設驅逆之騎皇帝乘馬南向有司斂大綏以
從諸王公以下皆乘馬帶弓矢陳於前後所司之屬又
斂小綏以從乃驅獸出三驅過皇帝乃從禽左而射之
皇帝發抗大綏然後公王發抗小綏驅逆之騎止然後
百姓獵田將止虞部建旗於田内乃雷擊駕鼓及諸將
之鼓士從譟呼諸得禽獸旗下致其左耳乃命有司饁
獸於四郊告至於廟
唐講武同官武德大閱
高祖紀武德元年十月辛丑大閱八年十一月十日庚
子講武于同官會要元年十月四日詔殺氣方嚴宜
順天時耀威武可大集諸軍朕將臨校閱八年十月二
十日校獵周氏陂褚亮上疏諫十一月十日講武於同
官縣陳校獵莫府山虞世基講武賦曰上林從幸相
如頌德長楊校獵子雲為賦選羽林於七郡詔蹶張於
五營命司馬以示法帥掌固而清甸導旬始以前驅伏
鈎陳而後殿抗鳥旌於驍雄(步軍為雄武並隷侍衞親軍)通典武
德五年十二月九日丙辰幸涇陽之華池校獵謂羣臣
曰今日畋樂乎蘇世長進曰不滿十旬未為樂也
唐高祖獵渭濱
高祖紀武德二年十二月丙申獵于華山(通鑑十二月庚申)三
年正月己巳獵于渭濱四年閏月壬戌獵于好畤乙丑
九嵏丁夘仲山戊辰清水五年十一月癸夘獵于富平
北原十二月丙辰獵于萬壽原六年二月壬子獵于驪
山十月庚申獵于白鹿原十二月辛夘獵于沙苑丁酉
獵于伏龍原七年十月辛未獵于鄠南(校獵于鄠之南山)庚寅
獵于圍川戊辰獵于高陵八年四月甲申如鄠獵于甘
谷十月辛巳如周氏陂獵于北原十一月辛夘如宜州
獵于西原癸丑獵于華池北原十二月庚辰獵于鳴犢
泉(辛巳還宫)舊紀武德五年十一月丙申幸宜州簡閱將
士十二月丙辰校獵于華池(白鹿見帝射獲之)六年二月辛亥
(一作戊午)校獵於驪山(獲白鹿)十一月校獵於沙苑丁亥校獵
於華隂七年十一月(一云十二月)戊辰校獵於高陵八年十
月辛巳幸周氏陂校獵實錄武德元年十二月乙酉
幸周氏陂過故莊丙戌校獵置酒高會二年十二月狩
於華山三年正月校獵渭汭十二月甲辰校獵渭北四
年閏十月壬戌校獵好畤乙丑校獵九嵏丁夘校獵仲
山戊辰校獵清水谷十二月丙辰校獵杜陵原五年十
二月癸夘校獵富平北原六年十月己未幸華隂庚申
校獵白鹿原八年十一月辛夘幸宜州校獵西原癸未
校獵華池之北原
唐狩鳴犢野冬狩詩
會要武德八年十二月詔侍臣曰獵以告宗廟朕當躬
其事以申孝享之誠於是狩于鳴犢之野(辛巳)宴從官貞
觀十六年十二月二十三日(甲辰)狩驪山時陰寒晦冥圍
兵斷絶上欲舍其罰恐虧軍令迴轡入谷以避之龍朔
元年十月五日狩于陸渾高宗親御&KR1249;矢獲鹿兔上製
冬狩詩咸亨二年十二月幸許州癸酉陳冬狩之禮因
校獵昆水之陽
唐太宗獵魚龍川獵伊闕獻獲大安宫
大蒐廣成澤獵岐陽
太宗紀貞觀四年十月辛丑獵于貴泉谷甲辰獵于魚
龍川獻獲于大安宫十二月甲辰獵于鹿苑五年正月
癸酉獵于昆明池丙子獻獲于大安宫十二月癸夘獵
于驪山七年十二月甲寅幸芙蓉園丙辰獵于少陵原
(一云校獵八年十二月丁夘從太上皇閱武于城西)十一年二月壬午獵于鹿臺
嶺三月辛亥獵于廣成澤(舊紀云大蒐於廣成澤)十一月乙未獵
狩濟源麥山十二年二月乙亥獵于河濱(一云蒐)十月己
夘獵于始平(一云畋)十三年十二月壬辰獵于咸陽(一云狩)
十四年閏十月乙未如同州甲辰獵于堯山十二月己
夘獵于樊川(一云校獵)十五年十月辛夘獵于伊闕(一本云大閱一)
(云校獵)壬辰如洛陽宫十六年十一月丙辰獵于武功壬
戌獵于岐山之陽十二月甲辰獵于驪山十八年十月
己巳獵于天池(澠池縣)十九年二月癸丑射虎于武德北
山二十二年二月己夘獵于華原實錄十一年十一
月乙未狩于濟源之陵山親御弓矢以所獲鹿薦廟十
月獵于洛陽苑唐儉諫罷獵十六年十二月壬辰畋于
咸陽太宗出獵詩三驅陳銳卒七萃列材雄琱戈
夏服箭羽騎綠沈弓冬狩詩心非洛汭逸意在渭濱
遊
唐顯德殿習射
見射類
唐大蒐昆明池校獵武功岐陽
會要貞觀五年正月十三日癸酉大蒐於昆明池夷落
君長從(甲戌宴羣臣)政要秘書監虞世南諫獵曰摧斑碎
掌親御皮軒舉旗效獲式遵前古然馬卿直諫於前張
昭變色於後天&KR1249;星罼所殪者多頒獸賜獲皇恩亦溥
願息獵車韜長戟袒裼徒搏任之羣下貞觀十四年
幸同州沙苑親格猛獸晨出夜還魏徵諫十月將幸櫟
陽遊獵縣丞劉仁軌上表切諫乃罷獵通鑑貞觀十
六年十一月丙辰上校獵武功壬戌校獵岐陽因幸慶
善宫召武功故老宴賜庚午還京師
唐閱武城西
紀貞觀八年十二月丁夘從太上皇閱武于城西會
要貞觀八年十二月二十九日乙夘皇帝從太上皇閱
武於城西高祖親視勞將士而還置酒未央宫通鑑
七年十二月戊午帝幸芙蓉園校獵少陵原從上皇置
酒故漢未央宫命頡利起舞又遣南蠻酋長馮智戴賦
詩既而嘆曰胡越一家自古未有帝奉觴上壽
唐高宗獵滍南滍水講武尚書臺觀講武
講武臺講武新鄭講武城西并州
高宗紀顯慶二年十一月戊戌如許州乙巳獵于滍南
壬子講武于新鄭赦鄭州免一歲租賦五年正月甲子
如并州三月己酉講武于城西十一月甲寅如許州十
二月辛未獵于安樂川(一云校獵)龍朔元年十月丁夘獵于
陸渾(一云狩)戊辰獵于非山(一云校獵一云辛未狩于南山)總章二年九
月壬寅如岐州(實錄云大蒐於岐山)咸亨二年十二月癸酉獵于
昆陽三年四月壬申校獵于洛水之陰上元元年十一
月丙午(一作朔)如東都己酉獵于華山曲武原(一作畋)會
要顯慶二年十一月二十一日講武滍水之南行三驅
禮設次於尚書臺以觀之(志在許州臨潁縣)許州長史封道弘
奏臺本漢南郡太守馬融講尚書於此因以為名今陛
下親降此臺以觀教習請改為講武臺從之五年三月
二十八日己酉講武并州城北(紀云城西)上御飛閣左衞將
軍張延師為左軍領左右驍武六衞左羽林騎士屬焉
右武候將軍梁建方為右軍領左右威衞六衞右羽林
騎士屬焉一鼔而誓衆再鼔而整列三鼓而交前左為
曲直圓銳之陣右為方銳直圓之陣三挑而五變步退
而騎進五合而各復其位許敬宗奏曰延師整而堅建
方敢而銳皆良將也志太原府晉陽縣西北五十里
有講武臺飛閣顯慶五年築
唐講武邙山翔鸞閣觀大閱含元殿大閱
紀(又實錄)高宗麟德二年四月丙寅(二十五日)講武邙山之陽
(御北城樓觀之)肅宗至德二載八月癸巳大閱(御鳳翔府門)三載
正月庚寅(乾元元年時未改元)大閱諸軍於含元殿上御翔鸞閣
觀之(會要云御翔鸞閣習武)代宗寶應元年九月壬寅大閱明
鳳門街武宗會昌二年七月幸左神策軍閱武大中
五年五月敕諸道擇明兵法能弓馬鎗弩筒射軍將二
人為教練使分番閱試
唐講武驪山
紀太宗貞觀五年十二月癸夘校獵驪山十六年十二
月甲辰狩驪山睿宗先天元年十月辛夘獵于驪山
玄宗開元元年十月己亥幸温泉(一云湯)癸夘講武于驪
山免新豐來歲稅賜從官帛會要先天二年十月十
三日(元龜云癸亥)講武于驪山之下發兵二十萬旌旗亘五
十餘里戈鋋金甲照耀天地列大陣於長川坐作進退
以金鼓之聲節之三軍出入號令如一親擐戎服持沈
香大鎗立於陣前流兵部尚書郭元振斬禮儀使唐紹
虧失軍容故也衆以帥及禮官得罪諸部頗失叙唯薛
訥及解琬軍不動上令輕騎召之至軍門不得入禮畢
特加慰勞(闕)開元元年十月癸夘講武于驪山
既三令帝親鼓之朔方大總管代國公郭元振遽奏禮
畢帝怒軍令不整將斬之劉幽求張說跪於前諫曰元
振有大功於社稷不可殺乃流新州斬典儀唐紹于纛
下甲辰獵于渭川(一本云二年十月甲辰畋渭川三年十月制曰周有岐陽之蒐漢有扶風)
(之命間者因孟冬臨右輔戒五校備三驅其散圍兵各賜綿布)其禮除地為壇千二百
步四出為和門為步騎六軍營域立五表皇帝革路入
大次然後講武步騎各出陣遂振旅又建五采牙旗長
者執弓矢短者執矛戟力者執旌勇者執金鼓刀楯為
前行持矟次之弓箭為後旗卧則跪旗舉則起未明十
刻而嚴五刻而甲步軍為直陣以俟大將立旗鼓之下
二刻三嚴諸衞各督其隊與鈒戟以次入陳於殿庭旗
具五方之色陳有方員曲直銳其挑戰或迭為勇怯之
狀或為均敵之勢或為勝負之形騎軍盤馬相擬擊而
罷遂振旅侍中跪奏畢而罷(已見禮樂志)會要開元八年
八月詔曰五材並用誰能去兵四方雖安不可忘戰故
周禮以軍禁糾邦國以蒐狩習戎旅不教人戰是謂棄
之宜遣使於兩京諸州教練辨其旗物簡其車徒習攻
取進退之方陳威儀貴賤之等俾少長有禮疾徐有節
姚崇傳徙同州刺史先天二年玄宗講武新豐故事
天子行幸郡守在三百里者得詣行在時帝亦密召崇
崇至帝方獵渭濱即召見帝曰公知獵乎對曰居廣成
澤以呼鷹逐獸為樂少為獵師老而知能帝悅與俱馳
逐緩急如旨
唐獵渭川
魏知古傳先天元年為侍中從獵渭川獻詩以諷(吕向傳天)
(子數校獵渭川向獻詩規諷)會要先天元年十月七日(紀辛夘)幸新
豐獵于驪山之下十一月三日侍中魏知古上詩諫(十韻)
子雲陳羽獵僖伯諫漁棠得失監齊楚仁恩念禹湯手
制曰時因暇景掩渭而畋開一面之羅展三驅之禮賜
物五十段開元十七年十二月乙丑校獵渭濱
唐校獵太原
會要開元三年十月二十四日大蒐於鳳泉湯(紀甲子如鳳泉)
(湯)二十年冬校獵太原(紀十一月辛丑如北都)玄宗紀開元八
年十月辛巳如長春宫壬午獵于下邽(華州)十年十月甲
寅如興泰宫獵于上宜州十四年十月己巳如東都十
二月丁巳獵于方秀川(幸壽安)十五年十一月丁夘獵于
城南校獵義成逢大雪題九詠示羣臣李白大獵
賦序孟冬十月大獵于秦
唐畋禁苑
實錄代宗大歷七年十月壬子畋于禁苑一發連二兔
示宰臣仍賜之癸丑上言漢武有獲蛟之歌魏祖有南
皮之事開元中蒐岐陽有百中之捷請付史官(紀大歷四年十)
(一月辛未禁畿内弋獵)德宗貞元八年十二月甲辰畋城東(畋紀)
(作獵下同)十一年十二月戊辰畋苑中幸左神策勞軍憲
宗元和九年十一月戊子(一云丙子)罷京兆府獵獻狐兔
穆宗元和十五年十二月庚辰畋城南長慶二年十月
己夘狩咸陽十一月癸酉幸華清宫狩于驪山(狩紀作獵)
武宗開成五年十一月癸酉朔幸雲陽校獵會昌元年
十月幸咸陽校獵二年十月校獵太白原十一月獵白
鹿原四年十二月獵雲陽(紀十月獵于鄠縣)六年十二月幸涇
陽校獵白鹿原宣宗大中八年九月獵于苑北問樵
夫以涇陽令李行言之政袖中之鷂恥魏徵之見苑
中之遊畏韓休之聞
玉海卷一百四十四
