卷一百九十
玉海卷一百九十
宋王應麟撰
兵捷
兵捷露布(二)
晉宣威將軍武威太守平凉州
通鑑(武紀馬隆傳)咸寧五年正月鮮卑樹機能陷凉州司馬
督馬隆曰臣能平之願募勇士三千人帥以西許之以
為討虜將軍武威太守募能引弓四鈞挽弩九石者取
之立標簡試自旦至日中得三千五百人請自至武庫
選仗帝命惟所取給三年軍資遣之隆西度温水機能
衆數萬據險拒之隆作偏箱車轉戰行千餘里殺傷甚
衆拜宣威將軍隆至武威鮮卑大人帥萬餘落來降十
二月與機能大戰斬之凉州平(先是三年三月平虜護軍文鴦討機能破之降)
(諸胡二十萬口)
晉龍驤將軍平吳
通鑑咸寧五年冬十一月晉大舉伐吳鎮軍將軍司馬
伷出涂中安東將軍王渾出江西建武將軍王戎出武
昌平南將軍胡奮出夏口鎮南將軍杜預出江陵龍驤
將軍王濬出巴東監軍唐彬下蜀漢東西凡二十餘萬
命賈充為使持節假黃鉞大都督屯襄陽為諸軍節度
冠軍將軍楊濟副之太康元年正月杜預向江陵王渾
出横江攻吳鎮戍所向皆克二月王濬唐彬擊破丹陽
監盛紀進克西陵殺吳都督留憲等杜預遣牙門管定
周旨伍巢等帥竒兵八百泛舟夜渡江襲樂鄉多張旗
幟起火巴山吳都督孫歆懼與江陵督伍延書曰北來
諸軍乃飛渡江也旨等伏兵樂鄉城外歆遣軍出拒王
濬大敗而還旨等散伏兵隨歆軍而入歆不覺直至帳
下虜歆而還杜預進攻江陵克之斬伍延於是沅湘以
南接于交廣吳之州郡皆望風送印綬仗節稱詔而撫
綏之杜預與衆軍會議或曰百年之寇未可盡克方春
水生難於久駐宜俟來冬更為大舉預曰昔樂毅藉濟
西一戰以并強齊今兵威已振譬如破竹之後迎刃而
解無復著手處也遂指授羣帥方略徑造建業初詔書
使王濬下建平受杜預節度至建業受王渾節度預至
江陵謂諸將曰若濬得建平則順流長驅威名已著不
宜令受制於我若不能克則無緣得施節度濬至西陵
預與之書曰足下既摧其西藩便當徑取建業討累世
之寇釋吳人於塗炭振旅還都亦一時之盛事也濬大
悦自武昌順流徑趣建業吳主遣游擊將軍張象帥舟
師萬人禦之象望旗而降濬兵甲滿江旗幟燭天威勢
甚盛吳人大懼分遣使者奉書於渾濬伷以請降王濬
舟師過三山王渾遣使要濬濬戎卒八萬方舟百里鼓
譟入于石頭吳主皓面縛輿襯詣軍門降濬解縛焚襯
延請相見收其圖籍克州四郡四十三戶五十二萬三
千兵二十三萬(或作三十三萬)朝廷聞吳已平羣臣皆賀上壽
(摯虞上太康頌)帝執爵流涕曰此羊太傅之功也(紀及本傳建業並作秣陵)
(文並同)王濬傳武帝謀伐吳詔濬修舟艦乃作大船連
舫方百一十步受二千餘人以木為城起樓櫓舟楫之
盛自古未有尋拜濬為龍驤將軍時議咸諫伐吳濬上
疏願無失事機帝深納焉太康元年正月濬發自成都
率巴東監軍廣武將軍唐彬攻吳丹陽尅之吳人於江
險磧要害之處並鐡鏁横截之又作鐵錐長丈餘暗置
江中以逆距船先具知情狀濬乃作大筏數十亦方百
餘步縛草為人被甲持仗令善水者以筏先行筏遇錐
輒著又作火炬長十餘丈大數十圍灌以麻油在船前
遇鎖燃炬燒之須臾融液斷絶船無所礙二月庚申克
吳西陵壬戌克荆門夷道二城乙丑尅樂鄉乙亥詔進
濬為平東將軍假節都督梁益諸軍事濬自發蜀兵不
血刃攻無堅城夏口武昌無一相支抗於是順流鼓棹
徑造三山皓送降文於濬奉璽綬委質請命壬寅濬入
于石頭收圖籍封府庫軍無私焉
晉奮威將軍豫州刺史祖逖復河南(諭中原豪傑)
祖逖傳逖度江瑯琊王睿以為軍諮祭酒逖居京口糾
合驍健說王命將出師使如逖者統之以復中原郡國
豪傑必有望風響應者矣王素無北伐之志以逖為奮
威將軍豫州刺史(愍帝建興元年)給千人廪布三千疋不給鎧
仗使之自募逖將其部曲百餘家渡江中流擊楫而誓
曰祖逖不能清中原而復濟者有如大江遂屯淮隂起
冶鑄兵器募得二千餘人而後進克譙城遂鎮雍丘(元帝)
(建武元年)石勒鎮戍歸附者甚多詔加逖鎮西將軍(三年七月)逖
在軍與將士同甘苦約已務施勸課農桑撫納新附雖
疏賤者皆結以恩黃河以南盡為晉土方推鋒越河
掃清冀朔四星東聚五馬南浮五鐸啟金陵之祚
晉侍中太尉都督荆江雍梁交廣益寧州諸軍
事平襄陽
陶侃傳(兼通鑑)顯宗咸和五年八月趙郭敬寇襄陽周撫
奔武昌七年侃遣子斌與南中郎將桓宣西伐樊城走
石勒將郭敬使兄子臻竟陵太守李陽等共破新野遂
平襄陽使桓宣守之(紀七年七月克樊城拔新野襄陽戍之)孝武紀太
元四年二月苻堅使子丕攻陷襄陽執朱序九年四月
使竟陵太守趙綂伐襄陽克之
晉安西將軍平蜀
通鑑李特盜巴庸世歴五朝年將四紀勢昏虐人懷危
懼加之荒儉永和二年十一月辛未安西將軍桓温(載記)
(云大司馬)帥益州刺史周撫南郡太守譙王無忌伐漢拜表
即行加撫督梁州之四郡諸軍事使江夏相袁喬帥二
千人為前鋒三年春二月軍至靑衣漢主李勢大發兵
趣合水三月温至彭模議者欲分為兩軍袁喬曰當合
勢齊力以取一戰之捷不如全軍而進從之温自將步
卒直指成都李福進攻彭模孫盛等奮擊走之温進遇
李權三戰三捷漢兵散走温前鋒不利衆欲退袁喬拔
劍督士卒力戰大破之乘勝至成都勢送降文于温尋
輿襯面縛詣軍門(六世凡四十六年)紀永和三年三月乙丑
攻成都克之丁亥勢降益州平驅率餘燼敢距大邦
授甲晨征理均困獸斬關宵遁義殊前禽
晉征西將軍克關中
通鑑晉永和十年二月乙丑征西將軍桓温統步騎四
萬發江陵水軍自襄陽入均口至南鄉步兵自浙川趣
武關命司馬勲出子午道以伐秦獲秦荆州刺史郭敬
進擊靑泥破之秦主健遣太子萇帥衆五萬軍于嶢柳
以拒温四月己亥温與秦兵戰于藍田大敗之桓冲又
敗秦丞相雄于白鹿原温轉戰而前壬寅至灞上三輔
郡縣皆來降民争持牛酒迎勞耆老有垂泣者曰不圖
今日復見官軍六月丁丑徙關中三千餘尸而歸王
猛謂長安咫尺而不度灞水
晉征虜將軍假征討大都督謝石破苻堅復壽
陽
通鑑(兼謝玄等傳苻堅載記)晉孝武太元八年秦王苻堅大舉入
寇民每十丁選一兵其良家子年二十以下有材勇者
皆拜羽林郎八月戊午遣陽平公融督張蚝慕容垂等
步騎二十五萬為前鋒堅自率戎卒六十餘萬騎二十
七萬衆號百萬九月至于彭城東西萬里水陸齊進運
糧萬艘自河入石門達于汝潁遣苻融慕容暐張蚝苻
方等至潁口詔以謝石為征虜將軍征討大都督冠軍
將軍謝玄為前鋒都督徐兖靑等諸州軍事輔國將軍
謝琰西中郎將桓伊等拒之衆凡八萬十月秦攻壽陽
克之梁成王先等率衆五萬屯于洛澗柵淮以遏東兵
謝石謝玄等去洛澗二十五里而軍憚成不敢進融於
壽陽遣朱序來說石等使降序私謂石等曰若秦百萬
之衆盡至誠難與為敵今乘諸軍未集宜速擊之若敗
其前鋒則彼氣已奪可遂破也十一月石乃遣牢之以
精兵五千趣洛澗未至十里梁成阻澗為陣以待之牢
之直前渡水擊成大破之既斬成及成弟雲又分兵斷
其歸津秦步騎潰散争赴淮水士卒死者萬五千人生
禽堅偽將梁他王顯等收其軍實石等諸軍水陸繼進
堅與融登壽陽城望之(時堅進屯壽陽)見晉兵部陣嚴整又望
見八公山上草木皆以為晉兵憮然始有懼色秦兵逼
肥水而陣晉兵不得渡堅曰但引兵少却使之半渡我
以鐵騎蹙而殺之遂麾兵使却秦兵遂退不可復止玄
琰伊等引兵渡水擊之融馬倒為晉兵所殺秦兵遂潰
(謝玄傳玄䓁以精銳八千涉度肥水石軍距張蚝少退玄琰仍進决戰肥水南堅中流矢臨陣斬融堅衆奔潰)
(蹈籍投水死者不可勝計肥水為之不流)乘勝追擊至于青岡秦兵大敗其
走者聞風聲鶴唳皆以為晉兵且至草行露宿死者十
七八獲堅所乘雲母車復取壽陽堅單騎走至淮北丁
亥石等歸建康紀太元八年十月乙亥諸將及苻堅
戰於肥水大破之俘斬數萬計獲堅輿輦及雲母車
晉前鋒都督謝玄平兖青司豫
謝玄傳(兼通鑑)太元九年八月太保安奏苻堅喪敗宜乘
其釁以玄為前鋒都督率冠軍將軍桓石虔徑造渦潁
經略舊都玄復率衆次彭城九月遣參軍劉襲攻堅兖
州刺史張崇於鄄城走之(辛卯)使劉牢之守鄄城(河南城堡皆歸)
附(安上疏自求北征甲午加安都督揚江等十五州諸軍事加黃鉞)兖州既平玄立七
埭為派以利運漕十月遣淮陵太守高素以三千人向
廣固降青州刺史苻明又進伐冀州遣龍驤將軍劉牢
之等據碻磝濟陽太守郭滿據滑臺命劉襲夜襲桑據
走之遂克黎陽三魏皆降兖青司豫平
晉蜀郡太守任權平益州
紀太元十年二月權斬苻堅益州刺史李平益州平
晉中軍將軍克南燕
通鑑義熙五年三月中軍將軍劉𥙿伐南燕慕容超自
淮入泗五月至下邳留船艦輜重步進至琅邪所過皆
築城留兵守之過大峴至東莞六月前鋒孟龍符與燕
師戰破之於巨蔑水𥙿以車四千乘為左右翼方軌徐
進與燕戰臨朐南以竒兵從間道攻臨朐城克之乘勝
逐北獲其玉璽豹尾輦等進圍廣固克其大城超收衆
入保小城築長圍守之(時五年六月丙子也)六年二月丁亥克之
追獲超初燕王聞有晉師引羣臣會議時公孫五樓請
據大峴令不得入徐簡精騎循海而南絶其糧道别以
兖州之衆緣山東下腹背擊之以為上策燕主不從及
入峴𥙿舉手指天曰吾事濟矣師既過險士有必死之
志餘糧棲畆軍無匱乏之憂虜入吾掌中矣燕慕容鎮
曰成安君不守井陘之關終屈於韓信諸葛瞻不據束
馬之險卒擒於鄧艾(德至超二世凡十一年滅)角端掩月步搖翻
霜
晉建威將軍益州刺史平益州
紀義熙元年二月平西將軍譙縱害刺史毛璩以蜀叛
六年十一月陷巴東八年十二月以朱齡石為建威將
軍益州刺史帥師伐蜀九年七月克成都斬縱益州平
譙縱傳縱自稱成都王遣使稱藩於姚興將順流東
寇以討劉裕為名乞師於興九年裕以朱齡石臧熹劉
鍾蒯恩等率衆二萬自江陵討縱六月齡石次白帝縱
遣譙道福重兵守涪齡石師次平模進攻皆尅斬侯暉
等縱出奔傳首建業
晉征西將軍司豫二州刺史克關洛
通鑑義熙十二年二月秦姚泓立四月乙丑劉𥙿表伐
關洛八月乙巳發建康遣龍驤將軍王鎮惡冠軍檀道
濟將步軍自淮肥向許洛新野太守朱超石寧朔將軍
胡藩趨陽城振武沈田子建威傅弘之趨武關建武沈
林子彭城内史劉遵考將水軍出石門自汴入河冀州
刺史王仲德督前鋒開鉅野入河九月裕至彭城鎮惡
道濟入秦境所向皆捷屯守望風欵附道濟拔新蔡克
許昌林子自汴入河克倉垣仲德入滑臺十月陽城滎
陽降兵至成臯成臯虎牢降甲子至洛陽丙寅姚洸降
己丑脩謁五陵置守衛以毛脩之戍洛十一月西秦王
熾磐遣使求擊秦自效十三年二月鎮惡軍澠池前抵
潼關二月破姚紹丙子裕將水軍入清河七月至陜田
子弘之入武關進屯清泥關中郡縣多送款辛丑裕至
潼關鎮惡泝渭而上(帥水軍自河入渭趨長安)八月壬戌至渭橋破
姚丕入平朔門癸亥泓降九月裕至長安收秦彛器渾
儀土圭記里鼓指南車送建康關中平(萇至泓三世凡二十二年)
弭節而下長安係組而降軹道
宋右將軍平司兖
通鑑(又到彦之傳)宋元嘉七年三月戊子遣右將軍到彦之
侵魏且告曰當脩復舊境魏主曰我生髮未燥已聞河
南是我地權斂戍相避須河冰堅合更取之到彦之自
淮入泗至須昌泝河西上魏主以河南四鎮兵少命諸
軍悉收衆北渡於是洛陽虎牢皆棄城去彦之使毛脩
之守滑臺尹沖守虎牢杜驥守金墉諸軍進屯靈昌津
列守南岸至于潼關於是司兖平(武帝置司州居虎牢兖州居滑臺滑臺城)
(即鄭之廪延)
宋交州刺史克林邑
紀文帝元嘉二十三年六月交州刺史檀和之及振武
將軍宗慤伐林邑國克之
陳都督征討諸軍事克壽陽
紀宣帝大建五年三月壬午以開府儀同三司吳明徹
略地北邊十月乙巳克壽陽斬王琳諸軍所在克捷
後魏中山王英平義陽露布
傅永傳義陽既平英使司馬陸希道為露布意謂不可
令永改之永不增文采直與之改陳列軍儀處置形要
孝文帝曰上馬能擊賊下馬作露布唯傅脩期耳
隋行軍元帥破突厥
紀開皇三年五月癸卯行軍總管李晃破突厥於摩那
渡口壬戌行軍元帥竇榮定破突厥及吐谷渾於凉州
六月戊寅突厥遣使請和四年二月庚戌突厥可汗阿
史那玷率其屬來降六年春正月庚午班歷於突厥
樓船南邁則金陵失險驃騎北指則單于款塞職方所
載並入疆理禹貢所圖咸受正朔要荒咸暨尉候無警
隋行軍元帥平陳
紀開皇八年三月戊寅詔曰昔有苖不賓唐堯薄伐孫
皓僣虐晉武行誅十月甲子命晉王廣秦王俊清河公
楊素並為行軍元帥以伐陳合總管九十兵五十一萬
八千皆受晉王節度東接滄海西拒巴蜀旌旗舟楫横
亘數千里九年春正月辛未賀若弼拔陳京口韓擒虎
拔陳南豫州丙子入建業陳國平合州三十郡一百縣
四百夏四月乙巳三軍凱入獻俘於太廟庚戌上御廣
陽門宴將士頒賜各有差
唐西討元帥平薛仁杲
紀武德元年八月己丑秦王世民(太宗)討薛仁杲十一月
己酉敗仁杲執之(帝聞大悅置酒奏九部樂)癸亥俘以獻(甲子帝置酒宴旋師)
(於玄武門戊辰宴群臣)傳金城薛舉自號西秦霸王盜隴西僣
帝于蘭州會高祖入關約突厥合從東向武德元年六
月癸未寇涇州秦王將八揔管兵拒之七月舉逼高墌
九月秦王相持六十餘日其將崔長孫等降王遣龐玉
擊宗羅睺於淺水原王以勁兵擣其背敗之遲明圍合
仁杲計窮出降斬之舉父子五年滅(又見通鑑)涇水黃隴
野茫負太白騰天狼老雄死子復良巢岐飲渭肆翺翔
頓地絃提天綱列缺掉幟招搖耀鋩星辰復恢一方(鐃)
(歌)御太一把鉤陳驅天駟迴地軸乾行岳止雷驚麟
震薛舉無竇融之先覺有隗囂之迷謬天子躬御武節
親揔元戎灑沉災而括地象正斗極而清天步驅駕韓
白鞭擊雷電命招搖以啓行詔參伐以前掃正傾旻於
西北紐缺地於東南玉弩驚燄金宿騰芒九野鯨奮八
極鴟張(昭仁寺碑)
唐陜東道行臺尚書令凉州揔管克并州
紀武德二年九月辛巳劉武周陷并州十月秦王世民
討之三年四月壬戌及武周戰于洺州敗之武周亡入
突厥克并州(久之突厥殺武周)武周起馬邑襲樓煩據汾陽
宫得定襄突厥以狼頭纛立為定楊可汗上谷賊宋金
剛說令取晉陽武德二年三月辛卯入寇進圍太原裴
寂敗九月辛巳齊王委并州遁武周入據之十月金剛
陷滄州王行本據蒲州夏縣人吕崇茂殺縣令應武周
詔諸將弃河東秦王以為不可願得兵三萬可破賊於
是悉發關中兵益之十一月出龍門關屯栢壁王輕騎
覘敵為賊所及以大羽箭射殪其驍將賊乃退十二月
將步騎三千夜趨安邑大破之三年正月戊寅蒲州降
四月丁未金剛食盡北走王追之至雀鼠谷日中八戰
皆破之丙辰金剛走介休戊午以餘衆二萬背城陳王
令李世勣程䶧金秦叔寶為北軍翟長愻秦武通為南
軍王以精騎突擊破之金剛將尉遲敬德尋相張萬歲
降復介州武周懼奔突厥其將楊伏念舉并州降河東
地盡復壬戌上聞并州平宴羣臣含章殿賜繒帛五月
辛卯凱旋獻捷太廟帝置酒高會
唐益州道行臺尚書令俘王世充(東都)竇建德(河北)
紀武德三年七月壬戌秦王世民討王世充四年五月
壬戌秦王世民敗竇建德于虎牢執之(三年七月討王世充敗之于北)
(邙四年二月竇建德率兵十萬以援)戊辰王世充降七月壬子俘世充以
獻丙辰竇建德伏誅獻俘太廟(通鑑七月甲子獻俘行飲至之禮以饗之)
世充豺聲卷髮忌克深阻煬帝拜為江都通守兼知宫
監事武德二年四月矯越王侗策禪位國號鄭三年七
月壬戌高祖詔秦王率兵攻之至新安屯堡多下敗世
充於慈澗城八月王陳兵青城宫世充悉精兵來拒隔
澗與秦王語王曰四海之人皆承唐正朔獨公迷不復
東都士民來請師陛下重違我是以來世充約割地不
許九月田瓉舉山南二十五郡降王君廓徇地至管城
河南州縣以次降定始竇建德與世充有隙至是建德
遣使結好并陳赴援意十一月世充因乞師四年二月
青城宫守將以宫降辛丒王進保之世充引兵出方諸
門臨榖水以戰王陣北邙令屈突通步士五千踰水擊
之兵接以騎决戰世充排䂎兵殊死戰自辰及午方潰
俘斬八千人傅城塹而守之世充糧且盡人相食但嬰
城須建德之救五月王擒建德乙丑俘示東都城下丙
寅世充遂率將吏降軍門王受之屬吏丁卯入城發府
庫賚將士建德初起漳南賊盜取饒陽收平原襲取
幽州自號長樂王明年號夏王會秦王伐東都其中書
舍人劉斌說曰唐據關中鄭王河南夏有冀方此鼎足
相持勢也今唐悉兵臨鄭鄭滅則大夏有齒寒之憂為
大王計莫若援鄭建德曰善乃與世充連和世充亦自
乞師建德令其臣來朝請解鄭圍秦王留之不答建德
并徐圓朗衆號三十萬救世充壁成臯東原築營板渚
三月癸未王進據虎牢翌日以騎士五百覘建德營設
伏道側獨以數騎去賊營三里賊出騎追之王漸却誘
至伏所卒起奮擊獲其二將乃報建德以書建德失二
將又聞唐兵精得書猶豫六十日不敢西五月己未建
德自板渚出陣西薄汜南屬鵲山亘二十里鼓而前秦
王登虎牢城望其軍按甲不戰曰賊起山東未嘗見大
敵今度險士囂令不肅也逼城而陣有輕我心待其饑
破之果矣日中建德士皆坐列爭飲水意益怠王麾軍
先登大軍繼之騎怒塵漲天乃率史大柰程知節秦叔
寶等卷旆出賊陣後建德軍顧而驚遂大潰建德被重
創竄牛口谷車騎將軍白士遜楊武威獲之俘五萬人
壬申齊善行以洛相魏等州降戊寅王世辯以徐宋
等三十八州詣任瓌降世充故地悉平淮陽王神通徇
下三十餘州建德地悉平六月凱旋七月甲子秦王被
黃金甲齊王元吉李世勣二十五將從後陳鐵騎一萬
介士三萬前後鼓吹獻俘太廟(東都平冊勲於廟者九人竇抗與軌與焉)帝
大悅行飲至禮以饗焉(四年五月丁丑以平世充宴羣臣乙丑赦山東六月庚寅赦河)
(南)太宗冊文曰妖傾地軸盜弄乾樞天兵雷掃月陣風
驅蚩尤遞翦窫窳咸誅朱旗西指則仁杲喪元白羽
東臨則世充泥首摧武周如拉朽收建德若拾遺
翦商除害夷項墾菑戮冀野以復皇猷誅壽華而清
帝道射九烏以垂日月鍊五石以造乾坤操參
伐而清天步横崐海而紐地維
唐荆湘道總管平蕭銑
紀武德四年秋䕫州總管趙郡王孝恭率十二總管兵
討蕭銑十月乙巳執之(敗銑于荆州)初義寧元年董景珍
奉羅川令蕭銑為主稱梁王二年僣帝破峽州圖取蜀
勝兵四十萬武德元年都江陵三年信州總管孝恭進
策圖銑帝以信州為䕫州大治舟艦討之通(在四年二月辛卯)
十一月景珍以長沙降十二月癸卯峽州刺史許紹拔
荆門四年正月丙戌田世康克五州四鎮李靖陳十策
二月辛夘以靖為行軍總管兼孝恭長史收用巴蜀首
領子弟六月黃州總管周法明拔安州七月辛巳郭行
方拔鄀州九月發巴蜀兵以孝恭為荆湘道行軍總管
靖攝行軍長史統十二總管自䕫州順流東下十月(靖傳)
(云九月)舟師叩夷陵(孝恭傳云進大總管統水陸十二軍發夷陵破二鎮荆門宜都也)癸
巳擊走銑將文士弘獲戰艦三百餘蓋彦舉以五州降
靖破賊溺死者萬人即率輕兵五千為先鋒趨江陵薄
城而營俘甲士四千孝恭軍繼進布長圍守之數日破
其水城取樓船數千靖縱戰艦放江中瀕江鎮戍見舳
艫蔽江謂銑已下疑不進交州總管丘和等降銑内外
阻絶乙已開門出降送京師江漢列城爭下詔圖破銑
狀以進
唐襄州道行臺左僕射行軍元帥平輔公祏
紀武德六年八月壬子淮南道行臺左僕射輔公祏反
乙丑趙郡王孝恭討之七年三月戊戌孝恭敗公祏執
之公祏臨濟人隋季為盜杜伏威以為長史武德三
年夏伏威歸國封吳王授公祏舒國公五年七月伏威
請入朝六年留公祏居守令王雄誕握兵副之後左游
仙說公祏反奪雄誕兵八月僣位稱宋即陳故宫都之
遣將侵海州寇壽陽乙丑詔孝恭為元帥引兵趨九江
李靖為副(下宣城)世勣(出淮泗)黃君漢(出譙亳)張鎮周盧祖尚
皆禀節度(靖傳云世勣等七總管皆受節度)十一月鎮周破其將於黃
沙七年正月壬午孝恭破其將於樅陽二月拔鵲頭鎮
三月丙戌取蕪湖下梁山三鎮辛卯任瓌拔揚子城戊
戌孝恭克丹陽先是賊將馮惠亮以舟師屯當塗陳正
通以步騎屯青林自梁山連鎖斷江道築却月城袤十
餘里為掎角孝恭堅壁不出遣竒兵絶饟道賊饑夜薄
營孝恭靖帥舟師次舒州世勣步卒度淮拔壽陽次硤
石靖曰出不意攻城必破之明日使羸兵叩壘挑之祖
尚選精騎陣以待兵却賊追北且囂遇祖尚軍薄戰遂
大敗靖率黃君漢等水陸皆進惠亮退保梁山孝恭乘
勝破其别鎮賊赴水死者數千靖將輕兵至丹陽公祏
出走騎窮追生禽之江南平孝恭斬之傳首京師
唐定襄道行軍大總管俘突厥頡利順天樓受
俘
通鑑貞觀三年十一月庚申以李世勣等為行軍總管
受李靖節度分道擊突厥乙丑任城王道宗擊於靈州
破之四年正月靖率驍騎三千自馬邑屯惡陽嶺夜襲
定襄破之頡利大驚曰唐不傾國來靖敢提孤軍至此
於是帳部數恐徙牙於磧石帝曰靖以騎三千喋血虜
庭古未有輩足澡吾渭水之耻矣靖復縱諜者離其腹
心頡利所親康蘇密以隋蕭后及煬帝孫政道來降世
勣出雲中與突厥戰於白道大破之二月甲辰靖破突
厥頡利可汗於隂山先是頡利既敗竄於鐵山餘衆尚
數萬遣執失思力入見謝罪請舉國内附自入朝上遣
鴻臚卿唐儉等慰撫之又詔李靖將兵迎頡利頡利外
為卑辭内實猶豫欲俟草青馬肥亡入漠北靖引兵與
李世勣會白道相與謀曰頡利雖敗其衆猶盛若走渡
磧北保依九姓道阻且遠追之難及今詔使至彼虜必
見寬若選精騎一萬齎二十日糧往襲之不戰可禽矣
以其謀告張公謹公謹曰詔書已許其降使者在彼柰
何擊之靖曰此韓信所以破齊也唐儉輩何足惜遂勒
兵夜發世勣繼之軍至隂山遇突厥千餘帳俘以隨軍
頡利見使者大喜意自安靖使武邑蘇定方率二百騎
為前鋒乘霧而行去牙帳七里虜乃覺之頡利乘千里
馬先走靖軍至虜衆遂潰唐儉脱身得歸斬首萬餘級
男女十餘萬獲雜畜數十萬殺隋義成公主擒其子疊
羅施頡利帥萬餘人欲渡磧李世勣軍於磧口頡利至
不得度其大酋長皆率衆降世勣虜五萬餘口而還斥
地自隂山北至大漠露布以聞三月丙子以突利可汗
為右衞大將軍北平郡王初始畢可汗以啓民母弟蘇
尼失為沙鉢羅設督部落五萬家牙直靈州西北及頡
利政亂蘇尼失所部獨不攜貳突利之來奔也頡利立
之為小可汗及頡利敗走往依之將奔吐谷渾大同道
行軍總管任城王道宗引兵逼之使蘇尼失執送頡利
頡利以數騎夜走匿于荒谷蘇尼失馳追獲之庚辰行
軍副總管張寶相率衆奄至沙鉢羅營俘頡利送京師
蘇尼失舉衆來降漠南之地遂空突厥頡利可汗至長
安夏四月戊戌上御順天樓盛陳文物引見頡利數之
曰汝藉父兄之業縱淫虐以取亡罪一也數與我盟而
背之二也恃強好戰暴骨如莽三也蹂我稼穡掠我子
女四也我宥汝罪存汝社稷遷延不來五也然自便橋
以來不復大入為寇以是得不死耳頡利哭謝而退詔
館於太僕厚廩食之上皇聞禽頡利嘆曰高祖困白登
不能報今我子能滅突厥吾付託得人何復憂哉上皇
召上與貴人十餘人及諸王妃主置酒凌煙閣酒酣上
皇自彈琵琶上起舞公卿迭起為壽傳阿史那氏古
匈奴北部也隋末始畢始強控弦百萬高祖起太原與
連和始畢以兵會恃功横驕其弟處羅立卒弟頡利立
以始畢子為突利歲入寇九年七月自將十萬襲武功
太宗馳六騎幸渭上與隔水語頡利請和與盟便橋貞
觀元年頡利囚突利明年擁兵窺邊又明年(三年十一月庚申)
詔并州都督李世勣出通漠道李靖出定襄道左武衛
大將軍柴紹出金河道靈州大都督任城王道宗出大
同道幽州都督衛孝節出常安道營州都督薛萬徹出
暢武道凡六總管師十餘萬皆受靖節度以討之突利
及郁射設蔭奈特勒帥所部來奔捷書日夜至謂羣臣
曰往國家初定太上皇以百姓故奉突厥詭而臣之朕
嘗痛心疾首思一刷耻於天下今天誘諸將所向皆克
朕其庶有成功乎四年正月進屯惡陽嶺夜襲頡利頡
利走保鐵山兵猶數萬令執失思力來陽為哀言請罪
帝令唐儉等撫慰靖因襲擊之盡獲其衆復定襄恒安
地斥境至大漠矣頡利至京師告俘太廟帝御順天樓
陳仗衞士民縱觀紀貞觀三年八月丁亥李靖為定
襄道行軍大總管伐突厥四年二月甲辰靖及突厥戰
于隂山敗之三月甲午靖俘突厥頡利可汗以獻四月
戊戌西北君長請上號為天可汗江夏王道宗傳貞
觀三年為大同道行軍總管助李靖破虜親執頡利可
汗(贊霆掃風除其國遂墟)張公謹傳副李靖經略突厥條可取
狀於帝曰頡利誅善良主昏於上一也同羅僕骨回紇
延陀之屬皆自立君長衆叛於下二也突利被疑以輕
騎免拓設衆敗欲谷喪師兵挫將敗三也北方霜旱廩
糧乏絶四也胡性翻覆必生内變五也華人在北者衆
王師之出當有應者六也云云
唐西海道行軍大總管李靖破吐谷渾
紀貞觀八年十一月己丑吐谷渾寇凉州執行人鴻臚
丞趙德楷十二月辛丑特進李靖為西海道行軍大總
管侯君集為積石道行軍總管任城郡王道宗為鄯善
道行軍總管膠東郡公道彦為赤水道行軍總管凉州
都督李大亮為且末道行軍總管利州刺史高甑生為
鹽澤道行軍總管以伐吐谷渾九年五月壬子李靖及
吐谷渾戰敗之通鑑貞觀八年吐谷渾可汗伏允遣
使入貢未返大掠鄯州而去上遣使責之召伏允入朝
稱疾不至仍為其子求昏上許之令其親迎又不至乃
絶昏伏允復遣兵寇蘭廓二州伏允年老信其臣天柱
王之謀數犯邊又執唐使者趙德楷上遣使諭之十返
又引其使者臨軒親諭以禍福伏允終無悛心六月遣
左騎衞大將軍段志玄為西海道行軍總管左驍衞將
軍樊興為赤水道行軍總管將邊兵及契苾党項之衆
以擊之冬十月辛丑段志玄擊吐谷渾破之追奔八百
餘里去青海三十餘里吐谷渾驅牧馬而遁十二月丁
亥吐谷渾寇凉州己丑下詔大舉討吐谷渾上欲得李
靖為將為其老重勞之靖聞之請行上大悦十二月辛
丑以靖為西海道行軍大總管節度諸軍兵部尚書侯
君集為積石道刑部尚書任城王道宗為鄯善道涼州
都督李大亮為且末道岷州都督李道彦為赤水道利
州刺史高甑生為鹽澤道行軍總管并突厥契苾之衆
擊吐谷渾九年夏閏四月癸酉任城王道宗敗吐谷渾
於庫山吐谷渾可汗伏允悉燒野草輕兵走入磧諸將
以為馬無草疲瘦未可深入侯君集曰不然向者段志
玄軍還纔入鄯州虜已至其城下蓋虜猶全實衆為之
用故也今一敗之後鼠逃鳥散斥候亦絶君臣攜離父
子相失取之易於拾芥此而不乘後必悔之李靖從之
中分其軍為兩道靖與薛萬均李大亮由北道君集與
任城王道宗由南道戊子靖部將薛孤兒敗吐谷渾於
曼頭山斬其名王大獲雜畜以充軍食癸巳靖等敗吐
谷渾於牛心堆又敗諸赤水原侯君集任城王道宗引
兵行無人之境二千餘里盛夏降霜破邏真谷其地無
水人囓冰馬噉雪五月追及伏允於烏海與戰大敗之
獲其名王薛萬均薛萬徹又敗天柱王於赤海李大亮
敗吐谷渾於蜀渾山獲其名王二十人將軍執失思力
又敗之於居茹川李靖督諸軍經積石山河源至且末
窮其西境聞伏允在突倫川將奔于闐契苾何力欲追
襲之自選驍騎千餘直趨突倫川磧石乏水將士刺馬
血飲之襲破伏允牙帳斬首數千級獲雜畜二十餘萬
伏允脱身走俘其妻子侯君集等進逾星宿川至栢海
還與李靖軍合大寧王順隋氏之甥伏允之嫡子也為
侍子於隋久不得歸伏允立它子為太子及歸意常怏
怏會李靖破其國國人窮蹙怨天柱王順因衆心斬天
柱王舉國請降伏允帥千餘騎逃磧中十餘日衆散稍
盡為左右所殺國人立順為可汗壬子李靖奏平吐谷
渾乙卯詔復其國以慕容順為西平郡王號趉胡吕烏
甘豆可汗上慮順未能服其衆仍命李大亮將精兵數
千為其聲援李靖傳初吐谷渾寇邊帝謂侍臣曰李
靖能復起為帥乎靖往見房玄齡曰吾雖老尚堪一行
帝喜以為西海道行軍大總管任城王道宗侯君集李
大亮李道彦高甑生五總管兵皆屬軍次伏俟城吐谷
渾盡火其莽退保大非川諸將議春草未萌馬弱不可
戰靖决策深入遂踰磧石大戰數十多所殺獲殘其國
國人多降吐谷渾伏允愁促自經死靖更立大寧王慕
容順而還江夏王道宗傳吐谷渾寇邊李靖出崑丘
道詔與侯君集為靖副賊聞兵且至走嶂山數千里諸
將止獨道宗請窮追靖曰善道宗以單師進去大軍十日及
之吐谷渾據險殊死鬭道宗隂引千騎超山乘其後賊
驚遂大潰侯君集傳李靖討吐谷渾以君集為磧石
道行軍總管師次鄯州議所向君集曰王師已至而賊
不走險天贊我也若以精兵掩其不備彼不我虞必有
大利若遁阻山谷克之實難靖然其計簡銳士約齎深
入追及其衆於庫山戰破之進會大非川平其國薛
萬均傳為沃沮道行軍副總管李靖討吐谷渾軍次青
海萬均萬徹各以百騎行前卒與虜遇萬均單騎馳突
無敢當者還謂諸將曰賊易與復馳進擊斬數千級勇
蓋三軍追奔至積石山斬其將衆遂潰追至圖倫磧乃
還與靖會青海吐谷渾傳吐谷渾居甘松山之陽洮
水之西隋時其王慕容伏允號步薩鉢常寇邊太宗貞
觀八年遣使入貢未還即寇鄯州連歲遣名王入朝俄
寇涼州拘行人趙德楷九年詔靖擊之云云伏允走君
集道宗行空荒二千里達栢海上望積石山覽觀河源
伏允子斬天柱王舉國降
唐鹽澤道行軍總管敗叛羌
紀貞觀九年正月党項羌叛三月庚辰洮州羌殺刺史
孔長秀附吐谷渾乙酉總管高甑生敗之七月庚子副
總管劉德敏及羌人戰敗之
唐闊水道行軍總管敗吐蕃
紀貞觀十二年八月壬寅吐蕃寇松州侯君集為當彌
道行軍大總管率三總管兵伐之九月辛亥闊水道總
管牛進達及吐蕃戰于松州敗之(吐蕃本西羌屬蓋百五十種散居河湟洮)
(岷間)通鑑貞觀八年始遣使來朝上遣使撫慰吐蕃奉
表求昏上未許十二年弄讃發兵擊吐谷渾破党項白
蘭諸羌尋攻松州州叛歸之八月壬寅侯君集為大總
管甲辰牛進達闊水道劉蘭(一作簡)洮河道執失思力白
蘭道行軍總管將步騎五萬擊之吐蕃攻城十餘日進
達為先鋒九月辛亥掩其不備夜鏖其營敗之於松州
城下斬千餘級引退
唐交河道大總管破高昌俘獻紀功觀
德殿飲至
紀貞觀十三年十二月壬申侯君集為交河道大總管
以伐高昌十四年八月癸酉侯君集克高昌十二月丁
酉侯君集俘高昌王以獻侯君集傳高昌不臣拜交
河道行軍大總管出討其王麴文泰笑曰唐去我七千
里磧鹵二千里無水草冬風裂肌夏風如焚行賈至者
百之一安能致大兵乎吾且擊而虜之君集次磧口而
文泰死子智盛襲位進營柳谷候騎言國方葬君諸將
請襲之君集曰不可天子以高昌驕慢使吾恭行天罰
今襲人於墟墓間非問罪也於是鼓而前賊嬰城自守
遣諭之不下乃刊木塞塹引橦車毁其堞飛石如雨所
向無敢當因拔其城進圍都城初文泰與西突厥欲谷
設約有急相援及是欲谷設益懼智盛失援乃降高昌
平君集刻石紀功還高昌傳高昌王都交河城漢車
師前王廷也其田地城戊巳校尉所治也太宗即位其
王麴文泰獻玄狐裘貞觀四年文泰來朝禮賜甚厚求
預宗盟有詔賜氏李久之文泰與西突厥通凡西域朝
貢道其國咸見壅掠伊吾嘗臣西突厥至是内屬文泰
與葉護兵擊之帝下詔責其反覆召大臣冠軍阿史那
矩計事文泰不遣使長吏雍來謝罪初大業末華人
多奔突厥及頡利敗有逃入高昌者有詔護送文泰苛
留之又與西突厥乙毗設破焉耆三城焉耆王訴諸朝
帝遣虞部郎中李道𥙿問狀復遣使謝帝引責曰而主
數年朝貢不入無藩臣禮擅置官儗效百寮今歲首萬
君長悉為來而主不至我使人往文泰猥曰鷹飛于天
雉竄于蒿鼠安于穴猫遊于堂豈不甚快耶西域使者
入朝而主悉拘梗之明年我當發兵虜而國時薛延陀
可汗請為軍向道故民部尚書唐儉至延陀堅約帝復
下璽書示文泰禍福促使入朝文泰遂稱疾不至乃拜
侯君集為交河道大總管武衛將軍牛進達為行軍總
管率突厥契苾騎數萬討之十四年王師至磧石文泰
驚悸無它計發病死子智盛立君集奄攻田地城契苾
何力以前軍鏖戰是夜星墜城中明日拔其城虜七千
餘人中郎將辛獠兒以勁騎夜逼其都智盛以書遺君
集請赦罪君集令其面縛軍門智盛不答軍進填隍引
衝車毁其堞飛石如雨城中大震八月癸酉智盛等詣
軍門請改事天子君集使諭降辭未屈薛萬均勃然曰
當先取城小兒何足與語麾而進智盛伏汗流地曰惟
公命乃降君集分兵掠定凡三州五縣二十二城戶八
千口三萬馬四千先是國人謠曰高昌兵如霜雪唐家
兵如日月日月照霜雪幾何不殄滅捷書聞天子大喜
宴羣臣班賜策功披其地皆州縣之號西昌州旋又改
為西州更置安西都護府歲調千兵謫罪人以戍初文
泰以金厚餉西突厥欲谷設約有急為表裏使葉護屯
可汗浮圖城及君集至懼不敢發遂來降以其地為廷
州君集勒石紀功凱而旋十二月丁酉(本傳無月日)俘智盛
君臣獻觀德殿行飲至禮(左傳曰反行飲至舍爵策勲晉自城濮還飲至大賞)
大酺三日上得高昌樂工增九部樂為十部姜確傳
字行本高昌之役為行軍副總管出伊州距柳谷百里
依山造攻械增損舊法械益精其處有漢班超紀功碑
行本磨碑去古刻更刊頌陳國威靈與君集平高昌有
功璽書慰勞
唐朔州道行軍總管李世勣平薛延陀(鐵勒十)
(一部内屬告功太廟)
紀貞觀十五年十一月癸酉薛延陀寇邊兵部尚書李
世勣為朔州道行軍總管右衞大將軍李大亮為靈州
道行軍總管凉州都督李襲譽為凉州道行軍總管
以伐之十二月甲辰李世勣及薛延陀戰于諾真水敗
之十九年十二月己未薛延陀寇夏州左領軍執失思
力敗之二十年正月辛未夏州都督喬師望及薛延陀
戰敗之六月乙亥江夏郡王道宗李世勣伐薛延陀七
月辛亥李世勣及薛延陀戰敗之通鑑貞觀十五年
薛延陀真珠可汗聞上將東封謂其下曰天子封泰山
士馬皆從邊境必虚我以此時取思摩如拉朽耳乃命
其子大度設發同羅僕骨回紇靺鞨霫等兵合二十萬
度漠南屯白道川據善陽嶺以擊突厥俟利苾可汗不
能禦帥部落入長城保朔州遣使告急十一月癸酉上
命營州都督張儉帥所部騎兵及奚霫契丹壓其東境
以尚書李世勣為朔州道行軍總管將兵六萬騎千二
百(傳云三千)屯朔方右衛大將軍李大亮為靈州道行軍總
管將兵四萬騎五千屯靈武右屯衛將軍張士貴將兵
一萬七千為慶州道行軍總管出雲中凉州都督李襲
譽為凉州道行軍總管出其西諸將辭行上戒之曰薛
延陀負其強盛踰漠而南行數千里馬已疲瘦凡用兵
之道見利速進不利速退薛延陀不能掩思摩不備急
擊之思摩入長城又不速退吾已敕思摩燒薙秋草彼
糧糗日盡野無所獲頃候者來云其馬齧林木枝皮略
盡卿等當與思摩共為掎角不須速戰候其將退一時
奮擊破之必矣十二月己亥薛延陀遣使入見請與突
厥和親甲辰李世勣敗薛延陀於諾真水初薛延陀擊
西突厥沙鉢羅及阿史那社尒皆以步戰取勝及將入
寇乃大教步戰使五人為伍一人執馬四人前戰戰勝
則授以馬追奔於是大度設將三萬騎逼長城欲擊突
厥而思摩已走知不可得遣人登城罵之會世勣引唐
兵至塵埃漲天大度設懼將其衆自赤柯濼北走世勣
選麾下及突厥精騎六千自直道邀之踰白道川追及
於靑山大度設走累日至諾眞水勒兵還戰陳亘十里
突厥先與之戰不勝還走大度設乘勝追之遇唐兵薛
延陀萬矢俱發唐馬多死世勣命士卒皆下馬執長矟
直前衝之薛延陀衆潰副總管薛萬徹以數千騎收其
執馬者薛延陀失馬不知所向為唐兵縱擊斬首三千
餘級捕虜五萬餘人大度設脫身走萬徹追之不及其
衆至漠北直大雪人畜凍死者什八九(延陀能以術禬神致雪及是反)
(自敝)李世勣還軍定襄突厥思結部落居五臺者叛走州
兵追之會世勣軍還夾擊悉誅之丙子薛延陀使者辭
還上謂之曰吾約汝與突厥以大漠為界有相侵者我
則討之汝自恃其強踰漠攻突厥李世勣所將纔數千
騎耳汝已狼狽如此歸語可汗凡舉措利害可善擇其
宜李世勣傳薛延陀子大度設以八萬騎侵李思摩
詔世勣為朔方道行軍總管將輕騎六千擊度設青山
斬名王一俘口五萬其後(二十年)延陀部落叛詔將二百
騎發突厥兵討之大戰烏德鞬山破之可汗咄摩支遁
入荒谷磧北遂定薛萬徹傳萬徹率數百騎為先鋒
繞擊賊後虜遂潰斬三千級獲馬萬五千薛延陀傳
延陀姓一利咥氏先與薛種雜居後滅延陀部有之號
薛延陀在鐵勒部最雄張太宗方圖頡利貞觀三年遣
使齎詔書鼓纛冊拜其王夷男為真珠毗伽可汗夷男
遣使謝歸方物乃建牙鬱督軍山地大衆附於是回紇
諸部皆伏屬其弟統特勒入朝帝以精刀寶鞭賜之曰
下有大過者以吾鞭鞭之夷男以為寵頡利可汗之滅
塞隧空荒夷男率其部稍東保都尉鞬山獨邏水之隂
蓋古匈奴地也勝兵二十萬以二子大度設突利失分
將之號南北部貞觀七年帝恐後強大為患欲産其禍
乃下詔拜其二子皆為小可汗(十二年九月癸亥)十五年帝以
李思摩為可汗始度河牙於漠南夷男惡之未發聞帝
幸洛陽將封太山夷男與其下謀曰(云云同通鑑)斬首數千
級獲馬萬五千大度設亡去會雪甚衆踣死者十八始
延陀能以術禬神致雪冀困勣師及是反自敝云十六
年(九月)遣使謝罪請昏許之納貢後時乃下詔絶昏(十七年閏)
(六月)十九年(九月壬申)夷男死嫡子拔灼自立為多彌可汗方
是時王師猶在遼即寇邊帝遣江夏王道宗屯朔州薛
萬徹阿史那社尒屯勝州薩孤吳仁屯靈州執失思力
與突厥掎角塞下虜知有備乃去(紀云十二月己未寇夏州執失思力敗之)
拔灼多殺父時貴人國人不安而阿波設與唐使者遇
於靺鞨東鄙小戰不利還怖國人曰唐兵至矣衆大擾
諸部遂潰二十年(六月)多彌可汗以十餘騎遁去依阿史
那時健俄為回紇所殺衆五六萬奔西域立真珠毗伽
可汗昆弟子咄摩支號伊特勿失可汗遣使上言願保
鬱督軍山帝詔兵部尚書崔端禮與李勣慰安之俾定
其國帝恐卒為患詔勣等曰降則撫之叛則擊之勣至
咄摩支駭隂欲拒戰好言乞降勣縱兵擊斬五千餘級
遂滅其國咄摩支聞天子使者蕭嗣業在回紇身詣嗣
業乞降入朝(七月)拜右武衞將軍帝以延陀滅欲并契苾
等降之復遣道宗率阿史那社尒等分部窮討帝幸靈
州(八月己巳幸庚辰次涇州)節度諸將於是鐵勒十一部皆請歸命
天子請吏内屬(九月甲辰請上號為可汗)道宗等經磧擊延陀餘衆
阿波達干斬首千餘級逐北二百里萬徹抵北道諭降
回紇諸酋虜所遣使踵及帝行在凡數千人帝剖其地
為州縣北荒遂平告功太廟(八月壬申)賜酺三日二十二年
餘部叛以右領軍大將軍執失思力伐於金山討平之
八月辛未(九月敗之)靈州勒石見後
唐西州道行軍大總管郭孝恪平焉耆
紀貞觀十八年八月壬子安西都護郭孝恪為西州道
行軍總管以伐焉耆九月辛卯郭孝恪及焉耆戰敗之
通鑑貞觀十八年焉耆貳於西突厥大臣屈利啜為
其弟娶焉耆王女由是不朝貢安西都護郭孝恪請討
之詔以孝恪為西州道行軍總管帥步騎三千出銀山
道以擊之會焉耆王弟頡鼻兄弟三人至西州孝恪以
頡鼻弟栗婆凖為鄉導焉耆城四面皆恃險而不設備
孝恪倍道兼行夜至城下浮水而渡比曉登城執其主
突騎支獲首虜七千級留栗婆凖權國事而還孝恪去
三日屈利啜引兵救焉耆不及執栗婆凖以勁騎五千
追孝恪至銀山孝恪還擊破之追奔數十里五月辛卯
上謂侍臣曰孝恪近奏稱八月十一日往擊焉耆二十
日應至必以二十日破之朕計其道里使者今日至矣
言未畢驛騎至突厥屈利啜使其吐屯攝焉耆王遣使
上貢上數之曰我發兵擊得焉耆汝何人而據之吐屯
懼反其國焉耆立栗婆凖從父兄薛婆阿支為王冬十
月郭孝恪鏁焉耆王突騎支及其妻子詣行在敕宥之
丁巳上謂太子曰焉耆王不求賢輔不用忠謀自取滅
亡係頸束手漂搖萬里以此思懼可知矣焉耆傳焉
耆國直京師七千里太宗貞觀七年其王突騎支遣使
來朝會西突厥臣屈利啜為弟娶突騎支女遂相約為
輔車勢不朝貢安西都護郭孝恪請討之云云俄而邊
遽以捷布聞囚突騎支及妻子送洛陽有詔赦罪屈利
啜以兵救焉耆屈利啜囚栗婆凖更使吐屯攝王遣使
以告帝曰焉耆我所下爾乃王之耶吐屯懼不敢王立
突騎支弟婆伽利為王以其地為焉耆都督府郭孝
恪傳初王師滅高昌詔以所虜焉耆生口還焉耆王王
叛歸欲谷没可汗孝恪請擊之即拜西州道行軍總管
率步騎三千出銀山道夜襲虜其王龍突騎支帝悦降
璽書褒勞
唐右武候將軍破松林蠻
通鑑貞觀二十二年四月丁巳右武候將軍梁建方擊
松外蠻(紀云松州蠻)破之初巂州都督劉伯英上言松外諸
蠻暫降復叛請討之以通西洱天竺之道敕建方發巴
蜀十二州兵討之蠻酋雙含帥衆拒戰建方敗之殺獲
千餘人(南蠻傳云殺獲十餘萬)羣蠻懾竄建方遣使諭以利害皆
來歸附前後至者七十部戶十萬九千三百因遣使詣
西洱河其酋楊盛大駭使者諭以威信遂請降建方振
旅還(傳云西洱河首領楊同松外首領蒙羽入朝)
唐右衞率府長史破天竺吐蕃獻俘
通鑑貞觀二十二年五月庚子王玄策擊中天竺王阿
羅那順大破之吐蕃傳王玄策使西域為中天竺所
鈔弄贊發精兵從玄策破之來獻俘西域傳天竺漢
身毒國也居葱領南分五天竺幅員三萬里隋煬帝時
遣裴矩通西域獨天竺不至武德中浮屠玄奘至其國
王尸羅逸多召見曰而國有聖人出作秦王破陣樂試
謂我言其為人玄奘粗言太宗神武平禍亂四夷賓服
狀王喜貞觀十五年自稱摩伽陀王遣使上書帝命梁懷
璥持節慰撫復遣使入朝詔李義表報之復獻火珠鬱
金菩提樹二十二年四月遣右衛率府長史王玄策使
其國蔣師仁為副未至尸羅逸多死國人亂其臣那伏
帝阿羅那順自立發兵拒玄策從騎纔數十不能勝皆
没遂剽諸國貢物玄策挺身奔吐蕃西鄙檄召鄰國兵
吐蕃以兵千人來泥娑羅以七千騎來玄策部分進戰
破和羅城斬首三千溺死萬人阿羅那順委國走合散
兵復陳師仁禽之俘斬千計餘衆奉王妻息阻乾陀衞
江師仁擊之大潰獲其妃王子虜男女萬二千人城邑
降者五百八十所玄策執阿羅那順獻闕下有司告宗
廟(東天竺王尸鳩摩送牛馬三萬餽軍)
唐崑丘道行軍大總管阿史那社尒俘龜兹勒
石紀功紫微殿受俘(破處月處密二部)
紀貞觀二十一年十二月戊寅左驍騎大將軍契苾何
力為崑丘道行軍大總管率三總管兵以伐龜兹二十
二年十月己巳阿史那社尒及龜兹戰敗之閏十二月
執其王二十三年正月辛亥阿史那社尒俘龜兹王以
獻阿史那社尒傳貞觀二十一年以崑丘道行軍大
總管與契苾何力郭孝恪楊弘禮李海岸等五將軍發
鐵勒十三部及突厥騎十萬討龜兹師次突厥擊處密
真敗之入自焉耆西兵出不意龜兹震恐進屯磧石去
王城三百里社尒先遣伊州刺史韓威以千騎先進將
軍曹繼叔次之至多褐城與王遇其將羯獵顛兵五萬
拒戰威佯却王見威兵少麾而進威退與繼叔合還戰
大破之追奔八十里社尒因拔都城王輕騎遁社尒率
精騎追躡行六百里王據大撥換城嬰險自固社尒攻
凡四十日擒其王并下五大城降者七十餘城宣諭威
信莫不歡服刻石紀功而還龜兹傳高祖受禪王蘇
伐勃駃遣使入朝會死子蘇伐疊立貞觀四年獻馬太
宗賜璽書撫慰後臣西突厥郭孝恪伐焉耆乃遣兵與
影援自是不朝貢蘇伐疊死弟訶黎布失畢立二十一
年兩遣使朝貢然帝怒其佐焉耆叛議討之是夜月食
昴詔曰月刑兆也星胡分數且終乃以阿史那社尒為
崑丘道行軍大總管契苾何力副之率安西都護郭孝
恪司農卿楊弘禮左武衛將軍李海岸等發鐵勒十三
部兵十萬討之社尒分五軍掠其北執焉耆王阿那支
龜兹大恐酋長皆弃城走社尒次磧石敗其兵進將圍
之王引突騎西走城遂拔孝恪居守沙州刺史蘇海政
行軍長史薛萬備以精騎窮躡六百里王計窮保撥換
城社尒圍之閱月執王及其將羯獵顛(二十二年閏月丁丑)而其
相那利夜逸以西突厥并國人萬餘來戰郭孝恪死之
倉部郎中崔義起募兵戰城中繼叔威助之斬首三千
級那利敗裒亡散復振還襲王師右驍衞將軍曹繼叔
乘之斬八千級那利走或執以詣軍社尒凡破五大城
諭降小城七百餘男女數萬西域震懼立王弟葉護王
其國勒石紀功而還書聞帝喜宴紫微殿見羣臣從容
曰朕嘗言之高官厚秩士大夫樂也戰無前敵將帥樂
也四海寧一帝王樂也朕今樂矣遂徧觴羣臣社尒執
訶黎布失畢及那利羯獵顛獻太廟(二十三年正月辛亥)帝受俘
紫微殿(壬子)責其罪謂羣臣皆頓首伏以布失畢為左武
衛中郎將始徙安西都護於其都統于闐碎葉疏勒號
四鎮張昌齡傳為崑丘道記室平龜兹露布為世所
稱楊弘禮傳為副總管破處密殺焉耆王降馺支部
獲龜兹于闐王凱旋通鑑二十二年三月甲午上謂
侍臣曰今崑丘行師處月處密二部每懷首鼠必先授
首九月庚辰社尒擊處月處密二部破之餘衆降薛
萬備至于闐勸伏闍信入見天子乃隨使者來會
漢長羅侯常惠攻龜兹斬姑翼
玉海卷一百九十
