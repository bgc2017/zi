卷八十一
玉海卷八十一
宋王應麟撰
車服
冕服
上古衣毛而冒皮後世聖人易以絲麻染帛以作五
采成以為服作冠冕纓蕤以為首飾
昔帝冕旒冕服黼黻大帶
大戴禮五帝德黃帝黼黻(黼取其斷黻取其辨)衣大帶黼裳乘龍
扆雲以順天地之紀禮記正義世本云黃帝造旃冕
(世本又云黃帝作冕宋仲子云冕冠之有旒者)黃帝以来以羽皮為冠黃帝之
後乃用布帛通典黃帝造冕旒始用布帛黃帝作冕
垂旒目不邪觀也充纊耳不聽讒言也(宋均曰通帛為旃冕冠之有旒)
(應劭曰周始垂旒)外紀黃帝作冕垂旒充纊為衣玄裳黃旁
觀翬翟草木之華乃染五色為文章以表貴賤漢歷
志黃帝始垂衣裳有軒冕之服注軒車冕服家語黃
帝始垂衣裳作為黼黻韓詩外傳黃帝服黃衣戴黃
冕致齋於宫鳳乃蔽日而至三禮圖黃帝戴黃冕(見太)
(平御覽)淮南子伯余初作衣注黃帝臣世本曰伯余作
衣裳
易繫辭黃帝堯舜垂衣裳而天下治蓋取諸乾坤(以辨貴賤)
乾尊坤卑之義(周禮疏冕服皆玄衣纁裳取乾坤者乾為天色玄坤為地色黃但土無正位託於南方火赤)
色赤與黃為纁色故以纁(王制疏玄衣法天黃裳法地易坤六五黃裳元吉是也衣裳從黃帝以来而有也)
(虞氏以来其裳用纁)後漢輿服志聖人觀翬翟之文榮華之色
乃染帛以效之始作五采成以為服見鳥獸有冠角&KR0971;
胡之制遂作冠冕纓蕤以為首飾凡十二章黃帝堯舜
垂衣裳而天下治蓋取諸乾巛乾巛有文故上衣玄下
裳黃春秋正義冕俛也後高前下有俛俯之形蓋以
在位者失於驕矜欲令位彌高而志彌下故制此服令
貴者下賤
黃帝衮龍頌
見頌類
堯黃收純衣黼衣舜袗衣絺衣太古
冠冕圖
大戴禮五帝德曰高辛黃黼黻衣執中而獲天下帝堯
黃黼黻衣丹車白馬史記帝堯者放勲其仁如天其
知如神就之如日望之如雲富而不驕貴而不舒黃收
純衣彤車乘白馬注裴駰按太古冠冕圖云夏名冕曰
收禮記曰野夫黃冠鄭玄曰純衣士之祭服六韜昔
帝堯王天下黼衣絓履不弊盡不更為也(太平御覽)孟子
舜為天子被袗衣鼓琴注袗畫也畫衣黼黻絺繡也
子華子舜游於巖廊之上被袗衣而鼓五絃之琴史
記堯乃賜舜絺衣與琴後漢書戴黃屋服絺衣注引
韓子曰堯冬日鹿裘夏日葛衣絺葛也
唐虞齊冠
郊特牲(冠義同)始冠之(三加先加)緇布之冠也太古冠布齊則
緇之注唐虞以上曰大古三代改制齊冠不復用也疏
太古無飾緇布冠無緌(其緌孔子曰未之聞)唐虞既用之為齊冠
三代改唐虞之制齊冠不復用之詩都人士緇撮注云
緇布冠(士冠禮注緇布冠今小吏冠其遺象也三服謂緇布冠皮弁爵弁也)玉藻始冠
緇布冠(本太古)自諸侯下達冠而敝之可也玄冠朱組纓
(委貌也)天子之冠也緇布冠繢緌諸侯之冠也(皆始冠之冠)玄
冠丹組纓諸侯之齊冠也(齊時所服)玄冠綦組纓士之齊冠
也文選任彦升策秀才文採三王之禮冠履粗分
舜冕服十二章虞夏天子服
周禮司服注古天子冕服十二章舜欲觀焉書益稷
帝曰予欲觀古人之象日月星辰山龍華蟲作會(疏云六者)
(畫於上衣)宗彝藻火粉米黼黻絺繡(鄭氏曰絺讀為繭謂刺以為繡疏六者繡於下)
(裳)疏自日月至黼黻凡十二章天子以飾祭服繡與繪
各有六衣用繪裳用繡王者制作皆以十二象天數也
以五采彰施于五色作服汝明注欲觀示法象之服制
天子服日月而下諸侯自龍衮而下至黼黻士服藻火
大夫加粉米上得兼下下不得僭上作尊卑之服汝明
制之疏衮冕以龍為首龍首卷然故以衮為名臯陶
謨天命有德五服五章哉注天子諸侯卿大夫士之服
尊卑采章各異所以命有德(周禮疏書五服五章哉鄭注云十二也九也七也五)
(也三也予欲觀古人之象注云此十二章天子備有公自山而下)舜典車服以庸注
諸侯功成則賜車服以表顯其能用子華子舜畫日
月於太常備十有二章黼黻玄黃爛如也王制制三
公一命卷若有加則賜不過九命次國之君不過七命
小國不過五命注三公八命復加一命則服龍衮與王
者之後同多於此則賜非命服也虞夏之制天子服有
日月星辰周禮曰諸公之服自衮冕而下如王之服正
義論三公以下次國小國之君爵命之數此禮緯九賜
之衣服與宗伯再命受服不同三公一命卷謂周制也
周以前則山在衮上(詩正義曰衮是龍之状)管子堯舜之王所
以化海内者北用禺氏之玉南貴江海之珠令諸侯之
子將委質者皆以雙虎之皮為裘卿大夫豹飾列大夫
豹幨
服所以象德服是服者必全是德一德不備不足以臨
民故觀其象必惕然三省焉被其象思其義行其德夫
豈致飾以華其躬寓數以示等威而已
虞服韍魯四代服
明堂位有虞氏服韍夏后氏山商火周龍章凡四代之
服魯兼用之注韍冕服之韠也舜始作之以尊祭服禹
湯至周增以畫文後王彌飾也山取仁可仰火取其明
龍取變化天子備焉諸侯火而下卿大夫山士韎韋而
已正義易困九二朱韍方来利用享祀是為祭服也(徐廣)
(曰漢明帝復制韍天子赤皮蔽膝魏晉用絳紗為之)詩箋芾太古蔽膝之象(以韋)
(為之)正義曰太古伏羲時也後王為芾象之易乾鑿度注
古者田漁而食因衣其皮先知蔽前後知蔽後後王易
之以布帛而猶存其蔽前重古道不忘本韍韠俱是蔽
膝之象其制則同但尊祭服異其名耳
舜冠禹冠
通典成王問周公曰舜之冠何如焉曰古之人有帽而
句領荀子哀公篇魯哀公問舜冠於孔子孔子不對
三問不對哀公曰寡人問舜冠於子何以不言也曰古
之王者有務而拘領者也其政好生而惡殺焉是以鳳
在列樹麟在郊野烏鵲之巢可俯而窺也君不此問而
問舜冠所以不對也注務讀為冒拘與句同曲領也言
雖冠衣拙朴而行仁政尚書大傳古人衣上有冒而
句領者康成注言在德不在服也古人三皇時也冒覆
頂也句領繞頸也禮正服方領淮南子禹之趨時冠
挂而不顧履遺而不取(見崔駰傳注)
虞皇周冕朝服繁露
王制虞皇而祭(通典云其制無文蓋爵弁之類也)深衣養老夏收而祭
燕衣而養老殷人冔而祭縞衣而養老周人冕而祭玄
衣而養老(又内則同)注皇冕屬也畫羽飾焉(疏周禮有設皇邸有皇舞皆為)
(鳳皇之字鳳羽五采)凡冕屬其服皆玄上纁下有虞氏十二章周
九章夏殷未聞凡養老之服皆其時與羣臣燕之服虞
氏質深衣而已夏改尚黑而黑衣裳殷尚白而縞衣裳
周兼用之玄衣素裳其冠則弁追章甫委貌也諸侯以
天子之燕服為朝服玉藻天子玄端而朝日聽朔(注端)
(當作冕)諸侯玄端以祭朝服以日視朝於内朝(注朝服玄端素裳也)
周書王會成王之會天子南面立絻無繁露(繁露絻之所垂)
(也)朝服八十物搢珽唐叔荀叔周公在左太公望在右
皆絻亦無繁露朝服七十物搢笏堂下之左唐公虞公
立焉堂下之右殷公夏公立焉皆南面絻有繁露朝服
五十物皆搢笏相者太史魚行人皆朝服有繁露堂下
之東西郭叔掌菉幣絻有繁露(注此服名因於殷非周制也)
禹黻冕
論語禹致美乎黻冕鄭注黻祭服之衣冕其冠也六冕
皆是集注黻蔽膝也以韋為之禹貢荆州厥篚玄纁
璣組兖州篚織文徐州篚玄纖縞豫州篚纖纊
夏毋追收殷章甫冔周委貌弁
商黻衣
郊特牲委貌周道也章甫殷道也毋追(音牟堆)夏后氏之
道也(注常所服以行道之冠或謂委貌為玄冠)周弁殷冔夏收(齊所服而祭)三王
共皮弁素積(所不易於先代)質不變正義三代俱用緇布而其形
殊士冠禮(同)注委安也以安正容貌章明也毋發聲
也追猶堆也弁名出於槃所以自光大冔名出於幠所
以自覆飾收所以收歛髮其制未聞(天官追師注司農云追冠名士)
(冠禮記曰牟追夏后氏之道也追師掌冠冕之官)王制(見後)儒行孔子長居
宋冠章甫之冠正義用殷禮詩文王常服黼冔注冔
殷冠也夏后氏曰收周曰冕正義冬官繢人云白與黑
謂之黼周冕無繢繡之飾則殷冔亦不以黼為飾黼自
衣服之所有舉一章而表之耳郊特牲及士冠禮皆云
周弁殷冔夏收故知冔殷冠也既以冔為殷冠更取二
代以明之彼云周弁此云冕者以周自大夫以上祭服
皆用冕書太甲中伊尹以冕服奉嗣王歸于亳正義
冕是在首之服冠内之别名冠是首服之大名故傳以
冠為冕王制云殷人冔而祭大雅云常服黼冔冔是殷
之祭冠今云冕者蓋冕為通名說命中惟衣裳在笥
金縢王與大夫盡弁注皮弁質服以應天左傳劉
定公曰弁冕端委晏平仲端委立虎門大伯端委治周
禮國語晉侯端委入武宫董安于曰端委以随宰臣
論語公西華曰端章甫注端玄端服章甫禮冠通
典夏以牟追以收殷章甫或以冔形制並無文後漢
志委貌冠皮弁冠同制長七寸高四寸制如覆杯前廣
後銳所謂夏之毋追殷之章甫者也爵弁廣八寸長尺
二寸如爵形前小後大所謂夏收殷冔者也注詩云常
服黼冔書曰王與大夫盡弁石渠論玄冠朝服戴聖曰
玄冠委貌也(士冠禮注同)朝服布上素下緇帛帶素韋韠白
虎通曰素積者積素以為裳也獨斷曰上古皆以布中
古以絲(見後)三禮圖曰舊圖云委貌進賢冠其遺象也
漢志委貌與皮弁冠同制案張鎰圖諸侯朝服之玄冠
士玄端之玄冠諸侯之冠弁此三冠與周天子委貌形
制相同則與進賢之遺象皮弁之同制者遠相異也梁
正因阮氏之本而圖委貌與前三法形制又殊按王制
疏與舊圖云周弁殷冔夏收三冠之制相似而微異俱
以三十升布漆為之皆廣八寸長尺六寸前圓後方無
旒周赤而微黑如爵頭然前小後大殷冔黑而微白前
小後大收純黑亦前小後大三冠下皆有收(如笠下收)案士
冠禮注其制之異未聞謂夏殷禮亡其制與周異同未
聞故下不圖夏殷二冠之象章甫是殷之行道之冠冔
是殷之祭冕梁正等云章甫亦名冔誤也五經通義
曰禮器曰冕冠長六寸廣八寸員前冕緇布在上五采
組十二旒夏殷之冕如周制其旒色異夏冕黑白赤組
旒殷冕黑黃青組旒韋孟詩曰豕韋黼衣朱黻以翼
大商注黼衣衣上畫斧形白黑為采朱黻上廣一尺下
廣二尺長三尺以皮為之古者上公服之
夏殷龍衮
禮器(見周衮冕)疏德多則文備故天子龍衮諸侯以下又稍
少也然周禮上公亦衮侯伯鷩子男毳孤卿絺大夫玄
士爵弁玄衣纁裳今言諸侯黼大夫黻雜明夏殷禮也
但夏殷衣有日月星辰山龍今云龍衮舉多文為首耳
日月之文不及龍也朱綠藻十有二旒亦夏殷也周藻
五采也十二謂旒數諸侯九以下亦夏殷也周家旒數
随命數又士但爵弁無旒
武王端冕
學記疏武王踐阼以下皆大戴禮武王踐阼篇也云端
冕者謂衮冕也其衣正幅與玄端同皇氏云武王端冕
謂衮冕也(樂記魏文侯端冕謂玄冕也師尚父亦端冕案大戴禮無此文)
周大裘冕良裘功裘
春官司服(中士二人)掌王之衣服辨其名物與其用事王之
吉服祀昊天上帝則服大裘而冕祀五帝亦如之注司
農云大裘羔裘也(無章以黑羊皮為之冕即玄冠無旒之冕)六冕之用大裘最尊
天官司裘(中士二人下士四人)掌為大裘以供王祀天之服(司農云大)
(裘黑羔裘服以祀天示質)中秋獻良裘(司農云王所服也玄謂良裘玉藻所謂黼裘與)季秋
獻功裘(人功微麤謂狐青麛裘之屬司農云卿大夫所服)夏官節服氏郊祀
裘冕二人執戈弁師注大裘之冕無旒(三禮圖黑羔裘其冕無旒)
(亦玄表纁裏鄭志大裘之上又有玄衣與裘同色但無文采裘下有裳纁色)冬官裘氏(闕)
(攻皮之工)玉藻唯君有黼裘以誓省(當為獮)大裘非古也(大裘)
(羔裘也黼裘以羔與狐白雜為黼文)君衣狐白裘錦衣以裼之(諸侯之服也)天子
狐白之上衣皮弁服與(晏子春秋景公時天雨雪公被狐白之裘)月令孟冬天子始
裘家語天子大裘以黼之被裘象天注為黼文荀
子郊之麻絻注大裘而冕詩羔羊注大夫羔裘以居
鄭風羔裘豹飾(䟽君用純物臣袖飾以異皮)唐風羔裘豹袪三禮
義宗鄭詩美緇衣之宜唐詩刺羔裘之失
周五冕六冕衮冕冕服九章
春官司服(中士二人)享先王則衮冕注六服同冕者首飾尊
也鄭司農云衮卷龍衣也玄謂書曰予欲觀古人之象
日月星辰山龍華蟲作會宗彝藻火粉米黼黻絺繡古
天子冕服十二章舜欲觀焉華蟲五色之蟲(書注雉也)畫繢
之事曰鳥獸蛇雜四時五色以章之謂是也王者相變
至周以日月星辰畫於旌旗所謂三辰旗旂昭其明也
而冕服九章登龍於山登火於宗彝尊其神明也九章
初一曰龍次二曰山三華蟲四火五宗彝皆畫以為繢
六藻七粉米八黼九黻皆絺以為繡則衮之衣五章裳
四章凡九也凡冕服皆玄衣纁裳衮冕十二旒(易氏謂鄭說不)
(然天子之制無非備物十二冕旒與衣裳一也)疏鄭注禮記曰卷俗讀其通則
曰衮故先鄭衮卷并言之九章初一曰龍至凡九也此
無正文並鄭以意解之衣是陽從竒數裳是隂從耦數
注云王受諸侯朝覲於廟則衮冕疏案覲禮云天子衮
冕負黼扆節服氏云祭祀朝覲衮冕六人維王之太常
注服衮冕者從王服公之服自衮冕而下如王之服
注自公之衮冕至卿大夫之玄冕皆其朝覲天子及助
祭之服諸侯非二王後皆玄冕而祭於已疏上得兼下
下不得僭上也魯雖得與天子同惟在周公文王廟中
得用衮冕夏官弁師(下士二人)掌王之五冕皆玄冕朱裏
綖紐五采繅十有二就皆五采玉十有二玉笄朱紘注
冕服有六而言五冕者大裘之冕蓋無旒不聯數也延
冕之覆在上是以名焉紐小鼻在武上笄所貫也今時
冠卷當簪者廣袤以冠縰其舊象與繅雜文之名也五
采絲為之繩垂於延之前後各十二所謂邃延也就成
也繩之每一帀而貫五采玉十二斿則十二玉也每就
間蓋二寸朱紘以朱組為紘也紘一條屬兩端於武(玉笄)
(所以貫朱紘所以結)衮衣之冕十二斿則用玉二百八十八鷩衣
之冕繅九斿用玉二百十六毳衣之冕七斿用玉百六
十八希衣之冕五斿用玉百二十玄衣之冕三斿用玉
七十二疏凡冕體周禮無文叔孫通作漢禮器制度取
法於周今還取彼以釋之案彼文凡冕以版廣八寸長
尺六寸以上玄下朱覆之乃以五采繅繩貫五采玉垂
於延前後謂之邃延故玉藻云天子玉藻前後邃延龍
卷以祭弁師所掌冕以旒為主祭天用大裘取質其冕
亦當無旒故此不數之唯有五冕爵弁前後平則得弁
稱冕則前低一寸餘得冕名冕俛也以低為號以玉笄
貫之又以組為紘仰屬結之五冕旒皆十二玉十二旒
據衮冕而言旒各十二玉前後二十四旒故用二百八
十八(易氏曰春官司服玉之服冕有六夏官弁師獨言五冕者蓋大裘之冕所以祀天天道尚質故大裘)
(無文其冕無旒即節服氏所謂裘冕弁師所掌惟衮冕以下而已)諸侯之繅斿九就
瑉玉三采其餘如王之事繅斿皆就玉瑱玉笄注侯當
作公三采朱白蒼其餘謂延紐皆玄覆朱裏與王同也
出此則異繅斿皆就皆三采也每繅九成則九斿也公
之冕用玉百六十二玉瑱塞耳者疏經云九就上公以
九為節王不言玉瑱互見為義節服氏祭祀朝覲衮
冕六人維王之太常左傳桓二年臧哀伯曰衮冕黻
珽帶裳幅舄衡紞紘綖昭其度也注衮畫衣也冕冠也
黻韋韠所以蔽膝衡維持冠者紞冠之垂者紘纓從下
而上者綖冠上覆疏畫衣謂畫龍於衣祭服玄衣纁裳
詩稱玄衮是玄衣而畫以衮龍衮之言卷也謂龍首卷
然禮注詩箋云衣繢而裳繡覲禮注云上公衮無升龍
天子有升龍有降龍是衮有度也冕則公自衮以下侯
伯自鷩以下是冕有度也黼則諸侯火以下卿大夫山
是黻有度也衮鷩裳四章毳希裳三章是裳有度也君
五色臣三色是紞有度天子朱諸侯青是紘有度杜數
九文不取宗彝與鄭異昭二十五年子太叔曰為九
文六采五章以奉五色注九文山龍華蟲藻火粉米黼
黻也傳曰火龍黼黻昭其文也疏周世衮冕九章傳唯
言四章者略以明義禮器禮有以文為貴者天子龍
袞諸侯黼大夫黻士玄衣纁裳天子之冕朱綠藻十有
二旒諸侯九上大夫七下大夫五士三此以文為貴也
注此祭冕服也朱綠似夏殷禮也周禮天子以五采繅
玉藻天子玉藻十有二旒前後邃延龍卷而祭注畫
龍於衣正義藻謂雜采之絲繩以貫於玉以玉飾藻故
云玉藻天子前之與後各有十二旒垂而深邃以延覆
冕上故云前後邃延龍卷以祭者卷謂卷曲畫此龍形
卷曲於衣以祭宗廟注云天子齊肩者天子之旒十有
二就每一就貫以玉就間相去一寸旒長尺二寸故垂
而齊肩諸侯以下各有差降九玉者九寸七玉者七寸
以下皆依旒數旒垂五采玉依飾射侯之次從上而下
初以朱次白次蒼次黃次玄既貫徧周而復始其三采
者先朱次白次蒼二色者先朱後綠皇氏沈氏並為
此說至漢明帝時用曹褒之說皆用白旒珠與古異
卷字司服及覲禮皆作衮郊特牲祭之日王被衮
以象天注謂有日月星辰之章此魯禮也周禮服大
裘魯侯之服自衮冕而下也戴冕璪十有二旒則
天數也注天數不過十二覲禮天子衮冕負斧依
周書世俘解云玉服衮衣詩采菽又何予之玄
衮及黼注玄衮卷龍也白與黑謂之黼箋云玄衣而
畫以衮龍黼黼黻謂絺衣也韓奕玄衮赤舄九
罭衮衣繡裳注衮衣卷龍也箋云上公之服(釋文六冕之第)
(二者)三禮圖云周天子吉服有九冕服六弁服三(孔疏)
(引弁師止言玄朱不言所用之物論語云麻冕禮也蓋以布衣版上玄下纁取天下之色)論語
服周之冕注冕禮冠周之禮文而備集注曰周冕有
五祭服之冠也冠上有覆前後有旒黃帝以來已有
之制度儀等至周始備然其為物小而加於衆體之上
故雖華而不為靡雖費而不及奢夫子取之以為文而
得其中也
周鷩冕毳冕希冕玄冕
春官司服享先公饗射則鷩冕祀四望山川則毳冕祭
社稷五祀則希冕祭羣小祀則玄冕公之服自衮冕而
下如王之服侯伯之服自鷩冕而下如公之服子男之
服自毳冕而下如侯伯之服孤自希冕而下如子男卿
大夫自玄冕而下如孤注鄭司農云鷩裨衣毳罽衣也
玄謂鷩畫以雉謂華蟲也其衣三章裳四章凡七也(冕九)
(旒)毳畫虎蜼謂宗彝也衣二章裳二章凡五也(冕七旒)希
刺粉米無畫也衣一章裳二章凡三(冕五旒)玄者衣無文
裳刺黻而已是之謂玄焉(冕三旒)凡冕服皆玄衣纁裳(詩大)
(車毳衣如菼注大夫之服毳冕)弁師諸侯及孤卿大夫之冕各以其
等為之注繅旒如其命數侯伯繅七就用玉九十八子
男五就用玉五十繅玉皆三采孤四就用玉三十二三
命之卿三就用玉十八再命之大夫再就用玉八繅玉
皆朱綠一命之大夫冕而無旒士變冕為爵弁其皮弁
韋弁之會無結飾疏無旒之冕與爵弁不殊但前低一
寸餘故亦得冕名(左傳成一年公會晉師賜三帥先路一命之服司馬司空受二命之服襄)
(十九年公享六卿賜之三命之服軍尉司馬司空受一命之服二十六年鄭伯賜子展先路三命之服子産次)
(路再命之服注蓋請之於王)左傳成十六年晉侯請于王以黻冕
命士會(希冕也)荀子天子山冕諸侯玄冠大夫禆冕士
韋弁禮也(山冕謂畫山於衣而服冕)祭義諸侯冕而青紘
周韋弁服皮弁冠弁服
春官司服凡兵事韋弁服注以韎韋為弁又以為衣裳
春秋傳韎韋之跗注今時伍伯緹衣古兵服之遺色疏
以韋為冕又以為服韎是蒨染赤色也鄭雜問志以跗
為幅注為屬以韎韋幅如布帛之幅而連屬以為衣而
表裳聘禮云卿韋弁歸饔餼注云韎韋之弁蓋韎布為
衣而素裳與此不同彼非兵事入廟不可純如兵服言
素裳以屨從裳色天子諸侯白舄大夫士白屨皆施於
皮弁故也易氏曰即爵弁也(荀子士韋弁注謂以爵韋為韠而戴弁也)詩六月四牡騤騤載是
常服箋云戎車之常服韋弁服也(采芑服其命服朱芾斯皇箋云天子之服韋弁服朱衣裳也)曕彼洛矣
(韎韐有奭以作六師箋祭服之韠)視朝則皮弁服注視内外朝之事皮
弁之服十五升白布衣積素以為裳王受諸侯朝覲於
廟則衮冕疏天子三朝外朝二内朝一(注又云諸侯自相朝聘皆皮弁)
服此天子日視朝之服疏聘禮主君及賓皆皮弁(士冠禮云皮弁素積)詩有頍者弁注皮弁也其弁伊騏
(注皮弁箋云騏當作&KR0722;以玉為之)凡甸冠弁服注甸田獵也冠弁委
貌其服緇布衣亦積素以為裳諸侯以為視朝之服詩
緇衣之宜兮(緇衣注卿士聽朝之正服疏云即士冠禮朝服緇帶素韠)謂王服此以
田卒食而居則玄端(易氏曰冠弁即玄端也)疏士冠禮郊特牲云
委貌周道以色言曰玄冠士冠禮云玄冠朝服緇帶素
韠注云天子與其臣玄冕以視朔皮弁以日視朝諸侯
與其臣皮弁以視朔朝服以日視朝引詩證諸侯服緇
衣為朝服之義朝服與玄端大同小異玄冠緇布衣皆
有正幅為端則同但易其裳耳玉藻韠君朱大夫素士
爵韋注天子諸侯玄端朱裳大夫素韠則素裳士言爵
是不純之名冠弁習兵之時若四時則當戎服月令季
秋天子厲飾執弓挾矢以獵注謂戎服尚威武左傳衛
獻公不釋皮冠則皮弁韋弁同但色異耳是正田用韋
弁也(詩六月疏皮韋同類孝經注曰田獵戰伐冠皮弁援神契云皮弁素積軍旅也軍士之服通皆韋皮)
(坊記注云在軍同服左傳均服振振)夏官弁師王之皮弁會五采玉璂
象邸玉笄注會縫中也綦結也皮弁之縫中每貫結五
采玉十二以為飾謂之綦詩云會弁如星其弁伊綦邸
下柢也以象骨為之疏詩注云弁之縫中飾之以玉皪
皪而處其狀似星也(易氏曰王之吉服其弁三兵田之弁有時而用皮弁日眡朝其用數)
(矣弁師所以特言皮弁之制二弁相似微有損益)諸侯及孤卿大夫之冕韋弁
皮弁各以其等為之注繅旒玉璂如其命數也韋弁皮
弁則侯伯璂飾七子男璂飾五玉亦三采孤則璂飾四
三命之卿璂飾三再命之大夫璂飾二玉亦二采不言
冠弁兼於韋皮郊特牲祭之日王皮弁以聽祭報示
民嚴上也玉藻皮弁以日視朝遂以食日中而餕奏
而食日少牢朔月大牢五飲(上水漿酒醴酏)卒食玄端而居諸
侯皮弁聽朔於太廟(注皮弁服皆素韠)明堂位皮弁素積裼
而舞大夏疏皮弁三王服學記視學服皮弁皮弁祭
菜士冠禮初加緇布冠次加皮弁次爵弁覲禮王
使人皮弁用璧勞侯氏春秋正義大輅之服謂鷩冕
之服戎輅之服謂韋弁服
周裨冕
樂記武王克商裨冕搢笏而虎賁之士說劍也注衣裨
衣而冠冕衮之屬也疏天子六服大裘為上其餘為裨
(裨從㐮冕以下皆是也)覲禮注同玉藻諸侯玄端以祭裨冕以朝注
朝天子也裨冕公衮侯伯鷩子男毳也覲禮侯氏裨
冕(荀子大夫裨冕注禆卑也曾子問云諸侯裨冕注禆卑也)漢官儀周冕與古冕
略等周加垂旒天子前後垂真白珠各十二禮司服
疏裨衣自衮以下(先鄭獨以鷩為裨衣其言不足矣)
周王后六服
天官内司服(奄二人)掌王后之六服褘衣(司農云畫翬祭統云夫人副褘)
(玄謂伊維而南素質五色成章曰翬王后之服刻繒為之形而采畫之綴於衣以為文章褘衣畫翬者)揄
狄闕狄(司農云畫羽飾玄謂狄當作翟翟雉名江淮而南青質五色成章曰搖揄翟畫搖者闕翟刻而)
(不畫此三者皆祭服從王祭先王則服褘衣祭先公則服揄翟祭羣小祀則服闕翟今世有圭衣者蓋三翟之)
(遺俗)鞠衣(司農云黃衣也玄謂色如鞠塵象桑葉始生月令三月薦鞠衣于先帝告桑事疏曰鞠草名華)
(色黃告桑之服)展衣(司農云白衣也玄謂以禮見王及賓客之服字當為禮詩瑳兮瑳兮其之展也記云)
(世婦襢衣)緣衣(玄謂雜記夫人服稅衣揄狄喪大記曰士妻以褖衣褖衣御于王之服亦以燕居褖衣黑)
(六服備於此矣其色則闕狄赤揄狄青褘衣玄婦人尚專一衣裳不異其色)疏王之祭服有六首服皆冕后
(之祭服有三首服皆副)素沙(玄謂今之白縳也音絹六服皆袍制以白縳為裏使之張顯今世有沙縠)
(者名出於此)辨内外命婦之服鞠衣(九嬪其夫孤)展衣世婦(其夫卿大夫)
緣衣(女御其夫士)素沙(注三夫人及公之妻其闕狄以下乎侯伯之夫人揄狄子男之夫人亦闕)
(狄唯二王後褘衣)追師(下士二人)掌王后之首服為副編次追衡
笄内宰正其服禁竒衺閽人竒服不入宫玉藻
王后褘衣夫人揄狄君命屈狄(周禮作闕)再命鞠衣一命襢
衣士褖衣詩何彼穠矣序王姬之車服下王后一等
箋謂車乘厭翟勒面繢總服則揄翟三禮義宗陽爻
九故王服有九隂爻六故后服惟六天子九服祭服有
六王后六服祭服有三陽色尚文故有章數等級之别
隂色尚質故無殊章之品
周爵弁
周頌絲衣其紑載弁俅俅注絲衣祭服箋爵弁弁而祭
於王士服也疏爵弁之服玄衣纁裳士冠禮爵弁服
純衣注爵弁其色赤而微黑如爵頭然純衣絲衣也
玉藻一命緼韍幽衡再命赤韍幽衡三命赤韍葱衡注
此玄冕爵弁服之韠尊祭服異其名耳春官司服疏
爵弁之形以木為體廣八寸長尺六寸以三十升布染
為爵頭色赤多黑少前後平弁師注士變冕為爵弁
疏爵弁制如冕但無旒為異無旒之冕與爵弁不殊
詩韎韐有奭箋云祭服之韠合韋為之其服爵弁服䊷
衣纁裳書二人雀弁執惠注雀韋弁四人綦弁執戈
注鹿子皮弁疏曰禮大夫服冕士服弁雀弁制如冕黑
色但無藻耳阮諶三禮圖云以三十升布為之(三禮圖爵弁士)
(助君祭之服無旒)此執兵以韋為之異於祭服釋名曰弁如
兩手相合拚時也以爵韋為之謂之爵弁以鹿皮謂皮
弁以韎韋謂韋弁公羊注皮弁武冠爵弁文冠夏曰
收殷曰冔周曰弁加旒曰冕禮天子朝皮弁夕玄端朝
服以聽朝玄端以燕皮弁以征不義取禽獸行射諸侯
朝朝服夕深衣玄端以燕裨冕以朝天子以祭其祖禰
卿大夫冕服而助君祭朝服祭其祖禰士爵弁黻衣裳
以助公祭玄端以祭其祖禰
周九服
三禮義宗辨章數法象之理曰十二章法天之大數虞
之服也九章者法陽數之極周之服也周禮王吉服有
九后吉服有六九服者何一曰大裘而冕二曰衮冕三
曰鷩冕四毳五希六玄六者祭祀之服也皮弁素積玄
衣素裳緇衣玄端此又三服所謂吉服有九(六冕之服玄上纁下)
皆同章數則異故分為六服(皮弁法古上質故衣裳皆白玄衣緇裳者兼夏殷之制)玄衣朱裳
燕樂之服非廟祭之服故不入九服之數韋弁戎服亦
不入吉服之例明天子朝燕之服曰天子皮弁素衣
素裳為蜡祭之服黃衣黃冠臘祭先祖息田夫之服玄
衣朱裳燕居之服韋弁即戎之服此四服非時朝燕無
常故不入九服明周禮六服斿章義曰大裘其服無
章其冕無斿天道至尊難可比擬舍去雕飾服以其質
衮冕之服以龍為目龍體九星故以九為終聘禮疏
周禮春官司服王之吉服有九祭服之下先立兵事韋
弁服後云視朝皮弁服則韋弁尊於皮弁王制疏臯
陶謨云五服五章哉鄭注云五服十二也九也(謂公侯之服自)
(山而下)七也(伯之服自華蟲而下)五也(子男之服自藻而下)三也(卿大夫之服自粉米而下)
鄭注覲禮云上公衮無升龍其旒則九宋志周監二
代典制詳密弁師掌六冕司服掌六服設擬等差各有
其序故夫子曰服周之冕(周之祭冕繅米備飾)後魏志周禮及
禮記三冠六冕承用區分玉藻玄冠紫緌自魯桓公
始也朝服以縞自季康子始也覲禮秋時賜侯氏車
服及篋服
周赤舄
天官屨人(下士二人)掌王及后服屨為赤舄黑舄赤繶黃繶
青句(絇)注複下為舄襌下曰屨王吉服有九舄有二等
赤舄為上冕服之舄詩云王錫韓侯玄衮赤舄則諸侯
與王同下有白舄黑舄(白舄皮弁之舄黑舄玄端之舄士皆著屨)王后吉服
六唯祭服有舄玄舄為上褘衣之舄下有青舄赤舄鞠
衣以下皆屨詩狼跋赤舄几几車攻赤芾金舄會
同有繹(金舄即禮之赤舄也箋云黃朱色加金為飾故謂之金舄)
魯逢掖衣
儒行孔子少居魯衣逢掖之衣注大袂襌衣也此君子
有道藝者所衣正義夫子襌衣與庶人同其袂大與庶
人異故謂衣為逢掖此則大袂深衣也荀子士君子
之容其冠進其衣逢其容良深衣古者深衣盖有制
度以應規矩繩權衡云云莊子儒者冠圜冠者知天
時履句屨者知地形緩佩玦者事至而斷
漢劉氏冠長冠齊冠
紀高祖為亭長乃以竹皮為冠令求盜之薛治(注應邵曰以竹)
(所生皮為冠今鵲尾冠是也師古曰謂笋上所解之蘀今人為笋皮巾)時時冠之及貴常
冠所謂劉氏冠也八年春三月令爵非公乘以上毋得
冠劉氏冠淮南子高帝造劉氏之貌冠續漢志長
冠一曰齋冠高七寸廣三寸促漆纚為之制如版以竹
為裏初高祖微時以竹皮為之謂之劉氏冠楚冠制也
民謂之鵲尾冠非也(獨斷云鄙人不識謂之鵲尾冠)祀宗廟諸祀則冠
之皆服袀玄絳緣領袖為中衣絳絝&KR1611;示有赤心奉神
也五郊衣幘絝&KR1611;各如其色此冠高祖所造故以為祭
服尊敬之至也(漢官儀曰漢家赤行齋者絳絝韈)顯宗初服旒冕云云
以承大祭百官執事者冠長冠注東觀畫曰永平二年
正月公卿議春南北郊東平王蒼議曰孔子曰服周之
冕為漢制法高皇帝始受命創業制長冠以入宗廟
禮儀志日變執事者冠長冠衣皂以行禮官志王國
謁者比四百石掌冠長冠通典晉依漢制去竹用漆
纚
漢通天冠五時袍
後志通天冠高九寸正竪頂少邪却乃直下為鐵卷梁
前有山展筩為述(駁犀簪導)乘輿所常服(獨斷曰漢受之秦禮無文)東京賦
(夏正三朝冠通天佩玉璽紆黃組要干將)服衣深衣制有袍随五時色袍者
或曰周公抱成王宴居故施袍孔子衣逢掖之衣逢掖
其袖合而縫大之近今袍也今下至賤吏小史皆通制
袍單衣皂緣領袖中衣為朝服云晉志通天冠本秦
制(又曰漢明帝更服㐮章天子冠通天而佩玉璽)前後有展筩冠前加金博山
述(述即鷸也知大雨故冠象馬)郊祀天地明堂宗廟元會臨軒介幘
通天冠平冕冕皂表朱綠裏廣七寸長二尺二寸加於
通天冠上前圓後方垂白玉珠十二旒以朱組為纓無
緌通典宋加黑介幘齊加玉簪導梁加冕於上為平
天冕唐改纓以翠緌隋志按董巴志冠高九寸云云
前有高山故禮圖或謂之高山冠晉起居注成帝咸和
五年制詔殿内曰平天通天冠可更修理之雖在禮無
文知天子所冠其来尚矣徐爰曰博山附蟬謂之金顔
唐志通天冠冬至受朝賀祭還燕羣臣養老之服也
二十四梁附蟬十二施珠翠金博山介幘組纓翠緌玉
犀簪導絳紗袍朱裏紅羅裳白紗中單朱領褾裾白裙
襦絳紗蔽膝白羅方心曲領白韈黑舄白假帶齊志
後代沿革見漢志晉服制令其冠十三品見蔡邕獨斷
宋朝天聖二年八月丙寅改承天冠後復舊
漢委貌冠緇衣冠皮弁冠(皮弁)
後漢志委貌冠皮弁冠同制長七寸高四寸制如覆杯
前高廣後卑銳所謂夏之毋追商之章甫者也委貌以
皂繒為之(通典委貌形如委縠之貌)皮弁以鹿皮為之行大射禮於
辟雍公卿諸侯大夫行禮冠委貌衣玄端素裳執事者
冠皮弁衣緇麻衣皂領袖下素裳所謂皮弁素積也
淮南子高皇帝履天子之圖籍造劉氏之貌冠注於新
豐作竹皮冠也一曰委貌冠也晉志蔡邕云緇布冠
即委貌冠也其制有四形一似武冠又一似進賢其一
上方其下如幘顔其一刺上而方下(緇布冠見上)外戚傳
平帝納后太師光太常歆及太卜太史令以下四十九
人賜皮弁素績注師古曰以鹿皮為冠形如人手之弁
合績素裳也朱衣而素裳績或作積謂襞積之若今之
襈也郊祀志四月至奉高梁父乙夘令侍中儒者皮
弁縉紳射牛行事封泰山下東方改元封元年後禮
志永平二年三月注天子皮弁素積親射大侯郊特
牲(冠義同)始冠之緇布之冠大古冠布齊則緇之其緌
也孔子曰吾未之聞也冠而敝之可也適子冠於阼
以著代也醮於客位加有成也三加彌尊諭其志也冠
而字之敬其名也委貌周道也章甫殷道也毋追夏后
氏之道也周弁殷冔夏收三王共皮弁素積士冠禮
爵弁服纁裳純衣緇帶韎韐注此與君祭之服雜記曰
士弁而祭於公爵弁者冕之次其色赤而微黑如爵頭
然或謂之緅其布三十升纁裳淺絳裳純衣絲衣也餘
衣皆用布唯冕與爵弁服用絲韎韐緼韍也士緼韍而
幽衡合韋為之士染以茅蒐皮弁服素積緇帶素韠
注此與君視朝之服也皮弁以白鹿皮為冠象上古也
積猶辟也以素為裳辟蹙其要中皮弁之衣用布亦十
五升其色象焉疏三皇時以白鹿皮冒覆頭鉤頷遶項
玄端玄裳黃裳雜裳可也緇帶爵韠注此莫夕於朝
之服玄端即朝服之衣易其裳耳上士玄中士黃下士
雜雜前玄後黃士皆爵韋為韠玉藻曰韠君朱大夫素
士爵韋疏曰但正幅故得端名緇布冠缺項(缺讀如頍)青
組纓屬于缺緇纚廣終幅長六尺皮弁笄爵弁笄緇組
紘纁邊同篋注緇布冠無笄者著頍圍髮際結項中隅
為四綴以固冠也今未冠笄者著卷幘頍象之所生也
滕薛名蔮(古内反)為頍屬猶著纚今之幘梁也笄今之簪
有笄者屈組為紘垂為飾無笄者纓而結其絛疏漢時
卷幘之狀必以布帛繞髮際為之幘梁亦舉漢法以況
韓延夀傳守潁川令文學校官諸生皮弁執俎豆隋
志五經通義弁高五寸前後玉飾董巴曰以鹿皮為之
漢遠遊冠
志遠遊冠制如通天有展筩横之於前無山述諸王所
服(天子五梁太子三梁諸侯王通服之)獨斷曰禮無文淮南子楚莊王冠通
梁組纓注通梁遠遊也魏志建安十九年三月授魏
公金璽赤紱遠遊冠晉志傅玄云秦冠也似通天而
前無山述有展筩横於冠前皇太子及王者後帝之兄
弟帝之子封郡王者服之太子則以翠羽為緌綴以白
珠其餘但青絲而已(張鏡宋東宫儀記皇太子遠遊冠翠緌)南齊志遠
遊冠太子諸王所冠太子朱纓翠羽緌珠節諸王玄纓公
侯皆同(北齊制五梁乘輿所服)隋志宋泰始六年皇太子服冕
梁太子還冠遠遊後周太子朝賀袞冕九章隋開皇初
非助祭皆冠遠遊冠隋志遠遊之制案漢雜事曰太
子諸王服之晉令皇太子諸王給之唐志皇太子謁
廟還宫元日朔日釋奠之服也三梁加金博山附蟬九
首施珠翠簪導臨軒冊太子太子遠遊冠絳紗袍皇子
冠衮冕遠遊冠緇布冠緇纚犀簪櫛實於箱宋朝至
道元年天禧二年故事皇太子受冊命服遠遊冠朱明
衣執桓圭朝會謁廟亦如之復製衮冕九章從祀及謁
廟加元服納妃則服之謁廟乘金輅朝則乘馬
漢高山冠側注冠
志高山冠一曰側注制如通天不邪却直堅無山述展
筩(獨斷齊冠也高九寸鐵為卷梁不展筩無山)中外官謁者僕射所服胡廣
曰高山冠蓋齊王冠也秦滅齊以賜近臣謁者服之(傳曰)
(桓公好高冠大帶)注史記酈生初見高祖儒衣而冠側注漢舊
儀乘輿冠高山冠飛月之纓(月一作翮)幘耳赤丹素裏此亦
通于天子(安帝立太子謁廟洗馬冠高山)晉志秦行人使官亦服之
詩云高山仰止取其矜莊賓遠者也通典其體側立
而曲注隋於冠加三峯唐因之五行志昌邑王賀(昭帝)
(時)遣中大夫之長安多治仄注冠注師古曰言形側立
而下注非法冠及高山也傅子曰魏明帝以高山冠
似通天遠遊除去卷筩令如介幘幘之上加物以象山
行人使者服之(晉志云改令卑下)
漢進賢冠
志進賢冠古緇布冠也文儒者之服也(獨斷曰漢制禮無文)前高
七寸後高三寸長八寸公侯三梁中二千石以下至博
士兩梁自博士以下至小史私學弟子皆一梁宗室劉
氏亦兩梁冠亦加服也(王公以下初加進賢冠而已)注建光中太官
令兩梁冠以典掌王饔也(博士兩梁崇儒也)中平六年令三府
長史兩梁晉志進賢冠古緇布之遺象也文儒之服
前高七寸後高三寸長八寸有五梁三梁二梁一梁人
主元服始加緇布則冠五梁進賢冠三公及封郡公郡
侯縣鄉亭侯三梁卿大夫八座尚書關内侯二千石及
一千石以上則冠兩梁六百石以下則冠一梁注晉公
卿禮秩曰太傅司空司徒著進賢三梁冠黑介幘唐
志文武朝參三老五更之服也黑介幘青緌紛長六尺
四寸廣四寸色如其綬(通典云親王加金附蟬)三品三梁五品兩
梁九品以上及國官一梁六品以下私祭服皆用之侍
中中書令左右散騎常侍有黃金璫附蟬貂尾侍左者
左躡侍右者右躡復制緇布冠為始冠之冠禮儀志
三老冠進賢扶玉杖加元服乘輿初緇布進賢隋志
案漢官云元始五年令公卿列侯冠三梁二千石兩梁
千石以下一梁梁别貴賤自漢始也雋不疑傳冠進
賢冠帶櫑具劒文苑進賢冠賦寸之七比夫七德梁
之三取夫三端誡于人有傳古之義形于國有尊儒之
風
漢法冠獬豸冠柱後惠文冠
志法冠一名柱後高五寸以纚為展筩鐵柱卷執法者
服之侍御史廷尉正監平也或謂之獬豸冠獬豸神羊
能别曲直楚王常獲之故以為冠胡廣曰左氏傳有南
冠而縶者則楚冠也(國語陳侯棄衮冕而南冠以出秦滅楚以其君服賜執法近臣服之)
淮南子楚文王好服獬冠楚國效之(異物志東北荒有獬豸一角性忠見人鬭則觸不直者聞人言則咋)
(不正者楚執法者所服也)獨斷灋冠楚冠也一曰柱後惠文冠
前傳蕭望之少史冠法冠淮南王安作漢使節法冠
張敞弟武拜梁相曰梁國大都吏民凋敝當以柱後
惠文彈治之耳注晉灼曰漢柱後法冠一號柱後惠文
秦制執法服今御史服之獬豸一角今兩角以獬豸為
名隋志如淳注漢官曰惠蟬也細如蟬翼今御史服
之通典隋大業中改制一角唐因之御史所服
漢武冠武弁鵕䴊冠繁冠建冠
志武冠一曰武弁大冠(獨斷曰或曰繁冠)諸武官冠之侍中中
常侍加黃金璫附蟬為文豹尾為飾謂之趙惠文冠又
名鵕䴊冠胡廣說曰趙武靈王效胡服以金璫飾首前
插貂尾為貴職秦滅趙以其君冠賜近臣(佞幸傳孝惠時侍中皆鵕)
(䴊冠貝帶顔師古曰鵕䴊鷩鳥似山雞而小淮南子趙武靈王貝帶鵕翿而朝趙國化之)建武時
匈奴内屬世祖賜南單于衣服以中常侍惠文冠中黃
門童子佩刀通典漢侍中插左常侍插右貂用赤黑
色莽更漢家黑貂著黃貂天子元服亦為先加晉名繁
冠一名建冠隋依北齊曰武弁唐制乘輿加金附蟬平
巾幘侍中中書令加貂蟬漢官儀曰金取堅剛百鍊不
耗蟬居高飲潔貂内勁悍外温潤此因物生義也(谷永曰戴)
(金貂之飾執常伯之職)齊志按項氏說云漢侍中蟬刻為蟬像
常侍但為璫而不蟬未詳何代所改隋志徐爰宋志
謂籠冠後宦者傳漢中常侍參用士人銀璫左貂明
帝以後中常侍十人小黃門二十人改以金璫右貂
後魏志司馬彪云漢帝有四冠一緇布二進賢三武弁
四通天冠魏都賦藹藹列侍金蜩齊光瑣語范獻
子獵遺其豹冠
漢建華冠方山冠
志建華冠以鐵為柱卷貫大銅珠九枚制似縷鹿(薛綜曰上)
(輪小下輪大)記曰知天者冠述知地者履絇鄭子臧好鷸冠
前圓以為此則是也天地五郊明堂育命舞樂人服之
方山冠似進賢以五采縠為之祠宗廟大予八佾四時
五行樂人服之冠衣各如行方之色而舞(通典曰晉因之)東
京賦冠華秉翟
漢巧士冠却非冠
志巧士冠高七寸要後相通似高山冠唯郊天黃門從
官四人冠之在鹵簿中以備宦者四星(獨斷曰高五寸禮無文)却
非冠似長冠下縮垂五寸有纓蕤宫殿門吏僕射冠之
負赤幡青翅燕尾獨斷曰禮無文(唐制亭長門僕服之)
漢却敵冠
志却敵冠前高四寸通長四寸後高三寸制似進賢衛
士服之(獨斷曰禮無文通典云晉制之)
漢樊噲冠
志樊噲冠漢將樊噲造次所冠以入項羽軍廣九寸高
七寸前後出各四寸制似冕司馬殿門大儺衛士服之
或曰噲常持鐵楯裂裳裹楯冠之入軍門立漢王旁視
項羽(後人壯其意制冠象焉)通典似平冕十八侯銘操楯千
鈞拔主項堂
漢術氏冠周術氏冠
志術氏冠前圓吳制差池邐迤四重趙武靈王好服之
今不施用官有其圖注(蔡邕曰其說未聞)晉因之晉志或曰(淮南)
(子)楚莊王復讎冠是也(通典或曰楚莊王解冠是也)前五行志注
師古曰天將雨鷸知之逸周書知天文者冠鷸冠以鷸
知天時故也(春秋疏鷸一名翠羽可為飾)刊誤正俗云逸禮記云云禮圖謂之術
氏冠獨斷建華冠鷸冠記曰知天文者服之術士冠
云云(同志)三禮圖云新圖誤題為術氏冠
漢鶡冠
志武冠俗謂之大冠環纓無蕤以青絲為緄加雙鶡尾
豎左右為鶡冠上林賦蒙鶡蘇絝白虎被斑文(東京賦虎夫戴鶡)劉向别錄鶡冠子居深
山以鶡為冠莊子縵胡之纓武士之服是也(莊子趙劒士皆蓬頭突鬢垂冠曼胡之纓短後之衣)五官
左右虎賁羽林五中郎將羽林左右監皆冠鶡冠紗縠
單衣虎賁將虎文絝白虎文劒佩刀虎賁武騎皆鶡冠
虎文單衣鶡者勇雉也其鬭對一死乃止故趙武靈王
以表武士秦施之(荀綽曰冠插兩鶡徐廣曰似黑雉出上黨)顔師古曰俗為鶡雞黃帝
(以鶡為旗幟)
漢爵弁
志爵弁一名冕廣八寸長尺二寸如爵形前小後大繪
其上似爵頭色有收持笄所謂夏收殷冔者也祠天地
五郊明堂雲翹舞樂人服之禮曰朱干玉戚冕而舞大
夏獨斷曰冕冠周曰爵弁殷曰冔夏曰收殷黑而微
白前大而後小夏純黑而赤前小而後大皆以三十六
升漆布為之詩曰常服黼冔上古以布中古以絲禮
儀志加元服儀次爵弁次武弁通典周制爵弁士冠
禮三加成人服之晉依漢制更名廣冕隋以角為簪導
唐因之以紳代布用玄纓簪導
漢幘赤幘納言幘帽翠帽
志(通典同)古者有冠無幘其戴也加首有頍所以安物故
詩曰有頍者弁秦加武將首為絳袙以表貴賤後稍作
顔題漢孝文高其顔題續之為耳崇其巾為屋上下羣
臣貴賤皆服之文者長耳武者短耳稱其冠也尚書幘
收方三寸名曰納言示以忠正明近職也迎氣五郊各
如其色從章服也皂衣羣吏春服青幘立夏乃止尊其
方也武吏常赤幘成其威也未冠童子幘無屋示未成
人也東觀記曰段熲滅羌詔賜熲赤幘大冠一具(董仲舒止雨書曰執事皆赤幘)獨斷曰元帝額有
(壯髮始進幘服之羣臣随焉)制紺幘以齋青幘以耕緗幘以獵綠幘
董偃召見服之通典上古衣毛帽皮(玄中記云旬始作帽)周成
王問周公舜冠何如曰古之人上有帽而勾領(古者冠下有纚)
(以繒為之後世施幘於冠因裁纚為帽自乘輿燕居下至庶人無爵者皆得服之)魏管寧在家
嘗著皂帽(吳書云陸遜破曹休於石亭還上脫翠帽賜遜朝謁服之)宋制黑帽綴紫
標標以繒為之後制高屋白紗帽陳名白紗者為
高頂帽後魏咸著突騎帽垂裙覆帶蓋索髮遺象
隋文開皇初嘗著鳥紗帽大業通服折上巾唐制
白紗帽又制烏紗帽西京賦天子戴翠帽(注翠羽為)
(車蓋)倚金較瓊弁玉纓遺光儵爚後漢末王公名
士以幅巾為雅是以袁紹崔豹之徒雖為將帥皆
著縑巾(按巾六國時趙魏之間通謂之承露袁紹戰敗幅巾渡河按此則庶人及軍旅皆服)
(之全幅皂而向後幞髮謂之頭巾俗人謂之幞頭)東晉制以葛為巾形
如帢而横著之尊卑共服太元中國子生見祭酒博士
冠角巾至齊立學王儉議更存焉唐始用巾子尚平
頭小樣者
漢天子衣服制
魏相傳奏高皇帝所述書天子所服第八注如淳曰天
子衣服之制也於施行詔書第八
漢齊三服官
元紀初元五年四月詔罷齊三服官注李斐曰齊國舊
有三服之官春獻冠幘縰為首服絹素為冬服輕絹為
夏服凡三地理志齊郡臨淄有服官又曰齊俗織為冰
素綺繡純麗之物號為冠帶衣履天下襄邑亦有服官
(襄邑係陳留郡)師古曰自出文繡非齊三服李說是縰即今之
方目也輕綃今之輕也胡公曰服官主作文繡以
給衮龍之服哀紀綏和二年六月哀帝詔曰齊三服
官諸官織綺繡難成害女紅之物皆止無作輸貢禹
傳元帝初上言故時齊三服官輸物不過十笥今作工
各數千人一歲費數鉅萬天子納其忠乃詔罷之谷
永傳元延元年永言願止京師郡國工服官造作以助
大農章紀建初二年四月癸巳詔齊相省冰素(素色鮮潔)
(如冰)方空(紗薄如空也或曰空孔也即今方目紗)縠吹綸絮(縠紗也綸似絮而細吹者言吹)
(噓可成亦紗也前書齊有三服官故詔齊相罷之)馬廖傳上疏曰元帝罷服
官成帝御浣衣哀帝去樂府而侈費不息者百姓從行
不從言也周太宰節膳服之式凡皮枲絲屨皆掌于
天官司服隷于宗伯蓋禮官辨其等天官制其用漢天
子所服中謁者四人各舉一時而天子衣服御府又主
之宗廟衣服郊祀文繡之服東織令又奉之皆統于少
府悉出禁錢不以度大司農況丞相可均節之乎晉
絳人為君復陶注主衣服之官西都賦虎賁贅衣注
贅衣主衣之官書曰綴衣輿服志襄邑歲獻織成虎
文衣裳玉佩備章采乘輿刺史公侯九卿以下皆織成
陳留襄邑獻之禹貢正義漢陳留襄邑縣置服官使
制作衣服是兖州綾錦美也(徐州篚玄纖縞)文選注陳留記
曰睢奐之間出文章奉宗廟御服魏都賦錦繡襄邑
羅綺朝歌緜纊房子縑緫清河王符傳文組采
牒錦繡綺素葛子升越筩中女布鹽鐵論齊陶
之縑蜀漢之布景帝詔曰錦繡纂組害女紅者
也光武敕會稽獻越布高紀賈人毋得衣錦
繡綺縠絺紵罽(八年春三月)郊祀歌曳阿錫(注阿絹繒錫細)
(布)貨殖傳荅布孟康曰白疊也閩侯遺江都
王以荃葛師古曰南方筒布之屬魯縞師古曰
曲阜俗善作之叔孫通服短衣楚製江充衣紗
縠單衣相如游獵賦被阿錫揄紵縞雜纖羅垂霧
縠衯衯裶裶揚衪戍削吳縞帶鄭紵衣
漢絳衣大冠絳衣
紀見光武絳衣大冠驚曰謹厚者亦復為之時三輔吏
士東迎更始見諸將過皆冠幘而服婦人衣諸于繡镼
莫不笑之(古今注建武十三年初令令長皆小冠)東觀記光武起義衣
絳單衣赤幘周禮司常注屬謂徽號今城門僕射所
被及亭長著絳衣是其遺象昭紀丞相證事注張晏
曰漢儀注比六百石絳衣奉朝賀正月元后傳獨衣
絳緣諸于注師古曰諸于大掖衣即袿衣之類絳衣
舍人(見班彪便宜事)前傳雋不疑褒衣博帶朱博
守琅邪官屬多褒衣大祒博敕令掾史衣皆去
地三寸江充衣紗縠禪衣(漢官儀武賁中郎將衣之)曲裾後垂交輸冠
禪纚步搖冠飛翮之纓盖寬饒為衛司馬未出殿門斷其
禪衣令短離地冠大冠帶長劒西京賦武士緹衣韎韐
周禮注伍伯緹衣古兵服遺色文選策秀才文紫衣
賤服猶化齊風長纓鄙好且變鄒俗墨子齊桓公高
冠博帶以治其國楚莊王鮮冠組纓絳衣博袍以治其
國後魏元會帽上著籠冠袴上著衣褚緭譏之後
周天元詔天臺侍衛之官皆著五色及紅紫綠衣以雜
色為緣名曰品色衣與公服間服之隋大業六年百官
從駕皆服袴褶於軍旅間不便是歲始詔從駕遠涉者
文武官皆戎衣五品以上通著紫袍六品以下兼用緋
綠南齊永明八年何胤為祭酒服朱衣唐龍朔二
年九月戊寅初令八品九品衣碧
玉海卷八十一
