卷一百九十五
玉海卷一百九十五
宋王應麟撰
祥瑞
宋符瑞志云夫體睿窮幾含靈獨秀謂之聖人所以
能君四海而役萬物使動植之類莫不各得其所自
中智以降則萬物之為役者也易曰河出圖洛出書
聖人則之符瑞之義大矣
天瑞
日月
少昊日五色
尸子少昊邑於窮桑日五色互照田俅子少昊金天
氏邑於窮桑天開日五色丕照窮桑禮斗威儀政太
平則日五色隋志君乘土而王日五色春秋元命
包代殷者姬昌日衣青光
堯日月如合璧
宋志帝堯在位七十年景星出翼鳳皇在庭日月如合
璧五星如連珠朱草生嘉禾秀甘露潤醴泉出厨中自
生肉其薄如箑搖動則風生名曰箑脯草夾階而生名
曰蓂莢
漢日再中曰中有王字
志文帝十七年新垣平言候日再中居頃之日郤復中
於是更為元年令天下大酺易辨終備日再中烏連
嬉仁聖出握知時帝王世紀(又望氣經)文帝時日中有王
字春秋緯君應陽君臣和得道度則日含王字冊
府元龜文十五年春黃龍見成紀又日中有王字唐
鄭錫有賦
漢日宣重光
兒寬傳元封元年從登封泰山兒寬上壽曰癸亥宗祀
日宣重光注李奇曰太平之世日抱重光謂日有重日
也(符瑞圖曰日外一暈更赤也)郊祀歌月穆穆以金波日華燿以
宣明
漢日月如合璧
見太初歷
晉日有重暈
紀武帝太康元年春正月己丑朔五色氣(一作雲)冠日(是歲)
(三月吳平)元帝日有重暈以為中興之象志建興五年正
月日有重暈左右有兩珥陳卓(觀臺令)曰當有大慶三月
而江東改元建武
唐日重輪月重輪
開元十三年十一月禪社首五色雲見日重輪十八年
六月甲申沁州奏月揚光五色張說月重輪頌月之
重輪示我金鏡璧采内澈環規外映(見十九瑞)潘炎日抱
戴賦景龍元年四月二十七日皇帝初臨上黨日抱戴
表至聖之無二呈繼照於明兩陽光杲耀抱黃道而再
中喜氣氤氳戴赤霄而直上月重輪賦八月十有四
日夜月重輪金波耀景璧彩揚輝兩耀齊美一人之慶
韋展日月如合璧賦珥作如虹之氣波為旁達之華
李嶠賀日抱戴表樞紐薦符勾芒錫壽粲玉葉以
繁布抱金輪而半出越五馳聲超三表聖臣如雲
君並日(慶雲抱日賦)日者君之德雲者臣之狀彼無
私以臨下此竭誠而奉上(黃雲捧日賦)黃雲抱日輔臣納
忠(援神契)
唐日五色
開元二十五年十一月青州奏日光五色長慶元年五
月饗太廟畢出朱雀門中路日抱珥五色宰臣稱賀
貞元十二年進士試日五色賦(李程)
景德日有五色雲
景德四年九月壬辰日下有五色雲祥符二年十一月
丙寅日上有五色雲八年三月癸卯日有赤黃承戴氣
至和二年正月十二日日傍有五色雲淳熙七年正月
甲寅輔臣奏前月二十八日日有戴氣太史奏君德至
於天為萬民愛戴則有是瑞是日乃便殿議蠲税之時
八年元日朝德壽宫次日太史奏日有戴氣又次日雪
韓琦家傳天聖五年初臨軒試進士公名在第二太
史奏日下五色雲見左右從官賀殿上
祥符日月重輪
祥符元年十月辛亥封禪日重輪三年閏二月壬子翰
林天文邢中和言正旦至二月終日珥赤黃者十七青
赤者九冠氣八承氣六戴氣五日有黃色二五色雲見
一背氣三占曰國家有大慶之兆願進賢恤刑治兵經
武其間背氣宜謹邊防上嘉之四年二月祠后土月重
輪天禧三年十一月己巳月重輪元符二年日重輪
製重輪二旗
天禧日有戴氣
天禧元年三月甲寅日有戴氣文暈連環三年六月己
丑日有赤黃冠承戴氣八月丁未日上有五色雲暈珥
戴氣十一月己巳齋于太廟日有赤黃珥承戴氣
淳化五年十二月戊寅朔日當蝕隂雲蔽之羣臣賀賀
日不蝕盖始於此災不勝德雲為垂隂(賀太陽當虧不虧)
瑞星
黃帝景星
宋志黃帝有景雲之瑞有赤方氣與青方氣相連赤方
之中有兩星青方中有一星凡三星皆黃色以天清明
時見於攝提名曰景星符瑞圖景星大星也狀如半
月生於晦朔助月為明爾雅四氣和為景星孫氏
瑞應圖王者不私人則見摘輔象照景飲醴蓂莢為
歷(謂景星所照)援神契德至八表則景星見
堯舜景星
中候堯時天下和景星出翼軫(冊府元龜云出翼宋志同)世紀舜
景星見房(春秋感精符曰堯時)
文選任彦升曰五老遊河飛星入昴注論語比考䜟仲
尼曰吾聞帝堯率舜登首山觀於河有五老遊于河渚
一老曰河圖將來告帝期二老曰告帝謀三老曰告帝
圖四老曰河圖將來告帝符五老曰河圖推龍銜玉繩
歌訖五老為流星飛入昴(注入昴宿復為星)
文王五星聚房
禮大宗伯䟽二十八㝛隨天左轉為經五星右旋為緯
案元命包云文王之時五星聚房金陵騐異錄五星
聚有三周將伐殷聚房齊桓將伯聚箕漢高入秦聚東
井周漢以王齊以伯春秋元命包殷五星聚房房者
蒼神之精周據而興中候文王在豐九州諸侯咸至
星聚於房晉中興垂象記武王伐紂五星聚房漢祖
入秦亦聚東井所謂先天弗違宋志文王孟春六旬
五緯聚房昭理四海(又見鳳類)
漢五星聚東井
高紀元年冬十月五星聚于東井沛公至霸上注如淳
曰張蒼傳云高祖十月至霸上故以十月為歲首應劭
曰東井秦分野五星所在其下當有聖人以義取天下
(占見天文志)天文志凡五星所聚㝛其國王天下從歲以
義從熒惑以禮從填以重從太白以兵從辰以法五星
若合是謂易行有德受慶改立王者掩有四方子孫蕃
昌漢元年十月五星聚于東井以歷推之從歲星也此
高皇帝受命之符也故客謂張耳曰東井秦地漢王入
秦五星從歲星聚當以義取天下秦王子嬰降以属吏
閉宫封門約法三章民無不歸心可謂能行義矣天之
所予也五年遂定天下即帝位此明歲星之崇義東井
為秦地明效劉向傳漢之入秦五星聚東井得天下
之象也張耳傳甘公曰漢王之入關五星聚東井東
井秦分也先至必王楚雖彊後必屬漢魏高允傳崔
浩集諸術士考校漢元以來日月薄蝕五星行度允曰
案星傳金水二星常附日而行冬十月日旦在尾箕昏
没於申南而東井方出於寅北二星何因背日而行浩
曰果如君語以前三月聚東井非十月也論都賦(杜篤)
聚五星於東井提干將而呵暴秦西都賦仰悟東井
之精西京賦五緯相汁旅于東井王命論西入關
則五星聚
漢德星壽星信星景星
郊祀志元封元年武帝封泰山還至甘泉其秋有星孛
于東井後十餘日有星孛於三能望氣王朔言後獨見
瑱星出如瓜史記作旗星(符瑞圖曰芒豔如旗)食頃復入有司皆曰陛
下建漢家封禪天其報德星云(即瑱星也)來年冬郊雍五帝
還拜祝祠泰一贊饗曰德星昭衍厥維休祥壽星仍出
淵耀光明信星昭見皇帝敬拜泰祝之享樂志郊
祀歌天門十一星留俞塞隕光照紫幄珠熉黃景星十
二景星顯見信星彪列象載昭庭日親以察參侔開闔
爰推本紀天文志天暒而見景星者德星也其狀無
常出有道之國孟康曰有赤方氣與青方氣相連赤方
中有兩黃星青方中有一黃星凡三星合而為景星也
填星所居國吉五星同色天下偃兵百姓安寧白虎
通景星大星也常見可以夜益於民人也堯在位七十
載景星出翼(世紀舜景星耀於房)文選注河圖龍文曰鎮星光
明八方歸德黃帝占云壽星色黃見則人主壽昌
漢客星守招搖
天文志太初中星孛于招搖星傳曰客星守招搖蠻夷
有亂民死君其後漢兵擊大宛斬其王招搖遠夷之分
也天官書越之亡熒惑守斗朝鮮之拔星茀于河兵
征大宛星茀招搖
漢燭星見奎婁
志元鳳五年燭星見奎婁間占曰有土功其六年正月
築遼東玄菟城二月度遼將軍范明友擊烏桓還
漢五星出東方
趙充國傳宣帝賜充國進兵璽書曰今五星出東方中
國大利蠻夷大敗太白出高用兵深入敢戰者吉弗敢
戰者凶將軍急裝因天時誅不義萬下必全勿復有疑
魚豢曰五星聚冀方而魏有天下
漢四星聚晉四星聚
驗異錄四星聚者有四漢元始四年四星聚柳張各五
日而光武復興於洛晉永嘉六年四星聚牛女而元皇
復興於揚土漢初平元年四星聚心又聚箕尾而魏
武定兖豫建安二十二年四星聚二十五年魏受禪太
元十九年義熙三年四星各一聚劉𥙿有天下晉王
廙傳壬申歲七月四星聚于牽牛元帝紀永嘉中歲
鎮熒惑太白聚牛女之間
魏黃星
魏志初桓帝時有黃星見楚宋之分殷馗善天文言後
五十歲當有真人起梁沛之間至是凡五十年而太祖
破袁紹
晉老人星見
紀孝武太元二年七月己卯老人星見三年七月乙酉
見南方十年七月丁巳老人星見隋志老人一星在
弧南一曰南極常以秋分之旦見于丙春分之夕没于
丁見則化平主壽昌漢志有大星曰南極老人見治
安常以秋分時候之南郊
唐德星舍秦分清臺
薛頤傳武德初直秦王府密語曰德星舍秦分王當帝
天下表為太史丞貞觀時為道士帝為築觀九嵏山號
曰紫府拜太中大夫往居之即祠建清臺候辰次災祥
以聞所上與太史李淳風合通鑑貞觀十五年五月
己酉星孛太微太史令薛頤上言未可東封丙辰詔罷
封禪
唐景星
開元十八年六月乙酉鄂州奏景星見
唐老人星見
貞觀十九年十月老人星見開元七年八月老人星見
色黃又開元二十四年八月庚戌老人星見太史奏孫
氏瑞應圖云王者承天則老人星見臨其國又黃帝占
云老人星一名壽星色黃明大則主壽昌天下多賢士
陛下以千秋節日祀于星壇而祭期將臨美應先至請
付史官熊氏瑞應圖王者承天得理則老人星臨其
國春秋分候懸象文曜鈎云王者安靜則老人星見
常以秋分候之郄昂老人星賦書玉諜以垂範紀緗
圖而播分節長春而隠見當丙丁而的皪秋分
之旦見乎丙春分之夕入乎丁配神山之呼萬歲
符聽水之兆千齡晃如金粟粲若銀燭其光如丹
其大如李稽元命之攸述按星經之所紀見則化
平主昌明則天下多士獻仙壽兮祝堯奏昌言兮
拜禹表澄霞助月非唯石氏之占散翼垂芒何
獨斗樞之說玉筦凝商珠躔麗極顥氣肅于
西成祥輝麗于南極崧極萬壽之呼河圖五老
之告曰顥氣凝于商中騂芒射于弧外
唐五星聚
會要天寶九年五星聚尾箕大歷三年七月五星聚于
東井九月四星聚井
唐歲星居心
文粹權德輿歲星居心頌皇上六祀春三月司天奏歲
星居心宿五度其色黃詔頒示中外頌曰敷祐四方發
為天祥重華煌煌乃居明堂
乾德壽星
乾德三年八月辛酉四年八月乙卯六年正月戊申開
寶二年七月乙亥壽星出於丙薦人君之壽既稽元
命之圖表天下之安又載西京之志
乾德五星聚奎景德五星聚東井
實錄初顯德中竇儼楊徽之盧多遜同在諫垣儼曰丁
卯歲五星聚奎自此天下太平矣乾德五年丁夘三月
五日(丙辰一云辛亥紀云是月無甲子)五星如連珠聚于奎當魯分從
鎮星晨見東方占曰有德受慶大人奄有四方子孫蕃
昌從鎮星王者以重致天下重福也自是四方平定明
年戊辰十二月庚戌真宗降誕(在魯分時太宗鎮兖海一云在降婁之次)建
(隆元年藝祖受禪五星聚于奎鎮星主之奎主文章識者以為大平之符乾德五年又聚奎當考)雍
熙端拱二年亦有連珠之瑞(見後)景德四年五星聚東井
(一云聚而伏于鶉火)慶雲見六月庚申知密院王欽若奉表賀詔
付史館(志不載)天文志景德四年七月五星當聚鶉火
既而近太陽同時伏占曰猶臣避君之明
開寶景星見
四年八月辛卯景星見
太平興國壽星見(一云老人星)
四年八月乙亥五年八月己卯六年八月己卯八年八
月辛卯雍熙三年八月己酉四年八月辛亥(二十日夜)端拱
元年八月己卯朔二年八月癸亥淳化元年八月丁卯
二年八月辛未(一作癸酉)三年八月戊寅四年八月辛巳九
月己亥五年八月己丑至道元年八月己亥二年閏七
月己亥(一云八月己亥朔)見丙地
雍熙五星如連珠
雍熙二年十月辛丑端拱二年五月
雍熙二年正月壬戌有星出東井其大倍於金星至輿
鬼没占云四表來貢是歲占城卭部川蠻西南蕃來貢
咸平壽星
至道三年八月辛丑咸平元年八月癸丑二年八月癸
亥三年八月丁卯四年八月甲子五年八月乙丑六年
八月丙子景德元年八月癸酉二年八月庚辰三年八
月庚寅四年二月己卯八月甲午祥符元年正月丁亥
八月丙申二年二月壬辰八月乙巳三年二月辛巳八
月己酉四年正月戌寅八月癸丑五年正月辛巳八月
己未六年正月庚子八月丙寅七年正月癸丑八月己
巳八年七月癸酉九年正月甲寅八月壬午天禧元年
八月癸巳二年正月丁巳八月辛卯三年二月辛卯八
月己亥四年八月己亥五年二月丙午八月乙巳壽星
皆出於丙
祥符五星同色
元年十月庚寅五星順行同色六年正月癸巳朔同色
占曰天下兵偃
景德周伯星祥符含譽星老人星
景德三年五月壬寅朔司天監言四月二日戊寅夜初
更見天星色黃出庫樓車騎官西在氐三度鄭之分野
壽星之次後益潤澤按星經瑞星有四其一曰周伯色
黃煌煌然所見之國大昌又按太乙占云王者制禮作
樂内外得宜君上壽考國祚大昌則周伯星出(十一月壬寅夜)
(周伯星再見)乞付史館從之百官賀(張知自言當修德應天)王濟請居安慮危八月庚
(寅老人星見)四年六月壬子司天言五星當聚鶉火西伏庚
申王欽若以五星聚東井表賀周克明傳景德三年
有大星出氐西衆莫能辯克明言按天文錄荆州占其
星名曰周伯其色黃有光煌煌然所見之國大昌是德
星也願許文武稱慶從之祥符二年九月二日(癸丑)司
天奏紫微宫中瑞光及含譽星見告天地宗廟及昭應
宫(荆州占瑞星一曰景星如半月二曰周伯星黃色三曰含譽光似彗四曰格澤如炎火)庚午詔
郊祀列周伯星位于氐宿壽星之次從邢中和之請也
三年十二月丁巳御製天書周伯星二贊七年正月己
酉有星出東方司天言含譽星也上作歌賜近臣和九
月丙戌含譽星再見九年四月庚辰周伯星再見祥
符四年正月戊寅夜老人星見己丑司天言農丈人星
見主歲豐天禧二年正月丁巳老人星見治平四年
九月二日(神宗)南方老人星見為人主壽昌之應熙寧四
年二月詔免賀此是常見南方故也楊億賀表掩白
榆而絢采邇黃道以流暉
天禧歲星合度
祥符元年九月乙酉太白歲星合於角亢占在兖州之
野其年東封泰山十二月丙申進賢星明潤天禧二年
八月癸丑歲星熒惑合于張占曰東宫大慶甲寅司天
監言歲星順行在張與熒惑合度離為日象震長男也
火木之祥互為生氣國姓角音屬木聖運火德火臨午
重明相照建立東宫之象宰臣表請付史館從之(其年仁宗升儲)
乾道六年七月乙巳太史奏是夜四更後東北方火
星順行在木星西南入宿各不及一度占云木火合宿
主冊太子當有赦左傳疏歲星是天之貴神所在之
次其國有福
天聖壽星
志天聖元年二月己亥二年八月丙子四年七月壬申
景祐二年正月己丑至和三年二月辛卯八月己未嘉
祐二年八月庚申三年八月丙辰四年正月庚戌八月
癸未五年八月庚午六年正月癸丑八月壬辰七年正
月辛亥八年正月辛酉治平元年二月己丑七月癸巳
二年二月癸巳八月己亥三年正月庚辰八月庚戌皆
壽星見(明道元年壽星曲云騰光丙位薦壽中宸)
慶歷五星聚
三年十一月壬辰五星皆在東方占曰中國安寧
治平少微星明
三年五月二十二日司天言少微星體明潤占曰賢士
舉忠臣用輔佐出
天市星繁歲豐稔也貫索星少獄無囚也熒惑帶休色
刑措不用也(孫逖)炳如金粟粲若銀瓅漢聚五星堯
感五老(景星)
瑞露
堯甘露
中候堯即政七十載甘露潤澤拾遺記堯以寶露賜
羣臣(崑崙甘露其味如飴人君聖德而下)
呂氏春秋伊尹曰水之美者三危甘露(注三危者西極國也)和之
美者揭雩之露揭雩之露其色紫山海經搖山之民
甘露是飲仙丘降甘露老子天地相合以降甘露
禮斗威儀君治政則軒轅之精散為甘露孝經援神契
德及於天斗極明日月光甘露降宋志王者德至天
和氣盛則甘露降耆老見敬則柏受甘露尊賢愛老則
竹受甘露瑞應圖仁瑞之澤其凝如脂一名膏露一
名天酒(王者和氣茂則降于草木食之壽)列星圖天乳一星在氏北
主甘露明潤則降(天文志天乳主甘露)
漢五色露
洞冥記東方朔遊吉雲之地漢武帝問曰何名吉雲曰
其國俗常以雲氣占吉凶若吉樂之事則滿室雲氣五
色照著于草木皆成五色露露味甘朔得玄黃青露盛
之琉璃器以授帝帝遍賜羣臣(又曰畢勒國飲丹露為漿丹露者日初出有露)
(汁如珠也)漢武故事帝作金莖擎玉杯以承雲表之露
揭以金莖承於瓊爵(五色露賦)玉聚珠聯委華霄極(沈約)雲五
色而為慶三色而成矞露結味而成甘結潤而成膏(董仲)
(舒云)
漢未央宫甘露京師甘露
宣紀元康元年三月詔曰鳳皇集泰山陳留甘露降未
央宫其赦天下賜吏爵民帛神爵二年二月詔曰正月
乙丑鳳皇甘露降集京師四年二月詔曰廼者鳳皇甘
露降集京師嘉瑞並見甘露二年正月詔曰廼者甘露
降醴泉滂流其赦天下成紀元延四年三月甘露降
京師宋志五鳳二年正月降京師郊祀歌象載瑜
白集西食甘露飲榮泉(露夜零晝晻溢)司馬相如封禪書甘
露時雨厥壤可游(武帝)甘泉賦飲若木之露英漢武
故事作銅承露盤上有仙人掌以承露
漢郡國甘露
紀光武建武十三年甘露降南行唐縣名(東觀書甘露降四十五日)
中元元年(宋志五月)郡國頻上甘露羣臣奏令太史撰集帝
不納明帝永平十七年正月甘露降甘陵是歲甘露
仍降羣臣集朝堂奉觴上壽章帝建初四年甘露降
泉陵洮陽二縣(属零陵)章和元年七月壬戌詔曰甘露宵
降嘉榖滋生改元和四年為章和元年安帝延光三
年七月馮翊言甘露降秦彭傳轉潁川太守仍有嘉
禾甘露之瑞集其郡境肅宗廵幸恩寵甚異典引甘
露宵零於豐草論衡甘露流五縣謝承後漢書沈
豐為零陵太守甘露降
魏仁壽殿甘露
宋志魏文帝初郡國奏甘露三十七降魏志明帝與
東阿王詔曰先帝時甘露屢降於仁壽殿前自吾建承
露盤甘露復降芳林園(帝鑄承露盤莖長十二丈銅龍繞其根立於芳林園甘露乃降)
曹植魏德論甘露以降密淳水凝覩陽弗晞瓊爵是
承(又有露盤頌承露盤銘)魏都賦蕙風如薰甘露如醴
北齊邢子才頌流甘委素玉潤冰鮮蜜房下結珠琲上
連布濩林野灑散旌旃盧思道表神漿可挹流味九
戶之前天洒自零凝照三階之下褚洊頌降液丹墀
飛津綺殿
晉甘露
紀武泰始十年四月乙亥降西河咸寧元年四月丙戌
張掖五月戊午清河二年五月戊子玄菟五年六月戊
申巴郡太康五年三月乙卯東宫七年四月京兆元帝
建武元年六月壽春太興三年四月瑯邪成帝咸和七
年四月癸巳京邑八年四月癸卯廬江宣城九年四月
吳國咸康二年四月降西堂及尚書都堂桃木及會稽
吳興孝武太元十二年四月降寧州並甘露
宋文帝元嘉中甘露如細雪二十四年七月江夏王義
恭上嘉禾甘露頌梁大同中甘露降士林館褚修獻
頌陳顔晃獻甘露頌
唐中華殿甘露
唐書(實錄舊史)武德二年閏二月渝州甘露降三年三月降
華隂及御史臺四年二月緜州六年沙州七年萬年縣
八年四月連州九年四月二十三日降于中華殿之桐
木泫如冰霰(一作雪)以示羣臣貞觀元年閏三月降長安
縣三年四月降雍州七月降宣州五年四月萬年十八
年正月台州二十年正月汝州五月丙申澤州十月亳
州(貞觀二十三年五月以甘露降大赦)太宗冊文潏露飛甘卿雲呈絢開元八年正月
甘露降十二月璧州十三年五月己亥代州二十九年
六月降司農寺貞元九年五月甲午鄆州十一年九月
成都(降竹柏等二千四百四十二處會要十年正月)十三年九月甲子幽州十
四年四月婺州長慶三年四月同州文宣王廟甘露降
貞元十八年五月十八日甘露降元(一作延)和殿桐木
丁香木武元衡表云元和殿降甘露宣示百僚光凝棲
鳳之林氣浥傳香之木柳宗元表云延和殿前甘露示
百僚(零庭著異紀年標奇珠璣積燿冰玉呈姿)味兼飴醴天地合而凝津隂陽
和而灑潤承以玉杯凌漢宫而掩美獻之瓊爵掩魏殿
而稱珍素液繁灑芳滋豐溢在陽不晞被葉增固(崔融甘露)
(表)甘惟旨味露則仁澤蒸雲降液覩陽不晞如脂如
飴珠連星綴漢致金盤魏稱瓊爵(武元衡表)軒丘領瑞漢
史紀年(權德輿表)鶡冠子云聖王之德上及太清下及萬
靈則甘露下瑞應圖曰王者德至於天則甘靈降松栢
(獨孤及表)屑玉綴珠溥枝泫葉玉散珠霏神液露滋
金莖膏液之滋玉燭氣和之應清涵别殿之芝寒
警中天之鶴(表)霏甘洒潤玉散珠連
乾德甘露
乾德四年荆南進甘露作甘露曲曰其甘如醴其凝如
珠開寶通禮加甘露旗
太平興國甘露圖淳化甘露圖頌
太平興國三年三月己丑壽州言甘露降官舍後園檜
木畫圖以聞九年三月丙子甘露降太一宫祠庭柏木
雍熙二年四月庚子夜甘露降後苑花木之上端拱元
年二月壬子興化軍言甘露降二年三月丁酉壽州言
甘露降淳化三年正月丙辰舒州言甘露降靈仙觀三
清閣前柏木畫圖來獻上以示近臣宰相李昉等表賀
(三月詔楊億試舒州進甘露頌)四年六月丁卯又言降刺史廳梧桐木
畫圖以獻
天禧甘露
元禧元年二月癸未玉清昭應宫會靈觀並言甘露降
柏木羣臣表賀三月壬寅内出苑中所降甘露柏枝示
輔臣
景德甘露祥符甘露歌
至道三年真宗即位五月戊辰河南府言甘露降嵩陽
書院景德三年十二月戊戌榮州言甘露降祥符九年
十一月五日賜玉清昭應宫甘露歌曰名神漿稱天酒
考祥圖兮嘉應之首降仁壽零未央觀舊史兮太寧之
祥六日表賀十一日又賜會靈觀甘露詩十一月壬寅
甘露降玉清昭應宫太初殿檜柏上作歌羣臣皆和甲
辰降會靈觀柏木上作七言六韻詩羣臣咸和大觀三
年十一月降于叢柳上賦七言詩
紹興甘露
紹興十九年四月江西京西建康並言甘露降
瑞雲
黃帝景雲
左傳郯子曰黃帝以雲紀注有雲瑞以雲紀事服虔云
黃帝受命得景雲之瑞古今注黃帝戰涿鹿之野有
五色雲氣金枝玉葉止於帝上有花葩之象因作華蓋
春秋演孔圖黃帝將興黃雲升於堂天命於湯白雲
入房(一云舜將興黃雲升於堂)漢百官表注張晏曰黃帝有景雲
之應因以名師與官史記黃帝紀合符釡山索隠曰
洞冥記東方朔云東海大明之墟有釡山山出瑞雲應
王者符命如堯有赤雲之祥黃帝有黃雲之瑞故曰合
符應於釡山
堯白雲起河
尚書中候堯沉璧于河白雲起春秋合成圖堯母慶
都生而神異常有黃雲覆其上
舜卿雲慶雲
尚書大傳舜時俊乂百工相和而歌卿雲帝倡之曰卿
雲爛兮禮(一作糺)縵縵兮日月光華旦復(或)旦兮八伯咸
進稽首曰明明上天爛然星陳日月光華弘于一人帝
乃載歌曰日月有常星辰有行四時從經百姓允誠(崔駰)
(傳注尚書大傳曰舜時百工相和為卿雲之歌)宋志舜時景星出房地有乘
黃之馬和氣普應慶雲興焉(慶雲三色太平之應)漢志若
烟非烟若雲非雲郁郁紛紛蕭索輪囷(喜氣也)
瑞應圖曰慶雲者太平之應援神契曰天子孝則慶
雲見
周青雲浮洛
禮斗威儀周成王治平觀於河青雲浮於河中候成
王觀于洛河沈璧禮畢退俟日昧榮光並出幕河青雲
浮洛文選江淹書青雲浮雒榮光塞河注尚書中候
云云
漢彤雲
紀高祖所居上有雲氣范增曰吾使人望氣皆為龍成
五色(史記云其上有雲皆為龍虎成五采)陸機頌慶雲應輝彤雲晝聚
(彤紫色)
漢黃雲
郊祀志元鼎四年夏六月迎鼎至甘泉從上行薦之至
中山晏溫有黃雲焉至長安公卿大夫皆議尊寶鼎有
司皆言今鼎至甘泉以光潤龍變承休無疆合兹中山
有黃白雲降盖若獸為符路弓乘矢集獲壇下
漢白雲出封中
志元鼎六年四月至奉高封泰山禪肅然山其夜若有
光晝有白雲出封中下詔改元封元年漢武故事上
禪肅然白雲為蓋帝祀甘泉有紫雲從西北來散於殿
前十洲記天漢三年月氏國獻神香使者曰國有常
占東風入律十旬不休青雲干吕連月不散意中國有
好道之君洞冥記東方朔曰臣至東極過吉雲之澤
雲起五色草木皆成五色露帝得之徧賜羣臣
漢雲氣成宫闕
祭祀志注光武封泰山雲氣成宫闕百官並見之
唐慶雲慶雲圖
武德元年七月京師慶雲見九年太宗即位八月丙午
宋州言慶雲見貞觀五年二月巂州慶雲見天寶
元年吐蕃攻逼定戎城皇甫惟明奏破賊既掃妖氛兼
有慶雲見宰相賀云合戰之時返風破敵决勝之後卿
雲藹空代宗十月十三日誕辰有慶雲見常衮賀表
曰十月良月遠膺盈數之期後天奉天近和下元之歷
從風蕭索抱日縈廻色涵流渚之虹影雜繞樞之電
大歷十四年德宗即位閏五月十四日(丙戌)澤州刺史李
鷃進慶雲圖制曰朕以時和年豐為嘉祥以進賢遂忠
為良瑞如慶雲靈草異木今後並不須進(丁亥放舞象)貞
元二十一年四月乙巳冊太子有慶雲見穆宗初韓
愈圖慶雲乞付史官表曰非煙非雲抱日增麗斯為上
瑞實應太平黃帝因之以紀事虞舜由之而作歌柳
宗元觀慶雲圖詩抱日依龍衮非煙近御爐陳子昂
慶雲章玉葉金柯祚我天子崔融賀慶雲表紫來漢
殿白入殷房
唐五色雲紫雲(見總瑞類十九瑞)
貞觀十五年十一月幽州言五色雲見柳宗元為淛
東奏台州五色雲見
唐景雲
高祖武德元年九月益州言景雲見九年太宗即位八
月辛未秦州景雲見高宗時景雲見河水清張文收
為歌睿宗景雲元年十月己巳册皇太子是日有景
雲之瑞改元
唐黃雲扶日
開元十一年十一月癸酉日長至太史奏有雲迎日祥
風至日有冠珥太平之嘉應十六年十一月南至御含
元殿受朝太史奏黃雲扶日玄宗實錄朔至含元殿
受朝太史奏有雲迎日來歲大美(當攷年月)
太平興國五色雲
九年六月己亥舒州言五色雲見靈應觀上
唐貞元壬午歲有五色雲見長安太史張璇曰在宋分
後一百六十年有聖人興其地至天成丁亥太祖生洛
陽元稹有郊天日五色祥雲賦
祥符紫雲瑞雲亭慶雲繞壇(見封禪)
祥符元年封泰山十月壬辰天文院言紫雲如蓋黃雲
如龍鳳青雲如竹木名梢雲(梢雲瑞應圖曰人君德至則出若木梢梢然)戊
戌五色雲環日己酉致齋紫雲如盖起泰山頂俄頃變
黃色穆清殿御坐後有白雲如幡幢龍鳳之状召宰相
登亭以觀俄成五色復有黃雲如虹橋葩盖詔名亭曰
瑞雲
祥符黃雲五色雲
祥符四年二月祀汾隂丁巳發永安鎮有黃雲随天書
輦辛酉行禮司天言黃氣繞壇九月乙未日有輝珥承
氣五色雲如飛鳳輔日五年九月甲申大宴含光殿日
赤黃珥直氣五色雲上作七言詩賜近臣和七年正月
九日學士院上應天府瑞雲樂章九年五月甲寅司天
監言前夕月在氐為宋分下有黃氣承之乂西南起紫
氣貫紫微樞極是日日有赤黃輝珥五色雲見七月丙
午向敏中言六月二十七日黃雲如飛鳳覆昭慶殿
九年十二月己亥日有赤黃暈珥冠氣紫雲如盖庚子
奉天書赴集禧殿有黃紫雲捧日如花葩狀天禧元
年正月辛丑朔司天言行禮次歲星明潤有非煙非霧
之雲又其日立春青氣如盂盖起東方壬寅奉上聖祖
冊寶辛亥合祭天地司天奏祥風襲物黃氣覆斗極羣
臣拜舞稱賀是日有日抱珥揚光之瑞癸丑日揚光黃
氣繞之
天聖五色雲
韓琦家傳天聖五年仁宗初臨軒試進士琦名在第二
時唱名第一甲方終太史奏日下五色雲見左右從官皆
賀於殿上(三月辛酉崇政殿親試賜王堯臣以下及第)
皇祐黃雲嘉祐黃雲捧月
皇祐二年四月朔幸金明池司天言雲色黃其形輪囷
此聖孝感天之應九月祀明堂東方有黃雲日上有黃
芒嘉祐四年十月十七日司天言十二日廟中行禮
月色皎然有黃雲捧月國史志天聖元年訖嘉祐末
凡日黃耀有光一煇氣十九龍鳳雲一慶雲二五色雲
八紫黃雲五赤黃雲紫雲一黃雲二
紹興五色雲
紹興三十二年孝宗即位十二月閬州奏六月十日有
五色雲見錦屏山之西浮空映日自未及申在即位一
日允合受命之符
淳熙冬至雲物
淳熙二年十一月朔旦冬至(朔至歷數之元)上率百僚加上德
壽宫尊號册寶十一日臣僚言春秋傳載魯僖公五年
朔日南至夫至朔同日凡十九年一遇登臺書雲惟此見
之矧今行曠古無前之典禮天意昭荅雲物輝華請宣
示史館從之春秋感精符南至有雲迎日年豐之象
黃帝有華盖之瑞因以紀官漢宗祀汾隂而歸常聞
覆鼎若煙非煙既旦復旦(賀慶雲表)卿雲作歌於虞舜
白雲著詞于漢武帝鴻紀事肇采於官名虞舜協華
賡歌於瑞命紛綸絢采散赤水之餘霞焕衍騰文凝
吉雲之曉露周為瑞于觀河堯呈祥于沈璧金枝
玉葉繡文錦章
瑞雪
周大雪
金匱曰武王伐紂都洛邑未成大雪深丈餘甲子日五
車兩騎止王門之外欲謁武王王使師尚父謝賓尚父
曰五車兩騎四海之神與河伯雨師耳使謁者各以名
召之五神皆驚神曰天伐殷立周謹來受命(一云太公伏符隂謀)
(文選注金匱曰武王伐紂都洛邑未成雨雪十餘日)詩采薇雨雪霏霏信南
山上天同雲雨雪雰雰注豐年之冬必有積雪箋成王
之時隂陽和風雨時冬有積雪春而益之以小雨左
傳平地尺為大雪(雪賦盈尺則呈瑞於豐年)西京雜記董仲舒曰
太平之世雪不封條穆天子傳癸未雨雪天子獦于
鈃山之西阿庚寅北風雨雪天子以寒之故命王屬休
天子筮獵苹澤云云日中天寒北風雨雪有凍人天子
作詩三章以哀民曰我徂黃竹(闕)員閟寒帝收九行嗟
我公侯百辟冡卿皇我萬人旦夕勿忘
宋華雪
南史大明五年正月戊午朔華雪降散為六出上以為
瑞(羣臣作雪花詩謝莊應詔有璇𬎼瓊藻之句)志公卿並作花雪詩通
鑑正旦朝賀雪落太宰義恭衣有六出奏以為瑞志
草木花多五出花雪獨六出(霰為花雪花雪表年)梁庾肩吾詠
花雪曰瑞雪墜堯年因風入綺錢已飄黃竹路共慶白
渠田
唐御雪詩喜雪詩
見御詩太宗望雪詩素雪曉凝華
唐元日雪
會要武后長壽二年正月元日大雪質明而晴謂侍臣
曰俗云元日有雪則可糓豐文昌左丞姚璹對曰汜勝
之書云雪為五糓之精以其協和則年糓大穰宋孝武
大明五年元日降雪以為嘉瑞上曰朕御萬方心存百
姓年登歲稔即為大瑞張九齡和聖製瑞雪篇曰萬
年春三朝日初瑞雪兮霏微俄同雲兮蒙密劉禹錫
賀元日雪表云佳雪肇降迎喜氣於三元浹歡心於萬
國李華含元殿賦玄冥戒寒海神飛雪瑶域粉野琪
木森列
唐賀雪
韓愈為宰相賀雪表春雲始繁時雪遂降實豐穰之嘉
瑞銷癘疫於新年東作可期南畆有望陛下與天合德
視人如傷每發聖言則獲靈貺見天人之相應知朝野
之同歡覩慶澤荷鴻休李嶠表玄冥率職曾隂候律
豐澤順時海神奔走而來賀田畯謳吟而共舞常衮
表天人合應雨雪呈祥太素混成浩然萬里甲子之瑞
載表昌期春秋所書亦先農事重隂益固應水澤腹堅
之時積潤潛通迎土膏脉起之候權德輿表膚寸興
雲盈尺呈瑞光連萬頃慶在千箱
唐宣政殿慶雪
大歷四年正月乙亥大雪平地盈尺百僚於宣政殿拜
舞稱賀前年冬少雪故也
端拱瑞雪歌
元年正月庚申製喜雪五言二十韻詩賜宰相李昉等
令和二年十二月丙辰大雨雪前二日太史言月有蒼
白暈西有黑氣丈餘占云雨雪之象也至是果騐詔近
臣於中書宴飲令各賦詩上製瑞雪歌以賜之
雍熙雪(詩)
元年十一月丁卯郊祀十二月甲辰雨雪先是上謂宰
臣曰郊禮酺宴之後若得雪大佳至是隂雲四合積雪
盈尺三年十二月乙未朔大雪上大悅御玉華殿召近臣
宴出御製雪詩一首令侍臣屬和四年十二月丁巳大
雨雪近臣稱賀王元之試和製雪詩序四年十二月
繁雲翳空密雪飄野散五糓之精華潤三農之畎畆上
林未暖而花發禁柳不春而絮飛
淳化雪詩立春日雪
三年十二月丁卯大雪尺餘上喜賜近臣宴于中書令
盡醉上賦詩親八分書賜之又命秘書監李至會三館
學士於祕閣飲宴凡應制賦詩者三十五人四年正月
辛卯合祭圓丘乙未大雪作立春日瑞雪詩三首賜近
臣李至上言曰原隰同縞隴畆載滋適因祈糓之祥遂
契有秋之望五年十一月丁卯大雨雪近臣稱賀至道
二年十二月甲寅(同上)
咸平嘉雪
五年十一月壬寅合祭圓丘丙午大雪上謂呂蒙正曰
郊祀之際重隂變晴今兹成禮又獲嘉雪景德四年
十一月雪上謂王旦等曰來歲麥苖有望
祥符瑞雪(詳見御詩)
三年十一月壬午己丑上作瑞雪詩賜近臣和壬辰召
陳從易劉均對崇和殿上謂向敏中等曰從易輩文可
觀令即席賦瑞雪歌(一本云將祀汾脽屢得嘉雪召劉均陳從易賦歌詩)上命題
陳彭年筆授上覽之賜緋魚四年劉綜作大雪歌以獻
八年十一月十九日御製瑞雪歌曰應有五車來表瑞
定殊黃竹著為謠晏殊賀承天節瑞雪表曰方祝萬
春之壽俄飄六出之祥又瑞雪詩云衣上六花非所好
畆間盈尺是吾心
天禧大雪
元年十一月乙卯幸太一宫大雪盈尺上謂宰相曰兹
固豐稔之兆但慮民力未充失於播種其振勸勿遺地
利
天聖賀雪
四年十二月壬午幸玉清昭應宫開寶寺景靈宫祈雪
故事車駕還必作樂前導上精意以禱命毋作樂既雪
(一云壬辰雪)輔臣皆賀上喜曰力田之民自今有望矣(長編)
慶歷瑞雪
四年十二月六日天文院言瑞雪之應詔送史館嘉祐
三年十二月十六日詔從臣觀河南所進芝草諭曰今
日嘉雪大滋宿麥自勝芝草瑞也是日賜喜雪燕于中
書
皇祐喜雪
四年十二月己丑雪初上以愆亢責躬減膳見輔臣則
憂形于色龐籍等因言臣等不能燮理隂陽上煩聖慮
願守散秩避賢路上曰是朕誠不能感天而惠不能及
民非卿等之過也是夕得雪庚寅賜喜雪宴于中書
時雪贊
宋祁進時雪贊表盛德震動霏雪應祈流霙灑素煖癘
銷解作贊凡十韻又十六言推本天意遂及聖功歲次
協洽惟仲之冬不雨十旬有害吾農地房泄蒸蟄戶弗
坯日赭風熯窮天漲埃皇帝曰咨災或儆予精禱通神
神與聖符日在庚辰先集惟寒長風北驅重隂冤延自
霰而霙霏霏飛飛憑雲委華即壤流輝其雨其浮膏凝
液流縞爾南山肪我西疇惟雪其時上天降康逄僣成
沴值德為祥為祥伊何來歲之宜根深粒繁乃京乃坻
拂癘蕩溫納于太和翦翦勞甿易歎而歌旱未及傷雪
也載霶皇帝德功萬年不忘
紹興瑞雪
十三年十二月庚寅瑞雪應時百官詣文德殿拜表稱
賀自是歲如之(迄今不改)癸巳賜喜雪御筵于尚書省初復
故事也乾道六年十二月一日瑞雪應時賜喜雪宴
于尚書省淳熙癸卯前立春一夕大雪祕書郎熊克賦
詩館學之士和焉
乾道瑞雪
九年十一月四日詔郊祀免奏祥瑞九日親郊十一日
宰臣曾懷等奏郊祀禮成兼以瑞雪應時未明而霽以
至青城宿齋圜丘蕆事天氣澄爽此皆聖德昭著高穹
降格上曰君臣之間正當修飭以答天貺(會要)雲霏霏
其承宇霰雪紛其無垠(楚辭)歌北風於衛詩詠南山
於周雅岐昌發詠於來思(采薇詩云)姬滿申歌於黃竹庭
列瑶階逵如連璐千巖俱白值物賦象(謝惠連賦)混二儀
而並色覆萬有而皆空(劉璠賦)散葩似浮玉飛英若總
素(任昉詩)晚霰飛銀礫浮空暗未開(梁簡文)集瑶臺(鮑昭)
(詩)雨雪洋洋大風來加于燠其寒于邇其遐(柳宗元平淮夷)
雅(韓愈平淮西碑云元和十二年十月壬申愬自文城因天大雪疾馳用夜半到蔡破其門取元濟以獻)
玉花攪空舞下散地如甃珪疊璐出空橫虛(舒元輿文)浩
蕩乾坤合霏微物象移為祥布澤(韓愈詩)欲照明王乙
夜書(劉廷琦瑞雪萹)中宵月彩千門遍上苑瑤華萬木榮(祥符)
(八年御製歌)均和玉燭飄灑瓊雪(祥符詔)不夜蟾輝滿先
春柳絮揚五車洛邑延神馭八駿黃臺罷獵圍(夏竦詩)
覩盈尺之儲瑞識載塗之兆豐六出嘉貺五精所滋(晏殊)
(賦)上天同雲平地尺雪(范鎮表)喜氣鑠飛花玉花飛
半夜翠浪舞明年(蘇軾詩)華傾月窟光寫天潢(曾鞏詩)
千門委圭璧此物有嘉德占年在麥秋(黃庭堅詩)造化為
工琱天葩之六出(楊萬里表)三銀闕湧雲潢外萬玉妃朝
月殿旁(王安中詩喜氣生春)麻衣(詩)狐裘(晏子春秋景公時雨雪三日公被狐裘晏)
(子曰賢君飽而知人饑溫而知人寒公出裘發粟與饑寒者)豹舄(左傳)貂裘(乾德二年)
(十二月大雪上設氊帷於講武殿衣紫貂裘帽以視事曰念西征將帥衝犯霜霰即觧裘帽馳驛賜全斌)
兔園(謝惠連賦)鶩池(李愬)見睍(詩雨雪瀌瀌見睍曰消劉向封事觀雨雪之詩)
集霰(如彼雨雪先集維霰箋云自微至甚)載塗(詩雨雪載塗)禹甸齋宫
周詠郢歌膏澤(孫楚賦膏澤偃液普潤中土肅肅三麥實獲豐年)嘉
澤(李顒賦何時雪之嘉澤)六出崇花(徐陵詩三農喜盈尺六出舞崇花)浩若
天漢(庾肅之贊霰雨灑皓雪其霏望之凝映浩若天漢)絮因風花剪水
六出飛空三登兆瑞三白六花嚴凝西北疆理南
東靄隮雲族紛灑霰華載塗灑潤盈尺凝華草
木早榮京坻先積(張九齡)含花告豐(張說)六出祥霙(李嶠)
(人日應制)
雨
神農時雨
尸子神農氏治天下欲雨則雨五日為行雨旬為糓雨
旬五日為時雨正四時之制萬物咸利故謂之神淮南
子神農治天下甘雨時降列仙傳赤松子神農時雨
師
淮南子湯以身禱桑林而四海之雲湊千里之雨至
六韜武王伐殷將行之日雨太公曰是洗濯甲兵也
鹽鐵論周公太平之時雨不破瑰旬而一雨雨必以夜
爾雅甘雨時降萬物以嘉謂之醴泉
漢膏雨
賈山傳孝文時為至言曰平獄緩刑天下說喜是以元
年膏雨降五糓登
漢永平時雨
紀永平四年春二月辛亥詔京師冬無㝛雪春不燠休
煩勞羣司積精禱求而比再得時雨㝛麥潤澤其賜公
卿半奉
梁瑞雨頌
南史梁大同中嘗驟雨殿前往往有雜色寶珠梁武有
喜色虞寄上瑞雨頌魏曹植有喜雨詩晉傅咸宋傅
亮有喜雨賦
唐喜雨賦
玄宗製喜雨賦云重泉蒸潤觸石吐滋(見御製)沈瑱賀
雨賦移正寢徹豐膳採幽冤索遺彥衮路清太階
平君臣咸一邦家輯寧天方悔咎淪孽垂休降靈雲
布族而靄䨴電驚空而煌熒殷雷震而闐闐飛雨零而
冥冥晬容有穆神心載怡張說奉和聖製喜雨賦樂
雲雨之平施齊品物之流形舒四溟之清潤卷六合之
煩囂韓休賦惟十有六祀云云恐六事之害政引萬
方而罪已善言既發靈應無越天垂貫斗之雲神召離
星之月羣臣獻華封之壽天子御薰絃之琴昭宸文於
合璧式王度其如金徐安貞賦却華盖而特立當赫
曦之正臨油然作雲鬱山川之氣淒兮為雨變天地之
隂匝寰海而為期指成霖而一息賈登賦十有六年
以至今載旬有一雨不愆于晦惟帝念兹聞諸有司或
獻舞雩之請或陳齊社之期省而不錄云奪農時直以
萬乘之貴躬親三日之祠王言既出聖心惟一天昭厥
誠神降之吉霈然為雨不俟終日明明聖后知微知彰
廸彼炎暑化為清凉潤再洽兮恩重溥李宙賦退史
巫之紛若追后土之虔敬霏微露立之壇霡霂風旋之
步緬察獄以臨幸嘗禱林而戒懼曷若不言而順於隂
隲曰肅而變其陽數
唐喜雨詩(見御製)賀雨詩
李嶠晚秋喜雨詩(咸亨元年)騰雲八際滿飛雨四溟周
白居易上賀雨詩(元和三年冬及春暮不雨)人變愁為喜歲
易儉為豐敢賀有其始亦願有其終又表云發於
若厲之忱散作如膏之澤開元十九年四月己
丑宋璟奏云膏澤應期會旬而必夜良田望歲自
公而及私元和四年閏三月己未雨學士李絳
表賀韓愈表龍神效職嘉糓奮興元和聖德詩
曰晹而晹曰雨而雨權德輿表雲觸石而興潤
月離畢以呈祥
雍熙春雨詩
四年四月殿中丞李度獻春雨詩翌日太宗謂宰臣曰
李度苦心於詩亦可嘉奬昨進賀雨一詩朕特與繼和
卿可召至中書宣示
淳化喜雨詩
二年十二月癸未甘澤始降上作喜雨詩賜近臣俾屬
和(先是嘉雪未應上至誠禱祈)三年五月己酉以歲旱分遣官决獄
是夕降雨尺餘庚戌宰相以時雨應期相率拜賀五年
三月癸丑朔時雨霑足近臣稱賀四月癸卯(同上)上謂宰
相曰膏澤霶霈上天之貺也命以蒲萄酒建茶珍果賜
近臣詔曰喜此甘澤與卿等同慶
祥符喜雨詩慶歷雨詩(見御製)
祥符五年三月二十日賞花後苑帝作賞花及喜
雨詩羣臣和進(御製喜春雨歌)淳熙七年五月壬子上
曰近頗乏雨昨晚方欲祈禱半夜遂得雨趙雄等
奏陛下修德修政格于皇天故欲雨即雨上曰霶
霈如此皆是黍稷稻梁過於雨珠玉矣上觀雨笑
曰此雨從何處來雄等奏從陛下方寸中來一念克
誠天實臨之肅時雨若(洪範)饗帝於郊而風雨
節寒暑時(禮器)風不鳴條雨不破塊五日一風十
日一雨(論衡)六月雨雨云者喜雨也喜雨者有
志乎民者也(穀梁傳僖三年)雲不崇朝雨必以夜
(表)
唐祥風
開元二十五年十月庚申宰臣祭南北郊有瑞氣縈壇
祥風拂池太史奏王者德至於天則祥風起文選注
禮斗威儀曰君乘人而王其政頌平則祥風至宋均曰
即景風也
神光
堯榮光出河
尚書中候堯帝即位七十載修壇河洛仲月辛日禮備
至于日稷榮光出河龍馬銜甲赤文綠色臨壇吐甲(甲所)
(以藏圖)有列星之分斗政之度帝堯錄紀之數又云帝堯
之明榮光出河休氣四塞(甘露潤澤醴泉出山)
漢神光集祠壇
禮樂志正月上辛用事甘泉圜丘夜常有神光如流星
止集于祠壇武紀元鼎五年十一月辛巳朔旦冬至
立泰畤于甘泉天子親郊朝日夕月詔曰望見太乙修
天文壇辛卯夜若景光十有二明丁酉拜况于郊元封
元年夏詔曰用事八神遭天地况施著見景象屑然若
有聞四年春三月祠后土詔曰朕躬祭后土地祇見光
集于靈壇一夜三燭幸中都宫殿上見光六年行幸回
中春作首山宫(在河内蒲坂界)三月行幸河東祠后土詔曰朕
禮首山昆田出珍物或化為黃金(昆田首山下之田也武帝祠首山故神為)
(出珍物化為黃金)祭后土神光三燭其赦汾隂太初二年三月
幸河東祠后土夏四月詔曰朕用事介山祭后土皆有
光應(介山在河東皮氏縣東南其山特立)其赦汾隂(祀五帝於渭陽之廟如煇屬天禮太一於)
(甘泉之郊有光照夜)
漢雲陽美光黃氣
郊祀志元鼎五年十一月辛巳朔旦冬至昒爽(未明時)天
子始郊拜泰一有司云祠上有光公卿言皇帝始郊見
泰一雲陽有司奉瑄玉嘉牲薦饗是夜有美光及晝黃
氣上屬天太史令談祠官寬舒等曰宜因此地光域立
泰畤壇以明應劉向對曰甘泉汾隂及雍五畤始立皆
有神祇感應然後營之武宣之世奉此三神禮敬敕備
神光尤著
漢神光
志宣帝三年西河立世宗廟神光興殿旁又興于房中
如燭狀廣川國世宗廟殿上有鐘音夜有光殿上盡明
上廼下詔赦天下
漢神光集太一壇神光降紫殿
宣紀神爵四年春二月詔曰鳳凰甘露降集京師嘉瑞
並見修興太一五帝后土之祠祈為百姓蒙祉福鸞鳳
萬舉蜚覧翺翔集止于房齋戒之暮神光顯著薦鬯之
夕神光交錯或降于天或登于地或從四方來集于壇
上帝嘉嚮海内蒙福其赦天下賜民爵高年帛成紀
永始四年正月幸甘泉郊泰畤神光降集紫殿
漢神光耀齋宫
宣紀五鳳三年春三月詔曰今北邊晏然靡有兵革之
事朕飭齋戒郊上帝祠后土神光並見或興于谷燭耀
齋宫十有餘刻
漢神光見
宣紀甘露二年春正月詔曰廼者鳳凰甘露降集神光
並見咸受禎祥其赦天下
漢赤光照室
光武紀生有赤光照室中又舂陵舍南火光屬天金
樓子曰赤光照室影如五麟七鳳
唐青光
實錄開元十九年二月癸未皇太子奏正月二十七日
興慶宫親耕三百餘步既而青光紫氣覆地
祥符瑞光
見星類
哲宗朝神光曲曰惟皇上德伊嘏我王將受厥明載錫
之光於昭于天赫赫煌煌緝熙敬止其永無疆
神策
黃帝神策
史記冕侯問於鬼臾區對曰黃帝得寶鼎神策是歲己
酉朔旦冬至得天之紀終而復始於是黃帝迎日推策
後率二十歲復朔旦冬至凡二十推三百八十年黃帝
仙登于天漢郊祀志黃帝作寶鼎三象天地人(餘同史記)
(晉灼曰策數也迎數之也按日月也)
搜神記舜耕歷山得玉歷於河際之巖舜知天命在己
體道不倦河圖天帝以寶文太字賜禹尚書璇璣
鈐湯受金符注禹錄也
周丹書
文王疏洛誥注云文王得赤雀武王俯取白魚皆七年
中候我應云季秋之月甲子赤雀銜丹書入豐止昌戸
再拜稽首受易是類謀云文王受赤雀丹書稱王注戊
午蔀二十九年時赤雀銜丹書而命之春秋元命苞
曰鳳凰銜丹書於文王之都(闕)田(闕)子少(闕)
丹晉志赤烏銜書有周以興
漢寶鼎神策
史記封禪書六月(紀元鼎四年)得鼎其秋上雍且郊齊人公
孫卿曰今年得寶鼎其冬辛巳朔旦冬至與黃帝時等
卿有札書曰黃帝得寶鼎冕侯問於鬼臾區對曰黃帝
得寶鼎神策是歲己酉朔旦冬至得天之紀終而復始
於是黃帝迎日推策後率二十歲復朔日冬至凡二十
推三百八十年黃帝仙登于天卿曰漢興復當黃帝之
時十一月辛巳朔旦冬至昧爽天子始郊拜泰一其贊
饗曰天始以寶鼎神策授皇帝朔而又朔終而復始皇
帝敬拜見焉
漢泰元神策
(闕)
漢赤伏符
紀建武元年夏四月光武先在長安時同舍生疆華自
關中奉赤伏符曰劉秀發兵捕不道四夷雲集龍鬭野
四七之際火為主羣臣因復奏曰受命之符人應為大
萬里合信不議同情周之白魚曷足比焉六月己未即
位(祝文曰䜟記曰卯金修德為天子)
魏丹書
魏志黃初元年十一月柴於繁陽有黃鳥銜丹書集于
尚書臺於是改元
唐玉版祕記
天寶八載方士李渾上言見太白老人告玉版祕記事
因是羣臣上帝號于邵有玉版元記頌黃帝封壇
受三寸五分之祕策夏王觀洛得六十五字之靈文周
人獲瑞於丹書漢氏受符於赤伏
太中祥符天書
元年正月乙丑降于左承天門鴟尾之上啓封乃太中
祥符三篇戊辰改元(錢惟演上祥符頌)二年正月乙丑改浚儀
縣為祥符三年九月十一日對輔臣龍圖閣觀宫中迎
奉天圖二(猶蒼水之感禹夢同金人之翔漢庭)
毓聖符瑞
青虹繞神毋生伏羲(拾遺記)神龍感女登生炎帝長於
姜水(世紀)大電光繞北斗樞星感附寶二十五月生黃
帝於壽丘世紀(詩含神霧大電繞樞照郊野感附寳生黃帝又沈約宋書)大星如
虹流下華渚女節意感生白帝朱宣少昊氏(河圖文選劉峻辨命論)
(星虹樞電昭聖德之符注李善曰春秋元命苞大星如虹下流華渚女節意感生朱宣宋均曰少昊氏)
瑶光貫月正白感女樞生顓頊於若水(首戴干戈)含神霧慶
都感赤龍十四月而生堯於丹陵河圖(記大傳正義案師說引河圖云慶)
都感赤龍而生堯堯眉八采足履翼宿(華封人祝堯使聖人夀)皇甫謐曰堯以甲申歲生舜以堯之二
(十一年甲子生)握登感大虹生舜於姚墟詩緯(書緯曰感樞星之精)李周
(翰曰舜母感樞星之精生舜無所據)脩巳吞神珠薏苡生禹世紀(鈎命決曰流星貫)
昴循紀感之生禹(蜀紀生於石紐)禹首載鈎鈐胷有玉斗扶都見白氣貫月感
而以乙日生湯世紀(殷以生日甲乙為名)堯翼星舜斗星湯虛
星文王房星之精(感精符注)堯赤精舜黃禹白湯黑文王
蒼(大傳正義)含始吞赤珠上刻曰玉英而生劉季(含神霧)游於
(洛池有玉鷄銜赤珠刻曰玉英吞此者王含始取而吞之)夢神遇大澤之陂(本紀)王
夫人夢日入懷生武帝與曩日所夢日符(生於猗蘭殿孝景前元年)
(生)昭帝十四月而生立堯毋門(太始三年生)成帝生甲
觀畫堂光武生赤光照室如晝(論衡曰光武産於濟陽宫鳳凰集於地嘉)
禾生於屋(建平元年十二月甲子夜生)魏文帝生於譙有雲氣青色如
車盖晉元帝以咸寧二年生洛陽有神光之異一室
盡明唐太宗生於武功之别館慶雲屬天二龍戱水
(一云戲於館門之外開皇十八年十二月戊午生)肅宗以景雲二年九月三
日乙亥生於東宫之别殿祥光照室功成慶善樂(太宗)
繼天誕聖樂(德宗)始生堂(漢明帝)玄鳥祚商赤
光啟漢鳴社(春秋潜潭巴曰里社鳴此里有聖人出)繞樞九
龍浴聖五緯聯光億舜日萬堯年珠薏玉英
烈山神井南頓嘉禾玉斗儲算金篋賜齡樞
紐薦符勾芒錫夀繞樞之電照室之光尚想河清
之色如聞里社之聲稽貞觀開元之舊章述慶善
千秋之令範星虹沓祉電虬發慶玉斗珠衡
塗吟野抃席羅圖創璿歷臨翠偽而則道坐玄
扈而披圖篤生白水載誕丹陵山稱萬歲雲浮
五采發祥流慶舄奕千秋照舂陵之赤光發芒
山之紫氣夀於旗翼詩生此文王篤生武王保
右命爾濬哲維商長發其祥帝立子生商
誕節名(始於開元十七年)
千秋節(唐玄宗八月五日)天長節(同上)天成地平節(肅宗九月三日)
天興節(代宗十月十三日)聖夀節(順宗正月十二日)慶成節(文宗十月)
(十日)慶陽節(武宗六月十一日)夀昌節(宣宗六月二十二日)延慶節
(懿宗十一月十四日)應天節(僖宗五月八日)嘉會節(昭宗三月二十二日)乾
和節(昭宣帝九月三日)大明節(梁太祖十月二十一日)明聖節(末帝)
(九月十二日)萬夀節(唐莊宗十二月二十二日)應聖節(明帝九月九日)千
春節(末帝正月二十三日)天和節(晉高祖二月二十八日)啓聖節(少帝六月)
(二十七日)聖壽節(漢高祖二月四日)嘉慶節(隠帝三月九日)永壽節
(周太祖七月二十八日)天清節(世宗九月二十四日)天壽節(恭帝八月四日)
長春節(宋朝太祖二月十六日)乾明節(太宗七月七日)壽寧節(同上)
承天節(真宗十二月二日)乾元節(仁宗四月十四日)壽聖節(英宗正月)
(三日)同天節(神宗四月十日)興龍節(哲宗十二月八日)天寧節(徽宗)
(十月十日)乾龍節(欽宗四月十三日)天申節(高宗五月二十一日)會慶
節(孝宗十月二十二日)重明節(光宗九月四日)瑞慶節(寧宗十月十九日)
天基節(理宗正月五日)乾會節(度宗四月九日)長寧節(章獻明肅后正月八)
(日)坤成節(宣仁聖烈七月十六日)嘉慶節(恭聖仁烈五月十六日)
玉海卷一百九十五
