卷一百一
玉海卷一百一
宋王應麟撰
郊祀
祠壇
古者祀天地日月神示及即位慶賀建拜皆有壇場
以行事誠之至禮之盡也
黃帝封祭壇
管子地數篇黃帝問於伯高曰吾欲陶天下以為一家為
之有道乎伯高對曰上有丹沙者下有黃金上有慈石
者下有銅金上有陵石者下有鉛錫赤銅上有赭者下
有鐵此山之見榮者也苟山之見其榮者君謹封而祭
之距封十里而為一壇使乘者下行行者趨修教十年
而葛盧之山發而出水金從之蚩尤受而制之以為劍
鎧矛戟雍狐之山發而出水金從之蚩尤受而制之以
為雍狐之戟芮戈
黃帝圜丘
漢武紀元封二年六月賜雲陽都百戸牛酒注晉灼曰
雲陽甘泉黃帝以來祭天圜丘處師古曰縣之所居在
宫側者稱都
堯河洛壇(龍馬圖)
文選赭白馬賦注尚書中候曰帝堯即政七十載修壇河
洛仲月辛日禮備至于日稷榮光出河龍馬銜甲赤文
綠色臨壇吐甲圖宋符瑞志湯乃東至于洛觀帝堯
之壇沈璧舜設壇于河依堯故事至于下昃榮光休氣
至黃龍負圖出于壇畔赤文綠錯成王少周公攝政七
年與成王觀于河洛沈璧禮畢候至日昩榮光出青雲
浮青龍臨壇銜圖玄龜止壇赤文成字庾信堯登壇
銘曰登壇洛汭沈玉河湄丹圖馭馬綠甲乘龜榮光上
幕休氣連帷
周圜丘方丘(見上類)泰壇
郊特牲疏王肅以郊丘是一而鄭氏以為二聖證論王
肅難鄭云祭法說禘無圓丘之名周官圓丘不名為禘
是禘非圓丘之祭也詩思文后稷配天之頌無帝嚳配
圓丘之文知郊則圓丘圓丘則郊所在言之則謂之郊
所祭言之則謂之圓丘於郊築泰壇象圓丘之形以丘
言之本諸天地之性故祭法云燔柴於泰壇則圓丘也
郊特牲云周之始郊日以至周禮云冬至祭天於圜丘
知圜丘與郊是一也大司樂疏土之高曰丘取自然
之丘圜者象天圜因高以事天故於地上因下以事地
故於澤中水鍾曰澤取自然之丘方象地方郊之祭以
后稷配圜丘禘以嚳配祭法云禘黃帝之等皆據祭天
於圜丘禮天必於冬至地必於夏至之日者天陽地隂
於陽生隂生之日祭之也郊天必於建寅者郊所感帝
以祈糓實取三陽爻生之日萬物出地之時祭神州於
北郊亦應取三隂爻生之月萬物秀實之時也祭法
疏張融以禘為五年大祭又以圜丘即南郊與王肅同
燔柴於泰壇瘞埋於泰折疏曰此祭感生之帝於南
郊神州地祇於北郊也禮器云至敬不壇此謂燔柴在
壇設饌在地家語兆丘於南注謂圜丘之兆於南郊
圜丘人之所造故謂之泰壇掃地而祭注圜丘之地掃
焉而祭既至泰壇王脫裘矣服衮以臨燔柴春官凡
以神仕者注祭天圜丘象北極祭地方澤象后妃春
秋繁露春秋之法王者歲一祭天於郊四祭於宗廟
漢志王商等以為兆於南郊所以定天位也祭地於大
折在北郊就隂位也郊處各在聖王所都之南北折杜
鄴曰古者壇場有常處燎禋有常用贊見有常禮犧牲
玉帛雖備而財不匱車輿臣役雖動而用不勞每舉其
禮助者歡說大路所歴黎元不知
周朝日夕月壇
見上類
周合諸侯壇方明壇
禮司儀掌九儀之賓客擯相之禮將合諸侯則令為壇
三成宫旁一門注天子春帥諸侯拜日於東郊則為壇
於國東夏禮日於南郊則為壇於國南秋禮山川丘陵
於西郊則為壇於國西冬禮日月四瀆於北郊則為壇
於國北既拜禮而還加方明於壇上而祀焉所以教尊
尊也覲禮曰諸侯覲於天子為宫方三百步四門壇十
二尋深四尺是也司盟詔明神注神之明察者謂日
月山川覲禮加方明于壇上所以依之左傳子産曰
大適小有五美作壇以昭其功宣告後人無怠於德
南史陳大建十年九月乙巳立方明壇于婁湖甲寅臨
誓衆
魯雩壇
春秋大雩(書凡二十一)左傳桓五年秋大雩書不時也凡
祀啟蟄而郊(夏正建寅之月祀天南郊)龍見而雩(建巳之月蒼龍宿之體昏見東方祭)
(天祈膏雨)始殺而嘗(建酉之月)閉蟄而烝(建亥之月)過則書正義天官
東方之星盡為蒼龍之宿雩之言遠也遠為百糓祈膏
雨豫為秋收意深遠也諸侯雩山川魯得雩上帝故稱
大公羊傳大雩旱祭也注君親之南郊以六事謝過
自責童男女各八人舞而呼雩糓梁傳雩者為旱求
者也求者請也注其禱辭曰方今大旱野無生稼寡人
當死百姓何謗不敢煩民請命願撫萬民以身塞無狀
(注又云傳例曰雩得雨曰雩不得雨曰旱)疏天子雩上帝諸侯雩上公魯與
天子同雩上帝上帝既雩雩及百辟卿士有益於民者
考異郵說僖公三時不雨禱于山川以六過自責云云
案春秋考異郵三時唯有禱禮無雩祭之事唯四月龍
星見始有常雩月令大雩帝云云正義凡正雩在周
之六月常事不書書秋大雩傳不云旱者皆過雩也傳
言旱者皆為旱脩雩也雩書月者為脩旱雩得禮故定
元年糓梁傳曰雩月雩之正也秋大雩非正也僖公三
時不雨帥羣臣禱山川以六過自責凡雩必先禱祭
法雩宗祭水旱也(宗當作禜)疏亦壇名也雩吁嗟也禜為營
域而祭之詩雲漢云靡愛斯牲鄭注大祝云類造禬禜
皆有牲攻說用幣而已論語樊遲從遊於舞雩之下
左傳莊十年雩門注魯南城門水經注南門亦曰
雩門門南隔水有雩壇壇高三丈曾點所欲風舞處也
郊特牲疏鄭注論語云沂水在魯城南雩壇在其上
史記正義括地志云沂水亦名雩水衛宏漢舊儀云
魯雩壇在城東南引龜山水為沂至壇西行曰雩水
南齊志鄭玄云雩壇在南郊壇之旁而不辨東西論
衡董仲舒雩祭之法設土龍以為感(劉子駿掌雩祭典土龍事)漢
昭帝紀始元六年夏旱大雩不得舉火注抑陽助隂也
漢大將壇
高紀元年夏四月漢王既至南鄭韓信為治粟都尉亡
去蕭何追還之薦於漢王王齋戒設壇埸拜信為大將
軍(傳云以為大將蕭何曰王必欲拜之擇日齋戒設壇場具禮乃可王許之)張良傳漢王之將獨韓信可
(屬大事當一面)九域志興元府有韓信壇
漢高祖即位壇
高紀五年二月甲午漢王即皇帝位于汜水之陽注張
晏曰氾水在濟隂史記正義括地志云高祖即位壇
在曹州濟隂縣界
漢五帝壇泰一壇紫壇甘泉圜丘泰
畤壇
見郊祀類
漢嘉壇
志郊祀歌后皇十四后皇嘉壇立玄黃服五神十六扢
嘉壇椒蘭芳
漢夀福壇
洞冥記元光元年起夀福靈壇闊百步四周起銅梁銀
堤
漢高邑即位壇
光武紀建武元年(旃蒙作噩歲)四月行至鄗命有司設壇場
於鄗南千秋亭五成陌(注壇築土場除地其地在今趙州栢鄉縣水經注曰亭有石壇)
(壇有圭頭碑其隂云常山相馮龍所造壇廟之東有兩石翁仲南北相對焉)六月己未即皇
帝位燔燎告天禋六宗望羣神其祝文曰云云建元大
赦改鄗為高邑祭祀志建武元年光武即位于鄗為
壇營於鄗之陽祭告天地采用元始中郊祭故事六宗
羣神皆從未以祖配天地共犢餘牲尚約郡國志常
山國高邑故鄗光武更名有千秋亭五成陌光武即位
於此肅宗紀元和三年三月丙子詔高邑令祠光武
即位壇金石錄光武即位壇碑唐開元二十二年四
月王預撰
漢社稷方壇(詳見前類)
祭祀志建武二年立太社稷于雒陽在宗廟之右方壇
無屋有墻門而已
漢先虞壇
祭祀志立秋之日迎秋于西郊祭白帝蓐收(月令章句曰西郊九)
(里因金數也)車旗服色皆白歌西皓八佾舞育命之舞使謁
者以一特牲先祭先虞于壇有事天子入囿射牲以祭
宗廟名曰貙劉禮儀志立秋之日白郊禮畢始揚威
武斬牲於郊東門以薦陵廟其儀乘輿御戎路白馬朱
鬛躬執弩射牲牲以鹿麛(月令曰天子乃厲飾執弓挾矢以獵月令章句曰親執弓)
(以射禽所以教兆民載戰事也四時閑習以救無辜以伐有罪所以強兵保民安不忘危也)太宰令
謁者各一人載獲車馳駟送陵廟還宫遣使者齎束帛
以賜武官(漢官名秩曰賜太尉將軍各六十匹執金吾諸校尉各三十匹武官倍於文官)武官
肄兵習戰陣之儀斬牲之禮名曰貙劉兵官皆肄孫吳
兵法六十四陣名曰乘之(月令孟冬天子講武習射御角力盧植注曰角力如漢家)
(乘之引閾蹋踘之屬今月令季秋天子乃教田獵以習五戎月令章句曰寄戎事之教於田獵武事不可空設)
(必有戒故寄教於田獵閑肄五兵天子諸侯無事而不田為不敬田不以禮為暴天物周禮司馬以旗致民平)
(列陣如戰之陣王執路鼓諸侯執賁鼓軍將執晉鼓師帥執提旅帥執鼙卒長執鐃兩司馬執鐸公司馬執鐲)
(以教坐作進退疾徐疏數之節士卒聽聲視旗随而前却故曰師之耳目在吾旗鼔春教振旅以蒐田夏教苃)
(舍以苗田秋教治兵以獮田冬教大閱以狩田春夏示行禮取禽供事而已秋者殺時田獵之正其禮盛獨斷)
(曰巡狩獵還公卿以下陳雒陽都亭前街上乘輿到公卿以下拜天子下車公卿識顔色然後還宫古語曰在)
(車為下唯此時施行)立春遣使齎束帛以賜文官(漢官名秩曰賜司徒司空帛四)
(十匹九卿十五匹古今注曰建武八年立春賜公十五匹卿十匹)貙劉之禮祠先虞執
事告先虞已烹鮮時有司乃逡巡射牲獲車畢有司告
事畢(古今注曰永平元年六月乙卯初令百官貙膢白幕皆霜風俗通稱韓子書山居谷汲者膢臘而寘)
(水楚俗常以十二月祭飲食也又曰當新始殺食曰貙膢)
漢雒陽圓壇北郊方壇
見郊兆
漢雩場
鍾離意傳永平二年夏旱而大起北宫意上疏帝策詔
報曰湯引六事咎在一人比上天降旱密雲數會朕戚
然慙懼思獲嘉應故分布禱請闚候風雲北祈明堂南
設雩場(注明堂在洛陽城南言北禱者盖時修雩埸在明堂之南)又勑大匠止作諸
宫減省不急詔因謝公卿百僚遂應時雨紀安
帝永初七年五月庚子京師大雩順帝陽嘉元年
二月戊辰雩甲戌詔曰分禱祈請靡神不禜通典後
漢行雩禮以求雨閉諸陽衣皂興土龍立土人舞僮二
佾七日一變朱索縈社伐朱鼓禱以少牢(禮儀志同)魏太
和五年三月辛巳大雩
漢泰山祠壇
章紀元和二年二月辛未幸太山柴告岱宗有黃鵠三
十從西南來經祠壇上東北過于宫屋翺翔升降
魏圜丘方丘
魏志景初元年冬十月乙卯營洛陽南委粟山為圜丘
注詔曰號圜丘曰皇皇帝天方丘所祭曰皇皇后地天
郊所祭曰皇天之神地郊所祭曰皇地之祇(至晉泰始二年并圜)
(丘方丘二至之祀於南北郊)十二月壬子冬至始祀續漢志注雒
陽魏氏春秋曰有委粟山在隂鄉魏時營為圜丘魏
志注魏略曰正始中有詔議圜丘普延學士時郎官及
司徒領吏二萬餘人雖復分布見在京師者尚且萬人
而應書與議者略無幾人又是時朝堂公卿以下四百
餘人其能操筆者未有十人
晉先蠶壇
見親蠶類
晉雩壇
南齊書何佟之議曰鄭玄云雩吁嗟求雨之祭也雩帝
謂為壇南郊之旁祭五精之帝配以先帝也百辟卿士
古者上公以下謂句龍后稷之類傳曰龍見而雩止當
以四月晉永和中中丞啟雩制在國之南為壇祈上帝
百辟舞童八列六十四人歌雲漢詩皆以孟夏得雨報
太牢勾芒等五神是五帝之佐依鄭玄說宜配食於庭
雩壇方郊壇為輕理宜在左宜於郊壇之東營城之外
築壇壇宜圓崇四尺徑四丈周圍十二丈而四階設五
帝之位各於其方舞雩依晉朝之議使童子司馬彪禮
志云雩祀著皂衣崇隂之義今祭服皆緇(建武二年議)通
典晉穆帝永和中制雩壇於國南郊之旁依郊壇
近遠祈上帝百辟旱則祈雨齊建武二年旱雩以
武帝配饗於雩壇晉元帝大興元年六月旱帝
親雩
宋先農壇
宋文帝元嘉二十一年春親耕立先農壇於藉田中阡
西陌南高四尺方二丈為四出陛陛廣五尺外加埒去
阡陌各二十丈隋於國南十四里啟夏門外置地千
畆為壇孟春吉亥祭先農於其上以后稷配牲用一太
牢
梁南北郊壇
隋禮志梁南郊為圓壇在國之南高二丈七尺上徑十
一丈下徑十八丈其外再壝四門常與北郊間歲正月
上辛行事太史設柴壇於丙地齋於萬夀殿乘玉輅備
大駕以行禮北郊為方壇於北郊上方十丈下方十二
丈高一丈四面各有陛其外為壝再重何佟之議自晉
太始二年并圓丘方澤同於二郊今之郊禋禮兼祈報
後周司量掌為壇之制圓丘三成方丘一成
梁雩壇
隋志梁制大雩禮立圓壇於南郊之左高及廣輪四丈
周十二丈四陛舞童八列歌雲漢詩一章天監九年有
事雩壇以為雨既類隂求之正陽其謬已甚東方生養
之始遂移於東郊大同五年又築於藉田兆内有祈禜
則齋官寄藉田省云後齊歌雲漢詩於壇南隋國南十
三里(詳見羣祀)
後齊迎氣壇
隋志梁制迎氣以始祖配牲用特牛一其儀同南郊後
齊五郊迎氣為壇各於四郊又為黃壇於未地後周五
郊壇其崇如其行之數廣四丈方百二十步内壝半之
隋五時迎氣為壇各依其方
隋青帝壇
禮儀志開皇十四年羣臣請封禪十五年春行幸兖州
次岱岳為壇如南郊又壝外為柴壇又陳樂設位於青
帝壇如南郊服衮冕乘金輅備法駕行禮
隋先蠶壇
禮儀志隋制於宫北三里為壇高四尺季春上已皇后服
鞠衣乘重翟率三夫人九嬪内外命婦以太牢制幣祭
先蠶於壇上用一獻禮
隋圜丘
志高祖為圜丘於國南太陽門外道東二里其丘四成
各高八尺一寸下成廣二十丈再成廣十五丈又三成
廣十丈四成廣五丈後魏太和十二年築圜丘於南
郊
唐圜丘方丘神州壇五帝壇朝日壇
夕月壇社稷壇蜡壇燎壇小祀壇
海瀆壇
禮志唐壇埳之數皆略依古四成而成高八尺一寸下
成廣二十丈而五減之至于五丈而十有二陛者圜丘
也八觚三成成高四尺上廣十有六步設八陛上陛廣
八尺中陛一丈下陛丈有二尺者方丘也高廣皆四丈
者神州之壇也其廣皆四丈而高八尺者青帝七尺者
赤帝五尺者黃帝九尺者白帝六尺者黑帝之壇也廣
四丈高八尺者朝日之壇也為坎深三尺縱廣四丈壇
於中高一尺方廣四丈夕月之壇也廣五丈以五土為
之者社稷壇也高尺廣丈蜡壇也高五尺周四十步先
農先蠶壇也其高皆三尺廣皆丈者小祀壇也嶽鎮海
瀆祭於其廟無廟則壇於坎廣一丈四向為陛者海瀆
之壇也廣二丈五尺高三尺四出陛者古帝王之壇也
廣一丈高一丈二尺戸方六尺者六祀之燎壇也廣八
尺高一尺戸方三尺者中祀之燎壇也廣五尺戸方二
尺者小祀之燎壇也賈餗圜丘賦覆玉葉之卿雲昭
扶桑之初日韓愈元和聖德詩圜壇帖妥
唐受瑞壇
地理志北都倉城中有受瑞壇高祖使元吉留守獲瑞
石築壇祠以少牢
唐龍池壇龍池樂章(乂見樂類頌類)
會要開元二年閏二月詔令祠龍池六月四日右拾遺
蔡孚獻龍池篇公卿以下百三十篇付太常寺考其詞
合音律者為龍池樂章共錄十首(姚元崇蔡孚沈佺期盧懷謹姜皎崔日用)
(蘇頲李乂姜晞裴漼十人等為樂章)十六年詔置壇及祠堂每仲春將祭
則奏之十八年十二月二十九日有龍見于興慶宫池
因祀而見也太常卿韋縚草祭儀請用二月云云二十
三年五月一日宗子請率月俸於興慶宫建龍池聖德
頌以紀符命望令皇太子書中書令張九齡為文從之
詳見興慶宫(通典祭興慶宫五龍壇大樂令設判懸郊社令率齋郎設散樽五龍各二)貞元六年
六月復祭五龍壇
唐社稷壇
見社稷類
唐雩壇
通典開元十一年孟夏後旱則祈雨于雩壇
唐夀星壇
會要開元二十四年七月十二日(庚子)上封事者言月
令云八月日月會于夀星居次列宿之長請至八月社
日配夀星祠于太社壇(又請兩京各改一殿以萬夀為名千秋節會百僚於此殿)勑
特立夀星壇以千秋節日脩其祠典二十六日(甲辰)勑
夀星壇宜祭老人星及角亢七宿著之常式舊紀開
元二十四年七月己巳初置夀星壇(八月庚戌老人星見)月令
八月有司秋分日享夀星于南郊(一本云明皇生于八月以仲秋日月會於)
(夀星特置壇用千秋節日祭老人星及角亢七宿著之常式)爾雅夀星角亢也注
列宿之長故曰夀星漢元封二年郊雍還拜祝祠太
一贊饗曰夀星仍出淵耀光明(索隠曰老人星也)東漢仲秋
祀老人星廟角亢與老人别星
唐青帝壇九宫壇(詳見下)
王璵傳玄宗廣脩祠祭璵請築壇東郊祀青帝肅宗乾
元元年入相乃奏置太一壇勸帝身見九宫祠(肅宗乾元二年)
(正月丁丑親祠九宫通鑑云戊寅祀九宫用王璵之言也)上元元年正月又祀九宫
會要開元二十五年十月一日(辛丑)制自今立春親迎
春於東郊二十六年正月八日親迎氣於東郊祀青帝
壇天寳五載十月十六日術士蘇嘉慶上言請於城東
置九宫神壇(招搖軒轅太隂天乙天符攝提咸池青龍太乙)
唐風伯雨師壇(中祀)
會要天寳四載七月二十七日勅風伯雨師濟時育物
謂之小祀頗紊彛倫自今已後宜昇中祀仍令諸郡各
置一壇九月十六日勑諸郡置風伯壇于社稷之東雨
師壇于西其壇卑小於社壇造以立春後丑日祀風伯
立夏後申日祭雨師五載四月十七日己亥詔祀雨師
以雷神同壇(上元元年停中祀小祀永泰二年復風師雨師貞元六年二月十七日復靈星等壇)
貞元三年閏五月二十一日徙風師壇於滻水東國
史志立春後丑日祀風師壇高四尺東西四步三尺南
北四步二尺皇祐定高三尺周三十三步立夏後申日
祀雨師雷師壇高三尺方一丈九尺皇祐定周六步
祥符元年九月查道言外州風伯雨師令長吏親享二
年三月澤州請建風伯雨師廟令禮官考儀頒下有司
言唐制諸郡置風伯壇于社壇之東雨師壇于西各稍
北三數十步卑下於社壇無立廟之文
唐九宫壇太一壇
紀天寳三載十二月癸丑祠九宫貴神于東郊(實錄十二月癸)
(巳制曰九宫所主百神之貴上分天極下統坤維隂隲生靈功深亭育式昭新典肇建明祠以今月立春親祠)
(九宫壇癸丑親祠)會要天寳三載十月十六日術士蘇嘉慶
上言請於京城置九宫壇壇一成三尺四陛其上依位
置小壇高尺五東南曰招搖正東曰軒轅東北曰太隂
正南曰天一中央曰天符正北曰太一西南曰攝提正
西曰咸池西北曰青龍五數為中戴九履一左三右七
二四為上六八為下符於遁甲十月十六日詔曰漢禱
八神晉祠六宗惟九宫神實司水旱其令有司以來月
甲子日立壇禮次昊天上帝壇而在太清宫太廟上用
牲牢璧幣十二月二十四日親祀於東郊五載四月己
亥制自今四孟月擇吉日祀天地九宫令宰臣行禮乾
元二年正月丁丑(通鑑戊寅)上親祠至德三年(即乾元元年)六月
九日置太一神壇於南郊東(舊紀乾元元年六月己酉初置太一神壇於圓丘東)
九宫以四孟隨歲改位行棋謂之飛位乾元後遂不易
位太和三年崔龜從言九宫皆列星不容為大祀遂詔
降為中祀會昌元年十二月令有司崇飾舊壇以宰相
行事二年正月左僕射王起等奏案黃帝九宫經及蕭
吉五行大義一宫其神太一星天逢卦坎行水方白二
宫其神攝提星天内卦坤行土方黑三宫其神軒轅星
天衝卦震行木方碧四宫其神招搖星天輔卦巽行木
方綠五宫其神天符星天禽卦坤行土方黃六宫其神
青龍星天心卦乾行金方白七宫其神咸池星天柱卦
兊行金方赤八宫其神太隂星天任卦艮行土方白九
宫其神天一星天英卦離行火方紫統八卦運五行土
飛于中數轉于極兩朝親祠而臻百祥斡造化於混茫
賦品彙於隂隲與天地日月相參請復用大祀之禮祝
版以社稷為凖國史禮志春秋二仲祀九宫貴神壇
再成下高三尺五寸上高三尺三寸東西十步四尺景
祐二年學士定司天監生奏案郄良遇九宫法有飛棋
立成圖每歲一移主九州災福事天寳中術士蘇嘉慶
始置九宫神壇一成高三尺四陛上依位置九小壇東
南曰招搖正東曰軒轅東北曰太隂正南曰天一中央
曰天符正北曰太一西南曰攝提正西曰咸池西北曰
青龍五數為中戴九履一左三右七二四為上六八為
下符於遁甲此九宫定位也每歲祭以四孟位隨歲改
謂之行棋自乾元後止依本位祭遂不飛易仍減冬夏
二祭國朝因乾元故事皇祐增定壇如郊祀錄三成成
三尺四階上依位置小壇九皆高尺五寸縱廣八尺西
南為坤階(詳見後)咸平復為大祀景祐更定飛棋(皇祐二年)
(明堂分祀九宫用兩圭有邸)黃帝九宫經(隋志一卷又三卷)行棋經三卷
(鄭玄注)房氏行棋法一卷九宫之說出於乾鑿度
漢黃香九宫賦伊黃靈之典度存文昌之會宫握璇
璣而布政總四七而持綱和日月之光耀均節度以
運行
唐太一壇
會要至德三年(即乾元元年)六月九日置太一神壇於南郊
東(中書侍郎王璵奏置舊紀云置於圓丘東通鑑云乾元元年六月己酉立太一壇)命璵祭之
元年(即上元二年是歲去年號)建丑月一日(辛亥)親拜南郊(一作祀圜丘)
又祭太一壇非舊制也
唐先農壇
禮志永徽以前皆謂藉田壇至垂拱後乃為先農又因
韋叔夏張齊賢等議改為帝社壇元和二年(一作五年)詔以
來歲正月籍田太常修撰韋公肅言藉田禮廢久矣有
司無所考乃據禮經參采開元乾元故事為先農壇於
藉田高五尺廣五尺四出陛其色青舊紀大歷五年
四月丙午復置先農馬祖壇(命太常置)
唐黃帝壇
會要天寳九載四月二十九日(一作十載四月辛巳)制曰頃者每
祀黃帝乃就南郊禮亦非便宜於皇城内西南坤地改
置黃帝壇朕當親祀以昭誠敬
唐五龍壇
實錄貞元六年六月己酉復祭五龍壇初開元中每歲
以二月祭之有司行事著於新禮自上元中(元年閏四月己夘)
罷中小祀其祭遂廢及是宰臣請復之帝始以是日親
祭宋朝仲春祭五龍於堂廟在國門東
唐雩祀壇
實錄乾元二年三月(舊紀四月)癸亥以久旱徙東西二市於
是祭風伯雨師修雩祀壇為泥人土龍及望祭名山大
川而祈雨晉武咸寧二年春久旱四月丁巳詔廣加
祈請五月庚午始祈雨于社稷山川六月戊子獲雨此
雩禜舊典也太康三年四月十年二月又如之隋雩
壇國南十三里啟夏門外道左高一丈周百二十尺孟
夏龍星見則雩五方上帝配以五人帝以太祖配饗五
官從配於下旱則祈雨(開皇二年四月甲申旱上親祀雨師於國城之西南癸巳上親)
(雩)成湯六事克已魯僖自責祈雨禮有旱暵之舞
詩有昭回之詠
唐柴壇
宋朝元豐三年六月九日詳定奉祀禮文言後漢志郊
祀既送神燔俎實於壇南已地晉賀循議積柴之壇宜
於神壇南二十步丙地當太微明堂之位唐禮因之柴
壇在圜丘南内壝之外丙地
宋朝五帝壇
四郊迎氣及土王日祀五方上帝以五人帝配五官三
辰七宿從祀正月上辛祀感生帝乾德元年置感生帝
壇興國八年十月五日祀土德於黃帝壇圭幣牢具如
大祠淳化二年二月八日祕書監李至請祀青帝日去
金提配坐嘉祐元年十二月九日詔祝文位版去五帝
之名元豐六年八月改置白帝壇元祐九年正月重修
黑帝壇齋宫紹聖四年閏二月八日徙白帝壇宫紹興
三年四月十五日詔祀五方帝于四郊十八年升感生
帝為大祀三十一年宗祀升五帝五人帝於堂用籩豆
十二
乾德感生帝壇
乾德元年閏十二月乙亥(二十八日)太常博士聶崇義上言
皇家以火德承正統請奉赤帝為感生帝(即五方上帝之一也)以
每歲正月上辛别壇而祭下尚書省集議有司酌隋制
感生帝為壇南郊高七尺廣四丈奉宣祖配牲用騂犢
二玉用四圭幣如方色二年十一月二十五日禮官請
上辛從祀不設赤帝位熙寧五年四月三日詔以僖祖
配感生帝元豐四年十月禮官請用犢其後或祀於立
夏迎氣之壇大觀四年四月二十八日議禮局請於南
郊别立感生帝壇依赤帝高廣之制從之紹興十八年十一
月一日祕書少監張杞言我朝火德題運世以僖祖配之祥
符大觀或至親祠中興以為小祀宜升為大祀於是用羊豕
各一於望祭齋宫行事升大祀乾德元年撰八曲仁宗御
撰二曲紹興十六曲(炎精之神飛軿碧落駕以浮雲丹書赤爵赤旂霞曳從以炎官)
乾德南郊壇
四年九月乙卯改築南郊壇(徙於舊壇南五里俄罷之)
太平興國黃帝壇
興國八年十月戊子詔祀土德於黃帝壇珪幣牢具如大祠
制俾祠官領之
雍熙先農壇紹興觀耕壇(見藉田)
雍熙四年九月二十七日詔來年正月親耕二十八日命宋白
賈黃中等定儀注十月一日詳定所言北齊壇高九尺廣輪三
十六尺四陛三壝四門唐制高五尺周廽四十步今請壇高九
尺周圍四十步飾以青唐祀先農長安在通化門外十里洛陽
在上東門外七里今請於朝陽門七里外十五里内為壇十五
日禮儀使言宋齊之制於先農壇東立觀耕臺請築臺高五
尺周四十步四出陛飾以青二十一日詳定所又言先農壇設二
壝樂懸二舞俱在壇前請定御耕位在壝城東南外壝設於大
次御耕位觀耕臺樂懸之外端拱元年正月十七日親饗神農
氏于壇以后稷配淳化元年五月二十三日禮官言端拱親耕
壇設兩壝無周圍步數請四面各封五十步為兩壝壝各五十
步從之景德四年十二月庚戌判禮院孫奭言六典禮閣新儀
皆言吉亥饗先農今以正月一日望改用正月上辛後亥日詔
禮官議從其請明道元年十二月庚子詔以來年二月丁未藉
田就端拱壇位耕地因加修飾二十五日以農壇三壝地狹請
自外壝十步限以青繩元豐二年十月詔於京城東南度地十
畝為藉田置令一員徙先農壇於其中立神倉於東南(以郊社令辛公)
(祐兼藉田令)冬則藏冰凡祠祭取具焉三年五月九日王存請以千
畝為藉田百畝建先農壇兆神倉齋宫并耕作廬舍之類繪圖
上之紹興十五年十一月十七日詔以來歲之春祇祓青壇親
載黛耜十六年正月五日定饗先農儀注二十一日行禮(壇在嘉會)
(門外南四里玉津園之南)衮冕執大圭入正門宫懸奏静安之樂儲
靈錫慶之舞三成止皇帝升壇耕耤使從登歌奏嘉安
之樂奠鎮圭於繅藉奠幣奉爼宫懸豐安之樂作升壇
登歌奏禧安之樂執爵祭酒文舞退武舞進宫懸正安
之樂作皇帝飲福受胙登歌歆安之樂作賜行事陪祠
官胙宫懸乃奏静安之樂一成止
景德夀星壇
景德二年八月辛未朔知樞密院事王欽若上言謹按
月令八月命有司秋分日享夀星于南郊唐會要開元
二十四年七月勑(七月庚寅)上封事者言日月會于夀星居
列宿之長令所司特置夀星壇二十六日勑以千秋節
日祭老人星及角亢七宿方今三代之禮莫不兼修百
神之祠於焉咸秩而蕭薌之祭獨略夀星望詔禮官俾
崇祠事詔禮院檢討以聞禮院言案月令注云秋分日
祭夀星於南郊夀星南極老人星也爾雅云夀星角亢
也注數起角亢列宿之長故曰夀唐開元二十四年上
封事者言月令云八月日月會于夀星居列宿長請八
月社日配夀星于太社壇饗之當時勑置壇常以千秋
節日祭老人及角亢七宿著之常式今參詳享夀星及
角亢七宿請用祀靈星小祠禮例其壇亦依靈星壇制
度築於南郊以秋分日祭之詔可(壇在南薰門外七里)祥符二年
九月庚午詔自今郊祀列周伯星位于氐宿夀星之次
從邢中和之請也元豐四年十月止設老人星一位南
向壇下七宿皆不設位紹興七年五月十一日太常博
士黃積厚請秋分日享夀星從之用籩一豆一著尊一
景德先蠶壇
見親蠶類景德中判太常寺李宗諤以諸神祠壇
多缺外壝之制因深壍列木以表之營葺齋室月視
其缺
咸平九宫貴神壇祥符九宫壇紹興九宫
壇
國朝初承唐制祀于東郊(建壇于朝陽門外與青帝隣)咸平四年三
月二十四日直祕閣杜鎬言今禮以五帝為大祀太一
為中祀九宫所主風雨霜雪雷電疾疫之事請復為大
祀從之(學士宋白等議御書祝版禮同社稷增設壇兩壝玉用兩圭有邸藉藁秸加褥如幣色)八
月七日詔以九宫壇不合禮禮官請第一成四方各一
百二十尺高三尺再成各一百尺高如之壇上小壇九
每壇縱廣八尺各相去一丈六尺列祭器及公卿酌奠
(郊祀錄九宫壇在京城東壇三成成三尺四階小壇九階高一尺九寸縱廣八尺又西南為一階曰坤道人門)
景德二年十月十六日王欽若言往者列九宫為大祀
靈心合荅景福並輳祥符元年東封八月壬辰詔俯邇
岱宗别興墠壇癸巳(五日)於泰山行宫東别建壇二成
三尺四階其上小壇九高一尺五寸四面各八尺壇下
四面為兩壝各二十五步三年十一月以將祀汾隂命
向敏中祀九宫六年九月十六日禮官言恭謝天地遣
官祭初唐天寳三載蘇嘉慶言九宫位隨歲改謂之
行棋飛位自乾元後止用一局失飛宫之位景祐二年
乙亥歲司天監生于淵與役人單訓議其失請依九宫
太一經飛位詔學士章得象詳定四月七日庚申得象
等言按郄良遇九宫法有飛棋立成圖每歲一移兼推
九州所主灾害之法唐天寳中祭以四孟隨歲改位行
棋謂之飛位今淵所請合天寳之禮良遇之圖請祭九
宫之時命司天監一員赴祠所隨每年貴神飛棋之方
以定祭位從之(其法自天聖七年己巳入歷太一在一宫歲進一位飛棋周而復始)治平
元年五月四日己亥學士胡宿言貴神實司水旱請水
旱命官祈禱詔禮官議從之紹興十八年五月甲戌太
常簿林大鼐請建九宫壇六月十八日詔於國城之東
建壇壇制二成高三尺闊五丈上設小壇九廣八尺各
高一尺五寸壇下四面為兩壝各二十五步(在東青門外一里)
先是十三年太常丞朱輅請舉行祀典至是禮官言十
神太一九宫太一皆天之貴神國朝分而為二並為大
祀比新太一宫而九宫屋而不壇與小祀雜請擇地重
建故也禮如感帝(咸平制與此同酌天寳之舊儀循祥符之定制)元豐六年二
月何洵直請每位皆一牢(樂章云靈壇九位直符處中)元祐六年閏八月以飛位
(不常易之)崇寧三年四月十三日禮官請用禮神玉大觀四
年改用圭璧燧人觀斗極而定方名庖羲因河圖
而畫八卦黃帝造甲子定歷數八卦九宫之義由是
興焉(招搖權星太陰天一天符太一攝提咸池青龍)漢張衡傳聖人明審
律歷以定吉凶重之以卜筮雜之以九宫注易乾鑿
度曰太一取其數以行九宫鄭康成注云太一者北
辰神名也下行八卦之宫起於坎終於離也唐明
皇肅宗嘗親祠太和降為中祀會昌復重其禮以宰
相修祠事
祥符風伯雨師壇
太平興國三年十一月北征遣官祭風伯雨師壇用少
牢(行磔風之祭)祥符二年四月二十六日澤州請建廟命禮
官考其儀有司言唐制諸郡置風伯壇于社壇東雨師
壇于西(國朝每歲以立春後丑日祭風伯立夏後申日祭雨師雷師)元豐四年十月
詳定禮文所請稽四類之義兆風師於西郊祠以立春
後丑兆雨師於北郊祠以立夏後申兆司中司命司民
司祿於南郊祠以立冬後亥壇兆從其氣類祭辰從其星位
雨師雷師為一壇同壝司中司命司民司祿為四壇同壝壇
制高廣如舊制周制大宗伯以槱燎祀風師雨師(注云風師箕雨師畢也)
後漢以丙戌日祀風師於戌地以己丑日祀雨師於丑地牲
用羊豕唐天寶四載勑風伯雨師升中祀諸郡各置一壇因
春秋祭社之日同祀九月勑諸郡風伯壇置社壇之東雨師
壇之西五載四月詔祀雨師以雷師同壇祭共牲别置祭器
康定大火壇
實錄康定元年七月戊午(五日)太常博士集賢校理胡
宿言竊聞南京鴻慶宫災此上天示變以告人主臣未
暇推言災異願國家修火祀謹按春秋士弱對晉侯曰
古之火正或食於心或食於咮陶唐之火正曰閼伯居
商丘祀大火紀時焉說者曰火正火官也掌祭火星行
火政後世以為火祖相土契之曾孫代閼伯後主火星
宋其後也商丘在今南京太祖受命之地當房星之次
以宋建號用火紀德實本於此至真宗(祥符七年正月)始升建
京邑號為三都(南京正殿以離明為名)則閼伯之神上配大火祀
典尤宜超異今閼伯祀在商丘之上丘高二十餘丈祠
屋制度狹小又不領於天子之祀官歲時但府吏享祀
非報本尊始崇神秩祀之意願詔太常列於祠官春秋
二時遣使持祝版祠具或遣近臣或委留司長吏攝行
祠事對祭大火仍崇飾祠宇以申嚴奉詔禮院詳定以
聞十月辛丑(十七日)宿又言春秋傳高辛二子長曰閼伯
遷於商丘主辰故辰為商星且五行之官祀為貴神五
時祀之謂之五祀大辰房心尾也大火謂之大辰周官
保章氏分星鄭氏云大火宋也左氏傳曰宋大辰之墟
漢地理志宋房心之分野按圖經云商丘在宋城縣西
南二里高八十丈周迴二百步今閼伯之祠直當其上
盖房心天帝之明堂太祖於此受命傳序四聖享祀弗
及又按國語董因曰君之出也歲在大火閼伯之星也
是為大辰辰以成善又曰嗣續其祖如糓之滋韋昭以
為辰為農祥周先后稷之所經緯以成善道則東方七
宿房心通有農祥之稱若因舊丘古祠除壇對祭不惟
講修火政亦足以祈求年豐詒厥子孫永錫純嘏禮院
言閼伯為高辛火正實居商丘主祀大火能宿其官後
世因之祀為貴神配火侑食亦如周棄配稷后土配社
之比宜因興王之地商丘之舊作為壇兆秩祭大火以
閼伯配之其閼伯舊廟并壇兆之制官為修崇每遇辰
戌出納之月内降祝版詔留司長吏奉行祭事籩豆牲
幣視中祀於是令禮官詳定十二月乙酉禮院上言南
京大火壇高五尺廣二丈出四陛陛五尺壝一重四面
距壇各二十五步位版以黑漆朱書曰大火位配位曰
閼伯位牲用羊一豕一器凖中祠歲以三月九日擇日
命南京長吏及以次官分三獻攝祠從之(一本云詔陪京尹正之臣)
(行事)慶歷七年二月十六日胡宿又請增葺壇場及商
丘祠宇詔南京增修靖國元年建陽德觀崇奉熒惑(政和)
(六年六月五日幸陽德觀)崇寧元年七月甲申朔建長生宫以祀熒
惑四年七月六日禮官請於南郊赤帝壇外為熒惑壇
以時致祭大觀三年七月封閼伯商丘公廟曰光德紹
興二年十二月丙申博士趙霈請設位望祭三年正月
癸酉初復大火之祭七年六月禮官討論於辰戌之月
依五方帝之禮望祭十八年五月四日辛酉禮官請建一殿奉
火德配以閼伯其後建于太一宫道院名曰明離宋城縣
閼伯廟曰光德紹興七年三月加封王爵錫諡宣明高辛
有祝融陶唐有閼伯士弱之對晉侯公孫僑之告叔向
慶歷欽天壇
紀慶歷三年五月辛夘築欽天壇于禁中仁宗事天
地齋栗或時災變必跣足露立致禱于禁中凡水旱
甚則車駕親禱寺觀仁宗八(皆為旱)
皇祐五帝壇
禮志四立土王日祀五方帝青帝壇高七尺方六步四
尺赤帝壇高六尺東西六步三尺南北六步二尺黃帝
壇高四尺方七步白帝壇高七尺東西七步南北七步
一尺黑帝壇高五尺方三丈七尺皇祐定壇如唐郊祀
錄各廣四丈其高用五行八七五九六為尺數(皇祐五年閏月定諸)
(壇)
皇祐地祇壇
志皇祐三年禮官馮浩言皇地祇壇各再成面廣四丈
九尺東西四丈六尺上等高四尺五寸下等高五尺方
五丈三尺陛廣三尺五寸大抵卑陋不應禮典禮院請
如郊祀錄增廣五年諸壇皆改孟冬祭神州地祇壇方
三丈一尺皇祐定壇高三尺廣四十八步四出陛
皇祐朝日夕月壇
志皇祐五年定朝日壇舊高七尺東西六步一尺五寸
增脩高八尺廣四丈如唐郊祀錄夕月壇與隋唐制度
不合從舊則壇小如唐則坎狹定坎深三尺廣四丈壇
高一尺廣二丈四方為陛降入坎中然後升壇
皇祐先農壇先蠶壇
志立春後亥日享先農壇高九尺東西十步南北十步
三尺明道二年二月親耕籍田修飾先農壇如雍熙制
皇祐定壇高五尺周四十步如唐制季春吉已享先蠶
壇高四尺五寸周四步二尺皇祐定壇如新禮高五尺
方四丈四出陛陛各五尺
元豐四望壇
元豐二年知湖州陳侗請依周禮建於四郊八月詳定
禮文所言小宗伯兆四望鄭注為壇之營域祭法四坎
壇祭四方也(壇以祭山川丘陵坎以祭山谷泉澤)魏立四望位於祭地壇
隋史官南郊圖有東西南北望之位各居其方唐開元
禮祈嶽鎮四瀆于郊四方山川各附嶽瀆下請兆四望
於四郊每方嶽鎮海瀆共為一壇望祭(以五時迎氣日祭之用血祭瘞)
(貍)四年三月禮官言五時望祭製兩圭有邸及瘞玉六
年二月請每位皆一牢八月脩白帝夕月西方嶽鎮海
瀆馬祖四壇政和三年八月加四鎮王封建炎元年九
月四日常少滕康請如虞望秩周時邁循幸祭所過名
山大川詔望祭紹興七年五月十一日舉嶽瀆祀典從
博士黃積厚之言也
元豐雩壇
五年七月己丑(五日)禮部奏太常参詳雩壇當立圜壇
於南郊之左已地依郊壇遠近高一丈廣輪四丈周十
二丈四陛為三壝二十五步周垣四門燎垣一如郊壇
之制從之(祀上帝以太宗配)
元豐朝日夕月壇
天禧元年四月戊寅(十日)監察御史王博文言祀稱夕
月壇號夜明飜居晝祭恐未合宜請於未後三刻行禮
從之(唐劉禹錫夕月壇詩注云其禮用晝)元豐六年正月二十三日禮部
言熙寧祀儀朝日壇廣四丈夕月壇廣二丈以唐王涇
郊祀錄考之夕月壇方廣四丈今止方二丈比日壇甫
及其半望改造夜明壇為坎深三尺從廣四丈為壇於
坎中高一尺方廣四丈從之紹興三年四月十五日司
封郎鄭士彦上言始舉祀典(於惠照院望祭齋宫行事)元祐七年三月庚寅詔
(朝日夕月去祀字)
建炎受命中興壇
高宗即位于南京建炎元年五月庚寅朔王登壇告天
禮畢即位于府之正衙壇在府治中門之東實耿延禧
建議所築後名曰受命中興之壇漢高在氾光武在
鄗魏受漢禪設壇繁陽即位壇王者所以興也漢鄗
南魏繁陽壇至今皆在
紹興圜丘
紹興十三年三月丙午詔修築圜丘于龍華寺之西(先是)
(二月二十五日命楊存中等相視)壇四成上成縱廣七丈下成二十有
二丈分十三陛陛七十有二級壇及内壝凡九十步中
壝外壝共二十五步以龍華寺為望祭殿不築齋宫十
一月二十九日太常禮部言已修建圓壇凡祀天及非
時慶賀奏告宜於本壇行禮從之(先是建炎二年於江都縣築壇十一月壬)
(寅祀昊天上帝奉太祖配自元符三年再罷合祀因不改紹興十三年十一月庚申郊祀始復合祭設大神大)
(示及太祖太宗配位十六年十一月丙子再郊十九年十一月壬辰二十二年十一月戊申二十五年十一月)
(癸亥二十八年十一月己卯郊)乾道五年九月十一日林栗等言歲祀
上帝者四春祈夏雩秋饗冬報其二在南郊圓壇其二
在城南惠照院望祭齋宫今未建雩壇端誠殿欲四祭
並即圓壇以遵舊制從之(紹興圜丘在嘉會門外南四里)中興祀
典冬至圜丘夏至皇地祇(太祖配)孟春祈糓孟夏雩
祀神州地祇(並太宗配)季秋明堂(淳熙十六年改高宗配)感生帝(僖祖)
配(已上宰執充獻官)高禖(青帝配以太昊高辛)朝日(大明)夕月(夜明)九宫貴神
(太一攝提權星招搖天符青龍咸池太隂天一)熒惑(商丘宣明王配)太社太稷(土正后稷)出
火納火祀大辰(宣明王配)蜡祭(東蜡大明配以神農后稷西蜡夜明配以神農南蜡神農)
(無配北蜡神農配以后稷)五方嶽鎮(無配)四海四瀆(無配)風雨雷師(無配)先
農(神農后稷配)先蠶至聖文宣王(兖鄒公配)昭烈武成王(留侯配)祚
德廟(強濟英略啟佑公今為忠佑顯應慶善崇福王忠利彰應慶遠隆福王忠濟靈應慶順嘉福王)
紹興初大祀三十有六止行二十三其五帝神州蜡祭
等十二祭皆為中祀二十七年五月辛卯(一云四月二十六日)臣
僚建請復為大祀乾道四年九月十九日禮部郎李濤
請復岳瀆農蠶風雨雷師之祀從之
玉海卷一百一
