卷一百六十六
玉海卷一百六十六
宋王應麟撰
宫室
觀
觀觀也周置兩觀以表宫門其上可居登之可以遠
觀故謂之觀
周兩觀
見門闕類
漢宜春觀
水經注澇水北逕漢宜春觀合美陂水入渭東方朔
傳注師古曰觀在鄠縣在長安城西(秦上林苑北)王道志
宜春觀武帝造
漢龍臺觀細柳觀
司馬相如傳上林賦登龍臺掩細柳注張揖曰龍臺觀
在豐水西北近渭(三輔故事曰龍臺高六丈漢時龍見陂中故作此臺括地志曰龍臺觀在)
(雍州鄠縣東北三十五里)郭璞曰細柳觀在昆明池南(黃圖云在長安西細柳市)
匈奴傳軍長安西細柳注如淳曰細柳倉在渭北近
石徼張揖曰在昆明池南今有柳市文紀(索隠按三輔故事細柳在直)
(城門外阿房宫西北云在渭北非也)西京賦上林禁苑云云邪界細柳
注在長安西北
漢豫章觀昆明觀
西都賦集乎豫章之宇注館名黃圖曰上林有豫章觀
武帝造在昆明池中亦曰昆明觀史平準書大修昆
明池列觀環之(括地志昆明觀在雍州長安西二十里黃圖上林苑有昆明觀)天文
志昆明東觀西京賦昆明靈沼云云豫章珍館揭焉
中峙牽牛立其左織女處其右(薛綜注皆豫章木為臺館也李善曰黃圖上林)
(有豫章觀)相羊乎五柞之館旋憩乎昆明之池登豫章簡矰
紅(注豫章池中臺也)西征賦(潘岳)昔豫章之名宇披玄池而特
起儀景星於天漢列牛女以雙峙(宫殿閣疏昆明池有二石牛女象也)
校獵賦(揚雄)先置乎白楊之南注服虔曰白楊觀名
漢甘泉四觀
司馬相如傳上林賦蹷石關歴封巒過鳷鵲望露寒注
張揖曰此四觀建元中作在雲陽甘泉宫外史記甘
泉更置前殿始廣諸宫室正義揚雄云甘泉本秦離宫
既奢泰武帝增通天臺迎風館近則有洪涯儲胥遠則
有石關封巒鳷鵲露寒棠梨等觀又有高華白虎温德
相思觀曾城走狗天梯瑶臺等黃圖武帝先作迎風館
於甘泉山後加露寒儲胥二館建元中作石關封巒鳷
鵲觀揚雄甘泉賦封巒石關施靡乎延屬(師古曰皆宫名李善)
(曰黃圖曰甘泉有石關觀封巒觀)度三巒(李善曰即封巒觀也)武紀注晉灼曰
雲陽甘泉有宫觀故稱都
漢延夀觀
史紀益延夀觀正義括地志云延夀觀在雍州雲陽縣
西北八十一里通天臺西八十步
漢成山觀日觀
魏志田豫督青州入成山登漢武之觀黃圖成山在
東萊不夜縣於其上築宫闕為觀封禪儀泰山東南
有山名日觀(見封禪)
漢屬玉觀
宣紀甘露二年十二月行幸萯陽宫屬玉觀注晉灼曰
屬玉水鳥似鵁鶄以名觀也應劭曰宫在鄠秦昭王起
黃圖屬玉觀在右扶風西都賦天子乃登屬玉之
館歴長楊之榭注服虔曰以玉飾因名焉
漢甲觀
成紀元帝在太子宫生於甲觀畫堂甘露三年(元后傳作甲館畫堂)
顔師古謂甲者甲乙丙丁之次元后傳言見於丙殿
此其例也而應劭以為在太子宫之甲地謬矣畫堂但
畫飾耳又以為畫九子母非也霍光止畫室中是則宫
殿中通有采畫之堂室(漢宫閻疏曰未央宫有畫堂甲觀非常室)如淳曰黃圖云太
(子宫有甲觀)後清河王慶傳以長别居丙舍(後官志有丙舍長一人)
漢上蘭觀
元后傳校獵上蘭注師古曰上蘭觀名在上林中羽
獵傳(揚雄)望舒彌轡翼乎徐至於上蘭注晉灼曰在上林
西都賦饒酆鄗歴上蘭西京賦陳虎旅於飛廉正
壘壁乎上蘭注黃圖曰上林有上蘭觀
漢平樂觀
西域傳元康二月烏孫元貴靡願復尚漢公主天子自
臨平樂觀會匈奴使者外國君長大角抵設樂而遣之
東方朔傳有平樂觀賦(後漢李尤賦曰設平樂之顯觀章秘偉之奇珍習禁武以)
(講捷厭不羈之遐鄰彌平原之廣敞處金商之維陬南切洛濱北隣倉山)武紀注應劭曰
明帝永平五年至長安迎飛廉并銅馬置上西門外名
平樂館鄧隲傳涼都畔羌搖蕩西州安帝詔隲將兵
擊之車駕幸平樂觀餞之何進傳靈帝講武於平樂
觀東京賦其西則平樂都場示遠之觀龍雀蟠蜿天
馬半漢瑰異譎詭燦爛炳煥注平樂觀名都謂為大場
於上作樂使遠觀之謂之平樂在城西也龍雀飛廉也
天馬銅馬也華嶠後漢書曰明帝至長安迎取飛廉并
銅馬置上西門平樂觀也(西京賦注平樂館大作樂處也)
漢東觀
洛陽宫殿名南宫有東觀漢氏圖籍所在有石渠石室
延閣廣内蓄之於外府又有御史掌蘭臺秘書及麒麟
天禄二閣藏之於内禁桓帝延熹二年始置秘書監官
秩六百石掌典書古今文字攷古今同異屬太常紀
和帝永元十三年正月丁丑帝幸東觀覽書林閱篇籍
博選藝術之士以充其官注陸機洛陽記曰在南宫高
闕十二間介於承鳳觀安帝永初四年二月乙亥詔
謁者劉珍及五經博士校定東觀諸子傳記百家藝術
整齊脱誤是正文字和熹鄧太后定策立安帝臨朝
政太后自入宮掖從曹大家受經書兼天文算數晝省
王政夜則誦讀而患其謬誤懼乖典章乃博選諸儒劉
珍等及博士議郎四方掾史五十餘人詣東觀校讐傳
記事畢奏御賜葛布各有差又詔中官近臣於東觀受
讀經傳以教宫人列傳曹褒章和元年召詣嘉德門
令小黃門持班固所上叔孫通漢儀敕褒今宜依禮條
正使可施行於南宫東觀盡心集作黃香元和元年
肅宗詔詣東觀讀未見書(文苑)北海靖王興子復為臨
邑侯好學能文章承平中每有講學事輒令復典掌
焉與班固賈逵共述漢史傅毅等皆宗事之復子騊駼
及從兄平望侯毅並有才學永寧元年鄧太后詔毅及
騊駼入東觀與謁者僕射劉珍著中興以下名臣列士
傳劉珍永初中為謁者僕射鄧太后詔使與校書劉
騊駼馬融及五經博士校定東觀五經諸子傳記百家藝
術整齊脫誤是正文字(文苑)班昭(曹世叔妻)兄固著漢書其
八表及天文志未竟而卒和帝詔昭就東觀藏書閣踵
而成之(列女)孔僖元和二年校書東觀(儒林)李尤和帝
時侍中賈逵薦尤有相如揚雄之風召詣東觀受詔作賦
(其賦曰上承重閣下屬周廊前望雲臺後匝德陽道無隠而不顯書無闕而不陳覽三代而來宜包郁郁之周)
(文又東觀銘曰周氏舊區皇漢實循房闥内布綺疏外陳升降三除貫啓七門是謂東觀書籍林淵列侯弘雅)
(治掌藝文選注引之)拜蘭臺令史安帝時為諫議大夫受詔與
謁者僕射劉珍等俱撰漢記(文苑)張衡永初中謁者
僕射劉珍校書郎劉騊駼等著作東觀撰集漢記因定
漢家禮儀上言請衡參論其事會並卒衡常歎息欲終
成之及為侍中上䟽請得專事東觀收拾遺文畢力補
綴又條上司馬遷班固所叙與典籍不合者十餘事數
上不聽後之著述多不詳典時人追恨之馬融永初
四年拜為校書郎中詣東觀典校祕書(在東觀十年窮覽典籍)
竇章少好學有文章與馬融崔瑗同好更相推薦永初
中學者稱東觀為老氏臧室道家蓬萊山太僕鄧康薦
章入東觀為校書郎注老子為守臧史復為柱下史四
方所記文書皆歸柱下言東漢經籍多也蓬萊海中神
山為仙府幽經祕籙並皆在焉蔡倫為長樂太僕元
初四年帝以經傳之文多不正定選劉珍等詣東觀讎
校漢家法令倫監典其事(宦者)鄧嗣(禹之後)永夀中與伏
無忌延篤著書東觀崔實桓帝時與朱穆邊韶延篤
等著作東觀邊韶拜太中大夫著作東觀張奐奏
尚書章句詔下東觀盧植能通古今學熹平四年拜
九江太守以疾去官作尚書章句三禮解詁時始立太
學石經以正五經文字植乃上書願得將能書生二人
共詣東觀就官財糧專心硏精合尚書章句考禮記得
失庶裁定聖典刊正碑文拜議郎與諫議大夫馬日磾
議郎蔡邕楊彪韓說等並在東觀校中書五經記傳補
續漢記蔡邕拜郎中校書東觀以經籍去聖人久遠
俗儒穿鑿疑誤後學奏求正定六經靈帝許之邕在東
觀與盧植韓說等撰補後漢記會遭事流離不及得成
奏其所著十意分别首目連置章左注猶前書十志也
有律歴意一禮意二樂意三郊祀意四天文意五車服
意六欲刪定者一接續者四前志所無臣欲著者五
高彪舉孝廉為郎中校書東觀因事諷諫數奏賦頌奇
文靈帝詔東觀畫彪像以勸學者(文苑)陽球奏罷鴻
都文學曰今太學東觀足以宣明聖化願罷鴻都之選
以消天下之謗(酷吏)李勝有文才為東觀郎儒林
傳孝和數幸東觀覽閱書林初光武遷還洛陽其經牒
祕書載之二千餘兩自此以後參倍於前及董卓移都
吏民擾亂自辟雍東觀蘭臺石室宣明鴻都諸藏典策
文章競共剖散其縑帛圖書大則連為帷蓋小乃制為
縢囊通典漢東京圖書悉在東觀多使名儒碩學入
直東觀撰述國史謂之著作東觀皆以他官領焉(班固傅毅)
(以蘭臺令史陳崇以洛陽令尹敏以長陵令孟冀以司隷校尉並著作東觀)歷志注袁崧
書曰劉洪在東觀與蔡邕共述律歷記五行志注孔
叢曰建初元年大旱侍御史孔豐上疏天子納其言三
日雨即降拜黃門郎典東觀事崔子玉東觀箴洋洋
東觀古之史官左書君行右記其言辛尹顧訪文武明
宣倚相見寶荆國以安云云史臣司藝吳華敷傳東
觀儒林之府當講校文藝處定疑難漢時皆名學碩儒
乃任其職(吳有東觀令)晉職官志漢東京圖籍在東觀故
使名儒著作有其名尚未有官唐百官志後漢東觀
藏書之室亦著作之所當時文學之士使校讐其中故
有校書之職隋經籍志漢中興於東觀及仁夀閣集
新書東觀記一百四十三卷起光武記注至靈帝長水
校尉劉珍等撰唐蓺文志正史類劉珍等東觀記一
百二(一本作三)十六卷目錄一卷中興書目東觀漢記八
卷案隋志一百四十三卷唐吳兢家藏已亡十六卷今所
存只鄧禹吳漢賈復耿弇寇恂馮異祭遵蓋延八傳(漢記)
(按史通云劉珍李尤作之自建武至永初後伏無忌邊韶崔實繼作百四十篇號曰漢記熹平中馬日磾蔡邕)
(等續修之)晉華嶠曰劉向父子世典史籍馬融博通三入
東觀唐劉知幾曰古之國史皆出一家未聞藉功於
衆唯漢東觀集羣儒纂集無主條章不建
漢白虎觀白虎通德論
章紀建初四年十一月壬戌詔曰三代導人教學為本
漢承暴秦褒顯儒術建立五經為置博士其後學者精
進雖曰承師亦别名家孝宣皇帝以為去聖逾遠學不
厭博故遂立大小夏侯尚書後又立京氏易至建武中
復置顔氏(安樂)嚴氏(彭祖)春秋大小戴禮博士此皆所以扶
進微學尊廣道藝也中元元年詔書五經章句繁多議
欲減省至永平元年長水校尉儵(樊儵)奏言先帝大業當
以時施行欲使諸儒共正經義頗令學者得以自助孔
子曰學之不講是吾憂也又曰博學而篤志切問而近
思仁在其中矣於戲其勉之哉於是下太常將大夫博
士議郎郎官及諸生諸儒會白虎觀(西都以名殿杜欽谷永於此對六經)
(之問豈非漢家右文之地歟)講論五經同異使五官中郎將魏應承
制問侍中淳于恭(恭善老子)奏帝親稱制臨決如孝宣甘露
石渠故事作白虎議奏今白虎通(尚書則丁鴻桓郁魯詩則魏應魯恭春秋則楊終)
(公羊則樓望李育古文左氏則賈逵)儒林傳建初中大會諸儒於白虎
詳考同異連月乃罷肅宗親臨顧命史臣著為通義又
詔高才生受古文尚書毛詩穀梁左氏春秋(即白虎通義)
列傳賈逵拜為郎與班固並校祕書應對左右肅宗立
降意儒術特好古文尚書左氏傳建初五年詔逵入講
北宫白虎觀南宫雲臺使發出左氏傳大義長於二傳
者逵於是條奏之曰臣謹擿出左氏三十事尤著明者
皆君臣之正義父子之紀綱至如祭仲紀季伍子胥叔
術之屬左氏義深於君父公羊多任於權變光武欲立
左氏穀梁會二家先師不曉圖䜟故中道而廢願陛下
留意廢學以廣聖見帝嘉之令逵自選公羊嚴顔高才
生教以左氏與簡紙經傳各一通八年乃詔諸儒各選
高才生受左氏穀梁春秋古文尚書毛詩由是四經遂
行於世(自建武二年韓歆為費氏易左氏春秋立博士四年正月公卿會於雲臺范升力排左氏費氏)
(時陳元立左氏帝以李封為左氏博士封卒復廢賈逵亦通左氏學永平中上左氏傳國語解詁五十一篇明)
(帝令藏祕館肅宗好古文尚書左氏傳建初中詔賈逵入講北宫白虎觀南宫雲臺逵言劉氏為堯後左氏有)
(明文與圖䜟合又言古文尚書當立建初八年乃詔諸儒各選高才生授左氏穀梁春秋毛詩尚書由是四經)
(行於世繼立學官然皆立高第為講郎給事)楊終肅宗時為校書郎言宣
帝博徵羣儒論定五經於石渠閣方今天下少事學者
得成其業而章句之徒破壊大體宜如石渠故事永為
後世則於是詔諸儒於白虎觀論攷同異焉魏應習
魯詩建初四年拜五官中郎將肅宗甚重之時會京師
諸儒於白虎觀講論五經同異使應專掌難問淳于恭
奏之帝親臨稱制如石渠故事(儒林)丁鴻兼射聲校尉
肅宗詔鴻與廣平王羨及諸儒樓望成封桓郁賈逵等
論定五經同異於北宫白虎觀鴻以才高論難最明諸
儒稱之帝數嗟焉時人歎曰殿中無雙丁孝公注廣平
王羨明帝子也東觀記曰與太常樓望少府成封屯騎
校尉桓郁衛士令賈逵等集議也白虎門名於門立觀
因以名之焉李育為博士建初四年詔與諸儒論五
經於白虎觀育以公羊義難賈逵皆有理證號為通儒
(儒林)魯恭習魯詩肅宗會諸儒白虎觀特以經名得
召與(與預同)其議班固為玄武司馬天子會諸儒講論五
經作白虎通德論令固撰集其事書凡十卷四十四門
爵號禮樂巡狩情性衣裳三綱六紀五刑三軍之事悉
備廣平王羨博涉經書有威嚴建初四年與諸儒講論
於白虎殿清河王慶永元四年帝移幸北宫章德殿
講白虎觀慶得入省宿止蔡邕封事孝宣會諸
儒於石渠章帝集學士於白虎明紀永平三年
起北宫八年十月北宫成鄧后紀有北宫增喜
觀
漢聽訟觀
晉刑法志光武中興留心庶獄常臨聽獄訟躬決疑事
明帝即位常臨聽訟觀錄洛陽諸獄帝性既明察能得
下姦故尚書奏決近於煩碎
漢長樂觀
高彪傳靈帝時京兆第五永為督軍御史使督幽州百
官大會祖餞于長樂觀議郎蔡邕等皆賦詩彪獨作箴
鼎中觀
陸機洛陽地記洛陽南宫有承風觀北宫有增喜觀城
外有宣陽觀千秋鴻地泉城揚威石樓等觀城外有鼎
中觀輿地志洛陽西南洛水上有鼎中觀是成王定
鼎處後漢有承禄觀清河王慶居之
魏聽訟觀
魏志明帝太和三年十月改平望觀為聽訟觀帝常言
獄者天下之性命每斷大獄常幸觀臨聽之(又置律博士)
水經注自天淵池東出華林園逕聽訟觀南觀西北接
華林隷簿
魏總章觀崇文觀
魏志明帝青龍三年三月大治洛陽宫築總章觀高十
餘丈建翔鳳於上四年四月置崇文觀召善屬文者充
之王肅領秘書監兼崇文觀祭酒荀勖檢校大樂
總章鼔吹八音洛陽宫殿簿總章觀閣十三間王
元長曲水詩序協律總章之司厚倫正俗崇文成均之
職導德齊禮文選景福殿賦碣以高唐崇觀表
以建城峻廬注二觀名輿地志洛陽有廣望閬
風臨商觀夏侯惠景福殿賦高樓承雲列觀若
浮
魏凌霄觀
魏志明帝作凌霄觀華延雋洛陽記洛陽城十八觀
洛中記有昌都觀東北有百尺樓魏都水使者陳熙
造
魏紀勲觀
五代史魏賞彭陽之功别創紀勲之觀齊旌泗水之績
乃崇嘉德之樓
晉聽訟觀後魏東明觀
武帝紀泰始四年十二月庚寅臨聽訟觀錄囚徒親平
決焉五年春正月丙申帝臨聽訟觀錄囚徒多所原遣
十年六月癸巳臨聽訟觀錄囚徒多所原遣元帝紀
大興元年十一月庚申新作聽訟觀陸機洛陽地記
宫中有臨高陵雲宣曲廣望閬風萬世修齡總章聽訟
凡九觀皆高十六七丈雲毋窗日曜之有光後魏史
太和十五年五月於東明觀(太和四年十月改作)折疑獄符堅
置聽訟觀於未央之南宋延賢堂聽訟(見堂類)
晉宣武觀
武帝紀泰始九年十一月丁酉臨宣武觀大閱諸軍甲
辰乃罷十年十一月庚午帝臨宣武觀大閱諸軍咸寧
元年十一月癸亥大閱於宣武觀三年冬十一月丙戌
帝臨宣武觀大閱太康四年十二月庚午大閱於宣武
觀(一本此年六月又閱宣武觀前後凡五閱若是五閱則别本十年及此六月者非當攷)禮志武帝泰始
(四年九月咸寧元年太康四年六年皆自臨宣武觀大閱衆軍)一本泰始元年十一月庚午帝臨觀十一年
(十一月咸寧元年十一月癸亥三年冬十一月大閱於宣武觀)山濤傳武帝常講武
於宣武場濤時有疾詔乘步輦從因與盧欽論用兵之
本以為不宜去州郡武備時咸以濤不學孫吳而闇與
之合帝曰天下名言也而不能用禮志元帝大興四
年詔左右衛及諸營教習依大習儀作雁羽仗水經
注其一水自大夏門東逕宣武觀宋紀文帝元嘉五
年正月甲申臨玄武館閱武陳紀宣帝大建十一年
八月丁卯幸大壯館閱武吳有白爵觀蜀李輔討
破羌虜築平羌觀於秦亭
宋通天觀
建康宫闕簿通天觀在縣東北五里一百步舊臺城内
宋元嘉中築二十三年更修廣之造景陽樓大壯觀又
立鳳光殿醴泉堂建業宫有迎風觀宋大明中起
宋總明觀東觀
南史明帝泰始六年九月戊寅立總明觀召學士以充
之置東觀祭酒訪舉各一人學士二十人分為儒道文
史隂陽五部學言隂陽者遂無其人(以國學廢初置總明觀)祭酒一人
王儉傳明帝置總明觀以集學士或謂之東觀置東
觀祭酒一人總明訪舉郎一人儒玄文史四科科置學
士十人令史以下各有差齊紀永明三年五月乙未
省總明觀(志建元中掌治五禮永明三年國學建省)傳王諶領東觀祭酒
即明帝所置總明觀也虞愿領東觀祭酒司馬憲
待詔東觀為學士齊武帝築商飈觀梁立曾城觀
更起重閣
後周崇文觀通道觀
北史明皇尚學藝内有崇文之觀外重成均之職握素
懷鉛重席解頥之士間出於朝廷員冠方領執經負笈
之生著錄於京邑武帝紀建德三年六月戊午立通
道觀
唐宗聖觀
元和志樓觀在盩厔縣東三十二里本周康王大夫尹
喜宅也穆王為召幽逸之人置為道士相承至秦漢皆
有道士居之晉惠帝時重置其地舊有尹先生樓因名
樓觀武德初改名宗聖觀事具樓觀本記及先師傳
紀武德七年十月丙子謁樓觀老子祠
唐明義觀
見大明宫
唐兩觀
百官志御史大夫正百官班序遲明列於兩觀禮閽
人疏魯有三門雉門有兩觀為中門天子五門雉門亦
為中門有兩觀顔真卿象魏賦濬重門於北極聳雙
闕以南敞
唐明堂四門八觀
會要永徽二年七月詳定明堂門闕制度三年六月二
十八日有司奏方垣四門去堂步數准太廟南門仍立
四門八觀依太廟别各安三門施元閫四角造三重巍
闕後以制度未定而止
唐紫雲觀
舊紀乾封元年正月丁丑兖州置紫雲仙鶴萬歲三觀
封巒非烟重輪三寺
唐望仙觀
武宗紀會昌三年夏(通鑑五月)作望仙觀於禁中元稹集
云玉晨觀在紫宸殿後
祥符元符觀
元年正月戊辰改左承天門為左承天祥符門以天書
降故也上梁日車駕親臨以御製大中祥符頌刻石門
側七年十二月己未(一作庚申)詔以左承天祥符門内新建
觀宜以元符為名帝自製序(九月建資善堂於南)先是每歲天慶
節就右承天祥符門内設幄陳供為天書道場以車駕
往來喧雜後命葺皇城司廨宇為之(天禧二年常宴從臣于此其詳見御)
(製資善堂記資善堂即觀内)九年五月庚戌以御製元符觀頌刻石
(在承天祥符門次西北廊)天禧元年與宗室宰相臨幸歴覽觀中
丹竈藥金寶器之品上作洞天記燒藥殿贊示之(四年正月)
(十七日詣元符觀幸資善堂)後罷之併入皇城司
歴代觀名
前漢
屬玉青相
後漢
平樂長平
魏
高昌廣望總章
西晉
宣武
後魏
涼風宣慈(代)臨望(代)東明(代)憑雲
隋
崇安太微宣平紫微飛雲臨霄
永泰瓊林霞輝含華飛芳相風
通真栖霞
後周
通道
三十六國
聽訟融明宣武戲馬酆明御龍
如意凌霄
六朝
北辰含章乾陽朱明昇陽司元
望善威明威懷信明仁風臨滄
商飊齊雲通天曾城甲(陳)麗日
大壯
北齊
望秋宣風東明臨春
漢宫殿名長安有臨仙渭橋仙人霸昌
蘭池平樂九華豫章三章昆明
走馬華光封巒走狗天梯瑤臺
㳅渠相思長平宜春華池射熊
迎風露寒
三輔黃圖武帝起鳷鵲神明集靈陽禄
府
禮注百官所居曰府又曰府治藏府聚也
周百官府盟府
見古官名
周策府記府
穆天子傳天子北征還癸巳至於羣玉之山(即山海經)
(玉山西王母所居)四徹中繩容氏所守先王所謂策府注
古帝王藏書策之府史蒙恬傳周公旦書而藏
之記府成王觀於記府得周公旦書晉故府(又見)
(周日正)
周祕府
文選七命云云注風俗通曰秦周常以八月輶軒使採異
代方言藏之秘府
漢兩府四府五府三公府司徒府
司空府大尉府
列傳杜延年嘗與兩府及廷尉分章(注如淳曰兩府丞相御史府也)為
御史大夫居父官府不敢當舊位坐臥皆易其處丙
吉曰以三公之府有案吏之名吾竊陋焉公府不案吏
自吉始翟方進為丞相司直故事司隷校尉位在司
直下初除謁兩府趙充國為後將軍詔舉可護羌校
尉者四府舉辛湯充國奏不可後五府復舉湯薛宣
為少府谷永上䟽曰宣為左馮翊衆職修理辭訟者歴
年不至丞相府考績功課簡在兩府段會宗竟寧中
五府舉為西域都護王商以特進領城門兵得舉吏
如五府申屠嘉坐府中為檄召鄧通詣丞相府張
湯為寗成掾以湯為無害言大府調茂陵尉注師古曰
大府丞相府也趙禹為丞相史周亞夫曰文深不可
以居大府張安世聞有詔令使吏之丞相府問劉
德待詔丞相府匡衡封樂安鄉十餘歲封臨淮郡郡
上計簿更定圖言丞相府陳遵張竦並入公府曹
參為丞相相舍後園近吏舍高祖紀十一年二月詔
其有意稱明德者遣詣相國府署行義年後明帝紀
永平三年起北宫及諸官府後百官志太尉公司徒
公司空公各一人注古今注曰永平十五年更作太尉
司徒司空府開陽城門内漢官儀曰明帝欲更太尉府
時公趙熹也西曹掾鄭均以為朝廷造北宫整官寺旱
魃為虐民不堪命曾無商湯六事周宣雲漢之辭今府
本館陶公主第舍員職既少自足相受熹表陳之其冬
臨辟雍歴二府見皆壯麗而太尉獨卑陋云蔡質漢儀
曰司徒府與蒼龍闕對厭於尊者不敢號府應劭曰不
然丞相舊位在長安時府有四出門隨時聽事明帝欲
依之迫於太尉司空但為東西門耳荀綽晉百官表注
曰漢丞相府門無闌不設鈴不警鼓深大廣遠無節限
也後歷志熹平四年乙卯詔書下三府與儒林明道
者詳議以羣臣會司徒府議後傳趙典建和初四府
表薦注四府太尉司徒司空大將軍府也虞詡曰宜
令四府九卿各辟數人注四府謂太傅太尉司徒司空
之府也郎顗曰今選舉牧守委任三府王堂永初
中三府舉堂治劇拜巴郡守种暠羊續杜撫辟太尉
府朱浮光武用明察不復委任三府而權歸刺舉之
吏浮上疏曰覆案不關三府陳紀四府並命弟諶與
紀齊德並行父子並著高名每宰府辟召常同時旌命
羔雁成羣陳球辟公府楊震曰三府辟召宜有尚
書敕蔡邕封事臣自在宰府(謂司徒橋玄府)宰府孝廉士之
高選左雄上疏吏職滿歲宰府州郡乃得辟舉又言
孝廉先詣公府副之端門黃瓊五府俱辟徐璆辟
公府應奉四府舉才堪將帥劉陶桓帝時或言改
鑄大錢事下四府羣僚陶議曰云云應劭為車騎將
軍掾中平二年北軍中候鄒靖上言宜開募鮮卑事下
四府劭駮之盧植四府選才兼文武韓韶辟司徒
府尚書選三府掾能理劇者以韶為嬴長韓融五府
並辟鍾皓辟司徒府九辟公府黃憲辟公府徐
穉屢辟公府董扶宰府十辟范冉三府辟雷義
陳重三府同時俱辟寒朗詔三府為辟首由是辟司
徒府袁安永平十四年三府舉能理劇賈琮為京
兆令中平元年特敕三府精選能吏有司舉琮為交趾
刺史范滂為太尉所辟後詔三府掾屬舉謠言滂奏
云云何顒辟司空府每三府會議莫不推顒之長鄭
太三府辟不就李雲延熹二年露布上書移副三府
劉淑五府連辟延篤五府並辟召馴董鈞辟司
徒府周澤辟大司馬府趙孝永平中辟太尉府
王琳辟司徒府郝絜等連名奏記三府薦海内高士
郭躬辟公府南蠻傳永和三年召公卿百官及四
府掾屬問方略大將軍從事中郎李固駮曰宜更選刺
史四府悉從固議周禮小宗伯注肄儀若今時肄司
徒府也朝士注今司徒府有天子以下大會殿槁
人注今司徒府中有百官朝會之殿左傳注如今計
獻詣公府卿寺疏自漢以來三公所居謂之府九卿所
居謂之寺風俗通曰府聚也公卿牧守府道德之所聚
也藏府私府財貨之所聚也寺司也庭有法度今官所
止皆曰寺唐會要魏玄同上表曰漢家云云州郡積其
功能然後為五府所辟五府舉其掾屬而昇於朝三公
參得除授尚書奏之天子一人之身所關者衆一賢之
進其課也詳晉紀咸康元年三月乙酉幸司徒府(時王)
(導為司徒)
漢祕府書府
藝文志諸子傳說皆充祕府書序(孔安國)悉上送官藏
之書府書正義職方在周禮出於山巖屋壁即藏祕
府孔君為武帝博士於祕府而見焉劉歆書曰古文
舊書多者二十餘通藏於祕府伏而未發馬融頌發
天府之官常
漢樂府
百官表少府屬官有樂府令丞禮樂志武帝立樂府
采詩夜誦有趙代秦楚之謳内有掖庭才人外有上林
樂府紀宣帝本始四年正月詔樂府減樂人使就農
(王吉言宜減樂府明化天下以儉)元帝初元元年六月減樂府員以振
困乏(竟寧中少府召信臣奏省樂府黃門倡優諸戲)哀帝即位(綏和二年)六月罷樂
府李夫人傳上(武帝)作詩令樂府諸音家絃歌之霍
光傳昌邑王發樂府樂器史記孝惠文景無所增更
於樂府習常隷舊而已張放傳樂府音監景武(監主樂人)
(也)樂府游徼文選古樂府注武帝立樂府采齊楚趙
魏之聲兩都賦序外興樂府協律之事注聚樂之所
大事記元狩二年夏立樂府師古曰武帝始置樂府
之名蓋起於此然惠帝時已有樂府令夏侯寬(見志)
後律志京房知六律雜試於樂府五行志成周
宣榭所以藏樂器晉志翼二十二星主天之樂
府晉紀泰始元年十二月乙亥禁樂府靡麗百
戲之技
漢莫府
列傳李廣行無部曲行陳莫府省文書大將軍令長史
封書與廣之莫府長史急責廣之莫府上簿注以軍幕
為府古字通用軍旅無常居故以帳幕言之廉頗李牧
市租皆入幕府馮唐曰魏尚上功莫府張安世為
衛將軍莫府長史遷辭去之官安世問以過失趙充
國中郎將卬入莫府司馬中亂屯兵霍光為大將軍
燕王言光擅調益莫府校尉楊敞給事大將軍莫府
為軍司馬田延年給事大將軍莫府遷為長史(酷吏)
蔡義以明經給事大將軍莫府鄭吉中西域而立
莫府陳湯大將軍鳳奏以為從事中郎莫府事壹決
於湯匡衡元帝初楊興說車騎將軍史高召衡置莫
府與參事議朱博為郡功曹大將軍王鳳奏請陳咸
為長史咸薦蕭育朱博除莫府屬杜欽召詣大將軍
莫府張放為侍中中郎將監平樂屯兵置莫府儀比
將軍(凡將兵皆有莫府)佞幸後傳吳漢至莫府上兵簿李充
為侍中鄧隲曰幕府初開欲辟天下竒偉(獨行)班固
永平初奏記驃騎將軍東平王蒼曰幕府新開廣延羣
俊竇憲以班固傅毅置幕府典文章崔爰大將軍
梁商初開莫府首辟之
漢御史府
朱博傳成帝時何武為九卿建言宜建三公官於是以
御史大夫何武為大司空是時御史府吏舍百餘區井
水皆竭又其府中列柏木常有野烏數千棲宿其上晨
去暮來號曰朝夕烏烏去不來者數月長老異之後二
歲餘朱博為大司空奏高帝置御史大夫位次丞相典
正法度以職相參總領百官上下相監臨臣願盡力以
御史大夫為百僚率從之通典漢御史所居曰御史
府亦曰御史大夫寺在大司馬門内無塾其門用梓板
不雘色亦謂之憲臺後漢謂之御史臺蘭臺寺漢舊
儀御史大夫寺在司馬門内門無塾門署用梓板不起
郭邑題曰御史大夫寺
漢宗正府
宣帝紀云云
漢記府
鹽鐵論結和第四十三大夫曰漢興以來修好結和親
先帝廣將帥招奮擊以誅厥罪功勲粲然著於海内藏
於記府
漢太常府
桓榮傳榮為太常年踰八十乘輿嘗幸太常府令榮坐
東面設几杖後歷志於太常府覆校注記平議難問
晉祕府
隋志晉世祕府所存有古文尚書經文
唐書府内府
褚亮傳圖贊十八學士藏之書府魏徵傳作類禮二
十篇帝美其書錄寘内府
唐雲韶府
志武德後置内教坊於禁中武后如意元年改曰雲韶
府以中官為使
熙寧東西府
嘉祐中孫坦請為兩府治第以便詔召神宗即位集賢
學士高賦亦言之熙寧三年九月二十六日癸丑作東
西府(一本七月作)於掖城之南凡八位總千二百楹(東府第一位一)
(百五十六間餘各一百五十三間)明年秋八月東西府成命知制誥陳
繹為之記略曰國朝襲李唐故大臣不及建地而僦居
古之公卿入則相與謀於朝出則相與謀於家今未明
而入進見請決於陛席之前退而百執事叩閤稟事吏
持書奏周走閭巷終日不得與二三大臣謀乃出聖畫
親剏二府度地於闕之西南輪廣方制房皇鉤折繪圖
以聞即刊定於禁中自熙寧二年秋七月興作云云出
則寵之淑旂綏章鉤膺之駕入則具之列鼎蒲筵粉純
之居仰而視其宫則有榱題之礱密俯而攝其衣則有
衮舄之嚴麗不如是不足以待其人非其人不足以相
天下之政九月二十六日丁未幸新作東西府亦為三
司使薛向治公廨十月丁巳賜宴於王安石位始遷也
元祐三年四月辛巳右僕射吕公著拜司空同平章
軍國事一月三赴經筵二日一朝因至都堂議事於是
建府於東府之南啓北扉以便宰執會議三省密院條
列所當關者目曰軍國事(以三公平章者四人二人公著父子也)紹興
二十六年正月九日建執政府三位(癸丑令遷入)二十六日
建左右相第於都省北
元豐文昌府唐尚書省圖
元豐五年官制初行七月新省成揭牓曰文昌府(會要作六)
(年十月庚子成十一月十九日幸)前為都省令廳在中僕丞分左右六
曹列於後東西向合三千一百間有竒崇寧三年六
月二十九日家安國上得唐都省圖六曹在前遂遷舊
七寺監更建後宰執往往賜第(會要安國言神宗得唐制尚書省圖按視已有)
(意改作詔將作監繪圖修建政和四年四月五日駕幸尚書省)周邦彦汴都賦其次
則有文昌之府分省為三列寺為九殊監為五左選為
文右選為武曰三十房二百餘案二十四部黜隋之陋
更唐之故合千司之離散儼星羅於一宇
崇寧大晟府
崇寧初議大樂四年八月二十七日賜名大晟置府建
官府在宣德門外天街之東隷禮部以大司樂典樂為
長貳次曰大樂令主簿協律郎工有樂正至舞師宣和
七年十二月罷
玉海卷一百六十六
