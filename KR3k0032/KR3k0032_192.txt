卷一百九十一
玉海卷一百九十一
宋王應麟撰
兵捷
兵捷露布(三)
唐左翊衛郎將俘車鼻可汗
高宗紀貞觀二十三年十一月乙丑左翊衛郎將(傳及通鑑)
(云右驍衛郎將)高偘伐突厥永徽元年六月偘及突厥戰金山
敗之九月癸卯俘車鼻可汗以獻傳車鼻突利部人
名斛勃世為小可汗薛延陀將殺之乃竄金山之北三
垂斗絶惟一面容車騎勝兵三萬自稱乙注車鼻可汗
距長安萬里延陀衰埶益張貞觀二十一年十一月遣
子獻方物且請入朝帝遣將軍安調遮郎將韓華迎之
車鼻無入朝意華鬭死調遮被殺帝怒二十三年遣偘
發回紇僕骨兵擊之大酋長歌邏祿等降永徽元年偘
師至阿息山部落不肯戰車鼻從數百騎走偘帥精騎
追至金山獲之獻京師高宗責曰罪當死然先帝獲酋
長必宥之乃釋縳數俘社廟見昭陵處其衆鬱督軍山
建狼山都督府綂之其子羯漫陀降建新黎州使領其
衆葛邏祿三族皆内屬突厥盡為封疆臣矣
唐左領軍將軍行軍總管破白水蠻
紀永徽二年八月己卯白水蠻寇邊左領軍將軍趙孝
祖為郎州道行軍總管以伐之十一月戰于羅仵候山
敗之三年四月庚寅又敗之按南蠻傳有顯養東魯
諸蠻永徽三年與胡叢皆叛以曹繼叔為巂州道行軍
總管戰斜山拔十餘城斬首七百獲馬㹈牛萬五千
唐伊麗道行軍大總管俘賀魯臨軒受俘
紀永徽二年正月乙卯瑶池都督阿史那賀魯叛六年
五月癸未程知節為葱山道行軍大總管以伐賀魯顯
慶元年八月辛丑程知節及賀魯戰敗之九月癸未又
敗之二年閏正月庚戌以右屯衛將軍蘇定方為伊麗
道行軍總管以伐賀魯十二月丁巳蘇定方敗賀魯于
金牙山執之三年十一月甲午蘇定方俘賀魯以獻
通鑑高宗顯慶二年蘇定方擊西突厥沙鉢羅可汗至
金山北擊處木昆部大破之其俟斤嬾獨祿等帥萬餘
帳來降定方撫之發其千騎與俱右領軍郎將薛仁貴
上言泥孰部素不伏賀魯為賀魯所破虜其妻子今唐
兵有破賀魯諸部得泥孰妻子者宜歸之仍加賜賚使
彼眀知賀魯為賊而大唐為之父母則人致其死不遺
力矣泥孰喜請從軍共擊賀魯定方至曳咥河西沙鉢
羅帥十姓兵十萬來拒戰定方唐兵及回紇萬餘人擊
之沙鉢羅輕定方兵少直進圍之定方令步兵據南原
攅矟外向自將騎兵陳於北原沙鉢羅大敗追奔三十
里斬獲數萬人眀日勒兵復進於是胡祿屋等五弩失
畢悉衆來降沙鉢羅獨與處木昆屈律啜數百騎西走
時阿史那步真出南道五咄陸部落聞沙鉢羅敗皆詣
步真降定方乃命蕭嗣業回紇婆閏將胡兵趨邪羅斯
川追沙鉢羅定方與任雅相將新附之衆繼之會大雪
平地二尺軍中咸請俟晴而行定方曰虜恃雪深謂我
不能進必休息士馬亟追之可及若緩之彼遁逃浸遠
不可復追省日兼功在此時矣乃蹋雪晝夜兼行所過
收其部衆至雙河與阿史那彌射步真兵合去沙鉢羅
所居二百里布陣長驅徑至其牙帳沙鉢羅與其徒將
獵定方掩其不備縱兵擊之斬獲數萬人得其鼓纛沙
鉢羅與其子咥運婿閻啜等脱走趨石國定方於是息
兵諸部各歸其所居通道路置郵驛掩骸骨問疾苦畫
疆場復生業凡為沙鉢羅所掠者悉括還之十姓安堵
如故乃命蕭嗣業將兵追沙鉢羅定方引軍還沙鉢羅
至石國西北蘇咄城人馬饑乏遣人齎珍寳入城市馬
城主伊沮逹官詐具酒食出迎誘之入閉門執之送于
石國蕭嗣業至石國石國人以沙鉢羅授之蘇定方
傳從程知節征賀魯至鷹婆川賀魯率精騎五百馳擣
賊衆大潰擢定方伊麗道行軍總管復征賀魯以任雅
相回紇婆潤為副出金山北先擊處木昆部(云云同通鑑)賀
魯奔石國為所拘彌射子元爽以兵與嗣業會縳賀魯
以還由是修亭障列蹊隧定疆畛問疾苦唐之州縣極
四海矣高宗臨軒定方戎服奉賀魯以獻策功行賞
賀魯傳本西突厥點密可汗五世孫也始阿史那步真
來歸國咄陸可汗以賀魯為葉護代步真居多邏斯川
咄陸失國(貞觀十六年)乙毘射匱可汗以兵廹逐賀魯無常
居部多散亡有執舍地三種以賀魯無罪往請可汗可
汗怒欲誅之乃與三種内附(二十二年四月乙亥)太宗優撫之累
擢左驍衛大將軍瑶池都督(二十三年二月戊子)處其部於庭州
莫賀城密招擕散廬幕益衆帝方崩即謀取西廷二州
刺史駱弘義以聞(永徽二年)高宗令賀魯遣子咥運入宿衛
帝遣還咥運即勸賀魯引而西取咄陸可汗故地建牙
于雙河千泉自號沙鉢羅可汗遂綂咄陸弩失畢十姓
以咥運為莫賀啜葉護宼定州敗數縣殺掠數千人去
高宗乃詔梁建方契苾何力為弓月道行軍總管與高
德逸薩孤吴仁等討之然但能破處月永徽四年又以
程知節為葱山道行軍大總管擊之斬獲雖衆亦未得
其要領至是乃遣定方為伊麗道行軍大總管率衆窮
討定方以精騎至曳咥河西擊處木昆破之賀魯與十
姓兵十萬騎來拒定方以萬人破之俘斬二萬衆乘勝
逐北至賀魯牙二百里陣而行抵金牙山縱兵破其牙
俘數萬人賀魯跳度伊麗水定方追至碎葉水盡奪其
衆賀魯將奔鼠耨設至石國蘇咄城城主伊湼逹干迎
之既入拘送石國會蕭嗣業兵至取之乃悉散諸部兵
開道置驛收露胔問人疾苦賀魯所掠悉還之西域平
高宗命執賀魯獻昭陵赦弗誅
唐沙磚道行軍總管破奚契丹
紀顯慶五年五月戊辰定襄都督阿史德樞賓為總管
伐契丹十二月壬午及奚契丹戰敗之通鑑四月戊
午樞賓及延陀梯真李合珠並為冷岍道行軍總管各
將所部討叛奚奚降更以樞賓等出砂磚道討契丹擒
其松漠都督阿卜固獻東都薛仁貴傳與辛文陵破
契丹于黑山執其王阿卜固獻東都
唐左驍衛大將軍安撫大使俘都曼乾陽殿受
俘
紀顯慶四年十一月癸亥賀魯部悉結闕俟斤都曼寇
邊蘇定方為安撫大使以伐之五年正月癸卯俘都曼
以獻通鑑顯慶四年思結俟斤都曼帥疏勒朱俱波
竭槃陀三國反擊破于闐十一月癸亥以左驍衛大將
軍蘇定方為安撫大使以討之蘇定方軍至業葉水思
結保馬頭川定方選精兵萬人騎三千疋馳往襲之一
日一夜行三百里詰旦至城下都曼敗退保其城及暮
諸軍繼至遂圍之都曼懼而出降五年春正月定方獻
俘於乾陽殿法司請誅都曼定方請曰臣許以不死故
都曼來降願匄其餘生上曰朕屈法以全卿之信乃免
之葱嶺以西遂定
唐神丘道行軍大總管蘇定方俘百濟
紀顯慶五年三月辛亥右武衛大將軍蘇定方為神丘
道行軍大總管新羅王金春秋為嵎夷道行軍總管率
三將軍及新羅兵以伐百濟八月庚辰蘇定方及百濟
戰敗之十二月戊戌蘇定方俘百濟王以獻通鑑顯
慶五年百濟恃高麗之援數侵新羅新羅王春秋上表
求救三月辛亥以左武衛大將軍蘇定方為神丘道行
軍大總管帥左驍騎將軍劉伯英等水陸十萬以伐百
濟以春秋為嵎夷道行軍總管將新羅之衆與之合埶
八月定方引軍自成山濟海百濟據熊津江口以拒之
定方進擊破之百濟死者數千人餘皆潰走定方水陸
齊進直趨真都城未至二十餘里百濟傾國來戰大破
之殺萬餘人追奔入其郭百濟王義慈及太子隆逃北
境定方進圍其城義慈次子泰自立為王帥衆固守隆
子文思曰王與太子皆死而叔季擁兵自王借使能却
唐兵我父子必不全矣遂率左右踰城來降百姓皆從
之泰不能止定方命軍士登城立幟泰窘廹開門請命
於是義慈隆及諸城主皆降百濟故有五部分綂三十
七郡二百城七十六萬戶詔以其地置熊津等五都督
府以其酋長為都督刺史十一月戊戌朔上御則天門
樓受百濟俘自其王義慈以下皆釋之蘇定方傳定
方為神丘道大總管(定方名烈)率師討百濟自成山濟海至
熊津口賊瀕江屯兵定方出左涯乘山而陳與之戰賊
敗死數千王師乘潮而上舳艫銜尾進鼓而譟定方將
步騎夾引直趨真都城賊傾國來酣戰破之殺虜萬人
乘勝入其郛王義慈及太子隆北走定方進圍其城義
慈子泰自立為王率衆固守義慈之孫文思率左右縋
城下人多從之泰不能止定方使士登城建唐旗幟於
是泰開門請命其將植與義慈降隆及諸城送欵百濟
平俘義慈隆泰以獻(定方滅三國皆生執其王)東夷傳百濟扶餘
别種也濱海之陽直京師六千里而贏武德四年其王
扶餘璋遣使獻果下馬自是朝貢高祖册為帶方郡王
後五年訟高麗梗貢道太宗貞觀初遣使平其怨又與
新羅世仇數相侵帝賜璽書令忘前怨璋奉表謝然亦
兵不止再遣使入朝上優勞之十五年璋死太宗册其
子義慈為柱國紹王其國明年與高麗連和伐新羅取
四十餘城又謀取党項城絶貢道新羅告急帝遣司農
丞相里元奬齎詔解諭之聞帝親討高麗乃間取新羅
七城久之又奪十餘城因不朝貢高宗立乃遣使來帝
詔義慈還新羅城永徽六年新羅訴高麗百濟靺鞨取
北境三十城顯慶五年乃詔左衛大將軍蘇定方率將
軍劉伯英馮士貴龐孝恭等發新羅兵討之自成山濟
海百濟守熊津口定方縱擊敗之王師乘潮帆以進趨
真都城虜悉衆拒復破之斬首萬餘級拔其城義慈挾
太子隆走北鄙定方圍之次子泰自立為王(云云同通鑑)定
方令士超堞立幟泰開門降遂執義慈隆及小王孝演
酋長五十八人送京師(一本云十一月定方執義慈等案紀當在十二月必誤)平
其國五部三十七郡二百城戶七十六萬乃析置熊津
馬韓東明金漣德安五都督府
唐鐵勒道行軍大總管破鐵勒
紀龍朔元年十月癸酉鄭仁泰為鐵勒道行軍大總管
蕭嗣業為仙萼道行軍大總管阿史那忠為長岑道行
軍大總管以伐鐵勒二年三月庚寅仁泰及鐡勒戰于
天山大敗之(三年正月仁泰討餘種平之)薛仁貴傳九姓衆十餘
萬令驍騎數十來戰仁貴發三矢殺三人軍中歌曰將
軍三箭定天山將士長歌入漢關會要乾封元年三
月鐵勒道行軍大總管右武衛大將軍鄭仁泰左武衛
將軍薛仁貴破鐵勒之衆于天山
唐熊津道行軍總管破百濟
紀龍朔二年七月戊子右威衛將軍孫仁師為熊津道
行軍總管伐百濟三年九月戊子仁師及百濟戰于白
江敗之通鑑龍朔元年初蘇定方既平百濟留其將
劉仁願守百濟府城又以左衛中郎將王文度為熊津
都督撫其餘衆文度濟海而卒百濟僧道琛故將福信
聚衆據周留城迎故王子豐於倭國而立之引兵圍仁
願於府城詔起劉仁軌檢校帶方州刺史將文度之衆
便道發新羅兵以救仁願仁軌喜曰天將富貴此翁矣
於州司請唐歷及廟諱而行曰吾欲掃平東夷頒大唐
正朔于海表仁軌御軍嚴整轉鬭而前所向皆平下百
濟立兩柵於熊津江口仁軌與新羅兵合擊破之殺溺
死者萬餘人道琛等乃釋府城之圍退保任存城新羅
糧盡引還道琛自稱領軍將軍福信自稱霜岑將軍招
集徒衆其埶益張仁軌衆少與仁願合軍休息士卒二
年秋七月丁巳仁願仁軌大破百濟於熊津之東拔真
峴城初仁願仁軌等屯津熊城上與之敕書以平壤軍
回一城不可獨固宜拔就新羅若金法敏藉卿留鎮宜
且停彼若其不湏即宜泛海還也將士咸欲西歸仁軌
曰人臣徇公家之利有死無貳豈得先念其私主上欲
滅高麗故先誅百濟留兵守之制其心腹雖餘寇充斥
而守備甚嚴宜厲兵秣馬擊其不意理無不克既捷之
後士卒心安然後分兵據險開張形埶飛表以聞更求
益兵朝廷知其有成必命將出師聲援才接凶醜自殱
非直不棄成功實亦永清海表今平壤之軍既還熊津
又拔則百濟餘燼不日更興高麗逋寇何時可滅今且
以一城之地居敵中央苟或動足即為禽虜縱入新羅
亦為羈客脱不如意悔不可追况福信殘虐君臣猜離
行相屠戮正宜堅守觀變乘便取之不可動也衆從之
時百濟王豐與福信等以仁願等孤城無援遣使謂之
曰大使等何時西還當遣相送仁願仁軌知其無備忽
出擊之拔其支羅城及尹城太山沙井等柵殺獲甚衆
分兵守之仁軌伺其稍懈引新羅兵夜傅城下攀草而
上比明入據其城遂通新羅運糧之路仁願乃奏請益
兵詔發淄青萊海之兵七千人以赴熊津福信專權與
百濟王豐浸相猜忌福信稱疾卧於室欲俟豐問病而
殺之豐知之帥親信襲殺福信遣使詣高麗倭國乞師
以拒唐兵三年九月戊午熊津道行軍總管右威衛將
軍孫仁師等破百濟餘衆及倭兵于白江拔其周留城
初劉仁願劉仁軌既克真峴城詔孫仁師將兵浮海助
之百濟王豐南引倭人以拒唐兵仁師與仁願仁軌合
軍埶大振諸將以加林城水陸之衝欲先攻之仁軌曰
加林險固急攻則傷士緩之則曠日持久周留城虜之
巢穴羣凶所聚除惡務本宜先攻之若克周留諸城自
下於是仁師仁願與新羅王法敏將陸軍以進仁軌與
别將杜爽扶餘隆將水軍及糧船自熊津入白江以會
陸軍同趨周留城遇倭兵于白江口四戰皆捷焚其舟
四百艘烟熖灼天海水皆赤王豐脱身奔高麗王子忠
勝忠志等帥衆降百濟盡平惟别帥遲受信據任存城
不下仁軌使黑齒常之沙咤相如攻任存城拔之遲受
信棄妻子奔高麗詔留劉仁軌將兵鎮百濟召孫仁師
劉仁願還百濟兵火之餘比屋彫殘僵尸滿野仁軌始
命瘞骸骨籍戸口理村聚置官長通道塗立橋梁補隄
堰復陂塘課耕桑賑貧乏養孤老立唐社稷頒正朔及
廟諱百濟大悦闔境各安其業(金石錄有百濟班師碑麟德元年馬大斌撰)
唐遼東道行臺大總管李勣俘高麗獻俘昭陵
檄高麗含元殿數俘
紀乾封元年十二月己酉李勣為遼東道行臺大總管
率六總管兵以伐高麗二年八月辛未李勣及高麗戰
于新城敗之總章元年二月壬午李勣敗高麗克扶餘
南蘇木底蒼城巖城九月癸巳李勣敗高麗王高藏執
之十二月丁巳俘高藏以獻(丁夘郊祭以高麗平謝成于天己巳謁太廟)
高麗傳高麗扶餘别種其地本周箕子之國漢樂浪玄
菟郡貞觀中蓋蘇文弑其君高建武而立其弟之子藏
為王自為莫離支專國帝聞自討之貞觀十九年破高
麗于駐蹕山攻安市城不克班師(其詳見駐蹕山叚)二十一年
三月詔牛進逹李勣等伐高麗取石城而還二十二年
詔薛萬徹等伐高麗圍泊灼城斬大酋一破其援兵三
萬乃還帝與長孫無忌計曰高麗困吾師之入不勝敝
矣明年以三十萬衆公為大總管一舉可滅也乃詔劒
南大治船儲糧械於三山浦烏胡島越州治大艎偶舫
以待會帝崩乃罷永徽五年藏以靺鞨兵攻契丹大風
矢還激大敗契丹遣使告捷高宗為露布于朝六年新
羅訴高麗靺鞨奪三十六城有詔程名振蘇定方帥師
討之(三月乙丑)至新城敗高麗兵而還(五月壬午戰于貴端水敗之)顯慶
三年復遣名振率薛仁貴攻之未能克(六月壬子拔赤烽鎮)後二
年(五年十二月壬午)天子已平百濟乃以左驍騎大將軍契苾
何力右武衛大將軍蘇定方率諸將討之龍朔元年八
月(甲戌)定方破虜于浿江奪馬邑山遂圍平壤明年龐孝
恭以嶺南兵壁蛇水蓋蘇文攻之舉軍沒定方解而歸
乾封元年蓋蘇文死子男生代為莫離支與弟男建男
産相怨男生據國内城遣子獻誠入朝求救蓋蘇文弟
亦請割地降六月(壬寅)乃詔契苾何力為遼東道安撫大
使龐同善高偘為行軍總管左武衛大將薛仁貴左監
門將軍李謹行殿而行九月同善破高麗兵男生帥師
來會十月詔以李勣為遼東道行軍大總管兼安撫大
使與何力同善并力詔獨孤卿雲由鴨綠道郭待封積
利道劉仁願畢列道金待問海谷道並為行軍總管受
勣節度明年正月勣次新城合諸將謀曰新城賊西鄙
不先圖餘城未易下遂壁西南山臨城城人縳戎酋出
降勣進拔城十有六郭待封以舟師濟海南趨平壤三
年(乾封三年即總章元年)二月勣率仁貴拔扶餘城它城三十皆
納欵同善偘守新城男建遣兵襲之仁貴救偘戰金山
不勝高麗鼓而進銳甚仁貴横擊大破之斬首五萬級
拔南蘇木底蒼巖三城引兵略地與勣會侍御史賈言
忠計事還帝問軍中云何對曰必克昔先帝問罪所以
不得志者虜未有釁也今男生兄弟䦧很為我鄉道虜
之情偽我盡知之將忠士力臣故曰必克且高麗秘記
曰不及九百年當有八十大將滅之高氏自漢有國今
九百年勣年八十矣虜仍荐飢地震裂狼狐入城蚡穴
於門人心危駭是行不再舉矣男建以兵五萬襲扶餘
勣破之薩賀水上斬首五千級俘口三萬器械牛馬稱
之進拔大行城契苾何力會勣軍鴨綠拔辱夷城悉師
圍平壤九月藏遣男産率首領百人降且請入朝男建
猶固守出戰數北大將浮屠信誠遣諜約内應門啓兵
譟而入男建自刺執藏男建等收凡五部百七十六城
戶六十九萬詔勣獻俘昭陵十二月(丁巳)帝御含章殿引
見勣等數俘于庭赦藏為司平太常伯男産司宰少卿
投男建黔州剖其地為都督府者九州二十四縣百復
置安東都護府(咸亨元年四月其酋鉗牟岑反立安舜為王庚午詔高偘為東州道李謹行燕)
(山道行軍總管討之二年七月乙未朔偘破之安市城三年十二月又敗之泉山俘新羅援兵二千四年閏五)
(月謹行破之於發盧河俘馘萬計凡四年乃平)薛仁貴傳乾封初高麗泉男
生内附遣將軍龐同善高偘往慰納弟男建率國人拒
弗納乃詔仁貴率師援送同善至新城夜為虜襲仁貴
擊之斬數百級同善進次金山衂虜虜不敢前高麗乘
勝進仁貴擊之凡數百級衆即潰斬馘五千拔南蘇木
底蒼巖三城遂會男生軍仁貴負銳提卒二千進攻扶
餘城諸將以兵寡勸止仁貴曰在善用不在衆殺賊萬
餘人拔其城與李勣軍合扶餘既降它四十城相連送
欵威震遼海有詔仁貴率兵二萬與仁軌鎮平壤拜安
東都護移治新城撫孤制盗隨才任職高麗士衆皆欣
然忘亡元萬頃傳從李勣征高麗管書記使萬頃草
檄責高麗契苾何力傳率兵五十萬先趨平壤勣繼
進攻凡一月拔之虜其王以獻
唐姚州道行軍總管平姚州蠻
紀咸亨三年正月辛五姚州蠻寇邊太子右衛副率梁
積壽為姚州道行軍總管以伐之傳姚州境有永昌
蠻咸亨三年叛高宗以梁積壽為總管討平之中宗
紀景龍元年六月戊子吐蕃及姚州蠻寇邊姚巂道討
擊使唐九徵敗之會要神功元年閏十月蜀州刺史
張柬之上表曰姚州古哀牢國光武季年始請内屬諸
葛破南中使渠帥統之不置漢官不留鎮守龍朔中武
陵簿石子仁奏置姚州(麟德元年五月八日置)其後將軍李義總
往征郎將劉惠戰死州遂廢垂拱四年王善寳又請置
州延載中司馬成琛更置瀘南七鎮戍以蜀兵自是蜀
中騷擾乞罷姚州隷巂府不納駱賓王集姚州道破
諾波弄楊虔露布浮竹遺嗣沉木餘苖地接冉駹詞屢
殫於喻蜀俗通槃瓠聲不輟於吠堯又破設蒙儉露布
竹浮三節肇興外域之源木化九隆頗為中國之患三
年疲衆徒聞定莋之譏五月出師未息渡瀘之役鄭純
之化不追孟獲之風逾扇黃龍之約白馬之盟
唐雞林道行軍大總管敗新羅
紀上元元年二月壬午劉仁軌為雞林道行軍大總管
以伐新羅二年二月戰于七重城敗之通鑑上元元
年春正月(紀二月)壬午以左庶子同中書門下三品劉仁
軌為雞林道大總管衛尉卿李㢸右領軍大將軍李謹
行副之發兵討新羅時新羅王法敏既納高麗叛衆又
據百濟故地使人守之上大怒詔削法敏官爵其弟右
驍衛員外大將軍臨海郡公仁問在京師立以為新羅
王使歸國二年二月劉仁軌大敗新羅之衆於七重城
又使靺鞨浮海略新羅之南境斬獲甚衆仁軌引兵還
詔以李謹行為安東鎮撫大使屯新羅之買肖城以經
略之三戰皆捷新羅乃遣使入貢且謝罪上赦之復新
羅王法敏官爵金仁問中道而還改封臨海郡公新
羅傳新羅弁韓苖裔也武德四年王真平遣使入貢後
三年拜枉國封樂浪郡王貞觀五年獻雅樂更數世並
襲封為王龍朔元年以其國為雞林州大都督府授其
王法敏都督咸亨五年納高麗叛衆略百濟地守之帝
怒(云云同上)劉仁軌傳咸亨五年(即上元元年)東伐新羅率兵
絶瓠蘆河攻大鎮七重城破之
唐吏部侍郎裴行儉執都支(碎葉城刻石紀功)
紀調露元年六月辛亥吏部侍郎裴行儉伐西突厥九
月壬午裴行儉敗西突厥執其可汗都支(十一月癸未帝親勞宴曰)
(行儉提孤軍深入萬里兵不血刃叛黨禽夷可謂文武兼備矣)傳咸亨二年阿史那
步真死以西部突部酋阿史那都支為左驍衛大將軍
兼匐延都督以安輯其衆(四月甲申)儀鳳二年乃自號十姓
可汗及李遮匐誘蕃落以動安西與吐蕃連和朝廷欲
討之行儉曰吐蕃叛渙方熾安可更生事西方今波斯
王死其子泥湼師質京有如遣使立之即路出蕃若權
以制事可不勞而功也帝因詔行儉册送波斯王且為
安撫大食使至西州諸蕃郊迎行儉召豪傑千餘自隨
揚言大熱未可以進宜駐軍須秋都支覘知之不設備
行儉徐召四鎮酋長偽畋遊謂曰吾念此樂未始忘孰
能從吾獵者於是子弟願從者萬人乃隂勒部伍數日
倍道而進去都支帳十餘里先遣其所親問安否若外
閒暇非討襲者又使人趣召都支都支本與遮匐計及
秋拒使者已而聞軍至倉卒不知所出率子弟五百餘
人詣營謁遂禽之是日傳契箭召諸部渠長悉來請命
並執送碎葉城簡精騎約齎襲遮匐道獲其使者釋之
俾諭其主遮匐乃降悉俘至京師將吏為刻石碎葉城
以紀功(王方翼築碎葉城)
唐定襄道行軍大總管裴行儉破泥孰可汗
平突厥
通鑑高宗調露元年冬十月單于大都護府突厥阿史
德温傅奉職二部俱反立阿史那泥孰匐為可汗單于
管二十四州酋長應之衆數十萬遣鴻臚卿單于大都
護府長史蕭嗣業左領軍衛將軍苑大智左千牛衛將
軍李景嘉等將兵討之嗣業等先戰屢捷因不設備會
大雪突厥夜襲其營嗣業狼狽拔營走衆遂大亂為虜
所敗死者不可勝數十一月癸未上宴裴行儉謂之曰
卿有文武兼資今授卿二職乃除禮部尚書兼檢校右
衛大將軍甲辰以行儉為定襄道行軍大總管將兵十
八萬合西軍檢校豐州都督程務挺東軍幽州都督李
文暕總三十餘萬以討突厥並受行儉節度永隆元年
三月裴行儉大破突厥于黑山禽其酋長奉職可汗泥
孰匐為其下所殺以其首來降奉職既就禽餘黨走保
狼山詔戸部尚書崔知悌馳傳詣定襄宣慰將士且區
處餘寇行儉引軍還紀調露元年十一月甲辰禮部
尚書裴行儉為定襄道行軍大總管以伐突厥永隆元
年三月戰于黑山敗之(開耀元年正月寇原慶二州癸巳裴行儉為定襄道大總管以)
(伐突厥閏七月庚申敗之九月壬戌裴行儉俘突厥温傅可汗阿史那伏念以獻乙丑改元)突厥
傳行儉既破虜於黑山其下斬泥孰匐以首降禽温傅
奉職以還餘衆保狼山永隆中温傅又迎頡利族子伏
念于夏州渡河立為可汗諸部響應明年遂寇原慶二
州復詔行儉總諸軍以曹懷舜李文暕副之壁代州之
陘口縱反間說伏念令與温傅相貳因遣兵擊伏念敗
之伏念與懷舜遇戰一日為伏念所敗伏念益北留輜
重妻子保金牙山會行儉縱單于鎮兵躡之伏念意王
師不能遠不設備及兵至惶駭不得戰遂遣使間道詣
行儉且請縛温傅自效行儉祕不布密以聞後數日煙
塵漲天而南温傅來降行儉虜送京師斬東市於是突
厥餘黨悉平帝悦遣戶部尚書崔知悌勞軍
唐河源軍經略大使敗吐蕃
紀高宗永隆元年七月己夘吐蕃寇河源辛巳左武衛
將軍黑齒常之為經略大使開耀元年五月己丑及吐
蕃戰于良非川敗之黑齒常之傳贊婆等入寇屯良
非川常之為河源軍副使引精騎三千夜襲其軍斬二
千級獲羊馬數萬拜經略大使建言河源當賊衝增兵
鎮守乃斥地置烽七十所墾田五千頃食衍士精永隆
二年贊婆營青海常之掩破之燒糧廥獲羊馬甲首不
貲(吐蕃傳贊婆復入良非川常之擊走之)武后紀長壽元年十月丙戌
武威道行軍總管王孝傑敗吐蕃克四鎮久視元年閏
七月丁酉吐蕃寇凉州隴右諸軍副大使唐休璟敗之
于洪源谷吐蕃傳長壽元年武威總管王孝傑率西
州都督唐休璟左武衛大將軍阿史那忠節擊吐蕃大
破其衆復取四鎮更置安西都護於龜兹以兵鎮守(唐休)
璟請復四鎮遂命王孝傑擊吐蕃(會要十一月一日復四鎮龜兹于闐疏勒碎葉)唐休璟傳
久視元年秋吐蕃大將麴莽布支率騎數萬寇凉州入
洪源谷休璟以兵數千臨高望之被甲先登六戰皆克
斬二將獲首二千五百築京觀而還吐蕃來請和休璟
儒而知兵自碣石踰四鎮山川夷阻障塞之要皆能言
行師未嘗敗證聖元年欽陵贊婆攻臨洮王孝傑
戰素羅汗山虜敗還又攻凉州殺都督贊婆死遣
左肅政臺御史大夫魏元忠為隴右諸軍大總管
率大使唐休璟出討方虜攻凉州休璟擊之斬二
千級於是論彌薩來朝請和明年獻馬黃金求
昏
唐瓜州長史薛仁貴破突厥
通鑑永淳元年突厥餘黨骨篤祿元珍等據黑沙城寇
并州及單于府北境薛仁貴擊元珍于雲州大破之
薛仁貴傳為瓜州長史右領軍衛將軍檢校代州都督
率兵擊突厥元珍於雲州突厥問曰唐將為誰曰薛仁
貴突厥曰吾聞薛將軍流象州死矣安得復生仁貴免
胄見之突厥皆相視失色下馬羅拜稍稍遁去仁貴因
進擊大破之斬首萬級獲生口三萬牛羊稱是
唐安西副都護敗突厥
紀永淳元年二月突厥車薄(十姓)咽麫(三姓)寇邊四月辛未
裴行儉為金牙道行軍大總管率三總管兵以伐突厥
安西副都護王方翼及車薄咽麫戰於熱海敗之傳
車薄啜圍弓月城方翼戰伊麗河敗之咽麫兵十萬踵
至方翼次熱海遣騎分道襲之禽首領突騎施等三百
人初葛水暴漲沈祭以禱即涉而濟葉河無舟而冰一
夕合時以為祥西域平弘道元年二月庚午突厥寇
定州刺史霍王元軌令開城門偃旗幟虜疑不敢入敗
之垂拱三年八月寇朔州燕然道行軍大總管黑齒常
之敗之
唐朔方道行軍大總管破突厥
通鑑景龍元年五月戊戌右屯衛大將軍張仁愿為朔
方道行軍大總管備突厥十月丁丑命擊之引兵夜掩
其營破之明年二月丙辰築三受降城
唐磧西節度使執西突厥
紀開元二年三月己亥磧西節度使阿史那獻執西突
厥都檐(六月丁邜獻于闕下)傳長安中獻為北庭大都護擢節
度使十姓部落都檐叛獻擊斬之傳首闕下取碎葉以
西帳落三萬内屬(一云五萬餘帳)璽書嘉慰壺漿塞陌襁負
而來
唐北庭都護敗突厥
紀開元二年二月突厥寇北庭都護郭虔瓘敗之(閏月癸未)
(阿失畢降十月十姓胡祿屋等降)三年二月帝置酒勞虔瓘郭虔瓘傳開元初遷
右驍衛將軍兼都護金山道副大總管明年(二年二月乙未)默
啜子同俄特勒圍北庭虔瓘飭壘自守同俄單騎馳城
下勇士狙道左突斬之虜亡酋長丐降(二年四月戊午賞功封虔瓘太)
(原郡公食二千戶郭知運介休縣公一千戶)摧日逐之遺種斬天驕之愛
息
唐左羽林將軍隴右防禦大使破吐蕃
紀開元二年八月乙亥吐蕃寇邊薛訥攝左羽林軍將
軍為隴右防禦大使右驍衛將軍郭知運為副以伐之
十二月甲子薛訥及吐蕃戰于武階敗之吐蕃傳本
西羌屬居析支水西祖曰鶻提勃悉野健武多智後其
子孫曰吐蕃而姓勃窣野或曰南凉秃髮利鹿孤之後
直京師八千里其國多雷霆積雪自弃宗弄贊貞觀八
年始遣使來朝太宗下書臨撫乃遣使求昏帝不許遂
勒兵二十萬入寇乃詔吏部尚書侯君集為行軍大總
管及執失思力牛進逹劉蘭並為行軍總管率步騎五
萬進逹自松州夜鏖其營斬首千級弄贊懼引而去以
使者來謝罪固請昏十五年妻以宗女文成公主褫氊
罽襲紈綃為華風遣子弟入國學習詩書帝伐遼還冶
黃金為鵝以獻高宗擢駙馬都尉進封西海郡王賜餉
蕃渥永徽初弄贊死立孫幼不事故祿東贊相其國顯
慶三年復請昏未幾擊吐谷渾破其國東贊死兄弟並
當國自是歲入邊盡破有諸羌羈縻十二州咸亨元年
復入殘羈縻十八州於是安西四鎮並廢詔以大將軍
薛仁貴等進討初劒南度茂州之西築安戎城以迮其
鄙俄為生羌導取之以守因并西洱河諸蠻盡臣羊同
党項諸羌其地東與松茂巂接南極婆羅門西取四鎮
北抵突厥幅員萬餘里漢魏諸戎所無也幾三十年為
邊患皆其臣欽陵贊婆二人所為其王弃弩悉弄以其
專欲誅之欽陵自殺贊婆以所部欵塞贊普自將兵萬
騎攻悉州都督陳大慈四戰皆克(長安二年十月戊申)明年乃獻
馬黃金求昏而虜南屬帳皆叛會贊普死棄隷蹜贊立
中宗以雍王守禮女為金城公主妻之詔左衛大將軍
楊矩持節送之(景龍元年四月)吐蕃隂銜怒厚餉矩請河西九
曲為公主湯沐矩表與之九曲者水甘草良宜畜牧自
是虜益張雄開元二年(八月乙亥)其相坌逹延將兵十萬寇
臨洮入攻蘭渭掠監馬詔薛訥為隴右防禦使與王晙
等并力擊之晙等戰武階斬首萬七千級獲馬羊二十
萬又戰長子豐安軍使王海濱戰死乘之虜大敗衆奔
突不能去相枕藉死洮水為之不流薛訥傳(又王晙傳)吐
蕃大酋坌逹延乞力徐等衆十萬寇臨洮次大來谷坌
逹延以兵踵而前晙率所部二千與臨洮軍合料竒兵
七百易胡服夜襲去賊五里士大呼鼓角應之賊驚疑
自鬭死者萬計訥至武階距大來谷二十里晙迎訥(郭知)
(運與訥晙相犄角)夜使壯士銜枚鏖突虜駭去追至洮水敗之
俘獲如積又戰長城堡殺鹵數萬禽其酋六鄉彌洪命
紫微舍人倪若水即軍陟功狀(先是十月丙辰下詔欲親征甲子戰武階驛大)
(克乙丑罷親征)
唐松州都督破吐蕃
紀開元四年二月辛酉吐蕃寇松州癸酉都督孫仁獻
及吐蕃戰敗之七月丁丑請和
唐大武軍子將斬默啜
紀開元四年六月癸酉大武軍子將郝靈佺殺突厥默
啜突厥傳骨啜祿死默啜自立為可汗篡位數年始
攻靈州多殺略士民武后以薛懷義發十八將軍擊之
(延載元年三月)不見虜還會契丹李盡忠反默啜請擊賊自效
詔册拜遷善可汗又册立功報國可汗(通鑑元年十月)遣使求
六州降戸并粟農器鐵等(神功元年)后不許默啜怨為慢言
執使者田歸道乃歸粟器降人數千帳由是突厥遂強
負勝輕中國有驕志大振兵與頡利時略等中宗詔張
仁亶為朔方總管明年築三受降城於河外障絶寇路
初景雲中默啜西滅婆葛遂役屬契丹奚因虐用其下
既年老愈昏暴部落怨叛玄宗時(開元二年四月壬子)十姓請降
葛邏禄等亦率衆内附虜勢浸削會默啜討九姓拔野
古戰獨樂河拔野古大敗默啜歸不為備道大林中拔
曳固(野古)殘衆突出擊斬之乃與入蕃使郝靈佺傳首京
師
唐冠軍大將軍隴右諸軍節度大使鄯州都督
兼隴右經略使敗吐蕃獻獲
紀開元五年七月壬寅郭知運及吐蕃戰敗之郭知
運傳突厥降戶叛執單于都護張知運詔以朔方兵追
擊至黑山呼延谷敗之取副都護還詔兼經略使營柳
城開元五年大破吐蕃獻俘京師(六年正月甲子獻俘)明年復出
將輕兵丙夜至九曲獲精甲名馬犛牛甚衆既獻獲詔
分賜文武五品以上及朝集使紀開元二十八年三
月壬子益州司馬章仇兼瓊敗吐蕃克安戎城五月癸
卯寇城又敗之(詔改城曰平戎)
唐朔方軍節度大使執蘭池胡
紀開元九年八月蘭池胡康願子寇邊(是年四月庚寅康待賓寇邊七)
(月己酉王晙執之己丑進封)十年四月己亥張說持節朔方軍節度
大使閏月壬申張說廵邊九月張說敗康願子于木盤
山執之張說傳王晙討蘭池叛胡康待賓詔說經略
時党項羌亦攻銀城說擊破之羌胡相猜待賓遁入鐵
建山餘衆奔潰明年為朔方大使時慶州方渠降胡康
願子反自為可汗掠牧馬西陟河出塞說進討至木槃
山禽之俘獲三千
唐北庭節度使破吐蕃
紀開元十年九月癸未吐蕃攻小勃律北庭節度使張
孝嵩敗之吐蕃傳十年攻小勃律國其王沒謹忙詒
書孝嵩曰勃律唐西門失之則西方諸國皆墮吐蕃都
護圖之孝嵩遣疏勒副使張思禮以步騎四千晝夜馳
與謹忙兵夾擊吐蕃死者數萬多取鎧仗馬羊復九城
故地始勃律王來朝父事帝還國置綏遠軍以扞吐蕃
故歲常戰吐蕃每曰我非利若國我假道攻四鎮爾及
是累歲不出兵於是隴右節度使王君㚟請深入取償
十二年破吐蕃獻俘(其後吐蕃西擊勃律帝諭令罷兵不聽卒殘其國)
唐朔方軍節度大使兵部尚書信安王禕破突
厥
實錄開元十年十一月丙申禕凱旋引將士見帝置酒
享之勅曰窮寇覆巢而奔北羣師掉鞅而來歸(又册府元龜)
唐河西隴右節度使破吐蕃
紀開元十五年正月辛丑河西隴右節度使王君㚟及
吐蕃戰于青海敗之(四月丙午君㚟凱旋詔置食朝堂宴之及將士並賜物)一云置酒
(内殿)王君㚟傳為節度判凉州都督事十四年悉諾邏
寇大斗拔谷遂攻甘州君㚟勒兵避不戰會大雪吐蕃
趨西道歸豫遣諜出塞燒野草皆盡悉諾邏頓大非川
無所牧馬死過半間其怠率秦州都督張景順約齎窮
躡出青海西乘冰渡襲破之虜留輜重疲弱俘以旋凱
旋玄宗宴君㚟及妻夏於廣逹樓賜金帛蹈赤山焚
罽幕獵青海驅犛牛
唐河西節度使判凉州事破吐蕃露布
紀開元十五年九月吐蕃寇瓜州執刺史田元獻閏月
回紇襲甘州王君㚟死之十六年七月吐蕃寇瓜州刺
史張守珪敗之乙巳隴右節度使張志亮河西節度使
蕭嵩克吐蕃大莫門城(通鑑云破吐蕃於渴波谷)八月辛夘及吐蕃
戰于祁連城敗之蕭嵩傳吐蕃大將悉諾邏恭祿及
燭龍莽布支䧟瓜州回紇又殺凉州守將王君㚟河隴
大震帝擇堪任邊者十五年十月辛巳徙嵩河西節度
使判凉州事嵩以建康軍使張守珪為瓜州刺史及裴
寬郭虚已牛仙客置幕府立埤塢保邊人於是悉諾邏
恭祿威憺諸部吐蕃倚其健噬邊嵩乃縱反間贊普誅
之使悉末明攻瓜州守珪拒甚力虜引郤會鄯州都督
張志亮破賊青海西(破大莫門城焚橐它橋)嵩又遣副將杜賓客
(隴右節度使)率強弩四千戰祁連城下自晨鬭迄晡斬一將
(吐蕃傳云斬副將一上級五千首)虜哭震山谷露布至帝大悦又明
年(十七年三月戊戌)守珪率伊沙等州兵破虜大同軍
唐巂州都督克雲南
紀開元十七年二月丁夘巂州都督張審素克雲南昆
明城鹽城傳玄宗詔特進何履光以兵定南詔境取
安寧城及五鹽井復立馬援銅柱(天寳八載十月履光率十道兵伐雲南)
唐隴右節度副大使信安王褘克石堡
吐蕃傳開元中(十八年三月甲寅)信安王褘出隴西拔石堡城
即置振武軍獻俘於廟(四月)其後吐蕃請和不許乃悉衆
四十萬攻承風堡又襲攻振武軍蓋嘉運不能守天寳
四載(八月)隴右節度皇甫惟明戰石堡不克(又明年惟明破虜獻俘京)
(師)帝以哥舒翰節度隴右八載詔翰以朔方河東郡兵
十萬攻石堡城數日未克翰怒捽其將高秀巖張守瑜
將斬之秀巖請三日期如期而下更號神武軍又擒其
相兀論樣郭遂以赤領為西塞開屯田備軍實紀天
寳八載六月乙夘隴右節度使哥舒翰及吐蕃戰石堡
城敗之(閏六月乙丑以為神武軍)實錄哥舒翰收石堡獻功帝御
丹鳳樓會羣臣下制褒奬
唐河北河東道行軍元帥禽奚契丹
紀開元十八年五月乙酉奚契丹附于突厥六月丙子
忠王浚(肅宗)為河北道行軍元帥九月丁巳忠王浚兼河
東道諸軍元帥二十年正月信安王褘為河東河北道
行軍副元帥以伐奚契丹三月己巳信安王褘及奚契
丹戰于薊州敗之五月戊申忠王浚俘奚契丹以獻
通鑑開元十八年初契丹王李邵固遣可突干入貢同
平章事李元紘不禮焉左丞相張說謂人曰奚契丹必
叛可突干狡而很專其國政久矣人心附之今失其心
必不來矣五月乙酉可汗干弑劭固帥其國人并脅奚
衆叛降突厥奚王李魯蘇及其妻常氏劭固妻陳氏皆
來奔制幽州長史趙含章討之又命中書舍人裴寬給
事中薛侃等於關内河東河南北分道募勇士六月丙
子以單于大都護忠王浚領河北道行軍元帥以御史
李朝隠京兆尹裴伷先副之帥十八總管以討奚契丹
命浚與百官相見于光順門張說退謂學士孫逖韋述
曰吾嘗觀太宗畫像雅類忠王此社稷之福也可突干
寇平盧先鋒使張掖烏承玭破之於捺祿山秋九月丁
巳以忠王浚兼河東道元帥然竟不行二十年春正月
乙夘以朔方節度副大使信安王禕為河東河北行軍
大總管將兵擊奚契丹壬申以戶部侍郎裴耀卿為副
總管三月信安王禕帥裴耀卿及幽州節度使趙含章
分道擊奚契丹含章與虜遇虜望風遁去平盧先鋒將
烏承玭言于含章曰二虜劇賊也前日遁去非畏我乃
誘我也宜按兵以觀其變含章不從與虜戰于白山果
大敗承玭别引兵出其右擊虜破之己巳禕等大破奚
契丹俘斬甚衆可突干帥麾下遠遁餘黨潜竄山谷奚
首李詩瑣高帥五千餘帳來降禕引兵還賜李詩爵歸
義王歸義州都督徙部落置幽州境内肅宗紀開元
十八年奚契丹寇邊乃以帝為河北道行軍元帥遣御
史大夫李朝隠等八總管兵十萬伐之居二歲朝隠等
敗契丹于范陽北信安王傳率裴耀卿諸將分道出
范陽北擊二蕃破之禽酋長以還餘部竄伏契丹傳
本東胡種其先為匈奴所破保鮮卑山至元魏自號曰
契丹其君大賀氏開元二年王失活率部落來歸玄宗
賜丹書鐵劵後三年失活死弟娑固襲封玄宗置松漠
府以失活為都督松漠郡王有可突干者勇悍得衆娑
欲去之反為所攻娑固死可突干遣使者謝罪詔赦之
乃奉邵固統衆詔許襲王明年可突干來朝不為宰相
李元紘所禮鞅鞅去後三年遂殺邵固立屈烈為王脅
奚衆共降突厥詔拜忠王浚河北道行軍元帥云云可突
干走奚衆降王以二蕃俘級告諸廟(王不行)
唐幽州長史河北節度副大使俘契丹
紀開元二十二年六月壬辰幽州節度使張守珪俘契
丹以獻十二月乙巳守珪及契丹戰敗之殺其王屈烈
(詔自今戰有功必告廟)傳開元三年契丹娑固襲封松漠郡王
有可突干者反攻娑固奉娑固弟鬱于為君遣使謝罪
詔拜鬱于為王而赦可突干擢左羽林衛將軍鬱于死
弟吐于嗣與可突干有隙攜公主來奔可突干奉邵固
綂衆詔許襲王從封禪徙王廣化郡以宗室出女為東
華公主妻邵固後三年可突干殺邵固立屈烈為王脅
奚衆共降突厥公主走平盧軍拜忠王浚河北道元帥
信安郡王禕副元帥與范陽節度趙含章擊之大破之
明年(二十一年閏三月癸酉)可突干盗邊幽王長史薛楚玉等不
能制烏知義羅守忠敗郭英傑吴克勤死之帝擢張守
珪為幽州長史河北節度副大使每戰輙勝虜遂大敗
帝喜詔有司告九廟屈刺及突干恐懼乃詐降守珪得
其情遣左衛騎曹王悔詣部計事屈刺(即屈烈也)無降意徙
帳稍西北密引突厥衆將殺悔其衙官李過折與可突
干爭權不叶悔因間誘之夜斬屈刺及可突干盡滅其
黨以衆降守珪次紫蒙川大閱軍實賞將士傳屈刺突
干首於東都拜過折北平郡王為松漠都督册府元
龜開元二十年三月信安王禕及幽州長司趙含章大
破叛奚及契丹于幽州之北敕曰干旄所指不戰而潰
山谷遺類盡為俘馘疾如震霆動若神助宜擇日告享
陵廟張九齡作開元紀功德頌曰出幽陵兮&KR1922;九夷
簸赤山兮蕩滄海
唐磧西節度使執突騎施太廟獻俘
紀開元二十三年十月戊申突騎施寇邊二十四年正
月丙午北庭都護蓋嘉運敗之八月甲寅請和二十七
年八月乙亥磧西節度使蓋嘉運敗突騎施于賀邏嶺
執其可汗吐火仙(傳嘉運俘吐火仙骨啜獻太廟)突厥傳突騎施别
種蘇祿自為可汗雄西域開元五年來朝然詭猾不純
臣于唐天子羈係之進號忠順可汗陰結吐蕃掠四鎮
圍安西城俄而大首領莫賀逹于都摩支殺蘇祿(通典二十)
(六年)都摩支立蘇祿子吐火仙骨啜為可汗居碎葉城共
擊逹干帝使磧西節度使蓋嘉運和撫西方諸國逹干
與嘉運率石王史王共擊蘇祿子破之碎葉城吐火仙
棄旗走禽之斬黑姓可汗與弟撥斯入曳建城諸國皆
降諸部上書謝願以部落附安西永為外臣許之以阿
史那懷道子昕為十姓可汗逹干怒誘諸落叛詔嘉運
招諭乃率纛官首領降遂命綂其衆通典開元二十
七年安西都護蓋嘉運率將士詣闕獻俘上御花萼樓
宴之以吐火仙獻太廟
唐河西節度副大使敗吐蕃
紀開元二十五年三月辛夘河西節度副大使崔希逸
及吐蕃戰于青海敗之二十六年三月癸巳寇河西希
逸敗之鄯州都督杜希望克其新城二十七年八月壬
午寇邊河西隴右節度使蕭景敗之天寳元年十二月
戊戌隴右節度使皇甫惟明及吐蕃戰于青海敗之庚
子河西節度使王倕克吐蕃漁海游奕軍二年四月己
夘皇甫惟明克吐蕃洪濟城傳蕭景河西留後杜希
望隴右留後分道經略碎赤嶺碑希望發鄯州兵奪虜
河橋並河築鹽泉城號鎮西軍破吐蕃兵三萬天寳元
年惟明破虜大嶺軍戰青海破莽布支斬三萬級孫
逖賀云合戰之時反風破敵决勝之後卿雲靄空
唐四鎮節度使克逹奚諸部
傳夫蒙靈詧為四鎮節度會逹奚諸部叛自黑山西趨
碎葉有詔邀擊靈詧使都知兵馬使高仙芝以二千騎
追躡逹奚行遠人馬疲禽馘略盡封常清於幕下潜作
捷布具記井泉次舍克賊形勢謀略
唐朔方節度使靈州都督王忠嗣破米施可汗
大同靜邊城(平戎十八策)
王忠嗣傳開元二十九年節度朔方兼靈州都督天寳
元年(十二月庚子)北討奚怒皆戰紫乾河三遇三克耀武漠
北高會而還時突厥新有難忠嗣進軍磧口經略之烏
蘇米施可汗請降忠嗣以其方強特文降爾乃營木剌
蘭山諜虚實因上平戎十八策縱反間於拔悉蜜與葛
邏祿回紇三部攻多羅斯城涉昆水斬米施可汗(三載八月)
(丙午)築大同靜邊二城徙清塞横野軍實之併受降振武
為一城自是虜不敢盗塞突厥傳天寳初突厥大部
回紇葛邏祿拔悉蜜並起殺葉護國人奉判闕特勒子
為烏蘇米施可汗帝使使者諭令内附烏蘇不聽其下
不與拔悉蜜等三部共攻烏蘇米施三載(八月丙午)拔悉蜜
等殺米施傳首京師獻太廟其弟白眉可汗立於是突
厥大亂國人推拔悉蜜酋為可汗詔朔方節度王忠嗣
以兵乘其亂抵薩河内山擊其左阿波逹干十一部破
之(四載正月丙戌)獨其右未下而回紇葛邏祿殺拔悉蜜可汗
奉回紇骨力裴羅為骨咄祿毗伽闕可汗明年殺白眉
可汗傳首以獻毗伽可汗妻骨咄祿婆匐可敦亦率衆
自歸天子御花萼樓宴羣臣賦詩美其事突厥遂滅
通鑑天寳元年八月丁亥突厥西葉護千餘帳來降九
月辛亥上御花萼樓宴突厥降者賞賜甚厚以狄攻
狄寧勞六月之師有征無戰豈待三年之克
唐安西副都護平小勃律國
紀天寳六載安西副都護高仙芝及小勃律國戰敗之
高仙芝傳開元末為安西副都護小勃律其王為吐
蕃所誘妻以女故西北二十餘國皆羈屬吐蕃自田仁
琬以來三討之皆無功天寳六載詔仙芝以步騎一萬
出討仙芝自安西過撥换城入握瑟德經䟽勅登葱嶺
涉播密川遂頓特勒滿川行凡百日特勒滿川即五識
匿國也仙芝分軍為三使䟽勒趙崇玭自北谷道撥換
賈宗瓘自赤佛道仙芝與監軍邊令誠自護蜜俱入約
會連雲堡涉婆勒川遂登山挑戰日未中破之拔其城
斬五千級生禽千人馬千餘匹衣資器甲數萬計仙芝
欲遂深入遂引師過坦駒嶺下娑夷河(弱水也)既行三日
越胡來迎明日至阿弩越城遣將軍席元慶以精騎一
千先往謂小勃律王曰不闚若城吾假道趨大勃律耳
城中大酋領皆吐蕃腹心仙芝密令元慶賜以繒綵至
皆縳以待仙芝至悉斬之王蘇失利之及妻逃山穴仙
芝招諭乃出降因平其國急遣元慶斷娑夷橋其暮吐
蕃至不克渡八月仙芝以小勃律王及妻自赤佛道還
連雲堡與令誠俱班師於是拂大食諸胡七十二國
皆震懾降附詔改其國號歸仁置歸仁軍募千人鎮之
帝赦蘇失利之不誅西域傳小勃律去京師九千里
王居孽多城臨娑夷水開元初王没謹忙來朝玄宗以
兒子蓄之以其地為綏遠軍吐蕃奪其九城求救北庭
節度使張孝嵩遣䟽勒副使張思禮率銳兵四千倍道
往大破吐蕃復九城詔册為小勃律王
唐安西四鎮節度使執突騎施石國王開遠門
獻俘
紀天寳十載正月戊申高仙芝執突騎施可汗及石國
王傳仙芝劾石國王無蕃臣禮九載請討之王約降
仙芝遣使者護送至開遠門俘以獻斬闕下(實錄帝御勤政樓會)
(羣臣引見)石或曰柘支曰柘析漢大宛北鄙也武德貞觀
間數獻方物顯慶三年以瞰羯城為大宛都督府授其
王都督開元初封石國王二十八年又册順義王天寳
初封王子那俱車鼻施為懷化王賜鐵劵
玉海卷一百九十一
