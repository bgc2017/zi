卷二十四
玉海卷二十四
宋王應麟撰
地理
泉井
玉井四星在參左東南四星曰軍井易以巽木入乎
坎水之下而上出其水故為井曰木上有水井君子
以勞民勸相以君養民使民相養皆取井養之義
神農九井社
漢郡國志南陽郡隨縣注盛弘之荆州記曰隨縣北有
厲鄉村重山有一穴相傳云神農所生又有周回一頃
二十畆地外有兩重塹中有九井神農既育九井自穿
每汲一井則衆井水動即以此地為神農社歲祀之(水經)
(注同)史記索隱淮陽有神農井帝王世紀神農起列
山為列山氏今隨厲山是也國史志潞州長子縣有
神農井
黃帝井益井
易井卦釋文周書云黃帝穿井世本云化益作井宋衷
云伯益也堯臣淮南子本經訓伯益作井而龍登元
雲神棲崑崙能愈多德愈薄矣注伯益佐舜初作井(郭璞)
(井賦曰益作井龍登天)
黃帝泉
史記正義阪泉今名黃帝泉在媯州懷戎縣東五十六
里出五里至涿鹿東北與涿水合晉太康地理志云涿
鹿城東一里有阪泉上有黃帝祠
堯井
論衡傳言伯益作井龍登元雲神棲崑崙神農教民耕
耨耕土以為田鑿地以為井堯時五十之民擊壤於塗
觀者曰大哉堯之德也擊壤者曰吾日出而作日入而
息鑿井而飲耕田而食堯何等力堯時已有井矣郡
國志注堯井在汜水東十五里
舜井
郡國志濮州姚墟有二井是舜井也水經濼水注山
上有舜祠山下有大穴謂之舜井抑亦茅山禹井之比
矣
舜甘泉
水經注中山記曰郭東有舜氏之甘泉有舜及二妃祠
禹井
漢地理志山隂縣會稽山在南上有禹井(後志注郭璞云有禹井)
周軍井
周禮挈壺氏以令軍井注鄭司農云為軍穿井井成挈
壺懸其上以表井
管仲井
左傳莊三十二年春城小穀為管仲也注小穀齊邑濟
北穀城縣城中有管仲井
漢浮沮井
武紀元鼎六年秋遣浮沮將軍公孫賀出九原注臣瓉
曰浮沮井名在匈奴中去九原二千里見漢輿地圖
匈奴傳漢已滅兩越遣故太僕公孫賀將萬五千騎出
九原二千餘里至浮苴井不見匈奴一人而還
漢温泉唐温湯温泉銘浪井
漢武故事驪山湯初始皇砌石起宇武帝加修飾焉
張衡溫泉賦余適驪山觀温泉浴神井温泉汩焉以流
穢兮蠲除苛慝服中正兮張衡東京賦温液湯泉薛
綜注在河南梁縣界左思魏都賦温泉毖涌而自浪
華清蕩邪而難老注温水在廣平都易縣潘岳西征
賦南有湯井温谷注雍州圖曰温湯在新豐温泉在藍
田縣界王廙洛都賦雞頭温水魯陽神泉周庾信
温湯碑序其色變者流為五雲之漿其味美者結為三
危之露豈獨醴泉清疾聞於漢武之朝神水蠲疴在乎
咸康之世周王褒溫湯銘挺此温谷驪丘之隂白礬
上徹丹沙下沉華清駐老飛流瑩心
唐貞觀四年二月己亥幸温湯二十二年正月戊戌幸
癸卯御製温湯碑示羣臣開元十六年三月京兆三
原浪井出十九年六月辛未有浪井出於邛州龍興觀
之平地五色彪炳二十一年五月丁卯蘭州有浪井出
及醴泉湧金石錄溫泉銘唐太宗御製并行書張
說有温泉箴文選雪賦注盛弘之荆州記曰南陽郡
城北有紫山東有一水冬夏常温因名湯谷水經注曰
曲阿季子廟前井及潭常沸名曰沸井沸潭宋志浪
井不鑿自成王者清靜則應
漢鹽井火井
貨殖傳蜀多鹽井羅裒以鹽井富左思蜀都賦火井
沈熒於幽泉高爓飛煽於天垂(蜀郡有火井在臨邛縣西南鹽井也)家有
鹽泉之井(臨邛漢安皆有鹽井充國縣有鹽井數十揚雄蜀都賦西有鹽泉鐡冶)郊祀
志宣帝祠火井於鴻門注地理志西河鴻門縣有火井
祠(火從地出)初學記載異說臨邛有火井漢室之盛則赫
熾桓靈際浸微諸葛孔明一窺而更盛
漢金泉
地理志酒泉郡注師古曰舊俗傳云城下有金泉味如
酒(應劭漢官儀曰酒泉城下有金泉味如酒)
漢鞠水龍泉
地理志弘農郡析縣黃水出黃谷鞠水出析谷俱東至
酈入湍水師古曰即今所謂菊潭也南海郡龍川縣
注師古曰裴氏廣州記云有龍穿地而出即穴流泉因
以為號國史鄧州南陽有菊水
賈誼井
水經注湘州賈誼宅地中有一井是誼所鑿極小而深
漢疏勒城井貳師泉
耿恭傳永平十七年冬騎都尉劉張出擊車師請恭為
司馬與奉車都尉竇固及從弟駙馬都尉秉破降之始
置西域都護戊己校尉乃以恭為戊校尉屯後王部金
蒲城謁者關寵為己校尉屯前王柳中城屯各置數百
人明年三月單于遣左鹿蠡王二萬騎擊車師遂破殺
後王安得而攻金蒲城後解去恭以疏勒旁有澗水五
月乃引兵據之七月匈奴復來攻恭恭募先登數千人
直馳胡騎散走匈奴遂於城下擁絶澗水恭於城中穿
井十五丈不得水吏士渴乏至笮馬糞汁而飲之恭仰
嘆曰昔貳師將軍拔佩刀刺山飛泉湧出今漢德神明
豈有窮哉乃整衣服向井再拜為吏士禱有頃水泉湧
出衆皆稱萬歲乃令吏士揚水以示虜虜出不意以為
神明遂引去唐李嗣業傳為疏勒鎮使漢耿恭故井
久涸禱已泉復出識者以為至誠所感
魏墨井
左思魏都賦墨井鹽池玄滋素液注鄴西高陵西伯陽
城西有石墨井井深八丈
唐冰井
百官志司農屬官上林令掌苑囿園池季冬藏冰千段
先立春三日納之冰井以黑牡秬黍祭司寒啟冰亦如
之會要貞元元年十二月九日敕立春日内外兩井
納冰二千五百段每段長三尺厚一尺五寸令府縣澄
潔供進西晉庾儵有冰井賦
唐亳州九井
五行志開元二十九年亳州老子祠九井涸復湧(劉義慶幽)
(明錄曰襄邑縣南瀨鄉老子廟中有九井)開元二十九年正月亳州刺史
鄭愿奏混元廟中之井涌氣成雲五色相映三月己丑
亳州奏老君廟九井先涸自奉詔增修觀宇九泉皆涌
枯木復榮括地志苦縣在亳州谷陽縣界有老子宅
及廟廟中有九井尚存(在今真源縣)漢郡國志陳國苦有
賴鄉注伏滔北征記曰有老子廟廟中有九井水相通
古史考曰有曲仁里老子里也
唐安寧鹽井
南詔傳安寧城有五鹽井玄宗詔特進何履光以兵定
南詔取安寧城及井復立馬援銅柱乃還
唐醴泉
地理志涼州天寳縣本番禾天寳三載以山出醴
泉更名(三月丙子武威郡上言見祥瑞類)貞觀六年醴泉出丹
霄殿西七年二月出緜州香溪十一年九月醴泉
出
唐甘井毛公井韓公井
地理志滄州清池有甘井開元二十年令毛某母老
苦水鹹無以養縣舍穿地泉湧而甘民謂之毛公井
韓朝宗傳開元二十二年初置十道採訪使朝宗以襄
州刺史兼山南東道襄州南楚故城有昭王井傳言汲
者死人雖暍困不敢視朝宗移書諭神自是飲者亡恙
人號韓公井宋祁作韓公井賦裴識傳帥靈武地
斥鹵無井識誓神而鑿之果得泉
唐甘泉鸊鵜泉
地理志澤州高平有泫水一曰丹水貞元元年令明濟
引入城號甘泉有省冤谷本殺谷玄宗幸潞州過之更
名豐州西受降城北三百里有鸊鵜泉
唐應聖泉
楊朝晟傳貞元九年為邠寧節度十三年春請城方渠
合道木波以遏吐蕃路詔問須兵幾何報部兵可辦帝
問前日城五原興師七萬今何易耶對曰鹽州之役虜
先知之今薄戎而城虜料王師不十萬勢難輕入若發
部兵三日至塞下未三旬畢城積芻聚粮留卒守之寇
至不能拔萊野剪夷虜旦夕走屯方萬全策也帝納其
策師次方渠水乏有青蛇降險下走視其跡水從而流
朝晟築防環之遂為停淵士飲仰足圖其事以聞詔置
祠命泉曰應聖已城(三月成)吐蕃悉衆至度不能害乃引去
開地三百里
唐六井
白居易傳長慶二年為杭州刺史始築隄捍錢塘湖鍾
洩井水溉田千頃復浚李泌六井民頼其汲六井(李泌)
(作)相國井西井金牛池方井白龜池小方井白樂天治
湖浚井刻石湖上本朝嘉祐中沈文通於六井之南為
南井熙寧六年春陳襄修六井元祐五年四月蘇軾復
治六井與沈公井改作瓦筒又創為二井
唐上善泉
地理志坊州中部州郭無水東北七里有上善泉開成
二年刺史張怡架水入城以紓遠汲四年刺史崔駢復
增修之民獲其利後思之為立祠
唐宜春泉
地理志袁州宜春有宜春泉醖酒入貢
祥符廣孝泉舜井贊(記)
祥符四年二月祠后土甲子車駕次河中府幸舜廟(通典)
(媯汭水今有舜廟在焉)觀舜井其二井南北相連可秉炬入蓋史
所謂匿空旁出者公府中泉脉皆鹹此水獨甘釀酒尤
佳俗傳有疾者飲之或愈詔賜名廣孝泉令本府修飾
墻垣帝作贊紀之又令王欽若撰記於側改舜泉坊為
廣孝坊五月庚子詔於舜井側建廟又唐廣明中王重
榮敗趙璋李誓衆於市樓以克復為名上曰此一時之
事不若因舜都舊名為號丁卯遂改榜曰薰風樓命陳
堯叟為記
雍熙潤德泉圖
雍熙二年五月癸酉鳳翔府言岐山縣周公廟有泉忽
涌出耆舊相傳時平則流世亂則竭唐安史之亂泉竭
至大中年復流號潤德泉自後又涸今忽湧清澄甘潔
甚異於常因圖之以進廟在岐山西北七八里後百步
晏殊為贊曰隱顯以時靈符孔彰東坡集云廟在岐
山西北七八里廟後百許步有泉依山湧洌異常國史
所謂潤德泉詩云翠鳳舊依山硉兀清泉長與世窮通
周書大聚云闢關修道五里有郊十里有井二十里有
舍詩正義應劭風俗通云古者二十畝為一井因為市
交易故稱市井易注井以清潔不變更為義鄭
云井法也(井居其所而遷)穿重象之十仞剙玉甃之百
節營之不日既汲既渫潜流炤炤寒泉洌洌(江逌井賦)
鑿井之義濟人為德名著乎東宿之躔象見乎
河圖之畫
道涂
匠人營國經涂九軌環涂七軌野涂五軌環涂以為
諸侯經涂野涂以為都經涂
堯康衢
列子堯微服遊於康衢(康莊之衢)聞兒童謠曰立我蒸民莫
匪爾極不識不知順帝之則
禹九道
史記紀禹開九州通九道陂九澤度九山正義通逹九
州之道路左傳禹經啟九道
周五涂
夏官司險設國之五溝五涂而植之林以為阻固皆有
守禁以逹其道路注五涂徑畛涂道路也(又見遂人)量人
書天下之涂數而藏之注謂支湊之遠近候人掌其
方之道治合方氏掌逹天下之道路秋官野廬氏
掌逹國道路至於四畿左傳曰晉為盟主司空以時
平易道路
漢棧道
高紀元年夏四月張良至襃中因說漢王燒絶棧道以
備諸侯盗兵亦視項羽無東意注棧即閣也今謂之閣
道(張良傳云漢王之國良送至褒中遣良歸韓良因說漢王燒絶棧道示天下無還心以固項王意迺使良)
(還行燒絶棧道)淮南王曰人言絶成臯之道天下不通趙
充國奏繕鄉亭浚溝渠治湟陿以西道橋七十所令可
至鮮水左右唐歐陽詹有棧道銘
漢甬道
高紀二年五月漢王屯滎陽築甬道屬河以取敖倉粟
(應劭曰恐敵鈔輜重故築垣墻如街巷也)三年十二月項羽數侵奪漢甬道
漢軍乏食五年五月上曰給餉餽不絶糧道吾不如蕭
何
漢回中道
武紀元封四年冬十月行幸雍祠五畤通回中道遂北
出蕭關注應劭曰回中在安定高平有險阻三輔黃圖
回中宫在汧元封六年冬太初四年冬天漢二年春
幸回中後郡國志右扶風汧有回城名回中來歙開道
處
漢靈山道
司馬相如傳略定西南夷通靈山道橋孫水注張揖曰
鑿開靈山道置靈道縣
漢馳道
成紀上嘗急召太子出龍樓門不敢絶馳道(應劭曰馳道天子所)
(行道也若今之中道)乃著令令太子得絶馳道平紀元始元年
六月罷三輔馳道列傳周勃從高祖擊燕所將卒當
馳道為多注師古曰當高祖所行之前江充逢館陶
長公主行馳道中呵問之後從上甘泉逢太子家使乘
車馬行馳道中充以屬吏注如淳曰令乙騎乘車馬行
馳道中已論者沒入車馬被具賈山曰秦馳道之麗
道廣五十步三丈而樹厚築其外隱以金椎樹以青松
(秦皇二十八年治馳道)王訢守右扶風武帝過扶風宫館馳道
修治供張辦鮑宣為司隷丞相孔光四時行園陵官
屬以令行馳道中宣没入其車馬注如淳曰令諸使有
制得行馳道中者行旁道無得行中央三丈翟方進
從上甘泉行馳道中司隷校尉陳慶效奏沒入車馬
黃覇守京兆尹坐發民治馳道不先以聞(循吏)史平凖
書既得寳鼎立后土太一祠公卿議封禪事而天下郡
國皆豫治道橋繕故宫及當馳道縣縣治官儲設
供具而望以待幸毛詩傳年不順成馳道不修
文選注君必乘車馬故以馳名陸機洛陽
記宫門及城中大道皆分作三中央御道兩邊築
土牆高四尺餘外分之唯公卿尚書章服道從中
道凡人皆行左右左入右出夾道種榆槐劉盆
子傳鄧禹夜戰槀街中注三輔舊事曰長安城中
有槀街
漢飛狐道
王霸傳建武十三年盧芳與匈奴烏桓連兵寇盜詔覇
將弛刑徒六千餘人與杜茂治飛狐道堆布土石築起
亭障自代至平城三百餘里又陳委輸可從温水漕以
省陸轉輸之勞事皆施行注飛狐道在今蔚州飛狐縣
北通媯州懷戎縣即古飛狐口也前酈食其傳距飛
狐之口注臣瓉曰在代郡西南唐地理志雲州雲中
有隂山道青陂道皆出兵路
漢橋道
鄭弘傳建初八年為大司農舊交趾七郡貢獻轉運皆
從東冶汎海而至風波艱阻沉溺相系弘奏開零陵桂
陽嶠道至今為常路
建武十七年馬援南擊交趾緣海而進隨山刊道千餘
里十八年春軍至浪泊上
漢子午道(又見下)
王莽傳元始五年秋通子午道從杜陵直絶南山徑漢
中注師古曰子北方午南方言通南北道相當今京城
直南山有谷通梁漢道者名子午谷又宜州西界慶州
東界有山名子午嶺此則北山者是子南山者是午共
為子午道元和志子午關在長安縣南百里
漢褒斜道(詳見漕運)
順紀延光四年即位十一月乙亥詔益州刺史罷子午
道通褒斜路注子午道平帝時通三秦記子午長安正
南山名褒斜漢中谷名南曰褒北曰斜三國志魏延
曰直從褒中出循秦嶺而東當子午而北不過十日可
到長安(諸葛孔明揚聲由斜谷道取郿)括地志褒谷在梁州褒城北五
十里斜水源出褒城西北九十八里水經注褒水東
南歴小石門穿山通道六丈有餘刻石言漢永平中司
隷校尉楊厥所開建和二年王升瑑石頌德蓋因石牛
道而廣之
唐斜谷道
封敖傳歴平盧興元節度使初鄭涯開新路水壊其棧
敖更治斜谷道行者告便
唐參天至尊道
通鑑貞觀二十一年春正月丙申(會要九日)以鐡勒回紇等
十三部内附置六部督府(瀚海金微燕然幽陵龜林盧山)七州(臯蘭高闕鷄鹿)
(鷄田榆溪蹛林窴顔)各以酋長為都督刺史各賜金帛錦袍(會要云給)
(元金魚黃金為字以為符信)及還上御天成殿宴設十部樂遣之諸
酋長奏稱臣等既為唐民往來天至尊所如詣父母請
於回紇以南突厥以北開一道謂之參天可汗道置六
十八驛各有馬及酒肉以供過使歲貢貂皮充租賦(會要)
(置郵驛總六十八所以通北荒號為參天可汗道)四月丙寅置燕然都護府統
六都督七州以李素立為之回紇傳吐迷度入朝云
云渠領共言請於回紇突厥部治大涂號參天至尊道
世為唐臣乃詔磧南鸊鵜泉之陽置過郵六十八所具
羣馬湩肉待使客歲納貂皮為賦拜吐迷度瀚海都督
(問對及舊紀並云置驛六十六所)
唐山西運道開砥柱漕路
見漕運類通鑑陜州水陸運使李泌奏自集津至三
門鑿山開車道十八里以避砥柱之險貞元二年二月
道成
唐西極道
見門闕類
唐大庾嶺新路
地理志韶州始興有大庾嶺新路開元十七年詔張九
齡開
唐駱谷路
地理志洋州興道有駱谷路南口曰儻谷北口曰駱谷
真符本華陽天寳八載開清水谷路復置因鑿山得玉
冊更名
關塞
兩河天闕其星為天關周禮司關掌國貨之節以聯
門市五伯時諸大侯國皆有之楚有昭關魯有六關
趙有井陘高陽關魏有漳關秦有榆中臨晉嶢武二
關關之大小不同其藩塞岨隘捍禦邦域則一也然
長世字甿者以道德為藩不以襲險為屏
周司關關尹節傳
周禮司關上士二人中士四人每關下士二人(關界上之門)
掌國貨之節以聯門市司貨賄之出入者掌其治禁與
其征㕓(關下亦有邸客舍)凡所達貨賄者則以節傳出之(傳如今移)
(所過文書)凡四方之賓客敂關則為之告有外内之送令則
以節傳出内之(鄭司農說周之秩官有之曰敵國賓至關尹以告行理以節逆之)掌節
門關用符節(門關司門司關也)史記尹喜為關令孟子古
之為關將以禦暴
周十二關
司關疏司關總檢校十二關所司在國内下云每關下
士二人者自在關門開閉王畿千里王城在中面有五
百里界首面置三關則亦十二關故云關界上門也
遺人疏門關之委積門謂十二國門關謂十二關門出
入皆有税野廬氏注轚互者車有轘轅坻閣舟有砥
柱之屬記玉藻注殷則關譏而不征疏王制是殷禮
魯六關
左傳臧文仲廢六關(三不仁)注塞關陽關之屬凡六鹿
門之關齊偪介之關暴征其私使有司毁關去禁
郭關鹽鐡論諸侯之有關梁自戰國始
楚扜關(武關昭關)
楚世家肅王四年(周安王二十五年)蜀伐楚取兹方楚為扜關
以距之(李熊說公孫述曰東守巴郡距扜關之口郡國志巴郡魚復縣有扜關華陽國志曰巴楚相攻)
(伐故置江關陽關括地志陽關今涪州扜關今峽州巴山縣界江關今䕫州魚復縣南二十里江南岸白帝城)
懷王二十年齊遺楚王書曰王取武關蜀漢之地則楚
之強百萬也(武關在商州東一百八十里商洛縣界)頃襄王元年秦發兵
出武關攻楚張儀傳說楚曰云云舫船載卒下水而
浮一日行三百餘里不至十日而距扜關伍子胥傳
奔吳到昭關(關在西江乃吳楚之竟)戰國策蘇秦說趙曰(史記作蘇)
(厲)沙丘至距鹿三百里距於扜關(趙陸道之關楚水道之關)鹽鐡
論楚自巫山起方城屬巫黔中設扜關以距秦水經
江水自關東逕弱關捍關注捍關廪君浮夷水所置也
弱關在建平秭歸界昔巴楚數相攻伐藉險置關以相
防捍輿地廣記古捍關楚肅王所作以拒巴蜀公
孫述傳使將軍侯丹開白水關(在漢陽西縣)北守南鄭任滿下
江州東據扜關遣田戎任滿出江關下臨沮夷陵間
岑彭傳彭自率臧宮劉歆長驅入江關
魏蒲坂關
水經注竹書紀年魏襄王七年秦王來見于蒲坂關
秦函谷關武關(詳見下)
史記蘇秦約從山東六國共攻秦楚懷王為從長至函
谷關秦出兵擊六國六國兵皆引而歸張儀曰秦兵
不敢出函谷關十五年蘇秦曰東有殽函之固范
雎曰北有甘泉谷口南帶涇渭右隴蜀左關坂楚懷
王入武關秦伏兵絶其後秦韓之地形相錯如繡
周文收兵至關水經注丹水自商縣東南流注歴少
習出武關秦之南關也通南陽郡左傳少習京相璠曰
楚通上洛阨道也荀子秦有松栢之塞
秦四塞
蘇秦傳秦四塞之國也正義東有黃河有函谷蒲津龍
門合河等關南山及武關嶢關西有大隴山及隴山關
大震烏蘭等關北有黃河南塞是四塞之國被山帶渭
婁敬傳秦地被山帶河四塞以為固
漢武關嶢關臨晉關邊關靈關天
井關美陽關常山關江關居庸關
五原關
高紀秦三年八月沛公攻武關(注應劭曰武關秦南關道南陽文□曰在析西)
百七十里(史記正義括地志曰故武關在商州商洛縣東九十里春秋時少習)九月子嬰遣
將將兵拒嶢關(注應劭曰嶢山之關李竒曰在上洛北藍田南武關之西)括地志藍田關在
(雍州藍田縣東南九十里即秦嶢關也杜篤論都賦關函守嶢山東道窮)沛公引兵繞嶢關
擊秦軍元年九月漢王遣將軍薛歐王吸出武關三年
五月轅生說漢王曰願君王出武關武紀大初四年
冬徙弘農都尉治武關税出入者以給關吏卒食成
紀陽朔二年秋關東大水流民欲入函谷天井壺口五
原關者勿苛留(注應劭曰天井在上黨高都壺口在壺關五原在代郡)功臣表周
勃守嶢關列傳張良南攻下宛西入武關沛公欲以
二萬人擊秦嶢關下軍良曰不如因其解擊之周勃
從沛公破武關嶢關(太康地理志武關當冠軍縣西嶢關在武關之西)東守嶢
關擊項籍樊噲攻武關至霸上灌嬰定南陽郡西
入武關從東出臨晉關擊降殷王(史記正義臨晉關即蒲津關也在臨晉縣)
(今在同州)曹參從西攻武關嶢關取之以中尉從出臨晉
關至河内韓信為大將謂漢王曰大王之入武關秋
毫亡所害進兵擊魏魏盛兵蒲坂塞臨晉信益為疑兵
陳船欲度臨晉酈商别將攻旬關(注師古曰漢中旬水上之關也今在)
(洵陽縣)西定漢中酈食其曰願急復進兵收取滎陽據
敖庾之粟塞成臯之險杜太行之道距飛狐之口(注代郡西)
(南)守白馬之津以示諸侯形制之勢晁錯對策通關
去塞不孽諸侯(通關梁一遠近)吳王濞臣田祿伯曰願得五
萬人入武關周亞夫為太尉東擊吳楚至霸上趙涉
說亞夫曰將軍何不從此右去走藍田出武關抵雒陽
伍被為淮南中郎云云王曰今我先要成臯之口下
潁川兵塞轘轅伊闕之道(史記正義轘轅故關在河南緱氏南四十里伊闕故關在)
(河南縣南十九里)發南陽兵守武關河南太守獨有雒陽耳然
此北尚有臨晉關河東上黨與河内趙國界者通谷數
行汲黯曰愚民市買長安中而文吏繩以為闌出財
物如邊關(注應劭曰律胡市吏民不得持兵噐及錢出關臣瓉曰無符傳出入為闌)司馬
相如使略定西南夷邛筰冉駹斯榆之君皆請為臣妾
除邊關邊關益斥西至沫若水(二水名)南至牂柯為徼(徼謂)
(以木石水為界)通靈山道橋孫水(出臺登縣)以通邛筰還報天子大
說難蜀父老曰乃關沫若徼牂柯鏤靈山(史記正義鑿靈山通以關)
也(唐志雅州靈山有靈關又有靈關鎮兵)蜀都賦靈關為門玉壘為宇賈捐之曰武
帝北郤匈奴萬里更起營塞匈奴孝文即位(與通關市)十
四年匈奴入朝那蕭關(史記十四年冬攻朝那塞括地志塞即蕭關今名隴山關在原)
(州百泉縣西)景帝復通關市孝武元封元年天子勒兵見武
節是時西置酒泉隔絶胡與羌通之路西通月氏大夏
以翁主妻烏孫分匈奴西方之援又北益廣田至眩雷
為塞匈奴不敢以為言(注服虔曰眩雷地在烏孫北)西南夷莊蹻
王滇漢興皆棄此國而關蜀故徼(注師古曰西南之徼猶北方塞也)
南粤王趙佗移檄告横浦陽山湟谿關(秦時)高后時有司
請禁粤關市鐡噐武帝時上書請比内諸侯三歲壹朝
除邊關天子許之西域武帝詔曰今邊塞未正闌出
不禁地理志弘農郡陸渾有關上黨郡有上黨關壺
口關石研關天井關漢中郡長利有鄖關越巂郡靈關
道(水經注靈道縣一名靈關道漢制夷狄曰道)牂柯郡有柱蒲關進桑有關
敦煌郡龍勒有陽關玉門關西河郡增山有道西出眩
雷塞(眩音州縣之縣)朔方郡窳渾有道西北出雞鹿塞代郡有
五原關常山關上谷郡居庸有關欎林郡雍雞有關蒼
梧郡有離水關謝沐縣有關荔浦有荔平關合浦郡合
浦有關九真郡有界關宛西通武關光武紀建武十
五年二月徙鴈門代郡上谷民置常山關(代郡)居庸關(上谷)
以東(徙吏人六萬餘口是時率馬成馬武北擊匈奴)章紀元和二年三月乙
未幸河東北登太行山至天井關(注在今澤州晉城縣南)後傳
鄧禹建武元年正月自箕關將入河東(箕關在今王屋東)馮
異北攻天井關拔上黨兩城(注天井關在太行山下)異遣鄧曄于
康擊延岑岑自武關走南陽樊崇逄安自武關徐宣
等從陸渾關兩道俱入(注武關在今商州上洛縣東河圖括地象曰武關山為地門上)
(為天齊星陸渾縣有關在今洛州伊開縣西南)吳漢率岑彭等伐公孫述岑
彭破荆門長驅入江關(舊在赤甲城後移在江南岸對白帝城故基在今魚復縣南)
王梁為野王令北守天井關為中郎將北守箕關
張禹祖父况光武以為常山關長(注關縣屬常山郡今定州行唐縣西北有)
(故關邑城)梁慬永初二年春羌寇三輔擊之轉戰武功美
陽關(注美陽故城在武功縣北七里於其所置關)袁尚敗高幹復舉兵守
壺口關(注潞州上黨縣有壺山口因其險面置關焉)烏桓為寇建武二十
一年遣伏波將軍馬援將三千騎出五原關掩擊之(注關)
(在代郡)鮮卑元初五年冬入上谷攻居庸關郡國志
泰山郡鉅平有陽關亭南陽郡析縣有武關在縣西(注南)
(都賦曰武關在其西)巴郡魚復扜水有扜關(史記曰楚肅王為扜關以拒蜀)史
記貨殖傳南陽西通武關鄖關賈誼新書所為建武
關函谷臨晉關者大抵為備山東諸侯也今大諸侯多
其力因建關而備之豈若定地勢使無可備之患(匃奴傳侯)
(應曰自中國尚建關梁以制諸侯所以絶臣下之凱欲也)列女傳海關有關候士
史蜀志先主次于陽平關與淵郃等相距法正曰魚
復與關頭實為益州福禍之門魏延欲請精兵萬人與
諸葛亮異道會于潼關亮制而不許通典漢中褒城
漢襃中縣有漢陽平關在縣西北蜀先主破魏軍於此
古今注秦築長城土色皆紫漢塞亦然故稱紫塞
關都尉箴漢潰武關項破函谷尉臣司關敢告並轂(崔瑗)
潘岳關中記曰秦西以隴關為限東以函谷為界二
關之間是為關中此說未盡顔師古曰自函谷關以西
總名關中(高紀注)徐廣注項羽關塞之語曰東函谷南武
關西散關北蕭關其說是也他如大震在隴州瓦亭在
原州駱谷在盩厔子午在長安同之蒲津洋之華陽雖
建置在秦後其設險守國一也
漢函谷關關都尉關傳
紀高祖元年冬十月沛公至霸上十一月或說沛公急
守函谷關從之(注文穎曰是時關在弘農郡弘農縣衡嶺今移東在河南穀城縣師古曰今桃)
(林縣有洪溜澗水卽古函谷也其水北流入河夾河之岸尚有舊關餘迹穀城即新安)或云山形如函故稱
(函谷谷中容一車秦地西有隴關東有函谷臨晉南有嶢武關北有蕭居庸天井關以臨胡庭故為關中漢興)
都之(左氏傳桃林之塞注桃林在弘農華隂縣東潼關)史記楚懷王攻函谷關正義古函谷關在陜州桃
(林縣西南十二里今屬靈寳縣)文帝十二年三月除關無用傳(傳符也)景
帝四年春復置諸關用傳出入(文帝去關禁當時矯偽者乘傳行郡國景帝懲)
(七國之變復用傳)武帝元鼎三年(丁卯歲)冬徙函谷關於新安(徐廣)
(云新安東界)以故關為弘農縣(注時樓船將軍楊僕有大功耻為關外民上書乞徙東關)
(以家財給其用度帝意亦好廣闊於是徙關於新安去弘農三百里至今謂之新關)代王傳元鼎中漢廣關
以常山為阻徙代王義於清河注依山以為關(史平準書益廣關置左右輔)水經注楊僕請以家僮七百
人築塞(後李恂傳徙居新安關下注元鼎三年徙函谷關於新安)天漢二年冬十一月
詔關都尉曰今豪傑多遠交羣盗其謹察出入者(崔子玉有)
(關都尉箴李尤賦曰命尉臣以執鑰統羣類之所從隗囂傳囂將王元曰請以一丸泥東封函谷關)西京
(賦關門反拒漢得長久)宣帝本始四年春正月詔載糓入關者得
毋用傳(終軍傳詣博士步入關吏子繻曰傳還當以合符)後郭丹傳買符入函谷關注符即繻成
帝陽朔二年秋關東大水流民欲入函谷天井(上黨)壺口
(壺關)五原關(代郡)者勿苛留(三輔舊事曰西以散關為限東以函谷為界二關之中謂之關)
中(高紀師古注自函谷關以西總名關中)地理志秦地其界自弘農故
關以西弘農故秦函谷關(古函谷關老子西遊關令尹喜先見其氣知真人當過秦關法雞鳴)
(出客孟嘗君夜半至關其客效雞鳴得出九國仰關攻秦秦人開關延敵)五行志函谷
關距山東之險(元延元年門牡飛云云)百官表關都尉秦官(察偽)
(遊用傳出入張敞杜業寗成尹齊辛遵隂識為之)後紀光武建武十九年復
置函谷關都尉注九年省今復置(杜篤論都賦建武十八年二月甲辰循四岳入函谷三月)
(丁酉行至長安四月反于洛都明年有詔復函谷關云云山東翕然狐疑意聖明之西都懼關門之反拒也)
章帝元和二年冬十一月壬辰日南至初閉關梁桓帝
永興二年冬十一月甲辰校獵上林苑遂至函谷關
郡國志弘農故秦函谷關(華隂縣注有潼關)河南糓城有函谷
關(注西征記曰函谷左右絶岸十丈中容車而已)王覇傳覇為討虜將軍建
武八年屯函谷關擊滎陽中牟賊平之通典魏正
始元年弘農太守孟康上言移函谷關更號大崤關又
為金關論都賦阸塞四臨西被隴蜀南通漢中北據
谷口東阻嶔巖關函守嶢山東道窮置列汧隴廱偃西
戎拒守褒斜嶺南不通杜口絶津朔方無從城池百尺
阸塞要害關梁之險多所衿帶一卒舉礧千夫沈滯
函谷關賦(李尤)上羅三關下列九門南有蒼梧荔蒲離水
謝沐洭浦零中以窮海陸北有蕭居天井壺口石陘貫
越代朔以臨胡庭緣邊邪指陽會玉門西有隨隴武夷
白水江靈沔漢阻曲路由山泉衆關莫盛於函谷銘云
函谷險要襟帶喉咽尹從李老留作二篇孟嘗讐秦譎
以雞鳴(文選注引李尤函谷關銘)西京賦左有崤函重險桃林之
塞綴以二華東京賦函谷擊柝於東西東都賦識
函谷之可關不知王者之無外晉江統賦帶以河洛
重以崤阻撫四夷而守境豈恃阻於高岑獨孤及古
函谷關銘序曰天作崤函俾屏京室崇山廻合長河屈
盤崖奔嶺蹙谷抱谿鬭崫起重險為秦東門截函夏於
閫閾鏁天府於戶牖江返秦璧天佑漢祚設險守國作
藩于京壺口捶阸函谷批難閻伯璵函谷關賦南
據二虢北荒三晉洞開一軌壁立千仞實隄防之樞轄
為造化之緘縢建瓴百二之國扼喉三七之路幅員既
長城小而固
漢玉門關陽關兩關
西域傳西域以孝武時始通東接漢阸以玉門陽關西
則限以葱嶺元狩間張騫始開西域之道其後降渾邪
休屠王置酒泉武威張掖敦煌列四郡據兩關(注孟康曰關皆)
(在敦煌西界)贊曰孝武表河曲列四郡開玉門通西域以斷
匈奴右臂(光武閉玉門關謝西域之質)李廣利傳天子使使遮玉門
關曰軍有敢入斬之貳師恐(西域傳漢軍正任文將兵屯玉門關為貳師後距)
張騫傳酒泉列亭鄣至玉門地理志酒泉太初元年
開有玉門縣(注師古曰闕駰云漢罷玉門關屯徙其人於此)武威故休屠地太
初四年開張掖昆邪地太初四年開敦煌後元年分酒
泉置正西關外有白龍堆沙蒲昌海龍勒縣縣有陽關
玉門關(韋昭曰玉門關在龍勒界)皆都尉治(揚雄傳東南一尉西北一候注孟康曰敦煌玉)
(門關候也)後西羌傳武帝通道玉門隔絶羌胡使南北不
得交關於是障塞亭燧出長城外數千里後西域傳
自敦煌西出玉門陽關涉鄯善北通伊吾千餘里延光
二年北匈奴與車師入寇河西議者因欲閉玉門陽關
張璫上書陳三策(注玉門陽關二關名也在敦煌西界)陽嘉四年春北匈
奴侵後部乃令玉門關候伊吾司馬救之甘英拒玉門
陽關四萬餘里靡不周盡(前傳元始中車師後王國有新道出五船北通玉門關往)
(來差近戊巳校尉徐普欲開以省道里半避白龍堆之阸)班超傳永元十二年上䟽
願生入玉門關元初六年後數月北單于與車師後部
共攻没索班公卿多以為宜閉玉門關輿地廣記沙
州壽昌縣本龍勒陽關在縣西六里玉門關在西北一
百十八里二關之西三百餘里有蒲昌海一名鹽澤廣
袤三四百里則葱嶺于闐兩河所注也
漢遮虜障
地理志張掖郡居延居延澤在東北古文以為流沙都
尉治師古注曰闞駰云武帝使伏波將軍路博德築遮
虜障於居延城武紀元狩二年夏將軍去病公孫敖
出北地二千餘里過居延太初三年夏四月強弩都尉
路博德築居延天漢二年夏五月騎都尉李陵將步兵
五千人出居延北注師古曰居延匈奴中地名韋昭以
為張掖縣失之張掖所置居延縣以安處所獲居延人
而置此縣李陵傳天漢二年詔陵以九月發出遮虜
鄣注師古曰鄣者塞上險要之處往往修築别置候望
之人所以自鄣蔽而伺敵也河西之未入漢也霍去
病欲攻小月氏則先望居延而濟乃至天山李陵欲涉
單于庭必先自居延北出乃至浚稽則知居延之出匈
奴乃其要路也漢既全得月氏之地立為四郡則居延
又為酒泉要路故築鄣其上以扼其來名以遮虜可見
其實也通典既於張掖甘州著居延塞又於酒泉肅州
著遮虜障者甘州之西即肅州之東虜之來路亘乎兩
州之境故障塞之設亦亘兩境(李陵之軍自遮虜障北出亦望遮虜障南入可)
(見虜路出入無不由此也)居延塞即遮虜障也
漢散關白水關
後漢書延岑引北入散關注在陳倉縣南十里有散谷
水李固傳出為廣漢雒令至白水關(一作闕)解印綬還
漢中注梁州記曰關城西南百八十里有白水關李固
解印綬處也故關城今在梁州金牛縣西隗囂傳白
水險阻棧閣絶敗三國志建興六年冬諸葛亮引兵
出散關圍陳倉蜀志注典略曰起館舍築亭障從成
都至白水關四百餘區(昭烈)抱朴子老子西遊遇關令
尹喜於散關(括地志在岐州陳倉東南五十二里)通典金牛縣南有故
白水關
漢洛陽四關
文選鮑昭樂府升高臨四關注陸士衡洛陽記漢洛陽
四關東成臯關南伊闕關西函谷關北孟津關(初學記同)一
(云南有轘轅伊關)東京賦盟津達其後大谷通其前廻行道
乎伊闕邪徑捷乎轘轅郡國志河南郡糓城有函谷
關緱氏有轘轅關光武紀贊四關重擾注謂長安四
塞之國通典後漢置成臯關
漢三關
馮衍傳衍遺田邑書曰上黨有四塞之固東帶三關西
為國蔽注三關謂上黨壺口石陘也
漢八關
靈帝紀中平元年三月戊申置八關都尉官注謂函谷
廣成伊闕大谷轘轅旋門小平津孟津也通典河南
壽安縣有後漢八關城在縣東北函谷關都尉所理
蜀漢三關
文選晉紀論三關電埽注吳志賀邵曰劉氏據三關之
險守重山之固張瑩漢南記曰蜀有陽平關江關白水
關此為三關
吳三關
吳志朱然傳曹公出濡須然備大塢及三關屯
魏義陽三關
北史元魏郢州司馬彭珍等叛魏潜引梁兵趨義陽三
關(唐申州今信陽軍)魏中山王英出汝南救之英至義陽將取
三關先策之曰三關相須如左右手若克一關兩關不
待攻而破宜先攻東關又向西關以分其兵勢
隋榆關
文帝紀開皇三年三月癸亥城榆關四年四月丁巳以
賀婁子幹為榆關總管(秦有榆中關漢有榆溪舊塞廣長榆塞名史記正義曰今榆木)
(塞也在勝州北王恢所謂植榆為塞也顔師古曰在朔方或謂之榆中)地理志榆林郡
開皇二十年置勝州仁夀二年置金河縣帶關史記
蒙恬為秦將北逐戎人開榆中地數千里(即今之榆林古上郡界)
(始皇三十六年徙民三萬家於北河榆中)漢傳枚乘說吳王曰秦北備榆
中之關(師古曰即今所謂榆關)南距羌筰之塞唐志勝州榆林
縣東有榆林關貞觀十三年置水經注榆中在金城
東五十許里
唐二十六關七關天下關
百官志司門郎中掌門關出入之籍天下關二十六有
上中下之差(京城四面關有驛道者為上餘關有驛道及四面關無者為中餘為下)有上中下
(關令掌禁未遊察姦慝即周司關漢關都尉之職)六典司門郎中凡關二十
有六(通典關二十七)為上中下之差上關六(京兆藍田華州潼同州蒲津岐州散)
(隴州大震原州隴山)中關一十三(京兆子午駱谷庫谷同州龍門會州會寧原州木硤石州孟門)
(嵐州合河雅州卭崍彭州蠶崖安西鐡門興州興城渭津)下關七(凉州甘泉百牢河州鳳林利州石門)
(延州永和綿州松嶺龍州涪水)以限中外隔華夷設險作固閑邪止暴
紀長安二年十二月丙戌天下置關三十
今攷地理志凡十道有關一百四十三關内三十一京
兆之藍田故嶢關(皮日休有銘)庫谷大横華之潼(會要武德九年八月十七)
(日詔停潼關已東緣河諸關天授二年七月九日省潼關置洛州南北面關建中二年正月二十五日潼關依)
舊置防禦使(郭子儀傳攻賊崔乾祐於潼關乾祐敗退保蒲津趙復等披闔内軍進收永豐倉關陜始通)太宗
(有入潼關詩崤函稱地險襟帶壯兩京)玄宗有度蒲關經潼關次成臯詩渭津同之龍門
商之武關鳳翔之大散駱谷(元和志駱谷關在盩厔縣西南北二十里武德七年)
(開駱谷道以通梁州)隴之安戎(本大震大中六年防禦使薛逵徙築更名安戎)會要大中六年正
(月二十六日詔隴州薛逵移築故關三月奏移要會之中臨水挾山當川限谷危墻深塹克揚營壘之勢乞改)
(為定戎關又南由路舊有水關正月二十七日起功三月十七日畢盡圖進上勑云新置關成得其要害)安
夷原之水峽石門驛藏制勝石峽木并渭州六盤(西南)
(隴山)為七關乾元後失七關(紀宣宗大中三年二月吐蕃以秦原安樂三州石門驛藏木峽制勝六)
盤石峽蕭七關歸于有司(裴識傳尚恐熱上三州七關)吐蕃傳康季榮復原州取石門等六關張欽緒復
(蕭關詔三州七關地腴衍者聽民墾蓺)又有瓦亭故關(太宗紀貞觀二十年八月丙戌踰隴山)
(關次瓦亭觀馬牧)蕭關大中五年以蕭關置武州(會要大中三年六月二十七日涇州節度使康季)
榮收原州城及諸關七月十三日邠寧軍收蕭關(括地志隴山關在原州即古蕭關)漢文帝十四年匈奴
(入朝那蕭關關在安定朝那縣武帝元封四年十月幸雍祠五畤通回中道遂北出蕭關歴獨鹿鳴澤回中在)
(安定高平蕭關在其北)寧之定安(故關)丹之烏仁延之合嶺蘆子會
之會寧烏蘭綏之魏平勝之榆林(貞觀十三年置)河濱(貞觀七年置)
豐之中受降城(元和九年五月置)單于府之雲伽(後廢太和四年後置七月)
(畢功時李泳為振武節度進圖以兵千人守之開成五年詔振武節度劉沔屯雲迦關備回鶻)河南十
五(張知泰傳武后時奏置東都諸關十七所幾歛出入)崔融傳時有司議關市盡征之融謂周官九賦其
(七曰關市雖歛士商不及往來天下之關必險道或致騷動)河南之河陽轘轅陸渾
伊關(皆故關)高門松陽鵜鶘大谷(松陽已下故關)汝之魯山(漢故關)
陜之大陽(故關即茅津)古函谷(天寳元年獲寳符于關更桃林縣名靈寳)浢津(義寧)
(元年置關貞觀元年廢關置津)虢之潼大谷(武德二年廢)鳳陵(貞觀元年廢)朱陽
(武德八年廢)鄆之碻磝津(故關)齊之鹿角(故關)濮之靈津沂之穆
陵(元和十二年二月李道古引兵出穆陵關)河東三十三河中之風陵(聖歴元年)
(置)蒲津(一名蒲坂)龍門晉之府城絳之武平(故關)太平(貞觀七年置)
隰之馬鬭永和太原之白馬(故關)井陘盤石葦澤(皆故關)赤
塘天門汾之陰地長寧沁之柴店嵐之樓煩合河蔚汾
憲之鴈門(劉沔傳會昌二年拜河東節度兼招撫回鶻使進屯鴈門關)石之孟門忻
之石嶺代之東陘西陘石門雲之牛皮蔚之孔嶺潞之
井谷壺口(故關)昂車澤之天井一名太行(通鑑會昌三年討澤潞十二月丁巳王)
(宰克天井關甲戌河東奏克石會關)長平河兆二十四孟之河陽虎牢成
臯旋門(故關)故軹懷之大斛(故關)博之四口(故關)衛之故延津
故臨清黎陽(一名白馬津)澶之盧津(一名高陵津)鎮之白馬故井
陘一名土門(郭子儀傳出兵井陘與李光弼合)德之張公(故關)定之安陽(故關)八
度倒馬委粟(故關)幽之納欵(在昌平縣西北三十五里即居庸故關亦謂之軍都關)
(通典北齊改為納欵)平之明垤臨渝一名臨閭(太宗紀貞觀十九年班師十月丙辰皇太子)
(迎謁于臨渝關)大海媯之居庸塞(東連盧龍碣石西屬太行常山實天下之險)通典注漢
(居庸關在今懷戎縣)鐡門(志自馬者西五十里過鐡門關)山南五鄧之魯陽興元
之甘寧(通典作甘亭隋置)百牢(通典隋置關今名百牢關)利之石門興之興
城隴右六秦之大震河之河藍鳳林(吐蕃傳尚延心獻欵高駢收鳳林關)
蘭之金城(闞駰十三州記金城郡有金城關)沙之陽關玉門(夀昌縣治漢龍勒城)
西有陽關西北有玉門關(郭元振傳旌節下玉門關去凉州猶八百里城中爭具壺漿歡迎)淮南十
二廬之故東光之木陵定城(二故關)安之故黃峴武陽百
鴈平靖(四關)黃之大活白沙木陵陰山申之故平靖江南
一虔之横浦劔南十二彭之靜塞蠶崖漢之鹿頭嘉之
平羌巂之青溪(太和中節度李德裕徙於中城西南有昆明軍西有寧遠軍有九城自青溪關)
南經大定城百一十里至臺登(貞元十四年内侍劉希昂使南詔由此)李德裕傳韋臯鑿青溪道和羣蠻
(韋臯傳繇黎州出邛部直雲南置青溪關號曰南道)瀘津雅之靈關雞棟邛崍
(邛崍山有金湯軍静寇軍乾符二年置)李德裕奏復邛崍關茂之古桃綿之松嶺龍
之涪水嶺南四廣之洭浦(故關)賀之荔平連之故秦湟溪
容之鬼門(兩石相對中&KR2446;三十步)羈縻莊州之桂嶺(本隋牂柯郡地南百里有)
(桂嶺關)吕氏春秋山有九塞大汾冥阨荆阮方城殽井
陘令疵句注居庸志安西西出柘厥關
唐虎牢關
紀會昌五年十月作昭武廟于虎牢關(孟州汜水太宗破世充建德之地)
(志汜水東南有成臯故關西南有旋門故關)乾元元年李光弼謂賊方闚洛當扼虎牢通典河
南府汜水有故虎牢城東魏武定中陸子章增築後漢
置成臯關賈至虎牢關銘序曰漢祖守之以臨山東
坐清三齊強楚躑躅而不進太宗據之以拒河朔克平
醜夏偽鄭袒縛而請命維兹虎牢天設巨防功在坤下
拒在離旁昏恃以滅聖憑而王吕温成臯銘洪河在
下太室傍倚岡盤嶺蹙虎伏龍起鎻天中區控地四鄙
出必由戶入皆同軌拒昏納明閉亂開理劉項分險扼
喉而爭漢飛鎬京羽斬東城維唐初興時未大同王于
東征烈火順風乘高建瓴擒建系充周道如砥成臯不
關順至則平逆來惟難柳宗元鐃歌戰武牢云云
左傳制嚴邑也(古東虢國)王與鄭武公之略自虎牢以東襄
二年諸侯城虎牢十年戌虎牢漢志河南郡成臯故
虎牢或曰制注師古曰穆天子傳云七萃之士主捕獸
天子蓄之東虢號曰虎牢韓取鄭從成臯始
唐大和關
王思禮傳賊分兵略大和關去鳳翔五十里命郭子儀
以朔方兵擊之太宗紀武德九年八月甲子即位廢
潼關以東瀕河諸關路巖傳置定邊軍於邛州扼大
度治故關故函關城後周保定中改名通洛防(在新安縣)
(東)
唐四面關
百官志御史臺凡出不踰四面關則不辭見
咸平平安關太平興國高陽關熙寧通會
關紹聖金城關
會要京西有關二房州平安關(咸平五年置在房陵縣)行慶關(見後)
河北有關一瀛州高陽關(舊號關南興國七年二月甲申改)陜西有關
十環慶龍平關(元符二年置)涇原渭州制勝關(熙寧中慶)熙州南
北關(熙寧五年置)河州通會關熙寧十年置(通略紹聖五年三月築丙子賜名通會)
蘭州鞏哥關(元豐四年置六年改東關堡)金城關(紹聖四年四月十一日置)會州
會寧關(元符元年五月以巔耳關置)京玉關(元符三年置)安鄉關(三年置)綏
遠關(崇寧三年以洒金坪改)三關並隷熙河成都路有關一茂州雞宗關
(熙寧九年置)周世宗復三關(顯德六年三月甲戌北征四月壬辰取乾寧軍辛丑)
(取益津關為霸州癸夘取瓦橋關為雄州及淤口關上置塞今信安軍是也五月乙巳朔取瀛)
(州)
景德劔門關
九域志利州路劔門關景德三年以劔州劔門縣隷關
以兵馬監押主之熙寧五年縣復隷劔州
祥符行慶關
河陽汜水縣舊關東題曰虎牢西題曰玉關祥符四年
三月戊戌真宗西廵至虎牢關改行慶關(詔曰眷玉關之樞會控鼎)
(邑之要衡)慶歷四年五月己丑省汜水縣為行慶關隷河南
府
康定潼關
元年二月丁亥詔潼關設備(宋庠請修治函谷關以備西羌)慶歷元年
八月乙未毁潼關新置樓櫓王堯臣陳不可乃詔徹之
慶歷秦州東西關(又見城類)
二年正月二十七日秦州築東西關成初守臣韓琦以
州之東西民居軍營皆附城因請築外城凡一十里自
元年十月起至是成計工三百萬
叚規曰一里之厚而動千里之權者地利也王者邦
畿守在四夷禮義干櫓道德藩籬遠人不服文德來之
化既無外何以關為其間如其絶如斗千乘馳輪
匹夫可守
玉海卷二十四
