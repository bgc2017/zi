卷一百八十一
玉海卷一百八十一
宋王應麟撰
食貨
鹽鐵(茶法)
吕成公曰洪範五行一曰水水曰潤下潤下作鹹此
鹽之根原品目甚多世所共知者如青州出東海幽
薊北海嶺南南海皆出於海劍南西川出於井河東
出於池鹽之尤著者河北鹵地出於地者永康軍崖
鹽為出於山又有出石木大抵生民日用不可一日
闕所以天地間無處不有自禹貢青州貢鹽絺此海
鹽之見於經三代鹽雖入貢與民共之未嘗有禁自
管仲相桓公始興策奪民利自後鹽禁方開漢興除
山澤之禁武帝時孔僅桑弘羊祖管仲之法始禁榷
昭帝召賢良文學論民疾苦請罷鹽鐵弘羊論難不
能廢元帝雖暫罷而復建此後法雖有寬有急然禁
榷與古今相為終始以此知天下利源不可開一開不可
塞本朝南方之鹽全在海其利廣最資國用北方全
在解池與契丹西夏相參雜所以議論最詳海鹽全
資於人解池全資於天自章惇行禁榷蔡京專利變
法鹽法既變犯禁者多矣胡致堂曰鹽為天地自
然之利盡捐之民則縱末作資游惰盡屬之官則奪
民日用公室有近寳之害官為厲禁俾民取之而裁
入其税則政平害息(鐵官非世所重故論者詳於鹽法)
禹鹽鐵
書禹貢青州貢鹽絺梁州貢鏐鐵(周禮九貢銀鐵物貢)吕氏春
秋伊尹曰大夏之鹽廣韻注古者宿沙初作煮海為
鹽(說文同)
周鹽人
禮鹽人(奄二人)掌鹽之政令以共百事之鹽祭祀共其苦
鹽散鹽賓客共形鹽王之饍羞共飴鹽凡齊事鬻
鹽以待戒令注杜子春讀苦為盬鄭司農云散鹽
湅治者玄謂鬻水為鹽(疏盬謂出於鹽池今顆鹽是也散鹽出於東海)形鹽
鹽之似虎形(疏左氏傳鹽虎形是也)飴鹽鹽之恬者今戎鹽有
焉(疏即石鹽是也)齊事和五味之事鬻鹽湅治之鹹鹺建其
明號虎形昭其盛飾商書載說命之辭周官列鹽人
之職
周安邑鹽池
水經汾水注穆天子傳曰乙酉天子西絶鈃蹬西南
至盬(穆天子傳曰乃遂于盬注盬鹽池在河東解縣)涑水注涑水又與景水合水出景山北谷山
海經曰景山南望鹽販之澤郭景純曰即解縣鹽池也
谷口嶺上有巫咸祠其水又逕安邑故城南又西流注
于鹽池地理志曰鹽池在安邑西南許慎謂之盬袤五
十一里廣七里周一百一十六里宿沙煮海謂之鹽河
東鹽池謂之盬今池水東西七十里南北十七里紫色
澄渟渾而不流水出石鹽自然印成朝取夕復終無減
損惟暴雨則耗公私共堨水徑防其淫濫謂之堨水故
山海經謂之鹽販之澤池西又有一池謂之女鹽澤東
西二十五里南北二十里在猗氏故城南春秋成六年
晉大夫曰郇瑕地沃饒近盬服虔曰引水分灌川野畦
水耗竭土自成鹽即所謂鹹鹺也而味苦號曰盬田鹽
本司鹽都尉治領兵千餘人周穆王漢章帝並幸安邑
而觀鹽池故杜預曰猗氏有鹽池後罷尉司分猗氏安
邑置縣以守之河水又東過金城允吾縣北注十三州
志曰湟水又東南逕卑禾羌海北有鹽池河水又東北
高平川水注之注三水温泉東有鹽池河水又東南逕
朔方縣故城東北注按地理志云金連鹽澤青鹽澤在
縣南魏土地記曰縣有大鹽池其鹽大而青白名曰青
鹽又名戎鹽左傳郇瑕氏之地沃饒近盬注猗氏縣
鹽池韓獻子曰山澤林盬國之寳也近寳公室乃貧
史記正義河東鹽池是畦鹽緣黃河鹽池有八九所而
鹽州有烏池猶出三色鹽有井鹽畦鹽花鹽西方鹹地
堅且鹹即出石鹽及地鹽柳子晉問猗氏之鹽晉寳
之大也決源釃流脉寫膏浸神液隂漉甘鹵密起孕靈
富媪不愛其美迴眸一瞬積雪百里鍜圭椎璧印纍珠
剖家獲作鹹之利人被六氣之用其賚天下也與海分
功周觀安邑之池晉寳郇瑕之利兹民仰食與海分
功釃以千畦必待薰風之至凝而一色每同積雪之珍
真潤下以作咸鹵異熬波而出素
齊鹽筴
管子海王篇海王之國謹正鹽筴十口之家十人食鹽
百口之家百人食鹽終月大男食鹽五升少半(少半猶劣薄也)
大女食鹽三升少半吾子食鹽二升少半(吾子謂小男小女也)此
其大歷也禺筴之商(禺讀為偶)日二百萬有二國之籍者六
千萬(注鹽官之利當一國而三萬人鐵官之利當一國而三萬人故能有二國之籍者六千萬人)鐵
官之數曰一女必有一鍼一刀耕者必有一耒一耜一
銚行服連軺輂者必有一斤一鋸一錐一鑿鍼之重加
一三十鍼一人之籍刀之重加六五六三十五刀一人
之籍耜鐵之重加七三耜鐵一人之籍(注一女之籍三十鍼五刀一農)
(之籍三耜鐵其器彌重其加彌多)舉臂勝事無不服籍者桓公曰國無
山海不王乎管子曰因人之山海假之名(地數篇出銅之山四百六)
(十七出鐵之山三千六百九)輕重甲篇齊有渠展之鹽請君伐菹
薪煮水為鹽(一云煑泲水)征而積之十月至正月成三萬六
千鍾下令曰孟春農事起無得煮鹽此則坐長十倍桓
公糶之得成金萬一千餘斤(管仲之鹽鐵税之而已鹽雖官自煑鐵則官未嘗冶)
鑄(計口食鹽而禺筴之算密計人用鐵而加籍之數重)王道浸微王伯爭騖設祈望之守興榷筦之法以
(佐兵賦寬地征)國語齊通魚鹽於東萊左傳晏子曰海之
鹽祈望守之漢貨殖傳猗頓用盬鹽起(盬鹽池也)郭縱以鑄
冶成業蜀卓氏用鐵冶富程鄭亦冶鑄羅裒擅鹽井之
利期年所得倍宛孔氏用鐵冶為業大鼓鑄魯丙氏以
鐵冶起刁間逐魚鹽之利凡名氏見于貨殖傳四十人
力田務本以其道而富者宣曲任氏而已
漢郡國鹽鐵官幹官鹽鐵令品鹽澤
地理志河東郡安邑縣(鹽池在西南)千乘郡東萊郡東牟縣
蜀郡臨卭縣犍為郡南安縣隴西郡遼東郡平郭縣皆
有鐵官鹽官京兆鄭馮翊夏陽扶風雍漆弘農郡宜陽
縣河東郡皮氏平陽絳縣太原郡大陵河内郡隆慮河
南郡潁川郡陽城汝南郡西平南陽郡宛廬江郡皖山
陽郡沛郡沛魏郡武安常山郡都鄉涿郡千乘郡千乘
濟南郡東平陵歴城泰山郡嬴齊郡臨淄琅邪郡東海
郡下邳朐縣臨淮鹽瀆堂邑桂陽郡漢中郡沔陽犍為
郡武陽漁陽郡漁陽右北平郡夕陽中山國北平膠東
國郁秩城陽國莒東平國魯國魯楚國彭城廣陵國皆
有鐵官太原郡晉陽縣南郡巫鉅鹿郡堂陽渤海郡章
武北海郡都昌夀光東萊郡曲成㡉縣昌陽當利琅邪
郡海曲計斤長廣會稽郡海鹽益州郡連然巴郡朐忍
安定郡三水北地郡弋居上郡獨樂龜兹西河郡富昌
朔方郡沃壄(又朔方縣有金連鹽澤青鹽澤皆在南)五原郡成宜鴈門郡
樓煩(又鹽澤在沃陽東北有長丞)漁陽郡泉州遼西郡海陽南海郡
番禺蒼梧郡高要皆有鹽官地理志自京兆至廣陵
凡郡四十有鐵官五十(一作四十八)自河東至蒼梧凡郡二
十五有鹽官三十五一作三十六(或曰天下郡縣有鹽鐵官者七有鐵官者四十三有)
鹽官者二十九(洪氏曰鐵官三十八鹽官二十九以史攷之鹽鐵置官多布于西北而東南之郡不多有終)
(軍詰徐偃日為膠東魯國器用食鹽取給鄰郡且鹽鐵郡國有餘藏縱膠東魯國廢不足為國家利害則知孝)
(武猶未竭利盡取也)食貨志元狩四年以東郭咸陽孔僅為大
農丞領鹽鐵事咸陽齊之大鬻鹽僅南陽大冶鄭當時
進言之桑弘羊賈人子三人言利事析秋豪矣明年大
農上鹽鐵丞孔僅咸陽言山海天地之藏宜屬少府陛
下弗私以屬大農佐賦願募民自給費因官器作䰞鹽
官與牢盆敢私鑄鐵器鬻鹽者&KR0898;左趾没入其器物郡
不出鐵者置小鐵官(鑄故鐵)使屬在所縣使僅咸陽乘傳
舉行天下鹽鐵作官府(主鬻鑄出納)除故鹽鐵家富者為吏
(通鑑綱目元狩四年冬置鹽鐵官)大事記五年初榷鹽鐵大農幹鹽鐵官布多置
水衡欲以主鹽鐵大農以均輸調鹽鐵助賦元封元年
弘羊代僅幹天下鹽鐵請置大農部丞數十人分部主
郡國各往往置均輸鹽鐵官紀昭帝始元六年二月
詔問郡國所舉賢良文學民所疾苦議罷鹽鐵榷酤(丞相)
(奏罷關内鐵官)見上宣帝地節四年九月詔減鹽賈元帝初元
五年四月詔罷鹽鐵官永光三年冬以用度不足復鹽
鐵官(志曰三年而復)成帝河平三年正月沛郡鐵官冶鐵飛(五行)
(志征和二年涿郡鐵官鐵飛)陽朔三年六月潁川鐵官徒百八十人
盗庫兵永始三年十二月山陽鐵官徒二百二十八人
盗庫兵列傳張湯請造白金及五銖錢籠天下鹽鐵
師古曰籠羅其事皆令利入官(傳又云趙國以冶鑄為業王數訟鐵官事)賈捐之對武
帝時民賦數百造鹽鐵酒榷之利以佐用度貢禹言
漢家鑄錢及諸鐵官皆置吏卒徒攻山取銅鐵一歲十
萬人已上中農食七人是七萬人常受其饑也王尊
補遼西鹽官長(如淳曰地理志遼東有鹽官)翟方進請增益鹽鐵
百官表治粟内史更名大司農屬官有斡官鐵市兩
長丞初斡官屬少府中屬主爵後屬大司農注如淳曰
主均輸之事所謂斡鹽鐵而榷酒酤也史記自序司
馬昌為秦王鐵官貨殖傳山東食海鹽山西食鹽鹵
嶺南沙北固往往出鹽鹽鐵論本議篇大夫曰先帝
建鐵官以贍農用水旱篇賢良曰縣官鼓鑄多為大器
務應員程不給民用鹽與五穀同賈民或木耕手耨復
古篇大夫曰故扇水都尉彭祖寧歸言鹽鐵令品令品
甚明卒徒衣食縣官作鑄鐵器給用甚衆而吏或不良
禁令不行故民煩苦之後百官志大司農屬官舊有
郡國鹽官鐵官中興皆屬郡縣注出鹽多者置鹽官主
鹽税出鐵多者置鐵官主鼔鑄紀和帝章和二年夏
四月戊寅詔曰昔孝武致誅胡越故權收鹽鐵之利以
奉師旅之費自中興以來匈奴來賓永平末年復脩征
伐先帝即位務休力役然猶深思遠慮安不忘危探觀
舊典復收鹽鐵欲以防備不虞寧安邊境而吏多不良
動失其便以違上意先帝恨之故遺戒郡國罷鹽鐵之
禁縱民煮鑄入税縣官如故事永元十五年七月丙寅
復置涿郡故安鐵官列傳鄭衆建初六年為大司農
肅宗議復鹽鐵官衆諫以為不可(注昭帝罷之今議欲復)詔數切
責至被奏劾衆執之不移帝不從朱暉元和中穀貴
縣官經用不足尚書張林上言鹽食之急者雖貴人不
得不須官可自䰞詔諸尚書通議暉奏林言不可施行
事遂寢後陳事者復重述林前議以為便帝然之有詔
施行暉復獨奏曰鹽利歸官則下人窮怨帝怒切責諸
尚書暉等皆自繫獄云云帝乃意解寢其事馬稜章和元
年遷廣陵太守時穀貴民饑奏罷鹽官以利百姓循
吏傳衛颯建武二年遷桂陽太守耒陽縣山鐵石(續志耒陽)
(縣有鐵官)他郡民庶私為冶鑄多致姦盗颯乃上起鐵官罷
斥私鑄歲所增入五百餘萬
漢鹽鐵論
見論類本議第一曰惟始元六年有詔使丞相御史
與所舉賢良文學問民疾苦文學對曰抑末利開仁義
御史大夫桑弘羊難以為安邊足用之本罷之不便文
學曰有山海之貨而民不足於財者不務民用而淫巧
衆是開利孔為民罪梯也禁耕第五大夫曰異時鹽鐵
未籠布衣有朐邴人君有吳王專山澤之饒私威積而
逆節之心作文學曰王者不蓄聚下藏於民遠浮利務
民之義故權利深者不在山海在朝廷一家害百家在
蕭牆不在朐邴(文帝時無鹽鐵之利而民富今有之而百姓病)文帝縱民得鑄錢冶鐵煑鹽
(吳王擅鄣海澤鄧通專西山)復古第六大夫曰古者名山大澤不以
封為下之專利也豪民欲擅山海以致富業故沮事者
衆文學曰今公卿辨議所謂抱小利而忘大利利議第
二十七大夫曰明主憂勞萬人思念北邊故舉賢良文
學高第將欲觀殊議異策諸生無能出竒計徒守空言
不知取舍之宜時世之變文學曰諸生對策殊路同歸
指在於崇禮義退財利復往古之道匡當世之失執事
闇於明禮而喻於利末以故未決國病第二十八丞相
史曰辯國家之政事論執政之得失何至切切如此乎
賢良文學曰諸生之諤諤乃公卿之良藥鍼石也執務
第三十九丞相史曰先王之道軼久而難復賢良文學
之言深遠而難行非當世之所能及也遂罷議請且罷
郡國榷酤關内鐵官奏可雜論第六十曰汝南朱子
伯言當時豪俊輻輳賢良茂陵唐生文學魯萬生之倫
六十餘人云云然蔽於雲霧終廢而不行公卿知任武可以
辟地不知德廣可以附遠知權利可以廣用不知稼穡
可以富國也
漢勃海鹽池鹽井
平當傳使行流民幽州舉奏吏二千石勞徠有意者言
勃海鹽池可且勿禁以救民急宣紀蓮勺鹵中注如
淳曰有鹽池縱廣十餘里名為鹵中師古曰今在櫟陽
縣東地理志金城臨羌有鹽池越巂定筰出鹽後
西羌傳虞詡疏雍州之域有龜兹鹽池為民利注上郡
龜兹縣有鹽官貨殖傳成哀間成都羅裒擅鹽井之
利遂殖其貨(王莽傳羌豪良願等獻鮮水海允谷鹽池)
漢安邑鹽池唐寳應靈慶池
地理志河東安邑鹽池在西南(魏都賦墨井鹽池注在猗氏南東西六十四里)
(南北七十里洛陽記曰河東鹽池長七十里廣七里)後漢志河東鹽池注水氣
紫色有别御鹽四面刻如印齒文章字妙不可述後
紀章帝元和三年秋八月乙丑幸安邑觀鹽池(許慎說文云河)
(東鹽池袤五十一里廣七里周一百一十六里在今蒲州虞鄉縣西)靈帝熹平四年六
月遣守宫令之鹽監穿渠為民興利注今蒲州安邑縣
西南有鹽城監揚雄傳上河東賦云三月將祭后土
回安邑顧龍門覽鹽池注師古曰鹽池在今虞州安邑
南唐地理志河中府安邑有鹽池與解為兩池大歷
十二年生乳鹽賜名寳應靈慶池(見池類)郭璞鹽池賦水
潤下以作鹹莫斯鹽之最靈鍔剡棋方玉潤膏澤雪白
凌岡粲若散璧煥若布璋若乃煎海鑠泉或湅或漉飴
戎見珍於西隣火井擅竒乎巴濮豈若兹池汲靈潤於河
汾總膏液乎澮涑
漢㢮山澤
紀文後六年夏四月大旱㢮山澤(解而不禁與衆庶同其利)武元鼎
二年秋九月詔曰山林池澤之饒與民共之元初元元
年四月詔江海陂湖園池屬少府者以假貧民勿租賦
唐開元十六年十二月甲辰㢮陂澤禁
魏鹽池蜀漢鹽池
徐邈傳魏明帝以徐邈為凉州刺史河右少雨乏穀邈
上脩武威酒泉鹽池以收虜穀又廣開水田蜀志先
主定益州置鹽府校尉王連傳遷司鹽校尉較鹽鐵
之利利入甚多有禆國用文選蜀都賦濱以鹽池
魏都賦墨井鹽池元滋素液後魏志自遷鄴後於滄
瀛幽青四州之境傍海煮鹽滄州置竈一千四百八十
四瀛州四百五十二幽州一百八十青州五百四十六
又邯鄲置竈四計終歲合收鹽二十萬九千七百八斛
四升太和二十年十二月乙丑開鹽池禁(魏有水精戎鹽)
九種鹽(河東鹽池歲絹三十萬匹隋初通鹽池鹽井與民共之)景明四年七月庚午
復收鹽池利正始三年四月乙未罷之從甄琛議(琛表云周)
(禮山林川澤有虞衡之官為之厲禁蓋取之以時不使戕賊實為民守之也今縣官鄣護河東鹽池而收其利)
(是專奉口腹不及四體也)神龜元年復置監官陳書天嘉二年虞
茘孔奐以國用不足奏立煮海鹽税隋志後周掌鹽
掌四鹽政令散鹽煮海以成之盬鹽引池以化之形鹽
掘地以出之飴鹽於戎以取之理道要訣陳虞茘孔
奐之徒魏高陽清河之輩皆言煮海之說用明利國之
方
唐鹽池鹽井鹽院觀鹽池鹽屯鹽
法
食貨志唐有鹽池十八井六百四十皆隷度支蒲州安
邑解縣有池五總曰兩池歲得鹽萬斛以供京師鹽州
五原有烏池白池瓦池細項池(地理志夏州朔方有鹽池二)靈州有
温泉兩井(會要無靈州)長尾五原紅桃回樂弘靜池(地理志京兆富)
(平有鹽池澤)會州有河池(地理志因雨生鹽)三州皆輸米代鹽安北
都護府有胡落池歲得鹽萬四千斛給振武天德(地理志宥)
(州長澤有胡洛鹽池甘泉張掖凉州姑臧肅州福禄伊州納職皆有池)黔州有井四十一
成巂州井各一果閬開通井百二十三山南西院領之
卭眉嘉州有井十三劍南西川院領之梓遂綿合昌渝
瀘資榮陵簡等州井四百六十劍南東川院領之皆隨
月督課幽州大同横野軍有鹽屯每屯有丁有兵歲得
鹽二千八百斛下者千五百斛(明皇時姜師度尹河中時安邑鹽池涸廢師度)
(大發卒洫引其流置鹽屯公私收利不貲)負海州歲免租為鹽二萬斛以輸
司農青楚海滄棣杭蘇等州以鹽價市輕貨輸天寳至
德間鹽每斗十錢乾元元年第五琦為使初變鹽法就
山海井竈近利之地置監院游民業鹽者為亭戶及為
榷鹽鐵使盡榷天下鹽後劉晏上鹽法輕重之宜(琦始榷鹽)
(佐軍興晏代之法益密)以出鹽鄉因舊監置吏亭戶糶商人縱其
所之江嶺去鹽遠者有常平鹽商人不至則減價以糶
民官收厚利而人不知貴吳越揚楚鹽廪至數千有漣
水湖州杭州越州四場嘉興海陵鹽城新亭蘭亭臨平
永嘉太昌候官富都十監歲得錢百餘萬緡以當百餘
州之賦自淮北置巡院十三(揚州至鄭滑)捕私鬻者姦盗衰
息晏之始至也鹽利歲纔四十萬緡大歷末六百餘萬
緡天下之賦鹽利居半宫闈服御軍饟官俸皆仰給(傳初)
(歲收緡錢六十萬末乃什之計歲入千二百萬而榷居大半京師鹽貴詔取三萬斛赴關中自揚州四旬至都)
(人以為神)貞元四年江淮斗增二百為錢三百一十後復增
六十河中兩池鹽斗三百七十豪賈射利官收不能半
劉晏鹽法既成商人納絹代鹽利者緡加二百備將士
春服(德宗詔中書度支議減鹽價曰煮海之利所入歲倍田租軍費日增榷價日重有以穀一斗易鹽一)
(升)順宗始減江淮鹽價斗二百五十河中兩池鹽斗錢
三百增雲安渙陽塗三監其後江淮斗減錢十以便
民元和元年四月(一云二年三月)李㢲為使以鹽利皆歸度支
物無虚估(會要㢲奏去年收緡錢七百二十七萬比舊法張其估一千七百八十餘萬非實數請以)
(其數付度支鹽利繫度支自此始)天下糶鹽税茶其贏六百六十五萬
緡初歲之利如晏季年後三倍晏時(傳自劉晏後賦入朘耗㢲涖職一年)
(較所入如晏最多之年明年過之又明年增百八十萬緡㢲薦程异為揚子留後計較增於㢲)四年五月㢲
(卒)兩池鹽利歲收百五十餘萬緡四方豪商雜處解縣
主以郎官其佐貳皆御史鹽民田園籍於縣而令不得
以民治之(李晟傳城鹽州復故池以新鹽賜宰相)憲宗討淮西度支使皇
甫鎛奏加劍南東西川山南西道鹽估以供軍(峽内四監)自
兵興河北鹽法羈縻而已鎛奏置榷鹽使如江淮榷法
一云税鹽院(兩池置榷鹽使自貞元十九年史牟始元和十四年三月鄆兖青三州置榷鹽院十五年九月)
(庚子朔改河北税鹽使為榷鹽使長慶元年三月戊申停河北榷鹽法太和五年王承元徙節平盧淄青始鹽)
(禁未嘗行兩河承元請歸有司由是兖鄆諸鎮皆奉行)長慶二年戶侍張平叔議
榷鹽法弊請官自糶鹽可以富國(疏其利十八事)詔公卿議中
書舍人韋處厚(發十難抗論不可以為強人所不能事必不立禁人所必犯法必不行)兵
部侍郎韓愈條詰之平叔屈服(會要太和三年四月安邑解兩池榷課以錢百)
(萬緡為定額及大中六年度支收榷利一百二十一萬五千餘緡)宣宗即位判度支盧
弘宣(傳作盧弘止)以兩池鹽法敝遣司空輿更立新法其課
倍入遷榷鹽使(輿為安邑兩池榷鹽使先是法疏闊吏輕觸禁輿為立約數十條)宣宗
擇嘗更畿輔望縣令者為監院官戶部侍郎裴休為使
上鹽法八事法皆施行兩池榷課大增後諸鎮擅利兩
池為河中王重榮所有歲貢鹽三千車田令孜請以屬
鹽鐵使竟不能奪地理志(總括諸道)凡天下有鹽之縣一
百五關内自富平至長澤縣九河南自掖至莒縣六河
東安邑解縣二河北自鉅鹿至清池三山南自秭歸至
西充十八隴右自長道至玉門縣八淮南海陵鹽城縣
二江南自嘉興至彭水縣十二劍南自彭州蒲江至江
安縣三十九嶺南自東筦至義倫縣六並有鹽太宗
紀貞觀十二年二月乙丑如陜州丁卯觀鹽池會要
開元元年十二月河中尹姜師度以安邑鹽池漸涸疏
決水道置為鹽屯公私大收其利(前世鹽皆自生開元中姜師度為尹而池)
(涸故唐格自開元後遂有畦夫營種之課皇朝張席上書論鹽漫生之利遂罷畦夫)其年十一
月五日左拾遺劉彤上表論鹽鐵請官收其利(表曰取山澤則)
(公利厚而人歸於農取貧人則公利薄而人去其業先王之作法也山海有官虞衡有職輕重有術禁發有時)
(一則專農二則饒國)上令宰臣議可否咸以鹽鐵之利甚益國用
遂令將作大匠姜師度戶部侍郎強循俱攝御史中丞
與諸道按察使檢校鹽鐵之課(傳云俄為議者沮閣不行)十年八月
十日敕諸州鹽鐵令刺史上佐檢察收課貞元二十一
年二月乙丑(順宗)停鹽鐵使月進(王播傳長慶初復領鹽鐵以正額月進為羡餘)
歲百萬緡(又請鹽院糶鹽與商人斗加五十通舊三百文)元和五年王播奏江淮河南嶺南峽中兖鄆等
(鹽利錢六百九十八萬貫比改法以前舊鹽利時價四倍虚估此錢當為一千七百四十餘貫請付度支從之)
(七年播奏去年鹽利除割峽内鹽收錢六百八十五萬從實估也)六年詔峽内鹽五監屬度支列
傳齊抗以倉部郎中斡鹽利劉晏正鹽官法以裨用
唐鹽鐵使
鹽鐵使乾元元年度支郎中第五琦充諸道鹽鐵使(琦三)
(為使)劉晏(三)元載包吉崔縱韓滉竇參
張滂王緯李錡杜佑李巽李鄘盧坦
王播(三)柳公綽王涯令狐楚李石楊嗣復
崔珙杜悰(再)馬植裴休柳仲郢夏侯孜
劉鄴于琮崔彦昭王凝裴坦高駢蕭遇
韋昭度孔緯杜遜能崔昭緯李知柔徐彦
若崔嗣裴樞柳璨自乾元元年至天祐元年
為鹽鐵使者四十有二人安邑解縣兩池置榷鹽使
一員烏池(在鹽州)温池置榷税使貞元二十一年鹽鐵
度支合為一使以杜佑兼領(杜悰兼度支鹽鐵并二使財以贍兵)王涯亦兼領
寳應元年劉晏領度支鹽鐵轉運鑄錢租庸使鹽鐵
兼轉運自晏始長慶二年張平叔請宰相領使韋處
厚曰論道之地不宜雜以鹺務(有鹽之縣一有鐵之縣一)
唐榷鹽院
舊紀長慶元年三月戊申罷河北榷鹽法計課利數付
榷鹽院
唐兩池鹽法
盧弘止傳領度支初兩池鹽法弊得費不相償弘止使
判官司空輿檢鉤釐正條上新法即表輿兩池使自是
課入歲倍
理道要訣大歷中舉天下鹽利九百餘萬貫
唐税茶法
紀德宗建中三年九月丁亥初税商錢茶漆竹木興元
元年正月罷竹木茶漆税貞元九年正月癸酉復税茶
(舊紀初税茶)文宗太和七年正月壬辰罷吳蜀冬貢茶
食貨志德宗納戶部侍郎趙贊議税天下茶漆竹木十
取一以為常平本錢(税茶肇於此)及出奉天下詔罷之(興元元年)
(正月癸酉罷之)貞元八年以水災減税明年諸道鹽鐵使張滂
奏出茶州縣若山及商人要路以三等定估十税其一
歲得錢四十萬緡(茶税自滂始)然水旱未嘗征之也(十年陸贄請以)
(税茶錢置義倉云歲約得五十萬貫勅令貯戶部救飢凶)穆宗即位(長慶元年五月壬子)王播
增天下茶税率百錢增五十右拾遺李珏諫(言不可有三不從)
(珏傳曰播增茶税十之五)其後王涯判二使(太和九年王涯判二使改江淮嶺南茶法增其)
(税十月乙亥涯兼榷茶使)徙民茶樹於官場焚其舊積天下大怨令
狐楚代為鹽鐵使(十二月)復令納榷加價而已(詔罷榷茶)李石
為相(開成元年)以茶税歸鹽鐵復貞元之制(會要太和五年九月敕税茶法)
(起來年付鹽鐵使收管九年令狐楚請付州縣而入其租于戶部人悦焉開成元年李石以中書侍郎判收茶)
(法)武宗即位崔珙又增江淮茶税諸道置邸收税謂之
搨地錢私販益起大中初鹽鐵轉運使裴休著條約天
下税茶增倍(大中六年正月二十六日裴休奏釐革横税招諭私販四月天平浙西請依舊税茶)
(五月休又立税茶之法凡十二條上大悦)貞元江淮茶為大摸一斤至五十
兩鹽鐵使于悰每斤增稅錢五謂之剰荼錢(咸通中)列
傳庾敬休為戶部侍郎西川山南道歲征茶募賈人入
錢京師敬休請置院秭歸收度支錢敬晦觀察浙西
時南方連饉有詔弛榷酒茗裴休立税茶十二法人
以為便時方鎮設邸閣居茶建言許收邸直毋擅賦商
人陸羽著茶經三篇常伯熊因羽論復廣著茶之功
其後尚茶成風回紇入朝始驅馬市茶何易于為益昌
令鹽鐵官榷取茶利詔下所在毋敢隠易于命吏閣詔
地理志湖州長城顧山有茶以供貢(義興貢茶自李栖筠始)
憲宗元和十四年八月乙亥歸光州茶園於百姓
穆宗元和十五年三月罷歲貢茶丁謂曰元和國計
圖税茶歲不過四十萬緡
乾德榷貨務
乾德二年八月辛酉置榷貨務京師及建安漢陽蘄口
並置(開寳三年七月丁亥移建安務於揚州令客旅入金銀錢帛於揚州給憑就建安請領茶貨交引始)
於此(十月甲申禁私販河東及幽州盖為契丹北漢設也)開寳七年閏十月有司
欲請湖南新茶之估以出於民上曰是不重困吾人耶
遂置其議(詔書屢下㢮鹽禁於河北實鹽價於海瀕)興國元年十月二十二
日詔茶鹽榷酤以開寳八年額為定不得復增二年正
月辛夘江南漕臣樊若水奏增茶價二月敕於沿江置
榷貨八務五年八月禁私茶淳化四年二月四日(癸亥)廢
八榷務自江之南悉免其算(先是秘丞劉式請廢榷務許商人輸錢京師給劵就)
(茶山給以新茶縣官減轉漕之直而商價獲利從之)七月十二日(戊戌)詔仍舊貫復
置八務至道元年七月十九日以楊允恭兼制置茶鹽
使李廷遂王子輿副之二年九月詔連州歲造龍鳳茶
咸平二年九月二十三日子輿言江淮浙茶鹽收錢三
百九十七萬餘緡增五十萬八千餘緡(自江淛納士山場榷務總四百餘萬緡祥符已後)
(歲及二百萬緡六年七年並及三百萬緡八年榷務茶引錢一百五十萬緡比新額虧十萬緡)惟川
峽廣南茶聽民自賣買禁其出境餘悉榷淮南則蘄黃
廬舒夀光六州官置吏總之謂之山場者十有三(蘄州四)
黃州一(廬州一舒州二)夀州五六州採茶之民隷焉謂之園戸先受
本錢而後入茶又有折税茶總為歲課八百六十五萬
餘斤其江浙荆湖福建等州歲如山場輸租折税總歲
課江南(千二十七萬餘斤)兩浙福建(三十九萬三十餘斤)皆轉輸要會之
地為六榷貨務江陵真州海州蘄州蘄口(無為)漢陽凡六務受買納茶以給商人
(景德二年八月癸巳或請於興元府置榷茶務上不許)會要税租之數總二十
二萬八千七百五十二斤山澤之入總四十八萬二千
一百七十九斤租錢之數總二十二萬三千七百九十
六貫本錢之數總四十四萬七千一百四十四貫榷易
之利總八萬貫税錢之數銅錢四十五萬八千六百六
十貫鐵錢六萬五千七百七十一貫(咸平元年茶利錢一百四十萬貫為)
(額景德中歲課緡錢至三百六十餘萬祥符中歲收息五百餘萬緡)沈括云六榷務十
三山場鬻茶歲一千五十三萬三千七百四十七斤咸
平元年茶利錢以一百三十九萬二千一百十九貫三
百十九為額
乾德榷茶
乾德五年初榷江淮湖浙福建路茶蓋禁南商擅有中
州之利故置場以買之自江以北皆為禁地興國中樊
若水奏江南諸州茶官市十分之八其地分量税聽自
賣踰江涉淮乘時射利望嚴禁之謂乾德榷法也自若
水建議其法始密凡茶之利一則官賣以實州縣一則
沿邊入中糧草算請以省餽運一則榷務入納金銀錢
帛筭請以贍京師而河東北互市川陜折博又以所有
易所無而其大者最在邊備蓋祖宗以西北宿兵供億
之費重困民力故以茶引走商賈而虚估加擡以利之
其後理財之臣以遺利在民數務更張然大槩無過李
諮林特二法大槩以折茶商及便邊民特以實錢算茶
諮祖劉式之意使自就山園買茶而官場坐收貼納之
利行之三年而罷景祐以後西邊事興始復行加擡法
嘉祐四年一切弛禁自此茶不為民害者六七十載至
蔡京始復榷法於是茶利自一錢以上皆歸京師矣
真宗時胡則提舉二浙榷茶法紹興十二年十月丁
亥詔福建專置提舉茶事官置司建州先是歲貢片茶
二十餘萬斤建炎二年罷之以市舶官兼茶事紹興四
年市五萬斤為大禮賞及是將鬻建茶於臨安始别置
官
淳化制置茶鹽使
建隆二年正月戊午以解州刺史周訓兼兩池榷鹽制
置使(解鹽制置使始見此)淳化三年十月丙子命雷有終為江淮
兩浙制置茶鹽使張觀薛映副之上欲更立榷制初以
趙昌言為使昌言力陳非便以有終代之至道元年七
月癸亥以楊允恭為都大發運使改擘劃為制置茶鹽
使(咸平二年制置使王子輿言江淮浙收錢三百九十七萬餘貫比舊額增五十萬八千餘貫)景德
三年二月癸巳馮亮制置茶鹽兼都大發運使康定元
年五月十七日王滋為陜西河東制置青白鹽使慶歷
二年以度支判官范宗傑為制置解鹽使始詔復京師
榷法八年范祥制置解鹽一切通商嘉祐中即發運
司置官專領運鹽事
咸平江淮鹽法
建隆二年五月丁丑以兩池鹽給徐宿鄆濟州乾德三
年正月減西川鹽價四年十月寬犯鹽之罪開寳三年
四月庚子除河北鹽禁收其征四年四月己巳詔榷嶺
南鹽七年七月減成都鹽價興國三年二月甲子罷昌
州鹽井虚額雍熙元年五月除江南鹽禁二年六月戊
子尋復之端拱元年七月除蜀鹽禁至道二年十一月
楊允恭言淮南十八州軍其九禁鹽餘不禁商人由海
上販鹽官倍數而取之至禁鹽地則上下其價今請悉
禁遣吏主之詔知制誥張秉與鹽鐵使陳恕等會議恕
等言不可允恭力請詔從之是歲收利巨萬咸平元年
十月十八日以允恭建議江淮鹽法擢康州刺史釋恕
不問慶歷六年五月十一日戊子減卭州鹽井歲課十
一月詔罷河北榷鹽嘉祐三年冬十月癸亥除河北陪
納鹽錢(河北滄濱二州鹽務歲課九千餘石以給一路自開寳以來聽商人貿易官收其算歲為額錢)
十五萬緡(景德中諸路鹽課三百五十五萬緡慶歷五年七百十五萬緡)嘉祐二年十月三司言商旅於
(榷貨務入錢算東南鹽歲課四百萬緡乙亥以朱處仁為江淮荆湖制置司幹當運鹽)治平中李復圭等請
(減淮南鹽價然不果行)元祐元年正月二十八日詔河北鹽
復用舊法通商(紹聖四年復榷)太祖放河北鹽稅太宗通
金商鹽真宗㢮儀渭榷法國朝鹽池二監七場二
十二井八百二十二鹽四種一曰末鹽(海鹽也)其
次顆鹽(解州鹽澤及晉絳潞澤所出)又次井鹽(鑿井取之)又次崖鹽
(生土崖之間)淮南鹽置倉以受之通楚州各一泰州
三又置轉般倉二一於真州以受五倉鹽一於
漣水軍以受海州漣水鹽江南荆湖歲漕米至淮南受
鹽以歸
祥符瑞鹽
祥符三年八月辛未解州言東池水自成鹽潔白晶瑩
九月辛巳賜近臣及二館秘閣解州瑞鹽時兩池自生
凡數十里陳堯叟等繼獻(凡四千七百斤知制誥錢惟演直史館盛度集賢校理宋)
(綬咸奏賦紀其事)四年二月丙寅又出解池自生鹽賜近臣及
列校崇寧四年六月十一日以興復解池鹽寳百官
表賀政和元年八月生紅鹽
祥符茶法
祥符二年五月乙亥(二十一日)鹽鐵副使林特昭宣使劉承
珪江淮制置發運使李溥等編茶法條貫上之(歲益課百餘萬)
序曰山澤之饒茶茗居最頃備邊費許折緡錢以入芻
米給茗便商助軍國之用歲久弊多公私俱耗臣等訪
利病閱詔條參酌遠猷别議新式歲序再周課程增羨
其所定制勅條貫共二百九十九道内二百道出於權
制非可久行今止列事宜不復備錄其法程及課利總
數共成三十三冊(一云二十三策)宜為永制八年閏六月庚寅
上謂輔臣曰有言茶法不便於小商丁謂曰未改法日
歲虧茶本錢九千餘貫改法後歲入常二百餘萬貫邊
防有儲蓄榷場無陳積(會要茶利舊收七十三萬八百五十貫自特改法收七百)
九萬二千九百六十貫(十月九日李溥言十二山場比元額增五百七十二萬八千餘斤)九年二
月庚辰上謂輔臣曰榷務去年茶引錢一百五十萬緡
比新額僅虧十萬緡丁謂曰比來改法利且倍矣辛巳
三司上歲校茶利數上問輔臣王旦對元和國計圖税
茶歲不過四十萬緡今若守改定之法則歲利三百萬
貫不失矣天禧二年十月二十八日又詔諫議孫奭與
三司同定茶法務從寬簡三年合六榷務十三山場所
收十二萬緡(時言者愈多不過欲惠小商優市戶朝廷亦嘗優其直饒其給)
祥符元年六月壬子罷諸路貢茶先是貢茶者三十餘
州
祥符議茶鹽制度
九年十月二十六日丁酉詔曰山澤之禁慮傷厚斂令
翰學李迪中丞凌策(十二月十一日改命侍御史吕夷簡)與三司同議茶
鹽制度俾園亭戸無失所商旅便興販百姓供用不匱
入中算射一依往例(國家茶鹽之利兼唐數倍)
天聖詳定鹽法
咸平四年十一月直史館孫冕言江湖通商放鹽為公
私之利有十而議事之徒疑沮者有三詔吏侍陳恕等
議己卯恕言江湖禁絶私商蓋由近煮海之地息犯禁
之人近者陜西鹽法亦令納秸資邊但有虚名異時豐
羨可用其所畫未可施於令議遂寢六年正月十二日
度支使梁鼎言解鹽通商減價以利民也而邊民販青
鹽犯條禁請官自鬻鹽詔輔臣議陳堯叟言禁鹽利博吕蒙
正等言可助邊費乃以鼎為陜西制置使閤門祇候杜承睿
同制置青白鹽既而議者言其煩費請復通商乃命太常博
士林特與永興守臣張詠議復舊通商五月鼎以前議非當
罷使職景德元年九月陜西以鹽錢均於部民三年五月五
日度支副使李士衡言永興尤多於民不便請減十分之四
詔悉除之祥符四年十月十八日以江淮鹽酒價不等命三
司與發運使李溥規定有司言慮失歲課帝曰苟便於民何顧
歲入九年四月陜西漕臣言安邑解縣兩池貯鹽三億八千
八百八十萬八千九百二十八斤計直二千一百七十六萬
一千八十貫慮有遺利請行條約帝曰地財之阜至矣
過求增羨不可許也天聖初置司議茶鹽利害(見上)因言
解鹽兩池舊募商人入錢在京榷務乾興初歲入纔二
十三萬緡視天禧損十四萬請罷之令入中並邊芻粟
久之復令入錢于京從商人所便而民困轉輸至是上
書者言禁鹽利微而害博請聽通商八年八月丙戌命
學士盛度中丞王隨詳定鹽法利害度等上通商五利
十月丙申(十六日)詔除解鹽禁行通商法聽商旅入錢若
金銀在京榷務受鹽兩池人便之九年十一月十八日
度言在京鹽院請權罷輦運明道元年十二月二十三
日命三司李諮與學士度隨同議通商之法二年八月
十九日度請自正月後另起條貫改更新例報詳定所
景祐元年二月壬辰朔以解州鹽池貯鹽可支十年權
停種鹽二年十三日度言奉詔與參政隨及三司官詳
定解鹽三年收種鹽二百七十五萬八千六百餘斤始
立法於一年復考績於三載仰遵聖制已集成規請以
鹽法宣付史館詔可丁未隨度各與一子官寳元二年
六月十四日乙亥右司諫韓琦請以新舊二法取其利
博者以為經久之制詔學士宋庠知制誥王堯臣與三
司議庠等言新法視舊法歲課損三百六十萬緡慶歷
四年二月乙未命知汝州范祥使陜西與漕臣程戡議
解鹽法八年十月除陜西鹽禁以范祥為陜西提刑兼
制置解鹽使推行其法舊禁鹽地一切通商鹽入蜀者
亦縦不問仍罷並邊入中芻粟令入實錢以鹽償之所
入緡錢以市芻粟弛輦運之役峻青鹽之禁公私便之
(先是慶歷二年范宗傑建禁榷之議官自輦運民力頗困故祥建言通商歲課緡錢一百六十萬以計置沿邊)
(九州軍一百二十餘城寨芻粟可助十分之八罷在京見錢文引法)皇祐元年十月壬戌
命戶部副使包拯與陜西漕臣議鹽法(李徽之言通商不便命兩制與)
(祥徽之議率以祥為是拯至陜西力主祥議)三年十月二日詔解鹽聽通商
二年較其增損以聞(後拯權三司使言范祥建議通陜西鹽法行之十年歲減榷貨務緡)
錢數百萬其勞可錄(設制置解鹽司置九折博務熙寧二年七月二十九日翰學司馬光及吕公著監議)
(鹽法時張靖薛向論陜西鹽)熙寧中江西提刑蔡挺兼提領鹽事三
年十一月二十二日詔陜西漕司以西川四路物帛變
見錢二十萬緡充制置解鹽司鈔場本錢四年正月行
交子罷永興軍鈔場三月十四日復舊六月二十四日
命淮浙江湖諸路提刑趙濟等並兼提舉本路鹽事十
年四月二十三日三司言兩池鹽歲入以二百三十萬
緡為額自明年始八月制置解鹽使皮公弼請復范祥
舊法平凖市價二十五日詔三司借錢三十萬緡於京
師置場買賣鹽鈔元豐元年六月二十九日命福建轉
運使蹇周輔兼提舉本路鹽事二年二月十七日令解
池歲以二百四十二萬緡為額(先是嘉祐中解鹽鈔定一百六十六萬三千四)
(百緡為歲額元祐元年十月六日戶部請以二百萬緡為額)建炎元年五月十八日
詔發運使梁楊祖兼提領茶鹽事工部員外郎楊淵同
提領乾道六年三月一日詔定三榷務都茶場茶鹽歲
額行在(八百萬緡)建康(一千二百萬緡)鎮江(四百萬緡)
天聖茶法景祐茶法
乾德五年始禁私鬻茶興國二年刪定禁法淳化三年
七月行貼射法四年初行交引罷貼射(是歲罷榷務尋復)至道
元年鹽鐵使陳恕為三說法(自西北始入芻粟度遠近增其虚估給劵以茶償之)
(又益以東南緡錢香藥象齒謂之三說)咸平五年三司使王嗣宗始立三
分法(六年改四分)景德二年許人入中錢帛金銀謂之三說
祥符九年茶引益輕乾興元年改三分法(茶引三分東南見錢二分)
(半香藥四分半云)天聖元年正月丁亥詔曰三路軍儲出山澤
之利比移用不足命三司使李諮侍御史王臻中丞劉
子儀較茶鹽礬課歲入登耗更定其法三司置計置司
二月庚申命樞副張士遜參政吕夷簡魯宗道摠之(紀云)
(議茶鹽法)三月辛卯諮等考茶法利害請罷三說行江淮十
三山場貼射之法論者言其未便三年八月二十二日
命孫奭夏竦再詳定九月四日命三司使范雍同定十
一月庚辰從奭等議復行三說法(香茶緡錢)詔三司罷貼射
景祐元年九月二十一日樞副李諮請依天聖初改定
三年正月九日命諮及參政蔡齊三司使程琳中丞杜
衍知制誥丁度更議茶法三月十四日復令商賈以見
錢算請五年正月二十九日丙寅命王博文張觀等與
三司以新舊茶法定酌中之制六月三司副使司馬池
侍御史程戡司諫韓琦各上茶法利害七月丁酉損京
師入錢河北入中之直康定元年十二月詔三司以見
行茶法裁定慶歷八年十二月增以南鹽為四說(河北並邊)
(入中芻粟改行四說法内地以康定詔書從事自是三說四說之法並行於河北)皇祐二年正
月行入中對貼法(用見緡)仁宗朝茶利歲得九十餘萬緡
或云嘉祐初行通商法歲入不過八千餘萬
嘉祐弛茶禁
嘉祐三年九月始命韓絳陳升之吕景初即三司置局
議㢮茶禁(先是著佐何鬲請通商收淨利以疏利源寬民力故命絳等議)其十月三司
言宜約至和之後一歲之數以息錢均賦茶民恣其買
賣所在收算詔遣王靖等分行六路詢察利害及還皆
言如三司議便己巳詔曰古者山澤之利與民共之自
唐建中始有茶禁上下規利垂二百年如聞比來為患
益甚民被誅求之困官受濫惡之入私藏盗販犯者實
繁嚴刑重誅情所不忍是於江湖之間幅員數千里為
䧟穽以害吾民也朕心惻然念此久矣間遣使往就問
之驩然皆願弛其禁歲入之課以時上官一二近臣條
析其狀朕猶若慊然又於歲輸裁減其課使得饒阜以
相為生剗去禁條俾通商利歴世之弊一旦以除著為
常經弗復更制損上益下以休吾民尚慮喜於立異之
人緣而為姦之黨妄陳議奏以惑有司必寘明刑無或
有貸(一本云四年二月己巳詔開江淮茶禁聽民自賣通商收税罷十三山場六榷務歲輸不過三十三)
萬有竒謂之茶租錢以歲課均賦於茶戶(初慶歷三年六月甲辰詔曰議者多言茶鹽銀銅之有遺利朕懼)
開掊克之政抑而弗宣(按長編初所遣官議弛禁比三司歲課均賦茶戶凡為緡六十八萬有竒比輸茶時)
(其出幾倍朝廷損其半歲輸緡錢三十三萬八千有竒謂之租錢儲以待邊糴唯臘荼禁如舊餘肆行天下矣)
崇寧以後歲入至二百萬緡視嘉祐五倍矣政和元年
正月始剏引法置都茶場歲收四百餘萬緡中興循其
法紹興末東南十路六十州二百四十二縣歲産茶一
千五百九十餘萬斤收鈔錢二百七十餘萬(紹興二十五年九月)
(十七日辛亥宰臣奏三都茶場收鈔錢二百七十餘萬)淳熙初收四百二十萬(政和)
(以來不置場不定價茶商買引就園戶交易依引内之數赴合同場秤發至今不易公私便之)
元豐鹽額
解鹽為池二(解安邑)元豐三年以二百四十二萬貫以為
額江東路一百二萬五千九百貫江西路百二十二萬
三千二百貫淮南一百十六萬六千四十貫湖南七十
八萬九百貫湖北七十七萬四千二百貫兩浙八十七
萬一千八百貫福建二十萬二千五百貫河東永利東
西監十一萬四千四百十八貫(咸平四年二月己巳改河東榷鹽院為永利監)
成都路為井四十二收二百四十八萬九千三百六十
二斤利州路為井一百二十七梓州路為井四百二十
五䕫州路為監三為井十四鹽税京東十八萬八千
六百貫京西七萬五千二百六十一貫河北兩路三十
六萬七千貫元豐四年三月蹇周輔上江西廣東鹽
法總目十二月九日三司使李承之奏東南鹽法詔與
編修官董唐臣自二年八月終敕札奏請已行者修成
一百八十一條分為勅令格共四卷(以江淮湖浙路鹽敕令賞格為名鏤)
(板頒行)五年二月八日上編修鹽法六年六月十五日詔
以京東鹽法推之河北七年七月盡榷河東鹽九月十
二日修湖南廣東西鹽法條約總目上之
紹興茶鹽法
紹興二十一年七月二十八日(一云八月四日)宰臣上鹽法敕
令格式并目錄續降指揮共一百五十五卷茶法敕令
格式并目錄續降指揮共一百四卷詔以紹興編類茶
鹽法為名(以元豐法并續降旨八千七百三十條并見行法看詳編類)茶鹽二書共二百六十卷
(冊先是八年七月七日陳康伯請編成一書)大觀四年閏八月十二日修
東南鹽法百三十條沈立撰茶法易覽述茶之利害
著為令又著鹽筴總類又論東南鹽利害條亭戶倉
場漕運之弊謂愛恤亭戶使不至困休息漕卒使有以
為生防制倉場使不為掊克率斂絶私販減官估能行
此五者歲可增緡錢一二百萬集鹽筴二十卷以奏(言亭)
(戶之困尤甚)
紹興鹽額
紹興三十二年鹽額浙西路秀州有鹽場十平江四臨
安十浙東路紹興府有場四明州有場六台州三温州
五淮東路通州六泰州十一楚州三廣東路廣州九潮
州三惠州三南恩州二廣西路廉州一高州二欽雷各
二化州二福建路福州有倉二興化有倉一紹興末年
東南歲産鹽二萬七千八百十六萬斤歲收錢二千一
百萬餘緡紹興中胡安國上恤民論曰祖宗時鹽法
行於西者與商賈共其利行於北者與編戶共其利行
於東南者與漕司共其利所謂以義為利也
淳熙解鹽圖
淳熙六年七月二十八日右司員外郎周舜元上解鹽
圖一冊付史館書目高聿鹽池錄一卷宣和六年攷
解池事迹寫山川溝渠器用等為圖各立說繫下方
國史志鹽之類有二引池而化者周官所謂盬鹽也或
煮海煮井煮鹻而成者周官所謂散鹽也引池為鹽曰
解州解安邑兩池墾地為畦引池沃之水耗鹽成籍民
給役謂之畦戶總三百八十戸復其家戶歲出夫二謂
之畦夫歲二月墾畦(四月引水八月而止)歲為鹽百五十二萬六
千四百二十九石(石五十斤)青白鹽出烏白兩池西羌擅以
為利淳化中陜西轉運鄭文寳議禁毋入塞煮海為鹽
曰京東河北淮南兩浙福建廣南凡六路地曰亭場民
曰亭戶竈戶戶有鹽丁煮井為鹽曰成都梓利䕫四路
大為監小為井監則置官井則募民煮鹻為鹽曰河東
永利東西監(東隷并西隷汾州)籍民為鐺戶河北陜西亦有煮
鹻者然其利薄東南鹽利視天下為最厚水經注
鹽井一百所巴川資以自給粒大者方寸中央隆起
形如張傘因名傘子鹽有不成者形亦必方王隠
晉書地道記曰入湯口四十三里有石煑以為鹽水竭
鹽成郭義恭廣志曰甘水有石鹽武都有平田百頃煑
土成鹽
政和中有司言解鹽便於煮海為罷東北鹽而利入頓
虧八年閏月丙寅復行末鹽遂改袋製且許所過損其
税必更買新鈔方帶給舊鈔號對帶法宣和二年始歲
給陜西錢四百萬緡以代解鹽課上自督課茶鹽日令
具奏三年河北亦行鈔法紹興二年六月癸丑李健
提舉江西茶鹽初復提舉官
聖人斂山澤之貨以寬田疇之賦收關市之税以助什
一之儲(魏邢巒云)夀昌習分銖之事弘羊析秋毫之數小
人為能君子不忍為也(唐李德𥙿云)弘僅建&KR0898;趾之刑桑
羊畫安邊之策衛覬張林踵陳其計此煮海之利也張
滂倡於貞元王涯議於太和趙贊鄭注並沿其術此摘
山之税也自齊人賦鹽漢武榷酒唐德宗税茶民之
日用飲食而皆無遺算言礬課則劉熙古深茶禁則
樊若水峻酒榷則程能變鹽令則楊允恭山海之入征
榷之算古禁之尚疏者皆密焉
夏禹青州之貢穆王安邑之觀漢煮海以稱饒唐置官
而兼領
周詩記苦荼茗飲出近世春秋書齊荼漢志書荼陵
陸顔諸人雖已轉入茶音而未易字文也自陸羽茶經
(志三卷)盧仝茶歌趙贊茶禁以後遂易荼為茶
爾雅注早采者為荼晚取者為茗一名荈釋文曰埤蒼
作&KR2002;塌地剰茶之名三說貼射之法招商收税之令
紛紛見于史冊杜育有荈賦温庭均有採茶錄(志一)
(卷)毋景著茶飲序唐李珏曰價高則市者稀價賤
則市者廣未見阜財徒云斂怨中世徙場而榷茗諸
藩塌地以名錢
玉海卷一百八十一
