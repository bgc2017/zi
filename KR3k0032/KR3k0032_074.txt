卷七十三
玉海卷七十三
宋王應麟撰
禮儀
燕饗鄉飲附
君臣之分以嚴為主朝廷之禮以敬為主然一於嚴
敬則情或不通無以盡忠告之益故制為燕饗之禮
以通上下之情於朝曰君臣焉於燕曰賓主焉先王
以禮使臣之厚於此見矣
夏鈞臺享
左傳昭四年六月丙午椒舉曰夏啟有鈞臺之享注在
河南陽翟縣南(世紀云在縣西)啟享諸侯於此
周宴禮殽烝饗禮食禮
國語晉隨會聘于周定王饗之殽烝范子私於原公曰
此何禮也王召士季曰子弗聞乎禘郊之事則有全烝
王公立飫則有房烝(即享禮也)親戚宴饗則有殽烝今叔父
使士季實來惟是先王之宴禮欲以貽女余一人敢設
飫禘焉且惟戎翟則有體薦坐諸門外而使舌人體委
與之(象胥之官也)今王室之一二兄弟以時相見將龢協典
禮以示民訓則無亦選其馨香擇其柔嘉潔其酒醴品
其百籩修其簠簋奉其犧象出其尊彛陳其鼎爼靜其
巾羃敬其祓除體解節折而共飲食之於是有折俎加
豆酬幣宴貨以示容合好歲飫不倦時宴不淫月會旬
脩日全不忘古之善禮者將焉用全烝(詩常棣注飫私也不脱屨升堂)
(謂之飫箋云王者圖非常之事若議大疑於堂則有飫禮焉聽朝為公)左傳宣十六年
冬士會問殽烝王曰王享有體薦宴有折俎公當享卿
當宴王室之禮也疏禮升殽於俎皆謂之烝烝升也切
肉為殽升俎謂之殽烝公侯來朝王為設享則有體薦
薦其半體亦謂之房烝禮掌客王合諸侯而饗禮則
具十有二牢庶具百物備諸侯長十有再獻凡諸侯之
禮上公五積侯伯四積子男三積大行人掌大賓之
禮上公饗禮九獻食禮九舉出入五積三問三勞諸侯
饗禮七獻食禮七舉出入四積再問再勞諸伯如侯禮
諸子饗禮五獻食禮五舉出入三積壹問壹勞諸男如子
禮(注饗設盛禮以飲賓也)大國之孤執皮帛以繼小國之君出入
三積不問壹勞司儀王燕則諸侯毛(朝事尊尊上爵燕則親親上齒)
大宗伯以饗燕之禮親四方之賓客樂師饗食諸
侯序其樂事鍾師饗食奏燕樂外饗邦饗耆老孤
子則掌割亨饗士庶子亦如之酒正共其酒無酌數
詩鹿鳴燕羣臣嘉賓注飲之而有酬幣食之而有侑
幣常棣燕兄弟伐木燕朋友故舊陳饋八簋(箋謂食禮)
湛露天子燕諸侯傳宗子將有事則族人皆侍不醉
而出是不親也醉而不出是渫宗也箋云天子燕諸侯
之禮亡儀禮燕禮工歌鹿鳴四牡皇皇者華笙入奏
南陔白華華黍乃間歌魚麗笙由庚歌南有嘉魚笙崇
丘歌南山有臺笙由儀遂歌鄉樂周南關雎葛覃卷耳
召南鵲巢采蘩采蘋大師告于樂正曰正歌備奏陔遂
出以樂納賓則賓及庭奏肆夏公拜受爵而奏肆夏升
歌鹿鳴下管新宫笙入三成遂合鄉樂若舞則勺有房
中之樂魯語叔孫穆子曰夫先樂金奏肆夏繁遏渠
天子所以饗元侯也歌文王大明緜則兩君相見之樂
也(餘見養老類)晉語公子如楚楚成王以周禮享之九獻
庭實旅百左傳莊十八年春虢公晉侯朝王王饗醴
命之宥(注王之覲羣后始則行饗禮先置醴酒示不忘古飲宴則命以幣物助歡敬之意)皆賜
玉五㲄馬三匹非禮也王命諸侯名位不同禮亦異數
僖十二年王以上卿之禮饗管仲受下卿之禮二十
五年晉侯朝王享醴命之宥二十八年獻楚俘王享醴
命晉侯宥(加之幣帛以助勸也)文四年寗武子曰諸侯朝正於
王王宴樂之賦湛露成十二年晉郤至曰諸侯相朝
有享宴之禮享以訓共儉宴以示慈惠注享有醴薦設
几而不倚爵盈而不飲肴乾而不食宴則折俎相與共
食襄三年晉與魏絳禮食詩既醉序箋成王祭宗
廟旅酬下徧羣臣至於無筭爵故云醉焉乃見十倫之
義志意充滿是謂之飽德賓之初筵疏禮有獻酢與
旅酬及無筭爵旅與無筭不止三爵而已故知三爵是
獻也酢也酬也記禮器周旅酬六尸曾子曰周禮其
猶醵與(旅酬相酌王居明堂之禮仲秋乃命國醵)中庸旅酬下為上所以逮
賤也燕毛所以序齒也(既祭而燕)說苑齊景公登酎晏子
修食禮以待
周鄉飲酒禮黨正飲酒禮
鄉大夫三年則大比考其德行道藝而興賢者能者鄉
老及鄉大夫以禮禮賓之注以鄉飲酒之禮禮而賓之
疏飲酒賓舉之法是也(儀禮日錄云諸侯之鄉大夫三年將獻賢者于君以禮賓之與)
(之飲酒)黨正以禮屬民而飲酒於序以正齒位壹命齒
于鄉里再命齒于父族三命而不齒注正齒位者鄉飲
酒義所謂六十者坐五十者立侍六十者三豆七十四
豆八十五豆九十六豆是也建亥之月農隙教之尊長
養老見孝弟之道黨正飲酒禮云凡其黨之飲酒教其
禮事疏州長春秋行射黨正十有二月行飲酒州長
春秋以禮會民射于州序儀禮鄉飲酒禮主人就先
生而謀賓介注主人謂諸侯之鄉大夫也先生鄉中致仕
者賓介處士賢者諸侯之鄉大夫貢士於其君古者致
仕大夫名曰父師士名曰少師常知鄉人之賢者是以
大夫就而謀之賢者為賓其次為介又其次為衆賓而
與之飲酒今郡國十月行此飲酒禮以黨正之說然此
篇無正齒位之事凡鄉黨飲酒必於民聚之時欲其見
化知尚賢尊長也疏鄉大夫雖行飲酒禮賓之于君其
君簡訖仍更行飲酒禮賓之於王周十二月即夏之十
月漢時十月飲酒禮取黨正之文(鄉大夫飲酒是尚德也黨正飲酒是尚齒)
(也)衆賓之席皆不屬焉注皆獨坐明其德各特疏鄉
射衆賓之席繼而西欲習衆庶未有殊别此乃特貢於
君故衆賓之席皆不屬焉士以上來觀禮乃有齒法
王制習鄉上齒注鄉謂飲酒也鄉禮春秋射國蜡而飲
酒養老鄉飲酒義鄉飲酒之義主人拜迎賓于庠門
之外入三揖而后至階三讓而后升所以致尊讓盥洗
揚觶所以致絜拜至拜洗拜受拜送拜既所以致敬賓
主象天地介僎象隂陽三賓象三光讓之三象月之三
日而成魄四面之坐象四時主人尊賓坐賓於西北坐
介於西南以輔賓賓者接人以義坐於西北主人接人
以德厚坐於東南而坐僎於東北以輔主人鄉飲酒之
禮六十者坐五十者立侍以明尊長六十三豆七十四
豆八十五豆九十六豆所以明養老也合諸鄉射教之
鄉飲酒之禮而孝弟之行立矣注鄉飲酒謂黨正之禮
鄉射則州長之禮也謂之鄉者州黨鄉之屬也或則鄉
之所居州黨鄉大夫親為主人焉疏案鄭目錄云記鄉
大夫飲賓于庠序之禮尊賢養老之義一則三年賓賢
能二則鄉大夫飲國中賢者三則州長習射飲酒四則
黨正蜡祭飲酒總而言之皆謂之鄉飲酒此篇兼有四
事鄉則三年一飲鄉大夫為主人州則一年再飲春秋
習射從而飲之黨則一年一飲歲十二月因大蜡於學
飲酒子貢觀蜡是也射儀孔子射於矍相之圃注先
行飲酒禮疏欲射之前先行鄉飲酒之禮獻賓及介獻
衆賓之後未旅之前作相為司正至於將射轉司正為司
馬以鄉飲酒禮差之射禮畢旅酬之時乃使二人舉觶
鄉射禮注不謀賓者時不獻賢能事輕也今郡國行
此禮以季春無介注雖先飲酒主於射也其序賓之禮
略疏射於序鄉飲酒在庠以其序無室庠有室秋官
疏萍氏幾酒不得非時時謂若酒誥惟祀兹酒及鄉飲
酒月令孟冬大飲蒸注天子諸侯與其羣臣飲酒於
大學疏豳風序諸侯之事云躋彼公堂毛傳云公堂學
校也黨正以禮屬民飲酒于序故云此飲酒于大學也
大飲饗禮當用房蒸半體之俎若黨正飲酒雖饗而用
殽蒸
漢置酒雒陽南宫
高祖紀五年夏六月帝置酒雒陽南宫上曰通侯諸將
毋敢隱朕吾所以有天下者何高起王陵對曰云云上曰
三者皆人傑吾能用之所以取天下也羣臣說服(十二年還)
(過沛留置酒沛宫)
漢宴饗百官
通典武帝雖用夏正然每月朔朝至於十月朔猶常享
會其儀夜漏未盡七刻鐘鳴受賀及贄公侯璧二千石
羔千石六百石鴈四百石以下雉百官賀正月二千石
以上上殿稱萬歲舉觴御坐前司空奉羹大司農奉飯奏
食舉樂百官受賜宴饗大作樂(詳見元會)楊僕傳士卒暴
露連歲為朝會不置酒
漢曲臺饗衛士(詳見衛士)置酒建章宫(見内附)
王尊傳正月行幸曲臺臨饗罷衛士周官外饔饗士
庶子注士庶子衛王宫者若今時饗衛士
漢辟雍燕禮博士飲酒禮
儀禮燕禮燕朝服於寢注燕於路寢相親昵也今辟雍
十月行此燕禮玄冠而衣皮弁服與禮異成紀鴻嘉
二年三月博士行飲酒禮有雉飛集于庭王式傳江
公謂歌吹諸生曰歌驪駒注如淳曰學官自有此法酒
坐歌吹以相樂也後紀和帝永元十四年三月戊辰
臨辟雍饗射陽嘉元年三月庚寅同
漢未央宫置酒
昭紀元鳳二年夏四月上自建章宮徙未央宫大置酒
賜郎從官帛及宗室子錢人二十萬吏民獻牛酒者賜帛
人一匹
漢大酺
紀文帝初即位賜民爵一級女子百戶牛酒酺五日(注文)
(穎曰漢律三人以上無故羣飲罰金四兩今詔酺賜得令會聚飲食五日也顔師古曰酺布也王德布於天下)
(而合聚飲食為酺)十六年九月令天下大酺景後元年夏大酺
五日武元光二年九月令民大酺五日元朔三年
秋同元鼎元年夏五月大酺五日太初二年三月
祠后土令天下大酺五日太始三年二月令天下
大酺五日昭元鳳四年正月丁亥帝加元服令天
下酺五日宣五鳳三年三月大酺五日周禮族
師祭酺注因祭酺與其民以長幼相獻酬記周
旅酬曾子曰周禮其猶醵與注王居明堂之禮仲秋
乃命國醵趙武靈王滅中山酺五日(許其羣飲也羣飲之禁遠自周)
(公秦漢因之)
漢大饗將士
紀建武十三年四月大司馬吳漢自蜀還京師大饗將
士班勞策勲(光武勞饗諸將馬武斟酌於前)六年二月山東平諸將
還京師置酒賞賜(二十五年春四夷朝賀帝命大會勞饗賜以珍寶)光武
建武十七年十月幸章陵祠舊宅置酒作樂十九
年九月幸南頓置酒會賜吏人明帝永平二年十月
有事十一陵會郡縣吏勞賜作樂三年十月幸章陵觀
舊廬置酒十年閠四月幸南頓勞饗三老官屬章帝
建初七年九月幸鄴勞饗守令已下十月幸長安會郡
縣吏人勞賜作樂元和二年二月辛未柴告岱宗覲東
后饗賜王侯羣臣和帝永元十五年十月戊申幸章
陵癸丑會宗室於舊廬勞賜作樂安帝延光三年二
月辛卯柴岱宗癸巳勞賜十月丁亥會三輔守令掾史
於長安作樂順帝永和二年十月丙午幸未央宫會
守尉官屬勞賜桓帝延熹元年五月己酉大
會公卿以下賞賜有差馬融廣成頌羣師疊
伍伯校千重山疊常滿房俎無空酒正案隊膳
夫循行清醪車凑燔炙騎將鼓駭舉爵鍾鳴既
觴
漢鄉飲酒
志明帝永平二年三月上始帥羣臣躬養三老五更
于辟雍郡縣通行鄉飲酒禮于學校皆祀聖師周公孔
子牲以犬注石渠禮論鄉射合樂而大射否何也韋玄
成曰鄉人本無樂故歲時合樂以同其意諸侯故自有
樂故不復合鄭氏云今郡國十月行飲酒禮應劭曰漢
家饗射祭祀皆假士禮而行之樂縣笙磬籩俎皆如士
制郅惲傳汝南太守歐陽歙十月享會百里内縣皆
齎牛酒到府讌飲時臨享禮訖惲為功曹於下坐前曰
司正舉觥伏湛傳湛雖在倉卒造次必於文德以為
禮樂政化之首是歲奏行鄉飲酒禮時建武五年也
李忠傳守丹陽(建武六年)春秋鄉飲選用明經以變越俗
史記儒林傳序漢興諸儒始得修其經藝講習大射鄉
飲之禮月令孟冬大飲烝鄭氏注飲酒太學其禮亡
今天子以燕禮郡國以鄉飲酒禮代之儀禮注今郡
國十月行飲酒禮鄉飲酒義注如今郡國下令長於
鄉射飲酒從太守相臨之禮也
魏大饗六軍
魏志文帝為魏王延康元年六月南征七月甲午軍次
于譙大饗六軍及譙父老百姓于邑東復租稅二年三
老吏民上夀明帝青龍二年八月幸夀春己未大耀兵
饗六軍大饗碑云旨酒波流肴烝陵積雖夏啓鈞
臺之享周成岐陽之獀高祖邑中之會光武舊里之宴
何以尚兹
晉辟雍鄉飲禮
紀泰始六年十一月幸辟雍行鄉飲酒之禮賜太常博
士學生帛牛酒各有差志武帝泰始六年十二月帝
臨辟雍行鄉飲禮詔曰禮儀之廢久矣乃今復講賜太
常絹百疋丞博士學生酒咸寧三年惠帝元康九年復
行其禮文選注束晢補亡詩序曰晢與同業疇人肄
修鄉飲之禮傅玄辟雍鄉飲酒賦俎豆有數威儀翼
翼賓主百拜貴賤修敕嘒嘒笙磬喤喤鍾鼓琴瑟安歌
德音有叙
唐含章殿宴羣臣
高祖武德三年四月壬戌秦王平并州悉復故地帝大
悅置酒含章殿宴羣臣極歡遣入御府賜繒綵五月辛
卯秦王凱旋獻捷太廟帝置酒高會六年丁酉宴東征
官寮奏九部樂帝親舉酒屬百官己酉大會東征將士
奏九部樂
唐玄武門宴羣臣
見御詩及門闕類
唐丹霄樓宴
見樓類
唐鄉飲酒禮
紀貞觀六年七月己巳詔天下行鄉飲酒禮樂志州
貢明經秀才進士孝弟旌表者行鄉飲酒之禮皆刺史
為主人先召鄉致事有德者謀之賢者為賓次為介次
為衆賓與之行禮季冬之月正齒位則縣令為主人鄉
之老人年六十以上有德望者一人為賓次為介為三
賓為衆賓大氐如鄉飲酒禮會耍貞觀六年詔錄鄉
飲酒一卷攽天下每年令州縣長官親率長幼齒序有
别遞相勸勉唐隆元年七月十九日令諸州每年行鄉
飲禮開元六年八月頒鄉飲酒禮令牧宰每歲十二月
行之十八年宣州刺史裴耀卿上疏言臣在州與百姓
行禮奏樂歌至白華華黍由庚南陔等章言孝子養親
及羣物遂性之義或有泣者二十五年二月詔貢人申
送行鄉飲禮牲用少牢鄉飲樂章十七(鹿鳴三南陔一嘉魚四崇丘一)
(關雎五鵲巢三奏)百官志縣令每歲季冬行鄉飲酒禮選
舉志鄉貢試已長吏以鄉飲酒禮會屬僚設賓主陳俎
豆備管絃牲用少牢歌鹿鳴之詩因與耆艾序長少焉
韓琬傳舉茂才刺史行鄉飲餞之主人揚觶曰孝于
家忠于國今始充賦請行無筭爵儒林榮之李栖筠
傳為常州刺史大起學校堂上畫孝友傳示諸生為鄉
飲禮登歌降飲人人知勸
唐五鳳樓酺宴立皇太子賜酺
通鑑開元二十三年正月乙亥耕籍田都城酺三日上
御五鳳樓酺晏(元秀)舊紀二十六年六月庚子立忠王
璵為皇大子七月己巳大赦賜民酺三日二十七年二月
己巳上尊號賜酺五日張守珪傳即酺宴為飲至
張九齡和聖製南郊禮畢酺宴詩妙舞來平樂新聲
出建章幸奏承雲樂同睎湛露陽先天二年八月戊
午玄宗詔酺宴山車旱船綵樓閣寳車並禁斷
唐集仙殿麗正院賜宴
見院類
唐曲江宴(賦詩)
會要(兼舊紀)貞元四年九月重陽節賜宰臣百寮宴於曲
江亭帝賦詩錫之簡文士應制上自考其詩以劉太真
李紓等四人為上鮑防于邵等四人為次張濛殷亮等
二十三人為下李晟馬燧李泌三宰相詩不加考苐六
年二月戊辰朔百官以中和節宴曲江亭上賦詩以錫
之三月庚子又宴九年二月庚戌朔初以中和節賜宴
錢給百僚十一年上已賜宴曲江十四年上已賜宴時
徐州節度使張建封來朝上特令與宰相同榻而食元
和二年上已賜宴曲江亭
唐麟德殿宴百寮宴勲臣
會要(又舊紀)貞元十二年二月己卯以寒食御麟德殿之
東亭内宴於宰臣位後施畫屏風圖漢名臣仍紀其嘉
言善行題于下(宰臣各賜錦綵百銀瓶盤一具)十四年二月戊午上御
麟德殿宴文武百寮(於東西廂)初奏破陣樂舞徧奏九部樂
先是上製中和樂舞曲至是日奏之上賦中春麟德殿
會百寮觀新樂詩八韻令皇太子書(詩云紫殿初筵列彤庭廣樂張成功)
(歸輔弼致政賴忠良)實錄興元元年七月壬午至京師帝既還
宫每間日宴勲臣于麟德殿必親閱酒饌盛陳音樂其
所朌賜李晟首之渾瑊次之諸宰臣及節將又次之貞
元四年二月戊戌麟德殿觀宰臣晟燧及諸將會鞠三
月甲寅宴百僚于麟德殿設九部樂内出舞馬帝製序
及詩賜羣臣十三年二月丁巳朔賜宰臣及兩省供奉
官宴曲江又寒食宴宰相於麟德殿
唐麟德殿宴羣臣
舊紀元和十三年二月乙亥御麟德殿宴羣臣大合樂
凡三日頒賜有差十四年三月丁酉上以齊魯初平宴
羣臣於麟德殿賜物有差
唐興慶宫大宴
實錄元和十五年六月癸巳皇太后歸興慶宫穆宗率
六宮侍行遂合樂大宴
唐觀德殿飲至
見兵捷韓文公平淮西碑大饗賚功柳子厚饗軍
堂記曰幢牙茸纛金節析羽旆旗旟旐咸飾于下鼓以
鼖晉金以鐸鐃卉裳罽衣睢盱就列鉶鼎體節燔炰胾
炙羽鱗貍互之物沈泛醍盎之齊均飫于卒士興王之
舞服夷之伎揳擊吹鼔之音飛騰幻怪之容寰觀于遠
邇李子卿飲至賦云醉百壺獻萬夀飲至數實干
旄無虧
建隆廣德殿宴朝貢使
元年八月庚午宴近臣於廣德殿江南吳越朝貢使皆
預
建隆曲宴
元年九月辛丑宴近臣於萬春殿後九日又宴於廣德
殿皆曲宴也凡曲宴無常惟上所命
乾德宴紫雲樓
四年八月九日辛丑(見樓類)
太平興國進士賜宴
二年正月戊辰御講武殿試進士賜吕蒙正以下及第
(始分甲次)庚午試諸科賜綠袍鞾笏錫宴開寳寺為詩一章
賜之唐時禮部放牓後醵飲曲江號聞喜宴五代多
於佛舍名園周顯德中官為主之上命中使典領供帳
甚盛三年九月甲申朔試進士加論一首自是以三題
為凖賜胡旦以下及第又賜綠袍鞾笏自此為定制乙
酉賜諸科及第始賜宴於迎春苑八年三月丙子賜王
世則等及第四月辛夘朔始就瓊林苑賜宴舍法行改
賜于辟雍宣和復舊中興士子申免賜紹興十七年十
一月禮部侍郎周執羔請舉行舊制賜聞喜宴于禮部
貢院十八年六月三日就宴賜御書儒行萹
雍熙丹鳳樓觀酺
元年十二月乙酉詔賜大酺三日(酺飲起自秦秦法三人已上會飲則罰金)
(故因事賜酺吏民會飲過則禁之魏晉以後無聞焉唐景雲開元天寳間嘗舉行之至是郊禋大慶故有是詔)
二十一日丙申御丹鳳樓觀酺召侍臣賜飲自樓前至
朱雀門張樂召耆老列坐樓下賜酒食二十二日(丁酉)賜
羣臣宴于尚書省作詩二首以賜羣臣獻歌詩賦頌者
數千人並付史館
淳化鄉飲酒儀
淳化三年正月七日詔有司講求鄉飲酒故事命學士
承旨蘇易簡等撰樂章三十四鹿鳴六南陔二嘉魚八
崇丘二關雎十鵲巢六五月五日禮院詳定其儀(後不果行)
政和三年正月詔州郡鹿鳴宴改為鄉飲酒五年五月
二十六日定貢士射儀紹興十三年四月六日禮部言
比部郎林保奏修定鄉飲酒矩範儀制請徧下郡國今
取明州已行儀制與林保所具規式參酌修具鏤板攽
行奏可其禮有主賓僎介三賓有肅賓序賓祭酒主獻
賓酬主人酬介介酬衆賓修爵無筭沃洗揚觶拜送拜
既及約束九事十七年正月二十七日國子監請令郡
縣於科舉之年行於庠序二十六年四月二十七日詔
行於里社者聽之書目鄉飲禮三卷圖三卷紹興中鄭樵撰
周禮州長春秋會民則一歲再飲黨正大蜡正齒位則
一歲一飲鄉大夫賓賢能則三歲一飲唐貞觀初攽其
書於天下欲每歲行之其後亦止行於貢士之歲
景德五鳳樓觀酺
景德四年二月己巳次西京七日甲戌賜西京酺三日
十七日甲申御五鳳樓觀酺(乙酉又御樓凡三日)近臣預坐樓前
設露臺奏教坊樂端門内為山車二每車前後設樂凡
四部旱船四每船設樂一部凡六部樂作東西迭進召
洛陽父老五百人坐樓下賜飲祥符四年三月十六
日己丑御五鳳樓觀賜酺十八日復御樓觀酺庚寅作
西京大酺七言詩二首
祥符乾元樓觀酺
元年正月庚寅有司上都亭驛酺宴位圖二月壬辰朔
御乾元門觀酺召從臣與坐二年三月十六日辛未御
乾元樓觀酺壬申上作觀酺五言詩賜百官四月癸巳
晏殊獻大酺賦召試學士院命為集賢校理四年九月
二十三日(癸巳)御乾元樓觀酺大合樂二十五日乙未復
賜酺宴百官于錫慶院宗室于相王宫帝作大酺五言
詩賜羣臣和丙申又作五言詩賜相王元偓以下
和六年二月六日戊辰御乾元樓觀酺己巳宴
百官于錫慶院帝作大酺七言詩羣臣皆和七年
十一月十日壬辰御乾元門觀酺者五日是日近
臣咸與宴京畿父老于樓下賜緜袍茶絹日有五
色暈慶雲見癸巳帝作七言詩羣臣咸和祥符
元年二月丙申直史館陳越上大酺頌集賢校理
張象中祕閣校理劉子儀評事宋綬並上大酺詩賦詔
付史館劉子儀大酺賦二月初吉春日載陽皇帝乃
乘步輦出披香排飛闥歴未央御南端之嶢闕臨迥望
之廣場百戲備萬樂張仙車九九而並騖樓船兩兩而
相當昭其瑞也則銀甕丹甑象其武也則青翰艅艎聲
砰礚兮非雷而震勢馮陵兮弗葦而航舞以七盤之妍
袖間以九部之清商彈筝㩎籥吹竽鼓簧有殽如阜有
酒如川既醉既飽無黨無偏
祥符奉元均慶樓觀酺
七年正月二十日(己酉)朝謁太清宫畢亳州應天府各賜
酺三日賜亳州樓名曰奉元均慶應天府曰重熙頒慶
二十三日(庚戌)御奉元均慶樓觀酺從臣與坐宴父老於
樓下設山車百戲聽民縱觀二十四日辛亥復御樓賜
宴帝作大酺五言勸酒七言賜王旦等二十六日復觀
酺二十九日丙辰御重熙頒慶樓觀酺上作應天府駐
驆五七言詩四首示近臣
天禧正陽門觀酺
元年二月三日壬申御正陽門(即乾元門也)觀酺大合樂癸
酉宴百官于錫慶院帝作景靈宫慶成賜酺七言詩賜
之二年九月二十二日庚辰御正陽門樓觀酺翌日宴
百官宗室帝作大酺七言十韻詩勸酒四韻詩分賜之
壬午上御樓觀酺宴是日慶雲見于樓上日生赤黃珥
四年十月五日壬午正陽門觀酺凡五日翌日癸未宴
百官宗室帝作七言詩賜之五年三月六日辛巳御正
陽門觀酺皇太子近臣並與壬午復御樓凡四日
天禧資善堂宴
見御詩類
元豐集英殿宴羣臣
七年三月丁巳大燕羣臣于集英殿皇子延安郡王(年九)
(歲)立侍于御座之側左僕射王珪率百官廷賀及升殿
上命珪與王相見久之王乃退王未出閤上特令侍宴
以見羣臣熙寧二年八月四日以兩朝實錄成宴近
臣于垂拱殿(修撰檢討官預)元豐五年七月二十八日兩朝國
史成宴垂拱殿
淳熙賜燕澄碧
淳熙二年五月辛卯賜輔臣燕于澄碧(在苑中)上曰朕嘗
觀無逸篇真後世龜鑑又語及君臣相遇之難又汎論
用人不可分别黨與須當盡公又曰朕常日所行乃執
其兩端用其中於民上曰今日所謂坐而論道豈不勝
絲竹管絃葉衡等各起謝夏啓鈞臺之會周武在鎬
之飲易著需雲之象書紀槀飫之篇周歌宴鎬漢樂
横汾堯樽禹膳五嶽為豆四溟為杯肴駟連鑣
酒駕方軒千鍾電釂萬燧星繁湯鼎舜壺天開黼
幄日麗繒峰冠蓋雲集樽俎星陳需雲上覆湛露
下滋置酒乎顥天之臺張樂乎膠葛之㝢撞千石之
鍾立萬石之虡族居遞奏金鼓迭起鏗鎗闛鞈洞心
駭耳陰陽為庖造化為宰飡元氣酌太和雲油雨霈
恩鴻溶而澤汪濊葆佾陳階金匏在席戚奏翹舞籥
動邠詩上應萬夀下禔百福五筵之堂九几之室
大小定位左右有秩禽牢餼饋交錯文質饗有嘉樂宴
有庭實登降好賜犧象畢出犒勞贈賄率禮無失翠
鳳栖梧丹魚在藻為俎孔碩或燔或炙為豆孔庶為
賓為客獻酬交錯禮儀卒度籩豆有楚殽核為旅鐘
鼓既設舉醻逸逸庭燎晰晰璧玉華光皇慈霧洽
聖渥天浮百末旨酒酌彼金罍亦既醉止于胥樂
兮惠過加籩恩優置醴天賜難老如岳之崇含
和吐氣蹈德詠仁外饔百品酒正六物台鼎資庖
天星奉酒羣后戾止有來雍雍豐肴萬俎旨酒千鍾
禮儀卒度物有其容晰晰庭燎喤喤鼔鐘禮充樂
備簫韶九成愷樂飲酒酣而不盈賓之初筵藹藹濟
濟既朝乃宴以洽百禮觀頥養正降福孔皆
玉海卷七十三
