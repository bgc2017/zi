卷五十一
玉海卷五十一
宋王應麟撰
藝文
玉牒圖譜
周用中士奠繫世漢晉用九卿典屬籍唐開成以玉
名牒與史冊並驅玉牒如帝紀而特詳於國書最為
嚴重(漢有玉版圖籍)
漢諸王世譜
後百官志宗正注胡廣曰又歲一治諸王世譜差
序秩第晉志宗正統皇族宗人圖牒隋志齊
帝譜屬十卷梁有齊梁帝譜四卷梁帝譜十三
卷
唐宗正屬籍
舊史宗室傳高祖廣封宗室以威天下太宗即位因舉
宗正屬籍問侍臣曰遍封宗子於天下便乎右僕射封
德彝對曰兩漢已降唯帝子及親兄弟若疎遠非有大
功如周郇滕漢賈澤不得濫封所以别親疎也先朝睦
族一切封王非至公之道於是以屬疏降爵為郡公唯
有功者數十人封王世系表宗室四十一房定著三
十九房自定州刺史至惠宣太子
唐皇室新譜(又見上)
志柳芳永泰新譜二十卷柳璟續譜十卷(見上)李衢大唐
皇室新譜一卷(崇文目同)會要會昌六年十一月禮官集
議按神堯本紀及皇室圖譜開成四年正月敕大理少
卿李衢修撰皇后譜牒後周武帝敇鮑宏修皇室譜
分為帝緒疎屬賜姓三篇
唐玉牒
志皇唐玉牒一百一十卷開成二年李衢林寶撰(舊紀冊府)
元龜云三年四月癸丑進(舊史作一百五十卷屯田郎中李衢沔王府長史林寶等)開成元年閏六月乙
(未召宗正卿李弘澤問圖譜對以自肅宗已來並未修續癸卯敇沔王府長史林寶同修七聖玉牒)會
要開成二年六月修玉牒官屯田郎中李衢等奏切以
聖唐玉牒與史冊並驅立號建名期於不朽伏乞特創
嘉名以光帝籍敕旨宜以皇唐玉牒為名宗正寺有知
圖譜官一人修玉牒官一人(開成後始置修玉牒官一人)志李匡
文玉牒行樓一卷崇文目二卷(書目一卷李匡文編次唐室宗屬子孫各附以院額後目)
(之為天房鑑槩)唐書總紀帝系三卷(崇文目同)
唐皇室維城錄天潢源派譜
志唐皇室維城錄一卷崇文目同(國史志云李衢)李匡文天潢源
派譜一卷(史記天官書咸池曰天五潢)又皇孫郡王譜一卷元和縣
主譜一卷書目皇孫郡王譜一卷唐宗正卿李匡文
撰起高祖訖憲宗諸王封孫又元和縣主昭穆譜一卷
記元和至開成三年所封五十九人
唐圖譜院
會要大中六年十二月宗正寺奏修圖譜官李弘簡狀
德明之後興聖已來宗祊有序昭穆無差請宗子常參
州縣官等各具始封建諸王及五代祖見在子孫錄一
家狀送圖譜院每房納於官最高處昭穆尊即送本寺
奏可六典司封凡皇家五等親及諸親三等皆立簿
籍三年一造除附之制並載於宗正寺宗正寺掌屬籍
以别昭穆九廟之子孫其族五十有九
至道修皇屬籍咸平屬籍樓新修屬籍
太宗至道初詔刑部郎張洎史館修撰梁周翰編皇屬
籍未成咸平初猶未備宗正卿趙安易請纂修命於祕
閣廳編纂又詔於宗正寺建屬籍樓以嚴奉之四年正
月辛丑(二十六日)修玉牒官趙安易(宗正卿)梁周翰(知制誥)上新
修皇屬籍三十三卷(周翰創意為之頗有倫貫)一云二十卷詔送宗正寺
續修
祥符皇宋玉牒(咸平宗正寺)玉牒殿屬籍堂(祥符重建)
(宗正寺)康定重修祖宗玉牒紹興玉牒所屬
籍堂累朝玉牒祖簿凡例元豐宗正
寺牒譜圖籍
皇朝修玉牒昉於至道其官掌帝籍玉牒及皇族昭穆
之序(唐本宗正之職開成始置官)凡玉牒書以銷金花白羅紙黃金
軸銷金紅羅褾帶複墨漆金飾匣紅錦裏金鎖鑰十年
一進(神宗時詔為黃金梵夾以軸大難披閱也)后德始末附載卷後(重天合章母道)
(也)祥符六年(癸丑歲)正月辛酉判宗寺趙世長可封等請
於皇屬籍之上别崇懿號詔名皇宋玉牒(又令屬籍别錄一本藏祕)
(閤五月癸巳世長請以御製聖祖降臨記藏于玉牒樓詔可)國史志皇宋玉牒三十三卷先是咸
平二年正月甲申徙宗正寺於延和坊建樓以藏宗籍
(舊在闕前廡下以湫隘徙之)祥符八年二月乙卯詔鹽鐵副使段燁
擇地營建徙于福善坊建殿堂于寺九月庚午(二十三日)賜
殿名曰玉牒殿堂曰屬籍堂(天禧元年二月乙亥賜宗正寺板本經史以備修撰)
(玉牒)十一月宗正卿趙安仁請以聖祖降臨記并皇宋玉
牒諸王屬籍自玉清昭應宫移於堂殿内秘藏從之(初命)
安仁重修玉牒屬籍(先是二月丁巳奉安于昭應宫之齋殿)趙安仁傳請依唐故事置修玉牒官奏劉均
(夏竦楊億宋綬宋庠等初梁周翰創其制而未備安仁重加裁定)景祐元年李淑請以
編修院廳西閤修纂玉牒康定元年四月庚子重修祖
宗玉牒成既而五月甲子玉牒所請自今歲一貼修十
歲一編錄送宗正寺以其副留中奏可(熙寧三年六月玉牒所於三班)
(院置局後徙編修院)南渡有司失職盡弃江滸紹興二年七月丁
亥宗正少卿李易請編次玉牒二十年二月九日始作
玉牒所(以舊車輅院為之)二十六年閏十月二十七日御書玉
牒殿及殿門祖宗屬籍堂牓(十一年十二月二十六日詔宰臣提舉修玉牒所侍)
(從一人兼修玉牒官宗正卿少咸與修纂二十九年八月二十三日詔玉牒所併入宗正寺不置修玉牒檢討)
(以少卿及丞編修宰臣提舉修書官一人)
太祖玉牒紹興二十七年四月己未沈該等上太祖
今上玉牒登進于垂拱殿藏玉牒殿(副本藏龍圖閣)
太宗真宗玉牒乾道三年林劭言太宗朝已成真宗
至欽宗七世未加一筆五月戊戌上太宗真宗玉牒(真宗)
(四十卷淳熙元年十二月乙巳復進真宗)
仁宗英宗玉牒寶元二年十月甲子(六日)李淑上新修
皇帝玉牒二卷皇子籍一卷熙寧元年十一月癸酉(四日)
玉牒所上仁英二帝玉牒各四卷淳熙四年三月己酉
重進仁宗(五年十月戊戌七年四月丙戌又進仁宗十三年十一月二十一日進仁英玉牒先是七)
(年四月三日進慶歷二年至皇佑三年二十七日詔續修并修英神玉牒從王希吕之言也)
神宗哲宗玉牒崇寧三年十月重修紹興七年汪藻
鮑延祖編哲宗玉牒上之淳熙五年八月十九日宗正
簿胡南逢言藻失紀事之體詔重修七年四月丙戌上
哲宗玉牒慶元三年二月五日進神宗八十卷
徽宗欽宗玉牒淳熙四年三月己酉進徽宗嘉泰三
年四月十七日又上一百二十卷開禧元年閏八月二
十四日上欽宗二十冊(并憲聖慈烈后聖德事迹十卷)
高宗玉牒紹興二十七年四月己未始進乾道六年
五月己未(八日)進(庚申恭進于德壽宫)九年九月六日又進(一本云八月丙)
(申)
孝宗玉牒始進于乾道九年八月丙申淳熙四年三
月己酉又進于紹熙元年八月戊戌(己亥恭進)三年十二月
壬寅(并聖政會要癸夘恭進)
光宗玉牒四十卷進于慶元六年二月二十二日又
進于嘉定十三年五月
寧宗玉牒嘉泰四年八月九日進五十卷嘉定六年
二月二十五日刊正辨誣之書上之(嘉泰至開禧)淳祐二年
上寧宗玉牒
玉牒祖簿舊止二十一袠本支不分世系難别政和
六年六月戊寅(十六日)許份請增廣編錄以命宗正少卿
閭丘籲八年九月二十日籲以宣祖之後分三祖編纂
修至政和六年太祖下九十九袠太宗下二百六十九
袠魏王下一百四十八袠詔付宗寺(先是六年八月乙亥籲奏玉牒屬籍)
(太祖下以德惟從世令子伯師太宗下以元允宗仲士木善汝魏王下以德承克叔之公彦以昭穆分位從之)
玉牒凡例赦令御札聖旨親筆處分郊祀行幸大臣
拜罷試賢良大議論更革廢置大祥瑞災異戸口增減
官雖卑因事賞罰關治體者紹興十二年奏請九事
一親祠天地宗廟一皇子出閤公主下降一宰臣除罷
一巡狩行幸一大慶一臨軒冊后妃封皇子一蕃國入
貢一大賞罰一官雖小事係大體嘉定四年十月一
日(己夘朔)修玉牒章穎等言玉牒體制未定凡例乖牾蓋
玉牒書一代大事視遷固帝紀而元降格目内分十條
若盡用帝紀之體則為太簡然金牋寶匣藏於秘殿若
㳂襲案牘之詞登之簡策似不雅正至於事有當書而
不書有細事而累書今欲定體制開列某事當書某事
不當書編成一冊定為玉牒之凡例官吏遵為成式先
後編集不至異同至非常之事則自立言辭鋪敘本末
隨事刪潤以為成書從之
志修玉牒官(以學士典領)掌修玉牒序宗派紀族屬歲撰宗
子名以進元豐改制宗正卿少丞簿各一人掌修纂牒
譜圖籍凡編年紀帝系歷數政令因革為玉牒序同姓
五服之戚疏者為屬籍具官爵功罪宗婦族姓男女者
為仙源類譜推其所自出列子孫名位者為宗藩慶系
錄攷定世次支分派别而歸於本統者為仙源積慶圖
錄一歲圖三歲牒譜籍十歲修纂以進置大宗正司統
皇族故長貳不專以國姓(至和元年十二月丙戌詔故事屬籍十年一修今雖及八)
(年而宗支蕃衍其增修之建炎三年四月庚申併宗寺于太常紹興三年六月復置少卿五年閏二月辛未復)
(置寺)
玉牒每朝為一牒載人主系序及歴年行事如帝紀而
差詳其後附以皇后事迹其親王宗室則有錄譜圖三
書詳焉玉牒奉安于本殿類譜等書安于屬籍堂
祥符仙源積慶圖(天源錄先天紀)
祥符八年十月壬辰(十五日)知制誥盛度上聖祖黃帝天
源錄五卷(詔王曾晏殊與度增纂)乙巳(十八日)樞密使王欽若纘聖
祖事蹟十二卷請御製序名曰先天紀十二月欽若又
言所集天源錄於經史道藏諸子書中取其事之本始
續成二十卷(九年三月戊午上之)九年三月癸亥趙安仁(宗正卿)言
唐故事祖宗玉牒皆首載混元皇帝請以御製聖祖降
臨記冠于列聖玉牒及别修皇朝新譜如唐天潢源派
譜製為美名詔名曰仙源積慶圖(歲寫一本藏龍圖閣)請御製序
從之(藝文志八年進積慶圖與此不同)以劉筠夏竦為修玉牒官紹興二十七年四
月十五日詔修三祖下積慶圖二十八年三月丁卯(七日)
上之乾道三年五月戊戌(六日)上十八軸淳熙五年十月
戊戌又進書目積慶圖一卷紀帝系起僖祖迄哲宗
凡諸王公主諡號陵廟配侑樂舞等事皆載之(安仁重修玉牒)
(屬籍又為是圖皆統例精簡)
祥符仙源類譜
兩朝志仙源類譜三十卷祥符八年建玉牒殿屬籍堂
于新寺趙安仁重修玉牒屬籍因上仙源積慶圖歲寫
一本藏龍圖閣明年又請御製降臨記冠玉牒别修皇
室新譜賜名仙源類譜二十卷景祐五年歲寫皇族名
位一編黃綾裝題宗藩慶緒錄與仙源積慶圖同上並
在有司書目祖宗屬籍譜一卷紀帝系太祖太宗秦
王以下子孫凡六百六人公主附之仙源類譜一卷王
鞏撰(見下)
慶歷仙源類譜
元祐元年正月戊戌玉牒官黃履奏修熙豐玉牒屬籍
類譜十月己酉宗正丞王鞏奏宗正寺條例玉牒十年
一進修玉牒官以學士典領自熙寧中范鎮等進玉牒
之後神宗玉牒未修仙源類譜自慶歷八年張方平進
書之後(慶歷三年七月壬午命張方平修玉牒補綴失亡為書數百卷)僅五十年並無
成書請更立法玉牒二年一具草繳進類譜亦如之十
年類聚修纂從之(二年五月修濮安懿王以下屬籍宣和四年二月二十九日少卿趙子崧)
(請纂神哲兩朝帝系類譜九月書成命藏于玉牒殿)紹興十二年六月十一日修
玉牒楊愿請自宣祖後編修九朝宗派二十七年四月
己未(二十四日)宰臣沈該上宣祖太祖魏王下仙源類譜(并玉)
(牒等共三百七十六冊用黃麾細仗教坊樂前導六月甲午官吏進秩)先是修玉牒陳康
伯言先修太祖今上玉牒太祖今上皇后命氏之源三
祖類譜五世昭穆(三月四日詔涓日登進)淳熙五年十月戊戌
進第六世類譜嘉定六年二月二十五日修玉牒臣
之柔請進第七世仙源類譜從之書目天源類譜一
卷起僖祖訖英宗以熙寧廟系圖附其後
熙寧宗藩慶系錄(紹興太祖慶系中興聖統)
熙寧三年(一作元年十一月十八日)六月十八日宗寺言每歲正月
一日裝寫仙源積慶圖宗藩慶緒錄(元祐六年八月十二日己亥改慶系)
(錄)送龍圖天章寶文閣(如漢宗正歲上名籍)今祖宗非袒免親不
賜名授官請定所修圖冊詔太常禮院詳定禮官言聖
王於其族上殺而殫於六世以明親疎之異記其源流
百世不紊以著世系之同親疎異則恩禮不得不異世
系同則圖籍不得不同系以姓而不别綴以食而弗殊
周道然也鄭元注系之以姓謂若今宗室屬籍蓋據宗
正歲上名籍又今皇宗祖廟雖毁子孫皆於宗寺附
籍歲送宗寺遠近之恩有差而譜牒之紀不可不存况
皇族授官之制不與匹庶法則屬雖疏而恩禮不絶
請仍舊修入圖錄在外者宗寺歲時取附籍從之紹
興五年六月丁巳(十五日)宗寺上編修太祖慶系四冊八
年續修十年閏六月續修上之(又搜訪慶緒錄及宗正班位宗女宗婦簿十五)
(冊送宗寺)二十年五月己丑(八日)玉牒所王曮等上皇帝中興
聖統(權奉安於景靈宫天興殿其後建玉牒殿二十七年三月十八日奉安聖統于殿)淳熙元
年十二月乙巳(十六日)進三祖下五世慶系錄十三年十
一月二十一日(一云九月甲子)又進嘉定十三年五月又進(并憲)
(聖慈烈皇后聖德事迹)紹興八年五月六日柴宗愈上中興聖
統博采傳記序次詳明
元豐宗室世表
元豐四年八月二十七日趙彦若司馬光同修百
官公卿表十卷彦若又修成宗室世表三卷上之
賜銀幣紹興三年六月二十三日大宗丞謝伋
請下州縣索名籍修玉牒或先為宗室世表攽天
下從之楊傑作宗室世系表首著諡號名推爵
德也屬次之親親也子孫次之源深而流長也
宗室撰名並用兩字内一字相聯以别源派異昭穆熙
寧二年十一月甲戌詔非袒免以下並罷賜名授官而
天支訓名皆無定制元祐七年九月甲午宗寺建言於
是聯名之制始定屬籍諸王書以銷金白綾紙銀軸
紅錦褾帶黑漆塗銀匣銀鏁鑰公侯以下白綾紙牙軸
它如諸王漢有王子侯表唐有宗室世系表漢
表止於王侯王侯以降族裔不可得知唐表略於
明皇明皇以後本支不可得詳慶仙源之遠則
親親之誼不可忘思祖烈之貽則繼繼之心不敢
怠
紹興仙源慶系屬籍總要
紹興五年四月二十六日少卿范冲等修纂仙源慶系
屬籍總要一太祖太宗一秦王一母氏一始生一宗婦
一宗女一宫院一官爵一壽考一賜諡十一月辛未上
之宗丞孫緯進秩(分類書之各為一條)八年十二月十七日少卿張絢
請續修從之十一年十月戊寅(十三日)宗丞邵大受言周
官小宗伯掌三族辨親疏小史奠繫世辨昭穆漢唐以
來建寺設官循古制也國朝宗寺舊掌之書有四曰皇
宋玉牒曰仙源積慶圖曰宗藩慶系錄曰宗支屬籍建
炎南渡四書逸於江滸比命蒐訪闕遺重加修纂賜名
總要合圖錄屬籍三者而一之而玉牒獨闕請裒次以
備中興盛典從之九年正月少卿鄭剛中言三京宗
司所報與舊書牴牾請新舊俱存從之十二年
五月命起居舍人楊愿兼修玉牒十一月丁未范
雩為校書郎兼檢討裳裳者華其葉湑兮氣相
屬潤相滋也常棣之華鄂不韡韡體相親意相承
也
典故(會要)
古者朝廷之政發號施令百司奉之藏于宫府各修
其職守而弗忘周官御史掌治朝之法太史掌萬民
之約契然則百官庶府各藏其事太史之職又總而
掌之漢時定律令制章程定儀法條流派别制度漸
廣
夏政典
書胤征政典曰先時者不及時者殺無赦注政典夏后
為政之典籍若周官六卿之治典先時謂歷象之法四
時節氣弦望晦朔先天時則罪死不赦不及謂歷象後
天時雖治其官苟有先後之差則無赦況廢官乎疏胤
侯夏之卿士引政典而不言古典則當時之書(禹有典有則貽)
(厥子孫)周禮大宰建邦六典四曰政典以平邦國正百
官均萬民
殷冊書典籍
書多士惟殷先人有冊有典注殷先世有冊書典籍
康誥罰蔽殷彝注用殷家常法請典刑故事晉語陽
人有夏商之嗣典
周六典
周禮大宰掌建邦之六典治教禮政刑事乃施典于邦
國小宰掌邦之六典之貳司書掌邦之六典大
史掌邦之六典
周政周法
漢志儒家周政六篇周時法度政教周法九篇法天地
立百官河間周制十八篇河間獻王所述
魯象魏舊章魯故事晉故府周記府
(象魏制)
左傳哀三年夏五月(辛卯)司鐸火火踰公宫季孫至御公
立於象魏之外命藏象魏曰舊章不可忘也注周禮正
月縣教治之法于象魏使萬民觀之故謂其書為象魏
晉士伯曰吾視諸故府禮記檀弓夫魯有初注初
謂故事也禮運仲尼出游於觀之上注象魏舊章之
處周語樊穆仲曰魯侯賦事行刑必問於遺訓而咨
於故實(史世家作固實)史記蒙恬傳成王觀於記府得周公
旦書陳肅慎氏矢求之故府果得之晉志熊遠奏周
建象魏之制漢創畫一之法劉頌上疏夏殷及周書法
象魏魯語非故也(注云故事也)
楚故志訓典
楚語莊王使士亹傅太子葴問於申叔時叔時曰教之
故志使知廢興而戒懼焉(注故志所記前代成敗之書)教之訓典使
知族類行比義焉(訓典五帝之書也又王孫圉曰左史倚相能道訓典以敘百物以朝夕獻)
(善敗于寡君寡君無忘先王之業)戰國策楚蒙穀負雞次之典蒙穀
獻典五官得法趙牛贊諫曰國有固籍兵有常經左
傳蒍敖為宰擇楚國之令典王子朝奉周之典籍以奔
楚吕氏春秋荆王發平府而視故記文選王簡棲
云擇方城之全典酌龜蒙之故實(注方城楚也龜蒙魯也)
漢故事詔書
魏相傳宣帝始親萬機而相總領衆職甚稱上意好觀
漢故事及便宜章奏以為古今異制(元康中)方今務在奉
行故事而已數條漢興以來國家便宜行事及賢臣賈
誼晁錯董仲舒所言奏請施行之曰竊伏觀先帝(孝昭帝)
聖德仁恩之厚勤勞天下垂意黎庶憂水旱之災為民
貧窮發倉廪振乏餧遣諫大夫博士循行天下察風俗
舉賢良平冤獄冠蓋交道省諸用寬租賦弛山澤陂池
禁秣馬酤酒貯積所以周急繼困慰安元元便利百姓
之道甚備相不能悉陳昧死奏故事詔書凡二十三事
(見詔令)上施行其策相又奏天子之義必純取法天地而
觀於先聖高皇帝所述書天子所服第八注如淳曰第
八天子衣服之制也於施行詔書第八(表地節三年六月魏相代韋賢)
(為相封高平侯)列傳朱博曰故事封丞相不滿千戸孔光
為尚書觀故事品式數歲明習漢制及法令弘恭習
法令故事史外戚世家褚先生曰臣為郎時問習漢
家故事者陸澄曰周稱舊章漢言故事(漢家故事常以列侯尚主)
漢孝文故事
章紀永平十八年冬十二月癸巳有司奏言宜尊孝明
帝廟曰顯宗進武德舞如孝文皇帝祫祭高廟故事
鼂錯傳為太常掌故注應劭曰掌故六百石吏主故事
漢武帝故事
郊祀志宣帝修武帝故事盛車服敬齊祠之禮頗作歌
詩列傳何武宣帝時王褒作中和樂職宣布詩武共
習歌之宣帝循武帝故事求通達茂異士召見武等於
宣室王吉宣帝頗修武帝故事宫室衣服盛於昭帝
時王褒宣帝時修武帝故事講論六藝羣書褒待詔
金馬門劉向宣帝循武帝故事詔選名儒俊材置左
右更生以通達能屬文辭與王褒等進對張放鴻嘉
中上欲遵武帝故事與近臣游宴後竇固傳明帝欲
遵武帝故事擊匈奴通西域以固明習邊事祭祀志
建武三十二年求元封時封禪故事唐志漢武帝故
事二卷(隋志同)崇文目五卷班固撰本題二篇今世誤
析為五篇書目五卷雜記武帝舊事及神怪之
說末略載宣帝事通鑑考異漢武故事後人為
之托班固名語多誕忘非固書(漢武故事二卷世言班固撰唐張柬)
(之之書洞冥記後云漢武故事王儉造)尚書先發副封故事也魏
相白去之歲漕關東榖四百萬斛故事也壽昌奏
省焉
漢建武永平故事(舊制)
列傳侯霸建武四年拜尚書令時無故典朝廷又少舊
臣霸明習故事收錄遺文條奏前世善政法度有益於
時者皆施行之每春下寬大之詔奉四方之令皆霸所
建也張純在朝歴世明習故事(前傳云明習漢家制度故事)建武
初舊章多闕每有疑議輒以訪純自郊廟昏冠喪紀禮
儀多所正定(六年純奏漢舊制三年一祫)郭賀建武中為尚書令
在職六年曉習故事陳寵初為尚書是時承永平故
事吏政尚嚴切尚書決事率近於重子忠建光中尚書
令奏光武絶告寧之典宜復建武故事忠上疏云云帝
紀明帝遵奉建武制度無敢違者後宫之家不得封侯
與政論曰明帝善刑理法令分明日晏坐朝幽枉必達
内外無倖曲之私在上無矜大之色斷獄得情號居前
代十二故後之言事者莫不先建武永平之政順帝
永建四年二月戊戌詔以民入山鑿石發泄藏氣敕有
司檢察所當禁絶如建武永平故事桓帝永興二年
二月癸卯詔輿服申明舊令如永平故事唐志建武
故事三卷永平故事二卷又漢建武律令故事三卷
紀光武建武元年即位告天地采用元始中郊祭故事
十三年詔曰漢家舊制丞相拜日封為列侯章帝元
和二年五月戊申詔神爵甘露屢臻祖宗舊事或班恩
施其賜爵建初五年夏五月辛亥詔曰朕思遲賢士仄
席異聞其先至者皆已發憤吐懣略聞子大夫之志矣
皆欲置之左右顧問省納建武詔書曰堯試臣以職不
直以言語筆札今外官多曠並可以補任列傳劉祐
補尚書侍郎閑練故事杜林議郊祀曰祖宗故事所
宜因循伏湛拜尚書使典定舊制班固北單于求
和固議曰建武之世復修舊典宜依故事復遣使者
襄楷上疏永平舊典先請後刑袁安上封事曰漢故
事供給南單于費直歲一億九千餘萬西域歲七千四
百八十萬朱穆案漢故事中常侍參選士人胡廣
舊章憲式無所不覽李法上疏和帝以為朝政苛碎
違永平建初故事李固對策曰梁氏子弟榮顯兼加
永平建初故事殆不如此清河王慶永元四年帝將
誅竇氏欲得外戚傳令慶求之又令慶求索故事濟
北王壽和帝遵肅宗故事兄弟皆留京師恩寵篤密
楊秉言舊典中臣子弟不得居位班勇上議宜復置
護西域副校尉如永元故事王允集漢朝舊事當施
用者奏之蔡邕封事曰孝元策書曰禮之至敬莫重
於祭又元和故事復申先典前後制書推心懇惻馬融
廣成頌曰刊禁臺之秘藏發天府之官常由質要之故
業率典刑之舊章歷志孝章歷度審正宜如甲寅詔
書故事通典漢魏故事皇太子稱臣
漢南宫故事臺閣故事
列傳陳忠為尚書令前後所奏條於南宫閣上以為故
事鄭弘建初中為尚書令前後所陳有益王政者著
之南宫以為故事楊賜去位帝徙南宫閱錄故事得
賜所上奏及侍講注籍(楊秉曰漢世故事三公之職無所不統)黃香久
習舊事和帝留為尚書令(文苑)黃瓊隨父在臺閣習見
故事及為尚書僕射練達官曹左雄掌納言每有章
表奏議臺閣以為故事雄言案尚書故事無阿母封邑
之制陽球補尚書侍郎閑達故事章奏處議為臺閣
所崇信(酷吏)樊準為尚書令明習故事謝承漢書明
帝條李壽前後所上便宜為南宮故事前傳丙
吉曰西河太守杜延年明法度曉國家故事孔
光曰竊見國家故事尚書以久次轉遷非有殊絶之
能不相踰越光領尚書守法度修故事陳遵日出醉
歸曹事數廢西曹以故事適之故事有百適者斥注舊
法令成帝詔尚書奏文帝時誅將軍薄昭故事尚
書閻章曉舊典
漢甘露故事石渠故事
見白虎通議
漢官禮儀故事尚書舊事(見律令)
應劭傳時始遷都于許舊章堙沒書記罕存劭慨然歎
息乃綴集所聞著漢官禮儀故事凡朝廷制度百官典
式多劭所立唐志應劭漢官五卷漢官儀十卷(中興書目)
(今存一卷載光武以來三公百官名氏李&KR0811;續補一卷)華嶠漢書應奉著後序
十餘篇子劭撰述風俗通等凡百餘篇續漢書應劭
著中漢輯叙漢官儀及禮儀故事凡十一種百三十
六卷朝廷制度百官典式所以不亡者由劭記之
楊惲傳遷中郎將郎官故事令郎出錢市財用給文書
乃得出名曰山郎移病盡一日輒償一沐惲罷山郎移
長度大司農以給財用其休謁洗沐皆以法令從事
蜀志孟光長於漢家舊典杜佑上壽樂議引漢故事
上壽四會曲
漢丞相故事(見辟士四科)馬將軍故事
馬援傳為伏波將軍所過輒為郡縣治城郭穿渠以利
民條奏越律與漢律駁者十餘事與越人申明舊制以
約束之自後駱越奉行馬將軍故事列傳陳忠上疏
曰漢典舊事丞相所請靡有不聽何敞說宋由曰二
府以為故事三公不與賊盜楊秉上疏云云尚書召對
掾屬曰公府外職而奏劾近官經典漢制有故事乎秉
使對曰漢世故事三公之職無所不統尚書不能詰
前傳薛宣為相府辭訟例不滿萬錢不為移書後皆遵
用杜欽建九女之制太后以為故事無有
漢三輔舊事禮儀風俗
韋彪傳(扶風平陵人)肅宗建初七年車駕西狩行太常數召
入問以三輔舊事禮儀風俗彪因建言追錄高祖中宗
功臣彪著書十二篇號韋卿子(馬援傳善述前世行事三輔長者自太子諸王)
(侍聞者屬耳忘倦)唐志故事類韋氏三輔舊事一卷地理類
始于三輔黃圖一卷又有三輔舊事三卷隋志地理
類三輔故事二卷晉世撰武帝元鼎二年春柏梁臺
師古引三輔舊事昭紀始元元年弄田臣瓚引西京
故事弄田在未央宫中儒林傳石渠閣師古引三輔
故事班固傳注文選注皆引之唐禮志賈曾議引
三輔故事祭于圜丘上帝后土位皆南面(會要云三輔故事漢祭圜)
(丘儀)
漢蔡邕獨斷
蔡邕傳著獨斷勸學書目二卷采前古及漢以來
典章制度品式稱謂攷證辨釋凡數百事其書間有顛
錯嘉祐中余擇中更為次序釋以已說故别本題新定
獨斷光武紀注引之
漢事
應奉傳注(見雜史)蔡邕傳馬日磾曰伯喈多識漢事當
續成後史為一代大典邕撰集漢事作靈紀及十意(又補)
(諸列傳四十二篇)胡廣傳注漢雜事曰羣臣書四品唐志
故事秦漢以來舊事八卷隋志十卷(漢魏吳蜀舊事八卷)雜史後漢
雜事十卷魏志注引魏武故事班超傳注引西河
舊事
晉故事公卿故事
唐志晉太始大康故事八卷孔愉晉建武咸和咸康故
事四卷(隋志晉咸和咸康故事四卷孔愉撰)晉建武以來故事三卷(隋志建武)
(故事一卷)晉氏故事三卷晉朝雜事二卷隋志同(舊唐志晉諸雜故事二十)
(二卷)晉故事四十三卷(隋志同)晉諸雜故事二十二卷晉宋
舊事一百二十卷南史庾詵撰晉朝雜事五卷晉
傳暢為公卿故事九卷(隋志傳暢公卿禮秩故事)宋禮志引故事
晉臺省故事
荀崧傳元帝時上疏武帝崇儒興學臺省有宗廟太府
金墉故事太學有石經古文列傳裴秀創制朝儀廣
陳刑政朝廷遵為故事刁協久在中朝諳練舊事凡
制度皆禀協王隠父銓私錄晉事未就而卒隠受父
業西都舊事多所諳究太興初令撰晉史王導料檢
中書故事見周顗表
唐故事十七家
志故事類十七家四十三部四百九十六卷始於秦漢
以來舊事終於王方慶南宫故事秦漢以來舊事八卷
武帝二卷建武永平五卷諸王奏事十卷而韋氏之三
輔舊事葛洪之西京雜記應劭之漢朝駮附焉漢魏吳
蜀舊事八卷魏名臣奏事訪議南臺奏事總四十二卷
廷尉決事十卷晉泰始太康建武以來故事雜議要事
晉宋舊事華林故事名總二百二十六卷又有交州中
興伐逆陶公郗太尉及春坊舊事而孔愉之建武咸康
車灌盧綝張敞范汪之山陵八王四王東宫尚書劉道
薈之先朝温子昇蕭大圜之梁魏應詹王愆期之江南
襄陽上都武后之述聖紀杜正倫春坊要錄王方慶南
宫故事以至僧無名之天正舊事附焉(失姓名二十五家)不著
錄自裴矩馬總張齊賢盧若虚令狐德棻敬播而下及
劉禕之張大業王方慶李仁實謝偃陳諫終於丘據凉
公錄凡十六家九十卷隋志舊事二十五部六典
自漢武故事等二十部四百四卷舊志列代故事四
十二家中興書目一百二十六家七百三十六卷
唐六典
志職官類六典三十卷開元十年起居舍人陸堅被詔
集賢院修六典玄宗手寫六條曰理典教典禮典刑典
政典事典張說知院委徐堅經歲無規制乃命母煚余
欽咸廙業孫季良韋述參撰始以令式象周禮六官為
制十九年三月蕭嵩知院加劉鄭蘭蕭晟盧若虚張九
齡知院加陸善經李林甫代九齡加苑咸二十六年書
成(集賢注記云二十六年奏草上詔下有司百竂表賀至今在書院亦不行用)韋述傳張
說既領集賢院薦述為直學士先是詔修六典徐堅造
意歲餘未成疑曰吾更修七書而六典歴年未有所適
及蕭嵩之引述撰定始以令式象周禮六官官領其屬
事歸於職規制遂定賀知章傳張說為麗正殿修書
使薦知章徐堅趙冬曦入院撰六典會要開元二十
六年二月中書令張九齡撰六典三十卷成百官稱賀
(九齡二十三年已罷中書令當攷)大要書三十卷歴十六年知院四人
參撰官十二人内自省臺寺監外逮鎮戌嶽瀆關津上
自三師三公至令丞曹掾簿尉貞元二年定班序每班
以尚書省為首及監察涖祭元和元年十二月高郢奏
警嚴及牛僧孺奏升諫議為三品皆据六典會昌六年
九月博士胡德章議案開元六典敕曰法以周官作為
唐典(通典以三師三公門下中書兩省為先會要亦以兩省為首惟六典準周禮六官以尚書省居上)
宋朝熙寧十年九月命劉摯等校六典元豐元年正
月成上之三年禁中鏤板以摹本賜近臣及館閣曾
鞏曰其本原設官因革之詳上及唐虞以至開元其文
不煩其實甚備可謂善述作者此書其前有序明皇自
撰篇首皆曰御撰李林甫等注(第四一篇則曰張九齡等奉敕撰)書
目皇朝趙氏訂正為唐典備對六卷天禧二年正月
庚戌中丞趙安仁請修國朝六典從之五月安仁卒六
典不及成崇寧元年六月二十九日詔修六典亦不就
(見官名)
唐政典(止戈記)
志類書類劉秩政典三十五卷止戈記七卷(秩至德初為給事中)
劉秩傳著政典止戈記至德新議(十二卷)凡數十篇
唐通典理道要訣
志類書類杜佑通典二百卷杜佑傳佑資嗜學雖貴
猶夜分讀書先是劉秩摭百家侔六官法為政典三十
五篇房琯稱其才過劉向佑以為未盡因廣其缺參益
新禮為二百篇自號通典奏之優詔褒美儒者服其書
約而詳會要貞元十九年二月淮南節度使杜佑撰
通典二百卷上之其書凡九門敘食貨十二篇禮百篇
樂七篇兵六篇刑七篇州縣十四篇邊防十六篇識者
知其必登公輔之位(舊紀貞元十七年十月庚戌淮南節度使杜佑進通典凡九門二百)
(卷)今通典食貨十二卷選舉六卷職官十二卷禮一
百卷樂七卷兵十五卷刑八卷州縣十四卷邊防十六
卷貞元十年表上(中興舊目云通典貞元十年撰以事分類)左補闕李翰序
曰凡八門勒成二百卷非聖之書不取事非經國不錄
佑自叙曰所纂通典實採羣言徵諸人事夫理道之先
在乎行教化教化之本在乎足衣食洪範八政一食二
貨夫子曰既富而教斯之謂矣夫行教化在乎設職官
設職官在乎審官才審官才在乎精選舉制禮以端其
俗立樂以和其心此先哲王致治之大方也故職官設
然後興禮樂焉教化隳然後用刑罰焉列州郡俾分領
焉置邊防遏戎敵焉是以食貨為之首選舉次之職官
又次之禮又次之樂又次之刑又次之(大刑用甲兵十五卷其次五刑)
(八卷)州郡又次之邊防末之或覽之者庶知篇第之旨也
(本初纂錄止於天寶之末其有要須議論者亦便及以後之事)志雜家杜佑理道要
訣十卷佑表曰竊思理道不錄空言由是累記修纂
通典包羅數千年事探討禮法刑政遂成二百卷先已
奉進從去年春末更於二百卷中纂成十卷目曰理道
要訣凡三十三篇(書目云三十二篇)詳古今之要酌時宜可行
貞元十九年二月十八日上佑自序曰隋季文博理道
集(唐志法家類治道集十卷)多主於規諫而略於體要臣頗探政理
竊究始終遂假問荅方冀發明第一至第三食貨四選
舉命官五禮教六封建州郡七兵刑八邊防九十古今
異制議(權德輿以為誕章閎議錯綜古今經世立言之旨備焉)朱文公謂非古是今之書
唐理典
會要貞元十一年八月司業裴澄撰乘輿月令十二卷
理典十二卷上之(舊紀閏八月己丑表上)
唐典聖典
志雜史類王彦威唐典七十卷儒家楊浚聖典三卷校
書郎開元中上(天聖四年閏五月宋綬錄進)會要太和二年二月
戸部侍郎王彦威以所撰唐典七十卷上之起武德終
永貞舊史王彦威集國初以來至貞元帝代功臣如
左氏傳體叙事號曰唐典(紀開成二年二月戊申進)
唐貞觀故事
會要神龍元年三月三日制書一事已上並依貞觀故
事景雲二年七月置都督崔涖議曰貞觀故事足可依
行桓彦範傳神龍初對曰陛下龍飛下制云軍國政
化並依貞觀故事李翺傳條興復太平大略曰復高
祖太宗舊制用忠正屏邪佞改稅法不督錢而納布帛
絶進獻寬租賦厚邊兵數引待制官問以時事任骨鯁
正直與之修復故事陸贄奏議人到于今論理
道之崇則必慕貞觀之故事崇文目中朝故事
一卷
唐貞觀開元故事
舊史蔣係曰憲宗嗣位之初讀列聖寶錄見貞觀開元
故事竦慕不能釋卷顧謂丞相曰太宗之創業如此玄
宗之致理如此既覽國史乃知萬倍不如先聖先聖之
代猶須宰輔同心輔助豈朕今日獨能為理哉自是延
英議政晝漏率下五六刻乃退官志元和四年集賢
院學士直學士皆用五品如開元故事宣宗感章武
舊事振拔元和大臣子孫
唐南宫故事官卿舊事天官舊事
志故事類王方慶南宫故事十二卷又盧若虚三十卷
職官類王方慶官卿舊事一卷劉貺天官舊事一卷雜
傳記有劉餗國朝傳記三卷(傳記凡一百九十事)國朝舊事四十
卷集賢注記開元十九年三月盧若虚入集賢院修
撰博綜墳史尤明族姓撰南宫故事(劉鄭蘭私撰南宫故事一卷)南史
(梁丘仲孚為左丞撰皇典二十卷南宫故事一百卷)
唐具員故事
志梁載言撰十卷書目具員故事七卷鳳閣舍人梁
載言紀唐朝官號歴代沿革事迹(崇文目十卷三卷今缺)
唐翰林故事
書目翰林故事一卷貞元二年學士韋執誼撰述貞觀
以來翰苑建置沿革記云自立此院連飛繼鳴者逾三
十人因以官秩名氏次叙為故事今是書名氏皆缺翰
林學士記一卷長慶元年韋處厚撰論得人之意承旨
學士院記一卷元稹撰記云以十一賢名氏書坐隅今
名氏皆缺崇文目翰林盛事一卷唐張著撰記唐朝
儒臣美事凡三十八
唐臺閣舊事
盧簡辭傳遷侍御史習知法令及臺閣舊事會要景
龍元年中書侍郎蕭至忠上疏臣見貞觀永徽故事宰
相子弟多居外職李德裕曰公卿子弟臺閣之儀不
教自成
唐元和故事
通鑑大中元年六月知制誥令狐綯入謝上問以元和
故事綯條對甚悉上悅遂有大用之意
唐會稡
鄭虔傳天寶初集掇當世事著書八十餘篇有告虔私
撰國史虔焚之虔追紬故書可誌者得四十餘篇國子
司業蘇源明名其書為會稡(杜甫詩云薈蕞會要泉貨類引之)
唐百司舉要
志職官類李吉甫元和百司舉要一卷(元和八年二月宰臣吉甫上)
書目一卷取唐興以來百官名品集成此書舊史
纂六典諸職為百司舉要一卷奏上之
唐御史臺雜注
舊史杜易簡撰五卷
唐文場盛事
書目一卷不知作者載唐人世取科第及父子兄弟門
生座主同時者
唐開元天寶遺事
書目一卷五代唐王仁裕采摭前史不載者凡一百
五十九條開元傳信記一卷鄭棨撰載開元天寳事
迹
唐故事稽疑
崇文目十卷咸鎬故事一卷唐韋慎微撰纂長安自
元日至除夜朝廷慶賀事
唐會要
志類書類蘇冕會要四十卷(貞元中杭州刺史蘇弁與兄冕纘國朝故事為是書)
(弁先聚書至二萬卷皆手自刊正至今言蘇氏書次於集賢芸閤)續會要四十卷楊紹
復裴德融崔瑑薛逢鄭言周膚敏薛廷望于珪于球等
撰崔鉉監修(會要云大中七年十月左僕射崔鉉及修撰官楊紹復等賜物有差)中興書目云
(記德宗以後至大中六年事迹補蘇冕前錄之缺)
建隆新編唐會要五代會要(漢會要)
建隆二年正月丁未司空平章監修國史王溥等上新
編唐會要一百卷(始於帝號終於夷狄)文簡理備太祖嘉之詔藏
史館賜物有差(德宗時蘇冕始撰四十卷宣宗時崔鉉又續四十卷至是溥采宣宗以降故事)
共勒成百卷(書目云起武德迄太和補蘇崔二書之缺)國有大政必稽焉溥又采梁開平
至周顯德事蹟為五代會要三十卷乾德元年(即建隆四年)
七月甲寅上之掇君臣事迹以類詮次詔付史館
嘉定四年九月徐天麟表進所編西漢會要七十卷目
錄二卷總為十五門分三百六十有七事十一月丁卯
有旨藏秘閣三館看詳謂詳於西漢而略於東都猶為
缺典寶慶三年六月天麟為武學博士表進東漢會要
四十卷目錄一卷(總十五門)
宋朝龍飛故事建隆遺事
書目龍飛故事一卷集賢殿大學士趙普紀載太祖龍
飛事迹建隆遺事一卷翰林學士王禹偁述太祖事迹
十四條洪䄖纂太祖創業故事十二卷凡二百三十
七條不克上子興祖隨事著論訓釋又後錄一卷附
乾德名臣事迹
乾德元年十月吏部尚書張昭上新撰名臣事迹五卷
詔藏史館
咸平續修通典
咸平三年十月監修國史季沆請命官續修通典己未
詔翰林承旨宋白知制誥李宗諤編修白等又請命舒
雅楊億李維石中立任隨同編修杜鎬檢討先是淳化
中命翰林學士蘇易簡與三館文學之士續修此書會
易簡等各涖官務尋罷至是復纂四年九月丙戌書成
白等上之凡二百卷目錄二卷詔藏祕府命中使就祕
閣張宴以勞之賜白等器幣起唐至德初至周顯德末
凡食貨二十選舉十二職官六十三禮四十樂五兵十
二刑十一州郡二十六邊防十一時論非其重複不以
傳布
景祐中書總例元豐中書備對
景祐二年九月己酉參政宋綬編修中書總例四百一
十九冊上之詔褒之(吕夷簡奏為此書)皇祐五年十二月續編
(二千六十八冊)嘉祐三年閏十二月己丑詔中書五房編總例
從韓琦請也六年參政歐陽修與琦同心輔政凡兵民
官吏財利之要中書所當知集為總目遇事不復求之
有司元豐三年八月戊子檢正畢仲衍奏周官冡宰
歲終令百官府正其治受其會而詔王廢置小宰受羣
吏之要宰夫以八職待王之詔令可謂約而詳漢唐莫
克議此故有錢穀決獄不克對者創自睿意俾加纂集
(一本云元年閏正月命檢正畢仲衍編修中書備對)凡為一百二十五門附五十
八事分為六卷事目多者分上中下共為十卷八月十
二日(庚子)詔寫一本納執政分令諸房揭貼上以此書乃
臣備君問不當奏御詔納執政大觀四年六月二十日
命左右司傚前制修書十一月右僕射張商英請編熙
豐政事號皇宋政典戊寅置局尚書省書目中書備
對十卷畢仲衍承詔編次國家内外官制諸道賦入禮
儀法律等凡一百二十五門(宰相吳充以聖問多出意表請為此書)
慶歷國朝會要元豐增修(五朝)
天聖八年七月丁巳詔史官修國朝會要明道二年十
二月癸巳命參政宋綬看詳修纂康定元年四月己亥
命綬同提舉編修景祐四年六月甲申命史館檢討王
洙編修慶歷四年四月己酉修國史章得象上新修國
朝會要一百五十卷(一本云編修官王洙纂建隆以來止慶歷三年凡八十五年)以
編修官王洙兼直龍圖閣賜三品服(制度沿革小大畢錄)會要止
修至慶歷三年後事莫述熙寧三年九月十六日翰
林學士王珪請續修慶歷四年以後止熙寧三年(時編修院)
修國史詔於崇文院修纂(仍詔增修至十年凡三十四年)珪以舊書尚有遺事所
載頗多吏文因略加增損凡十二年乃成(一本云熙寧十年十二月)
(戊子命李德芻陳知彦修會要於崇文院置局先是命王存林希)元豐四年九月己亥
宰臣王珪上之(表云禮樂政令之大綱儀物事為之細目帝后以底臣庶朝廷施于蠻夷有關)
(討論顧無不載信疊矩重規之盛便遺訓故實之求)會稡之書舉綱撮要續慶歷四年止
熙寧十年通舊增損成三百卷總二十一類别為八百
五十五門文簡事詳紀載有法後莫能及(編修李德芻陳知彦遷秩)
(一本云元豐四年八月二十五日進呈於延和殿)
二十一類帝系后妃禮(分為五)樂輿服儀制崇儒運歷
瑞異職官選舉道釋食貨刑法兵方域蕃夷元符三
年十二月甲辰徽宗詔秘省修(詔即秘書省置局)命王覿曾肇
續編元豐至元符又詔起治平四年止崇寧五年凡四
十年二書皆弗克成政和八年十二月丁未有司獨
上帝系后妃吉禮三類凡一百一十一卷(并目錄)其書通
章得象王珪所編稍益以熙寧後事(累朝已成之書通加刪改)
皇朝衣冠盛事
錢明逸載建隆以來訖熙寧衣冠盛事一卷有景靈宫
五朝繪像功臣姓名附於後
紹興麟臺故事
唐韋述作集賢注記元祐中宋匪躬作館閣錄紹興元
年九月十九日祕書少監程俱上麟臺故事五卷(十二篇)
淳熙四年秋陳騤續為館閣錄十卷記沿革省舍儲藏
修纂撰述故實官聯廪祿職掌(宋程皆祖韋氏而宋錄後四卷俄空焉)紹興
(元年二月丙戌復祕書省)
乾道續四朝會要
紹興三年四月靜江守臣許中上政和重修會要一百
十卷九年詔館職續編三十一年正月庚寅上曰會要
乃祖宗故事之統轄不可缺宜自元豐後續為之舊書
分門有法不必改壬寅命館職自元豐元年以後編次
乾道五年四月戊子祕書少監汪大猷言蔡攸所修自
元豐至政和吉禮妄有刪改欲再刪定以續會要為名
從之六年五月己未宰臣虞允文上之斷自神宗之初
訖于靖康之末凡六十年總二百卷分二十一類六百
六十六門(綴集於散亡之餘十僅得其六七)命宰臣提舉閱再歲乃成書
乾道中興會要
乾道九年七月自建炎初元續修成書二百卷八月丙
申右相梁克家等上之進呈於垂拱殿九月秘書少監
陳騤請名曰中興會要(自建炎元年至紹興三十二年六月十一日)
淳熙會要嘉泰孝宗會要
初淳熙六年七月甲戌(十八日)進一百五十八卷十三年
十一月二十一日進一百三十卷紹熙三年十二月壬
寅進八十卷計三百六十八卷事雖備載而首尾前後
紛錯慶元六年閏二月二十五日秘丞邵文炳言孝宗
會要三書統紀未壹願彙次為全書制曰可越明年嘉
泰元年七月十一日書成上之凡二百卷(藏于秘閣)蓋比而
同之者六百九十有二條刪而正者二千八十有七條
潤色初緒凡三千八百十八條别門析類傳合者九芟
煩者四增多四十有六事詳文省紀綱制度粲然有章
序曰孝宗憲章前烈乂我受民驟帝馳王跨越周漢
品式備具規摹宏遠詒謀垂範將億萬年天敘有典以
正罔缺熙朝簡冊煒燁相望繼今立政立事其一以孝
宗為準
慶元光宗會要
慶元六年二月戊寅(二十二日)上太上會要(光宗)一百卷京鏜
等上自淳熙己酉二月迄紹熙甲寅七月總二十三類
三百六十四門禮樂兵財之大原儒術刑法之要指
取賢歛才之品式設官分職之制度九州之别合四夷
之叛服槩見於斯
嘉泰寧宗會要
嘉泰三年八月二十一日進今上(寧宗)會要一百十五卷
嘉定六年閏九月二十七日進一百卷七年五月十六
日詔二年一具草繳進十四年五月壬辰(九日)進改正會
要一百十五卷及續修一百一十卷淳祐二年上寧
宗會要
嘉定國朝會要
淳熙七年十月九日祕書少監汝愚言國朝會要續會
要中興會要今上會要分為四書去取不同詳略各異
請合而為一俾辭簡事備勢順文貫從之將作少監
張從祖類輯會要自國初至孝廟為一書凡二百
二十三冊五百八十八卷嘉定元年四月十六日
詔祕省寫進三年六月十六日上之自昔帝王
之興必有一代之制著在方冊作則垂憲若夫國
有大典朝有大疑於是稽以為決操以為騐使損
益廢置之序離合因革之原不待廣詢博考一開
卷而盡見此會要之書所以不可廢也會要之
書典故盡在所以彌縫律令之闕相為表裏堯
舜聰明之君也首曰若稽古湯齊聖之君也而曰率
厥典書至高宗始言學而曰監于成憲詩至成王始言
極治而曰率由舊章道問學而咨故實有自來矣漢魏
相奏漢興以來詔書二十三事唐憲宗詔李絳等搜次
君臣成敗五十事懿我國朝以百代為元龜以烈祖為
寶鑑前朝事近於治道者詔儒臣日進五條慶歷故事
也本朝事關治體者輪侍從日進一兩事建炎故事也
王弗進楚令尹定國是之議洪适進仁宗朝久任監司
之說乾道間故事也
玉海卷五十一
