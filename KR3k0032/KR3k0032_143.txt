卷一百四十二
玉海卷一百四十二
宋王應麟撰
兵制
陣法
顔師古曰戰陳之義本因陳列為音而音變耳字則
作陳更無别體而末代學者輒改其字旁從車非經
史之本文也
黃帝陣法
通典黃帝制陣法唐獨孤及八陣圖記云黃帝
受命之始順殺氣以作兵法文昌以命將握機制
勝作為陣圖夫八宫之位正則數不愆神不忒故
八其陣所以定位也衡抗於外軸布於内風雲附
其四維所以備物也虎張翼以進蛇向敵而蟠飛
龍翔鳥上下其埶以致用也至若疑兵以固其餘
地游車以按其後列門具將發升後令戰㢮張則二
廣失舉掎角則四竒皆出天寶中有為韜鈐者得其遺
制於黃帝書之外篇裂素而圖之
黃帝丘井法
李靖問對黃帝始立丘井之法因以制兵故井分四道
八家處之其形井字間方九焉五為陣法四為間地此
所謂數起於五也虚其中大將居之環其四面諸部連
繞此所謂終於八也及乎變化制勝紛紛紜紜鬭亂而
法不亂渾渾沌沌形員而勢不散所謂散而成八復而
為一也太宗曰善乎黃帝之制兵也後世雖有天智神
略莫能窺其閫閾矣
黃帝四軍
孫子(闕)
風后握機文握竒圖
李靖問對黃帝兵法世傳握竒文嚴從依風后大旨為
圖以擬方陳書目風后握機圖經一卷薛氏詮定云
握竒經别有續圖記金革旗麾進退趨鬭之法
風后八陣圖
漢蓺文志隂陽家風后十三篇圖二卷黃帝臣依托之
五行家風后孤虚二十卷書目風后握竒圖經一卷
風后握竒八陣圖一卷獨孤及風后八陣圖記云得
其遺制於黃帝書之外篇裂素而圖之
周武王三陳(原闕)
武王鈎陳壘
水經注河南有鈎陳壘世傳武王伐紂八百諸侯所會
處尚書所謂不期同時也紫微有鈎陳之宿主兵陣故
遁甲攻取之法以取攻神與勾陳并氣下制所臨之辰
是以壘次見其名
太公畫地法周四衝陣
通典昔武王將伐紂問太公曰若令敵人圍我斷我後
糧吾欲徐以為陣以敗為勝奈何太公曰不可此天下
困兵也暴用之則勝徐用之則敗可為四衝陣以驍騎
驚其君親左軍疾右軍迭前迭後往敵之空吾軍疾擊
鼓呼而當
鄭魚麗陳
左傳桓五年王以諸侯伐鄭鄭伯禦之曼伯為右拒祭
仲為左拒原繁高渠彌以中軍奉公為魚麗之陳先偏
後伍伍承彌縫注司馬法車戰二十五乘為偏以車居
前以伍次之承偏之際而彌縫闕漏也五人為伍此蓋
魚麗陳法東京賦鵝鸛魚麗箕張翼舒
楚陳法
左傳莊公四年楚武王荆尸授師孑焉注尸陳也更為
楚陳兵之法楚於此參用戟為陳宣十二年楚子圍
鄭晉師救鄭隨武子曰荆尸而舉軍行右轅左追蓐前
茅慮無中權後勁百官象物而動軍政不戒而備注荆
楚也尸陳也楚武王始更為此陳法遂以為名在車右
者挾轅為戰備在左者追求草蓐為宿備慮無如今軍
行前有斥候蹋伏皆持以絳及白為幡見騎賊舉絳幡
見步賊舉白幡備慮有無也茅明也或曰時楚以茅為
旌識楚子使求成于晉晉人許之楚許伯御樂伯攝
叔為右以致晉師許伯曰吾聞致師者御靡旌摩壘而
還樂伯曰吾聞致師者左射以菆代御執轡御下兩馬
掉鞅而還攝叔曰吾聞致師者右入壘折馘執俘而還
皆行其所聞而復云云王之入晉軍也遂出陳孫叔曰進
之寧我薄人無人薄我詩云元戎十乘以先啓行先人
也(先去聲)軍志曰先人有奪人之心薄之也遂疾進師車
馳卒奔乘晉軍桓子不知所為鼓於軍中曰先濟者有
賞中軍下軍争舟舟中之指可掬也晉師右移上軍未
動工尹齊將右拒卒以逐下軍楚子使唐狡與蔡鳩居
告唐惠侯使潘黨率游闕四十乘從唐侯以為左拒以
從上軍(游闕游車補闕者)左傳桓九年楚使鬭廉帥師及
巴師圍鄾鄧救鄾鬭廉衡陳其師於巴師之中
以戰而北鄧人逐之背巴師而夾攻之鄧師大
敗
晉五陳
左傳昭元年晉中行穆子敗無終及羣狄于太原將戰
魏舒曰彼徒我車所遇又阨以什共車必克困諸阨又
克請皆卒自我始乃毁車以為行五乘為三伍為五陳
以相離兩於前伍於後專為右角參為左角偏為前拒
以誘之未陳而薄之大敗之襄三年晉侯之弟揚干亂
行於曲梁注行陳次襄十八年齊侯登巫山以望晉師
晉人使司馬斥山澤之險雖所不至必旆而疏陳之使乘
車者左實右偽以旆先輿曳柴而從之齊侯見之畏其衆也
吳方陳
吳語吳王昏乃戒令秣馬食士夜中乃令服兵擐甲
係馬舌出火竈陳士卒百人以為徹行百行(徹通也以百人)
(通為一行百行為萬人謂之方陳)行頭皆官師擁鐸拱稽(擁抱也稽棨戟也)
建肥胡奉文屖之渠(肥胡幡也)十行一嬖大夫(十行千人嬖下也)
建旗提鼓挾經秉枹(挾兵書秉枹鼓)十旌一將軍(十軍萬人將軍命卿)
載常建鼓挾經秉枹萬人以為方陳皆白常白旂素
甲白羽之矰望之如荼王親秉鉞載白旗以中陳而立
左軍亦如之皆赤常赤旟丹甲朱羽之矰望之如火右
軍亦如之皆玄常玄旗黑甲烏羽之矰望之如墨為帶
甲三萬以勢攻雞鳴乃定既陳去晉軍一里昩明王乃
秉枹親就鳴鐘鼓丁寧錞于振鐸勇怯盡應三軍皆譁
釦以振旅其聲動天地晉師大駭左傳哀十七年越
子為左右勾卒注鈎伍相著别為左右屯左傳昭二
十一年救宋與華氏戰于赭丘鄭翩願為鸛其御願為
鵝注鄭翩華氏黨鸛鵝皆陳名哀二十五年衛侯為
支離之卒注陳名
周振旅陳
夏官大司馬中春教振旅司馬以旗致民平列陳如戰
之陳(注凡師出曰治兵入曰振旅疏爾雅云出為治兵尚威武也入為振旅反尊卑也言反尊卑者出則壯)
(者在前老弱在後入則壯者在後老弱在前)辨鼓鐸鐲鐃之用王執路鼓諸
侯執賁鼓軍將執晉鼓師帥執提旅帥執鼙卒長執鐃
兩司馬執鐸公司馬執鐲(司馬法云十人之長執鉦百人之師執鐸千人之師執鼙)
(萬人之主執大鼓)以教坐作進退疾徐疏數之節遂以蒐田有
司表貉誓民鼓遂圍禁火弊獻禽以祭社中夏教茇舍
如振旅之陳羣吏撰車徒讀書契辨號名之用帥以門
名縣鄙各以其名家以號名鄉以州名野以邑名百官
各象其事以辨軍之夜事其他皆如振旅(茇讀如萊沛之沛茇舍草)
(止之也軍有草止之法)遂以苗田如蒐之法車弊獻禽以享礿中
秋教治兵如振旅之陳(春以入兵為名尚農事秋以出兵為名秋嚴尚威故也云如振)
(旅之陳者如春振旅時坐作進退疾徐疏數之法也)辨旗物之用王載太常諸侯
載旂軍吏載旗師都載旜鄉遂載物郊野載旐百官載
旟各書其事與其號焉其他皆如振旅遂以獮田如蒐
田之法羅弊致禽以祀祊中冬教大閱前期羣吏戒衆
庶修戰法虞人萊所田之野為表百步則一為三表又
五十步為一表田之日司馬建旗于後表之中羣吏以
旗物鼓鐸鐲鐃各帥其民而致質明弊旗誅後至者乃
陳車徒如戰之陳皆坐(注萊芟除可陳之處後表之中五十步表之中央表所以識正)
(行列也四表積二百五十步左右之廣當容三軍疏後表之中五十步表之中央者謂從南表至北表云表所)
(以識正行列者於可陳之中央立此四表表兩相各有三軍之衆至表則間一而坐坐而更起是表正行列也)
(云積二百五十步者以三表之間有二百步又加一表五十步合之為二百五十步也云左右之廣當容三軍)
(者據天子六軍整數而言其實兼羨卒之等)羣吏聽誓于陳前斬牲以左右
徇陳曰不用命者斬之(羣吏諸軍帥也)中軍以鼙令鼓鼓人皆
三鼓司馬振鐸羣吏作旗車徒皆作鼓行鳴鐲車徒皆
行及表乃止三鼓摝鐸羣吏弊旗車徒皆坐(中軍中軍之將也天)
(子六軍三三而居一偏羣吏既聽誓各復其部曲中軍之將令鼓鼓以作其士衆之氣也鼓人者中軍之將師)
(帥旅帥也司馬兩司馬也振鐸以作衆作起也既起鼓人擊鼓以行之伍長鳴鐲以節之伍長一曰公司馬及)
(表自後表前至第二表也三鼓者鼓人也摝者止行息氣也司馬法曰鼓聲不過閶鼙聲不過闒鐸聲不過琅)
又三鼓振鐸作旗車徒皆作鼓進鳴鐲車驟徒趨及
表乃止坐作如初乃鼓車馳徒走及表乃止鼓戒三闋
車三發徒三刺乃鼓退鳴鐃且卻及表乃止坐作如初
遂以狩田以旌為左右和之門羣吏各帥其車徒以叙
和出左右陳車徒有司平之旗居卒間以分地前後有
屯百步有司巡其前後險野人為主易野車為主(軍門曰和)
(今謂之壘門立兩旌以為之叙和出用次第出和門也)既陳乃設驅逆之車有司
表貉于陳前中軍以鼙令鼓鼓人皆三鼓羣司馬振鐸
車徒皆作遂鼓行徒銜枚而進大獸公之小禽私之獲
者取左耳及所弊鼓皆駴車徒皆譟徒乃弊致禽饁獸
于郊入獻禽以享烝及師大合軍以行禁令以救無辜
伐有罪若大師則掌其戒令涖大卜帥執事涖釁主及
軍器及致建太常比軍衆誅後至者及戰巡陳視事而
賞罰若師有功則左執律右秉鉞以先愷樂獻于社若
師不功則厭而奉主車(厭於涉反謂厭冠喪服也)曲禮前有水則
載青旌前有塵埃則載鳴鳶前有車騎則載飛鴻前有
士師則載虎皮前有摰獸則載貔貅疏王行宜警衛善
惡必先知之故備設軍陳行止之法也
司馬穰苴陣
通典司馬穰苴曰五人為伍十伍為隊一軍凡二百五
十隊餘竒為握竒故一軍以三千七百五十人為竒兵
隊七十有五以為中壘守地六千尺積尺得四里以中
壘四面乘之一面得地三百步壘内有地三頃餘百八
十步正門為握竒大將軍居之六纛五麾金鼓府藏輜
積皆中壘外餘八千七百五十人隊百七十五分為八
陣六陣各有千九十四人六陣各減一人以為一陣之
部署舉一軍則千軍可知(凡兵者有四正四竒或合而為一或離而為八是曰八陣)
(故曰以正合以竒勝也)一說凡立軍一人曰獨二人曰比三人曰
參比參曰伍伍人為列(列有頭)二列為火(十人有長立火子)五火
為隊(五十人有頭)二隊為官(百人立長)二官為曲(二百人立候)二曲為
部(四百人立司馬)二部為校(八百人立尉)二校為裨(千六百人立將軍)二裨
為軍(三千二百人有將軍副將軍也)
孫子八陣孫子陣法
禮車僕注孫子八陣有萃車之陣隋志孫子八陣圖
一卷吳孫子牝八變圖二卷三十二壘經一卷文選
攄八陣之列注孫吳兵法史記孫子武者齊人也為
吳王小試勒兵乃出宫中美人百八十人分為二隊以
寵姬二人各為隊長皆令持戰令之曰前則視心左視
左手右視右手後即視背約束既布乃設鈇鉞即三令
五申之於是鼓之右鼓之左武經總要今之祕府所
存孫子書惟十三篇無圖其所言皆權謀之事極為精
密戰國如二孫吳起輩號為用兵者而著書皆有圖漢
名臣如韓信子房刪定亦著其法周公亦典司馬教坐
作進退之度蓋陣法者所以訓齊士衆使其上下如一
前後左右進退周旋如身之運臂臂之使指無不如意
李筌太白陰經云秦由余有陣圖
黃石公五壘圖
隋志黃石公五壘圖一卷
漢上林習戰陳
匈奴傳贊文帝中年赫然發憤遂躬戎服親御鞍馬從
六郡良家材力之士馳射上林講習戰陳西都賦盛
娛遊之壯觀奮大武於上囿因以威戎夸狄曜威靈講
武事
漢兵形勢圖
藝文志兵形埶十一家圖十八卷楚兵法圖四卷孫軫
圖二卷王孫圖五卷魏公子圖十卷
漢西域陣法
陳湯傳郅支單于自以大國威名尊重又乘勝驕困辱
漢使者建昭三年湯與甘延壽出西域湯矯制發城郭
諸國兵車師戊己校尉屯田吏士部勒行陳益置揚威
白虎合騎之校註張晏曰西域陳法之名也漢兵胡
兵合四萬餘人即日引軍分行别為六校前至郅支城
都賴水上離城三里止營傅陳望見單于城上立五采
幡織數百人被甲乘城百餘騎往來馳城下步兵百餘
人為魚鱗陳湯進薄城下四面圍城發薪燒木城吏士
大呼乘之
漢背水陳
史記韓信擊趙未至井陘口三十里止舍夜半傳發選
輕騎二千人人持一赤幟從間道萆山而望趙軍誡曰
趙見我走必空壁逐我若疾入趙壁拔趙幟立漢赤幟
信乃使萬人先行出背水陳平旦信建大將之旗鼓鼓
行出井陘口趙開壁擊之信佯走水上軍趙果空壁争
漢旗鼔水上軍皆殊死戰信所出竒兵二千騎共候趙
空壁逐利則馳入趙壁皆拔趙旗立漢赤幟二千趙軍
已不勝欲還歸壁壁皆漢赤幟而大驚以為漢皆已得
趙王將矣兵遂亂遁走於是漢兵夾擊大破趙軍諸將
問信曰兵法右倍山陵前左水澤今將軍反背水陳竟
以勝此何術也信曰兵法不曰陷之死地而後生置之
亡地而後存且信非素拊循士大夫也此所謂驅市人
而戰之其埶非置之死地使人人自為戰寧可得而用
之
高祖與諸侯兵共擊楚軍與項羽決勝垓下淮隂侯將
三十萬自當之孔將軍居左費將軍居右皇帝在後絳
侯柴將軍在皇帝後項羽之卒可十萬淮隂侯先合不
利却孔將軍費將軍縱兵不利淮隂侯復乘之大敗垓
下(呂氏曰此陣即馬隆所謂魯公不識者也)李廣與人居則畫地為軍陳
陳湯傳步兵百餘人夾門為魚鱗陳
漢六十四陣
禮儀志立秋之日迎氣禮畢始揚威武斬牲於
郊東門以薦陵廟其儀乘輿御戎路白馬朱鬛
執弩射牲牲以鹿麛太宰令謁者各一人載獲
車馳駟送陵廟還宫遣使齎束帛以賜武官武
官隷兵習戰陳之儀斬牲之禮名曰貙劉兵官
皆肄孫吳兵法六十四陣名曰乘之注月令盧
植注如漢家乘之引鬭蹋鞠屬魏書漢承秦
制三時不講唯十月都試車駕幸長安水南門
會五營士為八陣進退名曰乘之周禮注射
人祭祀則贊射牲國語曰禘郊之事天子必自
射其牲今立秋有貙劉云靈帝時大將軍司
馬涼假司馬伍宕說大將軍何進曰太公六韜
有天子將兵事可以威厭四方蓋勲曰寇在
遠而設近陣不足以昭果毅祗黷武耳
漢竇憲伐匈奴八陣
本傳憲拜車騎將軍大破單于遂登燕然山刻石勒功
銘曰勒以八陣涖以威神注兵法有八陣圖文選注
八陣一曰方陣二曰圓陣三曰牝陣四曰牡陣五曰衝
陣六曰輪陣七曰浮沮陣八曰鴈行陣
漢諸葛亮八陣圖
本傳亮推演兵法作八陣圖咸得其要(建興元年亮舉衆南征為教曰)
(用兵之道攻城為下心戰為上兵戰為下亮至南中生致孟獲使觀於營陣之間縱使更戰七縱七擒獲曰公)
天威也南人不復反矣(司馬懿案行營壘曰天下竒才也)郡縣志八陣圖在䕫州
奉節縣西七里寰宇記䕫州奉節縣本漢魚復縣八
陣圖在縣西南七里荆州圖副云永安宫南一里渚下
平磧上周回四百一十八丈中有諸葛武侯八陣圖聚
細石為之各高五尺廣十圍歴然棋布縱横相當中間
相去九尺正中開北巷巷悉廣五尺凡六十四聚或為
散亂及為夏水所沒冬水退復依然如故盛弘之荆州
記云魚復縣西聚細石為壘方可數百步壘西聚石為
八行行聚八聚二間相去二丈因曰八陣既成自今行師
更不覆敗八陣及壘皆圖兵勢行藏之權自後深識者
所不能了桓温伐蜀經之以為常山蛇勢此蓋意言之
水經江水又東逕諸葛亮圖壘南注沔陽定軍山東
谷高平是亮宿營處營東即八陣圖也遺基略在崩褫
難識九域志䕫州八陣磧自然而成在江水之中
中興書目武侯八陣圖一卷後人推演其法模為圖今
蜀中魚復平沙上壘八石為行相去二丈凡六十四蕝
世傳亮所製也(蘇氏曰自山上俯視百餘丈凡八行六十四蕝)上圜不見凸凹處如日中益
(影耳就視皆卵石漫漫不可辨)薛氏曰圖之可見者三在沔陽之高平
舊壘(郡縣志在興元府西縣東南十里武侯壘石門為圖)一在新都之八陣鄉(郡縣)
(志在成都府西縣北十九里寰宇記在縣北三十里牟彌鎮李膺益州記云椎子關北五里武侯八陣圖土城)
(四門中起六十四魁八八為行魁方一丈高三尺)一在魚復永安宫南江灘水
上(洞當中黃龍騰鳥飛折衝虎翼握機衝陣之法本諸葛武侯方圓牝牡衝方置車輪雁行之制)蔡氏
曰八陣有二一在魚復石磧迄今如故一在廣都土壘
今已殘破不可考世傳風后握機文則魚復圖之注馬
隆八陣贊又握機文之注成都圖經云八陣凡三在䕫
者六十有四方陣法也在彌牟者一百二十有八當頭
陣法也在棋盤市者二百五十有六下營法也(南市一名棋盤)
(市武侯陣營基)興元志西縣亦有之則八陣凡四薛氏曰漢
都肄已有孫吳六十四陳竇憲嘗勒八陳擊匈奴晉馬
隆八用八陣以復涼州陳勰持白虎幡以武侯遺法教
五營士是則武侯之前既有八陳後亦未嘗亡也今有
馬隆握竒圖贊其傳起於風后嚴從曰武侯所習風后
五圖也桓温云是常山蛇勢徒妄言耳常山蛇者法出
孫子謂之率然蓋高直陣也洪氏曰八陣魁六十有
四重易之卦也却月魁二十有四作易之畫也畫起於
圓而神故却月之形圓卦定於方以知故八陣之體方
方居前而圓居後卦自畫始方自圓生也壁門直袤曲
折翼其旁則隂陽二物握竒則有虚一之象孫子注
(杜牧)數起於五而終於八今䕫州諸葛武侯以石縱横八
行為方陣竒正之出皆生於此竒亦為正之正正亦為
竒之竒彼此相用循環無窮也諸葛出斜谷以兵少但
能正用六數今盩厔司竹園乃有舊壘司馬以四十萬
步騎不敢決戰蓋知其能也(又引武侯曰水上之陣逆其流)殷芸小說
於漢中積石作八陣圖太平御覽諸葛亮軍令曰連
衝陣狹而厚也敵以來進持鹿角兵悉却在連衝後
晉馬隆依八陣圖作偏箱車通典後魏柔然犯塞刁
雍上表採諸葛八陣之法為平地禦寇之方後周信
州舊治白帝陸騰徙之於八陣灘北李靖問對太宗
曰六花陣法出何術靖曰臣所論本諸葛亮八陣法也
杜甫詩功蓋三分國名成八陣圖蘇軾詩平沙何
茫茫彷彿見石蕝縱横滿江上歲歲沙水齧孔明死已
久誰復辨行列神兵非學到自古不留訣至人心已悟
後世徒妄說蘇氏曰司馬法曰五人為伍五伍為兩
萬二千五百人而為軍二百五十取三焉而為竒其餘
十以為正四竒四正而八陣生焉夫以萬二千五百人
而均之八陣之中宜其有竒而不齊者是以多為之曲
折以盡其數以極其變鈎聯蟠屈各有條理故三代之
興治其兵農軍賦皆數十百年而後得志於天下自周
之亡秦漢陣法不復三代其後諸葛猶識其遺制以為
可用
魏圜陣
魏志田豫征代郡北虜以騎擊之豫以車為圜陣弓弩
持滿於内胡不得進遂舍而去
晉八陣圖
馬隆傳依八陣圖作偏箱車李靖問對晉馬隆討涼州
亦是依八陣圖作偏箱車馬隆八陳贊正陳
天陳地陳風陳雲陳(自太公范蠡以來風雲無定形所以附天地)
竒兵飛龍翔鳥地蟠虎翼(合而為一離而為八)
遊軍金革鞉鼓麾角兵休
晉却月陣
通鑑義熙十三年劉裕擊魏魏人以數千騎緣河隨裕
軍西行四月裕遣丁旿帥仗士七百人車百乘渡北岸
去水百餘步為却月陣兩端抱河車置七仗士事畢使
豎一白眊裕先命朱超石戒嚴眊舉超石帥二千人馳
赴之魏人以三萬騎圍之四面内薄弩不能制超石斷
矟千餘皆長三四尺以大鎚鎚之一矟輒洞貫三四人
魏兵奔潰宋朝康定元年郭遵與趙元昊皆為偃
月陣
後魏十二陣圖
源賀依古今兵法及先儒耆舊說略採至要為十二陳
圖上之
後魏齊周隋陣法
後魏和平三年因歲除大儺遂耀兵示武更為制令步
兵陳於南騎士陳於北各擊鐘鼓以為節度其步兵所
衣青赤黑黃别為部隊楯(二)矟矛戟相次周迴轉易以
相赴就有飛龍騰蛇之變為函箱魚鱗四門之陣凡十
餘法跪起前却莫不應節陣畢南北二軍皆鳴鼓角衆
盡大譟各令騎將六千人去來挑戰步兵更進退以相
拒擊南敗北捷以為威觀自後以為常後齊常以季
秋皇帝講武於都外有司先萊野為埸為二軍進止之
節凡為陣少者在前長者在後其還長者在前少者在
後長者持弓矢短者持旌旗勇者持鉦鼓刀楯為前行
戰士次之槊者次之弓箭為後行將帥先教士目使習
旌旗指麾之蹤發起之意旗卧則跪教士耳使習金鼓
動止之節聲鼓則進鳴金則止教士心使知刑罰之苦
賞賜之利教士手使習持五兵之便戰鬭之備教士足
使習跪及行列嶮泥之塗前五日皆請兵嚴於場所依
方色建旗為和門都墠之中及四角皆建五采牙旗云云
二軍迭為客主從五行相勝法為陣以應之後周仲
春教振旅大司馬建大麾於萊田之所鄉稍之官以旂
物鼓鐸鉦鐃各帥其人而致建麾於後表之中以集衆
庶質明偃麾乃陳徒騎如戰之陳大司馬北面誓之軍
中各聽鼓角以為進止之節諸將帥徒騎序入和門而
分其地險野則徒前而騎後易野則騎前而徒後既陣
皆坐乃設驅逆騎有司表貉於陣前云云隋大業七年
征遼東衆軍將發御臨朔宫親授節度每軍大將亞將
各一人騎兵四十隊隊百人置一纛十隊為團團有偏
將一人第一團皆青絲連明光甲鐵具裝青纓拂建狻
猊旗第二團絳絲連朱犀甲獸文具裝赤纓拂建貔貅
旗第三團白絲連明光甲鐵具裝素纓拂建辟邪旗第
四團烏絲連玄犀甲獸文具裝建六駮旗前部鼓吹一
部大鼓小鼓及鼙長鳴中鳴等各十八具掆鼓金鉦各
二具後部鐃吹一部鐃二面歌簫及笳各四具節鼓一
面吳吹篳篥横笛各四具大角十八具又步卒八十隊
分為四團團有偏將一人第一團每隊給青隼盪幡一
第二團每隊黃隼盪幡一第三團每隊白隼盪幡一第
四團每隊烏隼盪幡一長槊楯弩及甲眊等各稱兵數
受降使者一人給二馬輅車一乘白獸幡及節每一騎
吏三人車輻白從十二人承詔慰撫不受大將制戰陣
則為監軍軍將發候大角一通步卒第一團出營東門
東向陣第二團出營南門南向陣第三團出營西門西
向陣第四團出營北門北向陣陣四面團營然後諸團
嚴駕立大角三通鐃鼓俱振第一團引行隊間相去各
十五步次第二團次前部鼓吹弓矢一隊合二百騎建
蹲獸旗瓟槊二張大將在其下次鞬馬二十匹次大角
次後部鐃吹次第三團次第四團次受降使者次及輜
重戎車散兵等亦有四團第一輜重出收東面陣分為
兩道夾以行第二輜重出收南面陣夾以行第三輜重
出收西面陣夾以行第四輜重出收北面陣夾以行亞
將領五騎建騰豹旗殿軍後至營則第一團騎陣於東
面第二團騎陣於南面鼓吹翊大將軍居中駐馬南向
第三團騎陳於西面第四團騎陣於北面合為方陣四
面外向步卒翊輜重入於陣内以次安營營定四面陣
者引騎入營亞將卒驍騎遊奕督察其安營之制以車
外布間設馬槍次施兵幕内安雜畜事畢大將亞將等
各就牙帳其馬步隊與軍中散兵交為兩番五日而代
於是每日遣一軍發相去四十里連營漸進二十四日
續發而盡首尾相繼鼓角相聞旌旗亘九百六十里
玉海卷一百四十二
