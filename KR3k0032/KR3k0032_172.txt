卷一百七十一
玉海卷一百七十一
宋王應麟撰
宫室
苑囿園
隋天文志天苑十六星在昴畢南天子之苑囿詩正
義有蕃曰園有牆曰囿漢書注養鳥獸曰苑苑有垣
曰囿種植謂之園
黃帝東囿黃帝囿
說苑辨物黃帝即位宇内和平鳳集東囿食竹實棲桐
樹文選七命鳴鳳在林夥於黃帝之園注禮瑞命記
曰黃帝齋于宫鳳止帝園莊子仲尼曰狶韋氏之囿
黃帝之圃有虞氏之宫湯武之室拾遺記黃帝為養
龍之囿
湯囿
淮南子泰族訓湯初作囿以奉宗廟簡士卒習射御戒
不虞
周靈囿
詩王在靈囿麀鹿攸伏麀鹿濯濯白鳥翯翯注囿所以
域養禽獸也天子百里諸侯四十里靈囿言靈道行於
囿也箋云文王親至靈囿言愛物也疏鄭駁異義云於
臺下為囿沼孟子與民偕樂故能樂也文王之囿方
七十里於傳有之與民同之民以為小黃圖周靈囿
文王囿也(引毛詩注)靈者言文王有靈德也在長安縣西四
十里(一本云四十二里)班固東都賦因原野以作苑制同乎
梁鄒義合乎靈囿注魯詩傳曰古有梁鄒者天子之田
也賈誼新書騶者文王之囿虞者囿之司獸唐徐
元弼有靈囿賦春秋成十八年築鹿囿昭九年築
郎囿公羊傳注天子囿方百里公侯十里伯七里
子男五里皆取一也
周囿人
地官囿人中士四人下士八人掌囿游之獸禁牧百獸
注囿今之苑囿游囿之離宫小苑觀處也疏古謂之囿
漢家謂之苑天官閽人囿游亦如之注囿御苑也游
離宫也揚雄曰禹任益虞而上下和草木茂
成湯好田而天下用足文王囿百里民以為尚
小齊宣王囿四十里民以為大裕民之與奪民
也
魯矍相圃
後漢郡國志魯國有闕里孔子所居注禮記矍相之圃
亦在城中西南近孔子廟
秦五苑
韓非子秦大饑應侯請曰五苑之草著蔬築橡果
棗栗足以活民請發之昭襄王曰云云左傳鄭
有原圃猶秦之有具囿注滎陽中牟縣西有圃田
澤
漢靈囿
馬融廣成頌大漢之初基也宅兹天邑揆厥靈囿營于
南郊揚雄校獵賦帝將田于靈之囿注靈德之苑囿
也張衡西京賦在彼靈囿之中東京賦悉率百禽
鳩諸靈囿
漢思賢苑
黃圖(西京雜記同)文帝為太子立思賢苑以招賓客苑中有
堂皇六所客館皆廣廡高軒屏風褘褥甚麗(此苑他書不載不知)
(屬何地)廣陵王嘗於别囿學格熊
漢梁王兔園
史記梁孝王築東苑方三百里是曰兔園枚乘有梁
王菟園賦修竹檀欒夾池水旋菟園並馳道文選雪
賦梁王不悦遊於兔園注西京雜記曰梁孝王好宫室
苑囿之樂築兔園史年表秦二世元年十一月為
兔園
漢上林苑上林八川
長安志上林苑本秦舊苑也漢書曰武帝建元三年置
又曰武帝廣開上林周袤數百里(見揚雄傳)武帝微行始出
(建元三年)北至池陽西至黃山南獵長楊東遊宜春詔隴西
北地良家子能騎射者從遂有期門之號以為道遠勞
苦又為百姓所患乃使太中大夫吾丘壽王與待詔能
用算者二人舉籍阿城以南(本秦阿房宫也)盩厔以東宜春以
西提封頃畝及其賈直欲除以為上林苑屬之南山東
方朔諫曰酆鎬之間號為土膏其賈畝一金今規以為
苑絶陂池水澤之利而取民膏腴之地因奏泰階六符
之事上拜朔為太中大夫然遂起上林苑如壽王所奏
云(見東方朔傳)宣帝神爵四年(十二月)鳳凰集上林乃作鳳皇
殿以答嘉瑞(見郊祀志及宣紀)有昆明觀繭觀平樂觀柘觀有
令有尉黃圖上林苑建元三年開周袤三百里(三輔故事)
(曰上林延亘四百餘里)漢舊儀曰上林苑方三百里漢宫殿疏曰
方三百四十里苑中有儲元宫馮昭儀居又有繭觀遠
望觀象便門白鹿三爵鼎郊樛木走馬上蘭等觀漢
舊儀上林苑中廣長三百里置令丞右左尉苑中養百
獸天子春秋獵射苑中取禽無數其中離宫七十所容
千乘萬騎武帝時上林苑官奴婢及天下民貧貲不滿
五十萬徙置苑中(卜式牧羊上林中)八萬五千餘帝得七十億
萬以給軍擊西域西京雜記初修上林苑羣臣遠方
各獻名果異卉三十餘種植其中亦有制為美名以標
竒麗也關中記上林苑門十二中有苑三十六宫十
二觀二十五上林賦天子之上林左蒼梧而右西極
丹水更其南紫淵徑其北始終灞滻出入涇渭酆鄗潦
潏紆餘委蛇經營其内蕩蕩乎八川分流相背異態崇
山矗矗巃嵸崔嵬深林巨木嶄巖参差九嵕截嶭南山
峩峩離宫别館彌山跨谷高廊四注重坐曲閣華榱璧
璫輦道纚屬步櫩周流長途中宿夷嵕築堂累臺增成
背秋涉冬天子校獵乘鏤象六玉虬拖蜺旌靡雲旗前
皮軒後道游孫叔奉轡衞公參乘扈從横行出乎四校
之中鼓嚴簿縱獵者江河為阹泰山為櫓車騎靁起殷
天動地(亡是公言上林廣大山谷水泉萬物)西都賦西郊則有上囿禁
苑林麓藪澤陂池連乎蜀漢繚以周牆四百餘里離宫
别館三十六所神池靈沼往往而在其中乃有九真之
麟大宛之馬黃支之犀條枝之鳥踰崑崙越巨海殊方
異類至于三萬里盛娱遊之壯觀奮大武於上囿因兹
以威戎夸狄耀威靈而講武事西京賦上林禁苑跨
谷彌阜東至鼎湖邪界細柳掩長楊而聯五柞繞黃山
而欵牛首繚垣緜聯四百餘里植物斯生動物斯止衆
鳥翩翻羣獸駓騃伯益不能名隷首不能紀校獵賦
武帝廣開上林東南至宜春鼎湖(晉灼曰鼎湖宫名也)御宿昆吾
旁南山而西至長楊五柞北繞黃山瀕渭而東周袤數
百里游觀侈靡窮極麗妙頗割三垂以贍齊民開禁苑
散公儲匈奴傳贊匈奴背約束是以文帝中年赫然
發憤遂躬戎服親御鞍馬從六郡良家子材力之士馳
射上林講習戰陣聚天下精兵軍於廣武衞琯傳景
帝幸上林詔中郎將參乘郅都傳為中郎將常從入
上林平紀建始元年春正月罷上林詔獄秋罷上林
宫館希御幸者二十五所百官表水衡都尉掌上林
苑元鼎二年置屬官有上林令丞尉又有甘泉上林長
丞又步兵校尉掌上林苑門屯兵少府屬官有上林中
十池監文帝問上林尉禽獸簿拜嗇夫為上林令(龔遂傳水衡典上林禁苑共張宫館)揚雄上林
(苑令箴日田或三驅不可過差)谷永為護苑使者後百官志上林苑令一人
六百石主苑中禽獸(在長安縣西南一十里周二十四里)元和志云在縣西北十四里
(周匝二百四十里)後循吏傳光武損上林池籞之官馮異
傳建武三年異屯軍上林苑中懷来百姓三歲上林成
都馬援傳以三輔地曠土沃求屯田上林苑中許之
明紀永平十五年冬車騎校獵上林苑注周禮校人
掌王田獵之馬故曰校獵以木相貫穿為欄校以遮禽
獸章紀建初元年七月辛亥詔曰上林池籞田賦與
貧民注籞禁苑也楊賜傳先帝之制左開鴻池右作
上林注鴻池在洛陽東上林在西李尤有上林苑銘
(見文選注)東京賦大閱西園注上林苑說文鎬武王所
都在長安西上林苑中
漢甘泉苑(又見宫類)
黃圖甘泉苑武帝置緣山谷行至雲陽三百八十一里
入扶風凡周四百五十里苑中起宫殿臺閣百餘所苑
中有仙人石關封巒鳷鵲觀洞冥記昭祥苑在甘泉
宫西周十里萬國獻異物皆集此中漢書注晉灼曰
黃圖波浪二水名也在甘泉苑中
漢長門園
東方朔傳竇太主獻長門園更名長門宫注如淳曰園
在長門長門在長安城東南可為宿館故獻之
漢淇園
溝洫志元封二年上使汲仁郭昌發卒數萬人塞瓠子
決河下淇園之竹以為犍注晉灼曰淇園衛之苑也
瓠子歌隤林竹兮犍石菑章紀建初七年幸偃師至
河内遂幸淇園寇恂傳光武拜為河内太守恂講兵
肄射伐淇園之竹為矢百餘萬
漢博望苑
戾太子傳太子冠為立博望苑使通賓客從其所好
成紀建始二年秋罷太子博望苑以賜宗室朝請者
黃圖長安城南杜門外五里有遺址元和志博望苑
在長安縣北五里(或曰苑在長安城外漕渠之地)水經注昆明故渠之北
漢樂游苑
宣紀神爵三年春起樂遊苑注師古曰三輔黃圖在杜
陵西北又關中記云宣帝立廟於曲池之北號樂游(在秦)
為宜春苑(黃圖曲池漢武所造周迴五里)案其處則今之所呼樂游廟者
是也其餘基尚可識焉盖本為苑後因立廟西京雜
記樂游苑内生玫瑰木木下多苜蓿名懷光時人或謂
之光風風在其間常肅肅然日照其花有光采故曰苜
蓿為懷風茂陵人謂之連枝草兩京新記宣帝樂遊
廟亦名樂遊苑亦名樂遊原基地最高四望寬敞
文選顔延之讌曲水詩注水經注曰舊樂游苑宋元嘉
十一年以其地為曲水范曄樂游應詔詩注丹陽圖
經曰樂游苑官城北三里晉時藥園梁亦有樂游苑
天監元年八月癸卯鸞鳥見樂游苑大同四年九月閱
武于樂游苑(丘遲侍宴樂游苑)唐玄宗樂游園宴詩云地入
南山近城分北斗餘
漢宜春下苑水衡禁囿嚴籞
元紀初元二年三月詔罷水衡禁囿(表水衡有禁囿令丞兩尉)宜春
下苑(必别有上苑)少府佽飛外池嚴籞池田假與貧民(揚雄曰頗)
(割其三垂以贍貧民即指此也)注師古曰宜春下苑即今京城東南隅
曲江地是晉灼曰嚴籞射苑也(宣紀池籞注蘇林曰折竹以繩緜連禁禦使人)
(不得往来律名為籞應劭曰禁苑也臣瓚曰籞以養鳥)許慎曰嚴弋射者所蔽也貢禹傳元
帝即位奏言獨舍長安城南苑池以為田獵之囿自城
西南至山西至鄠皆復其田以與貧民天子納其言廼
下詔令省宜春下苑以與貧民黃圖宜春下苑在京
城南隅宜春之名漢史凡三出實為兩地曰宜春苑
者地屬下杜宜春宫即苑中宫也皆秦剏曰宜
春觀者則在鄠縣漢武所造(東方朔傳武帝東游宜春上林賦曰)
(息宜春師古曰宫名在杜縣東即唐曲江也)賈山傳至言曰陛下
(文帝)即位去諸苑以賦農夫鹽鐵論大夫曰田
收之利池籞之假以贍諸用文學曰縣官多張
苑囿公田池澤非先帝所開苑囿池籞可賦歸之
於民
漢御羞苑
百官表水衡都尉屬官有上林御羞(兩丞)九官令丞(又有禁圃)
(令丞兩尉)注如淳曰御羞宜春皆苑名也師古曰御宿今長
安城南御宿川也羞宿聲相近如淳曰御羞地名在藍
田其地肥沃出御物揚雄謂之御宿(揚雄傳注師古曰御宿在樊川西)
元后傳夏遊御宿鄠杜之間注師古曰御羞苑在長
安城南今之御宿川是也三輔黃圖御宿苑在長安
城南御宿川中漢武為離宫别館禁禦不得人往来游
觀止宿其中故曰御宿
漢池苑
詩正義澤蘭廣而長節節中赤高四五尺漢諸池苑及
許昌宫中皆種之(陸璣疏云)禮迹人注田之地若今苑也
高紀二年十一月故秦苑囿園池令民得田之(注見前)
霍光傳雲多從賓客張圍獵黃山苑中曹參傳相舍
後園近吏舍
漢芳林苑
文選東京賦濯龍芳林九谷八溪薛綜注洛陽圖經曰
濯龍池名芳林苑名
漢濯龍園(又見宫類)西園南園
馬后紀顯宗每幸濯龍並召諸才人請呼皇后帝笑曰
自家不好樂雖来無歡以遊娛之事希從焉后蠶于濯
龍中桓帝好神仙延熹九年親祠老子于濯龍百
官志濯龍監一人本注曰濯龍亦園名近北宫南園丞
一人本注曰南園在雒水南東京賦濯龍芳林九谷
八溪(薛綜曰洛陽圖經曰濯龍池名故歌曰濯龍望如海河漢渡似雷)歲惟仲冬大閱
西園(西園上林苑)續漢書濯龍園在洛陽西北角
漢廣成苑上林廣成囿
後紀和帝永元五年二月戊戌詔自京師離宫果園上
林廣成圃悉假貧民恣得采捕不收税安帝永初元
年二月丙午以廣成游獵地及郡國公田假與貧民三
年四月己巳詔上林廣成苑可墾闢者賦與貧民順
帝永和四年十一月丙寅幸廣成苑桓帝延熹元年
十月校獵廣成遂幸上林苑六年十月丙辰校獵廣成
遂幸函谷關上林苑靈帝光和五年十月校獵上林
苑歴函谷關遂狩於廣成苑十二月還幸太學續志
河南新城有廣成聚有廣成苑列傳鍾離意顯宗時
為尚書僕射車駕數幸廣成苑意當車諫以為從禽廢
政天子即時還宫張禹延平元年上言廣成上林空
地宜假貧民從之馬融鄧太后臨朝寢蒐狩之禮元
初二年上廣成頌以諷諫(注廣成苑在今汝州梁縣西)元年以来戒
懼災異躬自菲薄荒弃禁苑方涉冬節農事間隙宜幸
廣成覽原隰觀宿麥勸收藏因講武校獵詩詠圃草樂
奏騶虞大漢之初基也宅兹天邑總風雨之會交隂陽
之和揆厥靈囿營于南郊周阹環瀆右矕三塗左概嵩
嶽面據衡隂背箕王屋浸以波溠夤以滎洛至于陽月
林衡戒田校隊案部前後有屯甲乙相伍戊巳為堅虞
人植旍獵者效具車弊田罷旋入禁囿棲遲乎昭明之
觀休息乎高光之榭以臨乎宏池收功道德之林致獲
仁義之淵忽蒐狩之禮闕槃虞之佃于今十二年方將
采清原嘉岐陽北轅反旆至自新城背伊闕反洛京
陳蕃延熹六年車駕幸廣成校獵上疏諫曰人君有事
苑囿唯仲秋西郊順時講武殺禽助祭水經注汝水
東與廣成澤水合
漢西苑顯陽苑鴻德苑
順紀陽嘉元年起西苑修飾宫殿桓紀延熹二年七
月初造顯陽苑置丞郎顗傳繕理西苑東觀記延
熹元年三月己酉置鴻德苑令(秩六百石)晉宫閣名洛陽
有洪德苑靈崑苑平樂苑
漢罼圭靈昆(琨)苑
靈紀光和三年作罼圭靈昆苑注罼圭苑有二東罼圭
苑周一千五百步中有魚梁臺西罼圭苑周三千三百
步並在洛陽宣平門外楊賜傳為司徒帝欲造罼圭
靈琨苑上疏諫曰今城外之苑已有五六宜推夏禹卑
宫太宗露臺之意昭紀元鳳三年春正月罷中牟
苑賦貧民(在滎陽)
漢直里園
後百官志直里監一人四百石注直里園名在雒陽城
西南角三秦記有漢武帝果園
魏玄武苑
魏都賦苑以玄武陪以幽林繚垣開囿觀宇相
臨表清籞勒虞箴樵蘇往而無忌即鹿縱而匪
禁注玄武苑在鄴城西苑中有魚梁釣臺竹園蒲陶
諸果
魏芳林園
魏書文帝黃初四年冬甘露降芳林園(臣松之按芳林園即華林園齊)
(王芳即位改為華林)魏略明帝青龍三年於芳林園中起陂池
楫櫂越歌又曰明帝起土山於芳林園西北陬使公卿
羣僚皆負土成山立松竹雜木善草於其上捕山
禽雜獸置其中高堂隆傳景初元年起景陽山
於芳林之園隆上疏諫漢劉寬傳靈帝初拜太
中大夫侍講華光殿注洛陽宫殿簿曰華光殿華
林園内
魏銅爵園
魏都賦注文昌殿西有銅爵園園中有魚池銅爵園西
有三臺中央銅爵臺南金鳳臺北冰井臺初學記魏
有桐園
吳桂林苑
吳都賦數軍實乎桂林之苑注吳有桂林苑南朝宫
苑記桂林苑在落星山之陽南苑在臺城南鳳臺山
陶季直京都記建康縣北吳朝為桂林苑
晉瓊圃園
晉宫閣名洛陽宫有瓊圃園靈芝園鄴有鳴鶴蒲陶園
晉華林園
羅憲傳侍宴華林園左貴嬪傳每游華林輙回輦過
之應貞傳武帝於華林園宴射貞賦詩官志大鴻
臚統華林園鉤盾等令又有鄴玄武苑丞文選應吉
甫華林園集詩注洛陽圖經曰華林園在城内東北隅
魏明帝起名芳林園齊王芳改為華林干寶晉紀曰武
帝泰始四年二月幸芳林園與羣臣宴賦詩(應吉甫詩最美)選
注又云晉宫闕名曰華林園有萬年木十四株(後漢劉寬傳注洛陽宫殿簿曰華光殿在華林園内)
詩七月正義晉宫閣名云華林園中有車下李潘尼
有後園頌云講論華林肄射後園宋書祖
沖之直華林學省齊書永明九年幸芳林
園褉宴敕王融為曲水詩序(南朝宫苑記芳林苑一名桃花)
(園本齊高帝舊宅在秦淮大路北王融曲水詩序乃睠芳林即此也)初學記晉
有平樂鹿子桑梓諸苑並在洛陽(見晉宫名河南十二境)
(簿曰洛陽城西有桑梓苑)通典北齊太子監國在西林園
冬會羣臣
晉春王園
文選陸士衡詩逍遥春王圃躑躅千畝田注晉宫閣名
曰洛陽宫有春王園(又東京賦注宫閣記有春王圃)
梁建興苑
初學記有紀少瑜遊建興苑詩
唐司竹園
馬三寶傳高祖幸司竹園顧謂曰汝興兵處邪(平陽公主舉兵)
(於司竹園)漢書注師古曰芒竹在盩厔南界芒水之曲多
竹林即今司竹園是其地元和志司竹園在盩厔縣
東十五里史記渭川千畝竹隋圖經司竹園在盩厔
縣東十二里穆天子西征至元池乃植竹即此是也史
記曰渭川千畝竹漢謂鄠杜竹林故有司竹都尉西都
賦所謂鄠杜濱其足竹林果園芳草甘木也
唐禁苑
長安志禁苑在宫城之北(隋曰大興苑開皇二年置唐大内有三苑西内苑東内)
(苑禁苑三苑地廣故唐世多於苑中閱兵)東西二十七里南北二十里東接
霸水西接長安故城南連京城北枕渭水西即太倉倉
北距中渭橋與長安故城接故城東西十三里南北十
三里亦隷苑中有四面監(穆裕太宗時為苑西監)南面為長樂監
北面與銅漢故城謂舊故宅監東西面各以本方為名
分掌宫中種植及修葺園苑等又置苑總監都統之(鍾紹)
(京景龍中為苑總監)皆隷司農寺苑中宫庭凡二十四所南面三
門中曰景曜門東曰芳林門西曰光化門東面二門南
曰光泰門北曰昭遠門西面二門南曰延秋門北曰元
武門北面三門中曰啟運門東曰飲馬門西曰永泰門
(苑内門九十四所見於會昌六年正月宫苑使之奏)六典有上林署令丞主苑
囿園池京都苑總監有丞京都苑四面監副監掌所管
苑面宫館園池薛元超傳高宗詔太子射獵得入禁
籞元超諫曰内苑之地繚叢薄冐翳薈銜橜之變可虞
程大昌曰昆明鑿而鎬都為池隋城立而漢京為苑
唐芙蓉園
太宗紀貞觀七年十二月(一云十月)甲寅幸芙蓉園(芙蓉園本隋離)
宫居地三十頃周迴十七里(劉餗曰園本古曲江隋文帝改名芙蓉)房玄齡傳帝幸
芙蓉園觀風俗因幸其第(十七年十月壬戌幸)舊紀開元二十
年六月廣花萼樓築夾城至芙蓉園(亦見地理志)會要貞
元十四年夏京兆尹吳湊論奏掌内園芙蓉園等使資
課太多宜減省從之太和九年七月庚戌造紫雲樓於
芙蓉園北垣(曲江池南即芙蓉)景龍三年正月乙亥宴侍
臣及近親於梨園亭
唐上林苑
六典上林令丞主苑囿太宗紀貞觀十八年十月癸
卯宴雍州父老于上林苑賜粟帛蘇良嗣傳為荆州
長史高宗遣宦者采怪竹江南將蒔上苑至荆良嗣囚
之上書言狀
唐鹿苑
實錄貞觀四年十二月甲辰帝狩于鹿苑遣侍中王珪
賑賜貧人(紀云獵于鹿苑乙巳至自鹿苑)
唐洛陽苑(又見積翠池)
唐儉傳從太宗獵洛陽苑羣豕突出帝射四發輒殪四
豕一豕躍及鐙儉投馬搏之帝拔劍刺豕顧笑曰天策
長史不見上將擊賊邪何懼之甚對曰漢祖以馬上得
之不以馬上治之陛下神武定四方豈復快心於一獸
帝為罷獵(會要貞觀十一年十月)永淳中幸東都使韋弘機檢
校園苑垂拱初尚方監裴匪躬案諸苑
唐東都苑監
舊紀永淳元年五月壬寅(十日)置東都苑總監(未置以前隷司農)
(會要武德九年七月十九日置洛陽宫監)百官志京師諸園苑苑四面監
監各一人掌葺宫館園池顯慶二年(十二月十日)改青城宫
監曰東都苑北面監明德宫監曰東都苑南面監洛陽
宫監曰東都苑東面監食貨監曰東都苑西面監(寶歷二年)
(十二月廢總監官一百二十四人歸諸軍七百三人放歸開成五年四月勅總監别置使其總監及丞簿四員)
(並停)六典禁苑在皇都之西北拒北邙西至孝水南帶
洛水支渠榖洛二水會于其間周回一百二十六里中
有合璧冷泉高山龍鱗翠微宿羽明德望春青城黃女
凌波十有一宫芳林金谷二亭凝碧之池開元二十四
年敕河南尹李適之修積翠上陽月陂顧少連傳為
東都留守表禁苑募耕以便民兩京記東都苑隋曰
會通苑又改為芳華神都苑周迴一百二十六里(東面七十)
(里南面三十九里西南五十里北面二十四里)
唐梨園(見樂類)
高宗紀儀鳳元年八月甲子停南北中尚梨園作坊減
少府雜匠德宗紀大歷十四年閏月癸未罷梨園樂
工三百人李適傳中宗時春幸梨園夏宴蒲陶(一作萄)
園有所感即賦詩學士皆屬和(梨園在光化門北)舊
紀景龍四年二月庚戌令五品以上并學士自
芳林門入集梨園三月丙辰宴桃花園四月丁
亥游櫻桃園引學士等入芳林園通鑑開元
二年正月置梨園弟子(天寶中即東宫置宜春北苑)漢有
梨園黃圖引雲陽宫記曰雲陽車箱坂下有梨
園一頃
唐杏園
會要大中元年正月勅進士放牓後杏園依舊宴集(先是)
(武宗禁曲江亭宴聚)曲江池西即杏園樂史撰杏園集十卷郭子儀
引兵自杏園濟河乃杏園渡非此也
建隆玉津園
建隆四年四月幸玉津園閱近衛諸軍騎射(十八日宴從臣)一
(本云建隆元年夏四月十六日乙酉幸玉津園)乾德四年二月幸玉津園閱衛
士騎射九月又幸玉津園觀衛士騎射開寶六年五月
幸玉津園觀刈麥(元祐五年三月即玉津園宴餞太師文彦博)園在南薰
門外夾道為兩園中引閔河水别流貫之周顯德中置
本朝因之三班及内侍監領兵校隷及主典二百六十
六人歲時節物進供入内仲夏駕幸觀穫麥(玉津半以種麥)賜
從臣飲宴及賞賚園官嗇夫有差又進麥穗五百秉麥
十斛麪百囊命分賜中外凡契丹朝貢使至皆就園賜
宴射凡皇城司諸園池入官者屬焉楊侃皇畿賦景
象仙島園名玉津珍果獻夏竒花進春百亭千榭林間
水濱則有麒麟含仁騶虞知義神羊一角之祥靈犀三
蹄之瑞狻猊来於天竺馴象貢於交趾孔雀翡翠白鷴
素雉忽斷苑墻又連池籞屈曲溝畎高低稻畦越卒執
耒吳牛行泥霜早刈速春寒種遲何江南之野
景來輦下以如移雪擁冬苖雨滋夏穗當新麥
以時薦故清蹕而親至輦從千官郊陳萬騎既
親穫以云罷亦宴犒而後已太祖自建隆元
年四月十六日至開寶九年五月十四日凡十三
臨幸太宗自興國元年十二月二十七日
己未四年十一月十三日再幸真宗自咸平五年四
月七日觀麥至天禧四年五月七日凡十幸仁宗自
天聖三年五月十二年至慶歷四年五月十一日凡三
幸
建隆金鳳園
建隆四年九月十九日五年十一月五日幸金鳳園乾
德元年九月戊辰幸開寶二年十一月丙寅畋近郊還
幸
乾德瓊林苑
在順天門外道南乾德二年置(興國中鑿會明池於苑北)以三班及
内侍監領池苑兵校軍隷及主典三百三十三人歲時
節物進入每歲駕幸金明池則并至苑中上已重陽唯
中書密院或宗室及殿前諸司選勝賜宴遇放牓進士
聞喜宴于此凡皇城司園池入官者皆隷焉興國七
年十月十日幸淳化三年三月二十二日宴作詩景德
三年八月宗室宴射元豐七年三月二日宴文彥博賜
詩楊侃賦桂折天庭花開鳳城錫聞喜之新宴掩杏
園之舊名連鑣上苑列席廣庭其北則瑞聖新名含芳
舊苑四方異花於是乎見其東則有汴水之陽宜春之
苑向日而亭臺最麗迎郊而氣候先暖(瓊林金明最盛以二月間命士)
(民縱觀上已車駕臨幸)
開寶西京會節園永芳園
開寶九年六月九日車駕在西京幸會節園召從臣張
樂宴飲景德四年二月二十一日戊子駐蹕西京宴
宗室於永芳園近臣於會節園又命帥臣内職飲射(先是)
(二月七日甲戌幸永芳園十五日幸廣愛寺會節園又幸魏仁浦園)後唐長興四年六
月詔宫西新園名永芳新殿名和慶
太平興國宜春苑
在朝陽門外道南本秦王園(建隆元年九月十二日二年二月十七日三年二月)
(十八日凡三臨幸)太平興國七年以迎春苑自通津門外汴水
瀕乃遷置改名以其故地為富國倉(或云以皇城宜春舊苑為富國倉遂)
(遷于此)差三班及内臣監領軍校兵隷及主典凡二百九
十人每歲内苑賞花則諸苑進牡丹及纏枝雜花七夕
中元進奉巧樓花殿雜果實蓮菊花木及四時進時花
入内園苑並准此上已重陽則宗室駙馬或館閣三司
開封府刑部法官及典軍臣僚與玉津瑞聖園分互選
勝賜宴凡皇城東諸園榭入官者盡隷焉(玉津瓊林瑞聖宜春是為)
(四園苑)景德四年九月十三日邢昺知曹州賜宴宜春
苑興國五年閏三月丁夘賜新及第舉人宴於
迎春苑
太平興國含芳園祥符瑞聖園
會要瑞聖園在景陽門外道東初為北園太平興國二
年詔名含芳以三班及内侍監領軍校兵隷及主典凡
二百一十二人大中祥符三年監官王承勛言初泰山
天書至都奉安於此乞加崇飾詔改今名(九月丙子朔)歲時
節物進供入内孟秋駕幸省歛穀實錫從臣宴飲賞賚
園官嗇夫有差凡皇城諸園池入官者皆屬焉咸平
六年正月三日宴宗室含芳園四年八月壬子觀稼祥
符六年八月至天禧元年八月三幸瑞聖園觀稼天聖
三年八月至皇祐元年八月凡七幸(天聖八年八月十一日幸瑞聖園觀)
(稼置酒苑門作鈞容樂宴於苑殿九年閏十月賜孫奭宴又賜詩)
淳化潛龍園奉真園
淳化三年九月二十四日甲寅幸潛龍園駐輦池東岸
臨水謂近臣曰朕不至此已十年昔尹京曰每嘗痛飲
倒載者無數今池邊之木已成喬林矣嗟嘆久之登水
心亭習射上中的者四(太祖乾德四年閏八月二十九日幸皇弟開封尹北園開寶八)
(年八月十六年十月十七年又幸)祥符元年三月甲子上已宴近臣
於潛龍園宗室於瓊林苑帥臣於宜春苑三司副使判
官館閣官於玉津園諸司使副於含芳園六年二月八
年正月宴宗室于潛龍園
建炎金果園
建炎元年六月己未朔右相李綱至行在上聞綱且至
命侍讀董耘往勞又命執政燕綱于金果園綱力辭上
趣召入見于内殿
紹興玉津園
紹興十七年建玉津園(在龍山之北)明年正月己巳初幸是
園虜使賀天申節始燕射于是園(二十六年九月二十七日宴交趾使乾道)
(七年三月四日宴餞魏王)乾道淳熙間頻復燕射飲餞親王皆以為
講禮之所後又有德壽宫東園集芳園太上皇后下西
笠御園乾道二年二月四日射于玉津園四年正月
二十一日八年正月二十八日九年閏正月二十八日
淳熙元年三月二十一日二年四月十八日六年七年
之二月八年十年之三月十二年四月十三年三月十
四年三月皆幸玉津園元年九月十八日四年三月十
日再幸宴射十年十一月十三日閱武畢又幸
淳熙聚景園
淳熙元年四月十二日詣德壽宫請太上同幸聚景園
(在清波門外)二年二月二十日又幸三年三月十八日幸聚
景園四年三月二十六日幸六年三月九日恭請太上
皇太上皇后同幸
乾道八年正月二十八日幸天竺寺次幸冷泉亭慶元
六年三月十六日詣壽慈宫請壽成皇太后同幸開禧
二年三月十八日同
歴代園名
後漢
芳林濯龍華林
前魏
西園
後魏
華林逍遥芳林
後周
芳林武遊
隋
平樂
唐
芙蓉流杯明水陶光
五代
金鳳玉津
六朝
桃花華林冶城
三十六國
逍遥納賢白雀
北齊
芳林華林遊豫
丹臺新錄所載
閬瑶玉圃
歴代苑名
前漢
上林思賢廣成宜春博望樂遊
呼池濯龍甘泉池陽黃山長楊
後漢
上林廣成長利高望始昌萬歲
漢平鴻德顯陽罼圭靈昆濯龍
魏
玄武
後魏
鹿野代
後周
道會親會
隋
芳華會通河西
唐
芳華神都萬歲
五代
迎春
三十六國
文武龍勝赤龍騄驥華林桑梓
六朝
樂遊桂林建興青林上林婁湖
博望靈丘江潭芳林方山長洲
同泰白水
北齊
雙堂元洲仙都
池沼
圓曰池曲曰沼
堯沔池
初學記潘岳關中記曰昆明漢武習水戰中有靈沼神
池云堯時理水停船此池盖堯時已有沔池漢代因而
深廣耳
周靈沼辟池
詩靈臺王在靈沼於牣魚躍注沼池也言靈道行於沼
也疏鄭駁異義云於臺下為囿沼三靈辟雍在郊孟
子文王以民力為沼而民歡樂之謂其沼曰靈沼與民
偕樂故能樂也黃圖周文王靈沼在長安三十里
校獵賦昆明靈沼之東注三秦記曰昆明池中有靈沼
神池史封禪書豐鎬有天子辟池索隱曰即周天子
辟雍之地穆天子傳天子休于元池之上乃奏廣樂
三日是曰樂池觴西王母于瑶池之上
齊昭華池
韓詩外傳齊景公出弋昭華之池
漢上林十池
百官表少府有上林中十池監注師古曰三輔黃圖云
上林中池上籞五所而此云十池監未詳其數霍光
傳安池監賞黃圖十池上林苑有初池麋池牛首池
(在上林苑中西頭)蒯池(生蒯草以織席)積草池(中有珊瑚樹高一丈二尺一本三柯上有四百)
(六十二條南越王佗所獻)東陂池西陂池當路池大臺池郎池(西陂郎池)
(皆在古城南上林苑中陂郎二水名因為池)上林賦西馳宣曲濯鷁牛首
注張揖曰牛首池在上林苑西頭(括地志牛首池在雍州長安縣西北三十)
八里(西京賦注黃圖曰甘泉宫中有牛首山)霍光傳輦道牛首臣瓚注池名在上林苑中初學
記漢上林有池十五所承露昆靈天泉龍魚蒯菌鶴西
陂當路東陂太一牛首積草麋含利百子後紀章帝
建初元年七月辛亥以上林池籞田賦與貧人
漢鎬池
黃圖鎬池在昆明池之北即周之故都也廟記曰長安
城西周匝二十一里漑地三十三頃史記秦始皇三十
六年有人持璧遮使者曰為吾遺鎬池君初學記秦
有蘭池鎬池三秦記始皇作長池
漢昆明池靈波殿豫章臺靈沼神池
武紀元狩三年秋發讁吏穿昆明池注如淳曰食貨志
以舊吏弄法故讁使穿池更發有貲者為吏也臣瓚曰
西南夷傳有越巂昆明國有滇池方三百里漢使求身
毒國而為昆明所閉今欲伐之故作昆明池象之以習
水戰元狩四年作在長安西周回四十里(括地志云在雍州長安縣)
(西十八里元和志同)食貨志武帝時法益嚴吏多廢免兵革
數動民多買復及五大夫千夫徵發之士益鮮於是除
千夫五大夫為吏不欲者出焉故吏皆讁令伐棘上林
作昆明池是時粤欲與漢用船戰遂乃大修昆明池列
館環之治樓船高十餘丈旗幟加其上甚壯天子感之
廼作栢梁臺高數十丈宫室之修由此日麗五行志
元狩三年發天下故吏伐棘上林穿昆明池西域贊
廣開上林穿昆明池西京雜記武帝作昆明池欲伐
昆明夷教習水戰因於其上游戲養魚給諸陵廟祭祀
又曰昆明池刻石為鯨魚每至雷雨魚常鳴吼鬐尾皆
動漢世祭之以祈雨黃圖昆明池武帝元狩四年穿
在長安西南三輔舊事曰池地三百三十二頃(一作盖地三百)
(二十頃)有百艘樓船上建樓櫓戈船各數十上建戈矛四
角悉垂幡葆麾盖照燭涯涘池中有豫章臺及石鯨(曹毗)
(志經曰樓船上建樓櫓戈船上建戈矛又作二石人東西相對象牽牛織女以象天河)漢宫殿疏曰有二石
(人牛女象)圖曰上林苑有昆明池周匝四十里廟記曰池中
後作豫章大船可載萬人上起宫室一說甘泉宫南有
昆明池池中有靈波殿皆以桂為柱風来自香池中有
龍首船常令宫女泛舟池中張鳳盖建華旗作櫂歌雜
以鼓吹帝御豫章觀臨觀焉張衡西京賦曰昆明靈沼
黑水玄址武帝初穿池得黑土帝問東方朔云云三秦
記曰昆明池中有靈沼名神池云堯時治水嘗停船於
此池通白鹿原原人釣魚綸絶而去夢於武帝求去其
鈎三日見大魚銜索乃取鈎放之間三日復游池濱得
明珠一雙帝曰豈昔魚之報耶西都賦神池靈沼往
往而在(注三秦記曰昆明池中有神池通白鹿原)集豫章之宇臨昆明之池
左牽牛而右織女似雲漢之無涯後宫登龍舟張鳳盖
建華旗西京賦乃有昆明靈沼黑水玄阯周以金隄
植以柳杞豫章珍館揭焉中峙牽牛立左織女處右日
月於是出入象扶桑與濛汜旋憩乎昆明之池命舟牧
為水嬉浮鷁首翳華芝垂翟葆建羽旗齊栧女縱櫂歌
發引和校鳴葭奏淮南度陽阿感河馮懷湘娥校獵
賦序曰武帝穿昆明池象滇河游觀侈靡窮妙極麗賦
曰昆明靈沼之東集靖冥之館以臨珍池灌以岐梁溢
以江河西征賦乃有昆明之池日月麗天出入乎東
西朝似暘谷夕類虞淵豫章名宇披流特起儀景星於
天漢列牛女以雙峙(又關中記曰堯時已有沔池漢武因而深廣之)水經注
交水西至石堨武帝開昆明池所造有石闥堰在縣西
南三十二里(交水上承樊川御宿諸水)後鄧禹傳伐赤眉南至長
安軍昆明池大饗士卒唐許敬宗傳高宗(顯慶三年十月)問
昆明池是漢何年開對曰因鎬之舊澤穿池元狩三年
事也周蘇綽傳文帝與公卿往昆明池觀漁(又隋開皇十三)
(年七月丁巳幸昆明池)括地志豐鎬二水皆已堰入昆明池無
復流派長安志昆明池在長安縣西二十里今為民
田
漢太液池清淵(詳見建章宫)
昭紀始元元年春二月黃鵠下建章宫太液池中公卿
上壽賜諸侯王列侯宗室金錢各有差注如淳曰謂之
液者言天地和液之氣所為也臣瓚曰太液池承隂陽
津液以作池也師古曰如瓚之說皆非也黃鵠大鳥一
舉千里太液池者言其津潤所及廣西京雜記大液
池邊皆彫胡紫籜節叢滿生蒲之類菰菰有米長安人
謂為彫葫葭蘆之米解者謂之紫蘀胡之有首者謂綠
節其間鳬雛鴈子布滿充積又多紫龜綠鱉池邊多平
沙沙上鵜鶘鸊鵜交鶄鴻鶂動輒成羣大液池中有鳴
鶴容與清曠採菱越女等舟始元元年春黃鵠下太液
池帝為歌曰黃鵠飛兮下建章羽肅肅兮行蹌蹌金為
衣兮菊為裳唼喋荷荇出入蒹葭自愧菲薄愧爾嘉祥
三輔黃圖太液池在長安故城西建章宫北未央宫
西南太液者言其津潤所及廣也關輔記曰(長安志作關中記)
建章宫北有池以象北海刻石為鯨魚長三丈漢書曰
(郊祀志)建章宫(武帝作)北治大池(漸臺高二十餘丈)名曰太液池中
起三山以象蓬萊方丈瀛州刻石象魚龍竒獸異禽之
屬廟記云建章宫北池名太液周迴十頃有採蓮女鳴
鶴之舟三輔舊事曰日出暘谷浴於咸池至虞淵即暮
此池象之成帝常以秋日與趙飛燕戲于太液池以沙
棠木為舟(沙棠木造舟不沉)以雲母飾於鷁首一名雲舟又刻
大桐木為虬龍彫飾如真夾雲舟而行紫桂為柁枻今
太液池尚有避風臺即結裾之處長安志三輔舊事
曰建章宫北作清淵又曰清淵北有鯨魚刻石為之
西都賦前唐中而後太液校獵賦序漸臺泰液象海
水周流方丈瀛洲蓬萊西京賦前開唐中彌望廣潒
顧臨太液滄池漭沆漸臺立於中央赫昈昈以弘敞清
淵洋洋(注三輔舊事曰建章宫北作清淵海)神山峩峩列瀛洲與方丈夹
蓬萊而駢羅長風激於别島起洪濤而揚波浸石菌於
重涯濯靈芝於朱柯海若游於元渚鯨魚失流而蹉跎
(三輔故事池北岸有石魚長三丈廣五尺西岸有石龜二枚並長六尺)東都賦太液昆
明鳥獸之囿
漢百子池
黃圖在宫内高祖七月七日臨百子池作于闐樂正月
上辰出池邊盥濯食蓬餌以袚妖邪三月上已張樂池
上
漢唐中池
黃圖唐中池周迴十二里在建章宫太液池南西都
賦前唐中而後太液覽滄海之湯湯揚波濤於碣石(海畔)
(山也)激神岳之將將濫瀛洲與方壺蓬萊起乎中央(建章宫其)
(西唐中數十里唐庭也)
漢西陂池
上林賦日出東沼入乎西陂李善注漢宫殿簿曰長安
有西陂池東陂池
漢滄池
黃圖滄池在長安城中舊圖云未央宫有滄池言池水
蒼色影蛾池武帝鑿以翫月其旁起望鵠臺以眺月影
入池中亦曰眺蟾臺鶴池在長安城西盤池在西北並
廢冰池在長安西舊圖云西有彪池亦名聖女泉初
學記長安記曰建章宫有太液滄池中築漸臺
漢琳池桂臺
黃圖昭帝始元元年穿琳池廣千步池南起桂臺以望
遠東引太液之水池中植分枝荷一莖四葉狀如駢盖
日照則葉低蔭根莖名曰低光荷以文材為船木蘭為
柂刻飛鸞翔鷁飾船首起商臺於池上古文苑昭帝
淋池歌曰秋素景兮泛洪波(見拾遺記)揚雄羽獵賦集於
靖冥之館以臨珍池
漢少府佽飛外池池籞
黃圖少府佽飛外池漢儀注佽飛具矰繳以射鳬鴈給
祭祀故有池元紀初元二年三月詔罷少府佽飛外
池嚴籞池田假與貧民(如淳注與黃圖同晉灼曰嚴籞射苑也)宣紀地
節三年十月詔池籞未御幸者假與貧民注應劭曰池
陂池也籞禁苑也
漢安邑鹽池
見鹽類
漢酒池
張騫傳行賞賜酒池肉林令外國客徧觀西域傳贊
設酒池肉林以饗四夷之客黃圖秦酒池在長安城
中廟記曰長樂宫中有魚池酒池武帝作以夸羌胡飲
以鐵杯重不能舉皆抵牛飲西征賦云酒池監於商辛
追覆車而不悟史記正義括地志云漢太上皇廟在
雍州長安縣西北長安故城中酒池之北元和志酒
池在長樂宫中武帝所作
漢蒲池
郊祀志文帝親拜霸渭之會(二水之合也)五帝廟臨渭其北
穿蒲池溝水注師古曰為池而種蒲字或作滿
漢濯龍池
見宫及園類李雲傳帝在濯龍池初學記東漢有
九龍御龍靈芝白石濯龍天泉池
漢鴻池
續志鴻池丞二百石注鴻池池名在雒陽東二十里
安紀永初三年三月癸巳詔以鴻池假貸貧民注續漢
書曰在洛陽東二十里假借也令得漁採其中桓紀
永興元年三月丁亥幸鴻池趙典傳桓帝時侍中帝
欲廣開鴻池典諫曰鴻池泛漑已且百頃猶復增而深
之非所以崇唐虞之約已遵孝文之愛人也帝納其言
而止楊賜傳先帝之制左開鴻池右作上林不奢不
約以合禮中注鴻池在洛陽東上林在西東京賦洪
池清籞渌水澹澹(注同安帝紀)水經注穀水又東注鴻池
陂百官志曰鴻池池名也在洛陽東二十里丞一人二
百石池東西千步南北千一百步四周有塘池中又有
東西横塘水溜逕通故李尤鴻池陂銘曰鴻澤之陂聖
王所規開源東注出自城池其水又東注合七里澗
文選注李尤洪池銘曰漸臺中起列館參差藝文類
聚晉張載洪池陂銘曰開源東注出自城池漸臺中起
列館參差惟水泱泱厥大難訾
漢璧水
見明堂類
魏靈芝池靈沼
紀黃初三年十一月是歲穿靈芝池四年五月有鵜鶘
集池上詔曰詩人所謂汙澤也曹詩刺共公遠君子而
近小人豈有賢智之士處于下位乎否則斯鳥何為而
至其博舉俊德茂才獨行君子以答曹人之刺晉宫
閣記靈芝池有鳴鶴舟指南舟文選景福殿賦建淩
雲之層盤浚虞淵之靈沼(注沼名)魏明引榖水過九龍
前為玉井綺欄蟾蜍含受神龍吐流使博士馬均作
司南車水轉百戲魚龍曼延
魏天淵池
紀黃初五年穿天淵池一本云七年三月(楊暨從行天淵池帝論伐蜀事)水
經注天淵池在洛陽池中有魏文帝九華叢殿基宋
志魏明帝天淵池南設流杯石溝燕羣臣晉宫閣記
天淵池有升進曜陽飛龍射獵舟後魏興安二年二
月乙丑穿天泉池江總芳林園天淵池銘曉川漾璧
夜浪浮金梁武帝有首夏泛天淵池詩
魏芙蓉池
文選魏文帝芙蓉池作詩乘輦夜行遊逍遥步西園
魏疏圃池玄武池(見水戰類)
初學記魏在鄴有渌水瓊華疏圃玄武靈芝池在洛有
天泉(池中築九華臺)流杯幽泉隂流鳴鶴池西晉有含利都亭
靈芝濛氾(張載作賦)潛靈渌池東晉有清游流杯池宋有天
泉華林池(池有雙蓮同幹芙蓉異花並蔕)後魏有鴻鴈流化池梁有閒
豫池(池有龍影五采遂鑄銅龍其上)
晉濛汜池
張載賦激通渠於千金承瀍洛之長川天子乘玉輦時
遨遊排金門出千秋造綠池鏡清流(載傳云為濛汜賦)魏明
帝鑿濛汜池種芙蓉於中
晉西池
列傳温嶠太子起西池樓觀嶠上疏(明帝為太子時立)
謝安出鎮廣陵帝出祖于西池獻觴賦詩劉毅帝
大宴於西池有詔賦詩江逌諫鑿北池及立閣
道
宋天淵池
宋書元嘉十年七月己丑華林天淵池芙蓉異花同蔕
選注引潘尼上巳日會天淵池詩
梁昆明池
武帝紀有五色雲浮於華林園昆明池
後魏流化池
孝文宴羣臣於流化池
唐昆明池
紀高祖武德九年三月庚寅幸昆明池習水戰壬辰至
自昆明池(舊紀武德六年三月乙未幸昆明池宴百官元年三月辛卯幸昆明池)一本云三年六
(月癸丑幸昆明池宴從官賜錢五年正月壬子幸)太宗貞觀五年正月癸酉獵
于昆明池(會要正月十三日大蒐上謂高昌王言樂事有三)太宗有冬日臨毘明池詩云石鯨分
玉溜云云(代宗大歷二年二月壬子幸昆明池)安樂公主傳嘗請昆明池
為私沼帝不許自鑿定昆池延袤數里(定昆池在長安縣西南十五里)
長安志昆明池漢時有深六尋其袤十里德宗貞元
十三年七月(舊紀云八月丁巳)命京尹韓臯充使浚之乃追尋漢
制引交河及豐合流入于池作堰而通焉(修石炭賀蘭兩堰并造土)
(堰臯刻銘用錢七千四百二十貫)太和三年又命京兆府浚之張仲
素有賦白居易賦詔開八水注恩波千介萬鱗同日
活動植飛沈皆遂性皇澤如春無不被李庾西都賦
御水分溝昆明下流在野灌漑入宫環洲
唐月池賜宴
儒學傳張後裔字嗣宗高祖鎮太原引為客以經授太
宗即位進燕王咨議從王入朝召見乃賜宴月池令羣
臣以春秋酬難帝曰朕昔受大義於君今尚記之嗣宗
頓首謝曰陛下乃生知臣叨天功為己力罪也帝大悦
唐春苑池
閻立本傳太宗與侍臣汎舟春苑池見異鳥容與波上
悦之詔坐者賦詩而召立本侔狀
唐積翠池
魏徵傳太宗宴羣臣積翠池(在洛陽宫西苑)酣樂賦詩徵賦西
漢其卒章曰終藉叔孫禮方知皇帝尊帝曰徵言未嘗
不約我以禮實錄貞觀十一年十一月辛酉(册府元龜作辛)
(丑)宴積翠池帝賦尚書曰日昃翫百篇臨燈披五典夏
康既逸豫商辛亦沈湎恣情昏主多克已明君鮮滅身
資累惡成名由積善特進魏徵得西漢曰受降臨軹道
爭長趣鴻門驅傳渭橋上觀兵細柳屯夜宴經栢谷朝
遊出杜原終藉叔孫禮方知皇帝尊通鑑貞觀十一
年三月庚子上宴洛陽宫西苑泛積翠池謂侍臣以隋
為戒本草圖云漢積翠池中有珊瑚隋閱散
樂於東京芳華苑積翠池側隋樊子盖陪宴積
翠池
唐曲江池(又見紫雲樓及漢宜春宫)
漢元紀宜春下苑師古注曰即今京城東南隅曲江池
是歐陽詹有記乾元元年五月己亥於曲江池投
龍祈雨太和九年濬昆明曲江二池孔戢傳為京兆
尹歲旱文宗憂甚戢躬祠曲江池一夕大雨漢司馬
相如賦臨曲江之隑州(秦隑州漢樂游原隋鑿為池)
唐龍首池
實錄玄宗先天二年三月甲戌帝以旱親往龍首池祈
禱有赤蛇自池而出雲露四布應時雨文宗開成元年
三月庚申幸龍首池觀内人賽雨甘澤屢降中外感悦
帝賦莫春喜雨詩百官屬和會要元和十三年二月
浚龍首池起承暉殿雕飾綺煥太和九年十月(舊紀云七月戊)
(申)詔左軍二千人填龍首池以為鞠場岐陽公主傳
開第昌化里疏龍首池為沼
唐隆慶池龍池(詳見龍池樂章及龍池頌)興慶池
舊紀中宗景龍四年四月乙未幸隆慶池張樂結綵為
樓宴侍臣泛舟戲樂命賦詩玄宗賜宅於隆慶坊所
居宅外有水池浸溢頃餘望氣者以為龍氣會要開
元二年閏二月祠龍池六月蔡孚獻龍池篇公卿已下
一百三十篇太常考其合律者為樂章十首(十六年正月庚申制)
(曰飛佳氣於在田之際湧瑞日於或躍之池)十八年十二月二十九日有龍
見于興慶池因祀而見也(一本又云十九年五月壬申京師旱帝親禱興慶池是夜)
(大雨乙亥裴光庭奏宣付史館七月甲戌久旱又親禱翌日大雨)貞元十三年(舊紀四月壬戌)
幸興慶宫龍堂祈雨有白鸕鷀浮沈水際後果大雨(舊紀)
(乙丑大雨)六典所居之東有舊井忽涌為小池至景龍中
為龍池焉張九齡頌曰濯濯靈泉洞冥皇祇滋液流
衍化為神池曰止曰行惟聖之作匪鱣匪鮪惟龍之躍
五聖在天丕命曾孫高視河洛同符玄元亦有黃龍出
於靈沼明明穆穆天子之表初學記蘇瓌馬懷素興
慶池侍宴應制詩
唐廣仁池(陂)福源池
地理志鄭州管城縣有僕射陂後魏孝文賜僕射李冲
因以為名天寶六載更名廣仁池(會要云廣仁陂)汴州開封縣
有福源池本蓬池天寶六載更名福源並禁漁採會
要天寶六載正月二十九日詔今陽和布氣蠢物懷生
在於含養必期遂性其滎陽僕射陂陳留蓬池宜斷採
捕仍改名云初學記大梁有蓬池(續述征記大梁西南七十里尉氏縣有蓬池)
唐九成宫東臺山池
王勃賦序云松峯桂壑紅泉碧磴金石千聲雲霞萬色
唐放生池
會要乾元二年三月己丑肅宗命史元琮張延玉宣詔
天下州縣臨江帶郭處各置放生池始洋州興道訖于
昇州(凡八十一所)刺史顔真卿述碑銘一章乞御書題額(立石)
吳興(碑云成湯存一面之網漢武致銜珠之答)賀知章傳求周宫湖數頃
為放生池賜鏡湖剡川一曲劉餗傳記梁武帝崇奉
釋氏置放生池謂之長命洲唐太平公主於京西撅地
贖水族之生者置其中謂之放生池藝文類聚梁元
帝有荆州放生亭碑放生池碑孝經傳所記率
以好生為盛德於民既然物亦以之故魚鱉咸若
志於書靈臺牣躍歌於詩信及豚魚系於易母麛
母卵戒於月令推放麑之仁孟孫從而託子斷泗
淵之罟魯君以為得法童兒不捕將鄒之雉廉掾
知其有仁心乃若奪命鼎息轉之清波舍枯肆之
歸而遂函生之樂則金仙氏之說實倡之列子
邯鄲之民以正旦獻鳩於簡子曰正旦放生示
有恩也
唐寶應靈慶池
地理志河中府安邑有鹽池與解為兩池大歷十二年
生乳鹽賜名寶應靈慶池韓滉傳滉判度支大歷十
二年秋潦敗河中鹽滉奏池産瑞鹽帝遣諫議大夫蔣
鎮廉狀鎮還乃賀帝請置祠詔號寶應靈慶池(舊紀大歷十二)
年十月丁亥韓滉言之(通鑑十一月丙辰蔣鎮還奏瑞鹽上表賀請置祠賜號)
唐魚藻池
德宗舊紀貞元十三年七月壬辰浚湖渠魚藻池深五
尺(一本云幸魚藻池池先深一丈浚加四尺)順宗紀侍宴魚藻宮張冰嬉
綵艦宫人為櫂歌(見宫類)穆宗舊紀元和十五年八月
壬辰發神策六軍二千人浚魚藻池會要元和十五
年九月幸魚藻池大張樂觀競渡
唐蓬萊池
李絳傳憲宗嘗畋苑中至蓬萊池謂左右曰絳嘗以諫
我今可返也其見禮憚如此(畏直臣之諫而不敢盤于游畋)唐鑑元
和五年帝欲近獵苑中至蓬萊池西曰李絳必諫不如
且止會要元和十二年五月(一本云閏五月己酉)新作蓬萊池
周廊四百間韋處厚集序穆宗初為中書舍人侍游
蓬萊池延問大義退而進六經法言二十編李德裕
詩注學士初上賜食皆蓬萊池魚鱠雍錄蓬萊池在
東内之北其欲往獵則禁苑也
唐凝碧池臨碧池
會要寶歷二年六月幸凝碧池觀魚(舊紀云六月辛酉幸凝碧池令兵士)
(千餘人於池中取大魚長大者送入新池)敬宗紀寶歷三年六月辛酉觀
魚于臨碧池在苑中(亦見王維詩)六典東都禁苑有凝碧之
池太宗御製述聖賦序因兹餘隟乃修苑囿其勝地
則有積翠凝碧其川阜則有濯龍平樂
唐珠池
懿宗紀咸通四年七月辛卯朔弛廉州珠池禁
唐九洲池
東京記東都城有九洲池在仁智殿之南歸義門之西
其池曲象東海之洲居地十頃水深丈餘魚鳥翔泳花
卉羅植國史志内園有九江池
唐璧水
禮志皇帝御明堂讀時令設羣官於璧水東之門外(通典)
(云璧水東門之外)文官在北武官在南俱西上明堂位正義
案異義今戴禮說盛德記曰明堂其外有水名曰辟廱
水經注建隆講武池
見水戰類
太平興國金明池
見水戰類祥符二年四月丁亥賜金明池善泅軍士
緡錢先是每歲為競船之戲車駕必臨視之嘉祐二年
三月二十三日命契丹使觀金明池水嬉賜宴瓊林苑
熙寧三年四月三日元豐二年四月辛丑幸觀水嬉
樂史獻金明池賦召為三館編修李昌齡獻詩百韻太
宗嘉之擢直史館
祥符泰山玉女池記
祥符元年議東封先營頓置泰山頂有玉女池(實錄云泉)素
壅而濁至是泉忽湍清泚甘美工徒賴以汲用經度制
度使王欽若請濬治之池側有石像頗摧折九月詔皇
城使劉承珪易以玉石辛酉像成召宰臣觀於崇政殿
西序遣使礱石為龕奉置舊所欽若致祭十月己丑上
作記示輔臣庚戌上步自御幄觀玉女泉命王旦等觀
聖製石記水經注具茨山潩水出其阿而流為
陂俗謂之玉女池隋開皇十七年五月宴百寮
於玉女泉
祥符凝祥池
八年五月癸巳詔會靈觀池名凝祥(即舊池導惠民河注之)園名
奉靈十一月丁巳幸元豐五年正月十四日幸六年
十一月九日幸元祐四年正月十四日幸
祥符象瀛山池
後苑有象瀛山池祥符九年二月二十七日後苑觀
太宗御書移幸流杯殿泛觴登象瀛山翠芳亭遂宴玉
宸殿汴都賦寶閣靈沼巍峩泛灔繚以重垣防以回
隄雲屋連簃瓊闌壓墀恍湡浯與方壺帝令鬼鑿而神
移
紹興放生池
紹興十三年五月乙亥中書舍人楊愿請倣唐乾元及
國朝故事詔天下置放生池工部郎中林乂請以臨安
府西湖為放生池從之景德四年三月乙巳召輔
臣對苑中過山亭臨放生池天禧元年十一月壬寅
詔淮南江南荆湖治放生池
淳熙放生池
淳熙三年十二月十七日詔西湖係放生池不得採捕
歷代池名
前漢
昆明太液積草百子唐中
魏
虞淵沼蘭渚玄武靈芝天淵
後魏
碧海玄武天淵流觴鴻鴈(代下同)天泉
神泉旋鴻
隋
積翠凝碧芳夏九曲九洲
唐
蓬萊龍首魚藻太液定昆興慶
三十六國
清源(一作涼)靈芝渌漣
六朝
天泉清遊
北齊
金華
丹臺新錄所載
蘂淵瓊池
津名
玉醴琅園空同始暉滄浪曜靈
山名
金庭龜竹葉金華鬱絶三秀嶺
玉海卷一百七十一
