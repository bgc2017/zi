卷九
玉海卷九
宋王應麟撰
律歷
歷法
庖犧周天歷度伏羲甲歷
晉天文志庖犧氏立周天歷度(詳見蓋天隋志同)通歷伏羲
在位百一十年(外紀元年辛巳在位百十年)始有甲歷五運(始於甲寅)
隋天文志爰在庖犧仰觀俯察謂以天之七曜二十八
星周於穹圓之度以麗十二位也外紀伏羲紀陽氣
之初為律法建五氣立五常定五行有甲歷五運古
三墳伏羲氏木王月命臣潜龍氏作甲歷皇策辭後一
易草木皇曰命子英居我潜龍之位主我隂陽甲歷咨
於四方上下無或差英曰依其法亦順君無念哉皇曰
無為後二十二易草木昊英氏進歷於君曰歷起甲寅
皇曰甲日寅辰木王於夘乃鳩衆於傳教臺告民示始
甲寅易二月天皇升傳教臺皇曰咨予上相共工子惟
扶我正道咨告於民俾知甲歷日月歲時自兹始無或
不記子勿怠皇曰下相皇威咨告於民俾知甲歷漢
志伏戲畫八卦由數起易揲之以四以象四時歸奇
於扐以象閏春秋内事伏羲氏始畫八卦定天地之
位分隂陽之數推列三光建分八節(天地開闢五緯各在其方至伏犧乃)
(合故以為元)
神農歷
楊泉物理論神農始治農功正節氣審寒温為早晚之
期故立歷日外紀神農元年辛巳(一百二十年)
黃帝調歷黃帝正律歷斗歷黃帝星歷
五家歷
外紀黃帝師大撓探五行之情占斗剛所建始作甲子
甲乙謂之幹子丑謂之枝枝幹相配以名日命容成造
歷隷首作數吕氏春秋大撓作甲子容成作歷羲和
占日后益占歲晉律歷志昔者聖人擬宸極以運璿璣
揆天行而序景曜分辰野辨纏歴欽農時興物利皆以
繫順兩儀紀綱萬物然則觀象設卦扐閏成爻歷數之
源存於此也逮乎炎帝分八節以始農功黃帝紀三綱
而闡書契乃使羲和占日常儀占月車區占星氣伶倫
造律吕大撓造甲子隷首作筭數容成綜斯六術考定
氣象建五行察發歛起消息正閏餘述而著焉謂之調
歷洎于少昊則鳳鳥司歷顓頊則南正司天陶唐則分
命羲和虞舜則因循堯法及夏殷乘運周氏應期正朔
既殊剙法斯異(董巴議見顓頊歷)漢張衡傳渾元初基靈曜未
紀吉凶紛錯人用朣朦黃帝為斯深慘有風后者是焉
亮之察三辰於上跡禍福於下經緯歷數然後天步有
常風后之為也漢志昭帝元鳳三年太史令張壽王
上書言黃帝調歷漢元年以來用之後課諸歷案漢元
年不用調歷壽王及待詔李信治黃帝調歷課皆疏闊
壽王歷乃太史官殷歷也壽王猥曰安得五家歷元
封七年詔御史曰蓋聞古者黃帝合而不死名察發歛
定清濁起五部建氣物然則尚矣(孟康曰五部五行也)後漢志
太史令虞恭等議洪範五紀論曰民間亦有黃帝諸歷
不如史官記之明也論曰皇犧氏之有天下未有書計
暨于黃帝班示文章重黎記注象應著名始終相驗準
度追元乃立歷數故黃帝造歷元起辛夘拾遺記黃
帝有黃星之祥考定歷紀外紀疑年云黃帝元年丁
亥一百年隋經籍志五行類黃帝地歷一卷黃帝斗
歷一卷書正義黃帝已來始用甲子紀日世本后
益作歲本羲和作占月後漢志注博物記曰容成氏
造歷黃帝臣也選注春秋命歷序曰帝軒受圖雒授
歷淮南子倉頡作書容成造歷漢志隂陽家容成
子十四篇宋志容成制歷象淮南覽冥訓黃帝治
天下力牧太山稽輔之以治日月之行律隂陽之氣節
四時之度正律歷之數史記黃帝迎日推策晉灼曰
策數也瓚曰日月朔朢未來而推之故曰迎日史歷
書太史公曰黃帝攷定星歷建立五行起消息正閏餘
於是有天地神祇物類之官是謂五官各司其序民有
信神有明德故神降之嘉生漢郊祀志黃帝得寶鼎
神策是歲己酉朔旦冬至得天之紀終而復始於是黃
帝迎日推策後率二十歲復朔旦冬至凡二十推藝
文志歷譜有黃帝五家歷三十三卷崇文目五行類
黃帝朔書一卷晉志杜預云或用黃帝以來諸歷以
推經傳朔日皆不諧合太史公世表曰余讀諜記黃
帝以來各有年數稽其歷譜諜終始五德之傳古文咸
不同乖異夫子之弗論次其年月豈虚也哉
少昊歷
左傳郯子曰鳳鳥氏歷正也外紀元年丁夘八十四
年
顓頊歷
漢志張蒼言用顓頊歷劉向總六歷列是非而顓歷在
其中晉律歷志魏董巴議曰伏羲始作八卦作三畫以
象二十四氣黃帝因之初作調歷歴代十一更年五千
凡有七歷顓頊以今之孟春正月為元其時正月朔旦
立春五星會于天歷營室也冰凍始泮蟄蟲始發雞始
三號天曰作時地曰作昌人曰作樂鳥獸萬物莫不應
和故顓頊聖人為歷宗也湯作殷歷弗復以正月朔旦
立春為節也更以十一月朔旦冬至為元首下至周魯
及漢皆從其節據正四時夏為得天以承堯舜從顓頊
之故也禮記大戴曰虞夏之歷建正於孟春此之謂也
白虎通顓頊樂曰六莖言和律歷以調隂陽後漢
志蔡邕議承秦歷用顓頊元用乙夘注蔡邕論曰顓頊
歷術曰天元正月己巳朔旦立春俱以日月起於天廟
營室五度今月令孟春之月日在營室劉洪言己巳顓
頊秦所施用(甲寅歷孔子時效)甲寅元天正正月甲子朔旦冬
至七曜之起始於牛初乙夘之元人正己巳朔旦立春
三光聚天廟五度張衡傳少昊青陽之末人神雜揉
九黎亂德不可方物重黎又相顓頊而申理之日月即
次則重黎之為也人各有能因藝授任鳥師辨名四叔
三正官無二業事不並齊揚雄傳雄覃思渾天與太
初律相應亦有顓頊之歷焉詩正義乾鑿度云歷元
名握先紀日甲子歲甲寅又曰今入天元二百七十五
萬九千二百八十歲昌以西伯受命唐志日度議洪
範傳曰歷記始於顓頊上元太始閼蒙攝提格之歲畢
陬之月朔日己巳立春七曜俱在營室五度顓頊歷
上元甲寅歲正月甲寅晨初合朔立春七曜皆直艮維
之首蓋重黎受職於顓頊九黎亂德二官咸廢帝堯復
其子孫命掌天地四時以及虞夏故本其所由生命曰
顓頊其實夏歷也外紀顓頊元年辛夘(七十八年)前志
顓頊歷二十一卷顓頊五星歷十四卷日月宿歷十三
卷楚語顓頊命南正重司天火正黎司地堯育重黎
之後使復典之至于夏商(法言羲近重和近黎)宋志少昊氏有
鳳鳥氏司歷顓頊重黎堯命羲和其後授舜曰天之歷
數在爾躬舜亦以命禹史記自序五家之文怫異正
義五家謂黃帝顓頊夏殷周之歷其文相戾故歷書自
太初之元論之
堯歷象
堯典乃命羲和欽若昊天歷象日月星辰敬授人時(歷紀)
數之書象觀天之器(王氏書說歷者步其數象者占其象)正義日之甲乙月之大
小昏明遞中之星日月所會之辰定所行之數為一歲
之歷天道左旋日體右行故星見之方與四時相逆春
則南方見夏則東方見秋則北方見冬則西方見書緯
言春夏相與交秋冬相與互斯假妄之談王肅以所宅
為孟月日中日永為仲月星鳥星火為季月以殷以正
皆總三時之月讀仲為中言各正三月之中氣也以馬
鄭之言不合天象(馬鄭舉正中之星不為一方盡見孔氏取畢見)周天三百六
十五度四分度之一而日日行一度一朞三百六十五
日四分日之一今考靈曜乾鑿度諸緯皆然此舉全數
故云三百六十六日一年餘十二日未至盈滿三歲足
得一月則置閏六歷諸緯與周髀皆云日行一度月行
十三度十九分度之七為每月二十九日過半日之於
法分為日九百四十分日之四百九十九即月有二十
九日半強為十二月六大之外有日分三百四十八是
除小月無六日一歲所餘正十一日弱十九年七閏年
十一日則二百九日王肅云斗之所建是為中氣無中
氣故以為閏閏餘不置則三年差一月將以正為二九
年差三月將以春為夏十七年差六月則四時相反時
何由定歲何得成乎續漢志元和二年章帝詔曰尚
書璇璣鈐曰述堯世放唐文帝命驗曰堯考德顧期立
象書曰協時月正日祖堯岱宗同律度量考在機衡以
正歷象庶乎有益今改行四分以遵於堯襄楷傳堯
舜歷象日月星辰察五緯所在舜典正義鄭玄以為
堯正建丑舜正建子王肅等以為惟殷周改正易民視
聽自夏已上皆以建寅為正堯典正義少昊五鳩氏
即周之世卿官也五鳩之外别有鳳鳥氏歷正也班在
五鳩之上是上代以來皆重歷數堯於卿官之外别命
羲和掌天地似尊於諸卿易乾鑿度堯以甲子受天
元為推術注十一月朔旦甲子宋志何承天曰堯時
冬至日在須女十度左右(虞喜云堯時冬至日短星昴今二千七百餘年乃東璧中)
則知每歲漸差之所致何承天云云云(隋袁充曰堯時仲冬日在須女十度堯受命四十九年列上元第一)
(紀甲子天正十一月庚戌冬至)隋志竹書紀年堯元年丙子外紀
元年戊辰皇極經世甲辰肇位平陽皇甫謐曰甲
申生甲辰即位田俅子堯蓂莢歷
五帝歷數
禮大史(下大夫二人上士四人)注大史日官也春秋傳曰天子有
日官諸侯有日御日官居卿以底日禮也日御不失日
以授百官于朝言建六典以處六卿之職正義春秋傳
服注云是居卿者使卿居其官以主之重歷數也鄭注
與服不同堯典云乃命羲和欽若昊天歷象日月星辰
周掌歷數亦是日官鄭意以五帝殊時三王異世
文質不等故設官不同五帝之時使卿掌歷數至
周使下大夫為之故云建六典處六卿之職以解之
易乾鑿度堯以甲子天元為推術注甲子為蔀首起十
月朔求卦主歲術曰常以太歲紀歲七十六為一紀二
十紀為一部首(注部或為蔀)歷元名握先紀曰甲子七十六
歲為一紀二十紀而一蔀首史記黃帝迎日推策順
天地之紀旁羅日月星辰高陽載時以象天治氣以教
化高辛順天之義歷日月而迎送之其動也時(又家語)堯
命羲和敬順昊天數法日月星辰敬授民時舜在璇璣
玉衡以齊七政合時月正日魯語帝嚳序三辰論
語堯咨舜天之歷數在爾躬舜亦以命禹(歷數帝王相繼之次第)
禹夏歷禹瑞歷
書舜典協時月正日大戴誥志篇虞夏之歷建正於
孟春前志夏殷周魯歷十四卷續志虞用戊午夏
用丙寅霍融言漏刻不如夏歷密(晉志董巴曰夏為得天以承堯舜從)
顓頊故也(左氏梓慎曰夏數得天)隋志夏后備陳洪範唐歷議顓
頊歷實夏歷也夏歷章蔀紀首皆在立春課中星揆斗
建與閏餘盈縮皆以十二節為損益之中而殷周漢歷
章蔀紀首皆直冬至故名察發斂亦以中氣為主此其
異也荀子天論日月星辰瑞歷是禹桀之所同也禹
以治桀以亂注當時星辰書之名也唐志劉炫曰仲
康復修大禹之典其五年羲和失職則王命徂征胤
征注先時不及者謂歷象之法四時節氣弦朢晦朔
外紀舜元年戊申禹元年戊戌
殷歷
前志引殷歷曰成湯十三年十一月甲子朔旦冬至終
六府首(師古曰即蔀首)春秋殷歷皆以殷魯自周昭王以下亡
年數故據周公伯禽以下為紀魯煬公二十四年正月
丙申朔旦冬至殷歷以為丁酉微公二十六年正月乙
亥朔旦冬至殷歷以為丙子續志殷用甲寅延光二
年中謁者誦侍中施延熹平四年五官郎中馮光沛相
上計掾陳晃皆言歷元不正當用甲寅為元議郎蔡邕
議案歷法黃帝顓頊夏殷周魯凡六家各自有元光晃
所據則殷歷元也張壽王挾甲寅元以非漢歷雜候清
臺課在下第中謁者誦言當用命歷序甲寅元竟不施
行昔堯命羲和歷象日月星辰舜協時月正日湯武革
命治歷明時祐術開業淳燿天光重黎其上也承聖帝
之命若昊天典歷象三辰以授民事立閏定時以成歲
功羲和其隆也取象金火革命創制治歷明時應天順
民湯武其盛也晉志命歷序曰孔子治春秋退修殷
之故歷使其數可傳於後春秋宜以殷歷正之今攷之
交會不與殷歷相應(姜岌曰殷歷以四分一為斗分)北史後魏李業
興以殷歷甲寅黃帝辛夘徒有積元術數亡缺修之各
為一卷傳於世唐志大衍中氣議曰殷歷南至常在
十月晦則中氣後天也周歷蝕朔差經或二日則合朔
先天也傳所據者周歷緯所據者殷歷氣合于傳朔合
于緯斯得之矣命歷序以為孔子修春秋用殷歷考其
蝕朔不與殷歷合及開元十二年朔差五日氣差八日
蓋哀平間治甲寅元歷者記之非古也漢有司劾張壽
王官有黃帝調歷不與壽王同夀王所治乃殷歷也中
興圖䜟漏泄而考靈曜命歷序皆有甲寅元其所起在
四分歷庚申元後百一十四歲延光初中謁者誦靈帝
時五官郎中馮光等皆請用之卒不施行緯所載壬子
冬至則其遺術也合朔議曰春秋日蝕有甲乙者三十
四殷歷魯歷先一日者十三後一日者三周歷先一日者
二十二先二日者九其偽可知矣日度議曰湯作殷歷
更以十一月甲子合朔冬至為上元周人因之距羲和
千祀昏明中星率差半次夏時直月節者皆當十有二
中故因循夏令其後吕不韋得之以為秦法更考中星
以乙夘歲正月己巳合朔立春為上元古歷分率簡易
歲久輒差達歷數者因時遷革以合其變故三代之興
皆揆測天行考正歷次為一代之制正朔既革服色從
之及繼體守文疇人代嗣則謹循先王舊制五星議曰
成湯伐桀歲在壬戌開元歷星與日合于角次于氐十
度而後退行明年湯始建國為元祀順行與日合于房
所以紀商人之命也詩大明正義周語五位所在星
宿度數自非用筭無以推之鄭注尚書為文王受命武
王伐紂時日皆用殷歷劉向五紀論載殷歷之法唯有
氣朔而已其推星在天黿則無術焉禮記正義鄭康
成之義自古以來皆改正朔若孔安國則改正朔殷周
二代故注尚書湯改正易服是從湯始改正朔也外
紀湯元年庚戌(商以丑為正其書始即位曰惟元祀十有二月則知月不易也)後周
馬顯曰殷斟酌前代歷變壬子元用甲寅漢劉
洪曰甲寅歷於孔子時效公子譜謂商起庚戌終戊寅
帝王譜謂湯元年壬寅一行歷謂成湯伐桀歲在壬戌
皆非也
周五紀歷法殷周歷紀
前漢志周武王訪箕子箕子言大法九章而五紀明歷
法(歲日月星辰歷數)自殷周皆創業改制咸正歷紀服色從之
順時氣以應天道劉向作五紀論(續志紂作淫虐喪其甲子武王伐之)周用丁巳
禮大史正歲年以序事注若今時作歷日(馮相氏會天位注同)
泰誓正義易革卦彖象云云改正治歷必自武王始既
入商郊始改正朔其初發猶是殷之十二月故史以一
月名之詩正義易乾鑿度入戊午蔀二十九年伐崇
作靈臺改正朔尚書運期授引河圖曰倉帝之治八
百二十歲立戊午蔀注云周文王以戊午蔀二十九年
受命外紀武王元年己夘堯典之歷象授時之事
也周官之馮相實掌之舜典之璣衡察變之事也周官
之保章實掌之洪範之庶徵分職之事也周官之司會
實掌之
魯歷(司歷)
漢志謂春秋用魯歷周道衰天子不能班朔魯歷不正
以閏餘一之歲為蔀首後漢志魯用庚子左傳襄
二十七年十一月日食辰在申司歷過也再失閏矣哀
十二年十二月火猶西流司歷過也正義曰釋例云今
世所謂魯歷者不與春秋相符殆來世好事者為之非
真也長歷稱凡經傳有七百七十九日漢末宋仲子
集七歷以考春秋魯歷得五百二十九日失二百五十
日是不與春秋相符也襄二十一年二十四年頻月日
食蓋古書錯誤唐志合朔議曰僖五年正月辛亥朔
至昭二十三年七月戊辰晦皆與周歷合所記多周齊
晉事蓋周王所頒齊晉用之記宋魯事與齊晉不同日
度議曰甄曜度及魯歷南方有弧無井鬼北方有建星
無南斗前五行志周不班朔魯歷不正置閏不得其
月月大小不得其度史記日食或言朔而實非朔或不
言朔而實朔或脫不書朔與日皆官失之也
古歷上元太初歷
史記歷書昔自在古歷建正作於孟春(索隠曰案古歷者謂黃帝調歷)
(以前有上元太初歷等皆以建寅為正謂之孟春也及顓頊夏禹亦以建寅為正惟黃帝及殷周魯並建子為)
(正而秦正建亥漢初因之至元封七年始改用太初歷仍以周正建子為十一月朔旦冬至今案此文至於十)
(二月節皆大戴禮誥志篇虞史伯夷之辭也)於時冰泮發蟄百草奮興秭鴂
(一作&KR2620;音規)先&KR1485;(索隱曰秭鴂先&KR1485;謂子規鳥春氣發動則先出野澤而鳴也又案大戴禮作瑞雉無)
(釋未測其旨當是字體各有訛耳)物乃歲具生於東次順四時卒於冬
分時(索隠曰卒子律反分如字卒盡也言建歷起孟春盡冬季則一歲之事具也冬盡之後分為來春故)
(曰冬分也)雞三號卒明(徐廣曰卒一作平又云卒斯也索隠曰三號三鳴也言夜至雞三鳴則天)
(曉乃始為正月一日言異歲也徐云卒作平作斯於文皆便)撫十二節卒於丑日月
成故明也明者孟也幽者幼也幽明者雌雄也雌雄代
興而順至正之統也日歸於西起明於東月歸於東起
明於西(戴禮孔子引虞史伯夷之辭止此)正不率天又不由人則凡事
易壊而難成矣(索隱戴禮孔子引周太史之辭)王者易姓受命必謹始
初改正朔易服色推本天元順承厥意(索隱曰言王者易姓而興)
(必當推本天之元氣行運所在以定正朔以承天意也)天官書其紀上元以
攝提格之歲索隱曰古歷之名(唐志日度議古歷之作皆在漢初却䡋春秋朔並先天則)
(非三代之前明矣)
漢太初歷音律(星度太初正歴)十一家歷
武紀太初元年夏五月正歷以正月為歲首色尚黃數
用五定官名協音律師古曰未正歷前歲首以十月今
以建寅月為正月史記禮書乃以太初之元改正朔
易服色歷書歷術甲子太初元年歲名焉逢攝提
格月名畢聚日得甲子夜半朔月冬至自序遷為太史
令五年而當太初元年十一月甲子朔旦冬至天歷始
改建於明堂諸神受記今以歷書大小餘計之則古
歷也非太初也志三代既没史官喪紀疇人子弟分
散故其所記有黃帝顓頊夏殷周及魯歷秦推五勝自
以為獲水德以十月為正色尚黑漢興襲秦正朔以北
平侯張蒼言用顓頊歷比于六歷疏闊中最為微近然
正朔服色未覩其真而朔晦月建弦朢滿虧多非是至
武帝元封七年漢興百二歲矣太中大夫公孫卿壺遂
太史令司馬遷等言歷紀壊廢宜改正朔是時兒寬明
經術上迺詔寬曰與博士共議今宜何以為正朔服色
何上皆曰帝王必改正朔易服色推傳序文則今夏時
也陛下躬聖發憤昭配天地今三代之統絶而不序矣
唯陛下發聖德宣考天地四時之極則順隂陽定大明
之制為萬世則乃詔御史曰迺者有司言歷未定廣延
宣問以考星度未能讎也蓋聞古者黃帝合而不死名
察發歛定清濁起五部(五行也)建氣物分數然則上矣其
以七年為太初元年詔卿遂遷與侍郎尊大典星射姓
等議造漢歷乃定東西立晷儀下漏刻以追二十八宿
相距於四方舉終以定朔晦分至躔離弦朢迺以前歷
上元泰初四千六百二十七歲(以數計之當在堯以前)至于元封
七年復得閼逢(甲)攝提格(寅)之歲中冬十一月甲子朔
旦冬至日月在建星(孟康曰建星在牽牛間晉灼曰古歷皆在建星即斗星也太初歷四)
分法在斗二十六度(通鑑目錄太初元年疆圉赤奮若丁丑)唐志日度議漢太初歷元起丁丑命曰閼逢
(攝提格之歲而實非甲寅)太歲在子已得太初本星度新正姓等奏
不能為筭願募治歷者更造密度各自增減以造漢太
初歷迺選治歷鄧平及長樂司馬可酒泉候宜君侍郎
尊及與民間治歷者二十餘人方士唐都巴郡洛下閎
與焉都分天部閎運筭轉歷其法以律起歷曰律容一
龠積八十一寸則一日之分也(黃鍾律長九寸圍九分以圍乘長得積八十一)
(寸也)與長相終律長九寸百七十一分而終復三復而得
甲子夫律隂陽九六爻象所從出也故黃鍾紀元氣謂
之律律法也莫不取法焉與鄧平所治同於是皆觀新
星度日月行更以算推如閎平法法一月之日二十九
日八十一分日之四十三先籍半日名曰陽歷不籍名
曰隂歷所謂陽歷者先朔月生隂歷者朔而後月乃生
平曰陽歷朔皆先旦月生以朝諸侯王羣臣便乃詔遷
用鄧平所造八十一分律歷罷廢尤疎遠者十七家復
使校歷律昏明宦者淳于陵渠復覆太初歷晦朔弦朢
皆最密日月如合璧五星如連珠陵渠奏狀遂用鄧平
歷以平為太史丞後二十七年元鳳三年(昭帝)太史令
張壽王言今隂陽不調宜更歷之過也詔下主歷使者鮮
于妄人詰問壽王不服妄人請與治歷大司農中丞麻
光等二十餘人雜候詔與丞相御史大將軍右將軍史
各一人雜候上林清臺課諸歷疏密凡十一家以元鳳
三年十一月朔旦冬至盡五年十二月各有第壽王課
疎遠有詔勿劾復候盡六年太初歴第一即墨徐萬且
長安徐禹治太初歷亦第一壽王及待詔李信治黃帝
調歷課皆疏闊壽王歷迺大史官殷歷也壽王猥曰安
得五家歷又妄言太初歷虧四分日之三去小餘七百
五分以故隂陽不調終不服下吏自漢歷初起盡元鳳六
年三十六歲而是非堅定兒寬傳將建大元注大元
太初歷也(太初以四千六百一十七歲為元以八十一為分)郊祀志文帝十
五年黃龍見成紀召公孫臣拜博士與諸生草改歷服
色事武帝初即位趙綰王臧等為公卿欲議改歷事未
就高紀春正月注師古曰凡此諸月號皆太初正歷
之後記事者追改之非當時本稱也以十月為歲首即
謂十月為正月今此正月當時謂之四月耳後九月注
師古曰秦之歷法應置閏者改置於歲末當取左傳歸
餘於終漢書表史記未改秦歷之前至高后文帝屢書
後九月春秋正義太初以後更改氣名以雨水為正
月中驚蟄為二月節迄今不改(月令注漢始以雨水為二月節)吕氏
曰按秦紀昭王四十二年先書十月次書九月四十八
年先書十月次書正月五十年先書十月次書十二月
次書二月吕不韋春秋季秋紀亦書合諸侯制百縣為
來歲受朔日與諸侯所税於民輕重之法則自昭王以
來用十月為歲首久矣特始皇立定為制耳續漢志
蔡邕議漢承秦歷用顓頊元用乙夘百有二歲孝武始
改正朔安帝時尚書令忠言漢祖因秦之紀十月為年
首閏常在歲後不稽先代違於帝典太宗遵修三階以
平黃龍以至刑犴以錯五是以備揚劉歆與揚子雲書
曰蕭何造律張蒼撰歷皆成於帷幕徐幹中論孝武
招五經之儒召數術之士使議定漢歷乃更用鄧平所
治元起太初劉歆因平術而廣之以三統歷比之衆家
最為備悉孝章更用四分舊法元起庚辰靈帝時四分
差將半日於是劉洪更造乾象歷以正日月星辰之行
考之天文於今為密事不施行朱震曰黃帝建氣物
分數氣謂二十四氣也則中氣其來尚矣逸周
書曰(見周月解)維十有一月(一作維一月)既南至昏昴畢見
日短極其(一作基)踐長微陽動于黃泉隂降慘于萬
物是月斗柄建子始昏北指陽氣虧草木(一有不字)萌
蕩日月俱起於牽牛之初右迴而行月周天起一次而
與日合宿日行月一次而周天歷會(一作舍)于十有二辰
終則復始是謂日月權輿又曰天地之正四時之極不
易之道夏數得天百王所同書所謂日月俱起于牽牛之
初即太初歷十一月朔旦冬至日月如合璧五星如連
珠也洛下閎得歷法而子雲獨得其意中孚十一
月之卦也以歲言之陽始於冬至以歷言之日始於牽
牛以日言之晝始於夜半以人言之慮始於心思(太元中象)
(中孚)
漢隂陽歷法(又見上)
宋志前世諸儒依圖緯云月行有九道故畫作九規更
相交錯檢其行次遲疾換易不得順度劉向論九道云
青道二出黃道東白道二出黃道西黑道二出北赤道
二出南又云立春春分東從青道立夏夏至南從赤道
秋白冬黑各隨其方案日行黃道陽路也月者隂精不
由陽路故或出其外或入其内出入去黃道不得過六
度入十三日有奇而出出亦十三日有奇而入凡二十
七日而一入一出矣交於黃道之上與日相掩則蝕焉
漢世劉洪推檢月行作隂陽歷法元嘉二十年使著作
令史吳癸依洪法制新術令太史施用之元嘉歷月
行隂陽法云云徐幹中論歷象篇昔者聖人之造歷
數也察紀緯之行觀運機之動原星辰之迭中寤晷運
之長短於是營儀以準之立表以測之觀文以考之布
算以追之然後元首齊乎上中朔正乎下寒暑順序四
時不忒
漢魏三歷
宋志古之為歷者鄧平能修舊制新劉洪始減四分又
定月行遲疾楊偉斟酌兩端以立多少之衷因朔積分
設差以推合朔月蝕此三人漢魏之善歷者然洪之遲
疾不可以檢春秋偉之五星大乖於後代斯則洪用心
尚疎偉拘於同出上元壬辰也
晉王朔之通歷
晉律歷志穆帝永和八年著作郎琅邪王朔之造通歷
以甲子為上元積九萬七千年四千八百八十三為紀
法千三百五為斗分因其上元為開闢之始(晉世止用泰始)
後秦姚興時當孝武太元九年歲在甲申天水姜岌造
三紀甲子元歷其略曰以七家之歷考古今交會信無
其驗皆由斗分疏所致考春秋凡三十三蝕岌以月蝕
檢日宿度所在為歷術者宗焉又著渾天論以步日於
黃道駁前儒之失宋志劉智推三百年斗歷改憲以
為四分法三百年而減一日云云飾浮說以扶其理江
左中領軍王朔之以其上元歲在甲子善其術欲以九
萬七千歲之甲子為開闢之始隋志三紀歷一卷歷
序一卷京氏要集歷術四卷姜岌撰(亡)
南北歷
隋律歷志宋氏元嘉何承天造歷迄于齊末相仍用之
梁武初興因循齊舊天監中方改行宋祖沖之甲子元
歷(大明中造)陳武受禪亦無創造後齊文宣用宋景業歷(或云)
(董峻等上甲寅元歷)西魏入關行李業興歷至周武甄鸞造甲寅
元(明克讓與太史正定新歷)遂參用推步焉(馬顯上丙寅元歷)百濟行宋元
嘉歷以建寅月為歲首南史何承天東海郯人也改
定元嘉歷改刻漏二十五箭皆從之北史李業興撰
新歷自以為長於趙&KR1835;何承天祖沖之三家信都芳難
業興五(闕)芳私撰靈憲歷以筭月大小證據甚明書未
成南朝之歷甲寅元大同二歷不用永初因晉歷所
用者元嘉甲子元二歷南以何承天為宗北以趙&KR1835;
祖沖之為據唐藝文志虞&KR1184;梁大同歷一卷吳伯善
陳七曜歷五卷孫僧化後魏永安歷一卷後魏武定歷
一卷
宋永初歷元嘉新歷大明甲子元歷梁
大同歷(見上)
宋高祖武帝永初元年夏六月巳夘改泰始歷為永初
歷祖以子臘以辰(唐志元嘉歷二卷何承天隋志同梁有元嘉歷統二卷元嘉中論歷事六卷元嘉歷䟽)
(一卷隋志又有趙&KR1835;甲寅元歷序一卷)宋元嘉十四年河西王牧犍遣使
獻雜書一百五十四卷及燉煌趙&KR1835;所造甲寅元歷一
卷(唐志凉太史趙&KR1835;河西壬辰元歷一卷河西甲寅元歷一卷)隋志又有七曜歷數算經一卷隂陽正術
(一卷)元嘉二十一年(閼逢涒灘)十二月太子率更令何承天上
元嘉新歷以月蝕之衝知日所在又以中星知堯時冬
至日在須女十度今在斗十七度又測景校二至差三
日有餘知今南至日應在斗十三四度於是更立新法
冬至徙上三日五時日之所在移舊四度又月有遲疾
前歷合朔月食不在朔朢今皆以盈縮定小餘正朔朢
之日詔付外詳之太史令錢樂之等奏皆如承天所上
唯月有頻三大二小比舊法殊異謂宜仍舊詔可(宋志二十)
(年上表)二十二年(旃蒙作噩)春正月辛夘朔始行新歷(隋志又有何承)
(天歷術一卷梁有驗日食法三卷元嘉二十六年度日景數一卷亡)記月令正義案三統元嘉歷隋志承
(天本意欲立合朔之術遭皮延宗飾非致難事不得行)承天所制比古十一家為
密大明六年祖沖之言元嘉歷疏舛更造新歷上元日
度自虚歲在甲子交會遲疾以上元歲首為始孝武令
善歷者難之不能屈不果施行(齊高帝建元元年五月丙午改元嘉歷為建元)
歷(隋志承天歷迄齊末相仍用之)梁初因齊用元嘉歷天監三年詔定
歷員外散騎侍郎祖暅奏曰臣先在晉已來世居此職
仰尋黃帝至今十二代歷元不同周天斗分疏密亦異
宋大明中臣先人考古法以為正歷事有符驗八年又
上疏論之詔太史候新舊二歷氣朔交會及七曜行度
起八年十一月訖九年七月新歷密舊歷疏至九年正
月用祖沖之所造甲子元歷頒朔大同十年制詔更造
新歷以甲子為元六百一十九為章歲一千五百三十
六為日法一百八十三年冬至差一度月朔以遲疾定
小餘有三大二小未用而寢陳氏因梁亦用沖之歷無
所創改張胄元學沖之兼傳其師法(唐中氣議較前代史官注記惟元嘉十三年十一月甲戌景長)
(蓋日度變常爾)
魏五寅元歷元始歷
太武時崔浩上五寅元歷表曰太宗元年勅臣解急就
章孝經論語詩書春秋禮易三年成復詔臣學天文星
歷易式九宮漢高祖以來世人妄造歷術者十餘家皆
不得天道之正大誤四千小誤甚多今宜改誤歷以
從天道臣前奏造歷今始成宜宣示中書博士施用
高允傳崔浩集諸術士考校漢元以來日月薄蝕五星
行度别為魏歷志浩歷未及施行浩博涉淵通更
修歷術兼著五行論高允贊明五律并述洪範隋志
浩歷術一卷唐志浩律歷術一卷魏志天興初命
太史令晁崇修渾儀仍用景初歷歲久頗以為疎世祖
平凉土得趙&KR1835;所修元始歷後謂為密以代景初(高宗踐阼)
(乃用&KR1835;甲寅之歷興安元年始行之然星度稍差遠)唐志元始歷以十九年七
閏皆有餘分是以中氣漸差據渾天二分為東西之中
而晷景不等二至為南北之極而進退不齊更因劉洪
紀法增十一年以為章歲而減閏餘十九分之一後代
歷家皆因循元始而損益或差
魏景明歷
志太和十一年鍾律郎張明豫推步歷法治已丑元草
創未備世宗景明中詔太樂令公孫崇趙樊生等考驗
正始四年冬崇表曰臣鳩集異同更造新歷以甲寅為
元起自景明因名景明歷參候是非乃可施用
魏正光歷甲子元歷三家新歷九家歷
志延昌四年冬侍中國子祭酒領著作郎崔光表曰張
洪所造歷為甲午甲戌二元續造甲子己亥二元張龍
祥(明豫子)以魏運水德為甲子元李業興亦私造歷為戊
子元神龜初光復表曰歷之作也始自黃帝辛夘為元
迄於大魏甲寅紀首延昌四年冬屯騎校尉張洪盪
寇將軍張龍祥校書郎李業興等三家並上新歷各求
申用奏請廣訪諸儒同驗疏密於是洪等與祖瑩等研
窮其事三年而成謹案洪等三人前上之歷并盧道虔
衛洪顯胡榮及沙門統道融樊仲遵張僧豫所上總合
九家共成一歷元起壬子律始黃鍾考古合今謂為最
密請名神龜歷肅宗以歷就大赦改元因名正光歷
其九家共修以龍祥業興為主(壬子元以來至魏正光三年歲在壬寅積十六)
(萬七千七百五十筭)李業興傳以世行趙&KR1835;歷節氣後辰下算
延昌中業興乃為戊子元歷上之時張洪龍祥等九家
獻新歷宣武令合為一洪等推業興為主成戊子歷正
光三年奏行之興和初又為甲子元歷時見施用業興
又造九宫行棋歷以五百為章四千四十為蔀九百八
十七為斗分還以己未為元始終相維不復移轉與今
歷法術不同至於氣序交分景度盈縮不異也(常景傳參議正)
光壬子歷(隋志壬子元歷一卷校書郎李業興撰又甲子元歷一卷神龜壬子元歷一卷祖瑩撰魏後元年)
(甲子歷一卷)世宗以元始歷浸疎命更造歷肅宗正光三
年(梁之普通三年)崔光表取龍祥等九家所上歷候驗得失合
為一歷以壬子為元應魏之水德命曰正光歷十一月
丙午行之孝靜世壬子歷氣朔稍違熒惑失次四星出
伏頗舛興和元年十月復命業興改正立甲子元歷甲
為日始子實天正命歷置元宜從此起信都芳駮業興
曰歲星鎮星太白差殊業興對曰舊歷差天為多新歷
差天為少詔施行(上元甲子以來至興和二年歲在庚申積二十九萬三千九百九十七算)
(上)業興曰上算千載之日月星辰有見經史者與趙&KR1835;
何承天祖沖之參校甲子元歷長於三歷一倍造歷
者節之與朔貫穿千年閏餘斗分推之毫釐盈縮得衷
間限數合周日小分不殊錙銖陽歷隂歷纖芥無爽損
益之數驗之交會日所居度考之月蝕上推下減先定
衆條然後歷元可求造歷須積年累日依法候天知
其疎密然後審其近者用依歷術不可一月兩月之間
能正是非元魏歷凡八初入中原用前魏景初元始
五寅元景明正光興和永安武定所用者四(景初元始正光興)
(和)
東魏興光歷齊天保歷
魏興和元年(梁大同五年也)以正光歷浸差命校書郎李業興
修正以甲子為元號曰興光歷既成行之(魏志云運属興和以年號)
(為目恐當作興和歷見上)隋志有興和歷疏一卷隋律歷志後齊文宣受禪
天保元年命散騎侍郎宋景業叶圖䜟造天保歷(李廣為之)
(序)景業奏依握誠圖及元命包言齊受籙之期當魏終
之紀得乘三十五以為蔀應六百七十六以為章文宣
大說乃施用之(武平七年董峻鄭元偉立議非之)唐藝文志宋景業
北齊天保歷一卷北齊甲子元歷一卷李業興後魏甲
子歷一卷武定歷一卷
陳七曜歷
唐志吳伯善五卷劉孝孫七曜雜術二卷張胄元疏三
卷(隋志五卷又李業興疏一卷甄鸞術算一卷歷術要術歷法各一卷)庾曼倩著筭經七
曜歷術陶弘景著七曜新舊術疏
周天和歷景寅元歷大象歷
隋律歷志西魏入關尚行李業興正光歷法至周明帝
武成元年詔有司造周歷明克遜庾季才采祖暅舊議
通簡南北之術周齊並時而歷差一日及武帝時甄鸞
造天和歷(隋志一卷上元甲寅)大象元年太史上士馬顯等又上
景寅元歷(上元景寅)其術施行唐志王琛周大象歷二卷
(隋志一卷歷術一卷)馬顯周甲寅元歷一卷周甲子元歷一卷
隋甲子元歷(又名己巳元)皇極歷開皇歷
歷志高祖初擢張賓華州刺史與劉暉董琳劉祐馬顯
等議造新歷依何承天法微加增損開皇四年二月撰
成奏上(歲在甲辰紀正月壬辰頒新歷)詔頒天下(其要以上元甲子己巳以來至開皇)賓
歷既行劉孝孫劉焯並稱其失言學無師法刻食不中
所駁凡六條後遣孝孫與賓歷校短長張胄元以算術
直太史與孝孫共短賓歷異論鋒起久之不定十四年
七月參問日食事胄元所尅前後妙衷俄而召見胄元
因言日長景短之事令參定新術劉焯又增損孝孫歷
法更名七曜新術奏之與冑元法乖戾焯又罷(上令楊素與術)
(數人立議六十一事皆舊法人難通者令曜與冑元等辨折暉一無所荅冑元通者五十四擢拜太史令賜物)
(千段改定新歷言前歷差一日)至十七年胄元歷成奏之四月戊寅詔
頒新歷(冑元歷法與古不同者有三事其一宋祖沖之於歲周之末創設差分冬至漸移每四十六年)
(却差一度至梁虞&KR1184;嫌沖之所差太多因以百八十六年冬至移一度胄元以此二術折中兩家以為度法冬)
(至所宿歲别漸移八十三年却行一度則上合堯時日永星火次符漢歷度起牛初其超古獨異者七事論者)
(服其精密)二十年袁充奏日長景短因以歷事付皇太子研
詳召歷筭之士集東宫劉焯復增修其書名曰皇極歷
駁正胄元之短太子頗嘉之仁壽四年焯言胄元之誤
於太子凡六事又造歷家同異名曰稽極大業元年下
其書與胄元參校駁難不決又罷四年欲行其歷袁充
排焯竟不行術士咸稱其妙(焯傳云九章算術周髀七曜歷書十餘部推步日月)
(之經莫不窮其秘奥著稽極十卷歷書十卷)唐志皇極歷一卷開皇十七年所行歷
術命冬至起虚五度後稍疏大業四年乃改法命起虚
七度志張賓歷術一卷七曜歷經四卷開皇甲子元
歷一卷唐志劉孝孫隋開皇歷一卷又七曜雜術一
卷李德林開皇歷一卷張胄元大業歷一卷又元歷術
一卷七曜歷疏三卷大衍日度議曰孝孫甲子元歷
推太初冬至在牛初下及晉太元宋元嘉皆在斗十七
度開皇十四年在斗十三度而劉焯歷仁壽四年冬至
日在黃道斗十度於赤道斗十一度也後孝孫改從焯
法張冑元前歷上元起虚五度推漢太初猶不及牽牛
乃更起虚七度故太初在斗二十三度永平在斗二十
一度竝與今歷合皇極歷歲差皆自黃道命之黃道差
三十六度赤道差四十餘度(合朔議日淳風因循皇極皇極密於麟德)
玉海卷九
