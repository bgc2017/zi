卷一百二十二
玉海卷一百二十二
宋王應麟撰
官制
六卿九卿
卿章也章善明理也又卿嚮也言為人所歸嚮也
黃帝五官九工
史記黃帝考定星歷建立五行於是有天地神祇物類
之官是謂五官正義黃帝置五官各以物類名職管
子五行篇黃帝作五聲五鍾五聲既調然後立五行以
正天時五官以正人位人與天調然後天地之美生(美謂)
(甘露醴泉之類)甲子木行御(命左右士師發粟順山林)丙子火行御(命行人掘溝澮)
戊子土行御(命左右司徒養草木蕃五穀)庚子金行御(命祝宗薦祖廟五祀左右)
(司馬組甲厲兵)壬子水行御(命左右使人閉藏草木根本美)五官各七十二日
而畢(凡三百六十日而一歲之事畢)吕氏春秋黃帝建五官以正人
位(又見應劭以雲紀官注)文選王元長策文九工開於黃序注
黃帝也有雲瑞故以雲名官有五人有同德四人以五
合四為九官楚語觀射父曰有天地神民類物之官
謂之五官
黃帝司徒司馬少皥司徒司馬司空司寇
見宰相及官名類
少皥五正四叔三正顓頊二官五官
左傳昭二十九年蔡墨曰有五行之官是謂五官列受
氏姓封為上公祀為貴神社稷五祀是尊是奉(注五官之君長)
(能修其業者死皆配食於五行之神)木正(春官)曰勾芒(重)火正(夏官)曰祝融(黎)
金正(秋官)曰蓐收(該)水正(冬官)曰玄冥(脩及熙)土正(中官)曰后土
勾龍(服注云高辛氏因之)少皥氏有四叔重為勾芒(木正)該為蓐收
(金正)脩及熙為玄冥二子相代為水正(傳金天氏有裔子曰昧為玄冥師)正義四
叔出於少皥其使重為勾芒非少皥使之世族譜云少
皥其官以鳥為名然則此五官皆在高陽之世(楚語云云重黎)
居官在高陽之世(鄭語云云黎為祝融又在高辛之世)漢張衡傳應間曰四叔
三正官無二業(金木及水)文選王元長文五正置於朱宣
下民不忒注少皥之號五正即五雉之正唐崔融傳
曰建五正而人事理斯乃帝辛氏所以為人政也漢
律歷志顓頊命南正重司天火正黎司地(楊子曰北正)其後
三苗亂德二官咸廢堯復育重黎之後使纂其業(周禮疏云)
(堯典注高辛氏之世命重黎重黎事顓頊又事高辛)楚語顓頊命南正重司天
以屬神(南陽位周禮則宗伯)命火正黎司地以屬民(火當為北北陰位周禮則)
司徒(傳顓頊為民師而命以民事)鄭語黎為高辛氏火正命之曰祝
融(世本黎是顓頊曾孫黎或是國名官號顓頊命黎高辛命黎未必是一人)左傳襄九年
士弱曰古之火正或食於心或食於咮(注配食於火星)陶唐氏
之火正閼伯居商丘(禮記正義祝融古火官之長為堯司馬鄭玄云)漢司馬
遷傳唐虞之際紹重黎之後使復典之至於夏商故重
黎氏世序天地(又見楚語)孟子舜使益掌火注主火之官
猶古火正列僊傳仇生赤湯時為木正
堯六卿舜六官九工堯九職(見人物類)
通典舜為六官以主天地四時堯置天地四時之官為
六卿(見官名)詩玄鳥箋契為堯司徒有功封商錫其姓
焉宋志堯時舜為司徒說苑堯之時舜為司徒契
為司馬禹為司空淮南子同(文選引文子同)孟子舜使契為司
徒教以人倫(堯時)通典堯時弃為后稷兼掌司馬禮
記正義鄭玄云祝融為堯司馬淮南子堯之佐九人
舜之佐七人武王之佐五人考工記注六官之記可
見者堯育重黎之後羲和及其仲叔四子掌天地四時
夏書乃召六卿商周雖稍改職名六官之數則同
舜九官
書舜典咨汝二十有二人注禹垂益伯夷䕫龍六人新
命有職四岳十二牧凡二十有二人集傳二十二人四
岳九官十二牧也百揆統庶官四岳統十二牧舜命九
官新命者六人伯禹伯夷咨四岳而命者也垂益汎咨
而命者也命䕫龍因人之譲不咨而命者也若稷契臯
陶之不咨者申命其舊職而已又按此以平水土若百
工各為一官而周制同領於司空此以士官兼兵刑之
事周禮分為夏秋兩官漢劉向傳舜命九官濟濟相
讓注禹司空棄后稷契司徒咎繇士垂共工益虞伯夷
秩宗䕫典樂龍納言(王元長云九工開於黃序庶績其凝李善注劉向上疏舜命九官)
夏六卿九卿
書甘誓乃召六卿(以官而言)王曰嗟六事之人(以軍而言)注天子
六軍其將皆命卿疏此周禮夏官序文也鄭玄云夏亦
然則三王同也(鄭注大傳夏六卿者后稷司徒秩宗司馬士共工也)胤征注胤侯
為大司馬政典若周官六卿之治典(胤征政典乃六典之一周因於夏)
通典夏后之制亦置六卿其官名次猶承虞制記
王制天子三公九卿二十七大夫八十一元士注此夏
制也明堂位夏后氏官百舉成數也正義王制之文鄭
皆以為殷法此云夏制者以明堂位殷官二百與此百
二十數不相當昏義天子立六官三公九卿云云注三
公以下百二十人似夏時也通典夏制九卿殷周亦
如之少師少傅少保冡宰司徒宗伯司馬司寇司空(記曰)
(夏后氏官百天子有三公九卿也)卨玄孫之子微為夏司徒冥為夏司
空(宋志云契之子)周語夏之衰棄稷弗務不窋用失其官
鄭注三王同有六卿月令疏按書傳有司馬司徒司
空公領三卿此夏制也曲禮云司徒司馬司空司士司
寇此殷制也
殷六大六典五官六卿六府六職
六工大宗大史(司士)
曲禮天子建天官先六大曰大宰大宗大史大祝大士
大卜典司六典(注此蓋殷時制周則大宰為天官大宗曰宗伯為春官大史以下屬焉大士以)
神仕者(吕氏曰殷人尊神大宗以下皆事鬼神奉天時之官故謂之天官大宰佐王代天工者也士即周司)
巫儀禮商祝注祝習商禮者夏祝(游氏曰古之治紀於遠後世之治紀於近紀遠者其事本於天紀近)
(者紀乎人事而以法天參焉建天官先六大與堯命羲和舜齊七政洪範首五行之意無異)五官曰
司徒司馬司空司士司寇典司五衆(注於周則司士屬司馬正義殷家六)
(卿大宰司徒司馬司空司士司寇是也大宰一卿法於天時司徒以下五卿法於地事但大宰尊故先列之并)
(顯大宗以下所隷屬之官以守六事之法又置五官以象地之五行五官亦各有所領不條出其人略也)吕
(氏曰司士掌羣臣之版所統有衆所以並立為五官陸氏曰司士代宗伯者以司士所掌與禮相通也)
六府曰司土司木司水司草司器司貨典司六職(注主藏六物之税周)
(皆屬司徒正義既法天地立官又為萬物立府司土周為土均司木周為山虞司水周為川衡司草周為稻人)
(司器周為角人司貨周為卝人金玉曰貨)六工曰土工金工石工木工獸工
草工典制六材(注此亦殷制於周皆屬司空土工陶旊也金工築冶鳬㮚段桃也石工玉人磬)
(人也木工輪輿弓廬匠車梓也獸工函鮑韗韋裘也唯草工職亡盖作萑葦器典制六材正義制六府之材物)
(陸氏曰草工盖設色之工若以藍為青䓞為紫蒨為紅是也)葉氏曰聚於人曰六府造於人曰六工五
官致貢曰享(致其歲終之功於王)五官之長曰伯是職方(長謂為三公者)
(周禮九命作伯伯分主東西正義三公八命者堯時姜氏為四伯堯之末分置八伯殷改置二伯與周同)
史記周紀古公作五官有司民皆歌樂之(注引禮記殷制)左
傳晉唐叔始封受職官五正注五官之長疏於殷時為
五行官長通典湯以咎單為司空書序咎單作明
居正義馬融云咎單為湯司空
殷九卿
說苑君道篇湯問伊尹曰三公九卿二十七大夫八十
一元士知之有道乎臣術篇伊尹曰三公所以參五事
也九卿所以參三公也大夫所以參九卿也列士所以
參大夫也漢王吉傳言舜湯不用三公九卿之世而
舉臯陶伊尹通典殷九卿伊尹曰三公調陰陽九卿
通寒暑商頌長發允也天子降于卿士實維阿衡實
左右商王正義三公兼卿士也紀年殷王即位居亳
命卿士伊尹史記商紀武丁思復興殷政事决定於
冡宰以觀國風周紀武王曰維天建殷其登名民三百
六十夫索隠登進名賢之人(亦見周書隨巢子)楚語殷武丁
三年默以思道卿士曰王言以出令也
周九卿九品
禮朝士掌外朝之灋左九棘孤卿大夫位焉匠人營
國外有九室九卿朝焉九分其國以為九分九卿治之
注六卿三孤為九卿周禮疏按昏義云三公九卿六
卿并三孤而言九其三公又下兼六卿故書傳云司徒
公司馬公司空公各兼二卿按顧命大保領冡宰畢公
領司馬毛公領司空别有芮伯為司徒彤伯為宗伯衞
侯為司寇則周時三公各兼一卿之職與古異矣漢
表周官則備矣立三少是為孤卿與六卿為九焉周
語外官不過九品注九卿魯語與三公九卿祖識地
德
周六卿六典六屬六職六聫卿士
六官
書周官冡宰掌邦治統百官均四海司徒掌教敷五典
擾兆民宗伯掌禮治神人和上下司馬掌政統六師平
邦國司寇掌禁詰姦慝刑暴亂司空掌土居四民時地
利六卿分職率屬以倡九牧阜成兆民禮天官惟王
建國辨方正位體國經野設官分職以為民極注周公
作六典之職謂之周禮大宰建邦之六典佐王治邦
國治教禮政刑事乃施典于邦國而建牧立監設參(三卿)
傅伍(五大夫)陳殷置輔施則于都鄙而建長立兩設伍陳
殷置輔施法于官府而建正立貳設攷陳殷置輔(大宰所掌)
(獨謂之建以此典大宰所定也)小宰以官府之六屬舉邦治(八法官屬)一曰天
官其屬六十掌邦治大事則從長小事則專逹至冬官同(注六)
(官之屬三百六十象天地四時日月星辰之度數天道偹焉前此者成王作周官其志有述天授位之義故周)
公設官分職以法之(周以三公兼六卿三公無職六卿則分職三公論道六卿則行道同源委精粗於體可)
(離非道也)以官府六職辨邦治(八法官職)曰治教禮政刑事職
以官府之六聯合邦治(八法官聯)祭祀賓客喪荒軍旅田役
斂弛凡小事皆有聯(詳見後)以序官攷之天官之屬六
十有三地官之屬七十有九春官之屬七十有一夏官
之屬七十秋官之屬六十有五此五官之屬已三百四
十有八雖冬官散落無紀計其數總四百有餘聖人法
天建官天度竒而不齊聖人亦不如是之拘也舉其成
數曰其屬六十而已唐虞建官法天地四時以分職
羲和天地之官也四岳四時之官也夏因虞制甘誓召
六卿是也殷大宰至司寇乃周之六官也書卿士惟
月詩常武王命卿士大師皇父(詩傳云方叔卿士命而為將)
左傳鄭武公莊公為平王卿士(注王卿之執政者)鄭伯
為王左卿士虢公忌父始作卿士于周單靖公為卿士
相王室(卿士六卿之外更為都官總六官之事或曰盖卿之士大宰之屬有上中下士公羊所謂宰士)
(左氏所謂周公以蔡仲為己卿士是也)楚伍舉曰天子以公侯為官正以
伯子男為師旅詩維天之命駿惠我文王箋制法度
大順我文王之意謂為周禮六官之職也
周大宰八灋八則八柄八統九兩
六叙八成六計
天官大宰卿一人(千氏曰濟其清濁和其剛柔而納之中和曰宰)䟽周天有三百六十餘
(度天官亦總攝三百六十官故云象天)建邦之六典以八灋治官府曰官
屬以舉邦治(小宰之六屬)官職以辨邦治(小宰六職)官聯以會官
治(小宰六聯)官常以聽官治(宰夫治數之官常)官成以經邦治(小宰八成)
官灋以正邦治(小宰七事之灋)官刑以糾邦治(小宰所徇之常刑)官計
以弊邦治小宰六計(詳於典故曰灋八者其六為邦治其二為官治盖聯事常數非若六者之關)
於邦治也(月令孟春命大史守典奉灋注六典八灋也)以八則治都鄙曰祭祀馭
神灋則馭官廢置馭吏祿位馭士賦貢馭用禮俗馭民
刑賞馭威田役馭衆以灋為式故曰則(秋官設都則之職大宗伯九儀之命惟五命以)
上然後賜則夏官匡人掌逹灋則匡邦國(司會掌典灋則之貳)司書掌邦之六典八灋八則大史掌建
(邦之六典逆邦國之治掌灋逆官府掌則逆都鄙之治)大司寇凡諸侯獄訟以邦典定之卿大夫獄訟以邦
(灋斷之庶民獄訟以邦成弊之注六典八灋八成)以八柄詔王馭羣臣曰爵以
馭貴祿以馭富予以馭幸置以馭行生以馭福奪以馭
貧廢以馭罪誅以馭過(八柄言詔王明天下威福之柄以網維斯世惟天子得專之惟)
(大宰得詔之慶賞詳而列於先刑罰簡而列於後内史掌王八柄之灋爵祿廢置殺生予奪注大宰既詔王内)
(史又貳之)以八統詔王馭萬民曰親親敬故進賢使能保庸
尊貴達吏禮賓(馭民本於王者躬行故以統言之統於上繋屬於下)九職九賦九
式九貢(見後)以九兩繋邦國之民曰牧以地(州長)長以貴(諸侯)
師以賢(諸侯師氏)儒以道(諸侯保氏)宗以族主以利吏以治友以
任藪以富得民兩猶耦也所以協耦萬民(牧即施典而建牧者長即施則而建長者師即學)
(校之傳道授業者儒即道德之化民成俗者宗如正室門子之類可以收三族之親䟽者主如郊甸任地之類)
(不屬乎吏自為之主者吏如鄉遂公邑之吏各分其職治民之事者友如鄉田同井之友藪如養蕃鳥獸之藪)
(儒與師友理義之大宗列是三者以繋人心)凡治以典待邦國以則待都鄙
以灋待官府以官成(八成)待萬民以禮待賓客之治邦之
小治冡宰聽之三歲大計羣吏之治而誅賞之(周公位冡宰為)
大宰書注召公冡宰(僖九年宰周公為天子三公兼冡宰者)王制冡宰制國用於歲杪内則后王命
冡宰降德于衆兆民(大射儀宰戒百官注冡宰)月令季秋命冡宰舉五穀之要小宰中大
夫二人治王宫之政令糾禁掌六典八灋八(以下原闕一頁)
為匠師(宰者調和之名夫者治也)掌治朝之灋正王及三公六卿大夫
羣吏之位(注治朝在路門之外其位司士掌焉宰夫察其不如儀)叙羣吏之治待
諸臣之復(反報於王)萬民之逆上書(司農云詩人重之曰家伯維宰)以言反命於上
(謂之復自下有言於上謂之逆)掌百官府之徵令辨其八職一曰正掌
官法以治要(六官之長)二曰師掌官成以治凡(六官之貳)三曰司
掌官法以治目(上士中士之職注治要若歲計治凡若月計治目若日計)四曰旅掌
官常以治數(旅下士之職)五曰府掌官契以治藏六曰史掌
官書以贊治七曰胥掌官序以治叙八曰徒掌官令以
徵令(前四者皆王臣也後四者庶人在官者也)掌治法以攷百官府羣都縣
鄙之治乘其財用出入歲終令羣吏正歲會月終正月
要旬終正日成以攷其治(大射儀宰夫戒宰及司馬聘禮宰書幣命宰夫官具)傳
(命宰人出禮書注大宰之屬)宫正上士二人中士四下士八(主宫中官)
(之長)掌王宫戒令糾禁以時比宫中之官府次舍為版以
待夕擊柝而比之(官府在宫中者若膳夫玉府内宰内史之屬)王宫宿衞有官府之吏有
(國之士庶子有守王宫之民)辨外内而時禁稽功緒糾德行幾出入
均稍食去淫怠竒衺之民會什伍教道藝(自宫正宫伯所掌所以為)
正心之端(魯宋鄭有司宫)宫伯中士二人下士四人(伯長也)掌王
宫士庶子在版者行其秩叙授八次(在内)八舍(在外)之職事
月終均秩歲終均叙(王宫有四隅之地次舍列四角四中凡八宿衞王宫者必士庶子而)
(宫伯必統之䟽曰宫伯掌王宫中卿大夫之適子庶子士之適子也子弟皆有名籍以擬校比)宫正等士官
(為前内宰等大夫官為後以緩急為次第)膳夫上士二人中士四下士八
食官之長(詩曰仲允膳夫)掌王之食飲膳羞以養王及后世子(雖養)
(其體亦所以養君德)王之饋食用六穀膳用六牲飲用六清羞用
百有二十品珍用八物醬用百有二十罋(饋以食為先)王日
一舉鼎十有二物皆有爼以樂侑食膳夫授祭王燕飲
酒則為獻主(燕義曰使宰夫為獻主臣莫敢與君亢禮)文王世子曰君與族燕異姓為賓膳宰
(為主人)歲終則會唯王及后世子之膳不會(世子天下之本而獨不會)
(膳何也膳常禮也日用不可廢若裘與服則有華靡之戒膳禽飲酒則有盤游沉湎之戒觀有司之會不會待)
世子者有道矣(大宰以道制之此膳夫所以不會周秩官曰膳宰致饔虢文公曰膳夫陳籍禮宰夫陳饗)
膳宰監之膳夫贊王王歆大牢(㕓人珍異之滯者入膳府注膳夫之府)惠王收膳夫之秩文王世子命
膳宰曰末有原(雲漢詩膳夫左右注年榖不登則膳夫徹膳)晉膳宰屠蒯非刀匙是共又敢與知防味以
行氣氣以實志志以定言言以出令司味(鼎大烹養賢)祈招形民之力無醉飽之心菲飲食
庖人中士四人下士八共六畜六獸六禽(夏少康為虞庖正)
内饔中士四人下士八掌割烹煎和(宰夫和之齊之以味濟其不及洩其)
(過君子食之以平其心)王之好賜肉脩饔人共之外饔中士四
人下士八掌外祭祀之割亨共脯脩刑膴(特牲饋食禮有雍正注官)
(名有司徹篇雍府雍人)亨人下士四人掌鼎鑊水火之齊(易之鼎曰)
以木巽火亨飪也(自膳夫而下所以為修身之端)祭祀共大羹鉶羹賓客亦如
之甸師下士二人(郊外曰甸)帥屬耕耨王藉時入以共齍
盛祭祀共蕭茅共野果蓏之薦(周以公邑之田任甸地)禹貢五百里甸服
胥三十人徒三百人甸師帥屬帥此而已(文王世子曰甸人)周秩官甸人積薪公食大夫禮甸人陳鼎
大射儀甸人執大燭於庭(糓梁傳甸粟而内之三宫注甸師掌田之官)獸人中士四人
下士八罟田獸辨名物時田則守罟及弊田令禽注于
虞中䱷人中士二人下士四以時䱷為梁(獺祭魚然後漁人入)
(澤梁取之以時也)春獻王鮪(季春以薦寝廟獻之以時也)凡䱷征入玉府(魯宣)
(公夏濫泗淵里革斷罟曰古者大寒降土蟄發水虞於是講罛罶取名魚登川禽而嘗之寝廟行諸國人助宣)
(氣也鳥獸孕水蟲成獸虞於是禁罝羅矠魚鼈以為夏槁助生阜也鳥獸成水蟲孕水虞於是禁罝䍡設穽鄂)
(以實廟庖蓄功用也山不槎孽澤不伐夭魚禁鯤鮞獸長麑䴠鳥翼雛卵蟲舍蚳蝝蕃庶物也古之訓也公曰)
是良罟也為我得法使有司藏之(臧僖伯諫觀魚月令孟冬命漁師收池澤之賦季冬漁師始漁)齊有
侍漁注監取之官(魚麗萬物盛多取之以道用之以時)佃漁取諸離鼈人腊人
醫師上士二人下士四歲終稽醫事制其食食醫中
士二人和王之六食六飲六膳百羞百醬八珍之齊(醫命)
(士二十有八人周之重醫如此)疾醫瘍醫獸醫酒正中士四
人下士八掌酒之政令以式法授酒材(月令曰乃命大酋秫稻必齊麯)
(糵必時湛饎必潔水泉必香陶器必良火齊必得)辨五齊之名泛醴盎醍沈辨
三酒之物事昔清辨四飲之物清醫漿酏(司虣禁羣飲萍氏幾酒謹)
酒(文王誥教小子有正有事無彛酒越庶國飲惟祀德將無醉)酒正之式法曰祭祀也賓客也凡王之燕
飲賜頒也饗士庶子耆老也共之有道用之有時(禹惡旨酒好善言)易戒濡首詩刺初筵感夏禹之防
微悟儀氏之見疏嘉衞武之能悔著屢舞於初筵(詩書滛亂之戒其原皆在於酒)天垂酒旗地列酒泉
酒人奄十人為五齊三酒凡事共酒入于酒府(注酒正之)
府(月令注大酋酒官之長於周為酒人)漿人奄五人共王之六飲水漿
醴涼醫酏入于酒府(内則言飲者十名涼為濫)酒正四飲無水涼凌人(凌冰)
(室也)下士二人掌冰正歲十二月斬冰三其凌春始治鑑
祭祀共冰鑑夏頒冰秋刷(傳日在北陸而藏冰西陸朝覿而出之祭寒而藏獻羔而)
啓詩三之日納于凌陰(先王藏冰出冰之政所以順天時防民患)冰政著於豳詩大偹於成周籩
人奄一人掌四籩之實醢人奄一人掌四豆之實
醯人鹽人奄二人祭祀共苦鹽散鹽賓客共形鹽散
鹽王之膳羞共飴鹽幂人宫人中士四人下士八
掌六寢之修(六寢者路寢一小寢五)掌舍下士四人掌王會同
之舍設梐枑再重(行馬)設車宫轅門為壇壝宫棘門為帷
宫設旌門無宫則共人門幕人下士一人掌帷幕幄
帟綬掌次下士四人掌王次之法以待張事王大旅
上帝張氈案設皇邸朝日祀上帝合諸侯師田諸侯朝
覲會同張大次小次設重帟重案祭祀張旅幕射張耦
次次舍帷幄其事雖微君尊所臨其體實重(聘禮管人布幕於寢門外注管猶館也掌次舍帷幕者)
大府下大夫二人上士四下士八(為王治藏之長若今司農)周制天下之
(財用皆制于大宰而總於大府大宰提其綱大府總其目而羣有司共命於其下大小有紀本末有序)司農
(豈大府比哉漢司農猶外府也少府猶玉府内府計相猶司會之任)玉府上士二人中
士四(所寳惟賢時庸展親不作無益不貴異物)明君貴五榖而賤金玉以不貪為寳内府
中士二人(主良貨賄藏在内者與玉府職聫而用異)太府注受藏之府若内府外府
中士二人主泉藏在外者(魯有府人鄭有府人庫人並見九府)司會中大夫
二人下大夫四上士八中士十六(主天下之大計計官之長若今尚書)掌
六典八灋八則之貳以逆邦國都鄙官府之治以九貢
之灋致邦國之財用以九賦令田野以九功令民職以
九式均節邦用以參互攷日成(謂司書之要貳職内之入職歲之出)月要
攷月成歲會攷歲成司書財用必攷于司會(職歲以式灋贊逆會注助司會鉤考羣吏)
之計大司寇盟書司會受其貳(小司寇司民獻民數司會貳之)王制司會以歲成質於天子司會非
(大府之屬乃諸府所以聽其會者也冡宰受歲會小宰司會以中大夫逆其治而司會兼舉天下之財計其權)
重矣(冡宰道揆之任司會法守之任)司書上士二人中士四(主計會之簿書)
掌六典八灋八則九職九正(職貢)九事(九式)邦中之版土地
之圖以周知入出百物以叙財受幣使入於職幣凡上
之用財用必考于司會三歲大計羣吏之治事成則入
要貳凢邦治攷焉(司書雖卑以其贊大宰故亦謂之大計)書契盖取諸夬職内
上士二人中士四主入也若今泉所入謂之少内(鈎考太府之所入見九府)太府注受
(用之府若職内)職歲上士四人中士八人(主歲計)掌邦之賦出
以貳官府都鄙之財出賜之數待會計而攷之(如職内書其貳)
(令而編存之)凡官府都鄙羣吏之出財用受式法于職歲上
之賜予以叙與職幣授之以式法贊逆會(二官一入一出皆書其貳)
(共相鉤考)職幣上士二人中士四(主餘幣給諸官之用見九府泉府注入餘於職)
(幣)司裘中士二人下士四為大裘共祀天中秋獻良
裘季秋獻功裘王大射則共虎熊豹侯設鵠掌皮下
士四人秋歛皮冬歛革春獻之内宰下大夫二人上
士四中士八注宫中官之長(内宰一職與天子之宰並列於内外)嬪御貴近之列閽寺洒掃
(之役服飾織紝之工莫不屬焉而統之於大宰以大臣兼統内治正文王治内之家法也二南之化實本於此)
(明於内然後齊於外)掌書版圖之法治王内之政令分人民以
居之(均宿衞)以陰禮教六宫九嬪以婦職之法教九御正
其服禁竒袤后祼獻則贊佐后立市中春詔后帥外内
命婦始蠶于北郊以為祭服上春詔王后帥六宫之人
生穜稑之種獻于王(月令仲冬命奄尹申宫令注内宰)内小臣奄上
士四人(奄位極于上士)掌王后之命正服位(九嬪而下所以為齊家之端)
閽人掌守王宫之禁寺人内豎九嬪世婦
女御女祝女史八人掌王后之禮職内治之貳書
内令(古者后夫人必有女史彤管之法)張茂先女史箴典婦功典絲下士
二人掌絲入祭祀共黼畫組就之物飾邦器受文織絲
組典枲内司服奄一人掌王后六服縫人染
人下士二人春暴練夏纁玄秋染夏冬獻功(詩葛覃躬儉節用服)
澣濯之衣(家人之義歸於反身)追師下士二人(追治玉石之多)掌王后之
首服為副編次追衡笄(司農云追冠名士冠禮記曰毋追夏后氏之道也追師掌冠冕)
(之官後鄭不從)屨人夏采
周司徒十二教
地官大司徒卿一人(注教所以親百姓訓五品有虞氏五而周十有二)掌土地
之圖人民之數佐王安擾邦國以土會之灋辨五地之
物生(以土地計會所出貢税之法)因五物者民之常施十二教曰以
祀禮教敬則民不苟(祭祀之禮追養致孝示民以敬)以陽禮教讓則民
不爭(鄉射飲酒之禮敬老齒讓導民以順)以陰禮教親則民不怨(婚姻之禮及時)
(則無怨曠)以樂禮教和則民不乖(樂亦云禮者謂饗燕作樂之時周旋合禮節也樂和)
民心(飲射作樂之禮)以儀辨等則民不越(以卑事尊之儀隆殺有等而民志定)以
俗教安則民不愉(安於本俗人倫自厚土地所生習也)以刑教中則民不
虣(如鄉之八刑弼教而歸於中)以誓教恤則民不怠(如軍旅之誓使之憂患相救)
以度教節則民知足(宫室車服之制各有等殺以節其欲)以世事教能則
民不失職(士農工商之事少而習焉不易其業)以賢制爵則民慎德以庸
制祿則民興功(以賢制爵則未賢者莫不慎於德以庸制祿則未有功者莫不興於功二者聖)
(人奔走天下之權人心激勸係焉故不言教而列於十二教之後)疏周官司徒敷五典則周亦有五教以
土宜之灋辨十有二土壤之名物(注分野十二邦上繋十二次各有所宜也)
也(壤亦土變言耳)以土均之法辨五物九等(五地之内分為九等之地騂剛赤緹)
(之屬)以土圭之法正日景以荒政十有二聚萬民曰散利
薄征緩刑弛力舍禁去幾眚禮殺哀蕃樂多昏索鬼神
除盗賊以保息六養萬民曰慈幼養老振窮恤貧寬疾
安富以本俗六安萬民曰媺宫室族墳墓聯兄弟聯師
儒聯朋友同衣服(以俗教安)頒職事十有二于邦國都鄙使
以登萬民見貢賦類(疏稼穡至歛財即大宰九職中八者司徒頒職事不可使民轉移執事故闕)
(之唯有八也生材已下四事是民之事業學問故别增之)以鄉三物教萬民賓興之
曰六德六行六藝以鄉八刑糾萬民以五禮六樂教中
和(古者以道生財以儒術富國故大司徒教職而貢賦屬焉)王制司徒修六禮明七教齊八政穆王命
(君牙為大司徒敷五典和民則)歲終令教官正治致事(洪範八政五曰司徒)書注芮
伯司徒虢公曰司徒咸戒公卿百吏庶民(仲山甫曰司徒協旅)書薄違農父傳陶叔授民注司徒
周秋官曰司徒具徒番維司徒(舜命契作司徒敬敷五教在寬)鄭武公父子並為周司徒善於其職
使司徒禁掠欒氏者(六鄉以教為教六遂以耕為教使斯民生厚而分定地官所教豈若後世誦習傳授者)
為哉(思王度於祈招知稼穡於無逸)小司徒中大夫二人建邦之教
法稽九比之數會卒伍均土地井牧田野(民得其所而后教可行)
周教官之屬
鄉師下大夫四人上士八中士十六旅下士三十有二
(師長也司徒掌六鄉鄉師分而治之二人者分三鄉之事相左右也)各掌其所治鄉之教
而聽其治以國比之法稽夫家衆寡(小司徒比其九職故曰九比鄉師即)
(九比而行以國法故曰國比)受州里之役要歲終攷六鄉之治以詔
廢置正歲稽鄉器鄉老二鄉則公一人(老尊稱也王置六卿則公)
(有三人也三公内與王論道中參六官之事外與六鄉之教司農云百里内為六鄉外為六遂)在朝稱公在
鄉稱老禮運三公在朝三老在學(王制耆老皆朝于庠)儀禮注古老年七十而致仕老於鄉里大夫名
(曰父師士名曰少師)鄉大夫每鄉卿一人(疏卿六人各主一鄉之事總屬司徒非六)
(官兼鄉大夫鄭注大司馬云軍吏選於六官六鄉之吏為之既六官六鄉並言故知别置)各掌其鄉
政教禁令正月之吉受教法于司徒頒于鄉吏攷德行
察道藝三年大比興賢能鄉老及鄉大夫帥其吏以禮
禮賓之獻賢能之書登天府内史貳之以鄉射之禮五
物詢衆庶曰和曰容曰主皮和容興舞歲終令六鄉之
吏會政正歲令羣吏攷法于司徒(疏孔子為鄉大夫射於矍相之圃)儀禮
鄉飲酒注主人謂諸侯之鄉大夫也(宋有四鄉正注鄉大夫)五州為鄉萬二千五百家州長
每州中大夫一人(二千五百家為州)各掌其州之教治政令之
法正月之吉屬民讀法攷德行道藝春秋以禮會民射
于州序正歲讀教法三年大比大攷州里以贊鄉大夫
廢興内則州史州伯注閭胥州長皆有屬吏(自州長至比長六鄉之官也)六鄉授田之民凡七萬五
(千家而為下士者一萬五千人為中士者三千人為上士者七百五十人至於大夫亦一百八十人凡萬八千)
九百三十人(州長詳於教而略於政黨正詳於政而略於教)黨正每黨下大夫一
人(五百家為黨)各掌政令教治四時孟月吉日屬民讀邦法
飲酒于序正齒位正歲讀法書德行道藝以歲時涖校
比(族師之校登夫家衆寡所謂校也閭胥既比則讀法所謂比也黨正於歲之四時皆涖之)族師
每族上士一人(百家為族)各掌戒令政事月吉讀灋書孝弟
睦婣有學者校登夫家衆寡五家為比十家為聯伍人
為伍十人為聯四閭為族八閭為聯使相保相受(族師詳於)
政(成周寓兵於農之制散見於地官之職大司徒六鄉之數則始於五家之比小司徒六軍之數則始於五)
(人之伍而二比二五相聯之法見於族師在鄉為族師以八閭之聯而帥二族之民在軍為卒長以八兩之聯)
(而統二率之衆以是推之自四閭之族以至為黨州鄉之聯自四兩之卒以至為旅師軍之聯皆是法也)
閭胥每閭中士一人(二十五家為閭胥有才智之稱)各掌其徵令既比
讀灋書敬敏任恤者(内則閭史閭府)比長五家下士一人(五家)
(為比)各掌其治五家相受相和親封人中士四人下士
八掌設王社壝為畿封而樹之封國設社稷之壝封其
四疆祭祀飾牛牲注畿上有封若今時界(楚城沂使封人慮事以授司徒)鄭潁考叔為
潁谷封人祭仲足為祭封人宋高哀為蕭封人(論語儀封人)荀子繒丘封人見楚相孫叔敖吕氏春
秋封人子高莊子堯有華封人(畢命申畫郊圻謹固封守)江漢詩于疆于理域民不以封疆之界
(疆以周索戎索)職典封疆鼔人中士六人教六鼓四金之音聲
以節聲樂和軍旅正田役軍旅夜鼓鼜(韓詩章句曰應門擊柝鼓人上)
(堂)舞師下士二人教兵帗羽皇舞凡野舞皆教之(樂師)
(教國子舞師教六鄉六遂之民)牧人下士六人養牲於野田者(夷隷役牧人養牛馬)
掌牧六牲(牛馬羊豕犬雞)阜蕃其物共祭祀之牲牷陽祀用騂隂
祀用黝望祀各以方色祭祀共犧牲授充人繫之(殷有牧師)夏
少康為仍牧正仲山父曰牧協職注牧人也(詩無羊宣王考牧牧人乃夢爾牧来思何簔何笠或負其餱三十)
維物爾牲則具(列子周宣王牧正見後)奉牲以告民力普存牛人中士二人下士
四人養國之公牛祭祀共享牛求牛以授職人而芻之(注職)
讀為樴樴謂之杙可以繫牛樴人者謂牧人充人與(肆師展犧牲頒于職人注謂充人)孔子為司職吏蓄蕃息
充人下士二人掌繫祭祀牲牷展牲則告牷碩牲則贊
載師上士二人中士四載事也事民而稅之(載師者閭師縣師遺人均人官之長)
(自載師而下則賦役政令之事使經常有制民不易業)掌任土之灋以物地事授地
職有事斯有職有九等所任(土方氏授任地者注載師之屬)禹任土作貢文王以庶邦惟正之供時
(使簿斂)閭師中士二人(主征六鄉賦貢之税者凡其賦貢入大府榖入倉人)掌國中
四郊人民六畜之數以任其力以時征其賦任農以耕事
至任虞以澤事見貢賦類(太宰任之以其職閭師任之以其貢)以虞衡為後山澤之利與民共
(之)縣師上士二人中士四司農云四百里曰縣(自六鄉以至邦國縣居中焉)王制言
(天子之縣釋者以為夏天子所居州界之名曰縣師存古也)掌邦國都鄙稍甸郊里之地
域辨夫家人民田莱之數三年大比考羣吏詔廢置軍旅會
同田役之戒受法于司馬以作衆庶(稍人曰若有會同師田行役之事以)
(縣師之法作其同徒輂輦帥而以至治其政令聽于司馬)凡造都邑量地辨物制域
(秋官方士以時修其縣法歲終省之注縣師之職也)晉有絳縣師遺人中士二人下
士四人掌邦之委積以待施惠鄉里以恤民之囏厄門
關以養老孤郊里以待賓客野鄙以待羈旅縣都以待
凶荒(委積者廩人倉人計九穀之數足國用以其餘共之)賓客會同師旅掌道路
之委積(國語周制有之曰立鄙食以守路)國野之道廬有飲食路室有
委候館有積(公劉詩于時廬旅分人以財謂之惠)均人中士二人下
士四人掌均地政地守地職人民牛馬車輦之力政均
力政以歲上下(豐年用三日中年二日無年一日)三年大比則大均
師氏中大夫一人上士二人師教人以道之稱(保氏司諫司救官之長)詩楀
維師氏(雲漢詩趣馬師氏注年穀不登則師氏弛其兵)書牧誓亞旅師氏顧命師氏虎臣文王世子
(大司成論說在東序父師司成注司徒之屬師氏也)九兩師以賢得民注諸侯師氏掌以媺詔
王以三德教國子曰至德以為道本敏德以為行本孝
德以知逆惡教三行曰孝行以親父母友行以尊賢良
順行以事師長居虎門之左司王朝(路寝門也)掌國中失之
事以教國子弟國之貴游子弟學焉王舉則從使其屬
帥四夷之隷各以兵服守王之門外且蹕(師氏守王之中門次舍在)
(王宫參之牧誓顧命節南山諸文最為親近盖與國子同處王宫因教之鄭謂周召所歴之官而禮記注乃謂)
即大司成兩注自不合(師氏優游容與養君之善保氏秉義守正正君之邪)以引以翼有孝有德主善
為師養成君德於燕閒之際(后妃之貴亦立師傅葛覃言歸必告師氏)宣王欲得國子能訓導諸侯者
樊穆仲曰魯侯孝(羣公子亦入成均)自國子命為諸侯保氐下大夫一人中
士二人(以道安人者也書叙周公為師召公為保相成王為左右聖賢兼此官也)䟽世為師保之官
賜之以氏曰師氏保氏(九兩儒以道得民注諸侯保氏)掌諫王惡養國子以道教
六藝(五禮六樂五射五御六書九數)六儀(祭祀賓客朝廷喪紀軍旅車馬之容藝成而下有德成而)
(上之理儀著於外有行積於中之理)王舉則從使其屬守王闈(旁出之門司其出入)
(以觀王者治内之政蔡邕曰周官有門闈之學師氏居東門南門保氏居西門北門)司諫中士
二人(以道正人行)糾萬民之德而勸之朋友正其行而強之
道藝以時書德行道藝攷鄉里之治以詔廢置行赦宥
先王不鄙夷其民而待以君子長者之道(齊東郭牙進諫必忠立為大諫之官)繩愆糾謬格其非心不
(諫亦入)司救中士二人掌萬民之衺惡過失而誅讓之
以禮防禁而救之調人下士二人司萬民之難而諧
和之媒氏下士二人掌萬民之判(摽梅男女及時夭桃昏姻以時)
司市下大夫二人上士四中士八下士十六(市官之長)掌市
之治教政刑量度禁令(以八者總市之政又以次叙陳肆至泉府九者治市之事)上
旌于思次(若今市亭)以令市市師涖焉聽大治胥師賈師涖
于介次而聽小治(市師司市也)凡市偽飾之禁在民商賈工
者俱十有二吕氏春秋祝融作市(星經天市二十二星)懋遷有無質人中士
二人下士四(主平定物賈)掌成市之貨賄大市以質小市以
劑稽市之書契同其度量壹其淳制㕓人中士二人
下士四(㕓民居區域之稱)掌斂市絘布總布質布罰布㕓布入
于泉府(孟子曰市㕓而不征法而不㕓則天下之商皆悦而願藏於其市矣)皮角筋骨入
玉府珍異滯者入膳府胥師(領羣胥)二十肆則一人皆
二史掌其次之政令平貨賄憲刑禁察詐偽飾行儥慝
賈師(定物賈)二十肆則一人掌其次之貨賄之治展成
奠賈宋鄭衞有褚師注市官(魯臧會為郈賈正注若市吏)王制命市納賈以觀民好惡注典市者
(亡者使有利者使阜害者使亡靡者使微)司虣十肆則一人憲市之禁令
禁鬭嚻虣亂陵犯司稽五肆則一人(稽察也)察犯禁者
(注察留連不時去者)胥二肆則一人掌所治之政肆長每肆
一人斂總布掌戒禁(注自胥師以及司稽皆司市所自辟除胥及肆長市中給繇役者)
(神農日中為市致民聚貨交易而退取諸噬嗑)文王治岐關市譏而不征泉府上士四
人中士八下士十六見九府(易稱裒多益寡稱物平施書云楙遷有無)司門
下大夫二人上士四中士八下士十六(若今城門校尉主王城十二門)
掌授管鍵以啟閉國門幾出入不物者正其貨賄(重門擊柝)
盖取諸豫(周秩官有門尹)宋有門尹鄭北門之管司關上士二人中士四
(界上之門)掌國貨之節以聯門市(注自外来者案其節書其貨通之國門國門通之司)
(市自内出者司市為之璽節通之國門國門通之關門)司貨賄出入者掌治禁征
㕓國凶札則無關門之征猶幾(孟子曰關幾而不征則天下之旅皆悦而願出)
(於其塗)四方之賓客敂關則為之告(注敂關猶謁關人也)鄭司農說以國語
(曰周之秩官有之曰敵國賓至關尹以告行理以節逆之)古之為關將以禦暴尹喜為關令聘禮及竟
(張&KR0950;誓乃謁關人注竟上為關以譏異服識異言)掌節上士二人中士四守
邦節而辨其用以輔王命(見符節)遂人中大夫二人(注主)
(六遂若司徒之於六鄉也六遂之地自遠郊以達于畿中有公邑家邑小都大都司農云遂謂王國百里外䟽)
六鄉為正六遂為副(易氏曰王畿千里之間其百里為六鄉其二百里為六遂鄉在内而主教君子之事也)
(建官皆升遂之一等遂在外而主耕野人之事也建官皆降鄉之一等然鄉豈不耕遂豈不教亦互見而已)
以土地之圖經田野造縣鄙形體之灋五家為鄰五鄰
為里四里為酇五酇為鄙五鄙為縣五縣為遂皆有地
域稽人民授田野簡兵器教稼穡(鄭司農云遂之軍法追胥起徒役如六鄉)
凡治野以下劑致甿(家取二人)田里安甿樂昏擾甿土宜教
甿稼穡興耡利甿時器勸甿彊予任甿土均平政辨上
中下地以頒田里登夫家衆寡以頒職作事令貢賦令
師田起政役若起野役則帥民而至以遂之大旗致之
(魯宋有遂正魯人三郊三遂)遂師下大夫四人上士八中士十六
旅下士三十二各掌其遂政令戒禁以時登夫家衆寡
經牧其田野辨其可食者周知其數而任之入野職野
賦于玉府(䟽如鄉師主六鄉亦二人共主三遂)軍旅田獵平野民(正其行列部伍)
遂大夫每遂中大夫一人各掌其遂政令稽夫家田
野以教稼穡稽功事正歲簡稼器修稼政三歲大比帥
其吏而興甿舉民賢能如六鄉之為也(小雅攸介攸止烝我髦士求髦士于或耘或耔之間非)
興甿乎(謂之甿者以耕為主)明其有功屬其地治者縣正每縣下
大夫一人(一遂有五縣)各掌其縣之政令以頒田里分職事
掌治訟趣稼事(六遂有縣正實六鄉州長之職)鄙師每鄙上士一人
(五鄙為縣五百家為鄙)各掌其鄙政令祭祀以時數其衆庶察媺
惡而誅賞酇長每酇中士一人(鄉之族師也)各掌政令以
時校登夫家比其衆寡歲時簡器與有司數之趨耕耨
稽女功里宰每里下士一人(所掌同六鄉之閭胥)掌比其邑之
衆寡以歲時合耦于耡(里宰治處若今街弹之室月令季冬命農師計耦耕事)以
治稼穡趨耕耨周秩官曰司里授館(夏時儆曰期于司里)魯陳宋皆有司里鄰
長五家則一人掌相糾相受邑中之政相贊(比長以下士鄰長以)
(民其職則一)旅師中士四人下士八(主歛縣師所徵野之賦榖)新甿以旅名
掌聚野之耡粟屋粟間粟而用之(遂人興耡載師罰不耕甸地閒田所出之)
(粟為補助之用)以質劑致民平頒其興積施惠散利均其政令
凡用粟春頒而秋斂之新甿之治皆聽之使無征役以
地之媺惡為等稍人下士四人(主為縣師令都鄙丘甸之政距王城三百)
(里曰稍)掌令丘乘之政令(四丘為甸軍制之始也甸為井六十有四)委人中
士四人下士四掌斂野之賦薪芻疏材木材以稍聚待
賓客甸聚待羈旅(多曰積少曰委)軍旅之賓客館焉(魯委吏)土
均上士二人中士四下士八(遂人以土均平政)掌平土地之政
以均地守地事地貢(即以閭師任民之職而均之)以和邦國都鄙之
政令刑禁施舍禮俗喪紀祭祀皆以地媺惡為輕重之
灋草人下士四人掌土化之灋以物地相宜為之種
(化之使美若汜勝之術)稻人上士二人中士四下士八掌稼下地
(稻獨宜於荆揚盖厥土塗泥乃沮洳下濕之地此稻人所以掌稼下地)以豬蓄水防止水
溝蕩水遂均水列舍水澮寫水以涉揚其芟作田澤草
所生種之芒種稻麥也(七月言農桑之候無逸知稼穡之難)土訓中士二
人下士四(能訓說土地善惡之勢)掌道地圖以詔地事道地慝以
辨地物原其生以詔地求王廵守則夾王車(風行地上觀以省方)
(觀民設教)誦訓中士二人下士四(能訓說四方所誦習)掌道方志以
詔觀事道方慝以詔辟忌知地俗王巡守則夾王車(二官)
為王巡守設也(地圖掌於司徒方志掌於外史一遊一豫為諸侯度)衞武公倚几有誦訓之諫云
山虞每大山中士四人下士八人中山下士六人小山
下士二人(虞度也度知山之大小)掌山林之政令為之守禁大田
獵莱野弊田植虞旗於中致禽而珥焉(大司馬大閱虞人莱野)周虞
人之箴曰獸臣司原周秩官曰虞人入材(齊虞人守官山林之木衡鹿守之)山林藪澤之利與民共
(騶虞傳曰虞人翼五豝以待公之發)林衡每大林麓下士十二人中如
中山之虞小如小山之虞(衡平也平林麓之大小)掌林麓之禁令
而平其守斬木材則受灋於山虞掌其政令(王制曰古者林麓川)
(澤以時入而不禁)川衡每大川下士十二人中川下士六人小
川下士二人(川流水也)掌川澤之禁令而平其守祭祀賓客
共川奠(齊澤立三虞山立三衡)澤虞每大澤大藪中士四人下
士八人中如中川之衡小如小川之衡(澤水所鍾也水希曰藪)掌
國澤之政令為之厲禁財物以時入於玉府頒其餘於
萬民祭祀賓客共澤物之奠大田獵莱野弊田植虞旌
以屬禽(月令野虞水虞澤人四監四監主山林川澤之官)臧僖伯諫觀魚里革諫夏濫泗淵里革
曰水虞獸虞見上文王治岐澤梁無禁(帝省其山柞棫斯拔松柏斯兑)蒐田以時仁如騶虞夏小正
(虞人入梁)迹人中士四人下士八(跡知禽獸處)掌邦田之地政
為厲禁而守之(田之地若今苑也)田獵者受令焉(傳宋景公時迹人来告曰)
(逢澤有介麋注迹禽獸者)文王不敢盤于游田卝人中士二人下士四(卝之)
(言礦也金玉未成器曰礦)掌金玉錫石之地為厲禁守之以時取之
則物其地圖而授之(上以資邦用下以使民弃末厚本)角人下士二
人征齒角骨物於山澤之農以當邦賦之政令羽人
下士二人征羽翮掌葛下士二人徵絺綌之材掌
染草掌炭掌茶掌蜃囿人中士四人下士八掌
囿游之獸禁(文王靈囿與民偕樂囿方七十里)場人每場下士一人
(任圃以植事民之場圃也以場圃任園地國之場圃也)築地為墠季秋除圃中為之掌國之場
圃植果蓏珍異之物仲山父曰場恊入(疏春夏為圃秋冬為場)廩人下
大夫二人上士四中士八下士十六(舍人倉人司祿官之長)掌九
穀之數以待國之分頒賙賜稍食(分頒謂委人之職諸委積也)以歲
之上下數邦用以知足否詔穀用凡萬民之食人四鬴
上也三鬴中也二鬴下也食不能二鬴則令邦移民就
榖詔王殺邦用(蓄積多備先具)大祭祀共接盛(周語廩恊出注廩人)周秩官
曰廩人獻餼三年耕必有一年之食(民以食為天)我取其陳食我農人我倉既盈我庾維億
舍人上士二人中士四(主平宫中用榖)掌平宫中之政分其財
守以法掌其出入祭祀共簠簋賓客共車米筥米芻禾
以歲時縣穜稑之種以共王后之春獻種掌米粟之出
入辨其物九穀六米别為書(宫正於月終則會稍食内宰於歲終則會稍食舍人歲終會計其政)
倉人中士四人下士八掌粟入之藏辨九穀之物以
待邦用(公劉廼積廼倉)司祿中士四人下士八(主班祿)闕(天府祭天)
(之司民司祿鄭氏謂司祿為文昌第六星祿穀也掌天下之糓數)文王治岐仕者世祿武王克商庶士倍祿
(司士以功詔祿忠信重祿以勸士)司稼下士八人掌巡邦野之稼
辨穜稑之種巡野觀稼以年之上下出斂法均萬民之
食賙其急平其興此徹法也(稷躬稼有天下先知稼穡之囏難)舂人奄二
人共米物齍盛牢禮之米&KR1066;人奄二人(主炊官也)凡祭祀
共盛共王及后之六食共簠簋之實(易之損曰二簋可用享)槁
人奄八人共外内朝冗食者之食
周宗伯(唐虞三代宗官大宗)少宗陽官周宗官(五官)
春官大宗伯卿一人(鄭司農云宗伯主禮之官堯典曰咨伯作秩宗宗官又主鬼神故國)
(語曰使名姓之後能知四時之生犧牲之物玉帛之類采服之宜彛器之量次主之度屏攝之位壇場之所上)
(下之神祇氏姓之所出而率舊典者為之宗春秋禘大廟而傳曰夏父弗忌為宗人又曰使宗人釁夏獻其禮)
(郊特牲曰宗人升自西階視壺濯及豆籩然則唐虞歴三代以宗官典國之禮與其祭祀漢之大常是也)建
邦天神人鬼地示之禮以佐王建保邦吉禮事鬼神示
(其别十有二)凶禮哀邦國之憂(其别五)賓禮親邦國(其别八)軍禮
同邦國(其别五)嘉禮親萬民其别六(曲禮五其别三十有六)以九儀之
命正邦國之位(典命於諸侯謂之五儀於諸臣謂之五等之命分而言之也典命所言自尊及)
(卑大宗伯所言由小及大)以玉作六瑞以等邦國(舜典言五瑞大宗伯兼王而言)以
禽作六摰以等諸臣孤執皮帛卿執羔大夫執鴈士執
雉庶人執鶩工商執鷄(定八年公會晉師于瓦范獻子執羔趙簡子中行文子執鴈)
以玉作六器以禮天地四方牲幣放其器之色以禮樂
合天地之化百物之産(禮樂之用舜分命二臣以明事之重周兼總于宗伯以見理之)
(同)詔相王之大禮書注彤伯宗伯(書大宗上宗孔氏曰即大宗伯)虞曰秩宗殷曰大宗
(曲禮天官六大曰大宗注此殷制周曰宗伯宗伯為春官大史以下屬焉)周書嘗麥解命大宗序天時少
(宗祠風雨百享周語史帥陽官以命司事注春官也伶州鳩曰聲不龢平非宗官之所司也注宗官宗伯樂)
官屬焉(文王世子宗人授事以爵以官注宗人掌禮及宗廟也)宗人者諸侯掌禮之官也天子則曰大宗
(伯)小宗伯中大夫二人掌建國之神位五禮之禁令
辨廟祧之昭穆掌三族之别以辨親疏其正室皆謂之
門子毛六牲辨名物而頒之于五官使共奉之(司徒主牛宗伯)
(主雞司馬主馬及羊司寇主犬司空主豕)辨六齍(六穀黍稷稻粱麥苽)六彛六尊之名
物掌衣服車旗宫室之賞賜四時祭祀之序事與其禮
詔相祭祀之小禮凡大禮佐大宗伯(上天下澤履辨上下定民志)
周禮官之屬
肆師下大夫四人上士八中士十六旅下士三十二(佐宗)
(伯陳列祭祀位及牲器粢盛)掌立國祀之禮以佐大宗伯立大祀用
玉帛牲牷立次祀用牲幣立小祀用牲以歲時序其祭
禮及祈珥嘗之日涖卜来歲之芟獮之日卜戒社之日
卜稼鬱人下士二人掌祼器(謂彛及舟與瓚)祭祀賓客之祼
事和鬱鬯以實彛而陳之詔祼將之儀節(祼者求神之始)周語虢
文公曰鬱人薦鬯王祼鬯饗醴(鬱鬯用於宗廟秬鬯用於天地社稷等)觀盥而不薦有孚顒若
鬯人下士二人掌共秬鬯而飾之(成王錫周公二卣宣王錫召虎平王錫晉)
(文侯一卣)雞人下士一人共雞牲大祭祀夜嘑旦以嘂百
官國事為期則告之時象雞知時(庭燎注王有雞人之官王不正其官而問夜早晚)
巾車大祭祀鳴鈴以應雞人(詩雞既鳴矣朝既盈矣)昧旦丕顯後世猶怠佩玉晏鳴關雎嘆之
司尊彛下士二人掌六尊六彛之位詔酌辨用實(周語犧人)
(薦醴注云司尊也)司几筵下士二人掌五几五席之名物辨
其用位天府上士一人中士二(府物所藏言天者尊此所藏若天物然)
見九府(登賢能之書而教得其中登民穀之數而政得其中登計獄弊訟而刑得其中治中之書天府受而)
(藏之以詔王察吏治則吏道益謹民心益固然後可永保天命而玉鎮大寳器可守矣)典瑞中
士二人(瑞節信也若今符璽郎)掌玉瑞玉器之藏辨其名物用事
設其服飾(人執以見曰瑞禮神曰器)典命中士二人(命謂主遷秩羣臣之書)
見禮制䟽簡策之命(爵命属陽故於春見之)宣王能錫命諸侯司服中士二人
掌王之衣服辨名物與用事(月令仲秋命司服具飾衣裳文繡有恒)天命有德
五服五章哉惟衣裳在笥觀古人之象(禹惡衣服致美黻冕)文王卑服即康功田功晉絳人為君
復陶注主衣服之官(書立政綴衣注掌衣服)垂衣裳取諸乾坤齊明盛服所以修身也典祀
中士二人下士四掌外祀(所祀於四郊者)帥屬修除守其厲禁
而蹕之守祧世婦内宗凡内女之有爵者掌宗
廟之祭祀薦加豆籩外宗凡外女之有爵者掌宗廟
祭祀佐王后薦玉豆眡豆籩冡人墓大夫職喪
大司樂中大夫二人樂官之長(自大司樂至司干凡二十職皆列於禮官之次樂)
(之為用以輔成禮也)掌成均之法治建國之學政合國子弟有道
德者使教焉(成者成其行之虧均者均其習之偏)舜命䕫典樂教胄子以樂德(樂之)
(本)中和祗庸孝友樂語(樂之用)興道諷誦言語樂舞雲門
大卷咸㲈夏濩武教國子以六律六同五聲八音六舞
大合樂以致鬼神示禁淫聲過聲慢聲(文王世子樂正司業祭養老乞)
(言合語之禮皆小樂正詔之於東序大樂正學舞干戚語說命乞言皆大樂正授數)王制樂正崇四術立四
(教順先王詩書禮樂以造士入學以齒將出學小胥大胥小樂正簡不帥教者告于大樂正注大樂正于周宗)
伯之屬大樂正論造士之秀者升司馬曰進士(燕禮大師告于樂正曰正歌備)景王鑄無射問伶州鳩
注司樂官鍾成伶人告龢注樂人也(晉趙宣子召軍吏戒樂正)楚鍾建為樂尹月令仲春命樂正入學
習樂(正聲感人順氣應之)雷出地奮豫以作樂崇德樂師下大夫四人上士
八下士十六掌國學之政教國子小舞帗羽皇旄干人
教樂儀行以肆夏趨以采齊帥學士而歌徹(學士國子也)凡
樂官掌其政令聽其治訟周語瞽帥音官(大胥比樂官)樂記樂師辨乎聲詩故
北面而弦月令季冬命樂師大合吹(文王世子疏諸侯謂之小樂正天子謂之樂師)大胥中
士四人(文王世子小樂正學干大胥贊之胥鼓南胥才知之稱)掌學士之版(籍也)以
待致諸子春入學舍采合舞秋頒學合聲以六樂之會
正舞位比樂官展樂器小胥下士八人掌學士之徵
令正樂縣之位王宫縣諸侯軒大夫判士特大師下
大夫二人掌六律六同合隂陽之聲文以五聲播以八
音教六詩以六德為本六律為音(工以納言)大射帥瞽歌射
節大師執同律聽軍聲詔吉凶(王制命大師陳詩以觀民風)國語正考父校
商名頌於周大師孔子語魯大師樂(大師摯孔氏曰魯樂人)衞武公有師工之誦小師上
士四人教鼓鼗柷敔塤簫管弦歌掌六樂聲音之節與
其和(周語曰師箴瞍賦矇誦注師小師也)瞽矇上瞽四十人中百人下
百六十人掌播鼗柷敔塤簫管弦歌諷誦詩世奠繋鼓
琴瑟掌九德六詩之歌以役大師(衞武公矇不失誦作懿戒以自儆)
眡瞭三百人掌樂事典同中士二人(同陰律也)掌六律六
同之和辨天地四方陰陽之聲以為樂器以十有二律
為數度十有二聲為齊量磬師中士四人下士八教
擊磬編鍾鍾師中士四人下士八掌金奏以鍾鼓奏
九夏笙師中士二人下士四教龡竽笙塤籥簫箎篴
管春牘應雅以教裓樂鎛師中士二人下士四掌金
奏之鼓韎師下士二人(韎東夷之樂舞者十有六人)教韎樂祭祀
大饗帥屬而舞旄人下士四人教舞散樂夷樂籥
師中士四人(文王世子籥師學戈籥師丞贊之)教國子舞羽龡籥籥
章中士二人下士四(吹籥以為詩章)掌土鼓豳籥龡豳詩雅頌
(言王業之所始)鞮鞻氏下士四人掌四夷之樂與聲歌(鞮鞻四夷)
(舞者所屝也)典庸器下士四人(庸器有功者鑄器銘功)掌藏樂器庸
器(庸器伐國所獲之器)祭祀陳庸器司干下士二人(干舞者所持盾也)
掌舞器舞干羽有苗格搃干山立(詩序泠官鄭玄云樂官也泠氏世掌樂官而善焉)黃帝泠倫
周景王泠州鳩(泠人告龢魯語泠簫詠歌)左傳楚泠人大卜下大夫二人
(卜筮官之長)掌三兆三易三夢之法作龜之八命(舜官占蔽志)洪範
稽疑殷六大曰大卜周公卜洛(筮襲於夢武王所用)祭義注易官名周禮曰大卜禮運王前巫後
史卜筮瞽侑皆在左右王中心無為以守至正(龜筮協從卜不習吉)卜以官氏魯齮楚丘晉偃秦梁徒父
招父(又見後卜正)卜師上士四人掌開龜之四兆眡高致墨
卜人中士八人下士十人龜人中士二人掌六龜
之屬菙氏下士二人(燋焌用荆菙之類)共燋契占人下士
八人掌占龜以八簭占八頌以八卦占簭之八故以眡
吉凶簭人中士二人(問蓍曰筮其占易)掌三易辨九簭之名
國之大事先簭後卜(洪範稽疑擇建立卜筮人三人占從二人之言)卜以三龜筮以三
易龜有八命筮有九筮晉筮史(以道制命以德祈天聖人盡已之智而聽于人盡人之智而聽於神未有)
(能廢其一也)占夢中士二人占六夢之吉凶季冬聘王夢
獻吉夢於王王拜受之舍萌四方贈惡夢(人之精神與天地陰陽流)
(通晝之所為夜之所夢善惡吉凶各以類至先王建官設屬使之觀天地之會辨陰陽之氣以日月星辰占六)
夢之吉凶其於天人相與之際察之詳敬之至矣(高宗夢得說)文王夢臧文人武王夢帝與九齡夢
協朕卜(宣王乃寝乃興乃占我夢大人占之牧人乃夢)文公之夢子犯占之簡子之夢問諸史墨
眡祲中士二人(祲陰陽氣相侵漸成祥者魯史梓慎云見赤黑之䘲)掌十煇之法
(日光炁也)以觀妖祥辨吉凶(見天文類)大祝下大夫二人上士
四(祝官之長)掌六祝之辭六祈作六辭辨六號九祭九&KR0596;執
明水火而號祝頒祭號于邦國都鄙六號(祝雍作冠頌)小祝
中士八人下士十六掌小祭祀將事侯禳禱祠之祝號
以祈福祥順豐年逆時雨寧風旱彌烖兵遠辠疾喪
祝甸祝下士二人掌四時之田表貉之祝號禂牲禂
馬皆掌祝號詛祝下士二人掌盟詛類造攻說禬禜
之祝號作盟詛之載辭周紀尹佚䇲祝(祝史不祈正辭薦信)明德恤祀望祀
(不祈其福)司巫中士二人(巫官之長)掌羣巫之政令大旱帥巫
舞雩男巫女巫大史下大夫二人上士四人(史官)
(之長)掌建邦之六典以逆邦國之治灋以逆官府則以逆
都鄙之治(注大史日官也傳曰天子有日官諸侯有日御日官居卿以底日日御不失日以授百官)
(於朝言建六典以處六卿之職疏五帝之時使卿掌歷數至周使下大夫為之)正歲年以序事
頒于官府都鄙頒告朔于邦國大祭祀讀禮書而協事
大史下大夫而所掌實卿之職所掌與大宰略同(殷六大曰大史)周辛甲為大史立政大史尹伯周
公若曰大史酒誥大史友(楚子問赤雲於周大史)曲禮史載筆王制大史典禮執簡記奉諱惡簡記
策書也射人與大史數射中(大賓客戒大史及大夫介)周語大史順時[瓜見]土司馬氏世典周史佚籕
大史公曰予先周室之大史也(漢志有周史六弢)鄭注論語曰老𣆀周之大史小史中
士八人下士十六掌邦國之志奠繋世辨昭穆大祭祀
讀禮法(注史官主書故韓宣子聘魯觀書大史氏)魯工史書世馮相氏中士二
人下士四人(馮乘相視也世登高臺以視天文之次序天文屬太史月令曰乃命大史守典奉法)
司天日月星辰之行宿離不貸(月令正義周馮相氏主日月五星年氣節候推步遲疾審知所在之處若今)
(之司歷主其筭術也保章守天之文章謂度數失常次妖孽所在吉凶所在若今天文家惟主變異也)保章
(志星辰日月之變馮相會天位之常天象難知此世守其法故名官曰氏馮相氏所掌參之堯典正羲和四子)
(之職)掌十二歲月辰十日二十八宿之位辨叙事以會天
位冬夏致日春秋致月以辨四時之叙(魯語大史司載糾虔天刑注司)
(載謂馮相保章氏)保章氏中士二人下士四(保守也世守天文之變)掌
天星(步占之法以星為主)以志星辰日月之變動以觀天下之遷
辨吉凶以星土辨九州之地所封封域皆有分星以觀
妖祥以十二歲之相觀天下妖祥以五雲之物辨吉凶
水旱降豐荒之祲象以十二風察天地之和命乖别之
妖祥凡此五物以詔救政訪序事(詔於上則人君知修省之道訪於下則人)
臣知儆戒之意(主文史星歷卜筮之職領於春官皆以大夫士為之三巫之屬凡以神仕者亦皆精爽不貳)
(齊肅中正之民故夢之於祲也豐荒之於雲也軍聲民氣之於風也若不相關而古人精體熟察視為至近至)
切之事(先王克謹天戒臣人克有常憲百官修輔厥后惟明明)治生於敬畏内史中大
夫一人下大夫二人上士四中士八下士十六掌王之
八枋之法以詔王治大宰詔王内史居中貳之(内史以中大夫在燕朝而八枋與大宰)
同(八枋威福雜用且以誅為殺大宰不言法故不以殺為尚以論道為主此道揆法守之辨)執國法
及國令之貳以攷政事逆會計掌叙事之法受納訪以
詔王聽治命諸侯孤卿大夫則策命之(傳曰王命内史興父策命晉侯)
(為侯伯)四方之事書内史讀之(若今尚書入省事)王制祿則贊為
之以方出之内史掌書王命遂貳之(卿大夫獻賢能書小司寇登民數皆)
内史貳之(大司寇登盟書天府大史内史司會及六官受其貳而藏之)傳周内史選福陽族嗣納諸霍人
周内史曰臧孫達有後於魯(國語内史過賜晉惠公命大宰文公内史興賜晉文公命大宰以王命命冕)
服内史贊之三命而後即冕服酒誥内史友(成周有五史皆掌記載策書之事以其命數考之内史尊於)
(大史外史尊於小史御史然五史之中唯大史一官所掌與大宰略同)大史雖下大夫而所居實卿之職比
(其權在史官為甚重宫正注官府在宫中)外史上士四人中士八下士
十六掌書外令(王令下畿外)掌四方之志三皇五帝之書達
書名於四方若以書使於四方則書其令齊南史(魯晉大史)楚
左史魯季孫召外史掌惡臣(周語史獻書注外史也)發號施令罔有不臧御史中士
八人下士十六其史百二十人(以掌贊書人多)掌邦國都鄙及
萬民之治令以贊冡宰掌贊書(注王有命則贊為辭若今尚書作詔文)易氏
(曰内史書王命外史書外令御史贊二官所書)隋志云周天子之史有五諸侯國有國史巾車
下大夫二人上士四中士八下士十六(巾猶衣也車官之長)掌公
車之政令辨其用與其旗物而等叙之治其出入王之
五路王后之五路服車五乘見車類(保傅篇此巾車之道)傳巾車脂轄大
射儀量人巾車張三侯(周秩官曰工人展車)宋命工正出車典路中士二人下
士四人(路王之所乘車)掌王及后之五路辨名物用說車僕
中士二人下士四掌戎路廣闕苹輕車之萃凡師共革
車各以其萃大射共三乏(曲禮僕展軨效駕)司常中士二人
下士四掌九旗物名射共獲旌歲時共更旌都宗人
上士二人中士四掌都祭祀之禮正都禮與服家宗
人如都宗人之數掌家祭祀之禮掌家禮與其衣服宫
室車旗之禁令凡典禮者謂之宗(天子有宗伯諸侯有宗人)春秋夏父弗忌為宗人都
家謂之内諸侯亦有宗人(魯語宗室之謀不過宗人)公劉居豳君之宗之文王世子宗人授事以官尊
賢也王會祝史(叔孫氏祝宗虢公使祝應宗區史嚚享焉注宗宗人)魯宗人釁夏夏父展都謂王子
(弟所封及公卿所食邑家謂大夫所食米地)凡以神士者無數(男巫之俊有學問才)
(智者)
周司馬
夏官大司馬卿一人建邦國之九法以九伐之法正邦
國(見兵法)以九畿之籍施邦國之政職令賦以地與民制
之(給軍用)教振旅茇舍治兵大閱師有功則左執律右秉
鉞以先愷樂獻于社大役與慮事屬其植受其要大射
合諸侯之六耦(夏六卿之命殷五官之建司馬始充厥職至周而司馬實顓牧野之戰)書注
畢公司馬書祈父詩祈父注以為司馬(常武注程伯休父為大司馬)大明正義太誓云司馬在前王肅
曰司馬太公也書周官注夏司馬討惡助長物(王制辨論官材)周秩官陳芻聘禮執策注主軍法者
(傳祈招正義曰穆王時有祈父名招即司馬官也縣師受法于司馬)司兵從司馬之法周司馬主軍
(旅之戒命)小司馬中大夫二人掌其事如大司馬之法(威自)
道德師由仁義常德立武事(耀德不觀兵兵戢而時動動則威觀則玩玩則無震)恭儉偋五兵師
衆以順為武(武不可弛亦不可黷)
周政官之屬
軍司馬下大夫四人(晉魏絳曰使臣斯司馬)輿司馬上士八人(輿衆)
也(晉籍偃為輿司馬)行司馬中士十六人旅下士三十二人(行謂)
(軍行列晉作六軍有三行)凡制軍萬二千五百人為軍王六軍大國
三次國二小國一軍軍將皆命卿(外傳穆叔云天子作師公帥之以征不德)
(詩曰周公東征四國是皇此上公為軍將韎韐有奭以作六師此諸侯世子為軍將)常武箋宣王命卿士為
大將命將必本其祖因有世功(茇舍帥以門名注帥謂軍將及師帥旅帥至伍長也古者軍將盖為營治於)
(國門魯有東門襄仲宋有柵門右師皆上卿為軍將者)二千有五百人為師師帥
皆中大夫五百人為旅旅帥皆下大夫百人為卒卒長皆
上士二十五人為兩兩司馬皆中士五人為伍伍皆有長
(注伍一比兩一閭卒一族旅一黨師一州軍一鄉家所出一人凡軍帥不特置選於六官六鄉之吏自卿以下德任)
者使兼官疏位有長是比長下士(治兵軍吏載旗注諸軍帥也)見寓兵於農之制司勲上士
二人下士四(主功賞疏軍以賞為先故司勲列位在前)掌六鄉賞地之法以等
其功勲功庸勞力多有功銘大常祭大烝司勲詔之大功
藏其貳賞輕重眡功頒賞地參之一食(參分計税王食其一二全入於臣)
唯加田無國正(加賜以田)馬質中士二人(平其大小之賈)掌質馬馬
量三物戎田駑量人下士二人(以丈尺度地疏以軍事為重故列職於此)掌
建國之法以分國為九州營國城郭后宫量市朝道巷門
渠造都邑(注若匠人職)營軍之壘舍量其市朝州涂軍社之所
里邦國之地與天下涂數皆書而藏之凡宰祭與鬱人受
斝歴而皆飲之(鬱人大祭祀與量人受舉&KR1356;之卒爵而飲之)大射儀司馬命量人量侯道與所設
乏(命量人巾車張三侯)小子羊人下士二人掌羊牲祭祀飾羔
賓客共法羊司爟下士二人掌行火之政令四時變國火
以救時疾季春出季秋内施火令祭爟(五行傳火得其性其福曰夀)司爟之行
(火猶凌人之冰政)周秩官火師掌固上士二人下士八(國曰固野曰險易曰)
(王公設險以守其固)掌修城郭溝池樹渠之固頒其士庶子及其
衆庶之守(見先王公於守固)設其飾器(兵甲之屬)分財用均稍食任
萬民用材器(塹築藩落)晝三巡夜三鼜以號戒造都邑則治
其固與其守法人自為守不以山川之險(以道德為籓不以襲險為屏)固國以保民為本
司險中士二人下士四掌九州之圖周知山林川澤
之阻達其道路設國之五溝五涂樹之林以為阻固皆
有守禁(興實在德險亦難恃洞庭孟門二國不祀)掌疆(界也)中士八人闕(大司)
(徒制畿疆載師任畺地)候人上士六人下士十二(候迎賓客之来者)詩曰
(彼候人兮荷戈與祋)各掌其方之道治禁令以設候人(注國語候不在竟譏)
(不居其方也以設候人者選士卒以為之疏即徒百二十人)傳欒盈過周王使候人出之國語周秩官曰
(候人為導)環人下士六人(環猶郤也以勇力郤敵)掌致師(九簭九曰巫環鄭氏)
謂筮可致師否(孟子曰環而攻之必有得天時者)察軍慝環四方之故巡邦國
摶諜賊訟敵國揚軍旅降圍邑秋官亦有環人(古者將戰先使勇力之士犯)
敵(月令立秋賞武人於朝注謂環人之屬有勇者古者守封疆出師旅居則有行人覘國戰則有前茅慮)
(無)挈壺氏下士六人(世主挈壺水以為漏)掌挈壺以令軍井挈
轡以令舍挈畚以令糧軍事縣壺以序聚柝以水火守
之分以日夜(詩東方未明刺無節也興居無節號令不時挈壺氏不能掌其職注掌漏刻者疏挈)
(者垂繋之名置箭壺内以為節而浮於水上令水漏而刻下)射人下大夫二人上
士四下士八掌國之三公孤卿大夫之位(將射始入見君之位)三
公北面孤東面卿大夫西面其摯三公執璧孤皮帛卿
羔大夫鴈諸侯在朝則皆北面詔相其法以射法治射
儀祭祀贊射牲注僕人與射人俱掌王之朝位也(燕禮射人告具射人為司正若射則大射)
正為司射(疏大射正諸侯禮謂之司射天子謂之射人)服不氏下士一人(服不服之)
(獸)養猛獸而教擾之(貉隷役服不氏養獸)射則贊張侯以旌居乏
而待獲(大射儀司馬命服不負侯)射鳥氏羅氏下士一人羅烏
鳥蜡則作羅襦仲春獻鳩以養國老行羽物掌畜
司士下大夫二人中士六下士十二掌羣臣之版治政
令歲登下損益之數周知邦國都家縣鄙之數卿大夫
士庶子之數以詔王治以德詔爵以功詔祿以能詔事
以久奠食正朝儀之位辨貴賤之等三歲稽士任而進
退其爵祿殷五官曰司士(文王世子其朝於公内朝則東面北上臣有貴者以齒其在外朝則以)
官司士為之(大射儀司士戒士射與贊者)疏與大司馬進賢興功同故列職於此諸子下
大夫二人中士四(主公卿大夫士之子或曰庶子)掌國子之倅掌戒令
教治辨等正位(燕義曰古者周天子之官有庶子官與諸子職同文疏燕禮有庶子執燭之事)
(文王世子庶子之正於公族者教以孝弟睦友子愛庶子之官治而邦國有倫衆鄉方矣)康誥外庶子
(訓人)國有大事帥國子致於太子有兵甲之事則授車甲
合卒伍置有司以軍法治之司馬弗正(國子屬大子)國正弗
及凡樂事正舞位授舞器國之政事國子存遊倅使修
德學道春合諸學秋合諸射攷藝進退之(遊倅倅之未仕者倅謂國)
(子為副代父者故書倅為卒)司右上士二人下士四(有勇力之士充王車右)
掌羣右之政令(戎右齊右道右)軍旅會同合車之卒伍而比其
乘屬其右國勇力之士能用五兵者屬焉(齊右兼玉路之右戎右兼)
田路之右(晉荀賓為右司士屬焉使訓勇力之士時使司士軍右之官)荀賓有力而不暴使為戎右
虎賁氏下大夫二人中士十二虎士八百人掌先後王
趨以卒伍舍則守王閑(梐枑)王在國則守王宫(立政文武虎賁綴衣)
庶常吉士王左右綴衣虎賁知恤鮮哉(顧命師氏虎臣注虎臣虎賁氏)牧誓虎賁三百人齊侯吕伋
為天子虎賁氏魯語天子有虎賁習武訓也(樂記虎賁之士脫劍)如虎之奔漢古今人表龍臣師古
(注周虎賁氏也書作虎臣)旅賁氏中士二人下士十六掌執戈盾
夾王車而趨左八人右八人(下士)車止則持輪軍旅則介
而趨衞武公在輿有旅賁之規(司戈盾授旅賁及虎士戈盾)司士虎士在路門之右魯語諸侯有
(旅賁以旅力衞王故名)節服氏下士八人(世為王節所衣服)掌祭祀朝
覲衮冕六人維王大常諸侯則四人郊祀裘冕二人執
戈送逆尸方相氏大僕下大夫二人掌正王之服
位出入王之大命掌諸侯之復逆王眡朝則前正位而
退入亦如之建路鼔於大寝之門外掌其政以待達窮
者與遽令聞鼓聲則速逆御僕與御庶子祭祀賓客正
王之服位詔法儀王出入則自左馭而前驅王燕飲則
相其法射則贊弓矢王眡燕朝則正位掌擯相(穆王命伯冏為)
(周大僕正昔在文武侍御僕從罔匪正人命汝作大正正于羣僕侍御之臣僕臣正厥后克正正訓長孔氏以)
為大御非太僕文武左右携僕庶常吉士(晉程鄭端而好諫為贊僕)韓厥為僕大夫僕人陪僕&KR0591;
(御之臣人主朝夕與居氣體移養常必由之潜消默奪於冥冥之中而明争顯諫於昭昭之際抑末矣)
小臣上士四人(佐大僕者)掌王之小命詔相王之小灋儀掌
三公及孤卿之復逆正王之燕服位王之燕出入則前
驅大僕掌其大小臣掌其小(内小臣所掌同於大僕内外之辨也)祭僕中士六人
眡祭祀警戒有司糾百官之戒具御僕下士十二人
(僕侍御於尊者之名大僕其長也)掌羣吏之逆庶民之復掌王之燕令
以序守路鼓隷僕下士二人掌五寢之掃除王行洗
乘石掌蹕宫中之事(冏命慎簡乃僚其惟吉士)戎齊道田僕見下弁師下
士二人工四人(弁古冠之大稱)掌王之五冕司甲下大夫二
人中士八人闕司甲兵戈盾官之長(費誓善糓乃甲胄敿乃干備乃弓矢鍜乃戈矛礪乃鋒)
刃(治戎備之際先自衞而後攻人)司兵中士四人掌五兵五盾各辨
物等以待軍事及授兵從司馬之法以頒之祭祀授舞
者兵軍事建車之五兵(職金受士之金罰貨罰入于司兵)澤上於地萃以除戎器戒
(不虞)司戈盾下士二人掌戈盾之物而頒之授旅賁虎
士及舍設藩盾(惟干戈省厥躬)車攻備器械司弓矢下大夫二人
中士八(弓弩矢箙官之長)掌六弓四弩八矢之法繕人上士
二人下士四(繕勁善也)掌王之用弓弩矢箙矰弋抉拾詔王
射贊弓矢之事乘車充籠箙載弓弩(疏司弓矢選擇大善者入繕人以共)
(王用)槀人中士四人(箭幹謂之槀)受財於職金以齎其工弓
六物為三等弩四物亦如之矢八物皆三等箙亦如之
春獻素秋獻成入功于司弓矢及繕人凡齎財出入待
會而攷之(繕人疏案大射禮大射正授弓小臣受矢天子禮繕人授之受之)槀人是弓矢官之主
戎右中大夫二人上士二(右者參乘此充戎路之右田獵亦為右)掌戎
車之兵革使(與君同車在車之右執戈盾備制非常)詔贊王鼓傳王命于
陳中(注戎右兼田右)齊右下大夫二人(充玉路金路之右)前齊車王
乘則持馬行則陪乘有牲事則前馬道右上士二人
(充象路之右)前道車持馬陪乘自車上諭命于從車詔王之
車儀(顧式之屬)王式則下前馬王下則以蓋從大馭中大
夫二人馭之最尊(玉路不言僕以祀為國之大事玉路為王之大路所以易僕為馭)掌馭五
路以祀行以肆夏趨以采齊以鸞和為節(行謂大寝至路門趨謂路)
門至應門傳僖二十五襄三十年有御士(以德為車以樂為御)臨民若馭馬孔安國注書以太僕正
(為大御中大夫疏言正則官高於太僕與君同車最為親近故云無昵憸人)戎僕中大夫
二人馭戎車(革路)掌王倅車之政正其服齊僕下大夫
二人馭金路以賓道僕上士十二人(王以與諸臣行先王之道)馭
象路以朝夕燕出入掌貳車之政令田僕上士十二
人馭田路以田以鄙掌佐車之政設驅逆之車令獲者
植旌及獻比禽(校人臧僕注馭五路之僕)馭夫中士二十人下士
四十人(案校人良二千一百六十匹則六十馭夫駑千二百九十六匹則馭夫三人并前六十三人此)
(序官脫三人)馭貳車(象路之副)從車(戎田路之副)使車(驅逆之車)分公馬而
駕治之乘調六種之馬(月令季秋命僕及七騶注僕戎僕及馭夫也七騶謂趣馬主為諸官駕說)
(校人講馭夫等馭夫之祿趣馬辨四時之居治以聽馭夫)校人中大夫二人上士
四下士十六(馬官之長)掌王馬之政(月令曰班馬政)辨六馬之屬種
戎齊道田駑魯校人乘馬宋校正出馬(楚宫廄尹)晉乘馬御蠻隷役校人養馬
趣馬下士皂一人(趣養馬者詩蹶惟趣馬)贊正良馬而齊飲食簡
六節(注差擇王馬以為六等)掌駕說之頒(書趣馬小尹左右擕僕庶常吉士)雲漢詩趣
(馬師氏注年穀不登則趣馬不秣)巫馬下士二人醫四人養疾馬而
乘治之牧師下士四人掌牧地有厲禁而頒之(殷有牧師)
廋人下士閑二人掌十二閑之政教(廋數也)以阜馬佚
特教駣攻駒正校人員選(師圉也選擇可備員者平之)圉師乘一
人教圉人養馬圉人良馬匹一人駑馬麗一人掌芻
牧以役圉師(管子曰夷吾嘗為圉人矣傳馬棧最難)職方氏中大夫四
人下大夫八中士十六(主四方之職貢主四方官之長)掌天下之圖辨
邦國都鄙四夷八蠻七閩九貉五戎六狄之人民財用
九穀六畜之數要周知其利害辨九州之國使同貫利
辨九服之邦國凡邦國小大相維王設其牧制其職貢
以其所能所有(書序孔子述職方以除九丘)土方氏上士五人下
士十(主四方邦國之土地)掌土圭之法以致日景以土地相宅而
建邦國都鄙辨土宜土化之法而授任地者懷方氏
中士八人掌来遠方之民致方貢致遠物而送逆之達
之以節治委積館舍飲食(懷遠以德中庸厚往薄来以懷諸侯)周公戒周王責諸
(侯以禮不以幣)合方氏中士八人(主合同四方之事)掌達天下之道
路通財利同數器壹度量訓方氏中士四人(主教導四方之)
(民)掌道四方政事上下之志誦四方之傳道正歲布而
訓四方而觀新物形方氏中士四人(主制四方邦國之形體)掌
制邦國之地域正封疆無有華離之地山師中士二
人下士四掌山林之名辨其物利害頒于邦國使致珍
異之物川師中士二人下士四掌川澤之名(虞衡掌畿内此)
(掌畿外邦國)邍師中士四人下士八掌四方地名辨丘陵墳
衍邍隰之名物之可封邑者匡人撢人中士四人(主撢)
(序王意以語天下)掌誦王志道國之政事巡天下邦國而語之使
萬民和說而正王面(上下交而其志同)都司馬每都上士二人
中士四下士八(都王子弟所封及三公采地司馬主其軍賦)掌都之士庶子及
衆庶車馬兵甲之戒令以國灋掌其政學以聽國司馬(大司)
(馬之屬)家司馬各使其臣以正於公司馬(家卿大夫采地公司馬國司馬)
也傳曰叔孫氏之司馬鬷戾(家臣為司馬主其地之軍賦)季氏以公鉏為馬正叔孫氏公南為馬正盂
氏之御騶(中春振旅兩司馬執鐸公司馬執鐲杜子春云公司馬伍之司馬也玄謂伍長雖卑同其號)
周司寇
秋官大司寇卿一人掌建邦之三典以佐王刑邦國刑
新國用輕平國用中亂國用重以五刑糾萬民野刑上
功糾力(六遂之刑)軍刑上命糾守鄉刑上德糾孝官刑上能
糾職國刑上愿糾暴(當為恭)以兩造禁民訟入束矢於朝
然後聽之以兩劑禁民獄入鈞金三日乃致於朝然
後聽之以嘉石(丈石也)平罷民(植之外朝民左)肺石(赤石)達窮民
書洪範八政六曰司寇(立政勿誤于庶獄司寇蘇公式敬由獄以長我王國茲式有慎以列用中罰注忿生)
為武王司寇傳康叔為司寇(康誥敬明乃罰汝陳時臬司師茲殷罰有倫)吕刑注吕侯為天子司寇惟
(克天德自作元命惟良折獄咸中有慶受王嘉師監茲祥刑)周秩官司寇詰奸稷戒百姓曰土不備墾辟
在司寇(王制成獄辭史以獄辭告於正正聽之正以獄成告於大司寇大司寇聽之棘木之下告于王正于)
周鄉師之屬(書注秋司寇刑奸順時殺)制禮止刑猶隄之防逸水小司寇中大夫
二人掌外朝之政致萬民而詢焉以五刑聽獄訟以五
聲求民情辭色氣耳目以八辟麗邦法附刑罰議親故
賢能功貴勤賓以三刺斷獄訟之中訊羣臣羣吏萬民
歲終令羣士計獄弊訟登中于天府憲刑禁(士師之五禁)
周刑官之屬
士師下大夫四人(士察也主察訟獄之事者)掌國之五禁之法宫官
國野軍以五戒先後刑罰誓誥禁糾憲掌士之八成(見律)
(令類)王燕出入則前驅而辟歲終令正要會定計簿(論語柳下惠為)
士師陽膚為士師曾子曰如得其情哀矜勿喜(家語季羔為衞士師)孟子齊蚳鼃請士師為其可以言也
諫刑罰之不中者書凖人疏謂士師(左傳有尉氏注討姦之官)晉子輿為理以官為士氏卿士獄訟
(成士師受中受成也)鄉士上士八人中士十六旅下士三十二
(主六鄉之獄)掌國中(主國中獄)各掌其鄉之民數而糾戒之(四人分主)
(三鄉)遂士中士十二人(主六遂之獄)掌四郊(主四郊獄)掌民數(二人)
(分主一遂)縣士中士三十二人(主縣之獄)掌野方士中士十
六人(主四方都家之獄)掌都家以時修其縣法(注縣師之職也)訝士
中士八人(迎四方賓客)掌四方之獄訟邦有賓客與行人送
逆之聚衆庶則讀誓禁朝士中士六人掌建邦外朝
之法禁慢朝錯立族談者司民中士六人掌登萬民
之數自生齒以上皆書於板三年大比以數詔司寇孟
冬祀司民之日獻于王王拜受登天府内史司會冡宰
貳之仲山父曰司民協孤終(天府祭天之司民攷之天文志司民為角其十七星之兩角有大民小民)
天有是星先王以是名官(司農云文昌宫三能屬角恒與為體近文昌為司命次司中次司祿司民軒轅角也)
官敬刑以敬民也(民惟邦本司牧寵綏王司敬民以民為天)司刑中士二人掌
五刑之法(鄉士云司寇斷獄弊訟于朝羣士司刑皆在各麗其法以議獄訟)司刺下
士二人掌三刺三宥三赦之法以贊司寇司約下士
二人(言語之約束)掌邦國及萬民之約劑治神之約為上(命祀)
治民(分民)治地(經界)治功(賞爵)治器(禮樂車服)治摰(玉帛禽鳥)之約次之
(注此六約者諸侯以下至於民皆有之)大約劑書宗彛小書丹圖(大邦國小萬民)
司盟下士二人(涖牲曰盟)掌盟載之法民有約劑其貳在
司盟曲禮士載言疏謂司盟之士(詛祝作其辭玉府共其器戎右役其事大史藏其約)荀子曰春秋
善胥命詩非屢盟左傳盟府注司盟之府(太公為太師兼主司盟之官見後)春秋謹參盟善胥命美蕭
(魚之會)職金上士二人下士四(見九府)司厲犬人
司圜掌囚掌戮司隷中士二人下士十二掌五
隷之法辨其物掌政令(注隷給勞辱之役者漢始置司隷亦使將徒治道溝渠之役後)
(稍尊之使主官府及近郡)帥四翟之隷服其邦之服執兵守王宫與
野舍之厲禁(司寇掌刑士師掌禁自鄉士至司隷言其用刑者也自布憲至銜枚氏言其用禁者)
(也)罪隷(四翟之隷也)蠻隷閩隷夷隷貉隷(皆)百
有二十人布憲中士二人下士四(主表刑禁)憲邦之刑禁
正月之吉執旌節宣布四方禁殺戮禁暴氏野
廬氏下士六人(廬賓客行道所舍)掌達國道路至於四畿有賓
客聚柝之有相翔者誅之道路之舟車轚互者叙而行
之蜡氏雍氏萍氏下士二人(萍無根而浮取其不沈溺)掌國
之水禁幾酒謹酒司寤氏下士二人(主夜覺者)掌夜時以
星分夜以詔夜士夜禁(夜士主行夜徼候者如今都候之屬)司烜氏
條狼氏下士六人掌執鞭以趨辟王出入則八人夾道
脩閭氏下士二人比國中宿互柝者冥氏庶氏
穴氏翨氏柞氏薙氏硩蔟氏翦氏赤
犮氏蟈氏壺涿氏庭氏銜枚氏伊耆氏下
士一人(伊耆古王者號始為蜡以息老物此主王者之齒杖後王識伊耆氏之舊德而以名官與)或
(謂伊耆即神農氏)掌國之大祭祀共杖咸軍旅授有爵者杖共
王之齒杖大行人中大夫二人(行人之類列於刑官之屬折民惟刑之意)
掌大賓客之禮儀(大賓要服以内諸侯大客謂其孤卿)以九儀辨諸侯之
命等諸臣之爵小行人下大夫四人掌邦國賓客之禮
籍協九儀賓客之禮達天下之六節成六瑞合六幣(周秩)
官曰行理以節逆之注行人也(韓非子衞君入朝於周周行人問其號)賈誼書衞侯朝周周行人問其名
左傳欒盈辭於行人齊隰朋為大行(晉行人子員)鄭行人子羽訝士與行人送逆賓客司
儀上士八人中士十六掌九儀之賓客擯相之禮(洪範八政)
(七曰賓)行夫下士三十二人掌邦國傳遽之小事其使
必以旌節環人中士四人(夏官有之)掌送逆邦國之通賓
客以路節(旌節)達諸四方舍則授館令聚柝有任器則令
環之注令野廬氏也(此與夏官不同此送逆賓客四面而環之者也)象胥每翟上
士一人中士二下士八(胥有才智者康成讀為諝通夷狄之言)東方曰寄南方曰象
(西方曰狄鞮北方曰譯今總名曰象者周之德先致南方也)掌蠻夷閩貉戎狄之國
使掌傳王之言而諭說以和親之以時入賓則協其禮
與辭言傳之其出入送逆之禮節幣帛辭令而賓相之
軍旅會同受國客幣而賓禮之(大行人七歲屬象胥諭言語恊辭命注譯官也)
周語使舌人體委與之注象胥之官(明王慎德四夷咸賓)不寳遠物則遠人格難任人而率服無怠
(荒而来王)掌客上士二人下士四掌四方賓客牢禮餼獻
飲食之等數掌訝中士八人(掌迎賓客)掌邦國之等籍以
待賓客戒官脩委積與士逆賓于疆為前驅而入及宿
令聚柝及委則致積至于朝詔其位(左傳注候送迎賓客之官也使候出)
(諸轘轅)掌交中士八人(主交通結諸侯之好)掌以節幣巡邦國諸
侯及萬民所聚者道王之德意志慮使咸知王之好惡
辟行之使和諸侯之好達萬民之說掌邦國之通事而
結交好以諭九税之利九禮之親九牧之維九禁之難
九戎之威(上下交而其志同)掌察四方中士八人(疏督察邦國之事)
掌貨賄下士十六人(䟽掌邦國所致貨賄)二官闕朝大夫每國上
士二人下士四庶子八(此王之士也使主都家之國治而命之朝大夫云䟽庶子蓋亦)
(主采地之諸子在府史之下蓋官長所自辟除)掌都家之國治曰朝以聽事故
以告其君長凡都家之治於國者必因其朝大夫然後
聽之都則中士一人下士二庶子四(主都家之八則)不及家則者
(九儀之命惟五命然後賜則王之大夫四命未與賜則之數)闕都士中士二人下
士四家士亦如之(主治都家吏民之獄訟以告方士者)闕
周司空
冬官司空篇亡書立政司徒司馬司空亞旅(宏父注司空也)書注毛公司空傳𣆀季為司
空周秩官曰司空視塗(虢文公曰司空除壇于藉)洪範八政四曰司空春秋正義少皥司空司事各
為一官舜司空共工各為一官(危東六星兩兩相比曰司空)晉士蒍為大司空右行辛為司空司空
平易道路(魯定公以孔子為司空立五土之性而物各得其所生之宜)考工記國有六
職百工與居一焉(注鄭云此篇司空之官司空篇亡漢興購千金不得此前世識其事)
(者記錄以偹大數爾疏冬官一篇其亡已久有人遵集舊典錄此三十工以為考工記雖不知其人要在)
(秦前是以邅秦焚滅韋氏裘氏等闕)
周事官之屬
匠師鄉師云云注事官之屬其於司空若鄉師之於司徒
也疏司空之考(魯匠師慶諫丹楹刻桷)月令孟冬命工師效功
(注工官之長)季春命工師令百工審五庫之量注司空之屬
官儀禮大射儀工人士梓人度尺而午注工人士與
梓人皆司空之屬(工人士能正方圓者)書正義覲禮云嗇夫承
命告於天子鄭玄云嗇夫蓋司空之屬也(書曰嗇夫馳孔注嗇夫主)
(幣之官馳取幣禮天神)記祭有畀煇胞翟閽者惠下之道也注
煇周禮作韗䟽韗人考工記(注百工司空事官之屬於天地四時之職亦處)
(其一也)輪人為輪為蓋輿人為車輈人為輈築
氏為削冶氏為殺矢桃氏為劒鳬氏為鍾㮚
氏為量叚氏函人為甲鮑人韗人為臯陶
韋氏裘氏畫繢之事鍾氏筐人㡛氏玉
人楖人雕人磬氏為磬矢人為矢陶人為
甗旊人為簋梓人為筍簴為飲器為侯廬人為
廬器匠人建國營國為溝洫車人之事為耒庛為
車弓人為弓注其曰某人者以其事名官
曰某氏者官有世功(馮相保章師保)族有世業(桃築之類)
疏言伯者長也言師者可師法也司者專任其
事典者出入由己干寳曰言司者揔其領(司會)
(之屬)言師者訓其徒(甸師之屬)言職者主其業(職内之屬)言衡者平
其政(林衡之屬)言掌者主其事(掌舍之屬)言氏者世其官(師氏之屬)言
人者終其身(庖人之屬)不氏不人權其材也(宫正膳夫外内饔之屬)
府史胥徒在天官二千六百六十六春官二千二百四
十一夏官三千二百六十五秋官二千六百五十七地
官無常職數不可計通典總言内外官六萬三千六
百七十五人
玉海卷一百二十二
