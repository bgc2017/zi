卷一百九十二
玉海卷一百九十二
宋王應麟撰
兵捷
兵捷露布(四)
唐天下兵馬元帥廣平郡王復兩京中書侍
郎同平章事兼河南節度使都綂淮南諸軍事
張鎬克河南郡縣
紀天寳十四載十一月安祿山反陷河北諸郡十五載
六月己亥祿山陷京師至德二載閏八月丁夘廣平郡
王俶(代宗)為天下兵馬元帥郭子儀副之以朔方安西回
紇南蠻大食兵討安慶緒九月壬寅廣平郡王俶及慶
緒戰于灃水敗之癸卯復京師慶緒奔于陜郡十月戊
申戰于新店敗之克陜郡壬子復東京慶緒奔于河北
興平軍兵馬使李奐及慶緒之衆戰于武關敗之克上
洛郡癸亥迎上皇天帝于蜀郡丁夘至自靈武己巳關
内節度使王思禮及慶緒戰于絳郡敗之十一月丙子
張鎬率四鎮伊西北廷行營兵馬使李嗣業陜西節度
使來瑱河南都知兵馬司嗣吴王祗克河南郡縣十二
月丙午上皇至自蜀郡乙丑史思明降乾元元年十一
月壬申王思禮及慶緒戰于相州敗之通鑑至德二
載九月癸卯大軍入西京甲辰捷書至鳳翔百寮入賀
十月壬子克上洛郡己未廣平王俶郭子儀入陜城壬
戌廣平王俶入東京癸亥上發鳳翔丙寅上至望賢宫
得東京捷奏丁夘上入西京百姓奉迎舞躍上入居大
明宫郭子儀傳從元帥廣平王率蕃漢兵十五萬收
長安李嗣業為前軍元帥為中軍子儀副之王思禮為
後軍陣香積寺之北距灃水臨大川彌亘一舍賊李歸
仁領勁騎薄戰官軍囂嗣業以長刀突出斬賊數十騎
乃定回紇以騎兵繚賊背夾攻之斬首六萬級生禽二
萬賊帥張通儒夜走陜郡翌日王入京師老幼夾道呼
曰不圖今日復見官軍王休士三日遂東安慶緒聞王
師至遣嚴莊悉衆十萬屯陜助通儒旌幟鉦鼓徑百餘
里師至新店賊以二百騎掩軍未戰走子儀悉軍追横
貫其營賊張兩翼包之官軍却嗣業帥回紇從後擊塵
且坌飛矢射賊賊驚曰回紇至矣遂大敗僵尸相屬于
道嚴莊等走洛陽挾慶緒渡河保相州遂收東都於是
河東河西河南州縣悉平李嗣業傳收長安嗣業綂
前軍陣于香積寺北賊首李歸仁擁精騎薄戰王師注
矢射之走未及營賊大出掩追騎還蹂王師於是亂不
能陣嗣業謂子儀曰今日不蹈萬死取一生則我軍無
類矣即袒持長刀大呼出陣前殺數十人陣復整步卒
二千以陌刀長柯斧堵進所向無前歸仁匿兵營右覘
軍勢王分回紇銳兵擊其伏嗣業出賊背合攻之自日
中至晏斬首六萬級填澗壑死幾半賊東走遂平長安
進收東都僕固懷恩傳回紇使葉護四千騎濟師帝
使懷恩統回紇兵從廣平王戰香積寺北賊以一軍伏
營左懷恩馳掩之馘斬無遺者賊氣沮既合戰以回紇
夾攻賊戰酣脱甲援矛直擣陣殺十餘人衆驚靡亦會
李嗣業鏖鬭尤力賊大潰及從王破賊於新店復兩京
有殊功代宗紀安祿山反玄宗幸蜀肅宗留討賊代
宗嘗從于兵間肅宗已即位郭子儀等率師討安慶緒
未克肅宗在岐至德二載九月以廣平郡王為天下兵
馬元帥率朔方安西回紇南蠻大食等兵二十萬以進
討以安西北庭行營節度使李嗣業為前軍朔方河西
隴右節度使郭子儀為中軍關内行營節度使王思禮
為後軍屯于香積寺敗賊將安守忠斬首六萬級賊將
張通儒守長安聞守忠敗棄城走遂克京師乃留思禮
屯于苑中代宗率大軍以東慶緒遣其將嚴莊拒于陜
州代宗及子儀嗣業戰陜西大敗之慶緒奔于河北遂
克東都肅宗還京師安祿山傳祿山營州柳城胡也
天寳三年為范陽節度河北採訪使時太平久人忘戰
祿山計天下可取逆謀日熾九載又兼河東節度使既
兼制三道意益侈十四載十一月反范陽兵凡十五萬
號二十萬敗封常清取東都明年正月僣稱皇帝國號
燕西攻長安至德二載正月為慶緒所弑慶緒既襲偽
位以張通儒安守忠等屯長安於是廣平王率師東討
通儒等裒兵十萬陣長安中賊皆奚素畏回紇既合驚
且囂王分精兵與李嗣業合擊之守忠等大敗引而東
王師入長安悉師追賊嚴莊將兵十萬與通儒合鉦鼓
震百餘里尹子竒已殺張廵悉衆十萬來并力次曲沃
先是回紇旁南山設伏按軍北崦以待莊大戰新店以
騎挑戰六遇輒北王師逐之入賊壘賊張兩翼攻之追
兵沒王師亂幾不能軍嗣業殊死鬭回紇自南山繚擊
其背賊驚遂亂王師復振合攻之賊大敗追奔五十餘
里莊等走鄴王入洛陽大陳兵天津橋陳留殺尹子竒
以城降嚴莊亦降肅宗在靈武披草萊立朝廷自郭
子儀以兵五萬自河北至軍威始盛而回紇吐蕃相繼
請助國威討賊時至德元載八月也祿山既得長安民
復思唐皆傳太子以兵至賊見北方兵起輒驚欲走京
畿豪傑往往殺吏應官兵誅而復起相繼不絶其始自
京畿鄜坊至于岐隴皆附之至是四門之外率為敵壘
賊兵力所及者南不出武關北不過雲陽西不過武功
江淮奏請貢獻之蜀與靈武皆自襄陽取上津路抵扶
風道路無壅上又借兵外夷以張軍埶以宗室承寀為
敦煌王與僕固懷恩使回紇請兵又發拔汗那兵且使
轉輸城郭諸國許以厚賞使從安西兵入援是歲十月
回紇遣其臣葛邏支將兵入援先以二千騎奄至范陽
城下來與子儀軍合河曲皆平十二月于闐王勝身將
兵五千入援又聞安西北庭及拔汗那大食諸國兵已
至涼鄯上乃自彭原至保定郭子儀以河東居兩京之
間扼賊要衝得河東則兩京可圖潜遣人入河東與唐
官䧟賊者謀俟官軍至為内應至德二年二月自洛交
引兵趣河東分兵取馮翊楊炎作鳳翔出師紀功頌
元結中興頌常衮賀收西京云壘揭終峯塹回渭
水鼓譟白刃來聚毳幕之羣旗靡黃塵旋就䲔鯢之戮
祓腥羶于宫闕洗毒螫于閭閻澄丹霄而瞻羽衛肅黃
道而復鑾輿
唐荆襄招討山南東道處置兵馬使擒康楚元
紀乾元二年八月乙巳襄州防禦將康楚元張嘉延反
逐刺史王政九月甲子䧟荆州丁亥太子少保崔光遠
為荆襄招討山南東道處置兵馬使十二月乙巳楚元
伏誅韋倫傳擢商州刺使荆襄道租庸使楚元亂自
稱東楚義王南襲江陵絶漢沔餉道倫調兵屯鄧州擊
禽楚元以獻
唐平盧節度副使平劉展
紀上元元年十一月甲午揚州長史劉展反䧟潤州丙
申䧟昇州二年正月乙夘展伏誅宋州刺史劉展有
異志淮西節度使王仲昇表其狀詔遷揚州長史密詔
淮南節度鄧景山執送京師展知之擁兵二萬度淮景
山逆擊不勝奔壽州因引平盧節度副使田神功討展
展叛凡三月平(傳)
唐劒南節度使克東川
紀上元二年四月壬午東川兵馬使叚子璋反䧟綿州
遂州刺史嗣虢王巨死之節度使李奐奔成都五月庚
子劒南節度使崔光遠克東川子璋伏誅
唐天下兵馬元帥雍王平史朝義
紀乾元二年九月庚寅史思明䧟東京上元二年史朝
義弑思明寳應元年代宗即位甲戌以奉節郡王适(德宗)
為天下兵馬元帥乙亥(進封魯王又徙雍王)五月丙申李光弼及
史朝義戰于宋州敗之十月辛酉雍王适討朝義癸酉
适克懷州甲戌敗朝義于横水克河陽東都朝義將張
獻誠以汴州降廣德元年正月甲申朝義自殺(通鑑甲戌朝義)
(首至京師)德宗紀朝義據東都以适為天下兵馬元
帥寳應元年十月屯于陜州諸將進擊朝義敗之
朝義走河北遂克東都十一月朝義死幽州守將
李懷仙斬其首來獻河北平(丁亥薛嵩以相衛洛邢四州降丁酉張忠志以趙定)
(深恒易五州降廣德元年正月甲申懷仙以幽州降田承嗣以魏州降)史朝義傳在東
都召諸將不至輒欲還幽州會雍王适為元帥以河東
朔方回紇兵十餘萬討賊僕固懷恩與回紇為先鋒魚
朝恩郭英乂殿入自黽池李抱玉薄河陽李光弼徑陳
留合兵次洛陽馳兵下懷州王師部伍靜嚴賊有懼色
朝義以師十萬距横水戰大敗俘馘凡六萬閱四旬賊
八戰八奔明年正月以騎五千夜出至范陽云云僕固
懷恩傳時諸節度皆以兵會次黃水賊堅壁自固懷恩
陣西原多張旗旝使突騎與回紇稍南出繚賊左舉旗
為應破賊壁死者數萬朝義擁精騎十萬來援埋根決
戰殺獲相當魚朝恩令射生五百攅矢注射賊多死而
陣堅不可動馬璘怒單騎援旗直進奪兩盾率部士薄
賊屯出入三反賊辟易大軍乘以入斬首萬六千級禽
四千餘人降者三萬轉戰石榴園老子祠賊再敗自相
犇蹂死朝義燒明堂東奔進收河陽東都封府庫釋賊
所署許叔冀田伷等衆皆按堵留回紇屯河陽使其子
瑒及北庭兵馬將高輔成以萬騎逐北懷恩常壓賊再
捷瑒大戰下博朝義復敗率殘衆奔幽州王師追躡朝
義走平州自經死河北平(實錄寳應元年十月)朝義故將薛嵩張
忠志李懷仙田承嗣見懷恩皆叩頭願效力行伍懷恩
悉請裂河北分大鎮以授之
唐河南副元帥知河南淮南山南東荆南五道
節度行營事平袁晁
代宗紀寳應元年八月辛未浙東(台州)賊袁晁反癸夘䧟
信州十月乙夘䧟温明二州十二月甲戌李光弼及晁
戰于衢州敗之廣德元年三月丁未又敗之光弼傳
晁建元寳勝以建丑為正殘剽州縣光弼遣麾下破其
衆於衢州廣德元年禽之浙東平(使張伯儀討平之功第一光弼授柏良器)
(兵平山越以部兵隷浙西平袁晁方清)
唐關内兵馬副元帥復京師
紀廣德元年七月吐蕃䧟隴右諸州八月僕固懷恩反
十月庚午吐蕃䧟邠州辛未寇奉天武功京師戒嚴壬
申雍王适(德宗)為關内兵馬元帥郭子儀副之丙子如陜
州戊寅吐蕃䧟京師立廣武郡王承宏為帝辛巳次陜
州癸巳吐蕃潰子儀復京師十二月甲午至自陜州
郭子儀傳懷恩屯汾州陰召回紇吐蕃寇河西殘涇州
犯奉天武功拜子儀為關内副元帥鎮咸陽初子儀自
相州罷歸部曲離散逮承詔麾下纔數十騎驅民馬補
行隊至咸陽虜已過渭水並南山而東天子跳幸陜子
儀聞流涕董行營還京師率騎南收兵得武關防卒及
亡士數千軍浸完會六軍將張知節迎子儀洛南大閱
兵屯商州威震關中乃遣知節率烏崇福羽林將長孫
全緒為先鋒營韓公堆擊鼓讙山張旗幟夜叢萬炬以
疑賊初光祿卿殷仲卿募兵藍田以勁騎先官車為遊
奕直渡滻民紿虜曰郭令公來虜懼會故將軍王甫結
俠少夜鼓朱雀街呼曰王師至吐蕃夜潰於是遣大將
軍李忠義屯苑中渭北節度使王仲昇守朝堂子儀以
中軍繼之射生將王撫亂京城子儀斬以徇破賊書聞
以子儀為京城留守
唐都統朔方邠寧鄜坊節度事敗党項羌
紀廣德元年三月甲子党項羌寇同川郭子儀敗之于
黃堆山党項傳乾元間寇邠寧肅宗詔子儀都統以
鄜州刺史杜冕邠州刺史桑如珪分二隊出討子儀至
党項潰去
唐關内河東副元帥河中朔方節度大使破吐
蕃
紀永泰元年八月庚辰僕固懷恩及吐蕃回紇党項羌
渾奴刺寇邊九月甲辰吐蕃寇醴泉奉天党項羌寇同
州渾奴刺寇盩厔京師戒嚴己酉屯于苑郭子儀屯于
涇陽十月己未吐蕃至邠州與回紇寇邊辛酉寇奉天
癸亥寇同州乙丑寇興平丁夘回紇党項羌請降癸酉
子儀及吐蕃戰于靈臺敗之通鑑廣德二年二月郭
子儀至河中九月辛亥充北道邠寧涇原河西通和吐
蕃使永泰元年懷恩誘回紇吐蕃數十萬衆入寇子儀
使司馬趙復入奏請使諸道節度使鳳翔李抱玉滑濮
李光庭(一作進)邠寧白孝德鎮西馬璘河南郝廷玉淮西
李忠臣出兵扼其衝要懷恩死吐蕃至奉天京師大震
九月丙午急召子儀于河中使屯涇陽己酉忠臣屯東
渭橋光進屯雲陽璘廷玉屯便橋抱玉屯鳳翔上自將
六軍屯苑中庚戌下制親征丁巳吐蕃大掠而去十月
遇回紇復相與入寇辛酉至奉天丙寅圍涇陽子儀嚴
設備而不戰丁夘回紇在城西子儀使李光瓉等說之
欲與共擊吐蕃回紇曰郭令公在乎汝紿我耳子儀與
數騎開門而出傳呼曰令公來回紇舍兵下馬拜曰果
吾父也子儀責之曰回紇有大功唐之報汝不薄柰何
負約深入藥葛羅曰吾為懷恩所誤請為公擊吐蕃以
謝過子儀與之誓定約而還吐蕃聞之夜引兵遁藥葛
羅帥衆追吐蕃子儀遣白元光帥精騎與之俱癸酉戰
于靈臺西原大破之殺吐蕃萬計丙子又破之涇川東
辛巳京城解嚴閏月辛夘朔方副將李懷光克靈州
白孝德傳子儀使渾瑊以兵五千出奉天命孝德應之
大戰赤沙烽斬獲甚衆懷恩傳吐蕃既持久又與回
紇爭長更相疑莫適先進回紇乃詣子儀降請擊吐蕃
自效子儀分兵隨之破其衆于涇州
唐嶺南節度使平五嶺
李勉傳節度嶺南番禺賊馮崇道桂州叛將朱濟時等
負險為亂殘十餘州勉遣將李觀率容州刺史王翃討
斬之五嶺平紀大歷四年廣州人馮崇道桂州人朱
濟時反容管經略使王翃敗之
唐嶺南節度使克廣州
紀大歷八年九月壬午循州刺史哥舒晃反殺節度吕
崇賁十年十一月丁未嶺南節度使路嗣恭克廣州晃
伏誅路嗣恭傳為江西觀察使兼嶺南節度使封冀
國公嗣恭募勇敢八千人使孟瑶督大軍當其衝敬冕
率輕兵由間道出不意遂斬晃及支黨萬餘築京觀俚
洞為惡者夷之
唐京畿渭北商華兵馬副元帥合川郡王李晟
復京師
紀建中四年十月涇原節度使姚令言反犯京師戊申
如奉天朱泚反丁巳朱泚犯奉天興元元年三月壬辰
次梁州四月甲辰李晟為京畿渭北商華兵馬副元帥
五月乙未李晟及朱泚戰于苑北敗之戊戌又敗之于
白華復京師六月癸夘姚令言伏誅甲辰朱泚伏誅七
月壬午至自興元李晟傳晟圍朱滔將于清苑不克
引還定州帝出奉天有詔召晟拜神策行營節度使進
臨渭北壁東渭橋會李懷光反帝進狩梁州晟為繕甲
兵治陴隍以圖收復於是駱元光以華州衆守潼關尚
可孤以神策兵保七盤皆受晟節度戴休顔舉奉天韓
游瓌悉邠寧軍從晟帝進晟京畿渭北鄜坊商華兵馬
副元帥引兵叩都門賊不敢出會諸將圖所向衆對先
拔外城然後清宫晟曰外城有里閈之隘若伏兵格戰
居人囂潰非計也賊重兵精甲聚苑中今直擊之是破
其腹心將圖走不暇諸將曰善乃自東渭橋移壁光泰
門以薄都城連溝栅而賊將張庭芝李希倩求戰晟曰
賊不出是吾憂也今乃冒死來天誘之矣勒吴銑等縱
兵鏖擊賊攻華師急晟以精騎馳救中軍譟而從大破
之乘勢入光泰門再戰賊却僵尸相籍餘衆走白華賊
大哭終夜不息翌日將復戰或請待西師晟曰賊既散
敗當乘機撲滅苟俟西軍是容其為計豈吾利也乃悉
軍軍光泰門使王佖李演將騎史萬頃將步抵苑北晟
先夜隤苑垣為道一百步北兵至賊已伐木塞以拒戰
晟叱諸將萬頃懼先登拔柵以入佖督騎繼之賊崩潰
執其將叚誠諫大兵分道進雷譟震地令言庭芝希倩
等殊死鬭晟令唐良臣等步騎奔突賊陣陣成輒北十
餘遇皆不勝䠞入白華賊伏千騎出官軍背晟以麾下
百騎自馳之左右呼云相公來賊驚潰禽馘略盡泚率
殘衆萬人西走田子竒追之餘黨悉降分慰居人秋毫
無所擾坊人之遠者宿昔乃知王師之入也擇文武攝
臺省官以俟乘輿露布至梁帝感泣(羣臣上壽)朱泚傳節
度使朱希彩為下所殺衆推泚為留後後入朝請留京
師德宗立為鳳翔節度使朱滔叛召泚還京師李希烈
圍哥舒曜於襄陽詔涇原節度使姚令言督鎮兵五千
東救曜過闕下京尹王翃使吏供軍糲飯菜殽衆怒乃
反薄丹鳳門詔集六軍無至者帝幸奉天賊無屬畏不
能久以泚昔在涇有恩且失權久庸思亂令言乃率騎
見泚迎泚舍前殿僣即帝位號大秦自將逼奉天圍凡
三旬有六日而李懷光破賊于魯店泚引去後為李晟
所破姚令言等十鬭皆北引殘軍西走其黨梁庭芬斬
泚傳首以獻于公異傳李晟表為招討府掌書記朱
泚平露布德宗曰臣既肅清宮禁祇奉寢園鍾簴不移
廟貌如故帝覽泣下曰誰為之辭或以公異對帝咨歎
再三通鑑先是泚遣張光晟將兵五千屯九曲去東
渭橋十餘里光晟密輸欵于晟及泚敗光晟勸泚出亡
泚乃與姚令言帥餘衆西走猶近萬人光晟送泚出城
還降晟晟遣兵馬使田子竒以騎兵追泚晟屯含元殿
前舍右金吾仗公私安堵秋毫無犯是日渾瑊戴休顔
韓遊瓌亦克咸陽敗賊三千餘衆聞泚西走分兵邀之
己亥晟使京西兵馬使孟涉屯白華門尚可孤屯望仙
門駱元光屯章敬寺晟以牙前三千屯安國寺以鎮京
城舊傳興元元年六月癸夘晟遣于公異作露布上
行在略曰泚長戈指闕流矢射天既緩雷霆之誅遂延
晷刻之命臣祗承睿算恭行天討未鼓而人心粗厲先
庚而軍令凝嚴各懷報國之心争淬復讐之刃將士超
乘賈勇免胄啟行陳兵於光泰門外盡銳於神䴥倉東
指麾而貙兕作威感激而風雷動色七擒連發而星馳
兩翼旁張而雲合且稽分體未即燃臍云云晟蕩夷凶祲
市不易廛長安之人不識旗鼔雖三代用師不能加八
月癸夘晟改封西平郡王
唐晉慈隰諸軍行營兵馬副元帥平河中
紀興元元年二月甲子李懷光反丁夘如梁州懷光將
孟庭保以兵來追三月懷光奪李建徽陽惠元兵惠元
死之四月䧟坊州八月癸夘馬燧為晉慈隰諸軍行營
兵馬副元帥渾瑊為河中同絳陜虢諸軍副元帥(瑊進兼朔)
(方)十二月渾瑊敗績貞元元年四月壬午瑊及懷光戰
長春宮敗之丙戌燧瑊為河中招撫使戊子燧及懷光
戰陶城敗之八月甲戌懷光伏誅(賊將牛名俊斬懷光降衆猶萬六千誅其)
(黨它脅附赦之不閱月河中平)李懷光傳渤海靺鞨人也帝狩奉天
懷光率所部奔命自蒲津絶河敗泚軍于醴泉又敗賊
于魯店泚解圍去進副元帥中書令懷光不得朝恚恨
數暴盧杞等罪帝貶杞懷光自疑陰連朱泚詔賜鐵劵
抵于地約韓游瓌為變又遣將趙升鸞諜奉天為内應
以脅乘輿渾瑊發其姦請帝幸梁州懷光追帝不及乃
奪李建徽陽惠元等軍屯好畤引兵掠涇陽三原富平
遂如河中詔以為太子太保不奉詔取同絳二州按兵
觀望京師平(興元元年七月庚辰)命孔巢父召之為所害於是帝
遣渾瑊討之帝以河東馬燧威名白著拜副元帥與瑊
及鎮國駱元光邠寧韓游瓌鄜坊唐朝臣會兵進討諸
軍遂圍河中貞元元年八月朔方部將牛名俊斬懷光
傳首獻
唐華州潼關節度使克鹽夏二州
紀貞元二年十一月辛丑吐蕃䧟鹽州十二月丁巳䧟
夏州馬燧為綏銀麟勝招討使三年二月己夘華州潼
關節度使駱元光克鹽夏二州
唐劒南西川節度使韋臯破吐蕃克巂州(紀功)
紀貞元五年九月丙午劔南西川節度使韋臯敗吐蕃
于臺登北谷克巂州八年九月丁巳韋臯及吐蕃戰于
維州敗之十年六月丙寅韋臯敗吐蕃克峨和城十六
年七月己未韋臯克末恭城十七年二月乙巳及吐蕃
戰于鹿危山敗之七月戊寅吐蕃寇鹽州乙丑䧟麟州
九月乙亥韋臯敗吐蕃于雅州克木波城南詔傳貞
元十七年春吐蕃大料兵率三戸出一卒欲悉師出西
山劒山收巂州以絶南詔時虜兵三萬攻鹽州帝以虜
多詐疑繼以大軍詔韋臯深鈔賊鄙分虜勢俄聞虜破
麟州臯督諸將分道出或自西山或自平夷或下隴陀
和石門或徑神川納川與南詔會是時回鶻太原邠寧涇
原軍獵其北劒南東川山南兵震其東鳳翔軍當其西
蜀南詔深入克城七焚堡百七十所斬首萬級獲鎧械
十五萬圍昆明維州不能克乃班師振武靈武兵破虜
二萬涇原鳳翔軍敗虜原州惟南詔攻其腹心俘獲最
多吐蕃傳貞元十七年寇䀋州䧟麟州韋臯出西山
與虜戰破之雅州籠官馬定德虜之知兵者周知山川
險易比年寇黎巂臯常折其兵定德遂降因定昆明諸
蠻吐蕃侵靈州時臯圍維州贊普使論莽熱引兵十萬
援維州臯率南詔兵薄險設伏以待遂禽之獻京師(通鑑)
(十八年正月禽莽熱乙亥臯遣使獻之)韋臯傳貞元初為劒南西川節
度使初雲南蠻羈附吐蕃其盗塞必以蠻為鄉道臯潜
計得雲南則斬虜右支乃間使招徠之稍通西南夷招
褒封其大酋領苴那時烏星明年雲南求内屬約東蠻
鬼王驃傍苴夢衝等絶吐蕃盟貞元五年東蠻斷瀘水
橋攻吐蕃請臯濟師臯以劔南精卒二千與蠻共破吐
蕃于臺登東北谷殺虜酋乞臧遮遮悉多揚朱及論東
柴等遮遮尚結贊子虜將悍雄者也既敗屯柵以次降
定西南少安初東蠻地二千里勝兵常數萬南倚閤羅
鳳西結吐蕃狙勢強弱為患臯能綏服之故戰有功詔
以那時為順政王夢衝懷化王驃傍和義王刻兩林勿
鄧等印以賜之而夢衝復與吐蕃盟臯召之斬于琵琶
川立次鬼王樣弃等蠻部震服乃建安夷軍于資州維
制諸蠻城龍溪于西山保納降羌九年天子城鹽州策
虜且來襲詔臯出師牽維之乃命大將董勔張芬分兵
出西山靈關破峩和通鶴定廣城踰的博嶺遂圍維州
搏棲雞攻下羊溪等三城取劒山屯焚之南道元帥論
莽熱來援與戰破其軍進拔白岸及城鹽州于是西山
羌八國酋長皆因請入朝乃詔臯統押諸蠻八國雲南
安撫使俄進同中書門下平章事十三年復巂州吐蕃
恐完壘造舟謀擾邊臯破却之自是曩貢臘成等九節
度嬰嬰籠官馬定德舉落皆降昆明管些蠻又内附贊
普怒遂北掠靈朔破麟州以取償焉(十七年七月己丑)帝詔臯
深入以撓虜臯遣大將陳洎等出三竒崔堯臣趨石門
仇冕董振走維州邢玭出黃崖略棲雞老翁城高倜王
英俊繇峨和清溪道薄故松州元膺出濕山成溪凡十
一道濟師無慮五萬以八月悉出塞十月大破吐蕃拔
其保鎮捕候追奔轉戰千里遂圍維州吐蕃釋靈朔兵
使論莽熱以内大相兼東境五節度大使率雜虜十萬
來救師伏以待虜乘勝深入師譟而奮虜大潰生禽莽
熱獻諸朝帝悅進中書令南康郡王(十月庚子)帝製紀功碑
褒賜之臯治蜀二十一年凡破吐蕃四十八萬
紀貞元八年十一月庚午山南西道節度使嚴震及吐
蕃戰于黑水堡敗之十年正月壬辰南詔蠻敗吐蕃于
神川來獻捷書稱即叙詩美來威捨其脣齒之資為
我爪牙之用
唐嶺南節度使克瓊州
紀貞元五年十月李復克瓊州李復傳安南佐李元
度胡懷義阻兵脅州縣復至杖流之南裔肅然鐫諭蠻
獠收瓊州置都督府綏定之
唐黔中經略觀察使平溪州
郗士美傳溪州賊向子祺以衆八千阻山剽劫士美討
平之
唐左神策行營節度使東川節度副使平劉闢
興安樓受俘
紀永貞元年八月癸丑西川韋臯卒行軍司馬劉闢自
稱留後元和元年四月癸未高崇文為左神策行營節
度使率左右神策京西行營兵馬使李元奕山南西道
節度使嚴礪劒南東川節度使李康以討劉闢甲申闢
䧟梓州執李康三月丙子崇文克梓州六月丁酉崇文
及劉闢戰于鹿頭柵敗之癸卯嚴礪又敗之于石碑谷
七月癸丑崇文及劉闢戰于元武敗之九月丙午嚴礪
戰于神泉敗之辛亥崇文克成都十月戊子闢伏誅
通鑑永貞元年八月韋臯薨闢自為留後求節鉞不許
八月己未以袁滋為東西川山南西道安撫大使十月
戊戌滋為節度使(紀云戊戌滋罷)召闢為給事中十一月闢不
受詔阻兵自守十二月己酉詔以為西川節度副使元
和元年正月闢得旌節志益驕求兼領三川不許遂發
兵圍東川李康于梓州欲以同幕盧文若節制東川上
欲討闢而重于用兵公卿議者亦以為蜀險固難取杜
黃裳獨曰闢狂戇書生取之如拾芥耳臣知神策軍使
(長武城使)高崇文勇略可用願陛下專以軍事委之勿置監
軍闢必可禽從之戊子命左神策行營節度使高崇文
將步騎五千為前軍神策京西行營兵馬使李元奕將
步騎二千為次軍與山南西道節度使嚴礪同討闢(時元)
(和元年正月也)時宿將名位素重者甚衆皆自謂當征蜀之選
及詔用崇文皆大驚崇文屯長武城練卒五千常如寇
至卯時受詔辰時即行(一作卯漏受命辰巳出師)器械糗粮一無所
缺甲午崇文出斜谷李元奕出駱谷同趨梓州崇文軍
至興元軍士有食于逆旅折人匕筯者崇文斬之以徇
時闢䧟梓州執李康二月嚴礪拔劒州斬其刺史文德
昭三月崇文引兵自閬州趨梓州劉闢將邢泚遁崇文
入屯梓州闢歸李康于崇文以求自雪丙子礪奏克梓
州丁丑諭將帥罪止渠魁東川節度使韋丹至漢中表
言高崇文客軍遠闘無所資若與梓州綴其志必能有
功四月丁酉以崇文為東川節度副使知節度事五月
闢城鹿頭關連八柵屯兵萬人以拒崇文六月丁酉崇
文擊敗之闢置柵于關東萬勝堆戊戌崇文遣驍騎將
范陽高霞寓攻奪之下瞰關城八戰皆捷庚子崇文破
闢于德陽癸夘又破之于漢州嚴礪遣將嚴秦破闢衆
萬餘人於綿州石碑谷秋七月癸丑崇文又破其衆於
元武九月壬寅崇文又敗其衆于鹿頭關嚴秦又破其
衆于神泉河東將阿跌光顔將兵會崇文于行營愆期
一日懼誅欲深入自贖軍于鹿頭之西斷其糧道城中
憂懼于是闢綿江柵將李文悦鹿頭等守將仇良輔皆
以城降崇文獲闢壻蘇強士卒降者萬計崇文遂長驅
直指成都所向皆潰軍不留行辛亥克成都劉闢盧文
若帥數十騎西奔吐蕃崇文使高霞寓等追之及羊灌
田禽闢赴江不死文若自沈于江崇文入成都屯于通
衢休息士卒市肆不驚珍寳山積秋毫不犯檻劉闢送
京師十月戊子闢至長安神策以兵迎之(詔左右神策兵領闢等自)
(臨臯驛至闕下)係其首曳而入帝御興安樓受俘(崇文傳刻石紀功于鹿頭)
(山)李吉甫言漢伐公孫述晉伐李勢宋伐譙縱梁伐
劉季連蕭紀凡五攻蜀繇江道者四韓愈詩曰闢黨
聚謀鹿頭是守崇文奉詔進退規矩戰不貪殺擒不濫
數八月壬午闢棄城走分散逐捕搜原剔藪闢窮且窘
若杵投臼來獻闕下以告廟社優賞將吏扶珪綴組
興戈矛于關西發介馬于并部五營禁旅七萃神兵合
貔武之雄授鷹揚之帥守無絶險進靡堅營
唐安南都護破環王
紀元和四年八月丙申環王(本林邑漢日南象郡之圯)寇安南都護
張舟敗之會要元和四年八月張舟奏破環王國偽
驩愛州都統殺三萬餘人獲王子五十九人器械戰船
戰象稱之
唐容管經略使招討使破西原蠻
紀元和二年二月癸酉邕管經略使路恕敗黃洞蠻執
首領黃承慶三年六月西原蠻首領黃少卿降十一年
八月戊申䧟賓蠻二州十月乙丑邕管經略使韋悦克
賓蠻十二月己未䧟巖州十二年容管經略使陽旻克
欽横潯貴四州傳蠻居廣容之南邕桂之西天寳初
黃氏彊貞元十年首領黃少卿攻邕管俄䧟欽横潯貴
(八月)少卿子昌沔趫勇前後䧟十三州憲宗以陽旻為招
討引師掩賊一日六七戰皆破之侵地悉復
唐彰義節度使淮西宣慰處置使裴度平淮西
興安門受俘
紀元和九年閏八月丙辰彰義節度使吴少陽卒其子
元濟自稱知軍事十二年七月丙辰裴度為淮西宣慰
處置使十月癸酉(一云丁夘)克蔡州(辛巳御宣政殿受朝賀)十一月丙
戌吴元濟伏誅吴元濟傳元和九年吴少陽卒子元
濟匿不發喪以病聞偽表請元濟主兵不得命乃悉兵
四出焚舞陽及葉掠襄城居人皆竄伏榛莽間剽係千
餘里關中大恐弔使至弗克入乃還乃詔烏重胤兼汝
州刺史引軍壓其境寧州刺史曹華為之副以戍襄城
李光顔為忠武節度使總兵臨屯析山南東道節度使
嚴綬為申光蔡等招撫使以中人崔潭峻監其軍下詔
奪元濟官爵趣諸道進討時大旱詔既下雨雪凡三日
田弘正韓弘各遣子率兵隷授光顔軍又詔李文通為
壽州刺史進討(九月丁亥討之)會裴度輔政賊始懼光顔大破
賊于時曲(十年五月丙申)復與重胤敗之天子以韓弘兼都統
(九月癸酉)賊敗高霞寓又文通銜枚夜出九女原屠堡壁三
十所降者萬餘執兩將光顔敗郾城兵二萬俘六將復
與重胤合攻凌雲柵拔之(十一年四月庚子)復以李愬為唐鄧
随節度使愬引兵攻其西破屯柵十餘所執丁士良吴
秀琳皆賊剽健者賊帥張伯良以兵三萬與光顔戰郾
城大敗獲馬千匹甲三萬首伯良奔還賊將鄧懷金降
愬略興橋得守將李祐不殺引至帳下與計議始謀襲
蔡自少誠盗有蔡四十年王師未嘗傅城下又嘗敗韓
全義于頔以是兵驕無所憚内恃陂浸重阻故合天下
兵攻之三年纔克一二縣帝責罷霞寓滋等諸將乃用
命裴度為彰義節度使兼申光蔡四面行營招撫使(十二)
(年)梁守謙與諸將計先度未至諸將亟戰不勝度至大
勞戰士皆感泣請戰光顔每戰冠軍故元濟悉衆抗時
曲祐為愬謀曰蔡之守者市人疲卒耳勁兵在外若直
擣懸瓠賊成禽矣愬然之以精騎夜襲蔡坎垣入之戍
者不知也賊恃董重質之兵在洄曲不虞師之至及愬
攻城防卒尚千餘人接戰元濟始驚被甲乘城以待重
質降愬而李進誠取賊庫兵即攻之明日燒其門民相
率抱薪增火王師縱火城上鏃可拾也居二日門壞執
元濟舉族傳之長安申光戍兵尚三萬皆降帝御興安
門受俘(十一月丙戌朔)羣臣稱賀以元濟獻社徇于市斬之帝
美度功即命韓愈為平淮碑裴度傳于時討蔡數不
利羣臣爭請罷兵會唐鄧節度使高霞寓戰却它相知
帝厭兵欲赦賊惟度請以身督戰十二年即拜門下侍
郎同平章事彰義軍節度使淮西宣慰招討處置使表
馬總為副度屯郾城勞諸軍宣朝廷厚意士奮于勇奏
罷監軍將專號令一戰氣倍未幾李愬夜入蔡(十月壬申)自
懸瓠城縛吴元濟以報度遣馬總先入蔡明日綂洄曲
降卒萬人持節徐進撫定其人(辛巳度入蔡大饗賚功)初元濟禁
偶語夜不然燭酒食相饋者以軍法論度下令一切蠲
除民始知有生之樂(十二月壬戌制叙平寇之功度加金紫光祿大夫封晉國公愬銀青)
(光祿大夫凉國公)李愬傳憲宗討吴元濟愬求自試為随唐
鄧節度使蔡人以嘗敗辱霞寓等又愬名輕不為備愬
沉鷙推誠待士衆願為愬死居半年戰嵖岈山取爐冶
城擒騎將丁士良不殺署捉生將用其謀降吴秀琳取
文城柵秀琳為愬策取李祐署六院兵馬使始定襲蔡
之謀時光顔戰數勝愬知其隙可乘乃告裴度師期元
和十一年十月己夘師夜起祐為前鋒出文城柵襲張
柴殱其戍會大雨雪天晦凛風偃旗裂膚馬縮慄士抱
戈凍死于道十一二愬分輕兵斷橋以絶洄曲道又以
兵絶朗山道夜行七十里夜半至懸瓠城雪甚城旁多
鵝鶩池愬令擊之以亂軍聲賊恃吴房朗山戍晏然無
知者祐等坎墉先登衆從之殺門者持柝傳夜自如黎
明雪止愬入駐元濟外宅蔡吏驚曰城䧟矣元濟尚不
信及聞號令始驚率左右登牙城田進誠兵薄之愬計
元濟且望救于董重質乃慰其家以書召董重質重質
降檻送元濟京師申光諸屯尚二萬衆皆降不戮一人
李光顔傳裴度築連城于沲口率輕騎觀之賊以竒
兵自五溝至光顔力戰却之先是光顔策賊必至密遣
田布伏精騎五溝下扼其歸賊顛死溝中者千餘由是
賊悉以銳士當光顔而李愬得乘虚入蔡矣藝文志
路隋平淮西記一卷鄭澥凉國公(李愬)平蔡錄一卷柳
宗元作平淮夷雅(皇武方城)
唐魏博節度使田弘正平李師道
紀元和十三年七月乙酉宣武魏博義成横海軍討李
師道十四年正月丙午田弘正及李師道戰陽榖敗之
二月戊午師道伏誅李師道傳師道師古異母弟也
師古卒高沐李公度與家奴立之請于朝憲宗方誅劉
闢未遑東討故以師道知留後歲中加檢校尚書為副
大使自正已至師道四世未嘗不叛間雖外奉王命而
嘯引亡叛有得罪于朝者厚納之以嚴法持下凡所付
遣必質其妻子有謀順者類夷其家以故能脅汙士衆
傳三世云帝討蔡詔興諸道兵而不及鄆師道選卒二
千人抵壽春言為助王師實欲援蔡也又用亡命少年
謀盗焚河陰漕院緡糧令刺客殺武元衡傷裴度又潜
聚兵于東都之邸椎牛釃酒既衷甲矣其徒白于官乃
克掩殺之黨與數千皆伏誅又得其所藏弓材五千并
斷建陵門戟四十七初師道素倚淮西為援及聞李光
顔拔蔡凌雲柵始大懼遣使歸順帝重分兵支兩寇故
命柳公綽慰撫之又遣張宿諷令割地質子師道許納
三州遣子入侍既還師道中悔召諸將議皆曰蔡數州
戰三四年乃克公今十二州何所虞大將崔承度獨曰
公初不示諸將腹心而今委以兵此皆嗜利者朝以一
漿十餅誘之去矣帝復遣李遜諭旨(元和十三年正月乙巳)師道
以軍不協為解帝怒下詔削其官詔諸軍進討(七月乙酉)武
寧將王智興破其衆斬二千級横海節度使鄭權戰福
城斬五百級武寧將李祐戰魚臺敗之宣武節度使韓
弘拔考城淮南節度使李夷簡命李聽趨海州下沭陽
朐山進戍東海魏博節度使田弘正身將兵自陽劉濟
河拒鄆四十里而營(十一月)再接戰破三萬衆擒三千人
陳許節度使李光顔攻濮陽收斗門杜莊二屯弘正又
戰東阿殘其衆五萬師道每聞敗輙悸成疾及李祐取
金鄉左右莫敢白初遣大將劉悟屯陽榖當魏博軍疑
其逗遛悟懼不免引兵反攻城傳首京師(十四年二月)田弘
正之渡河也擒其將夏侯澄等四十七人有詔悉赦之
父母在欲還者優遣賊皆感慰相告由是劉悟得行其
謀通鑑初師道謀逆命其判官高沐郭明李公度屢
諫之李文會林英素言於師道由是疎沐等及淮西平
師道憂懼不知所出乃請納地獻質既而悔上怒其反
覆决意討之賈直言冒刃諫師道者二輿襯諫者一又
畫縳載檻車妻子係累者以獻師道亦囚之元和十三
年七月乙酉下制罪狀李師道令宣武節度韓弘魏博
節度田弘正義成節度李光顔武寧節度李愬横海節
度鄭權兵共討之十一月田弘正自楊劉渡河拒鄆州
四十里築壘賊中大震再戰破三萬衆十二月武寧節
度使李愬與平盧兵十一戰皆捷己夘攻金鄉克之十
四年正月淮南節度使李夷簡命李聽趨海州丙戌下
沭陽(聽乃楚州刺史)丙申弘正又敗其兵於東阿殺萬餘人丙
午復敗之于陽榖師道既累敗于李愬田弘正二月乃
發民治鄆州城塹修守備役及婦人民懼且怨都知兵
馬使劉悟捕師道與二子斬之首傳京師弘正露布以
聞十二州皆平壬戌弘正捷奏至甲子御宣政殿受賀
己巳興安門稱賀(恃東秦十二之險誇臨菑三七之兵竊據一方歲踰五紀鄆城自潰寧同)
莒魯之爭齊地悉平無俟耿陳之戰(建十二郡之旗鼔以列降人削十六年之厲階盡歸皇化)裴
度傳李師道怙強度密勸帝誅之乃詔宣武義成武寧
横海四節度會田弘正致討弘正請自黎陽濟合諸節
度兵度曰魏博軍度黎陽即叩賊境封畛比聯易生顧
望是自戰其地不如飬威河北須霜降水落絶陽劉深
抵鄆以營陽榖則人人殊死賊勢窮矣上詔弘正如度
言師道果擒(舊史命宰臣崔羣撰碑紀績)韓信伐齊耿弇討步
唐滄州行營招撫使平李同捷
紀寳歷二年四月戊戌横海節度李全略卒其子同捷
反太和元年五月丙子横海節度烏重胤討之十一月
李寰討之十二月庚戌王智興為滄州行營招撫使(傳云)
(檢校司徒同平章事滄德行營招撫便)二年七月辛丑魏博史憲誠及同
捷戰于平原敗之八月辛巳又敗之十月庚申又敗之
壬午盧龍節度李載義又敗之于長蘆三年四月壬辰
滄景節度使李祐克德州同捷降乙亥滄德宣慰使栢
耆以同捷歸于京師實錄云云太和三年五月乙夘朔
宰臣稱賀于紫宸殿丙戌滄州進栢耆表并露布李
同捷傳文宗立遣弟入朝奉表請命有詔拜兖海節度
以烏重胤代之同捷計窮矯言軍中留已于是王智興
(武寧節度)請以全軍出討魏博史憲誠令大將傳手詔入于
軍同捷不受詔削官爵命重胤率鄆齊兵進討憲誠智
興及汴滑李聽平盧康志睦易定張璠幽州李載義以
兵傅境同捷傾玉帛子女市河北三鎮載義絶交執使
者獻諸朝智興攻棣州火譙門引水灌城凡七月其將
張叔連降智興進圍滄州後更以李祐代重胤而智興
將李君謀絶河殘無棣降饒安壁五千兵明年祐拔無
棣平原兵薄德州帝遣諫議大夫栢耆宣慰祐攻拔德
州同捷益急乞降耆引兵入城取同捷至將陵斬之傳
首京師(滄景平憲誠請納地)王智興傳請悉師三萬齎五月糧
討賊既戰降其將十輩銳士三千遂拔棣州使石雄先
驅度河鼓行無前(十一月壬辰賞功)
唐河東節度使回鶻南面招撫使破烏介可汗
(紀功幽州)
紀會昌二年正月己亥回鶻寇横水柵略天德振武軍
三月寇雲朔七月寇大同川九月劉沔為回鶻南面招
撫使張仲武為東面招撫使李思忠為河西党項都將
西南面招討使三年正月庚子天德軍行營副使石雄
及回鶻戰于殺狐山敗之(通鑑云丙午劉沔捷奏至)劉沔傳節度
振武回鶻寇天德武宗詔以兵據雲伽關虜引去會昌
二年拜河東節度兼招撫回鶻使進屯雁門關虜寇雲
州沔擊之斬七禆將敗其衆虜殘衆走詔沔追北仍錄
李靖平頡利事賜之王逢傳從沔雄破回鶻于天德
回紇傳穆宗立回紇固請昏俄而可汗死崇德可汗
立詔以太和公主下降主憲宗女也敬宗即位之年可
汗死其弟立冊為昭禮可汗太和六年為其下所殺明
年帝復遣使冊其從子胡特勒為彰信可汗開成四年
相掘羅勿作難引沙陀兵共攻可汗可汗自殺國人立
㕎馺特勒為可汗武宗即位其國亂黠戛斯乘之攻回
紇城殺可汗焚其牙可汗牙部十三姓奉烏介特勒為
可汗(會昌元年二月)黠戛思已破回紇得太和公主遣使奉主
來歸烏介怒追擊使者殺之劫主南度磧進攻天德城
振武節度使劉沔屯雲伽關却之宰相李德𥙿建言回
紇曩有功今飢且亂可汗無歸不可擊宜遣使贍安之
而公主亦遣使來言烏介已立因請命又其大臣頡干
伽思等表假振武居公主可汗帝詔(十二月庚辰)右金吾大
將軍王會持節慰撫其衆輸糧二萬石不許借振武明
年回紇奉主至漠南入雲朔剽横水殺略甚衆轉側天
德振武間乃詔諸道兵合討然烏介兵尚強號十萬駐
牙大同北閭門山而其王子嗢沒斯等以所部來降(二年)
(四月甲申)帝賜嗢沒斯姓李氏名思忠(八月丁丑)欲使助可汗復
國而可汗已攻雲州劉沔與戰敗績可汗遣使者藉兵
欲還故廷且假天德城帝不許可汗恚進略大同川轉
戰攻雲州於是詔劉沔張仲武為招撫使李思忠為西
南面招討使(九月)又詔(乙巳)何清朝契苾通以蕃渾兵出振
武與沔仲武合思忠數深入諭降其下沔分沙陀兵益
思忠河中軍以騎五百益李弘順沔進次雲州思忠屯
保大柵率河中陳許兵與回紇戰敗之(十二月)明年(三年正月)
又為弘順所敗沔與天德行營副使石雄料勁騎夜出
雲州走馬邑抵安衆塞逢虜與戰破之烏介方薄振武
雄馳入夜穴壘出鏖兵烏介驚引去雄追北至殺胡山
烏介被創走(庚子)雄遇公主奉主還降特勒以下衆數萬
烏介走依黑車子為黑車子所殺帝詔李德裕紀功銘
石于幽州張仲武傳(云云見紀功類)破回鶻特勒那頡啜
李德𥙿傳初帝問計於德裕德裕曰今烏介所恃公主
耳得健將出竒兵奪還之王師急擊彼必走今銳將無
易石雄者得以蕃渾勁卒與漢兵銜枚夜擊之勢必得
帝即以方略授劉沔令雄邀擊可汗於殺胡山敗之迎
公主還石雄傳會昌初回紇入寇連年掠雲中牙五
原塞詔佐劉沔屯雲中沔召雄謀曰虜離散當掃除久
矣國家以公主故不欲亟攻我若徑趨其牙不及備必
棄公主走我當迎主歸有如不捷吾則死之雄曰諾即
選沙陀李國昌及契苾拓拔雜虜三千騎夜發馬邑且
登振武城望之見罽車十餘乘從者朱碧衣諜者曰公
主帳也雄前使諭之曰天子取公主兵合苐無動雄穴
城夜出縱牛馬鼓譟直擣烏介帳可汗大驚單騎走追
至殺胡山斬首萬級獲牛羊不貲逆公主還李德裕
幽州紀聖功碑曰回鶻北狄之裔吐迷度欵塞太宗幸
靈武納降置瀚海郡督代宗戡難葉護親扈戎旌猶羌
髳翼周北貉助漢厥後飾宗女配之立宫室居之被我
文繢帶我金犀蝎蠧上國百有餘年本國薦饑黠戛斯
遂焚龍庭烏介竊號沙漠質貴主以前驅依大國而為
援丐米糒邀甲兵以呼韓故事願居光祿塞保受降城
張仲武命弟仲至率銳兵二萬建旆而前介胄雪照戈
矛林植虜侯王貴人以千數谷靜山空靡有子遺(通鑑會昌)
(二年五月大破那頡啜降其七千帳)命從事李周瞳馳傳入奏又命牙門
將國從玘繼獻戎俘皇帝受而勞之羣臣畢賀銘曰太
和之初赤氣宵興開成之末彤雲暮凝異烏南來胡滅
之徵北夷颷掃厥國土崩逼廹遷徙震我邊鄙長蛇去
穴奔鯨失水皇赫斯怒羽檄召兵謀而淵默斷乃雷聲
天街之北旄頭已落絶轡之野蚩尤未縛俾我元侯恢
弘遠略取彼單于係之徽索
唐晉絳行營節度使石雄平劉稹興安門受
俘
紀會昌三年四月乙丑昭義軍節度使劉從諫卒其子
稹自稱留後五月辛丑成德軍節度使王元逵為北面
招討澤潞使魏博節度使何弘敬為南面招討澤潞使
及河中節度使陳夷行河陽節度使王茂元劉沔以討
劉稹十月己巳晉絳行營節度使石雄及劉稹戰于烏
嶺敗之十二月丁巳王宰克天井關四年八月昭義軍
將郭誼殺劉稹以降李德裕傳劉從諫死其從子稹
擅留事以邀節度德裕曰澤潞内地非河朔比捨而不
討無以示四方帝曰可勝乎對曰河朔稹所恃以脣齒
如魏鎮不與則破矣乃以李回持節諭元逵弘敬皆聽
命始議用兵中外交爭德裕獨曰贏縮勝負兵家之常
惟聖策先定不為浮議所搖則有功矣有如不利臣請
以死塞責帝忿然曰有沮吾軍議者誅之羣論遂息因
請敕諸將直取州勿攻縣故元逵等下邢洺濨而稹氣
索矣稹糧乏未幾郭誼持稹首降劉從諫傳以從子
稹為嗣病甚與妻裴謀令主軍事置大將王協郭誼劉
武德劉守義等佐稹秘不發喪脅監軍崔士康請如河
朔故事帝怒敕稹護喪還東都稹不奉詔李德裕建言
稹所恃者河朔耳若遣大臣諭上旨出山東兵破之必
矣有詔敕諸軍進討於是王茂元以兵屯萬善劉沔守
昂車關壁榆社何弘敬柵肥鄉侵平恩王元逵次臨洺
略任堯山陳夷行營冀城侵冀氏帝詔忠武王宰以本
軍下天井關入懷澤宰進破劉公直拔陵川劉沔又取
石會關從諫妻弟裴問守邢州斬大將自歸成德軍(四年)
(閏七月壬子)王釗守洺州送欵魏博軍磁州將高玉等以次
降成德軍(閏七月)稹聞三州降大懼大將郭誼與王恊斬
稹首(八月)送王宰獻京師(戊戌)帝御興安門受之(自悟至稹三世二十)
(六年)藝文志李德裕會昌伐叛記上黨紀叛各一卷
李德裕玉册文曰雄斷霆聲羣疑冰釋任馮異則拔天
井而震上黨仗吴漢則發突騎而傾邯鄲討劉稹制
曰從諫生禀戾氣幼習亂風暫展執圭之儀終無上綬
之請隙駒為喻魏豹姑務于絶河井蛙自居孫述頗聞
于恃險顧苕卵之可矜豈淵魚之是察烈祖在藩先天
啓聖符瑞昭晰繢事煥于泗亭鑾輅循游金石刻于代
邸必非同惡咸許自新上黨居天下之脊當河朔之
喉重耳在喪不聞利父雄渠受戮祗以拒君太行夷儀
為扄關健馬強力為羽翼肘京洛而履蒲津倚太原而
跨河朔
唐幽州盧龍軍節度使破奚北部
紀大中元年五月張仲武及奚北部落戰敗之傳破
奚北部及山奚俘獲雜畜回鶻遏捻可汗殘部五千仰
食奚王石舍朗仲武討奚破之回鶻浸耗滅轉依室韋
仲武誘令羈致可汗遏捻懼夜委衆西走奚傳東胡
種也居鮮卑故地有五部武德中高開道借其兵再寇
幽州長史王詵破之貞觀中内附置饒樂府太和四年
盗邊盧龍李載義破之執大將二百餘人縛其帥茹羯
來獻(四月丁未敗之)大中元年北部諸山奚悉叛仲武禽酋渠
燒帳落二十萬取其刺史以下面耳三百羊牛七萬輜
貯五百乘獻京師田遜之獲鮮卑莫能深入祭肜之
軍遼水唯遣相攻懷駒支漏泄之奸同三師而肄楚侔
五餌以開戎坎三鼓而河流自却聲六校而屋瓦皆飛
鴞懼喪林兔忙迷穴未驚紫陌之烏前軍已蹙不唳淮
山之鶴後隊仍窮遂分袁尚之頭顱仍裂蚩尤之肩髀
山積雲屯大收車乘角羸耳濕盡獲牛羊柳水載澄桑
河無事震肅九圍歡呼萬國昔艱難云始胡塵首起于
盧龍今開泰有期漢將先清于涿鹿人謀允若靈貺昭
然(賀幽州破奚寇)
唐招討南山平夏党項行營兵馬都統破党項
紀會昌三年十月党項羌寇鹽州十一月寇邠寧兖王
岐為靈夏六道元帥安撫党項大使御史中丞李回副
之大中四年十一月寇邠寧十二月鳳翔節度李安業
河東李拭為招討党項使五年三月白敏中為司空招
討南山平夏党項行營兵馬都統四月赦平夏羌八月
乙巳赦南山羌傳党項西羌别種貞觀三年舉部降
以為軌州刺史乾元間寇邠寧郭子儀至潰去太和中
數寇掠大中四年内掠邠寧詔鳳翔河東合節度兵討
之宰相白敏中為都統帝出近苑屬二矢曰党項窮寇
仍歲暴吾鄙今我約射竹中則彼當自亡不中我且率
天下兵翦之不以此賊遺子孫左右注目帝一發矢徹
於外不閱月羌破崔鉉言須大臣鎮撫故敏中以司空
平章事兼邠寧節度招撫制置使及行帝御安福樓以
餞賜通天帶衛以神策兵禮如裴度次寧州諸將已破
羌賊敏中說諭其衆皆願弃兵乃自南山並河按屯保
又規蕭關通靈威道通鑑大中五年三月以敏中為
司空平章充招討行營都統制置等使南北兩路供軍
使兼邠寧節度使四月敏中軍於寧州壬子定遠城使
史元破党項九千餘帳於三交谷敏中奏党項平
唐安南都護克播州
懿宗紀大中十三年雲南蠻䧟播州咸通元年十月安
南都護李鄠克播州
唐歸義軍節度使克凉州
紀咸通三年三月戊寅張義潮克凉州
唐檢校右僕射義成節度使徐泗行營兵馬都
招討使破龐勛
紀咸通九年正月龐勛反于桂州十月庚午䧟宿州丁
丑䧟徐州觀察使崔彦曾死之十一月䧟濠州刺史盧
望回死之右金吾衛大將軍康成訓為徐泗行營兵馬
都招討使神武大將軍王晏權為北面招討使羽林將
軍戴可師南面招討使十二月䧟和滁二州壬申可師
死之是月馬舉為南面曹翔為北面招討使十年四月
康承訓及龐勛戰于柳子敗之六月宋威為西北面招
討使九月癸酉勛伏誅初武寧卒六百戌桂六歲不
代殺都將劫糧料判官龐勛為長入徐殺彦曾乃拜承
訓云云率魏博鄜延義武鳳翔沙陀吐渾兵二十萬討之
宋威兵三萬屯蕭豐王師破臨渙斬萬級承訓十遇皆
勝張元稔降賊走蘄縣縱擊之斬萬級
唐京城東北面行營都統復京師
中和三年正月雁門節度使李克用為京城東北面
行營都統三月壬申克用及黃巢戰零口敗之四月甲
辰又敗之渭橋丙子復京師
玉海卷一百九十二
