卷一百五十一
玉海卷一百五十一
宋王應麟撰
兵制
劒戟刀
釋名劒撿也所以防撿非常(口謂之鐔鼻謂之衛鞘謂之室韜謂之衣)戟
格也旁有枝格刀到也以斬伐到其所乃擊之也(其末)
(曰鋒其本曰環)
黃帝鳴鴻刀
拾遺記(一云洞冥記)帝解鳴鴻刀賜東方朔方朔曰此刀黃
帝時採首陽之金鑄爲此刀雄者已飛雌者獨在(洞冥記黃)
(帝採首山之金始鑄爲刀)顓頊有畫影劒騰空劒管子葛盧之山出金蚩尤
制爲劒鎧矛戟雍狐之山出金蚩尤以爲雍狐之戟芮
戈
舜吳刀
吕氏春秋帝舜殛鯀於羽山副之以吳刀歸蔵曰大
副之吳刀是用出焉
禹劒
刀劒錄(陶弘景撰)夏禹子帝啓以庚戌八年鑄一劒長三尺
九寸後藏之會稽秦望山腰上刻二十八宿文有背面
面記星辰背記山水日月少康卒卯三年春鑄一銅劒
上有八方面長三尺二寸頭方
殷寶劒(伊尹佩刀)
列子衛孔周其祖得殷帝之寳劒曰含光承影霄
練此三寳傳之十三世矣刀劔錄太甲以甲子
歲鑄一劔文曰定光武丁以戊子歲鑄一劔銘曰
照膽周昭王瑕鑄五劔以投五嶽文選王褒頌
注魯連子曰伊尹負鼎佩刀以干湯文子曰吕望
鼓刀而入周騷經吕望鼓刀遭周文而得舉(鼓鳴)
(也)
周文王錄劒古良劒
荀子性惡篇繁弱鉅&KR0927;古之良弓也(緊弱封父之弓鉅&KR0927;史記曰距來)
桓公之葱太公之闕文王之錄莊君之曶闔閭之干將
莫邪鉅闕辟閭此皆古之良劒也(注葱闕錄曶齊桓公齊太公周文王楚莊)
(王之劒名皆未詳所出葱青色也錄與綠同三劒以色爲名曹植七啓說劒云雕以翠綠亦其類也曶劒光采)
(慌忽難視以形爲名也闕未詳或曰劒至利則喜闕因以爲名鉅闕亦是也干將莫邪鉅闕皆吳王闔閭劒名)
(新序云辟閭巨闕天下之良劒也或曰辟閭即湛盧也言湛然如水而黑色)驊騮騹(讀為騏)驥
纖離綠耳此皆古之良馬也(注皆周穆王八駿名)大戴記武王
劔銘曰帶之以為服動必行德
周桃氏劒
考工記桃氏爲劒(劒以止暴桃以辟不祥類相似也故以桃氏爲劒)臘廣二寸
有半寸兩從半之以其臘廣爲之莖圍長倍之身長五
其莖長重九鋝謂之上制(長三尺)上士服之(士國勇力之士樂記所謂)
(虎賁之士說劒)身長四其莖長重七鋝謂之中制(長二尺五寸)中士
服之身長三其莖長重五鋝謂之下制(此今之匕首也長二尺)下
士服之(因人之材力強弱列爲三等人各以形貌大小帶之)弓人亦有上制(弓長)
(六尺六寸)中制(弓長六尺三寸)下制(弓長六尺)上中下士服之(以長者爲上士次者)
(爲中士短者爲下士)鹽鐵論以道德為軸以仁義為劔莫之敢
當湯武是也
周錕鋙劒
孔叢子陳士義第十五秦王得西戎利刀割玉如割木
以示東方諸國魏王問子順曰古有之乎對曰周穆王
征西戎西戎獻錕鋙之劒長尺有咫鍊(列子一作練)鋼赤刃
用之切玉如切泥焉是則古亦有也(注十洲記作西胡獻昆吾刀切王如)
切土(又見列子湯問篇一云昆吾之劒釋文云昆吾龍劒也河圖曰瀛洲多積石名昆吾可爲劒尸子云昆)
吾之劒可切玉(龍魚河圖曰流洲在西海中上有昆吾石其石爲鐵作劒光明四照)
周琱戈戈戟
漢書美陽鼎銘賜爾旂鸞黼黻琱戈張敞謂周所以褒
賜大臣冬官冶氏爲戈戟注戟今三鋒戟也左傳
昭十五年王曰襄之二路鏚鉞秬鬯文公(晉)受之(鏚斧也鉞)
(金鉞也)相如賦楚王建干將之雄戟
周鸞刀漢鸞刀
詩信南山執其鸞刀以啓其毛取其血膋注刀有鸞者
言割中節也䟽鸞即鈴也刀環有鈴其聲中節禮器
割刀之用鸞刀之貴反本修古不忘其初也正義割刀
今之刀鸞刀古之刀也今刀便利可以割物之用古刀
遲緩用之爲難宗廟不用今刀而用古刀修古也(公羊注宗)
(廟割切之刀環有和鋒有鸞)郊特牲鸞刀之貴貴其義也聲和而
後斷也正義取其鸞鈴之聲宫商調和而後斷割
其肉祭綂君執鸞刀羞嚌夫人薦豆祭義祭
之日君牽牲既入廟門麗于碑卿大夫袒而毛牛
尚耳鸞刀以刲取膟膋乃退張衡東京賦執鸞
刀以袒割奉觴豆於國叟莊子庖丁奏刀騞然
合於桑林之舞文選注引六韜書刀銘曰刀利
磑磑
周赤刀容刀
書顧命赤刀大訓在西序注寶刀赤刃削也䟽吳錄有
白削然赤刃爲赤削白刃爲白削鄭氏注武王誅紂刀
赤爲飾周正色考工記築氏爲削(鄭之刀)詩瞻彼洛矣
鞞琫有珌注容刀鞞也琫上飾珌下飾天子玉琫而珧
珌諸侯璗琫而璆珌大夫鐐琫而鏐珌士珕琫而珕珌
(出三朝禮說文注同)箋既受爵命賞賜而加賜容刀有飾顯其能
制斷也公劉何以舟之維玉及瑶鞞琫容刀注下曰
鞞上曰琫容刀言有武事也正義容飾之刀鞞刀鞘琫
鞘之上飾衛風容兮遂兮垂帶悸兮箋容容刀也
左傳藻率鞞鞛昭其數也注鞞佩刀削上飾鞛下飾
魯寶刀
穀梁傳僖元年冬十月壬午公子友帥師敗莒師于麗
獲莒拏公子友謂莒拏曰吾二人不相說士卒何罪屏
左右而相搏左右曰孟勞孟勞者魯之寶刀也公子友
以殺之典論曰周魯寳赤刀孟勞又曰周有雍
狐之戟屈盧之矛狐父之戈(管子雍狐之山發而出水金從之蚩尤受)
(而制之以為雍狐之戟芮戈博物志谿子之弩狐父之戈)柳宗元晉問大
鹵之金棠谿之工火化水淬器備以充出太白招
蓐收召招搖伏蚩尤若雪山冰谷之積觀者膽掉
目出寒液天氣盡白日規為小鑠雲破霄跕墜飛
鳥
吳湛盧劒
吳越春秋楚昭王得吳王湛盧之劒於牀召風湖(或作胡)
子而問曰是何劒也曰臣聞吳王得越所獻寶劒三枚
一曰魚腸二曰盤郢三曰湛盧今湛盧入楚也越王元
(左傳史記作允)常使歐冶子造劒五枚以示薛燭燭曰湛盧五
金之英太陽之精服之有威可以折衝拒敵去無道以
就有道故入楚此劒在越之時客有酬其直者有市之
鄉三十駿馬千匹萬戸之都二是其一也雖傾城量金
珠玉盈河猶不能得此寶越絶書闔閭無道湛盧之
劒去之入水行秦過楚秦王求之楚王不與宋志閩
中有山名湛疑湛山之鑪鑄劒爲湛鑪也
越五劒吳名劒楚三劒吳粤劒
吳越春秋越王允常聘區冶子作名劒五枚一曰純鈞
(一作鈎)二曰湛盧三曰豪曹(或曰磐郢)四曰魚腸(一本作魚腹越絶書三曰)
(莫耶四曰豪曹)五曰巨闕秦客薛燭善劒取純鈞示之薛燭曰
沉沉如芙蓉始生於湖觀其文如列星之行觀其光如
水之溢塘觀其文煥煥如冰將釋見日之光王曰客有
買之者以有市之鄉三駿馬千匹千戸之都二其可與
乎曰不可王造此劒之時赤堇之山破而出錫若耶之
溪涸而出銅雨師灑道雷公發鼓(一云擊槖)蛟龍捧爐天帝
燮炭太乙下觀區冶子因天地之精造爲此劒雖傾城
量金珠玉滿河猶不可與取湛盧示之曰善哉服此劒
可以折衝待敵人君有逆謀則去之允常以湛盧獻吳
吳王闔閭請干將鑄作名劒二枚干將吳人與歐冶子
同師陽曰干將隂曰莫耶陽作龜文隂作漫理越絶
書越王句踐有寶劒五聞於天下有善相劍者曰薛燭
王問之王取豪曹巨闕燭曰非寶劒也考工記吳粤
之劒吕氏春秋荆茲非得寶劒於於越(莊子於越之劒)文
選張協七命楚之陽劒歐冶所營邪溪之鋌赤山之精
乃鍊乃鑠萬辟千灌豐隆奮椎飛廉扇炭注楚王召風
胡子問曰吳有干將越有歐冶子願請此二人作劒於
是風胡子之吳見歐冶干將使作鐵劒三枚曰龍淵太
阿工市(越絶書又云二人鑿茨山洩其谿取鐵)子虚賦建干將之雄戟
注張揖曰干將韓王劒師也吳都賦純鈞湛盧吳鈎
越棘初學記楚有龍泉秦有太阿工市吳有干將鏌
邪屬鏤越有純鉤湛盧豪曹魚腸巨闕諸劒鹽鐵論
棠谿之鋌淮南子苖山之鋌羊頭之銷
越步光劒
史記子貢傳越使大夫種言於吳王曰奉先人藏器甲
二十領鈇屈盧之矛(越紀作勃盧)步光之劒以賀軍吏吳王
大說越王送子貢金百鎰劒一良矛二子貢不受越
絶書越王被棠夷之甲帶步光之劒以見孔子(文選七啓注云)
(䁑夷之甲)曹子建七啓步光之劒華藻繁縟飾以文犀彫
以翠綠綴以驪龍之珠錯以荆山之玉陸斷犀象未足
稱雋隨波截鴻水不漸刃秦昭王以三月置酒河
曲見金人奉水心之劔曰令君制有西夏乃霸諸
侯因此立為曲水史記自序在趙者以傳劒論
顯
漢斬蛇劒佩刀寶庫劒靈金内府干
將寳劒劒寳(見寳玉類)
紀高祖以亭長爲縣送徒驪山徒多道亡自度比至皆
亡到豐西潭中亭上飲皆解縱所送徒曰公等皆去吾
亦從此逝矣徒中壯士願從者十餘人高祖被酒夜徑
澤中令一人行前行前者還報曰前有大蛇當徑願還
高祖醉曰壯士行何畏乃前拔劒斬蛇蛇分爲兩道開
行數里醉困卧後人來至蛇所有一老嫗夜哭人問嫗
何哭嫗曰人殺吾子人曰嫗子何爲見殺嫗曰吾子白
帝子也化爲蛇當道今者赤帝子斬之(秦襄公自以居西主少昊之神)
(作四祠祠白帝自獻公時櫟陽雨金以爲瑞作畦畤祠白帝赤帝堯後謂漢也殺之者明漢當代秦也)徐寅
(斬蛇劒賦龍活三尺霆飛半尋磨霜礪雪神母夜號以章赤帝之符爰兹發迹斬蛇奮旅神母告符朱旗廼舉)
故哭人以嫗爲不誠欲苦之嫗因忽不見後人告高祖
高祖乃心獨喜自負諸從者日益畏之高祖爲沛公祠
黃帝祭蚩尤於沛庭而釁鼓旗幟皆赤由所殺蛇白帝
子所殺者赤帝子也上曰吾以布衣提三尺以取天下
非天命乎贊曰斷蛇著符(樊酈灌曹攜劒摧鋒從高帝墨菑除害耘鎡海内)
三輔黃圖太上皇微時佩一刀長三尺上有銘字難識
傳云殷高宗伐鬼方時所作也太上皇游豐沛山中寓
居窮谷有人冶鑄上皇息其旁問曰鑄何器工笑曰爲
天子鑄劒謹勿言(見王子年拾遺記)曰得公佩刀雜治之即成
神器可克定天下昴星精爲輔佐木衰火盛此爲異兆
上皇解匕首投爐中劒成殺三牲以釁祭之工問何時
得此上皇曰秦昭襄王時余行陌上一野人授余云是
殷時靈物工即持劒授上皇上皇以賜高祖高祖佩之
斬白蛇劍是也及定天下藏於寶庫見白氣如雲出戸
外狀如龍蛇吕后改庫曰靈金藏惠帝即位以此庫貯
禁兵器名曰靈金内府(至晉惠帝元康三年武庫火燒孔子履高祖斬白蛇劒咸見此)
(劒穿屋飛去莫知所向)西京雜記漢高祖斬蛇劒以七彩珠九
華玉爲飾五色瑠璃爲匣刃上常如霜雪光景照外開
囊拔矟輒有風氣射人刀劒錄劉季以始皇三十四
年於南山得一鐵劒長三尺小篆書銘曰赤霄及貴常
服之此即斬白蛇劒也續漢書漢西京法駕出則侍
中多識者一人負傳國璽操斬蛇劒參乘(齊職儀云東漢)文選注
(漢禮儀志曰皇太子即位中黃門以斬蛇寶劒授)續志注漢舊儀乘輿帶七
尺斬蛇劒(古今注高祖爲亭長提三尺劒及貴别得七尺寶劒故儀因言之)郊祀志
神爵元年爲劒寶立祠未央長楊賦高祖順斗極運
天關提劒而叱之杜篤賦斬白蛇屯黑雲提干將而
呵暴秦(東京賦紆皇組要干將)班固泗水亭銘靈金曜楚火流
烏飛
漢佩劒
晉志漢制自天子至百官無不佩劒其後唯朝帶劒晉
世代之以木貴者猶用玉首(張敞晉東宫舊事曰太子儀飾有玉頭劒)宋
志漢制自天子至百官無不佩刀司馬彪志具有其制
漢高祖爲泗水亭長拔劒斬白蛇雋不疑云劒者君子
武備張衡東京賦云紆黃組腰干將然則自人君至士
人又帶劒也自晉代以來始以木劒代刃劒蕭何傳
賜帶劒履上殿輿服雜事上公九命則劒履上殿漢
儀諸臣帶劒至殿階解劒賈子古者天子二十而冠
帶劒諸侯三十大夫四十庶人有事得帶劒無事不得
帶劒史記魏相好武皆令諸吏帶劒前奏事春秋
繁露劒在左刀在右韍在前冠在首四者人之盛飾也
藝文志兵技巧有劒道三十八篇形法有相寶劒刀二
十卷
漢文帝劒
刀劒錄文帝以初元十六年庚午鑄三劒各長三尺三
寸銘曰神龜多刻龜形以應大横之兆(文帝以韋帶劒兵本無刃)
漢六劒
衛綰傳爲中郎將景帝賜之劒綰曰先帝賜臣劒凡六
不敢奉詔上曰劒者人之所施易獨至今乎綰曰具在
上使取六劒皆盛在削室之中未嘗服也
漢玉具劒櫑具劒駁犀具劒
匈奴傳甘露三年正月呼韓邪單于朝賜玉具劒佩刀
弓矢注孟康曰摽首鐔衛盡用玉爲之王莽傳進玉
具寶劒後匈奴傳永元四年正月北匈奴乞降賜玉
具劒羽蓋車一駟(又東觀書)漢安二年立單于兜樓儲天子
臨軒賜玉具刀劒禮儀志皇太子即位中黃門掌兵
以玉具隨侯珠斬蛇寶劒授史記有詔擇衛將軍舍
人以爲郎令具鞍馬絳衣玉具劒說苑經侯適魏左
帶羽玉具劒右帶環佩襄城君帶玉劒雋不疑傳冠
進賢冠帶櫑具劒佩環玦謁暴勝之門下欲解劒不疑
曰劒者君子武備所以衛身不可解注應劭曰木標首
之劒晉灼曰古長劒首以玉作井鹿盧形上刻木作山
形如蓮花初生未敷時今大劒木首其狀似此應奉
傳注延熹中詔曰以奉昔守南土威名播越賜駁犀方
具劒金錯把刀劒革帶各一奉其勉之列傳安帝賜
馮石駁犀具劒佩刀紫艾綬玉玦各一
漢斬馬劒
朱雲傳願賜尚方斬馬劒注師古曰尚方少府屬官作
供御器物故有斬馬劒劒利可以斬馬也後匈奴傳
建武二十八年匈奴貢馬裘賜斬馬劒一韓延夀傳
鑄刀劒鉤鐔放效尚方匈奴傳元帝遣韓昌張猛送
呼韓侍子與單于登諾水東山刑白馬單于以徑路刀
金留犂橈酒與飲血盟注應劭曰徑路匈奴寶刀也
漢鏌邪寶劒
揚雄傳校獵賦杖鏌邪而羅者以萬計注師古曰大戟
也(選注引說文同)西京雜記昭帝時茂陵家人獻寶劍上銘
曰直千金壽萬歲陸賈寳劒直百金
漢寳劒名馬
循吏傳光武長於民間頗達情僞見稼穡艱難百姓疾
苦至天下已定務用安靜解王莽之繁密還漢氏之輕
法身衣大練色無重綵耳不聽鄭衛之音手不持珠玉
之玩宫房無私愛左右無偏恩建武十三年異國有獻
名馬者日行千里又進寳劒價直百金詔以馬駕鼓車
劒賜騎士(二十六年秋賜南單于寶劒)
漢光武劒
刀劒錄光武未貴時在南陽鄂山中得一劒文曰秀霸
小篆書帝服之
漢乘輿具劒袐劒
馮異傳建武二年春封異陽夏侯赤眉延岑暴亂三輔
郡縣大姓各擁兵衆大司徒鄧禹不能定乃以異爲征
西將軍代禹討之車駕送至河南賜以乘輿七尺具劒
(具爲寶玉裝飾之東觀記作玉具劒)敕異曰三輔遭王莽更始之亂重以
赤眉延岑之酷元元塗炭無所依訴今之征伐非必略
地屠城要在平定安集之耳異頓首受命引而西(二十年賜)
(虞延劒延爲陳留督郵)彭寵傳朱浮對光武曰前吳漢發兵時
大王遺寵以所服劒蔡倫傳爲尚方令永元九年監
作祕劒及諸器械莫不精工堅密爲後世法官志尚
方令六百石掌作御刀劒
漢賜劒
昭紀元鳳五年正月廣陵王來朝賜劒二(傳云賜寶劒)後
傳桓郁永平十五年入授太子經注東觀記曰皇太子
賜郁鞍馬刀劒鄧衍永平初賜輿馬衣服劒佩刀
東平憲王元和三年章帝幸東平祀憲王賜御劒於陵
前肅宗賜召伯春刀劒
漢楚龍淵蜀漢文濟南椎成三寶劒
韓稜傳稜爲尚書令與僕射郅壽尚書陳寵同時俱以
才稱肅宗嘗賜諸尚書劒惟此三人特以寶劒自手署
其名曰韓稜楚龍淵(汝南西平縣有龍泉水淬刀劒特堅利汝南即楚分野)又見龍淵
(宫注)郅壽蜀漢文陳寵濟南椎成(椎直追反謝承書漢官儀作鍜成)時論
著爲之說以稜淵深有謀故得龍淵壽明達有文章故
得漢文寵端朴善不見外故得椎成杜篤賦要龍淵
首鏌鎁命騰太白親發狼弧遂興復乎大漢史記蘇
秦曰韓卒之劒戟皆出於冥山棠谿墨陽合賻鄧師宛
馮龍淵太阿皆陸斷牛馬水截鵠雁(戰國策合賻作合伯春秋後語作合)
(相)索隱天下之寶劒韓爲衆八曰莫邪九曰干將其劒
皆出西平縣今有鐵官(鹽鐵論云有棠谿之劒)淮南子云墨陽莫邪案晉太
康地記云汝南西平縣有龍淵水可用淬刀劒故有龍
泉水之劒楚之寳劒也(又公孫龍爲堅白同異之辨注云云)
漢棨戟
匈奴傳(兼後傳)甘露三年賜單于棨戟十(注有衣之戟)建武二
十六年秋賜南單于棨戟韓延壽傳在東郡試騎士
建幢棨功曹引車皆駕四馬載棨戟後輿服志公以
下至二千石爲騎吏四人千石以下至三百石縣長二
人皆帶劒持棨戟爲前列揵弓韣九鞬後傳杜詩建武
元年爲侍御史安集洛陽時將軍蕭廣放縱兵士暴横
詩殺之還以狀聞世祖召見賜以棨戟復使河東斬逆
賊楊異等郭躬永平中秦彭以法斬人躬對曰彭專
軍别將漢制棨戟即爲斧鉞(漢雜事曰漢制假棨戟以代斧鉞)古今
注曰殳前驅之器也以木爲之後世滋僞無復典刑以
赤油韜之謂之油戟亦曰棨戟王公以下通用之以前
驅
漢孑戟漢鷄鳴戟晉鷄鳴戟
周禮注(夏官司戈盾)戈今時句孑戟疏曰鄭舉漢法以況之
漢時見戈有旁出者爲句孑亦名胡孑考工記注(冶氏)
戈今句孑戟也或謂之鷄鳴或謂之擁頸䟽曰據漢法
而言漢時見胡横之句孑戟云或謂之雞鳴者以其胡
似雞鳴故也云或謂之擁頸者以其胡曲方言戟其
曲者謂之鉤孑鏝胡郭璞注曰即今鷄鳴句孑戟也
匈奴傳莽賜單于戲戟十(師古曰有旗之戟也)張敞晉東宫舊
事東列崇福門門各羌楯十幡雞鳴戟十張東方
朔位不過執戟陛戟殿下王隆漢書解詁曰衛
尉宫闕周廬殿掖屯陳交道當兵交戟張衡東京賦
虎戟交鎩闟戟轇轕(漢輿服志注薛綜曰闟之言函取四戟函車邊)李尤戟
銘秉執操持邪暴是防張協手戟銘錟錟雄戟清金
鍊鋼名配越棘用過干將嚴鋒勁枝摛鍔耀芒陶侃
表獻金鈴大戟五十張宋大明四年二月乙巳徐州
於汴水得白玉戟以獻
漢佩刀乘輿佩刀唐佩刀
輿服志佩刀乘輿黃金通身貂錯半鮫魚鱗金漆錯雌
黃室五色罽隱室華諸侯王黃金錯環挾半鮫黑室公
卿百官皆純黑不半鮫小黃門雌黃室中黃門朱室童
子皆虎爪文虎賁黃室虎文其將白虎文皆以白珠鮫
爲&KR1873;口(刀鋒)之飾乘輿加翡翠山紆嬰其側注蕭何劒履
上殿不稱爲刀繁露曰劒之在左青龍象也刀之在右
白虎象也(東平王謂王尊曰願觀相君佩刀)前匈奴傳(兼後傳)甘露三
年正月單于朝甘泉宫賜以佩刀(單于以徑路刀撓酒注寶刀)建武
三十一年遺冠幘絳單衣三襲童子佩刀緄帶各一(建武)
(時賜南單于衣服以中常侍惠文冠中黃門童子佩刀)列傳虞延建武二十年
賜錢及劒帶佩刀馮石爲安帝所寵賜駁犀具劒佩
刀紫文綬玉玦各一應奉延熹中賜金錯把刀鄧后
紀蜀漢釦器九帶佩刀並不復調東觀記建初中以
佩刀書刀錫馬嚴又賜鄧遵金錯把刀佩刀李尤錯
佩刀銘佩之有錯抑武揚文晉王祥傳魏徐州刺史吕
虔檄爲别駕虔有佩刀工相之爲三公可服以與祥祥
以授弟覽唐魏徵傳貞觀十三年(三月丙子)太宗因宴羣
臣(誕皇孫宴五品以上於東宫)謂曰貞觀以前從我以定天下間關
草昧玄齡功也貞觀之後納忠諫以正朕失爲國家長
利徵而已雖古名臣何以加親解佩刀以賜二人李
勣贈屬僚二人佩刀玉帶張說獻佩刀請先决
漢蜀刀金馬書刀
文翁傳爲蜀郡守遣小吏詣京師受業減省少府用度
買刀布蜀物齎計吏以遺博士注如淳曰金馬書刀今
賜計吏是也作馬形於刀環内以金鏤之晉灼曰書刀
也蜀郡工官作金馬書刀以佩刀形金錯其拊師古曰
凡蜀刀有環者也古者用簡牒吏皆以刀筆自隨(蒙氏製筆漢兼用書刀謂之刀筆)博
(古圖有漢刀筆)楊僕傳武帝以書敕責之曰欲請蜀刀問君
賈幾何對曰率數百武庫日出兵而陽不知是五過也
注僕爲將請官蜀刀後鄧后紀蜀漢釦器九帶佩刀
並不復調(揚雄蜀都賦雕鏤釦器百伎千工)東觀記建初中以書刀
賜馬嚴釋名書刀給書簡札刊削之刀(朱博傳投刀削所記)蕭
(何傳注刀所以削書)周禮築氏爲削(鄭之刀魯之削)長尺博寸合六而
成規注今之書刀正義古者未有紙筆以削刻字至漢
雖有紙筆仍有書刀古之遺法也李尤金馬書刀銘
巧冶鍊鋼金馬託形文選七發注引六韜書刀銘曰
刀利磑磑
魏飛景劒寶劒
典論曰建安二十四年二月壬午(一作丙午)魏太子丕造百
辟寶劒長四尺二寸淬以清漳厲以礛䃴(青厲石也)飾以文
玉表以通犀光似流星名曰飛景又曰選兹良金命彼
國工精而鍊之至于百辟以爲三劒三刀三匕首因姿
定名以銘其拊惜不遇薛燭青萍也三劍一曰飛景(長四)
(尺二寸)二曰流采長四尺二寸(文選注典論曰太子丕劒銘曰流采色似采虹)三曰華
鋌(色似彩虹長四尺二寸)三刀一曰靈寶(長四尺二寸似靈龜)二曰含章(采似)
(丹靈長四尺四寸)三曰素質(長四尺三寸刀身而劒鋏)三匕首一曰清剛(長二)
(尺三寸色似堅冰)二曰揚文(長二尺一寸重一斤六兩曜似朝日)三曰龍鱗(狀似龍文)
亢倉子蜚景之劒威奪白日氣成紫蜺文士傳楊
脩曾以寶劒與魏文帝帝佩之曰此楊脩之劒也文
帝紀黃初元年十一月更授匈奴南單于璽綬賜青蓋
車乘輿寶劒玉玦
魏三刀吳三刀
典論魏太子丕造寶刀三曰靈寶含章素質又作露陌
刀(魏武帝令曰作百辟刀五枚)曹植有寶刀賦云建安中造寶刀
五枚以龍熊鳥雀爲識踰南越之巨闕超西楚之太阿
又有寶劒銘造兹寶刀既礱既礪匪以尚武予身是衛
麟角匪觸鸞距匪蹶文帝露陌刀銘於鑠良刀胡鍊
亶時譬諸麟角靡所任兹不逢不若永世寶持王粲
刀銘曰君子服之式章威靈無曰不虞戒不在明古
今注百鍊青犢漏景吳大帝三寶刀也
吳六劒
古今注吳大帝有寶劒六白蛇紫電辟邪流星青冥百
里刀三百鍊青犢漏影(孫權以寶刀賜費禕荅曰刀以討不庭禁暴亂)刀劒
錄赤烏中有人得韓信劒帝賜周瑜吳都賦家有鶴
膝戶有犀渠(矛楯也)佩干將雄戟耀芒(賀齊討林歷山賊募士作鉞戈)
晉龍泉太阿
張華傳初吳之未滅斗牛之間常有紫氣吳平之後紫
氣愈明豫章雷煥曰寶劒之精上徹於天華曰有相者
言吾年出六十位登三事當得寶劒佩之斯言豈效歟
因問在何郡煥曰在豫章豐城即補煥豐城令煥到縣
掘獄基入地四尺餘得一石函光氣非常中有雙劒並
刻題一曰龍泉二曰太阿其夕斗牛間不復見焉送一
劒與華留一自佩華曰詳觀劒文乃干將也莫邪不至
(見雷次宗豫章記)張協太阿劒銘淬以清波歛以越砥如玉
斯曜若影在水不運自肅率土同軌(又有文身刀銘)豐城寳
劒賦異金陵之浮王氣同寳鼎之在汾川李斯書曰
服太阿之劒越絶書楚王召風胡子之吳見歐冶子
干將作劒三一曰龍淵二曰太阿三曰工市相如賦
注張揖曰干將韓王劒師也張協七命云霜鍔水凝
冰鐔露潔形冠豪曹名珍巨闕形震薛燭光駭風胡價
兼三鄉聲貴二都
晉班劒
晉書會稽王給班劒(選注引漢官儀曰班劒以虎皮飾之)三朝史志班
劒本漢朝服帶劒晉以木代之亦曰象劒取裝飾班蘭
之義鞘以黃質紫班文金銅飾紫絛帉錔御刀晉宋以
來有之黑鞘金花銀飾靶厄晉泰始中武陵太守羅
憲入朝賜玄玉佩劔
晉銅劒
束晢傳太康二年汲郡冡中又得銅劒一枚長二尺五
寸山海經注汲郡冡中得銅劒一長三尺五寸名干
將劒
晉名刀
劉琨傳元帝以琨爲侍中并賜名刀琨荅曰謹當躬自
執備馘截二虜蒲元於斜谷為諸葛亮鑄刀淬
以蜀江之水因曰神刀梁韋叡傳武帝賜龍環
御刀
齊銅劒讃
書目江淹銅劒讃一卷齊永明初有人得銅劒淹序而
讃之類聚梁簡文謝敕賚方諸劒善勝刀
梁神劒
刀劒錄梁武帝命陶弘景造神劒十三以象閏月(陶弘景傳)
(大通中弘景獻二刀於武帝一名善勝一名威勝並佳寳)梁有方諸劒善勝威勝刀水經注
梁國多池沼時池中出神劒到今其民像而作之號大
梁氏之劒紀天監五年四月丙申廬陵高昌之仁山
獲銅劒二沈約有爲東宫謝賜孟嘗君劒啓赫連百
鍊為龍雀大鐶號曰大夏龍雀銘其背曰古之利
器吳楚湛盧大夏龍雀名冠神都可以懷遠可以柔逋
如風靡草威服九區北史齊綦母懷文造宿鐵刀今
襄國冶家所鑄宿柔鋌是其遺法
唐班劒
太宗紀武德四年加號天策上將賜衮冕金輅雙璧黃
金六千斤前後鼓吹九部之樂班劒四十人儀衛志
大駕鹵簿左右衛將軍二人分左右領班劒儀刀各一人
唐寶劒臨軒授鉞
李愬傳帥魏博長慶元年(六月)以玉帶寶劒遺牛元翼曰
此劒吾先人以揃大盜吾又以平蔡姦武后時郭元
振上寶劒篇官志兵部尚書凡將出征告廟授斧
鉞實錄興元元年四月辛丑朔臨軒授副元帥
渾瑊節鉞(傳曰帝臨軒授鉞用漢拜韓信故事制曰寇賊干紀授爾節鉞以戡多難往欽)
(哉)
唐鈒戟䂍矟
志大駕鹵簿諸衛各督其隊與鈒戟以次入陳殿庭次
持鈒前隊次後持鈒隊自鈒戟以下執者服如黃麾仗
宋朝志鈒戟無掌有小横木鈒插也本插車旁小戟
同史記秦趙良曰持矛而操闟戟者旁車而趨索隱
曰亦作鈒開元禮義鑑金吾將軍執䂍矟騎捧也以
黃金塗末執以扈蹕義羅曰犦擊聲也形如劒而三刃
連柄及鋒長三尺五寸以虎豹皮爲袋其制起秦漢
李綽輦下歲時記曰御殿御樓金吾犦矟前引爾雅云
犦牛犎牛也抵觸百獸無敢當者仗内有䂍矟庫刻犦
牛首於上如龍虎節之狀碧油籠之宋景祐五年重制
如李綽之說以銅爲鐏今八矟安于朝堂行禮以前導
其夾大將軍者亦名衛司犦矟(從矛者字書不載開元開寶禮作犦)會
要開元十三年四月二十一日敕四軍搶矟左飛騎用
綠紛右飛騎緋紛左萬騎紅紛右萬騎碧紛宋沈攸
之傳有仇池步矟魏于栗磾持黑矟尉遲敬德從
擊世充獲排矟兵六千程知節善馬矟
唐門戟
官志武器署凡戟廟社宫殿之門二十有四東宫之門
一十有八一品之門十有六二品及京兆河南太原尹
大都督大都護之門十有四三品及上中都督上都護
上州之門十有二下都督下都護中下州之門各十
崔琳與弟珪瑶俱列棨戟號三戟崔家張儉弟兄三
人五戟號三戟張家李峴兄弟門列三戟尹思貞
坎地獲古戟十二俄而門植戟李愿父子皆賜戟
韋綬爲山南帥請門戟十二以行張介然願列戟故
里玄宗許之别賜戟京師第門盧坦傳自貞元以來
立戟十八家不應令並追正之元和六年十二月甲
申收元義方盧坦戟令所司准舊制官階勲至三品然
後請宋朝開寶四年七月戊戌賜皇弟開封尹門戟
十四枝慶歷元年十一月丙寅詔功臣不限品數賜
私門立戟(張方平建白)
唐鐵戟(銘)
李齊物傳天寳元年爲陜州刺史開底柱通漕路發重
石下得古鐵戟若鏵然銘曰平陸上之詔以名縣(志云得古)
(刃有篆文曰平陸更河北縣名平陸)魏典韋好持雙戟長刀軍中語曰
持一雙戟八十斤
唐儀鍠儀刀陌刀
儀衛志黃麾仗第二行儀鍠五色幡大駕鹵簿儀刀仗
(銀裝金銅裝)皇太子鹵簿儀鋋眊六人儀鍠五色幡六人親
王儀鋋二儀鍠六儀矟十一品儀刀十六宋朝志儀
鍠鉞屬秦漢有之唐用爲儀仗刻木如斧柄以黃上綴
小錦幡五色帶六典武庫令刀之制有四儀刀(古班劒之)
(類宋晉以來謂之御刀後魏曰長刀皆施龍鳳環隋謂之儀刀裝以金銀羽儀所執)鄣刀(以彰身)横
刀(佩刀也)陌刀長刀蓋古之斬馬劒(魏文帝有露陌刀銘一曰龍鱗)高仙芝討
勃律李嗣業田珍爲左右陌刀將廣平王收長安統
前軍嗣業袒持長刀大呼陣復整步卒二千以陌刀長
柯斧堵進所向無前王茂元討劉稹李德𥙿詔王宰
合兵援之以河隂所貯兵械内庫甲兵弓矢陌刀賜之
王及善除右千牛將軍帝曰爾佩大横刀在朕側
唐金削刀
徐齊𥅆傳八歲能文太宗召試賜所佩金削刀(削音先召反刀)
(劒室也)舉弘文生調曹王府參軍高宗時爲崇文學士侍
皇太子講修書于芳林門終西臺舍人張說作碑云
賜以佩刀金鞘稱曰神童(漢書質氏洒削)
唐寶鈿刀寶刀
阿史社爾傳貞觀十四年(十二月)爲交河道行軍總管平
高昌諸將咸受賞社爾以未受詔秋毫不敢取見别詔
然後受所取皆老暗陳弊太宗美其廉賜高昌寶鈿刀
太宗賜薛延陀精刀賜回紇寶刀高宗賜泉男
生乘輿馬瑞錦寶刀官志千牛備身掌執御刀房
玄齡曰突厥弛辮握刀分典禁衛劉敞古器圖一刀
以金錯其背曰貞觀十六年并州都督府造又有大夏
龍雀刀赫連勃勃造百鍊鋼刀爲龍雀大環銘其背
唐鸞刀
禮志省牲器官志太官署帥宰人以鸞刀割牲
唐欎刃鐸鞘浪劒
南詔傳德宗遣袁滋冊異牟尋遣清平官尹輔酋等七
人謝天子獻鐸鞘(狀如殘刃有孔傍達出麗水飾以金所擊無不洞夷人尤寳月以血祭之)
浪劒欎刃(欎刃鑄時以毒藥并冶取迎躍如星者十年乃成淬以馬血以金犀飾鐔首傷人即死浪)
(人所鑄故亦名浪劒王所佩者傳七世矣)會要云樂浪人劒舊紀貞元十年九月
辛卯南詔獻鐸槊浪人劒吐蕃印八紐
太平興國金錯刀
興國二年二月癸巳吳越國王貢黃金錯刀四銀錯刀
二十修時貢也
景德御劒
景德二年正月丙寅遣内殿崇班楊保用往河北諸州
取所頒御劍先是給諸路令得便宜行事仁宗出御
劒二授陜西總管夏守贇知延州范雍戒以臨陣用之
祥符金錯契刀
祥符三年十一月甲午陳堯叟等言脽上得金錯契刀
永安五男錢(王莽造錯刀以金錯其文)
皇祐鸞刀
見鼎類及御書類皇祐中阮逸胡瑗等制鸞刀二鸞
在鋒聲中宫商三和在環聲中角徵用周禮桃氏爲刃
刃齊三分其金而錫居一圜丘以銅爲之宗廟以銅而
飾以黃金自是祭祀之用始備劉敞銘曰天子之孝
袒而親割四方以效天子之威和而后斷四方以隨執
而勿失用而勿缺萬世以不竭禮志皇祐五年閏月
制三鼎鸞刀刀有鋒銳加鸞以銅為之聲中宫商用鈴
二鈴在環中角徵羽用鈴三郊以黑漆柄廟以金裝各
一
熙寧賜斬馬刀
熙寧五年作坊造斬馬刀刀長三尺餘鐔長尺餘首爲
大環上出以示蔡挺挺奏制作精巧便於操擊戰陳之
利器也五月庚辰朔命置局造數萬口分賜邊臣
紹興寶劒
紹興六年二月四日右相都督張浚言御前降西蕃寳
劒十二内庫細甲二十良弓五十給賜有功將士請分
賜以爲激勸
乾道雁翎刀
乾道元年十一月二日命軍器所造雁翎刀以三千柄
爲一料蓮影如植龜文若游雄稜霜利銷白
虹以影碎耀青蛇而色秋風伯吹盧雲師鍊冶鐵
燄朝流金精夜下價直十城名高千馬水文千曲蛇
鱗百層燕砥歛刃蜀水開鋒召風胡邀歐冶
鱗鋏星鐔步光之妙櫑具之華含景吐商虹
蔚波映龜文龍藻清水淬鋒越砥歛鍔七彩九
華之飾龜文龍藻之麗陽紋隂縵之竒紫電白虹之
異
鎧甲
易離爲甲胄釋名甲以物有孚甲以自禦亦曰介曰
函曰鎧皆堅重之名(廣雅曰函甲介鎧管子曰葛盧之山發而出水金從之蚩尤受)
(而制之以爲劒鎧此其始也又世本云輿作甲輿少康子也)說文首鎧謂之兜鍪亦曰胄臂鎧謂之釬
(頸鎧謂之錏鍜)
周犀甲兕甲合甲闕鞏甲
夏官司甲(下大夫二人中士八人闕)注甲今之鎧也(司甲之官列於五兵之首其用)
(博矣)䟽古用皮謂之甲今用金謂之鎧考工記燕無函
非無函也(燕近強胡習作甲胄)函人爲甲犀甲七屬兕甲六屬合
甲五屬(注削革裹肉但取其表合以爲甲屬謂上旅下旅札續之數革堅者札長又支久)犀甲
壽百年兕甲壽二百年合甲壽三百年凡爲甲必先爲
容然後制革權其上旅下旅而重若一以長爲之圍凡
甲鍜不摯則不堅已敞則撓左傳昭十五年闕鞏之
甲(說文作闕鞏)武所以克商也唐叔受之以處參墟(注闕鞏所出鎧)
荀子武王定三革偃五兵注三革犀虎牛也
魯貝胄齊犀甲鞼盾吳犀渠
費誓善&KR3124;乃甲胄敿乃干備乃弓矢鍜乃戈矛礪乃鋒
刃魯頌公車千乘朱英綠縢二矛重弓公徒三萬貝
胄朱綅烝徒增增(胄以貝爲飾赤綫連綴甲)齊語管子制重罪贖
以犀甲一戟輕罪贖以鞼盾一戟桓公定三革隱五刃
韋昭注三革甲胄楯五刃刀劒矛戟矢(左傳齊甲士三千人)吳
語奉文犀之渠楯也(吳都賦扈帶鮫函扶揄屬鏤家有鶴膝戸有犀渠吳鉤越棘純鈞湛盧)
(戎車盈於石城戈船掩乎江淮)越語夫差衣水犀之甲者億有三千
越絶書曰越王被暘夷之甲拔勃盧之矛吳越春
秋越王被唐夷之甲帶步光之劒杖屈盧之矛以三百
人爲陣晉語唐叔射兕于徒林殪以爲大甲左傳
宋城者謳牛犀兕丹漆楚子重伐吳組甲三百被練三
千注漆甲成組文被練練袍晉公介文公駟介趙旃甲
裳鄭詩駟介彭彭荀子楚人鮫革犀兕以爲甲鞈
如金石(禮論寢兕持虎所以養威也)魏氏武卒衣三屬之甲鹽鐵
論強楚勁鄭有犀兕之甲犀軸兕甲韓非子趙簡子
圍衛犀楯犀櫓立於矢石之所及(宋樂祁獻楊楯於趙簡子)
漢鞮鞪玄甲
韓延壽傳騎士被甲鞮鍪注即兜鍪也(鞮一奚鍪莫侯反)霍
去病傳發屬國玄甲軍(甲黑色)尹賞傳被鎧扞注鎧甲
扞臂衣燕然銘玄甲耀日李尤鎧銘甲鎧之施扞
禦鋒矢尚其堅剛或有犀兕好德者寧好戰者危
專智恃力君子不為書正義經典皆言甲冑秦
已來始有鎧兜鍪之名古之作甲用皮秦漢以來
用鐵
魏明光鎧
吳歷魏文帝與吳王明光鎧(又孫權傳)曹植表曰先帝賜
臣鎧黑光明光各一具兩當鎧一領琰鏁鎧一領馬鎧
一領今世昇平兵革無事乞悉付鎧曹魏都賦介胄
重襲旌旗躍莖弓珧解檠矛鋋飄英三屬之甲縵胡之
纓雲撤叛渙席卷虔劉洗兵海島刷馬江洲蕭斧戢柯
以匣刃虹旗攝麾以就卷宋王玄謨鎮江州明帝賜
以諸葛亮筩袖鎧殷孝祖為兖州朝廷御仗有諸葛
亮筩袖鎧鐵帽二十五弩射之不能入上以賜孝祖
北史蔡祐著明光鐵鎧
晉犀甲
馬隆傳討西羌夾道累磁石賊負鐵鎧行不得前隆卒
悉被犀甲無留礙賊以爲神(著牛皮鎧一云馬隆兵)函犀七屬
浴鐵千羣晉重鎧浴鐵桓伊有馬步鎧六百上之
廋翼與燕王書致襦鎧
隋柳沈甲
張奫傳擊賊有功文帝賜綠沈甲獸文具裝後周
文帝以所着鐵甲賜田弘保定元年四月丁酉
白蘭獻犀甲鐵鎧九月甲辰南寧州獻滇馬蜀鎧(隋太子飾)
(蜀鎧帝不悅)
唐金甲
太宗紀武德四年執竇建德降王世充六月凱旋(一云七月)
(甲子)太宗被金甲陳鐵騎一萬介士三萬前後鼔吹獻俘
太廟實錄貞觀十九年五月丁丑營于馬首山初太
宗遣使於百濟取金漆塗鐵甲色邁兼金又以五采染
玄金製爲山文甲甲申太宗親率甲騎萬餘金光曜日
與李勣會遼東城下旌旗數百里張長遜以
兵會討薛舉賜錦袍金甲杜甫詩有金鎖甲綠
沈槍綠沈精鐵(鎖子甲甲之精細者言其相銜之密)苻堅使熊邈造
金銀細鎧金為綫以縲之蔡琰詩曰金甲耀日
光
唐金甲雕斧明光鎧金髹鎧山文鎧
犀甲
舊紀貞觀十二年十月己亥百濟貢金甲雕斧百濟
傳武德四年獻果下馬後五年獻明光鎧貞觀中上鐵
甲雕斧帝優勞之賜帛高麗傳帝度遼水時百濟上
金髹鎧又以玄金爲山五文鎧士被以從帝與李勣會
甲光炫日六典武庫令甲之制十有三曰明光甲光
要甲細鱗甲山文甲烏鎚甲白布甲皂絹甲布背甲步
兵甲皮甲木甲鎻子甲馬甲(元和九年七月甲戌命淮浙江西荆南造甲以進)
列傳薛仁貴討九姓將行高宗宴内殿曰古善射穿
七札卿試五甲射焉仁貴一發洞貫馬燧節度河東
造鎧必長短三制稱士所衣以便進趨李德裕節度
西川請甲人於安定弓人河東弩人浙西蜀兵器皆犀
銳中人謬言楊弁十五里明光甲云云王鍔戈鎧犀密
馬曉大理卿有犀鎧懼而瘞之奴告藏其甲按之無
他李元諒裹罽爲鎧剡蒿爲矢吕元膺守東都故
事賜旗甲至元膺不給曹華爲襄城戍將憲宗初至
詔京師賜矛甲繒錦徐商襞紙爲鎧勁矢不能洞
郭子儀家傳上賜公犀甲一又賜其將明光甲柳宗
元平淮夷雅犀甲熊旂威命是荷孫樵作潼關甲銘
祥符鎖子甲
祥符中與馬知節議邊防命制鋼鐵鎖子甲賜之康
定元年詔諸軍各與鎧甲十馬甲五皇祐元年四月
御崇政殿閱宋守信所獻黑漆順水山字鐵甲至道二
年二月戊戌詔先是造明光細網甲無裏宜以紬裹之
俾擐者不磨傷肌體
建炎明舉甲
建炎三年六月六日江東漕臣宗諤奏造明舉甲三千
十月二十八日輔臣奏明舉甲每副工費凡八十緡有
奇上曰朕召張浚辛企宗示之曰分毫以上皆民力也
若棄一葉之甲是棄生民方寸之膚四年十二月二十
一日以御前新樣斧一付軍器所製之紹興元年九月
十四日造甲五千七年五月二十日以御前所造鞍宣
示張浚三年三月甲戌賜韓世忠軍士甲千副
紹興犀甲
六年十月楊沂中破劉猊於藕塘時張浚在采石十一
月庚午賜手書遣内侍賜浚端石研筆墨刀劒犀甲且
召浚還勞之曰却敵卿之功也
雜兵器
易萃之象曰君子以除戎器戒不虞除者治也人既
聚會不可不防故於此時修治戎器以備戒不虞
舜干戚
書舞干羽于兩階七旬有苗格淮南子齊俗訓
有苗不服舜修政偃兵執干戚而舞明堂位疏
赤盾而玉飾斧史記黃帝習用干戈征不享
書說命惟干戈省厥躬牧誓稱戈比干詩公
劉干戈戚揚時邁載戢干戈易說卦離為戈
兵
湯鉞
史記殷紀湯自把鉞以伐昆吾遂伐桀司馬法殷執
白戉
周武王天鉞黃鉞
牧誓武王左杖黃鉞右秉白旄以麾注鉞以黃金飾斧
(後漢志注引說文周杖黃鉞)太公六韜武王軍中有大柯斧刃廣
八寸重八斤名爲天鉞(牧誓正義引之)即今之大鉞也司馬
法曰夏執玄戉殷執白戉周左杖黃戉右秉白旄(說文云戉)
俗作鉞非是(後輿服志注司馬法曰殷執白鉞云云)吕氏春秋武王左釋白
羽右釋黃鉞勉而自爲係輿服志鉞黃帝所造湯伐
昆吾躬把大鉞武王入商周公把大鉞畢公把小鉞
六典注石氏星經曰天鉞一星在井旁
周五兵五盾七兵
夏官司兵(中士四人)掌五兵五盾辨其物與其等以待軍事
(司右用勇力之士能用五兵者屬焉)軍事建車之五兵會同亦如之注五
盾干櫓之屬(盾有大小其名未盡聞)鄭司農云五兵戈殳戟酋矛
夷矛正義曰有朱干中干及櫓聞其三者其二者未聞
注車之五兵司農所云是也(司農云步卒五兵則無夷矛而有弓矢)司
戈盾(下士二人)掌戈盾之物而頒之祭祀授旅賁殳故士戈
盾旅賁氏執戈盾(齊侯以二干戈逆子釗)授舞者兵亦如之軍旅會同授
貳車戈盾建乘車之戈盾授旅賁及虎士戈盾及舍設
藩盾行則斂之(師古注司馬法曰弓矢圍殳矛守戈戟助凡五兵長以衛短短以救長)注
藩盾可以藩衛者如今扶蘇月令季秋習五戎注弓
矢殳矛戈戟榖梁傳五兵注矛戟鉞楯弓矢詩正
義干伐皆盾别名書正義鄭玄云惠狀蓋斜刃宜芟
刈戈即今之句孑戟劉蓋今鑱斧鉞大斧戣瞿蓋今三
鋒矛銳矛屬凡此七兵或施矜或著柄周禮戈長六尺
六寸其餘未聞長短之數
周酋矛夷矛車戟
考工記秦無廬非無廬也廬人爲廬器(注謂矛戟柄竹攢柲秦多細木)
(善作矜柲)戈柲六尺有六寸殳長尋有四尺車戟常酋矛常有
四尺夷矛三尋(酋夷長短名酋遒也酋近夷長)凡兵無過三其身攻國
之兵欲短守國之兵欲長大戴禮武王爲矛銘左
傳使鍼御持矛衛太子爲右備持矛冉有用矛於齊師
周建櫜
樂記武王克商散馬牛車甲衅而藏之府庫而弗復用
倒載干戈包之以虎皮將帥之士使爲諸侯名之曰建
櫜然後天下知武王之不復用兵也注建讀爲鍵兵甲
之衣曰櫜鍵櫜言閉藏兵甲也詩曰載櫜弓矢春秋傳
曰垂櫜而入詩小戎虎韔疏曰弓有虎皮之韜漢
張良傳偃革爲軒馬融傳命師於建櫜偃伯於靈臺
止戈爲武
周黃戚(又見彤弓)
周書世俘云籥人造王秉黃戚正國伯克殷云周公把
大鉞原公把小鉞以夾王典引乘其命賜彤弧黃戚
之威
周兵器
天官玉府掌王玩好兵器内府掌良兵良器待邦之
大用地官小司徒大比攷兵器鄉師四時之田簡
兵器縣師備兵器詩宣王備器械左傳楚蔿掩
數甲兵齊社蒐軍實
周軍實凡要
夏官大司馬中夏教茇舍羣吏撰車徒讀書契注讀書
契以簿書校錄軍實之凡要䟽謂兵士簿書之要契小
宰八成云師田以簡稽一也凡軍有三種或以俘凶爲
軍實或以戈盾弓矢爲軍實或以禽牲爲軍實此據兵
器凡要即名籍之總名掌固設其飾器注兵甲之屬
今城郭門之器亦然疏漢時城郭門守器所飾亦若今
城郭門傍所執矛戟皆有幡飾之等是也
魯越棘
見弓矢類
魯朱干玉戚
見樂舞類
秦龍盾
詩小戎美襄公也備兵甲以討西戎國人矜其車甲小
戎俴收五楘梁輈游環脅驅隂靷鋈續文茵暢轂駕我
騏馵龍盾之合(注畫龍爲盾䟽云以木爲之)鋈以觼軜俴駟孔羣厹
矛鋈錞(厹三隅矛也以白金爲錞錞鐏也)蒙伐有苑(伐中千畫雜鳥之羽)虎韔鏤
膺交韔二弓竹閉緄縢(虎虎皮韔弓室也膺馬帶也交韔交二弓於韔中)無
衣王于興師脩我戈矛
漢五兵
官表羽林孤兒教以五兵注師古曰弓矢殳矛戈戟
吾丘壽王傳對曰古者作五兵非以相害以禁暴討邪
也安居則以制猛獸而備非常有事則以設守衛而施
行陣注師古曰五兵矛戟弓劒戈漢高紀注師古曰
銜枚者止言語讙囂欲令敵人不知其來也周官有
銜枚氏枚狀如箸横銜之繣絜於項
漢刁斗
李廣傳廣不擊刁斗自衛程不識擊刁斗注孟康(魏時人)
曰以銅作鐎受一斗晝炊飯食夜擊持行今在滎陽庫
中蘇林曰形如鋗無緣師古曰鋗即銚也西域傳杜
欽論遣使罽賓曰斥候士三百餘人五分夜擊刁斗自
守漢舊儀曰畫漏盡夜起宫中衛宫城門擊刁斗
周廬擊木柝(顔延年謂爲金柝)漢名臣奏曰(丞相韓宣奏)漢興已
來深考古義宫殿省寺至五六里周衛擊刁斗纂文
曰刁斗持時鈴也博古圖有漢熊足鐎斗梁山鋗
龍首鐎斗(斗可以温者)詩酌以大斗冰斗宋何承
天識威斗
漢渠答
晁錯傳上言兵事曰中國之長技五復言守邊備塞曰
選常居者家室田作且以備之以便爲之高城深塹具
藺石布渠荅注服虔曰藺石可投人石也蘇林曰渠答
鐵蒺藜也如淳曰藺石城上雷石也墨子曰城上二步
一渠立程長三尺冠長十尺臂長六尺二步一荅荅廣
九尺袤十二尺
漢大將軍鉞黃鉞
終軍傳上對曰大將軍秉鉞單于犇幕後傳光武賜
侯霸璽書曰黃鉞一下(以黃金飾斧也)橋玄傳四府舉爲度
遼將軍假黃鉞東京賦載金鉦而建黃鉞注蔡邕獨
斷曰乘輿後有金鉦黃鉞蔡邕有黃鉞銘蜀建興
三年春諸葛亮南征賜金鈇鉞一具(見亮集)魏辛毗杖
黃鉞當軍門立晉安平王孚王導爲大司馬皆假黃
鉞謝安太保進加黃鉞
漢武庫兵器
毋將隆傳奏武庫兵器天子公用國家武備繕治造作
皆度大司農錢西京賦武庫禁兵設在蘭錡燕王
旦傳曰明詔領庫兵飭武備平紀什器儲偫注師古
曰軍法五人爲伍二伍爲什共其器物故通謂生生之
具爲什器亦猶今之從軍及作役者十人爲火共畜調
度也嚴安傳鍜甲摩劍矯箭控弦韓延壽傳被甲
鞮鞪尹賞傳被鎧扞(扞臂衣)
魏銀鞍
曹植上銀鞍表曰武帝代勅此銀鞍一具初不敢乘謹
奉上魏百官名曰紫茸題頭高橋鞍一具西京
雜記武帝時身毒國獻白光琉璃鞍後漢李尤
鞍銘又轡銘曰轡銜在手急緩必時賞罰在心中和是
思又有馬箠銘魏文帝馬腦勒賦傅玄馬射賦百
馬齊興六驥孔閑金銜玉羈文防鏤鞍明珂景服華
采鮮宋劉義恭有謝金梁鞍啓
晉金華楯
陶公故事臣侃奉獻金華大羌楯五十幡青綾金革楯
五十幡楊泉物理論古有阮師之刀蘇家之瞂皆爲
良工利器元魏以馬頭楯破蠕蠕
宋銀棨
宋禮志皇太子夜開諸門墨令銀字棨傳令信
唐兵器名數
官志衛尉卿總武庫武器守宫三署兵器入者皆籍其
名數(詳見武庫)丞辨器械出納之數武庫署藏兵械武器署
掌外戎器庫部掌戎器元日冬至陳設祠祀辨其名數
而供焉凡戎器色别而異處掌武庫器仗六典武庫
名數軍鼓三金四弓四弩七箭四刀四槍四甲十三彭
排六旗三十二袍五器用八元和九年三月乙亥賜
振武軍弓甲八月丙子以戎械賜宥州十年十二月以
軍器給徐州
唐金鉞
會要天寶元年正月一日敕黃鉞古以金飾應五行之
數宜改爲金鉞威武之義也
開寶弓弩院
太祖初即位以魏丕爲作坊副使(八年乃遷正使魏丕脩創戎器無不精勁)
開寶九年三月己巳領代州刺史仍典其職兵器十
日一進課之(旬課)上親閱之列五庫以貯焉九月分作坊
爲南北歲造甲鎧具裝鎗劒刀鋸器械及床子弩等凡
三萬二千(舊床子弩射止七百步丕增至千步)是歲又置弓弩院(舊在太平坊今)
(徙宣化坊)歲造弓弩箭鏃等凡千六百五十餘萬又有南北
造箭二庫在興國坊(太平興國三年九月十六日幸造箭院)景德三年三月十八日幸軍器内
(弓箭庫)咸平六年合爲造箭院隷弓弩院天禧四年四
月詔南作坊之西偏爲弓弩造箭院諸州有作院歲造
弓弩箭劒甲胄箭鏃等凡六百二十餘萬又别造諸兵
幕甲袋鉦鼓鍋鍬鏁斧等謂之什器凡諸器械列五庫
以貯之戎具精勁近古未有景德四年十月以歲造
之器可支三十年還秦翰閱武庫所聚權罷繕治(舊制軍器)
領於三司胄案(天聖四年十一月乙丑以武庫山積詔減諸州歲造兵器之半)熙寧六年
六月二十七日始置監七月甲寅置内弓箭内庫又有
軍器所元豐八年十月己卯罷製軍器廣西吳彦
方製利器械四以式來上則至和三年之三月戎
監定中外所獻槍刀及弓式以新造兵器付諸路
作院爲式遣官分諭則熙寧七年之正月十三日編修
九軍兵仗以河東經略同提舉元豐元年十一月十五
日也命編修軍器法制所以什物精緻者修爲法式尹
抃造插弰弓及閻守慇所定摹則詳密不復用舊法五
年八月二十四日也渭州置平戎器甲庫政和五年十
二月也輟禁宇以繕武庫灑宸翰而製庫名七年二月
也請置軍器提舉官四員而詔屬之諸路提刑建炎三
年三月三日也以御甲一副頭牟等共五件命軍器所
依式製之乾道六年閏五月二日也建炎三年八月
一日詔諸州歲課上供軍器並輸於内軍器四庫紹
興五年三月戊午軍器所始隷工部後復以中人典領
三十年七月庚子詔工部依條檢察
慶歷神楯
見龍虎八陣圖左傳狄虒彌建大車之輪蒙之以甲
以為櫓櫓是大盾漢李尤楯銘曰吳旂魯
方言曰自關而東或謂或謂干關西謂之
楯
元豐兵器圖
元豐二年内侍押班王中正受詔閱在京馬步軍中正
悉以製弓弩兵器及馬步射擊刺施用法上之既試咸
可用遂圖其像步射執弓發矢連手舉足移步及馬射
馬上使蕃槍馬上野戰格闘步用摽排皆有法凡數千
言九月壬辰請頒於諸軍使誦習之天聖六年九月
乙巳遣使修諸路兵械詔器甲久不繕治遣使閱
視郭諮以所作刻漏圓楯獨轅弩生皮甲來上
帝頗嘉其簡要慶歷二年詔鄜延環慶涇原秦
鳳路各置都作院五年詔諸路所儲兵械悉報三司三
司歲具須知以聞仍約爲程式頒之五年十一月甲午
詔諸路進甲仗須知一本命三司簡爲程式頒之七年
七月十八日賈昌期請遣官詣北京兵器毋輒改法式
嘉祐四年七月庚申詔京師所製軍器多不犀利其
選朝臣武臣各一員揀試之天聖四年詔作坊造錐
槍景祐四年造拴子槍弧槍康定元年四月詔江
南淮南造紙甲三萬給陜西皇祐五年荆南鈐轄王
遂上臨陣槍
淳熙軍器榘模
淳熙六年六月二十七日吏部侍郎閻蒼舒言蜀書最
多皆邊防利害修城制度軍器法式專司法令瀘州有
軍器榘模一書最詳備請下秘省錄書目送制置司參
對四川官書目抄寫送省從之魏陳琳武庫(一作軍)賦
其刃則楚金越冶棠谿名工清堅皓鍔脩刺銳鋒
陸陷蕊犀水截輕鴻鎧則東胡闕鞏百鍊精剛函
師振旅韋人制縫玄羽縹甲灼爚流光弩則幽都
筋骨常山檿幹弓則烏號越棘繁弱角端象弭綉
質哲拊文身矢則申息肅愼箘簵空流焦銅毒鐵簳鏃
鳴鍭麗轂撻輈馬則飛雲絶景直鬐騧駵駁龍紫鹿文
的瞷魚魯公子偃蒙臯比先犯宋師晉胥臣蒙虎皮
先犯陳蔡
資斧(易得其資斧資利也)鏚秘(左傳注斧柄)挺鈹(吳語)扶胥(六韜一名行馬)棘矜
(過秦論棘戟也矜矛鋋之地)虎路(校獵賦)槍雷(周禮注䟽云守城禦捍之具)㷭㸂(史記)
兜零(光武紀䗦燧注)鉤援(詩鉤梯也引上城者)終葵(廣成頌斧名)翔旝(唐褚遂良傳翔)
(旝雲輣注機石也)㕹芮(史記扶㕹芮)飛橋(六韜)轒輼(孫子修櫓轒輼)柴離(說文徐鉉)
(曰竪散木爲區落)彤珠(潘安仁誄注謂冶鉄以灌敵)雲梁(南詔傳雲梁鵝車)渠衝(荀子)
(攻城之車)鉅䥫(禮書宛乏鉅鐵鑽如蠭蠆)梯衝(後公孫瓉傳)
太公曰必勝之道器械爲寶六韜有軍用一篇漢
志兵之技巧十有三家習手足使器械機關以立攻守
之勝古者弧矢之利以威天下其用上矣後世燿金爲
刃割革爲甲器械甚備越絶書風胡子曰神農以石
爲兵黃帝以玉爲兵禹以銅鐵爲兵玩易之萃知戎
器之除誦詩車攻知器械之備萃之象曰除戎器戒
不虞泰之九二曰包荒用馮河泰萃之世聖人謹於武
備如此干戈不徒興省躬而已弓矢不妄發正已而
已德實威本威乃德輔器械之備詩人歌周工巧
之精史氏美漢開鶴列之陣靡魚須之旃蛟分承
影雁落忘歸雨矢逐天狼電矛驅海若氂旄
犀札翻霓塞野劒拔青鱗弦插赤羽渠門之旂
密須之鼓鐵馬蛇矛大黃白羽天山瀚海噴薄風
雨弦木六鈞函犀七屬軍總四校兵兼七營
運長擊短後實先聲增壘威敵減竈潜兵大弧
射法太乙營圖朝兵減竈夜營多鼓秋草將
腓寒膠欲析赤羽照日烏號滿月旌旗電舒
戈矛林植彤珠星流飛矢雨集被縵胡揮孟勞魚
甲烟聚貝胄星羅列缺掉幟招搖耀鋩玄甲耀日
朱旗絳天暢轂文茵鉤膺鞗革粤金妢笴兊戈和
弓象弭鷲羽挾輈曳牛之侣拔距桀石之夫斬蛟
擊兕之士天陣齊舉雲罝備設揮戈電飛激箭飈
疾禡蚩尤誓鈎陳黃石兵符白猿劒術飾甲底
兵奮士盛師發黃間揮白羽靜如磐石動如飄風
合組齧厀鉤膺綺鈴駟秀騏之駮駿載軨獵之輶
車羽旄肅紛弧貫月影劒動星&KR0621;虎牙鷹揚之
臣蛇矛犀渠之羣横行而東我伐用張月陣聯雲
星旄鬭日廻五翎而革面控三庭而詘膝五將獲
野萬靈並轂接衝拔距鷹瞵鶚視六軍齊軌五輅
舒旆丹楹發照素甲生波樓煩白羽投鞍成岳漁
陽墨騎浴鐵爲羣八鑾搖響五牛舒旆千乘雷動萬
舳雲回直而壯律而臧有不戰戰必勝矣
玉海卷一百五十一
