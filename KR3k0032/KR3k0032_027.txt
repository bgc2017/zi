卷二十七
玉海卷二十七
宋王應麟撰
帝學
經筵燕賜
漢夏侯勝撰尚書論語說賜金賜桓榮輜車乘馬
賈逵襲衣丁鴻御衣綬張酺車馬衣裳劉
寬侍講華光賜襲衣魯丕冠幘履襪衣一襲魏
正始中劉劭執經講學賜爵關内侯唐高祖釋奠
講經賜陸德明帛太宗文學館給珍膳元宗麗
正院講易賜燕飲學士賦詩集仙殿置酒賜趙
弘智名馬韋處厚金帛賜鄭澣金紫太液亭
賜酒
咸平崇政殿宴天聖(景祐慶歷)天聖太清樓宴
(賜章服附)
咸平五年正月丙辰講左氏畢宴崇政殿賜侍講邢昺
襲衣金帶器幣遷工侍二年幸國子監召崔偓佺講
大禹謨賜緋章服乾興賜御書唐賢詩(見論語)天聖
二年六月己未講孝經徹賜馬宗元三品服五年十月
庚辰講禮記畢宴崇政殿七年十月丁酉(十二日)講尚書
畢曲宴太清樓(凡講書終卷多賜會資善堂終一書有小宴)寶元宴太清樓
讀寶訓賜詩(見後)景祐讀唐書講春秋宴崇政殿(見前)慶
歷二年四月卄五日說書徹章宴近臣崇政殿六年十
一月十七日講詩徹宴近臣賜花作樂從官皆獻詩頌
七年三月己亥講孝經賜曾公亮三品服皇祐元年
十二月乙丑盧士宗講泰卦賜紫
元祐講論語賜宴及御書詩講尚書賜宴
元豐八年十二月十五日(哲宗)初御邇英講論語讀寶訓
賜宴資善堂賚銀帛元祐二年九月十五日講論語畢
賜輔臣講讀官宴于東宫上親書唐賢律詩分賜之(凡十)
三人拜賜(蘇軾謝賜紫薇花詩一紙驚鸞回鳳字袖有驪珠三十四)五年九月二十一
日邇英講書讀寶訓賜御書詩一首十月二十九日講
書終篇賜宴東宫嘉祐七年五月癸亥賜講讀官燕
于資善堂以讀後漢書徹也司馬光有邇英閣讀畢
後漢書蒙恩賜御製詩
紹興賜講讀官御書扇賜茶墨
元年四月九日賜侍讀王綯胡直孺侍講汪藻胡交修
侯延慶御書杜詩扇王綯曰霖雨思賢佐丹青憶老臣
直孺曰文物多師古朝廷半老儒交修曰相門韋氏在
經術漢臣須十一年四月九日賜侍讀吳表臣蘇符
新茶二十七日賜復古墨
紹興講孟子書易賜講讀官讀寶訓燕賜
十六年三月十九日(辛卯)講孟子終篇翌日賜講官鞍馬
象笏金硯水瓶筆墨等越三日賜御筵于城隍司賜侍
讀香茗初復故事也二十三年十一月七日講尚書終
篇賜侍讀侍講說書修注官金帶象簡鞍馬越二日乙
巳賜御筵于祕書省就賜香茗皆作詩以進(自是為故事)二
十五年四月二十三日講易終篇以犀帶象牙簡金鞍
勒馬賜宰相賜侍讀已下金帶象簡鞍馬銀幣内王珉
加賜金魚硯匣越二日賜御筵二十七年十月十六日
經筵讀三朝寶訓終篇賜侍讀王師心象簡金鞍勒良
馬象管端研檀香匣復古殿墨象牙粘板壓紙金研水
瓶越二日乙巳賜御筵始用化成殿樂遣中使賜香茶
(舊例春季賜茶墨隆興元年止賜茶)淳熙四年九月丙辰召侍讀史浩
錫燕澄碧殿浩進古詩三十韻御製俯同其韻云皓首
持六經日侍明光裏翼乎鴻遇風縱矣魚在水眷言澄
碧行勝賞得迂趾亦屢引公卿對此談政理虚心欲受
人忠言資逆耳朕瘠天下肥至樂無易此期爾罄嘉謀
使我勲業起七年五月六日詔讀三朝寶訓終篇就秘
書省賜御筵宰執賜牙簡金帶鞍馬香茶侍讀金硯匣
端硯鞍馬香茶侍講說書修注官鞍馬香茶(餘見前)周
必大進詩云肇開講席臨清廂赭袍玉斧光照廊台司
夾侍書案黃翰林進讀天容莊終篇正値恩德洋道山
肆筵酌天漿宫花壓帽羅絲簧硯來復古翰墨光馬出
帝閑眞驌驦閩山正焙隨寶香君賜如天不可量
胡宿有講畢周禮詔賜御筵詩西清閒縹帙東面授丹
書經中禮樂之器詔圖繪其狀隨經所說省覽
觀書
漢覽書林
和帝永元十三年正月丁丒帝幸東觀覽書林閱篇籍
博選術藝之士以充其官(儒林傳孝和數幸東觀覽閱書林)
唐乾元殿觀書(見書目類)
開元六年八月十四日制令中書門下及文武百官入
乾元殿就東廊觀書内庫出絹綵分賜無量及四庫官
有差(無量奉詔整比四部書總施縹軸籖帙上下架)
太平興國崇文院觀書
上初即位建三館臨幸者再輪奐壯麗三年二月丙辰
朔名曰崇文院西序啓便門以備臨幸六庫書籍正副
本凡八萬卷辛未幸西綾錦院觀織室還幸崇文觀書
宰輔諸王檢閱問難賜飲中堂盡醉而罷
淳化閱秘閣圖籍(又見後)
淳化元年八月癸卯朔召近臣閱秘閣圖籍(一云淳化元年五月)
(以史館所藏天文圖畫一百十四卷付秘閣八月賜宴大陳圖籍觀之)會要元年八月
一日(癸卯)祕書監李至請李昉宋琪徐鉉及學士侍郎給
諫舍人等詣閣觀御書圖籍帝知之詔賜御筵出書籍
令縱觀翌日(甲辰)又詔御史中丞王化基及三館學士縱
觀賜宴實錄癸卯朔賜宴於祕閣先是遣使於諸道
求募古書奇畫及先賢墨迹小償以金帛大授以官數
年間獻書者不可勝計諸道募得者數倍復詔史館取
天文占候䜟緯方術等書五千一十二卷并内出古畫
圖跡百四十軸悉藏祕閣圖籍之盛近代無比三年
九月己未上幸祕閣觀書賜從臣館閣官飲又命傅潛
戴興等宴飲縱觀羣書上意欲武將知文儒之盛也
咸平崇文院閱羣書秘閣觀太宗御書館
閣閱四庫書
咸平二年七月甲辰幸崇文院召秘書監楊徽之集賢
學士錢若水等開書庫徧閱羣書登秘閣觀太宗御製
御書墨跡賜館閣官器幣有差(又見視學)五年七月庚戌幸
三館秘閣閱四庫書賜直官校理器幣因召從臣射後
苑
景德國子監觀羣書漆板
二年五月戊申朔幸國子監觀羣書漆板眞宗既和
戎偃革志在右文是年五月戊申朔幸國子監謁拜先
聖既而御講堂召從臣學官賜坐因歴覽書庫觀羣書
漆板及匠者摹刻問祭酒邢昺曰板數幾何昺曰國初
印板止及四千今多至十萬經史義疏悉備上曰非四
方無事何以臻此以書庫迫隘與錢俶第相接命易隟
地十步以益之又幸玉津園南觀刈麥九月國子監言
尚書孝經論語爾雅四經字體訛缺請以李鶚本别雕
命杜鎬孫奭校勘(鶚字是廣順三年書)熙寧七年監書一百二
十五部(詳見五經)
景德崇文院觀四庫圖籍
三年四月丙子幸崇文院觀四庫圖籍及所編君臣事
迹徧閱門類詢其次序王欽若楊億悉條對或未當者
上立命改正因謂侍臣曰今編此書欲為將來典法使
開卷者有益也賜編修官器帛有差遂宴百官于崇政
殿四年八月壬寅幸崇文院觀書賜修書官器幣實
錄八月壬寅幸崇文院觀所編君臣事迹王欽若楊億
以草本進御上徧覽之又入四庫閱視圖籍賜修書官
器幣又幸内藏庫宴從官於崇政殿
景德太清樓觀四部書
見御書又見後
祥符召宗室觀書龍圖閣尚書圖龍圖閣
書目
二年九月丁丑召宗室觀書于龍圖閣因覽尚書圖寧
王元偓曰侍講近說尚書論語間即習射上喜其勤學
(長編云召元偓等赴龍圖閣觀書目)九年三月戊申召宗室觀書于玉
宸殿
祥符觀書龍圖閣(天禧)
祥符三年八月甲寅召近臣觀書龍圖閣上閱元和國
計圖又觀國初已來所獲瑞物于崇和殿遂宴資政殿
上作七言詩從臣皆賦五年十二月丁丒召近臣至龍
圖閣閱書開宴觀新造宣德述古二殿又幸資政殿上
作七言詩命即席皆賦九年十一月二十三日癸亥召
近臣觀書龍圖閣楊億吕夷簡與上作詩五章分賜王
旦以下儒臣即席賦詩天禧二年四月丁卯五年二
月丁未召輔臣觀書龍圖閣(詳見後)
祥符太清樓觀書(景德見御書)
祥符七年三月癸巳(八日)賞花宴後苑登太清樓觀書射
于樓下特詔知雜御史與會作賞花觀書詩二首從臣
畢和天禧二年十一月辛未(二十一日)召近臣至是樓觀太
宗御書及聖製羣書賜宴樓下上作太清樓閱書歌詩
二首(歌七言十韻)三年三月十三日(庚午)翔鸞閣觀書射于樓
下前此觀太宗御製及四部書于景德四年之三月
奉安太宗御集于祥符五年之八月而二年正月癸亥
六年三月丙申七年三月癸巳十月丙寅皆燕射于此
巍巍太清璇題耀日四庫羣書彪列昈析丹霄侍宴
僅奬勲力勤政賜酺夸肆過實黼帳霞開華纓霧集
晏殊表云受羲姒之珍錄舉云亭之吉儀絳殿紫扄鴻
鸞景從刻懿律於龜趺絢英辭於芸簡山經海志多郭
璞之靡詳縹帙松籖盡黃香之未見
天聖太清樓觀書
七年十月丁酉講尚書徹卷召輔臣講讀近臣宗室觀
書太清樓宴於樓下八年三月壬申觀山水字石宴是
樓從臣應制賦歌詩(令中書第優劣)九年閏十月戊辰餞孫奭
宴是樓樓四壁陳御飛白書分賜從臣寶元二年十
一月癸巳宴輔臣宗室于樓觀三朝寶訓賜詩出天人
祥異書若天聖之三年三月癸卯六年三月壬子七
年之閏二月戊午九年之三月甲子賞花宴射以至景
祐慶歷嘉祐賞花觀稻之集不一
景祐崇政殿觀書
三年十月乙丑御崇政殿觀三館秘閣新校子集書凡
萬二千餘卷賜校勘官器幣有差宴輔臣兩制館閣之
臣于崇文院(詳見書目)
觀御製御書
咸平龍圖閣觀太宗御書龍圖閣五經圖
秘閣觀御書觀書龍圖閣太宗御書目錄
咸平四年十一月丁亥上御龍圖閣召輔臣觀太宗草
行飛白篆籕八分書及古今名畫移御崇和殿閱張去
華元元論及國田圖上曰經國之道必以養民稼穡為
先朕嘗冀邊鄙稍寧兵革粗息則可以力行其事富庶
吾民矣初去華獻元元論二萬餘言大抵以養民務穡
為急眞宗嘉賞命寫以縑素為十八軸列置龍圖閣之
四壁朝夕觀焉(先是二年七月甲辰幸崇文院閱羣書登祕閣觀太宗御製御書墨迹)五
年十月己卯召近臣觀書於龍圖閣於閣之四壁設五
經圖閣上藏太宗書帖三千七百五十卷上執目錄示
近臣曰先帝留意詞翰朕孜孜綴緝片幅寸紙不敢失
墜至於題記時事及書在屏扇或微損者悉加装背又
幸崇和殿後閣悉藏本朝名臣集次御資政殿壁有唐
楊相如政要論上作七言詩侍臣皆賦時楊億應制
詩云羣玉中天開策府神龜温洛薦圖書
景德龍圖閣閱太宗御書六閣(龍圖閣贊)
景德二年四月戊戌幸龍圖閣近臣畢從种放預焉作
龍圖閣贊閱太宗御書及觀諸閣書畫宴于崇和殿上
作五言詩從臣皆賦命知制誥李宗諤楊億作序龍
圖閣在會慶殿之西偏北連禁中東曰資政殿西曰述
古殿閣上藏太宗御書及典籍圖畫寶瑞之物太宗御
製御書文集總五千一百一十五卷軸册又有御書素
扇數十下列六閣(一作閣)曰經典閣總三千三百四十一
卷(目錄三十卷)史傳閣總七千三百五十八卷(目錄四百四十二卷)子
書閣總一萬三百六十三卷(一云八千四百八十九卷)文集閣七千
一百八卷天文閣二千五百六十一卷圖畫閣七百一
軸卷册又古聖賢墨跡二百六十六卷上曰朕退朝之
暇無所用心聚此圖書以自娛耳庚子以御製龍圖閣
贊賜輔臣上曰龍圖閣書屢經讎校最為精詳已復傳
寫一本置後苑太清樓朕自居藩邸以至臨御凡亡缺
之書搜求備至每於藏書之家借其本必令置籍出納
國學館閣經史未有板者悉令刊(實錄恐出會要當攷)今按長
編云閣在會慶殿西偏北連禁中閣上藏太宗御書五
千一百十五卷軸下設六閣經典閣三千七百六十三
卷史傳閣八千二十一卷子書閣一萬三百六十二卷
文集閣八千三十一卷天文閣二千五百六十四卷圖
畫閣一千四百二十一軸卷册(與前文全不同)
景德大清樓觀太宗聖製御書及四部書
見御書類又天禧二年十一月辛未(詳見後)晏殊謝
觀書表丹函翠藴藏先聖之寶章綈&KR1030;縹&KR0809;集九流之
閟籍
祥符觀龍圖閣太宗御書及四部書籍天禧
觀文論歌詩
祥符三年正月戊寅(二十八日)召近臣觀龍圖閣太宗御書
及四部書籍又至閣西觀畫賜酒閣下上作觀書開宴
五言詩令即席皆賦又出聖製會眞宫碑九天司命天
尊殿銘泰山重修聖像記作五言詩賜王旦等和(二年四月)
(七日壬辰宴餞种放上作詩是日閱諸閣圖畫太宗御書宴崇和殿九月二十六日丁丑召寧王元偓等觀書)
八月甲寅又召近臣觀書五年十二月丁丑至龍閣閱
書開宴九年十一月二十三日癸亥召近臣觀書于是
閣楊億吕夷簡與上作詩五章分賜王旦等天禧二
年四月丁卯(四日)召近臣謁太宗御容于宜聖殿遂至龍
圖閣觀書及聖製贊頌石本時昇王未出閤始預坐令
從官賦觀書賞花詩四年十一月戊午召近臣龍圖閣
觀圖籍御製文論歌詩上曰朕聽政之暇以翰墨自娛
丁謂請鏤板許之遂宴資政殿(詳見御集)五年二月丁未
又觀御書于是閣慶歷八年幸閣觀遊藝集嘉祐
七年觀三聖御書
祥符玉宸殿觀太宗文翰苑中觀太宗聖製
四部羣書聖製書籍記(射堂閱太宗御書見御詩)
四年十月丙寅(二十八日)召輔臣至苑中山亭觀太宗聖製
四部羣書又至玉宸殿觀古今書讀聖製書籍記石帝
作五言詩王旦等皆賦(景德四年三月乙巳玉宸殿事見殿類)七年三
月十日乙未召輔臣于玉宸殿觀太宗聖文神翰上各
製文于篇末仍總其數刻石皇子從上指詩牌字問之
應聲以對賜宴翔鸞閣又浮觴曲水奏雲韶樂上賦觀
書流杯七言詩侍臣皆賦八年四月癸丒復詔輔臣
於此殿觀書及太宗御書移御别殿觀御製皇帝王覇
五臣等論遂臨水軒賦詩各賜衣帶器幣王欽若陳堯
叟趙安仁等與焉九年二月以御撰玉宸殿記刻石翔
鸞閣三月四日戊申召宗室觀書于是殿(後觀書觀稻於此如天禧)
(之二年三年四年不一而止)御集有玉宸集五卷祥符七年六日
藏之秘閣(餘見殿類)
祥符國子監觀論辯
七年四月己巳宰臣文武百官詣國子監觀太宗御集
御書及新刻聖製論辯遂宴近臣於監(詳見御書)
祥符翔鸞閣觀太宗御書(天禧附)
九年二月癸卯(二十七日)召近臣于後苑翔鸞閣觀太宗御
書因示聖製太宗聖文神筆頌玉宸殿記(一云觀聖製樂府文論)
五臣論樂府辭上作歌詩二篇命從臣賦詩移幸流杯
殿登象瀛山翠芳亭遂宴玉宸殿(殿在苑中密邇宫禁)天禧三
年三月庚午宴後苑登翔鸞閣觀太宗御集及聖製又
御儀鳳閣玉宸安福殿作賞花釣魚五七言詩命皇太
子書以示近臣羣臣皆賦翰學盛度面求賜本詔與之
遂燕射太清樓
天禧太清樓觀聖製羣書閱書歌詩
二年十一月辛未召近臣至後苑太清樓觀太宗御書
及聖製羣書賜宴樓下上作太清樓閱書歌詩二首(歌七)
(言十韻)從臣皆和晏殊和閱書歌瓊字金扉迥倚天南
齊七志罕遺逸西漢九流咸粲然
天禧清景殿觀御製
三年九月丙子詔宗室宰臣兩制二館以上對内中清
景殿觀御製元良述承華要略玉清宫白鶴贊太清樂
步虚詞玉宸殿記清景殿書事詩又作詩十韻賜寇準
等遂宴殿内(晏殊集云慶雲殿玉京殿讀御製銘記賜宴)五年四月十六日
壬戌召近臣館閣官觀御書於天章閣宴羣玉殿(詳見御集)
天聖御書院觀太宗眞宗御書
五年十月甲午(八日)上與皇太后幸御書院觀太宗眞宗
御書賜本院内臣等器幣院太宗所置在東宫(翰林學士)
(宋綬撰記刻石院壁)皇祐三年五月丁卯召近臣館閣臺諫官
觀書于御書院
天聖龍圖天章閣觀三聖御書慶歷觀游藝
集嘉祐觀三聖御書
天聖八年八月丁亥(六日)召輔臣兩制宗室於龍圖天章
閣觀三聖御書元眞殿觀瑞穀宴蘂珠殿宰臣以下賦
詩慶歷八年三月甲寅幸二閣召近臣宗室觀太宗
游藝集及三朝瑞物新刊眞宗幸澶州回鑾詩碑文初
祥符中取太宗御製樂譜棋圖曲歌詩為百二十卷至
是上命侍講曾公亮詳校親為後序以示羣臣嘉祐
七年十二月丙申幸二閣召皇子輔臣兩制宗室臺諫
觀三聖御書又幸寶文閣分賜從臣飛白書賦詩(作觀書詩)
庚子再幸天章召從臣觀三朝瑞物十三種又觀太宗
眞宗御集治平三年九月丙辰幸天章寶文閣命兩
府觀學士王珪所書仁宗御詩石刻
慶歷崇政延和殿觀御書
七年八月丙寅(二十四日)御崇政殿召近臣觀御書眞宗御
諡位版及新作郊廟祭器八年九月己亥(四日)御延英殿
召輔臣觀御書(及天地祖宗位版)嘉祐六年三月乙酉(二日)御
崇政殿召輔臣觀御書兖州文宣王廟榜(上巾櫛而書其恭如是)
(轉運使張師中進寶奎輝文歌)
皇祐迎陽門觀御書觀三朝御書
元年十一月庚寅觀三朝訓鑒圖于迎陽門二年九月
癸巳(五日)召輔臣觀三朝御書及唐明皇山水圖於此門
至和二年二月辛丒(十三日)召近臣觀飛白御書鳳翔上
清宫榜于此門嘉祐二年六月癸亥觀御書寶章閣牓
于此門三年五月丙戌觀御書并州舍利閣榜七月壬
辰(二十四日)觀御書妙法院正覺殿牓于此門次觀三聖御
容于天章閣九月丙戌御迎陽門觀景靈宫天興奉眞
廣孝殿御飛白書牓
宣和秘書省觀書
四年三月辛酉幸秘省御右文殿宣羣臣觀書及古器
遂幸太學
紹興秘閣觀書
十四年七月丙子上幸秘書省至道山堂降輦遂幸秘
閣(先是戊午游操等上表請幸)召羣臣觀累朝御製御書晉唐書畫
三代古器還御右文殿賜羣臣茗飲賜少監游操御書
扇戊寅上曰秘府書籍尚少宜廣求訪賜詔曰周建外
史掌三皇五帝之書漢選才儒定九流七略之奏八月
丙戌拜表稱賀
淳熙秘閣觀御書
五年九月十二日壬申幸秘書省受朝右文殿移御秘
閣入東西壁觀累朝御書上手以光堯太上皇帝所書
琴賦示羣臣諭曰此鍾王所不及既又修太平興國故
事張宴右文酒五行罷翌日癸酉賜御製詩詩有宴開
芸閣坐對蓬山之語又曰稽古右文慙菲德禮賢下士
法前王賜宰臣史浩以下(是時三衙皆與坐閣門舍人亦列西廡)帝暉下曯光
榮河温洛之藏天藻昭垂邁過沛横汾之詠(表)
宋朝三聖御書
太祖建隆初作文宣兖公贊乾德開寶中作應天
歷本草序建隆御札令轉對乾德南郊首出御
札書八字賜李符書一統賜王溥
太宗雍熙三年飛白賜李昉端拱二年急就章付
秘閣淳化中飛白玉堂賜蘇易簡又為眞草行
三體書御詩又為四體書賜近臣祕閣字賜李
至千文賜祕閣四年八分書千文賜輔臣至
道三年飛白二十軸賜吕端又以四十軸藏中祕
祥符新編十五部三百三十六卷龍圖太清玉宸
及先聖廟名山勝地皆藏焉鏤文之管白龍之牋
眞宗御書石本九十軸藏天章閣景德三記祥符
七條龍圖有歌詩清景有書事元良有述六藝有
箴正說春秋要言承華要略欹器之論三惑之歌玉
宸殿四論五論龍閣有贊泰山有銘庇民有述書
籍有記箴著自戒歌寫念農宸翰則眞遊太極之
扁澶淵回鑾之詩汾陰銘記
玉海卷二十七
