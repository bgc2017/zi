卷十六
玉海卷十六
宋王應麟撰
地理
異域圖書
漢别國方言
唐志小學類揚雄十三卷(隋志同郭璞注)風俗通義曰為政
之要辨風正俗最其上也周秦常以歲八月遣輶軒之
使求(一作采)異代方言還奏籍之藏於秘室及嬴氏之亡
遺脫無見之者蜀人嚴君平有千餘言林閭翁孺才有
梗概之法揚雄好之天下孝廉衞卒交會周章質問以
次注續二十七年爾乃治正凡九千字其所發明猶未
若爾雅之閎麗也張竦以為垂諸日月不刊之書晁
氏志方言十三卷雄齎油素問上計孝廉異語悉集之
題其首曰輶軒使者絶代語釋别國方言書目十
四卷題輶軒使者絶代語釋别國方言劉歆與雄書
取方言及雄荅皆云十五卷今本疑有亡軼雄為郎
一歲作繡補靈節龍骨之銘詩三章及天下上計孝廉
雄問異語紀十五卷積二十七年成帝時劉子駿與雄
書曰聞子雲獨採集先代絶言異國殊語為十五卷非
澹雅之才沈鬱之思不能經年銳精以成此書雄答書
曰常聞先代輶軒之使奏籍之書皆藏於周秦之室蜀
人有嚴君平臨卭林閭翁孺者深好訓詁郭璞序三
五之篇著而獨鍳之功顯不出戸庭而坐照四表不勞
疇咨而物來能名考九服之逸言標六代之絶語真洽見
之竒書不刊之碩記也選注引揚雄蜀王本紀曰蜀
之先名曰蠶叢拍濩魚鳬開明是時人民椎髻左言
張衡傳注引方言荀子注引方言子雲精於小學多
見先秦古書故方言多識竒字太玄多竒語本傳及
蓺文志無方言後魏書劉昞字延明著方言三卷
漢異物志
隋志東方朔十洲記一卷(唐志神仙家文選注引之)神異經一卷(張華)
注(後漢文選注引之)崇文目唐志二卷後漢議郎楊孚撰異物志一卷
(一云交州異物志)唐志同吳萬震南州異物志一卷(選江賦注引之)束晳
撰發蒙記一卷載物産之異朱應扶南異物志一卷張
騫出關志一卷凉州異物志一卷許善心撰方物志二
十卷(大業四年奏之)唐志沈瑩臨海水土異物志(選注引之)陳祈
暢異物志各一卷京兆郡方物志二十卷諸郡土俗物
産記十九卷房千里南方異物志孟琯嶺南異物志各
一卷劉恂嶺表錄異三卷武紀元鼎六年珠厓儋耳
張晏曰異物志二郡在海中晉書續咸著遠游志異
物志皆十卷唐志沈懷遠南越志五卷書目南越志
五卷宋沈懷遠載三代至晉南越疆域事跡選注引異
物志南越志又蜀都賦注引譙周異物志水經注引楊
氏南裔異物志
漢匈奴地圖
南匈奴傳建武二十二年右奥鞬日逐王比密遣漢人
郭衡奉匈奴地圖二十三年詣河西太守求内附
漢中興四夷國俗風土
後東夷傳序自中興之後四夷來賓雖有乖畔而使驛
不絶故國俗風土可得略記凡蠻夷戎狄總名四夷猶
公侯伯子男皆號諸侯南蠻傳論漢氏征伐戎狄文
約所沾風聲所流幾將日所出入處著自山經水志者
亦略及焉西域傳論西域風土之載前古未聞漢世
張騫懷致遠之略班超奮封侯之志東夷(夫餘挹婁高句驪句)
(驪一名貊柬沃沮濊韓馬辰弁倭)南蠻(巴郡南郡蠻板楯蠻夷)西南夷(夜郎滇王哀牢夷卭)
(都夷莋都夷冉駹夷白馬氐)西羌(爰劍滇良麻奴湟中月氐胡)西域(拘彌于窴西夜安息大秦)
(大月氏天竺東離栗弋奄蔡莎車疏勒蒲類東且彌車師前王)南匈奴烏桓鮮卑
晉華陽國志
書目十卷晉散騎常侍常璩撰志巴漢風俗并公孫述
以後據蜀事元豐間呂大防為叙云蜀記之可觀未
有過此蜀記三卷唐鄭暐載建蜀之因及人物古跡
漢地理志注牂柯引華陽國志隋志常寬蜀志一
卷
宋武北征記
隋志一卷戴氏撰
梁方國使圖職貢圖
裴子野傳武帝時西北遠邊有白題及滑國遣使由岷
山道入貢子野曰漢潁陰侯斬胡白題將一人服虔注
云胡名也又漢定遠侯擊虜入滑此其後乎時人服其
博識敕使撰方國使圖廣述懷來之盛自要服至海表
凡二十國梁元帝職貢圖序曰甘泉寫閼氏之形後
宮玩單于之圖贊曰北通玄菟南漸朱鳶(詳見内附類)後
漢東夷傳文選注引外國圖水經注亦引之(又見通典)南
史滑國車師别種漢永建元年八滑從班勇擊北虜有
功勇上八滑為後部親漢侯梁天監十五年始遣使獻
方物普通元年二月滑國遣使獻黃師白貂裘波斯錦
三年八月甲子白題國遣使朝貢七年大同元年三月
辛未滑國朝貢七年又朝貢
隋西域圖記
裴矩傳大業二年西域諸國至張掖交市令矩護視乃
訪諸商胡國俗山川險易撰西域圖記三卷合四十四
國别造地圖凡為三道北道起伊吾中道起高昌南道起
鄯善于闐總湊燉煌還奏之三年矩說高昌伊吾等入朝
後破吐谷渾拓地數千里志三卷(唐志同)西域道里記三
卷諸蕃國記十七卷(失姓名)方物志二十卷(見上)史記正義
云西域圖記鉢汗古渠搜也唐志裴矩高麗風俗一卷
唐西域記
志(見後)書目十二卷貞觀中玄奘譯辨機撰玄奘徧歴
西域一百三十八國因記其山川聚落風俗古跡之詳
(一云玄奘所歴一百一十國傳聞二十八國山川風俗釋氏事迹皆錄)志地理有王元
策中天竺國行記十卷程士章西域道里記三卷韋弘
機西征記(卷亡)達奚通海南諸蕃行記一卷(書目云西南海諸蕃行記)
(一卷唐上元中唐州刺史達奚弘通撰弘通以大理司直使海外自赤土至虔郍凡經三十六國略載其事)
北史後魏董琬等出鄯善招撫九國來貢獻者十六國
琬等使還言西域自漢武時五十餘國後稍相并至太
延中為十六國分其地為四域(小渠長蓋以百數)出西域本有
二道後更為四出
唐高麗封域圖
高麗傳太宗已禽突厥頡利建武遣使者賀并上封域
圖帝曰高麗地止四郡隋末高建武嗣王賈言
志曰高麗秘記曰不及九百年當有八十大將滅之
唐貞觀方物錄
貞觀二十一年三月十一日詔以遠夷各貢方物其草
木雜物有異常者所司其詳錄焉按會要如葉護之
蒲萄康國之金桃伽國之鬱金香伽羅之鉢羅花達國
之佛土菜皆竒物也至如環王之大珠于闐之寶帶吐
蕃之金鵝高昌之錯刀又會要所不載者(詳見朝貢)書目
有唐夷狄貢一卷始於北突厥終於師子國而以雜記
附焉並唐貞觀以來諸國貢獻等事
唐西域圖志
志西域圖志六十卷西域平高宗遣使分往康國吐火
羅訪其風俗物産畫圖以聞詔史官撰次許敬宗領之
顯慶三年上會要顯慶三年五月九日以西域平遣
使分往康國吐火羅國等訪風俗物産及古今廢置畫
圖以進令史官撰西域圖志書成學者稱其博(西域傳同)龍
朔元年六月十七日吐火羅道置州縣使王名遠進西
域圖記并請以十六國分置都督府州縣開元中安西
都護蓋嘉惠撰西域記志釋氏類玄奘大唐西域記
十二卷辨機西域記十二卷(見上)地理志天寶中玄宗
問蕃國遠近王忠嗣以西域圖對纔十數國(見後)通典酈
元注水經河之發源引禹記山經釋法顯遊天竺記釋
氏西域記
唐西域圖
會要天寶六載四月二十五日上問諸蕃諸國遠近鴻
臚卿王忠嗣上言曰謹按西域圖(云云)自陀拔恩單國至
史國凡十有二(陀拔恩單羅刹支都槃勃達河没政蘭湼滿沙蘭石國罽賓東术史國)
魏志云自虞暨周西戎有白環之獻東夷有肅慎之貢
皆曠世而至及漢遣張騫使西域窮河源經歴諸國置
都護以總領之然後西域之事具存史官得詳載焉
張騫至大宛大月氏大夏康居而傳聞其旁大國五六
具為天子言其地形所有語皆在西域傳(吏士争言外國竒怪)
唐西陲要略西戎記
志兵書類范傳正西陲要略三卷韋臯開復西南夷(舊紀)
(作蠻)事狀十七卷(會要云十卷貞元十四年十一月己未進)雜傳記類裴肅
平戎記五卷李德𥙿西蕃會盟記三卷西戎記二卷
舊史范傳正遊西邊著西陲要略三卷舊紀貞元十
四年十一月己未韋臯進開西南蠻事狀十卷叙開復
南詔之由
唐南詔地圖
南詔傳貞元十年六月雲南王異牟尋獻地圖方物請
復號南詔西域傳貞觀二十二年東天竺王送牛馬
餽軍迦没路國獻異物并上地圖請老子象
唐西極圖
元稹進西北邊圖狀臣先畫聖唐西極圖三面草本並
畢於思政殿奉旨云諸家所進河隴圖勘驗皆有差異
并檢尋近日烽鎮城堡不得令臣所畫稍須精詳臣别
畫京西京北州鎮烽戍道路等圖一面纖毫必載尺寸
無遺若邊上奏報煙塵陛下可坐觀處所猶慮閱覽有
煩尋於古今圖籍之中纂撰京西京北圖經四卷所冀
袵席之上欹枕而郡邑可觀游幸之時倚馬而山川盡
在(稹樂府云開遠門前萬里堠今來蹙到行原州去京五百而近何其逼天子縣内半没為荒陬)田
牟為入吐蕃使太和八年四月進入蕃行記圖一軸并
圖經八卷
唐戴斗諸蕃記
書目唐幽州判官張建章撰一卷載朔漠羣蕃回鶻等
族類本末及道里遠近(唐志同)唐志張建章渤海國記
三卷(太和中)李繁北荒君長錄三卷隋志北荒風俗記
諸蕃風俗記各二卷(失姓名)王貽孫云武后時婦人始
拜而不跪張建章渤海記言之
唐雲南記南詔錄雲南志
書目雲南志十卷咸通中樊綽撰以南蠻程塗山川城
鎮名號諸蠻族類風俗物産纂為十門南詔錄三卷(唐志)
(卷同)唐徐雲虔撰乾符中南詔請通好邕州節度使辛讜
遣雲虔復命使回錄所見聞上之會要元和十三年
六月宰臣袁滋撰雲南紀五卷上之(滋貞元十年使南詔)舊史云雲南
記(志雲南記五卷)乾符五年七月邕管節度辛讜遣從事徐雲
虔通好南詔凡水陸四十七程至善闡府遇驃信游獵
尚去雲南十六程叙好而還進南詔錄三卷志竇滂
雲南别錄一卷(叙南蠻族類及風土)雲南行記一卷樊綽蠻書十
卷(咸通蔡襲從事)書目樊綽南蠻記十卷(載南詔)國史志辛
怡顯至道雲南錄三卷(皇朝至道初書所歴)崇文目雲南風俗
記一卷
唐雲南行紀
晁氏志韋齊休二卷長慶三年從韋審規使雲南紀往
來道里及見聞序謂雲南所以能為唐患者以開道越
巂耳若自黎州之南清溪關外盡斥棄之疆場可以無
虞不然憂未艾也及唐之亡禍果由此本朝棄巂州不
守而蜀遂無邊患
唐十道四蕃志(見上)
六典戸部郎中掌天下州縣十道貢賦之差關内道遠
夷則控北蕃突厥之朝貢河南道遠夷則控海東新羅
日本之貢獻河北控契丹奚靺鞨室韋隴右控西域胡
戎江南控五溪之蠻劍南控西河羣蠻嶺南控百越林
邑扶南之貢獻主客掌諸蕃朝聘之事凡四蕃之國經
朝貢已後自相誅絶及有罪見滅者蓋三百餘國今所
存者有七十餘國(三姓葛邏祿至焉耆突騎施等七十國)國史志韓郁
十道四蕃引一卷舊紀元和二年四月庚辰嶺南節
度使趙昌進瓊管儋振萬安六州六十二洞歸降圖
史記正義引康氏外國傳宋膺異物志廣志裴矩西域
記裴氏廣州記道書福地記漢地理志注師古引裴
氏廣州記(裴淵)吳呂岱傳表分海南三郡為交州海東
四郡為廣州注引王隱交廣記(唐志交州以來外國傳一卷)
太平興國海外諸域圖
三年正月丁未知廣州李符獻海外諸域圖嶺表花木
圖各一八年八月丁酉辰州言溪錦溆富等四州蠻求
内附輸租税詔令州長吏察其謠俗情偽并按視山川
地形具圖來上天禧二年六月壬寅富州刺史向通
漢以五溪地理圖來上乞留京師不允以為防禦使
咸平六年五月乙卯知廣州凌策上海外諸蕃地理圖
國史志崔峻華夷列國入貢圖二十卷吳育錄上
真宗時通西域諸蕃事迹(真宗命潘羅支攻殺李繼遷其子德明遂歸順)曾
致堯西陲要紀十卷范旻邕管記三卷
景德交州圖
景德三年七月壬戌沿海安撫使邵曄上邕州至交州
水陸路及控制宜州山川四圖上曰祖宗開疆若此廣
大謹守而已安用勞民以貪無用之土如有叛亂不得
不除爾未幾黎龍廷請入貢四年七月乙亥遣弟明昶
入貢辛巳授以官爵邵曄傳上邕州至交州水陸路
及宜州山川等四圖頗詳控制之要(曄景德中充交趾安撫國信使改命)
(為緣海安撫使許以便宜設方略自詒書安南諭朝廷威德)康定二年劉渙抵青
唐得誓書與西州地圖以獻四月庚辰渙為秦隴招安
蕃落使陳承韞撰南越記一卷乾道九年安南入
貢客省承詔具風俗及貢物名數為安南土貢風俗一
卷
天禧雲南錄
見錄類
康定四夷龜鑑
元年九月四日丙辰學士王堯臣等上渭州推官魏庭
堅所撰四夷龜鑑三十卷殿中丞王琥獻平戎方略並
送史館
嘉祐契丹地圖
祥符中知制誥王曾奉使撰契丹志一卷載經歴山川
城郭嘉祐二年四月辛未通判黃州趙至忠上契丹地
圖及北庭雜記十卷言北中事尤詳
熙寧北道刊誤志
熙寧中集賢校理王瓘承詔撰十五卷載遼使所歴州
郡風土人物故實刊其謬誤(北敵通好久歲遣使賓餞以郡邑圖經脱誤不足以)
(對敵人之問詔王瓘考正為一書及成凡十五卷賜名北道刊誤志)契丹疆宇圖二卷
地理圖一卷不知作者武珪自契丹還上廣平淀受
禮圖嘉祐元年蕭扈來賀正言陽武寨天池廟侵北
界詔館伴使王洙持圖道本末晁迥傳使契丹還奏
北庭記陳堯叟著請盟錄三卷劉敞使契丹能知
古北口松亭柳河道里之迂直以詰遼人敵驚顧羞恧
吐實以告多識博極至此豈不足以外折四夷之姦心
表中國之有人哉
元豐五路對境圖
五年六月己未上批先有西界對境圖西討以來奏報
文字指畫山川道里多異同無以考證令逐路選委出
界熟知賊境次第者差畫工同指說山川堡寨西賊聚
兵處地名畫對境地圖以色别之上樞密院候到取舊
對境圖及軍興奏報比對考校繪為五路都對境圖
崇寧雞林志
書目雞林志二十卷崇寧中吳拭使高麗撰載往回事
跡及一時詔誥又三十卷王雲撰其類有八自高麗
事類至海東僃檢(雲從拭使高麗)雞林類事三卷崇寧初孫
穆撰叙土風朝制方言附口宣刻石等文唐藝文志
奉使高麗記一卷
淳熙三國史記
元年五月二十九日明州進士沈忞上海東三國史記
五十卷賜銀幣百付祕閣
淳熙北邊僃對
淳熙(闕)年程大昌在講筵孝宗問北方地里後因追記
古來中華北狄樞紐相關者條列推言之首以四海為
之總統次載秦漢以來緣邊州郡凡北狄名號境土山
川牙庭城障沙漠關塞所在加以辨說為六卷李燾
著南北攻守錄三十卷
三國史記
書目五十卷高麗金富軾撰首載新羅次高句麗
次百濟有紀表海東三國通歷十二卷高麗高
得相撰係以中朝歴代正朔唐志裴矩高麗風
俗一卷
京輔
古帝王建都
包犧氏都陳神農氏都陳而别營于曲阜黃帝都於涿
鹿少皥始自窮桑而遷都曲阜顓頊始自窮桑而徙邑
商丘高辛建都于亳(以上見晉志)堯都平陽舜都蒲坂禹都
陽城自契至湯八遷湯始居亳周文王都豐武王都鎬
書陶唐有此冀方孔安國曰冀州堯所都春秋疏
堯治平陽舜治蒲坂禹治安邑三都相去各二百餘里
俱在冀州後郡國志注汲冡書禹都陽城(世本同前漢志陽)
(翟夏禹國師古日本禹所受封)括地志涿鹿故城在媯州(上谷郡)東南
五十里本黃帝所都太康地里志城東一里有阪泉
史記正義堯都平陽詩唐國徐才宗國都城記曰(隋志三卷)
其北夏禹都穀梁疏冀州者天下之中州自唐虞及
夏殷皆都焉是天子之常居鄒衍著書云九州之内名
曰赤縣赤縣之畿從冀州而起明王奉若天道建邦
設都
堯都
禹貢冀州既載注堯所都也先施賦役載於書地理
志河東郡平陽應劭曰堯都也在平河之陽
夏縣内殷邦畿三亳周畿内封畿
王制凡四海之内九州州方千里州建百里之國三十
七十里之國六十五十里之國百有二十凡二百一十
國名山大澤不以封餘為附庸閒田八州州二百一十
國注此大界方三千里三三而九方千里者九一為縣
内餘八各立一州此殷制也周公制禮大界方七千里
方千里者四十有九一為畿内餘四十八八州各有方
千里者六一州封地五百里者四(大國)四百里者六三百
里者十一(次國)方二百里者二十五及方百里者(小國)正義
夏時萬國地餘三千里天子之縣内方百里之國九七
十里之國二十一五十里之國六十三凡九十三國餘
以祿士為閒田注縣内夏時天子所居州界名也殷曰
畿殷頌(玄鳥)邦畿千里維民所止周亦曰畿畿内大國九
者三公之田三致仕者副之為六餘三待封王之子弟
次國卿之田六致仕者副之又三為三孤田餘六待封
王之子弟小國大夫田二十七致仕副之為五十四餘
九亦待封王子弟正義殷周稱畿唐虞稱服故云夏時
畿内稱縣(禹之初有四百國湯承夏制為九十三國)穀梁寰内諸侯尹更
始曰天子以千里為寰周書度邑因有夏之居即河
南是也徐廣云在陽城後居陽翟皇甫謐云都平陽括
地志云自禹至太康與唐虞皆不易都城詩殷武設
都于禹之績商邑翼翼四方之極注京師也箋商邑之
禮俗可則傚書立政三亳阪尹正義鄭玄以為三亳
蓋湯舊都之民服文王者分為三邑東成臯南轘轅西
降谷皇甫謐以為蒙為北亳穀熟為南亳偃師為西亳
括地志宋州穀熟西南三十五里南亳故城即湯都
北五十里蒙城為景亳湯所盟也因景山為名河南偃
師為西亳帝嚳及湯所都盤庚所遷(漢志偃師有尸鄉湯所都臣瓉曰湯)
(居亳今濟隂薄縣)亳邑故城在偃師縣西四十里(帝嚳都亳故曰從先王居)
湯自南亳遷西亳仲丁遷敖(滎陽故城)河亶甲居相(内黃東南十三里名)
(殷城)祖乙居耿(龍門東南十二里)盤庚渡河南居西亳是五遷也
禮職方氏方千里曰王畿(注同王制注)大司馬方千里
曰國畿(詳見上)縣士注距王城三百里至四百里曰縣
大行人邦畿方千里大司徒日至之景尺有五寸
謂之地中天地所合四時所交風雨所會隂陽所和乃
建王國制其畿方千里而封之漢志雒邑與宗周通
封畿為千里宋書沈懷文曰周制封畿漢置司隷
商五邦
盤庚(上)不常厥邑于今五邦注湯遷亳仲丁遷囂河亶甲
居相祖乙居耿我往居亳凡五徙國都釋文馬氏云五
邦謂商丘亳嚻相耿也
周鎬京京師
詩公劉京師之野于時處處(後志美陽岐有周城太王所徙)文王有
聲作邑于豐(箋徙都于豐)宅是鎬京維龜正之武王成之(豐豐)
邑在豐水西鎬京在豐水東魚藻王在在鎬(括地志周豐宮在雍州鄠縣東三十五里鎬在雍州西南二)
十五里(徐廣曰豐鎬相去二十五里皆在長安南帝王世紀文王受命徙都豐)畢命宗周注鎬京也
(漢志注師古曰今昆明池北鎬陂是)周官注成王雖作洛邑猶還西周漢志周公營雒
邑以為在于土中諸侯蕃屏四方故曰京師
周東都會諸侯洛師卜洛圖匠人營
國
洛誥乙卯朝至洛師我卜河朔黎水卜澗水東瀍水西
惟洛食我又卜瀍水東亦惟洛食伻來以圖及獻卜孔
氏曰澗東瀍西今河南城也即王城也瀍水東今洛陽
也即下都也遣使以所卜地圖及吉兆來告成王(水經注河)
南縣故郟鄏地京相璠曰郟山名鄏地邑(括地志王城一名河南城本郟鄏郟山名鄏邑名周公新築在河)
(南縣北九里苑内東北隅平王以下十二王都此敬王徙成周)車攻宣王復會諸侯
于東都王城也(平王定都于王城敬王徙居成周考王以王城故地封其弟威公)四牡龐
龐駕言徂東(東都洛邑也)駕彼四牡四牡奕奕赤芾金舄會
同有繹左傳成王城成周為東都書序東郊成周
鄭注云天子之國五十里為近郊今河南洛陽相去則
然(君陳畢公尹殷民在下都之地命書皆謂之東郊)史記武王謂周公曰自
洛汭延于伊汭居易無固我南望三塗北望嶽鄙顧瞻
有河粤瞻伊洛毋遠天室營周居于洛邑太史公曰學
者多稱周伐紂居洛邑其實不然武王營之成王使召
公卜之居九鼎焉而復都豐鎬至平王乃遷洛婁敬
曰周公營成周都雒以為此天下中諸侯四方納貢職
道里鈞帝王世紀后稷始封邰公劉徙邑於豳太王
徙邑於岐山之陽南有周原故始改號曰周王季徙程
書序曰維周王季宅程是也文王徙都於豐武王營洛
邑而定鼎焉今洛陽西南洛水之北有鼎中觀是也周
公相成王以豐鎬偏處西方貢不均乃使召公卜居洛
水之陽以即土中故援神契曰八方之廣周洛之中遂
築新邑營定九鼎以為王之東都公羊傳曰王城者何
東周也成王既卜營洛邑建明堂朝諸侯復還豐鎬書
序曰還歸在豐世本曰懿王居犬丘平王徙居洛洛誥
所謂新邑也敬王東居成周遂徙都至赧徙居西周
白虎通夏為夏邑殷為商邑周為京師通鑑外紀七
年武王作邑于鎬成王定鼎郟鄏周公至洛營築是為
王城郛方七十里曰此天地之中道里均也周公又營
成周遷頑民隋李德林傳謹案大傳周公四年建侯
衞五年營成周六年制禮作樂輿地志成周在城東
故曰東周博物志周在中樞三河之分風雨所起四
險之國後漢志雒陽(摯虞曰古之周南)周時號成周(公羊傳東周也)
(何休日周道始成王之所都也帝王世紀曰城東西六里十一步南北九里一百步晉元康地道記曰城内南)
(北九里七十步東西六里十步為地三百頃十二畆三十六步)河南周公所城雒邑也
春秋時謂之王城(鄭玄詩譜曰周公攝政五年成王宅雒邑使召公先相宅既成謂之王城)
(博物記日王城方七百二十丈郛方七十里南望雒水北至陜山地道記曰去雒城四十里)東城門
名鼎門北城門名乾祭呂氏曰平王東遷之後所謂
西周者豐鎬也東周者東都也威烈王之後所謂西周
者河南也東周者洛陽也王城非天子時會諸侯則
虛之下都則保釐大臣所居書之言洛皆謂之成周
左氏第言子朝既逐王入于成周敬王請城成周之辭
亦謂成王合諸侯城成周以為東都則成周者洛邑之
總名周官辨方正位體國經野考工記匠人建國
水地置𣙗眡景匠人營國方九里旁三門國中九經九
緯經涂九軌左祖右社面朝後市(營謂丈尺其大小)室中度以
几堂上度以筵(明堂度九尺之筵)宮中度以尋野度以步涂度
以軌内有九室九嬪居之(路寢之裏)外有九室九卿朝焉(路門)
(之表)九分其國以為九分九卿治之王宮門阿之制五雉
宮隅之制七雉城隅之制九雉經涂九軌環涂七軌野
涂五軌門阿之制以為都城之制宮隅之制以為諸侯
之城制環涂以為諸侯經涂野涂以為都經涂易氏
曰六卿分六職而三孤無正職安得分九卿而且言九
分其國考工非成周之全書取其營國之大槩可也諸
侯之制降於天子都鄙之制降於諸侯而降殺以兩焉
都鄙在王畿之中近君者也雖有八命六命四命之不
同而其制例以五諸侯在王畿之外遠君者也雖有九
命七命五命之不同而其制例以七然亦異代之制若
成周之制各眡其命之數建國建城於始也營國營宮
室於後也方九里乃上公之制非天子之制或者禹卑
宮室而九里其夏制乎量人營國城郭量市朝道巷
門渠造都邑亦如之(下士二人掌建國之灋注若匠人職云)文王有聲
築城伊淢箋謂方十里曰淢文王築城豐邑其方十里
與淢同其制大於諸侯小於天子言小於天子則知天
子為十二里大於諸侯則知上公為九里
周三亳
書立政三亳阪尹注亳人之歸文王者三所為之立監
疏鄭玄以三亳阪尹共為一事云湯舊都之民服文王
者分為三邑其長居險故言阪尹盖東成臯南轘轅西
降谷也皇甫謐以為三處之地皆名亳蒙為北亳穀熟
為南亳偃師為西亳(見上)
周京
白虎通詩云命此文王于周于京此言文王誅伐故改
號為周易邑為京也
漢都長安
高紀五年二月甲午即皇帝位于氾水之陽帝乃西都
洛陽夏五月戌卒婁敬求見說上曰陛下取天下與周
異而都雒陽不便不如入關據秦之固上以問張良良
因勸上是日車駕西都長安(注著是日者言從善之速也長安本秦之鄉名高祖)
(作都焉)拜婁敬為奉春君後九月徙諸侯于關中治長樂
宮七年二月至長安蕭何治未央宮立東闕北闕前殿
武庫太倉自櫟陽徙都長安九年十一月徙齊楚大族
昭屈景懷田氏五姓關中與利田宅婁敬傳漢五年
說上曰陛下都雒陽豈欲與周室比哉上曰然敬曰陛
下取天下與周異秦地被山帶河四塞以為固卒然有
急百萬之衆可具因秦之故資甚美膏腴之地此所謂
天府上疑未能决及留侯明言入關便即日駕西都關
中西都賦仰悟東井之精俯協河圖之靈奉春建策
留侯演成天人合應以發皇明乃眷西顧實惟作京
史六國表或曰東方物所始生西方物之成孰夫作事
者必于東南收功實者常於西北故禹興於西羌湯起
於亳周之王也以豐鎬伐殷秦之帝用雍州興漢之興
自蜀漢
漢長安四市九市五都唐京都四市(見太)
(府寺)
表京兆有長安市令丞馮翊有長安四市長丞黃圖
直市在富平津西南二十五里(秦文公造)物無二價故有直
市又有柳市東市西市有當市樓有令舍以察商賈貿
易三輔都尉掌之(王尊尹京兆鉏耘豪彊長安宿豪東市賈萭城西萬章皆案誅之)惠紀
(六年六月起長安西市)第五倫領長安市西都賦九市開場貨别隧分
注漢宮闕疏長安立九市六在道西三在道東(各方二百六十)
(六步廟記云長安市有九凡四里為一市)西京賦廣開九市通闤帶闠旗
亭五重俯察百隧周制大胥今也惟尉瓌貨方至鳥集
鱗萃三輔舊事長安城中八街九陌閭里一百六十
室居櫛比門巷修直食貨志莽於長安及五都(西都賦五)
(都之貨殖)立五均官更名長安東西市令及洛陽邯鄲臨甾
宛成都市長皆為五均司市稱師東市稱京西市稱畿
洛陽稱中餘四都各用東西南北為稱皆置交易丞五
人錢府丞一人(貨殖傳莽以王孫卿為京師市師漢司東市令也)司馬毋懌為漢市長
漢三輔
地理志京兆尹(故秦内史)高帝元年屬塞國二年更為渭南
郡九年復為内史(本秦京師為内史)武帝建元六年分為左右
内史(師古日表云景帝分置據史記知志誤)太初元年更為京兆尹縣十
二(長安至杜陵)左馮翊(故秦内史)高元年屬塞二年更名河上郡
九年復為内史武建元六年分為左内史太初元年更
名左馮翊縣二十四(高陵至雲陽)左扶風(故秦内史)高元年屬雍
國二年更為中地郡九年復為内史武建元六年分為
右内史太初元年更名主爵都尉為右扶風縣二十一
渭城至武功(平元始四年分京師置前輝光後丞烈二郡)表内史周官(非治民)秦
因之掌治京師景帝二年分置左右内史武太初元年
更名京兆尹左内史更名左馮翊主爵中尉秦官掌列
侯景中六年更名都尉武太初元年更名右扶風治内
史地與左馮翊京兆尹是為三輔(服虔云皆治在長安城中)黃圖云京兆
(在尚冠前街東入故中尉府馮翊在太上皇廟西入右扶風在夕陰街北入故主爵府)屬官有都
水鐵官元鼎四年更置三輔都尉丞各一人(元帝建昭三年令三)
(輔都尉秩皆二千石永光六年分諸陵邑屬三輔六典三輔縣丞尉用他郡人)京兆馮翊扶
風皆秩二千石丞六百石司隷校尉征和四年初置察
三輔(黃圖曰太初元年以渭城以西屬右扶風長安以東屬京兆尹長陵以北屬左馮翊以輔京師謂之)
(三輔)内史始於周苛(表七人)石慶左内史(景元年鼂錯及公孫弘兒寬)
自錯至咸宣七人右内史建元四年鄭當時(汲黯)番係至王温舒九人
(周之六鄉六卿分治之秦止以内史治畿内漢因之雖失六卿分治之意然内史猶廷臣也至太初分三輔)
(之後去大郡無幾判然與朝廷二體矣)京兆尹(表四十二人始太初元年無忌至元始五年武)
襄京兆郡國首前有趙張後有三王(雋不疑宗正劉德行尹事)何武孫寳翟方進張敞傳
(京兆典京師長安中浩穰於三輔尤為劇郡國二千石以高第入守及為真久不過二三年近者數月一歲敞)
(為京兆九歲後漢延篤邊鳳)左馮翊(表三十六人始太初殷周蕭望之)韓延夀馮野王
(薛宣朱博)右扶風表三十三人始太初咸宣(尹翁歸)鄭弘彭宣王訢蕭育龔
(勝)東方朔傳詔中尉左右内史表屬縣草田(注師古日時未)
(為京兆馮翊扶風)朔諫曰三輔之地盡可以為苑(師古曰中尉及左右内史)
(為三輔非必謂京兆馮翊扶風也)漢興去三河之地止霸産以西都涇
渭之南此所謂天下陸海之地元紀建昭三年夏令
三輔都尉大郡都尉秩皆二千石西京賦封畿千里
統以京尹景中五年詔三輔舉不如令者(時未置三輔)
郡國志注潘岳關中記曰三輔舊治長安城中長吏各
在其縣治民光武東都之後扶風出治槐里馮翊出治
高陵百官志後漢都雒陽不改三輔之號但減其秩
與太守同(後志漢初都長安皆秩中二千石謂之三輔)趙廣漢傳左馮翊
右扶風皆治長安中廣漢曰亂吾治者常二輔也今得
兼治之直差易耳尹翁歸傳京師畏其威嚴盜賊課
常為三輔最(右扶風)薛宣傳威德並行盜賊什分三輔
之一(左馮翊)張敞拜膠東相請吏追捕有功效者比
三輔尤異元延中尹賞為鄭令以三輔高第選守
長安令馬宫舉陳遵能治三輔劇縣為郁夷令
高紀七年二月自櫟陽徙都長安史記大事記高
帝六年更命咸陽曰長安(師古曰長安本秦之鄉名)史秦紀獻
公城櫟陽徐廣云徙都之今萬年也(括地志云櫟陽故城一名萬年)
(城在雍州東北百二十里櫟陽漢七年分城内為萬年縣隋開皇三年遷都於龍首川今京城也改萬年)
(為大興縣唐武德元年又改萬年在州東七里)三輔之制始於太初景帝
詔三輔舉不如令表亦云元鼎四年置三輔都尉則
已有三輔之名三輔都尉置於元鼎東方朔傳乃云
建元三年右輔都尉徼循長楊以東則已有右輔都
尉之官豈是時止云左右内史史氏省文以後制書
之耶太初始改官名咸宣為右扶風京兆無忌馮
翊殷周前有趙張後有三王得人之盛也尹翁歸緩
於小弱急於豪強循吏之政也劉德每行京兆尹
事多所平反慈惠之師也陳萬年鄭弘皆以守相
高第野王則以治行之高朝廷用人之法也言其薦賢
則馮翊宋畸舉黃霸賢良擢揚州刺史言其考功則以
望之守平原日淺復試之以治民任用儒者則嚴彭祖
以公羊之學自河南守高第為馮翊優擢材能則朱博
先為馮翊後為京兆學以從政臨事不惑有若雋不疑
崇教養善威德並行有若薛宣鄠賊阻山數月平定政
尚威嚴有治辨名有若蕭育尹立長安游徼獄吏百
石馮翊卒史二百石吏追捕有功調補縣令此謂三輔
尤異在他郡莫能儗焉長安於三輔為尤劇郡國二千
石以高第入守而後為真此謂浩穰雖馮扶莫得並焉
其任用則尹賞之為鄭令以三輔高第選守長安令其
信必賞罰則薛宣條高陵櫟陽二令之辠皆解印綬去
東都居是職者始則王丹張湛郭丹盖延次則鄭衆
(左馮翊)郅夀(京兆尹)王堂(右扶風)陳禪(左馮翊)陳龜(京兆尹)楊秉要
以河南尹為重
詩曰商邑翼翼四方之極禮俗翼翼然四方所則傚王
化所以自京師始也周人合公卿大夫之賢通治六鄉
記曰古之欲明明德於天下者先治其國夫王畿固
天子所自治也漢以來任京兆尹然而智進則德退術
勝則道微呂氏春秋古之王者擇天下之中而立國
擇國之中而立宮擇宮之中而立廟王制正義周禮
太宰云施典于邦國建其牧立其監是畿外邦國有牧
畿内不置
漢洛邑河南尹漢京
後紀建武元年十月癸丑車駕入洛陽遂定都(見南宮)
後志河南尹主京都特奉朝請秩二千石漢初三輔秩
中二千石中興更河南為尹三輔不改其號但減其秩
注河南尹有案獄仁恕掾(魯恭傳拜中牟令建初七年郡國螟不入中牟河南尹袁安使仁恕掾肥親往廉)
(之注屬河南尹見漢官儀)翼奉傳願徙都成周左據成臯右阻黽
池前鄉崧高後介大河東都賦增周舊修洛邑光漢
京于諸夏河南尹歐陽歙(光即位)王梁(五年)范遷(永平五年以官)
(為司徒)郭賀(以清靜稱)袁安(肅宗時言魯恭三異)召伯春(元和二年)宋嵩(章和時)
張酺(和帝時)楊秉李膺杜密劉祐羊陟歴歴維見文選
天以日月為綱地以四海為紀九土星分萬國錯跱
崤函有帝皇之宅河洛為王者之里
漢六輔
兒寬傳遷左内史奏開六輔渠注韋昭曰六輔謂京兆
馮翊扶風河東河南河内也師古曰非也文選任昉
云六輔殊風五方異俗注引韋昭注
漢八都
西京賦漢氏初都在渭之涘量徑輪考廣袤經城洫營
郭郛取殊裁於八都豈啟度於往舊(薛綜注八都猶八方也)乃覽
秦制跨周法魏都賦畫雍豫之居寫八都之宇
漢南都
張衡南都賦於顯樂都既麗且康陪京之南居漢之陽
注南都在南陽光武舊里以置都(郡城周三十六里)摰虞曰南
陽郡治宛在京之南故曰南都戴逵南都賦圖
魏五都
魏志注文帝黃初二年正月改長安譙許昌(壬午改許縣為許昌)
(縣)鄴洛陽為五都立石表西界宜陽北循太行東北界
陽平南循魯陽東界郯為中都之地水經注魏因漢
祚復都洛陽以譙為先人本國許昌為漢之所居長安
為西京之遺迹鄴為王業之本基故號五都
晉丹陽尹
宋志丹陽尹秦鄣郡治今吳興之故鄣縣漢初屬吳國
後屬江都國元封二年為丹陽郡治今宣城之宛陵縣
晉武帝太康二年分丹陽為宣城郡治宛陵而丹陽移
治建業元帝太興元年改為尹領縣八晉平吳治建
業王導曰建康古之金陵舊為帝里又孫仲謀劉玄
德俱言王者之宅温太真劉真長或功銘鼎彛或德
標素尚唐志丹陽尹傳十卷梁元帝撰舊唐志分
吳會丹陽三郡記二卷庾闡揚都賦
隋新都
文帝開皇初嫌長安城制度狹小又宮内多妖異納言
蘇威勸帝遷都帝以初受命難之夜與威及左僕射高熲
共議明旦通直散騎庾季才奏曰臣仰觀元象俯察圖記
必有遷都之事且營此城將八百歲水皆鹹鹵不甚宜人
願陛下恊天人之心為遷徙之計帝愕然謂熲與威曰是
何神也太師李穆亦上表請遷都帝省表曰天道聰明已
有證應太師人望復抗此請無不可矣二年六月丙申詔熲
等創造新都於龍首山以太子庶子宇文愷有巧思領營新
都副監十二月丙子名新都曰大興城三年春正月庚子將
入新都大赦天下三月丙辰入新都京師醴泉出詔曰龍
首山川原秀麗卉物滋阜卜食相土宜建都邑十三年二
月丙子詔營仁夀宫大業元年三月丁未營建東京
唐三都五都
六典京兆河南太原為三都志上都初曰京師天寶
元年曰西京(會要開元元年十二月三日改為京兆府稱西京張暐為尹)至德二載
曰中京(十二月十五日)上元二年復曰西京(九月二十一日)肅宗元年
曰上都(建卯月一日)東都隋置武德四年廢(其年十一月改東都六年九月)
(改洛州)貞觀六年號洛陽宮顯慶二年曰東都(會要二年十二月十)
(三日丁卯)光宅元年曰神都(九月五日)神龍元年復曰東都(二月五日)
天寶元年曰東京二月二十日(開元元年十二月一日改為河南府李傑為尹)上元
元年罷京(九月二十日)肅宗元年復為東都(建卯月)河中府本
蒲州開元八年置中都為府(會要九年正月丙辰改姜師度為尹六月三日己)
(卯罷都復為州乾元三年三月二十三日復為府蕭華為尹元年建卯月一日號為中都元和三年三月復為)
(府)北都天授元年置(會要長夀元年九月七日置改并州為太原府)神龍元年
罷(二月四日)開元十一年復置(正月二十日置韋湊為尹紀開元十一年正月辛卯次)
(并州改為北都)天寶元年(正月二十日)曰北京上元二年罷(九月二十一日)
肅宗元年復為北都(志開元十一年為府與會要異)陳京為北都賦江陵府
本荆州肅宗上元元年號南都為府(九月七日改吕諲為尹)二年
罷都是年又號南都尋罷興元府本梁州興元元年
為府(六月十四日)嚴震為尹成都府益州至德二載(十二月十五日)曰南
京為府(裴冕為尹)上元元年(九月七日)罷京鳳翔府本岐州至德
元載(七月二十七日)更郡曰鳳翔二載(十二月十五日)號西京為府(李華)
(為尹)上元二年(九月)罷京元年(建卯月一日)曰西都末幾復罷華
州乾寧四年曰興德府光化三年復為州(會要光化元年六月升府)
(韓建為尹)肅宗至德二載十二月戊午以蜀郡為南京鳳
翔為西京西京為中京上元元年九月甲午置南都於
荆州以為江陵府寶應元年建卯月辛亥朔詔曰五都
之號其來自久宜以京兆為上都河南為東都鳳翔為
西都江陵為南都太原為北都開元十一年并州置
北都詔云國家龍躍晉水鳳翔太原猶成湯之居亳有
周之興岐昔堯理唐郊式建丹陵之地漢居洛邑更表
南陽之都吕諲傳建請荆州置南都於是更號江陵
府以諲為尹置永平軍萬人遏吳蜀之衝(自至德以來處方面數十人諲最有名)舊
紀大歷五年八月辛卯宰臣請置中都於河中府不報
唐四輔
會要開元中定天下州府以近畿之州為四輔同華岐
蒲是也(六典同)志華州(關内)華陰郡上輔(縣四府二十有鎮國軍肅宗上)
元元年置(董晉李絳楊瑒崔隠甫弘禮高郢)同州馮翊郡上輔(縣八府二十六)姚崇蘇
(瓌呂元膺)岐州扶風郡上輔(至德二載為鳳翔府縣九府十三)許景先薛登李朝隠蒲
州(河東)河東郡上輔(開元八年為河中府縣十三府三十三有耀德軍乾元二年置)裴寬韋
安石抗陸象先(其餘為六雄十望十緊)開元二十一年分京畿(京兆華陰扶風馮翊)
(新安上洛安康等是也)都畿(河南陜郡滎陽河内臨汝等是也)太和元年正月韋
處厚奏復置六雄十望十緊三十四州别駕(後入緊者多不復具)
(列)六雄(陜懷鄭汴魏絳)十望(虢汝汾晉宋許滑衞相洛)見六典
唐兩京
書目韋述兩京新記五卷開元中撰述謂兩京創自隋
代至開元百有餘年乃載其廢置遷徙之由西京始於
開皇東都起於大業唐志馬温鄴都故事二卷(書目云載)
(曹魏以來鄴中宮殿遺跡及其興廢)元和志後魏太和十七年經始洛京
十九年九月新都始立韓顯宗言昔周居洛邑猶存宗
周漢遷東都京兆置尹朱朴言襄鄧實惟中原人
心質良去秦咫尺而上有洛為之限永無夷狄侵軼
之虞此建都之極選也
宋朝四京皇祐京畿
東京(開封)唐汴州梁為東京(開平元年四月二十三日)後唐罷晉復為東
京(天福三年十月)建隆二年七月壬申以太宗為開封尹興國
元年十月庚申廷美為尹雍熙二年十月甲辰陳王元
僖淳化五年九月壬申襄王(真宗)為尹宣和七年十一月
戊午皇太子為牧皇祐五年十二月壬戌用賈昌朝議
以曹陳鄭許滑為京畿路(為輔郡置漕臣王䞇為之)楊大雅作皇
畿賦楊億作東西京賦周邦彦作汴都賦宣和四年六
月二十九日李長民上廣汴都賦宋敏求撰東京記
二卷載宮闕里巷事跡紹興中環中撰汴都名實志
三卷
西京(河南)唐東都改為京梁為西都晉為西京開寶八年
十月十九日命王仁珪等修洛陽宮明年四月至洛宮
室合九千九百九十餘區元豐中王正倫撰古今洛
城事類二卷
南京(應天)宋州景德三年二月甲申升應天府祥符七年
正月丙辰升南京(正殿曰歸德御製南京頌)詔曰洪惟蓺祖歴試是
邦同豳土之始基應舂陵之王氣稽唐氏晉陽之制肇
建新都(先是咸平四年八月劉蒙叟上宋都賦)王仲旉南都賦曰祥符
之際觀紫氣於芒山辨白水於南陽於是建南京陪上
國對列乎浚郊相輝乎洛宅頒慶洞開歸德峻峙旁立
原廟殿實有三祥符七年二月二日名門曰崇禮雙
門曰祥輝外西門曰廻鑾三月十三日名東門曰昭仁
延和西曰順成北曰靖安隔門曰承慶正門以東封
回賜赦觀酺賜名重熙頒慶樓漢啟南陽之都唐重
北門之館並資壯麗以示威神
北京(大名)唐魏博節度(後唐同光元年四月為東京三年三月改鄴都)周天雄軍
慶歷二年五月戊午升大名府為北京(正殿日班瑞)詔曰廣
萬盈之懿兆冠千里之上腴隠然北門壯我中夏六月
戊子任中師為修建使(戊戌蘇紳副之)七月癸丑名行宮門曰
順豫三年二月甲辰名便殿曰靖方熙寧八年十二月
九日賜北京内外城門名左右四廂凡二十三坊劉
敞作魏京詩
崇寧四年七月丁巳京畿四面置輔郡以澶鄭許三州
升襄邑為拱州是為四輔景祐元年三月升鄭州節
鎮詔曰周制九畿蓋尊寰内漢設二部實陪京師相宅
浚都夾右滎圃爰稽扶翊之義參領防遏之兵皇祐
五年十二月壬戌以曹陳許鄭滑州為輔郡隷畿内置
京畿轉運使至和二年十月己丑詔京畿毋領輔郡
范仲淹謂洛陽險固而汴為四戰之地太平宜都汴
即有事必都洛陽可漸廣儲蓄繕治宫室
紹興行都
建炎中駐驆臨安(三年二月丙戌次杭州)紹興八年三月詔復還
(二年正月以杭州為臨安府)十五年十一月十一日高衮上三都賦
十七年十二月十三日施諤上行都賦乾道七年四月
甲子皇太子尹臨安辛未宣制九年三月乙丑請解罷
專意講學從之高宗御製中和堂詩曰六龍轉淮海
萬騎臨吳津王者本無外駕言蘇遠民續書目有臨
安志十五卷
紹興臨安定都
紹興四年將還臨安始命有司建太廟十二年作太社
太稷皇后廟都亭驛太學十三年築圜丘景靈宮高禖
壇祕書省十五年作内中神御殿十六年廣太廟建武
學十七年作玉津園太一宮萬夀觀十八年築九宮貴
神壇十九年建太廟齋殿二十年作玉牒所二十二年
作左藏庫南省倉二十五年建執政府二十六年築兩
相第太醫局二十七年建尚書六府凡定都二十年而
郊廟宮省始僃
玉海卷十六
