卷七十六
玉海卷七十六
宋王應麟撰
禮儀
耕藉
武王耕藉
樂記武王云云耕藉然後諸侯知所以敬五者天下之
大教也注藉田也
周王藉
禮甸師(下士一人府一人胥三十人徒二百人)掌帥其屬而耕耨王藉以
時入之以共齍盛注王以孟春躬耕帝藉䟽藉田之榖
衆神皆用獨言帝藉舉尊言之内宰上春詔王后帥
六宫而生穜稑之種獻之於王注古者使后宫藏種以
其有傳類蕃孳之祥必生而獻之示能育之使不傷敗
以佐王耕事共褅郊也鄭司農云先種後孰謂之穜後
種先孰謂之稑王當以種於藉田舍人以歲時收穜稑
之種以共王后之春獻種廪人大祭祀則共接盛注
藉田之收藏於神倉者不以給小用䟽此即廪人兼掌
御廪所藏藉田之收者詩載芟春藉田而祈社稷箋
藉田甸師氏所掌王載耒耜所耕之田天子千畆諸侯
百畆藉之言借也借民力治之故謂之藉田䟽王一耕
之而使庶人芸芓終之是借民者謂借此甸師之徒也
萬民之業以農為本五禮之事唯祭為大以天子之貴
親執耒耜所以勸農業也祭之所奉必用已力所以敬
明神也周公成王之時耕藉以勸下民臣工嗟嗟保
介維莫之春亦又何求如何新畬箋保介車右也月令
孟春云云記祭義天子為藉千畆冕而朱紘躬秉耒
諸侯為藉百畆冕而青紘躬秉耒祭統天子親耕於
南郊以共齍盛諸侯耕於東郊注東郊少陽諸侯象也
䟽王藉田於遠郊藉田並在東南故王言南諸侯言東
月令孟春天子乃以元日祈榖於上帝乃擇元辰天
子親載耒耜措之於參保介(農官之副也)之御間帥三公九
卿諸侯大夫躬耕帝藉天子三推三公五推卿諸侯九
推反執爵於大寢三公九卿諸侯大夫皆御命曰勞酒
(注謂以上辛郊祭天也春秋傳曰郊祀后稷以祈農事啓蟄而郊郊而後耕元辰蓋郊後吉辰也帝藉為天神)
(借民力所治之田也既耕而宴飲以勞羣臣也大寢路寢正義曰陰陽式法正月亥為天倉故耕用亥)季
秋乃命冡宰舉五榖之要(注定其租税之簿)藏帝藉之收於神
倉祗敬必飭(注重粢盛之委也藏祭祀之榖為神倉)左傳桓十四年八
月御廪災(注御廪藏公所親耕以奉粢盛之倉也)昭十八年鄅人藉稻(注君)
(自出耕履行之服虔云耕種於藉田)哀十七年衛藉圃(注藉田之圃)榖梁傳
甸粟而内之三宫三宫米而藏之御廪疏諸侯夫人三
宫(公羊傳云粢盛委所藏也)白虎通耕於東郊東方少陽農事始
起桑於西郊西方少陰女功所成故曾子問曰天子耕
東田而三反之
周藉禮
周語宣王不藉千畆虢文公諫曰民之大事在農上帝
之粢盛於是乎出故稷為大官古者大史順時覛土陽
癉憤盈土氣震發農祥晨正(房星)日月底於天廟(營室孟春之)
(月)土乃脉發(農書曰春土冐橛陳根可拔耕者急發)先時九日太史告稷
曰自今至於初吉陽氣俱烝土膏其動稷以告王曰史
帥陽官(春官)以命我司事曰距今九日土其俱動王其祗
袚監農不易王乃使司徒咸戒公卿百吏庶民司空除
壇於藉命農大夫(田畯也)咸戒農用先時五日瞽告有協
風至王即齊宫王乃淳濯饗醴及期鬱人薦鬯犧人薦
醴王祼鬯饗醴乃行百吏庶民畢從及藉后稷監之膳
夫農正陳藉禮大史贊王王敬從之王耕一墢(一耜之墢也王)
(無耦以一耜耕)班三之(下各三其上也公三卿九大夫二十七)庶人終于千畆其
后稷省功大史監之司徒省民大師監之畢宰夫陳饗
膳宰監之膳夫贊王王歆大牢班嘗之庶人終食是日
也瞽帥音官以省風土廪於藉東南鍾而藏之(廪御廪一名神)
(倉)而時布之於農稷則徧戒百姓紀農協功曰陰陽分
布震雷出滯土不備墾辟在司宼乃命其旅曰徇農師
一之農正再之云云宗伯九之王則大徇耨穫亦如之
民用莫不震動恪恭於農脩其疆畔日服其鎛不解於
時魯語日入監九御使潔奉禘郊之粢盛楚語王
后必自舂其粢天子親舂禘郊之盛公羊注天子親
耕東田千畆諸侯百畆
漢開藉田親耕禮儀耕鉅定弄田耕
上林藉田令
紀文帝二年春正月丁亥詔曰夫農天下之本也其開
藉田朕親率耕以給宗廟粢盛民謫作縣官及貸種食
未入入未備者皆赦之(應劭曰古者天子耕藉田千畆為天下先藉者帝王典籍之常)
(也韋昭曰藉借也借民力以治之以奉宗廟且以勸率天下使務農也)臣瓚曰景帝詔曰朕親耕后親桑為
(天下先本以躬親為義不得以假借為稱也藉為蹈藉也師古曰瓚說是也國語曰宣王不藉千畆虢文公諫)
(則藉非假借明矣)九月詔曰農者天下之本也民所恃以生也
而民或不務本而事末故生不遂朕憂其然故今兹親
率羣臣農以勸之其賜天下民今年田租之半十二年
三月詔曰道民之路在於務本朕躬率天下農十年於
今而野不加辟歲一不登民有饑色是從事焉寡而吏
未加務吾詔書數下歲勸民種樹而功未興是吏奉吾
詔不勤而勸民不明也且吾農民甚苦而吏莫之省將
何以勸焉其賜農民今年租税之半又曰孝悌天下之
大順也力田為生之本也三老衆民之師也廉吏民之
表也朕甚嘉此二三大夫之行今萬家之縣云無應令
其遣使者勞賜三老孝者帛人五匹悌者力田二匹廉
吏二百石以上率百石者三匹及問民所不便安而以
戶口率置三老孝悌力田常員各令率其意以道民焉
十三年春二月甲寅詔曰朕親率天下農耕以供粢盛
皇后親桑以奉祭服其具禮儀六月詔曰農天下之大
本務莫大焉今廑身從事而有租税之賦是本末者無
以異也其於勸農之道未備其除田之租税景帝後
二年四月詔曰朕親耕以奉宗廟粢盛為天下先三年
正月令郡國勸農桑(武帝策董仲舒曰朕今親耕藉田以為農先)武帝征
和四年三月上耕於鉅定(應劭曰齊國縣也)水經注作巨淀昭帝始
元元年春二月己亥上耕於勾盾弄田(應劭曰帝時九歲未能躬耕帝)
(藉鈎盾宦者近舍故往試耕為戲弄也臣瓚曰西京故事弄田在未央宫中師古曰弄田謂游宴之田天子所)
(戲弄耳非為昭帝年幼創有此名)始元六年春正月上耕於上林百
官表大司農屬官有藉田令丞(通典宋志漢文帝初立藉田置令丞)食
貨志文帝即位躬修儉節思安百姓時民近戰國背本
趍末賈誼說上曰敺民歸之農皆著於本則蓄積足而
民樂上感誼言始開藉田躬耕以勸百姓禮志郊祀
歌玄冥六籍歛之時掩收嘉榖注謂收藉田也東方
朔傳爰叔曰顧成廟遠無宿宫又有萩竹藉田後漢
陳忠傳藉田之耕起於孝文
漢親耕祈農耕定陶下邳懷藉田倉
後漢紀明帝永平四年春二月辛亥詔曰朕親耕藉田
以祈農事比再得時雨宿麥潤澤其賜公卿半奉有司
勉遵時政務平刑罰(注禮記曰天子親耕於東郊為藉千畆冕而朱紘躬秉耒耜五經要)
(義曰天子藉田供上帝之粢盛所以先百姓致孝敬也藉蹈也言親自蹈履於田而耕之)十三年春
二月帝耕於藉田禮畢賜觀者食十五年二月癸亥帝
耕於下邳章帝元和二年二月乙丑帝耕於定陶詔
三老孝悌力田賜帛人一疋勉率農功三年正月辛丑
帝耕於懷禮儀志正月始耕晝漏上水初納執事告
祠先農已享耕時有司請行事就耕位天子三公九卿
諸侯百官以次耕力田種各耰訖有司告事畢是月令
曰郡國守相皆勸民始耕如儀諸行出入皆鳴鐘皆作
樂其有災青它故若請雨止雨皆不鳴鐘不作樂注春
秋釋痾曰漢家郡守行大夫禮鼎爼邊豆工歌樂縣何
休曰漢家法陳師置守相故行其樂也賀循藉田儀曰
漢耕日以太牢祭先農於田所春秋傳曰鄅人藉稻杜
預注曰鄅人藉稻其君自出耕履行之漢舊儀曰春始
東耕於藉田官祠先農先農即神農炎帝也祠以太牢
百官皆從種百榖萬斛乃立藉田倉置令丞以給祭天
地宗廟羣神粢盛(古為甸師縣邑常以乙未日祠先農晉志漢儀縣邑以乙日祀先農乃耕)
(於乙地)黃瓊傳自帝(順帝)即位不行藉田之禮瓊上䟽奏
曰先王制典藉田有日司徒咸戒司空除壇先時五日
有協風之應王即齊宫享醴載耒重之也書奏從之
東京賦農祥晨正土膏脉起乘鸞輅而駕蒼龍介馭間
以剡耜躬三推於天田修帝藉於千畆供禘郊之粢盛
必致思乎勤已注為天神借民力於此田故名帝藉田
在國之辰地(藉田賦注引應劭漢官儀曰天子耕於壇舉耒三推)漢官儀天子升壇公卿耕訖
(嗇夫下種凡稱藉田為千畆亦曰帝藉耕藉東耕親耕王藉)輿服志芝車上親耕
所乘注東京賦曰農輿路(輅)木賀循曰漢儀親耕青衣幘
漢藉田歌辭
齊樂志藉田歌辭漢章帝元和元年玄武司馬班固奏
用周頌載芟祠先農晉傅玄作祀先農先蠶夕牲歌詩
一篇八句迎送神一篇饗社稷先農先聖先蠶歌詩三
篇前一篇十二句中一篇十六句後一篇十二句辭皆
叙田農事胡道安先農饗神詩一篇並八句樂府相傳
舊歌三章永明四年藉田詔江淹造藉田歌二章付太
樂歌之羽鑾從動金駕時遊率先丹耦躬遵綠疇瓊
斝既飾繡簋以陳方爕嘉種永毓宵民
魏耕藉
晉志魏三祖皆親耕闕諸侯百畆之禮(通典同)明帝太
和九年二月辛未耕藉田五年正月耕藉田繆襲許
昌宫賦太和六年春上既躬耕帝藉發趾於千畆以帥
先萬國乃命羣牧守相述職班教順陽宣化是歲甘露
降方内豐穰穆乎有太平之風勅羲仲以農期儀晨祥
而舉趾曹植藉田論春耕藉田謂郎中令曰營疇萬
畆厥田上上經以大陌帶以横阡此寡人之封疆也
左太沖魏都賦藉田以禮動大閱以義舉注建安二十
一年三月壬寅魏武帝親耕藉田於鄴城東(十九年正月始耕藉)
(田)
晉耕藉田(賦)藉田令
晉志禮孟春之月天子躬耕帝藉漢文帝始行斯禮魏
之三祖亦皆親耕及武帝泰始四年詔曰古之聖王躬
耕帝藉以供郊廟之粢盛且以訓化天下近世以來耕
藉始於數步之中空有慕古之名曾無供祀訓農之實
而有百官車徒之費今修千畆之制當與羣公卿士躬
親稼穡之艱難以帥先天下主者詳具其制下河南處
田地於東郊之南洛水之北於是乘輿御木輅以耕以
大牢祀先農江左元帝將修耕藉事竟不行(宋志云賀循等)
(上注)哀帝欲行此典亦不能遂(興寧二年欲藉田江霦謂儀注不存中興以來所不)
行宜停之(哀紀二月癸卯親耕藉田)紀武帝泰始四年春正月丁亥
帝耕於藉田戊子詔方今陽春養物東作始興朕親率
王公卿士耕田千畆將以務本惠育海内其大赦天下
八年正月癸亥十年正月辛亥耕於藉田十二月置藉
田令食貨志是時江南未平朝廷厲精於稼穡泰始
四年帝親耕藉田詔曰使四海之内競務農功者唯郡
縣長吏乎潘岳傳泰始中武帝耕藉田岳作賦以美
其事曰伊晉之四年正月丁未(注云丁未誤)皇帝親率郡后
藉於千畆之甸禮也甸師清畿野廬掃路封人壝宫掌
舍設枑青壇蔚其嶽立翠幕黕以雲布遐阡繩直邇陌如
矢葱犗服於縹軛紺轅綴於黛耜前驅魚麗屬車鱗萃
閶闔洞啓參塗方駟常伯陪乘太僕執轡后妃獻穜稑
之種司農撰播殖之器降靈壇撫御耦三推而舍庶人
終畆貴賤以班或五或九思樂甸畿薄采其茅大君戾
止言藉其農(臧榮緒晉書曰司空掾潘岳作藉田頌)杜預傳拜度支尚
書乃奏立藉田有司奏御牛青絲繩斷詔以青麻代
之
晉藉田官
溫嶠傳明帝時奏軍國要務其五日古者親耕藉田以
供粢盛舊置藉田廪犧之官今臨時市求非所以虔奉
宗廟宜如舊制立此二官宋志藉田令丞晉武太始
十年復置江左省宋元嘉中又置
宋藉田梁望耕臺
宋元嘉二十年十二月壬午置藉田使何承天撰定儀
注史學生山謙之鳩集以奏於是造定圖注先立春九
日度宫之辰地八里之外制千畆立先農壇於中阡西
陌南御耕壇於中阡東陌北將耕宿設青幕於耕壇之
上孟春吉亥乘耕根三蓋車駕蒼駟青旂服青衮佩蒼
玉親耕二十一年正月辛酉親耕元嘉二十二年六月
嘉禾生藉田一莖九穗二十三年七月乙丑嘉禾生藉
田藉田令褚熙伯以聞二十六年六月甲寅嘉禾生二
十五年六月壬子嘉禾生(大明四年泰始元徽皆行是禮任豫徐爰有賦)堯心禹
(勤)齊永明四年閏正月辛亥親耕(詔江淹造藉田歌二章)梁
天監十三年二月丁亥以啓蟄而耕(十六年二月辛亥耕)普通二
年四月丙辰徙藉田於東郊外十五里(建康北岸)築兆域如
南北郊别有望耕臺在壇東親耕畢登此臺以觀公卿
之推又有祈年殿四年二月乙亥躬耕賜爵勞酒(中大通以)
(後耕藉者八帝有藉田詩)陳大建元年二月乙亥三年二月丁酉
六年二月辛亥九年二月壬午十一年二月癸亥十三
年二月乙亥耕藉田凡六後魏太武天興三年二月
丁亥祀日東郊始耕藉田祭先農孝文延興二年三月
庚午耕太和十七年二月乙丑耕藉田於平城南宣武
景明四年正月乙亥藉千畆孝明正光三年正月辛亥
親耕北齊藉於帝城東南作祠壇四陛三壝四門設
御耕壇於阡東陌北天保二年正月辛亥耕後周閔
帝元年正月癸亥明帝二年正月辛亥武帝保定元年
正月乙亥天和元年正月己亥二年正月己亥建德三
年正月乙亥親耕隋制於國南十四里啓夏門外置
壇播植九榖納乎神倉以擬粢盛江總勞酒賦遵執
爵之典降食苹之燕奏帝鴻之萬舞動鈞天之九變(齊永)
(明四年正月甲寅藉田畢幸閱武堂勞酒小會賜帛)齊志何諲之議鄭注云元
辰盖郊後吉亥也何佟之議丁亥自是祭祀之日不專
施於先農漢文用此日耕藉祠先農故後王相承用之
顧暠之議昭帝己亥耕弄田明帝癸亥耕下邳章帝乙
丑耕定陶又辛丑耕懷魏之烈祖實書辛未不繫一辰
梁藉田省
隋禮志大同五年又築雩壇於藉田兆内有祈禜則齋
官寄藉田省云紀普通二年四月丙辰詔曰平秩東
作義不在南可於震方具兹千畆
唐藉田藉田壇享先農先農壇藉田
頌
紀貞觀三年正月癸亥耕藉田永徽三年正月丁亥
耕藉田儀鳳二年正月乙亥耕藉田先天元年正
月戊子(睿宗)幸滻東耕藉田己丑大赦改元太極開元
十九年正月丙子耕於興慶宫龍池親耕三百餘步
開元二十三年正月乙亥耕藉田大赦賜勲爵乾元
二年正月戊寅耕藉田禮樂志皇帝孟春吉亥享先
農遂以耕藉前享一日奉禮設御座於壇東西向又設
御耕藉位於外壝南門之外尚舍設御耒席皇帝已享
乃以耕根車載耒耜於御者間皇帝乘車自行宫降大
次乘黃令以耒耜授廪犧令皇帝出就耕位廪犧令解
韜出耒司農卿進受之以授侍中奉以進皇帝受之耕
三推皇帝初耕執耒者皆以耒耜授侍耕者皇帝耕止
三公諸王耕五推尚書卿九推皇帝還入大次太常卿
帥其屬耕於千畆皇帝還宫明日頒勞酒於太極殿如
元會不賀不為壽藉田之榖歛而鍾之神倉以擬粢盛
及五齊三酒穰藁以食牲藉田祭先農唐初為帝社亦
曰藉田壇貞觀三年太宗將親耕給事中孔穎達議曰
禮天子藉田南郊諸侯東郊今帝社乃東壇未合於古
太宗曰書稱平秩東作而青輅黛耜順春氣也五方位
少陽田宜於東郊乃耕於東郊垂拱中武后改藉田壇
曰先農壇(高五尺周四十步者先農之壇)神龍元年禮部尚書祝欽明
議曰周頌載芟春藉田而祈社稷禮天子為藉千畆諸
侯百畆則緣田為社曰王社侯社今曰先農失王社之
義宜正名為帝社太常少卿韋叔夏博士張齊賢等奏
經無先農禮曰王自為立社曰王社先儒以為在藉田
也永徽中猶曰藉田垂拱後乃為先農與社一神今先
農壇請改曰帝社壇以合古王社之義其祭准令以孟
春吉亥祠后土以勾龍氏配於是立帝社壇又立稷壇
於西如大社大稷而壇不設方色以異於太社開元十
九年停后稷祀神農氏於壇上配以后稷二十三年親
祀神農於東郊配以勾芒遂躬耕盡隴止肅宗乾元二
年詔去耒耜雕刻命有司改造之(曰田器朴素豈貴文飾)天子出
通化門釋軷而入壇遂祭神農氏以后稷配冕而朱紘
躬九推焉舊紀乾元二年正月戊寅有事於藉田(通鑑)
(乙卯耕藉田)上行九推禮官奏太過曰朕勸農率下所恨不
終千畆耳禮畢雪盈尺會要貞觀三年正月十八日
詔曰今將履千畆於近郊復三推於舊制二十一日親
祭先農藉於千畆之甸自晉南遷此禮久廢今始行之
觀者駭躍祕書郎岑文本獻藉田頌以美之(頌曰憲章戴記殷鑒)
(周宣廻輿南畆駐蹕東[門@里])永徽三年正月二十九日丁亥親享先農
躬御耒耜率公卿耕於千畆之甸(舊紀賜羣官帛)景雲三年(即先)
(天元年)正月十八日戊子親耕於藉田己丑改元太極開
元二十三年正月十八日親祀先農禮畢降至耕位侍
中執耒太僕秉轡上謂左右曰帝藉之禮古則三推朕
今九推庶九榖之報也其年十一月十六日親祀神農
於東郊以后稷配親執耒耜而九推焉(六典注開元二十三年正月上)
親耕於洛陽東門外(時學士王仲邱請行藉田之禮)
唐藉田賦
會要儀鳳二年正月乙亥(十一日)親耕藉田於東郊禮畢
作藉田賦以示羣臣三年五月幸藉田所觀區種手種
數區祭先農樂章三奏豐和之舞二變顯慶三年洗
馬郭瑜撰
唐藉田儀注
會要開元二十三年正月敕中書令張九齡光祿卿韋
縚與禮官就集賢院撰藉田儀注通典開元二十三
年二月祀先農畢躬秉耒耜於千畆之甸時有司進儀
注天子三推公卿九推庶人終畆玄宗欲重勸耕藉
進耕五十餘步其儀備開元禮
唐元和藉田東郊儀
志憲宗元和五年詔以來歲正月藉田太常修撰韋公
肅言藉田禮廢久矣有司無可考乃據禮經參采開元
乾元故事為先農壇於藉田高五尺廣五丈四出陛其
色青草具其儀以水旱用兵而止會要元和五年十
月丁亥詔取來年正月十六日東郊藉田勅有司修撰
儀注十一月九日丙午停藉田韋公肅傳元和初憲
宗將耕藉詔公肅草具儀典容家善之(五年以河朔師旅之後物力彫)
(耗將行而止)
雍熙藉田耒耜
雍熙四年十一月四日禮儀使言御耒耜二具并縚並
飾以青准乾元故事其制如農人所執者不加彫飾事
畢内中尚收之載以耕根車(在玉輅前)明道二年藉田有司
求太宗所御耒耜準其制以造作而青綾縚依然如新
於是即用舊縚不復更造二月丁未肆赦首言太宗親
耕耒耜勅有司嚴密祕護以表崇奉之意(實錄云令太僕寺永祕藏)
(之)明道二年正月二十五日大禮使以製成御耒耜青
箱等奏御二月九日齋天安殿翌日乘玉輅適耕所司
農卿以耕根車載耒耜前行十一日祀畢搢圭秉耒三
推侍中前授耒耜於司農卿卿授廪犧令令復耒於縚
以授侍耕者青箱舊無其制用竹木為之無蓋兩頭
設襻飾以青中分九隔隔設一種覆以青帊隋書藉
田令以青箱穜稑之種跪呈司農詣耕所曬之唐不行
此禮
端拱藉田藉田儀注先農壇觀耕臺
雍熙四年九月二十七日辛巳出御札曰王者上事穹
倉下臨黎獻遵執古御今之道推子民育物之心必務
穡以勸分庶家給而人足朕嗣守大寳惟懷永圖發一
言必念生靈嘗一膳必思稼穡雖燔柴告類紫壇屢薦
於至誠而執耒親耕青輅未行於盛禮其以來年正月
擇日有事於東郊行藉田之禮宜令所司詳定儀注以
聞是禮廢之久矣制下之日中外歡洽二十八日以宰
臣李昉為大禮使陳王元僖為橋道頓逓使翰林學士
宋白為禮儀使賈黃中為鹵簿使御史中丞張宏為儀
仗使仍命白黃中與蘇易簡詳定儀注十月(一本十一月一日)
詳定所言按通典乘青輅推黛耜者所以順春氣其方
位請在東郊又北齊作壇壇高九尺廣輪三十六尺四
陛三壝四門唐制高五尺周廻四十步飾以青今請於
朝陽門七里之外十五里之内擇地為壇壇高九尺周
壝四十步飾以青(特詔設兩壝外壝在大次及御耕位觀耕臺樂縣之外)十五日
禮儀使宋齊言舊禮於先農壇東立觀耕臺帝親耕禮
畢登此臺以觀公卿推請築臺高五尺以便陟降周圍
四十步四出陛飾以青皇帝乘玉輅以耕根車載耒耜
以青箱奉穜稑之種從之(十一月二十七日學士院上東郊青城殿門名前殿曰兩)
(儀後殿曰延慶大殿門曰龍德左掖門曰光天右掖門曰麗天東門曰鳳陽西門曰安福南門曰祈年北門曰)
(玄英東西廊門曰日華月華後園亭門曰會芳御幄後門曰福慶)五年正月(一本云十五日)癸
酉上宿齋於乾元殿甲戌鸞駕出宫備大駕鹵簿於丹
鳳門外帝服通天絳紗執圭乘玉輅次東郊是夜宿齋
室乙亥(十七日)未明三刻帝服衮冕執鎮圭親享神農氏
於壇上以后稷配焉禮畢次詣耕藉位(御耕位在壝門東南)行三
推之禮有司版奏禮畢帝謂侍臣曰朕志在勸農恨不
能終千畆豈止於三推為限乎遂耕數十步侍臣固請
乃止又御觀耕臺南鄉坐觀王公耕訖侍中奏禮畢解
嚴還行宫百官稱賀帝改御大輦服通天絳紗鼓吹振
作而還御乾元門降赦一作丹鳳樓(乘輿至樓前用采茨之曲升坐用隆安)制
曰豈惟備郊廟之粢盛抑亦勵蒸黎之播殖改五年為
端拱元年丙子(十八日)上賦東郊藉田五七言詩各一首
賜侍臣二月七日(會要)宴百官於大明殿行勞酒禮甲午
羣臣獻詩賦贊頌者五十三人(其後淳化稼穡有詩踏犂有式)淳化元年五
(月二十三日禮官請先農壇各封五十步為兩壝壝各五十步)舊制天子孟春吉亥享
先農於東郊親耕藉田晉之南遷此禮遂廢唐貞觀中
太宗始藉千畆至元和五年憲宗以河朔師旅之後物
力彫耗將行而止下歴五代禮廢者二百餘年帝以承
平既久詔酌舊典而行之天下聳然知勸矣(四月二十三日賜耆)
(老衣帛)王元之上藉田賦曰潘安仁賦於晉岑文本頌於
唐雍熙三年孔維為司業會將藉田維起周禮至唐
書凡沿革制度並錄以獻觀者稱其博
明道藉田(記)儀注類事
明道二年二月十一日丁未行藉田禮罷冬至郊祀藉
田所施一准郊例悉用端拱之制而加損益焉貢舉人
自請陪位許父老縱觀勿令呵止仁宗皇帝即位十
一年明道元年(歲次壬申)十二月(一本十二月一本正月)庚子(三日)詔以
來歲仲春涓日行耕藉之禮命有司草具儀辛丑尚書
司封員外郎直集賢院王舉正太常博士直集賢院李
淑與禮官詳定儀注(國史志李淑耕藉類事五卷)七日禮官請就端
拱壇位因加修飾八日請改撰藉田樂章二十二日上
之付太常習肄甲子有司新製耒耜(二十七日學士院撰青城諸門及殿)
(名正門為崇禮左右為清和厚德正東為寅賓正西為西成後三門為咸寧側門為宜耀延清大殿為受禧之)
(殿門同名殿前東西門為宣仁章義便殿為含德苑殿為臨芳後園門為凝華)越明年(二年)正月
戊寅太史奏用二月十一日丁未行禮直集賢院李淑
等上耕藉類事五卷庚辰詔以皇兄建雄軍節度允升
攝左衛上將軍蔣國公為祀先農亞獻彰信軍節度觀
察畱後允寧攝右衛上將軍萊國公為三獻並攝行五
推禮寧國軍節度使駙馬都尉李遵勖等攝行九推禮
二月乙亥上御天安門閱大僕寺新置車輅二月丙午
上齋宿於東郊日傍有黃氣如龍鳳丁未服衮冕執圭
祀神農后稷於壇乃就耕位搢圭執耒行禮禮儀使張
士遜奏三推而止上曰朕既親耕不以古禮為式願耕
之終畆以勸天下之農士遜奏曰王者三推禮經舊式
皇慈勉勸度越古先請命公卿進耕以循典禮帝曰朕
志在千畆卿等固請遂耕十有二跬而止帝升觀耕臺
南面坐觀公侯等耕王公以下執耒悉過五九之數藉
田令奉穜稑之種司農卿受而播之率屬以終千畆帝
受賀於受禧殿還御正陽門大赦天下(肆赦内一條云太宗皇帝親耕)
(耒耜其令太僕寺祕藏之)進藉田青牛四下芳林園養之十六日賜
百官福酒有差辛亥上作藉田詩賜近臣己未命宰臣
呂夷簡參政晏殊撰藉田記(二十三日)四月夷簡殊罷五月
丙子命宰臣張士遜典領翰學馮元編修直史館宋祁
檢討(開元故事端拱舊章)會要二年二月十一日藉田禮畢御
天安殿受册三月二日丁卯設勞酒宴於集英殿庚午
百官加恩宋祁上頌曰丙午之旦次於帷宫淳濯圭潔
昧明乃頓大次欵嘉壇索先農以享之因太稷以配之
乃降靈場儼朱紘紺轅儲駕洪縻序進遂推而進之幾
十墢而後釋乃始弭節容與御觀耕之臺王公羣后班
趨以耨邁五踰九大農灑種庶人終畆學士院撰享
先農登歌樂章其後景祐作觀稼殿皇祐作寶岐殿
景祐元年司天監校土牛經(書目一卷)去其複重釋牛色等
四篇為農事之占十月己巳命知制誥丁度序之攽天
下其牛色及執策者衣並以歲月支干納音相配前
紹端拱後遺紹興
元豐藉田(圖)先農壇神倉儀注
元豐二年(己未歲)十月癸卯詔於京城東南度田千畆為
藉田(置令一員以辛公祐兼)徙先農壇於其中神倉於東南三年
十月庚辰辛公祐請下有司定耕藉儀注增修鏺麥殿
以備行幸(先是五月九日王存等請以南郊鏺麥殿前地及玉津園東南茭地并民田共一千百畆)
(為藉田外以百畆建先農壇兆開阡陌溝洫建神倉齋宫及耕作人牛廬舍之類繪圖上之詔付禮院)四
年八月壬戌(八日)藉田司言九榖皆稔請修講觀麥視禾
臨幸儀注(詳見後)
政和藉田儀注
八年正月辛卯禮制局上藉田儀注宣和元年正月
乙亥躬耕帝藉(會要二年二月詔曰歲二月己亥躬耕帝藉)當攷
紹興藉田耕藉鹵簿儀注觀耕壇
十五年十一月十七日詔以來歲之春祈袚青壇親載
黛耜躬三推之禮以風示於四方從司封郎中李澗之
請也太常討論典故請營建於行宫之南車駕服履袍
乘平輦詣思文殿進膳畢服通天絳紗行親耕之禮耕
藉鹵簿儀仗依政和新儀用六百八十八人閏十一月
六日丁丑兵部太常以地狹請止用其半(用三百四十四人)奏
可庚辰(九日)以宰臣檜為耕藉使十六年正月五日禮官
修定親享先農親耕儀注上之二十二日壬辰皇帝衮
冕親享先農行藉田禮推至七至九(一云正月辛酉初藉千畆)二十
五日乙未百官表賀二月四日癸卯詔曰朕親耕藉田
以先黎庶三推復進勞賜耆老嘉與世俗躋於富厚(先是)
(上曰詔須語簡意足使民曉然知厚本之意)時臨安守張澄設靈壇御耦幄
殿次舍十五年閠十一月甲申司農薄宋樸請
令守令以歲仲春出郊勞農遂為故事親耕七
曲出大次至歸大次並用乾安享先農宫架奏靜
安之樂儲靈錫羡之舞三成給田五百七十餘
畆以備親耕十五年初除康與之為藉田令三
十一年罷淳熙元年十月二十七日復置藉田
令自端拱至紹興親耕者四紹興十六年正
月五日修定儀注前期於觀耕壇上設御幄南向
設御座於幄内皇帝升觀耕壇宫架樂作正升
自午階登歌樂作禮畢耕藉使升卯階立御幄前
西向四方館使引陪耕耆老立壇下北向云云皇
帝降座登歌樂作至壇下升輦祥正而青旗肅
事土膏而朱紘戒典將使杏花菖葉耕穫不愆清
畛泠風述遵無廢阡陌繡錯原隰龍鱗蒸膏冒
橛協風回春謹察天廟申勅陽官悠悠春旗
覛土於畿陽膏澤澤邁於三推擁耒成林釃流
降雨陽春如膏原隰如鱗我稼既華六合生雲稻
粱黍稷萬井龍文民一于耜家萬斯箱甸師
清畿野廬掃路封人壝宫掌舍設枑青壇嶽立翠
幕雲布后妃獻種稑之種司農撰播植之器御玉
輦蔭華盖金根照耀龍驥沛艾降靈壇撫御耦遊
場染屨洪縻在手三推而舍庶人終畝貴賤以班或
五或九捎䕫獝以護野雜荆牟以守燎孟春之
帥三公九卿大夫親駕於東郊紺轅黛耜躬御帝藉
三推一墢竣事而旋彌文闊典創見一時民大和會
闐郭溢郛歌謳鼓舞聲聞于天在豐念匱在飫思
饑炎帝之教后稷之功方我王度明而未融稑
出椒掖器成大農瞻榆束耒望杏開田望朱紘
之光聽鑾輅之音作為歌詩以告成功而繼載芟之
作其必有日矣千畝之田三推之禮躬稼以供
粢盛所以致孝也勸穡以足百姓所以固本也能
本而孝盛德大業至矣哉此一役也二美顯焉史
奉載耜之禮民奏舉趾之歌千軫風行萬轡霧轉
順動而取諸豫時行而應乎乾我疆我理必躬必親
農扈允臧祥鳳發於耒耜瑞雪掩於郊㕓農祥
晨晰土膏初起春原俶載青壇致祀歛蹕長阡迴旌外
壝親事朱紘躬持黛耜景集天廟脉壤祥農青壇岳
立翠幕煙平百司駿奔三公肅事紺轅黛耜綠耦朱紘
王者必藉千畆庸勸九農載御耦於介間脉陽膏於
㕓左借民之力時闢於甫田為神之倉歲儲於馨稷
服黛耜以天臨䊸朱紘而身勸本宜一墢遂過九推
玉海卷七十六
