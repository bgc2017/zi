卷七十八
玉海卷七十八
宋王應麟撰
車服
車服制度
周車服制度周宫室車服制
周書序車服制度民不苟踰作器服周道於焉大備
器服解第七十(文多殘闕)食器甒參笙一竽皆素桃枝素獨
蒲簟席皆素斧巾玄繢緌縞冠素紕玄冠組武卷組纓
象琪繢瑱絺紳帶象玦云云布獨巾玄象玄純周禮
大司徒十二教其九曰以度教節則民知足注度謂宫
室車服之制疏謂若典命云上公九命國家宫室車旗
衣服禮儀及侯伯子男以下各依命數是其制度也
小宗伯掌衣服車旗宫室之賞賜(其制見大行人)典命掌諸
侯五儀諸臣五等之命上公九命為伯國家宫室車旗
衣服禮儀皆以九為節侯伯七命其國家宫室車旗衣
服禮儀皆以七為節子男五命其國家宫室車旗衣服
禮儀皆以五為節王之三公八命其卿六命大夫四命
國家宫室車旗衣服禮儀亦如之公之孤四命其卿三
命大夫再命士一命侯伯卿大夫士如之子男之卿再
命大夫一命其士不命各眡其命之數注國家謂城公
城方九里宫方九百步侯伯城七里宫七百步子男城
五里宫五百步巾車服車五乘孤乘夏篆卿乘夏縵
大夫墨車士棧車庶人役車司服公之服自衮冕而
下如王之服侯伯服自鷩冕下如公子男自毳冕下如
侯伯孤自希冕下如子男卿大夫自玄冕下如孤士之
服自皮弁下如大夫大行人上公冕服九章建常九
斿樊纓九就貳車九乘侯伯冕服七章建常七斿樊纓
七就貳車七乘子男冕服五章建常五斿樊纓五就貳
車五乘司約治器之約注謂禮樂車服所得用書
舜典車服以庸(又益稷注以功大小為差)覲禮天子賜侯氏以車
服注賜車者同姓金路異姓象路服則衮鷩毳周官
五服車旗宫室之禁則小宗伯辨之衣服宫室車旗禁
令則家宗人掌之宫室衣服禮儀則典命掌之
周車服周五等車服
月令注凡此車馬衣服皆所取於殷時而有變焉非周
制也周禮朝祀戎獵車服各以其事不以四時為異疏
虞夏之制有日月星辰十二章之服周之制朝祀戎獵
車服各有殊今此下與周禮不同上與虞夏又異故云
取殷時殷乘木路此乘鸞路不純用殷故云而有變焉
謂變殷而乘虞路也周禮朝則皮弁服祀則六冕服戎
則韋弁服田獵冠弁服朝乘象路祀乘玉戎乘革獵乘
木路不以四時為異也郊特牲正義周武王尚文物
車服之屬而得民心周人尚輿是也宋志周制五等
車服相涉公降王者一等而已選注尚書大傳曰未
命為士車不得有飛鈴又曰不得朱軒鄭玄曰如今忩
車漢書先王車服之制各有差品小不得僭大賤不
得踰貴故上下序民志定詩都人士正義書傳云古
者必有命民得乘飾車駢馬衣文錦周禮疏案唐傳
云古之帝王必有命民於其君得命然後得乘飾車駢
馬衣文錦
仲尼車服禮器魯孔氏車
孔子世家太史公曰適魯觀仲尼廟堂車服禮器余低
回不能去(世家曰所居堂後世因廟藏孔子衣冠琴車書)東平王傳章帝建
初三年賜蒼及琅邪王京書今魯國孔氏尚有仲尼車
輿冠履明德盛者光靈遠也注孔子廟在魯曲阜城中
伍緝之從西征記曰魯人藏孔子所乘車廟中是顔路
所請者郡國志注漢晉春秋鍾離意相魯治孔子廟
同觀輿服在焉(意别傳曰意省堂有孔子小車乘皆朽敗意治之及護几杖劍屨後得甕中素)
(書曰護吾屨鍾離意又見意傳注)前儒林傳魯諸儒持孔氏之禮器
往歸陳王
漢長吏車服令
景紀中六年五月詔曰吏者民之師也車駕衣服宜稱
吏六百石以上皆長吏也或不吏服出入閭里與民無
異令長吏二千石車朱兩轓千石至六百石車朱左轓
取騎從者不稱其官衣服下吏出入閭巷無吏體者二
千石上其官屬三輔舉不如法令者皆上丞相御史請
之(先是吏多軍力車服尚輕故為設禁)時未有三輔紀誤鮑宣傳哀帝初遷豫
州牧司直郭欽奏宣行部乘傳去法駕駕一馬舍宿鄉
亭為象所非宣坐免陳遵傳遵為河南太守司直陳
崇劾遵乘藩車入門巷差汙印韍(西漢之俗樂易有餘節廉不足觀陳遵之)
(事至季世俗尚未改也)後方術傳謝夷吾行春乘柴車從兩吏
冀州刺史上其儀序失中有損國典班固叙傳注國
家不設車旗衣服之禁後漢志注謝承書曰州别駕
從事車前舊有屏星如刺史車曲翳儀式刺史欲去别
駕車屏星孔恂諫曰毁國舊儀即投傳去
漢天漢輿服制
通典武帝天漢四年始定輿服之制郊祀所乘謂之大
駕車千乘騎萬匹其儀甚盛續輿服志秦并天下攬
其輿服上選以供御次以錫百官景帝中元五年始詔
六百石施車轓得銅五末軛有吉陽筩中二千石以上
右騑三百石以上皂布蓋千石以上皂繒覆蓋二百石
以上白布蓋皆有四維杠衣賈人不得乘馬車除吏赤
畫杠餘皆青云注古今注曰武帝天漢四年令諸侯王
大國朱輪特虎居前左兕右麋小國朱輪畫特熊居前
寢麋居左右(又見甘泉鹵簿)晉輿服志云云齊輿服志漢
武天漢四年朝諸侯甘泉宫定輿服制班於天下成
紀永始四年六月甲午詔曰聖王明禮制以序尊卑異
車服以章有德今公卿列侯親屬近臣車服過制其申
敕有司以漸禁之青綠民所常服且勿止列侯近臣各
自省改平紀元始三年夏奏車服制度西域傳龜
兹王樂漢衣服制度歸其國治宫室作徼道周衛出入
傳呼撞鍾鼓如漢家儀
漢永平車服制度車服科品
帝紀明帝永平二年春正月辛未宗祀光武皇帝於明
堂帝及公卿列侯始服冠冕衣裳玉佩絇屨以行事十
二年五月丙辰詔曰車服制度恣極耳目田荒不耕游
食者衆有司其申明科禁宜於今者宣下郡國(高紀八年春三)
(月令爵非公乘以上毋得冠劉氏冠賈人毋得衣錦繡綺縠絺紵罽操兵乘騎馬注乘駕車也)章帝
建初二年三月辛丑詔曰貴戚近親奢縱無度今自三
公並宜明糾非法其科條制度所宜施行在事者備為
之禁先京師而後諸夏安帝永初元年九月庚午詔
三公申明舊令禁奢侈無作浮巧之物元初五年七月
丙子詔曰舊令制度各有科品欲令百姓務崇節約而
小人嫁娶送禮紛華靡麗至有走卒奴婢被綺縠著珠
璣且復重申以觀後效(永元初何敞諫濟南王康曰輿馬臺隷應為科品)桓
帝永興二年二月癸卯詔曰其輿服制度有踰侈長飾
者宜皆損省郡縣務存儉約申明舊令如永平故事
東平王傳中興三十餘年四方無虞蒼以天下化平宜
修禮樂乃與公卿共議定南北郊冠冕車服制度(東觀書永)
(平二年正月公卿議春南北郊蒼議云云)明德后紀外親美車服不軌法
度者絶屬籍廣平鉅鹿樂成王車騎朴素賜錢各五百
萬中外從化被服如一續志諸車之文乘輿倚龍伏
虎&KR1017;文畫輈皇太子諸王倚虎伏鹿轓吉陽筩朱班輪
鹿文飛鈴九斿降龍公列侯倚鹿伏熊黑轓朱班輪鹿
文飛鈴九斿降龍卿朱兩轓五斿降龍二千石以下各
從科品公列侯以下皆單綠&KR1638;制文繡為祭服皇后以
下皆不得服諸古麗圭襂閨綠加上之服建武永平禁
絶之建初永元又復申重於是世莫有能制其裁者乃
遂絶矣(志所載乘輿至小使車其目十有八冕冠至鶡冠其目十有九幘佩至后夫人服其目十有三)
(餘見冕服類)續志注蔡邕表志曰永平初詔書下車服制
度中宫皇太子親服重繒厚練浣已復御率下以儉諸
侯王以下至於士庶嫁娶被服各有科品當傳萬世揚
光聖德臣以為宜集舊事儀注本奏以成志也袁宏
漢紀漢初文學既缺輿服旗幟一承秦制永平二年正
月天子依周官禮記制度冠冕衣裳珮玉乘輿擬古式
矣徐廣車服注曰漢明帝案古禮備其服章天子郊
廟衣皂上絳下前三幅後四幅衣畫而裳繡
漢車服儀
宋禮志漢初崇簡不存改作車服之儀多因秦舊至明
帝修復先典司馬彪輿服志詳之矣魏代唯作指南車
晉立服制令辨定衆儀徐廣車服注略明事目並行於
今晉志漢明帝云云天子車乘冠服從歐陽氏說公
卿以下從大小夏侯氏說
漢輿服志晉車服儀注
劉昭曰司馬續書八卷車服即依董蔡唐志儀注類
董巴大漢輿服志一卷(隋志云魏博士)徐廣車服雜注一卷(南史)
(晉義熙初宋武帝使廣撰車服儀注)周遷古今輿服雜事十卷(隋志梁周遷二十卷)
蕭子雲古今輿服雜事二十卷(此數家皆旁記别錄)後魏禮志
太學博士王延業議案周禮王后有五輅又漢輿服志
云太皇太后皇太后皆御金根車阮諶禮圖并載奏漢
以來輿服亦云金根輅皇后法駕乘之以禮婚見廟乘
輅后法駕乘之以親桑安車后小駕乘之以助祭山軿
車后行則乘之紺罽軿車后小行則乘之入閤輿后出
入閤宫中小遊則乘之晉先蠶儀注皇后乘雲母安車
駕六騩案周秦漢晉車輿儀式互見圖書名號小異略
相依擬南齊志蔡邕創立此志馬彪勒成漢典(蔡邕首著)
(車服志司馬彪緒成之史官頗續此作)宋禮志引徐廣車服注選東
京賦注引漢雜事徐廣車服志春秋正義引徐廣車
服儀制曰漢明帝復制韍又引董巴志司馬彪志隋
禮儀志蔡邕獨斷論漢制度又引董巴志謂為瑞山車
董巴所述全明漢制又引徐氏輿服注曰通天冠高九
寸黑介幘金博山案徐氏雜注曰古者貴賤皆執笏有
事則書之故常簪筆前五行志行步有佩玉之度登
車有和鸞之節田狩有三驅之制飲食有享獻之禮
唐車輿衣服令車服法度
志武德四年始著車輿衣服令上得兼下下不得儗上
凡天子之車五路屬車十乘皇后之車六皇太子之車
三親王及武職一品有象路二品三品有革路四品有
木路五品有軺車凡天子之服十四皇后之服三皇太
子之服六妃服三羣臣之服二十有一命婦之服六文
宗以四方車服僭奢下詔準儀令品秩勲勞為等級職
事官服綠青碧云云至常參官施瓦獸栿梁會要武
德四年七月十六日定制凡衣服之令天子之服十有
二等大裘衮鷩毳B玄冕通天冠武弁黑介幘白紗帽
平巾幘白帢也(又曰武德初著令天子鑾輅五等屬車十乘)顯慶元年九月
十九日修禮官無忌等言準武德初撰衣服令乘輿祀
天地服大裘冕無旒雖憑周禮今請停大裘服衮冕仍
改禮令案令文B冕玄冕四品五品之服請並服衮冕
白帢雖著令文不可行請改素服從之貞觀十四年八
月十四日詔曰冠冕制度已備令文開元二十六年左
相耀卿等奏謹案衣服令皇太子具服有遠遊冠絳紗
衮上手勅改為朱明服太和元年五月勅衣服器用車
乘第室侈儉之制近日頗差宜準儀制令六年六月(戊寅)
制度勅條自親王二王後服色至仗衛雜飾節鎮軍裝
衣服(右僕射王涯奏)七年八月九日勅起今年十月其衣服輿
馬宜準太和六年十月七日勅如有故違重加黜責(册太)
(子詔比年所頒制度皆約國家令式去其甚者稍謂得中而士大夫安於習俗因循未革)王涯傳
文宗惡俗侈靡詔涯懲革涯條上其制凡衣服室宇使
略如古貴戚皆不便議遂格德宗紀大歷十四年即
位六月己亥大赦减乘輿服御士庶田宅車服踰制者
有司為立法度肅宗上元元年閏四月己卯詔定王
公已下車服詳古制聞奏
太平興國車服制度衣服令
興國七年正月九日壬寅翰林承旨李昉準詔詳定車
服制度(以士庶之家車服踰僭故令詳定)昉等言商賈車馬漆素鞍者
勿禁工商庶人聽乘車兜子不得過二人荔支帶非恩
賜者官至三品乃得服品官綠袍舉子白襴下皆服紫
請禁之其私苐便服通許服皂從之端拱二年十一月
九日詔曰國家先定車服制度聞士庶尚有奢僭於是
鞍轡服帶幞頭巾子並為條制復禁泥金真珠服飾景
祐三年直昭文館扈稱上言京師士庶務為華靡第舍
服玩僭擬無法宜革僭奢之弊二月壬戌下兩制與
禮院詳定制度八月己酉詔臣庶之家自居室服器
車輿鞍勒之制悉裁為令以頒天下(先是詔云輦轂士民服御纖華)
(室居宏麗因命攸司参為定式紀云頒冠服居室器用車馬之式)嘉祐四年四月
辛夘復詔御史監司察舉治平二年八月詔减定
衮冕制度初同知禮院李育奏開寳通禮及衣服令
冕服皆有定法悉無會要所載寳錦之飾元祐八
年四月戊午李之純請嚴立制度杜奢僭之原詔禮
部以條式肹示清廟茅屋大路越席太羹不致粢
食不鑿昭其儉也衮冕黻珽帶裳幅舄衡紞紘綖昭
其度也藻率鞸鞛鞶厲斿纓昭其數也火龍黼黻昭
其文也五色比象昭其物也錫鸞和鈴昭其聲也三
辰旂旗昭其明也(左傳桓二年臧哀伯云)参旗分景帝車含
曜所以榮衛南宫增華北極聖人見鳥獸容貌草木
英華始創衣冠而玄黃殊采見秋蓬孤轉杓㩦旁建
乃作輿輪而方圓異則(晉志)殷輅周冕規模不一秦
冠漢佩用舍無常方軫圓蓋以觀法象鏤錫辰旂以昭
聲明寢兕持虎以養其威升龍左纛以副其德鳴珮
紆組鏘鏘奕奕車服以庸有虞盛典威儀以等周禮
舊章
車輿
陳祥道曰古者服牛乘馬引重致遠以利天下則
車之作尚矣或曰黃帝作軒冕不可考也(通典人皇氏乘)
(雲駕六羽或云秪車古史考云黃帝作車至少昊始駕牛)車之制象天以為蓋
象地以為輿象斗以為杠轂象二十八星以為蓋
象日月以為輪輻前軾而後戶前軓而後軫旁輢
而首以較下軸而銜以轐對人者謂之對車如舟
者謂之輈揉而相迎者謂之牙輈之曲中謂之前
疾軛之上平謂之衡衡之材與輿之下木皆曰任
以其力任於此也轂之端與輢之下木皆曰軹以
其旁止於此也軫可以名輿可以名車達常可以
名部軫前横木可以名輅此又因一材而通名也
其為車者有長轂有短轂有杼輪有侔輪有反揉
有仄揉有兩輪有四輪有有輻有無輻有曲轅有
直轅(輦曲轅)有一轅有兩轅有直輿有曲輿(鉤車曲輿)有
廣箱有方箱有重較有單較者或駕馬或駕牛或
輓以人或飾以物或漆或素皆因宜為制稱事為
文然論其任重則同稱為車論其等威則禮有屈
伸名有抑揚也
三皇祗車
蜀志秦宓曰三皇乘祗車出谷口今之斜谷是也注蜀
記曰云云未詳宓所由知為斜谷也
黃帝指南車周司南車
黃帝内傳玄女為帝制司南車當其前記里鼓車居其
右崔豹古今注輿服第一大駕指南車起黃帝與蚩
尤戰涿鹿之野蚩尤作大霧兵士皆迷於是作指南車
以示四方遂禽蚩尤後代常建焉(志林外紀同又見通典)一云帝令風后
(法斗機作車)舊說周公所作也周公治致太平越裳氏重
譯來貢白雉一黑雉二使者迷其歸路周公錫以文錦
二匹軿車五乘皆為司南之制使越裳氏載之以南朞
年至其國使大夫送至而還亦乘司南而背其所指亦
朞年還始制車轄轊皆以鐡還亦銷盡以屬巾車氏藏
之常為先導示服遠人而正四方車法具在尚方故事
宋書(沈約)司南車周公所作以送荒外遠使地域平漫
迷於東西造此車使常知南北鬼谷子鄭人取玉載
司南之車為其不惑也(文選注)韓非子先王立司南以
端朝夕注即指南車釋名黃帝造車漢地理志黃
帝作舟車以濟不通
黃帝象車人皇氏祗車
韓子師曠對晉平公曰黃帝合鬼神於泰山之上駕象
車六交龍畢方並轄蚩尤並轂風伯進掃雨師洒道
作為清角出後漢劉昆傳注(上林賦注郭璞引韓子云云又張楫曰德流則山出象車山之瑞也)
通典昔人皇氏乘雲駕六羽出谷口或云祗車也及
五龍氏乘龍上下以理古史考云黃帝作車引重致遠
至少昊始駕牛及陶唐氏制彤車乘白馬有虞氏因彤
車而制鸞車夏后氏因鸞車而制鈎車言不揉自曲時
有奚仲為夏車正建其斿旐(駕馬)尊卑上下各有等級商
因鈎車而制大路注昔成湯用而郊祀有山車之瑞山
車亦謂之桑根車(詳見後商大路)周因殷路約木而加飾為玉
家語山出器車注出銀瓮丹甑之器及象車後漢
志注崔駰頌曰登天靈之威輅駕太一之象車
堯彤車
史記本紀堯富而不驕貴而不舒黃收純衣彤車(堯火德故)
(車尚赤)乘白馬能用訓德以親九族晉輿服志史臣曰
放勲彤車白馬叶三微之序(又見黃帝象車)大戴禮五帝德
堯黃黼黻衣丹車白馬
堯大路
淮南子主術篇堯之有天下也茅&KR1492;不翦采椽不斵大
路不畫(大路上路四馬車也天子駕六馬不畫不文飾也)越席不緣大羹不和
粢食不毇豈其奉養不足樂哉舉天下而以為社稷非
有利焉
虞鸞車鸞路
明堂位鸞車有虞氏之路也(有鸞和也)鈎車夏后氏之路也
(有曲輿)大路殷路也(大路木路也漢祭天乘殷之路今謂之桑根車也春秋傳曰大路素疏祭)
(天尚質)乘路周路也(玉路)疏明魯有四代之車月令孟春
天子居青陽乘鸞路駕倉龍鄭注鸞路有虞氏車有鸞
和之節而飾之以青取其名耳古史考有虞氏因彤
車制鸞車(詳見黃帝象車)後漢志注賀循曰車必有鸞而春
鸞路者鸞鳳類色青故以名春路傳毅車銘曰虞氏
作車取象璣衡吕氏春秋注鸞鳥在衡和在軾鳴相
應和後世不能復致鑄銅為之飾以黃金因謂之鸞輅
方氏曰鸞車車之有鈴者必曰鸞取其聲之美也鈎
車取其形之曲
舜金車
瑞應圖舜時金車見帝庭宋符瑞志金車王者至孝
則出象車山之精也德澤流洽則出根車者德及山陵
則出山車山藏之精也不藏金玉山澤通給天下則山
成其車
舜山車
孝經援神契虞舜德盛故山車出有垂綏(山車者自然之物也與象)
(車相似)宋志山車山藏之精也
禹四載
書予乘四載孔注謂水乘舟陸乘車泥乘輴山乘樏(尸子)
(山行乘樏泥行乘蕝淮南子注澤行乘蕝)說文山行乘樏澤行乘輈淮南修務訓禹
沐雨櫛風決江疏河乘四載隨山栞木平治水土史
記陸行載車水行載舟泥行蹈橇(音蕝)山行即橋(徐廣曰橋一作)
(輂)漢溝洫志陸行載車水行乘舟泥行乘橇山行則
梮(正義輴與毳為一樏與梮輂為一古篆變形)叙夏乘四載百川是導
夏鈎車
明堂位鈎車夏后氏之路也注鈎有曲輿者也(通典鈎之言不)
(揉自曲)正義輿則車床曲輿謂曲前闌也虞質未有鈎矣
古史考夏后氏因鸞車而制鈎車(詳見黃帝象車)詩六月
注夏后氏曰鈎車先正也見司馬法(或以鈎車為兵車)
夏余車周輦
周禮小司徒登其鄉之衆寡六畜車輦鄉師大軍旅
會同正治其徒役與其輦輂注輂駕馬輦人輓行所以
載任器止以為蕃營司馬法曰夏后氏謂輦曰余車殷
曰胡奴車周曰輜輦輦一斧一斤一鑿一梩一鋤周輦
加二版二築又曰夏后氏二十人而輦殷十八人周十
五人而輦(說者以為夏出師不踰時殷踰時周歴時故前世輦少後世輦多)巾車王
后五路輦車(見後)縣師辨人民之數車輦之稽稍人
作其輂輦均人均車輦之力政遂人以歲時登夫
家衆寡及其車輦通典夏氏末代制輦秦為人君之
乘漢以彫玉為之傅子夏曰余車云云不知何代去
其輪又後漢志注引傅子曰周曰輜車即輦也(宋志引傅玄子)
(云云)宋志輦夏后氏末代所造詩黍苖我任我輦疏
輦車人挽以行左傳公叔文子老矣輦而如公晉
語攀輦即利而舍後漢井丹傳陰就左右進輦丹笑
曰吾聞桀駕人車豈此邪後魏志入閤輿與輦其用
又同案圖今之黑漆畫扇輦與周之輦車其形相似
荀子天子召諸侯諸侯輦輿就馬注輦謂人輓車
夏車正
左傳定元年正月薛宰曰薛之皇祖奚仲居薛以為夏
車正注為禹掌車服大夫淮南子胡曹為衣奚仲為
車注易曰黃帝垂衣裳胡曹黃帝臣也荀子解蔽篇
奚仲作車杜作乘馬注黃帝已有車服奚仲亦改制耳
世本曰相土作乘馬契孫也四馬駕車起於相土故曰
作以其作乘馬之法(世本奚仲始作車劉昭以為誤史考所說是也)吕氏春
秋胡曹作衣乘雅作駕寒哀作御奚仲作車
奚仲車
管子奚仲之車也方圜曲直皆中規矩鈎繩山海經
番禺生奚仲仲生吉光始以木為車注郭璞曰世本奚
仲造車此言吉光明其父子共創意崔駰車左銘曰
虞夏作車取象機衡宋志庖羲畫八卦而為大輿奚
仲乃夏之車正安得始造乎
殷大路路車瑞山車
明堂位(見鸞車)注大路殷之祭天車也疏祭天尚質以尊
敬周公故用殷禮車乘殷路月令中央土天子居太
廟乘大路駕黃駵注大路殷路也如殷路之制而飾以
黃禮器大路素而越席疏殷猶質以木為車無别雕
飾乘以祭天謂之大路郊特牲大路繁纓一就(疏殷祭天)
(之車禮器注同)先路三就次路五就(禮器言七就字誤也)祭之日乘素車
貴其質也(注素車殷路也魯公郊用殷禮)丹漆雕幾之美素車之乘尊
其樸也論語顔淵問為邦子曰乘殷之輅注馬曰殷
車曰大輅左傳曰大路越席昭其儉也集注古者以木
為車而已至商而有輅之名盖始異其制也(質而得其中)
韓非子殷人作為大路而建九旒史記孔子曰殷路
車為善而色尚白後漢志殷瑞山車金根之色(禮緯曰山)
車垂鉤(商因鈎車而制大路成湯用而郊祀有山車之瑞亦謂之桑根車亦謂之大路)漢祭天乘之
齊志殷有瑞車山車垂鉤是也
殷三路
郊特牲疏大路殷祭天車也用以祭天故曰大路五采
一成曰就天質慤故止一就明堂位云大路殷路是也
先路三就者先路亦殷路也殷則三路其世猶質故以
少飾為先對次故稱先也每加以兩大路一先輅三次
路五就禮器無先路之文云次路七就為誤也禮器
疏次路殷之第三路也共卑用故就多左傳襄十二
年鄭賜子展先路子産次路宋志秦閱三代之車獨
取殷制古曰桑根車秦曰金根(殷有山車之瑞謂桑根車殷人制為大路)
隋志昔成湯用而郊祀因有山車之瑞亦謂桑根車
湯奇肱車
括地圖奇肱民能為車從風遠行湯時西風久奇肱車
至於豫州去玉門四萬里選注春秋命歷序人皇九
頭提羽盖乘雲車出暘谷分九河
周五路齊車道車斿車戎路革車
田路乘車公車政令良車服車
車儀路車
春官巾車(下大夫二人)掌公車之政令辨其用與其旗物而
等叙之治其出入(注公猶官也用謂祀賓之屬旗物太常以下等叙之封同異姓之次叙)
(易氏曰五路至服車皆典於公故謂公車)王之五路(注王在焉曰路疏若路門路寢路車路馬皆稱)
(路路大也王之所在以大為名)一曰玉路錫樊纓十有再就建大常十
有二斿以祀(注玉路以玉飾諸末錫馬面當盧刻金為之所謂鏤錫樊馬大帶也纓馬鞅玉路之)
(樊及纓皆以五采罽飾之疏言諸末者凡車上之材於末頭皆飾之一采一帀為一就)金路鉤樊
纓九就建大斿以賓同姓以封(注以金飾諸末鉤婁頷之鉤也金路無錫有鉤)
(亦以金為之疏詩云鉤膺鏤錫鉤在膺前玉路兼有鉤)象路朱樊纓七就建大赤
以朝異姓以封(注以象飾諸末象路無鉤以朱飾勒而已以朝以日視朝)革路龍勒
條纓五就建太白以即戎以封四衛(注鞔之以革而漆之無他飾龍駹也)
(以白黑飾韋雜色為勒條讀為絛)木路前(讀為翦)樊鵠纓建大麾以田以
封蕃國(注不鞔以革漆之而已翦淺黑也木路無龍勒以淺黑飾韋為樊鵠色飾韋為纓不言就數飾)
(與革路同杜子春云鵠或為結疏凡五等諸侯所得路在國祭祀及朝天子皆乘之但朝天子之時乘至館則)
(舍之于館覲禮記云偏駕不入王門乘墨車龍旗以朝同姓金路無錫韓侯受賜得有鏤錫者有功特賜)王
后之五路(見後)服車五乘(服事者之車)孤乘夏篆(五采畫轂約)卿乘
夏縵(五采畫無篆)大夫乘墨車(不畫)士乘棧車(不革鞔而漆之)庶人乘
役車方箱可載任器以共役疏冬官棧車欲奄(士昏禮乘墨車攝盛也)士車有漆飾案唐傳云古之
(帝王必有命民於其君得命然後得乘飾車駢馬文衣駢錦注云飾漆之駢併也)詩有棧之車注云役車
凡良車散車不在等者其用無常(注給遊燕及恩惠之賜不在等者謂若今)
(輜車後戶之屬作之有功有沽䟽作之有精麄故有良散之名)凡車出入歲終則會之
典路(中士二人)掌王及后之五路辨其名物與其用說若
有大祭祀則出路贊駕說大賓客亦如之凡會同軍旅
以路從(注王乘一路典路以其餘路從行亦因以華國疏衣裳之會及弔乘金路兵車之會及軍旅乘)
(革路王出雖乘一路餘路皆從惟玉路祭祀之車尊不出)車僕掌戎路之萃(注萃猶副)
(也戎路王在軍所乘也疏曰革路)凡師共革車各以其萃會同亦如之
(注廵守及兵車之會則王乘戎路乘車之會王雖乘金路猶共以從不失備也)司常道車載
旞(注象路也王以朝夕燕出入)斿車載旌(木路也王以田以鄙大閱王乘戎路建大常焉)
(玉路金路不出)凡祭祀各建其旗(注王祭祀之車則玉路疏朝所以行道故謂象路為道車)
(木路以田是游樂之所)夏官司戈盾軍旅會同授貳車戈盾建乘
車之戈盾(注乘車王所乘車也軍旅則革路會同則金路)戎右掌戎車之兵
革使會同充革車(注右者參乘此充戎車之右田獵亦為之右會同王雖乘金路猶以革路)
(從行也充謂居左曲禮曰乘君之乘車不敢曠左)齊右掌祭祀會同賓客前
齊車王乘則持馬行則陪乘(注充玉路金路之右齊車金路王自整齊之車也齊)
(右與齊僕同車而有祭祀之事則兼玉路之右然則戎右兼田右與疏王路有五右唯有三)易氏曰齊敬也
(玉路以祀則敬乎神金路以賓則敬乎賓先王承賓猶承神也)道右(充象路之右)掌前路
車王出入則持馬陪乘如齊車之儀(注道車象路也王行道德之車)自
車上諭命於從車(疏從車即貳車)詔王之車儀王式則下前馬
王下則以蓋從(注車儀顧式之屬疏禮云式視馬尾顧不過轂皆是車上威儀)易氏曰謂之
(道車者王者動容周旋無適不與道俱記所言不廣欬不安指升車必正立執綏不疾言不内顧無非車之儀)
司右掌羣右之政令(注戎齊道右)太僕王出入則自左
馭而前驅大馭(中大夫二人馭之最尊)掌馭玉路以祀(易氏曰玉路不)
(言僕者祀為國之大事玉為王之大路所以易僕為馭)及犯軷(行山曰軷)王自左馭馭
下祝登受轡犯軷遂驅之凡馭路行以肆夏趨以采齊
(注凡馭路謂五路也行謂大寢至路門趨謂路門至應門疏四路亦准玉路為法)凡馭路儀以
鸞和為節(注舒疾之法也鸞在衡和在軾皆以金為鈴)戎僕掌馭戎車(革路)
(也)掌王倅車之政正其服(倅副也疏副車十二乘及廣闕苹輕之倅)犯軷如
玉路之儀掌凡戎車之儀(衆之兵車也)齊僕(注古者王將朝覲會同必)
(齊所以敬宗廟及神明)掌馭金路以賓朝覲宗遇饗食皆乘金路
其法儀各以其等為車送逆之節道僕掌馭象路以
朝夕燕出入其法儀如齊車掌貳車之政令(注王朝朝莫夕主御)
(王以與諸臣行先王之道貳亦副)田僕掌馭田路以田以鄙掌佐車
之政(注田路木路也佐亦副疏天子尊故戎車田車之貳有别名諸侯卑戎車田車之貳同曰佐少儀注)
(云朝祀之副曰貳戎獵之副曰佐)設驅逆之車(疏王制云佐車止則百姓田獵彼佐車則此驅)
(逆之車也)馭夫掌馭貳車(象路之副)從車(戎路田路之副)使車(驅逆之車疏曰)
(不掌玉金路之副二者事暇)校人辨六馬之屬(注玉路駕種馬戎路駕戎馬金路駕)
(齊馬象路駕道馬田路駕田馬良馬善馬五路之馬)旅賁氏夾玉車而趨車止
則持輪考工記周人上輿兵車之輪六尺有六寸(革路)
(也)田車之輪六尺有三寸(木路也)乘車之輪六尺有六寸
(玉金象路也此以馬大小為節兵車乘車駕國馬田車駕田馬六尺有六寸之輪軹崇三尺有三寸也加軫與)
(轐焉四尺也人長八尺登下以為節此車之高者)書大輅(玉)綴輅(金)先輅(象)
次輅革木(周禮注云贅路)月令孟秋乘戎路(注兵車也制如周革路而飾以)
(白)詩采薇彼路斯何君子之車(箋謂將率疏鄭子蟜叔孫豹王賜之大路)
(是卿車得稱路也)采芑路車有奭簟茀魚服鈎膺鞗革(疏方叔不)
(乘革路者以革路臨陣所乘)韓奕其贈維何乘馬路車(箋人君所乘之車曰)
(路車)王錫韓侯淑旂綏章簟茀錯衡鉤膺鏤錫鞗革金厄
崧高王遣申伯路車乘馬大戴禮保傅篇古之為
路車也蓋圓以象天二十八橑以象列星軫方以象地
三十輻以象月左傳桓二年大路越席(疏巾車五路玉路為大故)
(杜以玉路為大路結蒲為之席置於玉路之中以茵藉示其儉也服虔曰大路木路也)玉路十二斿金路九
(斿是斿有數也玉路纓十有二就金路纓九就是纓有數也)國語周秩官曰工人
展車曲禮武車綏旌(疏云革路也取其建戈刃云兵車取其威猛云武車)德車
結旌(謂玉金象木四路不用兵故曰德車)禮運天子以德為車以樂為
御宋志周五路之飾備於考工記輿方法地蓋圓象
天輻以象日月二十八弓以象列宿後漢志注釋名
曰天子所乘曰路言行路也服虔曰大路尊卑俱乘采
飾有差傅玄乘輿馬賦注玉路重較也
周車六等
考工記周人上輿(注武王疾上下失其服飾而尊輿)一器而工聚者車
為多(注周所上也)車有六等之數(法易三材六畫)車軫四尺謂之一
等戈秘六尺有六寸既建而迆崇於軫四尺謂之二等
人長八尺崇於戈四尺謂之三等殳長尋有四尺崇於
人四尺謂之四等車戟常崇於殳四尺謂之五等酋矛
常有四尺崇於戟四尺謂之六等(注此所謂兵車也疏此六等軫一人一之)
(外兵有四等此謂前驅車所建)察車自輪始(攻木之工七輪輿車居其三又於三者之中輿人居)
(其一輪人析而二車人析而三其外又有輈人為輈是車之三工又别而為七)輪人為輪三
材具(轂輻牙)巧者和之可規可萭可水縣量權也謂之國
工為蓋蓋崇十尺(蓋主為雨設乘車無蓋禮所謂潦車謂蓋車與)輿人為車
輪崇車廣衡長參如一謂之參稱(隧式較軫軹轛)棧車欲奄(無革)
(輓士乘)飾車欲侈(大夫以上革輓輿疏革路墨車等案殷傳云未命為士者不得乘飾車)
輈人為輈(車轅也詩五楘梁輈)輈有三度軸有三理國馬輈深四
尺有七寸田馬輈深四尺駑馬輈深三尺有三寸軸一
以為媺二以為久三以為利良輈環灂自伏兔不至軓
七寸軓中有灂謂之國輈軫方以象地蓋圓以象天輪
輻三十象日月蓋弓二十八象星大車之轅摯(注大車牛車也)
(疏輪人輿人造四馬車上所陳是也車人造大車栢車羊車是駕牛者)廬人為廬器六
建既備車不及覆謂之國工(注六建五兵與人也)車人之事為
耒為車行澤短轂則利行山長轂則安柏車轂長一柯
圍二柯輻一柯(柏車山車輪高六尺牙圍尺二寸)大車崇三柯綆寸(大車)
(平地載任之車轂長半柯)羊車二柯有參分柯之一(羊善也善車若今定張車較長)
(七尺疏定張車據漢法言漢去今遠未知定張車將何所用但知在宫内所用故差小為之謂之羊車耳此羊)
(車較長七尺則大矣而論語謂大車為柏車小車為羊車者以柏車較雖短轂輻牙則長羊車較雖長轂輻牙)
則小故得小車之名(包氏論語注大車牛車小車駟馬車)續漢志上古聖人見
轉蓬始知為輪輪行可載復為輿後聖觀於天視斗周
旋魁方杓曲以攜龍角為帝車於是乃曲其輈故易震
乘乾謂之大壯言器莫有上之者也易氏曰詩伯也
執殳為王前驅鄭氏引此文箋之則車之六等為前驅
所建可知其兵有四戈柲既建而迆止戈為武之義殳
車戟酋矛皆置之車傍備而不用之義觀兵車之制先
王不急於用兵可推矣又曰考工言六等而後言察車
廬人言六建而後言試廬其實一也
周王后五路(自翟至輦)安車
禮巾車王后之五路重翟錫面朱緫(重翟雉羽也后從王祭祀所乘疏約)
(王之五路則重翟當玉路馬氏等云重翟為盖今之羽盖是也鄭云蔽也王后始來乘重翟)厭翟勒
面繢緫(注次其羽使相廹也后從王賓饗諸侯所乘疏相次以厭其本詩箋王姬車乘厭翟)安車
彫面鷖緫皆有容蓋(注坐乘車凡婦人車皆坐乘詩碩人曰翟茀以朝盖厭翟也安車無)
(蔽后朝見於王所乘謂去飾也容謂幨車山東謂之裳幃或曰潼容蓋如今小車蓋疏曲禮婦人不立乘王后)
(五路皆坐乘安車無異稱故獨得名曲禮大夫致事若不得謝必賜之几杖乘安車則男子坐乘亦謂安車)
(劉熙釋名曰容車婦人所載小車也)列女傳妃后踰閾必乘安車輜軿翟車貝面組緫有
握(注不重不厭以翟飾車之側如今軿車后所乘以出桑有幄則無盖疏漢法軿車無盖)幄本作握音屋
(䟽作幄字)輦車組輓有翣羽盖(注不言飾后居宫中從容所乘但漆之而已為輕輪人輓)
(之以行有翣以禦風塵以羽作小盖為翳日也)曲路掌王及后之五路辨名
物用說
周貳車
禮大行人上公之禮貳車九乘諸侯七乘諸伯如諸侯
之禮諸子五乘諸男如諸子之禮注貳副也疏貳車所
飾無文左傳晉七輿大夫注侯伯七命副車七乘每
車有一大夫主之詩正義鄭箴膏盲云卿以上所乘
車皆曰大路輿人疏天子與其臣乘重較之車諸侯
之車不重較
周輜車(見上)
周乘路
明堂位乘路周路也注玉路疏周王禮故用玉
周五時路
晉輿服志周禮巾車氏云云有嚴有翼用光其武鈎膺
鞗革乃暢其文六服之冕五時之路王之常制各有等
差月令春乘鸞路駕蒼龍載青旂夏乘朱路駕赤駵
載赤旂中央乘大路駕黃駵載黃旂秋乘戍路駕白駱
載白旂冬乘玄路駕鐡驪載玄旂(蔡伯喈王肅云月令周公所作)
周大路二路
漢武問賢良策周室設兩觀乘大路朱干玉戚八佾陳
於庭而頌聲興公羊傳子家駒曰乘大路天子之禮
也注禮天子大路諸侯路車大夫大車士飾車荀子
禮論天子大路越席以養體側載睪芷以養鼻前有錯
衡以養目和鸞之聲步中象武趨中韶護以養耳龍旗
九斿以養信寢兕持虎蛟韅絲末彌龍以養威正論
天子尊無上衣被則服五采雜間色重文繡飾珠玉食
飲則重大牢而備珍怪曼而饋代睪而食雍而徹五祀
執薦者百人侍西房居則設張容負依而坐諸侯趨走
乎堂下乘大路越席以養安(注大路祭天車)三公奉軛持納(與軜)
(同)諸侯持輪挾輿先馬大侯編後大夫次之小侯元士
次之庶士介而坐道庶人莫敢望視居如大神動如天
帝左傳桓二年大路越席(疏路大也君之所在以大為號門曰路門寢曰路寢)
(車曰路車故人君之車通以路為名杜以玉路為大路經傳言大路者多矣尚書大輅孔安國以為玉服虔云)
(大路木路)僖二十八年王命晉侯為侯伯賜之大路之服(注大)
(路金路)襄十九年鄭公孫蠆卒(子蟜)王追賜之大路二十四
年穆叔(叔孫豹)如周聘王賜之大路(注大路天子所賜車之總名)以周禮孤
(乘夏篆卿乘夏縵釋例以所賜穆叔子蟜當是革木二路諸侯之卿特賜則有大路)昭四年杜洩
曰夫子(叔孫豹)受命聘於王王賜之大路復命致之君君
復賜之使三官書之十五年十二月晉荀躒如周王曰
叔父唐叔成王之母弟也密須之鼓與其大路文所以
大蒐也闕鞏之甲武所以克商也唐叔受之處參虚以
有戎狄其後襄之二路(大路戎路)鏚鉞秬鬯彤弓虎賁文公
受之以有南陽撫征東夏非分而何定四年祝佗曰成
王分魯公康叔唐叔以大路(注金路錫同姓諸侯車)齊語天子
致胙於桓公賞服大路龍斿九旒渠門赤旂(注賈侍中云大路諸)
(侯朝服之車謂金路)隋志白虎通云玉輅大輅也(晉摯虞獨疑大輅謂非玉)
(輅)周謂之乘輅大戴禮著其形式上蓋如規象天二十
八橑象列星下方輿象地三十輻象一月前視則覩鸞
和之聲側觀則覩四時之運宋志禮所謂金玉路者
正以金玉飾諸末耳左右前後同以漆畫秦改周輅制
為金根通以金薄周匝四面漢魏二晉因循莫改逮乎
大明始備五輅金玉三制並類金根覲禮注朝事儀
曰天子冕而執鎮圭尺有二寸繅藉尺有二寸搢大圭
乘大路建大常十有二旒樊纓十有二就貳車十有二
乘帥諸侯而朝日於東郊所以教尊尊也退而朝諸侯
周乘石
禮夏官隷僕(下士二人)王行洗乘石鄭司農曰王登上車之
石也詩有扁斯石履之卑兮疏乘車之得履石唯王為
然(登五路之石王行則洗之致其絜也)淮南子周公履乘石(唐王起洗乘石賦承)
(玉B以增麗拂兖衣而更妍有翼有嚴既敬既戒洗列周經履合周雅)選注尸子曰周
公旦踐東宫履乘石
參乘
夏官戎右注古者參乘此充戎路之右田獵亦為之右
焉疏若在軍為元帥則將居鼓下將在中御者在左若
凡平兵車則射者在左御者居中若在國則尊者在左
御者在中央其右是勇力之士執干戈常在左右戎右
兼田右齊右兼祀右僕有五不兼者僕難於右是以六
藝之中有五御而不言右曲禮乘君之乘車疏謂君
之次路也王者五路王自乘一所餘四路皆從行
周常車
周書克殷解第三十六及期百夫荷素質之旗於王前
叔振奏拜假又乘常車周公把大鉞召公把小鉞以夾
王泰顛閎夭皆執輕吕以奏王王入即位於社大卒之
左羣臣畢從(孔晁注常車威儀車也三公夾衛王也)史周紀叔振鐸奉
陳常車
周指南車
鬼谷子肅慎氏獻白雉於文王還恐迷路問周公作指
南車以送之(又見黃帝指南車)
周器車
子華子吾之宗君為周日正周公作成周定鼎於郟鄏
吾之宗君薦所以為祥者其族有三曰井里之璞也曰
太山之器車也曰唐叔異畆之禾也禮運山出器車
注器謂若銀甕丹甑也(出援神契)正義按禮緯斗威儀其政
太平山車垂鉤注云山車自然之車垂鉤不揉治而自
圓曲(家語注象車也)孝經援神契德至山則山出木根車應
載萬物(金車者王者至孝則出)
魯大路魯四代車
明堂位魯君孟春乘大路載弧韣旂十有二旒日月之
章祀帝於郊配以后稷天子之禮也正義此一經明魯
有四代之車(見上)左傳成二年公會晉師於上鄍魯賜
三帥先路之服(疏按釋例先路者革路若木路或云先或云後蓋以就數為差其受之於王則)
(稱大革木是卿大夫車之尊者金路是諸侯車之尊者玉路天子車之尊者皆稱大)
仲尼車輿魯孔氏車(詳見車服)
見車服制度
玉海卷七十八
