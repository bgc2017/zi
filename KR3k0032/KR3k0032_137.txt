卷一百三十六
玉海卷一百三十六
宋王應麟撰
兵制
兵制
歴代兵制沿革或出于民則考其成丁歸農之限耕
戰部伍之法調發教閱之節屯戍替易之期或出于
兵則考其兵民之分自何時與其部伍調發廩給之
制歴代之兵内外輕重之勢用兵道里之遠近歴時
之久速形勢之利害粮食之難易將權之專雜軍律
之得失皆當詳考
黃帝營衛
史記黃帝以師兵為營衛正義環繞軍兵為營以自衛
若轅門即其遺像
黃帝制兵
李靖問對(見陣法)通典通鑑外紀(見地理)
舜兵衛
文中子王道篇舜一歲巡五岳國不費而民不勞兵衛
少而徵求寡也
夏六師
書胤征胤侯命掌六師甘誓召六卿詩正義夏時
六軍之將亦命卿其法與周同家語夏后興六師以
征不序
周六軍六鄉六遂(見田制)
夏官大司馬凡制軍萬有二千五百人為軍王六軍大
國三軍次國二軍小國一軍(疏上公為大國侯伯為次國子男為小國)軍將
皆命卿二千五百人為師師帥皆中大夫五百人為旅
旅帥皆下大夫百人為卒卒長皆上士二十五人為兩
兩司馬皆中士五人為伍伍皆有長(疏上士得號行司馬及在軍二十五)
(人長中士號兩司馬五人長下士號公司馬以司馬主軍軍事立嚴雖卑亦同號也)注鄭司農云
春秋傳曰襄十四年成國不過半天子之軍王為六軍
諸侯之大者三軍可也詩常武整我六師文王曰六師
及之(書張皇六師詩韎韐有奭以作六師)此周之為六軍之見于經也(正義)
(以當時有不信周禮者故引為證)春秋傳曰莊十六年王使虢公命曲
沃伯以一軍為晉侯此小國一軍之見于傳也(夏為卒二十五)
(人為兩故傳曰廣有一卒卒偏之兩者)軍師旅卒兩伍皆衆名也伍一比
兩一閭卒一旅旅一黨師一州軍一鄉家所出一人將
帥長司馬者其師吏也凡軍帥不特置選于六官六鄉
之吏自鄉以下德任者使兼官焉(疏州長職注云于軍因為師帥自黨以下)
(注皆云因為旅帥因為卒長)地官小司徒乃會萬民之卒伍而用
之五人為伍五伍為兩四兩為卒五卒為旅五旅為師
五師為軍以起軍旅作田役比追胥令貢賦注此皆先
王所因農事而定軍令者也欲其恩足相恤義足相救
服容相别音聲相識鄉之田制與遂同(疏鄭注遂之軍法如六鄉以遂)
内不見出軍之法唯有田制而已(司常注師都六鄉六遂大夫也疏六鄉大夫皆卿六遂大夫皆大夫也)
(于涖衆則曰師都于涖軍則曰軍吏)凡起徒役毋過家一人以其餘為羡
唯田與追胥竭作大軍旅帥其衆庶大司徒令五家
為比(有長)五比為閭(有胥)四閭為族(有師)五族為黨(有正)五黨為
州(有長)五州為鄉(有師)注司徒掌六鄉鄉師分而治之(小司徒大)
(比六鄉四郊之吏)遂人五家為鄰(有長)五鄰為里(有宰)四里為鄼
(有長)五鄼為鄙(有師)五鄙為縣(有正)五縣為遂(有師)注遂人主六
遂若司徒之于六鄉也六遂之地自遠郊以達于畿中
有公邑家邑大都小都焉鄭司農云百里内為六鄉外
為六遂(書疏一鄉出一軍鄉為正遂為副)族師十家為聮十人為聮
八閭為聮一鄉五州二十五黨百二十五族五百閭
二千五百比一萬二千五百家司馬法萬二千五百人
為軍天子六軍出於六鄉諸侯大國三軍出于三鄉(按司)
(馬法二十五人為兩四兩為卒五卒為旅五旅為師五師為軍萬二千五百人也)遂之制五縣
二十五鄙百二十五鄼五百里二千五百鄰萬二千五
百家以起政役亦如之王國百里為郊鄉在郊内遂在
郊外六鄉謂之郊六遂謂之野易氏曰先王軍制調
兵必五數出兵必百數五家為比則五人之伍五比為
閭則五伍之兩以至五黨為州則五旅之師五州為鄉
則五師之軍其積數實起于五人之伍不五數不足以
調兵也百人之卒成一小陳五百人之旅成一中陳二
千五百人之師成一大陳萬二千五百人之軍成五大
陳其積數實起于百人之卒不百數不足以出兵也
春秋正義家出一人故鄉為一軍天子六軍出于六鄉
則大國三軍出自三鄉其餘公邑采地之民不在三軍
之數(詩公劉正義周之軍賦皆出于鄉家出一人故鄉為一軍諸侯三軍出于三鄉而已其餘公邑采地)
(不以為軍若夏殷之世則通計一國之人以為軍數)鄭注小司徒司馬法云成出
革車一乘甲士十人徒二十人謂公卿大夫畿内采地
之制杜注云甸出長轂一乘甲士三人步卒七十二人
多是司馬法而以周禮冠之謂諸侯邦國出軍之法故
不同古者用兵天子先用六鄉六鄉不足取六遂六遂
不足取公卿采邑及諸侯邦國若諸侯出兵先盡三鄉
三遂鄉遂不足然後總征境内之兵此一車甲士步卒
總七十五人周禮大司馬五人為伍云云大數不同者大
司馬所云謂鄉遂出軍及臨時對敵布陳用兵之法此
甲士三人步卒七十二人謂徵課邦國出兵之時所徵
之兵既至臨陳還同鄉遂之法先偏後伍卒偏之兩千
夫長百夫長是臨時對敵皆用卒兩師旅也四丘為甸
據上地言之若以上中下地相通則二甸共出一乘甸
即乘也六十四井出車一乘故以甸為名魯是大國甲
兵先多僖公之世頌云公車千乘僖公之蒐傳稱革車
千乘三禮義宗周制天子六鄉六遂諸侯大國三鄉
三遂小國一鄉一遂鄉及遂各萬二千五百家鄉内則
立比閭族黨州鄉之名遂内則立鄰里鄼鄙縣遂之名
俱有六等異其屬官之名者别内外也然居郊之内而
非鄉民者謂㕓里邑之士居郊之外而非遂民者謂之
公邑鄙之人六鄉六遂及公邑之法則不為井田都鄙
采地之制則為井田遂人所造溝澮者是鄉遂之制小
司徒所造丘甸者是采地之法魯語魯季武子為三
軍叔孫穆子曰不可天子作師公帥之以征不德(師謂六軍)
元侯作師卿帥之以承天子(師三軍也)諸侯有卿無軍帥教衛
以贊元侯(次國之君有命卿無三軍禮所謂次國二軍小國一軍謂以賦出軍從征伐也)自伯
子男有大夫無卿帥賦以從諸侯(無命卿也)是以上能征下
下無姦慝齊語管子曰聖王之治天下參其國而伍
其鄙注國郊以内鄙郊以外也謂三分國都以為三軍
五分其鄙以為五屬也聖王謂若湯武也坊記疏據
司馬法之文諸侯車甲牛馬皆計地令民自出若鄉遂
之衆七十五人則遣出革車一乘甲士三人馬四疋牛
十二頭恐非力之所能皆是國家所給故周禮巾車職
毁折入齎于職幣又質人云凡受馬于有司者書其齒
毛與其賈司兵云及授兵從司馬之法以頒之及其受
兵輸亦如之是國家所給也牧誓武王戎車三百兩
虎賁三百人注兵車百夫長所載也疏臨敵對戰布陳
之時則依六鄉軍法(史記武王戎車三百乘虎賁三千人甲士四萬五千人以伐紂)書
疏車有七十二人三百乘當有二萬一千六百人(劉敞曰誓司徒司馬司空此三卿三軍也諸侯以百乘為)
(軍不以萬二千五百人為軍下天子也一乘則一右右皆虎賁勇士也)泰誓大巡六師
羡卒大司馬中秋郊野載旐(注云以其將羡卒也)修閭氏與
其國粥疏謂國家粥養未入正卒且為羡卒者鄉師
疏六軍之外别有民徒使役皆出于鄉故鄉師治其徒
役詩祈父箋六軍之士出自六鄉法不取于王之瓜
牙之士采芑箋方叔戎車三千乘其士卒皆有佐師
扞敵之用司馬法兵車一乘甲士三人步卒七十二人
宣王承亂羡卒盡起(羡謂家之副丁也)公劉其軍三單箋大
國三軍以其餘卒為羡單者無羡卒也(疏公劉夏時諸侯周制因之)
(三單是單而無副)古者國有遊倅田有餘夫軍有羡卒所以
副其正也曾子固曰周有天下諸侯之國千八百以
中數率之通有兵二萬五千為四千五百萬而羡卒未
在其數古制莫備于周有井牧之田伍兩之兵溝封
之固郊關之限循鼜之警壺柝之守不得已而用民則
鄉遂公邑三等采地以次召發不止則諸侯又不止則
有遍境出之法乃知古人雖以禮義廉恥為域民固國
之道未嘗不設險用師以輔之也
周軍制
見陣法類李靖問對周之始興太公實繕其法始于
改都以建井畝戎車三百兩虎賁三百人以立軍制
周乘馬法軍賦
漢刑法志殷周以兵定天下天下既定戢臧干戈教以
文德而猶設司馬之官立六軍之衆因井田而制軍賦
地方一里為井井十為通通十為成成方十里成十為
終終十為同同方百里同十為封封十為畿畿方千里
有稅有賦稅以足食(田租也)賦以足兵故四井為邑四邑
為丘丘十六井也有戎馬一匹牛三頭四丘為甸甸六
十四井也有戎馬四匹兵車一乘牛十二頭甲士三人
卒七十二人干戈備具是謂乘馬之法一同百里提封
萬井除山川沈厈城池邑居園囿術路三千六百井定
出賦六千四百井戎馬四百匹兵車百乘此卿大夫采
地之大者也是謂百乘之家一封三百一十六里提封
十萬井定出賦六萬四千井戎馬四千匹兵車千乘此
諸侯之大者也是謂千乘之國(包氏論語注謂井田方里為井一井為乘百里)
(之國通有千乘)天子畿方千里提封百萬井定出賦六十四萬
井戎馬四萬匹兵車萬乘故稱萬乘之主戎馬車徒干
戈素具春振旅以蒐夏拔舍以苗秋治兵以獮冬大閱
以狩皆於農隙以講事焉五國為屬屬有長十國為連
連有帥三十國為卒卒有正二百一十國為州州有牧
連帥比年簡車卒正三年簡徒羣牧五載大簡車徒此
先王為國立武足兵之大略也夏官大司馬凡令賦
以地與民制之上地食者參之二民可用者家三人中
地食者半二家五人下地參之一家二人注賦給軍用
者也令邦國之賦亦以地之美惡民之衆寡為制如六
遂矣(疏按小司徒地有上中下按遂人上中下地與此合故云邦國如六遂)地官小司
徒三年大比則受邦國之比要乃會萬民之卒伍而用
之五人為伍五伍為兩四兩為卒五卒為旅五旅為師
五師為軍以起軍旅以作田役以比追胥以令貢賦乃
經土地而井牧其田野九夫為井四井為邑四邑為丘
四丘為甸四甸為縣四縣為都以任地事而令貢賦凡
稅歛之事(孔子稱子路千乘之國可使治其賦也古者以田賦出兵故謂兵為賦春秋傳所謂悉索)
敝賦是也(左傳晉人曰羣臣帥賦輿注猶兵車)注賦謂出車徒給繇役也司
馬法曰六尺為步步百為畮畮百為夫夫三為屋屋三
為井井十為通通為匹馬三十家士一人徒二人通十
為成成百井三百家革車十乘士十人徒二十人十成
為終終千井三千家革車十乘士百人徒二百人十終
為同同方百里萬井三萬家革車百乘士千人徒二千
人疏此謂天子畿内采地法鄭注論語道千乘之國亦
引司馬法彼是畿外邦國法彼革車一乘甲士三人步
卒七十二人甲士少步卒多此士十人徒二十人比畿
外甲士多步卒少外内有異故也凡出軍之法先六鄉
賦不止次出六遂賦猶不止徵兵於公邑及三等采賦
猶不止乃徵兵于諸侯賦猶不止則諸侯有遍境出之
法則千乘之賦是也(牧誓疏若鄉遂不足以召兵于邦國)縣師將有軍
旅則受灋于司馬以作其衆庶會其車人之卒伍疏司
馬主將事故先受出軍多少及法式會其車人之卒伍
則百人為卒五人為伍車亦有卒伍鄼長若作其民
而用之則以旗鼓兵革帥而至稍人掌令丘乘之政
令(注四丘為甸)若有會同師田行役之事則以縣師之灋作
其同徒輂輦帥而以至治其政令以聽于司馬左傳
成元年作丘甲(轂梁以為丘作甲以農為工)公羊注始使丘民作鎧注周禮四
丘為甸甸六十四井出長轂一乘戎馬四匹牛十二頭
甲士三人步卒七十二人此甸所賦今魯使丘出之(禮封)
(人疏三等采地之中故有丘甸井田之法)疏此注多是司馬法(胡氏曰今作丘甲者是丘)
(出一甲一甸之中共百人為兵一丘所出十八人積四丘而具一乘)李靖問對太宗問
楚廣與周制如何靖曰周制一乘步卒七十二人甲士
三人以二十五人為一甲凡三甲共七十五人楚人二
廣之法一乘至用百五十人楚語國馬足以行軍公
馬足以稱賦不是過也禮記疏(坊記)古者方千里其中
六十四井出兵車一乘此兵賦之法也按司馬法云成
方十里出革車一乘又云甸方八里出長轂一乘鄭注
小司徒云若通溝洫之地則為十里若除溝洫之地則
為八里兵賦之法王畿之内六鄉之法家出一人凡出
軍之法鄉為正遂為副則遂之出軍與鄉同公邑出軍
亦與鄉同其公卿大夫采地既為井田殊于鄉遂則出
軍亦異于鄉遂也故鄭注小司徒井十為通云云此采地
出軍之制也王畿之外諸侯大國三軍次國二軍小國
一軍皆出鄉遂費誓云三郊三遂是諸侯有遂也諸侯
計地出軍則司馬法云四丘為甸出長轂一乘成元年
作丘甲杜服俱引此文(公羊注十井共出兵車一乘)劉子天子之
老請帥王賦元戎十乘以先啟行積倉於邠峙糧于申
會蒐之備取于衛古人藏賦于民如此春秋時齊桓之
師鄭共資糧晉軍楚地食其軍穀鄫無賦于司馬(政象無傳)
(而四司馬之官皆已去籍鄭康成諸儒直以穰苴司馬法為證)周書武順解五五二
十五曰元卒一卒居前曰開(猶啓)一卒居後曰敦(猶殿)左右
一卒曰閭四卒成衛曰伯三伯一長曰左三左一長曰
右三右一長曰正三正一長曰卿三卿一長曰辟(君也)此
謂諸侯三軍
周八次八舍七萃
天官宫正以時比宫中之官府次舍之衆寡注次諸吏
直宿若今部署諸廬者舍其所居寺疏此次若匠人云
外有九室九卿治之詩云適子之館兮卿士所之之館
在天子之宫中寺即舍也官府退息之處宫伯掌王
宫之士庶子凡在版者授八次八舍之職事注衛王宫
者必居四角四中于徼候便也鄭司農云庶子衛王宫
在内為次在外為舍玄謂次其宿衛所在舍其休沐之
處疏舍若掌舍之舍(宫正宫伯居衛之制虎賁旅賁行衛之制)内宰治王
内之政令分其人民而居之注均宿衛掌舍掌王之
會同之舍設梐枑再重注杜子春云行馬鄭云行馬再
重者以周衛有内外列地官稾人享士庶子注卿大
夫士之子弟宿衛王宫者小司徒疏按書傳云餘子
皆入學則餘子不得為羡是宿衛之人秋官司隷帥
四翟之隷守王宫䟽宫正掌宫中官府宫伯掌其子弟
司寤氏疏言行夜徼候者若宫伯掌授八次八舍注
云於徼候便也穆天子傳王勤七萃士七萃之士曰
高奔戎文選王元長(融)曲水詩序七萃連鑣虞子陽
(羲)詩雲屯七萃士注穆天子傳曰天子賜七萃之士注
萃聚也亦猶傳有七輿大夫聚集有智力者為王之爪
牙(文選注紀年曰周穆王三十七年征伐大起九師東至于九江)漢地理志成臯注
師古曰穆天子傳云七萃之士生捕虎天子蓄之東虢
號曰虎牢(水經注引穆天子傳七萃之士捕虎)白居易云周設七萃漢
列八屯皆以拱衛王宫肅嚴徼道虎賁綴衣無非
吉士侍御僕從㒺匪正人掌固頒士庶子及衆庶
之守諸子授車甲合卒伍置有司以軍法治之不
特王國為然都家司馬各掌士庶子及衆庶車馬
兵甲之戒令宿衛非宫正之羣吏則宫伯之士庶子所
謂執矛戈立階戺皆冕衣裳者非若後世但以兵衛也
昔周公作立政汲汲于用賢而以虎賁綴衣趣馬攜僕
列諸左右常伯三事之下常伯三事皆大臣也名位尊
矣視趣馬綴衣至不等而一概言之以大臣進見有節
敷奏有常而朝夕與王燕者則斯人也必以士為之則
必公卿所自簡除考課是故分隷于列卿而冡宰之治
特詳書曰昔在文武侍御僕從罔匪正人以旦夕承弼
厥辟由此其選也方周公之教世子也周公之子伯禽
衛康叔之子牟齊太公之子伋俱事成王伯禽牟伋蓋
宿衛國子也他日能為顯諸侯而成王與之處則相觀
之善益多王宫宿衛有官府之吏有國之士庶子有
守王宫之民古者執戈戟以宿衛王宫皆士大夫職
之無事而奉燕私則從容養德有膏澤之潤有事而司
禦侮則堅明守義無腹心之虞秦漢陛楯執戟尚餘一
二康王即位同召六卿而命仲桓南宫毛者必太保
宣王南征程伯休父實為司馬而整六師者大師皇父
也一相處内無所不統周公東征四國是皇此上公
為軍將韎韐有奭以作六師此諸侯世子為軍將周
公指虎賁與常伯同戒于王欲其知恤自諸侯入典親
兵
周虎賁旅賁
書牧誓武王虎賁三百人(孟子史記云三千人武王曰予有臣三千)疏若虎
之賁走逐獸言其猛也軍内驍勇選而為之樂記云虎
賁之士說劍謂此也立政綴衣虎賁顧命師氏虎
臣(注虎賁氏)太保命仲桓南宫毛俾爰齊侯吕伋以二干戈
虎賁百人逆子釗南門之外(注伋為天子虎賁氏)禮夏官虎賁
氏(下大夫二人中士十有二人虎士八百人)掌先後王而趨以卒伍(注雖羣行亦有)
(局分疏五人為伍百人為卒)舍則守王閑(梐枑)王在國則守王宫(為周衛)
旅賁氏(中士二人下士十有六人)掌執戈盾夾王車而趨左八人
右八人(下士十六人夾王車中士是官首為之帥)車止則持輪司士虎士
在路門之右司戈盾授旅賁及虎士戈盾國語叔
孫穆子曰天子有虎賁習武訓也諸侯有旅賁禦災害
也衛武公在輿有旅賁之規左傳僖二十八年王賜
晉侯虎賁三百人&KR0686;弓虎賁文公受之以有南陽之田
胡氏曰王者六軍乃畿内井牧之什伍也天子親衛
則虎賁之士而已周書世俘云甲申百弇以虎賁誓
命伐衛告以馘俘尅殷云王既以戎車虎賁馳商師
晉天文志武賁一星在太微西蕃北下旄頭之騎官也
周宿衛令
天官宫正會其什伍而教之道藝注五人為伍二伍為
什會之者使之輩作輩學相勸帥且寄宿衛之令内
宰憲禁令于王之北宫而糾其守注守宿衛者夏官
司士王族故士注故為士晚退留宿衛者秋官脩閭
氏掌比國中宿互柝者注鄭司農云宿宿衛也互行馬
柝行夜擊柝
周畿兵
左傳襄十六年穆叔賦圻父注周司馬掌封畿之兵甲
故謂之圻父詩祈父注司馬也職掌封祈之兵甲疏
掌封畿兵甲通作畿字古字通用(尚書作圻)司馬掌祿士故
司士之官屬焉是爵禄黜陟由司馬也其屬又有司右
之官主勇力之士故爪牙屬司馬也
魯三軍
左傳襄十一年季武子將作三軍(注魯本無中軍惟上下二軍皆屬于公)
告叔孫穆子曰請各征其軍穆子曰政將及子子必不
能武子固請三分公室而各有其一(公羊云益司馬作中卿官)昭五
年舍中軍疏魯有二軍有事則三卿更互帥之以征
伐不得專其民也季氏欲專其民假立中軍因以改作
(國語云遂作中軍)禮明堂位云成王封周公地方七百里必有
三軍魯頌閟宫頌僖公云公徒三萬鄭玄注云大國三
軍合三萬七千五百人言三萬舉成數也則僖公復古
制亦三軍矣自文公以來霸主之令軍多則貢重自減
為二軍(周禮疏僖公時二軍作詩之人舉魯盛時而言魯公伯禽之時則三軍)三子自以
采邑之民為己之私乘如子産出兵車十七乘之類是
以其私家車乘也魯頌公車千乘公徒三萬注大國
之賦千乘疏千乘有七萬五千人與下公徒三萬數不
合此自謂計地出兵非彼三軍之車也(魯之公車千乘不過公徒三萬)
(如司馬法則當出七萬五千人)坊記制國不過千乘疏異義云魯頌
云公車千乘謂大總計地出軍也公徒三萬謂鄉遂兵
數也是國界計地與鄉遂數不同諸侯成十里出賦之
時雖革車一乘甲士三人步卒七十二人其臨敵對戰
之時則同鄉法五人為伍五伍為兩之屬也左傳邲之
戰楚廣有一卒卒偏之兩又云兩之一卒適吳是臨軍
對陣同鄉法也牧誓武王戎車三百兩孔注云一車步
卒七十二人則出軍之法也云千夫長百夫長謂對敵
時也成國之賦千乘謂公侯之封也千乘之賦地方三
百十六里有畸周禮公五百里侯四百里其地雖過兵
賦唯千乘
晉三軍六軍二軍被廬法
左傳閔元年晉侯(獻公)作二軍(上軍下軍)僖十五年晉作州
兵二十七年晉蒐被廬作三軍謀元帥(文公復大國之禮)郤縠
中軍郤溱佐之狐毛上軍偃佐之欒枝下軍先軫佐之
荀林父御戎魏犫為右(杜預曰晉常以春蒐改政令敬其始也)大蒐示禮一戰而伯
昭二十九年冬仲尼曰文公作執秩之官為被廬之法
(應劭曰作執秩為六官之法)僖二十八年城濮之戰晉車七百乘晉
作三行以禦狄三十一年作五軍以禦狄莊十六年
王命曲沃伯以一軍為晉侯文六年春蒐于夷舍二
軍改蒐于董文十七年蒐黃父宣十四年蒐鄭
成二年鞌之戰晉車八百乘(正義計有六萬人唯三卿帥之)趙盾納捷菑八百
(東)成三年十二月作六軍襄八年晉君方明四軍
無闕八卿和睦(上中下新軍軍有二卿)襄十三年蒐緜上新軍
無帥使其什吏率其卒乘官屬以從於下軍正義什吏
謂十人之長也周禮夏官序云凡制軍萬有二千五百
人為軍軍將皆命卿二千有五百人為師師帥皆中大
夫五百人為旅旅帥皆下大夫百人為卒卒長皆上士
二十五人為兩兩司馬皆中士五人為伍伍皆有長不
言十人有長夏官所云周禮之正法量時制事未必盡
然尚書牧誓有千夫長百夫長齊語管子設法五人為
伍五十人為小戎二百人為卒二千人為旅萬人為軍
吳語王孫雄設法百人為行十行一旌十旌一將軍引
司馬法云十人之帥執鈴百人之帥執鐸千人之帥執
鼓萬人之將執大鼔三者數人置帥皆以什計之異于
周禮則晉人為軍或十人置吏也襄十四年舍新軍
成國不過半天子之軍周有六軍諸侯之大者三軍可
也(疏鄭玄云方四百里以上為成國成國唯公與侯春秋之世鄭置六卿未必不為三軍)昭十
三年治兵邾南甲車四千乘(三十萬人)叔向曰寡君有甲車
四千乘在(時晉國唯立三軍)
齊内政三軍楚軍政
國語管子曰昔者聖王治天下參其國(三分國都以為三軍)而伍
其鄙(五分其鄙以為五屬)定民之居成民之事公曰定民之居若
何曰云云於是制國以為二十一鄉(二千家為一鄉二十一鄉凡四萬二千家)
(此管子所制非周法也)工商之鄉六(二者不從戎役)士鄉十五(士軍士也十五鄉合)
(三萬人是為三軍)公帥五鄉焉(五鄉萬人是謂中軍公所帥也)國子帥五鄉焉
高子帥五鄉焉(皆齊上卿各帥五鄉為左右軍)參國起按以為三官臣
立三宰(三卿也)工立三族市立三鄉澤立三虞山立三衡
管子曰君若欲速得志于天下諸侯則事可以隠令可
以寄政作内政(國政也)而寄軍令焉于是制國五家為軌
軌為之長十軌為里里有司四里為連連為之長十連
為鄉鄉有良人焉(鄉大夫)以為軍令五家為軌故五人為
伍軌長帥之(居則為軌出則為伍所謂寄政也)十軌為里故五十人為
小戎(兵車也有司之所乘古者戎車一乘步卒七十二人今齊五十人)里有司帥之四
里為連故二百人為卒連長帥之十連為鄉故二千人
為旅鄉良人帥之五鄉一帥故萬人為一軍五鄉之帥
帥之(每一軍為五鄉也鄉帥卿也萬人為軍齊制也周則萬二千五百人為軍)三軍故有中
軍之鼓有國子之鼓有高子之鼓春以振旅秋以獮
治兵是故卒伍整于里軍旅整于郊内教既成令勿使
遷徙伍之人祭祀同福死喪同恤禍災共之人與人相
疇家與家相疇世同居少同遊故夜戰聲相聞足以不
乖晝戰目相視足以相識其歡欣足以相死居同樂行
同和死同哀守則同固戰則同彊君有此士也三萬人
以方行于天下(管子云有此教士三萬人横行天下)以誅無道以屏周室
天下大國之君莫之能禦也正月之朝鄉長復事君親
問焉國子高子退而修鄉鄉退而修連連退而修里里
退而修軌軌退而修伍伍退而修家匹夫有善可得而
舉也有不善可得而誅也政既成鄉不越長朝不越爵
民皆勉為善公曰伍鄙若何對曰制鄙三十家為邑邑
有司(制野鄙之政也此下與郊内之政異)十邑為卒卒有卒帥十卒為鄉
鄉有鄉帥三鄉為縣縣有縣帥十縣為屬屬有大夫五
屬故立五大夫各使治一屬焉(五屬四十五萬家)立五正各使
聽一屬焉是故正之政聽屬牧政聽縣(牧五屬大夫也)下政聽
鄉(下政縣帥也)正月之朝五屬大夫復事公擇是寡功者而
讁之五屬大夫于是退而修屬屬退而修縣縣退而修
鄉鄉退而修卒卒修邑邑修家政既成以守則固以征
則彊有革車八百乘(齊法五十人為小戎車八百乘有四萬人)兵車之會六
乘車之會三諸侯甲不解纍兵不解翳弢無弓服無矢
隠武事行文道帥諸侯而朝天子教大成定三革隠五
刃朝服以濟河而無怵惕焉管子内言(同國語)作内政
而寓軍令焉為高子之里為國子之里為公里三分齊
國以為三軍擇其賢民使為里君鄉有行伍卒長則其
制令且以田獵因以賞罰桓公問管仲對以參國伍鄙
立五鄉以崇化建五屬以厲武寄兵于政因罰備器械
以車百乘卒千人以緣陵封𣏌夷儀封邢車五百乘卒
五千人以楚丘封衛左傳閔二年齊侯使公子無虧
帥車三百乘甲士三千人以戍曹(注車甲之賦異于常)襄二十
三年秋齊伐衛先驅(前鋒軍)申驅(次前軍)貳廣(公副車)啓(左翼)胠
(右翼)大殿(後軍)駟乘四人共乘殿車(疏啓胠是在旁之軍名之曰啓或使之先行詩云以先啓行)
漢刑法志齊桓公任管仲公問行霸用師之道於是
作内政而寓軍令焉(云云)李靖問對管仲制齊之法(云云)
亦由司馬法一師五旅一旅五卒之義焉其實皆得太
公之遺法韓非子郭偃之始治也文公有官卒管仲
之始治也桓公有武車戒民之備也吳子齊桓募士
五萬以霸諸侯晉文召為前行四萬以獲其志史記
律書齊用王子申明軍約賞罰必信左傳宣十二
年隨武子曰蒍敖擇楚國令典軍政不戒而備管子
立政篇分國以為五鄉鄉為之師分鄉以為五州州為
之長分州以為十里里為之尉分里以為十游游為之
宗十家為什五家為伍什伍皆有長焉晉語士蒍曰
古之為軍也軍有左右闕從補之成而不知是以寡敗
周書大聚云五戶為伍以首為長十夫為什以年為
長尉繚子伍制令軍中之制五人為伍十人為什五
十人為屬百人為閭左傳哀公十七年越子為左右
句卒注鈎伍相著别無左右也漢書晁錯言臣聞古
之制邊縣以備敵使五家為伍伍有長十家一里里有
假士(大也)四里一連連有假五百(師名也)十連一邑邑有假
候皆擇其道之賢材有護(保護之能也)習地利知民心者居
則習民於射法出則教民于應敵故卒伍成于内而軍
政定于外
古者什伍之法於州鄉則聮其民于師田則聮其徒於
宿衛則聮其官故能以中國為一人而無内患為屬聮
卒州以聮其國為長帥正伯以聮其人故能以天下為
一家而無外虞
齊技擊魏武卒秦銳士
荀子議兵(漢刑法志)孫吳尚勢利而貴變詐施于暴亂之國
上下離心故可變而詐也仁人在上何可當也以桀詐
堯夫何幸之有若齊之技擊得一首則受賜金事小敵
脆則媮可用也事鉅敵堅則涣然離矣是亡國之兵也
(史記蘇秦說齊宣王曰三軍之良五家之兵進如鋒矢戰如雷霆解如風雨荀卿所謂技擊也)鋒矢戰國策
(作疾如錐矢)魏氏武卒衣三屬之甲操十二石之弩負矢五
十个置戈其上冠胄帶劒贏三日之糧日中而趨百里
中試則復其戶利其田宅如此則其地雖廣其稅必寡
其氣力數年而衰是危國之兵也(史記蘇秦說魏襄王曰地方千里武士二)
(十萬所謂武卒也)秦人其生民也陿阸其使民也酷烈刦之以
勢隠之以阨狃之以賞慶道之以刑罰使民所以要利
於上者非戰無由也功賞相長五甲首而隷五家是最
為有數故能四世有勝於天下然皆干賞蹈利之兵庸
徒鬻賣之道耳未有安制矜節之理也故雖地廣兵彊
鰓鰓常恐天下之一合而共軋已也至于齊桓晉文之
兵可謂入其域而有節制矣然猶未本仁義之統也故
齊之技擊不可以遇魏之武卒魏之武卒不可以直秦
之銳士秦之銳士不可以當桓文之節制桓文之節制
不可以敵湯武之仁義(漢志齊愍以技擊彊魏惠以武卒奮秦昭以銳士勝)衛鞅令
民為什伍有軍功者各以率受上爵(内急耕織之業以富國外重戰伐之賞以勸戒士)魏公子無忌得選
兵八萬人擊秦(王翦什推二人從軍)
漢材官騎士
紀高帝二年五月漢王屯滎陽蕭何發關中老弱未傅
者悉詣軍注如淳曰律年二十三傅之疇官漢儀注民
年二十三為正一歲為衛士一歲為材官騎士習射御
騎馳戰陳年五十六乃免就田里民凡在官三十四年
(韓師說二十從役三十受兵班昭曰古者十五受兵六十還兵)太公六韜有選車士騎士之法取年四十以
(下長七尺以上名曰武車武騎之士)十一年秋七月發上郡北地隴西車
騎巴蜀材官及中尉卒三萬人為太子衛軍霸上注應
劭曰材官有材力者張晏曰材官騎士習射御騎馳戰
陳(材官騎士散在郡國虎符羽檄召而後來)常以八月太守都尉令長丞會
都試課殿最水處則習船邊將萬騎行障塞光武時省
惠帝七年冬十月發車騎材官詣滎陽太尉灌嬰將
文帝三年五月發中尉材官屬衛將軍軍長安景
帝後二年春發車騎材官屯鴈門武帝元光二年六
月李息為材官將軍屯馬邑谷中六年秋韓安國為材
官將軍屯漁陽(言方佃作時請且罷屯)宣帝神爵元年發材官
騎士羌騎詣金城後紀光武建武七年三月丁酉詔
罷輕車騎士材官樓船士及軍假吏令還復民伍(車若近代)
(伐車騎若今武馬)注漢官儀曰高祖命天下郡國選能引關蹶
張材力武猛者為輕車騎士材官樓船常以立秋後講
肄課試各有員數平地用車騎山阻用材官水泉用樓
船今悉罷之(應劭漢官曰自郡國罷材官騎士之後官無警備實啓戎心一方有難三面救之黔)
(首囂然不及講其射御用其戒誓一旦驅之以即強敵猶鳩鵲捕鷹鸇豚羊弋豺虎每戰常負王旅不振遠徵)
(三邊殊俗之兵忿鷙縱横)列傳韓安國傳漢伏兵車騎材官三十
餘萬匿馬邑旁谷中趙充國傳神爵元年(三月)發三
河潁川沛郡淮陽汝南材官金城隴西天水安定北地
上郡騎士詣金城充國奏罷騎兵屯田黃霸為京兆
尹發騎士詣北軍趙廣漢按蘇賢為騎士屯霸上不
詣屯所乏軍興霍光傳發材官輕車北軍五校刑
法志漢興踵秦而置材官於郡國(然則材官即秦法秦二世召材士五萬)
人屯衛咸陽(灌嬰傳秦騎士李必駱甲)補兵志材官騎士屬郡都尉以
歲八月太守都尉令長丞為會都試水處為樓船令丞
尉亦各統其縣守尉不得專也大抵金城天水隴西安
定北地河東上黨上郡多騎士三河潁川沛郡淮陽汝
南巴蜀多材官江淮以南多樓船士其興發量地遠近
(巴蜀三河潁川有材官上郡北地隴西有車騎廬江會稽尋陽有樓船三者隨土之宜參互以設)若宣
帝以沛郡淮陽汝南征西羌蓋罷民矣
郡國不擅斥騎士
趙廣漢傳坐擅斥除騎士
非教士不得召發
燕王旦傳策曰非教士不得從征
以功推遷得至將相
列傳申屠嘉梁人以材官蹶張遷為隊帥積功至淮
陽太守(如淳曰多力能足蹋強弩者律為蹶張士)周勃沛人為材官引
彊(孟康曰如今挽彊司馬)趙充國始為騎士以六郡良家子
補羽林霍去病傳騎士孟已有功賜爵關内侯
然其試騎士有為伍分左右部置軍假司馬千人或至
坐死
韓延夀傳在東郡時試騎士治飾車甲
而諸侯王不得領庫兵飭武備
燕王旦傳詐言以武帝時受詔領庫兵飭武備數閱
其車騎材官卒策曰非教士不得從征
武帝之後有選募有罪徒其選募曰勇敢
武紀天漢四年發勇敢士擊匈奴李陵傳將勇敢
五千人教射張掖酒泉以備胡天漢二年陵自請曰
臣所將屯邊者皆荆楚勇士竒材劔客也
曰奔命
昭紀始元元年夏發犍為蜀郡奔命擊益州注應劭
曰舊時郡國皆有材官騎士以赴急難今夷反常兵
不足以討之故權選取精勇聞命奔走故謂之奔命
李斐曰平居發者二十以上至五十為甲卒今五十
㠯上至二十㠯下為奔命丙吉傳邊郡發奔命
曰伉健
宣紀本始二年大發選郡國吏三百石伉健習騎射
者皆從軍趙充國傳奏四月草生發郡騎及屬國
胡騎伉健各千倅馬什二就草
曰豪吏
王温舒傳會宛軍發詔召豪吏
曰應募
宣紀神爵元年發三輔中都官徒弛刑及應募佽飛
射士列傳趙充國願罷騎兵留弛刑應募及淮陽
汝南步兵與吏士私從者(雷被願奮擊匈奴曰私從)李廣傳負私從者不與
馮奉世傳復發募士萬人常惠自奮應募
其罪徒曰謫民曰惡少曰亡命曰徒曰犯刑曰罪人曰
應募罪人至于中興併尉職罷都試材官騎士還復民
伍蓋長從募士多而郡國之兵壊矣
後傳建武二十四年武陵五溪蠻反馬援將十二郡
募士及弛刑四萬餘人擊之
漢創秦故始令天下縣邑城(高六年十月)而材官騎士歲時
講肄然其給事郡國唯更卒衛士而材官騎士非虎符
不得輒發唯當寇之邊特異内郡
漢官儀邊郡不給衛士材官漢舊儀邊郡太守將
萬騎行障塞趙充國傳奏云北邊自敦煌至遼東
萬一千五百餘里乘塞列隧有吏卒數千人虜數大
衆攻之而不能害功臣表吕騰以騎士駒幾以屬
國騎翟方進傳子義為東郡守以九月都試日斬
觀令因勒其車騎材官士(漢兵散于郡國雖郡守不得擅發其屬縣)後
傳李通光武相結定議期以材官都試騎士日因號
令大衆注漢法以立秋日都試謂課殿最也寇恂
曰上谷控弦萬騎
補兵志更卒曰踐更秦爵不更不為更卒左右中更
主領更卒其番上尉主之郡國役使過律若過員皆
坐免其不役而收其直謂之更賦食貨志董仲舒
曰秦法月為更卒已復為正一歲屯戍一歲力役三
十倍于古漢興循而未改史大事記高后五年令
戎卒歲更晁錯傳今遠方之卒守塞一歲而更不
如選常居者又云材官騶發(騶謂矢之善者發騶矢以射也)矢道同
的則匈奴之革笥木薦弗能支也平地通道則以輕車
材官制之益以邊郡之良騎高帝紀五年九月發
河東上黨騎屯北地昭紀始元二年冬發習戰射
士屯田張掖後傳皇甫規上疏求自效曰願假臣
兩營二郡屯列坐食之兵五千出其不意注兩營謂
馬賢及趙冲等二郡謂安定隴西也劉賜更始二
年春就國于宛典將六部兵伯升初起置六部之兵
漢初調發猶近古高帝發中尉卒止軍霸上文帝發中
尉材官止軍長安畿兵猶未遠出也元鼎六年中尉卒
擊南越矣神爵元年羽林孤兒胡越騎詣金城矣京師
之兵越臨邊境非古也
五行志文三年夏詔丞相灌嬰發車騎士八萬五千
人詣高奴擊右賢王後六年春先是發車騎材官屯
廣昌是歲二月復發材官屯隴西後匈奴大入上郡
雲中烽火通長安三將軍屯邊(令免蘇意張武)又三將軍屯
京師(周亞夫劉禮徐厲)景中三年秋先是匈奴寇邊中尉不
害將車騎材官士屯代高柳馮唐傳為車騎都尉
主中尉及郡國車士武紀元鼎六年冬十月發隴
西天水安定騎士及中尉河南河内卒十萬人遣李
息徐自為擊西羌平之征和元年十一月發三輔騎
士大搜上林(平凖書非吏比者三老比邊騎士)宣紀本始二年秋
大發興調關東輕車銳卒選郡國吏三百石伉健習
騎射者皆從軍凡五將軍兵十五萬騎擊匈奴後
傳寇恂守河内遣谷崇將突騎為軍鋒吳漢曰漁
陽上谷突騎天下所聞拜大將軍持節北發十郡突
騎建武八年勑漢曰諸郡甲卒坐費糧食宜悉罷之
耿弇見郡尉試騎士于是好將帥之事(上谷耿况漁陽彭寵)
(各發突騎二千匹步兵千人)彭寵傳發步騎三千人何進發
太山郡強弩(前地理志南郡有發弩官主教放弩)
漢調兵有四縣有更卒邊有繇戍中都有衛士都尉有
材官車騎樓船(三者隨土之宜參互以設)詳見上皆以民更代衛士衣
食縣官其餘則否
史大事記文十三年除戍卒令賈山傳減外繇衛
卒昭紀元平元年二月詔日者減外繇宣紀五
鳳四年正月以邊塞亡寇減戍卒什二霍去病傳
渾邪降減隴西北地上郡戍卒之半以寬繇役魏
相傳河南卒戍中都官者二三千人武帝以淮陽
天下郊勁兵處徙灌夫為太守馮緄南征武陵受
丹陽精兵之銳關東甲卒蜀諸葛亮表曰賨
叟青羌散騎武騎一千餘人
漢關中兵
紀高帝二年二月癸未關中卒從軍者復家一歲五月
屯滎陽蕭何發關中老弱未傅者悉詣軍六月興關中
卒乘邊塞三月告諸侯曰悉發關中兵收三河士南浮
江漢以下擊楚六月壬午立太子令諸侯子在關中者
為衛十一年七月發上郡北地隴西車騎巴蜀材官及
中尉卒三萬人為皇太子衛軍霸上列傳張良漢十
一年(紀在七月)黥布反上自將而東羣臣居守皆送至霸上
良至曲郵見上因說上令太子為將軍監關中兵(叔孫通為)
(太傅良行少傅事)曹參漢二年拜為假左丞相入屯兵關中
蕭何計戶轉漕給軍漢王數失軍何常興關中卒輒
補闕上以此剸屬任何關中事後傳皇甫規為中郎
將持節監關西兵討零吾等
玉海卷一百三十六
