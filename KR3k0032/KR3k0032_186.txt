卷一百八十五
玉海卷一百八十五
宋王應麟撰
食貨
會計
禹會計
史記禹會諸侯江南計功命曰會稽會計也張衡傳
注吳越春秋曰禹登茅山大會計理國之道更名其山
曰會稽
周司會歲會月要日成土會法
禮天官司會中大夫二人下大夫四人上士八人中士
十六人(注計官之長若今尚書)掌典法則書契版圖之貳聽其會
計以參互攷日成(謂司書之要貳與軄内之入職歲之出)以月要攷月成
以歲會攷歲成司書上士二人中士四人凡上之用
財用必攷于司會三歲大計羣吏之治事成則入要貳
軄歲掌賦出以待會計而攷之以式法贊逆會(注助司會)
(鈎攷羣吏之計)軄幣以式法贊會事太宰歲終令百官各
正其治受其會小宰六叙五曰以叙受其會八
成八曰聽出入以要會月終受羣吏之要(主每月之小計)
贊冢宰受歲會歲終令羣吏致事(齎歲盡文書若今上計)
宰夫八職一曰正掌官法以治要(若歲計也)二曰師掌
官成以治凡(若月計也)三曰司掌官法以治日(若今日計也)歲終
令羣吏正歲會月終正月要旬終正日成宫正月終
會稍食歲終會行事膳夫外府司裘庖人掌皮典絲
典枲歲終則會大府歲終會貨賄入出酒正日入
其成月入其要小宰聽之歲終則會内宰歲終則會
稍食會内宫之財用(天官言歲終則會者凡十一唯王及后世子之膳禽王及后之飲酒)
服王之裘與皮事不會(王制司會以歲之成質于天子冢宰齊戒受質)大司徒以土會
之法辨五地物生(以土計貢稅之法)小司徒歲終攷属官之
治成而誅賞(治事之計)令羣吏正要會而致事鄉大夫歲
終令六鄉之吏會政致事州長黨正族師遂大夫鄙
師歲終會政縣正既役則稽功會事而誅賞泉府
歲終會其出入而納其餘舍人歲終會計其政巾
車歲終則會車之出入占人歲終則計其占之中否
大司馬受其要大司寇盟書司會受其貳藏之
小司寇命其屬入會司民民數司會貳之士師歲
終則令正要會(司馬於要則受之士師於要則任之)
管子曰歲一言者君也時省者相也月稽者官也
易氏曰冢宰天官之長也歲終受歲會而無月要之文
小宰天官之貳也月終受月要而無日成之文宰夫天
官之攷也旬終正日成而無參互之文三官各舉其一
而司會乃攷其全會之欲其詳也歲會以綂月要月要
以綂日成日有成日攷之也宰夫受之月有要月攷
之也宰夫令之而小宰受之歲有會歲攷之也小宰贊
之而大宰受之考績設官其序如此尊者總其綱卑
者舉其目
周九式式法太府式法
禮太宰以九式均節財用祭祀賓客喪荒羞服工事幣
帛芻秣匪頒好用注式謂用財之節度小宰執九式
之貳以均財節邦用司會以九式之法均節財用
司書掌九職九正九事以周知入出百物叙其財受其
幣注九事謂九式鉤考財幣所給及其餘見為之簿書
疏九式言用財九事所為之事其理一也宰夫以式
法掌祭祀之戒具薦羞酒正以式法授酒材以酒式
誅賞大府凡頒財以式法授之(注此九賦之財給九式者)凡式貢
之餘財以共玩好之用注謂先給九式及弔用足府庫
而有餘財乃可以共玩好職幣以式法斂幣職歲
以式法出財掌皮以式法頒皮革委人以式法共
祭祀之薪蒸木材注故事之多少也廪人掌九榖之
數以待國之匪頒賙賜稍食注賙賜謂王所賜予給好
用之式舍人以法掌其出入歲終會計其政典婦
功常婦式之法注法其用財舊數
周計簿
禮大司徒歲終則令教官正治而致事注上其計簿
士師歲終則令正要會注定計簿小司徒大比則受
邦國之比要注要謂其簿天府治中注謂其簿書之
要(天官司書受其幣職内執其總皆簿書也)小宰八成聽師田以簡稽聽
出入以要會注稽猶計也計其士之卒伍閱其兵器為
之要簿要會謂計最之簿書月計曰要歲計曰會疏云
計吏其使人計簿其文書也魯語收攟而烝納要也
注因祭社以納五榖之要
周役要
地官鄉師以國比之法時稽其夫家之衆寡辨其可任
與施舍者大役則帥民徒而至治其政令既役則受州
里之役要以攷司空之辟以逆其役事注役要所遣民
徒之數辟功則章程小司徒凡起徒役毋過家一人
以其餘為羨唯田與追胥竭作大宰八則八曰田役
以馭其衆小宰六聯五曰田役之聯事八成一曰聽
政役以比居注鄭司農云比居謂伍籍比地為伍因内
政寄軍令以伍籍發軍起數軄方氏辨數要司徒
正要會司書及事成則入要貳大司馬大役與慮
事(築城邑也)屬其植受其要(司農云要者簿書也)士師歲終令正要
會左傳昭三十二年士彌牟營成周屬役賦文書以授帥
周比灋比要大比九比
禮小宰八成一曰聽政役以比居(注伍籍也)宫正比宫中
之官府次舍小司徒稽國中四郊都鄙之夫家九比
之數(謂九比者冢宰職出九賦之人數)乃頒比法於六鄉之大夫使各
登其衆寡六畜車輦辨其物以歲時入其數三年則大
比大比則受邦國之比要(注大比謂簡閱民數及財物也鄭司農云五家為比故以)
(比為名今時八月案比是也要謂其簿)乃會萬民卒伍而用之鄉師以
國比之法時稽夫家衆寡受州里之役要正歲稽其鄉
器若國大比則攷教察辭稽器展事以詔誅賞鄉大
夫三年則大比攷德行道藝興賢能州長三年大比
大攷州里贊鄉大夫廢興黨正以歲時涖校比(注如今小)
(案比䟽比舉漢法小案比對三年大比為小)族師以邦比之法帥四閭之
吏以時属民校登夫家衆寡閭胥既比則讀法縣
師大比則攷羣吏均人大比則均力政遂大夫大
比則帥吏興甿縣正掌比以頒田里鄼長比衆寡
以治祭祀之事里宰比其邑以治稼穡秋官司民
大比以民數詔司寇司寇及孟冬獻于王小司寇大
比登民數自生齒以上登天府王制冢宰制國用必
於歲之杪(注制國用如今度支經用)以三十年之通制國用量入以
為出後漢紀安帝元初四年詔方今案比之時注八
月案比案戶口次比之禮儀志仲秋之月縣道皆案
戶比民江革傳每至歲時縣當案比注案驗以比之
猶今皃閱後漢書論漢法常因八月筭民急就篇
潁川臨淮集課錄注諸郡各上其計總會京師次其名
錄
漢甘泉明堂受計計相計簿
帝紀武帝元光五年八月詔吏民有明世務習聖術者
令與計偕(師古注計者上計簿使也郡國每歲遣詣京師上之)元封五年三月至
泰山甲子祠高祖明堂因朝諸侯王列侯受郡國計太
初元年祠后土春還受計于甘泉(注受郡國所上計簿若今之諸州計帳)
天漢三年三月幸泰山祀明堂因受計太始四年三月
幸泰山壬午祀明堂因受計(武帝一受計于帝都三受計于方嶽)宣帝
黃龍元年二月詔曰方今天下少事而民多貧盜賊不
止其咎安在上計簿具文而已御史察計簿疑非實者
按之列傳張蒼高祖六年為計相後更以列侯主計
蒼自秦時為柱下御史明習天下圖書計籍令以列侯
居相府領主郡國上計者石慶元封四年上報曰間
者河水滔陸惟吏多私征求無已故為流民法以禁重
賦今流民愈多計文不改司馬談為太史公注如淳
曰漢儀注天下計書先上太史公副上丞相云嚴助
為會稽太守上書願奉三年計最注如淳曰舊法當使
丞奉歲計今助自欲入奉之晉灼曰最凡要也朱買
臣随上計吏詣闕上書注郡國丞長吏與計吏俱送計
也貢禹言武帝時郡國擇便巧史書習於計簿能欺
上府者以為若職匡衡封僮之安樂鄉(属臨淮郡)建始元
年郡乃定國界上計簿更定圖言丞相府集曹掾陸賜
以為舉計令郡實之(師古注舉發上計之簿)司隷校尉駿奏衡位
三公輔國政領計簿知郡實正國界計簿已定而背法
制專地以自益賜猥舉郡計亂減縣界附益大臣文
翁為蜀守選小吏遣受業博士省少府用度買刀布蜀
物齎計吏以遺博士(循吏)王成為膠東相卒官後詔使
丞相御史同郡國上計長吏守丞以政令得失或對言
前膠東相成偽自增加以蒙顯賞黃霸為丞相張敞
奏霸曰丞相請與中二千石博士雜問郡國上計長吏
守丞為民興利除害成大化條其對有耕者讓畔男女
異路道不拾遺及舉孝子正婦者臣恐各為私教澆淳
散樸有名亡實宜令貴臣明飭長吏守丞天子使侍中
臨飭上計吏如敞指意後光武紀建武十四年夏四
月越巂人任貴自稱太守遣使奉計注若今計帳(傳云長貴遣使上三)
(年計)張堪傳光武召見諸郡計吏問風土及前後守令
能否蜀郡計掾樊顯進曰張堪昔在蜀仁以惠下云云
拜顯魚復長
周禮疏漢時八月案比而造籍書周以三年大比未知
定用何月
漢上計律
周禮典路鄭注云漢朝上計律陳屬車於庭(疏云漢朝集使上計)
(會之法)小宰歲終令羣吏致事注云若今上計也衛宏
漢舊儀朝會上計律常以正月旦受羣臣朝賀天下郡
國奉計最貢獻(歲終遣吏上計正月旦天子幸德陽殿臨軒受賀而計吏皆在列)表
元狩二年上谷太守郝賢坐計謾免(師古曰計簿欺謾)說苑
晏子治東阿三年明上計新序魏文侯東陽上計錢
布十倍左傳臧會為賈正計於季氏(注逸計簿)齊五
官之計秦昭王拜王稽河東守三歲不上計(漢郡守上計蓋)
(秦制也)
漢郡國上計(又見前)
後百官志大鴻臚郡國上計属焉刺史初歲盡詣京都
奏事中興但因計吏郡國常以春行縣勸民農桑振救
乏絶秋冬遣無害吏案訊諸囚平其罪法論課殿最歲
盡遣吏上計(注盧植禮注曰計斷九月因秦以十月為正故)令長秋冬集課上
計於所屬郡國(胡廣曰秋冬歲盡各計縣戸口墾田錢穀入出盜賊多少上其集簿丞尉以下)
(歲詣郡課校最殿)百官志注又載漢舊儀曰元夀二年以丞
相為大司徒郡國守長吏上計事竟遣公出庭上親問
百姓所疾苦記室掾史一人大音讀敕曰云云和紀永
元十四年初復郡國上計補郎官注舊制使郡丞奉歲
計列傳陸康守廬江遣計吏奉貢度尚為郡上計
吏拜郎中龐參以被奏稱疾不得會上計掾廣漢段
恭因會上䟽楊秉桓帝時郡國計吏多留拜為郎秉
上言計吏無復留拜者皇甫規舉上計掾公孫瓉
舉上計吏趙壹光和元年舉郡上計到京師時司徒
袁逢受計計吏數百人皆拜伏庭中莫敢仰視壹獨長
揖逢延置上坐因問西方事劉翊舉上計掾建安
中劉劭為計吏詣許巴郡板楯叛問益州計吏考以
征討方略漢中上計程包對(云云南蠻)建武十四年卭榖
王長貴(光武紀作任貴)遣使上三年計授越巂太守(西南夷)三
輔決錄注竇叔高以明經為郡上計吏朝會數百人云
周禮注若今計文書斷於九月(小行人注)今時詔書或曰
齎計吏掌皮注(䟽云漢時考使謂之計吏)疏漢之朝集使謂之上計吏
上一年計會文書及功狀(小宰疏)晉武帝泰始五
年正月癸巳申戒郡國計吏守相令長務盡地利
禁游食商販王渾傳帝訪王渾元會問郡國計
吏方俗之宜渾曰舊三朝元會計吏詣軒下侍中
讀詔計吏跪受之察其答對以觀計吏人才之實左
傳戎朝于周發幣于公卿注如今計獻詣公府卿寺䟽
曰晉時諸州年終遣會計之吏獻物於天子北史蘇
綽傳牧守令長非通六條及計帳者不得居官
漢郡國錢榖簿
後志大司農郡國四時上月旦見錢榖簿陳平傳文
帝朝而問右丞相勃天下錢榖一歲出入幾何勃謝不
知左丞相平曰問錢榖責治粟内史黃霸傳領郡錢
榖計簿書正以廉稱周禮注禄田亦有給公家之賦
貢若今時侯國有司農少府錢榖(司勲注)公侯伯子男必
足其國禮俗祭祀之用乃貢其餘若今度支經用餘為
司農榖矣(大司徒注)桓譚新論漢百姓賦斂一歲為四十
餘萬萬吏俸用其半餘二十萬萬藏於都内為禁錢
少府所領園地作務八十三萬萬以給宫室供養諸
賞賜
唐計帳開元戸部帳三司
六典一歲一造計帳三年一造戶籍縣成于州州成于
省戶部緫而領焉武德六年三月令每歲一進帳三年
一造籍後魏蘇綽制計帳戶籍之法(顔師古漢書注計若今之諸州計帳)地理志開
元二十八年戶部帳凡郡府三百二十八縣千五百七
十三戶八百四十一萬二千八百七十一口四千八百
一十四萬三千六百九應受田一千四十萬三千八百
六十二頃食貨志初乾元末天下上計百六十九州
戶百九十三萬一百二十四不課者百一十七萬四千
五百九十二口千六百九十九萬三百八十六不課者
千四百六十一萬九千五百八十七減天寳戸五百九
十八萬二千五百八十四口三千五百九十二萬八千
七百二十三元和中供歲賦者浙西浙東宣歙淮南江
西鄂岳福建湖南八道戶百四十四萬比天寳纔四之
一兵食於官者八十三萬加天寳三之一通以二戶養
一兵京西河北以屯兵廣無上供至長慶戶三百三十
五萬而兵九十九萬率三戶以奉一兵至武宗即位戸
二百一十一萬四千九百六十會昌末戶增至四百九
十五萬五千一百五十一宣宗既復河湟天下兩稅榷
酒茶鹽錢歲入九百二十二萬緡歲之常費率少三百
餘萬有司遠取後年乃濟舊紀開元十四年五月癸
卯戶部進計帳今年管戶七百六萬九千五百六十五
管口四千一百四十一萬九千七百一十二二十年戸
部計戶七百八十六萬一千二百三十六口四千五百
四十三萬一千二百六十五天寳元年天下郡府三百
六十二縣一千五百二十八鄉一萬六千八百二十九
戶部進計帳戶八百五十二萬五千七百六十三口四
千八百九十萬九千八百通典按天寳中天下計帳
戶約有八百九十餘萬計租稅庸調每歲錢粟絹綿布
約得五千二百二十餘萬端疋屯貫石諸色資課及勾
剥所獲不在其中其度支歲計粟則二千五百餘萬石
布絹綿二千七百餘萬錢二百餘萬自開元及天寳開
拓邊境軍用日增糴米粟三百四十萬匹叚給衣則五
百二十萬别支計二百十萬餽軍百九十萬石大凡二
千二百六十萬而錫賚不與焉府藏雖豐閭閻困矣
列傳張行成代計吏集京師裴諝拜河東鹽鐡使入
計問榷酤利歲出内幾何諝不對柳冕疏聖唐稽古
天下朝集三考一見皆以十月上計京師十一月禮見
會尚書省(大歷十四年勅諸州刺史入計如式)官志度支掌租賦物産
豐約之宜水陸道涂之利歲計所出支調之(乾元元年十月第五)
(琦改戶侍帶專判度支自是為故事)藝文志刑法類度支長行上日五卷
(開元二十四年三月六日戸部奏州府諸司計紙五十餘萬今編成五卷每州不過一兩紙)列傳
崔仁師遷度支郎中口陳移用費數千名詔杜正倫持
簿使對唱無一謬太宗竒之許孟容貞元十九年旱
言今戶部錢非度支歲計本備緩急取一百萬緡代京
兆一歲賦則京師無流亡裴度陳調兵食非宰相事
請罷度支歸有司奏可(文宗時)元和十三年十月中書
門下奏三司錢物至年終各具所入所用數分為兩狀
以二月聞奏
唐元和國計簿
藝文志李吉甫元和國計簿十卷元和百司舉要一卷
會要憲宗元和二年十二月史官吉甫等譔緫計天
下方鎮四十八道管州府二百九十五鎮縣一千四百
五十三見定戶二百四十四萬二百五十四其鳳翔鄜
坊邠寧振武涇原銀夏靈鹽河東易定魏博鎮冀范陽
滄景淮西淄青一十五道七十一州並不申戶口數自
外每歲賦入倚辦止於浙西東宣歙淮南江西鄂岳福
建湖南八道合四十九州一百四十四萬戸比天寳稅
戶四分減三天下兵戎仰給縣官八十三萬餘人比天
寳士馬三分增一大率兩戶資一兵其他水旱所損征
科妄斂又常在役外(以十二月上之凡十卷)舊紀元和二年十
二月己邜史官李吉甫撰元和國計簿成書十卷(舊史又云)
(李吉甫與史官等錄當時戸賦兵籍几十卷)百官志比部京師倉庫三月
一比諸司諸使京都四時會于尚書省中興書目元
和國計略一卷吉甫以元和間諸道兵將戶口賦入之
數緫為書
唐太和國計
志職官類韋處厚太和國計二十卷(以理財制用為國之本撰以獻)
唐占額供軍二圖
王彦威傳在開成初(一本云二年)為戶部侍郎判度支嘗見
文宗顯奏曰百口家知有歲計軍用一切可不謹耶臣
自典計司按見管錢粮文簿皆量入為出軍國所用隨
色占費終歲無毫釐差因上占額圖又言至德訖元和
之初天下觀察十節度者二十有九防禦者四經略者
三大都通邑皆有兵凡八十餘萬長慶籍戶三百五十
萬而兵乃九十九萬率三戶資一兵今舉天下之入歲
三千五百萬上供者三之一又三之二則衣賜仰給焉
自留州留使外餘四十萬衆皆仰給度支又為供軍圖
上之彦威雖自謂揵抳姦冒著定其費於利害無益也
藝文志職官類王彦威占額圖一卷舊紀開成二
年正月庚寅進供軍圖食貨志穆宗置南北供軍院
而行營軍十五萬不能亢兩鎮萬餘之衆饋運不能給
帛粟未至諸軍或彊奪於道(長慶二年三月張平叔為為戶侍依前判度支時幽)
(鎮行營仰給度支者十五餘萬人自河北置供軍院布帛衣賜不至供軍院遽為諸軍彊奪)王遂
傳遷西北供軍使(一本云元和十三年七月王遂為淄靑行營供軍使)裴識傳
王師討劉稹為供軍使咸通八年十月度支奏自南
蠻用兵置供軍使
至道三司著籍
元年五月壬子上召三司孔目官李溥等二十七人問
以計司錢榖之務溥等盡言其利病願得條對許之送
中書令宰相假以顔色令剖析寇凖曰先有司之義也
巳未溥等條上三司利害七十一事中書參校其四十
四事可行(一本云四十二事)遂著于籍其十九事令陳恕等議
定而後行之金耀門文書庫藏三司帳籍元豐有六
曹架閣庫紹興三年建庫十五年置官四員嘉定八年
七月三省亦置
至道版籍式
元年六月己卯詔重造二稅版籍頒其式於天下
咸平占額圖
咸平三年十一月壬午鹽鐵使陳恕上占額圖五年四
月詔三司每年比較天下錢榖數於次年條奏
景德會計錄
景德四年七月丙子權三司使丁謂言戶部狀景德三
年戶口數(總戶七百四十一萬七千五百七十口一千六百二十八萬二百五十四)比咸平
六年計增五十五萬三千四百一十戶二百萬二千二
百一十四口賦入之數(總六千三百七十三萬一千二百二十九貫石匹斤)比咸
平六年計增三百四十六萬五千二百九切以版圖之
設生齒必登所以一其租庸辨其衆寡前朝丁黃之數
悉載縑緗國家幅員萬里阜成兆民惟國用之缺書由
有司之曠職臣今以景德三年民賦戶口之籍較咸平
六年具上史館望歲較其數以聞從之(三年十二月三司使丁謂始立)
(比較轉運之法)八月丁巳丁謂上景德會計錄詔奬之以其書
付祕閣凡六卷一戶賦二郡縣三課入四歲用五禄食
六雜記衆務之劇莫先會府歲收兩京十七路圖籍四
萬四千百一十七日入事一千五百移文倍之(十二月詔諸道)
軍儲之數籍于密院(初咸平五年四月壬午詔三司置籍較天下戶口之數)中興書目共
六門總四十目集戶賦郡縣課入歲用禄食出納之數
以一歲為凖張方平曰慶歷五年諸路鹽酒商稅歲
課比景德會計錄增三數倍以上
祥符閱元和國計圖
祥符三年八月甲寅召近臣觀書于龍圖閣閱元和國
計圖三司使丁謂進曰唐朝自江淮歲運米四十萬至
長安今江淮歲運米五百餘萬即今府庫充實倉庾盈
衍上曰民康俗阜誠頼天地宗廟降祥而國儲有備亦
自計臣宣力也崇文目地里有元和國計圖一卷
盛度為鹽鐵判官奉詔編祖宗朝沿革制置勅三卷天
下戶口賦稅目别為一卷
祥符會計錄
祥符九年正月辛酉林特上凡三十卷詔奬之仍付袐
閣特前為三司使(特拜三司使真宗賜詩寵之)奉詔纂大中祥符八
年天下戶口財賦凡戶八百四十二萬二千四百三口
一千八百八十萬一千九百三十計入兩稅錢帛糧斛
二千二百七十六萬四千一百三十二綿絲鞋草二千
二百八十三萬六千六百三十六茶鹽酒稅榷利錢帛
金銀二千八百萬二千(癸亥發内藏錢五十萬給三司特又為東封西祀朝謁太清宫)
(慶賜總例二十六卷)
慶歷會計錄
書目二卷慶歷三年三司具在京出納及十九路錢帛
芻糧之數景德中鹽課收三百五十五萬緡慶歷五
年七百十五萬緡景德中商稅收四百五十萬緡慶歷
五年收一千九百七十五萬景德中酒課收四百二十
八萬緡慶歷五年收一千七百一十萬慶歷元年八
月戊子詔御藥院内東門司取先帝時及天聖初帳籍
比較近年内中用度增損之數以聞六年七月甲申
三司使王拱辰言太祖時兵十二萬太宗時十八萬章
聖時四十萬今遂倍之三司雖總大計而事寔在外乙
酉乃詔大名并州永興帥臣兼本路計置糧草事
皇祐會計錄
書目田況撰六卷每卷别為題辭皇祐二年田況為
三司使約景德會計錄以今財賦所入多於景德其歲
所出又多於所入因撰皇祐會計錄略依丁謂所述集
成六卷一戶賦二課入三經費四儲運五禄賜六雜記
其出入之數取一年最中者為凖如謂所錄郡縣疆理
復以宫館祠宇附焉此皆不取至於糧芻運餽國之大
計特為儲運一篇補其缺上嘉之況為三司使金榖利
害纖悉脩舉議者謂三司使自陳恕李士衡之後惟況
稱軄崔伯易曰以皇祐之書較景德之錄雖增田三
十四萬餘頃反減賦七十一萬餘斛皇祐二年正月
壬子命學士承旨王堯臣都知王守忠右司諫陳
升之與三司較天下每歲財賦出入之數以聞四
年正月堯臣等較慶歷皇祐總四年天下財賦出
入凡金幣絲纊薪芻之類皆在其數相參耗登皇祐元
年入一億二千六百二十五萬一千九百六十四而所
出無餘為書七卷丙辰上之詔送三司取一歲中數以
為定式二月癸未命中丞王舉正與三司同詳定冗費
至和元年八月丙申知諫院范鎮言願詔大臣考求祖
宗朝逮天聖中官吏與兵及天下賦入之數而斟酌裁
節之嘉祐三年十一月癸酉命學士韓絳等詳定減省
冗費十二月乙巳詔三司每歲上天下歲賦之數自今
三歲會其盈虧以聞六年諫官司馬光言民既困而倉
廪府庫又虚為今之術在隨材用人而久任之在養其
本原而徐取之在減損浮冗而省用之願復置總計使
之官使宰相領之凡天下金帛錢榖隷於三司如内藏
奉宸庫之類總計使皆綂之昔舜舉八愷使主后土奏
庶艱食懋遷有無地平天成九功惟叙周禮冢宰以九
職九賦九式九貢之法治財用唐制以宰相領鹽鐵度
支戶部國初亦以宰相都提舉三司水陸發運等使則
錢榖皆宰相之職也(李德𥙿曰人君不以聚貨制用之臣處將相弼諧之任則姦邪無所)
容(俞獻卿言巵不盈者漏在下木不茂者蠧在内)
治平會計錄
治平四年九月五日庚辰(神宗已立)三司使韓綘上治平會
計錄六卷詔奬諭内外歲入一億一千餘萬出一億二
千餘萬諸路積一億萬而京師不與時兵數少損隷籍
者猶百十六萬而宗室吏員視皇祐亡慮增十之三
志蔡襄治平會計錄六卷
治平經費節要
書目八卷治平中編具經常出入之數分三帙上帙戶
口賦稅中帙應奉上供下帙諸色經費寳元二年宋
祁言去三冗節三費專備西北之屯
熙寧會計式
見後
熙寧三司會計司
熙寧七年十月庚辰詔三司置會計司以宰臣韓絳提
舉先是絳奏三司總天下財賦其出入之數並無總要
考校盈虚之法欲選官置司以戶口稅賦場務坑冶河
渡房園之類租額年課及一路錢榖出入之數歲校增
虧以能否為黜陟三司使章惇亦言財賦帳籍汗漫無
以察耗登之數請刪修為策校增虧考能否故有是命
八年九月庚午罷會計司從絳請也
元豐議經費
元豐三年十一月二十一日壬子曾鞏議經費曰景德
戶七百三十萬墾田一百七十萬頃皇祐戶一千九十
萬墾田二百二十五萬頃治平戶一千二百七十萬墾
田四百三十萬頃天下歲入皇祐治平皆一億萬以上
歲費亦一億萬以上景德官一萬餘員皇祐二萬餘員
治平并幕職州縣官三千三百餘員總二萬四千員景
德郊費六百萬皇祐一千二百萬治平一千三百萬以
二者校之官之衆一倍於景德郊之費亦一倍於景德
七年十二月十六日詔朝廷封樁錢物令尚書省歲終
具旁通冊進入
元祐會計錄
元祐元年四月十八日左正言朱光庭請置局取戶部
天下一歲出入與三年郊費四夷歲賜凡百經費會計
可省者省之量入為出著為令式詔戶部相度二年七
月戶部言三司即令戶部之職自景德皇祐治平熙寧
並修會計錄事目類分出納具見宜復講修以備觀覽
詔可三年閏十二月庚戌戶部尚書韓忠彦侍郎蘇轍
韓宗道等言編成元祐會計錄大抵一歲天下所收錢
榖金帛等物未足以支一歲之出欲取費用詳加裁節
多不傷財少不害事詔浮費並行裁省忠彦等請仰法
寳元慶歷節用𥙿民自宫禁始前後裁減浮費約及二
十餘萬貫李常傳有元祐會計錄三十卷蘇轍元
祐會計錄叙曰景德皇祐治平熙寧四書網羅一時出
内之計首尾八十餘年凡計會之實取元豐之八年其
别有五一曰收支二曰民賦三曰課入四曰儲運五曰
經費五者既具著之以見在列之以通表若内藏右曹
之積天下封樁之實非昔三司所領不入會計將著之
它書(蘇轍熙寧二年三月奏請去三冗)
宣和兩浙會計總錄
七年八月十七日兩浙運副程昌弼奏漕司以計度經
費為軄臣分别科目使多寡出入盈虚登耗之數可指
諸掌請詔臣編纂宣和兩浙會計總錄頒之郡縣從之
靖國元年右司員外郎陳瓘進國用須知言廣恩惠以
收人心有益之事也因邊費而壊成法無益之舉也已
往之費不可追究未然之費所宜會計大觀中河北
漕臣任諒著河北根本錄凡戶口升降官吏增損與一
歲出納竒贏之數皆披籍可見
紹興會計錄
紹興五年殿中侍御史張絢言周制國用之法在用地
小大視年之豐耗量入以為出漢祖定天下之本在於
得秦圖籍周知四方盈虚強弱之實是知國之財用必
得節制之法節財之要必資會計之書所以察其登耗
量其多寡參酌損益因時制宜故用度有常而民力不
困也國家景德皇祐皆有會計錄至治平熙寧間亦有
此書其後蘇轍又倣其法作元祐會計錄雖書未及上
其大略亦可觀皆所以總括巨細網羅出納凡天下賦
入與官吏養兵之數章條各立支費有限謹視其書上
下遵守此作會計錄之本意也國家比年以來財賦浸
虚用度滋廣正宜括歲入之厚薄計歲出之多寡分其
品目别其名色摠貫旁通載之圖册揆考之間如運諸
掌斯可以裁減浮費增益邦賦今日之先務也伏望明
詔大臣選委詳練財賦之官俾倣景德皇祐等書撰進
成錄自紹興元年止四年為率以每歲所入之數列之
於前却以今歲計之除預借已支費外摠計見今歲入
實有之數合計若干復以日下至歲終凡官吏之費養
兵之費及應合用錢物通計若干名曰紹興會計錄量
入為出既可以見有無之實絶長補短斯可以制裁損
之宜庶幾國用有節云閏二月己酉詔戶部撰集紹興
會計錄其後戶部第具去歲收支數以聞而已四月戊
申戶部奏出入之數以為皇祐治平會計天下財賦當
時取會動經歲月方可成錄故但具去年出入之數
國朝時令季冬之月命有司造計籍注云周禮小宰聽
出入以要會鄭司農曰要會謂計日取之簿書日計月
要歲計月會故宰夫之職曰歲終則令羣吏正歲會月
終則令正月要禮記冢宰制國用必以歲之杪唐六典
度支掌判天下財賦多少數物産豐約之宜水陸道路
之利每歲計其所出而支其所用淳化中詔三司諸道
歲計所入悉具數總計司置籍錄之其諸路歲終所收
財賦置籍出納亦如之景德中令三司每歲較天下稅
帳耗登以聞紹興戊午之歲光堯嘗以六策詢于宰執
觀當時大臣所對財用出入之數可見宣和初國家月
費九十五萬紹興三年月費一百六十萬今以紹興初
為率通一歲計之國家定費計一千九百二十萬此皆
當時大臣所對財用所出之數也宣和初榷貨所入淮
南鹽利二千四百五萬兩浙鹽利計七百八萬今淮浙
路所入之鹽利通一歲計之共三千二百萬此當時大
臣所對財用所入之數也夫以淮浙鹽利一節自足以
當國家支費之數此外又有諸路之賦所入不知其幾
倍矣三十年十二月二十一日戶侍錢端禮言以紹興
二十九年一歲之用編類成册詔戶部條具均節聞奏
乾道會計錄
乾道元年十一月十七日執政進呈戶部每歲收支總
數十八日復呈細數六年五月丁丑詔依皇祐元祐紹
興作會計錄從發運史正志之請也七月二十八日詔
戶侍王佐造簿籍淳熙六年十二月丁未臣僚請為會
計錄上曰向者欲為此錄緣取民太重色目太多若遽
蠲則妨經費須他日恢復之後乃可盡除之十三年九
月己未詔輔臣以每月財賦册進呈欲知豐耗淳熙十
年八月輔臣奏封樁庫錢及三千萬餘緡及奏内外樁
積緡錢四千七百餘萬十三年庫中所儲金至八十萬
兩銀一百八十六萬餘兩下庫見緡常五六百萬先是
六年四月左藏封樁庫言緡錢五百三十萬
乾道度支都籍參考上計錄
乾道四年六月度支郎趙不敵言今一歲内外支用之
數大槩五千五百萬緡有竒賦入分隷於戶部之五司
支用悉經度支臣置為都籍會計窠名總為揭貼請付
本曹自茲歲一易之先是二年正月癸亥(十八日)知秀州
孫大雅奏書四卷名曰州郡拘催上供錢物格奏入詔
大雅奏漢上計之法可行於今令侍從臺諫參考古制
御史張端實劉貢言漢上計之制不能無弊今日能盡
革其偽乎在東漢則遠方未必皆至今川廣能如期而
至乎莫若歲終令戶部造册進呈選一人考覈而明其
殿最戶侍曾懷請立式行下從之其年三月丁未也(先是)
(戶部有上中末限之格法有月旬五日之期會歲終以常平牧支戶口租稅造册進呈而州郡窠目尚略)
隆興元年三月議節浮費置局於戶部於是省官吏員
減貴戚俸
紹熙會計錄
紹熙元年五月甲戌置紹熙會計錄命戶書葉翥等為
之仍自宫掖始以慶歷隆興為法從戶侍趙彦逾之請
也二年正月辛未丁丑兩降旨後亦未聞有所減
紹熙三年吏部郎陳傳良奏自建隆至景德四十五年
南征北伐未嘗無事而金銀錢帛糧草雜物七千一百
四十八萬計在州郡不會祥符元年三月始奏立諸道
孫大雅奏書四卷名曰州郡拘催上供錢物格奏入詔
大雅奏漢上計之法可行於今令侍從臺諫參考古制
御史張端實劉貢言漢上計之制不能無弊今日能盡
革其偽乎在東漢則遠方未必皆至今川廣能如期而
至乎莫若歲終令戶部造册進呈選一人考覈而明其
殿最戶侍曾懷請立式行下從之其年三月丁未也(先是)
(戶部有上中末限之格法有月旬五日之期會歲終以常平牧支戶口租稅造册進呈而州郡窠目尚略)
隆興元年三月議節浮費置局於戶部於是省官吏員
減貴戚俸
紹熙會計錄
紹熙元年五月甲戌置紹熙會計錄命戶書葉翥等為
之仍自宫掖始以慶歷隆興為法從戶侍趙彦逾之請
也二年正月辛未丁丑兩降旨後亦未聞有所減
紹熙三年吏部郎陳傳良奏自建隆至景德四十五年
南征北伐未嘗無事而金銀錢帛糧草雜物七千一百
四十八萬計在州郡不會祥符元年三月始奏立諸道
端平會計錄
元年唐制總制邦用度支是司出納貨財太府攸職
凡是太府出納皆稟度支文符太府依符以奉行度支
憑按以勘覆互相關鍵用絶姦欺出納之數每旬申聞
見在之數每月計奏皆經度支勘覆又有御史監臨(陸贄)
(奏議)舊制天下財賦皆入左藏庫而太府四時以數聞尚
書比部覆出納(楊炎傳)國朝三司有帳案内自府庫外
至州縣歲會月計以上三司自治平二年至熙寧二年
十一月凡四年而未鉤考帳已踰十有二萬錢帛芻粟
積其虧損不可勝計遂置提舉帳司領之元豐官制
行釐其事歸比部參掌鉤考中外帳籍之事周官宰夫
所謂乘其財用之出入者也轉運司常以計帳申省
三司鉤考無法至道初置行帳司以會財用之數命邊
肅主之葉適云王安石大挈利柄封樁之錢所在充滿
紹聖元符間拓地進築而斂不及民熙豐舊人矜伐其
美然陳瓘譏切曾布以為轉天下之積耗之西邊邦本
自此撥矣於是蔡京變茶鹽法括地寶走商賈所得五
千萬内窮奢侈外熾兵革宣和之後方臘甫平理傷殘
之地則士色始立燕雲乍復急新邊之用而免夫又興
自是以來羽檄交警增取之目大者十數而東南之賦
遂以八千萬緡為額焉祖宗時歲百五十萬元豐月
三十六萬宣和月百二十萬渡江之後月八十萬休兵
之後循習承平舊典費擬宣和(淳熙末月支百二十萬緡)
玉海卷一百八十五
