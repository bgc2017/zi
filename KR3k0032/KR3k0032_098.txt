卷九十七
玉海卷九十七
宋王應麟撰
郊祀
宗廟禘祫親饗
宗尊也廟貌也所以髣髴先人尊貌也
唐虞五廟
舜典正月上日受終于文祖注文祖者堯文德之祖廟
王制正義堯典云歸格于藝祖用特唐虞及夏五廟
則用五特殷用六周用七祭法正義有虞禘黃帝者
謂虞氏冬至祭圜丘大禘之時以黃帝配祭中庸舜
其大孝也與宗廟饗之
舜宗廟禮
見樂器
夏五廟商六廟七廟周七廟
王制天子七廟三昭三穆(南向曰昭北向曰穆)與太祖之廟而七
諸侯五廟二昭二穆與太祖之廟而五大夫三廟士一
廟庶人祭於寢注此周制七者太祖后稷及文王武王
二祧(王肅以二祧為高祖父及祖)與親廟四商則六廟(商書云七廟鄭說恐非)
契及湯與二昭二穆夏則五廟無太祖禹與二昭二穆
而已正義案禮緯稽命徵云唐虞五廟親廟四始祖廟
一夏四廟至子孫五殷五廟至子孫六鈎命決云唐堯
五廟親廟四與始祖五禹四廟至子孫五殷五廟至子
孫六周六廟至子孫七鄭據此為說王肅聖證論難鄭
云周文武受命之王不遷之廟非常廟之數殷三宗宗
其德存其廟(鄭氏曰宗亦曰世室亦曰祧)亦不以為數孫卿曰有天
下事七世家語孔子曰天子立七廟馬昭難王曰自夏
及周少不減五多不過七禮器天子七廟盧植云據周
言也(尹更始同)漢韋玄成議云周以后稷始封文武受命石
渠論白虎通云周以后稷文武特七廟祭法王立七
廟疏親廟四始祖一文武二祧文武二廟特為功德而
留故云二祧(與王制不同)榖梁天子七廟諸侯五大夫三
士二德厚者流光德薄者流卑晉志周制七廟以辯
宗祧(虞喜曰七廟不始於周伊尹已言矣)唐會要岑文本云載籍紀七
廟者多稱四廟者寡榖梁王制祭法禮器書咸有一德
並云七廟荀卿孔安國劉歆班彪父子孔晁虞喜干寳
之徒咸以為然祖鄭玄者陳四廟之制述王肅者引七
廟之文江都集禮晉孫毓曰諸侯之廟外為都宫太
祖在北二昭二穆以次而南袁凖正論禮天子七廟
左昭右穆又有祖宗不在數中
殷六廟七廟
書咸有一德七世之廟可以觀德疏有德之王則列為
祖宗雖七廟親盡而其廟不毁故于七廟之外可以觀
德漢氏以來論七廟者多矣其文見于記傳者禮器家
語荀卿書榖梁傳皆曰天子立七廟以為天子常法不
辨其廟之名王制云三昭穆與太祖祭法云考王考皇
考顯考祖考廟皆月祭之遠廟為祧有二祧享嘗乃止
漢韋玄成議周后稷始封文武受命而王三廟不毁與
親廟四而七鄭玄用此為說惟周有七廟二祧為文武
王制注殷六廟云云由不見古文故為此謬說商書已
云七世之廟非獨周人始有也劉歆馬融王肅雖不見
古文皆以七廟為天子常禮詩烈祖疏禮王者祖有
功宗有德不毁其廟故異義詩魯說丞相匡衡以為殷
中宗周成宣王皆以時毁古文尚書說經稱中宗明其
廟宗而不毁謹按春秋公羊御史大夫貢禹說王者宗
有德廟不毁宗而復毁非尊德之義鄭從而不駮則非
徒六廟而已鄭言殷六廟者據其正者而言也禮稽命
徵曰殷五廟至於子孫六注云契為始祖湯為受命王
各立其廟與親廟四故六鄭據之以為殷立六廟至於
中興之主有德則宗既無常數故鄭不數二宗之廟也
(殷武美高宗之能修寢廟)
殷禘祭時祭
商頌那祀成湯也顧予烝嘗湯孫之將箋殷家有時祭
之事玄鳥祀高宗箋以祀為祫正義謂始為祫祭於
契之廟鄭駮異義云三年一祫百王通義則殷之祫祭
三年一為長發大禘也箋郊祭天也正義以正月祭
所感之帝于南郊以高宗禘祭得禮美之王肅以大禘
為殷祭謂禘祭宗廟非祭天也(王制祭統殷之夏祭宗廟亦名禘禮䜟云殷五)
(年殷祭亦名禘五年殷禘鄭于禘祫志推之以為禘祭各就其廟殷人之祖出于汁光紀故于正歲正月于郊)
(禘而祭之鄭志趙商問曰祭法殷人禘嚳而郊冥大傳云王者禘其祖之所自出以其祖配之答曰禘者祭名)
(天人共云)書盤庚大享注烝嘗疏秋冬祭王制(見後)
周七廟清廟五寢世室太室
春官守祧奄八人注周為文武廟遷主藏焉天子七廟
疏通姜嫄為八廟廟一人故八人也夏官隷僕掌五
寢之掃除注五廟之寢也周天子七廟惟祧無寢前曰
廟後曰寢(易氏以鄭說為誤成王之時七廟雖立而未備以天子之禮致六享者五后稷大王王季)
(文武此為五廟五寢)詩於穆清廟左傳清廟茅屋明堂位
魯公之廟文世室也武公之廟武世室也注周有文武
之廟世室者不毁之名也洛誥戊辰王在新邑烝祭
歲文王騂牛一武王騂牛一王入太室祼在十有二月
䟽清廟有五室中央曰太室(斯干䟽鄭志荅張逸云周公制禮土中洛誥王入太)
(室祼是也)漢韋玄成傳玄成等奏議曰禮王者始受命諸
侯始封之君皆為太祖以下五廟而迭毁毁廟之主藏
乎太祖五年而再殷祭言壹禘壹祫也祫祭者毁廟與
未毁廟之主皆合食於太祖父為昭子為穆孫復為昭
古之正禮也周所以七廟者以后稷始封文王武王受
命而王是以三廟不毁與親廟四而七禮廟在大門之
内不敢遠親也王舜劉歆議曰禮記王制春秋榖梁傳
天子七廟諸侯五大夫三士二天子三昭三穆與太祖
而七宗不在此數中宗變也苟有功德則宗之劉歆
歷譜惟四月既旁生霸粤六日庚戌武王燎于周廟翌
日辛亥祀于天位粤五日乙卯乃以庶國祀馘于周廟
注今文尚書(後漢志注樂記曰武王伐殷為俘馘于京太室)說文祏宗廟主
也周禮有郊宗石室水經注周禮廟及路寢皆如明
堂而有燕寢焉唯祧廟别無後代通為一廟列正室於
下無復燕寢之制
周六享四時祭宗廟宗廟六禮
大宗伯以吉禮事邦國之鬼神示以肆獻祼享先王以
饋食享先王春祠夏禴秋嘗冬烝注宗廟之祭有此六
享正義吉禮十二之中處其六此一經陳享宗廟之六
禮也緫言之有三等之差肆獻祼是祫之大祭饋食是
禘之次祭春享以下是時之小祭若以緫用兖冕太牢
言之亦皆大祭也周五年一祫若殷則祫於三時周秋
祫而已五年一禘各於其廟祭法祭天圓丘亦曰禘大
傳夏正郊天亦曰禘夏殷四時祭亦曰禘周宗廟五年
禘小於祫大於四時亦大祭之名也王制宗廟之祭
春曰礿夏曰禘秋曰嘗冬曰烝注此蓋夏殷之祭名(蓋疑)
(之也)周改之春祠夏礿以禘為殷祭小雅曰礿祠烝嘗此
周四時祭宗廟之名正義文王受命改殷祭名以夏禘
改曰礿郊特牲春禘注禘當為礿祭義春禘鄭云夏殷
禮周頌雝禘太祖也注禘大祭也大於四時而小於
祫公羊大祫者合祭也毁廟之主陳於太祖未毁廟
之主皆升合食于太祖五年而再殷祭(又見後)
周洛邑宗廟
書召誥疏洛誥云王在新邑烝祭王入太室祼則洛邑
亦立宗廟洛誥疏大室室之大者故為清廟廟有五
室中央曰太室王肅云清廟中央之室清廟神之所在
獻鬯酒以告神南齊志曰先儒說高祖已下五世親
盡故親廟有四周以后稷始祖文武二祧所以云王立
七廟也禹無始祖湯不先契夏五殷六其數如之漢立
宗廟違經背古匡衡貢禹蔡邕之徒空有遷毁之議魏
氏之初親廟止乎四葉晉用王肅之談以文景為共世
上至征西其實六也
周宗廟禮樂宗廟圖
尚書大傳卜洛邑營成周改正朔立宗廟序祭祀易犧
牲制禮樂一統天下合和四海而致諸侯皆莫不依紳
端冕以奉祭祀者太廟之中繽乎其猶模繡也天下諸
侯之悉來進受命於周公而退見文武之尸者千七百
七十三諸侯(周禮䟽案洛誥傳云)皆莫不磬折玉音金聲玉色然
後周公與升歌而弦文武諸侯在廟中者伋然淵其志
和其情愀然若復見文武之身然後曰嗟子乎此蓋吾
先君文武之風也夫三禮義宗宗廟之數先儒所釋
不同一謂天子自古以來皆立七廟二謂天子自古惟
立五廟周世立七廟尚書言殷立七廟禮緯云唐立五
廟王制云夏五廟鄭玄從五廟之義王肅從七廟之義
(孫卿云有天下者事七世榖梁傳云七廟周制)唐虞夏三代皆立五廟謂二昭
二穆與始祖而五禮緯云唐五廟夏四廟至子孫而五
殷立四廟至子孫而六周六廟至子孫而七三昭三穆
與太祖之廟而七隋志周室王城明堂宗廟圖一卷
祁諶撰
周朝享禮
書洛誥疏鄭玄以烝祭上屬歲文王騂牛一者是成王
元年正月朔日特告文武封周公也案周頌烈文序云
成王即政諸侯助祭鄭箋云新王即政必以朝享之禮
祭於祖考告嗣位也鄭意以朝享之後特以二年告文
武封周公之後與孔義不同
魯大廟禘禮魯禮禘祫義(志)
明堂位命魯公世世祀周公以天子之禮樂是以魯公
孟春(建子之月)乘大路載弧韣旂十有二旒日月之章祀帝
于郊配以后稷天子之禮也季夏六月(建巳之月)以禘禮祀
周公於太廟牲用白牡尊用犧象山罍欎尊用黃目灌
用玉瓉大圭薦用玉豆雕篹爵用玉琖仍雕加以璧散
璧角爼用梡嶡升歌清廟下管象朱干玉戚冕而舞大
武皮弁素積禓而舞大夏昧東夷之樂也任南蠻之樂
也納夷蠻之樂於大廟言廣魯於天下也君卷冕立于
阼夫人副禕立于房中君肉袒迎牲于門夫人薦豆籩
卿大夫贊君命婦贊夫人各揚其職是故夏礿秋嘗冬
烝春社秋省(讀為禰)而遂大蜡天子之祭也大廟天子明
堂山節藻梲復廟重檐刮楹達鄉反坫出尊崇坫康圭
(康讀為亢)疏屏天子之廟飭也魯頌閟宫龍旂承祀六轡
耳耳享以騂犧是享是宜秋而載嘗夏而楅衡白牡騂
剛犧尊將將毛炰胾羹籩豆大房萬舞洋洋孝孫有慶
注諸侯夏禘則不礿秋祫則不嘗惟天子兼之䟽鄭駮
異義云三年一祫五年一禘百王通義以禮䜟所云故
作禘祫志考春秋禘祫之數定以為三年祫五年禘鄭
禘祫志云儒家之說或云歲祫終禘或云三年一祫五
年再禘禘祫志云周改先王夏祭之名為礿故禘以夏
先王祫於三時周人一焉則宜以秋榖梁傳文十三
年周公曰大廟伯禽曰太室羣公曰宫公羊傳文十
三年魯祭周公何以為牲周公用白牡魯公用騂犅羣
公不毛注白牡殷牲也魯公從周制左氏魯有禘樂
賓禮用之禮運魯之郊禘非禮也周公其衰矣論
語或問禘之說子曰知其說者之於天下也集註成王
以周公有大勲勞賜魯重祭禘於周公之廟以文王為
所出之帝而周公配之先王報本追遠之意莫深於禘
非仁孝誠敬之至不足以與此知禘之說則禮無不明
誠無不格而治天下不難矣後漢書鄭玄著魯禮禘
祫義(趙伯循曰鄭玄解禘禮有四注祭法則曰祭天詩頌云宗廟之祭注郊特牲云當為礿注祭統王制)
(則云夏殷祭名)王制注魯禮三年而祫於太祖明年春禘於
羣廟自尔之後五年而再殷祭一祫一禘(大宗伯注同)詩
玄鳥疏禘祫疏數經無正文故鄭作魯禮禘祫志以推
之其略云魯禮三年畢則祫於太祖明年春禘於羣廟
僖也宣也八年皆有禘祫祭則公羊傳所云五年而再
殷祭祫在六年明矣明堂位曰魯王禮也以相凖况可
知也(長發疏鄭於禘祫志推之以為禘祭各就其廟)榖梁疏范略例云祭祀
例有九皆書月以示譏桓二烝一嘗閔吉禘僖禘太廟
文祫嘗宣有事昭禘武宫定從祀禮記外傳春秋之
經有禘而無祫唐會要徐堅曰魯用天子禮并后稷
姜嫄為七廟(魯頌注姜嫄之廟在周)
楚觀射父曰先王之祀以一純二精三牲四時五色六
律七事八種九祭十日十二辰以致之百姓千品萬官
億醜兆民經入畡數以奉之明德以昭之龢聲以聽之
古者先王日祭月享時類歲祀諸侯舍日卿大夫舍月
士庶人舍時日月會于龍&KR1280;(夏十月)土氣含收天明昌作
百嘉備舍羣神頻行國於是烝嘗家於是嘗祀
魯世室
明堂位魯公之廟文世室也武公之廟武世室也注此
二廟象周有文王武王之廟也世室者不毁之名周公
曰大廟魯公曰世室羣公稱宫(考工記夏世室注宗廟也魯廟有世室牲用白)
(牡此用先王之禮)春秋文十三年大室(注大廟之室)公羊傳世室
者何魯公之廟也(伯禽)周公稱大廟魯公穪世室羣公穪
宫世室世世不毁也周公何以稱大廟于魯封魯公以
為周公也周公拜乎前魯公拜乎後又曰大祫合祭也
毁廟之主陳于太祖未毁廟之主皆升合食于太祖五
年而再殷祭注太祖東鄉昭南鄉穆北鄉其餘孫從王
父父曰昭子曰穆昭取其鄉明穆取其北面尚敬殷盛
也謂三年祫五年禘禘所以異於祫者功臣皆祭也祫
猶合也禘猶諦也禮天子特禘特祫諸侯禘則不礿祫
則不嘗大夫有賜於君然後祫其高祖桓八年烝傳
春曰祠(薦尚韭卵)夏曰礿(薦尚麥魚)秋曰嘗(薦尚黍肫)冬曰烝(薦尚稲雁無牲)
(而祭謂之薦)天子四祭四薦諸侯三祭三薦大夫士再祭再
薦祭於室求之於幽祭於堂求之於明祭於祊求之於
遠皆孝子博求之意也大夫求諸明士求諸幽尊卑之
差也殷人先求諸明周人先求諸幽質文之義也禮天
子諸侯卿大夫牛羊豕凡三牲曰太牢天子元士諸侯
之卿大夫羊豕凡二牲曰少牢諸侯之士特豚天子之
牲角握諸侯角尺卿大夫索牛成六年立武宫傳注
禮天子諸侯立五廟受命始封之君立一廟至於子孫
過高祖不得復立廟周家祖有功尊有德立后稷文武
廟至於子孫自高祖已下而七廟天子卿大夫三廟元
士二廟諸侯之卿大夫比元士二廟諸侯之士一廟
左傳鄭有大宫魯有大廟(周公廟也)楚大室之庭(祖廟也)
漢原廟宗廟儀法
高紀十二年冬十月破淮南王布還過沛置酒沛宫上
擊筑自歌曰云云起舞忼慨謂沛父兄曰游子悲故鄕
吾雖都關中萬歲之後魂魄猶思沛且朕自沛誅暴逆
以有天下其以沛為朕湯沐邑復其民世世無有所與
(孝惠五年思高祖之悲樂以沛宫為高祖原廟)禮樂志初高祖既定天下過
沛與故人父老相樂酒醉歡哀作風起之詩令沛中僮
兒百二十人習而歌之至孝惠時以沛宫為原廟(師古曰原)
(重也言己有正廟更重立之)皆令歌兒習吹以相和常以百二十人
為員安世歌乃立祖廟敬明尊親大矣孝熙四極爰轃
蕭何傳漢二年守關中立宗廟社稷叔孫通傳孝
惠徙通為奉常定宗廟儀法及稍定漢諸儀法(史記叔孫通明)
(朝廷宗廟儀法)惠帝為東朝長樂宫及間往數蹕煩民作復道
方築武庫南通奏事因請間曰陛下何自築復道高帝
寢衣冠月出遊高廟(晉灼曰黃圖高廟在長安城門街東寢在桂宫北)子孫奈
何乘宗廟道上行哉帝懼曰急壞之通曰人主無過舉
今已作百姓皆知之矣願陛下為原廟渭北(原再也高祖已有廟)
(在長安城中)衣冠月出游之益廣宗廟大孝之本上乃詔有
司立原廟(通鑑云惠帝四年叔孫通云乃詔有司立原廟)帝出游離宫通曰願
因取櫻桃獻宗廟上許之諸果獻由此興元紀建昭
五年七月庚子復原廟(文穎曰渭北廟)後紀光武建武五年
七月丁丑幸沛祠高原廟(建武二年蓋延定沛修高祖廟置嗇夫祝宰樂人)
章帝章和元年八月己丑遣使祠沛高原廟後百官
志高廟令六百石本注曰守廟掌按行掃除無丞
注漢官儀曰員吏四人衛士一十五人史記正
義括地志云高廟在長安縣西北十三里渭南
唐柳宗元作沛國漢原廟銘序曰登布衣于萬乘
化環堵為四海基岱嶽之高源洪河之長秦始
皇二十七年作宫渭南更命信宫為極廟象天極
也
漢顧成廟漢諸帝廟號
文紀四年秋九月作顧成廟注服虔曰廟在長安城南
(方輿記曰文帝廟在金塢北大道南)應劭曰文帝自為廟制度卑狹若顧
望而成猶文王靈臺不日成之故賈誼曰顧成之廟為
天下太宗與漢亡極如淳曰身存而自為廟若尚書之
顧命也景帝廟號德陽(中四年三月起)武帝廟號龍淵(元光三年正月)
(起)昭帝廟號徘徊宣帝樂游(神爵三年春起)元帝長夀成帝陽
池古今注顧成廟有三玉鼎二真金罏槐木悉為扶
橑鈎欄畫雲氣龍虎于上史記正義括地志云德陽
宫漢景帝廟在雍州咸陽縣東北二十九里自作之諱
不言廟故言宫韋玄成傳宗廟異處昭穆不序宜入
就太祖廟而序昭穆如禮郊祀志注師古引廟記云
五帝廟在長安東北(唐志地理有廟記一卷南史吳均著廟記十卷)
漢郡國祖宗廟
高紀十年八月令諸侯王皆立太上皇廟于國都(郡國置别)
(廟始於此)韋玄成傳初高祖時令諸侯王都皆立太上皇
廟(建威銷萌一民之至權也)至孝惠尊高帝廟為太祖(惠紀令郡諸侯王立高廟)
景帝尊孝文廟為太宗行所嘗幸郡國各立廟宣帝本
始三年復尊孝武廟為世宗行所巡狩亦立焉凡祖宗
廟在郡國六十八合百六十七所而京師自高祖至宣
帝與太上皇悼皇考各自居陵旁立廟并為百七十六
又園中各有寢便殿日祭於寢月祭於廟時祭於便殿
寢日四上食廟歲二十五祠便殿歲四祠又月一游衣
冠至元帝時貢禹言天子七廟令孝惠孝景廟親盡宜
毁及郡國廟不應古禮宜正定天子是其議永光四年
下詔先議罷郡國廟丞相玄成等七十人皆曰宗廟在
郡國者宜無修奏可十月乙丑罷郡國廟後月餘復下
詔曰明王制禮立親廟四祖宗之廟萬世不毁其與將
軍列侯大夫博士議玄成等四十四人奏議曰高帝宜
為太祖之廟世世不毁大司馬車騎將軍許嘉等二十
九人以為孝文宜為太宗廟廷尉忠以為孝武宜為世
宗廟上重其事依違一年下詔曰王者祖有功宗有德
尊尊之大義也存親廟四親親之至恩也高帝為太祖
孝文為太宗世世承祀傳之無窮時永光五年也匡衡
曰天序五行人親五屬天子奉天故率其意而尊其制
是以禘嘗之序靡有過五受命之君躬接于天萬世不
墮繼烈以下五廟而遷上陳太祖間歲而祫初上定迭
毁禮獨尊孝文廟而孝武親未盡故未毁至建昭五年
上復申明之曰孝宣尊孝武廟曰世宗損益之禮不敢
有與他皆如舊制唯郡國廟遂廢云哀帝即位王舜劉
歆議世宗廟不宜毁從之志宣帝由武帝正統興立
三年尊為世宗行所循狩郡國皆立廟告祠世宗廟日
有白鶴集後庭告祠孝昭寢有雁五色集殿前西河築
世宗廟神光興于殿旁又興于房中如燭狀廣川國世
宗廟殿上有鐘音夜有光下詔赦天下
漢廟二十五祠
韋玄成傳廟歲二十五祠(見上)注晉灼曰漢儀注宗廟一
歲十二祠五月嘗麥六月七月三伏立秋貙婁又嘗粢
八月先夕饋飱皆一太牢酎祭用九太牢十月嘗稻又
飲蒸二太牢十一月嘗十二月臘二太牢又每月一太
牢如閏加一祀與此上十二為二十五祠如淳曰月祭
朔望加臘為二十五師古曰晉說是也劉歆議春秋
外傳曰日祭月祀時享歲貢終王祖禰則日祭曾高則
月祀二祧則時享壇墠則歲貢大禘則終王德盛而游
廣親親之殺也彌遠則彌尊故禘為重矣孫居王父之
處正昭穆則孫常與祖相代此遷廟之殺也聖人於其
祖出於情矣禮無所不順故無毁廟自貢禹建迭毁之
議惠景及太上寢園廢而為虚失禮意矣(韋玄成傳)趙廣
漢傳丞相奉齋酹入廟祠注師古曰將酹祭宗廟而先
絜齋也薛廣德傳其秋上酎祭宗廟出便門(長安城南面西)
(頭第一門)欲御樓船廣德曰宜從橋先敺光祿大夫張猛進
曰云云(先敺導乘輿也)
漢太廟令
宋志太常有太廟令一人丞一人竝前漢置西京曰長
東京曰令領齋郎二十四人
漢雒陽高廟親廟
紀建武二年正月壬子起高廟建社稷於雒陽是月大
司徒鄧禹入長安遣府掾奉十一帝神主納于高廟注
漢禮儀制度曰人君前有朝後有寢終則制廟以象朝
制寢以象寢光武都雒陽乃合高祖以下至平帝為一
廟藏十一帝主於其中元帝次當第八光武第九故立
元帝為祖廟後遵而不改建武十九年正月庚子追
尊宣帝(祭法䟽案漢儀高帝廟主九寸前方後圓圍一尺后主七寸)祭祀志建武
二年正月立高廟於雒陽(注漢舊儀曰故孝武廟古今注曰於雒陽校官立之)四
時祫祀高帝為太祖文帝為太宗武帝為世宗如舊餘
帝四時及臘一歲五祀三年正月立親廟雒陽祀父南
頓君以上至舂陵節侯(紀正月辛巳立皇考南頓君已上四廟)時祀儀未
設至十九年五官中郎將張純與太僕朱浮奏議禮為
人子事大宗降其私親當除今親廟四事下公卿博士
議郎大司徒涉等議宜奉所代立平哀成元帝廟代今
親廟上可涉等議詔曰以宗廟處所未定且祫祭高廟
其成哀平且祠祭長安故高廟其南陽舂陵歲時且因
故園廟祭祀惟孝宣帝有功德上尊號曰中宗於是雒
陽高廟四時加祭孝宣孝元凡五帝其西廟成哀平三
帝主四時祭於故高廟東廟京兆尹侍祠冠衣車服如
太常祠陵廟之禮明帝即位以光武撥亂中興更為起
廟尊號曰世祖廟以元帝於光武為穆雖非宗不毁也
明帝遺詔遵儉無起寢廟藏主於世祖廟更衣孝章即
位不敢違以更衣有小别上尊號曰顯宗廟間祠於更
衣四時合祭於世祖廟章帝遺詔如先帝故事注東觀
書曰章帝初即位賜東平憲王蒼書云云上復報曰有
司奏上尊號曰顯宗藏主更衣不敢違詔祫食世祖廟
樂皆如王議以正月十八日始祠仰見榱桷俯視凡筵
眇眇小子哀懼戰慄無所奉承(蒼上言文武宣元祖祫食高廟皆以配)
張純傳十九年與太僕朱浮言陛下中興宜恭承祭祀
今禘祫高廟陳序昭穆而舂陵四世君臣並列以卑厠
尊不合禮意謂宜除今親廟詔下公卿大司徒涉大司
空融議宣元可親奉祠成帝以下有司行事别為南頓
君立皇考廟其祭上至舂陵節侯羣臣奉祠以明尊尊
之敬親親之恩從之隋志元帝時貢禹匡衡之徒始
建其禮以高帝為太祖而立四親廟是為五廟唯劉歆
以為天子七廟諸侯五廟降殺以兩之義班固稱考論
諸儒之議劉歆博而篤矣光武建高廟於雒陽乃立南
頓君以上四廟就祖宗而為七(許善心等議)
漢禘祭禘祫
肅宗紀建初七年秋八月飲酎高廟禘祭光武明帝甲
辰詔書云祖考來假明哲之祀仰惟先帝烝烝之情前
修禘祭以盡孝敬朕得識昭穆之序寄遠祖之思今大
禮復舉加以先帝之坐悲傷感懷庶或饗之肅雍之臣
辟公之相皆助朕之依依今賜公卿錢及百官執事十
月癸丑幸長安丙辰祠高廟張純傳建武初郊廟婚
冠禮儀多所正定純以宗廟未定昭穆失序十九年與
朱浮奏云云(見前)是時宗廟未備自元帝以上祭於洛陽
高廟成帝以下祠於長安高廟南頓四世隨所在而祭
二十三年為大司空二十六年詔純曰禘祫之祭不行
已久宜據經典詳為其制純奏曰禮三年一祫五年一
禘春秋傳(公羊)曰大祫者何合祭也毁廟及未毁廟之主
皆登合食乎太祖五年而再殷漢舊制三年一祫毁廟
主合食高廟存廟主未嘗合祭元始五年諸王公列侯
廟會始為禘祭(注案平帝元始五年祫祭明堂諸侯王列侯宗室助祭賜爵金帛今純云禘祭)
(蓋俱是大祭名可通也)又前十八年親幸長安亦行此禮(注續漢書曰十)
(八年上幸長安詔太常行禘禮於高廟序昭穆父為昭南向子為穆北向)紀三月壬午祠高廟禮說
三年一閏天氣小備五年再閏天氣大備故三年一祫
五年一禘禘之為言諦諦定昭穆尊卑之義也禘祭以
夏四月陽氣在上隂氣在下故正尊卑之義祫祭以冬
十月五榖成熟物備禮成故合聚飲食斯典之廢於兹
八年(自十八年至此)謂可如禮施行以時定議帝從之自是禘
祫遂定(一云哀帝元夀中初行祫禮當省)祭祀志建武二十六年有
詔問張純禘祫之禮不施行幾年純奏云云元始五年
始行禘禮父為昭南嚮子為穆北嚮父子不並坐而孫
從王父云云上難復立廟遂以合祭高廟為常後以三
年冬祫五年夏禘之時但就陳祭毁廟主而已謂之殷
太祖東面惠文武元為昭景宣為穆惠景昭三帝非殷
祭時不祭注決疑要注曰昭明也穆順也始祖特於北
其後以次夾始祖而南漢舊儀曰宗廟三年大祫祭子
孫諸帝以昭穆坐於高廟毁廟皆合食設左右坐高祖
南面幄綉帳曲几黃金釦器昭西面曲屏風穆東面皆
曲几皇帝上堂盥侍中以巾奉觶酒從帝進拜謁贊饗
曰云云前上酒畢贊饗奉高祖賜夀皇帝起再拜即席
平明上九巵因賜胙丁孚漢儀載薦酎祝文嘏辭朱
氏曰漢始諸帝廟各為一處明帝藏主更衣魏晉循之
遂不能革
漢建武元和宗廟儀(齋令)
志明帝遺詔遵儉無起寢廟藏主於世祖廟更衣孝章
不敢違間祠於更衣四時合祭於世祖廟注蔡邕表志
曰孝明立世祖廟明再受命祖有功之義後嗣遵儉不
復改立皆藏主其中聖明所制一王之法也自執事
之吏下至學士莫能知兩廟之意宜具錄本事建武乙
未元和丙寅詔書下宗廟儀及齋令宜入郊祀志永為
典式東觀書章帝賜東平王蒼書曰迫遺詔不起寢廟
宜有所宗之號傳張純建武初郊廟禮儀多所正定
董鈞永平初宗廟禮樂威儀章服令參議(儒林)蔡邕
熹平六年七月上封事孝元皇帝策書曰禮之至敬莫
重於祭又元和故事復申先典(注元和二年脩羣杞)前後制書推
心懇惻前韋玄成傳高后患臣下非議宗廟定著令
元帝改制蠲除此令河平元年又復
漢五供烝祭初祭
後禮儀志正月上丁祀南郊禮畢次北郊明堂高廟世
祖廟謂之五供紀明帝永平三年冬十月烝祭光武
廟初奏文始五行武德之舞(注烝衆也冬物畢成可祭者衆)武德舞歌詩曰於
(穆世廟肅雍顯清)六年四月甲子詔太常以礿祭之日陳鼎於
廟十七年五月戊子公卿上夀制曰高祖光武聖德所
被太常擇吉日策告宗廟章帝元和二年四月庚申
假于祖禰告祠高廟九月丙申召濟南王康中山王焉
會烝祭官志世祖廟令一人六百石如高廟(漢官曰員吏六)
(人䘙士二十人)東京賦躬追養於宗祧奉烝嘗與禴祠物牲
辯省設其楅衡毛炰豚拍亦有和羹滌灌静嘉禮儀孔
明萬舞奕奕鐘鼓喤喤靈祖皇考來顧來享神具醉止
降福穰穰齊志王儉議蔡邕獨斷曰云云謂之五供
江淹議陳忠奏事云延光三年正月十三日南郊十四
日北郊十五日明堂十六日宗廟十七日世祖廟仲遠
五祀紹統五供與忠此奏皆為相符高堂隆表二郊及
明堂宗廟各一日後漢惟南郊備大駕自北郊以下車
駕十省其二
魏七廟
魏志太和元年四月甲申初營宗廟宋志文帝黃初
二年六月以洛京宗廟未成祠武帝於建始殿親執饋
奠如家人禮明帝太和三年十一月洛京廟成迎高祖
以下神主共一廟為四室景初元年六月有司始奏定
七廟之制三祖之廟萬世不毁其餘四廟親盡迭遷如
周后稷文武廟祧之禮魏初高堂隆為鄭學議立親廟
四虚置太祖及二祧以待後代景初間乃依王肅更立
五世六世祖就四親為六廟宋傅休議漢初帝各異
廟故告不必同自漢明帝以來乃共堂各室魏晉依
之
魏祠廟令
國史禮志景祐二年八月禮院言案魏武帝祠廟令降
神訖下階就蕞而立須奏樂畢
晉太廟
紀武帝泰始二年正月有司奏置七廟帝重其役詔權
立一廟七月辛巳營太廟致荆山之木采華山之石鑄
銅柱十二塗以黃金鏤以百物綴以明珠十一月辛夘
遷祖禰神主于太廟咸寧二年六月癸丑薦荔支太康
元年五月丁夘薦酃渌酒八年九月改營太廟十年四
月成(志十年改築於宣陽門内然坎位之制如初)乙巳遷神主于新廟帝迎
于道左遂祫祭大赦孝武太元十六年正月庚申改築
太廟九月新廟成(殿正室十六間東西儲各一間合十八間)梁志武帝太
始元年尊宣景文帝二年正月羣臣奏議依有虞故事
即用魏廟奏可於是祠六世與景帝為七其禮據王肅
說七月詔改創宗廟太康元年六月羣臣奏古者七廟
異所宜如禮詔曰近代皆一廟七室於禮無廢於情為
叙其仍舊蔡謨傳於禮儀宗廟制度多所議定(唐志蔡謨)
(晉七廟議三卷)隋志七廟議一卷干寳撰
宋太廟烝嘗儀注禘祫議(後魏禘祫議)
禮志元嘉六年七月太學博士徐道娱上議曰伏見太
廟烝嘗儀注皇帝行事畢出便坐三公已上獻太祝送
神于門然後至尊還拜百官贊拜乃退博士江邃議在
始不迎明在廟也卒事而送節孝思也若不送而辭是
舍親也辭而後送是遣神也孝子不忍違其親又不忍
遣神是以祝史送神以成烝嘗之義舊儀為是九月徐
道娱議禘祫之禮三年一五年再公羊所謂五年再殷
祭也在四時之間周禮所謂凡四時之間禮也禮稱天
子祫嘗諸侯烝祫有田則祭無田則薦鄭注天子先祫
然後時祭諸侯先時祭然後祫有田者既祭又薦新祭
以首時薦以仲月然則大祭四祀其月各異天子以孟
月殷仲月蒸諸侯孟月嘗仲月祫也後魏志景明二
年六月孫惠蔚上言祀之大者莫過禘祫漢氏拾掇遺
篆淹中之經孔安所得惟有卿大夫士饋食之篇而天
子諸侯享廟之祭禘祫之禮盡亡曲臺之記戴氏所述
然多載尸灌之義牲獻之數而行事之法備物之體蔑
有具焉今之取證惟有王制公羊二書兩漢魏晉咸據
斯文以為朝典太和十三年五月壬戌臨皇信堂引
見羣臣詔曰祭法稱虞氏禘黃帝大傳曰禘其祖之所
自出不王不禘論曰禘自既灌詩頌長發大禘爾雅禘
大祭也夏殷四時祭礿禘烝嘗周改禘為祠祭義春禘
秋嘗亦夏殷祭也王制犆礿祫禘祫嘗祫烝鄭玄解禘
天子祭圓丘曰禘祭宗廟大祭亦曰禘三年一祫五年
一禘祫則合羣毁廟之主於太廟合而祭之禘則增及
百官配食者審諦而祭之天子先禘祫而後時祭諸侯
先時祭而後禘祫魯禮三年畢而祫明年而禘圓丘宗
廟大祭俱稱禘祭有兩禘明也王肅稱天子諸侯皆禘
於宗廟非祭天之祭郊祀后稷不稱禘宗廟稱禘禘祫
一名也合祭稱祫審諦稱禘非兩祭之名三年一祫五
年一禘總而互舉之故稱五年再殷祭不言一禘一祫
唐太廟東都太廟昭武廟
禮志唐武德元年始立四廟曰宣簡公懿王景皇帝元
皇帝(三月己巳立四親廟六月己卯追尊)貞觀九年(七月辛亥)太宗詔有司定
議諫議大夫朱子奢請立七廟虚太祖之室以待於是
尚書八座議禮曰天子三昭三穆與太祖之廟而七晉
宋齊梁皆立親廟六此故事也制可於是祔弘農府君
及高祖為六室(舊紀貞觀九年七月甲寅增修太廟為六室)神龍元年已復
京太廟又立太廟于東都(五月)議立始祖為七廟議者欲
以凉武昭王為始祖博士張齊賢議以為不可(初議立七廟以)
(凉武昭王為始祖于志寧以為非王業所因從之)於是以景帝為始祖而不祔
宣帝(劉承慶以王制三昭不合重崇宣帝)已而以孝敬為義宗祔于廟由
是為七室睿宗時姚元之宋璟以謂義宗追尊之帝不
宜列昭穆由是祔中宗而光皇帝不遷遂為七室開元
十年(六月己巳)詔宣帝復祔于正室謚獻祖并諡光皇帝為
懿祖又以中宗還祔太廟(十一年五月乙丑一作四月丙辰)於是太廟
為九室寳應二年祧獻懿祔玄宗肅宗自是之後常為
九室矣(初玄宗復祔獻祖詔曰使親而不盡遠而不祧說者遷就其事以謂三昭三穆與太祖祖功宗)
(德三廟不遷為九廟者周制也及敬文武三宗為一代終唐世常為九代十一室)殷盈孫傳議曰故廟十一
(室二十三楹楹十二梁垣墉廣袤稱之)會要武德元年六月六日立四
廟於長安通義里神龍元年五月(乙酉)東都創置太廟(以武)
(氏故廟為唐太廟)開元四年七月十八日禮官陳貞節蘇獻上
七廟昭穆議孝和(中宗)請同殷陽甲漢成帝為别廟十一
年四月祭酒徐堅表曰夏殷周漢立廟不同一處漢光
武中興崇儉七室共堂歴代遵行以為折衷五月一日
遷中宗于太廟七月二日詔曰祧室宜列為正室使親
而不盡遠而不祧廟以貌存宗由尊立於是為九室會
昌六年五月禮儀使奏於太廟東增兩室定為九代十
一室以全恩敬從之大歷十四年顔真卿議曰漢朝
近古故前漢十二帝為祖宗者四而已後漢以推美為
先光武以下皆有廟號近代循之請依三昭三穆之議
太和八年正月丙寅修太廟貞觀九年十一月十八
日(一本十二月庚戌詔)詔太原肇基王業事均豐沛義等宛譙宜
别建寢廟顔師古議曰郡國造廟爰起漢初事不稽古
(地理志河中府龍門有高祖廟貞觀中置)長慶元年二月李渤奏太微宫神
主請歸祔太廟東都留守鄭絪奏禮無二主望監神龍
權宜之制遵建中矯正之禮博士王彦威議周書召誥
洛誥有告豐廟洛廟之文則周人兩都並建宗祧至則
告饗凡邑有宗廟先君之主曰都則兩都宗廟各宜有
主會昌五年七月中書門下(李德𥙿)奏孟州汜水縣武
牢關太宗擒王竇之地關城東峰有高祖太宗像在一
堂威靈皆畏於軒臺風雲疑還於豐沛請如漢郡國立
廟故事更造一殿號昭武廟制可(紀五年十月作昭武廟于虎牢關)地理
(志汜水西一里伏龜山有昭武廟會昌五年置)宗社之典敬而不私郡國立
廟非古也(以上並會要)
唐親享太廟
會要(紀用甲子)太宗二貞觀三年正月十日(戊午)十七年四月
十七日(庚寅親謁)高宗四永徽三年正月(丙子)乾封元年四
月八日緫章元年十二月十九日儀鳳二年正月十四
日中宗一神龍元年十一月六日(壬午)睿宗一景雲
三年正月一日(辛未)玄宗七先天元年十月四日(庚子)開
元六年十一月六日(丙申)十七年十一月四日(庚寅)天寳元
年二月十八日(甲午)六載正月十七日(丁亥)十載正月九日
(癸巳)十三載二月八日(癸酉)肅宗二乾元元年四月十三
日(甲寅)上元二年建子月二十九日(庚戌)代宗一廣德二
年二月二十七日(甲戌)德宗四建中元年正月四日(庚午)貞
元元年十一月十日六年十一月七日(己巳)九年十一月
九日(甲申)憲宗一元和二年正月(庚寅)穆宗一長慶元
年正月(庚子)敬宗一寳慶元年正月(庚戌)文宗一太和
三年十一月(癸巳)武宗二會昌元年正月(庚辰)五年正月
(庚戌)宣宗一大中七年正月(癸丑)懿宗二咸通元年十
一月(丙子)四年正月(己巳)僖宗一乾符二年正月(庚寅)昭
宗二龍紀元年十一月(戊申)天復元年四月(甲戌)開元五
年十月丙子京師修太廟成六年十月有司撰享太廟
儀注以祔祭之曰車駕發宫上曰祭必先齋所以齋心
也宜於齋所設齋宫五日赴宫宿六日質明行事宋璟
等言聖情深至請即施行又儀注自大次至殿前施行
褥帝不許但履地而行六日上自齋宫步詣太廟十一
月丙申親謁藝文志郭山惲親享太廟儀注三卷
杜甫朝享賦膋以蕭合酤以茅明嘏以慈告祝以孝成
福穰穰於絳闕芳菲菲於玉斝韓愈元和聖德詩正
月元日初見宗祖躬執百禮登降拜俯薦于新宫視瞻
梁梠慼見容色淚落入俎侍祠之臣助我惻楚乃以上
辛於郊用牡(二年正月庚寅朝享廟至德順二室嗚咽感動)
唐禘祫儀
禮志(兼會要)上元三年十月三日有司祫享太廟議者以
禮緯三年一祫五年一禘公羊五年再殷祭兩義莫能
決太學博士史玄璨議祫在禘後三年禘在祫後二年
從之開元六年秋祫明年而禘後凡七祫五禘至二十
七年祫禘並在一歲有司覺其非乃議請從徐邈先二
後三之議(邈謂二禘相去為月六十中分三十置一祫禮部郎崔宗之駁集賢學士陸善經以為允)
(太常卿韋縚請以今年夏禘為殷祭之源五年再殷周而復始從之)由是一禘一祫在五
年之間合於再殷之義開元十七年四月十日庚午禘
饗太廟九室命有司攝行禮初唐禘祫序昭穆禘各於
其室禮官韋縚奏請如王肅等議禘祫皆序列昭穆從
之唐興以景帝為太祖世近在三昭三穆之内至祫禘
乃虚東向之位而太祖與羣廟列於昭穆代宗祔元肅
遷獻懿於是太祖居苐一室禘祫正位東向而獻懿不
合食凡十八年建中二年九月四日太常博士陳京請
别為獻懿立廟至禘祫則享(京本傳同)詔百官議禮儀使顔
真卿曰景帝配天尊無與上禘祫暫屈昭穆以申孝尊
先實明神之意晉蔡謨等有成議請祫享奉獻主東向
懿主居昭景主居穆於是還獻懿祫於廟貞元七年十
一月二十八日太常卿裴郁言獻懿親盡廟遷居東向
非是下羣臣議八年正月二十三日左庶子李嶸等七
人議復藏二主西夾室吏部郎中柳冕等十二人議請
别廟以居二祖工部郎張薦等請自獻而下悉入昭穆
虚東向位司勲員外郎裴樞議建石室于寢園考功員
外郎陳京言興聖則獻懿曾高祖以曾孫祔曾高廟大
順也京兆少尹韋武曰祫則獻祖東向禘則太祖東向
仲子陵請遷獻懿於德明興聖廟其月二十七日柳冕
上禘祫義證(義一作議)凡十四篇以備顧問三月十二日奏
議狀四門博士韓愈質衆議自申其說曰當禘祫獻祖
居東向景從昭穆是祖以孫尊孫以祖屈十一年七月
十二日詔于頎等議(十四狀)令尚書省會百官國子儒官
定可否二十六日左司郎陸淳奏今議者有四曰藏夾
室曰置别廟曰各遷於園曰祔興聖廟唯祔興聖廟庶
乎得禮(議者不過三一曰復太祖正位二曰並列昭穆虚東向三曰祫則獻祖禘則太祖迭居東向帝)
(未決)十二年十月辛亥祫祭太廟十九年三月將禘祭京
復請詔百官議左僕射姚南仲等獻議五十七封付都
省集議王紹等五十五人請奉獻懿主祔興聖廟鴻臚
卿王權曰詩清廟祀文王不言大王王季祔后稷廟不
敢以私奪公也權據詩禮成文上意遂定十五日丙申
定遷二祖于德明興聖廟二十四日禘饗太廟太祖始
復東向(京自博士奏議彌二十年乃決)宋朝咸平元年宋湜議曰續
曲臺禮貞元十年給事中陳京議祫祭圖中睿俱列昭
位
唐諸臣廟室著令
志諸臣廟室服器之數視其品開元十二年著令(會要十三)
(年勑)一品二品四廟三品三廟五品二廟嫡士一廟庶人
祭於寢及定禮二品以上四廟三品三廟三品以上不
須爵者亦四廟有始封為五廟四品五品有兼爵亦三
廟六品以下達庶人祭於寢會要貞觀六年侍中王
珪不立廟為執法所糾天寳元年四月蕭嵩以私廟近
曲江請移他處會昌五年二月勑百寮不得於京城内
置廟於坊内置者准古禮於所居處大中五年十一月
一日崔龜從請下太常禮院重定立廟制度禮院奏遠
坊得立廟三品以上不得過九架三室五間埳室以石
廟垣開南門東門有屋餘准開元禮曲臺禮為定制
唐祀夏禹廟
舊紀貞觀十二年二月乙丑次陜州祀夏禹廟狄仁
傑傳持節江南毁吳楚淫祠千七百房止留夏禹吳太
伯季札伍員四祠宋朝政和四年七月五日修陜府
三門山禹廟吳越春秋啓使使以歲時春秋祭
禹於越立宗廟於南山之上後漢志陳留郡雍
丘注引曹植禹廟讃祥符三年九月四日庚辰
禮官請祀汾陰前七日以中祠禮祭伏羲神農漢
文廟(河中)舜廟(河西)禹廟(龍門)湯廟(寳鼎)周文王周公廟
(臨晉)武王廟(永樂)黃帝廟(湖城)用中牢(五年五月河中府於舜井側建)
(廟)六年十一月四日又以謁太清宫請祠高辛湯廟(應天)
禮如中祠(又見羣祀)景德四年二月庚寅令河南府建漢高
祖廟以時致祭編入正辭錄
建隆四親廟嘉祐八室圖
建隆元年正月二十三日太常請立宗廟己巳(二十九日)兵
部尚書張昭等議(主客郎中任徹狀)堯舜禹五廟二昭二穆與
始祖商六廟昭穆之外祀契與湯周七廟親廟之外祀
太祖文武魏晉始復七廟之制隋文立高曾祖禰四廟
唐因隋制廟止四親請追尊四代號謚立四廟奏可三
月壬戌有司上廟號(高祖朓謚曰文獻廟號僖祖曾祖珽謚惠元廟順祖祖敬謚簡恭廟)
(翼祖考弘殷謚昭武廟宣祖)九月丙午冊四親廟而親饗之禮行于
乾德元年十一月癸亥開寳四年十一月戊午之親郊
開寳九年三月五日之雩祀太平興國二年正月十五
日禮院言唐長安太廟九室皆同殿異室其制二十一
間四柱東西夾室各一前後面各三階東西各二側階
今太廟四室每室三間太祖升祔請如長安廟制為五
室室二間詔宗正脩奉至道三年五月有司言唐郊祀
錄廟各一屋三間華飾連以罘罳同殿異室無别設庫
屋明文請東西各增脩一間以藏寳冊從之景德四年
七月龍圖待制陳彭年請太廟偏門東門祠官不許乘
馬入祥符二年九月十六日決金水河為渠環太廟初
廟室前楹狹隘禘祫序昭穆南北不相對嘉祐親祫增
築土階張幄帟乃可行禮嘉祐八年六月(英宗已立)禮院請
增一室觀文殿學士孫抃等議曰禘祫圖太祖太宗同
居昭位南向真宗居穆位北向蓋先朝稽古禮著祀典
請增為八室以偹天子事七世之禮侍講盧士宗司馬
光議僖祖遷西夾室祀三昭三穆抃等再議存僖祖室
以偹七世之數甲戌廣太廟為八室甲午(二十四日)脩奉太
廟使蔡襄以八室圖進焉(請廣廟室并夾室為十八間宗正承趙觀請增廣檐陛凡)
(二丈七尺如親祫時先是康定元年十二月十三日同判太常宋祁請七室各榜其門曰某祖某宗之廟室詔)
(可)元豐八年八月禮官請祧翼祖元符三年五月禮官
言晉成帝時宗廟十室康帝以弟承統不遷京兆府君
始增為十一室宜如晉故事崇寧二年五月詔曰景祐
欽崇之詔元符尊奉之文恩以稱情禮以義起酌鄭氏
四親之論取王肅九廟之規奉二祧之靈(翼宣)還列聖之
次四年正月奉僖祖為太廟始祖
乾德親饗太廟
乾德元年十一月十三日帝以親郊齋于崇元殿翌日
服通天冠絳紗袍執鎮圭乘玉路鹵簿前導赴太廟宿
齋翌日未明三刻帝服衮冕執鎮圭行饗禮于四室自
是每行郊祀前一日朝饗太廟如儀太祖四(親郊朝享三告)
(幸西京行雩祀一)太宗五(並親郊朝享)真宗十二(親郊朝享四告行封禪一封禪禮成)
(恭謝一告祀汾隂一汾隂禮成恭謝一聖祖降恭謝一告謁太清宫一東郊恭謝二)仁宗十三(親郊)
(朝享九明堂朝享一祫祭一修大内恭謝一)英宗一(親郊朝享)神宗六(郊祀朝享四明堂朝)
(享二)哲宗五(郊祀二明堂三)徽宗九(冬祀朝享八宗祀一)高宗十(明堂三上徽宗冊寳)
(一親郊六)
端拱二年七月丁亥詔以八月二十四日親饗太廟有
司詳定儀注辛丑詔以彗孛停
咸平親饗太廟
咸平二年十一月乙酉饗太廟至太宗室泣下欷歔感
動左右
祥符恭謝太廟儀注樂章奉先歌
祥符元年十一月二十三日庚辰詔曰朕祗事上封克
成大典二十七日上尊諡禮畢恭謝太廟有司定儀注
以聞二十五日壬午詳定所上儀注李宗諤上奠獻樂
章二首癸未帝齋于長春殿翌日甲申帝服通天冠絳
袍奉太祖太宗尊諡冊寳拜授攝太尉王旦持節奉冊
升輅鑾駕詣廟酌奠六室五年閏十月三日詔以真馭
下臨逖知遐胄以今月七日告謝太廟令有司定儀注
四日丁卯命置五使如郊禮備三獻庭設官懸登歌鑾
駕儀仗增至七千人(舊用二千人)五日李宗諤上奠獻登歌
瑞安曲樂章六日帝齋于長春殿翼日辛未恭謝太廟
六室帝作奉先歌近臣畢和天禧元年正月三日癸
卯以朝饗太廟誓百官八日戊申奉寳冊升輅九日已
酉奉上六室寳冊百官陪列十日庚戌朝享六室二年
六月十五日詔太廟每室各置祭器
明道奉慈廟
祥符六年七月有司請奉元德皇后合饗曰母貴由于
子子孝本于親后稷諸侯故姜嫄異祭于帝嚳開元王
者故昭成祔饗于睿宗明道二年五月丁卯錢惟演請
以章獻明肅(劉)章懿(李)二后並祔真宗室下禮官議六
月己未禮官言太祖追尊四室以一后配太宗以孝明
配太祖室而孝惠孝章别廟真宗以懿德配太宗室禮
官援唐昭成肅明故事請以明德同祔祥符三年判宗
正趙湘請祔元德詔禮官議六年復請從之今章穆已
祔真宗室按帝嚳之妃后稷之母特立廟而祭謂之閟
宫請即太廟外立别廟奉二太后神主同殿異室歲時
薦饗如太廟七月己丑詔别立廟名自為樂曲八月壬
寅學士馮元宋綬等言周立妣廟謂之閟宫梁有小廟
唐有儀坤二后廟請名奉慈從之十月己酉祔二后神
主于奉慈廟慶歷五年閏五月二十七日詔曰朕有事
太廟格于奉慈其議升祔禮十月辛酉升二后祔真宗
廟七年七月二十一日詔將來南郊享奉慈廟朕親行
之十一月丁酉朝饗太廟奉慈廟(熙寧二年九月辛卯廢奉慈廟)
景祐宗廟薦新禮
雍熙二年十一月十一日以畋獵親射所獲十兔饗太
廟(按開寳通禮薦新之儀)淳化三年正月二十六日詔仲春開冰
獻羔祭韭景祐二年四月八日己未宗正丞趙良規言
月令一歲之間八薦新物周頌潜冬薦魚春獻鮪是其
樂章存者通禮著宗廟薦新凡五十餘品(本開元禮)詔禮官
議曰本朝惟薦冰著常祀吕紀簡而近薄唐令雜而不
經於是更定四時所薦凡二十八物卜日薦獻一以開
寳禮六月禮官請四時薦新禮如朔望牙盤食帝后同
薦詔可元豐二年七月二十八日詳定禮文所言孟春
薦韭以卵羞以葑仲春薦冰季春薦筍羞以含桃孟夏
以彘嘗麥仲夏嘗雛以黍羞以瓜季夏羞以芡蔆孟秋
嘗粟與稷羞以棗梨仲秋嘗麻稻羞以蒲季秋嘗菽羞
以兔栗孟冬羞以雁仲冬麕季冬魚凡二十七物古者
薦于寢漢儀嘗韭之屬皆於廟韋玄成傳以為廟歲二
十五祠而薦新在焉隋唐因其失然皆不出神主請依
韋彤五禮精義但設神座三年十月又言孟饗無祠禴
烝嘗之别請春加韭卵夏麥魚秋黍豚冬稻雁以應古
禮四年十月十四日又言唐天寳五載四月己亥始詔
太廟加常食一牙盤韋彤等議燕私之饌不可瀆其牙
盤食請罷從之(先是乾德六年和峴請禘祫時饗如唐天寳之制如牙盤食)十六日
詔八廟月祭用牲元祐七年八月從太常丞吕希純之
言復用牙盤易名薦羞紹聖元年七月復罷
景祐定三聖崇配
二年五月甲申朔詔王者奉祖宗尚功德禋天祀地則
侑神作主審諦合食則百世不遷其令禮官辯崇配之
序定二祧之位庚子禮院言王者建廟祏之嚴合昭穆
之綴祖一而已始受命也宗無豫數待有德也太祖誕
受寳命付畀四海鋪敦燮伐潜黜不端夷澤潞之畔兼
淮海之昧東焚吳輿右因蜀壘湘楚番禺請吏入朝當
此之時天下去大殘蒙更生此萬世之業也太宗提神
略席下武龔行天討底定太原由是謹九刑之辟藝四
方之貢信賞類能重食勸分官無煩苛人無恫怨又引
搢紳諸儒講道興學炳然與三代同風真宗乾粹日昭
執競維烈遂考夏諺紹虞巡祕牒岱宗育榖冀壤翕受
瑞福普浸黎元肖翹跂行民罔不寧百度已備眷授明
辟(以太祖比周后稷太宗真宗比周之文武)洪惟一祖二宗之烈歴選墳誥
未有高焉者也請以太祖為定配二宗為迭配其將來
皇帝親祠請以三聖皆侑上顯對越之盛次申遹追之
感詔恭依十一月乙未郊祀三聖並侑皇祐三年九月辛
亥明堂陟配三后(胡宿言唐初始有兼配垂拱中有三祖同配之禮開元十一年禮官建議罷之)
至道三年詔親郊以太祖太宗並配景祐二年詔太祖
定配二宗迭侑復有三聖並侑之詔
皇祐親饗太廟
天聖元年四月乙夘遣官禘饗太廟(禮官言三年一祫以孟冬五年一禘)
(以孟夏)遂以薦饗為禘饗皇祐二年九月二十五日己酉
以大饗明堂具大駕鹵簿赴景靈宫行薦饗禮畢齋于
太廟翌日庚戌詣七室行朝饗之禮降神樂作帝密諭
樂卿令備其音節禮儀使請憩小次帝拱立益莊辛亥
卒饗明堂
皇祐家廟制度
慶歷元年郊赦聽文武官立家廟有司以古今異宜封
爵殊制遂格詔書皇祐二年宗祀禮成宰臣宋庠請下
禮官儒臣議定制度翰林承旨而下奏請自平章事以
上立四廟東宫少保以上三廟器物儀範參酌以聞十
二月甲申朔班家廟之制然廟制卒不立獨文彦博首
奏立廟河南明年七月詔可之至和初鎮長安訪唐杜
岐公舊迹嘉祐元年倣而營之(一堂四室旁兩翼前兩廡及門)
嘉祐祫饗
嘉祐四年四月丁卯(三日)御札曰朕嘗耕耤靈壇宗祀
路寢惟祫饗著禮經追遠奉先莫斯為重以孟冬詣太
廟行祫饗之禮詳定儀注五日以宰臣富弼為祫饗大
禮使韓琦禮儀使樞密宋庠儀仗使參政曾公亮橋道
使樞副程戡鹵簿使六月六日戊辰同判宗正趙良規
言太祖虚東向之位詔兩制臺諫禮官集議王舉正議
曰大祫以合昭穆辨尊卑必以受命之祖居東向之位
本朝以太祖為受命之君然僖祖以降四廟在上故每
遇大祫止合昭穆而虚東向魏晉以來亦用此禮今親
饗之盛宜如舊為便詔恭依七月丁巳命允弼亞獻允
良三獻九月癸巳朔内出御製樂章舞名下太常肄習
十月二日命樞密臣昇南郊告天地三日甲子詔百官
習儀尚書省九日庚午帝齋于大慶殿十一日壬申乘
大輦至景靈宫薦享畢齋于太廟十二日癸酉五鼓帝
自齋殿常服乘輿至大次改服衮冕行祫享禮(梅堯臣為祫禮)
(頌)質明還宫御紫宸殿受賀升宣德門肆赦(戊寅百官加恩)二
十一日壬午詣萬夀觀恭謝二十六日丁亥集英殿飲
福大宴按禘祫大祭也周制禘以夏祫以秋閟宫傳曰
諸侯禘則不祫惟天子兼之馬融王肅有禘大祫小之
論鄭玄注二禮又以祫大禘小杜佑通典論禘祫取鄭
說之長且引公羊曰大事於太廟大事者祫也唐開元
中太常又有先二後三之議熙寧五年三月八日中
書門下言治平四年閏三月敕遷僖祖主藏夾室宜詳
議四月三日翰林學士元絳等五人議以僖祖為太祖
天章待制孫固請别為僖祖之室十月十一日張師顔
等三人議築别廟蘇梲議以僖祖祔景靈宫章衡等請
以為始祖配感生帝十一月中書請以僖祖為太廟始
祖孟春配感帝遷順祖夾室八年四月乙亥詔禘祫奉
僖祖東饗(餘見後)紹興一年十月十二日太常言五禮
新儀太廟三年一祫以孟冬以時饗所擇日祫饗二十
七年五月又言祫饗設七祀配享功臣及冬饗設功臣
臘饗七祀並如政和新儀
元豐薦饗儀
元豐六年十一月五日丙午親郊前期三日奉仁英徽
號册寳于太廟翼日薦享景靈宫禮畢帝服通天絳紗
乘玉輅至太廟帝却乘輿步入廟趨至齋宫翌日鞾袍
至大次有司奏中嚴外辦禮儀使請行事帝衮冕執大
圭宫架樂作帝再拜搢圭洗瓉訖執鎮圭詣僖祖室奏
瑞安曲奠鎮圭於繅藉執大圭奠瓉奉幣至次室行事
如前儀帝至位興安之樂作文舞九成奉爼豆豐安樂
作武舞進正安之樂作帝詣飲福位登歌樂作樂止僖
安樂作太常博士徧祭七祠配饗功臣賜胙奉神主入
祏室禮儀使奏禮畢轉仗赴南郊自元豐元年命樞密
學士陳襄等詳定郊廟奉祀禮文正歷代典禮之失至
是薦饗之儀粲然一新
宋朝廟制
東京太廟舊十六楹為七室東西二楹為夾室康定元
年冬趙希言請倣古制每主為一廟一寢不從及元符
三年哲宗祔廟七室已滿(僖祖至神宗)乃祔哲宗主於東夾
室逮崇寧二年始改三年九月癸巳詔酌鄭氏四親之
論取王肅九廟之規參合二家之言著為一代之典
中興太廟在瑞石山之左紹興四年創(會要五年二月十七日)始
高宗在維揚寓神主于夀寧寺(己酉南渡禮官季陵遣人負神主以行)建
炎四年自海道還神主留温州(十月四日奉安)紹興三年十月
二十七日禮官江端友請建太廟正殿七楹分為十三
室(祖宗十一室二夾室)五年迎温州神主及福州啓運宫神御七
年四月二日更築太廟于建康十二月十一日復奉神
主還臨安十二年五月二十六日以奉徽宗主脩建别
廟殿室三間十三年秋增脩宿齋所十六年新祭器將
成而室隘不能陳列三月乙未禮官巫伋請增建於是
從西增六楹通舊十三楹每楹為一室東西二楹為夾
室五月作祏室藏主(又作西神門册寳殿祭器庫十九年五月修齋殿)太廟
自仁宗以來祀七世崇寧初建九廟奉翼宣祖歸本室
及升祔欽宗始祧翼祖淳熙末祀九世十二室紹熙五
年升祔孝宗祧僖宣二祖及光宗升祔復不祧今又祀
九世矣初孝惠孝章淑德章懷四后未入廟元豐六
年七月乙卯始祔廟室初議不發册太常博士王古言
升祔之重由發册而後顯乃詔升祔比太廟親祠用竹
册元符三年八月二十三日徽宗詔禮官議仁宗神
考廟制十一月二十八日盛次仲等議永祀不祧與天
無極(十月二十六日詔石室制度依周制尺為定去地六尺一寸)
紹興太廟行欵謁禮
紹興三年十月二十七日太常少卿江端友奏請修剙
五年四月十五日辛未奉迎太廟神主詔行欵謁禮十七
日大常草具其儀悉從簡約五月二日車駕詣太廟行
欵謁禮(先是二月四日詔張銖奉迎十六日詔臨安府建太廟)
紹興饗太廟
七年八月五日詔朝獻景靈宫饗太廟褥改用緋十三
年正月戊戌(十一日)上徽宗册寳己亥親饗太廟於櫺星
門外降輅不鳴鞭丙午禮部侍郎王賞言前數日隂雲
欲雪及致齋行事日景融明享徽宗室涕泗澘然酌獻
畢不御小次請宣付史館以昭聖孝(王鈇獻親享太廟賦)先是十二年
(冬禮官言飲福用金爵設七祀配享功臣于殿下)十月十二日禮官上郊祀前
一日朝饗太廟儀注陳設至飲福神主入室三十二年
六月(孝宗已即位)禮官請詣太廟别廟行朝饗禮(用竹册十二製樂章)
十三日定親饗儀注前期兵部設黃麾仗飲福用玉爵
七月十四日親饗隆興二年十二月晦日以郊祀前一
日朝饗乾道九年十一月八日太廟行禮隂雲閣雨既
成謁饗瑞雪應時
孫洙曰漢四時車駕間出饗廟及八月飲酎以盡孝思
唐禮有親饗之制而一世不過再三國家每歲四孟及
季冬凡五享三年一祫五年一禘皆有司侍祠天子未
嘗親事惟三歲親郊一行告廟之禮而五神御殿酌獻
一歲徧焉是失禮經之意循近世之失也元豐六年
十月庚辰太常丞吕升卿言禮甚重饗帝不聞乃於致
齋先享宗廟獨唐立老子廟號太清宫每歲郊祀躬薦
焉終唐世行之莫知其非今郊宜罷饗廟或止至太祖
一室告以侑神之意繼令别修太廟躬祠之制歲五大
饗乘輿親臨其一則祀天饗親兩得其當(不行)或曰周
公祀文武於洛邑非原廟邪朱氏曰此固禮之變也然
設於别都不設於京師及所幸郡國又不聞以果獻之
褻禮施焉則與漢異矣
紹熙正太祖東嚮
熙寧五年章衡等議以僖祖為始祖六年正月辛亥奉
僖祖配感生帝而太祖未正東嚮紹興初董弅王普朱
震等相繼有請淳熙九年趙粹中集前後所論奏陳尤
切紹熙五年九月孝宗祔廟有期上祧宣祖禮官曾三
復請正太祖東嚮鄭僑等集議從之(室居第一祫則東嚮)初英宗
既祔祧僖祖於西夾室熙寧王安石請祔僖祖為始祖
居第一室祫祭居東嚮之位馮京司馬光等引經争之
自熙寧至紹興一百四年而蓻祖始居第一室正東嚮
之位
紹熙廟議圖
五年九月詔以孝宗祔廟當議宗廟迭毁之次禮部侍
郎許及之太常少卿曾三復等請遷僖宣而奉太祖居
第一室祫享則正東嚮之位詔恭依閏十月癸亥且令
復議二祖祧主奉安之所丙寅侍講朱熹以議狀申省
大指以謂僖祖為始祖百世不遷之廟不當祧毁合仍
居第一室宣祖太祖太宗真仁英宗六室皆在三昭三
穆之外而太祖太宗仁宗功德茂盛宜凖周之文武百
世不遷號為世室其宣祖真宗英宗遷於西夾室以從
順翼祖之後祫享則序昭穆於堂上而時享不及焉神
哲徽欽高孝六室為親廟時享祫享如儀異時迭毁則
三昭三穆以次而遷惟高宗受命中興異時雖或親盡
當如仁宗故事别為世室百世不遷蓋雖通為十室而
三世室自在三昭三穆外其始祖之廟與三昭三穆正
合七世之文如劉歆說而兄弟相繼各為一世先儒亦
有定議并考古今為圖(四紙)其說甚備且謂他日恢復中
原還反舊京又當别考古制世為一廟革去東漢以來
同堂異室之陋而廟堂持之不上獨奏禮官從臣所論
為别廟奉四祖熹又别定兩圖以見意(丁夘引對又以所論圖說奏陳)
朱氏曰周禮建國之神位左宗廟五廟當在公宫東南
孫毓以為外為都宫太祖在北二昭二穆以次而南蓋
太祖之廟始封之君居之昭之北廟二世之君居之穆
之北廟三世居之昭南廟四世居之穆南廟五世居之
廟皆南向各有門堂室寢而牆宇四周太祖廟百世不
遷餘廟六世後每一世一遷其遷也新主祔其班之南
廟南廟主遷北廟昭祔則穆者不遷穆祔則昭者不動
北廟親盡則遷其主于太廟之夾室謂之祧凡廟主在
本廟室中皆東向祫於太廟則太祖自如羣昭列北牗
下南向羣穆列南牗下北向南向取其向明謂之昭北
向取其深遠謂之穆羣廟之列左昭右穆祫祭之位北
昭南穆也宗廟之制但以左右為昭穆不以昭穆為尊
卑五廟同為都宫則昭左穆右外不失其序一世為一
廟則昭穆不相見内各全其尊大祫會於一室然後序
尊卑之次凡已毁未毁之主畢陳而無所易四時之祫
不陳毁廟之主禮未有考意或特設位云云周后稷為
太祖組紺居昭北廟太王居穆北廟王季昭南廟文王
穆南廟成王時組紺祧王季遷而武王祔云云至文王
親盡當祧以有功當宗别立一廟於西北謂文世室至
武王當祧亦以有功别立一廟於東北謂武世室而為
七廟矣穆之祧者藏文世室昭之祧者藏武世室而劉
歆謂三昭三穆與太祖廟七文武不在數中與諸儒少
不同前代說者多是歆洛邑成而作清廟魯宇復而
新閟宫禘王者之大祭也既立始祖之廟又推始祖
所自出之帝祀於始祖之廟而以始祖配之也祫以
昭穆合食于太祖禘以審諦尊卑虎鳳宸儀山蟲衮
裳亹亹禔福禗禗降瑞致愛則存致慤則著祭
之日入室僾然必有見乎其位周旋出戶肅然必有聞
乎其容聲出戶而聽愾然必有聞其歎息之聲
玉海卷九十七
