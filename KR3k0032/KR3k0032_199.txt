卷一百九十七
玉海卷一百九十七
宋王應麟撰
祥瑞
植物
瑞榖
神農嘉榖朱禾九穗黃帝嘉禾堯嘉禾
夏殷嘉禾
禮含文嘉神農就田作耨天應以嘉榖拾遺記炎帝
教民耒耜百榖滋阜神芝發其色靈苖擢嘉穎朱章蔓
於階卿雲藹於岩(周書云神農時天雨粟)瑞應圖神農時雀銜
九穗朱禾墜地夏時嘉禾二本同秀殷時嘉禾同本異
秀其大盈車徐整正歷曰黃帝時嘉禾為種帝王
世紀堯時嘉禾孽於𤱔(詩含神霧曰堯時嘉禾莖三十五穗)晉中興休
祥說曰嘉禾者仁草也夏時異本同穎殷時同本異秀
周時三穎同秀山海經帝之下都崑崙之墟有木禾
郭璞曰榖類也後魏地形志羊頭山下神農泉北有
榖關即神農得嘉榖處宋志王者德盛則二苖同秀
扵周德三苖共穗於商德同本異穟於夏德異本同秀
管仲曰古之封禪鄗上黍北里禾以為盛伊尹曰
元山之禾南海之秬不周之粟孫氏瑞應圖嘉禾五
榖之長王者德茂則生
堯嘉種
詩生民誕后稷之穡有相之道誕降嘉種維秬維秠維
穈維芑傳秬黑黍秠一稃二米穈赤苖芑白苖箋云天
應堯之顯后稷故為之下嘉種選張協七命曰大梁
之黍瓊山之禾唐稷播其根農帝嘗其華
周嘉禾嘉榖
書序唐叔得禾異𤱔同穎獻諸天子王命唐叔歸周公
于東作歸禾周公既得命禾旅天子之命作嘉禾(漢書引書)
(逸嘉禾篇曰周公奉鬯立于阼階)韓詩外傳三苖同一秀史記唐叔得嘉榖獻
之成王白虎通成王時有二苖異𤱔而生同為一穟
大幾盈車長幾充箱民有得而上之者成王訪周公而
問之公曰三苖為一穟天下當和為一乎果有越裳氏
重譯而來獻白雉古文尚書一隴合為一穗尚書
大傳三苖貫葉(一作貫桑)而生子為一穗周公曰和氣所生
以獻于文王之廟瑞應圖三本同穗孔叢子魏王
問子順曰上天神異后稷為之下嘉榖周遂以興詩
屢豐年
周黃&KR1279;釐麰
選班固典引姬有素雉朱烏元秬黃&KR1279;之事君臣動色
左右相趣亦有寵靈文武貽燕後昆注韓詩外傳貽我
嘉&KR1279;詩臣工於皇來牟將受厥明箋云赤烏以牟麥
俱來思文貽我來牟帝命率育箋火流為烏五至以
榖俱來(出泰誓)生民麻麥幪幪劉向傳諸侯和於下
天應報於上故周頌曰降福穰穰又曰飴我釐麰釐麰
麥也始自天降此皆以和致和獲天助也廣韻䅘麰
之牟一麥二稃周受此瑞麥出埤蒼
周華黍
詩序華黍時和歲豐宜黍稷也甫田曾孫之稼如茨
如梁曾孫之庾如坻如京乃求千斯倉乃求萬斯箱黍
稷稻梁農夫之慶大田多稼豐年多黍多稌良
耜黍稷茂止穫之挃挃積之栗栗其崇如墉其比如櫛
漢嘉榖六穗嘉榖元稷嘉禾秬秠
史記相如封禪書䆃一莖六穗於庖(䆃瑞禾也)頌曰嘉榖六
穗我穡曷蓄匪惟雨之又潤澤之漢紀宣帝神爵元
年三月詔曰乃者元康四年嘉榖玄稷(黑粟也)降于郡國
古今注武帝建元四年天雨粟宣帝地節三年長安雨
黑粟元康四年雨黑黍王褒講德論甘露滋液嘉禾
櫛比後漢紀光武生於建平元年十二月是歲濟陽
縣界有嘉禾生一莖九穗因名曰秀明帝永平十一年
時麒麟白雉醴泉嘉禾所在出焉魯恭為中牟令建
初七年嘉禾生恭便坐廷中尹以檄勞曰物産之化流
行天降休瑞古今注和帝元年嘉禾生濟隂城陽一
莖九穗安帝延光二年六月九真言嘉禾生百十六本
七百六十八穗秦彭為潁川大守有嘉禾之瑞爾
雅秠一稃二米郭璞注漢和帝時任城生黑黍或三四實
實二米得黍三斛八斗宋志漢元和中秬秠生郡國
(秬鬯王者宗廟修則出)
漢野榖旅生
紀建武二年初王莽末天下旱蝗黃金一斤易粟一斛
至於野榖旅生麻菽尤甚(旅寄也不因播種而生故曰旅今字書作穭音吕古字通)
建武五年野榖漸少田畆亦廣焉論衡建武三十一
年陳留雨榖榖形若苡而黑宋慶歷六年十二月渠州
言野榖穭生民饑之侯也
漢嘉麥嘉榖
建武中張堪為漁陽太守開稻田百姓歌曰桑無附枝
麥穗兩岐張君為政樂不可支南史齊東郡太守孟
業得麥一莖五穗宋志章帝元和中嘉麥嘉禾生郡
國章紀章和元年詔曰嘉榖滋生改元(云云元和四年)見總瑞
(類)典引嘉榖靈草應圖合諜
漢大有年(又見食貨)
紀永平九年大有年十年二月詔昔歲五榖登衍今兹
蠶麥善收其大赦十二年歲比登稔百姓殷富粟斛三
十牛羊被野東京賦度秋豫以收成觀豐年之多稌
嘉田畯之匪懈行致賚于九扈所貴惟賢所寳惟榖
唐麟德二年大有年
春秋桓三年冬有年宣十六年冬大有年榖梁傳五榖
皆熟為大有年公羊傳大有年何以書以喜書也有
年僅有年也大有年大豐年也
魏嘉禾
黃初元年郡國三言嘉禾生曹植魏德論謳曰猗猗
嘉禾惟榖之精其洪盈箱協穗殊莖昔生周朝今植魏
庭獻之廟堂以昭祖靈魏都賦雍丘之梁清流之稻
吳黃龍三年夏由拳野稻自生改禾興縣冬十月會
稽南始平言嘉禾生十二月改元嘉禾
晉嘉禾嘉麥宋嘉禾
宋志晉武太康四年十二月嘉禾生扶風雍五年七月
生豫章南昌太康八年閏三月生東夷校尉國九月生
東萊液十年六月嘉麥生扶風一莖四穗(又晉起居注武帝元帝世)
嘉禾三生其莖七穗(義熙十三年嘉禾九穗)泰始八年十月瀘水胡玉獻嘉禾晉志正旦
大會歌醴泉湧流中唐嘉禾生穗盈箱應貞傳宴射
賦詩曰嘉禾重穎蓂莢載芬宋元嘉二十二年六月
嘉禾生藉田一莖九穗二十四年七月乙夘嘉禾旅生
華林園及景陽山太尉江夏王義恭上嘉禾甘露頌昔
在放勲歷莢數朝降及重華倚扇清庖沈演之上嘉
禾頌梁中大通三年蕭暎作嘉榖頌元嘉二十三
年醴湖屯生嘉粟一莖九穗二十五年六月壬寅嘉禾
旅生華林園十株七百穗壬子嘉黍生藉田大明元
年嘉禾生清暑殿鴟尾中一株六莖有贊
唐嘉麥
武德元年五月隴州獻嘉麥六月虞州獻嘉麥一莖六
穗八月永州獻嘉禾異畆同穎二年七月益州獻嘉禾
一莖六穗四年二月肅州獻嘉禾一莖五穎貞觀二年
六月長安獻嘉禾三年十二月潞州獻嘉禾景雲二年
六月洛州言兩岐麥玄宗先天二年八月懷州言嘉禾
四穗開元八年五月平原麥一莖兩岐分秀九年五月
絳州奏瑞麥七莖兩穗一莖四穗十二年六月乙巳河
南告成縣瑞麥生穗分岐一莖三秀十三年五月甲申
瑞麥生河南之夀安舊紀貞觀五年五月戊辰宋州
麥一莖九岐者百餘本三年閏五月戊午陜虢李泌獻
瑞麥一莖五穗任爰瑞麥賦隴麥登芳芃芃于野漸
漸其秀將嗣榖以登年豈凌霜而不茂高敭庭賦芒
纖纖而擢隴葉青青而聳翠凌玉霜而表勁挺金莖而
孤直實穎實栗是崇是奉含實珠淨耀芒鋒起詩
稱沬北歌述漁陽崔融賀嘉麥表纖芒濯露香稼搖
風降之自天何必來牟之詠嘗之于廟先符孟夏之時
一穗兩岐徒說張君之詠十畆千石方輕汜氏之書
郭子儀奏瑞禾云天唘興王瑞先百榖故漢稱雨粟周
頌來牟(至德二年七月朔方)許敬宗麥秋賦應制對銀縚而偶
穟並金縷而分芒
唐穭稻再熟稻
紀開元十九年是歲揚州穭稻生(九月乙未任丘嘉禾生庚申永康一莖五)
(穗)會要開元十九年四月一日(己夘)揚州奏穭生稻二
百一十五頃再熟稻一千八百頃其粒並與常稻無異
代宗永泰元年夏盩厔穗麥生滄州魯城乾符元年
生野稻水榖二千餘頃林邑國稻歲再熟
唐潞州嘉禾合穗
見十九瑞
唐豫州嘉禾嘉禾圖
乾元元年五月十九日代宗立為皇太子生之歲(開元十四)
(年十月十三日生)豫州獻嘉禾於是以為祥更名豫(十月五日更名)
會要元和七年十一月梓州言(東川潘孟陽奏)龍州界(武安縣)嘉
禾生有麟食之每來一鹿引之羣鹿隨之使畫工就圖
之并嘉禾一函以獻柳宗元賀幽州華州嘉禾圖表
六穗稱於漢臣異畆書於周典貞元二十一年七月又
賀劔南成都進嘉禾圖陜州紫芝草表獻於王庭唐叔
慙同穎之異薦諸郊廟班史謝連葉之竒既呈薿薿之
祥更覩煌煌之秀潘炎嘉禾合穗賦雙米一桴孤莖
六穗韓愈奏汴州嘉禾云兩根並植一穗連房獨
孤及賀潞州芝草嘉禾表庶政方乂二瑞薦臻唐叔之
獻齊房之歌古今同契
唐瑞粟
會要太和二年福建進瑞粟一十莖中書門下奏伏以
陛下勤求理本澄清化源不以靈芝白烏為瑞應方將
時安人和為嘉祥宸翰照宣睿情斯屬請自今祥瑞但
申有司更不令進獻(依奏)大中二年七月十六日福建觀
察使殷儼進瑞粟十二莖莖有五六穗
乾德禾九穗圖
乾德二年十二月乙夘眉州進禾生九穗圖
乾德嘉禾
乾德四年京兆果州進嘉禾十月十九日和峴請作嘉
禾等曲(見樂章)
乾德兩岐麥
乾德四年五月五日己巳耀州貢兩岐麥乙亥開封府
貢庚辰單州貢壬午澶州貢麥兩岐至六歧者凡一百
七十五本(製瑞麥旗)雍熙二年五月壬戌亳州獻兩歧秀
麥
太平興國嘉禾瑞麥雍熙嘉禾詩淳化
嘉禾合穗圖
興國三年八月壬戌眉州言嘉禾生滑州言黃河清十
月甲子荆南言江陵縣稻再熟五年正月癸未歙州言
稻再熟八年九月庚辰梓州奏禾一莖五十七穗畫圖
以獻雍熙三年十月辛丑益州貢禾一莖九穗興國
九年諸州瑞麥兩穗三穗者連歲來上有司請為瑞麥
曲薦于廟七年九月己亥滑州奏嘉禾一莖四穗雍
熙三年九月簡州奏禾一根二莖其穗或八或九四年
九月辛酉朔濰州進嘉禾御製嘉禾合穗五七言詩二
首賜宰相李昉等淳化三年九月乙夘潞州言嘉禾異
隴合穗圖以獻詔示近臣至道元年七月癸酉眉州言
嘉禾一莖二十四穗
淳化瑞麥圖
五年五月壬子亳州獻瑞麥圖有分四歧三歧兩歧者
九月庚戌朔礠州言嘉禾合穗畫圖來獻以示近臣(淳化)
(元年十月丙寅閬州言麥秀兩歧)至道二年七月己亥朔綿州言麥秀
兩歧十二月丙午處州言稻再熟
至道瑞麥圖
至道三年真宗即位五月甲戌夀州貢綠龜又上瑞麥
一本百枝五穗圖丙戌合州獻麥兩穗圖丁亥黃州獻
麥兩歧圖咸平四年五月己亥亳州言麥一莖兩穗
六月戊午益州言麥秀兩歧祥符二年七月乙丑梓州
言甘露降麥五歧三年六月戊申朔同州言麥五歧七
月癸未原州言木連理麥四歧四年七月己亥光州言
麥八歧九年五月辛未施州言麥兩歧天禧三年四
月壬寅製玉宸殿觀瑞麥七言詩賜近臣五月辛巳開
封言麥一莖兩穗
咸平嘉禾景德嘉禾圖祥符嘉禾圖嘉
榖詩
咸平元年七月戊寅遣中使持後苑嘉禾一莖二十四
穗示輔臣丙戌雅州言禾一莖十七穗二年九月壬寅
徐州言禾一莖五穗戊申梓州禾一莖九穗十月辛亥
洺州嘉禾合穗景德元年正月乙未趙州獻嘉禾合穗
圖四年十月己亥廣成軍上嘉禾芝草圖九月乙酉衛
州戊子德州獻嘉禾圖祥符元年十月壬辰嘉州言
禾九穗木連理三年十月己酉嵐州言嘉禾合穗四年
十一月辛未隰州言異畆同穎六年七月己未召輔臣
觀粟于後苑有一本七穗至二十四穗者復閱御書及
嘉禾圖上作嘉榖詩賜近臣(是日皇太子從游)八月甲子出後
園嘉榖圖示近臣(翌日朝堂示百官)夏竦和嘉榖詩瓊粒蕃
滋龍枝屈曲搖風秀色交卿靄垂穎餘光近帝星
東極龍枝環丘玉粒進瑞稻圖狀初擢一莖異劉
欽之界内乍分三穗疑蔡茂之夢中維揚昔日
追媿穭生南海遐方遙慚九熟禾遜竒於同穎麥
貽誚於兩岐掩周祖之維穈陋漢宣之靈稷天孫
助祭願陪北里之禾清廟薦新敢繼神倉之榖
景祐三年九月榮州言禾一莖九穗慶歷二年八月己
亥河南府言夀安縣嘉禾合穗皇祐五年三月資州言
嘉禾一莖九穗及甘露降熙寧八年七月禮部言定州
榖五隴合一穗成德軍嘉禾合穗九年七月又言渠州
粟一苖九穗忠武軍麥秀兩歧鳳翔二縣一枝六穗火
山軍深忻濱州嘉禾合穗元豐二年十一月袁州粟一
莖八穗至十一穗三年齊州禾一莖五穗眉州九穗越
州二本合穗大觀四年九月右相張商英言袁州産瑞
禾高踰九尺分布七穗上瑞禾圖宋大雅十有二章詩
曰彼修者禾相臣報上也請畫瑞禾於中書省壁辛夘
從之
祥符嘉禾合穗
九年八月壬午大名府言嘉禾合穗是夜老人星見于
丙九月壬戌永静軍言禾異壠合穗八年六月癸夘眉
州言禾一本九穗七月乙丑卭州言禾一莖九穗
祥符蠶麥順成詩天禧稼穡倍登詩
見御詩
天禧嘉榖圖玉宸殿瑞榖圖(見御詩)
天禧二年十月辛丑資州言禾一莖九穗三年七月癸
酉益州貢嘉榖一莖九穗圖庚申深州言嘉禾異畆同
穎四年七月辛酉召宗室近臣及寇準等觀内苑嘉榖
宴玉宸殿八月戊戌出瑞榖圖示輔臣作歌天禧元
年七月丁巳渠州言禾一莖九穗天聖八年八月丁
亥(六日)詔輔臣兩制元真殿觀瑞榖賜宴蕊珠殿
天聖皇祐瑞麥圖
天聖六年六月陳州獻瑞麥圖兩歧共秀命兩制館閣
賦詩(五月陳州言瑞麥一莖二十穗)皇祐三年五月辛亥眉州彭山
縣上瑞麥圖凡一莖五穗者數十本上曰朕比禁四方
無獻瑞物今得西川麥秀圖可謂真瑞矣賜田夫束帛
以勸之六月丁亥無為獻芝草上曰朕以豐年為瑞賢
人為寶至於草木魚蟲之異焉足尚哉自今毋得以聞
五年六月資州言麥秀兩歧嘉祐三年六月綿州言麥
一穗兩歧七月泰州進瑞麥圖一本百穗伊闕之野
有麥穟合幹上飛白瑞麥字賜守臣宋祁陳州瑞麥
賦冠三輔之上者莫邇於陳接五榖之乏者孰先於麥
當乘離之令序挺降麰之瑞殖盛氣雲鬱混鱗隰之初
霏密穗金繁動星田之霽色兩歧旁秀六穗牙出厥華
芃芃厥穎栗栗田畯奔告守臣駭觀伻來以圖悉上送
官它榖弗書示麥禾之最重吾王攸助知稼穡之惟艱
沫北爰采罔劭乎力農關中益種無聞於錫祉詎若天
極歸貺明神效異偕蕃椒之盈升配命禾而合穗迎層
宙之休氣冠中田之嘉榖繢我於瑞圖辨我於凡菽蒙
至尊之渥惠播頌聲於弦次上可以薦清廟之馨品下
可以助外饔之食劑
景祐稻再熟
元年十月安州稻再熟成德軍言禾一本九穗
紹興瑞粟嘉禾瑞麥
十四年八月撫州臨川産瑞粟一本十九穗一本九穗
一本八穗詔付史館十二月朔潼州獻嘉禾一莖九穗
者二(十五年作瑞粟呈祥之曲有嘉生駢穗之句)十五年正月二日戊申瀘
南獻嘉禾九穗十九年四月台州寧海生瑞麥一本兩
穗二十五年郊赦文云靈芝連葉於廟柱昭朝饗之孝
祥嘉禾合穎於甸郊備粢盛之潔薦
景定御製嘉禾嘉粟詩
四年九月昌化縣進嘉禾嘉粟御製詩賜宰臣曰一德
交孚協兩儀嘉禾嘉粟獻珍竒祥呈屬邑信非偶瑞應
明禋若有期周紀唐封生秀穎漢歌郊廟産靈芝何如
近在王畿内慶典珍符萃一時祥符元年諸路大稔
米斗七八錢天聖六年十一月京西言榖斗十
錢慶歷八年廬州合肥縣稻再實祥符六年
十月甲子亳州太清宫枯檜再生真源縣菽麥再
實上作歌示近臣八年八月庚寅知汝州楊億言
粟一本至四十穗宋祁大有年頌(春三言夏七言秋九言冬六言)
劉光世奏枯桔生穗高宗斥之曰軍中有十萬鐵騎乃
為祥瑞其他皆不足信宋祁代進親稼殿新稻儀鳳
閣雙竹詩表一禾實穎凖歲取之且千衆節共苞示世
支之維百芒芒其稼參參其穡堯禾五尺漢苖九穗
含滋發馨素穎玉銳八月其穫乃登爾稼滯穗棲
原餘糧厭野異畆同穎一桴二米紛十穗於唐禾
粲六歧於温麥廣文王之聲芑生豐水誕后稷之穡
秠降有邰
瑞木竹
漢白麟竒木木枝内附
終軍傳武帝異其文拜謁者從上幸雍祠五畤獲白麟
一角而五蹄時又得竒木其枝旁出輒復合於木上上
異此二物博謀羣臣軍上對曰垂聖恩於勒成奉燔瘞
於郊宫獻享之精交神積和之氣塞明而異獸來獲宜
矣今郊祀未見於神祇而獲獸以饋此天所以示饗也
宜因昭時令日改定告元苴白茅於江淮發嘉號於營
丘以應緝熙使著事者有紀焉今野獸并角明同本也
衆枝内附示無外也若此之應將有解編髮削左衽襲
冠帶要衣裳而蒙化者對奏上異之由是改元為元狩
後數月越地及匈奴名王有率衆來降者時皆以軍言
為中明紀永平十七年本枝内附五月朝堂上夀注
内附謂木連理也西都賦神木叢生洞冥記太初
二年東方朔從西那國得風聲木十枚實如細珠風吹
枝如玉聲曰縉雲之世生於阿閣京房易傳木同本
異枝其君有慶鄰邑來附者吉
漢木連理
章帝元和中木連理生郡國安帝元初三年正月丁
丑東平陵上言木連理延光三年七月潁川上言木連
理東觀記延和三年衛縣定陵縣木連理宋志延
光三年七月左馮翌有木連理王者德澤純洽八方合
為一則木連理生孝經援神契德至草木則木連理
朱草生(中興書云王者德澤浹洽八方大同則木連理)
賓連
木名白虎通王者繼嗣平明則賓連生於戶闊逹生
於房(連累相承象繼嗣也)瑞應圖男女有别則生於房宋志
賓連闊逹生於房室王者御后妃有節則生梁元帝
玄覽賦天不愛道地不愛寶賓連紫逹華平朱草李
德裕瑞橘賦赩朱草與屈軼燿紫芝與賓連
闊達
瑞應圖男女有别則生於房一名連逹(餘見前)
平露
木名瑞應圖政平則生白虎通王者使賢不肖位
不相踰(官位得人)則平露生庭狀如蓋政平則正不平則傾
一名平慮宋志平露如蓋以察四方之政其國不平
則隨方而傾文苑英華平露賦不窺於牖可以辨百
僚之賢不下于堂可以觀四方之政平以表太平之時
露以彰雨露之澤薦祉彤庭合榮紫殿亭亭莖擢的的
規圓偶香階之蓂莢對玉戶之賓連似能存於明戒豈
獨效於休祥又賦云或政有所缺道有未光則低枝傾
蓋應事知方沈封指佞草賦云平露之傾葉知方
紫脱
瑞應圖王者仁義行則生禮斗威儀君乘木而王政
太平蔓竹紫脱為之常生選王元長序紫脱華注禮
斗威儀曰人君乘土而王其政太平則遠方神獻紫脱
宋均注北方物也
淮南子若木在建木西其華照下地末有十日山海
經少室山有木其枝五衢南山之首山有木其華四照
湯谷有扶木九日居下枝一日居上枝十日所浴搴
弱水之九衢翫密山之五色迷榖四照之異文玉五
色之竒穆天子傳天子觀姑繇之木注大木也
漢華平
文選東京賦植華平於春圃薛綜注華平瑞木也天下
平其華則平有不平處其華則向其方傾李善曰孝經
援神契曰德至於地則華平盛瑞應圖曰木名藝文
類聚東觀漢記曰章帝元和二年芝英華平日月不絶
載於史官不可勝紀冊府元龜自元和二年至章和
元年華平見郡國宋志其枝正平王者有德則生德
剛則仰德弱則低漢元和中生郡國瑞應圖其枝平
王者政令均則生類要天子孝德屬於四海故有華
平(瑞應圖以雙蓮為苹)梁簡文南郊頌紫脱神草華平瑞芝
唐貞觀十七年五月雍州獻三足烏己未湖州言甘露
降潤州言慶雲見華平出於玄武門之池顔師古聖
德頌華平挺幹朱草曜芒揚雄傳甘泉賦注如淳曰
并閭其葉隨時政政平則平政不平則傾師古曰如氏
所說自是平慮耳吳淑事類草賦云蓂莢屈軼之祥
闊逹華平之瑞
漢孝竹頌
見頌類今慈竹也
魏連理木
文帝紀注連理之木同心之瓜五采之魚珍祥瑞物雜
沓其間魏都賦德連木理仁挺芝草延康元年木
連理芝草生於樂平郡黃初初郡國二言木連理
晉木連理
宋志晉武泰始元年十二月至太康十年十一月木連
理二十八(干寶記咸寧三年至太康元年木連理心生)泰始二年六月壬
申嘉柰一蔕十實生酒泉成帝咸和六年庾亮獻嘉
橘一蔕十二實宋孝武大明中芳香琴堂雙橘連理
改連理堂湛方生木連理頌同根連柯本支俱昌
晉元帝太興三年十一月木連理生零陵孝武太元
十九年正月丁亥華林園延賢堂西北李連理隋志
木連理頌二卷晉太元十九年羣臣上
宋珊瑚連理
大明七年正月己酉珊瑚連理生鬱林珊瑚鈎王者
恭信則見
唐玉華宮木連理
武德二年二月涪州言李連理貞觀十八年十月八日
山南獻木連理交錯玲瓏有同羅木(目)一丈之幹並(并)
枝者二十餘所二十一年正月玉華宫李木連理隔澗
合枝(一云二十二年)常衮賀太清宫連理柰云必有削衽之
類亦表強幹之休潘炎李連理賦族茂宗榮盤枝合
理陳諷連理木賦靈根得地聳質齊芳分條表異合
幹呈祥膚含玉潤文蔚龍章雲交翼壯影附枝強晉得
華林漢生廣殿韓愈河中府連理木頌
唐太原甘棠連理
開元十一年正月幸北都紀功太原府之南街有連理
李及連理甘棠生於太原縣權德輿賀連理棠云珍
木敷榮異根合榦潞州李連理(見十九瑞)許州棠連理
(上官說進圖柳宗元有賀表)
唐瑞木
大歷十二年五月甲子成都人郭遠獲瑞木一莖有文
曰天下太平四字獻之宰臣奏賀曰至德之化先賁草
木太平之時遂形文字望藏秘閣付史館葉鏤五衢
榮分四照交屈軼友賓連潤矞露瀏祥風枝以
萬年為名木以五衢稱瑞平慮羅植於階戺朱草叢
生於庭霤崔融表開陽門之肇建飛柱潛移太極殿
之初營浮梁遠至
唐瑞橘
李德裕瑞橘賦序曰漢武致石榴於異國靈根遐布此
西域柔服之應魏武植朱橘於雀園華實不就乃吳人
未格之兆天寶十載九月宫柑結實與江劔無殊
李嶠賀靈桃四實共蔕又賀瑞桃云漢宫留核衛國報
瓊梁元帝詠連理木云江浦同心橘上苑合歡枝
唐瑞柳
建中末中書省有枯柳德宗自梁還復榮茂人以為瑞
柳禮侍吕渭令貢士賦之(貞元十三年丁丑試西掖瑞柳賦)漢書仆
柳起於上林而宣帝即位
乾德瑞木成文
乾德六年和峴言國朝合州進瑞木成文者合播在管
絃薦於郊廟詔峴作瑞木等樂章
開寳木連理圖祥符崇政殿龍圖閣瑞木
慶歷紹興瑞木
開寳五年三月眉州木連理畫圖來獻六月癸丑和州
木連理畫圖來獻興國二年十月壬申鄆州言平隂縣
柞木連理五年十月丙申資州言梅青棡二木合成連
理九年七月癸酉鳳翔奏青楊木連理景德元年四月
己巳萊州獻木連理圖四年三月丙辰德州言棠榆二
木連理祥符元年撰瑞木曲六月乙夘出並蔕瓜桃
示輔臣二年五月丙寅召近臣崇政殿觀瑞物百餘種
凡瑞木十有三三年八月甲寅召近臣觀瑞木於龍圖
閣(有文字者有佛手蛇形北斗七星形者各一)十月戊申開封言尉氏木連
理(楊侃賦爰有仁木應乎嘉瑞二棠合生雙榆連理良宰畫圖大尹奏異)五年十一月戊
申襄州言瑞木有文如龍魚鳳鶴之狀天聖元年二
月河陽柳二本連理慶歷三年十二月灃州獻瑞木
有文曰太平之道(隸書四字)詔送史館劉敞作頌曰上天之
載兮無臭無聲眷我聖德兮告以太平非筆非墨兮自
然而成(木仁也所以明天子之仁河圖洛書與今之瑞木皆文字顯明者也)諫官歐陽修
請詔天下毋獻祥瑞從之元豐三年唐州甘棠木連
理紹興十四年四月六日虔州言木柱内有天下太
平年五字詔送史館十五年作瑞木成文曲厚坤效
珍嘉木紀瑞
端拱合歡木圖祥符連理槐栢詩槐杏連
理圖
端拱元年八月辛巳廣州言清遠縣有合歡木高百餘
尺今年三月十日有鳳高六尺栖集其上衆禽從之木
下生芝草三莖畫圖來獻(二年十二月辛亥舒州得瑞木文成大吉二字以獻)順
(五事則木得其宜惟一德則動罔不吉)祥符六年三月丙申宴後苑詔
從臣觀苑中連理槐屏風連理栢丁酉上作五七言詩
二首賜近臣和(二月丁夘清心殿宜聖東殿園木連理上作七言詩二首賜近臣夏竦和御製)
(太清樓屏風栢連理詩云非煙結翠滴露凝華)雍熙初温州進瑞木成文魏宸作詩賦以獻咸平
二年十月癸酉商州貢連理木圖祥符二年正月丁
巳朔出昭應宫瑞木斷之有文如點漆體若𣑽書四年
三月甲申幸西京應天院觀院之連理木五年四月甲
辰瑞聖園槐杏連理繪圖以示輔臣爰有嘉木含章
自天宛成洛畫粲若奎躔珍符顯著靈意昭宣永告洪
業時萬斯年(天聖七年瑞木曲)匪刻匪彫具文見意三登太
平允協聖治(紹興十五年瑞木曲)直榦旁合繁枝内附四夷賓
將耀我王度(祥符元年晏殊連理木贊)化洽八方之占仁及庶類
之應
祥符木連理
九年七月丁未信州言甘棠連理八月己夘鄧州言木
連理天禧元年正月丙寅韶州獻瑞木文曰天下太平
三年十月丙戌宗正寺言太廟杏連理
景德瑞竹圖景祐皇祐瑞竹頌(賦)
景德四年十一月庚申蓬州上麥秀兩歧瑞竹二圖(祥符)
(元年十二月庚寅温州獻瑞竹靈芝圖)祥符九年正月癸亥蜀州獻合
歡竹圖景祐二年六月十九日辛未幸後苑觀稻賞瑞
竹宴太清樓十一月榮州言竹一本上分兩歧(天聖九年七月)
(永康軍青城生雙竹一本十一月榮州言瑞竹生)皇祐三年三月二十二日
甲戌召輔臣兩制館閣官觀後苑瑞竹其竹一本兩莖
退多為賦頌以獻(宗室克循獻瑞竹頌)是年後苑産雙竹召從臣
與觀皆賦詩頌美宋祁獻賦曰彼神苑之嘉竹挺雙箇
而呈美交繁枝之蕭森等密葉焉葱翠遂並節以自高
乃聯莖而告瑞梢紺纛以儷脩幹綠玉而均直既内附
以無外蓋不孤而有德詔飛緌以榮觀列佩荷以賦詩
若曰所以蒼筤將兆慶乎震維雙者最多且繁衍乎本
支一以為羣情協恭一以為四表共規願裁管乎伶倫
期汗簡於良史胡宿後苑觀雙竹詩瑞植昭天産祥
枝感帝臨均承元化力同抱歲寒心蒙潤非煙近含滋
御水深又代謝瑞竹圖表翠本交枝駢生禁囿鈿軸争
鮮青玕對聳慶昭緜瓞瑞等并柯劉敞瑞竹詩應將
古人比孤竹君夷齊毛滂雙竹贊惟此君子雲儀玉
骨勁秀有節空洞無物姿傲冰霜韻含風月冲和所被
疎簡亦合蒼龍並躍丹鳳和鳴雲日下臨風雪莫悴天
光玉色俯照寒翠乾道元年七月三日池州守魯
詧以圖上瑞竹罷唐王勃慈竹賦疊幹龍廻攢
根鳳跱宗生族茂天長地久萬柢争盤千株競糾
如母子之鈎帶似閨門之悌友恐孤秀而成危每
羣居而自守何美名之天屬而和氣之冥受不背
仁以貪地不藏節以遁時李嶠賀瑞筍表綠籜
含霜紫苞承雪陵九冬而擢穎冒重隂而發翠
陳子昂賀慈竹再生表晉江逌竹賦含虚中以象道
體圓質以儀天戴凱之竹譜曰竹之别類有六十一
(選注引竹譜)
治平木成文
四年六月知汀州周約進桐板二片其木成文有天下
太平四字詔奬諭付史館
光堯御製盤松贊
天錫瑞木得自嶔岑枝蟠數萬幹不倍尋怒騰龍勢静
奏琴音凌寒鬱茂當暑隂森封以腴壤邇以碧潯越千
萬年以慰我心(游湖園獲竒松植禁苑)
瑞草芝
炎帝朱草丹蕖
拾遺記炎帝教民耒耜百榖滋阜朱草蔓於階(見瑞榖)聖
德所感陸地丹蕖駢生如蓋香露滴瀝下流成池因為
豢龍之圃黃帝有石蕖一莖百葉千年一花周穆王時
西王母進崐崙素蓮一房百子凌冬而茂白虎通德
至草木朱草生朱草赤草也可以染絳别尊卑也文
苑英華朱草合朔賦月始而生月虧而落或産水涯或
生岩側布赤葉之蒨練挺朱柯之翕赩既周復而莫窮
與乾坤而不極瑞不慙於蓂莢珍豈遜夫靈芝選注
尚書大傳曰德先地序則朱草生古瑞命記王者慈
仁則芝生神農論芝云山川雲雨四時五行隂陽晝夜
之精以生五色神芝為聖王休祥
黃帝屈軼草(又見後)
宋志黃帝羣瑞畢臻有屈軼之草生於庭佞人入朝則
草指之是以佞人不敢進(又博物志)唐書惟袁與薛人中
屈軼
黃帝神芝圖
水經注大騩即具茨山也黃帝登具茨之山受神芝圖
於黃蓋童子即是山也黃帝内傳王母遣仙人歌萬
年長生之曲授帝以石函玉笈之書會閬風瑶池之上
授神芝圖十二卷
堯朱草
帝王世紀堯時景星曜甘露降朱草生於郊鳳凰止於
庭嘉禾孳於畆醴泉湧於山大戴禮明堂篇朱草日
生一葉至十五日生十五葉十六日一葉落終而復始
漢書制曰上古至治嘉禾興朱草生
堯萐莆
說文萐莆瑞草也堯時生於庖厨扇暑而涼宋志萐
莆狀如蓬大枝葉小根根如絲轉而成風殺蠅堯時生
於厨又曰厨中自生肉其薄如萐搖動則風生食物寒
而不臭名萐脯白虎通萐莆木名王者孝道至則出
庖厨其葉大於門扇不搖自扇(春秋潛潭巴曰君和則孳于庖厨)瑞
應圖一名倚萐倚扇賓閭舜時生於厨論衡儒者言
萐脯生於庖厨厨中自生肉脯薄如萐形搖鼓生風寒
涼食物
堯蓂莢歷草舜蓂莢
帝王世紀堯時有草夾階而生月朔旦生一莢月半生
畢十六日後落一莢月晦而盡若月小餘一莢焦而不
落王者占歷一名歷莢一名靈苑選王融曲水詩序
佞枝植歷草孳注田俅子曰黃帝時有草生於庭階若
佞人入朝則草指之名曰屈軼是以佞人不敢進又曰
堯為天子蓂莢生於庭為帝成歷尚書帝命驗曰舜受
命蓂莢孳東京賦海内同悦曰吁漢帝之德侯其禕而
蓋蓂莢為難蒔也故曠世而不覿惟我后能植之以至
和平方當數諸朝階注蓂莢瑞應之草王者賢聖太平
和氣之所生生於階下始一日生一莢至月半生十五
莢十六落一莢至晦而盡小月則一莢厭不落王者以
知月之大小(張衡轉瑞輪蓂莢於階下)宋志蓂莢一名歷莢堯時
生階舜即位蓂莢生於階瑞應圖一名蓂莢堯時生
又曰舜時夾階而生葉圓而五色(徐整三五歷曰黃帝時蓂莢為歷)
抱朴子堯觀蓂莢以知月孝經緯上古蓂莢生於階
取以調味德及於地嘉禾生蓂莢起秬鬯出集韵&KR1999;
蓂莢實
堯指佞草
梁肅指佞草賦體嘉生於浩氣秉直道於彤庭昔在堯
帝至化惟馨伊屈軼之芳正協王猷與國經風力論道
禹咎陳謩瑞草在前疇敢以諛沈封賦惡佞允叶於
聖心鄭轅賦翠影如植靈草無心以聖人為心得詩
人之無邪行孔門之遠佞如執法之不回奉直道而自
必論衡儒者言太平之時屈軼生於庭之末若草之
狀主指佞人
周蓂莢
周頌正義中候擿雒戒云曰若稽古周公旦欽惟皇天
順踐祚即攝七年鸞鳳見蓂莢生青龍銜甲元龜背書
宋志周公即攝七年鳳凰見蓂莢生白虎通歷日
得其分度則蓂莢生於階間(木名也)吕諲賦承榮金殿
旁沾三露之滋每奉玉階上蔭五雲之施論語摘輔
象照景飲醴蓂莢為歷
漢甘泉九莖芝
武紀元封二年夏四月作甘泉通天臺六月詔曰甘泉
宫中産芝九莖連葉上帝博臨不異下房賜朕洪休(如淳)
(曰瑞應圖云王者敬事耆老不失故舊則芝草生)其赦天下賜雲陽都百戶牛
酒作芝房之歌禮樂志郊祀歌齊房十三元封二年
芝生甘泉齊房作齊房産草九莖連葉宫童效異披圖
按諜元氣之精回復此都蔓蔓日茂芝成靈華漢舊
儀芝有九莖金色綠葉朱實夜有光乃作芝房之歌
西京賦濯靈芝於朱柯
漢函德殿金芝
宣紀神爵元年三月詔曰乃元康四年嘉榖玄稷降于
郡國金芝九莖産於函德殿銅池中(詳見神魚舞河)注金芝色
象金也銅池承霤也以銅為之中黃藏府之傳函德
銅池之美甘泉歌美函德書竒
漢芝英
漢志神仙家有黃帝雜子芝菌十八卷注服餌芝菌之
法隋志芝英圖一卷唐志芝草圖一卷孫綽賦
五芝含秀而晨敷注本草經赤芝一名丹芝黃芝一名
金白芝一名玉黑芝一名玄紫芝一名木芝宋志芝
草王者慈仁則生芝英王親敬耆老飬有道則生漢章
帝元和中芝英生郡國春秋繁露搖光得則出玄芝
太玄黃菌不誕俟于慶雲注黃菌靈芝也(神農本草經生於五)
(嶽者漢武宣世始見之先秦之世未有稱述芝草)
漢分枝荷
拾遺記黃圖昭帝始元元年穿琳池中植分枝荷一莖
四葉狀如駢蓋日照則葉低隂根莖若葵之衛足名曰
低光荷實如玄珠可以飾佩昭帝游柳池有芙蓉紫
色大如斗蓮實如珠靈帝渠中植蓮大如蓋長一丈
南國所獻其葉夜舒晝卷一莖有四蓮叢生名曰夜舒
荷亦曰望舒荷唐崔融賀千葉瑞蓮表綠裏紅葩緗
莖素萼
漢朱草
光武紀中元元年夏京師醴泉涌出飲之者痼疾皆愈
又有赤草生於水涯(赤草朱草也)宋志五月郡國頻上甘露羣臣
奏言地祇靈應而朱草萌生(孝經援神契曰德至草木則朱草生)孝宣皇
帝每有嘉瑞輒以改元神爵五鳳甘露黃龍列為年紀
蓋以感致神祇表彰德信是以化致升平稱為中興今
天下清寧靈物仍降陛下誠存損挹推而不居豈可使
祥符顯慶汲而無聞宜令太史撰集以傳來世帝不納
常自謙無德郡國所上輒抑而不當故史官罕得紀焉
東京賦豐朱草於中唐注抱朴子朱草長三尺枝葉
皆赤莖似珊瑚中唐中庭也宋志章帝元和中朱草
生郡國朱草草之精也世有聖人之德則生魏文帝
黃初元年十一月朱草生文昌殿(曹植文帝誄曰靈芝冒沼朱華隂渚王融)
(序朱英秀朱草亦曰朱英)宋元嘉十一年朱草生蜀郡禮樂志
安世房中歌都荔遂芳窅窊桂華(注都良薜荔)屋流赤羽
野秀朱萌泥金可驗于幽經染絳用華於皇帝萍實相
輝珊枝對聳(朱草)
漢芝草紫芝
後紀明帝永平十七年春芝草生殿前五月羣臣上夀
章帝建初三年零陵獻芝草(論衡零陵泉陵縣生芝五本莖葉紫蓋紫芝也太守)
沈豐獻之(零陵泉陵女子傳寧宅土中生芝草五本長者尺四五寸短者七八寸莖葉紫色蓋紫芝也太守)
(沈豐遣門下掾衍盛奉獻詔示天下五年泉陵男子周服宅上六本狀如三年芝并前凡十一本)五年
零陵獻芝草(又芝生潁川)桓帝建和元年四月芝草生中
黃藏府靈帝光和四年二月郡國上芝英古今注
章帝元和二年芝生沛論衡十二芝累生
漢嘉瓜
宋志漢章帝元和中嘉瓜生郡國安帝元初三年三
月東平陵有瓜異處共生八瓜同蔕(五行志有瓜異本共生一瓜同蔕時)
(以為嘉瓜)晉太康三年六月嘉瓜異體同蔕生洛陽八年
嘉瓜二莖一實咸寧中嘉瓜同蔕生成都太康元年十
二月戊子嘉瓠生寧州
漢瑞輪蓂莢
見渾天儀東京賦(見上)
漢靈芝歌魏靈芝
班固頌漢論功歌詩靈芝歌曰因露寢兮産靈芝象三
德兮瑞應圖延夀命兮光此都宋樂志曹植靈芝篇
靈芝生玉地朱草被洛濱陛下三萬歲慈母亦復然
庾肩吾芝草詩黃金九華發紫蓋六英通馮衍傳食
五芝之茂英注茅君内傳曰句曲山有神芝五種龍伯
參成燕胎夜光玉芝(爾雅注芝一歲三華瑞草)
魏神芝
繆襲神芝贊青龍元年五月庚辰神芝生長平之習陽
其色紫丹散為三十六莖似珊瑚之形贊曰煌煌神芝
吐葩揚榮曩披其圖今握其形魏都賦仁挺芝草注
芝草生樂平郡
晉嘉蓮
泰始七年六月己亥東宫元圃池芙蓉二花一蔕謂之
嘉蓮皇太子以獻
宋芙蓉連理唐嘉蓮同心蓮
元嘉七年七月乙酉建康頟檐湖二蓮一蔕十年七月
己丑華林天淵池芙蓉異花同蔕十六年七月壬申華
林池雙蓮同幹十七年十月尋陽弘農祐幾湖芙蓉連
理十九年八月壬子揚州後池二蓮合華二十年五月
廬陵郡池芙蓉二花一蔕(又永嘉同七月吳興二十二年六月壬寅華林天淵池大)
(明五年藉田)六月壬寅華林天淵池芙蓉二華一蔕二十一
年六月丙午天淵池二蓮同幹二十二年四月樂游苑
池二蓮同幹(孝建二年六月庚寅玄武湖)泰始二年嘉蓮一雙駢
花並實合柎同莖生豫章醴湖梁天監十年五月乙
酉嘉蓮一莖三花生樂游苑陳袁朗為芝草嘉蓮二
頌顔延之碧芙蓉頌擢麗蒼池飛映雲屋張奐芙
蓉賦綠房翠蔕紫飾紅敷傅亮賦暉映丹墀納芳綺
疏唐開元二十一年六月癸丑絳州言龍興觀池同
心蓮一莖貞元十八年權德輿賀神龍寺殿前渠中
瑞蓮花圖表絪緼降祉菡萏旉榮瑞茲灼灼之花迥出
田田之葉雙房挺茂一雨均霑柳宗元賀表祥圖煥開
異彩交映道協重華慶傳種德陶隂陽之粹美孕造化
之精英雙華擢秀連蔕垂芳又賀西内定禮池青蓮花
并神龍寺合歡蓮子云疊瑞重祥累集宫禁池蓮表異
靈化非常雨華千葉金塘玉井金房珠實
張仲素表云傳芳丹禁倒影清流特聳孤莖對敷雙萼
姚合嘉蓮詩雙花出碧泉
福草
宋志福草者宗廟肅則生宗廟之中禮斗威儀君乘
木而王其政升平則生廟中注朱草别名
唐紫芝
武德元年十二月麟州獻芝草一紫莖黃蓋四年六月
益州獻芝草如人狀九年正月西韓州獻芝草異莖同
蓋貞觀十五年五月乙酉定禮門御榻産芝五莖十
七年九月紫芝(一云素芝)生於太廟寢室二十四莖為龍鳳
形柳宗元有賀陜州進紫芝表
唐太廟靈芝
開元十五年閏九月億歲殿生芝草一莖十七年五月
庚寅有靈芝産於太廟第九室殿柱二十一年八月癸
亥沂州産靈芝三莖是夜南方丙上老人星見色黃白
乾元元年四月丁夘太廟殿院北門内柱生芝草兩
莖紫蓋代宗永泰二年太廟二室生芝
唐芝草圖
開元二十一年新羅王興光奏國内芝草生畫圖以獻
唐大同殿玉芝
天寶七載三月大同殿柱産玉芝有神光照殿八載六
月殿又産玉芝一莖又銅池上有慶雲王維詩曰玉殿
生三秀銅池出五雲勤政樓北曰大同門其内大同
殿
唐延英殿玉芝
肅宗上元二年七月甲辰延英殿御坐梁上生玉芝一
莖三花親製玉靈芝詩三章章八句曰玉殿肅肅靈芝
煌煌重英發秀連葉分房(詳見御詩)楊炎受命頌曰白鹿
擾於王庭靈芝産於延英貞元十二年七月東都苑
内生芝
唐夀昌殿玉芝
長慶元年七月夀昌殿柱生一芝一莖六尺韓思復
為滁州刺史有黃芝五生州舍民為刻頌崔融賀乾
元殿芝草云瑶光發辰象之精金色吐隂陽之秀
煌煌三秀分藻井而攢柯曄曄九光間梅梁而吐
葉晉都宫閣何必靈芝之臺洛邑山川居然密芝之地
魏皇之雙幹莫儔漢帝之九莖為劣可以薦郊廟可以
觴公卿孫逖賀興慶宫芝表靈芝所致和氣之精著
美仙經標名瑞典五色有類於卿雲六莖且符於帝樂
獨孤及賀金暉院芝云曄曄九葩之蓋煌煌三秀之
質靈根碩茂萬葉無疆神應炳然天意如答常衮賀
宋汴獻芝草紫蓋黃莖云竒秀之狀靈篇未書垂以金
蓋發其瓊葩上帝博臨宫童效異金英並秀絢藻井
以煌煌紫蒂駢分映蓂階而蔓蔓甘泉連葉僅出下房
函德九莖亦惟便殿(表)
唐連理瓜嘉瓜圖祥符雙瓜共蔕
大歷三年閬州生連理瓜貞元四年夏神策軍獻瑞
瓜三蔓合為一蔕韓愈奏汴州嘉瓜云延蔓敷榮異
實共蔕(同蔕聯實)柳宗元賀徐州張愔進嘉瓜圖越州嘉
瓜二實同蔕圖表云神瓜合形表緜緜之慶豳風七
月之食東陵五色之珍又鹽州進合歡黃瓜圖宋
朝祥符三年九月戊寅鳳翔岐山有雙瓜共蔕之瑞
天禧二年六月丁未元符觀生甘瓜色如金以示輔臣
天聖六年十月忻州二瓜同蔕
建隆芝草頌
建隆二年七月己夘亳州獻芝草翰林學士王著獻頌
(傳云紫芝)
乾德紫芝
乾德四年黃州進紫芝作紫芝曲興國三年八月庚
申杭州言淮海國王舊府功臣堂柱芝草生畫圖來獻
淳化五年正月丙子密州獻芝草四本
太平興國瑞蓮祥符嘉瑞殿雙蓮皇祐瑞
蓮紹興雙蓮
興國九年五月内出玉津園瑞蓮一盆示輔臣花與葉
悉合歡而生祥符元年東封還後苑産雙蓮因建嘉
瑞殿(是年天柞軍奏長慶河瑞蓮一本二花二本各二房興元奏城固縣池瑞蓮一花二房温州奏永嘉)
(縣池一本二房通州奏一本二花連州高州奏一本二花三年七月辛巳吉果柳三州並言嘉蓮一莖二花)
天禧元年八月己丑渝州言蓮一莖三花皇祐五
年七月二十二日己未召近臣觀後苑瑞蓮至和三年
二月二十三日召輔臣觀政和三年六月二十三日
嘉瑞殿池内生雙蓮四年六月十四日製雙蓮旗紹
興二十五年十月以南安雙蓮華繪於旗夏竦集梓
州奏廣化寺池蓮五莖各開二花詩云褭褭脩莖孤引
綠盈盈雙蘂對分紅(絳跗相倚紫的交華)宋祁瑞荷同幹詩協
氣凝清籞嘉祥耀鈿荷共茄含瑞液分蓋矗文波魚戲
浮香併龜游得地多房芝助蓮葉宫木遜併柯晏殊
贊曰紅渠出水菡萏其華膺圖瑞聖共柢重葩穎立苕
發芳敷静嘉葛勝仲賀嘉蓮表金塘擢秀異彩交輝
雙影浮波瑞生靈沼示乾坤交泰之符瑞應
圖以雙蓮為苹即華苹也華山記曰華山頂有池生千
葉蓮花
祥符孔林靈芝
元年五月乙亥王欽若言祭文宣王廟尼山上有紫
氣得芝五本六月乙夘孔林再得靈芝四本
祥符瑞竹靈芝圖
元年十二月庚寅温州獻瑞竹靈芝圖
祥符泰山花卉圖
二年三月辛酉王欽若上泰山花卉圖二凡二十種請
送昭應宫繪壁從之四年三月辛巳後苑牡丹雙花
并蔕天聖四年季春丙午景靈宫牡丹雙跗共幹詔
詞臣為賦夏竦賦序棣萼承華召公流詠芝莖連葉
漢帝登歌
祥符龍圖閣觀芝草圖金芝
二年五月丙寅召近臣至龍圖閣觀芝草圖三年正月
壬戌内出泰山芝草賜輔臣人十本四年以泰山芝草
裝寶山二百每山十一本六年六月丁夘兖州獻夀丘
所獲紫莖金芝一十一月甲寅丁謂獻芝草三萬七千
一百八本詔近臣觀于龍圖閣八年六月賜近臣靈芝
山各二(皆丁謂進)四月明州進芝草圖天禧元年三月庚
戌鄭州言聖祖殿芝草生祥符八年七月乙亥鳳翔
府言麥二歧又獻芝草合歡瓜
祥符三脊茅(見封禅)
劉敞記三脊茅曰古之祭祀用茅至封禪則必三脊茅
以為神籍三脊茅出於江淮之間其意以謂能服楚越
使以其職來貢則封禪乃宜矣先帝將封太山責三脊
茅於荆荆人莫識有一老父識之然後得貢於天子以
老父為有神助賜九品之服敞令畫工圖之以示學者
齊桓公欲封太山管仲以三脊茅止之
天禧真遊崇徽二殿芝草圖
二年正月庚子内出真遊崇徽二殿梁上芝草圖示輔
臣上作歌一首五七言詩二首紀其事崇徽皇后所居
殿也
天聖天安殿芝景祐化成殿芝熙寧化成
殿芝元豐天元殿芝
天聖元年八月甲寅芝生天安殿柱召輔臣觀退表賀
乙夘命百官觀之(鞠詠言河決未塞霖雨害稼宜思應災變願以進忠良退邪佞為國寶以)
(訓兵農豐倉廩為天瑞草木之怪何足尚哉)景祐四年五月壬戌芝生于
太宗神御殿楹丙寅(二十五日)芝生於化成殿楹召輔臣宗
室兩制觀之帝作五言詩賜王隨等翌日各獻賦頌皇
祐三年六月丁亥無為軍獻芝草三百五十本帝曰朕
以豐年為瑞賢臣為寶戒州郡自今母得以聞嘉祐
三年延和殿召從臣觀河南府所進芝草十二月十六
日雪帝曰雪滋宿麥勝芝草之瑞乃賜宴于中書治
平四年作靈芝曲曰紫蓋輪菌金跗煒煌陽寥三秀甘
泉九房熙寧五年五月召輔臣觀化成殿芝草元
豐七年四月壬辰朝獻景靈宫至天元殿觀芝草宰臣
王珪等稱賀
天聖牡丹圖詩(又見詩類)
天聖四年四月乙夘内出雙頭牡丹芍藥花圖示輔臣
令三館進詩賦六年十一月癸夘益州獻異花似桃四
出上異之目為太平瑞聖花崇文目有瑞花詩賦一
卷協風靈雨散為膏壤之滋共蔕并柯布在密青之
囿(晏殊表)
建炎赤芝
二年密州獻赤芝九月癸夘輔臣進呈上曰朕以豐年
為瑞其還之
紹興瑞芝瑞瓜
十九年十二月於潛生瑞芝二十五年五月芝草生於
太廟仁宗室柱九莖連葉宰臣率百僚觀之表賀(沈中立獻)
(頌)十月有司請繪于郊祀華旗又以贛州瑞木鎮江瑞
瓜嚴信二州芝草遂寧嘉禾南安雙蓮黎州甘露並繪
于旗二十七年二月仁英廟室柱上生芝四葉(校書即張孝祥)
(作原芝壬子表賀)
隆興康壽殿金芝(詩)
隆興二年三月二十四日德夀宫康夀殿生金芝十有
二莖宰臣皆賀御製七言詩有永將四海奉雙親之句
漢甘泉宫九莖效異唐延英殿二花吐秀
紹熙慈福宮芝草圖
元年四月乙酉選德殿輔臣進呈畢上宣示慈福宫芝
草圖夀皇芝草贊并御製芝草詩上曰芝草之生實慈
福夀祉之祥夀皇誠孝之應詔高宗芝草贊隆興御製
芝草詩夀星芝草贊紹熙御製芝詩共四本宣付史館
紹興瑞芝圖詩(贊)
見御製
慶元太廟瑞芝
慶元五年八月壬申玉芝産於太廟大室之西楹越十
日辛巳有司以聞詔百竂觀之超榮大歷踵美紹興
玉海卷一百九十七
