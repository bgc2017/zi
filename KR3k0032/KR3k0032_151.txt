卷一百五十
玉海卷一百五十
宋王應麟撰
兵制
弓矢弩
漢天文志觜觿下一星曰天矢天狼下有四星曰天
弧直狼北(隋志弧九星在狼東南天弓也)揚雄賦天弧發射
黃帝弓弧矢(神農弧矢)烏號弓綦衛
箭谿子弩
易繫辭黃帝堯舜弦木為弧剡木為矢弧矢之利以威
天下(一書云神農弦木為弧剡木為矢弧矢之利以威四方)禮記疏弓矢起於黃帝射侯見於堯舜
世本揮作弓夷牟作矢注黃帝臣吳越春秋范蠡
進善射者陳音越王問射所起音曰黃帝作弓以備四
方後有楚狐父以其道傳羿羿傳逢蒙蒙傳楚琴氏琴
氏傳大魏大魏傳楚三侯麋侯翼侯魏侯也漢郊祀
志公孫卿曰黃帝采首山銅鑄鼎於荆山下既成有龍
垂胡&KR1046;下迎黃帝上騎羣臣後宫從上龍七十餘人龍
迺上去餘小臣不得上乃悉持龍&KR1046;龍&KR1046;拔墮墮黃帝
之弓百姓卬望黃帝既上天乃抱其弓與龍&KR1046;號後世
因名其處曰鼎湖其弓曰烏號(相如傳注張揖云黃帝鑄鼎於荆山鼎湖得道)
(而仙乘龍上天其臣援弓射龍不能於是抱弓而號)列子逢蒙弟子曰鴻超引
烏號之弓綦衛之箭淮南子射者扞烏號之弓彎綦
衛之箭注綦美箭所出地名也衛利也烏號楚有柘桑
其材堅勁烏跱其上及其將飛枝小撓下勁能復起巢
鳥隨之烏不敢飛號呼其上伐其枝以為弓因曰烏號
之弓也漢司馬相如賦左烏號之雕弓應劭注同(七發亦云)家語楚王立烏號之弓王褒頌逢
(門子彎烏號)又曰烏號之弓谿子之弩注谿子為弩所出國
名或曰谿子蠻夷也以柘桑為弩或曰谿子揚鄭國善
為弩匠(蘇秦說韓曰谿子巨黍射六百步之外)許慎曰南方谿子蠻夷柘弩
說文帝嚳䠶臣(弓正見古官名類)書兊之戈和之弓垂之
竹矢在東房注兊和古巧人垂舜共工疏竹矢蓋舜時
之物荀子倕作弓浮游作矢(孫卿子同)注垂舜之共工弓
矢舜前已有之倕改制精巧故言作吕氏春秋夷羿
作弓(墨子羿作弓)山海經少皥生般始為弓矢古史考
黃帝作弩(說文弩弓有臂者)吳越春秋陳音曰弩生於弓弓
生於彈
夏繁弱周繁弱魯大弓
左傳定四年衛子魚曰成王分魯公以夏后氏之璜封
父之繁弱注封父古諸侯也繁弱大弓名(明堂位封父竈天子之器)
(也注封父國名)定八年盜竊寶玉大弓九年夏四月封寶玉
大弓注寶玉夏后氏之璜大弓封父之繁弱弓王國之
分器得之足以為榮失之足以為辱(公羊注言大者力千斤)漢
書司馬相如子虚賦左烏號之雕弓右夏服之勁箭(七發)
(亦有此二句)注服虔曰(一云伏儼)服盛箭器也夏后氏之良弓名
繁弱其矢亦良即繁弱箭服故曰夏服上林賦彎蕃
弱滿白羽注文穎曰蕃弱夏后氏良弓之名荀子繁
弱鉅黍古之良弓也新序公孫龍子楚王張繁
弱之弓載忘歸之矢商書若虞機張注機弩牙
也
夏箘簵楛
禹貢荆州厥貢礪砥砮丹惟箘簵楛注謂砮石名可為
矢鏃楛木名可為弩疏魯語曰肅慎氏貢楛矢石砮(肅慎)
(國記曰其地在夫餘國北東濱大海魏略曰挹婁一名肅慎記文曰楛木也今遼左有狀如荆葉如榆)楛矢
石砮自禹以來貢之(顔師古曰楛木為笴今豳以北皆用之)
商彤弓
漢書韋孟詩肅肅我祖國自豕韋彤弓斯征撫寧遐荒
總齊羣邦以翼大商山海經少皥生般始為弓矢帝
俊賜羿彤弓素矰以扶下國(矰矢名外傳白羽之矰)尚書大傳
三適謂之有功賜以車服弓矢
周武王戎弓
穀梁傳定八年冬大弓者武王之戎弓也注武王征伐
之弓(寶玉者封圭也始封之圭周公受賜藏之魯)大戴禮武王弓銘曰屈
伸之義廢興之行無忘自過左傳楚子曰武王克商
作頌曰載櫜弓矢
鳥獸皆近射也近射用弱弓則射大侯者用王弧射參
侯者用唐大矣攻城壘者與其自守者相迫近弱弩發
疾也車戰野戰進退非強則不及弩無王弧王弧恒服
弦往體少者使矢不疾八矢者弓弩各有四焉枉殺矰
恒弓所用也絜鍭茀庳弩所用也枉矢取名變星飛行
有光或謂之兵矢絜矢象焉二者皆可結火以射敵殺
矢言中則死鍭矢象焉鍭侯也(行葦四鍭既鈞四鍭如樹注鍭矢參亭射禮搢)
(三挾一)二者皆可以司侯射結繳于矢謂之矰茀矢象焉
二者皆可以弋飛鳥刜羅之也恒矢安居之矢也庳矢
象焉二者皆可以散射謂禮射及習射也正義勞者勤
勞王事晉文侯文公賜之彤弓玈弓是也四矢配四弩
於義為可四矢配六弓其數參差故隨事相當而用之
繕人(上士二人下士四人)掌王之用弓弩矢箙矰弋決拾掌詔
王射贊王弓矢之事(六弓之體雖係乎分六弓之用實關乎力)槀人(中士四人)
弓六物為三等弩四物亦如之矢八物皆三等箙亦如
之春獻素秋獻成書其等以饗工入功于司弓矢及繕
人注三等者上中下人各有所宜弓人職曰弓長六尺
六寸謂之上制上士服之弓長六尺三寸謂之中制中
士服之弓長六尺謂之下制下士服之弩及矢箙長短
之制未聞圉師射則充椹質冬官弓人為弓取六
材必以其時六材既聚巧者和之幹也者以為遠也角
也者以為疾也筋也者以為深也膠也者以為和也絲
也者以為固也漆也者以為受霜露也凡取幹之道七
柘為上檍檿桑橘木瓜荆次之竹為下(弓之六材以幹為質幹之七等)
(以堅為體故取幹以柘為上弓以角幹筋為主三者皆善則為上二善為次一善為下)相幹欲赤
黑而陽聲凡析幹射遠者用執射深者用直角欲青白
而豐末膠欲朱色而昔筋欲小簡而長大結而澤漆欲
測絲欲沈凡為弓冬析幹而春液角夏治筋秋合三材
寒奠體冰析灂春被弦角三液而幹再液往體多來體
寡謂之夾臾(臾音庾)之屬利射侯與弋往體寡來體多謂
之王弓之屬利射革與質往體來體若一謂之唐弓之
屬利射深覆之而角至謂之句弓注句不用之弓(司弓矢句者謂之弊弓)
(注句者惡則直者善矣)覆之而幹至謂之侯弓注射侯之弓(所謂夾庾利射侯與)
(弋)覆之而筋至謂之深弓注射深之弓(所謂唐弓之屬利射深不及王弧之弓則)
(亦三善而射深)矢人為矢鍭矢參分茀矢參分(茀當為殺)一在前
二在後(爾雅金鏃剪羽謂之鍭)兵矢田矢五分二在前三在後(兵矢)
(謂枉矢絜矢也此二矢亦可以田田矢謂矰矢)殺矢七分三在前四在後(殺當為茀)
參分其長而殺其一五分其長而羽其一以其笴厚(笴讀)
(為槀)為之羽深水之以辨其隂陽夾其隂陽以設其比(司農)
(云比謂括也)夾其比以設其羽參分其羽以設其刃則雖有
疾風亦弗之能憚矣凡相笴欲生而搏同搏欲重同重
節欲疏同疏欲[桌-日+(ㄇ@(人人))]笴謂箭槀(燕之角荆之幹妢胡之笴此材之美者也)冶氏
為殺矢刃長寸圍寸鋌十之(矢人同或以此為衍文)注殺矢用諸
田獵秋官庭氏以太隂之弓與枉矢射之春官大
司樂詔諸侯以弓矢舞注舞謂執弓挾矢揖讓進退之
儀樂師燕射帥射夫以弓矢舞(養老即是禮射而用鍭矢者此與賓客私)
(宴不與常射同)
九和弓
考工記弓人為弓取六材必以其時(注取幹以冬角以秋絲漆以夏筋膠)
(未聞)六材既聚巧者和之材美工巧為之時謂之參均角
不勝幹幹不勝筋謂之參均量其力有三均(有三讀為又參)均
者三謂之九和九和之弓角與幹權筋三侔膠三鋝絲
三邸漆三斞上工以有餘下工以不足為天子之弓合
九而成規云云大和無灂(大和尤良者也)和弓&KR0795;摩(和猶調也)易氏曰
(九和以角幹筋為主九者和矣而絲膠漆為之輔大和者九和之弓也其體調適何待於灂)
周彤弓彤弧盧弓
詩彤弓天子錫有功諸侯也(三章章六句)注朱弓也以講德
習射王賜朱弓必策其功以命之箋云諸侯敵王所愾
而獻其功王享禮之於是賜彤弓一彤矢百玈弓矢干
凡諸侯賜弓矢然後專征伐(見左傳甯武子辭及禮記王制)正義周禮
無彤弓之名言講德習射則彤弓當唐弓大弓也唐大
是體強弱之名彤盧是色赤黑之異周尚赤故賜弓赤
一黑十以赤為重服虔曰玈弓當周禮之王弧以射革
質非也書文侯之命平王錫晉文侯彤弓一彤矢百
盧弓一盧矢百注彤赤盧黑也諸侯有大功賜弓矢然
後專征伐彤弓以講德習射藏示子孫正義禮司弓矢
唐弓大弓以授勞者注謂勤勞王事若晉文侯文公受
王弓矢之賜(周東遷之後彤弓之賜惟及晉文侯文公二人)左傳僖二十八
年五月己酉王享晉侯(文公)賜大輅之服戎輅之服彤弓
一(赤弓)彤矢百玈弓矢干(黑弓弓十矢干)襄八年季武子賦彤
弓范宣子曰先君文公受彤弓于襄王以為子孫藏
昭十五年王曰襄之二路鏚鉞秬鬯彤弓虎賁文公受
之以有南陽之田(公羊何休注禮天子彫弓諸侯彤弓大夫嬰弓士盧弓)荀子天子雕弓
諸侯彤弓大夫黑弓禮也(行葦彫弓既堅四鍭既鈞舍矢既均疏云彫是盡飾)管子輕重
丁篇令天下諸侯朝先王之廟觀於周室者不以彤弓
石璧者不得入朝史記齊世家桓公三十五年夏會
諸侯于葵丘周襄王使宰孔賜文武胙彤弓矢大路下
拜受賜漢班固傳典引曰鋪觀二代並開迹於一簣
乘其命賜彤弧黃戚之威用討韋顧黎崇之不恪注二
代殷周也周禮九命作伯彤弧赤弓黃戚黃金飾斧也
博物志徐偃王得朱弓赤矢之瑞
周楛矢
國語(史記漢五行志)魯哀公時有隼集于陳庭楛矢貫之石砮
其長尺有咫(八寸)陳惠公(史記陳涽公漢志作閔)使人問仲尼仲尼
曰隼之來遠矣昔武王克商通道九夷八蠻使各以方
賄來貢使無忘職業肅慎(東北夷)貢楛矢石砮(砮鏃也以石為之)
其長尺有咫先王欲昭其令德之致遠也以示後人使
永監焉故銘其括曰肅慎氏之貢矢以分大姬配虞胡
公而封諸陳古者分同姓以珍玉展親也(韋昭曰玉謂若夏后氏之)
(璜)分異姓以遠方職貢使無忘服也故分陳以肅慎氏
之貢若求之故府其可得也韋昭曰肅慎東北夷(又周禮太宰物貢注肅慎氏)
(貢楛矢之屬)使求得之金櫝如之魏志挹婁弓長四尺力
如弩矢用楛長尺八寸青石為鏃青龍四年五月丁巳
獻楛矢(晉書肅慎氏一名挹婁有山出石其利入鐵周武王時獻楛矢石砮)景元三年四
月遼東言肅慎遣使重譯入貢獻其國弓三十張長三
尺五寸楛矢長一尺八寸石砮三百枚晉書魏景元
二年四月肅慎來獻楛矢石砮天子命歸於大將軍府
元帝太興二年八月又獻書成王既伐東夷肅慎來
賀王俾榮伯作賄肅慎之命(東北遠夷也)
魯越棘大弓金僕姑
明堂位崇鼎貫鼎大璜封父龜天子之器也越棘大弓
天子之戎器也凡四代之服器官魯兼用之是故魯王
禮也注越國名棘戟也春秋傳子都拔棘天官天府
掌祖廟之守藏注始祖后稷之廟其寶物世傳守之若
魯寶玉大弓魯頌泮水角弓其觩束矢其搜(五十矢為束禮)
(大司寇束矢注古者一弓百矢)二矛重弓左傳莊十一年乘丘之役
以金僕姑射南宫長萬(注矢名)十年夏六月公子偃自
雩門蒙皋比而先犯之公從之敗宋師乘丘說苑齊
攻魯子貢見哀公請求救于吳於是以楊幹麻筋之弓
六往公羊傳定八年弓繡質(質拊也)左傳定八年
顔高之弓六鈞注百八十斤(唐李庾西都賦乘六鈞貫七札)晉語
乾時之戰申孫之矢集于桓鉤(申孫矢名)詩秦小戎
交韔二弓楚辭帶長劔挾秦弓戰國策(史記同)
天下之強弓勁弩皆自韓出谿子少府時力距來
皆射六百步之外注韓有谿子弩又有少府所造
二種之弩(谿子蠻也出柘竹弩時力弩作之得時其材強勁距來弩力勁可距來敵)
吳越春秋越王令安廣之人佩石碣之矢張盧生
之弩
楚大屈烏號弓(見上)
左傳昭七年夏四月楚享公好以大屈注弓名疏魯連
書曰大曲之弓釋文服云大曲也賈云寶金可以為劒
出大屈地史記楚世家楚人以弋說王曰出寶弓碆
新繳(以石傅弋繳曰碆)析父曰先王熊繹桃弧棘矢以共禦王
事(文王克息獲三矢)
漢大黃參連弩
李廣傳兀狩二年以郎中令將四千騎出右北平(紀在二年)
(夏)匈奴左賢王將四萬騎圍廣廣為圜陳外鄉胡急擊
矢下如雨漢矢且盡廣令持滿毋發而廣自以大黃射
其裨將殺數人注服虔曰黃肩弩也孟康曰太公陷堅
却敵以大黃參連弩也晉灼曰黃肩即黃間也大黃其
大者也師古曰服晉二說是(廣有射法三篇在兵技巧家)敘傳控弦貫石威動
北隣(猿臂其善射亦天性)周禮五射參連六韜䧟堅敗敵
以大黃參連弩飛鳬電景矢自副注飛鳬赤莖白羽
以鐵為首電景青莖赤羽以銅為首吳越春秋陳
音曰夫射之道從分望敵合以參連後漢書陳王
寵弩射以參連為竒張衡南都賦黃間機張鏃析
毫芒太白隂經發弩圖篇曰弩者怒也言其聲勢
威嚮如怒穿剛達堅自近及遠守險塞口破驍陷堅
非弩不克
漢連弩蜀連弩元戎漢彊弩
藝文志兵技巧家有望遠連弩射法具十五篇李陵
傳發連弩射單于注張晏曰三十絭共一臂(劉氏曰今之合蟬)
諸葛亮傳性長于巧思損益連弩木牛流馬皆出其
意推演兵法作八陣圖咸得其要(陳壽謂亮立法施度整理戎旅工械技巧)
(物究其極孔明破張郃獲玄鎧五千角弩三千一百)魏氏春秋亮損益連弩謂
之元戎以鐵為矢長八寸一弩十矢俱發(魏馬鈞巧思絶世見亮連)
弩曰巧則巧矣未盡善也言作之可令加五倍(蜀記晉李興曰推子八陣不在孫吳木牛之竒則非般模神)
(弩之功一何微妙)魏景初二年春司馬宣王征公孫淵六月
軍至遼東為發石連弩射城中(魏都賦燕弧盈庫而委勁)唐李元
諒節度隴西築連弩臺遠烽候為守備盧耽節度西川
為大旝連弩南詔憚之六韜豹韜敵武篇太公曰選
我材士強弩伏於左右(伏兵積弩射其左右)齊孫臏夾道伏萬
弩秦始皇自以連弩候射大魚秦閬中夷人能作
白竹之弩韓出勁弩荀子魏氏武卒衣三屬之甲
操十二石之弩負矢五十个漢兵器以弩為尚將軍
有彊弩積弩之名南郡有發弩官(地理志)功臣表室中
同以弩將從入漢路博德為彊弩都尉平城之圍
護軍中尉陳平請令彊弩傅兩矢外鄉夏侯嬰徐行
弩皆持滿外鄉晁錯謂勁弩長戟匈奴之弓弗能格
周勃材官引彊(注如今挽強司馬)申屠嘉以材官蹶張(如淳曰蹋)
(強弩張之律有蹶張士)淮南之反欲以強弩臨江而守卜式
願與臨菑習弩者請行死之李廣之大黃李陵之連
弩陳湯圍郅支以鹵楯為前戟弩為後段會宗入
烏孫選精兵三十弩耿純選二千人持彊弩各傅二
矢遂破赤眉青犢虞詡(武都守)令軍中彊弩勿發而潛
發小弩羌并兵急攻使二十彊弩共射一人發無不中
何進發太山郡彊弩韓馥從事將彊弩萬人屯孟
津段熲與先零戰令張鏃利刃長矛三重挾以彊弩
列騎為左右翼袁紹擊公孫瓉以彊弩干張為前登
使諸弩就發曹公征張魯多出弩以射其管楊璇
為兵車張弓弩順帝永建元年十月丁亥調五營弩
師郡舉五人教習戰射(五營五校也)炙轂子云夷牟製角
弩馬上用之步敵則木弩漢軍有八牛弩以射楚
營矢及十里東京賦&KR1352;弩注徐廣車服志曰輕
車置弩於軾上載以屬車李尢有弩銘云忘戰
者危極武者傷前聖制弓後世造弩(弩生於弓)崔寔
政論曰兵器精利有蔡太僕之弩龍亭之劍至今擅名
天下博古圖漢弩機銘二十七字曰延光三年閏月
書言府作六石機郭公鍛賢令磨守丞躬乘鉅史訓主
(又銀錯弩機六)蔡邕云冀州彊弩陳王寵善弩射十發十中
彊弩數千張出軍而國人不敢叛公孫弘議禁民挾弓
弩而弩十石以上不得出關弓弩持滿抱弩負蘭見
於周亞夫韓延夀之傳&KR1352;弩重旃見於東京之賦(彍弩遊弩)
南越志龍川有銅弩牙父老云越王弩營處也曾稽
典錄鍾離牧謂朱育曰吳神鋒弩射三里吳吕蒙據
濡須塢置彊弩萬張於其上以拒曹公吳獲晉孟幹
吳人愛蜀側竹弩幹言能作吳皓留付作部
漢路弓乘矢
郊祀志元鼎四年六月得鼎云云路弓乘矢集獲壇下
注韋昭曰路大也乘四也師古曰於壇下獲弓矢之應
(詳見寳鼎)河東賦彏天狼之威弧校獵賦天弧發射
逢蒙列眥羿氏控弦韓安國傳弧弓射獵(以木曰弧以角)
(曰弓)
漢賜弓矢
匈奴傳甘露二年正月單于朝賜以弓一張矢四發(服虔)
(曰發十二矢也韋昭曰射禮三而止每射四矢故以十二為一發發猶放也)後傳建武二
十八年賜匈奴弓鞬韥一矢四發
漢虎賁弓
楊政傳候車駕持章救范升虎賁舉弓射之不去續
漢書朱穆為侍御史桓帝臨辟雍行禮畢公卿出虎賁
置弓階上公卿下階避弓穆過呵虎賁曰執天子器何
故投於地虎賁怖即攝弓穆奏劾虎賁抵罪
漢彫弓
東京賦至於射宫決拾既佽彫弓斯張注薛綜曰謂有
刻畫也
漢角端弓
續漢書鮮卑有野馬原羊角端牛以角為弓世謂之角
端弓(說文角&KR1511;獸也出胡休多國&KR1511;音端前書音義角端似牛角可為弓)陳琳武庫賦
弓則烏號越棘繁弱角端象彌繡質劉劭趙都賦其
器用則六弓四弩綠沈黃間堂谿魚腸丁令角端
中山王焉傳顯宗報曰今五國各官騎百人稱娖前行
皆北軍胡騎便兵善射弓不空發中必決眥陳球守
零陵弦大木為弓羽矛為矢引機發之遠射千餘步
陸康為高成令縣在邊陲舊制令戸一人具弓弩以備
不虞
漢箭飛矛射師(見射類)
耿恭傳永平十八年(二月)北匈奴攻金蒲城恭為戊己都
尉以毒藥傅矢語匈奴曰漢家箭神其中創者必有異
虜中矢者視創皆沸大驚匈奴震怖相謂曰漢兵神真
可畏也遂解去東觀記光武作飛蝱箭攻赤眉(方言曰三)
(鎌長六尺謂之飛蝱)周禮注(司弓矢)枉矢者取名變星飛行有光
今之飛矛是也或謂之兵矢絜矢象焉二者皆可結火
以射敵守城車戰正義按輈人云弧旌枉矢以象弧也
漢時名此以為飛矛(廣成頌注枉矢於天狼)寇恂傳守河内伐
淇園之竹為矢百餘萬南蠻傳其民戶出雞羽三十
鏃衡山王作鍛矢膠東王作鏃矢(注大鏃之矢今兵箭)
魏百官名曰三公拜日賜鶉尾鶻尾髇箭十二
枚
魏楛矢
見上文帝典論自敘曰建安十年始定冀州濊貊貢
良弓燕代獻名馬時和風扇物弓燥手柔獵于鄴西項
發口縱俯馬蹄而仰月支弓不虚彎所中必洞
晉神弩(弓銘)
輿服志中朝大駕鹵簿以神弩二十張夾道其五張神
弩置一將左右各二將又有由基一行納弩一行弩一
陣官志二衛前驅由基彊弩為三部司馬馬隆請
募勇士限腰引弩三十六鈞弓四鈞立摽簡試義熙
六年十二月劉𥙿擊盧循軍中多萬鈞神弩所至莫不
摧折潘岳閒居賦元戎禁營谿子巨黍異絭同機礟
石雷駭激矢蝱飛魏韋孝寬定功弩晉嵇含木弓
銘曰弦弧走括截飛駭止射隼高牆出必有擬既以
禦侮亦以招王李尤良弓銘江統弧矢銘幽都
筋角會稽竹矢易以獲隼詩以殪兕伐叛柔服用威
不韙
後魏武庫大弓梁弓
後魏書奚康生彎弓十石梁聞康生能引彊弓特作大
弓兩張長八尺把中圍尺一寸箭麤殆如今之長笛送
康生康生平射猶有餘力即表送置之武庫梁杜嶷
佩四石霜明朱弓羊侃馬上用六石弓昭明太子
弓矢讃
唐天策府大弓長矢武庫大弓
劉黑闥傳初秦王建天策府其弧矢制倍於常逐黑闥
也為突厥所窘自以大箭射卻之突厥得箭傳觀以為
神後餘大弓一長矢五藏之武庫世世寶之每郊丘重
禮必陳于儀物之首以識武功(舊史云討黑闥于肥鄉有一突將勇壯絶人直)
(衝太宗刃將接太宗以天策上將大箭射之中心洞背應弦而斃遂傳此箭于北番突厥見而驚嘆)高祖紀
(云武德五年三月丁未秦王及黑闥戰洺水敗之亡入于突厥太宗紀云五年敗黑闥于洺州丙申復取相州)
(二紀不同)太宗紀武德四年五月壬戌執竇建德戊辰降
王世充六月凱旋七月甲子至長安被金甲陳鐵騎萬
介士三萬前後鼓吹獻俘于太廟高祖以謂功高古官
號不足以稱十月己丑乃加號天策上將領司徒陜東
道大行臺尚書令位在王公上賜衮冕金輅雙璧黃金
六十斤前後鼓吹九部之樂班劍四十人(儀衛志太宗平東都破金)
(剛執賀魯克高麗皆備軍容凱歌入京師其禮儀不傳)武德二年十一月秦王
屯柏壁以大羽箭殪賊將(杜甫丹青引猛將腰間大羽箭)貞觀元年
閏三月壬申上謂蕭瑀曰朕少好弓矢得良弓十數近
以示弓工曰木心不直則脉理皆邪弓雖勁而發矢不
直太宗詠弓詩上弦明月半激箭流星遠落雁帶書
驚啼猿映枝轉楊師道和云霜重麟膠勁風高月影圓
唐四弓七弩
六典武庫令弓之制有四長弓角弓梢弓格弓弩之制
有七擘張弩角弓弩木單弩大木單弩竹竿弩大竹竿
弩伏遠弩箭之制有四竹箭木箭兵箭弩箭注漢有連
弩射法周禮八矢
唐御弓
見射類官志備身左右掌執御弓矢禮志千牛備
身二人奉御弓及矢立於東階上西面千牛將軍奉弓
郎將奉矢
唐漆弓
王忠嗣傳為將持重安邊常曰平世為將撫衆而已有
漆弓百五十斤每弢之示無所用士氣盛思戰時出竒
兵襲敵所向無不克軍每出召屬長付以兵使授士卒
弓矢亦誌姓名軍還遺弦亡鏃按名第罪(時為河東節度使)
唐幰弩
儀衛志親王鹵簿幰弩一一品二品四品萬年令
皆有之宋志漢京兆尹司隸前驅持弓以射窺
者今制每弩加箭一有靫畫雲氣弓箭每弓加箭
二有靫同幰弩杜甫詩貞觀同牙弩開元錦
獸張
唐伏遠弩
兵志開元十二年更長從宿衛名彍騎十二年彍騎分
隸十二衛總十二萬為六番内弩手六千(官志諸衛有弩手左右驍)
(衛各八十五人餘衛各八十三人)隋御營弩手三萬人又擇勇者為番頭頗習弩
射又有羽林軍飛騎亦習弩凡伏遠弩自能施張縱矢
三百步擘張弩二百三十步皆四發而二中角弓弩二
百步四發而三中單弓弩一百六十步四發而二中皆
為及第諸軍近營為堋士有便習者教試之及第者有
賞六典武庫令弩之制有七一擘張弩二角弓弩三
木單弩四大木單弩五竹竿弩六大竹竿弩七伏遠弩
注蔡邕曰冀州強弩幽州突騎天下之精也漢書有遠
望連弩射法十五篇陳愍王寵(見敬王羡傳)諸葛亮連弩擘
張小弩步兵所用角弓弩騎兵所用木單竹竿伏遠等
其力益大所及漸遠(四弩名物周典是掌材官蹶張漢制具備廣之大黃亮之連弩整軍)
(經武烏可缺此)武經總要弩者中國之勁兵四夷所畏服也
古者有黃連百竹八檐雙弓之號絞車擘張馬弩之差
今有參弓合蟬手射小黃皆其遺法若乃射堅及遠争
險守隘怒聲勁勢遏衝制突者非弩不克
唐静塞弩
張雲咸通解圍錄南蠻有執旗者傳城發静塞弩貫之
西蜀弩名尤多大者莫逾連弩十矢謂之羣鴉一矢
謂之飛槍通呼為摧山弩即孔明所謂元戎也又有八
牛威邊定戎静塞弩崔安潛乞洪州弩手教蜀人用
弩選千人號神機營高崇文討蜀未下李吉甫言宣
洪蘄鄂強弩號天下精兵韓滉運米饋李晟船置十
弩相警捍又於宣州教習長兵鑄軍器王栖曜為浙
西將以強弩三千涉水夜入寧陵希烈不知晨朝矢集
帳前驚曰江淮弩士至矣遂不敢東杜牧注孫子云
五兵之利無如弧矢之利以威天下五兵同致天
獨有弧矢星聖人獨言弧矢能威天下不言他兵
何也蓋戰法利於弧矢者非得陣不見其利故黃
帝險於蚩尤以中夏車徒制夷虜騎士此乃弧矢之利
也
太平興國連弩
見講武類四年九月己亥幸新城西南隅觀新募鐵
林卒習射強弩
至道賜弓
至道元年三月己巳上御崇政殿召殿前指揮使御龍
官數百輩射於殿前詔銀州牙校張浦觀焉先是趙保
吉遣其弟延信入貢上賜二弓皆力及一石六斗
已上但威示戎虜而已非有人能挽至是衛士皆
引滿平射有餘力上問浦戎人敢敵否浦奏曰蕃
部弓弱矢短豈敢拒敵十一月己未閱武於便殿
衛士挽弓有一石五斗者矢二十發綽有餘力
太平興國二年九月乙未幸造弓箭院賜工役人錢帛
李覺傚韓愈毛穎傳作竹穎傳以獻(竹穎者矢也)太宗嘉
之
咸平賜弓
咸平二年十二月戊午次澶州權駐蹕幸甲仗庫壬戌
賜輔臣甲胄弓劍
咸平木羽弩箭火箭
咸平元年六月丁酉馬軍都頭石歸宋進木羽弩箭以
木為幹為翎長尺餘所激甚遠入鎧甲則簳去而鏃留
牢不可拔蕃戎畏之願多造以給邊用上命衛士試之
五年九月戊午石普言能發火毬火箭上召至崇政殿
試之輔臣同觀先是開寶二年三月馮繼昇岳義方上
火箭法試之錫束帛天禧三年五月京西漕臧奎請
改制木弩風雨箭國語吳有白羽朱羽烏羽之矰
上林賦滿白羽注文穎曰以白羽為箭北齊郎基削
木為箭剪紙為羽
景德漆弩
景德元年六月給步軍虎翼兵隨身黑漆寸札弩常令
調習(舊止給殿前虎翼)
景德連弩
元年十一月甲戌幸澶州王師成列李繼隆等伏勁弩
分據要害周文質部下以連弩射殺達蘭戎人遁二年
正月甲戌以文質為殿頭高品
康定鏵弓
康定元年范恪試武技為慶州北路巡檢恪有弓勝一
石七斗其箭鏃如鏵名曰鏵弓又於箭羽間識其官稱
姓氏臨敵所發必中至一箭貫二人虜畏之(實錄)慶歷
四年韓琦上言臣至邊嘗定弓弩挽強蹠硬射親格願
下諸軍立賞肄習春秋各一閱詔頒教諸軍是年賜鄜
延總管風羽子弩箭三十萬二年楊偕請教騎兵止
射九斗至七斗三等弓畫的為五暈去的二十步引滿
即發中者視暈數給錢為賞五年范仲淹請以帶甲
射一石充竒兵餘自九斗至一斗第為三等力及等即
升之詔著為法
皇祐御弓
皇祐六年(即至和元年時未改元)二月己巳王德用為樞密使是
歲契丹使者來德用與之射曰天子以公典樞密而用
富公為相得人矣語聞上喜賜御弓一矢五十
皇祐衝陣無敵流星弩(又見車戰)
皇祐元年三月丁酉知忻州郭諮獻獨轅衝陣無敵流
星弩(諮有巧思為兵械簡要可用)四月知澧州宋守信獻衝陣無敵
流星弩拒馬牌火鎌石火鋼三刃山字鐵甲漆槍野戰
拒馬刀弩寨脚車衝敵劍輪無敵車大風翎弩箭凡八
種甲子御崇政殿閱之(州校李錫持獻命為三班差使)四年三月丙寅
河北河東陜西言郭諮所進獨轅衝陣無敵流星弩可
備軍陣用詔弓弩院製之尋以諮為鄜延鈐轄給所製
弩五百募土兵教之既成經略使夏安期言其便詔置
獨轅弩軍熙寧七年二月十二日戎監請勿造獨轅
衝陣弩以神臂弓代之
熙寧神臂弓
熙寧元年十二月庚申(二十二日)大内副都知張若水進所
造神臂弓初民李宏獻此弓其實弩也以檿為身檀為
弰鐵蹬鎗頭銅為馬面牙發麻索札絲為弦弩身通長
三尺二寸兩弭各長九寸二分兩閃各長一尺一寸七
分弝長四寸通長四尺五寸八分弦長二尺五寸箭木
羽長數寸時於玉津園校驗射二百四十餘步穿榆木
没半簳有司并箭奏御詔依式製造至是進焉御延和
殿臨閱置鐵甲七十步俾衛士射未有中者若水自請
引弓連中七年九月二十一日軍器監與三衙定造狼
牙箭鴨觜箭請依式製之八年二月癸酉詔私有及私
造神臂弓者如私造弩法十一月十六日軍器監再造
神臂弓蝎尾牙發及筝柱弩牙發等式元豐六年八
月十五日以神臂弓千箭十萬給環慶元符二年二月
八日王峴請增造歲約增一千七十五張大觀元年十
二月十六日吳擇仁奏神臂弓實天授神考以甚利之
器所向摧圯夷狄莫能當二年三月十四日御筆謂射
遠攻堅所向無前可謂利器使敵人習而能之非中國
利令民間不得習製出師教射緘於匣貯之别庫神
臂弓銘云㠯嚴羽衛蘭錡設張佽飛共服洞札穿楊㠯
肅戎容材官效技電激星流敵膽摧褫大黃誇漢伏遠
耀唐豈若兹弓制作之良
熙寧弓式軍器制度
熙寧元年十二月二十二日以内臣張若水閤門使李
評提舉編擇增修弓弩若水造神臂弓六年六月二十
七日己亥初置軍器監以三司胄案為監命吕惠卿曾
孝寬判之制度皆著為式凡一百十卷雜材一軍器七
十四件物二十一雜物四添修及製造弓弩式十卷七
月甲寅置内弓箭南庫儲御前所製七年正月十二日
庚戌惠卿等上裁定中外所獻槍刀樣又上編成弓式
初京師及諸路戎器雜惡河朔尤甚至是所製兵械皆
精利其後詔以新造軍器付諸路為式遣官分諭之(一云)
(六年十一月遣著佐朱伯虎等付諸州為式)元豐四年七月二十一日涇
原經略言按武經總要有三弓八牛床子弩射及二百
餘步用一槍三劍箭最為利器攻守皆可用戎監言弩
重千餘斤難致乃圖其樣頒之舊止有大小合蟬床子
弩六年八月二十一日參定城隍守具制度十二月命
編修軍器什物法制蔡碩為軍器少監
元豐賜烏弰弓
元豐六年九月丁巳(十五日)上批付劉昌祚所進器械具
悉今賜卿金線烏弰弓一神臂弓二七年三月庚戌手
詔又賜昌祚金線烏弰弓
元豐床子弓插弰弓
六年七月辛夘(十九日)工部郎中范子竒言軍器監創床
子大弓二強於神臂弓獨轅弩較之九牛弩尤輕便用
人少射遠而深可禦敵詔比試以聞(舊床子弩射止七百步魏丕增造至)
(千步)二年四月十九日上聞尹抃能為弓能辨六材命
乘驛赴闕五年八月抃造插弰弓
熙寧八年十二月二十三日命湖南北制木弓弩七千
給廣右七年五月二十七日詔造入陣弓箭依上中下
軍分三等上等弓四尺八寸五分箭二尺八寸五分中
下弓第減一寸五分箭第減一寸
宋朝制勝強遠弓
和詵徽宗時知雄州上制勝強遠弓式施行之弓能破
堅於三百步外邊人號為鳳凰弓
紹興克敵弓破胡弓
先是紹興三年十月上謂輔臣曰造弓必用良工今御
前所造弓其直八千可以為式宜令軍器所及張俊軍
中分造十一年六月乙亥詔有司造克敵弓弓乃韓世
忠所獻也(五月獻之)上謂輔臣曰世忠宣撫淮東日與虜戰
常以此弓勝金人朕取觀之誠工巧然猶未盡善朕籌
累日乃少更之遂增二石之力而減數斤之重今方盡
善後有作者無以加矣乃命殿前司閱習七月丁巳詔
能貫甲踰三石弓施三十矢者進秩一等三石五斗者
倍之十九年正月己酉宰執言春教踏射克敵弓乞依
格推賞上曰山弓最為強勁雖被重甲亦須洞徹若得
萬人習熟何可當也(一本十九年正月己酉詔教閱克敵弓)楊存中以克
敵弓雖勁而士病蹶張之難乃增損舊制造馬黃弩制
度精密彼一矢未竟而此三發矣二十六年閏十月十
八日詔克敵弓射遠徹札非弩可比降樣令建康都統
王權軍製造以習射克敵弓斗力雄勁可洞犀象貫七
札十一月五日内軍器庫降克敵弓一千箭十萬付權
軍韓世忠之制兵器凡今跳澗以習騎洞貫以習射
狻猊之鍪連鎖之甲斧之有掠陣弓之有克敵皆世忠
之遺法(漢之大黃莫喻其強魯之僕姑莫俾其良)劉錡傳紹興十年五月
虜兵逼順昌城以破胡弓射之翼以神臂弓強弩射之
虜稍稍引去十五年三月二十一日甲子上曰頃在
京師見内庫所藏弓箭皆太宗真宗所製經歴百年記
識如新蓋造作精善也建炎二年三月丁酉初立大
小使臣試弓馬出官格凡五等三年三月張浚請於
沿江置強弩營
紹興賜北使弓矢
十三年十二月癸夘有司進呈賜北使弓矢上以其不
精工命出内庫所造者賜之翼日諭大臣曰此朕自指
教雖軍中人亦未必能之賜予使人不惟觀美兼器械
之良亦使遠人畏服
隆興木羽弩箭乾道木鶴弩
隆興元年六月十四日御寶封木羽弩箭百四隻下樞
密院江浙荆閩諸路製百萬乾道九年閏正月二日
衢州張子顔造木鶴弩二千箭十萬紹興十年六月
丁夘上曰昨造大鏃箭用以破敵始服其精又造銳
首小槍劉錡順昌破敵用之
淳熙神勁弓神勁軍(見兵制)
先是紹興五年五月八日督府言軍器所造神勁弓六
千箭百萬淳熙三年九月十八日庚申詔以神勁弓
樣一箭樣十令依樣造充弩手用令先造神勁弓七箭
七十降付浙西守臣令依樣隨斗力高下製造付軍士
踏拽乾道中創木羽弩箭不用羽
乾道鐵簾(附)淳熙鐵簾
古射侯之法乾道七年九年見射類及講武類(一云淳熙十三年春製)
(頒于天營施之校射命官視閱以中莫賞)聖政淳熙十三年二月乙卯步
軍都虞侯梁師雄奏射鐵簾合格官兵人數上曰聞射
鐵簾諸軍鼔躍奮勵誠是作成士氣周必大等奏以此
法激勸人人皆勝兵矣上曰然
弓有緣者謂之弭以金者謂之銑以蜃者謂之班以玉
者謂之珪弓未曰簫簫梢也又謂之弭中央曰弣簫
弣之間曰淵弴畫弓也弰角弓弧木弓弓曲便
利彏急張弸彊貎㢨滿有所嚮也弩柄曰臂鉤弦者
曰牙牙外曰郭下曰懸刀合名之曰機矢謂之箭又
謂之鏑關西曰箭江淮謂之鏃六材七幹之妙參
鈞九和之美繡質良材烏號徑理晉平七札顔高六鈞
麟膠棘竹燕角楚筋(吳淑弓賦)句越之簳會稽之美寳東
房之垂竹藏陳庭之楛矢夏服忘歸三䥥八法舍之如
東之其搜魯莊僕姑鴻超綦衛飛鳬電影毒鐵焦銅(箭賦)
飲石梁(宋景公為弓公張弓東面而射矢踰西霜之山集彭城之東其餘力逸勁猶飲羽於石梁)
定天山(薛仁貴破鐵勒軍中歌曰將軍三箭定天山)手提威弧雄入九軍
賁育絶髕挽不能寸控弦鳴鏑日規為小犇星激
電氛祲一掃左落攙槍右射天狼聲如摧山萬衆莫
當漢箭有神震疊葷粥勁孰似之大屈在楚寳孰
並之繁弱鎮魯柝幹液角漆測絲沉筋膠參均冠古
窮今材官蹶張佽飛省括力勁埶倍六均難埒天
弧煌煌九星炳著决拾既佽射必中鵠巧穿七札
力倍六鈞繁弱武庫有掩前聞弦鳴雁落虎發石裂
星九為弧乾度炳輝憲天惟聖觀象取暌禹師既班
繁弱奠名周矢櫜乃立弓人月滿星流中石飲
羽赤羽蜻蚨之箭綠沈白象之弭圜穹宣精弧星
曜武河圖畫卦剡矢取暌董蒲白羽之箭燕角綠沉
之弓養叔之復一顔高之持六鈞左烏號右青
莖麟膠鷲羽箭起六麋鋒摧九虎麋興麗箭雁
落驚弦舉長矢兮射天狼象弧彫服金弧鳴鏑
弓翻滿月
玉海卷一百五十
