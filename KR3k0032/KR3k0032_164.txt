卷一百六十三
玉海卷一百六十三
宋王應麟撰
宫室
閣
黃帝阿閣
鳳巢阿閣見中候通歷韓詩外傳黃帝時鳳皇止阿
閣隋律志毛爽云黃帝聽鳳阿閣之下始造十二律
黃帝扈閣
春秋正義說公羊者云云春秋緯云黃帝坐於扈閣鳳
皇銜書致帝前其中得五始之文河圖錄運法云黃
帝坐元扈樓上與大司馬容光臨觀鳳皇之至
堯阿閣
荀子注見鳳皇類
漢石渠閣(詳見經解類)
宣紀甘露三年三月詔諸儒講五經同異太子太傅蕭
望之等平奏其議上親稱制臨决焉乃立梁丘易大小
夏侯尚書(夏侯勝從兄子建)穀梁春秋博士韋元成傳甘露
中拜淮陽中尉受詔與太子太傅蕭望之及五經諸儒
雜論同異於石渠閣條奏其對上親制臨決注師古曰
石渠閣在未央大殿北藏秘書(漢承明在石渠閣外為著作庭石渠在未央殿)
北為秘府居近君之地所以親儒生(嚴助傳張晏注承明廬在石渠門外)漢舊儀御史員四十五人其十
(五人為侍御史宿廬在石渠門外)劉向傳會立穀梁春秋召更生受
穀梁講論五經於石渠儒林傳施讎受田王孫易為
博士甘露中與五經諸儒雜論同異於石渠閣梁丘
賀子臨傳賀學入說為黃門郎甘露中奏使問諸儒於
石渠臨學精熟歐陽地餘治書為博士論石渠林
尊授尚書歐陽氏學為博士論石渠周堪與孔霸俱
事夏侯勝論於石渠經為最高張山拊事小夏侯為
博士論石渠假倉以小夏侯學為謁者論石渠張生
(一本張長安)薛廣德以魯詩為博士論石渠戴聖號小戴
以博士論石渠(隋志戴聖石渠禮論四卷)聞人通漢以太子舍人論
石渠(並守禮樂)易施讎梁丘臨書歐陽地餘林尊周堪孔
霸張山拊假倉詩張生薛廣德韋元成禮韋元成戴聖
聞人通漢春秋劉更生尹更始黃圖石渠閣蕭何造
其下礲石為渠以導水若今御溝因為閣名所藏入關
所得秦之圖籍又成帝於此藏秘書焉藝文志書議
奏四十二篇禮議奏三十八篇春秋議奏三十九篇論
語議奏十八篇五經雜議十八篇(石渠論共百五十五篇)古文
苑揚雄書雄為郎之歲自奏心好沈博絶麗之文有詔
令尚書賜筆墨錢六萬得觀書於石渠後蔡邕傳孝
宣會諸儒於石渠章帝集學士於白虎通經釋義其事
優大翟酺傳宣帝論經石渠學士滋盛弟子萬數
唐藝文志漢興學校復創石渠雄向校讎於前馬鄭論
次於後西都賦天禄石渠典籍之府命夫敦誨故老
名儒師傅講論乎六藝稽合乎同異(序曰武宣崇禮官考文章内設金馬)
(石渠)西京賦天禄石渠校文之處反遂初賦(葛龔)考天
文於蘭閣覧羣言於石渠郊祀志光武紀注引漢宫
閣疏
漢天禄閣
漢書天禄石渠注師古曰三輔故事曰天禄石渠並在
未央大殿北以藏秘書漢宫閣疏天禄麒麟蕭何造以
藏秘書處賢才(選注同)西都賦天禄石渠典籍之府
西京賦天禄石渠校文之處東京賦内有天禄宣明
(殿名)拾遺記劉向成帝末校書天禄閣專精覃思夜有
老人著黃衣植青藜杖扣閣進見向暗中獨坐誦書老
父乃吹杖端烟因授向五行洪範之文恐詞說繁廣忘
之乃裂裳及袖以記其言至曉而去請問姓名云我是
太一之精天帝聞卯金之子有博學者下而觀焉乃出
懷中竹牒有天文地理之書曰余略授子焉(黃圖藏典籍之所)
揚雄傳校書天禄閣上靈帝紀中平三年二月修
玉堂殿鑄黃鍾四及天禄蝦蟆注天禄獸也天禄蝦蟆
吐水於平門外今鄧州南陽縣北有宗資碑旁有兩石
獸鐫其膊(州輔墓石獸膊字亦同)一曰天禄一曰辟邪據此則並
獸名也漢有天禄閣亦因獸立名隋經籍志哀帝命
向子歆嗣父之業乃徙溫室中書于天禄閣上歆遂緫
羣篇撮指要著七略大凡三萬三千九十卷
漢麒麟閣
蘇武傳宣帝甘露三年二月單于始入朝上思股肱之
美圖畫其人於麒麟閣蕭何造(漢宫殿疏天禄麒麟閣蕭何造以藏秘書畫賢臣)
法其形貌書其官爵姓名唯霍光不名曰大司馬大將
軍博陸侯姓霍氏次曰衛將軍富平侯張安世次曰車
騎將軍龍雒侯韓增次曰後將軍營平侯趙充國次曰
丞相高平侯魏相次曰丞相博陽侯丙吉次曰御史大
夫建平侯杜延年次曰宗正陽城侯劉德次曰少府梁
丘賀次曰太子太傅蕭望之次曰典屬國蘇武皆有功
德知名當世是以表而揚之明著中興輔佐列於方叔
召虎仲山甫焉凡十一人皆自有傳自丞相黃霸廷尉
于定國大司農朱邑京兆尹張敞右扶風尹翁歸及儒
者夏侯勝等皆以善終著名宣帝之世然不得列於名
臣之圖以此知其選矣注張晏曰武帝時獲麒麟時作
閣圖畫其像於閣以為名師古曰漢宫閣疏名蕭何造
見天禄閣黃圖廟記亦云蕭何造(按翼奉傳文帝時未有麒麟閣非蕭何造)張晏曰武帝獲麟作此閣
(師古引漢疏曰蕭何造然麒麟必先有殿而後以閣附之翼奉曰孝文時未有麒麟武臺等殿安得謂為蕭何)
所造也(趙充國以功德與霍光等列畫未央宫成帝時西羌嘗有警上思將帥之臣追美充國乃召黃門侍)
(郎揚雄即充國畫頌之)六典注麒麟閣亦藏書
漢白虎閣堯閣
三輔黃圖未央宫有白虎閣屬車閣三秦記曰未央
宫有堯閣
漢延閣
蓺文志孝武建藏書之策置寫書之官注如淳曰劉歆
七略曰外則有太常太史博士之職内則有延閣(延長也)
廣内秘室之府(隋志同)
漢飛閣
西都賦輦路經營修塗飛閣自未央而連桂宫北彌明
光而亘長樂東京賦飛閣神行上林賦高廊四注
重坐曲閣(閣之屈曲相連者)
漢西閣
楊惲傳觀西閣上畫人指桀紂畫謂樂昌侯王武曰天
子過此一二問其過可以得師矣(畫人有堯舜禹湯不稱而舉桀紂)
漢雲閣
甘泉賦乘雲閣而上下注高連雲也西京賦長廊廣
廡途閣雲蔓注閣道如雲氣連蔓東京賦秦結雲閣
冠南山注三輔故事秦二世起雲閣欲與山齊漢宫
閣疏凌雲閣秦二世造黃圖雲閣(高如雲故言雲)梁有重
雲閣馬援傳馬嚴顯宗時拜將軍長史將北軍
五校士羽林禁兵三千人屯西河美稷(縣名)衛護南
單于聽置司馬從事牧守謁敬同之將軍敕嚴過
武庫祭蚩尤帝親御阿閣觀其士衆時人榮之
文選注周書曰明堂咸有四阿然則閣有四阿謂
之阿閣周禮注四阿若今四注屋古詩阿閣三
重階
漢仁夀閣
在南宫馬嚴傳永平十五年居洛陽顯宗召見進對
閑雅有詔留仁夀闥(一作閣)與校書郎杜撫班固雜定建
武注記隋志明章重儒術四方鉅儒鴻生負袠自遠
而至者不可勝筭石室蘭臺彌以充積於東觀及仁夀
閣集新書校書班固傅毅等典掌焉並依七略為書部
固又編為漢蓺文志
漢東觀藏書閣
班昭傳班固著漢書其八表及天文志未竟和帝詔
昭就東觀書閣踵而成之
晉三閣魏三閣晉秘書閣
隋經籍志魏氏采掇遺亡藏在秘書中外三閣(隋寫正副二本)
(藏于宫中其餘以實秘書外閣)魏略薛夏云秘書為内閣鄭默傳
拜秘書郎中掌中外三閣刪省繁文除其浮穢始制中
經文選陸機表云身登三閣注謂秘書郎掌内外三
閣經書也晉令曰秘書郎掌三閣經書荀崧傳武帝
崇儒西閣東序河圖秘書夏侯湛傳充三臺之寺盈
中書之閣南齊百官志晉秘書閣有令史掌衆書見晉
令魏王基傳君為秘書郎王朗曰留秘閣之吏唐六
典秘書省中外三閣掌典圖書古今文字皆在禁中兩
漢或徙金馬門外歴代不常其處注晉惠帝永平元年
詔别置秘書寺掌中外三朝圖書穆天子傳以二尺
黃紙寫上請付秘書藏之中經副在三閣
晉秘閣
南史徐廣傳晉孝武帝以廣博學除為秘書郎校書秘
閣李克傳為大著作郎分四部甚有條貫秘閣以為永
制陸機補著作遊乎秘閣(臧榮緒為晉書百一十卷齊建元中褚淵述其美置秘閣)文選陸
士衡詩升降秘閣注即尚書省也陸士衡詩又曰絜身
躋秘閣注秘書省亦為秘閣續晉陽秋孝武帝好覽
文蓺敕著作郎徐廣料秘閣四部見書凡三萬六千卷
宋謝靈運為秘書監整秘閣遺闕梁秘書丞殷鈞
校定秘閣四部書更為目錄元魏高謐除秘書郎專
典秘閣繕寫圖籍梁江子一求觀書秘閣劉孝標典
校秘閣隋志後魏綴述國史諸國記注盡集秘閣
梁石渠閣
文選注劉峻自序曰梁天監中詔峻東掌石渠閣
東魏麟趾閣
北史封隆之參議麟趾閣新制(見律令)在鄴都興和三年
詔羣臣於麟趾閣議定法制謂之麟趾格冬十月甲寅
頒行
唐凌烟閣功臣圖功(聖歷侍故事)臣臣圖贊
在西内太極宫三清殿側閣有中隔内外畫為翔鳳相
對通鑑貞觀四年正月李靖驍騎三千進屯惡陽嶺
夜襲定襄破突厥頡利可汗不意靖猝至大驚又為破
於陰山先是上遣鴻臚卿唐儉等慰撫之李靖與李世
勣謀選精騎一萬齎二十日粮往襲以其謀告張公謹
公謹曰詔書已許其降使者在彼奈何靖曰韓信所以
破齊也唐儉輩何足惜遂勒兵夜發虜衆遂潰唐儉脱
身得歸靖斬首萬餘級俘男女十餘萬斥地自陰山北
至大漠露布以聞頡利至長安夏四月戊戌上御順天
樓引見上皇聞擒頡利曰漢高祖困白登而不能報今
我子能滅突厥付託得人何憂上皇召上與貴臣十餘
人及諸王妃主置酒凌烟閣酒酣上自彈琵琶起舞公
卿迭起為夀逮夜而罷太宗紀貞觀十七年二月戊
申(會要二十八日)圖功臣于凌煙閣韋述兩京記太極宫中
有凌烟閣在凝陰殿内功臣閣在凌煙閣南頡利既平
置酒于此秦瓊傳十七年詔司徒趙國公長孫無忌
司空河間王孝恭司空萊國公杜如晦司徒太子太傅
鄭國公魏徵(本傳徵亡帝思不已登閣觀畫像賦詩痛悼)司空梁國公房玄
齡開府儀同三司鄂國公尉遲敬德特進衛國公李靖
(會要不載李靖)特進宋國公蕭瑀輔國大將軍褒國公段志玄
輔國大將軍燕(傳作䕫恐傳誤字)國公劉弘基尚書左僕射蔣
國公屈突通陜東道行臺右僕射鄖國公殷開山荆州
都督譙國公許紹(會要曰襄公紹此乃柴紹會要誤也)荆州都督邳國公
長孫順德洛州都督鄖國公張亮吏部尚書陳國公侯
君集左驍騎將軍郯國公張公謹左領軍大將軍盧國
公程知節禮部尚書永興郡公虞世南戶部侍郎尚書
渝國公劉政會戶部尚書莒國公唐儉兵部尚書英國
公李勣(本傳大宗時勣已畫像凌烟閣永徽元年高宗復命圖其形自序之)并徐州都督
胡國公秦瓊二十三人(傳無高士廉)圖形凌煙閣(吕温頌之)高宗
永徽六年遣使致祭名臣圖形凌烟閣者凡七人徵士
廉瑀志玄弘基世南叔寳皆終始著名者也(傳無高士廉只有二)
(十三人吕温贊并高申公士廉二十四人會要於傳内無李靖只有二十一人名與史同而云等二十四人)
(象二十四氣之佐天)會要十七年二月二十八日詔曰自古皇
王褒崇勲德既勒名于鍾鼎又圖形于丹青是以甘露
良佐麟閣著其美建武功臣雲臺紀其跡無忌等二十
四人宜酌故實並圖畫凌煙閣庶念功之懷無謝於前
載旌賢之義永貽於後昆代宗紀廣德元年七月壬
子給功臣鐵劵藏名於太廟圖形於凌烟閣(代宗平河北時德宗)
(為兵馬元帥與功臣郭子儀李光弼等皆賜鐵劵圖形於凌烟閣)廣德初又圖大寧郡王僕固懷恩
李晟傳貞元三年拜太尉明年與馬燧見延英帝嘉其
勲下詔曰昔我烈祖乘乾坤滌蕩掃隋季荒茀體元御
極作人父母則有熊羆之士不二心之臣左右經綸參
翊締構昭文德恢武功威不若康不乂用端命于上帝
付畀四方王業既成太階既平乃圖厥容于凌烟閣懋
昭績效表式儀形以弗忘朝夕永垂乎來裔君臣之義
厚莫重焉歲在己巳秋九月我行西宫瞻望崇構見老
臣遺像顒然肅然和敬在色想雲龍之協期感致業之
艱難覩往思今取類非遠且功與時並才與世生苟藴
其才遇其時尊主庇人何代蔑有在中宗時則有如桓
彦範等著輔戴之績在玄宗時則有如劉幽求等申弼
翼之勲在肅宗時有如郭子儀掃除氛祲今顧晟等保
寧朕躬咸宣力肆勤光復宗祏訂之前烈夫豈多謝闕
而不錄孰旌厥賢况念功紀德文祖所為也在予其曷
敢忘有司宜叙先後圖其像於舊臣之次命皇太子書
其文(一云書于壁)以賜晟晟刻石于門左(會要德宗貞元五年九月李晟馬燧)
(見延英上嘉其勲詔史官攷其功績第其前後以褚遂良蘇定方郝處俊等二十七人充之)忠義
傳宣宗大中二年七月己巳詔求李峴王珪戴胄馬周
褚遂良韓瑗郝處俊婁師德王及善朱敬則魏知古陸
象先張九齡裴寂劉文静張柬之袁恕己崔元暉桓彦
範劉幽求郭元振房琯袁履謙李嗣業張廵許遠盧奕
南霽雲蕭華張鎬李勉張鎰蕭復柳渾賈耽馬燧李憕
三十七人畫像續圖凌烟閣云(會要只有三十六人而曰三十七人有岑文本)
(而無禇遂良袁恕己)李絳傳大中初詔史官差第元和將相續
圖凌烟閣絳在焉(獨留中)蔣乂傳德宗嘗登閣視左壁
頽剥題文漫缺行纔數字錄以問宰相無能知者遽召
蔣乂至荅曰此聖歷中侍臣圖贊帝前口以誦補不失
一字蓺文志大宗凌烟閣功臣讃一卷令狐德棻凌
烟閣功臣故事四卷(曹元廣畫凌烟圖)吕温有贊二十二首
五代會要閣在西内三清殿側畫像皆北向閣有隔
隔内北面寫功高宰輔南面寫功高諸侯王隔外次第
圖畫功臣題贊(後唐應順元年閏正月甲寅集賢院奏修凌烟閣)南部新書
畫功臣皆北面設三隔内一層畫功高宰輔外一層寫功
高侯王又外一層次第功臣閣在凝陰殿西大宗贊閻
立本畫褚遂良題比天二十四氣金石錄載河間元王段
志玄碑並云圖形戢武閣意凌烟先名戢武後改之爾
(實錄有戢武殿)無忌玄齡如晦徵瑀輔其政靖勣瓊亮君集孝
恭通敬德制其兵公謹士廉世南儉陪其議弘基政會
開山志玄參佐命之勲紹知節順德擅冠軍之勇(吕温贊削君集)
(亮以孝恭為首)李庾西都賦房魏作弼英鄂執律戎衣既税
瑞氣洋溢立閣圖形榮號凌烟指河帶以山礪書天子之
搢紳杜甫丹青引贈曹霸云開元之中常引見承恩數
上南薰殿凌烟功臣少顔色將軍下筆開生面良相頭上進
賢冠猛將腰間大羽箭褒公鄂公毛髮動英姿颯爽來酣戰
唐秘書閣
百官志龍朔二年改太史局曰秘書閣局令曰秘書閣
郎中乾元曰司天臺置通元院
唐翔鸞閣棲鳳閣
會要上元元年九月(甲寅)御翔鸞閣觀酺(會要又云御含元殿東翔鸞閣大酺)
時赤縣與太常音樂分東西朋帝詔雍王賢主東周王顯
主西因以角勝郝處俊諫乃止至德三年正月(庚寅)御翔鸞
閣習武監察御史職知朝堂正門無籍非因奏事不得
入至殿庭在栖鳳閣南望殿中侍御史已上從觀象門出
若從天降唐六典大明宫中丹鳳門内正殿曰含元殿
夾殿兩閣左曰翔鸞右曰棲鳳閣下即朝堂肺石登聞鼓
李華含元殿賦左翔鸞而右棲鳳翹兩闕而為翼
唐景雲閣
實錄乾封元年封泰山四月甲辰至京師御景雲閣(一作)
(閤)宴羣臣設九樂賜贈綵上元元年九月辛亥御麟德
殿之景雲閣以宴羣臣
唐鳳閣
百官志光宅元年改中書為鳳閣令為内史藝文志
别集類樂朋龜綸閣集十卷薛延珪鳳閣書詞十卷
唐昭慈閣
許景先傳神龍初東都造昭慈閣景先獻賦李迥秀見
其文畏歎曰是宜付太史擢右拾遺
唐清輝閣
文苑英華李嶠人日清輝閣宴羣臣應制詩云云會要
神龍二年置聖善報慈之閣述聖賦踐太微之崇閣
闢閶闔之天扄
唐凝暉閣
見渾儀在太極宫
唐朝元閣降聖閣
席豫傳天寳初玄宗嘗登朝元閣賦詩近臣屬和帝以
豫詩最工詔曰詩人冠冕也(在華清宫有事老子處)舊史玄宗
幸温泉宫登朝元閣賦詩會要天寳七載十二月二
日(舊紀戊戌)玄元皇帝降于朝元閣改為降聖閣實錄天
寳十載十月乙丑御朝元閣有慶雲見上賦詩羣臣畢
和聞見記(封演)玄宗幸驪山登朝元閣命羣臣賦詩正
字劉飛詩最清拔特蒙激賞錢起朝元閣賦呑貝闕
壓崑閬襟懷動植指掌寰瀛孫翊仁賦神之本以朝
為大乾之德以元為高郭遵初日見朝元閣賦云云
權德輿朝元閣詩云繚垣複道上層霄十月離宫萬國朝
貞觀二年八月乙未(舊紀癸巳)公卿奏宫中卑濕請營一閣
帝曰漢文帝將起露臺而惜十家之産朕德不逮而所
費過之豈為民父母之道固請至三不許
唐秘閣
李邕傳見李嶠願一見秘書嶠曰秘閣萬卷豈時日能
習乃假直秘書未幾試問奥篇隠帙了辯如響劉
子玄議秘閣有梁武帝南郊圖春秋正義太史之
官職掌書籍必有藏書之處若今之秘閣也會要貞
觀十七年上實錄編之秘閣舊史李善注文選詔藏
于秘閣顔師古正俗八卷詔付秘書閣
唐瑞閣
地理志上黨有啓聖宫玄宗故第開元十一年置本飛
龍後更名有瑞閣代宗大歷八年四月壬申潞州上
言玄宗啓聖瑞閣有白鶴來翔
唐蓬萊殿書閣
李泌傳代宗立召泌至舍蓬萊殿書閣時泌隠衡山
張文瓘傳高宗時造蓬萊上陽合璧等宫代宗朝段秀
實對蓬萊殿問所以安邊者文宗觀書蓬萊殿問許康
佐李訓春秋之義
唐禮閣(又見禮閣新儀)
舊唐書傳王彦威元和中補太常檢討官於禮閣掇拾
自隋已來朝廷㳂革吉凶五禮以類區分成三十卷獻
之號曰元和新禮授太常博士裴瑾撰二陵集禮藏
之南閣(序云藏于太常書閣)
端拱秘閣藏書閣淳化閱秘閣圖籍淳
化秘閣贊飛白秘閣
端拱元年五月辛酉朔詔置秘閣於崇文院取四庫書四萬
卷藏之(長編以三館書實其中)以吏部侍郎李至兼秘書監宋泌兼直
秘閣杜鎬兼校理(會要端拱元年詔就崇文院中堂建秘閣擇三館真本書籍萬餘卷及内出古畫墨)
(跡藏其中命李至兼秘書監總之天文占候䜟緯方技書五千十二卷古畫墨跡百十四軸悉藏閣上)六月以夏
侯嘉正兼直秘閣八月以裴愈監秘閣圖書按六典秘書
省中外三閣掌書籍古今文字皆在禁中兩漢或徙金馬門
外歴代不常厥處唐季亂離百王之書蕩然散失蘭臺延閣
空存名號上崇尚儒術屢下詔求羣書四方文籍往往而出
未數年間充牣書府至是乃於史館建秘閣仍選三館書萬
卷以實其中故以至主之淳化元年七月丁酉以御製詩
文四十一卷藏於秘閣八月癸卯朔秘書監李至僕射李昉
吏書宋琪左散騎常侍徐鉉及翰學諸曹侍郎給事諫議舍
人等詣秘閣觀書帝知之即詔寵腸御筵出書籍令縱觀二
日甲辰又召御史中丞王化基及三館學士縱觀並賜宴秘
閣先是遣腸諸道求募古書竒畫及先賢墨跡小則償以金
帛大則授以官數年之間獻圖書於闕下不可勝計諸道
又募得者數倍復詔史館盡取天文占候䜟緯方術等書
五千一十二卷并内出古畫墨跡一百十四軸悉藏秘閣
圖籍之盛近代所無也是月癸亥至等上言曰伏以王者
藏書之府自漢置未央宫則有麒麟天禄命劉向揚雄典校謂
之中書即内庫書也後漢藏之東觀亦在禁中漢末置秘書
監掌禁中圖書秘記謂之秘書及魏文帝分秘書為中書而
秘書監者掌藝文圖籍之事晉宋因之宋謝靈運補秘閣之
遺逸齊末秘閣經籍遺散梁江子一請秘閣觀書至隋煬帝
時寫秘閣之書分為三品於觀文殿東西廊貯之則秘閣之
設其來久矣及唐開元間(五年)亦於乾元殿東廊繕寫四庫書
以充内庫命褚無量馬懷素總之至十三年置集賢書院
雖沿革不常而秘閣之書皆置於内也自唐室陵夷斯道幾
廢陛下復興秘閣以藏竒書總羣經之博要資乙夜之觀覽
况睿藻宸翰盈溢編帙則其奥秘非復與羣司為比伏乞特
降明詔令與三館並列至於高下之次先後之稱亦乞著為
定式詔秘閣宜次三館其秘書省依舊屬百司(初但有直史館至是新置)
(有直昭文館直集賢院備三館之職)淳化二年五月甲寅詔增修秘閣先是度
崇文院之中堂為秘閣址而層宇未立書籍止扄偏廳廡内
至是始命修之八月壬戌朔閣成上作新秘閣贊以賜近臣
宰相李昉等請立石閣下李至上表引蘇易簡乞上飛白書
玉堂之署為比願腸新額以光秘府戊辰詔近臣觀新秘書
賜上尊酒大官供膳遣中使賫飛白書秘閣二字以賜李
至三館咸預焉又腸御詩以美其事(沈存中云館内壯麗中都下人謂之木天)
丁丑李至上表乞以御製秘閣贊刻石詔其贊并序朕兼
為親書并篆額以旌秘省九月己未上幸秘閣閱羣書久
之飲從臣酒三行三館學士咸預還官召傅潜戴興恣觀
羣書欲其知文儒之盛也十月以御草書千字文付秘閣癸
酉以御書秘閣贊并李至表及荅詔石本賜近臣四年畫天下
圖藏于閣五年六月以御草書五軸藏之至道元年正月直秘閣
朱昂等言已立秘閣贊碑請附名李至下(興國二年以先賢墨跡淳化以新集法帖)
(至道以飛白四十軸藏秘閣)咸平二年六月詔童子邵煥於秘閣讀書五
年七月幸秘閣閱羣書(咸平中就閣修太祖國史五年奉安太宗文集)景德四年
五月己亥幸館閣周覽圖籍以秘閣地陿分内藏西庫以
廣之祥符九年九月以秘書監楊億判秘閣國初書止萬
二千卷秘閣之建圖籍大備至仁宗時三萬六千二百卷
熙寧四年十月二十九日判秘閣宋敏求言三館秘閣四部
書多訛舛請校讎自前漢始事寢元祐元年四月十四日詔
蘭臺延閣位序多闕命大臣各舉三人二年六月以昭文館
黃本書分藏秘閣三年九月復試賢良于閣下四年四月二
十四日太師彦博與宰輔至秘閣觀書宴儒士徽宗即位
二年重修秘閣崇寧元年成崇寧二年五月秘閣書裝褫
共二千八十二部
淳化望仙閣
元年十一月庚辰朗州言准詔修桃源觀五百仙人閣
成賜名望仙閣内中有恭天崇道閣奉三清諸聖
咸平龍圖閣六閣(太宗)
祥符初建龍圖閣以藏太宗御書(太宗以武定并汾以文致太平聖謨寳訓與河圖洛書相)
表裏(太祖英宗無集不為閣)景德二年四月戊戌上幸龍圖閣近臣畢
從庚子御製龍圖閣贊賜近臣閣在含光殿西偏北連禁
中(閣初建無歲月咸平四年十一月丁亥始御是閣見于國史)東曰資政殿西曰述古
殿閣上藏太宗御製御書并文集總五千一百一十五
卷軸册又有御書素扇數十其下列六閣曰經典閣總三千
三百四十一卷史傳閣總七千三(一作二)百五十八卷子書閣
總八千四百八十九卷文集閣總七千一百八卷天文閣總
二千五百六十一卷圖畫閣總七百一軸卷册(圖畫閣一本作瑞物閣竒)
(瑞二十三瑞木十六衆瑞一百一十三雜寳一百九十五又古賢墨跡二百六十六卷)按會要大中祥
符所造以奉太宗御書然自咸平四年十一月丁亥已嘗御
是閣(編年咸平五年七月幸秘閣閱四庫書)召近臣觀御書及古今圖書自
後嘗召近臣觀書更當攷究按編年(實錄)景德元年十月
己酉龍圖閣成以戚綸杜鎬兼待制咸平四年十一月二十
日丁亥五年十月十七日己卯祥符三年正月戊寅八月甲
寅九年十一月二十三日天禧四年十一月十一日皆召近
臣宗室觀書上嘗謂輔臣曰朕退朝之暇無所用心聚此羣
書以自娛耳咸平五年十月十七日觀書曲宴閣之四
壁設五經圖藏太宗書帖三千七百五十卷十二月上以龍圖
閣及後苑所藏書籍尚多舛誤欲加讎校於是擇劉筠(子儀)等
七人給本官俸太官供膳就崇文院校之踰年而畢景德
四年八月丁巳以杜鎬為直學士祥符三年七月己亥以鎬
為學士陳彭年直學士(九年十月壬辰置直閣)十一月壬辰召向敏中等
對命坐令陳從易劉子儀等賦瑞雪歌祀汾陰詩真宗嘗
語近臣曰三館秘閣所藏外又於後苑及龍圖閣並留正
本各及三萬餘卷慶歷八年三月甲寅幸龍圖閣天章
閣召輔臣侍臣宗室觀太宗游藝集三朝瑞物真宗幸澶
州詩碑因出手詔訪得失羣臣歸而上之嘉祐七年十一月
又幸觀三聖御書
咸平秘閣直廬
初興國八年命吕文仲為翰林侍讀寓直御書院以備
顧問名秩猶未崇咸平二年七月丙午以兵侍楊徽之
戶部夏侯嶠為侍讀學士祭酒邢昺為侍講學士班秩
禄賜次翰林學士設直廬於秘閣侍讀更直侍講長上
召見訪問或至中夕八月壬子賜宴秘閣帝作七言詩
景德翔鸞儀鳳閣
在後苑景德四年三月七日曲宴後苑臨水閣垂釣登太
清樓觀太宗御書及四部羣書東至玉宸殿歷翔鸞儀鳳二閣
命坐置酒帝作五言詩從官皆賦遂宴太清樓下祥符九年
二月癸卯翔鸞閣觀御書聖製(歌詩箴銘贊論或刻石或題板或以朱黃書于石壁)
天禧三年三月十三日曲宴後苑登翔鸞閣觀太宗御
集聖製又御儀鳳閣作賞花釣魚詩景祐中有瑞竹生
閣首熙寧七年玉華殿後作山亭一祥鸞閣一基春殿一
祥符寳符閣感真閣積慶殿保寧閣
四年正月上以靈文疊降盡志欽奉欲垂訓子孫俾奉事無
怠乃為誓文乙未命刻石玉清昭應宫寳符閣下七年六月
己未名天書閣曰寳符十月戊午賜真游殿真君殿曰積慶
庚辰詔真游殿前新閣名感真十一月癸未朔上親書玉清
昭應宫太初積慶二殿寳符閣額填以金有司設黃麾仗奉
以赴宫十二月丁卯對輔臣于感真閣觀刻玉天書八年正月
壬午朔奉刻玉天書于寳符閣九年四月丁丑御書景靈宫
天興殿保寧閣景祐二年改降真閣曰崇真仁宗召宗室侍
臣觀燈慈聖閣(宋祁有詩)熙寧九年十月十五日幸開寳寺福聖
院慶壽崇因閣以閣新成也
祥符國子監御書閣
五年九月辛巳(十六日)國子監請於文宣王殿北建閣以藏太
宗御書及御製(真宗)祥瑞勤政論俗吏辯刻石明年六月
己巳命近臣臨觀上梁設宴賜七言詩又賜二帝御集
御書摹本太宗墨迹銷金扇四秘之閣上命王曾譔記
天禧天章閣(真宗)
在會慶殿西龍圖閣之北(新開景暉門在右銀臺門北)東曰羣玉殿西曰
蘃珠殿北曰夀昌閣東曰嘉德殿西曰延康殿天禧四年十
一月壬戌詔作天章閣奉安御集十二月乙巳興修五年正
月十八日己亥召近臣觀天章閣興工宴承明殿三月丙子
朔戊戌閣成其月庚子令有司具兩街僧道威儀教坊作
樂奉御集御書(一云奉安御製七百二十二卷成七百二十卷)自玉清昭應宫安于
閣賜宴閣下四月壬戌召三司京府官詣閣觀書遂宴于
羣玉殿(一本四月十六日召近臣館閣詣天章閣下觀御書遂宴羣玉殿)時輔臣集聖製為
三百卷初輔臣以御書御製共二千卷進呈詔藏御集閣以
天章為名(以天書祥符故曰天章)又命錢惟演王曾編次然未建官也逮天
聖八年十月壬寅仁宗始置待制以范諷鞠詠為之景祐四年
三月甲戌朔又增侍講乃以崇政殿說書賈昌朝崇文院檢
討王宗道國子監直講趙希言兼侍講慶歷七年八月戊午又
置學士直學士(學士罕以命人迄仁宗世王摯一人而已)政和六年九月增置直閣天聖八
年八月丁亥觀三聖御書慶歷三年九月三日丁卯召輔臣及
御史於是閣謁太祖太宗御容觀瑞物問禦邊大略八年三月
甲寅幸閣觀瑞物問中丞以上利病得失(詳見後)嘉祐七年十二
月二十三日丙申觀三聖御書二十七日庚子再幸觀瑞物
晏殊天章閣頌曰層觀上躋雕甍四出屹陰虯而對負聳翔鶠
之來巢廻鸞翥鳳神毫飛奮之妙相金振玉睿作温純之式寳
題雲蔚翠軸蚪蟠采嘉號於密都揭華題於瑞曰紹興二十四年
九月乙亥(二十五日)詔建天章等六閣于和寧門内奉安諸閣御書御
集圖籍等十一月三日畢工(門曰詒謨)
寳元紫微閣
元年七月庚戌作舍人院閣上親篆其牓曰紫微閣以
賜之元祐初舍人劉攽請復舊制建紫微閣於西省
慶元五年御書紫微閣
寳元延春閣
元年十月己丑改萬春閣為延春閣閣在禁中北臨後
苑游幸之所經也延春閣兩壁畫農家蠶織見于紹
興五年三月甲午之聖訓(延春閣舊曰萬春寳元元年改)
景祐邇英延義閣
志景祐三年名崇政殿西閣曰延義西南閣曰邇英(帝學)
(作閣字)皇祐三年名邇英閣小殿曰隆儒會要二閣在
崇政殿東西侍臣講讀之所景祐二年正月二十八日
癸丑置寫無逸篇于屏三年正月乙巳賈昌朝請輯經
筵事為一書詔以邇英延義二閣記注為名九月辛卯
詔輔臣至邇英閣觀講書慶歷四年邇英閣出御書十
三軸凡三十五事丁度等上荅邇英聖問一卷趙師
民勸講箴肇開二閣以延儒服西臨邇英北啓延義瞻
仰皇明彌綸聖智
慶歷寳文閣(仁宗)
在天章閣西序羣玉蘂珠殿之北即寳文閣舊曰夀昌
閣慶歷元年改今名嘉祐七年十二月丙申幸寳文閣
帝親為飛白書賜從臣御製觀書詩近臣皆和學士王
珪撰詩序刊石寳文閣八年十二月乙亥詔以仁宗御
書藏寳文閣命翰林學士王珪撰記立石(英宗御書附于閣)治
平三年九月丙辰幸觀御詩石刻四年二十八日乙巳
神宗詔置學士直學士待制詔曰祖宗咸有述作煥乎
簡編河漢昭回奎璧相照乃規層宇邃在西清憲上帝
藏書之府章累朝稽古之隆並揭嘉名以登俊望先皇
纂御首命近列論次仁宗遺文鈿軸寳函繙錄方畢大
訓九歌之重垂世共長廣内秘室之藏貽謀無極祗循
故事遹成先志寳文閣宜置學士直學士待制元祐
四年十一月以神宗御集九十卷藏寳文閣政和六年
九月十七日增置直閣
慶歷開天章閣十事
三年三月戊子夷簡免以得象殊為相昌朝參政弼副
樞辭之四月甲辰琦仲淹副樞乙巳衍為樞密使又親
擢修靖素襄為諫官(石介作聖德詩)七月辛未詔輔臣陳政事
及非時留對並不限時刻丁丑仲淹為參政固辭八月
戊戌詔諫官日赴内朝丁未仲淹復為參政弼復為副
樞(命仲淹主西弼主北)癸丑琦為陜西宣撫使九月丁卯召輔臣
天章閣上問禦邊大略久之乃罷仲淹等每進見必以
太平責之再賜手詔趣使條天下事(詔曰比以中外人望不次用卿今琦)
(暫往陜西仲淹弼宜與宰臣得象盡心國事毋有顧避當世急務可建明者悉為朕陳之)紀長編通略在九
(月丁卯召輔臣對天章閣)又開天章閣賜坐給札使疏于前仲淹弼
皇恐避席退而列奏條上十事(仲淹答手詔條陳十事)弼别為二策以上
一曰明黜陟(十月壬戌行之)二曰抑僥幸(十一月癸未立試館職法丁亥減任子磨)
(勘任子之法僥倖之人皆不便)三曰精貢舉(明年三月乙亥頒條制)四曰擇官長
(十月丙午行之)五曰均公田(十一月壬辰行之)六曰厚農桑七曰修武備
八曰減徭役(明年五月己丑省縣邑首自河南)九曰覃恩信十曰重命
令(上悉用其說次第頒下唯府兵輔臣以為不可乃止)歐陽集云三年秋天子開天章閣召政事之臣八
(人問治天下其要有幾施於今者宜何先使坐而書以對於是詔書屢下勸農桑責吏課舉賢才明年三月詔)
天下皆立學(八人蓋并樞副任中師也)四年五月壬戌朔琦仲淹對崇政
殿上四策八月辛卯命參政昌朝領天下農田仲淹領
刑法事有利害悉條上之(仲淹援唐故事請以輔臣分摠其務後弗果行)九月
庚午殊免甲申衍為相五年正月乙酉仲淹弼罷八年
三月甲寅幸龍圖天章閣出手詔賜輔臣條畫給筆札
令即坐以對宰臣執中固辭乃聽歸上之熙寧二年
四月己亥令中書樞密院開便門通天章閣欲與兩府
坐而論道也元豐四年十一月丁酉開天章閣對輔
臣呈官制除目
至和寳章閣
二年六月丙申以五臺山真容院新修太宗真宗御書
閣為寳章閣嘉祐二年二月癸亥御迎陽門召近臣觀
御書閣牓
熙寧敇閣
會要熙寧元年二月十六日大理寺言敇閣以詳斷法
官兼監欲專差檢法官二員監之
元符顯謨閣(神宗)圖功臣
元年四月十八日丙申詔建閣藏神宗御集名顯謨建
中靖國元年二月九日庚子(一云正月庚午)詔以顯謨閣為熙
明閣置學士直學士待制(尋復舊名)崇寧三年六月壬寅朔
詔曰神考肆筆成書表裏六經再詔纂集總九千八百
餘篇皆文辭政事邊機之要云云其熙豐功臣圖形於顯
謨閣政和六年置直閣
大觀徽猷閣(哲宗)
二年建哲宗御書閣二月十三日甲午詔以徽猷為名
置學士直學士待制政和六年增置直閣
紹興敷文閣(徽宗)
十年建閣藏徽宗聖製五月十一日甲申詔以敷文為
名置學士直學士待制直閣二十四年九月己巳御集
成凡一百卷
紹興首善閣
十三年二月庚申司業高閱言辟雍御書閣名求賢徽
宗御書今御書閣請賜名七月成賜名首善大觀二
年九月十九日詔諸路州學藏書閣賜名稽古
紹興六閣
見上
紹興御書秘閣右文殿道山堂(石渠)
十三年十二月十一日詔重建秘書省十四年五月賜
御書秘閣右文殿牓又詔將作監米友仁書道山堂牓
(右文殿五間門三間殿後秘閣五間高四丈中設御坐御案脚踏羅帕褥御屏畫出水龍閣上木雕朱漆殿奉)
(安聖政會要日歷御製御札等閣前有拜閣臺接右文殿閣後道山堂五楹)二十八日秘書
省復置補寫所(初熙寧七年置補寫所)以秘閣成寫校勘黃本書
籍也七月二十七日丙子幸秘閣觀御書御製淳熙五
年九月壬申幸石渠在秘閣後長五丈廣一丈五尺
乾道九年少監陳騤立紹定五年七月重建秘閣
景定四年御書道山堂琅函寳軸存九朝簮筆之書
金戺玉階具二聖經行之迹秘殿前臨道山後翼
淳熙煥章閣(高宗)
十五年十一月九日建閣藏高宗聖製詔曰載稽帝世
之隆無若堯章之煥揭名層宇列職清箱置學士直學
士待制直閣
淳熙凌虛閣
二年二月庚辰宴羣臣凌虛閣下苑中又有芙蓉閣
淳熙石經閣
四年二月十九日詔建石經閣于國子監上親題額
慶元華文閣(孝宗)
二年建閣藏孝宗聖製五月十五日詔曰華協堯章之
煥文光舜哲之明恭以華文為閣名置學士直學士待
制直閣太微三光之庭上帝羣玉之府
嘉泰寳謨閣(光宗)
元年建寳謨閣藏光宗聖製十一月十二日詔曰寳列
羲圖之秘謨新禹命之承冠以美名揭於層宇置學士
直學士待制直閣
寳慶寳章閣(寧宗)
二年建閣藏寧宗聖製十月二日甲申詔曰昭奉嚴儲
與仁祖思陵圖書徽稱聯美置學士直學士待制直閣
元年十一月八日詔建定閣名
寳慶昭勲崇德閣
元年八月十五日命奉常建閣自趙普至葛邲二十有
三人登繪而表異之親洒宸翰名曰昭勲崇德之閣
端平經武閣
樞密院北奉安經武要略御書經武之閣四大字
端平屬籍閣
大宗正司故與開元宫為隣紹定四年災寓睦親宅五
年六月甲子詔以天慶坊魏王府舊址為之六年六月
戒事明年端平改元八月甲子成上書屬籍之閣四大
字以寵靈之
咸淳顯文閣(理宗)
(闕)
歴代閣名
前漢
含章麒麟朱鳥龍興天禄石渠
後魏
虹蜺麟趾
後周
重陽
隋
巢鸞遊麟同心登春飛綺
唐
朝元降聖清暉
六朝
昭德武德重雲望仙結綺臨春麗椒
飛香招賢
丹臺新錄所載
金閣
閤
漢東閤
公孫弘傳開東閤以延賢人注師古曰閤小門也東向
開之避當庭門引賓客以别於掾史官屬朱雲傳薛
宣謂雲曰留我東閤可以觀四方竒士永平初東平
王蒼為驃騎將軍開東閤延英雄
漢黃閤
續志大尉公有黃閤主簿錄省衆事宋志三公黃閤
前史無其義禮記士韠與天子同公侯大夫則異鄭玄
注云士賤與君同不嫌也夫朱門洞開當陽之正色也
三公之與天子禮秩相亞故黃其閤以示謙漢舊制也
(張起與陳公箋拜黃閤將有日月是也)通典陳三公之制開黃閤聽事
置鴟吻(一作尾)北齊三公府三門當中門黃閤設内屏黃
閤主簿掌閤下威儀
漢省閤
後傳東平王蒼詔讃勿名諸王入宫輙以輦迎至省閤
乃下楊腸拜太尉中平元年被召會議詣省閤切諫
馮豹拜尚書郎奏事未報常俯伏省閤
晉金光閤
晉官閣名洛陽宫有金光閤文成青陽朱明承休安樂
白藏顯仁崇明章德飛雲安世長安閤長安有東明西
華紫闥閤後魏崔光乘步挽至東西上閤北齊有
西上閤東上閤(見通典)隋姚察授秘書丞敕於朱華閤
長參
唐紫宸内閤
官志起居郎掌錄天子起居法度天子御正殿郎居左
舍人居右有命俯聽退書之季終授史官貞觀初以給
事中諫議大夫知起居注仗下議政事起居郎一人執
筆記錄于前後置舍人分侍左右秉筆隨宰相入殿若
仗在紫宸内閤則夾香案分立殿下直第二螭首和筆
濡墨皆即坳處時號螭頭高宗臨朝不决事許敬宗李
義府為相奏請多畏人知命郎舍人對仗承旨仗下與
百官皆出不復聞機政長壽中(二年正月戊申)宰相姚璹建議
仗下後宰相一人錄軍國政要為時政紀月送史官然
率推美讓善事失其實開元中(五年九月戊申)詔修史官非供
奉者皆隨仗入位郎舍人之次李林甫專權又廢太和
九年詔入閤日郎舍人具紙筆立螭頭下復貞觀故事
六典宣政之左曰東上閤右曰西上閤
唐宣光閤
李適傳擢修文館學士睿宗時待詔宣光閤列傳裴
寂視朝引與同坐入閤則延卧内宇文士及太宗延
入閤語或至夜分姚崇玄宗詔五日一參入閤供奉
蘇頲為中書舍人玄宗平内難書詔填委獨頲在太
極後閤口所占授功狀百緒思若湧泉諫議大夫陽
城等伏閤極論裴延齡
淳熙清華閤
五年學士周必大對清華閤(苑中)十四年洪邁召對清華
閤
玉海卷一百六十三
