卷一百六
玉海卷一百六
宋王應麟撰
音樂
樂章(御製樂章附)
樂章者聲依永律和聲也樂辭曰詩詩聲曰歌
葛天氏歌八闋八曲
上林賦聽葛天氏之歌注張揖曰葛天氏三皇時君號
其樂三人持牛尾頭足以歌八曲一曰載氏二曰玄鳥
三曰育草木四奮五榖五敬天常六徹帝功七依地德
八總禽獸之極師古曰見吕氏春秋李善曰本注以民
為氏遂為育建為徹皆誤隋樂志葛天八闋吕氏
春秋仲夏紀云昔葛天氏之樂三人捲(一作摻一作持)牛尾頭
(一投)作以歌八闋一曰載民二曰玄鳥三曰遂草木四曰
奮五榖五曰敬天常六曰建帝功七曰依地德八曰得
方外之極(注一本總萬物之極)文心雕龍鈞天九奏既具上帝
葛天八闋爰及皇時昔葛天樂辭玄鳥在曲黃帝雲門
理不空絃堯有大唐之歌舜有南風之詩觀其二文辭
逹而已大禹成功九叙惟歌黃歌斷竹質之至也唐歌
在昔則廣于黃世虞歌卿雲文于唐時夏歌彫墻縟于
虞代商周篇什麗于夏年徐景安樂書曰山海經云
帝俊八子是始為歌故歌有八闋九序敬天常達帝功
也書曰歌永言九叙惟歌韓詩云有章曲曰歌無章曲
曰謠楚辭大招云伏戲駕辯楚勞商只(古曲名)
韓非子師曠曰黃帝合鬼神於泰山之上作為清
角
禹康歌
見貢賦類
周九德歌
春官大司樂宗廟奏九德之歌注春秋傳九功之德皆
可歌也疏此本大禹謨之言賈服先鄭並不見古文故
引春秋(宗廟用九德之歌者以九德為政之具)瞽矇掌九德六詩之歌
以後大師漢志周官自卿大夫師瞽以下皆選有道
德之人朝夕習業以教國子學歌九德(注九功之德)誦六詩
(詩注曰古者教以詩樂誦之歌之弦之舞之)左傳子産曰為九歌八風七
音六律以奉五聲詩注明王使公卿獻詩以陳其志
遂為工師之歌焉(卷阿篇)作是工師之誦(崧高篇)書九功
惟叙九叙惟歌勸之以九歌
周九夏三夏祴夏(見上)
春官大司樂王出入奏王夏尸出入奏肆夏牲出入奏
昭夏(注三夏皆樂章名疏三夏即下文九夏)大射王出入奏王夏及射奏
騶虞(樂章名)鐘師掌金奏(金奏擊鐘以為奏樂之節金謂鐘及鎛)凡樂事
以鐘鼓奏九夏王夏肆夏昭夏納夏章夏齊夏族夏祴
夏驁夏注以鐘鼔者先擊鐘次擊鼓以奏九夏夏大也
樂之大歌有九故書納作内杜子春云内當作納祴讀
為陔鼔之陔王出入奏王夏尸出入奏肆夏牲出入奏
昭夏四方賓来奏納夏臣有功奏章夏夫人祭奏齊夏
族人侍奏族夏客醉而出奏陔夏公出入奏驁夏肆夏
詩也春秋襄公四年夏傳曰穆叔如晉晉侯享之金奏
肆夏之三(樂曲名)不拜工歌文王之三又不拜歌鹿鳴之
三三拜曰三夏天子所以享元侯也使臣不敢與聞(劉炫)
(曰杜解頗允杜預注云九夏其二曰肆夏一名樊三曰韶夏一名遏四曰納夏一名渠擊鐘而奏此三夏曲肆)
(夏文王鹿鳴俱稱三謂其三章也)國語曰金奏肆夏繁遏渠天子所以
享元侯所謂三夏吕叔玉云肆夏繁遏渠皆周頌也肆
夏時邁也繁遏執競(傹)也渠思文也肆遂也夏大也言
遂於大位也故時邁曰肆于時夏允王保之繁多也遏
止也言福祿止於周之多故執傹曰降福穰穣降福簡
簡福祿来反渠大也言以后稷配天王道之大也故思
文曰思文后稷克配彼天故國語謂之曰皆昭令德以
合好也玄謂以文王鹿鳴言之則九夏皆詩篇名頌之
族類也此歌之大者載在樂章樂壊亦從而亡是以頌
不能具疏大司樂王出入奏王夏尸出入奏肆夏牲出
入奏昭夏注三夏皆樂章名奏納夏章夏齊夏族夏四
夏皆無明文或子春别有所見故後鄭從之鄉飲鄉射
燕禮大射賓醉將出皆奏陔恐其失禮故陔切之公出
入奏驁夏者按大射云公入奏驁夏(唐文粹有補九夏皮日休作九篇并)
(序)樂師教樂儀行以肆夏趨以采齊注司農云樂名
或曰皆逸詩笙師注祴樂祴夏之樂夏官大馭凡
馭路行以肆夏郊特牲賓入門而奏肆夏示易以敬
也賓朝聘者(禮器其出也奏肆夏而送注出謂諸侯之賓也)大夫之奏肆夏也由
趙文子始也正義案大射禮公升即席奏肆夏燕禮云
若以樂納賓則賓及庭奏肆夏是諸侯之禮今文子亦
奏之故云僭諸侯此謂納賓樂也若登歌下管正樂則
天子用三夏以享元侯元侯相與亦得用之周禮九夏
王夏者天子所用其餘八夏諸侯皆得用之其陔夏卿
大夫亦得用之鄉飲酒客醉而出奏陔夏但非堂上正
樂所用也詩時邁肆于時夏箋云樂歌之大者稱夏
思文陳常于時夏箋云陳其常功於是夏而歌之夏
之屬有九正義曰此與時邁皆周公所作俱云時夏則
以此二者為大功故於樂為大歌也夏之屬有九即鐘
師九夏也儀禮鄉射賓興樂正命奏陔燕禮賓及庭
奏肆夏賓降奏陔大射儀賓降奏陔公入驁注其篇今
亡大射儀公升即席奏肆夏注樂章名今亡吕叔玉
曰肆夏時邁也太平祭山川之樂歌奏此以延賓其著
宣王德勸賢與周禮曰賓出入奏肆夏漢禮樂志皇
帝入廟門奏永至猶古肆夏昭容樂猶古昭夏通典
禹作大夏言禹能大堯舜之德也禹命登扶氏為承夏
之樂鐘以記其德椎鼔以謀有道擊磬以待有憂搖鞉
以察有訟理天下以五聲為銘於簨簴自禹立樂名多
以夏名如九夏者當時歌詩之義在樂章者也(周禮注三夏皆)
(樂章名)劉子辨樂篇通九歌之分注樂有九奏盖九夏
也周禮疏王夏惟天子得奏其肆夏則諸侯亦得用
故燕禮奏肆夏大夫已下不得用故郊特牲云大夫之
奏肆夏由趙文子始其昭夏以下諸侯亦用之若天子
享元侯升歌肆夏頌合大雅享五等諸侯升歌大雅合
小雅享臣子歌小雅合鄉樂九夏本頌以其大而配樂
歌之則為樂章亡在秦始皇之世春秋正義三夏各
有别名周禮謂之肆昭納魯語謂之繁遏渠王褒講
德論周公詠文王之德而作清廟建為頌首後魏志
有王夏肆夏之屬二十三曲猶得擊奏唐奏舒和
代肆夏肅和代昭夏(通典)漢永至猶古肆夏昭
容猶古昭夏劉敞曰春秋傳夏云金奏文王
云工歌則夏非頌篇明矣九夏乃有聲而無辭
者也
周登歌徹歌六歌十二調
春官樂師及徹帥學士而歌徹注徹者歌雍在周頌臣
工之什疏帥學士使舞瞽人歌雍詩太師大祭祀帥
瞽登歌令奏擊拊注歌者在堂貴人聲也拊形如鼔以
韋為之小師大祭祀登歌擊拊下管擊應鼔徹歌大
饗亦如之注拊者擊石於有司徹而歌雍疏鄉飲酒之
屬升歌皆有瑟祭統聲莫重於升歌此周道也鄉
飲酒義升歌三終笙入間歌合樂漢郊祀志周官天
墬之祀凡六樂奏六歌而天墬神祇之物皆至隋志
周制立二王三恪通已為六代之樂至四時祭祀則分
而用之以六樂配十二調一代之樂則用二調詩清
廟正義書傳說清廟之義云於穆周廟周公升歌文王
之功烈德澤苟在廟中嘗見文王者愀然如復見文王
周禮六師教六詩六曰頌樂師帥學士歌徹謂歌雍也
制禮之時得取頌詩為樂是制禮之前有頌也外傳引
思文時邁皆言周文公之頌禮記每云升歌清廟祭宗
廟之盛歌文王之德莫重於清廟故為周頌之首其祭
皆升堂歌之以為常曲
周郊社歌
周頌正義按今周頌云云頌之作也主為顯神明多由
祭祀而為惟敬之小毖不言廟祀而承謀廟之下亦當
於廟進戒求助但太平歌頌君德亦有非祭祀者臣工
有客烈文振鷺閔予小子小毖等皆不論神明之事今
頌昊天有成命我將思文噫嘻載芟良耜及桓是郊社
之歌也清廟維天之命維清天作執競雝武酌賚為祖
廟之祭也烈文臣工振鷺豐年潜有瞽載見有客閔予
小子訪落絲衣等雖有祖廟之事頌德又與上異也時
邁與般有望祭河嶽之事是山川之祭也
周愷歌
見樂類
漢十九章歌鄒子樂樂府歌謠詩樂
初詩郊廟詩歌
禮樂志初高帝既定天下過沛與故人父老相樂醉酒
歡哀作風起之詩令沛中僮兒百二十人習而歌之(沛吹)
(鼓員十二人)至孝惠時以沛宫為原廟皆令歌兒習吹以相
和常以百二十人為員文景之間禮官肄業而已至孝
武定郊祀之禮祠太一於甘泉就乾位也祭后土於汾
陰澤中方丘也乃立樂府(始置之也樂府之名盖起於此)表樂府令丞屬少府
(志惠帝時有樂府令夏侯寬更安世樂似非始於武帝)采詩夜誦(采詩者依遒人徇路采取謳謠)
(以知政教得失也夜誦者具言不可宣露故于夜中歌誦之)有趙代秦楚之謳以李
延年為協律都尉多舉司馬相如等數十人造為詩賦
略論律吕以合八音之調作十九章之歌以正月上辛
用事甘泉圜丘使童男女七十人俱歌昏祠至明夜常
有神光如流星止集於祠壇天子自竹宫而望拜(竹宫去壇)
(三里)百官侍祠者數百人皆肅然動心焉十九章練時日
帝臨青陽朱明西顥玄冥(並鄒子樂)惟泰元(建始元年匡衡定)天地
(匡衡定)日出入天馬(元狩三年馬生渥洼太初四年宛馬至)天門景星(元鼎五年)
(得鼎)齊房(元封二年芝生甘泉)后皇華煜煜五神朝隴首(元狩元年白麟)象
載瑜(太始三年赤雁)赤蛟(已上摠十九章)天馬二篇其餘廵狩福應之事
不序郊廟故弗論今漢郊廟詩歌未有祖宗之事八音
調均又不協於鍾律(志泰一雜甘泉夀宫歌詩十四篇宗廟歌詩五篇)史記
樂書今上即位作十九章令侍中李延年次序其聲拜
為協律都尉通一經之士不能獨知其辭皆集會五經
家相與共講習讀之乃能通知其意藝文志自孝武
立樂府而采歌謠於是有趙代之謳秦楚之風皆感於
哀樂緣事而發亦可以觀風俗知厚薄云吳楚汝南歌
十五篇淮南歌詩四篇左馮翊秦歌詩四篇南郡歌詩
五篇京兆秦歌詩五篇(此秦楚之風也)燕代謳雁門雲中隴西
歌詩九篇邯鄲河間四篇河東蒲反一篇(此趙代之謳也)而雒
陽歌詩四篇河南周歌詩七篇周謠七十五篇附焉凡
歌詩二十八家二百十四篇武紀贊恊音律作詩樂
李延年傳善歌為新變聲上方興天地祠欲造樂令
司馬相如等作詩頌延年弦歌所造詩為之新聲曲為
協律都尉(史記李延年傳弦次初詩)紀宣帝詔曰孝武躬仁誼珍
貢陳於宗廟恊音律造樂歌薦上帝本始四年正月
減樂府人使歸就農業元帝元初元年減樂府員(京房知六)
(律雜試于樂府)哀帝罷樂府(孔光奏罷四百四十一人正樂定員惟置三百八十八人)晉
志賀循云和以鍾律文之以五聲詠於歌辭陳於舞列
宫縣在庭琴瑟在堂八音迭奏雅樂並作登歌下管各
有常詠周人之舊也漢氏已来依倣此禮自造新詩而
已(張華表云漢氏所用文句長短不齊)隋志叔孫通定篇章祠宗廟武
帝裁音律之響定郊丘之祭頗雜謳謠非全雅什
晉志凡樂章古辭今之存者並漢世街陌謠謳江南歌
採蓮之屬是也
漢登歌九歌雅歌百官詩頌(又見上)
禮樂志高祖時叔孫通制宗廟樂乾豆上奏登歌明
紀永平二年十月壬子養老詔升歌鹿鳴下管新宫
章紀永平十八年十二月癸巳有司奏孝明作登歌正
予樂祭祀志注登歌八佾舞名隋樂志漢明帝時
樂有四品又採百官詩頌以為登歌十月吉辰始用蒸
祭郊祀歌天地章九歌畢奏東都賦歌九功七
略曰漢興魯人虞公善雅歌發聲盡動梁上塵祭遵
傳投壺雅歌齊志南郊樂舞歌辭二漢同用五郊並
奏之
漢食舉樂十三曲
蔡邕禮樂志章帝親著歌詩四章列在食舉一曰思齊
姚皇二曰六騏驎三曰竭肅雍四曰涉叶相故事有鹿
鳴承元氣二曲合帝作四篇為六以為宗廟食舉重来
上陵二曲合八曲為上陵食舉減承元氣一曲加惟天
之命天之歷數二曲為殿中食舉通典漢享宴食舉
樂十三曲(一曰鹿鳴二曰重来三曰初筵造四曰侠安五曰歸来六曰遠期七曰有所思八曰明星)
(九曰清涼十曰涉大海十一曰大置酒十二曰承元氣十三曰海淡淡)雅樂郎郭瓊云明
帝(魏)青龍二年以長笛食舉第十二古大置酒曲代四
會又易古詩名曰羽觴行鹿鳴以下十二曲名食舉樂
漢故事鄧吳及瓊等食舉之曲與時增損(又見上夀類)
漢鼓吹鐃歌
宋志漢鼓吹鐃歌十八曲朱鷺思悲翁艾如張
上之回擁離戰城南巫山高上陵將進
酒君馬黃芳樹有所思雉子聖人出上
邪臨高臺遠如期石留(按古今樂錄皆聲辭相雜不可復分)漢
志有漢興以來兵所誅滅歌詩十四篇
魏鼔吹曲
宋志魏鼔吹曲十二篇繆襲造初之平戰滎陽
獲吕布克官渡舊邦定武功屠柳城平南
荆平關中應帝期邕熙太和吳鼔吹曲十
二篇韋昭造炎精缺漢之季攄武師烏林
秋風克皖城關背德通荆門章洪德從歷
數承天命玄化今鼓吹鐃歌曲四解上邪
九解晚芝(漢曲有遠期疑是)三解艾張何承天義熙中私
造鼔吹鐃歌十五篇(朱路至石流)今鼓吹鐃歌雖有章曲
樂人傳習所務者聲不先訓以義今樂府鐃歌校漢魏
舊曲曲名時同文字永異尋文求義無一可了不知鐃
章何代曲也魏韋誕景福殿賦教坊講肄才士布
列新詩變聲曲調殊别吟清商之激哇發角徵與白
雪
晉短簫鐃歌
志漢時有短簫鐃歌之樂其曲有朱鷺等二十二篇魏
改其十二(楚之平至太和)使繆襲為詞述以功德代漢吳亦使
韋昭製十二曲名以述功德受命(炎精缺至玄化)孫休世及武帝
受禪乃令傅玄製為二十二篇述以功德代魏改朱鷺
為靈之祥思悲翁為宣受命艾如張為征遼東上之回
為宣輔政雍離為時運多難戰城南為景龍飛巫山高
為平玉衡上陵為文皇統百揆將進酒為因時運有所
思為惟庸蜀芳樹為天序上邪為大晉承運期君馬黃
為金靈運雉子班為於穆我皇聖人出為仲春振旅臨
高臺為夏苗田遠如期為仲秋獮田石留為順天道務
成為唐堯黃爵行為伯益玄雲釣竿依舊名皆頌宣景
文及晉德其辭列於志
晉郊祀明堂樂章郊廟朝享禮樂宗廟歌
詩
志武帝泰始二年詔郊禮明堂禮樂權用魏儀遵周室
肇稱殷禮之義但改樂章使傅玄為之詞有祠天地五
郊夕牲迎送神饗天地五郊天地郊明堂夕牲降神饗
神祠廟夕牲迎送神歌祠征西將軍豫章潁川京兆府
君宣景文帝登歌祠廟饗神歌二篇(凡十九篇)太元中四廂
金石始備使曹毗王珣等增造宗廟歌詩曹毗歌宣帝
至四時祠祀十一首王珣歌簡文孝武二首裴頠傳
頠令荀藩終父勖之意鑄鐘鑿磬以備郊廟朝享禮樂
宋志泰始初傅玄作晉郊廟歌詩三十二篇江左宗
廟歌十三篇晉郊祀歌五篇傅玄造宋南郊雅樂登歌
三篇顔延之造明堂歌謝莊造元嘉二十二年南郊始
設登歌通典齊建元二年有司奏郊廟雅樂歌
辭太廟登歌褚淵之辭餘悉用謝超宗辭超宗刪
顔延之謝莊辭為新曲太廟二室及郊配辭王儉
作
晉食舉樂歌詩樂府歌詩燕樂歌辭
志晉初食舉亦用鹿鳴至泰和五年尚書奏使太僕傅
玄中書監荀勖黃門侍郎張華各造正旦行禮及王公
上夀酒食舉樂歌詩荀勖云魏氏食舉再取鹿鳴以為
樂章鹿鳴以宴嘉賓無取於朝勖乃除鹿鳴舊歌更上
行禮詩四篇(先陳三朝朝宗之義)又為正旦大會王公上夀歌詩
并食舉樂歌詩合十三篇又以魏氏歌詩或二言三言
四言五言與古詩不類以問司律中郎將陳頎曰被之
金石未必皆當(陳頎曰叔孫通所制漢儀無别行禮事羣后奉璧趨走拜起莫非行禮豈容别)
(設一樂謂之行禮邪)故勖造晉歌皆為四言惟王公上夀酒一篇
為三言五言焉張華以為魏上夀食舉詩及漢代所施
用其文句長短不齊盖以依詠絃節本有因循三代二
京襲而不變是以一皆因就不敢改易時又詔中書侍
郎成公綏亦作焉四廂樂歌有成公綏正旦大會行禮
歌(宋志十六篇)荀勖正旦大會王公上夀酒歌食舉樂東西
廂歌(宋志十七篇)張華冬至初歲小會歌宴會歌命將出征
歌勞還師歌中宫所歌宗親會歌隋志晉歌章十卷
晉歌詩十八卷晉讌樂歌辭十卷荀勖撰唐志荀勖
太樂雜歌辭三卷又大樂歌辭二卷樂府歌詩十卷
晉四廂樂歌宋四廂樂歌
宋志晉四廂樂歌三首傅玄造天鑒大會行禮(於赫上夀)天命食舉東西
(箱)晉四箱樂歌十七篇荀勖造(正旦大會行禮歌四篇)於皇當於赫明明
當巍巍邦國當洋洋祖宗當鹿鳴(王公上夀歌一篇踐元辰當觴行)食舉樂東西箱歌十二篇煌煌
當鹿鳴賓之初筵當於穆三后當昭昭(赫矣當華華)烈文當朝宴猗歟當盛德隆化當綏萬邦
振鷺當朝朝翼翼當順天(既宴當陟天庭)時雍當参兩儀嘉會正德大豫二舞歌
二篇荀勖造又二篇傅玄造又二篇張華造晉四箱樂
歌十六篇張華造王公上夀詩十章(食舉東西箱樂詩十一章)雜樂正旦大會行禮詩
(四章)晉四箱歌十六篇成公綏造(上夀一章行禮十五章)宋四箱樂
歌五篇王韶之造肆夏四章大會行禮歌二章(王公上夀一章)殿前登歌三章食舉
(歌十章)宋前舞後舞歌二篇王韶之造宋武永初元年
七月建廟祀太常鄭鮮之等八十八人各撰立新歌黃
門侍郎王韶之撰歌辭七首十二月又奏正旦設樂改
太樂諸歌舞詩韶之立三十二章宋泰始歌舞曲辭
皇業頌(歌自堯至楚元王高祖)明帝造聖祖頌明君大雅虞
龢造通國風明帝造天符頌明德頌明帝造帝
圖頌龍躍大雅淮祥風宋世大雅虞龢造治兵大雅
明帝造白紵篇大雅明帝造
後魏樂府曲名
通典太樂令崔九龍言于太常卿祖瑩曰聲有七聲調
有七調以今七調合之七律起於黃鍾終於中吕今古
雜曲隨調舉之將五百曲恐諸曲名後致亡失今輙條
記存之樂府瑩依而正之所錄或雅或鄭至於謠俗四
夷雜歌但記其聲折不能知其本意至於古雅多亡失
隋雅樂歌辭
志先是李元操盧思道等製清廟歌辭十二曲以代周
歌仁夀元年詔牛弘柳顧言等製雅樂歌辭有昭夏皇
夏誠夏需夏肆夏五禮精義云隋制八夏五引并房
中之樂合十五曲
唐貞觀樂章(顯慶)
會要祭神州地祇樂章三貞觀十七年蕭璟作也社稷樂
章四十七年于志寧作也祀五帝樂章十五顯慶元年
于志寧作也祭先農樂章三先蠶二顯慶三年郭瑜作
也釋奠文宣廟樂章八顯慶三年范頵等作也羣官行
奏舒和上公上夀奏休和五年李義府作也(餘見前)祭風
師樂章四雨師雷師五貞元六年包佶作也武成廟樂
章五貞元六年于邵作也蜡祭百神樂章四許敬宗作
也朝日樂章三顯慶元年許敬宗作也(乾元元年徐浩又撰)舊
志冬至祀天樂章八首豫和至送神(貞觀六年褚亮虞世南魏徵等作)
正月上辛祈榖八首季秋享明堂十八首孟夏雩祀上
帝八首祀五方帝四十首祀朝日八首夕月八首蜡百
神八首夏至祭地祇八首祭社八首享太廟十三首(並貞)
(觀中褚亮等作)又有享先農樂章
唐清樂六十三曲正聲樂調漢清樂
志所謂俗樂者二十有八調俗部諸曲悉源於雅樂周
隋管絃雜曲數百皆西涼樂也鼓舞曲皆龜兹樂也惟琴
工猶傳楚漢舊聲又清調蔡邕五弄楚調四弄謂之九
弄隋亡清樂缺存者纔六十三曲其後傳者平調清調白雪
公莫舞巴渝明君明之君鐸舞白鳩白紵至後庭花堂堂
泛龍舟又有吳聲四時歌雅歌上林鳳雛平折命嘯等
曲其聲辭訛失十不傳其一二百官志唐并清商鼔
吹為一局增令一人尉遲敬德傳奏清商樂(韓非子曰師涓)
(鼓新聲曰清商)通典清樂者其始即清商三調是也並漢氏
以来舊典樂器形制并歌章古調與魏三祖所作者皆
備于史籍隋平陳獲之更造樂器因置清商署總謂之
清樂唐武后時猶六十三曲今其調存者有白雪公莫
舞巴渝至泛龍舟等三十二曲明之君雅歌各二首四時
歌四首合三十七曲又七曲有聲無詞上林鳳雛平調
清調瑟調平折命嘯通前為四十四曲存焉(從容雅緩猶有古士)
(君子之遺風)自長安以後朝廷不重古曲工伎轉缺能合管
絃者惟明君等八曲舊樂章多或數百言明君尚四十
言今所傳二十六言訛失與吳音轉遠清樂雅歌一曲
詞典而音雅(會要同)藝文志竇璡正聲樂調一卷(璡武德中)
定雅樂(舊史云璡撰正聲調一卷)
唐鼔吹七十五曲鐃歌鼔吹曲
儀衛志凡鼔吹五部一鼔吹二羽葆三鐃吹四大横吹
五小横吹總七十五曲鼔吹部掆鼔十曲驚雷振至波
蕩壑大鼓十五曲嚴用三曲元驎合邏至元驎䟦至慮
警用十二曲元咳大至遊至賀栗胡真小鼓九曲漁陽
至單搖長鳴一曲三聲中鳴一曲三聲羽葆部十八曲太
和至破陣樂鐃吹部七曲破陣樂至太平大横吹部有
節鼓二十四曲悲風至沈湘小横吹部有角笛簫笳觱
篥六種曲名失傳六典鼓吹令凡大駕行幸鹵簿分
前後二部以統之法駕三分減一小駕減半皇太子鼓
吹亦有前後二部親王以下各有差凡大駕行幸有夜
警晨嚴之制夜警十二曲中警七曲晨嚴三通五代
會要崔梲云周禮鼓人掌六鼓四金漢有黃門鼓吹崔
豹古今注云因張騫使西域得摩訶兜勒一曲李延年
增之分為二十八曲梁置鼓吹清商令唐有鼓吹十二
按太享會設於懸外隋志鼓吹宋齊並用漢曲又充
庭用十六曲梁去四曲留其十二更制新歌述功德北
齊二十曲皆改古名藝文志漢魏吳晉鼓吹曲四卷
鼓吹樂章一卷樂志北狄樂皆馬上之聲自漢後以
為鼓吹亦軍中樂馬上奏之故隸鼓吹署禮志四夷
来朝鼔吹令設十二按講武日三嚴射前一日鼔吹令
設十二按於射殿之庭通典臨軒冊命太子鼔吹令
設十二按於建鼔之外柳宗元鐃歌鼓吹曲十二
篇晉陽武獸之窮戰武牢涇水黃奔鯨沛苞枿河
右平鐵山碎靖本邦吐谷渾高昌東蠻序云漢魏
以來代有鐃歌鼓吹詞惟唐獨無有太常鼔吹有
戎樂詞獨不列今考漢曲十二篇魏曲十四篇晉
曲十六篇漢歌詞不明紀功德魏晉歌功德具臣
竊取魏晉義用漢篇數為唐鐃歌鼓吹曲紀高祖太宗
功能之神竒因以知取天下之勤勞每有戎事治兵振
旅幸歌臣詞以為容通典後周宣帝改前代鼓吹朱
鷺等曲製為十五曲述受魏禅及戰功之事應劭漢
鹵簿圖唯有騎執箛箛即笳不云鼓吹而漢代有黃門
鼓吹漢享燕食舉樂十三曲與魏代鼔吹長簫短簫伎錄
並云絲竹合作執節者歌又建初錄云務成黃爵玄雲
遠期皆騎吹曲此則列於殿庭者為鼓吹今之從行鼔
吹為騎吹二曲異也魏晉以鼓吹甚輕牙門督將五校
悉有鼔吹齊梁至陳則甚重各製曲詞以頌功德(宋志同)
禮鼔人注司馬法曰昏鼓四通為大鼜夜半三通為
晨戒旦明五通為發明李德裕有鼓吹賦序云軒皇
因出師而作前代將帥有功即假之(陸機有鼔吹賦)
唐英雄樂曲宗調四曲
志太宗時云云其後因内宴詔長孫無忌製傾杯曲魏
徵製樂社樂曲虞世南製英雄樂曲又命樂工製黃驄
疊曲四曲皆宫調也
唐郊廟燕會樂曲咸亨樂章
韋萬石傳萬石善音律上元中遷太常少卿當時郊廟
燕會樂曲皆萬石與太史令姚元辨增損之會要咸
亨四年十一月十五日(丙寅)上自製樂章十四首有上元
二儀三才四時五行六律七政八風九宫十洲得一慶
雲之曲乾元元年三月二十八日上造樂章三十一章
送太常郊廟歌之李紓傳奉詔為郊廟樂章(會要饗德明興)
(聖皇帝廟樂章九饗讓皇帝廟樂章六吏部侍郎李紓撰)
唐開元樂章
舊志貞觀六年詔褚亮虞世南魏徵分制樂章武后多
改易開元十三年詔張說改定樂章上自定聲度說為
之辭令樂工習於集賢院(會要云數月而畢因定)禪廟詞曲及舞然雜用
貞觀舊辭二十五年太常卿韋縚令博士韋逌直大樂
季尚冲樂正沈元福等叙次前後樂章為五卷付大樂
鼔吹令工人習之太常舊相傳有燕樂五調歌詞各一
卷或云貞觀中侍中楊恭仁(趙方等所集詞多鄭衛至是縚又令太常令孫玄成整比為七卷)人多不
(能通相傳謂之法典)會要夏至祭地祇樂章三開元十二年賀
知章作也祭龍池樂章十開元元年姚崇等作也元日
冬至朝會樂章七開元十三年源乾曜作也(詳見雅樂)玄元
皇帝樂章十一(會要所載太常樂章自玄元皇帝至鄉飲大射)郊祀樂章譜
二卷張說王涇
唐朝會樂章
會要太常樂章殿廷元日冬至朝會樂章七元日迎送
皇帝奏太和開元十三年侍中源乾曜作也羣官行奏
舒和上公上夀奏休和顯慶五年侍郎李義府作也皇
帝受酒登歌奏昭和(太子受酒登歌同)中宫朝會樂章四(正和再奏)
東宫朝會樂章五迎送奏永和李義府作也
唐霓裳羽衣曲按樂圖金風樂君臣相
遇樂
志玄宗為平王有散樂一部及即位命寧王主於蓬莱
宫側居新聲散樂倡優之技其後河西節度使楊敬忠
獻霓裳羽衣曲十二遍凡曲終必遽惟霓裳羽衣曲將
畢引聲益緩帝方寖喜神仙之事詔道士司馬承楨製
玄真道曲茅山道士李會元製大羅天曲工部侍郎賀
知章製紫清上聖道曲太清宫成太常卿韋縚製景雲
九真紫極小長夀承天順天樂六曲又製商調君臣相
遇樂曲王維傳有以按樂圖示者無題識維曰此霓
裳第三疊最初拍也會要林鍾宫時號道調道曲(高宗)
(製道調)散樂歴代有之謂之百戲貞觀二十三年十二月
詔太常留二百人餘並放還玄宗以其非正聲置教坊
於禁中以處之若饗會先一日具坐立部樂名太常上
奏御注其下會日先奏坐部伎次奏立部伎次奏蹀馬
又奏散樂天寳十三載七月十日改諸樂名太蔟宫商
羽角林鍾商羽角黃鍾商羽中吕商南吕商金風調(金華)
(洞真至流芳菲)以新曲名立石刊於太常寺頒示中外通鑑
開元二年正月舊制雅俗之樂皆隸太常上精曉音律
以太常禮樂之司不應典雜伎更置左右教坊以教俗
樂命范及為之使(一云置教坊於蓬䒹宫合左右而隸焉)書目玄宗金
風樂弄一卷(志無弄字)載琴音第一第二第三拍宫調指法
又明皇操黃鍾羽調一首附卷後
唐法曲宜春北院雲韶府仙韶院(曲)
志初隋有法曲其音清而近雅其器有鐃鈸鐘磬幢簫
琵琶其聲金石絲竹以次作隋煬帝厭其聲淡曲終復
加解音玄宗既知音律又酷愛法曲選坐部子弟三百
教於梨園聲有誤者帝必覺而正之號皇帝梨園弟子
宫女數百亦為梨園弟子居宜春北院梨園法部更置
小部音聲三十餘人通鑑開元二年選樂工數百人
自教法曲於梨園又教宫女使習之又置宜春院張廷
珪袁楚客上疏以悅鄭聲為戒天寳中帝幸驪山楊貴
妃生日命小部張樂長生殿因奏新曲未有名會南方
進荔枝因名曰荔枝香開元二十四年升胡部於堂上
而天寳樂曲皆以邊地名若凉州伊州甘州之類後又
詔道調法曲與胡部新聲合作會要太常梨園别教
院法歌樂章曲等王昭君思歸傾杯破陣聖明五更轉
後庭花泛龍舟萬歲長生飲酒鬭百草百官志太樂
令二人丞一人樂正八人武德後置内教坊於禁中武
后如意元年改曰雲韶府以中官為使開元二年又置
内教坊於蓬莱宫側有音聲博士京都置左右教坊掌
俳優雜伎自是不隸太常以中官為教坊使散樂三百
八十二人仗内散樂一千人音聲人一萬二十七人有
别教院開成三年改法曲所處院曰仙韶院(舊史開成三年四月)
(己酉改法曲為仙韶曲以所處為仙韶院)實錄開元十二年正月戊寅勅
曰自立雲韶内府百餘年今欲陳於萬姓與羣公同樂
開成三年十月甲午以仙韶院樂賜羣臣宴曲江亭
列傳李賀為恊律郎樂府數十篇雲韶諸工皆合之絃
管王起為太子太師詔月益仙韶院錢三十萬
紀德宗大歷十四年閏五月癸未罷梨園樂工三百人
憲宗永貞元年九月己巳罷教坊樂工正員官文宗即
位十二月庚申省教坊樂工冗員宣宗大中元年二月
癸未以旱罷太常教坊習樂
唐雲韶樂圖仙韶曲開元雅樂
志文宗好雅樂詔太常卿馮定采開元雅樂製雲韶法
曲及霓裳羽衣舞曲雲韶樂有玉磬四簴琴瑟筑簫篪
籥䟦膝笙竽皆一登歌四人分立堂上下童子五人繡
衣執金蓮花以導舞者三百人階下設錦筵遇内宴乃
奏謂大臣曰笙磬同音沈吟忘味不圖為樂至於斯也
自是臣下功高者輒賜之樂成改法曲為仙韶曲會
要雲韶樂章二十章上雲自然真仙明聖難思平珠無
為有道調元立政獻夀高明聞天儀鳳同和閑雅多稼
金鏡曲太和八年十月令太常閱習雲韶樂樂成獻諸
梨園亭帝按之會昌殿開成元年十月教成太常卿李
程進上(慶成節宴延英殿令奏雲韶樂)三年武德司奉宣索雲韶樂懸
圖二軸進上長安志文宗幸梨園令太常卿王涯取
開元雅樂選樂童按之名雲韶樂馮定傳遷太常少
卿文宗嘗詔開元霓裳羽衣舞参以雲韶肄於廷定部
諸工立於懸間端凝若樹帝異之召升殿賜禁中瑞錦
李固言傳太和中節度西川詔以雲韶雅樂即臨臯
館送之邵軫雲韶樂賦羣臣獻華封之夀天子御薰
絃之琴
唐玉宸宫調
志凉州曲本西涼所獻也其聲本宫調有大遍小遍貞
元初樂工康崑崙寓其聲於琵琶奏於玉宸殿因號玉
宸宫調合諸樂則用黃鍾宫(高宗自以李氏老子之後也命樂工製道調)
通典西涼伎晉初舊聲魏太武平涼所得也
唐定難樂曲
舊紀貞元三年四月庚午御麟德殿試定難樂曲馬燧
所獻
唐萬斯年曲
志武宗會昌初宰相李德裕命樂工製萬斯年曲以獻
唐播皇猷葱嶺西曲大中新曲
志大中初太常樂工五千餘人俗樂一千五百餘人宣
宗每宴羣臣備百戲帝製新曲教女伶數十百人衣珠
翠緹繡連袂而歌其樂有播皇猷之曲舞者高冠方履
褒衣博帶趨走俯仰中於規矩又有葱嶺西曲士女蹹
歌為隊其詞言葱嶺之民樂河湟故地歸唐也
唐樂府古今題解
藝文志吳兢樂府古今題要解一卷(書目二卷)郗昂樂府古今
題解三卷一作王昌齡(書目一卷凡釋二十八題)段安節樂府雜錄一卷
(書目一卷雜記雅樂雜樂朝樂之制)元稹樂府古題序詩之流為二十
四名由詩而下十七名盡編為樂府等題書目有沈
建樂府廣題二卷上卷述(闕)言至十一言詩句下卷釋
樂章命題之意
建隆十二樂章
見前樂類
建隆長春樂曲乾德萬歲升平樂
國初教坊凡四部其後平荆蜀江南太原四方執藝者
皆在籍中建隆中教坊李德昇作長春樂曲乾德元年
又作萬歲升平樂曲明年郭延美又作紫雲長夀曲
乾德鼓吹曲
建隆四年九月五日詔選樂工八百三十人隸太常習
鼓吹(張昭傳乾德元年郊祀為鹵簿使奏復宫廟門郊壇夜警晨嚴之制)乾德六年十月
二十七日和峴言郊祀有夜警晨嚴六州十二時及鼔
吹迴仗時駕前導引三曲望撰樂章肄習從之(親饗太廟奉上)
(尊號冊寳鼔吹二百三十六人祔廟用一百三十人鼔吹警場諸工凡一千一百五十九人隆興二年三分減)
(一)國朝大駕鹵簿六引官開封令無鼔吹開封牧二十
三人太常卿同司徒六十四人御史大夫兵部尚書同
開封牧(大駕鹵簿及六引用鼔吹八百八十四人法駕三分減一鼔吹五百八十八人紹興中太常奏)
大駕前部千六百四人鼔吹令二棡鼔金鉦各十二長
鳴百二十鐃鼓十二歌拱宸管或以巢篥充簫笳各二
十四大横吹百二十節鼓二笛簫篳篥笳桃皮篳篥各
二十四棡鼓金鉦各十二小鼓長鳴各百二十羽葆鼓
十二簫笳各二十四後部四百八十人羽葆鼓十二簫
二十四笳二十四鐃鼓十二簫笳各二十四小横吹百
二十笛篳篥笳各二十四若親祠則宣德門太廟南郊
警場千一百十六人(嚴更警場舊制嚴鼔一百二十四金鉦二十四鳴角一百二十紹興)
(十三年止用鼔角各六十金鉦二十)凡大駕鼓吹通五引用工千五百三
十法駕三分損一用二引小駕八百十六工凡大樂充
庭則鼓吹局設熊羆十二案於宫懸之外凡大角三曲
警嚴用之鼓吹五曲御製奉禋歌舊曲六州十二時導
引降仙臺其餘大小鼓横吹曲悉不傳唐末舊聲皆盡
惟大角傳三曲其鼓吹四曲用教坊新聲車駕出入奏
導引及降仙臺警嚴奏六州十二時皆隨月用宫仁宗
定雅樂并及鼔吹且謂警嚴一奏不應再用其曲(減導引二)
(曲)親製奉禋歌以備三疊又詔聶冠卿李照造詞配聲
下太常肄之是年郊祀用焉(天聖八年五月己未詔以鼔角匠置武嚴指揮肄太)
(常)景祐二年八月辛酉御製警嚴曲名曰振容歌十
月乙卯改奉禋皇祐二年享明堂御製合宫歌(用黃鍾宫)八
月乙卯朔罷前一夕警場(本古之鼔鼜所謂夜戒守鼔王者師行吉行皆用之)政
和七年三月一日議禮局言鼓吹惟備警衛未有鐃歌
之曲請詔儒臣撰述凡王師大獻具奏以聳羣聽詔可十
二月改六州為崇明祀十二時為稱吉禮導引為熙事
備成崇寧四年置大晟府總之
乾德五瑞樂四瑞樂淳化五瑞曲祥符
五瑞曲(祥瑞樂章天聖三瑞曲)
乾德四年十月己卯(會要一本云十九日當審)和峴言唐貞觀十四
年景雲見河水清張文收采古朱鴈天馬之義制景雲
河清歌名曰讌樂元會第二奏者是也伏見今年荆南
進甘露京兆果州進嘉禾黃州進紫芝和州進綠毛龜
黃州進白兔欲依月律撰神龜甘露紫芝嘉禾玉兔五
瑞各一曲每朝會登歌首奏之六年十月二十九日(會要)
(一本云二十七日)峴又言漢獲天馬赤雁神鼎白麟之瑞並為
郊歌國朝合州進瑞木成文馴象由南方自至秦州獲
白烏黃州獲白雀並合播在管絃薦於郊廟詔峴作瑞
文馴象玉烏皓雀四瑞樂章以備登歌太平興國九年
十月十四日嵐州獻祥麟雍熙中蘇州貢白龜端拱初
澶州河清廣州鳳凰集諸州麥三穗兩穗者連歲来上
有司請以此五瑞為祥麟丹鳳河清白龜瑞麥之曲薦
於朝會(樂志同)淳化三年正月丙申朔御朝元殿羣臣上
夀登歌五瑞曲直集賢院和㠓又請以祥瑞之殊尤者
作為四瑞樂章備郊廟奠獻以代舊曲有司奉詔而竟
不行(今闕其曲)會要正至朝會乾德四年撰二十四曲白
龜曲曰聖德昭宜神龜出焉名符在沼瑞應巢蓮甘露
曲曰其甘如醴其凝如珠雲表潛結顥英允敷紫芝曲
曰蒲茸奪色銅池著名晨敷表異三秀分榮嘉禾曲曰
嘉彼合穎致貢昇平異標南畝瑞應西成玉兔曲曰明
視標奇昌辰乃見毓質雪園淪精月殿淳化元年撰二
十三曲祥麟曲曰在郊毓質游畤呈祥丹鳳曲曰九苞
薦瑞戴德膺仁河清曲曰清應寳運光涵帝居洞分沈
璧徹見游魚白龜曲曰浮石可躡巢蓮益光金方正色
介族殊祥瑞麥曲曰芃芃嘉麥擢秀分岐祥符元年諸
臣撰進五曲醴泉曲曰地不愛寳其甘如醴祥芝曲曰
彼茁者芝茂英煌煌慶雲曲曰紛紛郁郁五色成章靈
鶴曲曰翻翰来儀徘徊嘹唳瑞木曲曰連理效祥成文
表德景德三年撰祥麟丹鳳河清之曲天聖四年(十二月戊)
(戌)撰元日御殿樂章三曲(學士院上之)甘露曲曰神靈播液
冰玉凝姿瑞木成文曲曰宛成洛畫粲若奎躔嘉禾曲
曰秀標同穎祥掩幷柯五年正月(壬寅朔)上皇太后夀於
會慶殿明道二年二月太后朝饗有玉芝夀星奇木連
理之曲治平四年撰三曲靈芝曲曰紫盖輪囷金跗煒
煌陽寥三秀甘泉九房嘉禾曲曰大田如雲既穫既刈
慶雲曲曰融為和氣發為祥光熙寧三年冬至撰三曲
慶雲曲曰爰施慶雲承日五色輪囷下垂萬物皆飾嘉
禾曲曰彼美嘉禾一莖九穗靈芝曲曰慶祥回復秀發
神芝哲宗朝大朝會撰三曲靈芝夀星甘露受傳國寳
制三樂章(元符元年四月十八日詔學士院撰二十三日上之)一受命永昌二神
光三翔鶴大朝會上夀亦用之紹興十五年正旦朝會
十二曲有瑞木成文滄海澄清瑞粟呈祥之曲二十五
年八月十七日癸亥許興古言靈芝生廟楹瑞麥秀留
都宜製樂章登歌郊廟詔可
開寳簫韶部雲韶部
開寳中平嶺表擇廣州内臣之聰警者得八十人令於
教坊習樂藝賜名簫韶部雍熙初改曰雲韶部奏大曲
十三(後不復補)
太宗親製樂曲(又見御集)
太宗天縦多能洞曉音律前後親製大小曲及因舊曲
創新聲者總三百九十凡製大曲十八曲破二十九小
曲二百七十因舊曲造新聲者五十八若宇宙賀皇恩
降聖萬年春之類皆藩邸所作以述太祖美德而平晉
普天樂者平河東回所造萬國朝天樂者又明年所造
每宴饗常用之(志云凡新奏十七調總四十八曲又法曲龜兹鼔笛三部凡二十四曲)
祥符六年四月己卯召輔臣至龍圖閣宣示太宗御製
曲名三百九十六付修史院
淳化鈞容樂
太平興國三年詔籍軍中善樂者命曰引龍直每游幸
親征則騎導而奏樂若御樓觀燈賜酺賞花習射觀稼
亦同應奉端拱二年又增其數淳化三年改曰鈞容樂
取鈞天之義(舊奏十六調凡三十六大曲鼓笛二十一曲并他曲甚衆)祥符五年
增龜兹部又有東西班樂亦太平興國中選習樂者
嘉祐二年罷鈞容舊十六調取教坊十七調肄習
淳化鄉飲樂章
淳化三年正月七日詔有司講求鄉飲酒故事將議舉
行命學士承旨蘇易簡等依古樂章作鹿鳴南陔嘉魚
崇丘關雎鵲巢之詩後不果行(所撰樂章凡三十四章鹿鳴六南陔二嘉魚八)
(崇丘二關雎十鵲巢六)政和二年九月二十五日頒鹿鳴宴樂
章五曲(樂育人材賢賢好德烝我髦士利用賓王)唐鄉飲樂章十七大射
樂章四
祥符封禪樂章祥瑞樂章
祥符元年正月丙寅判太常李宗諤上奉迎天書酌獻
瑞文樂章六月己亥上朝拜天書瑞文曲丙午學士院
上登歌瑞文樂章二首壬子以酌獻上帝地祇禧安之
樂為封安禪安皇帝飲福為祺安之樂禮畢仍舊十二
月己酉(二十三日)詔别製天書樂章又取天書降及議封禪
以来祥瑞尤異者别撰樂曲樂章以備朝會燕饗太常
請郊祀酌獻天書用瑞安曲天書升降用靈安曲朝饗
用醴泉神芝慶雲靈鶴瑞木五曲詔近臣撰詞(見上志云作)
(五曲施于朝會宴享以紀瑞物之應)
祥符瑞雲樂章
祥符七年二月乙丒學士院上應天府瑞雲樂章一首
先是正月丁酉上奉老君寳冊真安大安樂章乙卯次
應天府天書升輦五色雲黃雲翔輅而行扶侍使趙安
仁請播為樂章以備酌獻志景德四年八月詔太
祠並用樂皆同感帝六變八變如通禮祥符元年
判禮院孫奭言郊祀錄載登歌徹豆一章奏無射
羽詔李宗諤等議言國初撰樂章有徹豆豐安曲
因循不作望如奭奏從之十月習封禪儀於崇
德殿覩亞終獻皆不作樂令檢討故事有司言凖親祠
例無用樂之文特詔亞終獻用登歌五年聖祖降有司
言按唐太清宫樂章皆明皇親製其崇奉玉皇聖祖及
祖宗配位樂章並望聖制詔可之又制薦獻聖祖文舞
曰發祥流慶武舞曰降真觀德自是玉清昭應景靈宫
親薦皆備樂用三十六簴(景靈以庭狭直用二十簴)紀祥符五年
閏十月戊子親製薦饗玉皇聖祖配享太祖太宗樂章
總十六曲并二舞名
祥符聖製恭謝薦享樂章
祥符五年閏十月壬午詔於朝元殿恭謝上帝以天尊
降故也二十四日戊子内出聖製薦享玉皇大帝聖祖
天尊及太祖太宗配享樂章十六曲文舞曰發祥流慶
武舞曰降真觀德示輔臣(先是十月戊午上親夢天尊臨降諭以本人皇九人之一)
(乃趙之始祖己未示中外大赦)案長編五年閏十月己巳有司言唐
大清宫樂章皆明皇所作今崇奉玉皇聖祖及祖宗配
位樂章請上自為之戊子内出樂章云云十一月丙申
於朝元殿恭謝玉皇(與前不同)會要祥符五年御製朝謁
玉清昭應宫景靈宫十一曲(景祐二年仁宗製二曲)閏十月五日
己巳李宗諤上太廟奠獻登歌瑞安樂章帝親製樂章
十六篇
祥符奏雲韶樂
七年三月乙未觀太宗聖文神筆於玉宸殿宴翔鸞閣
浮觴曲水奏雲韶樂上作詩羣臣皆賦
宋朝鐃歌鼔吹曲
崔端詩十二篇太祖師次陳橋天命人情不謀自至
為聖皇武拔澤潞為真人翔伐揚州為茫茫青齊
收湖南為湖之陽荆南奉表歸為荆州平蜀降
為蜀之巇俘嶺南為猛虎攫江南平為震雷薄矣
漳泉納土為葛藟親征河東為掎太行吳越舉
地歸不以師為大明行天衢親征次澶淵射殺達蘭
為澶淵迴軍樂有歌自黃帝始蔡邕禮志曰黃帝使岐
伯作軍樂凱歌是也後世漢魏晉皆有之唐有其樂而
亡其辭柳宗元始為辭以備其闕用柳篇數為歌辭十
二篇
天聖蘂珠殿觀稼樂
天聖八年八月六日丁亥召輔臣兩制以上宗室駙馬
都尉天章閣觀御書元真殿觀瑞穀賜宴於蘂珠殿宰
臣以下賦詩教坊作觀稼樂酒九行罷(蘂珠與羣玉對峙于天章閣之)
(左右)太宗五瑞樂章有瑞麥之曲
天聖皇太后樂章
天聖九年四月丁酉詔太常寺皇太后御殿樂章升坐
曰聖安之曲公卿入門及酒行曰禮安上夀曰福安之
曲初舉酒曰玉芝之曲作厚德無疆之舞兩舉酒曰夀
星之曲作四海會同之舞三舉酒曰竒木連理之曲初
命翰林學士孫奭撰曲名資政殿學士晏殊撰樂章至
是用之一本云天聖九年四月二十一日晏殊上奉
詔撰皇太后御殿樂章十四首詔付有司其德合無疆
之舞宜改曰厚德無疆之舞先是四年十二月戊戌學
士院上甘露瑞木嘉禾之曲(見後)會要明道元年
晏殊撰十四曲仁宗洞曉音律每禁中度曲出
以賜教坊或命教坊撰進凡五十四曲朝廷多用
之
天聖朝會曲(見後)
志天聖中仁宗始大朝會羣臣上夀作甘露瑞木嘉禾
之曲明道初皇太后御前殿見羣臣作玉芝夀星竒木
連理之曲厚德無疆四海會同之舞明年耕藉田享先
農率有樂歌
景祐御製十三曲郊廟曲御製樂章
景祐元年十月乙亥(會要十九日)御製景安四曲以祀天地
夹鍾為宫黃鍾為角太蔟為徵姑洗為羽興安四曲祀
宗廟黃鍾為宫大呂為角太蔟為徵應鍾為羽祐安五
曲祀上帝姑洗為角林鍾為徵黃鍾為宫太蔟為角南
吕為羽凡十三曲下太常寺案肄(志云寧安之曲祭地祇社稷林鍾宫太蔟)
(角姑洗徵南吕羽)十一月己酉(一本二十五日)内出御製樂章下太常
寺案肄仍詔親祀郊廟乃用其有司攝事樂章宜令宰
臣吕夷簡李迪分撰之癸丑出御製景靈宫朝享聖祖
大安曲樂章(紀元年十月乙亥作郊廟景安興安祐安之曲十一月癸丑作大安之曲以享聖祖)
二年二月四日己未御製天地宗廟樂章凡五十一曲
四月二十五日戊寅御製雅樂曲及樂章凡六十八七
均十二律曲凡八十四並賜大樂肄習刻石太常寺聽
六月辛未内出御製親祠天地三聖並侑奠幣廣安酌
獻彰安奉慈廟莊獻奠瓉達安酌獻厚安莊懿報安衍
安皇帝入出乾安常祀冬至圜丘太祖配奠幣定安酌
獻英安(並黃鍾為宫)孟春祀感生帝宣祖配皇安肅安祈穀
上帝太祖配仁安紹安(並太蔟為宫)孟夏雩祀上帝太祖配
獻安感安(並仲吕為宫)夏至祀地祇太祖配恭安英安(並𬎼賓為)
(宫)季秋明堂祀上帝真宗配誠安德安(並無射為宫)孟冬祀
神州太宗配化安韶安之曲(並應鍾為宫)下太常肄習十一
月乙未郊祀以聖製及諸臣樂章用之志親祀南郊
享太廟奉慈廟大享明堂祫享皆親製曲撰降神送神
奠幣瓉酌獻樂章餘詔諸臣為之至於常祀郊廟社稷
諸祠亦多親製(景祐初燕肅言金石不調明年二月上考定樂器帝御延福宫臨閱奏郊廟五)
(十一曲)云云更以高安祀五帝日月云云又造冲安之曲
以七均演之為八十四皆作聲譜以授有司冲安之曲
獨未施行親製郊廟樂章二十一曲裁成頌體告於神
明詔宰臣吕夷簡等分造樂章参施羣祀
皇祐御製明堂樂曲樂章樂舞合宫歌
大樂曲譜明堂樂曲三譜嘉祐御製樂
章
皇祐三年三月戊子朔詔有事明堂五月丁酉禮儀使
言明堂所用樂當隨月用律九月以無射為均而五帝
各用本音之樂從之己酉(二十三日)内出御製明堂樂曲及
二舞名迎送神曰誠安皇帝升降曰儀安天地奠玉幣
曰鎮安酌獻曰慶安太祖太宗真宗奠幣曰信安酌獻
曰孝安司徒奉俎曰饎安五帝奠玉幣亦曰鎮安酌獻
曰精安皇帝飲福曰胙安退文舞迎武舞亞獻三獻皆
曰穆安徹豆曰歆安歸大次曰憩安(御撰樂章鎮慶信孝四曲餘命輔臣)
(分撰)文舞曰右文化俗武舞曰威功睿德庚戌詔御所撰
樂曲名與常祀同者更之(遂更常所用圓丘寓祭明堂誠安之曲曰宗安感生帝慶)
(安曲曰光安奉慈廟信安曲曰慈安)六月己未内出御撰明堂樂八曲以
君臣民事物配屬五音凡二十聲為一曲用宫變徵變
者天地人四時為七音凡三十聲為一曲以子母相生
凡二十八聲為一曲皆黃鍾為均又以明堂月律五十
七聲為二曲皆無射為均又以二十聲二十八聲三十
聲為三曲亦無射為均皆自黃鍾宫轉入無射或當用
四十八或五十七聲則如前譜次第成曲其徹聲自同
本律又製鼓吹警嚴曲合宫歌一闋丁卯(十二日)御撰黃
鍾五音五曲凡五十七聲下太常肄習之初羣臣分撰
樂章誠安等三曲二十九日翰林承旨王堯臣等言奉
詔與太常寺將御製樂曲譜注入合用清聲凖六月戊
辰詔大樂夷則以下四均正律為宫並用正清今以御
製大樂曲譜法十九曲合用清聲悉於下詳注詔付太
常肄習七月戊子(三日)出御撰明堂樂曲譜三成無射宫
三曲皆五十七聲實錄云無射宫樂曲三譜(五音七均相生不隨次第用均律止以順曲)
(為譜)五音一曲明堂奉俎用之二變七律一曲明堂飲福
用之七律相生一曲明堂退文舞迎武舞亞獻三獻徹
豆通用之并景靈宫大廟明堂等宫懸登歌奏樂之序
詔太常按習施行丁未上封者言酌獻五帝精安之曲
並用黃鍾一均聲乃五時迎氣所用當用五行本始月
律各從其音為曲詔兩制太常議八月己未堯臣等言
大享日迫詔俟過大禮詳定八月乙卯朔詔罷祀前一
夕警場恐失靜恭之意也十三日樂工習御製明堂新
曲及景靈宫太廟樂曲已熟詔五使太常按樂九月丁
亥(三日)帝服靴袍御崇政殿召近臣閱雅樂(詳見前)自宫懸
登歌舞佾之奏凡九十一曲徧作之嘉祐七年八月
乙亥朔内出御製明堂樂章迎送神曲肄於太常諸臣
撰十一曲九月辛亥大饗中興書目明堂新曲譜一
卷皇祐二年御製先是詔大樂並用清聲御製新譜法
凖三首明堂行禮曲數二十二首下太常按習(御集有樂章二)
(卷)治平元年六月太常奏仁宗配享明堂奠幣歌誠安
酌獻德安政和七年八月十二日御製宗祀明堂及
親祠五室奠幣酌獻樂曲九章其飲福等三章令學士
院撰
皇祐崇政殿閱雅樂大樂新錄
見明堂類(又見樂類)
皇祐鈞容樂
二年七月六日太常言明堂行禮前一日令鈞容樂宿
古長慶門内俟禮畢即導迎乘輿還文德殿升樓肆赦
鈞容樂鼓吹振作(又見上)
至和禘饗樂章
元年十月八日内出太廟禘饗樂章并接神曲下太常
肄習十一月五日甲子内出太廟禘祫時饗樂章肄於
太常(仁宗御製祫饗二曲)迎送神用懷安嘉祐元年八月十五日甲
子内出御製恭謝樂章肄於太常是月詔恭謝用舊樂
九月辛卯恭謝大慶殿(仁宗又御製奉慈廟奠獻四曲)
元豐朝會樂
二年四月二十二日詳定正旦儀注宋敏求等言皇帝
即御坐中書門下親王使相班分東西入正安之樂作
至位樂止七月十二日(戊寅)又言鄉飲酒及君饗燕樂有
四節一升歌二笙三間歌四合樂今朝會儀注合樂在
前登歌在後有違古義請第一爵登歌奏和安堂上之
樂隨歌而發第二爵笙入奏慶雲止吹笙餘樂不作第
三爵間歌堂下歌嘉禾堂下笙瑞木成文之曲歌吹相
間第四爵合樂奏靈芝堂上下樂交作又定文武舞為
四表丹墀東西各設三巢一和將作樂先擊鞞
次擊應然後擊建鼓樂懸去散鼓設晉鼓以鼓
金奏設鼗以為樂節從之乾興元年十二月
己未仁宗詔太常太樂局令丞至樂工定三百
四十一人鼓吹局令丞至樂工二百二十七人
為額
紹興郊廟樂章
紹興二十八年七月二十四日庚辰内出御製郊祀天
地宗廟樂章並御札付宰執於都堂宣示禁從及館閣
之臣前一日上謂輔臣曰臣僚請朕製天地郊廟樂章
十三首今付出卿等可改定付有司宰臣該等曰聖作
高妙前代帝王所不及先是七月二十日詔羣臣修潤
郊祀樂章七十九首下太常肄習會要朝獻景靈宫
御製及宰執兩省官撰二十五曲(聖祖奉幣靈安酌獻祖安並御製)朝
享太廟四十一曲(太祖酌獻用大定太宗同徽宗用承元並御製)圜丘三十六
曲(昊天奠幣用嘉安皇地祇曲名同太祖奠幣用廣安太宗用化安昊天酌獻用禧安太祖酌獻用彰安太)
宗用韶安並御製(羣臣撰七十九首)御製十三首
紹興系聲樂府樂府集
書目系聲樂府二十四卷紹興中鄭樵撰集前代樂府
系之聲樂以三百五十一曲系之風雅聲八十四曲系
之頌聲百二十曲系之别聲四百十九曲系之遺聲(鄭樵)
(曰崔豹之徒以義說名吳兢之徒以事解目)劉次莊樂府集十卷以類為十
九門郭茂倩樂府集一百卷編次自漢迄唐君臣所著
樂府共十二門晁氏志樂府詩集一百卷郭茂倩編
次取古今樂府分十二門郊廟歌辭十二燕射歌辭三
鼔吹曲辭五横吹曲辭五相和歌辭十八清商曲辭八
舞曲歌辭五琴曲歌辭四雜曲歌辭十八近代歌辭四
雜謠歌辭七新樂府辭十一通為百卷包括傳記辭曲
略無遺軼
淳熙明堂樂章
紹興四年五月國子丞王普言周禮奏黃鍾歌大吕以
祀天神黃鍾堂下之樂也大吕堂上之樂也郊祀行禮
皇帝版位在阼階下故還位之樂當奏黃鍾明堂行禮
皇帝版位在阼階上故還位之樂當歌大吕今明堂奏
黃鍾誤用郊祀之樂宜改正二十五日甲戌從之(四月乙未)
(禮官言登歌之樂通作宫懸之曲許之九月辛酉宗祀用登歌樂四十樂舞工共二百八十七)普言樂
曲先製譜後撰詞非是請倚詞製譜淳熙六年四月
禮官奏下學士院修製明堂樂章七月周必大言紹興
樂章多因學士汪藻所撰略加增損臣竊見皇祐二年宰
臣文彦博等明堂大饗天地祖宗樂章乞從御製仁宗
親作四曲用之嘉祐七年又製明堂迎神送神樂章政
和七年八月十二日徽宗製明堂樂曲九章紹興二十
八年(七月二十四日)製南郊并前二日朝獻景靈宫前一日朝
饗太廟共十三章惟明堂樂章未經御製欲望特紆宸
藻親製天地祖宗四位酌獻樂章二十七日從之
風雅十二詩譜
趙彦肅所傳云即開元遺聲也文心雕龍曰塗山歌
於候人始為南音有娀謠於飛燕始為北聲夏甲
歎於東陽東音以發殷整思於西河西音以興(見吕)
(氏春秋此四方之歌也)及詩官採言樂胥被律是以師曠覘
風於盛衰季札監微於興廢竇儼曰其音五其
聲十二其調六十雅部之樂也其音四其聲八其調二
十有四胡部之樂也
玉海卷一百六
