卷一百六十二
玉海卷一百六十二
宋王應麟撰
宫室
庭
堂下至門謂之庭
黃帝明庭
漢郊祀志黃帝接萬靈明庭明庭者甘泉也(黃帝升仙之處)
湯總街庭
管子湯有總街之庭(見嘖室)
周大庭少庭
汲冢周書大正解周王宅程三年王乃召冢卿三老三
吏大夫百執事之人朝于大庭(公堂之庭)酆保解二十三祀
庚子朔九州之侯咸格于周王在酆昧爽立于少庭
漢承明庭著作庭
班固傳西都賦承明金馬著作之庭
漢商庭
郊祀志太初元年十二月甲子朔上親禪高里祠后土
臨渤海將㠯望祀蓬萊之屬幾至殊庭焉作建章宫其
西則商中數十里注師古曰殊庭蓬萊中仙人庭也如
淳曰商中商庭也師古曰商金也於序在秋故謂西方
之庭為商庭
庭名
丹臺新錄所載
太霞瓠瓜
臺(靈臺附)
四方而高曰臺晉天文志曰明堂西二百里曰靈臺
觀臺也主觀雲物察符瑞候灾變禮含文嘉曰天子
靈臺以考觀天人之際法隂陽之會
伏羲氏傳教臺
古三墳燧人氏有傳教之臺有結繩之政天皇伏羲氏
皇策辭皇曰命子英居我潛龍之位主我隂陽甲歷昊
英氏進歷於君曰歷起甲寅皇曰甲日寅辰木王於卯
乃鳩衆於傳教臺告民示始甲寅易二月天皇升傳教
臺
庖氏八卦臺
乾鑿度庖氏著乾鑿度上下文注庖氏建治於宛墟今
宋國陳留縣有八卦臺運蓍圖日月神朝記綈韋冠服
天一太一册在
神農樂臺教農臺
乾鑿度媧皇氏地靈母經炎帝黃帝有易靈緯注神農
帝建治於魯改女皇之太樂今樂臺在魯教農臺在頓
黃帝明臺
管子桓公問篇公問曰吾念有而勿失得而勿忘為之
有道乎對曰勿創勿作時至而随毋以私好惡害公正
察民所惡以自為戒黃帝立明臺之議者上觀於賢也
魏文紀令曰黃帝有明臺之議放勲有衢室之問所
以廣詢于下文選王融策秀才文思政明臺注引管
子
堯靈臺堯臺
漢地理志濟隂郡成陽有堯靈臺昔堯作遊成陽注師
古曰言為宫室遊止之處也如淳曰成陽在定陶今有
堯靈臺章紀元和二年二月丙辰東廵狩使使者祠
唐堯於成陽靈臺安紀延光三年二月庚寅遣使者
祠唐堯於成陽金石錄有漢成陽靈臺碑(兩漢史以為堯冢惟)
(此碑與郭緣生述征記水經以為堯母冢)詩正義鄭於六藝論極言瑞命
之事云湯登堯臺見黑鳥至(文王篇)述異記會稽山中
都郭門古宫存焉宫前有堯臺舜館銘記皆古山海
經帝嚳堯舜各二臺臺四方在崐崘東北
夏清臺商神臺
禮統夏為清臺商為神臺周為靈臺(唐志賀述禮統十二卷)
夏鈞臺璿臺容臺
左傳昭四年六月丙午楚椒舉曰夏啟有鈞臺之享注
河南陽翟縣南有鈞臺陂啟享諸侯於此(帝王世紀在縣西)
漢地理志潁川郡陽翟注孟康曰今鈞臺在南師古曰
陽翟本禹所受封(後志陽翟禹所都有鈞臺注汲冢書禹都陽城)外紀夏啟
元年丁未筮享神于大陵之上是為鈞臺之享又筮享
神於晉之墟作為璿臺(臺名)於水之陽水經注潁水東
逕三封山東東南歴大陵西連山亦曰啟筮亭啟享神
於大陵之上即鈞臺也陂方十里俗謂之臺陂指鈞臺
取名九域志潁昌府有鈞臺驛文選王元長云夏
后兩龍載驅璿臺之上注良曰璿臺之上饗諸侯百官
李善引山海經曰大樂之野夏后啟於此舞九代馬乘
兩龍易歸藏曰昔夏后啟筮享神於晉之墟作為璿臺
於水之陽淮南子夏桀之時容臺振而掩覆注行禮
容之臺穆天子傳為重璧臺
周靈臺武王靈臺
詩靈臺五章章四句靈臺民始附也文王受命而民樂
其有靈德以及鳥獸昆䖝焉(記大傳正義周本記云文王受命六年立靈臺布王)
(號)經始靈臺經之營之庶民攻之不日成之經始勿亟
庶民子來注毛氏曰神之精明稱靈四方而高曰臺鄭
曰天子有靈臺所以觀祲象察氣之妖祥也文王受命
而作邑于豐立靈臺文王之化行似神之精明故名焉
正義靈臺所處在國之西郊(又云作臺以觀天在豐邑之都含神務曰作邑於豐)
起靈臺(黃圖曰在長安西北四十里高二十丈周四百二十步)諸儒說多異異義公
羊說天子三諸侯二天子有靈臺以觀天文有時臺以
觀四時施化有囿臺觀鳥獸魚鼈諸侯當有時臺囿臺
諸侯卑不得觀天文無靈臺皆在國之東南二十五里
左氏說天子靈臺在太廟之中壅之靈沼謂之辟廱諸
侯有觀臺亦在廟中皆以望嘉祥也康成云大雅靈臺
一篇之詩有靈臺囿沼有辟廱則辟廱及三靈皆同處
在郊矣囿沼同言靈於臺下為囿為沼可知靈臺與辟
廱同處辟廱即天子太學也王制言太學在郊乃殷制
其周制則太學在國太學雖在國而辟廱仍在郊何則
囿沼魚鳥所萃不可在國中也鄭以靈臺辟廱在西郊
則與明堂宗廟皆異處矣盧植禮記注云明堂即太廟
也天子太廟上可以望氣故謂之靈臺中可以序昭穆
故謂之太廟圓之以水似璧故謂之辟廱蔡邕月令論
云云穎子容春秋釋例云太廟有八名其體一也肅然
清静謂之清廟行禘祫序昭穆謂之太廟告朔行政謂
之明堂行饗射養國老謂之辟廱占雲物望氛祥謂之
靈臺其四門之學謂之太學其中室謂之太室總謂之
宫賈逵服虔注左傳云靈臺在太廟明堂之中諸儒皆
以廟學靈臺為一袁凖正論云靈臺望氣之觀清廟訓
儉之室各有所為非一體也穎氏云公既視朔遂登觀
臺以言遂謂之同處視祲之官當在靈臺之上視之馮
相保章所觀亦在靈臺孟子文王以民力為臺沼而
民歡樂之謂曰靈臺靈沼古人與民偕樂故能樂也
劉向新序周文王作為靈臺及於池沼澤及朽骨(鄭駁異義)
(云於臺下為囿沼)易乾鑿度入戊午蔀二十九年伐崇作靈
臺(是類謀云文王伐崇作靈臺受赤雀丹書)六韜文王既出羑里周公旦
築為靈臺淮南子文王為玉門築靈臺以待紂之失
管子桓公問篇武王有靈臺之復而賢者進也左
傳僖十五年秦舍晉侯靈臺注在京兆鄠縣周之故臺
漢地理志文王作酆注師古曰今長安西北界靈臺
鄉豐水上是水經注自酆水北經靈臺西文王又引
水為辟廱靈沼括地志今悉無復處所惟靈臺孤立
今按臺高二丈周四百二十步周禮肆師注尚書傳
曰王升舟入水鼓鍾亞觀臺亞疏觀臺可以望氛祥
亞鼓鍾後馮相氏注世登高臺以視天文之次序
三輔故事漢作靈臺於城東周作靈臺在豐水東常以
四孟之月登臺而觀司馬法偃伯靈臺說文周景
王作洛陽誃臺(尺氏切)楚語伍舉曰榭講軍實臺望氛
祥榭度於大卒之居臺度於臨觀之高其所不奪隙地
其為不匱財用其事不煩官業其日不廢時務瘠磽之
地為之城守之木用之官僚之暇臨之四時之隙成之
詩曰經始靈臺經之營之吕氏曰文王作臺主於望
氛祲觀民俗以察天人之意因以疏㵸精神宣節勞逸
一弛一張無非事也
周公臺
水經注魯縣周公臺高五丈周五十步臺南四里許則
孔廟即夫子之故宅也述異記曲阜縣南十里孔子
春秋臺
周重璧臺
穆天子傳天子遊于河濟盛君獻女為造重璧臺郡
國志濮州璧玉臺穆天子為盛姬所造
魯觀臺
周禮保章氏以五雲之物辨吉凶水旱降豐荒之祲象
注視日旁雲氣之色司農云以二至二分觀雲色青為
蟲白為喪赤為兵荒黑為水黃為豐左傳僖五年春
王正月辛亥朔日南至(注周正月今十一月)公既視朔遂登觀臺以
望而書禮也(注臺上構屋可以遠觀)凡分至啟閉必書雲物為備
故也注素察妖祥逆為之備(服氏曰天子曰靈臺諸侯曰觀臺在明堂之中)昭二十年二
月己丑日南至梓慎望氛(注時魯侯不行登臺之禮)哀二十五年衛
侯為靈臺於藉圃(其時僣名之也)公羊傳莊三十一年築臺
于郎注禮天子有靈臺以候天地諸侯有時臺以候四
時登高望遠人情所樂動而無益於民者雖樂不為也
史記魏伐宋取儀臺正義靈臺也莊子義臺路寢
晉施惠臺
史樂書晉平公置酒於施惠之臺
楚匏居臺章華臺
楚語靈王為章華之臺伍舉曰先君莊王為匏居之臺
高不過望國氛大不過容宴豆木不妨守備用不煩官
府民不廢時務官不易朝常問誰宴焉則宋公鄭伯問
誰相禮則華元駟騑問誰贊事則陳侯蔡侯許男頓子
其大夫侍之左傳昭七年楚子成章華之臺(括地志在荆州)
安興縣東八十里(郡國志華容縣東六十里)文選注陸賈新語楚王作乾谿
之臺闚天文邊譲傳作章華賦曰楚靈王既遊雲夢
之澤息於荆臺之上前方淮之水左洞庭之波右顧彭
蠡之隩南眺巫山之阿延目廣望騁觀終日顧謂左史
倚相曰盛哉斯樂可以遺老而忘死也遂作章華之臺
築乾谿之室窮木土之技單珍府之實舉國營之數年
乃成(賈子翟使之楚楚王饗客於章華之臺三休乃至於上)東京賦楚築章華
於前趙建叢臺於後風賦楚襄王遊蘭臺之宫子
虚賦楚王乃登陽雲之臺(史記作雲陽正義言其高出雲之陽)注孟康曰
雲夢中高唐之臺宋玉所賦者大言賦楚襄王與唐
勒景差宋玉遊於陽雲之臺七發登景夷之臺列
女傳楚有漸臺(齊宣王漸臺五重)戰國策楚王盟強臺而弗
登梁王觴諸侯于范臺前夾林而後蘭臺梁有暉臺
左傳齊晏子侍於遄臺(又有檀臺)
趙叢臺
漢鄒陽傳全趙之時武力鼎士袨服叢臺之下(史記武靈王起)
注六國時趙王故臺在邯鄲城中高后紀元年夏五
月丙申趙王宫叢臺災注師古曰連叢非一故曰叢臺
馬武傳光武拔邯鄲請謝躬馬武等置酒高會獨與
武登叢臺郡國志趙國有叢臺有洪波臺有檀臺(史記)
(趙成侯魏獻榮椽因以為擅臺)劉劭趙都賦結雲閣於南宇立叢臺
於少陽唐開元二十七年嚴浚作叢臺賦拾遺記
周靈王二十三年起昆昭之臺
燕寧臺黃金臺
樂毅傳報遺燕書曰齊器設於寧臺大吕陳於元英注
寧臺燕之臺也燕世家昭王為郭隗改築宫而師事
之樂毅自魏往劇辛自趙往鄒衍自齊往文選鮑昭
樂府曰將起黃金臺注上谷郡圖經曰黃金臺易水東
南十八里燕昭王置千金於臺上以延天下之士王隠
晉書曰叚匹磾進屯故安縣故燕太子丹金臺二說不
同孔融書曰燕昭築臺以招郭隗述異記燕昭王
故城中土人呼為賢士臺亦謂招賢臺拾遺記燕昭
王登崇霞之臺
韓望氣臺
水經注漢官儀曰舊河隄謁者居之城西有韓王望氣
臺孫子荆(名楚)故臺賦叙曰酸棗寺門外夾道左右有兩
故臺訪之國老云韓王聽訟觀臺高一十五仞賦曰蔑丘
陵之邐迤亞五嶽之嵯峨言其壯觀也(又曰薄邯鄲之業臺陋楚國之章華)
越靈臺觀臺
吳越春秋越王立增樓觀其山巔以為靈臺(又曰勾踐置酒文臺)
水經注越起靈臺於山上史記正義吳越春秋云
句踐二十五年徙都琅邪立觀臺以望東海
秦琅邪臺
史記始皇二十八年作琅邪臺立石刻頌秦德正義括地
志云密州諸城縣東南百七十里有琅邪臺越王勾踐觀
臺也漢地理志琅邪郡琅邪越王勾踐嘗治此起館臺
有四時祠師古注曰山海經云琅邪臺在琅邪之東郊
祀志四時主祠琅邪琅邪在齊東北注山海經云琅邪臺
在渤海間謂臨海有山形如臺也後郡國志琅邪國
琅邪注越絶曰勾踐徙琅邪起觀臺臺周七里以望東海
東海郡朐注博物記縣東北海邊植石秦所立之東門贛
榆本屬琅邪注地道記曰海中去岸百九十步有秦始皇
碑長一丈八尺廣五尺厚八尺三寸一行十二字水
經注琅邪臺在城東南十里
韓信臺
水經注沔水上安陽縣故隷漢中壻水逕樊噲臺南臺
高五六丈又東南逕大城固北水北有韓信臺高十餘
丈上容百許人相傳高祖齋七日置壇設九賓禮以禮
拜信
漢歌風臺
國史地理志徐州沛縣有仲虺城漢歌風臺枌榆社豐
縣有始皇厭氣臺彭城有項羽戲馬臺(宋武帝至彭城大會戲馬臺賦)
(詩)青州臨淄有遄臺單州單父有宓子賤琴臺開封府
祥符有岳臺崇臺澶州濮陽有昆吾臺滄州南皮有魏
文射雉臺無棣有蒲縈臺秦始皇縈蒲繫馬之地
漢鴻臺
三輔黃圖長樂宫有鴻臺秦始皇二十七年築高四十
丈上起觀宇帝常射飛鴻于臺上故號鴻臺惠四年三
月長樂宫鴻臺災凉風臺在長安故城西建章宫北關
輔記曰建章宫北有凉風臺積水為樓長樂宫有魚池
臺酒池臺始皇造又有蓍室臺鬭雞走狗臺壇臺漢韓
信射臺又未央宫有果臺東西山二臺未央宫有鉤弋
臺通靈臺望鵠臺眺蟾臺桂臺商臺避風臺(見池類)上
林賦累臺增成甘泉賦洪臺獨出思玄賦聘王母
於銀臺注仙人所居也關中記云宫北有井幹臺高
五十丈積水為樓言築累方木轉於交架如幹司馬彪
云井欄也史記正義云甘泉有瑤臺
漢露臺
文帝紀贊嘗欲作露臺召匠計之直百金上曰百金中
人十家之産也吾奉先帝宫室常恐羞之何以臺為注
師古曰今新豐縣南驪山之頂有露臺鄉極為高顯猶
有文帝所欲作臺之處翼奉傳上疏曰孝文欲作一
臺度用百金重民之財廢而不為其積土基至今猶存
注師古曰今在新豐縣南驪山頂上也括地志新豐
縣南驪山上猶有露臺之舊址其處名露臺唐孫樵
露臺遺基賦曰有土如積其高逾尺隠于修岡屹若環
堂
漢曲臺(射宫)
列傳翼奉上疏孝文時未央宫有曲臺殿(見黃圖)鄒陽
書諫吳王曰秦倚曲臺之宫垂衡天下注應劭曰始皇
所治處若漢未央宫枚乘說吳王游曲臺臨上路不
如朝夕之池注張晏曰長安臺臨道上王尊奏成帝
正月行幸曲臺臨饗罷衛士注諸侯士更盡得代去故
天子自臨而饗之孟喜舉孝廉為郎曲臺署長注師
古曰曲臺殿名署主其事也(儒林)孟卿東海人(喜父也)事
瑕丘蕭奮學禮因授后倉魯閭丘卿倉說禮數萬言號
曰后氏曲臺記授沛聞人通漢子方梁戴德延君戴聖
次君沛慶普注服虔曰在曲臺校書著記因以曲臺記
為名師古曰曲臺殿在未央宫(儒林)蓺文志曲臺后倉
九篇注如淳曰行射禮於曲臺后倉為記故名曲臺記
漢官儀曰大射于曲臺晉灼曰天子射宫也西京無太
學於此行禮文選注七略曰宣帝時行射禮博士后
倉為之辭至今記之曰曲臺記長門賦(司馬長卿)覧曲臺
之央央注三輔黃圖未央東有曲臺殿長安志於曲
臺凡三出
梁平臺(睢陽城)
梁孝王傳孝景時築東苑方二百餘里廣睢陽城七十
里北征記曰城周三十七里凡二十四門(太康地記曰城方十三里梁孝王築之鼓倡節杵而後下和之)
(者稱睢陽曲)大治宫室為複道自宫連屬於平臺三十餘里
招延四方豪桀注如淳曰平臺在大梁東北師古曰今
城東二十里有故臺基文選沈約宋書謝靈運傳論
綴平臺之逸響注梁孝王作平臺招延四方才子逸響
謂枚臯司馬相如之文
漢栢梁臺栢梁(銅詩)柱
武紀元鼎二年春起栢梁臺(漢武舊事曰以香栢為梁香聞數十里)大初
元年十一月乙酉栢梁臺災(夏侯始昌先言其日)郊祀志武帝
鑄栢梁銅柱食貨志粤欲與漢用船戰廼大修昆明
池列館環之治樓船高十餘丈旗幟加其上甚壯天子
感之乃作栢梁臺高數十丈宫室由此日麗三輔黃
圖在長安城中北帝嘗置酒其上詔羣臣和詩三輔
故事臺高二十丈武帝故事起栢梁臺以處神君
長安志廟記曰在北闕内道西(三秦記曰上有銅鳳名鳳闕)括地
志在雍州長安故城中元和志在長安故城中未央
宫北古文苑漢武帝元封三年作栢梁臺詔羣臣二
千石有能為七言詩者乃得上座帝曰日月星辰和四
時自梁王以下作詩者二十五人(所紀之年不同盖臺建於元鼎而賦詩乃)
(元封也)文選注引漢武栢梁臺衛尉詩韓子齊景公
登栢寢之臺
漢登單于臺
武紀元封元年冬十月詔曰南越東甌咸服其辜西蠻
北夷頗未輯睦朕將循邊陲擇兵振旅躬秉武節置十
二部將軍親帥師焉行自雲陽北歴上郡西河五原出
長城北登單于臺至朔方臨北河勒兵十八萬騎旌旗
徑千餘里威震匈奴遣使者告單于曰南越王頭已縣
於漢北闕矣單于能戰天子自將待邊不能亟來臣服
何但亡匿幕北苦寒之地為匈奴讋焉
漢通天臺承露仙人掌(别見長樂宫)
武紀元封二年春幸緱氏遂至東萊夏四月還祠泰山
至瓠子臨决河還作甘泉通天臺(史記云通天莖臺)注師古曰
言此臺高上通于天漢舊儀曰高三十丈(去長安三百里)望見
長安城郊祀志初公孫卿言仙人可見上往常遽以
故不見今為館如緱氏城置脯棗神人宜可致且仙人
好樓居於是上令長安作飛廉桂館甘泉則作益夀
延夀館使卿持節設具而候神人乃作通天臺置祠具
其下將招來神仙之屬注師古曰為塞河及造臺而有
神光之應(通鑑元封二年作)漢武故事築通天臺去地百餘
丈望雲雨悉在其下去長安三百里望見長安城黃帝
以來祭天圜丘處武帝祭太一上通天臺舞八歲童女
三百人置祠祀招仙人祭太乙令人升通天臺以候天
神天神既下祭所若大流星乃舉烽火而就竹宫望拜
上有承露仙人掌擎玉杯承雲表之露(漢武故事又有通天宫)
王温舒傳上欲作通天臺覆中尉脱卒得數萬人作上
說拜為少府西域傳贊營千門萬戶之宫立神明通
天之臺三輔黃圖亦曰候神臺又曰望仙臺武帝時
作栢梁柱承露仙人掌之屬注建章宫承露盤高二十
丈大七圍(以銅為之)上有仙人掌承露和玉屑飲之括地
志雲陽宫在雍州雲陽縣西北八十一里有通天臺即
黃帝以來祭天圜丘之處元和志在甘泉宫中高三
十五丈望雷雨悉在下(武帝于甘泉宫中為臺畫天地泰臺諸鬼神而祭之)上
林賦置酒乎顥天之臺注張揖曰臺高上干顥天也
甘泉賦乃望通天之繹繹直嶤嶤以造天西京賦通
天訬以竦峙徑百常而莖擢上辬華以交紛下刻陗其
若削伏櫺檻而頫聽聞雷霆之相激采少君之端信庶
欒大之貞固立修莖之仙掌承雲表之清露屑瓊蘂以
朝飡必性命之可度文苑英華唐黎&KR1134;通天臺賦危
檻岧嶤廻途鬱律植承露之盤開肅神之室將以接上
元期太一丹檻栖於列宿飛梁歴於倒景任公叔賦
嶝道邈以特立通天赫其無儔託神靈於秦甸結元氣
於雍丘白日旁轉青雲上浮八垓可接於咫步萬象無
逃於寸眸爟火周起神光&KR1199;來召安期於滄海降王母
於黃屋楊系賦若瑤臺之霞駮冠鼇山於溟海若瓊
樓之雲蔚照龍燭於崑丘高揖八極俯窺萬井拂軒楯
之宛虹步檐檻之倒景玉女下視金烏上廻南史沈
烱字初明行經漢武通天臺為表奏之後周圜丘歌
辭云王城七里通天臺紫微斜照影徘徊連珠合璧重
光采天策暫轉鈎陳開列子周穆王築中天之臺其
高千仞
漢漸臺(詳見建章宫)
鄧通傳文帝覺而之漸臺求得通注未央殿西南有蒼
池池中有漸臺(元和志在未央宫西水經注沈水逕漸臺東)郊祀志太初
元年二月起建章宫其北治大池漸臺高二十餘丈名
曰泰液注漸一音子廉反浸也水所浸三輔黃圖作瀐
亦浸義黃圖漸臺在建章宫太液池中高二十餘丈
漸浸也言為池水所漸又一說漸臺星名法星以為臺
名未央宫有滄池池中有漸臺王莽死于此西京賦
顧臨太液滄池漭沆漸臺立于中央赫昈昈以弘敞
晉天文志織女東足一星曰漸臺臨水之臺也主晷漏
律吕之事
漢武臺
李陵傳召見武臺叩頭請罪臣願以少擊衆步兵五千
人涉單于庭上許之注師古曰未央宫有武臺殿(文臣見於)
(宣室武臣見於武臺)九域志滄州有漢武臺輿地志云漢武帝
至此築唐紀功次漢武臺(見下)
漢玉臺珍臺騰光臺招仙臺
西京賦西有玉臺聫以昆德(注臺殿名)珍臺蹇産以極壯隥
道邐倚以正東(珍臺臺名)天馬歌遊閶闔觀玉臺注上帝
所居甘泉賦珍臺閒館洞冥記建元二年起騰光
臺以望四遠常有飛光如星集於臺上亦曰經星臺集
方士說仙事又起招仙之臺於明庭宫(即甘泉别名)於臺上
撞碧玉鐘太初二年起甘泉望風臺
漢神明臺
郊祀志太初元年作建章宫(紀二月起建章宫)其南立神明臺
井幹樓高五十丈輦道相屬焉注師古曰漢宫閣疏神
明臺高五十丈上有九室常置九天道士百人然則神
明井幹俱高五十丈也井幹樓積木而高為樓若井幹
之形也(水經注黃圖曰在建章宫中今人謂之九子臺非也)東方朔傳左鳳闕
右神明黃圖神明臺祀仙人處上有銅仙舒掌捧銅
盤承雲表之露括地志在長安縣西北二十里長安
故城在西漢建章宫有神明臺西都賦神明鬱其特
起軼雲雨於大半虹霓廻帶於棼楣三輔宫殿簿長
樂宫有臨華臺神仙臺
漢登仙臺
文選注戴延之西征記曰嵩中嶽也東謂大室西謂少
室相去十七里嵩高總名也漢武帝作登仙臺在少室
峯下淮南王安立思仙臺
漢龍臺
司馬相如傳(上林賦)登龍臺注張揖曰觀名在豐水西北
近渭史記正義三輔故事云龍臺高六丈去豐水五
里漢時龍見陂中故作此臺括地志云龍臺一名龍臺
觀在雍州鄠縣東北三十五里
漢望海臺
水經注浮瀆又東北逕漢武帝望海臺又東注于海魏
氏土地記曰章武縣東百里有武帝臺南北有二臺相
去六十里基高六十丈俗云漢武帝東廵海上所築
文苑英華有觀風臺賦
漢豫章臺
見昆明池
漢符節臺三臺
嚴延年傳上欲徵延年符已發注應劭曰符竹使符也
臧在符節臺欲有所拜召治書御史符節令發符下大
尉也霍光傳皇帝信璽行璽注漢初三璽天子之璽
自佩行璽信璽在符節臺後百官志符節令一人六
百石為符節臺率主符節事凡遣使掌授節屬少府(秦中)
(車府令高行符璽令事)後五行志中平二年二月南宫雲臺灾
延及尚書符節蘭臺官志注蔡質漢儀曰客曹郎主
治羌胡事劇遷二千石或刺史其公遷為縣令詔書賜
錢三萬與三臺祖餞餘官則否蔡邕傳以侍御史轉
治書御史遷尚書三日之間周歴三臺文選坐領三
臺注應劭漢官儀曰尚書為中臺御史為憲臺謁者為
外臺(漢官典職謝靈運晉書曰云云是為三臺)晉志魏别為一臺位次御
史中丞掌授節銅虎竹使符及泰始九年武帝省并蘭
臺置符節御史魏都賦符節謁者典璽儲吏注宣明
門外東入最南有謁者臺閣次中央符節臺閣最北御
史臺閣三臺並列西向符節臺東有丞相諸曹晉劉
長升為尚書左丞正色在朝三臺清肅
漢上林清臺靈臺銅表(事見太初歷)靈臺
候臺(見渾儀)唐清臺(見瑞星)
前律歷志元鳳三年太史令張夀王言太初歷過詔主
歷使者鮮于妄人詰問妄人請與治歷麻光等二十餘
人雜候日月晦朔弦望八節二十四氣詔與丞相御史
大夫大將軍史各一人雜候上林清臺課歷疏密凡十
一家(一作十家)黃圖靈臺在長安西北八里始曰清臺本
為侯者觀隂陽天文之變更名曰靈臺(後漢作靈臺掌候日月氣而屬)
(太史太史有二丞其一在靈臺漢官曰靈臺員吏十三人靈臺待詔四十二人)郭緣生述征記
曰長安宫南有靈臺高十五仞上有渾儀(延熹七年造)張衡
所製又有相風銅烏千里風至此烏乃動又有銅表高
八尺長一丈三尺廣一尺二寸題云太初四年造水
經注曰城南漕渠有漢靈臺然則漢城西之上林城南
之漕渠皆有候景之臺也晉樂志漢明皇帝
即位表圭影而陳清廟亢倉子齊太子坐清
臺之上宋書孝武大明六年八月己丑置清臺
令
漢昆明臺
水經注沈水北與昆明故池會又北逕長安城西與昆
明池水合水上承池於昆明臺故王仲都所居也新
論仲都卧於池臺上
漢蘭臺(令史)漢蘭臺圖籍魏蘭臺
百官表御史中丞在殿中蘭臺掌圖籍秘書後百官
志御史中丞蘭臺令史六百石掌奏及印工文書(班固班超)
(傅毅李尤孔僖楊終皆為之)車千秋傳令丞相親掘蘭臺蠱王
莽傳夏賀良䜟書臧蘭臺注師古曰蘭臺掌圖籍之所
後傳楊終顯宗召詣蘭臺拜校書郎賈逵永平中
勅蘭臺給筆札作神爵頌王允為司徒及遷都關中
允收斂蘭臺石室圖書秘緯要者以從至長安皆分别
條上經籍具存允有力焉儒林傳黨人既誅其高名
善士多坐流廢有私行金貨定蘭臺桼書經字以合私
文及遷都之際自辟雍東觀蘭臺石室宣明鴻都藏典
册文章競共剖散及王允所收而西者裁七十餘乘道
路艱遠復弃其半矣西京賦内有蘭臺金馬遞宿迭
居注蘭臺臺名校書處漢官儀能通倉頡史篇補蘭
臺令史論衡孝明好文人並召蘭臺之官文雄會聚
(選注引之)蘭臺令史職校書定字蘭臺之史班固賈逵楊終
傅毅之徒名香文美蘭臺之官國所監得失也隋志
明章重經術石室蘭臺彌以充積又曰漢明帝求佛經
緘於蘭臺石室唐劉知幾云後漢公卿所撰先集公
府乃上蘭臺故史官載事為廣晉志殿中侍御史案
魏蘭臺遣二御史居殿中伺察非法即其始也魏晉官
品令又有禁防御史第七品太元中有檢校御史吳崐
此二職亦蘭臺之職也符節御史秦符璽令之職漢因
之位次御史中丞至魏别為一臺掌授節銅虎竹使符
及泰始九年省并蘭臺置符節御史掌其事武帝以謁
者并蘭臺魏略太和中祕書以公事移蘭臺薛夏曰
蘭臺為外臺祕書為内閣臺閣一也何不相移之有(魏蘭)
(臺亦藏書御史掌焉)唐志龍朔二年(二月四日)改祕書省曰蘭臺監
曰太史少監曰侍郎丞曰大夫(李懷儼崔行功為蘭臺侍郎)初漢以
御史中丞掌蘭臺圖籍故歴代建臺省祕書與御史為
鄰
漢温明臺
郡國志洺州温明臺後漢世祖晝卧此殿耿弇入造牀
下勸即位處
漢靈臺(又見上林清臺)
紀光武中元元年初起靈臺注漢宫閣疏靈臺高三丈
十二門天子曰靈臺諸侯曰觀臺(水經注靈臺光武所築高六丈方二十丈)
明帝永平二年春正月辛未登靈臺望元氣三年春
正月癸巳詔曰登靈臺見史官正儀度(班固詩乃經靈臺靈臺既崇帝)
(勤時登爰考休徵三光宣精五行布序習習祥風祁祁甘雨)章帝建初五年春正
月己酉宗祀明堂登靈臺望雲物和帝永元五年正
月乙亥登靈臺望雲物順帝永和元年正月己巳宗
祀明堂登靈臺改元續百官志太史令明堂及靈臺
丞各一人二百石掌守明堂靈臺靈臺掌候日月星氣
皆屬太史注漢官曰靈臺待詔四十二人十四人候星
二人侯日三人候風十二人候氣三人候晷景七人候
鍾律一人舍人(宋志太史東京有二丞其一在靈臺)祭祀志章帝作靈
臺十二門詩桓譚傳有詔會議靈臺所處帝曰吾欲
以䜟决之注洛陽記曰平昌門南直大道東是明堂大
道西是靈臺也宦者傳靈帝欲登永安候臺東都
賦靈臺明堂統和天人登靈臺考休徵東京賦左制
辟雍右立靈臺馮相觀祲祈禠禳災永安宫銘(李尤)候
臺集道俾司星辰(候臺銅儀見渾天儀)述征記長安宫南靈臺
上有相風銅烏摰虞三輔决錄注竇攸舉孝廉為郎
世祖大會靈臺得鼠如豹文問羣臣莫知者攸對曰鼮
鼠也見爾雅詔按祕書如攸言賜帛百匹薄后
傳漢王四年坐河南成臯靈臺水經注鎬水北
逕漢靈臺西又逕磁石門西門在阿房前悉以磁石為
之令四夷朝者有隠甲懷刃入門而脅之以示神亦曰
却胡門明堂北三百步有靈臺元始四年立
漢雲臺
五行志雲臺周家所造圖書術籍珍玩寶怪所藏列
傳馮魴建武三年召詣行在所見於雲臺隂興領侍
中受顧命於雲臺廣室注洛陽南宫有雲臺廣室殿
范升為博士建武四年正月朝公卿大夫博士見於雲
臺令升與韓歆許淑等辨難樊曄建武初引見雲臺
(酷吏)周黨光武引見伏而不謁范升奏毁曰願與坐雲
臺之下考試圖國之道(逸民)索盧放建武末徵不起光
武使人輿之見於南宫雲臺(獨行)賈逵為郎與班固並
校祕書應對左右肅宗好古文尚書左氏傳建初元年
詔逵入講北宫白虎觀南宫雲臺傳論永平中顯宗
圖二十八將於南宫雲臺(馬援傳援女立為皇后顯宗圖畫建武中名臣列將於雲)
(臺以椒房故獨不及援)東觀記明帝時(永平五年秋)大旱御雲臺上
筮得蹇卦帝以問沛獻王輔(文選沛獻訪對於雲臺)順紀登雲
臺召百官永和元年十月丁亥承福殿火帝避御雲臺
靈紀中平三年鑄黃鍾四注鍾垂於玉堂及雲臺殿前
(見宦者傳)李尤銘曰周氏舊居惟漢襲因崇臺增峻上擬
蒼雲東京賦南則前殿雲臺洛陽記雲臺高閣十
四間淮南子云云高誘注臺高際於雲故曰雲臺
文選謝朓詩獻納雲臺表
漢清源臺
隋志漢明帝遣郎中蔡愔秦景使天竺求佛經得四十
二章因立白馬寺其經緘于蘭臺石室又畫像於清源
臺及顯節陵上文苑英華南宫畫像送於清源之
臺册府元龜云清凉臺
漢章臺(又見殿類)
魯恭傳永元九年召拜議郎八月飲酎齋會章臺詔使
小黃門引恭前其夜拜侍中勅使驂乘肅宗親御章
臺冠馬鉅東京賦内則含德章臺前張敞傳
走馬章臺街注孟康曰在長安中秦有章臺宫
蘇秦傳云朝於章臺之下揚雄云藺生收功於章
臺
馬融讀書臺
元和志在盭厔縣東北二十七里
魏銅爵臺三臺冰井臺金虎臺
九華臺
魏志建安十五年冬作銅爵臺于鄴十七年春悉召諸
子登臺使各為賦臨淄侯植援筆立成云立中天之華
觀兮連飛閣於西城臨漳水之長流兮望衆果之滋榮
(魏文帝賦曰飛閣崫其特起層樓儼以承天)十八年九月作金虎臺鑿渠引
漳水入白溝以通河黃初七年三月築九華臺魏都
賦三臺列峙以峥嶸亢陽臺於隂基擬華山之削成上
累棟而重霤下冰室而沍冥雲雀踶甍而矯首壯翼摛
鏤於青霄雷雨窈冥而未半皦日籠光於綺寮注銅雀
園西有三臺中央有銅爵臺有屋一百一間南則金虎
臺有屋一百九間北則冰井臺有屋一百四十五間上
有冰室三臺與法殿皆閣道相通水經注魏武封於
鄴城之西北有三臺因城為基巍然崇舉其高若山建
安十五年所起春秋古地云葵丘地名今鄴西臺是也
其中銅雀臺高十丈有屋百餘間南則金雀臺高八丈
有屋一百九間北曰冰井臺亦高八丈有屋一百四十
間上有冰室室有數井井深十五丈藏冰及石墨又有
粟窖及鹽窖猶有石銘存焉北齊書文宣天保九年
發丁匠三十萬人營三臺于鄴因其舊業而高博之大
起宫室及遊逸園至是三臺成改銅雀曰金鳳金虎曰
靈應冰井曰崇光十一月登三臺御乾象殿朝燕國
史志相州安陽有銅雀臺鄴有三臺
魏陵雲臺九華臺
三國志文帝黃初二年築陵雲臺(洛陽記曰高二十三丈登之見孟津)洛
陽簿凌雲臺閣十一間(述征記曰陵雲臺在明光殿西高八丈)七年三月築九華臺
樓觀精巧先稱平衆木輕重然後造無錙銖相結臺雖
高峻常隨風搖動而終無傾倒之理明帝登臺懼其勢
危别以大木扶持之樓即傾壊論者謂輕重力偏也(又黃)
(初四年正月築南廵臺于宛六年九月築東廵臺)晉華廙傳武帝登陵雲臺
汝南王亮傳武帝登陵雲臺望見曰伏妃可謂富貴
也
魏永始臺丹書臺
文選何晏景福殿賦鎮以崇臺實曰永始注永始臺名
鎮在宫南闈門此臺下有倉廪韋仲將景福殿賦曰時
襄羊以劉覧步華輦於永始知稼穡之艱難壯農夫之
克敏地理志許州有丹書臺魏文帝受禪有黃鳥銜
丹書集此臺述異記郭景純注爾雅臺今在夷陵
郡
晉靈臺
官志太史又别置靈臺丞潘岳閒居賦靈臺傑其高
峙窺天文之祕奥注陸機洛陽記靈臺在洛陽南去城
三里辟雍在靈臺東相去一里元魏紀太和十六年
春登靈臺觀雲物
晉豫章學臺
范寗傳為豫章太守大設庠序遣人往交州採磬石以
供學用改革舊制不拘常憲遠近至者千餘人資給衆
費一出私禄并取郡四姓子弟皆充學生課誦五經又
起學臺功用彌廣
後魏閱武臺
後魏紀孝文大和十八年八月丁未幸隂山閱武臺臨
觀講武明元永興二年七月丁巳立馬射臺魏志
胡質都督青徐置東征臺且佃且守
後魏講武臺
水經注太和十八年從高祖北廵届於隂山之講武臺
臺之東有高祖講武碑文中書郎高聰之辭吳孫權
於武昌臨釣臺
唐紀功漢武臺(詳見紀功類)
太宗紀貞觀十九年自洛陽宫伐高麗六月敗之於安
市城東南山九月班師十月次漢武臺刻石紀功太
宗實錄貞觀十九年十月班師次漢武臺餘基三成傍
有祠室塋域帝顧問侍臣對曰此是燕齊之士為漢武
求仙之處其地俯臨大海長瀾接天岸多峻石竒怪之
狀帝製文刻於石
唐仰觀臺
集賢注記唐大明宫集賢院内西院正屋三門四架一
行所居院中有仰觀臺(即一行占候之所)兩京記東都闕北
及南皆有觀象臺太史仰觀之所
唐舞鶴臺萬歲臺景雲臺
見封禪類(高宗封泰山)
唐講武臺(見講武類)
地理志許州臨潁有講武臺本尚書臺馬融講書之地
顯慶二年十月高宗大閱于此更名太原府晉陽西北
十五里有講武臺飛閣顯慶五年築左傳成周宣榭
注講武屋
唐銀臺
高宗龍朔三年十二月庚子詔以舍元殿前銀臺閣内
並覩麟迹改來年為麟德元年李肇記學士出銀臺
乘馬宋朝通進銀臺司舊隷樞密院凡内外奏覆文
字必關二司然後進御外則内臣及樞密院吏掌之内
則尚書内省籍其數以下有司或行或否得緣為奸樞
密學士向敏中請别置局淳化四年八月癸酉以宣徽
北院聽事為通進銀臺司命敏中及張詠同知二司事
内外章奏案牘謹視出入而勾稽焉月一奏課發勅司
舊隷中書尋令銀臺司兼領之九月乙巳以給事中封
駁隷通進銀臺司
唐測景臺靈臺(見渾天及司天臺)
地理志河南府陽城縣有測景臺會要儀鳳四年五
月太史令姚元辯奏於陽城測景臺依古法立八尺表
夏至日中測景一尺五寸正與古法同調露元年十一
月於陽城周公測景所得土圭長一丈二尺七寸(開元十一)
(年詔太史監南宫說刻石表焉)開元十二年四月二十三日命太史監
南宫說及太史官大相元太等馳傳往安南蔡蔚等州
測候日景及還京與一行師一時校之並差不同一行
以南北日景校量用勾股法算之云大約南北極相去
纔八萬餘里(餘見覆矩圖)范榮有測景臺賦靈臺候簿
(見大衍歷)韋承慶有靈臺賦隋劉祐著觀臺飛候六卷
周禮大司徒以土圭之法測土深正日景日至之景尺
有五寸謂之地中注日景千里而差一寸尺有五寸者
南戴日下萬五千里地與星辰四游升降於二萬里之
中是以半之得地之中今潁川陽城縣是也
唐肅政臺文昌臺
官志御史臺文明元年(九月甲寅即光宅元年)改肅政臺光宅元
年分左右臺尚書省光宅元年改曰文昌臺長安三年
(閠四月己卯)曰中臺隋大業三年四月壬辰增謁者司隷
與御史為三臺
唐靈臺司天臺(並見官制臺省)
舊紀乾元元年三月辛卯改太史監為司天臺歷志
韓穎直司天臺
唐麟臺鸞臺蘭臺
官志垂拱元年改秘書省曰麟臺門下省曰鸞臺龍朔
二年改秘書省曰蘭臺文粹韋表微麟臺碑銘(序曰元和)
(五年十一月使鄆經獲麟之舊壌後之人築臺於此以旌厥路)
唐浚儀岳臺
天文志開元十二年得浚儀岳臺晷尺五寸三分東
京記祥符縣西九里有岳臺圖經云昔魏王遥事霍山
神築此臺禱於其上因以為名宣德門前天街西第一
岳臺坊(浚儀祥符二年改祥符)國史地理志祥符有岳臺
唐集靈臺
舊紀天寶元年十月辛丑造長生殿名為集靈臺以祀
天神張良器有賦(天寳二年進士試)
唐神爵臺
地理志陜州硤石縣東有神雀臺天寶二年以赤雀見
置
唐御注孝經臺
文苑英華張昔御注孝經臺賦云索隠鈎深詞約意遠
勒睿旨於他山之石植崇臺為儒林之苑王猷玉潤帝
典金清嚮之者修睦就之者起敬三千子之鼓篋邈矣
且瞻十八章之箴規揭之備舉高而不危者尚乎臺磨
而不磷者莫如石金字累累以條貫銀鈎歴歴而交映
唐連弩臺
李元諒傳貞元中節度隴右築連弩臺遠烽候為
守備西戎憚之初學記費北有積弩堂晉成帝
作
唐宿羽臺
見上陽宫
唐望仙臺
武宗紀會昌五年正月作仙臺于南郊(武宗作臺于城之南孫樵作露)
臺遺基賦以諷之(先是會昌三年夏作望仙觀于禁中六年六月甲申又作望仙樓于神策軍)舊紀
會昌五年正月己酉朔敇起望仙臺於南郊壇時道士趙
歸真特承恩禮柳仲郢傳武宗延方士築望仙臺累
諫諄切會要武宗會昌中於大明宫築臺號曰望仙
宣宗大中八年復命葺之右補闕陳嘏抗疏立罷修營
八月改為文思院
唐麗春臺
兩京記東都城有流杯殿在麗春臺北有東西廊南至
麗春臺北連弘徽殿南頭皆亭子間以山池殿上作漆
渠九曲
太平興國講武臺
二年築講武臺于城西之楊村九月辛亥幸大閱三年
十二月乙丑幸觀飛山卒六年十二月己卯幸賜從臣
飲後梁開平元年十月幸繁臺講武(本梁孝王吹臺)二年七
月改為講武臺
雍熙觀耕臺
四年九月内降手札來年正月有事東郊行藉田
禮十月詳定所言舊禮於先農壇東别立觀耕
臺帝禮畢登臺以觀公卿請高五尺餘如先農
壇
至道渾儀臺
元年十二月庚辰渾儀成司天監築臺置之慶元
四年七月祕書省築渾儀臺高二丈一尺
慶歷欽天臺
實錄慶歷三年五月丁亥上閔雨露立殿庭御衣
霑潤戊子雨輔臣稱賀辛卯築欽天臺于禁中
(長編通略云欽天壇)仁宗以天久不雨降服徹膳躬自
暴露夜輒升壇禱祠達旦不寐元魏有天文
殿
元豐候臺
見儀象類
元祐御史臺
元祐三年新作御史臺成詔曾肇為之記曰御史見於
周掌贊書受法令而已戰國以對執灋亦紀事之職也
秦漢始置大夫位亞丞相副曰中丞督部刺史受公卿
奏事其屬有侍御史出討姦猾治大獄於是專繩糾之
任厥後政事歸尚書而御史與尚書謁者並為三臺大
夫更為三公而中丞為臺率與尚書令司隷校尉朝會
皆專席為三獨坐隋唐復置大夫天下有冤而無告者
得與中書門下省詰之謂之三司自是御史益為雄峻
其屬有殿中監察并侍御史為三院侍御史一人知雜
事横榻而坐謂之南牀皆專彈劾不言事本朝因之真宗
增置言事御史其後皆得言事然以大夫為兼官不治
臺事以郎中員外郎兼侍御史知雜事以貳中丞以太
常博士以上為三院未至者為御史裏行監察至神宗
正官名始歸大夫職以侍御史治雜事罷御史裏行而
復六察官分守既定廼相官府(元豐六年六月乙巳朔詔六察各置一御史)
盖御史臺建於宣化坊自開寳五年纔有東西獄七年
雷德驤分判三院事請而大之屋不及百楹天禧二年
復詔增廣至三百六十楹訖于元豐垂七十年神宗伻
圖程工以授有司舊闕大夫聽事踵鄴都制度闕門北
鄉取隂殺之義至是置大夫聽事闢門東鄉上即政之
初實遵先訓猶以大夫虚員始省營築闢門北鄉仍故
不改以元祐二年六月乙亥始事三年八月庚辰卒功
為屋三百五十一楹(詳見官制)慶歷五年九月十八日庚
子置南京留司御史臺七年六月二十一日壬戌置北
京御史臺命馬綘掌之(西京舊有之用分司官一人或特命官)開寶六
年十月丁酉雷德驤為秘書丞分判御史臺三院事景
德四年五月詔臺有當糾而不糾者尚書省彈奏寶元
二年十二月詔御史缺官具兩省班簿來上朕自點一
人慶歷四年八月詔臺官毋用輔臣所薦(嘉祐四年五月詔除之)
天聖七年九月知雜鞠詠言申謁(熙寧九年十一月中丞鄧潤甫請除之)皇祐三年十月
乙巳上諭宰臣曰諫官御史必用忠厚淳直通世務明
治體之人以革澆薄之敝自是詔舉御史必載帝語降
勅(先是天聖元年四月丁巳詔近臣舉諫官御史)治平二年范純仁為殿中吕
大防為監察内出姓名而命之元豐六年九月置檢法
主簿元祐三年十二月十四日詔刊神宗舉御史詔于
御史臺紹興元年九月侍御史沈與求請舉行元豐六
察舊法二十五年十二月一日手詔風憲之地朕親除
公正之士以革前弊宜盡心乃職惟結主知翌日右正
言張修請刊聖詔于臺及諫院三十年四月二十七日
丙子詔以神宗命臺臣舉忠純體國之人補御史詔重
刊于臺文苑英華烏臺賦旌良表正癉惡繩回官則
秦置臺從漢起
歴代臺名
五帝時
九成(有娀氏)
戰國時
崇霞(燕)姑蘇(吳)
前漢
通天承光神明日影通靈八風(王莽)
後漢
魚梁
前魏
凌雲銅爵金虎南廵九華金鳳
冰井鬭鷄永始中天
後魏
凌雲靈芝九華鹿苑閱武含章
隋
建章麗春麗日月輪雲光集靈
三十六國
凌霄觀雀凉馬仰觀閱馬
六朝
望耕日觀
北齊
金鳳崇光應聖
丹臺新錄所載
閬金高晨鬱墉雲
古者天子立靈臺以揆乾度諸侯設觀臺以望雲物文
王造周民樂經始而播之詩魯公視朔史謹備豫而載
之傳清臺之名視周魯雖異原其用一也
玉海卷一百六十二
