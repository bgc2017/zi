卷四十七
玉海卷四十七
宋王應麟撰
藝文
雜文
古者史官其書有法大事書之策小事簡牘至於風
俗之舊耆老所傳遺言逸迹史不及書則傳記之說
或有取焉然自六經之文諸家異學說或不同况乎
幽人處士聞見各異或詳一時之所得或發史官之
所諱參求考質可以備多聞焉
漢志
前歷志(見三統)
漢洞歷吳洞紀
論衡會稽周長生文士之雄也作洞歷十卷上自黃帝
下至漢朝鋒芒毛髮之事莫不紀載與太史公表紀相
似類也上通下達故曰洞歷長生非徒文人所謂鴻儒
也(超竒篇)吳志韋昭傳世間有古歷注其所紀載既多
虚無在書籍者亦復錯謬因尋按傳記考合異同采摭
耳目所及以作洞紀起自庖犧至於秦漢凡為三卷(當起)
(黃武以來别作一卷事尚未成)唐志韋昭洞紀四卷周植洞歷記九
卷(莊子音義引洞紀)雜史吳歷六卷隋志韋昭洞紀記包羲
以來至漢建安二十七年臧榮緒續一卷南史庾詵
撰帝歷二十卷
漢劉向戰國策
漢志春秋家戰國策三十三篇記春秋後隋志雜史
三十四卷劉向錄二十一卷高誘注漢初得之盖戰國
游士記其策謀唐志三十二卷高誘注延篤論一卷
司馬遷傳采戰國策(史記所采之事九十三)索隠高誘云六
國時縱横之說也一曰短長書亦曰國事劉向撰為三
十三篇名曰戰國策非遷時已名劉向校書錄敘所
校中戰國策書莒又有國别者八篇臣向因國别者略
以時次之分别不以序者以相補除復重得三十三篇
中書本號或曰國策或曰國事或曰短長或曰事語或
曰長書或曰修書蜀志李權從秦宓借戰國策宓曰
戰國反覆儀秦之術殺人自生亡人自存經之所疾
史通其篇有東西二周秦齊燕楚三晉宋衛中山合十
二國(東西周各一秦五齊六楚趙魏各四韓燕各三宋衛中山二)宋朝曾鞏重校
序錄曰劉向定二十三篇崇文總目稱十一篇者闕臣
訪之士大夫家始得其書正其誤謬而疑其不可考者
然後三十三篇復完敘曰法者所以適變也不必盡同
道者所以立本也不可不一此理之不可易者故孔孟
守此戰國之游士不知道之可信而樂於說之易合故
論詐之便而諱其敗言戰之善而蔽其患其相率而為
之者莫不有利焉而不勝其害也有得焉而不勝其失
也
漢應奉漢事漢書後序荀爽漢語
應奉傳著漢書後序多所述載注袁山松書曰奉又刪
史記漢書及漢記三百六十餘年自漢興至其時凡十
七卷名曰漢事子邵著中漢輯序隋志儒家梁有後
序十二卷後漢司隷校尉應奉撰雜家梁有洞序九卷
錄一卷應奉撰荀爽傳集漢事成敗可為鍳戒者謂
之漢語史記文紀注晉灼引漢語索隠曰書名荀爽
所作舊唐志後漢雜事十卷(雜史)
帝王要略
隋志雜史十二卷環濟撰(紀帝王及天官地理)帝王世錄一卷甄
鸞撰帝王諸侯世略十一卷帝王本紀十卷來奥撰十
五代略十卷吉文甫撰(起庖犧至晉)後漢以來學者多鈔撮
舊史自為一書或起自人皇或斷之近代亦各其志而
體制不經唐志賈匪之漢魏晉帝要紀三卷
魏晉世語
隋志雜史十卷晉郭頒撰(魏志注引之唐志作代說)
三國總略
宋元嘉十四年河西獻周生子十三卷時務論十二卷
三國總略二十卷俗問十一卷十三州志十卷四科傳
四卷漢皇德傳二十五卷魏駮九卷古今字二卷至孔
子讃一卷合一百五十四卷劉延眀以三史文繁著
略記百三十篇八十四卷
梁通史
唐志梁武帝通史六百二卷隋志四百八十卷起三
皇訖梁史通梁武敕其羣臣上自太初下終齊室為
通史六百二十卷其書自秦以上皆以史記為本而别
採他說以廣異聞至兩漢以還則合錄當時紀傳而上
下通達臭味相依又吳蜀二主皆入世家五胡及拓䟦
氏列於夷狄傳大抵其體皆如史記其異者惟無表而
已吳均傳武帝召均使撰通史起三皇訖齊代均草
本紀世家已畢唯列傳未就顧野王撰通史要略百
卷
左史
隋志雜史左史六卷李槩撰
晉書鴻烈
隋志雜史六卷張氏撰
唐十三類史錄
藝文志乙部史錄其類十三一曰正史類二曰編年類
三曰偽史類四曰雜史類五曰起居注類六曰故事類
七曰職官類八曰雜傳記類九曰儀注類十曰刑法類
十一曰目錄類十二曰譜牒類十三曰地利類凡著錄
五百七十一家八百五十七部一萬六千八百七十四
卷不著錄三百五十八家一萬二千三百二十七卷正
史類史記至隋書七十家九十部四千八十五卷有集
史(五家)總七十三家六十九部編年類紀年至隋後略四
十一家四十八部九百四十七卷偽史類華陽國志至
三十國春秋一十七家二十七部五百四十二卷雜史
類古文瑣語至三國典略八十八家一百七部一千八
百二十八卷起居注類穆天子傳至唐創業起居注六
家三十八部一千二百七十二卷有實錄(二十八部)詔令(十一)
(部)總七家七十七部故事類秦漢舊事至南宮故事十
七家四十三部四百九十六卷職官類漢官解詁至官
卿舊事十九家二十六部二百六十二卷雜傳記類三
輔决錄至詞林文人傳一百二十五家一百四十六部
一千六百五十六卷有女訓(十七家)總一百四十七家一
百五十一部儀注類漢舊儀至大唐書儀六十一家一
百部一千四百六十七卷刑法類漢建武律令至開元
格後勅二十八家六十一部一千四卷目錄類劉向七
略别錄至羣書四錄十九家二十二部四百六卷譜牒
類世本至著姓略記十七家三十九部一千六百一十
七卷地理類三輔黃圖至劎南地圖六十三家一百六
部一千二百九十二卷六典秘書郎乙部為史
其類一十有三一曰正史以紀紀傳表志(史記等六十七)
(部三千八十三卷)二曰古史以紀編年繫事(紀年等四十四部六百六)
(十六卷)三曰雜史以紀異體雜記(周書等七十部九百十七卷)四
曰霸史以紀偽朝國史(趙書等二十七部三百三十五卷)五曰起
居注以紀人君動止(穆天子傳等四十一部一千一百八十九卷)六曰舊
事以紀朝廷政令(漢武故事等二十部四百四卷)七曰職官以紀班序
品秩(漢官解詁等二十部三百三十六卷)八曰儀注以紀吉凶行事(漢舊儀等)
(五十九部二千二十九卷)九曰刑法以紀律令格式(律令等三十五部七百一十二)
(卷)十曰雜傳以紀先賢人物(三輔决錄等二百一十七部一千二百八十六卷)
十一曰地理以紀山川郡國(山海經等一百三十九部一千四百三十三卷)十
二曰譜系以紀氏族繼序(世本等四十一部三百六十卷)十三曰略錄
以紀史策條目(七略等三十部二百一十四卷)舊志史錄十三家八
百四十四部一萬七千九百四十六卷
唐南北史
見正史晁氏志雜史
唐集史五家
志凡集史五家六部一千二百二十二卷(高峻以下不著錄三家四)
(百四十卷)梁武帝通史六百二卷李延壽南史八十卷又北
史一百卷(二家五部七百八十二卷著錄之書也)高峻小史一百二十卷
劉氏洞史二十卷(權)姚康復統史三百卷
唐八十八家雜史
志史錄其類十三四曰雜史八十八家一百七部一千
八百二十八卷(古文瑣語至三國典略)夫姓名八家不著錄六十八家
八百六十一卷(元行冲魏典至大和野史)舊志雜史一百二部凡
二千五百五十九卷
史氏流别
史通史氏流别其流十焉一曰偏記二曰小錄三曰逸
事四曰瑣言五曰郡書六曰家史七曰别傳八曰雜記
九曰地理十曰都邑簿若陸賈楚漢春秋樂資山陽公
載記王韶晉安紀姚梁後略此之謂偏記戴逵竹林名
士王粲漢末英雄蕭世誠懷舊志盧子洪知己傳此之
謂小錄和嶠汲冡紀年葛洪西京雜記顧協瑣語(一卷)謝
綽拾遺此之謂逸事劉義慶世說(十卷)裴榮期語林(十卷)孔
思尚語錄楊松玠談藪此所謂瑣言圈稱陳留耆舊周
斐汝南先賢陳壽益部耆舊虞預會稽典錄此之謂郡
書揚雄家諜殷敬世傳孫氏譜記陸宗系譜此之謂家
史劉向列女梁鵠逸民趙采忠臣徐廣孝子此之謂列
傳祖台志怪干寳搜神劉義慶幽眀劉敬叔異苑此之
謂雜記盛弘之荆州記常璩華陽國志辛氏三秦羅含
湘中此之謂地理潘岳關中陸機洛陽三輔黃圖建康
宫殿此之謂都邑簿
唐太宗勲史
志雜史吳兢太宗勲史一卷(崇文目同)書目劉餗國史異
纂三卷載齊梁以來雜事
唐六代略
志雜史李吉甫三十卷會要吉甫嘗綴錄東漢魏晉
元魏周隋故事記其成敗損益大端目為六代略凡三
十卷舊史元和八年二月辛夘宰相吉甫進
唐高氏小史
志一百二十卷高峻初六十卷其子迥釐益之峻元和
中人(峻以歴代諸史鈔其要子迥分其卷第)書目其書自天地未分至
唐文宗凡十三代分十例(司馬遷史至陳隋書附以唐實錄纂其要)
唐統史
志姚康復三百卷會要大中五年十一月大子詹事
姚康復(舊紀止云姚康)撰統史三百卷上之(獻帝王政纂十卷)統史自
開闢至隋末編年纂帝王美政善事詔令可列於時者
必載至於時政鹽鐵榷鹽和糴賑貸錢陌兵數虚實儲
糧用兵利害邊事戎狄無不備載下至釋道皆叙之
唐統載
册府元龜貞元十三年韓潭進統載三十卷其書採虞
夏以來至周隋錄其事跡善於始終者六百六十八人
為立傳
唐太和野史
志雜史公沙仲穆太和野史十卷起大和盡龍紀會
要龍紀中有處士沙仲穆纂野史十卷
唐國史補
志李肇國史補三卷(述開元至長慶事以補史氏之缺)林恩補國史十
卷崇文目六卷(書日補國史六卷載德宗以後二十三事其條目次第差互)崇文目高
若拙後史補三卷(書目同)
唐逸史
志小說家高彦休闕史三卷盧子史錄(卷亡)又逸史三卷
(大中時人)李隐大唐竒事記十卷雜史類杜信史略三十
卷崇文目雜史唐補紀三卷
唐三國典略
中興書目二十卷唐汾州司戸参軍丘悅撰自元魏分
而為東西西魏都關中後周因之東魏都鄴北齊因之
梁陳則皆都江左悦之書首標西魏元而叙宇文泰按
崇文總目云以關中鄴都江左為三國起西魏終後周
而東包東魏北齊南總梁陳凡三十篇今本二十一以
下缺舊史丘悦撰三國典略三十卷隋志魏魚豢
撰典略八十九卷(唐志魚豢魏略五十卷)魏吳志注魏略吳略
唐餘錄唐載
寳元二年十一月戊子朔尚書刑部郎直集賢院王皡
上六十卷詔奬諭(五代閏也故名唐餘錄)通鑑間亦采之書目六十卷
王皡芟五代舊史旁採諸家小說倣裴松之國志附見
於注梅堯臣奏所撰唐載二十六卷多補正舊史缺
謬
唐乘五代史略
天聖五年十二月二十一日辛夘祕書監致仕胡旦上
唐乘七十卷五代史略四十三卷演聖通論七十二卷
將帥要略五十三卷詔以旦子彤為監簿景祐元年七
月壬辰又上續演聖論王禹偁進五代史闕文一卷
凡十七篇祥符中陶岳撰五代史補五卷百餘條(一本)
(云岳五代補錄五卷得一百七事)
唐志五代紀
國史志雜史王㳂唐志二十一卷孫冲五代紀七十七
卷史抄類賈昌朝通紀八十卷
五代開皇紀
天禧五年五月己丒太常慱士鄭向(字公明)表進五代開
皇紀(書目作記)三十卷起梁訖周約八十萬言表言唐明宗
祈天願早生聖人是五代閏紫實開皇朝也目曰開皇
崇文目編年類五代亂亡史册多漏失向摭拾遺事
頗有補焉
宋朝十史類要
十卷皇朝李安上自戰國迄五代摭其雜事以門類分
次
景祐兩漢類記
四年二月辛亥都官郎中任弁上所著兩漢類記
治平唐宋遺史
書目唐宋遺史四卷治平四年詹玠撰唐機要三十卷
劉直方撰唐書冗者删闕者補重編史雋三十卷盖君
平撰初唐鄭暐著史雋十卷君平惜其漏略廣為三十
卷
治平十國志
真宗時知制誥路振采五代僣偽吳(楊行密)唐(李昇)前蜀(王建)
後蜀(孟知祥)南漢(劉隐)北漢(劉崇)閩(王潮)楚(馬殷)吳越(錢鏐)九國君臣
行事撰九國志(以擬崔鴻十六國春秋)為世家列傳四十九卷(振字)
(子發永州人)其孫綸又增高氏(季興)為十國志治平元年六月
辛酉(一十七日)綸上之詔付史館(九國志五十卷增荆南高氏實十國也)晁氏志云
(九國志五十一卷)張唐英補為北楚書二卷合五十一卷唐英
蜀檮杌十卷云外史檮杌(路振書未備今成此書以補其遺)路振祥符初
使契丹撰乘軺錄一卷以獻開寳中詔湯悅徐鉉撰
江南錄(十卷)陳彭年别錄四卷太平興國五年八月甲
戌以孟瑜為固始主簿瑜長沙人嘗著野史三十卷石
熙載言於上而有是命錢儼吳越備史十五卷備史
遺事五卷
紹興通志二十略
紹興二十八年二月乙巳鄭樵召對授廸功郎其所著
通志令有司給扎寫進通志二百卷樵以歴代史册及
采他書上自三皇下迄隋代通為一書倣遷固體為本
紀列傳而改表為譜改志為略鄭樵通志總序總天
下之大學術條其綱目名之曰略凡二十略生民之本
在於姓氏男子稱氏以别貴賤女子稱姓以别婚姻臣
今所推有三十二類故作氏族略書契之本見於文字
獨體為文合體為字文有子母主類為母從類為子故
作六書略字書眼學韻書耳學母主形子主聲故作七
音略天文志有義無象今取丹元子步天歌句中有圖
言下成象故作天文略凖禹貢之書而理川源本開元
十道圖以續今古故作地理略梁汴四朝舊都為痛定
之戒南陽中原新宅為無疆之基故作都邑略削去曲
說作諡略制噐尚象作噐服略樂府正聲以眀風雅祀
享正聲以眀頌以琴操眀絲竹以遺聲凖逸詩作樂略
書籍散亡由編次無紀作藝文略校讎之司未聞其法
作校讎略圖成經書成緯一經一緯錯綜成文古之學
者左圖右書即圖以求易即書而求難乃立為二記曰
記有記無作圖譜略方册者古人之言語款識者古人
之面貎作金石略削去五行作災祥略參載籍眀品彙
作昆蟲草木略(凡十五略出臣胸臆)禮略以敘五禮職官略以秩
百官選舉略言掄材之方刑法略言用刑之術食貨略
言財貨之源流(五略雖本前人之典亦非諸史之文)古者記事之史謂之
志太史公更志為記今謂之志本其舊也桓君山曰太
史三代世表旁行邪上並效周譜今復表為譜自春秋
之前稱世謂之世譜春秋之後稱年謂之年譜二十略
不用舊史之文紀傳即舊文損益唐書五代史皆本朝
大臣所修非微臣所敢議故紀傳訖隋若禮樂刑政務
存因革故引而至唐云
紹興鮑氏國策
十卷紹興中鮑彪編自劉向校定戰國策為三十三卷
彪升其第二卷為首又自更定訓釋(見前戰國策)
慶元續後漢書
慶元間吉州布衣蕭常起昭烈章武元年辛丒盡少帝
炎興元年癸未為四十二卷(帝紀年表各二卷列傳十八卷吳載記十一卷魏載)
(記九卷)吳魏君臣並為載記列于後(外有音義四卷)周必大為序開禧
中李杞改修三國志六十七卷尊昭烈後主為漢紀魏
吳次之復有義例年譜各一卷
編年
榖梁傳曰春秋編年四時具而後為年上尊天時紀
正人事司馬遷為紀傳表志之體其後史官悉用其
法晉荀悅為漢紀復編年之體後世作者皆正史並
行
太古以來年紀
漢志春秋家二篇
禹本紀
史記大宛傳禹本紀言河出崑崙崑崙其高二千五百
餘里日月所相避隠為光眀也其上有醴泉瑶池今自
張騫使大夏之後窮河源惡睹本紀所謂崑崙者乎(天子)
(案古圖書名河所出山曰崑崙)故言九州山川尚書近之矣至禹本紀
山海經所有怪物余不敢言之也(班固作張騫傳贊同)水經崑
崙墟在西北去嵩高五萬里地之中也注禹本紀與此
同
楚漢春秋
漢志春秋家九篇陸賈所記(索隠曰記項氏與漢高祖起及惠文間事)隋
志雜記九卷(唐志同)太史公述楚漢春秋接其後事禮樂
志注師古引楚漢春秋高祖之臣别有絳灌文選注引
楚漢春秋
漢世經
律歷志世經首取郯子之論官名稽之於易包羲神農
黃帝相繼之世可知因祭典而得共工氏之事因考德
而得少昊之事因春秋外傳而得顓頊帝嚳之事因帝
系而得堯舜禹湯之事以至因著紀而得漢之事因漢
志而推太歲之名論春秋戰國秦漢多及殷歷太昊首
德始於木共工水德周人其行序炎帝火德黃帝土
德少昊金德顓頊水德高辛木德堯火德舜土德禹金
湯水武王木漢繼周木生火為火德與夫歲辰之所在
統章之所至繼世之多寡載祀修短莫不見焉
漢大年紀
志春秋家五篇(高祖文帝武帝紀臣瓉注引漢帝年紀盖即此書)
漢紀
荀悅傳建安三年帝好典籍以班固書文繁難省令袐
書監悅依左氏傳體為漢紀三十篇詔尚書給筆札辭
約事詳論辯多美序曰夫立典有五志焉一逹道義二
章法式三通古今四著功勲五表賢能漢四百有六載
撥亂反正統武興文聖上惟文之恤命立國典於是綴
序舊書以述漢紀中興以前眀主賢臣得失之軌足以
觀矣又著崇德正論及諸論數十篇唐志編年類荀
悅漢紀三十卷(書目同)應劭等注(卷同)崔浩音義三卷(漢紀本凡)
七萬二千四百三十二字王莽一萬字(書奏之歲歲在庚辰)文中子曰荀悅史乎唐太宗
賜李大亮曰悅此書敘致簡要議論深博極為政之體
盡君臣之義書目凡漢紀其稱年本紀表志傳者史
家本語也其稱論者悅所論粗表其大事以參得失也
晉袁宏傳宏字彥伯撰漢紀三十卷(隋唐志同)書目晉
東陽太守袁宏以後漢書煩穢又謝承華嶠諸家錯謬
同異無所取正惟張璠紀言漢末事差詳故採而益之
比諸家號為精密袁宏後漢紀序曰掇謝承司馬彪
華嶠謝沈書漢山陽公記(樂資十卷)漢靈獻起居注(獻帝五卷)漢
名臣奏旁及諸郡耆舊先賢傳凡數百卷班固源流周
贍然因藉史遷無所甄眀荀悅才智經綸足為嘉史然
名教之本帝王高義韞而未敘今因前代遺事略舉義
教所歸(悅在班固之後宏在范曄之前)唐志侯瑾漢皇德紀二十卷
張璠後漢紀三十卷張緬後漢略二十七卷劉艾漢靈
獻二帝紀六卷袁曄漢獻帝春秋十卷(並編年)張瑩漢南
紀五十八卷(正史)藝文類聚引薛瑩漢紀
漢皇德紀
見傳類
帝王要略
見雜史
漢表
唐志雜史袁希之漢表十卷韓祐續古今人表十卷開
元十七年上授太常大祝史記漢興以來將相名臣
年表以大事為主所以觀君臣之職分也如高帝元
年大事記沛公為漢王之南鄭還定雍而相位書蕭
何守漢中御史大夫位書周苛守滎陽班氏所書止
於公卿拜罷月日削去大事不記司馬子長年表
劉杳謂得法於周譜崔鴻亦倣其義例為十六國春
秋
晉竹書紀年古文官書
束晳傳初太康二年汲郡人不凖盗發魏襄王墓或言
安釐王冢得竹書數十車其紀年十三篇記夏以來至
周幽王仍述魏事至安釐王之二十年盖魏國之史書
大略與春秋多相應其中經傳大異則云夏年多殷益
干啟位太甲殺伊尹自周受命至穆王百年共伯和攝
行天子事其易經二篇與周易上下經同易繇隂陽卦
二篇與周易略同繇辭則異卦下易經一篇似說卦而
異公孫叚二篇叚與邵陟論易國語三篇言楚晉事名
三篇似禮記又似爾雅論語師春一篇書左傳諸卜筮
師春似是造書者姓名瑣語十一篇諸國卜夢妖怪相
書也梁丘藏一篇先敘魏之世數次言丘藏金玉事繳
書二篇論弋射法生封一篇帝王所封大歷二篇鄒子
談天類也穆天子傳五篇言周穆王游行四海見帝臺
西王母圖詩一篇畫贊之属也又雜書十九篇周食田
法周書論楚事周穆王美人盛姬事大凡七十五篇七
篇簡書折壞不識名題冢中又得銅劍一枚長二尺五
寸漆書皆科斗字文既殘缺不復詮次武帝以其書付
必書校綴次第尋考指歸以今文寫之晳在著作得觀
竹書隨疑分釋皆有義證(晉紀咸寧五年冬十月汲郡人不凖得竹簡小篆古事十)
(餘萬言蔵秘府)衛恒傳太康元年汲縣人得策書十餘萬言
案敬侯所書猶有髣髴古書亦有數種其一卷論楚事
者最為工妙王接傳時袐書丞衛恒考正汲冢書未
訖佐著作郎束晳述而成之事多證異義時東萊太守
王庭堅難之亦有義據晳又釋難接遂詳其得失(續咸著汲)
(冢古文釋十卷)荀勖傳汲郡冢中得古文竹書詔勖次之以
為中經列在秘書(荀勖穆天子傳敘云太康二年太公碑同)穆天子傳目錄云傅瓉為校
(書郎中與勖同校定)隋志紀年十一卷汲冢書并竹書同異一
卷(古史三十四部六百六十六卷始于紀年)又雜史有古文璅語四卷(汲冢書)
晉太康元年汲郡人發魏㐮王冢(一云安釐王)得古竹簡書
字皆科斗帝命中書監荀勖令和嶠撰次為十五部八
十七卷唐志紀年十四卷崇文目不著錄(中興書目止有第四第六及雜事)
(三卷下皆標云荀氏敘錄一紀年二紀令應三雜事皆殘缺)杜預左傳後序太康
元年三月云云汲郡得古書科斗書久廢不能盡通所
記大凡七十五卷多雜碎怪妄不可訓知周易及紀年
最為分了(周易上下篇與今同)紀年起自夏殷周皆三代王事無
諸國别唯特記晉國起自殤叔次文侯昭侯至曲沃莊
伯(莊伯十一年十一月魯隠元年正月也)皆用夏正建寅之月為歲首編
年相次晉國滅獨記魏事下至魏哀王之二十年謂之
今王盖魏國之史記也文意大似春秋經足見古者國
史策書之常也所記多與左傳符同又稱殷仲壬即位
居亳亦當時雜記王隐晉書束晳傳太康元年汲郡
得竹書漆字科斗之文(周時古文也)大凡七十五卷晉書有
其目錄其六十八卷皆有名題其七卷折簡碎雜不可
名題有周易上下經二卷紀年十二卷瑣語十一卷周
王遊行五卷說穆王遊行天下之事今謂之穆天子傳
此四部差為整頓詔荀勖和嶠以隷字寫之史通凡
此數事語異正經此書近出世人多不信也(竹書說伊尹之事與)
(書序大乖)唐劉貺以竹書紀年序諸侯列會皆舉諡後人
追脩非當時正史如齊人殱千遂鄭棄其師皆孔子新
意師春一篇錄卜筮事與左氏合知按春秋經傳而為
也因著外傳云中興書目汲冢師春一卷案杜預云
純集䟽左氏傳卜筮事今雜敘諸國世系及律呂諡法
末載變卦雜事嘉祐中蘇洵編定六家諡法其表謂采
汲冢師春者即此書所載諡法云顔之推云汲冢瑣
語乃載秦望碑非夲文也書正義汲冢古文云盤庚
自奄遷於殷紀年云殷仲壬即位居亳左傳攜王正
義引汲冢書紀年云云東晢云案左傳云云水經注
多引竹書紀年前漢地里注臣瓉引汲郡古文(梁惠王發)
逢忌之藪以賜民(太康居㘰尋)禹居陽城後東夷傳注竹書紀年曰后
芬三年九夷來御吳都賦注引汲郡地中古文冊書
史記正義引竹書紀年韓愈黃陵廟碑引竹書紀
年齊文惠太子鎮雍州有盗發楚王獲竹簡書青絲
綸簡廣數分長二尺王僧虔曰是科斗書考工記
晉帝王世紀
皇甫謐傳謐以著述為務自號玄晏先生撰帝王世紀
年歷高士逸士烈女等傳玄晏春秋並重於世書目
晉正始初安定皇甫謐撰以漢紀殘缺始博案經傳旁
觀百家著帝王世紀并年歷合十二篇起太昊帝迄漢
獻帝隋志皇甫謐十卷(起三皇盡漢魏)何茂林續帝王世紀
十卷虞綽音四卷陽曄華夷帝王世紀三十卷甄鸞帝
王世錄一卷姚恭年歷帝紀三十卷唐志雜史皇甫
謐帝王世紀十卷(中興書目九卷闕周中一卷)又年歷六卷何茂林
帝王代紀十六卷歷紀十卷姚恭年歷帝紀二十六卷
代譜四十八卷(周武帝勑撰)諸葛耽帝錄十卷盧元福帝王
編年錄五十一卷共和以來甲乙紀年二卷(並雜史)春
秋緯開闢至獲麟凡三百二十七萬六千歲分為十紀
大率一紀二十七萬六千年(一云凡世七萬六百年)小司馬氏
補三皇本紀引帝王世紀及徐整三五歷(唐志三五歷紀二卷)
鄭康成六藝論遂皇之後歷六紀九十一代至伏犧始
作十二言之教
漢晉春秋
晉習鑿齒傳桓温覬覦非望鑿齒著漢晉春秋以裁正
之起漢光武終於晉愍帝於三國之時蜀以宗室為正
魏武雖受漢禪晉尚為篡逆至文帝平蜀乃為漢亡而
晉始興焉凡五十四卷(唐志卷同)又上疏謂晉宜越魏繼漢
不應以魏後為三恪謹著論曰若以魏有代王之德則
其道不足有靖亂之功則孫劉鼎立道不足則不可謂
制當年當年不制於魏則魏未曾為天下之主王道不
足於曺則曺未始為一日之王自漢末鼎沸五六十年
吳魏犯順而彊蜀人杖正而弱三家不能相一萬姓曠
而無主夫有定天下之大功為天下之所推孰如見推
於闇人受尊於微弱配天而為帝方駕於三代故舊之
恩可封魏後三恪之數不宜見列以晉承漢功實顯然
又何為虚尊不正之魏而虧我於大通哉隋志習鑿
齒漢晉陽秋四十七卷孔舒元衍漢魏春秋九卷
漢書注計書先上太史公副上丞相記事如古春秋
叙傳序春秋考紀表志傳凡百篇王命論垂策書於
春秋師古曰史書記事之總稱光武紀注范曄序例
云帝紀略依春秋
唐四十一家編年
志史錄編年類四十一家四十八部九百四十七卷失
姓名四家始於汲冢書紀年終於張大素隋後略漢有
荀悅侯瑾張璠袁宏張緬劉艾袁曄樂資習鑿齒之書
而應劭崔浩漢紀音注附焉魏吳晉有孫盛魏澹梁祚
環濟陸機干寳劉謙之曹嘉之徐廣鄧粲檀道鸞蕭景
暢郭季産杜廷業之書而劉協注晉紀附焉宋齊梁北齊
隋有王智深裴子野鮑衡卿王琰沈約吳均謝昊劉璠何
之元蕭韶姚勖王劭趙毅張大素之書而臧嚴栖鳳春秋
附焉失姓名者汲冢紀年魏武本紀皇帝紀梁末代記四
家不著錄者柳芳唐歷以下及韋澳吳兢韋述陸長源陳
嶽焦璐李仁實馬總王起黃台符賈欽文曹圭張敦素劉
軻封演韋美柳璨之書終於李匡文漢至唐年紀凡十九家
三百五十五卷隋志謂之古史自紀年至齊志三十四
部六百六十六卷景德二年龍圖閣書目編年一千一
十三卷崇文總目三十八部五百七十九卷中興目
六十二家一千三百二十卷續目十一家四百十七卷
皇甫湜編年紀傳論合聖人之經者以心不以跡得良史
之體者在適不在同
唐編紀周書
李至遠傳(素立之孫)少秀悟能治尚書左氏春秋未見杜預
釋例而作編紀(一作記)大趣略同復撰周書起后稷至赧
王為傳紀令狐德棻許其良史(高宗時)
唐編年傳
蕭穎士傳嘗謂仲尼作春秋為百王不易法而司馬遷
作本紀書表世家列傳敘事依違失褒貶體不足以訓
乃起漢元年訖隋義寧編年依春秋義類為傳百篇在
魏書高貴鄕薨曰司馬昭弑帝于南闕在梁書陳受禪
曰陳覇先反又自以梁支孫而宣帝逆取順守故武帝
得血食三紀昔曲沃篡晉而文公為伯仲尼弗貶也乃
黜陳閏隋以唐土德承梁火德皆自斷諸儒不與論也
有太原王緒者僧辨裔孫譔永寧公輔梁書(十卷)黜陳
不帝穎士佐之亦著梁蕭史譜(二十卷)及作梁不禪陳
論以發義例使光眀云李華三賢論曰穎士尤罪子
長不編年而為列傳後世因之非典訓也自春秋三家
後非訓齊生人不錄
唐續春秋(詳見續春秋)
裴光庭傳開元中光庭拜侍中兼弘文舘學士又引壽
安丞李融拾遺張琪著佐司馬利賓直弘文舘撰續春
秋經傳(約周公舊規依仲尼新例)自戰國訖隋(上自周敬下至有隋)請天子修
經光庭作傳書久不就册府元龜開元二十年三月
丁卯奏
唐歷續唐歷
柳芳傳肅宗詔芳與韋述綴吳兢所次國史上元中坐
事徙黔中時高力士亦貶巫州因從力士質開元天寳
及禁中事具識本末時國史已送官不可追刊乃推衍
義類倣編年法為唐歷四十篇頗有異聞然不立褒貶
義例為諸儒譏訕(李德𥙿奏芳子冕以力士之說為先臣言之退上一十七事為次柳氏舊)
(聞一卷)蒋偕傳初柳芳作唐歷大歷以後闕而不錄宣
宗詔崔龜從韋澳李荀張彦遠及偕等分年撰次盡元
和以續云志柳芳唐歷四十卷續唐歷二十二卷韋
澳蔣偕李荀張彦遠崔瑄撰崔龜從監修會要大中
五年七月宰臣監修崔龜從等撰續唐歷二十卷(舊紀二十)
(二卷)中興書目柳芳撰唐歷起隋義寧元年盡大歷十
三年八月(崇文目唐歷四十卷目錄一卷)晁氏志云敘制度為詳初芳次國史興
高祖訖乾元凡百三十篇叙天寳後事弃取不倫(後同本傳)
後崔鉉續修之未就宣宗大中間命崔龜從起大歷十
三年春盡元和十五年凡二十二卷
唐日歷
會要永貞元年九月壬申(憲宗初立)監修韋執誼奏皇王大
典實存簡册自頃史官修撰皆於私家紀錄望令修撰
官各撰日凡至月終即於館中都會詳定是非除已
成實錄撰進宣下者其餘見修日歷並不得私家置本
從之蒋乂傳父將眀肅宗擢集賢殿學士又貞元中
修撰子係大中二年史館修撰伸偕亦修撰傳曰蒋氏
三世踵修國史稱良筆咸云蒋氏日歷天下多藏焉(此日)
(歷所從起也)中興書目有天祐日歷一卷歐陽修曰書雖
不全然唐之遺文也朱子曰歷數者帝王相繼之次
第猶日歷眀氣節之先後後漢公卿有所撰述始集
公府乃上蘭臺唐制專命大臣纂錄時政季送史館盖
獻替之語非禁近莫得而聞傳信之辭非史官莫得而
預事大體重實相關焉
唐通歷
志馬總十卷編年類(本傳著集年歷通歷)書目唐馬總撰(朝議郎守)
(泉州别駕)起天皇氏總以史籍繁蕪故上索三墳中稽五典
迄于隋季為十卷今存(又云貫寳歷於聖唐是曰通歷)前進士齊推序自十
一卷起唐高祖者即孫光憲所續也光憲皇朝人作續
通歷十卷起唐高祖止閩王審知令附於通歷後者唯
五卷爾通歷一書大抵簡略首紀三皇尤詭誕不經與
司馬貞補史記所言無異隨事間有論著謂文帝庶幾
於王道而景帝之擬成康則有慙德謂宣帝刑名圖覇
之王也而世以比光武非其倫也斯言當矣(總又有唐年小錄六)
(卷載德宗以前故事)晁氏志馬總通歷十卷纂太古十七氏中
古五帝三王及刪取秦漢三國晉十六國宋齊梁陳元
魏北齊後周隋世紀興滅粗述其君賢否取虞世南略
論分系於末以見義焉孫光憲續十卷輯唐洎五代事
以續馬總歷參以黃巢李茂貞劉守光阿保機吳唐閩
吳越兩蜀事迹太祖朝詔毁其書以其所紀多非實也
志李仁實通歷七卷(編年)徐整通歷二卷三五歷紀二卷通
歷二卷雜歷五卷孔衍國志歷五卷長歷十四卷(雜史)賈
欽文古今年代歷一卷(大中時人)編年劉軻帝王歷數謌一
卷(元和末)司馬光通歷八十卷
唐天祚長歷
柳璞傳(仲郢子終著作郎)著春秋三氏異同義又述天祚長歷
斷自漢武帝紀元為編年以大政大祥異侵叛戰伐隨
著之閏位者附見其左嘗謂杜征南春秋後序述紀甲
歷為得實自餘史家皆差蔣係以為然志柳璞正閏
位歷三卷又黃台符古今通要四卷(宣懿時人)
唐統紀
志陳嶽唐統紀一百卷(崇文目同)中興書目檢校尚書屯
田員外郎陳嶽撰以荀悦袁宏有漢紀遂為大唐統紀
起武德盡長慶末凡十三朝成一百卷用春秋例間著
論云
唐大統紀
文粹陳鴻修大統紀三十卷正統年代隨甲子紀年(以世)
(本尚書春秋緯書及諸史為據)絶筆於元和六年辛卯上推至炎帝元
年癸未凡三千六百九年
唐三國春秋
志雜史崔良佐卷亡員半千二十卷
建隆龍飛日歷
一卷趙普記顯德七年正月藝祖受禪事是年改元建
隆三月普撰此書普時為樞密學士
開寳日歷(又見時政記)
開寳七年閏十月庚申判史館扈蒙言唐文宗開延英
大臣論事命舍人執筆螭頭以記時政唐眀宗命端眀
樞密二學士修日歷(顯德元年十月修眀宗之制)近此事皆廢宜命
宰輔每日紀錄詔參政多遜典其事雍熙四年九月直
史館胡旦言建隆至今日歷不備詔於史館西廡修之
淳化四年翰林學士修國史宋湜修日歷(尋罷)乾興元年
五月丁丑詔先朝日歷起居注未上者亟修纂乙酉史
館請權於宣徽院修日歷十一月修撰李維宋綬言先
朝日歷自祥符元年已後未纂輯甲戌遂命館閣儒臣
王舉正李淑為史館編修慶歷中張方平兼修撰自乾
興至慶歷日歷以屬之粲然復全歐陽修言錄本進呈
事有諱避史官雖欲書而不敢書(請更不進本)書目有周
顯德日歷一卷六年夏扈蒙秋董淳冬賈黃中
舊制以宰相監修國史修撰直館檢討無常員輯時政
記起居注撰日歷(繫以日月)置編修院于門下省元豐四年
總于史館官制正名屬秘省國史案六年三月己夘詔
長貳毋得與著作修纂日歷事七年十一月己亥詔記
注及諸司文書皆送著作八年命曾肇林希兼著作元
祐五年十一月置局名曰國史院隷門下省紹聖二年
詔日歷還袐省紹興元年四月置修日歷所七月命
秘書長貳通修纂日歷(初元豊六年之制長貳不與今從少監程俱請)三年六
月左相吕頤浩兼提舉修國史時修日歷張綱言秘省
權輕難以取會又孫近言景德二年王旦為相領史職
請宰輔提舉故有是命八月又詔郎佐以郎官兼領十
年二月併歸國史案以著作郎佐修纂遇修正史實錄
即置國史實錄院見修日歷宰相提舉以監修國史繫
銜乾道二年十二月修成欽宗日歷七十五卷詔免進
呈
開寳歷代紀要
崇文目雜家開寳五年四月癸夘參知政事劉熙古進
五十卷詔褒之本傳嘗集古今事跡為歴代紀要五
十卷賈昌朝通紀八十卷(當攷)
景德甲子編年歷
中興書目二卷(實錄三卷)直史館劉蒙叟撰採其父熙古所
著皇王紀要及古今帝王年代歷别為五運甲子編年
歷三卷自唐堯起庚子至太祖建隆元年庚申(凡三千三百十)
(二年)首尾無誤以自唐堯以上至黃帝逐代皆有子孫其
所書元年甲子及在位年數不可攷故也景德中上之
蒙叟字道民宋州人
天聖漢春秋嘉祐唐史記唐紀
天聖元年十月十六日中書門下言胡旦先撰漢春秋
一百卷久未進入詔令本州遞進(淳化五年旦言臣參兩漢君臣事跡得魯)
(史之例著為春秋凡百篇帝曰旦褒貶出胷臆豈得容易流傳)二年二月癸亥州以旦
書上進上稱歎之以秘書監致仕(命一子為京官)初旦上所撰
漢春秋一百卷上因問旦著書本末宰臣王欽若曰旦
太宗朝進士第一人詞學精博嘗謂三代之後唯漢得
正統因四百年行事立褒貶著此書以儗春秋上稱歎
故有是命(一云三年九月)實錄祥符三年十二月丙寅襄州
言通判司封外郎胡旦撰漢春秋百篇詔給札錄進(初旦)
(斵大硯方五六尺既而埋之旦刻曰胡旦修漢春秋硯云)天章閣侍講孫甫據實
錄與書兼採諸家著錄參驗不差足傳信者修為唐史
記舊史文繁者刪之失者改之意不足而有他證者補
之事之不要者去之要而遺者增之是非不眀者正之
用編年之體以序君臣之事其體略與實錄相類自康
定元年修是書至皇祐四年草具遂作序述其意逮嘉
祐元年成七十五卷論九十二首(文彥博從甫借之不與但錄姚崇宋璟論)
(以與之)陳彭年以班固謝承為漢書而荀悦袁宏為紀
虞預王隠為晉書而干寳為紀唐文物憲章可述獨缺
編年之史乃次新書定為唐紀四十篇三十萬言(書目四十)
(卷起高祖訖哀帝)劉直方修大唐機要三十卷刪冗補遺
景祐五朝春秋(五代紀)
三年七月丁亥工部郎中王軫直秘閣軫上五朝春秋
二十五卷(記始於吴越)特擢之庚寅集賢院學士孫冲上五
代紀七十七卷詔奬諭
慶歷紀年通譜(見改元)
七年六月九日丁亥參政宋庠上所撰紀年通譜庠取
十七代正史并百家雜說凡正偽年號成一書詔送史
館中興書目十二卷紀年通譜自漢文帝後元戊
寅止周恭帝顯德庚申為九篇以本朝建隆之元至慶
歷辛巳為一篇皆曰統元以甲子貫之有五號曰正閏
偽賊蠻夷以王莽十九年繫孺子更始以接建武東魏
十七年附西魏豫王六年天后十五年繫中宗緒神龍
朱梁十六年通濟隂天祐續同光据晉恭帝禪宋之歲
對魏眀元泰常五年尊北降南始主正朔乃通譜之新
意也别二篇舉字為類各部分為類元畢仲荀續一
卷起慶歷壬午迄徽宗易緯稽覽圖甲寅伏羲氏至
無懷氏五萬七千八百八十二年神農五百四十年黃
帝一千五百二十年少昊四百年顓頊五百年帝嚳三
百五十年堯一百舜五十年禹四百三十一年殷四百
九十六年周八百六十七年秦五十年已上六萬三千
六百一十三年庚戌年四百九十一年筭上右總六
萬四千一百三年相基加二年皇極經世三四
二卷列世數與歲甲子下紀帝堯至于五代歷年
表以見天下離合治亂之迹以天時而驗人事五
六二卷列世數與歲甲子下紀自帝堯至五代書
傳所載興廢治亂得失邪正之迹以人事而驗天時三
皇春也五帝夏也三王秋也五伯冬也七國冬之餘冽
也漢王而不足晉伯而有餘三國伯之雄者也十六國
伯之叢者也南五代伯之借乘也北五代伯之傳舍也
隋晉之子也唐漢之弟也隋季諸郡之伯江漢之餘波
也唐季諸鎮之伯日月之餘光也後五代之伯日未出
之星也甲辰堯肇位於平陽(堯舜其猶夏之將至日之向中乎)
治平資治通鑑編年通志目錄(考異外紀)舉要歷紀事本末
(綱目見後)
治平三年四月辛丒命龍圖直學士侍讀司馬光編集
歴代君臣事迹初光患歴代史繁重學者不能綜况於
人主欲上自戰國下迄五季正史之外旁采他書關國
家興衰係民生休戚善可為法惡可為戒者依左氏傳
體為編年一書名曰通志(因春秋編年之體倣荀悦簡要之文)遂約戰國
至秦二世為八卷以進英宗悦之命續其書置局秘閣
以劉恕趙君錫同修後以劉攽代君錫(又范祖禹同修)表云於崇文院置局許借龍
(圖天章閣三館秘閣書籍賜以御府筆墨繒帛)四年十月己酉初御邇英甲寅
(九日)初進讀賜名資治通鑑神宗親製序而賜光(令候書成寫入)
(又賜穎邸舊書二千四百二卷)序曰光之志以為威烈王命韓趙魏為諸
侯周雖未滅王制盡矣此亦古人述作造端立意之所
繇也其所載眀君良臣切摩治道議論之精語德刑之
善制天人相與之際休咎庶證之原威福盛衰之本規
模利害之效良將之方略循吏之條教斷以邪正要於
治忽辭令淵厚之體箴諫深切之義良謂備焉凡十六
代博而得其要簡而周於事是亦典刑之總會册讀之
淵林矣(表云寵以冠序錫之嘉名每開經筵常令進讀)元豐元年十月光奏子康為檢閱文字從之
(熙寧元年二月十一日又進讀移刻乃罷一本云二年詔光進讀於邇英)元豐七年十二
月戊辰(或云十一月進呈)書成二百九十四卷上起戰國下終
五代凡一千三百六十二年又略舉事目年經國緯為
目錄三十卷參考羣書評其同異俾歸一塗為考異三
十卷合三百五十四卷自治平開局迄今始成凡十九
年(表云西京留司御史臺及提舉崇福宫前後六任聽以書局自隨)詔書奬諭賜銀帛
衣帶鞍馬(每編始末識以睿思寳章)上諭輔臣曰前代未嘗有此書
過荀悦漢紀遠矣以光為資政殿學士輔臣請觀之遂
命付三省光編集通鑑既成撮精要之語為目錄三
十卷晚病目錄太簡更著舉要歷八十卷而未成(紹興初資)
(政學士臣克家上之)書目八十卷光又著歷年圖七卷通歷八十卷稽
古錄二卷劉恕作外紀十卷恕謂光為歷代書而不
及周威烈王之前以包羲至未命三晉為諸侯可為前
紀本朝一祖四宗一百八年可為後紀及恕病廢絶意
於後紀乃更前紀為外紀猶春秋外傳之義又有目錄
三卷起包羲訖周威烈王二十二年(起三皇止周共和載其世次而已起)
(共和庚申至威烈王二十二年丁丑四百三十八年為一編)通鑑問疑一卷劉恕
子羲仲記恕議論及問荅之語通鑑釋文三十卷史炤
紹興三十一年上前例一卷乾道間光曾孫伋分類
三十六例為前例又為四圖紀事本末四十二
卷袁樞編淳熙三年十一月二十四日參政龔茂
良言袁樞編通鑑紀事有補治道或取以賜東宫
增益見聞詔嚴州摹印十部仍先以卿本上之(淳熙)
元年三月戊子楊萬里為序(始於三家分晉終於世宗征淮南)陳傅良續通
鑑節要十卷張栻通鑑篤論司馬康曰資治
通鑑之成書盖得人焉史記前後漢則劉貢父(攽)
自三國歷七朝而隋則劉道原(恕)唐訖五代則范
純甫(祖禹)此三公者天下之豪英也我公以純誠粹
識不懈晝夜久乃成就之其在正史外而有以博約之
楚漢事則司馬彪荀悦袁宏南北朝則崔鴻十六國春
秋蕭方等三十國春秋李延壽書雖無表志而可觀太
清記亦時有足採者建康實錄猶檜而下無譏焉唐以
来稗官野史暨夫百家譜錄正集别集墓誌碑碣行状
别傳幸多存而不敢少忽也要是柳芳唐歷為最可喜
歷年圖
司馬光讀史患其文繁事廣不能得其綱要又諸國分
列歲時先後參差不齊乃采共和以来訖五代略記國
家興衰大迹集為五圖每圖為五重每重為六十行每
行記一年之事其年取一國為主而以朱書他國元年
綴於其下凡一千八百年曰歷年圖劉攽編年紀事
十一卷
治平補日歷
四年六月癸酉監修韓琦乞差實錄檢討陳繹同補未
修日歷從之
熙寧百官公卿表紹興續百官公卿表
見官制紹興二十九年七月十七日戊戌史院言知
成都雙流縣李燾有續皇朝百官公卿表一百十二卷
(内九十卷係私自編纂)乞給札抄錄從之蔡幼學亦為續公卿
百官表年歷大事記備志辨疑編年政要列傳舉要等百
餘篇表凡二十卷質疑十卷自治平訖紹興五年
熙寧編年通載
書目十卷熙寧間起居舍人兼判史館章衡撰其序云
修史者十一人事訛舛因編歷代帝系名年始自唐虞
至於治平四年總三千四百年大率編年之例首國號
廟諡以表元繫日月以記事以便觀採(七年八月十一日延和殿進呈)
(賜三品服)晁氏志編歴代年號貫以甲子凡繫於存亡綱
紀之大者無不詳錄且刊正謬誤如史記載舜年虞書
不同漢紀載魏受禪與魏志受禪壇碑各異之類
皇朝十國紀年疑年譜
書目祕書丞劉恕撰記五代僣偽吳唐前後蜀吳越閩
漢楚荆南北漢十國君臣事迹本四十二卷今存止四
十卷恕又有疑年譜一卷恕謂先儒敘包羲女媧下逮
三代享國之歲惟大庭至無懷氏無年而有總數及後
世計堯舜之年衆說不同三統歷次夏商西周與汲冢
紀年及商歷差異故載周厲王以前三千五百一十九
年為譜晁氏志十國紀年四十二卷長於考異同而
拙於屬文
高宗日歷建炎中興日歷紹興修日歷
紹興元年四月甲戌(八日)詔修日歷用程俱請也(以日歷所為名)
七月九日詔長貳通修纂二年二月丙戌初置著作官
二員編次日歷自渡江無史官至是沈與求以為請三
年九日戊寅正字陳祖言請修建炎以來日歷從之六
月庚戌左相頤浩提舉修國史時未有日歷始命大臣
典領二年十月甲辰詔汪伯彥董耘梁揚祖耿延禧
高世則編類元帥府事蹟以付史館用著作虞請也
其後悉以書聞六年四月戊戌朔史館修纂皇帝大元
帥府事蹟十卷上之九年六月汪伯彥上建炎中興日
歷五卷最備三十二年二月丙戌著佐張震言自建
炎元年至紹興十二年日歷已成者五百九十卷多所
舛誤而十二年以後迄今所修未成書者至八百三十
餘草卷未得立傳者七百七人望令長貳同修纂内因
故相所作時政記者並審訂修改從之乾道七年汪
大猷言太上日歷重修未備者十七年陛下龍飛七載
而日歷所修未及一年望稍增史員編修淳熙三年
袐書監李壽編次成一千卷三月三日戊申進呈辛亥
恭進並如進聖政之制淳祐八年袐省校讎繕寫上
之紹興二年十一月壬午知湖州汪藻言太上淵聖
及建炎改元至今三十餘年並無日歷本朝宰相皆兼
史館故書榻前議論之辭則有時政記柱下見聞之實
則有起居注類而次之謂之日歷修而成之謂之實錄
望許臣編集元符庚辰至建炎己酉三十年間詔旨以
備修日歷官采擇許之凡六年乃成(一本云汪藻言太上皇元符以来至)
(上建炎之元並無日歷上曰無以易藻尋知湖州領日歷如故復命辟官属二員書成凡八百册上之賜茶藥)
(進官二等微錄成用藻所著為多)
紹興歴代帝王年運銓要
書目十卷紹興初朱繪纂以歐陽修作正統圖黃帝五
十六氏一切采錄乃起自伏羲政和間吳逵撰帝王
系譜一卷自兩漢迄顯德一千一百六十五載胡宏
作皇王大紀八十卷
紹興孔子編年
書目胡仔撰(紹興初)起魯襄公二十二年訖哀公十六年
自孔子始生至卒凡七十三年五卷
孝宗日歷
紹興三十二年七月詔日歷所自三十一年六月十一
日起修日歷既而淳熙五年閏六月有詔修纂至淳熙
四年六年三月十八日上之成書一千一百五十五卷
十六年二月己丑詔編類壽皇日歷成書朕當遵行之
仰稱付託之意自淳熙五年正月續修(止淳熙十六年二月一日)
紹熙元年八月戊戌(十六日)進日歷二千卷己亥恭進
淳祐十一年袐省校讎補寫上之
裒鸞臺時政之編合螭陛史臣之法作春秋而因史
記為唐歷而傚編年萃四七載之懿鑠為二十卷之
成書
乾道資治通鑑綱目
紹興八年胡安國因司馬光遺藁修成舉要補遺文約
而事備乾道壬辰朱熹因兩公之書别為義例為綱目
五十九卷(序例一卷)綱傚春秋而參取羣史之長目傚左氏
而稽合諸儒之粹(綱者春秋著事之法目者左氏備言之體)序例曰表歲以
首年(逐年之上行書其甲子遇甲字子字則朱書以别之雖無事依舉要以備歲年)而因年以
著統(凡正統之年歲下大書非正統者兩行分注)大書以提要(凡大書有正例變例正例)
(如始終興廢災祥沿革及號令征伐生殺除拜之大者變例如不在此例而善可為法悪可為戒者皆特書之)
而分注以備言(凡分注有追原其始者有遂言其終者有詳陳其事者有備載其言者有因始)
(終而見者有因拜罷而見者有因事類而見者有因家世而見者有温公所立之言所取之論有胡氏所敢之)
(說所著之評而兩公所遺與夫近世大儒先生折衷之語今亦頗采以附於其間)歲周於上而
天道眀統正於下而人道定大綱槩舉而鑒戒昭衆目
畢張而幾微著
乾道續資治通鑑長編(舉要)
乾道四年四月丙辰禮部郎李燾言臣於去年八月(會要)
(二十九日)奉旨從汪應辰奏取臣所著續資治通鑑自建隆
迄元符令有司繕寫校勘蔵之袐閣臣尋於十四日賜
對面奉旨令早投進又令給札臣先次寫到建隆元年
至治平四年閏三月五朝事迹共一百八年計一百八
卷内建隆元年至太平興國元年太祖一朝事迹雖曾
於隆興元年具表投進後來稍有增益謹重錄進治平
以後文字更加整齊節次修寫臣此書非可便謂續資
治通鑑姑謂續資治通鑑長編庶幾可也其篇帙或相
倍蓰則長編之體當然寧失於繁猶光志云爾今寫成
一百七十五册并目錄一册上進五月壬戌朔詔燾纂
述有勞特轉兩官六年三月二日詔降下長編付秘省
今依通鑑字樣大小繕寫仍將李燾銜位於卷首依司
馬光銜位修寫淳熙十年三月六日燾為遂寧守始上
其全書(會要云六百八十七冊十年修撰上之)自建隆至靖康凡九百八
十卷(書目一百六十八卷建隆訖靖康)舉要六十八卷上甚重之以其
書蔵秘府(先是淳熙二年二月二十二日進神哲三百四十冊四年七月五日進徽欽三百二十册)
燾以司馬光作資治通鑑唐三百年長編范祖禹掌之
祖禹所修六百餘卷光細刪之止八十卷故燾纂集用
光義例廣記備言以待後之作者燾又撰江左方鎮年
表十六卷自晉永嘉訖陳貞眀以孫氏不能保淮李氏
不能踰浙又亡荆及巴蜀故削而不著楊仲良為長
編紀事本末一百五十卷熊克中興紀事本末一名
中興小歷
乾道丁未錄淳熙國紀
乾道七年同修國史趙雄言右修職郎李丙嘗纂丁未
錄起治平之末迄靖康之初其間議論更革往往編年
該載乞給札繕寫八年六月戊戌(一云二日)詔李丙所錄一
百册二百卷淹貫該博用功甚多特轉右承事郎(丙又撰丙)
(申錄)吏部侍郎徐度著國紀百卷淳熙三年五月九日李
燾請給札下湖州抄錄赴國史院參照從之
淳熙大事記(通釋解題)
淳熙七年吕祖謙作大事記起周敬王三十九年汔漢
武征和三年采左傳稽古錄通鑑目錄舉要歷皇極經
世歷代史輯而廣之參稽百氏書法視太史公所錄不
盡用策書凡例吕中皇朝大事記
淳熙九朝通略
十一年十二月四日知台州熊克上九朝通略一百六
十八卷(一百冊)詔遷一官倣通鑑之體作繫年之書一
載釐為一卷簡要不如徐度之紀詳備不如李燾之
編
嘉泰光宗日歷嘉定日歷
紹熙五年閏十月十六日著作郎王容等修太上皇帝
及今上日歷慶元六年二月二十二日上太上日歷三
百卷嘉泰二年十一月十四日秘書監曾㬇等請再修
潤以光宗日歷為名十六日上今上日歷五百十卷嘉
定三年三月十三日右正言黃中請刊定初元日歷所
載龍飛事迹十四年五月九日上改正今上日歷五百
十卷淳祐二年上寧宗日歷修日歷式少監程俱定
紹興三十二年少監陳之淵著佐張震復上建炎以
後日歷格乾道中著佐鄭伯熊以新舊格參立進
則奉延英之對退而裁東觀之書事則親聞理期傳
信
嘉定建炎以來繫年要錄
李心傳撰一百卷嘉定五年五月付國史院
國朝編年政要
蔡幼學四十卷起建隆止靖康紀政事大略其體皆編
年法惟每歲先列宰執拜罷為異又國朝實錄列傳舉
要十二卷起國初止神宗陳均皇朝編年備要三十
卷(依朱文公綱目義例據事實錄不敢盡同其書法)徐自明宰輔編年錄
玉海卷四十七
