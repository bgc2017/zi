卷二十八
玉海卷二十八
宋王應麟撰
聖文
御集
漢武帝集
漢志高文有傳上所自造賦二篇(注武帝)武紀贊號令
文章煥焉可述後嗣得遵洪業而有三代之風(儒林傳詔書律)
(令下者文章爾雅訓辭深厚)史記封禪書索隱曰顧允案武帝集
隋志武帝集一卷(梁二卷)唐志二卷洪河闡珍八
卦畫于包羲温洛呈祥九疇叙乎夏禹帝王文章權
輿於斯巍乎有堯與天同大煥乎之文著焉皇乎有
周獨盛中古郁乎之文備焉英華發於和順之積
輝光著於篤實之充自然而然無所容心如日月星
辰之麗天山川草木之附地而已逮兹以降則有西都
號令文章煥然可述史氏稱焉故武帝之文則以集著
宓羲有八卦之畫黃帝有丹書之文文王有六爻之
重漢之高帝所述有書天子所服具有典式神爵之君
僅能遵用華編成帙後世亡詔焉孝武右文紀述至富
裒為鉅集乃出後代秋風之辭柏梁之韻所可見者如
是而已
魏文帝集
文帝以著述為務自所勒成垂百篇天資文藻下筆成
章博聞強識才藝兼該唐志魏武帝集三十卷文帝
集十卷明帝集十卷中興書目文帝集六卷賦詩各
二書表詔一雜文一隋志十卷梁二十三卷(今所存止此)
文帝八歲能屬文有逸才博貫古今(隋志魏武帝集二十六卷梁三十卷武帝逸集十卷新撰十卷)
唐志晉明帝集五卷簡文帝集五卷宋武帝集二十卷
文帝集十卷梁武帝集四十卷簡文集九十卷(南史武帝制贊)
(序詔誥諸文百二十卷)
唐太宗集
志丁部别集七百三十六家七百五十部七千六百六
十八卷太宗集四十卷中興書目唐太宗詩一卷凡
六十九首舊唐志太宗集三十卷今集止此(崇文目一卷)
通鑑貞觀十二年三月辛亥著作郎鄧世隆表請集上
文章上曰人主患無德政文章何為不許(貞觀政要十一年著作佐)
(郎鄧崇表請)鄧世隆傳帝嚮學多属文賦詩天格贍麗意
悟冲邁十三年請加集錄帝謙不許房玄齡表云留
情典墳屬意篇什筆邁鍾張詞窮賈馬文鋒既振宫徵
自諧太宗帝京篇巖廊罷機務崇文聊駐輦玉匣啓
龍圖金䋲披鳳篆韋編斷方續縹帙舒還卷
唐玄宗集開元御集
志高宗集八十六卷中宗集四十卷睿宗集十卷玄宗
集卷亡集賢注記開元二十年二月&KR0897;院内修御集
學士韋述徐安貞專其事竟不成張說傳帝好文辭
有所為必使視草徐楚璧(開元中書舍人)帝屬文多令視草
玄宗釋孝經注老子刊月令述訓戒銘泰華集誡子
之書撰文字之音張說云藝總六經漢光之學也文
通三變魏祖之才也緣情定制五禮之本也洞音度曲
六樂之宗也聖於翰墨倉頡之妙也中興書目明皇
詩一卷凡五十七首
唐德宗集
志卷亡劉禹錫曰貞元中天子之文章煥乎垂光慶
霄在上萬物五色上方嚮文章昭回之光下飾萬物
舊紀天才秀茂文思雕華灑翰金鑾無愧淮南之作
屬辭鉛槧何慙隴底之書文雅中興夐高前代
唐帝王正位文章
志總集類集古今帝王正位文章九十卷
淳化祕閣御製
元年七月丁酉以御製祕藏詮十卷逍遥詠十一卷祕
藏諸雜詩賦十卷佛賦一卷幽隱律詩四卷懷感一百
韻詩四卷懷感迴文五七言詩一卷凡四十一卷藏於
祕閣
咸平新編太宗御集
咸平三年二月壬子翰林侍讀學士吕文仲上新編太
宗御集三十卷詔藏祕閣錄别本藏三館(文仲傳云受詔集太宗歌)
(詩為三十卷)
祥符宸章集
祥符三年四月丁巳龍圖待制陳彭年奉詔纂歴代帝
王集凡正綂十五卷閏位十卷上作序賜名宸章集詔
褒彭年書目三十五卷自舜汔唐上嘗謂近臣曰
朕欲集前代帝王文章令陳彭年纂錄自虞舜元首薰
風詩而下已成數卷此編次尤難蓋散在羣籍非廣讀
不能見也
祥符太宗御書君臣賡載集朱邸集文
明政化
初咸平三年二月壬子吕文仲上御集三十卷詔藏祕
閣三館至祥符五年八月丁巳龍圖學士陳彭年表上
奉詔編錄太宗御集四十卷君臣賡載集三十卷朱邸
集十卷文明政化十卷祕藏銓三十卷蓮華偈逍遥詠
金剛經疏禪樞要緣識至理篇迴文詩心輪圖共五十
五卷九弦琴譜二十卷五弦阮譜十七卷棋勢圖譜各
一卷請付中書門下詳校從之庚申詔奉安于太清樓
資政殿崇文院祕閣西京三館各一本御撰文字總十
八部合二百十四卷(詔進彭年階勲賜金帛校勘官劉鍇王夷簡韓羲並加一階)十
一月丙辰出新編太宗御製文集及御書法帖目一卷
凡十五部總三百三十六卷以示輔臣曰先帝嗜學實
由天縱屬思援翰必極精妙朕孜孜尋訪文詞筆札殆
無遺逸(龍圖閣御集見閣類)書目朱邸集五卷太宗潛藩御製
陳彭年編錄以歌行六十五首為一卷柳枝詞五十二
首漁人詞五十首為一卷七言絶句百二十八首為一
卷七言詩百三十四首為一卷五言詩百五十二首為
一卷天禧二年正月壬寅奉安太宗文集于昭應宫
先猷殿翌日奉安御集于繼文殿
祥符太宗游藝集法音前集御製樂章
慶歷後序
祥符六年四月己卯召輔臣對於龍圖閣宣示太宗游
藝集御製游藝集後序太宗萬國朝天平晉二樂曲御
製樂章五首法音前集七卷仍賜王旦等各一本詔太
宗聖製曲名三百九十首并九絃琴五絃阮譜字變絃
法并調弄操引名共三百三十六首付修史院及太樂
局又詔太宗聖製萬國朝天樂曲宜曰同和之舞平晉
曲曰定功之舞二曲雅樂譜并樂章令太常禮官參議
於郊廟祭饗遞用真宗取太宗御製樂譜棋圖歌詩
為游藝集凡百二十卷仁宗慶歷八年三月甲寅幸
龍圖天章閣觀游藝集命侍講曾公亮重加詳校及親
為後序以示羣臣太宗洞知音律製大曲十八平戎
破陣以下是也曲破二十九宴鈞臺是也小曲二百七
十一陽生以下是也新聲五十八傾杯樂以下是也凡
三百九十曲淳化二年閏二月己丒内出御製獨飛
天蛾大海求明珠二棋勢示三館學士皆不能曉上召
裴愈授以指要
祥符太宗御製御書目錄
六年正月賜王旦等(見後聖文神筆頌)太宗御集四十卷目
一卷朱邸集十卷目一卷至理動懷篇一卷文明政化
十卷逍遥詠十卷緣識五卷祕藏詮三十卷禪樞要三
卷蓮花心輪迴文偈頌二十五卷心輪圖一卷注金剛
經疏宣演六卷迴文詩四卷君臣賡載集三十卷目二
卷棋譜圖三卷琴譜二卷九絃琴譜二十卷五絃阮譜
十七卷凡百一十九部總二百一十八卷龍閣太清樓
御書院祕閣各藏一部副本二千一百四十八部總萬
四千五百八十六卷文集中錄出歌詩文賦别行總千
四十四卷分藏于龍圖閣御書院至理動懷篇至惠化
行並文集中錄出别行十二願至百官歴子序刻板于
御書院心輪圖大言賦並錄出别行筆法歌至日行誡
刻石于御書院祕閣贊刻于祕閣趙普碑在河南平晉
記詩賦刻石并州祥符二年十一月甲寅遣使以太
宗御製御書各六十二卷賜輔臣人一本皆未攽示於
外者三年四月丁巳翰林侍讀學士郭䞇上太宗在藩
聖製及應教次韻詩四卷先是䞇事晉邸太宗凡有篇
詠多令繼屬䞇悉藏於家入直禁中以獻詔奬之八年
閏六月甲辰詔以太宗御製妙覺集五卷編入佛藏九
年正月庚午趙安仁錄妙覺集歌詩為二卷名妙覺祕
詮錄聖製法音集論頌贊詩為三卷名法音指要
祥符靜居集玉宸集維城集
六年八月丙戌出御製靜居集三卷丁亥出法寶錄序
示王旦等七年六月己未晁迥等以御製靜居玉宸集
太宗御書羣書記副本於祕閣奉藏從之書目靜居
集三卷玉宸集五卷法音集七卷又維城集三卷眞宗
在藩邸與諸王洎僚屬唱和詩始於晚春一章終於新
創假山書洞贊
祥符集御製文頌歌詩館閣聖製
見御詩祥符八年二月辛酉聖製文集賜玉清昭應
宫九年六月乙未上曰唐朝諸帝皆有文然厚重高
簡明皇為最德宗文甚精而性剛不聽納
天禧御製文論歌詩
見觀書
天禧明良集
天禧二年九月癸酉龍圖閣待制李虚已上奉詔集羣
臣所和御製詩為明良集五百卷詔賜器幣(當參攷御詩類)崇
(文目在總集)進明良集表云漢朝洪藻惟聞栢殿之短章
唐室多文獨載景龍之方册洪惟盛世倍越前修眞
宗在藩邸多與諸王洎僚屬唱和詩詠嗣位之後繼有
述作每有禮慶及玩閱文史覽矚風物褒近臣逸士率
為歌詩布於下
天禧御製
天禧四年十二月輔臣以御書御製共二十卷進呈皆
帝親筆及親作草本
天禧眞宗御集注釋御集天章閣御集(聖政)
(記)
天禧元年十一月庚子龍圖閣待制李虚已等上新編
御集百二十卷目錄三卷召輔臣向敏中等于滋福殿
以示之觀畢稱謝四年春著作佐郎張仲尹上言御製
文集望詔儒臣箋注既而兩制拜章繼請遂從之(實錄云四)
(年六月甲子學士楊億等言)會要同六月甲午詔宰相宼準參政李迪
參詳學士楊億錢惟演盛度等十人為注釋官仍就禁
中崇文院為注釋所七月壬子又以館閣官張復等二
十七人為檢閱官準迪罷丁謂馮拯代之注成(八月癸未賜注)
(釋官宴于祕閣始事也)又命祖士衡錢曖聶冠卿李淑分定卷第
采國朝日歷益注新事分百五十卷命徐奭校勘乾興
元年馮拯以獻賜器幣有差(十二月甲辰命晏殊詳覆箋注釋典文集)天
禧四年十一月壬戌宰臣言聖製已分部帙望摹印賜
館閣及名山規度禁中嚴潔之所别創殿閣緘藏詔可
(甲戌請於龍圖閣後建殿閣)詔丁謂等作天章閣奉安御集十二月
己亥命輔臣典領乙巳興工宴于龍閣五年三月戊戌
閣成(會要二月畢功癸酉上梁臨幸)庚子令具兩街僧道威儀教坊作
樂奉御集御書自玉清昭應宫安于天章閣羣臣稱賀
賜宴四月壬戌召近臣館閣三司京府官觀御書御集
于閣下遂宴于羣玉殿時輔臣集御製為三百卷頌銘
碑文十八卷贊八卷詩三十七卷賜中宫詩七卷賜太
子歌詩箴述五卷龍圖閣歌詩四卷水殿詩一卷清景
殿詩二卷四園詩三卷三教詩九卷讀經史詩四卷維
城集三卷奉道詩十卷歲時新詠五卷樂章一卷樂府
集并新詞五卷(書目總云詩八十九卷歌十五卷詞四卷)論述十卷序八卷
箴七條各一卷記六卷又三卷又一卷書十卷正說十
卷承華要略二十卷靜居集三卷玉宸集五卷法音前
集七卷春秋要言五卷試進士題一卷密表密詞六十
九卷玉京集二十卷(實錄三十)授時要錄二十四卷又取至
道元年四月訖大中祥符歲中書樞密院時政記史館
日歷起居注善美之事錄為聖政紀凡一百五十卷並
鏤板又以御書石本為九十編命中使岑守素主其事
至是功畢焉(會要五年四月以御書石本藏天章閣書目玉京集二十卷詩三手書一密表十)
(二密詞三共二十卷與授時要錄不在御集目中)實錄天禧四年十一月戊
午上御龍圖閣召近臣觀圖籍御製文論歌詩因謂輔
臣曰朕聽覽之暇留心翰墨久而不廢遂盈卷袠丁謂
等曰陛下聖文冠古今願付臣等編集仍鏤板頒示天
下上許之庚申内出聖製七百二十二卷付輔臣壬戌
宰臣請創殿閣緘藏詔可五年正月癸卯上作御集聖
政紀二序示輔臣仁宗乾興元年八月辛亥賜輔臣
先帝御集三百卷釋典文集一部清景殿詩二卷三惑
論欹器論天童經各一册聖政紀一百五十卷會要
天禧四年二月戊子選僧三十人注釋聖製述釋典文
章從僧祕演之請也四月乙未命楊億王曉詳覆箋注
五年八月庚午詔以御集二十一本賜天下名山寺觀
及賜輔臣一本九月丙戌丁謂等上箋注釋典御集三
十卷目一卷中興書目眞宗御集三百卷御製序
景祐三年十二月辛酉吕夷簡請編次法音後集從之
眞宗歌閔農閱兵修身恤黎民念農(喜雨述懷)觀麥喜豐年為政太清樓
閱書奉先喜春雨觀龍瑞雪(學書書目云詩)十九卷歌十五卷詞四卷
吟軫田夫(貴廪食勸學)
箴自戒守官為政(六蓺元良)内侍書目一卷
記弹元壁太清新寫書籍(太宗御製御書資善堂)玉宸殿玉宸羣書書目六卷
論勤政為君難為臣不易崇儒術思政(守道)寬財利恤刑明諫設官思賢建官
守官(欹器書目九卷)
述奉天庇民奉神(元良欽承寶訓)書目一卷
序乾坤寳典太宗御製御書二(御札墨迹二御書故事)御札御批封題宸章集春秋要
言前後龍圖閣宣政殿述古殿(聖政紀寳文統錄)封神記册府元龜諸王唱酬詩
先天紀(御集書目八卷)
康定編太宗聖製永熙政範
康定元年七月五日(戊午)集賢校理李昭遘上所編太宗
晉邸聖製三卷(一云二十卷)永熙政範二卷(一云三卷)詔褒之
治平仁宗御集
治平元年五月十一日丁未命天章閣待制吕公著修
起居注邵必編集仁宗御製公著等奉敕悉發寶文舊
藏而編次之(就資善堂編)二年十月甲寅編成一百卷以進
(目錄三卷)英宗御延和殿服靴袍觀之兩府皆侍詔以御集
藏于寶文閣四年五月乙巳以公著兼寶文閣學士必
為直學士書目仁宗御集一百卷詩二卷樂章二卷
述一卷銘六卷手詔一卷記一卷碑二卷邊防一卷挽
詞一卷觀文鍳古圖述十卷審樂要記四卷樂府要略
二卷樂髓新經二卷邇英聖問三卷欽崇禋祀記三卷
洪範政鑑二十四卷洛書五事圖一卷風角集占三卷
神武祕略十一卷攻守圖一卷釋門十三卷道門二卷
密表詞五卷英宗製序曰敘禋祀饗升歌樂章藏于
有司薦于郊廟者多矣而登臨遊賞之適割鮮獻獲之
樂前世所誇者未始一及焉萬幾之暇泊然凝神不見
所好惟躬閱寶訓陳經邇英究鍾律之本元訓師兵之
武略披圖以監古銘物以自戒從事於清閒宴息之餘
者不過此類嗚呼大禹之勤儉也永惟聖作刻之玉版
藏之金匱以垂無窮俾知我聖考之所以為仁者自勤
儉始仁宗下議樂之詔以考鍾石之和置寫書之官
以綴經墳之學邇英敷席圖講蓺也凝機袚宇資味道
也藻思粹發窮聖作也飛毫灑落肆天縱也馳仁聖
之極摰蹈帝王之登閎
英宗御製
兩朝蓺文志别集類英宗御製一卷
元祐神宗御集聖製神宗文集序
元祐二年正月辛巳命中書舍人蘇轍劉攽編次神宗
御集四年三月己酉三省樞密院言請聖製神宗文集
序從之序曰伏羲始作八卦堯記握河舜演洛書禹訓
湯銘周之文王有謨有誡皆以人文為後世法我國家
祖謨宗烈咸有述作以垂典則神宗號令文辭天下傳
誦昧旦聽朝至于日昃間下細札大臣絶企清先訪問
侍臣宿儒莫不自失指授諸將應變制宜雖在千萬里
外盡得形勢之要先後緩急之機無遺畫蓋性與天道
之自然故發言成章肆筆成書範圍周密而不拘彌綸
廣大而不過信所謂大哉王言固天縱之將聖又多能
也謹編集為九十卷始以詩頌而雜文次之以邊防祕
計終焉所以紹祖宗而垂法與詩書而並傅十月戊戌
(二日)翰學蘇轍進呈神宗御製集命宰執觀讀吕大防進
讀詩數篇戊申轍奏神宗御製集凡著錄九百三十五
篇為九十卷目錄五卷内四十卷皆賜中書密院及邊
臣手札言攻守祕計先被旨錄為别集不許頒行仍製
集序一篇以紀盛德發明大訓竊見祖宗御集皆於西
清建重屋號龍圖天章寶文閣以藏其書為不朽計又
刻板模印徧賜貴近乞付三省依故事詔御集藏於寶
文閣六年九月詔以邊機四十卷送密院機要庫掌
之十月四日三省進神宗御筆一百七十五策紹聖
中詔再加編次至元符三年六月書成比元祐所集凡
增八千八百七十二篇通為二百卷更以文辭政事邊
防三門為目靖國元年詔以文辭十卷政事一百五十
卷鏤板頒賜(總九千八百餘篇)元符元年四月十八日建顯
謨閣藏神宗御集(書目一百六十卷)淳熙元年十二月十四
日修職郎方擬上其父閎所藏詔付祕府蘇轍進神
宗御集表曰伏觀歴代帝王如漢武魏文唐德文宣三
宗皆工於詩騷雜文與一時文士比長絜大至於經綸
當世講讀利害以文墨盡天下事則皆不足仰望先帝
之萬一惟漢光武得治民馭兵之要每以手迹十行細
札號令海内竇融在河西詔書至探融等情偽河西皆
驚以為不可欺第五倫每讀詔書曰此聖主也魏太祖
自作兵書十餘萬言諸將征伐皆以新書從事又手為
節度惟此二君近之然先帝之文其高處自當與典謨
訓誥為比非近世所能髣髴
崇寧哲宗御集
崇寧元年十二月十六日詔實錄院編修哲宗御製五
年七月二十七日書成共一百册凡二千五十七篇大
觀元年二月十三日詔重加編纂得五十册以元祐垂
簾為前集紹聖元符親政為後集四月又詔删定所存
者凡六百九十三篇成三十册以進二年四月奉安于
顯謨閣(淳熙元年十二月方擬上之)中興書目前後集二十七卷
前集政事十八卷文辭一卷(共十九卷)後集文辭一卷政事
七卷(共八卷)紹興十六年七月陳泰初集神哲御集一
百十八册乙酉進泰初一秩
崇觀宸奎集
書目一卷徽宗御製記一序三詩章三百七十
紹興徽宗御集
紹興二十四年十一月十七日繫年作九月己巳(一作十月三十日壬午誤)
實錄院奉詔編次徽宗御集成上之初檢討官朱翌言
四方以徽宗聖製來上願詔史官編類倣五閣之制藏
之無窮於是翰苑擬撰閣曰敷文至是書成凡詩百九
十有五宫詞二百賦一序十二記十碑四策題九文七
樂章二挽詞二十七雜文十五詩解九論語解二道德
經解八南華冲虚經解二十聖濟經十科儀二政事手
札千三百五十邊機手札二百四十四通為百卷(上御垂拱)
(殿再拜受書)帝親製序冠于篇首權奉安於天章閣
開禧高宗御集
開禧元年七月二十四日實錄院上高宗御集一百卷
初淳熙十五年六月二十九日詔實錄院編纂七月十
一日詔臣僚各上御製手詔等至是成書進高宗御
集表曰由姚虞迄于唐世宸章嘗集于名公仰熙陵洎
於徽皇睿製分藏於延閣詩陳夏禹列邦猶取於焦思
贊首宣尼高第徧加於速肖郊祀摛聲歌之薦禖祠致
祝饗之虔付國論於柄臣授邊機於閫將布山東之詔
老癃思及於化成賜河西之書遠外莫逃於明見坦然
帝制可舉而行啓我後人咸正罔缺世更三聖教立百
篇
慶元編孝宗御製
慶元元年十二月十八日詔實錄院編修孝宗御製
嘉泰元年十月二十七日詔編類光宗御製開禧元年
十二月一日詔限二年成書淳祐五年二月孝宗光
宗御集成上之景定二年三月寧宗御集成上之
雜御製
宓戲作八卦文王重易六爻
漢志易曰宓戲氏始作八卦以通神明之德類萬物之
情文王重易六爻作上下篇孔氏為之彖象繫辭文言
序卦之屬十篇易道深矣人更三聖世歴三古左傳
正義引易云伏羲作十言之教(漢志神仙家宓戲雜子道二十篇)周外史掌
三皇之書(書序三墳言大道)
黃帝書黃帝四經丹書(見銘類)
列子天瑞黃帝書曰谷神不死是謂玄牝玄牝之門是
謂天地之根綿綿若存用之不勤又曰形動不生形而
生影聲動不生聲而生響無動不生無而生有(又黃帝曰精神)
(入其門)力命篇黃帝之書云至人居若死動若械(列子多引黃帝)
(書蓋古之微言傳久而差者也)晉天文志黃帝書曰天在地外水在
天外水浮天而載地者也東京賦注風俗通曰黃帝
書上古時有神荼鬱壘吕氏春秋黃帝言曰聲色禁
重黃帝曰帝無常處也有處者乃無處也芒昧因天之
威與元同氣黃帝曰四時之不正也正五榖而已矣又
云嘗得學黃帝之所以誨顓頊矣爰有大圜在上大矩
在下汝能法之為民父母六韜黃帝曰一者階於道
幾於神漢蓺文志道家黃帝四經四篇黃帝銘六篇
黃帝君臣十篇(起六國時與老子相似)雜黃帝五十八篇(六國時賢者所)
(作)陰陽家黃帝泰素二十篇(六國時韓諸公子所作)小說家黃帝
說四十篇兵陰陽黃帝十六篇圖三卷五行家黃帝陰
陽二十五卷醫經黃帝内經十八卷外經三十七卷
史記黃帝老子言正義曰黃帝道書十卷(蓋公善治黃老言曹參治)
(齊用黃老術竇太后好黃老言)後漢志天文星官之書自黃帝始歷
志黃帝班示文章隋志漢時諸子道書之流有三十
七家大旨皆去健羡處冲虚其黃帝四篇老子二篇最
得深旨周禮外史掌三皇五帝之書注所謂三墳五
典晉皇甫謐曰黃帝創制於九經(唐殷敬順釋列子云黃帝得長生之)
(道在位百年)唐獨孤及風后八陣圖記云得其遺制於黃
帝書之外篇梁肅導引圖序朱少陽得其術於黃帝
外書賈誼新書修政語黃帝曰道若川谷之水其出
無已其行無止(上疏曰黃帝曰日中必熭注見六韜)淮南繆稱訓黃帝
曰芒芒昧昧從天之道與元同氣
漢高皇帝所述書高祖傳孝文傳
魏相傳相為丞相數表采易陰陽及明堂月令奏之曰
天子之義必純取法天地而觀於先聖高皇帝所述書
天子所服第八(如淳曰天子衣服之制也於施行詔書第八)曰大謁者臣章
受詔長樂宫曰令羣臣議天子所服以安治天下相國
臣何御史大夫臣昌謹與臣陵臣通等議春夏秋冬天
子所服當法天地之數中得人和臣請法之中謁者趙
堯舉春(服虔曰主一時衣服制朝祭百事)李舜舉夏兒湯舉秋貢禹舉
冬四人各職一時大謁者襄章奏制曰可志儒家高
祖傳十三篇(高祖與大臣述古語及詔策)孝文傳十一篇(文帝所稱及詔策)
隋志梁有漢高祖手詔一卷(古文苑有高祖手勑太子)
漢五家要說章句(劉向有五行傳尹咸校三十家)
桓郁傳永平十四年顯宗自制五家要說章句令郁校
定於宣明殿注華嶠書曰帝自制五行章句此言五家
即五行之家也宣明殿在正陽殿後東觀記上謂郁曰
卿經及先師致復文雅其冬上親於辟雍自講所制五
行章句已復令郁說一篇上謂郁曰我為孔子卿為子
夏起予者商也(十五年入授皇太子經)
漢光武本紀
東平王蒼傳顯宗永平十五年三月幸東平以所自作
光武本紀示蒼蒼因上光武受命中興頌班固傳永
平中為蘭臺令史與陳宗尹敏孟異共成世祖本紀(所示)
(東平王恐一書也)北史蕭太圜云漢明為世祖紀章帝為顯
宗紀宣和四年七月哲宗正史成御製紀
漢皇羲篇
靈帝自造五十章引諸生能為文賦者
魏文帝士操
隋志名家一卷
魏典論
明帝太和四年二月戊子詔太傅三公以文帝典論刻
石立于廟門之外唐儒家類五卷
梁孔子正言
隋志孔子正言二十卷梁武帝撰又撰制旨新義
任孝恭撰武帝集序武帝撰五經講䟽及孔子正言
紀云撰通史六百卷金海三十卷制旨孝經義周易
講䟽及六十四卦二繫文言序卦等義樂社義毛詩春
秋荅問尚書大義中庸講䟽孔子正言孝經講䟽凡二
百餘卷王侯朝臣奉表質疑皆為解釋躬制贊序詔誥
銘誄箴頌牋奏諸文百二十卷
唐金鏡書序
一卷一名金鏡述實錄(帝學同)貞觀二年正月庚午著
金鏡述以示侍臣(太宗曰朕保此三鑑以防已過)宣宗大中二年二月
庚子令狐綯為翰林學士夜召與論人間疾苦帝出金
鏡書曰此太宗所著也卿為我舉其要綯擿語曰至治
未嘗任不肖至亂未嘗任賢任賢享天下福任不肖罹
天下禍帝曰善朕讀此書嘗三復乃已綯再拜曰陛下
必欲興王業捨此孰先(太宗召林弘遠撰金鑑書三十卷)張藴古上
大寶箴(箴在即位之初)云爰述金鏡窮神盡聖便物以心應言
以行苞括治體抑揚辭令虞世南聖德論著金鏡帝
範論君臣之道序仁義之方商略古今以為監誡懲苛
治而戒末弊贊黃皥而詠唐虞德宗君臣箴與金鏡
而高懸文苑英華太宗金鏡云覩治亂之本源為明
鏡之鑒戒亂未嘗不任不肖治未嘗不任忠賢理人必
以文德防邊必以武威建大廈者先擇匠然後揀材為
國家者先擇佐然後定民以大材為棟梁小材為榱桷
仲尼師於郯子文王學於虢叔哲后求才若旱苖之思
雨闇主護短而永愚明主思短而長善屈一身之欲樂
四海之民子從令者不得為孝臣苟順者不得為忠要
荒為枝葉畿内乃本根高祖失於存功之能光武獲於
置將之妙(又見太宗御覽云太宗思隋氏失道皇運開基因而序之以明誡謹神筆書石命工刻之)
(以賜皇太子末云明鏡不遠於焉自鑒)序帝意若曰照形之真者莫如
鏡燭理之徹者莫如心乙夜之觀雖極羣書參前倚衡
豈無綱領於是探賾游神誕敷宸藻撮其機要彙著于
篇黃昊之無為唐虞之至治贊詠締玩不能自己夏殷
之季世秦漢之暴君凜然兢懼背而去之以億兆為心
以萬邦為意謂安人必以文德謂防邊必以威武任賢
使能則以人為鑑任一不肖則思遠佞人以大材為棟
梁以小材為榱桷以至好惡當謹表儀當正則曰君猶
器也民猶水也方圓在器不在水德性必尊問學必礪
則曰仲尼師郯子文王學虢叔勤於求賢則曰治主思
賢若農夫望歲哲后求才若旱苖思雨美惡為鑒則以
周公紀信屈原為美以易牙宰噽爰盎為戒是書有曰
治亂本原是為明鏡又曰以此觀之足為永鏡文辭諄
複意誼深長所寶三鑑人實為重賜金背鏡賞高馮之
清鑒(太宗以金背鏡賜高季輔)或進大寶之箴或進惟皇之誡自比
於金資良匠而加礪亡國起戒為止水之照形任賢納
諫惓惓如此夫豈明照之不足者味帝之書且有短於
自見不聞逆耳之言之訓然則虚心盡下反觀自照固
是書之綱領歟雒書有言秦失金鏡鄭玄以為喻明道
劉孝標著論謂聖人握金鏡而闡風烈永徽上正義之
表照金鏡而泰階平貞元賜君臣之箴與金鏡以高懸
開元賢相金鏡著錄(張九齡千秋金鏡錄)事鑒十章委曲諷諭視
帝此書庶幾得其遺焉按實錄是書一篇凡千八百餘
言大寶箴云爰述金鏡窮神盡聖四部書目乃没其名
或謂儒家序志一卷列諸帝範之上者即此書是又無
所據或曰金鏡述或止曰金鏡器車與河圖並傳弘
璧以大訓俱顯富哉天地之藏無書焉未足以為寶
也
唐御撰晉書四論御銓定漢書
志晉書房玄齡等修名為御撰會要宣武王陸四論
稱制旨志又云御銓定漢書八十七卷高宗與郝處
俊等撰
唐太宗御製
唐太宗貞觀十九年將征遼二月次河陽丁巳贈殷比
干太師自為文祭之次鄴為文祭魏太祖墓三月丁丒
幸定州經北嶽自為祭文四月行軍總管姜確卒為五
言詩以悼之十月班師次漢武臺餘基三成傍有祠室
帝製文刻於石十二月定州御步輦而行帝攬筆於輦
中為詩二十年正月幸晉祠立碑製文親書於石二十
一年八月為文叙十驥二十二年正月戊戌幸温湯癸
卯御製温湯碑示羣臣王公咸曰天文雅奥超象繫之
表神筆自書勒温井之側三月帝以胡塵無警朔漠來
王乃制戎狄賓服之文又制玉華宫山銘示羣臣詔令
學士並作(十一年為文祭漢楊震)帝博覧羣書總其宏綱殆於
萬卷遒文麗藻一時冠絶威鳳之賦積翠之詠慶善有
章帝京有篇金鏡之述帝範之訓晉史之論聖教之序
論兵之問對
唐帝範序志
志儒家太宗序志一卷帝範四卷(賈行注)通鑑貞觀二
十二年正月己丒(會要二十三年正月二十日)作帝範十二篇賜太
子曰君體建親求賢審官納諫去讒戒盈崇儉賞罰務
農閱武崇文(貞觀政要議征伐篇載太宗帝範)且曰飭躬闡政之道備
在其中又曰汝當求古哲王為師如吾不足法也會
要寶歷二年五月著作郎韋公肅注帝範十二篇上之
中興書目帝範二卷太宗撰凡十二篇(天聖四年閏五月學士宋)
綬錄進帝範二卷(崇文目一卷)述修身治國之要言讀書志一卷今存者六
篇帝範序曰若臨深而馭朽冀善始而令終汝以幼
年義方多闕未辨君臣之禮節不知稼穡之艱難余每
思此為憂今自軒昊以降迄于周隋經天緯地之君纂
業承基之主興亡治亂其道煥然披鏡前蹤博採史籍
聚其要言以為近誡訓戒六篇製于開元君臣事迹
述于元和
唐天訓
會要顯慶二年六月上製元首前星維城股肱誡次著
股肱論令許敬宗等注釋名曰天訓(注畢敬宗為序)志儒家
高宗天訓四卷武后紫樞要錄十卷臣軌二卷百寮新
誡五卷少陽政範三十卷青宫紀要三十卷(崇文目青宮要記十)
(卷)列藩正論三十卷維城典訓二十卷訓記雜載十卷
采青宫紀要維城典訓古今内範内範要略等書為雜
載(凡武后書皆元萬頃等撰)文苑英華天后臣範序云想周朝之
十亂爰著十章思殷室之兩臣分為兩卷
唐御注孝經制旨(見孝經)孝經六家
金石錄明皇注孝經四卷天寶四載九月八分書御製
序云舉六家之異同會五經之旨趣約文敷義分注錯
經寫之琬琰庶補將來(取王肅劉劭虞翻韋昭劉炫陸澄六家之說參倣孔鄭舊義)
唐御注道德經
志玄宗注道德經二卷又疏八卷(有序)河上公注二卷梁
武帝講疏六卷陸德明疏十五卷册府元龜開元九
年三月置石柱於景龍觀令司馬承禎依蔡邕石柱三
體書寫道德經十年正月己丒詔置崇玄學十八年十
月命集賢學士於三殿講道德經二十年正月令士庶
家藏是經貢舉加老子策二十三年三月癸未(二十七日)親
注并修疏義八卷及制開元文字音義三十卷頒示公
卿藏之祕府二十四年八月庚午道士於龍興觀發揚
御書道德經二十九年九月御興慶門樓親試道舉天
寶元年二月乙酉置混元廟五載詔曰頃改道德經載
字為哉仍隷屬上句衆以為然遂成注解十四載十八
日(甲午頒御注老子并義疏於天下)以注疏分示十道各令傳寫以付
宫觀選舉志注成詔天下家藏其書貢舉人減尚書
論語而考試老子天寶中加號玄通道德經世不稱之
漢志老子鄰氏經傳四篇又有傅氏徐氏劉向說
宋朝徽宗御製解政和八年八月十一日頒刻石
唐開元訓誡(又見東宫)御集誡子書
開元二十五年八月甲子帝制訓誡六篇以示諸王其
旨盖明君臣父子之義齋祭稼穡之事忠王璵等上表
請宣付史官及示百僚許之宰臣奏聖謨垂訓輝映千
古望宣布中外手詔諭曰周公誡伯禽曰無以魯國驕
人朕方聖雖慙豈忘誡子聊示庭訓何足宣布(或謂即御集誡)
(子書一卷也)志小說家開元御集誡子書一卷(崇文目同)睿
宗景雲元年十二月手&KR0897;戒諸王
唐玄宗事類
志類書類玄宗事類一百三十卷又初學記三十卷(張說)
(類集)
唐大衍論金風樂
志玄宗周易大行論三卷金風樂一卷
唐韻英開元文字音義(見小學)
志小學類玄宗韻英五卷天寶十四載撰詔集賢院寫
付諸道傳布天下王維和聖製聖札賜宰臣連珠詞
五首
唐刊定月令
志御刊定一卷(詳見時令門)醫術類玄宗開元廣濟方五
卷德宗貞元集要廣利方五卷(親製序)
唐前代君臣事跡連屏君臣事跡屏
續會要元和四年四月給事馮伉著三傳異同三卷其
年七月乙巳朔御製君臣事跡十四篇(舊紀同)上以天下
無事留意典墳每覧前代得失興亡之事皆三復其言
又讀貞觀開元實錄見太宗撰金鏡書及帝範上下篇
玄宗撰開元訓戒思繼前躅遂採尚書春秋後傳史記
班范漢書三國志晉書晏子春秋吳越春秋新序說苑
等書君臣行事可為龜鑑者集成十四篇一曰君臣道
(實錄云君臣道合)二曰辨邪正三曰戒權倖四曰戒微行五曰
任賢臣六曰納忠諫七曰謹征伐八曰謹刑法九去奢
泰十崇節儉十一奬忠良(一作忠直)十二修政教(或云修德政)十
三戒田獵(一作簡田獵)十四錄勲賢分為上下卷上自製序
曰前代君臣事跡至是以其書寫於屏風列於御座之
右書屏風六扇於中(一本云遣中使程文幹以書屏至中書)宣示宰臣李
藩裴垍曰朕近撰此屏風親所觀覽故令示卿藩等上
表賀(會要宰相雜錄作三年七月宣示宰臣非也)李絳傳因進諫憲宗曰
美哉斯言朕將書紳即詔絳與崔羣錢徽韋弘景白居
易等搜次君臣成敗五十種為連屏張便坐帝每閱視
顧左右曰而等作意勿為如此事(連屏事見屏門)志儒家憲
宗前代君臣事跡十四篇白居易集有批賀御撰君
臣事跡屏風表
唐纂集尚書圖御集春秋經傳
文宗每對宰臣深言經學太和二年五月帝纂集尚書
中君臣事跡命工圖寫於太液亭朝夕觀覽九年乙巳
朔以御集春秋左氏列國經傳三十卷宣付史館
雍熙御製雜言
雍熙三年十月庚戌下元節宴輔臣于樞密使王顯第
夜分就賜御製雜言一篇
文明政化(見御集)
國史藝文志儒家以太宗文明政化十卷真宗正說十
卷為首
祥符文武七條
二年十一月丙辰作文臣自清心至革弊武臣自修身
至威嚴三年五月乙未賜輔臣御注文武七條八年六
月辛未䕫路漕臣臧奎請令天下刻石治所或書公𪠘
之壁從之(三年九月甲辰内出手札示輔臣令頒示江淮南安撫使諭以撫䘏之道凡十六條)
慶歷四年十二月丁酉上以官吏不奉詔條申敕以聖
考七條更相誨勵(詳見後戒吏)熙寧五年八月辛丑詔朝
辭日罷賜誡勵敕及七條儒行篇
祥符座右文
祥符初趙湘請封禪帝製五箴以自儆三年三月丁酉
上謂王旦曰北邊結好朕居安慮危著文自誓置之座
右朝夕觀之又出自戒箴守官箴貴廩食吟軫農夫吟
念農歌以示旦等
祥符東封聖製(頌銘)
晏殊東封聖製頌序曰皇帝御極之十二載受靈貺對
休命龍鸞麗藻封勒於寶文黼黻作繪彰施於翠琰日
中麗乎王字天下布乎堯言眞聖明之述作也有司稽
銘嶽之典講勒成之舊寅威寶命丕顯祖烈於是有登
泰山謝天書述二聖功德之銘神靈之府肇建福庭發
生之宇增閟嚴祀於是有九天司命青帝廣生之贊魯
瞻為羣嶽之長禹跡播千里之潤加隆徽號彰明視秩
於是有天齊王靈源之贊旌霸王之輔疇制作之功於
是有昭烈武成文憲王之贊懷柔百神登秩羣望於是
有玉女泉石像之記幾深極乎繫象訓誥示乎軌範垂
之日月以宣景耀刻于金石以為表經矧復仙毫炳蔚
鴻筆輝潤風雲動色造化為工温珉華玉鏤若飛之翰
石壁金記垂不朽之制所謂躬列辟之能事矣古者縢
書秘語紀號專美而陛下順命昭孝古者金篋玉策迎
年探壽而陛下祈福庇民彼西弇紀名之罘刻頌風聲
逖聽不其恧歟(詳見碑銘類)二年五月戊午於後苑示輔
臣三年正月丙子知樞密院陳堯叟上泰山封禪聖
製頌詔答之上又以其詞有規切之意作歌以賜戊寅
作新製泰山銘記周備五言詩賜王旦二年六月丙
午内臣言聖製泰山銘已刻石于太平頂别刊于會眞
宫又司命天尊仁聖天齊王元聖文宣王昭烈武成王
澶州河瀆靈源公贊刊石于各殿之東楹又定封祀社
首朝覲三頌立石之所具圖以聞詔元聖文宣王贊勒
文于石壁社首壇頌立石更衣殿餘從所奏十一月壬
子朔奏泰山太平頂磨崖刊勒聖製功畢七年三月丁
酉丁謂陳彭年請以奉祀緣路聖製刻石分立于太清
明道宫洎亳州南京從之
天禧正說
眞宗讀經史摭其可為後世法者著正說十卷凡五十
篇始於正心終於諍臣有前後序備言監古為治之意
天禧元年二月戊寅幸龍圖閣出是書及春秋要言三
卷示輔臣二年以賜皇太子三年十月辛卯賜輔臣
書目正說十卷(一正心止容納二辨才止審官三仁義止為政十災異止諍臣)後序
有魏文之論聊以同時之語
天禧春秋要言
見上書目五卷實錄三卷
天禧承明殿御製
四年十二月廿二日己亥對輔臣洎王欽若等于承明
殿示以御製文章(一作文草)數軸及粉牋銷金紙賜中宫詩
什手書等(命輔臣典領修御集殿閣)
天禧承華要略元良述六藝箴授時要
錄
咸平五年十月觀書龍閣帝曰青宫要記(一作紀要唐志青宫紀要)
(三十卷)繼體治民論一書二名並列篇目蓋求書之初務
數多不嫌重複也天禧三年上以青宫紀要事有未備
乃博采羣書廣為承華要略二十卷(書目同始主器謹習終師古有常每)
(篇著贊)九月丙子(二十三日)召宗室宰臣兩制以上對清景殿
觀御製賜皇太子元良述六藝箴各一卷承華要略十
卷授時要錄十二卷又以御覽國史兩朝實錄太宗御
集緯術祕書經史子集并御集御覽羣書賜太子命從
臣徧閱又作七言十韻詩賜宰臣準等遂宴于殿内十
二月辛卯賜輔臣元良述六藝箴各一卷承華要略正
說各十卷(要略再賜則總為二十卷也)承華要略序曰皇太子爰
自齠年即彰敏悟既親外傅彌顯英聰每視膳之有餘
則披文而忘倦朕喜其好學念及貽謀昨者偶以清閒
徧觀册府因得青宫要記頗合素心洎夫詳閱其中亦
多未備於是精求雅誥更廣異聞頗歴歲時漸成編軸
或逢暇景乃運柔毫各附篇章述為論贊雖慙淺近無
所發明庶俾元良愈隆至業聊題於此以記其端凡五
十篇分為二十卷周必大曰承華要略皆述事于前
立論于中為贊于後凡六經之文歴代之史百家之說
撮其樞要無所不備雖聖謨淵懿未易窺測至於先後
之序可得而言盖儲貳正天下之本故先之以主器性
質繫染習之端故次之以謹習人之行始於事父母故
次之以述孝孝之至在乎敬宗族故次之以睦親行備
於内必求正於外故次之以崇師崇師所以求益也故
次之以務學學莫大乎六經故次之以宗經經所以明
道也故次之以貫道道然後有德故次之以尚德德然
後有仁義故次之以仁義本仁祖義不可不勤故次之
以勤志志廣功崇不可不謹故次之以持謙謙者卑以
自牧之謂也故次之以恭謹恭者無所不敬之謂也故
次之以戒謹戒謹其所不睹恐懼其所不聞故次之以
兢懼臨事而懼語不可以不擇故次之以出言出言既
善儀不可以不肅故次之以正容容正於外又當脩飭
其内故次之以治身身脩於内人將取則故次之以好
尚好尚不審必為物惑故次之以聦智聦明太過必失
之察故次之以清心存其心則知其性矣故次之以養
性性而不能守者利慾汩之也故次之以去奢去奢莫
先乎儉故次之以節用節用者天所相也故次之以致
福自是而上所以脩身行已者至矣盡矣又當選左右
前後之人為己之助故次之以禮賢賢不易知也所禮
非其人則賢者遠而不肖者進矣故次之以知人明乎
知人則賢能可得而擇故次之以選士士雖被選不用
其言亦何補哉故次之以從諫雖然聽言亦多端矣辨
足以惑衆智足以濟姦為害不可勝言故雖帝堯之明
壬人猶在所難孔子之聖佞人猶在所遠况後世乎故
以辨佞終焉盖佞者才也惟有才者為難辨今而能辨
是乃學之大成也(淳熙二年十二月十一日必大進東宫故事)書目云終師古有常此云
(終辨佞又不及五十篇當考)遠稽唐宗之範熟復章聖之書則三善
皆得萬邦以正
天禧賜東宫御製
天禧四年十一月甲戌翰林學士左庶子晏殊太子宫
祇候楊懷玉上新編賜東宫御製五十卷時輔臣論次
御集乞降賜皇儲文字遂命殊懷玉纂集至是來上
乾興真宗政要
乾興元年九月戊子内出眞宗政要十卷示輔臣蓋上
於章聖紀中掇其要而為此書
御製元良述
紹興四年八月九日秦魯國大長公主上家藏仁宗在
東宫時眞宗所賜御製親書元良述一軸詔送史館祕
書省
景祐樂髓新經(見樂類)
書目三卷二年八月丁丒出樂髓新經六篇賜羣臣
康定洪範政鑒(又見天文類)審樂要紀
康定元年十一月丙辰出御撰洪範政鑒(十二卷)審樂要
記(一作紀四卷)以示輔臣(御集又有洛書五事圖一卷)政鑒書以皇極為
本上與王洙論五行五事之證采五行六沴及前代庶
應成此書十二卷上自為序上嘗問丁度洪範大旨
命錄以進講洪範上曰奉天在修德治平三年六
月壬子英宗書洪範於欽明殿屏(命王廣淵書之因進張景論七篇而知三)
(德為御臣之柄)書目審樂要紀二卷康定元年御製上卷述
聲律均吕占候之法下卷載歴代樂制永平著五行
之說明皇改陂頗之文
皇祐御製明堂新曲譜
書目一卷二年製先是詔大樂並用清聲御製新譜法
準三首行禮曲數二十二首下太常按習黃鍾徵角
調二卷政和中御製依唐譜修定黃鍾徵角二調總四
十五曲命教坊習學
玉海卷二十八
