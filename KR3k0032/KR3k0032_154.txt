卷一百五十三
玉海卷一百五十三
宋王應麟撰
朝貢
外夷來朝(内附)
唐龜兹入朝康國請臣
傳龜兹高祖受禪王蘇伐勃駃遣使入朝貞觀四年獻
馬賜璽書撫慰二十一年兩遣使朝貢天授三年王延
田跌來朝開元十八年王孝節遣弟孝義來朝泥婆
羅貞觀二十一年遣使入獻渾提葱永徽二年又來入
貢喝盤陀後魏太延中始通貞觀九年遣使來朝開
元中破平其國置葱嶺守捉(安西極邊戍也)康國(本康居之裔)武
德七年始遣使來獻貞觀五年遂請臣太宗曰朕惡取
虚名害百姓卻不受(會要云武德七年其王屋木支獻名馬貞觀九年七月獻師子顯慶)
(二年列爲康居都督府以其王拂呼縵爲都督開元初獻鎖子甲水精珠天寳十一載十三載朝貢)東曹
者漢貳師城地武德七年七月與康居國遣使入朝其
使曰聞秦王神武欲隷麾下西曹者隋時曹也武德
中入朝天寳元年王僕羅獻方物封懷德王四載願受
調發佐征討中曹武德中貞觀間(八年十二月)數獻方物
顯慶三年以爲大宛都督府開元初封爲石國王二十
八年又册順義王天寳初朝貢寶應二年大歷七年遣
使朝貢彌末顯慶三年爲南謐州授其君刺史開元
時獻璧舞筵師子十八年首領末野門來朝何國即
康居附墨城地貞觀十五年遣使入朝永徽時請輸糧
佐西討以地爲貴霜州寧遠本拔汗那顯慶初朝貢
三年以渴塞城爲休循州都督開元二十七年其王助
平吐火仙册拜奉化王天寳三載改其國號曰寧遠十
三載王忠節遣子薛裕朝請留宿衛習華禮授左武衛
將軍事唐最謹吐火羅在葱嶺之西貞觀九年五月
入獻永徽元年獻駝馬顯慶中(會要龍朔元年)授其王月氐都
督後二年遣子來朝神龍元年遣弟來朝留宿衛開元
八年獻名馬十二年獻胡樂
唐西突厥内屬
傳曷薩那遁歸長安武德元年(十二月)封歸義王以大珠
獻帝不受拔關可汗武德元年内屬賜號(二年七月乙酉統葉護可)
(汗遣使入貢)莫賀設武德時來朝太宗與盟約爲兄弟貞
觀四年泥孰立遣使詣闕帝詔鴻臚持節册號咄陸可
汗賜鼔纛(弟同俄設立歲三遣使奉方物)阿史那彌射貞觀中舉所
部處月處蜜等入朝拜大將軍步眞亦與族人來朝及
平賀魯皆爲可汗得補所部刺史以下通鑑貞觀十
五年西突厥沙鉢羅葉護可汗遣使入貢七月甲戌命
張大師持節立爲可汗賜以鼓纛
唐契丹入朝
傳契丹本東胡種其君大賀氏武德中其酋孫敖曹與
靺鞨長突地稽俱遣人來朝後二年(二月丙戌)君長遣使者
上名馬豐貂貞觀二年(四月丙申)摩會來降明年摩會復入
朝賜鼓纛由是有常貢二十二年(十一月庚子)内屬(見都督類)開
元二年李盡忠從弟失活來歸賜丹書鐵劵後二年(五年)
(十一月丙申)與奚長李大酺皆來會昌二年回鶻破契丹
酋屈戌始復内附拜雲麾將軍易回鶻所與舊印曰
奉國契丹之印通監開元七年十一月壬申契丹王
李婆固與公主入朝(至德寳應再朝獻大歴十二貞元三元和七大和開成間四)
唐昆明内屬
南蠻傳爨蠻西有昆明蠻一曰昆彌以西洱水為境
(即葉榆河)武德中巂州治中吉偉使南寧因至其國諭
使朝貢求内屬自是歲與牂柯使偕來通監武
德四年十二月昆彌遣使内附即漢之昆明也咸
享三年正月庚戌昆明蠻十四姓三萬三千戸内
附(志云率戶二萬内屬)置殷縣五敦縣六總三州(其後又置盤麻等四)
(十一州龍朔三年矩州刺史謝法成招慰比樓等七千戶内附總章三年置禄州湯望州)神功
元年以昆明内附置寳州(地理志萬歲通天二年)地理志
諸蠻州五十一隷黔州都督府劍南道諸蠻州九
十二皆無城邑椎髻皮服惟來集于都督府則衣
冠如華人貞觀二十三年諸蠻内附置傍望求丘覽五州
南蠻傳貞觀二十二年西洱河(首領揚同)東洱河(楊歛)松外
(蒙羽)皆入朝(通鑑梁建方擊破松外蠻羣蠻來歸附前後至者七十部因遣使詣西珥河其帥楊盛請)
(降)顯慶元年西洱河首領入朝貢方物巂州新安城
旁有六姓蠻貞元中狼蠻請内附補首領浪沙爲刺史
又有奉國苴伽十一部每節度至諸部獻馬酋長衣
馬皮春秋受賞于巂州桃州蠻天授中遣御史裴懷
古招懷長壽時首領董期率部落一萬内屬三濮在
雲南徼外千五百里龍朔中遣使與千支弗磨臘同朝
貢貞觀初遣散騎韋叔諧諭高州總管馮盎盎遣智
戴入侍五年盎來朝
唐高麗請頒歷
傳高麗武德初其王高建武再遣使入朝貞觀初朱子
奢至高麗百濟爲發春秋題已禽頡利建武遣使者賀
并上封域圖通鑑(兼本傳)武德四年七月乙丑高麗王
建武遣使入貢七年二月丁未(七日)建武遣使請班歷(會要)
(云遣使内附受正朔請頒歷)冊爲遼東郡王貞觀十五年遣子入朝
獻方物永徽二年百濟入貢三年正月己未朔吐谷渾
新羅高麗百濟遣使入貢乾封元年五月泉男生率衆
與契丹靺鞨兵内附遣子獻城詣闕六月賜乘輿馬瑞
錦寶刀二年秋賜袍帶金釦七事明年召入朝志裴
矩高麗風俗一卷高麗百濟遣子弟入學(見學校)龍
朔元年劉仁軌爲帶方刺史請唐歷而行宋元嘉
六年七月百濟朝貢
唐東謝蠻入朝王會圖職貢圖
南蠻傳西爨之南有東謝蠻居黔州西三百里南距守
宫獠西連夷子巢居椎髻有謝氏世爲酋長貞觀三年
其酋元深入朝冠烏熊皮若注旄以金銀絡額被毛帔
韋行縢著履中書侍郎顔師古上言昔周武王時遠國
入朝太史次爲王會篇(汲冢周書第五十九篇)今蠻夷入朝如元
深冠服不同可寫爲王會圖詔可(會要師古奏昔周武王時遠國歸欵周史)
(乃集其事爲正會篇今請撰爲正會圖從之)帝以其地爲應州拜元深刺史
隷黔州都督府又有南謝首領謝強亦來朝以其地爲
莊州授強刺史東謝南有西謝蠻貞觀三年遣使入朝
二十一年以其地置明州通鑑貞觀三年閏十二月
丁未東謝酋長謝元深南謝酋長謝強來朝謝皆南蠻
别種在黔州之西詔以東謝爲應州南謝爲莊州隷黔
州都督是時遠方諸國來朝貢者甚衆服章詭異顔師
古請圖以示後作王會圖從之其後又因四夷來朝令
閻立本寫其衣服形貌爲職貢圖見李德裕集(崇文總目職貢圖一卷又)
(三卷)藝文志職官類顔師古王會圖卷亾百官志職
方郎中凡蕃客至鴻臚訊其國山川風土爲圖奏之上
於職方殊俗入朝者圖其容狀衣服以聞柳宗元鐃
歌既克東蠻羣臣請圖王會百辟拜稽首咸願圖形容
睢盱萬狀乖咿嗢九譯重
唐突利入朝
突厥傳突厥頡利可汗立以始畢子爲突利(立契丹靺鞨部南直)
(幽州東方之衆皆屬焉)武德七年(八月)頡利與突利兵悉起自原州
連營而南秦王拒之馳百騎掠陳大言又馳騎語突利
頡利與突利相忌乃請和突利自託於王爲昆弟突利
斂取無法下不附故薛延陀奚霫等皆内屬及頡利衰
驟追兵於突利不肯從因起兵相攻突利請入朝帝謂
左右曰古者爲國勞己以憂人則系祚長役人以奉己
則亡今突厥亂由可汗不君突利雖至親不自保而來
觀彼亡我不可以無懼突利至禮見良厚輟膳以賜之
拜右衛大將軍北平郡王食戸七百及爲順州都督太
宗勅曰我欲中國安爾宗族不亡故授爾都督毋相侵
掠長爲我北藩突利頓首聽命(通鑑四年五月辛未以突利爲順州都督令率)
(其下就部)通鑑貞觀二年初突厥突利可汗建牙直幽州
之北主東偏奚霫等數十部多叛突厥來降頡利可汗
以其失衆責之及薛延陀回紇等敗欲谷設頡利遣突
利討之兵敗(在元年)頡利怒拘之突利由是怨頡利數召
兵不與表請入朝上謂侍臣曰向者突厥之強控弦百
萬憑陵中夏用是驕恣以失民今自請入朝非困窮肻
如是乎朕聞之且喜且懼突厥衰則邊境安故喜然朕
或失道亦將如突厥能無懼乎卿宜苦諫以輔不逮頡
利發兵攻突利夏四月丁亥突利遣使來求救上謀於
大臣曰朕與突利爲兄弟不可不救然與頡利有盟奈
何兵部尚書杜如晦曰取亂侮亡古之道也丙申契丹
酋長帥其部落來降三年八月丙子薛延陀毗伽可汗
遣其弟統特勒入貢頡利大懼始遣使稱臣請尚主十
二月戊辰突利可汗入朝上謂侍臣曰往者太上皇稱
臣於突厥朕常痛心今單于稽顙可雪前恥壬午靺鞨
入貢上曰突厥已服之故也朕治安中國而四夷自服
豈非上策乎庚寅突厥郁射設帥所部來降是歲戸部
奏中國人自塞外歸及四夷前後降附者男女一百二
十餘萬口四年二月甲辰李靖破頡利于隂山(詳見戎捷)三
月戊辰以突厥阿史那思摩爲右武衛大將軍四夷君
長請上爲天可汗庚午突厥思結侯斤帥衆四萬來降
丙子以突利爲右衛大將軍北平郡王庚辰俘頡利送
京師蘇尼失降漠南遂空故事戎夷朝貢將至都中
官驛勞于郊及館恩禮尤渥
唐牂柯入貢處月入貢
傳昆明東九百里即牂柯國武德二年謝龍羽遣使者
朝拜牂州刺史夜郎郡公其北百五十里有别部充州
蠻亦來朝賀開元二十五年其酋趙君道來朝貞元中
至十八年五遣使朝元和二年(五月)詔黔南以將爲押領
牂柯昆明等使八年上表請盡歸牂柯故地開成元年
鬼主珂珮内屬會昌中封其别帥爲羅殿王世襲爵後
又封别帥爲滇王皆牂柯蠻也通鑑貞觀三年閏十
二月乙丑牂柯酋長謝能明及充州蠻入貢詔以牂柯
爲牂州(地理志牂州武德三年以牂柯首領謝龍羽地置)充州武德三年以牂柯蠻别部置通鑑
(與志傳年月不同當考)九年十月乙亥處月初遣使入貢西突
厥别部也二十三年二月置瑶池都督(處月朱邪闕侯斤阿厥亦請内)
(屬)
唐回紇來朝獻方物
回紇傳其先匈奴也元魏時號高車部或曰鐵勒鐵勒
其部落凡一十有五種貞觀三年始來朝獻方物(詳見賜物)
(類)
唐伊吾入朝
唐太宗貞觀四年九月戊辰伊吾城主入朝隋末伊吾
内屬置郡隋亂臣於突厥至是舉七城來降置伊西州
伊西當爲西伊漢宜禾都尉治(伊吾本匈奴地曰伊吾盧在燉煌之北大磧之外)
唐高昌入朝
高昌傳高昌王麴文泰武德初立後五年(七年)獻拂菻狗
高六寸長尺能曳馬銜燭貞觀四年(十二月甲寅)文泰入朝
西域諸國咸欲因文泰遣使入貢通鑑云云五年正月
甲戌宴高昌王及羣臣十二月康國内附不受
唐西北君長上號
太宗紀貞觀四年四月戊戌西北君長請上號爲天可
汗通鑑貞觀四年三月戊辰以突厥夾畢特勒阿史
那思摩爲右武侯大將軍四夷君長詣闕請上爲天可
汗上曰我爲唐天子又行可汗事乎羣臣及四夷皆稱
萬歲是後璽書賜西北君長皆稱天可汗(一本云二十年九月甲辰)
(鐵勒諸部又請上號爲可汗)北狄傳贊唐之德大矣際天所覆悉
臣而屬之薄海内外無不州縣遂尊天子曰天可汗荒
區君長待唐璽纛乃能國一爲不賓隨輒夷縛故蠻琛
夷寶踵相逮于廷
唐焉耆入貢
通鑑貞觀六年七月丙辰焉耆王突騎支遣使入貢(傳云)
(來朝)初焉耆入中國由磧路隋末開塞道由高昌突騎支
請復開磧路以便往來許之(後遣使貢名馬)五年十二月大
羊同國朝貢使至(東接吐蕃)十五年朝貢
唐諸羌内屬党項羌内屬
太宗紀貞觀六年是歲諸羌内屬者三十萬人舊紀
党項羌前後内屬三十萬口志劒南道諸羌州百六
十八徹州貞觀六年以西羌董洞貴部置縣三西冉州
六年以徼外斂才羌地置縣四先是五年以生羌置西
封(炎)西博(穹)向州又置西雅蛾州七年以白狗羌戸置
西恭州(苲)西域傳党項(三苖之後)漢西羌别種其地古析
支貞觀三年南會州都督鄭元璹鑴諭其酋細封步賴
舉部降璽詔慰撫因入朝以其地爲軌州授刺史步賴
請率兵討吐谷渾後諸酋長悉内屬以其地爲崌奉巖
遠四州五年拓拔赤辭與思頭俱内屬以地爲懿嵯麟
可三十二州以松州爲都督府擢赤辭西戎州都督賜
氏李職貢不絶(會要五年詔遣使開其河曲地爲六十州内附者三十萬口)白蘭
羌武德六年(十二月)使者入朝明年以爲維恭二州(白蘭周保)
(定元年獻犀甲鐵鎧)貞觀六年與契苾數十萬内屬(契苾何力傳貞觀六年尚)
(祖率其部來降詔處之甘涼問)特浪生羌永徽五年(通鑑正月丙戊)率衆來屬
以地爲劒州東女羌别種居康延川有弱水武德時
王湯滂氏始遣使入貢貞觀中使復至璽制慰撫顯慶
中遣使高霸黎文與王子三盧來朝(會要永徽七年正月)垂拱二
年其王斂臂使大臣來請官號册拜左玉鈴衛將軍賜
瑞錦服天授三年開元二十九年(十二月)王及子再來朝
天寳元年(五月)詔與宰相宴曲江(一云正月甲寅宴女國王及佛逝國于曲江宰)
(臣以下同宴)封歸昌王左金吾大將軍貞元九年内附多
彌亦西羌族貞觀六年遣使朝貢賜遣之
唐日本遣使入朝請授經
日本傳(兼會要)古倭奴也去京師萬四千里(後惡倭名更號日本自言)
(國近日所出以爲名或曰日本爲倭所并冒其號)貞觀五年(會要十五年十一月)遣使者
入朝帝矜其遠詔有司毋拘歲貢永徽初(五年十二月)其王
孝德獻虎魄大如斗碼碯若五升器高宗賜璽書令出
兵援新羅明年使者與蝦蛦人偕朝(顯慶四年十月蝦夷隨倭使至)咸
亨元年(二月)遣使賀平高麗長安三年(一云元年)其王文武遣
朝臣眞人粟田貢方物冠進德冠好學能文武后宴之
麟德殿授司膳卿開元初復朝請從諸儒授經詔四門
助教趙玄默即鴻臚寺爲師獻大幅布爲贄天寳十二
年朝衡入朝上元中繇明越朝貢建中元年使者興能
獻方物貞元末(永貞元年十二月)遣使朝其學子願留肄業開
成四年正月復入貢龍朔元年八月儋羅王遣使入
朝國居新羅武州南島上麟德中酋長來朝從帝至太
山(會要作耽羅)
唐吐蕃遣使來朝
吐蕃傳本西羌屬直京師西八千里貞觀八年弄讃始
遣使者來朝帝遣行人馮德遐下書臨撫二十二年王
玄策使西域爲中天竺所鈔弄讚發精兵從玄策討破
之來獻俘武后時與蠻夷同朝貢通鑑長壽元年二
月己亥吐蕃党項部萬餘人内附(傳云二十萬人)分置十州五
月曷蘇請内附六月它酋昝插師羌蠻八千内附即其
部置萊川州(詳見大度山紀功)聖歷二年四月論贊婆帥千餘
人來降以爲特進歸德王欽陵子弓仁以所統吐谷七
千帳降十月丁亥贊婆至都賞賜甚厚皆賜鐵劵長安
二年九月己卯遣論彌薩來朝請和明年四月獻馬黃
金景龍元年三月庚子遣使納貢開元十八年九月命
皇甫惟明使吐蕃贊普悉出貞觀以來書詔示之十月
遣名悉臘隨入朝獻怪寶帝御前殿引羽林仗内之既
宴賜紫服金魚受服辭魚曰國無是不敢當十九年正
月辛未遣崔琳報聘吐蕃請交馬於赤嶺互市於甘松
嶺又請五經敇袐書寫賜九月辛未遣其相入貢帝遣
李嵩往聘(德宗初遣韋倫持節歸其俘)建中元年四月吐蕃發使者
隨倫入朝獻方物會要神龍元年九月二十一日敇
吐蕃王及可汗子孫欲習經業附于國學
唐吐谷渾來朝請頒歷
傳吐谷渾居甘松山之陽洮水之西太宗時伏允遣使
者入朝伏允死國人立子順爲君稱臣内附詔封西平
郡王(貞觀九年)順爲下所殺立其子燕王諾曷鉢諾曷鉢幼
大臣爭權帝詔侯君集就經紀之(十年二月)始請頒歷(行年號)
及遣子弟入侍(十年三月丁酉)詔封河源郡王號烏地也拔勒
豆可汗遣淮陽郡王道明持節冊命賜鼓纛曷鉢身入
謝獻馬牛羊萬比年入朝(十二年來朝)十三年(十二月己丑)來朝
以宗室女爲弘化公主妻之十四年宴于玄武門二十
一年二十二年遣使朝貢二十三年八月獻駿馬高宗
立又獻名馬永徽三年(閏九月)六年八月十一月來朝乾
封初(元年五月)更封青海國王(兼會要)
唐朱俱波甘棠入貢
通鑑貞觀十年十二月戊寅朱俱波甘棠遣使入貢(朱俱)
(波在葱嶺之北漢子合國也去瓜州三千八百里亦名朱俱槃)甘棠在大海南上曰中國既
安四夷自服然朕不能不懼惟諸公匡其不逮十四年
二月辛丑流鬼入貢去京師萬五千里濱於北海未嘗
通中國重三譯而來上以其使者余忈爲騎都尉
唐南蠻四國朝貢眞臘來朝
南蠻傳貞觀十二年僧高武令迦乍鳩密四國使者朝
貢其後鳩密王與富那王等遣使來貢環王南有殊
奈貞觀四年上方物(會要二年十月)甘棠居海南九年(會要十年)
使者入朝盤盤在林邑南貞觀中(九年使至)再遣來朝
扶南在日南之南(王姓古龍)武德貞觀間再入朝眞臘一
名吉蔑本扶南屬國東距車渠西屬驃南瀕海武德六
年(十月)貞觀二年(十一月)永徽二年聖歷元年四來朝神龍
後分爲二陸眞臘或曰文單婆鏤開元五年天寶九
載率其屬二十六來朝拜果毅都尉大歷中副王婆彌
來朝獻象十一擢試殿中監賜名賓漢水眞臘元和
初(八年)亦來貢文單屬國曰參半武德八年使者來
投和在眞臘南銀作錢類榆莢貞觀中遣使以黃金函
内表并獻方物藝文志地理類西南蠻入朝首領記
一卷交州以來外國傳一卷
唐鐵勒十一部内屬
薛延陀傳貞觀二十年(八月己巳)帝幸靈州節度諸將鐵勒
十一部歸命請吏内屬(會要云十一姓貢獻)見兵捷及賜予類回紇傳
貞觀二十年遣使獻欵於是鐵勒十一部願歸命天子
請置唐官(詳見後)契苾何力傳鐵勒可汗之孫貞觀六
年與母率衆千餘詣沙州内屬太宗處其部於甘凉二
州房玄齡云突厥弛辮握刀分典禁衛延陀鐵勒披
置州縣高昌吐渾偏師掃除拔野古貞觀三年九月
朝貢霫三年朝貢
唐遠夷十九國朝貢置驛六十六所
舊紀貞觀二十一年是歲墮婆登乙利鼻林送都播洋
同石波斯康國吐火羅阿悉吉等遠夷十九國並遣使
朝貢又於突厥之北至於回紇部落置驛六十六所以
通北荒焉李靖問對陛下自突厥至回紇部落凡置
驛六十六所以通斥候斯己得策矣
唐骨利幹入貢
通鑑貞觀二十一年八月辛未遣使入貢(會要正月内附)内附
以爲玄闕州拜其俟斤爲刺史處澣海北去京師最遠
又北度海則晝長夜短(延載初亦來朝)都播分三部鐵勒别種
也二十一年因骨利幹入朝十二月亦以使通中
國東室韋貞觀五年始來貢豐貂(武德八年遣使朝貢)景
龍初朝獻開元天寳凡十朝獻大歷十一大和三
大中一貞觀四年營州都督薛萬淑遣契丹酋
長諭東北諸夷奚霫室韋等内附凡十餘部太
宗時北狄能自通者(貞觀六年至)有烏羅渾鞠駮馬大
漢皆古所未賓者貞觀逮永徽奉貂馬入朝或一
再至永徽二年十一月駁馬國朝貢國在突厥
北
唐訶陵入貢
南蠻傳訶陵一曰闍婆在南海中(宋元嘉九年夏十二年七月闍婆朝貢)
木爲城有文字知星歷夏至亦八尺表景在表南二尺
四寸貞觀中(二十二年)與墮和羅墮婆登皆遣使入貢璽詔
優荅大歷中訶陵使者三至元和八年獻五色鸚鵡頻
伽鳥(會要十年八月)汔太和再朝貢咸通中獻女樂堕和羅
貞觀時遣使再入朝獻白鸚鵡因丐良馬銅鐘帝與之
堕婆登在環王南稻月一熟有文字以貝多葉寫之
貞觀二十一年朝獻使至會要訶陵國天寶十三載
十一月獻僧耆女二人玳瑁生犀(王居闈婆城遷於婆露伽斯城)拘
蔞密在林邑西顯慶元年閏正月朝貢永徽六年八月
獻五色鸚鵡
唐黠戛斯入朝朝貢圖傳王會圖四夷
朝貢錄
黠戛斯傳古堅昆國也或曰結骨在伊吾之西焉耆之
北白山之旁人赤髮綠瞳未始通中國貞觀二十一年
(會要二十一年二月入朝)聞鐵勒入臣即遣使獻方物二月酋長俟
利發失鉢屈阿棧入朝太宗勞饗之謂羣臣曰往渭橋
斬三突厥自謂功多今俟利發在席更覺過之酒酣奏
願持笏以其地爲堅昆府隷燕然都護(通鑑結骨自古未通中國聞鐵)
(勒皆服入朝上宴之天成殿以結骨爲堅昆都督府)高宗世再來朝景龍中獻方
物(景龍二年十二月丙申宴堅昆使于兩儀殿)玄宗世四朝獻乾元中爲回
紇所破其後回紇衰會昌中其酋長阿熱破殺回紇可
汗焚其牙及金帳遂徙牙牢山之南使使者衛送太和
公主還朝爲烏介可汗邀取阿熱無以通于朝後遣注
吾合素上書言狀行三歲至京師而武宗大悅(通鑑會昌二年)
(二月辛未遣使獻名馬二甲戌引對)班勃海使者上以其處窮遠能修職
貢命大僕卿趙蕃持節臨慰其國詔宰相即鴻臚寺見
使者使譯官考山川國風宰相德裕上言(集云二十一日延英面奏)
貞觀時遠國皆來顔師古請如周官集四夷朝事爲王
會篇今黠戛斯大通中國宜爲王會圖以示後世詔以
鴻臚寺得繢著之又詔阿熱著宗正屬籍藝文志地
理類會昌秘書少監商州刺史吕述黠戛斯朝貢圖傳
一卷(崇文目同)李德裕序曰越裳貢雉薦於宗廟西旅獻
獒陳以典訓感其至而戒其初也皇帝御歷之四年天
晬而清日晏而明中㝢既安四夷來庭龍荒君長黠戛
斯遣使注吾合素等上表獻良馬二匹絶大漠而貢赤
誠涉流沙而霑赭汗命其使見於内殿賜珍膳錫文錦
(會要在三年趙蕃持節乃四年事也)謹按賈躭古今四夷述黠戛斯本堅
昆國貞觀二十一年酋長入朝授將軍印拜都督逮天
寶季年朝貢不絶中國多難回紇隔礙黠戛斯乘彼荐
飢破龍庭焚罽幕始得出重泉而見白日披氛霧而覩
青天乃詔太子詹事韋宗卿秘書少監吕述往莅賓館
展私覿稽合同異覼縷闕遺傳胡貊之音載山川之狀
臣輒因宗卿述所紀異聞飾以繢事訪國邑風俗編爲
一傳(寫注吾合素等形狀列傳前)會要黠戛斯會昌三年其國遣
注吾合索(上聲呼之)等七人來朝兼獻馬二疋以其久不修
貢且莫詳更改之名中旨訪求惟賈躭四夷述具載黠
戛斯之號先是回鶻背恩德入靈州正月破回紇於殺
胡山就帳中奉大和公主歸於我軍黠戛斯乘其破亡
遂有其國二月(辛未)遣使注吾合索等來朝且憑大唐威
德求冊命四年上命太僕卿趙蕃持節宣慰(通鑑趙蕃爲安撫黠)
(戛斯使在三年三月)五年五月敕黠戛斯生窮隂之鄉稟元
朔之氣少卿之後冑裔且異於蕃夷大漠之中英
傑自雄於種落向者居于絶徼隔以強鄰空馳
嚮化之心莫通事大之禮旋能奮其武勇清彼朔
陲萬里歸誠重譯而至是用加其美號錫以丹書
可冊為可汗六年此命中止九月集議大中元年
六月詔鴻臚卿李業持節冊命咸通間三來朝
志地理類高少逸四夷朝貢錄十卷會昌中奉詔撰(給事)
中書目起武德迄會昌能以名通皆書國氏(會昌中紇於斯朝貢莫知其本原李德裕因請序諸蕃譜系)
(命少逸同修撰本二十卷合爲十卷)
唐四夷君長朝宿衛
通鑑貞觀二十二年是時四夷君長爭遣使獻見元正
朝賀數百千人上引見諸胡使者謂侍臣曰窮髮之地
盡爲編戸魏徵傳於是帝即位四年歲斷死刑二十
九幾至刑措米斗三錢帝嘗歎曰今大亂之後其難治
乎徵曰與封德彛辨論云云帝納之不疑至是天下大治
蠻夷君長襲衣冠帶刀宿衛東薄海南踰嶺戸開不閉
行旅不賫糧取給於道帝謂羣臣曰此徵勸戒我行仁
義既效矣惜不令封德彛見之
唐遠國遣使朝獻
傳貞觀後遠小國君遣使者來朝獻有司未嘗參考本
文今附左右曰大辭彌貞觀十八年(會要十九年三月)與摩羅
游使者偕朝二十一年有健達獻佛土菜龍朔元年(八月)
多福遣使來朝揔章元年有未陀提開元五年有習阿
薩般並遣使朝貢七年訶毗施因吐火羅酋獻師子五
色鸚鵡天寶時來朝者曰俱爛那舍摩威遠蘇吉利發
屋蘭蘇利悉單建城新城俱位(或曰商彌)凡八國(西方之戎唐興以次)
(修貢蓋百餘)天寳六載都盤等六國皆遣使入朝封都盤
順化王勃達守義王阿没恭信沙蘭順禮羅利支義寧
怛滿奉順王挹怛國漢大月氐之種天寶中遣使朝
貢曇陵居大洲中貞觀十六年遣使朝貢
唐羈縻州都督府
見地理類地理志唐自太宗平突厥西北諸蕃及蠻
夷稍稍内屬即其部落置州縣凡府州八百五十六號
羈縻
唐新羅織錦頌觀釋奠賜晉書
傳傳世三十至真平以隋開皇十四年貢方物唐高宗
永徽元年新羅女王真德攻百濟破之(在百濟東南本辰韓種也)梁
(普通二年随百濟奉獻方物)遣春秋子法敏入朝織錦爲頌以獻曰
巨唐開洪業巍巍皇猷昌止戈成大定興文繼百王統
天崇雨施治物體含章深仁偕日月撫運邁時康幡旗
既赫赫鉦鼓何煌煌外夷違命者翦覆被夭殃淳風凝
幽顯遐邇競呈祥四時和玉燭七耀廵萬方維嶽降宰
輔維帝任忠良三五成一德昭我唐家唐帝美其意擢
法敏大府卿(會要云永徽元年新羅王金眞德大破百濟遣使來朝仍織錦作五言太平詩以獻)
(帝嘉之)顯慶元年(三月)春秋又破百濟兵遣使來告捷初武
德四年王眞平遣使入朝高祖詔庾文素持節荅勞後
三年拜柱國封新羅王貞觀三(五)年獻女樂二太宗付
使者歸之是歲眞平死無子立善德爲王十七年帝伐
高麗詔率兵破虜善德使兵五萬拔水口城以聞二十
一年善德死妹眞德襲王明年(十二月癸未)遣子文王及弟
伊贊子春秋來朝拜文王左武衛將軍春秋特進因請
改章服從中國制内出珍服賜之又請國學觀釋奠講
論帝賜所製晉書辭歸敇三品以上郊餞後龍朔三年
(四月)以其國爲雞林大都督府授法敏大都督開耀元年
子政明襲王垂拱二年(三月十四日)遣使朝丐唐禮及它文
辭武后賜吉凶禮及文辭五十篇(一本云寫吉凶要禮并文館詞林采其辭)
(涉規誡者勒成五十卷賜之)開元中數入朝二十五年承慶襲王
詔邢璹持節往曰新羅號君子國知詩書卿宜演經誼
使知大國之盛(會要云請禮記并雜文章)長慶二年(十二月)寶歴元年
再遣使來朝留宿衛開成初(元年)遣子義琮請留衛五年
(四月)鴻臚寺籍質子及學生歲滿者一百五人皆遣之
藝文志顧愔新羅國記一卷(大歷中歸崇敬使新羅愔爲從事)
唐葛邏祿内屬
實錄開元二年九月壬子詣涼州内屬(在北庭西北金山之西)
永徽元年六月高偘伐車鼻可汗三族皆内屬後自號
三姓葉護開元初再朝(天寶五年)拔悉密貞觀二十三
年始來朝拂涅開元天寶間八來獻鯨睛貂鼠白兔
皮鐵利開元中六來越喜七來貞元中一來虞婁貞
觀間再來貞元一來後渤海盛靺鞨皆役屬之不復
與王會
唐顯慶四國入朝西爨貢方物
傳瞻博或曰瞻婆顯慶中與婆岸千支(在西南海中)弗舍跋
若磨臘四國並遣使者入朝又哥羅舍分(在南海南會要龍朔二)
(年五月至)修羅分(在海北)甘畢(在南海上)三國貢方物又多摩萇貢
方物室利佛逝有城十四夏至立八尺表影在表南
二尺五寸咸亨至開元數遣使者朝又獻歌舞以其王
爲左威衛大將軍賜紫袍金鈿帶後遣子入獻天寶元
年(正月)詔宴于曲江宰相會冊封賓義王名蔑(一作多蔑)以
十二月爲歲首龍朔(元年八月)來貢單單乾封總章時獻
方物西爨南寧之渠帥隋開皇初朝貢置恭協昆州
高祖以弘達爲昆州刺史益州刺史段綸遣俞大施至
南寧誘諸部皆納欵武德三年(七月二十四日)貢方物西有
徒莫祗儉望蠻貞觀二十三年内屬以其地爲五州
唐渤海遣子入侍
傳渤海本粟末靺鞨及祚榮號震國王中宗遣侍御史
張行岌招慰祚榮遣子入侍先天中遣使拜渤海郡王
以所統爲忽汗州都督始去靺鞨號玄宗世朝獻者二
十九(開元二年三月令生徒六人入學新羅七人二十六年渤海遣使來寫唐書及三國志晉國三十六)
(國春秋)大歷二十五貞元四元和十六朝獻長慶四寶歷
再文宗世來朝十二會昌四咸通三初其王數遣諸子
詣京師大學習議古今制度遂爲海東盛國(實錄貞元十一年二)
(月乙巳册嵩隣爲渤海王)志張建章渤海國記三卷
唐勃律來朝
傳大勃律萬歲通天逮開元時三遣使朝册其君爲王
再貢方物小勃律開元初王没謹忙來朝玄宗子蓄之以
其地爲綏遠軍天寶六載高仙芝平其國於是拂菻大
食諸胡七十二國皆震恐歸附改其國號歸仁置歸仁
軍募千人鎮之謝䫻景雲初朝貢開元册爲王天寶
中數朝獻帆延貞觀初遣使入朝顯慶三年授其王
寫鳳州都督石汗那天寶中朝獻識匿(會要云瑟匿)貞
觀二十年(三月)與似没役槃二國使者偕來朝俱蜜貞
觀十六年遣使入朝天寶時獻馬
唐靺鞨入朝
通鑑開元十四年黑水靺鞨居肅愼地(又見上突利入朝)遣使入見
以其國爲黑水州置長史鎮之(會要貞觀十四年)傳武德五
年渠長始來貞觀二年臣附以其地爲燕州開元十年
其酋來朝拜勃利州刺史十三年安東都護薛泰請置
黑水府以部長爲都督刺史置長史監之隷幽州都督
訖玄宗世朝獻者十五大歷世七貞元一元和中再(地理)
(志黑水州都督府開元十四年置)
唐于闐來朝
通鑑上元元年十二月戊子于闐王伏闍雄率子弟酋
領七十人來朝二年正月丙寅以其國爲毗沙都督府
分爲十州以伏闍雄爲都督傳于闐距京師九千七
百里并有漢戎盧杆彌渠勒皮山五國地貞觀六年其
王尉遲屈密遣使入獻後三年遣子入侍龜兹平其王
伏闍信大懼使子獻橐它三百長史薛萬備願假輕騎
羈獻京師至則陳唐威靈勸入見乃隨使者來會(二十三年)
(七月己酉入朝)高宗立授右驍衛大將軍賜袍帶請以子弟宿
衛開元初獻馬駝豽至德初其王勝以兵赴難請留宿
衛(勝天寶中入朝獻名玉良馬玄宗授右威衛將軍毗沙府都督)章求拔國貞觀二
十年(閏三月)因悉立國遣使入朝罽賓國貞觀十一年
使至上曰九夷重譯魏徵之力也獻俱物頭花永徽二
年獻耨特鼠顯慶三年列爲修鮮都督府龍朔初授其
王都督開元七年遣使獻天文經及秘要藥方八年冊
其王乾元元年遣使朝貢
唐西山八國入朝
韋臯傳初雲南蠻羈附吐蕃其盗塞必以蠻爲鄉道臯
間使招徠之雲南欵邊求内屬約東蠻鬼主驃傍苴夢
衝等絶吐蕃盟云云(見兵捷)貞元九年城鹽州於是西山羌
女訶陵南水白狗逋租弱水清遠咄霸八國酋長皆因
臯請入朝遣崔佐時由石門趣雲南而南詔復通石門
者隋史萬歲南征道也天寶中鮮于仲通下兵南溪道
遂閉至是蠻徑北谷近吐蕃故臯治復之繇黎州出卭
部直雲南置青溪關號曰南道西域傳東女貞元九
年其王湯立悉與白狗君及哥隣君董臥庭逋租君鄧
吉知南水君薛尚悉曩弱水君董避和悉董君湯息贊
清遠君蘇唐磨咄霸君董藐蓬皆詣劒南韋臯求内附
其種散居西山弱水雖自謂王蓋小小部落耳至是猶
上天寶所賜詔書(共三十九通)臯處其衆於維霸等州立悉
等入朝召見麟德殿差賜官祿於是松州羌二萬口相
踵入附(會要云二萬餘戸)立悉等官刺史皆得世襲明年元會
訖賜金帛遣還八月加韋臯統押近界諸蠻及西山八
國雲南安撫使路岩傳爲劒南西川節度使置定邊
軍於卭州拒大度治故關由是西山八國來朝
唐六蠻内附
舊紀貞元九年七月劒南西川羌女國王陽立志哥鄰
王(西域傳曰君)董臥庭白狗王羅陀忩弱水王董辟和逋租
王弟鄧告知南水王姪尚悉曩等六國君王自來朝貢
六國初附吐蕃韋臯出西山討吐蕃故六蠻内附各授
官秩(傳又有悉董君清遠君咄霸君)
唐驃國内附
傳驃國古朱波也凡屬國十八部落二百九十八貞元
中王雍羌聞南詔歸唐有内附心異牟尋令進樂人其
樂五譯而至會要貞元十八年正月遣其弟悉利移
來朝咸通三年二月貢方物
唐含元殿受南詔朝賀賜黃金印賜錦袍
金鈿帶
傳南詔或曰鶴柘曰龍尾曰苴咩曰陽劒本哀牢後烏
蠻别種其先渠帥有六自號六詔蒙舍詔在諸部南故
稱南詔居永昌姚州之間鐵橋之南(王蒙氏)高宗時獨邏
遣使入朝賜錦袍武后時盛炎入朝開元末詔賜皮邏
閤名歸義時五詔微歸義獨強求合六詔爲一制可遂
破吐蕃入朝天子加禮以破洱蠻功馳遣中人册爲雲
南王賜錦袍金鈿帶七事徙治大和城(二十六年九月戊午)天寶
初遣鳳伽異入宿衛大歷十四年異牟尋立唐人鄭回
爲清平官說之歸唐稍謀内附會節度使韋臯撫蠻有
威惠(時貞元四年也)後四年遣使三人遺臯帛書願歸欵贈臯
黃金丹砂臯護送使者京師使者奏請歸天子爲唐藩
輔獻金(示順革)丹(赤心也)德宗嘉之賜以詔書(見獻捷類)遣弟湊
羅棟等二十七人入獻地圖方物請復號南詔賜賚有
加明年(貞元十年六月癸丑)册爲南詔王(考異云蠻詔詔即王也新傳誤)韋臯奏
稱雲南王以祠部郎中袁滋持節賜黃金印文曰貞元
册南詔印(七月庚辰賜金印銀窠年月從實錄舊史)滋至大和城異牟尋以
良馬六十迎之詰旦授册率官屬北面立宣慰使東向
册使南向又授賜服備物享使者出銀平脫馬頭盤曰
此天寶時先君以鴻臚少卿宿衛皇帝所賜也又賜胡
部龜兹音聲二列滋授觴曰當深思祖考成業永爲西
南藩屏袁滋還遣尹輔酋等七人謝獻鐸鞘浪劒欎刃
生金瑟瑟牛黃琥珀㲲紡絲象犀越睒綂倫馬會要
貞元十年七月庚辰賜南詔印韋臯請以黃金從之九
月辛卯使濛湊羅棟等獻鐸槊樂浪人劒及吐蕃印八
紐朝見於麟德殿錫賚甚厚十一年九月獻馬六十匹
十四年十二月南詔遣王丘各等賀正獻方物十九年
春正月癸卯朔上御含元殿受南詔朝賀使揚鏌龍武
試太僕少卿劉志遼試太常卿十五年遣大臣子弟就
學於成都元和二年十二月復遣使朝貢三年十一月
辛未册立閣勸(牟尋之子)改賜元和印章鑄元和册南詔印
七年十二月遣使朝貢十年十一月使楊遷奇等二十
九人來朝十一年勸利立長慶三年賜印開成四年正
月御麟德殿受南詔入朝賀正三十七人賜官告錦綵
銀器金銀帶衣服五年十二月對歸國十六人于三殿
會昌二年正月酋長元佐等二十五人對三殿大中八
年進犀牛還之
唐彭濮蠻修貢獻
叚文昌傳鎮劒南長慶二年黔中蠻叛開曉即引還彭
濮蠻大酋蹉祿來請立石刊誓修貢獻
唐異域歸忠傳
李德裕序曰書載率服美大舜之功詩列既平顯周宣
之德暨漢宣帝單于慕義歴祀數千稱者三代皇帝英
才天縱武節霆馳嗢没斯歸欵朔邊注心魏闕穹居之
長盡識漢儀左衽之人咸被王澤歸大國明也戴聖君
忠也去亂邦智也執醜虜義也具此四美是謂誠臣爰
采武功正烈之事以爲歸忠傳集秦漢以來至聖朝由
絶域歸中國以名節自著功業保終者三十人勒成上
下兩卷其不自獻欵無迹可稱者並不載武宗會昌
二年四月甲申回鶻可汗子嗢没斯率三部及特勒大
酋宰相等二千二百餘人(傳云二千騎)詣振武降五月戊申
詔拜嗢没斯爲右武衛大將軍爵懷化郡王六月甲申
以天德爲歸義軍印拜軍使其次酋長阿歴支等四人
皆郡公官賞有差加賜牙旗豹尾刀器諸物給其屬冠
帶詔宰相李德𥙿采秦漢以來興殊俗化忠效卓
異者凡三十人為異域歸忠傳寵賜之(七月進二卷)嗢
沒斯請留族太原為天子捍邊列舍雲朔間處其
家八月丁丑賜姓名李思忠嗢沒斯制取士
殊隣秦能致霸得賢異壤晉實用材歴支特
勒制徐盧欵塞即受漢封比能入朝仍疏漢爵
解其被毳榮以彯纓回鶻内宰相賜姓名制戎狄請
盟良由孟樂呼韓率服始自秩訾漢賜侯尚采祭天
之義魏親程昱用疇捧日之心春秋爵潞子漢興封
弓高由余深識日磾先見由余效忠日磾盡節
四夷質子多在京師薛登諫曰戎夏不雜古所戒也突
厥吐蕃契丹往因入侍並被奬遇官戎秩步黌門服改
氊罽語習楚夏窺圖史成敗熟山川險易國家雖有冠
帶之名而狼子孤恩患必在後武后不納蕃將傳贊
夷狄性淳固其知義者鷙挺不可遷史大奈等事君皆
一其志渾瑊&KR0932;跌光顔烈垂無窮六典主客郎中掌
諸蕃朝聘之事凡四蕃之國經朝貢巳後自相誅絶及
有罪見滅者蓋三百餘國今所在者有七十餘蕃注謂
三姓葛邏祿至焉耆突騎施等七十國各有土境分為
四蕃
乾德西南夷内附貢銅鼓
西南夷(漢牂柯也)乾德三年珍州田景平内附四年七月
王全斌言西南夷董高等上章内附八月南州(一云西南夷)
貢銅鼓求内附五年六月龍彥瑫遣使入貢授南寧州
刺史九月貢馬及方物開寶七年七月南丹州莫洪燕
奉表内附貢馬九年刻印賜之太平興國三年夷州
蠻貢方物五年七月南州貢方物八月龍瓊琚貢
馬丹砂七年三月命黎州造舟大度河以濟西南
蠻朝貢者雍熙二年八月入貢九月南寧州龍漢
璿貢名馬丹砂蒟醬端拱元年三月又請開道效
貢許之淳化元年五月南丹州貢方物七月貢銀盌銅
鼓銅印五年九月入貢賜副使莫洪玩袍笏塗金銀帶
器幣至道元年十月二十八日龍漢&KR1692;遣使率西南牂
柯諸蠻貢方物(牂柯諸蠻在宜州之西累世不通至道元年九月丙午始貢方物)召見
詢問地理風俗令作本國歌舞一人吹瓢笙名曰水曲
其使衣虎皮氊裘賜冠帶銀帛俾與崇德殿上壽宴
咸平元年九月牂柯謝再殊等來貢賜巵酒勞之二年
九月首領張文黔等貢名馬六十五匹祥符二年正月
鞏州内附丙寅賜印八月二十三日龍漢&KR1692;遣使奉貢
賀東封賜錦袍銀帶六年八月貢方物名馬天聖四
年九月貢馬丹砂慶歷二年十一月以瀘州烏蠻所居
爲姚州賜印元豐二年九月甲申西南龍蕃貢方物
甲午羅蕃十月丙申朔石蕃來貢三年三月南丹州貢
馬六年貢木弓治平三年四月貢銀獅子紹興二
十六年正月二十九日辛未知黎州唐拒奏太祖即位
之初指輿地圖棄越巂不毛之地畫大渡河爲界邊民
不識兵革垂二百年
開寶交趾内附
開寶六年五月己巳交趾丁璉始遣使内附授以官爵
開寶安定國貢方物
安定本馬韓種爲契丹所破保於西鄙開寶六年國
王烈萬華因女眞遣使入朝附表貢方物端拱二年獻
馬雕羽淳化二年又上表後不復至女眞渤海别種
建隆二年八月貢名馬至興國凡九入貢天禧三年
二月丁酉宗哥唃厮囉遣使來貢
景德河西内屬夏州入貢
景德元年正月癸卯石隰州青河西四十五族内屬二
月趙德明請降五月命向敏中安撫兩邊受德明降議
立條約二年九月癸丑德明始遣使入貢三年十月庚
午朔授德明官爵錄誓表諭諸蕃十一月丙午德明貢
馬以謝庚申來貢祥符二年正月戊辰賜德明加恩告
及器幣金帶鞍馬
景德國信司
實錄景德三年十二月戊子雄州請改機宜司爲國信
司從之(初用兵之際雄州有機宜司)四年八月庚子契丹修好始置
往來國信司鑄印内臣閻承翰等領之掌使介交聘之
事(舊止有排辨禮信所至是置局)
祥符注輦來貢四夷述職圖
注輦自古不通中國(東距海南至羅蘭)祥符八年九月二日己
酉國主羅乍遣使奉表來貢(初國主聞商船之言且曰十年來海無風濤中國有)
(聖人故遣娑里三丈等入貢)詣承明殿以盤捧珠碧玻瓈布於御坐
前降殿再拜庚申判鴻臚寺張復請纂集今年以後朝
貢諸國繢冠服錄風俗爲大宋四夷述職圖上以表聖
主之懷柔下以備史官之廣記奏可及撰成止注輦一
國帝曰二聖以來四夷朝貢無虚歲豈止此耶九年四
月二日乙亥命禮儀院增修重加編錄而卒不成注輦
天禧四年二月三日復來貢明道二年十月二十一日
貢珠象齒奉銀盤散珠於御榻下而退景祐元年二月
貢方物熙寧十年六月四日壬午遣使二十七人朝見
貢方物以金蓮花盛置真珠龍腦升陛散之謂之撒殿
賜銀器衣服有差天聖九年正月庚申(十二日)資
政學士晏殊言占城龜兹沙州卭部川蠻至有挈
家入貢者請如先朝故事令館伴訪道路風俗及
繪衣冠人物以上史官從之景祐四年三月二
十五日戊戌判鴻臚宋郊請自今外夷朝貢並詢
問國邑風俗道途遠近圖畫衣冠人物兩本一
進内一送史館從之康定元年七月十五日知制誥
吳育請選官屬使知外夷之務并采集古今事跡風俗
如有質問悉以條陳詔史臣王洙等檢討典故以聞
熙寧四年十月六日樞密都承旨李評請諸國朝貢别
置一司領之取索文字預爲法式詔領于客省七年九
月丁未史臣宋敏求等上蕃夷朝貢錄二十一卷(即李評所)
(請也)元豐著令西南五姓蕃五年一貢政和六年三月
壬戌詔有司編集如周王會之篇七年五月詔敕
令所編修朝貢令式今秘閣圖畫有占城三佛
齊羅斛交阯職貢圖各一真臘職貢圖二外國入
貢圖入貢圖一崇文目地理類有華夷列國入
貢圖二十卷伯仲成周王會之篇輿臺唐室職
貢之圖
元豐佛泥來朝
佛泥不與中國通者九百餘年元豐四年八月二十八
日遣使來朝
蕃夷奉朝貢者四十三國(高麗至唃厮囉當攷)
太祖朝高麗定安女直龜兹于闐高昌
天竺占城三佛齊交趾大食卭部
川蠻黎州保塞蠻靈武五蕃瓜沙甘豐夏溪
珍奬南州南丹州回鶻
太宗朝渤泥波斯日本闍婆吐蕃牂柯
山後兩林蠻雅州蠻西山野州路蠻南寧
西涼銀州渤海高敞
真宗朝丹流眉蒲端注輦西天金城勿廵
唃厮囉六谷風琶蠻河西西南蠻古
敘宜辰安遠等州撫水州五溪高州五姓
䕫州蠻
仁宗朝塗渤西蕃磨氊瞎氊施黔廣涼州蠻
鶼州西平州波州北遐鎮蠻北亭可汗石龍
蕃夏國安化州蠻(即撫水州)大留(皇祐元年來貢十二月戊子)
神宗朝層檀佛泥拂菻大理眞臘陁婆
羅董氈西南靜蠻捍蠻軍羅耆方蕃
龍賜州
哲宗朝阿里骨程張蕃麻羅拔邈黎保靜
等州
徽宗朝蒲甘青唐
高宗朝羅殿羅斛其累朝貢獻常通者不重述
中興以來大理蒲甘交趾占城眞臘眞
里富大食高麗日本闍婆三佛齊南
丹州西南張蕃宜州等蠻皆朝貢
紹興六年九月癸巳翰林學士朱震言大理國本唐南
詔藝祖鑒唐之禍棄越巂諸郡以大渡河爲界欲寇不
能欲臣不得最得禦戎上策今南市戰馬通道遠夷其
王和譽遣清平官入獻方物陛下詔還其直却馴象賜
敇書即桂林遣之亦藝祖之意也錢熙作四夷來王
賦以獻凡萬餘言太宗覽之嘉歎以直史館真宗革
車再駕而北狄乞盟羽檄未馳而西羌面内五兵偃息
重譯會同
玉海卷一百五十三
