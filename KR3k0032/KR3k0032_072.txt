卷七十一
玉海卷七十一
宋王應麟撰
禮儀
元會
文選注董仲舒策曰春秋之文正次王王次春春者
天之所為正者王之所為三朝歲首朔日也谷永曰
三朝之會周禮曰時見曰會
漢元會儀朝會志
晉志漢以高帝十月定秦且為歲首至武帝雖改用夏
正然每月朔朝至於十月朔猶常饗會如元正儀宋
禮志叔孫通傳載通所制漢元會儀綱紀粗舉施於今
未備也魏黃初三年始奉璧朝賀何承天云魏元會儀
無存者案何禎許都賦曰元正大饗壇彼西南旗幕峨
峨檐宇弘深王沈正會賦曰華幄映於飛雲朱幕張于
前庭亘青帷於两階象紫極之峥嶸延百辟于和門等
尊卑而奉璋此則大饗悉在城外不在宫内也案魏司
空王朗奏事曰故事正月朔賀殿下設两百華燈木於
二階之間端門設庭燎火炬端門外設五尺三尺鐙月
照星明雖夜猶晝如此則不在城外也何王二賦不在
洛京王亦賦許昌正會也晉武帝世更定元會注今有
咸寧注是也齊志漢末蔡邕立漢朝會志竟不就
元會大饗四廂樂歌辭晉泰始五年太僕傅玄撰正旦
大會行禮歌詩四章壽酒詩一章食舉東西廂樂十
三章黃門郎張華作上壽食舉行禮詩十八章中書監
荀勖侍郎成公綏言數各異齊檀超傳王儉議云朝
會志前史不書蔡邕稱先師胡廣說漢舊儀此伯喈一
家之意匡衡傳成帝初上疏諸侯正月朝覲天子觀以
禮樂饗禮乃歸今正月初幸路寢臨朝賀置酒以饗
萬方
漢三朝會同
班固東都賦春王三朝會同漢京是日也天子受四海
之圖籍膺萬國之貢珍内撫諸夏外綏百蠻盛禮興樂供
帳置乎雲龍之庭陳百僚而贊羣后䆒皇儀而展帝容庭
實千品旨酒萬鍾列金罍班玉觴嘉珍御太牢饗食舉雍
徹太師奏樂陳金石布絲竹鐘鼓鏗鏗管絃煜煜抗五聲
極六律歌九功舞八佾韶武備泰古畢四夷間奏德廣所
及僸佅兜離罔不俱集萬樂備百禮暨皇歡洽羣臣醉降
烟煴調元氣撞鐘告罷百僚遂退張衡東京賦孟春元
日羣后旁戾百僚師師于斯胥洎藩國奉聘要荒來質爾
乃九賓重臚人列崇牙張鏞鼔設郎將司階虎戟交鎩龍
輅充庭雲旗拂霓夏正三朝庭燎晢晢撞洪鐘伐靈鼔稱
警蹕已下彫輦於東廂冠通天佩玉璽紆黃組要干將負
斧扆次席紛純左右玉几穆穆而南面以聽矣然後百辟
乃入司儀辨等尊卑以班璧羔皮帛之贄既奠天子乃以
三揖之禮禮之穆穆焉皇皇焉濟濟焉將將焉信天下之
壯觀也前樂志凡鼔十二朝賀置酒陳殿下應古兵法
凡鼔八朝賀置酒陳前殿房中不應經法朝賀置酒為樂
楚巴銚齊四會蔡齊謳皆鄭聲可罷
漢德陽殿朝賀元會儀
禮儀志歲首為大朝受賀其儀夜漏未盡七刻鐘鳴受
賀及贄公侯璧中二千石二千石羔千石六百石鴈四
百石以下雉百官賀正月二千石以上上殿稱萬歲舉
觴御坐前司空奉羹大司農奉飯奏食舉樂百官受賜
宴饗大作樂(後漢先上壽次賜酒與叔孫儀不同)注蔡質漢儀曰正月旦
天子幸德陽殿臨軒公卿將大夫百官各陪朝賀蠻貊
胡羌朝貢畢見屬部計吏皆陞覲庭燎宗室諸劉雜會
萬人以上太官賜食酒御史四人執法殿下虎賁羽林
弧弓撮矢陛戟左右作九賓徹樂含利(含利獸名即西京賦所云含利)
(颬颬化為仙車驪駕四鹿芝蓋九葩)從西方來戲於庭乃入激水化比目
魚作霧鄣日化成黃龍炫曜日光樂畢作魚龍曼延小
黃門吹三通謁者引公卿羣臣以次拜其每朔惟十月
旦從故事者高祖定秦之月元年歲首也晉樂志鐸
舞歌幡舞歌各一篇鼔舞伎六曲並陳於元會後漢正
旦天子臨德陽殿受朝賀漢儀有正會禮(見後)
列傳范升建武四年正月朝公卿大夫博士見於
雲臺戴憑正旦朝賀帝令羣臣說經更相難詰
義不通者奪席(儒林)虞延建武二十三年元正朝
賀帝望而識延朱暉永平初正月朔旦東平王
蒼當入賀故事少府給璧時隂就為少府驕不奉
法蒼坐朝堂漏且盡求璧不可得暉望見少府主
簿持璧即往紿之主簿以授暉顧召令史奉之就
更以他璧朝鄭弘元和元年為太尉以舉將司
空第五倫班在下每正朔朝見弘曲躬自卑帝置
雲母屏隔其間帝紀明帝永平元年正月帝率
公卿以下朝於原陵如元會儀安帝永初四年
正月元日會徹樂不陳充庭車注每大朝會必陳
乘輿法物車輦於庭
魏文昌殿正會小會
魏都賦置酒文昌高張宿設有客祁祁載華載裔岌岌
冠縰纍纍辮髮清酟如濟濁醪如河凍醴流澌温酎躍
波豐肴衍衍行庖皤皤愔愔醧燕酣湑無譁延廣樂奏
九成云云曹植有元會詩
晉元會儀咸寕注元正宴會詩賦
晉禮志五禮三曰賓盖朝覲宗遇會同之制是也漢儀
有正會禮正旦夜漏未盡七刻鐘鳴受賀公侯以下執
贄來庭二千石以上升殿稱萬歲然後作樂宴饗魏武
帝都鄴正會文昌殿用漢儀設百華燈晉武帝更定元
會儀咸寧注是也傅玄元會賦曰考夏后之遺訓綜殷
周之典藝採秦漢之舊儀定元正之嘉會則兼採衆代
可知矣咸寕注(唐志咸寕起居注二十二卷)先正一日宿設夜漏未
盡十刻羣臣集庭燎起火七刻百官及受贄郎官至計
吏皆入立其次陛衞如臨軒儀五刻羣臣就位定漏盡
侍中奏外辦皇帝出鍾鼔作百官皆拜伏太常導皇帝
升御坐大鴻臚跪奏請朝賀藩王奉白璧太尉中二千
石等奉璧皮帛羔雁雉再拜賀禮訖以贄授贄郎太樂
令奏雅樂乘黃令出車晝漏上六刻蠻夷以次入再拜
謁者引王詣樽酌夀酒授侍中奉觴再拜四廂樂作乃
行百官酒奏登歌進飯奏食舉樂乃召諸郡計吏前受
敕戒於階下羣臣再拜出夜漏未盡七刻謂之晨賀畫
漏上三刻更出百官奉夀酒謂之晝會别置女樂三十
人於黃帳外奏房中之歌江左不復晨賀元會設白獸
樽於殿庭樽蓋上施白獸有能獻直言者發樽飲酒乃
杜舉之遺式(為白獸示忌憚也宋志云白虎)魏晉冬至日受方國及百
僚稱賀因小會其儀亞於獻歲之旦(宋志云晉有其注)樂志正
旦大會上夀歌荀勖作冬至初歲小會歌張華作成帝
咸康七年尚書蔡謨奏八年正會儀注惟作鼓吹鍾鼓
餘伎樂並不作(北齊樂辭百華照曉千門洞晨懷黃綰白鵷成行)傳王渾武帝
常訪渾元會問郡國計吏方俗之宜云云熊遠建興初
遠曰履端元日貢士雲集有識於是觀禮咸寧起居
注十二月庚子詔正會日百僚賜醽酒(晉起居注穆帝升平二年正月)
(朔朝會賜醁醽酒)唐志晉元正宴會詩集四卷伏滔哀豹謝
靈運集傅玄賦又曰於是先期戒事衆發允敕萬國
来享各以其職翼翼京邑巍巍紫極坐太極之正殿儼
嵯峨以崔嵬羣后德讓獻贄奉璋前三朝之夜中庭燎
晃以舒光華燈若乎火樹熾百枝之煌煌王沉正會
賦曰華幄映乎飛雲兮朱幕張于前庭曜五旗於東序
兮表雄虹而為旌備六代之象舞兮釐簫韶於九庭
唐杜佑三朝上夀議漢故事上夀四會曲注言有鍾鼔
無歌詩魏初有琴筑又易古詩名曰羽觴行用為上夀
曲晉代歌詩傅玄述具存
晉太極殿大會
晉起居注武帝太康元年詔江表初平於東堂小會作
樂五月庚寅臨軒大會於太極殿成帝咸康六年依中
興故事朔望聽政東堂摯虞决疑要注漢制會建始
殿晉大會太極殿小會東堂燕之與會威儀不同會則
隨五時朝服庭設金石縣虎賁著旄頭文衣鶡尾以列
陛燕則服常服設絲竹之樂唯宿衛者列仗
梁元會禮
隋志梁元會之禮未明庭燎設文物充庭太階東置白
獸樽羣臣並集皇帝服衮冕升坐王公升殿奉贄帝興
入徙御坐于西壁下皇帝服通天冠升坐王公上壽大
官進御酒主書賦黃甘逮二品以上尚書騶騎引計吏
受詔侍中讀五條陳便宜者聽詣白獸樽(北齊正日班五條詔書於)
羣國(陳亦依梁禮)
唐太極殿受朝賀上壽壽尊
志皇帝元正冬至受羣臣朝賀會前一日尚舍設御幄
於太極殿有司設羣官次於東西朝堂展縣置桉陳車
輿設解劒席列黃麾仗於殿庭羣官就次侍中奏中嚴
羣官出次侍中奏外辦皇帝衮冕冬至服通天冠綘紗
袍御輿出自西房即御坐符寳郎奉寳置前公王以下
就位典儀曰再拜皆拜上公一人詣西階席脱舃解劒
北面跪賀元正首祚景物惟新伏惟陛下與天同休(冬至)
(去天正長至伏惟陛下如日之升)乃佩劔納舃復位制曰履新之慶與
公等同之(冬至云履長)在位再拜舞蹈三稱萬歲初羣臣
將朝中書侍郎陳諸州鎮表給事中陳祥瑞按戶部
陳諸州貢物禮部陳諸蕃貢物冬至不奏祥瑞無諸
方表其會則大樂令設登歌於殿上二舞入立於縣
南尚舍設羣官升殿者坐又設解劔席尚食設壽尊
於殿上東序之端西向設坫於尊南加爵一太官令
設升殿者酒尊於東西廂近北設在庭羣官酒尊各
於其座之南皆有坫羃俱障以帷羣官出次侍中奏
外辦皇帝通天絳紗即御坐羣官就位侍中跪奏請
延諸公王等升光禄卿請賜羣臣上壽上公詣酒尊所
北面尚食酌會要舊制元日大陳設皇太子獻壽
次上公獻壽次中書令奏諸州表黃門侍郎奏祥瑞
戶部尚書奏諸州貢表禮部尚書奏諸蕃貢表太
史奏雲物侍中奏禮畢然後中書令又與供奉官獻壽
殿上皆呼萬歲按舊儀闕供奉官獻壽禮開元二十五
年李林甫革其舊儀奏而行之冬至亦然永徽二年八
月二十九日詔來月一日太極殿受朝後每五日一御
太極殿視事朔望朝即永為常式開元八年九月敕正
冬朝會宴見蕃國王臨軒設樂虡陳車輅備黃麾仗其
朔日受朝儀注減半(志設九部樂則去樂虡無警彈太樂令率九部伎於左右延明門外)
(羣臣初唱萬歲即引九部伎聲作而入各就座以次作)其年十一月十三日敕冬
至宜取以次日受朝六典禮部郎中凡元日大陳設
於太極殿今大明宫於含元殿在東都則於乾元殿皇帝
衮冕臨軒展樂陳歴代寳玉輿輅備黃麾仗皇太子獻壽
次上公獻壽冬至如元正之儀其異者皇帝服通天冠無
諸州表奏祥瑞貢獻會要貞元四年李泌請冬至朝
賀中書令讀諸方表元和十二年淮西平申蔡州始
輸貢物戶部以其久不至請元日陳於庭(十三年正月乙酉朔含元)
殿受朝賀御丹鳳樓大赦(天寳六載十二月丙寅仗下後百官於尚書省閱貢物)百官志殿
中侍御史元日冬至朝會則乘馬具服戴黑豸升殿
太宗有正月臨朝詩元日朝羣臣岑文本奏三元頌曰
詔司存命掌故考憲章修法度三朝之禮畢陳九賓之
儀咸具庭燎晃以飈舉明燈&KR0974;以星布月正元日節應
勾芒浮非煙而泛佳氣闢閶闔而敞德陽虞賓光於列
位呼韓厠於周行百寮濟濟萬國皇皇腰金鳴玉執贄
奉璋五輅接軫九旗揚旆羽蓋葳蕤雲䍐晻靄
唐含元殿受朝賀大饗
實錄開元七年正月辛卯朔御含元殿受朝十年正月
癸卯朔十六年十一月乙巳南至(太史奏黃雲扶日)十八年正
月癸酉二十一年正月庚子朔二十三年正月戊申朔
二十六年正月庚午朔二十八年正月戊子朔二十九
年正月癸未朔並受朝賀建中元年十一月戊寅含元
殿受朝賀初令親王出閤就班(舊紀元和元年正月丁卯朔御含元殿受朝賀)
(丹鳳樓大赦改元)會要永泰二年(即大歷元年)十一月三日詔以
十三日甲子冬至令有司祭南郊於含元殿受朝賀建
中元年十一月辛酉朔御宣政殿朝集使及貢士見自
兵興典禮廢墜州郡不上計内外不會同者二十有五
年至是始復舊典州府計吏至者一百七十有三(丁丒南至)
(戊寅含元受朝賀)二年正月朔(庚申)御含元殿四方貢獻列為庭
實復舊制也會昌三年四月中書門下奏元日御含元
殿百官就列唯宰相两省官扇開侍立御前不拜而退
令請對班於香案前侯扇開再拜升殿從之盧鈞傳
宣宗元日大饗含元殿(太中十一年)裴度傳由太原朝京
師及陛見謁者欲宣旨帝遽曰朕當延英待卿舊儀閤
中羣臣未退宰相不奏事稱賀則謁者荅帝以度勲德
故待以殊禮
唐含元殿元日受朝賀以實錄攷之玄宗十八南至一
肅宗三南至二代宗十一南至八德宗十六南至一憲
宗八敬宗一文宗一(太和七年正月己丑朔)李華含元殿賦時
殷仲冬日正南至上公奉斝羣后在位一人壽昌萬
國承賜獻歲元辰東風發春縣法象魏與人惟新威
儀之嚴山嶽振振皇帝御衮龍之法服佩蒼璧之純
精執鎮圭導朱紘降輦登階微聞玉聲甸侯采衛
要荒蠻貊輸其方賮罔不來格司儀叙進象胥重
譯肅肅委皮乾乾奠璧設以庭燎天烘地赫雷鼓殷殷
朱干玉戚金根玉輅大常少伯火烈門旂霜交陛戟太
史來告卿雲勃興灑豐澤荅休徵司寇緩刑冢卿降德
華戎竭歡喜氣闐塞揭金雞於太清慶抃之聲不踰辰
而靁四域
唐崇明門賀皇太子
實錄乾元三年正月癸亥朔御含元殿受朝中書令代
國公子儀攝太尉上夀稱賀朝退百僚於宣政殿起居
聖皇乙丒常服於崇明門通賀皇太子丙寅外命婦朝
皇后於光順門内殿廣德二年十一月甲寅長至含元
殿受朝賀畢百官詣崇明門進名謁皇太子
唐紫宸殿受朝賀
舊紀貞元九年正月庚辰朔上御紫宸殿受朝賀賦退
朝觀仗歸營詩(會要作元和誤)冊府元龜貞元九年正月庚
辰朔帝御含元殿受朝賀禮畢帝賦退朝觀軍仗歸營
詩示宰臣等(貞元六年五月丙寅朔御紫宸殿受朝初將冕服御宣政属塗潦常服御紫宸長慶)
(元年四月甲午幽州納土上御紫宸殿受朝賀)
東宫正會儀
東宫舊事正會儀太子著遠游冠絳紗袍登輿至承華
門前設位拜二傅二傅交拜禮畢不復登車太傅訓道
少傅在後太子入崇賢門樂作太子登殿西向坐(皇太子大)
(小會庭設三廂樂舞六佾)通典皇太子元正冬至受羣臣宫臣賀
并會(開元禮)
建隆崇元殿受朝賀廣德殿上壽乾德乾
元殿受朝大明殿上壽(冬至)開寳乾元殿受
朝
建隆二年(辛酉歲)正月丙申朔御崇元殿受朝賀服衮冕
設宫縣仗衞如儀仗退羣臣詣皇太后宫門奉賀上常
服御廣德殿羣臣上夀用教坊樂會要元日五月朔
冬至大朝會其日將士填街列黃麾仗于庭百宫俱入
就位侍中版奏嚴辦鳴鞭宫縣撞黃鍾之鍾右五鍾皆
應皇帝衮冕御輿以出即御坐在位官拜舞太尉奏稱
賀中書令門下侍郎奏諸方鎮表及祥瑞戶禮部奏諸
州諸蕃貢物司天監奏雲物祥瑞禮畢撞蕤賓之鍾左
五鍾皆應仗列如舊以俟上夀百僚朝服立皇帝服通
天絳紗御輿以出百僚拜舞太尉執爵跪進稱千萬歲
壽三爵而起侍中奏觧嚴所司承旨放仗百僚再拜退
其登歌則甘露嘉禾瑞木成文之曲宫縣則奏正安乾
安之樂舞則盛德升聞天下大定酒行三周皇帝御輿
入(建隆元年竇儼撰四曲隆安正安禧安)乾德四年(丙寅歲)正月朔御文
明殿受賀退詣崇德殿上夀十一月癸巳冬至御乾元
殿受朝常服御大明殿臣上夀始用雅樂登歌二舞
賜羣臣酒(是年正至朝會撰二十四曲白龜甘露紫芝嘉禾玉兔)五年正月
庚寅朔御乾元殿受朝太祖克澤潞下維揚復
湖湘得荆渚收劔南取嶺表平江左武功震耀開
寳九年(丙子歲)正月戊寅朔受朝乾元殿降王在列
聲明大備知制誥扈蒙上聖功頌述其事詔褒之
元會凡二十九太祖五(建隆二年乾德四年五年六年開寳九年)太
宗六(興國五年六年八年雍熙三年淳化元年二年)眞宗四(咸平五年景德元年四年祥符六年)
仁宗七(天聖五年慶歷元年三年七年皇祐五年嘉祐三年七年)神宗二(熙寧)
(五年元豐六年)哲宗二(元祐五年紹聖三年)徽宗三(大觀二年政和八年宣和)
(六年)冬會太祖五(乾德二年四年五年開寳二年三年)太宗三(興國)
(二年端拱元年淳化四年)真宗三(平三年景德年祥符八年)仁宗二(天聖)
(七年明道十年)神宗一(熙寧十年)徽宗一(政和二年)五月朔受
朝(建隆二年)
太平興國乾元殿受朝賀
五年正月丙子朔上御乾元殿受朝賀退御大明殿
羣臣上夀六年正月庚子朔八年正月戊午朔
雍熙三年正月庚午朔興國二年十一月庚寅
日南至御乾元殿受朝賀退御大明殿羣臣上壽(淳化)
(四年十一月甲寅朔)
淳化朝元殿受朝賀上夀儀雅樂
淳化元年正月戊寅朔上御朝元殿受朝賀下詔改元
三年正月丙申朔服衮冕御朝元殿受朝賀禮畢改通
天絳紗受羣臣上夀(四年十一月甲寅朔日南至御朝元殿受朝)初大明
殿常服上夀奏教坊樂至是始命有司約開元禮定上
夀儀以法服行禮用雅樂宫縣登歌萬舞酒三行而罷
復舊制也(罷大明殿上夀之禮)取嗣位以來祥瑞作祥麟丹鳳白
龜河清瑞麥五曲用之上夀用和安之曲(諸臣撰二十三曲)天
聖四年十二月丁亥上謂輔臣曰元會儀久廢來歲元
日行之宰臣王曾命有司撰集儀注明年正旦帝先率
百官上皇太后夀于會慶殿然後御天安殿(見上夀類)
景德朝元殿受朝改元元日會朝詩
景德元年春正月丙戌朔御朝元殿受朝改元大赦三
年撰祥麟丹鳳河清等十三曲四年正月己亥朔御朝
元殿受朝賀羣臣上夀諸道進奉契丹諸蕃使在焉下
詔肆青司天言日抱戴佳氣覆宫闕上作元日會朝七
言詩賜近臣屬和祥符元年撰醴泉祥芝等五曲
元豐大慶殿受朝儀注
元豐元年十一月十九日己丒詔龍圖直學士宋敏求
等四人詳定正旦御殿儀注二年四月癸亥詔元會
上夀不執鎮圭服通天絳紗張旗幟以昭文物闢大慶
殿門引親王使相宰臣分東西入正安之樂作至位樂
止從敏求言也六年正月丁丒朔御大慶殿受朝始
用新樂先是上以朝會儀物敝當改為詔閤門御史臺
詳定朝會議更造仗衛輿輅冠服至是始陳於殿
周邦彦汴都賦天運載周甲子新歴受朝萬方大慶新
闢于時再鼓聲絶按矟收鏑儼三衛與五仗森戈矛與
殳戟探平明而傳點趣校尉而唱籍撞黃鍾以啟樂合
羽扇以如翼聆乾安之妙音仰天顔而可挹宣表章以
上聞奏靈物之充斥羣臣乃進萬年之觴上南山之夀太
尉升殿尚食酌酒樂有嘉禾靈芝和安慶雲舞有天下大
定盛德升聞飲食衎衎燔炙芬芬威儀孔攝笑語有文
紹聖賀元會表東臺瑞物冠玉璽之珍符左右輿圖增
金城之列障
紹興大慶殿朝會
紹興十二年十月十六日詔來歲行大朝會設黃麾大
仗車輅逍遥平輦法物樂舞旣而不果十一月禮部請
先舉文德殿視朝十四年八月二十四日閤門請御大
慶殿大朝會十月三日兵部言黃麾大仗五千二十七
人請減三分之一十二月二十三日御史臺太常寺修
大朝會儀注十五年正月丁未朔御大慶殿受朝百官
朝賀用黃麾仗三千三百五十人(時無大慶殿權於崇政殿行之免駐輦設簾不設地衣)學士
院撰十二曲有瑞木成文滄海澄清瑞粟呈祥之曲(自是)
(一行而止是歲冬至亦止文德殿稱賀上夀亦用和安之曲)
淳熙大慶殿稱賀
乾道九年九月上諭大臣曰正至旣免大朝會百官更
不稱賀似於典禮未至翌日詔禮官討論冬至正旦稱
賀儀注以聞十二月十七日禮官言正旦皇帝服鞾袍
御大慶殿皇太子文武百僚常服稱賀用黃麾半仗從
之淳熙元年正旦始行稱賀之禮是歲冬至朝賀用黃
麾角仗一千五十六人
慶元夀康宫朝賀
二年十月二十六日禮部大常寺言正至皇帝率百
僚詣壽康宫行朝賀禮設黃麾角仗從之四年八
月丙戌詔將率羣臣詣宫上壽既而不克行紹
聖元會頌臣伏覩唐虞盛隆五服迭朝更夏商周斯
制加密禹會塗山玉帛萬國至于商湯爰有景亳豐宫
岐陽成康是因三朝受圖漢人賦之區區朝儀末造有
唐亦或不疑况膺正統席歸運未有若我宋之盛而陛
下之躋閎休緝墜典也邪若乃出千品具萬方計億事
材兆物此而不綴非翰墨者罪歟小臣被學最舊於頌
為宜為頌曰皇帝嗣位十有二載天庥地涵與物開泰
曰臣曰妾㒺有内外章甫短後秀顛髫晬陶粹飲和萬
室一態朝躋畯良獄洗鉗釱緇文黃輝籞嬉瀨皇帝
曰嘻當飭蠱壞奉先紀元庶靡恫悔有司跽言月征日邁
往雖郊見繼又禰配恊休登平民物和會惟是班朝亦
禮之大懿典徽綱不可弗再請以孟陬百執前戒帝曰
俞哉往踐毋懈于時三朝錯事展宷初陽載暾晨隂剥
觧梢抶魑飛廉肅旄頭陛楯韎韐金介萬官翔洋
至止藹藹鵷分鷺綴屏息收噫冠纚聮聮璀璨韍珮五
輅中陳駟虬沛艾芝蓋葩華煜爚綷䌨如星拱極如水
委海如天斯臨如日斯挂衆樂備舉縹以清籟乾安正
安迭用並採虡業騰拏柷裒敔殺麽刊落兜離僸佅奄
臻八紘效琛走貝地官宗伯履貢斯在四夷君長立
列蕞蕞濮鉛鳬更遼差羌軰藿心晞陽左言椎䯰舌人
象胥委體司語尉司稽首赫我昭代農敏于疇吏康于
縡卧鼔韔弓不怵邊蠆萬宇更始擁相駢賚天子萬年
福禄攸届尉臣稽首禮則不忲玉色粹温旁諏下逮孰
為蟊螟孰致劬勱財力孰贏仕課孰最孰為國急孰斯
民害孰俊未蒐孰冗未汰孰懲孰革孰勞孰倈百辟愉
愉並受誥誡天子萬年衎衎樂豈尉臣稽首竣事而退
於皇緝熙裒時之對零我渥恩鴻濛汪濊聖敬日躋取
乾用大天子萬年萬世永頼山峙鶴立人聲寂然侍
山峙鶴立人聲寂然侍中奏而中外肅也日角龍犀天
光下照黼坐升而臣隣伏也劒佩相磨百辟俱進則如
衆星之拱北辰蠻琛夷寶四遠咸集則如百川之赴巨海
樽陳白獸宴設華燈萬官翔洋鵷朌鷺綴駕鸞
輅以充明庭撞黃鐘而御太極踰沙軼幕辮髮卉裳咸
奉玉帛而介九賓襲衣冠而獻萬壽臚湊羣辟雙
闕峨峨上覆慶雲峨冠垂紳魚雅就列庭燎析光
雞人呼旦納言入奏中嚴外辦黃麾龍旗葳蕤婀娜
星弁金介于右于左
玉海卷七十一
