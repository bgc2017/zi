提要
儒言一卷儒家類
(臣)等謹案儒言一卷宋晁說之撰說之字以
道鉅野人少慕司馬光之為人光晚號迂叟
說之因自號曰景迂元豐五年進士蘇軾以
著述科薦之元符中以上書入邪等靖康初
召為著作郎試中書舍人兼太子詹事建炎
初擢徽猷閣待制高宗惡其作書非孟子勒
令致仕是書已編入景迂生集然晁公武讀
書志已别著錄盖當時亦集外别行也公武
以是書為辨王安石學術違僻而作今觀所
論大抵新經義後字說居多而托始于安石
之廢春秋公武所言良信然序稱作扵元黓
執徐實徽宗政和二年壬辰在崇寧二年安
石配享孔子後故其中孔孟一條名聖一條
祀聖一條皆直斥其事則實與紹述之徒辨
非但與安石辨也又不奪一條心迹一條及
流品以下凡數條併兼斥安石之居心行事
亦非但為學術辨也當紹述之說盛行而侃
侃不撓誠不愧儒者之言至于因安石附會
周禮而詆周禮因安石尊崇孟子而抑孟子
則有激之談務與相反惟以恩怨為是非殊
不足為訓盖元祐諸人實有負氣求勝攻訐
太甚以釀黨錮之禍者賢智之過亦不必曲
為諱也取其大旨之正可矣乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
