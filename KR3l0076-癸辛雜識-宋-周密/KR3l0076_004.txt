癸辛雜識别集卷下
宋周密撰
天籟
風之吹萬不同天籟也禽鳥啁&KR1116;亦天地自然之聲作
樂者當於此取則焉所謂聽風聽水作霓裳近之矣以
簫韶九成鳳凰來儀擊石拊石百獸率舞蓋以我自然
之聲感彼自然之應所謂同聲相應者也
陳紹大改名
陳紹天台之仙居人初名詔宋淳祐丙申嘗魁漕闈後
游上庠欲改名或有言增損偏旁可也昔先聖本名兵
已乃去其下二筆遂易今名登第及問其語所本則不
能知所謂異聞也
銀花
高疎寮一代名人或有議其家庭有未能盡善者其父
嘗作蘭亭博義叙疎寮後易為蘭亭攷且輒改翁之文
陳直齋嘗指其過焉近得炳如親書與其妾銀花一紙
為之駭然漫書於此云慶元庚申正月余尚在翰苑初
五日得成何氏女為奉侍湯藥又善小唱嘌唱凡唱得
五百餘曲又善雙韻彈得賺五六十套以初九日來余
家時元宵將近點燈會客又連日大雪余因記劉夢得
詩銀花垂院榜翠羽撼絛鈴王禹玉和賈直孺内翰詩
銀花無奈冷瑤草又還芳蘇味道元宵詩火𣗳銀花合
星橋鐡鎖開羣仙錄姚君上昇之日天雨銀花繽紛滿
地宋之問雪中應制瓊章定少千人和銀𣗳先舒六出
花遂名之曰銀花余喪偶二十七年兒女自幼至長大
恐疎遠他照管不到更不再娶亦不蓄妾婢至此始有
銀花至今只有一人耳余既老不喜聲色家務盡付之
子身旁一文不蓄雖三五文亦就宅庫支全不飲酒待
客致饋之𩔖一切不管銀花專心供應湯藥收拾緘護
檢視早晩點心二膳亦多自烹飪妙於調胹縫補漿洗
烘焙替換衣服時其寒煖之節夜亦如之余衰老多小
小痰疾或不得睡即徑起在地扇風爐趣湯瓶煎點湯
藥以進亦頗識字助余看書檢閱能對書劄時余六十
七歲矣同往新安供事二年登城亭覽溪山日日陪侍
余甚適也既同歸越入新宅次家親族以元宵夀予七
十時銀花年限已滿其母在前告某云我且一意奉侍
内翰亦不願加身錢舊約逐月與米一斛亦不願時時
來請余甚嘉其廉謹且方盛年肯在七十多病老翁身
傍日夕擔負大公徒此世間最難事其淑静之美雖士
大夫家賢女有所不及也丙寅春余告以你服事我又
三年矣備極勤勞我以面前洗潄等銀器約百來兩欲
悉與你對以不願得也時其母來余遂約以每年與錢
百千以代加年之直亦不肯逐年請也積至今年凡八
百千余身旁無分文用取於宅庫常有推托牽掣不應
余求自丙寅年欲免令菴莊糶租穀六百石是歲積兩
年租米未糶見管五六十石庵僧梵頭執法云知府與
恭人商量欲以此穀變錢添置解庫一所繼而知府來
面說且要穀子錢作庫本若要錢用但來支用不知要
錢幾何余云用得千緡答曰無不可者而宅庫常言缺
支用拒而不從又二年遂令莊中糶穀五百石得官會
一千八十貫除還八年逐年身錢之外餘二百八十貫
還房卧錢係知府曾存有批子支三百千係丙寅春所
許令填上項錢余謂服事七十七歲老人凡十一年余
亦沗從官又是知府之父又家計盡是筆耕有之知府
未曾置及此也況十一年間看承謹細不曾有病伏牀
姑以千緡為奩具之資亦未為過但即未辦候日後親
支給銀花素有盻盻燕子樓之志而勢亦不容留余勉
其親亦遲遲至今今因其歸先書此為照銀花自到宅
即不曾與宅庫有分文交涉及妄有支用遇寒暑本房
買些衣著及染物余判單子付宅庫正行支破銀花即
無分毫干預他日或有忌嫉之輩輒妄有興詞仰將此
示之若遇明正官司必鑒其事情察余衷素且憫余叨
叨於垂盡之時豈得已哉嘉定庚午八月丙辰押達識
如樂天亦有不能忘情之句愛之難割也如此浮圖三
宿桑下者有以夫余年及炳如之歲室中散花之人空
也幸無此項罣礙耳
褚承亮不就試
金人天會中皇子郎君破真定拘境内進士立試場褚
承亮字茂先宣和中已擢第至此匿不出軍中知其才
遂押赴安國寺對策大抵以徽宗無道欽宗失信為問
舉人承風旨極行詆毁茂先詣主文劉侍中云君父之
過豈臣子所宜言邪即揖而出劉為變色後數日復召
茂先問願附榜乎茂先堅不從是時所攷者七十二人
遂自號七十二賢狀元許必仕至郎中官一日出左掖
門墮馬適與石硱遇碎首而死餘無一顯者茂先後年
七十餘謚為玄真先生劉侍中名宵産遼咸雍中狀元
怨宋人海上之盟故發此問此北人元遺山續夷堅志
所載其好惡之公如此叛臣賊子亦可知所懼矣
鳳凰見
金泰和四年六月磁州武安縣南鼓山北石聖臺鳳凰
見鳳從東南來衆鳥周圍之大者近内小者在外以萬
萬計地在屯區村村民懼為官司所擾謀逐去之驅牛
數十頭擊柝從之牛未至二里即有鷙鳥振翼而起翼
長丈餘下擊二水牯肉盡見骨水牯即死於是衆始報
官鳳凰高丈餘尾作鯉魚狀而色殷九子差小翼其傍
鳳為日影所照則有二大鳥更迭盤旋庇廕之至日入
則下留三日乃從西北摩空而上縣中三日無鳥雀鳳
去後人視其處有鯉魚重五六十斤者食餘尚有數頭
臺旁禽鳥糞兩溝皆滿小禽不敢飛動餓死者不可勝
計村民疑臺下有異私掘之三尺餘石罅中直插金劍
一取不能盡擊折得其半以火煆欲分之劍見火化金
蟬散飛而去
武城蝗
戊戌七月武城蝗自北來蔽映天日有崔四者行田而
仆其子尋訪但見蝗聚如堆阜撥視之見其父卧地上
為蝗所埋鬚髮皆被嚙盡衣服碎為篩網一時頃方甦
晉天福中蝗食猪平原一小兒為蝗所食吮血惟餘空
皮裹骨耳
綿上火禁
綿上火禁升平時禁七日喪亂以來猶三日相傳火禁
不嚴則有風雹之變社長輩至日就人家以雞翎掠竈
灰雞羽稍焦卷則罰香紙錢有疾及老者不能冷食就
介公廟卜乞小火吉則燃木炭取不烟不吉則死不敢
用火或以食暴日中或埋食器於羊馬糞窖中其嚴如
此戊戌歲賈莊數少年以禁火日飲酒社𣗳下用柳木
取火温酒至四月風雹大作有如束箱柳根者在其中
數日乃消又云火禁中雖冷食無致病者
旱魃
金貞祐初洛陽大旱登封西吉成村有旱魃為虐父老
云旱魃至必有火光即魃也少年輩入昏凭高望之果
見火光入農家以大棓擊之火燄散亂有聲如駞古人
說旱魃長三尺其行如風未聞有聲也
買地劵
今人造墓必用買地劵以梓木為之朱書云用錢九萬
九千九百九十九文買到某地云云此村巫風俗如此
殊為可笑及觀元遺山續夷堅志載曲陽燕川青陽埧
有人起墓得鐡劵刻金字云&KR0897;葬忠臣王處存賜錢九
萬九千九百九十九貫九百九十九文此唐哀宗之時
然則此事由來久矣(已上六事並見續夷堅志)
泰山如坐
泰山如坐嵩山如卧華山如立(趙德正云)
平分四時
周歲十二月平分四時余欲以二三月為春四五六七
月為夏以八九月為秋十十一十二并來年正月為冬
何以言之春生正月物未生夏暑七月暑未退秋凉九
月與八月同冬寒正月與十二月同故也此說但據寒
温而言非謂氣候也亦自有理余則欲以二三四月為
春五六七月為夏八九十月為秋十一十二來年正月
為冬如此始得寒温之正耳
後世必仁
子曰必世而後仁蓋言天下大亂人失其性凶惡不可
告詔三十年後此輩老死殆盡後生可教而漸成美俗
(已上北人楊弘道事言補)
畫扇不入内
客語云紫紗衫畫扇(畫花竹者不禁)不得入内今年宰相皆是
紫羅衫褙不許㩦扇以入客次自有畫扇特不許㩦出
耳
權知舉
祖宗朝知貢舉者禮部長貳乃云知舉餘官雖在禮部
貳之上皆稱權知舉蓋知舉乃禮部職也今不復然
一颩
北中謂一聚馬為颩或三百疋五百疋
咸陽六岡
咸陽有六岡如乾之六爻故曰咸陽唐時宫殿皆在九
岡上而作太清宫於九五岡上百官府皆在九四岡上
夘酉克損目
凡人損目者命多是夘酉克蓋夘酉者日月之門戶所
為光明也夘為子所刑擊酉乃自刑必有此疾
守口如瓶
富鄭公有守口如瓶防意如城之語見梁武懴六卷不
知本出何經
德夀賞月
德夀宫有橋乃中秋賞月之所橋用吳璘所進階石甃
之瑩徹如玉以金釘校橋下皆千葉白蓮花御几御榻
至於瓶爐酒器皆用水精為之水南岸皆宫女童奏清
樂水北岸皆教坊樂工吹笛者至二百人(康伯可云)
汴京宫殿
京師有八卦殿八門各有𣗳木山石無一相𩔖石皆嵌
空石座亦穿空與石竅相通上欲有所往與所幸美人
自一門出宫人仙衣壯士扶輪一聲水觱栗則仙樂競
奏雲霄間石竅間腦麝烟起如霧大明省玉虚館階前
以玉石甃之殿上椽柱一色皆金也炫燿奪目每上元
上必先於此館三官殿燒香禁中錦莊前有射垜太祖
始受禪即暫坐於此有茅茨不剪之風禁中一夕失火
盡焚惟錦莊如故又庫前有葦林初受禪時用葦為火
把棄擲成林後大内焚葦雖燒盡復繁茂云
宦者服藥
凡宦官初閹名曰服藥則以名字申兵部看命只看服
藥日時全不用始生日時故常擇善良日時乃腐
空談實效
周平原云學問須觀其效如祖宗時尚詩賦後來以不
如經義然熙豐以來用經義取士何如祖宗時得人又
如元符後尚伊川之學輕鄙王氏然元符以後何如熙
豐今劉子澄輩至云韓魏公歐陽公及其祖元公之屬
惜不遇伊川使見之學問功業當不止此不知諸公乃
就實行中做也又言聖如孔子必以言與行相配言之
故雖孔門高弟尚有聽言觀行之說今諸公却言自有
真知具此知者所行自然無失恐無此理今之學者但
是議論中理會太深切不加意於實行只如人學安定
先生有何差錯若學伊川喻子才仲彌性之徒豈不誤
事張南軒亦為人誤耳
周莫論張說
周必大子充莫濟子齊坐繳張說樞密之命皆投閒張
說乃露章薦之兩人皆得郡國周得建寧莫得温莫意
欲往周遷延不進喻子才有書言激實生患故東漢有
士大夫之禍蓋必以温為是建為非汪聖錫報云東漢
之患生於激西漢之患生於養方今患在養不患在激
也(已上並客語不知何人作也)
假尸還魂
建康有陳道人常與仵作行人往來飲酒甚狎仵問道
人將何為因曰吾欲得一十七八健壯男子尸一夕忽
有劉太尉鞭死小童仵輿致之道人作湯浴其尸加自
己之衣巾作趺坐於一榻上道人亦結趺其前至明道
人尸化而童尸生矣又金大定中宛平縣張孝善男名
合得病死復活云是良鄉王建男喜兒蓋是假尸還魂
者部擬付王建為子世宗曰若然則吾恐姦詐小人競
生詐偽有亂人倫既身是合得止合付合得家(前一段王山有)
(云後一段世宗實錄云)
兩世王
有兩世王者真定人前身為吃李八方八九歲時一媪
至門呼為己媳婦媪六十餘矣怪怒問兒言我不識汝
我李八也斥呼媪小名無差同至所居指磨盤下得銀
釧與之至十四五後始不復記前事其人常在燕京又
真定有匙王曾病入冥有逮者呼之曰王陵匙曰非也
逮曰汝前生實王陵也匙不省遂以器盛王撼之令省
前身匙被撼方省曰我果陵也引至一大城城中有一
囚閉其中身與城等王訝逮者曰此白起也罪大身亦
大俾證坑趙卒事匙曰吾初建言分趙屯耳坑出公意
起無言以頭觸城哭曰此證又須千萬年匙乃甦言其
事
象油
燕京昔有一雄象甚大凡傷死數人官吏欲殺之不得
已乃明其罪象遂弭帖就殺凡得象油四十八大甕
狗蚤頌
侯峰和尚狗蚤頌云摸不著時尋不見十二時中遶身
轉若還離得這衆生除是不過一縫線亦有旨意
物外平章
或作散經名物外平章云堯舜禹湯文武一人一堆黃
土臯䕫稷禹伊周一人一個髑髏大抵四五千年著甚
來由發顛假饒四海九州都是你底逐日不過喫得升
半米日夜官宦女子守定終久斷送你這潑命說甚公
侯將相只是這般模樣管甚宣葬&KR0897;葬精魂已成魍魎
姓名標在青史却千俺咱甚事世事總無緊要物外只
供一笑此語亦可發一笑也
德祐表詔
德祐之亡也奉表等文皆無肯任其責者閩人劉裒然
毅然自詭遂以豐儲倉所檢察除太常丞翰林權宜使
之秉筆馬其表云正月日宋國主臣謹百拜奉表于大
元尊兄皇帝陛下臣昨嘗專遣侍郎柳岳正言洪雷震
捧表馳詣闕庭敬伸卑悃伏計已徹聖聽臣眇然幼沖
邅家多難權臣似道背盟誤國臣不及知至勤興師問
罪宗社阽危生靈可念臣與太皇日夕憂懼非不欲遷
避以求苟全實以百萬生靈之命寄臣一身今天命有
歸臣將焉往惟是世傳之鎮寳臣不敢愛謹奉太皇命
戒痛自貶損削去帝號倂以兩浙福建江東西湖南北
二廣兩淮四川見存州郡謹謹悉奉上於聖朝為宗社
生靈祈哀請命伏望聖明垂慈念祖母太皇耄及卧病
數載臣煢煢在疚情有足矜不忍臣三百餘載宗社遽
至墜絶曲賜裁處特與存全實拜皇帝陛下再生之賜
則趙氏子孫世世有賴不敢弭忘臣無任瞻天望聖激
切屏營之至既而丞相吳堅奏云北朝丞相說兩浙福
建四川二廣湖南北兩淮見在州軍今已歸附合行下
各郡等處取收附狀庶免大軍前去荼毒生靈取聖旨
批答云藝祖創業高宗中興亦艱難矣今權臣誤國至
於此極尚忍言之哉以小事大勢亦宜然朝廷謹以歸
附為宗社計為百萬生靈計所有州郡宜各體此取依
准狀及須知冊申仍令學士院降詔書敕某處守臣等
朕自基丕緒邅時多艱權臣似道誤國背盟至勤大元
興師問罪已入京城有詔許存留宗社不害生靈謹奉
太皇命戒舉國内屬今根本已拔其餘州郡縱欲拒守
民何辜焉詔書到日其即歸附庶生靈免罹荼毒宗社
不至泯絶故兹詔示想宜知悉時丙子二月也裒然既
随入北死於燕京繼此行省奉表稱賀求能為表文者
有士人陸威中亦閩人欣然承命其中一聯云禹貢之
别九州冀為中國春秋之大一統宋亦稱臣自負得意
時行省在舊祕書省威中候報於省前茶肆中假寐案
間既呼之則死已可畏哉
景炎詔
景炎末造狼狽海上固無暇文物典章矣然詔語亦或
有可觀者有云今南方已定兵甲已足豈今年不戰來
年不征不知為何人筆也
雞冠血
北里志張住住與龐佛奴有私乃髠雄雞冠取丹物
託鄰媪以聘陳小鳳然則今世閭巷有為偽者其來
久矣
葯州園館
廖葯州湖邊之宅有世禄堂在勤堂懼齋習說齋光
禄觀相莊花香竹色紅紫粧芳菲逕心太平愛君子門
桃符題云喜有寬閒為小𨼆粗將止足報明時直將雲
影天光裡便作柳邊花下看桃花流水之曲綠隂芳
草之間(二小亭)
亭名
牟存齋桂亭曰天香第一趙春谷梅亭曰東風第一賈
秋壑梅亭曰第一春
史嵩之始末
淳祐初年喬行簡拜平章李宗勉為左相史嵩之督視
荆襄就拜右揆既而二公皆去位嵩之獨運權癸夘長
至雷三學生上書攻之明年徐霖伏闕上書疏其罪是
歲仲冬嵩之父弭忠殂于家不即奔喪公論沸騰未幾
御筆嵩之復起右丞相於是三學士復上書將作監徐
元杰少監史季温右史韓祥皆有疏言其不可於是范
鍾拜左杜範拜右盡逐嵩之之黨金淵濮斗南劉晉之
鄭起潜等當時又為詩誚之者曰嵩之乃父病將殂多
少憸人盡獻䛕元晉甘心持溺器(鄭)良臣無恥扇風爐
(施)起潜秉燭封行李(鄭)一薦随司出帝都(陳)天下好人
皆史黨不知趙鼎有誰扶嵩之之從弟宅之衛王之長
子也與之素不咸遂入劄聲其惡且云先臣彌遠晚年
有愛妾顧氏為嵩之強取以去乞令慶元府押顧氏還
本宅以禮遣嫁仍乞置嵩之於晉朱挺之典及丙午冬
終喪御筆史嵩之候服闋日除職與宫觀於是臺臣章
琰李昂英及學校皆有書疏交攻之御筆始有史嵩之
特除觀文殿大學士許令休致時劉克莊權中書舍人
當草制繳奏云照得史嵩之前丞相既非職名又非階
位不知合於何官職下許令休致議者乃以克莊欲隂
為嵩之之地章李二臺臣因再攻嵩之併克莊劾去之
克莊自辨云臘月二十二夜丞相𫝊旨草制次日具稿
又次日被論竟莫知為何罪也罷制中有云朕聞在昔
求忠臣於孝子之門人謂斯何豈天下有無父之國又
云宇宙雖廣有粟得而食諸霜露既濡啜泣何嗟及矣
又云罪臣猶知之卿勿廢省循之義退天之道也朕樂
聞止足之言然竟别命詞焉未幾章琰李昂英與在外
差遣趙汝騰首上封事學校又上書乞留二臣竝不報
且内批云如學校紛紛不已元降免解旨揮更不施行
於是京庠再上書云云太博李伯玉亦上疏力争李韶
亦言上意終不回於是陳韓與&KR0034;皆不能自安屢丐祠
李韶作批答云朕臨御以來未嘗罪一言者今為卿去
二臺諫以留卿前未有是也人言紛紛非出朕意於是
韶亦奉祠而去明年二月忽有京學賓賢齋朱振者獨
上一書以薦嵩之於是臺臣周坦葉大有陳求魯陳&KR0008;
備論其無忌憚而斥之
嵩之起復
嵩之之起復也匠監徐元杰攻之甚力遂除起居舍人
國子祭酒仍攝行西掖未幾暴亡或以為嵩之毒之而
死俾其妻申省以為口鼻拆裂血流而腹脹色變青黑
兩臂皆起黑泡面如斗大其形似鬼欲乞朝廷主盟與
之伸冤侍御鄭寀率臺諫共為一疏少司成陳振孫察
官江萬里竝有疏遂將醫官人從厨子置獄令鄭寀督
之竟不得其情止以十數輩斷遣而已徐霖上書力抵
寀不能明此獄之冤不報竟去寀奏疏乞留霖亦不報
先是侍御史劉漢弼盡掃嵩之之黨至此亦以暴疾亡
或者亦謂嵩之有力然皆無實跡也朝廷遂各賜田五
頃楮幣五千貫以旌其直黃濤之試館職也對策歷數
史嵩之之惡至是除宗正少卿於對疏乃言元杰止是
中暑之證非中毒也於是僉議攻之而元杰之子直諒
投匭扣閽力辨此說濤遂被劾云
徐霖
徐霖字景說號徑畋三衢人為南省第一人首伏闕詆
史嵩之不報嵩之謂人曰朝廷大比所費不知其幾合
天下士僅得一省元乃是狂生可以為世道歎於是虚
名頓增未幾有徐元杰之獄上書攻鄭寀不明此冤徑
去國寀上疏留之於是傳旨俾宰執留之又令左司尹
煥面留又令姚希得傳旨勉諭毅然不從而去往往沽
激太過人亦薄之其居衢也於所居畫諸葛武侯像終
日與之對坐論天下事諸閹畏其吻競致金帛皆受之
其回字有云承惠兼金束帛足見尊賢崇道之意趙汝
騰時為從官上疏力薦至比之為范文正公屢有召命
皆不就及除著作郎則翻然而來舉止顛怪妄自尊大
凡士子之來受教皆拜庭下霖危坐受之不發一語瞑
目坐移時豁然而起有黠者俟其瞑目亦效之俟其躍
然而起亦起從之霖曰汝已得道矣夏月京府命工搭蓋
松棚適一匠者衵服破綻見其二子霖竟牒天府云某
人受役而不主一合從重撻随行一童廳吏或以果
餌與之霖適見併廳吏解天府謂某吏壊其太極都城
無不傳以為笑甚至乘醉而入經筵自稱為宗師及兼
宰士則妄有更改未幾輪對竟論乞劾罷臺諫於是御
筆有云徐霖以庶官而論臺諫京尹要朕必行事關紀
綱前所未有昨以去余晦為是今乃疏蔡杭為奸言及
朝士親填姓名懷情不一首鼠兩端可與在外差遣尚
遲回不去趙汝騰往視趣其出關蓋霖之無忌憚皆汝
騰成其狂至目汝騰為太宗師己為小宗師逓相汲引
霖既去汝騰亦不自安遂自補外未幾察官蕭泰來數
十二狂不可治郡於是聲名掃地矣
史宅之
史宅之字子仁號雲麓彌遠之子也穆陵念其擁立之
功思以政地處之然思不立竒功無以壓人望會殿步
司獄蘆蕩以為可以開為良田裨國餉時宅之為都司
遂創括田之議一應天下沙田圍田圩沒官田等併行
撥隸本所名田事所仍辟官分往江浙諸郡打量圍等
時淳祐丁未鄭清之專當國時也遂以宅之為提領官
右司趙與膺為參詳官計院汪之埜為檢閱趙與訔謝
獻子竝為主管文字諸郡又各差朝士分任其事怨嗟
滿道死於非命者甚衆分司安吉州𣙜轄毛遇順毅然
不就分司嘉禾奏院王疇刻剥太過刑罰慘酷詞訴紛
然随即汰去行之期年有擾無補朝廷亦知其不可行
乃以趙與膺為浙西憲司嘉禾提領江浙田事陳綺為
淮西餉置司會陵提領江淮田事宅之遂除副樞於是
劉坦趙汝騰黃自然皆力陳其不可皆以罪去後一年
宅之終於位趙與膺死於嘉禾王疇盛如杞次第皆殂
其後應於官田遂併歸安邊所令都司提領焉
鄭清之
鄭清之字德源號青山又號安晚為穆陵之舊學端平
初相聲譽翕然及淳祐再相已耄及之政事多出其姪
孫太原之手公論不與況所汲引如周坦陳垓蔡榮輩
皆小人黃自然嘗入疏論之既而豐儲倉門趙崇雋上
書歴陳其昏繆貪汙之過亦解綬而去未幾察官潘凱
遂劾之吳燧亦劾其黨朝廷遂奪二察言職夕堂董槐
亦入疏求去蓋潘吳二豸皆董所薦也潘疏有云馬天
驥竭浙東鹽本百萬而得遷天驥遂申省辨白清之欲
差官覈實程元鳳以為不可以外官鈴制臺諫其議遂
寢時牟子才家居亦疏攻鄭而留二察不報辛亥冬祈
雪得雷電大作而清之薨於位恩數極厚明年傅端林
彬之按太原公受賄賂竊取相權凡所以誤故相者皆
太原之罪乞罷其閣職勒守故相之墓上從之初青山
之重來也有作詩譏之云一劄未離丹禁地扁舟已自
到江干先生自號為安晚晩節胡為不自安及其薨也
又有詩云光範門前雪尺圍火雲燒蓋晩風吹堪嗟淳
祐重來日不似端平初相時里巷誰為司馬哭番夷肯
為孔明悲青山化作黃金塢可惜角巾歸去遲
衛王惜名器
史衛王挾擁立之功專持國柄然愛惜名器不妄與人
亦其所長嗣秀王師彌既為嗣王遂賜玉帶其弟師貢
亦已建節開府矣亦覬望横玉圍腰之寵屢有營求皆
不許其後媚竈於史親幸之姬必欲得之史知其意命
取所有玉帶於内擇其最佳者與之姬喜亟報之殊不
知非出君賜又無閤門許令服繫關子安可自擅服繫
其吝惜名器皆此𩔖亦可尚也
閻寺
淳祐庚戌之春創新寺於西湖之積慶山改九里松舊
路輪奐極其靡麗至壬子之夏始畢工穆陵宸翰賜名
顯慈集慶教寺命講師思誠為開山教主既而給賜貴
妃閻氏為功德院且賜山園田畆為數頗多建造之初
内司分遣吏卒市木於郡縣旁緣為奸望青採斫鞭笞
追逮雞犬為之不寧雖勲臣舊輔之墓皆不得而自保
或作詩諷之曰合抱長材卧壑深于今惟恨不空林誰
知廣厦千斤斧斵盡人間孝子心其後恩數加隆雖御
前五山亦所不逮一日忽於法堂鼓上有大字一聯云
淨慈靈𨼆三天竺不及閻妃兩片皮於是行下天府緝
捕歲餘終不得其人
余晦
余晦字養明四明人小有才趙與&KR0034;之罷京尹晦實繼
之此壬子四月也後一月上庠士人與市人有競以不
能奉學舍之意既而齋生有斃於齋中者遂命總轄輩
入齋看驗遂肆諸生之怒時祭酒蔡秔入奏三學捲堂
伏闕上書直攻晦為僕及晦轎出將白堂則諸生攔截
於路欲行打辱於是晦即絶江以避之遂以理少罷職
而秔亦除宗少而去京庠復上書留蔡而大博黃邦彦
武博戴良齋復劾晦而留秔皆不報未幾晦知鄂州秔
以二卿召或有詩獻蔡云九曲灣頭是釣灘先生何事
放漁竿長江流水滔滔去落日西風陣陣寒好把丹心
禆聖主休將素節換高官想於獻納論思際應說今來
蜀道難後秔徑除僉樞或有譏之云不因同舍之捲堂
安得先生之過府
余玠
淳祐辛丑余玠毅夫卒於渝州權司程逢辰不能任其
事朝廷加意擇帥久之乃以余晦除司農少卿為四川
宣諭使七月入蜀八月除權刑部侍郎四川安撫制置
使兼知重慶府又兼四川總領十二月方入䕫峽交印
明年正月始開藩於重慶既而又兼䕫路轉運屯田然
晦才望既薄局面又生蜀士軍民皆不安之未幾築紫
金城激叛苦行隘南永忠以隆慶降王惟忠失閬州甘
閏以沔州叛敗政日甚未幾北兵又入議者紛然宗正
簿趙崇璠首上封事言之副端吳燧蜀人趙至皆有疏
六月御筆李曾伯以資政殿學士節制四川邊面召回
程逢辰既而余晦召赴行在蒲澤之除軍器監暫充四
川制置權司護印黃應鳳太常丞成都運判叶助權司
候蒲澤之自大獲山回日仍舊公議以為不可使荆湖
渝制西蜀於是胡大昌牟子才潘凱鄭發程元鳳各有
論列參政董槐則請行以任蜀事蔡秔亦請以㳂邊任
使人雖壯其志而哂其無能為也三學各有伏闕書攻
丞相謝方叔未幾李曾伯除四川宣撫使兼荆湖制置
大使進司䕫路又賜曾伯同進士出身牟子才吳燧胡
大吕陳大方丁大全皆有疏疏王惟忠罪狀乞正典刑
而廟堂亦欲以此掩誤用余晦之失遂攝惟忠赴大理
獄伏鑕東市併籍余玠家資三千萬以犒師治其子如
孫之罪皆陳大方輩作成之也八月除蒲澤之四川制
置副使兼宣撫判官以吕文德權知江陵總統邊事於
是蜀事略定矣
王惟忠
王惟忠四明人其為閬帥也與余晦為同里薄其為人
每見之言語間晦深銜之及敗績棄城而遁晦遂甘心
焉既申乞鐫降又令其黨陳大方丁大全力攻之必欲
寘之死地廟堂亦欲掩誤用帥之羞遂興大獄日輪臺
官入寺鞫之評事鄭疇理丞曾壄則欲引赦貸命旋即
劾去甲寅十月二十五日本寺出犯由榜云勘到王惟
忠頂冒補官任知閬州判西安撫府日喪師庇叛遣援
遲緩等罪准省劄奉聖旨王惟忠處斬仍𫝊檄西蜀或
者以其罪不至死冤之後二年陳大方白晝有覩恐甚
遂設醮以謝過青詞有云閬帥暴尸於都市幽魂銜怨
於冥途莅職柏臺盡出同寮之議竝居梓里初無纖隙
之疑未幾暴卒繼即余晦患瘰癧繞項堕首而死可畏
哉
李伯玉
李伯玉字純甫乙未殿試第三人議論端慤出處不苟
當史嵩之柄國時為太學博士上疏援章李二臺官以
此大得聲譽未幾為陳劾去壬子以小著召兼右司以
蕭泰來附謝丞相傷殘善𩔖繼彈高斯得伯玉乃援神
宗朝張商英故事有都司可以按臺臣之條歷數泰來
之過封章以劾之穆陵大怒乃降御筆云國家置御史
所以糾正官邪置宰屬所以俾贊機務御史乃天子耳
目之官宰掾不過一大有司耳未聞以庶寮而劾糾御
史者近有以都司而按大言(言徐霖也)今伯玉以都司而按
泰來隂懷朋比之私蔑視紀綱之地是所以輕臺諫乃
所以輕朝廷也今伯玉且復援張商英事以文其過且
郭磊卿以正言而按李遇英吳當可翁甫以博士而按
劉之傑以其職事之關繫也若都司可以按臺諫則臺
諫反將聽命於都司矣朝綱不幾紊亂乎李伯玉可降
兩官放罷既而臺臣程元鳳劉元龍上疏劾之御批李
伯玉僣劾御史以快已私擅改憲章以文已過肆為欺
誕浸紊紀綱既得罪於祖宗已難逃於黜罰云云明年
蕭泰來除左史牟子才亦作右史潘凱除都丞竝有疏
辭免以為恥與噲伍泰來遂除職與郡佐郎孫夢觀又
繳新命察官丁大全則奏罷其祠禄而同援伯玉不肯
與之書降官錄黃其後牟子才譔詞命云國家設御史
以糾官邪非使之為營私謀利計也蕭泰來昨居彈劾
之任而黷貨背義醜正黨邪靡所不至爾以都曺能白
其姦雖有體統關係之法然英詞勁氣靡拂救正略不
少挫此可以觀汝之所存矣姑屈兩階以振臺綱而汝
之心則朕所鑒也尚少安之以俟叙復又明年七月姚
希得引對直指趙汝騰為君子之宗蕭泰來為小人之
宗諸公多為之言叙復者八月伯玉與宫觀又明年叙
復原官景定間除禮部尚書侍讀入政地矣甫入閣門
一疾而卒伯玉初號畏齋又號斛峰
偽號
淳祐甲寅五月禁中獲偽號人乃是玉津園火工包四
勘供係賃到直閤人潘寳敇號繼於潘寳家搜出敇入
宫門假印板一面遂正典刑其子潘三亦杖死凡黥决
者四十八人於是盡易敕號内宫門號八角樣禁衛號
銀錠樣殿門號四如意樣每歲一易各立樣式承襲為
例
馬光祖
馬光祖字華父號裕齋吏事強敏風力甚著前後麾節
皆有可觀乙夘尹京内引一劄云自後宣諭旨揮容臣
覆奏戚里請托容臣繳進下車之後披剔弊蠧風采一
新時號名尹未幾有倉部郎中師應極之子夜飲於市
碎其酒家器詰朝尹車過門泣訴其事光祖即償所直
追逮一行作閙僕從仍牒問師倉郎蓋光祖時領版曺
以倉部為所屬故牒問殊不思京師無牒問朝士之理
師乃時相之私人乃執縛持牒之卒恣肆凌辱又率諸
曺郎官白堂乞正體統朝廷遂劄漕司追出被打酒家
反加黥配應極之子帖然無它於是光祖威風頓挫百
事退縮初顔帥尹京之時遇三學應有訟牒必申國子
監俟報方與施行學舍己不能堪及光祖尹京又創為
一議應學舍詞訟須先經本監用印保明方許經有司
學舍尤怒之作為小詩曰幾年貪帥毒神京虎視國家
三學生休道新除京尹好敢將書鋪待司成未幾察官
朱應元劾李昂英大學作書譏之有云何不移其劾昂
英者劾光祖等語光祖愈不安既而辟客參議薛坦以
蹤跡詭祕罷於是光祖力丏外任出守留都焉尹京號
為難治者蓋以廣大之區奸究百弊上則有應奉之勞
次則有貴戚千政他司撓權之患此其所以難也余則
曰不然自淳熙以來尹京幾人其得罪而去者未始不
由學校可指而數也然則學校之横又有出於數者之
外矣
胥吏識義理
嘉定間宇文紹節為樞密樓鑰為參政宇文卧病王醫
師涇投藥而斃史直翁帥宰執往祭之命南宫舍人李
師普為文末句曰云誰過歟醫師之罪相府書吏張日
新寫至於此執白衛王曰既是誤投藥劑豈可謂之醫
師只當改作庸醫之罪衛王首肯之又嘉定初玉堂草
休兵之詔有曰國勢漸尊兵威已振日新時在學士院
為筆吏仍兼衛王府書司密白衛王曰國勢漸尊之語
恐貽笑於夷狄不當素以為弱也衛王是其說遂道意
於當筆者改曰國勢尊隆兵威振勵蓋吏胥亦有識義
理文字之不可不檢點也如此容齋随筆所載一事亦然
沈夏
沈夏德清人夀皇朝為版曺貳卿一日登對上問版曺
財用幾何合催者幾何所用幾何虧羨幾何夏一一奏
對訖於所佩夾袋中取小冊進呈無毫髮差上大喜次
日問宰臣曰侍郎有過政府例否梁克家奏云陛下用
人何以例為遂特除僉書樞密院事
史嵩之致仕
丙申之春御筆史嵩之退安晩節已踰十年可特授觀
文殿大學士依舊金紫光禄大夫求國公致仕仍盡與
宰執恩數令學士院降詔仍免宣鎖越二日奏事右相
董槐公云四川屢捷頗為可喜僉樞蔡秔随奏云大奸
復出深為可慮又云近降嵩之旨揮外間謂宰臣欲為
汲引以報私恩上曰此乃還其致仕恩數耳參政程元
鳳奏云臣曩在經筵亦嘗親聞聖訓及此聖意雖堅天
下未必盡知兼致仕二字豈能摰縛之使不出越一日
董槐上疏辨明蔡樞之奏欲乞於嵩之致仕指揮之下
明示以不復圖任之意庶可白孤蹤釋羣疑所有上項
制可未敢施行御批史嵩之復職不過酬以宰臣謝事
之恩數耳且其一閒十三年中外未嘗任使何緣今日
用之仍令致仕指揮甚明正示天下以決不復用之意
而予之職名則休致之典備矣豈有他哉斷自朕衷非
由啓擬卿其安之林存當制有云高尚不事王侯朕每
加於雅志忠愛不忘畎畆爾毋有於遐心公論復以為
未然太學生上書攻董相及鄧泳李仲熊併攻林存董
相再奏謂嵩之予致仕恩數臣見凡前執政之罷斥者
皆有之不復執奏今則皆歸罪於用事之人伏望姑寢
前命御筆云史嵩之復職非由卿請惟朕知之學舍有
言但慮其復出耳豈校其職名哉其人決不再用其職
亦不可奪所請既不悖理其安之正言邵澤劾姚希得
又於希得董試之時捕其館人以贓黥决其人乃已黥
之人故也未幾内批史玠卿理卿竝與合入幹官差遣
既而嵩之又陳請任相位日進書賞時留夢炎為國史
復申省以其邀求經修經進之賞將來列銜某決不敢
預僉乞罷免職事嵩之躁進始終不静真是可厭而朝
廷用事豈學校一一能把持乎
度宗誕育
景定三年壬戍度宗在東宫閏九月二十九日亥時降
生皇孫賜名焯封崇國公(一作封崇國資政國公)是年十一月薨
度宗登極追封廣王謚冲善景定五年甲子度宗在東
宫七月初三日未時皇太子妃全氏降生皇孫以彗星
出現避殿免賀度宗即位改稱皇子賜名&KR0008;咸淳四
年戊辰閏正月初六日午時淑妃楊氏降生皇子辛未
賜名顯甲戌七月進封吉王是歲十月一日順安郡
修容夫人俞氏誕生皇子五年十二月賜名憲封益國
公六年六月十二日薨追封謚冲定咸淳五年己巳
六月初十日淑妃楊氏再誕生皇子二十三日薨賜名
鍠封岐王謚沖靖咸淳辛未九月二十八日全后誕生
皇子癸酉十一月賜名顯封嘉國公甲戌七月度宗遺
詔即帝位咸淳壬申正月十二日脩容俞氏誕生皇
子甲戌七月進封信王凡七子
鈿屏十事
王橚字茂悦號會溪初知郴州就除福建市舶其歸也
為螺鈿卓面屏風十副圖賈相盛事十項各係之以贊
以獻之賈大喜每燕客必設于堂焉行將有要除而茂
悦殂矣
度宗即位南郊慶成鄂渚守城
月峽斷橋鹿磯奏捷草坪決戰
安南獻象建獻嘉禾川獻嘉禾
淮擒孛化
已上十事制作極精
襄陽始末
襄陽邅端平甲午叛軍之禍悉煨於火直至淳祐辛亥
李曾伯為江陵制帥始行修復時賈似道聞兩淮制閫
心忌其功嘗密奏於朝謂孤壘綿遠無關屏障至開慶
透渡之際穆陵猶憶此語欲棄襄陽而保鄂而似道乃
謂在今則不可棄矣先是蜀將劉整號為驍勇庚申保
蜀整之功居多吕文德為策應大使武臣俞興為蜀帥
朱禩孫為蜀師既第其功則以整為第一整恃才桀傲
兩閫皆不喜之乃降為下等定功整不遂詬問禩孫其
故朱云自所目擊豈敢高下其手但扣之制密房索本
司原申一觀則可知矣整如其說始知為制策二司降
而下之意大不平大出怨詈之語俞興聞之以制劄呼
之稟議將欲殺之整知不可免叛謀遂決遂領麾下親
兵數千人投北獻策謂攻蜀不若攻襄無襄則無淮無
淮則江南可唾手下也遂為鄉導併力築堡斷江為必
取之計此咸淳丙寅丁夘歲也俞興父子致禍之罪莫
逃遂俱邅貶謫先是興既死丙辰歲俞大忠為荆湖諮
議領舟師援蜀陷殺名將楊政因爭財又殺馬忠遂邅
臺評追削官爵勒令自劾大忠乃捐重賄得勲臣經營
内批遂作勘會面奉玉音俞大忠利其財而陷楊政於
死且盡掩其功欺㒺朝廷罪不容誅然遣楊政而獲捷
者俞興也姑以其父之功特從末減將白沙冒賞官資
並與遣奪外特免自劾於是劉整聞之尤怨且薄朝廷
之受賂焉襄陽自丁夘受圍生兵日增關隘日密守臣
吕文煥雖能堅守而外絶援兵又為築白阿虎頭二城
復置鬼門關以鍵出入自是雖音耗亦不可通矣朝廷
雖屢督制府出師救援而不克進往往失利不一既而
吕文德病篤中外為之憂懼既而果薨上遺表賜諡武
忠遂命其子師䕫起復為湖廣總領知鄂州賈平章似
道入奏云臣近得師䕫報其父文德病革不可為臣嘗
具奏以為設如所言臣當奉命馳驅以為搶攘之會非
可以經制宜在廊廟自諉陛下難言而臣之志固己決
於此矣昨文德訃至日為憂皇幾失匕箸繼又再申前
請以為急其所急豈非藉是去以為去本朝計而陛下
決不聽許臣通夕展轉念無以易此儻非臣等勇於一
行決不能寬顧且荆襄繹騷士不解甲者再歲以文德
聲望智略高出流輩僅能自保今一失之奚所統攝矧
諸名將器略難齊勢不相下倉卒謀帥復難其人兵權
不可一日無所歸邊務不可一毫有所悮雖目前暫令
夏貴管護然其使人商度遠計寢食不安終不若疾趨
其所處分諸事則随機以應不至差池是則臣報陛下
之職分也臣非不知曩在兵間備嘗險阻困瘁成疾祗
謀謝事寧堪自取顛覆誠以難平者事所徇者國皆不
知其他臣亦豈不知本朝故事無以平章而巡邊者然
唐裴度以平章出使山東似有足援用拜疏以請恭聽
矜俞御筆云朕以涼菲云云師相豈可一日而輕去朝
廷雖跬步之近不可捨去請勿重陳似道再奏云云連
夕展轉不寐良以驛置一往復率半月餘曾不若身履
其處機應於速之為善再念今之荆湖莫急於襄中寇
環吾疆惟隙是乘隕星之變非小故未可死諸葛走生
仲達況今士不解甲與之尺寸力争閱新歲則跨歴三
載事有適值必生戎心詎容以疆場小小交兵視之哉
因念疇昔分閫荆湖先帝必欲寵臣以樞筦命臣復襄
臣回奏不敢輕易後繼臣為閫者奉將相意慕復襄之
美名萃江岳之重屯以實之江面單露卒成己未之禍
先帝每記臣言必欲棄襄以全鄂臣則以為不可非故
自相矛盾蓋襄既復則城池米粟甲兵委難以資虜臣
在軍極力留勁兵以守襄襄幸以全今又十一年矣以
吕文德運掉備竭志慮憂恚以至於死今閫雖暫有所
付而臣與受其責若使臣制於此脱有出於意料之外
其可以非己所以自解無情議論必指臣為準矢之的
矣云云又御筆極力勉留再上章欲權帶職巡視以三
月為期上復不允此後襄圍小小捷奏於是此議遂緩
明年元日以兩淮制帥李庭芝為荆湖制置大使兼䕫
路策應大使兼知江陵府命范文虎提御前精兵八千
餘人往荆襄應援一戰而敗文虎僅以身免至明年蜀
江泛溢漂溺堡壘至五六月間圍稍解制府乘此機以
布帛鹽錢米之𩔖遣兵防護而入夏貴亦遣兵擔運粟
米數千石呼延德亦運柴薪布帛以往未幾夏軍大敗
喪舟數百危急如初御筆遂督荆湖制閫移屯舊郢州
范文虎以下重兵皆屯新郢治上均州河口扼其要津
當時從官中有言於朝謂昔神堯以一旅之師取河北
今朝廷竭天下財力以援一州而不能於是賈相大怒
至咸淳八年壬申春警報尤急似道復有視師之請蓋
李庭芝避事悠緩而范文虎以殿巖自居頗有不受節
制之意故臺臣雖有章言之宣示二人然無益也壬申
歲又檄㳂江副閫孫虎臣及湖副帥高世傑之師順流
而下夾攻適值江水暴漲乘勢衝突堡寨及萬人敵打
透鹿門連船運入衣襖布帛米鹽糧草進發生兵遂自
樊城後取安陽河轉均州江而還郢上七月據荆閫申
大略云襄樊受圍跨越五載水陸路梗援兵莫通遂於
去冬劄知均州劉懋等打造戰艦間探賊兵措置戰守
又調總管張順路鈴張貴提兵前往均州地名中水路
創立硬寨建造樓船自中水路至襄城止一百二十餘
里節節皆是堡圑軍船屯泊將士從龍虎口硬打下去
本司重立賞格張順候立功回特授轉右武大夫環衛
官正任御前都統制犒銀五百兩界會一萬貫紵絲十
疋張貴以下次第立賞又準平章鈞翰除制司賞格外
更與不次陞擢及移文范察使添調間探司部官劉盛
聰等於四月二十日到均州鄧寨添造船隻大使司委
知郡范天順等與二張部官同進六月十三日據張貴
等申昨於五月二十二日探得漢水已生次日將船隻
拖拽到團山下稍泊二十四日以大使司賞格撫諭將
士一應船隻竝施拽至高頭港口蒙范殿帥劉路鈴等
般運衣襖等物結成方陣至一更三點張貴等舉火為
號出江極力鏖戰與敵舟手刃相接至磨洪灘已上賊
船布滿江内張貴又以紅燈為號撫諭頭目混戰與敵
亂殺火砲藥箭射死北兵及墜水者不計其數二十五
日天明已抵襄陽船隻等物至府軍民踴躍皆說敵圍
數年未嘗有許多軍需物件進入至此本是萬全緣當
夜四更以來南風大作吹奔北岸於内總管張順所帶
火砲竝已發盡人馬力竭身中三鎗六箭就陣殁於王
事張貴等既送軍需等物入城次日即欲打出與夏節
使兵船相應緣江水陡落又蒙安撫吕察使留貴等人
船在城添加戰守外以路梗不通至七月方據申到九
月以來漢水漸涸北兵得計不可前矣夏孫高兵船但
守地分范殿帥之軍又與制府牴牾莫能併力坐視而
已朝廷乃先解殿帥總統之權陳伯大劾范文虎罷黜
十一月荆閫李庭芝奏襄圍不解客主易位重營複壁
繁布如林遮山障江包絡無罅曠歲持久臣實有罪且
謂昔之滸黃今之襄樊皆古今非常之變天每以非常
之人擬之豈區區庸夫所克勝任云云帥臣徇國一念
上通於天其&KR0008;&KR0008;欲以身臨之者亦察愚臣之不可專
仗也若稽南渡之初時則以張浚趙鼎自行都建督府
盡護諸將運掉之勢一時之勢合帥臣大勲茂德威震
華夷少超常度參用舊弼以臂使指一新觀瞻云云御
筆令侍從兩省集議然卒無定論賈平章回奏曰若辦
此事非臣捐軀勇往終未能遂然縱使臣行亦後時矣
恐無益于襄陽之存亡尚可使江南無虞而不至内地
之震駭也庭芝欲臣建督於荆之謀要不過姑為是說
督既建矣設有警動臣欲安坐於此得乎臣今為是行
也則諸閫皆受節度云云若推至來年春夏之交則調
一大將統三萬兵船直擣穎亳又調一大將統二萬兵
直擣山東則襄圍之賊皆河南北山東之人必將自顧
其父母妻子相率離叛如是則襄圍不解臣未之信倘
陛下不容臣跬步離左右縱有竒謀祕計一無所施且
當以擇相為急云云然亦卒不行也癸酉正月蜀閫捷
報以昝萬夀收復成都繼又收復眉州二月以朱禩孫
為四川制置安撫大使兩淮制司又奏浮光之捷忽數
日平章疏奏力請行邊乃云所聞日異且言始得朱禩
孫申言敵有直擣内地之議禩孫危之謂非築京城重
内勢不可又收吕文煥二月三日蠟書謂樊之力已不
可支再於襄城臨江一面植木柵立硬寨誓以死守但
六年被圍一旦前功盡廢實有難言者浮光廢壘築為
家基去冬逆整與六安叛將(恐是焦與)一意窺江乞檢照累年
所奏容臣一出臨邊即賜處分御筆又令集議然皆悠
悠之談御筆終於不從行邊之請調阮思聰策援邊
淮就令相視平江城壁差官修浚三月賈平章又奏忽
得李庭芝連日書乃知襄帥吕文煥為敵誘脅竟以城
降臣一聞戰眩顛沛幾於無生不謂事不可期力無所
措乃至此極容臣自劾以報國恩御筆則決於不許旋
降御筆批别置機速房亦建督於京之意繼而學校紛
紛上書皆瀾翻不急之語甚而謂咸陽之燄未息而山
東盜起六士之駕未出而滸黃透渡可謂劫持之語獨
郭昌子一書頗有可采所言江漢道里亦頗詳盡且畫
六策以獻一曰分遊擊以屯南岸二曰重歸峽以扼要
衝三曰備昌漢以固上流四曰調精兵以護漢江五曰
備下流以絶窺伺六曰飭隘口以備要害又有十六策
以為守備之要其末併及濟邸之事平章召見扣其顛
末補之以官且令入機速房以備諮訪繼而宰執奏事
上前平章復陳行邊之請上曰斷是不可上又曰諸生
之書只得留中如下詔求言亦有未可賈奏云端平荆
襄之失繼以諸郡是時皆不曾降詔惟開慶有之今幸
未至此更容臣討論以聞上曰且鎮以静不須得行四
月内批李庭芝召赴行在汪立信荆湖制置使知江陵
府印應雷兩淮制置使知楊州李應春知岳州錢直將
知江州翟貴知鄂州江陵都統程文亮副之趙孟知郢
州陳起知浮光既而黃萬石召超行在趙溍沿江制置
使知建康府趙孟奎淮東總領孟之縉知太平州趣召
葉夢鼎赴闕荆湖制司申武功大夫帶右領衛將軍范
天順乃同張順張貴運送軍需衣襖等物前進襄陽留
存在城守禦立功尤多城降之際時在所守地仰天大
呼曰好漢誰肯降賊死時也做大宋忠義鬼於二月二
十七日就地分屋内自縊身死右武大夫湖北總管司
馬統制朱富亦係續遣前往襄城戰禦轉調過樊城任
責東北最緊地分今年正月十一日賊攻樊城朱富拒
敵死戰至二更以身中鎗刀不能支持為賊所得義不
受辱就戰樓内觸柱數四不死遂投身赴火而殁欲乞
贈䘏奉聖旨范天順特贈静江軍馬承宣使特與三承
信郎支銀五百兩十八界會二萬貫白田三百畆庚申
范文虎差知安慶府阮思聰知池州李應雷知鄂州以
為防江計察官陳文龍上疏云云且曰夫當人言洶湧
所幸衆言紛紛古今所恃以立國於天地間者獨有此
一脈言脈猶活國脈其有瘳乎欲行求言皆謬論也既
而免言職未幾又有上書乞師相臨邊者御批竝不能
從云
機速房
咸淳癸酉三月御筆以師相固請行邊不已照張浚趙
鼎舊例别置機速房凡急切邊事先行後奏賞罰支用
亦如之其常程則密院行移無建督于京之名而有其
實奚不可内重其勢外禦其侮庶不失為挽留也師相
其勿辭賈遂毅然祗承條具以聞辟屬官二員右司許
自檢詳家鉉翁制領十員使臣九十員於封椿庫作料
科撥激賞第一料金五百兩銀一萬兩關子五萬貫十
八界會二十萬行遣提點文字沈因張夢龍徐良弼沈
大發書寫文字王景陽張國珍張汝楫吳桂芳監印陳
柯汪雲鄭大淵又添給諸路戍兵生劵三分之一增招
車等下軍裝錢置樞密院都副統制一員補歸明人官
資凡有上書獻書關涉邊事者竝送本房面問如有可
行者竝與施行忽有蜀人楊安宇者獻策竒譎右司許
自扣之不相投合許自乃操閩音穢語以為高欲乞朝
廷竟差許自前往邊郵操穢語以罵賊退師云云於是
遂將安宇行遣而機速房之望顧輕矣且許自乃一不
通世務之閩士僅能作詩文之外他無所能而乃令當
此選用之者固謬而自亦可謂不揣矣一籌不畫坐致
危亡非不幸也
置士籍
咸淳辛未正言陳伯大建議以為科場之弊極矣欲自
後舉始行下諸路運司牒州縣先置士籍編排保伍取
各家戶貫三代年甲娶誰氏兄弟男孫若干之數其有
習舉業者則各書姓名所習賦經子孫若憑所書年甲
如十五以上實能舉業者自五家至二十五家而百家
百家而里正許其自召其鄉之貢士結狀保明批書舉
歷然後登士籍一樣四本縣州漕部各解其一仍從縣
給印歷俾各人親書家狀於歷首以為字跡之驗不許
臨期陳狀改易或有随侍子弟合赴曺牒諸色漕試者
各令賫歷先赴縣批鑿前去各處狀試每遇唱名後重
行編排保伍取會如有新進可應舉者續照前式保明
付籍或有事故服制者竝畫時申聞批鑿或毁抺如虚
增人名妄稱舉子其犯人與里正保伍竝照貢舉條例
施行大意如此御筆從行徧牒諸路昭揭通衢或撰沁
園春云國步多艱民心靡定誠吾隱憂歎浙民轉徙怨
寒嗟暑荆襄死守閱歲經秋敵未易支人將相食識者
深為社稷羞當今亟出陳大諫筯借留侯迂闊為謀天
下士如何可籍收況君能堯舜臣皆稷契世逢湯武業
比伊周政不必新貫仍宜舊莫與秀才做盡休吾元老
廣四門賢路一柱中流又有詩云劉整驚天動地來襄
陽城下哭聲哀廟堂束手渾無計只把科場惱秀才察
院陳文龍上疏頗有沮抑之意遂以理少出臺自是士
之有籍嚴行天下或稍有瑕疵皆不敢有功名之望士
論紛紛直至賈老潰師之後臺中首劾置士籍之陳伯
大變七司法之游汶行公田之劉良貴沮寬恩之董樸
稱翁應龍為簡齋先生寫萬拜申稟之朱浚欲便𩔖田
法之洪起畏焉
宋二十一帝
長編所載宋二十一帝蓋自順宣禧三祖及東都九朝
南渡後高孝光寧理度少帝(德祐)并景炎祥興也
癸辛雜識别集卷下
