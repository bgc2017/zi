癸辛雜識續集卷下
宋周密撰
徐淵子詞
竹隱徐淵子似道天台人名士也筆端輕俊人品秀爽
初官為戶曹其長方以道學自高每以輕銳目之淵子
積不能堪適其長丁母憂去官淵子賦一翦梅云
道學從來不則聲行也東銘坐也西銘爺娘死後更
伶仃也不看經也不齋僧却言淵子大狂生行也輕
輕坐也輕輕他年青史總無名我也能亨你也能亨
(能亨鄉音也)
龍負舟
壬辰水禍已作往往龍物示現多至十餘湖州土山有
富人命數僕駕舟往田所點視塍岸至漾中(凡水闊之處名曰漾)
忽舟若湊淺不能進極力撐挽略不為動意必為暗石
所碍及令僕下水負乃知舟正閣龍脊上而篙亦正刺
龍鱗間驚窘無策遂捨舟急令僕善水者負之登岸急
逃歸再片時龍躍而起凡其處田疇數百畝皆為巨浸
其人歸舍皆卧病一人死焉
白玉笙簫
理宗朝張循王府有獻白玉簫管長二尺者中空而瑩
薄竒寶也内府所無即時有旨補官未幾韓蘄王府有
獻白玉笙一攢其薄如鵝管其聲清越真希世之珍也
此二物皆在軍中日得之北方即宣和故物也
白玉出香獅
龜溪李大卿之子娶韓平原君之女奩具中有白玉出
香獅子高二尺五寸精妙無比真竒翫也後聞歸之福
邸云
畫本草三輔黃圖
先子向寓杭收拾竒書大廟前尹氏書肆中有彩畫三
輔黃圖一部每一宫殿繪畫成圖極精妙可喜酬價不
登竟為衢人柴望號秋堂者得之至元斥賣内府故書
於廣濟庫有出相彩畫本草一部極竒不知歸之何人
此皆畫中之竒品也
水落山出筆格
米氏硯山後歸宣和御府今聞說流落台州戴氏家不
可見之杭省廣濟庫出售官物有靈壁石小峰長僅六
寸高半之玲瓏秀潤卧沙水道裙摺胡桃文皆具於山
峰之頂有白石正圓瑩如玉徽宗御題八小字於石背
曰山高月小水落石出略無雕琢之迹真竒物也
吳妓徐蘭
淳祐間吳妓徐蘭擅名一時吳興烏墩鎮有沈承務者
其家巨富慕其名遂駕大舟往游焉徐知其富初至則
館之別室開宴命樂極其精腆至次日復以精縑製新
衣一襲奉之至於輿臺各有厚犒如此兼旬日未嘗略
有需索沈不能自已以白金五百星并綵縑百匹饋之
凡留連半年糜金錢數百萬而歸於是徐蘭之聲播於
浙右豪俠少年無不趍赴其家雖不甚大然堂館曲折
華麗亭榭園池無不具至以錦纈為地衣乾紅四緊紗
為單衾銷金帳幔侍婢執樂音十餘輩金銀寶玉器玩
名人書畫飲食受用之𩔖莫不精妙遂為三吳之冠其
後死葬於虎丘太學生邊雲遇作墓銘云此亦娼中之
貴者其後如富沙之唐媚魏華蘇翠京口邢蕊韓香越
之楊花繆翠皆以色藝稱士大夫之不自檢者往往為
其所汚屢見之於白簡云
冰蛆飛駝
西域雪山有萬古不消之雪冬夏皆然中有蟲如𧖟其
味甘如蜜其冷如冰名曰冰蛆能治積熱(郭祐之云冰蛆今杭州路)
(達嚕噶齊約蘇穆爾嘗為使臣至其處親見之又賽尚書嘗宦於雲南亦有毛曾帶得數條來亦嘗見之其大如)
(指)又有飛駱駝及有馬高一丈餘人皆行於馬腹下往
來無礙
虹見井中
丁未歲先君為柯山倅廳後屏星堂前有井夏月雨後
虹見於井中五色俱備如一匹綵輕明絢爛經一時乃
消後亦無他
道學
嘗聞吳興老儒沈仲固先生云道學之名起於元祐盛
於淳熙其徒有假其名以欺世者真可以嘘枯吹生凡
治財賦者則目為聚斂開閫扞邊者則目為麄材讀書
作文者則目為玩物喪志留心政事者則目為俗吏其
所讀者止四書近思錄通書太極圖東西銘語錄之𩔖
自詭其學為正心修身齊家治國平天下故為之說曰
為生民立極為天地立心為萬世開太平為前聖繼絶
學其為太守為監司必須建立書院立諸賢之祠或刊
註四書衍輯語錄然後號為賢者則可以釣聲名致膴
仕而士子場屋之文必須引用以為文則可以擢巍科
為名士否則立身如温國文章氣節如坡仙亦非本色
也於是天下競趨之稍有議及其黨必擠之為小人雖
時君亦不得而辨之矣其氣燄可畏如此然夷考其所
行則言行了不相顧卒皆不近人情之事異時必將為
國家莫大之禍恐不在典午清談之下也余時年甚少
聞其說如此頗有嘻其甚矣之嘆其後至淳祐間每見
所謂達官朝士者必憒憒冬烘弊衣菲食高巾破履人
望之知為道學君子也清班要路莫不如此然密而察
之則殊有大不然者然後信仲固之言不為過蓋師憲
當國獨握大柄惟恐有分其埶者故專用此一等人列
之要路名為尊崇道學其實幸其不才憒憒不致掣其
肘耳以致萬事不理喪身亡國仲固之言不幸而中嗚
呼尚忍言之哉
秦九韶
秦九韶字道古秦鳳間人年十八在鄉里為義兵首豪
宕不羈嘗隨其父守郡父方宴客忽有彈丸出父後衆
賓駭愕莫知其由頃加物色乃九韶與一妓狎時亦抵
筵此彈之所以來也既出東南多交豪富性極機巧星
𧰼音律算術以至營造等事無不精䆒邇嘗從李梅亭
學駢儷詩詞遊戲毬馬弓劒莫不能知性喜奢好大嗜
進謀身或以歷學薦於朝得對有奏藁及所述教學大
略與吳履齋交尤稔吳有地在湖州西門外地名曾上
正當苕水所經入城面埶浩蕩乃以術攫取之遂建堂
其上極其宏敞堂中一間横亘七丈求海栰之竒材為
前楣位置皆自出心匠凡屋脊兩翬搏風皆以塼為之
堂成七間後為列屋以處秀姬管絃製樂度曲皆極精
妙用度無算將持鉢於諸大閫會其所養兄之子與其
所生親子妾通事泄即幽其妾絶其飲食而死及使一
隷偕此子以行授以毒藥及一劒曰導之無人之境先
使仰藥不可則令自裁又不可則擠之於水中其隷偽
許而送之所生兄之寓鄂渚者歸告事畢已而寖聞其
實隷懼而逃秦并購之於是罄其所蓄自行且求其子
及隷將甘心焉語人曰我且齎十萬錢如楊維秋壑所
以處我既至遍謁臺幕洪恕齋勲為憲起而賀曰比傳
令嗣不得其死今君訪求之是傳者妄也可不賀乎秦
不為意久之賈為宛轉得瓊州行未至怒迓者之不如
期取馭卒戮之至郡數月罷歸所攜甚富巳未透渡秦
喜色洋洋然既未有省者則又曰生活皆為人攬了也
時吳履齋在鄞亟往投之吳時將入相使之先行曰當
思所處秦復追隨之吳旋得謫賈當國徐摭奏事竄之
梅州在梅治政不輟竟殂於梅其始謫梅離家之日大
堂前大楣中斷人謂不祥秦亡後其養子復歸與其弟
共處焉余嘗聞楊守齋云往守霅川日秦方歸家暑夕
與其姬好合於月下適有僕汲水庭下意謂其窺己也
翌日遂加以盜名解之郡中且自至白郡就欲黥之楊
公頗知其事以其罪不至此遂從杖罪斷遣秦大不平
然匿怨相交如故楊知其怨己每闞其亡而往謁焉直
至替滿而往別之遂延入曲室堅欲苛留楊力辭之遂
薦湯一杯皆如墨色楊恐甚不飲而歸蓋秦向在廣中
多蓄毒藥如所不喜者必遭其毒手其險可知也(陳聖觀)
吳生坐亡
故都向有吳生者專以偏僻之術為業江湖推為巨擘
居朝天門開大茶肆無賴少年競登其門其後賈師憲
在揚州補以勇爵遂有制屬之稱兵火後忽謝絶妻子
翦髮為僧居吳門東禪寺衆寮素與遊者邀之飲酒食
肉皆不拒也嘗於寺隣僦小房為出入憩息之地一日
忽置酒治具盡招平日狎遊諸友大會歌笑竟日酒將
闌據坐胡牀命筆作偈跏趺端坐衆皆大笑而呼之則
果逝矣豈所謂頓覺者耶
銀瓶娘子籖
太學忠文廟相傳為岳武穆王并祠所謂銀瓶娘子者
其籖文與天竺一同如門裏心肝卦私試得之必中蓋
私試摘卦於中門内故也如飛鴻落羽毛解試得之者
必中以鴻中箭則羽毛落
上庠齋牌
上庠齋牌亦有關係雷宜中為成均時立三槐市於學
前市字似弔字即時學生三人皆不得其死存心齋立
斗魁牌當時十三人遇省既而徐摭死以斗字止為十
二也篤信齋立德聚牌時本齋一十四人赴會試僅二
人蓋德字雖有十四字而聚字乃取二人之䜟也
入燕士人
丙子歲春三學歸附士子入燕者共九十九人至至元
十五年所存者止一十八人各與路學教授
太學生一十四人文學二人武學二人
趙希榛(蒲城嚴教)林立義(福州秀教)
趙孟鏐(福州蘇教)徐武子(温州温教)
潘夢桂(明州明教)黃元輝(福州福教)
吳時森(上虞越教)陳寅之(福州泉教)
趙又貴(福州處教)沈唐光(漳州漳教)
許又進(許州建寧教)林桂發(杭州潤教)
張觀光(婺州婺教)黃子敏(杭州宣教改南欽教)
金炎(杭州松江教)虞廷桂(長興湖教)
陳自立(福州福清教)高選(福州杭教)
賣闕沈官人
昔有賣闕沈官人者本吳興之族專以賣闕為生饍百
餘指或遇到部干堂之人欲得便家見闕者或指定何
路或干僻闕雖部胥掌闕簿者亦不過按圖索駿時方
員多闕少動是三五政十年殊不易得必往扣之門外
之履常滿彼必先與諧假邀物為質或立文約然後言
某處為見闕某處減兩政雖在官累數政緣上政某人
已於何時事故有見親弟若親故見在某處某卹可問
而知次政某人見行通理月日補填歲月不俟終更已
常於考功或他所屬投放文書見是吏人某承行可問
而知次某人則近於此月某日已行丁憂各詳援親戚
鄉人可證者乃各相引指蹤放訪問其的然後能射闕
闕已則以所許酬之天下諸州屬縣大小員闕無一不
在其目中如指諸掌亦各有小失然時時揭帖實為覓
闕之指南雖有費不憚也他人欲效之皆不能逮蓋人
之心計各有所長如此
愛水
楞嚴經云因諸愛受染發起妄思情積不能休生愛水
是故衆生心憶珍羞口中水出心憶前人或憐或恨目
中淚盈貪求財寶心發愛涎舉體光潤心著行淫男女
二根自然流液又曰婬習交接發於相磨
避諱去姓
葉亦愚之右丞相也李澌泉班通書題銜云門生中奉
大夫福建道宣慰使班蓋徑去自己之姓以避其名其
苟賤不足道如此澌泉在前朝為省元為從官為督府
參謀所守如此宋安得不亡
貢獅子
近有貢獅子者首𩔖虎身如狗青黑色官中以為不𩔖
所畫者疑非真其入貢之使遂牽至虎牢之側虎見之
皆俯首帖耳不敢動獅子遂溺於虎之首虎亦莫敢動
也以此知為真獅子焉唐閻立本畫文殊所騎者及世
俗所裝戲者為何物豈所貢者乃獅子之常而佛所騎
者為獅子之異品邪又云獅子極多力十餘人挽之始
能動(伯機坐中聞杜郎中云)
倭人居處
倭人所居悉以其國所産新羅松為之即今之羅木也
色白而香仰塵地板皆是也復塗以香入其室則芬郁
異常倭婦人體絕臭乃以香膏之每聚浴於水下體無
所避止以草繫其勢以為禮番船至四明與娼婦合凡
終始能竟夕事至其暢悅則大呼如猿猱或惡其然則
以木槌扣其脛乃止然下體雖暑月亦服至數重其衣
大袖而短不用帶食則共置一器聚則團食以竹作折
折取之鞵則無跟如羅漢所著者或用木或以細蒲為
之所衣皆布有極細者得中國綾絹則珍之其地乃絶
無香尤以為貴其聚扇用倭紙為之以雕木為骨作金
銀花草為飾或作不肖之畫於其上
馬趙致怨
馬華父光祖知高沙日戍軍叛華父撫諭不從遂藏身
後圃亂荷中獲免其家人散走藏匿華父之妻則匿於
都吏之家遂為所汚趙信國自維揚提兵至郡討叛令
王克仁入城撫諭遂誅首謀者百餘人趙遂繫吏者纏
以麻絙漬之以油用大竿稱於通衢而燃之華父慚怒
以趙為彰其家醜遂搆大怨其後華父開江閫遂辟王
容之子某為溧水令俾覘趙過將甘心焉趙公知之遂
首以外執政一削舉之且為宛轉料理改秩馬知其故
遂劾去之其後建清溪諸賢祠凡仕於江淮者皆在祀
列獨信國之父忠肅公方不得預焉
南丹婚嫁
周子功云南丹州男女之未婚嫁者於每歲七月聚於
州主之廳鋪大毯於地女衣青花大袖用青絹蓋頭手
執小青蓋男子擁髻皂衣皂帽各分朋而立既而左右
隊長各以男女一人推仆於毯男女相抱持以口相呵
謂之聽氣合者即為正偶或不合則別擇一人配之蓋
必如是而後成婚否則論以姦罪也
相憐草
又云彼之山中産相憐草媚藥也或有所矚密以草少
許擲之草心著其身不脫彼必將從而不捨嘗得試輒
驗後為徐有功取去
石洞雷火
費潔堂伯恭云重慶受圍之際城外一山極嶮絶有洞
洞口僅容一人而其間可受數百人於是衆競趨之復
以土石窒其穴時方初夏一日忽天雷雨火光穿透洞
中飛走不定其間有老者云此必洞中之人有雷霆死
者遂取諸人之巾以竹各懸之洞外忽覩雷神於内取
一巾而去衆遂擁失巾之人出之洞外即有神物挾之
而去至百餘步外仆於田中其人如癡似醉莫知所以
然及雷雨息復往洞中問之但見山崩壞洞中之人皆
被壓死無一人得免禍者惟此失巾人獲存耳
按摩女子
馬八二國進貢二人皆女子黑如崑崙其隂中如火或
有元氣不足者與之一接則有大益於人又有二人能
按摩百疾不勞藥餌或有心腹之疾則以藥少許塗兩
掌心則昏如醉凡一晝夜始醒皆異聞也或謂此數人
至前途因不服水土皆殂
張老防禦沈壵
杭醫老張防禦向為謝太后殿醫官革命後猶出入楊
駙馬家言語好異人目為張風子然其人尚義介靖不
徇流俗其家影堂之上作小閣奉理宗及太后神御位
牌奉之惟謹以終其身焉可謂不忘本者矣楊府九位
有掠屋賤人沈壵者居長生老人橋每至楊和王忌辰
必設位書恩主楊和王供事惟謹人問其故則云某家
在世皆衣食其家今其位雖凌替然不敢忘此亦小人
知義者今世號為士大夫者隨世上下自以為巧而得
計視此真可媿矣
蔡陳市舶
永嘉有蔡起莘嘗為海上市舶德祐之末朝廷嘗令本
處部集舟檝以為防招之用其處有張曾二者頗黠健
蔡委以為部轄既而本州點檢所部船有違闕即欲置
張於極刑蔡力為祈禱事從減明年張宣使部舟欲入
廣又以張不能應辦欲從軍法施行蔡又祈免之遂命
部舟入廣以贖罪未幾厓山之敗張盡有舟中所遺而
歸覲驟至貴顯蔡既歸温遂遭北軍所擄家遂破焉因
挈家欲入杭謁親故道由張家浜偶懷張曾二部轄者
居此今不知何如漫扣之酒家云此處止有張相公耳
因同酒家往謁之張見蔡即下拜稱為恩府延之入中
堂命兒女妻妾羅拜白曰我非此官人無今日矣遂為
造宅置田造酒營運遂成富人張即今宣慰也名瑄同
時繼蔡為市舶者姓陳名壁天台人有方元者世居上
海謹徒也因事至官陳遂槌折方手足棄之於沙岸後
醫治復全革世後隷張萬下為頭目因部糧船往泉南
至台境值大風不行遂泊舟山下因取薪水登岸望數
里外有聚屋扣之土人則云前上海陳市舶家也方生
意疑為向所見殺者即攜酒往訪之陳出迎已忘其為
人扣所從來方以阻風告陳遂置酒酒半酣方笑曰市
舶還記某否某即向遭折手足方元也陳方愕然遜謝
三鼓後方哨百人秉炬挾刃而來陳氏一家皆不得免
焉此二事一為報恩一為復怨皆得之於天
鐵蛆
鮮于伯機云向聞其乃翁云北方有古寺寺中有大鐵
鍋可作數百人食一夕忽有聲如牛吼曉而視之已破
矣於鐵竅中有蟲色皆紅凡數百枚猶有蠕動者鐵中
生蟲亦前所未聞也
捕狸法
捕狸之法必用烟薰其穴却於別處開穴張罝捕如拾
芥然狸性至靈每於穴中迭土作臺以處且可障烟夏
月則於臺下避暑可謂巧矣而捕者又必窮其臺之所
之而後止可謂不仁也
蘭亭兩俁
山隂之亭其扁乃靖康中箕山王俁書壬辰歲全楚卿
捨天章寺旁庵田三十畝為蘭亭書院其扁乃廉訪分
司王俁書之二百年間同姓同名可謂異矣
洪起畏守京口
洪起畏知京口日乃北軍入境之初嘗大書揭榜四境
曰家在臨安職守京口北騎若來有死不走其後舉郡
以降或為人改其末句云不降則走(衞山齋)
張世傑忠死
張世傑之戰海上也嘗與祥興之主約曰萬一事不可
為則老臣必死於戰有沉香一株重千餘兩是時當焚
此香為驗或香烟及御舟可即遣援兵或不然宜速為
之所無墮其計中也及厓山之敗張儼然立船首焚香
拜天曰臣死罪無以報國不能翊運輔主惟天鑒之尚
有將佐三十餘人亦立其後如此者凡一晝夜從者亦
聳立不少動既而北軍擁至篙師亦皆以小舟逃去風
起浪湧舟遂沉溺者甚衆其部曲有張霸都統者遂收
其遺貲放舟回至永嘉海洋中與之招魂作佛事時周
文英者一舟正泊對港遠見旗船遣人覘之則知為將
軍也遂輕舟往見之甚懽因謂張曰二王既死吾儕無
主若放浪海中與盜賊何異意欲與之投拜也張素知
其人中險漫爾應之次日張欲置酒招周將乘間圖之
適有人往報於周周亟殺一人拂明亟遣以半體送之
曰昨見相公回馬適踠足今已烹之敢屈相公一醉張
不虞其機已露乃曰今日本欲相招乃為君所先當即
往就邀以歸也至則周殺張於坐中因撫其部曲張軍
頭目競獻子女玉帛周盡却之令各自收拾同往廣中
梁相公處投拜止留張世傑所愛二内人皆絶色也二
人常持家事盡知世傑所有寶玩及供軍金帛𩔖既約
日進發則凡張軍諸舟各差守把不許一人登岸凡數
十船金寶悉捲而有之既約日進復以世傑節度使印
以為根脚授廣州宣慰使及其還江南也異世隨二王
官屬貴璫幕士競往投之附其舟以歸周皆為料理舟
檝及舟發至海中乃盡殺之掩有數家之財焉時毛文
豹為士人處梁相公之館備知其事故告發焉
許夫人
周文英之父名彦榮守節死於毘陵昔在閩廣時有許
夫人者聚兵立山寨甚盛周每至其寨往來許悅之因
嫁焉遂闢諸山寨最後至一寨遇伏前值水坎周躍馬
過之許馬弱墮坎遂為所烹周遂據其所有云(李聲伯)
孕婦雙胎
安吉縣村落間有孕婦日饁其夫於田間每取道自叢
祠之側以往祠前有野人以卜為業日見其往因扣之
情寖洽一日婦過之卜者招之曰今日作餛飩可來共
食婦人就之同入廟中一僻靜處笑曰汝腹甚大必雙
生子也婦曰汝何從知之曰可伸舌出看可驗男女婦
即吐舌為其人以物鈎之遂不可作聲遂刳其腹果有
孿子因分其屍烹以祀神且以孿子炙作腊為鳴童預
報之神至晩婦家尋覓不見偶有村翁云其每日與卜
者有往來之跡疑其為姦遂入廟捕之悉得其屍并獲
其人解之縣中蓋左道者以雙子胎為靈單乃所不及
也(壬辰之冬)
屠節避諱
省吏屠節嘗出知道州太守省劄其本房書史以避賈
相之名遂書作某人知舂陵州事賈見之大怒批出云
二名不偏諱臨文不諱皆見於禮經今屠節乃敢擅改
州名可見大無忌憚使不覺察豈不相陷決欲黜之後
以諸省吏羅拜懇告遂從編置即存博之(闕)也
回人送炭
牟獻之巘存齋之子舊為浙東憲嘗有謝人送炭一聯
云翻手可覆手曲身成直身
趙孟&KR1330;臺評
趙孟&KR1330;因誘買王壽妾楚(闕)遂為曾淵子所論一聯
云喬妾之歸承嗣忍著主衣周顗之事(闕)殆非人𩔖
金鉤相士
文時學昔為祕書郎日有金鉤相士朝省會日擠於廳
吏輩入省中遍閱諸館職繼而扣之云左偏坐二人一
月皆當補外(潘墀王世傑)末坐一少年最不佳官雖極穹然
當受極刑扣其何以知之云頂有拳髮此受刑之相也
凡人若具此相無得免者蓋文宋瑞時為正字居末坐
也未幾潘王果出而宋瑞之事乃驗於兩紀之後可謂
神矣又嘗見宋瑞自云平生凡十餘次夢中見髑髏滿
前後無數此何祥也然則異時之事豈偶然哉(本心翁癸巳六)
(月)
十干紀節
或云上已當作十干之已蓋古人用日例以十干如上
辛上戊之𩔖無用支者若首午尾卯則上旬無已矣故
王季夷嵎上已詞云曲水湔裙三月二此其正也
文山書為北人所重
平江趙昇卿之姪總管號中山者云近有親朋過河間
府因憩道傍燒餅主人延入其家内有小低閣壁貼四
詩乃文宋瑞筆也漫云此字寫得也好以兩貫鈔換兩
幅與我如何主人笑曰此吾家傳寶也雖一錠鈔一幅
亦不可博咱們祖上亦是宋氏流落在此趙家三百年
天下只有這一箇官人豈可輕易把與人邪文丞相前
年過此與我寫的真是寶物也斯人朴直可敬如此所
謂公論在野人也(癸巳九月)
至元甲午節氣之巧三十一年
正月初一日壬午立春二月初二日癸未驚蟄
三月初三日癸丑清明四月初四日甲申立夏
五月初五日甲寅芒種六月初六日乙酉小暑
七月初七日乙卯立秋八月初八日乙酉白露
九月初九日丙辰寒露(係亥正初刻至初八日至有四刻日之遲)
十月初十日丙戌立冬十一月十一日丁巳大雪
十二月十二日丁亥小寒
夷考百年以來
正月一日立春二月二日驚蟄
三月三日清明四月四日立夏
五月五日芒種六月六日小暑
七月七日立秋八月八日白露
九月九日寒露十月十日立冬
十一月十一日大雪十二月十二日小寒
餘見未如此者亦一竒事也
香爐峰桐柏山
越上有香爐峰唐德宗時有告於朝者言此山有天子
氣於是遣使鑿其山理宗高祖周元肅王向祗投於河
南死焉其子楚王遂挾父母遺骨以歸越葬於香爐峰
下於是前說驗焉又杭之仁和縣有桐柏山宣和中蔡
京嘗葬其父於臨平及京敗或謂此為駱駝飲海埶遂
行下本路遣匠者鑿破之有金雞自石中飛出竟渡浙
江其地至今有開鑿之徑知地理者謂猶出帶血天子
而後濟王實生其地(趙節山)
失誥碎帶
丙寅冬嗣榮王拜福王之命賈御醫將上命部押儀物
過越及至邸第則遺忘誥命及新鑄之印人皆以為不
祥賈師憲景定庚申自江上凱旋歸朝遂拜少師賜玉
帶及入朝之日馬蹶而墜碎其帶焉人人皆知為不祥
吳氏鳥卵
吳子明居杭之横塘晚年閒步水濱忽見泥中一物蠕
動疑為蛇𩔖細視之乃一鳥卵大可如拳心異之遂取
歸寘之聖堂淨水盂中旋即漲大忽發大聲穿屋而出
或以為龍卵云然吳竟以此驚悸成疾而殂
魯港風禍
或謂賈平章魯港之師嘗與北軍議定歲幣講解約於
來日各退師一舍以示信既而西風大作北軍之退西
者旗幟皆東指南軍都撥發孫虎臣意以為北軍順風
進師遂倉忙告急於賈賈以為北軍失信而相紿遂鳴
鑼退師及知其悞則軍潰已不可止矣是南軍既退之
後越一宿而北軍始進蓋以此也鳴呼天乎
慈憲生吉兆
慈憲全夫人之生也其父全翁大節忽門外有大蛇蟠
繞一大樹間細而視之則其蛇有兩小角方以為異將
入呼兒姪輩逐之則報以得女而蛇不復見矣福王妻
柔懿李夫人之生也忽大雷雨有龍入其室而夫人生
焉
德祐二子名
福王長子小字祐孫(庚子生即不育)次日黃氏所生小字德即
紹陵也蓋取並立人二字後乃應德祐之號異哉
紹陵初誕
紹陵之在孕也以其母賤遂服墜胎之藥既而生子手
足皆軟弱至七歲始能言黃氏德清人乃李夫人從嫁
名定喜後封隆國育聖夫人
寧宗不慧
或謂寧宗不慧而訥於言每北使入見或隂以宦者代
答
衢吏徐信
衢之常山有道院三月三日上真誕辰道侣雲集吏魁
徐信主此會有一道人&KR0848;得如意袋三寄留徐家約以
四月八日合會復至以取且贈以詩云一方眼目共推
尊禍福無門却有門夜半或傳人一語明朝推背受皇
恩徐大刻之石及期道人不至未幾詹峒作梗諉其罪
於徐夜半省劄下竟伏極刑(陸大匹時為龍游宰親言之)
征日本
至大十八年大軍征日本船軍已至竹島與其太宰府
甚邇方號令翌日分路以入夜半忽大風暴作諸船皆
擊撞而碎四千餘舟所存二百而已全軍十五萬人歸
者不能五之一凡棄糧五十萬石衣甲器械稱是是夕
之風木大數圍者皆拔或中折蓋天意也(李順文為令史目擊而言)
束手無措
束元嘉知嘉陵(泰州)禁醋甚嚴有大書於郡門曰束手無
措
蜘蛛珠
蒙古及之在福建省時有村落小民家一婦人以織麻
為業每夜漚麻於大水盎中忽一日視之盎中水涸矣
視之初無鏬漏凡數夕皆然怪其異至夜俟之夜過半
果有一物來徑入盎中飲水其身通明如月光炤滿室
婦細視之乃一白蜘蛛耳其大如五斗栲栳其婦遂急
以大雞籠罩之割其腹内得一珠如彈丸大照明一室
是夕地分軍士皆見其家有火光燭天疑為有火翌日
遂往扣其婦人以為無有軍人之黠者以言誘之終不
能隱遂出示之其卒脅以威以十五千得之既而千戶
知其事復殺卒以取之如此轉數手亦殺數人最後歸
之蒙古遂以所得福王玉枕併進之遂得江浙省平章
聞内府一珠向以數千錠得之於海賈方之此珠不及
其半蓋絶代之寶也
佛蓮家貲
泉南有巨賈南蕃回回佛蓮者蒲氏之壻也其家富甚
凡發海舶八十艘癸巳歲殂女少無子官沒其家貲見
在珍珠一百三十石他物稱是省中有榜許人告首隱
寄債負等
聖鐵
有所謂聖鐵者凡人佩之刀兵皆不能入嘗以羊試之
良驗又謂此鐵佩之刀兵所至則鐵隨應之終不可入
又云此鐵大者僅如豆破肉入之身中或遇刀兵則此
鐵隨以應之更不可入未知孰是聞張眼子有之
華岳阿房基
王國用僉省云五岳惟華岳極峻直上四十五里遇無
路處皆挽鐵絙以上有西岳廟在山頂望黃河一衣帶
水耳所謂龍池者僅方丈龍在則水深黑龍不在則清
見底山有郭仙姑者年二百六七十歲矣曾事陳希夷
又常隨吕公遊於世又云阿房宫基址尚存前殿縱廣
各數里可容萬人其大可知
釘官石
又云釘官石在長安城中色青黑其堅如鐵凡新進士
求仕者以大釘釘之如釘徑入則速得美官否則齟齬
不能入入亦不能快利也石上之釘皆滿
張氏銀窖
張府主奉位酒庫屋其左則蒙古平章之居一日蒙古
欲展地丈餘主奉者不獲已與之彼方毁舊垣再築於
舊基得烏銀數十大笏皆奄有之蓋張氏之宿藏也
猪禍
至元癸巳十二月内村落間忽偽傳官司不許養猪於
是所有悉屠而售之其價極廉不知何祥也
張松
世俗命強記者曰張松按蜀紀劉禪紀注楊修以所撰
兵書示張松飲宴間一看便暗誦之即此也
桃符獲罪
鹽官縣學教諭黃謙之永嘉人甲午歲題桃符云宜入
新年怎生呵百事大吉那般者為人告之官遂罷去
龍蚌
老學菴筆記言壽春縣灘上有一蚌其中有龍蟠之迹
以為絶異余嘗於楊氏勤有堂見其亦𩔖此疑即壽春
之物既而隣邸有六家有客人持一蚌殼求售其中儼
然一蛇身纍纍若貫珠乃知天壤之間每有竒事
透光鏡
透光鏡其理有不可明者前輩傳記僅有沈存中筆談
及之然其說亦穿鑿余在昔未始識之初見鮮于伯機
一枚後見霍清夫家二枚最後見胡存齋者尤竒凡對
日暎之背上之花盡在影中纖悉畢具可謂神矣麻知
幾嘗賦此詩得名余嘗以他鏡視之或有見半身者或
不分明難得全體見者太平廣記第二百三十卷内載有
侯王授王度神鏡承日照之則背上文盡入影内纖悉
無失然則古亦罕見也
菖蒲子
菖蒲花候結子老收之至梅月用米飲同子嚼碎噴在
大炭上則自然生苗極細可愛然止是虎鬚耳昌化有
此苗(章愛山)
死馬殺人
凡驢馬之自斃者食之皆能殺人不特生丁瘡而已豈
特食之凡剝驢馬亦不可近其氣薰人亦能致病不可
不謹也今所賣鹿脯多用死馬肉為之不可不知
瓜哇銅器
徐子方嘗得瓜哇國一銅器𩔖箕徑約四寸從約三寸
其中有梁如斗梁上坐國主國后二像一人侍側極其
醜惡如優人之𩔖其側有兩人首殊不知為何所用也
黑漆船
趙梅石孟㬢性侈靡而深嶮其家有沉香連三暖閣窗
戶皆鏤花其下替拔亦鏤花者下用抽替打篆香於内
香霧紛郁終日不絶前後皆施錦簾他物稱之後聞獻
之福邸云後為都大坑冶又造黑漆大坐船船中蝗板
皆用香楠鏤花其下焚沉腦如前閣子之製吕師䕫親
見之遂號孟㬢為黑漆船後餓死於燕京(存齋)
周彌陀入冥
湖州貴涇坊有周彌陀者其人手中有彌陀印故得名
為人善良且孝忽以病殂以心腹未寒未敢殮越二日
復甦曰此番得生皆陳尚書之力因言至一官府囚徒
甚衆仰觀據案者即陳本齋尚書也(存字體仁)見謂曰汝吾
賃戶也何緣至此檢大簿曰此人極孝且所追同姓名
可令發回蹶然而甦好事者雖能言未之信也未幾廉
訪分司嶭特穆爾自嘉興至霅因扣左右曰前宋有馬
裕齋陳本齋否衆曰然因言在嘉興時一書吏暴死一
夕方甦因言入冥有二冥官以簿參照誤而遣回吏語
之曰此善惡判官也惡判官乃馬裕齋善判官乃陳本
齋耳乃與周彌陀之事正相合亦可怪(衢按裕齋名光祖)
馬相漂棺
饒州樂平縣中有某人者元執役於馬相府後以病死
入冥見中坐者乃馬相公也其人舉首叩頭以求救既
而以悞追放還方出馬即呼語之曰汝回人間可與吾
兒言我屋已漏損一角宜亟修之可憐兒子讀書將來
有用處既甦遂往馬府告之然所居之第初無損漏之
事越明年山中發洪水馬相之墓適當其衝遂為大水
漂其棺隨流而去莫知所之至四十里之外為枯槎挽
定適渡子見之訝其棺華大疑非常人者即舉渡船中
載之以歸既而馬府物色得之給賞取回改葬焉此事
陳無逸在婺源為山長時見張伯大家言之甚詳伯大
丞相之妹壻也
伯宣被盜
劉伯宣為宣慰司同知去官日泊北關外俞椀盞家之
別室一夕為偷兒盜去銀匙筯兩副及毛衫布海青共
三件次日幾無可著之衣其家即欲經官捕盜伯宣不
許因自於門首語其隣曰此輩但知為盜而不知吾乃
窮官人也所有之物不過如此萬一見獲遂壞此生銀
匙筯入其手亦不願得但衣服頗覺相妨仍見還可也
幸相體此意人皆笑其迂越再宿忽得一簏於屋後空
地視之毛衫布衣皆在焉劉公一言信及穿窬非一日
之積也(白廷玉)
李性學
李性學之為吾教也有詩云天下今無讀書者世間惟
有作詩人其後得罪於巨室故遭完顔御史之怒杖幾
及身閻子靜援之而免於是怒之者有牆壁之文醜詆
有云挂腐鼠於書齋之内謂辟蠅營避飛蚊於錦被之
間有如龜縮喫帶糠糙米粥啜無鹽淡菜羹猫兒常寶
玩於房中蝨子任珠懸於衣上又云胗病知心脉之已
死自縊有頸痕之尚存先是性學嘗以儷語數范葯莊
之惡有云面帶墨香口尚乳臭等語此其報也
夏駕山
吾鄉妙喜謂之杼山謂夏杼嘗巡歷於此故名其西曰
夏駕山又有所謂夏王村者皆是也今乃訛夏王為下
黃夏駕為下夾且名其上曰上夾以成偽焉
渴字無對
衞山齋云凡字皆有對如饑之對飽寒之對暖悲之對
歡之𩔖是也獨有渴字無不渴一字對之此雖戲言亦
似有理又云向見鄉先生言關雎后妃之德註家皆指
后為太姒非也蓋后即君耳妃乃夫人以夫人為后乃
自秦始耳
觀堂二石
徐子方云向到故内觀堂有黑漆厨内龕二石高數尺
其一有南斗六星隱起石上刻金書南極呈祥其一有
北斗七星亦隱起而色白刻曰北斗降瑞及再至杭則
觀堂已化為佛寺此石莫知所在矣
董儀父論易
董儀父鴻嘗云易有聖人之道四焉王輔嗣去三而存
一於道闕焉晦菴知其為非所以本義啓蒙各以卜筮
言之然雖知其為卜筮之道而不知其所以為卜筮之
道不過復以理言之則亦何異乎輔嗣哉
棺蓋懸鏡
今世有大殮而用鏡懸之棺蓋以照尸者往往謂取光
明破暗之義按漢書霍光傳光之喪賜東園温明服虔
曰東園處秘器以鏡置其中以懸尸上然則其來尚矣
北地賞柳
焦達卿云韃靼地面極寒並無花木草長不過尺至四
月方青至八月為雪虐矣僅有一處開混堂得四時陽
氣和暖能種柳一株土人以為異卉春時競至觀之
光祿寺御醴
達卿嘗為光祿寺令史掌醴事云炊米之器皆以温石
為大釜(温石即菜石)甑以白檀香若甕盎之𩔖皆銀為之極
其侈靡前代之所無也車駕每親幸焉所掌必以大頭
目外廷丞不足道也
姦僧偽夢
安吉縣朱實夫馬相碧梧之壻也有温生者因朱而登
馬相之門近復無聊遂依白雲宗賢僧錄者無以媚之
乃創為一說云曩聞碧梧與之言云向在相位日蒙度
宗宣諭云朕嘗夢一聖僧來謁從朕借大内之地為卓
錫之所朕嘗許之是何祥也馬雖知為不祥而不敢對
今白雲寺所造般若寺即昔之寢殿也則知事皆前定
於是其徒遂以此說載之於寺碑以神其事嗚呼使當
時果有此夢方賈平章當國安得獨語馬公使馬公果
聞此語安得不使子姪親友知之且獨語門吏耶可見
小人之無忌憚如此余恐後人不知而輕信故不得不
為之辯(金一之蓀壁云)
沉香聖像
杭西湖延祥觀四聖小像并從人共二十身皆蠟沉香
凡數百兩即韋太后北巡狩歸日所雕皆飾之以大珠
及楊髠據觀為寺盡取之為笠珠及香餅可歎也(杜秋泉)
西湖好處
江西有張秀才者未始至杭胡存齋攜之而來一日泛
湖問之曰西湖好否曰甚好曰何謂好曰青山四圍中
涵綠水金碧樓臺相間全似著色山水獨東偏無山乃
有鱗鱗萬瓦屋宇充滿此天生地設好處也此語雖麄
俗然能道西湖面目形埶為可喜也
石庭苔梅
宜興縣之西地名石庭其地十餘里皆古梅苔蘚蒼翠
宛如虬龍皆數百年物也有小梅僅半寸許叢生苔間
然著花極晩詢之土人云梅之早者皆嫩樹故得春最
早樹老則得春漸遲亦猶人之氣血衰旺老少之異也
此說前所未聞梅間有小溪流水横貫交午橋下多小
石圓淨可愛時有産花鳥及人物者近世以來則有騎
而笠者蓋天地之氣亦隨時而賦形尤可異也
陳諤搗油
陳諤字古直號埜水嘗為越學正滿替往婺之廉司取
解由歸途偶憩山家有長髯野叟方搗桕子作油見客
至遂少輟相問勞曰君亦儒者邪持杯茶飲之遂問今
將何往陳對以學正滿替欲倒解由別注他缺髯叟忽
作色而起曰子自倒解由我自搗桕油遂操杵臼不復
再交一談陳異而詢於隣人云此傅秀才隱者也惡君
言進取事故耳陳心甚愧之因賦詩云忽遇深山避世
翁居然沮溺古人風老來一出為身計不滿先生一笑
中
襄鄂百詠
又云向在鄂渚正值己未透渡之變至辛酉閏十一月
二十一日解圍嘗作鄂渚百詠以記一時之事多歸功
於賈老中間有一首云久戍蕃兵已念家將軍何不奏
胡家今朝忽報嚴圍解白雪紛紛亦散花賈見散花之
語大怒捕陳甚急陳窘甚求救於趙晦巖晦巖為解釋
乃免
打聚
闤闠瓦市專有不逞之徒以掀打衣食戶為事縱告官
治之其禍益甚五奴輩苦之切視其所溺何妓於是假
金以償其直然後許以嫁之且俾少俟課錢足日取去
然所逋故爾悠悠使延引歲月而不肖子隂墮其計中
反為外護雖欲少逞故智不可得矣其名曰打聚
家之巽三賢詩
家志行嘗和三賢堂詩云孤峰落魄一詩人白傅何曾
號直臣較似眉山敢同傳並祠浙水恐誣神人非倫擬
終非偶論貴平和不貴新爭似獨尊元祐學高堂正笏
更垂紳又誰稱三老作三山(方回曾以香山眉山孤山為三山也)夫子寧
居季孟間駱廄侍人多媿色鼈頭處士若為攀辭章小
技應間事節義千年真大閑何似眉山專一壑九京賢
聖盡歡顔雖然志行尊坡翁是也貶二賢無乃過乎何
不反觀自己為德政碑以媚楊髠受僧賂以作寺記義
方之訓可笑由徑之歡不慙奈何
四聖水燈
西湖四聖觀前每至昏後有一燈浮水上其色青紅自
施食亭南至西陵橋復回風雨中光愈盛月明則稍淡
雷電之時則與電爭光閃爍余一之所居在積慶山巔
每夕觀之無少差凡看二十餘年矣
大辟登科
南康劉以仁嘗手殺其叔里族買靜不經有司後竟登
寶祐癸丑第及官長沙令江古心嘗云糊名考校中諸
行百戶何所不有雖盜賊大辟亦可登科改秩云
黃王不辨
浙之東言語黃王不辨自昔而然王克仁居越榮邸近
屬也所居嘗獨燬於火於是鄉人呼為王火燒同時有
黃瑰者亦越人嘗為評事忽遭臺評云其積惡以遭天
譴至於獨焚其家鄉人有黃火燒之號蓋誤以王為黃
耳邸報既行而評事之隣有李應麟者為維揚幕一見
大驚知有被火之事亟告假而歸制使李應山憐之饋
以官楮二萬及歸則家無患乃知為誤耳蓋黃無辜而
受王之禍而李無望而得二萬之獲殊可笑
押韻語錄
劉後村嘗為吳恕齋作文集序云近世貴理學而賤詩
賦間有篇詠率是語錄講義之押韻者耳
演福新碑
家之巽志行為演福寺作觀音殿碑所得幾何乃大罵
賈相以示高殊不知其寺常住贍僧田一萬三千畝乃
賈相所捨也其碑具銜云前朝奉大夫祕書省挍書郎
兼國史編修官實錄院撿討官殊不知此二兼職非卿
監不可也意者欲愚庸髠眩俗眼以為榮耳碑成打造
遍送當路其後官司打勘沒官田土則賈相所捨寺中
萬三千畝正在數中省官呼釋髠問之云賈似道既捨
許多田與寺中不知寺中呼之為何稱曰大檀越也曰
寺中亦感激他否曰大衆仰食於此田安得不感激曰
既是如此何乃刻碑毁罵邪髠無以應之以此知公論
在人心無間於南北也
喜行古禮
吳中一富家子粗識字而騃然其性僻專喜行古禮闢
大堂以祀夫子凡朔朢二丁必大集里中士人以行禮
凡俎豆衣冠之具及祭饌牲酒莫不精腆每一行禮必
有重費不靳也然其人初無識解不過所存如此亦可
尚也
龍畏神火
乙未歲五月宜興近湖之地忽有二龍交鬭俱墜於湖
其長無際頃刻大風駕水高丈餘而至即有火塊大如
十間屋者十餘自天而墜二龍隨即上升蓋天恐其為
禍驅神火逐之使少緩須臾則百里之内皆為巨壑矣
余向者舟經德清之桃園其稻田皆焦黑凡數十畝遂
艤舟問其里人云昨午有大龍自天而墜下隨即為地
火所燒而飛去蓋龍之所畏者火耳
不葬父妨子
或謂停父母之喪久而不葬者則其子孫每歲縮小近
見錢達可康自修二子之事皆然此其異也(姚子敬云)
多景紅羅纏頭
張于湖知京口王宣子代之多景樓落成于湖為大書
樓扁公庫送銀二百兩為潤筆于湖却之但需紅羅百
匹於是大宴合樂酒酣于湖賦詞命妓合唱甚懽遂以
紅羅百匹犒之
韓平原姓王
王宣子嘗為太學博士適一婢有孕而不容於内出之
女僧之家韓平原之父同鄉與之同朝無子聞王氏有
孕婢在外遂明告而納之未幾得男即平原也
烏銀江䖴
承平時貴家以鳥銀為江䖴殼外具細紋而色似真每
宴集則以此眩䖴柱以供客可謂富貴之極也(胡存齋)
金紫銀青
廣西諸洞産生金洞丁皆能淘取其碎粒如蚯蚓泥大
者如甜瓜子故世名瓜子金其碎者如麥片則名麩皮
金金色深紫比之尋常金色復加二等此金之絶品也
銀之品有紋如羅甲者有松紋者有中窪而郭高者皆
為精銀其絶品則色青故官品有金紫銀青之目蓋金
至於紫銀至於青為絶品也(張敬堂)
烏賊得名
世號墨魚為烏賊何為獨得賊名蓋其腹中之墨可寫
偽契劵宛然如新過半年則淡然如無字故狡者專以
此為騙詐之謀故諡曰賊云
天雨豆米
至元丙申三月十八日永嘉天雨黑米粒小而多飯可
食(陳本齋云)泉州雨紅豆亦可為飯其色如丹砂前未見也
(徐容齋云)乙未歲江西歉甚時天亦雨米貧者得濟富家所
雨則雪也此又異甚(胡存齋云)
朱宣慰詩
日觀僧子温善作墨蒲萄時書詩文句於上或有可喜
者嘗在朱宣慰家作畫訖遂寫一詩在上云昔有朱買
臣今有朱宣慰兩箇擔柴夫並皆金紫貴朱老欣然曰
朱清果是賣蘆柴出身和尚說得我著遂饋贐資五錠
酬之
杏仁有毒
松雪云杏仁有大毒須煮令極熟中心無白為度方可
食用生則能殺人凡煮杏仁汁若飲犬猫立死
章宗效徽宗
金章宗之母乃徽宗某公主之女也故章宗凡嗜好書
劄悉效宣和字畫尤為逼真金國之典章文物惟明昌
為盛
茯苓益松
凡所砍大松根下枯而紅潤者其下必有茯苓蓋得茯
苓所養故耳人能服餌豈無竒功
虎引彪渡水
諺云虎生三子必有一彪彪最獷惡能食虎子也今聞
獵人云凡虎將三子渡水慮先往則子為彪所食則必
先負彪以往彼岸既而挈一子次至則復挈彪以還還
則又挈一子往焉最後始挈彪以去蓋極意關防惟恐
食其子故也
撩紙
凡撩紙必用黃蜀葵梗葉新擣方可以撩無則占粘不
可以揭如無黃葵則用楊桃藤槿葉野蒲萄皆可但取
其不粘也
冬至前造酒
凡造酒令冬至前最佳勝於臘中蓋氣未動故也今造
鹽菜者亦必於冬至前則可以久留矣此說極有理(李靜)
(仙)
壬日扦種
芒種後壬日入梅壬日所種花草雖至難活者亦皆活
申日亦可
白蠟
江浙之地舊無白蠟十餘年間有道人自淮間帶白蠟
蟲子來求售狀如小芡實價以升計其法以盆桎樹(㭫字)
(未詳)樹葉𩔖茱萸葉生水傍可扦而活三年成大樹每以
芒種前以黃草布作小囊貯蟲子十餘枚遍挂之樹間
至五月則每一子中出蟲數百細若蠛蠓遺白糞於枝
梗間此即白蠟則不復見矣至八月中始剝而取之用
沸湯煎之即成蠟矣(其法如煎黃蠟同)又遺子於樹枝間初甚
細至來春則漸大二三月仍收其子如前法散育之或
聞細葉冬青樹亦可用其利甚博與育𧖟之利相上下
白蠟之價比黃蠟常高數倍也
癸辛雜識續集卷下
