卷三十四
山堂肆考卷三十四明彭大翼撰
君道
敬天
詩大雅敬天之怒無敢戲豫敬天之渝無敢馳驅昊
天曰明及爾出王昊天曰旦及爾游衍書曰欽崇天
道永保天命
欽若
虞書乃命羲和欽若昊天歷象日月星辰敬授人時
昭事
詩大雅維此文王小心翼翼昭事上帝聿懷多福厥德
不回以受方國
顧諟
商書惟嗣王不惠于阿衡伊尹作書曰先王顧諟天之
明命以承上下神祇社稷宗廟罔不祇肅先王指成湯
時保
詩周頌我其夙夜畏天之威于時保之
問疾弔喪
太戊時亳有祥桑穀共生于朝七日大拱太戊懼其相
伊陟曰臣聞妖不勝德君之政其有闕歟太戊大修先
王之政明養老之禮早朝晏退問疾弔喪三日而桑枯
死
脩政行德
武丁祭湯之明日有雉雊于鼎耳武丁懼祖已曰王勿
憂先脩政事武丁脩政行德天下咸驩殷道復興
改行
周文王即位之八年六月寢疾五日而地動有司曰地
動為人主也羣臣皆恐請興事動衆增國城以移之文
王曰天之見妖以罰有罪我必有罪天以罰我請改行
其可免乎于是謹禮秩皮革以交諸侯飾辭令幣帛以
禮俊士頒爵禄列等級以賞有功無幾疾止
述言
詩周頌敬之敬之天維顯思命不易哉無曰高高在上
陟降厥士日監在兹
禱野
見雨
出郊
見風
宣王憂心
詩大雅旱既太甚滌滌山川旱魃為虐如惔如焚我心
憚暑憂心如熏羣公先正則不我聞
景公德言
見星
日食思過
漢文帝二年十二月晦日食帝謂羣臣曰人主不德則
天示之灾以戒不治朕下不能治育羣生上以累三光
之明不德大矣其悉思朕之過失及知見之所不及以
告朕
日食念愆
東漢光武建武七年三月晦日食帝避正殿不聽事五
日詔曰吾德薄致灾謫見日月夫何言哉今方念愆庶
消厥咎其令有司各脩職任奉遵法度惠兹元元百僚
各上封事無有所諱其上書者不得言聖
痛心疾首
東漢和帝永元十二年詔曰比年不登百姓虚匱京師
去冬無宿雪今春無㴻雨黎民流離困于道路朕痛心
疾首靡知所濟數詔有司務擇良吏上下同心庶或有
瘳
減膳停樂
唐高宗總章元年四月彗星見于五車帝避正殿令中
御減膳停樂仍令内外九品以上各上封事極言得失
彗見脩德
唐太宗貞觀八年星孛于虚危歷氐餘百日帝訪羣臣
虞世南對曰昔齊景公時彗見公問晏嬰對曰公穿池
沼畏不深起臺榭畏不高刑罸畏不重是以天見彗為
戒景公懼而脩德今願陛下勿以功高而自矜勿以太
平久而自驕彗雖見未足憂帝曰吾年十八舉義兵二
十四平天下未三十即大位故負而矜之輕天下士上
天見變其為是乎吾何得不戒耶
彗出求言
宋真宗咸平之年彗出營室北吕端等言彗出之應當
在齊魯之分帝曰朕以天下為憂豈直一方耶甲午詔
求直言避殿減膳凡囚徒老幼疾病及流以下聽贖杖
以下釋之彗遂滅
祀靈山
見雨
罷元會
唐宣宗大中八年春正月朔日食罷元會
安民恤物
宋太宗端拱二年彗出東井帝避正殿減常膳詔曰朕
以身為犧牲焚于烈火亦未足以答謝天譴當與卿等
審刑政之闕失思稼穡之艱難恤物安民以祈玄祐
克己洗心
宋哲宗元祐元年旱上曰自冬迄夏旱暘為虐生民嗷
嗷無所控告永惟災變之來蓋不徒發非克己思過洗
心脩德其何以答謝天譴恊致太和公卿大夫其勉脩
厥職共圖消弭
百拜禱天
宋仁宗慶歷二年五月大旱丁亥夜雨宰相章得象等
入賀上曰昨夜朕忽聞微雷因起露立于庭仰天百拜
以禱須臾雨至朕及嬪御衣皆沾濕不敢避去移刻雨
霽再拜而謝方敢升階得象對曰非陛下至誠何以感
動天地帝曰比欲下詔罪己避寢減膳又恐近于崇飾
虚名不若夙夜精心密禱為善爾
四失罪己
宋高宗建炎三年六月久雨恒隂詔以四失罪己一曰
昧經邦之大略二曰昧戡難之遠圖三曰無綏人之德
四曰失馭臣之柄復詔郎官以上言闕政
樂聞闕失
見聖製
講行闕政
宋理宗淳熙五年十二月太史奏來歲正旦日當食詔
以是月二十一日避正殿減膳命百司講行闕政凡可
以消弭災變者直言無隱
法祖
司馬温公曰繼體之君謹守祖宗成法苟不隳之以
逸欲敗之以讒諂則世世相承無有窮期
監于成憲
商書監于先王成憲其永無愆
繩其祖武
詩大雅昭兹來許繩其祖武於萬斯年受天之祜
行湯之政
按盤庚陽甲之弟自祖乙都耿圯于河水欲遷都于殷
大家世族安土重遷胥動浮言盤庚乃告諭諸侯大臣
曰昔我高后成湯與爾之先祖俱定天下法則可脩舍
而弗勉何以成德乃遂涉河南治亳行湯之政然後百
姓攸寧殷道復興諸侯來朝
纘文之緒
中庸武王纉太王王季文王之緒一戎衣而有天下
儀典
詩周頌儀式刑文王之典日靖四方
繼序
周頌維予小子夙夜敬止於乎皇王繼序思不忘
同符高祖
東漢光武豁達大度同符高祖
取法仁宗
宋國子監丞張戒上書幾八千言高宗謂宰執曰戒言
朕有仁宗守成之德而不知太祖創業之志此言良是
朕見仁宗在位四十二年德洽民心至今天下誦之朕
心仰慕如堯舜文武故當立政用人之事朕嘗置在左
右朝夕為法至於太祖以神武創業朕不及也
遵奉制度
東漢明帝約身率禮遵奉建武制度海内乂安四夷賓
服有治平之風
遵行道德
唐憲宗嘗稱太宗玄宗之盛謂近臣曰朕欲庶幾二祖
之道德風烈不為宗廟羞何行而至此乎學士李絳對
曰陛下誠能正身勵己遵行道德與大臣言敬而信無
使小人參焉與賢者游親而禮無使不肖與焉如是可
與祖宗合德號稱中興夫何遠之有
篋送御衣
東漢章帝嘗幸南宫閱隂太后器服愴然動容乃留五
時衣各一襲及常所御衣五十篋餘悉分賜諸王因賜
東平王蒼及琅琊王京書曰間饗衛士於南宫因閱舊
時衣物惟王有孝友之德今送光烈皇后假髻帛巾各
一及衣一篋可時奉瞻以慰凱風寒泉之思又欲令後
世子孫得見先人衣服之制按五時衣謂春青夏朱季
夏黃秋白冬黑也
屏書政要
唐宣宗嘗以太宗所撰金鏡錄授學士令狐綯使讀之
至亂未嘗不任不肖治未嘗不任忠賢上止之曰凡求
致太平當以此言為首又書貞觀政要于屏風每正色
拱手而讀之
紹繼前烈
宋真宗謂儒臣曰朕念太祖太宗丕變衰俗崇尚斯文
垂世教人實有深旨朕謹遵聖訓紹繼前烈庶警學者
先王成憲猶指諸掌孰曰難哉
盡行家法
宋哲宗嗣位日以進學為益吕大防上言自三代以後
唯本朝百二十年中外無事蓋由祖宗所立家法最善
故也因疏其事親事長治内待外戚尚儉勤身尚禮寬
仁八法以進曰此皆祖宗家法所以致太平者陛下不
須遠法前代但盡行家法足以治天下帝深然之
念慮在兹
元仁宗御嘉禧殿謂侍臣曰卿等以朕居位為樂朕惟
太祖創業艱難世祖混一疆宇兢業守成恒懼莫能當
天心繩祖武使萬方百姓樂得其所朕念慮在兹卿等
固不知也
頃刻不忘
元英宗嘗御大安閣見太祖世祖遺衣皆以縑木綿為
之重加補綴嗟嘆良久謂侍臣曰祖宗創業艱難服用
節儉乃如此朕焉敢頃刻忘之
求賢
商書惟后非賢不乂惟賢非后不食說苑人君之欲
平治天下而垂榮名者必尊賢而下士
闢四門
虞書月正元日舜格于文祖詢于四岳闢四門明四目
達四聰
用三宅
周書亦越成湯陟丕釐上帝之耿命乃用三有宅克即
宅曰三有俊克即俊
聘于莘野
孟子曰伊尹耕于有莘之野樂堯舜之道湯三使人往
聘之
遇于渭陽
見渭
命于夷宫
周宣王欲得國子之能導訓諸侯者樊穆仲曰魯侯孝
公王曰何以對曰肅恭明神而敬事耇老賦事行刑必
問于遺訓而咨于故實不千所問不犯所咨王曰然則
能訓治其民矣乃命魯孝公于夷宫
延于金臺
燕昭王于易水東南築黃金臺以延天下之士按綱目
昭王即位于破燕之後卑身厚幣以招賢者問郭隗曰
誠得賢士與之共國以雪先恥孤之願也隗曰古之人
君有以千金使㳙人求千里馬者馬已死買其骨五百
金而還君怒㳙人曰死馬且買之况生者乎馬今至矣
不期年而千里馬至者三今王必欲致士先從隗始况
賢于隗者豈遠千里哉王遂為隗築宫而師事之于是
樂毅自魏往鄒衍自齊往劇辛自趙往士争趨燕
庭燎待士
齊桓公設庭燎為士之欲造見者期年而不至于是東
野鄙人有以九九之術見者桓公曰九九何足以見乎
對曰臣非以為足以見也臣聞主君設庭燎以待士期
年而士不至夫主君天下賢君也四方之士皆以自論
而不及君故不至也夫九九薄能耳而君猶禮之况賢
于九九乎桓公曰善乃因禮之期月四方之士相攜而
至
蒲輪迎賢
漢武帝雅嚮儒術以趙綰為御史大夫王臧為郎中令
二人薦其師申公上使使者奉安車蒲輪束帛加璧迎
之既至以為大中大夫舍魯邸
問于丙吉
漢丞相丙吉病篤帝自臨問君即有不諱誰可代者吉
辭謝曰羣臣行能明主所知帝因固問吉頓首曰西河
太守杜延年明于法度曉國家故事廷尉于定國執憲
詳平天下自以不冤太僕陳萬年事母孝淳厚備于行
止三人行能皆在臣右惟上察之帝以吉言為是
訪于德操
瑯琊諸葛亮寓居襄陽隆中自比管樂先主訪士于㐮
陽司馬徽徽曰儒生俗士豈識時務識時務者在乎俊
傑此間自有伏龍鳳雛備問為誰曰諸葛亮龐士元也
徐庶亦曰諸葛孔明者卧龍也將軍自枉駕顧之備遂
造亮三往乃見按德操徽表字也
遣詣公車
東漢光武建武七年詔曰比隂陽錯謬日月薄蝕百姓
有過在于一人其大赦天下公卿司隷州牧舉賢良方
正各一人遣詣公車朕將覽試焉
可使絶國
漢武帝元封元年詔蓋有非常之功必待非常之人故
馬或奔踶而致千里士或有負俗之累而立功名夫泛
駕之馬跅弛之士亦在御之而已其令州郡察吏民有
茂材異等可為將相及使絶國者
策問賢良
漢武帝建元元年舉賢良方正極諫之士上親策問之
廣川董仲舒對策上善其言以為江都相
詔舉孝廉
漢武帝元朔元年詔曰朕深詔執事興廉舉孝庶幾成
風今或至闔郡而不薦一人是化不下究而積行之君
子壅於上聞也其議二千石不舉者罪
依例進舉
唐高宗顯慶三年帝謂侍臣曰四海之廣唯在得賢卿
等用人多存形迹護避親知甚為不取昔祁奚舉子古
人以為美談即使卿等兒姪有才須依例進舉
錄狀奏聞
唐玄宗開元十四年敕天下官人百姓有精于經史道
德可尊工于著述文質兼美宜令本司本州長官指陳
藝業錄狀奏聞
試士集英
宋神宗時同知貢舉吕公著在貢院中密奏言天子臨
軒策士而用詩賦非舉賢求治之意乞自宸衷以咨訪
治道至是上御集英殿試進士遂專用策賜葉祖洽以
下三百人及第出身
試士崇政
宋太祖雍熙中親試禮部貢士四百九十七人于崇政
殿始分三甲錫宴于瓊林苑進士及第一人授節度推
官寵之以詩遂為定制帝謂侍臣曰朕親選多士殆若
飢渴召見臨問觀其才技而用之庶野無遺賢
世家勿嫌
宋英宗謂輔臣曰館閣所以育俊才比欲選人出使無
可者豈乏才耶又曰卿等為朕各舉才行兼善者數人
雖親戚世家勿嫌朕當親閱可否
員數不限
宋高宗謂宰執曰朕思安民之道無過擇監司郡守可
令侍從公舉仍不限員數中書置籍朕亦書之屏風置
諸左右
不拘資格
金世宗一日謂宰臣曰今之用人太拘資格何能得人
張汝霖曰不拘資格所以待非常之才帝曰昔崔祐甫
為相未踰年薦八百人豈皆非常才耶
必後文辭
元仁宗與宰相李孟論用人之方孟曰漢唐宋以來科
舉一途得人為盛今欲興天下賢能如以科舉取之猶
勝于多門而進之然必先德行經術而後文辭乃可得
真材也帝深然其言
仁民
周濓溪曰聖人在上以仁育萬民以義正萬民真希
元曰人君為天下民物之主痒疴疾痛孰非同體故
君道必主于仁而為仁必極其至
加志
史云唐堯存心于天下加志于窮民一民飢則曰我飢
之也一民寒則曰我寒之也一民有罪則曰我陷之也
故不賞而民勸不罰而民治
恤功
周書乃命三后恤功于民伯夷降典折民惟刑禹平水
土主名山川稷降播種農殖嘉榖三后成功惟殷于民
泣罪人
禹受舜禪出見罪人下車問而泣之左右曰罪人不順
道君王何為痛之王曰堯舜之人皆以堯舜之心為心
我為君百姓各以其心為心是以痛之
葬枯骨
新序周文王作靈臺掘地得死人骨王曰更葬之吏曰
此無主矣文王曰有天下者天下之主有一國者一國
之主寡人固其主矣以衣棺葬之天下聞之曰西伯澤
及枯骨况于人乎
除苛法
見聖治
除肉刑
漢文帝時齊太倉令有罪當刑其女緹縈上書願没入
為官婢贖父刑罪上憐其意乃下詔曰夫刑至斷支體
刻肌膚終身不息何其刑之痛而不德也豈為民父母
之意哉其除肉刑
議賑貸
見春
問疾苦
漢昭帝始元二年遣吏行郡國舉賢良問民疾苦
有親喪者勿繇
漢宣帝地節四年詔曰百姓遭凶而繇使不得葬傷孝
子心自今有大父母父母喪者勿繇使得送終以盡子
道
無家屬者給榖
東漢光武建武六年詔水旱蝗蟲為災人用困乏無以
自贍惻然憫之其命郡國有穀者給廩高年鰥寡孤獨
及篤癈無家屬貧不能自存者如律
全活流民
漢成帝鴻嘉四年水旱為災關東流徙者衆詔遣使者
循行郡國被災十四以上民貲不滿三萬勿出租賦逋
負未入皆勿收流民欲入關者務有以全活之
廩給嬰兒
東漢章帝元和二年詔嬰兒無親屬者及無子不能養
者廩給之
葬戰士
唐太宗貞觀五年以金帛賜突厥贖回男女八萬口又
遣使詣高麗葬戰士十九年贖諸軍所虜高麗民一萬
四千口
縱死囚
唐太宗親錄繫囚見應死者憫之縱使歸家仍敕天下
死囚皆縱遣至期來詣京師至是九月去歲所縱天下
死囚凡三百九十人無人督帥皆如期自詣朝堂無一
人亡匿者上皆赦之貞觀中嘗詔收瘞隋末暴骸
欲人富貴
唐太宗嘗謂侍臣曰國以人為本人以食為命若禾黍
不收則兆庶非國家所有朕嘗欲天下之人皆富貴惟
省徭役薄賦歛令比屋之人恣其耕稼如此則富矣敦
行禮讓使人少敬長妻敬夫如此則貴矣令天下皆然
朕不聽管絃不從田獵樂在其中矣
問政寬猛
唐德宗問政之寬猛孰先權德輿對曰唐承隋苛虐以
仁厚為先帝曰誠如公言
禁笞背刑
唐太宗覽明堂鍼炙圖人五臟之系咸附于背詔自今
毋得笞囚背
定折杖法
宋太祖注意刑辟嘗讀二典嘆曰堯舜之罪四凶止從
投竄何近代法網之密耶故定為折杖法以遞減流徒
杖笞之刑自開寳以來犯大辟非情理深害者多得貸
死惟贓吏棄市則未嘗貰
出米貸饑
五代周世宗時淮南饑命以米貸之或曰民貧恐不能
償世宗曰民吾子也安有子倒懸而父不為之解哉安
在責其必償也
和藥療疾
宋仁宗時京師大疫帝出犀角二株付太醫局和藥賜
貧民其一通天犀也内侍請留以為御帶帝曰以為朕
帶孰若為藥以療民疾立命碎
置園養窮民
梁武帝普通二年置孤獨園以養窮民
給田養流民
宋仁宗天聖七年契丹饑流民至境上帝曰皆吾赤子
也詔給唐都州閑田以養之仍令所過給食
賜粥賑饑
宋太祖建隆元年歲大饑上遣使詣城門賜粥以賑饑
民
出錢助糴
宋仁宗嘉祐七年詔天下常平倉多所移用而不足以
支凶年其令内藏庫三司共出緡錢一百萬下諸路助
糴之
置常平倉
宋太祖時京城榖賤上遣使增價糴貯之俟歲饑則減
價糶名曰常平倉
置廣惠倉
宋仁宗嘉祐二年詔諸州置廣惠倉初天子没入戶絶
田官自鬻之至是韓琦請留勿鬻募人耕而收其租别
為倉貯之以給州縣之老幼貧疾不能自存者謂之廣
惠倉
山堂肆考卷三十四
