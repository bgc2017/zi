卷八
山堂肆考卷八明彭大翼撰
時令
立春
孝經緯斗指東北維為立春後漢禮儀志立春之日
下寬大之書
條風至
易通卦驗立春條風至注云條風條達萬物之風也
房星見
見星
迎東郊
禮月令先立春三日太史謁之天子曰某日立春盛德
在木天子乃齋立春之日天子親帥三公九卿諸侯大
夫以迎春於東郊還反賞公卿大夫於朝命相布德和
令行慶施惠
禮東方
周禮春官以青圭禮東方注云立春為蒼精之帝故青
圭以象春物之初生
歌青陽
東漢郊祀志元始中立春之日迎春於東郊祭青帝句
芒車旗服飾皆青歌青陽八佾舞雲翹之舞
望素雲
見雲
賜綵花
景龍文館記唐景龍四年正月八日立春上令侍臣迎
春内出綵花樹人賜一枝令學士賦詩宋之問云今年
春色早應為剪刀催
薦生菜
摭言東晉李鄂立春日命以蘆菔芹芽為菜盤相饋遺
四時寳鑑唐立春日薦春餅生菜號春盤東京夢華錄
齊人月令立春日食生菜取迎新之意杜詩春日春盤
細生菜蘇東坡詩青蒿黃韭簇春盤
賜幡勝
文昌雜錄唐制立春賜三省官綵勝有差夢華錄立春
日自郎官御史寺監長貳以上皆賜春幡勝以羅為之
宰執親王近臣皆賜金銀幡勝入賀訖戴歸私第又士
大夫家剪綵為小幡謂之春幡或懸於家人之頭或綴
於花枝之下或剪為春蝶春錢春勝以為戲東坡立春
日亦簪幡勝過子由諸子姪笑指云伯伯老人亦簪花
勝耶
作辛盤
摭言安定郡王立春日作五辛盤以黃柑釀酒謂之洞
庭春色
擊牛
夢華錄立春前五日並造土牛及耕夫犂具於大門之
外是日黎明有司為壇以祭先農官吏各具綵仗擊牛
者三所以示勸農之意
戴燕
宗懔荆楚歲時記立春日剪綵為燕戴之王沂公春帖
子綵燕迎春入鬢飛輕寒未放縷金衣歐陽公云共喜
釵頭燕已來鄭毅夫云漢殿鬭簪雙綵燕併知春色上
釵頭
貼字
荆楚歲時記立春日貼宜春字於門王沂公皇帝閣立
春帖子北陸凝隂盡千門淑氣新年年金殿裏寳字貼
宜春
進書
酉陽雜俎北朝婦人立春日進春書以青綌為幟刻龍
像銜之或為蝦蟇
讀時令
晉書太史立春日讀五時令服各隨其方色
候陽氣
楊泉論立春日取弘農宜陽金門山竹為管河内葭草
為灰以候陽氣續漢書以葭莩灰實律之端氣至則灰
飛
春
尚書大傳春出也言萬物之所出也纂要春曰青陽
亦曰芳春青春陽春三春九春景曰媚景韶景時曰
嘉時芳時辰曰嘉辰芳辰節曰華節韶節淑節
太皥乘震
漢書魏相曰東方之神太皥乘震執規司春月令其帝
太皥其神句芒注云太皥伏羲木德之君句芒少皥之
子名重木官之臣也
句芒御辰
晉律歷志青陽司候句芒御辰
日行東陸
東漢天文志日行東陸謂之春易通統圖日行東方青
道曰東陸
斗指東方
鶡冠子曰斗柄東指而天下皆春
陽中
漢律歷志春為陽中萬物以生
歲始
公羊傳春者歲之始也
四時之首
家語春者四時之首
一年之計
纂要一日之計在一晨一年之計在一春
女夷鼓歌
淮南子曰女夷鼓歌以司天和以養百穀禽獸草木注
云女夷主春夏長養之神
龍精戒旦
隋青帝歌震宫初動木德惟仁龍精戒旦鳥歷司春
吹律
劉向别錄鄒衍居燕燕有谷地美而寒不生黍稷鄒衍
吹律暖氣乃至草木乃生至今名黍谷
鼓琴
淮南子曰東宫御女衣青采鼓琴注曰春旺東方故處
東方琴瑟木也木春生故鼔之
報春作聲
顧渚山記山中有鳥如鴝鵒而小蒼黃色每至正二月
作聲云春起也至三四月作聲云春去也採茶人呼為
報春鳥白樂天詩不緣啼鳥春饒舌玉瑣仙郎那得知
倉庚有鳴
詩豳風春日載陽有鳴倉庚
武后催花
卓異記天授二年臘日武則天將遊上苑宣詔曰明朝
遊上苑火急報春知花須連夜發莫待曉風吹凌晨名
花瑞草布苑而開若有神助
明皇判柳
羯鼓錄唐明皇嘗遇二月旦小殿柳杏將吐歎曰對此
景物豈可不與判斷之呼高力士取羯鼓縱擊一曲名
春光好回顧柳杏皆發明皇笑曰不喚我作天公可乎
花蓋
夏侯湛春可樂春可樂兮綴雜花以為盖集繁蕤以飾
裳
草裀
晉謝萬春遊賦幕豐葉而為幄靡翠草而成裀
内庭擲錢
開元遺事内庭妃嬪每至春時於禁中結伴擲金錢為
戲蓋孤悶無所遣也
曲江挑餤
曲江春宴錄長安春遊之家以脂粉作紅餤竿上成雙
挑挂夾雜畫帶前引車馬
移春檻
開元遺事楊國忠子弟每春時移名花植木檻中下設
輪脚挽以綵絙所至自隨號移春檻
探春宴
天寳遺事都人士女正月半後乘車跨馬設供帳於園
圃或郊野中為探春之宴
妝獅
曲江錄曲江貴家遊賞剪百花妝成獅子互相送遺
捉蝶
開元遺事明皇每至春時旦暮宴於宫中使妃嬪輩争
插艷花帝親捉粉蝶放之隨蝶所止幸之後因楊貴妃
專寵遂不復此戲也
鳩拂羽
周書時訓三月鳴鳩拂羽戴勝降於桑注云拂羽以羽
相擊也戴勝織紝之鳥也陸佃曰男事興而布榖鳴女
工興而戴鵀鳴
魚揮鱗
李顒悲四時春日悲兮魚揮鱗於巨川
惜花蒙帳
玉麈集唐穆宗宫中玉簮花開以重頂帳蒙蔽欄檻置
惜花御史掌之號曰括香使
惜花綴鈴
天寳遺事寧王至春時於後園中紉紅絲為䋲密綴金
鈴繫於花稍之上每有鳥鵲翔集則令園吏掣鈴索以
驚之蓋惜花之至也
藉草躶形
天寳遺事長安進士鄭愚劉參郭保衡王沖張道隠等
十數輩不拘禮節旁若無人每春時選妖妓三五人乘
小犢車指名園曲沼藉草躶形去其巾帽呌笑喧呼自
謂之顛飲
取花洗面
唐虞世南史略北齊盧士深妻有才學春日以桃花靧
兒面祝曰取紅花取白雪與兒洗面作光悦取白雪取
紅花與兒洗面作妍華取花紅取雪白與兒洗面作光
澤取雪白取花紅與兒洗面作華容
吞花卧酒
曲江春宴錄虞松方春招客云握月擔風且留後日吞
花卧酒不可過時
坐花醉月
李白春夜宴桃李園序夫天地者萬物之逆旅光隂者
百代之過客而浮生若夢為歡幾何古人秉燭夜遊良
有以也况陽春召我以烟景大塊假我以文章會桃李
之芳園序天倫之樂事羣季俊秀皆為惠連吾人詠歌
獨慚康樂幽賞未已高談轉清開瓊筵以坐花飛羽觴
而醉月不有佳作何伸雅懷如詩不成罰依金谷酒數
油幕
長安貴家子弟每至春時遊宴於園圃中隨行載以油
幕或遇隂雨以幕覆之盡歡而歸
裙幄
天寳遺事長安士女遊春野步遇名花則設席藉草以
紅裙逓相插挂以為宴幄其奢逸如此也
梨園
唐高宗春幸梨園並渭水祓除賜羣臣細柳圈以辟蠆
毒也
繭館
漢元帝王后厭居深宫王莽欲市其歡令四時廵四郊
春幸繭館繭館上林蠶所也晏元獻詩繭館蠶初起瑶
箱燕未歸
省耕
孟子曰春省耕而補不足
議賑
漢文帝詔方春時和草木羣生之物皆有以自樂而吾
百姓或阽於死亡而莫之省憂其議所以賑貸之
俠少飲酒
天寳中長安俠少每至春時結朋聫黨各置矮馬飾以
錦韉金&KR1752;並轡於花樹下往來使僕從執酒器隨之遇
名園輒駐馬而飲
士女鬭花
天寳中長安士女春時鬭花以竒花多者為勝至用千
金市名花植之中庭以備春時之鬭
踏青
黃山谷詩白白紅紅相間開三三五五踏青來戲隨蝴
蝶不知遠驚見行人笑却回
拾翠
盧驤春興詩但憎赤脚婢惱人要逐丫鬟同拾翠
玄鳥蒼龍
文選玄鳥司春蒼龍登歲節物變柳光風轉蕙
杏花菖葉
文選杏花菖葉耕穫不愆注云月令杏花生種百榖吕
氏春秋菖葉始生乃耕
正月
正月斗建寅寅津也謂生物之津途也是月曰孟春
孟陽孟陬上春發春獻春獻歲肇歲芳歲華歲端月
陬月日在營室昏參中旦尾中其日甲乙其蟲鱗其
音角律中太簇日月會於娵訾注云春於四時屬木
日之所繫十千循環獨言甲乙者木之屬也四時皆
然
受政
唐禮樂志天子以孟春上辛日於南郊總受十二月之
政藏於祖廟月取一政頒於明堂
懸法
周禮正月之吉始和布治於邦國都鄙乃懸治象之法
於象魏使萬民觀治象浹日而歛之注云吉謂朔日象
魏闕也浹日從甲至癸也斂收也
獻穜稑
周禮天官内宰上春詔王后帥六宫之人而生穜稑之
種而獻之於王注云先種後熟曰穜後種先熟曰稑
相丘陵
禮月令天地和同草木萌動王命布農事命田舍東郊
皆修封疆審端徑術善相丘陵阪險原隰土地所宜五
榖所殖以教道民
耕帝籍
月令乃擇元辰天子親載耒耜帥三公九卿諸侯大夫
躬耕帝籍注云元辰郊後吉日也
習舞事
月令是月也命樂正入學習舞注云教學者習舞之事
也
論爵賞
管子曰孟春之朝君聽朝論爵賞
論功能
大戴禮古者天子孟春之月論吏之德行功能
徇路
夏書每歲孟春遒人以木鐸徇於路官師相規工執藝
事以諫
祀戶
月令孟春之月其祀戶注曰順陽氣也
毋覆巢
月令正月毋覆巢毋殺孩蟲胎夭飛鳥毋麛毋卵毋聚
大衆毋置城郭掩骼埋胔
不穪兵
月令是月也不可以稱兵稱兵必天殃兵戎不起不可
從我始毋變天之道毋絶地之理毋亂人之紀
除貧
四時寳鑑高陽氏子好衣弊食糜正月晦日巷死世於
是日作糜粥破衣棄於巷祀曰除貧鬼
送窮
韓文公送窮文正月乙丑晦主人使奴星結柳作車縛草
為船載糗與糧三揖窮鬼而告之云云
鴻來
月令孟春之月東風解凍蟄蟲始振魚上冰獺祭魚鴻
鴈來注云來自南而北也
雉雊
大戴禮正月雉震雊震鼓其翼雊鳴也
爭出都城
夢華錄上元收燈後都人争先出都城探春
同遊斜川
陶淵明集辛丑天氣澄和風物閒美與二三
隣曲同遊斜川
寒梅訪消息
李白初春詩聞道春還未相識走傍寒梅訪消息昨夜
東風入武陽陌頭楊柳黃金色
啼鳥說來由
白樂天詩先遣陽和報消息續教啼鳥說來由
元日
道書為天臘節又曰天中節
首祚
王羲之月儀書日往月來元正首祚太簇告辰微陽始
布
上日
虞書正月上日受終於文祖注云上日朔日也
三朔
尚書大傳夏以平明為朔殷以鷄鳴為朔周以夜半為
朔故曰三朔
三朝
漢孔光傳注為歲之朝月之朝日之朝故曰
三朝又玉燭寳典元日曰三元謂歲之元時之元月之
元也正義四始謂歲之始時之始日之始月之始也
折松
晉董勛答問歲首折松枝男七女二七為藥飲之
懸葦
荆楚歲時記帖畫鷄於戶懸葦索於其上插
符其傍百鬼畏之
桃湯
歲時記元日服桃湯進敷於散蓋桃者五行之精厭邪
氣制百鬼也
椒酒
崔寔四民月令是正日潔祀祖禰進酒降神
畢乃室家尊卑大小以次列於先祖之前子婦曾孫各
上椒酒於家長穪觴上夀欣欣如也又歲時記元日進
椒栢酒椒為玉衡星之精服之令人身輕栢是仙藥進
酒次第以年少者為先晉書劉臻妻陳氏元日獻椒花
頌璇穹周迴三朝肇建青陽散輝澄景載煥美此靈莖
爰採爰獻聖容皎皎永夀於萬
膠牙餳
歲時記元日食膠牙餳取膠固之義
婪尾酒
白樂天元日對酒詩三杯藍尾酒一楪膠牙餳按藍尾
當讀婪尾或謂此出侯白酒令巡匝至末坐者連飲三
杯蓋末坐遠酒到遲故連飲取貪婪之義故曰婪尾一
說作啉尾
屠蘇酒
歲時記昔人居草庵中每除夕遺閭里藥一帖令囊浸
井中至元日取水置於酒樽名曰屠蘇合家飲之不病
瘟疫四時纂要屠蘇孫思邈庵名屠割也蘇腐也宋洪
景盧曰元日飲屠蘇酒自小者飲起固有來處東漢李
膺杜密等以黨人同繫獄值元日飲酒從小者起或問
董勛曰正旦飲酒先從小者何也勛曰俗以小者得歲
故先飲酒賀之老者失歲故後飲酒唐劉夢得白樂天
元日舉酒賦詩君同甲子歲酒讓先杯白云與
君同甲子歲酒合誰先又云歲酒先拈辭不得被君推
作少年人東坡詩但把窮愁博長徤不妨最後飲屠蘇
及觀崔寔月令過臘一日謂之小歲拜君親椒酒從
小者起又不止元日為然矣
却邪丸
酉陽雜俎梁武帝每歲旦賜羣臣歲旦酒辟惡散却邪
丸
上五辛盤
風土記元旦楚人上五辛盤所以發五臟之氣也
浴五木湯
修養書元日取五木煑湯以浴令人至老鬚髮不白道
家謂青木香為五香亦云五木
畫神
風俗通黃帝上古之時有二神一曰神荼一曰鬱壘兄
弟二人能執鬼於度朔山桃樹下簡閱百鬼之無道者
縛以葦索執以飼虎黃帝因立桃板於門戶畫神像於
上以禦凶鬼又六帖元日造桃板着戶謂之仙木百鬼
所畏
會士
陶淵明集晉庾亮正旦大會州府人士河南禇裒問亮
曰江州有孟嘉其人何在亮曰在坐卿但自覓之裒歷
觀遂指嘉謂亮曰將無是耶亮笑曰喜裒之得嘉竒嘉
為裒之所得
懸羊
裴玄新語正旦縣官殺羊懸其頭於門又磔鷄以覆之
俗以為壓厲氣河南君曰是月也土氣上升草木萌
動羊嚙百草故殺之以助生氣又元日門上畫虎頭書
漸耳可息瘧疾按漸耳隂司鬼名一說裴漸善洞視鬼
物寄書博陵崔公曰當今制鬼無如漸耳
放鳩
列子曰邯鄲之民以正旦獻鳩於趙簡子簡子厚賞之
客問其故簡子曰正旦放生示有恩也客曰民知君欲
放之故競捕獻之然死者衆矣君欲生之不若禁民弗
捕捕而放之恩與過不補也
進瑞
宋書孝武大明五年正月旦雪江夏王義恭以衣承雪
作六出花詩進以為瑞
傳生
法苑珠林唐長安風俗元日以後逓飲酒相邀號傳生
雕胡進御
晉武帝咸康四年倉部奏揚州貢雕胡米至正旦
進御詔停之
粉荔迎年
金門歲節洛陽人家正旦造絲鷄蠟燕粉荔枝故宋人
賀正旦有瑞霙餞臘粉荔迎年之句
賜幡
夢華錄元日賜銀幡東坡詩蕭索春風兩鬢華年年幡
勝剪宫花愁聞塞笛吹蘆管喜見春盤得蓼牙又曰朝
回兩袖天香滿頭上銀幡笑阿咸
設樽
晉書魏武帝用漢儀元日百官上夀設白獸樽於殿上
有能獻直言者則發此樽飲酒
撻如願
歲時記廬陵歐明從賈客道經彭澤湖每以舟中所有
投湖中後復過湖忽有一人來候明云是青湖君使也
青湖君感君有禮故邀君必有重遺君者君勿取獨求
如願耳明既見青湖君乃求如願青湖君使如願逐明
去如願者青湖君婢也明將如願歸所願即得數年大
富後因正旦如願晚起明醉撻之走入糞壤中不見今
人正旦以繩繫偶人投糞壤中云令如願以此
畫鍾馗
遯齋閒覽今人歲首畫鍾馗辟邪俗傳起於唐明皇時
明皇講武驪山還宫不悦因痁疾作晝夢一小鬼盜太
真繡香囊及上玉笛繞殿奔戲上前上叱問之鬼奏曰
臣乃虚耗也上怒欲呼武士俄見一大鬼頂破帽衣藍
袍繫角帶靸朝靴徑捉小鬼先刳其首然後擘而啖之
上問大鬼曰爾何人也奏云臣終南山進士鍾馗也因
武德中應舉不捷羞歸故里觸殿階而死是時奉旨賜
綠袍葬之感恩發誓與我王除天下虚耗妖孽之事言
訖夢覺痁疾頓瘳乃詔畫工吳道子曰試與朕如夢圖
之道子奉旨恍若有覩立筆成圖進呈上久視之撫几
曰是卿與朕同夢耳賜以百金
鳴鐘
晉禮儀志漢有正會禮正旦夜漏未盡七刻鐘鳴受賀
公侯以下執贄來庭二千石以上升殿穪萬夀然後作
樂宴享魏武帝都鄴正會文昌殿用漢儀又設百華燈
至晉氏受命武帝更定元會儀
列炬
李肇國史補每元日與冬至大朝會百官已集而宰相
方至珂傘列燭多至五六百炬謂之火城宰相火城至
則衆火皆撲滅以避之東坡詩萬人爭看火城還是也
說經
東觀漢記戴憑字次仲習京氏易為侍中正旦朝賀百
僚畢會光武命羣臣能說經史者更相詰難義有不通
者輒奪其席以益通者憑遂重五十餘席京師語曰解
經不窮戴侍中
讀令
隋禮儀志梁元會侍中讀五條詔令唐太宗元日朝羣
臣岑文本上三元頌
元會
通典漢高祖七年長樂宫成制羣臣朝賀儀武帝改用
夏正在建寅之朔則元日慶賀始於高祖也元日慶賀
謂之元會
辰賀
晉禮儀志夜漏未盡七刻謂之辰賀晝漏上三刻百官
奉夀酒謂之晝會
人日
為人日又謂之靈辰以人為萬物之靈也
梅妝
宋武帝女夀陽公主人日卧於含章殿簷下梅花落額
上成五出之花拂之不去後人效之為梅花妝
花勝
荆楚歲時記人日剪綵為花勝或縷金簿為人勝以相
遺取改舊從新之意故唐人謂人日為人勝節杜詩註
人日造花勝相遺起於晉代晉夫人典戒像瑞
圖金勝之形又取像西王母戴勝也李商隠詩縷金作
勝傳荆俗剪綵為人起晉風
陳儀
晉劉臻妻陳氏進見儀上人勝於人
董俗
董勛答問人日剪綵為人形
道衡思歸
隋薛道衡字玄卿河東汾隂人嘗聘陳人日思歸詩曰
入春纔七日離家已二年南人嗤之曰誰謂此虜解作
詩及云人歸落鴈後思發在花前乃喜曰名下固無虚
士
鄭公出行
唐劉餗傳魏鄭公徵嘗出行以謁見太宗太
宗勞之曰卿今日至可謂人日矣
登樓飲爵
夀陽記宋王登望仙樓會羣臣父老集於樓
下令人皆飲一爵文武千人拜賀上夀
御閣賦詩
唐景龍文館記上御清輝閣令學士賦詩
菜羹應節
歲時記人日採七種菜作羹戴叔倫詩獨獻菜羹憐應
節遍傳金勝喜逢人叔倫字幼公唐潤州人又東坡詩
小雨暗人日春愁連上元水生挑菜渚烟濕落梅村
油卜驗歲
四川嘉定州有金燈山山趾有淵每歲人日太守於此
修油卜故事謂以油灑水面觀其紋驗一歲豐歉
占物
東方朔占書歲後八日一日為雞二日為狗三日為猪
四日為羊五日為牛六日為馬七日為人八日為榖其
日晴主所生之物育隂則災
貼人
藝苑雌黃古人以貼人於帳貼人謂鏤金簿
為人以貼之也
陟安仁峰
述征記魏東平王為安仁峰銘曰厥日惟人
策我良駟陟彼安仁
登剡西寺
李充登剡西寺詩命駕升西山寓目眺原疇
元宵
為上元七月十五為中元十月十五為下
元春明退朝錄上元燃燈或云以漢祠太乙自昏至
晝故事梁簡文帝有列燈陳後主有光璧殿遥詠山
燈詩唐明皇先天中東都設燈文宗開成中以燈迎
太后則是唐以前歲不常設宋太宗時三元不禁夜
上元御乾元門中元下元御東華門而上元游觀獨
盛
傳柑
歲時記上元夜貴戚例以黃柑相遺謂之傳柑東坡詩
老病行穿萬馬羣九衢人散月紛紛歸來一點殘燈在
猶有傳柑遺細君
撒荔
影燈記夜唐玄宗於長春殿張臨光宴白鷺
轉花黃龍吐水金鳬銀燕浮光洞攅星閣皆燈名奏月
光分曲又撒閩江紅荔枝千萬顆令宫人爭拾多者賞
以紅圈帔綠暈衫
插柳
歲時記今州里風俗正月望日祭門先以楊柳枝插門
隨枝所指仍以酒脯飲食及豆粥插箸而祭之
雨花
西域記摩喝陁國僧徒俗衆雲集觀佛舍
利放光雨花
泛膏
歲時記吳縣王成夜見一人立宅東南角謂成曰此地
是君蠶室我即地神明日正月半君宜作白粥泛膏於
上以祭我必當令君蠶百倍言訖失所在成如其言年
年得蠶
酹酒
玉燭寳典元日至月晦人並為酺食度水士女悉湔裳
酹酒於水湄以為度厄
金吾弛禁
唐韋述西都雜記西都京城街衢有執金吾曉暝傳呼
以禁夜行惟夜勅許弛禁前後各一日謂之
放夜談窟三夜金吾弛禁起於漢因吳越王納土又增
為五夜則起於宋也
天官呈籍
道書上元九炁天官主錄百司上詣天闕
進呈世人罪福之籍
百枝燈樹
開元遺事夫人置百枝燈樹高八十尺豎之高山
上元夜燃之百里皆見光明奪月色也
千炬燭圍
開元遺事楊國忠子弟上元夜各有千炬燭圍
踏歌
朝野僉載唐睿宗先天二年正月十五十六夜上御安
福門外作燈輪高二十丈衣以錦綺飾以金銀燃燈五
萬盞望之如花樹宫女千數耀珠翠施香粉又妙簡長
安年少婦女千餘人其衣服花釵穪是於燈輪下踏歌
三日又唐輦下記上御安福門觀燈令朝士能文者踏
歌聲調入雲
作戲
北史隋柳彧見都邑百姓每至正月望夜作角抵戲充
街塞陌鳴鼓聒天燎炬照地人帶獸面男為女服竭貲
破産競此一時請並禁斷上可其奏注云角抵謂
相當角力抵技藝也
觀燈廣陵
幽怪錄開元十八年正月望日帝謂葉法師曰四方之
燈此夕何處極盛對曰無踰廣陵帝曰何術以觀之師
曰可俄而虹橋起於殿前師奏橋成但無回顧於是帝
步而上太真及高力士黃幡綽樂官數人從行俄頃已
到廣陵寺觀陳設之盛燈火之光照灼其殿士女華麗
皆仰望曰仙人現於五色雲中帝大悦師曰請勅伶官
奏霓裳羽衣一曲後數日廣陵果奏云云一說此曲是
玄宗登三鄉驛望女几山所作劉禹錫詩開元天子萬
事足惟惜當時光景促三鄉驛上望仙山歸作霓裳舞
衣曲仙心從此在瑶池三清八景相追隨天上忽乘白
雲去世間空有秋風詞又逸史羅公遠八月十五夜侍
玄宗月宫翫月有此曲
觀燈西涼
太平廣記開元初正月望夜玄宗移仗上陽宫觀燈葉
法喜曰影燈之盛固無比矣然西涼今夕之燈亦亞於
此玄宗欲一往觀法喜曰此易耳令上閉目已在霄漢
俄而及地既覩影燈連亘數十里玄宗乃回帝在涼州
以鏤鐵如意質酒翌日命中使驗之果然法喜或作法
善
禰衡試鼓
禰衡本傳衡字正平被魏武帝謫為鼓吏正月半試鼓
衡援桴作漁陽摻淵淵有金石之聲宋楊文公談苑載
禰衡作漁陽摻撾鼔歌曰邊城晏開漁陽摻黃塵蕭蕭
白日暗
李謩記曲
唐連昌宫詞注明皇幸上陽宫夜新番一曲明夕正月
十五日潛遊忽聞酒樓上有笛奏前夕所番曲密捕笛
者詰之自云其夕於天津橋上翫月聞宫中奏曲愛其
聲遂以爪畫譜記之即長安少年李謩也
幼子攀幰
岳珂程史宋神宗朝王襄敏公韶在京師會元夕張燈
家人皆步出將帷觀焉幼子寀行第十三方能言珠帽
鐌服憑肩以從至宣德門上方御樓簫鼔雷動士女仰
觀喧擁闐咽轉盼已失所在騶御皆恇㦜不知所為家
人不復至帷所狼狽歸未敢白請捕襄敏訝其反之亟
問知其為失南陔南陔寀自號也公曰他人當遂訪若
吾十三子必能自歸家人咸叵測居旬日内出犢車至
襄敏第有中大人下宣旨抱南陔出諸車家人驚喜迎
拜天語既定問南陔以所之乃知是日姦人利其服裝
自第中已竊跡其後既負而趨南陔覺負己者之異亟
納珠帽於懷適内家車數乘將入東華南陔過之攀幰
呼焉中大人悅其娟秀抱置之膝翌早擁至上閣以為
宜男之祥上問以誰氏子竦然對曰兒乃王韶之幼子
也具道所以上以其占對不凡令暫留欽聖鞠視密詔
開封捕賊盡戮之乃命載以歸且以具獄示襄敏賜壓
驚金犀錢果直鉅萬其機警見於幼年者已如此
婦人竊杯
宋宣和六年上元徽宗鰲山賞翫與民同樂撒金錢賜
御酒有夫妻携手遊觀稠人中不覺失手妻乃獨行至
端門飲酒竊金杯於懷中衞士察知押婦至御前婦人
作鷓鴣天奏上云月滿蓬壺燦爛燈與郎攜手至端門
貪觀鶴降笙簫舉不覺鴛鴦失却羣天漸晚感皇恩傳
宣賜酒飲杯巡歸家惟恐公姑責竊取金杯當照憑上
喜欲以金杯賜之黃門云此詞恐伊夫宿搆以欺陛下
否上遂命婦人以金杯撰念奴嬌婦承旨口占一詞上
大悦賜以金杯命黃門引婦歸家
爭市
楊氏外傳唐開元十年上元日楊家五宅夜遊與廣平
公主騎從争西門市楊家奴誤鞭公主衣公主墮馬駙
馬程昌裔扶主因及數撾主泣奏上命決殺楊家奴一
人昌裔停官不許朝謁於是楊氏轉横京師為之側目
奪關
筆談狄青字漢臣汾州西河人宣撫廣西時儂智高守
崑崙關青至賓州值上元大張燈燭首夜享將佐次夜
宴從軍官一鼔青穪疾輒起令孫元規暫主席數使人
勞座客至曉各未敢退忽有馳報曰是夜三鼔青已奪
崑崙關矣
司空召宴
宋至道元年燈夕太宗御樓時李文正公昉以司空致
仕於家上以安輿召至賜坐敷對明爽精力康勁上親
酌御樽飲之選殽核之精者賜焉謂近侍曰昉可謂善
人君子也事朕兩入中書未嘗有傷人害物之事宜有
今日所享因賜詩焉
帥臣張燈
宋元祐間蔡太師以待制守永興上元隂雨連綿三日
不得出遊十七日雨止欲再張燈兩日吏謂長安大府
常歲張燈所用膏油至多臨時營之决不能辦蔡因取
備城庫貯油用之為轉運使所劾時吕汲公為相見之
曰帥臣妄用油數千斤何足加罪乎寢其事不下
麵蠒
天寳遺事都下上元日造麵蠒饀中置紙簽或削木書
官品人自探取以卜異日官品高下又宋楊廷秀以上
元夜里俗用粉米為蠒絲書吉語置其中以占一歲之
禍福謂之蠒卜戲作長句
火蛾
開元遺事造火蛾兒
造芋君
影燈記洛陽人家上元各造芋君食之宜男女又各
送雞肉酒周六木瓶貯之於親知門前留地而去
迎紫姑仙
集異苑世有紫姑仙相傳是人妾為大婦所嫉正月十
五日感激而死故世人以其日作其形夜於側間或猪
欄邊迎之祝曰子胥不在曹姑歸去小姑可出戲扶者
覺重則是神來可占衆事子胥其壻名曹姑即其大婦
也俗謂正月百草靈故帚葦針箕之屬皆可為卜范至
能詩帚卜拖裙驗箕詩落筆驚是也
羅綺滿街
張蕭遠詩千萬人家玉燭光門門開處見紅妝歌鍾喧
夜銅壺永羅綺滿街塵土香星宿别從天外出蓮花不
向水中芳寳釵驟馬多遺落依舊明朝在路傍
笙歌歸院
石曼卿詩笙歌歸院落燈火下樓臺
鳳輦鰲山
宋元豐中元夕上御樓觀燈有御制詩王岐公應制詩
曰雪消華月滿仙臺萬燭當樓寳扇開雙鳳雲中扶輦
下六鰲海上駕山來鎬京春酒霑周宴汾水秋風陋漢
才一曲昇平人盡君王又進紫霞杯是夕以高麗進
樂又進一杯故云按王珪字禹玉成都華陽人
龍燈鶴燄
夏英公上元應制詩魚龍曼衍六街呈金鎖通宵啟玉
京冉冉遊塵生輦道遲遲春箭入歌聲寳坊月皎龍燈
淡紫館風微鶴燄平宴罷南端天欲曉回瞻河漢尚盈
盈夏竦字子喬江州德安人
火樹星橋
唐蘇味道元宵詩火樹銀花合星橋鐵鎖開暗塵隨馬
去明月逐人來遊妓皆穠李行歌盡落梅金吾不禁夜
玉漏莫相催味道趙州欒城人
香車寳輦
唐李義山詩月色燈光滿帝都香車寳輦溢通衢身閒
不覩中興盛羞逐鄉人賽紫姑義山名商隠
山堂肆考卷八
