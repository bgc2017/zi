卷三十
山堂肆考卷三十明彭大翼撰
地理
關隘
鄭玄注關境上門也月令孟夏關市無索順敷教不
難物也周禮司關國凶札則無關門之征
廢六
左文二年臧文仲不仁者三不知者三下展禽廢六關
妾織蒲三不仁也作虛器縱逆祀祀爰居三不知也
據兩
漢武帝時霍去病擊破匈奴左右地分置武威等四郡
據两關
燕三
燕有三關曰松亭曰古北曰居庸而平州之東有榆關
實金人入寇之路凡此數關可以限蕃漢也而一夫守
之可以當百秦亦有三關大散關僊人關箭筈關是也
漢四
漢洛陽有四關東成臯關南伊闕關西凾谷關北孟津
關
越王置
蒲葵關在漳州府龍溪縣西南二十一都漢時南越王
置
武帝移
函谷關有二一在河南靈寳縣南一十里老子西度田
文東出皆此關左右有望氣雞鳴二臺遺址此舊關也
一在河南新安縣東二里項羽坑秦卒處漢樓船將軍
楊僕征南越有大功耻為關外人上書乞以家財東徙
關武帝為移于新安縣此新關也
孟嘗夜出
史記秦昭王囚孟嘗君孟嘗君遂變姓名夜半至函谷
關關法雞鳴出客孟嘗君恐追至客有居下座者能為
雞鳴衆雞皆鳴遂得出又燕太子丹為質于秦秦王不
禮丹怒亡歸夜至關關門未開丹為雞鳴衆雞皆鳴遂
得逃去
狄青夜度
宋狄青字漢臣汾州西河人夜度崑崙關大敗廣源蠻
儂知高于邕州按邕州今廣西南寧府府城東九十里
有崑崙山極險要古設關于此
乘白馬出關
桓譚新論公孫龍常争論曰白馬非白人不能屈後乘
白馬無符傳欲出關關吏不聽此虛言難于奪實也故
劉向七略公孫龍持白馬之論以度關即此唐太宗入
潼關詩高談先馬白偽曉預雞鳴
乘青牛度關
關令内傳尹喜字公度號文始先生周元極元年某日
老子度凾谷關關令尹喜善天文登樓四望見東来紫
氣浮關遂知有神人過先勅關吏曰若有老翁東来乘
青牛薄板車勿聽過關其日果見老子来吏入白喜即
帶印綬出迎執弟子禮老子授喜道德經五千卷後喜
成仙復與老子相會于蜀
玉門
玉門關在陕西行都司故瓜州西北漢霍去病破走月
支開玉關班超在西域上書願生入玉門關即此又撒
馬兒國碣石城有鐵門關懸崖絶壁高數十仞徑路﨑
嶇深二三里夷人守此因號鐵門
金城
金城關在陜西臨洮府蘭縣北五里黃河西北山要隘
處宋紹興四年置據河山築城以為固地理志金城郡
初築城時得黃金故名金城一云城在京師之西金西
方之行故名
白水
范曄後漢書李固為廣漢洛令至白水關乃解印綬歸
漢中
藍田
西安府藍田縣東南有藍田關本秦之嶢關後周改青
泥關隋唐以來改名藍田
虎牢
虎牢關在開封府汜水縣西周穆王獵鄭圃七萃之士
高奔戎捕虎生獻之天子命其押飬于東虞因名其地
曰虎牢漢于此置成臯縣隋復于此置關因名其關曰
虎牢唐改為武牢
鴈門
鴈門關在大同府馬邑縣東南東西山巖峭拔中有路
盤旋﨑嶇絶頂置關南通代州近關有楊六郎寨
終軍棄繻
漢終軍字子雲濟南人初從濟南詣博士步入關關吏
與軍繻軍問用此何為吏云傳還當以合符軍曰大丈
夫西遊終不復傳還乃棄繻去後軍為謁者使行郡國
建節東出關關吏有識之者曰此使者前棄繻生也注
云繻帛邊也舊制出入皆以傳傳信也即今之過所文
書後因傳繁乃裂繻頭合以為符信也
郭丹封符
東觀漢記郭丹字少卿南陽人少從師之長安過宛從
宛人陳洮買入關符以入函谷關既入封符乞人曰不
乘使者車不復出此關更始二年以丹為諫議大夫持
節安集南陽去家十二年果乘高車出關更始敗歸鄉
里太守杜詩薦為功曹丹薦人自代而去詩嘆息勅以
丹事編署黃堂以為後法
備盗
漢高祖紀楚漢旦日合戰力不敵會項羽季父項伯素
善張良良與俱見沛公沛公曰吾入關秋毫無所取籍
吏民封府庫待將軍所以閉關者備他盗也豈敢反耶
願伯明言
通蠻
黎州安撫司城南大渡河外有清溪關唐韋臯鑿之以
通群蠻
王元東封
東觀漢記隗囂將王元說囂天水完富士民最強請以
一丸泥為大王東封凾谷關此萬世一時也
馬周西入
唐馬周字賓王西入秦關舍新豐逆旅主人不之顧周
命斗酒悠然獨酌
雞頭
雞頭關在漢中府褒城縣北關口有大石狀如雞頭自
此入連雲棧
鹿頭
鹿頭關在廣漢郡德陽縣以縣有鹿頭山因以名關
子胥奔吳
吳越春秋伍子胥自楚奔吳至昭關關吏欲執之子胥
紿之曰上所以索我者以我有美珠今我已亡之矣將
告子取吞之關吏懼因舍焉按昭關在今含山縣小峴
山
姜維拒魏
劒門關在保寧府劒州北境大劒山兩壁峭聳有隘束
之路諸葛亮因立劒門關厥後姜維退守劒門以拒魏
即此
通靈
通靈關在雅州蘆山縣西北舊名靈關蜀都賦闢靈關
以為門盖其關甚險一人守之可以禦百
飛仙
飛仙關在雅州蘆山縣南宋宇文博新路賦惟天下之
至險有嚴道之漏閣焉孤峯上絶于青天湍波下走于
長川斷崖横壁立之岸飛溜濺千丈之源古之漏閣即
此關也
紫眼
紫眼關在四川榮經縣西北昔有紫眼蕃人留寓于此
烏角
烏角關在四川行都司寧蕃衞城南
山海
山海關在永平府撫寧縣東其北為山其南為海相距
不數里實險要之地明朝魏國公移榆關于此改今
名
井陘
井陘關在太原府平定州東韓信擊趙東下井陘即此
瓦橋
瓦橋關在保定府雄縣為三關之一歐陽脩詩古關衰
柳聚寒雅駐馬城頭日影斜猶去西樓二千里行人到
此莫思家
土門
土門關在真定府獲鹿縣西唐初所置
紫荆
紫荆關在易州城西歷代為扼塞之所
黃榆
黃榆嶺關在山西遼州和順縣東太行山頂
馬陵
馬陵關在山西遼州榆社縣西北即龐涓自刎處
駱谷
駱谷關在西安府盩厔縣西南
長平
長平關在長子縣南四十里即秦白起坑趙卒四十萬
處
大慶
大慶關在蒲州西門外黃河西岸古名蒲津關即秦孟
明濟河焚舟處
潼水關
潼關在西安府華隂縣東歷代皆為要地杜佑通典潼
關原名衝關言河自龍門南流衝激華山而東也後因
關之西有潼水故名潼關左傳所謂桃林塞即此
庾嶺關
廣東南雄府大庾嶺上有梅關兩岸壁立最高且險宋
章穎詩兩州南北護梅關盡日人行石壁間
臧紇出奔
左襄二十三年季孫攻臧氏臧紇斬鹿門之關以出奔
邾
陽虎入叛
陽關在兖州府城北左傳陽虎入于讙陽關以叛即此
天津
天津關在順天府良鄉縣北西至大龍門凡十五關口
其差大者曰天津關
天井
天井關在潞州城南大行山頂
鴻山
鴻山關在保定府唐縣西北一名洪城昔項羽于此見
羣鴈曰我當南面射中其一及射不中人知羽終不能
濟
龍泉
龍泉關在真定府曲陽縣西自是而東北凡二十一關
口至金龍口自是而西南凡十五關口至白羊口金陵
儀鳳門外有龍江關
墳墓(此與葬類可通用)
檀弓注墓塋域也封土為壠曰墳酉陽雜爼周禮方
相氏敺㒺象㒺象好食亡者肝而畏虎與栢故墓上
樹栢路口置石虎為此
不生荆棘
孔子世家孔子葬魯城北泗上塜塋百畆皆種異樹傳
言弟子各持方樹種之至今塋中不生荆棘及刺人草
王充論衡孔子當泗水而葬水為之却流墓有古檜衡
然如虬龍形相傳為孔子手植也
惟樹楊柳
白虎通天子墳高三仞樹以松諸侯半之樹以栢大夫
八尺樹以欒士四尺樹以槐庶人無墳樹以楊柳
馬鬛封
禮檀弓孔子之喪有自燕來觀者舍于子夏子夏曰昔
夫子言之曰吾見封之若堂者矣見若坊者矣見若覆
夏屋者矣見若斧者矣從若斧者焉馬鬛封之謂也今
一日而三斬板而已封尚行夫子之志乎哉此言封有
四者之形若斧者上狹如刃較之上三者儉而易就故
俗謂之馬鬛封馬鬃鬛之上其肉薄封形似之也
牛眠岡
晉陶侃母將葬未得葬地忽失一牛未知所在遇一老
父謂曰前岡見一牛眠處其地若葬位極人臣言訖不
見侃尋牛得之因葬其母後侃果為三公
過墓則式
白帖顔淵過墓則式
過墓則哭
東漢鮑永嘗事更始後經更始墓拜哭盡哀而去
反國展墓
子路去魯謂顔淵曰何以贈我曰吾聞之也去國則哭
墓而後行反其國不哭展而後入
館寺訪墓
國史補杜羔性至孝其父為河北尉卒邑人故老已盡
不知父墓所在羔往訪之館于佛寺日夜悲泣忽視屋
柱煤烟之下有字數行拂而視之乃父遺跡云我子孫
若求吾墓當于某村家問之羔哭而往果有老父八十
餘指示其處因得歸葬
掛劒
吳季札聘魯過徐徐君見札所佩劒口不言而色欲之
季子以有上國之事未獻而心許之及還徐君已死遂
解劒掛墓栢樹而去從者曰徐君已死尚誰予乎札曰
始吾心已許之豈以死背其心哉
取釧
宋書王玄謨從弟玄象為下邳令好發人塜或告垣内
有一小塜上見一女玄象便命發之見棺上有金蠶銅
人百數一女子年可二十姿質若生卧而言曰我東海
王家女資財願相奉幸勿見害玄象見女臂有玉釧斬
臂取之女復死
老請墓地
漢成帝時安昌侯張禹年老請平陵肥牛亭地以治塜
王根争以為此地當平陵寝廟衣冠所出遊之道又徙
壊舊亭非其所宜宜更賜禹以他地上不從卒以所請
賜之按肥牛亭地在扶風平陵縣西亭驛亭也
貴買墓田
宋郭原平父母墳前有田數十畆不属原平每農月耕
者裸袒原平不欲使人慢其墳墓乃貨家貲貴買此田
三農之月輙束帶垂泣躬自開墾
風生
越王句踐都瑯琊欲移允常塜塜中風生飛沙射人人
不得近遂止
雷吼
侯白旌異記盗發白茅塜棺内大吼如雷野雉悉雊穴
内火起飛熖赫然盗被燒死
作墓夾宫
劉向說苑秦樗里子且死曰葬我必于渭南章臺東後
百年當有天子宫夾我墓及漢興長樂宫在其東未央
宫在其西武庫正直其上按樗里子秦惠王異母弟也
秦人諺曰力則任鄙智則樗里
為墓擇地
漢韓信母死擇高燥地為墓令旁可置萬家
占育王寺
宋丞相史彌遠欲占育王寺作墳衆憎俯首莫敢誰何
有一小僧曰我有一策阻之作偈曰寺前一塊地常有
天子氣丞相要作墳不知主何意因題于通衢史意遂
寝
象祁連山
漢霍去病于祁連山獲首虜甚多及薨上悼之令為塜
象祁連山
羊墓王氣
晉羊祜字叔子有善相墓者言祜祖墓有帝王氣若鑿
斷其岡則無後祜遂鑿之相者再至曰猶出折臂三公
祜後墜馬折臂位至三公而無子
卞墓忠魂
晉卞壼字望之墓在金陵冶城今朝天宫西義熙間盗
發壼墓面如生兩手悉拳爪甲透于手背宋曾極詩握
節顔公拳透瓜歸元先軫面如生晉陵發掘今無主猶
有忠魂在冶城
墓側立廟
漢官儀古不墓祭秦始皇起寢廟于墓側漢因不改四
時上飯唐明皇詔寒食上墓禮經無文近代相承寢以
成俗士庶有不合廟祭者何以用展孝思宜許上墓同
拜掃禮五代會要奉先之禮無寒食野祭之儀近代莊
宗每年寒食出祭謂之破散
墓處立策
唐智興微時為徐州門子有道士居門側智興每旦掃
道必掃道士門智興母死道士善審墓地引智立一竹
策以表其處曰若定此地兩世方伯智興他日再往視
竹策叢生遂葬焉果為方伯
墓在白社
豫章記徐穉字孺子墓在郡南白社吳太守徐熙于墓
隧種松太守謝景于墓側立碑晉太守夏侯嵩于碑旁
立思賢亭至拓䟦魏時謂之聘君亭
墓立白碑
晉謝安墓在金陵城南之梅岡墓前惟立白碑無文當
時謂其功德難述也
墓中續詩
集異記鄭郊河北人舉進士第遊陳蔡間路逄一塜有
竹二竿青翠可愛鄭為詩塜上兩竿竹風吹常裊裊久
不能續忽聞塜中人曰何不云下有百年人長眠不知
曉郊驚不復更言矣
墓側作傳
賈黃中譚錄白傅葬龍門山河南尹盧貞刻醉吟先生
傳立于墓側今洛陽士庶及四方遊人過其墓者必奠
巵酒塜前方丈地常成泥滓
自為壽藏
東漢趙岐字邠卿先自為壽藏圖季札子産晏嬰叔向
四像居賓位自畫其像居主位皆為贊頌宋范至能詩
家庭遺訓焄蒿在不學邠卿畫古圖唐姚崇孫勖自為
壽藏于萬安山麓祖塋之傍兆曰寂居穴墳曰復真堂
中剟土為臺曰化臺司空圖預為塜槨遇勝日引客坐
壙中賦詩酌酒或難之圖曰君何不廣耶生死一致吾
寧暫遊此中哉
不為封域
晉桓温字子元卒葬姑孰山土墳不為封域唐司勲李
建勲且死戒家人曰時事如此吾得良死幸矣勿封土
立碑聽人耕種其上免為他日發掘之標及亂諸貴人
塜皆被發惟建勲墓不知其處
禁近柳壠
戰國策昔秦王攻齊令曰有敢近柳下季壠五十步樵
採者罪死不赦
來尋董墳
漢膠西王相董仲舒墳在長安武帝幸芙蓉園常至此
下馬名下馬陵蘇東坡詩下馬來尋董相墳
馬鳴
博物志漢夏侯嬰封滕公一日駕出東都門外馬悲鳴
踣地不進命左右掘馬蹄下得一石槨有科斗書云佳
城欝欝三千年見白石吁嗟滕公居此室公嘆曰天乎
吾死其安此乎後遂葬其地謂之馬塜
鳥泣
東漢楊震將葬先十餘日有大鳥高丈餘集喪前悲鳴
淚下葬畢飛去遂立鳥象于墓前
兔繞房
東漢蔡邕母卒廬于墓側有兔循繞其房室木生連理
燕啣土
漢景帝廢太子臨江王墓在藍田縣葬時有數萬燕啣
土置其塜上
鶴弔
晉陶侃丁母憂在墓下忽有二客来弔儀服鮮異禮畢
遣人尋之見雙鶴冲天而去
燕尋
劉宋末有女姚玉京室有雙燕一為鷙鳥所獲其一孤
飛不離庭戶凡六七年玉京死燕来周迴尋覓姚氏族泣
語墳在南郭燕至墳所亦死
得銅斗
東漢甄邯墓在金陵玄武湖之側劉宋張永開湖遇古
塜得銅斗一有柄衆皆不識文帝詢之著作郎何承天
曰此新莽威斗三公亡者皆賜之一在塜外一在塜内
斗為天之喉舌故取象焉三公居江左者惟甄邯為大
司徒此必是其墓也啟塜又得一斗有石銘云大司徒
甄邯之墓按綱目新莾天鳳三年秋鑄威斗以石銅為
之若北斗欲厭勝衆兵司命負之出則在前入則在旁
李竒注以五色藥石及銅為之長二尺五寸
獲銅牌
江南野史沈彬年將八十居阜上有一大樹可數拱嘗
示家人曰吾死可葬此既葬穴其處乃古塜見其間儼
然一古燈臺上有漆一盞壙頭獲一銅牌上有鐫篆曰
佳城今已開雖開不葬埋漆燈猶未熱留待沈彬來又
雜爼近有盗發蜀先主墓見兩人張燈對棋盗驚懼拜
謝一人顧曰爾飲乎各飲以一杯與玉帶數條命速出
盗至外口已漆矣帶乃巨蛇也視其穴如舊
五家世守
漢高祖微時數聞魏公子信陵君無忌賢及即位每過
大梁常祀公子及擊黥布還為公子置五家世守其塜
歲以四時奉祀之
五戶灑掃
唐太宗貞觀十九年詔謚殷太師比干曰忠烈命有司
封其墓春秋祀以少牢給五戶灑掃
安城表孝
安城縣有孝子孝聞天下太守王君樹雙土闕以表孝
墓
亭灣示羞
漢朱買臣字翁子其妻耻夫貧窘遂自嫁于青杉吏人
及買臣為會稽太守舟過青杉閘下其妻審知其為前
夫也即脫簮珥拜伏舟次冀得斷絃再續買臣數其罪
辟易莫敢對良久遂自投于河溺死買臣即以其尸葬
于亭灣名曰羞墓
玄塜
揚雄死弟子負土成墳名曰玄塜
青塜
王昭君墓在古豐州西六十里地多白草此塜獨青故
名青塜
漳河疑塜
輟耕錄曹操疑塜七十二在漳河上宋俞應符題詩生
前欺天絶漢統死後欺人設疑塜人生用智死即休何
有餘機到丘壟人言疑塜我不疑我有一法君未知直
湏發盡疑塜七十二必有一塜藏君屍京鏜詩疑塜多
留七十餘謀身自謂永無虞不知五馬同槽夢曾為兒
孫遠慮無
建康穢塜
秦檜墓在建康墓上豐碑矻立不鐫一字盖當時士夫
鄙其為人兼畏物議故不敢立神道碑及孟珙滅金回
屯軍于檜墓所令軍士糞溺墳上人謂之穢塜
作窖得銘
續博物志東都殖業坊十字街有王戎墓隋時釀酒家
穿其傍作窖得銘曰晉司徒尚書令安豐侯王君墓
觀崖得銘
唐左衛將軍王果謫雅州刺史于江中泊船仰見巖腹
中有一棺臨空半出乃緣崖觀之得銘云欲堕不堕逄
王果五百年後重收我果嘆曰吾謫雅州固命也遂收
窆而去
求禁樵採
唐武后幸陽至閿鄉縣車騎不進召巫問之曰晉龍驤
將軍王濬之墓在道南每為樵採所苦聞大駕至特哀
求禁止后詔墓百步外不得樵採杜甫送李尚書櫬云
坐待龍驤詔盖用此也
為立門墻
宋朱文公守南康訪屯田劉公凝之之墓為立門墻以
限樵採
文子樂丘
檀弓公叔文子升于瑕丘蘧伯玉從文子曰樂哉斯丘
也死則我欲葬焉
脩期永宅
傳永字脩期嘗登北邙山于平坵處奮矛躍馬回旋瞻
望欲附葬于祖墓遂買左右地數畆勅子叔偉曰此吾
之永宅也
山堂肆考卷三十
