山堂肆考卷五十一明彭大翼撰
臣職
總九卿
歴代沿革夏商九卿周六官是爲六卿又立少師少
傅少保是爲三孤與六卿爲九漢正卿九太常光祿
勲衛尉太僕廷尉鴻臚宗正大司農少府也亦謂之
九寺大卿又置執金吾大長秋將作大匠共十二卿
梁天監中象四時置十二卿春卿太常宗正司農夏
卿太府少府太僕秋卿衛尉廷尉大匠冬卿光祿鴻
臚太卿即都水也後魏置六卿各有少卿北齊謂之
九寺隋唐因之唐九寺一太常二光祿三衛尉四宗
正五太僕六大理七鴻臚八司農九太府又九寺皆
曰棘卿龍朔中凡卿皆加正字以别少卿咸亨初復
舊除正字宋雖設九卿皆以爲命官之品秩而無職
事元豐正名始有職掌中興以來裁冗職除太常大
理寺不罷外宗正以太常兼而衛尉併兵部太僕併
駕部太府司農併戶部光祿鴻臚併禮部紹興中復
置宗正太府司農餘遂廢漢韋昭釋名卿慶也言萬
物皆慶賴之又卿章也言貴盛章著也
倡九牧
周書六卿分職各率其屬以倡九牧阜成萬民
參三公
說苑九卿者所以參三公也
建旜
周禮冬官司常掌九旗之名物及國之大閱贊司馬頒
旗物王建太常諸侯建旗孤卿建旜
帶綬
東漢馬防位至九卿身帶三綬寵貴至盛也
六命
周禮春官典命掌諸侯之五儀諸臣五等之命王之三
公八命其卿六命其大夫四命
九列
漢韋玄成傳恤我九列注云九列九卿也
辭高位
左莊二十二年齊侯使敬仲爲卿辭曰羈旅之臣敢辱
高位以速官謗
治大官
國語晉悼公使張老爲卿辭曰臣不如魏絳之智能治
大官若在卿位内外必平
進珪
莊子曰楚昭王進屠羊說以三珪之位三珪謂三卿皆
執珪也
佩玉
東漢左雄言九卿位亞三事班在六官行有佩玉之節
再登
史記濮陽叚宏始事蓋侯信信任宏官亦再登九卿
四至
儒林傳前漢許商善筭四至九卿又續漢書汲黯姊之
子司馬安巧宦四至九卿
龜鈕
漢官儀卿秩中二千石孝武皇帝元狩二年令通官印
方寸大小官印五分王公侯金二千石銀皆龜鈕
犀印
司馬彪漢書中二千石以下至四百石佩兩印皆以黑
犀
藻衣
漢官儀衣裳公侯華蟲卿大夫藻火綬青地桃花三彩
緹扇
續漢書卿以下有騑者緹扇汗青翅尾又初學記緹扇
朱輪參差交映藻衣花綬焜爚生光
法河
春秋漢含孳三公象五嶽九卿法河海
括海
謝承後漢書李淑諫更始曰夫三公上應宿九卿下括
河海
太常卿
歴代沿革舜命伯夷作秩宗䕫典樂即太常之任也
秦改曰奉常掌宗廟禮儀漢祖改曰太常以列侯忠
孝敬謹者居之秩中二千石惠帝更名奉常景帝又
曰太常王莾改爲秩宗梁加卿字曰太常卿北齊太
常寺置卿及少卿丞各一人唐龍朔二年改爲奉常
光宅初曰司禮卿宋太常寺皆以禁林之長主判元
豐正名始專其職按常典也常典三禮故曰太常或
曰太常王者之旌有大事則建以行禮禮官奉持之
故曰奉常又按史穪漢高祖拜叔孫通爲奉常賜金
五百斤則奉常之名在漢初已沿秦制不特至惠帝
始更名也太常寺曰容臺曰司禮寺又曰禮院
叔孫朝儀
漢叔孫通始起朝儀會長樂宮成諸侯皆朝謁者引以
次入殿門自侯王以下莫不震恐無敢失禮高帝曰吾
今乃知皇帝之貴拜通爲奉常
桓榮師禮
東漢桓榮以少傅遷太常明帝尊以師禮甚見親重乘
輿每幸太常府令榮東面坐設几杖會百官
論議伉伉
東漢劉愷論議常引正大義諸儒爲之語曰難經伉伉
劉太常
德行堂堂
魏邢顒字子昂時人穪德行堂堂邢子昂文帝以爲太
常
彊禦不奪
漢張奐字然明拜太常立節可否之間彊禦不敢奪也
言行不玷
晉華表為太常卿歴位忠恪清貧履道内正外順言行
不玷
加賜榖帛
魏和洽爲太常清貧守分至賣田宅以自給明帝加賜
榖帛
特賜牀席
晉賀循拜太常中宗踐祚下令曰循冰清玉潔行爲俗
表位處上卿居身服物蓋身而已屋纔庇風雨孤常造
其廬特賜六尺牀席褥并錢二十萬以表至德
驅千乘車
魏王朗遷太常行陵赤車千乘又唐太常表西京置一
十二列首冠金吾東漢有三十九人多遷玉鉉戴玄冕
之七旒驅赤車之千乘
設九部樂
唐封敖爲太常卿故事太常始視事庭設九部樂
怒妻干齋
應劭漢官儀北海周澤爲太常恒清齋遇疾妻憐其年
老疲病窺内問之澤大怒以爲干犯齋禁掾吏叩頭争
之不聽遂收送獄并自劾諺曰居世不諧爲太常妻一
歲三百六十日三百五十九日齋一日不齋醉如泥既
作事復低迷
選童按樂
唐王涯字廣津文宗時拜太常帝以樂府之音鄭衛太
甚欲聞古樂命涯詢于舊工取開元雅樂選樂童按之
命曰梨園樂上悅
還第攝事
晉太常王寶啟府舍窄狹不足移家母鍾年高違離靡
寧乞還第攝事詔從之
臨軒作樂
晉蔡謨拜太常咸康四年上臨軒謨奏臨軒宜有金石
上納焉臨軒作樂自此始
爲母導輿
唐崔邠字處仁爲太常卿故事太常始視事大閱四部
樂都人縱觀邠乃自第去帽親導母輿都人榮之
爲帝賦詩
唐楊師道字景猷太宗時爲太常卿賜宴帝曰聞公每
酣捉筆賦詩如宿搆試爲朕賦之師道再拜少選輙成
一坐嗟服
傳父業
東漢桓榮子郁傳父業亦為太常初榮授朱普學四十
萬言多浮辭郁省定爲十四萬言由是有君大小章
句
陳母訓
北齊趙彦深拜太常卿不脫朝服先入見母跪陳幼小
孤寒蒙訓至此
首九卿
漢官解語太常掌社稷郊畤事重職尊故號九卿之首
同六曹
唐崔日知遷太常卿以歴年久每朝士參集常與尚書
同列時人號爲尚書裏行一說宋朝太常在六曹尚書
之下與尚書丞郎同幕次故謂之尚書裏行
閒職
唐張瓌拜太常自謂閒職帝怒
清選
唐白居易制立國之本禮樂爲先今之太常兼掌其事
歴代迄今謂之清選又李昉譚錄太常不是卿秘書不
是監以其職品清重非他卿監比也
起望省樓
唐崔日知為太常卿恨不居八座乃起樓與尚書省相
對人謂之崔公望省樓
對中華殿
唐令狐德芬為太常卿高宗坐中華殿問王覇孰先德
芬對以任德不任刑爲政以清心簡事爲本帝悅厚賜
之
布被瓦器
耆舊傳趙典爲太常雖身處上卿而布被瓦器不異寒
素
銀章青綬
魏晉太常卿皆銀章青綬進賢兩梁冠絳朝服佩水蒼
玉
以侍中出
魏城陽王徽與黃門侍郎徐紇毁侍中元順出爲太常
卿順奉辭時紇侍側順指之曰此魏之宰嚭魏國不亡
此終不死紇脅肩而出順叱之曰爾刀筆小才止堪供
几案之用豈應汚辱門下斁我彛倫因振衣而起太后
默然
以祭酒遷
唐元載秉政忌楊綰奏爲祭酒天下清議悉歸于綰乃
遷綰爲太常充禮儀使郊廟禮儀綰振起之
宗儒懦怯
唐趙宗儒爲太常卿太常有師子樂非會期不作幼君
荒誕於教坊牒取宗儒不敢違以狀白宰相宰相以爲
事在有司執守不合關白以宗儒懦怯不任事改太常
少卿
彭年該洽
宋陳彭年博學於書史禮文尤所詳練嘗攝太常卿導
乘輿誤行黃道上有司止之彭年正色回顧曰自有典
故禮曹素畏其該洽不敢詰問
終無折衷
晉後略成泰位至太常好生異議終無折衷
多所釐正
言行錄曾文宣公肇同知太常禮院公在職多所釐正
上親祀皇地祗於北郊蓋自公發之
更作類禮
唐魏鄭公爲太常嘗以小戴禮綜彙不倫更作類禮一
十篇帝美其書
進讀史記
宋劉敞判太常寺兼禮儀事上初即位有疾皇太后臨
朝疾愈乃歸政適有小人搆二宮不歡諫者或訐而過
直公謂當以義理感諷兩宮時進讀史記至堯授舜以
天下公因諫說舜至側微堯禪以位非有他道惟其孝
友之德光於上下上知其以諷諫也慈壽聞之亦大喜
諫徵散樂
初齊高緯之世有魚龍山車等戲謂之散樂隋煬帝徵
之太常卿高隷諫不聽退謂丞李懿曰周天元以好樂
而亡殷鑒不遠
改定雅樂
宋太祖乾德二年以雅樂聲高近於哀思不合中和詔
判太常寺和峴改定峴以王朴律凖較洛陽司天臺影
表石尺制律呂音始和暢
濮安典禮
宋英宗即位中書奏請尊濮安懿王禮詔令禮官檢詳
典禮以聞范鎮時判太常寺上言漢宣帝于昭帝爲孫
光武于平帝為祖則其父容可稱皇考而議者尤非之
今陛下既考仁宗又考濮王則其失非特漢宣光武之
比矣
温成廟制
言行錄宋韓維知太常禮院先是温成皇后立廟用樂
公上疏乞詔有司議廟制以明陛下不私後宮之意
議講官禮
東都事略熙寧初知太常禮院劉攽會建言講官願得
坐講下太常議攽曰侍臣應對顧問日欲討論不可安
坐自若避席立語乃古今常禮時議者不一卒如攽言
獻旋宫圖
宋朝太常寺音律官田琮以上所御九絃琴五絃阮并
協律以旋宫相生之法畫爲圖獻上上善之
請專配上帝
君錫同知太常禮院時近臣有請英宗于明堂配
昊天上帝及五帝君錫與禮官建言專配上帝以稱嚴
父之意
