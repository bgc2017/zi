山堂肆考卷四十七明彭大翼撰
臣職
吏部尚書
歴代沿革此周禮天官冡宰之職也漢有選部尚書
魏改選部為吏部專掌選職右於諸曹尚書唐因隋
制吏部尚書掌文官選舉龍朔二年改為司列太常
伯咸亨初復舊光宅元年改為天官尚書神龍元年
復舊天寳十一載改為文部至德初復舊總判吏部
司封司勲考功四曹事宋朝典選之職分而為四文
選二曰審官東院曰流内銓武選二曰審官西院曰
三班院元豐定制以審官東院為尚書左選流内銓
為侍郎左選審官西院為尚書右選三班院為侍郎
右選掌文武官選授勲封考課之政令
掌建六典
周禮太宰之職掌建邦之六典以佐王治邦國
表率六曹
牋表類尚書總統百度是為古官吏部表率六曹兹為
重任
班序常尊
自漢及魏授此職者咸云吏部尚書若授諸曹尚書直
云尚書盖此官班序常尊不與諸曹同也自魏至梁並
第三等梁定十八班班多者為貴吏部尚書班十四諸
曹尚書班十三
衣冠傾屬
梁書王泰山仲通能接人士人士願其居選官頃之為
吏部尚書衣冠無不傾屬
可談風月
梁徐勉為吏部尚書嘗與門人夜集客有虞曇求詹事
官勉正色曰今夕止可談風月不宜及公事時人服其
無私按虞曇集覽作虞高
但妨賞適
北齊陽休之為吏部尚書謂人曰此官實是清華但煩
劇妨吾賞適
甄竒錄異
南史李肅字偉恭甄竒錄異薦拔後進題目品藻曲有
條貫人以此服之及擢為選部尚書號稱得才
先德後才
隋書牛弘字里仁為吏部尚書其選舉先德行而後文
才進用多稱職之吏
門閥不遺
齊書辛術為吏部尚書性尚貞明取士以才器循名責
實新舊參舉管庫必擢門閥不遺按此齊乃東魏高洋
也
餽餉無受
南史江湛為吏部尚書家甚貧不營私財饋餉盈門一
無所受又晉鄧攸為吏部尚書牧馬於家庭妻息素食
不受一錢
六燕一鴻
晉陸佃謝吏部尚書啟六燕相停試權衡其輕重乙鴻
遼遠欲審别其飛翔按九章筭術五雀六燕飛集於衡
衡適平一雀一燕而異處則雀重而燕輕又張融曰鴻
飛天首遼遠難明楚人以為鳬越人以為鴻
丘山沔水
分紀唐李尚書乂王尚書丘崔賓客沔掌吏部皆獲當
時推美人為之語曰李下無蹊徑又曰丘山岌岌連天
峻沔水澄澄澈底清
願選敦重
陳孔奐為吏部尚書太子叔寳欲以江總為太子詹事
奐曰江總有陳陸之才而無園綺之實太子深以為恨
乃自言於陳主將許之奐乃啟願選敦重之才以居輔
導按園綺謂東園公綺里季也
好抑文雅
唐戴胄檢校吏部尚書好抑文雅奬薦法吏時以寡學
為訾
周謹廉素
晉太康四年詔選曹銓管人才宜得忠恪寡欲抑華崇
本者為之尚書朱整周謹廉素以道自居是其人也其
以整為吏部尚書
清通簡要
劉義慶世說王濬冲裴叔則二人總角詣鍾士季須史
去後客問鍾曰向二童何如鍾曰裴楷清通王戎簡要
後二十年此二賢當為吏部尚書冀爾時天下無復滯
才按濬冲王戎字叔則裴楷字士季鍾會字
官有定價
北史元暉遷吏部尚書專事納貨授官皆有定價大郡
二千疋中郡一千小郡五百選人謂之市曹
門無私謁
唐崔洪為吏部尚書門無私謁
顔嗔謝笑
謝莊代顔峻為吏部尚書峻容貌嚴毅常有不可犯之
色莊風姿温美有喧訴者常歡笑答之時人語曰顔吏
部嗔而與人官謝吏部笑而不與人官
閻口裴手
唐裴光庭為相兼吏部尚書時有門下主事閻麟之為
光庭腹心吏部選官皆麟之裁見光庭隨而下筆時人
語曰麟之口光庭手
加禄先呵
晉王弘自領選將加榮禄於人必先呵責然後施行若
善相眄接必無所與人問其故答曰王爵既加於人又
相撫勞便成與主分功若求者不與既無以為惠又不
微借顔色即大成怨府
被召即拜
南史宋少帝即位以蔡廓為吏部尚書辭不拜乃以王
德惠代之惠被召即拜未嘗接見賓客有與書求官者
輙聚書閣上及去職其封如初時譚者以廓之不拜惠
之即拜事雖異而意同
各為題目
晉武帝泰始中以山濤為吏部尚書濤領吏部十有餘
年每一官缺輒擇才資可為者啟擬數人各為題目而
奏之時稱山公啟事
不署紙尾
宋武帝永初三年以蔡廓為吏部尚書廓謂傅亮曰選
事若悉以見付不論不然不能拜也亮以語徐羡之羡
之曰黃散以下悉以委蔡以上故宜共參同異廓曰我
不能為徐干木署紙尾遂不拜注云選按黃紙錄尚書
與吏部尚書連名時羡之為司空錄尚書故廓云然干
木羨之小字也沈約曰廓豈不知選按同體義無偏斷
乎良以主闇時難不欲居通塞之任遠矣哉黃散謂黃
門散騎侍郎也
不棄大德
唐韋思謙舉進士補應城令歲餘調選思謙在官坐以
公事未叙進吏部尚書高季輔曰自居選部今始得此
一人豈以小疵而棄大德遂擢授監察御史
未退虚名
王隠晉書王戎為右僕射領吏部尚書自戎居選未嘗
進一寒素退一虚名理一冤枉隨時浮沉門調戶選
特用隠之
何法盛晉中興書吳隠之字處默少有孝行與太常韓
康伯鄰居隠之母亡每哭康伯母輒涕泣悲不自勝既
而語康伯曰汝後若居銓衡當用此人及康伯為吏部
尚書特進用之遂歴清要
驚服漫漢
東魏以楊愔典選嘗以六十人為愔令其自叙訖
不省文簿便次第呼之無有悞者後有選人魯漫漢自
言猥賤獨不見識愔曰卿前在元子思坊騎秃草驢經
過見我不下以方麴障面我何以不識卿漫漢驚服
搖扇謂王
魏元順為吏部尚書時朱暉素事高陽王雍欲以為廷
尉評頻煩託順順不為用雍撫几而怒順搖白羽扇徐
謂雍曰高祖遷宅中土剏定九流官方清濁軌儀萬古
而朱暉小人身為省吏何合為廷尉清官雍曰身為丞
相錄尚書如何不得用一人為官順厲聲曰殿下必欲
如是順當依事奏聞
舉扇掃客
齊書蕭子顯為吏部尚書負才氣見凡流賓客不與交
言但舉扇一揮而已衣冠切恨之
作九班制
晉劉頌字子雅為吏部尚書作九班之制以别尊卑為
裴頠所駁
試三銓法
唐開元十三年吏部為十銓選舉至宣宗即位赦書曰
吏部三銓選士祗憑資考多匪實才許觀察使刺史有
竒才異能之士開薦試用三銓謂尚書銓及侍郎二人
分為中銓東銓也
遊處不雜
梁袁昂雅有人鍳遊處不雜及為吏部尚書梁帝曰齊
明帝用卿為黑頭尚書朕用卿為白頭尚書
請託不隠
唐魏知古本起小吏姚崇薦之以至為相崇意輕之請
知古出攝吏部尚書知東都選事崇二子分司東都有
所請託知古歸悉以聞他日上問崇卿子何官才性何
如崇揣知上意對曰臣三子兩在東都為人多欲而不
謹是必以事干知古臣未及問之耳上問安從知之對
曰知古微時臣嘗卵而翼之臣子愚以為知古容其為
非故敢干之耳上于是以崇為無私而薄知古欲斥之
崇固請曰陛下赦臣子無状已為萬幸苟逐知古累聖
政矣上許之竟罷為工部尚書
九品官人
魏陳羣為吏部尚書制九品官人之法
四等進人
宋李清臣為吏部尚書嘗取百餘人第為德行政事文
學議論四等以進
執心平當
晉劉雄字公平遷吏部尚書執心平當無少私曲
居身清正
南齊褚玄為吏部尚書居身清正在選部門庭蕭索賓
客罕至每出入左右常捧一黃紙帽風吹紙已殆盡
毛玠易俗
魏毛玠與崔琰並典選舉用皆清正之士由是天下士
莫不以廉節自勵時有長吏還者垢面羸衣常乘柴車
魏武嘗嘆曰孤之法不如毛尚書使吏部用心如玠風
俗之易不難
巨源趨時
唐韋巨源為吏部尚書時要官缺執政欲以次用其親
戚巨源秉筆當除十人皆宰相近屬楊再思曰吾等誠
負天下巨源曰時當爾耳
啓借鼓吹
梁蔡徵拜吏部尚書啓後主借用鼓吹答曰軍樂有功
乃授徵不自揆量紊亂朝章然其父景歴既有締搆之
功宜如其啟
悉備儀注
隋書牛弘拜吏部尚書仁夀二年獻皇后崩王公以下
不能定其儀注楊素謂弘乃舊學時賢所仰今日之事
决在於公弘乃不拜讓斯須之間儀注悉備素嘆曰衣
冠禮樂盡在此矣非吾所及也
作考課法
魏盧毓字子家為吏部尚書文帝詔選舉莫取有名者
名如畫地作餅不可啖也毓對曰名不可以得異人而
可以得常士常士興教慕善然後有名名非所當疾也
今考績之法廢而以毁譽為進退故真偽混淆虚實相
蒙帝納其言詔作考課法
用循資格
唐開元十八年以裴光庭兼吏部尚書先是選司注官
惟視其人之能否或不次超遷或老於下位有出身二
十年不得禄者光庭始奏用循資格無問能否選滿則
注非負譴者有升無降庸愚皆喜謂之聖書而才俊之
士無不怨嘆宋璟争之不能得
李重著箴
晉李重字茂曾為吏部尚書著箴置之左右
李胤刊令
晉李胤字伯重為吏部尚書正身率職刊定選例而著
於令
請禁驕恣
晉安帝隆安中會稽世子元顕以星變解錄尚書事復
加尚書令吏部尚書車胤以元顯驕恣白會稽王道子
請禁抑之元顯問道子曰車武子屏人言及何事道子
怒曰爾欲幽我不令與朝士語耶元顯出謂其徒曰胤
間我父子胤懼自殺
不畏強禦
唐中宗景龍四年以宋璟為吏部尚書李乂盧從愿為
侍郎皆不畏強禦請謁路絶人服其公
才如襪線
偽蜀吏部尚書韓昭琴棋書筭射法悉皆涉獵而不精
朝士李台瑕曰韓八座技藝如拆襪線無一條長或作
禮部尚書
法如權衡
宋王質字子野判吏部銓選號為稱職而選法未嘗更
易人或問之公曰選法備具如權衡在執者不欺其輕
重耳何必屢更
恐長奔競
宋元豐選法以薦者多寡為差元祐初孫永為吏部尚
書恐長奔競之風請改法不用薦之多寡而以到選先
後為次士論不平
請罷耗費
中興繋年錄吏部尚書張燾因召對上言甲庫萃工巧
以蕩上心酤良醯以奪官課教坊樂工員數日增俸給
賜賚耗費不貲皆可罷之上曰卿可謂責難於君矣明
日罷甲庫諸局以酒庫歸有司减樂工數百人
搜揚俊乂
崔鴻春秋郭撫初為吏部尚書與侍郎姚範清心虚已
搜揚俊乂内外稱之以郭姚擬崔毛
申達鬱滯
樓攻媿集汪大猷字仲嘉權吏部尚書或曰今日凡事
從窄非曩時比公曰方且鄙之忍效尤乎調官者多孤
寒之人於此不為留意使得其平尚謂之銓衡耶由是
鬱者得伸滯者得達人人感悦
日月為斷
後魏崔亮為吏部尚書為停年格不問士之賢愚專以
停解日月為斷亮甥劉景安以書規之亮不從
公忠為先
宋楊誠齊集葉顒權吏部尚書乾道九年召對便殿賜
坐賜茶禮異他日帝曰吏部條例朕亦置一通在禁中
又問卿當官以何者為先對曰以公忠為先帝曰卿宜
無忘此二字後五日除簽書越二日兼參政
却花練
陳姚察為吏部尚書有門生送南布一端花練一疋察
曰所衣止是麻布蒲練此物於吾無用此人遜請察厲
色驅出
辭袖金
齊禇淵字彥回為吏部尚書有人求官袖中將金一餅
因求請間出金示之曰無人知者彥回不受曰自應得
官無假此物若必見與不得不相啟此人大懼收金去
立平作市井
語林袁貞為監軍范立平為吏部尚書坐中語袁曰卿
此選還不失護軍袁曰立平卿何事人中作市井
李乂無蹊徑
見前丘山沔水
引致才名
東魏以高澄攝吏部尚書始改崔亮年勞之制銓擢賢
能又沙汰尚書郎妙選人地以充之凡才名之士皆引
致門下與之遊宴
遏絶訛僞
唐鄭絪吏部尚書制國朝以來宋璟李乂掌選部能遏
絶訛偽振張紀綱
清公見美
梁張纉讓吏部尚書表漢革民曹魏仍東掾毛孝先以
清公見美盧子若以貞固任職降及晉世希覩其人樂
彥輔雍容自守當時恨其寡譽山巨源意在拔竒不免
與世浮沉鄧攸牧馬家庭何益止競之操卞壼如含瓦
石未聞檢裁之功
方嚴不侵
宋孝武帝好狎侮羣臣自太宰以下不免穢辱又寵一
崑崙奴令以杖擊羣臣惟憚吏部尚書蔡興宗方嚴不
敢侵媟儀曹郎王耽之曰蔡豫章昔在相府方嚴不狎
武帝晏私之日未嘗相召蔡尚書今日可謂能負荷矣
注云豫章興宗之父廓曾出為豫章太守
每招怨言
南北朝魏郭祚為吏部尚書持身清潔重惜官位至於
銓授雖得其人徘徊久之然後下筆且云此人便已貴
矣故當時每招怨言然所用者無不稱職
多革弊政
宋汪應辰為吏部尚書剛方正直敢言不遜在朝多革
弊政中貴人側目孝宗時上皇方甃石池以水銀浮金
鳬魚於中帝過之上皇指示曰水銀正乏此買之汪尚
書家帝怒曰應辰力言朕建房廊與民争利乃自販水
銀耶至是上疏論和糴事遂出知平江府然水銀實非
買應辰家也
時稱廉平
隋韋世康和静謙恕為吏部尚書十餘年時稱廉平常
有止足之意謂子弟曰禄豈在多防滿則退年不待暮
有疾便辭因懇乞骸骨不許以為荆州總管
世憚剛嚴
宋晏敦復字景初權吏部尚書剛嚴為世所憚親戚故舊
有以書至視其封題有并及兩字者即却之不納惟務
抑僥倖清流品甄敘人物區别賢否一時銓總號稱平
允
首言朋黨
言行錄王存字正仲召為吏部尚書時在廷朋黨之論
相熾公入對首言人臣朋黨誠不可長然或不察則濫
及善人東漢朋黨之獄是也
諫屏鞠戲
陳正獻公俊卿召為吏部尚書時上未能屏鞠戲公上
書力諫後入對上迎謂曰前日之奏備見忠讜朕决意
用卿矣
裁四選格法
宋晏敦復權吏部尚書中興以來凢四選格法多公所
裁定由是士無沉滯之嘆
編七司條例
楊誠齊集葉正簡公顒權吏部尚書時七司弊事未去
公乃與郎官編剗七司條例為一書或事同例異者存
其一削其一帝覽之御筆褒美令刻板頒下
為書示衆
陳以徐陵為吏部尚書陵以梁末以來選授多濫乃為
書示衆曰永定之時聖朝草創白銀難得黃札易營致
令員外常侍路上比肩諮議參軍市中無數今衣冠禮
樂日富年華何可猶作舊意非理望也衆咸服之
具状防吏
言行錄宋蘇頌判吏部尚書公前後掌天官四選凡五
年每選人改官關陞其磨勘吏洗垢求瑕故為稽滯公
敕吏曰某官緣某事當會某處仍引用合用條例及具
委無漏落状同上自是吏不得逞
吏部侍郎
歴代沿革周禮天官小宰漢之大夫即其任也隋煬
帝三年尚書六曹各置侍郎一人以貳尚書之職唐
武德初因隋舊置吏部尚書銓掌六品七品選侍郎
銓掌八品九品選龍朔二年改為司列少常伯咸亨
初改為吏部侍郎光宅初改為天官侍郎神龍初復
為吏部侍郎天寳十一載改為文部侍郎至德二載
復為吏部侍郎本一員總章二年加一員以裴行儉
為之本員為中銓新加員為東銓宋選人屬流内銓
小使臣屬三班院元豐官制行以流内銓歸吏部侍
郎左選以三班院歸吏部侍郎右選
大革前弊
唐宋璟為吏部侍郎先是外戚及公主干預朝政請託
滋甚典選者為權門所制九流失敘士庶嗟怨至是公
大革前弊取舍平允銓司以清
悉改前規
唐姜晦開元中為吏部侍郎性聰悟識理體舊制吏曹
舍宇悉布荆棘以防令史與選人交通及晦領選事盡
除之大開銓門示無所禁私引置者晦輙知之召問莫
不首伏初朝廷以晦改前規咸以為不可畢竟銓衡得
所賄賂不行舉朝嘆服
不省私書
唐孔緯字孔文為吏部侍郎權要請託書盈几案竟不
之省
復除舊職
唐天官侍郎崔玄暉性介直絶請謁執政惡之改文
昌左丞月餘武則天謂曰聞卿改官令史設齋自慶此
欲盛為奸貪耳今還卿舊職復除天官侍郎
能知偽姓
唐會要天官郎中李知遠權知侍郎有選人姓刁又有
王元忠者並被放乃密與令史相知减其點畫刁改為
丁王改為士擬授官後即添成文字知遠一覽便曰今
年銓覆萬人總識姓名安有丁士姓者此必刁某王某
也省内以為神明
皆給告身
五代劉岳唐明宗時為吏部侍郎故事吏部文武官告
身皆輸硃膠紙軸錢然後給其品高有錢者則賜之其
官卑而貧不能輸錢者往往但得其敕牒而無告身由
是受官者皆不知受命之所以然非王言所以告詔之
意也請一切給之故百官皆給告身自岳始也
彥博寡術
唐温彥博遷檢校吏部侍郎欲汰擇士類寡術不厭衆
心訟牒盈庭時議頗譏之
高馮精鍳
唐高馮字季輔為吏部侍郎凡所銓綜時稱平允太宗
賜金背鏡一面以表精鍳
賞異房杜
隋書吏部侍郎高孝基鍳賞機悟高邁絶倫房玄齡杜
如晦與典選孝基特加賞異時以為知人
奬用孫張
王丘遷吏部侍郎典選號平允其奬用如孫逖張鏡微
皆一時茂秀
熟于典故
李益能撰綦北海行状綦北海先生崈禮當維揚兵革
之後省曹簿書殘毁幾盡公為吏部侍郎熟於典故衣
冠調集及朝政沿革漫無成案可考公依據該審徐出
一言以决之吏不得容其私公所建明悉著於令自是
省曹除授皆有案騐
長於吏道
楊纂長於吏道所在皆有聲績除吏部侍郎前後典選
十餘載時論稱為允當
甚有令譽
唐席豫字建侯為吏部侍郎玄宗謂曰卿前為考功職
事平允故有此授豫典選六年甚有令譽
甚有能名
唐裴行儉馬載為吏部侍郎同時典選十餘年甚有能
名時人稱為裴馬又盧從愿為吏部侍郎與李朝隠同
時典選時人曰吏部前有裴馬後有盧李
不負朝廷
唐會要吏部侍郎鄭杲注韓思復為太博士元希聲
為京兆士曹嘗謂人曰今年掌選得韓元二子則吏部
不負朝廷矣
不畏彊禦
見吏部尚書
慰藉衰病
樓攻媿集宋趙粹中字大雅遷吏部侍郎愛惜名器持
心近厚有蜀士數人當改秩而吏以微文沮格累年公
立為申改有恩例得官而復衰病求赴銓司者公慰藉
周至竟與其官或問之荅曰一官姑以慰其蹉跎待次
尚數年何忍沮之聞者感嘆
升擢孤寒
宋仁宗實錄陳堯咨判流内銓舊制選人皆用奏舉乃
得改京寺官而士有孤寒不為人知者堯咨特為陳其
功状而升擢之
納金不受
唐韋夏卿萬年人為吏部侍郎從弟執誼在翰林受人
金有所干請密以金納夏卿懷中夏卿不受曰吾與汝
賴先人遺德致位及此顧當如是乎執誼大慙
非錢不行
鄭愔為吏部侍郎掌選贓汚狼藉有選人繫百錢于鞋
帶愔問之對曰當今之選非錢不行
授邊遠官
唐崔鄆判吏部東銓文宗召三銓謂之曰卿等比選令
錄如何注擬鄆曰資序相當問以為治之術見可否而
擬之帝曰依資合得而才劣者何授對曰與邊遠慢官
帝曰以不肖之才治邊民則疾苦何知也朝廷遠近皆
願得人苟非其才人受其弊
便江嶺人
職官分紀唐興元初劉滋為吏部侍郎往洪州知選事
時言師興之後天下蝗旱糓價踊貴選人不得赴調乃
命滋江南典選以便江嶺之人時稱舉職
隨事䟽理
言行錄洪文安公遵字景嚴為吏部侍郎先是選人詣
曹改秩予奪一出吏手公乃随事䟽理吏不得肆
隨到注擬
選舉志劉林甫唐貞觀初遷吏部侍郎初赴選者以十
一月為始至春即停選林甫奏請四時聽随到注擬時
天下初定州府及詔使者多有赤牒授官至是停省來
集者將萬餘人林甫随才銓擢咸得其宜時人以比隋
之高孝基
風神高邁
晉裴楷為吏部侍郎風神高邁容儀俊爽時謂之玉山
照人
風采嚴正
唐韋陟為吏部侍郎選人多偽集與正調者相冐陟風
采嚴正摘辨無不服者
遣决滯務
宋韓文惠公彦粹遷吏部侍郎右選公承積弊之後釐
正簿書遣决滯務增損廢置五萬四千一百餘事奏請
增置郎官一員因取當注之闕令大書而揭之門
裁定舛法
洪邁撰墓誌晏敦復為吏部侍郎掌右選改左選公久
典選事知吏部七司法多疎舛孜孜究心纖息參考奏
請裁定至今有司守之不能易也
專委令史
唐許子儒以學藝稱長夀中為天官侍郎居選部不以
藻鏡為急專委令史勾直為腹心注官之次但高枕而
已由是補授失序無復綱紀道路以為口實
諫用優伶
樓攻媿集宋孫獻簡公逢吉字從之進吏部侍郎朱公
熹之去公力救之侍郎彭公龜年補外又言不應為近
習而逐正人一日會食部中或報王喜除閣門祗候公
曰此乃優伶嘗於内庭效朱侍講容止以儒為戲者豈
可以汚清選當抗䟽力争否則於經筵論之由是飛語
上聞内批為郡
點頭更擬
唐蘇晉為吏部侍郎裴光庭為尚書有過官被却者就
籍以朱點頭而已晉因榜選院曰門下點頭者更擬光
庭以為侮已出為汝州刺史按集覽過官者凡選事侍
郎以下三注三唱仍過門下省審之故為過官
厲色必容
苗晉卿知吏部選事性謙柔選人有訴訟索好官者雖
至數千言或聲色甚厲者必優容之拜吏部侍郎前後
典選五年政既寬弛吏胥因緣為奸賄賂大行
季卿襟懷
李季卿拜吏部侍郎在銓衡數年性識博達襟懷豁如
士人多附之
見素藻鑑
杜甫上韋見素詩持衡留藻鑑聽履上星辰注云見素
時為吏部侍郎銓衡平允上星辰言其親帝之旁也
吏部郎中(附員外)
歴代沿革周官太宰之屬有下大夫即其任也秦有
郎中以其為郎侍衛居中故云魏晉諸曹郎功高者
遷吏部郎中歴代品級皆高於諸曹郎魏晉宋齊吏
部郎品第五諸曹郎第六梁吏部郎品第四班第十
一隋煬帝改吏部郎為選部郎唐置吏部郎中二人
龍朔二年改為司列大夫咸亨光宅神龍中並隨曹
改復一人掌考天下文吏之班秩品命一人掌小選
未入仕而吏京司者復分九品通謂之行署其應選
之人以未入九流故謂之流外銓宋元豐官制行置
吏部郎中四人尚書選二人侍郎選各一人參掌選
事而分治之又周官太宰之属有上士盖吏部員外
之任也後周一依周制隋文帝開皇中尚書省二十
四司各置員外郎一人吏部置二人龍朔已隨曹改
復又吏部郎中三廳先小銓次格式員外郎三廳先
南曹次廢置舊說吏部員外郎為省眼
任尊
通典後漢鄭弘為僕射奏云臺職任尊而賞薄人無樂
者故吏部郎中補二千石自弘之奏此始也
典劇
東漢吏部郎中典劇多超遷者
王戎穎悟
晉王戎少年穎悟二十四為吏部郎
劉鼎風稜
五代史劉鼎為吏部郎中性若寬易而典選曹務更有
風稜
追送出境
齊義興太守禇翔召為吏部郎去郡百姓老少追送出
境翔居小選素性公清不為請囑易意號稱平允
相送傾朝
何尚之字彦德遷吏部郎告休定省傾朝送别及至郡
父叔度謂曰聞汝來此傾朝相送果有幾客答曰殆數
百人叔度笑曰此是送吏部郎中耳非關何彦德也昔
殷浩作豫章亦嘗定省送别者甚衆及廢徙東陽船泊
征虜亭積日乃至親舊無敢相窺
徐寧清士
晉書褚亮每屬桓彝覓一佳吏部彝曰佳輿縣宰徐寧
海岱清士即遷吏部郎寕晉人字安期
陸准正人
山公啟事吏部郎典碎事日夜相接非但當正已又當
能正人議郎杜點德履可嘉太子庶子崔諒中郎陸准
皆有意正人其次不審有可用者否
公議得失
魏諸葛誕亮兄也為吏部郎人有所屬輙顯其言而用
之後有當否則公議其得失以為褒貶自是羣僚皆慎
所舉
躬閱案牘
宋傅察為吏部郎選事最好煩劇在職者畫諾而已公
取案牘躬為省閱每至申刻方歸日以為常
果為此職
宋書顧憲之為吏部郎其祖凱之嘗為吏部於庭中列
植嘉樹謂人曰吾為憲之植爾後果為此職
宜師此人
隋李德林為吏部郎陸昂命其子與德林周旋誡之曰
汝每事宜師此人以為模楷
李胤廉平
晉書李胤為吏部郎銓綜廉平
胡銓直諒
周平園集胡銓諡忠簡入對乞修德以結人心練兵以
觀虜釁上曰久知卿直諒拜吏部尚書左郎
選事克辦
後魏孝文帝欲革舊制選置百官謂羣臣曰為朕舉一
人吏部郎既而曰朕得之矣乃徵崔亮為之亮參選事
垂二十年廉謹明决尚書曰非崔郎中選事不辦亮字
敬儒
部事無留
張文潜集晁補之字無咎為吏部郎中有嶺外尉獲盗
八人法當改官考功謂獲盗不同處曲沮其賞持之不
决尉客京久窘甚詣公訴之公為憫然一日當奏即為
上之七日得遷官於是吏胥畏服部無留事
斥華競
晉書李重遷吏部郎詢朝衆而斥華競存公平而塞私
謁
整風俗
山公啟事吏部郎主選舉宜得整風俗理人倫者為之
謝朓讓禮
杜佑通典齊依宋元嘉舊制其拜吏部郎有表讓之禮
齊謝朓除吏部郎上表三讓中書疑朓官未及讓以問
沈約約曰宋元嘉中范曄讓吏部三表及詔優答其事
宛然
桓彝顯名
晉桓彝遷吏部郎名顯朝廷
拔才舉能
王僧綽為吏部郎掌參大選究識流品諳悉人物拔才
舉能咸得其分
剖疑析滯
唐席豫作楊吏部郎中碑銘序簿書以旌淑慝擇刀筆
以决臧否剖疑析滯揮翰如流選部以清繄公是賴
公綽先入
唐柳公綽與裴度俱為判官綽先入為吏部郎中度有
詩饑别兩人同日事征西今日君先捧紫泥
杲之稍遷
齊書庾杲之字景行司空劉勔見而竒之曰見卿足使
江漢崇望杞梓發聲稍遷吏部郎中參選大事
列銓注法
選舉志唐吏部郎中裴行儉始設長名榜列銓注期限
等法又定州縣升降官資高下以為故事長名榜自此
始也
有喉舌任
宋張績遷吏部郎中裴子野曰張吏部有喉舌之任已
恨其晚
南曹(已下員外)
唐六典吏部員外郎掌選院謂之南曹以其曹在銓曹
之南故云
小選
唐百官志員外郎二人掌文選以三銓之法官天下之
才其投試銓注與流内略同謂之小選
無滯牒
唐裴遵度遷吏部員外郎專判南曹天寳中海内無事
九流輻輳會府每歲吏部選人盈萬遵度敏識強記視
簿牒詳而不滯時稱吏事第一由是大知名
無留才
唐崔郾遷吏部員外郎每擬吏親挟格褒貶必當雖寒
遠無留才
諠騰無避
唐李朝隠為吏部員外郎時政出權倖不關兩省而内
受官但斜封其状付中書即宣所司朝隠執罷千四百
員怨誹諠騰略無避屈
判析有條
唐李栖筠遷吏部員外郎判南曹栖筠判析有條奸吏
奪氣號為神明
執筆閱書
唐劉禹錫撰韋公神道碑韋陟字商衡為吏部員外郎
是曹在南宫為眉目在選士為司命公執直筆閱簿書
紛挐盤錯一瞬而剖
張幕設案
通鑑長篇宋紹興三十年以劉珙為吏部員外郎時苦
吏為奸珙思有以制之一日命張幕設案置令式其中
使選集者得出入繙閱與吏折辨吏無得藏其巧人甚
便之
不附相意
言行錄李殿撰浩字德遠為吏部員外郎宰相召同為
郎者四人欲有所進用最屬意於公公不發一語明日
同舍郎皆選公如故
論奪民財
宋楊誠齋集張栻召為吏部員外郎廟堂用史正志為
發運使奪州縣財賦遠近騷然栻為上言之上曰正志
以為非取之民公對曰今州縣財賦大抵無餘不過巧
為之名以取之於民耳上聞之矍然顧拭曰論此事者
多矣未有能及此者如卿之言是朕假手於發運使以
病吾民也閱實如栻言即詔罷之
山堂肆考卷四十七
