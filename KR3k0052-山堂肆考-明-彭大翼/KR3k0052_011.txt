卷十一
山堂肆考卷十一明彭大翼撰
時令
四月
四月斗建巳巳起也言萬物至此時而畢起也是月
曰孟夏亦曰維夏首夏日在畢昏翼中旦婺女中其
日丙丁其蟲羽其音徵律中中吕日月會於實沈
秀葽
詩豳風四月秀葽注云不榮而實曰秀葽草名
登麥
禮月令農乃登麥天子乃以彘嘗麥先薦寢廟
行爵出禄
月令命大尉贊桀俊遂賢良舉長大行爵出禄必當其
位
繼長增高
月令是月也繼長增高毋有壞墮毋起土功毋發大衆
毋伐大樹
飲酎
月令是月也天子飲酎用禮樂注云重釀之酒曰酎稠
醲之義也
獻繭
月令蠶事畢后妃獻繭乃收繭税以桑為均貴賤長幼
如一以給郊廟之服
勸民
月令天子始絺命野虞出行田原為天子勞農勸民毋
或失時
浴佛
佛運綂記周昭王二十四年甲寅天竺國淨
梵王妃摩耶氏生太子悉達多至三十五歲於菩提埸
成無上道號曰佛世尊以周穆王五十二年二月十五
日於拘尸羅國娑羅雙樹間入滅每京師十
大禪院各設齋以五香水浴佛作龍華會大慧禪師浴
佛語云今朝正是四月八淨梵王宫生悉達吐水九龍
天外來捧足七蓮從地發
習禮樂
月令乃命樂師習合禮樂注云以將飲酎故也
吹笙竽
淮南子曰孟夏之月南宫御女赤色衣赤采吹笙竽注
云火生南方故處南宫笙竽空中象陽故吹之
純乾
東漢鄭興傳今孟夏純乾用事隂氣未作
正陽
西京雜記陽德用事和氣皆暢建巳之月是也故謂正
陽之月又傅玄賦四月維夏運臻正陽和風穆而煽物
麥含露而飛芒
梅雨
風土記今江湘二浙四五月間梅欲黃落則水潤土溽
柱礎皆汗蒸欝成雨故曰梅雨又閩人以立夏後逢庚
日為入梅芒種後逢壬日為出梅唐白樂天詩洛下麥
秋月江南梅雨天
麥秋
蔡邕月令百榖各以初生為春熟為秋麥熟在孟夏故
以孟夏為秋圖經曰麥秋種冬長春秀夏實具四時中
和之氣故為五榖之貴也禮記註疏麥者接絶續乏之
榖也前年榖至夏時盡絶新年榖至夏時未登是其絶
也夏時人民糧食闕短是其乏也麥乃夏時熟是接其
絶續其乏也
王瓜生
月令孟夏之月螻蟈鳴蚯蚓出王瓜生苦菜秀蘼草死
盧橘熟
上林賦盧橘夏熟注云盧橘枇杷也
龍見
左桓五年秋大雩書不時也凡祀啓蟄而郊龍見而雩
始殺而嘗閉蟄而烝
蟲化
徐寅初夏戲題長養薰風拂曉吹漸開荷芰落薔薇青
蟲也學莊周夢化作南園蛺蝶飛
射鳥
穆天子傳天子四月休於濩澤於是射鳥按濩澤今平
陽濩縣
賦鵩
賈誼謫居長沙長沙卑濕因自傷悼以為夀不得長乃
為鵩鳥賦以自廣辭曰單閼之歲兮四月孟夏庚子日
斜兮鵩集予舍止於坐隅兮貎甚閑暇異物來萃兮私
怪其故發書占之兮䜟言其度曰野鳥入室兮主人將
去注云太歲在夘曰單閼
權輿
漢魯恭曰今始夏百榖權輿陽氣胎養之時
恢台
宋玉九辯收恢台之孟夏兮然坎傺而沈藏按恢台廣
大貎坎䧟傺住也言人君用法殘虐使民無住足而皆
竄伏於巖藪如天時不順收歛長養之氣使萬物䧟住
而沈藏也
五月
五月斗建午午長也言萬物皆長大也是月曰仲夏
亦曰暑月臯月日在東井昏亢中旦危中其日丙丁
其蟲羽其音徵律中蕤賓日月會於鶉首
斬隂木
周禮天官山虞掌山林之政令仲冬斬陽木仲夏斬隂
木
薦含桃
禮月令仲夏之月乃命百縣雩祀百辟卿士有益於民
者以祈榖實農乃登黍天子乃以雛嘗黍羞以含桃先
薦寢廟
均琴瑟
月令命樂師修鞀鞞鼔均琴瑟管簫執干戚戈羽調竽
笙竾簧飭鐘磬柷敔
升山
月令是月也可以居高明可以遠眺望可以升山陵可
以處臺榭注云凡此皆順陽明之時
李賀樂辭
唐李長吉五月樂辭雕玉押簾上輕縠籠虚門井汲鉛
華水扇織鴛鴦文迴雪舞涼殿甘露洗空綠羅袖從迴
翔香汗沾寳粟
楚懷樂曲
拾遺記洞庭之山浮於水上其下有金堂數百間帝女
居之四時聞金石絲竹之音徹於山頂楚懷王率羣臣
賦詩於水湄故曰瀟湘洞庭之樂聽者令人難老雖咸
池簫韶不能比焉每四仲之節王嘗繞山遊宴各舉四
仲之氣以為樂章仲夏律中蕤賓乃作浩露秋霜之曲
斯螽動股
詩豳風五月斯螽動股注云動股始躍而以股鳴也
游牝别羣
月令仲夏之月游牝别羣則縶騰駒班馬政注云季春
游牝於牧至此妊孕已遂故不使同羣拘縶騰躍之駒
者止其踶囓也馬政養馬之政令也周禮圉人師所掌
鳴鵙
月令小暑至螳蜋生鵙始鳴反舌無聲按鵙伯勞也一
名博勞一名伯趙賊害之鳥也五月鳴者以隂鳥而感
一隂之氣也然毛詩言七月鳴鵙此言五月者蓋仲夏
鵙始鳴至七月則鳴之極也
分龍
埤雅今俗五月謂之分龍雨曰隔轍言多暴至龍各有
分域雨晹往往隔一轍而異也
堇榮
月令仲夏之月鹿角解蟬始鳴半夏生木堇榮
竹醉
黃山谷詩註竹醉宜栽竹辰日可種瓜詩
曰夏栽醉竹餘千箇春種辰瓜滿百區
用盛樂
月令命有司為民祈祀山川百源大雩帝用盛樂
挺重囚
月令門閭毋閉關市無索挺重囚益其食注云挺者拔
出之義
教苃舍
周禮大司馬中春教振旅遂以蒐中夏教苃舍遂以苗
中秋教治兵遂以獮中冬教大閱遂以狩按苃舍草止
之地軍有草止之法
祈榖實
月令乃命百縣雩祀百辟卿士有益於民者以祈榖實
注云百辟卿士謂古者上公句龍后稷之類
黃雀風
風土記仲夏長風扇暑此節東南常有風至俗名黃雀
長風
丹魚火
酈元水經注丹水出丹魚先夏至前十日夜伺之魚浮
水則赤光上照如火
雨濯枝
見雨
風含篠
杜子美詩風含翠篠娟娟静雨裛紅蕖冉冉香
鄒衍繫獄
見霜
諸葛渡瀘
諸葛亮出師表五月渡瀘深入不毛
藕汀
僧參寥詩青蒲獵獵弄輕柔欲立蜻蜓不自由五月臨
平山下路藕花無數滿汀洲
榴井
黃孝先詩風簾燕引五六子露井榴開三四花又韓退
之詩五月榴花照眼明枝頭時見子初成
端午
風土記端始也提要錄午時為天中節道
書為地臘
鬭草
荆楚歲時記端午日四民並蹋百草故有鬭百草之戲
歐公詩共鬭今朝勝盈䄡百草香章簡公帖子五蓂開
瑞莢百草鬭香苕又五日看花憐並葉今朝鬭草得宜
男
刻蒲
歲時記端午刻菖蒲為小人子或謂葫蘆形帶之辟邪
宋王沂公帖子明朝知是天中節旋刻菖蒲要辟邪按
宋王曾字孝先青州人
蒲酒
歲時記端午日以菖蒲或縷或屑泛酒宋章簡公帖子
菖蒲泛酒堯樽綠菰葉縈絲楚粽香吳子和喜遷鶯詞
梅霖初歇正絳色海榴争開佳節角黍包金香蒲切玉
是處綺筵羅列
蘭湯
大戴禮蓄蘭為沐浴歐公上皇閣帖子佳辰
共喜沐蘭湯毒冷何須採艾禳但得臯陶調鼎鼐自然
災沴變休祥
結艾
歲時記端午都人採艾結為人懸門上以解毒氣又作
泥塑張天師以艾為鬚以蒜為拳置於門上故蘇子由
太妃閣帖子太醫争獻天師艾瑞霧長榮堯母門
躤柳
文昌雜錄軍中以端午日走馬為躤柳宋徽宗政和四
年五月金主拜天射柳蓋金承遼俗凡七月
十五日行拜天禮畢則射柳於毬場
弔屈
續齊諧志屈原以端午日投汨羅江而死楚人哀之每
至此日以竹筒貯米投水祭之漢建武中長沙歐回白
日忽見一人自稱三閭大夫謂曰君常見祭甚善但苦
為蛟龍所竊今若有惠可以楝樹葉塞其上以五綵絲
縛之此二物蛟龍所憚也回依其言世人五日作粽子
并帶五色絲及楝葉皆汨羅之遺風也王逸離騷經注
伯庸名我為平以法天字我曰原以法地愚按三閭大
夫既名為平字原矣而又有正則靈均之稱者何也或
云古人有名必有小名有字必有小字正則乃小名靈
均則小字也
祭陳
東漢書陳臨為蒼梧太守推誠而治導人以孝弟臨徵
去後本郡以祠臨東城門上令小童潔服舞
之
食葅龜
風土記端午食葅龜龜骨表肉裏隂内陽外之形所以
贊時也
戴艾虎
歲時記端午以艾為虎形或剪綵為虎粘艾葉以戴之
宋章簡公詩花隂轉午清風細玉燕釵頭艾虎輕
楚江競渡
歲時記競渡俗云為傷屈原之死故以舟楫
救之其舟輕利故曰飛鳬又曰水車又曰水馬越人以
舟為車以檝為馬故章簡公端午帖子絲竹漸高橈鼔
急瑶津亭下競鳬車
太原高會
宋朝事實太宗征太原行次澶淵有太僕寺丞宋捷者
掌出納行在軍儲迎謁道左太宗見其姓名喜以為我
師必捷之兆車駕將至令語攻城諸將曰我端午日當
置酒高會於太原城中至癸未繼先降迺也
江心鑄鏡
唐世揚州貢水心鏡背有盤龍揚子江中流
所鑄也白樂天百鍊鏡篇太宗嘗以人為監監古監今
不監容乃知天子别有鏡不是揚州百鍊銅宋洪容齋
隨笔國朝翰苑撰端午帖子多用其事然遣詞命意工
拙不同唯東坡詩講餘交翟轉迴廊始覺深宫夏日長
揚子江心空百練只將無逸監興亡其光輝氣燄可敬
而師也
民間借襦
唐孫伏伽上表近太常於民間借婦女裙襦以充妓衣
擬玄武門遊戲非所以為子孫法
五時花
開元遺事北朝婦人五日進五時圖五時花施之帳上
百索粽
文昌雜錄唐時五日有百索粽又有九子粽風土記端
午烹鶩以菰葉褁粘米謂之角黍取隂陽包褁未散之
象歲時記京師以端午為解粽節以粽葉長者勝短者
輸宋王沂公皇后閣帖子争傳九子粽皇祚續千春
賜時服
澠水燕談京朝官每歲端午賜時服宋楊文公談苑國
朝制文武官諸軍校在京者端午賜衣
賜宫衣
杜詩宫衣亦有名端午被恩榮細葛含風軟香羅疊雪
輕自天題處濕當暑著來清意内穪長短終身荷聖情
賀扇
唐太宗五日謂長孫無忌楊師道曰五日舊俗必用服
翫相賀朕今各賀卿以飛白扇二枚庶動清風以增美
德按師道字景猷陜州人
奪標
宋郭功父詩競渡傳風俗旁觀亦壯哉棹争飛鳥疾標
奪彩龍回江影渾飜錦歡聲遠震雷輕生一餉樂時序
密相催
射團
開元遺事宫中端午造粉團角黍貯盤中以小角弓射
之中者得食
蓄藥
荆楚記端午日競採雜藥夏小正云此日蓄藥以止除
毒氣
梟羹
漢史使東郡送梟作梟羹賜百官以其惡鳥
故食之古者重梟炙梟羹蓋欲滅其族類也
獺丸
金門歲節記重五日午時有雨則急斫一竿竹竹節中
必有神水瀝取以獺肝為丸可治心腹積聚之病
公主剪鬚
劉公嘉話宋謝靈運鬚美臨刑因施為南海祗洹寺維
摩洹像鬚寺人寳惜初不虧損至唐中宗朝樂安公主
五日鬭百草欲廣其物色令馳驛取之又恐為他人所
得因剪棄其餘黃朝英詩君此日鍾英氣王鳳今朝
襲慶源五色呈祥文必顯丙時先誕位非尊蘭湯備浴
傳荆俗水馬浮江弔屈原因笑唐家公主騃預令馳
驛剪維洹
宫人塗臂
漢武時端午日取蜥蜴置之器飼以丹砂至明年端午
搗之萬杵以塗宫人臂有所犯則消没不則臂上如赤
痣終身不滅故蜥蜴得守宫之名李賀詩玉臼夜搗紅
守宫李商隠詩巴西夜市紅守宫後房點臂斑斑紅古
宫詞愛惜加窮袴防閑托守宫按蜥蜴說文作蜥易日
十二時變色故曰易一曰蛇醫一曰蝘蜓一曰蠑螈今
俗謂之蠍虎
帶蟾蜍
歲時記肉芝者謂萬歲蟾蜍頭上有角目赤頷下有丹
書八字日中取之隂乾帶於身辟五兵六日
者則不中用故陳簡齋詩六日蟾蜍乖世用按五兵謂
弓殳戈矛戟也
杵蠅虎
世傳淮南王安萬畢術以取蠅虎杵碎拌豆
豆踴躍可以擊蠅陳後山蠅虎詩却行奮臂毋甚武明
日淮南作端午
剪鸜鵒舌
零陵記取鸜鵒去舌尖則能語聲尤清越雖
鸚鵡不能過也劉義慶幽冥錄曰晉司空桓豁在荆州
有參軍剪鸜鵒舌教語無所不通後大會悉
效人語無不相類時有參佐齆鼻因納頭甕中效之有
主典盜肉者乃白參軍云以新荷褁置屏風後果搜得
之
埋蜻蛉頭
張華博物志取蜻蛉頭正中門埋之皆成青
珠故曰塗赤蚨而還錢埋蜻蛉而變珠
田文生
異苑田文以生父令勿舉母私舉之文長以
實告之文啓父曰不舉五日子何也父曰生及戶損父
文曰受命於天豈受命於戶若受命戶何不高其戶誰
能至其戶耶父知其賢立以為嗣後君俗以五
月為惡月故忌之西京雜記王鳳以生其父
欲不舉曰俗諺舉此日子長及戶則自害否則害父母
其叔曰昔田文亦以此日生非不祥也遂舉之小說胡
廣本姓黃以生父母惡之藏之葫蘆棄之河
流岸側居人收養及長有盛名父母欲取之歸廣以為
背其所生則害義背其所養則忘恩兩無所歸託葫蘆
而生也乃姓胡名廣後登三司有中庸之號宋略王鎮
惡以生家人欲去之其祖猛曰昔君以
此日生卒得相齊此兒必興吾宗因以鎮惡名之唐書
崔信明以正中時生有異雀數頭身形甚小
五色咸僃集於庭樹鳴聲清亮隋太史占之曰五月為
火火為離離為文采日中文之盛也有雀文采而鳴此
兒必以文藻聲名播於天下然雀形既小禄位殆不高
矣及長博文強記下筆成章官果不崇
子推死
琴操晉介子推以焚死晉文公令人家是日
不得發火又列女傳孝女曹娥上虞人父旴能絃歌為
巫祝漢安二年五月五日於縣江泝濤迎婆娑神溺死
不得屍骸娥年十四乃沿江號哭晝夜不絶聲旬有七
日遂投江而死三日後抱父屍俱出故東坡詩忠臣諒
節今千歲孝女孤風滿四方
多饋珍玩
隋煬帝大業百僚多饋珍玩納言蘇
威獨獻尚書或譛之曰尚書有五子之歌威意甚不遜
帝怒頃之問伐高麗事威對曰願不發兵但赦羣盜自
可得數十萬兵遣之東征帝不懌曰老革多奸以賊脇
我且復隠忍後月餘有奏與突厥隂圖不軌者竟除名
按革獸皮也老革皮色枯瘁之形
各獻服玩
唐代宗記端午日羣臣各獻服玩上謂先生何
獨無獻泌曰臣自巾至履皆陛下所賜所餘獨一身耳
上曰朕所求正在此既獻其身當惟朕所用不為卿有
矣
朱索
續漢書以朱索為門戶飾以止惡氣風俗通
端午日以五色絲繫臂辟鬼及兵且令人不病疫一名
長命縷一名辟兵繒一名五色縷一名朱索提要錄北
人端午日以綵絲結合歡索纏手臂宋章簡公皇帝閣
帖子清曉會披香朱絲續命長一絲增一歲君
王又曰繭館初成長命縷珠囊仍帶辟兵繒
赤符
抱朴子曰或問辟五兵之道曰合以作赤靈
符著於心前今釵頭符是也夫人閣帖子欲謝
君恩郤無語心前笑指赤靈符歐陽公詩五兵消以德
何用赤靈符章簡公帖子桃印敞金扉鳴環繭館歸又
云赤符神印穿金鏤團扇鮫銷畫鳳文
夏至
按十一月冬至為一陽十二月大寒為二陽正月雨
水為三陽二月春分為四陽三月榖雨為五陽四月
小滿為六陽至五月六陽剥盡一隂始生乃隂陽交
會之時故謂之夏至月令陽生於子而日漸長至午
則極而長之極至也天文志周天三百六十五度北
極出地上三十六度南極入地下亦三十六度日行
中道為黃道北至東井去極近南至牽牛去極遠東
至角西至婁去極中仲夏日行北至東井去極最近
故曰日北至而其出入與地之寅戌相當是以景短
而晷長晝刻多而夜刻少是為夏至三禮義宗夏至
有三義一以明陽氣之至極二以明隂氣之始生三
以見日行之北至樞要云日光曰景日影曰晷
日永
虞書敬致日永星火以正仲夏厥民因鳥獸希革注云
敬致周禮所謂致日蓋以夏至之日中祠日而識其景
也日永晝六十刻也星火東方蒼龍七宿火謂大火夏
至昏之中星也正者夏至陽之極午為正陽位也因者
析而又析以氣愈熱而民愈散處也希革鳥獸毛希少
而革易也
景短
漢律歷志日道歛北去極彌近其景彌短近短乃極夏
乃至焉
禬凶荒
周禮春官家宗人以冬日至致天神人鬼以夏日至致
地示物鬽以禬國之凶荒民之札喪注云天人陽也地
物隂也陽氣升而祭鬼神隂氣升而祭示物鬽禬除禳
也
施命令
君以夏至之日施命令止四方行者所以助微
隂也
景風
京房易占夏至景風用事
離氣
易通卦驗夏至日中赤氣出直離此正氣也出右萬物
半死出左赤地千里
懸土炭
史記天官書孟康注先至三日懸土炭於衡兩端輕重
適均冬至日陽氣至則炭重夏至日隂氣至則土重
寢兵鼓
蔡邕獨斷夏至寢兵鼓身欲寧志欲静故不聽事
著五綵
風俗通夏至著五綵辟兵題曰游光游光厲鬼也知其
名者無瘟疾
陳八音
東漢律歷志天子嘗以至日御前殿合八能之士陳八
音聽樂均度占晷景候鍾律權土炭倣隂陽也
刊陽木
周禮秋官柞氏掌攻草木及林麓夏至日令刊陽木而
火之冬日至令剥隂木而水之
候玉律
東漢律歷志殿中候氣用玉律十二惟二至日乃候
六月
六月斗建未未味也言萬物向成而有滋味也是月
曰季夏亦曰徂暑日在柳昏火中旦奎中其日丙丁
其蟲羽其音徵律中林鍾日月會於鶉火
西獵
太公金匱紂以六月獵於西土發民逐禽或諫曰今六
月天務覆施地務長養而發民逐禽元元之命懸於野
君踐一日之苗則民百日不食天子失道後必無福紂
以妖言而誅之天暴風雨拔木折屋
北伐
詩小雅周宣王北伐詩曰六月棲棲戎車既飭四牡騤
騤載是常服玁狁孔熾我是用急王於出征以匡王國
温風始至
禮月令季夏之月温風始至蟋蟀居壁六經天文編子
位一陽雖生而未出乎地至寅位泰卦則三陽之生方
出地上而温厚之氣從此始焉已位乾卦六陽雖極而
温厚之氣未終午位一隂雖生而未害於陽必至未位
遯卦而後温厚之氣始盡也至極也言温厚之氣至季
夏而始極也按蟋蟀一名蛬一名蜻蛚即今之促織生
於土中此時羽翼未成但居於穴之壁至七月則能遠
飛而在野矣
大雨時行
月令是月也土潤溽暑大雨時行燒薙行水利以殺草
如以熱湯可以糞田疇可以美土疆
登龜取黿
月令季夏之月命漁師伐蛟取鼉登龜取黿命澤人納
材葦命婦官染采黼黻文章必以法故
流金爍石
南史梁元帝與武陵王書季夏煩暑流金爍石
重陽上升
王粲暑賦惟林鍾之季月重陽積而上升
太隂内閉
晉夏侯湛大暑賦林鍾統律祝融紀節蒸澤外熙大隂
内閉
莎雞振羽
詩豳風六月莎雞振羽按莎雞一名梭雞又名絡緯俗
名絡絲娘頭小而羽大有青褐二種率以六月振羽作
聲如紡績故名
雛鷹習飛
月令季夏之月鷹乃學習腐草為螢注云學習雛學數
飛也腐草為螢離明之極故幽類化為明類也
伏日
隂陽書夏至後第三庚為初伏第四庚為中伏立秋
後初庚為末伏
驕陽
杜詩三伏忽已過驕陽化為霖欲歸瀼西宅沮此江浦
深
畏景
王言史詩曲池煎畏景高閣絶微颷潘岳詩南陸迎修
景朱明送末垂初伏啟新節隆暑方赫曦
金畏於火
歷忌釋伏者何也金氣伏藏之日也四時代謝皆以相
生立春木代水水生木立夏火代木木生火立冬水代
金金生水至於立秋以金代火金畏於火故至庚日必
伏庚者金故也
隂廹於陽
顔師古曰伏者謂隂氣將起廹於殘陽而未得升故為
藏伏因名伏日
割肉自譽
見社日
炮羔自勞
漢楊惲字子幼報孫會宗書曰田家作苦歲時伏臘烹
羊炮羔斗酒自勞酒後耳熱仰天拊缶而呼烏烏按李
斯上書擊甕叩缶彈筝拊髀而呼烏烏快耳者真秦聲
也關中舊有此曲
食粥
世說郄嘉賓三伏之月詣謝公炎暑熏赫雖復當風交
扇猶沾汗淋漓謝着故絹衣食熱白粥晏然無異
進餅
荆楚歲時記伏日進湯餅名為辟惡
磔狗禦災
史記諸侯年表秦德公二年初作伏祠磔狗邑四門以
禦蠱災
養羊供費
潘安仁閑居賦養羊酤酪以供伏臘之費
封功臣
漢書高祖用良平策還定三秦席卷天下論功定封金
帛寵異重複令自擇伏日不同凡俗
閉厲鬼
東漢和帝永元六年初令伏閉盡日漢官舊儀伏日厲
鬼行故盡日閉不干他事
祠黃石公
史記張良見下邳圯上老父出一編書曰讀是則為王
者師後十三年孺子見我濟北榖城山下黃石即我矣
遂去之旦視其書乃太公兵法也良後十三年從高帝
過濟北果見榖城山下黃石取而葆祠之留侯死并葬
黃石冢每上塜伏臘祠黃石
誡褦襶子
程曉伏日詩平生二伏時道路無行車閉門避暑卧出
入不相過今世褦襶子觸熱到人家主人見客來顰蹙
柰此何搖扇臂中痛流汗正滂沱傳誡諸高明熱行宜
見訶按褦襶涼笠也褦襶子者言戴涼笠之人也
避暑飲
魏文帝典略大駕都許使光禄大夫劉松北鎮袁紹軍
常以盛夏三伏之際與紹晝夜酣飲以避一時之暑故
河朔有避暑飲
困熱賦
晉稽含困熱賦序三伏之節始奏商秋之辰未期下里
貧生居室卑狹陋巷不來清風短廡不足增廕並天而
寒暑殊同世而憂樂異
建冰臺
鄴中記石季龍於冰井臺藏冰三伏之月以冰賜大臣
按冰井銅雀金虎三臺皆曹操建在彰德府臨漳縣
琢冰山
天寳遺事楊氏子弟每至伏中取大冰使匠琢成山周
圍於宴席間客雖酒酣而各有寒色至有挾纊者又以
冰縷鳳獸之象送王公家冰以藥固之數日不消潰
麥瓜薦祖
漢崔實四民月令初伏薦麥瓜於祖禰
荷葉飲賓
雜俎魏正始中鄭公慤三伏之際率賓僚避暑取荷葉
盛酒以簮刺葉令與柄通屈莖輪囷如象鼻與賓僚傅
噏之名曰碧筒酒歷下人皆效之至今歷城北有使君
林
山堂肆考卷十一
