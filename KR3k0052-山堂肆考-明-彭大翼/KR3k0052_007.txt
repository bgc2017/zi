卷七
山堂肆考卷七明彭大翼撰
時令
歲
說文歲木星也取其歷越二十八宿宣徧隂陽一正
行一次而四時功畢故曰歲爾雅夏曰歲商曰祀周
曰年唐虞曰載郭璞注歲取歲星行一次祀取四時
一終年取禾一熟載取物終更始前漢律歷志月者
所以啓分至也地皇氏以三十日為一月
四時
春秋胡傳四時具而後成歲四德僃而後為乾
八節
按一歲中有八節立春春分立夏夏至立秋秋分立冬
冬至每節計四十五日
五運
甲巳歲土運統之乙庚歲金運統之丙辛歲水運統之
丁壬歲木運統之戊癸歲火運統之
十紀
史記三皇本紀春秋緯稱自開闢至于獲麟凡三百二
十七萬六千歲分為十紀凡世七萬六百年一曰九頭
紀二曰五龍紀三曰攝提紀四曰合雒紀五曰連通紀
六曰序命紀七曰修飛紀八曰回提紀九曰禪通紀十
曰流訖紀
七十二候
五日為一候積六候而成月故一歲則有七十二候
二十四氣
三候為一氣積六氣而成時故一歲則有二十四氣氣
即節氣中氣如歷書立春為正月節之類是也每氣計
一十五日
閏成
虞書咨汝羲暨和朞三百有六旬有六日以閏月定四時
成歲
陽主
董仲舒傅曰陽出布施於上而主歲功隂伏於下而時
出以佐陽陽不得隂之助亦不能獨成歲
歲陽
爾雅太歲在甲曰閼逢在乙曰旃蒙在丙曰柔兆在丁
曰強圉在戊曰著雍在己曰屠維在庚曰上章在辛曰
重光在壬曰玄黓在癸曰昭陽是謂歲陽乃十千也閼
逢史記作焉逢旃蒙作端蒙柔兆作游兆強圉作疆梧
著雍作祝犁著雍在戊作在己屠維作徒維屠維在己
作在戊上章作商横重光在辛作在酉玄黓作横艾昭
陽作尚章昭陽在癸作在辛
歲名
爾雅太歲在寅曰攝提格在卯曰單閼在辰曰執徐在
巳曰大荒落在午曰敦牂在未曰恊洽在申曰涒灘在
酉曰作噩在戌曰閹茂在亥曰大淵獻在子曰困敦在
丑曰赤奮若是謂歲名史記作歲隂乃十二支也攝提
格格起也言萬物承陽而起也單盡也閼止也單閼言
陽氣推萬物而起也執蟄也徐舒也執徐言伏蟄之物
皆振舒而出也荒史記作芒大荒落言萬物皆熾盛而
大出霍然落之也敦盛也牂壯也言萬物盛壯也恊洽
言隂陽化生萬物和合也涒灘言萬物吐秀傾垂之貌
作噩言萬物皆落枝起之貌閹荗言萬物皆蔽冒也淵
深也大淵獻言萬物獻於天深於藏蓋也困敦言萬物
初萌混沌於黃泉之下也赤奮若言陽氣奮迅萬物而
起無不若其性也以歲陽歲名合之閼逢攝提格乃甲
寅歲也旃蒙單閼乃乙卯歲也柔兆執徐乃丙辰歲也
疆圉大荒落乃丁巳歲也著雍敦牂乃戊午歲也餘可
類推矣
觀治象
周禮天官小宰贊冢宰受歲會歲終則令羣吏致事正
歲帥治官之属而觀治象之法徇以木鐸曰不用法者
國有常刑
制國用
禮王制冢宰制國用必於歲之秒五榖皆入然後制國
用用地小大視年之豐耗以三十年之通制國用量入
以為出
斗移
杜詩一别星橋夜三移斗柄春
燭轉
杜詩三歲如轉燭
受會
周禮天官太宰之職歲終則令百官府各正其治受其
會
質成
禮王制司會以歲之成質于天子冢宰齋戒受賀
三聘五朝
左昭三年子太叔曰昔文襄之覇也令諸侯三歲而聘
五歲而朝
十暑三霜
杜詩十暑岷山葛三霜楚戶砧
繫時巳下月
左傳序春秋以日繫月以月繫時
積日
律歷志積日成月
三微
白虎通天有三微之月十一月陽氣始養黃泉之下萬
物赫赫感陽之氣也故周為天正十二月萬物始牙故
殷為地正正月萬物孚甲而出故夏為人正微者言微
而未著也
三忌
唐朝新格以正月五月九月為三忌月房玄齡等損益
隋律亦存之以不行刑謂之斷屠月
月陽
爾雅月在甲曰畢在乙曰橘在丙曰修在丁曰圉在戊
曰厲在己曰則在庚曰窒在辛曰塞在壬曰終在癸曰
極是謂月陽
月名
爾雅正月為陬二月為如三月為寎四月為余五月為
臯六月為且七月為相八月為壯九月為玄十月為陽
十一月為辜十二月為涂是謂月名
斗指
按每月有節氣有中氣如丑之終寅之始則為節寅之
半則為中正月節戌時北斗之杓指於寅位之初雨水
正月中氣戌時斗杓指於寅位之中二月指卯三月指
辰之類是也名曰月建亦曰斗建若遇閏月其月内無
中氣戌時斗柄指兩辰之間
律中
禮月令正月律中太蔟二月律中夾鍾三月律中姑洗
四月律中仲呂五月律中蕤賓之類是也
日
周書洪範五紀一曰歲二曰月三曰日又曰歲月日
時無易百榖用成又按一日一夜總十二時半夜子
雞鳴丑平旦寅日出卯食時辰禺中巳日中午日昳
未晡時申日入酉黃昏戌人定亥
先甲後甲
易蠱卦蠱元亨利涉大川先甲三日後甲三日注云蠱
壊之極亂當復治故其占為元亨而利涉大川甲日之
始事之端也先甲三日辛也後甲三日丁也前事過中
而將壊則可自新以為後事之端而不使至于大壊後
事方始而尚新然更當致其丁寧之意以監其前事之
失而不使至於速壊
先庚後庚
易巽卦九五貞吉悔亡无不利无初有終先庚三日後
庚三日吉注云庚更也事之變也先庚三日丁也後庚
三日癸也丁所以丁寧於變之前癸所以揆度於變之
後有所變更而得此占者則吉也
堯兢舜業
董仲舒策堯兢兢日行其道舜業業日致其孝
商益賜損
家語孔子曰吾死之後則商也日益賜也日損曾子曰
何謂也子曰商也好與賢者處賜也好悅不若己者不
知其子視其父不知其人視其友不知其君視其所使
不知其地視其草木故曰與善人居如入芝蘭之室久
而不聞其香即與之化矣與不善人居如入鮑魚之肆
久而不聞其臭亦與之化矣丹之所藏者赤漆之所藏
者黑是以君子必慎其所與處者焉
大夫宣德
虞書日宣三德夙夜浚明有家日嚴祗敬六德亮采有
邦注云三德而為大夫六德而為諸侯
吉人為善
周書我聞吉人為善惟日不足凶人為不善亦惟日不
足
王者敬日
荀子曰善日者王善時者霸王者敬日霸者敬時
君子愛日
揚子曰孝子愛日或曰君子愛日
信宿
左莊三年一宿為舍二宿為信過信為次
旬浹
十日曰旬十二日曰浹十日亦曰浹浹謂周匝也自子
至亥周匝十二日也
剛柔
禮曲禮外事以剛日内事以柔日注云甲丙戊庚壬為
剛乙丁己辛癸為柔外事如治兵廵狩朝聘盟會之類
内事如宗廟之祭冠婚之禮
閒暇
王符論功之所以能建者以日力也化國之日舒以長
故其民閒暇而力有餘亂國之日促以短故其民困務
而力不足舒長者非羲君明民静也促短者非
分度减損上闇下亂也
一暴十寒
孟子曰一日暴之十日寒之未有能生者也
五風十雨
王充論衡太平瑞應五日一風十日一雨
多暑多寒
周禮地官大司徒以土圭之法正日景以求地中日南
則景短多暑日北則景長多寒
半悲半愁
杜牧之詩把酒直須拚酩酊逢花莫惜暫淹留假如三
萬六千日半是悲哀半是愁
用雙
唐文宗銳意為治每延英對宰臣率漏下十一刻乃罷
唐制天子以隻日視朝文宗乃命輟朝放朝皆用雙日
乞間
唐苖晉卿拜侍中年老蹇甚乞間日入政事堂帝優之
為御小延英召對
靈辰
為靈辰
亞歲
冬至日君受萬國之朝賀其儀亞於歲朝故以冬至日
亞歲
朝日
古者五日一聽朝故曰朝日
勝日
如火勝金用丙丁即不用庚辛
節日
荆楚歲時記每月皆有弦望晦朔以正月初年時俗重
之以為節故曰節日
疾日
左昭九年晉荀盈卒於戲陽晉平公飲酒樂膳宰屠蒯
趨入遂酌以飲工曰汝為君耳將司聰也辰在子卯謂
之疾日君徹宴樂學人舍業為疾故也君之卿佐是謂
股肱股肱或虧何痛如之汝弗聞而樂是弗聰也注云
工樂師師曠也紂以甲子日喪桀以己卯日亡故謂之
疾日
十時
左昭五年卜楚丘曰日之數十故有十時亦當十位自
王以下其二為公其三為卿日上其中食日為二旦日
為三注云自申至癸其數凡十故一日之中分為十時
亦當十位者謂日中當王食時當公平旦為卿鷄鳴為
士夜半為皂人定為輿黃昏為隷日入為僚晡時為僕
日昳為臺隅中日出闕不在第尊王公曠其位
百刻
歷家分一日百刻於十二時每時該八刻六分刻之二
一說自子至亥每一時八刻子午卯酉四時每一時多
一刻
來遲去速
楊子曰辰乎辰乎曷來之遲而去之速也君子競諸
得難失易
淮南子曰聖人不貴尺之璧而重寸之隂時得難而失
易也禹之趨時也履遺而弗取冠挂而弗顧非爭其先
也而爭其得時也
進德修業
君子進德修業欲及時也
聽政安身
左昭元年子產曰君子有四時朝以聽政晝以訪問夕
以修令夜以安身
朔晦
白虎通月言朔何朔之為言蘇也明削而更生故言
朔後漢律歷志曰日月相推日舒月速以速及舒則
光盡體伏謂之晦
上日
虞書正月上日受終於文祖注云上日朔日也
初吉
詩小雅二月初吉載離寒暑注云二月亦以夏正數之
建卯月也初吉朔日也
月初
禮大傳改正朔注云正謂年之始朔謂月之初周建子
商建丑夏建寅是改正也周夜半商鷄鳴夏平旦是改
朔也
月蘇
尚書正義朔者蘇也言月光盡而復蘇也
垂治象
周官太宰於正月之吉始和布治於邦國都鄙乃懸治
象之法於象魏使萬民觀治象浹日而斂之注云吉謂
朔日浹日從甲至癸也斂收也
讀時令
唐武后詔百官議告朔於明堂讀時令布政事
天子頒朔
春官注天子頒朔於諸侯諸侯藏之祖廟
諸侯受朔
公羊傳諸侯受十二月朔政於天子藏於太廟每月朔
朝廟使大夫南面奉天子命君北面而受之
聽以特牲
禮玉藻天子聽朔於南門之外注云南門國門也明堂
在國之陽天子每月就而聽朔焉凡聽朔必以特牲告
帝及神
聽以皮弁
玉藻諸侯皮弁以聽朔於太廟注云每月以朔告神謂
之告朔又謂之告月聽治此月之事謂之聽朔又謂之
視朔
月受符
白虎通晦至朔旦月受符而復行
日合度
唐僧一行曰日月合度謂之朔
堯蓂
見月
莊菌
莊子曰朝菌不知晦朔
鷁飛
公羊傳提月六鷁退飛過宋都注云提月邊也謂是月
之幾盡也
蚌虛
吕氏春秋月者羣隂之本月晦則蚌蛤虛而羣隂廢
弦朢
漢李尋傳弦為䋲墨朢君德
張弓
釋名弦月半之名也若張弓絃也朢月滿之名也日月
相朢
為衡
漢律歷志日舒月速舒先速後近一遠三謂之弦相與
為衡平分天下之中謂之朢
上弦下弦
世傳初七初八謂之上弦二十二二十三謂之下弦又
尚書正義當月之中日月相朢故以月半為朢朢去晦
朔數皆不滿十五日也又半此朢去晦朔之數曰弦
未朢既朢
楊子曰月未朢則載魄於西既朢則終魄於東
考驗歷元
律歷志歷元不正須以弦朢晦朔光魄虧滿可得而見
者考之自驗
紀綱歷數
晉律歷志曰弦朢伏見者歷數之紀綱也
閏
推閏歌訣欲知來歲閏先算至之餘更看大小盡决
定不差殊謂如來歲合置閏則以今年冬至後餘日
為率假如今年冬至則本月尚餘
八日則來歲之閏當在八月若月小盡則止餘七日
當閏七月如至在上旬則以朢日為斷十二日足則
復起一數焉愚按隆慶辛未甲申
日冬至以法推之明年當閏四月及出歷非閏四月
乃閏二月也豈由歲差之積而然遂不可為凖耶蓋
天道平運而舒則漸差而西日道内轉而縮則漸差
而東歲差者天道日纏之所致也歷法隨時而改殆
以是歟
成歲
虞書咨汝羲暨和朞三百有六旬有六日以閏月定四時
成歲
統歲
漢律歷志朔不得中是謂閏月言隂陽雖交不得中不
生故曰法乘閏法是為統歲
歸奇
易大衍之數歸奇於扐以象閏五歲再閏故再扐而後
掛宋朱子曰奇蓍策所揲四數之餘也扐勒於左手中
三指之間
積分
榖梁子曰閏月者附月之餘日也積分而成於月者也
闔扉
禮玉藻閏月則闔門左扉立於其中注云明堂在國之
陽每月就其時之堂而聽朔焉卒事反宿路寢閏月非
常月也聽其朔於明堂門中還處路寢門終月闔門左
扉者左為陽陽為正以閏月非月之正故闔左而由右
也
居門
周禮太史閏月詔王居門終月注云月令十二月分在
青陽明堂總章玄堂左右之位唯閏月無所居故居於
門門路寢之門也
歸餘
左文元年閏三月非禮也先王之正時也履端於始序
則無愆舉正於中民則不惑歸餘於終事則不悖注云
履端於始者蓋日月運轉於天猶人之行步故推歷謂
之步歷步歷之始以為術之端首謂以子
初一刻冬至為歷首也舉正於中者朞之日三百六十
有六日日月之行又有遲速而必分為十二月舉中氣
以正月也歸餘於終者月朔之與月節每月各剰一日
所有餘日歸之於終積成一月則置之為閏也
起紀
春秋元命苞三年一閏以起紀注云紀法也三年加以
一閏以會成一歲也白虎通三年一閏五年再閏明隂
不足陽有餘閏者陽之餘也
一章
汪氏曰周天三百六十五度四分度之一繞地左旋常
一日一周而過一度日行一日亦一周在天為不及一
度積三百六十五日四分日之一而與天會為一歲月
一日不及天十三度十九分度之七積三百五十四日
九百四十分日之三百四十八而與日會者十二為一
年大率三百六十日為常數一歲多五日九百四十分
日之二百三十五分為二十四氣是為氣盈而晝夜長
短節氣寒暑於是定焉一年少五日九百四十分日之
五百九十二分為十二月是為朔虛而晦朔弦朢於是
定焉積歲之有餘就年之不足而後有閏三年一閏尚
餘三日有奇五年再閏則少五日有奇積十九年閏在
十二月則氣朔分齊是為一章大率三十二月則有閏
閏前之月中氣在晦閏後之月中氣在朔若歷不置閏
則晦朔弦朢皆非其正晝夜平分不在春秋之中而寒
暑反易矣
二終
漢律歷志天終數九地終數十終窮也言閏月亦日之
窮故取二終之數以為義
非常月
公羊傳曷為不告朔天無是月也閏月矣何以謂之天
無是月非常月也
無中氣
漢律歷志閏月無中氣而北斗斜指兩辰之間所以異
於他月也
正時
左文六年閏月不告朔非禮也閏以正時時以作事事
以厚生生民之道於是乎在矣不告閏朔棄時政也
成化
漢朱浮傳五年再閏天道乃僃天地之靈猶五載以成
化况人道乎後漢張純傳三年一閏天氣小僃五年再
閏天氣大僃
中朔小大
賈氏曰中數曰歲朔數曰年一年之内有二十四氣正
月立春節雨水中至十二月小寒節大寒中皆節氣在
前中氣在後節氣有入前月法中氣無入前月法中氣
匝則為歲朔氣匝則為年中朔大小不齊不置閏則中
氣入後月故必正之以閏
行度疎密
晉律歷志武帝元封更造太初歷校中朔所差以正閏
分課中星行度以考疎密
五行
周書洪範水曰潤下火曰炎上木曰曲直金曰從革
土爰稼穡
生中有尅
木生火火盛則木為灰燼火生土土盛則火被遏滅土
生金金盛則草木不生金生水水盛則物沉溺水生木木
盛則水沮滯蓋雖生而反忌此所謂生中有尅也
尅中有用
木尅土土盛則喜木尅是謂秀聳山林土尅水水盛則
喜土尅是為樽節隄防水尅火火盛則喜水尅是為既
濟成功火尅金金盛則喜火尅是為鍜鍊全材金尅木
木盛則用斧斤斷削蓋因尅以為美此所謂尅中有用
也
皆歸於無
土雖質大曝之則燥水雖浩蕩煮之則乾火滅則息木
久則朽金鑠則鎔皆自有以歸於無也
常不相離
五行之氣常不相離如土之為物植之得木淘之得金
穿之得水土剛為石擊之得火是也木之為物鑚之得
火搗之得水灰之得土草木火之得水銀銀即金也金
之為物鎔之得水鑿之得火淘之得土金生於山山必
童而無草木至於萬物非水不生木火金土皆生于水
也
母子相得
淮南子曰水生木木生火火生土土生金金生水子生
母曰義母生子曰保子母相得曰專母勝子曰制子勝
母曰困
精氣所總
唐志夫五行之為物其見象于天為五星分任于地為
五方行于四時為五德稟于人也為五常播于音律為
五聲發于文章為五色而總其精氣之用為五行
五體微著
洪範䟽萬物之體有生于無著生于微五行先後亦以
微著為次五行之體水最微為一火漸著為二木形實
為三金體固為四土質大為五
五性逆順
漢五行志傳曰田獵不宿飲食不享出入不節奪民農
時及有奸謀則木不曲直田狩有三驅之制飲食有享
獻之禮出入有名使民以時勸農桑安百姓則木得其
性矣棄法律逐功臣殺太子以妾為妻則火不炎上賢
佞分别官人有序敬重功勲殊别嫡庶則火得其性矣
侈宫室餙臺榭内淫亂犯親戚侮父兄則稼穡不成宫
室大小高卑有制媵妾多少進退有度九族親疎長幼
有序則土得其性矣好戰攻輕百姓飾城郭侵邊疆則
金不從革出軍行師持旄仗鉞動静應誼說以犯難民
忘其死則金得性矣簡宗廟不禱祠廢祭祀逆天時則
水不潤下郊祀天地禱祈神祗發號施令亦順天時則
水得其性矣
五音相恊
律歷志恊之五行則角為木商為金徵為火羽為水宫
為土
五神所生
木神則仁金神則義火神則禮水神則智土神則信
終始相生
家語五行更王終始相生淮南子曰木生于亥壯于卯
死于未也火生于寅壯于午死于戌也土生于午壯于
戌死于寅也金生于巳壯于酉死于丑也水生于申壯
于子死于辰也
虛實相反
水性純冷而有温谷之陽泉火體宜熾而有蕭丘之寒
焰石入水則沉而南海有浮石之山木入水則浮而南
海有沉水之木此虛實之相反也
隂陽
賈誼賦天地為爐造化為工隂陽為炭萬物為銅
干支
律歷志大撓承黃帝之命占斗魁所建始作甲乙以名
日謂之干作子丑以名月謂之支支干相配以成六旬
即六十花甲子也支干即枝幹干犯也属陽故曰天干
支枝葉也属隂故曰地支干有萬物甲拆而出也
乙萬物初生屈曲而未伸也丙萬物炳然著見也丁萬
物壯實之形也戊茂也言萬物之茂盛也己紀也言萬
物有形可紀也庚堅強貌言萬物堅強而收斂也辛言
萬物方盛而見制也壬妊也言隂陽交物而懷妊也癸
者言冬時水土既平萬物可揆度也支有十二子孳也
陽氣始萌孳生於下也丑紐也寒氣屈曲而尚紐也寅
髕也陽氣欲出隂尚強而髕演於下也卯者冒也萬物
冒地而出也辰伸也萬物皆舒伸而出也巳已也萬物
畢布而已盡也午仵也隂陽交相愕而仵也未昧也日
中則晐而陽向幽昧也申申束也萬物申束以成體也
酉就也萬物熟而成就也戌滅也萬物將滅息也亥核
也萬物堅核而收藏也
律吕
律歷志黃鐘初九律之首陽之變也林鐘初六吕之首
隂之變也
方圓動靜
律歷志陽以圓為形其性動隂以方為形其性靜動者
數三靜者數一
推移利用
春夏秋冬隂陽之推移也時之長短隂陽之利用也日
夜之易隂陽之化也
得奇得耦
陽為奇隂為耦晝属陽夜属隂晝得奇夜得耦奇单故
日得一耦拆故夜得二蓋上半夜為今日下半夜為明
日是夜得二也
乍熱乍寒
夏秋之交冬春之交多乍熱乍寒者隂陽之所争也隂
戰陽陽不能勝則成寒陽蕩隂隂廻避則成暑及隂陽
旣盛則寒暑自是有常而不易矣
為日為月
淮南子曰積陽之熱氣生火火為日積隂之寒氣生水
水為月
居夏居冬
董仲舒策天道大者在隂陽陽為德隂為刑刑主殺德
主生陽常居大夏而以生育為事隂常居大冬而積于
空虛無用之地
日主月宗
淮南子曰日者陽之主月者隂之宗
乾男坤女
周子通書無極之眞二五之精妙合而凝乾道成男坤
道成女
山堂肆考卷七
