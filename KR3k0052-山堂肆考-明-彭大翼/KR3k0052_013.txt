卷十三
山堂肆考卷十三明彭大翼撰
時令
九月
九月斗建戍戌滅也言萬物皆變滅也纂要九月曰季
秋亦曰暮秋末秋暮商季商杪秋又曰玄月日在房昏
虚中旦柳中其日庚辛其蟲毛其音商律中無射日月
會於大火
授衣
詩豳風九月授衣
獻裘
周禮天官司裘季秋獻功裘以待頒賜
鴈賓
禮月令季秋之月鴻鴈來賓爵入大水為蛤鞠有黃華
豺乃祭獸戮禽
蟲俯
月令草木黃落乃伐薪為炭蟄蟲咸俯在内皆墐其戶
按俯垂頭也墐塞也言蟄蟲皆俯首而藏於穴之深處
塗閉其戶也仲秋坏戶至此又墐戶也
司爟内火
周禮夏官司爟掌行火之政令四時變國火以救時疾
季春出火民咸從之季秋内火民亦如之凡國失火野
焚萊則有刑罰焉注云火大火心星也九月昏心星伏
在戌故使民内火
樂正習吹
月令上丁命樂正入學習吹
藏籍
月令乃命冡宰農事備收舉五穀之要藏帝籍之收於
神倉祗敬必飭
築埸
詩豳風九月築場圃
祭禽
月令天子乃厲飾執弓挾矢以獵命主祠祭禽于四方
注云主祠典祀之官祭禽於四方取獵地所獲之獸祭
于郊以報四方之神也
釣蛟
拾遺記漢武帝嘗以季秋泛靈鵾舟於淋池以香金為
釣縮紐絲為綸丹鯉為餌釣得白蛟付之太官為鮓肉
紫骨青香美無倫
登浮圖
見秋
升高丘
元命苞堯為天子季秋下旬夢白帝遺以烏喙子其母
曰扶始升高丘白帝上有雲如虎感已生臯陶淮南子
曰臯陶烏喙也
嘗稻
月令天子乃以犬嘗稻先薦寢廟
采荼
詩豳風九月叔苴采荼薪樗食我農夫
潭清山紫
唐王勃滕王閣序時惟九月序屬三秋潦水盡而寒潭
清烟光凝而暮山紫
楓落竹寒
僧尚能詩霜洲楓落盡月館竹生寒
重陽
魏文帝與鍾繇書歲往月來忽復九為陽數
而日月並應俗嘉其名以為宜於長久故以此日燕享
高會歲時記重九後一日再會謂之小重陽
王勃作序
摭言唐王勃字子安六歲能文十三侍父宦游江左舟
次馬當見大門當道榜曰中元水府之殿勃詣殿瞻仰
稽首及歸道遇老叟坐於磯上與勃長揖曰子非王勃
乎勃心驚異叟曰來日重陽南昌都督命作滕王閣序
子有清才盍往賦之勃曰此去南昌七百餘里今日已
九月八矣夫復何言叟曰子誠往吾助清風一席勃
且謝且辭問叟仙耶神耶叟笑曰吾中君也歸
帆當以濡毫均共勃即登舟翌日昧爽已抵南昌會府
帥閻公宴僚属於滕王閣時帥有婿吳子章善為文詞
公欲誇之賓友乃宿搆滕王閣序俟賓合而出為之若
即席而就者既會公果授簡諸客諸客辭次至勃勃輒
受之公色甚不怡起歸内閣密囑數吏伺勃下筆當以
口報吏報至落霞與孤鶩齊飛秋水共長天一色公瞿
然曰此天才也頃而文成公大悦子章聞之慙而退公
謝勃以五百縑舟回故地而叟已先坐石磯矣勃拜謝
曰當具菲禮以答神休叟笑曰但過長蘆焚陰錢十萬
吾有未償薄債也勃過長蘆如數焚之而去
伯可撰詞
荊楚歲時記重陽日常有疎風冷雨宋康伯可在翰院
日嘗重九遇雨奉勅撰詞伯可口占望江南一闋進云
重陽日陰雨四垂垂戲馬臺前泥拍肚龍山會上水平
臍直浸到東籬茱萸膀菊蕊濕滋滋落帽孟嘉尋篛笠
休官陶令覓蓑衣兩個一身泥
王弘送酒
續晉陽秋陶潛於無酒宅邊東籬下菊叢中
摘菊盈把坐其側悵望久之見白衣人至乃江州刺史
王弘送酒也即便就酌醉而後歸
陸羽煎茶
僧皎然九日與陸羽煎茶東坡詩明年桑苧煎茶處憶
着衰翁首重回按皎然名清晝唐湖州人謝靈運之孫
羽字鴻漸號桑苧翁
令狐閉廳
北窗瑣言李義山乃令狐楚故吏楚子綯繼相殊不展
分重陽日義山詣綯廳事題云曾共山翁把酒巵霜天
白菊正離披十年泉下無消息九日尊前有所思莫學
漢臣栽苜蓿還同楚客詠君官重施行馬東閣
無由得再窺綯見詩乃閉此廳終身不處
無逸題壁
謝無逸以書問潘大臨近作新詩否答曰秋來景物件
件是佳致昨日清臥聞攪林風雨聲遂起題壁曰滿城
風雨近重陽忽催租人至敗意止此一句奉寄
落帽
晉書孟嘉字萬年為桓溫參軍九日溫遊龍山僚属畢
集風吹嘉帽落不覺溫勅左右及賓客不言以觀其舉
止良久嘉如厠溫令取還之孫盛時在座溫令作文嘲
嘉置嘉座處嘉還見笑請紙作答了不容思按龍山在
荊州府江陵縣城西
佩符
金門歲節洛陽人家重九作迎涼脯羊肝餅佩癭水符
歌示韋綬
唐韋綬為學士以心疾還第會九日德宗作黃菊歌顧
左右曰安可不示韋綬即遣使持往綬遽奉和附進
書與公擇
蘇東坡與李公擇書秋色佳哉想有以為樂人生惟寒
食重九愼不可虛擲四時之景無如此節者
宋公登臺
南齊書宋武帝為宋公時在彭城九日出遊項羽戲馬
臺至今相承以為故事
齊祖幸館
南齊書齊高祖以幸商飈館館在孫陵寺岡
世呼為九日臺
飲酒消厄
汝南桓景隨費長房游學累年長房謂景曰
汝家當有灾厄急宜去令家人各作絳囊盛茱萸以繫
臂登高飲菊酒此禍可消景歸如言舉家登山夕還家
見雞狗牛羊一時暴死長房聞之曰代之矣今世人每
至九日登山飲菊酒婦人帶茱萸囊以此
食餌長壽
西京雜記漢武帝宫人賈佩蘭佩茱萸食餌
飲菊酒令人長壽按周官籩人職曰羞籩之實糗餌粉
餈許慎注糗炒乾米麥也擣之以為餌餈稻餅也炊米
擣之粉餈以豆為粉糝其上也
不敢題糕
邵氏聞見後錄劉夢得作九日詩欲用糕字以五經中
無此字輒不復為宋子京以為不然故九日食糕詩飈
館輕霜拂曙袍糗餈花飲鬭分曹劉郎不敢題糕字空
負詩家一代豪遂為古今絶唱
不敢食糕
嘉話錄袁師德給事中高之子九日客出糕謂坐客曰
某不忍喫請諸公食俛首久之蓋以父名高故不忍食
糕也
杜牧登山
唐杜牧九日登齊山詩江涵秋影鴈南飛與客攜壺上
翠微塵世難逢開口笑菊花須插滿頭歸但將酩酊酬
佳節不用登臨怨落暉古往今來只如此牛山何必淚
沾衣按列子齊景公遊於牛山北臨其國城而流涕曰
美哉國乎鬱鬱芊芊若何謫去此國而死乎史孔梁丘
據從之泣晏子獨笑於傍曰吾君方將被蓑笠而立乎
畎畆之中惟事之恤何暇念死乎景公慙焉
周寳遊寺
集異記潤州鶴林寺有杜鵑花高丈餘相傳貞元中有
僧自天台移栽之以缽盂藥養其根植於寺中時或見
二女子紅裳艷粧遊於花下俗傳花神也周寳鎮浙西
一日謂道人殷七七曰鶴林之花天下竒絶常聞道者
能作時花今重九將近能開此花乎七七乃往寺中夜
二女謂殷曰妾為上帝司此花今與道者開之然此花
不久歸閬苑矣時方九月此花爛漫如春寳等遊賞屢
日花俄不見後兵火焚寺樹失根株歸苑之事信然
詩戲少卿
蘇東坡在杭於九日望見有美堂上魯少卿飲以詩戲
之曰指點雲間數點紅笙歌正擁紫髯翁誰知愛酒龍
山客却在漁舟一葉中
宴參明允
宋韓忠獻嘗遇重陽置酒私第惟歐陽文忠公與一二
執政而蘇明允乃以布衣參其間都人以為異禮席間
賦詩明允有佳節屢從愁裏過壯心還倚醉中來之句
其志氣不少衰如此按明允蘇洵字
鳳嶺宴
襄陽記宋武陵王駿為刺史改馬鞍山為望楚山後遂
有飛龍人號為鳳嶺高處有三隥即劉弘山簡九日宴
賞之所
龍沙會
唐權德輿龍山宴會詩龍沙重九會千騎駐旌旗
講孝經
晉陽秋寧康三年上講孝經時謝安侍坐陸
納卞躭執讀謝石袁安執經車胤王溫摘句
習武事
南齊書馬射講習武事象漢立秋之禮
曲江别會
唐韋綬為集賢院學士宴羣臣於曲江綬請
集賢學士得别會帝一一順從
文峯戲登
江南野史唐尹氏善歌因重陽與羣女戲登南山文峯
而同軰命之歌乃顰眉緩頰怡然一曲聲聞數里故俗
耆舊云尹氏之歌聞於長安
立冬
孝經緯斗指西北維為立冬
迎北郊
禮月令先立冬三日太史謁之天子曰某日立冬盛德
在水天子乃齋立冬之日親帥三公九卿大夫以迎冬
於北郊
禮北郊
周禮春官宗伯以玄璜禮北方注云立冬為黑精之帝
故玄璜以象冬物之坯蟄
冬
月令天氣上騰地氣下降天地不通閉塞而成冬前漢
律歷志冬終也言物終藏乃可稱也纂要冬曰玄英亦
曰安寧玄冬三冬九冬景曰寒景時曰寒辰節曰嚴節
日行北陸
易通統圖日行北方曰北陸
斗指北方
鶡冠子曰斗柄指北而天下皆冬
德寒
吕氏春秋冬之德寒寒不信其地不成剛地不成剛則
凍閉不固
氣憯
陸士衡賦悲夫冬之為氣亦何憯懔而蕭索
顓頊執權
漢魏相上書北方之神顓頊乘坎執權司冬
玄冥作輔
月令其帝顓頊其神玄冥注云顓頊黑精之君玄冥水
官之臣少皥之子曰修曰熙相代為水官
龍吸
淮南子曰燭龍在雁門北蔽於委羽之山不見日其神
人面龍身而無足注云不見日故龍以目照之開為書
瞑為夜吸為冬呼為夏
鶴語
劉敬叔異苑太元二年冬大寒南州人見二白鶴於橋
下語曰今兹寒不減堯年
陽潛
東漢魯恭傳十一月十二月陽氣潛藏未得用事育噓
萬物養其根荄
陰積
董仲舒策陰常居大冬而積於空虛無用之地
掾史送徒
東漢鍾離意為大司徒侯霸掾詔意部送徒詣河内時
冬寒徒病不能行路過弘農意輒移屬縣使作徒衣縣
不得已與之上書言狀意亦具以聞光武得奏引見霸
曰君所使掾何乃仁於用心誠良吏也
廷尉斷囚
會稽典錄盛吉為廷尉每至冬月罪囚當斷其妻執燭
吉持丹筆相向垂泣又漢虞詡祖父經為郡縣獄吏按
法平恕冬月上其狀流涕隨之嘗曰東海于公高為里
門其子定國卒至丞相吾决囚六十年矣雖不及於于
公其庶幾乎子孫何必不為九卿耶故字詡曰升卿後
詡仕至尚書令
犀角辟寒
開元遺事交趾進犀角一株色如金置於殿中煖氣襲
人上問其故使者對曰此辟寒犀也
鵝毛禦臘
邕管溪峒不産絲纊民多以木綿茅花鵝毛為被土人
家家養鵝三月至十月挈取軟毛積以禦寒故柳宗元
柳州峒氓詩郡城南下接通津異服殊音不可親青箬
裹鹽歸洞客綠荷包飯趁墟人鵝毛禦臘縫山罽雞骨
占年拜水神愁向公庭問重譯欲投章甫作文身
傷竹
漢書竇武上表今冬大寒過節毒害鳥獸爰及池魚城
傍松竹皆為傷絶
折綿
見霜
藥崧給帷
東漢藥崧冬月嘗直南宫家貧無被枕杫明帝聞而嘉
之詔大官賜尚書郎以下食并給帷被杫爼几也
西華着練
梁書任昉素清貧卒後其子西華冬日着葛帔練裙道
逢劉孝標孝標泫然矜之乃著廣絶交論盖譏其舊交
也
孝子叩冰
孝子傳王祥字休徵晉瑯琊人少失母後母朱氏憎而
譖之祥孝彌謹盛寒河冰母欲食生魚祥解褐叩冰求
之忽冰少開有雙鯉出遊垂綸獲之時人謂至孝所感
也
僊翁吐火
葛僊翁與客談論時天大寒僊翁謂客曰居貧不能人
人得爐火請作一大火共致煖者僊翁因吐氣火赫然
從口中出須臾火滿屋客皆熱脱衣
設却寒簾
杜陽雜編唐同昌公主堂中設却寒簾類玳瑁斑有紫
色云却寒鳥骨所為也
刻常春木
述異記李輔國遇嚴寒之時置鳳首木於高堂大厦中
其木高一尺而雕刻如鸞鳳之形和煦之氣如三二月
又别名曰常春木
隠之無被
晉書吳隠之字處默為牧守冬月無被嘗澣衣乃披絮
勤苦同於貧庶
黃香無袴
東漢黃香字文強事親極孝身執勤苦冬月無袴而親
極滋味
越王抱冰
見夏
吳將戰水
莊子曰宋人有善為不龜手之藥者客買其方以說吳
王越有難吳王使之將冬與越人水戰大敗越人
董遇勤學
魏略董遇好學人來從學每曰當先讀書百遍義自見
從學者云苦難得暇日遇曰當以三餘冬歲之餘夜日
之餘陰雨月之餘
邴原講經
魏志邴原就師學每三冬講孝經論語
顏斐致薪
魏略顔斐字文林為京兆尹課民當輸租時以車牛各
致薪兩束為冬月寒冰炙筆硯之用
長盛得堇
晉書劉長盛母王氏冬月思堇長盛時年九歲乃於澤
中慟哭聲不絶者半日忽若有人云止聲長盛收淚視
地即有堇生焉因得斛餘而歸以供母
羅威溫席
孝子傳羅威字德行少喪父事母至孝母年七十天大
寒嘗以身自溫席而後授其處
國忠列障
開元遺事楊國忠冬月選婢肥大者行列於前令遮風
謂之肉障
天寒鑿池
吕氏春秋衞靈公天寒鑿池宛春曰天寒恐傷民公曰
不寒春曰公衣狐裘坐熊席陬隅有灶是以不寒民衣
敝不補履缺不組君則不寒民則寒矣公曰善令罷役
歲寒起臺
齊景公起大臺歲寒役之凍餒者有焉公延晏子坐飲
酒樂晏子歌曰庶民之凍我若之何奉上靡弊我若之
何歌終喟然流涕公止之曰子殆為大臺之役夫寡人
將罷之
風切
謝惠連詠冬詩履霜冰彌堅積寒風愈切
雲嚴
鮑照冬詩嚴雲亂山起白日欲還次
幸新豐
李適傳唐高宗時凡天子享會冬幸新豐歷白鹿觀上
驪山賜浴湯池給香粉蘭澤帝賦詩學士属和
飲飛羽
見夏
十月
十月斗建亥亥者劾也言陰氣劾殺萬物也纂要十月
曰孟冬亦曰上冬曰陽月良月小春日在尾昏危中旦
七星中其日壬癸其蟲介其音羽律中應鍾日月會於
析木又十月得乙曰橘陽丁曰圉陽己曰則陽辛曰塞
陽癸曰極陽以亥月為陽絶之故也
納禾
詩豳風九月築場圃十月納禾稼注云禾者穀連藁秸
之總名禾之秀實而在野曰稼
穫稻
豳風十月穫稻為此春酒以介眉壽注云穫稻以釀酒
也
天子始裘
禮月令天子始裘注云周禮季秋獻功裘至此月乃衣
之也
有司進炭
夢華錄十月朔有司進煖爐炭民間皆置酒作煖爐會
吹塤擊鼓
搜神記漢代十月十五以豚酒入靈女廟吹塤擊鼓奏
上絃之曲連臂踏地歌赤鳳來曲乃巫俗也
效功陳器
月令是月也命工師效功陳祭器按度程毋或作為淫
巧以蕩上心
滌場
豳風十月滌場朋酒斯饗注云滌場農事畢而掃場地
也兩尊曰朋
朝陵
夢華錄十月朔都城士庶皆出城饗墳禁中車馬朝陵
如寒食節又程氏遺書拜墳則拜之感霜露
也寒食則又從常禮祭之飲食則稱家有無
雉入水
月令水始冰地始凍雉入大水為蜃虹藏不見注云陰
陽氣交而為虹此時陰陽極乎辨故虹伏虹非有質而
曰藏亦言其氣之下伏耳
熊棲窟
魏文帝夏門行孟冬十月北風裵回鷙鳥潛藏熊羆棲
窟
謹盖藏
月令命百官謹蓋藏命司徒循行積聚無有不斂坏城
郭戒門閭修鍵閉慎管籥固封疆備邊竟完要塞謹關
梁塞徯徑飭喪紀辨衣裳審棺槨之厚薄塋邱壟之大
小高卑厚薄之度貴賤之等級
習射御
月令天子乃命將帥講武習射御角力注云以仲冬大
閱也
祈天宗
月令孟冬大飲烝天子乃祈來年于天宗大割祀于公
社及門閭臘先祖五祀勞農以休息之注云天宗日月
星辰也臘之言獵以田獵所獲之物而祭先祖五祀之
神也
獻民數
周禮秋官小司寇孟冬祀司民獻民數於王王拜受之
以圖國用而進退之
釁龜
月令命太史釁龜筴占兆審卦吉凶注云釁龜筴者殺
牲取血而塗龜與蓍筴也
熏鼠
豳風穹室熏鼠塞向墐戶
昆蟲閉戶
左桓五年閉蟄而烝注云建亥之月昆蟲閉戶萬物皆
成
蟋蟀入牀
豳風十月蟋蟀入我牀下
食燋糟
峽人多以蒸裹為節物荊楚人多食燋糟故
杜詩蒸裹如千室燋糟萃一柈兹辰南國重舊俗自相
歡糟或作糖
㸑松燧
淮南子曰孟冬之月招搖指亥㸑松燧火
下元
道書曰下元
校定罪福
正一旨要下元日九江水帝十二河源溪谷大神與暘
谷神王水府靈官同下人間校定生人罪福
檢察善惡
旨要下元日三品解厄水官主錄百司檢察人間善惡
上詣天闕進呈
御門
宋太宗時三元不禁夜下元御東華門
祀廟
見十月
山堂肆考卷十三
