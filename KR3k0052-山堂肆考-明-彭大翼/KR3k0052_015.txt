卷十五
山堂肆考卷十五明彭大翼撰
地理
地
抱朴子曰太極初搆萬物始分故天先成而地後定白
虎通地者元氣所生萬物之祖也
流謙
見天
貴貞
漢書天道貴信地道貴貞不信不貞萬物不生
道卑
易謙卦天道下濟而光明地道卑而上行
德方
易坤卦坤至柔而動也剛至靜而德方
廣輪
周禮大司空掌天下地土之圖周知九州之地域廣輪
之數注云東西為廣南北為輪
牡牝
家語子夏曰地東西為緯南北為經山為積德川為積
刑高者為生下者為死丘陵為牡川谷為牝
辨物
周禮大司徒以土會之法辨五土之物生一曰山林動
物宜毛植物宜皂二曰川澤動物宜鱗植物宜膏三曰
丘陵動物宜羽植物宜覈四曰墳衍動物宜介植物宜
筴五曰原隰動物宜臝植物宜叢
縮脉
神僊傳費長房遇壺公有神術能縮地脉千里聚在目
前放之復如舊
金柱
關令内傳地厚萬里其下得大空大空四角下有自然
金柱方圓五千里也
銅儀
東漢張衡字平子南陽人作候風動地儀以精銅鑄其
器圓徑八尺盖合隆起形似酒罇飾以篆文及山龜鳥
獸之狀罇中有都柱旁行八道施關發機外有八龍首
各銜銅丸下有蟾蜍張口承之地或動則隨其方面龍
吐銅丸伺者因此乃知震動之所在
行馬
易坤卦牝馬地類行地無疆王弼注乾以龍御天坤以
馬行地
御驥
孫楚祖道詩御天惟龍御地以驥利有攸往不期而至
母德
楊泉物理論地者其卦曰坤其神曰祇其德曰母地形
有高下氣有剛柔物有巨細味有甘苦
媪神
漢書惟泰元尊媪神蕃釐經紀天地作成四時注曰媪
地神也
步極
淮南子曰禹使太章步自東極至於西極二億三萬三
千五百里七十五步使豎亥步自北極至於南極二億
三萬三千五百里七十五步
分野
星經角亢鄭之分野兖州氐房心宋之分野豫州尾箕
燕之分野幽州南斗牽牛吳越之分野揚州女虛齊之
分野青州危室壁衞之分野并州奎婁魯之分野徐州
胃昴趙之分野冀州畢觜參魏之分野益州東井與鬼
秦之分野雍州柳星張周之分野三河翼軫楚之分野
荆州角亢等星謂之二十八舍主十二州
不滿
列子曰共工氏與顓頊爭帝不勝而怒乃頭觸不周之
山崩天柱折地維絶故天傾西北日月星辰就焉地不
滿東南百川水潦歸焉
常動
春秋元命苞天左旋地右動尸子曰天左舒而起牽牛
地右闢而起畢昴河圖括地象地常動不止譬如人在
舟中開牖而坐舟行而人不覺也
骨脉
張華博物志地以名山為輔佐石為之骨川為之脉草
木為之毛土為之肉三尺以上為糞三尺以下為地
膏腴
金陵者洞墟之膏腴勾曲之地肺注云其地肥良曰膏
腴水至則浮曰地肺按膏腴二字本自人身而言背上
肥曰膏腹下肥曰腴今以此喻土地之饒美者
統形
文中子曰地者統元形焉非止山川丘陵之謂也
積塊
見天
墨子稱仁
墨子曰禽子問天地孰仁墨子曰翟以地為仁民衣焉
食焉死焉塚焉地終不責德焉故以地為仁
管仲知數
齊桓公問管仲曰地數可得聞乎仲曰東西二萬八千
里南北二萬六千里出水者八千里受水者八千里
戴日戴斗
爾雅岠齊州以南戴日為丹穴北戴斗極為空桐東至
日所出為太平西至日所入為太蒙太平之人仁丹穴
之人智太蒙之人信空桐之人武注云戴值也
多喑多聾
淮南子曰山氣多男澤氣多女障氣多喑嵐氣多聾林
氣多癃木氣多傴岸下氣多腫石氣多力險阻氣多癭
暑氣多夭寒氣多壽谷氣多㾖丘氣多狂衍氣多仁陵
氣多貪輕土多利重土多遲清水音小濁水音大湍水
人輕遲水人重中土多聖人皆象其氣氣皆應其類
九州
爾雅兩河間曰冀州河南曰豫州河西曰雝州漢南曰
荊州江南曰揚州濟河間曰兖州濟南曰徐州燕曰幽
州齊曰營州
九府
爾雅東方之美者有醫無閭之珣玗琪焉東南之美者
有會稽之竹箭焉南方之美者有梁山之犀象焉西南
之美者有華山之金石焉西方之美者有霍山之多珠玉
焉西北之美者有崑崙虛之璆琳琅玕焉北方之美者有
幽都之筋角焉東北之美者有斥山之文皮焉中有岱
岳與其五穀魚鹽生焉注云醫無閭山名今在遼東珣
玗琪玉之屬也璆琳美玉名琅玕狀似珠山海經崑崙
有琅玕樹文皮虎豹皮之綵縟者
十洲
東方朔海内十洲記一曰祖洲一曰瀛洲在東海中與
會稽相對一曰玄洲在北海中戌亥之地一曰炎洲在
南海中一曰長洲在南海辰巳之地一曰元洲在北海
中一曰流洲在西海中一曰生洲在東海丑寅之間一
曰鳳麟洲在西海中央一曰聚窟洲在西海中未申之
地又有扶桑蓬萊崑崙謂之三島又日本國所屬豐前
豐後等曰九島又謂之九州
十藪
爾雅魯有大野晉有大陸秦有楊陓宋有孟諸楚有雲
夢吳越之間有具區齊有海隅燕有昭余祁鄭有圃田
周有焦護郭璞注大野今高平鉅野縣東北大澤是也
大陸今鉅鹿北廣河澤是也楊陓今在扶風汧縣西孟
諸在梁國睢陽縣東北雲夢今南郡華容縣東南巴丘
湖是也具區今吳縣南太湖即震澤是也海隅海濱廣
斥昭余祁今太原鄔陵縣北九澤是也圃田今滎陽中
牟縣西圃田澤是也焦護今扶風池陽縣瓠中是也
八夤
淮南子曰九州之外乃有八夤亦方千里自東北方曰
大澤曰無通東方曰大渚曰少海東南方曰具區曰無
澤南方曰大夢曰浩澤西南方曰渚資曰丹澤西方曰
九區曰泉澤西北方曰大夏曰海澤北方曰大冥曰寒
澤
八紘
淮南子曰八夤之外迺有八紘東北方曰和丘曰荒土
東方曰棘林曰桑野東南方曰大窮曰衆女南方曰都
廣曰反戶西南方曰焦僥曰炎土西方曰金丘曰沃野
西北方曰一目曰沙所北方曰積冰曰委羽
八極
淮南子曰八紘之外乃有八極東北方曰方土之山曰
蒼門東方曰東極之山曰開明之門東南方曰波母之
山曰陽門南方曰南極之山曰暑門西南方曰編駒之
山曰白門西方曰西極之山曰閶闔之門西北方曰不
周之山曰幽都之門北方曰北極之山曰寒門又晉地
理志八極之廣東南西北相去各二億二萬餘里自地
至天半八極之數又爾雅東至泰遠西至邠國南至濮
鉛北至祝栗謂之四極
八柱
淮南子曰天有九柱八紀地有九州八柱按河圖括地
象崑崙為柱氣上通天崑崙者地之中也地下有柱柱
廣十萬里有三千六百軸互相牽制名山大川孔穴相
通又曰凡天下有九區别為九州中國九州名赤縣即
禹貢之九州也上云九州八柱乃大九州非禹貢之小
九州也
四荒
爾雅觚竹北戶西王母日下謂之四荒九夷八狄七戎
六蠻謂之四海注云觚竹在北北戶在南西王母在西
日下在東皆四方昏荒之國次四極者
四游
尚書考靈耀地有四游冬至地上北而西三萬里夏至
地下南而東三萬里春秋二分則中矣
三壤
梁元帝纂要嵩泰衡華恒謂之五嶽江河淮濟謂之四
瀆上中下謂之三壤山林川澤丘陵墳衍原隰謂之五
土
五方
蠻夷戎狄中國曰五方爾雅東方有比目魚焉不比不
行其名謂之鰈南方有比翼鳥焉不比不飛其名謂之
鶼鶼西方有比肩獸焉與卭卭岠虛比為卭卭岠虛齧
甘草即有難卭卭岠虛負而走其名謂之蟨北方有比
肩民焉迭食而迭望中有枳首蛇焉此四方中國之異
氣也注云鰈狀似牛脾一眼兩片相合乃得行江東呼
為王餘魚鶼鶼似鳬一目一翼相得乃飛北方有獸其
名為蟨鼠前而兔後趨則頓走則顚卭卭岠虛鼠後而
兔前前高不得取甘草故須蟨食之今鴈門廣武縣夏
屋山中有獸形如兔而大相負共行俗名之為蟨鼠是
也比肩民即半體之人各有一目一鼻一孔一臂一腳
亦猶魚鳥之相合更望以備驚急枳首蛇岐頭蛇也江
東呼為兩頭蛇
十形
楊泉物理論土地皆有形名而人莫察焉有龜龍體有
麟鳳貌有弓弩勢有斗升象有張舒形有塞閉容有隠
真之安有累卵之危有膏腴之利有塉埆之害此十形
者氣勢之始終陽陰之所極也
七表
河圖括地象天有五行地有五嶽天有七星地有七表
天有八氣地有八風天有九道地有九州天有四維地
有四瀆
五溪
五溪在辰州府盧溪縣西武山酈道元水經武陵有五
溪謂雄溪樠溪酉溪潕溪辰溪皆槃瓠子孫所居又杭
州有九溪曰西溪苕溪仇溪錦溪交溪紫溪葛溪雙溪
晚溪是也
三川
西周有三川涇洛汭秦有三川伊洛河蜀有四川西川
成都東川潼州北川利州南川䕫州又禹貢有九川謂
弱水黑水河水漢水江水沇水淮水渭水洛水也
三河
唐堯都河東殷都河内周都河南謂之三河又禹貢有
九河曰徒駭太史馬頰覆釡胡蘇簡潔鈎盤鬲津其一
則河之經流也其四海三江五湖等俱見後海與江湖
類
九澤
禹貢九澤既陂謂大陸雷夏孟瀦滎澤大野彭蠡震澤
雲夢荷澤也又史記司馬相如傳臣聞楚有七澤臣之
所見特其小小者耳名曰雲夢方九百里
三城
唐張仁愿取漠南之庭於河北築三受降城首尾相應
以絶突厥南寇之路三城拂雲祠為中城與東西兩城
各四百餘里
七渡
長編左司諫吳表臣言大江之南上自荆鄂下至常潤
十郡之間其緊要之處不過七渡又有三流上流最緊
者三荆南之公安石首岳之北津中流最緊者二鄂之
武昌太平之采石下流最緊者二建康之宣化鎮江之
瓜洲是也惟此七渡當擇官兵脩器械其餘略為之防
足矣
三岡
三岡在山西大同府應州趙霸岡在城東黃花岡在城
西護駕岡在城南又有四鎮安邊鎮在城東大羅鎮在
城南司馬鎮在城西神武鎮在城北
九郡
漢武帝命路博德平南越獲建德吕嘉遂以其地為南
海蒼梧鬱林合浦交趾九真日南珠崖儋耳郡是為九
郡後平西南夷復置五郡卭都為越嶲郡筰都為沈黎
郡冉駹為汶山郡廣漢西白馬為武都郡又有武威張
掖酒泉燉煌金城為河西五郡
五嶺
漢書吳祐傳注云嶺自衡山之南東至於海一山之限
耳别標名則有五焉又裴氏廣記大庾始安臨賀桂陽
揭陽是為五嶺
五陵
長陵漢高祖安陵惠帝陽陵景帝茂陵武帝平陵昭帝
杜詩五陵衣馬自輕肥即此
三湘
寰宇記湖廣長沙府湘潭湘鄉湘陰三縣曰三湘
三關
燕有三關松亭古北居庸漢有四關東成臯南伊闕西
函谷北孟津
三輔
漢三輔京兆左馮翊右扶風共在長安中分領諸縣
三口
三口謂清河口渦口潁口也宋真德秀上言今淮東要
害在清河之口淮西糧道在渦潁之口敵之糧道實出
於此故欲固兩淮須防三口按淮東今淮安揚州諸處
又曰淮左淮西今汝寧鳳陽廬舒等處又曰淮右至於
邳徐豐沛諸處曰淮北
兩都
漢兩都謂西都東都也西都在雍州東都在洛陽班固
作兩都賦即此左太冲有三都賦謂蜀都吳都魏都也
又上都京兆東都河南西都鳳翔南都江陵北都太原
謂之五都一說雒陽邯郸臨淄宛城郭市長安曰五都
王莽更名五液
二京
二京謂東京西京也張衡擬班固兩都賦作二京賦
三巴
三巴謂中巴東巴西巴是也漢末劉璋為益州牧置永
寧縣治江州號中巴即今重慶府是也又置巴東治永
寧縣即今䕫州府是也又置巴西郡治閬中縣即今保
寧府是也
三峽
巫峽在䕫州巫山縣東即巫山也與西陵峽歸峽並稱
三峽
三邊
幽州并州凉州曰三邊又有九邊曰遼東太寧宣府大
同寧夏甘肅薊州榆林固原是也
四塞
韓生說項羽曰關中阻山帶河四塞之地可都以霸盖
關中東有黃河函谷蒲津龍門合河等關南有南山及
武關嶢關西有大隴山及隴山關大震烏闌等關北有
黃河南塞是謂四塞
九市
班固傳長安有九市其六在道西三在道東
五服
侯服甸服男服采服衞服謂五服古者先王治天下而
侯甸等所以服事天子者各有遠近之差故曰服
三吳
據水經以吳興吳郡會稽為三吳通典又以吳興吳郡
丹陽為三吳二說似有不同然不知秦時定江南初置
會稽郡至漢武帝又分湖州為丹陽郡順帝又統為吳
郡三國又獨以湖州為吳興故二說不同以此又會稽
郡非今紹興之會稽即蘇常杭嘉也一說以蘇州為東
吳潤州為中吳湖州為西吳
三楚
楚文王都郢楚昭王都鄂楚考烈王都壽春故為三楚
又謂江陵為南楚吳為東楚彭城為西楚乃以此三地
在楚之東西南故云一說以淮南沛陳汝南為西楚衡
山九江江南豫章長沙為南楚彭城東海廣陵為東楚
三秦
初項籍自立為西楚霸王立章邯為雍王王咸陽以西
都廢丘司馬欣為塞王王咸陽以東都櫟陽董翳為翟
王王上郡都高奴是為三秦
三晉
春秋晉有智氏趙氏韓氏魏氏范中行氏號六卿後晉
君失政六卿專權周定王十一年智韓趙魏共滅范中
行分其地十六年趙韓魏又共滅智氏分其地安王二
十六年三家共廢晉君而分其地號曰三晉
三齊
顔師古曰三齊濟及齊北膠東也
百粤
地理志粤地牽牛婺女之分野也三代時盖藩服世稱
古百粤粤即越國周顯王時楚滅越其族散處江南海
上各為君長有甌越雒越之屬甚蕃故曰百粤以粤為
揚州南境又曰揚越秦始皇利粤犀象珠璣乃使尉屠
睢統五軍監祿鑿渠以通粮道殺西甌君譯吁宋越人
皆入叢薄中與禽獸處莫肯附秦陰置桀駿以為將夜
攻秦人殺尉屠睢秦乃發戍備之後王翦滅楚乘勝略
定揚越陸梁地為桂林象郡秦末為南越王趙佗所據
傳至趙光時漢武平南越光遂降漢以其地為蒼梧鬱
林合浦郡屬交趾部又三越杭州為吳越廣州為南越
福州為閩越或問閩中謂之閩越者何蓋秦立閩中郡
及漢興師越人佐漢有功復立無諸為閩越王王閩中
故地郡冶今建寧之建安福州之侯官是其地故謂之
閩越
二周
二周謂東周西周東周洛陽西周鎬京
兩漢
兩漢謂西漢東漢也西漢都長安東漢都洛陽
八閩
圖經閩中八郡建劔汀邵號上四州其地多溪山福泉
漳興號下四州其地多坦夷謂之八閩周時為七閩地
秦屬閩中郡漢屬閩越國按劔州即今延平府宋名劔
浦
兩浙
寧紹温台嚴金衢處為浙東杭嘉湖在浙水之西為浙
西
三韓
東夷有三韓一曰馬韓二曰辰韓三曰弁韓馬韓在西
有五十四國其北與樂浪南與倭接辰韓在東有十二
國其北與濊貊接弁韓在辰韓之南亦有十二國共七
十八國百濟是其一國焉
三苖
三苖國名堯時四夷之地今為湖廣江鄂岳之三州故
今三州人多苖姓是其遺種
九夷
畎夷于夷方夷黃夷朱夷玄夷白夷風夷陽夷曰九夷
又東夷西戎南蠻北狄曰四夷
四蠻
東方曰寄南方曰象西方曰狄北方曰譯謂之四蠻又
南方之蠻有五種以金裹兩齒曰金齒蠻漆其齒曰漆
齒蠻文其面曰繡面蠻刺其足曰花腳蠻以綵繩撮髻
曰花角蠻又有八蠻
五狄
月支狄赤狄匈奴狄單于狄白狄為五狄
五胡
劉淵匈奴也居晉陽石勒羯也居上黨苻氏氐也居臨
渭姚弋仲羌也居扶風慕容廆鮮卑也居昌黎是為五
胡
五凉
晉有五凉張軌據河西今甘州為前凉吕光繼之為後
凉李暠遷酒泉今肅州號西凉沮渠蒙遜據張掖今鎮
蕃衞號北凉秃髮烏孤據姑臧今西寧號北凉按杜氏
通典論凉州地勢之險可以自保於一隅財富之殷可
以無求於中國故五凉相繼與五胡角立中州人士避
難者多往依之唐韋蟾詩賀蘭山下果園成塞北江南
舊有名盖稱其為塞北之江南也其風土之可樂如此
兩爨
華陽國志㸑昌寧大姓也南蠻有兩爨一曰東爨烏蠻
一曰西爨白蠻西爨之先為晉南寧郡守因中國亂遂
王蠻中號曰南寧西爨
二甌
寰宇記永嘉郡為東甌鬱林郡為西甌又接舊經閩越
地即東甌也今福州温州是其地
六詔
南詔之先本哀牢夷地居姚川西東南接交趾西北接
吐蕃蠻語謂王曰詔先有六詔一曰蒙嶲詔二曰越析
詔三曰浪穹詔四曰邆晱詔五曰施浪詔六曰蒙舍詔
唐開元末蒙舍詔皮羅閣浸疆大而五詔微弱乃賂唐
劒南節度使王昱求合六詔為一朝廷許之賜名歸義
徙居太和城以其在五詔之最南故號曰南詔
山堂肆考卷十五
