卷九
山堂肆考卷九明彭大翼撰
時令
二月
二月斗建夘夘茂也謂陽氣生而孳茂也是月曰仲
春亦曰仲陽如月令月日在奎昏弧中旦建星中其
日甲乙其蟲鱗其音角律中夾鍾日月會於降婁
省囹圄
禮月令仲春之月命有司省囹圄去桎梏毋肆掠止獄
訟
賜刀尺
唐德宗以寒食多與上巳同時欲以二月名節自我為
古李泌請廢正月晦節以為中和節賜大臣
戚里以刀尺謂之裁度民間以青囊盛百榖瓜果相問
遺號獻生子釀宜春酒祭句芒神以祈農事令百官進
農書以示務本帝悅遂詔備三令節時數謂二月朔與
上巳重陽也道書又以二月為天正節
鮮羔
月令仲春之月天子乃鮮羔開冰先薦寢廟注云獻羔
以祭司寒之神而開冰先薦寢廟者不敢以人之餘奉
神也
祈榖
廣記村社作中和酒祭句芒神以祈年榖
治蠶
周禮天官内宰仲春詔后帥命婦治蠶於北郊以為祭
服
降鷰
大戴禮二月降鷰降下也
獻鳩
周禮羅氏仲春獻鳩以養國老注曰仲春鷹化為鳩變
舊為新宜以養老助生氣也
祭鮪
大戴禮二月祭鮪魚鮪魚乃魚先至者也
司烜修禁
周禮秋官司烜氏仲春以木鐸修火禁於國中
樂正習舞
月令天子上丁命樂正習舞釋菜天子乃帥三公九卿
諸侯大夫親往視之仲丁又命樂正入學習樂
擊土鼓
周禮籥章掌土鼔豳籥仲春晝擊土鼔龡豳詩以逆暑
仲秋逆寒亦如之
賜金錢
唐貞元間遇中和節賜百官宰臣以下金錢宴於曲江
謂之金錢會杜詩何時詔此金錢會暫醉佳人錦瑟傍
乃修闔扇
月令是月也耕者少舍乃修闔扇寢廟畢備注云少舍
暫息也門戶之蔽以木曰闔以竹葦曰扇
毋焚山林
月令是月也毋竭川澤毋漉陂池毋焚山林注云漉亦
竭也
竹秋
二月為竹秋
花朝
為花朝為撲蝶會蜀人又以是日鬻蠶於
市因作樂縱觀謂之蠶市二蘇有詩
上服
唐紀每中和節王公戚里上春服士庶以刀尺相問遺
散衣
唐王建宫詞殿前明日中和節連夜瓊林散舞衣
春分
仲春四陽二隂晝夜之氣中停隂陽交分故謂之春
分
中氣
歲時百問一年三百六十日一日十二時一時八刻一
日百刻此常數也故成周挈壺氏以百刻分晝夜至春
分則晝夜各五十刻而晝夜平分故曰春分陽之中也
乃二月之中氣也
同道
左昭二十一年日月之行也分同道也注云日夜等故
曰同道
辯吉凶
見雲
鈞衡石
禮月令日夜分則同度量鈞衡石角斗甬正權概注云
甬斛也概執以平量器者
朝日
禮典瑞注天子常以春分朝日於東郊秋分夕月於西
郊
書雲
左僖五年正月辛丑朔日南至公既視朔遂登觀臺以
望而書禮也凡分至啟閉必書雲物為備故也
玄鳥來
左昭十七年玄鳥氏司分者也注云玄鳥燕也以春分
來秋分去
朱雀見
虞書日中星鳥以殷仲春厥民析鳥獸孳尾注曰日中
者春分之刻於夏永冬短為適中也晝夜皆五十刻舉
晝以見夜故曰日中星鳥南方朱雀七宿唐一行推以
鶉火為春分昏之中星是也
鶗鴂鳴
唐韻鶗鴂鳥名關西曰巧婦關東曰鶗鴂春分鳴則衆
芳生秋分鳴則衆芳歇服虔曰鶗鴂一名鵙即伯勞也
蟄蟲動
月令仲春日夜分雷乃發聲始電蟄蟲咸動啟戶始出
祭大澤
周禮春分之日祭馬祖注曰祭於大澤用剛日
祠高禖
月令是月也玄鳥至至之日以太牢祠於高禖注云燕
以施生時巢人堂宇而生乳秋分歸春分至古者以其
至之日祠高禖之神以祈嗣也
氣出東震
易通卦驗震東方也主春分日出青氣出東震此正
氣也
星曰南極
晉天文志老人星曰南極以春分之夕見於丁
社日
社無定日春社常在二月秋社常在八月自立春後
五戊為春社立秋後五戊為秋社如戊日立春立秋
即日不筭左昭二十九年晉太史蔡墨曰共工氏有
子曰勾龍能平水土故祀以為社禮祭法共工氏之
霸九州也其子曰后土能平九州故祀以為社姚令
威叢話又以杜詩社日用伏日事為誤然觀史記年
表秦德公始用伏日祠社則知社伏原自同日至漢
方有春秋二社與伏分也
報功
孝經緯社土地之主也土地闊不可盡祭故封土社以
報功也
反始
禮郊特牲社供粢盛所以報本反始也
立壇
湛方生曰先王建社之制遂蓺樹立壇
設壝
周禮封人掌設王之社壝為畿封而樹之注云壇在中
外為壝
結綜
歲時記社日四鄰竝結綜會社為屋於社下先祭神然
後享其胙
授土
漢書舊事天子大社以五色土為壇封諸侯者取方面
土苴以白茅授之各以其方色立社於其國故謂之授
茅土
禱枌榆
通典漢高祖初起禱於枌榆社四年詔御史治枌榆社
春秋以羊彘祠之及高祖即位因太上皇思故豐里乃
置新豐縣徙故豐人實之故曰新豐并移枌榆舊社街
衢梀宇一如豐里舊制雖鷄犬混放亦知其家焉
召賓客
韓文公和張十一詩夾鍾之吕初吹灰社公祀罷元侯
迴車載牲牢甕舁酒竝召賓客延鄒枚
治聾
俗傳社日喫酒治耳聾賈氏談錄宋李昉為翰林學士
月給内醖兵部李相濤小字社翁好滑稽嘗因春社寄
昉詩社翁今日沒心情為乏治聾酒一瓶惱亂玉堂將
欲徧依稀巡到第三廳
扶醉
張濱社日村居詩鵝湖山下稻粱肥㹠柵雞棲對掩扉
桑柘影斜春社散家家扶得醉人歸
飲福
詩話大社二祭多差近臣王岐公禹玉在兩禁二十年
熙寧間為翰林學士復被差題詩於齋宫曰隣雞未唱
曉驂催又向靈壇飲福杯自笑治聾知不足明年強健
更重來
洽歡
唐高祖紀里閈立社用洽鄉黨之歡
陳平分肉
漢書陳平為里中社宰分肉甚均父老曰善陳孺子之
為宰平曰使平得宰天下亦如是肉矣
方朔懷肉
東方朔字曼倩朔為郎社日詔從官肉太官承旨日晏不
來朔獨拔劒割肉謂同官曰社日當早歸請受賜即懷
肉去太官奏之朔入上問曰賜肉不待詔何也令其自
責朔免冠謝曰受賜不待詔何無禮也拔劔割肉何壯
也割之不多又何廉也歸遺細君又何仁也上笑曰使
先生自責乃反自譽復賜酒一石肉百斤故杜子美社
日詩尚想東方朔詼諧割肉歸
停針線
唐張籍吳楚歌詞庭前春鳥啄林鳴紅夾羅襦縫未成
今朝社日停針線起向朱櫻樹下行按今社日婦女不
用針線觀此詞則知自唐已然矣張籍字文昌和州人
撤簠簋
李叔遠詩升壇預結禮詰早肅分司椒蘭卒清酌簠簋
撤香箕
祈農
月令擇元日命民社注曰為春事興故祭之以祈農事
元日謂近春分前後戊日元吉也
哭母
魏王修七歲母以社日亡來歲隣里聚社修念母哀甚
鄰里為之罷社修城陽營陵人
楓林鼓
唐劉禹錫送客詩楓林社日鼔茅屋午時鷄錫字夢得
中山人王荆公喜此詩書於公第
草岸鞍
社日古詞落日解鞍芳草岸花無人戴醉也無人管
各樹宜木
論語哀公問社於宰我對曰夏后氏以松殷人以栢周
人以栗朱子曰各樹其土之所宜木以為主
各因行運
晉嵇含社賦序社之在於世尚矣自天子至於庶人莫
不咸用有漢卜日丙午魏氏擇用丁未至於大晉則社
用孟月日則酉日各因其行運按含字君道家在亳丘
自號亳丘子
主隂
夏書用命賞於祖不用命戮於社注云社主隂隂主殺
必雨
俗云社公社母不食舊水故社日必有雨謂之社公雨
杜甫詩社雨報年豐陸龜蒙詩幾點社翁雨一番花信
風按蒙字魯望吳人
燒錢
范至能田園雜興社下燒錢鼔似雷日斜扶得醉人迴
青枝滿地花狼籍知是兒孫鬭草來
鳴鼓
梅聖俞和永叔詩玉卵不吞龍嗜肉燕子成兒去華屋
老櫪半黃田鼔鳴樹下宰平誰似玉
教帗舞
周禮春官舞師教帗舞帥而舞社稷之祭祀注云帗舞
以五色采繒為之如帗故曰帗舞帗乃舞者所執
用瓦罍
周禮春官鬯人掌共秬鬯而飾之凡祭祀社壝用大罍
注云社祭土用瓦罍以大罍出於土也
卜稼
周禮小宗伯社之日涖卜來歲之稼若國有大故則令
國人祭
樂神
韓文公社詩白布長衫紫領巾差科未動是間人麥苖
含穗桑生葚共向田頭樂社神
三月
三月斗建辰辰震也謂萬物盡震動而長也是月曰
季春亦曰暮春末春晚春日在胃昏星中旦牽牛中
其日甲乙其蟲鱗其音角律中姑洗日月會於大梁
薦鮪
禮月令是月也天子始乘舟薦鮪於寢廟乃為麥祈實
遊牝
月令乃合累牛騰馬遊牝於牧犧牲駒犢舉書其數注
云春陽既盛物皆産育故合其累繫之牛騰躍之馬而
遊縱之使牝者就牡者於芻牧之地欲其孳生之蕃也
天子視樂
月令是月之末擇吉日大合樂天子乃帥三公九卿諸
侯大夫親往視之
后妃躬桑
月令命野虞毋伐桑柘鳴鳩拂其羽戴勝降於桑具曲
植籧筐后妃齋戒親東鄉躬桑禁婦女毋觀省婦使以
勸蠶事按鳩即鷹所化者乃布榖也拂羽飛而翼拍身
也戴勝織紝之鳥此時恒在桑言降者重之若自天而
降也
服倉玉
月令天子居青陽右个乘鸞路駕倉龍載青旂衣青衣
服倉玉食麥與羊
薦鞠衣
月令是月也天子乃薦鞠衣於先帝注云先帝先代木
德之君薦此衣於神主以祈蠶事鞠衣言衣色如鞠花
之黃也
布德行惠
月令是月也天子布德行惠命有司發倉廩賜貧窮振
乏絶
分繭穪絲
月令是月也蠶事既登分繭穪絲效功以共郊廟之服
審五庫
月令是月也命工師令百工審五庫之量金鐵皮革筋
角齒羽箭幹脂膠丹漆毋或不良
攘九門
月令命國難九門磔攘以畢春氣注云國難事周官方
相氏掌之
草長花生
南史臨川王宏書暮春三月江南草長雜花生樹羣鶯
亂飛
綠戰紅酣
李白詩江邊石上誰知處綠戰紅酣别是春
浴沂風雩
曾點曰浴乎沂風乎舞雩
看燕鳴蛙
陳後山詩綠暗連村柳紅明委地花畫梁初看燕廢沼
已鳴蛙
風光别我
唐賈島三月晦日詩三月正當三十日風光别我苦吟
身共君今夜不須睡未到五更猶是春
春色在鄰
唐王駕詩雨前初見花間蕊雨後全無葉底花蜂蝶紛
紛過墻去却疑春色在鄰家駕字大用河中人
寒食
歲時記冬至後一百五日有疾風甚雨謂之寒食據
歷合在清明前二日又曰去冬至一百六日
禁煙
晉文公與介子綏俱亡子綏割腓股以啖文公文公復
國子綏獨無所得作龍蛇之歌而隠文公求之不肯出
乃燔左右木子綏抱木而死文公哀之令人
不得舉火後人謂之禁煙又謂之冷節又曰熟食子綏
即子推
傳燭
君平南陽人寒食即事詩春城無處不飛花
寒食東風御柳斜日暮漢宫傳蠟燭輕煙散入五侯家
又元微之連昌宫詞初過寒食一百六店舍無煙宫樹
綠念奴覓得又連催特勅宫中許燃燭
移書
東漢書周舉字宣光遷并州刺史初太原舊俗以介子
推焚骸有龍忌之禁至其亡月咸言神靈不樂舉火由
是士民一月寒食莫敢煙㸑歲多死者舉到州乃移書
子推之廟言盛寒去火殘損民命非賢者意今祗三日
而已宣示愚民使還温食風俗頓革
出令
魏武帝明罰令聞太原上黨西河鴈門冬至後百有五
日皆絶火食云為介子推且子胥沈江未聞有絶水之
事今沍寒之地老少羸弱將有不堪之患自今不得寒
食若犯者家長半歲刑主吏百日刑令長奪一月俸愚
按傳記所載禁火之事或因冬至後一百五日為介子
推斷火冷食三日三日謂冬至後一百四日一百五日
一百六日也或云一百五日皆絶火食或云每歲春暮
為不舉火或云仲春禁火季春出火自是周制或云龍
星木之位也春屬東方心為大火懼火盛故禁火是以
寒食有龍忌之禁則所謂禁煙未必為子推設也至於
子推之死或云為火所焚或云或
云左傳史記竝無子推被焚之事大抵傳記所載皆因
流俗所傳言人人殊莫可窮詰姑闕疑可也
鬭雞卵
玉燭寳典寒食節城市尤多鬭卵之戲
餉鴨子
鄴中記寒食日俗皆畫鴨子以相餉
蹋鞠
劉向别錄寒食蹋鞠黃帝所造本兵勢也或云起於戰
國
鞦韆
古今藝術圖北方戎狄至寒食為鞦韆戲以習輕趫後
中國女子學之乃以綵繩懸木立架士女坐立其上推
引之謂之鞦韆又天寳遺事唐天寳宫中至寒食節競
築鞦韆令宫嬪輩嬉笑以為樂帝嘗呼為半仙之戲湼
槃經謂之罥索
折花
唐胡曾詩二年寒食住京華寓目春風萬萬家金絡馬
銜原上草玉釵人折路傍花軒車競出紅塵合冠盖爭
迴白日斜誰念都門兩行淚故園寂寞在長沙按胡曾
長沙人
插柳
歲時記江淮間寒食日家家折柳插門
裝輿
金門歲節洛陽人家寒食日裝萬花輿煑桃花粥
上墓
唐開元勅寒食上墓禮經無文近代相傳寖以成俗宜
許上墓同拜掃禮又柳宗元書近世禮重拜掃今已闕
四年矣每遇寒食則北向長號以首頓地田野道路士
女徧滿皂隷傭丐皆得上父母邱壠焉馬醫夏畦之鬼
無不受子孫追養者
採葉染飯
零陵總記楊桐葉細冬青居人遇寒食採其葉染飯色
青而有光食之資陽氣道家謂之青精乾石飢杜詩豈
無青精飯使我顔色好鄭畋詩圓明青飢飯光潤碧霞
漿
以餳沃酪
玉燭寳典今人寒食日煑麥粥研杏仁為酪以餳沃之
酪乳漿也餳飴也或云即米糖也沈佺期詩嶺外逢寒
食春來不見餳洛中新甲子何日是清明李義山詩粥
香餳白杏花天蘇東坡詩火冷餳稀杏粥稠
賜綵毬
盧氏雜記寒食賜近臣帖繡綵毬
焚紙錢
五代後周序寒食野祭而焚紙錢
潑火雨
唐熊持登詩東風潑火雨新休舁盡春泥掃雪溝走馬
犢車當御路漢陽公主謝鷄毬
賣餳天
劉夢得嘉話為詩用僻字須有來處宋考功詩馬上逢
寒食春來不見餳嘗疑此餳字因讀毛詩鄭箋說吹簫
處云即今賣餳人家物故宋子京寒食詩云草色引開
盤馬路簫聲吹暖賣餳天然致詞騷雅勝考功遠矣
張籍内宴
張籍寒食内宴詩朝光瑞氣滿宫樓綵纛魚龍四面稠
廊下御厨分熟食殿前香騎逐飛毬千官盡醉猶教坐
百戲皆呈未放休共喜拜恩侵夜出金吾不敢問行由
侯穆郊行
雲齋廣錄侯穆有詩名因寒食郊行見數少年共飲於
梨花下穆長揖就座衆皆哂之或曰能詩者飲乃以梨
花為題穆吟曰共飲梨花下梨花插滿頭清香來玉樹
白蟻泛金甌妝靚青娥妬光凝粉蝶羞年年寒食夜吟
遶不勝愁衆客閣筆
山堂肆考卷九
