卷二十
山堂肆考卷二十明彭大翼撰
地理
海
博物志天地四方皆與海水相通地在其中盖無幾
也四海之外皆復有海東海之别有渤海溟海員海
通謂之滄海南海之别有漲海西海之别有蒲昌海
蒲類海青海鹿渾海陽池海北海之别有瀚海瀚海
之南有渤鞮海伊連海凡四海通謂之禆海禆海外
復有大瀛海環之又海曰朝夕池一云天池一云大
壑海神曰海若
善下
老子曰江海所以能為百谷王者以其善下之也
引晦
劉熙釋名海晦也主引晦濁其水黑而晦也
地脈
關令内傳天有五億五萬五千五百五十里地亦如之
各以四海為脈
地紀
文選地以四海為紀
浮天
木玄虚海賦於廓靈海長為委輸其為狀也則乃浟湙
瀲灧浮天無岸浺瀜沆瀁渺瀰湠漫波如連山乍合乍
散嘘噏百川洗滌淮漢襄陽廣舄㶀㵧浩汗木華字玄
虚晉人
浴日
柳元宗文今夫大海其東無東其西無西其北無北其
南無南旦則浴日而西之夜則滔列星涵太隂揚隂火
珠寳之光以明而塵霾之雜不處也
品物類生
木玄虚賦其為器也包乾之奥括坤之區惟神是宅亦
祗是廬何竒不育何怪不儲茫茫積流含形内虚曠哉
坎德卑以自居弘往納來以宗以都品物類生何有何
無
流波相薄
莊子曰海水三歲一周流波相薄即為之地動
蓬嶼
李顒凌僊賦瞻蓬萊之秀嶼冀東叟之可尋將乍至而
反墜患巨浪之相臨
桑田
葛洪神僊傳麻姑謂王方平曰自接待以來見東海三
變為桑田向到蓬萊水乃淺於往者略相半也豈復將
為陵谷乎方平乃曰東海行復揚塵耳
鮫室
木玄虚賦其垠則有天琛水怪鮫人之室按北夢瑣言
鮫人泉客織鮫綃帕於水室賣與人間昔張建章為幽
城司馬曾以府命行渤海遇水僊遺鮫綃帕夏月溽暑
展帕滿堂凛然
蜃樓
漢書海傍有蜃氣為樓臺之狀
海不揚波
周成王時越裳氏重譯來朝譯曰吾受命吾國之黃耉
天無烈風淫雨海不揚波三年矣意者中國有聖人乎
盍往朝之按越裳在交趾之南阮昌齡作海不揚波賦
其略云收碣石之宿霧斂蒼梧之夕雲八月靈槎泛寒
光而靜去三山神闕湛清影以逍遙
海不擇流
秦李斯曰泰山不讓土壤故能成其大河海不擇細流
故能就其深
出雲雨
公羊傳海千里潤注云海出雲雨及千里也
受露霧
孫卿子曰海受露霧故能成其深
百川學
揚子法言百川學海而至於海丘陵學山而不至於山
萬川歸
莊子曰北海若謂河伯曰天下之水莫大於海萬川歸
之不知何時止而不盈尾閭泄之不知何時已而不虚
列子曰渤海之東有大壑焉實惟無底之谷名曰歸墟
八紘九野之水天漢之流莫不注之而無增無滅焉注
云歸墟即尾閭也
三神山
博物志滄海之中有蓬萊方丈瀛洲三神山以金銀為
宫闕僊人所集也
九老都
十洲記滄海島中有紫石宫室九老僊都
弗溢弗損
莊子曰東海之鼈語埳井之蛙曰夫海千里之遠不足
以舉其大千仞之高不足以極其深禹之時十年九潦
而水弗加溢湯之時八年七旱而涯不加損此東海之
大樂也
不滿不竭
莊子曰諄芒遇苑風於大海之濱苑風曰子將奚之曰
將之大壑大壑之為物也注焉而不滿酌焉而不竭
迴地軸
隋楊師道望海詩洪波迴地軸孤嶼映雲光落日驚濤
上浮天駭浪長僊臺隠螭駕水府汎鼉梁碣石朝烟滅
之罘歸鴈翔
浹天虚
宋吳淑海賦浹天虚而浮析木薄碣石而蕩之罘
審知招商
六帖王審知欲招蠻夷商賈海上波濤為阻一夕風雨
雷電震擊開以為港閩人以為審知德政所致號為甘
棠港
王勃省父
唐王勃父福畤由雍州參軍遷交趾令勃往省父渡海
溺水而卒
乘桴浮海
漢應邵風俗通姜肱字伯淮靈帝踐祚徵肱為太守肱
告人曰吾以虚獲實藴藉聲價盛明之際尚不委質今
政在私門夫何為哉遂乘桴浮於海莫知其極
抱板泛海
隋封德彜之少也僕射楊素竒之妻以姪女常撫座曰
封郎必居此座後德彜討遼東舟沒衆謂必死素曰封
郎當得僕射未必死求之封因抱一板泛海中力盡欲
放忽憶楊公言勉力持之胸前為板所摩肉破至骨衆
救得免後官果至僕射
齊景樂治
說苑齊景公遊海上而樂之六月不歸告左右曰敢言
先歸者死顔蠋進曰君樂治海不樂治國彼若有治國
者君安能樂此海乎遂歸至中道聞國人謀將不納之
盧敖窮觀
淮南子曰盧敖遊於北海經乎太隂入乎玄關至於蒙
穀之上見一士焉深目而玄鬚淚注而鳶肩豐上而殺
下方捲龜殼而食蛤蜊敖就與之語曰唯敖為背羣離
黨窮觀於六合之外周行四極唯北隂之未窺子殆可
與敖為友乎若士者&KR4071;然而嘆曰嘻我南遊乎罔䍚之
野北息乎沈墨之鄉西窮窅冥之黨東開鴻濛之光此
其下無地而上無天聽焉無聞視焉無眴今子遊始於
此乃語窮觀豈不遠哉然子處矣吾與汗漫期於九垓
之外乃舉臂而竦身遂入雲中按敖燕人秦始皇召為
博士使求神僊亡而不返汗漫無紀極也九垓九天也
徐福尋僊
君房秦始皇遣福及童男女二千人入海尋神
僊不返唐開元中有人於海中見之
陳茂罵神
謝承後漢書汝南陳茂嘗為交趾别駕刺史周敞涉海
遇風船欲覆沒茂拔劔呵罵水神風即息
海中紅旗
宋趙鼎謫朱崖自雷州浮海而南顧見洪濤間紅旗靡
靡相逐而下疑為海寇或外國兵甲呼問舟人舟人搖
手令勿語恐怖之色可掬急入舟被髮持刀出篷背立
割其舌出血滴水中戒使臣閉目坐船内凢經兩時頃
聞舟人相呼曰更生更生乃言曰朝來所見盖巨鰌也
平生未嘗覩所謂紅旗者此耳
海中隂火
嶺表錄異海中取魚蜃置隂處有光初見以為怪推其
義盖鹹水所生凡海中水遇隂晦波如燃火滿海以物
擊之迸散如星有月即不復見木玄虚賦隂火潜燃豈
謂是乎
過海思愆
周景式孝子傳管寧字幼安避地遼東過海遇風船人
危懼皆悔過寧思惟咎愆念昔年嘗如厠不冠而已向
天叩頭風亦尋息
入海留語
唐讓皇帝穆宗親兄不為太后所愛故穆宗越次而立
讓皇不肯臣穆宗遂造船入海不知其處臨入海時留
語四句今刻在玉碑上云小山壓大山大山全無氣羞
見本邦人將身投外裔
煮石濟饑
晉書鮑靚為南海太守行部過海遇風饑甚取白石煮
食之以濟按靚女為葛洪妻善灸贅疣
鑿石開道
北夢瑣言交趾以北距南海有水路多覆舟高駢往視
之乃有横石隠在水中因奏以開鑿海道之利詔聽之
乃召工者啖以厚利竟去其石至今賴之
翻岸倒雲
濱海之人遠望海水似高於地有如岸焉盖水氣也故
隋煬帝望海詩遠水翻如岸遙山倒似雲
積流疏派
唐太宗望海詩積流横地紀疏派引天潢僊氣凝三嶺
和風扇八荒拂潮雲布色穿浪日舒光照岸花分彩迷
雲鴈斷行
馬銜當蹊
玄虚賦若其負穢臨深虚誓愆期則有海童邀路馬銜
當蹊天吳乍見而髣髴蝄象暫曉而閃屍注云海童馬
銜並海中神怪
精衛填石
見山發鳩山
慕容征郭
王隠晉書慕容晃上言曰臣躬征郭遠假
陛下天地之威將士竭命精誠感格海為結冰凌行海
中三百餘里臣及諸老言自立國以來無海水冰凍之
歲風俗通曰積冰曰凌冰壯曰凍
希堯使吳
五代史段希堯使吳越過海遭大風左右皆恐怖希堯
曰吾平生不欺汝等恃吾可無恐也已而風止
色如爛椹
杜陽雜編南昌國有紫海水色如爛椹可以染衣其魚
龍龜鼈沙石草木無不紫者又十洲記東有碧海廣狹
與東海等水鹹苦正碧色
氣如圓䆸
晉書東海氣如圓䆸䆸宏闊貌與崢嶸同今絹畫在竹
格曰䆸又海船渡海須當候氣見黃氣知有人烟國土
見白氣知有山峯巖壑見黑氣則水也
沙門島
沙門島在登州府城西六十里海中凢海舟渡遼者必
泊此以避風宋時嘗流放罪人於此其鼉磯牽牛大竹
小竹四島皆與此島相連屬紫翠巉絶出沒波濤中真
神僊所宅也上生白芝又多美石見蘇軾北海十二石
記
海門島
海門島在通州南四十里海中宋長編國初犯死獲貸
者多配隷於海門島有屯兵使者領護之
海運
宋季有海盜朱清者嘗為富家傭殺其主亡入海島與
其徒張瑄乘舟抄掠海上備知海道曲折尋就招懷為
防海義民元伯顔平宋時遣清等載宋庫藏諸物從海
道入京師授金符千戶二人遂言海道可通乃命總管
羅璧暨瑄等造船六十艘運糧四萬六千餘石入京師
然創行海洋亦逾年始至朝廷不知其利仍通舊運尋
因忙兀䚟言海運為便遂立萬戶府四總其事又併四
府為都漕運萬戶府命清瑄二人掌之至成宗大德六
年二人被江南僧石祖進摭其交番不法等事伏誅按
輟耕錄引杜工部出塞詩漁陽豪俠地擊鼓吹笙竽雲
帆轉遼海粳稻來東吳昔遊詩幽燕盛用武供給亦勞
哉吴門持粟帛泛海凌蓬萊觀此二詩則唐時已有海
運朱張特舉行之耳朱張皆揚州府通州人
海市
登州府四面皆海春夏時遥見水面有城郭市肆人馬
往來若交易狀土人謂之海市蘇東坡云予聞登州海市舊
矣常以不見為恨乃禱於海神廟明日果見之有詩云
東方雲海空復空羣僊出沒空明中蕩搖浮世生萬象
豈有貝闕藏珠宫心知所見皆幻影敢以耳目煩神工
歲寒水冷天地閉為我起蟄鞭魚龍重樓翠阜出霜曉
異事驚倒百歲翁
海溢
海溢一曰海嘯東漢質帝本初元年夏四月海水溢桓
帝永康元年八月海溢靈帝建寧四年二月海溢梁武
帝普通元年江淮海溢唐高宗顯慶元年九月括州大
風海溢總章二年九月大風海溢漂沒六千餘家宋元
豐四年七月甲午夜靜海海門大風雨沿海官私廬舍
漂沒二千七百三十有六元大德五年暴風江海水大
溢高四五丈崇明通泰真州沿江之地被災者三萬四
千八百餘戶皇慶二年八月崇明州大風海溢泰定三
年十一十二月崇明海門等處海溢至正元年通泰等
州海溢溺死一千六百餘人
海乾
唐道士葉靜能有白衣老父泣拜曰被胡僧來呪水海
水十涸七八靜能使朱衣人執黃符往投之海水復舊
老父乃龍也
海眼
唐金華子北海縣因發地得五銖錢取之不盡中得一
石記云此是海眼以錢鎮之衆懼復掩之
海影
酉陽雜俎海影翻側言影倒懸也
江
釋名江者公也諸水流入其中所公共也禹貢三江
既入震澤底定注云松江下七十里分流東北入海
者為婁江東南流者為東江併松江為三江或云岷
山為大江至九江為中江至徐陵江為北江盖一源
而三目也周禮職方氏東南曰揚州其川三江三江
者東行至揚州復分為三道而入海故揚州有三江
也蜀之三江則外水岷江中水涪江内水沱江也禹
貢九江孔殷九江即今之洞庭在長沙下雋西北今
沅水漸水元水辰水叙水酉水澧水資水湘水皆合
於洞庭是也潯陽記九江一烏白江二蜯江三烏土
江四嘉靡江五畎江六浮江七廩江八提江九菌江
是也枚乘七發觀廣陵之曲江今揚州是也始興郡
有曲江今韶州是也廣雅江神謂之竒相
龍負舟
呂氏春秋大禹南省方濟江黃龍負舟
黿為梁
紀年周穆王東巡至九江叱黿鼉以為梁
得萍實
家語楚昭王渡江有物大如斗圓而赤直觸王舟舟人
取之王大怪使人之魯問孔子孔子曰此萍實也可剖
而食之吉惟霸者能獲之使返王遽食之甚美
採菱華
傅玄歌有女殊代生涉江採菱華又郭璞江賦水物怪
錯則有玉珧海月土肉石華
弔屈
揚雄字子雲成都人其作書往往摭離騷而反之自岷
投諸江流以弔屈原
罵胥
漢書吳郡王閎渡錢塘江遭風船欲覆閎拔劔砍水罵
伍子胥風遂息得濟
鼓楫過江
漢建初中張禹拜揚州刺史過江行部中土人皆以江
有子胥之神難於濟涉禹厲聲言曰子胥如有靈知吾
志在理察冤獄豈危我哉遂鼓楫而過郡邑幽深之處
莫不畢到
擊楫渡江
晉祖逖為奮威將軍北渡江中流擊楫而誓曰不清中
原而復濟者有如此江
龍門
龍門江在安南嘉興州蒙縣源出雲南寧遠州至此横
截江流中分三道飛湍聲聞百里傍有穴多出鸚鵡魚
色青綠口曲似鸚鵡嘴
馬湖
馬湖江在叙州府城南源出沈黎實大度之支流也亦
名瀘水一名金沙江諸葛亮渡瀘即此江之上流也
濫觴
家語江水始出岷山其源可以濫觴及其至於江津不
方舟不避風不可以涉
縈帶
袁崧宜都記對西陵南岸有山其峯最孤秀人自山南
上至頂俯臨大江如縈帶視舟船如鳬鴈
待符
楚昭王出夫人貞姜於漸臺江水大至遣使者迎
夫人忘持夫人曰王與宫人約召必以符今使者不
持符妾不敢行於是使者返取符還臺已壞夫人沈水
而死
解珮
韓詩外傳昔鄭交甫遊於江漢過漢臯遇二女妖服珮
兩珠如荆雞卵交甫與言曰願請子之珮二女解珮與
交甫懷之去十步探懷中則亡矣回顧二女亦不見相
傳沔陽州城西四十里瀕漢江范溉市即交甫遇二女
處或曰二女即湘妃
吐貝
春秋運斗樞瑤光得則江吐大貝
泣珠
吳都賦泉客慷慨而泣珠
水出淶山
山海經岷山東北百三十里為崍山江水出焉又東北
五十里為崌山江水出焉東流注於大江
水流潯陽
郭璞江賦分二源於崌崍流九派於潯陽
學字
四川保寧府有巴江源出大巴山至巴縣東南分為三
流而中央横貫勢若巴字流二十里合清水江至合州
與嘉陵江合又名字江唐李遠詩杜宇呼名語巴江學
字流
投書
蕭方等三十國春秋光祿勲殷羨之字洪喬為豫章太
守將行都下貴游因寄書百餘函羨之行至石頭板橋
投書於江曰沈者自沈浮者自浮殷洪喬不能為人作
致書郵
過采石
五侯鯖錄李白過采石江酒狂入水捉月而死
使高麗
宋吕惠公端使高麗渡江遇風濤檣折舟人大恐公怡
然讀書若在齋閣時
扣舷而唱
隠逸傳晉賈充渡江謂夏統曰能作卿土地間曲乎統
曰國人痛伍子胥忠烈為小海唱於是以足扣舷引聲
清激風起晝暝衆皆恐懼充令妓女盛服金翠繞其舷
三匝統若無聞充曰此吳兒木人石心也
扣舷而還
唐袁天綱字客師嘗渡江扣舟而還或問故曰船中人
鼻下氣皆黑不可以濟俄有一男子跛而負就舟客師
曰貴人在吾可以濟矣江中風起幾覆得免跛男子乃
婁師德也
耒陽漂水
小說杜甫客耒陽一日過江舟中飲醉是夕江水暴漲
甫為水所漂泛其屍不知落於何處玄宗思而不得詔
求之聶令乃積空土於江上曰子美為白酒牛炙脹飽
而死元稹作甫墓誌謂甫扁舟下荆楚竟以寓卒旅殯
岳陽其後遷祔偃師又韓退之題子美墓曰今春偶客
耒陽路悽慘來尋江上墓招手借問牧牛兒牧兒指我
祠堂處一堆空土烟蕪裏空使詩人悲嘆起怨聲千古
寄西風寒骨一夜沈秋水當時處處多白酒牛炙如今
家家有飲酒食肉皆如此何故常人無飽死捉月走入
千尺波忠諫便沈汨羅底固知天意有所存三賢所歸
同一水過客留詩千百人千古醜聲竟誰洗明時好古
嫉惡人應以我意知終始按小說所載人皆辨其誣觀
韓詩又似真有其事矣耒陽今隷衡州府
臼口阻風
白居易臼口阻風詩洪濤駭浪塞江津處處邅迴事事
屯世上方為失途客江頭又作阻風人
陶侃投棋
晉陶侃都督荆州參佐或以戲廢事者乃取其蒲博棋
局之具悉投於江
榮老獻扇
冷齋夜話王榮老嘗宦於觀州欲渡觀江七日風作不
得濟父老曰公篋中必蓄竒物此江神極靈當獻之得
濟榮老有玉麈尾即以獻之風如故又以端硯獻之風
愈作又以宣包虎帳獻之皆不驗夜臥念曰有黃魯直
草書扇頭題韋應物詩曰獨憐幽草澗邊生上有黃鸝
深樹鳴春潮帶雨晩來急野渡無人舟自横公即取視
之惝怳之際曰我猶不識鬼神識之乎持以獻之香火
未收天水相照如兩鏡展對南風徐來一帆而濟
清白
清白江在成都新繁縣北宋趙抃過此曰吾志如此江
清白雖萬類混淆其中不少濁也因名
混同
混同江在遼東源出長白山北流經五國城又北合松
花江東注於海
色如鴨頭
唐書東夷列傳有馬訾水出靺鞨之白山色若鴨頭故
名鴨綠江西南流至安市入海唐太宗征高麗耀兵於
鴨綠水即此
源出龍鼻
四川保寧府有清漪江源出落叢山至龍鼻山合六溪
水至彰明縣會於涪江
青龍
青龍江在松江府城北上接松江下通滬瀆吳孫權造
青龍戰艦於此故名又吳江縣東南有白蜆江嘉定縣
西南有白鶴江
白馬
白馬江在成都崇慶州東北源自晉源廢縣東入新津
縣界
堯咨神護
翰府名談宋陳堯咨泊舟三山磯有老叟曰來日午後
有大風舟行必覆宜慎之來日天晴萬里無片雲舟人
請解纜公曰更待之同行舟皆離岸公託以他事未行
日午俄有黑雲起於天末大風暴至怒濤若山舟多沈
溺公驚嘆又見前叟曰某實非人乃江之遊奕將也以
公他日當作宰相固當奉告公曰何以報德叟曰貴人
所至龍神理當衛護願得金光明經一部足矣公許之
至京以金光明經三部遣人詣三山磯投之復夢前叟
曰本期得一公賜以三當令公連陞數秩再拜而去
蘇頌孝感
宋蘇丞相頌知婺州泝桐江水暴迅舟横欲覆魏國太
夫人在舟中幾溺矣公哀號赴水救之舟忽自正太夫
人甫出及岸舟乃覆衆以為誠孝所感
舟中私語
唐張柬之代楊元琰為荆州共乘船江中私語外家革
命元琰悲涕慷慨志在王室後柬之執政引琰為羽林
將軍謂曰江上之言君毋忘之
舟中危坐
程伊川貶涪州渡漢江中流船幾覆舟中人皆號哭伊
川獨正襟危坐如常已而及岸同舟有父老問曰當船
君獨無怖色何也伊川曰心存誠敬耳
色若黛玉
嘉陵江源出陜西鳳縣嘉陵谷經廣元昭化等州至四
川保寧府其曰閬水巴水渝水漢水皆此江之異名杜
甫詩嘉陵江色何所似石黛碧玉相因依正憐日破浪
花出更復春從沙際歸
水若玻瓈
玻瓈江在眉州蟇頥山下即岷江也源出岷山瑩若玻
瓈因名一名蟇頥津即唐田令孜沈孟昭圖處
馬援觀鳶
容江在梧州府容縣南源出北流縣峩石鄉東過藤梧
至廣東番禺縣入海漢馬援征蠻仰觀飛鳶跕跕墮水
中即此江
謝端得螺
螺江在福州府城西北按搜神記閩人謝端於江邊得
一螺大如斗畜之家端每歸盤餐必具因密伺之乃一
姝甚麗問之答曰我天漢中白素女天帝遣我為君具
飲食今當别去留殼與君端用以盛糧其米常滿江以
此得名
錦江
成都記濯錦江秦丞相張儀所築蜀人以此水濯錦鮮
明故名錦江
繡江
繡江在梧州府藤縣東南源出廣東高州府雙威寨北
流經容縣至此與藤江合為大江又桂林府有湘灕二
江其源同出興安縣海陽山流至五里分為二南為灕
水又名桂江漢討南粤戈船將軍出零陵下灕水即此
流至二百里合癸水至桂林府城下合相思江入梧州
界謂之湘水
山堂肆考卷二十
