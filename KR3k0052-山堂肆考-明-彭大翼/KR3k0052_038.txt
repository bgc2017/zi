卷三十八
山堂肆考卷三十八明彭大翼撰
帝屬
太上皇
孝經故雖天子必有尊也言有父也
至養
孟子曰孝子之至莫大乎尊親尊親之至莫大乎以天
下養為天子父尊之至也以天下養養之至也
尊穪
漢紀注太上皇極尊之穪皇君也天子之父故號曰皇
不預治國故不言帝也
追尊莊襄
秦王政初并天下更號皇帝追尊莊襄王為太上皇
上尊太公
漢高祖詔人之至親莫親于父母故父有天下傳歸于
子子有天下尊歸于父此人道之極也朕披堅執銳帥
士卒平暴亂偃兵息民天下乂安此皆太公之教訓也
朕為皇帝而太公未有號今上尊太公曰太上皇上五
日一朝太公
奉巵為壽
見聖壽
奉觴上壽
唐太宗從上皇置酒故漢未央宮上命突厥頡利可汗
起舞曰胡越一家自古未有帝奉觴上壽曰今四夷入
臣皆陛下教誨非臣智力所及上皇大悦
遷居西内
唐玄宗次蜀郡皇太子即位于靈武是為肅宗尊帝為
上皇天帝明年帝還蜀居興慶宮即南内也後皇后張
氏稍與政事多以私謁撓權遷太上皇居西内
迎拜南樓
玄宗自蜀歸至咸陽肅宗備法駕迎上皇迎拜南樓之
下
徙居崇光
後魏顯祖弘好黃老浮屠之學每引朝士及沙門共談
玄理雅薄富䝿常有遺世之志乃奉皇帝璽綬傳位于
太子宏時宏生五年矣有至性是為高祖受禪之際悲
不自勝羣臣奏曰今皇帝幼沖萬機大政猶宜陛下總
之謹上尊號曰太上皇帝顯祖從之徙居崇光宮國之
大事咸以奏聞
受朝太極
唐睿宗先天元年立皇太子為皇帝以聽大事自尊為
太上皇以聽小事五日一受朝于太極殿
移御德壽
見聖孝
移御重華
宋孝宗淳熙十六年宣諭周必大等曰朕年來稍覺倦
勤旬日間禪位于皇太子退就休養以畢高宗三年之
制二月壬戌詔皇太子即位朕移御重華宮
皇太后
漢書漢興因秦之穪號帝母穪太后帝祖母穪太皇
太后
穪長樂宮
漢官儀帝祖母穪長信宮帝母穪長樂宮哀帝尊其祖
母帝太太后為皇太太后穪永信宮帝太后穪中安宮
居長信宮
漢書成帝母王太后居長信宮即元后也
為天下母
東漢明德馬太后云吾為天下母而身服大練食不求
甘欲率下也吾但當含飴弄孫不復關政矣
極域中尊
唐劉禹錫賀表禀靈作合誕聖表祥徽號極域中之尊
慈仁為天下之母
御金根車
漢書太皇太后皇太后法駕皆御金根車玉輅輦非法
駕則乘紫罽軿車又魏收後魏書金根車公主封君皆
得乘之
横玳瑁簮
續漢書皇后太后皆簮玳瑁長一尺端為花勝左右各
一横簮之
封姪為王
漢惠帝崩呂太后臨朝稱制乃立兄子呂台呂祿呂産
及台子通四人為王封諸呂六人為列侯太后崩祿産
專兵政恐為大臣所誅因謀作亂
命兄為將
漢章帝時竇憲殺都鄉侯暢懼誅因自求擊匈奴以贖
罪太后乃以憲為車騎將軍北擊匈奴按太后憲之妹
勲之女
更黃皇號
漢定安太后年未二十自劉氏廢常穪疾不朝會新莽
欲嫁之乃更號為黃皇室主欲絶之于漢令孫建世子
盛飾將醫問疾太后大怒因發病不肯起按定安太后
平帝后也始建國元年莽廢孺子為定安公以孝平皇
后為定安太后
建光烈稱
漢世母后無諡至于明帝始建光烈之稱
抱帝臨軒
晉康帝崩穆帝即位時年二歲皇太后設白紗幃于太
極殿抱帝臨軒
廢帝臨朝
唐高宗晚病風不支天下事一付武后進號曰天后中
宗即位天后稱皇太后廢帝為廬陵王自臨朝因改國
號自稱聖神皇帝欲以武三思為太子頼狄仁傑言卒
復唐嗣
檢勅賓客
東漢殤帝延平元年鄧太后猶臨朝詔司隷校尉河南
尹南陽太守曰每覽前代外戚賓客為民患害咎在執
法怠懈不輙行罰故也今宗門廣大賓客奸猾多干禁
憲其明加校敕勿相容護自是親屬犯罪無所假貸
躬試子孫
東漢安帝時鄧太后臨朝嘗徵鄧氏近親子孫三十餘
人為開邸第教以經書躬自監試詔從兄豹康等曰末
世䝿戚食祿之家温衣美食乘堅驅良而面墻學術不
識臧否故禍敗所從來也
禁后聽政
三國志魏文帝著令不許母后聽政羣臣不得奏事太
后后族之家不得當輔政之任又不得横受茅土之爵
有背違者天下共誅之
請后還政
宋仁宗晏駕英宗即位以憂得疾大臣議請慈聖光獻
曹太后垂簾聽政及英廟已安韓魏公琦諷后請還政
不許因白求去后曰相公不可去我當還深宮耳遂起
魏公即厲聲命鸞儀司徹去座簾簾既落猶于御屏後
見后衣也琦乃白上别議太后儀制按曹太后仁宗后
太尉彬之女
命立長君
宋太祖母杜氏疾革謂太祖曰汝知所以得天下乎正
由柴氏使幼兒主天下爾若周有長君汝安得至此汝
百歲後當傳位光義光義傳光美光美傳德昭夫四海
至廣能立長君社稷之福也宋主泣曰敢不如教后顧
謂趙普曰爾同記吾言不可違也普即榻前為誓書于
紙尾署曰臣普記藏之金匱令謹密宮人掌之
召用故老
宋哲宗即位尊宣仁聖烈皇后高氏為太皇太后與帝
御延和殿垂簾聽政當元豐末召用故老名臣罷新法
苛政于是宇内復安遼主戒其臣下令勿生事于疆場
有司請循天聖故事受册寳于文德殿太后曰母后當
陽非國家美事況天子正衙豈所當御就崇政足矣臨
朝九年每有號令天下謂之快活條貫華夷稱為女中
堯舜按宣仁英宗后神宗嫡母哲宗之祖母
不錄兄勞
東漢馬太后自撰明帝起居注削去兄防參醫藥事章
帝請曰黃門舅旦夕供養且一年既無褒異又不錄其
勤勞毋乃過乎太后曰吾不欲令後世聞先帝數親後
宮之家故不著也按章帝賈䝿人所生為馬太后所養
不復叔官
宋神宗元豐中蔡確思求媚于宣仁聖烈高太后以自
固太后從父高遵裕坐征西失律抵罪因上言乞復遵
裕官太后曰遵裕靈武之役塗炭百萬先帝中夜得報
起環榻而行徹旦不能寐自是驚悸馴致大故禍由遵
裕得免刑誅幸矣先帝肉未冷吾何敢顧私恩而違天
下公議乎確悚慄而退
乘大安輦
宋天聖間帝與太后將同幸慈孝寺太后欲以大安輦
前帝行魯宗道曰婦人有三從在家從父既嫁從夫夫
歿從子于是太后命輦後乘輿行
建寳慈殿
宋咸平二年為皇太后建萬安宮萬安殿治平元年以
皇太后所居為慈壽宮慈壽殿熙寧元年皇太后居寳
慈宮又建寳姒徽音二殿
權處國事
王文正公筆錄宋莊獻明肅劉太后權處分軍國事聽
斷儀式久而未定丁謂欲每議大政則皇太后坐後殿
朝執政朔望則皇帝坐前殿朝羣臣其餘庶務獨令入
内押班雷允恭附奏傳命中書樞密院平決之王沂公
曾判禮儀院乃采用蔡邕獨斷所編東漢故事皇帝在
左母后在右同殿聽政中書樞密院以次奏事如儀人
心乃定又明肅稱制十一年號令嚴明左右近習少所
假借三司使程琳獻武后臨朝圖后擲于地曰吾不作
此負祖宗事按劉太后乃真宗后仁宗嫡母
同議政事
宋朝類要莊獻明肅太后遺詔尊楊太妃為太后禁中
與皇帝同議軍政事閣門促班賀于内東門御史丞蔡
文忠公齊戒臺吏毋追班乃白宰相曰上奉先太后十
餘年今始躬親政事豈宜以女后相繼耶上聞遂命删
去同議政語朝廷服其亮龐籍為殿中侍御史奏燔閣
門所掌垂簾儀制以沮其謀仁宗始專萬幾
太后加諡
宋仁宗時太后劉氏崩謚莊獻明肅加四諡自此始舊
制太后止二謚
太后稱予
初丁謂為相乃定太后稱予至是中書議每下制令稱予
便殿處分事稱吾
皇后
白虎通后者君也天子之配至尊故謂之后也夏殷
已前后妃之制其文甚略大率皆稱妃故黃帝帝嚳
俱有四妃至周則天子立后正嫡曰王后秦稱皇帝
正嫡曰皇后
嬪虞
虞書有鰥在下曰虞舜帝曰我其試哉女于時觀厥刑
于二女釐降二女于媯汭嬪于虞
迎渭
詩大雅文王初載天作之合在洽之陽在渭之涘文王
嘉止大邦有子大邦有子俔天之妹文定厥祥親迎于
渭造舟為梁不顯其光
翼夏
謝承三夫人箴降暨三代剏業之君亦賴賢妃用佐厥
勲塗山翼夏有莘贊殷
嫁周
詩大雅摯仲氏任自彼殷商來嫁于周曰嬪于京乃及
王季維德之行大任有身生此文王
嗣徽音
詩大雅思齊太任文王之母思媚周姜京室之婦太姒
嗣徽音則百斯男按太任王季之妃周姜太王之妃太
姜也太姒文王之妃文母也
聽内治
禮昏義古者天子后立六宮三夫人九嬪二十七世婦
八十一御妻以聽天下之内治以明章婦順故天子内
和而家理注曰六宮謂大寢一小寢五也周禮鄭注六
宮前一宮後五宮也五宮者后一宮三夫人一宮九嬪
一宮二十七世婦一宮八十一御妻一宮凡一百二十
人又曰六宮一宮居中四宮處四角而正宮在前
脩女順
禮昏義天子脩男教父道也后脩女順母道也
主隂教
魏帝納皇后羣臣上禮章曰長秋既建隂教有主景命
無窮皇圖永固
處璇宮
拾遺記帝少昊以金德王母曰星娥處璇宮而夜織或
乘桴木而晝遊
貯金屋
漢武故事帝初為膠東王年數歲長公主指問曰兒欲
得婦不對曰欲得指女阿嬌好不笑曰若得阿嬌當作
金屋貯之
天之有地
盧植奏事后妃者所以郊天祀地祗奉祖宗外以肅恭
明神内以帥正九嬪猶天之有地陽之有隂也
日之有月
魏名臣奏帝之有后猶日之有月也
脱簮待罪
通鑑周宣王二十二年王嘗晏起姜后脱簮珥待罪于
永巷使其傅母通言于王曰王樂色而忘德失禮而晏
起亂之興從婢子始敢請罪王曰寡人不德實自有過
非夫人之罪也自是側身脩行勤于政事早朝晏罷卒
成中興之名
著書垂範
唐太宗長孫皇后少好讀書上嘗與之議賞罰后辭曰
牝雞之晨惟家之索妾婦人安敢預聞政事后嘗采自
古婦人得失事著為女則三十卷及崩官司奏聞上覽
之悲慟以示羣臣曰皇后此書足以垂範百世朕非不
知天命而為無益之悲但入宮不復聞規諫之言失一
良佐不能忘懷耳
探籌定后
東漢順帝欲立后而貴人有寵者四人乃探籌以神定
之
鑄金占后
元魏故事凡欲立皇后皇子必先以金鑄其像而占之
以鑄成者為吉魏主珪克中山獲燕主寳之幼女將立
為后用故事鑄金人卜之慕容氏所鑄成遂立焉
蘭殿
見七夕
椒房
班固西都賦後宮則掖庭椒房后妃之室合觀增城安
處長寧漢官儀皇后稱椒房取椒聊之實蕃衍盈升之
義又以椒和泥塗壁取其温煖而芳辟除惡氣猶天子
以朱泥殿上曰丹墀也
湯沐邑
漢官舊儀皇后太后各食三十縣曰湯沐邑
脂澤田
晉氏要事安帝九年右丞張塤建議瑯琊及湖熟界有
皇后脂澤田四十頃參詳以借貧人
求劒知旨
漢宣帝與許后起微賤及即位大臣議立后難之帝乃
下詔求微時故劔大臣知旨遂立許后許后字平君許
廣漢女後被霍光妻顯毒殺之因勸光内其女入宮立
為皇后及事覺廢霍后又立長陵王倢伃為后令母養
太子太子名奭許后所生是為元帝
剖石得文
見石
金戺玉階
張衡西京賦後宮則有金戺玉階彤庭輝輝
金根玉輅
見皇太后御金根車
拳手即伸
見除夕
無齒盡生
晉成帝杜皇后預之曾孫少有姿色長猶無齒有求婚
者輒中止及帝納采之日一夜齒盡生遂拜為后
裙不加緣
漢明帝時有司奏立長秋宮帝未有所言皇太后曰焉
貴人德冠後宮即其人也后既正位宮闈愈自謙肅好
讀書常衣大練裙不加緣朔望諸姬主朝請望見后袍
衣疎粗以為綺縠就視乃笑后曰此繒特宜染色故用
之耳按后援之女也長七尺二寸青白色方口美髮宮
名長秋者秋隂之始取其長而欲其久也
衣不擇采
漢和帝鄧后傳宮省宴會諸貴人競自修飾極靡麗之
服而后獨澹然衣不擇采粧不務飾又后初入掖庭其
衣有與隂后同色者即時解易若竝時進見則不敢正
坐離立行則僂身自卑帝嘆曰修德之勞力如是乎
玳瑁簮
見太后
珊瑚玦
西京雜記趙飛燕為皇后女弟昭儀上珊瑚玦又上雲
母五明扇七華扇翟羽扇五色玉環
織室
東觀漢記明德馬皇后置織室蠶宮於濯龍門數往來
親視之又漢魏故事皇后親蠶禮着十二笄步搖乘畫
雲母安車駕六騩馬
桑壇
晉元康儀皇后採桑壇在蠶宮西南
夢龍據胷
見帝符
夢龍枕膝
晉簡文帝無子令善相者以諸愛妾示之皆云非其人
時李后為宮人在織坊中形長而色黑皆謂之崑崙相
者驚曰此其人也帝召之侍寢后數夢兩龍枕膝日月
入懷帝聞而異焉後生孝武帝
拜無鹽氏
列女傳鍾離春者齊國無塩邑之女其為人極醜無雙
行年四十無所容入衒嫁不售流棄莫執于是拂拭自
謁宣王于漸臺宣王召而問之乃揚目銜齒攀手拊膝
曰殆哉殆哉如此者四宣王願遂聞命于是極言大王
之君國也有四殆宣王喟然而嘆拆漸臺罷女樂拜無
鹽氏為皇后而齊國大治者醜女力也
立上官氏
漢霍光與上官桀相善因以女為桀子安妻生女年甫
五歲安欲因光納之宮中光以為尚幼不聽安說蓋長
宮主私近子客丁外人曰安有女容貌端正誠因長主
得入為后以臣父子在朝而有椒房之重足下何憂不
封侯乎外人言于長主以為然召安女入為婕妤遂立
為后是時昭帝春秋十二而上官氏亦始五歲遽乃正
位中宮霍光不學之故耳
娶隂麗華
漢光武隂皇后南陽人名麗華初帝聞后美心悦之後
至長安見執金吾車騎甚盛因嘆曰仕宦當作執金吾
娶婦當得隂麗華及即位廢郭后立之
立武昭儀
唐高宗永徽六年冬立昭儀武氏為皇后故后王氏及
淑妃蕭氏竝囚于别院
金璽盤螭
漢書皇后之璽金螭虎鈕隋志皇后有金璽盤螭鈕文
曰皇后之璽
畫屏中雀
唐書高祖后竇氏父毅嘗曰此女有奇相何可妄與人
因畫二孔雀于屏間請婚者使射二矢隂約中目則許
之射者閱數十皆不合高祖最後射中各一目遂歸于
帝
沙麓之靈
漢書王賀字翁孺徙居魏郡委粟里元城建公曰昔春
秋沙麓崩晉史卜之云後六百四十五年當有聖母興
其齊田氏乎至漢翁孺徙居正值其地日月當之後賀
生禁禁生女政君即漢元帝后也按元后母李氏妊政
君時夢月入懷政君元后小字也元后母天下歴元成
哀平四帝至王莽五年春二月而崩故揚雄表大隂之
精沙麓之靈作合于漢配元生成按沙麓山名在大名
府東
玉衣之兆
魏書文昭甄后以漢光和五年十二月丁酉生每寢寐
家中髣髴見有人持玉衣覆其身者其父常怪之
涉獵文史
唐高宗苦風眩不能視事百官奏事咸使武后決之后
性明敏涉獵文史處事皆稱旨權與人主侔矣
肅清禁庭
宋仁宗皇后曹氏侍女坐事當誅求哀於帝左右帝欲
赦之后具衣冠見帝固請誅之帝曰痛杖之足以懲矣
后不可曰如此無以肅清禁庭帝命后坐后立幾辰帝
乃許之
御帳接臣
後魏胡太后數幸宗戚勲貴之家侍中崔光諫曰禮諸
侯非問疾吊喪而入諸臣之家謂之君臣相謔不言皇
后夫人明無適臣家之義也漢上官皇后將廢昌邑霍
光外祖也親為宰輔后猶御武帳以接羣臣示男女之
别也願陛下簡息遊幸則率土屬顙含生仰悦矣
施帷預政
唐中宗復位每臨朝韋后必施帷帳坐于殿上預聞朝
政
能執婦禮
宋哲宗元祐七年四月始備六禮立皇后孟氏后洛州
人馬軍都虞候元之孫太皇太后高氏及太后向氏皆
愛之教以女儀至是太皇太后諭執政曰孟氏女能執
婦禮宜正位中宮詔翰林臺諫給舍與禮官議冊后六
禮以進立為皇后太皇太后語帝曰得賢内助非細事
也既而嘆曰斯人賢淑惜福薄耳異日國有事變必此
人當之後竟以争座為劉婕妤所搆而廢
善承帝意
宋徽宗大觀四年立貴妃鄭氏為皇后后開封人本欽
聖殿押班初上為端王當朝欽聖太后太后命后供侍
及帝即位遂以賜帝后性端謹善順承帝意好觀書章
奏能自製帝愛其才竟立為后
婚于濮邸
按宣仁英宗后神宗母侍中高瓊之曾孫母曹氏仁宗
光獻皇后之姊也宣仁與英宗同年生自幼為光獻皇
后同養禁中仁宗嘗謂英宗曰異日必以為配既長宣
仁出宮婚于濮邸封京兆郡君英宗即位册立為后
納自蜀中
宋朝事實莊獻劉后益州華陽人父通為指揮使從征
太原道卒后在襁褓而孤鞠于外氏善播鼗蜀人龔美
者以鍜銀為業時真宗尹開封美因鍜銀得見真宗語
之曰蜀婦人多才慧汝為我求一蜀姬美因納后后年
十五寵幸專房太宗一日問乳母曰太子近來容貌清
瘦左右有何人乳母以后對上命去之太子不得已置
於殿侍張耆家未幾太宗宴駕太子即帝位祥符五年
立為皇后
節度之女
宋光宗后李氏安陽人慶遠節度使李道之女也道帥
河北聞道士皇甫坦善相人乃出諸女拜之坦見后驚
不能受拜曰此女當母天下坦言於高宗遂聘為恭王
妃生嘉王擴性妬悍常訴王左右於高宗及壽皇高宗
不懌謂吳后曰是婦將種吾為皇甫坦所誤壽皇亦屢
敕令以皇太后為法不然行當廢汝后疑其說出於太
后深憾之至是立為后
丞相之孫
宋理宗后謝氏天台人丞相深甫之孫也生而黧黑翳
一目父渠伯早世産業破壞后躬親汲飪帝即位議擇
中宮楊太后以深甫有援已功命選謝氏女兄弟欲納
入宮諸父攑伯不可曰即奉詔納女當厚奉資装異時
不過一老宮婢事奚益會元夕縣有鵲來巢燈山衆以
為后妃之祥攑伯不能止乃共送后就道后旋病疹良
已膚蜕瑩白如玉翳又藥去遂與賈涉女同入宮賈女
有殊色帝欲立之太后曰謝女端重有福宜正中宮左
右亦相竊語曰不立真皇后乃立假皇后邪帝不能奪
無罪被擯
何皇后始以色進及上即位不數年恩寵日衰然撫下
有恩幸免䜛謗忽一日泣訴于上曰三郎獨不記何忠
脱新絮半臂換得一斗麵為三郎生日湯餅耶何忍不
追念于前時上聞之戚然改容終以諸妃恩寵日盛竟
見黜焉后以無罪被擯六宮共憐之按何忠何皇后自
呼其父名也宮中呼唐玄宗為三郎
私謁撓權
唐肅宗立皇后張氏稍與政事與李輔國相助多以私
謁撓權帝不能制遷太上皇后于西内皆張后謀也
漢立三后
漢主劉聰納中護軍靳凖二女月光月華立月光為上
皇后劉貴妃與月華為左右皇后陳元達極諫以為竝
立三后非禮也聰不悦後又立父婢樊氏為后
周立五后
周主贇將立五后以問小宗伯辛彦之彦之對曰皇后
與天子敵體不宜有五博士何妥曰帝嚳四妃虞舜二
妃先代之數何常之有天元大悦以陳氏為天中太皇
后尉遲妃為天左太皇后造五帳使五后各居之史氏
云漢立三后夷也至高緯而立二后非矣於是周主又
立四后增而至五后焉謂之何哉
妃
帝王世紀黃帝有元妃次妃之列則妃之名疑自此
始
心無嫉妬
詩周南南有樛木葛藟纍之樂只君子福履綏之注云
后妃能逮下而無嫉妬之心故衆妾樂其德而稱願之
心存敬畏
詩齊風雞既鳴矣朝既盈矣匪雞則鳴蒼蠅之聲
太妃
魏以來諸王之母為太妃晉哀帝生母周貴人詔崇為
皇太妃
淑妃
魏明帝置淑妃齊永明中有司奏淑妃舊擬九棘以淑
為温恭之稱妃為亞后之名宜進同貴妃加比三司又
奏貴妃淑妃竝加紫綬金章佩于寘玉
德妃
隋煬帝參詳典故自製美名有德妃為三夫人
賢妃
唐百官志内官有賢妃正一品又宋子京后妃傳序唐
制皇后而下有貴妃淑妃德妃賢妃是為夫人
性聰慧
張貴妃名麗華父兄以織席為業陳後主為太子時選
入宮見而悦之因得幸生太子深後主即位拜為貴妃
性聰慧甚被寵遇得侍承香殿至德二年乃于光昭殿
前起臨春結綺望仙三閣高數十丈後主居臨春閣張
貴妃居結綺閣龔孔二貴嬪居望仙閣竝複道交相往
來
貎纖頎
唐武宗賢妃王氏初以善歌舞入宮穆宗以賜潁王開
成末王嗣帝位妃隂為助畫故進號才人遂有寵其狀
貎纖頎頗類帝帝每畋苑中才人必從容貎光寵略同
至尊相與馳出入觀者不知其孰為帝也
步蓮
齊東昏侯為潘貴妃起神仙永壽二殿皆飾以金璧莊
嚴寺有玉九子鈴外國寺佛面有光相禪靈寺塔諸寳
珥皆剝取以施潘妃殿飾又鑿金為蓮花貼地令妃行
其上曰此步步生蓮花也
闘草
梅妃姓江莆田人父仲遜世為醫妃年九歲能誦二南
父奇之名曰采蘋唐開元中高力士使閩粤妃笄矣見
其少麗選歸侍明皇大見寵幸性喜梅上以其所好戲
名曰梅妃後上與梅妃闘草顧諸王戲曰此梅精也吹白
玉笛作驚鴻舞一座光輝今闘草又勝我矣妃應聲曰
草木之戲悞勝陛下設使陛下調和四海烹飪鼎鼐萬
乘自有憲法妾何能較勝負也上大悦會太真楊氏入
侍寵愛日奪上雖無疎意而二人相嫉避路而行竟為
楊氏遷于上陽東宮後上憶之夜遣小黃門密以戲馬
召妃至翠華西閣叙舊愛繼而上失寤侍御驚報曰楊
妃已至閣前當柰何上披衣抱妃藏夾幕間楊妃既至
大怒曰肴核狼籍御榻下有婦人遺舄夜來何人侍陛
下寢懽醉至于日出不視朝陛下可出見羣臣妾止此
閣以俟駕回上愧甚拽衾向屏後復寢今日有疾不可
臨朝楊妃怒甚徑歸私第上頃覓梅妃所在已為小黃
門送令步回東宮上怒斬之遺舄并翠鈿命封賜與妃
妃與千金壽高力士求詞人擬司馬相如為長門賦欲
邀上意力士方奉太真且畏其勢報云無人解賦妃乃
自作樓東賦
處隆基堂
陳後主馮淑妃名小憐太穆后從婢也穆后愛衰以五
月五日進之號曰續命能彈琵琶工歌舞後主惑之坐
則同席出則竝馬願得生死一處命淑妃處隆基堂
住太真宮
楊妃早孤養于叔父河南府士曹玄璬家開元二十二
年十一月歸壽邸二十八年十月玄宗幸温泉宮遣高
力士取楊氏女于壽邸度為女道士號太真住太真宮
天寳四載七月冊左衞中郎將韋昭訓女配壽邸是月
于鳳凰園冊太真宮女道士楊氏為貴妃半后服用進
見之日奏霓裳羽衣曲上又自執麗水鎮庫紫磨金琢
成步搖至粧閣親與插鬢寵愛甚于開元初武惠妃宮
中呼為娘子禮數同于皇后冊妃日贈其父玄琰濟隂
太守母李氏隴西郡夫人又贈玄琰兵部尚書李氏涼
國夫人叔玄珪光祿卿銀青光祿大夫拜再從兄釗為
侍郎兼數使兄銛居朝列堂弟錡尚太華公主有姊三
人皆有才貎往來宮中必相宴餞初雖結義頗深後以
權敵不叶五載七月妃子以妬悍忤旨令高力士送還
楊銛宅及亭午上思之不食舉動發怒力士探旨固請
召還既夜遂開安興坊從太華宅以入及曉上見之内
殿大悦貴妃拜泣謝過自兹恩遇日深後宮無得進幸
矣七載加釗御史大夫懽京兆尹賜名國忠封大姨為
韓國夫人三姨為虢國夫人八姨為秦國夫人皆月給
錢十萬為脂粉之資九載二月上與兄弟共處五王帳
無何妃子竊吹寧王紫玉笛故張祐詩曰梨花静院無
人見閒把寧王玉笛吹因此又忤旨放出外第時吉温
與中貴人善因入奏曰婦人智識不遠有忤聖顔既已
久蒙恩顧只合死于宮中何惜一席之地使其就戮安
忍取辱于外哉上即令中使張韜光賜妃御饌妃因附
使泣奏曰妾忤旨罪當萬死衣服之外皆聖恩所賜無
可上獻惟髮膚是父母所生乃引刀剪髮一繚附上韜
光以髮搭于肩以奏上大驚即使力士召還
密賜珍珠
太真聞江妃作樓東賦訴于上曰江妃庸賤以䛕詞宣
言怨望願賜死上默然上嘗在花萼樓會夷使至密封
珍珠一斛賜江妃妃不受以詩付使者曰為我進御前
也詩曰柳葉雙眉久不描殘粧和淚汚紅綃長門盡日
無梳洗何必珍珠慰寂寥上覽詩帳然不樂
善擊玉磬
太真妃多曲藝善擊磬拊搏之玲玲然多新聲太常梨
園之樂工莫能加也上令採藍田綠玉琢為磬使擊之
按許子真記太真乃廣西容州普寧人父維母葉氏始
生有異質目光見日不瞬都部署楊康求為女時楊玄
琰為長史又從康求為女携歸京師後進入壽宮玄宗
册為妃着后服與上行同輦止同室宴專房寢專席後
宮無復進幸者此所錄太真父母與上所錄者不同故
復附之
籠中蟋蟀
唐明皇每至秋時宮中妃妾軰皆以小金籠捉蟋蟀閉
于籠中置之枕函畔夜聽其聲庶民之家皆效之
被底鴛鴦
五月五日唐明皇避暑遊興慶池與妃子晝寢於水殿
中宮嬪軰凭欄倚檻争看雌雄二鸂鶒戲於水中帝時
擁貴妃于綃帳内謂宮嬪曰爾等愛水中鸂鶒争如我
被底鴛鴦
山堂肆考卷三十八
