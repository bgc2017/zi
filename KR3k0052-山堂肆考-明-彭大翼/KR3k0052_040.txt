卷四十
山堂肆考卷四十明彭大翼撰
帝屬
親王
易穪建萬國親諸侯蓋親賢兼封也夏列九州制五
服立爵五等分地有三公侯百里伯七十里子男五
十里不足五十里曰附庸殷則爵列三等周又列為
五等公五百里侯伯子男各百里不滿百里為附庸
凡王之子弟竝參封之漢興立爵二等大者王小者
侯而王之號為諸侯王後漢建武初因朱祐上言悉
封郡公十七年依舊制復穪王晉復封國公宋齊已
後封郡公隋復封國公
黃帝封子
黃帝二十五子其得姓者十四其一曰青陽降居江水
其一曰昌意降居若水皆在蜀即其所封國也
虞舜封弟
舜踐位封其弟象于有庳使吏治其國而納其貢税焉
封子于越
夏少康恐禹祭絶祀乃封其庶子于越號曰無餘春秋
祀禹墓于會稽
封叔于曹
武王既革殷命乃封神農之後于焦黃帝之後于祝帝
堯之後于薊帝舜之後于陳大禹之後于杞封弟叔鮮
于管叔度于蔡叔振鐸于曹叔處于霍又求泰伯仲雍
之後得周章時周章已君吳因而封之其弟虞仲封于
周北是為虞列為諸侯又封同母弟康叔于衞作康誥
又作梓材
伯禽封魯
詩魯頌王曰叔父建爾元子俾侯于魯此詩成王封伯
禽于魯也叔父指周公元子指伯禽
叔虞封唐
成王與弟叔虞戲削桐葉為珪以與叔虞曰以此封若
史佚請擇日王曰吾與之戲耳史佚曰天子無戲言遂
封叔虞于唐
分以寳玉
周書武王乃昭德之致于異姓之邦無替厥服分寳玉
于伯叔之國時庸展親
親以脤膰
周禮春官以脤膰之禮親兄弟之國以慶賀之禮親異
姓之國
大路少帛
左定四年分魯公以大路分康叔以大路少帛
黃土白茅
漢制皇太子封為王者受天子太社之土以所封之方
色如東方受青土之類是也其土藉以白茅授之歸國
以立社故謂之茅土孔安國注王者封五色土為社則
割方色土與之使立社燾以黃土苴以白茅茅取其潔
土取黃者以覆被四方也又禮儀志漢興惟皇子封為
王者得茅土其他功臣不受茅土不立社也
著盟
漢高祖刑白馬著盟誓曰非劉氏不王若有已功非上
所置而侯者天子共誅之
賜策
漢武帝元狩六年立皇子閎為齊王旦為燕王胥為廣
陵王皆賜策各以國土風俗申戒焉
登陽雲臺
宋玉小言賦序楚襄王既登陽雲之臺命諸大夫景差
唐勒宋玉等竝造大言賦畢而宋玉受賞又作小言賦
王曰善賜雲夢之田
益武陵地
漢景帝二年諸王來朝有詔更前穪壽歌舞長沙定王
但張褏小舉左右笑其拙上怪問之對曰臣國小地狹
不足廻旋帝乃以武陵零陵桂陽益焉
賜旌旗
見輿衞
定位號
東漢光武建武十五年有上書請封皇子者詔羣臣議
奏曰今皇子能勝衣趨拜宜定位號以廣藩輔制曰可
吳主五子傳自光武以來諸王有制惟得宮内自娛不
得臨民干與政事
築宮待士
漢書河間獻王德景帝之子脩學好古被服儒術山東
諸儒多從之遊武帝時來朝獻雅樂召對三雍宮又嘗
築日華宮置客館二十餘區以待學士按三雍謂辟雍
明堂靈臺也雍和也言天地君臣人民皆和也
開閣延賢
漢光武即位東平王蒼上中興頌其文典雅特令賈逵
為之訓詁又嘗開東閣以延賢人明帝嘗從容問曰王
在家何等最樂蒼曰為善最樂後王來朝月餘還國上
送列侯印十九枚諸王子年五歲已上能趨拜者皆令
帶之
親師鄒衍
史記鄒衍如燕昭王擁篲先驅請列弟子之坐而受業
焉築碣石宮親往師之
敬禮申公
楚元王交漢高祖同父少弟也元王敬禮申公等穆生
不嗜酒元王每置酒常為穆生設醴及王戊即位常設
後忘設焉穆生退曰醴酒不設王之意怠矣不去楚人
將鉗我于市遂謝病去
置之上坐
漢書齊悼惠王肥孝惠二年來朝宴飲太后前帝以王
為兄置之上坐如家人禮太后怒酌酖酒賜之帝欲取
飲太后恐自起泛之
優以大封
漢光武建武二十八年徙魯王興為北海王以魯益東
海帝以東海王彊去就有禮故優以大封食二十九縣
賜虎賁髦頭設鐘簴之樂擬於乘輿
求入宿衞
漢武帝時燕王旦自以次第當為太子上書求入宿衞
上怒曰生子當置齊魯禮義之鄉乃置之燕果有爭乃
斬其使後坐匿亡命削三縣
留侍國邸
漢成帝無嗣體常不平定陶共王來朝上謂曰我未有
子一朝有他不復相見爾可留侍我也因留國邸朝夕
侍上甚見親重
止食數縣
東漢明帝永平中封皇子恭等六人為王帝親定其封
域裁令半楚淮陽馬后曰諸子止食數縣于制不已儉
乎帝曰我子豈宜與先帝子等歲給二千萬足矣
大啟九國
漢諸侯王表漢興之初海内新定同姓寡少懲亡秦孤
立之敗於是剖裂疆土立二等之爵功臣侯者百有餘
邑尊王子弟大啟九國諸侯比境周匝三垂天子自有
三河凡十五郡公主列侯頗邑其中而藩國國大者跨
州兼郡連城數十宗室百官同制京師可謂矯枉過其
正矣
北海畏慎
東漢北海王睦少好學光武明帝皆愛之嘗遣中大夫
詣京師朝賀召謂之曰朝廷設問寡人大夫將何以對
使者曰大王忠孝慈仁敬賢樂士臣敢不以實對睦曰
子危我哉大夫具以孤襲爵以來志意衰惰聲色是娛
犬馬是好乃為相愛耳其智慮畏慎如此
衡山貞信
漢景帝時七國反吳使至衡山衡山王勃堅守無二心
上以為貞信徙王于濟北以褒之
好言神僊
漢淮南王安好書招致賓客方術之士數千人作為内
書二十一篇外書甚衆中篇八卷言神僊黃白之術亦
二十餘萬言武帝好藝文甚尊重之每為報書及賞賜
常召司馬相如等視草乃遣一日上使安為離騷傳旦
受詔食時即上
好治宮室
西京雜記梁孝王好宮室苑囿之樂作曜華之宮營兔
園園中有百室山山上有膚寸石落猿岩鴈池池中有
鵶洲鳧渚日與宮人弋釣遊玩
上綬就藩
東漢東平王蒼自以至親輔政聲望日重意不自安前
後上疏稱自漢興以來宗室子弟無得在公卿位者乞
上驃騎將軍印綬退就藩國辭甚懇切至是明帝乃許
還國而不聽上將軍印綬
上縑助國
東觀漢記東海王彊孫慎王肅性謙儉永初中以西羌
未平上錢二千萬元初中上縑萬匹以助國
有才相忌
魏陳思王曹植十歲善屬文初文帝即位封鄄城侯後
徙雍丘復封東阿王文帝以其有才忌之令七步成詩
不成將行大法植遂應聲曰煮豆燃豆萁豆在釜中泣
本是同根生相煎何太急帝大有慙色
不見興思
魏明帝詔先帝著令不欲使諸王在京師者防微杜漸
關諸盛衰也朕惟不見諸王十有二載悠悠之懷能不
興思其令諸王及宗室公侯各將嫡子一人來朝
愛子
宋文帝元嘉十八年正月以彭城王義康為都督江交
廣州軍事前龍驤將軍扶令育上表曰彭城王先朝之
愛子陛下之次弟若有迷謬之愆止可導以義方奈何
一旦黜削遠送南垂萬一義康年窮命盡奄忽于南臣
雖微賤竊為陛下羞之陛下徒知惡枝之當伐豈知伐
枝之傷樹乎
宗師
魏主容臨殂手詔太子曰汝叔父勰清規懋德松竹為
心吾百年後其聽勰辭蟬冕以遂其冲挹之性
素服往哭
魏廣川王諧卒魏主曰古者大臣之喪有三臨之禮魏
晉以來王公之喪哭於東堂自今諸王之喪期親三臨
大功再臨小功緦麻一臨罷東堂之哭廣川王於朕大
功也將大斂素服深衣往哭之按臨作去聲顔師古曰
衆哭曰臨
白服侍宴
宋元嘉之世諸王入齋閣皆白服帬帽唯出太極四廟
乃備朝服自後此制遂絶齊主於豫章王嶷友愛聽依
元嘉故事嶷固辭唯車駕至其第乃白服烏帽侍宴
帥兵建義
魏侍中元乂殺清河王懌幽太后於北宮中山王熙起
兵討元乂不克而死熙將死與故知書曰太后見廢北
宮清河横受屠酷主上幼年獨在前殿君親如此無以
自安故帥兵民欲建大義於天下但智力淺短旋見囚
執上慙朝廷下愧相知本以名義于心不得不爾流腸
碎首復何言哉
章醮求福
隋煬帝待諸王恩薄多所猜忌滕王綸衞王集憂懼呼
術者問吉凶及章醮求福或告其怨望咀呪降名徙邊
出租賑人
晉書齊王攸令國中文武下至士卒法令不食廪賜者
皆以秩賦與疾病死亡者時有水旱出租税加十二賦
以賑國人須豐年乃收入本直
侍宴諷王
齊武陵王曄多才藝而疎婞亦無寵嘗侍宴醉伏地貂
抄肉柈帝笑曰肉汚貂對曰陛下愛羽毛而疎骨肉齊
主不悦按齊主蕭道成也
招士著書
唐魏王泰太宗庶子也性好學司馬蘇勖說泰以古之
賢王招士著書故泰請修括地志於是大開館舍門庭
如市
分朋角勝
唐高宗上元元年上御翔鸞閣觀大酺分音樂為東西
朋使雍王賢主東朋周王顯主西朋角勝為樂郝處俊
諫曰二王春秋尚少志趣未定當推梨讓棗相親如一
今分二朋逓相誇競非所以崇禮義勸敦睦也上瞿然
曰卿遠哉非衆人所及也遽止之
作十王宅
唐玄宗諸子同為大宅分院而居開元十五年夏五月
作十王宅百孫院每王院宮人四百餘百孫院亦三四
十人禁中置維城庫以給諸王月俸宣宗大中間又作
五王院
置五王帳
唐玄宗素友愛初即位置五王帳為長枕大被與兄弟
同寢朝罷多從諸王遊禁中拜跪如家人禮飲食起居
相與同之按諸王謂宋王成器申王成義上兄也岐王
範薛王業上弟也豳王守禮上從兄也後成器改名憲
宋王改為寧王
立為郡王
唐宗室道宗為靈州總管梁師都引突厥數萬圍之道
宗乘間出擊大破之斥地千餘里唐主以道宗武幹立
為任城郡王
降為縣公
唐高祖初欲強宗室以鎮天下自三從昆弟以上雖童
孺亦封為王封德彛以為今封爵太廣恐非所以示天
下至公上曰然降宗室郡王皆為縣公惟有功者數人
不降
請獻坊宅
唐宋王成器等請獻興慶坊宅為離宮許之乃賜成器
等宅環于宮側又于宮西南置樓曰花萼相輝南曰勤
政務本
收復京師
唐肅宗子建寧王倓為李輔國張良娣所譖賜之死廣
平王俶收復二京使李泌獻捷從容言及建寧之冤上
泣下曰先生之言是也然既往不咎朕不欲聞之泌曰
臣非咎既往乃欲陛下慎將來耳昔高宗子八人武太
后所出者四人長曰太子弘后方圖穪制惡其聰明酖
殺之立次子賢賢内憂懼作黃臺瓜辭冀以感悟太后
太后不聽賢亦廢死其辭曰種瓜黃臺下瓜熟子離離
一摘使瓜好再摘使瓜稀三摘猶為可四摘抱蔓歸今
陛下已一摘矣慎無再摘上愕然曰安有是哉朕當書
紳是時廣平王有大功良娣忌而譖之故泌言及之
三為太傅
後魏睢陽王欣大統中為太傅文帝謂曰王三為太傅
再為太師自古人臣未有此例欣遜謝而已
五拜太師
會要宋朝親王拜太師者五人楚王元佐燕王儼吳王
灝燕王俁越王偲皆以父兄行而得之紹興中嗣秀王
伯圭以宗室特拜太師蓋以光宗為親叔父用優禮也
深自沉晦
宋太宗第八子荆王儼廣顙豐頤嚴毅不可犯名聞外
夷呼為八大王遼人入使必問王安否莊敬臨朝自以
屬尊望重恐為太后所忌深自沉晦
不受鞠推
許王宋太宗子也為開封尹被中丞彈奏大宗正劾之
王奏曰臣為天子兒今犯中丞而被推鞠上曰朝廷之
制孰敢違之朕有過羣臣當糾摘況汝為開封尹豈可
不舉劾
宮嬪
易剝卦貫魚以宮人寵無不利象曰以宮人寵終無
尤也按后妃羣妾以禮進御于君所則女史書其日月
授之以環以進退之生子月辰則以金環退之當御
者以銀環進之著于左手既御著于右手事無大小
記以成法
齊多内寵
左僖十七年齊侯之夫人三王姬徐嬴蔡姬皆無子乂
好内多内寵内嬖如夫人者六人長衞姬生武孟少衞
姬生惠公鄭姬生孝公葛嬴生昭公密姬生懿公宋華
子生公子雍
漢置小職
漢因秦制正嫡曰皇后其餘内職有夫人美人良人八
子七子長使少使之號武帝加婕妤娙娥華容充衣元
帝加昭儀又有五宮順常無涓共和娛靈寳林良史夜
者之小職
習禮獻吳
見山土城山
竊符救趙
秦圍趙趙平原君夫人魏公子無忌姊也平原君數請
救于公子公子請魏王敕晉鄙救趙王畏秦不聽無忌
用侯生計請如姬盗晉鄙兵符于王臥内殺晉鄙將兵
八萬破秦師于邯鄲下
貴人美人
漢光武中興竝省前制正嫡之外唯立貴人美人綵女
之號
上嬪下嬪
北齊書文宣雖有嬪御之穪未有員數至武成依古制
有三夫人九嬪二十七世婦八十一御妻又置左右昭
儀比丞相立弘德正德崇德夫人比三公光猷昭訓崇
徽為上嬪比三卿宣猷凝輝宣明順華光訓為下嬪比
六卿世婦比三品御妻比五品竝採擇嘉名以為題目
此外又置才人綵女以為散號後主又置娥英淑妃之
職
不載立車
列女傳華孟姬者齊孝公之夫人也從孝公遊琅琊車
奔姬墮車碎孝公使駟馬立車載姬以歸姬遣傅母授
使者曰妾聞后妃踰閾必乘安車輜軿下堂必從傅母
保阿進退則鳴玉佩環内飾則結紐綢繆野處則帷裳
擁蔽今立車無軿非所敢受命也野處無帷非所敢久
居也二者失禮多矣使者馳以告更取安車然後歸
辭與同輦
班婕妤左曹越騎校尉況之女司空掾彪之姑也少有
才學成帝選入宮初為少使俄而大幸為婕妤居增成
舍帝嘗遊後庭欲與同輦載婕妤辭曰觀古圖畫賢聖
之君皆有九臣在側三代末主乃有嬖妾今欲妾同輦
得無近似之乎上善其言而止婕妤生二男竝失之一
死陽祿一死柘館
賜姓
漢自鴻嘉之後帝稍隆内寵婕妤進侍者李平平得幸
為婕妤賜姓衞所謂衞婕妤是也
圖形
漢書孝武帝李夫人本以倡進兄延年性知音善歌舞
每為新聲延年侍上酒酣起舞歌曰北方有佳人絶世
而獨立一顧傾人城再顧傾人國不惜傾城國佳人難
再得帝大息曰善哉世豈有此人乎平陽主因言延年
有女弟上乃召見之實妙麗善舞由是得幸生一男是
為昌邑哀王初夫人病篤上臨候之夫人謝不可見願
以王及兄弟為託姊妹讓之夫人曰我以容貌得幸今
見我毁壊必畏惡棄我尚肯追思憫錄其兄弟哉夫人
卒上憐憫之畫其形於甘泉宮
鄭褏進讒
魏王遺楚王美人王悦之夫人鄭褏知王之悦之也愛
之甚于王王曰婦人所以事夫者色也而妬者其情也
今鄭褏知寡人之所悦其愛甚于寡人此孝子所以事
親忠臣所以事君也鄭褏既知王以為不妬因謂美人
曰王愛子甚矣然惡子之鼻子見王必掩其鼻美人從
之王謂鄭褏曰美人見寡人必掩其鼻何也對曰似惡
聞王之臭王曰悍哉令劓之
樊姬諫獵
列女傳楚莊王好獵樊姬數諫不止乃不食禽獸之肉
三年王感之而勤政事又嘗進女於王勝已者二人如
已者七人
竹下圍棋
見八月
枝上挂環
吳主權潘夫人父坐法夫人輸入織室夫人容態少儔
為江東絶色有聞於吳主使圖其容貎工人寫其真狀
以進吳主見而喜悦曰愁貎尚能惑人況在歡樂乃命
雕輪就織室納於後宫每與夫人游昭宣之臺夫人酣
醉唾於玉壺中使侍婢瀉於臺下得火齊指環即挂石
榴枝上因其處起臺名曰鐶榴臺時有諫者曰今吳蜀
争雄還劉之名將為妖矣權乃翻其名曰榴鐶臺
引朝儀
文昌雜錄唐制天子坐朝宫人引至殿上故杜子美詩
戶外昭容紫袖垂䨇瞻御座引朝儀至天祐間詔宮嬪
女職本備内任今後每遇延英坐日只令小黃門祗候
引從宮人不得出外自此始也
掌制命
唐中宗時上官儀女婉兒者沒入掖庭明習吏事太后
愛之及上即位使掌制命拜為婕妤武三思通焉
金環照骨
西京雜記戚夫人以百鍊金為彄環照見指上骨上惡
之以賜伴兒鳴玉耀等各四枚
玉簮搔頭
漢武帝過李夫人就取玉簮搔頭自此宮人搔頭皆用
玉為之
按圖召幸
漢書王嬙字昭君齊國王穰女南郡秭歸人漢元帝後
宮人既多不得常見乃使畫工圖其形按圖召幸宮人
皆賂畫工昭君自恃其貎獨不與畫工遂毁其形及匈
奴入朝選宮人配之昭君以圖當行入辭光彩射人竦
動左右天子重信外國悔恨不及窮按其事畫工毛延
壽安陵陳敞新豐劉白龔寬杜陵楊望樊青等皆同日
棄市藉其貲財漢人憐昭君遠嫁為作詩歌以哀之後
昭君服毒死舉國葬之胡中胡地皆白草而此塜草獨
青故曰青塚或曰昭君字嬙後因晉文帝諱改為明妃
號寧胡閼氏
聞鐘起妝
齊武帝以内宮深隱不聞端門鼓漏聲置鐘於景陽樓
上應五鼓及三鼓宮人聞鐘早起妝飾
眉號遠山
趙飛燕外傳馮萬金工理樂器世事江都王為協律舍
人江都王孫女姑蘇主嫁江都中尉趙曼萬金又事曼
曼幸萬金食不同器不飽萬金因得與主通曼性暴妬
且早有疾不能近婦人主有娠恐乃穪疾居王宮一産
二女歸之萬金長曰宜主次曰合德然皆冒趙姓宜主
聰悟家有彭祖方胍之書善行氣術長而纖便輕細舉
止翻然人謂之飛燕合德膚滑出浴不濡善歌知音皆
絶色也後萬金死馮氏家敗飛燕妹弟流轉至長安與
陽阿主家令趙臨共里巷託附臨穪臨女後飛燕緣主
家大人得入宮成帝召幸號趙皇后有樊嫕者為承光
司帟進言飛燕有女弟合德美容體性純粹不與飛燕
比帝即召入宮合德新沐膏九廻沉水香為卷髮號新
興髻為薄眉號遠山黛施小朱號慵來妝帝大悦謂為
温柔鄉謂嫕曰吾老是鄉矣不能效武帝求白雲鄉也
有宣帝時披香博士淖方成白髮教授宮中號淖夫人
在帝後唾曰此禍水也滅火必矣後帝廢皇后許氏立
飛燕為后既立寵少衰而其女弟合德絶幸為昭儀居
昭陽宮十餘年卒無子後帝無疾而崩民間歸罪于昭
儀昭儀乃自殺
足如新月
道山新聞李後主宮嬪窅娘纖麗善舞後主作金蓮高
六尺飾以寳物令窅娘以帛纏足纖小屈上如新月狀
着素襪舞金蓮之上體勢回旋有凌雲之態唐鎬詩曰
蓮中花更好雲裏月常新因窅娘作也由是後人效之
婦人之足以弓小為好以此知婦人纏足自五代以來
乃為之
縛袂
漢武帝所幸宮人名麗娟年十四玉膚柔軟吹氣勝蘭
不欲以衣纓拂之恐體痕也每歌李延年和之嘗於芝
生殿倡廻風之曲庭中花皆翻落置麗娟於明離之帳
恐塵垢汙其體也帝嘗以衣帶縛麗娟之袂閉於重幕
之中恐隨風而去也
持裙
漢成帝於太液池作千人舟號合宮之舟欲趙飛燕戲
於池飛燕歌歸風送遠之曲帝以文犀簮繫玉甌令后
所愛侍郎馮無方吹笙以倚后歌中流歌酣風大起后
揚袖曰僊乎僊乎去故而就新寧忘懷乎帝曰無方為
我持后無方捨吹持后裙久之風止裙為之縐后泣曰
帝恩我使我僊去不得他日宮姝幸者或襞裙為縐號
留僊裙一說帝嘗與飛燕戲太液池每輕風時至飛燕
殆欲隨風入水帝以翠纓結飛燕之裙後飛燕失寵常
怨曰妾微賤何得復與結裙之遊
為八字眉
漢武帝令宮人為八字眉
合四氣香
吳主亮愛姬四人一名朝姝二名麗居三名洛珍四名
潔華使四人坐琉璃帳内而外望之如無隔惟香氣不
通於外為四人合四氣香凡經踐躡宴息之處香氣沾
衣歴年彌盛百浣不歇又因名百濯香
當熊
漢書漢元帝幸虎圈闘獸熊逸出圈攀檻欲上馮婕妤
直前當熊而立上問何故對曰猛獸得人而止妾恐熊
至御坐故身當之
引羊
晉武帝平吳之後復納孫皓宮人數千自此掖庭殆將
萬人而竝寵者甚衆莫知其所適常乘羊車恣其所之
至便宴寢宮人乃取竹葉插戶以鹽汁洒地而引帝車
丹脂點頰
拾遺記吳孫和悦鄧夫人嘗置膝上和月下弄水精如
意誤傷夫人頰血汚袴帶醫者曰得白獺髓雜玉與琥
珀屑當滅痕及差有赤點更益其妍諸嬖人更以丹脂
點頰以要寵
絳紗繫臂
晉武帝胡貴嬪名芳鎮軍胡奮女也帝多簡良家子以
充内職自擇美者以絳紗繫臂芳既入選下殿號泣左
右止之曰陛下聞聲芳曰死且不畏何畏陛下帝每有
顧問不飾言辭率爾而答進退方雅始有專房之寵帝
嘗與摴蒱争矢遂傷上指帝怒曰此固將種也芳曰北
伐公孫西距諸葛非將種而何帝慙
號曰神針
崔豹古今注魏文帝宮中有最寵者曰莫瓊樹薛夜來
陳尚衣陳巧笑四人日夕在側瓊樹乃製蟬鬢縹紗如
蟬翼巧笑以妬錦絲作紫粉拂面尚衣能歌舞夜來善
為衣裳一時冠絶又按夜來本名靈芸父名業為鄼鄉
亭長母陳氏隨業舍于亭傍靈芸年十七容貎絶世咸
熙中谷習出守常山聞亭長有美女而家甚貧時文帝
選良家子女以入六宮習以千金寳賂聘之因以獻帝
甚承寵愛改名曰夜來夜來妙於針功雖處深幃重幄
之内不用燈燭之光裁製立成非夜來所縫製帝不服
也宮中號曰針神
謂之機絶
吴主權趙夫人善畫巧妙無雙能于指間以綵絲織雲
霞龍鳳之錦大則盈尺小則方寸宮中謂之機絶
選為尚書
魏明帝耽於内寵自貴人以下至掖庭洒掃凡數千人
選女子知書可付任者六人以為女尚書使典外奏事
呼為學士
唐貝州人宋廷棻世以儒聞能詞章生五女若華若昭
若倫若憲若荀皆警慧長若華善屬文若昭其次也文
尤高潔不欲歸人欲以學名家若華誨諸妹若嚴師著
女論語十篇以韋文宣君代孔子曹大家等為顔冉推
明婦道所宜若昭又為傳申釋之貞元中李抱真表其
才德宗召入禁中試文章問經史帝高其風操不以妾
侍命之呼為學士穆宗立以若昭尤通練拜尚宮歴憲
穆敬三朝皆呼先生后妃諸王皆待以師禮寳歷初卒
贈梁國夫人
願帝均澤
東漢順帝時梁商女為貴人嘗持被引御從容辭於帝
曰夫陽以博施為德隂以不專為義螽斯則百福之所
由興也願陛下思雲雨之均澤識貫魚之次序使小妾
得免罪謗之累帝由是賢之陽嘉元年立為后
願國有嗣
元魏故事凡立嗣子輒先殺其母魏主詡母胡充華武
始伯國珍之女也初入掖庭同列以故事祝之曰願生
諸王公主勿生太子充華曰妾之志異於諸人奈何畏
一身之死而使國家無嗣乎及有身同列勸去之充華
不可私誓曰若幸而生男次第當長男生身死所不憾
也既而生詡
賜苔
晉元帝時外國貢蔓金苔宮人有被幸者以苔賜之光
照一室又名夜明苔
題葉
晉顧況在洛乘閒遊苑中水上得大桐葉有詩云一入
深宮去年年不見春聊題一片葉寄與有情人明日況
於上流亦題杏葉泛之波中曰花落深宮鶯亦悲上陽
宮女斷腸詩帝城不禁東流水葉上題詩寄與誰後有
客尋春苑中又於杏葉上得詩云一葉題詩出禁城誰
人酬和獨含情自嗟不及波中葉蕩漾尋春取次行又
唐僖宗時有于祐晚步禁溝拾一紅葉上有詩流水何
太急深宮盡日閒殷勤謝紅葉好去到人間祐復題云
曾聞葉上題紅怨葉上題詩寄阿誰置御溝逆流入宮
為宮女韓翠蘋拾之後祐託韓泳門館因帝放宮人泳
以與韓翠蘋同姓作伐嫁祐及成禮韓于箱中紅葉上
有詩驚曰此吾作吾水中亦得一葉即祐所題於是相
對感嘆曰事豈偶然莫非前定一日泳開宴於館謂韓
曰今人可謝媒人矣韓笑因作感懷詩一首或云御溝
得紅葉是盧渥事
投錢侍寢
唐明皇未得貴妃時宮中妃嬪軰投金錢賭侍帝寢及
召入妃子遂罷此戲又清異錄開元中後宮繁衆侍御
寢者難於取捨為彩局兒以定之集宮嬪用骰子擲最
勝者一人乃得專夜故宮中私號骰子為剉角媒人
陳饌求恩
明皇與貴妃每至七月七夕在華清宮遊宴時宮女軰
陳瓜果酒饌於庭中求恩澤於牽牛織女也
司花
隋煬帝幸江都長安進御女車袁寳兒年十五腰肢纖
墮騃憨多態帝寵愛之時洛陽進合蒂迎輦花云得之
嵩山塢中香氣芬馥或惹襟袖移日不散帝令寳兒持
之號曰司花女時詔虞世南草征遼指揮德音敕於帝
側寳兒注視久之帝謂世南曰昔傳飛燕可掌上舞朕
嘗謂儒生飾於文字豈人能若是乎及今見寳兒方昭
前事今注目於卿卿才人可便嘲之世南應詔為絶句
云學畫鵶黃未半成垂肩嚲袖太憨生緣憨却得君王
惜長把花枝傍輦行上大悦
投果
唐劉晏以神童為秘書省正字明皇召見於勤政樓中
貴妃坐於膝上為畫眉施粉黛與之巾櫛宮人遺花投
果貴妃令詠王大娘戴竿晏應聲曰樓前百戲競争新
惟有長竿妙入神誰謂綺羅翻有力猶自嫌輕更著人
囊中得詩
隋煬帝作迷樓每一幸即經月宮人無數多不得進有
侯夫人者有美色忽自縊於棟下臂懸錦囊左右取以
進中有詩五首其一云庭絶玉輦迹芳草漸成窠隱隱
聞簫鼓君恩何處多
袍中有詩
唐開元中所賜邊衣俱製自宮中有一軍校於袍中得
一詩沙場征戍客寒苦若為眠戰袍經手作知落阿誰
邊留意多添線含情更著綿今生已過也重結後生緣
持以白帥帥以聞明皇以詩徧示宮中曰作者勿隱不
汝罪也有一宮人自言萬死帝即命嫁得詩者曰與汝
結今生緣
入宮記曲
唐張紅紅善歌舞每聽新聲一遍即記節奏入宮號記
曲娘
對御奏歌
唐宮妓永新善歌最受明皇寵愛每對御奏歌雖絲竹
之聲莫能遏帝謂左右曰此女歌值千金
令振肢體
煙花錄隋煬帝每就枕必令侍兒振動肢體方得美睡
帝因呼為來夢兒
重拭淚㾗
唐柳公權侍武宗於内庭武宗嘗怒一宮人久之復召
謂公權曰朕怪此人若得學士一詩當釋然矣公權略
不佇思而成曰不分前時忤主恩己甘寂寞守長門今
朝却得君王顧重入椒房拭淚痕上大悦令宮人上前
拜謝之
效作宮詞
後山詩話青城人費氏女五代時以才色入蜀宮李後
主嬖之號花蕊夫人效王建作宮詞百首後國亡入宋
備後宮太祖召使陳詩即誦云君王城上豎降旗妾在
深宮那得知四十萬人齊解甲並無一箇是男兒
撓府政
宋龐籍為開封判官尚美人方有寵遣宦者擅稱教旨
免工人市繇公上言祖宗以來未有美人擅稱教旨干
撓府政者上怒切責美人仍詔諸官府自今有宮中之
命母得施行
寢居上前
唐張良娣性巧慧能得上意從肅宗來朔方良娣每寢
常居上前上曰禦寇非婦人所能良娣曰倉卒之際妾
以身當之殿下可從後逸至靈武養子三日起縫戰士
衣上止之對曰此非妾自養之時上以是益賢之
坐與后等
宋哲宗劉婕妤嘗同孟皇后朝景靈宮訖事就坐嬪御皆
侍立婕妤獨背立簾下后閣中陳迎兒訶之不顧閣中
皆忿會冬至朝太后于隆祐宮后坐朱髹金飾婕妤亦
欲得之從者知其意易座與后等衆弗能平因傳唱曰
皇太后出后起立婕妤亦起尋復坐則或已徹婕妤座
遂仆於地懟不復朝泣訴於帝内侍郝隨謂婕妤曰毋
以此戚戚願為大家早生太子此座正當婕妤有也後
章惇隂附婕妤廢孟后立之
山堂肆考卷四十
