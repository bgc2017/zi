卷三十二
山堂肆考卷三十二明彭大翼撰
地理
帝都
帝王世紀伏羲都陳今陳州神農亦都陳又營曲阜
今兖州曲阜縣黃帝都涿鹿今幽州一云都有熊少
昊都窮桑在魯北顓頊都高陽在周為衛地今濮陽
縣帝嚳都亳一曰都高辛堯都平陽今晉州舜都蒲
阪今蒲州禹都安邑在蒲州湯都亳即榖熟號南亳
至仲丁遷囂或曰敖即河南之敖倉河亶甲居相今
相州祖乙居耿在河東皮氏之耿鄉號景亳及盤庚
五遷復南都亳之殷地即偃師號西亳周文王都豐
鎬今京兆界是為西都周公相成王以豐鎬偏處西
方土貢不均乃東營洛邑今東都也成王即洛邑建
明堂朝諸侯復還豐鎬至幽王為犬戎所殺平王始
東遷而居洛邑是為東周矣及敬王又遷成周今洛
陽故都城也終赧王之世不遷秦非子始封于秦即
今隴西也非子之後至孝公始徙咸陽故秦遂都咸
陽漢興都長安光武中興都洛陽又于南陽置南都
三國魏以長安譙許昌鄴洛陽為五都吳都鄂今武
昌後遷建業即今應天府蜀都成都即今成都府晉
都洛陽是為西晉元帝東渡都建業因避愍帝諱改
名建康是為東晉六朝宋齊梁陳並居焉梁元帝及
後梁蕭詧又别居江陵元魏初居雲中即今大同府
懷仁縣後遷洛陽是為東魏後又遷于鄴西魏都長
安北齊亦都鄴即今彰德府周都長安隋初亦都焉
至煬帝始遷洛陽唐復都長安五代梁都汴即今開
封府唐晉都洛陽漢周至趙宋又都汴一云梁唐晉
漢周至趙宋皆都汴南宋都臨安即今杭州元都大
都即今順天府時至上都乃宣府之外地我朝都建
康永樂遷都燕京即今北京也按六朝魏初姓拓䟦
氏至孝文帝太和二十年始改姓元氏謂之元魏魏
永熙二年高歡舉兵東向逼其主修奔長安乃立清
河世子善見于洛陽是為東魏後宇文泰復弑其主
修立南陽王寳炬都長安是為西魏宋齊公蕭道成
廢主自立是為南齊都建康東魏高洋廢主自立是
為北齊都鄴古來天子之居曰京曰都者何也盖天
下以洛陽為中土唐都雍即長安則洛陽在關東故
以為東都宋都汴則洛陽在西故以為西都南京應
天府建在宋眞宗時以其在汴之南故曰南京北京
大名府建在宋仁宗時以其在汴之北故曰北京今
我朝之稱南北京者又自二都之地一在南一在北
故耳
定鼎
世紀武王伐紂營洛邑而定鼎焉今洛陽西南洛水之
北有鼎中觀是也
測圭
周禮大司空掌建邦土地之圖以土圭之法測土深正
日影以求日中
作豐
詩大雅文王受命有此武功既伐于崇作邑于豐文王
蒸哉
營鎬
史記成王七年使太保召公先之雒相土其三月周公
往營成周雒邑卜居焉注云成周東周也名為成周者
周道始成王所都也
卜澗水
周書周公往營成周更求告卜作洛誥曰我乃卜澗水
東瀍水西惟洛食我又卜瀍水東亦惟洛食
因郟山
通鑑周紀周公至洛興土營築是為東都城方千七百
二十丈郛方十七里南繫于洛水北因于郟山
四方之極
詩商頌商邑翼翼四方之極
八埏之中
左思魏都賦夫魏土考之西隩八埏之中也測之寒暑
霧露所均也
龍蟠虎踞
見山
山峙水環
順天府志關塞諸山雄峙于西南渾河諸水環繞于東
南
蠶叢魚鳬
揚雄蜀本紀蜀始王曰蠶叢次曰伯雍又次曰魚鳬李
白蜀道難蠶叢及魚鳬開國何茫然爾來八萬七千歲
不與秦塞通人烟
崤凾隴蜀
漢張良曰夫關中左崤凾右隴蜀沃野千里南有巴蜀
之饒北有胡宛之利阻三面而守獨以一面東制諸侯
此所謂金城千里天府之國也
天莊
帝京謂之天莊唐詩延瞰極天莊又曰日畿言帝畿千
里象日所經㢠也
神州
王嬰古今通論崑崙東南方五千里謂之神州中有和
羹鄉方三千里五嶽之城帝王之宅聖人所生也
四塞
漢婁敬曰秦地被山帶河四塞以為固卒然有變百萬
之衆可立具也四塞言四面有山關之固也
雙川
東漢傅毅洛都賦尋歴代之規兆仍險塞之自然决崑
崙之洪流據伊洛之雙川
帶涇
班固西都賦漢之西都在于雍州實曰長安左據凾谷
二崤之阻表以太華洛南之山右界褒斜隴首之險帶
以洪河涇渭之川
貫渭
三輔黃圖秦始王兼天下都咸陽渭水貫都以象天漢
横橋南渡以法牽牛
隩區
西都賦華實之毛則九州之上腴焉防禦之阻則天下
之隩區焉是故横被六合三成帝畿周以龍興漢以虎
視及至大漢受命而都之也仰悟東井之精俯恊河圖
之靈奉春建策留侯演成天人合應以發皇明按劉敬
勸帝建都封奉春侯
豐壤
東漢張衡南京賦於顯樂都既麗且康陪都之南居漢
之陽割周楚之豐壤跨荆豫而為疆其地勢則武闕關
其西桐栢揭其東流滄浪而為隍廓方城以為墉湯谷
涌其後濟水盪其胸推淮引湍三方是通
風雨所交
東京賦昔者先王之經邑也掩觀九隩靡地不營土圭
測景不縮不盈總風雨之所交然後以建王城
聲教所出
唐張九齡傳京師衣冠所聚聲教所出
法日月
白虎通京師者千里之邑號也江云法日月之徑千里
據隂陽
五經要義主者受命創始建國立都必居中土所以總
風雨之和據隂陽之正均統四方旁制萬國者也
待諸侯
孟子曰天子之地方千里不千里不足以待諸侯
定四海
唐陸贄奏今之關中古邦畿千里之地王業根本于是
在焉秦嘗用之以傾諸侯漢嘗因之以定四海盖由憑
山河之形勝宅田里之上腴弱則内保一方當天下無
事可以養力俟時強則外制諸夏據域中之大可以蓄
威昭德
赤縣
張衡靈憲崑崙東南有赤縣神州風雨有時寒暑有節
苟非此土南則多暑北則多寒東則多隂故聖人不處
焉
黃圖
唐高宗建東都詔朕聞踐華固德百二穪乎建瓴卜洛
歸仁七百崇乎定鼎是以控膏腴于天府啟黃圖于渭
濱襟沃壤于王城摛綠宇于河渚
商家八遷(以下遷都)
書後序自契至成湯八遷湯始居亳從先王居作帝告
釐沃注云自契父嚳都亳湯自商始遷焉又通鑑外紀
湯始居亳至仲丁遷于囂河亶甲遷于相祖乙遷于耿
至盤庚復遷于亳從湯所都也書序乃謂盤庚五遷將
治亳殷民胥怨作盤庚三篇注云盤庚之前已自有五
遷而作序考之不詳謬言耳
周家五遷
周自后稷始封于邰第三代公劉遷居于邠自此又九
代古公亶父遷于岐是為豐水之西自此又三代武王
得天下遷都于鄗是為豐水之東自此第十一代幽王
為犬戎所殺而子平王遂遷于洛是為東周又自此十
三代至敬王因王猛之亂乃遷于成周是洛陽故都城
也前後凡五遷
劉漢一遷
漢高祖得天下都長安是為西漢至光武中興遷都洛
陽是為東漢凡一遷
曹魏一遷
通鑑魏本都鄴文帝即位徙都洛陽凡一遷
孫吳再遷
通鑑吳始都公安徙都鄂更名鄂曰武昌後遷建業至
晉泰始中吳西陵督步闡表請徙都武昌吳王從之然
揚州之民泝流供給甚苦之且武昌土地危嶮塉确非
王者之都故童謠云寧飲建業水不食武昌魚寧還建
業死不止武昌居由是還都建業凡再遷
馬晉一遷
通鑑晉始得天下都洛陽至永嘉初元帝以宣帝曾孫
琅琊王覲之子嗣封為安東將軍都督揚州諸軍事鎮
建業遂即位凡一遷
元魏一遷
元魏初居雲中後高歡復立善見于洛陽是為東魏凡
一遷也
東魏一遷
東魏既定都洛陽議者又謂洛陽西逼西魏南近梁境
至十一月復議遷于鄴書下三日即行四十萬戶狼狽
就道歡留後部分事畢還晉陽改司州為洛州以元弼
為刺史鎮洛陽僕射司馬子如高隆之侍中高岳孫騰
留鄴共知朝政出粟一百三十萬石以賑遷民東魏主
至鄴改相州刺史為司州牧魏郡太守為魏尹
隋朝一遷
隋文帝始都長安後嫌長安制度狹小又宫内多妖與
納言蘇威高頦等共議乃詔創造新都于龍首山至煬
帝嗣位章仇大翼言于帝曰陛下木命雍州為破木之
衝不可久居又䜟云修治洛陽還晉家帝深以為然十
一月幸洛陽遂定都焉留晉王昭守長安凡一遷至唐
復都長安
宋朝一遷
趙宋都汴至高宗為金人所逼從吕頥浩等議遂升杭
州為臨安府至紹興八年始定都焉
帝符
春秋孔演圖天子皆五土之精寳各以次運相據其
起也必有神靈符紀使之開階立運
景星耀天
帝王世紀堯佐帝摯受封于唐年二十而登帝位以火
承木景星耀于天甘露降于地朱草生于郊鳳凰止于
庭
榮光出河
尚書中候帝堯即政榮光出河
得玉歷
搜神記舜耕于歴山得玉歷于河際之巖舜知天命在
己體道不倦
賜寳文
河圖禹治水功大天帝以寳文大字賜禹佩之以渡北
海弱水之灘
錫疇
周書禹乃嗣興天錫禹洪範九疇彝倫攸叙
墜書
圖錄西狩得麟之後天墜血書于魯端門明日血書飛
為赤鳥言漢代周也又學林夫子見薪采者獲麟乃按
圖錄知劉季當代周盖麟者木精薪采者庶人燃火之
意孔子絶筆于春不書下三時者明木絶火旺周當授
于漢也
五星入房
文選武王滅紂時五星入房房蒼龍之精以周室木德
故五星表木瑞
五星聚井
漢王元年五星聚東井此高祖受命之符也
投劍
拾遺記漢太上皇微時遊山澤間有冶鑄曰若得腰間
佩刀雜冶中即成神器可以克天下昴星精為輔可以
殱三太上皇曰此物名匕首遂解投烟熖中及劍成
授上皇上皇以賜高祖乃殱三宅天下鈎命决云蕭
何昴星精項羽陳勝胡廣為三
奉符
漢儒生彊華自關中奉赤伏符來詣蕭王曰劉秀發兵
捕不道四夷雲集龍闘于野四七之際火為主羣臣因
請奉蕭王即位于鄗南是為光武注云䜟記之書曰符
赤伏符名漢德尚火赤火色伏藏也四夷雲集龍闘于
野羣雄角力也四七二十八也自高祖至光武初起合
二百二十八年即四七之際也一說光武以二十八歲
起兵故云
大蛇當徑
漢高祖沛人初為泗上亭長為縣送徒驪山徒多道
亡到豐西止飲夜乃解縱所送徒謂曰公等皆去吾亦
從此遁矣季被酒夜徑澤中有大蛇當徑季拔劍斬之
有老嫗哭曰吾子白帝子也今為赤帝子所殺忽不見
季亡匿芒碭山中
神魚舞河
見河
白水眞人
東漢光武起自南陽而有天下以貨泉之文為白水眞
人盖帝舊與吳漢同居白水鄉故也
金陵天子
晉元帝紀秦時望氣者云金陵有天子氣五百年後當
有眞人出故始皇東遊以厭之且塹北山以絶其勢及
孫權穪號自為當之孫盛以為始皇逮于孫權四百三
十七載考其歷數猶為未及至晉元帝渡江已五百二
十六年眞人之應在于此矣
夢龍據胸
漢高祖虜魏王豹薄姬輸織室詔納之後宫歲餘召幸
之姬對曰昨夢龍據妾胸上曰是貴徵也吾為汝成之
遂幸生文帝
見蛇入鼻
邵氏聞見錄宋藝祖微時入洛至長壽寺大佛殿枕柱
礎晝寢有藏經院僧見赤蛇入帝鼻帝寤僧問所向帝
曰欲見柴太尉于澶州無資僧曰某有一驢子可乘又
以錢幣為獻帝遂行柴太尉一見竒之留幕府未幾柴
即天子位是為周世宗帝與宣祖俱事之後遂受禪于
周
黃旗紫盖
吳志陳紀曰黃旗紫盖運在東南
玉馬金牛
孫氏瑞應圖玉馬金牛者瑞器也王者清明篤賢則玉
馬至土地開闢則金牛至
探策
世說晉武始踐祚探策得一王者世數繫此多少帝既
不悦羣臣失色莫能有言侍中裴楷進曰臣聞天得一
以清地得一以寧侯王得一以為天下貞帝悅羣臣嘆
服
祝石
見石
慶雲見
唐代宗即位慶雲見黃氣抱日
歲星明
宋劉原父嘗齋太乙宫與王堯臣夜語曰歲星往來虚
危間其色甚明以吾觀之當有興于齊者歲餘英宗以
齊州防禦使入繼大統
玄川靈龜
魏氏春秋明帝青龍三年張掖郡邢丹縣金山玄川溢
湧石馬負圖狀象靈龜立于川
江寧玉麟
晉元帝永嘉初有玉册見于長安白玉麒麟神璽出于
江寧其文曰長壽萬年
豋極
易乾卦九五飛龍在天大人造也離卦大人以繼明
照四方繫辭聖人之大寳曰位何以守位曰仁
陟位
虞書帝曰格汝舜詢事考言乃言底可績三載汝陟帝
位舜讓于德弗嗣
總師
虞書帝曰格汝禹朕宅帝位三十有三載耄期倦于勤
汝惟不怠總朕師
終陟元后
虞書帝曰來禹予懋乃德嘉乃丕績天之歷數在爾躬
汝終陟元后
俾作神主
商書伊尹曰夏王弗克庸德慢神虐民皇天弗保監于
萬方啟廸有命眷求一德俾作神主
亶聰明
周書亶聰明作元后元后作民父母
錫勇智
商書天乃錫王勇智表正萬邦纉禹舊服
正位凝命
易鼎卦木上有火君子以正位凝命
順天應人
易革卦天地革而四時成湯武革命順乎天而應乎人
革之時義大矣哉
一民心
干寳晉武帝革命論古之有天下者栢皇栗陸以前為
而不有應而不求執大象也鴻荒世及一民心也堯舜
内禪體文德也漢魏外禪順大名也湯武革命應天人
也高光爭伐定功業也各因其運而得天下隨時之義
大矣哉
承天歷
塗山銘夏后氏勤勞萬邦和寧四極順承天歷自南河
而受四海大位定焉萬國既固宣省風教自塗山而會
諸侯大政立焉位莫隆于執大象乃輯五瑞以建皇極
政莫先于齊大統乃朝玉帛以混經制所以承唐虞之
後垂子孫之丕基立商周之前建帝王之洪範也
雲龍風虎
易乾卦雲從龍風從虎聖人作而萬物覩
朝覲謳歌
孟子曰朝覲者不之堯之子而之舜謳歌者不謳歌堯
之子而謳歌舜
應期撫運
晉元帝紀劉琨上書陛下應受命之期撫千載之運
握紀御符
唐李百藥封建論陛下握紀御符應期啟聖
系統接緒
班固東都賦系唐統接漢緒茂育羣生恢復疆宇
睠命膺圖
宋建隆元年太祖即位制五運推移上帝于焉睠命三
靈改卜王者所以膺圖
接千歲統
太史公自序今天子接千歲之統封泰山而余不得同
行是命也
法五始要
漢王褒聖主得賢臣頌恭惟春秋法五始之要在乎審
己正統而已注云五始一元二春三王四正月五公即
位
地闢天開
宋張于湖賀英宗登極表星輝海潤方肇啟于青宫地
闢天開遂丕膺于赤紀有赫聖人之大業於昭天下之
至公
言傳號渙
宋曾鞏曰人主之尊意諭色授而六服震動言傳號渙
而萬里奔走
天時人事
東漢鄧禹說大司馬劉秀曰歴觀往古聖人之興天時
人事二科而已今以天時觀之更始既立而災變方興
以人事觀之帝王大業非凡夫所任明公素有盛德大
功天下向服為今之計莫如延攬英雄務悅民心立高
祖之業救萬民之命以公而慮天下不足定也
天意人謀
宋靖康二年三月甲戌元祐太后降手詔迎康王曰漢
家之厄十世宜光武之中興獻公之子九人惟重耳之
尚在兹為天意夫豈人謀
嗣器
宋太宗即位制王者繼統承祧所以嗣神器也今猥以
神器付于冲人遵治命而莫或固辭涉大川而罔知攸
濟
傳歸
宋英宗即位制蒸民之生置君為之司牧神器之重有
子所以傳歸
改元
古今源流堯舜有天下書載其即位之始而曰月正
元日夫子序書于成湯之後曰太甲元年而當時伊
尹亦有元祀之稱則元之名昉于此矣
資始
易大哉乾元萬物資始
履端
左文元年先王之正時也履端于始舉正於中歸餘于
終履端于始序則無愆舉正于中民則不惑歸餘於終
事則不悖
穪後元年
漢文帝時趙人新垣平言闕下有寳玉氣而使人持玉
杯獻之刻曰人主延壽又言侯日再中居頃之日郤復
中于是始更十七年為元年謂之後元年
穪中元年
漢景帝即位改元已七年矣至八年壬辰又改曰中元
年已六年矣至七年戊戌又改曰後元年
因事而改
漢武帝即位已更為建元之名自是而後纔値六年因
大星而改元光又六年無事而改元朔又六年獲白鼎
而改元鼎又六年封泰山而改元封
間歲而改
漢至昭宣而後凡所謂神爵甘露黃龍之名或一年而
改或間歲而改又不拘六年之說矣其後有僅改一二
如後漢光武即位之初改元建武至三十一年而後改
中元是也又有終其身而不改如唐太宗之貞觀三十
三年是也此非所謂賢明之君見高一世者哉
自稱年號
漢唐而降各有隨其鼎峙之勢而自穪年號者如三國
之魏與吳蜀是也
各據年號
三國而後有隨其分裂之勢而各據年號者如南北朝
之晉宋齊梁陳與後魏北齊後周是也是以彼此各有
元年惟主正統者則以正統之元年為凖
爰舉舊章
宋太宗開寳九年改太平興國元年制自登宸極再易
朔辰改元更號爰舉前代之舊章蕩穢滌邪用洽普天
之大慶
式遵古義
宋眞宗至道四年改元咸平元年詔承上穹之眷命宅
大寳以踰年四序履端萬物資始式遵古義俾易新元
取象陽春
宋太宗端拱三年改淳化元年制朕受天明命司牧黎
元寰宇幸致于和平稼穡屢豋于豐稔慶兹玄感思舉
舊章因斯獻歲取象陽春宜改紀元之號仍覃生物之
恩
式新端歷
宋仁宗寳元改為康定詔導迎至和消伏衆變推榮正
本恊紀求中庶回靈鑒之孚式新端歷之授
改淳化為至道
宋太宗改元德音當惟新于大政冀永保于鴻猷發號
改元與民更始
改嘉祐為治平
宋英宗改元制自親庶政甫涉踰年中外乂寧風雨時
若惟春秋之正始盖歷代之通規獻歲發春方臨吉旦
紀年更號祗率舊章
冀自天之祐
仁宗慶歷九年改為皇祐制春夏之交霖雨作沴傷暴
禾麥漂溢隄防粒食罄闕廬舍蕩空流離鄉邦十室而
九當原究其由來祈弭消于災變仍更紀歲之名用冀
自天之佑
昭受命之符
宋哲宗改紹聖五年六月朔為元符詔統承聖緒紹述
先猷克享天心屢蒙嘉貺甘露薦降靈光燭天思答神
休以恊瑞應其易統年之號用詔受命之符
皇祐改為至和
仁宗因日食正陽改皇祐六年為至和德音皇天降譴
太史上言豫陳薄蝕之災近在正陽之朔永思厥咎在
予一人是用改避正寢却去常珍俾更元歷之名冀召
太和之福
崇寧改為大觀
徽宗改崇寧為大觀制兵革不試囹圄屢空邊陲晏安
年穀豐稔乾高垂象日當交而不虧坤厚薦珍禾與芝
而並秀是用因三朝之慶會順一氣之發生易冠元之
名覃作解之澤既革而當惟新是圖
作新斯民
哲宗改元豐九年為元祐御札永惟春秋正始之義深
見天人相與之符即位逾年改元布政以昭宣令典以
作新斯民顧惟守成敢忘繼序
肇新元統
徽宗改建中靖國御札思建皇極嘉靖庶邦端好惡以
示人本中和而垂政稽歷數在躬之文念春秋謹始之
義肇新元統國有典常宜遵踰歲之期以易紀年之號
聖誕
古今源流至論自唐明皇以八月五日生始以是日
為千秋節故張衍上大衍歷序有開元十六年八月
端午赤光照室之文宋璟千秋節表有月惟仲秋日
在端午之句則聖誕之名盖昉于此
大電繞樞
帝王世紀黃帝少昊之子姬姓也母附寳見大電光繞
北斗樞星感之而孕二十四月生黃帝于壽邱
大星流渚
世紀少昊名摯字青陽姬姓也母女節黃帝時有大星
如虹流于華渚女節感之而生少昊為金天氏
感于尚羊
世紀神農姜姓也母曰妊姒名女登為有喬氏之女遊
于華陽有神龍首感女登于尚羊而生炎帝人身牛首
長于姜水以火承木位在南方主夏故謂之炎帝
感于幽房
世紀顓頊黃帝之孫昌意之子姬姓也母景僕為昌意
正妃謂之女嫗金天氏之末瑤光之星感女嫗于幽房
之宫生顓頊于若水首戴干戈
生丹陵
世紀堯伊祁姓也母曰慶都孕十四月而生堯于丹陵
名曰放勲又春秋合誠圖堯母慶都出觀三河與赤龍
合而生堯
生姚墟
世紀舜姚姓也其先出自顓頊頊生窮蟬窮蟬有子曰
敬康敬康生勾芒勾芒有子曰橋牛橋牛生瞽䏂瞽䏂
妻曰握登見大虹意感而生舜于姚墟字都君家本冀
州其母早死瞽䏂更娶生象傲而父頑母嚚咸欲殺舜
吞珠孕禹
世紀禹姒姓也其先出顓頊顓頊生鯀堯封鯀為崇伯
納有莘氏脩己脩己山行見流星貫昴又吞神珠意感
而生禹于石紐名文命字高密長于西夷堯命為司空
繼鯀治水有功賜姓姒氏封為夏伯故謂之伯禹
懷卵生契
世紀商之始也有神女簡狄遊于桑野見鳥遺卵于地
有五色文作八百字簡狄拾之貯以玉笥夜夢神母謂
曰爾懷此卵即生聖子狄懷一年而有娠經十四月而
生契祚以八百叶卵之文也
扶都生湯
世紀殷商氏出自帝嚳子姓也主癸之妃曰扶都見白
氣貫月意感以乙日生湯故名履字帝乙是為成湯
太任生文
世紀周文王姬姓也名昌父季歷母太任當殷王祖甲
二十八祀庚寅生昌昌有聖德又得聖女姒氏以為之
配年十五而生太子發是為武王武王娶吕望女邑姜
生子誦是為成王
玉雞銜珠
世紀漢出自帝堯劉姓也豐公生執嘉即太上皇太上
皇之妃曰媪是為昭靈后生子邦是為漢高祖一說高
祖母浴于洛池見玉雞銜赤石珠名玉英吞之有孕而
生高祖
赤彘蔽戶
見七夕
舂陵佳氣
東漢光武之父南頓君初為濟陽令生帝於縣舍有赤
光照室影如五麟七鳳是歲縣界嘉禾生一莖九穗因
名帝曰秀望氣者蘇伯阿為王莽使至南陽遙望見舂
陵城郭嘆曰佳哉鬱鬱葱葱及帝起兵還舂陵望見舍
南火光赫然燭天
武功慶雲
唐太宗生于武功之别館時有慶雲見瀰漫數里上屬
于天二龍戲于館門之外水中三日乃去
雲盖
魏文帝生時有雲氣青色圜如車盖覆其上
星珠
宋乾德四年三月五星如連珠聚于奎當魯分從鎮星
晨見東方占曰有德有慶大人奄有四方子孫繁昌明
年眞宗誕生生母李氏帝即位追尊皇太后謚明德
夢神與交
符堅母荀氏祈子西門豹祠其夜夢神與交有孕生堅
神光自天燭其庭背有赤文隠起成字曰草符臣
夢神决脅
唐肅宗在東宫時張后忽寢厭不寤太子問之夢神以
劍决我脅而入殆不能堪以燭照之其文隠然遂有孕
生代宗
紅光燭天
隋煬帝生時紅光燭天里中牛馬皆驚
異香經宿
宋太宗為宣祖之次子母昭憲皇后夢日入懷而娠後
唐天成二年丁亥二月十六日生于洛陽大内夾馬營
是時赤光繞室異香經宿不散
白氣充庭
後唐太祖在妊十三月生紅光照室白氣充庭井水暴
溢
赤光滿室
宋英宗天聖十年生於宣平坊赤光滿室黃龍往來于
室中
后榻靈芝
宋仁宗誕降郭太后榻下生靈芝四十二葉後享國四
十二年乃瑞應云按郭太后眞宗之后仁宗嫡母景德
三年崩祥符五年復立劉氏為后仁宗乃宸妃李氏所
生劉后以為己子與楊淑妃同撫育之一說李氏嘗夢
一羽衣之士跣足從空而下云來為汝子時眞宗未有
嗣聞之大嘉云當為汝成之是夕召幸有娠明年誕育
仁宗仁宗幼年每穿履襪亟令脫去常徒步禁中皆呼
為赤脚仙人赤脚仙乃古得道李君也李氏又嘗夢二
日在天其一忽墜自以衣裾承之自此有娠仁宗即位
追尊李氏為章懿皇后
丞廳赤光
揮麈錄秀州外醫張浩自云少隷軍籍嘗為德清閘官
一日晚過嘉興縣忽覩丞廳赤光照天疑為回禄亟入
視之乃趙縣丞之室適娩娠是宋孝宗誕育時也
千齡啟聖
唐張說奉和千秋節宴應制詩五德生王者千齡啟聖
人
三合鞏基
宋淳熙中孝宗及皇太子朝上皇于德壽宫置酒賦詩
為樂從臣皆和周益公詩一丁扶火德三合鞏皇基楊
誠齋詩祖堯父舜眞千載禹子湯孫自一家又云天意
分明昌火德誕辰三世總丁年蓋高宗生于大觀丁亥
孝宗生于建炎丁未光宗生于紹興丁卯故隂陽家以
亥邜未為三合
天申節
宋吳芾表華渚呈祥預紀有開之慶薰風從律式逢載
夙之辰
天寧節
宋宰臣章惇等表詩紀生民易稱出震時惟陽月瑞集
樞星肇開震夙之祥永御光華之旦離明繼照敷同四
海之懽天德出寕請祝萬年之壽請以十月十日為天
寧節
聖壽
韓愈佛骨表黃帝百十歲少昊百歲顓頊九十八歲
帝嚳一百五歲帝堯百十歲帝舜禹湯皆百歲文王
九十七歲武王九十三歲
天保歌
詩小雅天保定爾以莫不興如山如阜如岡如陵如川
之方至以莫不增如月之恒如日之升如南山之壽不
騫不崩如松栢之茂無不爾或承
閟宫頌
詩魯頌俾爾熾而昌俾爾壽而臧保彼東方魯邦是常
不虧不崩不震不騰三壽作朋如岡如陵俾爾昌而熾
俾爾壽而富黃髮台背壽胥與試俾爾昌而大俾爾耆
而艾萬有千歲眉壽無有害天錫公純嘏眉壽保魯居
常與許復周公之宇魯侯燕喜令妻壽母宜大夫士庶
邦國是有既多受祉黃髮兒齒
夢與九齡
禮文王世子文王謂武王曰女何夢矣武王對曰夢帝
與我九齡文王曰女以為何也武王曰西方有九國焉
君王其終撫諸文王曰非也古者謂年為齡齒亦齡也
我百爾九十吾與爾三焉文王九十七乃終武王九十
三而終
聞呼萬歲
見嵩高山
華封三祝
莊子曰堯觀乎華封華封人曰嘻聖人請祝聖人使聖
人壽堯曰辭使聖人富堯曰辭使聖人多男子堯曰辭
封人曰壽富多男子人之所欲也女獨不欲何也堯曰
多男子則多懼富則多事壽則多辱是三者非所以養
德也故辭
麥丘三祝
劉向新序齊桓公田至麥丘見麥丘邑人問年幾何對
曰八十有三矣公曰美哉壽乎子其以子壽祝寡人邑
人曰祝主君甚壽金玉是賤人民是寳公曰至德不孤
善言必再吾子復之曰祝主君使無羞學無惡下問賢
者在傍諫者得人公曰至德不孤善言必三吾子復之
曰祝主君使無得罪于羣臣百姓公作色曰吾聞子得
罪于父臣得罪于君未聞君得罪于臣也邑人拜而起
曰子得罪于父可因姑姊妹叔父而解之臣得罪于君
可因便嬖左右而謝之昔桀得罪于湯紂得罪于武王
此則君之得罪于臣者也莫為謝至今得罪公曰善扶
而載之自御以歸禮之于朝封之以麥丘而斷政焉
玉巵上壽
漢高祖時淮南王等朝未央宫置酒前殿上奉玉巵為
太上皇壽曰始大人常以臣亡頼不能治産業不如仲
力今某之業所就孰與仲多殿上羣臣皆穪萬歲大笑
為樂
玉杯獻壽
漢文帝時趙人新垣平使人詣闕獻玉杯刻曰人主延
壽
明堂上壽
漢武帝東封泰山還登明堂倪寬奉觴再拜上千萬歲
壽
凌烟為壽
唐太宗貞觀四年突厥頡利可汗朝長安上御順天樓
盛陳文物引見上皇聞擒頡利嘆曰吾付託得人復何
憂哉置酒凌烟閣太宗起舞公卿迭起為壽
遠懷上壽
漢昭帝時公卿百官以帝威德懷遠祥物類應乃集朝
堂
寇平上壽
唐憲宗時吳元濟初平宴百僚裴度舉觴曰陛下神武
獨斷寇逆削平願與九州四海上千萬歲壽
生日罷宴樂
唐太宗貞觀二十年十二月謂長孫無忌等曰今日吾
生日世俗皆為樂在朕翻成傷感詩云哀哀父母生我
劬勞何以劬勞之日更為宴樂乎
生日却貢獻
唐德宗建中元年夏四月生日四方貢獻皆不受李正
巳田悅獻縑三萬匹上悉歸之度支以代租賦
號萬歲樂
唐武后造鳥歌萬歲樂盖鸚鵡與秦吉了鳥俱能言后
喜其能諧和以高平調奏之至憲宗時劉弘去鳥歌改
入黃鍾正宫調號聖朝萬歲樂
作千秋樂
唐開元十六年八月初五日玄宗以降誕日宴百官于
花萼樓下作千秋樂丞相源乾曜等請以是日為千秋
節布于天下咸令宴樂羣臣皆獻寳鏡張九齡乃述前
興廢之際為書五卷謂之千秋金鑑錄上之
諸將上壽
唐太宗時七德舞初成觀者皆踴躍諸將上壽穪萬歲
諸道獻壽
唐代宗大歷元年冬十月上生日諸道節度使獻金帛
器服珍玩駿馬為壽共値緡錢二十四萬常衮上言節
度使非能男耕女織必取之于民歛怨求媚不可長也
請却之上不聽
正旦慶壽
宋高祖紹興二十九年正旦以太后八十上詣慈寧宫
行慶壽禮依建隆故事許百官稱賀
立春慶壽
宋孝宗淳熙二十年十二月以太上皇來年聖壽七十
預于立春日詣德壽宮行慶壽禮開宴凌虚閣下
山堂肆考卷三十二
