卷四十三
山堂肆考卷四十三明彭大翼撰
臣職
丞相
管子曰黃帝得六相而天下治左傳舜有大功二十
而為天子以其舉十六相也成湯以伊尹為右相仲
虺為左相高宗得傅說爰立作相成王時召公為保
周公為師相王為左右至秦悼武始置丞相官以樗
里疾耳甘茂為左右丞相漢初置丞相孝惠文時俱
有左右丞相武帝用劉屈氂為左相獨虚其右哀帝
復置丞相以曹操為之後又改為相國魏黃初改為
司徒文帝復置中書監令竝掌機密已後或置大丞
相或又置相國位丞相上竝為贈官或以中書令侍
中為宰相或以尚書僕射為宰相品位既崇不欲輕
授常以他官居宰相而假以他官如同中書門下三
品及平章政事參與政事平章軍國重事之名是也
熙載
虞書咨四岳有能奮庸熙帝之載使宅百揆亮采惠疇
調元
胡傳隱元年調元者宰相之事
股肱
虞書帝曰臣作朕股肱耳目
喉舌
詩大雅王命仲山甫式是百辟纉戎祖考王躬是保出
納王命王之喉舌
秉均
詩小雅尹氏太師維周之氐秉國之均四方是維天子
是毗
當軸
漢車丞相贊當軸處中括囊不言
良弼
商書夢帝賚予良弼其代予言乃審厥象俾以形旁求
於天下說築傅巖之野惟肖爰立作相
上公
漢翟方進奏曰春秋之義尊上公謂之宰海内無不統
焉丞相進見聖主御坐為起在輿為下
鼎臣
姑臧集謂宰相為鼎臣又曰鼎位
堂老
唐李肇國史補宰相呼曰堂老
黃閣
漢舊儀丞相廳事閣曰黃閣鄭玄注三公與天子禮秩
相亞故黃其閣以示謙
黑轓
百官志漢丞相金印紫綬黃扉黑轓所以異車服於百
辟也
金鉉銀青
唐劉禹錫代上平章事奏金鉉重名銀青䝿服
玄冕赤舄
唐杜佑碑從容鼎位光贊大猷玄冕赤舄在帝左右
夾輔成王
左僖二十六年齊孝公伐我北鄙展禽犒師曰昔周公
太公股肱周室夾輔成王成王勞之而賜之盟曰世世
子孫無相害也
左右商王
詩商頌實維阿衡左右商王注云阿衡伊尹之號一曰
商之官名
沙堤
唐故事凡拜相之後禮絶班行府縣載沙填路自私第
至於子城東街名曰沙堤
火城
見元日
一代宗臣
班固贊蕭何曹參皆起秦刀筆吏碌碌未有竒節漢興
依日月之末光位冠羣后聲施後世為一代宗臣按古
者記事於簡牘謬誤者以刀削而除之故曰刀筆
一代偉人
柳氏家學文姚狄蘇宋皆一代偉人或三入相或再入
相未有不久於職而能成令名者
遵約束
曹參傳參代何為相無所變更一遵何約束百姓歌之
曰蕭何為法較若畫一曹參代之守而勿失載其清淨
民以寧一
總權衡
東漢侯霸傳論中興以後居台相總持權衡者多矣其
能以任職取名者豈非先遠業而後小數哉故伏湛造
次急於鄉射之禮侯霸入朝先奉寬大之令
開誠布公
諸葛亮傳亮之為國撫百姓示儀軌約官職從權制開
誠心布公道可謂識治之良才也
秉道嫉邪
宋真宗以畢士安宼凖平章事初士安拜參知政事對
帝曰宼凖方正慷慨有大節忘身徇國秉道嫉邪朝臣
罕出其右第不為流俗所喜不閱月與凖俱相
一言寤主
漢書田千秋無他才能術業又無閥閱功勞特以一言
寤主數月取宰相封侯世未嘗有也又唐房琯以忠義
自奮片言寤主而取宰相
萬口稱賢
長編宋龐籍改知并州過京師入對上新相文彦博富
弼意甚自得謂籍曰朕用二相何如籍曰二臣皆朝廷
高選陛下拔之甚副天下望上曰誠如卿言文彦博猶
多私富弼萬口一詞皆曰賢相也又文富宣制之日士
大夫相慶得人後數日歐陽修奏事上謂曰古人求相
者或於夢卜今朕用二相人情如此豈不賢於夢卜哉
擁昭立宣
漢霍光字子孟河東人白晳疎眉美髭髯天下想聞風
采擁昭立宣贊拜不名封博陸侯
反周為唐
綱目發明狄仁傑蒙耻奮忠每以母子天性之說感悟
武氏武氏亦重信其說而從之紓徐不迫卒復唐緒
好觀故事
漢魏相好觀漢故事數條漢興以來國家便宜行事及
賈誼董仲舒等所言奏請施行之
多知故實
宋杜衍為相多知本朝故實善決大事
困辱鄧通
漢文帝朝申屠嘉為相時大中大夫鄧通方愛幸嘉嘗
入朝通居上旁怠慢及罷朝嘉坐府中為檄召通不來
且斬通恐言上上曰汝第往通詣丞相免冠徒跣頓首
謝嘉坐自如責曰通小臣戲殿上大不敬當斬通頓首
出血不解上度丞相已困通使使持節召通而謝丞相
此吾弄臣君釋之通至為上泣曰丞相幾殺臣
叱責俊彦
宋孝宗時近習梁俊彦請税淮民沙田以助軍餉上大
喜付外施行時葉子昂為相奏曰沙田者乃江水出没
之地水激於東則沙漲於西水激於西則沙漲於東百
姓於沙漲之東西而田焉是未可以為常也且辛巳兵
興兩淮之田租竝復至今未征況沙田乎上大悟即詔
罷之子昂退至中書令人逮俊彦至叱責曰汝言利求
進萬一淮民怨咨為國生事雖斬汝萬段豈足塞責俊
彦惶汗免冠謝久乃釋之
道問喘牛
見三公
廳容旋馬
李沆為相治第封邱門内廳事前僅容旋馬或言其太
隘沆笑曰居第當傳子孫此為宰相廳事誠隘為太祝
奉祠廳事則已寬矣
開閣
西京雜記公孫弘既相於是起客館開東閣以延賢人
一曰欽賢館以待大賢次曰翹材館以待大材次曰接
士館以待國士其有德位毗贊佐理陰陽者處欽賢之
館其有才堪九列將軍中二千石者居翹材之館其一
介之善一方之藝者居接士之館躬自菲薄所有俸禄
皆以給之
閉坊
唐景龍中洛下霖雨百餘日宰相令閉坊市北門卒無
效雨益甚人歌曰禮賢不解開東閣燮理猶能閉北門
續通典舊制政事中書堂有門蓋宰相時適中書舍人
院咨訪政事以自廣也唐常衮為相塞絶其門以示尊
大不相往來
王商威重
漢王商有威重容貌絶人單于來朝商坐未央廷中單
于前拜謁商離席與言單于仰視商貌大畏之遷延却
立天子聞而嘆曰真漢相也
九齡風度
唐張九齡罷相後宰職每薦公卿上必問風度得如九
齡不
賜周公圖
見皇太子
讀霍光傳
宋張詠初在成都聞宼準入相謂僚屬曰寇公竒才惜
學術不足耳及凖知陜詠適自成都還準送之郊問曰
何以教準詠徐曰霍光傳不可不讀準莫諭其意歸取
其傳讀之至不學無術笑曰此張公謂我也
自較簿書
蜀志諸葛亮為相自校簿書楊顒諫曰請為明公以作
家譬之今有人使奴執耕耘婢典炊爨雞主司晨犬主吠
盜私業無曠所求皆足雍容高枕飲食而已忽一旦盡
欲以身親其役形瘦神困終無所成豈其智不如奴婢
雞犬哉不知為家主之道也
面折干請
通鑑長編宋琪在内府每百執事謁見有所干請皆面
折之以是人咸怨焉
功名損於治郡時
漢黃霸字次公長於治民及為丞相功名損於治郡時
按霸為郡時燕代間有三男共娶一婦生一子及分異
各爭其子霸斷之曰三男共女非人類也當以禽獸處
之遂戮三男其子還母
聲名減於治郡時
宋龐籍字醇之長於吏事持法深峭士卒畏服及為相
聲名減於治郡時
十年至相
漢匡衡以十年之間不出長安門而至宰相唐李綘亦
以十年之間位至宰相張鎬起布衣二朞至宰相
一歲至相
唐李訓起流人一歲至宰相
不對錢榖
漢文帝問丞相陳平錢榖之數平曰陛下問錢榖責治
粟内史
不營貲産
唐盧懷慎為相清謹不營貲産既貴妻子不免饑寒後
病卒妻崔氏戒其子勿哭汝父清苦無餘貲必不死張
說同相貨賄山積其人尚在奢儉之報豈虚也是夜公
果復生左右以崔之言啓陳於公公曰冥司有三十爐
日與張說鼓鑄横財我無一焉言訖復絶
心卑體恭
荀子曰曾子之荆入見楚相孫叔敖曰吾聞處官久者
士妬之禄厚者民怨之位尊者民恨之今相國有此三
者不得罪於楚何也曰吾三相楚而心益卑每禄益厚
而施益博位愈尊而體愈恭是以不得罪於楚也
辭和氣平
韓魏公别錄凡人語及其不平則氣必動色必變辭必
厲唯宰相韓魏公不然說到小人忘恩負義欲傾已處
辭氣和平如道常事
風流宰相
王儉曰江左風流宰相惟有謝安蓋自況也
清白宰相
宋慶歷中杜衍為相苞苴貨殖不敢到門時號清白宰
相
夾日
見日
承天
唐紀姚崇與張說有隙崇將死謂其子曰我死張說來
弔爾以我平日寳玩盡列於前如說屬目即舉以獻之
就問其求神道碑纔得其文登時錄進仍模刻以示外
此人見事遲數日之後必當有悔若徵碑文當引使視
其鐫石仍告已具聞於上崇没說果至目其服玩者三
四崇諸子悉如崇戒遂求所為文說許之不數日文成
其略曰一柱承天高明之位列四時成歲亭毒之功全
後說果悔求索所為文以為詞未周密欲加刪改則碑
已模刻矣仍告以奏御使者復命說撫膺嘆曰死姚崇
猶能筭生張說吾今日始知才不及崇遠矣後譛不行
金甌覆名
通鑑唐玄宗每命相皆先御書其名一日書崔琳等名
置案上覆以金甌會太子入侍舉金甌覆名告之曰此
宰相名也若意之其誰耶太子曰非崔琳盧從愿乎上
曰然時兩人有宰相之望故也
金筯表直
開元遺事宋璟為相朝野人心皆歸美焉一日春宴上
以所用金筯令内臣賜璟曰非賜卿金表卿直也
雅士趨門
唐大歷中楊綰為相德望日崇天下雅正之士争趨其
門
微官抗禮
宰相自唐以來謂之禮絶百僚富文忠公弼為相雖微
官布衣皆與之抗禮引坐與語自是羣公效之折節自
公始云
不媿科名
宋進士自鄉舉至廷試皆第一者纔三人王曾宋庠為
名宰相馮京為名執政不愧科名京宜州之龍水人從
其父遊宦寓籍江夏宜州今慶遠府宜山縣
大耐官職
言行錄向文簡除右僕射上謂李昌武曰朕即位以來
未嘗除僕射敏中應甚喜賓客必多卿往觀之明日昌
武往見丞相方謝客門無一人昌武入賀曰今日聞降
麻士大夫莫不歡慰公但唯唯又曰自上即位未嘗除
端揆自非眷倚殊絶何以至此公復唯唯又歷陳前世
為僕射者勲業之盛禮命之隆公亦唯唯使人至厨中
問有飲宴者亦寂無一人明日乃具以所見對上笑曰
向敏中大耐官職
覽鏡成字
宋璟未第時覽鏡影成相字因此自負相業
夢碑列名
劉賓客嘉話錄唐杜相鴻漸之父鵬舉嘗夢有所之見
一大碑云是宰相碑已作者金填其字未作者列名於
上杜問曰有杜家兒否曰有任自看之記得姓下是鳥
偏旁曳脚而忘其字乃名其子為鴻漸因謂之曰汝不
為相即世世名鳥旁而曳脚也
紗籠護像
唐李藩字叔翰未仕時問卜於胡蘆生生曰公是紗籠
中人藩問其故終不復言後有新羅僧言凡位當宰相
冥司必立其像以紗籠護之恐為異物所害也後藩至
元和中果拜相
金榜書名
唐書崔昭暴卒復生云見冥間列榜備書人間姓名將
相列金榜其次列銀榜州縣竝列長鐵榜
探丸命相
唐宣宗命相必擇中外有人望三兩人姓名撚之致香
案上以物覆之焚香探丸以命草麻
夾筯得相
唐廢帝欲置相悉書有清望官名内琉璃瓶中焚香祝
天以筯夾之首得盧文紀遂相之
宣威馳譽
唐閻立本總章元年拜右相但以俗材應務初無宰相
器太宗與侍臣泛舟春苑池見異鳥容與波上悦之詔
坐者賦詩而召立本侔狀閣外傳呼畫師閻立本時已
為主爵郎中歸戒其子曰吾少讀書今獨以畫名與厮
役等若曹慎毋習時姜恪以戰功擢左相故時人有左
相宣威沙漠右相馳譽丹青之嘲
讓直濟文
唐房杜贊太宗定禍亂而房杜不言功王魏善諫而房
杜讓其直英衞善兵而房杜濟以文
應變守文
唐姚宋贊姚崇善應變以成天下之務宋璟善守文以
持天下之正天所以佑唐使中興也
善謀能斷
宋真景元曰漢之名相前稱蕭曹者以規隨之相繼也
後稱魏丙者以寬嚴之相濟也唐之賢相前稱房杜者
以善謀能斷之相成也後稱姚宋者以應變守文之相
資也
名教宗主
五代趙光逢為平章事有女真寄黃金一檻於其室後
經亂離女真委化他土後二十年金無所歸光逢納於
河南尹張全義付諸宫觀其舊封尚在光逢兩登廊廟
四退邱園百行五常不欺闇室縉紳咸仰以為名教宗
主
朝廷羽儀
唐李揆同平章事帝曰卿門地人物文學皆當世第一
信朝廷之羽儀乎
十事要君
唐玄宗以同州刺史姚元之為兵部尚書同中書門下
三品元之知帝大度銳於為治乃先設十事要記以堅
帝意帝皆納之
三事問客
宋李昉為相每見客必問三事民間有何疾苦為政有
何術業時政有何闕失按昉字明遠三入翰林兩入中
書謚文正公
包容仁傑
唐狄仁傑入相婁師德實薦之而仁傑不知意頗輕師
德數擠之於外太后嘗問仁傑曰師德知人乎對曰臣
與同僚未嘗聞其知人太后曰朕之知卿乃師德所薦
也仁傑出嘆曰婁公盛德我為其所包容久矣
師服王曾
韓魏公琦論近代宰相獨許裴度本朝惟師服王曾
清德鎮俗
唐楊綰字公權為相以清德鎮俗人比之楊震丙吉山
濤謝安云
正色立朝
初宋仁宗即位劉太后將有專制之患王曾正色危言
立於朝由是宦官近習不敢窺覦而帝德日就太后亦
全令名曾可謂社稷臣矣
味道兩端
史云蘇味道在相位依阿取容嘗謂人曰處事不宜明
白但模棱持兩端可矣時人謂之蘇模棱
王珪三旨
宋王珪字禹玉自執政至宰相凡十六年無所建明當
時目為三旨相公以其上殿進呈云取聖旨上可否訖
云領聖旨退諭禀事者云已得聖旨
裴度雅量
唐敬宗寳歷中裴度在中書左右忽白失印裴飲酒自
如頃之左右白復於故處得印度不應或問其故度曰
此必吏人盜之以印書劵耳急之則投諸水火緩之復
還故處人服其量
楚材名言
元耶律楚材為相每陳生民休戚辭色懇切太宗嘗曰
汝又欲為百姓哭耶楚材每言興一利不若除一害生
一事不若減一事人以為名言
公門桃李
狄仁傑嘗薦張柬之為相又嘗薦姚崇桓彦範袁敬暉
等數十人率為名臣或謂仁傑曰天下桃李悉在公門
矣仁傑曰薦賢為國非為私也
省門絲竹
唐尚書省南門有古槐垂陰至廣相傳夜聞絲竹之音
省中即有入相者俗謂之音聲木又相國李石河中永
樂宅有庭槐一本抽三枝二枝直至堂舍屋脊一枝不
及相國同堂兄弟三人曰石曰程皆登宰執唯福一人
歷七鎮使相
不敢近子
唐王綝初為眉州刺史其子為眉州司士參軍後入相
武后曰君在相位何子之遠對曰廬陵是陛下愛子今
尚在遠臣之子容敢近
慮致驚人
宋慶歷初仁宗服藥久不視朝一日聖體康復思見執
政坐便殿促召二府宰相吕許公移刻方赴召比至行
愈緩既見上上曰久疾方平喜與卿等相見而遲遲其
來何也公曰陛下不豫中外頗憂一旦聞急召近臣臣
若奔馳以進慮人心驚動耳上以為深得輔臣之體
進言賜酒
唐李綘傳李吉甫盛贊天子之德憲宗欣然李綘曰今
日西戎内訌烽燧相接誠陛下焦心求濟時之略渠便
高枕而卧哉帝入謂左右曰絳言骨鯁真宰相也遣使
者賜酴醿酒
入見賜茶
長編先是宰相入見天子必命坐賜茶有大政則面議
之范質等自以前朝舊臣稍存形迹每事輒具劄子進
呈退即批所得聖旨而同列書字以志之自是奏御寖
多或至日昃命坐賜茶之禮亦廢
夢授二筆
太平廣記五代唐末帝時馬裔孫赴闕宿邏府其地有
神祠夜夢神手授二筆及為翰林學士裔孫以為契夢
筆之兆洎入中書上事堂吏奉二筆如夢中所授者
夢賜半臂
宣室志貞元中相國竇參為御史中丞嘗一夕夢德宗
召對於便殿以錦半臂賜之默念曰臂者庇也大邑所
以庇吾身也今夢半臂者豈以某叨居顯位將給半禄
俾我致政乎客有解曰半臂者被股肱之衣也今公夢
天子賜之豈非上將以股肱之位而委公乎明日果拜
中書侍郎平章事
函中龍骨
廣異記僕射裴遵慶母皇甫氏少時常持經經圅中有
小珊瑚樹異時忽有小龍骨一具立於側時人以為裴
氏之祥上元中遵慶遂居宰輔
橋上鵑聲
宋治平中邵雍與客散步天津橋上聞杜鵑聲不樂曰
洛陽舊無杜鵑今始至天下將治則地氣自北而南將
亂地氣自南而北今南方地氣至矣禽鳥得氣之先不
二十年上用南人作相專務變更天下自此多事矣至
是上用王安石雍言果驗
閱表得名
宋璟罷帝欲用張嘉貞而忘其名夜召韋抗曰朕嘗記
其風操今為北方大將張姓而複名即為朕思之因觀
文臣表奏一閱而得其名即以為中書侍郎同平章事
上簿注名
唐昭宗時鄭綮好詼諧多為歇後詩譏嘲時事中人有
誦於帝前者上意其有藴未盡因有司上班簿遂手注
其側曰可禮部侍郎同中書門下平章事既而賀客至
綮搔首言曰歇後鄭五作宰相時事可知矣累讓不獲
乃視事
分曹主務
唐張說為相改政事堂號中書門下列五房於其後一
曰吏房二曰樞機房三曰兵房四曰戸房五曰刑禮房
分以曹官主衆務焉
决策親征
長編澶淵之役宼萊公首乞親征時陳堯叟請幸蜀王
欽若請幸江南上召公問之公曰誰為此謀臣欲得獻
策之人斬以釁鼓然後北伐上悟意遂决公在澶淵每
夕與楊億飲博謳歌諧謔喧呼達旦或就寢鼻息如雷
上使人視之喜曰得渠如此吾復何憂人比之謝安
敕吏徹榻
唐志唐制政事堂不接客自元載為相中人傳詔者引
升堂置榻待之及李峴為相即敕吏徹去
命司徹簾
見皇太后
判百日
劉賓客嘉話永徽中盧齊卿暴死復蘇見其舅李某為
冥司判官有吏押案曰宇文融合為宰相舅曰宇文融
豈堪作相吏曰天符已下數目多少即由判官舅乃判
一百日既拜果百日而罷
遲十年
宋真宗久欲相王欽若王旦曰臣見祖宗朝未嘗有南
人當國者雖古稱立賢無方然須賢士乃可臣為宰相
不敢沮抑人此亦公議也乃止及旦罷欽若遂相欽若
語人曰為王子明遲我十年作宰相
事先平章
唐杜悰有勲勞帝欲拜戸部尚書以問宰相陳夷行夷
行曰願陛下自斷李珏曰祖宗倚宰相天下事皆先平
章故官曰平章事苟用一吏處一事皆决於上將焉用
彼相哉按平章事之名自唐郭待舉始
才兼文武
唐宰相才兼文武者李靖郭元振唐休璟張仁愿
各有所尚
唐玄宗即位以來所用之相各有所尚姚崇尚德宋廣
平尚道張嘉貞尚吏張說尚文李元紘蘇暹尚儉韓休
張九齡尚直又唐自武德以來宰相寬厚以陸象先為
標首詞翰以姚宋為標首學問以張說為標首决遣以
張義正為標首
各有所窮
張氏三世宰相各有所窮嘉貞窮於俗延賞窮於伎弘
靖窮於權
推讓姚崇
唐盧懷慎開元中選黃門監與紫薇令姚崇對掌機密
懷慎自以吏道不及崇每事皆推讓之時人謂之伴食
宰相又玄宗嘗謂懷慎曰朕以天下事委姚崇以卿坐
鎮雅俗耳崇頗有德色謂紫薇舍人齊澣曰余為相何
如澣曰公可謂救時相也崇喜曰救時之相豈易得哉
追思李沆
宋王欽若等以天下乂安蒐講墜典大修宫宇以林特
有心計使幹財利時人目為五鬼宰相王旦追思李沆
之先識嘆曰李文靖真聖人也按沆為相時謂旦曰人
主少年當使知四方艱難不然血氣方剛不留意聲色
犬馬則土木甲兵禱祠之事作矣吾老不及見此參政
他日之憂也故旦思其言云
名震四夷
裴度太和四年詔進司徒平章軍國重事三五日一入
中書度狀貌不踰中人而神觀爽邁操守堅正名震四
夷用不用常為天下輕重
節兼兩鎮
宋王安石上韓魏公書寵辭上宰榮歸故鄉兼兩鎮之
節旄備三公之典策
不私故人
唐裴垍為相故人求京兆尹垍曰君才不稱此官
不負天子
唐陸贄為相所言皆執帝短或規其太過對曰吾上不
負天子下不負所學
賜堂封
唐源乾曜同紫薇黃門平章事帝詔中書門下共食實
戸三百謂之堂封
辭堂饌
唐開元中詔宰相共食日賜御饌大歷中常衮為相奏
停之時論以為自知不能當辭職不當辭禄
擇日命相
唐劉瑑在翰林帝素器遇之至是手詔追還後請間帝
視案上歷謂瑑曰為朕擇一令日瑑跪曰某日良帝笑
曰是日卿可遂相即召同中書門下平章事
同日拜相
唐宋璟為尚書右丞相張說為左丞相源乾曜為太子
少傅同日拜帝賦三傑詩自寫以賜
不吝通族
唐令狐綯入相自以姓氏少人有投者不吝通族由是
遠近争趨之至有姓胡冒令者温庭筠戲為詞曰自從
元老登庸後天下諸胡悉帶令
未嘗市恩
范忠宣公純仁在相位所薦士未嘗知出于公公亦未
嘗市恩意于人或謂公曰身為宰相豈可不牢籠天下
士使知出於門下公曰但願朝廷進用不失正人何必
使知出我門下耶
削寒温
唐李德裕為相不以顔色假人及南遷或作詩嘲之曰
目視臣僚亡匕箸氣吞同列削寒温
遠聲迹
宋吕公著為相神宗嘗言其于人材不欺如權衡之稱
物尤能避遠聲迹不以知人自處王安石博辨騁辭人
莫敢與抗公著獨以精識約言服之安石嘗曰疵吝每
不自勝一詣長者即廢其敬服如此
再升三入
宋璟謝表再升台座三入冡司又職源唐宰相再入者
長孫無忌狄仁傑李吉甫三入者劉幽求張延賞鄭略
四入者韋巨源姚崇韋安石五入者蕭瑀裴度宋朝三
入者吕文穆趙韓王李文正昉又吕許公張卿公皆再
入王沂公前後輔政十年王文正公為相一紀
十拜四登
裴度十拜相詔四登帥壇
一日台司
南部新書唐王徽為相只一日中書至五年二月除昭
義節度徽上表乞免詞曰六年内署雖叨捧日之榮一
日台司未展致君之略
九命上公
唐代宗大歷二年改黃門侍郎詔曰春秋以九命作上
公而謂之宰相
二十四考
唐汾陽王郭子儀至德元年自朔方節度使加庫部尚
書同中書門下考二十四自古未有
九十八族
唐宰相三百六十九人九十八族其盛有如此者
詔給飡錢
唐開平中詔丞相尊位而堂厨未給無飡錢其令日食
萬錢之半
夢授湯鼎
宋趙汝愚為相嘗夢孝宗授以湯鼎背負白龍以升天
後翼嘉王擴以素服即位蓋其驗也按嘉王乃寧宗
精思亭
唐李德裕為相所居里第有院號曰起草亭曰精思每
計大事則處其中
清燕堂
翰苑名談宋張澤民死七日復生自云至一處若瓊瑤
世界其堂上扁金牌曰五相清燕之堂澤民問其守閾
吏曰五相可得聞乎曰吕相夷簡劉相迪李相沆龐相
籍富相弼也
衣鉢相傳
五代和凝平生以宰輔自期登第之歲名在十三及知
貢舉覽范魯公質文卷知非常人也至放榜亦以第十
三人登第謂曰君文宜冠多士屈居十三欲君傳老夫
衣鉢耳後凝既登庸不十年質亦大拜時有獻詩者曰
從此廟堂添故事登庸衣鉢亦相傳
門閥不墜
宋李昉子宗諤字昌武景德中為翰林學士至右諫議
大夫卒真宗悼之謂宰相曰國朝將相能以聲名自立
不墜門閥者惟李昉曹彬家爾
引美黜貪
唐李元紘再世宰相有清節不治宅第周給親族宋璟
嘆曰引宋遙之美黜劉晃之貪身為國相家無留儲雖
季文子之德何以過之
興仆植僵
唐太宗用房玄齡杜如晦于大亂之後紀綱彫弛而能
興仆植僵使號令典刑燦然具備雖數百年猶蒙其功
和顔溫語
宋李昉為相有求差遣者見其材可取必正色拒之已
而擢用或不足收用者必和顔溫語以待之子弟問其
故公曰用賢人主之事我若受其請是市私恩也故峻
絶之若其不用者既失其望又無善辭此取怨之道也
嘉謀偉量
宋范魯公質嘉謀偉量時稱名相嘗謂同列曰人能鼻
吸三斗醋即可為宰相矣
不為驕侈
王旦為相以儉約率子弟使不為驕侈兄子睦雖舉進
士旦曰吾常以太盛為懼其可與寒士争進取
不徼寵澤
言行錄吕蒙正三入中書未嘗以姻戚徼寵澤
調和兩宫
宋真宗得風疾詔自今軍國大事親决餘皆委皇太子
太子開資善堂親政皇后劉氏裁决於内而丁謂用事
中外以為憂王曾謂錢惟演曰太子幼非中宫不立中
宫非倚太子人心亦不附后若加恩太子則太子安太
子安則劉氏安矣惟演乘間言之后深納焉
分領三館
乾德三年趙普監修國史宋朝因唐及五代故事命宰
相分領三館首相為昭文殿大學士其次為監修國史
其次為集賢院大學士
光輔三后
宋韓魏公琦為相十年當仁宗之末英宗之初朝廷多
故公臨大節處危疑苟利社稷知無不為故能光輔三
后大濟艱難坐置天下于大寧公之力也
逮事四朝
宋文彦博逮事四朝任將相五十年名聞四夷立朝端
重公忠直諒臨事果斷有大臣風功成退居朝野倚重
細務闊略
中興會要宋紹興二年吕頥浩曰昔唐太宗諭房杜曰
聞公聽受詞訟日不暇給安能助朕求賢乎卿自今凡
事繫大體者裁决其餘細務闊略可也
小事糊塗
宋太宗以吕端平章事初帝欲相端或曰端為人糊塗
帝曰端小事糊塗大事不糊塗决意用之
蒙正一能
吕蒙正為相常問諸子曰我為相外議何如諸子曰大
人為相天下無事甚善但人言無能為事權多為同列
所争公曰我誠無能但有一能善用人耳此真宰相事
也
司馬六語
太后遣内侍問司馬光為政所當先光請開言路大臣
有不悦者設六語云若陰有所懷犯非其分或扇搖機
事之重或迎合已行之令上以僥倖希進下以眩惑流
俗若此者罰無赦
得宰相體
言行錄宋韓魏公琦為相曾公亮為亞相趙康靖公歐
陽公為參政凡事關政令則曰問集賢談典故則曰問
東廳該文學則曰問西廳至於大事則自决之人以為
得宰相體
真宰相言
宋薛簡肅公奎天僖中為江淮發運使辭王文正公旦
公無他語但云東南民力竭矣薛退而謂人曰真宰相
之言也
封還内降
宋杜衍為相每有内降率寢格不行帝嘗謂歐陽修曰
外人知杜衍封還内降耶凡有求於朕每以衍不可告
之而止者多於封還也
不用密啓
宋真宗問李沆曰人皆有密啟卿何獨無沆曰臣待罪
宰相公事則公言之何用密啟人臣有密啟非讒則佞
臣常惡之
事問王旦
宋真宗朝王旦拜平章事外撫四夷内和百姓官吏得
職天下富庶祥符之間頌聲洋溢旦之力也兩府有大
事上必曰曾與王旦議否旦以為可即可之其委任如
此
意屬吕端
見聖製
補牘復進
長編韓王趙普欲用某人為某官不合太祖意不用明
日普復奏之又不用明日又奏之太祖怒取奏牘壊裂
投地普徐拾以歸明日復補牘進之上乃悟用其人後
果稱職
焚詔附奏
宋真宗一夕遣使持手詔欲以劉美人為貴妃宰相李
沆對使者引燭焚詔附奏曰但道臣沆以為不可其議
遂寢
私第見客
初唐德宗猜忌宰相不敢私第見客裴度為相奏云今
宼盜未平宰相宜招延四方賢才與參謀議請於私第
見客許之
夾袋求賢
吕蒙正夾袋中有册子每四方人替罷謁見必問其有
何人才隨即䟽之朝廷求賢取之囊中故公為相文武
百官各稱職者以此
可方安世
長編宋元豐二年神宗嘗謂輔臣曰曾公亮謹審周密
内外無間受遺輔政有始有卒可方漢張安世
遠過周公
言行錄韓魏公既解相印王丞相遺公書謂過周勃霍
光姚崇宋璟歐陽公亦曰進退之際從容有餘德業兩
全謗讒自止過周公遠矣
兩司對持
長編慶歷五年宰相賈昌朝陳執事言軍民之任自古
則同有唐别命樞臣專主兵務五代始令相輔亦帶使
名至於國初尚緣舊制乾德以後其職遂分是謂兩司
對持大柄向以關陜未寧兵議須一復茲兼領適合權
宜今西夏來庭邊防有序願罷兼樞密院從之
百官班迎
至和二年詔凡宰相召自外者令百官班迎之自内拜
者聽行上事儀
死蝗不賀
長編李沆為相時天下大蝗真宗使人於野得死蝗以
示大臣明日他宰相請率百官賀公獨以為不可後數
日方奏事飛蝗蔽天
老鳳尚蹲
東軒筆錄曾魯公公亮自嘉祐秉政至熙寧中尚在雖
年甚高而精神不衰故臺諫無非之者唯李復圭以為
不可作詩云老鳳池邊蹲不去饑烏臺上噤無聲未幾
公亦去又宋時以丞相為老鳳翰林學士為大鳳紫薇
舍人為小鳳
却例簿
宼凖為相用人不以次堂吏持例簿以進凖曰宰相所
以用賢退不肖也若用例一吏職耳
出空敕
内侍任守忠交搆兩宫一日宰相韓琦出空頭敕一道
歐陽修已簽趙槩難之脩曰第書之韓公必自有說既
而琦坐政事堂召守忠立庭下曰汝罪當死遂謫蘄州
取空頭敕填與
用讀書人
初宋太祖將改元諭宰相曰年號須擇前代所未有者
及蜀平蜀宫人入内宋主見其鏡背有識乾德四年鑄
者召竇儀問之儀對曰此必蜀物蜀主王衍嘗有此號
宋主大悦曰宰相須用讀書人由是益重儒者按此時
正太祖乾德四年故上怪而問儀
抑喜事人
宋真宗初即位李沆為相帝嘗問治道所宜先沆曰不
用浮薄新進喜事之人此最為先又邵氏聞見錄李文
靖為相當太平之際凡建議務更張喜激昂者一切不
用曰用此報國耳
遼使却立
文彦博立朝端重顧盼有威遼使耶律永昌來聘見潞
公於殿門外却立改容曰此潞公耶所謂以德服人者
問其年曰何壯也蘇軾曰使者見其容未聞其語其綜
理庶務酧酢事物雖精練少年有不及貫穿古今洽聞
強記雖專門名家有不逮使者拱手曰天下異人也
遼使問安
宋富弼早有公輔之望天下皆稱曰富公名聞夷狄遼
使每至必問其出處安否
兒童皆誦
宋誠齋楊先生嘗遺施聖與書曰司馬公盛德大業丕
績宏模兒童走卒皆知公而誦之至於斟酌元氣調和
胾羹恢然有所兼容慨然無所顧慕用力勞而收效博
者某知之天知之非兒童走卒所與知也又蘇東坡嘗
以詩賀司馬公曰兒童誦君實走卒知司馬按聖與點
字也
宦妾不知
宋仁宗問王素曰孰可命以相事者素曰臣何敢言上
曰姑言之素曰惟宦官宫妾不知名者可充其任仁宗
曰如此則富弼可素曰陛下得之矣富公既相大夫皆
舉笏相賀按素字仲儀文正公之子
字賜商英
宋朝實錄時久旱不雨彗星出張文忠公商英拜相之
日大雨如注彗星不見上喜親書商霖二大字賜之
詩示趙鼎
言行錄趙鼎為相上御書車攻詩宣示宰執鼎入謝上
曰車攻宣王中興之詩今當與卿等夙夜勉勵以修政
事攘夷狄
山堂肆考卷四十三
