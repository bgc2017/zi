卷十八
山堂肆考卷十八明彭大翼撰
地理
山
天目
山謙之吳興記杭州於潜縣天目山極高險且長與宣
城懷安並分山為界山下有兩湖似目故名西湖志西
湖諸山之脉皆宗天目天目西去杭州府治一百七十
里高三千九百丈周廣五百五十里蜿蟺東來凌深拔
峭舒岡布麓若翔若舞萃扵錢塘而猶萃扵天竺自此
而南而東則為龍井為太慈為玉岑為積慶為南屏為
龍為鳳為吳山皆謂之南山自此而北而西則為靈隠
為仙姑為履泰為寶雲為巨石皆謂之北山
地肺
潘岳關中記終南山一名中南言在天之中居都之南
故云福地記其山東接驪山太華西連太白至扵隴山
去長安城八十里南入楚塞連屬東西諸山周廻數百
里名曰福地辛氏三秦記山中有石室靈芝常有一道
士不食五榖自言太乙之精齋戒乃得見之所居之地
名曰地肺可避洪水括地志終南一名太乙一名橘山
一名周南
齊雲
齊雲巖在休寕縣白嶽山西北三面皆絶壁中峰可梯
而上頂闊四十畆前有巨石特起曰香爐峰又謂之凌
虚臺宋程珌書靈巖二字刻扵石
朝月
順天府豐潤縣東有朝月山兩峰特起狀如偃月梧州
城北有通星山
行雲行雨
陽臺山在湖廣漢陽府漢川縣南行雲行雨見雨類宋
范致虛詩傷心獨立陽臺望暮雨凄凉宋玉情極目草
深雲夢澤連天水闊漢陽城當年楚國山仍在千古㐮
王夢不成往事悠悠魂欲斷高唐今日有虚名
報天報地
漢武帝元封元年夏封太山禪肅然注曰云云亭亭肅
然嵩里社首梁父皆太山下小山也太山上為壇以祭
報天之功曰封太山下除地以祭報地之功曰禪
天柱
天柱山在杭州餘杭縣西南四隅陡絶聳翠参天為道
家五十七福地此山在中國者有三一在夀陽一在龍
舒此則其一也宋吳昌裔有詩柱天屹嶪斷鰲根卧草
蒙葺伏虎痕想見山中明月夜有人長嘯抱崑崙
雲門
紹興府城南有雲門山晉王獻之嘗居之梁天監中選
學生往雲門山從何轍受業即此又湖廣靖州有風門
山
霧猪
霧猪山在徐州蕭縣東南以下有霧猪泉故名宋人曹
國舅隐此山因蛻骨扵此
雲龍
雲龍山在徐州南山形蜿蜒如龍宋時山人張天驥居
此上有石佛又名石佛山唐末朱全忠遣子友裕軍扵
石佛山即此
清風
清風山在盱眙縣南以山高而風清故名一在遵化縣
南山高三百餘仞
明月
眀月山在順天府遵化縣西南高百餘仞上有石穴南
北相通望之若明月然陜西乾州永夀亦有此山衢州
府江山縣南有景星山嚴州府分水縣有慶雲山
息風
息風山在瓊州府崖州感恩縣東山下有穴深不可測
每颶風作黎人禱之則止
擎雷
擎雷山在雷州府城南為府治案山
天中
天中山在河南汝寕府城北山高尺餘上土下石以其
在天之中故曰天中自古考日景測分數者莫正扵此
宋劉敞嘗作記以表其地
雲際
雲際山在柳州府融縣城北上有二泉
雷首
雷首山即首陽山在河東蒲坂縣又封禅書所謂薄山也
月牙
月牙巖在桂林府龍隐巖北捫蘿而上石磴數十級半
山之中形如初月故名
之罘陽主
之罘山在山東萊州府福山縣東北三面瀕海史記秦
始皇二十九年登之罘刻石紀功即此郊祀志齊有八
祠之罘為陽主漢武登之罘聞穪萬歲
萊隂月主
萊山在登州府黃縣東南封禪書齊有八祠萊山為月
主一名萊隂山多仙聖所居
春秋
春秋山在廬州府舒城縣南相傳唐貞元中有二禅師
脫解扵此遺骨尚存其來實春秋時也遂以名山
子午
子午山在陜西慶陽府合水縣東南連耀州北抵鹽州
東接延安綿亘八百餘里相傳黃帝葬衣冠處
富春
富春山在嚴州府桐廬縣西一名嚴陵山清麗竒絶號
錦峰繡嶺乃漢嚴子陵釣處前臨大江上有東西二釣
臺光餘姚人
長秋
長秋山在四川嘉定州蒲江縣治東
寒坡
寒坡山在慶遠府河池州思恩縣南岡高風急夏月亦
寒又天台縣西北有寒石山唐寒山子所居貞觀中豐
干禪師謂閭丘太守曰寒山拾得即文殊普賢後身也
閭丘往見之二人笑曰豐干饒舌既而隐身入巖巖即
随合
夏屋
夏屋山在山西太原府代州東昔趙㐮子北登夏屋誘
代王使厨人操銅斗擊殺之遂有代地
熱水
陜西行都司西寕衛南五百里有山出煖水流入青海
因名熱水山
温泉
温泉山在雲南南甸宣撫府司東層巒叠障連亘二十
餘里林木隂森下有温泉
方臺
荆南志華容有方臺山出雲母土人採之候雲所出處
掘取無不獲者當掘時忌有人聲不則所得粗惡
員嶠
列子曰渤海之東有大壑中有五山曰岱輿曰員嶠曰
方壺曰瀛洲曰蓬萊其山高下周旋三萬里其頂平處
九千里山中間相去七萬里其上臺觀皆金玉禽獸皆
純縞珠玕之樹皆叢生所居之人皆仙聖之種
高盖
高盖山在泉州府晉江縣境唐歐陽詹母墳在其下詹
拜墳有詩云高盖山前日影微黃昏宿鳥傍林飛墳前
滴酒空垂淚不見叮嚀道早歸四川嘉定州西有高幖
山巍然高峙萬象在前
浮槎
浮槎山在廬州府城東相傳自海上浮來昔有梵僧過
而指之曰此耆闍一峰也梁武帝女為尼曾扵此山建
道林寺釋用孫有詩山頂有泉宋郡守季不疑飲而甘
之以遺歐陽修修為作記
金山
鎮江金山在大江中每大風起勢若浮動初名浮玉唐
裴頭佗扵此開山得金表聞賜名金山上有龍游寺尋
改從山名有泉曰中泠水品穪天下第一臺曰妙高洞
曰朝陽絶頂有亭曰留雲曰吞海汪彦章云獨立無朋
以天為際風濤朝夕赴其吞吐日月晦暝環其左右唐
張祜詩一宿金山寺微茫水國分僧歸夜&KR0657;月龍出曉
堂雲樹影中流見鐘聲兩岸聞因悲在城市長日醉醺
醺宋王安石詩天末海雲横北固烟中沙岸似西興
錫山
錫山在常州府無錫縣西唐陸羽云惠山之東峰當周
秦間嘗産鉛錫漢興始乏遂以名縣昔有樵者扵山下
得古銘云有錫兵天下爭無錫寕天下清有錫沴天下
弊無錫乂天下濟自光武以後不復出又叙州府城西
有朱提山出銀漢諸葛亮書云漢嘉金朱提銀採之不
足以自食唐韓退之詩我有雙飲醆其銀出朱提即此
山也
玉堂
玉堂山在四川潼州遂寕縣北峰巒聳秀氣象雄峙縣
之主山也
銀殿
銀殿山在廣西平樂府恭城縣東北常有白雲遶其上
遠視如寳殿故云廬州府巢縣有金庭山乃王子喬登
仙處重慶府合州有銅梁山
玉壘
山在成都府灌縣西北湔水出焉左思賦包玉壘以為
字郭璞賦玉壘作東别之標杜甫詩曰玉壘浮雲變古
今皆謂此
鐵城
鐡城山在德安府城北其石如鐡故名
聚寶
聚寳山在金陵南聚寶門外雨花臺之側山出瑪瑙石
故名
懷玉
懷玉山在廣信府玉山縣北南唐時縣令楊文逸嘗夢
一羽衣自穪懷玉山人來謁未幾其孫億生山有法海
院宋李彌大作記
銅官
銅官山在銅陵縣之南上有泉源冬夏不竭可以浸鐵
烹銅故名一在四川邛州東南史記卓氏之先為趙人
秦破趙卓氏夫妻推輦而行曰吾聞岷山沃野下有蹲
鴟乃求遠遷致之臨邛即山鑄錢即此漢文帝嘗以此
山賜鄧通一在浙江湖州武康縣西北相傳吳王濞采
銅扵此山下有二坎號銅井登州文登縣有鐵官山漢
置鐡官冶鑄扵此
金婆
金婆山乃朱邪所居之處朱邪處月之别種西突厥之
苗裔世居金婆山之陽蒲類海東其地有大磧名沙陀
因以沙陀為號朱邪為姓唐憲宗時有朱邪盡忠始見
扵中國其後有朱邪赤心懿宗時賜姓李名國昌克用
其子也
玉馬
玉馬山在江西餘干縣南上有白石如馬故俗號白馬
山唐改為玉馬
金牛
金牛山在嘉興府海鹽縣西南吳地志昔有牛糞金村
民臯伯通與弟随之牛穴此山而入二兄弟鑿山欲入
山頽同死穴中
金鳳
福山在常熟縣西北本名覆釜唐改為金鳳山後梁又
改今名
銅魚
銅魚山在廣東高州府電白縣治南
金頭
金頭山在䕫州府大昌縣東北其勢高聳冬月積雪不
消
石耳
石耳山在銅陵縣南雙峰峻拔亦名真人峰有石高丈
餘上有巨人跡
金燈
武昌府咸寕縣有金燈山上有善暉禅師葬塔每月夜
有光如燈至曉乃滅鬱林州南有金鼎山
玉笥
玉笥山一在新淦縣羣玉峰道書為第十七洞天第八
福地有三十三峰六洞二十五壇十一亭臺漢武帝建
壇授玉清籙天䧏玉笥因名焉
銀瓶
銀瓶山在無為州西北一峰特起狀如銀瓶
銅鼓
銅鼔山在鬱林州南有唐時銅鼓在焉故名又鳳翔府
寳雞縣南有石鼓山山麓舊有石如鼔相傳周宣王時
所鑿唐韓愈宋蘇軾俱有石鼓歌
采石
采石山在太平府牛渚山之北昔人有扵此取石因名
唐李白嘗乘月著宫錦袍與崔宗之泛舟即此處也
保泉
泉州府北有泉山一名齊雲山巒聳秀上有石乳泉清
㓗甘美州名泉郡名清源本此漢書東越王居保泉山
即其地也保者保守之以自固耳
土城
土城山在紹興府東吳越春秋越王使相者求美女扵
國中得之苧蘿山採薪之女曰西施鄭旦飾以羅縠教
以行步習扵土城三年而獻吳王一名西施山
石門
叙州府慶符縣南有石門山其林薄間多蘭一名蘭山
洞庭
洞庭山在蘇州府西洞庭湖中上有十二峰狀如十二
螺髻堯女湘君嘗遊此故一名君山山有道與吳包山
潜通道書以為第九洞天相傳山有美酒得飲者不死
又按蘇舜欽水月院記中有山七十二唯洞庭穪雄其
間民俗魯樸以橘柚為恒産每秋高霜落丹苞朱實與
長松茂樹相差間自巖壑望之若圖畫内有甪里村毛
公壇
瓦屋
瓦屋山在金陵溧陽縣北形勢連亘兩崖隆起如瓦屋
李白詩朝登北湖亭望見瓦屋山天清白露下始覺秋
風還
衣錦
杭州臨安縣治南有石鏡山山之東峰有圓石徑二尺
七寸其光如鏡錢鏐幼時遊此巔其形皆冠冕如王者
狀後唐昭宗改鏐所居營為衣錦營陞為衣錦城幷封
此山為衣錦山
飛布
飛布山在歙縣北一名主簿山相傳有寇亂主簿葛顯
率衆寳此唐天保間改今名
撫琴
撫琴山在陜西慶陽府寧州真寧縣治南即唐玄宗夢
羣仙處山畔有洞風來有聲彷彿若琴音又廣州府香
山縣南有横琴山在海中形如横琴
照鏡
照鏡山在雲南澂江府路南州西北山前有池如鏡
磨笄
磨笄山在隆慶府保安州西北史記趙襄子姊為代王
夫人襄子既殺代王迎其姊夫人曰趙已亡矣吾將何
歸遂磨笄扵山自殺代人憐之因以名山胡曾詩云春
草綿綿帶日低山邊立馬看磨笄黃鶯也觧追前事來
夫人死處啼
執笏
執笏山在成都府井研縣南一峰突出青陽氏世居其
下登科不絶
鉢池
鉢池山在淮安府西形如鉢盂相傳昔仙人王喬煉丹
扵此
磬石
磬石山在邳州城西南與泗水相近山有石其聲清亮
可為磬禹貢泗濱浮磬即此山所出者鳳陽靈壁縣亦
有此山又陜西耀州城東有山出青石唐天寳中取為
磬因名磬玉山其後郊廟之樂遂廢泗濱浮磬唐白居
易詩梨園子弟調律吕知有新聲不知古古穪浮磬出
泗濱立辨致死聲感人宫懸一聽君心遂㤀封
疆臣果然外寇從燕起武臣不肯封疆死始知樂與時
政通豈聽鏗鏘而已矣
爛柯
爛柯山在衢州府南道書謂此山為青霞第八洞天晉
樵者王質入山見二童子圍棋質置斧於坐觀之童子
與質一物如棗核食之不饑局終童子指示之曰汝斧
柯已爛矣質歸已及百年無復時人矣宋錢顗詩春郊
雜遝擁紅旌共訪仙蹤笑傲行雲徑直從深崦入石橋
宛在半空横巖邊瑶圃新開出洞裏芝田舊種成羽客
一枰無復見青山留得爛柯名
懸甕
懸甕山在太原縣西一名結絀山晉水所出因山腹有
巨石如甕故名
肯堂
肯堂山在江西饒州德興縣東南宋邑人余歛持節江
南詔許歸侍其親乃搆堂山下張商英扁曰繡綵其子
瀚復新之朱子扁曰肯堂因以名山
息臺
息臺山在四川眉州城西東館鎮北太平廣記昔有管
輅叟遇一道人叟偕子攜酒随道人入息臺山共飲之
道人因取籍檢視云子夀止十八遂舉筆改之曰八十
其後子年果八十
落帽
落帽見重陽李白詩九日龍山飲黃花笑逐臣醉看風
落帽舞愛月留人
擣衣
郡國志靈山寺有神女於此擣衣因號擣衣山山南絶
巖有方石明瑩謂玉女擣練碪
磨盤
磨盤山在寧國府太平縣西霧山之下有富溪源
簸箕
簸箕山在四川眉州丹稜縣北其山圓大形似簸箕故
名
敬亭
敬亭山在寕國府宣城縣北一曰昭亭李白詩衆鳥高
飛盡孤雲獨去閒相看两不厭惟有敬亭山
畏壘
莊子曰老聃之役有庚桑楚者偏得老聃之道以比居
畏壘之山居三年畏壘大穣畏壘之民相與言曰庚桑
子之始來吾灑然異之今吾日計之而不足月計之而
有餘庶幾其聖人乎子胡不相與尸而祝之社而稷之
乎按役徒也
瑞石
瑞石山在杭州府治南北接吳山下有凉雲洞元薩天
錫詩天風送我登鰲峰大山小山石玲瓏赤霞日射紫
瑪瑙白露夜滴青芙蓉飄飄雲氣穿石屋石上紫風吹
紫竹挂冠何日賦歸來煑石篝燈洞中宿
甘泉
甘泉山在揚州西北高二十餘丈周回二里上有甘泉
井一在西安府涇陽縣西北上有甘泉宫漢書單于烽
堠以應甘泉即此
響石
響石山在宿松縣東人履之如擊鼔然荆州記桂陽又
有話石山石有聲如人語故名
鳴沙
鳴沙山在玉門關西至瓜州南十里山冬夏殷殷有聲
如雷出五代晉高居誨使于闐有記
枕水
桂林志雉山在城南又名灕山又名枕水高三百餘尺
周圍二里上可容五百家有洞深五百餘步地窄不可
窮上多白蝙蝠宋承初間有僧栖顒居之日誦法華經
有雉終日來聽一夕化去托生民間有來告者栖顒訪
之果然因名雉山
盤堤
盤堤山在鞏昌府階州東南近有盤堤城晉鄧艾與蜀
將姜維相持扵此
獨秀
桂林志獨秀山孤標直聳約五百餘尺周回一里頂平
如蒼玉正面端嚴秀整側視如卓茟較諸峰獨雄故名
山上有巖前宋始安太守顔延之讀書其中後為報恩
寺今在靖江王府中唐張固詩孤峰不與衆山儔直入
青霄勢未休會得乾坤融結意擎天一柱在南州
同盟
同盟山在衛輝府獲嘉縣東北相傳武王伐紂與諸侯
同盟扵此
大别小别
大别山在湖廣漢陽府城東北漢江之右禹貢内方至
於大别即此三國南北之際常為必争之地一名翼際
山一名魯山以山有魯肅祠故名小别山在漢陽府漢
川縣南山形如甑亦名甑山左傳吳與楚戰濟漢而陣
自小别至扵大别即此
大孤小孤
大孤山在九江府城東南彭蠡湖中與都昌分界四面
洪濤屹然獨聳上有神祠過者必致祭焉小孤山在彭
澤縣北宋歐陽修曰江南有大小孤山俗轉為姑江側
有澎浪磯俗轉為彭郎云彭郎者小姑壻也余嘗過小
孤山其廟像乃塑一婦人而勅額亦為聖母廟豈止俚
俗之謬㦲又東坡詩舟中賈客莫謾狂小姑前年嫁彭
郎
大峴小峴
小峴山在安豐六安縣其山出茶號小峴春以琅琊有
大峴山故名小峴
大蜀小蜀
廬州府城西有大蜀山爾雅蜀者獨也此山孤立卓秀
無岡阜聯屬故名宋董淳有賦山之西又有山差小名
小蜀山
大劔小劔
四川保寧府劔州北有大劔山一名梁山劉儀鳳劔閣
記梁山之險蜀所恃以為外戶即此其山峭壁中斷兩
崖相嶔如門之闢如劔之植故又名劔山小劔山與大
劔山相屬秦惠王欲伐蜀而道不通乃作五石牛以金
置尾下言牛能糞金欲以遺蜀蜀王乃令五丁力士拖
牛成道秦因滅蜀大劔雖號天險徑路頗夷小劔則鑿
石架閣有不容越者
大梨小梨
叙州府東有大梁山小梁山四時常雨俗呼為大漏天
小漏天寰宇記謂之大梨山小梨山又太平府西南有
天門山二山夾江東曰博望西曰梁山對峙如門又名
東梁山西望山李白詩天門中斷楚江開碧水東流至
此廻兩岸青山相對峙孤帆一片日邊來
小帆
小帆山在瓜步山東大江中流矗起高八九丈周圍半
里水落痕出常丈許山頂如白礬俗呼為礬山一名石
帆上有落帆將軍廟北有出佛洞江流至此甚險舟人
鮮有不乞靈者
大輪
大輪山在泉州府同安縣北羣峰環列如異人竒鬼或
乘車張盖或露冕巍峩或如帶甲或如躍馬或如奔輪
大滌
大滌山在杭州府餘杭縣西南中有日月分精金堂玉
室或言此山清幽大可以洗滌塵心遂名大滌中峰之
上有許邁升天壇及丹竈瓦甓尚存
大圍
大圍山在瀏陽縣東北上有白沙湖廣袤五十餘里流
分四派一為瀏水其三入岳之平江豫章之分寧袁之
萬載岡巒圍繞盤踞四縣因名大圍
舜耕
歴山在平陽府蒲州南即舜耕處括地志蒲州河東雷
首山一名中條山一名歴山亦名首陽山亦名蒲山亦
名襄山亦名甘棗山亦名猪山亦名狗頭山凡十二名
随州縣分之歴山南有舜井又云越州餘姚縣有歴山
舜井二所又有姚墟云舜生處也及媯州歴山舜井亦
云舜所耕處未詳孰是
禹會
塗山在鳳陽府懷遠縣東南與荆山相對峙淮水經其
中禹會諸侯扵塗山即此西南有禹墟及禹會村柳宗
元有銘又司馬遷傳禹巡狩至會稽山而崩因葬焉山
有孔穴民間云禹入此穴故名禹穴
堯母居
伊祁山在保定府完縣西乃堯母所居
顔氏禱
尼山在曲阜縣東南連泗水鄒縣界一名尼丘山昔叔
梁紇與顔氏禱扵尼山而生孔子今其麓有宣聖廟西
南有觀川亭東有坤靈洞元時有人持火曳絚而入比
三數丈忽隙間有光覩一室口廣兩楹許中横石床石
枕皆天成又鄒縣東北有昌平山史記謂孔子生魯昌
平鄉即此
孔望
孔望山在淮安海州城東孔子問官扵郯子嘗登此山
以望東海常州府江隂縣西南有秦望山風土記秦始
皇登此四顧因名
計籌
計籌山在武康縣東南高七十三丈圍五里三十步吳
興志越大夫計然嘗計籌扵此故名山有崖甚竒秀元
道堅嘗居其下扁曰白雲洞天按計然索隐作計倪范
蠡師也姓辛氏字子文
楚墓
楚王山在徐州城西山下有楚王墓山皆赭土禹貢厥
貢惟土五色王莽時徐州歲貢土五色即此
魯臺
魯臺山在黃州府黃陂縣二程讀書處
彭城
山在徐州東北大石上鐫彭城山三大字搜神記陸終
第三子曰籛鏗封扵彭城為商伯今徐州東門外城即
古之彭國也
蘇門
蘇門山在河南衛輝府輝縣西北一名百門山晉孫登
隐此號先生阮籍往謁與商略終古嘿然不應籍
退至半山聞山巔有聲若鸞鳳乃登長嘯也登字公和
偃龕
徐山在徐州城南周徐偃王作亂穆王命楚伐之偃王
敗走彭城武原山下民随之以萬數王死民鑿石為龕
以祀因名
桓槨
桓山在徐州城東北一名魋山臨泗水宋桓魋作石槨
扵此故名蘇軾守徐州有記并歌桓山之上維石嵳峩
兮司馬之惡與石不磨兮桓山之下維水瀰瀰兮司馬
之藏與水俱逝兮至今徐土崩多石槨出没扵水盖三
年不成必於此太滛巧也
漢銘
東漢竇憲與單于戰扵稽落山大破之遂登燕然山勒
石紀功命班固作銘
唐頌
鎮南峰在廣西桂林府城北朝京門旁有石崖天齊唐
大歴間刻平蠻頌宋狄青平儂智高勒碑扵此
秦鑿
丹徒縣城東有京峴山秦時望氣者言其地有王氣始
皇使赭衣三千徒鑿京峴山為長坑以洩其氣即此京
鎮京口皆以此山得名鑿山之徒皆赭衣故縣名丹徒
吳封
國山在宜興縣西南高百二十五仞延袤三十六里舊
傳仙人鍾離墨得道扵此名離墨山又山有九峰相連
亦名陞山吴五鳳初山大石自立孫皓遣司徒董朝等
行封禪禮改今名
越秀
越秀山在廣州府城北聳拔二十餘丈上有越王臺故
址昔趙陀因山為之唐韓愈詩樂奏武王臺是也
胡避
無為州西有胡避山宋紹興初郡人王之道保聚扵上
羣寇不能破
陳倉
鳳翔府寳雞縣東南有陳倉山山有石類山雞趙高燒
山雞飛去晨鳴山頭聲聞三十里又按寳雞縣本漢陳
倉縣因秦文公獲石雞之異改今名
商洛
商洛山在西安府商縣東南亦名楚山即秦時四皓隐
處
拜相
拜相山在廣西平南縣城東南一在慶遠府城北二峰
如筍崒嵂参天宋馮京祖塋在其下
招賢
招賢山在武康縣西北晉郭文招賢之處故名福建建
寧府崇安縣有起賢山劉子翬朱子嘗集扵此
囚女
囚女山在湖州府德清縣北東漢青州刺史姚恢與海
昏侯沈戎過江欲卜居柯田山恢女密報戎戎先居之
恢囚女扵此因名
望夫
望夫山在太平府當塗縣西北昔人適楚不返妻登此
山望之乃化為石
抱子
抱子山在廣西灌陽縣東山勢重叠如襁負然
夾兒
兖州府嶧縣北有夾兒山
東龕
東龕山在保寧府巴縣之東又有南龕山在縣南西龕
山在縣西北龕山在縣北俱去縣五里
南屛
杭州府城西有南屛山峰巒聳秀怪石玲瓏峻壁横坡
宛若屛障凌空而中峙者為慧日峰
西傾
西傾山在臨洮府城西南即禹貢西傾因桓是來是也
北固
北固山在鎮江府江中晉謝安蔡謨鎮郡皆扵山上作
庫以儲軍資梁武帝幸之改為北固有寺曰甘露南麓
有石如羊曰狼石相傳云諸葛亮孔明坐其上與孫仲
謀破曹公也西北有天津泉
側立
側立山在登州府福山縣西北西向側立特出羣峰之外
端坐
端坐山在廣西太平府全茗州南形如人端坐
薦福
薦福山在江西饒州府東上有薦福寺
迎&KR1444;
迎祥山在叙州府慶符縣東宋置祥州以此山名
問政
問政山在歙縣東唐有干方外者學養氣之術其從弟
德晦刺歙州往訪之德晦為築臺扵此號問政山房嘗
有人躡險攀蘿到絶壁上苔蘚昏蝕見有詩刻扵石上
千尋練帶新安水萬仞花屛問政山自少雲霞居物外
不多塵土到人間凢二十韻
祈澤
應天府東南有祈澤山相傳昔有法師結庵扵此講
法華經有龍女來聽法師因曰可為開一泉乎數日後
有清泉湧扵座南後人以祈禱多應故名
不見日月
巫峽即巫山在四川䕫州府巫山縣東連亘七百里略
無斷處自非亭午夜分不見日月水經此峽乃杜宇所
鑿以通江水又郭璞巫山賦巫山者巫咸以鴻術為帝
堯醫師生為上公死為貴神封扵此山因以名之
多産禽獸
隂山在外夷靼韃國東西千餘里草木茂盛多産禽獸
漢時冒頓單于依阻其中後武帝奪其地匈奴入寇無
所隐蔽過此未嘗不哭
若耶
若耶山在紹興府城東南舊傳葛仙學道扵此
不其
不其山在山東萊州府即墨縣漢教授扵此山
下有書帶草大如薤長尺餘
瑯琊
瑯琊山在滁州南晉元帝為瑯琊王避地扵此因名唐
大歷中李幼卿為刺史鑿石引泉賦詩而瑯琊之勝始
聞宋賢出守文載金石而溪山之秘益顯一在山東青
州諸城縣東南東枕大海齊景公欲遵海而南放扵瑯
琊即此
嶓&KR1815;
嶓山在陜西鞏昌府西南禹貢導漾東流為漢即此
山有異草名花骨空若食之令人無子按通典嶓&KR1815;山
有二一在天水郡之上邽一在漢中府之金牛在天水
者漢水之所出在漢中者漾水之所出天水即鞏昌府
漢時為天水郡按花骨空若二草名
文登
文登山在登州府文登縣秦始皇嘗集文士登此山論
功德
武當
㐮陽府均州南有武當山山有七十二峰三十六巖二
十四洞五臺五井三泉三潭初名仙室山又名太嶽山
真君遊覧至此改名太和其中一峰最高舊名
天柱峰因棲止修煉後人謂非玄武不足以當此山改
名武當以其山高壠悛若博山爐一名篸嶺又成都府
治北有武擔山
武林
武林山在杭州府西南漢地理志注云武林山武林水
所出亦曰靈隐曰靈苑曰仙居或謂本名虎林唐因避
諱改虎為武
文塔
文塔山在衢州府開化縣治東一名文筆峰元魯貞詩
天低雲有影日午塔無隂
買屬石首
荆州記石首縣陽岐山本屬南平界胡伯始以本縣境
無山買此山上計偕簿也按本縣指石首伯始漢胡廣
字廣乃石首人
謀達漢隂
列子曰太形王屋二山方七百里高萬里北山愚公年
且九十面山而居懲山北之塞出入之迂也聚室而謀
曰吾與汝畢力平險指通豫南逹扵漢隂可乎雜然相
許其妻曰以君之力曾不能損魁父之丘如太行王屋
何且焉置土石雜曰投諸渤海之尾隐土之北運扵北
海之尾鄰人京城氏孀妻有遺男始齓跳往助之寒暑
易節始一反焉河曲智叟笑而指之曰甚矣汝之不慧
以殘年餘力曾不能毁山之一毛其如土石何北山愚
公長息曰汝之心固固不可徹曾不若孀妻弱子雖我
之死有子存焉子又生孫孫又生子子子孫孫無窮匱
也而山不加增何苦而不平河曲智叟亡以應操蛇之
神聞之懼其不已也告之扵帝帝感其誠命夸蛾氏二
子負二山一厝朔東一厝雍南自北冀之南漢之隂無
隴斷焉按太形即太行
山堂肆考卷十八
