卷五
山堂肆考卷五明彭大翼撰
天文
霜
劉熙釋名霜者喪也其氣慘毒物皆喪也淮南子曰
秋三月青女出以降霜高誘注青女乃青腰玉女司
霜雪者
隂精
春秋考異霜者隂精冬令也四時代謝以霜收殺
隂氣
大戴禮季秋之月霜始降盖隂氣勝則凝而為霜
附木
京房易傳誅不原情其霜附木不下地不教而誅其霜
反在草下
封樹
唐書寧王憲疾時寒甚凝霜封樹或以為春秋雨木冰
即此亦名樹介言象介胄也憲歎曰此俗所謂樹稼者
也諺曰凌樹稼達官怕吾其死乎憲果薨
殺草
漢武帝紀元光四年夏四月隕霜殺草自是征伐四夷
師出三十餘年
成花
筆談宋次道退朝錄言天聖中青州盛冬時濃霜着瓦
屋皆成百花之狀
覆蠶
拾遺記員嶠山名環丘有冰蠶以霜雪覆之然後作繭
其采五色織為文錦入水不濡投火不燃堯時海人獻
以為黼黻
驅雁
鮑昭詩秋霜曉驅鴈春雨暗成虹
鷹隼擊
春秋感精符季秋霜始降鷹隼擊王者順天行誅以成
肅殺之威
鷓鴣棲
崔豹古今注鷓鴣常向日而飛畏霜露夜棲以樹葉覆
其背
鴈來
古今詩話北方白鴈秋深乃來來則霜降謂之霜信
豺祭
月令霜降之日豺祭獸埤雅釋獸豺季秋取獸四面陳
之以祀其先
鐘鳴
山海經豐山有九鐘是知霜鳴郭璞注霜降則鐘鳴也
裘具
國語駟見而隕霜霜隕而冬裘具注云駟房星也
折綿
潘子真詩話余以黃山谷霜威朝折綿風力夜冰酒之
句問所從出山谷曰勁氣方凝酒清威正折綿庾肩吾
詩也後余讀阮籍歌略曰陽和微弱隂氣竭海凍不流
綿絮折乃知折綿事始於阮籍豈山谷偶忘之耶
著瓦
白樂天詩一夜新霜著瓦輕芭蕉心折敗荷傾柰寒惟
有東籬菊金蕊初開曉更清
伯竒作操
雜記琴操中有履霜操者尹伯竒之所作也伯竒尹吉
甫之子甫聽後妻之言疑其孝子伯竒遂逐之伯竒編
水荷而衣采楟花而食清朝履霜而自傷無罪見逐乃
援琴而鼓之作履霜操
鄒衍繫獄
淮南子曰鄒衍事燕惠王盡忠左右譛之王繫之獄衍
仰天而哭夏五月天為之下霜
疊銀
鄭谷詩瓦凍銀成疊林凝玉作團
結玉
李白詩霜結梅梢玉隂凝竹幹銀
雪
大戴禮天地積隂温則為雨寒則為雪劉熙釋名雪
綏也水下遇寒而凝綏綏然下也雪寒甚則為粒珠
寒淺則為花粉又雨與雪雜下謂之霰霰雪之始凝
者也雪寒在上故高山多雪霜寒在下故平地多霜
瓊絲
蘇東坡詩超然臺上雪城郭山川兩竒絶海風吹破碧
琉璃時見三山白銀闕蓋公堂前雪綠窗朱戸相明滅
就中山堂雪更竒枯松怪石亂瓊絲
瑞葉
冷齋詩話宋祥符中有王綸者為太子中允其女年十
四自稱君作雪詩曰何似月娥欺不在亂飄瑞葉
在人間父問瑞葉何出女曰天上有瑞木花開六出也
韓詩外傳草木花皆五出雪花獨六出古今莫喻其理
獨朱文公謂地六為水之成數雪者水結為花故六出
或言土之生物其成數在五故草木皆五出惟桂乃月
中之木西方地四乃金之成數故桂花四出而金色且
開於秋或又言雪花六出至春乃五出又東坡詩薝蔔
無香散六花按薝蔔花即梔子花亦六出也
金羊
廣異記積雪久不消有人掘地得金羊玉馬高三尺許
玉馬
晉書東嬴公騰字元邁鎮鄴時大雪平地數尺惟門前
數十步獨不積騰怪而掘之得玉馬高尺許齒皆缺騰
以馬乃國姓為吉祥上表獻之
宜麥
朝野僉載正月見三白田公笑嚇嚇又西北人諺曰要
宜麥見三白謂三度見雪也
洒篁
韓退之詩洒篁留直節着柳送長條
撒鹽
世說謝安雪日集兒女講論文義俄而雪聚公欣然曰
白雪紛紛何所似兄子胡兒曰撒鹽空中差可擬兄女
道韞曰未若柳絮因風起公大笑為樂胡兒謝朗小字
道韞安兄無奕女左將軍王凝之妻也
堆麵
姑臧記羣公對雪尚隆之曰麵堆金井誰調湯餅吳永
素曰玉滿天山難刻佩環坐間服其韻清又唐太宗詩
不粧空散粉無樹獨飄花
東郭穿履
史記先生久待詔公車貧困饑寒衣敝履不完行
雪中履有上無下足盡踐地道中人皆笑之
伯桃併衣
春秋燕人羊角哀與左伯桃為死友聞楚王賢二人同
往見之至梁山道遇雨雪計不能俱全伯桃乃併衣糧
與角哀入空樹中餓死角哀至楚為上大夫乃告楚王
備禮葬於莆塘在漂水縣四十里一夕哀夢伯桃云與
荆將軍墓鄰數苦我幸兵於塚上助我哀
泣曰塚上安知汝之勝負開棺自刎而死就葬於墓中
謝莊集衣
宋書大明中元日雪花降殿庭右將軍謝莊下殿雪集
衣白上以為瑞羣臣皆作雪花詩按綱目所載又云宋
大明中正旦朝賀雪落太宰義恭衣有六出義恭奏以
為瑞
韋斌沒靴
唐韋斌每朝會不敢離立笑言會大雪在庭者皆振裾
更立斌獨不徙足雪甚幾至沒靴
孫康映書
宋齊記晉孫康家貧無油映雪讀書交游不雜又宋王
揚休象山人幼肄業僧舍雪積其背而不自覺
相如授簡
宋謝惠連雪賦梁王遊於兔園俄而微霰零密雪下王
乃歌北風於衛詩詠南山於周雅授簡於司馬大夫曰
抽子秘思騁子妍詞為寡人賦之相如揖曰臣聞雪宫
建於東國雪山峙於西域岐昌發詠於來思姬滿申歌
於黃竹曹風以麻衣比色楚騷以幽蘭儷曲盈尺則呈
瑞於豐年袤丈則表沴於隂德始緣甍而冒棟終開簾
而入隙既因方而為珪亦遇圓而成璧盻隰則萬頃同
縞瞻山則千巖俱白
出粟賑貧
公孫子曰昔君重裘累茵而坐見負薪而哭者問何
故對曰雪下衣薄故也君懼見乎顔色於是開府金出
倉粟以賑貧窮
脫裘憫寒
晏子春秋齊景公時雪三日公衣狐白之裘晏子入公
曰怪哉雨雪三日不寒晏子曰君飽而知人饑
温而知人寒公曰善乃脫裘發粟以與饑寒者
王恭被氅
晉書王恭字孝伯常乘高輿被鶴氅裘涉雪而行孟昶
於籬間窺之嘆曰此真神仙中人也
蘇武吞氊
漢蘇武字子卿使虜單于幽武於大窖中絶不與飲食
天雨雪武卧嚙雪與氊毛并咽之數日不死匈奴驚以
為神
曾子作操
琴操曾子耕泰山下雨雪不得歸思父母作梁山操
次仲論詩
盛次仲孔平仲同在館中雪夜論詩平仲曰當作不經
人道語曰斜拖闕角龍千尺澹沬墻腰月半稜次仲曰
甚佳惜未大也乃曰看來天地不知曉飛入園林總是
春平仲乃服
元寶迎賓
天寳遺事唐巨豪王元寶每大雪令僕夫自所居門巷
至坊口掃雪為徑迎接賓客
歐公會客
漁隠叢話歐陽公在潁州因雪會客賦詩禁體物語如
玉月梨梅練絮鷺鶴鵝銀等字皆請勿用又東坡守汝
隂遇雪會飲聚星堂約客賦詩以聲色氣味富貴勢力
為八章仍效歐公體不使鹽玉鶴鷺等為比不使皓白
鮮素等字落句
取汁種穀
汜勝之書取雪汁漬原蠶屎和榖種之能禦旱故謂雪
為五榖之精
取水烹茶
宋陶榖字秀實為學士得党太尉家姬遇雪陶取雪水
烹茶謂姬曰党家有此風否對曰彼粗人安有此但能
於銷金帳中淺斟低唱飲羊羔兒酒耳陶默然慙其言
藍關擁馬
青瑣唐韓愈姪湘子有仙術方愈在朝暇日湘子種頃
刻花花上擁出詩一聯云雲横秦嶺家何在雪擁藍關
馬不前後愈諫佛骨貶潮州一日途中遇雪有一人冒
雪而來乃湘子也湘子曰尚憶花上之句乎公詢其地
乃藍關也嗟嘆久之因續成詩云云或曰湘子乃愈姪
韓老成之子老成所謂十二郎是也湘子乃愈姪孫
灞橋騎驢
雜記或問鄭綮近日有詩思否答曰詩思在灞橋風雪
中驢子上此處何以得之
作詩哀民
穆天子傳丙辰天子遊黃臺之丘獵於鈃山日中大寒
北風雨雪有凍死人天子作黃竹詩三章以哀之
詠詩憶友
語林晉王徽之字子猷居山隂大雪夜眠覺開室命酌
四望皎然因詠左思招隠詩忽憶戴安道時戴在剡溪
即便夜乘輕船經宿方至既造門不前而返人問其故
王曰吾本乘興而來興盡而返何必見安道耶安道戴
逵字
姑射神人
莊子曰藐姑射之山有神人居焉肌膚若冰雪綽約如
處子不食五榖吸風飲露乘雲氣御飛龍而遊乎四海
之外
洛浦宓妃
曹植洛神賦余朝京師言歸東藩覩一麗人於巖之畔
乃援御者而告之曰彼何人斯若此之艷也御者對曰
臣聞河洛之神名曰君王所見無乃是乎余告之
曰其形也翩若驚鴻婉若游龍髣髴兮若輕雲之蔽月
飄颻兮若流風之廻雪按宓妃宓犧氏之女溺洛水為
神植托而賦焉
夜襲蔡城
唐李愬傳吳元濟以蔡州叛愬用李佑計夜襲蔡州會
大雪蔡人不知行七十里夜半至懸瓠城雪甚城旁有
鵝鶩池愬令擊之以亂軍聲遂登城縛元濟鵝鶩池即
懸瓠池在今汝寧府城北門外
夜幸普家
邵氏聞見錄宋太祖一日大雪叩趙普門普出見帝立
風雪中曰已約晉王矣已而晉王至共於普堂中設重
茵地坐熾炭燒肉普妻行酒帝以嫂呼之普從容問曰
夜雪寒甚陛下何以出帝曰吾睡不着一榻之外皆他
人家也故來見卿普曰南征北伐此其時也遂定下江
南之策
徐積哀母
宋徐積字仲車號節孝先生事母孝謹母終廬墓三年
雪夜伏墓哀號問安否雪為之消
世衡勞羌
宋种世衡知環州有羌酋牛奴訛素崛強未嘗出世衡
至始來郊迎世衡與約明日當至其帳慰勞是夕雪深
三尺世衡冒雪而往奴訛已寢因驚起羅拜感激心服
僵卧不出
後漢袁安字邵公汝南人性清耿時大雪丈餘洛陽令
身出按行見民家皆除雪出至安門無有行路謂安已
死令人除雪入戸見安僵臥問何以不出安曰大雪人
皆饑餓不宜出以干人令以為賢舉孝廉
袒卧不移
高士傳魏明帝時有焦先者人莫知所出野火燒其廬
因露寢遭冬雪大至先袒卧不移人以為死就視如故
西園置酒
宋慶歷中晏元獻公殊為樞密使時西師未解會大雪
置酒西園歐陽永叔賦詩寓諷曰恍然天地半夜白羣
鷄失曉不及鳴清晨拜表東上閣鬱鬱瑞氣盈空庭退
朝騎馬下銀闕馬滑不慣行瑶瓊晩趨賓館賀太尉坐
覺滿路流歌聲便開西園掃徑步正見玉樹花凋零小
軒却坐對山石拂拂酒面紅顔生主人與國共休戚不
惟喜悅將豐登須憐鉄甲冷徹骨四十餘萬屯邊兵
南亭命觴
唐闕史都下大雪中書舍人路羣方於南垣茅亭肆目
山雪鹿巾鶴氅搆火命觴以賞佳致
周詠
詩小雅昔我往矣楊柳依依今我來思雨雪霏霏
郢歌
宋玉對楚王曰昔有歌於郢中者其為陽春白雪國中
属而和者不過數十人是其曲彌高其和彌寡
滿空鸞鶴
張安國憶秦娥詞咏雪雲垂幕隂風慘淡天花落天花
落千林瓊玖滿空鸞鶴
千門圭璧
黃山谷詠雪千門委圭璧曉日爛不收
士卒指墮
匈奴傳漢高帝自將擊匈奴冬大寒雨雪士卒之墮指
者十二三
牛馬毛寒
西京雜記漢元封二年大雪深一丈野中鳥獸皆死牛
馬踡縮如蝟杜詩漢時長安雪數尺牛馬毛寒縮如蝟
起粟生花
蘇東坡雪後書北臺壁詩城頭初日始翻鴉陌上晴泥
已沒車凍合玉樓寒起粟光搖銀海眩生花遺蝗入地
應千尺宿麥連雲有幾家老病自嗟詩力退空吟冰柱
憶劉义按道家以兩肩為玉樓目為銀海苕溪漁話蝗
遺子於地若雪深一尺則入地十丈劉义韓退之門人
常作雪車冰柱二詩
奪鮮失素
謝惠連雪賦庭列瑶階林挺瓊樹皓鶴奪鮮白鷴失素
浮光積照
梁劉孝綽對雪詩耻均班女扇羞儷曹人衣浮光亂粉
壁積照朗彤圍
投隙入池
韓退之喜雪詩騁巧先投隙潜光亂入池
天地無塵
石敏若詩風雲快約千絲雨天地空無一點塵
乾坤不夜
宋舒亶詩君失却三神鶴王母應添五色鱗草木未
香花事動乾坤不夜月華新
雛語鴟蹲
宋歐陽永叔對雪詩兒吟雛鳳語翁坐凍鴟蹲
馬驚雀避
東坡詩門外山光馬亦驚階前屐齒我先行風光誤入
長春院雲月長臨不夜城林逋詩清爽曉林初落索冷
和春雨轉飄蕭堪憐雀避來閒地最愛僧衝過短橋
刻獸
黃山谷詩刻獸堆鹽虎為山倒玉人
粧獅
張文潜雪獅詩六出裝成百獸王日頭出後便郎當撑
眉拄眼人誰怕想汝應無熱肚腸
隨馬
唐李義山詩寒氣先侵玉女扉清光旋繞省郎闈梅花
大庾嶺頭發柳絮章臺街裏飛欲舞定隨曹植馬有情
應點謝莊衣龍山萬里無多遠留待行人三月歸按曹
植嘗擬樂府作白馬篇
駕鳳
宋晏殊詩閒思北闕銀宫畔誰駕丹山白鳳凰
犬吠
唐柳子厚上韋中立書僕聞庸蜀之南常雨少日日出
則犬吠予以為過言前六七年僕來南大雪踰嶺被越
中數州數州之犬皆蒼黃吠噬狂走累日至無雪乃已
然後始信前所聞者
鱗飛
西清詩話宋慶歴間華州狂子張元昊詩戰退玉龍三
百萬敗鱗殘甲滿天飛韓魏公詩老石蓋深鹽虎陷冷
枝擎重玉龍寒隠然有自任之意
縞帶銀杯
韓退之詩隨車翻縞帶逐馬散銀杯東坡詩九陌凄風
戰齒牙銀杯逐馬帶隨車也知不作堅牢玉無奈能開
頃刻花
雨花雲葉
元楊維楨聽雪軒詩龍噴雨花天作瑞象占雲葉氣生
和月明蟹過銀沙岸風細魚沉玉海波
粘忩拂砌
章孝標邊雪詩六出飛花處處飄粘窗拂砌上寒條朱
門到晩難盈尺盡是三軍喜氣銷
來幌落簷
東坡詩五更曉色來書幌半夜寒聲落畫簷
排玉
劉師道詩尖峰排玉笋圓石疊銀盤
誇瓊
李商隠詩旋撲珠簷過短牆輕於柳絮重於霜已隨江
令誇瓊樹又入盧家妬玉堂侵夜可能争桂魄忍寒應
欲試梅粧關河凍合東西路腸斷斑騅送陸郎
道士入山
酉陽雜爼蜀有道士陽狂俗號為灰袋嘗大雪中衣布
褐入青城山暮投僧寄宿至夜半雪深風起僧慮道者
已死就視之去床數尺氣蒸如炊流汗袒寢僧知其為
異人天未明不辭而去
將軍屠城
唐天寳初命王天運伐勃律勃律恐懼請罪願歲貢獻
天運不許即屠其城虜三千人而還有術者言將軍無
義天將大風雪矣行數百里忽風四起雪花如翼四萬
人一時凍死
武都丈餘
太公金匱武王伐紂都洛邑雨雪十日深丈餘
程門三尺
語錄侯師聖曰游定夫楊中立初見伊川伊川瞑目而
坐二子侍立既覺顧謂曰賢輩尚在此乎日晩且休矣
及出門門外雪深三尺
投炭為銀
異人錄先生有姿色明道術保大中召入宫嘗大雪
戲之曰能以雪為銀否曰可乃取雪實之削如銀錠投
熾炭中食頃取出爛然為銀視其下若垂酥滴乳之狀
剪水作花
唐陸暢詩仙人寧底巧剪水作花飛
季勝取書
孔帖書生季勝嘗遊洪州西山與處士盧齊輩雪夜共
飲坐中有一人偶言雪勢如此不可出門勝曰欲有何
詣吾當往之其人曰吾有書在星子可為取之乎勝曰
可乃出門去飲未散勝擕書至星子距西山凡三百里
人異之
羊孚作讃
世說羊孚作雪讃資清以化乘氣以霏值象能鮮即潔
成暉桓裔遂以書扇
粉翼霜毛
崔德符詩夀陽樓畔晴梅落孝武宫中曉露漙越浦争
回乘興棹洛堤欲駐有情鞍蝶遺粉翼輕難拾鶴墜霜
毛散未摶
珠幢玉節
東坡送人入京詩應為王孫朝上國珠幢玉節與排衙
露
大戴禮隂氣勝則凝為霜雪陽氣勝則散為雨露
天酒
東方朔神異記露氣濃甘者為甘露王者施德惠則甘
露降於草木一名膏露一名天酒又禮斗威儀君治政
則軒轅之精散為甘露
神漿
隋盧道賀甘露表神漿可挹流珠九戸之前天酒自零
凝照三階之下
綴冕
晉束晢集薄冰凝池非宗廟之寶零露垂林非綴冕之
節
騰文
江淹别賦日出天而耀景露下地而騰文
隂液
蔡邕月令露者隂之液也
仁澤
晉中興書甘露降耆老得敬則松栢受之尊賢容衆則
竹葦受之甘露者仁澤也其凝如脂其美如飴
授帝
洞冥記東方朔對漢武帝曰臣嘗至東極過吉雲之澤
帝問何謂吉雲對曰其國俗常以雲氣占吉凶苦樂之
事吉則滿室雲起五色照人着於草木皆成五色露露
味極甘帝曰吉雲五色露可得否對曰可朔乃東走至
夕而返得玄黃之露盛以琉璃器授帝帝徧賜羣臣得
露嘗者老者皆少疾者皆除
賜臣
陳紀大元七年甘露降於樂遊苑駕幸苑採甘露以賜
羣臣
在棘
詩小雅湛湛露斯在彼杞棘
被蘭
阮藉詠懷詩清露被蘭臯凝霜沾野草朝為美少年夕
暮成醜老
托栢
蘇子曰人生一代若朝露之托栢葉耳
降松
漁隠叢話宋熙寧六年建昌軍城北五里有甘露降於
進士徐上交别業松上濃厚如酒其味甘香上交折松
枝獻於太守張子方時有野人賣藥於市謂人曰吾嘗
客華隂縣民亦有以甘露降告縣者縣令出按之有道
人笑曰譬如人身精液流通均布於六七十年中若其
夀短促則涌併於未死之前矣此木蓋將槁故耳官人
不信請留我以待明春此松必不復榮也縣令如其說
果然
晨降
賈誼鵩賦霧露濛濛其晨降兮雲依斐而承宇注云斐
一作霏
宵零
班固典引甘露宵零於豐年
魏殿
魏志魏明帝與東阿王詔昔先帝甘露屢降於仁夀殿
前靈芝生於芳林園自吾建承露盤已來甘露復降
漢宫
漢宣帝詔廼者鳳凰集太山陳留甘露降未央宫其大
赦天下
宫露沾衣
吳越春秋伍子胥諫吳王許越王行成不聽暮歸子胥
舉衣而行羣臣曰宫中無泥露君舉衣行高為何子
胥曰吾以越諫王不聽吾恐宫中生荆棘宫露沾吾衣
也
園露沾衣
劉向說苑吳王欲伐荆曰有敢諫者死舍人少孺子者
欲諫不敢乃懷丸操彈於後園露沾其衣如是者三朝
王曰子何來露沾其衣如是對曰園中有樹其端有蟬
蟬高居悲鳴吸風飲露不知螳螂在其後曲跗欲取之
而螳螂又不知黃雀在後延頸欲啄之然黃雀又不知
臣操彈丸在其下臣但知彈雀不覺露沾衣如此者為
貪其利而不思後患也王曰善哉遂罷兵
赤松明目
續齊諧記弘農鄧紹八月旦入華山採藥見一童子執
五綵囊盛栢葉上露露皆如珠滿囊中紹問之答曰赤
先生取以明目今人常於八月旦作眼明囊以相遺
是也
太真潤肺
開元遺事楊太真宿酒初消苦肺熱晨遊後苑口吸花
露以潤肺
寶甕
拾遺記帝嚳時有丹丘國獻瑪瑙甕以盛甘露舜移寶
甕於零陵東方朔作寶甕銘曰寶露起於露臺祥風生
於月館十洲記黃帝時丹丘國獻甘露堯時尚存謂之
寳露頒賜羣臣至舜時漸減時淳則露滿時漓則露竭
玉杯
漢武故事建章宫作承露盤高二十丈大七圍以銅為
之上有僊人掌擎玉杯以承雲表之露和玉屑飲之云
可以長生
明花泣竹
唐李嶠詩滴瀝明花苑葳蕤泣竹叢玉垂丹棘上珠湛
綠荷中夜警千年鶴朝零七月風願凝僊掌上長奉未
央宫
聚荷綴柳
唐李義山詩聚荷疑碎玉綴柳訝垂旒
崑崙色丹
拾遺記崑崙山有甘露色如丹着草木皎然如霜雪寶
器承之如飴
揭雲色紫
吕氏春秋伊尹說湯曰水之美者有三危之露和之美
者有揭雲之露其色紫注云三危西極國名
霧
莊子曰騰水上溢故為霧春秋元命苞隂陽之氣怒
而為風亂而為霧
蛇游
韓子曰飛龍乘雲騰蛇游霧說苑騰蛇游於霧露乘於
風行非千里不止
豹隠
劉向列女傳陶答子化陶三年名譽不興家富三倍其
妻數諫曰昔楚令尹子文之化家貧而國富福結子孫
名垂後代今夫子貪富務大不顧後害妾聞南山有玄
豹霧雨七日不下食者何也欲以澤其衣毛而成其文
章故藏以遠害今君與此背不無後患乎處期年答子
之家果以盗誅
浪泊薰蒸
後漢書馬援字文淵扶風人嘗南征交趾謂官屬曰吾
從弟少游嘗哀吾慷慨有大志曰士生一世但取衣食
纔足乘下澤車欵叚馬為郡掾吏守墳墓鄉里稱為善
人斯可矣當吾在浪泊西里間賊未滅時下潦上霧毒
氣薰蒸飛鳶跕跕墮水中思念少游平生語何可得也
雲夢迷失
王粲英雄記曹公敗於赤壁行雲夢大澤中遇大霧迷
失道路
欒巴還蜀
葛洪神仙傳欒巴為尚書郎正旦天大霧對坐不相見
失巴所在後問其故乃還成都與親故别也
李曠入吳
先生傳先生名曠字祖和南陽人昭烈遣軍士取先
生先生起霧半天蜀騎自先生乃入吳
銀山
湘州記曲江縣有銀山山常多素霧
丹嶺
宜都山川記宜都郡西北陸行三十里有丹山天晴出
嶺忽有霧起廻轉如烟不過再朝雨即大降
劉徛負璽
燕書烈祖後記元璽六年蔣幹遣侍中繆嵩太子詹事
劉猗齎傳國璽詣晉求救徛負之行數里黃霧四塞迷
荒不得進易取行璽乃得去
張女浣衣
張魯之女浣衣於山下有白霧蒙身因而孕焉耻之自
殺將死謂其婢曰我死可破腹視之婢如其言得龍子
一雙送之漢水既而女葬於山頂後有龍數至墓前其
墓今在褒城縣
乘龜
王烈之安成記縣人謝廩行路中忽遇雲霧中有一人
乘龜而行廩知為神人拜請求隨去神人曰汝無僊骨
騎鹿
賈誼鵩賦使梟楊先導兮白虎為之前後浮雲霧而入
冥兮騎白鹿而容與注云梟楊山神山神即彿彿也
黃公立興
西京雜記東海黃公立興雲霧坐成山河神仙傳淮南
王聞有道術之士必卑辭厚幣以致之於是八公之徒
乃往中有一人能坐致風雨立起雲霧又蘇子曰蜀郡
鄧公呼吸成霧
韓公默禱
韓退之嘗謁衡山南嶽廟其山陵有隂雲障霧累結不
散民多受害公潜心默禱雲霧頓開人民感之
作三日霧
志林黃帝與蚩尤戰於涿鹿之野蚩尤作大霧三日軍
人皆惑帝令風后法斗機作指南車以别四方遂擒蚩
尤
作五里霧
謝承後漢書河南張楷字公超性好道術居華隂能作
五里霧學其術者填塞如市後華山南遂有公超霧市
時關西人裴優亦能作三里霧自以不及楷往從學之
楷避不肯見
為兵為殃
望氣經十月癸巳霧赤為兵青為殃
如金如粉
拾遺記平沙千里色如金細如粉風吹沙如霧亦曰金
霧
漢陵
漢武帝葬茂陵芳香之氣常積於墳埏之宫如大霧
夏井
陳留風俗記雍丘縣有夏后祠中有神井能興雲霧
夏桀將亡
吳俶霧賦識夏桀將亡之兆想伊尹既卒之時按尚書
中侯桀無道地吐黃霧帝王世紀伊尹卒年百有餘歲
大霧三日
漢高免難
漢書高祖至平城為匈奴圍七日天大霧三日漢使還
往胡人不覺後得免於難
五侯同封
漢書王氏五侯同日俱封黃霧四塞終日湘潭記大霧
三十日羣猾起蓋上下相蒙故云
三人冒行
博物志王肅張衡馬均俱冒重霧行一人無恙一人病
一人死問其故無恙者曰我飲酒病者飽食死者空腹
舍利嗽水
宋書後漢正月朝天子臨德陽殿受賀舍利從南來戲
於殿前激水化成比目魚跳躍嗽水作霧翳日
雄鳴識道
魏略劉雄鳴每出行霧中識道不迷
山堂肆考卷五
