卷二十八
山堂肆考卷二十八明彭大翼撰
地理
鄉里
輿地提綱鄉之為言向也衆所向也里之為言止也
衆所止也
五州為鄉
周禮大司徒令五家為比使之相保五比為閭使之相
受四閭為族使之相葬五族為黨使之相救五黨為州
使之相賙五州為鄉使之相賓注云二十五家為閭閭
里門也相受言可以相容相託也百家為族五百家為
黨二千五百家為州萬二千五百家為鄉相賓言其間
彼此有賢能者可用三歲之時相與賓興之
十亭為鄉
漢法十里一亭十亭一鄉迨至李唐以百戸為里五里
為鄉
鄉三物
周禮大司徒以鄉三物教萬民而賓興之一曰六德智
仁聖義忠和二曰六行孝友睦婣任恤三曰六藝禮樂
射御書數又鄉大夫以鄉射之禮五物詢衆庶一曰和
二曰容三曰主皮四曰和容五曰興舞
鄉八刑
大司徒以鄉八刑紏萬民一曰不孝二曰不睦三曰不
婣四曰不悌五曰不任六曰不恤七曰造言八曰亂名
五十養于鄉
禮王制凡養老五十養于鄉六十養于國七十養于學
逹于諸侯八十拜君命一坐再至瞽亦如之九十使人
受之
六十杖于鄉
禮王制五十杖于家六十杖于鄉七十杖于國八十杖
于朝九十者天子欲有問焉則就其室以珍從
封齊反葬
禮檀弓太公封于營丘比及五世皆反葬君子曰
樂樂其所自生禮不忘其本古人有言曰狐死正丘首
仁也
寓衞勸歸
詩邶風式微式微胡不歸微君之故胡為乎中露式微
式微胡不歸微君之躬胡為乎泥中此黎侯失國而寓
于衞其臣勸之歸作此詩
操楚音
左成九年楚鍾儀為晉俘晉侯因使之琴遂操楚音晉
侯曰樂操土風不忘本也遂釋之
為越吟
越人莊舄仕楚楚王曰舄越之鄙人今日入楚富貴耳
亦思越否使人往聽之乃為越吟
不非大夫
家語子貢曰禮居是邦不非其大夫
與進童子
論語互鄉難與言童子見門人惑子曰與其進也不與
其退也唯何甚
敬桑梓
詩小雅維桑與梓必恭敬止
禱枌榆
見社日後人用枌榆字為鄉曲本此
不廢鄉好
左哀八年吳為邾故將伐魯問于叔孫輙輙對曰魯有
名而無情伐之必得志焉退而告公山不狃公山不狃
曰且夫人之行也不以所惡廢鄉注云不以其私怨惡
廢棄鄉里之好也
甚得鄉心
吳魯肅大散財貨甚得鄉里忻心
隠西河
唐登科記段干木隠而西河美李陵降而隴西慚
處高唐
孟子曰王豹處於淇而河西善謳綿駒處於高唐而齊
右善歌
勝母朝歌
淮南子曰曾子至孝不過勝母墨子非樂不入朝歌
廉泉讓水
見水
義行見稱
東漢王烈字彦方以義行見稱于鄉里有争田者將質
之于烈或至塗而反有為盗者曰不辭刑罰乞勿使王
彦方知之故所君子鄉
豐約與共
晉中興書何琦尚節義豐約與鄉鄰共之
表正鄉閭
東漢陳寔字仲弓在鄉閭平心率物其有争訟輙求判
正曉譬曲直退無怨者
索居鄉里
南北朝餘干人陸襄少有大志與鄉里落落不合越州
刺史趙政問之襄曰世降道衰人多趨利是以索居政
器之
以賦薦帝
漢司馬相如成都人事景帝為武騎常侍以病免客遊
梁著子虛賦蜀人楊得意為狗監侍武帝帝讀子虛賦
而善之曰朕獨不得與此人同時哉得意曰臣邑人司
馬相如為此賦上驚召相如相如請為天子遊獵賦上
大悅以為郎
以賦示人
吳志張紘字子綱作楠榴枕賦陳琳見之以示人曰此
吾鄉人張子紘所作
邑子託翁歸
漢尹翁歸字子兄召拜東海太守過辭廷尉于定國定
國家在東海欲屬託邑子兩人令坐後堂待見定國與
翁歸語終日不敢見其邑子翁歸既去定國謂邑子曰
此賢將汝不任事也又不可干以私
邑子薦買臣
漢朱買臣字翁子吳人也詣闕上書久不報會邑子嚴
助貴幸薦買臣召見說春秋言楚辭帝甚悅之拜買臣
為中大夫與嚴助俱侍中
號高陽鄉
孔帖劉子玄封居巢縣子鄉人以其兄弟六人俱有名
號鄉曰高陽里曰居巢
號樂城鄉
孔帖劉仁軌進爵為公子及兄子受上柱國者三人州
黨榮之號所居為樂城鄉
垂組夸鄉
漢武帝以璽書敇責樓船將軍楊僕曰將軍請乘傳行
塞因用歸家懷銀黃垂三組夸鄉里
杖節還鄉
後魏董徵以儒學累遷安州刺史因述職過家置酒高
會乃云腰龜返國昔人稱榮杖節還鄉云胡不樂誡子
弟曰此富貴匪自天降乃勤學所致耳時人榮之
衣繡晝行
張允為雍州刺史太祖曰還卿本州可謂衣繡晝行矣
衣錦晝遊
唐中宗時僕射魏元忠還宋州拜掃上幸白馬寺以送
之制曰衣錦晝遊在乎兹日散金敷惠諒焉斯辰元忠
至鄉竟無賑施議者短之
賢人鄉
魏任旐字子旟樂安傳昌人漢末黃巾起到傳昌聞旐
姓名曰夙聞任子旟天下賢人今作賊那可入其鄉耶
孝子鄉
北史華秋事母以孝聞母喪負土成墳築廬墓側詔表
其門閭後賊起往来于廬之左右咸相戒曰勿犯孝子
鄉
示子孫不忘
見節度使
與耆老相樂
孔帖唐司空圖每歲時祠禱與閭里耆老鼓舞相樂
去家自痛
漢貢禹上書臣禹犬馬之齒八十一自痛去家三千里
誠恐一旦躓仆不能自還乞骸骨生歸鄉里死無所恨
思鄉轉深
見夏
晉卿入壺關
唐苖晉卿字元輔潞州人為太守入壺關望縣門輙步
行或問之答曰公門當下况父母邦乎後秉政
全節過元城
五代馬全節初徙廣晉後過元城衣白襕謁縣官鄉人
以為榮
入里門必趨
史記君徙居陵里少子内史慶及諸子入里門必
趨至家按高祖初召奮姊為美人以奮為中涓受書謁
徙其家長安中戚里及景帝時始徙陵里謂茂陵邑中
里也
望里門則步
東漢張湛字子孝為馮翊告歸平陵望里門則步行主
簿曰明公位尊不宜自輕湛曰父母之國所宜盡禮何
輕之有
鄉人所知
世說許允為吏部郎多用其鄉里魏明帝遣虎賁收之
既至帝覈問之允對曰臣之鄉人臣所知也
鄉人所嫉
晉何曾凌駕人物鄉人嫉之如讐永嘉之末何氏滅亡
反貽患苦
東坡志林司馬長卿始以汚行不齒于蜀人既而以賦
得幸天子未能有所建明亡絲毫之善以自贖也而創
開西夷逢君之惡以患苦其父母之邦乃復矜其車服
節旄之美使邦君負弩先驅豈詩人致恭桑梓君
下里門之義乎
不宜剽殘
唐李勣微時往從韋城翟讓為盜說之曰鄉壤不宜自
為剽殘
奮懷河東
柳子厚書河東吾土也家世遷徙莫能就緒其間有大
河條山氣蓋關左吾因翹翹褰裳奮懷舊都
散步洛水
邵氏聞見錄司馬温公判西京留司御史臺遂居洛濱
買園于尊賢坊以獨樂名始與先君康節遊嘗曰光陜
人先生衞人今同居洛即鄉人也有如道學之尊當以
年德為貴官職不足道也公一日着深衣自崇德寺書
局散步洛水堤上因過康節天津之居謁曰程秀才云
及既見公問其故公笑曰司馬出自程伯休父故曰程
因留詩云拜罷歸来抵寺居解鞍縱馬罷傳呼紫衣金
帶盡脫去便是林間一野夫
揚名鄉
五代鄧佑擢童子科弟吉擢三禮科改所居為揚名鄉
兩秀里按佑臨江人
累德里
北史紐因字孝政父母亡廬于墓負土成墳墳前生麻
一株其大合拱冬夏常青周武帝表其閭擢授甘棠令
子士雄亦至孝父喪廬墓庭槐枯死服終還家槐復榮
茂周文帝下詔號所居為累德里
居鄉恂恂
論語孔子於鄉黨恂恂如也
去國遲遲
孟子曰孔子去魯曰遲遲吾行也去父母國之道也
里號鳴珂
唐張嘉貞為相弟嘉祐為金吾將軍號所居為鳴珂里
里名丼謗
唐賀德仁兄弟八人居丼謗里太守王伯山改為高陽
里
冠蓋里
漢襄陽郡峴山南至宜城百里餘其間雕墻峻宇閭里
填列宣帝末至有卿士及刺史二千石數十人同日大
會荆州刺史行部見之敇縣名其里為冠蓋里
巾車鄉
東漢馮異初在巾車鄉為漢兵所獲
隂鄉
秦樗里子名疾惠王異母弟注云疾居渭南之隂鄉其
里有大樗木故號樗里子
穢里
齊劉繪闕里人為河東相居人有姓頼者所居名穢里
繪嘲之曰君有何穢而居穢里答曰未審夫子有何闕
而居闕里
非詫紳弁
宋韓魏公晝錦堂詩公餘新此堂夫豈事飲燕亦非張
美名輕薄詫紳弁重禄許安閒顧巳常兢戰庶幾一視
榜則念報主眷
豈誇軒裳
歐陽永叔寄題相州榮歸堂詩白首三朝社稷臣壺漿
夾道擁如雲金貂争看真丞相竹馬猶迎舊使君豈止
軒裳誇故里已將鐘鼎勒元勲不須授簡平津客好學
平津自有文
月旦里
東漢汝南許劭與兄靖俱有高名好共覈論鄉黨人物
每月輙更其題品故汝南有月旦評焉今汝陽縣東北
有二許兄弟所居後人因名二龍鄉月旦里
德政鄉
唐咸通中建昌令邵師裕為政以德邑人感之以德政
名其鄉隣境之人慕之多來歸附又以卜隣名鄉取王
翰願卜隣之意
老窮不遺
禮祭義居鄉以齒而老窮不遺強不犯弱衆不暴寡而
弟逹乎州巷矣
守望相助
孟子曰死徙無出鄉鄉田同井出入相友守望相助疾
病相扶持
鄭公鄉
東漢鄭玄字康成北海人玄好學學徒至數千百人國
相孔融深敬玄令高密縣為玄特立一鄉曰鄭公鄉開
廣其門閭令容高車號曰通德門
趙公里
宋趙清獻公之里表曰故孝子趙清獻居其里曰孝悌
里
光德里
唐博陵崔邠兄弟六人自始仕至貴逹同居光德里一
宅
調元鄉
宋李昉字明遠所居鄉曰調元鄉秉鈞里
比鄰
周禮大司徒五家為比而遂人又五家為鄰比則親
之至鄰則相鄰近也
救災
左僖十三年晉薦饑使乞糴于秦秦伯謂百里奚與諸
乎對曰天災流行國家代有救災恤鄰天之道也行道
有福秦于是乎輸粟于晉
禦患
晏子曰君子居必擇鄰可以禦患也
教子擇鄰
孟母事
戒子訴鄰
楊玢初事蜀随王衍歸後唐後以老致仕歸長安其舊
居多為鄰里侵占子弟欲詣府訴玢批狀尾云四鄰侵
我我猶伊畢竟湏思未有時試上含元殿基望秋風秋
草正離離子弟不敢言
納鄰婺婦
昔顔叔子嘗獨處于室鄰之嫠婦遇夜暴風雨至室壊
婦人趨而至顔叔子納之使秉燭放乎旦而燭盡束薪
而繼之
挑鄰美女
晉書謝鯤字幼輿見鄰女高氏貌美挑之女投梭折其
兩齒時人語曰任逹不已幼輿折齒鯤長笑曰猶不廢
我笑歌
乞醯
論語孰謂微生高直或乞醯焉乞諸其鄰而與之
送酒
晉陶侃家貧有友人見過侃無以致誠其鄰人謂侃曰
子門有長者軒車何不延之論當世事侃曰貧不能備
禮耳鄰人密于墻頭送濁醪隻雞遂成終日之歡
争池
見池
益地
會稽典錄陳囂與民紀伯為鄰伯夜拔籓竊囂地自益
囂見之伺伯去後密拔其籓一丈以地益伯伯覺慙懼
既還所侵又却一丈太守周公高囂德義刻石旌其閭
號曰義里
灌瓜
賈誼新書梁大夫宋就為邊縣令與楚鄰界兩亭皆種
瓜梁人劬力數灌其瓜美楚人窳而稀灌其瓜惡楚令
以梁瓜美夜竊搔之于是梁瓜皆有焦者矣梁亭請其
尉欲報搔楚瓜宋就曰是搆怨分禍之道也令人竊為
楚亭夜灌瓜楚亭旦而往瓜則已灌瓜日以美往而察
之則梁亭為也楚令大悅以聞楚王楚王悅梁之隂讓
也謝以重幣而交好于梁王
撲棗
杜詩堂前撲棗任西鄰
連墻不謁
列子與南郭子連墻而居三十年不相請謁
同巷不親
宋包孝肅公與人同巷亦不相親
居側僧珍
梁吕僧珍字元瑜為南兖州刺史初宋李雅罷南康郡
市宅居僧珍宅之側僧珍問宅價答曰一千一百萬怪
其貴李雅曰一千萬買宅一百萬買鄰及僧珍生子李
雅往賀亟曰錢一千閽人少之不為通李雅強進僧珍
疑其故自發之乃金錢也僧珍言于武帝拜衞州刺史
居近康節
宋富鄭公自汝州得請歸洛養疾築第與邵康節天津
居相近公謂康節曰自此可時相招矣康節曰雍冬夏
不出春秋時間過親舊間相招未必來不招或自至公
謝客誡其子曰先生來必以時見康節一日過之公贈
以詩先生自衞客西畿樂道安閒絶世機再命初筵終
不起獨甘窮巷寂無依貫穿百代常探古吟咏千篇亦
造微珍重相知忽相訪醉和風雨夜深歸
共竈同渠
唐于鵠鄰居詩僻巷隣家少茅簷喜竝居蒸梨常共竈
澆薤亦同渠傳屐朝尋藥分燈夜讀書雖然在城市還
得似樵漁
透燈分井
宋梅堯臣贈隣居詩壁隙透燈光籬根分井口徐鎧喜
李少保卜隣詩井泉分地脉砧杵共秋聲
墻
釋名墻障也所以自障蔽也
見堯
東漢李固傳舜食則見堯于羹坐則見堯于墻
倚孔
揚子曰或問人有倚孔子之墻誦莊韓之言則引諸門
乎曰在夷狄則引之在門墻則麾之
考父循墻
正考父鼎銘一命而僂再命而傴三命而俯循墻而走
韓客踰墻
宋韓魏公門客踰墻宿妓公因詠竹詩莫遣狂枝亂出
墻客亦為詩莫為狂枝贈斧斤公賜以女妓
連墻而居
見比鄰
負墻而立
唐于頔同中書門下平章事時宦者梁守謙用事有梁
正言與頔子敏善敏因正言厚賂守謙求頔出鎮久不
報敏怒其紿己責所饋誘正言家奴支解之棄溷中家
僮上變詔捕頔吏沈璧及他奴送御史獄頔與諸子素
服待罪建福門吏不納屏營負墻立
被文繡
漢賈誼疏今帝之身自衣皂綈而富民牆屋被文繡
置刀筆
東漢王充作論衡戶牖墻壁各置刀筆
千仞
焦贛易林千仞之墻禍不及門
九丈
孟奥北征記鄴城避雷室西南石溝北有華林墻高九
丈方圓一里
雲度
杜詩山雲低度墻注云公嘗過友人舍問其墻低友人
曰使山雲易度爾
雨侵
柳詩驚風亂颭芙蓉水密雨斜侵薜荔墻
琉璃墻
南州異物志大秦國以琉璃為墻
丹青墻
初學記諸侯墻壁無丹青之彩
壁
釋名壁辟也言辟禦風寒也
視壁三年
葛洪神仙傳白和遼東人師事王君王君語曰我暫住
瀛洲汝止此石壁熟視久久當見壁上文字讀之得矣
和視三年方見壁有古人所刻太清經誦之而得仙
面壁九年
初祖逹摩與梁武帝議論不合潜回江北止嵩山少林
寺面壁九年摩一作磨
壁中得書
書序魯共王好治宫室壊孔子舊宅以廣其居於壁中
得先人所藏古文虞夏商周之書及論語孝經科斗文
字
壁上刻文
衡山記甘泉東石壁上有禹所刻文在焉
皆畫烈士
蔡質漢官典職省中皆以胡粉塗壁紫素界之畫古烈
士
隠起忠臣
西征記焦氏山魯恭塚前有石祠四壁皆青石隠起忠
臣孝子貞婦形像皆刻石記碑文
破壁燎火
魯男子夜大雨有隣之嫠婦因風雨壞屋投棲焉男子
乃破壁燎火以逹旦
鑿壁引光
漢匡衡字稚圭勤于學家貧無燭鄰舍有燭而不逮乃
穿壁引光讀書
畫鷂
鎮江府城内興國寺舊苦鳩鴿汚佛像唐張僧繇于東
壁畫一鷹西壁畫一鷂自是鳩鴿不復入
畫龍
唐張僧繇在金陵安樂寺壁畫四龍不點睛
塗椒
石崇以椒塗壁王愷用赤石脂
加堊
酉陽雜爼唐大歷末禪師玄覽住荆州陟屺寺道高有
風韻人不可得而親張璪嘗畫古松于齋壁符載讃之
衞象記之亦一時三絶玄覽悉加堊焉人問其故答曰
無事疥吾壁也
江禄積錢
梁書江禄為武寧郡頗有資産積銅錢于壁壁為之倒
迮銅物皆鳴人戲之曰此所謂銅山西傾洛鐘東應者
也
佐卿挂箭
益州道士徐佐卿有仙術嘗化鶴飛遊沙苑遇唐玄宗
出獵射之鶴帶箭投西南去歸觀謂弟子曰吾今日遊
山中為飛矢所中以箭挂壁上曰待箭主到此可付與
之後數年玄宗遊蜀入觀中見壁上箭曰此吾沙苑中
射鶴箭也詰之乃知佐卿化鶴故也
相如壁立
見市
孝嗣壁崩
齊徐孝嗣初在帥府晝卧齋北壁下夢兩童子遽云移
公牀孝嗣驚起聞壁有聲行數步壁崩
書賦
五代扈載遊相國寺見庭竹可愛作碧鮮賦書其壁周
世宗聞之遣小黃門就壁錄之覽而稱善因拜水部員
外郎
吟詩
清異錄臨川李善寧之子十歲能即席賦詩親友嘗以
貧家壁試之略不搆思吟曰椒氣從何得燈光鑿處分
拖涎來藻飾惟有篆愁君按蝸牛一名篆愁君
藏壁避難
東漢趙岐逃難自匿姓名賣餅北海市中安丘孫嵩載
與俱歸藏複壁中遇赦乃出
畫壁記租
唐漢陽公主性儉常用鐵簮畫壁自記田租所入
山堂肆考卷二十八
