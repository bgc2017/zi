卷十二
山堂肆考卷十二明彭大翼撰
時令
立秋
孝經緯斗指西南維為立秋
迎西郊
禮月令先立秋三日太史謁之天子曰某日立秋盛德
在金天子乃齋立秋之日天子親帥三公九卿諸侯大
夫以迎秋於西郊
禮西方
周禮春官宗伯以白琥禮西方注云立秋為白精之帝
故白琥以象秋氣之嚴肅
鷹擊
元命苞立秋鷹隼擊
貙祭
漢書音義貙以立秋日祭獸王者亦以此日獵獸祭宗
廟按爾雅貙似貍或曰虎五指為貙柳子曰貙畏虎虎
畏羆
化螢
易通卦驗立秋腐草化為螢
斬牲
漢禮儀志立秋日迎郊畢始揚威武斬牲於東門薦陵
廟
舞雲翹
漢禮儀志立秋迎氣西郊樂奏黃鍾之宫歌西顥舞雲
翹育命所以養時訓也
戴楸葉
夢華錄京師立秋滿街賣楸葉婦女兒童皆剪成花樣
戴之
去姦惡
漢孫寳字子嚴為京尹以立秋日署侯文為東郡督郵
入見勑曰今日鷹隼始擊當順天氣去姦惡以成嚴霜
之誅
習戰陣
漢禮儀志立秋日習戰陣之儀名曰貙劉
蓮謝柳疎
唐司空曙立秋詩花酣蓮報謝葉在柳呈疎按曙字文
明廣平人
乾胎坎没
五行休王論立秋坤王兑相乾胎坎没艮死震囚巽廢
離休
秋
前漢律歷志秋揫也言物揫斂乃成熟也纂要秋曰白
藏亦曰三秋九秋素秋素商高商景曰朗景澄景清景
時曰凄辰節曰素節商節
少昊執矩
漢魏相上書西方之神少昊乘兑執矩司秋淮南子曰
秋為矩方者所以矩萬物也前漢律歷志義者成成者
方故為矩也
蓐收按轡
昭明文選少昊司辰蓐收按轡按少昊金天氏金德之
君也蓐收少昊之子名該金官之臣也
日行西陸
日通統圖日行西方曰西陸
斗指西方
鶡冠子曰斗柄西指天下皆秋
泛昆明池
見夏
登慈恩塔
唐高宗時凡天子遊幸秋登慈恩浮圖衆僧獻菊花酒
稱壽
凄日
詩小雅秋日凄凄百卉具腓
清風
周語火見而清風戒寒
降霜
淮南子曰秋三月青女乃出主降霜雪
揖月
天子春朝日秋夕月朝日以朝夕月以夕瓉注云郊泰
畤平旦出竹宫揖日其夕西南向以揖月
收溫
湛方生秋夜詞秋夜清白兮播商氣以收溫
滌暑
李顒悲四時秋日兮火流天而滌暑風入林而疎條
氣蕭瑟
宋玉屈原弟子楚大夫也閔其師忠而放逐故作九辯
以述其志曰悲哉秋之為氣也蕭瑟兮草木搖落而變
衰憭慄兮若在遠行登山臨水兮送將歸泬寥兮天高
而氣清寂寥兮收潦而水清
容清明
宋歐陽公秋聲賦夫秋之為狀也其色惨淡烟飛雲斂
其容清明天高日晶其氣慄烈砭人肌骨其意蕭條山
川寂寥故其為聲凄凄切切呼號奮發草拂之而色變
木遭之而葉脱
離鴻晨吟
晉潘岳秋興賦游氣朝興槁葉夕殞何微陽之短晷覺
凉夜之方永日曈曚以含光露凄清以凝冷熠燿燦於
階闥蟀蟋鳴乎軒屏聽離鴻之晨吟望流火之餘景
蟋蟀宵征
宋玉九辯雁廱廱而南遊兮鵾鷄啁哳而悲鳴獨申旦
而不寐兮哀蟋蟀之宵征
萬寳成
淮南子曰春氣發而百草生正得秋而萬寳成注云天
地以萬物為寳也
一葉落
淮南子曰一葉落而天下知秋
謹門閭
管子曰秋三月以庚辛之日發五政一禁博簺二無見
五兵之刃三慎旅農趣聚收四補缺折修垣墻謹門閭
五徇時五榖
脩城郭
淮南子曰西方之極三色之山石城金室飲氣之民不
死之野少昊蓐收之所司者萬二千里其令曰審用法
誅必辜修城郭補决竇擁溪谷守門閭
歌玉京
盧絳遇白衣女子歌曰玉京人去秋蕭瑟畫簷鵲起梧
桐前
開古鏡
韓退之詩長安雨洗新秋出極目古鏡開塵函黃山谷
用其語風雲開古鏡淮海熨冰紈
葦風荷露
僧惠休詩葦風荷露逼人寒午夢天高眼界寬落落與
誰同此意纖纖初月上雲端
水天霜月
宋舒亶詩纖塵不動天如水一色無痕月共霜
菊靜蓮愁
唐趙嘏字承祐山陽人長安秋望詩雲物凄凉拂曙流
漢家宫闕動高秋殘星幾點鴈横塞長笛一聲人倚樓
紫豔半開籬菊靜紅衣落盡渚蓮愁鱸魚正美不歸去
空戴南冠學楚囚
菊散荷疎
唐太宗詩菊散金風起荷疎玉露漙
潦收水潔
唐虞世南賦雲既淨而天高潦將收而水潔
月淡煙沉
唐吳融字子華山陰人凉思詩曰松間小檻接波平月
淡烟沉暑氣清半夜水禽棲不定綠荷風動露珠傾
陵陽食氣
陵陽子明經春食朝霞朝霞者日始欲出赤黃氣也秋
食淪陰淪陰者日沒後赤黃氣也冬飲沆瀣沆瀣者北
方夜半之氣也夏食正陽正陽者南方日中之氣也並
天地玄黃之氣是為六氣按子明姓竇漢丹陽人嘗獲
白魚剖之得丹書論服餌之術遂得僊
匈奴立威
漢晁錯傳匈奴立威始於折膠注云秋氣至膠可折弓
弩可用匈奴嘗以為候而出軍
蕭晨
殷仲文詩哲匠感蕭晨注云蕭晨秋晨也
陰氣
管子曰西方曰辰其時曰秋其氣曰陰
蒲柳先零
晉顧愷之曰蒲柳之質望秋先零
梧楸早脱
劉禹錫賦晩枝多露蟬之思夕蔓趣寒螿之愁至若松
竹含韻梧楸早脱驚綺疏之曉吹墮碧砌之凉月
七月
是月斗建申申身也言萬物身體皆成也纂要七月曰
孟秋亦曰初秋首秋上秋肇秋又曰凉月相月日在翼
昏建星中旦畢中其日庚辛其蟲毛其音商律中夷則
日月會於鶉尾
烹菽
詩豳風七月烹葵及菽注云葵菜名菽豆也
食瓜
豳風七月食瓜八月斷壺注曰食瓜斷壺盖亦去圃為
場之漸也
大火流
豳風七月流火杜詩大火向西流流下也
清商至
文選清商應秋至溽暑隨節闌
禁姦
禮月令是月也命有司修法制繕囹圄具桎梏禁止姦
愼罪邪務搏執
行戮
月令孟秋之月凉風至白露降寒蟬鳴鷹乃祭鳥用始
行戮
選士厲兵
月令是月也天子乃命將帥選士厲兵簡練傑俊專任
有功以征不義詰誅暴慢以明好惡順彼遠方
瞻傷察創
月令命理瞻傷察創視折審斷决獄訟必端平戮有罪
嚴斷刑天地始肅不可以贏
金柔火老
韓詩金柔氣尚低火老候愈濁
煙浮露洗
張芸叟詩急雨收殘暑西風吹暮蟬煙浮水空闊露洗
月華圓
七夕
續齊諧記武陽城武丁有僊道謂其弟曰七月七夕織
女當渡河暫諧牽牛世人至今謂織女嫁牽牛夫者是
也歲時雜記有雨謂織女洗車雨七日有雨
謂洒淚雨
曝衣
太液池西有漢武帝曝衣樓七月七夕宫女出衣曝之
標褌
竹林七賢論阮咸字仲容籍兄子也諸阮頗善居室内
足於財唯阮籍一巷好酒而貧舊俗法當曬
衣諸阮庭中爛然莫非綈錦籍兄子咸時方總角乃竪
長竿標大布犢鼻褌曝於庭中曰未能免俗聊復爾耳
曬書
世說郝隆字仕治汲郡人見鄰人皆曝衣物
隆乃仰卧曝腹於庭人問故答曰我曬腹中書耳
結字
金門歲節記洛陽人家七夕結萬字造明星酒裝同心
膾
乞巧
京師舊俗七月七夕貴家多結綵樓於庭鋪陳磨喝樂
花瓜酒炙筆研針線或兒童裁詩女郎呈巧焚香列拜
謂之乞巧柳宗元有乞巧文
種生
京師舊俗以菉豆小豆小麥貯磁器内以水
浸之生芽數寸以紅藍絲縷束之謂之種生於街心綵
幕張設貨賣
織女渡河
淮南子曰烏鵲七月七夕填河而渡織女謝惠連詠牛
女詩雲漢有靈匹彌年闕相從
嬰兒浮水
唐歲時記七夕俗以蠟作嬰兒形浮於水中以為婦人
宜子之祥謂之化生
考福
道書為慶生中會此日地官三宫九府四十
二曹同會天水二官六宫十八府七十八曹同考罪福
祈壽
感遇集郭子儀至銀州夜見左右皆赤光仰視空中駢
車繡幄中有一美女自天而下子儀拜祝云今七月七
夕必是織女降臨願賜長夀富貴女咲謂曰大富貴亦
壽考言訖冉冉升天子儀後立功貴盛年九十餘薨
獲寳
唐開元中有李氏為尼號曰真如天寳七年七月七夕
忽見五色雲墜地一囊中有五物乃寳玉也至肅宗元
年真如為神人召往化城見天帝授以八寳俾獻於朝
眞如乃并前五物皆獻之
得梭
秘閣閑話蔡州蔡氏每七夕乞巧禱以酒果忽見流星
墜筵中明日瓜上得金梭自是巧思益進
穿七孔針
荊楚歲時記七夕婦人結綵樓穿七孔針以金銀鍮石
為針陳瓜果於庭中以乞巧有蟢子網在瓜上為得巧
西京雜記漢綵女常以七夕穿七孔針於開襟樓齊武
帝起層城觀七月七夕宫人多登之穿針天寳遺事宫
中七夕陳花果酒炙設坐具以祀牛女二星妃嬪各執
九孔針五色線向月穿之過者為得巧
贈七寳枕
墨莊冗錄太原郭翰少有清標乘月臥庭中視空中有
人冉冉而下乃一少女明艷絶代曰吾天之織女也上
帝賜命遊人間願乞神契乃升堂同枕至曉辭去後夜
復來翰戲之曰牽牛郎何在乃敢獨行對曰陰陽變化
關渠何事至七夕忽不來數夜方至翰問曰相見樂乎
笑曰天上那比人間問曰此來何遲曰人中五日彼一
夕耳忽一夜悽惻流涕曰帝命有期便當永訣以七寳
枕留别而去
宴玄圃
晉潘尼字正叔侍皇太子宴玄圃園作詩商
風初授辰火微流朱明送夏少昊迎秋嘉禾茂園芳草
被疇於時我后以豫以游
宴華清
開元遺事帝與妃子每至七夕在華清宫宴時宫女各
以蜘蛛内之小金盒中至曉開視蜘蛛絲稀密以為得
巧之多少
竇后神光
東漢書竇后少小頭秃不為家人所齒遇七夕人皆看
織女獨不許后出乃有神光照室
楊妃私誓
唐玄宗與楊貴妃避暑驪山宫七夕夜半妃獨侍上凭
肩密語相誓願世世為夫婦故白樂天長恨歌七月七
日長生殿夜半無人私語時在天願為比翼鳥在地願
為連理枝
王喬乘鶴
劉向列僊傳王子喬周靈王太子晉也好吹笙作鳳鳴
遊伊洛間道士浮丘公接上嵩山三十餘年後於山上
告桓良曰告我家待我於緱氏山頭至日果
乘白鶴駐山頂望之不得到舉手謝時人而去後世稱
太子駕白鶴駕以此
方平駕龍
列僊傳吳蔡經去家時已老及還更少壯鬚髮皆黑語
家中曰王方平當來可作數百斛飲待之至
日方平果來乘羽車駕五龍聞金鼓簫管人馬之聲方
平名遠為總真真人
青鳥集殿
漢武帝内傳帝於承華殿齋正中有一青鳥
從西方來集殿前上問東方朔朔曰西王母欲來有頃
王母至二青鳥侍旁帝與朔於朱雀忩中窺王母時母
以桃七枚獻帝帝欲留核種之王母曰此桃三千年生
花三千年結實非下土所植又指方朔曰此兒已三偷
桃矣
赤龍至冶
列僊傳陶安公者六安鑄冶師也一朝火散上紫色衝
天安公伏冶下須臾朱雀止冶上曰安公安公冶與天
通迎汝以赤龍後赤龍至安公騎之而上
生猗蘭殿
漢武故事景帝夢高祖謂己曰王美人生子可名為彘
後美人以乙酉年生武帝於猗蘭殿又洞冥
記景帝夢一赤彘從雲中下崇芳閣帝覺而坐於閣上
果見赤氣如林來蔽戶牖乃改閣為猗蘭殿使夫人
居之旬餘帝夢神女捧日以授夫人吞之十四月而
生武帝
生參合殿
後魏書道武帝生於參合殿
燃九微燈
漢武帝内傳掃除宫掖張雲錦之帷燃九微
之燈夜二唱後西王母駕五色斑龍上殿
臨百子池
西京雜記夫人侍兒賈佩蘭在夫人侍高
祖臨百子池作于闐樂樂畢以五色縷相羈
謂之相連愛
月帳
羅隠七夕詩月帳星河次第開兩情惟恐曙光催時人
不用穿針待没得心情送巧來
雲階
杜牧七夕詩雲階月地一相過未抵今年别恨多最恨
明朝洗車雨不教回脚渡天河
龍梭
張文恭詩鳳律驚秋氣龍梭靜夜機星橋百枝動雲露
七香飛
鳳駕
何遜詩僊車駐七襄鳳駕出天潢月映九微火風吹百
和香
中元
道書七月十五為中元
慶月
修行記七月中元乃大慶之月
齋日
王建宫詞燈前飛入玉階蟲未臥先聞半夜鐘看即中
元齋日到白盤金線繡真容
地官校籍
道書七月十五日中元九地靈官神僊兵馬同下人間
校定罪福晏殊類要當地官校籍之辰是白帝乘時之
運
天尊福世
道藏經乃太上老君同元始天尊會集福
世界
設盂蘭盆
盂蘭盆經目連比丘見其亡母生餓鬼中即以鉢盛飯
往餉其母食未及口化成灰炭目連大呌馳還白佛佛
言汝母罪重非汝一人之力所奈何當須十萬衆僧至
當為七代父母現在父母厄難中者具百
味五果著盆中供養十方大德佛勅衆僧皆為施主祝
願七代父母行禪定意然後受食目連如言設盂蘭盆
其母因得脱一切餓鬼之苦又唐代宗篤信浮屠七月
望日宫中造盂蘭盆綴餙鏐琲設高祖以下七聖位幡
節衣服皆具自禁内分詣道佛祠鐃吹鼓舞奔走相属
唐楊烱盂蘭盆賦上可以薦元符於七廟下可以納羣
動於三車釋氏要覽梵語盂蘭猶華言解倒懸也盆則
中華器也
作玄都醮
道德經中元之日地官校籍搜選人間分别善惡諸大
聖衆普詣宫中簡定劫數人鬼傳錄餓鬼囚徒一時皆
集以其日作玄都大醮於玉京山採諸花果珍物幢
幡寳盖莊嚴供養之具獻諸聖衆及與道士日夜誦
經十方大聖齊詠靈篇囚徒餓鬼始得免於衆苦得還
人中
張燈
開寳四年七月中元節京城張燈
泛舟
蘇東坡賦壬戌之秋七月既望蘇子與客泛舟遊於赤
壁之下
八月
八月斗建酉酉緧也言萬物皆緧縮也八月曰仲秋亦
曰仲商日在角昏牽牛中旦觜觿中其日庚辛其蟲毛
其音商律中南宫日月會於壽星
蓼風
禮月令仲秋之月肓風至鴻鴈來玄鳥歸羣鳥養羞按
肓風疾風也秦人以蓼風為肓風玄鳥歸謂去蟄也凡
鳥隨陽者不以中國為居孟春言鴻鴈來自南而北也
此言來自北而南也羞者所美之食養羞者藏之以備
冬月之養也
豆雨
荊楚歲時記八月雨謂之豆花雨
餞日
虞書分命和仲宅西曰昧谷寅餞納日
祀星
漢禮儀志仲秋之月祀老人星於國都南鄙
剝棗
詩豳風八月剝棗注云剝擊也
斷壺
見七月
為囊
續齊諧記婦人八月旦多以錦翠為眼明囊凌晨取露
拭目又述僊記作五明囊盛百草露以洗眼
飭衣
月令是月也乃命司服具飭衣裳文繡有恒制有小大
度有長短
竹林圍棋
西京雜記漢高夫人侍兒賈佩蘭後出為扶風人
段儒妻嘗言在夫人出雕房北戶
竹林下圍棋勝者終年有福負者終年疾病
羽陵蠧書
穆天子傳穆天子仲秋甲戌東遊次雀梁蠧書於羽陵
注云曝書蠧魚因名蠧書
治兵
周禮夏官大司馬仲秋教治兵如振旅之陣注云兵出
曰治兵入曰振旅
採俗
風俗通周秦嘗以八月遣輶軒使者採異俗方言藏之
秘府
獻裘
周禮冬官司裘氏仲秋獻良裘王乃行羽物季秋獻功
裘以待頒賜
獻箙
周禮冬官司弓氏仲秋獻矢箙箙盛矢器也
授几杖
月令是月也養衰老授几杖行糜粥飲食
按芻豢
月令乃命宰祝循行犧牲視全具按芻豢瞻肥瘠察物
色注云養牛羊曰芻養犬豕曰豢
作膢
冀州北八月朝作飲食為膢其俗曰膢臘
點額
楚俗以朱墨點小兒額為天灸以壓疾病
鶴警露
風土記鶴性警至八月白露降即鳴
鴈度雲
謝惠連詩蕭瑟含風蟬寥唳度雲鴈
置節
唐明皇生張說奉詔置千秋節顧况有八月
五日歌天氣新昭成太后生聖人
達氣
月令乃命有司申嚴百刑斬殺必當天子乃難以達秋
氣以犬嘗麻先薦寢廟
秋分(附社日)
仲秋四陰二陽晝夜之氣中停陰陽交分故謂之秋
分
刻均
歲時百問一年三百六十日一日十二時一時八刻一
日百刻此常數也成周挈壺氏以百刻分晝夜至秋分
則晝夜各五十刻而均分故曰秋分陰之中也乃八月
之中氣也
夜等
左昭三十一年日夜之行分同道也注云日夜等故曰
同道
享星
史記秋分享壽星於南郊
夕月
見春分
平權衡
禮月令日夜分則同度量平權衡正鈞石角斗甬
納貨賄
月令是月也易關市來商旅納貨賄以便民事
書雲
見春分
致月
周禮春官馮相氏冬夏致日春秋致月以辨四時之敘
注云古之致月不在於二立而在於二分不在於二分
之望而常在弦者以與不盡八日者得陰陽
之正平故也
南極見
晉天文志曰南極星常以秋分之夕見於丙
玄武中
虞書宵中星虛以殷仲秋注云宵中者秋分夜之刻於
夏冬為適中也晝夜各五十刻舉夜以見日故曰宵星
虛北方玄武七宿之虛星秋分昏之中虛也
龍潜淵
說文龍鱗蟲之長春分登天秋分潛淵
蟲坏戶
月令日夜分雷始收聲蟄蟲坏戶殺氣浸盛陽氣日衰
水始涸坏墐也塗也藏伏之蟲知寒將至乃坏穴戶也
餽糕酒(已下社日)
夢華錄京師八月秋社以社糕社酒相餽送貴戚宫院
多以猪羊肉及雜物之属切片調和鋪於飯上謂之社
飯人家婦女皆歸外家既歸即外甥姨舅皆以新葫蘆
兒為遺俗云宜良外甥
宴雞豚
韓文公詩願為同社人雞豚宴春秋又歲時雜記二社
重陽尚食糕而重陽為盛大率以棗為之或加以栗亦
有用肉者
中秋
前軰名中秋月曰端正月韓退之詩三秋端正月今夜
出東溟陳云非詩去年中秋端正月照我霑襟萬條血
孫明復中秋月歌月者水之精秋者金之氣金水性相
生五行分其事水得金還盛月因秋更清氣類使之然
人誰不有情
天柱翫月
太平廣記趙知微有道術唐咸通中積陰不解中秋苦
雨知微曰何不備酒殽登天柱峯翫月既出門天色開
豁及登山峯月色如晝飲至月落方歸及下山則凄風
苦雨陰晦如前
廣陵觀濤
枚乘七發客曰將以八月之望與諸侯並往觀濤於廣
陵之曲江
靜龍出丹
唐明皇雜錄八月十五夜葉靜龍邀上遊月宫將行請
上衣裘而往及至月宫寒凛特異上不能禁靜龍出丹
二粒進上服之
公遠擲杖
唐逸史羅公遠鄂州人開元中中秋夜侍玄宗於宫中
翫月奏曰陛下能從臣月中游否乃取柱杖向空擲之
化為大橋其色如銀請帝同登約行數十里精光奪目
寒氣侵人遂至大城闕公遠曰此月宫也見僊女數百
皆素練霓裳舞於廣庭帝問曰此何曲也曰霓裳羽衣
曲也帝密記其聲調而回郤顧其橋隨步而滅旦召伶
官依其聲作霓裳羽衣之曲
投錢
集異記玄宗八月望夜與葉法喜同遊月宫還過潞州
城上俯視城郭悄然而月色如晝法喜因請上以玉笛
奏曲時玉笛在寢殿中法喜命人取之旋頃而至曲奏
既竟復以金錢投城中而還旬餘潞州奏是夜有天樂
臨城兼獲金錢以進按佛經法喜謂見法生歡喜也葉
名法喜盖取於此或作法善恐非喜處州人明皇嘗贈
以詩清溪道士人不識上天下天鶴一隻洞門深鎖碧
窗寒滴露硏朱點周易今處州有點易亭三體唐詩作
高駢詩
獻鏡
唐太宗記為千秋節三公以下獻鏡及盛
露囊
備文酒宴
天寳遺事蘇頲與李乂對掌文誥玄宗顧念之深也八
月十五夜於禁中直宿諸學士備文酒之宴時長天無
雲月色如晝蘇曰清光可愛何用燈燭遂命撤去按頲
字廷碩雍州人乂字尚眞趙州人
作水調歌
復雅歌詞居士以丙辰中秋歡飲達旦大醉作水
調歌頭詞都下傳唱神宗問内侍外面新行小詞内侍
錄此進呈讀至又恐瓊樓玉宇高處不勝寒上曰蘇軾
君乃命量移汝州
陰晴同
使燕錄中秋天色陰晴與夷狄同蘇東坡曰故人史生
為余言嘗見海賈云中秋之月雖相去萬里他日會合
相問陰晴無不同者公集中有中秋詩嘗聞此宵月萬
里同陰晴天公自着意此會那可輕又詠月詩暮雲收
盡溢清寒銀漢無聲轉玉盤此生此夜不長好明月明
年何處看
寒暑均
唐歐陽詹翫月詩序月之為翫冬則繁霜大寒夏則蒸
雲大熱雲蔽月霜侵人蔽與侵俱害翫秋之於時後夏
先冬八月於秋季始孟終十五於夜又月之中稽之天
道則寒暑均取之月數則蟾魄圓
元獻治具
石林詩話宋晏元獻公守南君玉時已館閣校
勘公特請於朝以為府僉判嘗遇中秋夜陰晦齋厨已
宿為備晏適無命不敢請君玉乃為詩以入曰只在浮
雲最深處試憑絃管一吹開公枕上得詩大喜即索衣
起徑召客治具大合樂至夜分月果出遂相與樂飲達
旦
中正得卜
翰苑名譚何中正登第後求卜於郭從周從周贈之詩
三五來時月正圓一麾從此出秦關何後以
授知制誥因言邊事忤旨出知秦州
武夷僊樂
諸山記武夷山神號君一日語村人曰汝等以八
月十五日會山頂是日畢集聞空中人聲不見其形須
臾樂響但見樂不見人
孀娥怨曲
古樂府有孀娥怨之曲注云漢人因中秋無月而作所
謂孀娥者指月中嫦娥也羅隠中秋無月詩風簾淅淅
漏銀痕一半秋光此夜分天為素娥霜怨苦故教西北
起浮雲
文蕭遇綵鸞
傳竒錄鍾陵西山有遊帷觀每至中秋車馬喧闐若闤
闠太和末有書生文蕭往觀見一姝甚麗其詞曰若能
相伴陟僊壇應得文蕭駕綵鸞自有繡襦并甲帳瓊臺
不怕雪霜寒生意其神僊植足不去姝亦相盼歌罷獨
秉燭穿大松徑將盡陟山捫石冒險而升生躡其蹤姝
曰莫是文蕭耶相引至絶頂坦然之地後忽風雨裂帷
覆几有僊童持天判曰吳綵鸞以私慾洩天機謫為民
妻一紀姝乃與生下山歸鍾陵
周貫謁李生
冷齋夜話周貫有道術自號木鴈子至袁州見李生秀
韻欲攜歸林下李嗜酒色難其行周指煮藥鐺作偈曰
頑鈍天教合作鐺從初三足豈能行雖然有耳不能聽
只愛人間戀火坑後有見於京師者附書於李生云明
年中秋夕當上謁至時生以事出貫乃以白土書其門
曰今年中秋夕來赴去年約不見折足鐺彈指空剝剝
凭欄望月
唐明皇中秋與貴妃臨太液池凭欄望月不盡帝意遂
勅左右於太液池西别築高臺與妃子來年望月後經
祿山亂不復置焉
上梯取月
見月
光屬林間
酉陽雜俎長慶中有人中秋夜見月光屬林間如匹練
就視之一金背蝦蟇疑月中者故陳簡齋中秋不見月
詩明年強健更相約會見林間金背蟇
影移殿外
唐許渾中秋月詩輪影漸移金殿外鏡光猶掛玉樓前
莫辭達曙慇懃望一墮西巖乂隔年按渾字仲晦丹陽
人
山堂肆考卷十二
