卷十七
山堂肆考卷十七明彭大翼撰
地理
山
石公
石公山在蘇州府西南山根有石如老翁立水中涸不
露潦不没唐陸龜蒙有詩
麻姑
麻姑山在江西建昌府城西南周圍四百里即三十六
洞天之一世傳麻姑於此得道劉禹錫詩雲盖青山龍
卧處日臨丹洞鶴歸時
藥主
藥主山在南昌府奉新縣南唐文簫綵鸞僊去留藥一
粒與其主人因以名山
桐君
桐君山在嚴州府桐廬縣東有異人扵此採藥求道結
廬於桐木之下人問其姓名則指桐以示之因號山為
桐君山
崆峒問道
廣成子軒轅時人隠居崆峒山石室中黃帝造焉問以
至道之要答曰至道之精窈窈冥冥至道之極昏昏默
默無視無聽抱神以静形將自正必静必清毋勞爾形
毋搖爾精毋俾爾思毋慮營營乃可長生山在平凉府
城西上有問道宫山之東巖北别峰之隂有廣成子洞
具茨受圖
陽城記黃帝登具茨之山升扵洪隄之上受神芝圖於
黃蓋童子山在開封府新鄭縣西南
僊人勸合
昔有二山相連後一山名敖山自南而北一山名不返
自北而南誓不相合後有一僊人和合勸之二山復相
連今人以比媒人
巨靈擘開
郭緣生述征記華山與首陽山本同一山河神巨靈擘
開以通河流故掌跡至今存焉
士人望拜
長沙府善化縣西南有嶽麓山即衡山七十二峯之一
也上有嶽麓書院宋張栻嘗往來其間下有石方而且
平士人於此望拜南嶽因名拜嶽石
畫工寫歸
綱目金主亮嘗密隠畫工扵奉使中俾寫臨安吳山以
歸為屏風而圖已之像策馬扵吳山絶頂題詩其上有
策馬吳山第一峰之句
秭歸
秭歸縣即古䕫國今歸州是也有秭歸山袁松嘗曰屈
原此縣人既被流放忽然暫歸其秭亦歸因名其地曰
秭歸秭即姊也
仙奕
仙奕山在柳州城南上有穴穴有屏有室有宇登者得
石枰扵上黑肌赤脉十有八道可以奕因名
天姥
天姥山在紹興府新昌縣名十六福地即先生修道
處
天童
天童山在寧波府城東上有天童寺宋王安石遊山詩
溪水清漣石老蒼行穿溪樹踏春陽溪深樹密無人處
惟有幽花渡水香象山縣有聖娘山相傳昔有一女子
在此山隠見若神
客星
客星山在紹興府餘姚縣東北舊名陳山嚴子陵居此
又湖廣施州衛城西亦有此山
佛日
佛日山在杭州府城東北中有佛日淨慧寺
吏隠
吏隱山在處州府縉雲縣治東北唐李陽冰為縉雲令
秩滿退居於此有臺曰忘歸石壁有吏隐山三大字
神居
神居山在高郵州西南亦名土山上有排牙石人欲數
之者其數必差終無能知其數之的者俗傳謝安嘗煉
丹扵此石井石臼猶存
仙堂
仙堂山在山西潞州襄垣縣山勢巍峩上有龍洞及僊
堂寺太平府有仙都山淮安睢寕縣有僊掌山
鬼谷
廣信府貴溪縣南有鬼谷山山峯峭拔两石對峙如龍
昂虎踞之狀道書為第十五洞天上有蘇秦臺張儀井
世傳鬼谷子居此故名鬼谷子姓王名誗一作詡
聖阜
聖阜山在山西太原府忻州定襄縣西北其山孤峙石
上有二足跡元好問有詩馬水横陳聖阜前滹沱陂堰
遠相連
靈巖
靈巖山在吳縣西上有石馬望如人騎吳王館娃宫西
施洞響屧廊香水溪玩花池在焉又有靈池山在廣東
韶州府翁源縣山有老人隐見扵此池因名翁水
王屋
王屋山在山西澤州陽城縣南上有僊公洞天廣三十
里状如屋故名列子所謂愚公謀徙者即此
女牀
女牀山在華隂産鸞鳥又河南宜陽有女几山相傳白
蘭香神女上昇遺几在焉
婦翁舍
大安山在湖廣德安府城西唐許紹家扵此李白忤高
力士放還至此許氏以孫女妻之宋黃晦叔詩大安婦
翁舍時來枕流眡
外舅居
判丈山在雲南大理府城南山高千餘仞昔大理叚思
平外舅㸑判居其上因名
九疑
九疑山在湖廣永州府寕遠縣南晉郭璞云其山九谿
皆相似或云九峰參差互相隠映行者望而疑之故名
唐明皇時有道士申太芝遇異人告以九疑山舊有大
樂一部歲久化為五野猪郡人部之又化為五古噐太
芝往求果得之叩之音律相和按九峯一朱明二石城
三石樓四娥皇五舜源六女英七簫韶八桂林九梓林
又徐州城北亦有九疑山俗名九里山有穴潜通瑯琊
王室
四明
四明山在寕波府城西南周圍八百里二百八十峯道
書謂丹山赤水洞天上有四窗穴通日月星辰之光故
號四明孔曄會稽山記四明山高峰軼雲連岫蔽日
五臺
五臺山在太原府五臺縣上有五臺高出雲表頂皆積
土因謂之臺歲積堅冰夏仍飛雪世傳文殊師利所居
清凉山即此一在嘉興府治西北中有石刻法華等經
九室
九室山在襄陽府房縣西相傳五代時陳摶修煉之所
武昌府通山縣東南有九宫山
萬安
萬安山在休寕縣東隋大業末江華築郡城自黟徙治
於此一在河南府東南唐武三思議毁三陽宫以其材
作興泰宫於萬安山即此
三危
三危山在陜西行都司沙州城東南其山三峰峭絶舜
竄三苖扵三危禹貢導黑水至扵三危即此
二飛
二飛山在福建興化府仙遊縣北其山蜿蜒百里峙立
為二如鳥展翼之狀
七盤
七盤山在陜西西安府藍田縣南近北又有䋫坡山杜
氏通典七盤十二䋫藍田之險路也唐貞元初刺史李
西華自藍田至内鄉開新道七百餘里廻山取塗行旅
便之平凉府開城縣西有六盤山
六爻
廣西梧州府藤縣城西有六爻山峭絶臨江高三十餘
丈山形六級如卦爻然
八卦
鄒縣西南有鳬山其陽有伏羲廟遺址世傳伏羲畫卦
扵此故土人呼其處為八卦山毛詩保有鳬繹元楊奐
東游記過泗水地頗高敞南望鳬繹諸峯出沒扵烟蕪
雲樹之表即此
三秀
三秀山在福建同安縣西北又名仙人亭山上有石榻
禪牀及仙人蹟
四竒
四竒山在雲南姚安府大姚縣南四峯高聳
八分
八分山在武昌府東南有水分流如八字旁有八分湖
八分院建康錄謂武昌有山無林政可圖始不可居終
山分八字數不及九即此
六合
六合山在六合縣南山有六峯即江浦之定山也梁沈
約有詩標峯彩霞外置嶺白雲間傾壁忽斜豎絶頂
復孤圓
八塔
八塔山在遼東寕遠衛西南上有八小塔
九嵕
九嵕山在湖廣德安府孝感縣唐大將王鐵鎗所居一
在西安府乾州醴泉縣唐昭陵在焉陪葬諸王七公主
二十一妃嬪八房玄齡等十三人以宰相陪唐儉等五
十三人以承郎三品陪尉遲恭等六十四人以功臣大
將軍陪
九曲
九曲山在雲南大理府洱河東峰岳攅簇狀若蓮花九
盤而上又名九重巖上有石洞人莫能通
三平
三平山在福建南靖縣南清寕里唐僧義中嘗從大顛
游後建三平院住持此山山有十一竒句容縣有四平
山
四基
四基山在山東鄒縣東北上有孟子墓
八部
八部山在貴州黎平府普安州城東諸峰皆石矗然摩
空
九華
九華山錄山在池州青陽縣南峰巒異狀其數有九故
舊名九子山李白陋其名以九峰如蓮花改名九華南
唐以宋齊丘為青陽公遣歸九華即此
萬竹
萬竹山在台州府仙居縣西南九峰廻環叢薄敷秀宋
薛昂避寇扵此有詩萬竹山中數十家重重流水繞桑
蔴飽餐鼔腹成何事桃李春風任自花
四頂
四頂山在合肥縣城東南俯瞰巢湖上有四峰特起相
傳魏伯陽煉丹之所唐羅隐詩勝景天然别精藍在畫
圖一山分四頂三面瞰平湖
九頭
九頭山在盱眙縣南山有九丘故名
三耳
三耳山在大理府趙州治西三峯高聳如耳又山西遼
州東北有五指山半山石壁有五手指文故云
雙牙
雙牙山在成都府簡縣東山頂有古井山半有石箱昔
有兩金鵝浴扵井夜棲扵箱人欲捕之遂飛上南山化
為雙石對峙若牙齒然又雙角山在廣西博白縣城西
高二百餘丈二峰角立山下有綠珠井
五山奕人
安吉州南有五山山有五峰昔鄉人姚紾採薪見二人
奕觀之稍久二人曰汝可還家今日為汝祥矣紾還家
因入甕中隐身謂家人曰可七日勿開未至七日家人
誤開紾化為白鶴飛上五山
萬山遊女
萬山在襄陽府西相傳鄭交甫所見遊女處此山之下
曲隈是也又襄沔記以紫盖山萬山峴山謂之三峴
七星
桂林志七星山在城東舊名七星巖七峰列如北斗旁
有小峯如輔星緣磴而上山半有亭曰簮帶絶頂有道
院又叙州府治東亦有此山七峰並秀狀若連珠故名
九日
福建泉州府南安縣有九日山唐秦系隐此注老子又
半雲山在廣西靈川縣西南又武岡縣有四雲山杭州
有五雲山
崑崙五色
博物志崑崙山縱横萬一千里神物所集出五色雲氣
五色流水東南流黃水入中國為河十洲記崑崙號崑
崚在西海之戍地北海之亥地去岸十三萬里又有弱
水周迴繞之山形如偃盆下狹上廣故曰崑崙又釋氏
家謂之須彌山為帝釋天所居山頂四峰挺出各高七
百仞山東天下名東弗寺西天下名瞿耶尼南天下名
閻浮提北天下名北鬱单閻浮提今中國四夷皆是也
湼盤經所謂閻浮界内有震旦即此按梵語稱天子為
震旦
蓬萊九氣
十洲記蓬萊山對東海之東北岸周廻五千里外别有
圓海繞之圓海水正黑謂之冥海無風而洪波百丈不
可往來上有九氣丈人九天真官盖太上真人所居唯
飛仙乃能到其處耳
千巖競秀
晉顧愷之遊會稽人問山川之美答曰千巖競秀萬壑
爭流
數峰回抱
丁公言遊東山詩數峯回抱隔烟林一簇招提十里深
祗合步行尋石徑不宜呵喝入松隂遥分畫手揮毫意
暗起詩人得句心梅嶺笙歌上高處孤猿幽鳥减清音
掩抱六重
醫巫閭山在遼東廣寕衛西舜封十有二山以此山為
幽州之鎮自是遂為北鎮其山掩抱六重又名六山上
有桃花洞聖水盆
突起三石
四川眉州中巖山半三石突起其形類笋傍有諾詎那
尊者古道場宋元徽初有異僧入牛頭寺主僧厚禮之
别去贈以一鑰曰後欲見我當至中巖山見石笋扣之
可以見我明年寺以低頭佛失珠主僧馳至石笋峰下
扣以鑰峰裂為三乃見異僧曰盜取佛珠在江濱我得
之久矣主僧喜持珠而還宋馮時詩云古寺無人僧作
佛碧潭有水化為龍當年諾詎小游戲一石擊碎成三
峯
三峯並列
金陵城西南有三山下臨大江三峰並列故名晉王濬
伐吳至三山即此謝朓鮑照有晩登三山望京邑詩福
建建陽縣西北有九峰山其山九峰相連屬
三水合流
木葉山在遼東都司廣寕中屯衛東上建契丹始祖廟
竒首可汗在南廟可敦在北廟繪塑二像并八子像相
傳有神人乘白馬自馬孟山浮土河而東有天女駕青
牛自平地松林横河而下至木葉山二水合流相遇為
配生八子其後族属漸盛分八部每行軍及時祭必用
青牛白馬云
十日方回
鬱林州北有寒山越王佗遣人入山採橘十日方回問
其故云山中大寒不得歸因名寒山宋余靖詩空翠紛
紛冷不流風雲長是護靈湫山神鞭起龍行雨散作炎
州六月秋
七夕乃越
鳳翔府有隴山其阪九迴欲上者七日乃得越人顧瞻
之莫不悲思俗歌曰隴頭流水鳴聲幽咽遥望秦州肝
腸斷絶又名嗚咽水
山無三斑
包山在湖州府烏程縣即古夫椒地吳王夫差所棲也
山無三斑謂無蛇虎雉也侯景之亂乃有蛇虎
山有三角
十洲記崑崙山有三角一角正北名閬風巔一角正西
名元圃臺一角正東為崑崙王母居焉
都嶠八叠
都嶠山在廣西容縣城南高三百五十餘丈上有八峰
曰馬鞍曰香爐曰仙人曰丹灶曰八叠曰兜于曰雲盖
曰中峰惟八叠一峰竒秀最高有南北二洞蘇軾送卲
道士還都嶠詩乞得紛紛擾擾身結茅都嶠與仙鄰
思陵三清
思陵山在廣西潯州府城西又名西陵上有三清巖
砥柱三門
砥柱山在河南府陜州城東黃河中禹貢導河東至于
砥柱即此酈道元注水經禹治洪水凢山陵當水者鑿
之通河河水分流包山在水中若柱然故曰砥柱山有
三門南曰鬼門中曰神門北曰人門
吕梁二城
吕梁山在徐州城東南下有二洪洪上有雲夢梁王二
城土人謂雲夢即韓信梁王即彭越
八公
八公山在夀州東北淝水之北淮水之南漢淮南王安
與其賓客八公登此山學仙今山有安故臺及石上人
馬存焉安養士數千人中有高才八人曰蘇非李上左
吳陳由伍被雷被毛被晉昌為八公按此山一在廬州
府巢縣七脩藁有辨
五祖
五祖山在黃州府黃梅縣東北一名茂山即五祖大滿
禪師道埸山頂有池生白蓮花唐裴度詩徧尋真跡躡
莓苔世事全抛不忍回上界不知何去處西天移向此
間來又四祖山在黃梅縣西四十里一名破額山即四
祖大醫禅師道場
八將
廣西慱白縣城東一里有八將山八峰攅立鳳翔府岐
山縣北三十里有五將山西秦攻長安秦王堅出奔五
將山即此
千夫
千夫山在大同府蔚州廣靈縣西北相傳前代遣千人
取花斑石祭禱而後取
梓潼五女
揚䧺蜀本記梓潼縣有五女山秦王獻五美女扵蜀王
蜀王遣五丁迎五女見大蛇入山穴中五丁引蛇山崩
五女上山化為石
林慮兩重
昔人有二子師事仙人盧子基扵林慮山棲霞谷服飛龍
藥一九十年不饑故魏武帝詩西山一何高望之殊不
極上有兩仙童不飲亦不食山在彰德府林縣西北南
負太行北接衡岳林慮即隆慮漢避殤帝諱改名林慮
永平雙子
雙子山在永平府西北上有孤竹長君之墓團子山有
孤竹次君之墓馬鞭君之墓傳曰國人立其中
子盖次君也
句君
三茅山在句容縣東南初名勾曲象山形也漢茅氏兄
弟三人各居一峰得道號三君因以名山為三茅峰
山下有華陽洞喜泉亭金陵志茅山與蜀岷峨相首尾
蔣山實其脉之盡者許邁云茅山是洞庭山西門潜通
五岳陶弘景謂東通王屋西逹峩眉南接羅浮北連岱
嶽三君茅濛玄孫長曰盈遇君得道漢初元中入
勾曲山為太君弟固武威太守衷上郡太守聞兄
盈得仙道皆棄官訪從學道俱成地仙固為定籙真君
衷為保命仙君
室中一人
疎屬山在陜西延安府綏德州山海經曰貳負之臣曰
危與貳負殺窫窳帝乃梏之扵疎屬之山桎其右足反
縳兩手以髮繫之扵山上盤石之下在開題西北漢宣
帝時使人鑿上郡發盤石室中得一人徒祼被髮反縳
械一足羣臣莫有識者劉子政按此言之宣帝大驚時
人争學山海經
洞上八仙
白石山在潯州府城南兩峰並立下有巖洞即道書第
二十一洞天通北流勾漏洞世傳葛洪嘗往來其間洞
之上有會仙巖丹竈及八仙石存焉
千佛嶺
江寕縣東北有攝山輿地志山多藥草可以攝生故名
上有棲霞寺君明僧紹捨宅所建寺有白石浮屠
極精巧按江總碑居士子仲璋為臨沂令於西
峰石壁與法度禅師鐫造石佛名千佛嶺齊文惠太子
豫章竟陵諸王增餙之嶺之上下巖數百随其淺深廣
狹為佛之大小惟正一巖高可五丈内坐釋伽佛傍立
菩薩二皆四丈八尺下為天開巖白乳泉唐劉長卿有
登東峰尋君故居詩
五老峰
五老峰在廬山五峰如五老相連故名唐李白詩曰廬
山東南五老峰青天削去金芙蓉九江秀色可攬結吾
將此地巢雲松
吳王種香
香山在蘇州城西吳王種香處下有採香徑
越王種葛
采葛山在紹興府東勾踐種葛扵此使越女治布獻吳
王採葛人歌曰嘗膽不苦味若飴令我採葛以作絲
陸賈植花
肇慶府西有錦石山宋洪邁夷堅志曰漢陸賈使南越
尉陀與之泛舟扵錦石山下賈默禱曰我若說王穪臣
當以錦褁石為山靈報使還募人植花卉扵山以代錦
後人因立廟祀之宋乾道中梁竑入都艤舟石下夜夢
一客自穪陸大夫云我抑欎扵此千餘歲矣君幸見臨
願留一詩竑題詩扵壁而去
曼卿擲核
石棚山在海州朐山東北棚嶺甚峻了無花木石曼卿
判海州讀書扵此乃以泥褁桃核擲其上數年間花發
滿山
夷齊採薇
史記武王平殷亂天下宗周而伯夷叔齊耻之不食周
粟隠扵首陽山採薇而食之遂餓死山在平陽府蒲州
東南即禹貢雷首山是也
劉阮採藥
天台山在浙江台州府天台縣西即衆聖所䧏葛仙翁
山也漢明帝時劉晨阮肇入天台山採藥失道食盡見
桃實食之覺身輕行數里至溪滸持杯取水見一杯流
出中有胡麻飯溪邊二女子笑曰劉阮二郎捉向所失
流杯未便迎歸作食食之二人既出無復相識至家子
孫已十世矣此山上應台星故曰天台高一萬八千丈
周迴八百里
秦精採茗
武昌山在湖廣武昌府武昌縣南晉武時宣城人秦精
入此山採茗遇一毛人長丈餘引精至山曲示以聚茗
既别復還探囊中橘遺精精怖負茗而歸
元周積粟
倉樂山在㐮陽府竹山縣東北昔有邑人徐元周積粟
扵此救飢鄉人德之故名
蒜山
山在鎮江府西大江岸上山多澤蒜因名
茶山
山在蘄水縣北山出茶劉禹鍚詩薤葉照人呈夏簟松
花滿椀試新茶又廣信府北亦有此山以陸羽嘗居此
故名
榖城
山在山東兖州府東阿縣漢張良遊下坯圯上遇一老
人授一篇書曰後十三年孺子見我濟北榖城山下黃
石即我矣孔文祥曰黃石公鬚眉皆白杖丹藜履赤舃
葛稚川云即老子也老子無世不出數易姓名出扵黃
帝時號廣成子文王時號先生武王時號郭叔子
漢初號黃石公漢文時號河上公
黍谷
山在順天府懷柔縣東跨密雲界劉向云燕有谷地寒
不生黍稷鄒衍吹律以温其氣故名山曰黍谷
梅嶺
梅嶺即大庾嶺在南安府大庾縣城西南磅礴高聳南
接南雄初嶺路峻阻唐宰相張九齡開鑿新路兩壁峭
立中塗坦夷上多紅梅故名梅嶺嶺表有關曰梅關宋
横居士張九成所築按大庾縣本漢南埜縣地漢初
南粤不貢武帝遣將軍庾勝討之因築城扵此因名大
庾縣嶺亦以縣名之又補陀落迦山一名梅岑在寕波
定海東北舊昌國縣海中佛書所謂海岸孤絶處也
桃源
山在衡州府桃源縣南秦時有千餘人入洞避難因隠
扵此
瓜埠
瓜埠山在六合縣南滁水經此入江峭絶若砥柱舊傳
魏主臨江處
花巖
山在江寕縣去牛頭山五里唐貞觀中僧法融棲巖下
遇大雪忽有竒花二莖生巖側又有白鳥獻花之異
竹里
山在句容縣北途甚傾險號曰飜車峴宋武帝破桓玄
扵竹里即此
梨洲
山在奉化縣晉孫興公弟承公遊此獲仙梨食之成仙
故名
桃葉
山在六合縣西志云隋伐陳詣冶山祗洹寺問觧脫禅
師何以克陳師云桃葉必克乃造桃葉舟渡江憩此山
傍故名
木皮
木皮嶺在鞏昌府徽州西杜詩云首露粟亭西尚想鳳
凰村季冬攜童稚辛苦赴蜀門南登木皮嶺艱阻不易
論始知五嶺外别有他山尊後王巢之亂王鐸置關扵
此以遮秦隴
賀蘭
賀蘭山在陜西寕夏城西一名賀人丹崖翠峰巍然峻
大盤據數百里寕夏倚以為固趙元昊居興州依賀蘭
山為固即此一在彰德府磁州城西北相傳昔宋賀蘭
真人居此
瑞筠
臨江府治南有瑞筠山本唐歐陽處士宅有瑞竹色如
銀故名
桐栢
桐栢山在河南南陽府唐縣東南河圖曰桐栢山為地
穴上為維星
苧蘿
苧蘿山在紹興府諸暨縣南下有方石乃西施晒紗處
又柴桑山在九江府城西南寰宇記云柴桑近栗里陶
潜乃此中人
峩眉
峩眉山在蜀眉州城南自岷山延袤三百里至此突起
三峰其二峰對峙宛若眉然上有石龕百二十大小洞
四十
峴首
十道志羊祜嘗與從事鄒湛共登峴山垂泣曰自有宇
宙便有此山由來賢逹勝士登此遠望如我與卿多矣
皆湮滅無聞念此使人傷悲我百年後魂魄猶當登此
山也湛對曰公德冠四海道符前哲令問令望當與此
山相傳若湛軰當如公語耳
陪尾
陪尾山在湖廣德安府城東北即禹貢所謂熊耳外方
桐栢至扵陪尾是也一名横尾
卑耳
史記齊桓公曰寡人北伐山戎過孤竹西伐大夏涉流
沙束馬懸車上卑耳之山卑耳在河東大陽
覆手
覆手山在德安府應山縣東一峰五澗望之狀如覆手
故名
折腰
折腰山在山西平陽府垣曲縣西北山有銅冶
壺頭
壺頭山在湖廣辰州府東以山頭與東海方壺山相似
故名漢光武建武中馬援征武陵蠻進營壺頭會暑甚
士卒疫死援乃穿山為室以避炎氣今山邊有石窟即
援所居室也室中有蛇如百斛舡或謂乃援之餘靈
釡頂
釜頂山在丹徒縣與京峴山相連京峴在縣東即秦所
鑿泄王氣處吳謂之京口鎮以此
秀容
秀容山在山西遼州榆社縣治東南山下有秀容川
露骨
露骨山在鞏昌府階州治北宋神宗時王韶進破訶諾
木藏城穿露骨山即此
武夷遺骸
武夷山在福建建寕府崇安縣南周圍百餘里道書謂
十六洞天相傳嘗有神䧏扵此自稱君又列仙傳
籛鏗二子長曰武次曰夷因以為名宋朱子武夷圖序
武夷之名著自漢世祀以乾魚不知果何神也今崇安
有山名武夷相傳即神所宅峰巒巖壑秀拔竒偉两崖
絶壁人不到處往往有枯查插石鏬間似庋舟船棺柩
之屬柩中有遺骸外列陶器尚皆未壊疑前世道阻未
通川壅未决時蠻夷所居而漢所祀者即其君長盖亦
避世之士為衆所臣服而傳以為仙也今山之羣峰最
高且正者猶以大王為號半頂有小丘焉豈即君之居
耶又按大王峰一名天柱峰其西又有幔亭峰四垂斗
絶秦始皇二年八月十五日君置酒餚會鄉人扵
此建幔亭綵屋設寳帳施紅雲紫霞褥呼鄉人為曾孫
宋白玉蟾詩人間幾度曾孫老惟有青山自古今
羅浮合體
羅浮乃羅山浮山合體浮山本蓬萊之一峰昔時洪水
泛漲浮海而來附扵羅山崖巘相合故合名羅浮在增
城博羅二縣之境嶺十五峰三十二其峰之秀者曰飛
雲玉鵝會仙會真錦綉玳瑁洞之幽者曰金沙石臼朱
陵朱明黃龍黃猿蝴蝶又有跳魚石伏虎石阿耨池亱
樂池乃花首臺龍公竹皆山之竒勝唐顔真卿早年典
郡江南遇道士陶八八授與一刀圭碧霞丹令服之約
他日相待扵羅浮山後真卿為盧杞所陷令單車問罪
扵李希烈至汜水忽逢陶笑謂曰吉吉遂指嵩少而去
真卿去汴州希烈僣號使人害公扵近郊及希烈敗詔
公得歸葬偃師北山後有商人至羅浮忽見两道人樹
下圍棋一道士笑謂商人曰奉寄一書逹吾家立札一
封題寄偃師北山顔家商人至詢所居則塋庄也守塚
老蒼頭得書大驚曰此先太師親翰也因以藏扵室子
孫擇日發塚即已空矣徑往羅浮尋之竟無跡
形如釡盎
水經會稽秦望山在州南為衆峰之傑吳越春秋穪山
形如覆釜盎盎中有金簡玉字書黃帝之遺䜟也
形如覆舟
應天府城北有覆舟山東際青溪北臨玄武湖
狀如端冕
桂林志侯山在城西高聳如公侯端冕之狀故名上有
金鈎巖巖在山絶頂攀援曲折而上俯視諸峰如培塿
然
狀如方印
應天府東南有方山狀如方印一名天印山秦鑿金陵
山䟽秦淮水此其所斷處
媧宫簫鼔
南君山翠麗鮮明宛若臺榭名曰媧宫風雨之後
景色明净頗聞簫鼔之聲
仇池樓櫓
秦州記仇池山形如覆嚢上廣百頃壁立千仞有自然
樓櫓今在平凉府成縣西北戰國為白馬氐羌國晉時
楊難當二世據此杜甫詩萬古仇池穴潜通小有天神
魚人不見福地語真傳
石穴留書
荆州記小酉山石穴中有書千卷相傳昔人避秦扵此
學道因留之梁湘東王繹賦訪酉陽之逸典謂此今山
在湖廣辰州府西北五十里大酉山在府西北四十里
山巔有善卷墓
山阿埋劔
廣西蒼梧志火山在城南臨大江延袤五十里盖吳郡
之案山也每夜火光有野燒狀或言水中有珠故光燭
扵上或言南越王陀埋劒山阿故然寰宇記云山下有
丙穴嘉魚生焉
玉笋瑶篸
宋范至能桂山志池之九華歙之黃山括之仙都温之
鴈蕩䕫之巫峽此天下同珍之者然皆數峰而止又必
因重岡複嶺盤亘而來非若桂之千峰旁無延緣崛然
特立玉笋瑶篸森列無際甚怪且多誠為天下第一韓
退之詩水作青羅帶山如碧玉篸黃魯直詩桂嶺環成
如鴈蕩平坡蒼玉忽嵯峨觀二子語意則桂山之竒固
在目中又山皆中空故峰下多佳巖洞且去城不遠一
日可以徧遊
日精月華
鳳陽府皇城北有萬歲山中都城繞其上山之東西二
峰對峙東曰日精西曰月華宋徽宗政和中遣戸部孟
揆扵上清寶籙宫之東築山以像餘杭之鳳皇山號萬
歲山
山如長蛇
燕山在順天府玉田縣西北自西山一帶迤邐東來延
袤數百里抵海岸宋蘇轍詩燕山如長蛇千里限夷漢
首銜西山麓尾挂東海岸
山如伏龍
真定府元氏縣西北有封龍山山勢如伏龍欲飛舉狀
舊名飛龍山唐改今名李公緒為記
斗峻箕張
齊山在池州府貴池縣唐杜牧九日登齊山有詩即此
以山有羣峰勢皆齊等故名或云唐刺史齊映嘗好此
山因名其山形則腸蟠腹梱斗峻箕張其氣候則雨焉而
骨脇立日焉而華采呈暑避流漿寒入綊纊空巖靈竇
響石飛泉不可勝紀
雲從星拱
西山在順天府西舊記太行山首始河内北至幽州第
八陘在燕強形巨勢争竒擁翠雲從星拱扵京師之右
每大雪初霽千峰萬&KR0676;積素凝華若圖畫然為京師八
景之一
鶴驚虎嘯
仰山在鳳陽府西金章宗嘗遊幸有詩刻石云金色界
中兜率景碧蓮花裏梵王宫鶴驚清露三更月虎嘯疎
林萬壑風
樵語牧唱
晉郄詵數月山行聞樵語牧唱曰洗盡吾塵土腸胃乃
倚驂臨水久之而去
太行石髄
太行山在山西澤州府城南自此東西一帶諸山雖因
地立名其實皆太行之支脉也六帖曰昔王烈嘗入太
行山聞雷聲往視之見山石上破數百丈石中有一孔
尺餘中有青泥流出烈取摶之随手堅凝氣味如粳米
飯仙經所謂石髄也服之夀與天齊
少室玉膏
河圖少室山有白玉膏服之成仙山在河南登封縣北
嵩山之一峰也山有三尖峯東曰太室西曰少室
會稽射的
水經注會稽有射的山遠望如射侯土人以暗占米價
諺云射的白斛一百射的玄斛一千
烏程車盖
山謙之吳興地記烏程縣車盖山之東舊有晉太守殷
康所立亭矚望極佳
新豐湧出
慶山在西安府臨潼縣東南唐武后時因風雷湧出此
山初高六尺餘漸高至二百餘文武后改新豐為慶山
縣江陵人俞文俊上言天氣不和而寒暑併人氣不和
而疣贅生地氣不和而塠阜出今陛下以女主處陽位
反易剛柔故地氣隔塞而山變為災陛下謂之慶山臣
以為非慶也
天竺飛來
靈鷲山在天竺國晉咸和中西天僧慧理登杭州飛來
峰歎曰此是中天竺國靈鷲山之小嶺不知何年飛來
因名其峰曰飛來
石立
漢昭帝元鳳三年泰山石立上林僵柳復生
土起
漢哀帝建平二年無鹽危山土起瓠山石立
山堂肆考卷十七
