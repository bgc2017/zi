卷二十四
山堂肆考卷二十四明彭大翼撰
地理
池
說文池沼也穿地鍾水也
飲馬
廬州府含山縣有飲馬池卓刀泉在東關之巔相傳關
公卓刀於泉飲馬於池
躍龍
成都府東南有躍龍池相傳隋開皇中伐陳鑿大池以
習水戰郡志蜀王秀取土築城因為池有胡僧見之曰
摩訶宫昆羅蓋以摩訶池為大宫昆羅為龍言此池廣
大有龍也
畱犢
壽州西南有畱犢池魏時苗為壽春令始之官牸牛生
一犢及去留之故池以此得名
靜蛙
湖州府安吉縣常樂寺有静蛙池昔肇法師厭蛙聲聒
耳驅而去至今池中不生科斗長沙府善化縣嶽麓書
院前有池夏無蛙聲相傳宋張栻讀書於此厭蛙聲禁
之乃息南陽府新野東北有彈子池世傳漢光武彈蛙
於此至今有蛙不鳴
玩鵝
宜興縣南有玩鵝池相傳王羲之玩鵝處
鳴鶴
三秦記魏在洛有天泉池流杯池陰流池鳴鶴池在鄴
有瓊華池渌水池玄武池
影娥
漢武帝登俯月臺月影入池中如仙人乘舟笑弄月影
因名影娥池
落妃
楊貴妃小字玉環弘農華陰人後徙居蒲州永樂之獨
頭村高祖令本金州刺史父玄琰蜀州司戶妃生於蜀
嘗誤落池中後人呼為落妃池池在導江縣前
飲軍
慶遠府宜山縣城南有飲軍池宋景德四年軍校陳進
叛圍縣城時池水久涸偶爾湧出閣門使曹利平賊飲
軍於此池故名
浴仙
南昌府子城東有飲馬池一名浴仙池相傳有少年見
美女七人脱五綵衣於岸側浴池中少年戲藏其一諸
女浴竟著衣化白鶴去獨失衣女不能去隨至少年家
為夫婦約以三年還其衣亦飛去
洗耳
和州之西有許由宅宅旁有洗耳池
如意
杭州北山勝蹟有大悲泉如意池大悲泉在講堂下流
繞殿前經如意池池以青石為之在方丈西鏤如意文
曲折迴旋可流觴焉
芙蓉
湖州府東白蘋洲上有芙蓉池中多千葉蓮唐開成中
刺史楊漢公所鑿
蓬萊
唐憲宗嘗畋苑中至蓬萊池謂左右曰李綘嘗以諫我
今可返也其見禮憚如此
聖母
徽州府黟縣東嶽廟後山有聖母祠前有池曰聖母池
泉白如玉民有相訟者各執楮錢禱之實則沈虛則浮
仙女
柳州府象州東雷山之巔有仙女池深丈餘有仙女廟
在焉
靈芝
晉宫闕記靈芝池有鳴鶴舟指南舟魏黃初元年有鵜
鶘集焉
嘉蓮
嘉蓮池在無為州城北池中多植嘉蓮贑州府雩都縣
西有瑞蓮池其蓮葉雙捲而劒脊其花雙頭其實曰覆
鍾金鋌移之他處輒類常種俗傳雩山倒影所致
積翠
唐太宗宴羣臣積翠池酣樂賦詩魏徵賦西漢其卒章
曰終藉叔孫禮方知天子尊帝曰徵言未嘗不約我以
禮
凝碧
凝碧池在西安府城東南唐禁苑中安禄山反給事中
王維為其所得禄山大宴凝碧池維聞悲甚賦詩痛悼
云萬戶傷心生野煙百官何日再朝天秋槐落葉空宫
裏凝碧池頭咽管絃後盜平或以此詩聞故維得减論
下遷太子中允
興慶
唐景龍中中宗遊興慶池侍宴者遞起歌舞并唱迴波
詞喧雜失禮次諫議大夫李景伯亦起歌曰迴波爾時
酒巵微臣職在箴規侍宴既過三爵諠譁竊恐非宜於
是罷坐
葆真
世說葆真池即梁惠王故沼宋陳去非有夏集葆真池
詩
覆杯
覆杯池在金陵古臺城太初宫中昔晉元帝頗以酒廢
政王導諫之帝因覆杯池中以為戒
洗鉢
地紀紫金山有猿驚鶴怨二谷道卿太子二巖定心石
桃花茱萸道士三塢洗鉢池應潮井道光泉
牡丹
牡丹池在嘉定州大邑縣牡丹亭側片葉纖芥墜池中
則鴛鴦野鶩之類即啣去之
菱花
菱花池在南陽府鎮平縣西南俗名天池廣五里餘中
有菱藕蒲芡之類
鳳凰
一在鳳陽府城西北相傳有鳳宿於此後魏有鴻鴈池
鵝鴨
見雪夜襲蔡城
洗參
彰德府林縣西有洗參池相傳為王母洗藥之所
漚蔴
漚蔴池在開封府後趙王石勒微時與李陽隣居數争
漚蔴池相毆及即位召陽與飲引陽臂曰孤往日厭卿
老拳卿亦飽孤毒手池在山西遼州和順縣東北李陽
村
太液
漢建章宫北有太液池中有蓬萊方丈瀛州壺梁以象
海中神山又刻石為鯨魚池邊多雕菰紫蘀及鸊鵜鵁
鶄之類動輒成羣
善泉
金陵古臺城東有善泉池梁昭明太子所鑿中有亭榭
洲島太子泛舟池中嘗曰何必絲與竹山水可忘情
承露
三秦記漢上林苑有承露池昆靈池中有倒披蓮連錢
荇
浣雲
杭州舊報恩寺中有舞鳳軒浣雲池今萬松書院其故
址也白樂天詩白雲本無心舒卷長自潔影落一鑑空
可浣不可涅鳶飛魚躍間上下俱澄徹此意難與言覽
之自怡悦
花馬
花馬池在陜西慶陽府城北周圍四十三里與馬槽孛
羅濫泥鍋底等池相近
菌鶴
漢上林苑中有菌鶴池當路池太乙池牛首池積草池
池中珊瑚樹高一丈二尺一本三柯四百六十條
報恩
丹陽縣謝家場北有報恩池相傳王姓者好食鱉一市
必數枚庖婢每竊一二放之事覺恐被撻自投於池鱉
叢負得不死故池名報恩
放生
唐肅宗詔天下臨城帶郭置放生池始於洋州興道迄
於昇州江寧凡八十一所顔真卿為碑銘古今詩話載
唐末以邕州蔡大夫遷江西撫州刺史遊汝水放生池
禁人採捕忽有人乘小舟釣其上蔡使人捕之釣者為
詩云投却長竿捲釣絲手攜簔笠獻新詩臨川太守清
如水不是漁人下釣時遂得免罪宋天禧四年王欽若
請以西湖為放生池慶元初京兆尹趙師亦請以西
湖為放生池司業高炳如作記
鱷魚
廣西梧州府城東有鱷魚池搜神記扶南王范尋常養
鱷魚十頭有犯罪者投之不噬則赦之廣東潮州府城
東有鱷溪溪有鱷魚四足黃身脩尾形如鼉舉止趫疾
口森鋸齒往往為人害鹿行崖山羣鱷鳴吼鹿必怖懼
為鱷所得唐韓愈為刺史作文驅之鱷徙去六十里宋
陳堯佐通判潮州以鱷食人命吏督漁者網而得之鳴
鼔告其罪戮之於市
角鯉
角鯉池在長沙府醴泉縣東宋天聖中丁少連侍母觀
網魚得火鯉命膾之庖人驚報魚頂有角魚已死少
連祝曰魚若變化分當再活試之以水圉圉如初遂放
於清石潭盧載為作送角鯉文
金斗
金斗池在廬州府治按天文一星在南斗曰合肥對九
江星夾輔黃道今合肥縣入斗度獨多故號金斗城而
池名金斗亦取此義
玉壺
元元綂間丞相莫華捨地與僧法藏建普光庵中有玉
壺池
百子
百子池在陜西西安府漢宫中嘗以臨百子
池江西豐城縣有九子池
七女
七女池在漢中府洋縣昔人無男生七女父沒女各負
土合為一塜遂成此池
日月
日月池在會稽縣東北俗傳錢武肅王有目疾故浚此
池名以日月
風雨
風雨池在南昌府洪井之北西山之巔一名梅福種蓮
池唐張九齡為都督嘗禱雨有應立風雨池廟以祀之
池有劫灰
曹玭志漢武帝鑿昆明池極深中間悉是灰墨無復有
土舉朝不解以問東方朔朔曰臣愚不足以知之可試
問西域胡法蘭至明帝時外國道人來洛陽有憶方朔
言者乃試以昆明池灰墨問之胡人云天地大劫將盡
則劫燒此劫燒之餘也謂之劫灰方知朔言有旨按昆
明本西南夷國名即滇國也滇池在雲南府城南周廣
五百里合盤龍江及黃龍溪諸水匯為此池中産衣鉢
蓮花盤千葉蕊分三色下流為螳蜋川中有大小卧納
二山後為漢武帝平之以其地為益州郡其所鑿昆明
池在今西安府城内上林苑中帝欲伐昆明夷以其國
有滇池乃穿池象之以習水戰周迴四十里其中有戈
船樓船數百艘置二石人相對以象牽牛織女刻石為
鯨魚每雷動常吼鬐鬛皆動至昭帝幼沖不習攻戰于
中養魚以給諸陵又關中記所載堯治水訖停舟昆明
池則此池堯時已有漢特因而深之耳史記滇水源廣
末狹有似倒流故曰滇
池砌文石
杜陽雜編唐元載芸暉堂前有池悉以文石砌岸中有
蘋陽花亦類白蘋其花紅而且大若牡丹又有碧芙蓉
米芾投蛙
無為州西北有墨池宋米芾為守時所穿初厭池中蛙
聲取瓦書字投之自是無蛙鳴
習郁養魚
襄陽記荆陽峴山南有習家魚池後漢習穿此池依范
蠡養魚法中有釣臺晉山簡永嘉三年鎮襄陽每出遊
戲多在池上飲輒醉而歸名曰高陽池
採珠
廉州府城東南有珠母海海中有平江懸梅青嬰三池
池中出大蚌蚌中有珠每月明之夜其光燭天即古合
浦珠也人採珠者乘舟入池以長繩繫腰攜竹籃入水
拾蚌置籃内則振繩令舟人汲取之不幸遇惡魚有一
線之血浮水面則知人已葬魚腹矣
淬鐵
宋歐陽程永州府營道人少為郡吏郡後有池常淬鐵
為戎器名鐵作池植亭其旁一日太守於吏牘間得副
紙記池亭之勝有寒影倒吞凌漢樹冷光高浴半天星
之句問知為程詩大驚異之與之金使歸為學登進士
第累官屯田員外郎
卧冰
望江縣地稱三孝有孟宗泣竹臺徐仲源孝感山其一
則王祥卧冰池也
凌波
太真外傳唐玄宗在東郡晝夢一女容貌豔異拜於牀
前上問汝是何人對曰妾是陛下凌波池中龍女衞宫
護駕妾實有功今陛下洞曉鈞天之樂乞賜一曲以光
族類上於夢中為鼓胡琴採新舊之曲為凌波曲龍女
再拜而去及覺上盡記之會禁樂乃自御琵琶習而飜
之與文武臣僚於凌波宫臨池奏新曲池中波濤湧𧺫復
有神女出池心乃所夢之女也上大悦語於宰相因於
池上立廟歲祀焉
聖水
杭州慈聖院有吕公池宋乾道間高僧能取池水呪之
以施病者輒愈號聖水池
仙源
仙源池在四川敘州府南溪縣北劉景鶴嘗用此水以
煉丹
醒酒
宋時洛陽有董氏東西園園中有大池中為堂榜曰含
碧水四面噴瀉池中而陰出之故朝夕如飛瀑而池不
溢洛陽人盛醉走登其堂輒醒故俗號池曰醒酒池
浴丹
浴丹池在保寧府劒安普安廢縣唐杜光庭煉丹之所
産馬
四川黎州安撫司蠻部有池内産馬名渥洼池
棄龜
宋徽宗大觀中都水使者趙霆得兩首龜於黃河獻以
為瑞蔡京曰此齊小白所謂象㒺見之而霸者也鄭居
中言首豈有二人皆駭異而京獨主之殆不可測帝命
棄龜於金明池按金明池周世宗時所穿宋太祖嘗幸
此觀習水戰
太子
吳有太子池孫權子和所穿
相國
相國池在湖州府烏程縣治内唐大歷中李晤官於烏
程子紳甫一歲數墮此池若有物扶持而出後為相國
後人因以名池
皓月
汝寧府確山縣西北有朗山避宋廟諱改名樂山山頂
有池名皓月中有四季蓮花可供遊賞
瑞星
廣東雷州府南有瑞星池即寇萊公舊居也宋天聖間
有星隕於池翌日求之得一石
金龍
金龍池在平陽府平山之麓晉永嘉中有韓媪者於野
中見巨卵育之得嬰兒字曰撅兒方四歲劉淵築平陽
城不就募能城者撅兒應募因化為蛇令媪遺灰誌其
後謂媪曰憑灰築城可立竟如所言淵怪異之命使追
蛇遂投入山穴中露尾數寸使者斬之忽有泉自穴中
出匯而為池因名金龍
金鷪
金鷪池在丹陽縣治内宋夏竦為本縣掾一日侍母燕
坐見黃鸝雙没於地發之得金鷪二其母取瘞之竦因
亭其上後人發地求之不得遂為池因名金鷪
羲之滌墨
紹興蕺山戒珠寺前有鵝池晉王羲之善筆札性復好
鵝所在穿池滌墨其旁有牧鵝之所
蔡倫造紙
衡州府耒陽縣西南有蔡子池漢蔡倫造紙處
洲
水中漲沙曰洲
鸚鵡
鸚鵡洲在武昌府通城縣南跨城西大江中尾直黃鵠
磯即黃祖殺禰衡處衡嘗作鸚鵡賦死葬於此因以名
洲
騏驎
騏驎洲在邵武府泰寧縣西南昔越王戲馬於此
白鷺
白鷺洲在應天府西南江中唐李白詩二水中分白鷺
洲宋曹彬大破江南兵即此處也一在廬陵城東贑江
中
黃龍
黃龍洲在延平府城東每春水後視此洲沙多寡占歲
豐歉
白馬
白馬洲在岳州府澧州之東相傳為先生乘白
馬飛昇處
黃牛
黃牛洲在南昌府城西南相傳許遜逐蛟精蛟化為黃
牛於此因名
金沙
金沙洲在岳州府洞庭湖中一名龍堆延袤數里又名
金沙堆
寶蓋
寶蓋洲在建寧府建陽縣北相傳閩王審知有一叛將
敗亡以其所竊寶蓋棄此因名
乘龍
乘龍洲在鳳陽舊府城北淮水中昔周世宗征濠夜遣
兵持炬乘槖駞絶濠兵士驚以為鬼乘龍也因以名洲
繫龍
梧州城東五里大江中有繫龍洲首戴石阜尾蟠石鱗
宛然龍形中有沙石或斷或續直至城西隅若貫索鎖
繫此龍故名每冬月水涸則桂江與大江之舟皆循流
至洲尾乃泝流而上蓋天造地設以鎮梧州水口云
鳳麟
鳳麟洲在西海中央地方一千五百里洲四面有弱水
遶之鴻毛不浮不可越也洲上有鳳麟數萬各自為羣
龍馬
龍馬洲在南昌府進賢縣北軍山湖畔舉目有湖山之
勝文士多樂遊之
彭城
彭城洲在岳州府城東北劉宋元嘉中謝晦反到彦之
進討軍次彭城洲即此
羅刹
羅刹洲在安慶府境宋端平初移治於羅刹洲又移於
楊槎洲至景定初始移治宜城渡今府城是也
大哀小哀
大小哀洲在長沙府湘陰縣南昔虞舜南巡二妃從之
不及哭弔於此
南布東布
通州南四十里大江中沙漲為洲有南布洲東布洲相
傳有布機流至沙上因名
杜若
謝朓詩芳洲生杜若宋陸游詠敘州西樓詩畫船衝雨
入戎州縹緲山横杜若洲須信平時邊堠静傳風夜夜
到西樓
荔枝
荔枝洲在廣州府城東周圍可五十里南漢劉氏嘗創
昌華苑於其上
金魚
金魚洲在長沙府醴陵治前其狀如魚一在泰和縣東
銅魚
銅魚洲在四川順慶府渠縣南下有石磧黃色如魚狀
舊傳開科之歲水聲異常必有中者諺云銅魚灘聲吼
士子占科首
馬渡洲
廉州府珠母海中有圍洲周迴一百里昔有野馬渡此
又名馬渡洲
鴻宿洲
鴻宿洲在黃州府蘄州西大江中秋冬有鴻集于此
白蘋
白蘋洲在湖州府霅溪東南梁太守柳惲江南曲云汀
洲採白蘋日暮江南春後人因以名洲上有白蘋亭
紫苑
紫苑洲在湖廣寳慶府武岡州以洲産紫苑故名
訾家洲
訾家洲在桂林府城東南先是為訾家所居故名雖巨
浸不能没自古以為浮洲柳宗元有記
吳家洲
吳家洲在南昌府西南相傳吳綵鸞至此故名上有聖
母廟又有滕家郭家二洲南北相去十數里又豐城縣
有三洲謂楊林洲金雞洲牛宿洲也
狀元
狀元洲在醴陵縣治前相傳洲過縣前即出狀元
大人
言行錄宋時逆亮犯順李顯忠以池州都督移軍舒城
除御營先鋒都統制堠騎報虜兵萬人渡淮公領趙康
年等與虜戰於大人洲首挫其鋒乘勝掩擊過淮虜兵
溺死者千餘人
橘洲
橘洲在長沙府善化縣西上多美橘故名又湘江中有
四洲曰橘洲曰直洲曰誓洲曰白小洲夏月水泛惟橘
洲不没諺云昭潭無底橘洲浮
蘆洲
蘆洲在武昌縣西相傳伍子胥逃楚至江上求渡漁父
曰日月昭昭乎寖已馳與子期乎蘆之漪子胥既渡解劒與
之不受子胥令其勿露漁父遂覆舟而死即此處
爛船
爛船洲在衡州府桃源縣南秦人洞後世傳晉時漁郎
放舟入洞即此及出其舟已爛故名其洲
覆釡
覆釡洲在沔陽景陵縣治西以形似名即唐陸羽隱居
之地
孫洲
孫洲在杭州府富陽縣吳孫堅初為郡吏赴府鄉人餞
於洲上父老曰此洲狹而長君其為長沙太守乎後果
應其言且堅從長沙起兵為吳始祖後人因名曰孫洲
蔡洲
蔡洲在襄陽府東北漢水中後漢蔡瑁居其上曹操嘗
造其家
琵琶
琵琶洲在饒州府餘干縣治南水中擁沙成洲狀如琵
琶宋汪洋詩塞外風烟能記否天涯淪落自心知眼前
風物參差是只欠江州司馬詩一在處州府好溪上
珊瑚
外國傳大秦國西南漲海中可八百里到珊瑚洲洲底
有盤石珊瑚生其上人以鐵網取之
虎頭
虎頭洲在撫州府城北宋治平中郡人李懽夜夢有人
張樂送至洲上未幾登科授虔州司理蓋虎頭之應也
蛇骨
蛇骨洲在南康府都昌縣東南晉永嘉中有蛇長三十
餘丈斷道以氣吸人被吞噬者蓋百數許遜有神術率
弟子往殺之聚骨成洲
鸕鷀
鸕鷀洲在瑞州府上高縣羅漢石之東正當縣之水口
老鴉
老鴉洲在雷州府抵瓊州府界四里
楊葉
楊葉洲在九江府西半屬彭澤縣以東屬池州界洲上
多楊柳
蓮花
蓮花洲在南康府建昌縣西江心諺云蓮花到縣前建
昌出狀元
迷子
迷子洲在應天府西南王安石詩洲荻藏迷子
仙姑
仙姑洲在瑞州府上高縣西相傳有仙女嘗遊此
門前洲
晉殷仲堪見流棺葬之旬日間門前之溝忽起為岸其
夕有人自稱徐伯玄感君之惠無以報也水有岸為洲
君將為州矣後果臨荆州又宋張興世初生門前水中
忽起洲及為方伯洲生至十餘處
館前洲
館前洲在邵武府建寧縣東水中央狀如遊魚出水
百里
百里洲在荆州府枝江縣東北周迴百餘里梁史陸法
和有異術隱百里洲即此又縣有九十九洲未及滿百
宋文帝在藩忽生一洲未幾嗣位
萬石
萬石洲在臨江府南大江環其前袁江帶其後其地夷
曠肥饒歲收倍常因名
流桑
見水
種荻
漢陽府城南大江中有劉公洲宋元祐中沙洲湧出知
軍事劉誼種荻其上因名
周瑜犒士
黃梅縣南大江之北有散花洲周瑜戰勝犒士散花於
此
張澄習軍
南昌府東湖之北有百花洲宋紹興中張澄建亭其上
以習水軍因扁曰講武況志寧有詩又蘇州姑蘇山上
及南陽鄧州城南俱有此洲
溪
爾雅水注川曰溪注溪曰谷注谷曰溝注溝曰澮注
澮曰瀆
禹鑿
紹興府嵊縣餘糧山下有了溪越絶書禹鑿了溪人方
宅宋王十朋詩禹蹟始壺口禹功終了溪餘糧散幽谷
歸去錫玄圭
越來
蘇州楞枷山東北有越來溪與石湖通郡志云越侵吳
自此入故名溪上有越成橋
吕望得璜
尚書太傅吕望釣蟠溪於魚腹中得玉璜溪在鳳翔府
寳雞縣東南谷中石壁深邃林木秀阻中有石室
歐冶鑄劒
若耶溪在紹興府城南與鏡湖合昔西施採蓮歐冶鑄
劒即此處
茹蘭
茹蘭溪在池州府建德縣南其源出迎春朝霞二洞之
間西流會堯城
浣花
浣花溪在成都府城西南杜子美至成都劒南節度使
裴冕為卜西郭浣花溪作草堂以居之一名百花潭按
吳中復夫人任氏碑記夫人微時有一僧墜汚渠
中為濯其衣見百花滿潭因名其潭曰浣花又唐妓薛
濤家於潭旁以潭水造紙為十色箋
九曲
九曲溪在武夷山九曲繚繞貫於羣岫之間出石鼓渡
合於建溪
四安
湖州府長興縣四安山有水會苕溪名四安溪
雙月
桂林府陽朔縣南有雙月溪溪上有雙月橋滁州琅琊
山側有明月溪宋王禹偁詩惜哉幽勝事盡落唐賢手
惟餘舊時月團團照山口
七星
建寧府政和縣南有七星溪發源銅盤山入建溪
餘甖
餘甖溪在浙江長興縣南傍有餘甖村故名梁武帝時
童謠云王氣在三餘乃於餘干餘姚餘杭為厭勝之法
時長興有餘千山餘甖水餘魚浦而陳武帝實當之魚
本作吾吳越之音訛耳
罨畫
長興縣西有罨畫溪古木夾岸叢條翳其下朱藤蔽其
上如是者十里花時遊人競集溪上有罨畫亭唐鄭谷
詩顧渚山邊郡溪將罨畫通按罨畫籠色畫也
成式去怪
處州東有惡溪多水怪唐宣宗時刺史段成式有善政
怪潜去民謂之好溪
路旻平險
祁門縣南有閶門灘灘有二巨石對峙如門其水下流
入鄱陽界合於大江灘善覆舟唐縣令路旻開斗門以
平其險人呼路公溪
躍馬
先主乘的盧馬西走至檀溪一躍三丈而過以免劉表
之追溪在襄陽府西
斬蛟
宜興縣有荆溪在荆山之北故名上通蕪湖下注震澤
達松江而入於海周孝侯嘗斬蛟於此
磨鍼
磨鍼溪在眉州彭山縣象耳山下唐李白讀書於此學
未成棄去適過是溪逢老媪方磨鐵杵白問媪何為荅
曰欲作鍼耳白感其言遂還卒業媪自言姓武溪㫄有
武氏巖
浣紗
浣紗溪在處州青田縣南謝靈運遊石門洞至此遇二
女浣紗水邊靈運作詩嘲之女亦以詩荅之忽不見
希聲蒙溪
陸希聲居當溪之側名其溪曰蒙溪
子厚愚溪
柳子厚愚溪序灌水之陽有溪焉東流於瀟水或曰冉
氏嘗居也故名冉溪余以愚觸罪謫瀟水上愛是溪故
更名為愚溪又為愚邱愚泉愚浦愚池愚堂愚亭愚島
作八愚詩紀於溪石之上
元結命名
浯溪在永州府祁陽縣南流入湘江唐元結自道州歸
愛其山水因家焉作大唐中興頌顔真卿大書刻於崖
上結又為峿臺唐亭石室諸銘宋陳衍曰元氏始命名
之意因水以為浯溪因山以為峿山作室以為唐亭三
吾之稱我所自也字從水從山從唐我所命也三者之
目皆自吾焉我所擅而有也
沈括入夢
丹陽朱方門外有夢溪焉宋沈括嘗夢至一小山花如
覆錦喬木蓊鬱山下有水甚樂之後謫居潤州宛如夢
中遂築室居焉因名夢溪
苕溪
苕溪在杭州餘杭縣治前發源天目夾岸多苕花每秋
時飄散水上如飛雪
竹溪
唐李白與孔巢父韓準裴政張叔明陶隱居在泰安州
徂徠山日沈飲號竹溪六逸
甘棠
廣西靈川縣東有甘棠溪西過白石湫合灕江
香稻
南寧府橫州西有香稻溪溪傍産香稻故名
沐鶴
沐鶴溪在處州青田縣西南相傳浮丘伯沐鶴於此
蟠龍
夔州府梁山南有蟠龍溪
黃浦
黃浦溪在山陽縣南溪東南流者入射陽湖西流者入
雙清溝
白洋
白洋溪在宣城縣出華陽山東流者經天門山過寒亭
又經行廊山入清弋江西流者過魯廟東北流者為魯
溪入於句溪
藤花映水
宜興縣東南有東瀉溪唐陸希聲頥山錄謂山前百餘
步衆流合而東行故溪名東瀉春時兩岸藤花照映水
中青紅可愛
桃花夾岸
陶潜桃源記晉太元中武陵人乘舟捕魚沿溪行忽逢
桃花林夾岸數百步芳華鮮美落英繽紛復前行得一
山山有小口彷彿有光便捨舟從山口入初極狹行數
十步豁然開敞土地平曠屋舍儼然阡陌交通雞犬相
聞其中往來種作男女衣著悉如外人黃髮垂髫竝怡
然自樂見漁人大驚問所從來具荅所以便欲還家為
設酒作食村中人咸來問訊自云先世避秦亂率妻子
邑人來絶境不復出問今是何世乃不知有漢及魏晉
此人一一為言停數日辭去既出得其舟便扶向路處
處誌之及至郡詣太守言之太守即遣人隨往尋問所
誌遂迷惑不復得路南陽高士劉子驥聞之欣然欲親
往未果尋以病終後遂無問津者
一縱一橫
丁溪在泉州府德化縣南俗云水畫丁羅簮纓宋時一
夕雷雨决流一縱一横宛成丁字邑人程楊休果登高
第
十溢十竭
王韶之始興記連州水下流名斟溪一日十溢十竭
溪有二灘
百步溪在台州府臨海縣西溪有二灘甚湍急俗名大
小惡溪孟浩然詩欲尋華頂去不憚惡溪名
溪有三源
八甸溪在雲南廣西府彌勒州治西其源有三一出阿
欲山一出舊村一出北傾山
道錫牽鼎
銅鼎溪在南海縣界南越志天清水澄見其中鼎鉉刺
史劉道錫過此溪繫其耳而牽之耳脱而鼎潜入溪中
民以為神又雷州府遂溪縣東南有鐵杷溪中有石似
鐵杷故名
茂叔濯纓
濂溪在永州府道州之西宋儒周敦頥家世於此後寓
居江州而老於廬山之下不欲忘其所自因取故里之
號以名其川故九江府亦有濓溪云黃山谷濓溪詩序
舂陵周茂叔胸中灑落如光風霽月好讀書雅志林壑
中歲乞身老於湓城有水發源蓮花峰之下潔清甘寒
合於湓江茂叔濯纓而樂之築室其間用其平生所安
嫓水而成名曰濓溪按湓城今在德化縣城南九十里
漢置柴桑縣隋改曰湓城
見俞兒
齊桓公北征孤竹國將至卑耳溪見一人長尺許而人
物衣冠具焉右袪衣走馬前疾導以問左右左右不見
也管仲曰此登山之神俞兒也臣聞霸君興則登
山之神見且走馬前導也袪衣示前有水也右祛衣示
右方涉也及至溪從左方涉其深及冠從右方涉其深
至膝桓公既涉果得孤竹遂霸天下桓公遂再拜曰仲
父之聖至此按孤竹今永平府古郡名
遇鮑姑
武昌府咸寧縣有蘋花溪相傳先生煉丹之地嘗
見一老姥於此採蘋莫測所自來或問之荅曰吾鮑姑
也忽不見
盧敖棲息
盧棲溪在處州府景寧縣東有洞廣數丈唐道士盧敖
棲息其中洞㫄多笋味甚佳亦號盧棲笋溪㫄有竹無
風自動
庭堅遊樂
涪溪在敘州府北宋黃庭堅遷涪州别駕號涪翁後安
置戎州遊是溪而樂之故名涪溪戎州今為戎縣屬敘
州府
董黯奉母
慈溪在慈溪縣西南舊名大隱東漢董黯因母疾思飲
此溪水築室溪上以便取汲故後人以慈名溪
李綱謫官
延平府沙縣七峰之下有太史溪宋李綱初以太史謫
官於此故名
徽之訪友
剡溪在剰縣治南一名戴溪即晉王徽之雪夜乘舟訪
戴逵處
思齊征蠻
湖廣靖州通道縣境有鑿字溪按廣西界宋元豐間於
溪旁得古碑乃唐久視元年遣將王思齊率兵征蠻過
此隔碍山險負舟而濟鑱石以紀歲月而夷人以為鑿
字溪
太守脩褉
岳陽溪在潼川州安岳縣西太守彭乘臨溪鑿石為曲
水每歲脩褉於此名翰林灘以乘嘗官翰林也
仙人投丹
靈壽溪在柳州府融縣南相傳仙人嘗投丹於中飲者
皆得壽
馬鳴
馬鳴溪在敘州府發源慶符縣西會馬湖江達於蜀昔
土人鄭氏牧馬溪上馬産龍駒朱騣頳尾高可七尺將
以為貢至溪振鬛長鳴躍入於水故名
虎號
虎溪在九江府城南晉僧慧遠法師送客不過此溪過
則虎輒鳴號故名虎溪後與陶淵明陸脩静語道契合
不覺過之因大笑世傳虎溪三笑圖
山影棹聲
宋張子野題無相院西溪詩積水涵虛上下清幾家門
静浪痕平浮萍破處見山影小艇歸時聞棹聲入郭僧
尋塵裡去過橋人似鏡中行已憑暫雨添秋色莫放秋
蘆礙目生
沙平石淺
唐岑參東溪詩溪水碧於草潺潺花底流沙平堪濯足
石淺不勝舟洗藥朝與暮釣魚春復秋興來從所適還
欲向滄洲
白牛
隋王通號文中子講道於白牛溪
黃龍
黃龍溪在泉州府南安縣南宋王十朋詩清源太守鬢
蓬鬆未遂歸農又勸農農事方興天不雨誰能喚起老
黃龍
四水激射
湖州府治南有霅溪以其合四溪水為一溪故曰霅四
溪者謂苕溪前溪餘不溪北流水也一說四水激射霅
然有聲故名霅溪一名霅川湖州古地名曰霅川以此
雙澗合流
虎蹐溪在處州府宣平縣南雙澗合流昔有人擊虎於
此
山堂肆考卷二十四
