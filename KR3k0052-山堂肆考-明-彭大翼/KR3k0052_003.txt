卷三
山堂肆考卷三明彭大翼撰
天文
月(附月蝕)
淮南子曰月一名夜光月御曰望舒亦曰纖阿尚書
大傳曰晦而月見西方謂之朓朔而月見東方謂之
朒亦謂之側匿釋名朏月未成明也魄月始生魄也
朔蘇也月死復蘇生也晦灰也死為灰月光盡似之
也弦月半之名其形一旁曲一旁直若張弓弦也望
日月遥相望也注云承大月月生二日謂之魄承小
月月生三日謂之朏
生明
尚書大傳書云哉生明哉生魄說者以為朔後月明生
而魄死望後月明死而魄生故書以朔望生明生魄紀
月也註云哉始也又乾鑿度曰月三日成魄八日成光
養魄
十洲記冬至後月養魄於廣寒宫
似鏡
漢京房曰月與星辰隂者也有形無光日照之乃有光
先師以為日似彈丸月似鏡體或以為月亦似彈丸日
照處則明不照處則闇一說其質常圓其體本黑受日
之光而白
如圭
江文通别賦秋露如珠秋月如圭
懸弓偃瓦
侯鯖錄新月占雨說月如懸弓少雨多風月如偃瓦不
求自下
讓璧燒銀
梁戴嵩月重輪詩浮川疑譲璧入戶類燒銀
女狄吞精
遁甲開山圖榮氏解女狄暮汲石紐山下泉水中得月
精如雞子愛而含之不覺吞下遂有娠十四月生夏禹
嫦娥竊藥
張衡靈憲羿請不死之藥於西王母羿妻嫦娥竊以奔
月將往枚筮之於有黃有黃占之曰吉翩翩歸妹獨將
西行逢天晦芒毋驚毋恐後且大昌嫦娥遂托身於月
是為蟾蜍袁郊詩云嫦娥竊藥出人間藏在蟾宫不放
還后羿遍尋無覓處誰知天上亦容奸
牛喘
劉義慶世說滿奮字武秋在晉武帝坐北忩下作琉璃
屏似密實疎奮有寒色帝笑之奮曰臣猶吳牛見月而
喘注云吳牛畏暑見月疑是日所以喘也
鵲飛
魏武帝短歌行月明星稀烏鵲南飛遶樹三匝無枝可
棲
占姓
左成十六年楚晉將戰晉侯夢吕錡射中月退入於泥
占之曰姬姓日也異姓月也必楚王也及戰射中共王
目錡死之
見名
會稽先賢傳闞澤字德潤年十三夢見名字炳然在月
中
磨蛤水生
淮南子曰方諸見月則津而為水高誘注云方諸隂燧
大蛤也磨拭令熱以向月則水生也
畫灰暈缺
淮南子曰畫蘆灰而月暈闕許慎注云有軍事相圍守
則月暈以蘆灰為環缺其一面則月圓亦闕於上
觀蓂
帝王世紀堯時有草夾階而生每月朔日生一莢至月
半則生十五莢十六日後落一莢至月晦而落盡若月
小餘一莢一名歷莢一名僊茆故抱朴子曰昔帝轅候
鳳鳴以調律唐堯觀蓂莢以知月
伐桂
酉陽雜爼月中桂樹高五百丈下有一人常斫之樹創
隨合其人姓吳名剛西河人學僊有過謫令伐桂
庾亮登樓
晉庾亮字元規鎮武昌諸佐史殷浩之徒秋夜乘月登
南樓俄而亮至諸將起避之亮曰君且少住老子於
此興復不淺遂據胡床與浩等談詠其坦率如此
袁宏泛渚
晉書謝尚字仁祖鎮牛渚秋夜乘月率爾與左右微服
泛江會袁宏在舫中諷誦聲既清雅詞又藻拔尚遣問
答曰是袁臨汝郎誦詩即其詠史之作也尚即迎近舟
與之譚論達旦不寐注云臨汝郎宏父嘗為臨汝令也
宏字彦伯
廣寒府
方朔十洲記唐明皇八月望日遊月宫見天府牓曰廣
寒清虚之府素娥十餘人皆皓衣乘白鸞舞於桂樹之
下
太液池
宋太祖幸後池對新月置酒召當直學士盧多遜使賦
詩多遜請韻太祖曰用兒字多遜詩云太液池邊看月
時晚風吹動萬年枝誰家玉匣開新鏡露出清光些子
兒太祖大喜盡以坐間飲食之器賜之又曹希孟貨詩
都下有人以敲梢交為韻索新月詩曹云禁鼓初聞第
一敲乍看新月出林梢誰家寳鏡新磨出匣小參差盖
不交盖摹多遜之句也
高祖被圍
漢書高祖七年月暈圍參畢七重占曰畢昴之間天街
也街北胡也街南中國也昴為匈奴參為趙畢為邊兵
是歲高祖自將至平城為冒頓所圍七日乃解
匈奴舉事
漢書匃奴傳匈奴舉事常隨月盛壯以攻戰月虧則退
兵
玉斧修
酉陽雜爼太和中鄭仁本表弟與王秀才遊嵩山忽迷
路見一人方睡熟呼之其人枕襆而坐曰君知月乃七
寳合成乎月勢如丸其影則日爍其凹處也常有八萬
三千戶修之予即一數因開襆有斤鑿數事玉屑飯兩
裹授二人曰分食此雖不足長生可一生無疾耳乃起
與二人别指一支徑曰但由此自合官道矣言已不見
王荆公詩玉斧修成寳月圓月邊仍有女乘鸞青冥風
露非人世鬢亂釵横特地寒
瓊樓滿
酉陽雜爼翟天師乾祐峽中人曾於江岸與弟子十許
人翫月或問月中竟何所有乾祐曰隨我指看之弟子
中兩人見月規半圓瓊樓金闕滿焉數息間不復見
僊人弄影
唐上官儀應詔詩中用影娥池學士無解其事者祭酒
令狐德棻召張柬之等十餘人求出處柬之對曰洞冥
記漢武於望鶴臺西起俯月臺臺下穿影娥池每登臺
眺月影入池中如僊人乘舟笑弄月影因名影娥池亦
曰眺蟾臺德棻嘆其博
佳人弄色
東坡新月詩新月如佳人出海初弄色娟娟到湖上㶑
㶑搖空碧
舉杯邀月
唐李白月下獨酌詩花下一壺酒獨酌無相親舉杯邀
明月對影成三人
停杯問月
李白問月詩青天有月來幾時我今停杯一問之人攀
明月不可得月行却與人相隨
捉月
李白曾為永王璘門下客後璘作亂或奏白使之拘白
坐罪當誅郭子儀請解官贖罪詔長流於夜郎因過采
石江酒醉見月在江中以手弄之失水而死後人謂其
捉月
取水
周禮秋官司烜氏掌以夫遂取明火於日以鑒取明水
於月
金鏡
宋晁補之詠月詞曰青烟幕處碧海飛金鏡永夜閑階
桂影露凉時零落多少寒蛩神京遠唯有藍橋近按補
之字無咎宗慤之曾孫也
玉盤
李白朗月行小時不識月呼作白玉盤又疑瑶臺鏡飛
上青雲端宋田畫詩少皥磨成白玉盤六丁擎出太虚
寬青光千古復萬古留向人間此夜看
搗藥兔
杜詩天上秋期近人間月影清入河蟾不沒搗藥兔長
生五經通義云月中有兔與蟾蜍何月隂也蟾蜍陽也
而與兔並明隂係於陽也又楚辭夜光何德死則又育
厥利維何而顧兔在腹按顧兔謂顧望之兔也
銜桂雞
郭子横洞冥記有遠飛雞夕則還依人曉則絶飛四海
嘗銜桂實歸於南土本草圖經江東諸處每至四五月
後嘗於衢路拾得桂子大如狸豆破之辛香故老相傳
是月中落也北方獨無者非月路也又君房為錢塘
令夜宿月輪山寺僧報曰桂子下塔遽起望之紛如烟
霧回旋成穗散墜如牽牛子黃白相間咀之無味則桂
子之落往往有之但人不識耳
山河影
淮南子曰月中有物娑婆者乃山河影也其空處海水
影也又釋氏書云須彌山南面有閻扶樹月過樹影入
月中也
水氣精
淮南子曰積隂之寒氣為水水氣之精為月
祭坎
禮祭義祭日於壇祭月於坎以别幽明以制上下
應潮
抱朴子曰月之精生水是以月盛而潮大
魚腦減
淮南子曰月者隂之宗也是以月虚而魚腦減月死而
螺蠬瞧螺一作蠃
蚌胎降
蘇子美曰老蚌吸明月而降胎吕氏春秋月羣隂之本
月望則蚌蛤實羣隂盈月晦則蚌蛤虚羣隂揫
夢月入懷
漢書元后母夢月入懷而生后遂為天下母又搜神記
曰孫堅妻夢月入懷告堅曰妾昔懷策夢月入懷今又
夢堅曰子孫興矣遂生權
取月置袖
宣室志唐太和中周生者有道術中秋夜與客會月色
方瑩謂坐客曰我能梯雲取月置之懷袖因取筯數百
條䋲而駕之曰我上梯取此月俄而以手舉衣懷中出
月方寸許光色燦爛寒氣侵人入肌膚
徐孺夜戲
世說徐孺子年九歲嘗夜戲月下人語之曰若令月中
無物當極明徐曰不爾譬人眼中瞳子無之未必不暗
也又晉書會稽王道子庭中夜坐月色無玷嘆以為佳
謝重率爾對曰不如微雲點綴道子曰卿居心不净乃
欲滓穢太清耶
子建夜遊
曹子建公讌詩清夜遊西園飛盖相追隨明月澄清影
列宿正參差
令人和悦
蘇東坡在汝隂州堂前梅花大開月色鮮霽夫人曰
春月色勝如秋月色秋月令人悽慘春月令人和悦先
生大喜遂召二歐飲作減字木蘭花詞云不似秋光只
與離人照斷腸杜詩云秋月解傷神
隨人遠近
梁朱超舟中望月詩大江闊千里孤舟無四鄰唯餘故
樓月遠近必隨人
阮帷
阮籍詩夜中不能寐起坐彈鳴琴薄帷鑒明月清風吹
我衿
潘室
潘岳悼亡詩皎皎忩中月照我室南端清商應秋至溽
暑隨節闌
方暉圓影
梁沈約詠月詩方暉竟戶入圓影隙中來高樓切思婦
西園遊上才
半形全影
周王褒關山詩半形同漢陣全影逐胡兵
經箕離畢
周書庶民惟星星有好風星有好雨日月之行則有冬
有夏月之從星則以風雨注云好風者箕星好雨者畢
星孔安國尚書傳月經於箕則多風月離於畢則多雨
詩小雅月離于畢俾滂沱矣
警闕示冲
南宋謝莊月賦擅扶光於東沼嗣若英於西冥引玄兔
於帝臺集素娥於後庭朒朓警闕朏魄示冲順辰通爥
從星澤風增華台室揚彩軒宫委照而吴業興淪精而
漢道融注云扶光扶桑之光也東沼陽谷也若英若木
之英也西冥昧谷也月盛於東故曰擅始生於西故曰
嗣警闕謂朒脁失度則警人君有所闕德示冲言朏魄
得所則表示人君有謙冲不自盈大也按莊字希逸
西齋長憶
李頻月夜憶别詩早晚更看吴苑月西齋長憶月當窗
不知明夜誰家見應照離人隔楚江
南窗借看
黃山谷詩開盡南窗借月看
墮環
白樂天詩稀星點銀礫落月墮金環
學扇
杜詩月生初學扇
食以氣(已下月蝕)
日之食也以形月之食也以氣月受日之光不受日之
精相望中弦則光為之食至於大陽乃火之精也火正
當氣熖之上必有黑暈以月正對此黑暈中日必食也
食以交
月一年十二會十二望有食有不食者交則食不交則
不食也然日食少而月食多者盖日月行有常度一月
必一會但月體小日體大故雖行度差路交關苟非相
掩太多則日常不食月則稍有交關相射則必食食且
既也
擊鑑
開元天寳遺事長安城中每月食士女取鑑向月擊之
云救月食
壞輪
唐盧仝月蝕詩爛銀盤從海底出出來照我茅屋東天
色紺滑凝不流水光交貫寒朣朧初疑白蓮花浮出龍
王宫八月十五夜比並不可雙此時怪事發有物吞食
來輪中輪如壯士斧斫壞桂似雪山風拉摧百鍊鏡照
見膽平地埋寒灰火龍珠飛出腦却入蚌蛤胎搥環破
璧眼看盡當天一搭如煤炲磨蹤滅跡須臾間便似萬
古不可開又聞古老說食月蝦蟇精徑圓千里入汝腹
如此癡騃阿誰生須臾癡蟇精兩吻自决拆初露半箇
璧漸吐滿輪魄衆星盡原赦一蟇獨誅磔腹肚忽脱落
依舊挂穹碧光彩未蘇來慘淡一片白奈何萬里光受
此吞吐厄
星
說文萬物之精上為列星唐嚴思善曰山川精氣上
為列星又黃帝定星次可名者三百二十微星一萬
一千五百景星如周伯舍譽格澤星之吉也彗星孛
星長星蓬星星之凶也漢書音義絶跡而去曰飛星
光跡相連曰流星亦曰奔星一說自天横飛而過為
流自下復上為奔自上而下為隕
三台
漢天文志魁下六星而比者曰三台在人為三公
晉天文志三台六星西近文昌二星曰上台為司命次
二星曰中台為司中東二星曰下台為司禄史記台作
能
四輔
晉天文志太微東藩四星一曰上相二曰次相三曰次
將四曰上將所謂四輔也西藩四星一曰上將二曰次
將三曰次相四曰上相亦曰四輔
五老
論語䜟仲尼曰吾聞堯與舜等遊首山觀河渚有五老
遊河一老曰河圖將來告帝期二老曰河圖將來告帝
謀三老曰河圖將來告帝書四老曰河圖將來告帝圖
五老曰河圖將來告帝符歌訖五老飛為流星上入昴
三公
晉天文志斗杓南三星及魁第一星西三星皆曰三公
主宣德化和隂陽
六府
史記天官書文昌六星在北斗魁前天之六府也主集
計天道
六符
東方朔傳泰階六符注云泰階三台也每台二星凡六
星六符者六星之符驗也又星名二咸主防奢
二主
隋天文志北極第一星主月太子也第二星主日帝王
也第三星主五星庶子也
二使
東漢書和帝分遣二使各至州縣觀採風謠二使當到
益部投館吏李邰舍邰知天文因問曰二君發京師時
知朝廷遣二使否二使問何以知之邰曰前有二使星
向益州分野故知之耳邰字孟節南鄭人
帝車
天象列星圖北斗七星在太微之北是為帝車運乎中
央臨制四方
郎位
史記天官書南宫後聚一十五星蔚然曰郎位傍一大
星將位也正義曰郎位五星在太微中帝座東北周之
元士漢之光禄中散諫議此三署郎中即今之尚書郎
也郎將一星在郎位東北即今之左右中郎將也
東壁
晉天文志東壁二星主文籍天下圖書之府也眀則圖
書集道術行小人退君子入
西藩
晉天文志紫宫十五星其西藩七東藩八在北斗之北
三辰綱紀
前漢天文志北斗天之三辰綱紀星也
七政樞機
前漢律歷志北斗七星輔一星在太微之北乃七政之
樞機隂陽之元本也
編珠
尚書中候天地開闢甲子冬至日月若懸璧五星若編
珠
連貝
尚書考靈耀仰觀天形如車盖衆星纍如連貝
食昴
漢書鄒陽上書先生為秦畫長平之事太白食昴按
太白天之將軍其精誠上達於天故太白為之食昴
守歲
唐史李晟初屯渭橋時熒惑守歲久之方退或勸曰熒
惑已退可速用兵晟曰汝安知天道及克敵謂參佐曰
前者士大夫勸晟出兵非敢拒也常聞五緯盈縮無凖
晟懼復來守歲則我軍不戰而自潰矣衆皆曰非所及
也
歲星居心
唐權德輿歲星居心頌序春三月司天氏奏歲星居心
宿五度其色黃明潤大光澤帝位積五十餘日詔下有
司頒示中外故臣得而言之以形歌頌按心星大火心
星也詩七月流火即此
尾心伏辰
左僖五年晉侯伐虢圍上陽問於卜偃曰吾其濟乎對
曰克之童謠丙之晨龍尾伏辰均服振振取虢之旂鶉
之賁賁天策焞焞火中成軍虢公其奔其九月十月之
交乎注云龍尾尾星也日月之會曰辰日在尾故尾星
伏而不見
經天
南史義熙元年太白晝見經天凡七乃人更主異姓當
興之象時晉受禪於宋太白晩見者其常也與日抗則
為晝見過已當丙位則為經天其變也在朝象官在人
象事在野象物
助月
孫柔之瑞應圖景星者天之精也狀如半月生於晦朔
助月為明王者不私人以官使賢者在位則見又天文
志辰星居於卯地或辰星勾月主年豐國泰
徙舍
吕氏春秋宋景公時熒惑守心子韋曰禍當君可移於
相公曰宰相所與理國家也而移死焉不祥寡人請自
當也曰可移於民公曰民死寡人將誰與為君曰可移
於歲公曰歲荒人必死誰與我為君乎子君有至
德之言三天必三賞君熒惑必徙三舍候之果徙三舍
出房
宋符瑞志帝舜時景星出房堯即位七十載景星出翼
隋天文志周王之興五星聚房赤雀&KR0742;書止於王居
聚奎
宋竇儀字可象薊州漁陽人善推步周顯德中與盧多
遜楊徽之同在諫垣謂二公曰丁卯歲五星當聚於奎
奎主文明又在魯分自此天下始太平公必見之老夫
不與也至宋乾德四年三月五星如連珠在降婁之次
果驗其言
淫枵
左襄二十八年春無冰梓慎占曰今兹宋鄭其饑乎歲
在星紀而淫於玄枵以有時菑注云是年歲星當在星
紀明年乃在玄枵今已在玄枵淫行則失次矣
臨國
瑞應圖王者承天則老人星臨其國
墜營
諸葛亮傳有星赤而芒角自東北西南流墜營中俄而
亮卒
聚東井
漢高祖元年冬十月五星聚東井注云東井秦之分野
五星所在當有聖人以義取天下又秦主生時有奏太
白犯東井者曰東井秦之分太白謫見必有暴兵起於
京師生曰星入井者自為渴耳何足怪乎未幾符堅弑
生自立
守南斗
晉史熒惑守南斗經旬王導語陶回曰南斗揚州分野
而熒惑守之吾當遜位以厭其讁回答曰公以明德作
相輔弼明主當親忠貞遠邪佞而與桓景造膝熒惑何
由退舍導深愧之又梁武帝大通六年熒惑入南斗去
而復還上以諺曰熒惑入南斗天子下殿走乃跣足下
殿以禳之及聞魏主西奔慙曰虜亦應天象邪
流渚
河圖大星如虹下流華渚女節意感生白帝是為少昊
照郊
帝王世紀神農氏之末少昊氏娶附寳見大電光繞北
斗樞星照郊感附寳孕二十月而生黃帝於夀丘
聚觜參
北史元魏普太元年十月歲星熒惑鎮星太白聚於觜
參太史占曰當有王者興後高歡興齊
聚牛女
晉永嘉中歲星鎮星熒惑太白聚於牛女識者以為興
王是歲元帝即位
賢人聚
陳太丘詣荀朗陵貧儉無僕役乃使子元方將車季方
持杖從後孫長文尚少載著車中既至荀使叔慈應門
慈明行酒餘六龍下食文若亦小坐著膝前時夜德星
聚明旦太史奏五百里内有賢人聚
異兒來
宋書孫休永安二年將守質子羣聚嬉戲有異小兒忽
來曰我非人熒惑星也言訖上昇仰而觀之若曳一匹
練有頃而沒
犯少微
續晉陽秋會稽謝敷字慶緒隐居若耶山月犯少微星
少微星一名處士星時戴逵字安道名著於敷時人為
逵憂之俄而敷死故會稽人士嘲逵曰吳中高士求死
不得
夢長庚
唐李白母夢長庚星而生白故名白字太白天官書長
庚如一匹布著天此星見兵起韓詩太白晨出東方曰
啟明昏見西方曰長庚朱氏曰啟明長庚皆金星也以
其先日而出故謂之啟明後日而入故謂之長庚盖金
水二星常附日行而或先或後但金大水小故獨以金
星言之也
客星犯座
隐逸傳嚴光與漢光武有舊入謁帝與同宿半夜光足
加帝腹明旦太史奏客星犯帝座甚急帝笑曰朕故人
嚴子陵也
客星入市
漢書吳郡周厰師事京房房為石顯所譛繫獄謂厰曰
吾死後四十日客星必入市即吾無辜之驗也房死果
如其言唐太宗時李淳風奏北斗七星當化為人明日
至西市飲酒使人候之有僧七人共飲酒二石太宗使
人召之七人笑曰此必李淳風小兒在彼言我也忽不
見
郎官上應
漢館陶公主為子求郎明帝不許而賜錢千萬謂羣臣
曰郎官上應列宿出宰百里苟非其人民受其殃是以
難之按館陶公主武帝之姑號竇太主堂邑侯陳午尚
之
浮屠仰視
南唐書伍喬廬江人性嗜學渡江入廬山詩調清苦山
中浮屠夜夢仰視一大星旁有人指之曰此伍喬星也
喬在廬山時苦節自勵一夕見人掌自牖入掌中有讀
易二字喬因取易讀之後舉進士第一又宋臧丙舊名
愚字仲回大名人既孤嘗夢其父召立於庭向空指曰
老人星見矣丙仰視之黃明潤大因望而拜既寤私喜
曰吉祥也以夀星出丙入丁因改名丙字夢夀
傅說騎箕
莊子曰道有情有信無為無形可傳而不可受可得而
不可見莫知其始莫知其終傅說得之以相武丁奄有
天下乘東維騎箕尾而比於列星盖言說死其精神托
箕尾也
蕭何禀昴
春秋佐助期蕭何長七尺八寸禀昴星精而生郭璞注
昴西方之宿别名旄頭天官書曰胡星也為白衣會
遊人中
漢武帝内傳西王母使者至東方朔死上問使者對曰
朔木帝之精是為歲星下遊人中以觀天下非陛下臣
也
居帝右
宋藝祖居潛日與趙普遊長安入酒舍普偶坐席左陳
希夷怒曰紫微垣一小星耳輙據上次可乎斥使居帝
右
真人無敵
漢桓帝時有黃星見楚宋之分殷馗言後五十年當有
真人起梁沛間其鋒不可當後至五十年曹公破袁紹
天下無敵矣
大將宜當
晉祖逖傳有妖星見豫州之分陳訓曰今年西北大將
宜當之祖逖亦見星曰為我矣方平河北天欲殺我此
天不祐國也俄而逖卒
龍體
天官書軒轅黃龍體注云軒轅十七星在七星北黃龍
之體主雷雨之神後宫之象也
鳥注
天官書桺為鳥注主草木漢天文志注作喙爾雅鳥喙
謂之桺孫炎曰喙朱鳥之口桺其星聚也以注為桺星
故主草木
東指西指
彗星出東則西指出西則東指此其常也東西偏指其
變也
出地入地
北斗七星出地三十六度故見南斗六星入地三十六
度故不見按史記天官書北斗七星所謂璇璣玉衡以
齊七政也春秋運斗樞曰北斗七星第一天樞第二璇
第三璣第四權第五衡第六開陽第七瑶光第一至四
為魁第五至七為杓合則為斗居陽布隂故稱北魁四
星為璇璣杓三星為玉衡注云杓斗柄也衡斗之中也
又按雜爼北斗魁第一星神名執隂第二星名叶詣第
三星名視金第四星名拒理第五星名防仵第六星名
開寳第七星名招搖
七主
馬融註尚書北斗七星各有所主第一星曰主日法天
第二星曰主月法地第三星曰命火謂熒惑也第四曰
煞土謂填星也第五曰伐水謂辰星也第六曰危木謂
歲星也第七曰罰金謂太白也
九屬
賈公彦曰雍州屬魁星冀州屬樞星兖州青州屬璣星
徐揚二州屬權星荆州屬衡星梁州屬開陽豫州屬瑶
光北斗有七星州有九但兖青徐揚併屬二州故七星
主九州也
贏縮
前漢天文志五星早出者為贏贏者為客晚出者為縮
縮者為主人又天官書其趨舍而前曰贏退舍曰縮
圜角
天官書五星色白圜為喪旱赤圜則中不平為兵青圜
為憂水黑圜為疾多死黃圜則吉赤角犯我城黃角地
之争白角哭泣之聲青角有兵憂黑角則水意
精降
晉天文志凡五星贏縮失位其精降於地為人歲星降
為貴臣熒惑降為童兒歌謠嬉戲鎮星降為老人婦女
太白降為壯夫處於林麓辰星降為婦人吉凶之應隨
其象
罰見
漢天文志仁虧貌失逆春令傷木氣罰見歲星禮虧視
失逆夏令傷火氣罰見熒惑義虧言失逆秋令傷金氣
罰見太白智虧聽失逆冬令傷水氣罰見辰星四者皆
失鎮星乃為之動又按五星在天高則影小低則影大
歲星東方木星十二年一周天熒惑南方火星二年一
周天太白西方金星一年一周天填星中央土星十八
年一周天
主營仗
鈎陳六星衛紫微宫今離宫别衛取象焉一曰主營仗
為喉舌
東漢李固曰北斗天之喉舌尚書陛下之納言斟酌元
氣運乎四時出納王命所謂制氣之臣也
天狼
天官書天狼奴星名主侵掠故楚辭曰舉長矢兮射天
狼又有星曰天駟爾雅曰天駟房也龍為天馬故房四
星謂之天駟又有天狗狀如大奔星注云星有尾旁有
短彗如狗形又匏瓜星一名天雞在河鼓東明則歲大
熟
地鴈
淮南子曰流星色青赤曰地鴈其所墜主兵起流星有
光青赤曰天鴈軍甲之精華也
五佐
天官書水火金木土此五星者天之佐為經緯見伏有
時所過行贏縮有度
七公
七公星主理獄
晨見南方
國語農祥晨正注云農祥房星也晨正謂立春之日房
星晨見於南方為農事之候
昏見東方
詩唐風綢繆束薪三星在天注云三星心也在天昏始
見於東方建辰之月也
金精
天官星占太白者金之精白帝之子大將之象也
石質
黃石公記黃石鎮星之精也黃者鎮星色也石者星質
也
枉矢
天官書枉矢類大流星地行而倉黑望之如有毛羽然
劉向說苑秦胡亥立日月薄蝕枉矢光熒襲月
貫索
正義貫索九星在七公前一曰連索一曰連營一曰天
牢主法律禁暴強故天官書賤人之牢占星悉見則獄
事繁不見則刑務簡動搖則斧鉞用中虚則改元口開
則有赦閉口及星入牢有自繫死者
員官
天官書七星頸為員官主急事員官嚨喉也物在嚨喉
終不久留故主急事
婺女
爾雅須女謂之婺女注云須女賤妾之稱主布帛裁製
嫁娶若水守之萬物不成火守之布帛貴人多死土守
之有女卒金守之有兵起
天苑
天官書九星三處羅一曰天旗二曰天苑三曰九游注
曰天苑十六星如環狀在畢南天子養禽獸之所暗則
禽獸多死亡
天倉
天官書胃為天倉注云胃三星為趙之分野主倉廪五
榖之府又軫南衆星曰天庫昴畢間為天街其南有四
星曰天厠又荆州星占北辰一名天關一名北極北極
者紫宫天座也
策馬
天官書漢中四星曰天駟旁一星曰王良王良策馬車
騎滿野注云王良五星在奎北河中天子奉御官也其
動策馬則兵騎滿野客星守之則津橋不通金火守入
皆兵之憂也按豫章周騰字叔達為侍御史漢桓帝欲
南郊平明將出叔達仰視曰王者象星今宫中星及策
馬星悉不動帝何出焉至四更皇太子卒遂止
牽牛
天官書牽牛為犧牲織女天女孫也注云牽牛亦主關
梁織女主瓜果絲帛珍寳爾雅河鼓謂之牽牛歲時記
黃姑即河鼓也焦氏易林曰天河之西有星煌煌與參
俱出謂之牽牛天河之東有星微微在氐之下謂之織
女又吳均續齊諧記桂陽成武丁有僊道忽謂其弟曰
七月七夕織女當渡河諸僊悉還宫吾向已被召今與
爾别矣弟問何事渡河兄當何日還答曰織女暫詣牽
牛吾去後三十年當還耳世人至今云織女嫁牽牛
見丙見丁
天官書狼比地有大星曰南極老人老人見治安不見
兵起常以秋分時候之於南郊附耳入畢中兵起注云
比地近地也老人一星在弧南一曰南極為人主夀命
延長之應常以秋分之曙見於丙春分之夕見於丁不
見人主憂也一說作見於丙沒於丁又火星季春出於
辰季秋伏於戌
為商為晉
左昭元年子産曰昔高辛氏有二子長曰閼伯季曰實
沈不相能也日尋干戈以相征討后帝不臧遷閼伯於
商丘主辰商人是因故辰為商星遷實沈於大夏主參
唐人是因故參為晉星
青林
文選獵青林之芒角青林天苑星也
白榆
古樂府詩天上何所有歴歴種白榆按白榆星也
五星主舍
漢天文志注歲星主角亢氐房心尾箕熒惑主井鬼柳
星張翼軫鎮星主東井太白主奎婁胃昴畢觜參辰星
主斗牛女虚危室壁
五星分野
天文志歲星主泰山徐青兖熒惑主霍山揚荆交鎮星
主嵩山豫州太白星主華山梁雍益辰星主常山冀幽
并
瑶光玉繩
張平子西京賦上飛闥以仰眺睹瑶光與玉繩注云瑶
光北斗第七星玉繩即玉衡北兩星
犳約欃槍
爾雅奔星為犳約彗星為欃槍欃槍形如掃箒即旄頭
星也見則有近患杜詩云戮力掃欃槍是也
后妃移動
秦苻堅以弟融為冀州牧將發祖於㶚上堅母苟氏以
融少子比發三至㶚上其夕又竊如融所内外莫知是
夜堅寢前殿太史奏天市南門屏内后妃星失明左右
閽寺不見乃后妃移動之象也堅推問知之驚曰天道
不遠
主君有嫌
隋吳嶠霅溪人精天文袁天綱師事之煬帝時嘗過鄴
中告其令曰中星不守太微主君有嫌王氣流萃於秦
地子知之乎令不之信及唐高祖卽位始知其言不誣
童子給水
晉僧義興結屋於寧波府天童寺中有一童子日給薪
水後辭去曰吾太白辰也言訖不見寺因此得名
侍兒謫舂
李元獨異志秦併六國時太白星竊織女侍兒梁玉清
衛承莊逃入衙城小僊洞四十六日不出天帝怒命五
岳搜捕太白歸位衛承莊逃焉玉清謫於北斗下常舂
有子名子休配與河伯行雨子休每至小僊洞耻其母
淫奔之所輙回馭不經故其地常少雨也
山堂肆考卷三
