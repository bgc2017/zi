庶齋老學叢談雜家類三(雜說之屬)
提要
(臣)等謹案庶齋老學叢談三卷元盛如梓撰
如梓衢州人庶齋其自號也嘗官崇明縣判
官其書多辨論經史評隲詩文之語而朝野
逸事亦間及之分為三卷而第二卷别析一
子卷實四卷也大抵皆隨時掇拾而成如載
陸游姚將軍趙宗印二詩惜不得姚名字而
渭南集實有姚平仲傳王士禎居易錄已摘
其疎他若引左傳晉景公病如厠陷而卒謂
國君何必如厠而以為文勝其實不知國策
趙襄子史記慎夫人皆載有此事古人朴質
不以為怪豈可執此以證左傳之誣又於賈
似道有豪傑之譽載曹東畎媟俚之詞皆為
失當然如駁吹劍錄謂廣陵散不始於王陵
毋邱儉以姑蔑墓證韋昭註國語之非此類
亦頗見考據又各條之下間註出某人說盖
如梓猶及與元初故老游故所紀多前人緒
論頗有可採云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
