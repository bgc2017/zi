孔子集語儒家類
提要
(臣)等謹案孔子集語三卷宋薛據撰據字叔
容永嘉人官至浙東常平提舉林德暘霽山
集有二薛先生文集序曰薛氏世學盖三百
年玉成公學於慈湖楊敬仲刊華據實猶程
門緒餘偽學禁興隻手衛道著伊洛源流各
為譜𫝊又以弓治授其子叔容公志宏力毅
負荷千年念聖遠言湮為孔子集語二十卷
即是書也此本但分二十篇僅有三卷殆舊
以一篇為一卷後人併之歟所列書凡三十
餘種其凡例謂曾子大戴禮孔叢子孔子家
語四全書及左氏莊子荀子列子槩不採及
惟見於他古書者採之然孔子世家列在正
史不僻於孔叢家語且既云不錄大戴禮記
而顔叔子第十二乃又引其一條亦自亂其
例至引說文黍可為酒禾入水也一貫三為
王推一合十為士等語并數條為一條義不
相貫尤為失倫他若韓非子說林下内儲說
上内儲說下外儲說左上内儲說右下難一
難三諸篇可採者幾二十條而此書所引僅
三條若淮南子道應訓主術訓下齊俗訓修
務訓泰族訓要略諸篇所可採者不下十餘
條而此所引者亦僅三條則其餘挂漏可以
槩知又文翔鳳雲夢藥溪談摘其五酉一條
引搜神記而諱其所出又訛五酉為五酋則
駁襍舛錯亦所不免特所錄尚有秦漢古書
殘篇斷句或可藉此以僅存故考古者亦不
能廢焉乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
孔子集語原序
聖人之道至大矣其猶天乎三光二氣經其常雷霆風
雨霜露緯其變斯人由之而不自知知之而莫能盡子
曰予欲無言吾無行而不與二三子者然則當時鑽仰
之淵騫蓋亦僅得之耳目所接耳及夫逍遥曳杖之歌
作而金聲玉振之響不嗣則其一話一言之記載尚左
尚右之彷彿轉相授受奚止百家漢承嫚秦滅學之後
逮景武之世其去孔子未遠也去曾子未遠也去子思
孟子又未遠也董仲舒對策獨推明孔氏令學者知所
統一方是時有韓嬰者與董生齊名學詩著詩内外傳
數萬言多引孔子言行以為之證仲舒所引悉與論語
合嬰所載頗與荀子同又有曾子大戴禮孔叢子所取
可謂備而傳之矣及長讀左氏公羊穀梁荀卿列禦寇
韓嬰劉向等書其所記者益衆惑滋甚焉設以為孔子
沒諸弟子追思料簡止以學而以下二十篇為確耶則
此非君子之言齊東野人之語當時蓋擇之精矣豈傳
偽者哉遂取諸書所載裒而聚之日纍月積寖成篇帙
而見於曾子大戴記孔叢子家語四全書與夫載於左
氏莊周列禦寇荀卿者皆不與而錯見於漢儒諸書者
錄之其草創也訂之丞相克齋游先生先生曰嘻夥哉
子勉成之時禮部侍郎蘧徑東甽二曹先生十餘年間
列官秘府遂得借書以閱辛夘火秘書之藏逸矣古書
有不得盡見者屬南宫下第乃詮次此書為二十篇題
曰集語以畢其志世有得而讀之者其猶兑之戈和之
弓垂之竹矢在金櫝云淳祐丙午孟夏庚申朔永嘉薛
據序
