隱居通議卷七
元劉壎撰
詩歌二
杜少陵(前缺脫數張)
缺
冬狩行云春蒐冬狩矦得同使君五馬一馬驄况今攝
行大將權號令頗有前賢風飄然時危一老翁十年厭
見旌旗紅喜君士卒甚整肅為我回轡擒西戎草中狐
兔盡何益天子不在咸陽宫朝廷雖無幽王禍得不哀
痛塵再蒙
哀江頭云清渭東流劔閣深去住彼此無消息人生有
情淚沾臆江水江花豈終極黃昏胡騎塵滿城欲往城
南忘南北此見少陵忠君憂國身居渭水而憶劔閣非
謂靈武也
舞劔行云先帝侍女八千人公孫劔器初第一五十年
間似反掌風塵澒洞昏王室棃園子弟散如烟女樂餘
姿映寒日金粟堆南木已拱瞿塘石城草蕭瑟玳筵急
管曲復終樂極哀來月東出
遣興云下馬古戰場四顧但茫然風悲浮雲去黃葉墜
我前朽骨穴蝼螘又為蔓草纏故老行歎息今人尚開
邊漢慮互勝負封疆不常全安得廉頗將三軍同晏眠
以上諸篇或豪宕悲壯或深沈感慨有無窮義味盖杜
作為古今之冠而此等又為杜集之冠更千百世無能
及者故摘出以備吟誦
石龕云熊羆咆我東虎豹號我西我後鬼長嘯我前狨又
嗁天寒昏無日山遠道路迷此體竒甚而有楚騷風味
懷台州鄭十八司戶云天台隔三江風浪無晨暮鄭公
縱得歸老病不識路昔如水上鷗今如罝中兔性命由
他人悲辛但狂顧山鬼獨一腳蝮蛇長如樹呼號旁孤
城歲月誰與度從來禦魑魅多為才名誤夫子嵇阮流
更被時俗惡海隅微小吏眼暗髮垂素黃帽映青袍非
供折腰具平生一桮酒見我故人遇相望無所成乾坤
莾回互此詩竒俊悲吒為夢李白之亞
石壕吏云夜久語聲絶如聞泣幽咽天明登前途獨與
老翁别言有盡而意無窮
新婚别云君今往死地沈痛迫中腸誓欲隨君往形勢
反蒼黃勿為新婚念努力事戎行婦人在軍中兵氣恐
不揚沈鬱頓挫哀而不傷發乎情止乎禮義之言也
大麥行云大麥乾枯小麥黃婦女行泣夫走藏東至集
壁西梁洋問誰腰䥥胡與羌豈無蜀兵三千人部領辛
苦江山長安得如鳥有羽翅託身白雲歸故鄉
苦戰行云去年江南討狂賊臨江把臂難再得别時孤
雲今不飛時獨看雲泪横臆宛轉悲愴讀之悽愁
光禄阪行云馬驚不憂深谷墜草動只怕長弓射昔
人但以此等作言語看予身經亂離奔竄林薮每咏
此句然後知少陵狀景之妙用如快鶻風火生此句
壯健飛動可以想見花卿之雄至於羌村三首宛然陶
體同谷諸篇宏縱竒峭中涵深悲詩之至也
天属尊堯典神功協禹謨聖圖天廣大宗祀日光輝
國有乾坤大王今叔父尊風塵三尺劔社稷一戎衣
山河扶繡戶日月近雕梁五聖連龍衮千官列雁行
帝力收三統天威總四溟社稷經綸地風雲際會期
大角纏兵氣鈎陳出帝畿洛下舟車入中天貢賦均
僊仗離丹極妖星下玉除日月低秦樹乾坤繞漢宫
地平江動蜀天闊樹浮秦吳楚東南坼乾坤日夜浮
地利西通蜀天文北照秦天地軍麾滿關河戰角悲
四瀆楼船泛中原鼓角悲書信中原闊干戈北斗深
國破山河在城春草木深社稷纏妖氣干戈送老儒
社稷堪流涕安危在運籌草木歲月晩關河霜雪清
北闕妖氛滿西郊白露初朝野歡娛後乾坤震蕩中
帳殿羅玄冕轅門照白袍孤雲隨殺氣飛鳥過轅門
兵氣回飛鳥威聲没巨鰲魚龍回夜水星月動秋山
江闊浮高棟雲長出斷山落日心猶壯秋風病欲疏
白摧朽骨龍虎死黑入太隂雷雨垂
那知根無鬼神會已覺氣與嵩華敵
天兵斬斷青海戎殺氣南行動坤軸
反思前夜風雨急乃是蒲城鬼神入
元氣淋漓障猶濕真宰上訴天應泣
指麾能事回天地訓練強兵動鬼神
花萼夾城通御氣芙蓉小苑入邊愁
秦城樓閣烟花裏漢主山河錦繡中
玉几由來天北極朱衣只在殿中間
北極朝廷終不改西山寇盜莫相侵
五更鼔角聲悲壯三峽星河影動搖
三年笛裏關山月萬國兵前草木風
錦江春色來天地玉壘浮雲變古今
思家步月清宵立憶弟看雲白晝眠
永夜角聲悲自語中宵月色好誰看
時危兵甲黃塵裏日短江湖白髮前
反照入江翻石壁歸雲擁樹失山村
絶壁過雲開錦繡疎松隔水奏笙簧
負鹽出井此谿女打鼔發船何處郎
擊柝可憐子無衣何處邨
以上皆少陵句法或以豪壯或以鉅麗或以雅健或以
活動或以重大或以涵蓄或以富豔皆可為萬世格範
者今人讀杜詩見汪洋浩博茫無津涯隨羣尊慕而已
莫知其所從也因摘數十聯表而出之其佗殆不勝書
姑舉其概善學者固可觸類舉隅矣至若圓荷浮小葉
細麥落輕花岸花飛送客檣燕語留人草敵虚嵐翠花
禁冷葉紅野船明細火宿雁起圓沙暗飛螢自照水宿
鳥相呼如此者人能知之今不復錄
杜句皆有出處
家藏小册一本字畫甚古題曰東坡老杜詩史事實略
舉杜句有曰賤子請具陳引毛遂云公子試聽吳越之
事容賤子一一具陳公子可行即行可止則止杜句曰
下筆如有神引仲舒答策下筆疑有神助杜句曰青冥
却垂翅引李斯曰丈夫如提筆鼔吻取富貴易若舉桮
何青冥之翮與鴳共垂翅乎杜句崆峒小麥熟且願休
王師引武帝欲討西羌耿遜諫曰今崆峒小麥方熟陛
下宜休王師如此者凡十卷乃知杜句皆有根本非自
作語言也山谷云杜詩韓文無一字無來處今人讀書
少故謂韓杜自作此語予初未以此說為然今觀此集
則此言信矣後世作詩者無根之言耳
歐陽公
歐陽文忠公脩鴻文碩學宗工大儒所謂文起八代之
衰道濟天下之溺者固不以詩名人亦不敢以詩人目
之而公亦不以詩自名也學者每恨公詩平易淺近少
鍜鍊之工不得與少陵山谷爭䧺予獨以為不然公之
所作實備衆體有甚似韋蘇州者有甚似杜少陵者有
甚似選體者有甚似王建李賀者有富麗者有竒縱者
有清俊者有雄健蒼勁者有平淡純雅者試摘其古體
數篇與韋酷似而世或未之知也如伊川獨遊曰東郊
漸微綠驅馬忻獨往梅繁野渡晴泉落春山響身閒愛
物外趣遠諧心賞歸路逐樵歌落日寒山上如寄軍巡
劉判官曰遥聽洛城鐘獨渡伊川水綠樹鬱参差行人
去無已因高望京邑驅馬沿山阯落日亂峰多龍門何
處是如游龍門上方關曰聞鐘渡寒水共步尋雲幛還
隨孤鳥下却望層林上清梵遠猶聞日暮空山響行次
華縣曰朝渡汝河流莫宿楚山曲城隂日下寒野氣春
深綠征車倦長道故國有喬木行行漸樂郊春風滿平
陸晩步綠隂園有曰餘春去已遠綠水涵新塘漸愛樹
隂密初迎薰風涼雪晴有曰悠悠野水來豔豔西谿闊
曉日披宿雲荒臺照殘雪凡此數章不似蘇州乎或又
謂此特音節似之而趣味殊懸絶若然則予所不解也
其酬學詩僧有曰維詩於文章泰山一浮塵又如古衣
裳組織爛成文拾其裁翦餘未識衮服尊送張如京知
安肅軍有曰界上山河壯軍中鼔角雄送王尚哲三原
尉有曰山河識天府風雨度函關下直呈同行三公有
曰萬國舟車會中犬象魏雄鞏縣陪祭有曰落日漢陵
道初寒惨暮飈送謝希深北使有曰鼔角雲中壘牛羊
雪外山如此等語殊似少陵舉此以例其餘概可知矣
而謂公不工於詩可乎所可恨者格卑耳要亦崑體之
餘習也
廬山高明妃曲鬼車水谷夜行諸篇古今學者誦之習
矣而予尤喜其贈沈遵一篇清婉流麗自成宫商盖學
者未之知也其詩曰羣動夜息浮雲隂沈夫子彈醉翁
吟醉翁吟以我名我初聞之喜且驚宫聲三疊何泠泠
酒行暫止四座傾有如風輕日暖好鳥語夜静山響春
泉鳴坐思千巖萬壑醉眠處寫君三尺膝上横沈夫子
恨君不為醉翁客不見翁醉山間亭翁歡不待絲與竹
把酒終日聽泉聲有時醉倒枕谿石青山白雲為幔屏
花間百鳥喚不覺日落山風吹自醒沈夫子君過滁陽
今幾時滁人皆喜醉翁醉至今人人能道之長記山間
逢太守籃輿酩酊插花歸我時四十猶強力自號醉翁
聊戲客邇來憂患十年間鬢髮未老嗟先白滁人思我
雖未忘見我今應不相識沈夫子愛君一罇復一琴萬
事不可干其心自非曾是醉翁客莫向俗耳求知音此
篇筆力超然高風遠韻尚可想見豈尋常詩人繩墨所
能束縛
送張屯田歸洛歌末句云感時惜别情無已無酒勸君
空有淚西歸必有問君人為道别來今若此又述懷送
張總之有云鬱鬱河堤綠樹平送君因得到東城落花
已盡鶯猶囀垂柳初長蟬欲鳴去年送客亦曾到正值
楊華亂芳草人心不復故時歡景物自隨時節好感今
懷昔復傷離一别相逢知幾時莫辭今日一罇酒明日
思君難重持此皆流麗有情致可吟諷也前四句律詩
格重字當作平聲讀
人生一世中長短無百年無窮在其後萬世在其先得
長多幾何得短未足憐惟彼不可朽名聲文行然䜛誣
不須辨亦止百年間百年後來者憎愛不相緣公議然
後出自然見媸妍孔孟困一生毁逐遭百端後世苟不
公至今無聖賢所以忠義士恃此死不難(重讀徂徠集)
天形積輕清水德本虚靜雲外風波止始見天水性澂
光與粹容上下相涵映乃於其兩間皎皎挂寒鏡(飛盖)
(橋翫月)
大數四百炎靈銷誰其代者當塗高窮姦極酷不易取
始知文景基扃牢(銅雀硯歌)
子丕當初不自恥敢謂舜禹傳之堯得之以此失亦此
誰知三馬食一槽(同上)
英雄置酒奉高會巍然銅雀高岧岧一朝西陵有拱木
&KR0008;嗼繐帳空蕭蕭當時凄涼已可嘆而况後世悲前朝
高臺已傾漸平地此瓦一墜埋蓬蒿(同上)
以上數語有斷制有議論非徒工言語者
文忠公得時行道在慶歷嘉祐治平間正宋朝文明極
盛時故發為詩章皆中和碩大之聲無窮愁鬱抑之思
所謂治世之音安以樂以其時考之則可矣然亦有竒
壯悲吒如寒風八九月北渡大河津玉塞積隋甲金戈
耀秋雲(送孔生游河北)馬饑齧雪渴飲冰北風捲地來崢嶸馬
悲蹢躅人不行日暮途遠千山横(馬齧雪)古栢嶺口踏新
雪馬孟山西看落霞風雲莫惨失道路澗谷夜靜聞麕
麚行迷方向但看日度盡山險方逾沙(同上)如此等作可
與古人出塞曲相伯仲信乎能備衆體者矣
范蜀公嘗謂仁宗四十二年太平都被柳詞寫盡以愚
觀之柳詞何足當此歐詩數聯或者足以想見當時太
平氣象今錄如左
萬馬不嘶聽號令諸蕃無事樂耕耘
綠槐夾道飛黃盖翠輦鳴鞘向紫宸
雲深曉日開宫殿水闊春風颺管絃
玉勒爭門隨仗入牙牌當殿報班齊
鳳城斜日留殘照玉闕浮雲結夜霜
金闕雲開滄海日天街雨後綠槐風
瓊花落處縈僊仗玉殿光中認赭袍
五色詔成人不到萬年風動閣生涼
組甲光寒圍夜帳彩旗風煖看春耕
威行四境風烟斷響入千山號令傳
年豐千里無夜警吏退一室焚清香
九門寒食多遊騎三月春隂正養花
晴明風日家家柳高下樓臺處處山
以上數聯誦其詩想其景則昇平氣象瞭然在目豈季
世所得見引筆至此流涕太息
曾南豐
自曾子固不能作詩之論出而無識者遂以為口實乃
不知此先生非不能詩者也盖其平生深於經術得其
理趣而流連光景吟風弄月非其好也往往宋人詩體
多尚賦而此與興寡先生之詩亦然故惟當以賦體觀
之即無憾矣唐詩之清麗空圓者比與興為之也宋詩
之典實閎重者賦為之也然先生之詩亦有不皆出於
賦者如古體有麻姑山一首送南城羅尉者甚似太白
蜀道難其中未嘗無比興也謹錄於後
麻姑之路摩青天蒼苔白石松風寒峭壁直上無攀援
懸磴十步九屈盤上有錦繡百頃之平田山中道人耕
紫烟又有白玉萬仞之飛泉噴崕直瀉蛟龍淵豐堂廣
殿何言言階腳插入斗牛間樛枝古木不記年空槎&KR1102;
然臥道邊幽花自嬋媛林深為誰妍但塵消境靜翔白
鶴吟清猨雛禽乳鹿往往嗥荒巔卻視來境如緣絙千
重萬疊窮巖巒下有荆吳粒粟之羣山又有甌閩一髮
之平川奕棋縱横遠近布城郭魚鱗参差高下分岡原
千竒萬異可意得筆墨秃盡誰能傳丈夫舒卷要宏逹
世路俛仰多拘牽偶來到此醒心目便欲洗耳辭囂喧
羅夫子一日遠補東南官愛此層崕峻壑之秀發開軒
把酒可縱觀喜此披霄插漢之夐起出門舉足得往還
羅夫子一尉龍蛇方屈蟠此邦人人衣食足闔境年年
枹鼔閒几案剸裁得休暇山水登躡遺紛煩我行送之
思故園引領南望心長懸
英宗皇帝輓詞有曰已應南陽氣猶遲代邸來句遒壯
而事切實不減少陵秋日寄介甫有曰烟雲斷谿樹風
雨入山城題曰感事似有所指即是興丁先珍輓詞曰
從軍王粲筆記禮后蒼篇謾有殘書在能令好事傳鵩
來悲四月鶴去遂千年試想長橋路昏昏隴隧烟盖元
珍殁於四月故用鵩事以對令威殊切實錢塘元夕宴
祥符寺有曰金地夜寒消美酒玉人春困倚東風又曰
紅雲燈火浮滄海碧水樓臺浸遠空流麗可愛齊州冬
夜有曰香清一蹋氍毹煖月淡千門霧淞寒(齊寒甚夜氣如霧凝)
(於木上旦起視之如雪日出飄滿階庭尤為可愛齊人謂之霧淞諺曰霧淞重霧淞窮漢置飯罋以為豐年之)
(兆)早起赴行省曰枕前聽盡小梅花起見中庭月未斜
微破宿雲猶度雁欲深烟柳已藏鴉井轤聲急推寒玉
籠燭光繁秉絳紗行到市橋人語密馬頭依約對朝霞
凝香齋有曰一尊風月身無事千里耕桑歲有秋北渚
亭曰午夜坐臨滄海日半天吟看泰山雲青徐氣接川
原秀常碣風連草木薰次道子有曰兩印每閒軍市靜
雙旌多偃送迎稀北城閒步曰土膏初動麥苖青飽食
城頭信意行便起高亭臨北渚欲乘長日勸春耕華不
注山有曰高標特起青雲近壯士三周戰氣酣金山寺
有曰夜靜神龍聽呪食秋深蒼鶻起摶風彭城道中有
曰一時屠釣英雄盡千里河山戰伐餘韓魏公輓詩曰
堂堂風骨氣如春衮服貂冠社稷臣天上立談迎白日
掌中隨物轉洪鈞忽騎箕尾英靈遠長誓山河寵數新
萬里耕桑無一事三朝功德在斯民宏偉尊壯非曾公
之筆力不足以寫韓公之氣魄也城南絶句曰雨過横
塘水滿隄亂山高下路東西一番桃李花開盡惟有青
青柳色齊夜過利涉門曰紅紗籠燭照斜橋複觀翬飛
入斗杓人在畫船猶未睡滿堤明月一谿潮此二詩則
又清麗婉熟矣北歸曰終日思歸今日歸著鞭鞭馬尚
嫌遲曲臺殿裏官雖冷須勝天涯海角時此詩雖若直
致然情思深婉怨而不露迎駕有曰錦袍周衛一番新
警蹕朝嚴下紫宸俗眼望來猶眩日天顔四處自生春
和御製觀燈有曰翠幰霓旌夾露臺夜深宫扇月中開
龍銜燭抱金門出鰲負山趨玉坐來又曰天香暗度金
貂煖宫扇雙開采鳳飛集英殿春宴有曰冠劔九重霄
漢路鶯花三月帝王州觀今所選傑句如此謂之不能
作詩可乎續稿中更有堪取者偶無其集佗日别鈔
曾氏兄弟交鎮
宋元豐中南豐先生曾文定公鞏為中書舍人掌外制
時其弟文昭公肇以摩勘轉吏部郎中文定公為行制
後文昭公為翰林學士掌内制時其兄文肅公布拜相
文昭公為草麻當時朝班榮之曰兄行弟制弟草兄麻
近見曲阜前集又載文肅公鎮瀛州曰文昭公鎮金陵
一日詔曾布知江寧府曾肇知瀛州遂成兩易自為交
代尤人間兄弟盛事也文肅公將離瀛有詩寄文昭文
昭和之各夸其所鎮之郡今錄於此想見先朝文明之
盛為之慨然文肅過闕入覲就晉秉政竟不及至金陵
云
布作高陽臺衆樂園被命與金陵易地兄弟待罪侍從
對更方面實為私門之慶走筆寄子開弟樓臺丹碧照
天涯塞北江南未足誇十里烟波新種柳萬株桃李未
開花一麾同下西清路兩鎮交迎上將牙回首林塘莫
留戀風光還屬阿連家肇謹次原韻文物河間信可嘉
風流江左亦堪誇水南水北千竿竹山後山前二月花
久愧迂儒懷郡紱聊須雋老駐軍牙兩州耆舊毋多怪
魯衛從來是一家
隱居通議卷七
