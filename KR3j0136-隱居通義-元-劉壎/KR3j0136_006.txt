隠居通議卷六
元劉壎撰
詩歌一
黃陳詩序
蜀士任子淵嘗注黃陳詩番陽許尹為之序其略曰六
經所以載道傳之後世而詩者止乎禮義道之所存也
周詩三百五篇有其義而亡其辭者六篇而已大而天
地日星之變小而蟲鳥草木之化嚴而君臣父子别而
夫婦男女順而兄弟羣而朋友喜不至黷怨不至亂諫
不至訐怒不至絶此詩之大略也古者登歌清廟會盟
諸侯季子所觀鄭人所賦與夫士大夫交接之際未有
舍此而能逹者周衰官失學廢大雅不作久矣由漢以
來詩道浸微陵夷至於晉宋齊梁之間哇滛甚矣曹劉
沈謝之詩非不工也如刻繪染縠可施之貴介公子而
不可用之黎庶陶淵明韋蘇州之詩寂寞枯槀如叢蘭
幽桂宜於山林而不可置之朝廷之上李太白王摩詰
之詩如亂雲敷空寒月照水雖千變萬化而及物之功
亦少孟郊賈島之詩酸寒儉陋如蝦蠏蜆蛤一啖便了
雖咀嚼終日而不能飽人惟杜少陵之詩出入古今衣
被天下藹然有忠義之氣後之作者未有加焉宋興二
百年文章之盛追還三代而以詩名世者豫章黃庭堅
魯直其後學黃而不至者后山陳(師)道無已二公之詩
皆本於老杜而不學杜者也云云
許公此序斷制古今詩體深合繩尺自三百篇沿漢晉
以來下至唐宋數語核之靡不的確而於黃陳所學又
窺其奥信名言矣以愚觀許公必力於學深於詩者尚
未見其佗文可恨耳然由庚詩亡因序而義猶可見則
讀是序者端可以知許之學云
蒼山序唐絶句
蒼山曾子實原一寧都人也有詩名於江湖編唐絶句
為序曰作絶句當如顧愷之啖蔗法又當如飲建谿龍
焙歀識鼎彛其上也雄馬馳九阪佳人共笑言其次矣
燕姬趙娃舞歌春風又其次矣才有不同所得各異局
婉媚而薄高古執偉豪而棄淵深此邇來選詩者之偏
也愚不敢以巳局人隨長兼收各標圈以志異體庶可
類求若劉禹錫之標韻李商隠之深遠杜牧之之雄偉
劉長卿之凄清元白之善叙導人情盖唐之尤長於絶
者也老杜鈞樂天籟不可與諸子並惟山谷絶近之半
山清遠韻度獨步輩流昌黎云天街小雨潤如酥草色
遥看近却無最是一年春好處絶勝烟柳滿皇都意半
山絶句機此其發也變化而神用之此半山所長者選
五言中曰幽人將遽眠解帶翻成結又曰打起黃鶯兒
莫教枝上嗁嗁時驚妾夢不得到遼西前輩謂作詩機
在此緩視微吟其信矣趙庭玉欲傳余所選唐絶句因
題其後庭玉佗日或可予斯言或笑而哀之則可騐庭
玉進否矣
蔡絛詩評
自梁蕭思話作字評具載法帖中宋敖器之(陶孫)倣效
作詩評具載賓退錄近又見蔡絛亦有詩評頗佳絛京
子也號百納嘗著西清詩話頗有可采予舊嘗錄藏今
已失去今載其詩評云柳子厚詩雄深簡澹迥拔流俗
致味自高直揖陶謝然似入武庫但覺森麗王摩詰詩
渾厚一段覆盖古今但如久隠山林之人徒成曠淡杜
少陵詩自與造化同流孰可擬議若君子高處廊廟動
成法言恨終欠風韻黃太史詩妙脫嗘徑言侔鬼神惟
胷中無一點塵故能吐出世問語所恨務高一似参曹
洞下禪尚墮在玄妙窟裏東坡公詩天才宏放與日月
爭光凡古人所不到處發明殆盡萬斛泉源不是過也
然頗恨方朔極諫時雜滑稽故罕逢醖藉韋蘇州詩如
渾金璞玉不假琱琢成妍唐人有不能到至其過處大
似村寺高僧時有野態劉夢得詩典則既高滋味亦厚
然正似巧匠矜能不見少拙白樂天詩自擅天然貴在
近俗恨如蘇小雖美終帶風塵李太白詩逸態凌雲照
映千載然時作齊梁間人體段略不近渾厚韓退之詩
山立霆碎自成一法然譬之樊侯冠服微露麤疏柳柳
州詩若捕龍蛇搏虎豹急與之角而力不敢暇非輕蕩
也薛許昌詩天分有限不逮諸公遠矣至合人意處正
若芻豢時復咀嚼自佳王介甫詩雖乏風骨一味清新
方似學語小兒酷令人愛歐陽公詩温麗深穏自是學
者所宗然似三館畫手未免多與古人傳神杜牧之詩
風調高華片言不俗有類新及第少年略無少退藏處
固難求一唱而三歎也右此十四公皆吾平生宗師追
仰所不能及者留心既久故得間以議之至若古今詩
人珠聫玉映則又有不可得而知者也
絛宰相子宜其沉酣綺羅叢中醉生夢死乃能留意詞
章自作議論如此勝騃子弟遠矣惜乎不遇名父同歸
敗亡今詳所評雖未必皆當大略亦類有識獨其以唐
宋諸賢参錯而論不分前後何也豈又别有意邪厥後
敖器之再為之評必以絛所論為未善故更定之當考
敖器之詩評
敖公福州人有詩名仕至安撫司参議官後邨劉尚書
志其墓今觀其評的確峻陗殊勝蔡評并載於此識者
宜参考其優劣評曰魏武帝如幽燕老將氣概沉雄曹
子建如三河少年風流自賞鮑明遠如饑鷹獨出竒矯
無前謝康樂如東海揚颿風日流麗陶彭澤如絳雲在
霄舒卷自如王右丞如秋水芙蓉倚風自笑韋蘇州如
園客獨繭暗合音徽孟浩然如洞庭始波木葉微脫杜
牧之如銅丸走阪駿馬注坡白樂天如山東父老課農
桑言言皆實元微之如李龜年說天寳遺事貎悴而神
不傷劉夢得如鏤冰彫瓊流光自照李太白如劉安鷄
犬遺響白雲覈其歸存怳無定處韓退之如嚢沙背水
惟韓信獨能李長吉如武帝食露盤無補多慾孟東野
如薶泉斷劍卧壑寒松張籍如優行鄉飲酬獻秩如時
有恢氣柳子厚如高秋獨眺霽晩孤吹李義山如百寳
流蘇千絲鐵網綺密瑰妍要非適用宋朝蘇東坡如屈
注天潢倒流滄海變眩百怪終歸雄渾歐公如四瑚六
璉止可施之宗廟荆公如鄧艾縋兵入蜀要以險絶為
功山谷如陶宏景祗詔入宫析理談元而松風之夢故
在梅聖俞如關河放溜瞬息無聲秦少游如時女步春
終傷弱輭后山如九皋獨唳深林孤芳沖寂自妍不求
識賞韓子蒼如梨園按樂排比得倫吕居仁如散聖安
禪自能竒逸其佗作者未易殫陳獨唐杜工部如周公
制作後世莫能擬議
右敖公此評能近取譬如行雲流水超軼飛動有合於
風人比興之旨至於辭語刻琢精麗殆煆鍊而成者歟
嘗欲取南渡後諸賢之詩倣此作評而塵事塞膺竟未
暇及
李杜蘇黃
少陵詩似史記太白詩似莊子不似而實似也東坡詩
似太白黃陳詩似少陵似而又不似也
象山評論江西詩𣲖
象山先生有謝程帥惠江西詩𣲖一書論古今詩體甚
備其書曰蒙貺江西詩𣲖一部二十家異時所欲尋繹
不能致者一旦充屋盈几應接不暇名章傑句焜燿心
目詩亦尚矣原於賡歌委於風雅風雅之變擁而溢焉
者也湘纍之騷又其流也子虚長楊之賦作而騷幾亡
黃初而降日以澌薄惟彭澤一原來自天稷與衆作殊
趣而澹泊平夷玩嗜者少隋唐之間否亦極矣杜陵之
出憂君悼時追躡騷雅而才力宏厚足鎮浮靡詩家為
之中興自此以來作者相望至豫章而益大肆其力包
含欲無外搜抉欲無祕體制通古今致思極幽渺貫穿
馳騁工力精到一時如陳徐韓吕三洪二謝之流翕然
宗之江西遂以詩社名天下雖未極古之原委而其植
立不凡斯亦宇宙之竒詭也開闢以來能自表見於世
若此者如優曇花時一見耳曾無幾時而篇帙浸逸殘
編斷簡往往下同會計之籍放棄於鼠壤醬瓿悲哉網
羅搜訪出隋珠和璧於草莽泥滓中而登之箧櫝干霄
照乘神明煥然執事之功何可勝贊是諸君子當相與
舞忭於斗牛之間挹箕翼以為主人壽某亦江西人也
敢不重拜寵
按漁隱叢話載詩人玉屑云吕居仁近時以詩得名
自言傳衣江西嘗作宗𣲖圖自豫章以降列陳師道
潘大臨謝逸洪芻饒節僧祖可徐俯洪朋林敏修洪
炎汪革季錞韓駒李彭鼂沖之江端本楊符謝薖夏
傀林功潘大觀何覬王直方僧善權高荷合二十五
人以為法嗣謂其原流皆出豫章也其宗𣲖圖序數
百言大略云唐自李杜之出焜燿一世後之言詩者
皆莫能及至韓柳孟郊張籍諸人激昂奮厲終不能
與前作者並元和以降至國朝歌詩之作或傳者多
依效舊文未盡所趣惟豫章始大出而力振之抑揚
反覆盡兼衆體而後學者同作並和雖體制或異要
皆所傳者一予故錄其名字以遺來者余竊謂豫章
自出機杼别成一家清新竒巧是其所長若言抑揚
反覆盡兼衆體則非也元和至今騷翁墨客代不乏
人觀其英詞傑句真能發明古人不到處卓然成立
者甚衆若言多依效舊文未盡所趣又非也所列二
十五人其間知名之士有詩句傳於世為時所稱道
者止數人而已其餘無聞焉亦濫登其列居仁此圖
之作選擇弗精議論不公予是以辨之觀漁隱叢話
載江西詩𣲖共二十五人并吕居仁為二十有六與
陸象山所云二十家者其數不同議論亦異但象山
先生以理學鉅儒評論風雅正旨自是學者所宗水
邨公有云涪翁集厥大成冠冕千古而淵深廣博自
成一家合觀之可得其指歸矣附錄漁隱叢話一則
於此以俟識者論定焉
四詩類苑
前卷嘗載西園先生傅公幼安碩學雄文風動一時而
古賦尤佳盖已錄其數篇矣因記景定中公取二陵坡
谷四家之詩分門編類繡梓流傳名之曰四詩類苑自
製一序頗為辨博當世有識夸其能言公嘗以寄予予
每喜誦之亂離奔竄竟失其本近從其子叔敬再求得
之時公已病矣叔敬復予書有曰承索老人所著詩苑
序謹用納呈閣下著書立言為世矜式衆方膠擾於利
害之場驅馳於禍福之境所謂吉未獲一而凶悔吝居
其三閣下乃敖睨一世尚友千古非今人所可跂及老
人令拜意當此五官四體無一非病視文章恍如隔世
儻因宗工鉅儒表而出之以得不朽豈非大幸叔敬此
書盖今年八月也越兩月而聞此老一疾亡矣得年八
十有四知已淪没前輩凋零俛仰昔今為之隕涕此序
不忍棄為錄於左
發於情性之真本乎王道之正古之詩也自風雅變而
騷騷而賦賦在西京為盛而詩盖鮮故當時文士咸以
賦名罕以詩著然賦亦古詩之流六義之一也司馬相
如賦上林雄深博大典麗儁偉若萬間齊建非不廣袤
而上堂下廡具有次序信矣詞賦之祖乎揚子雲學貴
天人太玄法言與六經相表裏若甘泉諸賦雖步趨長
卿而雄渾之氣溢出翰墨外則子雲無之佗日自悔少
作或出於是至若王荆公謂賦擬相如為未工朱文公
又謂雄賦止能填上腔子豈以其文之不工記之不博
哉正以其追逐模擬其氣索耳自後作者繼出各有所
長然於組織錯綜之中不礙縱横竒逸之勢則左太冲
之賦三都視相如尚庶幾焉當時文士皇甫士安則為
之序劉淵林張孟陽則為之注夫文人相輕從古而然
而一時巨擘皆左袒歛衽精金良玉自有定價豈待時
改世易而後有顧君與譚不及見之恨哉建安以來詩
復盛行歴宋齊梁陳其流之末束字數十逞豔誇妍體
狀於風雲月露之間求工於浮聲切響之末而詩弊矣
逮至少陵博極書史歴覽山川以其閎材絶識籠九有
獵衆智挫萬物而發之毫端凌厲馳驟與長卿相上下
宋朝之詩金陵坡谷三大家或以其精或以其博或以
其雅體雖不同而氣壯語渾同出於杜此則詩之正𣲖
也昔元微之於子美詩欲條析其文體别相附而未暇
僕妄竊此意擷萃英華以門分類合四詩為一名之曰
四詩類苑或曰子嘗辨春秋制度疆理以明君臣夷夏
之大義亦既上徹乙覽今𤨏碎編類之書似非用力於
通經學古者之所務也僕曰不然少陵愛君憂國食息
不忘金陵清德實行不徇流俗東坡高風峻節窮逹不
移山谷孝友清修行已有恥珠璣咳唾隨處發見皆可
為世模範豈可與敲推句字描貎淺易者比哉矧其紀
時世之盛衰述政治之&KR0839;惡評人物之高下商古今之
得失制度興廢於焉而究風俗汚隆於焉而考隨其門
目粲然可觀吟哦諷咏浸潤優悠自四詩之𣲖以遡三
百篇之正孰謂其無益於世道也哉景定壬戌旴江傅
自得序
評本之詩
予嘗於故箧斷簡中見有評詩者曰李文叔云出乎江
西則未免狂怪傲僻而無櫽括之妙入乎江西則又腐
熟竊襲而乏警拔之意今本之之詩以警拔之意而寓
之以櫽括之妙盖已見其能去二者之病矣其於江西
之宗殆入而能出者邪此說亦是用功於詩者而後能
言之然不知所謂本之者何如人也其詩云一篙春水
滑無聲一葉輕舟過短亭飛藹晚樓迷紫翠夕陽孤塔
認丹青懷人遠折三花樹何日相攜䨇玉瓶欲喚漁郎
問風色鳬鷖飛處酒初醒味淺近而句穩熟也
桂舟評論
桂舟諶先生祐為人作詩序略曰詩云窈渺與兵法同
以詩學詩程衛尉之正部曲行伍不以詩學詩霍將軍
顧方略何如耳因知亞夫不出淮隂乃竒初不必堂堂
正正此為鵝鸛此為魚麗而兵書腹笥自可以當百二
山河據高屋建瓴否則羽棄關險而都彭城雖控弦被
甲一怒自可以怯楼煩走赤泉然不知身為降虜久矣
屈原宋玉略少和聲尚非聖處彼春草池塘澂江淨練
又焉得涉吾地乎义有序略曰詩本於人情關於風教
繫於安危理亂此作詩之原委也八音克諧無相奪倫
此作詩之音調也秋水芙蓉春城草木此作詩之態度
也梅花㶚水宫燭驪山此作詩之興致也讀書萬卷下
筆有神此作詩之本領也然亦必有為而作有關涉而
作若無病而呻吟雖奔濤走石沿葉倡條動可人心於
道何補又序律詩有曰詩有律古矣后䕫典樂律和聲
是詩之律已見於三代之前漢以黃鍾為律本協音律
作詩樂是詩之律又見於三代之後惜漢魏降至陳隋
亡國之音著而詩之律已絶響悲夫經幾百年而後風
飄律吕律中鬼神始振響於浣花溪上杜牧諸賢又復
振遺響於開元天寳之後元和以來詩之律始大備於
唐矣嘗謂五十六字乃一篇有韻之文分寸節度有一
字位置不安即不純熟此又隂有合五音六律自然之
妙也又作自編唐律詩序有曰詩謂之律則必如月令
之律氣候不差乂如牧野之六伐七伐如楚子之左廣
右廣如養叔之射一矢復命州綽之射兩矢夾脰然後
可謂之律又必如淮隂之出井陘亞夫之壁昌邑如大
將軍之翼繞匃奴李臨淮之號令一新風雲百倍然後
可謂之律故曰師出以律否臧凶苟合乎律則豈獨棘
端可以扞矢月寒并州出塞入塞直可以卻胡騎而律
其神矣否則街亭之戰而已耳陳濤斜之戰而已耳僕
於五七言古間執燧象以奔吳師獨於律有憾未能入
壘折馘空負時光於是大合工部而下凡數百家陣觀
龍蛇勢决竒正然後知唐世尚律一炬可攻連營強弩
不穿魯縞優劣可得而論矣又曰三箭天山長歌漢關
律之上也踏雪入蔡夜縛狂吳亦律之上笛裏關山兵
前草木律之上也六矢中面軍容若神亦律之上兵事
易言出銳輕搏次之盡燒奚帳分築漢城次之千金馬
鞍百金刀頭次之氣凌三軍躍馬奪矟又次之老將一
失律清邊生戰場斯乃下矣至若燒蜜調蠭翦花挑蝶
是謂蕩人心之甚者宜斬二美人以肅軍隊不然尚可
謂之律耶又詩序有曰謂三百五篇之後無詩則甲子
書年閏月初吉何尚見於柴桑杜曲謂三百五篇之後
有詩則玉樹後庭名花傾國何尚見於結綺沈香盖詩
有關於世道久矣今吾雖不得飽食安步以從容乎江
漢美化之域終不容紫色鼃聲得乘間以奪朱亂雅使
後世復有尚友千古者出謂此功不在距楊墨下則予
之不合於今世者未必真不合也
以上皆桂舟文稿中摘出佗記銘可讀者多不能盡錄
也吁公之於詩其學其識其議論其法度精且嚴如此
淺夫俗子乃率然成句而謂之詩鼃蚓雜襲汚我大雅
真詩道之厄也哉
自知集序
桂舟公古學古貎與世少可居常以寑陋期期自恨而
修讀述作至老不衰今年八十有五猶時以新作見寄
蠅頭楷書不減盛壯斯可敬也已僕嘗嘆公身韋布而
家山林無名位聲勢以佐其文章而鄉里淺窄後輩小
夫率以窮逹起愛憎故知公者少而議公者反多使二
十年後此一輩掃除淨盡有見見公詩文偉麗如此必
將想像其為太虚雲氣中人有恨不同時之歎者矣公
嘗有自知集序曰
昔之詩詩言志昔之序序作者之志顧瞻周道中心怛
兮音調敷暢庸或可知彼美人兮西方之人兮雍容和
平序者何以知其刺不用賢也予以是知詩非苟作發
乎情止乎禮義序非苟作以意逆志是為得之然獨釣
寒江孤舟簔笠或者謂不如大堤女兒清晨理鬢朱弦
疏越三歎遺音或者謂不如桑間濮上聽者傾城則詩
何詩序何序被髮伊水之祭識者寧不有感於斯韓將
軍破趙會食無不竊笑及斬成安君泜水上然後知背
水陣合古兵法服耕子無勢可挾無利可求無聲華可
獵清霜點鬢黃獨無苖世所擯也宜矣然亦強項不屑
與舞陽侯伍自名其詩自序其意風松晝寒月鶴夜警
時於是間抵掌自詭近來漸喜無人聽琴格高低祗自
知服耕子得矣後五日有能識常山蛇勢於平沙上者
服耕子又當語之曰左執鞭弭右屬櫜鞬當與君周旋
但不得走生仲達耳
讀此序則先生之不求知於人人亦不相知者概可見
矣作序時淳祐丁未歲也是時年才三十有五而學力
筆力已如許我輩沈薶場屋時文中卒無片語登峰造
極視先生不愧死哉服耕子盖其别號也
方紫陽序詩
方紫陽序羅壽可詩曰詩學晩唐不自四靈始宋剗五
代舊習詩有白體崑體晩唐體白體如李文靖徐常侍
昆仲王元之王漢謀崑體則有楊劉西崑集傳世二宋
張乖厓錢僖公丁厓州皆是晩唐體則九僧最迫真寇
萊公魯三變林和靖魏仲先父子潘逍搖趙清獻之父
凡十家深涵茂育氣勢極盛歐陽公出而一變為李太
白韓昌黎之詩蘇子美二難相為頡頏梅聖俞則宋詩
之出類者也晩唐於是退舍蘇長公踵歐陽公而起王
半山備衆體精絶句古五言或追陶謝黃雙井專尚少
陵秦鼂莫窺其籓張文潛自然有唐風别成一家惟吕
居仁克肖陳后山棄所學學雙井黃極廣大陳極精
微天下之人北面矣立為江西𣲖之說者銓取或不盡然
胡致堂詆之陳簡齋曾文清為渡江之巨擘乾淳以來
尤范楊陸蕭其尤也道學宗師於書無所不通於文無
所不能詩其餘事而高古清勁又有一朱文公嘉定而
降稍厭江西永嘉四靈復為九僧舊晩唐體非始於四
靈也後生晩進不知顛末靡然宗之涉其波而不究其
原日淺日下然尚有餘杭二趙上饒二泉典刑未冺今
學詩者不於三千年間上溯下沿窮探邃索往往追逐
近世六七十年間之所偏約非區區所敢知也清江羅
君志仁壽可介吾師友自堂陳公書囊詩百篇見教自
謂改學四靈後邨細讀深味詩律未脫江西有崑體意
厓岸骨鯁似與趙紫芝諸人及劉後邨不同故予詳道
詩之所以然為序以遺之謂予不信壽還東湖復以参
自堂可也
此序剖析明白議論自出有前輩所未曾道者又間有
未盡當理者然世之作詩者有此見能為此言盖亦寡
矣紫陽一號虚谷名回追憶似是嚴陵人景定中為别
院省元出吕氏門下德祐事急時嘗上書陳十事乞斬
賈似道謝天下覺得是一磊落士也自堂亦出吕門故
相知如此
張芸叟詩評
張芸叟舜民嘗評詩云永叔之詩如春服乍成撥醅初
熟登山臨水竟日忘歸王介甫之詩如空中之音相中
之色人皆聞見難可著摹石延年詩如饑鷹夜歸厓木
春拆蘇東坡詩如武庫初開矛戟森然一一求之不無
利鈍梅聖俞詩如深山道人草衣木食王公見之不覺
屈膝郭功甫詩如大排筵席二十四味終日揖遜求其
適口者少矣芸叟與東坡同時仕宦然不聞盛名亦不
見有何偉作今閱此評似非碌碌者也
東坡實見
東坡晩年在海上不觀佗人詩惟以陶柳集自隨豈非
世慮盡而實見定歟
諸賢輓詞
山谷翁作司馬文正公輓詞后山作南豐先生輓詞水
心作高孝兩朝輓詞皆超軼絶塵誠可對壘後又見韓
文公作莊憲太后輓詞甚妙
隱居通議卷六
