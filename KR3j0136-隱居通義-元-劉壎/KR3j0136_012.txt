隠居通議卷十二
元劉壎撰
詩歌七
文丞相采薇歌
文丞相天祥至公血誠捐軀死國忠義之節照暎古今
固不以文章為存亡也然近日書市刊其采薇歌成帙
易其名曰吟嘯稿皆丞相戰敗後被執過北時詩實多
佳句謾摘於此亦可因其詩以知其心矣
出嶺同誰出歸鄉如此歸(被執出南安軍作)如此歸三字最有
深味今繆者誤刊作如不歸則意味索然矣
雲静龍歸海風清馬渡江(萬安晚渡)
長有歸來夢衣冠滿故園(寄里中友)
風雨宣城路重來白髮新長江還有險中國詎無人(安慶府)
方誇金塢築豈料玉牀搖國體真三代江流舊六朝鞭
投能幾日瓦解不崇朝千古吳山恨西風捲怒潮(魯港乃賈)
(似道潰師處此結句絶妙)
健兒徙幽土新鬼哭臺城一片清谿月偏於客有情(建康)
蒲萄肥汗馬荆棘冷銅駝巫峽朝雲濕洞庭秋水波(江行有感)
英雄遺算晩天地暗愁新(真州)
庾子江南夢蘇郎海上貧(呈中齋)
禾黍西風夢川原落日悲斯文今已矣來世以為期(同上)
一彎流水小數畆故城荒回首江南路青山斷夕陽(過召伯)
芳草中原路斜陽故國情(小情口)
漠漠地千里垂垂天四圍(桃原道中)
野闊人聲小日斜駒影長(崔鎮驛)
家國哀千古男兒慨四方(汶陽館)
欲鞭劉豫骨烟草暗荒邱(東平)
土花開國舊風絮渡江前(過梁門)
更和天塹失回首惨啼鵑(同上)
芳草江頭路斜陽郭外邨(池州)
七言
春事暗隨流水去潮聲空逐莫天回(越王臺)
巡遠初無兒女態夷齊肯作稻粱謀(黃金市)
丹心不改君臣義清淚難禁父母邦(泰和)
半生幾度此登臨流落而今雪滿簮南浦不知春已晩
西山但覺日初隂(隆興)
滿地蘆花和我老舊家燕子傍誰飛從今别却江南路
化作啼鵑帶血歸(金陵)
眼裏游從驚死别夢中兒女慰生離(早秋)
江海無情遊子倦歲年如夢美人遲(晚起)
客情恰與秋俱半人影何如月倍圓(中秋)
青牛過去關山動白鶴歸來城郭荒(蒼然亭)
古體
北征垂半年依依只南土今晨渡淮河始覺非故宇(云云)
我為綱常謀妻子不得顧(過淮河)
衣煗露自乾鬚寒水欲凝將軍戴鐵笠壯士敲金鐙(發宿遷)
自别張公子嬋媛不下樓遂令樓上燕百世稱風流我
游彭祖門來弔楚王闕問樓在何處城東草如雪蛾眉
代不乏埋沒安足論因何張家妾名與山川存自古皆
有死忠孝長不沒但傳美人心不說美人色(徐州燕子樓)
長陵有神氣萬歲光如虹有時風雲變魂魄來沛宫(沛縣)
(歌風臺)
軒冕委泥塗衮繡易氈毳百年雜醜好始酹四方志(發潭口)
唐家再造李郭力若論牽制公威靈(平原)
當年幸脫安禄山白首竟陷李希烈希烈安能遽殺公
宰相盧杞欺日月亂臣賊子歸何處茫茫烟草中原土
公死于今六百年精忠赫赫雷行天(同)前
我過梁門城樓桑在其北元德已千年青烟繞故宅道
傍為揮泪裵回秋風客天下卧龍人多少空抱膝(樓桑)
世以成敗論操懿真英雄(孔明)
平生祖豫州白首起大事東門長嘯兒為避一頭地何
哉戴若思中道奮螗臂豪傑事垂成今古長短氣(祖逖)
人世誰不死公死千萬年(顔果卿)
睢陽水東流雙廟垂百世當時令孤潮乃為賊游說(張巡)
予每讀文丞相詩味其情思想其風景令人悲不自勝
為之悵然廢卷竟日
道體堂刊文山集
文丞相人品科名官爵俱為宋朝第一不必論其詩文
自有與天同夀者然觀道體堂所刊文山集諸詩中惟
棋詩四絶頗佳其一為周子善言蕭耕山象奕能勝二
劉不覺敗于子善子善又敗于我詩曰螗臂初來攫晚
蟬那知黃雀沬饞涎王孫挾彈無人處一笑琱盤屬玳
筵其二為耕山言老夫又敗與子善詩曰射虎將軍髮
欲枯茫茫沙草正迷途小兒謾取封侯去還是平陽公
主奴其三為劉淵伯言所畏惟吾與子善耳詩曰坐踞
河南百戰雄少年飛槊健如龍世間只畏兩人在上有
高公下慕容其四為劉定伯言與淵伯上下也詩曰擊
柱論功不忍看築壇刑馬誓河山當年灌絳知何似只
在春秋魯衛間此四絶雖是比體亦自兼興可以諷詠
餘不及也又慶羅母百歲有一律曰麗日萱花照五雲
升堂風采見乾淳蓬萊會上逢王母婺女光中見老人
雨露一門華髮潤江山滿坐綵衣新只將千歲苓為夀
更住人間九百春詞雖直致意頗滿足猶記丁丑戊寅
年間𫝊到一絶云丞相揚州城下所賦其詞忼慨激壯
非也詩人所能言也黯雲霏霧暗扶桑半壁東南盡雪
霜壯氣不隨天地變笑騎飛鶴入維揚
讀文山詩作
李明通謙思信州人也少以書義補入太學而論工策
尤工每試多占魁列當時策體為之一變後纍試積分
至優等上舍為釋褐状元授泉州推官歸時事改更隠
居鉛山近有錄至所賦一章筆力甚健名曰讀文山詩
作南人不識兩膝貴曲摺百態卑且勞斯人護膝不護
頭甘以頸血黏弓刀蟠胸孤憤劈不碎殺氣千丈纏旌
旄援枹親鼓盡南八背水更用蜑下䥝俘來祝墨吐神
語咄咄尚與天争豪須臾亦日减顔色元雲莽晄風&KR0679;
搔或言巨靈收拾付真宰讀罷拊臆生長號又言豐隆
列缺對愁絶疾指玉鞭鞭六鼇兩瓢倒翻水怪舞斗極
橫軋天籟號憐伊肝膽苦復苦誓見曩日真離騷劫灰
滿地莫挂眼蓬萊雖遠容輕□長驅厲鬼尚堪戰儘閒
未許飛仙敖乃言廢興在爾不吾與吾死吾主吾焉逃
魯叜聞言拍掌笑斯人六經為骨為皮毛斯人卷取六經
去只將贋本𫝊兒曹
艾軒吟咏
艾軒林公光朝詩不多别為體壓卷如東宫生日詩頗
富麗其詩曰北闕雲為堞東明玉作宫猗蘭迎曉日仙
掌倚晴空笙律隨鳴鳳朝儀趁采紅黃麾初入杖青桂
自成叢冠屨分前後圖書考異同商盤如目擊羲畫自
心通慈燕來三殿驩謠在九功長秋𫝊夜飲京兆報年
豐奕奕還嘉祐緜緜想建隆庶僚何所祝再拜續維熊
又有癡頑不識字歌一首荅許叔節曰平生讀書如風
過耳歲月共流轉如磨復如螘一如人嚼蠟而不見其
味又如弄孤杵連夜不成米又如過羊腸十步復一止
見君詩舌如綺怪怪竒竒如懸崖萬仞盤龍古樹枝又
如生馬不施控而馳又如錦菭封幔硯山墮泪碑又如
玉關客血生老稺衣盧全孟郊骨已朽眼精頭顱孰𫝊
授與君往還歲月久比來春風入我牖便覺庭前草木
有生意跨蹇驢出古寺欲訪子雲問竒字想許公之詩
必竒怪如盧仝輩故云爾生女一首曰貧家生一女蟋
蟀催寒杵富家生一女煗風來玉樹富家生女纔及笄
阿官門前新築堤貧家不生女飯牛小兒安得妻荆釵
玉璫各隨分醉中之天無高低乞貓有曰寧可時時被
鼠煎狂貓一夜不成眠廣南六月官軍到見說人家斷
火烟送陳應求侍郎俊卿赴泉州序云昔侍郎蔡公嘗
大書於洛陽橋上今侍郎過洛陽當摩挲此石也某送
别到惠安賦詩云百片牙旗水面長蔡邕題在刺桐鄉
十年桮酒開雲樹一樣官銜過洛陽我亦攜家緣送客
誰能掃地自焚香野橋衝臘寒梅白莫要登臨憶侍郎
梅邊集
頃壬辰癸巳歲有臨川朱兄浚過訪出其詩曰梅邊集
以惠教予愛其流麗穏熟不作寒乞語為跋其後己而
與之賡酬則與集中作大異豈謀野則獲與蒙被作文
性情各有所宜耶然極愛之為摘其句
七言律有云寺鐘城鼓兩相和共醉烟關感慨多堤柳
垂金春幾許檐花鳴玉夜如何(春夜西湖)
西風落葉長安夢晚節寒華老圃心(京師九日)
玉帳分兵賦采薇梅花吹雪上戎衣將軍意氣中江楫
丞相功名采石磯(送人巡江)
紅雲近處催班急只待春前奏凱歸(同工)
蓬萊春思重雲上江漢秋情十載前(謝方碧虚)
金寒霜氣山無虎劍動星光水有龍(平江虎邱山)
皇帝當天第九春宫符仍詔刻麒麟軍咨祭酒金臺客
國子先生鐵壁人(送吳制參赴麟捆)
明明采石兵前樣參贊歸來即近臣(同上)
落花水煗千船聚芳草春深一鶴歸(南浦夜泊)
米車已過塵迷路漁網纔收月滿船(琵琶亭)
五言不多皆穏熟可觀如海燕故人意杜鵑遊子心(次韻)
故里千山隔終年一字無(訪舊)谿月知相憶江雲約共吟
夜船書一紙飛過赤楓林(寄友)幾州陵變谷經月雨為霖
世事今如此西風動客心(秋日西湖)
絶句有贈賣墨吕雲叔訪陳烟山詩曰仙宗傳訣自分
明未數當年老樹精一片紫雲光滴滴丹墀成就幾公
卿又曰蓬萊仙子世偏珍琮璧多携問楚津若向積烟
峰下過殷勤𫝊語卧樓人都城初秋和趙京倅詩曰從
來美玉價連城結佩乘風十二京攜上崢嶸今有約好
留彩筆調清平暑夢蟲蟲似醉中片雲挾雨過長空不
知秋色來多少分數煖凉卜晚風宇宙清愁望眼中誰
將凉雨借龍公秋風夜入關河迥破賊紅旗兟曉空凡
此皆流麗不塵更增骨力便可名家矣
隠居通議卷十二
