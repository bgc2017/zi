隠居通議卷十六
元劉壎撰
文章四
張侍郎簡牘
侍郎張公淵微字孟博建昌新城人父介登進士科仕
至湖南運幹公明易工文詞而不利於鄉舉淳祐丙午
流寓湖北赴運司試中選貢禮部明年擢進士第一人
授承事郎簽書昭慶軍判官廳公事累更朝蹟權吏部
侍郎忤賈似道免歸以集英殿修譔起知饒州未行以
御史䟽罷奉宫觀禄又以舒有開䟽罷而卒公為文斬
截峻刻得左氏文法屢求其稿子孫無在者亾矣適得
其簡牘二三俱可觀因錄存之且紀其舊聞曰建昌鄉
試取士解額三十七名而周易義當其一寶祐乙夘歲
公服喪里居是歲貢舉試士時旴城張天民明易其文
筆冠一時而同經之能者又五十有二人意其間必有
一中選矣及榜出則中者乃余裕新城俗子也大失衆
望於是天民等五十三人聯名致書於公言余非才冒
舉辱易經負舉選意若以公為本經盟主而赴愬之公
因易以答筆力甚偉其書曰
某自罹陟岵之憂廬深山莫與往來厭諱氏名不得通
於故交時英游鱗何從尺素書抵寓驛中自冢上歸得
之亟薰香奉觀視其題條冰之光修史學士其人伸其
幅聯璧之輝先覺天民其元某何人何以得斯何以稱
哉謹再三讀文采鉅麗詞勢縱横主易經之齊盟立善
類之赤幟足張吾軍不勝擊節惟是潔静精微之學昔
嘗從事於斯而不得其師惟天民諸君子發天之秘擴
聖之疆精祲六爻之夢度越九師之說競秀於旴名震
於京師蓋所願學而未遇者明天子興賢卿大夫薦書
此一舉也羣五十三雋鏗鍧乎文鳴楊陸張黃胡涂王
鄒(此八人者當時考試官也)固已蹶動聳遻相顧太息吾旴之有人
於此五十三雋復拔其尤以先登猶有二十八宿為雲
臺之儲二十四氣當凌烟之選也顧舍是而他有一焉
黃鐘棄而瓦缶鳴賢士無聞如來翰之所云云辱經辱
旴辱科豈不大駭觀聽耶試為諸君子說筮云是謂暌
之歸妹薉甚負塗之豕變為無血之羊始于載鬼終于
虚筐暌卦不在三十七數而歸妹又不在五十三數以
暌之三十八而厠諸三十七人之列非據也以歸妹之
五十四而加諸五十三人之上非人也非據則名必辱
非人則身必危既辱且危祗掇禍也是卦也離之震亦
震之離晉獻公筮嫁伯姬亦遇之是反覆同一凶也且
其繇曰士刲羊無血也女承筐無貺也西鄰責言不可
償也彼妄一人以柔乘剛以小人乘君子之器蒺藜之
據已甚高墉之射莫逃無號終有凶耳豈特責言不可
償殆有甚焉史蘇不云乎車脱火焚歸妹暌孤六年其
逋明年其死於高梁之虚吁可畏也是豈特終朝之三
褫也歟識者竊為彼悲之嘗試為諸君布蓍四營而得
艮之漸艮之止時止也物不可以終止故受之以漸漸
之進也是蓋易之五十三卦也其在五言有序中正之
言終莫之勝吉艮之漸三歲得所願也三年將尋師焉
拔茅連茹以其彙征吉矣今日院豎子顧勞悉師邪抑
天民有言雖聖人不敢盡其機或因鄧侯從天民願學
而得所謂機焉其亦有以折衷乎此不宣
荅饒蘭坡士堯赴省試書
某不材見棄於時桑梓羞之歸省先人之墓而不敢居
以是不得侍於下風東上維時濟濟者衆峨峨纓冠其
往又是一番新郎君謂吾衰而與吾雪恥鄉之士如吾
士堯吾所望是以寓拳拳朝夕引領魁旆於征其道旴
城其當慶餞於道周明年其魁蘭宫是吾蘭坡則吾所
深期朝夕是贊是祝矣書來遜未遑曰朽蹤而灰心此
非子游所望於子綦也且聞夫子之足瘳矣猶曰未果
於行也何居我是用勸往哉用所學以昌斯世在此行
母懷寶而迷邦人之頼士堯其無斁頃貺水芝澡料一
物之寓一理存無塞其心而澡其德敢不承厚意焉不
宣(按荷為水芝見本草)
約鄉友會飲帖
枌社數交朋萍蹤幾聚散小山良集以誠子之還諸賓
主皆歸榮途而幾道赴新任伯雨趁新闕惟老我與方
塘翁尚一丘一壑可無尊酒論别偕仲華惠卿諸君子
聯騎我顧幸甚草草不枝幅
二友争山界為勸和作盟書
某側聞某氏某氏各有詞於官各為其先塋皆孝子之
争識者聞而義之義之將助之助之云何助之争而已
彼兩争此不可兩助兩助之不可惟兩助而兩平之其
可竊惟兩墓共一山久為比鄰本自無所争一山覆兩
墓互為掩映本亦在所不必争得無有傍人鬭諜於其
間竊以鬭諜者不過曰某地是某家業今乃為某家封
植某木在某山今乃為某家保障由是兩者之言入而
兩家之訟興其聞官則又將煩邑糾呼里正集鄰保入
山林相畝步視高下立標表量丈尺如是動衆山靈不
寧曾謂兩家子以孝聞而以是動先靈乎是必非所願
是以斷之曰甲之墓以乙之山為保障則乙之保是山
猶吾保是山也乙之山以甲之墓為屏蔽則甲之保是
山猶吾保是山也毋斬一木毋侵軼毋以平常之地起
爭端有渝此盟山靈殛之俾墜其家無克祚世於是薦
酒結券二子咸舉首曰命之矣復以是載書盟於官以
重其信焉
龔祥甫墓誌銘
新城有士曰劉尚父夢桂與張公友善亦工古文景定
辛酉歲以詩義魁鄉薦不第而終壬戌之秋予嘗訪之
叙宗盟殊篤有書齋扁曰方塘即前所謂方塘翁者也
嘗為里友龔祥甫墓志其文曰
天道無親常與善人昔聞其言於師聃而於里中龔祥
甫疑焉子不終養而先逝婦勉守志而病狂一老憖遺
閔斯鞠孫嗚呼獨也無子視孫孤也無父視祖祖孫二
人獨孤相視而祥甫年已七十視蔭不能待矣以景定
二年十一月某日卒子聲道去之已十年婦黃今猶寡
佛老今承重有妄意室中之藏者持其家事昵親養共
觀弗救鏹耗於室粒耗於倉弗考或牽之牛貨之豕弗
治誘是藐孤博與游弗迪意將蕩其志而毁其家言念
租荼漂搖風雨斯天不與善乎申包胥有言人衆者勝
天天定者亦能勝人祥甫受學我先師中奉大夫龍山先
生張公介先生之子淵微今為吏部侍郎於祥甫父子
若孫世契也里居聞訃為泫然曰善人也而逝其孫疇
依既又目擊人衆者之為抱不平曰不可使亾友肉未
寒而有此今惟其孤是恤惟祥甫襄事是圖非有司無
以杜鄰胥戕者為白於官首黜其僕而警其族之不咸
責親房扶持之銖銅勺粟畢登之籍先是祥甫為佛老
請婚於予姪孫委禽矣侍郎謂可以相其孤奉母也屬
持柯者有抑塞又白於官移文二家同養焉自是得所
翼馮外禦其侮而天者其定矣初侍郎廬母夫人墓登
雲蔭山望谿南中阬氣勢鬱鬱以杖叩老龍曰噫將誰
之藏也以勸祥甫為自謀至是卜葬向以癸食厝以壬
戌八月某日食誅茅開阡見者曰吉天殆興龔氏也夫
積善之家必有餘慶而地理書亦云天地惜至寶以賞
善人祥甫早歲屬文有聲庠序遭寇亂無仕進意遂罷
舉子業而侍郎每稱吾老友必有取矣殆裒雖不言而
四時之氣備歟平居於人無忤睦親戚以禮撫臧獲以
恩未嘗疾言厲色家量出入嘗值歲凶閉之糶者皆是
已獨發廪如常時夫是以鄉里稱善人吾是以必其必
有報也祥甫字也名應龍世家新城葬之前五日佛老
謀所以誌諸幽者侍郎謂余子於祥甫親家也宜銘之
銘曰人心之初有善無惡無惡即善勿刻其璞璞也能
存宜爾恂恂歸於其真善人之墳鬱鬱千春尚克昌而
子孫
嗣漢三十六代天師簡齋張真人墓誌銘
昔廬山江丞相萬里為三十五代天師誌墓其文竒偉
超卓讀之不厭近廬陵劉太博辰翁亦為三十六代天
師誌墓雖極刻斲摩厲之工而趣味有不及焉輒錄於
後
自昌意以來號稱神明之胄者既無不歴亂磨滅獨漢
天師張氏祖諱良以劍印傳如禹鼎延至魏晉六朝隋
唐五季逾久而著其承家至此必亦有尤異取信不惑
者然猶未至益人國也入宋祥符冠褐始召崇觀符籙
始盛其時有虚靖先生道始顯至穆陵賜號觀妙先生
可大甫三十五代其退潮拯旱尤信由是龍虎山宫觀
壓東南為福地第一化人之蒙袂四出者致方物修士
之贏糧訪道者賈摯幣祈者謝者不寧令者膝行而踵
至居如市市如邑兒童下走順風而呼&KR0915;而售者滋富
至莫辨於是用物宏矣乃三十六代天師宗潢起紹陵
訖德祐且十年方禁中奉秘祝謹然不召至乙亥丙子
間金陵已不守信未下然北使已先傳張天師召召且
亟當是時環江南之冰泮者無息壤兹山獨師是恃而
師不自保然未幾時而錫冠劍陟師號予護持免徵發
掌教事度諸品若曰神仙子孫而不名由是寵光赫然
又前代盛時所未有由是士大夫有不能出者貧無處
者阡陌之負耒耜者親者故者莫不挂冠易服庇風雨
寒暑由是入其境者若華胥軍行而狼顧者曰天師之
賜履也催科而旦適者曰天師之所撫存也物之熙熙
然者不惟不知陵谷亦不知誰氏之子如是者十又七
年而演道靈應冲和真人死其君子曰是號簡齋真能
簡者也其弟子曰吾師度世解厄非死也殆天師復生
先是相𫝊其教三十六代厄故一終一攝不以閏居正
懼及也至師而遭訖籙之難或謂道盈亦無所逃於數
然惟師以愚守智惟師以儉致福惟師以清静禦外物
故能涉乎邊境而不禍摶乎九萬而不中道夭而又能
以餘力濟世得名又非特脱於其厄而已乃至是始昌
若論其存亾絶續之際有不可勝述者焉其從容若不
得已而應其寡默善為上而不争或曰天師非世人也
蓋必有出乎人間耳目之表者獨恨不盡知耳聞其初
至北也不敢挾劍以行及其呼劍而劍至又云北有二
虎撫之汝吾左汝吾右皆靡然如命凡流俗好怪所𫝊
聞皆若此皆如說東方朔者非實也亦非道也道在平
易即簡齋者是已吾方以其簡為近道而彼欲以小夫
曲說神之以此勝魔非魔道耶然吾聞山中人言其將
逝也亦不能無小異最後北行之日所居面里所山崩
辛夘得白兔然不死此其可信者其三代見世系其子
孫見碑隂生淳祐甲辰死至元辛夘葬里之澥田實已
亥九月癸酉嗣天師與棣賜號體元宏通廣教真人是
為三十七代前觀妙先生銘吾師廬山相國老筆也今
天師能不遠介其徒以屬我曰斯文託再世矣以吾從
古心之後為有愧也乃依楚歌為辭以系之辭曰山龍
衣兮翠黃英瓊瑶兮五梁儼歸奏兮玉皇我祖兮撫我
大荒途迷兮屏翳驂左指窮於薪兮不窮於火陽平兮
賜履於謳於謳兮山中之子風枝號兮老龍言死我祖
兮在天覽揆錫兮兹萬千重斯文兮以𫝊
江公作觀妙真人誌筆力跌蕩真如天馬游龍不可羈
馽而又淵然其光油然其味誠老筆也須谿此篇頗覺
纏繞有窘態滯礙少活意且又辭費或者未足以繼乃
師歟
予近作桂舟先生墓誌時不曾觀此篇偶信意作招辭
以銘之聞有一游士見而評曰墓銘不應作騷體觀其
文字考其議論真須谿焉耳或以見告因笑曰謂吾文
似須谿固非欺我而謂銘不用騷體亦未可以律我昔
惟韓曾不作此體歐陽公銘石守道梅聖俞皆長言之
其說曰言之長哀之深也几案偶有汪龍谿文劉後村
集在焉取而觀之銘以楚詞者甚多何止須谿乃知吾
黨持論不可草草劉公玉淵曾為人銘墓亦用此體時
有一名公見之曰銘作招詞甚佳事載集中
藥王贊
廬陵劉太博辰翁作藥王贊詞甚朴而旨有在可發一
笑贊曰左畔龍樹王望龍右畔孫真人騎虎惟有藥王
屹立於其中不龍不虎獨與犬為伍不解何故
吳司封上陳丞相書
臨川吳司封鎰上陳丞相書有曰天下事非善類之衆
不可為也一齊衆楚薛居州不能善其君一暴十寒雖
孟子不能智其主今日牛畜侍以仁義明日荀欣侍以
選練明日徐越侍以節儉而歌者之田止御史中丞諫
議大夫則言翰林學士給事中則言度支使鹽鐵使京
兆尹則言而制使之職削蓋衆正進然後羣枉消以上
數事相類剴切動人
程漢翁詩序
近嘗見疊山謝先生枋得為程漢翁詩序曰詩亡而春
秋不可續宇宙一大變也程君漢翁出雲棲吟稿一編
示予予誦懷古四詩涕泗交頤不能禁覽盡卷乃欣喜
雀躍知天下尚有英才黍離之悲無衣之壯匪風下泉
之思盡在此矣江北多英雄吾有望焉因詩以見志漢
翁所藴蓄所樹立所成就豈易量吾於是重有感焉藝
祖最重讀書人雖超世拔俗之才不由科舉程文奮身
必不得行其志三百年後以學術殺天下者皆科舉程
文之士萬世𫝊笑儒亦無辭以自解矣予從先朝名將
相游泛論邊事自端平甲午至景定甲子儒以時文名
而捐軀報國不畏鋒鏑能使武夫心服為國家延數十
年之命者僅得曺毅節彭文子余義夫徐有功王景宋
五人焉至有功貶死吾知國不可以為國矣漢翁勉旃
陸宣公有言興王之良佐皆季代之棄材在季而愚當
興而智漢翁豈肯終為愚者乎故曰天下英雄必有借
漢翁為儒解嘲者喜談樂誦當過於五人矣吾之敬愛
漢翁豈特詩道而已也
疊山翁信州貴谿人素有文名筆力竒勁此序不盡其
所長而忠憤之意見於言外獨其貶駁科舉程文之士
誤我國家𫝊笑萬世此則誠為至論有合於先儒之旨
序所謂曺毅節則有聞也與彭文子余義夫皆偉然英
傑之士有大功於西陲者景宋名登義夫之幕客殊有
才略惟徐有功雖號帥才而狂疎誕謾無顯績庚申臨
江之禍公議非之然義夫乃趙信菴識拔入官非由科
第故雖貴顯猶以此自歉每稱白鹿諸生序所稱誤也
勲名如義夫何必科第(按徐有功名敏子)
劉氏族譜序
吾宗之劉其源甚遠逮族兄太史掞嘗為江樓劉氏族
譜序所以紀迹流派者具備兹錄以示我後之人使無
忘其世本云其序曰
劉氏堯之後散居江南者漢高祖封其弟元王交於楚
而衍之也唐季有自鄱杖一劍徙居南豐又自南豐分
而之廣昌之新城之建寧江樓八居士寶藏初徙時劍
劍長三尺許有北斗星文志天漢元年鑄紹定庚寅劫
火黃冠得之呪符水云密國曾公致堯銘居士墓載有
牛六十頭手鈔古書數百卷居士作江樓密公為賦五
言長韻見鳬繹集其叔子與荆公為同門婿荆公之父
益之出守韶州居士同游石仙巖和詩有刻石在初慶
歷詔州縣立學宫居士一力任其費曾易占作記實
子固十八歲少筆居士生四子四子之子生孫孫生子
衆而多微波流星散譜系益落缺不能盡詳惟予大父
泰夫府君與從祖光夫(諱炎水村大父)及定夫(諱止象山高弟)二先生
三派子孫尚習詩書别刊善譜可得而考其他昔為士
而今無後與今有後而不為士者不能具載予老病日
侵自度進不能頌清廟退無可吟梁甫思息景山樊間
中巷德恭翁李大年弟兄力學而任運所居先廬猶是
南唐時柱石誠之永豐官滿因而塗塈之定夫師象山
號子路與里人黃幾先彭明甫相講學予外舅丹霞翁
來南豐訪定夫及沈德中後歎息久之此譜故可考也
太史公作古帝王聖哲世系採摭四方異聞甚備而卓
然可稱述者殊少予聞盛德必有後蓋不在乎元來雲
礽之多而在乎風流文采之不可湮没也今劉氏之族
不繫乎風俗之媺惡不關乎文墨之興衰若不必存而
存之仰存吾祖而已後譜綱目成題曰江樓劉氏族譜
畀大年今年七十有七喟然而嘆曰有是哉誠之下世
而不見矣分三家子弟脱其稾世守之使後之識予心
者有稽焉淳祐庚戌立春日世孫方石掞序
方石太史自號也太史此序文氣斷續未得為工然書
劉氏原委則略備矣其錄而存之為是故也按密國曾
公神道碑載公以大中祥符五年五月丁亥卒於官是
真宗朝也此序云密國實銘居士之墓則居士之卒當
在大中祥符以前矣至云慶歷修學居士一力任其費
則慶歷乃仁宗時距祥符已懸隔無乃謬誤乎蓋一力
上脱孫字學記所載云縣之士劉德純合同志而請德
純則居士之孫也此一節又誤在作江樓之上當在游
石仙岩和詩有刻石在之下既叙居士之叔子方及居
士之孫次第方妥太史平生為文極詳謹不應此獨疏
鹵得非𫝊寫者之偽邪其集所著如奏議碑銘皆卓絶
高古自成一家如餘清堂記朱丹林墓誌符進士墓誌
劉迪功墓誌則其尤妙者也獨此序差不逮他作云
口銘
偶至一禪林見有口銘頗佳因錄之其銘曰神以感通
心由口宣福生有兆禍來有端情莫多妄口莫多言螘
孔貫河溜流傾山病從口入禍從口出存亾之機開閤
之術口與心謀安危之原樞機之發榮辱存焉
隠居通議卷十六
