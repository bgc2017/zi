隠居通議卷八
元劉壎撰
詩歌三
律選
律詩始於唐盛於唐然合一代數十家而選其精純高
渺首尾無瑕者殆不滿百首何其難也劉長卿杜牧許
渾劉滄實為巨擘極工而全美者亦自有數入宋則古
文古詩皆足方駕漢唐惟律詩視唐益寡焉蓋必雄麗
婉活默合宫徵始可言律而又必以格律為主乃善儻
止以七字成句兩句作對便謂之詩而重滯擁腫不協
格調恐於律法未合也近歲鄉先生諶公祜妙選唐律
數十首詳加評注以誨學者大為有益
桂舟七言律擷
諶公祜字自求號桂舟世居南豐之西曰瞿邨幼厭舉
子業不求仕專志古學參詩於贛詩人蒼山曾公原一
益之以學遂青於藍喜著書有三𫝊朝宗史漢韻紀古
書合轍所作有桂舟歌咏桂舟雜著集中記序最佳其
論詩處皆入妙品筆力高峻有史漢文氣古體樂府俱
善而以律體尤精唐律絶響三百年公自出機軸掃空
凡馬蒼山翁號當時大詩人猶推讓出一頭地識者謂
律詩至公中興略摘其佳句為世所稱者列于左
兩表蜀天開日月三軍漢地出旌旗(諸葛武侯)
王侯螘宂青青草鼓吹鼃廬焱焱燈(自嘆)
動地百年無桀跖後天一夀有顔曾(同上)
百年忩下棋千著萬事燈前酒一斟(詠古)
白髮古今天北極黃華宇宙客西風(淵明)
封濬九州堯舜禹典刑萬世契䕫龍(評詩後作)
陶寫有時欣律熟去來無著證鑪芬(覽鏡)
西風木葉吹秦晉春雨桃華送古今(避秦)
兩水夾城飄近遠萬山擁翠綠參差(鬱孤臺)
不知元祐今何日慨想儋翁過此時(同上)
為惜舊時慈母線寧甘今夜隔簾霜(寒夜思親)
夢猶平昔醒來别憶到兒童事轉長(同上)
江山落日前朝夢風雨黃華太古心(對菊)
觀空觀化此凭欄會合人間景一團棋罷客隨流水散
酒闌花帶夕陽看(看花)
飛雨隔愁横笛後殘燈照夢落花前(雨夜)
詩到二南風化在句流三謝語言工(評詩)
中原一髮天涯夢元祐孤臣海外歸(東坡)
造物未嘗私化外英雄何事老隆中(問天)
看翻後夜月回照夢憶前生地不同(同上)
天地浮萍雲聚散江山罨畫月西東(皆寓堂)
地上斷無秦世草山中猶讀漢時書(懷古)
夢臨水月心先覺看到霜空幻亦稀(晩眺)
天開瞑色雲千里雨洗秋空月十分(覽鏡)
止水不留前世景夕陽空照古人心(春晩)
花間笑語從雲散天下英雄豈陸沈(同上)
隔雲烽火山河舊列土旌旗雨露深(邊事)
層城樓櫓看如畫三鎮軍民夢解圍(宋史)
樹帶夕陽雅半集藋寒秋浦雁初來(感懷)
交遊雨過三生夢今古風前酒一桮(同上)
千颿過眼人何在一笛穿雲水自橫(快閣和山谷)
宫燭驪山酒未醒妖星&KR0008;&KR0008;弄青熒三朝伐叛知謀略
萬國歸心服典刑(郭汾陽)
夢游碧落風偏急望斷金精月正中(寄林芝山)
萬壑松風天鼓吹四圍花月錦簾櫳(評詩)
風雨晝酣秦地闊關河春夢楚雲低(春日次韻)
蕃漢盛衰霜葉夢陳隋興廢露華秋(讀史)
聚火有蓮知佛性衡門無雁見交情(春郊)
一颿秋水漁歌遠半塔斜陽雁影高(古虔晩眺)
邑自亂來新鼓角屋從兵後尚蓬蒿(同上)
落雁景番秋宇迥亂雅嗁帶夕陽飛(謁李中山)
蜀天過雨浮嵐翠漢地連雲小麥黃(&KR1214;捷)
城上鳥烏知息戰陳前笳鼔緩歸裝將軍斗大黃金印
猶待先登縳鬼章(同上)
鳳城色瑛紅雲見龍衮香飄紫氣浮(行都迎駕)
地勢尊嚴今上國天王明聖此中興(吳山)
弦管入春波面醉雲天開鏡畫中行(西湖)
潮回海北風偏壯秋滿江南客未歸(京華感寓)
宫大阿房行日月關通函谷混車書(讀秦史)
雁寒景落三山月騎俊神通萬里城(送閩使)
帝城烟冷江沱在郿隖金多社稷危(賈似道)
吳天北斗行宫在漢節西風間道歸(文相歸)
雅翻漢月催黃髮雁斷胡天想翠華(自和)
燕雲海闊歸鴻杳蜀漢城荒戍馬閒(黃葉)
漢殿落花龍衮棄周原荒棘虎營新(感事)
短褐尚時吟杜曲采芝何處問秦峰(暗投)
晉壄風流棋局散江東桂石酒壺傾(次韻)
雁過大江風帖帖雅嗁荒樹日悠悠(紀事)
赤幟露光王漢地錦颿波蕩帝隋舟(即事)
楚草澤深陳勝在秦瓜地曠邵平間(次韻)
天開漢統王巴蜀雲從秦繇起沛豐(感事)
向日不知今解老他時應臆此何年(三月晦)
萬國夢回秦月在千年事過蜀雲飛(聞鵑)
六鼇傾側動乾坤國母巡荒護帝孫北極星辰臨草地
西風觀闕卧花門(聞慈亢歸信)
南極大明秋氣迥西風吹夢泰階平(夀潭翁)
西風客老雄心在太古人稀俠骨香(次韻)
梁有字題何歲月藏無經在亦香燈(定林寺)
千山落木秋來客兩袖西風旦過僧(同上)
昨日共吟今是夢少時輕别老翻愁(别友)
天教向老逄春在詩且忘憂此命通(聽天)
何事重來看明月不堪垂老向西風(寄友)
風雨黃花秋興熟江湖歸路客愁輕(寄何清白)
昨朝骨肉關情大今日平安過望多(亂後)
歸來今夕歲云徂且共平安酒一壺浩劫定中逃得過
舊愁空外看來無(歸來)
五更歷轉花紅在萬里晴光草綠敷(同上)
一日又從頭上過百年多在夢中行(正月二日)
月明老樹吟風鶴露濕荒郊徧土梟(今日)
事去尚時尋敗局老來猶日讀何書(秋氣)
術豈有靈能起死夢從何處忍忘歸(悼亡)
燕尚有情迎社到蝶空無夢過時休(同上)
壯日尚曾雲出岫暮年偏怪海揚塵(丙戌立春)
紫微星奠三階正黃道天開萬象新(同上)
梁燕未歸花尚在杜鵑有恨月常孤(夢起)
此情消遣終難去無路追尋豈是愚(同上)
半空日照隂霾伏八表天開泰象同(自寬)
禹甸草荒昏霧徧漢宫花夢晝雲酣(次水邨)
花柳晴光新態度江湖春夢老英雄(自寬)
日月任從愁裡過客塵常向静中參(次韻)
歸櫂舞風鷗不下愁笳吹月雁斜行(自感)
集中詩如此者尚多今姑采其膾炙人口者錄之觀其
妙趣天得自成一家不肯拾陳蹈故而以清麗婉活中
有蒼勁沈鬱意有似二劉者有似杜黃者律詩中興非
此翁而誰
五言律擷
風雨低黃鵠江湖老白鷗(聞笛)
歌舞從兒女艱難臆父兄(月夕)
塞雲横蜀棧胡馬出巴陵白髮風前酒黃花雨後燈(聞邊報)
月滿商山夜風高漢殿秋(讀史)
世情江水淡心事海鷗知(寄友)
色雲秋景薄漢月夜光寒克復歸神主多才自不難(輿地志)
玉花嘶徼外翠輦過雲中(丙子)
社稷新亭涕山河禹貢書(同上)
星辰天北戶漢沔國西門(同上)
馬悲仙仗過雁入海門斜(戊寅)
國被儒冠誤如今尚忍言雪霜昏日月盜賊滿乾坤(有感)
以上皆集中五言律句公以五律不多作予少時從諸
老閒競誇風雨低黃鵠與白髮風前酒二聯以為可配
少陵今末俗淺識殊無知者
五言古擷
昔誰醒中夢今獨夢中醒萬緣水上漚百歲花前景
中年嘆憂患不及兒童歲今兒機械多反不如人意
月行虚空間月影印在水月落影還無一笑人間世
地上有流冥間無半字自作槀木看静閱滄江流
江頭春水多湯湯今復古不載落花回只載斜陽去
胡笳明月夜漢節秋風前此士巳骨朽此名至今傳
舊者今不見今者舊不知萬古明月在千山黃雲飛
以上皆桂舟集中五言古體佳句也
七言古擷
公嘗登庾嶺觀梅賦古體有曰東郊獨行冰玉峙江左
諸賢王謝起若以此花花或宜自不矜持花亦恥又曰
屈原離騷芳草徧召南治世梅先見皎如佩玉上清來
不敢班渠國風變又曰花今國在橫浦南看誰冰雪來
同參入南出南此時節元祐名卿花底雪骨香直到桑
海翻花尚永存香未滅若此者皆發前人之所未言可
謂獨步一世矣
茂陵錢歌曰茂陵秋草不如錢老盡日光行宇宙昭君
曲有曰世言如花人薄命誰識如花入衛霍只今保塞
願稱臣鬢蟬奪却貂蟬勲羯鼓催花曲曰一聲金殿玉
闌干一曲馬嵬坡下土夕陽空照古今愁年年醉醒桃
花雨勸農日曰山花笑人人似醉勸農文似天花墜農
今一桮回勸官吏膌民肥官有利官休休民休休勸農
文在牆壁頭官此日民此日官酒三行官事畢癸未元
日曰黃葉枝頭又早春紅花景裏多明日任翻河漢風
北來終是乾坤日東出以上七言古體中摘出
樂府皐蘭行有曰笳鼓宫商塞外歸似此殊勲古難匹
後來渭上朝正月尚臆祁連塜中骨玉門關曰後無關
險無中土大夜宜春狐晝舞萬戶千門草綠深蘆葉捲
吹紅日莫貳師城曰莫將黷武議前朝今日人思此竒絶
虞美人草曰失道原不在隂陵放逐義帝知亡形西風
所過皆殘滅不據關險都彭城楊妃出洛圖曰霓裳風
秋舞天半舞到玉花飛石棧三台四輔繞星垣只一曲
中知後患風流天子悟轉圜不見蜀山横翠面又曰梨
園曲譜韶音秘響入馬嵬花委地開兀不再宫不花天
街草綠西風起以上皆有議論有氣骨張籍王建不專
美於唐也
九皐吟槀擷句
近世吟人工律如九皐陳公寧之宗道亦自絶少略摘
於後七言中有似唐者然不及桂舟風格也
落日含兵氣空山更晩風有家音問絶無處道途窮(落日)
草樹深城郭塵埃犯縉紳古來皆有死吾獨此時人(半歲)
故里人何處空山日又斜干戈今爾輩天地此誰家(故里)
未死終相見無生底再逄征衫今日淚慈母舊時縫(歸來)
多少艱難事言言卒不窮(同上)
相思不相見身在曷如無(望家信)
江闊乾坤壯山長吳楚遥(錢塘)
漢軍鼙鼓動蜀道雪山消(觀潮)
風景夢中天地老江山晝外古今情(八月十五夜)
一年好處在今夕每度圓時無此清(同上)
日月更無山障礙乾坤惟有水周回(金山)
家在鄜州身隴右弟居河濟妹鍾離(讀杜詩)
中興社稷兩天子老死乾坤一拾遺(同上)
荒草連雲人拾燼空山遺塔鬼吹鐙(常山亂後)
舟無可渡人難到兵不能災地轉靈(青陽洞天)
深洞有龍雲氣黑空山鳴鶴夜鐙青(同上)
江山那解將愁去草木親曾見亂來(經蒼山)
千林雲氣龍猶在午夜松聲鶴自寒仙子偶來成夢事
至今游客未嘗閒(始山)
黃中通理似無物天下橫行寧不烹(蠏)
九皐古體亦多佳者旅懷曰清波眇前灘白鳥下寒渚
樵斧空山鳴歸舟夕陽莫去來風中人明滅雲外樹雙
輪何時休愁心此羈旅此篇甚似蘇州也送别一章曰
江邊出相送君去我當反裵回未忍還孤颿夕陽遠語
短而意甚長洗馬行曰玉谿谿頭波綠玉玉谿谿上沙
金粟曉營出馬五花雲鳴榜齊首橋南浴馬高如屋長
如龍四蹄如鐵聲如鐘青芻幾束粟幾斗豢汝愛女争
竒功編騣抹刷解色罷黑面雄兒齊上馬就中一馬不
敢騎云是將軍臨陣者又曰要知馬最於人厚鼙鼓旌
旗應如手燕山雪重黃河深功屬將軍馬何有又有送
戴石屏歸天台詩曰天台四萬八千丈一根直下寒銀
浪青蓮老子夜不眠往往飛魂到其上詩情不减流白
雲千載重見戴叔倫蓮花峰下赤城洞芒鞵翻笑山中
人秋風孤篁八九尺老面百摺赬銅色田文席上摩吟
頾鶻立蒼苔烟雨黑我家竹屋棲龍岡夜擣孤月餐寒
霜醉騎白鹿軍峰下一見贈我青瑶璫南山臺前春正
好萬壑千崕清夢曉蒼苔石磴撫闌干往事飛鴻天亦
笑君今東首回牙檣我亦西去凌蒼蒼截江橋南春水
急酒酣不記攀垂楊軍峰江南最高處我上峰頭望君
去歸時定入天台山舉首雲間一相顧此篇雖語意微
弱而言語清峭不染俗塵可愛也結意亦好其題謝氏
西谷曰江東風流會稽伯玉壺貯香傾琥珀春風十里
東山雲一曲寒楸晚空碧盤盤石磴紅泉仙春草夢斷
瑶池箋蒙茸曲笠雨花濕老屐踏損蒼苔錢雙鸞翩翩
跨元島月白香魂翠山杳玉蘭千載流芳馨清風凌厲
連紅曉其送寧都陳令曰梅花樓頭立晴雪松葉亭根
聽夜雨鼪鼯息響月千山桃李無言春萬樹凡此皆刻
削清麗香人齒頰可以為詩家之俊矣
秋麓山雞愛景集
余初著通議時嘗載吾叔父秋麓先生鏜高年著作不
倦而余自覺江淹才盡不能逮以為媿今先生謝世倏
閱八期追懷悽愴學者曾元伯褒金刻其遺吟而以絶
句為之首蓋其古律體多而絶句獨少自成一家不專
宗唐也摘其尤者如左
公有觀儺古詩一萹絶佳其辭曰寒雲岑岑天四隂畫
堂燭影紅簾深鼓聲淵淵管聲脆鬼神變化供劇戲金
窪玉注始淙潺眼前倏已非人間夜乂蓬頭鐵骨朵赭
衣藍面眼迸火魆蜮罔象初偋伶跪羊立豕相嚘嚶紅
裳奼女掩蕉扇綠綬髥翁握蒲劍翻筋踢斗臂膞寬張
頥吐舌唇吻乾搖頭四顧百距躍斂身千態萬斝索青
衫舞蹈忽屏營彩雲揭帳森摩旌紫衣金章獨據案馬
䰎牛權兩披判能言禍福不由天躬履率越分愚賢蒺
藜奮威小甶服䰐縿揚聲大髽哭白面使者竹筱鎗自
誇&KR0679;捕無遺藏牛冠箝卷試閱檢虎冐肩戟光睒閃五
方點隊亂紛紜何物老嫗繃&KR1725;熏終南進士破鞮絝嗜
酒不悟鬼看覻奮髹矘目起媻娑衆邪一正將那何披
髮將畢飛一吷風捲雲收鼓簫歇夜闌四坐慘不怡主
人送客客盡悲歸來桃茢坐深蕳翠鴞黃狐猶在眼自
歌楚些大小招坐久魂魄游消遥會稽山中禹非死鑄
鼎息壤乃若此又聞鬼姦多馮人人姦馮鬼姦入神明
日冠裳好妝束白晝通都人面目此萹筆力竒甚可以
補缺古人也
七言律不多摘其佳句于後
孔曾有道官天下韓柳無文世子孫(甲申遷居)
邨橋日落市聲散山路月明人語歸(邨中宿)
月下有聞思望帝山中無曲舞胎仙(和韻)
版橋雨過秋苔滑邨碓寒吹暴稻香(懷友)
尊前能是幾時客山下已成千古墳(出郊感懷)
柳條風慢天初煗花景晴光地亦香(桃原)
故人皆死誰為佛老我猶生即是仙(夜坐)
草隥水流檐佩響松梢月冷露珠圓(同上)
幾翻雨過山仍在獨望人間鶴未歸(菊潭故居)
公忍貧著書垂死不廢所著有聖門言行錄考覈浩博
總會精實諸公協力以刊而不及竟六經之餘釋老書
無不通貫所作科教之文尤為入妙琳宫梵宇得其一
篇者俱謂足以名世具在别錄
山谷諸作
山谷翁書摩厓碑後題老杜浣花醉圖皆精深有議論
嚴整有格律二篇正堪作對嘗欲令善畫者圖作兩屏
錄二詩其上每當讀書餘閒酒酣興發朗誦數過以舒
吟懷亦一快也
山谷題榮州祖元大師此君軒云程嬰杵臼立孤難伯
夷叔齊采薇&KR0888;形容絶妙後有作者何以加之此堂先
生瑞南豐先逹名儒也嘗謂余曰山谷作詩有押韻險
處妙不可言如東坡效庭堅體詩云我詩如曹鄶淺陋
不成邦公如大國楚吞五湖三江赤壁風月笛玉堂雲
霧忩句法提一律堅城受我降只此一降字他人如何
押到此竒健之氣拂拂意表
古今咏淵明者多矣獨山谷翁深入閫奥其懷陶令之
詩曰潛魚願深渺淵明無所逃彭澤當此時沈冥一世
豪司馬寒如灰禮樂卯金刀歲晩以字行更始號元亮淒
其望諸葛抗戅猶漢臣時無益州牧指揮用諸將平生
本朝心歲月閱江浪空餘詩語工落筆九天上向來非
無人此友獨可尚屬余剛制酒無用酌桮盎欲招千載
魂斯文或宜當此詩允為得淵明之心者世以陶公為
幽人隠士非也身逢禪代悲憤不自勝欲如孔明紹休
漢室思致中興而世無英雄如昭烈者可與興復既不
可為則姑自放于詩酒而已晩年以字為名而更别其
字曰元亮景慕孔明意可㮣見或者但見其棄官彭澤
歸逸柴桑遂以幽隠待之誤矣
桃李春風一桮酒江湖夜雨十年鐙(寄黃幾復)
萬里書來兒女&KR0888;十月山行冰雪深(寄上叔父夷仲)
弓刀陌上望行色兒女鐙前語夜深(同上其三)
風光錯綜天經緯草木文章帝杼機(次韻雨絲雲鶴)
兩宫無事安磐石萬國歸心有老臣(同子瞻韻和趙伯充團練)
落木千山天遠大澂江一道月分明
家移四壁書侵坐馬瘦三山葉擁門(次韻宋楙宗僦居甘泉坊雪後書懷)
笙歌忽把二天酒風雨猶驚三峽濤(次韻荅清江主簿趙彦成)
萬竿苦竹旌旗卷一部鳴蛙鼓吹休(次韻黃份老晩游池亭其二)
千林風雨鶯求友萬里雲天雁斷行(宜陽别元明)
争名朝市魚千里蓋世功名黍一炊(王穉川既待官都下有所盼未歸)
五更歸夢三千里一日思親十二時
蓋世功名棋一局藏山文字紙千張
語言少味無阿堵冰雪相看有此君
心遊萬里不知遠身與一枰相對間
世態已更千變盡心原不受一塵侵
寒蛩催織月籠秋獨雁呌羣天拍水(聽宋儒摘阮歌)
以上並山谷先生句法也山谷所長在古體固不以律
名然時作律詩亦自有一種句法
后山
陳后山師道徐州人也曾南豐先生見其文而竒之后
山翁之詩世或病其艱歰然揫斂鍜鍊之工自不可及
如云人情校往復屢勉終相遠一詩已經年知子不我
怨又如去遠即相思歸近不可忍兒女已在眼眉目略
不省喜極不得語淚盡方一哂又如生世何用早我已
後此翁頗識門下士略已聞其風又如俗子推不去可
人費招呼世事每如此我生亦何娛又如此生恩未報
他日目不瞑又如有女初束髮已知生離悲枕我不肯
起畏我從此辭大兒學語言拜揖未勝衣喚耶我欲去
此語那可思凡此皆語短而意長若他人必費盡多少
言語摹寫此獨簡潔峻峭而悠然深味不見其際正得
費長房縮地之法雖尋丈之間固自有萬里山河之勢
也凡人才思泛濫者宜熟讀后山詩文以藥之他如妾
薄命贈二蘇公諸篇深婉竒健妙合䋲尺又古今之絶
唱
荆公二古
王荆公集中有古詩一篇名曰君難託詳其詞旨似怨
望裕陵者豈非罷政居鍾山時為吕惠卿讒毁不能堪
而賦邪其詩云槿花朝開暮還墜我身與華寧獨異憶
昔相逢俱少年兩情未許誰最先感君綢繆逐君去成
君家計良辛苦人事反覆那能知讒言入耳須臾離嫁
時羅衣羞更著如今始悟君難託君難託妾亦不忘舊
時約裕陵荆公君臣之交古今所少一旦施設既謬卒
負聖心至於怨望如此可發千古之一慨
荆公又有飛鴻詩云雁飛冥冥時下泊稻粱雖少江湖
樂人生何必慕輕肥辛苦將身到沙漠漢時蘇武與張
騫萬里生還值偶然丈夫許國當如此男子辭家亦可
憐
鬱孤臺刻石曼卿詩
石曼卿嘗作大字書古體云平陽奉寄師魯十年一夢
花空委依舊河山損桃李雁聲北去燕西飛高樓日日
春風裏眉背石州山對起嬌波泪落妝如洗汾河不斷
天南流天色無情淡於水此詩不知曼卿自作邪或書
古人詩也其意亦莫可曉後題云康定元年八月十四
日書按尹洙字師魯此必寄尹洙之詩則非古人矣
又一絶云楚鄉寒食摘花時野渡臨風駐采旗草色連
雲人去住水文如縠燕參差末題云江上偶見繼又書
題木蘭廟一絶又入商山一絶末又一絶云前山極遠
碧雲合清夜一聲白雪微欲寄相思千里月谿邊殘照
雨霏霏後題云寄遠此四絶必唐詩特前此未見耳或
謂千里月疑是目字誤作月因下句是殘照無緣用月
字也但千里目於義未順千里相隔唯月共照今殘照
之時值霏霏之雨欲寄相思於月不可得矣月字為是
所書字如掌大亦甚端重然帶俗態欠清媚遒勁之氣
旴江聶善之侍郎守贛州日摹其真蹟刻石鬱孤臺未
知今尚存否偶觀墨本恐失去謹錄於此
所翁詩句
長樂陳公儲容自號所翁登科入仕善畫龍筆勢入妙
而賦詩作字俱竒勁可愛予去年春遊麻原第三谷見
其舊題靈豐廟壁翰墨飛動一詩為靈運賦句意甚佳
曰紫馬仙人跨白犀繙經臺暎釣魚磯千年老樹風靁
坼獨有紅泉洗斷碑皆記當時事也近又得其為人賦
橫舟二篇尤竒前篇曰古悲歌淚如血渡河無船氣欲
絶古悲歌淚如泉河激湯湯聲徹天峨舸大艑載琛貝
錦纜迷樓催管弦人生苦樂不相等風波血刃蛟流涎
神虺九首能三足巨鼇觸怒羣帝遷縱有扁舟竟何往
乘桴意在滄洲上祇緣轍朽無人知入海居夷每惆悵
三間破屋名橫舟三呼不荅江水流一颿徑渡溯天去
不繫斜陽古渡頭後篇曰黃頭子捩柁聽吾語三老駕
三翼疊鼓峭颿看風色一千水歸黃河世無客星泛靈
槎恒河水波斯匿王母將去六十年間成壊故性無生
滅河水似黃面瞿曇以筏諭長淮水一箭許邊城白骨
多於土年年調舟已成泥夀蔡孤城付朝暮岷江漢源
天上來一夕不保如風埃重慶今為天下首漢中不復
言規恢朽木為舟土為楫白波如山水皆立當時商家
畚築子夢裏撑船濟川去只今無夢豈無舟水淺都非
泊舟處二篇俱非塵土胸次語
隠居通議卷八
