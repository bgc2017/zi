提要
孫子兵家類
(臣)等謹案孫子一卷周孫武撰考史記孫子
列傳載武之書十三篇而漢書藝文志乃載
吳孫子兵法八十二篇圖九卷故張守節正
義以十三篇為上卷又有中下二卷牡牧亦
謂武書本數十萬言曹操削其繁劇筆其精
粹以成此書然史記稱闔閭謂武曰子之十
三篇吾盡觀之云云其數實與此相合漢志
出史記後疑其或有所附益牧之言固未可
以為據也此書注本極夥隋書經籍志所載
自曹操外有王凌張子尚賈詡孟氏沈友諸
家唐志益以李筌牡牧陳皡賈林孫鎬諸家
馬端臨經籍考又有紀燮梅堯臣王晳何氏
諸家歐陽修謂兵以不窮為奇宜其說者之
多其言最為有理自宋元豐中以孫吳二子
司馬兵法黃石公三略尉繚子吕望六韜李
衛公問答頒行武學試士謂之武經七書至
國朝始黜三略以下四家定為孫吳司馬三書
皆武科所習用坊間因取諸注之存者割裂
刪改作為講章猥陋尤甚而專家之注遂微
今但存其本文著之於錄武書為百代談兵
之祖其說多舍正而取奇背義而依詐三代
禮信之遺至此遂蕩然而一變葉適以其人
不見載於左傳疑其書乃春秋末戰國初山
林處士之所為其言誠為太過然所云破楚
入郢北威齊晉亦多夸張失實之辭或當時
策士以武善談兵故造此言以粉飾之亦未
可定要其文筆簡妙當為先秦以前書則固
確有可信者耳
吳子兵家類
(臣)等謹案吳子一卷周吳起撰起事蹟見史
記列傳太史公稱起兵法世多有而不言篇
數漢書藝文志載吳起四十八篇隋志一卷
賈詡注唐志並同鄭樵通志略又有孫鎬注
一卷鼂公武讀書志則作三卷稱唐陸希聲
類次為之說圖國料敵治兵論將變化勵士
凡六篇案今世所行本其篇第並與讀書志
相合惟變化作應變疑公武所記有誤至四
十八篇之數不知何時散佚今已不可考矣
起殺妻求將齧臂盟母其行事殊不足道然
嘗學於曾子故所論較為精粹與戰國術士
專事智術詐譎者判然有殊如對魏武侯則
曰在德不在險論制國治軍則曰教之以禮
勵之以義論為將之道則曰所慎者五一曰
理二曰備三曰果四曰戒五曰約大抵持議
正大猶有先王節制之遺高似孫子略謂其
尚禮義明教訓或有得於司馬法誠此書之
定評也
司馬法兵家類
(臣)等謹案司馬法一卷舊題齊將司馬穰苴
撰今考史記穰苴列傳稱齊威王使大夫追
論古者司馬兵法而附穰苴於其中因號曰
司馬穰苴兵法然則是書乃齊威王使其臣
所追輯隋唐諸志皆以為穰苴所自撰者非
也漢志稱軍禮司馬法百五十五篇陳師道
以傳記所載司馬法之文今本皆無之而疑
其非齊之全書然其言大抵據道依德本仁
祖義所謂明白正大廓然王者之規三代行
軍用師之大經大法猶藉存什一於千百文
章亦閎深簡括詞旨嚴肅非後人所能作班
固序兵權謀十三家形勢十一家隂陽十六
家技巧十三家獨出此書入禮類亦以其說
多與周官相出入為五禮之一故特加分析
不使其與縱横變詐之術同類而並道耳雖
胡應麟惜其以穰苴所言參伍於仁義禮樂
之中謂不免懸疣附贅然其大旨純正在兵
家之中固最為近古矣隋唐志俱作三卷今
以篇頁無多併為一卷云乾隆四十六年正
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
