書畫彙考卷五十九
刑部左侍郎卞永譽撰
畫二十九
明
陳淳
陳道復烟巒叠嶂圖并題卷
人恒謂畫曰丹青必將設色而後爲專門而米氏父子
戱弄水墨遂垂名後世石田先生嘗作水墨花枝亦云
當求我於形骸之外畫亦不可例論歟道復漫書
予嘗見米南宫父子雲山特臻玄妙而倣之者如
元之方壺國初時錢塘戴進雖各底極方特具體
而微戴聊窺其一斑耳未之擬也如我白陽陳先
生用筆瀟灑覽如汗漫無統而波瀾有緒識者云
縱横二米之間者此卷也予以爲然不知鍳者亦
與之否江夏黃學曾
外錄
珊瑚網云余有白陽大幅石塘圖設色工緻全學
趙松雪不獨縱横二米間也
陳復甫山水并題
何處尋高隠雲山入望賖水邊林闕裏茆屋是誰家
烟迷山下寺雲動樹中山一片朦朧景相看未擬還
共步綠橋畔放懷同和吟誰知白頭叟來結野雲心
雨過小猶滴嵐光翠不分繁烟起深樹縹緲接歸雲
陳白陽倣大癡筆并題(淺色山水)
樹色搖空翠泉聲落寒玉朅來肆幽討中夜自秉燭陳
淳
道復山水并題(著色)
綠樹藏烟靄靄青山過雨娟娟一幅蒲帆高掛十里荷
花徑穿
道復山水并題(水墨)
幽人去泛五湖船湖上青山隔暮烟紅樹白蘋秋滿目
詩家生意迥無邊
獨坐船頭理釣絲水清無處覓鰲魚不如歸向茅亭裡
下個工夫飽讀書
陳復甫老圃秋容圖并題(淺色大幅汪氏鍳藏)
嘉靖乙酉春仲望後恒齋以此紙索圖談及石田先生
嘗作老圃秋容蓋欲余彷彿之也圖畢漫記白陽山人
陳淳(孹窠書欵)
白陽山水
出門大江横銀濤數千頃仙子御輕颷環佩摇虚
影中宵月無光天地冰壺靜輕盈何所之飛夢西
湖冷王延陵題
道復杏花雙燕圖并題
杏花經雨濕燕子逐風斜一段江南景幽人自念家
白陽山人菊花竹石圖并題(中幅)
近水人家覺倍清籬邊花竹甚分明筆牀茶竈却關情
堪嘆光隂真倏忽任教人事儘縱横往來榮辱底須驚
右調浣溪沙
陳白陽折枝花圖并題卷
與造物游(書卷首)
興慶池東豔沈香亭北妝清平有佳調永夜奉君王(牡丹)
東風破嬌靨紅雨濕開花春滿秦川棹漁郎嫌路賖(桃花)
花事已零落辛夷獨盛開紫苞含玉瓣翠葉帶新開(木筆)
紫肉破新粉青綬有餘馥美人何飄颻迢遞出楚谷(幽蘭)
晝永睡方足起來花照人朱纓蹙綘縠節事又重新(海棠)
玉質稱禪友脂膏比衞姜月中疑有影風際賸聞香(薝蔔)
沙河春雪盡海使忽西來帶得名花種香生紫玉環(玫瑰)
北堂無雜植幽砌著幽花翠葉翻羅帶金莖結綺霞(萱花)
秋風吹宿草白露浥嬌花滴滴朱顔在相看亦自賖(秋棠)
一入長門裏秋衣只淡妝丹心應自許日夕向朝陽(秋葵)
翠葉翦湘縠幽葩抽玉簮一枝對書幌坐久淨塵心(玉簮)
老桂含秋色天香散玉墀姮娥觧人意折贈最高枝(桂花)
葉舒犀甲厚花吐鶴頭丹不逐東風豔偏宜帶雪看(山茶)
不見姑射久驚看綠萼華雪消春未老獨立粉墻斜(綠萼)
白陽山人陳道復寫
道復梅圖并題
竹籬巴外野梅香帶雪分來入醉鄉紙帳獨眠春自在
漫勞車馬笑人忙
梅花得意先羣芳雪後追尋笑我忙折取一枝懸竹杖
歸來隨路有清香
陳復甫桃枝圖并題
紅粉低垂玉一枝佳人倚醉曲欄時春來有待消殘恨
憑仗東風莫浪吹白陽山人陳淳
陳白陽玫瑰圖并題
暖風吹酒玉顔酡宛轉輕柔壓繡羅一笑嫣然真自擬
太真扶醉欲如何
簇樹朱花鬭曉妝滿庭龍麝一時香佳人睡起渾無事
折得繁英叠綵囊
春盡沙河雪未迴一枝紅玉意徘徊漢家已進榴花豔
此種新從番使來道復畫并題
復甫秋海棠圖并題
翠葉紛披花滿枝風前裊裊學低垂墻根昨夜開無數
誰說秋來少豔姿道復作于五湖田舍
陳白陽薜茘園圖
深讀太傅王公志震澤稱兩洞庭之勝往歲舉進
士與今侍讀徐先生子容爲同年先生西洞庭人
也太傅公之言曰西山之起甲科實自子容始夫
山水之勝洩之乎人高賢之以聲光垂世也建置
經位心目之所及則山益高水益深景益清遠造
化之巧所不能與者又托之乎人若徐氏之於洞
庭洞庭之有薜茘園是園之廣凡數畆地產薜茘
因以名園云園之景凡十有三曰思樂堂曰石假
山曰荷池曰水鑑樓曰風竹軒曰蕉石亭曰觀耕
臺曰薔薇洞曰栢屏曰留月峰曰通泠橋曰花源
四時朝暮之變態無窮而高下離立足以當欣賞
而游高明可謂勝矣正德十二年十月之吉賜進
士出身翰林院編脩文林郎經筵國史官上海陸
深謹記(按後題十三景内所謂釣磯者記中誤失之徐子容名縉)
薜茘園辭(内亦遺栢屏)
爲山兮既仞爲池亦尋宛水石兮斯在昔之人兮
此心水汪汪兮石磊磊嗟伊人兮不待堂既構兮像
懸我山嶽兮池海思樂堂
屹有峰兮湖之中水石際兮叢叢彼日夕兮浪以
風於我石兮撞舂倚兹望兮南東維此池兮此峯
峰之下兮湖通盍往觀兮焉從善齊物兮若翁
假山
樓吾俯兮清流流之涯兮幽幽日徘徊兮延佇將
舍此兮焉求水鑑樓
庭翛翛兮疎竹迴巖風兮鳴玉軒我倚兮無言羌
獨歌兮淇澳風竹軒
蕉披披兮石矗矗紛滿亭兮芳菉芳菉兮柰何懷
佳人兮蹉跎蕉石亭
臺登登兮山上田畇畇兮山下穡日力兮君欣君
復閔兮農之苦觀耕臺
菉葉兮朱英洞窈窕兮若房悵青春兮遲暮猶有
寄兮餘芳薔薇洞
采采兮荷花西之渚兮東涯水天風兮香遠淹中
洲兮日斜荷池
月明兮峰景既東兮復西指佳期兮夕騁扣環竇
兮栖栖留月峰
澗將斷兮有石下潺湲兮玉聲步既度兮返顧予
焉知兮何情通泠橋
武陵胡然兮震澤隈花與水兮沿復洄悵尋源兮
不見見水流兮花開花源
有石兮水濱俯幽藻兮青蘋魚鱗鱗兮迎予夢烟
月兮千春釣磯
正德己卯九月望後五日二泉邵寳書于惠山之
松風閣
咏薜茘園
思樂堂
肯堂欽古訓修祀報前功酌泂歌行潦采蘋遵召
風
假山
磊竒成我山雲氣遽裊裊尺水即溟渤拳石是蓬
島
水鑑樓
風吹池萍開天空水如鏡幽人時凭闌下看行雲
影
風竹軒
吾軒自有竹暑月常寒聲山静無風時滿林空翠
生
蕉石亭
看石忽有詩攀蕉書其上夜來雨打葉驚聞金石
響
觀耕臺
洞庭有興雲太湖無落波登臺問農者不勤將謂
何
薔薇洞
洞口薔薇密石花壓雲濕曉采枝上露不知鶴飛
出
荷池
山風吹水香脱巾池上坐盈盈千歲龜飛上荷葉
卧
栢屏
堂堂千尺材爲屏忽屈曲終抱凌雲情不改歲寒
綠
留月峰
峰竒自成竅似月非有心月來爾何意徘徊光與
深
通泠橋
雨通厓水響石梁裊山磵晴天挂一虹溪斷雲不
斷
花源
落英泛流水點點如飄霞爲有問津者不敢種桃
花
釣磯
磯根浸寒水細草綠如髮夜魚不受餌石上坐秋
月
北郡李夢陽
抗楹臨清池䟽牗面層島几筵列俎豆周除藝花
草賢哉肯堂嗣緬彼作室考思樂堂
采石湖中央爲山湖上曲雲生窗裏岫竹覆階下
谷萬壑空盪胸九仞迥在目假山
池開影層榭裊裊千尺映鑒止百物停澄思萬感
定何必尋匡廬照膽扳石鏡水鑑樓
叢竹羅軒中迴風一蕭森綠水貯瑶彩青岑流玉
音娟娟翠䄂女泠泠朱絃琴風竹軒
種蕉覆山石幽意助遐敞風院落夏隂雨簷送秋
響迷鹿悟真夢書葉豈虚奬蕉石亭
亭亭山上臺阪阪山下田綠蓑屯宿雨春犂破新
烟勞勞車馬客安知沮溺賢觀耕臺
薔薇繞薜洞丹葩結青蔓縈烟翠亂裊泫露紅逾
爛懽讌忘日夕娱遊在春旦薔薇洞
覆水荷葉暗出水菡萏長風翻翠蓋倚日照雲錦
張齊聲江南弄獨和淥水章荷池
結栢爲門屏盤條翠如織蒼然烟霧裡詎改風霜
色日夕不垂帷歲寒未相識栢屏
雲賽像月窟始識中峰竒團圓掛蟾影&KR0785;瓏映蛾
眉傾崖光不側長攀叢桂枝留月峰
山根坼斷崖獨石裊垂梁泉源瀉嗚雨波瀾遡風
揚炎天拂枕簟觸石聆笙簧通泠橋
盤盤垂釣石宛宛(闕)池隅翳荷窺浴鷺牽藻引遊
魚試詢淵上嘆何似臨池娱釣磯
池源通中湖流水浮飄花窈窕汎朝日潺湲弄明
霞倘逢漁舟入得訪秦人家花源汝南何景
明
思樂堂
久家湖山上觧攬湖山竒先君奉親地堂構開洪
基慨昔未盡樂貽今無窮思傷心夜臺日不照春
園枝
假山
湖山七十二朵朵青芙蓉詎意山中園盡納湖上
峰雕鎪脱鬼斧撇捩騰蛟龍方蓬路縹緲俗子焉
能從
水鑑樓
清池若明鏡照見池上樓開簾對秋月影動紫綺
裘海中金銀闕毛骨寒凝秋莫作彈劍舞夜久驚
潜虬
風竹軒
幽軒繞叢竹四壁風凄清端居不出戸日夕聞秋
聲炎火灑冰雪虚谷張韶英塵氛自相遠獨醒非
我情
蕉石亭
怪石如筆格上植蕉葉清黯然太古色得爾增娉
婷欲携一斗墨葉底書黃庭拂石更盤薄風雨秋
冥冥
觀耕臺
微雨開青春田家事東作曉起臨平臺遂就農父
約鞭牛莫鞭腹束草莫觧縛腹裂傷神明草散滋
蔓惡
薔薇洞
百丈薔薇枝繚繞成洞房密葉翠帷重穠花紅錦
張對坐覽六博不知朱夏長香雲落衣袂一月留
餘芳
荷池
紅蓮日相鮮白蓮色如故穠花多改移澹泊蠲外
慕衆人愛顔色君子樂貞素蕩舟古池隂日暮獨
延佇
栢屏
壁立青玉屏下見古栢根乃知歲寒葉鬱作蒼雲
屯貞姿洗霜雪老氣横乾坤名園非此種誰可當
君門
留月峰
明月出海底掛向珊瑚枝玉鏡飛不去中宵光陸
離滿持洞庭酒長歌謫仙辭風吹桂花影歴亂飜
金巵
通泠橋
横溪斷山麓危梁駕雲徑飛雨鳴寒泉泠泠落清
聽莊生濠上遊孫老天台興無勞千里求即此托
相贈
花源
靈源出山遠曲流通溪斜春波自何來往往浮桃
花我聞林屋巖中隱古洪厓遡流一相見共爾希
飡霞
釣磯
子陵隠嚴瀨吕望棲磻溪龍潜抱雲霧虎變揚虹
霓徐君一片石乃在震澤西功成拂衣去名與二
公齊
姑蘇顧璘
思樂堂
百年行樂地基構得文孫未覺風流遠居然謦咳
存寒暉衰草色春雨舊苔㾗手種雙槐樹清隂已
覆門
假山
近割包山巧冥搜笠澤竒晴忩通玉女小石自仇
池不假湍沙水聊歌桂樹枝百年行樂地春雨起
遐思
水鑑樓
高樓凌萬象正俯曲池端畫棟浮晴藻風簾瀉急
湍秋容千丈碧天影一規寒落日相涵照依依十
二欄
風竹軒
清真子猷室觸目總琳瑯隠几四簷雨開樽五月
凉瑣忩晴送影金粉細吟香楚調無人會鳴簫引
鳳凰
蕉石亭
春苔封白石風葉展寒蕉院靜浮蒼島忩虚拂翠
翹空山歌細細疎雨聽蕭蕭尊酒玄亭上相看獨
遠囂
觀耕臺
築臺臨野外高處見畊耘春煖一犂雨秋成萬頃
雲閒能歌歲稔靜足念農勤陶令非能稼相看意
自欣
薔薇洞
天台何處是近不出家庭春盡花爭發山深洞不
扃晴褰紫絲帳煖壓錦雲屏閒吟謫仙句祗覺思
冥冥
荷池
綠冒小池平凉雲萬蓋傾細香浮露氣疎雨占秋
聲巢葉龜真戲凌隂魚自驚芙蓉濯秋水欲折已
愁生
留月峰
誰穴仇池石分明片月蒼虚涵萬象影常占九秋
光玉女懷寒鏡蒼龍吐夜芒金風日夕至桂子靜
吟香
栢屏
古栢難爲用蒼龍且屈蟠稍從人束縛不逐世摧
殘勁節宜籓屏深盟有歲寒固應霜雪後不復羡
花欄
通泠橋
斷岸水融融飛橋絶水中不容方軌度潜與五湖
通疎雨響璚珮漱瀾卧玉虹使君真長者小試濟
川功
花源
何處碧桃雨飛花渺去津山中自流水物外有長
春路轉纔通棹雲深不見人洞天曾不遠或有避
秦民
釣磯
高士投竿處臨清有釣磯寒潮洗塵蹟春雨上苔
衣靜與鳥相狎坐看雲不歸閒遯有佳意不爲鱖
魚肥
長洲文徵明
思樂堂
勝絶存朱拱因懷令德遺開堂祗杖屨入室想光
儀圖史貽謀遠湖山發興竒落成非不亟留待後
人爲
石假山
震澤殘山外嶙峋爾亦竒雲根移不斷蘚壁去常
辭短竹煩相媚交藤恐見欺大觀寰宇足幽賞一
拳宜
水鑑樓
樓居臨沼沚情景兩悠然俯鑒一泓水中涵萬象
天魚行朱檻下人立碧波前可是玉堂署能追剡
曲川
風竹軒
鳳鳥棲不定琳瑯時一鳴披忩殘帙亂灑石素琴
清世外煩襟滌林間暑氣平昔賢多曠逹千古剰
高名
蕉石亭
怪石崚嶒白山蕉綠更翩盤根深共結入罅巧相
妍夢覺清隂覆書成翠色鮮寸心猶未展雅素獨
君憐
觀耕堂
園亭意不極遠興忽然開沃野晴多曠春風綠又
回老翁分耦去小婦荷鋤來爲爾懷沮溺因憐濟
世才
薔薇洞
旭日繁朝景星葩粲曉英閒神紛莫辨流態絶多
情隂洞呈顔色芳春藉寵榮相憐惟謝朓風蕊寄
新聲
荷池
水榭微薰動清香暗自通娟娟欣並蒂歴歴間深
叢楚客留新製吳姬妒冶容雨微方日夕瀟灑玉
池中
栢屏
古栢層霄立寒屏捧露開坐看青障合時見綠雲
迴密幹風霜注重隂鸛鶴來生憐蒼翠好持此謝
寒梅
留月峰
中峰竒絶處竇月突然留谷響聲先應巖虚白自
浮影斜如望滿光射若探幽莫漫驚神女探珠夜
出遊
通泠橋
曲澗鳴寒玉涓涓雨後聞細流縈碧藻遠注濕青
雲逕轉沿花出溪迴觸石分澄心無俗慮洗耳淨
塵氛
花源
出澤凝香遠浮階決溜遲不須穿虎豹徑可汲清
漪勝地開靈脉浸滛泛曲池纖纖餘宿潤默默助
春姿
釣磯
釣石平如掌臨淵意有餘藻含香餌潤波泛碧綸
舒遠意聊觀物閒情豈羨魚因懷渭濱叟富貴有
先書
維楊朱應登
思樂堂
徂謝迫遄期悠邈成今昔平生行樂地徬徨覩遺
蹟寒颷起危舘曙露依幽石象設常如存神遊眇
安適
石假山
君家洞庭畔猶嫌去山遠園隈搆石岫林際開雲
巘迤邐帶華池﨑嶇入層苑不載扁舟來臨流詎
能返
水鑑樓
可憐池上樓俯映池中水點綴畫難成分明鏡相
似雲移芰荷下魚戲房櫳裡素景一披離知有薇
風起
風竹軒
琅玕倚易折翠羽紛難拾幽人最惆悵攬衣空佇
立綠竹自便娟復值微風集暝色颯將寒秋聲輟
還急
蕉石亭
芳草如翠幄亭亭冒巖阿丹梯承晚映碧澗寫秋
柯日入烟霧滿夜來風雨多預愁霜霰至爲樂恐
蹉跎
觀耕臺
東菑及農節高臺試登陟町畽路逶迤陂塘水紆
直歴歴原上耕依依隴間食雖無耒耜勞端居增
歎息
薔薇洞
洞口薔薇樹春來冉冉紅停舟綠水曲携酒綵雲
中穿林入窈窕牽葉望玲瓏祗謂躋攀盡去去轉
難窮
荷池
臨池放蘭枻處處花相屬霞水互參差香風時斷
續上著繡羽亂下睇文魚逐日莫未歸來聊就舟
中宿
栢屏
何時别陵上移根來後庭柔條寫峰勢總葉學山
形白雪不改綠綵雲相對青無勞六嶺側凌虚摶
翠屏
留月峰
隂崖抱嵌竇側景如明月玉氣夜逾妍珠光朝未
滅雲歸暈正滿霧上輪初缺西園讌客處臨玩情
無輟
通泠橋
隔崦聞秋籟行尋窺碧山雨過沙岸曲泉吐石渠
間雲深乍淅瀝風起更潺湲緣源興無極日夕未
能還
花源
曲水寫珍池盈盈送紅萼朝來湖上雨吹此繁花
落旖旎縈魚藻徘徊逗蘭薄含凄眺芳渚坐歎春
銷鑠
釣磯
釣磯上斗折偃臥俯石瀨曾雲來目眥清波鑒衣
帶捫葛聊爲綸持荷還作蓋高情豈羨魚逍遥在
塵外
譙郡薛蕙
思樂堂前饒景色仙郎行處即清虚怪來觸石飜
成恨信有當年徐仲車思樂堂
竒石何年出水濱峰巒結構儼如真尋常瞻拜非
無意爲憶當時遠致人石假山
積水秋來一鏡平凴闌倒影太分明秪應宦轍多
南北添得霜華兩鬢生水鑑樓
坐上吟詩增逸思簷前命酒動高情知君對此意
何限不獨蕭蕭十畆聲風竹軒
怪石成峰堪閣筆青蕉似紙更宜書幽人習靜心
無累長日臨池興有餘蕉石亭
湖上青山山外田仙家種玉自年年登臺試看開
雲力却愛烏犍不受鞭觀耕臺
薔薇洞口花如織洞裏神仙天上還人世于今仰
安石莫教長自卧東山薔薇洞
荷花能紅更能白荷葉如蓋復如錢郎君欲聽採
蓮曲試向西池夕照邊荷池
山林種栢自幽事仙家結屏尤可憐何時携酒共
深酌應得飛花到綺筵栢屏
道州月巖天下竒君家月竇未應私他年共飲秋
峰下乞與清光照酒巵留月峰
天台石梁跨烟起鴈蕩飛泉遶磵鳴雨餘策杖獨
行處試聽泠泠琴瑟聲通泠橋
石磵泠泠流碧水桃花片片泛青春漁郎莫信放
舟入此地元非世上人花源
山脚磯頭日日來閒情真對水雲開持竿不是求
魚者寄語沙鷗莫浪猜釣磯白沙景暘
七十二峰浮五湖崦西山水賽蓬壺輞川金谷聞
人說薜茘園中即畫圖薜茘園
高棟層軒勢若飛夜臺冥漠掩泉扉昔人行樂今
人憶秪有空梁舊燕歸思樂堂
山生花石石成山幻出峰巒几牖間不是五丁神
斧鑿何緣三島便躋攀石假山
空明池水映朱樓秦女吹簫在上頭夜半素娥開
寳匣一輪明月掛中秋水鑑樓
仙家軒舘極清幽疎竹千竿翠欲流自有冷風驅
鬱暑翻疑長夏似深秋風竹軒
太湖花石玉玲瓏更愛芭蕉弄晚風坐久一亭雲
影亂綠隂浮動酒杯中蕉石亭
綠墅風和暑氣清東菑農作喜新晴食力豈慙徐
孺子登臺親課隴頭耕觀耕臺
密葉繁枝結洞房萬紅千紫鬭春妝莫教一日無
歌舞錦繡叢中醉幾場薔薇洞
草閣隂隂俯碧沙清池綠水出蓮花風欹翠蓋飜
珠露日射紅衣暈綵霞荷池
編蓬爲戸栢爲屏黛色蒼蒼四序清蔣逕不除無
客到閉門終日草玄經栢屏
峰形如月影參差霧縠冰輪隠半規不用班姬將
扇比秪疑張尹畫蛾眉留月峰
泠泠山磵響松風絶壑雲深一徑通此去赤城知
不遠石梁天上掛飛虹通泠橋
春盡清溪泛落花中湖别自有烟霞武陵未必如
西崦鷄犬桑麻邑萬家花源
片石湖心作釣磯投竿終日坐忘歸得魚沽酒磯
頭醉卧看青天白鷺飛釣磯後學袁袠謹書
於逍遥遊
陸師道
陸子傳松林高士圖并題(紙本小挂幅)
清風松下來泠然充兩耳安坐不爲動明月凉如水白
雲杳無聲萬籟從此起師道
愛此青松間遺音尋太古惜無知音人空林誰與
伍携琴坐松下不彈自揮麈文嘉題
五粒松含萬壑聲青山隠隠日初沈那知今古興
亡事盡入幽人手底琴顧德育
晚風初起颯如秋千尺長松翠欲流紗帽葛衣凉
似水不須箕踞與科頭徐士義題
陸五湖秋山携卷圖并題(挂幅嘉禾汪氏藏)
紅塵擾擾滿人間十日應無一日閒羨却茂林蒼壁下
獨携書卷對青山嘉靖甲辰臘日師道作
陸尚寳雲松圖并題
寫松青雲裏佳色藹成暮松作不老枝人比長年數
孫克弘
孫雪居竹圖并題
一片瀟湘翠若浮數竿蕭瑟倚寒流何人覓得西忩下
六月閒聽風雨秋爲懷荆汪丈寫雪居孫克弘
外錄
珊瑚網云此贈余大父者又有椿萱芝石圖爲夀
陸治
陸叔平天香書屋圖并題
五領秋青瘴欲消尉陀城外瑣岧嶤金鵝油暖花争發
玉兔宫寒葉未凋明月自吹靈隠粟白雲誰誦小山謠
天香莫怪誇君采曾躡仙人上漢橋陸治
陸包山雪後贈友圖并題
雪深一尺強堂階盡埋没赤脚踏層冰誅茅覆庭植笑
殺竈下儂耽竒甚成僻雪後作此爲友人易薪覆花
漫題俚語陸治
叔平山水并題(二幅)
萬宇結青蓮一柱三江合日月先到扉烟霞遲明發變
化生雨雲恍惚見開合泠然覺玄理顧問不能答陽城
陸治
林卧忽經載相隨惟白雲芳隂閒度影馴鳥狎成羣擕
席山仍合裁杯月自分何能同調者相與弄天文包山子
包山子春城疊嶂圖并題
西來疊嶂擁春城出郭徐看島嶼明極目遐瞻青未了
側身高俯綠初平晴巒雲淨空潭影長谷風疎散鳥聲
笑拂當年題勝處青山留得飲中名嘉靖壬子仲夏包
山陸治
陸叔平疎林峰谷圖并題
天朗秋高風氣清虚疑遠籟動疎林凭闌極目俯千里
把酒澄懷時一吟淡暎遠峰宜落日倦依長谷想歸禽
圖南正好搏雙翼脱骨逍遥違素心陸治
叔平倣大癡山水并題
鷄聲茆屋午靄靄墟烟白市散人跡稀山空翠猶滴
陸包山春意圖并題
駿馬繡障泥紅塵撲四蹄歸時何太急日照杏花西
包山秋思圖并題
千山秋寂寂萬木葉蕭蕭詩思誰能領歸鞭人過橋
陸叔平石湖雪圖并題
石湖一夜雪朱扉暎玉開無人賦黃竹惟見越王臺
叔平烹茶圖并題
茗碗月團新破竹爐活火初燃門外全無酒債山中惟
有茶烟陸治
陸包山天池仙舘圖并題(汪氏鑒藏)
采真瑶島學餐霞洗髓天池煉歲華還指西峰青可攬
彩雲和露擁仙家
叔平杏花白頭翁圖并題(汪氏鍳藏)
翠幕羈狂性聞儔每獨驚風雲徒長翼霄漢正懸情不
識上林好還同出谷鳴翛翛頭上羽疑是伴愁生右
壬午在陳湖舘中作回首已五十二年矣陸治
山禽只恐春狼藉恨向東風愁白頭壬申秋仲陳
柱題
包山沙暖睡鴛鴦圖并題
匹鳥本來雙交棲情自香日高春正暖天遠晝偏長懶
性迷花醉驚魂逐絮狂不知憨態劇烟水逝茫茫
陸叔平錦浪鸂鶒圖并題
池上交花鏡裏妝韶華輝暎彩鴛鴦風前湛露濛濛濕
濺入儀毛錦浪香包山陸治
包山松枝喜鵲圖并題
春風海屋開華宴手縛蒼龍到席前乘子西池問王母
桑田滄海定何年包山陸治
包山子粉紅茶花練雀圖并題
舌冷風前鳥心香雨後花美人初睡起含笑隔忩紗
叔平雛黃花影圖并題(汪氏鑒藏)
風掉紫薇落雨催青蕨齊山忩春夢熟囑爾莫輕啼
包山子畫并題(凡十二幅)
繡壁摩空落日低遥攀木末聽天鷄奔流觸石飛晴雪
倒掛懸崕萬仞梯
疎林暎雪見江峰萬疊横奔走玉龍況是晴光開晚照
落霞酣葉錦玲瓏
雪積溪橋行路難蔽天樓閣鎖重巒長途日暮西風急
猶爲梅花勒馬看
松下寒泉落翠隂坐來長日澹玄心溪頭定是仙源路
開遍桃花正可尋嘉靖戊申八月既望包山陸治
花邊何處酒家邨竹閣沈隂半掩雲滿地夕陽山徑仄
樵歌隔塢水中聞
疊翠岧嶤倚碧空青娥高髻出瑶宫微風忽動前溪影
山舘盤雲舞鏡中
一川落影明霞色萬里蒼茫錯錦紅鏡裏乾坤乍明滅
疎林遥島盡秋空
翠壁飛泉下急湍谿亭草閣鏡中懸楓林如錦凭欄外
一片晴峰鏁澹烟
匝塢連坡十里濃綠隂深處小橋通平岡宛轉仙家近
雲複山重何處逢
綠樹敷隂翠荇香扁舟十里下横塘白鷗飛去青山暮
落日唱歌烟水長
山齋高控懸蒼壁自有芳雲時卷舒百尺水簾遮不斷
月明空負夜窗虚
晴嵐雲淨空潭影長谷風疎散鳥聲笑拂當年醉題處
青山留得飲中名
包山山水并題
憑江絶地芙蓉起飛閣攅空玉蝀斜席上山河虚萬里
掌中指點十洲花包山陸治畫并題
綠樹沈沈翠藹浮遥山雨過白雲收江深草閣銷
煩暑靜倚虚欄聽急流錢榖題
叔平畫并題
離離楓色動高秋遠黛横空一抹浮我欲揚舲任超忽
浩歌沿月臥滄洲包山居士
罷釣吹蘆管江風裊髩絲此聲人不解惟有白鷗
知西村題
陸叔平桃源圖并題
樹樹桃花春雨香武陵何處問漁郎湖山表裏如圖畫
洞口烟霞天一方
包山子贈筠如畫并題
淇上琅玕落蔭清影消墨礙萬緣輕他時五藴俱亡後
赤脚風梢頂上行包山陸治爲筠如禪師作
陸包山紅白牡丹圖并題
芳園爛漫百花枝白白紅紅各有時冶葉娼條均造化
和風甘雨入華滋老夫觀物逍遥地小筆分春竊弄私
日日不妨偷展卷擾人蜂蝶竟何如
包山綠牡丹圖并題(汪氏鑒藏)
新裁魯縞竊青藍幻出宫妝别樣看髩妥湘雲渾莫辨
脂凝猗竹映姿寒若從帝子當華讌好向秦樓並倚闌
縱有龜年新協律誰將清調曲中彈
叔平西府海棠圖并題
翠羽朱鈿虢國妝曉來新沐露華香何如馬上東風面
蹴踘歸來帝子旁包山陸治
東風吹墮胭脂淚散作妖花一樹丹可柰五更清
夢斷杜鵑聲歇雨絲寒陳履端題
錦城二月剪春霞斜倚東風酒力賖舞罷昭陽人
不見新妝輕嚲碧蟬紗顧聞題
包山梅花圖并題
夢轉羅浮月二更夜寒風力損花神不禁羌笛鄰家起
吹落庭前幾片春
陸叔平海棠圖并題
明妃扶醉打毬回斜倚東風笑未開仙仗欲臨魚鑰啓
六宫齊擁綘紗來
叔平蛺蝶花圖并題
蛺蝶枝頭逢蛺蝶相看應是此花身金屏合舞俱迷酒
錦拍吹香總近人
陸包山黃薔薇圖并題
輕韶和露染新黃醉日含風暗度香最是月明新雨後
一番膏沐一番妝
叔平玫瑰花圖并題
翠羽成叢玉作花露杯香瀉紫流霞只愁一笑傾陽蔡
况說相逢衞玠車
陸叔平芙蓉圖并題
交頸鴛鴦並蒂花碧江相映錦成霞天南水盡雲無際
管領秋光一鴈斜
包山玉簮花圖并題
碧葉團隂約素英何如寳髻玉釵横當年化作雙飛燕
猶是釵兒未死情
叔平葡萄圖并題
一架琅玕翠蔓長秋風吹露壓銀牀珠影光寒凝玉液
冰盤香細綻瑶漿
陸包山丫蘭圖并題
客有贈我丫蘭開有竒花與凭虚無日不賞酒次隨其
品質會意處乃即賦之積成八絶因圖以爲贈嘉靖甲
子七夕包山治
嘗聞東海仙崖種若個分携西畹香細數花枝參造化
却因竒偶辨隂陽其花出自廣南兩义一花各成竒
偶
不與秋蘭並九英仙葩二八自天成祗緣無力禁香重
幻作䯒支駕玉莖每莖十六花花各一义
新裁魯縞袗秋衣肌骨冰瑛酒暈微獨立嫣然風自舉
低迴翻學舞容璣心帶微紅迎風舞動
亭亭浴露立西清淡薄秋容幻態輕獨有檀心禁不得
一庭香思動蜂嬰直幹玉立露下猶香
玉戟稜稜應節分枝枝柔玉紉香雲凝妝擬待三更月
露染生綃六幅裙花枝應節六葉叢生
方宜輕翼竊青黃製得霓裳稱淡妝香抱幽懷嬌不語
含情渾欲待迎將瓣若輕綃微帶青黃
瓊幹冰义蘂玉容緗枝香魄引玲瓏分明月下歸環珮
恍似羅浮夢裏逢弱帶下垂花英若佩
三尺丰標高髻妝兩行釵玉一匳香朝朝擬待烟屏展
徐攬輕羅上畫堂葉過三尺花多曉發左右平分
外錄
珊瑚網云余初得一幅細入者是此復得一幅寫
意者詩只六首起句云廣東梁中舍遺我
陸叔平爲事茗寫夀圖
外錄
書畫舫云叔平曾爲亊茗寫夀圖布景尤異落筆
精微以較生平漫興之作真天淵矣此本今在陳
氏
陸包山茗外幽賞圖并題(絹夲小挂幅青綠雲山澗泉奔瀉林間逸士瀹茗高)
(論)
茗外寄幽賞琴中饒濮音一音灑毛骨萬象開靈襟蚓
竅戰水火月團破璆琳餘音與遺味優矣澹玄心包山
陸治
草綠江南興已催月團今復試新裁知君再著春山屐
虎阜岡頭帶雨來嘉靖壬子友人携琴過訪試雨前
茶作此後二十三年早春復與同試陸羽泉重題乃萬
歷乙亥三月三日也而余已八丙七辰矣書此以紀歲
月陸治識
陸叔平春和衆芳圖并題(絹夲中挂幅淡色丘壑靜嘉花樹明媚山樓松逕人)
(物悠然洞口停舟髣髴桃源之境)
春和衆芳啓風塵復靖嘉華景與時會歡悰情彌加心
遠地亦偏邱園賁幽遐閒門閉白日中有桃源花清時
謝簮組朱顔注丹砂豳風啓春筵庭除茁蘭芽白華藹
玉樹綠酒傾流霞素心多至人觴詠成天葩欵欵繼晨
夕悠悠邁年華道在惟所敦期頤安有涯嘉靖丁巳元
旦後學陸治題上陽湖先生
錢榖
錢磬室梅花鍾馗圖
(款書)庚午臘月廿又四日寫錢榖
英風蓋世正氣近真民間柱石先朝直臣虹飛寳
劍邪不敢臨百千妖厲化爲空塵悟因弟子贊
錢叔寳樊川詩意圖并題(入細青綠山水汪氏鑒藏)
南陵水面漫悠悠風緊雲輕欲變秋正是客心孤迥處
誰家紅袖倚高樓己丑冬十一月既望寫樊川詩意錢
榖
右樊川詩意宋顧大中曾於南陵廵捕司舫子臥
屏上畫此詩意而人不知其名未甚賞譽後爲人
具眼者竊去乃更歎息磬室因倣其意作此遂爲
精絶天啓辛酉春湯玉林共文氏萬壑松風持來
俱有顧硯山印記余家玉鑲椰盂亦鐫硯山山房
愚父子遂得二畫與盂供一室恍身在顧氏玉泓
舘不獨樊川詩意也汪砢玉識
磬室蠶桑圖(汪氏鑒藏)
(款書)甲寅二月十日寫錢穀
夜被深功藏蠢動碧筐火煖起眠時題詩勸爾加
餐葉四月吳民要買絲文嘉
春到柔桑葉漸肥傾筐高叠露華歸金刀切罷蠶
眠起翹首迎人似訴饑彭年
錢叔寳秋山高隠圖(紙夲水墨小幅)
之罘先生與先君子交最久最昵此畫在蕩口舟
中所作忘記歲月欵識今先生仲君養誠兄携以
示余乞識其真余小子敢於佛頭上著糞耶此畫
細密初非潦草思致深遠步武衡翁全非本色第
今耳學輩動以無款爲歉百方覓彷彿贋書者補
其名真本有之大爲之點汙政不知唐宋名筆何
嘗有款南宋馬遠父子於竹根石隙細書小字俾
快覩者一時不可得至於松雪大癡始濫觴云耳
即先君子此畫模索可知即無款將屬之何人哉
養誠兄幸善藏之勿輕示耳學俗子可也萬歷庚
申仲秋廿二日允治題
吳門顧元方氏家藏
項元汴
項子京荆筠圖并題卷
荆筠圖乙丑秋七月王穉登書
入林聽擊竹選地靜班荆龍淵慧空上人持素索余
繪荆筠圖爲友人世賢汪君而徵其别號者遂併題一
聮以呈手眼云墨林項元汴寫于攖寧菴
余家季父畫蘭竹樹石頗妙絶至山水間亦佳勝
然求完璧甚難惟此卷墨氣筆法俱自有神當入
元鎮孟端堂奥矣是或緣慧空上人之請而荆筠
翩翩典雅足可重之謂耶荆筠其寳之萬歷癸巳
八月朔日項德裕識
芳洲一水長種竹繞滄浪不雨朝常暝非烟夏亦
凉采枝爲杖紫裁籜置冠黃試待花成實青冥下
鳳凰伯榖王穉登
憐君點筆寄滄洲烟雨瀟瀟滿紙秋何日當擕葛
陂杖御風還作渭川遊凌虚張鳳翼
翠葆搖風鳳尾分秋聲萬斛隔忩聞庭除石友兼
花客日日相看對此君吳門周善繼
蕭蕭風雨滿滄洲帝子凌霄玉佩秋雲散楚天今
夜月田君好共此君遊神卿蔣元龍
一派湖州畫裏詩娟娟風篠兩三枝今朝汶水帆
前雨正是龍孫長籜時董其昌(此詩見白陽畫冊今朝作朝來)
先子愛荆字世賢别號荆筠山人弱冠時與慧空
慧鑑大洲竹堂定湖諸方外遊同識子京公是卷
其初購之者也後更求子京作愛荆圖倣趙伯駒
成青綠山水款云墨林子項元汴爲孝友汪君寫
不知者俱疑非子京本色焉萬歷丁未夏華亭蔣
神卿過訪留款三宿臨别次伯起韻題卷至丁巳
春董太史玄宰來吾家鑒賞書畫亦題卷後數十
年間得諸名流爲先子增重誠快亊也不意崇禎
戊辰春遭内外艱營殯事典質古玩是卷并周服
卿號圖被友人強作媵物愛荆圖爲盛氏所覩竟
蹈前轍未幾余力索兹軸歸歴癸未初夏凡十六
載矣此友忽持二卷來欲易余唐六如山水姚雲
東畫菜及六几雙繡帨余與兒淵惟其意而莫違
遂復還舊觀庶不致平泉失守遺憾千古冥冥中
或亦禪寂諸老宿之力歟龍惕子汪砢玉識於韻
石齋
墨林畫并題
磴轉懸崖石松聲雜澗淙
香嚴居士畫并題
石路少經過山雲自來去爲問高人居更在幽深處
外錄
珊瑚網云二幅久在凝霞閣先君與項氏蘭臺暨
長公酉山相善并倣梅道人洞庭漁父墨荷蘭石
及所書高士傳俱遺之餘爲友人乞去者不少
項德新
項又新倣大癡山水并題
雲過釣處峰疑吐石瞰桐江水自灣信手拈來竟誰是
神游子久富春山倣大癡筆項德新
復初墨竹圖并題
桐隂洗硯墨生香又道清閒又道忙忙裏閒情人不識
一枝風篠破愁腸爲玉水兄寫德新
又新竹圖并題(汪氏鑒藏)
興到不知風起處自有秋聲湊筆來
項復初墨梅圖并題詞
憶昔黃昏一枝清瘦有懷如隔但覻寒梢仍標凍蕊慣
曾相識去年折損低枝尚兀自教人憐惜鶴氅尋蹤
蹇驢踏雪何須金勒右未開
明珠斛量粉肥紅綻欲試新妝晴日初烘多情含態漏
洩馨香一春消息難藏掩芳唇欲吐衷腸未許蜂知
還嫌月缺倚遍迴廊右將開
瓊脂勻搭酒暈香肌韶華一霎皎皎庭前低低墻外疎
狂遶匝曉窗對鏡慵妝見翠羽嘈嘈輕壓纖手簮花
折枝驚起池塘睡鴨右盛開
凋謝南枝雨凄風緊每恨來遲水驛烟波夀陽嬌頞一
任紛披還愁青子催期又早是羌笛聲悲待等和羹
萬花俱後纔信逢時右開殘
補之有梅花卷上有柳梢青四詞予作此枝追和其韻
似玉水兄郢正弟德新
項又新墨荷圖并題(焦墨濃淡成花葉是寫生中最得意之筆)
嬌花迎露發翠蓋逐風狂短櫂菱歌處清溪水殿香
無痕秋水映簾櫳翠蓋輕柔弄曉風誰道江清能
醒酒碧波終日照微紅日華題又新畫
外錄
珊瑚網云項君復初爲墨林公第三子博雅好古
翩翩文墨閒與余契厚有年每過余齋頭或趺梅
根話月或躋松巔語風或移燈寫石影或剪燭辨
花色揮毫染素忘倦余亦時詣其讀易堂出所藏
書畫玩好鑒賞不休意甚洽也不意癸亥冬日余
自北還項君已謝人間世矣爲繹韻唁之云斗酒
無從共論文廿年雅誼付斜曛黃金臺去空還我
白玉樓成竟召君詩卷曾題梅上月畫圖猶帶竹
邊雲堂留讀易看多構莫嘆人琴不再聞時展其
小阮孔彰爲余作鴛社圖念斯際正欲補繪未盡
景致恨不即促之與墨荷諸幅俱留不朽佳蹟可
勝山陽之感
宋旭
宋石門西方三聖遊戲園林圖并題
無量夀佛勢至觀音衆生慈父誓願弘深應機廣度悲
智同心或遊池沼或戲園林隨順根器善誘規箴上智
了逹中下沈吟再喻再攝咸使歸欽一即一切萬象森
森一切即一互顯互臨長河酥酪大地黃金惟心惟佛
過去來今天池髮僧祖玄(即宋旭)
景西居士天台圖(小幅)
(款書)萬歷壬午腊月八日宋旭作
夢游同汝坐莓苔瀑布懸崖萬丈來夢裏瀑聲還
撼夢不知真個到天台送編通遊天台作陳繼
儒
徐渭
徐文長寫生十二圖并題卷(紙夲高九寸長一丈六尺水墨寫生十二段筆)
(氣俊逸墨光鮮潔如見握管大呼時)
漱老墨謔(横書紙夲引首)鵬飛處人
一段墨牡丹飛白竹
墨點嬌姿小綘勻箋中亦足賞青春長安醉客鞾爲&KR1090;
去踏沈香亭上塵
一段杏花
道人懶爲著色物偶施小茜作嬉游人言杏花可摘賣
挂向街頭試買不
一段荷花
肥甘座上不須查濃醴筵中可少茶鵝鴨街頭差免俗
鏡湖大葉數莖花
一段玉簮
老夫一掃秋園卉六片尖尖雪色流盡用邢州沙萬斛
未便琢出此搔頭
一段菊花
身世渾如拍海舟關門累月不梳頭東籬粉蝶閒來往
看寫黃花過一秋
一段芙蓉
荒沼芙蓉寫一枝即令憔悴不勝姿文君賣酒成都日
獨立壚頭無侍兒
一段芭蕉
種芭元愛淥漪漪誰解將蕉染墨池我却胸中無五色
肯令心手便相欺
一段墨石水仙
自從生長到如今烟火何曾著一分湘水湘波接巫峽
肯從峰上作行雲
一段梅花
曾聞餓倒王元章米換梅花照絹量花手雖低貧過爾
絹量今到老文長
一段玫瑰
灑墨爲花醉小樓甜香已覺入清喉何因摘向金陵去
短橛長丁泛茗甌
一段山茶
聞道昆明池水東四時都賞寳珠紅世味長穠不長久
所貴鶴頂紅雪中
一段螺殼蒲草
真珠螺肉殼僊藥虎鬚蒲
文長徐山人不特中郎以爲有明一人也當日沈
青霞君曰自某某以後若干年不見有此人武進
唐先生亦謂殆輩吾後今去山人八十八年矣山
人嘗自言吾書第一詩二文三畫四則花草竹石
其旁溢者然余見三集逸稿及手鈔散帙動多題
句所云世間無事無三昧老來戲謔塗花卉又云
不求形似求生趣根撥皆吾五指栽豈固如登州
蜃樓邪此卷杏花玉簮菊水僊蘭玫瑰花載三集
荷獨朵芙蓉淺色牡丹詩載逸稿餘若梅花用元
章換米事茶花用昆明事略與集同而另爲一首
芭蕉句差減於集虎鬚蒲止五言二句見鈔本而
集中有賦客強余畫十六種花者有賦余作花十
二種者皆七言古詩又有賦畫百華卷與史甥題
曰漱老謔墨者兹則寫十二種各題之而標以漱
老墨謔别爲一卷而玉簮詩老人作老夫玫瑰詩
畫裏看花不下樓作灑墨爲花醉小樓無因作何
因小有同異文人涉筆往多類是於是書與詩與畫
具此矣文則備已未梓本行事詳於自銘畸譜及
陶袁兩傳宜考鑑也辛酉書示勝吉於漱藤阿重
山瑒(紙夲裴卷後)
王問
王仲山聽秋圖并題(汪氏鑒蔵)
萬木森森起翠濤一道懸泉如瀑布小橋盡日聽秋聲
忘歸迷却來時路仲山王問寫
子裕山水并題(小挂幅)
幽泉未出山潜與元氣結凄霏散爲雲谷口薜衣濕
王僉事俸鶴圖并記
嘉靖戊申王仲子疏歸寳界山閒居十四年矣一日偶
坐松下忽有孤鶴從西南來集松頂鳴舞終日乃去諦
視之乃予向所俸鶴哀其窮而縱之者予惟天地間物
各欲自遂其性予昔俸之雖甚寳惜終非其性兹處海
嶠上下寥廓飛翔自如已無復人間世矣來集松頂豈
有意故墟哉因圖此書俸鶴田記于左俸鶴田舊名
爰居處於魯東門祀以太牢祀以鐘鼔而爰居弗樂何
也以己養飬之也然則鶴可俸乎有官則有俸鶴有官
乎禮曰考其弓弩以上下其食鶴有職事乎其食可上
下乎鶴産于青田翔于紫蓋啄東海之鱗食鉅野之粟
時乘雲氣遊太虚凌倒景逍遥鳴舞於無何有之鄉將
偕鳳毛而獻瑞齊鵬運以圖南也今鎩其羽内之欄中
儲田粟日給數合盛以甁盎漉以清泉而食之食則得
矣吾見其循墻而走不勝悲也命童子縱之三月翅成
鶴飛去仲山王問識
仲山木筆花圖并題
中郎宅裏花滿庭辛夷花發玉分明素色幽香比君子
謝家珍樹何如此主人愛花世莫論酌酒邀賓夜未已
十二欄干清露漙此花猶稱月中看僊姝淡掃蛾眉細
聽徹玉簫騎白鸞歸剔銀燈寫花影龍尾鳳翰幽事并
髹几横披白霧綃春睡朦朧喚花醒仲山王問寫於崇
文舘
沈士蘭
沈士蘭凝霞閣圖
(款書)甲午夏日爲愛荆先生寫
城南高閣枕湖頭繡栭文璫映碧流石榻漫陳霞
作幕湘簾半捲月爲鈎敲詩午夜驚牛斗對客花
朝罄鸕鷗不必然藜竒夢醒一聲長嘯落滄洲梅
癡道人周履靖
日照君家近水樓層櫨曲折宿烟收天香桂子當
忩落霞影蘭蓀倒檻流壁上畫圖皆晉宋牀頭彝
鼎盡商周懸知閒夜茗鐺煖岸幘端爲看月留元
雅高松聲
莫謂幽棲遠市㕓知君心逸地應偏臺空夕照禽
聲洽簾捲朝陽樹色鮮四顧雲霄新氣象一屏圖
畫舊山川翻嫌作賦悲王粲只合賡歌大有年野
濱王復元
倔佹雲起五湖東稽古幽歡曲檻中每弄翠樽先
月上暫拈碧篆忽霞蒙春城楊柳屏閒綠秋水芙
蓉鏡裏紅更有高齋得清賞品題竒石興無窮澄
甫沈瀚
聞君高閣市南頭畫棟朱甍曲檻幽晝信春風吹
簡帙夜容明月上簾鈎仲宣此日空懷賦庾亮當
年漫倚樓肯許一樽同笑傲貧家亦典驌驦裘存
素葉應時
聞君饒逸興依水築岑樓簾捲朝霞勝窗披夜月
幽登臨無俗駕詞賦盡名流余愧繩樞子閒時許
暫遊耕巖散人王淑民
石隠稱高尚岑居遠俗氛簷前兩湖水窗裏一床
雲滿壁惟圖畫充梁亦典墳只應詩酒客可與閣
霞羣秋潭智舷
書畫彙考卷五十九
