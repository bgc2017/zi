書畫彙考卷三十五
刑部左侍郎卞永譽撰
畫五
宋零冊
李世南畫
野水參差落漲痕疎林欹倒出霜根扁舟一棹歸
何處家在江南黃葉村(東坡書)
小米雲山圖
襄陽松瀋未曾乾千里瀟湘五尺寬樵徑不禁苔
露滑漁蓑長帶水雲寒澄澄僧眼連天碧澹澹蛾
眉隔霧看恐為醉翁當日寫平山堂上雨中觀希
哲題
崔子西鵝圖
雨後菰蒲翠色分水邊舒鴈已離羣杜陵對酒吟
詩愛更憶山隂贈右軍靜學題
趙千里寫山(團扇本)
誰見解衣作盤礴捲懷雲烟歸掌握春雨溟溟江
水波竹間日暮衣裳薄零落王孫翰墨餘越王臺
殿久荒蕪要知人好畫亦好愛比當年屋上烏題
趙千里扇上寫山用鄭山人元韻倪瓉
趙千里月宫圖(團扇本)
淸涼境界火雲藏但覺仙家日更長千歲夀松誰
宴坐星君午夜吐光芒賜王都提舉(思陵題)
劉松年畫(團扇絹本)
南山晴翠入波光一派溪聲繞路長最愛早春沙
岸煖東風輕浪拍鴛鴦(思陵題)
松年畫(團扇絹本)
荷葉如錢三月時幅巾藜杖一追隨爾來勝事知
多少惟有風標公子知(思陵題)
馬遠畫
高山流水意無窮三尺雲絃膝上桐點點此時誰
會得坐凭江閣看飛鴻(思陵題)
馬遠畫
不禱自安緣夀骨人間難得是淸名淺斟仙酒紅
生頰永保長生道自成(思陵題)
外錄
唐寅識云是畫竹下有冠者道士持酒杯侍以二
童一鶴烟泉之間賜王都提舉為夀上有辛巳長
印下有御書之璽
李希古畫
月團初碾㵸花甆啜罷呼兒課楚辭風定小軒無
落葉青蟲相對吐秋絲(思陵題)
元零冊
趙松雪山水
(欵書)子昂
趙文敏山隂高會圖
(欵書)子昂
陸瑾有山隂高會圖吳興此小景是臨陸瑾者吾
松朱象玄司成家物其昌觀
錢玉潭仇書圖并題
兩兩挾策遊康衢聚戲不異同隊魚忽然兒態起争競
捐棄篋笥仇詩書吳興錢選舜舉畫并題
吳仲圭山水并題
古藤隂陰抱寒玉時向晴窗伴吾讀靑靑不改四時容
絶勝凌霄倚凡木梅花道人戲作并題
仲圭漁父圖并題
紅葉村西夕照餘黃蘆灘畔月痕初輕撥棹且歸歟挂
起漁竿不釣魚梅老戲墨
點點靑山照水光飛飛寒鴈背人忙衝小浦轉橫塘蘆
花兩岸一朝霜
醉倚漁舟獨釣謠等閒入海即乘潮從浪擺任風飄束
手懷中放却橈
梅花道人畫師巨然多以船子和尚川撥掉詩題
之吳門王文恪家藏其漁樂圖入妙品本與盛子
昭比門而居四方以金帛求子昭畫者甚衆而仲
圭之門閴然妻子頗笑之仲圭曰二十年後不復
爾果如其言盛雖工實有筆墨畦徑非若仲圭之
蒼蒼莽莽有林下風氣所謂氣韵非耶玄宰題
曹貞素疎林寒色圖
(欵書)泰定乙丑十月雲西曹知白
晴窗偶閱雲西畫今昔相殊感慨多桃李上陽春
寂寞何如古木老巖阿子輿
鐵石根柯螭虬資質風雷忽來變化莫測志古齋
雲西山水師馮覲亦似郭河陽家貲富盛而文采
有餘嘗築臺以銀粉塗之名瑤臺月夜擕客痛飲
倪王諸名士時為下榻以書畫相賞會世賢子
雲林春山圖并題(過版)
狂風二月獨凭闌靑海微茫烟霧間酒伴提魚來就煑
騎曹問馬只看山汀花岸柳渾無頼飛鳥孤雲相與還
對此持杯竟須飲也知春物易闌珊延陵倪瓉壬子春
倪迂今已矣真跡在人間無限天然趣白雲滿遠
山楊士竒題
倪高士山水(小幀)
(欵書)雲林子畫丁未八月(書紙右方)
外錄
書畫舫云倪高士山水小冊一幀拍塞滿紙筆墨
清竒右方題欵兩行别有文徵仲太史一詩寫作
對題可覓元鎮詩帖改装袖卷展玩也
李仲賓墨竹圖
石根夭矯出寒梢明月空山舞翠蛟散作江湖墨
風雨曾隨海浪過南交(仲賓曾使交趾故云)大德二年春巴
西鄧文原題于寓意齋(小字自註)
錢舜舉水仙花圖并題
帝子不沈湘亭亭絶世粧曉烟横薄袂秋瀨韻明璫洛
浦應求友姚家合讓王殷勤歸水部雅意在分香錢選
散罷天花下紫壇露横秋袂水鳴環凌波欲接君
王去又恐繁霜不耐寒
八斗才中畫洛神翠羅輕颺襪尖塵霅溪老子真
能事更比陳王寫得親允明題
趙子昂歸來圖
勇決端為士論怡青松黃菊是歸時心中惟有方
寸赤巾下可無雙髻椎句曲外史
柯丹丘山水
木葉蕭蕭半欲空竹竿裊裊不成叢絶憐意匠經
營處都在風烟慘淡中王紱
黃鶴不得意來棲珠樹中仙嶠隠光輝萬里空天
風東海徐憲
吳仲圭山水并題
聞有風輪持世界可無筆力走山川巒容盡作飛來勢
太室居然擲大千吳鎮
蒼洲老樹碧山前秋水茫茫一釣船昔日畫師非
俗士東菑莊子在藍田雲東逸史
梅道人竹枝圖并題
有竹之地人不俗而况軒窗對竹開誰謂墨奴能倒景
一枝獨上紙屛來梅道人
淇園一枝春雨足渭川千畞秋風高先生青眼對
君子撚落吟鬚如鳳毛允明題
仲圭竹圖
淡墨淋漓粉節香淸風彷彿見瀟湘一般紅杏沾
恩澤别有濃陰蓋草堂(徵仲和詹仲和題)
湖州逸法共東坡友石于今不可過一段天機真
假際詹公妙手即詹何(枝山和詹仲和題)
吳仲圭畫
樹欲化龍先帶雨泉將歸海已如濤直恐化人移
幻境莫誇墨瀋與霜毫祝允明
陸天游畫
林木森森枝葉交小亭寂寂似書巢手中一卷羲
皇易讀到先天第幾爻京兆杜瓊
倪元鎮畫幷題
石徑過雲棲鶴冷松堂留客煑茶香瓚
王叔明竹石圖
誰斸巖巖華岳根幽竒又見竹成文急呼米老拜
石丈更喚坡翁友墨君海漁
僧覺隠畫幷題
花下抛書枕石眠起來閒嗽竹間泉紙窗石鼎灰猶煖
殘燼時飄一縷煙
無名氏竹圖
湖州昔在陵州日日日逢人寫竹枝一段枯梢三
作折分明雪後上窗時顧阿瑛題
無名氏畫
西門春如東門春九山鳳凰刺眼新黃孃人家花
似錦白衣參府酒如銀廉夫
元人山水
野市騎驢久凉風席帽人逍遥甘避地不肯問通
津錢惟善題
元人梅圖
老樹重開雪裏花倚風臨水見橫斜馬蹄踏遍西
湖路誰識林逋處士家陋齋
元人畫
江閣披風溽暑降蓮歌隔水送新腔小姬且莫遮
團扇老我懸眸正倚窗海西逸叟費昌
仙女圖
縹緲霞衣玉女裁珮摇華月下仙臺庭闈自是陽
和早歲晚碧桃千樹開(闕欵)
漁笛圖
山中老樹秋還青山下漁舟泊淺汀一笛月明人
不識自家吹與自家聽(闕欵)
元人古木竹石圖并題
竹樹色依稀蒼蒼擁翠微枝頭應帶潤疑是泣湘妃
古木昂藏怪石傍湘筠幾個色蒼蒼歲寒共守冰
霜操絶勝春花鬭豔陽尋樂
雲根磥砢紫苔封老樹蒼蒼倚碧空相友此君同
歲晩不隨凡卉閙春風麟齋
元人竹圖
鳳凰刷羽壓晴峯過雨湘江迥不同一日風雲從
地起化龍飛在九霄宫翰林倪謙
元人蘭圖
月白湘江寒風生悵幽獨何處結同心情人在空
谷季廸高啓
元人梅月美人圖(團扇本)
三弄吹殘集有儀霓裳縹緲玉參差月明花下如
相見好似羅浮夢裏時巢雲子
元人山水
半生無事傍煙霞策杖來追隠者家百舌鳥鳴山
遠近數聲人語路橫斜鬱葱佳氣春長曉靉靆禎
雲錦又華盡日凭闌天外看水光山色嬜仙划豫
章巢雲子
元人山水(團扇本)
可人山外更加山望遠朝朝憑玉闌樓外垂楊條
又綠東風渾不放春閒崆峒太史
柳隂樓畔好青山拂拂南薰入畫闌一點紅塵飛
不到清涼世界玉人閒步蟾子
樓臺突兀柳隂中樓外青山圖畫同此景不知何
處是憑闌我欲納涼風艮齋
唐獨冊
閻令胡笳十八拍圖册
外錄
書畫舫云朝廷近示閻令胡笳十八拍圖巨冊每
拍皆虞永興書其書藏鋒藴藉極得永禪師法畫
作大刷色古雅不凡惜首尾二幀破損略存筆意耳
五代獨冊
刁光胤畫冊(團扇紙本凡十幅對題金龍箋俱宋孝宗御書)
雙飛蛺蝶圖(著色桃李大小四株有平臺翠石石傍雙勾野草草上五采雙蝶栩栩翩)
(翻又空勾一樹不用皴筆疎落點染左方有御府鈐印)
(欵書)刁光胤(飛白書石上)
融融風日雜花開一雨凋殘滿綠苔倘有紅粧來
拾翠無端蝴蝶鬭飛來御題
五羊圖(泉石坡岫設色濃厚枯木二株焦墨寫成中間畫羊五一羯面山背立一子羊隠身)
(石畔一純白老羝顧之一跪草間作咩一齕草各有生氣右方有御府圖書鈐印)
(欵書)刁光胤(飛白書石上)
霜風不動節毛塵同沐中原水草春蘇武還朝典
屬國一時高爵豈庸人御題
葵石圖(著色秋葵五本花則粉瓣丹心葉則綠暈墨漬粉筆勾勒下倚玲瓏一石小草蒙茸)
(右方有御府鈐印)
(欵書)光胤(飛白書石間)
中央正色殊堪重况復丹心向太陽可信化工深
意在只教此本染宮黃御題
雪松圖(幽泉怪石布置左右中間一松槎枒盤鬱松傍蒼色一兔偃然跧伏皆用粉筆襯托)
(間以漬墨染成望之知為深山雪境内無名欵亦無鈐印)
夢中衣褐定何祥明眎由來世澤長誰擬前身是
韓子為他毛穎著文章御題
竹菊圖(石坡峭立流泉蜿蜒竹作飛白菊標五色紛披掩映秋容致佳左方宣和御寳押字)
(右方有乾卦圓璽係徽高卬識也孝宗御筆對題蓋三朝共寳之)
(欵書)刁光胤(飛白書石上)
賦得閒情思獨工想擕巵酒對芳叢鉛華不為春
争豔留得先生醉頰紅御題
蜂蝶戲貓圖(檜樹海桐各一株樹傍為疊石下布平坡蹲踞一貓身純白頭尾間黑若)
(伺蜂蝶之狀右方有御府印)
(欵書)刁光胤(飛白書石上僅存其半)
白澤形容玉兔毛紛紛鼠輩命難逃後邨詩與涪
翁詠未及崔公一議高御題
雪裏山茶圖(著色山茶一本碧葉丹葩石上漬粉餘地染墨雪境中自爾焜燿奪目右)
(方有宣和長方御璽)
(欵書)光胤(飛白書正中石上)
一枝殘雪照山城春意原非復後生羞把紅顔媚
兒女梅兄知我歲寒情御題
江南風景圖(薔薇一枝鮮紅可愛更垂弱柳數條蜻蜓上下其間巗石青蒼約略佳麗)
(左方御府鈐印)
(欵書)刁光胤(飛白書稍磨滅)
秋雨池塘透晚涼蜻蜓飛處白蘋香江南風景堪
圖畫怪得先生一(闕)長御題
雪景水仙圖(水仙數本離披于帶雪文石之下姿致清絶圖中有宣和長方璽幷宣和)
(押字)
(欵書)光胤(飛白書石間)
黃冠翠帔玉為姿何處春風一見之未到湘江淸
絶地試看山谷老人詩御題
芙蓉泉石圖(臨水芙蓉一樹花葉都雅下有碧石蒼苔增其韻致左方御府鈐印)
(欵書)刁光胤(書石上)
託根不與鞠為雙歷盡霜風未肯降本自無心那
有怨年年淸豔照秋江乾道元年仲春御題
宋獨冊
宋院畫冊(凡五幅)
第一幅
瑶臺無信託青鸞一寸芳心思萬端莫向東風倚
脩竹翠衫經得幾多寒右脩竹士女圖(徽廟題)
第二幅
消受南薰一味涼藕絲新織舞裙長臨池試展凌
波步只恐紅蓮妬豔粧右荷花士女圖(徽廟題)
第三幅
羅襪生香踏軟紗釵橫玉燕髩鬆鴉春心正是芭
蕉葉羞見宜男竝蒂花右芭蕉士女圖(徽廟題)
第四幅
軟繡屛風小象床細風亭館玉肌涼含情學寫鴛
鴦字墨洗蕉花露水香右滌硯士女圖(徽廟題)
第五幅
濃黛消香澹兩蛾花陰試步學凌波專房自得傾
城色不怕涼風到扇羅右團扇士女圖(徽廟題)
無名氏花草四冊
第一幅
香蜜裁葩分外工疎枝幾點縱雛蜂嬌黃染就宫
粧樣香煖尤宜愛日烘右蠟梅(思陵題)
第二幅
寒花婀娜露凝香風葉摇秋鳳尾涼夢入畫堂銀
燭下翠屛深處隠紅粧右脩竹芙蓉(思陵題)
第三幅
墨花垂兔穎千古尚淋漓翠羽風前葉秋聲雨後
枝詩題春粉節綳脱玉嬰兒湘浦人何在空聞鳳
管吹右墨竹(思陵題)
第四幅
名出本南山來倚瓊苑間陳主歌前樹楊妃醉後
顔為嫌脂太赤故著粉微斑共言攀折處已獲寳
枝還右雪中山茶(思陵題)
元獨冊
高彦敬臨米元暉畫冊(紙本凡十葉水墨)
(欵書)大德乙巳孟秋上吉房山道人高克恭彦敬畫
辯章榮禄公平日樂山水既得高侯彦敬所臨元
暉墨本總為巨袠以便閱玩每幅為圖圖目廿各
繫小詩字如圖數峰巒林莽煙雲洲渚樓觀舟梁
高下遠邇如示指掌信乎其能鳴於今昔也於戲
自聖人以動静樂夀取喻仁知公卿士夫肆以斯
鳴多矣辯章心聖學必當獨得於圖畫之表至正
辛巳日端午葵軒文禮愷謹識
烏乎泉石膏盲纏綿予心甚久徧閱神醫終弗能
差及聞江南山水甲天下恨未一到厥疾轉劇今
貢士孟仁致雲南平章相國公命懇跋家藏房山
家寳廿題幷圖試為一披彷彿歴歴如躬到其處
閱其勝槩江之南山與水弗勞足力盡墮吾目中
矣披覽既周脱然不覺沉疴之去體也或言陳琳
檄愈頭風杜甫詩愈瘧疾而今而後始知前言信
不誣矣詩律之深嚴模寫之竒偉鄧翰林文員外
自有成說予何容置喙然謹識觀畫之歲月以塞
諈諉雅意至正新元月届蕤賓蓂生十有五葉西
都小儒李克敏拜手書於楮箬亭
筆架山邊濛鴻雲元暉家法妙通神有聲圖畫無
聲句青出於藍更可人京兆王弁題(按濛鴻字皆去聲)
墨妙傳心妙居然老更成煙雲無盡藏泉石有餘
淸雅意形新帙前修益舊名相君常寳此時一快
高情張沖頓首敬書
吳仲圭明聖湖十景冊(縑素本)
此冊曾見項又新齋頭又新墨竹師法仲圭得其
手寫竹譜廿幅天真爛漫真竒品也仲圭山水不
多見一松石泉壑在余處一重林漁汀在池灣沈
氏此冊又新不知從何得之蒼率簡易大都規模
巨然豈揮灑風枝風葉之後弄其餘瀋耶又新墓
木已拱偶于玉水處展閱不能無黃公酒壚之感
也崇禎己巳四月雨窗漫識竹懶李日華
外錄
珊瑚網云天啓丁邜歲余自歴下歸至冬得冊于
又新家偶觀馮開之快雪日記有云己邜四月廿
九日看項氏所藏法書名畫有趙千里丹靑三昧
圖馬和之毛詩十二段閏四月初一日看吳仲圭
西湖十景冊文與可晚靄橫看高卷則斯冊見重
于當時可知得後至癸酉春余往婁江訪故抵蘇
門顧友靑霞招飲汗漫亭偶攜是冊在舟索閱欲
得之而未果迺以易還故物為霞上寳玩竟幷去
此冊及今念之猶悒悒也
梅花道人水墨冊
外錄
書畫舫云吳可文攜示梅花道人水墨冊前為山
水者六後為松竹者十書畫縱逸絶倫其真本藏
沈啓南家此特其臨本耳而頗能動人想像真跡
之妙又當何如也
明獨冊
沈石田畫贈世光幷題冊
余早以繪事為戲中以為累今年六十眼花手顫把筆
不能久運運久苦思生至疎花散木剰水殘山東塗西
抹自亦不覺其勞矣此冊于西山展墓回途中拂拭且
寫且行風淡波平蕩舟如坐屋底抵家喜遂成因題其
後成化丁未春三月長洲沈周為世光賢姪贈并題
石田畫幷題小冊(凡十二幅各一絶句)
虛亭不碍秋落葉直入座可人招不來幽事如何作
獨行殊寂寂秋盡過橋時忽被風吹袖山花亦不知
石丈有芳姿此君無俗氣其中佳趣多容我自來去
扁舟不可泊任隨流水流東西與南北人物兩悠悠
山木半落葉西風方滿林無人到此地野意自蕭森
溪静風不過樹深啼鳥知山人未來處雲氣入茆茨
靑山間碧溪人淨秋亦淨虛亭藏白雲野鶴度幽徑
獨過溪橋去閒尋佳句行山亭虛白日客思與秋淸
綠樹迷昏霧靑山生曉雲自天為此樂平與畫家分
釣竿七尺玉夕陽千疊山山容恰好晩正及鳥飛還
野樹脱紅葉迴塘交碧流無人伴歸路獨自放扁舟
湖北歸來日落扁舟滿載西風目送一行白鷺秋懷欲
與天空
右小冊十二翻皆拙筆也宿田老兄索遺孫宗福蓋宗
福侍父世資官于崇藩以將遠念而已畫皆江南所有
宿田命之也其為命將俾宗福見而有所思大勝含飴
而弄之矣成化二十三年季冬十有三日沈周
沈啓南畫幷題冊(凡十六幅)
門前照溪影墻後交竹枝屋瓦多破碎落葉相蔽虧貧
賤客不棄堂中羅屨綦有酒願客醉此外無所知
其二
眺遠累登頓喬梢拂雙鳬江長要天接雲懶欲風扶落
日在溪山秀水橫眉鬚臺高興亦超空歌澈淸都
其三
魚軒鶴影共淸溪細水桃花一樹低聽鶴釣魚仙者事
儘將風致倩人題
其四
流水無停跡静者臨其傍跳珠石觸起霏花衣沁涼静
聽入希聲再潄空膏粱淡然與心契豈復嗟望洋
其五
白雲或改青山色黃葉還驚碧樹秋抱膝長吟人不識
夕陽西下水東流
其六
路迂境自僻遂與塵世冥迴溪𢃄門次澄波含石庭懸
厓引平圯因以開新亭叢蕉暎人綠竹吹亦泠泠時復
作孤往抱琴倩僮丁終少何標榜聊自安此生
其七
君舟我舫忽相逢江上斜陽暎碧峯且釣且談情未盡
白鷗飛處水融融
其八
林木蕭條山水淸長灘淺瀨互縱橫何人晏坐心無事
静看秋雲隔嶠生
其九
迴溪濯玉波聲破人影翛然樹影外詩遲步緩自騰騰
况有涼颸寫微醉但教行樂清趣足不在紅粧惱山谷
其十
山罨畫水挼藍路緣林麓北人過野橋南箇是阿誰能
散逸褁茶前塢試泉甘
其十一
扁舟繫纜淸溪側步入雲山路欲迷林静跫然足音響
藤花零落竹鳩啼
其十二
松陰蓋路日遲遲一蹇䭾詩獨去時記得遊仙有潘䦘
三峯回首畫中竒
其十三
黃鶴磯頭秋水落故人驀地相逢著十年短鬢結吳霜
是非不暇論城郭楚江萍實待誰嘗老矣吾儂思故鄉
其十四
山疊疊兮雲浮浮石磷&KR0008;兮草木殞秋汎扁舟兮獨往
採芳芝兮長洲洲何長兮不可以即聊短歌兮薄唁我
憂
其十五
驅雲噴霧倏哉神工負山縮地怪哉愚公巃巃嵸嵸開
此華嵩淋淋漓漓元氣攸通回視吾筆眇在握中
其十六
溪深將謂人静攜壺問字忙忙兩翁方揖道上一叟又
過橋傍沈周
石田寫生幷題冊(凡二十二幅)
老梅誰寫小江南太極心香個個含淡月半籠淸絶處
恍疑仙子謫塵凡(梅花)
芳姿著酒殢枝頭行客村前醉不休斜出短墻春正㬉
不施朱粉自風流(又梅)
翠條多力引風長點破銀花玉雪香韻友似知人意好
隔闌輕觧白霓裳(玉蘭)
老矣東風白髮翁怕沾粉白與臙紅洛陽三月春消息
在我濃煙淡墨中(牡丹)
仕女鉛華面仙人粹白裘玉樓相見處月色向人流(白毬)
荆棘叢中鬭冶容含風浥露淡交濃更誇獨得春香首
都讓纖纖紫豔紅(薔薇)
雪魄冰花涼氣淸曲欄深處豔精神一鉤新月風牽影
暗送嬌香入畫庭(薝□)
誰道紅葩夏日芳獨留黃種吐秋光五尺竹闌關不住
還將一半露宫粧(秋葵)
丹桂迎風蓓蕾開摘來斜插竟相偎淸香不與羣芳並
仙種原從月裡來(桂花)
高攀才子沾衣綠争插佳人壓髩黃誰向蟾宫分得種
年來人月滿庭芳(又桂)
江上秋風花及時抱霜挹露見新枝東家桃李無言語
却悔先榮不逮遲(芙蓉)
秋滿籬根始見花却從冷淡遇繁華西風門逕寒香在
除却陶家到我家(菊花)
犀甲凌寒碧葉重玉杯擎處露華濃何當借壽長生酒
只恐茶仙未肯容(白山茶)
老葉驚寒壯歲華猩紅點點雪中葩願希葵藿傾忠膽
豈是争妍富貴家(紅山茶)
張騫帶得西來種中秘千珍及萬珍一箇臭囊藏不盡
又從身外覆精神(石榴)
秋棚昨夜黑風呼鬼淚瀯瀯泣不枯明日擔夫曉街上
一筐新味賞明珠(葡萄)
誰鑄黃金三百丸彈胎微濕露溥溥從今抵鵲何消玉
更有餳漿沁齒寒(枇杷)
三千年後實成時瑪瑙高懸碧玉枝王母素無容物量
却言方朔是偷兒(桃子)
老松屈曲舞蒼虬萬壑泠泠泉自流堪羡主人多逸趣
逍遥物外幾春秋(古松)
亭前綠玉密成叢鳳宿枝頭烟雨空簫管一聲人未寢
滿林明月浸清風(叢竹)
萬里隨陽出塞長空江菰米綻秋香蘆花月白啼更罷
啄盡寒汀一夜霜(蘆鴈)
芳入平蕪小院幽綠波江雨半溪頭無情瓦雀喧春色
不觧飛花點點愁(野花麻雀)
正喜羣芳壓樹稠忽驚紅紫一時休老來詩筆如神助
春去花枝似鬼偷千尺遊絲縈暮景一杯芳酒浣離憂
杜鵑聲裡東風惡滿地楊花點點愁(花鳥)
老我招邀即墨侯生生都是手中求無人領取春風意
白髮先生笑下樓沈周(總題冊後)
石田花果圖幷題冊(凡十三幅)
信知天上無雙品獨占人間第一春(梅花)
一朵重簾玉春風百寳欄(牡丹)
薄霧迷龍蔚凉颷灑佩環(蘭)
數顆黃金彈枝頭駭鳥飛(枇杷)
高棚一夜雨鬼淚泣秋風(葡萄)
累累枝上實滿腹飽珠璣(石榴)
薰風吹結子白玉啣新花(梔子)
高冠紅突兀獨立似晨雞(雞冠)
秋風吹泠豔晨露濕新粧(芙蓉)
千古陶彭澤籬邊有此花(菊)
雪後無顔色凌寒見此花(山茶)
淩波仙子佩湘浦夢中遺(水仙)
紫萼破新粉青綬剪繁英(瑞香)
沈石田山水畫冊(凡十一幅)
外錄
書畫舫云管卿藏啓南盛年山水畫冊計十一幀
其高皆尺有半闊幾倍之一一倣傚名家水墨淺
絳悉偹而結尾採藥一圖全法董源筆細尤為卓
絶兼小楷詩跋極勝不減鄭虔三絶也詩跋大如
菽顆結構精謹與採藥同幅更竒錄之以傳好事
者
上馬捉馬鞭行及半夏時贈子金釵股苦心兩相
知今當天門冬百草霜後死防風思寄衣亦有書
附子莫言早休兵收此巨勝功相思益何事只作
白頭翁結束務遠志勤王不留行突厥白登外
險地不容兵兵事未及己豈子當歸日望望天南
星牽牛正無匹關山何由跋妾身非木蘭羅裙鬱
金帶那能結合懽靑海帶西北忍冬戰天山報
國心不艾寄生戎馬間腰間佩赤箭大戟手中執
轉戰百合過長驅千里及殺人等剪草斫營聞夜
呼生擒大腹子寧數劉寄奴我軍長蛇合列當
靑野中寇如狼跋胡躑躅勢已窮寇窮再逐北龍
沙在只尺白歛識雪消黃連見雲積誓死無獨活
百部同一謀功成蹀血餘無患子不侯右征婦
詞四章戱效山谷荆州即事體為之獨克瞻賢弟
見愛求書因附醜圖之末可謂賣劍遇烈士矣一
笑成化甲午四月十日沈周
啓南山林樹石圖冊(凡四幅)
外錄
書畫舫云啓南水墨山林樹石冊四幀高僅六寸
闊四寸内一幀題天淨鳥飛遠路幽花自香也
啓南東莊圖冊(凡十三景)
外錄
書畫舫云文休承藏啟南翁東莊圖冊凡十三景
每景倣傚一名家復構小詩對題之品格尤為佳
絶更兼收藏得地紙墨如新真天地間一名跡也
今在瑯琊王氏
沈石翁寫韓錦衣園林六景圖并題冊(紙本高九寸闊一尺三寸)
(餘設色林泉臺樹花木人物衣飾皆極精謹蓋早年匠意之作每幅題詩亦皆小楷)
緩帶垂楊下觀魚流水中江湖人不遠尺素幾時通沈
周
大將心忠赤栽花亦向陽捫心對花坐彼此共恩光沈
周
槐影張高幕林亭潑綠油將軍讀韜略六月氣如秋沈
周
鸂鶒荷花影蜻蜓靑竹竿還知掣鼇地東海始為寬沈
周
有月來靑天落我酒杯裏酒盡忽不見天上長如此沈
周
老圃韓公第新亭上將家秋風吹白酒無事醉黃花沈
周
右石田先生畫冊六幅蓋為韓襄毅公之子錦衣
君作精妙無比不知何緣流落至此余寓京師偶
爾得之喜不自勝坐卧必觀殆忘寢食昔嘉弟藏
有石田畫冊每以詫余余將歸而誇之不能自秘
汝所一見遂豪奪而去蓋其好又有甚於余者因
思楚弓之義更不必論其在彼在此也題而歸之
汝所其謹藏不可更為人豪奪也坐客皆為之一
笑嘉靖辛酉臘月望日文彭謹題
沈啓南九段錦畫冊(紙本第一段鏡面箋高八寸闊尺許後八段俱高五寸闊尺餘)
(計共九葉)
第一段(著色茅亭琴書一人自適亭外古松疎竹紅葉細卉紛相縈拂欵書左方蓋以啓南)
(印)
第二段(溪傍岸側有橋中横一人攜琴欲度意態容與更有青蒼三松藤蘿縈繞入目皆成)
(秀色)
第三段(水墨山水路入深山樵歸遠嶺樹古林深蒼翠欲滴)
第四段(夏畦作苦婦饁夫耕平疇之外樹裏人家村中雞犬井如晏如一叟扶杖逍遥悠然)
(獨適)
第五段(門掩青山亭臨流水竹徑烟籠松林風起有人獨往如聞隔籬犬吠之聲)
第六段(水墨樹木蔽虧溪橋隠見野客來自林間徘徊停步更以設色蜀葵點綴水墨意境)
(一新)
第七段(江空日晚小艇將歸舟中一人凝立遥望野竹寒林之際草舍孤村)
第八段(兩山相對積雪如銀林成玉樹水結堅冰驢綱行人板橋過客皆有凜慄之態)
第九段(設色日景向晡山光未夕柳隂有亭俯臨汀渚三五菱舟靚粧美女素手纖纖與波)
(上下)
苕溪秋高水初落菱花已老菱生角紅裙綠髻誰
家娘小艇如梭不停泊三三五五共採菱纖纖十
指寒如冰不怕手寒并刺損只恐歸來無斗升湖
州人家風俗美男解畊田女絲枲採菱即是採桑
人又與夫家助生理日落靑山起暮煙湖波十里
鏡中天淸歌一曲循歸路不似耶溪唱採蓮繼
南出其兄石田生所畫採菱圖求詩一時不能即
就因書舊作如上然圖景與詩意頗合亦云可也
成化七年辛邜陽月望鹿冠老人杜瓊書時年七
十又六(小楷題第九段圖上)
往在王閑仲齋頭縱觀太常公所藏名跡惟白石
翁畫未見竒絶閑仲又借子顒沈冊曰九段錦乃
兼元季四大家及趙吳興莆陽惠崇諸體真快心
洞目之觀如北朝人見庾信詩不勝歎服今落季
鸞手余甚妬之季鸞亦有約待筆端收拾石田一
片雲仍以與余換古畫是可以歲月計耳庚午夏
五董其昌
陳白陽花卉圖幷題冊(刪存八幅)
酒香茆店日人醉玉樓天煙花提點題(杏花)
采之遺所思美人在空谷(蘭花)
淸香疑紫玉何必數薔薇(玫瑰)
夜深香滿屋疑是酒醒時(百合)
結果多佳子甘酸合鼎調(石榴)
夜深宫漏永和月暎彤墻(紫薇)
絶無脂粉態獨有向陽心(秋葵)
千載白衣酒一生靑女霜(籬菊)
白陽墨花圖并題冊(凡八種)
梅花當盛日猶自勒春寒幾樹霏香雪偏宜竹外看(梅花)
荒圃淑氣回寒柯發光澤下有白玉花玲瓏暎深碧(水仙)
堂背宜男草花閒葉復柔應須好培植見說解忘憂(萱花)
薝蔔花開日園林香霧濃要從花裡去雨後自扶笻(梔子)
蠟蔕圑頳玉文英簇絳綃秋來結佳果珍味不須調(石榴)
月上墻東阿秋光照庭戸幽葩向人明泫以泠泠露(秋葵)
秋令士氣肅桂子正流芳金碧輝煌處遂饒萬斛香(巖桂)
丹葩間碧葉雪中自重疊山人倚醉時奈可映頳頰(山茶)
嘉靖丙申春二月淹留累日獨坐静寄庵戲作墨花八
種燈下戲題八絶句以形索影以影索形模糊到底耳
道復
白陽漫興圖幷題册(凡二十二幅分為二)
前半冊
漫興(引首二大字)
庭中老梅樹雪後見花開自笑不如梅春風何日來(梅)
雪裡呈嬌態風前逞素姿香魂何處覓淸夢寄相思(又梅)
蕭蕭碧玉枝挺挺淩雲節白日引淸風良宵弄明月(蘭竹)
翠帶何飄颻紫莖多馥郁佳人千里心日暮倚空谷(幽蘭)
東風日夜發桃李不禁吹檢點濃華事辛夷落較遲(辛夷)
春光何爛漫桃花發滿谿武陵香萬樹寧不放人題(桃花)
後半冊
三月韶光好名花說海棠嬌嬈看已足何用復聞香(海棠)
洛下花開日粧成富貴春獨憐彫落易為爾貯丰神(牡丹)
東風吹琪樹幻出冰雪姿虛亭落淸影夜半月明時(繡毬)
色與香同賦江鄉種亦稀鄰家走兒女錯認是薔薇(玫瑰)
薝蔔含妙香來自天竺國笑殺葵與榴空斯好顔色(梔子)
未摘露前實先看雨後花名應出西海顔豈論東家(石榴)
浴起月到檻柔枝方可折薰風如有情吹簾散香雪(茉莉)
波面出仙粧可望不可即薰風入坐來置我凝香域(荷花)
素質倚秋風向人渾欲語春花莫相笑丹心自能許(秋葵)
紛披多碧葉秋至亂抽苖細蘂垂垂處春棠未足嬌(秋棠)
金粟花開日天香散玉墀嫦娥解人意折贈最高枝(桂花)
江水秋彌潔瀠洄玉有文芙蓉向風合花影對繽紛(芙蓉)
淸霜下籬落佳色散花枝載咏南山篇幽懷不自持(菊花)
窮冬多雪霰柔脆已先摧不是丹沙質寧能醉後開(山茶)
玉面嬋娟小檀心馥郁多盈盈仙骨在端欲去凌波(水仙)
穠香折麝臍細蘂秀鶴頂東風故飄蕩薰人醉不醒(瑞香)
嘉靖秋七月望日道復作于五湖田舍之浩歌庭
外錄
珊瑚網云冊首漫興二大字余鈎勒眉于韻石齋
以後半冊遺一知己
白陽生意滿前圖幷題冊(大幅凡十二過版)
朝曦山閣頓忘寒錦樹重重覆曲欄獨有梅花似相識
暗香撩我隔簾看(梅花)
江村三月花如錦流水一溪春可憐若見漁郎倘相問
寰中自古有神仙(桃花)
最愛野花當路香家家塗抹冠新粧若還不解撩人意
刺史如何亦斷腸(海棠)
粉態含香露未乾冰肌猶怯曉宫寒沈香亭北人如玉
一笑東風半倚闌(白牡丹)
花開不是辛夷種自得凝香饒紫苞昨夜月明庭下看
恍疑羅袖拂瓊瑶(木筆)
竹籬新結度濃香香處盈盈雪色粧知是異方天竺種
能來詩社攪新腸(梔子)
茉莉開時香滿枝鈿花狼籍玉參差茗杯初歇爐烟燼
此味黃昏我獨知(茉莉)
露濕輕紈波不摇珠房雲冷細香飄也知巧作紅顔好
只恐紅消倍寂寥(荷花)
長門秋晚露凄凄雙袖輕翻舊賜衣自笑不如桃與李
春風吹向上林飛(秋葵)
小窗秋色滿庭階寂寞無營自煑茶賴有短墻芳草積
不教蝴蝶過隣家(秋色)
幽柔密意詩中見蕭瑟畫圖猶自看誰道别來知己少
雲廊水殿總生寒(水仙)
露下芳苞拆紫英夜深香靄近人清援琴欲鼓不成調
一片楚江空月明(幽蘭)
王吏部分香圖并題冊(凡十二幅汪氏凝霞閣藏)
分香(八分書二大字引首)
風引上春香雪弄江南色為有惜花心樓中莫吹笛(梅花)
深山殘雪後何處覓梅花酒醒香似水枝橫月已斜(又梅)
皎皎玉蘭花不受緇塵垢莫漫比辛夷白賁誰能偶(辛夷)
佳人半醉後玉臉微生酡婀娜春風裏銷魂可奈何(桃花)
高燭照初睡輕風度晩粧長門無個語只是待君王(海棠)
琱檻特藏春瑶臺侍太真香車傾一顧驚動洛陽塵(牡丹)
六出吐竒葩風清香自遠樹如天竺林人在瑶華舘(薝蔔)
榴房拆錦囊珊瑚何齒齒試展畫圖看憑將頌多子(榴花)
玉兒本來潔新粧不愛濃秋風羅袖薄飄颺若為容(秋葵)
颯颯金風度嫣嫣秋色妍白衣還自至靑女更相憐(菊花)
仙卉發璚英娟娟不染塵月明江上望疑是弄珠人(水仙)
瑤環月下鳴翠帶風中舉胡然洛浦神胡然漢濱女(又水)
(仙)
酉室王穀祥
陸子𫝊花卉圖幷題冊(凡十二幅)
渺渺微風約佩環楚江晴落硏屛間玉人心遠瑤琴歇
一卷離騷對掩關(玉蘭)
風裾月珮紫霞紳秀質亭亭似玉人要使春風常在目
自和殘墨與𫝊神(蘭花)
花名婀娜怯東風色染臙脂别樣紅今夜碧天明月好
不須高燭絳紗籠(海棠)
嬌嬈萬態逞殊芳花品名中占得王莫把傾城比顔色
從來家國為伊忙(牡丹)
夜合花開香滿庭翠枝拂檻玉娉婷詩人賸有高陽興
相對泠然宿酒酲(夜合)
江南五月綠枝勻剪剪輕羅簇絳新珍重東君憐寂寞
故將穠豔綴餘春(榴花)
向日層層拆深紅間淺紅無心駐車馬開落任薰風(蜀葵)
炎豔秋來故改粧薄羅閒淡試鵝黃傾城别有檀心在
依倚西風送夕陽(秋葵)
三徑秋容菊有芳九華佳色媚重陽金精炫彩藂棲露
玉質含貞獨傲霜(菊花)
林塘秋晩思寥寥雨挹仙姿淡玉標出水最憐新句好
涉江無奈美人遙(芙蓉)
錦屛叢鶴頂璚圃耀丹葩灼灼春工早東風幾度花(山茶)
曾到孤山處士家六橋飛影入晴霞東風未放閒桃李
先發江南第一花(梅花)五湖陸師道題
仇實父西苑大觀圖冊(凡十景文太史題已刻集中不錄)
萬歲山太液池璚華島
承光殿龍舟浦芭蕉園
南臺樂成殿兔園
平臺
外錄
珊瑚網云徵仲首書西苑大觀與項氏所藏帝王
圖為十洲作以進御者同一粉本也藏吾家久矣
仇十洲丘壑賦彩圖冊(摹本凡二十幅)
碧嶂看雲秋林讀書
毛詩寫意昭君渡黑河
蔡琰胡笳太真試騎
宫娃戲嬰范文正小學
銀燭秋光閒敲棋子
胡姬調鳥閨孺争金魚
草花蜂蝶諸蟲(八幅)
繪事家必胸中具有丘壑而後能𫝊染彩色與古
人合轍此冊雖中多豔致然要其筆底亦帶烟霞
氣韻豈僅僅優孟而已乎平陽自韻子跋
杜陵内史形象流輝圖冊(摹本凡二十幅)
漁父(張志和)觀梅(林和靖)移居(葛仙翁)
聽絃(韓熙載)三酸(蘇黃輩)奕棋(趙松雪原本)
仇書圖貨郎擔(二幅)訪故(月明千里)
鍾馗花月驅妖竹雀查羽
玉蘭海棠翠羽白燕梨花
荷花牡丹子鵝綠蕪
公雞秋色
畫訣有應物寫形今工此道者鮮矣是冊積厚流
光恢恢乎有餘地也夗水千頃生題
淸暉勝賞圖冊(摹本凡二十幅)
秋林錦繡竹蕉茅舍春山策杖
林壑飛錫秋岑幽居雪窗把卷
柳堤垂釣蘆汀看雲芙蓉閒泛
秋航把卷野渡孤舟寒林落葉
夏潦圖秋熯圖雪獅猫
梨花海棠雪景橫披梧月美人
梁楷雪柳(二幅)
外錄
珊瑚網云冊内雪猫有徐幼文題云家有猫山有
虎皮毛牙爪同所異大小耳虎食人猫食鼠食人
不仁哉食鼠良義矣義能保我禾苖與衣食不仁
傷人父母及妻子君不見高官虐民一路哭卑官
愛物十室喜寧卑不悔人比猫雖高遠恥人虎比
嗚呼狀同心異俱謂人皮肉相謾不知裏
陸包山臨王安道華山圖冊(凡四十幅陳鎏題冊首)
余旣為武侯跋王安道華山圖意欲乞錢叔寳手
摹而未果踰月陸叔平來訪難其老侍之至暮口
不忍言摹畫事也陸丈手其冊不置曰此老遂能
接宋人不至作勝國弱腕第少生耳顧欣然謂余
為子留數日存其大都當更為究丹靑理也陸丈
畫品與安道同故特相契合畫成當彼此以意甲
乙耳不必規規驪黃之跡也吾友人俞仲蔚周公
瑕莫雲卿輩特妙小楷吾悉取安道敘記及古近
體詩託仲蔚唐人雜記并詩託雲卿李于鱗一記
六詩喬莊簡一記一賦託公瑕都玄敬一記託程
孟孺别書一冊附于後此冊成安道有靈不免作
衛夫人泣矣甲戌夏日瑯琊王世貞題
陸叔平花品圖幷題冊(著色凡十幅)
色與玉同潔香將蘭共芳寧知璚樹上别有白雲粧(玉蘭)
一種天香異千株國色傾應憐花似臉半醉倚華淸(牡丹)
春色歸紅藥芳菲滿碧欄試歌溱洧贈何似省中看(芍藥)
叢藂攢白玉朵朵簇璚粧露浥湘筠架芳英綴木香(木香)
露蕊嬌春日烟梢刺曉風香因龍腦重色借鳳綃濃(玫瑰)
向日承陽燧然空爛絳霞流丹染繁綠故自壓春華(石榴)
淡埽復濃粧交花不斷香適情聊玩物次第領風光(秋葵)
(海棠)
愛此瑤階下花開白玉簮髩雲斜嚲處不數鳳翹金(玉簮)
芙蓉獨立處江月向人斜淡與秋相合春風别自花(芙蓉)
孤山一片雪春色在西湖詩到不吟處方知香影無(梅)
吾友陸叔平於舉業之餘好游衍此藝輙得古人
三昩法是作花品設色鮮花種種臻妙境雖擬之
黃徐間亦不多讓也沛彭年題
文徵仲金陵十景冊
外錄
書畫舫云文徵仲金陵十景一冊畫法精細古雅
詳其筆趣蓋盛年作也
徵仲太史拙政園圖冊(凡十二幅)
外錄
書畫舫云徵仲太史拙政園圖一冊計十二幀精
細古雅為敬止侍御作今在顧氏
文五峯山水圖冊(凡八幅)
雲壑飛泉楚江春曉春山覓句
松陰濯足關河夜雨秋溪晩適
千巖積雪灞橋逸興
文休承花卉圖并題冊(凡八幅)
風傳玉國香雪弄瑤臺色還愁一片飛關山起孤笛(梅)
淸風從東來幽香忽西去欲以寄所思所思在何處(蕙)
庭院綠隂稠萱英色更幽清閒無個事相對可忘憂(萱)
開花酷日中結實秋風裏誰言結實遲遲結偏多子(榴)
砌下玉簮花淸姿潔更幽何當晩粧罷斜插玉人頭(玉簮)
月上墻東阿秋光在庭戶幽葩照人明坐下泠泠露(秋葵)
把酒尋寒菊不知三徑荒醉中逢妙品能作澹然粧(菊)
歲宴頗寂歴茆齋亦淸寒何物供吟目山花一樹丹(山茶)
文文水寫生逸致圖并題冊(凡九幅汪氏凝霞閣藏)
梅花
瑤篇曾覽梅妃傳素箑新窺點額圖不是孤山渾寂寞
橫斜疎影照西湖
蘭花
奕奕幽蘭傍砌栽紫莖綠葉向春開晩晴庭院微風發
忽送淸香度竹來
杏花
三月曲江微雨乾東風一日遍長安圍烟簇粉春如海
總待新郎馬上看
荷花
一枝出水本天然異種紅黃更可憐不是採珠臨洛浦
英皇聫袂下湘川
木樨
黃金宫闕鬱嵯峨萬斛淸芬散綺羅吳下高枝原有種
天香莫怪屬君多
蒲石
淸水涉泠泠白石復齒齒誰將白玉盤置此淸冰裏高
堂六月生晝寒彷彿耳畔聞淸湍翠蒲冉冉露珠攢煩
君更植靑琅玕
古松
怪石離竒蝕蘚乾千年古木翠虬摶鈎簾相對坐不語
落日空庭自歲寒文嘉題
竹(二幅竹隣分題)
陶泓水暖墨花春掃出琅玕覆石根却怪舊遊曾
見否凍雲晴雪渭南村竹隣
鷓鴣聲裏雨蕭颼苔石根邊水暗流竟日過門無
俗客爐薰淸對數竿秋竹隣
項子京花鳥常春圖冊(凡二十四幅)
花鳥常春長洲吳繼題
寫生至宣和殿畫院諸名手始具衆妙亦由徽廟
自工此種畫法能品題甲乙耳元時惟錢舜舉一
家猶𫝊古法吳中雖有國能多成逸品墨林子醖
釀甚富兼以巧思閒情獨饒宋意此諸冊如入山
陰道應接不暇也董其昌題
己未春項又新邀余會董玄宰先生於讀易堂出
書畫評翫至子京花鳥册玄宰歎賞久之扈虛因
云吾叔祖平生多水墨寫意若此渲染工緻又無
欵識耳食者定不信也又新答云此先澤淸芬允
為家寳若題語為詩思著忙徂化未及耳况有水
月墨蘭一紙是世人常見筆法奚必雅俗共鑒哉
玄宰遂跋于後未幾又新謝世玩好迸逸余得購
斯冊重裝披閱之餘松風如故罏香不絶聊見當
年一時雅集云砢玉記
周服卿名花圖冊(凡十二幅)
玉蘭
孤根疑是木蘭堂怪得人呼作女郎繞砌春風憐
謝傅一天明月夢唐昌冷雲未放淸香淺深怨誰
窺縞袂長謾說辛夷有瓜葛後開應是愧濃粧鴈
門文從先
梨花
剪水凝霜妬蝶裙曲欄風味玉淸温粉痕浥露春
含淚夜色籠烟月斷魂十里香雲迷短夢誰家細
雨鎖重門洗粧見說淸明近檢點春衣置酒樽文
從龍題
秋海棠
秋風用意勻顔色銷得携觴與賦詩豔麗最宜新
著雨妖嬈全在欲開時莫愁淺黛臨粧懶果信丹
靑點筆遲朝醉暮吟看不足羡他蝴蝶宿深枝文
寵光題
粉紅桃花
溫情膩質可憐生浥浥輕韶入粉勻新暖透肌紅
沁玉晩風吹酒淡生春窺墻有態如含笑對面無
言故惱人莫作尋常輕薄看楊家姊妹是前身胡
師閔題
西府海棠
渡江東下指蘇臺邂逅逢君放棹來客到正當三
月上夜深先看海棠開燃燈小閣皆新火瀉酒芳
樽是舊醅莫遣紅英攀折盡須教移入曲欄栽王
穉登題
蛺蝶花
序入清和日漸長菁葱愛爾遶階芳開時恍見莊
生夢謝處疑褰越女裳共訝臨風仍解舞還看承
露更敷香前生為重探花業幻向枝頭未改粧薛
明益題
鶯粟花
庭院深沈白晝長階前仙卉吐羣芳含煙帶雨呈
嬌態傅粉凝脂逞豔粧種自中秋須隔歲開於初
夏伴傾陽更誇結子累累碩何必汙邪滿稻粱吳
幼培題
蜀葵花
愛爾園葵十尺強不須培植自成行品題未必從
巴蜀黃紫何勞競洛陽漆室漫憂吾獨樂公儀應
拔我何傷由來衛足還稱智却勝嬌姿衹斷腸張
鳳翼題
芙蓉花
江浦波心千葉殘江干木末萬花酣夾城含露輝
天仗高堞垂霞護錦官歡似美人臨鏡坐愁如思
婦怯衣寒幽懷一片憑秋月桃李如今夢已闌陸
士仁題
水仙
玉貌盈盈翠帶輕淩波微步不生塵風流誰是陳
思客想像當年洛水人
靈雨濛濛幻態輕驚魂想像逝懷傾願將玉佩遙
相逐脱骨逍遙水上人杜大中題
山茶花
靑女行霜下曉空山茶獨殿衆花叢不知在外千
林縞且看杯中一本紅性晩每經寒始拆色深却
愛日微烘人言此樹尤難養莫灌晨澆自課僮欽
玄穆題
落梅
不因春事獨心驚亦笑江梅比瘦生取次繁華競
紅紫若為疎影自參横香消滿地魚鱗薄風起迴
塘蝶翅輕試問靑靑樹頭子糝鹽何日副調羹杜
大綬題
外錄
珊瑚網云先君早年即交吳下諸君子徵其書畫
已有桂苑叢珠及諸卷軸便面兹有所餘金葉牋
為周服卿繪名花十二其著色之妙真趙昌復生
也題咏則蘇臺諸家各逞體法如蘭亭出世百花
盡開光景戊辰春徽友吳集之來齋頭欲得叢珠
冊及少谷休承二冊幷他玩好余時為先慈喪事
費不能祕作世𫝊又點蒼石屏名春山欲雨者共
古梅兩大樹悉售之可念也
董玄宰山水小景幷題冊(凡九段)
第一段
荒率莽蒼即為墨戲
第二段
米氏父子畫往京口望江山即為粉本
第三段
海岳庵圖自言楚山淸曉於南徐見之
第四段
雲林學關仝用側筆如東坡學徐浩用偃筆
第五段
雲林畫有婀娜如美人者有潑頼如猛士者
第六段
此所謂一筆畫大軸能爾即自佳
第七段
黃子久得之虞山與天池山
第八段
此新安江道中所見
第九段
氣韻生動必在生知非學所及然大要以淡為主所謂
淡者天骨自然脱去塵俗若有意為淡去之轉遠
項易庵畫聖冊(凡二十六幅)
古人論畫以取物無疑為一合非十三科全備未
能至此范寬山水神品猶借名手為人物故知兼
長之難項孔彰此冊乃衆美畢臻樹石屋宇花卉
人物皆與宋人血戰就中山水又兼元人氣韻雖
其天骨自合要亦功力深至所謂士氣作家俱備
項子京有此文孫不負好古鑒賞百年食報之勝
事矣乙丑秋董其昌題
第一幅
山水(水墨入細筆)
第二幅
山水(著色入細筆)
山深林密虛無人焉何也吾獨與大酉結庵采藥
于此中矣白石山樵陳繼儒
第三幅
松舟雪景圖(馮三峨題失錄)
李營丘凍泉圖具此面目王藍田雪岡卷展此神
情孔彰添作兩松一艇則裴楷頰上三毛也日華
第四幅
鶴巢偃松人在傑閣圖
仙山樓閣惟伯駒恕先獨得霞外之景是圖所以
自出也眉道人
第五幅
夜雨孤檠圖
此幅全法趙令穰比之二米反覺風流眉公
一室十圭寒蛩聲喑折脚鐺邊敲石無火雨氣方
酣燈魂未滅攬衣獨坐如遊皇古此景界非孔彰
兄筆端不能拈出馮玄鑑
外錄
珊瑚網云烟樹模糊中有一室紅影淡淡而已
第六幅
寫杜少陵句
信宿漁人還泛泛淸秋燕子故飛飛戚廷禎書
蕭蕭疎疎而馬和之神韻俱在繼儒
槐陰未斷鴈信初來柳絲燕子落日半啣酒生涯
詩世界儘于此中有會玄鑑
默然消受者不是忙人來争世界者止有鷺子竹
懶
第七幅
萬松深處圖
福庵老人栽松圖詩書此乞藍田圖之天啟二年
春智舷
萬松深處恨不攜我方牀石枕來日華
第八幅
秋景圖
碧山孤閣倚嶙峋俯仰林泉迹易塵惟有白雲與
紅樹秋深霜老倍精神智舷
第九幅
疊嶂浮嵐圖
山霧溪雲淡掃開層層峭壁綠于苔有條蹊徑通
峰頂不訪吟僧莫上來黃葉老人
第十幅
釣圖
江水悠悠白鷺飛風埃吹不上荷衣綸竿收起心
無事貪看靑山忘却歸葦如
江風醒酒具江月釣詩鈎舴艋無香火能容天地
秋竹懶李日華
第十一幅
石門澗補圖
為秋潭送谷響上人入匡廬石門澗補圖天啓二年春
二月作
第十二幅
柳下漁舟圖
數筆垂楊數筆山為渠圖箇釣魚灣山當淸絶松
猶恨不寫吾家黃葉關智舷
第十三幅
雪景圖(秋潭題為冰上人煑雪)
破衲蒙頭煑雪僧不知寒涕凍成冰罏中活火常
防死未夕茒庵先點燈
四顧寒林空寂然雪中僧舍起孤烟懸知煮雪燒
紅葉不放盧仝抱蝶眠智舷
第十四幅
倣黃鶴山樵筆
(欵書)倣黃鶴山樵筆于玉河旅舍戊辰秋七月
苧袍沾杏雨蘭棹撥蘋花三峨馮玄鑑題
第十五幅
竹籬茅舍圖
心淸檻底瀟湘月骨冷禪中太華秋眉道人
久約樵翁共結隣靑山如待早歸人竹深有箇茅
亭子飽聽秋聲起澗濱玄鑑
第十六幅
山水(狹長斗方本入細筆)
第十七幅
寒林墮葉圖
以李營丘寒林圖寫出亭臯木葉古人思路不到
此所謂跌下秋聲也繼儒
第十八幅
聽秋圖
聽秋(眉公題)
恍疑身在綠天庵風雨來時忽捲簾濕翠壓簷雲
暗壁幽人還道黑方甜秋潭老人
第十九幅
蘭石圖
門前客不來石畔蘭長滿玄鑑題
第二十幅
海棠蛺蝶圖(著色)
第二十一幅
綠萼梅白碧桃西府海棠圖(設色新靚)
第二十二幅
漁人歸徑圖
第二十三幅
蘆中人圖
此老蟠胷氣若虹抛竿終日坐溪東太公出後伯
夷笑逃入畫圖蘆葦中眉公題
第二十四幅
美人圖
意中已解眼中憐誰道焚香不有緣珍重花時護
風雨相逢得意畫樓前三峨題
小婦顔如玉妬心無奈勁忽見鏡中人撲碎粧臺
鏡眉公題
第二十五幅
甲子夏水圖
第二十六幅
乙丑秋旱圖
水旱二圖有藿衣蒿目之憂更進于畫所謂山林
經濟使伯時見此必點頭道好其昌
披水旱二圖使人欲涕此鄭俠流民遺意也圖中
賑饑使者何在請質之畫諫孔彰繼儒
外錄
珊瑚網云易庵初年為余作鴛社圖氣象已不可
一世
魯孔孫萬玉林餘冊(墨竹八幅有題者三)
凡寫竹幹如篆固矣而踢枝用行草法則參差生動古
人能事惟文蘇二公松林唐希雅得其要妙元時王澹
游梅和上松雪丹丘而已我國朝宋仲溫王孟端其庶
幾乎近代作手吾未之見也魯得之
畫竹須腕中有風雨蘇子云當其下筆風雨快此真得
寫竹上上乘若于墨瀋中求之正墜个中雲霧
余曾見丹淵先生古木竹枝筆氣雄逸有天成之趣米
元章題之可謂世寳甲戌秋友人見示宋元墨竹七段
共一卷其中有柯九思補文竹枝而不見古木想為鬻
古者割去致古人精神不貫深為扼腕今以當日所見
想而成之然亦不作古木即奎章之意耳丙子臘月錢
塘魯得之識
外錄
珊瑚網載魯孔孫畫竹詩云竹最菁竹善陰對有
流泉聲泠泠風來颼颼鳳凰鳴六月張此暑氣淸
何須結廬渭川濱壬午長夏為玉翁老詞盟寫并
題政
洋州竹派至今魯孔孫而得其傳且為墨君著題
語語語是石室中意景焉孔孫嘗贈我竹石八幀
有題者僅三幅詩又其後遺也余意未厭尚欲盡
發其自藏萬玉林故以此冊為餘耳
李珂雪研池墨雨圖冊(凡十一幅)
硏池墨雨(自題冊首)
第一幅
林塘落日照扁舟柔櫓聲搖睡正稠料得淸酣無俗夢
鷗天漁國恣遨遊辛酉秋日寫于唐棲舟次肇亨
第二幅
水紋輕似縠山色醉于茶曉日春江路芒鞵踏軟沙戲
倣文敏筆
第三幅
雲閒變石姿澗響聞山語我欲坐松根寂寞待仙侣辛
酉秋日寫
第四幅
空山落葉庚申九月寫
雨後閒窗秋興發偶然拈筆寄沈淪幾分摹得蕭
疎致也學倪迂不畫人高松聲題
第五幅
倣子久筆庚申秋晩
日落雲争起山空鳥絶飛江村霜色滿一棹夜橫
溪
歸鴉有常期白鷗無定處葉落風蕭蕭夕陽在溪
樹沈中畏題
第六幅
千峰堆藍書藹藹亂雲擘絮秋紛紛槲葉短橋沙草岸
不分晴雨日氤氳倣米雲山庚申秋日會嘉
第七幅
高樹疎疎著葉遙山小小藏尖一半夕陽江面滿亭野
色寒烟倣幼文筆肇亨
第八幅
漁村曉色用白陽筆意
第九幅
枯木竹石圖
第十幅
梅枝圖
第十一幅
水仙圖
柔花與柔葉似不耐冰霜最喜開時節衝寒獨自
芳黃葉老人題
外錄
珊瑚網云畫冊便於展玩賞鑒家多好之然一失
其所即不可得而保也戒庵老人漫筆常熟楊憲
副五川藏書甚富後盡棄於不肖子至以繡囊宋
墨供木工以祖父勑命紵面與家人婦作鞋成洪
間葛維善為園亭於定山之上一時名流咏勝成
巨卷後流落於石橋趙氏其從嫁女奴攜為糊鞋
襯具余知而亟索之已毁矣昔梁溪嵇氏有北宋
名畫冊主人去世後其妾竟剪畫作鞋樣一厮養
婦偶拾棄餘付女為夫所見知是家珍即命婦以
糊紙進易僅得其半獲價不貲噫彼塗鴉自好者
宜以此報焉若收藏家當以書畫金湯盡一室之
人而時喻之庶免此俗劫乎
書畫彙考卷三十五
