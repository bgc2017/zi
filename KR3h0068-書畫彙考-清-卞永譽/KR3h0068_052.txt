書畫彙考卷五十二
刑部左侍郎卞永譽撰
畫二十二
元
曹知白
曹雲西雪關雲棧圖
雲西老人戊子之夏五月既望為士英作雪關雲棧時
年七十七歲
曹貞素江山圖長卷
至正壬辰清和月雲西老人曹知白寫贈同菴老友
至正壬辰初夏寓上朔迴龍寺適雲西老人來聯
榻數日值景清和或挂策喬林或放船幽渚江山
延人佳思花月助我閒吟漫賦山居十首呈正雲
西亦記圖所歴為江山長卷見贈投磚引玉深愧
鄙俚因附錄卷尾以識一時之雅會云
天地存吾道山林老更親閒時開碧眼一望盡黃
塵喜得無生意消磨有漏身幾多隨幻影都是去
來人
髮不如心白形還似木枯衆緣閒處盡一念看來
孤天已容疎拙禪應離有無餘生當落日步步是
歸途
生理原無住流光不可攀誰將新日月換却舊容
顏獨坐惟聽鳥開門但見山幻緣消歇盡不必更
求閒
混世多生厭歸山念自休幾曾千載計特為一人
留浩浩成空刦涓涓積巨流但觀清淨理一切總
如浮
身已難憑藉支離各有因暫時連四大終是聚微
塵萬籟含虚寂諸緣露本真從來聲色裏迷誤許
多人
斗大一菴居其中任卷舒雲霞生戶牖星月挂庭
除念息心逾寂塵消境自如南薰時一至颯颯六
忩虚
飯食無餘事高眠晝不分晦明殊未覺鐘鼓幾曾
聞四面幃青嶂和身卧白雲誰言茶力健能遣睡
魔軍
無意人間世遊神極樂天惟餘可漏子不放拍肩
禪獨羨摶風翼堪多出水蓮回觀塵土客誰不為
纏綿
一性原無著何為不自由祗因生管帶故被世遷
流不識空花影堪憐大海漚但開清淨眼明見一
毛頭
揮麈元吾事閒身奈嬾何聊將精進力調伏睡眠
魔寂寂吹天籟悠悠逝水波從來無一事應不怪
維摩南屏山人同菴彝簡
貞素重溪暮靄圖(小清祕閣藏畫軸)
(款書)雲西為明叔作重溪暮靄
雲老與僕年相若執筆濡墨既有年矣老而益進
於今諸名勝善畫家求之巧思者甚多至於韻度
清越則此翁當獨步也至正九年五月廿五日大
癡學人公望題識時年八十又一
雲西吾松之湞溪人與倪迂大癡以畫相倡和勝
國之末高人多隠於畫雲西為多田翁盖其家足
置鄭莊之驛以延款名勝者其昌題
雲西老人秋林亭子圖并題
雲西老人曹知白為月屋先生作
天風起長林萬影弄秋色幽人期不來空亭倚蘿薜
題曹雲西山水
旭日耀蒼巘翠嵐生嫩寒幽人詩夢醒清響得松
湍會稽王元章
烟鐘隠隠起蒼茫嶺日分暉到草堂昨夜前山春
雨過小橋流水落花香會稽全美
碧雲消盡好山多茅屋春深長薜蘿行處聽來心
自愜野禽啼罷野樵歌巽志生劉宗器
筆底江山不露峰茅茨十尺倚長松采芝空谷歸
何晚知在晴雲第幾重遂昌山人
晴旭流輝耀翠微蘿烟開處啓荆扉澗邊兩兩提
筐子疑在深林采藥歸武林顧易
曹雲西秋涉圖并記(紙本小挂幅水墨秋水盈澗一人曳杖揭步懸崖枯藤叢石疎)
(樹墨氣含光娟娟浮動)
秋涉圖(隷書)至正丁酉冬十月六日貞素為澤民提舉畫
(書右角上)
往歲作此圖以贈朱提舉今又於仲和所一見回首二
十餘年矣然澤民仲和皆吳人正謂楚人亡弓楚人得
之雲西紀(書左角上)
曹貞素清閟閣圖(紙本長一尺二寸闊九寸)
(款書)雲西老人作于清閟閣
吾聞箕潁水能洗古人心兹山有飛泉泠泠琴上
音
塵垢悉蕩除方寸清似滌何止匡廬間嘯咏成李
白危素
顏輝
顏秋月鍾進士元夜出遊圖卷
題顏秋月寫鍾馗圖後
沙公彦德挾張華之識猶能精鑒古人名畫凡入
神品者靡不購得之而拙工摹倣形似者不能以
欺其明焉故家蔵唐宋元三代名蹟甚富士大夫
之好畫者必先經彦德鑒定而後收蓄以是人益
器重之今夏隆暑中彦德持一卷示予曰此顔秋
月所繪鍾進士元夜出遊圖也披而觀之乃寫衆
鬼作小隊前導有鳴金者有擎大石者有顛立而
欲飲者有肘甕而行者有持鎗者有揮刃者有舞
盾者有卓大刀者有執壺漿者有捧觴進者有負
椅者有攜琴書筆硯者鍾馗於後三鬼載之而行
又數鬼擁從有張盖者鳴鼔者吹笛擊板者詭態
異狀各盡形勢彦德求余題其後余聞世傳鍾馗
者終南人也不第而死階下因以進士袍笏賜之
既而示形於玄宗夢中曰臣當為陛下除天下虛
耗之孽今是圖也其所謂夢中者耶且鬼神無形
視之不見何其有形之若是耶豈畫者揚其巧擅
其妙窮其怪狀而其實無有耶無亦彰終南進士
死有靈爽尚為天下剪除妖孽彼明為人者視此
圖不惕然警省哉然則良工用心之苦盖有諷於
世道者深矣洪武己巳歲夏六月紫芝山人識
顔秋月名輝元之江山人生而穎敏有儒者風度
善畫道釋人物嘗死而復生故畫鬼尤工此卷為
老鍾元夜出遊圖筆法奇絶有八面生意展卷間
令人駭目非深得造化之妙者曷克臻此當珍如
拱璧世守勿失延陵吳寬
沈麟
沈秋澗畫山卷
外錄
書畫舫云沈麟矮幅畫山一卷筆意全倣郭熙後
有倪瓚詩跋
焦粲
焦粲山居圖
山居圖為虞克用賦
玉堂山人虞學士家住青城洞天裏一隨雲霧起
從龍遂掌絲綸佐天子五色製成雲錦裳黼黻皇
廷躋虞唐自騎黃鵠歸帝鄉霓旌羽盖森翺翔空
留舊宅青城下草木猶餘雨露香諸孫久作東吳
客每憶青城歸未得故人焦粲妙丹青為寫山居
縣素壁學士今陪石與丁往來多在芙蓉城五(闕)
丈人時送迎它年或復遊人世應與諸孫宴幔亭
陳基
陸廣
陸天遊谿山清眺圖(汪氏合璧鑒蔵)
谿山清眺陸廣為文伯作
陸天游畫一幅好事者離為二軸玉水先得一幅
凡十餘年又得其副遂若雌雄之劒復聚延津亦
奇矣過長水鑒賞永日因題此以俟觀者董其昌
陸天游畫品在幼文雲西間以蕭散幽澹為宗若
闊幅雄肆之筆絶不易得也玉水此幅乃聯素為
之者先得其左復得其右脗然延津之合也大奇
大奇日華
余弄鳩車時家甫得陸天游畫上題云谿山清眺
陸廣為文伯作時父執吳功甫嘗過吾家凝霞閣
極鑒賞此幅然惜其非全璧也至甲寅秋高友明
水見之以天然花影棐几相易迨己未春潤州繆
杞亭持二畫來適董玄宰先生過訪展閱間咤之
曰何一軸而離為二也余相較曰何二軸而一為
余家物也杞亭云為文伯作者得之此地高氏款
天游生者得之苕上閔氏初不知其相合也即舉
以歸余玄宰遂索筆題之玄宰又云天游生款是
原筆也而裝潢者湯玉林陸象玄在舍即揭投水
池前款便洗去後款揉素至碎字蹟終不脱於此
徵太史善鑒并憶昔年功甫之論不謬也若畫中
層巒叠嶂殿宇樓臺出没烟雲間溪橋横亘其下
草樹滃鬱掩暎其憑高者有振衣千仞之象其入
林者有平居物外之趣回視各半時殘山剰水作
缺䧟世界者忽得女媧氏補之頓成中央大庭之
天矣後之人宜世守勿失庶留此一段嘉話秀水
汪砢玉樂卿甫識於潄六齋
陸天游丹臺春曉圖(紙本高二尺闊八寸水墨左有陳氏珍蔵味閒書印右有西邨)
(草堂琴書玩樂等印)
丹臺春曉圖天游為伯顒畫
十年客邸絶塵紛江上歸來思不羣玉氣浮空春不雨
丹光出井曉成雲風前龍杖時堪倚月下鸞笙久不聞
幸對仙翁遠孫子坐中觀畫又論文(小楷五行圖右)
謝伯誠
謝伯誠瀑布圖(焦墨山水下有高士紅衣素裳立雙松間)
任陽謝伯誠畫法絶軼得董北苑風致今觀瀑布
圖飄飄然有凌雲氣余為題詩其上云
銀河忽如瓠子決瀉諸五老之峰前象疑天孫織
素練素練脱軸垂青天便欲手借并州剪剪取一
幅坡瓈烟相逢雲石子有似捉月仙酒喉無奈夜
渴甚騎鱷吸海枯桑田居然化作十萬丈玉虹倒
掛清泠淵鐵笛在快雪樓試葉茂實墨時奉熙
春閣硯小凌波也
張中
張子正春雨鳴鳩圖(白宋紙本小幅水墨)
(款書)子正為而敏作春雨鳴鳩圖
梨花枝上雨斑斑春滿西園十二闌何事錦鳩聲
不絶隂雲連日護溪山釣鰲
一枝湘玉翠烟輕數點梨花雪色明上有鳴鳩正
呼雨江南江北動春耕丹山樵
穀雨晴時鳩亂鳴梨花枝上四三聲春風處處催
耕急不似尋常百囀鶯天台王俊華
一樹梨花春帶雨闌干淚瀉玉容驚夫不也感當
時恨應向東風呌不平沛郡鎦翼南
風散蒼雲漾翠光枝浮白雪濕新香數聲催得如
酥雨只為幽姿一洗妝四明王伯煇
東風簾捲小紅樓三月梨花叫錦鳩曾記玉人將
鳳管隔花低按小梁州朱武
自解呼名繡領齊梨雲竹雨暗寒溪東風却憶江
南北桑柘村深處處啼吳都梁用行
故園烟樹隔重重夢斷梨雲小院空自是鳴鳩心
獨苦一聲聲似怨春風吳興孫奕
張子正桃花春鳥圖(紙本挂幅水墨長三尺二寸高九寸)
(款書)海上張守中為景初先生畫
葉底小紅肥春禽語夕暉養成毛羽好去向上林
飛見泰
閒忩綠樹夏隂隂看畫㷊香寓賞心宛似江南寒
食後桃花春雨喚春禽天台林右題
幾年不見張公子忽見玄都觀裏春却憶雲間同
作客杏花吟篴喚真真老鐵醉筆
畫中題品淺堪憐只愛風流老鐵仙可惜貞魂呼
不起鳥啼花落自年年吳郡顧謹中(八分書)
東風埽紅雨春滿桃源洞山禽啼一聲喚醒劉郎
夢東吳余季約
張公落筆最風流憶向梨花寫鵓鳩十載都門重
見畫忽聽鄰笛使人愁雲間顧文昭
春光堂上午燻微清簟疎簾映晚暉憶得臨軒寫
幽趣野花山鳥總依依崑山杜宗一
老仙遺墨健如龍笑破朱唇幾點紅留取桃花與
幽鳥不教人恨五更風胡生同文新購此圖求
題為書其上范公亮
畫師筆力挽天成坐使韶光眼底生倣出一場春
境界花無顏色鳥無聲花倫
鐵仙詩句張公畫二老風流最擅名一自樽前歌
板歇春風花鳥總含情伯誠
不見張公子於今又幾年春花與春鳥相對共凄
然海叟凱
歛翮花間鳥依栖且暫時上林羅綺樹待汝發高
枝樗散生
露桃新雨開紅錦繡羽飛來依玉柯禁城春色年
年好相對其如十里何匡山迂生
鵲聲初報碧桃春洞口驚傳有晉人自啟幌窗吹
鐵笛一聲清唱為誰新丁子木
十年不見故園春畫裏題詩半古人老去風流渾
減盡東風花鳥易傷神華亭管時敏
記得桃花破煖紅山禽飛下語春風而今見畫生
惆悵忽憶家園似夢中雲霄
上日迎春早晴忩啟碧紗忽傳青鳥信開徧小桃
花廬陵朱京
山禽飛上碧桃枝獨立東風喜報誰翠幌日高人
未起分明池館記當時貝翔
東風未放碧桃殘山鵲南來息羽翰雲路乍飛終
萬里暫時聊借一枝安公祐
王思
王思張德常小像
冠切雲之崔嵬佩鳴玉之琳琅丹青彷彿其形似
氣象已絢爛乎文章深注意於林泉而託迹乎軒
裳畊釣於荆溪笑傲於良常豈出岫之閒雲亦九
畹之孤芳故將縱浪大化游泳天和周旋罄折(闕)
追琢磨于躬有光而奕世其昌者耶黃鶴山人王
蒙謹題
冠綸巾服素衣靜式後昆動揚前徽濯埃氛於宴
景憺山水之清暉吾固知其夷險一節出處顯默
之間惟德之常而從容於道機者(闕款)
向年予客荆溪岳君仲遠家仲遠中表姻戚多若
王君仲德其一也仲德以宋閥閱居州市時延至
金壇張天民先生訓飭其子弟居久之先生德孚
其身行孚其人凡溪大家無不敬慕之者於是買
田築室請先生挈家荆溪之上今吳縣尹德常則
先生冡子也德常日侍其親内而家庭外而朋舊
人人得其驩心暇輒讀書講學德業滋進於是德
常充然為荆溪之逸民夫何淮甸兵興而荆溪遂
為戎首向所謂田園室廬盡為瓦礫德常遂與先
生辟地來吳以才名著聞起家吳縣丞由丞陞尹
縣遭亢旱焚刦而德常能涵煦以仁恩自非才美
兼具其能若是乎遂昌鄭元祐與德常有世契見
其松石小像而喜之為題於其上云
鍾英金壇蜚聲荆溪以孝以友身修家齊辟地來
吳起家佐邑陞之製錦藹乎仁術峩冠野服松石
之間逍遥天游良常之山猗歟先生有此令子爾
公爾侯必復其始
誦詩讀書佩先師之格言登山臨水得曠士之樂
全非仕非隠其幾其天雲不雨而常潤玉雖工而
匪鐫其據於儒依於老逃於禪者歟錢唐王生
思善畫德常時年四十二矣東海倪生贊之曰德
常高情虛彝意度閒雅顧非顧長康之丘壑置身
曹將軍之凌烟潤色又那緣得其氣韻耶王生盖
亦見其善者幾耳今日因過德常草堂出此圖求
贊且欲作樹石其傍乃先綴數語像上樹石俟它
日補為之
倪宏
倪原道金粟塚燕集圖卷(按鐵網珊瑚此卷計六翻今脱去前一翻存世為君)
(援筆賦清遊八字俟訪完本補入)
江隂陸麒
傍舟北山下始得北山游靈雨霽秋景石林氣蕭
颼休暇集諸彥令節當中秋逸哉玉山人曠達誰
云儔張筵金粟冢桂樹天香浮座客嵇阮輩文采
珊瑚鉤談謔繼清夜把酒月當頭月色既浩浩我
懷亦悠悠良會愜沖賞盡醉復奚憂
淮海秦約
丈夫貴曠達勞生當自釋市中競錐刀營營到昕
夕咄哉虎頭子素履鄙矯飾玄丘得夀蔵荷鍤任
窀穸賓朋適燕會談笑匪滛佚超然悟世故不受
衆物役陶情弄柔翰慷慨話疇昔凉風吹皓月照
我金粟席嘅彼從戎士畏途猶執戟層霄眇無翳
高鴻舉修翮
毘陵謝應芳
憶昔避戎馬放櫂來北山相逢適中秋展席解愁
顏安知復今夕嘉宴得良會烽烟猶眯目慘澹千
里外卓哉山中人曠達誰與儔坐客金粟冢酌醴
相勸酬華月出松杪靈飈吹桂子荷鍤長自隨駒
隙去如水摇毫寫雅懷絢爛無遺言客亦興不淺
鬪勝寂不喧清歡忘城鼔盡醉傾笑語柱頭老令
威為作八風舞停杯論古今仰天問嫦娥見此曠
達士百世能幾何庾樓榛莾暗牛渚風浪惡縱有
酒如澠恐亦無此樂夜深月愈白清溪歸洄沿一
笑謝主人今年復明年
華亭殷奎
艱時阻良覯故人成遠别始登金粟冢仰見端正
月舊遊獨徘徊桂枝重攀折玉杯承夕露翠竹落
蒼雪賓筵列才彥末至慚獨劣賦詩詎云工庶以
慰契闊
汝陽袁華
鬱鬱金粟冢冢上金粟開金粟老秃翁領客登泉
臺明月海底出微風天際來青山白雲人酒死亦
快哉千古仰高躅荷鍤且銜杯
相臺翟份
紺宇素秋霽歸雲斂丘隅商令今始半凉飈弄虛
徐湛然心跡清天空明月孤觴酌金粟冢駢筵良
友于即事成幽賞縱暢以游娱
北山良夜風露零聯翩綺席開林坰秋華錦石客
愁破沙月水烟詩夢醒池面縠紋扶杖看樹頭竽
籟把杯聽曠達何湏論強健從教荷鍤似劉伶
金粟道人顧阿瑛
嘉樹蔽日凉颸散烟展席藉草待月臨川簪盖既
合飲芳割鮮歌斯哭斯以終餘年
綽山古佳城左股接昆丘水作青龍來九派盤遭
週道人金粟冢在彼山之幽圑團青桂樹枝葉相
蜷樛石削華表立碑刻金窠鎪人身無百年胡乃
三彭仇四大偶一失九丹不能瘳肉血潰臭腐不
朽惟髑髏棄之道路傍行者得溺溲狐狸與蠅蚋
食嘬紛相讎欲貽後之人以掩面目羞烏兔互出
没急行不入郵縱有萬丈繩誰能繫之留暖穴競
螻螘凉風滅蜉蝣榮名乃何物汲汲將奚求金谷
珊瑚樹天網一夕收美人化黃壤燕子巢空樓大
印佩六國散金馳八騶一朝不得志車裂徇九州
秦皇與漢武靈藥採仙洲玉棺&KR0830;地底金鳬出海
陬梨花自寒食夜雨鬼啾啾飛錢化蝴蝶走燐驚
鵂鶹混沌鑿不死儵忽何能休丈夫不解事老大
傷白頭何如種秫米壓酒日自篘今夕三五夕我
已為君謀長缾貯十斛百結青絲兜截江取紫蟹
攀樹摘紅榴周垣設茵席矮几陳脯脩步登白雲
屏待月豁醉眸劃然白蝦蟇抱出黃金毬又若摩
尼珠躍出驪龍湫吞吐大地影晃漾東南浮老兔
玉杵臼搗作人間秋寶城三千里縮景歸遐搜宫
殿魚鱗騫木秋雲稠(句落字)素娥騎彩鸞舞雪翻電
裘手折瓊樹花競拂金精流化為五素芒落我白
瑶甌持滿向君語借箸請為籌十載苦國難豪傑
紛戈矛鴻門碎玉斗桃園宰烏牛戰血濺野草餓
莩填荒溝我時挈妻孥夜汎苕霅舟有兒握兵符
承乏萬戶侯三年(闕)惠歸身作抱官囚平生萬卷
書怒焚遭鬱攸廬墓讀内典守節事清修親友散
如雪雲樹空悠悠獨爾數君子艱棘見何由今聞
王師出卒伍皆兜鍪弄刀走官馬千里風颼颼桓
桓李將軍大旗畫蚩尤去秋奪汴城今復追大酋
屯兵泗水上添竈扼賊喉東南貢米粟連綱起歌
謳我曹幸無恙坐見恢皇猷酒旗指南斗今兹會
綢繆請起各稱夀我亦相勸酬羣才盡敏捷用作
釣詩鈎青山忽大笑此意君知不呼童酌大白酹
此土一抔他時盖棺了神隨和氣游巾插空中華
撒手鞭蒼虯東海招若士西池訪阿緱共看麻姑
爪當座擘箜篌不必兒女淚暗洒窀穸愁達哉司
空圖吾今乃其儔大書勒崖壁永絶生前遊右
前詩四韻後詩七十韻
金粟冢中秋日燕集後叙
綽山乃勾吳顧仲瑛氏之先塋在焉予客仲瑛許
餘三十年而綽山(闕)予與仲嘗集游地也前四五
年予還會稽山中未幾兵變吳下而錢唐遂有北
南之限後二年事平予得復來界溪隠處瑞應宫
之天基莊適予患風痺手足奇(闕)不得以運掉對
客蹇蹇口若箝所居去綽山三四里抱疴頻年不
能一朝往也且聞仲氏附先塋營繭室(闕)自銘其
墓題曰金粟冢則知仲氏之曠達盖有昔賢司空
圖博奕之遺風焉今年予亦得異人授方藥服之
閱月向之奇(闕)者亦運掉而能舉口之蹇蹇若箝
者亦刺刺而能語矣時八月既望顧君以書約游
兹山乃予欣然就往而平昔交舊咸集焉慰勞之
頃仲瑛肅客登隴藉以茵罽環坐冢上前列短几
陳列觴豆各寘筆札於(闕)方興至而詠情暢而飲
不以禮法束也於是顧君揚觶而言曰齊物我一
死生先生玄門之道也予雖不敏豈以死生動其
心哉以其没而吾故人哭於斯祭享於斯曷若生
而與吾故人飲於斯賦詠於斯也昔之遭值兵革
顛沛吾故人皆得以亡恙而先生之疾適以瘳不
必有以相者矣今而喪亂未平今日之集又安知
明日為何如也願諸君各盡歡予亦作而告曰吾
有大患為吾有身及吾無身何患之有達生委命
視死猶歸吾學老氏者固不在論若夫窮理盡性
以至於命原始反終而知死生之說孔氏之道也
子學孔氏者能不以死生動其心爵禄惑其志子
其幾道歟子之(闕)是其亦玩世之士也屬予疾患
以來一切忘世至於身亦忘言亦忘也久矣又何
以言為哉既授簡於(闕)欲予言予與仲氏交
最深知最厚而兹山又予嘗集游則言又不得忘
之矣千古在前萬古在後生而與故人飲酒泉臺
之上則勾吳自顧君始也(闕)倪生原道倣李龍
眠蘭亭修禊圖(闕)于右淮海秦君叙之首是
集主客凡十有二人為詩者八人不成詩者四人
昆丘朱珪伯盛代予作小篆書于(闕)爵餘依
觴政行罰云至正紀元歲在庚子是月日匡廬于
立叙
楚人牽犬徒相秦齊奴錦帳非榮身爭如道人自
營金粟冢脱略富貴如浮雲往年避名不肯作州
尹比年分財盡付與子孫半生落魄江海上芒鞋
竹杖烏角巾交游方内皆洪儒切磨論道皆詩書
交游方外亦佳士慷慨究心論生死百年身世能
幾何一片頭顱已如許許事不可言杯酒聊復爾
生即生攜壺挈榼酣歌冢傍玩世接輿非楚狂死
即死斂棺閉槨蔵形冢裏荷臿劉伶正相似生為
端正人死為明白鬼邾經擬挽人籟發清商南臺
說偈天花散飛雨我有綠綺琴為君奏流水君實
知音有三耳我有紫霞丹為君綏福履君能服之
夀千紀金粟堆前松栢深更入商顔訪園綺金
粟道人玉山顧君仲瑛置夀藏扁曰金粟塚而乃
放棄聲利託迹江湖日與賢士大夫游非曠達其
能若是哉此卷則與朋友燕集塚間所著詩文也
余閱之再三不覺令人敬嘆視世之溺於利欲而
切切以死生為憂者盖大相遼遠矣遂歌長詩一
章以綴其後云時至正壬寅陽月六日寓柿涇林
士曜謹識
外錄
鐵網珊瑚云顧玉山林堂池榭扁題甚多而篇什
亦浩繁昔嘗編刻紀勝集行于時此金粟宴集不
在焉卷首有圖乃倪原道倣蘭亭修禊筆意予游
崑山聞其里中龔氏所藏後歸相城沈維時氏得
臨一本歸之小樓中計六翻此卷正德初予在張
文儒家見之
原道林屋山圖卷
林屋佳城圖倪宏作
林屋山圖記
夫人不忘其親者目有所接而思生焉故春雨霜
露君子履之而有怵惕悽愴之心由不忘也苟其
不然見日月則不知其明見華岳則不知其大見
河海則不知其深况其所接之微而能思者乎黃
君雲卿其先世居於具區林屋山至其父伯川君
始遷於崑山遂為崑山人崑山為市易之區百貨
坌集可以取贏以給衣食然其地畸褊民廬蜂屯
無高山大澤可登臨顧眺以宣湮鬱而曠心目雲
卿因言其父嘗曰揚州之藪為具區其川為三江
其浸為五湖其龐厚融淑之氣皆環乎林屋之趾
吾嘗隠几而得三者之勝心甚悦之吾殁得歸&KR0830;
於彼無遺恨矣雲卿乃泫然出涕曰吾雖獲從吾
先子之志然崑山去林屋且數百里又限以具區
之險歲時不能一載至墓下吾因圖林屋置之壁
間使目接焉以思吾親子為我記之吁是能不忘
其親者也昔狄仁傑登太行顧見白雲孤飛而曰
吾親舍其下瞻悵久之思親之情有同然者然雲
為動物有時而變能興吾思不能以係吾思山則
有恒山在是吾親亦在是則吾思親之心不惟興
於一時且終身係於是矣然孝子思其親非泛然
而思也將思其毓我以恩也將思其教吾以善也
將思冀我繼序之弗墜也夫是圖也一接於目則
數者之思交集焉其有斯須而敢忽忘也哉他日
雲卿又從容指其圖以詔其子若孫曰是丘也女
祖藏焉女其識之烏乎其有不為雲卿之思者乎
雲卿攬涕曰若然殆庶幾乎遂為記昆陽鄭東
題黃氏林屋山圖
太湖三萬六千頃盤根錯節鉤連地軸兩山東西
聯結名洞庭七十二峰巑岏突兀倒影照寒碧翠
劍峭拔泠插芙蓉青鱗堂貝闕直下開水府霞車
霧輦直上來仙靈洞天林屋古仙境九品地位題
山經我嘗泛舟攬奇勝胸次空闊吞滄溟鴟夷甫
里千載呼不起俯視乾坤浩蕩浮秋萍黃塢佳城
在山北石上松根生茯苓春園野花散飛蝶夜臺
宿草棲寒螢人生歸歟可為樂返此真宅安清寕
盖棺事定萬事足誰復強辨誰醉誰獨醒嗟君思
親報罔極模寫家山開畫屏松楸丘隴朝夕宛在
目悽愴焄蒿霜露零思親一念萬萬古哀哉孝子
心煢煢我家家山隔南北干戈澒洞兵塵腥登高
北望魂欲斷落日慘澹風泠泠為君題詩泪如雨
白頭江海嗟吾生趙人蘇大年
我從太湖來日望太湖水湖水不可停浩浩逝未
已黃君示我林屋圖羣山天畔游龍如濕雲不掛
樹懸薺彷彿禽鳥笙簧俱若翁佳城蔭其上竹檟
青青矗帷幛焄蒿悽愴眠食牽屢欲拏舟渺春漲
承平詩禮可致身寬衫大帶車馬塵山林朝市元
不閒胡乃遲暮婁之濱青山真故交對此散幽抱
某也東西南北人應接如返山隂道會稽元瀞
朝遊洞庭山暮遊洞庭水七十二峰高入雲聯綿
如雲青未已竹葉吹下寰瀛圖銀濤雪浪瀛洲如
林屋道人夜吹笛飛思怳與神仙俱黃公先塋林
屋上兩山勢擁青絲幛婁東久客胡不歸春江幾
隔桃花漲人生誰保百年身北邙丘土東華塵畫
圖張座心萬里朝朝暮暮湖之濱鬱鬱佳城間大
樹已合抱子孫讀書光禰考一丈豐碑屹神道
會稽楊維楨用鄉僧淨上人韻題江夏黃景雲林
屋山先塋圖後時至正八年夏六月七日
青天翳白雲行雲若流水雲行終古有時盡孝子
之情弗能已人間好山空畫圖黃家思親誰得如
黃家先世林屋居出山不有雲來俱伯兮客死婁
江上魂去家山暮雲鄣春濃無人碧草芳月明回
首銀潮漲佳兒永思悲有身江湖遠道阻風塵貎
得雲封仙穴處于以長留寂寞濱孝哉黃家兒披
圖鬱懷抱青山瞻望愁兮愁猶指雲深向人道十
一年建子月西夏邾經用韻
黃公先塋何所在七十二峯碧參差佳氣上天雲
作盖秋隂接地樹成帷海邦西望空愁絶江水東
流寄孝思好在讀書光禰考楊侯深意為君期良
琦
毛公壇東消夏灣佳城鬱鬱萬松間寫成圖畫傳
家慶白鶴千年去未還句曲外史張雨
山水青未了連林帶鬱森為憐伯川墓遠在太湖
隂父子死生感春秋霜露深好看壟頭木毋令樵
者侵河南陸仁
望洞庭兮極浦長太息兮愁予英英兮白雲乘清
氣兮降時雨倚宰木兮聊淹留念我心兮孔妯山
有岡兮水有湫駕吾車兮泛吾舟鳥鳴兮嚶嚶鹿
鳴兮呦呦激木杪兮迴風奠桂漿兮高丘高丘兮
何所邅吾道兮澘焉西顧西顧兮不忘申纘言兮
遺來者至正己丑三月望日淮海秦約造于芝秀
軒
先塋林屋遠絶景畫圖新巢樹慈烏集穿花野鹿
馴山雲愁望極江月夢來頻耿耿思親念茫茫愧
客身崑山郭翼
林屋之天左神洞黃公佳城如銕甕龍眠寫作三
尺圖太湖羣山皆入夢松檆歴歴吹華表消夏灣
東湖水繞麒麟不樹三品石鸚鵡空悲一洲草五
陵昔年多子孫寒食只今誰拜掃金鳬玉鴈人見
收玉匣珠襦豈完好不如黃公畫圖裏鬱鬱泉宫
鎖烟雨冥迷扶杖立滄洲要眇焚香凭石几白頭
兄弟多孝思蓼莪盡廢王裒詩秋風好鑱湖上石
同刻君家棠棣碑汝陽項駕
朝發東海涘夕憩洞庭原升高望先隴宰木鬱以
蕃疾心亘百里不得趨晨昏抽毫貌林屋覽圖如
父存履候感霜露燔黍行羔豚式慰至孝思莫既
罔極恩芃狐爰首丘葛藟芘本根蕩子去不歸歲
時孰尸膰睠兹惕中懷涕下弗忍言黃君實佳士
錫類垂仍昆矢詩揚厥休庶使薄俗敦范陽盧昭
墟隴依依隔洞庭孝思圖裏柏杉青水烟空闊驚
身在霜露焄蒿每淚零林屋洞深雲氣重婁江潮
落雨篷腥想應橘熟秋林晚歸墾巖田老一經遂
昌山人鄭元祐
黃家老子婁東客望望青山隔太湖獨鶴不歸林
屋洞佳城渾似輞川圖秋高月白啼山鬼樹老霜
寒長木奴它日結廬當墓下好歸耕隠學潛夫清
河張遜
隠君消夏灣頭地一脉來龍到海分隧道青松當
日樹羨門黃石舊時墳夢中見鶴歸華表壁上看
圖起白雲孝友定應書太史諸郎况復又能文
前日會雲卿於法海僧舍今日移筴索詩美其思
親之念懸懸於翰墨間為賦一律更命畫生倪原
道寫小圖于前盖欲重起雲卿之所思也至正壬
辰臘月十日顧瑛識
林屋秋風起滄江客思多墓田多感慨歲月坐蹉
跎白髮經時變青山奈老何思親心獨在歸夢洞
庭波釋寶月
黃公先隴包山下湖鏡幽光照夜臺水落龜黿時
出没月來松桂影裵徊廣文記擬思亭作外史詩
從句曲來千載畫圖看未已山靈長護白雲堆山
陽王同
太湖湖上黃公墓畫得圖成慰所思林屋天寒龍
起夜水晶宫白月來時山山暑雨楊梅熟樹樹風
霜橘子垂遺訓不忘鄉井念望雲應廢蓼莪詩甬
東文質
黃家墓荒林屋幽子孫遠在滄江頭幾番一百五
日雨都作七十二峯愁木客霜寒盜橘柚山鬼月
黑悲松楸高堂披圖動悽惻疑對白雲如水流廬
陵易恒
只尺家山久未歸歸心長繞白雲飛秋風隴樹應
無恙一對新圖淚滿衣
望望松楸隔太湖幾年銜土愧慈烏秋霜春露頭
今白指點兒孫認畫圖崑山余熂
林屋先塋圖蒙諸名公題詠成卷至正壬辰兵火
失去越六年得之於海虞譚希勝不勝悲感遂賦
七言十六韻
吾親昔&KR0830;黃家塢路入黃泥近上方冢墓高封如
馬鬛峰巒回抱若牛岡羨門木拱松雲合龍穴泉
來石髓香視聽已忘徒眷慕羹墻有見倍悲傷先
塋繪寫歸圖畫諸子辭章為發揚絶句特書句曲
史長歌倚韻銕崖楊遂昌趙郡詩尤古靈隠雲巖
語更長記著孝思推鄭老筆傳詩意屬倪郎南州
高士相傳誦下里諸生亦激昂歲值辛壬兵革起
會逢百六紀綱亡西山豺虎相吞啖東海鯨鯢又
陸梁殿地殺聲秋慘慘薰天刦火夜煌煌園池第
宅成焦土父子妻孥各異鄉神物豈隨桑海變法
書空作玉函藏雖稱劍化延平内終賴珠還合浦
傍譚子高情能遠復名公佳製不淪喪六年散逸
浮萍迹一旦來歸玩易堂歴覽故山愁黯黯載瞻
遺像淚浪浪丁寧子姪宜加護銘刻心胸孰敢忘
待我明年省丘隴擬鐫貞石立山陽孝子原隆泣
血拜書
外錄
鐵網珊瑚云右佳城圖觀於玉峯黃應龍氏應龍
盖先為林屋山人也此物遂為家寶自鄭東之記
而下凡二十人如楊銕崖張句曲鄭遂昌輩皆名
作也倪宏作圖并為山人寫像筆法清古可觀宏
字原道嘗於顧玉山氏文翰中見之
書畫彙考卷五十二
