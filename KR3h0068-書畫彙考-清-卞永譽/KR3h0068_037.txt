書畫彙考卷三十七
刑部左侍郎卞永譽撰
畫七
明集冊
明法書名畫合璧高冊(第一冊凡二十七幅)
第一幅
(名畫)徐幼文蜀山圖幷題(長紙本水墨萬山層疊衆木高深傍水幽居歴歴蜀山佳)
(境)
齋房窅窕亂冥空流雲啼鳥路西東薜蘿烟杳靑林入
菱荷雨滿碧溪通穠花芳月時時有花月尊中長泛酒
蜀山苕水近相連南風蕩漾木蘭船閒陪釣侣蘆洲外
偶值樵童松障前樵童釣侣行相識吳語蠻歌自朝夕
夢魂不解齊門竽懷抱都隨謝家屐山中風景獨君知
結隣誰肯作幽期淮南桂樹秋搖落更為重吟招隐詩
吕山人自吳來訪余蜀山中登臨燕賞遂留數日孤
琴野艇倏然告歸因畫一紙以贈幷詩以道山居之樂
蓋將以邀吾山人卜隣爾噫余今因畫賦詩君歸而觀
此必旋能因詩而念我山居也棲霞憩月當翹首以待
徐賁
住近百花洲羣峰蘸碧流山窗能幾尺容得許多
秋志學山人與余别甚久一日訪余上林出示
此圖因題其上張羽
洪武辛亥元夕鶴瓢山房展觀宋克
甲午懶逸張孝思藏觀
(法書)文文起書太白峨眉山詩(長紙本行書)
蜀國多仙山峨眉邈難匹周流試登覽絶怪安可息靑
冥倚天闕彩錯疑畫出冷然紫霞賞果得錦囊術雲間
吟瓊簫石上弄寳瑟平生有微尚歡笑自此畢烟容如
在顔塵累忽相失倘逢騎羊子攜手凌白日李太白登
峨眉山詩初夏雨中書此遣興文震孟
第二幅
(名畫)徐幼文龍塢春雲圖幷題(長紙本水墨春山溪樹樹杪層樓高出晴雲縹)
(緲)
慈容不見見吳山山鎖重雲十二鬟願借從龍春五色
傍墳飛作舞衣斑丙午二月廿日潘子素送徐季明
同歸吳地來慰藉臨别為寫龍塢春雲圖徐賁
春雲出塢卷舒遲滿目悠揚不盡悲徒向天涯望
丘壠傷心不似大行時劉珏題
最恨江雲解逐人若教飛盡轉傷神如何龍塢山
頭望不見河陽樹裏春李東陽題
春雲脈脈護龍岡宿草東風帶夕凉(原蹟夕陽改凉字)莫
怪法曹今更苦此中有恨異河陽傅瀚
第三幅
(名畫)王孟端山居圖(長紙本淡色山坳迴溪松下茅含𫝊經一客曳杖度橋相羊自適)
(欵書)王紱(書圖左)
(法書)王雅宜書羅大經山居篇(藏經烏絲紙本行草書)
唐子西詩云山静似太古日長如小年余家深山之中
每春夏之交蒼蘚盈階落花滿逕門無剥啄松影參差
禽聲上下午睡初足旋汲山泉拾松枝煑苦茗啜之隨
意讀周易國風左氏𫝊離騷太史公書及陶杜詩韓蘇
文數篇從容步山逕撫松竹與麛犢共偃息於長林豐
草間坐弄流泉潄齒濯足既歸竹窗下則山妻稚子作
筍&KR0034;供麥飯欣然弄筆窗間隨大小作數十字展所藏
法帖筆跡畫卷縱觀之興到則吟小詩或草玉露一兩
段再烹苦茗一杯出步溪邊邂逅園翁溪友問桑(原蹟脱麻)
(字)說秔稻較晴量雨探節數時相與劇談一餉歸而倚
杖柴門之下則夕陽在山紫綠萬狀變幻頃刻恍可人
日牛背笛聲兩兩來歸而月印前溪矣味子西此句可
謂妙絶然此句妙矣識其妙者蓋少彼牽黃臂蒼馳獵
于聲利之場者但見衮衮馬頭塵匆匆駒隙影耳烏知
此句之妙哉人能真知此妙則東坡所謂無事此静坐
一日是兩日若活七十年便是百四十所得不已多乎
嘉靖壬辰八月二日雅宜山人王寵書於石湖别業
第四幅
(名畫)王孟端雙梧亭子圖幷題(長紙本水墨溪山雙梧下蔭一亭綠陰静遠)
花落鶯啼春復深雙梧交映晝沈沈煩君為掃亭前石
待我歸來看綠陰友石生
手植雙梧金井西童童如蓋翠雲齊秋風莫掃枝
頭葉月白終當有鳳棲邵昇
秋到不須知長留葉在枝亭中逢客至點筆好題
詩奕
秋月娟娟照碧梧彩鸞於此結巢無何當約客池
亭上共醉香醪滿玉壺砥齋
第五幅
(名畫)杜檉居茅齋看竹圖(長方紙本著色茅齋一人坐對脩竹隔水青山拂簷高樹)
(濯濯新姿)
(欵書)檉居杜堇作(書圖右)
(法書)董文敏書唐句(長紙本行草書)
主人不相識偶坐為林泉且莫愁沽酒囊中自有錢其
昌書
第六幅
(名畫)姚雲東樹石圖幷題(長方紙本水墨深溪怪石老樹槎枒)
對奕每忘疲疲力果何益收枰論往古孰見成敗跡春
風一過眼榮辱在瞬息高吟寫樹石山氣日向夕辛亥
秋為橘奕畫雲東逸史(書圖上)
(法書)祝枝山古詩真蹟(長方紙本行草書)
孟冬寒氣至北風何慘慄愁多知夜長仰觀衆星列三
五明月滿四五蟾兔缺客從遠方來遺我一書札上言
長想思下言久離别置書懷袖中三歲字不滅一心抱
區區懼君不識察祝允明書
第七幅
(名畫)文徵仲夏日閒居圖幷題(長方紙本淡色高樹濃陰茅亭坐客一童子侍)
(立一童子抱甕自柳檻邊來)
永夏茅堂風日嘉凉陰寂歴樹交加客來解帶圍新竹
燕起衝簾落晚花領略淸言蒼玉麈破除沈困紫團茶
六街車馬塵如海不到柴桑處士家夏日閒居寫此
紀興幷賦短篇己亥歲徵明時年七十(書圖左)
(法書)黃淳甫詩蹟(藏經紙本草書)
吳宫一草堂蘿竹逕全荒吕駕遙相命嵇琴静以張雲
移峰駐影花落樹流香綠酒懷人處空除半夕陽姬水
第八幅
(名畫)文徵仲停雲言别圖幷題(方絹本著色倣唐人筆法春原綠樹徵仲履吉)
(對坐平坡樹間二童子侍芳草綿芊天涯别思撩人心目)
春來日日雨兼風雨過春歸綠更濃白首已無朝市夢
蒼苔時有故人蹤意中樂事罇前鳥天際脩眉郭外峰
可是别離能作惡尚堪老眼送飛鴻履吉將赴南雍
過停雲舘言别輒此奉贈辛邜四月徵明(書圖左)
(法書)莫雲卿詩蹟(長粉箋草書)
君懷忘逆旅吾意薄雲天鄭谷春藏麝郇廚晚供鮮促
歌芳樹底銷恨落花前今世論才少相看祇自憐是龍
書
第九幅
(名畫)文徵仲秋風得意圖幷題(長紙本著色倣元人筆意秋山碧樹朱衣人騎)
(馬童子負書卷後隨)
柳外新凉入馬蹄秋風人向秣陵西丹陽郭裏看新月
白下橋南認舊題天府江山千古麗辟雍冠蓋萬方齊
知君得意今游道不用臨河歎解攜履約將赴南雍
賦此奉贈正德十六年辛巳七月朔徵明(書右角上)
第十幅
(名畫)沈石田桃花書屋圖幷題(長方紙本淡色高山叢樹桃花繞屋中有一人)
(把卷兀坐)
桃花書屋吾家宅阿弟同居四十年今日看花惟我在
一場春夢淚痕邊此桃花書屋圖也圖在繼南亡前
兩年作嗚呼亡後又三易寒暑矣今始補題不勝感愴
乙未九日沈周
小𨼆新成水北灣桃花千樹屋三間讀書不作求
名計時復褰帷只看山有貞
結屋東隣勝小山讀書終日掩柴關桃花千樹無
人看一片風光春自閒吳寬
(法書)王正叔詩蹟(藏經紙本草書)
連雨殊生客抱愁山頭却喜澗添流桃花萬點飛巉壑
絶(原蹟絶字點去)雲瀑千層掛石丘松作翠濤聞虎嘯雲深蒼
島暗龍湫竒蹤不在人間世我欲尋源到十洲右桃源
磵之作太原王問臣書
第十一幅
(名畫)沈石田臨大癡富春大嶺圖幷題(長紙本水墨溪上重山山腰曲)
(路富春佳境)
酒散燈殘夢富春墨痕依約寄璘珣山光落眼渾如霧
莫怪看(看字原蹟點去)芙蓉看不真徵明燈下強余臨大癡
翁富春大嶺圖老眼昏花把筆茫然以詩自訟不工耳
八十翁沈周丙寅(書左角上)
第十二幅
(名畫)唐伯虎曉林慈烏圖幷題(長紙本水墨空山流泉寒樹棲烏)
慈烏嗚嗚閙曉林羽毛單薄雪霜深世間人子非梟獍
聞得誰無反哺心唐寅畫(書右角上)
第十三幅
(法書)祝枝山古詩真蹟(藏經長紙本草書古詩十九首之六)
行行重行行與君生别離相去萬餘里各在天一涯道
路阻且長會面安可知胡馬依北風越鳥巢南枝相去
日已遠衣帶日以緩流雲蔽白日游子不顧返思君令
人老歲月忽已晚棄捐勿復道努力加餐飯
靑靑河畔草鬱鬱園中柳盈盈樓上女皎皎當窗牖娥
娥紅粉粧纖纖出素手昔為倡家女今為蕩子婦蕩子
行不歸空牀難獨守
青青陵上柏磊磊澗中石人生天地間忽如遠行客斗
酒相娛樂聊厚不為薄驅車策駑馬游戲宛與洛洛中
何鬱鬱冠帶自相索長衢羅夾巷王侯多第宅兩宫遙
相望雙闕百餘尺極宴娛心意戚戚何所迫
今日良宴會歡樂難具陳彈筝奮逸響新聲妙入神令
德唱高言識曲聽其真齊心同所願含意俱未伸人生
寄一世奄忽若飄塵何不策高足先據要路津無為守
窮賤坎軻長苦辛
西北有高樓上與浮雲齊交疏結綺窗阿閣三重階上
有絃歌聲音響一何悲誰能為此曲無乃杞梁妻淸商
隨風發中曲正徘徊一彈再三歎慷慨有餘哀不惜歌
者苦但傷知音稀願為雙鴻鵠奮翅起高飛
涉江采芙蓉蘭澤多芳草采之欲遺誰所思在遠道還
顧望舊鄉長路浩(浩字原蹟點去)漫浩浩同心而離居憂傷以
終老
右錄古詩十九首之六長洲祝允明
(名畫)仇實父竹院逢僧圖(長絹本著色山下竹林一官人同僧坐石上對談神氣娓)
(娓一童倚竹立一童煑茗)
(欵書)癸卯仇英(篆左角石上)
第十四幅
(名畫)仇實父春郊控馬圖(絹本著色翠山逼漢喬松蔽虧林圍古寺桃映春溪兩人)
(平原控馬一人按轡山阿人類奚官馬無鞍勒具有奔泉飲澗之勢新倩文秀不亞子昂)
(欵書)實父仇英(小楷圖右角下)
第十五幅
(法書)董文敏書海岳詩蹟(高麗長紙本行書)
竹西桑柘暮鵶盤特地霜風滿倦顔不用使君相料理
祇緣塵土少靑山用鍾太傅筆法書米海岳詩甲戌
暮春長安邸舍董其昌
(名畫)董文敏葑涇倣古圖幷題(高麗長紙本水墨溪流瀠繞山勢盤紆古樹氤)
(氲茅齋蕭寂文敏絶品)
(欵書)壬寅首春董玄宰寫
時同顧侍御自㰎李歸阻雨葑涇檢古人名跡興至輒
為此圖(書圖上)
此北苑兼帶右丞玄宰開歲便弄筆墨此壬寅第
一功課也嘆羡嘆羡繼儒(書圖上)
第十六幅
(名畫)董文敏竒峰白雲圖幷題(長紙本水墨倣北苑樹石海岳雲山)
竒峰白雲玄宰寫
悠悠白雲裏獨住靑山客林下晝焚香桂花同寂寂為
澈如年兄書其昌(書圖上)
第十七幅
(法書)王雅宜詩蹟(藏經紙本草書)
秋水何人愛淸狂我輩來山光浮掌動湖色盪胸開黃
鵠輕千里蒼鷹下九垓平生濟川志擊檝使人哀王寵
書似和甫先生
(名畫)陳道復姚山田舍圖幷題(長方紙本水墨疎樹遠山蘆汀村舍得米家三)
(昩)
景物秋來好蕭蕭絶可憐幽人發幽興載雨過山前
辛丑重陽前二日喜子初過姚山遂留宿田舍對雨作
此為贈時已薄暮殊不能佳也淳
林疎秋欲暮溪上草堂開訪友誰乘興扁舟冐雨
來糓祥
登高九日興載雨五湖船不見元龍久披圖意惘
然嘉靖癸丑五月廿有七日彭年(右俱書圖額)
第十八幅
(法書)王雅宜書少陵句(藏經紙本行草書)
百頃風潭上千章夏木淸卑枝低結子接葉暗巢鶯鮮
鯽銀絲鱠香芹碧澗羹翻疑柁樓底晚飯越中行寵
(名畫)陳道復朱樓碧岑圖幷題(長絹本著色碧岑重疊樓閣參差遠水揚帆浮)
(雲籠寺筆墨有情)
靑樹碧岑雲外聳朱樓畫壁水中開陳淳為延德製
第十九幅
(名畫)文五峰山居圖(長紙本著色秋山楓樹茅齋二老促膝坐談)
(欵書)隆慶庚午秋九月寫五峰文伯仁(書圖左角上)
第二十幅
(名畫)文休承藍水玉山圖幷題(紙本淡色三峰屹立雲樹疎明飛泉直挂波注)
(瀾瀠上題藍水玉山之句景致真作是觀)
藍水遠從千澗落玉山高並兩峰寒丙子仲夏文嘉(行書)
(圖左角上)
第二十一幅
(名畫)陸子𫝊馬蹄春雪圖幷題(長紙本水墨溪山層疊密雪寒林乘騎人渡橋)
(一僕夫肩行具)
漫天春雪路東西點點飛英送馬蹄借問長干二三月
柳花何似白公隄嘉靖癸丑正月石屋將之南都賦
贈短句幷作此圖師道(書右角上)
(法書)杜子紆詩蹟(洒金箋草書)
北樓西望滿晴空積水連山勝畫中湍上急流聲若箭
城頭殘月勢如弓垂竿已謝蟠溪老體道猶思塞上翁
為問邊庭更何事至今羌笛怨無窮杜大綬為念于詞
兄書
第二十二幅
(法書)黃姬水詩蹟(藏經長紙本草書)
踏馬城南細草香遙尋仙苑白雲長春風不管軒車散
依舊池臺桃李芳
公子名園接鳳巒微陰十里綠楊寒王家不是凡花鳥
祇許乘春仙吏看
落落乾坤一病身看花應不到羈人如今具有維摩眼
花落花開共是春右何翰林元朗期往魏園看花以
疾不赴詩以謝之姬水
(名畫)謝樗仙溪山訪友圖(白藏經長紙本水墨山磴盤旋騎行雜遝巖泉雲樹之間)
(不啻山陰道上)
(欵書)正德丁丑謝時臣倣黃叔明筆法寫此(隸書左角上)
第二十三幅
(名畫)謝樗仙關山逆旅圖(藏經箋本水墨高山叢木嶺寨儼然策蹇負擔有緣山陂)
(而行者有向板橋而度者溪邊一艇舟子撑篙筆墨蒼老淋漓欲滴)
(欵書)嘉靖三十四年(年字原蹟旁注)乙邜夏旹倭寇犯境今就
殱滅余老人復事筆硏為寫關山逆旅以消長日時年
六十有九(行書圖左角上)
第二十四幅
(名畫)周服卿小齋雅致圖(長方紙本著色横溪水閣一人憑檻溪上小山一人曳杖)
(芙蓉繞岸脩竹成林山居幽境)
(欵書)萬歷甲戌八月朔寫贈聚甫逸史吳郡周之冕(書右)
(角上)
小齋雅致似瀟湘脩竹芙蓉映水凉讀罷道書無
一事藤牀竹几静焚香茂苑文嘉
門巷幽深秋雨凉蕭齋臨水撥罏香湘簾盡捲無
塵到坐看芙蓉媚晚粧肇祉為聚甫題
雨餘三逕在高岡竹樹扶疎帶夕陽萬境不波心
似水閒聽孺子唱滄浪文元發為聚甫兄題
波翻晴日亂鷗飛秋滿湖頭白石磯不是畫間人
跡静自無塵到翠雲扉顧德育為聚甫兄題
(右四詩俱紙本裝詩堂)
第二十五幅
(名畫)張夢晉溪流野鳥圖幷題(長紙本澹色山溪細流灌木濃陰一人臨水觀)
(聽)
泱泱溪流人寂寂沈沈野鳥景關關世間白日忙於我
到此林間便自閒張靈(書右角上)
(法書)莫雲卿詩蹟(梅花蠟箋草書)
誰卜南山勝翳然林木幽淸泉翠微落孤嶼片雲流心
賞陰晴適身閒信宿留不辭常取醉幾向習池頭是龍
為黃東書
第二十六幅
(名畫)項孔彰古木新篁圖幷題(長方紙本水墨怪石一峰古木右蔭新篁左籜)
古木凌蒼靄新篁含晚煙項聖謨(書右角上)
第二十七幅
(名畫)楊龍友落霞孤鶩圖(長方紙本淡色秋山野樹遠水寒汀孤鶩殘霞對之神越)
癸酉秋日晚步湖隄偶寫落霞孤鶩之意雪龕文驄(書右)
(角上)
明法書名畫合壁高冊(第二冊刪存十六幅)
第一幅
(名畫)文徵仲蘭竹圖幷題(藏經長方紙本水墨草石坡陀蘭花一本脩竹二竿左右)
(項氏九印不錄)
淸真寒谷秀幽獨野人心結意靑霞珮𫝊情綠綺琴徵
明
誰是同心友幽蘭在空谷疎篁更娟娟閒情寄雙
玉
曾聞緱嶺笙欲解湘江佩翛然太史筆齋居坐相
對甲辰五月十二日復初題贈
第二幅
(名畫)沈石田幽谷秋芳圖幷題(長方紙本水墨草坡一石石背野菊叢開)
淸遊到西墅聊樂病餘身故故重陽節駸駸六十人看
花雖滿眼把酒只沾唇年與世情異老夫惟任真甲
辰九月拉表兄金懷用二弟德韞同遊西墅有竹居時
予方病起不敢縱酒聊寫幽石秋芳系詩贈德韞以紀
此會云沈周(書圖上)
欲鬭無邊景應須見在身乾坤兩芒屨今古幾閒
人叢菊已盈把數杯當浹唇繁華轉頭歇愛爾獨
清真海虞王鼎次石田韻
乾坤之間皆旅寄人耶物耶有何異但令托身得
知己東家西家何必計石丈筆跡滿天下得託與
否難自記譬如造化賦與人富貴窮逹皆其戲我
展此幅向壁間壁下秋風花滿地黃花墨葉相對
好齊物論之同是偽摘花捲畫見石丈請証無言
第一義得託與否夀與夭勞勞兩途且姑寘對花
共飲十分盞主人自是張驃騎吳趨唐寅
當年文酒會西莊點染寒花醉墨香片紙依然人
髮白秋風籬落幾重陽
殘墨離離歲月長流𫝊還到保遺堂莫言卉物無
常主依舊西風晩節香丙寅九日衡山文璧題
物理終看付八還強留此紙百年間先生一勺甘
泉水不對南山對峴山皇甫錄(右俱對題長方絹本)
第三幅
(名畫)沈石田楊花新燕圖幷題(長方紙本淡色垂柳臨波差池雙燕)
今年見新燕猶似去年見主人頭髮白轉多只有烏衣
不曾變年去年來來不差分明記得主人家柴門大開
風滿屋飛出飛入隨楊花君不見相國門前車馬塞一
朝相去車馬寂車馬寂草萋萋燕子還來梁上棲沈周
(書圖左)
(法書)文徵明滿江紅詞蹟(藏經長方紙本行書)
漠漠輕隂正梅子弄黃時節最惱是欲晴雨乍寒又熱
燕子梨花都過也小樓無那傷春别傍闌干欲語更沈
吟終難說一點點楊花雪一片片榆錢莢漸日𨼆西
垣晩凉淸絶池面盈盈淸淺水柳梢頭淡淡黃昏月是
人吹徹玉參差情凄切右調滿江紅甲寅十一月旣望
徵明書
第四幅
(名畫)唐伯虎並蒂芍藥圖幷題(長紙本水墨並蒂芍藥二花一莖衆葉扶疎墨)
(暈所漬具見淸逸)
最是好花多並蒂每常颺帶織同心畫堂紅燭淸明近
一刻春宵值萬金吳門唐寅為商霖契舊畫(書圖上)
第五幅
(名畫)仇實父蠟梅水仙圖(小長紙本著色倒垂蠟梅一枝水仙二本離立若江臯之女)
(欵書)明嘉靖丁未仲冬仇英實父為墨林製(小楷書右角下)
第六幅
(名畫)仇十洲折枝梅花(絹本著色梅花榦如勁鐵花枝倒垂真有疎影横斜之態)
(欵書)仇英實父畫(小楷圖右角下)
第七幅
(名畫)王禄之甁插羣芳圖幷題(長方絹本著色青綠雲雷方罇罇中紅杏紫蘭)
(黃薇諸卉蜂窺蝶競)
春色歸紅杏香心動紫蘭東風披拂處繁蕊總宜看糓
祥(書圖上)
第八幅
(名畫)王禄之折枝紅藥圖幷題(長絹本著色紅藥一枝化工春色乃在毫楮中)
春色歸紅藥芳菲傍碧闌試歌溱洧贈何似省中看穀
祥
風静錦雲妥露鮮紅玉香楊妃醉無語含笑對三
郎文嘉
濯綺當春暮移根自洛陽如何開獨晩一品冠羣
芳黃姬水
百寳雕闌曲千金玉樹花洛陽三月暮無處看繁
華陸師道
第九幅
(名畫)陸包山蝴蝶尋芳圖幷題(長紙本著色洛陽錦一叢盈盈石畔蛺蝶翩躚)
(欲下)
名園花事正芳菲蜂蝶紛紛入翠帷玉砌風輕當日午
粉痕香減醉晴暉陸治(書圖左)
蝴蝶賦
蝴蝶媚物也金陵出游見夫郊原千百成羣援筆
賦之且示儆焉
金陵春暮靑帝反旗餘和剩煦原扇郊吹造化靈
巧鑄冶精竒假物成物人不能知匪鵬天蔽匪蟻
隙岐翦鬚燕尾刷翅鶯兒細學蜂腰畫分蛾眉翎
薄蜻蜓粉輕鷺鷥度花掠草醉蕊酣枝行行隊隊
雙雙竒竒疎疎密密紛紛離離千百羣引三兩自
隨息日似倦驚風若追接翅若語不動若思尋友
若盟戀侣若私蕭散若逸顛倒若癡乍屯若會忽
去若辭莫分老穉奚辨雄雌集人游袂觸客吟髭
想夫撫媚千古名姬彛周褒姒沼吳西施嘗貯金
屋曾步紫絲秦簫楚舞漢燕唐䲭阿房迷吕錦䌫
侈隋内庭後閣雲鬒冰肌抹山增翠妬霞減脂素
䊵寫怨丹葉流詩曲調湘賦豔擬陳詞况夫江左
舊多紅粧東山所攜披香所藏閤滿臨井春出景
陽游奢東昏曲盛南唐玉樹韻絶桃葉思長凡兹
麗姝故態飛揚妖媱蕩君側媚禍郎尤物化蝶蹤
遺色荒蝶輕女骨女假蝶粧拂鬚理髮拍翅歌商
傅粉希寵點華竊香輕盈避風皜白凝霜分釵引
隊解舞成行俠客團扇四撲頡頏弱質不定鬆籠
紫囊歸散羣鬢戲集仙裳羣姬争笑分投洞房指
蝶謂蝶不惜空亡願天生麟為邦國光嘉靖癸丑
春二月十八日陸師道書(烏絲闌楷書圖額)
第十幅
(名畫)陸包山黃白雙荷圖幷題(長絹本著色芙蕖雙枝白華初放蜜色盛開各)
(倚一葉漢江二女亭亭解佩時也)
盈盈水上出新粧蜜染生綃湛露香施粉施朱殊減態
將雲將雨轉生光空勞解珮要相逐翻使陳王意轉狂
我欲煉形輕似葉乘風飛舉渡瀟湘包山陸治(行楷書左角上)
第十一幅
(名畫)周公瑕蘭蕙圖幷題(藏經長方紙本水墨草石間蘭蕙各一本深淺遠近接葉)
(交枝)
芳園桃李盛春陽不待秋來委(原蹟多一委字點去)路傍蘭蕙長
榮楚江曲淸風無日不吹香辛巳冬日周天球作于觀
真處(行書右角上)
第十二幅
(法書)談思重槿花彩蝶圖(長方紙本著色木槿枯枝中放朱花平坡野卉俱没骨體)
(一蝶颭颭若遠若近)
(欵書)癸丑四月望日寫志伊(楷書圖右)
第十三幅
(法書)文衡山秋月詞蹟(藏經長方紙本行書)
灔灔(原蹟灔字下多盈字點去)溶溶缺又盈秋淸寒重轉分明玉關
羇鴈年年度桂殿寒潮夜夜生橫玉氣溢金精照人離
别更多情長風不斷吹秋色何處江樓有笛聲右咏
秋月徵明
(名畫)王聲驚秋圖(長紙本著色月下梧竹憑砧一女羅袖怯寒傍置雙杵地墜梧葉)
驚秋圖(隸書)王聲畫(書右角上)
第十四幅
(名畫)項又新倣梅道人竹石圖幷題(長紙本水墨石壁下脩竹三竿)
蒼蘚掛翠壁脩篁動素風項德新倣梅道人筆(行書左角下)
第十五幅
(名畫)項孔彰蘭竹圖幷題(長紙本著色石坡蘭竹)
春風從東來幽香忽西去欲以遺所思所思在何處
此趙松雪作也偶在記憶時不覺拈出項聖謨(行書左角下)
第十六幅
(名畫)趙氏端容文石良薑圖(長絹本著色二花一石彩蝶孤飛)
(欵書)辛未仲夏天水趙氏文俶畫(書右角上)
明君臣山水人物方冊(凡二十二幅)
第一幅
宣廟梨花圖(方紙本著色梨花一枝珠輝玉潤化育春工)
(欵書)宣德六年御筆(書圖上)
第二幅
三城王鶯粟花圖(方絹本著色大紅鶯粟花一枝宛若當春)
(欵書)癡懶老人(書圖上)
第三幅
王孟端竹石圖幷題(方紙本水墨石間小竹數叢瀟瀟風日)
(欵書)王紱(書圖左)
嘗見東坡有此石本趙松雪曾儗作之後倪雲林亦(原蹟)
(亦字旁註)作一紙藏於惠山禪室較之石本但無荆棘而竹
石尤淸潤自有一種高風逸韻出人意表一日過惠山
長老松庵師出(原蹟出字下有之字點去)紙命僕效顰此幅是也時
有山人韓蒙庵在席見而愛之遂歸于韓今二十年矣
而山人之弟院判公達出以示予予切有感焉凡曩昔
所見前輩遺迹一見後莫知所存而拙作鄙庸廼為韓
氏寳藏若此蓋以山人所愛重故也且僕自出山中來
游宦京師初聞松庵師上虎丘示寂未幾山人又復仙
去今吾與公達同仕于朝追念舊游存沒之感不能不
愴然于懷也永樂甲午長至日從仕郎中書舍人王孟
端識(楷書對題藏經方紙本四角項氏六印不錄)
第四幅
王孟端竹樹山居圖(方紙本水墨雲山迴合溪水漣漪茅屋數間柴門雞犬門外一舟泊)
(柳下山居佳境也)
第五幅
沈啓南積雨小景幷題(小方紙本水墨野岸平林烟嵐蒸鬱村居雨色起人愁思)
久雨陰連結靑天安在哉大由雲所子浩及水為菑羣
葉無情盡么花借濕開寂然泥淖地苦憶舊人來
茆簷何日霽溜響謾沈沈氣鬱惟添睡愁多亦怕吟新
塺沾卧榻積潤變鳴琴安得東軒月皓然當我襟乙
未九月積雨作雨悶二首復作此景書之是日忽晴吾
意彼蒼亦聞顛崖赤子私諷之語而見憫邪念七日周
(書圖左)
春來不獨東風顛以陰以雨仍連連豈惟元日到
人日又復上弦交下弦甲子歲朝聞好語東南民
力待豐年天時人事有如此北望朔雲增嘅然
過有竹居維時出示乃翁小圖有閔雨之意為書
近作于上戊戌歲二月十八日記匏繫菴主(書圖右)
第六幅
唐伯虎歌風臺實景圖幷題(小方絹本水墨遙山帶水周垣古屋喬木交蔭當階)
(一井穹碑草際對之興懷古之思)
正德丙寅奉陪大冡宰太原老先生登歌風臺謹和感
古佳韻倂圖其實景呈茂化學士請教唐寅
此地曾經玉輦巡比隣争覩帝王身世隨邑改井猶在
碑勒風歌字失真仗劍當時冀亡命入關不意竟降秦
千年泗上荒臺在落日牛羊感路人(小楷書圖額)
鸞輿翠蓋始東巡隆準依然泗上身父老尚疑豐
沛舊塵埃誰識帝王真八千子弟空歌楚百二河
山竟去秦聞說四方須猛士商顔閒煞采芝人過
歌風臺賦王鏊(行書對題藏經紙本)
第七幅
仇實父採芝圖(方絹本著色一人傍松撫石看隔溪童子採芝洞口神韻閒雅)
(欵書)仇英堇製(書左角松根)
松間露重朝濕洞裏雲深夏寒倚石振衣長嘯採
芝下箸加餐有澗只堪洗耳無塵何用彈冠久矣
忘情軒冕客來莫問長安仇實父採芝圖精妙
絶倫不下趙千里非近世丹靑之士所得夢見也
秋雨新霽松窗寂然焚香展閱若置身淸虛碧落
間因題甲辰中秋後七日王穉登(行楷書對題金箋)
第八幅
仇實父草蟲圖(團扇絹本著色一蟬二蚱蜢二促織趯趯于石竹稍頭牽牛花畔)
(欵書)仇英臨(楷書圖右角下)
第九幅
仇實父萱花小鳥圖(團扇絹本著色萱花一本花邊小鳥飛趁游蜂)
(欵書)仇英製(楷書圖右角下)
第十幅
周東村柳莊風雨圖(方絹本淺色楊柳村莊迷天風雨蓑笠歸來者升高葺茅茨者奔趨)
(匆劇形容畢盡)
(欵書)東邨周臣(書圖左角下)
第十一幅
董文敏野色遙岑圖幷題(小方紙本著色遠山平峙雲樹隂濃力寫癡翁筆意)
野色散遙岑繁隂帶平楚大癡未是癡老我仍學我其
昌(行楷書圖上)
第十二幅
董文敏山松小景幷題(小長方紙本水墨松竹成行飛巖下臨尺幅巨觀想見筆中品)
(地)
(欵書)玄宰(書圖左)
縱心空洞津聳轡策朱輧其昌(對題小長方紙本)
第十三幅
董文敏倣米家山圖(小方絹本淺色重山衆樹一𣲖煙雲)
(欵書)倣老米雲山玄宰(書圖上)
第十四幅
趙文度秋林小景(小長方紙本著色靑林紅樹渲染秋光)
(欵書)趙左(書圖上)
第十五幅
趙文度荷鄉淸夏圖(方絹本著色茂林高閣消受荷風企足北窗遜其憑眺)
(欵書)倣趙大年荷鄉淸夏華亭趙左(書圖上)
第十六幅
王酉室梅枝水仙圖幷題(方紙本水墨水仙一本疎梅一枝冰玉之姿高寄心目)
春色到家園樹樹梅如雪仙卉復争姸淸香徧林樾穀
祥(書圖右)
朝看姑射雲夜對羅浮雪臯禽相與閒長鳴振淸
樾彭年次(書圖右)
漢臯委珮碧琳瑯更著瓊枝玉雪香(原蹟香字下多今字點去)
大似孤山貧處士寒泉配食水仙王徵明
娟娟冰玉姿兩兩粧初就何處斷人腸春雪消時
候王守
羅浮士女蕊宫仙瑤闕相攜乘紫烟並戴瓊英行
綽約雙垂明月鬭嬋娟師道
第十七幅
項孔彰溪山古木圖(小長方紙本水墨高山野水林木静深茅屋數間窅然人境)
(欵書)項聖謨(書圖右角下)
第十八幅
宋石門山居圖(小長方紙本著色山陂茅亭主賓兀對橋外隣翁曳杖招尋山居之樂如是)
(欵書)石門山人宋旭(書圖右)
第十九幅
靑煒倣荆關筆意(小長方絹本淡色水村煙樹筆簡意遠)
(欵書)宋石門為眠佛寺僧臨荆關之(原蹟疑脱一字)余亦背倣
靑煒(書圖上)
第二十幅
王聲春山騎馬圖(方絹本靑綠小山曲逕士人乘馬童子抱琴挈榼聽鳥看雲)
(欵書)王聲畫(書圖右)
第二十一幅
馬氏湘蘭蘭花圖(灑金方箋著色一花數葉弱態不勝)
(欵書)庚午夏日湘蘭為龍池兄戲筆(書圖右)
第二十二幅
薛氏静君秋色圖(灑金方箋著色秋葉二本一蝶二蜂縈香扇粉)
(欵書)濤如(書圖左角上)
盤礴漫興冊(凡六十幅汪氏凝霞閣藏内無欵者係玉水題)
吾家凝霞閣向藏當代諸名畫為冊約半千可供
嘉客累日之翫自余為東西南北之人先子登太
白峰而仙去歸來處悶天枯海中僅存此彙冊猶
足侈夜郎王也因綴冊首曰不薄今人愛古人
宣廟九鷥圖(著色縑素本)
(欵書)宣德年製(書圖上中央有御府圖書)
宣廟蘆鴈圖(著色縑素本)
(欵書)宣德年製(書圖上中央有御府圖書)
淸賞錄云我朝宣廟憲廟孝廟皆善畫宸章輝煥
皆在能妙之間特設仁智殿以處畫士寳鑑云章
皇帝聖能天縱一出自然若化工之於萬物因物
賦形不待矯揉而各遂生成也敬觀二圖柳絲鳥
毣雖細過于髮乃一種生動之致又居然寫意家
神逸品信有若前所云云者臣玉
王孟端竹石圖(絹本)
邊景昭花果翎毛圖(絹本)
王西園扁舟漁笛圖幷書(後圖四幅俱紙本自書雜詩四紙裝對版)
問吾何處是吾家家在山中路不賒洞口一方青玉案
門前萬樹碧桃花吹笙跨鶴遊塵海煑石餐霞度歲華
昨夜蘂珠宫燕罷滿天碧月淨無瑕仙興
西園蘆中丈人圖幷書
苑花淨盡綠陰長池上淸筵為客張滿樹苦無彌月好
殘枝猶有一分香耳邊歌板將春恨掌上瓊舟借醉狂
說與東風還定約明年春早放輕艭恨花落春歸晚
飲故人臺榭
西園園景圖幷書
行李入城經兩月樹頭杏子已全黃閙中每恨光陰速
天下其唯朝市忙今日尊前僛舞袖明朝海上放歸航
年將半百身無恙去去何愁道路長己未歲遊金臺
將歸留諸友
西園負薪行吟圖幷書
城中寸土不可得新拓二畆真良疇淨水荷池堪洗硯
淸風柳岸可梳頭枇杷摘盡金籯滿&KR0812;醁新開綠蟻浮
常笑機雲無伎倆何須苦向洛陽遊丙辰歲拓園地
二畆
西園墨竹圖幷書(凡四幅俱紙本對版書雜詩者三末幅玉水記)
草堂住近白鷗汀野老孤笻試一登舊事欲談終未已
主人不臥坐能聽燈殘紫焰金蟲細檻落清風玉麈輕
知是别來曾夢筆江淹才思十分增擬過友人朱汝
執新莊
此山迥與他山别丹崖翠壁皆下風天地有意存太素
東西無物能争雄峰頭玉井詩句裏江上香爐圖畫中
人物兩般並玉立聲價萬古誰終窮歲己未遊金臺
題考功喬希大白巖卷
吾家小園五畆強種蘜開花鬭晚芳不信生無看花福年
年客裏過重陽辛酉游金陵居太學中年餘復上北都
勞勞風塵中自春及冬無時遑息舟中感懷戲書一鵬
司訓王一鵬字九萬號西園詩宗元白淡雅成一
家言人復瀟灑出塵有晉永和風致工書工畫每
為人題署尾必曰西園故西園之名特著有王西
園志見松郡乘一云國初人也此對版詩雖非題
畫而韻語書法俱佳因悉存之玉水記
孫都癡墨蝦圖幷題(絹本)
春波浮藻葉晴日戲蝦鬚
都癡郭索圖幷題(絹本)
一甲雄天下橫行遍海涯
孫隆號都癡毘陵人開國忠愍侯孫生而穎敏有
仙人風度寫禽魚草蟲自成一家號沒骨圖
姜廷憲畫幷題(絹本)
竹風敲韻來書案花月篩香入硯池
沈石田山水(二幅俱無題有印記一倣黃子久筆)
石田寫生(二幅俱紙本一作帶花絲瓜一作豆莢)
無名氏畫(無欵意是劉完菴)
天涯偏感物華新燈下閒吟意轉親風雨滿城春
寂寂不知誰是畫中人匏菴吳寬
姚雲東墨梅圖幷題(紙本)
曉起輕寒細雨吹春回一月半開梅重門未啓金魚鑰
風送鳥聲何處來二月曉寒作贈橘奕綬
文衡山秋塘釣艘圖幷題(絹本)
斷葦依塘秋滿川晚晴倚樹一汀煙靑山最是供詩料
忽共斜陽落釣船徵明
徵仲倣巨然山水(絹本水墨細入無欵)
唐六如寫生幷題(絹挂幅截字作對版入冊)
草率杯盤試踏靑虎丘山上可中亭日斜客散僧催掃
蔗節蓮房滿石庭吳趨唐寅與飲五臺作此戲墨
仇實父柳浪鷗羣圖幷題(絹素極工緻汪玉水得之高明水)
鷗羣雲水伴柳浪繫輕舠飛瀑靑山處滿肩書冊桃
陳白陽牡丹圖(紙本著色)
白陽蛺蝶花圖(紙本著色)
王禄之倣趙松雪萱花圖幷題(剔青地著色後三幅仝)
葉展靑鸞尾花開鵠嘴黃小庭多樹此相對使憂忘
禄之芙蓉圖幷題
碧江煙水渺無津溪畔芙蓉晚更新照水亭亭還自愛
相看渾似浣紗人穀祥
禄之山茶圖幷題
葉舒犀甲厚花放鶴頭丹歲暮饒冰雪朱顔不改觀
禄之丹桂圖幷題
秋風昨夜始吹開萬斛天香金粟堆兩駕仙郎豈凡手
月中親奪一枝來酉室王穀祥
陸叔平山水(凡四幅紙本金山北固劒邱垂虹四境)
叔平折枝水仙梅花圖(紙本水墨)
朱靑溪天池石壁圖(名朗為衡山先生高足)
尤鳳丘山水人物圖(凡六幅俱縑素斗方著色鳳丘名求為仇英之亞)
舜耕歷山版築求賢
魯義姑浣紗女抱石
曹孟德觀黃絹幼婦碑宋藝祖雪夜訪趙相
鳳丘臨勾龍爽避秦女圖
鳳丘臨唐女冠李季蘭真
錢磬室攝山圖
(欵書)戊寅五月七日寫贈慧空師錢穀
攝山吾未到羨爾獨能游畫已錢君得詩將王子
求風煙原歴歴雲水自悠悠千里誠難别新吟漫
爾留萬歷戊寅仲夏八日送慧空上人往攝山茂
苑文嘉
文休承前赤壁圖幷書賦(紙本)
陳子正倣大癡山水
子正花草圖(凡八幅俱文壽承題)
朱文石太室雪圖
侯懋功山水(二幅)
項子京蕉石圖幷題(紙本水墨對版為女郎徐安生泥金竹枝)
葉如斜架紙心似倒抽書此聯殆與蕉寫容非非而是
是是而非吾不知其非亦不知其是是非無定書畫足
徵項元汴
名繪大冊(刪存十幅汪氏自韻齋藏)
此冊前十五幀為用嘉石田雲東白陽諸筆乃余
中表家物也余弱冠讀書白苧嘗假以自隨迨余
江州歸詢之不可復得蓋三十年矣今得再觀于
玉水自韻齋如逢故人其愉快可知也竹懶李日
華
杜東原山水(過版紙本)
杜檉居人物圖(二幅俱過版有小欵止一堇字)
杜古狂堇寫陶靖節白樂天二像靖節曳杖五柳
之下樂天逍遙步履似對永豐坊垂柳皆衣冠雍
雅神韻静深望而知其為有道名公也君實
姚雲東竹石圖幷題
石不可移移則匪貞竹不可撓撓則匪淸淸如夷齊貞
比綺角維竹維石迺金迺玉公綬寫幷贊
秋來未到闔閭城水竹村深遠夢生有客問予將冊去
澹煙疎雨正關情公綬因張用節茂才之便附其同
宗士行畫冊以還又因竹之解雨以致想也戊辰八月
雲東松圖幷贊
為棟為梁匪松之福惟曲而壽乃松之貞是以君子欲
逃其名公綬寫松幷贊
秦有爵封斯為爾福歲有寒虐乃見爾貞維福維
貞作詩美名浦正
雲東古樹棲烏圖幷題
昔烏巢我樹母在喜烏來無母今何恃惟增返哺哀綬
書于三牌之下戊戌五月
烏有孝子情母胡去而來舊巢棲未穏啼向月中
哀浦正
雲東秋葵圖幷贊(著色)
葵心一寸赤巋然獨傾陽其中含盛美無怪炫黃裳蕞
爾凡卉木雜沓競芬芳請觀高士類能幾登忠良猗與
此葵花合上君子堂成化戊戌五月八日公綬贊
雲東雞冠花圖
絳幘曾聞報曉籌曈曈日色暎龍樓我家茅屋疎
籬下搖落西風玉樹秋蓮花峰上閒人題
雲東荔枝圖幷題
未能生擘閩南荔說著紅塵也動愁雨後紫綿毛顆顆
不知宜夏却宜秋聞閩荔食至七月後方已故有宜
秋之言雲東老仙徒惆悵南望為此品寫小像耳
雲東枇杷圖
一樹酣黃熟爛金不須鈴索護山禽行廚載酒西
園去盧橘休誇貢上林東吳陳天定題丙申夏季
外錄
珊瑚網云是冊雲東而下即石田白陽諸畫九疑
翁所云十五幀也後為徵仲伯虎諸筆又幾十五
幀欵題未錄其墨林梅花幅有竹懶水邊林下跋
已刻集中矣余時得周服卿花鳥六版足掩宋人
色韻因附入之天啓丙寅秋余在都門聞先子以
此冊共諸玩好質于珂雪姻家内有白玉大士高
尺餘兩玉侍高半之琢綠松作岩座乃宋做最精
工者太僕公嘗云玉像係馮具區先生所珍供焉
迨余東歸費繁竟不及取贖殊軫念也然猶幸不
落生面人及俗漢手
藝苑閒情冊(凡二十四幅汪氏家藏)
藝苑閒情古秀州蔣藻書
玄亭寂寞浣花多暇淸白僅此𫝊家風雅藉斯情
洽得先輩為命名合時賢而攬勝亦游藝之一適
也玉題
姚雲東贈許民式畫幷題
石壁空靑帶斷雲碧蘿懸樹篆蛇紋人家盡向鍾南住
誰肯林泉覓隠君許生民式頃自都下歸謁予于雲
東仙舘求畫且請贅數語漫爾寫此以贈己酉十月大雲
姚公綬製
蔣文藻竹枝圖幷題(對版行書後詩)
門掩靑山少見人梅花霜鶴自為隣祇今瑪瑙坡前月
唯暎巢居閣下塵
外錄
珊瑚網云文藻與姚丹丘同隠大雲執師資之禮
書畫步趨丹丘為酷肖
杜靑霞醉仙圖
靑霞靖節先生像
靑霞倪幻霞遺照
沈石田雞冠花圖幷題(水墨寫意)
秋叢軋露應曉欲鳴沈周
文徵仲漁舟圖幷書(絹本重著色)
罷釣歸來不繫船江村月落正堪眠縱然一夜風吹去
只在蘆花淺水邊徵明書(宋箋本對題)
陸叔平芙蓉圖幷題(紙本小單條著色)
江水秋瀰溸瀠迴玉有文芙蓉向風立花影對繽紛
唐六如雲關雪棧圖
陳沱江倣徐熙滑法菜花圖
陳柱櫻桃雀圖幷題
甲子新夏客有餽櫻桃者兼遺一雀名曰櫻桃雀遂圖
之以紀興云陳柱
居士貞龍湫高隠圖
(欵書)為儲封夏先生製居節
文休承寫意幷題(横幅)
揮毫試拂古龍尾醒酒更烹新鳳團文嘉
董思白千秋釣舸邀明月圖
陳眉公倣米老雲山圖(對版為文壽承書山静日長篇)
項又新竹枝圖幷題(小單條)
偶得殘楮即以硯頭餘墨作雨枝用墨如用金矣德新
漫興
馬湘君蘭花竹石圖(縑素水墨)
(欵書)戊寅菊月晦日玄子為文茂契君寫馬湘
薛素君梅花蛺蝶圖幷題(紙斗方)
不愁春信斷為有夢魂來素素
素君水仙圖(金箋横披)
幽姿閒静倚新妝暗裡時聞度異香不是來從神
女步何因涉水濕羅裳其昌
素君蘭石圖(金箋橫披)
淸風從東來幽香忽西去欲以遺所思所思在何
處其昌
趙内文叔寫生(二幅)
徐女郎安生墨竹圖(二幅)
墨花閣鑒藏另冊(凡二十二幅)
沈石田軒窗虛淨圖幷題
白日偏于静處長軒窗虛淨覺風凉兩人清話當何事
水誌山經細較量
石田碧水丹山圖幷題
平頭艇子鏡中過髩脚蕭騷影細波碧水丹山儘堪飽
惠州強飰笑東坡沈周
石田菜圖幷題
東園昨夜雨肥勝大官羊党氏銷金帳不知滋味長
息齋似而不逸松雪逸而不似
陳白陽百合花圖幷題(水墨)
玉瓣開和璞香須泛紫檀
王酉室蘭圖幷題
綠葉轉光風紫英汎清馥不受當門鉏託根在空谷
酉室菊圖幷題
翠竹迎風舞黃花浥露開東籬剛命賞送酒白衣人
陸包山繡毬圖幷題
葉翠羅為幄花香玉作毬翩翩塵不染更喜態風流
包山菊花圖幷題
晩歲事老農閒來兼學圃不讀邵平書親𫝊陶令譜
包山水仙海棠圖
邊庭柳暗金微雪御苑花開玉壘春蝴蝶飛來疑
入夢凌波還見洛川神彭年題
文五峰梅圖幷題
暗裡漫焚香雪中本無色隴頭音信稀祇有隣家笛
院落沈沈夜色微月華偏與淨妝宜難明綠樹枝
頭雪且續梅花夢裏詩文彭
文休承水仙圖幷題
雨歇風淸一棹橫微唫自愛晚潮平夕陽西下山千疊
木落空江生遠情
休承墨竹圖幷題
古木挺虬榦叢篁低碧枝湘江何許夢石上雨來時
文肇祉桃源圖幷題
咫尺桃源路更深神仙從此隔溪雲笑他秦帝空求術
誰信塵凡已自分
路入桃源深更深溪中流水洞中雲岩居别有堯
天在只許漁郎占席分申時行題
桃花何事隔人羣一半靑山一半雲世上成蹊都
浪說仙凡回首路頭分張鳳翼和
董思白仙山讀書圖幷題
綠谿靑嶂是秦餘靈境今歸藏史居素友詎迷初得路
頑仙寧讀未焚書其昌倣黃子久筆意
宋石門雪景圖
江上雲深合深深埋遠村曾無塵迹到止許釣舟
橫周公瑕題
孫華林招隠圖
幽篁鳴春風村深愜招隠振衣停蘭橈煙波遠山
暝張伯起
張方洲畫幷題
山共人閒水共淸滿林松籟助秋聲十年中外紅塵騎
何似斜陽策杖人
閒閒三徑少行客寂寂中林有落花人世迥于橋
外隔松蘿隠暎即仙家袁尊尼
周少谷玉簪花圖
展葉類衣羅合葩似簪玉佳人明月中悞將敲砌
竹王伯穀題
王延陵水仙圖幷題
出門大江橫銀濤數千頃仙子御輕颷環珮搖虛影中
宵月無光天地冰壺淨輕盈何所之飛夢西湖泠
張湖山梅竹圖幷題
梅花吹欲白竹影拂雲碧翛然暎長林為君鬭竒色
湖山玫瑰花圖幷題
春腴紅玉軟香透紫茸溫材美名應稱終承雨露恩
文衡山竹圖幷題
脩幹挺寒節疎陰生嫩凉溪南一尺雨髣髴見瀟湘
日暮黃陵廟春深片雨晴怪來靑鳳尾冉冉過墻生
靑箱蘊玉冊(凡七十幅對題俱南中書家以非題畫不錄)
靑箱蘊玉朗哉顧願題
王道父為酉室吏部從孫年十四失怙恃故幷失
其故家青氊遂遊休承先生門下見休承詩畫則
嘖嘖稱賞不已引伸觸類於此道中恍然若有得
也亡何為廣文從祖携至溧水因入秣陵時可弱
冠里中親友相過道父遂遍徵其書畫云周幾
王禄之牡丹圖幷題(水墨)
香凝金掌露妝豔玉樓春若比名花色沈香亭北人穀
祥
禄之繡毬圖幷題
朵朵冰鏤就團團玉簇成水晶簾影外相暎太分明穀
祥
文休承山水
(欵書)乙夘春日似道甫老契
談思重花石圖(水墨紙本志伊號學山無錫人)
孫雪居蠟梅圖(著色)
朱蘭嵎杉禽圖
(欵書)癸丑新凉為道行兄寫
王舜之金蓮法相圖
(欵書)為晴峯先生寫于南都玄覽閣
淳之蘭花圖周之冕石榴圖
朱之士水仙蘭花圖吕芝人物圖
周天球墨蘭圖金士龍水仙梅花圖
馮曉人物圖陸儀吉菊花圖
王中立秋海棠圖戚仲陞蘆鴈圖
唐士良梅花圖顧時啓佛手柑圖
金如初蘆鴈圖王異荔枝圖
吳時培花鳥圖蔣羽化鬭雞圖
吳彬柑鳥圖陳士花鳥圖
金爵樹石羣鷗圖王玄桃源圖
孫世良桃源圖孫有知雪景圖
山水諸冊
古吳孫瑋孫枝蔣乾錢貢
吳習朱竺張復陳祼
袁玄王彬陶冶戴纓
文室袁源浦鯨姚貞
陳煥吳冠吳稚浦融
戴雲姚俊李紹箕李士達
杜冀龍朱胤達文從先許九枝
湯時倬姚元治朱胤俊魏之璜
戚伯堅盛茂曅王祖槐鄒之孟
杜玄禮袁麗明謝道齡陸士仁
文從昌
外錄
珊瑚網云吳門王道甫迺選部禄之公仲孫鄖樵
保御之仲子為張幼于中表一云道甫即顧静甫
稱道行其所徵書畫俱隆萬間人共百四十家亦
一時之盛也
明人詩意圖冊(蔡虧父彙凡二十幅)
右丞詩意張鳳翼書
王中允之詩詩中有畫吳下諸君之畫畫中有詩
虧父攜以自隨如日坐少文之室聽衆山皆響也
萬歷己亥二月既望王穉登書
行到水窮處坐看雲起時丙申春張復
水穿盤石透藤繫古松生錢序
山臨靑塞斷江向白雲中陸士仁
大壑隨階轉羣山入戶登吳習
白雲迴望合靑靄入看無孫枝
隔牖風驚竹開門雪滿山蔣乾
時倚簷前樹遠看原上村錢貢
江流天地外山色有無中強存仁
綠豔閒且静紅衣淺復深周之冕
梵宇聊憑視王城遂渺然微密
磵芳襲人衣山月暎石壁文從昌
登高萬井出眺迥二流明沈咸
寒塘暎蓑草高舘落疎桐長洲沈繼祖丁酉九月旣望
偃卧磐石上翻濤沃微躬句吳真語
獨立何䙰褷&KR0742;魚古槎上長洲張存仁
山中一夜雨樹杪百重泉朱竺
獨樹臨關門黃河向天外劉原起
靑臯麗已盡綠樹鬱如浮汝南周之冕丙申春日
興闌啼鳥換坐久落花多郁喬枝丙申春日
空山新雨後天氣晩來秋張元舉乙未四月八日
昔人嗜白樂天詩見之而喜有見之而哭有為之
刻肌要皆嗜好然也吾友蔡虧父嗜王右丞詩詠
歌之不足付之丹靑狀貌幾于刻肌矣咫尺之内
便覺萬里為遙然右丞最深于禪理而虧父方外
之懷適與相契所謂身外身義中義則當得之象
外可也可一居士張敉
摩詰句圖(汪玉水徵冊凡三十幅)
余嘗得蔡虧父所彙畫冊俱寫右丞詩意以摩詰
詩中有畫也迺吳下諸先哲則畫中有詩矣因憶
都中數年每見吾禾諸君子點染之妙竊謂東吳
一帶不能專媺余不揣敢遍求鉅筆一鬯輞川遺
韻絶勝嗜白香山者刻句盈肌乎藉是以開檇李
崇禎畫社庶令梅道人姚侍御諸公不至久落寞
也勿靳吮毫而夷鄙人之請幸甚社走汪砢玉拜
徵時戊辰改元之秋
藉草飰松屑焚香看道書竹懶李日華
秋山一何淨蒼翠臨寒城叔祥姚士粦
淸夜何悠悠叩舷明月中嘯海朱瑛(原本瑛字旁列實字)
遠樹蔽行人長天隠秋塞康侯戴晉戊辰十月
静言深谷裏長嘯高山頭珂雪李肇亨
空山新雨後天氣晚來秋會嘉戊辰冬仲
明月松間照清泉石上流項聖謨畫時己巳春分二日
之夕齋頭七松風不絶聲甚助筆興
獨坐幽篁裏彈琴復長嘯易菴二年二月晦補圖
古木無人徑深山何處鐘陳墉己巳二月望後寫吳仲
圭筆意
殘雨斜日照夕嵐飛鳥還徐榮
啼鳥忽臨澗歸雲時抱峰徐伯齡
湖上一回首青山卷白雲孔昭姚潜己巳二月試小道
士墨
草色搖霞上立春前三日寫(亦孔昭畫無欵)
松聲汎月邊時閒照軒漏下三鼓矣陶庵姚潜
月出驚山鳥時鳴幽澗中君與朱大定
谷静惟松響山深無鳥聲元嘉萬祚亨
白水明田外碧峰出山後涵碧吳弘猷
悠悠西林下自識門前山叔符吳必榮戊辰冬日
荒城臨古渡落日滿秋山趙珂
草際成棋局林端舉桔橰周志
細枝風響亂疎意月中寒陸海
靑苔石上淨細草松下軟沈曄
深林人不知明月來相照公亮范明光
屋上春鳩鳴村邊杏花白褚素民
總向秋園裏花間笑語聲王烈己巳春孟
倚杖柴門外臨風聽暮蟬駕翁項轂
園廬鳴春鳩林薄媚新柳湛一寂瀾(同題各畫)
竹喧歸浣女蓮動下漁舟玉洲仇世祥(實甫之孫)
積翠紗窗暗飛泉繡戶凉皆令黃氏媛介
香氣𫝊空滿妝華影箔通九畹孫氏蘭暉
外錄
珊瑚網云有檄徵得百餘幀大約人各二題乃並
存者無幾姑置者過半而續至未已也
又云余幼見先君選古文辭可圖者索姑蘇諸名
手書畫于泥金牋上曰桂苑叢珠較此更光彩陸
離也
書畫彙考卷三十七
