書畫彙考卷五十七
刑部左侍郎卞永譽撰
畫二十七
明
唐寅
唐伯虎丹陽景圖并題
隂雨浹旬厨煙不繼滌硯吮筆蕭條若僧因題絶句八
首奉寄孫思和
十朝風雨苦昏迷八口妻孥併告饑信是老天真戲我
無人來買扇頭詩
青山白髮老癡頑筆硯生涯苦食艱湖上水田人不要
誰來買我畫中山
荒村風雨雜鳴雞轑釡朝厨愧我妻謀寫一枝新竹賣
市中笋價賤如泥
書畫詩文總不工偶然生計寓其中肯嫌斗粟囊錢少
也濟先生一日窮
儒生作計太癡呆業在毛錐與硯臺問字昔人皆載酒
寫詩亦望買魚來
抱膝騰騰一卷書衣無重褚食無魚旁人笑我謀生拙
拙在謀生樂有餘
白板門扉紅槿籬比隣鵝鴨對妻兒天然興趣難模寫
三日無烟不覺饑
領解皇都第一名猖披歸卧舊茅衡立錐莫笑無餘地
萬里江山筆下生正德戊寅四月中旬吳郡唐寅作
於七峯精舍(書圖後)
唐子畏垂虹别意圖并題
垂虹不是灞陵橋送客能來路亦遙西望太湖山閣日
東連滄海地通潮酒波汨汨翻荷葉别思忙忙在柳條
更款傳杯遲判袂月明倚柱喚吹簫
六如居士江深草閣圖(贈次明吳君)
唐子弄造化發語鬼欲泣遊戲山水圖草樹元氣
濕多能我亦忌造物還復惜願子斂光怪以俟歲
月積沈周
子且不試藝西狩因麟泣密雲而無雨槁物何由
濕空山來者稀白日成嘆惜唐君非畫師英華發
於積吕㦂次韻
外錄
珊瑚網云子畏焦墨畫江干石壁作二松虬結根
梢不可辨竒怪之筆自然動人松下一茅亭有幽
人凭闌清坐子畏題署在石壁下
唐解元夢筠圖并題
聞說君家新闢庭參差滿種粉梢青炎時靜坐不覺暑
晝日仰眠常見星一點虛心通曉夢百年手澤與忘形
秋來四屋聲如雨帳掩薰爐獨自聽吳趨唐寅
伯虎松閣幽花圖并題
松間草閣倚巖開巖下幽花遶露臺誰叩柴扉驚鶴夢
麻姑遣送酒肴來唐寅
唐六如巖居高士圖
唐時襟服漢時冠日用於人只一般惟我識公心
未老滿胷才思蟄龍蟠允明
子畏巖中高士圖
襟屨深林下悠然樂事多細風披夏葛斜日閣煙
蘿埜篠醒殘酒山禽和短歌還愁濟時出謝跡此
巖阿元吉題
外錄
書畫舫云嚴持泰攜示唐子畏獨樂園江山行旅
二卷仙杏花開女儿山風月何須遍五湖四幅雜
傚李伯時劉松年李晞古家法并淺絳色可喜持
泰又云家有唐子畏五嶽游圖卷
唐伯虎山水
溪亭面虛曠乃在山之陽俯瞰玉淙淙仰視巖蒼
蒼幽人抱竒僻卜築臨此方愜我清絶想謝彼馳
驅場爰有同心人杖策來浮梁相尋無俗侣幽事
與商量子畏曠古風流超塵墨妙圖繪傳於人
間眞世寶也適叔貽攜示因題以歸之丁未徵明
子畏山水
皋橋西畔唐居士浪迹圖成尺楮間莫訝晴忩頻
展看分明筆下見荆關徵明題
唐伯虎山水并題(四軸)
雲樹含晴日煙嵐閣晚風高人將木履送目大江東
山高鳥不巢水清龍不住至察則無徒故寫糢糊樹
灌木倚道左流凘鳴沙中欲涉未摳衣且乘君子風
金風秋立至凉生雪髩虛梧桐一葉落打著手中書
伯虎諸畫并題(几十八幅)
巖居蕭散未全迂掌上清樽膝上書滿目繁花堪自老
笑他金紫釡中魚
金谷中分此水長問津從不到漁郎山添爽氣砭詩骨
獨坐檉隂送夕陽
亂山雜霧曉&KR0034;巃遙見懸魚是梵宫倚杖漫行行復坐
一聲啄木在林中
秋色蒼凉懷抱開古林泉石總詩材平頭鞋子方春盛
青石橋邊散步來
高泉落磵玉淙淙怪石蟠旋似卧龍詩卷滿肩芝滿地
吾能此處著吾蹤
雲歛溪山秀色開滿谿新水綠于苔偶然二叟臨磯坐
無數青山倒影來
石磯平淨蒼苔合高木空添接葉深二叟清談無俗事
亦應與許二同心
滿地松隂六月凉採芹歸去擔頭香相逢夕照誰家子
倚樹喃喃話正長
席地松隂樂有餘瓦盆盛酒炙枯魚心中洗盡閒名利
一派泉聲應讀書
山閣臨溪晚更佳繞崖秋樹集昏鴉何時再借西忩榻
相對寒燈細品茶
紅樹青山飛亂雲白茅簷底帶斜曛此中大有逍遙處
難說與君畫與君(與所刻異)
白板黃扉隱者居家常聊辦一餐魚平橋落葉迷行徑
時有隣翁來借書
背郭茅簷終日晴果林霜後葉無聲山僧不管門前路
任爾行人終日行
野寺空林落照低微鐘烟樹使人迷逢僧只道山門近
不覺穿雲又過溪
百尺杉松貼地青布衣衲衲髮星星空山寂寞人聲絶
狼虎中間讀道經
重重樓閣凍雲連煙樹蒼茫帶瀑泉一夜空山千丈雪
草玄人在玉壺天(高太巖家藏)
雪霽天涯冷更嚴杜茅柴熟舊青帘瓦罏圍坐松明火
短句時時信口占
柴門雪霽榿林彊藤枕新開煑酒嘗正是騷人安穩處
一編文字一爐香
六如曉起圖并題
獨立茅門賴拄笻鬢絲凉拂豆花風曙鴉無數盤旋處
綠樹枝頭一線紅
子畏贈感慈畫并題
騎驢八月下藍關借宿南州白塔灣壁上殘燈千里夢
月中飛葉四更山唐寅贈感慈鄒先生
唐伯虎呈何先生畫并題
青雲臺殿泉聲隔黃葉關河鴈影來别有詩人好懷抱
西風雙鬢一登臺蘇門後生唐寅畫呈何老大人先生
子畏山水并題
濺沫飛流白練長亂山雲鎖樹千章忘機盡日惟猿鶴
應笑紅塵市裏忙
山勢穹窿野色分飛泉滴處靜中聞蕭條風景誰
為侣祗有蒼梥共白雲吳麒
外錄
書畫舫云唐人妙句一經名士圖寫更足千古其
傑出者定當以子畏山中一夜雨樹杪百重泉為
最徵仲宅近青山同謝脁門垂碧柳似陶潛次之
其前則用嘉水迴青嶂合雲度綠溪隂廷美閶門
柳色烟中遠茂苑鶯聲雨後新啟南春日鶯啼脩
竹裏仙家犬吠白雲間其後則仇英花遠重重樹
雲輕處處山陳淳雲裏帝城雙鳳闕雨中春樹萬
人家陸治川原繚繞浮雲外宫闕參差落照間文
伯仁雲間樹色千花滿竹裏泉聲百道飛文嘉藍
水遠從千澗落玉山高竝兩峯寒皆其烜赫有名
者也
六如居士贈西州畫并題(畫題醉舞狂歌五十年見刻集不錄)
與西州别幾三十年偶爾見過因書鄙作并圖請教殊
無佳興草草見意而已唐寅
唐伯虎雖學李晞古亦深於李伯時故人物舟車
樓觀無所不工此其合作也其昌
伯虎版築求賢圖并題(青綠堂畫)
聖主求賢按畫圖頓將天秩卑胥徒精神不是能玄會
顔色安知非濫竽唐寅
外錄
珊瑚網云歙友黃越石欲余仇實父南極呈祥圖
因以此畫相易云伯虎為某大老作尚有三軸余
時亦欲其馬遠山水即出向得越石畫為伯虎金
閶送别圖易之伯虎題云金閶楊柳麯塵絲又送
吾兄上路岐若到長安見知巳為言貧甚轉工詩
書畫詩足稱三絶至今念之不已
唐子畏孟蜀宫妓圖并題
蓮花冠子道人衣日侍君王宴紫微花柳不知人已去
年年鬭綠與爭緋蜀後主每於宫中命宫妓衣道衣
冠蓮花冠日尋花柳以侍酣宴蜀之巴謠已溢耳矣而
主君猶挹注之竟至濫觴俾後㮩搖頭之令無不扼腕
唐寅
芙蓉城裏試仙衣詩酒留連致式微花柳豈關亡
國恨降王原是受朝緋汪砢玉次韻題
外錄
珊瑚網云余舞象時見家嚴凝霞閣中所懸唐六
如畫乃白描宫人詩句即蓮花冠子也舉贈岐黃
談繼岩後於留都得是幅閱題恍然因步原韻未
幾復得六如弄玉圖其人物衣裝相似可匹焉
唐解元風雪歸窰圖卷
妻兒且息怒風雪任漫漫袖有春風手能温天下
寒此元貢理官詩也偶閱李以政風雪破窰圖
遂為書此三橋文彭
右風雪歸窰圖子畏先生筆也先生此卷全法宋
李唐行筆如屈鐡絲而一種寒凍之狀宛在目前
眞穎端有化工者也豈惟冠絶一時自當不朽千
古耳後學文嘉題
伯虎倦繡圖并題
夜合花開香滿庭玉人停繡自含情百花繡盡皆鮮巧
惟有鴛鴦繡不成正德八年夏五月唐寅畫并題
六如鞦韆圖并題
梳成鬆鬢懶騰騰打罷鞦韆倦不勝憑仗東風莫停泊
少年心性自無憑唐寅
唐六如花陣六竒圖卷(六如自題詞失錄)
題唐六如花陣六竒調玉燭新
吳宫新宴起喚兩隊嬌羞粉營紅壘阿平輕掉蘇
家舌旋把靈犀參透兵符半紙偷送得君王春睡
雲夢杳小網流蘇淮隂霎時拈繫滎陽斷送重
瞳更七日平城總虧佳麗貂圍翠繞(闕)兒夢還殢
漢家羅綺丹青妙理描寫盡六番隂計雲臺後胥
與封侯温柔國裡掃愁將軍都督華胥以西諸
軍事領長樂少府醉鄉侯食糟丘五百戶天弢居
士書
唐子畏堂上雙白頭圖并題
海棠枝上白頭公頭暎花枝轉覺紅恰似老夫高興在
醉攲紗帽領春風
六如征鴻圖并題
白露蒹葭八月秋征鴻又作稻粱謀一羣嘹嚦相呼處
多在萍荒淺水洲唐寅
伯虎桃花過雨圖并題
桃花雨過水連天古樹高岩亂玉泉獨立溪頭窮物理
不知斜日落平川唐寅
唐子畏落花圖并題
落花圖咏吳郡唐寅
今朝春比昨朝春南阮番成北阮貧借問牧童應沒酒
試嘗梅子又生仁六如偈送錢塘妾八斗才逢洛水神
多少好花空落盡不曾遇著賞花人
夕陽芳草笛悠悠春盡驚看又轉頭淅瀝風光搖草樹
驂驔時節逐川流臨階忍數脂千片遶樹空煩繡半勾
九十韶華梭脫手多情又作一番愁
忍把殘紅掃作堆紛紛雨裏毁垣頽蛤蜊上市驚新味
鶗鴂催人再洗杯肯唱驪歌送春去悔教羯鼔徹明催
爛開賺我平添老知到年來可爛開
能賦相如已倦遊傷春杜甫不禁愁頭扶殘酒方中醉
面對飛花怕倚樓萬片風飄難割捨五更人起可能留
妍媸雙脚撩天去千古茫茫土一丘
芒鞋布襪罷春遊粉蝶黃蜂各自愁池面風迴公簇聚
陌頭人散踘場休膠粘日月無長策酒對荼&KR1048;有近憂
蘇小隄頭試翹首碧雲暮合隔紅樓
溪水東流日轉西杏花零落草萋迷山翁既醉依然醒
野鳥如歌復似啼六代寢陵埋國媛五陵車馬鬭家姬
鄰東謝却看花伴陌上無心手共攜
春歸不得駐須臾花落寧知剰有無新草漫生天際綠
衰顔又改鏡中朱暎門未遇偷香掾墮溷番成逐臭夫
無限傷心多少淚朝來枕上眼應枯
蟄燕還巢未定時村翁散社醉扶兒紛紛花事成無賴
默默春心怨欲私雙臉臙脂開北地五更風雨葬西施
匡牀自拂眠清晝一縷茶煙颺鬢絲
春盡愁中與病中花枝遭雨又遭風鬢邊舊白增新白
樹底深紅換淺紅漏刻已隨香篆了錢囊甘為酒杯空
向來行樂城東路青草池塘亂活東
崔徽自寫鏡中真洛水誰傳賦裏神節序推移比彈指
鉛華狼藉又辭春紅顔仙蛻三生骨紫陌香消一丈塵
繞樹百迴心語口明年勾管是何人正德庚辰仲秋
吉日偶錄落花詩并畫於上
六如牡丹圖并題
故事開元重牡丹沈香亭北冷泉南如今顔色還依舊
風雨江東月閏三吳郡唐寅筆
子畏萱花圖并題
北堂草樹發新枝堂上萊衣獻夀巵願祝一花添一歲
年年長慶賞花時
唐伯虎秋圃雜花圖并題
芳園秋色似春時紅紫紛菲暎綠池珠露未乾啼絡緯
曉風初拂颺蛛絲
六如居士菊圖并題
錦里先生日晏眠客來高論坐無氊酒資盡在東籬下
散貯黃金萬斛錢
唐六如墨菊圖并題
故園三徑吐幽叢一夜玄霜墮碧空多少天涯未歸客
借人籬落看秋風
伯虎墨葡萄圖并題
綠雲架上草龍蟠馬乳含秋露不乾昨日文園愁肺渴
幾丸嚼破蔗漿寒
子畏盆石菖蒲圖并題
水養靈苗石養根根苗都在小池盆青青不老眞仙草
别有陽春雨露恩
唐伯虎竹枝圖并題
鳩雨初晴苦竹生瀟江明月動秋聲他年鍊骨輕如葉
擬踏風梢散袖行
唐居士孤竹圖并題
歲寒有貞姿孤竹勁而直虚心足以容堅節不撓物可
比君子人窮年交不易曅曅桃李花旦暮改顔色
唐子畏王公拜相圖卷(一名王濟之出山圖)
(款書)門生唐寅拜寫
東南赤舄上明光百辟迴班待子長事業九經開
我后文章二典紀先皇春風夜雪門墻夢祕洞靈
丘杖履將敢道托根偏樹拔例隨芳草逐年芳門
生祝允明
道德前王懋旉求我后崇朅來開禁館爰命列羣
公少宰中朝駿文峰蓋世雄典謨深帝學出入冠
青宫大受心彌小端居望愈隆旁徵勞仄席夙簡
在淵衷乃濟雲龍會言參著作工鳬飛南斗下蓋
擁大江東寥廓瞻疆宇優柔採國風匪徒吳競直
兼尚馬遷通聖業唐虞竝昭靈日月同華詞將茂
實傳示緬無窮晚生徐禎卿
贊化調元屬重臣相君歸國節旄新大廷入覲新
天子四海應沾鼎外春門下生張靈
聖主登新極文星復舊垣紫書徵纂述黃閣待調
元畫舫行江驛華旌映郭門承明朝見罷天語降
殊恩後學生吳奕
聖皇初御極登進盡賢人求舊尤加意先師乃後
臣國書需總筆王化屬持均聞說周公事新圖畫
得真晚生盧襄
吳國才賢見兩元山川靈秀出璵璠先朝史錄趨
宣召大郡編摩接討論車馬城西懷遠别經綸闕
下沐殊恩緣知舊學應超擢還見官崇道益尊葑
門朱存理
綸綍頻宣上帝京編年直筆鬼神驚明良入覲天
顔喜黜陟心懸水鏡清宋室匡君推范老漢廷稽
古重桓榮春風門第多桃李我獨傳經愧鄭生門
生薛應祥
王文恪公濟之為吳中名宰相無論學術科第德
業聲望載在傳志者照映千古即其門人交友周
旋於公者莫非名流韻士此卷一圖七詩乃正德
改元公方大拜詔起之洞庭此出山圖咏之所由
作也圖中樹石斆李唐人物倣公麟而車中傳神
不減長康乃子畏用意筆佐以希哲京兆精楷昌
穀廷評古調足稱三絶而夢晉以下諸作亦皆翩
翩一展玩間如入山隂道中應接不暇也辛亥春
公之四世孫伯貞命工裝潢出以相示俯仰今昔
甲子再週而紙墨如新雖鬼神呵護而亦可以占
雲仍之善保矣故為識之長洲後學張鳳翼
乙巳初月之望購得王公拜相圖詠捧閱再三卷
尾恭題八字云清辭入彀妙畫通神張丑筆記
唐解元野望憫言圖卷
野望憫言(今亡)唐寅
己巳九月舟次相城一首
幾年約兹游為訪石田叟石田今已亡不使此言
負相知三四人挐舟過湖口行行抵相城自夘將
及酉四顧何茫然天水合為藪茅屋幾人家荒蒲
與衰柳本來魚鼈宫自合鷗鷺有始田者為誰餒
也非自取有司事誅求亡者十八九念此為徬徨
獨立延佇久作詩當風謠以告民父母濟之
正德己巳九月望後寅忝侍柱國少傅太原公出
吊石田鄉丈於相城夜宿宗讓三舅校書宅酒半
書此聊伸慰荅之思耳吳趨唐寅
吳以水為國相城當其汚旱熯與衆異淖涸不可
鋤淹潦先見及宛在水中居己巳春不雨逮秋欲
焚巫七夕月離畢驟雨風挾諸始謂油然雲助我
潤槁枯涔涔乃不息山崩溢江湖拯溺急兒女騎
牛雜羊豬始旱終以潦歲一災二俱縣官不了了
按籍征稅租連境盡魚鼈比屋皆逃逋我隨宰公
來舴艋如乘桴村有太丘生典賣具午哺公既恤
以詩賡之我能無勸子賣積荒攜口就上腴早晚
得飽餐鼓腹歌皇虞
我公汎仙舟取道問漁叟㴑洄三十程僕夫費絙
負湖名指陽城風土比壺口微茫水氣薄白日亦
易酉吾蘇故澤國乃此識淵藪不嫌席門陋艤棹
且維柳垝垣厖吠雜四壁漲痕有前村酒旋賒汚
田魚可取市遠無兼味蔬味僅三九公心享其貧
戀坐亦良久子從宰相游可以慰慈母宗讓卜
居陽城適遭水厄大傅東山王公中丞瓜涇徐公
皆有詩慰藉之解元唐君子畏及今侍御師邵家
兄以次繼響窮居寂寞之濱而顧得此亦不易得
也近持以示予予無似不能自默敢依韻語輒補
一首珠玉在側覺我形穢宗讓姻家民表施君讀
而愛之遂請以歸宗讓亦不靳也正德壬申夏五
望既石湖盧襄敬識
野望憫言一卷為宗讓校書作也卷中為圖者一
為詩跋者三後先皆名筆凡三年而歸於施民表
氏民表傳子若孫歴四世七十六年而始歸茂實
府君此其相傳之自也府君云當正德己巳吳中
大水時有宗讓者適居相城不無牢愁騷屑之感
一時士大夫若王文恪輩爭為歌詩慰藉之獨子
畏先生既成有聲之畫復構無聲之詩殆是詩中
畫畫中詩恐摩詰復生子畏無多讓也暇日出示
張進士伯起伯起謂其天真爛發逸趣宛然一段
蕭疎清曠之氣出没於烟波柳岸間使人應接不
暇藉令營丘北苑松雪翁極意為之亦自不遠真
神筆也顧其詩往往自成一家語比于唐人篇什
為不類耳府君服其知言而卒無以復之又云此
卷在施子所時方買田相城東恒從主人借觀焉
嘆賞之誠見乎詞色幾欲作米顛據舷狡獪未有
因也萬歷丁亥吳中復大水施子以此卷來質米
爾時極喜戲語之曰昔宗讓以水厄得此卷吾子
以水厄失之是何彼此不類與施子曰主臣有之
不聞人亡弓人得之夫復奚恨與我傳之後人而
不知所重何如歸於識者耶為一笑而留之卷首
故有野望憫言四大字亦子畏書曩者猶及見之
惜已失矣屢欲倩名手補其亡復計虎賁之似未
若延津之合也遂虚右以俟後七年府君析箸謙
德田籍在相城東有難色府君出此卷授不肖曰
以此當汚邪十畆可善護持毋為人所豪奪寧非
吾家一雅語乎遂百拜受之而識其顛末於卷後
時又明年丙申九月十二日張謙德謹書
開歲痰火大作幾不能生今甫起坐尚未可步履
也承示唐畫暨王盧詩俱真正可珍而畫更入神
計高明自得之也附復鳳翼頓首
外錄
書畫舫云子畏畫倣宋元無不臻妙而於李唐遺
法尤得心印故其遇合作處往往負出藍之目如
吾家野望憫言畫卷蕭森灑落的屬第一乃拘泥
家數者例以出山圖壓卷是非難齊如此執筆感
慨悠悠我思
又云謙德丑舊名也故字叔益萬歷丙戌先子獲
秦人張丑古印而不腆實以丁丑生遂易今名云
丁酉人日記此卷今歸顧氏
伯虎越城泛月圖并題
柳沈霧氣濛濛濕月蕩湖光晃晃明翠幕樓船紅拂妓
越城橋畔夜三更唐寅畫
六如夜景人間少生紙經營入董源彷彿越城橋
畔見青衫濕盡倒離樽張祥
外錄
書畫舫云唐子畏越城泛月紙本水墨畫其烘鎖
絶佳而右方詩題尤精謹可愛詳觀筆趣亦盛年
作也惜曾大父參箋一絶不同幅耳畫琵琶而題
紅拂似屬語誤故曾大父有此結
又云次兄仲服收得唐寅越城泛月小幅水墨天
成景色最為深遠與予承受先世野望憫言畫卷
筆趣正同品格不相上下足稱化人之筆
又云越城泛月元宰公謂其有墨而無筆至野望
憫言公又賞其筆法類趙大年非平時畫本可及
其持論乃復爾爾古人云有筆有墨筆墨二字人
多不曉畫豈無筆墨哉但有輪廓而無皴法即謂
之無筆有皴法而無輕重向背明晦即謂之無墨
古人又云石分三面此語是筆亦是墨可參之
又云子畏畫本筆墨兼到理趣無窮當為皇明丹
青第一以較啟南遺跡雖蒼勁過之而細潤不及
也陳仲醇云世人愛書畫而不求用筆用墨之妙
有筆妙而墨不妙者有墨妙而筆不妙者有筆墨
俱妙者有筆墨俱無者力乎巧乎神乎膽乎學乎
識乎盡在此矣總之不出藴藉中沈著痛快
唐子畏杏花仙館圖并題
綠水紅橋夾杏花數間茅屋是仙家主人莫拒看花客
嚢有青錢酒不賒唐寅
外錄
書畫舫云唐子畏杏花仙館一幅精細之極絹本
淺絳色其參箋衡山長歌不及錄
六如居士逃禪圖卷
逃禪
招隱士(祝允明書原文不錄)
唐子畏解元既坐事廢斥即能放情山水冥契禪
理嘗著招恤賦以自見然其藻思勃發至繪逃禪
圖以洩磊砢不平之感而其布景即屈子行吟澤
畔之遺也友人祝希哲京兆恐其沈溺不返為寫
淮南招隱篇以諷之而其命意又宋氏景氏招魂
大招之旨也卷中書畫皆精題名並闕豈如孟浩
然所云不才明主棄時事有難於顯言者相與謬
幽&KR0802;晦以俟同調之自尋耶然書畫實神品也竊
恐日久零落故為識而藏之時壬子季秋萬歷紀
歲十二日張丑
外錄
書畫舫云此卷曾在文氏畫品清逸絶倫極可玩
其招隱士一帖休承公嘗摹刻歸來堂中
子畏松溪草堂圖長卷
外錄
書畫舫云唐子畏松溪草堂長卷水墨紙本其長
蓋丈有五本身子畏自有詩而後方希哲徵仲等
題之並奕奕可喜平生所見長卷宜為冠真劇跡
也
唐子畏雲山烟樹圖并題
雲山烟樹靄蒼茫漁唱菱歌互短長燈火一村雞犬靜
越來溪北近横塘吳郡唐寅
右畫雲山烟樹紙本淺絳色樹石倣李成屋宇師
巨然山頭斆米芾既極秀潤又饒氣韻更兼收藏
得地紙墨如新而簽題復出王履吉之手名跡也
向從王氏借閱今歸余家張丑
伯虎松坡圖
外錄
書畫舫云子畏水墨松坡圖全學李晞古所畫四
松竒古之極王徵君百谷故物也
子畏仙景圖并題(小幅)
白袷檀冠碧玉環倒騎驢子看廬山腰間小合藏何物
九轉芙蓉一顆丹唐寅畫
外錄
書畫舫云茂實府君潛心烹煉齋頭懸挂此軸是
子畏極筆層巒疊嶂怪松竒樹種種入神每閱未
嘗不醉心也子畏又有洞庭秋霽圖
唐六如枮木圖并題(小幅)
枯木蕭疎下夕陽漫燒飛葉煑黃鱨與君且作忘形醉
明日驅馳汗浣裳友生唐寅飲承宗先生葑溪草堂
中作此小幅為贈
外錄
書畫舫云不腆新收韓氏枯木小幀全師李成筆
意清逸秀美當為子畏絶品近為徐晉逸購去
唐解元仙山樓閣圖
仙山樓閣(書圖右)晉昌唐寅
何處碧桃雨花飛渺去津山中自流水物外有長
春路轉通幽處雲深隔世塵洞天曾不遠或有避
秦民徵明題
外錄
書畫舫云仙山樓閣一題創自李思訓宋元名手
多作之向從王龍岡家購得子畏青綠横看大幅
計高六尺闊九尺餘原係寫夀履吉母氏者其布
景用筆全法王右丞雖精細層疊稍讓蔡氏白石
翁卷然樹石古雅屋宇壯麗實子畏用意作也右
方署書八字奕奕神采後有徵明題其字全倣聖
教尤足嘉賞耳或云徵仲盛年亦曾畫成一卷乃
是倣傚伯駒遺法筆墨精妙金碧輝暎凡經歲而
始就緒近聞得六十千歸洞庭人家惜未及見世
多臨本
子畏水亭午翠圖并題
水亭如笠水颸寬一卷開忩了稗官停午樹隂深合翠
篆絲裊裊下清湍唐寅畫兼詩
外錄
書畫舫云相城施氏舊藏子畏水亭午翠一幀見
僕纂修稗官家言卷以見贈樹石高古峰巒朴茂
當為子畏遺蹟第一品惜乎絹素弊壞不入好事
家目耳即使完好其筆法亦非俗士所能識也丑
纂修稗官家言為名山藏蓋廣先子史翼之作水
亭午翠題咏殆似為僕發耶
伯虎山水并題
危橋渡深澗深岫出閒雲已息麒麟想終成麋鹿羣
外錄
書畫舫云唐子畏淺絳山水一軸清眞秀潤盛年
筆也
唐伯虎千山萬木圖(紙本中挂幅水墨遙山隱霧疎樹含風拄杖崇岡引人結烟駕)
(之思)
(款書)嘉靖改元新正唐寅(書左角上)
千山重疊錦屏遮萬木參差綠帶斜黑霧障天迷
鳥道黃茅極目少人家喬林草偃知藏虎隂壑風
腥定有蛇駐馬不堪回首望孤雲飛處是天涯枝
山
唐六如金昌暮烟圖并題(絹本小挂幅淡色疎樹溪山雲烟横鎖林間草舍水)
(次扁舟一派江天暮景)
霜前柿葉一林紅樹裏溪流極望空此景憑誰擬何處
金昌亭下暮烟中唐寅(書右角上)
唐子畏秋塘詩景圖并題(絹本中挂幅淡色山麓寒塘茅簷老樹一人盪舟將)
(泊詩境當前安得閒身卧遊終日)
家住東南雲錦鄉心魂原是水花香哦詩想入秋塘境
鴛鷺驚飛一夕忙蘇門唐寅(書右角上)
秋水何人愛清狂我輩來山光浮掌動湖色盪胸
開黃鵠輕千里蒼鷹下九垓平生濟川志擊楫使
人哀
山水繡相錯清暉如可餐峰形分塢塢沙曲擁灘
灘西蕩荷香拂南屏秋氣寒嘯歌終日裏懶散不
簪冠
細雨作寒食山風吹李花年來(原蹟來字點去)光隨燕雀
吾道只龍蛇雲薄三江渚春圍五柳家無官居騎
省有鬢已生華雅宜山人王寵書於石湖草堂
時己丑七月廿又五日
唐六如青山讀書圖并題(雙絹大横幅淡著色雲壑霜林山居繡錯右偏石梁)
(飛瀑童子抱琴踵一客翩然來中間軒牖向背把卷攤書哦吟者不一左一柴扉半閉一童負杖肩)
(大瓠望酒帘而去江水迷茫風帆遠度晻靄層巒恍如置身其間有得朋讀書之樂)
湖州得絹俱充襪我把輕縑試高揭東塗西抹出天涯
管領烟霞主風月人家聫絡住青山良朋好友時往還
讀書比比不出戶柴門流水聲潺湲危椒絶磴走行旅
嵐氣濕衣雲作侣山腰隱隱見招提落日長途渺何許
林坳樹底跨浮梁一泉玉瀉秋琳琅荷衣凉透忍不得
寒郊瘦島誰爭強遙天兩兩沙鷗起中有吳船過越水
輕帆帶影掠雙鳬頃刻錢塘三百里平生吾亦信吾癡
抽身欲往良不疑酒家急就澆磈礧取醉還酬箇裏詩
吳郡唐寅(書左角上)
張靈
張夢晉朝仙圖卷
外錄
書畫舫云張夢晉朝仙圖卷後有唐子畏題識
居節
居士貞瀛洲圖并題
千山罨畫擁飛樓樓外寒泉百道流莫笑老夫心遠大
曾將清夢到瀛洲居節
商谷村居圖并題
茅簷日煖燕交飛雲過墻隂滿翠微中酒經旬掩關卧
蒼苔渾欲上人衣商谷居節
祝允明
祝希哲題畫
吟詩寫畫似參禪不向他人被裏眠生公堂前點頭石
天平山上白雲泉
秋浸具區天地寒老崕垂脚怒龍蟠仙人夜半騎龍去
木客潛窺古竈丹
雲母薄梳青石髮水花肥點碧荷錢樹根一坐雲山老
不許時人問歲年
寒光交逗眼蒼然半夜人間别有天想得非仙亦非鬼
四山風雨擁孤眠
枝山義犬圖并記(原文不錄)
外錄
珊瑚網云余有枝山義犬記即圖其狀殊肖故知
書畫合一也
枝指生題仙女圖
阿房宫裏傾城質太華峰頭出世身澗草巖花為服食
山雲水月是精神相逢記得同遊日一笑不知何處春
却為龜臺侍下許東華還有女僊人
王寵
王履吉倣雲林筆意并題
高樹覆清溪松亭延落照為問京華人欲返思鱸棹
秋日倣雲林筆意因有所懷賦此雅宜山人王寵
履吉不以畫名此幅乃偶然興到隨筆點染耳然
深得大癡雲林墨外之趣可見高人胸中無所不
能從伯穀齋見之為之心熱文嘉
王榖祥
王酉室蕉石秋花圖并題
薰風庭院雜英開忩滿蕉隂徑滿苔燕寢凝香自終日
叩門那有俗人來
禄之畫并題
松隂竹色翠交加晏坐清談日未斜偶欲揮毫剛洗研
只緣滌暑幾烹茶王穀祥
王吏部秋葵圖并題
絡緯聲中秋夜長名花含露立東牆捲簾惟有纖纖月
試看新妝半額黃
王禄之茉莉圖并題
一種名花當暑栽冰葩玉蘂亦竒哉枝頭浥露朝朝摘
簾外霏香夜夜開已愛芳英點雲髻更憐餘馥汎茶杯
寒忩就日深藏護生怕東風料峭來
酉室玉簪秋葵圖并題
玉兒本來潔宫妝不慣濃秋風羅袖薄飄颺若為容
王禄之梅圖
一枝天下春萬古江南色滿地玉粼粼隣家起羌
笛大謨
愛此歲寒香不染穠芳色開落應有時無妨畫樓
笛顧奉
豔奪巫山女芳傾洛水神逍遙霜月畔儼對斷腸
人周詩
照水扶疎影臨風慘淡神月明茅屋下誰愜傍幽
人質山黃姬水
香散孤山雪花開處士家月明魂欲斷疎影碧忩
斜石岳
黯淡一枝香晶然滿林雪素質倩誰憐芳心還自
悦毛錫嘏
香骨凝烟瘦幽姿帶雪妍誰家吹玉笛夢落枕屏
前許周
野人但愛梅不往山中覓羅浮白雪香忽然滿几
席張湖山
遙聞黯淡香近見依微色月下一清吟風前有長
笛彭年
酉室白燕梨花圖并題
燕燕兩于飛差池玉羽衣梨花春院靜弄影故依依
王禄之榴房多子圖
風落亭皋霜氣凝纍纍秋實錦英呈琅玕百顆赤
瑛綻多子還誇安石名彭年題
酉室水仙圖
隂崕雪壓青松折暘谷冰開碧磵流已見華容兩
秦媛玉鬟雲貌作春遊彭年題
月為精魄水為神素質先含雪裏春羅襪凌波斷
行跡誰能喚起弄珠人許子才題
外錄
珊瑚網云余有酉室多錦葵石竹諸花一幅
沈仕
沈青門鴛湖圖
鴛鴦湖西西板橋出郭移舟路不遙落花風起三
春杪新水門閒五柳條在藻儵魚濠濮想臨流蘭
佩楚人謠懸知舊是龍蛇窟每見波濤夜動搖戚
元佐題
許初
許元復題椿萱芝蘭圖
莊椿自是長生樹蘐亦能開百歲花更有芝蘭在花下
春風常駐列仙家高陽許初
仇英
仇十洲摹趙松雪沙苑圖卷
跋仇十洲摹松雪沙苑圖
沙樹歴歴沙草荒江上誰開芻牧場羣馬所聚何
劻勷飲秣而俯嘶而昂訛踶浴滚逐且驤或乳或
卧或軋瘡三縱五横不成行烏騅赤兔照夜白連
錢桃花鬭文章牝兮牡兮未可辨亦莫可識駑與
良相骨相肉俱已矣老夫兩眼徒茫茫但愛各各
無拘韁自縱自得肥更光肥哉肥哉空老死未試
何以知爾長我知馬亦待駕御人馬兩得氣如揚
請看溝汗流血漿爭先欲縛左賢王追風逐電一
般走數匹之中當有強余見趙松雪所畫唐馬
一卷縱觀之其態有立者伏者走者飲者浴者蹄
者嘶者奔者逸者戲而駢者或寢或喝奮發而生
精細而密各能窮其狀今閱十洲此卷其運墨設
色風韻氣骨斷斷乎自一手者不然何天閑之若
是耶時嘉靖丁未仲春之望許初(詩見趙仲穆沙苑牧馬圖)
外錄
書畫舫云實父畫蹟臨摹遠勝自運余向見其摹
董展道經變相范長夀西域圖李思訓海天落照
圖李昭道明皇遊月宫圖趙伯駒浮巒暖翠圖筆
意克肖不似實甫平日畫本也
仇實父雪棧圖
王右丞劍閣圖余嘗見叔明臨本乃方尺小幅石
田先生廣而(闕)之二圖余皆曾摹今俱不能記矣
偶見實甫此幅不覺有似人之喜因題其上萬歷
乙亥六月文嘉識
十洲臨池消夏圖
湘簾寂寂夏堂虚竹影離離風外疎煑茗焚香消
晏坐硬黃臨得右軍書師道識
凭闌閒看白鷗飛山色溪光繞四圍六月不知城
市暑逍遙應識久忘機陸安道
外錄
珊瑚網云余家藏十洲兩三納凉圖聞之父執沈
涵素云是其婦父姚禹門太史所遺上有詩斗為
文徵仲題已失去矣今細觀此圖畫橋烟柳鞦韆
院落絶似江南春光景余因更其名目彼時尚有
實父宫蠶圖漢宫春曉諸卷先後為人賺去思之
殊怏怏也
仇實父山水
雨霽樹如沐山晴翠欲流村深行迹斷五月似清
秋周幼海題
十洲仙奕圖
仇十洲蓬萊仙奕乃冷謙本謙學小李將軍所謂
心死方得神活仙家之祕藏也仇實父以趙伯駒
為之自當速肖董玄宰題
仇實父是趙伯駒後身即文沈亦未盡其法玄宰
又題
仇實父洪崕小隱圖
(款書)仇英摹馬遠筆
張伯子五十夀言
昔在世皇肅外臺綱誰其藎臣乃有二張等彼二
荀叔慈慈明慈明内潤智以仁藏積厚而鍾伯子
發祥惟我伯子雋聲英英立破萬卷&KR1011;百氏場吐
為藝文陸離洸洋中權所指鋒孰敢當薄游賢關
謂錐處囊天恡摶扶疇適雄飛斂爾壯心杜爾德
機不順以施日勝而肥懷珠川媚藴玉山輝君曰
寧爾容彭所希黃金為餌同類為妃驂虬御鸞翺
翔九圍人有恒言五十知非君知其非大雄是皈
離照中天萬燐息煇誰縛誰解何順何違六轡在
御惟汝指麾不慕獨覺寧希小乘不貪轉輪何况
小榮著為微言撇捩縱横蕩乎漆圍又似淨名其
子和之玉振金聲獨立須彌頫挹太清怒馬脂車
如襲百繩封人之祝如一蠅鳴我有半偈乃駐君
聽四十九年無法可稱杜口毘邪息心化城大家
團欒共證無生弇州山人王世貞元美造
外錄
書畫舫云右贈茂實府君之作後有敬美一跋已
亡逸矣
仇十洲湖上仙山圖(一名洞庭春色圖)
外錄
書畫舫云仇英實甫湖上仙山圖一名洞庭春色
絹本青綠大横披也按款乃是寫夀崦西徐公者
精細層累非歴月不可了山石師王維林木師李
成人物師吳元瑜設色師趙伯駒資諸家之長而
渾合之種種臻妙或云實甫畫祖劉松年殆擬非
其倫矣
實甫教習女兵圖
外錄
書畫舫云項氏藏孫武子教習女兵圖乃仇實父
畫全從曹不興兵符圖翻出後有枝指翁小楷孫
武子十三篇書畫與文章並垂不朽足稱絶藝耳
仇實父大慈勝境圖(小挂幅綠絲錦邊方絹本青綠畫世尊坐松石上說法須菩提)
(合掌前跪諸天王侍立諦聽)
(款書)弟子仇英拜寫(書左角下)
金剛般若波羅蜜經(高麗墨箋本磨金篆書横題圖上太史以楷法作佛事貫)
(珠累黍指腕中證月印千江之義諦觀者不得以書蹟供養經文不錄)
嘉靖乙夘四月廿二日余敬掃靜室神明其慮兹
以高麗箋製絲研將金汁焚香拜書寶經若對如
來浹旬而功聿成然髦衰目眵而幸點畫不贋稍
愜鄙愿敬援實父仇英肅繪大慈勝境共成連幅
以紀同時弟子誠意謹識長洲文徵明時年八十
有六
周文玉製絲(書左角下)
仇十洲大士像(高麗墨箋磨金寫蓮花一瓣立大士于中以筆墨結大乘因緣會取者知)
(不作畫觀)
(款書)弟子吳門仇英摹趙松雪先生寫大士像于集慶
堂(書右角下)
妙法蓮華觀世音經(磨金小篆徵仲横書牋上)
妙法蓮華經觀世音菩薩普門品(經文不錄)
嘉靖乙夘歲七月廿五日之吉余特拜請餘姚王
文成公家奉趙文敏公金汁繪大士書寶經依灋
製絲敬援實父摹像得趙儼然焚香靜室神明其
慮研金端肅對臨寶經而幸點畫不贋稍愜鄙愿
奉佛弟子長洲文徵明謹識時年八十六
海震潮音說普門九蓮花底現童眞楊枝一滴添
甘露散作山河大地春(隸書)弟子徵明又書(書墨箋左角上)
高麗箋周文玉製絲(書左角下)
仇實父松亭放鶴圖(絹本小挂幅青綠喬松仙館捉扇道人徘徊石橋流泉之上牖)
(下馴鶴羣立碧嶂白雲閒翩翩回翔欲下者二)
(款書)仇英製(隸書圖左)
十洲松菊猶存圖(絹本中挂幅青綠雲山松菊問淵明作盤桓狀隔澗蒼頭負琴童子)
(荷酒將度板橋)
(款書)實父仇英製(書松身)
仇十洲竹鳩圖(紙本中挂幅著色雙鈎翠竹數竿兩鳩于坡間啄落花微風動枝解籜在)
(地筆韻直取子西)
(款書)嘉靖丁未春日臨唐人崔白竹鳩圖仇英(書圖左)
實父玉洞仙源圖(絹本中挂幅青綠雲山松澗一仙老琴書趺坐童子四烹茶設果只)
(尺花源遂通毫素對之欲鼔枻褰裳矣)
(款書)仇英實父製(隷書樹隙)
仇實父五柳莊圖(絹本中挂幅著色淵明左右琴書跣足據石牀稺子三籬外采菊者)
(二一擎梨栗循籬東來望中送酒白衣度橋且至南山五柳宛在心目羲皇之境不待高卧時也)
(款書)仇英實父畫(隷書右角下)
十洲漁父圖(絹本長挂幅青綠柳蕩彌漫兩老漁箕踞柎上羣兒聚嬉舉&KR0699;探筌前村茅屋)
(蓮塘鵝鳬唼喋儼然漁鄉蟹舍也上半全師趙文敏下半乃是本色)
(款書)仇英實父製(書圖左)
仇十洲上林較獵圖卷(絹本長四丈高一尺三寸餘青綠大設色上林較獵千乘)
(萬騎位置精嚴不失賦中一語六法兼到真畫苑鉅觀)
(款書)嘉靖庚戌秋日吳門仇英實父製(隷書圖後)
上林賦(隸書絹本原文不錄)
嘉靖辛亥歲孟春既望鴈門文徵明書于玉蘭堂
之東軒(烏絲格絹本裝畫後)
十洲子虚上林圖卷
外錄
書畫舫云仇英實父其出甚微嘗執事丹青周臣
異而教之遂知名于世壯歲為崑山周六觀作子
虚上林圖卷長幾五丈歴年始就所畫人物鳥獸
山林臺觀旗輦軍容皆臆寫古賢名筆斟酌而成
可謂圖畫之絶境藝林之勝事也兼有文徵仲小
楷相如一賦在後其家稱為三絶豈過許耶後歸
之嚴氏實父又有諸(闕)職貢九成宫二圖
實甫玉田圖卷(絹本長五尺高八寸青綠雲山萬木溪澗田疇文秀可觀脫去十洲本色)
玉田(隷書紙本引首)
(款書)仇英實父為玉田先生製(書圖後)
玉田記
客有訊於余曰子之友王君其稱玉田者何居其
固有膏腴沃壤於崑丘之側黑水之陽乎其躬秉
耒于抵鵲之野乎意者嘗鑿空遠使跋履乎大秦
之墟乎余曰非也王君廉士也懸黎結綠不足以
為珍苕華瑾瑜不足以為貴其視連城五都之寶
蔑如也客曰然則曷為其稱爾乎余曰願少安請
得盡白之王君少有大志讀孔孟氏書夙夜強學
冀有所進取而勤勵過甚乃患耳疾久之竟失厥
聰求治靡效於是游放山澤精心訪道遇異人為
診視且曰爾病不足復治爾獨可為醫為醫必獲
如志因探懷中書與之并脈訣心法指授千言乃
别去歸而盡發所藏醫經本草論按篇籍究切之
果竒方也君乃大悟曰吾少時欲謀仕以濟人利
物為意不幸患痼疾志弗克就吾聞醫之道能起
死人而肉白骨也其在兹乎其在兹乎立市藥修
治之稍稍出試病者病輒愈愈數十百人名大起
君儒生謙雅藴藉口不言世事一時吳士之賢者
多所親重蒙療者厚於報謝每輒辭拒故皆許以
為廉其所自喻則欲治其心之謂也嘗曰吾聞君
子於玉比德焉而人情以為田吾之方寸有在也
吾將以温潤而澤者為仁種縝密而栗者為知種
廉而不劌者為義種瑕瑜不掩孚尹旁逹者為忠
信種吾雖無德以比之而深耕易耨且溉且滋罔
敢少自暇逸使鄙吝得稂莠焉吾田不既治乎崑
丘黑水荆山大秦其道里遼遠相去不知其幾何
也雞冠蒸栗點漆截肪其符采瓌異相耀不知其
幾何也若皆在方寸之區矣然吾不敢貪畆鍾之
取以為富但願畢力其間日積月累至乎不知老
之將至焉則庶幾其亦有秋乎其稱玉田者以此
客曰唯唯微子幾失王君乃今曠然若發蒙矣不
玉玉也不田田也王君其可謂善治其心矣昔雒
陽羊雍伯於無終山作義漿以救渴者三年不懈
神授之石使種之得璧五雙天子異焉位為大夫
而表其地曰玉田矧王君良於醫起死肉骨若是
其衆則其為義漿也多矣提封頃畆其將有眞玉
田者至客就駕余追善其說遂書記之嘉靖己酉
六月六日隆池山樵彭年記
湖山澹清暉巖石結槃谷精舍鬱珠林烟霞藹晴
旭焚香諷寶書忩外谿田綠要知不染心應種無
瑕玉王守
君不見黃帝種玉鍾山陽瑾瑜五色雲霞光又不
見羊公種玉無終下石坂虹騰白璧雙君家玉田
在何處手握山玄佩水蒼養生早悟軒轅術濟物
每施雍伯漿瑶池仙人與美種神農雨師傳禁方
耕烟鉏雨藝玄圃餌英鍊液行青囊小璣蒼璧豈
足數苕華琬琰何煌煌我思至人求鍊骨君家乃
住藍田鄉勸君莫抵荆山鵲念我正釣磻溪璜陸
師道
王君負郭無二頃被褐懷瓊慕箕潁小日龍傳肘
後書頻年虎守門前杏刀圭往往瘉膏肓何啻雍
伯作義漿五雙白璧非所願但令寸地靈苗長不
圖妙術神人授不須廣畆勞深耨真液全分上池
潤苕華豈待扶風秀有時光彩貫白虹五都連城
名價同山玄水蒼致象外崑丘懸圃羅胸中昔聞
流膏出丹水軒后服之繁夀祉不知君穫今幾何
可能遺我支離子江左周天球
仇實父倣冷啟敬蓬萊仙奕圖卷(絹本長八尺高八寸青綠亭榭綿延)
(面山臨水二客圍棋一客高卧女子二一供茗一飼鵝二童子添香一擁篲一閒情逸態髣髴于板)
(橋竹院夕陽桃樹之間殆所謂仙境云)
(款書)仇英實父製(行楷書圖末下角)
蓬萊仙奕圖乃湖湘冷君所作君武陵人號龍陽
子名謙字啟敬中統初因邢臺劉秉忠仲晦少從
沙門海雲書無不讀尤遽(明異人錄遽作邃)於易及邵氏
經世書天文地理律歷以至衆技多通之至元間
秉忠入拜太保參預中書省事君乃棄釋業儒從
游於霅川與故宋司戶參軍孟頫趙子昂於四明
史衙(異人錄衙作衛)王彌遠府覩唐李思訓將軍之畫頃
發之胸臆而遂效之不月餘其山水人物泉石等
無異將軍之筆法傅粉綵與將軍更加纖細神品
幻出由此丹青鳴于當時至淮陽遇異人授中黃
大丹書示叔平悟真之旨穎然而悟如已作者至
正間則數百歲矣其綠髮童顔如方壯不惑之年
時値黃巾之亂君避於金陵日以濟人利物方藥
如神天朝維新君有畫鶴之誣隱壁仙遊則君之
墨本絶迹未嘗見矣此卷乃仇實父所臨纖毫無
辨余閱之若訪冷君于十洲三島則神清氣爽飄
然意在蓬瀛之中也恐後人不識其妙故書此語
於後幸珍藏之且以為後會云長洲文徵明(行書紙本)
(裝圖後)
仇實父玉樓春色圖(絹本青綠挂幅高一尺八寸闊尺許)
(款書)吳門仇英實父製(書左方石上)
仇生負俊才善得丹書理盛年遂凋落遺筆空山
水至今藝苑名清風滿人耳偶見實父此圖不
覺生感乃題數字於上覽者尚當寶之萬歷戊寅
仲春茂苑文嘉記
一帶樓臺萬疊山仇郎畫法出荆關閒忩試展神
飛越千里風烟指掌間周天球
仇十洲前赤壁圖卷
(款書)吳門仇英製
右蘇長公前赤壁賦嘉靖戊申蜡月初一日為近
蓮先生書隆池山樵彭年
嘉靖己酉仲夏望文彭
己酉八月書於蕭閒齋文嘉
吳門周天球書於棐几齋(自隆池以下四名家各書前赤壁賦一篇附于)
(圖後文不錄)
仇實父仙山樓閣圖(紙本挂幅長二尺二寸闊一尺二寸界畫淡色層巒聳峙虬曲)
(松林沼溪縈紆雪花梅樹内有瓊臺丹館舞袖紛飄檀歌若答眞三島十洲佳境也著筆閒雅命意)
(精工李將軍父子又何多讓)
(款書)仇英實父製
仙山賦
馳藻思兮河間關搆圖繪兮非人間將神游之恍
惚兮惜倒景之曾攀山莫妙於九疊屏風又九九
而無窮水莫妙於三十六曲又曲曲而愈通示白
雲之懸路兮叩靈關而莫從但見山産不凋之木
地茂長青之草桃李榮萬年之春羽毛翔不死之
鳥巖幽幽兮葉飛洞聒聒兮泉鳴非金膏之餘液
則瓊樹之弱英雙朱楣以為門忽青林之隱隱覽
黃金之高榜因碧霞以發軔磴乍升而乍降徑或
浮而或沈非鸞驂而鶴跨抑步虚而躡清白玉棧
兮往來自易青雲為韈兮出入自輕秀木疎而復
密石壁起而復合樹交柯結蒼鼯飛越積雪為膏
碧火明滅鑒寒潭兮心空拂水光兮情悦靈猿蔭
於寒條珍鳥宿於貝葉白鹿引偓佺之車玉兔開
仙城之闕或蹈翡翠之巢或載虹霓之轍雲悠悠
兮路長岸縈縈兮屨絶或懸飛空之梁或設平步
之杠神惚恍於冰簾載晏息於玉房桂叢蒙密蘭
薄芬芳金隄曲逆竹林清凉煙廊霧閣雲帳翠牀
冐碧瓦於山椒牽朱欄於水旁飛泉出於檐末紅
葩煥於幽忩於是安期羨門之徒乘紫鸞駕白鶴
拾瑶草採翠華拂烟光而容與步明月於金沙既
邅迴於漵浦遂釋近而即遠望白雲之層觀兮凌
沓嶂兮宛轉峰嵯峨兮疊青蓮樹菁葱兮生紫烟
三神山兮起空濛十二樓兮懸朱簾日未出兮珊
瑚明涉冬春兮花木妍策神駟兮躡光景放靈槳
兮花間船入閬苑即仙居憩靈宫臨瑶池於是素
女開牖宓妃上樓鈞天奏於别館神籟發乎中洲
載雲旗以往來乘清風以遨遊水閣則金屧蹣跚
雲闥則綺疏綢繆蘭堂兮貝室蓀壁兮蕙&KR0008;金鋪
陸離璇廊洞修屏比玉几之光球鳴甲帳之勾出
入歡護仙侣道儔鳳皇銜燈於元夜蟾蜍納月於
中秋冬居則光風轉凄夏處則瀑布為幕餐六氣
兮飲沆瀣服玄醴兮佩芍藥鼓金簧吁玉籥檀吹
流霞光落纖阿舉兮椒芬揚玉汗生兮異香薄瓊
漿徹兮回霓裳華燈陳兮歸洞房窺王喬之靈竈
啟赤松之丹牀愈入愈祕彌嗅彌芳始知元化之
道無為之方冥冥寂寂其樂未央回視凡境杳而
渺茫於戲非得仙風道骨奚為乎克躋其鄉嘉
靖二十七年冬十月廿又一日陸師道書(小楷書圖額)
岳岱
岳漳餘丹臺鵲橋圖并題
丹臺高處鵲橋通上有靈源注谷中珠玉滿田金滿室
鐡牛耕種領春風岳岱
岳東伯郭少卿隱居圖并題
太卿别墅清江濆迴溪灌木生晴雲客至琴尊自永日
境幽坐卧皆離羣山堂寂寂奏風竹石林冉冉生蘭薰
秋來乘月理孤棹玉壺冰水懷夫君岳岱
漳餘子古木幽禽圖并題(紙本小挂幅畫枯樹小鳥)
竹雲飛短夢花露浥仙翰似解蒙莊意聊同斥鷃安漳
餘岳岱為介澤題
謝時臣
謝樗仙江山圖并題長卷
明嘉靖廿六載丁未吳門六十老人謝時臣遠遊吳楚
登太和次大别梯黃鶴陟匡廬下楊子江舟中推篷取
興敢與谿山寫真積成長卷計三幅遙寄嘉禾少溪草
堂少溪賞識名家此筆得所歸矣
外錄
珊瑚網云余向有樗仙所畫乾坤四大景為匡廬
泉泰山松洞庭秋峨眉雪及仙山訪奕鹿鳴圖等
幅莽蒼酣肆之筆大類石田
樗仙畫并題(四幅)
樹杪重泉雨氣涼浴鳬飛鷺滿瞿塘杜陵新譜漁家傲
竹笛聲傳到草堂
貧居不借江湖重塵俗無勞杖履輕鬢入星霜風月侣
閒題山色與泉聲
雪滿青山罨畫船中流泛泛小如蓮無端棹入冰壺去
一片清寒萬里天
酒清花綺雪交加睡足春宵春夢賒半夜湖風打忩紙
不知是雪是梅花(嘗見眉公寫此詩本此)
樗仙倣梅道人蒼柯白石圖并題
秃穎殘煤筆陣狂蒼柯白石意蒼蒼一從悞入珊瑚網
却與明珠鬭夜光
謝樗仙歲寒三友圖并題
羅浮仙子會湘妃同駕蒼虬海上歸環珮鏗鏘明月下
翠濤和露濕天衣
樗仙梅圖并題
疎影横斜月色微霜禽粉蝶兩依依一聲悲角山城起
人在西莊正掩扉
樗仙夏景山水并題
碁局堪消暑涼隂滿座隅長安塵土思不上隱淪裾
謝樗仙草堂雲樹圖并題
碧山丹殿捲虚無百里春帆卞五湖白日草堂雲樹午
風流如見輞川圖謝時臣畫
卧君山忩下山鳥與我言清風何飀飀松栢中夜
繁久遊失歸趣宿此似故園林烟横近郭溪月落
古原高陽許初書
樗仙畫
遠峰疑著雨高樹若含風水墨傳神妙樗仙繼石
翁彭年題
謝樗仙雅餞圖并題(紙本小挂幅水墨列嶂空江官亭疎柳持尊祖餞&KR0712;舟欲發隔)
(岸風帆乘流東下望之神爽)
陽抱先生久績經綸康濟之學兹小試長沙邑老友謝
時臣作詩圖雅餞
闔閭城外發仙槎征旆飄飄鼔漫撾懸憶天涯淒客思
更看人物到長沙
綠槐廳事暮鴉啼吏散花飛山日西我獨愛君如白玉
瑶光千仞等天齊
北極雲霞辭玉皇漢江春水照銅章東風滿院桃花發
白日彈琴不下堂時嘉靖三十二載癸丑四月望(書右)
(角上)
書畫彙考卷五十七
