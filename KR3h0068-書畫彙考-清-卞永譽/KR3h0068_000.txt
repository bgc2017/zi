書畫彙考藝術類一(書畫之屬)
提要
(臣)等謹案書畫彙考六十卷
國朝卞永譽撰永譽字令之鑲紅旗漢軍官至
刑部左侍郎王士禎居易錄云卞中丞永譽
貽書畫彙考六十卷凡詩文題跋悉載上溯
魏晉下迄元明所收最為詳博朱彛尊論畫
詩亦有妙鑒誰能别毫髮一時難得兩中丞
之句盖永譽及宋犖皆精於賞鑒犖時為江
南巡撫永譽時為福建巡撫故云兩中丞也
是書書畫各三十卷先綱後目先總後分先
本文而後題跋先本卷題跋而後援據他書
條理秩然且視從來著錄家徵引特詳惟所
載書畫不盡屬所藏亦非盡得之目見大抵
多從汪砢玉珊瑚網張丑清河書畫舫諸書
採摭裒輯故不能如寶章待訪錄以目見的
聞灼然分别又所載本文如禇遂良書陸機
文賦吳通微書陰符經劉敞書南華秋水篇
趙孟頫書過秦論等皆與今本無大異同而
具載全篇殊為疣贅至于陸機平復帖虞世
南枕卧帖其文為世所未睹者乃略而不書
至如趙孟堅水仙圖卷珊瑚網載有二本不
能無前後錯出之疑永譽于後一條下注明
其一恐出臨摹並存以俟考其例是也而所
載定武蘭亭落水本與郁逢慶書畫題跋記所
載前後題跋互有不同所載神龍蘭亭本與
朱存理鐵網珊瑚所載定武本題跋反多重
複又黃庭堅書陰長生詩卷與朱存理張丑
所載參錯歧出竟有三本王詵煙江叠嶂圖
蘇軾所為賦詩者竟有四本皆未能辨析真
偽又王士禎居易錄所記于永譽齋中觀其
所藏書畫有司馬光資通鑑手稿永譽云曾
見一冊極端楷為好事者分去永譽得其二
三紙耳今是書載此蹟但云史草亦不著所
存頁數反不若士禎所載之可据士禎又見
所藏趙孟頫寫杜詩天育驃騎歌上有孟頫
小篆延祐四年九月既望字是書亦併不載
均為漏略至于雁門乃郡名茂苑即長洲地
名而以為文彭文嘉之别號居節字士貞貞
字印章古篆與鼎字相類而以為居節一字
士鼎又以秋岩為吾衍之别號盖因衍書古
文篆韻後有至元丙戌秋岩記一條而云也
不知前至元丙戌吾衍年甫二十不應云老
且其跋内之丁夘若是宋末咸淳丁夘則正
吾衍始生之時不當有自征建昌之語今以
陶九成跋核之則至元乃正之訛是為至正
七年丙戌距吾衍之沒已三十七年其秋岩
乃題跋之人非吾衍别號也凡若此類疎舛
尤多然登載既繁引述又富足資談藝家檢
閱者無過是編固不以一二小疵累其全體
之宏博焉乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
