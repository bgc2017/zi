書畫彙考卷二十八
刑部左侍郎卞永譽撰
書二十八
明
錢龍錫
錢稚文别来札(行書紙本)
别来想姑娘起居康勝骨肉尊親此時更無多人不能
不懸懸也弟近来所業何事古人士農工商各居一業
村教雖清苦若修業有恆猶勝浮游奔逐耳代儀四金
致姑娘充茶果之需轉呈是望諸不一一表兄龍錫頓
首
徐光啓
徐子先壎吹蘿附帖(小行書紙本)
本以壎吹幸從蘿附春月小兒書来伏蒙老親家俯從
所請弟與荆人俱不勝感戢弟閏月出都暫駐津門擬
在望前後解維行矣去國之身不能躬陳謝悃欲遣一
介為未見小兒報言未敢造次乃辱台劄先頒且隆儀
優渥既感以愧無能為心小兒書中屢言貧家無以為
禮乃蒙老親家垂神優厚尤為不安耳(闕)之初識者
知有今日即弟通籍之初為當事者陳說亦言當有今
日所以自棄於日月之側嘵嘵多口冀萬一之用乃古
来必然之畫多待禍亂數年而後用弟欲以一人之力
欲弭濫觴而遏滔天想造物者或未之許也老親家初
至遽值此念無事任於時稍遷附近何害耶西山中齋
堂一路多有深巖幽谷良田廣宅清泉茂樹可以避世
昨歲頗為都人所物色天氣清和老親家或於彼中覓
一佳處甚善萬萬不宜出東南来也或房山涞水易州
亦有佳山水處可居耳厚賜借將芹意伏惟鑒存容日
耑陳微悃不莊不悉弟光啓又頓首上
徐文定夏初札(小行書紙本)
夏初一書寄還不知小兒曾展送未也郡幕黃公祖復
得老親家手書兼拜珍縠之賜且媿且感迄今行矣度
抵家時正秋風扶摇鵬搏九萬里之日也弟既未能亟
歸計猶得把臂長安道中耳時局日新甚至典試諸公
久未奉俞計入場期日未免易常期矣他事盡然未知
究竟若何奈何哉感時觸事憂結良深胸中亦有郇模
字抑鬱當誰告語唯待来兹言返初服則已耳知究竟
何如有便乞一相聞尊价北来不唯有慢兼復勞其管
顧極不能安拙刻農遺前三叔太欲刻弟以乘便自刻
之今恐郡中欲翻刻則尚有增定乞一徐之當寄回也
使還率此附謝老太翁三叔太乞叱名致意諸容嗣展
不盡陽月十四日弟光啓又頓沖
徐子先自笑札(小行書烏絲闌箋本)
竊嘗自笑且自恨世間之闒葺未有過於弟者也而年
来尤甚應酬之書堆案盈几必使人敦廹至再至三即
黽勉作答稍無人来剥啄即日復一日乃至遷延歲月
耳遷延既久愧負既積更難伸紙如書生賴學愈久愈
怖也即如老親家瀕行雅愛超踰常格入都已来再承
手翰申以重貺然自張年兄使者却還爾時一失便日
延一日以至於今所以然者嵇叔夜只是一懶而弟又
益之病與冗焉夙昔多疾疢至今始衰更非疇昔昨歲
偶以多言之故謬用歷法見推初意亦知其難苐此事
三百年来無人講究如偶有所見而復爾推委似非古
人進不隠賢之義是故有相諮問者不敢不竭盡底裏
自後又不得不向此中一研究而精力未及又無佐史
可分益令萬事都廢自惟欲遂以此畢力并應酬文墨
一切迸除矣何者今世作文集至百千萬言者非乏而
為我所為者無一有歷雖無切于用未必更無用于今
之詩文也况弟輩所為歷筭之學漸次推廣更有百千
有用之學出焉如今歲偶爾講求數種用水之法試一
為之頗覺于民事為便今為二三相知所廹已付梓人
尚未及卒業請教耳小兒處有一稿亦略曉其法尚未
能全諳也此等事非老親家夙昔同志豈敢發此狂僭
之言乎萬惟祕之弟年来百端俱廢者大半為此事所
奪然此事畢竟浩渺非有同志同業數輩益以書佐未
易得了弟姑為所得為以俟其人如老親家暨三太翁
則所日夜冀望北来者也料今秋必奮圖南之翮秋冬
之交可得握手道故矣
董其昌
董文敏書嚴君平傳卷(行書紙本高八寸長七尺)
嚴遵字君平蜀人也隠居不仕嘗賣卜於成都市日得
百錢以自給卜訖則閉肆下簾以著書為事揚雄少從
之遊蜀有富人羅沖者問君平何以不仕君平曰無以
自發沖為具車馬衣糧君平曰吾病耳非不足也我有
餘而子不足奈何以不足奉有餘沖曰吾有萬金子無
擔石何謂有餘君平曰不然吾前宿子家人定而役未
息畫夜汲汲未嘗有足今我以卜為業不下床而錢自
至猶餘數百塵埃厚寸不知所用此非我有餘而子不
足耶益我貨者損我神生我名者殺我身故不仕也時
人服之董其昌書
每欲書嚴君平孫思邈二小傳所謂聖人必隐於醫卜
間適有繭紙瑩潔可愛以李北海徐季海筆法書嚴傳每
一披之知箕潁不遠吾所可勉事者其昌自題(小行書本身紙尾)
董思白書陸處士傳卷(楷書烏絲闌冊今裝横卷高八寸長丈餘)
陸處士傳
錢塘陸處士諱瓊字思佩結茅西溪因自署曰宇溪處
士八歲母屠卒號踊不欲生見者異而哀之適倭奴躪
海上公(下有及字點去)父水村翁獨身守里廬公以童子依繼
母賈避仇倪氏出肅賓客如成人又時時跳身偵水村
翁耗問以為憂喜退從里中師讀書不再閱屈其曹偶
水村翁笑曰兒雖慧非逐貧策也使習計倪書公有心
計善觀時變推誠任物羣賈皆樂為之用既娶配張孺
人拮据同心家益起水村翁病痿公扶掖爬搔膚袒相
屬巫史紛若不告疲執喪憔悴悉絜禮家言耽耽者猶
狎公年少可卵而碬也會有客醉鬭時半移尸公門遂
緣此欲釀公罪公挺辨數日得白里中豪心憚之外棼
稍解而公壹意事繼母卒哭如屠孺人垂十餘年始與
伯兄弱弟析箸而居然歲時朋好吉凶之會未嘗不出
入與偕也江陵丈田議起有司下檄督促公詞甚峻公
走阡陌間縱横尺寸手營心計及期告成令大喜公志
益發舒大拓故貲與張孺人為德於鄉甚力四方賈慕
義来歸視其朴謹者厚畀之母錢使規遠大其次赤手
貸者&KR0809;百金若取諸寄方某欲置宅會有遠行謀于公
公心諾之比歸居已鼎新且倍值矣沈嫠婦以田園減
值售公公曰吾與沈公生而把臂死而居其室不忍也
族子不振屢給之不責償即前賈負而多者燔其劵竝
不記其姓氏王氏子中仇幾陷死法公捐金脱于厄自
此人人誦公長者里有煩言多質成就公公所不直若
撻于市而公居恆以不得竟儒為恨每遇子墨勝流輒
掃門下榻傾其家釀性好吟詩與詩人莫公遠相唱和
百錢挂杖為湖山信宿之游二子甫垂髫遣就舅張公
課業于吉安郡邸曰我父而代母孰若舅而代師也張
公蓋吉安守鳴鶚張孺人弟云孺人操家恭儉甚有德
音中年鼓盆傷心成疾數月盥沐誦佛號而逝享年五
十有三公孝友淳至早歲痛母屠見背祭必欷歔又餼
養屠翁方媪以康樂終娣死撫其遺孤如己出繼母生
子幼而瘵公周旋調護病為之起終身友愛無間言公
多冥德有天幸當堂構時巨斧從楣柱堕巾幘無少傷
有無賴子置毒衣帶間来索釁公酒食慰勞之不忍發
去與他閧立死人皆謂盛德之報焉董子曰予與張參
知同舉于南宫參知為諸生時不問家人生産賴陸公
與張孺人經營家事得耑心公車言故孺人沒而參知
絜二子教之官署盖還以報公也今二子文行幟士林
超挂青衿母不見而公及見之越為郡諸生即公且游
岱久矣願為人兄越痛更甚兩兄弟語至此黯然嗚咽
不能成聲嗟乎徵予文者多矣詎見親死廿年而兒子
眼淚可洗面者乎微獨二子權厝祖塋之次有過而揖
者有老而凄然以泣者一布衣耳何以得此於身後哉
公之隠德覘矣二子從予遊既為公作埋志復次予友
陳仲醇之記作陸處士傳舊史董其昌書
此傳陳仲醇筆余稍潤色而書之然不敢沒其實也癸
亥夏五重題其昌
陳子野而史董宗伯衮而史皆撫陸處士之實而
惇記之筆無泚矣陳繼儒題(行書本身紙)
董思白書潘安仁秋興賦卷(行楷書紙本高八寸長五尺餘)
秋興賦潘安仁
晉十有四年余春秋三十有二始見二毛以太尉掾兼
虎賁中郎將寓直於散騎之省高閣連雲陽景罕曜珥
蟬冕而襲紈綺之士此焉游處僕野人也偃息不過茅
屋茂林之下談話不過農夫田父之客攝官承乏猥厠
朝列夙興晏寢靡遑底寧譬猶池魚籠鳥有江湖山藪
之思於是染翰操紙慨然而賦於時秋也故以秋興名
篇辭曰
四運忽其代序兮萬物紛以廻薄覽花蒔之時育兮察
盛衰之所託感冬索而春敷兮嗟夏茂而秋落雖末事
之榮悴兮伊人情之美惡善乎宋玉之言曰悲哉秋之
為氣也蕭瑟兮草木摇落而變衰憀慄兮若在遠行登
山臨水兮送將歸夫送歸懷慕徒之戀兮遠行有羈旅
之憤臨川感流以嘆逝兮登山懷遠而悼近彼四慼之
疚心兮遭一塗而難忍嗟秋日之可哀兮諒無愁而不
盡野有歸燕隰有翔隼游氛朝興槁葉夕隕於時乃屏
輕扇釋纖絺藉莞蒻御袷衣庭樹槭以灑落兮勁風戾
而吹帷蟬嘒嘒以寒吟兮鴈飄飄而南飛天晃朗以彌
高兮日悠揚而浸微何微陽之短晷兮覺良夜之方永
月朦朧以含光兮露凄清以凝冷熠燿燦於階闥兮蟋
蟀鳴於軒屏聽離鴻之晨吟望流火之餘景宵耿介而
不寐兮獨展轉於華省悟時歲之遒盡兮慨俛首而自
省斑鬢彪以承弁兮素髮颯以垂領仰羣雋之逸軌兮
攀雲漢以遊騁登春臺之熙熙兮珥金貂之炯炯苟趣
舍之殊途庸詎識其躁静聞至人之休風兮齊天地於
一指彼知安而忘危兮固出生而入死行投趾於容跡
兮殆不踐而獲底闕側足以及泉兮雖猿猴而不履龜
祀骨於宗祧兮思反身於綠水且斂袵以歸来兮忽投
紱以高厲耕東皋之沃壤兮輸黍稷之餘稅泉涌湍於
石間兮菊揚芳乎崖澨澡秋水之涓涓兮玩游鯈之潎
潎逍遥乎山川之阿放曠乎人間之世優哉游哉聊以
卒歲久不作小楷今日閱友人所示宋搨子敬洛神
十三行遂書此賦孫過庭所謂偶然欲書者也其昌(楷書)
(金牋裝賦後)
董文敏花開携酒詩(大行書紙本小挂幅)
淺深紅白宜相間先後仍須次第栽我欲四時携酒去
莫教一日不花開其昌
董思白曹公生祠碑冊(行書金箋)
大中丞少司馬曹公生祠碑
皇上勵精圖治修祖宗平臺召對故事史不絶書朝無
虚月而撫臣特召今有江南開府中州曹公於是公嚴
程行矣鎮臣趙將軍世臣尚將軍廷棟等感知懷德畫
像作祠以金石之事請於舊史固辭不獲予聞之軍志
曰威克厥愛允濟乃兹讀公撫吳疏草與檄草而知公
惠愛之深也盖以嚴得之云公馭吏嚴故儲&KR4264;所頒二
月為期畫一絜令即際三空稱四盡必不游移以果胥
史之腹公馭將嚴故詢察所及狼貪必剪駑乘必汰即
借先容憑請託而必不以姑息逭敗類之驅公律己嚴
故牙纛所至二簋無加兼珍弗御即冒霜雪絶波濤必
不以供帳開乾沒之竇意嘗欲使國家有餘力以養兵
士卒有餘力以養氣所謂視之如嬰兒故可與之赴深
溪者此物此志也我吴荷殳持戟之士守在海壖門庭
間二百年餘無長征之役公驟聞(闕)警飲血誓師曰戰
陣無勇不得比於孝子捐軀報知乃可齒於侠夫自古
開幕府謂之鑿凶門此何時乎束甲疾趨敵王所愾義
無反顧矣諸將士曰敬如公命於是旌旗獵獵驪駟駸
駸渡江而前壓滹沱而陣他方應援者或望屋食或鳥
獸散或鴟張鼠竊幾激為涇原而吴軍獨否會(闕)騎先
退不得一當見長天子聞而嘉之有詔歸伍公當杕杜
之還復厪北門之恤向所厚給近於可追者一無所問
蘇軾曰天下之事成於豁逹大度之君子而敗於寒陋
之小人者謂是耶公所居唐鄧間即忠武侯抱膝南陽
故處武侯以嚴治國者惟其澹淡自將故能平心如枰
開誠廣益雖李平廖立不忘殉知况受知者公之治吴
與武侯治蜀恩威無異此方將士尸而祝之社而稷之
者又寧有異也公對平臺必以夹袋所儲戎㫋已試孰
可建威萬里孰可獨當一面悉數於上前以備鞭撻東
夷之用我東南亦有榮施焉屹然一片石不足表東海
乎哉賜進士出身資善大夫南京禮部尚書前禮部左
侍郎兼翰林院侍讀學士詹事府少詹事掌南翰林院
學士事修實錄副總裁經筵講官治生董其昌撰并書
文敏此記耑師李北海間有似顔尚書徐季海者
蓋係晚年之筆變化古人獨出機杼不規規形似
為也(闕)博雅嗜古蒐羅墨寳不遺餘力所藏文
敏眞蹟甚夥此尤其神妙者漫識數語以附不朽
康熙丁未中元後八日華亭沈荃(行書)
董思翁法書名畫冊
顔魯公朝廻馬病帖直與子敬抗行每舉筆便當念之
自不落俗韻
借米帖亦極秀拔
右軍霜寒帖快雪帖丙舍帖青李来禽帖俱正行之祖
也官奴玉潤與蘭亭無異大令中秋帖徽之新月帖皆
須拈出朝夕觀覽沈酣之久與之俱化矣
宋人書不可不看以其有脱去結習處不可輒學以其
有自立門庭處東坡猶不免偃筆之病米元章取態失
淡古之趣蔡君謨繩束不能自如皆非顔柳之比也
米元章云顔魯公真書近俗行書可教一何誕乎魯公
蔡明遠叙劉太沖叙借馬帖鹿脯帖争坐位帖祭姪文
各自一法不似米元章之一成不變如出一手也真書
雖非右軍正泒乃以八分為宗其最佳者中興碑家廟
碑宋廣平碣吾家所刻自書告身一洗六朝間衰颯之
氣東坡云書至於顔魯公詩至於杜子美不可得而加
之豈非以忠義之氣鬱勃筆端自然超出歐虞諸公獨
標竒致耶
吾鄉先達書學最深者陸文裕儼山莫方伯中江陸摹
趙吴興逼真人稱其類趙則抗聲曰吾與之同學李北
海莫公以聖教叙為師自二王之外一步不窺皆非文
徵仲所能夢見者也丙午四月坐雨忩書董其昌(以上行書)
(洒金牋本)
擬楊瑄山水意一幅
(款書)玄宰(畫左角上)
唐人作設色山都無皴法余見楊瑄崆關蒲雪圖以意
擬之其昌(行書對題)
倣關仝山水一幅
(款書)玄宰(畫額)
此亦倣關仝人以為倪元鎮倪亦出於關苐少加嫵媚
耳其昌(草書對題)
倣巨然山水一幅
(款書)玄宰(畫左角上)
隃麋磨作池魚網鋪盈地參取巨師禪堂堂大人相其
昌(行書對題)
倣米老雲山一幅
(款書)玄宰(畫左角上)
米老畫泒出吾家北苑當其工細不減李思訓余見竹
溪峻嶺圖其昌(行草書對題)
倣趙文敏秋山一幅
(款書)玄宰(畫額)
趙文敏鵲華秋色卷作華不注山其形如此其昌(行草書對)
(題)
倣趙文敏水村圖意一幅
(款書)玄宰(畫額)
趙文敏有水村圖藏於婁水王奉常家余倣其意其昌
(行草書對題)
倣王叔明山水一幅
(款書)玄宰(畫額)
王叔明畫奄有前人之長尤師王右轄吾家青弁圖為
平生得意第一其昌書(行草書對題)
倣黃鶴山樵山水一幅
(款書)玄宰(畫左)
黃鶴山樵學王右轄雖繁實簡簡者更不可及也其昌
書(行草書對題)
倣黃子久山水一幅
(款書)玄宰(畫額)
馬扶風學黃子久得其皮骨所未得者韻耳韻在髓之
上其昌(行草書對題)
松亭一幅
(款書)玄宰(畫右)
炊烟連積靄隠隠見松亭亭中有静者單讀淨名經其
昌(行草書對題)
有明一代書畫結穴於董華亭文沈諸君子雖噪
有時名不得不望而泣下曹溶(行書)
書評全師聖教而兼魯公藏鋒之妙小牋二十幅
蒼老簡潔俱臻神境向曾見之而不能購今為題
此妬與羡交併矣沈荃(行書)
董玄宰書鮑明遠舞鶴賦并題(行書絹本原文不錄)
往余以黃庭樂毅真書為人作牓署每懸看輒不得佳
因悟小楷法欲可展為方丈者乃盡勢也題牓如細書
亦跌宕自在惟米襄陽近之襄陽少時不能自立家專
似摹帖人謂之集古字已有規之者曰須得勢乃傳正
謂此因書舞鶴賦及之戊午三月九日書并題董其昌
董文敏書宴桃李園序(楷書)
春夜宴桃李園序
夫天地者萬物之逆旅光隂者百代之過客而浮生若
夢為歡幾何古人秉燭夜游良有以也况陽春召我以
烟景大塊假我以文章會桃李之芳園叙天倫之樂事
羣季俊秀皆為惠連吾人詠歌獨慚康樂幽賞未已高
談轉清開瓊筵以坐花飛羽觴而醉月不有佳作孰伸
雅懷如詩不成罰依金谷酒數其昌書
陳繼儒
陳仲醇詩詞諸蹟
步步穿危磴幽蘿引蔓長竹深山瓦綠松老羽衣香珍
果從猿摘清泉共鶴嘗石壚趺坐久松壑忽斜陽入
山一首似愛荆先生陳繼儒
綠髮丹臺生結廬長松側仙客未通名對奕不相識雲
来碁局暗雲去分黑白獨有雪髯猿旁觀無怖色右
題仙奕圖
山上多松栢山下多花果松老已千年果熟垂百顆擘
茶染異香鑽石傳新火寫經未終函已得前生我右
寫經作
樹底息微躬才容静者通終朝醉花露無價買松風採
藥山中相註經河上公往来不一里隣比竹溪東右
避暑作
不惜杖頭錢買花栽滿路愛花如愛子一步一回顧花
前攀折人酷於風雨妬勸君莫採花還作花都護右
種花示客
大隠在城市仙人好樓居四五百竿竹二三千卷書竹
可題名書可讀况有新松翠如沐就中上座是阿誰君
與梅花兩尊宿陳繼儒似玉水詞兄正
我有好山長苦出少年羨汝獨安禪閉門刪草不辭倦
對月讀經猶未眠藥竈夜留桑柘火茆堂秋淡荻蘆烟
穿林有伴携琴至聽到松風第幾絃眉公
仙女吹簫忽下樓問年十七尚含羞五銖錢串同心結
百和香勻半臂構鏡裏見人驚却步夢中索母學梳頭
起来笑點花簪戴多子先教采石榴友人五月納姬
之作
春風久唐突花事亦支吾猶有蘼蕪路青来范蠡湖
春風醮柳枝宿鳥棲不定笑踏斜陽中折花以相贈
暮春遊檇李二絶書似愛荆先生陳繼儒
閒往閒来獨和歌柳花燕子水微波西湖隄上平如坻
春草青青放白騾憶西湖作
瀟瀟洒洒枝頭雨磊磊落落千章松曉坐竹窗無過客
隔溪眀月打山鐘迎秋早坐
寂寂山堂報晚鐘繞身三匝見獰龍戲將帶縛龍腰上
明日尋来是老松右解脱偈
燕燕于飛補葺舊巢堪宿草菴寬何須華屋水兒一曲
山兒一曲翠微中鬚眉皆綠拄杖敲門有客来看脩
竹但家懷園蔬谿蔌菊花酒足松花飰熟日三竿圖些
清福眉道人陳繼儒書於山陲喜菴
陳眉公冬餘記(絹夲挂幅)
余願為冬餘處士文逋俗逋不復叩門擁罏炙日濁酒
陳書此目前輕安法三十年不能得也伯承以歲杪踏
冰霜訪余草堂信宿信宿非特高義實以五十婚嫁皆
畢二子皆秀才閉門讀書史無煩檢課伯承真冬餘處
士也是晩同玄宰雜論因言知天命非有别法但安命
不攀緣耳耳順亦非有别法但譏稱順逆如風相似不
分别耳龍溪子謂八十不踰規余以為即百歲決不踰
矩平天下只言絜矩耳庚戌十二月二十日陳繼儒記
薛明益
薛明益與少室札(行書紙本)
疏先生搜羅丘索吴人士㒺不仰之區區岳事必且一
網無遺者一半云云方以為先生非祕即謙言耳乃復
固讓如此耶苐言之恐無信者蒙扇頭細楷精絶目力
如童令人嘆服尚有所求總容懷報承發桯史雖不詳
岳事然不可不卒業今日為武司農見召明日塾師到
舘皆不能對案計望左右可歸趙矣弟既蒙雅愛尚須
沐浴願聞談岳祗以魯鈍善忘必求不憚勞煩再撿祠
錄一覽不啻以金鎞濟朦叟也功德豈可量哉敢此申
懇幸惟慨諾不具教下薛明益頓首大宗工少室先生
足下綱鑑恐未悉故瑣瑣如此伏冀原亮
俞養正
俞養正效白居易知足吟
紛紛世人幾知足爭如野老無拘束忘機趺石聽琴鳴
乘興閒行傍柳綠古書細閱兩三行社友相逢或五六
有時對奕無雄心鎮日濡毫聊免俗乳鵶幾點争樹喧
玄鶴一聲響空谷一輪明月掛松梢呼童拍塞傾醽醁
清光映入酒杯中微酡漫唱遊仙曲紙帳梅花春復秋
藥爐丹竈烟凝屋雞聲報曙夢回時披襟又起看朝旭
麄衣淡飯隨分休不識是非榮與辱且效羲皇太古民
繁華謝却還純朴
湯煥
湯鄰初倣蔡蘇黃米書燈夕詩四幅
瑶京五夜溢寒光散落清輝滿下方無限素娥親剪就
半天霞錦半霓裳鄰初煥
光生碧海(闕)天空萬井晴摇玉樹風誰捲石家紅錦帳
一時移入水晶宮湯煥
水晶簾箔夜光珠隐暎虹橋落九衢已見台階符泰運
更看人夀比方壺鄰初道人
霓裳隊裏按歌聲散作人間鼓吹鳴坐聽西樓更漏盡
不知東海曙光生堯文
外錄
珊瑚網云吾家有文太史元旦早朝詩四大軸與
此四體燈咏春王之月得輝暎一堂也
秦瀚廣
秦瀚廣書白居易池上篇
百仞之山數畆之園有泉有池有竹千竿有繁古木清
蔭盤旋勿謂土狭勿謂地偏足以容膝足以息肩有堂
有室有橋有船有閣煥若有亭翼然菜畦花徑曲澗平
川有書有酒有歌有絃有叟在中白髮飄然識分知足
外無求焉如鳥擇木姑取巢安如魚在坎不知海寬動
與物遊矯若飛仙静與道契寂如枯禪靈鶴怪石紫菱
白蓮皆我所好盡在目前携筐摘果舉網得鮮約我生
計斯亦足焉時飲一杯或吟一篇老懷熙熙鷄犬閒閒
天地一瞬吾忘吾年日居月諸莫知其然優哉悠哉吾
將終老乎其間
顧楷
顧西坡歲旦詩帖(行草書紙本)
歲旦偶得一章錄寄世占秋元舊契一笑
滿堂簫鼓賀新年暖日晴雲萬里天毛髮已非三祝舊
衣冠原似十年前杯行小閣無兼味詩咏東風有剰聯
分付兒童休卜富亂堆經史是良田西坡顧楷稿辛巳
一日
甘學
甘雙泉門巷詩帖(行草書灑金紙本)
門巷深深竹作籬睡高紅日共雲癡何因又走東南釣
剪却凌空水月枝南海雙泉子甘學
段金
段子辛地迥通波詩帖(行書紙本)
地迥通波接林迴曲岸斜人逢牛渚詠興落剡溪槎藥
潤泉澆圃花明雨映沙停舟一借問知是葛洪家廬山
段金
沈俊
沈俊民不律引詩帖(楷書紙本)
不律引
夜擒老兔蟾宫秋拔毛脱穎聲啾啾湘筠剪綠淚花愁
天丁束縛風䬒飂健如戈矛快心手粉壁長廊洞窗牖
渴驥奔泉怒猊吼雨聲颯颯驚蛇走唐虞謨典開鴻濛
魯史筆削攘天功今人製作堪古用古人用意非今同
不學黃金賣詞賦巧將哀怨回情素風雲月露雕蟲妬
落花飛雪滄江暮神鋒奮發百斛杠力排山岳輕毫芒
鬼母夜哭蛟螭藏管城奕奕垂清光吴興沈俊
滕季達
滕晉生留别少石詩帖(草書紙本)
留别少石詞兄
天涯傾蓋意如何落日津亭感慨多客自風塵辭大漠
鴈先霜霰度長河青楓樹杪懸帆影白雪尊前擊筑歌
别後不愁芳信杳春風應許到烟蘿晉生滕季達
潘鎜
潘芝田送少石詩帖(草書紙本)
送少石汪先生南還
衛水溪頭問去舟關河砧杵漢宫秋西風短棹人千里
落日長亭酒滿甌吴地烟花豪士樂楚天風雨故人愁
臨岐怕上危樓望極目湖山悵遠遊芝田潘鎜書
郭鎮
郭菊軒寸善堂詩帖(楷書紙夲)
人生具萬善積之貴朝夕不觀江河水廣大由涓滴不
觀合抱木養成自萌拆積善苟弗懈由賢入聖域郭鎮
陳誼
陳誼寸善堂詩帖(行草書紙本)
纖善不可棄累之若層臺樹德本食報(闕)人無此懷黔
敖萬金産餓夫恥嗟来富弼在當路賑饑詎難裁羅君
無厚祿衡門閟蓬莱研究岐黃書百氏從兼該䘏窮閔
孤寒重義多輕財抱痾往求治惕然方寸開月培復年
植小木成翹材悠悠太湖水東逝無西回湖水有時涸
慶門無替哉宛丘陳誼
(闕)仁
鶴仙榴花詩帖(行楷書紙本)
咏榴花一首呈西峰先生是正
榴樹秋来更著花一枝紅豔倚屏斜不禁遲暮侵寒雨
盡吐芳菲散夕霞醉後折来驚客髩夢中歸去惜年華
武陵桃樹漁郎識又負西風八月槎鶴仙仁頓首
(闕)正志
(闕)正志片言期許帖(行書朱絲闌紙本)
足下猥以好者之口信一不識面目之人片言期許遂
欲定為白首之交俯仰今古良足矜詫然亦以不得見
足下為憾固知造物者忌之要自有合并時耳弟廬棲
三載塞兑守雌自分名不掛通人之籍矣頃荷主恩移
擢理官疏腸褊性動與世忤豈若婆娑山巖優游載籍
可藉以無咎無譽而二三君子諭以大義督之就道勉
欲於此月中旬渡江泛彭蠡矣此行倘挹九華匡廬之
勝其恨不得與足下同遊更當何如聲遠寓荆溪未有
合者獨謬辱奬借時時把臂論心此推足下愛不淺宗
遠境與行合亦不多得識足下在吴生之先尤其竒遘
也海公别去即世外人無兒女子態亦有依依不忍舍
者然弟不久當作還山計與二三知已結社以老耳匆
冗中草率據案佈候扇頭一律聊伸積懷殊不足以酬
珠玉也諸惟神照不盡瞻馳弟正志九頓首(闕)左乏
(闕)賓山
(闕)賓山書赤壁賦(草書絹本原文不錄)
(款書)賓山
倪元璐
倪鴻寳晴山詩(草書綾本)
晴山點不上多煙一味幽清澹遠天最愛長松松下水
秋光都在釣魚船題畫似玉斧老公祖元璐
曹學佺
曹能始花朝社集詩
倚杖芳春物外尋城隅渾似入山深百花放盡空生日
亂石衝開即故林詩酒雖然娱蔗境水田猶未露秧針
座中若有欒巴術噀墨偏宜戲作霖癸未花朝社集
有介詞丈濤園請正學佺
黃道周
黃幼玄奏揭
原任少詹事降江西布政司都事今逮繫臣黃道周謹
奏為纍臣悔罪感恩再籲皇慈俯開一面事臣自北司
過刑部来又一伏臘矣九鞫四栲不敢言冤萬死一生
不敢言怨誠感陛下摧折懲艾之言冀有一日許其自
新又感邇時刑措圄空之旨儻可偷生别圖報效也臣
驟起海隅不諳禮法幸遇明時親睹聖主豁達寬宏好
問好察以為天下事無不可為者遂輕蹈狂瞽一至於
此然臣自戊寅九月荷罪謫官此外未有過犯陛下曾
於平臺面諭優容者再臣給假還山亦已二年直以撫
臣薦末萬里逮杖又以書生申救嚴栲數番事出意表
非臣所敢知亦非臣所及料也憶臣在戊寅四月隨班
召對臣言(闕)必爭(闕)流宼必出䕫門降賊不可輕
撫禁旅不可輕動按臣不可總兵臣所云只此五事未
有一語干礙朝柄又六月隨班召對臣言清任和之貴
清仁明武之貴明智仁勇之貴智三事皆本於清明蒙
聖主切要指示亦未有一語干礙用人最後八月召對
平臺以遑遽之餘輕率躁妄進不擇言退不引諐仰干
風霆搥心何及然至於不清不介之臣遺旤蒼生失誤
大計臣猶悔臣言之不精爭之無力也臣遭堯舜之朝
無元愷之能亦無共驩之寄通籍二十載歷俸未三年
田無十畆居無數椽然初為庶吉士請使朝鮮既為編
修請赴遼左既為少詹請出宣大未嘗一日敢貪委珮
之榮今垂老髀消曳索貫械與囚徒對泣才命雙窮仰
負主恩是以悲耳陛下以至仁至孝在宥天下臣以窮
愚極陋困於圜土即欲洗骨滌髓纂書自贖刎頸軍前
誰敢信者幸以螻蟻餘魂及睹雲日寬大之詔無時不
下昆䖝草木欣欣望生臣情罪雖重亦嘗供事講筵面
承矜宥過經重處之後事在屢赦之前維陛下再垂察
焉臣不勝戰栗之至為此具本崇禎拾肆年拾貳月
日臣黃道周
黃銅山與蔣八公札二卷(錄四則)
八公閣下知垂念之至凡可以開天心起月骨者閣下
必念之熟矣秦紘以黃絹解辜嘉留以索菓脱網周肉
非黃羊命隨野鹿微閤下誰復生我者叔嚮有言能救
我者唯祁大夫耳綸扉天上誰傳羊舌之言生平孤挺
枝葉無隂死生區區已委之命必使聖主不失其仁貞
士不傷其身亦君子之所厪閔也六月二十日南昌字
已墜黑海不問慈航然猶白日清晝也乃云某以三百
金買涂某又云某受石帆百金如此鬼夢誰為受者即
如一僕柴敬十月始来而坐送潤山書擬徒悠悠蒼天
此何人乎欲出一疏到底不敢詩云匪言不能胡斯畏
忌正如昔人所云不過使後人惜之耳徐蓼老儻晤亦
幸商之講學結社業已自認罪過至如送禮求薦餽金
求救人類中寧有此理昔子瞻不辯蘇朱晦翁不辯祠
魔正叔亦唯唯受罪今即不敢辯今寕無有心眸人相
痛惜者東翁撰文蚤晚面閣亦幸及蚤商之遲爰書成
無及矣草草仰付一笑紬繹時習不愠之誨切實受用
然去住未定下手跕脚了無是處前為易象正完之已
早而同人借鈔踰月未畢未有以請教者獄市中賣朝
冠亦徒為人駭嘆耳更十日當追還以乞鑒定近見報
纔知禁旅事動聖念此均在戊寅四月叩頭力争者也
惜天聽之遠耳大司寇比又請告則疏未得上雖求極
邊安可得乎寫孝經已過五十部意亦稍倦别欲起草
又苦無書每想一事瞠目長嘆而已尊翁資如何可受
今藉孝經二本導還之(闕)事都不復知如督撫俱在
則尚可收拾終是抛棄不得自武陵議棄義州来寧錦
已不能獨存惜前疏之躭閣也從祀疏出年閣手中亦
是聖賢靈慧然非罪人所當聞耳紅毫筆號調元者再
給二枝則事濟矣餘唯謝謝不悉
井底望星辰率率書今文六十五本意倦甚乃取少時
定本書之又二十五本如鐵皂荚之破香氣也此事紅
疏甚詳不宜更定然自唐人而下異論間興先儒亦疑
其闕誤近會稽虞本及中州吕本吾鄉玄子刻皆依國
學所頒石臺耳此中無書不復記憶驟書定本恐滋唇
舌有乖艱貞之義今已不書矣願台翁為掩其疵也今
文皆散去唯定本在一二吾輩處想省諸煩喙得教甚
感感也諸聽蒼穹不敢復云賜炭已領悉前蛋粟幸都
拜惠但出入未便多間二日鳴謝為遲悉覆蓋之有左
傳幸覓一部查對數日也聞亨老異信未審果否竟寂
寂亦異事也
外翁解相印歸鑨偶從案頭見石齋黃先生手書
二冊近百葉皆詔獄中與翁&KR0616;返案牘也先生臨
池高妙不必言至造次顛沛中信紙直書顔筋柳
骨不失尺寸斯豈臨池之技乎抑不獨黃先生難
也先生攖鱗履虎甘刀爼如飴而吾翁獨傾身擁
護百計脱黃先生於厄時鉤黨漸興鉗網四射遂
有草頭一將之謠非徐虞求王素公張鯢淵三君
子密鳩千金寢其事幾罹不測噫亦危矣史籍所
載虞卿孔融輩然諾相死皆一時矜激無濟毫末
眎數君子臣節友誼何如哉然使數君子不幸而
以臣節友誼特著又豈世道之福乎言念及此閣
筆三嘆甲申臘望周廷鑨元立謹識
石齋先生中黨人之禍禍且不測至有以白冠氂
纓之說進者生平款好大都屏跡以謂事無可如
何徒自及爾獨吾師力為營救義不反顧卒先生
所繇脱者繄吾師之力也當是時遂有蜚語及師
同志震悚而師目不為瞬久之事罷吾鄉徐冡宰
曰若輩之伎倆有盡八翁之不見不聞無窮諒哉
盖吾師義篤友朋實愛深君父誠懼望風下石之
徒塵黦聖德為天下萬世慮至深遠也方先生下
詔獄師告之曰自明夷演易後名賢幽繫俱著書
自見若不能脱子於險我責也子無成書子責也
故先生獄中所著有春秋論斷詩序正易象正等
書又手寫孝經百本頌颺聖孝今觀&KR0616;来諸牘皆
履險經危之具而兩賢敦勉道誼獨立不懼之槩
具可想見即其文辭斐然書法一本鍾王又何其
從容不苟也古人之美何足以云華亭門人張夀
孫謹跋
黃石齋簪筆披襟詩帖(草書綾本)
簪筆不盡意披襟一喟然涓埃臣子裏肸蠁古人邊要
不慙燈火何須論俸錢長戈與白石往往謝流年
無名氏
明人書綺生詩帖(行書紙本)
綺生三十韻
似向盧家見誰如鄴架兼姱容勻骨法綺歲涉牙籖質
自藍田種名從蘂笈㡨遠山凝淺黛空水湛清瞻粲齒
窺團扇妍趺隐畫䄡驚香令馬逸瞥貌信魚潛情逐搔
頭重防隨禁步嚴賦心雄粉綠侠性愧鬚髯芸榻編親
帙蘭筵韻手拈口脂芬曉帳眉樣譜春奩頌借椒為夀
詩憑絮擬鹽腰肢量楚素指爪習吳縑摹搨螺頻御吟
哦睡屢淹避人顰每蹙徙宅意初懕倚竹渾長袖滋蘭
廢(下有芟蓬或三字點去)短鎌筆牀鄰月幕鏡檻鑒河檐珍簟陳
綦屐鈿車駕小幨懸香鶯語壁妬影燕衝簾膩漲臨池
墨青邀近市帘縈𥜗帶草弱唾袖石花纖蝶戲颺裙入
魚看施食噞華篝耽夜讀寳篆費朝添自媿挑琴意欣
無感帨嫌更衣呈態婉歛袂訴衷謙魂佚緣投果情癡
願倚蒹幽悰眉語接竒馥領巾沾發菽開胸小柔荑理
髩尖錦袗盟夙懇緹幕畏私覘金約蜂將定瑶筐鳳倘
占雲中如附翼長此效鶼鶼
明人登金峰詩帖(行草書紙本)
同沈君石山楊君祕圖吴君吴江登金峰絶頂
伏磴參雲出飛橋倚日懸龍宫棲斷霧鳥路軼霏烟抱
我登臨興聯君了悟緣扶笻穿密樹振袂忽齊天林是
張紋幄峰如簇寳蓮線牽虧岸水龜畫近村田城郭浮
嵐外樓臺駐靄邊日波傾掌上松浪湧胸前舉爵承霞
細搴裳照景鮮茶花疑玉綴萸實訝珠連倏入中峰嘯
還来側崦眠便非玄圃侣亦是赤城仙
明人書酷旱六年二詩帖(草書紙本)
酷旱經旬動遠愁忽然風雨送新秋高居更覺諸天近
俯瞰渾疑大地浮萬井樓臺涵海市百川波浪湧江流
便乘月色東歸去應似山隂雪夜舟
六年别去拾遺才按節中州不復迴定為文章稱膾炙
已看蹤跡是塵埃薜蘿裊裊移鄰屋瓦礫堆堆滿舊臺
寒露飄(下有然字點去)衣明月下山陽吹笛數聲哀
釋夷簡
釋夷簡佳偈帖(行書紙本内項氏張氏陳氏印不錄)
夷簡再拜報恩僕至承佳偈和章見寄讀之其於高妙
處深知徑山家法得不寂寥甚慰甚慰然龍河熱鐵輪
若非老漢也難當此一一笑笑但老病之軀致賢弟有
寒暑之念衣衾遠及不勝愧感鶴林青鞵報恩茶壺卧
褥等物同至一日之間得整舊儀何以當此相見時就
出此紙致謝幸甚天禧方丈亦為助喜嘱筆申意不一
夷簡再拜復甘露堂上和尚法弟五月十六日
釋守仁
釋一初螺山隠士歌
螺山有隠士飄飄仙者徒朝遊螺之巔莫息螺之隅紅
塵拂落身外事白頭讀盡人間書不騎琴高鯉不釣任
公魚手披演雅篇架列山海圖蛾司漫給五斗黛蛤浦
豈羡雙明珠槐臺封侯笑螻蟻楚關脱網憐蜘蛛人言
大隠隠朝市小隠螺山無不是何物老病香山翁隠作
留官良可鄙酌螺之杯飲螺几坐對螺山淨如洗鈿屏
矗矗鏡邊来佛髻峨峨望中起千林飛翠散晴空半島
寒雲浸秋水我尋螺山居遂識螺山路一見螺山人再
誦螺山句紛紛草堂文悠悠遂初賦丈夫無遠謀千載
何足慕我本逍遥人亦有罝網慮買山每寄沃洲書寥
落江鄉嘆遲暮江鄉寥落不可留便當卜爾山之幽安
得神鼇負山去共踏青螺海上遊
釋道衍
姚少師詩翰
白雲生江海客廣陵不歸今十年鴈書未到風塵隔落
日淮南親舍違每望東道白雲白焦桐夜鼔天地愁銀
鴈紛紛隨瑶席璚花夢落楚天寒萱草春深露華碧白
雲生爾孝不負親爾忠寧負國讀書只足記姓名學劍
須當萬人敵白雲生勉爾力犯龍顔請恩澤縱不能取
封破敵將軍萬里侯亦不失漢家良臣二千石胡為乎
痛言不上賈生書辛苦尚馳毛義檄我亦天涯倦行役
慈母在堂年半百為君重賦白雲篇激烈長歌轉凄惻
右白雲生歌為王履道賦懶閣翁
牛衣卒隠者流一貧寕苦困田野挟策不肯干王侯十
年從軍不得志歸来自飯溪邊牛牛衣為衾石為枕雷
鳴鼻息春齁齁醒来復夢夢復醒不知蝴蝶為莊周又
安知魯遷郜鼎秦焚舟晉盟踐土齊葵丘戰國蘇秦何
足道黃金用盡空貂裘漢家王章不解事妻兒對泣良
可羞牛衣卒褶袴不掩脛破帽不戀頭生不逢堯與舜
禪焉能蹙蹙增煩憂夜漫漫風颼颼東方苦未出長歌
且臥南山秋右牛衣卒為王景序賦道衍
逃虚老人五言詩帖(行楷書紙本)
我本巖壑人不樂城市住從来禮法疎自得山林趣山
林有何好窈窕忘世慮素積洞口雲綠藹沙頭樹深林
(闕)烟集長空孤鶩翥遠峰疑有無飛瀑如雨澍其中隠
者居茂密堪旅寓安得天隨子遊從隨杖屨逃虚
女邢慈靜
邢夫人自述詩帖(行書烏絲闌紙本)
儂自閨房處女子聞君博覽通古史歸君薄海宦遊多
光隂幾度如彈指萬里黔方曲路長松栢森森雲杳茫
遼陽刀劍如林密征馬南催鬢似霜何知君病抱沈疴
與君報國酬英主日為三苖亂我黎君家嘔血歸幽旅
不見夫君舊日容惟思携手君所言君家何處侣烟霞
白雲来去空舒卷獨伴遺兒還故鄉脩途萬里多炎凉
昔去雲擁駟馬車今日孤舟住夕陽子母寥寥淚暗流
幾番欲葬江魚腹憶昔白頭人去時依稀點首將予囑
教子朝夕名未成春光不駐東流急小菴日日拜空王
百鳥啼聲驚夢裏覺来猶是淚千行思君不見空斷腸
君家功若小丘山誰與夫君奏廟廊平生功績皆湮沒
儂身何自見君王恨殺烏紗能誤人始知名利如羅網
春去秋来愁又結坐看衰草心憔熱杜宇啼我中心悲
我啼杜宇枝頭血慈静自述
書畫彙考卷二十八
