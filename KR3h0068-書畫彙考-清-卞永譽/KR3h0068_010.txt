書畫彙考卷十
刑部左侍郎卞永譽撰
書十
宋
蔡襄
蔡忠惠公謝賜御書詩表卷(行楷書紙本)
臣襄伏蒙陛下特遣中使賜臣御書一軸其文曰御筆
賜字君謨者臣孤賤遠人無大材蓺陛下親灑宸翰推
著經義俾臣佩誦以盡謀謨之道事高前古恩出非常
臣感懼以還謹撰成古詩一首以叙遭遇干冒聖慈臣
無任荷戴兢榮之至朝奉郎起居舍人知制誥權同
判吏部流内銓上騎都尉賜紫金魚袋臣蔡襄上進(官銜)
(一行小楷書)
皇華使者臨清晨手開寶軸香煤新㳂名與字發深旨
宸毫灑落奎鈎文精神高遠照日月勢力雄健生風雲
混然器質不可寫乃知學到非天真緘藏自語價希代
誰顧四壁嗟空貧臣聞帝舜優聖域臯陶大禹為其隣
吁俞敕戒成典要垂覆後世如穹旻陛下仁明加舜禹
豪英進用司鴻鈞臣襄材智最駑下豈有志業通經綸
獨是丹誠抱忠朴常欲贊奏上古珍又聞孔子春秋法
片言褒貶賢愚分考經内省莫能稱但思至理書諸紳
乾坤大施入洪化將圖報效無緣因誓心願竭謀謨義
庶裨萬一唐虞君
芾於舊翰林院曾觀石刻今四十年於大丞相天
水公府始覩真跡書學博士米芾
大觀三年仲冬上休日青社郡舍之簡政堂觀河
南文及甫書(行書)
昔人謂公書三公衣衮冕立赤墀之上今觀此帖
使人肅然增敬固應與顔柳同年而語不可祕藏
耶甲寅六月上休日三吳禪客
姨弟趙德夫昔年屢以相示今下世未幾已不能
葆有之覽之悽然汝南謝克家癸丑九月十一日
臨安法慧寺
舅家物藏之久矣今得觀於檇李良可嘆也乙丑
四月三日崧謹識(行楷書)
蔡忠惠公書為趙宋法書第一此玉局老語也今
觀此帖藹然忠敬之意見於聲畫不可與茶錄牡
丹譜同日言也鮮于樞獲觀謹題(行書)
僕來杭多獲觀前代名公法書此卷法度嚴密無
一毫放縱意於此可見古人用筆不苟也吳興趙
孟籲謹書
余嘗在祕府讀君謨文集閱其所上謝賜御書歎
其君臣相遇之盛也及觀所書茘枝譜字畫臻妙
每與同列難其博物之精而又惜其與武夷粟粒
同一用心之勤耳雖然君謨嘗自珍愛其書謂有
翔龍舞鳳之勢觀此書其言當不虛也識者解之
豫章胡儼
廌嘗讀蔡端明集載所上謝賜御書詩一首并答
詔有云卿詞令根於温厚筆力極於深妙遵臯陶
之謨而懋其稽古述帝舜之事而思其底績宣明
順美良深嘉歎其君臣之義文字之美皆不待言
而可知也詔當在其家類集者故并得之今此詩
真跡當在宋祕府不知何時復流落人間考其上
歲實仁宗皇祐四年壬辰距今永樂四年丙戌春
秋三百五十有五年矣中間宋叔季四方之亂極
矣鼎遷社屋海潰山移而一紙之書世傳寶之翰
墨騰騫光輝如在夫豈獨以其書之善也哉侍郎
黃公請余題識為作詩二首
汴水東流宋鼎移中郎名字日星垂精神翰墨猶
生氣想見彤庭諫諍時
端明書法繼鍾王珮玉瓊琚在廟堂見說當時推
第一米家應自愧疎狂翰林學士兼春坊大學
士廬陵解縉書
書以羲之蘭亭為盡善蓋等閒文雅也觀忠惠公
真跡非獨筆法精妙玩其詞一代明良相契告戒
謹敕忠厚視等閒文雅不可同年而語明矣公虞
得而祕藏之其能以忠惠公之心為心又明矣洪
武壬午歲至後九日新安吳牧書
蔡忠惠公書名重當時上嘗令寫大臣碑誌則以
例有資利辭曰此待詔職也與待詔爭利可乎力
不從竟已其人品如此其書之莊重凡落筆皆然
豈以御前表疏始不苟耶謙齋宫傅先生得此甚
加珍惜蓋非特重其書重其人也長洲吳寬題(行書)
外錄
書畫舫云趙定宇祭酒藏蔡忠惠公中楷謝賜御
書詩表字大如指頂結構謹嚴後有文同米芾等
跋堪與韓存良太史家蘇文忠公元祐二年宜春
帖子墨蹟作對其題識多至十餘人悉出宋元名
手也
又云此帖祭酒沒後流傳至長兄伯含處故丑得
時時見之當為蔡書第一(尚有會稽宋洵劉真尹昌龍浦江趙友同夏元)
(吉跋不錄)
蔡端明書寒蟬賦并序(楷書)
昔人稱鷄有五德而作者賦焉至於寒蟬才齊其美獨
未之思而莫斯述夫頭上有緌則其文也含氣飲露則
其清也黍稷不食則其廉也處不巢居則其儉也應候
守節即其信也加冠冕取其容君子則其操可以事君
可以立身豈非至德之蟲哉且扳木寒鳴賢才所以空
歎余也僑處切有感焉興賦云爾
伊寒蟬之感運近嘉時以游征含二儀之和氣稟乾元
之清靈體真精之淑質吐崢嶸之哀聲希慶雲以優游
遁太隂以自寧於是靈岳幽峻長林參差爰蟬集止輕
羽涉池清激徵激德音孔嘉承南風以軒景附高松之
二華黍稷維馨而匪享竦身希陽乎靈和唳乎其音翩
乎其翔容麗蜩螗聲美宫商飄如飛鴻之遭驚風眇如輕
雲之麗太陽華靈鳳之羽儀覩皇都乎上京跨天路於
萬里豈蒼蠅之尋常爾乃振修緌以表首舒輕翅以迅
翰吸朝華之墜露含煙煴以夕餐望北林以鸞飛集樛
木以龍蟠彰淵信於嚴時稟清誠乎自然翩眇微妙緜
蠻其形翔林附木一枝不盈豈黃鳥之敢希唯鴻毛其
猶輕憑綠葉之餘光哀秋華之方零思鳳居以翹竦仰
竚立而哀鳴若夫歲聿云暮上天其涼感運悲聲貧士
含傷或歌我行永久或咏之子無裳原思嘆於蓬室孤
竹吟於首陽不銜子以穢身不勤身以營巢志高於鳴
鳩節妙乎鴟鴞附枯枝以永處倚瓊林之迥條惟雨雪
之霏霏哀北風之飄飄既乃彫以金采圖我嘉容珍景
曜爛暐曄華豐竒侔黼黻艷比衮龍清和明潔羣動希
蹤爾乃綴以玄冕增成首飾纓𬎼翩紛九旒容翼映華
蟲於朱衮表馨香於明德於是公侯常伯乃紆紫黻執
龍淵俯鳴珮玉仰撫貂蟬&KR0008;黃廬之多士先帝皇之侍
人既騰儀像於雲闥望景曜乎通天邁休聲之五德豈
鳴鷄之獨珍聊振思於翰藻闡令問以長存於是貧居
之士喟爾相與而俱嘆曰寒蟬哀唱其聲也悲四時云
暮臨河裴徊感北門之憂殷嘆卒歲之無衣望泰清之
巍峩思希光而無階簡嘉蹤於皇心冠神景乎紫微詠
清風以慨慷發哀歌以慰懷蔡襄書
右蔡君謨書寒蟬賦真蹟觀其大似褚河南筆法
乃御府收藏之物也先朝評書者稱蘇子瞻蔡君
謨黃魯直米元章為四大家并馳海内縱横於夷
島之間隻字片楮而不易得今閱此帖楷法咸精
殆高駕三公而優入於神誠翰墨中之至寶也京
兆宇文公諒
楊宗道云先朝蔡君謨楷書最可為師端勁高古
落筆如削鐵此書中龍也張彦遠法書要錄有云
唐太宗購二王書右軍艸書有千紙取其迹類相
從率一丈二尺為卷臨學遂得右軍筆也余友黃
聖儀好讀異書馳心翰墨家藏此帖為師然于楷
法大得其神韻耳近世君謨楷書絶少然已歸内
府民間亦不復可得也善藏之善藏之廣信吳元
善書
蔡莆陽雜體詩卷
可笑夭桃耐雪風山家牆外見疎紅為君持酒一相向
生意雖殊寂寞同南劍州芋陽鋪見臘月桃花
長岡隆雄來北邊勢到舍下方迴旋三世白士猶醉眠
山翁作善天應憐如彼發源今流泉兒孫何數鷹馬然
有起家者出其間願翁壽考无窮年書戴處士屋壁
山僧九十五行是百年人焚香猶夜起憙酒見天真生
平持戒定老大有精神那知不變者却減故時新右
題龍紀僧居室(歐陽文忠公題其傍云此一篇極有古人風格)
雙溪為一流新構横鮮赭浮居紫霄傍臥影澄川下峽
深風力豪石峭湍聲瀉古劍蟄神龍商帆來陣馬晴光
轉羣山翠色看萬瓦汀洲生芳艸香樹自閑冶生郡黃
士安高文勇扳賈顧我久疎悴霜髭漸盈把臨津張廣
筵窮晝傳清斝舞鼙驚浪翻歌扇嬌雲惹驩餘適晩霽
望外迷空野曾是倦游人意慮亦瀟灑右題南劍州
延平閣
大雪壓空野驅車猶遠行乾坤初一色晝夜忽通明有
物皆遷白無塵頓覺清只看流水在却喜亂山平逐絮
飄飄起投花點點輕玉樓天上出銀闕海中生舞極(闕)
溶態聞餘淅瀝聲客爐何暇煖官酤未能酲薄吹消春
凍新陽破曉晴更登分界嶺南望不勝情自漁梁驛
至衢州大雪有懷
寧越門前路歸鞍駐石梁西山氣色好晩日正相當
右福州寧越門外石橋看西山晩照
吉祥亭下萬千枝看盡將開欲落時却是雙紅有深意
故留春色綴人思
烘簾微照自生光吹面輕風與送香誰把金刀收絶艷
醉紅深淺上釵梁
的的名花對酒尊欄邊沈醉月黃昏今朝關外尋蘭蕙
忽見孤芳欲斷魂杭州臨平精巖寺西軒見芍藥滿
枝追想吉祥院賞花慨然有感書呈蘇才翁四月七日
夙昔神都别于今湘水遭故情彌望切佳月事追遨太
守才賢重清明土俗豪犀珠來戍削鉦鼓去啾嘈湖樹
涵天闊船旗罥日高醉中春渺渺秋外日陶陶新曲尋
聲倚名花逐種褒吟亭披越岫夢枕覺胥濤論議刀矛
快心懷鐵石牢淹留趨海角分散念霜毛鱸鱠紅隨筯
(予之吳江)瀧波綠滿篙(君往巖瀧)試思南北路燈暗雨蕭騷崇
德夜泊寄福建提刑章屯田思錢塘春月并遊(小字自注)
盡道瑶池瓊樹新仙源尋到不逢人陳王也作驚鴻賦
未必當時見洛神嘉禾郡偶書
輕瀾還故潯墜軫无遺音好在池邊竹猶存虛直心往
還二十年每見唯清吟覺性既自如世味隨浮沈琅琅
孤雲姿悵望空山岑豈不悟至理悲來難獨任無錫
縣弔浮屠日開
此泉何以珍適與真茶遇在物兩清絶於予獨得趣鮮
香筯下雲甘滑杯中露當能變俗骨豈特湔塵慮晝靜
清風生飄蕭入庭樹中含古人意來者庶冥悟汲惠
山泉煮茶
紫綬金章被寵榮筆牀茶竈伴參苓只知江海能行道
未識朝廷舊有名笑我病玄相(闕)圭刀小試即春生
瘡痍未復君知否國手于今數老成莆陽蔡襄
外錄
珊瑚網云道山清話予頃時於陜府道間舍於逆
旅因步行田間有村學究教授二三小兒間與之
語言皆无倫次忽見案間有小兒書卷其背乃蔡
襄寫洛神賦已截為兩段其一塗汙已不可識問
其何所自得曰吾家敗籠中物也問更有别紙可
見否乃從壁間書夾中取二三十紙大半是襄書
簡亦有李西臺川牋所寫詩數紙因以隨行白紙
百餘幅易之欣然見授問其家世曰吾家祖亦常
為大官吾父罷官歸死于此吾時年幼養於近村
學究家今從而李姓然吾祖官稱姓名皆不可得
而知頃時如此紙甚多皆與小兒作書卷及糊窗
用耳會日已暮乃歸旅舍明日天未明即登塗不
及再往至今為恨也詮次至此偶憶是附入
蔡忠惠公二帖
富陽帖
襄泣血言逆惡深重扶護南歸死亡無日不可循常禮
不通誠意于左右今至富陽平安明日登舟或雨水少
增當舟行至三衢也襄素多病遭此荼毒就令不死足
膝日甚氣力日衰亦為廢人豈復相見耶辱君知愛之
心不殊兄弟一念哀痛哽塞何言哽塞何言在道程頓
官員勾當齊整無一闕乏感惕感惕襄叩頭子發郎中
足下十三日
遠承帖
襄啓遠承惠問厚意所存益有感著知日來體氣佳勝
殊為慰也近被命尹治日以穰劇居不得暇移書致謝
不盡縷縷惟眠食自重不宣襄拜手長官足下八月廿
一日
蔡君謨十帖(裝為横卷)
陶生帖
襄啓示及新記當非陶生手然亦可佳筆頗精河南公
書非散卓不可為昔嘗惠兩管者大佳物今尚使之也
耿子純遂物故殊可痛懷人之不可期也如此僕子直
須還草草奉意疎略正月十一日襄頓首家屬並安
楚掾旦夕行
入春帖
襄啓入春以來屬少人便不得馳書上問唯深瞻想日
來氣候隂晴之不齊計安適否貴屬亦平寧襄舉室吉
安去冬大寒出入感冒(闕)勞百病交攻難可支持雖入
文字力求丐祠今又蒙恩復供舊職恐知專以為信前
者銅雀臺瓦研十三兄欲得之可望寄與旦夕别端石
奉送也正月十八日襄頓首公綽仁弟足下
思詠帖
襄得足下書極思詠之懷在杭留兩月今方得出關歷
賞劇醉不可勝計亦一春之盛事也知官下與郡侯情
意相通此固可樂唐侯言王白今歲為游閏所勝吁可
怪也初夏時景清和願君侯自壽為佳襄頓首通理當
世屯田足下大餅極珍物青甌微粗臨行悤悤致意
不周悉(已上三帖草書)
縣君帖
襄再拜伏承縣君吉葬有日襄以行路并亡男齋僧赴
期不及謹遣州校少持菲禮聊以伸親戚之好殊非豐
腆深自為愧謹奉手狀啓聞旦夕前行此不一一襄上
郎中七兄左右廿七日早
京居帖
襄啓去德于今蓋已洊歲京居鮮暇無因致書第增馳
系州校遠來特承手牘兼貽楮幅感戢之極海瀕多暑
秋氣未清君侯動靖若何眠食自重以慰遐想使還專
此為謝不一不一襄頓首知郡中舍足下謹空九月八
日
謝郎帖
謝郎春初將領大娘以下永安年下朱長官亦來泉州
諗候今見服藥日覺瘦倦至於人事都置之不復關意
眼昏不作書然少賓客省出入如此情悰可知也不一
一襄送正月十日
中間帖
襄啓中間承勞紆問適會疾未平殊不從容示書兩通
知煩指幹新第有未備且與鐍鑰却候别作一番併了
之四人園子只與門下每人一間園中地分與四人分
種要他栽種也不一一襄奉書五日(已上四帖皆行草書)
大研帖(小字自注)
襄啓大研盈尺風韻異常齋中之華繇是而至花盆亦
佳品感荷厚意以珪易邽若用商於六里則可真則趙
璧難舍尚未決之更須面議也襄上彦猷足下廿一日
(甲辰閏月)
山堂書帖
丙午三月十二日晩
欲尋軒檻倒清樽江上煙雲向晚昏須倩東風吹散雨
明朝却待入花園
十三日吉祥院探花
花未全開月未圓看花待月思依然明知花月無情物
若使多情更可憐十五日山堂書
蒙惠帖
蒙惠水林檎花多感天氣暄和體履佳安襄上公謹太
尉左右(已上三帖皆真行書)
蔡公書法真有六朝唐人風粹然如琢玉米老雖
追蹤晉人絶軌其氣象怒張如子路未見夫子時
難與比倫也辛亥三月九日倪瓉題(行楷書)
洪武己未四月雲間袁凱觀於蕭谿(行書)
在宋號善書者蘇黃米蔡為首俗評以君謨居三
公之末殊不知君謨用筆有前代意優劣自可判
也己未四月陳文東拜觀(行草書)
後學陳迪觀(行楷書右四跋一紙)
外錄
珊瑚網云崇禎四年三月廿四日獲觀此帖及米
海嶽九帖張長史京中帖趙承旨臨周文矩畫羲
獻像梁趙巖神駿圖宋思陵題馬麟亭臺圖續觀
蘭亭東垣楷書萬應方蔡忠惠四帖及十帖種種
具體尤多效右軍内第九帖軒檻二絶差減墨妙
玄宰眉公皆鑒此一帖為雙鉤廓填餘九幅並好
蔡端明賓客七兄帖
襄啓前蒙惠書伏審尊候萬福(闕)入京都即休政
此士君子所以自處始終也甚善甚善公綽數日前見
訪(闕)齋道話終夕近日保養之(闕)頗見門戸然且能自
保涓(闕)久當得力州下更肅靜如前時可自遣
也舟船必恐無用目下(闕)闕遣人勾還謹奉手狀問起
居不宣襄上賓客七兄足下正月廿五日
蔡君謨茶錄并序
茶錄
序
臣前因奏事伏蒙陛下諭臣先任福建轉運使日所進
上品龍茶最為精好臣退念草木之微首辱陛下知鑒
若處之得地則能盡其材昔陸羽茶經不第建安之品
丁謂茶圖獨論採造之本至於烹試曾未有聞臣輒條
數事簡而易明勒成二篇名曰茶錄伏惟清閒之宴或
賜觀采臣不勝惶懼榮幸之至謹序
上篇論茶色
茶色貴白而餅茶多以珍膏油其面故有青黃紫黑之
異善别茶者正如相工之視人氣色也隠然察之於内
以肉理潤者為上既已末之黃白者受水昏重青白者
受水鮮明故建安人鬭試以青白勝黃白
香
茶有真香而入貢者微以龍腦和膏欲助其香建安民
間試茶皆不入香恐奪其真若烹點之際又雜珍果香
草其奪益甚正當不用
味
茶味主於甘滑唯北苑鳳凰山連屬諸焙所産者味佳
隔溪諸山雖及時加意製作色味皆重莫能及也又有
水泉不甘能損茶味前世之論水品者以此
藏茶
茶宜蒻葉而畏香藥喜温燥而忌濕冷故收藏之家以
蒻葉封裹入焙中兩三日一次用火常如人體温温以
禦濕潤若火多則茶焦不可食
炙茶
茶或經年則香色味皆陳於淨器中以沸湯漬之刮去
膏油一兩重乃止以鈐箝之微火炙乾然後碎碾若當
年新茶則不用此說
碾茶
碾茶先以淨紙密裹椎碎然後熟碾其大要旋碾則色
白或經宿則色已昏矣
羅茶
羅細則茶浮麤則沫浮
候湯
候湯最難未熟則沫浮過熟則茶沈前世謂之蠏眼者
過熟湯也況瓶中煮之不可辨故曰候湯最難
熁盞
凡欲點茶須先熁盞令熱冷則茶不浮
點茶
茶少湯多則雲脚散湯少茶多則粥面聚鈔茶一錢匕
先注湯調令極勻又添注入環回擊拂湯上盞可四分
則止視其面色鮮白著盞無水㾗為絶佳建安鬭試以
水㾗先者為負耐久者為勝故較勝負之說曰相去一
水兩水
下篇論茶器
茶焙
茶焙編竹為之裹以蒻葉蓋其上以收火也隔其中以
有容也納火其下去葉尺許常温温然所以養茶色香
味也
茶籠
茶不入焙者宜密封裹以蒻籠盛之置高處不近濕氣
砧椎
砧椎蓋以碎茶砧以木為之椎或金或鐵取於便用
茶鈐
茶鈐屈金鐵為之用以炙茶
茶碾
茶碾以銀或鐵為之黃金性柔銅及鍮石皆能生鉎不
入用
茶羅
茶羅以絶細為佳羅底用蜀東川鵝溪畫絹之密者投
湯中揉洗以羃之
茶盞
茶色白宜黑盞建安所造者紺黑紋如兔毫其坯微厚
熁之久熱難冷最為要用出他處者或薄或色紫皆不
及也其青白盞鬭試家自不用
茶匙
茶匙要重擊有力黃金為上人間以銀鐵為之竹者輕
建茶不取
湯瓶
瓶要小者易候湯又點茶注湯有準黃金為上人間以
銀鐵或甆石為之
後序
臣皇祐中脩起居注奏事仁宗皇帝屢承天問以建安
貢茶并所以試茶之狀臣謂論茶雖禁中語無事於密
造茶錄二篇上進後知福州為掌書記竊去藏藁不復
能記知懷安縣樊紀購得之遂以刊勒行於好事者然
多舛謬臣追念先帝顧遇之恩攬本流涕輒加正定書
之於石以永其傳治平元年五月二十六日三司使給
事中臣蔡襄謹記
外錄
歐陽文忠公集云善為書者以真楷為難而真楷
又以小字為難羲獻以來遺跡見于今者多矣小
楷惟樂毅論一篇而已今世俗所傳出故高紳學
士家最為真本而斷裂之餘僅存百餘字爾此外
吾家率更所書温彦博墓銘亦為絶筆率更書世
固不少而小字亦止此而已以此見前人于小楷
難工而傳于世者少而難得也君謨小字新出而
傳者二集古錄目序横逸飄發而茶錄勁實端嚴
為體雖殊而各極其妙蓋學之至者意之所到必
造其精予非知書者以接君謨之論久故亦粗識
其一二焉治平甲辰
文徵仲跋龍茶錄考云蔡端明書評者謂其行草
第一正書第二然宣和書譜載御府所藏獨有正
書三種豈不足于行草邪歐公云前人于小楷難
工故傳于世者少而難得君謨小字新而傳者二
謂集古錄序及龍茶錄也端明亦云古之善書者
必先楷法漸至行草某近年粗知其意而力已不
及觀此則其行草雖工而行楷尤為難得當時御
府所收僅有三種而茶錄在焉蓋此書尤當時所
貴嘗刻石傳世數百年來石本已不易得況真蹟
乎侍御王君敬止不知何緣得此間以示余蓋希
代之寶也按公以慶歷四年為福建轉運進小龍
茶時年三十有四後三年為皇祐三年入修起居
注選進此錄後知福州失去藏藁懷安令樊紀購
得刊行當是至和二年再知福州時至治平元年
始定正重書相距皇祐又十餘年公年五十有三
遂卒晦菴評蔡書謂歲有蚤暮力有深淺公書至
是蓋無遺法矣元人盧貴純跋云歐公最愛公書
而此書晩出惜不及見余按歐公云集古錄序横
逸飄發而茶錄勁實端嚴結體雖殊各極其妙則
此書必嘗入其品題矣且後題治平甲辰即元年
重書之歲也又按劉後村云茶錄凡見數本則當
時所書宜不止此此帖南渡後嘗為蔡脩齋所藏
脩齋永嘉人名範字遵甫幼學尚書之子仕終吏
部侍郎嘗官閩中與端明家通譜因得此帖不知
即御府藏本或後村所見諸本今不可考矣元人
題語二十餘皆記脩齋之孫宗文授受收藏之故
而不及書之本末余因疏其大略如右其詳則俟
博雅君子
書畫舫云蔡君謨茶錄真蹟一卷原係王敬止故
物後入嚴分宜家小楷真謹紙墨如新故文徵仲
太史極稱賞之北宋四名家書法君謨稱首此真
可寶者矣丑按歐陽公墓銘君謨享年五十有六
以治平四年卒徵仲跋語並誤
蔡端明暑熱帖(行書紙本)
襄啟暑熱不及通謁所苦想已平復日夕風日酷煩無
處可避人生韁鎖如此可歎可歎精茶數片不一襄上
公謹左右牯犀作子一副可直幾何欲託一觀賣者
要百五十千
蔡忠惠離都帖(行草書紙本)
襄啓自離都至南京長子勻感傷寒七日遂不起此疾
南歸殊為榮幸不意災禍如此動息感念哀痛何可言
也承示及書并永平信益用悽惻旦夕度江不及相見
依詠之極謹奉手啓為謝不一襄頓首杜君長官足下
七月十三日貴眷各佳安老兒以下無恙永平已曾
於遞中馳信報之
蔡莆陽連日山中帖(行書紙本)
襄連日山中從容至(闕文)所無也遽别益用懷企是晚亦
復下山方念走訊而專帖已墜前矣河豚甚富甚鮮甚
鮮與諸人大嚼無不贊美市賈甚窮為帑人費為有媿
耳香餅已巴脯方糖霜餅範皆遣去幸視至宰座處極
荷重言亦已從郡中投詞以應之矣見鏹頓有隨即無
之苦于庵中固嘗言乏矣大儒欠道世務未易救療為
可惜耳一事目屬心至達其中無曲折云襄上一哥制
幹新班賢甥承奉不别簡前日謝過訪未須行答
蔡忠惠茘支譜(楷書凡七篇譜内小字自注)
茘支譜
第一
茘支之於天下唯閩粤南粤巴蜀有之漢初南粤王尉
佗以之備方物於是始通中國司馬相如賦上林云答
遝茘支蓋夸言之無有是也東京交趾七郡貢生茘支
十里一置五里一候晝夜奔騰有毒蟲猛獸之害臨武長
唐羌上書言狀和帝詔大官省之魏文宗有西域葡萄
之比世譏其謬論豈當時南北斷隔所擬出于傳聞耶
唐天寶中妃子尤愛嗜涪州歲命驛置時之詞人多所
稱詠張九齡賦之託意白居易刺忠州既形于詩又圖
而序之雖髣髴其顔色而甘滋之勝莫能著也洛陽取
於嶺南長安來於巴蜀雖曰鮮獻而傳置之速腐爛之
餘色香味之存者亡幾矣是生茘支中國未始見之也
九齡居易雖見新實騐今之廣南州郡與䕫梓之間所
出大率早熟肌肉薄而味甘酸其精好者僅比東閩之
下等是二人者亦未始遇夫真茘支者也閩中唯四郡
有之福州最多而興化軍最為奇特泉漳時亦知名列
品雖高而寥寥無紀將尤異之物昔所未有乎蓋亦有
之而未始遇乎人也予家莆陽再臨泉福二郡十年往
還道由鄉國每得其尤者命工寫生稡集既多因而題
目以為倡始夫以一木之實生於海濱巖險之遠而能
名徹上京外被夷狄重於當世是亦有足貴者其於果
品卓然第一然性畏高寒不堪移植而又道里遼絶曾
不得班於盧橘江橙之右少發光采此所以為之嘆惜
而不可不述也
第二
興化軍風俗園池勝處惟種茘支當其熟時雖有他果
不復見省尤重陳紫富室大家歲或不嘗雖列品千計
不為滿意陳氏欲採摘必先閉戸隔牆入錢度錢與之
得者自以為幸不敢較其直之多少也今列陳紫之所
長以例衆品其樹晚熟其實廣上而圓下大可徑寸有
五分香氣清遠色澤鮮紫殼薄而平瓤厚而瑩膜如桃
花紅核如丁香母剝之凝如水晶食之消如絳雪其味
之至不可得而狀也茘支以甘為味雖百千樹莫有同
者過甘與淡失味之中維陳紫之於色香味自拔其類
此所以為天下第一也凡荔支皮膜形色一有類陳紫
則已為中品若夫厚皮尖刺肌理黃色附核而赤食之
有查食已而澀雖無酢味自亦下等矣
第三
福州種殖最多延貤原野洪塘水西尤其盛處一家之
有至於萬株城中越山當州署之北鬱為林麓暑雨初
霽晩日照耀絳囊翠葉鮮明蔽映數里之間焜如星火
非名畫之可得而精思之可述觀攬之勝無與為比初
著花時商人計林斷之以立券若後豐寡商人知之不
計美惡悉為紅鹽(去聲)者水浮陸轉以入京師外至北戎
西夏其東南舟行新羅日本琉球大食之屬莫不愛好
重利以醻之故商人販益廣而鄉人種益多一歲之出
不知幾千萬億而鄉人得飫食者蓋鮮以其斷林鬻之
也品目至衆唯江家綠為州之第一
第四
茘支食之有益於人列仙傳稱有食其華實為茘支仙
人本草亦列其功葛洪云蠲渴補髓所以唐羌疏曰未
必延年益壽蓋云雖有其傳豈果能哉亦諫止之詞也
或以其性熱人有日噉千顆未嘗為疾即少覺熱以蜜
漿解之其木堅理難老今有三百歲者枝葉繁茂生結
不息此亦其驗也
第五
初種畏寒方五七年深冬覆之以護霜霰福州之西三
舍曰水口地少加寒已不可殖大略其花春生蔌蔌然
白色其實多少在風雨時與不時也有閒歲生者謂之
歇枝有仍歲生者半生半歇也春花之際傍生新葉其
色紅白六七月時色已變綠此明年開花者也今年實
者明年歇枝也最忌麝香或遇之花實盡落其熟未更
採摘蟲鳥皆不敢近或已取之蝙蝠蜂蟻爭來蠧食園
家有名樹旁植四柱小樓夜棲其上以警盜者又破竹
五七尺搖之答答然以逐蝙蝠之屬
第六
紅鹽之法民間以鹽梅滷浸佛桑花為紅漿投茘支漬
之曝乾色紅而甘酸可三四年不蟲(去聲)修貢與商人皆
便之然絶無正味白晒者正爾烈日乾之以核堅為止
畜之甕中密封百日謂之出汗去(去聲)汗耐久不然踰歲
壞矣福州舊貢紅鹽蜜煎二種慶歷初大官間歲進之
狀知州事沈邈以道遠不可致減紅鹽之數而增白晒
者兼令漳泉三郡亦均貢焉蜜煎剥生茘支笮去其漿
然後蜜煮之予前知福州用晒及半乾者為煎色黃白
而味美可愛其費茘支減常歲十之六七然修貢者皆
取於民後之主吏利其多取以責賂晒煎之法不行矣
第七(陳紫已下十二品有等次)
陳紫因治居第平窊坎而樹之或云厥土肥沃之致今
傳其種子者皆擇善壤終莫能及是亦賦生之異也
江綠大較類陳紫而差大獨香薄而味少淡故以次之
其樹已賣葉氏而民間猶以為江家綠云
方家紅可徑二寸色味俱美言茘支之大者皆莫敢擬
歲生一二百顆人罕得之方氏子名蓁今為大理寺丞
游家紫出名十年種自陳紫實大過之
小陳紫其樹去陳紫數十步初一家并種之及其成也
差小又時有&KR2510;核者因而得名其家别居二紫亦分屬
東西陳焉
宋公茘支樹極高大實如陳紫而小甘美無異或云陳
紫種出宋氏世傳其樹已三百歲舊屬王氏黃巢兵過
欲斧薪之王氏媪抱樹號泣求與樹偕死賊憐之不伐
宋公名諴公者老人之稱年餘八十子孫皆仕宦
藍家紅泉州為第一藍氏兄弟圭為太常博士丞為尚
書都官員外郎
周家紅獨立興化軍三十年後生益奇聲名乃損然亦
不失為上等
何家紅出漳州何氏世為牙校嘗有郡將全樹買之樹
在舍後將熟其子日領卒數十人穿其堂房乃至樹所
其來無時舉家伏藏欲即伐去而不忍今猶存焉
法石白出泉州法石院色青白其大次於藍家紅
綠核頗類江綠色丹而小茘支皆紫核此以綠見異出
福州
圓丁香丁香茘支皆旁(去聲)蔕大而下銳此種體圓與味
皆勝
(虎皮已下二十品無等次)
虎皮者紅色絶大繞腹有青紋正類虎斑嘗於福州東
山大乘寺見之不知其出處
牛心者以狀言之長二寸餘皮厚肉澀福州惟有一株
每歲貢乾茘支皆調於民主吏常以牛心為準民倍直
購之以輸予嘗黜而不用
玳瑁紅茘支上有黑點疎密如玳瑁斑福州城東有之
硫黃顔色正黃而刺微紅亦小茘支以色名之也
朱柹色如柹紅而扁大亦云朴柹出福州
蒲桃茘支穗生一朵至一二百將熟多破裂凡荔支每
顆一梗長三五寸附於枝此等附枝而生樂天所謂朵
如蒲桃者正謂是也其品殊下
蚶殼者殼為深渠如瓦屋焉
龍牙者茘支之變怪者其殼紅可長三四寸彎曲如爪
牙而無瓤核全樹弗變非常有也興化軍轉運司聽事
之西嘗見之
水茘支漿多而淡食之蠲渴茘支宜依山或平陸有近
水田者清泉流溉其味遂爾出興化軍
蜜茘支純甘如蜜是謂過甘失味之中
丁香茘支核如小丁香樹病或有之亦謂之&KR2510;核皆小
實也
大丁香出福州天慶觀厚殼紫色瓤多而味微澀
雙髻小茘支每朵數十皆竝蔕雙頭因以目之
真珠剖之純瓤圓白如珠茘支之小止於此
十八娘茘支色深紅而細長時人以少女比之俚傳閩
王王氏有女第十八好噉此品因而得名其家今在城
東報國院家旁猶有此樹云
將軍茘支五代間有為此官者種之後人以其官號其
樹而失其姓名之傳出福州
釵頭顆紅而小可間婦人女子簪翹之側故特貴之
粉紅者茘支多深紅而色淺者為異謂如傅朱粉之飾
故曰
中元紅茘支將絶纔熟以晩重於時予嘗七月廿四日
得之
火山本出廣南四月熟味甘酸而肉薄穗生梗如枇杷
閩中近亦有之(出于梧州)
右三十二品言姓氏尤其著者也言州郡紀所出也
不言姓氏州郡四郡或皆有也嘉祐四年歲次己亥
秋八月廿日莆陽蔡襄述
外錄
君謨語錄云古之善書者必先楷法漸而至于行
草亦不離乎楷正張芝與旭變怪不常出乎筆墨
蹊徑之外神逸有餘而與羲獻異矣襄近年粗知
其意而力已不及烏足道哉
蘇氏一門諸帖冊(俱行書紙本冊内吳氏李氏印不錄)
蘇老泉臨顧帖
洵頓首前辱臨顧未由詣謝承惠教祗增愧悚晴暖尊
體佳勝旦夕走前次人還且此布謝不宣洵再拜君懿
郎中仁兄閤下錢已如數領訖何用忙也
蘇東坡作書帖
尊丈不及作書近以中婦喪亡公私紛冗殊無聊也且
為達此懇軾又白
東坡京酒帖
京酒一壺送上孟堅近晩必更佳軾上道源兄十四日
東坡寶月帖
大人令致懇為催了禮書事冗未及上問昨日得寶月
書書背承批問也令子監簿必安勝未及脩染軾頓首
東坡啜茶帖
道源無事只今可能枉顧啜茶否有少事須至面白孟
堅必已好安也軾上恕草草
東坡令子帖
令子所示專在意來日相見即達之但未必有益也輒
送十緡省為一奠之用難患(原蹟難患乙轉)流落中深愧不能
展毫末也不罪不罪軾手啓
蘇潁濱雪甚帖
轍啟雪甚可喜宴居應有獨酌之樂區區書不能盡轍
頓首定國承議使君廿三日
潁濱惠教帖
承惠教兒子相次上謁轍上定國閤下
潁濱晴寒帖
轍啟晴寒履况清安今晚有暇一貺甚幸不一轍頓
首定國使君仁弟廿七日
潁濱文字帖
安君文字今日已晩來日督之次海即催之改中無復
義理可為太息
蘇伯達台眷帖
邁拜問台眷一一萬福别紙所悉尚容細處之他委勿
鄙邁拜問
蘇叔黨試後四詩帖
過錄呈金陵上吳開府兩絶句
時平無事清吟好衞霍貪功未是奇爭似一篇人膾炙
四方傳誦臥龍詩開府帥襄陽時嘗游隆中為諸葛
孔明賦詩有翻覆看俱好之句為世稱誦故云
廟堂陶鑄人材盡流落江淮老病身又踏槐花隨舉子
思量鄧禹是何人
再游儀真呈張使君
江淮冠蓋閙如林求一已知何處尋風月欲談嫌許事
山川不險似人心使君德量如天遠舉子科名自陸沈
秋氣未悲先淚下黃花雖好不曾簪
寄如臯葉尉
借馬石莊去天寒曉出門亂岡行兔窟數點入鴉村欲
醉酒力薄如迷海氣昏客游無限事端的向誰言
唐弼杜氏自其曾大父四世與眉山三蘇游書帖
具存紹興癸丑中秋安中過惠州登白鶴峰拜東
坡像觀壁間所刻詩文則皆後人追書求公翰墨
已不可得後十二日邂逅唐弼于潮陽出此卷相
示一翁兩孺千載不沒之氣凜凜在目猶恨獨無
叔黨字畫方求類於舊門顧小坡之不在龍駒已
逝駿骨萬金亦可為歎息也中山王安中題(行楷書紙)
(本)
杜唐弼出眉山蘇公父子與其先書十一帖以示
予君懿於唐弼曾大父也明允友君懿而兄事之
道源以父任薄其官有子孟堅踐世科道源優遊
侍旁時過子舍孟堅官於黃子瞻適謫居道源過
之遊相好也孟堅金陵丁外艱子瞻赴英州阻風
石頭唐弼方少往見從容累日所謂求哀挽者子
瞻接杜氏四世觀其書可以識其年晩與孟堅江
上帖筆勢敧傾而神氣横溢蓋似其暮歲之文然
不數月而病且死矣唐弼材而賢是能世其家者
建炎己酉閏月庚辰魏郡吳幵跋(行書紙本)
老蘇先生書世罕見之今始獲觀筆法歐陽公云
蘇氏文章遂擅天下夫豈特文哉翰墨固為近世
第一矣杜君唐弼出以相示且請題其後己酉閏
八月三日長沙何行中東都趙子崧同閱于凌江
物不遷齋(行書紙本)
右蘇氏一門真蹟柬杜氏祖孫四世者意高筆古
而老泉尤勝然皆駸駸乎登晉唐之席矣尾有王
安中吳幵趙子崧三跋余購之吳門舊家子但原
本十版止老泉東坡潁濱三人而無叔黨故王左
丞履道有龍駒已逝駿骨萬金之歎兹余既得叔
黨詩牋且得伯達手簡亟命重裝合成一冊夫以
三世之遺墨越數百年之久而珠聯璧合于一旦
豈非造物者為眉山巧作因緣也耶髮僧上振跋
蘇軾
蘇文忠公書蔡詩天際烏雲卷(中行草書白粉箋本)
天際烏雲含雨重樓前紅日照山明嵩陽居士今何在
青眼看人萬里情此蔡君謨夢中詩也僕在錢塘一日
謁陳述古邀余飲堂前小閣中壁上小書一絶君謨真
迹也綽約新嬌生眼底侵尋舊事上眉尖問君别後愁
多少得似春潮夜夜添又有人和云長垂玉筯殘妝臉
肯為金釵露指尖萬斛閒愁何日盡一分真態更難添
二詩皆可觀後詩不知誰作也
杭州營籍周韶多蓄奇茗常與君謨鬭勝之韶又知作
詩子容過杭述古飲之韶泣求落籍子容曰可作一絶
韶援筆立成曰隴上巢空歲月驚忍看回首自梳翎開
籠若放雪衣女長念觀音般若經韶時有服衣白一坐
嗟嘆遂落籍同輩皆有詩送之二人者最善胡楚云澹
妝輕素鶴翎紅移入朱欄便不同應笑西園舊桃李強
勻顔色待東風龍靚云桃花流水本無塵一落人間幾
度春解佩暫酬交甫意濯纓還作武陵人固知杭人多
慧也
祇今誰是錢塘守頗解湖中宿畫船曉起鬭茶龍
井上花開陌上載嬋娟(白樂天蔡君謨陳述古蘇子瞻皆杭守也)
老却眉山長帽翁茶煙輕颺鬢絲風錦囊舊賜龍
團在誰為分泉落月中
三生石上舊精魂邂逅相逢莫重論縱有繡囊留
别恨已無明鏡著啼痕
能言學得妙蓮花贏得春風對客誇乞食衲衣渾
未老為題靈塔向金沙丹丘柯敬仲多蓄魏晉
法書至宋人書殆百十函隨以與人弗留也他日
獨見此軸在几格間甚怪之及取觀則吾坡翁書
蔡君謨夢中詩及守居閣中舊題也第三詩以為
不知何人作其軒轅彌明之流歟陳太守放營妓
三詩亦辱翁翰墨流傳至今信亦有緣耶卷後多
佳紙敬仲求集作詩識其後賦此四首是日試郭
玘墨但目疾轉深不復能作字又不知年歲後雖
若此者亦尚能作否臨楮慨然至順辛未二月望
日蜀人虞集書
山中覆鹿拾蕉葉眼底生花二月明不道人生俱
夢裏新詩猶話夢中情
綠窗度曲初含笑銀甲彈箏不露尖人生莫待頭
如雪華屋春宵酒屢添
雲中初下勢如驚白鳳蹁躚雪色翎多少舊游歌
舞地不堪回首又重經
桃花扇底露唇紅不復梳妝與衆同一曲山香春
去也荼&KR1048;無語謝東風
一顆摩尼不染塵瑶池玄圃度千春昭陽殿裏雲
深處誰是當時解珮人
三月旌旗幸玉泉牙檣錦纜御龍船千官車騎如
雲湧楊柳梢頭月色娟
長憶眉山鶴髮翁舊時阿閣贊皇風如今流落那
堪說黼黻文章似夢中
鼓瑟湘靈欲斷魂洞庭風浪不堪論遥知舊賜宫
袍錦雙袖龍鍾總淚痕(風浪一作波浪)
興聖宫中坐落花詩成應制每相誇廬山面目秋
來好自杖青藜步白沙此卷天歷間得之都下
予愛坡翁所書之字俊拔而清麗令人持玩不忍
釋手故侍書學士虞公見而題之予擕歸江南會
荆溪王子明同予所好擕之而去他日再閱於環
慶堂俛仰今昔為之慨然因走筆盡和卷中之詩
以舒其悒鬱之氣傍觀者子明之兄德齋淮南潘
純金壇張經長安莫浩至正三年夏五月丹丘柯
九思書
日將公事湖中了醉入重城列炬明自古天藩財
賦地古人偏得賦閒情
謝女嬌吟雪比鹽北臺馬耳見雙尖衲衣政索歌
姬笑不道春寒繡被添
寫韻軒中塵不驚與誰同躡鳳凰翎采鸞可惜情
緣重祗合清齋寫道經
釵頭新綠茘支紅那與江珧色味同聞道端明新
進譜一時殿閣起薰風
香辟春寒玉辟塵流蘇斗悵醉和春一雙明月都
無價寂寞人間第二人
江南在處煙波好浪迹先生不上船近就闔閭城
外宿可憐霜月夜娟娟
青城樵者一衰翁寫罷烏絲滿袖風消得玉堂金
研匣至今傳入畫圖中
聽碾龍團怯醉魂分茶故事待誰論纖纖玉腕親
曾見祗有春衫舊酒痕
白公種竹蘇公柳談笑功名後世誇依舊葑雲三
萬丈斷橋誰與築堤沙奉同柯丹丘前後用韻
凡九章言無倫次且有廣平媚語之罪信識法者
懼也癸未冬十一月九日吳郡張雨為子明王君
寫
盈盈秋水眼波平脉脉遠山螺翠横西北風帆江
路永片雲不度若為情
雨挾江潮來浦口霜彫木葉見山尖寒波曾照飛
鴻影髭雪朝朝與恨添
風雨翻江夢裏驚忽思風馭絳霄翎世間安得麻
姑爪癢處爬搔憶蔡經
湖邊窗戸倚青紅此日應非舊日同太守與賓行
樂地斷碑荒蘚臥秋風
奎章閣下掌絲綸清淺蓬萊又幾春三十六宫秋
寂寂金盤零露泣仙人戊申十月十七日瓚
蔡公閩嶠雙龍璧蘇子儋州萬里船何事歸田虞
閣老醉吟清浦月娟娟(清浦一作清夜)
嗜酒狂吟秃鬢翁華陽壇館百花風晩年傳得登
真訣歸臥南山磵谷中十九日又追和虞奎章
韻
東閣小書詩夢破後堂殘醉燭花明春風客散茶
香在寂寞人間萬古情
紅入兩顴春意滿翠籠雙袖曉寒尖雖知别後情
難減也覺愁中醉易添
彩筆詩成舉坐驚素衣新剪鶴毛翎多生應是蓮
花女留得銀箏金字經(鶴毛一作鳳毛)
透海丹砂一粟紅前身宜與後身同就中只換神
僊骨塵業何由到素風
滄海桑田復幾塵東風惟見落花春須知剰水殘
山外冰雪肌膚别有人
蜀人文彩相先後多在西湖載酒船腸斷至今湖
上柳空殘眉翠簇連娟
三百年來此兩翁詩人情性道人風醉中還似毘
耶老花雨紛紛一笑中
梅花香冷返冰魂往事茫茫迹未論寶劍已隨龍
化去誰憐水上刻舟痕
賦罷仙人萼綠華金聲玉色衆中誇歸來世上空
塵土雲白江清月滿沙洪武十四年歲在辛酉
秋九月朔義興馬治
外錄
珊瑚網云此卷向在項又新處余嘗獲觀今為越
石售去
坡翁四詩卷(行書紙本)
蟹眼已過魚眼生颼颼欲作松風鳴蒙茸出磨細珠落
旋轉繞甌飛雪輕銀缾瀉湯誇第二未識古人煎水意
君不見昔時李生好客手自煎貴從活火發新泉君不
見今時潞公煎茶學西蜀定州花甆琢紅玉我今貧病
長苦饑分無玉盌捧蛾眉且學公家作茗飲甎罏石罀
長相隨不願撐腸拄腹文字五千卷但願一甌長及睡
足日高時煎茶
大絃春温和且平小絃廉折亮以清平生未識宫與角
但聞牛鳴盎中雉登木門前剝啄誰扣門山僧未閒君
莫瞋歸家且覓千斛水淨洗從前箏笛耳聽賢師定
慧琴
云何見祖師為識本來面亭亭塔中人問我何所見可
憐明上人萬法了一電飲水能自知指月無復眩我本
脩行人三世積精練中間一念錯受此百年譴摳衣禮
真相感動淚雨霰借師缾錫泉洗我綺語研過南華
寺
我欲乘輕舟東訪赤松子蓬萊不可到弱水三萬里不
如金山去清風半帆耳中有妙高臺雲峰自孤起仰觀
初無路誰信平如砥臺中老比丘碧眼照窗几巉巉玉
為骨凜凜霜入齒機鋒不可觸千偈如翻水何須尋德
雲即此比丘是長生未暇學請學長不死妙高臺
子瞻
煮茗聽琴而神游于南華妙高臺之上真蓬萊瀛
洲方丈謫仙人也就爇龍麝作嬰香供巳時夜將
半月出房心間風露浩然曲肱就睡夢與先生遇
且賜余犧樽二義墨一鼠鬚筆三雪繭紙三十六
曰汝往哉後二年五月當喚汝于集英龍池汝勿
怖東嘉石樓後學徐龍友善大識
文天祥陳文龍□觀至拜謹書(篆書)
戊辰三月初七蒙二先生留名此卷二百餘年流
傳之自其詳已載張果老卷中(此文山先生書惜不識名并歲月)
陳懋欽堯俞鄭文實仲登同三山林文覺彦修拜
觀壬申冬至日謹誌
東海宗斗以南宗魯以禮宗文以道宗裕以仁同
觀于跳珠軒怡怡如也立春後一日仝謹誌
熙寧五年壬子先生在杭八月監試進士試院煎
茶七年甲寅先生同於潛毛令方尉游西菩提聽
賢師琴元豐八年乙丑七月自常赴登題金山妙
高臺紹聖元年甲戌冬十月抵南過南華寺合四
詩而觀相去二十三年事何緣一時迸在紙上山
谷云東坡極不惜書遇紙無精麄書遍乃已坡亦
自言春蚓秋蛇隨意畫往往一時隨意隨寫又安
知好事者寶藏傳為萬古美觀哉雖然此紙既錄
題南華詩却是過海後書有風濤洶湧之氣龍友
蘇文忠公文章字畫妙天下點墨落人間例能褁
去為榮僕游京師三十年乃獨未之見兹非恨與
甲戌暮春於蜀人王君見公惠州帖二越翼日又
得見公四詩於石樓君家惠帖乃信筆書詩乃公
作意書也流麗婀娜之態皆具顧思壯歲誦公之
文景慕公平生大節願為執鞭豎而不可得一旦
獲覩翰墨遺芳於二百載之下世所謂洞心駭目
之觀有踰是耶始知連城白璧未足為寶後學耦
耕子王夢高敬附賤姓名於下方
先生居海外尚以了論語書易謂是措大餘業今
後學辟世東海之濱雖食無肉病無藥出無友冬
無炭正先生所謂大率皆無爾然亦一意書册間
以志先生之志者勿忘也丁丑良月朔書于容膝
所(闕欵)
黎埏雜居無復人理置之不足道此先生鐵石處
變之夙心也今夏(闕)患孔殷腥羶泥潦亦汙及于
香翰意先生以素患難之心處之又豈為之變色
動容哉飛馭九霄度必有取於愚言戊寅冬至作
皇象書後學龍友謹識
右四詩毫采飛動真遇羽衣道士乃得孤鶴横江
蹁躚之勢後五百餘年得獲展玩累日是何多幸
敬仰敬仰墨林項元汴
蘇長公寄王文父子辨兄弟二詩帖(行書)
江上愁心千疊山浮空積翠如雲煙山耶雲耶遠莫知
煙空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍渡喬木外漁舟一葉江
吞天使君何從得此本點綴毫末分清妍不知人間何
處有此境徑欲往買二頃田君不見武昌樊口幽絶處
東坡先生留五年春風搖江天漠漠暮雲卷雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江山清空我塵土雖有去路尋無緣
還君此畫三嘆息山中故人應有招我歸來篇書王
定國所藏王晉卿煙江疊嶂圖一首
東坡先生未歸時自種來禽與青李五年不踏青塵路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三歎息次韻王晉卿送梅花一首
僕去黃州五周歲矣飲食夢寐未嘗忘之方請江湖一
郡書此二詩寄王文父子辨兄弟亦請一示李樂道也
元祐四年三月十日
行狎書四傳而至逸少七百年後始得的孫中豈
無人歐虞褚薛諸公顧得其韻度標格耳筆諫公
雖知此妙頗覺強勉獨東坡老人操甚銳筆一點
一畫鋒藏不露而右軍神氣骨力如合左契世不
知入木之妙久矣僕特妄言之又不審孰能妄聽
之旃蒙作噩九芝山道士書于雲莊時二月八日
辛亥
酉之星夕曝於交游風月堂西偏
蘇子瞻書武昌西山贈鄧聖求詩蹟
春江綠漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩腋飛崔嵬
同遊困臥九曲嶺褰衣獨到吳王臺中原北望在何許
但見落日低黃埃歸來解劒亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
君有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
臥看椽燭高花摧江邊曉夢勿驚斷銅環玉鎖鳴春雷
山人悵空猿鶴怨江湖水生鴻鴈來願君作詩寄父老
往和萬壑松風哀右武昌西山贈鄧聖求一首
子瞻内翰昔竄謫黃岡游武昌西山觀聖求所題
墨迹時聖求己貴處北扉而子瞻方誤時遠放流
落窮困不二年遂與聖求對掌誥命並驅朝門同
優游笑語於清切之禁在常人固足感嘆有文而
賦於情者宜何如哉此前詩之所以作也元祐丁
夘二月因會飲子功侍郎宅子瞻為予筆此遂記
而藏之江陵岑象求巖起跋
西山詩碑止有坡谷張右史三篇近歲鄧公裔孫
曾以前輩和篇數十首相示輒不揣次韻附見於
後恃在翰苑仍效周益公用印章蓋南渡以來官
府印多更鑄惟翰林院猶用承平舊印鑄於景德
二年蘇鄧二公俱曾用此也
黨論一興誰可回賢路荆棘爭先栽竄留多能擅
筆墨囚拘或可為鹽梅雪堂先生萬人傑論議磊
落心崔嵬向來羅織脱一死至今詩話存烏臺馮
高望遠相宏放眼界四海空無埃黃岡踏遍興未
盡絶江浪破琉璃堆鄧郎神交信如在石為窊樽
勝金罍鄧侯先曾訪遺迹銘文深刻山之隈山空
地僻分埋沒二公前後搜莓苔元祐一洗人間怨
天地清寧公道開玉堂同念舊游勝筆端萬物挫
欲摧時哉難得復易失弟兄遠過崖與雷北歸天
涯望陽羨買田不及歸去來我為長歌弔此老慟
哭未抵長歌哀嘉定四年重陽日四明樓鑰書于
攻媿齋
有松自作山中醅有橘欲向江東栽未畫東坡滿
堂雪且賞西山千樹梅探竒覽勝遍吳楚直從浩
渺登崔嵬偶然此地騁遐矚風景不論凌虛臺酒
酣一吸漢江水淨洗萬斛胸中埃神交遠到玉堂
署歸夢忽驚金粟堆揮毫日對掌綸綍話舊夜共
開尊罍遺篇斷墨半流落不在山巔還水隈何人
傳襲得此本幸免石壁漫蒼苔因懷故鄉訪舊蹟
使我一見心神開人才絶代可指數仕路觸眼多
傾摧誰令青蠅點白璧已聽夜蟄鳴春雷終為列
星天上去或化孤鶴横江來文章氣節兩不朽安
用弔古生悲哀宫保都憲陸君全卿得坡翁此
詩乃為岑象求書贈鄧聖求者岑跋云子瞻謫黃
岡游西山觀聖求墨迹時聖求己處北扉不二年
對掌誥命作詩感嘆樓大防和章并及元次山遺
迹有二公先後搜訪同念舊遊之語今坡集載此
詩序云嘉祐中聖求為武昌令居黃相望常往來
溪山間元祐元年十一月會宿玉堂偶話舊事而
其詩乃有金鑾相望不可見之句意者聖求先入
坡亦隨召其題武昌西山者則賦舊事為贈非山
遊時作也集又載次韻一首序云和者三十餘人
今皆不復見樓詩乃出其後而坡亦不之見矣聖
求名璧其在翰林為學士承旨云正德八年七月
四日長沙李東陽書
東坡端硯詩卷(行草書宋楮本小横卷)
披雲離北巖度嶺入中夏重藉剪楚茅方函斵英檟騷
壇意莫逆匠石語(闕)奓匪堊勞運斤如帶防毁銙礪(闕)
觀隅整同厦津津剖馬肝索索模羊觟氣逼松
滋豪姻聯雪濤姹登堂却蹣跚飲水何&KR1766;閜守墨面豈
黥含貞(闕)終啞靜惟有壽焉玷尚可磨也魯史記獲麟
晉帖題裹鮓供給到唐文護持等商斝眉形空愛纖風
字仍嫌哆載觀七八評咸本六一寫退然敢摩肩信矣
俱出跨始知尹公他不媚王孫賈銘詩與器傳篆刻當
碑打巖韻拾子遺微才任聊且軾
端硯聯句既成暮歸復拾餘韻别賦一首附錄卷後
書法大抵拘則取俗縱則失度蘇長公深知此法
上進秦漢次造晉唐宋元以來稱為諸名家班首
今觀所書端硯銘帖尤勝于平昔他書宜傳後也
至正三年二月望日吳興唐棣謹題
坡仙虛飄飄詞蹟
虛飄飄畫簷蛛結網銀漢雀成橋塵漬雨桐葉霜飛風
柳條露凝殘點見紅日星曳餘光横碧霄虛飄飄比浮
名利猶堅牢
虛飄飄花飛不到地虹起漫成橋入夢雲千疊游空絲
萬條蜃樓百尺横滄海鴈字一行書絳霄虛飄飄比人
身世猶堅牢
虛飄飄風寒吹細浪春水暖冰橋勢緩霜垂霰聲乾葉
下條雨中漚點隨流水風裏綵雲横碧霄虛飄飄比時
富貴猶堅牢東坡居士
虛飄飄飛絮風中捲游絲空外遙浮雲欲歸岫别
葉下辭條殘雪舞空風漸暖碧烟凝樹日將高虛
飄飄比浮名利猶堅牢
虛飄飄莊周夢裡蝶蘇武節中旄五色慶雲現百
匝月華交宫中野馬隙駒過海上樓臺蜃氣消虛
飄飄比浮名利猶堅牢文嘉和(又見衡山筆)
外錄
珊瑚網云此玉幼時所錄致失題跋不免遺珠之
嘆
蘇玉局養老篇卷
軟蒸飯爛煮肉温美湯厚氊褥少飲酒惺惺宿緩緩行
雙拳曲虛其心實其腹喪其耳忘其目久久行金丹熟
坡翁此卷筆意似徐季海尤覺天真爛漫也癸丑
中同王學耕觀於徐良夫之耕漁軒倪瓚
蘇端明書天慶觀乳泉賦并柬
乳泉賦(原文不錄)
(欵書)庚辰歲七月十二日書
軾數日病痢不果往謁想起居佳勝餞行詩輒跋尾匹
紙亦作數百字餘皆馳納不一一軾再拜晦夫推官閣
下七月十三日乳泉賦切勿示人切切懇懇
趙京兆所藏此軸奇偉特甚以歲月騐之蓋蘇公
元符北歸所書也時方厄于章蔡之餘而人之貴
重如此豈待百年而後定耶若夫筆老墨秀挾海
上風濤之氣以平生所見論之當為海内蘇書第
一紹定癸巳歲九月七日陵陽李心傳謹書
天一生兮上浮羽人竢兮丹丘遡儋耳兮東注夾
崑崙兮倒流嘉熙三年四月旦王遂題
尤焴劉厚南蔡抗林希逸王璞趙時煥高斯得徐
霖同觀于道山堂淳祐丙午季夏望日
此卷舊藏霅川向澤民家澤民以遺施武子甲戌
歲同醉白記歸三桂晦夫姓歐陽梅聖俞嘗有詩
贈之作八分體東坡跋數語於後今亦藏向氏云
端平丙申暮春朔錫麓尤煓
蘇公早聞道文章乃其戲乳泉出重海作賦聊記
異玉池嚥中夜挈瓶非小智氣者水之生此語可
深味淳祐甲辰孟夏朔峴山王亞夫書于西湖孤
山之陽
坡翁謫海上人傳已仙去道逢章子厚遄復返塵
路至言想世驚猶閟乳泉賦遥憐嵩山丘千古不
可駐是日僊居陳仁玉同書後
萬籟既寂一氣孔神吸彼沆瀣沃此肺膺至陽之
精天一所生欽哉此詞展也大成煓
乳泉賦不待多贊特恨此軸尚有餘紙安得起坡
翁書滿卷後耶天台謝奕修書于西湖淳祐甲辰
首夏望後二日
腥波暗天濁浪翻日蛟蜃黿鼉之所出沒有屹其
島清泉中發靜涵太虛寒浸孤月汲之無窮元氣
所泄古今正理不可泯滅抑斯泉也為斯人設會
稽孫子秀書
蘇長公以紹聖四年丁丑二月責授瓊州别駕安
置儋州六月渡海七月十三日至儋僑寓城南鄰
於天慶觀觀有乳泉故公為援筆賦此元符三年
庚辰公居儋已四年會正月祐陵登極大赦天下
五月移公廉州六月還瓊復渡海至廉七月又以
皇長子生國有大慶遷舒州團練副使重移永州
八月終方自廉治行賦後題云庚辰七月十三日
書則正在廉時也十一月行至英州又復朝奉郎
提舉成都府玉局觀任便而居公遂度嶺南還明
年為建中靖國元年辛巳五月至毘陵六月因疾
告老以本官致仕十月廿八日遂薨公之書是賦
年已六十有五距其薨僅隔一歲實為晩年之筆
李侍郎微之謂其筆老墨秀挾海上風濤之氣當
為海内蘇書第一誠知言也哉濂嘗見漳水酈元
輿跋公眉子石硯頭四十五字斷簡謂日百閱而
弗之厭使其見此吾知其日百拜而不止也然公
之薨未幾辭翰皆為世大禁而狗鼠之徒如霍漢
英輩猶鳴吠不已磨剗焚燬無所不用其極而斯
卷無纖毫不完豈公妙墨所在誠有鬼物呵護之
耶金華宋濂謹書
蘇文忠公與韓舍人勤禪師二帖(原文不錄)
右蘇長公二帖其一與韓舍人議論切當合乎經
傳筆勢翩翩若行雲流水略不介意千載之下想
見其風采使人起敬起慕其一與勤禪師雖病中
信筆而書亦不易得子固題道場二詩附于後詩
律字體别有一種風韻亦自可觀顒上人持以見
示俾題於左方展讀數四勉書以歸之時永樂七
年己丑秋姑蘇釋得完識(子固二詩已見本帖不錄)
外錄
珊瑚網云崇禎甲戌秋杪王越石持此帖并東方
朔像贊洛神賦二帖觀於細種諸名菊間
東坡病眼帖
軾春時病眼不能開眉黃夢軒舊事露足下想已知之
葛明塘添情告府昨求于僕此事不知錢君錫肯為一
解不若果庶不難耳日來園中桃李顔色無塵同輩應
移坐雪堂前可作一絶強支歲月何如僕夜夢中有一
杭人多惠龍團幾斛盡皆一時飲之請解意何也昨周
澹閑見訪送二水底余遂書落花詩二首暫酬軾上得
之三月十六日
昔山谷老人云蜀人極不能書而東坡獨以翰墨
妙天下觀其字畫已無塵埃氣蓋其天資所發此
豈與今世翰墨爭衡哉如是翁周景遠書
蘇長公居黃州自號東坡居士在城南築一白雪
堂四百三十步前有桃李林泉後有菓菜堂大冶
長老往還惟徐得之陳季常張懷民參寥子乾明
寺中菴可為莫逆餘者皆先輩也此札在黃州與
徐得之者公為人風流弘暢日以詩酒騁雄所謂
強支歲月者是也又夢中杭人多惠龍團盡食復
守杭龍團作記蓋其驗云甲辰二月既望梁山高
殿識
東坡先生在當時諸公間第一品人也余每于人
家見尺牘片紙未嘗不愛賞得其遺迹猶可想其
風度況筆精墨妙耶紫芝生俞和
東坡近人帖
軾啓近人回奉狀必達比日履兹春候豈弟之化想已
信服吏民坐歗之樂豈有涯哉無緣陪接但深馳仰尚
冀若時保練少慰區區不宣軾再拜質翁朝散使君老
兄閣下正月廿四日
蘇子瞻書離騷九辯卷(原文不錄)
東坡先生中年愛用宣城諸葛豐雞毛筆故字畫
稍加肥壯晩歲自儋州回挾大海風濤之氣作字
如古槎怪石如怒龍噴浪奇鬼搏人書家不可及
也郭畀拜觀于靈濟寺
山谷云坡書中年圓勁而有韻大似徐會稽至於
老大精神可與顔魯公楊少師方駕觀此帖者當
有味其言云泰定丁卯端陽日高郵龔璛子敬甫
書于甫里書堂之西序
右坡翁所書九辨觀其字畫精緻紙墨若新真奇
寶也余雖鄙野所見不多亦嘗見數十帖皆莊重
有餘而逸韻或減此冊可謂兼得之矣況已有勝
國二名公品題于前蓋二公以書名家其言足信
余復贅此不過識吾所見之歲月而已嘉靖壬寅
重陽後道復書于婁江道中
自悲哉秋之為氣也蕭瑟兮起止憑鬱鬱其何極
凡五篇字大於折二錢紙墨精神詳二跋語子京
外錄
書畫舫云東坡行書九辨帖筆意妙絶而無款識
豈遭元祐黨人之禍當時收藏者削去之耶然書
法古雅字字皆有題名在内政不須耳其後跋語
三章皆出名手錄之以為閒中勝覽
坡翁書離騷九歌卷(原文不錄)
東坡先生書楚詞乃黃州時書世人多購晩年書
先生晩年字畫老勁雄放元豐中作字華麗工妙
後生不見前作往往便謂&KR0915;本先生昔與猶子書
論作文教其師法應制時文章且曰至于書字亦
然也松年自蚤歲尊慕先生家藏先生之文甚富
近年購先生之書尤多獨此乃先生舊所書耳信
可寶也宣和四年二月初八日劉沔書
先生每論楚辭下風雅一等至鮮于子駿所作且
嘆稱之況九歌九辨乎筆墨之咏歌之尚何疑晉
國張珗
淵於書不識真&KR0915;獨識此書為先生真蹟三歎三
歎
倪嘗借觀於永康得助堂二月中澣日倪書
右九歌與前九辨蓋先生一時書也迭宕超軼殆
若神駿翩翩不可控御惜亡去大司命東君河伯
國殤禮魂等五章字大於錢紙墨如新何緣遺逸
不害為墨寶也元汴
外錄
書畫舫云檇李項氏藏蘇長公行書九歌一卷止
錄文選中所載六章蓋宋人無不精熟文選者末
題元祐三年八月廿九日錄軾筆意清峭紙墨如
新希世之寶也
東坡先生書陶靖節飲酒詩卷(大楷書原文不錄)
(款書)紹聖乙亥中元日書淵明飲酒詩一首
右坡翁大字書淵明飲酒詩一卷乃過海後北歸
時所作已駸駸絶筆矣曩昔醉翁亭記等書皆當
退舍第玄黃牝牡能令凡目生華願武卿珍藏什
襲以俟九方臯勿輕出以貽俗子嗤也紹熙改元
良月上澣尹猷識
蘇文忠公書唐方干詩卷(小真行書内涵碧亭詩題下小字公自注)
東溪别業寄段郎中
前山含遠翠羅列在窗中盡日人不到一尊誰與同涼
隨蓮葉雨暑避柳條風豈分長岑寂明時有至公
寄李頻
衆木又搖落望君還不還軒車在何處雨雪滿前山思
苦文星動鄉遥釣渚閒明年見名姓唯我獨何顔
懷州客舍
誤飲覃懷酒誰知滯去程朝昏太行色坐臥沁河聲白
道穿秦甸嚴鼙似戍城隣雞莫相促游子自晨征
中路寄喻鳬
求名如未遂白首亦難歸送我尊前酒典君身上衣寒
蕪隨楚盡(一作闊)落葉渡淮稀莫笑干時晩前心豈便非
送趙明夫還北
故國路不住(國一作林)劍鶴在扁舟盡室無餘俸還家得白
頭鐘催吳岫曉(一作晩)月送(一作照)渭河流曾是棲安邑恩
期異日酬
過朱協律故山
地下無餘恨人間得盛名殘篇續大雅稚子托諸生度
日山空暮緣溪鶴自鳴難收故交意寒笛一聲聲
途中寄劉沆
登車誤相遠談笑與何因路入瀟湘樹書隨巴蜀人斂
衣寒犯雪傾篋病看春莫負髫年志清朝作獻臣
送班主簿入謁荆南韋常侍
束書成遠去還計莫經春倒篋惟求醉登船自笑貧波
移彭蠡月樹沒漢陵人試吏曾趨府旌幢自可親
夏日登靈隠寺後峰
絶頂無煩暑登臨三伏中深蘿難透日喬木更含風山
疊雲霞際川傾世界東那知兹夕興不與古人同
聽新蟬寄張晝
細聲頻斷續審聽亦難分彷彿應移處從容却不聞蘭
棲朝咽露樹隠暝吟雲莫遣鄉愁起吾懷只似君
送喻垣之下第還江東
文戰偶未勝無令移壯心風塵辭帝里舟楫到家林過
楚寒方盡浮淮月正沈持杯語來日不聽洞庭砧
送姚舒下第還蜀
蜀路何迢遞憐君獨去游風煙連北塞山水似(一作勝)東
甌九折盤荒坂重江遠漢州臨卭一壺酒能遣(一作浣)長
卿愁
旅次錢塘
此地似鄉國堪為朝夕吟雲藏吳相廟樹引越山禽潮
落海人散鐘遲秋寺深我來無舊識誰見寂寥心
别喻鳬
知心似古人歲久分彌親離别波濤闊留連槐柳新蟇
陵寒貰酒漁浦夜垂綸自此星居後音書豈厭頻
送相里燭
相逢未作期相送定何之不得長年少那堪遠别離泛
湖乘月蚤踏雪過山遲水望多時立翻如在夢思
君不來
閒花未零落心緒已紛紛久客無人見新禽何處聞舟
隨一水遠路出萬山分夜月生愁望孤光必照君
將謁商州吕郎中出楚中留獻章中丞
江流盤復直浮棹出家林商洛路猶遠山陽春已深青
雲應可望白髮未相侵才小知難薦終勞許郭心
金州客舍
遠泊羣峰暮蕭條未掩關江流嶓冢雨路入漢家山落
葉敧眠後孤砧倚望間此情偏耐醉難遣酒罍閒
途中逢孫輅因得李頻消息
灞上寒仍在柔條亦自新山河雖渡臘雨雪未知春正
憶同袍者堪逢共國人銜杯益無語與爾轉相親
送從兄郜
道路本無限又應何處逢流年莫虛擲華髮不相容野
渡波摇月空城雨翳鐘此心隨去馬迢遞過千峰
送許渾
壯歲分冞功少年心即同當聞千里去難遣一尊空翳
燭蒹葭雨吹帆橘柚風明年見親族盡集在懷中
鏡中别業二首
寒山壓鏡心此處是家林梁燕窺春醉巖猿學夜吟雲
連平地起月向白波沈猶自聞鐘角棲身可在深
世人如不容吾自縱天慵落葉憑風掃香秔倩水舂花
朝連郭霧雪夜隔湖鐘身外無能事頭宜白此峰
經周處士故居
愁吟與獨行何事不傷情久立釣魚處惟聞啼鳥聲山
蔬和草嫰海樹入籬生吾在兹溪上懷君恨不平
贈喻鳬
所得非衆語衆人那得知才吟五字句又白幾莖髭月
閣敧眠夜霜軒正坐時沈思心更苦恐作滿頭絲
蚤發洞庭
長天接廣澤二氣共含秋舉目無平地何心戀直鉤孤
鐘鳴大岸片月落中流却憶鴟夷子當時此泛舟
貽錢塘縣路明府
志業(一作志學)不得力至今猶苦吟吟成五字句用破一生
心世路屈聲遠寒溪怨氣深前賢多晩達莫怕鬢霜侵
湖上言事寄長城喻明府
吟霜與臥雲此興亦甘貧吹箭落翠羽垂絲牽錦鱗(一作)
(爇葦蒸菰米垂絲釣錦鱗)滿湖風撼月半日雨藏春却笑縈簪組勞
心字遠人
涵碧亭(洋州于中丞宰東陽日置)
高低竹雜松積翠復留風路極隂溪裏寒生暑氣中閒
雲低覆艸片水靜涵空方見洋源牧心侔造化工
山中寄吳磻十韻
莫問終休否林中事已成盤飱憐火種歲計付刀耕掬
水皆花氣聽松似雨聲書空翹足臥避險側身行果傍
閒軒落蒲連濕岸生禪僧知見理妻子笑無名更擬教
詩苦何曾待酒清石溪魚不大月樹雀多驚砌下通樵
路窗間見縣城雲山任重疊難隔故交情
贈許牘山人
才子醉更逸一吟傾一觴支頤忽有得摇筆便成章王
粲實可重禰衡爭不狂何時應會面夢裏是瀟湘
贈功成將
定難在明略何曾勞戰爭飛書諭強寇計日下重城深
雪移軍夜寒笳出塞情苦心殊易老新髮早年生
白艾原客
原上桑柘瘦再來還見貧滄洲幾年𨼆白髮一莖新敗
葉平空塹殘陽滿近隣閒言說知己半是學禪人
朔管
寥寥落何處一夜過遥天送苦秋風外吹愁白髮邊望
鄉皆下淚久戍盡休眠寂寞空沙曉開眸片月懸
憶故山
舊山長繫念終日臥邊亭道路知已遠夢魂空再經秋
泉涼好引乳鶴靜宜聽獨上高樓望蓬身且未寧
冬夜泊僧舍
江東寒近臘野寺水天昏無酒能消夜隨僧早閉門照
牆燈燄細著瓦雨聲繁漂泊仍千里清吟欲斷魂
新秋獨夜寄戴叔倫
遥夜獨不臥寂寥庭戸中河明五陵上月滿九門東萬
里親朋散故園滄海空歸懷正南望此夕起秋風
送沛縣司馬丞之任
舉酒一相勸逢春聊盡歡羇游故交少遠别後期難路
上野花發雨中青草寒悠悠兩都夢小沛與長安
送盧評事東歸
萬里楊柳色出關隨故人輕煙覆流水落日照行塵積
夢江湖闊憶家兄弟貧徘徊灞亭上不語共傷春
清明日送鄧芮還鄉
鐘鼓喧離室車徒促夜裝曉榆新變火輕柳暗飛霜轉
鏡看華髮傳杯語故鄉每嫌兒女淚今日自沾裳
送崔拾遺出使江東
九門思諫諍萬里采風謠關外逢秋月天涯過晩潮鴈
飛雲杳杳木落浦蕭蕭空怨他鄉别迴舟莫寂寥
重陽日送洛陽李丞之任
為文通絶境從宦及良辰洛下知名蚤腰邊細綬新且
傾浮菊酒聊拂染衣塵獨恨滄洲侣愁來别故人
江州送李侍御歸東洛
獨乘驄馬去不並旅人還中外名卿貴田園高步閒暮
春經楚縣新月上淮山道路空瞻望軒居不敢攀
送郭太祝歸江東
鄉人去欲盡北鴈又南飛京洛風塵久江淮音信稀舊
山知獨往一醉莫相違未得解羇旅無勞問是非
送李恬及第後還具州
成名年少日就業聖人書擢桂誰相比籝金已不如東
城送歸客秋日待征車若列清潭畔儒風變里閭
收兩京後還上都兼訪一二親故
離堂千里客歸騎五陵人路轉函關晩煙開上苑新天
涯將野服闕下見鄉親問得存亡事裁詩寄海濱
送汶上王明府之任
何時到故鄉歸去佩銅章親友移家盡閭閻百戰傷背
關餘草木出塞足風霜遺老應相賀知君不下堂
湖南使院遣情送江夏賀侍郎
雲雨一消散悠悠關復河俱從泛舟役遂隔洞庭波楚
水去不盡秋風今更過無由得相見却恨寄書多
過申州作
萬人曾戰死幾戸免刀兵井邑初安堵兒童未長成涼
風吹古木野火燒殘營寥落千餘里山空水復清
汝南過訪田評事
移家近漢隂不復問華簪買酒宜城遠燒田夢澤深暮
山逢鳥入寒水見魚沈與物皆為累終年愜本心
送道上人遊方
律儀通外學詩思入玄關煙景隨人别風姿與物閒貰
花留靜室呪水渡空山誰識浮雲意悠悠天地間
送王翁登科後歸江東
南行無俗侣秋鴈與寒雲野性自心愜鄉名人共聞吳
山中路斷浙水半江分此地登臨慣含情一送君
送饒州王法司之任兼寄朱處士
莫辭還作吏且喜速回車留醉悲殘歲含情寄遠書共
看衰老近轉覺宦名虛遥想清溪畔幽人得自如
詹碏山居
愛此棲心靜風塵路已賒十餘莖野竹一兩樹山花遶
石開泉細穿蘿引徑斜無人會幽意來往在煙霞
曉角
畫角吹殘月寒聲發戍樓立霜嘶馬怨攅磧泣兵愁燕
鴈鳴雲畔胡風冷草頭罷聞三會後天迥曉星流
冬日
燒火掩關坐窮居客訪稀凍雲愁暮色寒日淡斜暉穿
牖竹風滿遶庭雲葉飛已嗟周一歲羇寓尚何依
殘秋送友
蚤為千里别況復是秋殘木葉愁先老江雲怨暮寒交
情如水淡離酒泛杯寬料想還家後休吟行路難
客行
藕葉綴為衣東西泣路岐鄉心日落後身計酒醒時觸
目多添感凝情足所思羇愁難盡遣行坐一低眉
山中即事
趨世非身事山中適野情野花多異色幽鳥少凡聲樹
影搜涼臥苔光破碧行閒尋采藥處仙路漸分明
秋夜
度鴻驚睡醒敧枕已三更夢破寂寥思燈殘零落明空
窗閒月色幽壁靜蟲聲況是離都久依然無限情
新月
入夜天西見蛾眉冷素光潭魚驚釣落雲鴈怯弓張隠
隠臨珠箔微微上粉牆更憐三五夕仙桂滿輪芳
嘉興縣内池閣
指畫應心成周迴氣象清牀前沙鳥語案下錦鱗驚細
柳風吹旋新荷露壓傾微芳緣岸落迸笋入波生舴艋
舟中醉莓苔徑上行高人莫歸去此處勝蓬瀛
鏡湖西島言事寄陶校書
樵獵兩三戸凋疎是近隣風雷前壑雨花木後巖春文
字不得力桑麻難救貧山禽欺稚子夜犬吠漁人未必
聖明代長將雲水親知音不延薦何路出泥塵
此宋學士蘇文忠公手書唐方干詩也干在咸通
乾符廣明中和間為詩家工匠江之南未有及者
五代人評其詩為高堅峻拔故坡公手書六十餘
章為趙子固家藏舊物今為仇清父所得余在京
時嘗見此卷或有議公書太肥而公自云短長肥
瘦各有度玉環飛燕誰敢憎又云余書如綿裹鐵
今觀此書雖肥而無墨猪之狀外柔内剛真所謂
綿裹鐵也清父其寶之元貞三年五月一日水晶
宫道人題
蘇文忠公早師顔魯公大書醉翁亭袁州學記不
改魯公家法晩喜李北海則稍去圭角今觀公手
書唐玄英先生方干詩變為圓熟舊時方剛筆仗
不能盡脱故小字難于寬綽有餘此書俊逸神雅
顔李交雜趙文敏跋為綿裹鐵信然洪武辛亥夏
五月十日李善長
右蘇長公真行小字方干詩有趙文敏李學士鑒
定真蹟無疑然小字筆畫艱于疎爽此卷全類九
歌楚頌筆法余昔年見小字前後赤壁賦於錫山
華氏與此卷相似而内多糢糊字想在當時有所
避諱也後學文徵明跋
蘇端明小楷錄方干詩一卷癸亥長至次日觀其
昌
余刻晚香堂蘇帖恨得此最晩坡公有赤壁歸去
來辭皆精楷異常方干隠于嚴州范文正祀之於
客星間宜老坡手錄其詩無一字放過也眉公
晁無咎言蘇公少時手抄經史皆一通每一書成
輒變一體卒之學成而後已乃知筆下變化皆自
端楷中來爾不端其本而欺以求售吾知書中孟
嘉自可點識也萬歷辛亥季秋望後長洲後學張
丑跋
外錄
珊瑚網云天啟癸亥初夏獲觀是卷及漢玉天熊
為王越石物余時匆匆北征以方詩無刊錄而返
之不及細玩蘇書後又見子昂跋公記蹟與此題
語大同小異殊可怪也姑兩存之以俟鑒别焉
又云崇禎癸未夏社友屠用明為鹽官胡赤城刊
唐詩統籖隻句必錄因丐玄英卷並趙書杜子美
神駿歌及韋泌諸詩去
東坡書醉翁亭記卷(原文不錄)
此宋學士蘇公東坡之筆趙子固家藏舊物也今
為伯田馮先生所得余在京時嘗見此卷於高仁
卿家前後有子固印識今業亡之想為俗工裁去
詎謂神物而灾亦見侵如是然而字畫未損猶幸
甚耳或者議坡公書太肥而公却自云短長肥瘦
各有度玉環飛燕誰敢憎又云余書如綿裹鐵余
觀此帖瀟灑縱横雖肥而無墨猪之狀外柔内剛
真所謂綿裹鐵也夫有志于法書者心力已竭而
不能進見古名書則長一倍余見此豈止一倍而
已不識伯田之所自得又幾何元貞二年四月一
日持來求跋聊為書之吳興趙孟頫
蘇東坡書楚頌並菩薩蠻滿庭芳詞卷
吾來陽羨船入荆溪意思豁然如愜平生之欲逝將歸
老殆是前緣王逸少云我卒當以樂死殆非虛言吾性
好種植能手自接果木尤好栽橘陽羨在洞庭上柑橘
栽至易得當買一小園種柑橘三百本屈原作橘頌吾
園若成當作一亭名之曰楚頌元豐七年十月二日書
蘇文忠公以元豐七年量移汝海四月離黃州五
月訪文定公於筠七八月之交留連金陵度九月
間抵宜興而十月二日寫此帖聞通真觀側郭知
訓提舉宅即公所館不知凡留幾日也已而至泗
州遇歲除八年正月四日乃行道中上書乞歸常
州三月六日在南京被旨從所請回次維揚有歸
宜興留題竹西三絶蓋五月一日也同孟震遊常
州僧舍又有湛湛清池五月寒之句而謝表云今
月二十二日到常州訖疑即五月也是月復朝奉
郎起守文登次韻賈耘老云東來六月井無水仰
看古堰横奔牛七月二十五日與杜介遇於潤之
金山贈以古詩皆赴登時所作其冬到郡五日而
召自此出入侍從以及南遷逮靖國辛巳北歸竟
薨於常集中班班可考種橘之約遂墮渺茫矣此
帖今藏寓客董伯球家董氏世為東秦名儒曾祖
暨大父在高皇時繼掌外制士林榮之伯球亦篤
學嗜古能濟其美者也
公熙寧中倅杭沿檄常潤間賦詩云惠泉山下土
如濡陽羨溪頭米勝珠又有買牛欲老地偏俗儉
之語卜居權輿於此元祐八年五月十九日任禮
部尚書辨御史黃慶基論買田事云責黃州日買
得宜興姓曹人一契田段因其爭訟無理轉運司
已差官斷遣不欲與小人爭利許其將原價收贖
今公孫曾猶食此田豈曹氏理屈不復可贖耶抑
當時所置不止此也
菩薩蠻
買田陽羨吾將老從初只為溪山好來往一虛舟聊從
造物游有書仍懶著且謾歌歸去筋力不辭詩要須
風雨時
滿庭芳(並序)
予居黃五年將赴臨汝作滿庭芳一篇别黃州既至南
都蒙恩放歸陽羨復作一篇
歸去來兮清溪無底上有千仞嵳峩畫樓東畔天遠夕
陽多老去君恩未報空回首彈鋏悲歌船頭轉長風萬
里歸馬注平坡無何何處是銀潢盡處天女停梭問
何事人間久戲風波顧謂同來穉子應爛汝腰下長柯
青山破羣仙笑我千縷掛煙蓑
後詞作於元豐八年初許自便之時公雖以五月
到常州尋赴登守未必再至陽羨也軍中謂壯士
馳駿馬下峻坂為注坡其云船頭轉長風萬里歸
馬注平坡蓋喻歸興之快如此印本誤以注為駛
耳今邑中大族邵氏園臨水有天遠堂最為奇觀
取名於此詞云主簿朱冠卿
宜興續編圖經四事
黃土去縣五十五里東坡與單秀才步田至焉地
主以酒見餉謂坡曰此紅友也坡言此人知有紅
友而不知有黃封真快活人邑人舊傳此帖今亡
長橋元豐元年火焚四年邑宰褚理復立榜曰欣
濟未幾東坡過邑為書曰漢周孝侯斬蛟之橋刻
石道傍崇寧禁錮沈石水中
東坡初買田黃土村田主有曹姓者已鬻而造訟
有司已察而斥之東坡移牒以田歸之
邑人慕容輝嗜酒好吟不務進取家于城南所居
有雙楠並植如蓋東坡訪之目為雙楠居士王平
甫亦寄以詩
予自紹興癸酉迄淳熙己酉三十七年之間凡六
至宜興屢欲考東坡在此月日而未暇也今者避
暑杜門因覩兹帖略裒遺迹如右其詳則俟博物
之君子七月二日東里周必大題
坡老墨跡三尺童子亦知敬之重之不待贅語惟
其處羇困流落之餘而泰然不以窮達得喪累其
心此坡老之所以深可敬重者予故表而出之壬
戌季夏中澣清源曾從龍君錫書
謝太傅東山之志始末不渝逼於委寄悵然自失
李文正公辭榮鼎軸便欲為洛中九老之會竟以
事奪蘇文忠公亦欲買田陽羨種橘荆溪南歸及
門齎志以沒士大夫出為時用雖致位通顯皆有
歸營菟裘之心然係縻於君恩推葺於私愛獲遂
其初志者幾人余蒙同官董掾出示先世所藏楚
頌帖三復而有感焉敬書其末嘉定辛未閏月七
日温陵莊夏子體書于江寧館
東坡公欲買園種橘於荆溪之上然志竟不遂豈
造物者尚有所靳耶而楚頌一帖傳之後世為不
朽則又非造物者所能靳也孟頫題
歐公家潁川坡老田陽羨是皆非吾土而乃此留
戀種橘知何時何時歸去兮歸而謀之婦惜無李
衡妻滕斌
坡仙足跡遍天下到處即視為傳舍作冷泉主蒜
山房客海北天南九萬里風何時果能(闕)駕晩歸
陽羨將卜居逍遥遊乎田野楚頌之謀未成楚些
作矣惜也南陽仇遠與古涪文心之新城羅云叔
同觀于西湖之東
南荒九死幸生還種樹書成手自刪赤壁夢難同
楚頌洞庭樂不減商山人生墮地少如意老子對
天無媿顔千古菟裘有遺恨斷圭殘璧自人間錢
塘白珽
楚國大夫曾頌橘眉山仙子欲求田荷衣千古秋
風急底用臨文更惘然丹丘柯九思題
泰定二年乙丑四月十五日京口郭畀張監陵陽
牟必勝同觀于宜晩樓
人生到處知何似却似飛鴻踏雪泥泥上偶然留
指爪鴻飛那復計東西此蘇長公詩也弼嘗謂非
東西南北人未必深領其意而此帖亦一指爪也
九思謂臨文更惘然信哉張弼識
坡公楚頌帖予舊藏其石刻而缺其後二行頗以
為恨蓋其石已亡也吾友李舍人應禎乃得其真
跡來示覽之躍然蓋當宋嘉祐初公登進士第與
同年蔣之奇聯宴席談及陽羨山水之勝約終老
此地後竟買田其間為定居之圖今觀周益公題
此帖以公自海外歸薨種橘之約遂墮渺茫若為
公深惜者嗚呼公之志大矣所欲為於天下而未
遂者特區區一園亭之間三百木奴而已乎吳寬
謹題
東坡惠州帖
蘇州定惠院學佛者卓契順謂邁曰子何憂之甚惠州
不在天上行即到耳當為子持書問之紹聖二年三月
二日契順涉江度嶺徒行露宿僵仆瘴霧黧面繭足以
至惠州得書徑還予問其所求答曰契順惟無所求故
來惠州若有求者當走都下矣苦問不已乃曰昔蔡明
遠鄱陽一校耳顔魯公絶糧江淮之間明遠載米周之
魯公憐其意遺以尺書天下至今知有明遠也今契順
雖無米與公然區區萬里之勤倘可以援明遠例得數
字乎予欣然許之獨媿名節之重字畫之妙不逮魯公
故為書淵明歸去來辭以遺之庶幾契順托此文以不
朽也東坡居士題
東坡書雖自成一家然其用筆一一皆出古人故
能名世傳後耳若率意師心自以為盡善盡美其
誰肯從我也耶(闕款)
東坡先生飽喫惠州飯雖患難流落而忠義之氣
終不可屈折故字畫視平生為尤偉叔黨嘗謂先
生筆法師顔魯公而潘延之語潁濱亦然此帖實
援蔡明遠例豈獨其事之偶同所謂字畫之妙名
節之重蓋於公無媿焉陵陽牟巘書
清風不遠一萬里古墨至今三百年為予寄語雪
堂老相逢已卜歸來篇南陽徐天翼
契順南行志亦堅惠州墨蹟尚依然臨文已識坡
仙意不必淵明第一篇齊東劉九萬
坡仙氣節文學冠冕百世下至樵夫漁父皆知其
名而當時權倖媢疾(闕)憎反眼切齒必欲寘之死
地不知公薑桂之性到老愈辣雖放浪嶺海而浩
然之氣嶤然之節以詩文自娛曾不少挫契順一
緇衲耳乃能不遠數千里持書問亡恙至舉顔魯
公以字遺蔡明遠為請擬人必以其倫順亦賢矣
縉紳之士聞其風者能不有愧也哉梅泉叟王方
叔書
東坡恕察帖
令弟不及别幅惟恕察見舍弟幸為道無恙也浙中有
幹示諭軾再啓
右宋文忠公蘇翰林恕察帖真跡言簡而意足忠
厚之氣藹然奎章閣學士院鑒書博士柯九思跋
觀文忠公恕察帖辭簡意真猶有晉宋間風流餘
意豈若宋末年繁文陋書為可厭哉遂昌鄭元祐
敬觀
東坡琴操帖
琅琊幽谷山水奇麗泉鳴空澗若中音會醉翁喜之把
酒臨聽輒欣然忘歸既去十餘年而好竒之士沈遵聞
之往遊以琴寫其聲曰醉翁操節奏疎宕音指華暢知
琴者以為絶倫然有其聲而無其辭翁雖為作歌而與
琴聲不合又作楚辭作醉翁引好事者亦倚其辭以製
其曲雖粗合均度而琴聲為辭所繩約非天成也後三
十餘年翁既捐館舍遵亦沒久矣有廬山玉澗道人崔
閑特妙於琴恨此曲之無詞乃譜其聲而請於東坡居
士為補之云
琅然清圜誰彈響空山無言惟翁醉中知其天月明風
露娟娟人未眠荷蕢過山前曰有心也哉此賢醉翁嘯
咏聲和流泉醉翁去後空有朝吟夜怨山有時而童巔
水有時而回川思翁無歲年翁今為飛仙此意在人間
試聽徽外三兩絃二水同器有不相入二琴同手有
不相應今沈君信手彈琴而與泉合居士縱筆作詞而
與琴會此必有真同者矣本覺法真禪師沈君之子也
故書以寄之願師宴坐靜室自以為琴而以學者為琴
工有能不謀而同三令無際者願師取之元祐七年四
月廿四日蘇軾書
荷蕢過山前曰有心也哉此賢志士仁人(闕)
之心千古一轍也故曰思翁無歲年又曰此意
在人間蘇公可謂不孤後學矣紹熙壬(闕)州
尹江陵項安世書
予嘗得坡翁此紙紙尾八印爛然莫知為何人所
藏也一日偶閱虞邵菴文集至李梅亭續類藁字
謂梅亭為宋中書舍人直學士院寶章閤待制臨
川李公劉字公甫而備述其入蜀歷守崇眉進總
漕事並總蜀帥成都守本路憲四川都大賣茶買
馬等司凡八印且謂公平日所得圖書輒以八印
識之予因出此紙視其印文皆合乃知嘗為李公
所藏無疑邵菴又言公圖書近時或散失民間猶
及見什百於一二安知此紙非及見者耶然類稿
序邵菴為其孫積而作去公未遠且其子孫知好
文事已有散失之語而予乃欲聚而得之不亦愚
耶坡翁翰墨尚俟博雅君子品評未暇論予特喜
知其所自出而尤有可歎息者在故題之成化庚
子二月壬戌寬書
東坡書師法顔魯公其行書類楊凝式維摩經書
吾友原博書又宗坡翁策勲翰墨間則太師真傳
在鹿場居士矣此醉翁操曾經李梅亭八印所識
知為至寶第細玩其轉折之間滯而不勁不能無
鐵石之疑然其紙似嘗入水豈為蛟龍所吞吐而
然歟大雅云雖無老成人尚有典刑此豈特典刑
而已庚子年五月丙午崑山陸釴題
坡翁村醪帖
村醪二尊獻張平陽
萬戸春濃酒似油想須百甕列床頭主人日飲三千客
應笑窮官送督郵
詩裏將軍已築壇後來裨將欲登難已驚老健蘇梅在
更作風流王謝看(闕)出定知書滿腹瘦生應為語雕肝
(闕)灑落江山外留與人間激懦官
張公高躅不可到我欲挽肩纔覺難事業已歸前輩錄
典刑留與後人看詩如琢雪清牙頰身覲飛龍吐膽肝
少負清名晩方用白鬚翁竟作(闕)官
東坡先生一時翰墨衣被天下雖中更禁絶而流
傳猶多以集之寡陋所見何啻百十雖老少工拙
不同要是天下風致非凡俗所可知也仙井虞集
書
古人不可見所可見者紙上之遺文耳故誦其詩
律者如聞其言觀其書法者如對其人公所以為
百世士者詎非此耶惟具眼者知之陳復
張宣公云坡公結字穏密姿態横生一字落紙固
可寶玩而況其平生大節如此忠義之氣未嘗不
蔚然見於筆墨間也真可畏而仰哉此詩字畫雖
出於一時率然之作以南軒之言求之信可寶也
龜蒙後學孔濤題
右東坡先生詩凡六首集中皆闕不載他日好事
者或為之補遺尚有取也至順元年九月二十日
後學東陽黃溍書
甘露滅謂歐陽文忠公不喜肥字而誇杜子美獨
貴瘦硬東坡先生作詩曰杜陵論書貴瘦硬此論
未公吾不平豐妍瘦硬各有態玉環飛燕誰敢憎
今觀此卷筆畫秀整可謂豐妍者也況是六詩皆
集中所失載良夫得之遂幽軒中與士君子一時
賞鑒溪山佳氣不翅頓增十倍噫前古名賢翰墨
不幸淪落浮俗富家十襲寶祕卒為蠧魚窟宅與
塵壒同盡者比比有之聞良夫之風亦當少媿西
麓山人智及
東坡先生詩筆高妙今古豈俟予言之而此卷固
不可得也况仙井虞公芝巖陳公山東孔公東陽
黃公四君子之贊詞翰又絶世尤不可得也以二
不可得而言之非寶而何洪武辛亥春馬生持此
卷來余深愛之以置諸左右又一年壬子秋八月
既望又六日中吳徐達左謹書
坡翁此卷筆意似徐季海尤覺天真爛漫也癸丑
中秋同王季耕觀於徐良夫之耕漁軒倪瓚
東坡先生世所罕有其墨跡之真者良夫今藏此
卷豈易得哉吳郡張常明
此卷舊藏光福徐良夫教授家據東陽黃文獻公
題識詩凡六首今耕學翁得之已亡其半可惜也
然吾聞良夫所藏高編大冊一字不存者頗多則
此卷雖脱落為幸甚矣且徐皆出偃王春秋時徐
子章羽被執子孫散處揚徐間今耕學與良夫同
姓且同里此卷之在耕學猶在良夫也為幸益甚
嗚呼楚人得失孔子鄙之吾恐故家子孫得以藉
口也故拘拘於徐云若夫坡老聲畫之妙前輩論
之詳矣區區末學何足以知此成化戊戌歲春二
月癸夘延陵吳寬題
後十年再觀于葑門錢氏為之慨然寬
東坡泛舟詩并簡(草書)
與頓起孫勉泛舟探韻得來字(詩闕)
余謫居黃州州通判承議郎孟震字(闕)之頗與予相善
光州太守曹九章以書遺予(闕)朝中士大夫謂之孟君
子予徐察之真不忝此名也震鄆及進士第無他才能
然方京東狂人孔直温以謀反下獄事連石介守道之
子一旦捕去且四出捕人不已震與守道雅故素不識
韓魏公以書抵公具言直温狂人無能為而守道以直
道死其故家流風決非與狂人通謀者魏公感歎即為
上(闕)震如言以故直温獄(闕)慶其所全活者甚衆震(闕)
宇中有一泉甚清大旱不(闕)余因名之君子泉而子由
為之記元豐六年十一月七日記
蘭池虞堪謹觀
右蘇文忠公真跡一卷公之書縱横斜直雖率意
而成無不如意深賞識其妙者惟涪翁一人圜活
遒媚或似顔魯公或似徐季海蓋其才德文章溢
而為此故絪緼鬱勃之氣暎日奕奕耳若陸柬之
孫虔禮周越王著非不善書寘之顔魯公楊少師
蘇文忠公之列則如神巫之見壺丘子矣癸丑八
月八日倪瓚
古人之墨跡雖更千百載愈久而人愈重者何哉
非惟重其字蓋敬其人也坡翁之名貫於今古樵
夫孺子皆知之矧學其為人而為其法者能不敬
慕之歟此卷前者得於種福僧舍後字得之馬生
洪武壬子秋九月東海徐達左整而題
癸丑八月八日固始王畹觀於徐良夫氏之耕漁
軒是日雨氣作涼庭無來跡展翫再四因得窺見
筆意
東坡先生文章氣節震耀一世因孟君子之行事
特為之記使頑懦之夫有以奮激扶直世道之盛
心也豈特翰墨之妙而已哉良夫宜葆之南昌盧
熊記
東坡先生文章忠義為一代偉人於書法波磔之
工固不待論也臨學之士當自思之庚戌三月望
日吳興楊勉
石徂徠之德孟承議之功蘇黃州之真跡三者皆
足以並傳不朽敬仰敬仰四明陳敬宗拜書
成化戊戌歲五月廿六日長洲吳寬與吳江史鑑
遊銅阬山觀于下崦舟中
蘇雪堂千文卷(草書原文不錄)
外錄
書畫舫云又見俞氏東坡黃蠟箋上千文一卷字
大如錢許全法藏真筆意後有漫題三段係連幅
則翁本色書也右帖筆如游龍墨如凝漆原屬劉
完菴故物近質伯兄以繩處左方啟南原博玄宰
三跋尾極推許之好奇者謂為王逸老書非也(逸老)
(王升之字)
東坡書養生論
養生論
世或有謂神仙可以學得不死可以力致者或云上壽
百二十古今所同過此以往莫非夭妄者此皆兩失其
情試粗論之夫神仙雖不目見記籍所載前史所傳較
而論之其必有矣似特受異氣稟之自然非積學所能
致也至於導養得理以盡性命上獲千餘歲下可數百
年可有之耳而世皆不精故莫能得之何以言之夫服
藥求汗或有弗獲而愧情一集渙然流離終朝未飡則
枵然思饑而曾子銜哀七日不食夜分而坐則低迷思寢
内懷殷憂則達旦不瞑勁刷理鬢醇醴發顔僅乃得之
壯士之怒赫然殊觀植髮衝冠由此言之精神之於形骸
猶國之有君也神躁於中而形喪於外猶君昏於上國
亂於下也夫為稼於湯世偏有一溉之功者雖終歸於
焦爛必一溉者後枯然則一溉之益固不可誣也而世
常謂一怒不足以侵性一哀不足以傷身輕而肆之是
猶不識一溉之益而望嘉穀於旱苗者也是以君子知
形恃神以立神須形以存悟生理之易失知一過之害
生故脩性以保神安心以全身愛憎不棲於情憂喜不
留於意泊然無感而體氣和平又呼吸吐納服食養身
使形神相親表裏俱濟也夫田種者一畝十斛謂之良
田此天下通稱也不知區種可百餘斛田種一也至於
樹養不同則功收相懸謂商無十倍之價農無百斛之
望此守常而不變者也且豆令人重榆令人瞑合歡蠲
忿萱草忘憂愚智所知也薰辛害目豚魚不養常世所
識也蝨處頭而黑麝食柏而香頸處嶮而癭齒居晉而
黃推此而言凡所食之氣烝性染身莫不相應豈惟烝
之使重而無使輕害之使暗而無使明薰之使黃而無
使堅芬之使香而無使延哉故神農曰上藥養命中藥
養性者誠知性命之理因輔養以通也而世人不察惟
五穀是見聲色是耽目惑玄黃耳務淫哇滋味煎其端
好醴醪煮其腸胃香芳腐其骨髓喜怒悖其正氣思慮
燒其精神哀樂殃其平粹夫以蕞爾之軀攻之者非一
途易竭之身而外内受敵身非木石其能久乎其自用
甚者飲食不節以生百病好色不倦以致乏絶風寒所
菑百毒所傷中道夭於衆難世皆知笑悼謂之不善持
生也至於措身失理亡之於微積微成損積損成衰從
衰得白從白得老從老得終閟若無端中智以下謂之
自然縱少覺悟咸歎恨於所遇之初而不知慎衆嶮於
未兆是猶桓侯抱將死之疾而怒扁鵲之先見以覺痛
之日為受病之始也害成於微而救之於著故有無功
之理馳騁常人之域故有一切之壽仰觀俯察莫不皆
然以多自證以同自慰謂天地之理盡此而已矣縱聞
養生之事則斷以所見謂之不然其次狐疑雖少庶幾
莫知所由其次自力服藥半年一年勞而未驗志已厭
衰中路復廢或益之以畎澮而泄之以尾閭而欲坐望
顯報或抑情忍欲割棄榮願而嗜好常在耳目之前所
希在數十年之後又恐兩失内懷猶豫心戰於内物誘
於外交勝相傾如此復敗者夫至物微妙可以理知難
以目識譬猶豫章生七年然後可覺耳今以躁競之心
涉希靜之途意速而事遲望近而應遠故莫能相終夫
悠悠者既未效不求而求者以不專喪業偏恃者以不
兼無功追術者以小道自溺凡若此類故欲之者萬無
一能成也善養生者則不然矣清虚靜泰少私寡欲知
名位之傷德故忽而不營非欲而彊禁也識厚味之害
性故棄而弗顧非貪而後抑也外物以累心不存神氣
以醇泊獨著曠然無憂患寂然無思慮又守之以一養
之以和二理日濟同乎大順然後烝以靈芝潤以醴泉
晞以朝陽綏以五絃無為自得體妙心玄忘歡而後樂
足遺生而後身存若此以往庶可與羨門比壽王喬爭
年何為其無有哉
東坡居士以桑榆之末景憂患之餘生而後學道雖為
達者所笑然猶賢乎已也以嵇叔夜養生論頗中予病
故手寫數本其一以贈羅浮鄧道師紹聖二年四月八
日書
蘇文忠公乞居常州奏狀卷(小楷書)
汝州團練副使本州安置不得簽書公事騎都尉臣蘇
軾右臣向以狂妄得罪伏蒙聖恩賜以餘生處之善地
歲月未幾又蒙收錄量移近郡再生之賜萬死難酬臣
以家貧累重須至乘船赴安置所自離黃州風濤驚恐
舉家重病幼子喪亡今雖已至揚州而貲用罄竭無以
出陸又汝州别無田業可以為生犬馬之憂饑寒為急
竊謂朝廷至仁既已全其性命必亦憐其失所臣先有
薄田在常州宜興縣粗給饘粥欲望聖慈特許于常州
居住若罪戾之餘稍獲全濟則捐軀論報有死不回臣
今來不敢住滯一面前去至南京以來聽候指揮干犯
天威臣無任俯伏待罪戰恐之至謹錄奏聞伏候勅旨
元豐七年十月十九日汝州團練副使本州安置不得
簽書公事騎都尉臣蘇軾狀奏
東坡乞常州居住奏狀不知何緣流落人間公之
名節文章豈待贊嘆今觀其詞翰凜然不可迫視
豈以窮達得喪動其心者哉文集中亦有此一奏
藁其詞加詳意者以此狀為簡略不足以動君父
之聽故改用加詳者不然即先上此奏未能從欲
而再用文集所載者俱未可知也當時玉音竟俞
其請天地之大德君臣之大義盡矣後之閱斯文
者想例以為不祥之金不復留字僕生也晩不揆
固陋輒疥卷末云嘉定庚午中秋天台謝采伯元
若書于四明貢院
按年譜先生年四十九歲有量移汝州之命在筠
州留十日有與葉致遠唱和詩又有送沈逵赴廣
詩云我方北渡脫重江君復南行輕萬里今此奏
狀則正其時也今其真蹟乃出於宜興徐文靖公
家而筆力遒勁體格雄傑髣髴有黃庭樂毅等法
不知何事散落人間今梁谿華中甫欲壽之堅珉
以垂不朽庶幾文忠公之忠節文章與詞翰均得
照灼人耳目詎非勝事哉而中甫亦與永永無斁
矣成化癸夘春三月望後長沙李東陽題
蘇文忠嘗云我來陽羨船入荆谿意思豁然似慊
平生之願今此奏牘乃因量移汝州而遂有乞住
常州之請正其向來所蓄素心也且此本字迹既
䟽秀朗潤有晉人風而骨力結搆又極勁健信為
真筆華中甫欲鐫之以與好事者共宜矣時弘治
二年十月十八日沈周敬書于東禪精舍
昔歐陽公嘗云學書勿浪書事有可記者他日便
為故事且謂古之人皆能書惟其人之賢者傳使
顔公書不佳見之者必寶也今蘇文忠公所書乞
常州狀僅二百六十餘字而傳之數百年不與紙
墨俱泯其見寶于人固有出于故事之上者耶梁
谿華氏得此帖幾及百年一日過余請題漫書歐
公語于後此帖當為華氏世守之珍可也嘉靖二
十八年己酉秋八月晦日後學文徵明書
東坡先生書山谷評為宋朝第一謂其醖釀深厚
兼徐季海顔清臣李泰和之長而挾以文章妙古
今忠義貫日月之氣然行書雖多鮮有楷法此表
一一規摹晉人又出于臨唐賢名蹟之外又文章
忠義皆具見于此尤可寶也董其昌敬題
右蘇文忠公乞居常州奏狀寶帖故徐文靖公藏
本即都玄敬先生寓意編所載也後歸梁谿華氏
同時跋者四人皆知名雅士萬歷改元十月之望
帖從華氏至予家書凡二百六十四字輕清峭拔
絶不類坡仙想進御謹嚴下筆如有神助先輩評
定謂與陳湖陸氏米楷寶章錄同妙信天下第一
帖也跋尾題名謝采伯者乃義興宰奕脩之父蓋
天台名士云古今印跋完備有傳授之緒何殊寶
晉齋中王略帖耶應文肅觀日久愛莫能助擬古
卦名詩以志之其詞曰否困咸需訟暌離姤蠱蒙
解頤履蹇遯旅晉豫恒豐(右一)臨觀革小過師比震
同人大有隨屯賁中孚益漸升(右二)是歲嘉平八日
後學清河張應文彝齋竹窗手裝并記
外錄
書畫舫云先子累歲購求書法僅得東坡小楷乞
居帖真蹟至以蘇菴顔其居珍祕不減米老王謝
帖後因出示一惡客為其借閱不還雖酬價三倍
而使佳人永屬沙吒利可謂殺風景之極矣幸手
書跋藁尚存聊附石刻左方云丑志
東坡書蓮華經(正書原文不錄)
外錄
書畫舫云蓮池師之說法雲棲也一鑒古者以東
坡正書妙法蓮華經捨入叢林師恐後世或有貪
冒妄取者反為山門之玷却而不納其介如此按
年譜熙寧己酉公年三十有四為王詵寫詩賦及
蓮華經即此本也
東坡春帖子詞卷(行楷書粉牋本)
春帖子詞
翰林學士臣蘇軾進
皇帝閤
藹藹龍旂色琅琅木鐸音數行寬大詔四海發生心
𤾉谷賓初日清臺告協風願如風有信長與日俱中
草木漸知春萌芽處處新從今八千歲合抱是靈椿
皇太后閤
寶冊瓊瑶重新庭松桂香雪消春未動碧瓦麗朝陽
瑞日明天仗僊雲擁壽山猗蘭春晝永金母在人間
朝罷金鋪掩人閒寶瑟塵欲知慈儉德書史樂青春
仙家日月本長閒送臘迎春豈亦然翠管銀罌傳故事
金花綵勝作新年
彤史年來不絶書三朝德化婦承姑宫中侍女減珠翠
雪裡貧民得袴襦
邊庭無事羽書稀閒遣辭臣進小詩共助至尊歌喜事
今年春日得春衣
皇太妃閤
葦桃猶在戸椒柏已稱觴歲美風先應朝回日漸長
甲觀開千柱飛樓擢九層雪殘烏鵲喜翔舞下觚稜
九門挂月未催班清禁風和玉漏閒崇慶早朝銀燭下
珮環聲在五雲間
東風弱柳萬絲垂的皪殘梅尚一枝繭館乍欣蠶浴後
禖壇猶記燕來時
夫人閤
綵勝鏤新語酥槃滴小詩升平多樂事應許外廷知
細雨曉風柔春聲入御溝已漂新荇沒猶帶斷冰流
扶桑初日映簾昇已覺銅缾暖不冰七種共挑人日菜
千枝先剪上元燈
雪消鴛瓦已流凘風暖犀盤尚鎮帷縹緲紫簫明月下
璧門桂影夜參差元祐二年十二月五日翰林學士
臣蘇軾進
元祐文忠任詞職毅色正言古遺直農占蠶兆九
處三宫壼春吟存楮墨周公惻怛陳艱難無逸豳
風但耕織豐鎬瀍澗遥相望八百卜年終不忒陳
橋推戴出俄頃安得絫積同先稷愛人忍詬戢兵
端舍己崇儉優民力弭菑銷變壹以誠三百年餘
傳玉食卿材相業富賢良講席諫垣多道德通都
達宦固廉貞遠縣小官尤謹飭君子皓首畢典墳
野人黃馘常稼穡祗今真蹟落世間象軸鸞褾嚴
設飾先正已遠不可追空使故臣淚垂臆永康胡
長孺(行書)
殿閤位次春帖自歐公涑水之後惟有坡老因頌
寓規不但求工樂府而已坡老欲以秦郎供帖子
豈非以其才調宜用於此耶少游不歷此官莫知
工拙周美成亦有才思者代内制春帖子卅首率
平平無奇及讀楊廷秀詩云玉堂著句轉春風諸
老從前亦寓忠誰為君王供帖子丁寧綺語不須
工劉潛夫嘗充儤直恨不得當筆措詞以續古人
使果楊劉為之又不知能如坡否若徒緝綺麗諛
說之詞則在太白清平樂王建和凝宫詞下風矣
予曩年在道宫見一本文雖完而字頗肥不及此
軸遠甚噫元祐往矣咸淳而後不見春帖者四五
十年矣黃金臺下白玉堂中今揮翰手代不乏人
太平典故行當拭目錢塘淳祐遺民仇遠謹書時
與四明臧仁長僧本暢同觀(行書)
好學神孫類祖宗又安知他日紹聖之誤乎今觀
春帖却思宣仁社飯語至今使人悲此卷乃税巽
父家物巽父學于鶴山先生魏文靖公有師友雅
言行於世併記諸此云延祐丁巳季春廿三日高
郵龔璛書(行書連胡仇跋一紙)
蘇文忠公文章翰墨稱妙天下今觀此卷光采動
人儼然一段承平古意諸公題品在前真希世寶
也夫復何言延祐丁巳季冬廿三日錢塘馬臻謹
書(行書紙本)
東坡風流儒雅照暎當代流落人間者不過文章
字畫之妙耳然世所寶玩愈久愈珍往年曾見此
帖使人咨嗟敬嘆不意今日得觀親蹟可謂平生
幸遇也方今朝廷崇文重道賢士彙征必有人才
間出若此老寘之玉堂中則其忠懇切至見諸文
章亦餘事也延祐四年季冬二十三日杭郡孫衍
敬書(行書紙本)
坡翁寒食詩(草書)
自我來黃州已過三寒食年年欲惜春春去不容惜今
年又苦雨兩月秋蕭瑟臥聞海棠花泥汙燕支雪闇中
偷負去夜半真有力何殊(原蹟旁註病字)少年子(原蹟子字點去)病起
頭已白
春江欲入戸雨勢來不已雨(原蹟雨字點去)小屋如漁舟濛濛
水雲裏空庖煮寒菜破竈燒濕葦那知是寒食但見烏
銜紙君門深九重墳墓在萬里也擬哭塗窮死灰吹不
起右黃州寒食二首
東坡此詩似李太白猶恐太白有未到處此書兼
顔魯公楊少師李西臺筆意試使東坡復為之未
必及此他日東坡或見此書應笑我於無佛處稱
尊也(山谷跋)
外錄
書畫舫云東坡草書寒食詩當屬最勝後有黃山
谷跋今在檇李項氏行書烟江疊嶂歌在倉東王
長公家又見行書禱雨帖亦屬真本乃是寫與錢
濟明者今在金壇于氏又長公琴操帖村醪詩並
是名跡
蘇東坡東武帖(行草書紙本)
東武小邦不煩牛刀實無可以上助萬一者非不盡也
雖隔數政猶望掩惡耳真州房緡已令子由面白悚息
悚息軾又上
一之
孟頫
南陽仇遠家藏(右題名三本身紙尾)
坡公雖草草數字能使人敬愛非他書比也廬山
黃石翁觀(行書)
巴西鄧文原拜觀(行書連黃跋一紙)
坡翁自書八賦(原文不錄)
外錄
曲洧舊聞云東坡在儋耳謂子邁曰吾嘗告汝我
決不為海外人近日頗覺有還中州氣象乃滌硯
索紙筆焚香曰果如吾言寫吾平生所作八賦當
不脫誤一字既寫畢讀之大喜曰吾歸無疑矣後
數日而廉州之命至八賦墨蹟始在梁師成家或
云入禁中矣
東坡芙蓉城詩并序
世傳王迥子高與仙人周瑶英游芙蓉城元豐元年三
月余始識子高問之信然乃作此詩極其情而歸之正
亦變風止乎禮義之意也
芙蓉城中花冥冥誰其主者石與丁珠簾玉案翡翠屏
雲舒霞卷千娉婷中有一人長眉青往來三世空鍊形
竟坐誤讀黃庭經天門夜開飛爽靈無復白日乘雲軿
俗緣千劫磨不盡翠被冷落凄餘馨因過緱山朝帝庭
夜聞笙簫弭節聽飄然而來誰使令皎如明月入窗櫺
忽然而去不可執寒衾虚幌風泠泠仙宫洞房本不扃
夢中同躡鳳凰翎徑度萬里如奔霆玉樓浮空聳亭亭
天書雲篆誰所銘遶樓飛步高竛竮仙風鏘然韻流鈴
蘧蘧形開如酒醒芳卿寄謝空丁寧一朝覆水不返瓶
羅巾别泪空熒熒春風花開秋葉零偶然相值兩浮萍
願君收視觀三庭勿與佳穀生蝗螟從渠一念三千齡
下作人間尹與邢
都下高僉事家藏東坡哀江頭小楷比此差小而
結體稍疎不若此書縝密也至元壬辰鮮于樞記
坡翁書大小真草得意率然無不入妙字形或似
顔魯公或似徐季海此卷絶有黃庭神韻為尤難
得也辛亥三月九日延陵倪瓚觀
袁登觀
嘗見秦太虚與坡帖云素紙一軸敢冀醉後書近
文及芙蓉城詩恨不見其真蹟今觀此卷非醉時
筆亦不知為太虚書者否耶結體有遺教經楷法
鑒者當自知之己未四月谷陽陳文東題
陳迪敬觀
僕平生最愛蘇文忠公書遨游四方凡數載獲觀
公遺蹟不下百數十幅至于整齊縝密無如此紙
况芙蓉城詩又文忠公平生大得意之作也世有
覽此者當具如西方大阿羅漢正法眼觀之呵呵
吳郡醉生顧祿隨筆讚嘆
文忠公水陸贊(原文不錄)
東坡此書圓勁成就所謂怒猊抉石渴驥奔泉恐
不在會稽之筆而在東坡之手矣此數十行又兼
董孝子碣禹廟詩之妙處士大夫多譏東坡用筆
不合古法彼蓋不知古法從何出爾杜周云三尺
安在哉前王所是以為律後王所是以為令予嘗
以此論書而東坡絶倒也往時柳子厚劉禹錫譏
評韓退之平淮西碑當時道聽塗說者亦多以為
然今日觀之果何如耶或云東坡作戈多成病筆
又腕著而筆臥故左秀而右枯此又見其管中窺
豹不識大體殊不知西施捧心而顰雖其病處乃
自成妍今人未解愛敬此書遠付百年公論自出
但恨封德彝輩無如許壽及見之耳余書自不工
而喜論書雖不能如經生輩左規右矩形容王氏
獨得其義味曠百世而與之友故作決定論耳(山谷)
(跋)
蘇東坡一夜帖(行書紙本左右項氏諸印不錄)
一夜尋黃居寀龍不獲方悟半月前是曹光州借去摹
搨更須一兩月方取得恐王君疑是翻悔且告子細說
與纔取得即納去也却寄團茶一餅與之旌其好事也
軾白季常廿三日
蘇長公耳聾詩帖(行書紙本)
君不見詩人借車無可載留得一錢何足賴晩年更似
杜陵翁右臂雖存耳先聵人將蟻動作牛鬭我覺風雷
真一噫聞塵掃盡根性空不須更枕清流派大朴初散
失混沌六鑿相攘更勝壊眼花亂墜酒生風口業不停
詩有債君知五藴皆是賊人生一病今先差但恐此心
終未了不見不聞還是礙今君疑我特佯聾故作嘲詩
窮險怪須防額痒出三耳莫放筆端風雨快次韻秦
太虚見戲耳聾
蘇東坡書劉錫勅(行書紙本)
宣德郎劉錫元年一百四歲可承事郎詔臣上勅承事
郎劉錫尚齒教民三代之義咨爾百年之故老乃吾六
世之遺民自非吉人莫享上壽張蒼事秦柱下而至漢
孝景思邈生隋開皇而及唐永淳古有其人乃今親見
何愛一命慰其子孫特進爾階故兹詔示想宜知悉
蘇雪堂次傳道遊廬山詩帖
軾謹次傳道先生遊廬山高韻
塵容已似服轅駒野性猶同縱壑魚出入巖巒千仞表
較量筋力十年初雖(闕)窈窕驅前(闕)幸有鴟夷掛後車
莫笑吟詩淡生活當令阿買為收書閱訖幸即付去
人送公弼郎中禹功太傅明叔教授各乞一首軾上
東坡書阿育王塔銘(行楷書原文不錄)
外錄
書畫舫云東坡行楷阿育王塔銘聞在陳季白家
未及見之
坡翁畫記卷(行書紙本)
形理論
余嘗論畫以為人禽宫室器用皆有常形至於山石竹
木水波煙雲雖無常形而有常理常形之失人皆知之
常理之不當雖曉畫者有不知故凡可以欺世而取名
者必托於無常形者也雖然常形之失止於所失而不
能並其全若常理之不當則舉廢之矣以其形之無常
是以其理不可不謹也世之工人或能曲盡其形而至
於其理非博士逸才不能辨與可之於竹石枯木真可
謂得其理者矣如是而生如是而死如是而攣拳瘠蹙
如是而條達遂茂根莖節葉牙角脉縷千變萬化未始
相襲而各當其處合於天造厭於人意蓋達士之所寓
也歟昔歲嘗畫兩叢竹於淨因之方丈其後出守陵陽
而西也余與之偕别長老道臻師又畫兩竹梢一枯木
於其東齋臻方治四壁於法堂而請與可與可既許之
矣故余并為記之必有明於理而深觀之者然後知言
之不妄元豐三年端陽月八日眉山蘇軾于淨因方丈
書之
東坡先生以雄文直節高一代而其英偉秀傑之
氣發為翰墨者姿態横生鋒穎遒勁尤非時人之
所能及此帖文簡意足不易得也好事者宜寶藏
之至正十九年龍集己亥四月既望後學雙流宇
文公諒謹題
急雨苕溪小繫船手披翰墨憶坡仙故家文物今
煨燼撫卷題詩一慨然吳成龍
文忠公畫記有形理之說真能發古人未言之微
惜湖州公竹枝不與俱傳俾今之畫家不得觀其
自惜哉然文忠公此記之妙似不專于畫書家亦
然點畫肥瘦者形也結構圓融者理也形具而顯
理隠而微形非理弗備猶文非理弗宣今作畫之
求於形似且不能况理乎書亦惟于形又鮮得其
似若語於理無不懵然以為誕矣文忠書本二王
帖中來故機軸成家學者罕到中間妙處理形相
傳非漫然塗抹已也此卷姑置畫而重其書自當
與文忠公並稱宇内神物矣丙戌冬日張靜題
東坡與朱康叔簡
閣名久思未獲佳者更乞詳閣之所向及側近故事迹
為幸董義夫相聚多日甚歡未嘗一日不談公之美也
舊好誦陶潛歸去來常患其不入音律近輒微加增損
作般涉調哨遍雖微改其詞而不改其意請以文選及
本傳考之方知字字皆非創入也謹小楷一本寄上却
求為書抛磚之謂也亦請錄一本與元弼為病倦不及
别作書也數日前飲醉後作頑石亂篠一紙私甚惜之
念公篤好故以奉獻幸檢至
東坡文與可飛白贊
嗚呼哀哉與可豈其多好好奇也歟抑其不試故藝也
始余見其詩與文又得見其行草篆隷也以為止此矣
既沒不可得而復見其飛白美哉多乎其盡萬物之態
也霏霏乎其若輕雲之蔽月翻翻乎其若長風之卷旆
也猗猗乎其若游絲之縈柳絮褭褭乎其若流水之舞
荇帶也離離乎其遠而相屬縮縮乎其近而不隘也其
工至于如此而余乃今知之則余之知與可者固無幾
而其所不知者蓋不可勝計也嗚呼哀哉
蘇長公雜書琴事卷(原文不錄跋内倪瓚王畹吳寬三跋與上東坡泛舟詩簡同)
元豐四年六月廿三日陳季常處士自岐亭來訪予擕
精筆佳紙妙墨求予書會客有善琴者求所蓄寶琴彈
之故所書皆琴事軾
右蘇文忠公真跡一卷公之書雖縱横斜直率意
而成無不合榘度深賞識其妙者惟涪翁一人圜
活明媚或似顔魯公或似徐季海蓋其才德文章
溢而為此故絪緼鬱勃之氣暎日奕奕耳若陸柬
之孫虔禮周越王著非不善書寘之顔魯公楊少
師蘇文忠公之列則如神巫之見壺丘子矣癸丑
八月八日倪瓚
癸丑八月既望固始王畹觀于徐氏之耕漁軒是
日雨氣作涼夜無來迹展玩再四因得窺見筆意
胡儼若思
坡翁此卷似徐季海尤覺天真爛漫也四明陳敬
宗拜書
成化戊戌歲五月廿六日長洲吳寬與吳江史鑑
遊銅阬山觀于下崦舟中
右卷在都城隍廟吳(闕)家
蘇文忠公書杜工部榿木詩卷(行書紙本)
背郭堂成蔭白茒緣江路熟俯青郊榿林礙日吟風葉
籠竹和煙滴露梢暫下飛烏將數子頻來語燕定新巢
旁人錯比揚雄宅懶惰無心作解嘲蜀中多榿木讀
如敧仄之敧散材也獨中薪耳然易長三年乃拱故子
美詩云飽聞榿木三年大為致溪邊十畝隂凡木所芘
其地則瘠惟榿不然葉落泥(原蹟泥字旁注)水中輒腐能肥田
甚於糞壤故田家喜種之得風葉聲發發如白楊也吟
風之句尤為紀實云籠竹亦蜀中竹名也
金華胡長孺淮隂湯炳龍鄜州劉鉉眉山程郇龍
泉陳象祖廬山連璧富春潘夢得大德辛丑立冬
日同觀於胡氏顔樂齋(行書紙本)
此蘇太師真翰也仲德先生其寶藏之大名後進
王執謙拜觀大德丁未十月朔日(行書紙本)
山翁之孫庚白擕以見示獲寓目焉至順癸酉春
正月既望莆陽黃玭敬書于海寧寓舍(行書)
翥童子時師事南陽先生時從舒君和父與先師
嗣伯壽父同觀今四十餘年矣至正三年三月至
長安鎮過先師甥舘之孫懋出示斯卷歎息之餘
不啻晨夕敬書于后用以識存殁歲月云河東張
翥
至正六年夏四月濮陽吳叡捧觀于長安章氏棣
華堂(篆書)
文忠公墨蹟多散落人世然此卷題識觀玩者亦
多先輩皆物故殆盡今存者特張君仲舉官至侍
講蓋侍講嘗學於仇仁近先生而此卷則先生舊
藏也展卷之際感念存殁為之慨然至正二十一
年冬十有一月遂昌鄭元祐識(行書)
臨川危素同四明袁士元拜觀(楷書)
昔先生嘗贊美杜子美詩顔魯公書此求之於聲
律點畫之外今觀先生書杜詩後千百年宛然若
日昨揮灑者蓋寓精神於翰墨而材品所自到爾
倘拘以宇宙之得而論之是未可同賞妙也宜自
襲藏寳玩為尚洪武己巳八月六日嚴陵金冕志
(行楷紙本)
坡翁書大槩骨撐肉肉沒骨自出新意亦一快哉
今觀此書其字畫更圓熟遒勁可愛與余舊所見
諸帖夐别文幹當寶愛以傳諸子孫於無窮也永
樂己丑春三月望日吳郡姚廣孝識(行書)
此卷鄉衮尚寶卿葛公所藏唐思房得之公字文
幹思房之母公之女孫也成化丁亥予于濟南太
守楊君必貴處見東坡所書醉翁亭記字徑二寸
今又見此并前元名卿碩儒觀者題名是日也兼
得拜瞻東坡小影于其裔足以洗塵心而償夙念
觀者題名欲一一疏之第註易未暇也尚有俟焉
希世之珍思房宜祕之虞有力之婪人可也癸夘
歲月正壬戌日姑孰謝理一卿跋(小行楷書)
東坡贈黎侯千文卷(草書九紙原文不錄)
登臨覽觀之樂山川風物之美將歸老於故丘布衣幅
巾從邦君于其上酒酣樂作援筆而賦之以黎侯之遺
愛尚未晩也軾
承要墨戲須醉乃作今已斷酒矣然數百幅間只擇得
一二得意者續當轉求為贈軾啓
苦霧收殘文豹别怒濤驚起老龍蟠
此東坡先生真蹟千文全卷實余内家南野堂中
妙品也南野先為劉氏物今轉于文元所贈知吳
中繼孟張先生流至南野繼孟號博古謂是書妙
臻藏真筆法可謂賞識至矣然世寶東坡片簡數
行不惜重購況此千文爛漫奇崛後又有漫書三
篇不一而足豈公神暢筆放必在未斷酒時興意
有得彌卷不然何能如此流快哉後學沈周
弘治丁巳四月二十八日觀于石田舟中吳寬
東坡先生千文學懷素筆法古宕可愛嘗見黃山
谷放筆不類平生書乃不知東坡亦爾蓋宋時學
書皆出于長沙時一為之不至爛漫政欲守古人
法度多尚行押體又如禮法從容略一作醉客耳
董其昌觀并題
外錄
書畫舫云雪堂草聖千文計共九紙按跋蓋為儋
州黎子雲作筆勢奕奕動人而公啓中甚不自滿
至有轉乞草聖以贈等語抑何過自貶也又云借
酒助氣自是旭素遺風非深于書學者不能道耳
吳郡後學張丑獲觀東坡先生草書千文竟謹按
王宗稷年譜云元符改元先生在儋州時年六十
餘矣食芋飲水著書以自樂且又謙沖下士日與
諸黎游無間也亦嘗偕軍使張中同訪黎子雲作
詩投贈今千文自跋稱述黎侯盛德兼叙山川奇
勝定為子雲所作無疑筆法如古槎怪石如怒龍
噴浪奇鬼搏人非挾大海風濤之氣以酒助其豪
放胡能有此奇特耶百世之下先生英姿勁節真
可想見于筆札間耳丁巳修禊日雨窗走墨記
蘇文忠公詩帖小冊(小行書白粉宋紙本)
别君二十歲坐失兩鬢青吾道雖艱難斯文終典型屢
作退飛鷁羞看乾死螢一落戎馬間五見霜葉零夜談
空說劒春夢猶横經新科復舊貫童子方乞靈須煩凌
雲手去作一蜀星蒼苔高朕室古栢文翁庭初聞編簡
香始覺鋒鏑腥岷峨有雛鳳桐竹養修翎鳴呼應嶰律
飛舞集虞廷吾儕便歸老亦足慰餘齡送家友國教
授成都
黃太史有言東坡居士立朝而意在東山今觀所
賦郭熙平遠則有聲句中可以想見惟公之生眉
山草木衣被聲光盛矣況家中之才子兼資文武
著緒縉紳偉然于元祐碑中蓋其筮仕之初也已
蒙文忠印正則知公之所以範模後進於家氏之
所以步趨前修有以增岷峨之高浚錦江之清矣
三復敬嘆乃書至元辛巳秋分石磵陳有宗(後有中方)
(印三)
蘇東坡虎跑泉詩卷(行書白紙本高七寸七分長一尺一寸共七行前後緝熙殿寶)
遊虎跑泉軾
紫李黃瓜村路香烏紗白葛道衣裳(裳字原蹟點去)涼閉門野
寺松隂轉敧枕風軒客夢長因病得閒殊不惡心安是
藥更無方道人不惜階前水借與匏樽自在嘗
右蘇文忠公真蹟此詩不載集中虎跑泉一在丹
陽一在錢塘公嘗通判杭州則此泉蓋在錢塘也
至正元年二月壬寅多爾濟巴勒跋
至正元年四月晦揭傒斯觀
張翥同觀
余往來戍蜀西因迿鎮過峨&KR1453;謁三蘇堂于蘇氏
族人處幸獲拜觀老泉東坡妙墨乃知此帖非贋
也至正辛巳臯月尚急日述律鐸爾道書
至正元年端陽日兵部侍郎揭思謙崇文少監杜
秉彝祕書太監别多喇卜丹太常博士成遵禮部侍
郎台哈布哈同觀于寬簡堂(以上篆書)
余嘗從事海南憲府按行儋耳獲覩東坡先生墨
蹟多矣今又得覩虎跑泉詩翰墨無異前所見者
集中不載是詩意編緝者遺失抑何害乎是帖也
耶吾師寶之幸幸能鼎臣再拜謹跋
至正改元六月望日看雲老人吳全節觀
至正元年閏月望東平王士點拜觀
余嘗見林和靖手書所為詩一巨軸多集中所不
載坡翁所作視和靖尤富一時不見于集中固無
怪其然蓋古人之文亦有自刪去者此則坡翁得
意之作必非自刪或編錄者未之見耳至正二年
七月廿八日黃溍書
雪堂老咳唾笑罵皆成文章則其揮翰如雲霞攬
結豈獨此詩也哉而龍翔之灑染尤得皮得髓則
其高第弟子所收其為定本無疑矣杜本觀
蘇長公題虎跑泉詩卷至正二年益友菴自燕都
擕歸龍河予得見之洪武九年再見於梓北山處
十八年虎跑戒師定巖使其徒擕來槎峰又見之
噫四十四年之間凡三見此卷自兵革後天下法
書名畫零落殆盡何此卷流傳南北獨無恙如此
豈有神物呵護之耶既復還虎跑是猶璧完歸趙
當刻之石以為山中故事宗泐識
右東坡手書七言律詩一首題云遊虎跑泉文集
是詩則題云病中遊祖塔院按傳燈錄唐元和十
二年大慈中禪師創寺於杭州南山長慶元年賜
額大慈咸通二年師入滅開成二年其徒欽山請
於朝易名法雲宋太平興國六年以南泉臨濟趙
州雪峰諸人皆常至此故又名祖塔院東坡來遊
止據寺名而書此詩時又偶作虎跑泉蓋一詩而
有二名觀者以為集中不載一時未暇詳考耳此
寺山川環秀郡中為勝郡誌又言南渡後史彌遠
卜葬其地民謠不吉而止乃即寺駐兵寺廢不治
者百年歲甲子戒師定巖始重作佛殿僧居宏麗
殆可與靈隠三竺甲乙又訪得東坡是詩墨蹟購
求前輩名文章家叙論已成巨軸間以示予噫佛
氏之說有所謂因緣者是書洊更兵燹失而復得
豈亦有緣耶戒師常汲泉水送予以之煮茶香冽
比蜀井宜有異傳也乙丑十二月十有五日雲門
山道人齊郡張紳識
按蘇公子瞻通判杭州在宋熙寧四年而守杭在
元祐四年詩蓋作於此二時距今洪武十有九年
已三百餘年矣此卷流落人間不知幾易其傳今
虎跑住山定巖戒師而以重購還之山中予見夫
世之大家巨室有好蓄法書名畫者曾不一二世
其子孫有貨之而以為食者今定巖乃能不忘前
賢品詠重購而還之於三百年後噫其亦賢于世
之人也遠矣天台沙門清濬
嘗聞蘇子瞻為五祖戒禪師後身其然乎哉所以
平生喜與僧交好游名山蓋宿習也守杭時至西
湖壽星寺有詩云前身想已到杭州纔到名山即
舊游及游南山虎跑泉凡作二詩其一已鐫於石
其一集中題云病中游祖塔院人不知即為虎跑
泉也定巖戒公訪求墨蹟亦欲鐫之噫物之於人
或離而復合人之於物或去而還來亦時緣之所
繫也然則定巖焉知其非前後身耶時洪武十有
九年丙寅夏四月中吳釋宏道
蘇東坡書子由夢中詩蹟(行書紙本)
元豐八年正月旦日子由夢李士寧草草為具夢中贈
一絶句云先生惠然肯見客旋買鷄豚旋烹炙人間飲
酒未須嫌歸去蓬萊卻無喫明年閏二月六日為予道
之書以遺過子坡翁
蘇子瞻獨鶴南飛詩蹟(行書長方紙本)
獨鶴南飛送好音山中喬梓共成隂深衣傴僂如初命
巵酒從容向晩斟城裡誰家開壽域堂東多士作儒林
清霜未落黃華在笑折高枝繞髩簪蘇軾
蘇文忠公書李太白詩卷(砑花箋本高尺許長三尺餘凡二幅字各十行)
朝披夢澤雲笠釣清茫茫尋絲得雙鯉中(中字原蹟點去)内有
三元章篆字若丹蛇逸勢如飛翔還家問天老奥義不
可量金刀割青素靈文爛煌煌嚥服十二環奄見仙人
房莫跨紫鱗去海氣侵肌涼龍子善變化化作梅花妝
贈我纍纍珠靡靡明月光勸我穿絳縷繫作裙間璫挹
子以攜去談笑聞遺香
人生燭上花光滅巧妍盡春風繞樹頭日與化工進只
知雨露貪不聞零落近我昔飛骨時慘見當塗墳青松
靄朝霞縹緲山下村既死明月魄無復玻瓈魂念此一
脱灑長嘯登崑崙醉著鸞皇衣星斗俯可捫元祐八
年七月十日丹元復傳此二詩
老坡平生多與異人遇此詩帖云傳於丹元丹元
者道人姚安世自號也先生將赴定武前兩月與
姚相會於京師出南岳典寶東華李真人像及所
作二詩言近有人於海上見之蓋太白云雖事涉
荒怪然法非烟火食肉人所能贋作嗟夫二公未遺
世時世皆以謫仙目之今當相從於閬風弱水之
上醉笑調歌靈音相答皆九霞空洞中語衆不可
蓋後復有神游八表者傳誦而來洗空萬古俗氣
吾老矣尚或見之正隆四年閏六月西山蔡松年
題(以下跋紙六幅長九尺餘)
頌太白此語則人間無詩觀東坡此筆則人間無
字今有丞相蔡衞公所題則人間無所啟其喙縱
復妄發適為滓穢清虛此卷當有神物護持自非
夙緣留名十洲三島者未易得見矧擅有而藏之
者豈陸行人哉二公仙去已久衞公且謂復有傳
九霞空洞中語而來僕敢言蕭閑住世今此身是
何謂尚或見之耶施宜生謹書
孔子作春秋游夏不能措一辭此帖清奇超妙蔡
衞公首發明之施先生繼品題之顧如晩進安敢
措辭於其後哉姑記姓名以見榮觀之幸焉劉沂
謹書
太白清奇出塵之詩老泉飄逸絶倫之字非衞公
品題無以發明施老以謂二公仙去已久蕭閑今
此身是誠非虛語正隆己夘立秋前一日高衎題
玉局傳東華之詩蕭閑題玉局之字三住老仙發
揚之金闕侍郎祕藏之雖至寶所在有物護持終
恐六丁持去如珪輩薄福之人或不得時見之也
此所以捧玩再四遲遲其還是月中休日蔡珪謹
書
此東坡書李太白詩金相蔡松年跋之詳矣正隆
乃金主逆亮年號施宜生即桯史所記奔金使宋
洩機而被戮者松年而下用筆皆稍似蘇者當時
程學行於南蘇學行於北金之尊蘇與孔子並故
習其餘風皆有類耳宜生輩於松年辭極推重書
必提頭此當時諛佞之風也然而由此亦可以觀
其人覘國之脈矣松年與宋京卞同姓同時又云
西山故觀者誤以為宋人非京卞鼠輩即季通諸
大君子故不敢輕議也然其言之當雖京卞輩亦
不以人廢言松年雖略過稱其所見以是為的耳
何怪哉鄉貢進士南海梁克載得而珍藏之吾三
兒宏至與之同舟來南安因出觀之遂書以復大
明成化十九年癸卯八月晦華亭張弼在南安郡
之唫風弄月臺書
蘇文忠公後赤壁賦卷(行書紙本高一尺餘長六尺原文不錄)
右赤壁後賦東坡真蹟舊傳吳匏翁家物前王晉
卿圖後宋元人題跋甚多今皆不存豈轉徙散失
故耶東坡文筆固無容議惟因此展玩殊深慨歎
後之收藏者尤宜保惜萬歷改元春三月後進文
伯仁書
東坡赤壁余所見凡三本與此而四矣一在嘉禾
黃參政又元家一在江西廬陵楊少師家一在楚
中何鴻臚仁仲家皆東坡本色書此卷又類黃魯
直或謂蘇公不當學黃書非也蘇黃同學楊景度
故令人難識别耳文德承又謂此卷前有王晉卿
畫若得合并不為延津之劒耶用卿且藏此以俟
甲辰六月觀於西湖上因題董其昌書
辛丑陽月朔越人邵發僧忍得觀稀世之寶拜手
記之
外錄
蘇公遺事云崇寧大觀間蔡京等用事以黨籍禁
蘇黃文詞并墨蹟而毁之政和改元忽弛其禁詔
求軾墨蹟甚急世人莫知其由或傳徽宗寶籙宫
醮筵嘗親臨之一日啓醮道士至醮壇拜章伏地
久之方起上詰其故答曰適至上帝所值奎宿奏
事良久方畢始能上其章故也上嘆訝之問曰奎
宿何人所奏何事對曰所奏不可得知然此宿者
乃本朝之臣蘇軾也上大驚不惟弛其禁且欲翫
其文辭墨蹟矣
東坡題跋云吾醉後能作大草醒後自以為不及
然醉中亦能作小楷此乃為奇耳江右僧寶索靖
七月二十日帖僕亦以是日醉書五紙細觀筆蹟
與二妙為三每紙皆記年月是歲熙寧十年也
方秋崖雜錄云東坡先生臨錢塘日有陳訴負綾
絹錢二萬不償者公呼至詢之云某家以製扇為
業適父死而又自今春已來連雨天寒所製不售
非故負之也公熟視久之曰姑取汝所製扇來吾
當為汝發市也須臾扇至公取白團夾絹二十扇
就判筆作行書草聖及枯木竹石頃刻而盡即以
付之曰出外速償所負也其人抱扇泣謝而出始
踰府門而好事者爭以千錢取一扇所持立盡後
至而不得者懊恨不勝而去遂盡償所逋一郡稱
嗟至有泣下者
書系云東坡一帖云王十六秀才遺拍板一串意
余有歌人不知其無也然亦有用陪傳大士唱金
剛經耳字畫奇逸如欲飛動魯直作小楷書其下
此拍板以遺朝雲使歌公所作滿庭芳亦不惡也
然朝雲今為惠州土矣
春渚紀聞載何薳云先生翰墨之妙既經崇寧大
觀焚毁之餘人間所藏蓋一二數也至宣和間内
府復加搜訪一紙定直萬錢而梁師成以三百千
取吾族人英州石橋銘譚稹以五萬錢掇沈元弼
月林堂榜名三字至于幽人釋子所藏寸紙皆為
利誘盡歸諸貴近及大卷軸輸積夫上丙午年金
人犯闕輸運而往疑南州無一字之餘也而紹興
之初余于中貴任源家見其所藏幾三百軸最佳
者有徑寸字書宸奎閣記行書南遷乞乘舟表與
酒子賦又于先生諸孫處見海外五賦字皆如醉
翁亭記而加老放畢少董處見自(闕)中還得責吕
惠卿詞于王信仲家人針篋中續仲永處見海外
祭妹德化縣君文與余世寶東坡先生無一錢詩
醉草十紙龍蛇飛動皆非前後石刻所見者則德
麟趙丈嘗跋公書後有翰墨稽天發手妙定之語
為不虛也
蘇轍
蘇子由車馬帖(行書紙本左右多項氏李氏印不錄)
轍啓頃承車馬按部獲少奉談笑殊慰傾瞻奉違未幾
即日不審起居何如轍幸此解罷免於敗闕皆出餘庇
感戴實深未遑走謝左右惶悚可量也酷暑千萬為時
珍重謹奉手啓不宣轍再拜提刑國博執事六月九日
蘇潁濱喜雪詩帖
轍謹賦喜雪一首奉權府運使司封郎中一笑
發函寬大一封書臥閣雍容三日餘旋見雪花投(闕)落
未應天意與人疎瓦乾淅淅知鳴&KR0764;畦潤漸漸想没鋤
高會梁園遺跡在早知詞賦似相如
蘇黃門再賦喜雪帖
再用書字韻賦喜雪一首
春秋無麥似當書况復秋田水潦餘一雪耑來救焦槁
千箱乞與等親疎消殘温癘曾非藥蝕遍陳根不用鋤
猶恐遠村沾未足更呼農圃問何如轍上
二蘇諸帖
蘇東坡質翁帖(闕文)
蘇子瞻南至帖(闕文)
東坡寄米帖(闕文)
蘇長公書陶靖節清晨叩門詩一首
清晨聞叩門倒裳往自開問子為誰歟田父有好懷壺
漿遠見候疑我與時乖繿縷茒簷下未足為高棲一世
皆尚同願君汨其泥深感父老言稟氣寡所諧紆轡誠
可學違已詎非迷且共歡此飲吾駕不可回元符庚
辰九月廿五日東坡先生醉書
蘇潁濱詩帖
朝議戴公遊宦蜀中愛其風物遂卜居成都方未能歸
因其西還為短篇送之眉山蘇轍上
岷山招我早歸來劒閣横空未許迴北叟忽驚鶗鴂晚
西轅欲及海棠開避仇賦客親耕耒因亂詩翁著酒杯
但愛江山無一事為言父老莫相猜
李北海學王而飄逸者也東坡學顔而飄逸者也
戒庵老人漫筆
兩蘇公帖平生多見之蓋真贋相半也從季所藏
如淵明詩一紙雖擲棄瓦礫當自有神光發見乾
道七年十一月廿九日洪邁書
坡寫淵明詩藍縷苑簷下豈無旨哉銓案欒武子
云若敖蚡冒蓽路藍縷以啓山林杜預云藍縷敝
衣言勤儉以啓土然則坡老之旨微矣乾道改元
四月中浣廬陵胡銓識
二蘇兄弟行如冰雪足以下照百世望如九鼎足
以坐銷羣奸學士大夫得其片文隻字輒藏弆以
為榮蓋非特取其華藻也質翁帖是中年書南至
帖疑叔黨輩代作寄米帖淵明詩遒媚秀傑晩年
精妙蓋如此黃門嘗贊其兄云人言吾兄我曰吾
師讀戴公詩便知斯言為實錄乾道乙酉五月一
日東里周必大書
兩蘇公碎墨斷藁不自愛惜求者輒予往時士大
夫多有之近歲有力者喜奪人所好藏書者至不
敢示人趙從季所藏甚富何以能然蓋所謂廉者
不求貪者不與能如是所以得久存也乾道乙酉
冬至後二日盧溪王庭珪書
我思古人起于峨岷瑞我昭代鳴鳳儀麟揮毫落
紙天葩吐芬端拜拭目我思古人乾道三年冬至
後二日樂備書
葉少由來過告其季父恭叔死矣且出其所藏坡
帖二紙相示余欲留之諦玩而愴然感舊不暇也
姑識歲月於卷末而歸之庶他日冀復覽焉嘉定
辛未中秋節後八日趙汝談
眉山二蘇先生文章氣節光曜典冊後世獲見其
書翰如親侍焉安敢妄言以取不自量之譏乾道
諸公墨蹟亦不易得況洪内翰周益公之確論藏
者寶惜之東平周泰識
兩蘇翰墨貫文章瑞鳳祥麟奕世昌什襲珍藏傳
不朽一天星斗燦光芒崧叟王敬力題
蘇長公兄弟祭黃幾道文(原文不錄)
坡老兄弟祭黃幾道文一通傳襲至錫山華尚古
氏福偕弟祚得伏覩之知非坡老不能及也幾道
未能悉其為人而坡老稱許至謂天實愧之當自
有見嘗稱潁濱黃樓賦稍振勵人輒謂其代作要
亦自知有辨福讀古史頗覺其議論不合處與吾
弟評訂之兹同見此乃書以歸尚古弘治辛酉九
月三日華亭後學錢福敬識
蘇邁
蘇伯達辱書愈勤帖(行草書紙本)
邁頓首再拜主管學士坐下辱書愈勤感不勝道即日
庚暑伏惟台候萬福兹承叙遷崇秩想惟慶慰未即瞻
近切幾精立保理以前異渥不宣邁頓首再拜主管學
士坐下
蘇過
蘇叔黨試後四詩帖(已見蘇氏一門真蹟)
書畫彙考卷十
