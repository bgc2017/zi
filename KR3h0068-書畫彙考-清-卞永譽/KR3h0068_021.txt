書畫彙考卷二十一
刑部左侍郎卞永譽撰
書二十一
元人合卷
元名公送虞勝伯卷
送虞勝伯序
故宋太師虞雍公以雄姿偉略佐宋中興出入將相垂
二十年其經國大業之著於章疏忠貞氣節之形於奏
對太史氏所錄盖班班焉有志之士聞其風者猶足以
興起而况覩其全書者乎其書舊刻蜀中已而燬于兵
四世孫通判寳慶府君將復刻之湖南弗果五世孫參
政當國初猶篤意於此會故人眉州史孝祥守興化聞
黃伯固家實有之求之不能得至六世孫學士遭逄盛
際復以文章致位通顯其侍書奎章閣時嘗屬閩校官
謝中物色之中至閩適閩武官有購得之者將資以見
學士未幾學士歸田里尋捐舘舍自是書存亡無復以
為意者已與予友者曰戡字勝伯於公為八世孫一介
布衣困窮無聊自勝伯以上居吳吳子弟與勝伯儕軰
者往往厭弃筆研不屑事父兄書自負以班仲升者無
慮以十六七否則亦竊自緣飾為公孫子不成其弊猶
足以舞文巧詆與鄉里少年爭長雄勝伯之計顧不出
此獨折節以紹隆家學經紀遺書而已閒聞松江俞子
中為吳理官時得其書於魯人賈景莊氏將規往求之
斯行也天其或者未喪斯文乎吾聞之君子之澤五世
而斬勝伯去公八世矣斯文也猶將頼勝伯以弗墜韓
愈氏有言莫為之後雖盛而不傳勝伯所謂善為人後
者非耶於其行吳之能言者咸賦詩以相之屬予序之
至正十七年冬十月乙未臨海陳基序送虞勝伯之松
江求先雍公遺文
川谷沄沄逝水波雍公勛業未消磨况當異代求文字
尚有聞孫校舛訛京國不聞收汗馬草萊終見沒銅駝
誰陳聖主賢臣頌奈爾隂山敕勒歌
虞勝伯徵君隠居行義居甫里垂二十年不以姓名求
知於時之聞人道園先生其從叔祖也先世雍公遺文
道園先生欲求而不可得勝伯必欲以意購取之可謂
有志而不忘其所自矣聞此書藏松江俞子中推官宅
推官沒已久而子俊州尹其弟能假以歸勝伯非仁人
義士之存心乎州尹吾故人也因書以為之請陶篷大
尹見之當有以教我也倪瓚
贈虞勝伯序
宋丞相雍國虞忠肅公其八世孫堪勝伯請於遂昌鄭
元祐曰先丞相有大功大德於高孝兩朝其行事章章
概已著乎信史始終本末要與唐裴晉公齊名若夫言
語文字特先丞相立德立功之緒餘然有德者必有言
丞相六歲誦九經七歲能屬文已而登進士第累選官
南宫便已悉完顔亮之奸詐和議必不可久及亮渝盟
傾國南下元臣夙將多殞於權奸丞相方參謀江淮軍
事乃能以激烈忠義將帥遂成采石之功當時劉四廂
至謂朝廷飬兵三十年而今日大功成於一儒者我軰
愧死矣已而出將入相以身繫天下安危夫如是又何
必言語文字然後增重於丞相哉然有德者必有言則
先丞相遺文集錄舊若干卷先叔祖侍講來東南念文
集不傳所至購募皆不可得堪也近見魯人賈景莊言
其家舊藏丞相文集今轉致于松江俞氏家堪雖貧將
哀鳴伸訴懇款以言之悉力以求之庶幾歸之堪俟時
平定復刊諸梓是丞相立德立功立言併為不朽元祐
按國史雍公嘗注唐書五代史藏於家又有詩文十卷
經筵春秋講義三卷奏議二十三卷内外志十五卷行
於世富哉言乎三代輔相功德與文章並傳萬世者惟
周文公兩漢以來知名宰輔以德以功煥暎竹帛者亦
多以言語文字為緒餘至唐宋乃始兼有之然傳之者
盖亦甚寡向年侍講公以文章知名海内求雍公文集
而不可得今勝伯乃能求之於艱危困苦之中斯其志
過前人遠矣昔孔氏壁藏其家書一時雖暫晦更久復
顯列于學宫然則雍公之所著錄得賢子孫不至湮沒
要皆本於立德立功云至正十八年春元祐造江隂張
體書
虞君勝伯求先世遺書將鋟諸梓作詩以美之
前朝雍國虞丞相學有師承道有源采石勲名昭日月
淳熙德業振乾坤隂功久著更生佛家學今傳八世孫
力購遺書喜重得還令海宇誦名言吳郡沈右
丞相遺書何處收百年世事迥添愁曩聞西蜀曾傳刻
今喜東吳得購求文獻一朝徵舊典精誠千古煥嘉猷
成都豈有桑田在最愛仍孫學業優吳郡呂楨
雍公文字祕深幽夜夜神光徹斗牛盛代固知傳不朽
賢孫今喜往相求江風百里松陵雪事業千年采石舟
驛路蕭條送君去中興漫說使人愁句吳周砥
雍國勛名照古今遺文誰為重追尋鬼神呵護風雲繞
金石摩挲歲月深坐待明珠還合浦行看寳鼎出汾隂
公家今有賢孫子江漢滄浪萬里心鄒奕
雍公文集世珍藏夜夜雲間光燄長縱使千金收蜀本
也應全璧出俞莊雲孫異代心何切閣老重泉志亦償
此日誰為宗社計如公安得寘巖廊豐城余詮
雍國多孫子如君已獨賢傾嚢看舊物求友訪遺編聽
鶴雲間路烹魚泖口船遥知滄海月中夜為君圓魏文
彝
雍國中興相清名尚凛如遠孫居異代先世有遺書似
是鬼神護猶存兵燹餘斯文真不朽字字比璠璵會稽
韓友直
水拍吳江暎綠蘋吳帆掛席起江津一船書劍成都客
滿路湖山上海春貯酒郫筒來地遠行庖海錯帶潮新
雍公餘澤千年在更有文章溉後人陶澤
師渡長淮宋事危虎臣零落用儒衣初疑葛亮才非武
終藉劉琨嘯觧圍百世文章尊讜論一時陳迹羡知幾
故家代有賢孫子喬木分隂向夕暉高平范成
忠肅文章粲若星百年淪沒屢經營青城閣老空遺恨
笠澤雲孫夙有情放棹長凌三泖曉掀&KR0963;臥看九峰晴
勝遊更可成初志尚覬重刊啓後生張緯
南渡諸公已白頭深慙采石破狂(闕)功勲不獨齊康樂
忠義眞無愧武侯相業至今光竹帛文章何日復弓裘
道園未就平生志應待虞卿為訪求王廓
遺藁摇光貫斗牛鬼神呵護幾春秋豐城寳劍終須合
不是明珠暗裏投乙巳歲春正月五日海陵徐克敬書
于雲間寓舍
贈勝伯賢良表姪
雍國文章世不磨昭如星日映山河刻傳琬琰豈無待
價重璠璵不啻過謾讀父書嗟我老竟成先志子(闕)多
春風吹綠松江水亦欲東遊理釣蓑臨邛魏奎
丞相當朝日精誠貫九天文章前代事勲業中興年赤
壁雄今古淮淝屬後先雲間遺藁在遲子棹吳船鴻山
樵呂敏
南渡昔聞虞相國白髮當朝憤不攄丹陛九重無上策
青雲千載有遺書諸孫禮樂流傳舊異代衣冠喪亂餘
莫問銅駝臥荆棘五湖烟水正愁予河東王嘏
宋室中興業雄才數雍公一軍能却敵諸將恥論功科
斗遺文在麒麟畫像空賢孫勞購覓鐫刻示無窮薊丘
聶鏞
編簡飄零二百年購求今見子孫賢固無相業當時重
要使文名後世傳龍氣拂雲歐冶劍虹光貫月米家船
鬼神呵護元無恙只在吳淞若個邊申屠衡
扁舟衝雪訪遺書雍國文章天下無風動翠簾寒剪燭
月明滄海夜還珠百年製作詞華盛一戰勲名孝行俱
送子令人欽世澤蒼蒼高木錦江隅句吳王謙
勝伯契家過上海求先丞相文集賦此
山河一紀戰塵昏文獻承家幾處存傳語海隅蘇縣令
好求遺墨付諸孫蜀人王立中
春寄勝伯先生(以下贈和雜詩依鐵網珊瑚連卷)
病裏傷春念昔游杏花天氣玉人樓此時惟有䨇䨇燕
倦對東風說舊愁䕫守病三年想故人不得一見因
便風以寄邵菴公詩求一冊以娛病中之懷黃䕫主臣
詩奉青城先生
虞卿落落不羈客端如野鶴混雞羣興來甫里一杯酒
與掃匡廬九疊雲遺史尚求丞相事從孫能輯翰林文
杜陵秀句多家法春樹初生每憶君
此章舊懷繆作因形穢故不及寄辛丑十二月十二日
淮南公穎兄自甫里過笠澤溪上䄂出青城詩承道問
訊共與論詩夜分予忽憶舊篇誦之遂欣然寫上唯高
情亮察臘月望日黃章再拜
子貞還示佳章見寄因次韻以復克用高尚先生
單子來歸自笠澤為說虞君猶遁栖青城從子識丹鳳
西郊草堂懷碧雞後會驚看絲髩改新詩煩向錦箋題
絶憐三泖冬無雪肯學山隂夜泛溪邾經上
和虞克用見寄詩
試拂龍泉劍虚㴠三尺冰直心憂社稷孤憤泣江陵牧
野邨邨雨漁船夜夜燈感君多道氣懇款實難馮
與金伯祥虞克用清夜聯話(詩末小字自註)
浩蕩即扁舟紆徐適廣路玄雲蔽重隂澄湖漭洄沍客
鴈度寒洲漁罾掛荒墅故人欣會面握手出深愫古篋
啓竒文微吟發清趣念兹慎勿忘勖哉紀良晤(克用先世乃冠)
(纓相家文章事業銘彛鼎被絃歌克用襲藏皆鯨珠也故云)陸廣
凉夜讀史擬古錄呈勝伯先生知巳裁正
王靈靡東周諸侯務兵爭六國尚氣俠刦制非本情翩
翩魏公子南轅北遽輕折節信得士所怙匪尊榮雖云
正道媿砥礪多義名叔世駭莫見渴心劇懸旌丈夫一
委質便甘同死生豈如江上漚泛然逐春聲廢書有餘
嘆露下候蟲鳴友生董在拜手
青城虞勝伯顔丘氏小軒曰看帆為賦律詩四首
且曰鄉情客思共有感焉因書以寄予予不敏勉
次韻錄奉叔勝徵君彦章高尚一笑也
看帆軒下迥添愁滿眼青山憶舊遊㐮水信來家杳杳
蜀江春去思悠悠檣烏暝過漁莊宿風鷁寒隨賈客留
只尺波濤(闕)相失往來誰不為身謀
目送飛帆若斷蓬閒情不與水俱東自居茅屋秋聲裏
如在瀟湘夜雨中檣影遠離滄海月櫂歌歸趁落潮風
由來世道隨流轉不用空嗟阮籍窮
長江波浪雪嵯㟴險過瞿塘瀲灔堆龍護寳珠藏窟宅
蜃嘘妖氣作樓臺依依鳥向滄波沒一一船從返照來
徐市漫游東入海如何不見一人回
風帆已逐歸雲盡江水何如客意長荏苒歲華駒過隙
飄揚生理鴈隨陽從知白髮非春事醉看青山即故鄉
獨笑夢中忘未得落花風起動回檣謝林再拜
次韻叔勝先生七言一首錄呈伏冀賜教倪瓚再
拜
朱絃流水寫徽音古意寥寥何處尋道力已消金鑛淨
禪那曾住嶺雲深毁譽不礙逍遥樂懲室應無忿慾心
說與先生(闕)悵恨牛山何日見成林瓚此三兩月方
為義士之賢子與二三名勝作為文辭以頌述其德美
且預為挽詩弔文之類家傳而戶習或有每夜醉咏一
過大笑而登牀者獨先生不隨流俗衮衮耳如何故賦
此以發一笑云乞於韻會中檢尋埏字一觀明日即納
還也匆匆不具瓚啓上
重改次韻奉答一首錄呈叔勝先生一笑倪瓚再
拜
朱絃流水寫徽音古意蕭寥尚可尋道業已消金鑛淨
禪那曾住嶺雲深猿猱騰攫初何怪風雨飄摇不動心
笑爾自戕成濯濯牛山何日見喬林此間俊秀子弟
習尚不佳為二三不孝義無廉恥之徒誘引而喪其良
心以不孝悌為當為以講論是非毁謗輕薄為政事蘭
蕙而尚化為茅况中人之才者乎先生以為何如良心
淪亡糞壌何異是可哀已十三日瓚啓上
虞山人勝伯陳山人惟寅皆為鄉里觧后共飲問
及仙遊事欲所賦詩未果寫既去僕已醉矣酒醒
遂和以答二賢初意此凡四也十八日又錄
掃除狡獪蓄神機開頂葫蘆不置扉人物已從垣外見
眞形漸向市中微杯成白鴿冲霄去劍化䨇龍破浪歸
自此更無毫髮累綠毛繞體欲成衣
獨據胡牀醉不移坐深簾露滴髭眉蕭蕭風水成音樂
澹澹星河起鷺鷀語罷欲乘黃鶴去興來忽使白雲馳
火龍(闕)傲烹茶(闕)不析扶桑一氣炊
羃羃松隂布網羅鶴巢松頂吸天河是何道士圍碁坐
著個樵夫對酒歌看月也知為爾好凭風無奈欲歸何
送君直過橋西去還記垂楊葉不多
送虞勝伯還練張適
相逄相别兩悤悤肻放花前酒暫空江渚落殘三月雨
海潮吹上一帆風客中憶母情偏切貧裏題詩語轉工
日暮思君頻悵望水天迢遰送歸鴻
克用道友作東吳十詠句法深有孟浩然意度超邁
繩其武學者未見逹人之言吾道友當悉此意否
發吳江
一望洞庭秋水相看南浦孤篷江干有興騷客閒居久
約漁翁
泛石湖
遥接太湖惘然尚留赤壁圖景越來溪水東西香雪寒
梅飄影
遊靈岩寺
此山勝境玄賞舊遊今日皆非籃輿林間烟暝爛柯谷
口忘歸
登姑胥山
吳王館娃西子兩情斷送長流麋鹿淚沾荒草故人汗
漫重游
泊横塘
山寺微茫深渡寒烟蒼莽横塘杖梢自挑村酒船頭猶
帶漁榔
過盤門
將軍南鎮句吳魚龍跳下江潮無限吁嗟陳迹怕聞凄
凉洞簫
懷甫里
笻竹依依故里石刊翰墨糢糊龐公力田二頃拾遺扁
舟五湖
過獨墅
短棹微風窈窕片帆落日横斜舍傍雖開酒肆牛疲知
是田家
過車坊漾
蕩舟滄波萬頃摇櫓白鷗渚傍不知新月東起回頭過
盡車坊
歸闔閭浦
極目烟江盡頭屈指摇城渡口世人不理曲肱自餉黃
雞白酒
元名公翰墨卷
余讀姚江吳氏三葉墓誌文而因知世運之有高下也
始銘南堂老人者唐公震也其言雖澀而猶清狷可喜
時蓋去乾道中興未遠也中銘鴈峰隠人者陳公著也
其言萎甚蓋宋就衰矣及觀銘天台賞官者臧公夢觧
也其言約以則蔚乎有古章時則聖元一統已五十年
矣於戲文章高庳與世運推移豈不信哉高庳弗傳求
事状不朽難矣雖然纘承義烈使光遠而有耀則在吳
氏後人也季章父為三葉後也隠居行誼無忝其先其
能光遠而有耀者哉至正丁亥秋一日鐵厓山人楊維
楨書
昔人謂百年之計樹之以德若吳氏之三世行誼其樹
之也遠矣其枝葉之蕃碩也必矣夫勲舊之家豈無累
數葉躋顯仕者然德或不繼雖如潁川陳氏猶不免公
慚卿卿慚長之譏况其他乎此士君子之所以有取於
吳氏也歟永嘉高明則誠甫謹識
南堂三世獨傳書世禄雖微德有餘莫問幾多喬木在
海棠已可著巢居靈石山人張雨
青山堂上和尚清遠禪師侍者賤蹟留小溪三載劇辱
寵睠所謂待我以國士者是也臨别承厚贐感媿兼極
别來四載世殊事異思一會面而不得南望青山未嘗
不惻愴悽歎去歲聞從者留宣城復聞青氊復舊喜而
不寐但山川阻修音聞夐絶可恨邇來不審起居輕利
否世事可忍否衆生易度否去年令法眷用章和尚示
寂法門不幸良可慟哭近聞宗遠和尚赴五竺之選可
為宗社之賀此老别來已二十餘年矣雖欲一見其可
得乎如會次望引情不尚閒居粗(闕)亦遠庇所及也自
前年五月來日念彌陀祈生淨土不識他年果如願否
亦欲吾老師知吾近况何如故言及此曾作彌陀讚别
紙求教會晤何時臨書惘惘惟顗明時保愛為大法壽
重不盡元旭頓首奉書谷水二缾附上
竹深纔五六歲方從吳兄行之以學予見其骨秀神清
知其異時不碌碌也歲改月易儆齋定齋俱已謝世予
寓水北衛史君書塾忽唫僧觀西巖見過談及近日詩
人多稱竹深予因省記舊游信口一律乘興拏扁舟偕
西岩過石湖適值竹深它之悵然而返今又八九載西
巖亦已圓寂矣昨暮偶訪曾兄心傳而竹深在焉相與
道舊欣慨交心因舉舊作竹深亦不能無所感力請呈
醜就書以贈時元貞乙未仲冬十有九日也谷陽陸定
龍頓首
永夜無寐起步階除明月在天西風入懷悽然知
其為秋也輙用高韻勉賦一章以寫余心以布印
可併簡座上諸公應元
秋高氣清水露石濁潦淤泥俱隠迹感時忽忽夜不寐
明月已向東山出出門仰瞻天無雲漸覺薄寒微中人
須臾清光入庭戶炯炯顔色疑如君萬物已非前所視
慨念榮枯動幽思玄蟬寂寞噤無聲寒鴈噰噰向南至
河流洋洋山峨峨朝見花開暮辭柯相思美人隔秋水
君兮不知可奈何獨立彷徨無所得自慚在君珠玉側
明月西沈愈思憶積余鬱鬱其無極
闕款五言一律(前有鮮于伯機書數段失錄)
修竹深深處人間俗慮消時將碧玉調寄在白雲謠雪
乳臨風㵸冰花對佛燒思君不可見乘興動蘭橈
有感一詩寫奉則敬兄弟賢姪左瞽
感爾多堂弟參之同翺翔翩翩西復東昌以鴻鴈行攸
居沙渚暖菰蒲生新芳秋風順節序亦復館稻粱我獨
有一弟寘我無誰將念之不可招血淚霑衣裳攖寧
先生見之仁者之念亦不能不為我澘然也朝陽當亦
相與興歎殊可悲耳乙邜十二月在全壽堂書
楊子江頭十尺廬望中渾是小方諸八忩籟(闕)含清氣
一水空明倒太虚邊草不棲青(闕)露莖真濕玉蟾蜍
晉家車胤如知得安事螢嚢去照書席帽山人王逄題
于樂意生香之亭時歲己酉秋八月五日也
右頓首拜復潁川教授先生尊座右自十九日因新令
尹定役而入城日在縣治故未能往謁為慊昨晚從孟
逹親丈家飲散歸領尊翰且承英嗣見過惜不得見頃
又木過我問信足仞不遺之盛心吳中縉紳先生求如
尊先生文章道德指不一二屈尚欲以閒暇日與遂昌
公諸老過笠澤徜徉數日併聽教誨幸甚僭易就禀區
區欲購得歐陽文忠公大全集一部煩因便於舊人家
所藏者詢及示望分情連日稍凉計尊體納福聞微恙
不克往問候須稍暇專謁屏著以謝不備沈右頓首
令嗣甚聰俊必能多讀書此先生積德所致也右也年
四十矣甚為寒心右贅言
外錄
珊瑚網云余又見沈仲說書致叔方教授後云小
兒多蒙戒諭感感城中人來對右言小兒朝莫穢
語責罵姚媪萬乞嚴訓不使肆縱幸幸是仲說四
十後得子也盖仲說之室鄒有賢德嘗為夫買妾
殊美仲說詢知為故人女即擇配嫁之其室隨育
子信食報之不爽哉而不為䑛犢愛更難矣
又云此卷久為先荆翁藏玩前有米㐮陽山水横
幅高君明水見之即囑戴老以靖窑壇盞十二求
易附二佳箑作装潢資愚父子受盞却其箑竟為
居間者所沒又有元名翰為張紳張文在程璠鮑
恂王東諸人先後被此軰購去嘗憶文在句高公
山水趙公書今代何人與比馳及漁父詞云我是
箇不識字烟波釣叟恍然在目也
元人題華氏春草軒卷
春草軒記
華為毘陵望族都事君子舉初以才薦得宿衛武宗朝
勤敏靖共著稱環列一命為功德使司都事居亡何告
病南歸歸五月而卒年二十有六夫人陳長君二歲而
寡一子幼武六歲二女復幼廼自誓不再適屏膏沐躬
饋祀其事舅姑盡敬養之孝其待姻族盡惇睦之愛其
治家業盡艱難之勞使都事君之緒有引無替而是藐
諸孤教撫成立為賢子子復四孫皆嶄嶄知讀書歲時
奉觴前為壽夫人神清氣強宴怡以樂州里父老相與
歎美為状其實有司以聞于朝後至元二年中書表其
閭有司因名之曰旌節里嗚呼天於貞賢之報信必至
此而後申之也惟幼武每痛先人之蚤世其嗣續幾絶
微夫人將無以至于今休迺構堂曰貞節軒曰春草堂
則夫人居之軒則幼武奉親之所周旋也於是翰林黃
公晉卿為銘于堂顧謂是軒不可以無記來謁予文予
觀夫天地之間芒然而生廡然而滋者唯草為多而為
物固微也方其土膏脉發勾拆萌逹孰非春陽之所育
輝光之所被而一寸之心亦得夫天地之心以生則是
草宜亦有報春暉之心矣彼葵藿之傾太陽君子謂其
向之者誠而况人乎况於孝子慈孫乎昔孟東野發興
於慈母之線游子之衣而致意於難將寸草心報得三
春暉之語深得古風人之旨讀是詩者孝感之心蓋油
然而生矣然以規游子可也今幼武家居奉母雍容軒
中而猶有取於此則其報親之心無窮期也無窮期也
心果止是乎哉必也孝子潔白如雅之白華使其身立
其名掦其親顯所以期於幼武者又在乎此不既重且
遠歟幼武起謝曰然遂為之書幼武字彦清至正七年
立夏日應奉翰林文字登仕郎同知制誥兼國史院編
修官河東張翥記
春草軒詩序
春草軒者梅里華幼武彦清奉母夫人之所也夫人陳
姓歸華氏甫五年其父子舉入京為都功德使司都事
以疾歸而卒夫人誓守志不移後廿年朝廷從有司請
為表其宅里至是夫人年已踰五十矣其事具今翰林
直學士黃公所為都事府君墓誌銘及國子博士張公
所著軒記謙客幼武所知其本末益詳一日值夫人生
朝與宴席酒半幼武舉杯至余以酒酹地為余言幼武
生六歲而孤頼吾母至今日今吾兒四人長者年且十
八矣今日安得不為吾母罄歡雖然吾又何以報吾母
恩余聞之戚然感且歎曰貞哉華母賢哉幼武也既縉
紳先生咸為咏歌其所謂春草軒者而幼武必欲得余
文叙其所為作銘意余舊讀孟郊詩壮其意其為人甚
偉而昌黎韓愈亟道其古貎古心至低頭拜東野若願
交而不可得者然及觀遺史所譏棄置看花等語則其
於榮名得失蓋淺之為丈夫居一尉迺不克盡職或假
說它吏分俸窘不自容又有如叢書所云者則注措施
設宜與平生文翰若見稱於韓者不侔每令人惘惘至
讀游子篇始得其所用心曰忠孝臣子之大節觀水有
術必觀其瀾郊之於母如此其肯不忠於君而怠於官
苟於得失也耶然則韓子非妄說人明甚而二書之言
近誣矣嘗試詠其詩僅三數十字而慈母之恩人子之
念遠而邇壹而至婉而不詘春陽百草天和周流出於
人心之藹然不容自已者啓之一時而動乎百世雖金
鏗竹幽不足以寫其情殆所謂一倡三歎有遺音者軼
凱風而出其右矣竊恐後之人弗之能繼也今幼武乃
能朝夕於斯酒食饜飫之餘炯乎其中質諸神而無昧
推此志也其事當出於忠孝不使少有咈於其親之心
百行有原而會通在是蓋有郊之譽而無其毁以今視
古凡為之形於聲詩發於翰墨類非妄說人者已余素
喜古樂府正以其得性情之真天機翕張浮慝不作用
力少而感人多此古詩人之旨趣僅存於千載之下者
它日一有感觸客衣春草尚能為華氏賦之至正七年
三月廿一日吳郡陳謙書
春暉美華孝子也
陽春有暉物具是依何獨寸草春陽載(闕)菲菲芳草沐
沐春陽德澤之溥寸草之長子之於母其恩莫大鞠育
成人恩等覆載兒之出矣念兒衣單為縫為紉惟恐或
寒是意之微孰為識者有唐詩人孟氏東野華彦清父
奉其母儀春草名軒本乎孟詩嗟彦清父慨親蚤寡奉
母斯軒飲酒伐鼓有孫在膝有孫授室兒在母前諸孫
林立母喜謂兒爾父歿時天高地厚煢煢孤嫠安知今
日孫又抱子是皆爾父積慶有此兒聞母言悲喜盈襟
歌我聲詩以慰母心遂昌鄭元祐
春草曲
春風如水流春草生芳洲遊子有遠志居人無别愁居
人伊誰華氏子不出庭闈奉甘旨可憐遊子萍相似春
愁草綠千萬里兒衣母線春風吹春暉滿堂草菲菲游
子歸來慈母喜階前鬭草爭兒戲余為太常博士歸
田道出梁溪為彦清賦此于春草軒胡助
同胡太常賦春草軒辭
春暉庭下春雲暖春草軒前草長短中有百歲宜男花
一色青蚨綴枝滿青蚨子母不斷恩草有靈芝生孝門
春暉照人春不老芝草闌干芝有孫當時夢生芝草綠
瓊圃琅玕棲别鵠孤兒日長草忘憂錦綳護兒如護玉
春菲菲草油油千金駿馬五花裘吁嗟兒兮無好遊銅
駞陌上春風愁草萋萋春杲杲遊子歸來在遠道庭前
何以報春暉身上青袍照春草會稽楊維楨
春草辭為華君彦清作
當軒不栽花只種忘憂草栽花恐傷春草根草色年年
為親好東方日出芳菲菲堂上阿㜷堂下兒兒來為壽
阿㜷喜何用遠遊千萬里春草種易生春暉報難極不
將春草報春暉且著春衣舞春日舞春日樂未央阿㜷
壽隨春日長教人愛殺䨇蝴蝶歲歲飛來入畫堂臨海
陳基
奉題彦清壽母之春草軒
風月無邊家慶裡滿庭芳草綠芊眠謝家得句元非夢
孟母遷鄰果爾賢沈橘井中香不斷樹萱堂北翠相連
笑看書帶傳書種箇箇萊衣舞壽筵至正七年十二月
旦梁溪道舘書方外張雨
春草軒詩
春草軒前好花柳華君奉母來飲酒吹笙伐鼓歌蟬娟
華母奉觴母長壽吁嗟世人皆有母華母苦辛世無有
齠年來登君子堂縫紩衣裳事箕帚結褵而後五見春
君子去為觀國賓尊章已老兒幼穉主張門戶在一身
星霜荏苒歲年變君子歸來命如線文忩愁絶舞鏡鸞
繡梁棲斷傳書燕晝日悲號夜飲泣萬感攻中百憂集
忍哀茹痛強自持顧護孤兒到成立孤兒成立稱華君
能詩能禮兼能文凊温甘旨具朝夕純孝之名鄉黨聞
德音汪濊降天咫桓表亭亭樹閭里從此鄉人謂華君
非有此母無此子華君拳拳返哺情四顧世上丘山輕
升堂日誦孟郊句開軒手題春草名春陽一日被百草
大叢小叢顔色好華君願作芝與蘭披秀舒英發天藻
之為世瑞蘭國香採之擷之貢明堂願言持此報春陽
至正七年三月一日書于延陵驛舟汴段天祐
春草何離離春陽何遲遲萬物沐膏澤百草獨光輝光
輝被下土天公本無私男兒生身長大賢知母恩未報
何用兒為何以報母手中線冬温枕席夏揮扇永嘉李
孝光
母愛兒比瑶草百花(闕)頭春浩浩結綠懸黎總非寳朝
居目前暮懷抱頃刻相違作憂惱兒兮勸爾無出遊忍
令母心日夜憂紉衣一針一度鈎針線不比心綢繆兒
嬉鬭草拈春縷綠縟青葱不堪數楚人只觧歌王孫萋
萋乃有子母恩徂徠松淇園竹人生長生勝他木千年
萬年春草綠右遊子吟一首按古樂府有遊子吟遊
子移貞曜蓋擬古而作彦清要予賦春草軒詩以實前
叙引中語輙為題此而不敢易舊題云作序後三年七
月二十日謙書
藿藿庭際草皜皜陽春輝淑氣播嘉澤勾萌悉榮滋玄
化雖無言寸草心自知常恐霜露零春暉報無時願言
慈母線永託游子衣衣綫有零落母恩無終期
築室在近郊開軒向平岡前榮列賓友中房鼔琴簧綵
服及春日奉觴升華堂醴酒既嘉粟肴蔬亦芬芳流景
雖易邁春暉豈能忘竭此寸草心以慰母顔康永嘉高
明
龍庭華母長壽考即所軒居種春草寸心初存天地間
百葉未與風霜槁草之在山却甚小慈竹清隂護來好
錦帷微動博山烟瑶池飛下西王鳥我常登堂拜母畢
母言孀居二十七孝經論語親授兒好禮能詩見今日
人生莫不知愛親君家驩樂難具陳烏鳶螻蟻方滿野
膝前魚筍朝朝新客觴阿母母囑子有客有兒家不毁
兒持壽觴客載歌白髮如心照谿水席帽山人王逄敬
題
春院多綠芳延綿蔚如翦何以比繁蕤青絲染猶淺拂
烟輕黛散綴露明珠泫時物正暄姸景光聿流轉親年
當喜懼燕處貴愉惋盍為樹叢萱憂來庶能遣
青靄浮江郭庭階草色芳晨暉忩自綠春雨屐生香弱
蔓牽書帶修莖矗劍鋩緜緜思道路惻惻念衣裳結構
懷東野安輿奉北堂豈須三釡養自可百憂忘地近延
陵邑門旌孝子鄉殷勤張太史為播五雲章迺賢
華軒結構幾經春草色當軒歲歲新曉翠溟濛簾外雨
暖香芬馥戶間塵金杯飲後慈顔悦綵䄂翻時樂意真
為爾題詩倍惆悵天涯多少遠遊人陳遠
青陽播淑氣百卉生華滋光風一披拂藹藹浮雲暉幽
芳澹露曉秀色含烟霏廼知造化心玄澤無停機伊人
早失怙撫育仰母慈高門頼扶植况復蕃孫枝清時表
宅里巨扁揭華榱門軒俯平綠每懷貞曜詩念兹恩罔
極欲報心無涯堂前樹萱草堂下羅斑衣願言勤愛日
永與莊椿期京兆宇文公諒
卷幔見芳草芊緜如綠雲庭階初過雨時復送餘薰晩
酌映瑶席春衣迷采文感兹微物意益得奉殷勤宣城
貢師泰
每誦游子吟長懷孟東野寸草媚春暉還如愛親者萊
衣垂五采屢舞對幽芳搴簾窺秀色從履襲微香弱卉
本無情猶能感滋殖鞠育天地恩於人意何極嗟予違
定省胡乃客天京顧兹慈母線媿爾獨含情塗貞叔良
高軒麗春景密草暖含芳初葉苞新綠纖莖蔓紫纕垂
風絢餘采襲霧散飛香何能自榮美無乃藉春陽但嗟
有容質無以報恩光庶願承餘照不見委秋霜南陽謝
理
春風草色映池臺綵袖將車奉母來澹澹清暉浮几席
霏霏翠霧裛尊罍晴萱更向堂隂樹慈竹還從石上栽
羡爾長吟東野句天涯游子莫徘徊會稽韓文璵
陽光麗羣植奕奕含春暉生成天地德寸心迺其微𦕈
躬何為者父母養育之恩深其罔極欲報無窮涯堂中
奉慈顔堂下舞綵衣堂前生意足春草長萋萋悠哉孝
子心百歲終不移王餘慶
母恩浩蕩似春暉孝子心同寸草微軒上仍題東野句
階前時舞老萊衣光風晝轉萱花合翠靄朝凝玉樹依
嗟我京華成久客歸心正爾念庭闈合肥黃師憲
草有一寸心人有方寸地華君名其軒中有無盡意陽
和遍九垓草舞春風翠大視同一仁與我復何異情性
本天然孝子心不匱願將華子誠永錫及爾類古燕督
亢閻相如題
元人題華氏貞節堂卷
貞節堂記
予昔忝朝籍與修遼金宋三書見舊史所載忠臣孝子
義夫節婦未嘗不起慕起敬玩繹再三然後筆之於冊
唯恐或有缺遺蓋以其有關於人倫風化也既成書乞
謝而歸間居里中有嘗與予同寮者前婺源州判官華
君伯成偕其從子幼武過予問無恙外幼武拜且言曰
幼武不天先子由都功德使司都事以疾謁告而歸卒
于家時幼武年未及齔母陳甫廿有八銜哀茹痛勉畢
喪事母撫幼武泣曰吾不幸喪吾良人幸而有子保養
而成就之俾不墜先業吾之願也其自誓如此後廿餘
年始終一節鄉里亟稱之相與具其事于州若府州若
府上之江浙丞相府風紀之司如所舉遂聞于朝至正
二年二月命下署其門曰貞節華婦陳氏之門里曰旌
節里一日母謂幼武曰向也吾自誓時嘗指爾言是藐
焉者其能有立乎指室廬田畆言是輪焉井焉者卒能
守而不失乎指所樹桑與梓言吾獲與遺孤兒其愈久
而愈茂乎皆未可知也不自意式克至於今日惟爾之
身齒壮而嗣蕃吾抱孫焉爾宅爾田不廢且有衍桑之
植加多梓之材益偉可不知所自哉庶幾念其始圖其
終而父為不死矣幼武謹受教退則以旌其門者名其
堂曰貞節求學士大夫表章之今翰林侍講學士黃公
溍辱為之銘獨未有記其事者今以季父獲奉周旋敢
再拜以請予既嘉華婦之節幼武之孝重以伯成夙昔
之好因不復辭考之西漢治郡有聲者非止一人其為
政寬猛異施而同歸于治蓋因時之宜而救其弊焉潁
川俗號難治其始也強宗大族相與為奸欺前二千石
莫能制則為缿筩鈎距之術探其姦而窮治之既而朋
黨化為敵仇而俗尚告訐矣於是繼之者病焉則為立
學官導以禮譲而又詳其條教人便安之最後黃霸至
郡因其跡而大治其終也孝子弟弟貞婦順孫日以衆
多郡守聲名聞于朝廷身蒙爵賞馴致大用列于史傳
至今猶想望其風采嗚呼休哉無錫吳泰伯延州來季
子恭譲之地也世道日趨時不古若缿筩鈎距無亦嘗
為長民者累歟今其民類無為之感制者誣陷斥訐習
以成風政是以駁民益以難理此非為條教興禮譲相
帥以孝弟貞順之時耶方今重守令載筆者有待於良
二千石久矣吾聞華婦貞節幼武亦克孝甚矣有關於
民風也誠有善勸導人如次公者焉必將自華氏子母
始若夫母訓之嚴家道之正則幼武前所言信而有徵
因以記斯堂併告夫今之長民者至正九年春正月望
日嘉議大夫禮部尚書致仕干文傳記
無錫華節婦贊
華婦氏陳蚤失所天被服斬衰寅奉几筵歲歴二紀涕
泣漣漣撫其遺孤保厥宅田哀動鄰里遵禮弗愆旌門
著令徭役斯蠲相爾貞節壼範克全太史述贊百世其
傳臨川危素
貞節堂詩
清風被芳甸白日照華堂堂中有令母孤貞厲冰霜紅
顔忽已萎白髮壽而康方伯陳懿範熙朝錫褒章凱風
傷衛母柏舟誓共姜皇皇太史書千載(闕)耿光宣城貢
師泰
貞節堂銘(井序)
節婦陳氏無錫華君子舉之室也子舉弱冠登畿未至
立年而遽不禄節婦年甫二十有八自誓靡他今三十
有五年矣節婦既老而子舉之遺孤幼武亦克自勵為
佳士有司既表其門曰旌節之里幼武復扁其居曰貞
節之堂徵銘於予蓋凡可以顯其親者無不為也銘曰
婦不二天人道之常節至於苦亦何可長惟甘於節百
年一日恒其德貞斯婦之吉行修於家匪蘄人知扶善
導民是在有司爰旌其門表于州里華榜大書彤管有
煒化行俗美比屋可封罔俾柏舟專美國風我銘斯室
光昭令譽壽考惟祺永保貞固前史官黃溍譔
貞節堂後記
都功德使司都事無錫華君之室人陳氏年二十八喪
都事君君歿更三十六寒暑而夫人亦已老矣至於是
而都事君之貲産薄者厚遺孤幼者壮孫且授室則夫
人之老可知里父老以夫人之貞節至於是則可以暴
著於天下矣乃悉其所見貞節之實言于有司有司為
表其門曰貞節云下其事於無錫州州為表其門曰貞
節云都事君少年有大志一旦捐妻子北上以才名見
知諸公間當國家崇尚佛乘徼福受釐之時都功德司
所由建職當奏事上前密邇清光其貴顯無難者顧乃
抱病南歸無幾何而不禄方歿時其孤幼武裁六歲夫
人之為女為婦皆大家能痛自刮磨富驕華既大族中
表内外無慮數百人夫人哀死事生雖纖悉必中軌度
教其子使之循循雅飭委已於學夫人每帥婢媵蠶績
紉紡時節晝夜有恒式不少置幼武既長則時勸其母
且少休夫人曰民勞則善心生季孫母吾師也幼武齒
日長學日進思所以奉其母者無不至於是扁其室曰
貞節堂嘉議大夫禮部尚書致仕干公為作貞節堂記
其於夫人潔白之懿行堅凝之苦節稱頌贊述蓋已無
乎不備然而幼武猶屬堂之後記於遂昌鄭元祐今夫
馭車以行陸操舟以涉川其始也有兢慎之心無銜橛
之患何往而非安坦之途及乎中道操者肆馭者倦而
始有不虞矣故曰行百里者半九十今夫人之粹德懿
行雖禀於天者使然要自都事君之歿三四十年之間
終始一揆其於貞節固將照映今古幼武之於斯堂也
每於歲時率其親友奉觴再拜為夫人壽其驩欣說懌
之意上有以禆民風下有以範薄俗夫豈易易於言者
所能既哉昔李文公傳高愍女楊烈婦屬辭不媿史遷
今公之記斯堂也何以異乎若夫後記之作則歐公之
門有徐無黨在幼武字彦清至正九年春二月記
華氏貞節堂詩序
華常之名族也貞節堂則華氏母陳夫人所居也華氏
固名族至子舉尤雋茂明爽以薦舉受知武宗朝得出
入宿衛左右未幾授功德使司都事又未幾以病告歸
歸五月而卒得年二十有六陳夫人其配也夫人既畢
喪遂矢死不忍棄華氏當都事君卒時夫人年甫二十
八人皆難之夫人鞠躬盡瘁撫其六歲孤幼武閔閔焉
以望其成育其襁負女二人孳孳焉以待其長而勤勤
焉以綜理其家事恒恐墜失以遺死者羞如是者凡二
十年而志愈明操愈厲人愈信之不疑故其事得以白
于官以轉聞于朝廷朝廷下有司表其門曰貞節幼武
於是思有以昭寵光而怡慈顔爰作堂以事夫人而以
其所以表其門者名之朝之名公卿與四方之賢士咸
謂華氏有賢母子乃作為貞節堂詩以稱道其事而屬
序於祁祁謂詩之有繋於風化尚矣昔吾夫子取當代
列國之詩而去取之苟有能守節服義以自著見者咸
得收錄不在刪逸之數當是時周室雖微而先王之遺
風餘澤尚存而未冺人心世道去三代盛時尚近而夫
子乃拳拳焉於是乎取豈非以其有繫於風化者大歟
去古愈遠人心之離世道之降日益甚於此有人焉能
為人所難為以暴白於世則士君子且將亟亟稱道以
成其美而况乎有若陳夫人者以煢煢一婦人而能守
志厲操保全終始使死者無憾於九泉生者有頼於永
世夫豈非士君子之所宜嘉稱而樂道之者哉吾嘗觀
世之人尚聲色事游燕治一亭一圃以自娛樂而好事
者且巧飾游辭過為虚美以誇大之而况斯堂之美之
實哉雖然詩之作不作於斯堂固無與焉然使善觀者
於是而有感焉則羞惡是非之心油然以生而貞節之
風可以次第而起夫豈非人心世道之所頼耶吾故以
為斯堂之詩其所繫者大故為序之至正十有一年歲
在辛卯秋七月既望承務郎前江浙等處儒學副提舉
茶陵李祁序
貞節篇
齊女爾毋譁衛姬爾勿諠屏爾妖以豔聽我貞節篇貞
節出東南高門矞雲連門上縣大字勅書下天邊門中
建大宅堂宇何穹然幽忩疏而閒燠室静且便琴瑟既
不御絲麻仍在前嚴嚴白髮母膏沐久弃捐趨庭子若
婦婦順子更賢愉顔奉甘旨禮節能周全清晨具殽飡
烹鱠赤鯉鮮母乃太姬裔豐容比飛仙皇畿功德府夫
子贊其權中道折比翼寒霜凜炎天臨河洗紅妆對日
擿金鈿何以喻貞心南山石非堅歲運忽推改于今三
十年天道有顯報母壽名既傳作歌在京師庶以風八
埏臨川曾堅
高堂南面錫山青華髮孀居自弱齡閨閫艱難懷苦節
朝廷旌異播芳馨靈椿晚映流蘇幔萱草晴曛翡翠屏
玉雪諸郎勤孝養坐隅猶著史官銘楚塗貞
錫山有荼還可茹錫山有蘗誰云苦人生最苦定如何
試聽我歌歌華母良人早歲事君王可憐玉樹颯凋傷
春天淚洒梨花雨秋夜魂消蘭葉霜三十餘年眞苦節
兩髩青絲已成雪紫誥金花聖主頒華堂翠榜名郎揭
共姜自誓古稱賢誰能為續柏舟篇何時升堂酌春酒
載詠錫山為母壽楊鑄
銀臺烟冷鏡鸞孤翠䄂風寒竹色枯鳳侶去承天上詔
麟兒猶是掌中珠渠渠已作舊梁棟井井寧虧昔豆區
頼爾淮陽賢太守貞名得與古人俱晉安鄭元忠
蓼莪廢已久南陔誰復論有美華君子扈從爰駿奔宫
車蟄雷殷周廬列星分泥潦集秋雨霜風淡朝暾一朝
忽遘疾首丘竟逡廵嗟哉未亡人號慕徹晨昏煢煢撫
孤弱今者及抱孫清朝樹風聲貞節旌高門高門非所
願將使薄俗敦流光弦上箭千載青史存吳壽仁
喬木錫山陽高門華氏堂卜鄰師孟母自誓比共姜桂
樹春長好萱花晚更芳千年劉向傳竹帛有輝光浚儀
趙質
元人贈畫師朱叔重卷
贈畫師朱叔重叙
論畫之工者于昔代有其人而今之世尤盛始國之初
興才人軰出禮樂文物炳炳為一代典章者萃然于其
間畫居一也時翰林大學士魏國趙公房山高侍郎李
薊丘商曹南諸大老稱首數公皆世巨儒聰明才辨動
天下而身館閣近清光其所目擊莫非竒聞異觀又其
胸中復自涵容大川喬嶽之不可測識者故形諸筆端
點染紈素則必怪竒雄特深莫知其所自高莫瞻其所
入千態萬状一舉而盡之宜其名世傳永無忝也厥後
嗜其畫者或私淑諸人或臨模想象遂以升堂造域者
常常有之而南方最多吳朱叔重氏其尤也叔重儒者
而工畫每一賦詩得模寫之妙輒肆筆繪之極咏之工
嘗曰王右丞水田白鷺夏木黃鸝之詩即畫也而李思
訓數年吳道玄一日其工夫學力所到者畫即詩也庸
有二乎夫吳人固多善畫者往往泥於豪素之末以之
資生以之餌名畫雖工不過為苟取之具而已君子奚
取焉寧取夫所謂翰墨游戲者若叔重是也其衣褐其
冠素其足跡未嘗遠遊其身未嘗仕於時名雖稱於薦
紳士大夫而未嘗赫赫得時譽飄然其舉紛然其居與
時世相浮湛若不異乎庸衆人者而其賦乎天者醇其
才清其智明至發之繪事有自然之妙或者其胸中亦
自有以(闕)之不可測識者歟人不得而知也古之人游
於藝者以小物不遺而動息有養也苟有養也則游藝
不為末矣又况風流藴藉如叔重者乎吾將見其名世
傳永無忝矣鄧君恒持卷俾桓以言贈叔重桓辭不能
弗許因叙述其所以復之是為贈時至正十五年三月
廿又五日大梁朱桓書於中吳旅舍
婁東朱叔重滿卷畫雲烟過越乘山轎歸吳放野船危
峰蒼鶻上遠樹白鷗前每愜幽尋意題詩為爾傳虞堪
朱子耽書畫風塵空白頭神全運筆速力與扛鼎侔射
虎石飲羽剌山雲迸流嬾嵐媚白日爽氣澄素秋慰我
烟霞想見爾珊瑚洲何時乘大舶沈以銕網收呂敏
良工繪理善丹青萬里江山方寸生老樹蒼松乘筆興
顚厓怪石令人驚浮雲冉冉看欲動流水潺潺聽有聲
我欲登臨遊古刹危(闕)蒼松老人錢伯
朱公之畫清且竒巖崖嵽嵲高秋時興來落筆雷雨垂
醉中飲墨來天池當時策策西風急萬木槎牙皆特立
寒凝翠疊咫尺間夜半尚疑山(闕)李成不作俱假名
平遠後來惟道寧如公水墨非畫者觸熱對之䨇眼明
霅川錢元善
婁江有客朱氏子觧畫丹青稱畫史鮫綃一幅淨如水
溪山樹石生筆底元非丘壑在胸中安能經營作佳製
便當舞劍助揮毫翰墨人間恣游戲南陽野客邵復有
初父
念子高居水屋寬每將圖畫想衣冠墨池雨潤秋雲濕
海嶽風生玉樹寒萬里幽微來眼底百川平遠出毫端
安能脱得塵間鞅著我扁舟把釣竿吳門李伯彰
揮毫落紙妙通神筆底自有無邊春他日丹書九重下
肯將巧思畫麒麟延平吳昞
秋風蕭蕭吹短髮十年東遊作行客青山茫茫幾千里
飽看自能忘拄笏欲求負郭二頃田誅茅且待終山澤
歸來一身倦行役俯仰城市殊逼仄胸中愛山那可忘
每抱幽思記行跡婁江朱君名畫者為我丹青時一寫
眼前態状寫竒特(闕)導西林獨歸馬參差遠樹生鬱葱
鳥道幽分入平野九川壮氣凌太空中有飛龍逐雲下
筆端磊落皆宛然六法縱横遍瀟灑江南三月春雨多
桃花水暖揚微波買舟載酒不歸去湖邊醉倒逄狂歌
畫圖只赤勝如許抱琴坐對長吟哦只今𤇺火苦未息
况聞南北徒干戈不妨歸計養朝夕一丘一壑終如何
毗陵安敏書于鶴林精舍
海岳菴頭積翠峰蒼松兩兩似遊龍要知米老騎鯨去
誰把雲山寫淡濃
朱郎絶似大癡哥丘壑胸中寫更多我欲携琴訪猿鶴
白頭相與臥松蘿灌園翁顧敬
落筆山雨至客樓生遠思風流朱叔重不似虎頭癡
倚柁寫秋色曹娥江上頭樹(闕)連塞鴈天影落沙鷗
錢唐徐恒
畫圖只數李將軍風致流傳恰到君登樓十日人䍐見
寫盡江南萬壑雲高恒吉
吾邦會稽山水府萬壑千巖如米聚平生癡絶顧虎頭
道中應接亦良苦至今清響若耶溪童子山僧推杜甫
近代乃有高尚書時過雲門吐竒語麥秧天氣小籃輿
移將長松在縑楮高標遠韻不復見寂寞溪山但風雨
朱君叔重吳下來示我小圖雲一縷乾坤秀氣皆可得
李郭董米開門戶林梢出沒烟霧中山骨隠顯帶洲渚
江南生意半(闕)天眞平淡此為愈君誠破筆書萬卷
魏國風流敢相許如何叔重心好古布襪青鞋獨艱阻
明年須償司馬約綠水青猿宿天姥老我尚堪歌勝遊
藝苑詞林期一補至正十五年九月十四日會稽山樵
元瀞書
元人題張氏世壽堂卷
題張氏世壽堂
奕奕金壇世壽堂鍾才應運適相當練川新借光華月
吳縣隂垂蔽芾棠孝友已堪民表率清廉更作吏隄防
殷勤父老求篇詠寫向奎仙品藻傍鄭元祐賦
繙經一首奉簡天民有道先生
矯矯金壇八十翁繙經收得大乘功瞳人水剪琉璃碧
舌相香噴菡萏紅一邑絃歌蒙子化四忩鐙火與孫同
太平有日歸陽羡還理田園樂歲豐吳下鄭元祐頓首
鶴溪溪上老仙翁八十康強寡欲功鬢雪頗因詩債白
臉霞不藉酒潮紅百年世事遽如許千載襟期誰與同
閒閱梵書消永晝不關祈福乞餘豐趙郡蘇大年奉和
前韻
稽首毘耶鶴髮翁法言微妙總天功菴摩勒果能纖細
優鉢曇花是白紅心悟法華應觧轉手提諸佛竟誰同
眞源一洗繁華夢蔬笋瓜葅貎亦豐句吳周砥次韻
已愧吾儕髮漸翁有親猶樂校讎功凉雲竹委湘簾碧
春雨萍翻墨沼紅鄉井音書時節異兒郎伯仲起居同
吳城百里絃歌邑燕頷先推榖世豐(闕款)
平生模楷漫塘翁晚節兼修静定功貝葉翻時香篆碧
天花散處佛燈紅知君避地交遊少憐我儲書嗜好同
有子孝廉名籍甚絃歌吳邑致時豐王東晉越次韻
蒼顔白髮鶴溪翁養氣怡神素有功得句秋江楓葉冷
繙經夜室燭花紅承家有子朱衣貴繞膝多孫綵服同
愧我迂疎遁丘壑瓣香喜得拜南豐孟柟次韻
奉簡天民有道先生
令子今為吳縣尹先生猶是葛天民春秋七十又八歲
江海百年能幾人多士問竒加束脯諸孫供饌斫修鱗
荆溪舊業知無恙白鶴時來送喜頻至正十八年中秋
前七日廣陵成庭珪書
成廣陵先生以詩寄張先生韻度深稳謹依韻奉
和
白骨自應無葬地青山可復有遺民何時得返屠羊肆
古廟無慚刻虎人製錦邑中推令子聽經池上躍修鱗
綠雲洞裏遺編在循省加工莫厭頻元祐頓首
已分環樞蔑要津謾從書冊訪遺民還鄉杜甫何如客
嗜酒陶潛若個人風定玉林雲鶴鶴月明珠浦水鱗鱗
移家縣令談玄舌笑殺吟詩國步頻岳榆次韻
奉簡鶴溪先生次成高尚韻
憑高每挈無言子閱世猶嗤横目民一邑絃歌稱有嗣
百年儀表屬斯人自(闕)西郭多戎馬誰識南溟有縱鱗
雪霽溪山陪杖屨荆南最憶往來頻句吳周砥再拜上
久欲賦一詩以慶靈飛經於寳匣
藏得鍾郎萬字經虹光夜夜射天星使來海上持龍節
輦下雲端拾鳳翎金母授書黃帝闕玉真按筆紫霞扃
勤修苦煉資輕舉濯足明河上九青遂昌鄭元祐頓首
上
和遂昌鄭先生題大尹所藏唐人書經
誰授靈飛六甲經中天夜降女(闕)星霓旌羽從三青鳥
雲篆鸞回五綵翎仙殿清齋繙秘笈御題珍錄護神扃
不堪重省前朝事宫闕荒凉蔓草青盧熊再拜
雪鬢龐眉咏玉經宛然南極老人星石壇帚拂青鸞尾
烟閣衣飄白鶴翎寳氣虹光輝日角錦嚢瑶軸閟雲扃
道成騎鹿三山去瀛海茫茫萬仞青周砥次韻
憫農歎一首送德常縣尹出郊勸農兼柬國瑞相
公幸加省覧
日月底天廓勸農正其時畇畇土膏動穆穆條風吹渚
花尚自媚汀柳亦閒垂中吳號沃壌東作多遺黎首更
太伯化民俗恒熙熙一從干戈興殺擄令人悲草生髑
髏眼竈絶茅茨炊十室存二三燒刦偶見遺官租不少
貸民力何由支張侯尹吳縣冰蘗嚴矜持徵科淚暗落
且復鞭創痍兹當東作興載耜循年規文告加勉勖心
傷為嗟咨田老鋒鏑餘僅保骨與皮猶復望歲豐迎拜
携孤嫠茹芹敢望飽無力堪鉏犂嚼蝨恒苦腥飯牛恒
苦饑侯為百里尹腹笥盛書詩民勞曷小康民病曷小
醫虢文諫周室千古有令儀咽餓啗兒肉何人埋父屍
民力苟不蘇天鍳亦不私上帝專主宰臣言諒非癡吳
下鄭元祐頓首
元人題良常草堂詩卷
題張先生良常草堂五言一首
每愛草堂幽來為竟日留獨當山一面更近水西頭繞
舍栽青竹開忩看白鷗拾遺茅屋好不得近鄜州潘純
近聞結屋在荆溪溪上春山翠欲迷一個小橋容鶴過
兩株高樹著鶯啼林君漫擬移天竺杜老無煩卜瀼西
何似先生樂眞隠好詩還向畫中題倪中愷之
溪上開新館高齋擁翠蘿彈琴拂石薦垂釣得鷗波道
士籠鵝至門生載酒過春風看花處隨地樂行窩范德
源
元良常張氏遺卷
送張吳縣之官嘉定分題詩
吳以水為國獨吳縣則皆山山崒起於洞庭烟浪之間
者其多至七十二峰先是子胥未入吳吳猶宮于靈岩
更今二千年故宫陳跡尚多存者登臨探討感念今昔
未嘗不令人惻愴興懷也吳縣尹張君德常以金壇文
獻故家蚤以才器知名江表奉其嚴尊避地吳下未幾
徒步起家為吳縣丞縣遭隣境燒刦殺擄君雖丞其所
以惜民者逾於尹聲蜚實章遄陞縣尹使為尹承平時
猶斤斤不易况軍旅殘破之後乎德常嚴尊老(闕)白首
移其孝以為政於一邑其惠及民者眞所謂息黥而補
劓生死而骨肉無媿於古之人於是民氣稍稍復完今
兹五寒暑政譽洋溢用年勞擢授嘉定州同知夫既尹
大縣民戴其德自宜尹一州然猶貳一州於海隅者千
尋之木棟梁之具也然匠石養之而未之顧者期望者
大也早晚施之用且將支柱明堂清廟矣吳之人士於
君之行也姑分題賦詩以送君而屬遂昌鄭元祐為之
序
賦得龍門
來龍起西北萬古壮此門日月互開闔風雲相吐吞龍
來海欲立龍去天為昏至今兩絶壁慘澹波濤痕張公
東海客邀我坐石根仰瞻泰宇静俯瞰雪湫渾神物固
莫測目擊道乃存歲旱當用汝霖雨清乾坤廣陵成庭
珪
賦得采香逕
泰伯嘗采藥深入芳菲菲攀桂作帷帳紉蘭製裳衣坐
令文身俗悉從端委歸支胤後君吳禮譲日漸違迷陽
行棘足蘼蕪露沾衣三秀不改度齋房耀靈輝擷之薦
瑶席神享民是依元祐
賦得靈岩
吳門有佳氣靈岩秀而高扶輿起中天横絶望四郊築
宫念吳王乘舟懷越相如聞石鼓鳴不見西施唱花殘
采香徑木落洞庭波鹿銜如意舞鳥念步摇歌霞邊錦
樹明石上琅玕長世無赤松子誰當共長往金芝餌處
士玉蘭貽使君煩將滄海月還照秀峰雲宛丘陳秀民
賦得越公井
平湖朝崇岡石勢盡西走神宫閟海眼硉兀誰所剖偉
哉楊越公指揮擘山手灣環水府近决裂龍伯吼日供
萬夫飲鹿盧掛牛斗清寒散屏闌甘潤借林藪招提敞
殊勝遺事千載後顚倒樓閣影以兹歲月久張侯來作
縣胸中攄素有冽泉人共食博施澤彌厚遂令飲惠者
咄咄不離口何以為君别汲之釀春酒行人感幽駐十
步一回首終當勒懸厓相繼垂不朽吳郡鄭元
賦得石湖
范公如賀監吳越似同風一曲君王賜千年霸業空蕭
條湖水碧凌亂藕花紅相送青山暮孤帆沒斷鴻錢塘
范致大
賦得鱸鄉亭
秋風吹江水鱸魚寒可罾江空野亭寂送客集高朋銀
盤錦鱗粲玉鱠春雪凝一杯魯酒罷千里吳天澂願似
陳文惠勿同張季鷹東吳高玄復
賦得林屋館
具區東南浸日與青天流洞庭諸巖巒宛在水中洲黃
金千萬戶白玉十二樓陽阿積珍木轇轕枝相樛仙人
倏來往環珮鏘鳴球我欲往從之四山淡以秋安期不
可即長年慕浮丘江隂張端
賦得虎丘
中吳山川雄虎丘鬱嵯峨寳光蓄池坳劍氣凌岩阿龍
精不復出寒泉澄碧莎白晝起隂霾深潭伏鮫鼉巍巍
王者陵青青石盤陀自爾埴靈蹟千古潛妖魔壮哉晉
浮屠景象長森羅凉月濕蒼樹晴雲棲綠蘿屬當清秋
日愛兹佳致多登高餞别駕好風動鳴珂列宿光有芒
練祈水生波悵然轉回磴舉觴成短歌青丘劉堧
賦得劍池
東吳古澤國虎丘萃磅礴泰媪閟神秀巨靈為開鑿嶻
嶭立蒼翠唅呀露齗齶兩崖日色寒一道天光落闔閭
葬其下風雨夜移壑至今斗牛間紫氣恒炳若我嘗俯
瞰之或恐蛟龍躍令尹名家子物理素精博五年飲此
水遂蘇吳民瘼遷官練川上百鷙見一鶚白露零蔓草
秋容滿寥廓行須頌河清休聲著延閣太原王逄
賦得天平山
兹山鎮吳會秀色削金碧拔地起萬仞去天不盈尺劍
矛輝日潔笑落承露滴龍門&KR2227;石扇天池湛玉液曾横
松下琴屢駐雲間舄于今望山處蒼蒼暮烟隔薊丘聶
鏞
賦得白雲泉
白雲白如雪清泉清比玉泉以白雲名雲泉兩同潔滴
瀝翠池滿瑽琤玉琴咽斜侵落花徑直通鳴鶴垤觀蒙
欲果行委順能安節使君潔白操酌奉使君别四明陳
朴
賦得吳王井
九仞鑿山骨重泉出洞天聲虚響屧步影照捧心妍露
冷銀牀滑天空玉鏡圓養民功用在不計邑頻遷會稽
張憲
賦得太湖石
太湖一片石重巒八面回影枕碧波月身駮錦紋苔岝
㠋金峰隠玲瓏翠壁開玉露浮仙掌丹霞照天台雲淨
蓮花出星虚織女來相門題品舊堅貞冠古才四明陳
桱
賦得洞庭山
山湧洞庭翠雄蟠天下誇雲峰七十二面面是蓮華風
吹峩眉月影落湖上沙洞天閟五室陽林耀丹葩粲粲
黃金橘天寒霜已華採摘奉君别明發到天涯句吳周
砥
賦得琴臺
靈岩鬱嵯峨上有古琴臺天光瀉石面月色流翠苔冥
冥烟鶴唳渺渺松風哀彷彿清商奏仙人騎鳳來雲旌
卷絶壁祖帳行瓊杯願言宓子賤去邑更徘徊晉陵張
體
賦得采香逕
一水直如矢千年流瀰瀰不見採香人滿湖生綠蘋湖
中送君别鶯啼疎雨歇明月出海邊清光照練川去去
蘇民瘼歌謠動城郭遺愛儗甘棠垂名若採香廬山陳
汝秩
賦得翫花池
方池漾春波繁花照寒玉金宫人正閒歡游弄芳馥君
恩深雨露花香滿山谷只恐恩易謝如花不待宿凄凉
去千載池水春自綠不見採香人聊歌送君曲巴西鄧
德基
賦得錦帆涇
風吹闔閭城花落錦帆涇錦帆去不返春流日夜生美
人在何處恨滿城邊路月明烏夜啼霜冷丹楓樹涇水
抱城流直通東海頭布颿掛落日相送練川遊清河張
端義
賦得館娃宫
吳宫愛越女尚傳館娃時豔骨成土碧宿莾雉朝飛媮
安不自戒捧心何足悲山石猶嵯峨伯業日以隳千年
歌舞地叢林禪衲栖送君一弔古臨觴慘不怡崑山盧
熊
賦得放鶴亭
古亭誰放鶴傳之支道林當其放鶴時同有萬里心白
雲瓊圃樹明月緱山岑側聞長老言千載復來今海鶴
雖非鳳猶能覧德音使君甚愛鶴更有一桐琴吳郡王
行
賦得響屧廊
吳王厭歌舞輕屧夜深鳴安知越溪女舉步國已傾至
今山頭月空照千古情清響聞葉落遺蹟見苔生方悲
故宫換復送故人行他日明光殿君王聞履聲渤海高
啓
賦得梧桐園
彼美夫差園檀欒蔭青桐上有五色鳳結巢明月中疎
花落銀井墮葉響金風斵琴世所貴剪圭王曾封賢侯
瓌竒士材筭將無同願為匠石顧置之楚王宫高郵龔
宜
賦得白公檜
昔賢蒞吳會嘉惠蕩已施爰兹休暇日樹彼凌寒姿鶴
骨峙深沚虬枝跨芳坻葳蕤冒氛靄薈蔚含華滋勁質
詎有歇貞心諒難虧千載人所欽遺愛猶在兹願君重
典郡斯躅邈以追孤根為扶植令名同久垂吳郡黃本
賦得百花洲
春花迷繡幄春水漾金鳬照影和明月流香過石湖錦
帆應不見沙鳥自相呼感舊復傷别愁傾䨇玉壺延陵
徐文矩
賦得採蓮涇
吳娃蕩蘭槳採蓮戲綠波蓄心留翠房低頭避高荷採
蓮不得藕刺傷將奈何使君善為政聽我採蓮歌江隂
張瑄
賦得辟疆園
曉行辟疆園遺跡已蕪沒當年多肯構金谷不可越榮
華一過眼春風長薇蕨固知天地間盛極乃衰歇空餘
園中柳行子當攀折折盡短長條聊以贈君别海昌董
翔鳳
賦得夫椒山
夫椒洞庭野積翠窅冥間水倒青蓮影雲梳玉女鬟廻
峰驅越騎掛月照吳關今古皆陳蹟傷離慘别顔無錫
顧常
吳縣鄉三老顧子明求送前縣尹張君德常改除
嘉定州同知詩西澗老樵賦此為贈
亂離安輯撫瘡痍保障帡幪及此時感德陽春元有脚
掄材月旦本無私江湖水闊波濤息雨露恩深草木知
三老手編遺愛傳送行當就去思碑至正庚子冬蘇昌
齡
送張别駕
一天風雨淨炎埃父老歡迎别駕來撮蚤鵂鶹還避去
朝陽鸞鳳却飛廻吳門善政人爭誦海國甘棠手自栽
世壽堂中時進酒綵衣屢舞笑顔開燕山曾朴
送張府判詩序
至正丙申春江西等處行中書省平章政事楚國公渡
江來吳念吳民多艱牧字者多非其才悉選而更張之
自令丞簿尉以及錄事錄判同日命十有一人各賜衣
二襲馬一匹粟若干石肥羜旨酒有差而丹陽張君德
常其一也德常時為吳縣丞三年以考績上陟縣尹又
明年除同知嘉定州事壬寅秋調松江府判官於戲張
君自筮仕以來甫十易寒暑已遷歴四任抑何速耶且
受命之日如德常者十有一人七年之間餘悉坐免而
德常不惟僅存又籍籍若是謂之非賢可乎不特此也
德常受命以後朝徵暮辟進用者不止百人坐免者有
之刑廢者有之固不可指而數然則德常不惟賢於十
人而且賢於百人矣自今以進德愈隆操愈厲松栢之
姿久而彌固則今之桃李安知不見其衰且歇也德常
之賢又豈止百人而已耶且聞千人而得一人不少也
百人而得一人已富矣今楚國公十人而得一人則楚
國公知人之明賢於人遠而才之衆可見矣噫楚國拔
之而太尉用之德常所以辱知於二公者寧不思有以
報之耶德常之調松江也大夫士咸歌以送之淮南袁
君逹善俾基序其首因摭楚國公拔君之意以重勉云
西蜀楊基序
種樹不問根樹生枝葉空樹隂不復好那得振其風誰
云種者去猶有種時(闕)世道果相容嗟嗟張府公至正
卄二年壬寅秋九月十一日華蓋垍浮丘公酒史在林
屋(闕)東陶蓬下識
萬彙涵濡雨露中百年文物倏飄蓬鱸魚獨擅吳中美
驥足寧知冀北空肝膽幾時酬楚國里閭從此變王風
吳淞江水秋無底好與使君懷抱同豐城余詮
張侯喜與毛侯代瀟灑黃堂兩使君陽羡溪山空在望
吳松風月且平分漢庭亟用三章法晉士猶傳二陸文
今日顚厓政立早在慈祥愷悌是功勲廣陵成庭珪
三年練水治又復調雲間粉署華生筆吟屏雪滿山髩
因黎庶白衣為老人斑頼有顧明府論文或觧顔淮南
袁章
雲間判府拜新除亂後衣冠喜用儒一派青流出大壑
九苞丹鳳下蒼梧江鱸白嫩供秋饌海米紅尖廹夜租
亦欲亭前聽鳴鶴五華清夢可能無練川何恒
喜聞張别駕聽鶴到華亭屢試匡時策猶傳教子經篆
香凝燕寝書舫泊鷗汀遥憶題詩處青山繞郡廳雲間
徐士茂
練祈門外曉停車别酒迎風入面花白首愛民如愛子
赤心憂國似憂家龍廻夜影江沈樹鶴怨秋聲月在沙
煩語虎頭賢二守客星何日泛歸槎扶風馬庸
元人題朱氏方寸銕卷
方寸銕錢逵篆
方寸銕志
吳門朱珪氏師濮陽吳睿大小二篆習既久盡悟石鼓
嶧山碑之法因喜為人刻印遇茅山張外史外史錫之
名方寸銕持以過錢唐訪余于吳山次舍求一言白其
所謂方寸銕者余笑曰予方以銕石心取乖於世而予
又欲乖吾之乖乎雖然古之豪傑修己治人者必自方
寸銕始黃金白玉可磨此銕不可磨也子以是銕印諸
金銀銅玉犀象使佩之者皆無媿於是銕外史氏心印
之教行矣吁豈眞求工於刻畫無戾夫古制也哉今妄
一男子釋蹻起閭巷取封侯印如斗大印咫尺書驅役
帶甲百十萬如金翅鶚逐百鳥無一敢後者金斗之權
重矣哉吾不知果能為天子翦狂寇佐中興為生人開
太平無媿於汝銕否不則徒以苟富貴不至腐尸滅名
不已使得珪方寸銕印斯可以蒙金斗而爵榮名矣珪
或為今將軍刻符印其亦以是告之至正十九年秋七
月八日李黼榜相甲進士今奉訓大夫浙西等處儒學
提舉會稽楊維楨志并書
神斧磨天割紫雲仙葩殞玉發竒芬靈書寳訣開剛卯
不數人間小篆文
書刻輸君總色絲前身想是伏靈芝虎頭食肉元無相
鑄鈕休傳右顧龜
我家金粟道人章瓦款蟠螭識未央千古典刑今復見
佩之何必獸頭嚢
鏤玉塗金與錯銀盡將工巧失天真君能獨掃雕蟲技
定品它年合入神
伯盛朱隠君余西郊草堂之高鄰也性孤潔不佞於世
工刻畫及通字說故與交者皆文人韻士予偶得未央
故瓦頭於古泥中伯盛為刻金粟道人私印因驚其篆
文與製作甚似漢印又以趙松雪白描桃花馬圖求勒
於石精妙絶世大合松雪筆法惜其不得從游於松雪
之門使茅紹之專美于今世因題四絶於卷末以美之
伯盛勿以余言為譽後必有鍳事者公論也至正十七
年中秋日書于玉山草堂金粟道人顧阿瑛
方寸銕歌贈伯盛朱隠君
人心何危患多岐方寸之銕貴自持百鍊耿耿明秋暉
彼柔繞指何詭隨朱盛剛勁眞吳兒法書銕畫逼秦斯
晴忩握管儼若思學成變法出愈竒銕耕代筆猶神錐
用之切玉如切泥孤忠不媿月食詩清便更賦楊花詞
元祐黨碑我所非驢鳴犬吠我所嗤雕蟲小技同兒嬉
屠龍妙割嗟奚為盛乎盛乎知不知南北車書滚滚來
中興定勒磨崖碑大書深刻非子誰旹至正廿年歲次
庚子夏六月初吉天台氏學者元鼎書于白蓮桂子軒
方寸銕銘
婁東朱珪字伯盛工古籀篆文其於六書之義考之尤
詳嘗以餘力刻印章則為吳中絶藝閒遊錢唐遇句曲
張外史名之曰方寸銕銕以喻其能堅其志操期以進
乎道亦若桑國僑志於銕研之銕云雖然科斗書廢已
久必以篆籀為師法漢隸而下不在論能復其古其庶
幾朱君乎朱君與予相遊從嘉其志操之日堅今年予
來玉山中驗朱君之書法益有進是猶張旭悟公孫大
娘之舞劍器也見其刻玉石如切泥則又若漆園氏誇
庖丁觧牛而得肯綮也張得於舞劍庖丁得於觧牛吾
知朱君得於書而悟外史方寸銕之旨矣遂述其事而
為之銘銘曰聖人作人文開龍馬出榮圖來神農氏尚
結繩民弗犯俗龐淳史倉頡肇有制譬孳乳乃曰字越
夏商歴周秦科斗廢籀篆臻漢而晉書變作唐風媮政
日惡曰逮今邈寥寥事刻畫昆吾刀鍾鼎隳石鼓頽心
太古婁朱珪至正歲舍庚子夏四月廿有六日河南陸
仁造
方寸銕頌
猗方寸銕嫓昆吾刀游刃發硎妙契縱操六書奥旨探
賾損勞史籕秦斯作則孔昭翔鸞翥鳳騰龍騫蛟為印
為章奎壁麗霄文苑藝林世頼榮褒我頌匪私永言弗
祧至正庚子八月十又八日淮海秦約造
方寸銕詩奉美伯盛有道隴右邾經上
朱珪手持方寸銕撫印能工漢篆文并剪分江龍噴月
昆刀切玉鳳窺雲他年金馬須承詔此日雕蟲試策勲
老我八分方漫寫詩成亦足張吾軍至正八月辛丑朔
平湖草堂中寫(西夏朱仲義隸古)
朱生心似銕篆刻藝彌精應手多盤折纖毫不重輕么
麽形獨辨螭匾勢初呈漢印規模得秦碑出入明風流
金石在潤色簡書并餘刃庖丁觧風斤郢匠成逹觀應
自我賞會足平生趣刻無多訝因君託姓名錢唐陳世
昌
袖裏昆吾一寸銕江南碑碣萬家文玉符金印雲臺將
大篆煩君為勒勲雲間陸居仁
十年兵興徧天下名山大澤罹野火野火盡燒秦漢碑
咸陽鬼哭無人打故人吳睿業篆隷好古乃有如珪者
妙刻金粟道人章尤精白描桃花馬金印徒聞如斗大
零落當時建章瓦君不見黃鶴仙伏靈芝北海文章長
高價武夷山樵者錢惟善題于海嘯軒
舘閣諸公無不喜用名印雖草廬吳公所尚質樸
亦所不免惟揭文安公絶不用其制吾竹房論著
甚詳然其所用人多不合作趙文敏有一印文曰
水精宫道人在京與李息亝袁子方同坐適用此
印袁曰水精宫道人政可對瑪瑙寺行者闔座絶
倒蓋息亝元居慶壽寺也鮮于郎中一印曰鮮于
伯幾父吾子行曰可對尉遲敬德鞭滑稽大略相
同子行嘗作一小印曰好嬉子蓋吳中方言一日
魏國夫人作馬圖傳至子行處子行為題詩後倒
用此印觀者曰先生倒用了印子行曰不妨坐客
莫曉他日文敏見之罵曰箇瞎子他道倒好嬉子
耳太平盛時文人滑稽如此情懷可見今不可得
矣余坐主張先生仲舉在杭一印曰平皋鶴叟蓋
用杭州三山名臨平皋亭黃鶴也古人亦有如此
者如雲烟過眼錄載姜白石印文鷹揚周郊鳳儀
虞廷蓋以姓字作隠語辛稼軒印曰六十一上人
又以破其姓文米元章書史言劉巨濟符符字亦
好竒耳雲門山樵張紳書於朱伯盛印譜後
予嘗見故元時吳人印章刻畫古雅疑其多出於
吾子行之手而不知有朱伯盛者今觀楊銕崖顧
玉山軰方寸銕志并詩始知之伯盛名珪玉山稱
其為西郊草堂之鄰蓋昆山人葉君廷光與為同
縣宜其獲此而藏之成化丁未三月晦吳寬題
元人為朱鍊師本初七序卷(失錄)
故元文章之盛雖方外道流亦有其人如吳全節
薛玄卿張伯雨軰是也此則朱本初所著貞一藁
觀其所得尤為精深宜一時大家特為親書其首
也本初臨川人出家上清宫而從吳宗師居都下
其藁既無刻本不知此編何從傳至吳中幸而為
抑夫縣人之所藏不然其亦冺矣吳寬
本初一榻林下内境虚曠中夕夢回松月在忩夜
氣閴然全體豁露于斯有得劉損
外錄
珊瑚網云七序為勝國范梈劉有慶歐陽應丙虞
集柳貫道吳全節諸人天啓癸亥春二月廿六日
王二泉持此卷來以行促不及錄序語玉水記
書畫彙考卷二十一
