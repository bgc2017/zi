書畫彙考卷二十三
刑部左侍郎卞永譽撰
書二十三
明
宣宗
明宣廟書御製綠竹引
薊門八月霜華濃何時叢竹能成叢鳳城之陽禁苑東
琅玕萬樹凌青空光摇太液波心月高出三山頂上松
祥飊拂拂來天上鳴金戛玉聲玲瓏蓬萊宫中日如年
高柯密葉霏雲烟春陽挺秀百花表秋月增輝仙桂邊
九夏繁隂覆靈囿祥麟瑞鶴相周旋六花凝寒羣卉老
清標轉覺生光妍軒黃昔日初製律截筒來自崑崙谷
江心蟠石桃竹枝斬根剝皮誇紫玉何如蓬萊宫中竹
雨露偏多生意足盤根固節千萬年遠勝猗猗淇水澳
上林花木照清春靈芝瑞草爭芳芬愛此蒼蒼太古色
竹邊幾度停遊輪世云鳳凰食竹實又云鳳凰棲竹枝
鳳笙九曲太平曲鳳兮鳳兮今來儀予將拭目而觀之
宣德四年二月十二日御武英殿書賜都督孫忠
國初當天兵下徽時朱升請留宸翰以光後圃書
屋上親書梅花初月樓賜之直一洗乾坤(闕)色自
後則代擅奎藻萬歴間玉應試留都見聖母御筆
於瓦棺寺之青蓮閣天啟間在燕京見神廟御書
於李戚畹之清華園今復覩宣皇帝御蹟足可壓
閣帖帝王書也譚子國轉運臣砢玉識
宣宗御筆一枝花詞冊(行書洒金黃牋詞句朱圈)
御筆戲作一枝花
一枝花(朱書)西風捲繡簾淡月明霄漢孤房添晚恨雙淚
濕紅顔長夜漫漫對燭影成吁歎想情人何日還悶懨
懨多少愁懷望巴巴幾番昏眼
梁州(朱書)問消息全無白鴈誤風流空舞青鸞把佳期暗
向心中筭漏長人静枕冷衾寒怎將心事遠寄平安自
别來想恩情負少年魚水交歡向文房從頭寫忍訴悲
酸光燦燦展一張文錦鸞箋露尖尖掃一枝宣毫兔管
噴芬芬漲一泓香麝龍肝千言萬語記當時相送河橋
畔祝付閒花莫盼怕不是山盟海誓寬負心的私把人
謾
隔尾(朱書)沈沈的夜將闌剔長檠重愛銀燈粲聽高閣從
教(朱圈平聲)寒漏殘誰想道交頸的鴛鴦也分散望遍了關
山惱亂了雲鬟隔萬里的海闊天高魂夢遠
罵玉郎(朱書)連真帶草愁無限更從前仔細看誰人見了
不衷腸斷兩情深雙星間(朱圈去聲)孤燈伴
感皇恩(朱書)薄命多艱何日團圞敘情歡將愁散解眉攅
古鏡重明連環再完共相擕同笑語倚闌干
採茶歌(朱書)臨别語記多端傷懷事恨千般空教(朱圈平聲)我
常聽鳥鵲向簷間書緘封罷私情懶這的時想像見時
難
尾聲(朱書)恐花殘春老朱顔換那敗葉疎枝誰肯攀怕東
君歸去想得是無人管濕鮫鮹淚彈照菱花鬢斑莫要
把好景蹉跎教(朱圈平聲)我悔時節晩宣德三年月
崇禎十一年秋八月伏觀有識
豳風之亭觀彼穫者猗蘭之谷以求隣雅淵哉聖
思周念四野黃華始敷幽人則娱侣松友筠斗室
歡呼閶闔閬風何繇曰都如或見之而稱華胥諒
維聖人燭我海宇悅鳥鳴蟲各獲其所棗稻薁葵
駢受天祜九閽之聽如婦子語於嘑休哉生昌逢
時豳猗之餘復聞是詩風雲日星千春護之小臣
黃道周(隸楷書紙本)
懷宗
明懷宗翠竹詩帖
蕭蕭翠竹野人家静裏經春任物華綠樹千章啼百舌
香風吹落紫藤花
姜漸
姜羽儀義塾序
笠澤為虞勝伯創義塾序
古者先王之於民也有養焉有教焉邑居而井受薄其
賦稅是故無甚富甚貧之民家塾而黨序申其孝弟是
故多成德達材之士降及後世兼并之力勝而賦歛日
繁學校之實隳而異端竝起士有被服仁義誦先王之
言者居無卓錐之地而浮屠氏之宫擬於王者金碧窮
於土木而士不飽麄糲噫為今之士亦難矣尚欲空言
以排之哉上之人循習其弊之久苟非命世之才不足
與有為也獨怪夫下之人愛其子延師而教之或較錙
銖於朝夕而不吝夫千金之施於浮屠以徼福夫士以
仁義忠信之言訓其人使入以事其父兄出以事其長
上以保其身以光榮其祖宗其為福莫大於此彼浮屠
氏者寧有是彰彰其著明也哉而昧者作罪於旦旦求
福於冥冥而卒不獲其報何其性習之相遠而迷惑陷
溺之深也往時閩人詹景仁氏買田築室延京兆杜伯
原父為之師以訓其子弟其詹之子弟被伯原之教族
日顯以大賢者之有益於人如是斯所謂跫然足音曠
百世而一遇者也自時厥後盖已寂寥而無聞矣在升
平時尚然况喪亂之際乎予留中吳識故宋丞相虞雍
公八世孫曰戡字勝伯於元故侍&KR0688;學士公為從子學
博而文行修而篤雖於今為庶尚論故家文獻其流風
遺韻有足徵焉其為人蹇蹇有志節不交譽於當世奉
其母避地笠澤之上以其所有淑諸其人庶幾世濟其
美者予誠私心愛之間二年予亦以親故從事於斗升
之祿有苕城之役而勝伯足跡不一至城府竟不知所
造詣為何如也今年春予謝病得請方外友鄧君青陽
自笠澤來問疾青陽隐者也能知賢故予首詢勝伯則
言其學日加富而家日益貧至無所於居且將有它適
予愀然曰笠澤唐陸魯望嘉遯之所也魯望遠矣其族
有曰德原號静遠者嘗為甫里書院以居學者今去静
遠之時未久也以虞勝伯之賢而其子孫無有能從之
遊者則陸之家其不已替乎得不有聞陸之風而興起
者乎青陽又曰有施縉彦紳者陸甥也賢而勇於義慕
勝伯之為人欲為義塾以居勝伯使鄉之子弟皆有所
矜式以力之不足思與鄉之同志者共圖之而未有因
也予復喜曰世復有斯人乎勝伯之於出處去就其蕃
之已久其塾之成與留舉不足為勝伯喜竊獨喜夫彦
紳之賢而能知所本也今夫一塾之費視浮圖氏之施
特萬分之一而其效乃能福於其鄉豈不為世道勸哉
孔子曰見義不為無勇也傳曰有志者事竟成吾知笠
澤之子弟又將服勝伯之教亦日顯以大使閩之詹氏
不獨專美於前矣然詹氏以有餘之資延伯原為易施
氏以不足之力奉勝伯為難然能假衆力以成之則若
反有易於詹氏者吾猶恐夫勝伯之不久淹于此也為
我謝勝伯曰笠澤之人厚於子無有他適以孤其父兄
子弟之心明先王之道以道之使化行於其鄕吾於子
有望矣輒書其言附青陽歸以屬於施而速圖之以明
君子成人之美之意其有樂于義者著於篇至正二十
年冬十月會稽姜漸序
興義塾以淑後學斯文風化之幸也有力者優為
之人以為難施君奮義而欲為之其難可知已在
承平時為之人以為難矧搶攘之際而欲為之其
難又可知已非諸賢扶翼相助斯役何以克底於
成哉盖不獨以喜於勝伯虞君而實有關於斯文
風化也吳客趙郡蘇大年伯昌齡父書
縉自早歲侍師彭城錢先生之獲交於先生之友
蜀虞勝伯先生于今十有餘年適以世故艱棘勝
伯乃挈家於笠澤相與居處相交之久益見其學
行之高明守處之端確故凡子弟樂從遊而多被
化者誠有道之士也縉竊愈加敬之念欲買地築
室以居勝伯鄉里子弟得有以受教而卒成其業
奈艱於力之不逮故因循而未能也今年幸逢時
康歲豐之秋而勝伯又將有它適意噫吾志果不
足為乎昔者管幼安適遼而遼人化今吾鄉固非
遼也而先王之道仁義忠信之言有不可一朝夕
而不之講者向之子弟何飽煖而多不知教其弊
反有甚於遼之初者盖夫雖知學之始而不克遂
於其終耳今勝伯一來而從遊者衆是知學之為
要殆將有望於成而勝伯廼猶有難於處而將去
之又半塗而廢之是重可惜也故縉於是願留勝
伯為義塾以居之使鄉里子弟終賴勝伯之教以
敦厚其化庶幾為將來美(闕)竊念縉力之不足不
能獨成焉盖深有望於鄉之諸賢相與共為之則
斯舉之成不難矣然非縉之私也實吾鄉之盛事
也敢書此以請至正二十年冬十月吳興施縉書
宋克
宋仲溫詩帖
秋日懷兄弟
秋至轉相憶蕭蕭木落初如何去鄉國不見有音書漂
泊全無定存亡半是虚風塵幾時靖還似昔同居
相别幾多時相思淚滿衣家貧經難久世亂得書稀作
吏誠全拙從軍事亦非鄉心秋塞鴈盡日向南飛
懷何孝廉
絶憐何有道老節獨居貧孝義今誰及交情久更真清
齋將十載小隐欲終身别後音書斷相思入夢頻清
明前五日宋克書舊詩三首
南宫生書韓昌黎雜說(行楷書紙本)
世有伯樂然後有千里馬千里馬常有而伯樂不常有
故雖有名馬秪辱于奴隸人之手駢死於槽櫪之間不
以千里稱也馬之千里者一食或盡粟一石食馬者不
知其能千里而食也是馬也雖有千里之能食不飽力不
足才美不外見且欲與常馬等不可得安求其能千里也
策之不以其道食之不能盡其材鳴之而不能通其意執
策而臨之曰天下無馬嗚呼其真無馬耶其真不知
馬也唐韓昌黎雜說盖有為而發者余亦有為書與
沈文舉之子所謂千載一心於斯見之時庚戌之歲夏
四月廿五日四十有四東吳宋克書
東吳生書孔文舉論盛孝章書(草書烏絲闌紙本小挂幅較原書殊脫數)
(字)
歲月不居時節如流五十之年忽焉已至公為始滿融
又過二知識零落海内殆盡惟會稽盛孝章尚存其人
困於孫氏妻孥堙沒單孑獨立孤危愁苦若使憂能傷
人此子不得復永年矣春秋傳曰諸侯有相滅亡者桓
公不能救則桓公恥之今孝章實丈夫之雄也天下談
士依以揚聲而身不免於幽執命不期于旦夕是吾祖
不當復論之友而朱穆所以絶交也公誠能馳一介之
使加只尺之書則孝章可致友道可弘矣今之少年喜
謗前輩或能譏平孝章要為有天下大名九牧之所共
稱歎燕君市駿馬之骨非欲以騁道里乃當以招絶足
也惟公匡復漢室宗社將絶又能正之正之之術實須
得賢珠玉無踁而自至者以人好之也况賢者之有足
乎昭王築臺以尊郭隗隗雖小才而逢大遇竟能發明
主之至心故樂毅自魏往劇辛自趙鄒衍自齊往向使
郭隗倒懸而王不解臨溺而王不拯則士將高翔遠引
莫有北首燕路首(衍字)者矣凡所稱引自公所知而復有
云者欲公崇篤斯義也因表不悉右孔文舉(下有之字點去)
論盛孝章書劉先生以佳紙一番徵余楷書數月之遥
不能奉命者情思不佳倦於界行故也今復界紙二張
求草書不得辭遂為書之但久廢筆墨不能妙也宋克
識
宋仲溫書陶詩并畫竹石卷(四體書凡九紙高八寸長二丈五尺右角下大)
(官印闕半莫辨)
晉陶靖節先生詩吳郡宋克書
停雲
停雲思親友也尊湛新醪園列初榮願言不從歎
息彌襟
靄靄停雲濛濛時雨八表同昏平路伊阻静寄東軒春
醪獨撫良朋悠邈搔首延佇停雲靄靄時雨濛濛八
表同昏平陸成江有酒有酒閒飲東窗願言懷人舟車
靡從東園之樹枝條再榮競用新好以招余情人亦
有言日月于征安得促席說彼平生翩翩飛鳥息我
庭柯斂翮閒止好聲相和豈無他人念子實多願言不
獲抱恨如何
贈長沙公族祖
長沙公於余為族祖同出大司馬昭穆既遠已為
路人經過潯陽臨别贈此
同源分流人易世疎慨然寤歎念兹厥初禮服遂悠歲
月眇徂感彼行路眷然躊躇於穆令族允構斯堂諧
氣冬暄映懷圭璋爰采春花載警秋霜我曰欽哉實宗
之光伊余云遘在長忘同笑言未久逝言西東遥遥
三湘淊淊九江山川阻遠行李時通何以寫心貽此
話言進簣雖微終焉為山敬在離人臨路凄然款襟或
遼音問其先
酬丁柴桑
有客有客爰來爰止秉直司聰于惠百里湌勝如歸(闕矜)
(善二字)若始匪維諧也屢有良由載言載眺以寫我憂放
歡一遇既醉還休實欣心期方從我遊
答龐參軍
龐為衛軍參軍從江陵使上都過潯陽見贈
衡門之下有琴有書載弹載詠爰得我娛豈無他好樂
是幽居朝為灌園夕偃蓬廬人之所寶尚或未珍不
有同愛云胡以親我求良友實覯懷人懽心孔洽棟宇
惟隣伊余懷人欣德孜孜我有旨酒與汝樂之乃陳
好言乃著新詩一日不見如何不思嘉遊未斁誓將
離分送爾於路銜觴無欣依依舊楚邈邈西雲之子之
遠良話曷聞昔我云别倉庚載鳴今也遇之霰雪飄
零大藩有命作使上京豈忘宴安王事靡寧慘慘寒
日肅肅其風翩彼方舟容裔江中勖哉征人在始思終
敬茲良辰以保爾躬(右行楷書)
勸農
悠悠上古厥初生人傲然自足抱朴含真智巧既萌資
待靡因誰其贍之實賴哲人哲人伊何時為后稷贍
之伊何實曰播殖舜既躬耕禹亦稼穡遠若周典八政
始食熙熙令音猗猗原陸卉木繁榮和風清穆紛紛
士女趨時競逐桑婦宵征農夫野宿氣節易過和澤
難久冀缺携儷沮溺結耦相彼賢達猶勤壟畆矧伊衆
庶曳裾拱手民生在勤勤則不匱宴安自逸歲暮奚
冀儋石不儲飢寒交至顧爾儔列能不懷愧孔耽道
德樊須是鄙(闕董字)樂琴書田園不履若能超然投迹高
軌敢不斂袵敬讃德美(右楷書)
命子
悠悠我祖爰自陶唐邈為虞賓歴世重光御龍勤夏豕
韋翼商穆穆司徒厥族以昌紛紛戰國漠漠衰周鳳
隠於林幽人在丘逸虯繞雲奔鯨駭流天集有漢眷予
愍侯於赫愍侯運當攀龍撫劒夙邁顯兹武功書誓
山河啟土開封亹亹丞相允廸渾(衍字)前蹤渾渾長源
蔚蔚洪柯羣川載𨗳衆條載羅時有語默運因隆窊在
我中晉業融長沙
桓桓長沙伊勲伊德天子疇我專征南國功遂辭(闕歸字)
臨寵不忒孰謂斯心而近可得肅矣我祖慎終如始
直方二臺惠和千里於皇仁考淡焉虚止寄迹風雲寘
兹慍喜嗟余寡陋瞻望弗及顧慚華鬢負影隻立三
千之罪無後為急我誠念哉呱聞爾泣卜云嘉日占
亦良時名汝曰儼字汝求思溫恭朝夕念兹在兹尚想
孔伋庶其企而厲夜生子遽而求火凡百有生(衍字)心
奚特於我既見其生實欲其可人亦有言斯情無假
日居月諸漸免于孩福不虛至禍亦易來夙興夜寐願
爾斯才爾之不才亦已焉哉(右小楷書)
怨詩楚調示龐主簿鄧治中
天道幽且遠鬼神茫昧然結髮念善事僶勉六九年弱
冠逢世阻始室喪其偏炎火屢焚如螟蜮恣中田風雨
縱横至收斂不盈㕓夏日常抱寒饑(原蹟顛倒)夜無被眠造
夕思雞鳴及晨願烏遷在己何怨天離憂悽目前吁嗟
身後名於我若浮烟慷慨獨悲歌鍾期信為賢
答龐參軍
相知何必早(衍字)舊傾盖定前言有客想我趣每每顧林
園談諧無俗調所說聖人篇或有數升酒閒飲自歡然
我實幽居士無復東西緣物新人惟舊弱豪多所宣情
通萬里外形迹滯江山君其愛體素來會在何年
五月旦作和戴主簿
虛舟縱逸棹㢠廻復遂無窮發歲始俛仰星紀奄將中南
窗罕悴物北林榮且豐神淵寫時雨晨色奏景風既來
熟不去(闕人字)理固有終居常待其盡曲肱豈傷冲遷化
或夷險肆志無窊隆即事如己高何必升華嵩宋克
書(右行草書)
移居二首
其一
昔欲居南村非為卜其宅聞多素心人樂與數晨夕懷
此頗有年今日從茲役敝廬何必廣取足蔽牀席鄰曲
時時來抗言談在昔竒文共欣賞疑義相與析
其二
春秋多佳日登高賦新詩過門更相呼有酒斟酌之農
務各自歸閒暇輒相思相思則披衣言笑無厭時此理
將不勝無為忽去兹衣食當須紀力耕不吾欺
和劉柴桑
山澤久見招胡事乃躊躇直為親舊故未忍言索居良
辰入竒懷挈杖還西廬歸人(二字衍)荒途無歸人時時見
廢墟茅茨已就治新疇復應畬谷風轉凄薄春醪解饑
劬弱女雖非男慰情良勝無栖栖世中事歲月共相疎
耕織稱其用過此奚所須去去百年外聲名同翳如
酬劉柴桑
窮居寡人用時忘四運周櫚庭多落葉慨然已知秋新
葵鬱北牖嘉穟養南疇今我不為樂知有來歲不命携
室(原蹟顛倒)童弱良日登遠遊
和郭主簿二首
靄靄堂前林中夏貯清隂凱風因時來回飈開我襟息
交遊閑業卧起弄書琴園蔬有餘滋舊榖猶儲今營己
良有極過足非所欽舂秫作美酒酒熟吾自斟弱子戲
我側學語未成音此事真復樂聊用忘華簪遥遥望白
雲懷古一何深
和澤周三春清凉素秋節露凝無遊氛天高風景澈陵
岑聳逸峰遥瞻皆竒絶芳菊開林耀青松冠巖列懷此
貞秀姿卓為霜下傑銜觴念幽人千載撫爾訣檢素不
獲展厭厭竟良月
於王撫軍座送客
秋日凄且厲百卉具已腓爰以履霜節登高餞將歸寒
氣冒山澤游雲倏無依洲渚回緬邈風水愈乖違瞻夕
命良燕離言聿云悲晨鳥暮來還懸車斂餘輝逝止判
殊路旋駕悵遲遲目送回舟遠情隨萬化遺
與殷晉安别
游好非久長一遇盡殷勤信宿(闕酬字)清話益復知為親
去歲家南里薄作少時鄰負杖肆遊從淹留忘宵晨語
默自殊勢亦知當乖分未謂事已久興言及(衍字)在兹春
飄飄西來風悠悠東去雲山川千里外言笑難為因良
才不隠世江湖多賤貧脫有經過便念來存故人
贈羊長史
左軍羊長史銜使秦川作此與之
愚生三季後慨然念黃屋(衍字)虞得知千載外正賴古人
書賢聖留餘迹事事在中都豈忘遊心目關河不可踰
九域甫己一逝將理舟輿聞君當先邁負痾不獲俱路
若經商山為我少躊躇多謝綺與角精爽今何如紫芝
誰復採深谷久應蕪駟馬無賁(衍字)貰患貧賤有交娱清
謠結心曲人乖運見疎擁懷累代下言盡意不舒
歲暮和張常侍
市朝悽舊人驟驥感悲泉明旦非今日歲暮余何言素
顔斂光潤白髮一已繁闊哉秦穆談旅力豈未愆向夕
長風起寒雲沒西山厲厲氣遂嚴紛紛飛鳥還民生鮮
常在矧伊愁苦纏屢闕清酤至無為(衍字)以樂當年窮通
靡攸慮憔悴由化遷撫己有深懷履運增慨然
和胡西曹示顧賊曹
蕤賓五月中清朝起南颸不駛亦不遲飄飄吹我衣重
雲蔽白日閒雨紛微微流目視西園曄曄榮紫葵於今
甚可愛奈何當復衰感物願及時每恨靡所揮悠悠待
秋稼寥落將賖遲逸想不可淹猖狂獨長悲
悲從弟仲德
銜哀過舊宅悲淚應心零借問為誰悲懷人在九冥禮
服名羣從恩愛若同生門前執手時何意爾先傾在數
竟未免為山不及成慈母沈哀疚二胤纔數齡雙位委
空舘朝夕無哭聲流塵集虛坐宿草旅前庭階除曠遊
迹園林獨餘清(衍字)情翳然乘化去終天不復形遲遲將
回步惻惻悲襟盈
飲酒
余閒居寡歡兼此(衍字)比夜已長偶有名酒無夕不
飲顧影獨盡忽焉復醉既醉之後輒題數句自娱
紙墨遂多辭無詮次聊命故人書之以為歡笑爾
衰榮無定在彼此更共之邵生瓜田中寧似東陵時寒
暑有代謝人道每如兹達人解(闕其字)會逝將不復疑忽
與一觴酒日夕歡相持
積善云有報夷叔在西山善惡苟不應何事空立言九
十行𢃄索饑寒况當年不頼固窮節百世誰當傳
道喪向千載人人惜其情有酒不肯飲但顧世間名所
以貴我身豈不在一生一生復有幾倏如流電驚鼎鼎
百年内持此欲何成
棲棲失羣鳥日暮猶獨飛徘徊無定止夜夜聲轉悲厲
響思清遠去來何依依自值孤生松斂翮遥來歸勁風
無榮木此蔭獨不衰託身亦得所千載不相違
結廬在人境而無車馬喧問君何能爾心遠地自偏採
菊東籬下悠然見南山山氣日夕佳飛鳥相與還此中
有真意欲辨已忘言
行止千萬端誰知非與是是非苟相形雷同共譽毁三
年(衍字)季多此事達士似不爾咄咄俗中惡且當從黃綺
秋菊有佳色挹露掇其英泛此忘憂物遠我遺世情一
觴雖獨進杯盡喜自傾日入羣動息歸鳥趨林鳴嘯傲
東軒下聊復得此生
庚戌九月僕來雲間寓於徐彦明氏彦明素慕僕書因
僕盤桓甚久遂裝此卷徵書乃以真行章草草書四體
錄陶詩以為贈東吳宋克仲溫父識(右章草)
竹石小景(畫本卷餘紙)
僕來雲間舘徐彦明寓所日夕相與笑談幾踰四旬彦
明酷愛鄙字乃以四體書陶靖節詩一卷餘紙尚多遂
戲寫竹石小景僕素不精此聊復弄筆而塵俗之氣一
洗盡去雖不入時流之目識者自能辨之庚戌九月廿
四日燈下東吳宋克仲温記之(小行楷書)時年四十有四庚
戌歲也(行草書)
宋仲溫手錄書法冊(見第二卷書評)
南宫生七言絶句(章草紙本)
昨夕端察時雍村人念其非誑心者則此機會之失當
有無涯之憾用敢步來韻再贅下憤作三絶奉去用道
求之之難而失之之易以增重其所當怏悒使不釋然
於懷而將有所歸咎也幸勿以草惡見擲是望
短墻荒徑倚名花遊客春來感興賖何事東風不相惜
盡吹香豔落田家和韻
夢落揚州二十年傾城消息竟茫然如今幸識春風面
又作來生未了緣
紅塵綠鬢送流光四十風情尚渺茫雲雨高唐元是夢
後人空自說襄王克
高啟
青丘子書惜花歎
惜花不是愛花嬌賴得花朝伴寂寥樹樹長懸鈴索護
叢叢頻引鹿盧澆幾回欲折花枝嗅心恐花傷復停手
每來花下每題詩不到花前不持酒準擬看花直盡春
春今未盡已愁人纔留片萼依前砌全落千英過别鄰
懊惱園中妬花女畫幡不禁狂風雨流水殘香一夜空
黃鸝魂斷無言語縱有星星在蘚衣拾來已覺損光輝
只應獨背東窗卧夢裏相隨高下飛槎軒高啟
宋濓
宋潛溪與儀靖札(行書箋本)
濓端肅再拜奉書儀靖老兄執事濓自丁巳春蒙恩放
歸林下適為舊疾時舉夏秋養疴山中山色泉聲之外
絶所見聞恍若世外人也惟足下相思之切每一念及
輒欲命駕讀曩時所惠書如覿丰神政恐衰力日臻良
晤未可卜也育之過山中云有京口之役是必由仁里
託致一函幷近詩數篇土物四種聊以寫心伏冀寒暑
自重不宣九月朔日宋濓端肅奉啟
宋璲
宋仲珩敬覆札(草書紙本内項氏六印不錄)
璲敬覆别來數日便覺鄙陋頓生苐未知何時可見耳
昨日會令姪叔高還伏審尊候納福為慰潛溪外集望
即授的當人交還幸勿淹滯恐失落難尋也詛楚文何
時可覩遊五洩之興濃甚不知幾時可遂否此亦有定
數耶呵呵燈下草草不能詳盡尚容面既四月三日璲
敬覆
劉秩
劉伯序題留春軒詩
時人看花為花好我獨看花被花惱含英結蕊須幾時
殞紫飄紅如一掃人生少小難老成纔得老成易枯槁
寄言年少好看花莫待花殘須及早花殘畢竟有開時
人老此生難再造何當别置留春軒長使花開人不老
蘇伯衡
蘇平仲勤荷眷念帖(小行草書紙本)
端肅復書季實隠君先生執事契生蘇伯衡謹封
伯衡端肅復書季實隠君先生執事羅令至承教勤荷
眷念之厚且審入冬以來起居佳適喜慰不可言書堂
記向具藁奉上正欲求正而不示以一字相可否何見
外也荐辱命不敢固辭謹用寫去適治行忩忩界畫書
字皆謬皇恐皇恐盖僕已得告歸省度來春可再到此
爾傳道意有的便率易具此申謝節婦傳就納去三本
向日諸公不曾入板偶因字校正而後為之所以居其
末也伯康友兄來侍并望致意夏童者已同行矣希知
之未間萬冀以時加愛不具伯衡端肅復書
陳璧
陳文東與時中詩簡
陳文東謹奉書時中節判宗兄孝次近家信至云尊公
下世而吾兄遠廻區區雖在千里病未能興不覺悲喜
交集始兄除授時得書為慰後二年僕承乏解州因有
州(闕)送徒至成都之便亦嘗令附狀僕以丁艱東奔竟
不知沉浮相别六年之間出處凶變各如此可為悽斷
去歲春初期兄必回冀得一見兄何為淹許時耶日來
孝履何似繼聞兩至舍下存問尤見情至僕病兩月甫
及愈而司銓者呼入選意者造物使之然耶賦得一詩
為寄并在解州時與前歲期待各一首兹并寫上亦以
見僕不敢忘故交耳
五年不見威州倅萬里遥遥有所思亦幸歸來那忍語
人生出處正難期進牌方愧天官選卧病誰憐送族悲
昨夜得書渾不寐枕邊聊詠寄君詩
解州官舍夢後一首
憶昔君為萬里遊今年我亦應徵求夜來夢裏驚相見
半說威州與解州
期兄廻一首
君家頃有故遠宦亦應歸萬里關山遠三年消息稀寄
書多不達對酒惜長違相見翻成泣春風定挽衣兹
因子盛還謹具此為問尚惟節哀自愛八月初或當遠
離無吝示及動静以慰瞻企力書不盡文東奉書凡見
鄉中諸友幸為我一一謝之病餘未能遍作書耳顧文
照附此致意七月廿一日
陳文東書楊廉夫贈相子先寫照序
士大夫寫照非畫科比而亦非畫史所能也杜少陵詠
曹將軍能寫佳士而不幸遭罹干戈之際則移其貌佳
士者貌常人矣此將軍之寫照亦畫史科之庸耳何以
為士夫錢唐相子先通文史琴棋寫照其餘事也然所
交皆海内知名士交之深敬之至者輒退而傳其神併
其情性意度得之非其人耳其筆雖怵以權貴誘以金
玉弗與也則其秉志與曹將軍者異矣余以忘年交子
先子先寫余老狀人皆異之曰畫史傳老銕貌而子先
獨得其平日傲兀傑特之氣蕭散沖曠之懷深出筆墨
之外有間不容髮者寫照不許畫科比者若是抑余聞
宋有苔磯老人落筆有驚人句交湖海竒士必傳其神
于卷凡若干人雖其人在千里外見于開卷之頃若親
接笑談洞見肺腑至今傳為褒鄂雅事子先寫余照不
知得竒士凡幾人儻裒以成帙吾當一一為子贊之俾
不下於騏麟題功臣者云會稽楊維楨著門人陳文東
書
吕敏
吕志學梁溪奉别帖(行書紙本内項氏諸印不錄)
敏啟梁溪奉别别期吳中相見以盡餘懷因事忩忩急
廻溪上竟成差池耳嗣爾夀卿來得教帖殊慰馳情古
心老瞿曇至復審起居安穏古心事已諧必詣報區區
亦附問訊曾達否耶(旁注寄夀卿奉去者六字)紙二番轉求行翁相
公隸書必深與介意隨其得意書也丁寧寫為賤名庶
免被它豪奪之故藏葺成幀亦拜尊意復蒙裝潢陋容
就得付文則兄來極感盛德可用外封幸甚天氣晴美
連望杖屨來溪上就去義興何為竟不行耶文則兄還
謹勒此草率不悉吕敏奉書惟明教授先生契家足下
十月四日
周砥
周履道詩簡
對春雪一首
璚葉綴玄圃玉羽翔伊川翻霙九霄下呈芳二月前低
佪隔簾翠玲瓏入綺錢欲消不自駐已斷復成連珠幃
凝華潔花池舞影妍相思梁園暮曾賞洛城年
昨日賦得此詩寫奉元度孝廉一笑王成老蘇刻還致
二本餘以五鐶送之復其元值也望徹之春寒佳否砥
再拜初月十七日梅花有便索一枝見惠甚佳砥
尚朴齋一首
言甘知有吝味旨閑其多居恒屬念慮抱朴心靡他淳
風返元化至體適平和意勝惟自然道存諒不磨營營
彼澆俗機巧滋煩苛身階百憂長奄忽其奈何
風雨一首用高季廸韻
貧富不相值衰榮固有時行哉徒自速止尼未為遲﨑
嶇千萬塗辛苦豈要辭風雨羣雞鳴壊屋起晨炊一日
不解醉千古有遺悲如何屠釣人敢為帝者師
題吾子行遺墨後
立世守兹道毅然生死間奄去同其盡榮辱豈相關若
人固可悲弔溺吾所艱蕭瑟見遺墨風雨慘容顔秦唐
去我遠二李無時還世傳斯有在邈哉不可攀
芸閣讌集得壑字
休沐出自旦騰步非所樂偶兹芸閣賞得遂中林約朱
輪交廣衢綺麗涉紛錯寧復知閒燕飛蘿散雲壑池魚
可以觀幽蘭可以握金題耀緗帙粉墨間揮霍覽物千
古上興謠契冥漠縱縱不復云悠悠付觴酌朋簪既已
盍善戲不為虐志適孤興遠物遣萬慮薄於世本何資
逍遥每恒若行矣空谷深撫心慚場藿
贈葉秀才一首
日暮登高臺浮雲結遠隂樹木何蒙籠野雀噪繁林驅
車涉關塞岐路鬱且深借問子何之故鄉阻﨑&KR0706;曷不
暫栖息蓬藿非所任隠憫(闕)不發威遲既前臨脆管促
飛觴鵾絃奮逸音仗劍從此别秋風滿懷襟寡立步非
窘薄遊志不沉策馬欲俱去我無當世心
送淮南蘇同僉赴鎮
大江洪流若奔馬横截中天向東寫吳楚風煙浩蕩中
海門赤日光相射上將氣吞雲夢澤猛士聲振長平瓦
靈旗遥指濠泗間神戈暫駐狼山下萬民不擾農業興
白叟黃童在田野文武之道惟張弛固識賢才天所假
去年開閫今復來歡呼動地聲如雷願翻長江作霖雨
沛澤何止沾枯荄我欽當時羊叔子峴山之碑傳未已
清德九世其在君緩帶輕裘自兹始
送趙一陽真士歸霅上
渺渺晴湖白鷺飛青山迢遞夕嵐微閒操桂檝雲生腋
欲採芙蓉露滿衣紫翠房深丹竈暖松杉秋静鶴巢稀
明年去覓封君達應駕青牛說息機
次韻介之夢山中
松花金粉落春晴白鶴看棋如客行疎雨竹窗緣是夢
隔林茶臼只聞聲繁華久困心何得澹泊相遭思亦清
不有鹿門高世志山中幾日道能成
送李用和之常熟知州
落日孤城近海邊川流九道直如絃朱幡到邑歌來暮
玉帳論兵思去年楚水南廻多賈舶虞山西望少人烟
從來惠化同甘雨還使殘民得灑然元度中舍持此
紙須近詩謾錄如上元度年妙才俊清辭麗翰有足高
於人者尚有以取此何哉山野人硬語政自不滿一笑
耳至正二十年六月八日句吳周砥
周東臯與陳惟寅詩帖
絶句四首奉答惟寅高士見贈句吳周砥再拜
誰識元方趣高居湖上山詩成不求賞獨詠兩松間
感子相存意蘭章繆見推何因石牀月同擥薜蘿帷
列岫供秋色遥風散水文明當思舊隠歸棹一川雲
真方非任世寡默自為身養道窮山裏何關習隠淪
八月廿一日寫
野花疎竹媚幽姿翡翠簾前雨散絲最愛陳琳詩句好
玉盤春露捧金芝
秋來常掩竹間扉過客誰能識道機慚愧廬山陳處士
時來共葺薜蘿衣
晩風吹雨過林廬柿葉飄紅手自書無限蕭條江海意
一尊相對憶鱸魚八月廿一日惟寅徵君踏雨過林
館為留終日因誦近賦絶句三首愛其詞致清婉輒走
筆次韻如上古道寥寞人以角逐聲利為務惟寅獨逍
遥恬淡之鄉時來(闕)之篇章翰墨之事豈易得也哉周
砥
張紳
張仲紳元賢翰劄疏
右前海寧州同知楊性所藏先友遺蹟一卷凡十一人
詩文若干篇性曰先君子字伯振至正間從事淛省一
時名大夫士多與往來為詩文性收藏甚富兵火之後
往往散失此其僅存者且以先友不著字與官爵劣於
柳記求余記之以余嘗遊諸公間也盛熙明字熙明能
書辟奎章閣書史著法書考傳於世堵簡字無傲能書
畫淛省掾吳溥字溥泉以才識自負結交海内名士兵
興福建守臣承制署為其省參知政事楊維楨字廉夫
丁卯進士江淛儒學提舉俞氏兄弟者吳人俊字俊平
江路推官庸字子中華亭縣尹書有晉人風葛元喆字
元喆戊子進士翰林編修官高明字則誠乙酉進士柯
九思字敬仲奎章閣鑒書博士劉基字伯溫今御史中
丞黃溍字晉卿甲寅進士翰林學士諡文獻文章為世
推重此致政後所書謙恭端謹足為後進取法觀之猶
可想其儀刑嗚呼余嘗謂人子欲顯其親至錄其所與
交若柳子者可謂孝於其親無所不用其心然所記不
過姓名爵里而已能併存其遺文如此可謂有加前人
者哉東坡謂先友記六十七人考之於傳卓然知名者
二十人今楊氏先友十一人其文章事業鮮不載國史
者性言其所散去者趙文敏公喀爾庫庫公仲弘楊先生
衆仲陳先生道士張伯雨則又無媿柳記多矣伯振君
諱祖成仕至山隂縣尹嘗從學須谿劉先生性字彝仲
學於廉夫少學詩於文獻齊郡張紳拜手謹題
桂彦良
桂右傅教帖甚慰札(行草書紙本)
彦良奉復則賢茂異賢友士安求承教帖甚慰且知雅
况之詳何日復得聚首以寫鄙懷前者匆匆敘謝拙作
恐未盡意幸勿示人也其弟歸聊此答之不宣正月廿
五日桂彦良敬奉
張簡
張仲簡寄叔方詩
長句一首寄上叔方先生求賜之教張簡頓首
盧橘花開梓樹疎故人安穏在樓居翠眉狎坐春行酒
絳帳懸燈夜讀書未必醉來忘簡寂祇緣老去尚高虛
離羣應念任舂者道遠天寒欲命車
童冀
童中州書古用軒記(八分書烏絲闌紙本)
古用軒記
吳興王生古用寄跡廛市中以善製筆為四方士君子
所稱道同郡韓介玉為篆古用二字以顔其軒間來請
予為文以記之盖吳興名筆之所自出求其翹出迴異
者亦未之見方趙魏公當筆詞林一時號稱絶藝者惟
馮氏陸氏馮今已無聞陸之諸孫僅一二能世其業則
筆信一藝求其至亦未易也生業勤而志專不務簡以
規速成物其物事其事故其所製皆工緻利用且久繇
是四方之擇藝者必之王氏生益自閉匿人或疑焉生
曰是固吾之所以名也夫古者之為藝不衒賈不近名
未嘗蘄用於世而世莫之遺也昔吾嘗病東家之處子
焉澤其膏沐姣其服御日便嬛乎市門公族戚里聯鑣
接軫非不目成而心懌也未聞有委禽者焉又嘗見夫
南郭之處士矣飾其志節矜其名譽冀鉤致乎爵位然
而束帛加璧安車蒲輪日將命於四方亦未聞有踵門
者焉故版築之賤采桑之陋乃登廟堂而充後庭士其
可以衒名而求售哉矧吾之為術僅一藝爾藝固未嘗
不蘄用也然吾所以深自閉匿者亦將處夫用不用之
間耳予聞而韙之夫夏卣商彛古人所以享郊廟也俾
用之今日則必駭衆目矣雲門咸池古人所以備雅樂
也使用之後世則罔諧里耳矣然世雖弗用誠有之亦
未嘗弗貴重焉生雖負一藝以今之用而寓名於古盖
將以自重也而世亦且重之矣使夫名為士者誠以古
道自處則世孰得而輕之哉金華山人童冀記
盧熊
盧公武敖遊陽羨帖(行草書紙本内項氏諸印不錄)
熊端肅奉書方厓長老禪席自經涉患難遂不相見近
知敖游陽羨山中法候清勝吳中董惟冥先生僕之故
交與公路乃同年友也携古本褉帖訪舊就謁坐下萬
望以平昔好義之心凡百汲引而吹噓之實至幸也義
谿老師雖未識面尤冀引忱申意善權通公向曾一會
想住山如舊欲躡屩去看囤碑未有緣在如有墨本或
鈔本見教至妙悤悤不盡鄙懷尚祈葆練不備熊端肅
奉書端肅奉書方厓長老禪席盧熊謹封
顧禄
顧謹中陳君相見詩卷
陳君相見虞山陲驚詫潜夫麋鹿姿髮白每憐欺我老
酒紅聊爾寄顔衰好諛俗子休論相久别故人欣說詩
明日歸舟風迅順為傳消息慰癡兒暢月廿又七日書
海虞趙氏書樓友弟顧祿
沈貫
沈希曾贈王古用帖(楷書紙本)
使汝出於書契未形之前則太朴(下有未字點去)以淳法度以
簡人民以治汝筆何所用哉使汝出於書契既形之後
則易禮以明詩書以正春秋以脩汝筆之用大矣筆乎
筆乎其正爾心直爾鋒毋當載以迷毋舞文以欺則吾
將望於汝筆矣汝其當為古人用之洪武十二年五月
二十三日沈貫書
徐遠
徐文穆與雪窩詩簡(楷書灑金紙本)
遠自獲交以來幾三十載中間多承眷愛之情楮毫難
罄奈何日薄西山又承厚貺何以克當兹因良便謹賦
拙句以謝於萬一云幸垂顧盼是所望也忝友徐遠載
拜雪窩翰相先生契家台席
故人天上分天祿白燦珠璣重貝金老病蘇時湌一飯
不堪秋日掛西岑七月二十日貢
桂衡
桂孟平剪燈新話歌
山陽才人疇與侣開口為今闔為古春以桃花染性情
秋將桂子薰言語感離撫遇心怦怦道是無憑還有憑
沈沈帳裏晝吹笛煦煦窗前宵剪燈倏而晴兮忽而雨
悲欲啼兮喜欲舞玉蕭倚月吹鳳凰金柵和烟鎖鸚鵡
造化有迹尸者誰一念纔萌方寸移善善惡惡苟無失
怪怪竒竒將有之丈夫未達虎為狗濯足滄浪泥數斗
氣寒骨聳錚有聲脫幘目光如電走道人青蛇天動摇
不斬尋常花月妖茫茫塵海漚萬點落落雲松酒半瓢
世間萬事幻泡爾往往有情能不死十二巫山誰道深
雲母屏風薄如紙鶯鶯宅前芳草凄燕燕樓中明月低
從來松柏有孤操不獨鴛鴦能竝棲久在錢塘江上住
厭見潮來又潮去燕子啣春幾度回斷夢殘紅落何處
還君此編長嘯歌便當酌以金叵羅醉來高枕睡一覺
高車駟馬遊南柯
俞貞木
俞有立睎顔燕坐諸詩帖(行書紙本)
睎顔燕坐事心齋悟道圓融渺際涯松桂雪霜存節操
鸎花雲月寄情懷棲遲自得衡門樂隠約誰如蔗境佳
水澤遊觀盡舟楫十年幾見換芒鞋
峩冠縫掖老儒林卓爾高風識見深白雪陽春傳雅致
(原蹟致旁調字塗去)冰壺秋月見沖襟酒杯揖譲長辭醉詩句推
敲不厭吟幾見杖藜歸較晩牽裾稚子足歡心
柳花飛雪夕陽中逝水韶光似轉蓬客況慣曾聽夜雨
愁懷况復感春風芳林茂樹寒雲合斷岸平田野水通
榖雨已過秧未綠時時著屐訪田翁
家貧薪水孰携持幾歲逐貧貧轉隨辟榖有方期采藥
賣文無益謾吟詩蒼蠅敢慕冥鴻舉跛鼈難追逸驥馳
自笑無能更多病年來筋力覺全衰昨以鄙句呈竹
園先生先生再用次韻示教精金美玉愈出愈竒於是
復用前韻以謝不敏朽生俞貞木書
解縉
解大紳寄胡端方古詩(草書紙本小挂幅)
井上梧桐雨㶚亭卷秋風故人適戰勝匹馬歸山東問
君今年三十幾能使香名滿人耳君不見雙峰直上幾
千仞見君文章亦如此如君兄弟天下稀雄詞健筆皆
若飛將軍金印嚲紫綬御史鐵冠重繡衣喬生作尉别
來久因君為問平安否魏侯校理復何如前日人來不
得書陸潭山水佳可賞蓬閣閒時日應(下有長字點去)往自料
青雲未有期明知白髮偏能長樓頭青絲白玉瓶别時
相顧酒如傾摇鞭舉袂忽不見千樹萬樹空蟬鳴縉
紳書寄端方以寓久别之意云
胡端方端禎昆仲為國初偉人子孫凋落余言之
石樓徐公彰表其門公赴内召其四世孫胡汝升
德公不置乃出解學士春雨所書寄其先者納公
行李二公為學士門人居室相望是書藏之已久
徐氏子孫當知所重矣端方先生舊按浙安知精
神不來往蘭陽之間乎吏部員外郎同邑後學鄒
元標敬書(行楷書本身紙後)
解春雨書學傳授譜(朱絲紙本真行書按王佐云此文後有春雨二字盖先生下錦)
(衣獄時為指揮使紀綱書詳見書評)
解大紳解禎期合卷
大紳書前後赤壁賦(行楷書烏絲闌紙本高六寸長三尺)
前赤壁賦(原文不錄)
後赤壁賦(原文不錄)
禎期臨蘭亭敘(小行書烏絲闌紙本合前為一卷)
永和九年(至)有感於斯文
(款書)正統壬戌秋七月十有四日六十一翁解禎期臨
于金陵石頭城之公舘
解學士文章翰墨獨步一世今觀所寫赤壁二賦
筆法精麗深有晉人風致東里少師謂其小楷第
一信然若禎期所書比之王謝家子弟風流似有
間耳成化辛丑正月甲午後學吳下李應禎謹識
(行楷書)
是卷翰墨廼貞襄公所珍愛而時用所寶藏者出
以示余把玩不能釋手因附姓名歲月於末弘治
戊申夏五會稽魏瀚拜書(行書)
吾吳中前軰人物推范菴李少卿為第一其翰墨
珍重於海内猶夫解學士之在江右也其品題數
語約而盡予復何言展卷莊誦如覩羹牆耳矣嘉
靖丙辰後學張寰識(行書右三䟦一紙)
解禎期
解評事臨蘭亭敘(己見解大紳合卷)
羅汝敬
羅寅菴書雲山詩帖(楷書紙本)
雲山蒼蒼烟水浩浩芙蓉九疊沚清泠黛色波光淨如
掃水邊曲徑山下村勝境髣髴桃花源幽居無塵來客
少唯有喬林青到門南州公子烏臺客十年作官歸未
得朝回住笏對新圖應念山中舊遊跡舊遊陳跡安在
哉(闕)裏金華仙掌開憑誰更向中流置一葉笑指(闕)瀛
歸去來吉水羅汝敬
曾棨
曾子啟蘇武慢詞帖(行書灑金藍箋本)
二十四橋繁華消盡惟有月明如故回首長安舊都猶
在何事獨留南土玉樹清歌翠娥嬌豔縹緲綠窗朱戶
到如今楊柳春風還似細腰輕舞曾記得繡幕低垂
珠簾半卷對酒緩歌金縷螢火飛殘暮鴉驚散腸斷緣
蕪歸路鸐背風高龍舟波冷空隔海天雲霧待何年來
看瓊花坐對碧霄凉露永樂癸巳春二月舟次維揚
祭酒胡公作蘇武慢詞以寓懷古之意因用其韻賦此
云翰林侍講廬陵曾棨書於北京之卷雨軒
曾襄敏賞菊詩序帖(楷書烏絲闌紙本)
賞菊詩序
予與二王君時彦行儉周君崇述四三人者俱以侍從
之職留寓北京其出入必偕志同而氣合值休沐之暇
必相與出遊以需一餉之適率以為常廼洪熙乙巳秋
檢討許彬道中言其鄰曹敬方喬彦深園多佳菊因相
期携酒往觀乃九月朔旦丁酉天宇開朗風日清煦朝
既退輒聯騎而出至則羣花盛發紅黃紫白衆色間錯
爛然若雲錦之相輝粲乎如霞綺之交暎也因布席花
下酌酒盡歡乃相與摘韋應物詩中時菊獨妍華之句
析而為韻各賦五首詩既成衆皆謂予宜為序惟士之
既仕必有職任之責奔走之勞思欲為一賞之樂何可
得哉今予軰幸際聖明熙洽之世列官禁垣廼獲優游
休暇以觴詠於秋香老圃之間歡然各極其趣此何其
幸也嗟夫昔濓溪周先生謂菊之愛陶後鮮有聞今予
軰固皆酷好而二人者他無所嗜獨種菊多至數百本
其志豈不可尚歟且昔人以四美二難為不能以兼備
今兹之會抑庶幾其備已乎相與播之歌詠亦宜矣衆
皆曰然遂錄此以為之引左春坊大學士兼翰林院侍
讀學士兼修國史廬陵曾棨書
楊榮
楊文敏久雨喜晴詩帖(行草書紙本)
久雨喜晴鄙作錄奉吳太史年兄大人和教
僑居正感盧生夢屹坐轉傷風雨懷水宿雞豚迷舊柵
土封蚯蚓上危階疎才敢謂身名晩懶性翻疑俗尚乖
猶幸明良修五事依然靈曜退隂霾榮拜稿
楊太師郊祀詩二首(行書灑金箋本)
郊祀恭侍大駕宿齋宫有作奉呈學士苖先生
六合塵清化日熙南郊有事致齋時暖回玉殿春光早
漏轉銅壺夜景遲五色雲霞依鳳輦九天星斗暎龍旂
侍臣肅穆惟瞻仰滿袖天香近紫微
又
虎旅龍驤列兩階翠華今夕駐篷萊聖心亹亹祈天眷
星象森森拱上台已喜祥光調玉燭更看和氣藹春臺
禮成明日同稱慶歌頌無能愧謭才建安楊榮拜手
楊士竒
楊文貞&KR0034;山圖記帖(行楷書紙本)
&KR0034;山舊業圖記
&KR0034;山舊業圖者監察御史徐君原大識其舊隠之地也
君子之道豈以世之用舍而變其所守盖有道為之本
而世之用不用末事也立志於本者既確乎其不可變
則於末之所得者又奚足以變之故世不見用雖窮而
在下何損焉世之見用雖達而在上何加焉顔子一簞
食一瓢飲在陋巷人不堪其憂使當時用之則必展王
佐之才以輔治固不以用而變其未用之志盖原大之
所守終始一致而有不可變以之用則可以佐致治立
大功不用亦不失其所樂非以道自守而不少變者烏
足以言此原大早歲耕讀雙&KR0034;之下身雖處於山林畎
畆而心獨志於用世既而游學庠校卒業胄監事太宗
皇帝為監察御史歴官幾十年職司風紀位要而任重
自世情觀之則少時家居山林畎畆豈芥蔕於念慮也
哉然此不可以論原大原大忠厚正直恂恂雅澹原其
立心盖惟忠君報國於廉潔者揚之汙濁者激之原大
之樂也矧今聖天子在位方用賢圖治原大益宜盡忠
補過以弼亮皇圖安能慕彼山林畎畆而違於此哉而
不忘少時耕讀之所猶命工圖之求名以題詠之朝夕
披閱於以其心非沈酣爵祿而足以廉貪激薄盖
於士類有警(闕)予與原大有一面之雅原大因吾鄉友
王君時彦求予文以記之予重其可有警勸故為之書
永樂二十年歲次壬寅春三月吉榮祿大夫柱國少師
兵部尚書兼謹身殿大學士國史總裁廬陵楊士竒書
王鈺
王僉事發龍泉詩簡(行書紙本)
别後至九月盡到任旋即上臨江浮吉水經龍泉上猶
南抵梅嶺東折而徑長河安遠瑞金石城寧都興國上
下贑灘入永豐樂安臨川建昌南豐廣昌望閩關而回
日日山行數月未已陟危峰緣絶澗入深林窮深極幽
無地不到幸承雲庇墜處不險險處不墜故得延喘至
今此後又未知復能作書問起居否也因發龍泉偶興
故人之思輒成二律錄成呈吟席以發一笑俚歌頗多
其景趣不過如此不敢一一奉達也舊識王鈺拜手
冬至至後發龍泉毒霧漫空山際天方訝吹塵暗河縣
更疑叱馬上秦川千峰合處微通鳥萬壑分時暫著鞭
遥想掖垣今夜月幾人陪直對金蓮
路入南康山漸低肩輿差可問茅蹊清心暫對千年樹
側足驚臨百尺溪野水崩沙餘虎跡天風動竹見猿啼
老懷無那登臨興廻首前村日已西三月廿八日謹書
列位師保先生學士先生洎舊寅兄前不敢奉問臨
楮倀倀而已會間幸叱名致敬鈺再拜
楊溥
楊文定遊正陽門詩帖(行楷書紙本)
遊正陽門詩錄呈學士苗先生
列聖經營式廓同幸逢當宁底成功九天日月層樓表
萬國江山一望中豐水豈徒懷禹績冀都今喜復堯封
清遊况值開新霽柳拂金河跨玉虹右一
登樓直上最高層下瞰中原萬里平水出西湖環紫禁
山連東岱拱瑶京累朝都邑於今盛先帝經營此日成
自古臣勞君道逸兔罝千載詠干城右二南郡楊溥
張益
張士謙義訓堂記帖(楷書烏絲闌紙本)
義訓堂記
甚矣為人父祖者之愛其子孫也愛之而必訓之訓之
而必以義是則善愛其子孫者歟刑部郎中高公克容
蘇之練川人也有子焉曰安居于其鄉年幾三旬有孫
焉曰用亦既成童公以其皆不得朝夕聆誨言于左右
廼為書以遺之曰惟吾高氏自有厥家以來亦惟詩禮
是敦稼穡是務德善是積吾得有以紹之夙夜恒慮弗
稱致辱於先故於持身守官罔敢自忽今吾年日加劭
汝為吾子要當持立志行而於先世之所敦所務所積
者亦恒慮其墜失勉行善道凡鄉之老者尊之長者敬
之少者弟之與為友者信之賢者親之不賢者遠之孤
貧患難者賙之恤之言非禮者勿出諸口行非禮者勿
有於身人以非禮而加汝者則遜謝之人以善道而詔
汝者則拜受之鄰里用和宗戚用睦讀書治農用勤諸
御卑下用惠又當宏大其量於物有容充碩其才於時
有取吾言如此汝能聽之是吾有後矣吾雖不汝面見
心無所憂有若汝之在吾前也汝不吾聽雖日侍側目
將有不眎矣汝子雖幼亦以吾言告之使其長知所嚮
汝其念哉公又曰吾書至時其構堂以義訓名之揭吾
書於屋壁晨夕瞻(下有誦字點去)視以誦以思以達於行庶幾
不負吾之深意安既得書拜受即事近奉書以復公曰
堂已成願有文以記之公遂來請予惟父祖之愛其子
孫天性也然世之愛者徒欲多置田廬積金玉遺之知
訓以義盖鮮今觀公所訓者諄諄之言一本于義人人
誦之皆足感起矧於其所親出者哉謂公善愛其子孫
者詎不信乎抑聞孔子有云其身正不令而行其身不
正雖令不從豈惟施於政者為然家亦莫不然也公直
而能敬廉而有為久治刑獄用法平當名稱在人可謂
能正其身者矣子孫觀是亦足以法尚何待口語哉而
公必為言以訓之者既使其得於耳目又欲使其熟於
口而會諸心也安與其子吾知日就善人之歸矣乎故
樂為之記云宣德九年歲次甲寅夏五月端陽日文林
郎大理寺左評事同郡張益撰
王英
王泉坡奉秉彝札(行書紙本)
王英端肅書奉秉彝侍郎學士先生閣下蔡御史還京
嘗草草奉狀申謝并致意閣中内翰諸老而僕之私心
猶未能頃刻而忘南行承贈以言與内相曹先生遠餞
城東篤於斯文朋友之誼過厚如此况遠别千里不接
言論不覿顔色如之何不惓惓於左右也僕居此碌碌
庸庸凡百尚賴示教去年秋及冬此地少雪禱於神臘
月初大雪二日今年正月十二十三至十五日連得大
雪土壤沃潤宿麥滋長米價不穹人皆和悅此先生所
喜聞者敢以報及春暄惟起處清泰恩寵加厚深慰下
懷無由參侍專奉此申悃簡率不恭伏冀亮察不具英
端肅正月二十日
王時彦幽棲詩帖(行書紙本)
絶好幽棲地沈沈萬木隂高崖宿雨潤古屋暮雲深草
色含芳意溪光澄素心偏宜憲府客相對日長吟臨川
王英
李時勉
李文毅與苗學士詩簡(楷書紙本)
舊歲殘臘承枉顧橋門是夕又至朝房以慰岑寂非愛
厚何以至此謾成絶句二首專錄奉呈改教幸甚學士
苖先生友兄
雪積空庭未掃除病來自覺故交疎不緣知己情偏厚
肯冒寒威到敝廬
獨坐高樓對燭明忽聞窗外馬蹄聲從容款語過深夜
别是交遊一段情老友李時勉拜手
李祭酒呈都帥詩簡(行書紙本)
承示阻雨佳作奉誦再四辭意兼至深用敬歎荒寂中
情思不舒辱愛厚不敢以默聊用和答專錄奉呈改教
幸甚都帥湯大人閣下
將軍志高才且俊好賢樂道多風韻在鎮三年一事無
閱武廵兵到鄉郡山城十日雨不收水滿長河泥沒脛
黃鸝翅濕未遷喬翠竹叢低自遮徑獨宿村居厭寂寥
遠傳剡曲乘高興且將尊酒接歡娱不管長塗有泥濘
醉來興盡忽復歸鳥啼花落江村暝相望孤城雲不開
相思遠水心猶競忽枉雲箋佳句傳驚喜逾時未能定
開府清新世已聞杜陵雄傑人難竝我慚潦倒無所為
隂雨愁來苦多病直待新晴出送君漫寫離懷繼高詠
辱知李時勉拜手
李古廉青山詩帖(楷書紙本)
青山迢逓帶長林山下柴扉野樹隂路轉清溪多暑氣
天空凉吹落泉音石牀雨後雲猶濕竹徑人希草自(下有)
(隂字點去)深我欲與君同寄傲未知何日解朝簪吉水李時
勉
于謙
于忠肅書落花吟
昨日花開樹梢紅今日花落樹頭空花開花落尋常事
未必皆因一夜風人生行樂須少年老去看花亦可憐
典衣沾酒花前飲醉掃落花鋪地眠風吹花落依芳草
翠點胭脂顔色好韶光有限蝶空忙歲月無情人自老
眼看春盡為花愁可惜朱顔變白頭莫遣花飛江上去
殘紅易逐水東流
陳敬宗
陳祭酒古婺詩帖(行楷書紙本)
古婺多名山羣峰天際出林密夕景遲溪静波光溢宛
若桃源鄉靈巖可潛跡夀命匪松喬披圖慨今昔安得
與子遊策杖招隠逸慈溪陳敬宗
徐有貞
徐元玉罔極詩帖(行草書紙本)
親有罔極恩子有罔極思思親莫能報徒抱終天悲吾
人同所感景廹桑榆時悠悠風木心永言以相詒惟當
崇令德顯揚良可期天全翁
許彬
許道中朝退詩帖(行書烏絲闌紙本)
昨承學士高先生有朝退邂逅之作捧誦再四感慰益
深因兩和其韻發乎情者不能已也謹錄奉學士苖先
生目入幸幸
詩書慶澤紹華簪直道匡時德量深愛主日邊多啟沃
憂民海内少呻吟金蓮照夜論思退紅日移磚劒珮臨
最是同年知素履冰壷秋月絶塵侵
垂紳端笏正纓簪德望中朝眷注深推轂肯留青眼顧
彈冠竊效白頭吟詩來下里誠難和字出蘭亭未易臨
藥籠近聞多異品向陽花木畏寒侵侍生東魯許彬藁
呈
丘霽
丘時雍忠烈祠詩帖(行書紙本)
復次韻忠烈祠一首錄奉李先生求教幸勿效司
馬稱好也呵呵
經濟雄才可太平遭逢仁聖也難行共期樞筦還當軸
豈料彭城不返旌道啟横渠云有樂名齊魏國恥論兵
廟顔忠烈祀(闕)土瞻拜儀容儼若生守愚子丘霽稿
劉珏
劉廷美寄瀼西詩并柬(行楷書紙本)
鄙詩一首用致遠懷錄寄瀼西鄉兄至契閤下希
笑覽焉
塞鴈南飛日書來見故情大夫新拜寵高士舊知名官
簡餘閒少心勞太瘦生春風阿閣上重聽鳳凰鳴辱友
劉珏粗帽二方一奉閣下一奉盛兄均希笑領珏又
拜
張弼
張汝弼栽杏詩簡
友弟張弼頓首貳教用亨先生執事禮闈之火區區幸
得無恙不勝幸矣秋間事尚未知何如今日企羨執事
之優遊清適猶跨鸞鶴而翔寥廓也何可得哉火後移
舘偶賦栽杏一詩敢敦呈左右用發八千里外之一笑
詩曰玉河東畔春坊裏借得閒齋寄此身偶見携來山
杏好買栽不計客嚢貧孤根元荷乾坤力嫩葉都含雨
露春擬醉紅雲香霧底曲江風景一番新
外錄
珊瑚網云右本朝名公詩翰一卷為張汝弼徐禎
卿聶大年吳原博祝允明陳道復顧麟王履吉陳
沂王榖祥今只存汝弼一簡尚憶元博句有塵遠
筆床臨禊帖凉生湘簟理南華也
錢溥
錢原溥書饒右丞論書帖(行楷書紙本)
饒右丞論書贈宋仲溫
太白流西荒音響一何切蒼精散暘谷光彩爛昭晰靈
氣垂八荒雲漢自兹抉人文既開張象畫亦區别冥機
不自見直待智者發誰能懷邃初心焉悟皇頡閉門工
造車出門即合轍古人有成言得之盡毫髮流形歸自
然萬古字不滅將同造化功豈獨在書訣神哉嶽瀆經
鍊石補天裂東吳錢溥
張泰
張亨父會稽山水詩帖(楷書烏絲闌紙本)
塗山
朝散塗山世屢移越中濠上盡堪疑奠山平土神功遠
九域何妨遍禹祠
鑑湖
萬壑千巖一鑑中酒船摇蕩藕花風清歌落日思狂客
可得風流萬古同
葛仙井
碧樹寒巖與世辭丹功惟有冷泉知一般天地飛升去
何處仙山日月遲
望海亭
一掬蒼波斂衆川雨晴時墮赤闌前滿亭凉思誰禁得
倚杖來吟秋水篇
梅山寺
高寺多風易落花漫憐空界足烟霞數村荒樹山鐘外
不辨逍遥隠吏家
西陵渡
津口無風波不興棹郎將艇勸郎登山明水秀不歸去
日暮秋濤子細乘
若耶溪
南風雨過若耶深蓮女菱歌亂别心後夜繁霜凋綠盖
洞房歸去理秋砧
飛來峰
聞道飛來一夕間瑯琊秀色月中看何年肯補鼇峰闕
絶頂安身待羽翰
曹娥江
一江秋水澹無情一葬曹娥便有名抵死不忘忠孝理
有靈須婐屈先生
小蓬萊
區中不見巨鼇來陸海天成紫翠堆秦帝望仙仙更遠
兹山真是小蓬萊
禹穴
巖洞冥冥一穴虛禹咨山鬼護藏書皇靈肯念民多事
煥啟玄文示古初
蘭亭
内史風流頗放形半酣隨筆序蘭亭為誰一唱三興感
樂極悲來萬古情
彭山
樂生誰不慕彭籛可是商時好古賢遲死不曾聞大道
山中鹿豕亦長年
三山
俯仰乾坤一嘯吟舊遊回首幾浮沈三山浪比三鼇島
誰見仙人戲碧岑
降仙臺
宛委山顛古石臺苗龍去後少仙才月明昨夜聞清唳
白石先生化鶴回婁江張泰
趙輔
趙良佐與都堂札(行書紙本)
昨蒙盛饌會病軀早食未湌故不能禁此醇酎而先歸
也負罪負罪正鬱鬱間忽得白全等捷報於信宜又擒
斬賊徒數多且得首賊馮公雷等其馮公雷之名聞之
甚熟今已獲之况又風雨時若兩廣太平氣象不卜可
知矣此皆麾下運謀决勝德孚天心致削平如是之速
而雨暘如是調順乎其陞與賞豈可吝惜而茅岡土兵
為之最者何則况茅岡與之他處遲回一月之久又且
功勞倍多而覃仲椿二人當陞其他土兵亦當給賞全
望麾下力立主之庶勞逸遲速皆適均也其餘仍有許
多事件需明蚤面禀議也允則便作稿會陞歸心急箭
之速人情之常耳恕瑣瑣輔頓首都堂韓尊兄鈞座
侯方
侯東樵孤松詩帖(草書紙本)
孤松隙處漏寒雲弘景山中自有春老鶴踏殘枝上月
白衣不受世間塵碧隂落落垂書榻金粉飄飄襲醉身
劚得茯苓和石煮始知天地有閒人東樵侯方
書畫彙考卷二十三
